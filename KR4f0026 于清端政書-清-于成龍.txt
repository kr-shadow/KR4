#+TITLE: 于清端政書-清-于成龍
#+DATE: 2016-06-11 12:25:49
#+SOURCE: github.com/kanripo/KR4f0026 master c16532fe                
欽定四庫全書　　　　　集部七
　于清端政書　　　　　　别集類六　(國朝/)
　　提要
　　　　(臣/)等謹案于清端政書
　　　國朝于成龍撰成龍山西永寧州人由副榜貢
　　　　生官至兩江總督卒諡清端贈太子太保事
　　　　蹟具
　　　國史本傳是集皆其歴任所作曰羅城書官羅
　　　　城縣知縣時稿也曰合州書官合州知州時
　　　　稿也曰武昌書官黄州同知署武昌府時稿
　　　　也曰黄州書官黄州江防道時稿也曰八閩
　　　　書官福建兩司時稿也曰畿輔書官直𨽻巡
　　　　撫時稿也曰兩江書官兩江總督時稿也任
　　　　監司以前皆申詳條議札檄誡諭之作任巡
　　　　撫以後始列奏疏第八卷曰吟咏書則其所
　　　　作各體詩并以文六首附于後别有于山奏
　　　　牘七巻其編次不及是集為有端緒另録存
　　　　目成龍以清節著名而自起家令牧至兩膺
　　　　節鉞安民戢盜諸政蹟皆綽有成算其經濟
　　　　亦有足傳今觀是書其平生規畫猶可見其
　　　　本末也乾隆四十九年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　　校　　官　(臣/)　陸費墀
于清端政書原序
今上之二十年
王師克滇所向底定神武既昭罪人斯得薄海内外悉
主悉臣罔不賔服
上大嘉悦益精維治理以大中丞夫子于公之治畿輔
爲天下最
特晉位大司馬總制兩江以風有位葢
上知公自令牧二千石及監司藩臬以迄開府上谷厯
閩楚蜀粤垂二十年清操偉略鴻文鉅績乆而彌厲故
兩歲之中節鉞再加一時
眷遇罕有其匹明年夏四月公請假在里祭𦵏畢即單
騎至金陵惟攜圖書數巻直馳入署五月素自楚趨侍
恭覩
御書賜公詩卷兼聞
駕幸䧺縣
召見幄殿溫語移時且
詢公曩撫𠞰東山時事甚悉益歎
君臣相得今古維難而公獨遭際
聖明若此不有編述懼不足以傳乆逺因發所攜圖書
得公自令羅城以來諸牘及詩文稿跪請於公以爲古
人著書立言非徒誇示文字良欲開導後學使知所取
法無其事者尚欲有其言况公之著作皆因時立議見
諸行事深切著明小之治安一方大者動關國計非鑿
空結想借物託興之比且公三舉卓異屢平劇冦
天子知之已十數年故復於雄縣
親垂顧問倘一旦
詔公條上行事用備採覽而編簡無稽其何以對公許
諾乃次第諸稿片楮隻字皆公親筆細書歲乆黴蠧霑
蝕半就脫落彚其可識者爲若干巻伏讀十許日曰於
戲盛哉今而知無意於功者始能成天下之大功不遺
一事者始能集天下之大事本内聖外王之學以行其
致君澤民之志其在斯夫其在斯夫方公初仕粤西瘴
癘所侵異類與居凡七年矣北人宦此者百不一歸而
公處之泰然略不爲動卒之猺獞革心民安盜戢其規
畫條議至今猶用之不盡抑何偉也及由蜀入楚遍厯
艱險數定大亂使内地悉平
王師得一意南征無後顧之慮迄今讀與中丞張公徃
復諸議真死而後生危而後存其難更有百倍於往日者
當東山逆賊首倡江右吳豫轉相煽熾使蘄黄不守則
吭扼㗋噎荆武非我有矣公獨與張公定策率門下十
餘人督鄉勇數百直搗賊巢身自陷堅親冒矢石一敗
之黄土坳一敗之紙棚河旬月間一撫再勦諸逆授首
而吳豫江右間聞風潰散南北之路始通方是時外誅
巨寇内辦軍需既飭屬僚復撫百姓羽檄交馳人馬擐
甲凡所設施皆手自裁荅于倉皇中示閒整於擾攘中
恤民力罔不纎悉曲當洞中機冝此又素所親炙不假
披閲始知者至若出八閩于湯火之餘調劑軍民各安
厥所贖還難民動以千百每一書上王公大人皆虚心
聽受撫綏上谷屢建讜言爲民請命
天子知公直皆
特㫖報可以故得蘇解困痼全活死徙無算古人得一
節足以傳之無窮公則萃於一身無徃不備矣論者謂
公以外臣重邀
陛見
上親灑宸翰兼賜白金良馬乳酒銀貂麞兎魚鳬等物
恩禮叠加人臣之榮至此已極不知公之得此皆出意
外當其入粤初不自意能至蜀也及乎仕楚更不意能
至閩也又安朢開府
畿輔總制兩江哉惟出萬死不一生之計祗知
君父深恩在所必報其身家性命已乆置度外故凡有
建白輒掀髯而談略無嚄唶使稍有顧戀其伸紙著筆
雖曲極組織其於
國家事終屬隔鞾搔癢又何能功成事集如此其烈耶
是故爲人臣而知讀是書其常也必亷其變也必勇爲
人子而知讀是書其養也必力其哀也必毁以此治兵
必無覆敗之虞以此臨民必免貪戾之祸以之爲國則
逹經權以之居家則敦孝悌於戲公仕且二十年危行
特立觸忌諱不少矣所頼
聖天子及當代王公大人知之於今千百世忠臣孝子
志士仁人奉之於後今雖華衮被躬騶㦸衛道退處一
室鷄鳴而起鐘定而卧惡衣麤食有寒士之所難堪而
文章經濟顧廣大精切若此又孰得孰失也公嘗謂所
受知諸大人君子皆及身顯庸無復欠缺獨中丞張公
鞠躬報
國盡瘁以殁今滇黔蕩平而身不及見每展對手書輒
愴然出涕不知此書傳則張公之功徳自與之俱傳即
當代諸大人君子亦無不與之俱傳於以副
聖天子精維治理之盛心使士大夫服官攷業者咸有
所矜式更使天下後世知凡欲成大功集大事者必於
此不於彼其爲禆益豈淺鮮哉公兹甫蒞兩江未期月綱紀整
飭俗易風移每有示諭閭里小民爭手錄口誦旬日成
帙由此平章天下髙文典册方昌未已奏之廊廟鼓吹
休明将盈車充棟有一書再書不勝書而已者更請以
俟諸異日云
康熈二十有二年嵗次癸亥春王正月上元楚黄亭州
門下士李中素拜撰
欽定四庫全書
　于清端政書卷一
　　　　　　　　　　　兩江總督于成龍撰
　羅城書
　　條陳引鹽利弊議
㸔得栁屬地瘠民貧兼以猺獞雜處自入版圖以來從
無引鹽舊例因粤東積引壅滯疏通無術波及粤西郡
縣乃有銷引之議葢自康熈元年始也栁屬以引鹽决
不能銷考成斷不能完各陳艱苦詳請免銷文案如山
附卷可查撫臺憐憫各郡詳請痛切
題請免銷部議未允事出兩難一面行催立埠招商而
商人因引目數多無人敢於承應一面行文僉派里商
赴東領運一靣催開未完鹽引州縣職名吏民驚惶無
措幸撫臺深知吏民病苦補牘再陳區畫户口食鹽之
法極力調停部議始允而鹽引幸減三分之二矣自此
鹽課已定有司雖愁苦中積亦無可奈何有招商立埠
者有設法官運者有僻處山中招商不應請命於上司
代爲招商運銷者咸屬急迫無聊之計幸數年以來考
成俱完且有溢額之引原其行鹽之初何嘗計及此也
今有司之考成雖完而民窮愈不可支不可不蚤爲之
變計也成龍奉條議之文確知民苦不敢坐視不言謹
條列鄙議於左
一官運之宜禁也當行鹽之始民苦無素封之家吏苦
無㸃金之術不得不賖借於有鹽之處以救考成之急
鹽主因無現價倍昻其值鹽之來也既貴則有司之發
也自不得賤且在官之僕役明知鹽價出之百姓領運
盤費誰肯較銖計兩以爲官民計者鹽價之貴職此故
也至於發鹽之權自上操之有招商領運鹽包數多而
頻發者有不係招商假名色而予以必發者上之發於
州縣也無已則州縣之發於民也亦無已有司明知民
苦即引目已完而亦不敢不領爲無可如何之勢領之
必速發發之必速催鹽價雖貴而民不敢争催納雖急
而民不敢議引價雖銷而民不敢言日復一日而民病
已入膏肓遲之又乆不惟累正賦而且恐無民之可累
矣官與民皆沉淪鹽引之中而莫之救其宜禁者一也
一埠商之宜革也官鹽係梧州賖來之物引税水脚俱
在其中有司止幸完其考成而不敢復議貴賤爲窮逼
所使而然也若埠商運自廣東鹽價可屈指而計且競
刀錐之利誰肯浪費一二及至地方探知官鹽之價若
干亦照様行之利踰本數倍乃無良心之極也即有輕
利之商欲減其鹽價而又恐官鹽不行而獲戾焉是官
不樂商鹽之賤而致壅積商更樂於官鹽之貴而獲厚
利兩相騰湧民無賤鹽可食而民愈窮更有可異者既
名埠商其發賣自應聽乎其便無如其發鹽也必求之
有司而其收價也三五成羣挨門逐户而遍索焉埠商
之病民於斯爲甚其宜革者一也
欲除以上二弊莫若曉諭流商從便發賣渠較鹽本㡬
何鹽利㡬何斷不至湧貴數倍民亦不得從而爭議况
前商之鹽貴而後商繼之勢不得不減價以求速售如
是而隨時貴賤非同官勢强壓而鹽可無一定之貴價
民亦得量其有無因其緩急任其多寡隨便而公易之
而民可無不得不領不敢不領之苦民窮稍甦流商喜
於疏銷有利而來之必廣窮民一旦得食賤鹽而銷之
必多則引額較前更踰有司亦不至有考成之慮矣然
尤有宜爲流商計者從粤東領鹽至梧州交引换票其
查核已嚴矣後抵栁府交梧州之票另换栁州之牌任
意於各屬州縣交易不必畫疆界分彼此以免煩𤨏流
商之害而盤詰私鹽諸務亦可中止民商俱被寛大之
恩矣惟恐流商罕至而提標數萬兵口一年食鹽無算
馬平鹽包不及二百其餘之引或可以備不足是又意
外之一策也若王公将軍有鹽亦與流商等任其銷賣
不必經有司之手則流商之鹽從何而壅食鹽之民從
何而苦也
　　對金撫臺問地方事宜
問緑林草竊如何消弭逋誅逆獞如何擒緝山川地理
之險要如何屯戍設防狑犽狼獞之驕悍如何撫綏馴
制倒廢驛站如何興復如初森嚴
欽限如何依期完結土司漢夷交錯之地如何立法使
邉陲藩籬鞏固相安錢粮闗税納汚之藪如何釐剔使
陋規火耗悉除殆盡何以清刑獄使民無幽繫何以懲
刁頑使民不健訟何以招流移使開墾蓁蕪何以懲貪
酷使澄清仕途何以察芟衙蠧何以積儲備荒
竊敉寜地方之要莫若安民而安民之法必以肅清吏
治爲先務吏得其人而潔已愛民則弭盜固圉省刑息
訟興利剔弊諸務畢舉雖在邉徼可漸次化理矣成龍
寡昧書生荒裔下吏不識時務仰承憲問具稔憂時逺
慮爲國爲民之盛心敢不率其芻見以佐末議今天下
車書一統中外臣服粤西逺在南荒
天威底定巨寇已殄滅無遺而未雨綢繆猶厪憲慮誠爲
國家樹萬年不抜之基爲萬姓謀乆安長治之道也夫
地方何盜盜即民也民雖無知决不樂於爲盜必爲飢
寒刑罰迫之而爲盜也責在有司清淨寡慾先之徳教
以端風俗繼之保甲以防不虞勿戕民命勿剝民膚俾
各安室家各戀妻子此弭草竊之末議也粤西猺獞種
類不一素號兇悍以殺戮爲生兼之十數年來地方無
主强陵弱衆暴寡無一淨地
天戈一指么魔屏跡彼雖仰畏其威然未盡懐其徳若
稍疎一面之網多方招撫開誠布公消疑釋嫌逆獞雖
愚亦必樂生惡死悉歸王化不煩弓矢而土宇寜謐此
安逆獞之末議也山川地理或水或陸未厯其地難以
懸擬大約粤西地險獞悍屯戍之兵不可不設而統兵
之法不可不嚴兵以衛民亦有禍民者兵以防奸亦有
作奸者屯戍設防寜簡無濫此防險要之末議也狑犽
狼獞不事詩書不諳禮法驕悍固其素習責在有司暫
羈縻之漸教育之寛舒其手足約束其心思撫綏馴制
寜猛無寛此撫綏驕悍之末議也若夫驛站最爲民苦
當湯火初出或可徐議興復然煌煌
功令火牌勘合之外嚴禁私役需索等弊四季循環立
簿查核有司實心奉行勿加譴責則民吏不受害而興
復如初亦不難矣此興復驛站之末議也
欽限事件最爲森嚴有司敢不殫竭心力勉副
功令然粤西與腹裏不同猺獞不習書數吏役乏人一
二經承兼理六房事繁人寡簿書堆案有司攢眉晝夜
不停而案牘彌積如造由单造奏銷造㑹計造徴解册
籍繁多毫釐不敢苟簡此係每年一定之成例又加以
清丈田畆編審户口催造開墾無事不重且大以一二
書役朝夕拮据心血嘔盡一不合式查駁再造而限期
已逾此事之無可如何者也或有粤東善書算者投充
彼明知工食盡裁必求里甲私幇赫赫
功令誰敢自罹法網是僉役土著苦無其人召募流役
苦無其資書算者寡事必遲延則依期完結之法
不能自爲之解矣此早完
欽件之末議也至于土司古昔設立土官撫其種類誠
以人地相宜性情相近以夷治夷縻之以爵祿而爲
朝廷用故無反側之憂今日夷漢錯處殘忍多乖皆因
土官左右無正人教導無良法以至於此若諭以輔導
擇人循法奉公使彼内地和平輸納其貢税而無復苛
求自可相安於無事此土司相安之末議也錢粮關税
國課攸關然今日粤西之百姓當兵火二十年財力俱
竭目擊荒烟茅籬遍皆鳩形鵠面榖賤金貴幸而正賦
蚤完已出朢外况鹽引加派束手待斃萬無疏銷之術
國法難逃而陋規火耗雖甚不肖者或未必能行之兹
土此除陋規之末議也刑獄者民命所係寜失出毋失
入而好生之徳自洽詞訟者風俗所關禁止教唆嚴絶
赦前先審察原告之詞色勿爲濫准而刁頑之風可息
此清刑獄止健訟之末議也殺戮之後人民逃散田地
荒蕪但使遵行三年起科之實政吏靜民安流移可不
招而自來烟火輳集蓁蕪可漸次而開闢此開墾蓁蕪
之末議也貪酷者害民害政之本然蠻烟瘴雨地瘠民
貧性命之念重富貴之心冷加以憲臺之嚴肅有司雖
不肖或亦朢風而畏罪之不暇殃民者莫若衙蠧芟之
毋使濫充一嵗必更察之毋使倖生而置辟不貸此清
仕途察衙役之末議也救荒者莫若積儲常平一倉萬
古良法春發秋收與民便宜而緩急有濟備荒之法莫
逾於此他如土物之採買里甲之苛派新役之幇貼當
此邉荒初甦之域未必如腹裏之事事可議也
　　再陳粤西事宜
一塘兵之騷擾未盡除也奉文嚴飭遞送公文文設舖
兵武設塘兵兩不相渉遵行乆有定例無如有司與防
弁或情面相狥或私弊牽制縱放塘兵居住民村日供
柴水米食以故民不聊生惟在嚴察
一見年之答應未盡革也奉文嚴飭見年止許催辦
錢粮不許答應有司衙内供給上司差役飯食及過徃
仕客下程酒席無如積習難破肆行無忌者夫亦不
少且無恥輩藉口某縣有供應恐嚇里民逐件欲行不
思洗滌惟在嚴察
一知府之權太重也徃例州縣有道府㕔為之伺察三
分其權而情難私飾勢難獨齗公道不能盡冺今道㕔
奉裁而有司之賢否藩臬耳目稍逺惟知府爲最近若
府得其人則官方自清民生自遂地方自安或不得其
人則是非慿其喜怒賢否任其髙下而有司畏知府更甚
於畏院司在下曲意爲阿從在上極力爲徇庇從此效
尤成風而民命邉境關係不淺惟在裁酌
一部頒法馬之宜公用也粤西地瘠民貧錢粮不容拖
欠正宜恤民財以完公事若徒知刻剝則民多一分之
私費便缺
朝廷一分之正項以至嚴刑追比差役拷索使民號泣
無訴必倍貸以緩目前迨至秋成雖豐田中之禾先歸
債主一遇嵗歉賣兒鬻女奔走流離是當亟加憫念嚴
革收銀用戥以除暗加明加之害凡收條編有司宜親
坐堂上将天平法馬置之座右不得拘定某盤放銀某
盤下馬聽從百姓完納有司即發印票不得假手書役
一力掌定民不敢言如有用戥收銀及書役兑平者許
百姓赴告
一納銀納米之宜速收粮票粮单之宜速發也近奉新
例四月九月催徵夫四月適當耕耘之候九月又在收
穫之時農工正殷而催科逼廹民之赴納也已非得已
又從而掯延之夫復何朢且有司所司何事若百姓納
銀米而不即上堂躬收是怠惰也若百姓羣集不能隨
到隨收即時發放以至百姓隔宿守候則有司之才不
才亦大可見矣是在嚴察
一四月九月之新例宜通融也粤西與腹裏不同夏禾
最寡而秋稻爲多即秋稻亦有二種有七八月收者有
九十月收者是四月正耘九月正收之候也於此而催
科太逼則公私不勝其擾矣或稍爲通融聼從民便自
三月起至四月止有願輸納者收之願全完者奨之何
必拘拘定以四月爲限也或孤单貧弱或水火災䘮一
時力不能辦者許具呈寛限秋收上納又何必於四月
納半九月納半之拘拘也窮者不得與富者較有故者
不得與無故者較量人情之緩急而權衡之期於完正
賦而止即有艱難困苦者量免一二而在官俸食豈不
可相爲開除奚若與㷀㷀赤子較輜量銖而算之無遺
力也又恐不肖藉名豁免而開侵欺工食之弊是必将
豁免者大張榜示俾民役咸知各抄一張存照以杜弊
端如此新例雖定而恩行於例之中是催科中之撫字
也若夫未及四月而催徴全完是必急於火耗已經徵完
而未行起解是必隂爲那移種種弊端難逃洞察
一見年之亟宜憫恤也粤西見年名色與腹裏里長排
年爲一例係十年輪任正務若不加撫恤任意刻求勢
必家破人亡於一年之中即加數十年培養之力不能
復其元氣夫既革其供應矣而遂其力以催辧錢粮是
正務也然見年亦有田地若終日奔走挨門逐户而催
之則自已之田禾荒不能顧雖未竭其財而亦已蹶其
生矣當開徴之候有司出示曉諭俾百姓随便上納如
輸納不前令見年催单頭单頭催花户可不勞而坐致
也至於朔朢之㸃夘嵗時之謁見日用之伺候當此邉
荒極苦之地猺獞畏疑之衆似可盡革而期於相安是
在裁酌
一雜派之不可包於官由单之亟宜發於民也夫雜派
之禁奉
㫖嚴飭不啻再四然亦有確不可少者毎嵗之中造由
单紙張工墨有派在縣造實徵紙張工墨有派藥材本
色額銀不足有派表箋包袱額銀不足有派春秋二祭
禮不敢儉起解編銀水脚盤費有派兩次奏銷水脚費
用有派是皆一定之例萬不能除但當堂與民公議期
於足用眼同交出其派单有司硃墨㸃定散於見年存
照縱有不肖料不敢将多派硃单畱之百姓爲話柄也
至於意外之事如徃年幇解雲貴之餉費有派幇各道
之進表有派幇潯州之水脚有派凡如此類咸由上派
定原有定數應將原牌付與百姓從公議派完解庻有
司無不可告語百姓之事百姓亦無疑畏有司之心上
下相知而緩急可以相濟若夫愚㺯猺獞欺其無知藉
口派項之多在官一力包管初則猶相照顧終則包外
加派民苦不堪而逃亡相繼是在亟爲勸諭禁止也正
賦雜項界限不眀總由不發由单之過猺獞雖不識字
彼亦知遇人而過問焉不發由单則原熟新墾混淆無
所查明雜派得由而入之矣然
功令日嚴諱過愈巧印結甘結徒事紛煩若出其不意
稽查一二鄉民問其有由单否而官吏無所施其巧也
即如收銀大流水簿俱係奏銷時打㸃停當無關實事
止將納銀發票與由单合否而官吏又何所肆其貪也
一有司之亷耻宜養百姓之泣訴宜詳也夫官之於民
猶父之於子父不慈則子不孝官不清則民不良况邉
徼之民雖刁與腹裏大異腹裏有勢宦挾制劣衿把持
光棍肆惡捕風捉影若夫蠢爾猺獞則不然不諳官語
不識文字惟聽外江流棍唆哄告状誆騙使用及至提
審茫無一應此粤西開闢初年之情形也數年以來百
姓告官吏者不一非盡流棍之唆哄實有逼於不得已
者夫民之告官吏豈盡是子虚豈盡是刁詐且有司之
於民宜化刁爲良上下親睦至於致民控訴全無體面
亟宜引罪自悔聽上處分辭職離任庻不致於官民搆
訟以傷體統若反復爭辯以祈免罪加民以刁寜不自
愧縱使辯明無辜復何面目靦居民上乎倘民含寃不
能剖訴復增一仇敵愈使民重足而立也如立意與民
洗寃此風一倡始也訴之出於無奈猶知犯上之科究
也稍拂其意而肆行無忌恐開刁詐之漸是在憲臺黙
挽風化以釀和平之福也如有告官吏等事㽞中而不
必明行按事而漸除之以去地方之蠧以伸百姓之寃
則官吏知警不至與民廷辯庶公法行而廉恥亦全百
姓知状之未有准行也必俯首歸家不敢居告官之名
及官掛弹章百姓羣頌爲上之明而不自以爲得意是
官之罪状取之羣議而無隠匿參核之權耑之於上而
不顯恃乎告訐如此則民情上逹而民風或可㡬乎淳
良也且以省案牘之煩而上下䝉清靜之休矣
一粤西之邉防宜加毖也邇來交南内爭附於中國以
爲聲援然弱則帖息聽命强則跳梁抗尊勢所不免彼
目覩兵馬雲集敢不惟命是從然二豎之勢不相下兵
馬一退緩必相謀彼内豈無智者陽爲順從隂爲修備
事未可知况數年以來土司之官亦殚力矣改土爲流
之民亦未服心矣且猺獞嗜殺爲性反覆無常即有司
恩養如赤子而終不能必其革心也是可危也又在憲
臺未雨之綢繆焉
　　治羅自紀併貽友人荆雪濤
廣西栁州之羅城偏處山隅東北界連湖南道通一帶
西北界連貴州清平一帶其餘土司環繞山如劍排水
如湯沸蠻烟瘴雨北人居此生還者什不一二土民有
猺獞狑狼之種帶刀攜鎗其性好殺父子兄弟反目操
戈恬不知怪順治十六年冬初入版籍成龍於十八年
到任掣簽後親者不以爲親友者不以爲友行李蕭條
自覺面目可憎賖脚錢寄口食行至清源敝同年王諱
吉人初爲蕭山尹繼轉蘇丞時讀禮家居慷慨仗義反
覆開明粤西非吉祥之地素知成龍家食尚可自給力
勸勿任以繳慿爲髙見成龍時年四十五英氣有餘私
心自揣讀書一場曾知見利勿趨見害勿避古人義不
辭難之説何爲也俛首不答王兄黙知其意亦不復阻
灑淚而别五月初三日至家别繼母妻兒資斧艱難典
田賣屋設法止有百金攜蒼頭五人勇壮可伴臨行敝
族相餞歡飲至夜扶醉就枕而天已明矣古云壮士非
無淚不灑别離間此不情語也天眀舉家拜别大兒廷
翼入庠已乆猶如處子将祖遺田産文劵開眀交付外
止云我做官不管你你治家莫想我二語甫出户庭而
哭聲已逹外矣拜别祠堂不覺腸齗門裏門外相聚而
泣不復囘顧攬轡登程此時之壮氣真可吞猺獞餐烟
瘴而不爲之少屈迨行至湖南冷水灘一病顛連未免
英雄氣短勉强扶病陸行至桂林謁見上臺皆知羸體
伶仃詢及病状咋舌驚訝惟勸以延醫調治勿亟赴任
抱疴之人至是膽落徃日豪氣從何得來病㡬危以苦
孽未盡不速死扶病至栁州稍愈尚不知羅城在何方也
羅城與融縣沙鞏連界行至沙鞏遇許鄉老仔細盤問
方知對山即爲羅境登山一朢蒿草彌目無人行徑
周山遍似營陣哀哉此何地也胡爲乎來㦲悔無及矣
從此想敝同年之忠告不置也癡人作夢以爲邉境如
此漸入腹裏或不然可憐黄茅直抵城下八月二十日
入縣中一如郭外居民六家茅草數椽寄居關夫子
廟安牀於周倉背後夜不瞑目痛如刀割黎眀上任無
大門無儀門兩墀茅草一如荒郊中堂草屋三間東邉
隔爲賓館西邉隔爲書辦房中間開一門入爲内宅茅
屋三間四圍俱無墻壁哀哉此一活地獄也胡爲乎來
哉鬱從中來病不自持一卧月餘從僕環嚮而泣無一
生氣張目一視各不相顧無如罪孽未盡死而不死乞
歸無路扶病理事立意修善以囘天意凡有陋弊清查
詳革可憾己命不殞禍及從僕黄瘦似壁畫隂鬼相對
而泣莫能相救無何而一僕䘮命餘僕驚惶不知所以
至康熈元年正月羣謀爲歸計成龍自付一官落魄復
何憾諸僕無罪何苦累之叮嚀各自逃生内有一僕蘇
朝卿仗義大言曰若今生當死於此回去亦不得活棄
主人流落他鄉要他們何用哀哉幸有此也其餘掉頭
不顧當時通詳邉荒乆反之地一官一僕難以理事乞
賜生歸當事者置之一哂而已本年逃僕歸家大兒悲
念天涯萬里一主一僕何以安身續覔四僕來任而三
僕皆登鬼籙止存一僕在衙晝夜號跳一如風魔事處
兩難一人難以逺行欲将存僕伴歸隻身更苦無如存
僕亦有思歸之念聽其浩然長徃萬里惟餘一身生死莫
能自主夜枕刀一口牀頭貯鎗二桿爲䕶身符然思爲
民興利除害囊無一物猺獞雖頑想無可取之貨亦無
可殺之仇帖然相安事到萬不得已之時只得勉强做
來申眀保甲不許帶刀攜鎗咸遵無違間有截路傷命
無踪盜情務期跟尋緝獲隱昧事情盡心推敲必得真
實立刻誅戮懸首郊野漸次心服地方寧靜而上臺採
訪真確於是有大事殺了解省小事即行處决之通行
也境内雖平憾與栁城西鄉爲隣此地祖孫父子長於
爲賊擾害無己申眀當事皆以盜案爲艱置之髙閣成
龍思漸不可長身爲父母而可使子弟遭殃乎約㑹鄉
民練兵親督勦殺以對命爲主殺牛盟誓齊心攻擊先
發牌修路刻日進勦此未奉上命而專征自揣功成亦
在不赦之條但奮不顧身爲民而死勝於瘴病而死也
主意已定决不可囘而渠魁俛首乞恩講和搶擄男女
牛隻盡行退囘仍約毎年十月犒賞牛隻花酒一次取
各地方甘結存案敢有侵我境界者不報上司竟行勦
滅苐獞人不怕殺號令一以剥皮爲主而隣盜漸息至
是上臺採訪更確反厭各州縣之請兵不已報盜不休
之爲多事也嗣後官民親睦或三日或六日環集問安
如家人父子言及家信杳絶悲痛如切已膚土謡武陽
岡三年必反亂一場任至三年寝食爲之不安頼人心
既和謠言不足信也又云三年一小勦五年一大勦及
至五年又當愁苦頼官民相愛謠言不足慿也時法令
太嚴有犯必殺情誼爲重婚娶䘮祭民間之禮一行無
不逹之隱羅城之治如斯而已康熈二年藩憲金公特
取入簾諸官摃從盛飾成龍止帶皮套一件共相驚訝
㽞意相難時藩憲峻厲異常輒欲詬詈屬官成龍心不
平居闈中屢以抗直不少挫辱從此見重朝夕必求坐
談盛典不可悉數嗣陞本省廵撫即以條對下詢盡心
敷陳民間利病俱係入告重事納言如流事事
題疏而主文者辭不逹意
㫖允者什之七八康熈六年成龍以邉俸逾期八月陞
四川合州時報未到金撫臺靣諭兩司如不舉羅城令
本院當特疏薦舉矣兩司唯唯從命而以卓異聞撫臺
又恐地方委用不得人反滋擾害耑疏新舊交代哀㢤
數年來一舉一動原非爲功名富貴計止欲生歸故里
日食二餐或日食一餐讀書堂上坐睡堂上毛頭赤脚
無復官長體統夜晩酒一壺值錢四文並無小菜亦不
用箸快讀唐詩冩俚語痛哭流涕並不知盃内之爲酒
爲淚也間嘗祝告城隍謂我無虧心事一㸃當令我及
早還鄉幸得保出性命囘想同寅諸公死亡無一得脱
鬼神無爽能不寒心赴蜀之日别金撫臺䝉諭云我薦
舉一塲指朢行取知道你窮苦我爲你凑下盤費誰知
你先陞了此亦是你的命但兩司因認不得你不肯薦
舉你本院發怒方纔舉來誰想督臺將你考語淡薄自
甘四字圈了立意粤西单舉薦你一個亦是公道難冺
處今你徃四川又是苦了照羅城縣做去萬不可壊我
名聲我與書二封一與總督一與撫臺因此益勵前
操至死不變此數年之大槩也
　合州書
　　請復祀典詳
照得一代之興首重祭祀之禮在外府州縣職司守土
各有宜祀鬼神載在舊章萬世不刋一切香帛牲醴咸
支用各處正賦錢粮纂入經費全書煌煌典制率土遵
行如春秋丁日祭
至聖先師啟聖公梓潼帝君戊日祭社稷山川風雲雷
雨城隍土地諸神三月初一日七月十五日十月初一
日祭無祀孤魂或以崇文教或以敦祈報或以恤幽魂
皆有祭享一定之期簡而不數豐而不儉是誠
聖天子百神來享之盛典也有司奉行罔敢怠忽成龍
新任合州目覩地方荒殘招撫百姓爲急務然當安輯
之初必須培風化之源重衣食之本釋厲鬼之恫則
至聖先師爲禮樂文物之祖社稷諸神爲百榖生成之
佑至於無主孤魂倍宜憫恤蜀土遭刼屠戮白骨滿地
燐火遍野徃時民人寂寥雖悲號夜月無能爲祟兹流
民漸歸烟火漸生則此等無主孤魂當人間祭祀之期
必悽愴愈甚恩祀不及怨氣所激或爲災眚或爲妖孽
必然之理以上諸祭祀皆宜急爲修舉不可闕一者也
曩因蜀中田地未闢賦税無多祭祀未舉遂爲缺典間
有有司捐俸舉行或派居民相助然未䝉
聖恩神鬼必不歆享且以如此重典而下需吏民捐助
適所以羞
朝廷而輕大典矧今日車書一統富有四海一切祭
祀舉無缺畧何獨靳毫末之費而俾蜀疆神鬼不得霑
聖天子之恩歟伏乞憲臺裁奪
題請修復祀典豐儉之宜動支本處正賦錢糧銷算或
開徵粮多者從豐開徴粮少者從儉俟田土成熟漸次
如禮則蜀疆神鬼均受
皇恩而於一代之典制有光矣事關大典冒昧上陳
　　請正朝儀詳
照得朝賀大禮天下遵行臣子敬君自有一定之儀恐
難以邉徼殘荒任其儀制參差成龍原籍山西永寧州
凡遇朝賀各官前一日昧爽齊集
萬壽院習儀祝
聖分班跪迎
萬嵗龍亭前至州治大堂本日昧爽各官齊集州治向
龍亭行朝賀禮有司詣
龍亭前跪廩生宣祝
聖文畢復位分班跪送此成龍原籍朝賀之禮也成龍
初任廣西在栁州府遇冬至朝賀禮前一日提督分守
右江道併文武各官齊集分司衙門習儀迎
龍亭至栁州府大堂本日昧爽文武各官齊集栁州府
衙門文東武西魚貫而進提督與道官上月臺先行朝
賀禮分東西面立後文武各官在月臺下行禮畢通贊
禮生唱祝文引贊禮生引知府詣
龍亭前跪通贊禮生唱衆官皆跪廩生宣祝
聖文畢知府復位分班叩頭跪送
龍亭此成龍目見栁州府朝賀之禮也今當冬至成龍
肅查朝賀儀式因地方荒殘原無上頒定規徃嵗文武
各官前一日齊集嘉福寺習儀本日仍於嘉福寺行
朝賀禮此合州舊嵗朝賀之禮也朝賀大典
天威咫尺臣子拜蹈罔敢差失苐成龍素未習禮又
無頒式未知在寺朝賀與在州治朝賀孰爲正禮又本
日祝
聖文云維某年某月某日某省某府州縣臣等荷
國厚恩叨享祿位皆頼天生我
君保民致治今兹長至
聖壽益增臣等無任踴躍懽忭之至此成龍原籍與粤
西祝
聖之詞今查合州舊儀將冬至進賀表文宣讀又未知
二者孰爲通行定式夫以合州荒殘典籍軼失當草創
之時儀文缺略然朝賀大禮臣子不敢苟且但儀式未
頒成龍寸心難安謹将儀式申請伏乞憲臺裁酌舊章
俯准頒賜定式遵行雖地方荒殘而威儀漸有可觀則
尊
君之禮大彰而典制可垂永乆矣
　　查採楠木詳
康熈七年十一月二十五日奉廵撫四川都察院張憲
牌案照查楠一事屢奉
嚴㫖隨即通行各屬遍查具報去後事關
欽工本院不得不親徃誌載産楠之馬湖永遵一帶躬
率彼地各官兵役直抵深山逺箐確查大材楠木以資
國用除具疏
題明擇吉起馬外合先行委爲此仰該州官吏查照牌
内事理即束装星馳前徃彭水武隆二縣㑹同該縣文
武各官率領兵役鄉導確查搖櫓白馬江口及近酉陽
一帶山箐併南川縣金佛山馬嘴等箐堪充梁棟大材
楠木逐一開列圍圓丈尺計其臨江道里逺近馳赴遵
桐囘報本院以慿親臨彼地覆行查看酌估需用錢粮
題報施行該州查明一處即詳悉具稟封入􁘭筒飛逓
駐節處所投閲仍減從兼程前去不許多帶人役滋擾
地方若奉行不善有悞
欽工法在必行非比他事可恕如著勤勞本院定當特
薦仍先将起程日期報明等因成龍捧讀憲諭凛遵減
從止帶書吏二名快皂二名門子一名前徃合併報明
竊思楠木闗係
欽工憲䑓
題明親勘成龍仰承牌委何敢不夙夜黽皇惟是蜀川
之産楠木列朝雖有成案而今日之蜀川非昔時全盛
可比田地荒蕪烟火絶滅賦役户口載在由单厯厯可
數即有一二孑遺驚魂未定亟待撫綏設辦理一有不
善誠恐逺近傳聞或滋擾累䝉憲䑓諭令輕騎减從毋
遲毋擾此誠憲䑓為
國為民之盛心而一介下吏亦竊願上不誤工下不累
民以仰報於萬一邇者凛承
皇上嚴諭踧踖無地星夜就道躬入深箐確查無遺用
以仰副憲命然不覺有切身之慮焉成龍由粤西來任
路經楚黔目覩大箐之中雲樹參天日光不到即夏秋
之交尚有冷氣逼人當此寒冬栗冽竟成氷穴大樹
之中林薄叢宻籐蘿纒結虎豹成羣人跡罕至必需夫
斬伐開徑爲容身之路火炮刀鎗防猛獸之奔逸且蜀
中居民與他省不同平日既乏皮襖又無絮衣驅此啼
飢號寒之衆修深山宻箐之路無衣無食何以禦寒必
致冷凍顛仆一慮也倘有一二顛仆四外居民聞風奔竄
是工尚未舉而地方已爲騷動二慮也隆冬天氣民徙
無依相聚爲奸是目前所必無之事亦古來所恒見之
事意外可虞三慮也成龍身肩重委不敢不過爲顧慮
復思成龍入箐必與本地文武官員同行文官有衙役
或可令備斧頭鈎䥥凡宻箐無路之所指揮砍伐武官
有兵丁或可令備火炮鎗刀以防猛獸且大箐所在四
圍併無村舍若朝入山而暮就舍則奔走於茂林蔓草
之域徃返躭延必遲時日何以報命必須武官帶一二
帳房偕抵深箐日暮攢宿於箐中庻無出入徃返之遲
悞而功可刻期告竣但成龍位微兼屬同寅勢在難行
伏祈憲臺迅諭武隆南川等處文官衙役備修路之具
武官兵丁帶防獸之器仍攜帳房爲露宿野處之備是
可不用民間一夫而地方自安靜無驚至於
國家安危生民休戚憲臺封疆大臣自有灼見非成龍
所敢輕議也
　　規畫銅梁條議
一在外流移宜招也自甲申之變黎明逃至土司爲其
廹脅留難者有之或流居别屬因種粮而逗遛不歸者
有之或原係宦僕又負人錢債懼主索財畏縮不歸者
有之或一家先歸而爲民上者不論歸與不歸将名入
册以阻歸志者有之爲今日計或遍發告示或坐名關
取或見在載册之民歸自外方凡有父族母黨給以照
票令其招徠招到三五家或五六家俱准入本名户下
俟三年例滿輸賦使在外之民播聞此風各自襁負而
至矣
一土著流寓既入版籍俱係縣民理宜和也夫食毛踐
土悉屬
朝廷赤子兼奉定例凡一插標即爲已業後亦不得爭
論今載册者多屬流寓萍踪以充户口在流寓之民見
有房有地願自整理整時别無人言及至料理齊備土
著則云族人之業或云母黨之産彼此爭奪禁人插占
甘心傾圯若不嚴示地方終無起色不惟不廣招來即
見住之民日益思散矣
一荒田宜闢也查縣屬所轄二十六里載粮二萬二千
有竒今歸籍者寥寥載册者僅三十有九户奉行清丈
之粮止三兩一錢有零開墾萬不及一各民又防京丈
将見開之田懈怠如单夫隻妻租牛辦榖一年不足一
嵗之用終無展眉之日猶幸安堵如故務須給示奨勸
教民廣墾男耕女織各守其業毋致飢寒仍應差人逐
月採訪勤惰勤者賞之惰者懲之如此鼓勵自是家給
户足有比屋葢藏之慶矣
一風俗宜整也查銅邑地方向稱人文禮義之邦自張
冦變亂二十年來人烟絶跡雖經開復禮教未興歸籍
之民間有㓜時拉入營伍竟不知孝弟忠信爲何事酗
酒放肆任意横行官逺法疎縱横得以自便雖有鄉官
幾人本無官守言責同居桑梓誰人得而禁之務令上
下二鄉設立鄉約各一名毎遇朔朢將
上諭十六條諄切講解以禮讓爲先勤儉爲本戒遊逸
賭飲無以小過而不改間有不遵約束者許令指名報
究使知目有
王章勿令若輩視法如弁髦也
一縣城之駐防宜撤也當年王師進滇經過銅梁因餘
衆尚未遷移毎被逃兵過銅刼掠自遷移之後逃兵乆
已絶跡前以銅梁有官有印䝉上司設兵駐防誠爲衛
民乆安長治之基今銅梁官撤印繳民雖零星野處而
頻年賊盜消弭以城内八九户之民安用三十餘名之
駐兵耶兼以將領不能鈐束兵卒動輒酗酒恣肆大營
尚在䕫門相去千有餘里向有合州駐鎮可以節制今
云已裁愈不能約束矣應否詳撤庻免殘黎滋擾
一寡婦㓜子宜恤也天下最苦者莫若寡婦伶仃無告
者莫過孤兒自宜優加憫恤乃有奸弊陋規令人詫異
者如夫死妻必嫁之言雖未可槩信而有等奸民乗民
婦夫死視爲竒貨或有隣居出備衣衾板木代𦵏經年
累月不即取償扣算本利若干逼其再醮天理何存寡
婦無門可訴寧甘受嫁索財更有賄送官長紅銀假此
因公苛求雖奉兩院勒石碑禁公然視爲故紙今吏治
清賞罰明宜立法飭行嗣後有翁姑主婚者方許他適
若無翁姑叔伯者當聽本婦自便不許奸民逐逼庻生
者安心死者瞑目也
　　上提督請留合州營防兵揭
照得大臣謀國固相緩急以設防禦而下吏守土亦審
時勢以詳去留本提督開闢蜀疆剪除羣冦躬親戎伍
險阻偹嘗及成功大定度形勢之或險或易議防兵之
宜有宜無㑹同前任總督李爰定經制爲
國家乆安長治之圖灼見合州據三江之要㑹六路之
總必需營兵坐鎮以資弹壓因設将領兵丁五百員名
載在經制垂之永乆成龍於本年九月初六日到任尚
未熟悉地方要害風聞有裁省合州營兵之議驚惶無
措姑就營兵之有關吏治者條晰上陳䝉撫憲批候部
議在案嗣後成龍審閲合陽山川風景扼重䕫之上流
當順保之屏障地勢險要么魔敢於盤據烏合易爲糾
集毎當厯代季世遂爲𤓰裂如釣魚城之舊跡純陽山
之石刻鑿鑿可據以是知本提督與前部院李老成
謀謨增設營伍憂深慮逺兹本月二十四日接閲邸報
爲厯陳邉地等事已經奉
㫖依議是部臣據疏參酌知永寧之爲邉慮而未知合
州之有隱憂也爲乆逺之計本提督焦心爲
國瞻前顧後已定之經制必不可更爲目前之計則成
龍利害切膚審時度勢已裁之成命尚需挽囘本提督
封疆大臣凡地方利害知無不言如合陽之裁兵實關
地方之安危事非𣺌小伏乞憲臺重念甫定之殘疆不
可輕爲揺動萬全之經制難以驟爲更易㑹同撫憲酌
議逺圖
題請遵照舊制留營駐防庻初年之經畫有始有終或
以永寧重鎮勢需增兵然重慶新設總鎮衙門所有城
守三千之兵去留未定亦可通融調撥則合陽之營兵
可不裁蜀省之經制可不更而中外之土宇可以寧謐
無虞成龍腐儒不達時務祗因利害當身激切再陳統
祈憲鑒
　武昌書
　　爲武昌各屬請緩徴詳
看得府屬州縣驚鴻未集民生失所尚朢殊恩安輯若
復議徴恐小民輸納不前軍需必致違悞悉陳各屬情
形懇乞憲恩生全如蒲圻嘉魚逼近臨湘冦賊犯境雖
飄忽而逝然士民驚避罔顧農業通城宻邇平江民不
安生被賊乗夜襲城黎明逺颺而烟火已絶咸寧聯接
蒲圻人民逺竄湖山境内十室九空崇陽處蒲咸通城
之間雖未流離而警息時聞不能盡力南畆至於大冶
當風鶴之餘土冦作祟即不終朝而滅斯民已受疑畏
興國武昌通山與大冶爲隣土冦煽惑兼以逼脅肆虐
生民不得樂業江夏爲省㑹首縣衝煩疲苦民不堪命
是各屬危苦情形乆在憲臺洞鑒中兹奉查議合就據
實直陳均當軫恤安輯以恤民生則開徴之議尚非其
時似應仍前緩徴以救民困庻小民無催徴危廹之虞
有司免違悞軍需之慮
　　請復臨湘驛站詳
本月二十七日據蒲圻縣詳稱鳯官港三驛馬夫徐但
陳等禀懇詳迅起岳站等事該本縣知縣張圻隆查看
得蒲屬三驛接壤岳州長雲等驛原奉編以六十里爲
一站所以節勞逸惜物力也目今隣邑未行起站無馬
換騎節經大人差使徃上俱經越站長驅三百餘里以致
夫馬困疲前馬既去後差無以接濟差使絡繹勢必貽悞
關係匪輕合無詳請俯念驛傳急務轉詳蚤發岳屬馬匹
各驛起站接換庻軍機無悞人馬得甦等情到府該本府
看得湖北蒲邑與湖南臨湘爲隣蒲有官塘鳯山港口三
驛臨湘有長安雲溪二驛雖有南北之分而驛站實爲血
脈相通之路目前蒲圻三驛招撫馬夫增補馬匹應差無
悞奈臨湘兩驛未設将港口之夫馬越站至岳港口勢不能支
将鳯山官塘夫馬越站至岳路程愈逺夫馬愈敝是以
臨湘未設之驛而累及蒲圻已設之驛恐三驛夫馬愈敝
則差使絡繹将何以應此該縣據馬夫之禀而急由請也
伏懇憲臺念郵傳關軍前急務刻不容緩移㑹偏院設法
馬匹蚤立臨湘兩驛則蒲驛不至拖累軍機得以迅傳矣
　　飛報收復蒲圻詳
成龍奉憲委修咸寧河橋當有李守備及廵驛各員協
力相助于初七日工成已經飛報在案初八日至蒲圻
官塘驛宣布徳意有大貴雙坵二團鄉民投見成龍遵
發憲示鄉民罔不悦服亦經飛報在案初九日沿路鄉
民迎接泣訴各有陳詞現經彚繳咸乞憲示但頒發者
已盡懇領甚衆祈速多頒以安人心本日晩成龍同武
昌衛李守備城守王把總金口郭廵檢咸寧孫典史渡
河進蒲圻縣城寂無人烟止有原任丁憂廵檢潘宏錦
閤家在城隨查縣有六門即壅塞四門僅留北門水門
以通徃來以便修橋所有收復蒲圻縁由合就飛報
　　規復蒲圻上王憲副禀
自憲駕囘蒲成龍因崇陽􁊁歸日夜不寧今船已足數
值王把總從大營旋奉撫憲有守橋梁之命則橋有責
成定於二十九日聯舟爲橋庻成龍之職可寛責任至
於招撫士民當大兵渡河之後人心踴躍思歸雖朝來
暮去而路有行旅市有貿易無如天雨連綿道途泥濘
繼以逃兵浪言煽惑人心前此阻士民欲歸之路者天
也後此阻士民欲歸之心者人也天時人事如此縱成
龍竭盡心力其何能濟惟有株守歎息而已既無益於
地方應歸省以謝罪一畏士民之無主空城寥落一畏
屬員之偕行驛站廢棄暫且居蒲以圖可乗之機但請
署之文未下精力愈疲神氣愈耗似一廢人居一棄地
矣若逃兵乃徳安興國蘄州黄協四鎮兵也於二十七
日早渡蒲河流言散布耳不堪聞從崇陽大冶逃者十
之七從蒲逃者十之三恐通城一帶自此倍爲多事未
知撫憲如何布置通城咸寧官不勝任成龍因蒲署未
下亦不敢多言地方事目前靜坐河干料理船隻鄉紳
伺其動靜頗爲帖息二十八日鄉民徃來不絶以通南
北一綫之路王把總歸來道營中事甚悉二十三日我
師在陳陵磯遇賊勝負未分但南冦多鳥銃料不敵我
師之勁弓矢爲輕便天氣晴明利於馳射戰勝在即嗣
容報聞
　　籌畫蒲圻防守詳
看得蒲圻城内留兵防守必然之勢也然止留一將領
足矣恐主將多則兵丁難於約束士民畏懼不歸依然
一空城耳且兵丁盡住民房目前士民歸來將何爲安
身之處更有不忍言者民房家資木器已不可問再過
數日土底蓄物亦在難保士民歸家一見傷心必號泣
而他徃成龍亦乏撫循羈縻之術矣伏乞憲臺酌留何
營何将該兵若干牌行遵照或止留城守王把總兵三
十名防守城池遞送塘報亦足濟用今日之事兵不在
多止在收拾人心而已
　　上張撫臺籌報各屬情形禀
成龍駐守蒲邑士民初有歸意可憾興國蘄州黄州徳
安逃兵囘營浪布流言人心震驚蒲邑附近各縣危如
纍卵上憲差使慌張空囘一應公文塘兵打轉道路梗塞
通城文武恐懼離汛頼有崇陽一縣砥柱中流差役
探成龍動靜地方稍寧通城因之報文囘縣嘉魚自冦
夜來明去後避居鄉間聞今亦已歸縣蒲邑漸有歸民
村落擊鼔插秧山中採茶肩擔沿河船隻貿易未盡齗
絶前尼將軍票查病駱駝一隻成龍差武童賀世沿賫
收管繳營本月初六日午時來見言四月二十九日離
營我兵駐扎離陳陵磯五里附近大江粮米不絶止缺
燒柴二十三日陸路大戰殺賊無數滿兵引他看殺死
者俱係頭有長髪二十四日水路大戰砲打壞賊船無
數二十七日二十九日陸路俱大戰每日我兵四千餘
人廵哨此係確信本日忽有大冶縣報文二角武昌縣
報文一角愚民作祟恐縣文失之驚張亦冝早爲安慰
大冶逼近興國有柯陳二家且通城乆已思亂嘉魚頑
悍異常倘聞風附和大爲心腹憂縱殄滅不難亦傷元
氣守憲素得民心勅速發示以遏亂萌且撫有柯陳庻
民宻差曉諭解散發兵防守此要著也恐愚民生疑反
逼成釁端是解散防守緩急之間憲臺自有萬全長䇿
依成龍愚見俾興國將領嚴加隄防通山武昌兩縣發
重兵守禦且置大冶於不問順而撫之則反側子自安
不發兵可無走險之虞發隣兵以張鎮壓之威且以杜
隣封通謀之漸未知可行與否此事闗係非小耑役賫
投伏乞憲臺垂念封疆宻與守道計議若守憲肯親臨
大冶相機安撫自可無事但不可輕帶兵耳前日逃兵
各懐疑懼務令各營將領收拾安慰加以告病假歸名
色無使宻釀禍種聚而成黨再懇將大冶通城通山咸
寧所供荆需移㑹督臺暫緩以安人心成龍爲地方起
見非敢乗機怠緩軍務也統惟憲裁成龍僻處山隅鞭
長不及以貽憲慮罪難擢數蒲邑大水冒城垜垣摧倒
城内房屋傾圮合併附報
　　報咸蒲浮橋被水衝壞情形詳
咸寧橋成洪水衝壊是實天降災殃也咸寧古有石橋
亦被山水衝傾則一浮橋又安能支泛漲無涯之水成
龍初九日冒雨至蒲圻大雨水漲漫無下樁之所已經
申報在案初十日料理物料十一日將橋梁雨中成就
值有咸寧橋被水衝之報成龍心神慌亂茫無措手本
日蒲圻大雨如注水聲如雷是咸寧已壊之橋不知如
何復脩目前蒲圻已成之橋又在十分危急也成龍的
於十二日赴咸寧多方布置物料力謀再舉不識天意
何如合就申報
　　呈報委撫東山起程日期詳
本月二十二日奉撫部院憲牌内開麻城縣土冦劉青
藜狂悖猖亂本應遣發官兵擒拿但恐無知愚民或偶
被蠱惑或勢迫脅從不忍俱加誅戮特先委武昌道黄
州協㑹同前徃相機撫慰今恐小民疑畏不前查該府
先任黄州駐劄岐亭廉能自持士民素所愛戴合行遴
委備牌仰府照牌事理即将發來告示十張兼程前去
麻城縣各山寨地方曉諭民人急蚤悔悟如爲土賊迫
脅不妨自首以贖前愆若有力能擒拿賊首亦許自新
仍加優賚倘或執迷不悟該府諭以忠義曉以國法力
爲解散事平之日本部院自有酬庸之典齗不負該府
賢勞也等因奉此成龍已於二十二日晩自㑹城起程
於二十四日已抵白杲的於二十五日進東山安撫理
合申報
　　初撫東山遣牌
照得本㕔鎮岐四載有餘凡我士民罔不開誠見赤相
安無事至於分守鄉汛頼保無虞殱滅鼠盜藉力協助
因之偷兒逺遁狼子囘心年來頗稱寧謐固本㕔之幸
實士民之力也二月
覲歸詢知地方平靜不勝慶喜及赴省署理武昌府事
辦理軍務又徃咸蒲造搭浮橋仍駐蒲防守城池雖諸
務叢集未嘗一刻忘爾岐民自蒲旋省忽聞東山作亂
誠爲怪事以東山尚義之鄉胡爲有此不義之舉父母
妻子立見亡滅可惜本㕔數年生養一旦成灰燼也真
可痛心酸鼻再三請命撫部院矜宥無知幸䝉撫部院
如天之仁特允所請以開一面之網今本㕔奉命來撫
合先遣牌傳諭爲此牌諭東山士民知悉牌到之日速
候本㕔親臨投見辯明作反情由爾民素稱良善何忍
背叛
朝廷将本㕔平昔勸諭安生理保身家等語竟置若罔
聞也如數月不見竟成讐敵本㕔立即囘省任兵馬剿
滅本㕔亦不爲爾民姑息矣言出衷腸切勿朦視
　　勸畈間歸農諭
照得劉青藜官激民變一案人心疑畏地方震驚以致
該縣請兵安慰自與附近良民無渉况協府乆鎮黄州
禮士愛民賑荒放生一片婆心爾民共知兹統兵來撫
自是紀律森嚴爾民當農忙之時一刻千金惟恐驚慌
逺竄致悞農業合行曉諭爲此示諭沿路居民人等知
悉各宜歸家盡力南畆勿畏賊黨扳害涇渭定有分别
勿懼兵丁徃來軍令毫無假借如仍前遠避不惟悞自
已一年之生計且有負協府平昔恤民無方用兵有律
之至意
　　安慰各堡諭
照得本㕔奉撫部院命安撫東山於本月二十四日至
白杲據徐家堡生員朱珏方士位黄金聲鄉民周吉甫
等呈稱本堡士民夙係耕讀樂業並無外事禍因三四
匪類附㑹東山本月初十日已經解散十四日復被訛
報鄉堡耆民善人再查並無形跡十五日鄉約周美公
㸃卯遭誣合堡皆賊見在監禁以致善良疑畏驚散又
據生員朱珏等結稱本區除四凶附入東山外再有匪
類願甘認罪又據白杲王家水垣等五堡生員戴其進
等結稱生員朱珏等俱屬良儒如有不端願甘認罪各
等情已經申報撫院外合行給示安慰爲此示諭徐家
堡士民知悉各歸堡内乗時務農勿得自悞生意如有
挾詐讐害揚言害衆許即禀明立刻詳院究治凡我士
民切勿再生疑畏離家失業
　　申徐道臺請釋無辜詳
看得狂夫倡亂則宜勦赤子弄兵則宜撫自古皆然况
逼而走險嘯聚山林情有可原者乎至於嚴刑慘刻逼
報良善爲賊意欲一網打盡何能免鬼神之忌古人於
賊黨之中尚冀開一生路爲脅從罔治之法何今人於
良善之中務期株連蔓引爲殱滅無遺之舉仁人君子
安忍存是心行是法也兹據生員鄉民哀訴前來合亟
請命伏乞憲臺憐念無辜遭此慘刑罹此法網速行縣
釋放不惟受刑之殘喘可畱旦夕之命且四境良善得
免人人自危之虞否則逼人於危畏禍偷生將有不可
言者矣
　　申張撫臺釋放無辜詳
看得東山之禍起於官激民變而究其根源由於縣官
心神昏亂何物鄒克忠乃衣頂生鄒惺不孝不慈無仁
無義此麻邑之窮兇極惡也縣官視爲心腹衙役倚爲
爪牙乗機賈禍唆官峻刑逼士民於危亡陷士民於株
連將縣城紳衿槩稱通賊力脅離縣驚疑無依又云縣
城之外無非賊黨贊謀遍勦以致士民號泣怨氣衝天
除朱珏徐克成等呈已經申報外兹據徐阿曾李中素
呈詞合亟報明伏乞憲慈迅查縣官陷害良善并鄒克
忠主謀羅織情由釋放監禁夾傷平民焚毁刑扳無辜
供詞庻人心自安禍端可息
　　報東山就撫詳
成龍凛奉憲命於本月二十七日单騎進山劉青藜之
父劉啟禎帶鎗手三百餘懽躍投見成龍曉諭以憲恩
不忍加誅安慰解散天地父母之至意啟禎跪泣衆冦
崩角稽首感頌憲徳已經就撫然山愚無知猶恐事後
加誅意外就戮環泣始終赦宥成龍仰體憲慈已許轉
達矜全伏乞憲恩迅賞矜宥保全告示以𢎞不殺之仁
聞山中尚有數孽祈諭啟禎盡行招撫無畱遺種商城
英山匪類隄防入境藏匿倘有疎虞應将啟禎前罪俱
發目前安撫必須解散解散必須安挿乞速撤黄協兵
囘汛勅守憲暫駐以便安插以釋疑畏仍飭麻城縣將
監禁疑獄查報釋放已逐紳衿曉諭進城勿再偏聽誅
求以安地方成龍必俟山黨肅清安置妥當方敢旋省
但報文苦無驛馬傳遞多稽時日乞憲差星夜馳送告
示諭帖可蚤結此局成龍可免稽滯日乆文案堆積之
慮矣
　　上張撫臺陳情小禀
東山安撫一案五月二十七日就緒本日差役飛報候
命安插值
禁旅路經麻城四境鄉民又驚避一空成龍係地方安
危隻身駐居白杲經過將軍嗔責藉伊兵威竊取成功
嚴聲厲色問賊在何處我們去殺成龍不敢遜對以安
撫在先兵到在後何爲藉威已經安撫何爲又殺將軍
愈怒云既有本事何不殺吳三桂去成龍囘稱原不曾
帶領兵馬亦曾收復蒲圻將軍言我不是與你爭功成
龍稱與
朝廷辦事夫有何功將軍問成龍鄉貫忿然而徃成龍
無端受其凌辱竊思成龍年近六旬鬚髪皓白耳聾眼
花自筮仕粤西由蜀至楚離别妻子隻身奔走十三年
磨苦已極功名念灰近因地方多事不敢規避前受知
於總憲新沐寵於憲臺知無不爲事無不任風雨寒濕
艱辛備嘗止圖報憲恩於萬一實無邀功求進之念無
如時事多艱大將領兵咸以嗜利攘功爲心毫無推賢
讓能之徳成龍下吏秉性愚直實難安位伏乞憲恩早
定東山成龍星馳旋省陳情乞休合先報明
　　慰東山士民樂業諭
照得本㕔鎮岐四載自媿教養無能然誠信不欺爾士
民知之有素兹東山不靖赤子㺯兵撫部院好生爲心
不忍加誅特命守憲徐總府王統兵撫慰又虞爾山中
士民疑畏不前因本㕔平昔爲爾士民所信旋委前來
曉以忠義諭以國法力爲解散以是奉命馳臨本月二
十七日单騎進山爾士民果釋疑畏撤旗奔獻環呼懽
躍申訴寃抑辯明䧟害除詳報撫部院給示安慰外合
再曉諭爲此示諭東山士民知悉既傾心就撫宜實意
安生履毛踐土無非
皇恩鑿井耕田當圖報効即司牧有一行之乖方然天
下無不是之父母嘯聚雖稱避禍㺯兵豈爲良民繩以
國法剿滅何辭幸撫憲有力爲解散之諭恩侔天地本
㕔有力爲請命之誓炳若日星凡我士民盡釋疑貳歸
寧父母各安身家僻處山隅南北之兵戈不到游優田
里婦子之嬉笑自如何等快活何等受用永革一時邪
念共享山中太平本㕔千言萬語無非爲爾父母妻子
各宜書紳永佩不忘
　　申報東山撫事已竣詳
成龍凛遵星馳於五月二十四日至白杲駐扎離賊窠
十五里寂無人烟已經報明在案本月二十七日单騎
進山劉青藜之父劉啟禎帶鳥鎗三百餘名懽躍投見
成龍曉諭以撫部院不忍加誅安慰解散天地父母之
至意啟禎跪泣衆冦崩角稽首咸願就撫成龍隨即申
報六月初一日奉憲牌恩允矜宥給示安慰復遵發示
曉諭本月初三日劉啟禎率衆來白杲獻傾心向化旗
一靣赴守憲投誠賞賚勸諭衆皆悦歸又奉撫部院諭
劉啟禎既率衆投歸倘能招致他寨强頑一體歸誠尤
當加以優奨守憲仰體徳意特委劉啟禎執牌向各寨
宣諭招撫於本月初七日啟禎招鮑洪功陳恢恢李公
茂等率衆來白杲獻安家樂業旗一面赴守憲投誠各
賞賚勸諭給照牌告示䕶身寧家衆皆悦歸東山已靖
撫事已竣伏乞批示囘省
　　招撫後諭東山士民
照得本府前駐岐鎮頗與士民無忤近因東山作難撫
部院遴委勸慰今爾士民相安無事本府應歸省復命
合行曉諭爲此示諭東山士民知悉本府於本月某日
由白杲暫駐岐鎮爾等須念撫部院生全之徳堪侔天
地至誠之心可格豚魚凡有血氣誰無知覺父母妻子
朝夕歡聚誰歡聚之也雞犬桑麻優㳺恬熙誰恬熙之
也婦子無山棲日暴之苦壯丁無瞭髙守隘之累無畏
乎兵戈而免負銃帶火之艱無憂乎捕役而獲薅棉鋤
豆之樂夫妻安枕而夜半可以不驚親友徃來而株連
可以無慮此恩此徳今生今世何以報撫部院之萬一
也自示之後各安生理永革邪念食新在即秋收不遠
山中正好避兵愚民豈堪將相一念之錯皆由訛言之
誤囘心之早即是終身之福耕田當差勿藉口禁捕而
併阻乎官役安下敬上勿藉口激變而兼撓乎王法
朝廷設官治民一定之體有司差役勾攝不易之法從
今循理守分自無恐懼憂患命由天定禍自人作思之慎之
　　招撫事竣慰東山士民諭
照得東山官激民變一案撫部院好生爲念不忍加誅
夙知守憲徐慈祥素著副府王老成持重特命撫慰又
虞山中士民疑畏不前因本府昔駐岐鎮頗爲爾信愛
遴委安撫於五月十七日单騎進山士民果釋疑畏劉
青藜之父率衆歡迎泣訴寃害六月初三日出山赴守
憲行署傾心向化仍宣布院道徳意鮑洪功陳恢恢李
公茂相繼悦歸辯明前愆咸願安家樂業䝉撫部院矜
念無知槩加恩宥守憲遍給照示嚴禁毒捕仇家株連
揑害多方生全㺯兵赤子安帖無驚合行曉諭爲此示
諭東山内外人等知悉亂民已靖官兵已撤凡爾原未
脅從士民可無逼脅之慮亦無玉石之憂毒捕不敢肆
虐仇家不敢揑害各安厥居共享山中太平布告逺邇
咸使聞知
　　又安慰士民諭
照得東山官激民變一案本㕔奉院道憲委駐扎白杲
单騎進山曉以忠義諭以國法力爲解散山中士民泣
訴寃害畏禍聚集情願歸家安業已於本月初三日劉
青藜之父投見守憲特賜袍帽歡躍歸家現今守憲駕
臨白杲開誠布赤布告士民凡有一切身被逼害或以
舊事吹求或以親友波及情實可憫合行曉諭爲此示
諭東山中外士民知悉監禁寃誣俱已釋放被俘良善
半已昭雪衆所共知捕緝尚未銷案疑畏不能帖息因
山路隔絶毒捕碁布寃情阻於上達驚惶無所依歸示
到之日或星馳申訴執示䕶身務各安厥居萬勿仍前
疑懼聚衆失業至於喜亂奸宄多屬逰手好閒之徒逃
匿亡命之流原無身家可慮且有罪案未結好爲訛傳
以驚亂人心苟全已命凡我士民咸有父母妻子産業
身家縱有株連尚存公論一辯自明切勿爲彼輩所愚
也
　　諭隣境各屬
照得撫院發示安慰百姓凡東山相連一帶地方山寨
嘯聚人等俱在一視同仁之内不止爲麻城一縣也或
黄岡羅田等處有願領示者開明某縣某處以便填註
示尾給發收照
　　委䕶程宦牌
照得本府奉撫部院牌委安撫東山已經安撫報明在
案所有程鎮邦援例赴府乞撫具文詳報撫院已䝉批
准援例安撫合行投見爲此牌仰河泊景可賢差役左
先䕶送程鎮邦前去㑹城投見撫部院守候囘文沿途
毋得稽延時日致干取咎未便
　　宣慰陳恢恢諭
照得本府奉撫部院安撫東山費盡苦心推誠置腹劉
君孚信之最真陳恢恢在沙廟相見甚是爽利恨見之
晩不料鄒君升爲盜僕逼脅君孚仗義進勦本府因之
㑹集鄉勇協力相助申報各憲以劉君孚陳恢恢爲勦
主四境告示昭然耳目且恢恢與衆紳士陪本府毎夜
飲酒情意浹洽何物畜生輒布浮言離間我同心本府
年近六旬離家一十四載止帶二僕孤身萬里一片實
心惟欲保全百姓駐岐數年一舉一動士民咸知非爲
功名起見兹恢恢見疑本府使心跡未明殊切憤恨望
君孚作速傳諭恢恢見亮此心無異若懐狐疑將以禽
獸待本府也本府焦勞招撫精力疲竭乆思囘籍何可
乆戀官職爲人所疑忌如本府不以實意待恢恢天地
鬼神速加誅殛
　　東山就撫後飭行保甲諭
照得東山向化士民安業本府親履田畈編立保甲稽
查匪類勸勉爲善惟恐遊手好閒之徒兇逆亡命之流
不遵本府勸諭且憾山中就撫心懐叵測匿名山間流
禍地方潛行不軌勒良從逆一以壊安撫之實一以貽
良善之憂深可痛恨爲此牌仰知悉如有匪類速勸投
見倘執迷不悟脅良作亂凡我士民嚴行保甲協力擒
解或殱滅報功本府申詳院道厚加奨賞以勵忠義以靖
地方切不可藉端報復讐害無辜不惟有負本府撫
輯民人清靖地方至意且以犯神人之忌不淺矣
　　禁止嚇詐就撫士民諭
照得東山就撫守憲勸賞給撫部院告示安插逺近咸
知但其中有鄰封愚民附和入山既撫之後願各歸本
地安業恐鄉保地棍衙蠧惡捕藉口稽查恐嚇索詐
将歸業好意反致失所殊非院道安撫之意合行曉諭
爲此示諭本地士民人等知悉查本人歸家騐明守道給
票并告示即善爲安插如有諸色人等藉端嚇詐除
本人禀究外鄉保即刻指名呈報以凴報道申院拏解
正法倘通同作弊或縱容肆害事犯之日鄉保均難姑宥
　　清理保甲諭
照得東山已靖應冝安插爲撫良善後之計兹本府沿
堡清理設立户長教訓子弟編擇甲長稽查烟民各安
生理毋縱爲非唯恐有流移遊手之類無家可歸無業
可務聚集山中衣食不足甚之兇逆亡命之徒有罪案
未消匿處林藪苟延旦夕均應處置得宜以撫良善合
行曉諭爲此示仰陳恢恢知悉亟清理山區除将本區
居民安插務農照例設立户長編擇甲長外如有流移
遊手之類作何安插至於兇逆亡命之徒罪案未消速
趁此時投首可以免罪若觀望不前則此㑹一失投首
無門山中終非逋逃匿奸之地後悔何及思之思之
　　保甲事竣再行申飭諭
照得麻城東山撫勦咸輯士民向化本府駐麻時已經
親履垣區編立保甲稽查匪類勸勉爲善日無寧晷心
未刻閒雖有成規惟恐本府離麻之後人心渙散無有
聯屬特委各方總堡督領垣主户首分任勤勞逐户清
查倘有流亡兇逆之輩遊手好閒之徒不遵本府勸諭
不聽保長約束心懐叵測爲害地方潛行不軌煽惑我
民以壊安撫之實以貽良善之憂深可痛恨爾西南北
一帶山勢不甚險峻士民原無異心但地連兩界路通
光黄必須稽察嚴宻永保地方
　　申飭區堡諭
照得設堡長户首原爲清理保甲稽查匪類若不徹
底清查顧惜情面大非借重之意嗣後凡屬領牌堡甲
所轄區分户首烟民務要遵依憲行保甲之法聽信堡長
教戒爲此示仰領委堡長及區内人等知悉作速稽查
匪類盜賊教率子弟驅除强暴防守要路勿使容隱
不軌縱放逃僕一家有警隣里協力救䕶一方有警隣堡
同心堵勦爾等冝各以身家性命爲重今日本府拳拳
委託再三叮嚀總欲爾等共享太平無事之福也本府更
有囑者地方重大事務除真實宻報即宜相機早圖毋
令遺患慎之慎之
　　再諭東山士民
照得本府奉部院命安撫山中爾等念
朝廷徳意傾心向化不越十日漸次蕩平止因該縣有
爾等陽順隂逆之議部院飭本府暫駐安插毋得擅
離麻邑期爲善後事宜以致覊留一月有餘目覩亢旱
憂心如焚兼之訛言沸騰傳本月初二初七爾等破城縣
中男婦縋城逃走人情洶洶本府寝食不安今訛期已
逾保甲巳編幸天雨霑足四民稱快又李公茂隨守憲
赴省投見部院劉青藜出首副将僞劄候
題優叙劉君孚保全地方一片實心本府倚爲左右手陳
恢恢屢次謁見毫無芥蔕鮑洪功夜行歌舞李子茂名
雖掛於招撫實無預於激變皆爾士民耳聞目見山中
復有何疑本府難於乆駐的於某日囘省復命合行曉
諭爲此示諭山中人民知悉嗣後各安生理共享豐年
須念該縣撫後復叛之文爾等誰無良心應與本府爭
氣勿使其言效驗爲所耻笑本府駐武昌相隔不逺凡
事可速禀報其餘人民安家樂業勿再爲訛言蠱惑
致生驚擾
　　勸諭士民
照得東山作難止因被誣士民嘯聚將附近居民逼脅
入黨哀哉耆年父老曾經兵戈之慘曾罹流亡之苦萬
死一生留此殘喘撫兒孫而心酸覩田宅而魂銷又有
衣冠子弟身受
朝廷恩榮顧惜祖宗門第禮義廉恥不忍棄絶中夜
徬徨莫知所措父母妻子環聚而欷歔泣下又有種田
農夫賦性愚樸十數年來耳不聞金革之聲目不覩
旌旗之色止知終嵗勤動納粮之外積儲粟豆花布茅
屋之中畜養鷄鴨猪犬稍有餘裕買牛生犢便稱山
中富翁聞此警息搥胸頓足件件難捨又有商賈之流
或係已資或係借貸抛妻别子經營江湖折本羞見故
鄉倘有生意歸家修理房屋治買衣服桌椅器皿好爲
精緻婢女僕兒好爲役使忽聽無端啟釁顧惜從前辛
苦棄之不忍守之難保痛哭流涕天日昏慘凡此士民
情狀堪憐因之族㣲勢寡者含淚棄家逺避他鄉苟
全性命㷀㷀無依族大勢重者糾合同姓異姓督修堡
垣器械能自守衛决不苟且從逆此等苦情壅於上聞
在爾等各爲身家性命在
朝廷便是忠義良善若不奨勸何以勵後合行給示奨
勵爲此示諭東山士民知悉爾等自能守衛者忠義可
嘉望風逺避者良善堪憫自今伊始潢池赤子俱是一
家各宜安心樂業共享山中太平本府更有囑焉值此
多事之時不無一二姦民引誘後生徼倖功名殊不思
耕田鑿井之民豈慣爲披甲荷戈之事本府曾有訓言
山中正好避兵農民豈堪将相古語有云一将功成萬
骨枯這事豈是容易做的嗣後須嚴行保甲責成户
長稽查詐僞勤約子弟勿留禍害之種勿蹈危亡之轍
慎終如始以靖地方
　　招撫事竣詳
看得劉啟禎即劉君孚而劉青藜乃啟禎之姪自幼喪
父啟禎養爲已子住東山曹家河區内禍縁夏寅生李
攀龍爲僞劄一案忽被拏解人心已屬驚疑該縣未出
示曉諭而捕役藉端恐嚇凡東山一帶舊日招撫遺民
并訛傳劄内姓名及貿易歸家商賈形涉疑似人人有
莫保之勢而徐家堡劉公先李君聖方燕及談召賢疑
畏入山鄉保報明該縣委耆老安慰已經解釋陡於五
月十五日魯家台鄉約魯象美徐家堡鄉約周美公曹
家河鄉約李祥陳家集鄉約徐克承赴縣㸃卯該縣輕
聽人言将周美公等硬夾取供仍行監禁至於楊楚喬
係劉青藜十二年當差頭之保户因差銀角口用刑成
招並無報呈奸細縁由周美公等泣訴有據而劉君孚
聞風嘯聚脅衆㺯兵鮑洪功陳恢恢李子茂亦以捕嚇
嚮應山中震驚縣治戒嚴幾於燎原此起釁之由而該
縣請兵鎮勦之所從來也成龍於五月二十二日奉撫部
院遴委安撫二十七日進山曉諭六月初三日劉啟
禎率衆出山獻傾心向化旗一面赴守憲投誠賞賚
有差給照票安插而劉公先李君聖方燕及談召賢均
在安插寧家之内劉青藜主張在父非别有事端脅從
劉元兒鄒先甫均已解散本月初四日報明撫部院發示
宥罪安慰在案劉啟禎䝉守憲牌委招撫山中餘孽
本月初七日啟禎招鮑洪功陳恢恢李子茂率衆出山
獻安家樂業旗一面赴守憲投誠賞賚有差給照票
安插本月初七日報明督撫部院照例宥罪安慰在案
本月初八日奉督撫部院爲撫綏全賴賢能等事牌仰
即将發來告示特諭各士民凡被劉逆煽從黨羽或令
徑行解散或令隨該府赴道協投明歸農一槩不得株
連慎勿任其執迷不悛慘遭殺戮累辱父母妻子有負
本部院軫恤至意等因奉此遵依發示曉諭士民凡煽
從黨羽有徑行解散者有赴憲領票歸農者咸體督撫
部院軫恤至意在案再查該縣飛報叛形案内開周美
公供稱方韶友在雲南來散劄付藏於劉君孚家自招
撫之後遍查無方韶友踪跡藏劄亦無的據李祥瑞供
稱雲南二人不知姓名送劄付與劉君孚劉青藜邵君
弼查邵君弼年老並未倡亂而雲南二人不知姓名渉
於風影徐克承供稱郭輝之在君孚家行走呌小的探
報信息查徐克承係陳家集鄉約在東山之外離曹家
河三十餘里郭輝之何由囑其探信也且曹家河鄉約
李祥瑞亦赴縣㸃卯何信不可探而囑徐克承焉如疑
㸃卯鄉約爲奸細則無人不可疑矣又六月十七日劉
啟禎領程鎮邦出山赴守憲投誠十九日䕶送赴省投
叩撫部院求賜發落本月二十四日奉批已據守道詳
批發臬司将所繫家口取保候給在案縁係安撫事宜
合逐一據實詳報
　　招募反側充伍諭
照得東山逆黨一嵗三叛繩以
國法當大肆殺戮盡絶根株本府仰體各憲好生徳意
念爾愚民無知爲奸宄煽惑以致發兵勦絶身首異處
妻子家業一旦成空真可憾又可憐也除将首逆擒解
正法外餘黨概行免死但爾等共圖不軌釀禍地方凡
被害之家何能甘心隱忍爾等餘黨中懐疑畏莫若乗
召募鎗手之名投見本府充兵食粮如有技勇另加提
抜先給安家銀一兩五錢隨帶鳥鎗照例領價與其提
心弔膽不如披甲荷戈爲此示仰東山一帶士民人等
知悉凡有願充招募速行報名决不相强至若地方士
民與衙蠧惡捕假稱兵役肆行嚇詐毒害無辜者本府
已訪知一二件仰受害人等作速申寃立刻通詳拿究
勿謂城狐社鼠本府生性執抝决不假借總使勢不兩
立亦自無妨也
　　上張撫臺善後事宜禀
成龍奉嚴命酌行善後之法焦心勞思採訪山中地勢
路徑隘口已有成局大約良民居多而頑民有數編以
保甲諭以利害各有互保身家之心成龍擇殷實良善
舉爲區長聫絡守禦家自爲守人自爲戰料宵小不能
出其範圍木樨河現委夏鼎安夏正宗夏栁宗丁貴卿
丁吉生等弹壓夏族人丁有二百餘前倡亂之時立志
不變已與逆爲讐用之此路可保無虞二里河果有李
公茂先撫不知名姓因劉啟禎未行招撫氣激嘯聚本
月十八日啟禎聞風往慰十九日報信安息且此地有
鄉耆田初陽二男俱係青衿啟禎未徃慰之先因公茂
作孽曾設相鬭之勢公茂氣餒嗣啟禎往慰而止李公
茂即李攀龍之叔攀龍在監可以挾制其心目前委田
初陽爲區長以樹其敵且有東義洲區長鄭君佩等殷
家園區長商克繩等落梅河區長張在如等南庄區長
金鼎黄等木子店區長童瑞之等俱巨族富室爲之聲
援此逆已在籠中但因啟禎往慰姑開一面兹奉憲諭
亦必令出山申誡以懲将來十九日據劉啟禎宻禀稱
外縣竟有不軌之徒私來殺禎不忿招撫似此人心不
體
朝廷徳意非勦不能靖祈發四張宻票給余公進夏仲
昆袁興明督烟民堵截關口要路布揚聲勢自然奪魄
至於山中李公茂已經解散禎大膽承任凡事不煩過
慮尚有潘家塘大盜馬歪嘴乗釁刼擄人家禎欲處死
不卜肯發令否成龍時在麻城當夜宻差飛遞硃票相
機擒殱數日尚無動靜今麻城附近東山内外編甲巳
就紳衿和好成龍尅期仍赴杲鎮布置山中有黄寅生
並無黄日昇守道甚得人心雖交代在即尚宜欵畱善
後局面已定可計日以待成龍年邁力疲不善飲食强
勉辦事以報憲恩之萬一仰祈洪慈俯念成龍奔走之
苦委員接署生死感激倘有可効力之處决不以官之
去畱異心也
　　請委武昌署員詳
本年六月十四日奉總督部院蔡憲票差官張虎前去
武昌府著落官吏查照後開榖草數目勒限全完協同
解官人役限本月中旬以内飛解來荆接濟等因奉此
該職遵查於六月十六日爲亟請署員等事竊成龍
係黄州府同知于本年三月初九日委署武昌府事因
就近補授一案授武昌府知府尚未領慿值
禁旅南征成龍奉委修搭浮橋被山水衝毁失悞軍務
題叅部議處分應遵奉離任且成龍奉憲徃撫東山遥
隔省治一切府事俱髙閣躭悞如軍前草束舊欠新派
不及催辦
欽案部件熱審重情不及清理負罪滋深幸東山已
靖撫事已竣本月初七日詳憲候批歸省䝉批一應安
插善後事宜該府必須計慮停妥另詳報奪囘省成龍
凛遵成命撫事雖就而善後非旦夕可奏仰體憲慮爲
地方生民圖乆安之計現在清查保甲立守望相助之法
延日逾乆積案逾多現今武昌同知新任正可接署
料理府事伏乞憲臺俯念
欽部案件軍需關係重大迅委同知接理成龍受憲籌
畫得以盡心効力不敢以去位貽害地方生民等因具詳
憲臺未䝉批發又於六月二十五日奉布政司信牌爲
特叅違玩官員事本年六月十四日奉撫部院張憲
牌行司照牌内咨文奉
㫖事理欽遵施行等因奉此看得成龍原任黄州府
同知本年三月初九日委署武昌府事䝉
題補武昌府知府尚未領慿因浮橋一案
題叅革職例應解任伏乞憲臺勅司速詳委員署篆
理事庻一應軍需
欽部案件責有攸歸等因於六月二十六日申詳亦未
䝉批發今奉憲差催辧榖草隨該看得自五月二十二
日成龍委撫東山未嘗一刻忘解荆軍需奈羈處僻
隅不能分身以應憂心如焚亟欲撫竣囘省料理又因
善後之計多方布置非旦夕可就唯恐日乆遲悞於六
月十六日詳請委署催辧軍需又本月二十六日詳請
署員接理撫事軍需兩無違延俱未䝉憲示兹差官
目覩成龍艱辛疲病之状事出兩難伏乞憲臺查批原
詳仰鮑同知接印理事刻期督催不至遲悞於公事庶
可有濟耳
　　任合州時張撫臺復札(計二/道)
合陽荒殘冲瘠得髙賢撫而綏之自必漸有起色頃聞
初蒞新政驅冗役卻輿從及絶無名之應付清操毅力
即此已見一斑甚快甚慰也
武隆酉陽一帶地方素産楠木所以特遴門下遍查耳
及接來翰山形地勢燎如指掌併分五路並進到處插
牌橛記認具見門下措置井井有條乃所報之木並無
一株合式者門下可悉心確查如獲巨料不佞自於疏
中
題叙以酬門下勤勞也萬勿以尖細者搪塞可耳不盡
　　佐黄州署武昌時湖廣張撫臺來札(計五/道)
親翁此行能不負不佞愛惜麻民之意爲之喜而不寐
此時惟推好生之心以荅
上帝守如保之念以全小民何頑梗之不可輸誠何强
梁之不可感化劉啟禎既率衆投誠自當令其仍安耕
鑿倘能招致他寨强頑一體歸誠尤當加以優奨决不
食言也至吳逆散劄之人作何縛獻其脅從之衆解散
之後安插何處目今漢陽業已增兵黄協亦請添兵額
應否可令入伍或仍編入各里甲俱煩一一斟酌行之
招撫之議既成黄協自可囘黄惟畱一守備駐麻此非
疑麻民猶有反側葢麻城地界二省向欲添設守備駐
防此不佞之初意非自今日始也諸凡就緖之後方可
囘省發去告示十道可即張掛曉諭二十八日接到詳
騐已批行守道矣二十九日接到來文俱一一照行惟
二十四日報文何尚未至耶幸查之
劉啟禎傾心向化具見親翁善於招徠但未投誠人等
應逐一招撫毋令卧榻之側猶有他人鼾睡也至啟禎
招撫有功可否令其轅門効用當以戎旗守備待之各
鳥鎗手作何安插尤當得所可否令其入伍目今漢陽
營已奉文召兵黄州協亦添設麻城羅田守備業經
題請增兵六百名而不佞撫標亦見需人倘入撫標其
中果有雄武之士當抜置材官千把之列葢投誠之衆
恒苦其反側未安須以至誠待之令彼易於輸心向化
則地方自可無事耳投誠盡至黄協方可撤兵鄉紳盡
歸小民自然樂業諸凡事宜總煩親翁措置妥當與守
道商酌行之投誠事竣可叙妥詳不佞當以親翁招撫
之功
題請優叙目今地方多故之際早爲
上聞亦足慰
朝廷宵旰之憂也竚切竚切
前浮橋一案因准将軍咨移不得不爲
題叅詎意部議處分太過但親翁賢聲素著不佞自即
題畱以孚輿論况重以麻城安撫之功乎惟勉力竣事
幸勿以此思賦歸來也程鎮邦至省其家屬已取保發
領以信招徠今仍令赴親翁處倘能将黄金龍梅公素
及黄日昇令彼設計擒拿将來尚可爲之叙其功能也
又孫調元及散僞劄諸人俱須畱神宻訪奸人盡得則
民心自安此尤安插事宜之要𦂳者也耑佈不一
東山招撫全屬親翁勞績今徐守道交代在即則善後
事宜尤爲親翁獨力成之矣頃聞木樨二里河又有嘯
聚之事不知果否想大隊既已招撫此小醜自易爲平
定也惟留神不一
接來翰具悉尊意但疆圉多事正藉賢刺史善爲撫馭
以恤殘黎不佞行即繕疏
題畱矣幸親翁盡瘁
王事勉抑私情其東山善後事宜尤望畱意
　
　
　
　
　
　于清端政書巻一
欽定四庫全書
　于清端政書卷二
　　　　　　　　　　　兩江總督于成龍撰
　黄州書
　　初至黄郡與友人書
天下有極苦之地居之久而不爲苦者羅城合州是也
天下有不苦之地入其境而即爲苦者黄州是也羅城
爲蠻烟瘴雨之鄉其苦古今人共知之然久之而茅屋
頽垣布衣疏食裸體跣足長歌痛哭習以爲常彼其心
不在此也在乎欲全生歸家而已又久之而時和年豐
盜息民安官民親睦在下易於見德在上易於見功日
用之需費有限而一於儉上司禮節不行無所憎惡迨
至合州人烟絶滅水陸衝煩苦矣僕則挑水運柴主則
讀書飲酒民間供應盡裁上司誅求亦寛徃來仕客聞
風而歎惜以去夫役因之無擾在上則曰清操毅敏又
曰刻苦矯厲爲良吏美之又加悲焉憫其窮也在下埀
涕號泣無復官民禮此居極苦之地而不爲苦者也若
夫黄州則不然居郡丞之位履文物之邦署宇嚴肅役
胥羅列士民聚觀耳目雜遝狐裘黄黄者同寅也衣裳
楚楚者屬邑也蒞斯土者主尚可布衣而歩行乎僕尚
可挑水而運柴乎爲之治其執事備其傘蓋繁其交際
咸借貸以應而冷署如冰下無以爲德上無以爲功五
窮環至應接不暇如之奈何此居不苦之地而適爲苦
者也八年十二月二十五日蚤舟中驟見小犬長者龎
然幼者突然竟不識爲誰家子徐聽其聲音抱頭痛哭
此命數蹇阨父南子北者九年一旦見面肝腸欲碎者
也頃捧手札數載隔絶如對芝眉灑淚痛懷始知老年
伯奄忽仙遊猶記聶親翁覲旋寄有尊諭勉慰備至尚
存笥中忽焉乘箕上天五内震悼此痛切而難已者也
惟年兄以禮節情爲時自玉積緒萬千書不盡意統希
台照不次
　　初守黄郡上張撫臺禀
成龍于七月二十五日在麻城縣望花山准武昌府關
移委官賫黄州府印信本日叩恩接印理黄州府事于
八月初四日離望花山初六日至省囘復撫部院嚴命
又因新派槽䥷鍋桶等項軍需向閫司領協餉置辦羈
遲數日于初十日辭赴黄州十一日巳時到府即將草
一百萬束照糧均派行各州縣催解已經報明在案又
軍需困民已久成龍不忍將槽䥷鍋桶等項再派民間
情甘自任其勞分委屬官覔買木料差役調取匠作買
辦鐵炭楠竹籮筐木掀撮箕等物查結各憲守催事件
拮据半日神已昏聵十二日早親看起爐處所復清查
堆積公文有黄岡縣縣丞王公濯呈繳日收公文自七
月十七日起至八月初十日止共拆公文四百六十一
件十二日舖司投逓公文九十一件共五百五十二件
自巳時至二更方行拆完成龍不覺頭暈目眩嘔血不
止查各項公文堆積如山咸係要件非經承敢于怠玩
亦非成龍敢于懸閣皆縁缺員塵封一時何以速理且
成龍于本年三月初九日理武昌府事晝夜不遑四月
初四日委徃咸寜蒲圻于五月十五日歸省即辦解岳
州軍需五月二十二日委徃麻城東山于八月初六日
方得囘省數月奔走身履危險罪戾滋深精力已竭夫
以積勞之微軀一旦覩要件之沉積頓使心神驚悸感
成癆瘵之危症目前扶病料理務期新派軍需毫無違
悞但恐病勢危篤將來不可保也合先禀明
　　到黄州任申飭諭
照得本府新奉督撫兩憲會疏補授黄郡撫綏人民全
賴賢有司相助爲理以匡不逮本府凛遵憲檄夙夜匪
懈爲爾民謀安生樂業之長策寢食未安惟恐有負上
意兹于七月二十五日在麻屬望花山鋪開印視事矣
合行飭知爲此示府屬官民人等知悉嗣後各體本府
愛民至意大家齊心固守清查保甲如有面生歹人聲
音互異立刻驅逐境外務使兵民協和城守事宜照依
往例多撥人役嚴加守禦盤詰奸宄以靖地方該巡捕
員役毋得疎玩取咎未便
　　爲黄州各屬報災請蠲詳
覆查看得天災流行所在恒有或災于夏而有報蠲夏
災之例或災于秋而有報蠲秋災之例未有如今嵗之
水旱相仍夏秋並災之甚者也遍閱九屬士民痛籲州
縣哀請眞淚溢紙上悲不成聲成龍不覺心酸涕流雖
夏災報逾定限乃縁風鶴有警士民奔竄呈訴愆期性
命之念重初不計及水旱之洊至誠有如蘄州里民張
重高等呈稱播遷未歸以致失時不報之詞確爲眞情
通計一歲正賦錢糧既免夏災復免秋災所剩徵納協
濟軍需亦復幾何當此叛賊交訌之日荆岳用兵之時
訛言起滅不常士民居徙無定誠有如前府余三汲所
詳恐欲徵而無民可徵之語實爲有見至于老弱溝壑
少壯流離慘不忍言飢寒切膚羣聚爲盜宜爲後慮此
各屬士民有寜死于他鄉爲民請命計出萬全之詞誠
有如前府余三汲所詳挺而走險黄安知縣徐秉仁所
詳以安爲盜之心瞻前顧後均有裨
國家之碩畫也逆賊作亂人心共憤指日授首當事請
協餉以濟軍需暫寛此日災民之命將來百姓感恩踴
躍輸賦報効者正自無窮誠有如黄梅縣革職知縣王
庭龍所詳留此一邑災黎爲後日種田輸賦之民可謂
痛哭流涕實意爲
國爲民者矣成龍更有請焉目前荆岳進𠞰備辦槽䥷
鍋桶起運草束穀米等項無不藉民力以輸將若寛小
民今歲之賦雖未得小民効順之財而歡呼趨事亦可
得小民効順之力並可得小民効順之心成龍愚昧不
識忌諱綂祈憲裁詳請
題蠲除未奉緩徵之先各屬已徵銀兩並照秋糧盡數
恩豁以救民命以培
國脈合據黄屬士民州縣呈詳妥議申報
　　請免夷運詳
竊照力役之征古今通義前次赴荆運夷軍糈派黄州
府七千五百石䝉嚴飭僱覔夫驢勿派里甲力役誠愛
養百姓培植
國本之盛意也漢陽僱騾可稱盡善武昌僱驢亦蚤有
成算成龍奉文稍遲忙不及備若買驢僱夫必延遲悞
事晝夜焦思無已設借驢之法言定驢囘給主傷損官
賠里民踴躍赴公毫無難色而領運無人㸃衙役代勞
各役向隅環泣費幾唇舌方有定局各屬照例遵行此
成龍一片苦心於倉卒之際爲濟急之舉期以上不悞
公下不病民已耳無如夫驢至荆便已疲斃日久所傷
必多兼悞運事而荆州之夫驢一呼可以萬計於是委
官審度時勢爲僱夫之舉毎石夫價有一兩者有一兩
一錢五分者有一兩二錢三分者除官價六錢五分應
幇夫價自三錢五分至五錢八分不等此外去役之盤
費驢隻之草料賠驢之價値俱屬妄費咸係官賠方幸
運米蚤竣私爲得計倐焉二運之檄又至矣牌仰在荆
夫驢再運然夫驢久已各囘將何以應各屬申請盈案
紙上之哀訴盡是哭聲筆端之揮灑無非淚漬成龍之
心已碎術已窮是當年西山之運苦在民而今日夷陵
之運苦在官如逼之仍照前運有司力竭豈甘坐困掩
耳盜鈴安能舎里甲而索竒計也莫若行力役之征光
明正大官民相濟終爲久逺之法如里甲艱於逺行有
前運僱夫之成例在焉成龍萬不得已更有泣陳前次
派武漢黄三府運米之數漢陽府兩縣派米二千石武
昌府除江夏蒲圻通城嘉魚量派外尚有六縣該運米
六千石黄州府除黄梅廣濟量派外止有七縣該派米
七千石前次多派米五百石成龍以運米未必如此之
苦且夫驢可以帶運此五百石之任勞似無傷也不料
一石有一石之費彼此輕重不均各屬議論沸騰今二
運多派之米似難再運如以已派不便紛更查德安府
於已派内新減一千石或可援請伏乞憲裁敇司道公
議定官民運米之法施均派恩減之仁庶奉行不至遲
悞軍需可以濟矣
　　上張撫臺請免運夫禀
成龍於十九日晩渡江敦請各騾店婉辭懇求無如堅
執不許憂心如焚耑委馮縣丞叩禀憲堦漢陽有騾武
昌有驢成龍將何以應即於二十日夜至黄細問蘄水
縣丞王遴自荆至夷路程運米事情荆州六十里至穿
心店三十里至河溶五十里至當陽三十里至玉泉寺
四十里至連平四十里至涼亭二十里至風寶山三十
里至夷陵共三百里山路﨑嶇一夫止負米三斗帶食
米一斗多負决不能行兼有被褥雨蓋之累領米收米
必需半月是一月止可運米六斗也荆州除遵法官僱
外運米一石索銀一兩六錢王縣丞離荆時一兩六錢
已不肯運頃有信自荆州來土人每石討價二兩五錢
是運米七千五百石須費萬金以外黄屬甫定之餘災
傷之際何堪當此苦累目前正餉雖完南漕正在催比
轉盼明歲錢糧又行開徴民窮莫措委實難支官價六
錢五分爲數雖少何至浮加數倍未必非射利之徒乘
機作祟貽害百姓貽悞軍需成龍計窮力竭與士民宻
議捐輸夫價以救一時之急伏乞憲臺恩憐成龍苦心
俯允捐輸恩免運夫成龍幸甚地方幸甚
　　請捐輸運價免役運夫詳
竊照我
國家三十年來愛養百姓堯天舜日海内享昇平之福
一旦吳賊逆天首亂湖北震驚邇來侵犯夷陵
王師㑹𠞰軍行糧從難容刻緩需夫饋餉勢所必至凡
踐土食毛之氓正効力報恩之日也兹因荆民疲於奔
命派及武漢黄三府黄屬該運米七千五百石敢不竭
蹶從事成龍攷古度今審其時勢權其機宜有用民之
力者有用民之財者名雖殊而實則相濟惟期有禆公
事而已如黄屬者應用財而免用力之區也黄屬九州
縣以時勢言之除黄梅廣濟今夏水災題達請蠲而黄
梅兵馬過徃踐傷更甚已䝉司道公議裁減量派不議
外麻城黄岡羅田蘄水環繞崇山峻嶺接豫省之商城
固始連廬州之六安英霍聯絡四十八寨素稱易與爲
亂難與爲治之地去歲么魔蠢動人心叵測屢煩官兵
而麻城令屈振竒黄岡令李經政蘄水令蔣燦羅田令
王光鼎相與戮力撲滅題叙各軍功在案黄安宻邇羅
山豫冦釀禍黄安令徐秉仁躬親招撫題叙紀録在案
黄陂與孝感黄安接壤逆賊搶楊店驛馬查報題明在
案黄屬之時勢如此迄今婦子以寧地方無警然投誠
向化之輩雖云革面難信革心成龍何敢一刻置諸懷
則權其機宜不得不爲萬全之計也查派運米七千五
百石每夫運米五斗計用夫一萬五千名呼之難猝至
聚之深可憂是夫未至荆而成龍膽先落矣奉守憲牌
議運米一石應給官價銀六錢五分則七千五百石應
支官價銀四千八百七十五兩是
朝廷未嘗輕役一民有此官價何處不可覔夫成龍爲
軍糈計又爲地方慮情願勸勉屬民捐輸銀四千八百
七十五兩爲募夫之助少省
朝廷金錢以伸黄民急公之義以彰上憲恤下之仁用
民之財寛民之力婦子仍然以寧地方仍然無警於軍
糈民生未必無禆益也如捐輸不前成龍任遲悞軍需
之罪或恐成龍藉端分外苛派甘心正法以謝州縣或
恐州縣藉端分外需索成龍揭報以謝士民此成龍窮
極計生憂心焦悴權其機宜如此否則運夫之催逼中
途之逃亡運米之遲速一日公事未竣一日憂心莫展
成龍惟有愁悶絶命已耳伏乞憲臺迅飭司道各憲會
議成龍寢食俱廢晝夜望賜恩命以解倒懸之危
　　謝徐守憲詳免派夫禀
成龍屢聞派夫之議晝夜愁悶如坐針氊於本月初十
日稔知憲臺詳請折價武漢黄三府士民戴如天之仁
隂德萬代
朝廷受無疆之福鞏固百世成龍不覺心折手額踴躍
欲舞復望憲臺一力主議哀懇必行成龍奉命唯謹伏
乞憲鑒
　　爲麻城請改南折詳
麻城一邑僻處萬山之中東北與豫省光息商固接壤
東南與江南英霍六安比隣不通水次惟宋埠一鎭僅
有盈盈一水九月之後水涸沙淤需用竹􁆈僅裝米八
九石不等尚須人在水中牽拽百里之逺出鵝公頸方
抵大江艱苦異常此厯來南米䝉允改折久經憲臺洞
悉無庸成龍瑣陳也目今軍糈扣算已定刻不容緩若
俟麻邑南米接濟夫以盈千累百之米用八九石之竹
􁆈輓運曠日遲久欲其速濟軍需豈可得乎在百姓筋
疲力竭已不可言而軍中之庚呼毫無禆益兹據里民
梅天章等呈稱恩詳改折以從民便呼籲痛切成龍悉
知麻城之山隅不近水次更審酌軍糈之緊急難容緩
待不敢膜視合據詞請命伏乞憲恩憐山城水路阻逺
兵食萬難刻緩俯從民便飭糧憲照例允折庶公私有
濟兵民受福無窮矣
　　上張糧道諫止採買禀
成龍猥以謭劣幸荷恩培感戴終身然覆餗之懼恒切
寸心目前軍糈孔亟憲臺晝夜不遑成龍屬在下吏不
能少助一籌自反深慚第採買糧米成龍有三慮不敢
不爲憲臺陳之黄屬邇來鼠竊狗偷遍地横行憲差賫
銀務宜愼宻前聞有盜自省跟憲差至陽邏托憲臺洪
福來差早已登岸倖免無事兹聞來差不加愼宻將銀
兩裝在口袋明搭騎走惹動匪類計算恐不可測此露
白之慮一也賫銀採買必訪殷實經紀自可無失兹聞
憲差不察虚實㮣行混領混給若輩領銀之後販猪買
鹽視爲已物不惟遲悞軍需恐此輩窮棍花費一盡攜
家逃走定煩緝追此散銀之慮二也採買軍需係上倉
糙米兹聞憲差遍發示條糙米之外一㮣收買大船小
船絡繹不絶以致民欲買升合不能到手宋埠附近地
方居民已閧然不能相安今聞牙魚坑百姓又有奮不
顧身之舉此地方之慮三也伏乞憲臺宻飭差役小心
謹愼細擇經紀糙米之外勿包攬客船仍分些須以濟
民食成龍不識時宜冒昧上陳可否惟候憲裁
　　上張撫臺請免募鎗手禀
成龍質腐才疎仰荷知遇之恩即肝腦塗地難酬萬一
惟期保障黄土紓憲臺東顧之慮幸今歲雨暘時若百
室頗盈婦子頗寧人心貼息無復去歲風鶴之警逆黨
煽惑之擾咸賴我憲臺恩威並用深仁厚澤淪浹黄民
之骨髓成龍毫不敢有所假飾以欺憲臺也惟鼠竊狗
盜未能絶跡雞犬尚爲騷動成龍恒鰓鰓憂之邇來民
多訛傳調軍前之夫抽民間之丁成龍静以鎭之訛言
甫息忽于本月初三日奉藩司牌召募鎗手某州縣招
募若干名立刻催報前此百姓之所訛傳爲抽丁者即
此故也愚民實不知爲召募也第此亦關係地方安危
大事夫以爲召募則可若定某州縣招募若干名恐未
盡善也黄屬皆耕田鑿井之庶民有父母妻子之關切
其中或有游手好閒情願爲兵者召募入伍彼亦甘心
可濟實用此招募不拘多寡行之則可如定以某州縣
若干之數有司不善奉行畏上督責猝募無一應者勢
不得不押鄉保以公報勢不得不派銀兩以僱覔恐此
一舉地方多囂動矣奸人乘之禍不可測且有成龍不
敢言者遇知己之賢又不忍不言也前荆州調黄協之
兵甚至親友泣別灑淚赴途光景淒慘不堪聽聞更有
一二僱覔代行彼已情願入伍尚且如此况耕田鑿井
之民有父母妻子之累一旦逼以招募之舉又不知作
何光景也伏乞憲臺裁酌俾憲臺焦心苦思剿撫經營
之地方獲以萬全如召募必不可免似不宜分派州縣
限定數目止責成成龍量其緩急陸續招解可否允行
統祈憲鑒蚤爲定議庶人心安而地方無虞矣
　　上張撫臺招募獵戸禀
庸材腐質蒙恩拔識寵以章服優以異典知己之感千
載一時德難酬報當此逆賊侵犯正大彰撻伐之期凡
屬臣子㒺不奮勵况成龍受憲恩隆重恨不能坐展一
籌少舒憲憂寢食爲之不安于本月十二日已時恭接
憲牌取用獵戸各縣不能奉行致違憲命但獵戸與鎗
手雖同而實異黄屬獵戸最少鎗手可學而能各屬或
泥定獵戸不敢妄報罪誠有由成龍凛遵憲檄多方勸
諭招致年力精壯習熟鳥鎗者濟時之用伏乞憲臺霽
威姑宥各屬無知之愆成龍感戴無既
　　復張撫臺招募鎗手并運驢夫役禀
張漢一委牌遵諭面給仍再四勸勉竭力報恩無滋擾
地方已赴黄安縣訖於本月二十七日譚以從來黄成
龍復發委牌一張俾與張漢一協力召募乂託羅山生
員羅一者亦徃召募不拘多寡此委羅一者便於譚以
從勸募可無他說也運米驢已有六百隻㸃衙役二百
四十名毎夫四名領驢十隻立一小旗毎夫二十名領
驢五十隻立一大旗以免混淆驢尾烙印記驢項繫懸
牌書毛色并夫姓名以便認識口袋雨具俱全均有記
號又恐衙役辛苦設備帳房委照磨李德署縣丞唐紹
先督領刻日起行尚有夫驢如法陸續前徃木料委經
厯張徙溟催辦合先報聞以紓憲慮
　　捕盜巴河歸報張撫臺禀
成龍叩謁憲堦囘府料理運米苦無頭緒以致心火焚
熾又因夜查關廂街道城門一嚮馬驚墜傷成龍倍加
憂悶數日稍愈夫驢亦就甫得安枕不料心火外發膚
生膿胞卧牀呻吟於本月初十日忽聞巴河有失盜之
傳漸不可長成龍扶病微行由徑至鎭入失主之屋細
看前後兩門並無打壞蹤跡情有可疑亦不敢苟且輕
易再行宻訪挐獲一犯居住偏僻素行不端十一日復
以㸃煙甲爲名遍訪眞盜立刻緝挐當晩二更囘衙十
三日失主到府文武同赴城隍廟㑹審失主身無㸃傷
情更可疑當晩刻挐失主家奴十四日早審窺見隱情
知爲失主奶公通盜也但眞盜未獲何以服失主奶公
之心於十五日晩在葦源口挐到一盜即時鞫訊自認
情眞十六日蚤再加細問滿盤托出則成龍前訊奶公
通盜之情果無差謬隨傳失主面聽供詞陸續呌失主
家僮俾盜識認第一第二供稱不認至第三乃爲奶公
盜大言是他調線開門而失主奶公俛首不能强辨立
刻即將盜口供出的黨差役分佈緝挐大約多係興國
地方慣盜一面差役徃興國移文協挐隨將盜與奶公
寄黄岡縣監候差役囘府必有着落此夥竊盜毫無顧
忌若不嚴法以懲人人效尤將來何所底止另容申報
憲臺創一懲百成龍因此勞攘數日膿胞益勝臀不能
坐手不能持腿不能站又値木料堆集江干不躬親檢
查終不放心强病支持遍體疼痛不能假寐蘄州木料
先行蘄水木料頭幫已過黄岡不過一二日裁截停當
合幫赴荆地方事宜委張武舉鄒貢生沿路立堡巡防
事尚未竣成龍血氣久衰精力已枯力不從心强勉供
職地方一應事宜伏乞憲臺寛慮
　　上張撫臺籌捕盜禀
成龍才力疎庸自愧難肩重任久荷憲恩俯鑒至於地
方盜賊横行失主與鄉保朦蔽不報習染成風以致鼠
狗無忌眞堪裂皆成龍已痛切上陳幸憲臺頒式嚴飭
成龍敢不一力奉行若成龍屬員朝夕告誡一已之功
名事小百姓之殘害地方之擾亂事大天理良心安可
以一已功名竟置百姓地方於不問也巴河烏林二案
非成龍抱忿不甘微行宻緝又蹈前轍目前烏林港一
事訪有蹤跡但恨成龍力薄不能供養緝挐人等不料
鼠輩仍無顧忌行刼倍甚自蘄州至九江處處變亂成
龍躁激欲死又蒙督憲嚴檄責成龍前在岐亭盜息民
安何今日奉行不力反致盜案纍纍成龍更苦之甚矣
前在岐亭稍有風聲便可傳知朝聞夕挐頃刻立擒登
時處死皆躬親經理今地方寥廓各屬朦蔽不報在成
龍以爲可幸無事誰知養癰至此成龍疎虞之罪其何
能辭無奈遍發捕役各處打聽蘄州又失兩事失主帶
傷鄉保不報州官不知成龍即刻行查務遵憲頒式以
滅此鼠輩特成龍血氣衰弱實不能當此焦勞綂祈憲
憐
　　上張撫臺籌報水災稟
今歲水災自四月泛漲至十月初旬尚未退涸變出異
常䝉憲駕臨仙桃鎭親看水勢軫恤災黎勅藩司取各
府屬被災情形繪圖請蠲誠覆載斯民鞏固邦本之至
意也成龍愚昧揣度時勢竊有𦕈見上陳凡天下事情
與勢而已官與民休戚相關如遇疾苦何忍膜置痛哭
陳情職所當然若今歲之水災各屬爲民請命此今日
之情也目前西南用兵日費不貲而賦稅全盛之省惟
有北直浙江江南山東山西河南是
朝廷之所入有限而兵馬之需餉浩繁且關𣙜與鹽課
俱不能征如舊額司農仰屋因之官俸役食等項裁扣
殆盡而加徵鄉宦編派屋稅無非艱難補苴之計此今
日之勢也以今日之情審今日之勢國用匱乏災傷叠
告
皇上痛念民瘼
勅王大臣㑹議蠲免在廷諸臣憂心軍需輾轉無策欲
蠲災則絀餉欲充餉則勸徵勢處兩難此安徽撫憲豫
審情勢有水不成災之疏而部議又有高郵等處亦不
准蠲之覆也目今湖北水災最苦最慘者無踰沔陽潛
江景陵漢川黄梅廣濟如以被水諸縣槩爲請命合計
蠲免錢糧太多部臣必有難色倘如江南事例則最苦
最慘諸邑受害自不可言即痛哭流涕恐難補救或囘
天有力幸邀
皇仁而司農計窘必將十六年民賦如鄉宦一例加徵
是以絀於十五年者加於十六年則蠲災之惠淺而加
徴之累更甚且蠲災不過一歲而加徴必俟事平苦若
之何雖
朝廷必無之事成龍籌及兵餉不得不爲之過慮也揣
情與勢之間而期於救民實際或擇被災之最苦最慘
者會請蠲災其餘仍行勸輸將國計與民生相濟爲用
尚未卜廷臣之㑹議何如也此成龍愚昧之見未知有
合時宜否伏乞憲鑒
　　報張撫臺地方妖異禀
成龍才疎德薄久荷覆庇兼辱教誨而區區緝盜安民
之私素䝉洞鑒至恩拔郡守惟覆餗是懼倍加防禦幸
履任一載頗保無虞忽於去歲五月大風示警以後怪
異叠見自冬迄今府城囘禄屢虐兵民受困或見爲火
團或見爲赤鴉齋戒祈禱茫無一應此一異也猛虎晝
行路絶人稀夜傍民舎巧爲緩步之狀故作嘔吐之聲
哄人出視犬出吠則銜之而去此又一異也有一等賊
民三五成羣匿於林中日將暮伺有孤客粧成猛虎一
喊跳出將客挾入深林縛歸藏土室内不見天日逓賣
他方有一等妖民青天白日大路之上用手將行人臉
上一抹其人即不能言語頭畜行李公然收去此又一
異也至於山隅孤村有一等惡少高郵沔陽流民人物
魁梧衣服整齊口稱討米勒索無厭稍不如意傾家搜
括城市鄉村男扮女粧公然行走沿門乞食徑入内室
與婦人鬧争全無忌憚人不知覺若夫偷盜牛驢到處
皆是成龍欲以德化之而德薄欲以法制之而法窮將
刑不勝刑盜不勝盜矣種種怪異從未經見更可異者
豫省光羅大雪盈尺即黄岡境内雨雪潤濕而麻城黄
安自秋徂冬全無雨雪土堅成塊犁不能入麥未下種
野無青菜固成龍不肖所致亦是造化菀枯不齊目前
開徵不知何狀兹當新正履端之始乃憲臺百福駢臻
之㑹正千官慶賀之辰亦即萬姓望澤之期成龍備叙
黄屬情形仰冀憲鑒俯賜軫恤以埀𢎞庥
　　上張撫臺籌緝逋冦禀
史國柱包藏禍心煽惑地方䝉憲臺面諭宻緝成龍凛
遵指授幸未漏網鼠賊就縛咸㐲憲臺威靈成龍何功
敢當奬諭至練長王芳逺等感荷憲恩特賞袍㡌銀兩
成龍愈踧踖不安兹奉宻諭孫調元汪華之陳克韶成
龍刻即設法迅擒倘遁入黄安便爲籠中之鳥決不致
兔脫貽禍内地但成龍新聞陳鼎業陶白雪潛逃九江
苦無的役緝挐唯望王芳逺張漢一方茂貞來黄宻議
陶楊二生成龍給以委牌俾防守畢家舖一帶地方又
六安麻埠告警宻邇羅麻成龍於羅田界隣六安英山
等處已發委牌諭有身家生員豫爲防備仍委武舉張
尚聖赴羅偵探成龍揣度時勢另具宻禀伏乞憲鑒又
招募鎗手係生員吳之鄒經理成龍因黄梅飢荒募穀
四百餘石委生親徃賑救尚未囘黄俟吳生囘府清查
頂替情由另報
　　報張撫臺籌捕餘冦禀
才疎性拙幸逢知遇格外殊恩感佩終身黄麻東山仰
賴憲威頗稱寧謐孫調元就擒已除腹心之禍止有陳
鼎業仍祈温諭張漢一遍緝料難漏網訪孝感山峝中
藏賊甲三十副鳥鎗數十杆已宻差查起未知虚實江
右寧州賊平興國大冶無驚而黄州可以安枕伏乞憲
鑒外程鎭邦家貧餬口不給武舉魯試挐賊盜一案久
在武昌統冀恩施
　　報張撫臺獲陽邏僞劄禀
十月二十七日晩據陽邏生員楊瓊枝陶大定出首遊
擊僞印劄綾一段守備僞印劄紙一張同黄岡縣知縣
李經政至衙宻繳二生冒雨星夜來黄實屬忠誠當賞
銀二十兩其送劄陳遇之子陳鼎業即刻㑹同朱守備
委吳把總宻擒已將僞劄二張呈驗守憲轉繳合就報
明祈即㑹同各上憲以備叵測縁係機宻事宜恐有洩
漏不便關移
　　慰諭陽邏士民諭
照得地方之不靖由於人心之未安人心之未安由於
疑畏之未釋陳鼎業父子家世陽邏同鎭士民非親即
友僞劄一案或有附和入黨者或有知情觀望者或有
畏禍結舌者鼎業事露人人自危誠無足怪本府確知
爾等隱情槩不株連於去歲十二月内親臨爾鎭發示
勸諭爾民之心可以安矣春三月間爾民復驚畏不安
或因不軌之徒潛布流言今史國柱等已經授首則爾
民之心可以無驚矣或又見陳玉之久禁首犯未除恐
其波及今陳玉之等已正法則爾民之心更可以安矣
又或見陳鼎業陶白雪等未獲遍行緝拏致生疑畏不
知巳逃必捕者
朝廷之大法來歸必釋者
朝廷之大恩即張漢一方茂貞投誠有功撫部院賞賜
袍帽銀兩現今録用已有明驗若陳鼎業陶白雪等洗
心改過親自投誠不但不究前非亦且嘉與維新倘執
迷不悟定期必獲此理勢之必然與爾民何干多此一
畨疑畏合行曉諭爲此示仰本鎭諸色人等知悉凡倡
亂者許自投誠即行奬賞親戚隣佑槩不株連有私行
詐害者許被害之家不時喊禀便行究治各宜安心樂
業毋自貽戚
　　招安六安州麻埠諭
照得嵗比不登小民失業者衆困於衣食徃徃相聚爲
非原其初念豈便甘心作賊不過計窮無聊希延旦夕
耳
朝廷知爾民此苦故投誠歸命者概從寛宥分别奬賞
各省督撫久悉此情故倡亂脅從者先事招徠不忍遽
𠞰本府仰體上意俯察下情疾首痛心無非欲保爾民
之身命洗爾等之惡名區區此誠天日可鑒前者蒲圻
不守言者遂指爲從逆大將軍震怒將加剪滅本府單
騎入城招徠底定至今安土樂業得免誅夷次值麻邑
東山告變主𠞰之言一日數至本府親加撫綏各憲賞
賚優隆今兹家室豐登盡為樂土近者羅山賊首隔省
來歸本府不以越郡爲嫌督撫不以鄰省岐視迅發銀
布衣食移咨豫撫及所在官司赦其罪愆䕶其田里彰
彰耳目共見共聞此豈本府别有異術不過仰仗
朝廷寛大與各憲慈恩處置得宜能服其心耳今聞爾
麻埠地方亦有亂信風聞不的虚實未分事屬南省在
本府可以膜視但念爾等同處天壤之間誰非
朝廷赤子或為勢豪所廹或為飢寒所驅或輕信亡命
之徒假造偽劄轉相煽誘以致二三無賴謂釁隙可乘
富貴可望甚至謂大兵精銳進討湖南江西可以乘間
陸梁不知挾持偽劄之人即係近省犯罪潛逃者計無
復之故假此入夥若此輩果係滇黔親信則彼必留爲
自用安肯逺奔數千里之外其人若果有才能亦必自
戀富貴又安肯出萬死一生以試虎口即爾等偏信不
疑亦須審度時勢試看湖南江西相持一載彼曽進尺
寸否自救不暇焉能救人目今滿兵一萬新駐九江而
四王爺李總統大軍不下數萬正從信陽過師分駐廬
鳳江州等處倘聞爾等竊發遣一旅之師關㑹江西湖
廣河南江南四省與爾連界郡縣㑹兵進𠞰爾等求撫
不得欲逃不能滇黔之逺水不救近火本地之親鄰盡
為敵國黠者背約先逃愚者束手待斃眼前之妻子盡
屬他人祖遺之田産盡為官物仇讐快意親戚悲傷垂
及子孫尚為笑柄爾時求本府今日一紙書安可得耶
如謂本府不出實心徒以大言相恐不妨廣為偵探商
之老成以決從違蓋好亂喜事之人常以訛言哄動爾
等不察事勢轉相傳布認假為真至敗方知悔已何及
徃年爾等地方亦曾有亂彼時首事者尚有膽識結連
者尚有數郡控弦者尚有萬人曾幾何時灰飛烟滅父
老尚能言之爾等當亦目擊則其效亦可睹矣合行曉
諭為此示仰麻埠士民人等知悉或有難白之隠情切
膚之痛楚以及飢寒科役仇傾勢挾種種苦情不妨徑
赴本府投訴本府一面移㑹爾府官司善為安插一面
飛詳本省撫憲轉咨爾省撫憲求其寛宥賑濟一如羅
山等處事宜決不食言其有才力過人志懷報効者本
府定保舉
題叙以憑録用立賜顯榮必不以傾心向化之誠置之
空言無用之地此本府一片婆心故不避越俎之嫌諄
諄勸勉如慮本府地方區堡嚴密不敢徑通當令二三
老成隨傳示人前來先為照㑹倘執迷不悟則本府與
爾輩相隔數百里風馬牛不及利害俱非所關亦坐視
爾等之噬臍而已思之慮之以毋負逺念至意
　　上張撫臺籌畫預備禀
今日之時勢靡定人心之向背無常相機制勝圖萬全
之䇿在封疆大臣審先後緩急之宜而已成龍下吏沐
恩高厚稍有聞見何敢緘黙不言去嵗滇黔告警人心
蠢動時勢之一大變也
王師雲屯荆鄂鞏固而人心定矣嗣後江右告警人心
復為蠢動時勢之又一變也
禁旅電馳府縣恢復而人心再定矣目前秦川用兵聲
聞不一人心易於搖動奸究煽惑潛謀叵測此時勢之
變而乂變也凡所以肅清内地謹防外冦無一事不為
要務憲臺受
國家重任晝夜不遑形神勞瘁而湖北繫天下安危愈
不得不蚤為之籌畫矣今嵗元旦生員吳之鄒在署成
龍命占一課得旅卦官鬼不動主無賊冦但恐四月有
一小警立春日命程鎭邦占一課亦係旅卦官鬼不動
恐四月有一小警本月十九日徐司獄寄一課係鼎之
訟齗云地方反側已安四月有一虚警無害五六月漸
就平息勿慮成龍愈憂之蓋徐司獄之課最驗去嵗成
龍自蒲圻歸武昌也占主敵人受降未幾而有招撫東
山之役自撫竣而赴武昌也占云東南還有一行冬月
而果有剿何士榮之舉兹占四月有警安敢不豫為隄
防黄府屬所可慮者麻城黄安羅田黄梅四縣今趙提
督鎮守潯江黄梅可無虞也羅田年來安静無有釁端
成龍諭生員蕭二至小心謹守麻城渠魁殱滅猝難再
禍且有協兵五十名駐扎項家廟虚實動静可以緩急
相聞所慮者黄安離府太逺譚以從倡亂之時城中紳
衿聚蒼頭數百將為内難以從一撫居為首功今以從
未歸羅山又不便發兵防守此處恐有疎虞成龍於黄
麻地方命鄒家河貢士鄒世美練鄉兵五十名潘家塘
生員蕭命福練鄉兵一百名牙魚坑余忠信觀音閣陳
玉環共練鄉兵五十名居中預備以防不時之警此成
龍一府之事也其餘形勢要害憲臺自有籌畫成龍不
敢不鰓鰓過慮之細閱諸家占辭應主西南則荆岳隄
防更宜嚴慎成龍受恩難報敢以所見所聞陳獻期盡
此心伏乞憲鑒
　　籌廢藩及江淤地畝認糧議
清查田畝一案關係國計民生既防欺隠又免包賠誠
於目前籌餉之中為久逺善後之圖煌煌
天語培養根本積累功德豈微識淺謀所可幾及也成
龍自奉清丈之檄查算黄屬田畝咸遵部頒全書起科
原無缺額可省行丈滋擾厲民惟為國用計止有衛所
地畝荒熟未清江湖崩淤小民争訟似應清丈認課者
也至於廢藩宅基園塘原無錢糧不在更名地畝之内
曽條陳藩憲酌詳以清丈理頭緒總期不病
國不病民為籌餉涓滴之一助也成龍准蘄衛請丈出
首蘆地報明前徃而該衛已經查確出具印結申報毋
容再丈因見蘄城滿目荒草居屋晨星查係故明荆府
諸王宗室廢基麒麟山下荆府正宫建立佛殿東宫建
立關夫子廟四傍營兵蓋屋居住蒼鷄山前德安府為
已故王參將修屋家眷居住東城應山府為現在李鄉
紳領修街房鳳凰山底永福府已開為菜園有庠生願
領為學堂一時人心鼓動争認價求領有十數兩者有
二三十兩者有四五十兩者合算有七百餘金而懇領
尚未止息查更名地畝一案係載正賦錢糧在蘄州全
書額内比時苦於承墾無人正賦缺額變價之說格格
難行何暇議及廢基荒園也田地招人開墾納糧尚且
難之城内之荒基招人建屋居住將誰應乎
國家三十餘年地方享承平之福雖數載冦氛宻邇而
人心鞏固咸為子孫之計願上價承業已建屋者無官
基虚懸之慮甫認領者有創造日新之漸合乎人情似
屬可行若編入更名地畝恐人心退避蓋以地畝每年
耕種納糧與屋基修蓋居住有不同也但變價之説恐
開後釁或易變價之名為上價令開廢基修屋居住以
實城内之煙户以壯金湯之氣色未知可否伏候憲裁
若夫淤地一項臨江舖與洲民相争松楊舖與屯軍相
争屢懇丈立界限又羅湖洲李家嶺首報新淤三十五
頃成龍親赴鴨蛋洲踏看除久淤已種熟者將新報之
弓口畝數與老冊對查内有溢額者照畝認納蘆課此
無容議惟相争之地界尚在盈盈一水中先將竹纜量
定丈數兩家駕船水面插竹水底各立界限成龍均平
分之鴨蛋洲量定四十九弓臨江舖自認一百三十二
弓此地江流在上並草塌白沙之無跡不知相争之意
為何也成龍細加採訪據洲民崔雲從稱臨江舗界内
占去伊今年麥地蓋以九十月之交水涸地出種麥至
來年三四月間收麥任江水湧流如此之地似可免議
留百姓以有餘無如各願認課永為已業祈免後來之
葛藤松楊舖與屯地亦同此類至羅湖洲李家嶺據報
三十五頃又報一十五頃係互控黄岡縣憑衆處明立
約今丈明願承蘆課但西江之水雖淤而東江之水已
崩似非永業將來包賠之苦在所不免但不認課則承
業者終不安心旁觀者難禁指摘成龍仰體德意凡一
切已崩者可否將新淤補還准賜印照以杜衆議庶可
免賠已崩之糧而又認新淤之課也又有葉家洲係大
江流水溢入有淤無崩似可承課又查蘆政淤地五年
一丈自康熈二年丈後迄今十有餘年值兹奉行丈定
似可免將來部差之煩又有陽邏等處湖□清水曰湖
止水曰㲼載蔴鐡乾魚正供長江流水業甲納府鈔正
供江水崩淤不常凡有新淤水□應歸長江業甲無如
湖課業甲與兩岸居民毎多私占取魚亦争請丈且有
舉首隠没湖璫淤地成龍因案牘積久囘府料理伏乞
憲裁可否併查如奉文查出田畝多寡有紀錄加級即
陞之例誠以鼔舞効力之法雖清查為州縣職所當然
但成龍在蘄在洲目覩州縣在烈日之中歩行查丈揮
汗如雨面顔頳黒為國盡心不憚勞瘁紀録加級即陞
固屬酬庸之恩典然或邀一時之功名貽日後官民之
苦累此成龍之本心所不安也又廣濟民首出王莊未
知虚實可否行查首虚反坐合併叙明統乞憲裁或勅
藩憲酌議萬全杜百姓之物議免大部之瘢索賜示以
便遵行
　　勸諭急公
照得滇黔作亂大兵征𠞰鍋槽草豆勢所必需非官司
之忍心苛求實兵馬之日費浩繁爾民逺處山谷辦解
固苦而各官軍前支放淒楚尤甚本府在武昌答應因
草不足曽撞頭於柱上因豆不足曽逼跳於江中因船
不足曽捨命於湖内傷哉九死一生言之涕泗交流是
屢次派徵爾民有賣兒鬻女之慘而催解不前居官有
性命存亡之危即撫部院
朝廷大臣身受窘辱大小官員奔走泥塗實厄運偶逢
三桂造孽害我官民夫誰怨尤在
朝廷軫念民艱一應軍需現發帑銀尤恐下情難達特
委三大臣料理糧糗決不派之民間浩浩
皇恩諭告屢頒且撫院告示有軍需孔亟念切如傷請
銷脚價請緩征賦宵旦不遑形神交瘁之語昭然在人
耳目爾民閱之豈不痛哭無如上恩有餘而下行則阻
如買草毎束一分二釐未嘗短價而發銀未能足數且
零星發買必有折損差役鄉約俱有盤費此項銀兩豈
非一分二釐數内乎若夫軍前折草官價一分二釐如
數支給查毎旗有三營毎營甲喇四五名共有十四甲
喇不等即分銀十四封稱折最苦且五日一放無限留
難又八旗有八委官支持毎放有賞賜哀哉此分外費
用不准開銷責之官賠窮官有何家業而能賠耶爾民
之苦官知之居官之苦爾民何能知之若夫武昌之草
費至二分荆州之草費至三分以外哀哉官民交病誰
好為之如本府署武昌時因安撫來麻時衙中尚有總
督令箭供奉棹上差官夜不收坐則衆喧嚷行則拉馬
頭居官如此之苦而欲州縣之緩催得乎所幸者禾苗
豐盛天恩也錢糧停徵
皇恩也黄屬地處江北雖有兵馬徃來不過一時之驚
比之荆襄鄖岳武漢一帶大兵駐扎野無青草糞積如
山民人流離不知何所黄屬尤徼天幸得享太平合行
曉諭為此示仰黄屬民人知悉軍前需用勉力支持且
照糧派解尤屬衆擎易舉縱受追逼皆由天定切勿怨
尤難星無不過之日逆孽有速平之機照項蠲補以酬
勞費諒不爾靳
　　慎選鄉約諭
照得
朝廷設立鄉約慎選年高有德給以冠帶待以禮貌毎
鄉置鄉約所亭屋朔望講解
上諭十六條勸人為善去惡甚盛典也後世查奸戢暴
出入守望保甲之法更多倚賴焉無如黄屬風俗澆漓
教化陵夷凡有司勾攝人犯差役不問原被告居址輒
至鄉約之家管待酒飯稍不如意詬詈立至且於朔望
㸃卯之日肆行凌虐倘人犯未獲即帶鄉約囘話是差
役之嚇詐鄉約倍甚於原被二犯更有苦者人命盜賊
不離鄉約牽連拖累夾責受害甚之詞訟小事必指鄉
約為佐証投到聽審與犯人何異且一事未結復興一
事終朝候訊遷延時日無歸家之期離縣近者猶可朝
來暮去三家店等處逺在縣治百里之外即以㸃卯論
兩日到縣一日㸃卯再兩日歸家是半月内在家不過
十日加以協挐人犯清理區保手忙足亂無一寧晷若
三家店邱鄉約賣一婢女止應得鄉約一年民間那有
許多婢女以供因公賠累乎凡為鄉約者所宜痛哭流
涕也言之可為太息當日給冠帶待禮貌之優典何在
講解十六條查奸戢暴之良法何在一旦責成保甲彼
鄉約曽未家居何由而勸人為善去惡何由而諭人出
入守望名實不符上下相䝉世道頽靡大不堪言因之
年高有德鄙為奴𨽻殷實富家視為畏途或情或賄百
計營脫而寡亷喪恥之窮棍兜攬充役串通衙捕漁肉
煙民以編甲漏造為生意以投呈証佐為活計惟恐地
方之不多事也居民之不興訟也差役之不來照顧官
府之不來呼喚也事勢至此尚可言乎故報充鄉約巡
檢有常規差役有常規書辦有常規此等銀兩非出之
煙户而何鄉約之苦至此極矣於是有半月之鄉約一
月之鄉約有朋應幇貼之鄉約真如問徒擬軍求脫離
而不可得更有良心喪盡之輩報一名賣一名臨時必
用陪㸃上下交接又有頂首積弊錮習不可救藥欲端
風化靖地方宛如癡人說夢兹奉上臺嚴檄力行保甲
本府仰體德意痛革前弊合行曉諭為此示諭地方人
等知悉自示之後有司隨查明鄉分於適中之地立鄉
約所亭屋選年高有德者擇吉迎送給以衣頂行二跪
一揖禮在鄉約所任事朔朢諭鄉民聽講十六條此外
一不許票仰協拘人犯二不許差役到家飯食三不許
原被告指為証佐四不許朔朢㸃夘五不許請立印簿
六不許差督編查煙甲七不許買辦軍需八不許人命
盜案牽連姓名九不許投逓報呈十不許紳紟把持凡
人命盜案勾攝人犯惟保甲保長地方是問惟爾鄉約
無事則勸化愚民有事則宻禀自封用圖記牢釘星夜
飛逓一年更換地方平靖訟獄不興者年終給以稱職
字匾地方多盜訟獄繁興者年終書不稱職用木刻條
釘於門首或斂錢擾害不公不法者訪實即時懲革於
縣前懸大木牌書貪惡鄉約姓名於上以示勸懲於以
端風化靖地方庶幾近之矣凡我屬邑勉力行之以宣
揚上憲德意未必於地方風俗無裨益也
　　禁士子充里役諭
照得
國家設立學校考取民間俊秀子弟優免差役以示作
養之意誠盛典也故上自縉紳下及編氓之家凡有子
弟延師教授罔不冀一青其衿雖前程逺大此其階梯
而養尊處優實不等於齊民即武途與文學并重
國家原無異視無如楚風不古黄屬文武生員訪有充
當里役奔走衙門恬不知怪日與𨽻卒為伍者不思
國家優免之謂何黌宫卧碑之謂何豈盡有司失隆重
之禮抑亦諸生甘自蹈秦士之賤也合行嚴禁為此示
諭所屬文武生員知悉自示之後務宜各愛體綂自重
名器如生員名下糧石數多另立名色親身上納不許
催收甲戸錢糧或云戸口消乏豈果無一二人丁可應
里役何苦自賤至此如必欲包收應役該州縣將應役
生員姓名查對紅案别釘一簿直書學名申繳本府以
憑轉報學憲查核法在必行該州縣勿得隠諱猫鼠同
眠以致士風愈下此本府一片熱腸慎毋有違
　　申飭保甲諭
照得編查保甲團練鄉勇之法無事則稽察盜賊以遏
亂萌有事則相機救援防禦堵𠞰不動支糧餉而兵足
不調撥官兵而賊除兵農合為一家戰守不分兩局自
古及今消弭奸逆安靖封疆未有善於此者也若不揣
事勢者以修立垣堡遂為聚衆見製造器械輒云謀叛
不知為逆之人聚匿深山大澤何常有一定之垣堡私
造利㦸長矛幾曽畏有司之禁約惟善士良民守分奉
法堡無完牆家無寸鐵倏忽之間死賊突至赤手空拳
東投西竄賊能縱恣殘民民無所恃拒賊妻子為擄牛
種為掠骨肉分離室如懸罄歸怨於上相率為賊田地
日荒糧稅日減其何以培國脈固根本耶本府前奉督
撫司道編查麻城三鄉區保甲冊籍委用堡長垣主分
派戸首烟甲嚴取隣居互結責以守堡禁夜總期地方
盜息民安向化樂業正寓兵於農以人治人之微意也
乃好事奸宄懼此法一行彼無所匿從中造揑訛言妄
稱抽丁恐嚇愚昧見保長編冊疑惑横生或不遵稽察
或隠漏户口殊可駭歎當此
禁旅如雲所向克捷各省客兵尚多閒置何須爾等村
農荷鋤充伍即使果欲抽丁莫非
王土莫非王民
功令孰敢不遵奚必先假編查然後按冊索取乎且爾
等疑保甲為抽丁隠匿不肯入冊小而言之漏戸有抗
法之罪大而言之觀望有闔門之誅試看東山逆地屍
横遍野血流成渠是保甲抽丁而死者歟抑從賊作逆
而死者歟編保甲出鄉勇者未損一人不編保甲妄想
富貴者死已千百保甲無害於人從逆無利於已固自
彰明較著奈何勸爾為善便自千難萬難未嘗驅爾為
逆竟若神牽鬼使何愚於為惡而不智於為善乎本府
憐爾等癡頑再申儆戒宜乗此閒暇修築垣堡各備器
械以資防禦爾堡長垣主户首鄉保烟甲人等宜自愛
重慎勿驚疑果能妄念不生非事不作士為善士民為
良民本府待為腹心州縣隆以優禮横逆不至刑罰不
加何等安逸尊榮較何士榮等妄想富貴而家破身亡
者豈止天淵懸隔哉本府更有勸諭被賊煽惑入夥者
宜作速投見改過遷善即為好人若潛伏草澤為人捕
得自送性命爾堡長垣主當以招徠為念切莫乘機挾
財悞命從來不義富貴都是禍根孽縁能於此中分明
便是希聖希賢心地思之慎之
　　請禁健訟條議
查看得楚黄健訟從來久矣而安邑刁風於今為烈所
以該縣有請嚴主唆越訴之詳是必積鬰憤懣深疾牢
不可破之陋習仰冀肅清奸宄之嚴威細繹詳内辭意
實有所指難逃洞鑒䝉批府嚴查遵即行縣據實敷陳
去後該縣復稱仰體兩部院使民無訟之心謬抒愚衷
以期小補原非有所指等情申覆前來成龍據文轉報
奉憲臺斧鉞之嚴申飭玩忽之罪責令確議具詳成龍
又何敢疎略如前而不為憲臺備陳之湖北地方自十
三年風鶴之後水旱頻仍兼以湖南未復憲臺為封疆
大臣日夜焦勞凡屬僚仰遵憲飭防奸察偽以敉寧地
方為急務且用兵日久荆岳軍供有司拮据不遑去嵗
洪水為災疚心倍甚無如黄屬奸棍幸免兵馬之擾如
江右之慘不念
皇上憫恤之𢎞仁不惜有司保全之辛苦不畏連年天
災之叠見專以起滅詞訟為長技魚肉良善為兒戲破
人家産為得志誣衊紳衿富室為威風安邑貧瘠民雖
好訟可無大傷而麻城黄岡蘄州之刁風實為可異一
夥奸棍呼朋引類搖唇鼓舌人人自危成龍再四勸諭
以王法可欺鬼神決不可欺將來男盜女娼滅門絶户
之報毫不可爽而惡等恬不知怪夫使民無訟古帝尤
難之成龍德凉才薄豈能易俗於一旦亦付之無可如
何而已該縣之詳傷時憫俗實非無意而無所指一語
乃遁辭也不得巳也成龍又何敢忖度他人之心而懸
擬之憲檄下飭將州縣已經審結之案准於解文備叙
詳奪有無煩瀆是否可行誠憲臺審酌上下之情欲以
嚴禁小民之刁訟乂欲大破有司之賄庇甚費盛心也
如民間詞訟止許有司准理而禁止越訴惟恐勢豪紳
衿積年衙蠧一手把定有司受賄徇情亦未可定或執
一偏之見或多疎略之失以致民寃莫伸上干天和是
許民上控以清積弊誠不可緩也辯理軍民寃枉國法
具存既經上讞自有公齗則州縣審結之案似不必於
詳文備悉恐開文飾到底之病又滋徃返駁究之煩但
州縣為發跡之始有未控州縣而徑赴上控者有原告
在州縣而被犯徑赴上控者有原被俱控州縣未經審
斷而急赴上控者一事而衙門告遍種種不一成龍曽
有禁訟條約如州縣不准民詞或已准塌案不審許赴
府控告務於状内開明州縣不准塌案不審年月情由
如本府不准民詞或已准塌案不審應赴上控訴務於
状内開明告府不准塌案不審年月情由將府州縣以
不職參究如州縣已經審理或受賄徇情或執抝疎略
不恤民隠許赴府申寃務於状内粘連州縣審語如本
府已經審理或受賄徇情或執抝疎略不恤民隠應赴
上申寃務於状内粘連本府審語果有不法等弊分别
輕重輕者記過重者參革究擬於審察民情真偽之中
寓甄别州縣優劣之意於以禁刁訟而嚴官方此成龍
一片苦心已通行各屬張掛曉諭而奸棍藐不遵依黄
民無良傷天害理莫此為甚成龍因事渉瑣屑當軍務
倥偬之日憲臺寢食不安之時不敢煩瀆止自愧德薄
化淺引罪負愆而已成龍更有下情痛切陳之小民之
訟也非盡原告之失也止因稍有口角在傍訟棍陡起
風波挺身代告書名作証即原告亦不能自主之也且
牽告無辜或以洩宿忿或以食弱肉及至提審彼飛颺
逺遁脫身事外致原被兩敗俱傷此代告之害深可痛
恨也嗣後原告上控即發江夏縣押歇家解本犯囘籍
查實取收管囘報另行起解候審則代告之弊或可少
除矣又有一等光棍聚集省㑹出入衙門開張客店專
以包攬詞訟為生涯或有愚民一時小忿投入羅網便
成驚天動地之詞一黨奸棍塞滿村墟止寄一原被佐
証姓名訟事從天而降儼然居停禍福在其掌握此包
攬之害深可痛恨也嗣後申飭江夏縣挨門嚴查凡麻
城黄安等處刁棍在省㑹者無論久住暫住押解囘籍
取本地方官收管存案仍力行保甲諭民本分生理禁
止出入衙門則包攬之弊或可少清矣又有一等訟師
凡告訴不准之詞一經毒手無不聳准如成龍奉批上
行事件或有以蘄州而冒稱武衛者或有以武昌而冒
稱黄屬者此猶其小者也有以田土之事而揑稱夥兵
活殺者有以口角之微而揑稱殺傷人命者誣之以不
得不准之詞及至質審不曰代書張大其詞已不知情
則曰事不告大不得上准不曰無謊不成詞則曰路遇
人誤寫加以反坐哀號乞命是原被証佐之家盡淪喪
於訟師之筆端此代書之害深可痛恨也嗣後准理詞
訟先考定代書分衙門伺候無得攙越有代書圖記者
准理臨審情與事違者代書依律究治仍將原犯罪狀
坐於代書名下則代書之弊或可少止矣再飭州縣彷
木皂𨽻之法凡遇准理詞訟差木皂𨽻逓送鄉保知㑹
依限赴審如過期不至或失落沉閣先加欺公之罪後
定原被之案若夫本府奉上批詞州縣解到人犯三日
内不審或已審之後十日内不招詳報上者成龍甘認
曠職之罪州縣逺近不同近者以半月為期逺者以二
十日為期如過期不解成龍即行報明繩州縣以曠職
之罪或各犯居住星散難以依限申解亦應州縣詳明
轉請展限仍按期結案庶幾府州縣勵精圖治民寃無
抑可省上憲清問之勞從此訟獄衰息風俗雍睦時和
年豐家給人足於以輸正賦供軍需綽綽乎有餘裕矣
何患乎南冦之不蕩平楚疆之不底定哉縁奉批飭確
議事理成龍不揣愚瞽不識忌諱冒昧上陳冗繁過多
未知有禆清訟與否
　　與王協鎮書
前者臨江出師有投石超距之勢老親臺緩帶輕裘謀
在萬全即刻禀明撫憲來諭慰甚昨承翰教兼賜塘報
賊之形勢如在目中増兵已請命酌議戰船業奉俞允
現買五隻餘俟陸續備辦火藥俟天稍晴與朱親翁料
理吳把總鳥鎗四十杆解赴軍前相煩查用東南軍務
撫臺藉重實恃為太山引領企望不盡願言
　　與同僚書
今日之事人心思亂惟在静以鎮之而已不必與愚民
較短長我心不動則浮言自息此謝安石之所以全江
左冦萊公之所以定宋室也借船二十一隻特著貴价
押囘緩急相濟感何可言但毎船領銀伍錢未知肯開
銷否共銀十兩五錢望取船户一領狀粘連用印申繳
存案財帛分明大丈夫此生此心惟有天日可表耳臨
楮感切
　　與各屬邑令書
正値分秧之時忽有挑夫之檄令人愁眉不展幸黄岡
縣慷慨捐募并不問之里民頓覺心胸爽快不佞何縁
遇此賢能輩相助為理也生民之慶
朝廷之福但捐募必須有法斟酌妥當方克濟事望同
乃心力無俾一人專美不勝欣瞻
　　與屬令書
今日居官咸怕盜案殊不知盜案何足懼也目前失主
鄉保恐其拖累槩隠不報即有報聞槩稱竊盜以致䑕
輩毫無忌憚且成羣打夥揚言誰敢報官定行報讐縱
盜而盜愈多始也畏事既也畏盜地方敗壞已不堪言
嗣後失事鄉保不報嚴加懲責盜賊自然斂手十案之
中縱不全獲亦可獲其半盜賊自然膽裂是不畏盜而
盜自滅也或云盜案可壞功名第不思一已之功名其
事小百姓之受害地方之受驚其事大天理良心何忍
以一已之功名竟置地方百姓於不問也勉力報緝不
佞一力相幇可不數月而地方清静矣此不佞躬親之
事勿謂老髦不聽也惟留神不宣
　　禁諭荒民
照得六月旱災已極七月以來連日下雨東山一帶其
雨已足竟稱豐稔岐宋之間亦屬大有唯西北一帶雨
雖不足而陰雲四起已非無雨之象近聞西北等處人
心洶洶或向有穀之家封倉閉糶不但理法不容亦見
人心昏昧時維七月尚未交秋目下有雨仍屬豐年即
令無雨種麥種菜尚望有秋若秋後無雨田禾盡槁十
月之交爾百姓一面竭力支持諸有司自當設法賑濟
未有豐凶未定自蹈法網先干不測者也除已徃不究
外合行禁諭士民人等各安生業毋得妄為倘有不法
許區長指名首報以憑究處慎勿死於法而得生於饑
則幸矣
　　籌黄安饑民諭
照得黄安饑荒較他屬尤慘本府雖以軍需繁劇晝夜
焦勞未嘗一刻少忘至府之日業將九屬情形痛切呈
詳請蠲請賑已䝉撫部院知照彚題在案其未完槽䥷
什物等項一槩免解新派草束發餉銀代買我民自可
安心受窮但所種禾稻有不獲顆粒者八月秋中荒村
男婦尚不得一飽若至十月之交雨雪載塗其何以堪
今計九月天氣猶暖爾民尚可竭力支持及至隆冬必
致飢寒不能出户凡老山羊角石灰等處有真正孤寡
貧窮朝不保暮者本户量為周濟倘本户貧乏不能周
濟鄉保設法賑救若鄉保貧乏不能賑救報官設法若
户首鄉保坐視其死隠忍不報查出定償命不饒仰生
員某等逐户細查饑民緩急確冊彚報以便本府設法
量給升斗苟延時日本府先借銀一百兩買穀積貯候
買完報數本府親臨給散以救須臾餘俟勸輸全賑爾
百姓各宜安分俟命決不使我民餓死特諭
　　慰諭黄安饑民
照得府屬災荒惟黄安最甚本府念切民艱業已具詳
請蠲請賑䝉撫部院彚題在案又目今槽䥷草米等項
本府一一代為備辦解訖爾民既免軍需可以安枕又
思爾民饑荒除出示勸諭鄉保户首設法賑救外本府
隨借銀兩買備穀石俟隆冬給發斷不令爾等餓死我
民可以放心無憂近聞光羅交界一帶間有竊發或廹
於飢寒或廹於催科或窘於軍需種種苦情皆未可知
我民患切震隣合行出示曉諭為此示仰黄安連界士
民知悉探彼情形速相勸諭令彼悉將苦情具詞本府
以憑詳院移咨豫撫體恤撫綏轉危為安倘彼不悟爾
等宜自為身家計并體本府苦心督率鄉勇嚴為堵禦
以分涇渭定將有功士民詳請奬賞目前大兵經過恐
動聽聞乘便撲滅噬臍莫及思之慎之毋忽
　　勸賑諭帖
今嵗饑荒太甚窮民畏法甘心餓死罔敢為非凡我士
庶孰無惻隠之心本㕔已倡輸化縁晝夜憂思自已力
薄不能溥施又恐募化錢穀難於周給有一法於此饑
民咸有户族仰户長稽查合族化米贍養如無戸族責
在甲長稽查報知鄉保與練長㑹議計區内饑民之多
寡合一區烟民布施搭救上戸節省酒肉中戸減少飲
食集日用口腹之餘􁏏救戸族隣佑之死亡鬼神有知
必報以戸族興盛隣佑和睦施多者子孫富貴施少者
家門平安或饑民繁多竭區内之施化力不能給即據
實報明公議設法官助如區内户長甲長坐視饑餓不
報知族尊鄉保練長以致饑民餓死者戸長甲長照見
死不救科罪鄉保練長力不能繼忍心不報官者各倍
罰賑此以族中之布施養族中之饑衆區内之布施救
區内之饑衆易為照管法似省便且以官賑備其不足
或可野無餓殍和氣召祥豐稔可俟將此立斃之殘生
得見來秋之大有不惟施救者欣同樂利而更生者不
知如何頂戴也此法出自苦心思維凡我士庶勉强而
力行之不勝引領以望
　　賑饑募引
民為邦本故周官制貢必通以二十年食乃民天故周
官救荒則經以十二政蓋天災之流行時有而人事之
補救宜然今奉督撫司道俱有賑濟之惠顧我紳衿士
庶寧無樂輸之人余禱愧桑林憂深雲漢重念兹土罹
此疾威自夏徂秋既彌月而不雨為耕為穫遂百畝之
如焚隔宿無糧十室恒有其九半菽不飽四民奚止於
三余晝思而夜省念嗷鴻之無策恒傷心而慘目懼巧
婦之難炊欲為議代議更既無緒之可議思為移民移
粟實無地之可移故效持鉢之小技暫為燃眉之急圖
共丐洪慈大施惻隠幾石幾斗幾升可救一時之婦哭
兒啼或銀或米或錢立甦片刻之饑魂餓鬼無亡七級
耑賴一忱
　補遺
　　覆糧道催夷運印領詳
查得夷陵兵米初奉派運之時茫然無措亟為夫驢䭾
運之舉費盡焦勞周折一時官民驚恐縁不知荆州有
夫可僱惟虞稍遲軍供也竭力催辦甚至衙役為夫兒
送婦泣號天慟地毎一州縣夫驢絡繹數里及至荆州
夫頭攬運一日用夫數千名立刻可備復為僱夫之議
而夫驢空囘徃返月餘夫之口糧驢之草料其費不貲
且損一驢賠價二兩三兩不等盡出有司之囊此番之
妄費深可惜也初時之張皇深可危也彼荆州夫價之
多寡誰復為之瑣計耶至二運之時已有成局夫價之
低昻欵項咸得而知之撫部院洞燭徃事再四申飭嚴
禁州縣私幫而運米之規大定矣煌煌憲令孰敢少違
憲臺仰體撫部院深意牌仰糧㕔督運府官出具印領
荆庫支夫價六錢五分赫赫憲令又孰敢不奉行惟謹
兹忽奉憲牌有催州縣差役赴荆幫運之行卑職竊有
疑焉荆州有夫可僱荆庫有餉可領押運有官可委更
有㕔員坐理安用州縣差役為也或以僱夫亦需差役
該㕔有糧捕差役兩班在府領本年春夏二季工食赴
荆伺候儘可役使乂安用州縣差役為哉若夫三運六
千石之派不知黄梅廣濟之全免米若干麻城黄安羅
田之量免米若干尚未䝉憲頒確數卑職無憑奉行前
三月内該㕔赴荆督運卑職出具二千六百六十石印
領在荆庫支餉僱夫運米報明憲臺在案迄今數月屢
催運米實收未准該㕔關移難以報憲俟前次印領米
數實收移府之日卑職將後次運米印領星夜飛賫決
不敢稍有延緩合並叙明兹奉飭催應據實申報伏乞
憲鑒
　　移糧㕔運米乏員牒
查得黄州府派運夷米初次運過七千五百石此數原
多派五百石䝉督部院垂憐減運五百石以七千石作
實數實裁去浮額之數不在恩免正數之内有本府原
詳可查復奉撫部院痛切民瘼全免黄梅廣濟兩縣量
免麻城黄安羅田三縣應在七千石内酌免查黄梅原
派運米六百四十九石六斗廣濟原派運米七百三十
二石四斗五升兩縣共米一千三百八十二石五升今
派運米六千石是黄梅廣濟二縣全免米内尚少免米
三百八十二石五升也奉糧憲檄開量免麻城黄安羅
田運米誠仰體撫部院如傷之仁憐念黄屬邑疾苦之
德也再查奉藩憲檄行酌議量免麻城黄安羅田三縣
運米本府遵依議免麻城三百六石應運米三百六石
免黄安二百九十三石六斗四升應運米一百四十六
石八斗免羅田一百八十三石七斗五升應運米一百
八十三石七斗五升共該免米七百八十三石三斗九
升今派運米六千石是麻城三縣有撫部院恩批量免
之名而未沾石斗升合之惠且於糧憲檄開除量免麻
城黄安羅田運米之行不合至於黄梅廣濟兩縣二次
夷米已經全免復經催運實為苦累貴㕔曽言免文在
後催運在先第三次運時可以抵兌此本府通盤打算
有二千六百六十九石零之印領也叠准貴㕔移文止
稱運米六千石並不詳及黄梅廣濟之全免若干麻城
黄安羅田之量免若干實在清算何得尚有六千之數
或以本府議免麻城黄安羅田之米為太多亦無虛負
撫部院憲恩石斗升合之不免也且細繹糧憲檄文並
無不量免麻城黄安羅田運米之行貴㕔催檄如雨堅
執六千石之見恐黄梅廣濟之米未經全免麻城黄安
羅田之米未經量免日後訟興以為違悖撫部院糧憲
之批示牌文誰任其咎雖貴㕔為急公起見亟思奮志
於功名然為上為德為下為民亦當披肝􁏏膽向上憲
激切陳之凡事必實落有據自可奉行無碍再貴㕔在
荆一月有餘荆庫之餉銀現貯毎米一石夫價六錢五
分不知目今已運米若干果否已獲實收何諄諄然止
慮二千零之外尚有未送之印領也果將前印領内米
數運完祈蚤頒實收星夜再送印領决不遲悞貴㕔急
公立業之美意若夫委官當時移送立催起程又經移
明貴㕔申報撫部院藩糧二憲在案因前又派夫五百
名赴荆搬運軍器需委的員而黄屬之員勢若晨星本
府經厯張徙溟移送貴㕔照磨李德解米武昌而本府
乏員矣黄岡典史周錦移送貴㕔團風河泊所唐學増
陽邏巡檢夏應陞奉上調委團風巡檢汪源感噎疾卧
牀止留署縣丞唐紹先候解運夫而黄岡乏員矣蘄水
典史施鳳翔移送貴㕔巴河巡檢張一經蘭溪巡檢金
華國奉上調委止留縣丞王霖候解運夫而蘄水乏員
矣廣濟武六巡檢潘應選奉上調委雙城驛丞王驎在
荆未歸止留典史湯銘候解運夫而廣濟乏員矣麻城
巡檢孫承祐龔熈俱奉上調委止留典史楊蕙芳候解
運夫而麻城乏員矣黄安巡檢金之彪移送貴㕔雙城
巡檢李永潤久調軍前止留典史陳銓候解運夫而黄
安乏員矣蘄州吏目鄭淑聲奉各憲飭知留任巡緝大
同巡檢陳祥瑞奉上調委茅山巡檢劉源深奉上飭知
丁憂不許委用止留州判吳日性候解運夫而蘄州乏
員矣黄陂典史李文熛申報抱病止留縣丞馮時奉候
解運夫而黄陂乏員矣羅田在萬山之中巡檢一員不
敢離任止留典史陸錫綬候解運夫而羅田乏員矣黄
梅兵馬接踵差使絡繹尚請委員協濟又非可以他邑
較也惟本府似為贅疣藩憲又以貴㕔捕務相責正在
議復若各州縣徵比錢糧無擅離汛地之例時勢至此
捉襟露肘將何術以應之審時度勢以揮霍有餘之才
應束手無策之事萬懇貴㕔一力支持先將前次印領
内米數刻期運完則後來之印領星電飛賫可無煩慮
矣合行牒覆
　　申撫院變通夷運法詳
查得三運夷米一案前䝉糧憲詳請知府出具印領糧
㕔在荆庫支銀募運與州縣無相干渉似視運事太易
檄文到府卑職早已料此運之必致遲悞揭叅之萬難
倖免矣當本府王通判赴荆之時卑職曽諄諄面囑如
有苦難亟申請上憲裁奪無如該㕔仰怵威嚴鉗舌不
敢申訴止向卑職嘵嘵不休今糧憲已開揭叅究矣卑
職不得不詳悉陳之糧憲之初詳誠為美談但未細審
出具印領者責在知府荆庫領銀者責在糧㕔而僱募
承運較工價之多寡争錙銖之末利肯運與不肯運其
權又在夫也即荆州本地之官亦不能强不肯運之夫
而督之使前况黄州隔屬之官豈能强荆州不肯運之
夫而押之速運乎此遲悞運米之由實勢之所必至而
亦事之無可如何者也至於揭叅一事在卑職尚邀愛
惜州縣之虚名即加斧鉞之誅怡然受之而不辭最可
憐者以一無米而炊之糧官自春徂秋夫不肯運價不
能増束手待斃其憂懼愁苦不知何似一旦揭叅罹罪
實實寃枉此該㕔之不敢陳情而卑職不忍不代訴者
也毎石夫價六錢五分已為定例况當國用告匱司農
仰屋之時裁扣加増無非為軍需不足起見夫價誰復
敢言然當計窮力詘之日又不能不通融於其間也糧
憲檄行照武漢事例武漢豈有神輸鬼運之術亦不過
行州縣協運之一法耳時勢至無可奈何萬不能不待
濟於州縣否則卑職受叅糧官累死毫無補於夷運伏
乞憲裁俯允照武漢之例州縣協運則運米雖遲而告
竣亦易失之東隅者尚可收功桑榆也若止責成糧官
終必悞事卑職雖具印領亦難逃遲悞軍需之咎惟有
席藁待罪而已兹准該㕔據荆州夫頭申瑞等為賞電
民情始末懇着本屬僱運以免違悞事閱其情詞寔乃
夫不肯運價不能増之確據而糧憲檄行仍着本屬僱
運之語亦無非州縣協運之法合據寔詳請綂乞憲鑒
批示以便遵行
　　上偏院韓撫臺用兵事宜
台旌抵石頭口卑職祗誠晉謁伏承温諭并令條陳長
沙事宜卑職某山右書生不諳軍旅辱承清問不自度
量謹以素所聞見審酌時勢披瀝肝胆冒昧上陳
一用兵之道以審酌時勢為第一要務今日西南交訌
各處時勢不同封疆大臣荷
朝廷恢復之責須揣度用兵之利害何在主張先定而
後指揮可以如意務期勝敵尤先期我之不為敵勝目
前
王旅深入長沙逆賊堅壁清野彼必料自江右達湖南
山路﨑嶇運糧艱難欲以坐困我師求戰不得求攻不
克進退惟谷此淮陰之屈服左車諸葛之六出祁山正
此故也目前憲臺奉
命綂兵長沙兼理糧餉蒿目運饋之不繼誠識時勢之
要務合當
題明長沙未復州縣負固總有餉銀採買無地勢不能
不問之江右督撫運糧有責成軍中無庚癸之慮庶得
以抒展謀慮漸次布置矣
一運糧重務雖責成於江右而江右之山路與岳州之
水路不同且江右人心渙散再加以運米之苦倘奉行
不善益深益熱禍不可測况江右運米之處正我兵出
入之門戸轉輸之法不可不早定也審酌形勢或五六
十里擇堅固城垣為屯糧之所如無城垣創立土堡積
貯糧米撥兵防守逓相轉運可無長途之累
題定糧道糧㕔督運將官領兵䕶送不惟饋運相踵亦
且聲援相接正合兵家步步為營之法矣
一資糧於敵非久逺之計誠如憲慮但目前長沙居民
為逆賊趕逐扶老攜幼勢不能逺去必與附近郊圻百
姓避兵山谷朝不保夕且遍地禾苗正值收割之時罔
不揮淚痛哭亟宜遍傳示諭俾民收割即發餉銀現買
以百姓已失之禾獲意外之價人不悅服未之有也第
恐大兵蹂躪已久民不相信疑畏不前幸馬臬憲隨征
當日衙役料避居長沙不逺倘招致一二人開誠布赤
確示以不忍相欺之實意若得一二戸向田收割則聞
風接踵塞滿南畝即逆賊亦不能强為之制矣較諸葛
祁山割麥之策似高一著不惟兵餉可足藉以少紓江
右饋運之勞且收拾人心平復湖南之一大機括也
一湖南自用兵以來長沙之民與江右之民徃來未嘗
斷絶先施恩於江右則仁風必及於湖南可動南方向
化之心再訪連界居民親眷厚加賞賜俾彼此援引則
叩謁轅門者自不乏人且湖南最苦穀賤如有積粟之
家重價採買而沿路城垣土堡所貯之米可備而不用
或有投見貧民不能餬口者安插江右勿俾失所以牽
係萬姓思慕之意此平復湖南之所以漸及也
一逆賊堅守長沙既料我兵乏食又料我兵不能渡江
則湘潭一帶决無重賊防守然我得長沙人心自有渡
江竒策當年元兵受困於揚子江中扣船獻計者盡出
人意計之外天下事何可量也湘潭山陜客商最多久
滯思歸選本地豪俠仗義宻諭多給䕶身牌票彼客商
必募船私渡叩見之後思保資本歸家不惟湘潭各處
人心搖動而我兵亦可藉彼船以渡江矣此出其不意
攻其無備之一法也
一湖南官員身陷賊地父母妻子多在北方誰不望雲
欷嘘且
皇恩浩大竟未誅求妻孥雖有風聞終是魂夢驚疑須
查縉紳開出籍貫移咨各省督撫行文本籍俾家人寄
平安書信必有乘間來歸者縱賊境盤詰不能脫身亦
可擾亂彼地人心至於天時地利人和前賢言之甚悉
無容贅陳勿肆殺掠固平定之首重勿分滿漢尤戰取
之宻慮書生一得之見未知有合時宜否伏祈憲鑒
　　任黄州時湖廣張撫臺來札(計八道/)
積勞之後慎勿過於鞅掌以致欲速反遲也接來翰殊
為念切幸善為調攝以慰不佞惓惓麻城一案備述賢
勞已繕疏具題矣
募兵事屬難行因兵主王
題有責成督撫招募鳥鎗手二千名之説誠恐部文一
到難以猝募不得不行司酌議不意其轉行各府也此
事若分派州縣必開僉派里下之端必得府州縣善為
招募俾令樂於從戎方得其力此皆開支戰餉將來一
進湖南之後為兵為民仍可任從其便幸親翁即為陸
續召解多多益善切囑切囑夷陵兵米屢准督院咨移
欲於各府派夫赴荆運解愚意若一派夫則將來便無
底止且此項米毎石議定給脚價六錢五分自荆領米
運夷為程二百四十里此項脚價若自備夫驢足以有
餘今司道議派黄屬運米七千五百石幸親翁即為酌
之止須得一能員料理似可不必轉派州縣以滋民累
得親翁力行更可為各府倡率耳惟即酌覆為荷
荆州大將軍新設援𠞰營急需鳥鎗手頃據張漢一方
茂貞二人禀稱暫委職銜彼可以各招募五百名今將
委牌二紙付去如其言果屬可信於地方無擾則將牌
給彼親翁或再給與執照倘親翁處可以召募有人而
其事於地方有碍似又不必多此一畨委募即將原牌
繳囘可也幸酌之
接來翰知夫驢一項已有成緒殊慰懸懸但委官必須
府佐方能彈壓且交米領米俱得迅速幸再酌之其夫
驢起程日期亦須即為速報以便檄知荆夷等處并咨
督院禁飭就近營汛拉扯耳鎗手分招極善并復
巴河獲盜具見摘奸發伏之竒此等雈苻横行自當嚴
為懲創但失事未據報聞是强是竊尤宜據實具報毋
致代為下屬受過也瘡疾尤冀慎攝率復不一
奸人屢擾内地此畨又擒史國柱皆親翁之妙略也但
孫調元尚爾逋誅聞其同行有兩人一為汪華之一為
陳克韶同遁入黄安一路且聞譚以從陶克凌李素之
係其親宻舊好查譚以從等舊係招撫之人尚未發囘
羅山幸親翁宻授方略俾其迅擒賊首調元不致兔脫
切速切速
兩接來翰蒿目時艱籌畫防禦同心之言已識懷抱但
方此多事之時要當以綢繆禦外侮尤在以鎮静安人
心斯為兩得之耳
清查田地事關國計民生固不可任民欺隠以虧惟正
之供亦不可聽有司邀功以滋異日包賠之害然必求
其實使上下均受其益蘄州清出廢藩宅基地如堪載
賦者宜於更名田地内清出陞科昨接親翁之詳已批
藩司查議矣至於公議價值之説查昔年更名田畝曽
有變價之部行後因民累不堪遂爾中止今應作何舉
行幸再為備復可耳
　
　
　
　
　
　
　
　
　于清端政書巻二
欽定四庫全書
　于清端政書卷三
　　　　　　　　　　　兩江總督于成龍撰
　黄州書
　　曉諭各屬
照得黄岡縣李家集叛逆方公孝等肆行刦掠又敢倡
亂誘聚逃僕成羣入山以老賊鄒君升為首本府㑹同
戎府駐扎望花山於本月二十四日據鄒家河鄉約鄒
益能挐獲賊一名楊克利鳥鎗一桿解來梟首懸掛麻
城縣示衆又追獲鳥鎗一桿弓一張箭十枝賞銀二兩
紅三疋二十五日據龍王墩區長王方逺報稱挐獲賊
一名方公孝賞銀二兩紅二疋隨差役陳貴眼同彼地
鄉保梟首懸掛李家集示衆本日委生員吳之鄒等領
鄉勇一百五十名入山進𠞰老賊鄒君升離窠流遁所
有黄岡縣永寧鄉羅田縣茅田畈蘄水縣上窑等處俱
係連界宜各加小心隄防如遇賊到協力堵殺報功行
賞以保身家以靖地方除申報院司道外合行曉諭為
此示諭該縣士民人等知悉本府同戎府㑹集鄉勇入
山進𠞰鼠賊流遁誠恐潛入該縣地方貽害平民該縣
傳諭各區士民齊心協力堵殺報功勿令兔脱以畱禍
根各為身家性命切勿疎忽慎之
　　進𠞰紙棚河逆賊委牌
照得逆賊鄒君升招納流盜叛僕擾害附近良民本府
出示招撫冀其悔罪來歸詎意狂悖長惡執迷不悟已
經申報撫部院在案今同戎府統兵㑹𠞰票催各鄉義
勇聞聲響應慕義子來所有兵衆合行委任總統以便
整飭勉勵為此牌仰某督率分隊編伍務要合力進攻
不許臨陣退縮功成之日飛報督撫部院照功
題敘紀錄優奬
　　布吿紙棚河大捷諭
照得逆賊鄒君升招納逃僕流盜嘯聚紙棚河妄行倡
亂擾害地方本府於七月二十二夜星馳望花山預與
劉君孚㑹議命夏仲昆余公晉伏鄉勇於布袋㘭仍同
戎府調各區堡長督率義勇於二十五日進𠞰直擣賊
窠望風奔潰至二十六日夏仲昆等於項家廟生擒賊
頭鄒君升斬首四十餘級竝俘餘賊殱滅無遺為此示
諭知悉凡屬脅從各宜自惜性命火速投誠慎勿疑畏
捷音所到咸使聞知
　　曉諭止殺
照得逆賊鄒君升黄金龍俱已授首餘賊擒斬甚衆其
有一二未盡難以悉誅如必槩行殺戮不獨非本府不
忍之意誠恐傷天地好生之心為此示諭紙棚河内外
一帶區堡人等知悉自今以後凡屬藏匿餘黨聽其自
來投誠不許入山搜索是叛僕歸主引見是盜賊歸營
為兵本府自能安置已經止殺初二日以後擅殺者坐
罪擒來者無賞本府一言既出永不反悔
　　勸諭餘賊投誠
照得賊首鄒君升鳩集大盜叛僕勾引逃賊黄金龍恃
險負嵎復肆擾亂今君升金龍就擒幷其黨俱已斬訖
但念從賊餘人或被迫脅勢難保全本府不忍盡殺爾
等宜各求生與其逃竄飢餓死於山林不如父母妻子
安其家室况已殺者罪止其身則來歸者應免其罪合
行曉諭為此示諭山中人等知悉務宜體本府萬不得
已之心無論是盜是僕速速來歸能自投見者不殺被
人挐獻者必誅斷不失信若能向化投誠改惡為善仍
是吾民切勿藏匿山谷終為兵民挐獲報功請賞自取
殺戮本府不殺之心天日可矢爾等慎勿疑畏有負本
府惓惓保全爾等至意
　　申覆張撫臺禀
八月初一日䝉恩諭承差楊大昌領公文一角指授方
略頒賜銀一百兩賞勵鄉勇成龍跪領遵行即從公給
發另行取領申繳第山中之賊聞鄉勇進山膽怯宵遁
四面圍擊𠞰滅驚逃擒戮殆盡七月二十九日晩挐綁
黄金龍等五名至望花山恐有他虞當晩斬首八月初
一日早差左先解黄金龍首級飛報鄒君升已獲尚未
解到其投誠婦女器械嗣容冊報送劄逆賊復為漏網
現在四面搜挐梅公素另匿一方遵依捕緝合先報明
伏乞憲鑒
　　撤鄉勇凱旋牌
照得鄒君升等既已擒斬餘黨竄走即有一二鼠賊藏
匿巖穴見鄉勇未經掣回自然畏怯不出且將領兵丁
辛勞日久本府心切不安理合調還記功領賞特令飛
諭即刻凱旋
　　委犒鄉勇銀兩牌
本月初一日䝉撫部院諭承差楊大昌賫銀一百兩犒
賞鄉勇特委送銀六十兩分給鄉勇以昭撫部院德意
仍具禀收以憑復命
　　禁止侵占諭
照得鄒君升造孽禍及愚民擒斬法所難宥進𠞰之日
曾有竝不株連婦女之誓今𠞰撫已竣惟恐已𠞰者婦
女田地被人侵占至於安撫原出本府實心又恐無良
心之徒藉口引見免死或邀求婦女田地本犯免死心
切無不依從亦未可知合亟清查為此仰鄒益能尹良
才等知悉作速從公清查如已死何人有無婦女田地
若有婦女應給何人收養田地應給何人耕種有無破
人家口至安撫何人有無婦女田地若有婦女田地本
犯出具經管甘結或被人逼脅侵占作速申寃立刻追
還勿生疑畏本府既不殺爾身又何忍破爾家地方人
等各體天理良心勿得恃強欺壓已撫之衆以致畏懼
不敢明言私占婦女田地果有此等事情亦自有妻離
子散報應萬勿視為誕言
　　申解賊首詳
竊照鄒君升招納亡命盤聚山中脅良助亂於七月二
十一日據左先著孟生飛報成龍當晩由岐亭至望花
山離賊窠二十里二十二日與同行生員劉廣定鄭丹
董建梅鈿李中素武舉李大謀魯試陶之琇候選千總
劉先定竝鄉紳蔡得春貢生吳晉爵生員程士極戴宗
禮計議𠞰撫咸以𠞰為定局值劉君孚禀稱不宜再撫
衆議僉同二十三日同佟同知一面委鄧家山尹公才
鄒家河鄒益能聽貢生鄒世美從中調度把守賊出入
隘口一面委生員蕭命福蕭士蓁調潘家塘鄉勇一百
五十名於二十四日齊集白杲武童董錫即董魯菴董
天祿即董遂生領鄉勇協助劉君孚著生員劉自然即
劉青藜領鄉兵二百名堵寒坡岔夏仲昆余公俊領鄉
兵四百名埋伏布袋㘭唐殿袁興明何見子等領鄉兵
三百名堵截㙮兒岡劉以廷周伯卜等領鄉兵二百名
堵截腦中山馬安堡鄉保羅甸臣生員林斗文堵截糧
路仍㑹大岐山僧貫識同鄉勇埋伏賊窠山後一面委
王方逺余仲信陳玊環把守賊出山隘口又宋埠生員
施之瑞領鄉勇協助布置停當於二十五日委生員吳
之鄒貢生龔相旦領衆進𠞰駐劄鄒家河賊聞風宵遁
二十五日追至項家廟一帶二十六日投誠官李功懋
殺傷劫賊來報二十七日各區士民咸受成龍委牌四
面攻擊二十八日麻城屈知縣馳至黄岡李知縣聞報
來望花山以軍需緊急當令還縣是日羣賊殺傷活擒
奔竄無數二十九日晩挐獲黄金龍恐有他虞當即梟
首八月初一日差左先解赴轅門本日午時挐綁鄒君
升即斬首差髙華亦解赴轅門其餘潛匿或擒解梟首
或赴營投誠逐一造冊至於有功士民鄉勇名數亦應
開報已經出示曉諭禁止殺戮一槩寛宥招撫安插以
彰撫部院好生之德俟安撫停妥查清婦女竝所獲器
械領衆生赴轅門謁見
　　禁止詐害諭
照得鄒君升黄金龍既俱授首叛僕流盜一皆殱滅其
餘一二鼠賊藏匿深山若嚴加搜尋惟恐波及無辜本
府心甚不忍今將領兵將領生員竝所領鄉勇一併撤
回從此止殺即一二未盡餘孽仰鄉約鄒益倫將本府
德意勸諭來歸亟令領見不許地方刁民藉此嚇詐就
中受賄如有賊黨不聽勸言歸命投誠被人挐解定難
姑宥
　　敘功詳文
成龍於本年五月二十二日奉撫部院牌委安撫麻城
力行善後事宜成龍遵依清理麻城内外三鄉保甲日
無寧晷心血嘔盡忽於七月初九日聞黄岡縣李家集
匪類蠢動初十日飛馳至岐亭羣賊潛遁查無踪影二
十二日未時據左先稟稱黄岡麻城交界紙棚河有妖
逆黄金龍賊首鄒君升作亂盤據山峝逼脅良民為變
李家集慣盜逃僕亡命之徒入夥勢大民不安生成龍
星夜同生員劉廣定等至望花山離賊窠不逺二十三
日㑹佟同知等計議停當調各鄉義勇㑹𠞰二十四日
生員蕭命福等鄉兵齊集二十五日生員吳之鄒等領
鄉勇進山鼠賊逃至項家廟油河等處四山鄉民把守
隘口奮勇堵截擒殺妖孽黄金龍賊首鄒君升竝沈潤
成沈四兒沈六兒方公孝楊克利等首級二十顆即諭
禁殺招歸鄒敬先等二十一名餘黨奔竄山深林密不
便追搜内多脅從仰鄉保安插歸農如係慣盜亡命之
徒公舉入營為兵以全民命以養天和撫𠞰已就地方
已靖成龍星馳回省復命以紓撫部院東顧之憂此一
舉也黄州府同知佟世俊麻城縣知縣屈振竒黄岡縣
知縣李經政㑹議主𠞰生員劉廣定董建李中素梅鈿
候選千總劉先定武舉李大謀魯試貢生彭喆相與贊
勷陳鎮邦密獻地理圖生員蕭命福鄭丹蕭士蓁劉啟
禎倡義協助鄉勇領兵生員吳之鄒貢生龔相旦武童
董錫董天禄其餘鄉約區長守隘堵截不及遍開義助
鄉勇食米貢生吳晉爵生員戴宗禮程士極蔡作楫自
七月二十五日鄉勇進山於八月初二日撤兵歸農六
日之内鄒黄二逆授首羣賊殱滅脅從安撫竝未請兵
請糧全仗撫部院恩威赫靈密授方略復䝉撫部院頒
賞銀一百兩於撤兵之日從公當面給散鄉勇踴躍歡
呼更可幸者殺賊數十餘而我民無一帶傷從此忠義
之氣一鼓而地方可保無虞所有賊鳥鎗什物等事見
在清查先將已獲鳥鎗六十桿舊弓十張舊箭八十枝
令牌一箇呈繳係𠞰逆事情理合通報
　　進𠞰東山報文
時事多難憂心如焚陽邏楊陶二生劄付甫經出首竊
幸以為有此二生即為心腹地方可保無虞不料二十
八日方擒賊僕而羣寇夜至坐船一隻載有馬匹南北
語音兼備二十九日至周山舖此賊定入東山成龍傳
諭各處鄉勇堵殺但麻城東山亦有禍端羅山周鐵爪
已潛入白水畈聚集亡命多徒初二日早武舉李大謀
來報一面發示招撫一面約㑹鄉兵𠞰滅且各區練長
請𠞰殺密諭變出倉卒成龍擅專行事實出萬不得已
又黄岡東山永寧鄉鼠賊蠢動鄉約熊世忠初二日早
請成龍進山相機𠞰撫時勢至此將若之何麻城東山
有劉君孚丁竒生等可以堵敵外賊亦不敢從此路進
黄岡東山望成龍甚殷若不從衆願恐致失望從賊與
麻賊合夥且陽邏之寇一入禍不可支俟程鎮邦至成
龍決意前往特府城空虛人心洶洶中懷憂慮又恐一
入山中外寇難於照應一身進退維谷再四籌度出其
不意而臨之迅雷不及事或可濟平黄兼以平麻安危
之勢在此一舉耳
　　又報張撫臺
十一月二十八日之晩賊突然而至不知何來飄然而
逝不知何往十二月初一日忽報黄岡永寧鄉有警息
界連麻城東山陽邏之賊必然入夥則聲勢張大九江
有重兵黄梅無事蘄州有守憲駐防畱兵百名可以無
虞府城空虚已㑹商王協鎮回師密議布置伏乞迅諭
王協鎮旋旅以資彈壓實兵家勝算也
　　又報張撫臺
本月初二日聞永寧鄉白水畈二處賊變即同黄協把
總羅登雲馬八匹銃手四名并齊安驛丞李德麻城縣
候選千總劉先定黄岡縣家丁四名前進初四日黄協
把總吳芝蘭領銃手五十名從蘄州至偕行進山駐扎
段家店離賊窠十五里初五日黄協千總李茂昇領馬
兵五十名亦從蘄州至相機進𠞰合就報聞
　　申報進𠞰東山詳各憲文
照得叛逆何士榮糾結黨羽脅制良民於本月初二日
過麻城白水畈與周鐵爪等合夥䝉憲授方略迅催黄
協馬兵鎗手前來成龍同羅把總候選劉千總李驛丞
領官兵家丁於初四日晩駐扎段店初五日李千總領
馬兵至俱報明在案初六日㸃集鄉勇四百名黄協把
總羅登雲田武舉張尚聖先綂領前赴麻城白水畈成
龍㑹黄協千總李茂昇把總吳芝蘭領馬兵鳥鎗手幷
程鎮邦麻城候選千總劉先定驛丞李德黄岡縣家丁
四名領鄉兵二百名協同前進尚有蘄水縣士民助有
鎗手未經㸃數委用生員鄉保不及細開仍飛檄劉君
孚等進土皮沖梅鈿等進八疊山鄭丹等進平頭山童
貴卿等守東義洲蕭有至等守羅田境界田穀伯毛鱗
長等堵𠞰於黄岡廟大勢已定相機撫𠞰嗣容另報
　　又申張撫臺文
本年十一月初二日卯時據麻城縣武舉李大謀飛報
羅山逃賊周鐵爪潛入東山白水畈聚亡命多徒脅良
謀逆地方震恐等情據此同日辰時據黄岡縣東山永
寧鄉鄉約熊爾忠陳蕃約等泣報何士榮係黄岡縣永
寧鄉人居石馬沖其兄何士勝曾在東山作亂投吳三
桂居住長沙兄死何士榮新歸糾結黄寅生等謀叛脅
良從逆亟請親臨等情成龍恐陽邏之賊奔逸入山除
另檄麻城東山劉君孚等嚴守隘口外本日未時離府
同熊爾忠等行二十里天晩駐路口村本日戌時接程
鎮邦報陽邏之賊與東山無干初二日親㑹劉君孚守
隘惟黄岡何姓造反山民驚惶麻城白水畈有英霍麻
埠羣賊猖狂成龍初三日行四十五里至馬家潭㸃集
鄉兵據段店生員張本恕禀報前月二十九日有逆賊
何士榮等聚衆何家舖係逆祖居恕原奉牌有堵截之
責即督率各堡烟甲在於境内防禦幷無賊黨入境今
探的於本月初二日辰刻起身大旗二桿數百餘人已
往黄土嶺去口稱三四日即轉等情成龍細訊山中形
勢麻城東山石人寨係麻城羅田要路三縣交界屢反
之地順治十年蕩平山賊本年題請石人寨設立千總
領兵駐扎防守厯年寧謐嗣後漸弛本年春月兵弁盡
撤以致鼠賊横行略無忌憚目前何士榮過黄土嶺必
與白水畈衆寇入夥合亟請發兵二百名防守黄土嶺
一帶隘口無使叛賊再犯黄岡境界兼督𠞰麻城白水
畈羣逆若官兵一至則鄉勇之氣倍壯兵貴神速成龍
移黄協發兵早為撲滅誠恐日久蔓延聚衆鴟張伏乞
迅勅黄協火速委弁領兵防𠞰以殱叛逆以保生民以
固封疆俟山賊滅息酌議於麻羅新設兵内抽二百名
防石人寨庶首尾聮絡有星羅碁布之勢矣
　　進𠞰何士榮給各區牌
照得何士榮作反擾害李婆墩一帶地方居民不得安
生本府親臨相機撫𠞰大起鄉兵戮力協助必需義勇
督率爾某義勇素著合行委用為此牌仰速領鄉兵五
十名前來聽候進𠞰但念目前收割正忙毎名給代工
銀一日二分先發三日工價銀三兩嗣後照日領給務
擇年力精壯各執鮮利器械論功行賞口糧計名支放
如有鳥鎗另給銀一錢此賊不滅山中不靖爾田畈居
民亦受荼毒本府為爾百姓圖安全切勿畏縮坐視賊
氛猖狂望領兵齊集進𠞰
　　又
照得何士榮作亂擾害地方本府親臨相機撫𠞰大起
鄉兵戮力協助必需義勇爾某義勇素著合行委用為
此牌仰速領鄉兵前來聽候進𠞰務擇年力精壯各執
器械聽候本府㸃閱給發號片號旗以憑調撥如有鳥
鎗匿不赴敵者報明本府即以私藏軍器治罪或抗稱
出外即係從賊一倂報明以憑挐解梟首示衆
　　又
諭某等知悉本府清查保甲刻日進山爾等速傳各區
奉委士民整練器械沿途迎接切不可逺離汛地致有
疎虞
　　又
諭某等各速領鄉兵三百名齊執鳥鎗前來助𠞰以張
義舉先發銀各三十兩犒賞士卒本府親駐但店竚望
雲集戮力同心共除叛逆以安民心以靖地方功成之
日報明撫部院核實論功行賞切勿以鄰封膜視
　　又
仰羅把總綂領鄉兵太平堡余君榮等四十名得勝堡
髙巨卿等四十名清淨堡舒楚玊等四十名雲龍堡王
克明等四十名前往黄岡廟駐扎聽候大兵齊集相機
進𠞰仍㑹田生員密議方略務要紀律森肅號令嚴明
毋得疎忽
　　又
諭某等知今陽邏地方有賊二百餘人於二十八日屯
彼地山頭二十九日逃入東山地界已行飛報撫部院
幷王鎮臺㑹𠞰爾等當督率本區鄉勇約鄰區各長互
相策應早為防守把截要路整備器械逺行偵探合力
𠞰捕如肯歸命投誠不妨為之轉達事平之日定請核
實奬賞諭到星火知㑹勿得羈遲致使逆賊兔脱
　　曉諭周鐵爪等牌
照得周鐵爪與譚以從等亂於羅山以從已經安插得
所鐵爪未及就撫潛入山中何士榮家住長沙被愚人
蠱惑反歸鄉蠱惑愚人曾仰何雲章何媿人勸歸雖稱
執迷不悟未必涕泣而道至於英霍麻埠之衆何苦擾
我東山此輩豈盡無父母妻子之為累豈盡無平等生
意之可務人之無知一至於此合行曉諭為此示諭周
鐵爪等知悉示到速宜猛省若實心歸化即引衆來見
或願回籍或願從兵聽從其便本府從無誑詞鬼神可
鑒言出痛腸慎勿膜視
　　曉諭何士榮族衆牌
照得何士榮謀叛煽惑無知逼脅良民以致人心驚惶
地方不靖本府特來𠞰撫命方占魁傳諭何雲章何媿
人速勸何士榮反邪歸正兹聞何族人等疑畏株連男
婦奔竄是豈仁人父母之所為一人有罪合族何辜果
士榮傾心投誠本府哀求撫部院矜宥亦當待以不死
况原未同謀何忍一槩波及且雲章苦口良言猶彰彰
在人耳乎合行曉諭為此示仰何族人等知悉各釋疑
畏寧爾室家凡鄉保地方人等切不許藉端嚇詐魯盜
跖未嘗累及柳下惠往古之事也鄒君升未嘗累及鄒
君榮近日之事也王法天理竝行不悖夫何疑畏之有
至於何士榮起禍之地涇渭自别及脅從逃歸之民不
止無罪且加奬賞若有出首偽劄者繳報撫部院聲請
優敘本府之言天日可矢鬼神可鑒切勿有懷疑畏妄
自奔竄思之慎之
　　曉諭但店居民
照得何士榮謀反煽惑無知逼脅良民地方不靖生民
不安王協鎮發兵𠞰滅所過地方毫無驚擾今駐扎但
店毎兵一飱本府親發錢十文草料公平買賣支放決
不累及居民合行曉諭為此示仰但店一帶地方居民
知悉兵馬經過之處本府預行採買糧米草料鄉保人
等切不可藉端科派如有此等情弊決不輕恕
　　曉諭各鄉兵區長
照得何士榮謀反勞爾鄉勇助我征𠞰紀律務期嚴明
此兵法一定之例非屬苛求合行曉諭為此示諭綂領
鄉兵區長人等知悉凡鄉保領兵前來駐扎寛敞之處
先報區㑹鄉兵花名本府照區㑹發旗幟以别觀瞻照
花名給號帖以憑識認候本府親臨㸃閱犒賞挨次分
發各依隊伍不可紊亂至於進山真假難辨隄防務嚴
凡鄉勇助𠞰遵報花名請旗幟號帖如無旗號即係奸
細盤獲審確立刻梟首法在必行勿等兒戲
　　申報賊勢文
麻城木樨河生員夏京報稱賊何士榮等初二日聚集
黄市下畈初四日至上畈汪㑹極家抄洗殺死閻家河
曾姓客人初四晩至殷家園擄掠初五日燒南莊金瓊
蘇樓臺初六日至黄岡廟晩至吕王城燒田生員屋共
有數千餘人現扎李王城等情又據羅田鄉民朱爾定
口稱初四夜有何士榮等分兵過羅田擄驢十三隻姦
淫婦女蟻連夜趕來報等情該成龍看得賊黨合夥殘
虐生民初六日羅把總張武舉領鄉兵前赴黄岡廟當
晩住三里畈離黄岡廟三十里初七早前進成龍同李
千總已時至三里畈據夏生員等報稱賊已到黄岡廟
當發馬兵二十名偵探口稱賊勢浩大雖不可盡信亦
不可不急為之備合行飛報伏乞憲臺迅勅黄協鎮帶
兵親臨商酌𠞰滅恐鄉兵膽怯無官兵賈勇有悮大事
　　又申報賊勢文
照得麻城逆賊何士榮等作亂本月初六日成龍㑹同
李千總羅把總張武舉領鄉兵四百名先往黄岡廟堵
𠞰初七日成龍同李千總吳把總程鎮邦劉先定李德
黄岡縣家丁等帶馬步官兵百名鄉兵三百餘名行至
三里畈值麻城夏生員羅田朱鄉耆一時吿急隨發吳
把總領馬兵二十名協助報明請兵在案午刻羅把總
等飛報已抵賊營成龍同李千總等直馳二十里至營
盤吳羅二把總張武舉綂馬兵鄉勇趕敗逆賊追至峻
嶺深林奪獲器械收營甫歸兵民踴躍歡呼是逆賊見
馬兵而膽落鄉勇倚馬兵而氣壯時日已暮安營布置
賊尚舉火髙山頂上合亟申報
　　鼓勵義勇諭
照得鮑世榮陳頓徹大惡叛逆何士榮合夥横行逼虐
民生焚燬民屋神人共憤本府㑹同黄協綂馬步官兵
幷鄉保義勇進山征𠞰本月初七日於黄土㘭輒敢犯
我先鋒兵民鼓勵一戰潰敗奔竄入山奄息待誅凡我
士民屢被脅害寃仇刻骨罔不欲寢皮食肉滅門絶户
當此報復之㑹正宜㑹集擒滅無畱遺種或有脅從逃
歸槩宥不問合行曉諭為此示仰麻城東山一帶士民
知悉示到速領鄉兵各路追擒務使神人之憤洩於一
朝義勇之師不煩再舉慎勿偷安致貽後患
　　報捷詳文
本月初七日羅把總張武舉領鄉兵至黄土㘭遇賊聞
報先發吳把總領馬兵二十名接應成龍同李千總馳
至已經追散收營報明在案初八日黎明官兵鄉勇守
卡方歸忽見西山一帶羣賊摇旗前來又聞東山一帶
有賊夾攻羅把總領鄉勇守截東面其西山一帶李千
總奮不顧身領吳把總馬步官兵百名一往向敵直至
山腰與賊對鋒羣冦退却羅把總張武舉等綂鄉勇兩
路追擊趕過崇嶺四五重殺賊無算填滿山谷間有奔
竄伏入松林活擒賊首何士榮搜獲偽劄付二段偽示
稿一紙陣獲弓矢鎗砲等器暫給營兵應用所擒何士
榮併偽劄示合差解驗有功將士兵民另文申報至陣
亡把總吳芝蘭幷重傷輕傷官兵人等馬匹嗣容冊繳
尚有周鐵爪盤踞白水畈一帶成龍㑹同弁兵鄉勇刻
日進𠞰
　　報進兵黄岡廟文
成龍初九日同李千總等行至黄岡廟係黄岡麻城羅
田三縣交界崇山峻嶺谿谷多岐真乃盜藪值羅田王
知縣領鄉兵鳥鎗手㑹見當晩至麻城縣地方吕王城
扎營背山面河王知縣領鄉兵五百名成龍面諭其隔
水堵截羅田境界離二里河至白水畈二十里密邇賊
穴本日申時據生員夏京報稱本月初六日至三里畈
接見䝉囑京督守隘口京巡守木穉河見賊巢豎旗放
銃被京趕散獲紅旗一面據此合將進𠞰地方日期幷
紅旗解報
　　進屯吕王城諭各區
照得叛逆何士榮自長沙潛歸何家堡以偽劄蠱惑愚
民本府聞報初二日進山賊已往白水畈合夥初七日
復轉至黄土㘭值羅把總領馬步官兵各堡鄉勇堵截
死賊奔竄入山初八日黎明輒敢摇旗下山李將爺綂
馬步兵迎至山腰衝鋒陷陣羅把總張武舉領鄉勇兩
路追擊趕賊踰山三四重殺獲無數盈於谿谷活擒四
十八人審明梟首内有李有實之子李森僕來兒其餘
多係何族叛僕惟賊首何士榮幷偽劄二段偽示一張
活解撫部院轅門發落初九日本府㑹李將爺綂兵直
抵吕王城羅田王令領鄉兵五百餘人沿河扎營助戰
大勢已定鼠賊難逃合行曉諭為此示諭東山士民知
悉爾等前奉密諭督㑹各區鄉勇今已齊集什子砦左
右但四面鄉兵各有綂領貴約束嚴明方調度得宜若
混在一處勢不相下死賊乘釁肆害或潛行逸脱不第
勞而無功且貽後患不可不慮之早也示到宜各領各
兵各扎一營務相和睦禁止騷擾此賊不上什子砦必
走商城英霍而龜尾八疊山甑山河為要路夏京等守
把木樨河一帶鄭丹熊公飛守把甑山河一帶梅鈿等
守把八疊山一帶汪正緒等守把龜尾一帶如敢疎忽
放走責有攸歸丁期生童貴卿陳益之等以及凡我士
民書不能遍及者各平心公議如賊成羣合力𠞰滅或
聞風解散各分一路挨堡追緝沿山漫嶺即深林密箐
俱務嚴搜挐獲解審良民逃難者立刻釋放仍取搜尋
無賊甘結毛翊長畱軍前效力引路李大謀領兵一至
即馳赴營以便傳各處鄉兵聲息毋得怠忽各宜恪遵
　　次白水畈上張撫臺陳進𠞰情形
成龍守黄以來謀慮地方安危竭力軍需緩急心血嘔
盡此憲臺之所洞悉也無端偽劄煽惑陽邏夜半船賊
擄掠驛馬變出意外府城空虚值陽邏驚後有兩座船
晩停江干舉動叵測人心洶洶成龍身肩重任分兵布
置靜以待動徼倖無虞初一日已有白水永寧信息憂
心如焚勉強辦事初二日黎明兩地請援理應申候憲
命特慮稍遲數日則種類蔓延事有機㑹刻不容緩况
無將無兵收拾鄉民猝何能集是以成龍當日激切叩
禀即同九人前往而弁兵十二人偕行星夜催督保甲
無如人心渙散呼應不靈費盡心力而協兵適至當即
鼓勇進𠞰不料數日之内賊已養成氣候黄土㘭一陣
若非李千總衝鋒陷堅竟有不可言者也一戰取勝殺
戮三分之一初十日抵白水畈鄉兵接應咸云什子砦
有賊無幾與千餘賊黨之報大不相符鄉兵領委搜山
地方已稱無事成龍為事後之慮周鐵爪竟無下落英
霍麻埠之賊將歸何處是必匿遁密箐深峒為將來害
也且本地鮑世榮陳頓徹李公茂尚未見分曉成龍一
府簿書承上接下咸屬要件再遲數日則積委塵封欲
即回府則根株未絶死灰必至復然總之崇山峻嶺之
中人易為非四省交界之地性慣窩惡伏惟憲裁俾餘
黨悉除而府事不悮幸甚
　　進兵定慧寺報文
成龍於本月初八日同協鎮李千總羅把總馬步官兵
帶領鄉兵與賊山腰對敵李千總領兵活擒賊首何士
榮押解申報在案初九日至吕王城係麻城縣境初十
日至白水畈羣賊解散無蹤十一日報石壁萬野予作
反羅山周鐵爪等英霍兇黨羣聚又有廣西孫延齡奸
細孫麻子在内十二日成龍同李千總至定慧寺地方
扎營相機𠞰滅兹奉嚴飭合先回報
　　移党伊二參將文
看得本月初八日黄岡縣永寧鄉黄土㘭地方湖南長
沙散偽劄叛逆何士榮領賊遍扎山頭天將黎明摇旗
放砲李千總衝鋒䧟陣射倒賊旗活擒賊首何士榮獲
偽劄二段偽示一紙初九日早解赴守憲轉詳撫部院
轅門發落訖本日入麻城境吕王城扎營初十日直抵
賊穴白水畈羣賊潛匿無蹤鄉兵四面搜山十一日早
鄉民報石壁萬野予作反内有廣西孫延齡散偽劄叛
逆孫麻子自稱孫將軍羅山賊首周鐵爪即周二黨羽
并英霍亡命與黄土㘭殺散逃賊李公茂鮑世榮陳頓
徹等嘯聚石壁擾害良善十二日本府同李千總綂兵
赴甑山河進𠞰駐扎定慧寺地方十三日據麻城縣禀
稱撫部院發兵十二三日可到本府隨扎營定慧等候
移㑹堵截申報在案一面布置把守各隘口鄭丹丁竒
生熊公飛等守甑山河燕子崖一帶汪公極張輝吉何
升菴等守龜山口什子砦一帶田穀伯毛翊長等守八
疊山一帶劉君孚余公晉夏仲昆等守百神廟一帶童
貴卿陳益之等扎東義洲四面接應十四日早據麻城
縣禀稱貴府十二日至縣十三日辰時進兵本府即刻
同李千總移營黄市地方扎營什子山下本日途中准
貴府大移偵探土賊情形賊巢在於何處回覆㑹𠞰萬
野予周鐵爪等聚衆倡亂乃其實情石壁是為賊巢貴
府大兵前進石壁賊必望風潰散由南奔竄有本府同
李千總羅把總堵殺惟東北一帶應麻城縣嚴勅鄉兵
勿使漏網復畱禍根如賊黨成羣負據山險宜令鄉民
前導官兵步步為營𠞰賊貴其敏速進兵貴其慎重貴
府自有妙算相機審變無煩本府絮言也
　　申報張撫臺文
本月十一日報石壁萬野予作反申報在案成龍同李
千總等發兵前進十二日駐扎定慧寺訪確羅山周鐵
爪黨惡并英霍亡命又有口稱孫將軍者查係從廣西
來騎一大騾從中倡亂鮑世榮陳頓徹李公茂俱往合
夥十三日據麻城縣禀稱憲臺發党參將伊參將綂兵
於十二三日准到但官兵從麻城縣山路進𠞰尚屬寛
敞徑抵萬野予家賊必由龜峰八疊兩路奔逸成龍等
應駐白水畈堵截合就申報
　　募擒賊首告諭
示諭士民人等知悉有能擒獻孫麻子者賞銀五十兩
如有志功名或文武生員或貢監報撫部院核實准給
至於鮑世榮陳頓徹已為釜中之魚擒獲來獻遵前示
給賞逆産妻子李公茂陣前帶傷亟宜獻出倘有縱放
恐不便於沿路居停即賊黨擒獻准宥前罪照常人一
例行賞地方人等不得阻攔爭奪
　　又
照得鮑世榮陳頓徹李公茂造逆縱惡脅良為賊擾害
地方民不安生與何士榮孫麻子萬野予等結連作亂
本府於本月初八日擒何士榮於黄土㘭伊參府於本
月十三日擒孫麻子萬野予於石壁大憝已獲惟鮑世
榮李公茂陳頓徹周鐵爪四兇兔脱勢必匿於茂林深
谷當此隆冬嚴寒夜必舉火定露形迹日不再食則飢
必有窩主供應糧食此四賊若不殱除不惟無以消從
前良善之憤氣且以畱將來良善之禍根况各區仗義
人人與為仇敵賊蓄憾在心亡命結聚夜行竊盜禍所
不免凡我士民久已忍冒飢寒勿憚辛苦滅此朝食一
勞永逸如有親故情面互相遞隱殊不思衆怒難犯事
久必洩恐不能庇賊而反自受破家亡身之害也合行
曉諭嚴挐為此示諭黄市白水畈等處士民知悉示後
嚴加搜緝以除爾等後患如有窺見踪影力能擒獻者
賞銀十兩來報信者賞銀五兩即親友遞送藏匿幡然
悔悟為事後之慮或擒或報一例給賞切勿養癰自貽
伊慼
　　擒獲衆逆報文
十六日早劉君孚著鮑文子報稱挐獲周鐵爪鮑世榮
陳頓徹報明在案即刻千總李茂昇同麻城候選千總
劉先定武舉魯試羅田武舉張尚聖前往巡緝於十八
日已時李千總等同生員朱愷劉青藜等䕶解周鐵爪
鮑世榮幷次男鮑自性長男陣斬陳頓徹等據稱周鐵
爪係朱愷活擒賞銀十兩鮑世榮父子陳頓徹係劉青
藜活擒青藜身帶棍傷其僕手被刃傷賞銀二十兩元
兇已獲地方復安各處守隘鄉民當行曉諭放回蘄水
黄岡麻城隨營鄉兵十九日盡諭出山歸籍惟有李公
茂未獲密計擒挐周鐵爪鮑世榮陳頓徹鮑自性四犯
交付李千總解赴守憲查明轉解成龍於本月初二日
擅離府治調集鄉兵身不解衣食不下咽老病十分沈
重於十九日扶病赴麻城縣㑹伊党二參將商議地方
事宜至於脅從原係良民自應安撫成龍已體憲慈曉
諭槩不過問惟有鮑世榮陳頓徹萬野予乃麻城居民
自取滅亡不無嫉害親友扳誣良善一切供詞筆札似
應投之水火以彰天地之仁以安良善之心黄麻此舉
地方安危所繫憲臺妙算如神迅發大兵賊首一鼓成
擒羣鼠望風奔竄無有漏網憲臺威靈遐邇咸懾匪類
自此膽落封疆自此鞏固
朝廷之福生民之幸也
　　禁止擄掠吿諭
照得入山進𠞰原以為民鄉勇協助乃為義舉馬步官
兵紀律森嚴夫何鄉兵縱肆雞豚遍地血淋器皿一炬
灰燼甚之擄及耕牛大干法紀合行禁約為此示仰各
堡綂領士民鄉保人等知悉務嚴束各堡鄉兵勿擅離
營盤驚擾地方至於棹椅成器之物一槩不許燒燬敢
有故違定以軍法從事且班師回府其縱放鄉兵頭領
論罪不准敘功思之慎之
　　禁止株連吿諭
照得山寇作亂所有外省漏逆孫麻子周鐵爪潛匿東
山勾連賊首何士榮鮑世榮陳頓徹等作亂擾害地方
撫部院迅發標鎮官兵由縣進𠞰本府親率黄協營弁
及各區鄉勇入山征討前後合擊内外夾攻生擒諸逆
其餘黨惡誅捕殆盡藪澤已清禍根已絶從此山畈内
外太平安樂共享
聖化髙枕無憂目今鎮標官兵紀律嚴明分别善良秋
毫不犯爾等始知作善得福作惡得禍王法天理分毫
不爽可為殷鑒合行出示為此示仰士民人等知悉自
今日為始一槩株連牽引盡行禁絶各宜樂業安心寧
爾室家修爾田園不循謹之子弟早加訓誡必無益之
交遊早行屛絶消釋嫌疑和睦鄉里敢有借舊案挾制
者吿發立行重處懷私報復者訪出即寘極刑爾地方
鄉保區長即行曉諭勸戒本府當分别奬勵以上報
朝廷洪恩下恤爾民困苦也
　　上張撫臺乞休致禀
本月十九日李千總領官兵旋府解活擒賊首鮑世榮
父子周鐵爪陳頓徹四名赴守憲驗明轉解成龍即於
十九日至麻城縣㑹伊党二參將酌議地方事宜賊首
咸擒東山復平劉青藜劉君孚擒賊殺賊赴麻城屈令
獻功伊党二參將塘報訖惟有李公茂在黄土㘭陣前
帶傷正在搜緝伊党二參將於二十二日班師成龍在
麻病沈已詳守憲請乞休致伏懇憲恩垂念勞吏桑榆
暮景二豎狂逞實難任事俯允請休成龍生死感戴外
弩弓樣製一張呈驗有貢生鄒世美精曉弩製一幷呈
送又有黄安縣人伍家季來黄市招安周鐵爪時鐵爪
已擒當即發回據伍家季願招兵五十名成龍已行黄
安縣批差䕶送伏乞牌仰黄安縣酌議徑送轅門但目
前地方多事凡有䕶送務期先行曉諭經過地方庶不
致真假混淆匪類藉以晝行百姓可以無驚矣
　　挐李公茂諭
照得大逆李公茂忘恩背義已撫復叛輒敢引領亡命
於黄土㘭與本府官兵鄉民對敵神人共憤兵民鼓勇
殺退老賊抱頭鼠竄迄今日久未見地方鄉保綁送是
必匪類潛通藏匿或親友難破情面遞相容隱殊不知
逆賊作反脅制良民痛入骨髓且扯旗放銃彼何曾有
親友之情而反以恩報仇也又或愚民無知惟恐賊口
仇扳故爾狐疑容隱本府與此老賊誓不共生爾士民
各有身家性命何苦自陷窩藏叛逆大罪合行嚴挐為
此示諭東山士民知悉示到速將李公茂綁獻不惟無
窩匿之罪且有擒賊之功從此地方除一禍根萬民咸
受安靖之福何憚而不為此也如再遲延本府訪確賊
有應得之罪自作自受而窩匿之家一幷究治夫何説
之辭也事不宜遲亟宜擒獻以勉後悔以靖禍根
　　敘從征紳士功蹟詳
成龍於本月十九日至麻因李公茂未獲仰縣丞陳希
堯齎示山中遍緝於二十七日活擒賊首李公茂綑綁
驢上行至破頭嶺老賊飜撞嶺石仍扶上驢至曹家河
夜半氣絶合將賊屍解驗仰荷天威賊首無一漏網東
山復靖屈令先練鄉民守隘繼請大兵𠞰滅復安撫脅
從人心底定惟孫調元一賊確訪山中無此姓名除官
兵鄉勇𠞰賊有功應黄麻兩縣詳報外有羅田武舉張
尚聖在黄土㘭與賊對敵袍袖中一鎗子勇敢爭先現
今兵部催取候差似應畱憲標聽用麻城候選千總劉
先定武舉魯試同黄協李千總挐獲周鐵爪等武舉李
大謀奉屈令委守隘口俱著功績且青年弓馬嫺熟均
應候用以廣羅英才渠等隨屈令叩謁伏乞憲臺驗試
齊安驛丞李德手執鐵棍膽略過人似非驛員所可淹
沒貢生吳晉爵嫺於弓馬兼精鳥銃周維郃家養蒼頭
善用鳥鎗鄒世美已考教職素習鳥銃兼曉弩製當今
用武之時以網羅人才為上智勇兼需若止以文字取
人恐技勇之才未習詩書屈於制科不為國用必為寇
資如羅田陳萬齡沈靜有勇似應拔識而兔罝武夫可
相繼爭售至於劉廣定蕭命福老成持重李中素梅鈿
綽有智謀貢生龔相旦武生吳之鄒厯著功績程士極
戴宗禮才德服衆黄安貢生彭喆武生葉芳蘭勤勞王
事查順治五年有遲羅兩部院已行往例懇憲勅黄麻
兩縣酌議舉行以勵後效程鎮邦相依入山扶病籌畫
貧老堪憐黄岡縣家丁四名真旗下精甲有願謁憲轅
諸生隨屈令前赴乞霽顔奬勵外鳥鎗一事吳把總本
月初一日齎銀回府值成龍初二日進山未及料理兹
奉憲諭先呈送上號鳥鎗十桿又有陳縣丞二十桿其
餘陸續解用成龍於二十九日離麻回府為此具禀
　　敘功詳文
查看得黄麻東山綿亘數百里與羅田蘄水接壤乃匪
類潛藏亡命逋逃之藪逆賊何士榮來自湖南孫將軍
來自粤西假周鐵爪來自豫省攜帶偽扎煽惑鄉愚逼
脅良民聚黨倡亂十月二十九日何士榮等反於黄岡
之永寧鄉十一月初一日李公茂陳頓徹鮑世榮王子
之等反於麻城之白水畈兩處勾連一時鼎沸成龍初
二日聞風飛報憲臺請兵防禦䝉憲檄調黄協弁兵迅
𠞰守憲駐守府城成龍同千總李茂昇把總羅登雲吳
芝蘭齊安驛丞李德候選千總劉先定武舉張尚聖黄
岡家丁四名領馬步官兵前進值守憲諭黄岡知縣李
經政督生員曹洪仁等鄉勇齊集供應糧糈初八日與
賊戰於黄土㘭羣賊扎營西山李千總一騎當先羅把
總張武舉兩脇夾攻羣賊敗北殺盈山谷活擒逆首何
士榮獲偽札二張解報守憲轉報在案初九日進攻麻
城之白水畈羅田知縣王光鼎生員蕭二至等領鄉兵
五百餘名把守交界隘口蘄水知縣蔣燦委生員何翩
然等領鄉兵二百名助戰鼠賊李公茂等望風逺遁十
一日聞孫將軍萬野予假周鐵爪反於麻城之石壁李
公茂等奔竄入夥勢更燎原崇山峻嶺與白水畈聲勢
隔絶麻城知縣屈振竒因鄉勇守隘單弱危急請兵䝉
憲迅發党伊二參將星夜領兵救援十三日入山孫將
軍萬野予一戰生擒而李公茂等又復奔逸千總李茂
昇同武舉劉先定張尚聖魯試等擒獲假周鐵爪鮑世
榮鮑自性陳頓徹幷李公茂王子之解報守憲轉報在
案此役也弁兵用命士民同仇皆賴憲威赫奕特委名
將用兵神速臬守二憲聽命調度王副將兵有紀律而
同知佟世俊黄岡知縣李經政麻城知縣屈振竒殫力
除逆羅田知縣王光鼎蘄水知縣蔣燦咸資佐理若夫
千總李茂昇把總羅登雲百總凃魁凡杜保武舉張尚
聖躬冒矢石齊安驛丞李德候選千總劉先定魯試武
生員劉青藜協力行間貢士文武生員劉廣定彭喆李
中素吳之鄒葉芳蘭程鎮邦同心贊畫蕭命福龔相旦
鄒世美鄭丹梅鈿李大謀曹洪仁官純恭靖天德蕭二
至何翩然陶之琇何繼魯等各領鄉兵踰山越嶺苦厯
風霜戮力用命其餘練長未便細陳至於陣亡把總吳
芝蘭為國死難忠義昭著有功與帶傷兵丁不便備敘
伏乞憲裁
　　嚴禁嚇詐諭
照得鮑世榮等倡亂本府深入黄市領兵𠞰滅已經獲
解正法其餘脅從槩不追究惟有同惡叛黨恐留根株
為爾鄉民禍端他日報復良善反受禍殃本府保全善
類於十一月十九日離黄市時留一密封硃帖計挐李
公茂王子之等一十九名囑汪拱極收藏與丁企生田
穀伯等密議行事此出於神人之公憤勢不容已嗣後
李公茂王子之挐解正法熊遐先當場殺死彭三俊等
六名挐解為兵李廣宇等投見歸農不料人心不良輒
起貪殘藉端生事遍地嚇詐民不安生此豈是仁人長
者所當為此豈是同鄉共井所忍為生死切齒反令本
府為善不終召憾於鬼神斂怨於百姓兹當新正諸神
下降清查人間善惡本府毎夜泣禱如本府為利傷命
刻剝鄉愚忍心屠戮株連無辜乞神速誅及其子孫但
上自官長下至保練咸藉本府為名釀惡無窮是爾等
之罪即本府之罪本府雖自反無愆其何能免爾等罪
孽深重之累及合行曉諭為此示仰士氏人等知悉見
示之後亟行懺悔有搶擄婦女者速還婦女有搶擄牛
隻者速還牛隻有嚇詐銀錢者速還銀錢有逼索貨物
者速還貨物尚可挽回神怒苟免凶報若執迷不悟小
之得病喪軀大之闔家遭瘟絶滅子孫不義之物仍被
旁人爭奪惹得鬼哭神號而本府亦不能逃其連累隂
司罪案昭彰勿占一時便宜不聽本府之言三日内外
定有報應速宜遵行勿自貽悔
　　又
照得永寧東鉉還和三鄉素稱守法良民無端何士榮
結連釀禍雖有惡少遊手附和助逆而強半出之脅從
黄土㘭一陣率子弟以攻父母天地鬼神所共切齒因
之義旗一指妖氛頓掃惡少遊手屍填山谷本府手刃
四十八人以洩士民憤氣其餘脅從槩宥不究當獻囚
梟首之場陳蕃若領回歸降脅從一十五人衆所耳目
豈有班師凱旋復行追究往事之理至於王之仕禀稱
脅從者逃匿蘄水不敢投見緣是發票逐名招徠勸諭
安插幷無他意今票已銷又何疑忌若羅把總開報投
見脅從備案存查各安家室無懷二心目今天氣陽和
萬物發生農工將動生計倍殷其從賊倖免者亟去邪
返正看何士榮榜樣豈不寒心各理本業保首領以保
妻子勿聽人言東躱西藏倘再失足後悔何及爾鄉保
士民人等切勿圖利恐嚇致此輩容身無地本府倘有
風聞定挐重處合行曉諭為此示諭士民人等知悉自
示之後各宜遵行毋違
　　黄協弁兵爭功看語
看得用兵之法在乎主將命營弁出師簡授得人而士
卒爭先効命未有弁不得人而兵爭効命亦未有兵不
効命而弁克成功者也黄土㘭之戰把總吳芝蘭臨陣
死難回詳守憲請廕䘏在案千總李茂昇一騎當先胸
中賊銃綿甲透孔可驗馬帶銃傷倒斃步戰殺賊踰山
越嶺兵氣倍奮活擒賊首何士榮把總羅登雲武舉張
尚聖兩脇夾攻甘勝獻何賊之衣帽腰刀功績可嘉而
實李千總之義勇膽略有以倡之也據甘勝訴稱李千
總髙喊要解活的否則更斬蟻首則李千總之殺賊入
營同士卒鏖戰且擒滅有餘力號令有餘威厯厯如睹
大約兵非將無以鼓厥勇將非兵無以成厥功則甘勝
奪功之訴無容深究也此役也弁兵同心戮力咸有功
勞可紀皆貴府仰體撫部院慎重封疆至意簡用營弁
得人健丁素蓄鋭氣守備朱諟催兵進山迅速一戰滅
賊地方賴以寧謐生民賴以保全至於百總凃魁凡眉
角中一銃耳邊中一銃兵王可先肩膀中一銃穿透尚
未全愈其餘兵丁馬匹帶傷者甚多不及細開若夫殺
賊山谷無數擒賊獻功兵民四十八人難以悉備本府
當賞銀五十兩以酬同仇之義兹准移查合幷移明詳
報
　　東山平定勒石銘(在黄市龍潭冲什/子寨路口大石上)
龜山以平龍潭以清既耕既織東方永寧
康熙十有三年十一月十九日黄州知府汾陽于成龍
勒石
　　復張撫臺禀
軍務殷繁憲臺勤勞日昃不遑成龍坐享安逸惶悚殊
甚黄安招撫一案催縣妥詳於初四日方賫文到府正
據詳通報間值憲恩浩蕩軫念投誠家口發銀二百兩
當時敘入詳内譚以從等安插縣闗成龍發銀四十餘
兩為餬口之資頗稱得所而黄翠林等一百餘名又埀
涕乞降救命情實悽慘拒之不忍今耑委驛官李德賫
銀前往黄安買米賑濟以從等家口此官財利分明決
無侵冒之弊幷諭縣安置黄翠林等以仰副憲慈餘容
再報不盡
　
　
　
　
　
　于清端政書卷三
欽定四庫全書
　于清端政書卷四
　　　　　　　　　　　兩江總督于成龍撰
　黄州書
　　申蔡制臺張撫臺乞歸守制詳
成龍譾劣庸材荷恩提拔感戴終身兹有下情泣血上
陳念成龍父兄先逝上無叔伯終鮮兄弟㷀㷀一身奉
侍慈幃希冀升斗以祿養親不料任粤任蜀逺隔天涯
及佐黄郡又苦卑濕不敢迎養身羈一官心懸白雲十
六年來烏鳥之私未嘗刻忘康熙十三年成龍有終養
之請屢詞吿休實為髙堂母老中懷隱憂不得不為之
乞憐也今忽焉永訣母北子南幽明殊隔訃音馳至肝
腸慘裂魂魄黯銷號天搶地欲見無由追悔無及痛成
龍母老不能養母死不能殮目前柩停中堂亡靈無依
倚門倚閭死後望兒倍切生前成龍他鄉孤哀腐心疾
首淚已血凝形已骨立惟奔喪營葬觸棺躃踊少釋終
天之恨此成龍痛哭呼號而不得不為之乞憐也伏乞
憲恩垂憐他鄉孤哀母死無治喪之子施浩蕩之仁慈
積萬代之隂隲循例題達歸家守制亡母有靈叩感地
下成龍倘邀餘生焚香頂祝即與母偕逝銜環結草永
矢世世矣
　　復蔡制臺禀
成龍自康熙十二年叩謁憲堦䝉褒諭之寵章服之錫
恩逾格外誠千載一時也十三年入京復任值南冦蠢
動湖北震驚地方多事軍務繁劇未能趨謁罪戾殊甚
自鄂至黄終嵗靡寧成龍心血已枯筋力盡竭龍鍾堪
憐通詳乞休未荷恩允強勉從事每多疎漏至於羅田
文武互訐闗係地方成龍何敢一刻放懷此事急則彼
此相激緩則意氣自平况均係貴族子弟忿爭之日少
親愛之日多兹屢奉憲檄不敢久稽謹將大略申覆伏
乞憲鑒
　　上蔡制臺用兵方略
成龍受知遇之恩雖竭犬馬之力無以報稱於萬一然
年邁氣衰力不勝任况當軍興旁午之時猶非太平腐
儒可坐理也伏乞憲臺埀念數月奔走恩全離任成龍
得與十四年濶别之老母妻子再相聚㑹闔家焚頂無
既然時事孔棘憲臺膺封疆重任宜亟為
朝廷計安危也用兵之法察天時審地利有守有戰有
攻有竒有正有緩有急知己知彼以逸待勞攻其無備
出其不意之數者不可不審也今天下之大勢在荆州
據長江之險賊不能憑空飛渡相持數月金風一起川
湖之賊必兩路爭渡彼利在戰我利在守以逸待勞賊
氣自奪若我兵先賊而渡江未為勝策我欲渡彼必備
安能保其萬全倘或賊有狡謀陽示之以弱而伏勁兵
于澧常間我兵不揣虚實踴躍爭先入其彀中則危甚
在我無必勝之勢而進退失䇿此知己知彼渡江之戰
在所當緩者也岳州對壘勢足相當水陸更宜增兵以
守為戰勝負難決然曠日持久將若之何目前陽平已
復蜀無可據勿拘六月不興師之例乘勝而入進可以
戰退可以守蜀中空虚鄭蛟麟老懦其餘浮夸之輩無
智勇之將先之以撫繼之以戰蜀可傳檄而定大兵直
抵遵義而黔省震驚三桂必退守貴陽然後荆兵渡江
以尾其後必勝之局此竒兵在所當急而出其不意攻
其無備者也至於武昌受病在通城小路須委老成將
官鎮守勿騷擾民間收拾人心將平江一帶土寇撫而
用之探長沙之虚實藉鄉民為引導而長沙可襲取矣
然後請偏院坐鎮乘便招撫衡辰寶永亦足以奪賊人
之膽而壯我軍之氣矣
　　上蔡制臺南征方略
四月内聞憲駕渡江南征兵威振厲成龍不勝雀躍用
兵三年見此義舉然以江湖水漲暫旋
天戈此誠審酌乎天時地利識兵家進退之機成龍儒
生也未諳軍旅之事第以素所見聞上瀆憲聰兵家之
要有戰有攻有守今日長江之險古稱天限南北者也
守為長策然非徒守之而已須訓練士卒常有必戰必
攻之勢若止使之把守要隘何異乎逍遥河上也訓練
之法非止騎射鎗銃之末務五人為伍十人為什自管
隊至百總把總千總守備上下相統休戚相闗將知士
意士識將心如身之有臂臂之有指呼吸貫通一旦臨
陣晝視旗幟夜聽聲音可聚可散仍可散可聚而終不
可亂兩軍對壘如手足之捍頭目子弟之衞父兄是訓
練之要圖此議涉於迂闊而實非迂闊也守備親乎千
總千總親乎把總把總親乎百總百總親乎管隊管隊
親乎士卒士卒雖衆然由管隊層累而上則頭領漸約
風雨晦明同其甘苦鋒鏑死亡共其患難古大將吮疽
投醪用斯道也水師營亦然但水戰之法久缺不講似
宜大小船隻相間以便利為上計總之兵不在多闗夫
子用刀斧手三百岳武穆用步兵五百以少禦多誠得
乎兵心而已將將之法亦無異是目前
國用匱乏最為喫緊則屯種當議舉行荆州用武之地
必有荒蕪之田以守兵輪流耕種如臨江一帶九十月
水退種以大麥至三四月水漲之時即可收割其餘髙
阜之處種以粟穀不比水田多費人工勿先計收獲多
寡實意行之自有功効亦可助
朝廷些須之費而亦不曠乎兵務當此
主憂臣辱之時憲臺為封疆大臣責任綦重拔武夫於
行伍之中寄以干城腹心之任古人有行之者至於通
徹占候曉暢謀略用兵已久草莽料不乏人虚心延訪
使貪使詐此又運籌帷幄之要著也成龍邇來老病纒
綿憂時心切不克躬親叩謁恭陳芻言未知頗合時宜
否
　　上蔡制臺酌畱營將
竊照黄州西接武昌漢陽東連九江安慶長江一帶亘
綿數百里上以鍵荆岳之門户下以搤潯吳之咽喉實
屬要害之區當承平之日黄州原設副將一員額兵六
百六十名分汛黄岡黄陂麻城黄安蘄水羅田六縣蘄
州原設參將一員額兵四百五十名分汛蘄州廣濟黄
梅三州縣而黄協所轄地廣兵少常有鞭長不及之虞
康熙十三年滇黔吿變人心叵測麻城羅田素為盜藪
憲臺慮周萬全
題請黄協添設守備二員分防麻羅各召兵三百名因
蘄州勢踞江干密邇黄州議裁參將一缺畱兵三百守
備管理而統轄於黄協彼時江右無驚議設議裁緩急
適宜嗣豫章用兵憲臺審時度勢請復蘄州參將一缺
兩牘補陳無非為
朝廷封疆起見部議相左葢以九江有提督坐鎮而江
右已漸次蕩平也然今日之憂又不在水路而在陸路
聞江右寧州吿警與武昌之大冶興國接壤不無震鄰
之恐查大冶從小河出黄石港直抵大江在黄州之下
蘄州之上興國從富池口直入大江在蘄州之下廣濟
之上雖賊寇不敢猝犯但恐大冶興國受敵而沿江一
帶須處處隄防以一協鎮遥制九屬之水陸瞻前顧後
不無可慮莫若暫畱雅參將坐鎮蘄州仍分汛蘄州廣
濟黄梅而對江之興國等處亦得專謀隄防黄蘄協力
聲勢相援兵威自壯防禦自密不惟黄州鞏固無憂即
武昌之屬邑亦可恃以無恐伏乞憲臺為封疆謀萬全
因時制宜暫畱營將輔車相依以成不可摇動之勢如
欲必裁或俟事平再議可也
　　復張撫臺論設水師議
用兵之道審時度勢陸路以騎兵勝水路以舟師勝自
湖南失陷長江之險賊視耽耽相其機宜設立水師誠
為要務荆州重地武昌省㑹水師二營
題請設立可謂無遺策矣惟蘄黄一帶上接荆鄂下扼
潯吳為全楚門户水師不可不亟為之議然增設水師
必廣招募而募一兵必增一兵之費當
國用匱乏何敢議增查道士洑一營處黄州之下流踞
蘄州之上游現設兵三百名原稱水塘或可易為水師
似不必增兵止易其名習其技便壯南北之雄圖也如
云兵寡難成營制或將蘄州已裁兵一百二十名補入
道士洑共兵四百二十名統以名將聮荆鄂而制潯吳
思患預防審時度勢之長策誠有如黄協鎮改設水師
之議允合機宜第議水師必議舟楫若復新造工費浩
繁便難舉行或將岳州新裁水師營大船議發十隻儘
可足用再查道士洑原設防江小船以濟之大小兼資
聲勢自赫守禦自固兹奉查議理合悉心籌畫伏候憲
裁
　　上張撫臺論蘄黄守禦
前九江湖口情形乃蘄營千總等員塘報十三日晩投
之王協鎮請成龍㑹議通報速發郁千總帶兵一百名
駐扎蘄州北闗前哨偵探成龍於十四日賫書差役前
往九江府知㑹逆賊實跡救援機宜俟役回另報第黄
梅與九江密邇蘄州既與黄參將密議竟不申報是視
地方大事為戲局乞憲嚴飭十四日成龍據協移復行
詳報請守憲幷江防同知未䝉憲示十五日奉憲牌備
船二十隻成龍自合遵行但民船備用終非永久之計
成龍欲備價公買為緩急之需特苦貧乏不能濟事且
古有水師似宜倣而行之黄參將已經裁缺赴部改選
王協鎮自應速往蘄州整練兵馬黄梅空虚亦應特委
專員領兵協守城池以壯聲勢廣濟無城恐人心驚恐
弁兵均應駐防今日事勢以蘄州為重鎮以黄梅為藩
垣龍坪武穴正用兵扼要之地布置須周密事屬萬緊
綂候憲裁謹獻地里圖一紙祈察收程鎮邦已至正資
助理為此具禀
　　上張撫臺論九江事宜
看得
禁旅南下逆賊自然聞風竄伏目前正可從容綢繆黄
梅為武黄下游門户今據該縣禀稱恐發兵駐防則城
内之廬舍人民難保萬全為慮誠切細閱形勢湖口與
斷腰近清江鎮與九江近莫若發兵駐扎清江鎮守與
九江聲勢相連可以大壯兵氣湖口離安慶不逺或移
安徽撫憲亟發精兵駐防則三面鼎峙彼此相倚可保
無虞至於清江鎮似應築兩土垣兵居其一民居其一
庶兵民不致混雜綂候憲裁
　　上張撫臺論兵事
守憲十七日臨黄十八日有南康之報聞郁千總領兵
赴梅成龍深切心腹之憂請命守憲立刻發兵當日給
散兵糧借支黄梅草銀二百兩營兵方束裝而憲命適
至船隻不足李知縣帶家丁夜渡樊口十九日天明船
集大小共四十隻大船給銀三錢小船給銀一錢五分
文武臨江釃酒誓師頗有投石超距之勢又聞郁千總
往蘄無復可慮守憲優禮相待較前逈若霄壤一應事
宜守憲協鎮為政成龍與中軍料理府事如有緊要機
㑹亦不敢坐視緘黙六安州麻埠地方土寇倡亂與麻
城東山為鄰羅山解散餘黨無人安插三五成羣由麻
城潛入東山六安之界利在守隘羅山之黨利在驅逐
聞風已報守憲仰候布置羅田麻城文武不睦麻城文
弱武強羅田武弱文強事處兩難調停無術九江江守
書到馳報船隻目前買備尚無定局綂冀憲鑒
　　申張撫臺請增防兵議
竊照黄州地方寥廓水陸兼防原設協鎮副將一員額
兵八百六十名分汛黄岡黄陂麻城黄安蘄水羅田六
縣昇平之日尤虞地廣兵寡盜賊竊發自滇黔吿變地
方多事麻城羅田已新設守備各一員募兵各三百名
無庸協兵防守查千總羅登雲領兵五十名防守石人
嘴把總賈思玊領兵五十名防守黄陂千總郁某領兵
一百名防守陽邏府城止畱六百六十名各塘汛分防
不足議撥羅田兵五十名防守石人嘴撤兵回協分守
各塘目前江右寧州吿警大冶興國有震鄰之恐黄州
沿江倍宜慎加巡防麻羅營兵不時聽候調遣兹聞督
部院撥麻城營兵五十名駐防陽店但大冶興國與黄
州一江相隔處處需兵防守以黄協一千四百之兵尚
恐不足分防尤望蘄州畱將協力若調麻邑之兵前往
楊店則兵勢愈分防汛愈疎況楊店係德安地方尚屬
内地或德營撥兵五十名亦可以資彈壓也成龍本屬
文職不宜越位譚兵但文武同城安危與共凡有闗於
地方者未敢坐視不言綂冀憲裁
　　與吳道臺論東征方略
成龍自前月二十七夜星馳賫送偽劄後二十八日晩
賊突然至陽邏不知何來飄然而逝不知何往十一月
初一日忽報黄岡永寧鄉有警界連麻城東山恐陽邏
之賊必然入夥則聲勢益張九江有重兵黄梅無事蘄
州賴憲臺駐鎮威德宣布當自萬全止須畱兵百餘以
資協守府城空虚祈㑹商王協鎮回師與成龍密議布
置更祈密授方略初一日已有禀報撫憲轅門專懇協
鎮旋師用藉彈壓調度再懇憲臺迅賜臨黄封疆倚賴
東南安危在此一舉成龍惟拌命入山躬彰撻伐亦可
紓憲臺内顧之憂也可勝拳切之至
　　與鄭學憲書
初七日忽捧憲諭諄諄誥誡念桑梓之末員篤以家人
父子之厚誼感激之下倍增酸楚成龍年邁力竭沈滯
苦海遥望白雲肝腸碎裂祗因撫憲恩深義重不敢云
瘁地方事務各屬年少恐不諳練事事闗心至於蘄黄
原名盜藪數年以來躬親稽察不遺餘力水陸頗靜近
日諸兇口稱成龍養髙必不冒險敢於私臆横行若不
出其意外破其惡膽將何底止扶病巴河之行非得已
也即身居署中未嘗不心馳境内出入勤慎之諭真令
人痛哭流涕事出無奈將若之何如此嚴密尚有諱盜
不報之弊訛傳髙尚實屬本心但目前難以卸肩相度
時勢或終不免此一著耳承惠種種尊者之賜不敢吿
却解衣之恩當佩服終身敬望駕臨齊安未卜福星何
日照臨也
　　陞閩臬上張撫臺
成龍受知遇之恩即天地父母何以踰也淪骨浹髓莫
可名言昨叩别慈顔痛不能割于焉永訣肝腸碎裂䝉
笑語之燕醉飽之德愧莫能承復䝉清問俯及敢不罄
抒素所見聞仰贊盛治但恐芻瞽鄙言無裨髙深伏望
鑒宥焉自十三年禍亂之初正憲臺蒞政之始承平日
久人不知兵一時風鶴處處城郭蕩空若非憲臺鎮靜
屹如山岳彼時乾坤不知作何光景也焦心勞思選將
守鄂呼吸之頃轉危為安復請侍衞之兵大彰
國威上緩徵之疏收拾人心試問今日之天下金甌如
故者誰之力也憶昔逆氛漸逼江夏城門之外文書不
能行兼以糗芻匱乏費用浩繁天降災殃淫雨如注慷
慨悲傷此成龍之所親睹也尤憾奸宄喜亂内變紛生
大冶煽禍於前東山接踵於後嗣江右諸邑失守南北
震驚漢口黄岡麻城黄安攘臂蜂起憲臺發策指使用
兵如神𠞰撫兼施保有疆宇
題請恩免逆首家屬用彰
朝廷不殺之仁至於脅從罔治視偽劄如棄紙反側自
安又其餘事矣
皇天在上毫無佞諛之辭兼以天災異常洊遭水旱請
蠲請賑苦無寧晷數年來享平安之福殊不知臥薪甞
膽之苦也從前功德累紙難盡目前事務較昔倍苦官
民交困不忍不言如轅門瑣屑細事無闗地方安危似
不必煩憲慮也圖治之大要在用人行政而已用人之
權雖出自
朝廷而激濁揚清之法又在封疆大臣操之但知人則
哲自古為難賢良佐理易與為治監司為憲臺耳目朝
夕籌畫
國家大事最為喫緊如驛傳襄陽二道皆正人之選倚
為心膂自可相與有成守令為親民之官時加勸勉人
孰無良且八法具在敢不自愛而勞苦之吏亦宜拔擢
一二以快人心以示鼓勵如夷陵知州身履危險之地
黄梅知縣躬親奔走之苦日久神疲情狀堪憐前任漢
陽江防修理杉船傾家助
國均難冺滅倘徼特典則人人自奮於功名之路罔不
捐軀報効若夫各府屬員難以盡知不敢冒昧上陳此
用人之大要也行政多端目前苦累惟在軍需一事今
王諭一頒時刻難緩然寓仁慈於催辦之内寛一分則
軍民受一分之福一切木料油麻鐵釘等項先查經理
衙門存剰幾何勿令沈匿尚需用幾何量其多寡確實
分派勿令浮冒凡司道分派數目申飭詳報以俟開銷
之日徹底對查則沈匿浮冒之弊可杜而吏書不敢作
奸至採買米豆等項現在發價申飭司道不許牌内開
如價不足另行補發字樣此係騙局陽為君子隂為小
人止許地方官照時價買解造冊報銷如有浮冒者痛
加駁減如大部奏銷之例則公事易辦而官民無平空
墊賠之累至驛站之事苦於倒追各驛官無隔宿之糧
而拖欠至成千累百號天泣地不可聽聞將何以周恤
各屬吏員奔馳軍前枵腹從事内不能顧妻子外不能
贍跟役衣服襤縷殊無居官之體將何以存濟排夫數
減差使日增累及烟户漸已逃避將何以調停大江舟
楫乃商賈血脈之路封船不已船户潛匿商賈絶跡將
何以疏通漢沔一帶堤受水害百姓流亡將何以修築
長江上下塘汛無兵盜賊必致横行將何以預防湖南
一日不復軍供一日不休楚地居民日就剝削患在肘
腋將何以籌度楚民健訟頓輒傾家敗産縱有一二富
室破壞不堪將何以禁止事務多端難以枚舉此行政
之大要也若督臺帥師洞庭焦勞殊甚鬚髮半白尤賴
憲臺同心戮力時勤寛慰此又封疆大臣利害與共視
同手足之誼矣若察核官吏下及衙役此太平之常事
當今日極苦極累之時更冀憲臺寛其文法恩先於威
俾各屬黽勉圖治咸樂寛平之化成龍歸休邱園遥相
慶幸冗言瀆聽曷勝惶悚緣奉下問不識忌諱綂乞憲
鑒可否採擇施行若吳逆㝠誅天將悔過蕩平可望憲
臺凌烟之慶成龍身在草莽亦與有榮施焉
　　上徐藩臺書
兩接諭命讀至苦海陷穽之句不覺痛如刀割孰料時
事一至於此曾憶去嵗五月内成龍亟言切諫明知時
事之難處而瑣瑣慮及此也憲臺亦憶及此乎已往不
諫來猶可追時事雖不可為而尚可及早圖之也成龍
又有芻蕘之言深知不足聽而又不忍不激切言之也
惟望憲臺俯閱裁酌可否實意行之爾今日財用惟有
餘不足兩者而已酌盈濟虚補偏救弊之法古人行之
今人不可傚而則之乎懇憲臺大舒胸臆勤惜分隂全
副精神注於㑹計念兹在兹日積月累彈兌勿落他手
支放必須躬親登記莫緩時刻非孳孳為利也亦以云
救也若愁悶日集毁言日至一味放倒將來何以處之
其緊要之法有三焉一曰覈實數傳集經承清查錢糧
民賦不足幾何協餉不足幾何捐納不足幾何立為欠
數著經手軍需書吏清算各項軍供應開銷幾何立為
存數再將在庫在内已發銀兩徹底清查某府州縣有
已發之銀某等如修理杉船之類某府州縣有發買之
米如黄岡蘄水二千兩之數查明立刻催解立為存數
以所存抵補所欠尚有不足幾何復查在省棕麻板片
等項已用實數幾何未用存畱幾何俱係有用之物料
查明交付武漢兩府因便支用一以省另買一以作實
數可杜藉端盜賣之弊已聞有盜賣鐵斤者不可不蚤
為之計也一一確查然後一手出入節次省減量入為
出雖有吝嗇之名可免陷穽之累矣一曰親吏書
朝廷之有百官百官之有吏書一也百官之内豈乏不
肖吏書之中豈無賢者亦在因才器使而已耕問諸農
織問諸婢必然之理一身之精力有限衆人之耳目無
窮各執事分辦於下一人察核於上彼焉廋哉但不可
過疑亦不可過信用人勿貳古之道也樂彼之園其下
維籜古之言也好而知惡惡而知美衆吏莫不樂為之
用何憂財用之不足乎若寂處尊嚴屛絶吏胥止有一
二親信恐利歸他人禍歸一已種種弊生不可救藥矣
一曰閱文書藩司為一省總滙衙門百官之賢否民生
之休戚嵗時之水旱民賦之起解軍餉之領支俱屬望
焉文書隨到隨閱隨閱隨行則百官畏其丰裁民生保
其性命水旱賴以調劑民賦軍餉無守候稽滯之怨若
不勤加拆閱則諸事塵積一二奸吏伺其喜怒賄行文
書利斂於下怨歸於上縱財賦雖無可慮而陷穽愈不
可測矣更望親近正人君子相助為理神氣日清名譽
日彰功名置之度外禍患杜於將來以上瑣言出之痛
腸惟台鑒焉成龍行矣承憲臺贈言讀不忍終及見詩
如見我之句灑淚沾襟閩楚之隔山川之遥後事不及
聞知且成龍年踰六十邇來多病又恐有生死契闊之
痛矣臨别未面後㑹無期黯黯魂銷不知所云敬呈俚
句誌别惟憲臺見之一如見成龍焉
　　又為藩憲上張撫臺
成龍任道日淺衙門事件亦少經䕶道查明已具結申
報訖惟任府治五年錢糧軍供等項例應綂為查核近
日藩司行查黄州府出具並無未完事件印結合據結
申繳成龍任内之事俱已明白應赴新任且閩役扵本
月十三日到黄迎接不便久為逗遛前藩司劄云回荆
查明詳請憲臺批允發憑迄今未知查明詳請否尚有
十六年八月内買豆一事當時議定買豆十萬石成龍
具六萬兩印領一紙藩司止發銀一萬兩買豆二萬石
此項豆銀黄梅領銀七千兩買豆一萬四千石景照磨
領銀三千兩買豆六千石俱已交收清楚而六萬兩之
印領未發今嵗領買豆銀二萬兩此項銀兩鮑同知領
過一萬兩景照磨領過四千兩尚有銀六千兩眼同庫
官吏收明司庫而二萬兩之領未發又有修理杉船一
案借司庫銀一千七百五十兩印領三紙據前任郭同
知云止收過銀一千兩此項銀兩黄州府俱已承當而
一千七百五十兩之印領應行查發九月初旬姚監生
赴荆清算遇藩司於江夏面云回荆查發手劄又云各
領應存者存應還者還斷不貽慮言詞凄楚讀之不勝
痛切僚屬之情利害闗心但
朝廷餉銀理宜逐一清算為一了百當之事此成龍為
藩司慮又不得不為一身慮也乃成龍痛心疾首而無
如之何者也綂望憲臺始終曲全為拔救之法昨聞憲
臺嚴聲厲色乃一片婆心實意教訓而藩司不勝氣短
惟恐愧悔之下事件頭緒繁雜急不能理必至寢食俱
廢而大事愈不可問矣成龍愚見莫若相其性情而節
次清之但荆南路逺事多遲滯懇憲臺啟請糧道暫赴
荆料理星夜調回藩司朝夕面商温言寛慰令其心志
舒暢愁悶暫展喚經手錢糧吏書逐日清算限期歸結
則錢糧之出入多寡有無水落石出縱有差錯逐案清
補事尚可為也若不蚤為籌畫必至僨事苦至此極矣
藩司止有一子不幸早逝㷀㷀母妻天各一方内外憂
偪又無親屬解慰將來作何結局又成龍之晝夜不寧
而鰓鰓過慮者也印領一日不發成龍決不敢輕離黄
州赴任違限之咎甘心受之成龍執抝鄙見未知有合
時宜否
　　上兩粤金制臺禀
成龍才劣數竒蹇仕粤西蠻烟瘴雨孤身七載幸䝉知
遇千載一時榮膺計典格外提拔迄今回想叩别瑶堦
叮嚀勿變操守不覺痛切肝腸及赴蜀任荒涼情狀滿
目悽愴踏勘楠木踰山入箐奔馳百日轉秩黄丞雖屬
冷曹而逼處盜藪驅除撫輯倍費心力刑名繁劇日昃
不遑兼理黄漢捕務苦肩重任又兩值入京奔走雨雪
又經五載䝉蔡督臺識拔特賜章服仍膺異數吿誡勿
變操守一如憲命成龍不覺痛切心腸無端滇黔起禍
南服不靖成龍於時星赴軍前代理武昌事務適量移
建寧守張撫臺畱任鄂郡因浮橋一案㕘黜值麻城土
寇生發委任撫𠞰題授黄州守一切軍需躬親料理神
疲力竭南賊潛入黄地煽惑肆逆領兵進𠞰焦心勞思
鬚髮盡白事平乞休屢詳未允勉力供職以報兩臺今
日之知遇即以報憲臺當日之知遇也更瀆陳者目今
西南鼎沸而東粤一省隔斷滇閩之聲援天下安危所
繫憲臺一力保全真所謂
朝廷封疆大臣矣自豫章吿變粤東孤立一方四面受
敵竊甚憂之幸江右蕩平則東粤軍威倍壯頃閱邸報
西粤撫軍克復梧郡須善守之平樂灘髙水險不便進
兵宜密訪别路出永州一帶可以直抵桂林舊右江黄
守道素蓄膽略陷入賊中必有歸意倘得内應孫孺子
不足謀也舊線將軍未卜存亡此老若在可與黄協力
至於馬雄成龍料必附賊羅城温守備久在標下習知
馬營虚實倘起兵栁羅間襲取慶逺猺獞聞風響應是
亦摇動彼地之一策也惟恐細作難得其人耳成龍治
蘄黄頗稱寧謐荆岳相拒邇來鄖襄多事亦已合兵㑹
𠞰江右寧州失守不過土寇作祟無有大患秦中賊勢
略已斂跡天下事全賴憲臺諸大臣盡心區畫兵不可
輕動機不可輕失相度時勢戰守自有機宜成龍愚瞽
下吏沐恩髙厚夢寐難忘兹因便羽特將成龍前後艱
苦備陳兼述時事以表鄙忱臨禀不盡瞻切
　八閩書
　　公上康親王求罷㔍夫啟
康熙十九年正月二十八日據福州府知府蔣璷海防
同知蘇佳嗣糧捕通判林有蘭呈據閩縣知縣祖寅亮
侯官縣知縣姚震㑹報稱本月二十四日䝉撫院傳奉
王諭令職等照舊撥給各旗官兵㔍草人夫職等以未
奉院檄難以撥派民間隨因出師行逼職等不得不再
行請示至二十七日各旗官弁兵甲填塞縣堂刻著職
等撥派㔍草人夫職等以此項人夫前係督院具
題禁草未奉上文不敢擅撥當經面禀參贊大臣倂各
司道於二十八日公同商議摘叙原題事理詳悉啓知
王爺聽候批示間詎合城内外諸色人等傳聞仍取前
項人夫以大兵雲集徭役繁重民命不堪突然廢業罷
市喧泣街衢事闗地方理合詳請乞賜示禁庶地方得
以安堵等緣由到司道據此職等隨即傳喚保甲人等
查詢據稱大兵㔍草人夫子民竭力已久前此曽荷䝉
王爺洞鑒軫念小民困苦特准豁免實䝉再生不擬昨
二十七日旗兵復向兩縣取撥小民典鬻已竭委難再
支因此驚惶廢業不得已瀝陳下悃號乞憲轅祈轉懇
王爺等語職等即曉諭令其照舊開市安業外但閩省
殘黎困苦已極業䝉垂鑒豁免各旗㔍草人夫百姓邀
恩已久今應否仍准照前免撥此出浩蕩洪慈職等仰
邀
簡命身任地方為民請示伏望鑒裁施行
　　再肅上康親王啟
竊照國家之安危由於人心之得失而人心之得失在
於用人行政識其順逆之情而已孟子曰得天下有道
得其民斯得天下矣得其民有道得其心斯得民矣得
其心有道所欲與之聚之所惡勿施爾也是國與民相
倚之切千古誠不可誣載諸簡冊可考而知也恭惟我
親王為國家之大宗實維城維翰之所攸賴因滇黔背
德東南煽動
皇上命將出師審浙閩為東南重鎮有藉於親賢熟知
親王仁育義正可當大任授閫外之寄以平定東南是
即
太祖
太宗
世祖章皇帝之所式憑也任大責重非比尋常於時我
親王毅然受命簡師閱旅平復浙疆直入閩闗醜類望
風効順海逆逺遁救斯民於水火之中登之袵席之上
神武不殺古之用兵無以逾也數年以來小民歌頌戴
髙履厚莫知所報十七年海逆偶爾犯順旋即驅逐而
小民獲有寧宇無非我王仰體
宸衷愛養斯民之所致也邇來京師地震
太和殿災
皇上憂勤惕勵下罪已求言之詔惓惓以愛民察吏為
念且北直江南山東河南處處吿饑賑濟之
㫖日頒豈不知滿漢兵馬從征日久勞於王事軍需浩
繁内帑吿匱難於供給而愛民心切未嘗因之而少置
也我王
朝廷宗臣鎮靜海邦地方寧謐
皇上少紓
宵旰之憂者惟親王是賴我親王忠
君愛國體
皇上之心敬
天畏災屢諭滿兵毋擾百姓宣布
恩㫖下痛民隱上徹
宸聰是又
太祖
太宗
世祖在天之靈所喜悅也職司成龍年逼桑榆受
國家知遇之恩無以報答惟審人情順逆之故敬獻狂
瞽之言祈有禆於
國事伏願親王俯念
國與民相倚之切以一夫不獲曰予之辜一吏不法曰
予之咎為保邦致治之本為回
天慰
祖之實以尊
朝廷以服海醜莫是過焉成龍章句腐儒不識治體冒
昧瀆陳伏乞恕其愚䝉察其誠懇實地方之大幸也惟
親王採擇施行
　　上吳撫臺論閩疆事宜
成龍山右腐儒未習軍旅然謬任閩職已幾一載切知
生民之塗炭皆由海逆之憑陵此賊一日不滅閩疆一
日不寧憲臺勞心焦思圖報
朝廷知遇之特恩拔救閩省之殘黎必殱除海逆以底
蕩平因之殫心籌畫以難與慮始之見為一勞永逸之
舉修理戰艦製造軍器夏不避暑冬不避寒且浹洽歸
誠交驩平勃一片苦心未嘗一刻忘
朝廷也兹戰具齊備厲兵秣馬擇吉興師將見澄清海
宇乂安邊疆在指顧間也成龍雖屬毦瞶踴躍懽忭慶
太平之有日矣然不揣狂瞽為攘外必先安内之議未
知有當憲鑒否敢敬陳之
一省㑹根本之地不可不慎也閩民姦詭而好亂多圖
徼倖為不終朝之計逃兵匿寇竄伏閭左乘便思逞遷
民窶夫室家仳離一呼易叛歸誠者雖多革心而歸農
者豈盡化服憲駕南征腹内空虛么魔窺伺實繁有徒
雖
王師靜鎮可保無虞而南臺種類雜處人心易為煽動
倘有小警未免煩憲臺閫外之慮此林鼎陳德楓二案
似當早為處决以絶觀望者也
一上游形勝之區不可不固也延建邵武為八閩咽喉
米穀所由輸運商賈所由流通邇來山寇出沒建郡之
浦陽崇甌等縣咸受荼毒延邵二郡順昌光澤均遭侵
犯至於杉闗要路民不安枕商旅視為畏途各協守兵
惟知按月索餉不知所守何地所防何賊且江紀楊一
豹二賊日以歸誠為餌而焚掠倍慘憲駕南征彼復何
顧忌雖尚將軍駐建可恃無恐而延邵之間鞭長不及
二豎必更有一畨計算目前古田已藏逆種永安復報
寇黨順昌尤沙尚畱燃灰倘有小警又未免煩憲臺閫
外之慮此順昌杉闗似宜各設防兵三百名以資守禦
尤沙似宜分兵數十名以伺釁隙者也
一各營分守之兵不可不練也
國家養兵期於禦侮未有止以迎送往來守汛瞭望空
縻糧餉為者近稽兵籍郡有鎮守邑有分防星羅碁布
如常山之勢然細加察核或調赴漳南或撘配水師或
分防塘汛在伍之兵實有幾何憲駕南征各營必逸豫
髙枕惟計餉銀之完欠誰復騐弓馬之生熟倘有小警
在伍之兵寡而未必精在汛之兵呼而未必應又難免
憲臺閫外之慮似宜為綢繆之計亟加申飭務覈在伍
實兵若干名時加操練寡而期精在塘之兵若干名日
加稽查呼而期應各成一枝勁兵互相聮絡以通聲氣
以資禦侮以備調遣者也至於海上形勢憲臺久已洞
悉成龍何敢妄陳戈矛所指勢如破竹以紓
九重宵旰之憂酬知遇之恩建葢世之竒勲鐫功名於
鼎鐘此成龍之雀躍欲狂者也統祈憲鑒
　　候吳撫臺禀
憲駕出征為
國受勞成龍逸居省㑹無刻不厪諸懷毎閱南報陟天
馬屯崇武披草萊翦荆棘驅除游逆安撫降丁為水師
先聲憲臺社稷臣也破海壇越江隂戰湄洲泥澳之間
真可謂一月三捷矣三月朔日厦門露布除
兩朝之逋寇建葢世之竒勲從此海不揚波民獲寧宇
用紓
九重南顧之慮成龍喜躍如狂更竊有請焉臺灣尚在
宜為善後之計或云得其人不足臣得其地不足耕此
眉睫事也久之必為厦門憂武侯擒縱之策正在此時
銅鼓之威海内咸仰望焉成龍不識時勢謬陳一見乞
憲裁酌畫
國家久安長治之圖萬世將倚賴之矣但憲臺冒隂雨
觸海風晝夜靡寧聞憲體清癯成龍寢食不安區區下
情望為
朝廷保重綂祈憲鑒
　　上姚制臺禀
本月初三日捧讀憲檄為大計一案以和衷為惓惓是
誠大臣之體
朝廷之福也成龍老邁迂儒不學無術厯仕二十年縱
觀古今名賢身任國家大事無不同心協力相濟以有
成者况閩省之危岌為何如地閩民之殘疲為何狀也
謹將大計一事緣由備陳之部文大計以一月為限期
成龍於十月初旬患病吿假而大計賢否髙藩司差役
守催成龍以老病列款移司通詳則大計重典成龍事
不能理也適髙藩司有楚省之議撫臺以揭内不便列
名十月十九日催成龍議事即以藩篆相付成龍以病
辭未允彼時二十五日大計之限滿矣二十日催迫任
事二十一日受篆二十二日即以大計請命撫臺隨詢
主稿之例成龍未經其事即傳吏書問云軍政乃憲臺
主稿大計乃撫臺主稿也復檢查舊案厯厯不爽撫臺
方諭吏書速行此成龍在坐
天日共鑒者也成龍又以地方多事屬員為軍務所苦
且一年之中已被劾八員此番似難過刻乃成龍所力
懇者二十三日即開列三員通報以副限内之舉是大
計緣由厯厯有案可考者也憲臺廓達大度敬賢容衆
同撫臺以定海安民為己任是今日閩省之封疆
朝廷所倚重士民所待命百官所畏威者憲臺撫臺也
數年來勞
朝廷數十萬兵馬費
朝廷數十萬金錢全望㑹師大舉以紓
朝廷宵旰之憂以解閩民倒懸之苦兩憲功名埀於竹
帛福䕃綿於子孫在此一時矣和衷之論憲臺盛德事
也成龍愚見以吹壎吹篪之誼原無彼此爾我之形和
衷之美可併不有也成龍耳聾眼花不似人形龍鍾可
厭久應在廢棄之列何敢與言
國家事但䝉憲臺知遇之恩知之何敢不言言之何敢
不盡臨禀悚切
　　上姚制臺議捐濟禀
泉郡米價騰貴兵民交困䝉憲臺特疏題請捐濟救此
一方誠飢溺由已之盛心也復奉憲檄設立站運先動
憲捐銀五千兩司道府捐銀五千兩在省買米五六千
石星夜運泉如救焚溺實為
朝廷兵民實為
朝廷封疆籌畫周詳成龍奉命竭蹶遵行撫憲幷念泉
郡米貴協濟難容刻緩諭查延建邵三府從前發餉買
米尚有四萬石委糧道星往清理督運又恐府縣米石
一時難清聞餉銀四十萬將至諭糧道於省餉十五萬
内畱三萬兩迅為買米期於無悞急需是撫憲熱腸同
憲臺苦心兩地合符也值省㑹米價亦陡至二兩一二
錢以外成龍虞在省買米則米價必為興化之續若候
上游米到又難副目前之急隨懇撫憲諭借糧道十九
年秋糧米令閩縣備米一千石侯官縣備米二千石成
龍凑米二千石俟上游米到陸續補還一時協力辦備
站運可有頭緒也嗣䝉憲委線副使來省催銀買米成
龍區區下情有瀆陳者省米數日内減至一兩有零若
經採買勢必仍前騰湧省㑹貿易者衆力田者寡嗷嗷
待哺將何以濟此其可議者一也大兵月折料穀二萬
石毎石折銀六錢五分目前因米穀價貴勒不允折費
盡委曲若米價再騰必索本色則每月二萬石料穀將
何以支其可議者二也各道捐銀事屬急公誰不樂從
但成龍與各道朝夕共事頗悉底裏如李糧道陞任蒼
梧資斧吿窘王驛道陞任南臬尚負債息隱隱在聽聞
間王運使陞任嘉湖日用亦甚蕭索楊學道蒞任未久
當此三空四盡無不捉襟露肘夙荷憲臺矜念至於在
外各道成龍未悉知然值軍興浩繁物力吿匱之時一
舉一動難逃憲鑒若夫各府認捐勢必索之屬邑私派
民間為偷兒竊取之計其可議者三也前䝉憲恩代解
泉餉一萬餘兩因協餉未至久未清還目前司庫匱乏
成龍苦情不敢上陳大兵毎月折料穀銀八千兩折草
價銀二千兩月餉銀四千兩共需銀一萬四千兩東那
西補心血嘔盡竊思成龍初任粤西令止徵地丁銀一
千二百兩次任蜀牧止徵地丁銀九兩再任黄州錢糧
徑解藩司從不知收放銀兩成千累萬為何事忽遭此
火坑苦累欲死此又成龍之不敢議者四也憲臺寛洪
大度體恤下情成龍敢不披陳肝膽以候裁奪成龍更
有請焉泉郡兵馬雲屯料在省數千石之米真如一杯
之水但相時度勢或米價稍平清查壓欠餉銀如數補
足則月餉無缺民間積米自出或可綽有裕餘也憲臺
嚴守一介海内咸知慨然以萬金自任無非為此
朝廷兵民
朝廷封疆成龍豈無人心甘為鄙吝下流惓惓鄙懷惟
祈審時度勢而已綂乞憲臺鑒酌焉
　　(附/)八閩藩司紫薇堂一聮
累萬盈千盡是朝廷正賦倘有侵欺誰替你披枷帶鎖
一絲半粒無非百姓脂膏不加軫惜怎饒得男盜女娼
　　(附/)五顯嶺
山到窮時現許多峭壁層崖歎富貴功名何似林禽野
鳥
路逢狹處經無數行雲流水任盤桓談笑休孤翠竹蒼
松
　補遺
　　簡訟省刑檄
訟獄為民命攸闗聽斷讞決務合情罪使民無寃然後
能使民無犯本司為通省刑名總理法紀專司而簡訟
省刑載在
勅諭所謂刑期無刑
聖意即經意也值今時屆農忙亂後孑遺方得歸農樂
業大小衙門俱應停訟現䝉督撫兩院給示曉諭逺近
諒已具聞兹除一切民間小忿爭角細事槩不許濫准
拘審騷擾妨工幷擅擬罪贖婪追外如有闗係重大或
由上發事件必虛心平聽俾吐真情毋逞嚴刑以求必
得至引用罪名必照律例方稱明允倘或上下其手出
入任情是為刑罰不中民無所措安望簡訟省刑以符
功令合亟申飭仰府官吏查照事理即便通飭所屬自
輕罪細故簡刑停訟外其有應行審理及奉發等事務
平心剖決應照律者照律應遵例者遵例擬議妥確獄
不滋煩本司即以此定考核若有苛酷淫刑草菅民命
及徇私賣法巧為輕重者本司徑行平反改正仍以舛
錯與故出入人罪報㕘決不姑容毋以身先嘗法也
　　嚴戢衙蠧檄
衙役犯贓首嚴
功令本司法紀攸司剔蠧除奸尤為急務自下車之始
即已畱心體察知八閩地方向來叢姦藪惡咸借衙門
為䕶身之符其積年盤踞公門者為害尤甚葢緣巨猾
老奸機深術巧始以甘言微利攄忠獻勤而不肖有司
遂以心腹相托或為掊克之謀主或作暮夜之傳宣猫
鼠同心呼應捷于影響由是小民愚者畏其威福狡者
藉以鑽營閭閻脂膏從而吸盡良民蟊賊莫酷于斯况
閩地自變亂之餘萬户凋殘豈容復縱此輩貪狼任其
吞噬本司細行密訪業已亷得其實如採辦軍輸則濫
加科派取用夫役則賣富差貧以致詞訟為之線索惟
利是圖是非顛倒者所在有人本應指名立挐蠧處官
揭姑念地方遭亂法紀久弛未經剴切申明毋怪冒攖
禁網姑已往不究外合亟申飭仰該府官吏即便移行
所屬㕔縣嚴諭各役人等知悉務各痛改前非洗心易
轍奉公守法保守身家如有怙終不悛者本司三尺具
在斷不再行寛假官以貪縱揭㕘蠧以大法重處速宜
猛省毋貽噬臍
　　申飭招格檄
照得臬司乃刑名總滙招由悉闗
題奏重案口供讞語務必簡潔至當難容厖雜舛謬毎
閱各屬申詳招由如欵贓之案多有不入原欵問答口
供鋪敘冗長牽混葛藤贓無指實甚至招冒議照前後
矛盾不成招體倘有舛誤干係匪小合行頒格通飭備
牌仰府嗣後承讞贓欵之案務照格式首列原欵次列
前件問答口供後空數行以備本司親訊標謄招情必
期簡明毋得繁冗仍移行㕔縣一體恪遵各具遵依報
查
　　申飭差擾檄
衙蠧肆害法所必誅本司總持風紀首以除蠧安民為
事豈容狐輩假威公行無忌此緣該府官吏玩怠從事
視
欽部憲重大案件如泛常毎至屆限猶然寢閣不報不
結羽檄交催等為故套不得已而差役守催葢期亟完
公務亦所以免該有司遲悮之㕘罰也該府若能體諒
勉強差催苦心事事如期報結捷如影響何用煩本司
出差以滋繁擾近聞司差奉票在外或借端需索者有
之或咆哮恣肆者有之殊干法紀本司法行自近將以
盡剔大小各衙門之蠧豈可令本司衙門養蠧不除念
以往未有確據姑從免究合亟飭行仰該府官吏凡奉
行大小事件務上緊完報除尋常詞訟等事原槩不差
提外遇有萬分緊急重務恐致貽悞不得已而出差者
若該役有犯需索恣肆等弊該府立行據實具文押回
赴司以憑重處設猶拘投器之忌即密具禀揭報明另
差挐究倘再隱忍不言是必該府有何隂事俾操短長
因而顧畏首尾本司察出先以該府委靡無能揭報法
在必行務各恪遵本司將以此覘該府之風力才幹矣
　　設立木籖檄
本司奉行
欽部憲案俱定有嚴限少或逾期㕘罰立隨其後前緣
各屬玩愒成習任呼不應往往事致違悞猶慮差催滋
擾是以設為風火雷三催號票俾得次第報完及雷票
去後猶逾限不到即不得不行差提現行之法如此各
屬果能上緊料理何事不依限完結何苦必煩遣役此
差役到彼即極守法不敢需索豈能免于一番供應盤
纒當兹賦繁財匱之時該府㕔經承亦安所從出本司
興念及此雖在重處玩法之下又不覺為之體䘏今特
再設木籖以代差役合先飭知仰該府官吏知悉凡木
籖一到定限幾日務必將所催事件著該承親賫回覆
若事已妥當不煩駁詰該承尚可法外從寛如或苟且
塞責仍不能完結除責懲外再差役押還另限妥確回
覆結案倘若木籖到後猶若罔聞不如限完報是該府
已不自愛立即選役星夜鎖挐經承先以重法處治隨
將該府違玩職名揭報法在必行斷不姑忍各屬其各
振刷精神痛袪積習毋負本司設法體諒諄諄誡諭之
意
　于清端政書巻四
欽定四庫全書
　于清端政書巻五
　　　　　　　　　　　兩江總督于成龍撰
　畿輔書
　　初任直撫請　陛見疏
恭請
陛見以盡微誠事臣本草茅下士濫叨禄秋由知縣而
厯任府㕔十有餘載寸長未見實切曠瘝之愆乃於三
年之内荷䝉
皇上隆恩由楚省監司厯遷閩省藩臬此誠
恩逾望外迥出非常履任以來惟有朝夕竭蹶以圖報
效實恐庸劣未能稱職今復荷
新綸不以臣為譾劣畀以直撫重任臣捧讀之餘自揣
下乗菲才何堪畿甸重寄然聞
命自天又不敢控辭有負
特簡至意竊念臣屢受
皇上知遇洪恩久切覲闕之念今既謬叨
皇恩優陞巡撫且自保定前赴京都計程止三百餘里
與他省相隔迢遞者不同況直𨽻係畿輔重地連歳荒
旱頻仍黎庶困苦臣係庸才必得
天語指示庶足以撫莅兹土仰祈鑒臣愚衷俯允
陛見使臣得以匍匐金階瞻睹
天顔躬聆
天語提命即便回任盡心供職以仰副
皇上簡任至意伏乞
睿慈俞允施行奉
㫖于成龍簡任巡撫正資料理不必來京陛見該部知
道
　　報災傷請蠲錢糧疏
恭報勘明災傷分數事該臣看得順徳府屬之内丘唐
山任縣真定府屬之真定衞順天府屬之涿州武清房
山昌平永清大城寶坻良鄉東安涿鹿河閒府屬之交
河阜城青縣天津共十八州縣衞各被旱雹災傷臣據
詳報情形業經具疏題報在案今據守道詳稱各屬被
災地畝分委㕔印官員踏勘除涿州房山良鄉昌平寶
坻五州縣勘不成災外其内丘唐山任縣真定武清永
清大城東安涿鹿交河阜城青縣等十二州縣衞俱經
勘明成災備造册結呈送理合具
題隨該户部議覆内開奉
㫖這本内議免被災地方著差爾部司官一員作速前
往踏看具奏餘依議欽此隨差郎中額爾赫圖前往踏
看去後今據額爾赫圖疏稱交河阜城二縣原報被夏
旱災十分九分七分地二千七百六十六頃九十二畝
麥收既少秋田收穫歉薄應將此二縣被災分數如其
原報唐山内丘任縣青縣真定阜城涿鹿等七縣衞原
報被夏旱災十分八分地六千八百九十六頃七十五
畝麥雖收一二分秋禾已收五六分應比原報分數減
其二分大城東安永清武清四縣原報被夏旱災十分
九分八分七分地九千一百七十七頃二十八畝麥收
雖少秋禾已收七八分麥田所種禾苗又得收穫應將
此四縣具報被旱災不准算入其東安大城永清三縣
地内麥與秋禾兼種並不將麥地秋田分晰俱作夏旱
災具報應一併交與部議等語又查報文内天津衞被
災田地坐在青縣此地應照青縣一體等語查各屬被
災分數既經郎中額爾赫圖踏勘明白俱照額爾赫圖
所議其東安等三縣並不分麥禾秋禾俱作夏旱災具
報不合但未開原報官員職名不便遽議相應行文該
撫開列職名具題之日將該撫一併查議可也等因具
題奉
㫖這本内各縣地方自去年被災民生困苦俱著照原
報分數准蠲免其東安等處地方官職名免察議
　　請增驛站工料疏
衝驛繁苦已極草豆騰貴異常亟請加增工料以救危
站以速軍機事該臣看得直𨽻驛站錢糧十分裁四之
後每馬一匹日支料豆草麩額銀五分四釐康熙十七
年以前連歳豐稔僅足支應十七年秋收微薄各價已
昂至十八年荒歉更甚時值日益騰貴較前不啻數倍
原定之銀不敷用度所有額設夫役工食與廪糧飯食
并買補馬價及煮料柴薪等銀又皆必需之項無可通
融直屬當天下之衝往來差使晝夜絡繹多係𦂳急軍
務必須臕壯馬匹以資馳騁日需料草勢難減少而額
銀不足各州縣驛賠墊應用日難一日紛紛告苦是以
巡道僉事呉元萊有暫增站銀之詳臣批守道參議董
秉忠確議據稱直𨽻地方係萬國總滙之區驛站非他
省可比今連歳凶荒衝途各官賠累難堪亟當變通以
濟驛困請將各驛所用豆草照時辦支除原定銀數之
外其長墊之銀於荒歉價貴之時暫時准給俟豐年停
止臣思值兹度支匱絀之際内外臣工惟當生財節用
以資不逮何敢建議加增但豆草之騰湧已經二載衝
途之賠累亦已二載靡不筋疲力盡矣如不速為軫恤
各驛勢將不支必致馬斃夫逃貽悞軍國重計此臣不
敢不以上聞也既據兩道呈詳前來理合具題
　　請蠲宣屬衝壓地糧疏
請豁水衝沙壓地糧以廣
皇仁以甦民累事該臣看得宣府所屬西城與懐安蔚
州等衞邊隅土瘠逼近渾乾等河有水衝沙壓地畝小
民包糧為累經前撫臣金世徳於康熙十四年十月内
具疏請豁部覆以厯年錢糧俱係報完不係未完拖欠
仍令照舊徴收在案但查糧從地出地既積荒而厯年
錢糧仍報全完者是皆小民竭盡脂膏以包賠者也自
部覆之後又厯五六年矣除稍有可墾者已陸續勸民
墾種外其實實衝壓不毛之地人力有所難施㷀㷀小
民包糧年久困苦益深漸至徴比不前催呼莫應在地
方各官莫不以考成關切而無術彌補屢以未完開報
矣前撫臣稔知其累苐以時值軍需孔亟數年未得即
為覆請故於伏枕彌留之際猶惓惓以此為未了之餘
衷而遺疏乞蠲仰邀
聖徳也臣履任後廣諮民瘼當經檄行查勘兹據守道
參議董秉忠詳稱口北道李如桂公同㕔衛各官逐處
勘明懷安衛實有水衝沙壓地一百九十一頃二十一畝
零蔚州衛實有水衝沙壓地三百一十八頃二十三
畝零西城實有水衝沙壓地三百四十三頃六十畝零
又東城地方亦有水衝沙壓之地縁從前猶望水退沙
消勉力墾種以完正賦是以十四年未經開報乃年來
衝壓益甚耕耨無期故官民激切呼籲亦經口北道親
詣勘明實有荒沙地九百五十五頃二十九畝零取有
該道㕔衞印結并造冊呈送前來臣思民之有地原藉
所産以資生今地荒而糧存不特無以資生而且以為
害也邊徼窮黎綿力幾何奚堪永逺包賠此數處之荒
糧一日不除則數處之民生一日不遂雖目今師旅未
息需餉尚殷但逆氛殄滅殆盡唯遺黔滇餘孽指日蕩
平此後軍需似無虞於不足而合計四處荒地本色糧
不過三千餘石銀僅一千餘兩免之則涓滴之損似無
關於國計而數千餘户貧民得免包賠實受恵於無窮
仰祈
皇上特沛洪恩准與豁免俟水乾沙退之日勸墾輸糧
庶荒邊僻壤之民永甦其累頂感
皇仁於生生世世矣既據該道呈詳前來除冊結送部
外理合具題隨經戸部議覆查得宣屬西城等處水衝
沙壓地畝事關永蠲錢糧不便遽議應仍令該撫遴委
賢能道官一員親詣踏勘果否水衝沙壓據實具題到
日再議可也又經戸部議覆内開該臣等查得先據直
撫于成龍將宣府屬懐安蔚州二衞并東西二城水衝
沙壓地畝錢糧具題請豁臣部以事關永蠲錢糧行令
該撫遴委賢能道員親詣踏勘去後今據該撫疏稱遴
委天津道李玠踏勘懐安衞實有水衝沙壓地一百九
十一頃二十一畝零蔚州衞地三百一十八頃二十三
畝零東城地九百五十五頃二十九畝零西城地三百
四十三頃六十畝零取其踏勘官員印結具題請豁前
來查懐安衞等處地畝該撫既稱委官勘明實係水衝
沙壓等語此項錢糧應准其二十年為始照數豁免其
地畝仍令該撫速行設法開墾徵糧可也等因具題奉
㫖依議
　　請禁訐告以正名義疏
有司疊訐上官初為謀陷詐贓之舉漸成反噬挾制之
風流害無已名義與國體俱傷謹特疏糾參伏乞
睿鑒以肅法紀以昭體統事竊照上下者名義之所關
舉劾者國體之攸重自督撫以及監司至諸執事上下
名義昭然不容紊越若三年計典與薦舉必不可停等
案並不時糾參事務必司道府據實款揭合之督撫訪
聞無異方敢列疏入告權不旁貸事不獨制上下相維
名實俱存法至周詳盡善矣未有如直屬之有司蔑視
王章逞訐上官相沿成習名義廢弛體統倒置之甚者
也臣六月抵任檢結舊案如任縣已故知縣施埏寶為
申明威勒等事一案訐報大名道范永茂順徳府知府
殷作霖廣平縣已故知縣夏顯煜為利債之罔取等事
一案訐報大名道范永茂署廣平府事河閒府同知周
從謙夫以前任撫臣之清慎明決貪墨從無漏網法紀
凛然又安容屬員縱吻肆訐無忌糾劾之權操之下吏
盖以施埏寶夏顯煜侵欠庫銀盈千累萬謀陷詐贓已
死不可復詰是予道府以不得不揭撫臣以不得不參
之勢也無如效尤成風恬不知怪及臣任事數月惓惓
以驅除貪吏亟救民生為念以少酬
皇上知遇之特恩擇其已甚於百人之中據道府揭報
畧劾數員以示懲創以予改悔隨有永清縣知縣萬一
鼒依襲故轍將霸昌道沈志禮列款開揭臣業據文入
告在案此猶從守巡兩道轉報者也其中恐有勒索情
弊尚未可定已行守巡兩道㑹訊未幾而獻縣知縣喬
國棟訐河閒府知府徐可先同知周從謙之文又至矣
内稱兹因嚴禁火耗錙銖盡除中秋無有餽送節禮府
㕔因此懐恨藉魯道村崔成失事一案明知是交河地
方捏誣獻縣且謬執别人糧票枉稱獻縣等語附訐知
府徐可先同知周從謙十六十七等年各款正在查閲
間據守巡兩道回禀前情除批守巡二道㑹審確實另
報外臣查得魯道村崔成家被盜乃本年三月二十一
日事也崔成赴部報獻縣魯道村失事喬令以交河相
推抗不開具職名天津道委徐知府親勘據實開報喬
令輒肆汚衊之言致徐知府結舌不敢定案限期久逾
事無定局天津道復委周同知往勘查魯道村原屬獻
縣地方因當日同周家莊髙官上夫莊等村誤圏入旗
下共地二百七十餘頃交河還獻縣段家莊等村共地
二百七十餘頃嗣後魯道村為旗下圏莊厯來未設保
甲稽查亦無失事相沿已久兹忽有崔成被盜一案喬
令堅不承認周同知細問交河還獻縣段家莊等村一
切逃盜俱責之交河而誤圏獻縣魯道村之地逃盜等
事何獻縣可脱然無涉也轉報天津道開揭獻縣遲延
職名臣據參在案此乃地方公務恩讐無可巧施何輒
以未送節禮為辭摭拾往事公然具訐且不由守巡兩
道徑以驗文封送似此悍藐將來道府必懐投鼠忌器
之嫌而隠忍養奸法紀大不可問矣各屬有司包藏禍
心任意横肆剋剥小民道府決不敢有過而問者法紀
頽靡將何底止我國家數十年振綱飭紀大小臣工無
不以名義自持何容此干名犯義之輩挾制上官壊綱
亂紀於畿輔之地也倘海内效尤風俗人心為之大壊
伏乞
敕部嚴議如道府不法而撫臣姑容恣害應作何從重
治罪而反噬挾制之員作何處分於以申飭法紀嚴戢
體統大義明而國體昭以養國家久安長治之休所關
匪淺鮮矣隨該吏部議覆查道府不法督撫姑容不行
題參者有降三級調用之例應無庸議至凡官員若上
司有將伊勒索苛求之處應於未將伊列款揭報糾參
之先首告將伊列欵揭報糾參之後乃將上司列欵首
告者因將伊揭報糾參之隙捏款首告亦未可定相應
定其處分之例查定例内開京察大計降級革職官員
如有將考伊官員以受賄侵勒控告者將所告之事不
准行本官有冠帶者革職無冠帶者交與刑部議罪等
語嗣後凡官員將伊列款揭報糾參之後乃將上司列
款首告者應照此例將所告之處不准行治罪俟
命下之日通行直𨽻各省遵行可也奉
㫖依議
　　急救口北饑民疏
謹陳急救口北饑民之議仰祈酌行事該臣看得宣府
所屬衞堡連年歉收民多困苦今歳夏秋東西二城宣
府前衞懐安衞萬全左衞又被旱雹等災深井堡蔚州
衞秋間亦被雹災經臣委員勘明成災分數先後具
題在案今據守道參議董秉忠詳議緩徴平糶二款前
來臣查宣屬徴糧多係本色今疊被災傷籽粒無出必
須糴米完納值此饑寒交迫之際災黎已難存濟而重
之以催科臣恐徒煩敲扑究竟不能輸將雖國儲綦重
不敢輕議全蠲然民命所關又不敢不仰體
皇上愛養羣黎至意急請軫恤也臣查宣屬每年約徴
本色糧九萬石其每年支放不及五萬石所徴者多而
所用者少康熙十八年奏銷實在糧共計二十七萬七
千餘石除十九年給散䝉古併支放官兵外仍有存貯
糧二十萬石康熙二十年儘足支用而尚有餘十九年
應徴新糧又約計九萬石此糧徴完不過積留在倉無
有支用之處若將災傷地方分别輕重酌量緩徴被災
之民實沾無窮之恵今宣屬被災之處惟東西二城為
最所有康熙十九年額賦除折銀照數催納外其本色
糧一萬三千餘石祈請
恩准本年先徴十分之三其餘七分緩至明秋帶徴至
於前衞及懐左蔚深四衞堡雖俱被災未至如東西二
城之甚本年折銀亦照數催納其本色糧三萬三千餘
石本年先徴十分之七其餘三分亦緩至來秋帶徴此
不過暫寛時日其於額糧毫無虧損而稍緩一分之追
呼小民即受一分之𢎞濟不致立填溝壑矣再查東西
二城厯年所徴糧石支銷無幾現存之糧約計四萬五
千餘石久貯在倉將有浥爛之虞今二城罹此重災百
姓粒食維艱若將陳積之糧平價出糶不許外境興販
不許富戸多糴祗聽災民計口糴買米價既平民間易
於得食雖遇凶年或可安鄉井而無流移之苦亦救荒
之一䇿也臣謹具題
　　再為口北饑民題請急賑疏
二城饑困已久三冬民命垂斃懇祈題賑亟救殘黎事
該臣看得宣屬地方連年歉收今歳東西兩城及萬全
左右前懐蔚保柴溝西陽等處俱報夏災臣到任後勸
諭守道及口北道倡率官紳士民共捐銀一千三百八
十二兩四錢米七百七十九石九斗委保定府同知何
玊如前往分賑外尚存銀二百八十三兩八錢三分迨
至秋閒東西二城及前懐蔚左深井等處復被災傷據
守道詳議將東城等處被災地方本年應徴糧石分别
緩徴及將積貯糧石平價出糶以救凶荒臣於本年十
一月初九日具疏題請此時該地方官尚未報有饑死
之民也今於十一月二十七日據守道董秉忠詳稱據
南路通判陳天棟報稱東西二城春夏以來民食草根
木荄迨至秋冬西成無望捐賑無幾向之根荄不可復
得近於二十餘日之間饑死者不下數十人即城坊鬧
市每日亦偃仆幾口等語臣展閲至此不勝憫惻伏思
臣
題平糶之疏見候部覆即荷
皇仁允臣所請尚須二十餘日止可救來春而不能救
目前亦止救稍能措糴之民而不能救囊無一錢殭卧
待斃之民即再疏請發廩賑濟其間下部議覆候
㫖允行亦須一月此一月之内民之饑死者又不知凡
幾矣臣與守道董秉忠共相籌度東西兩城既無常平
倉穀可動雖有從前勸捐存剰之銀然止二百八十餘
兩為數無幾欲再勸捐一時銀米不能驟集而又迫不
能待再四圖維别無良䇿惟有西城陳積之糧臣已題
明平價出糶以救災荒今西城饑民奄奄一息勢須急
為拯救不能稍緩須臾臣仰體
皇上恵愛元元至意委保定府同知何玉如等馳赴東
西兩城查有實實饑困不能謀生窮民動支前項倉糧
每名口賑給二斗俾此垂危之民少延月餘之生其前
衞并蔚深懐左等五處據守道詳報俱有饑民臣檄守
道轉行同知何玊如等俟賑完兩城之後將此五處饑
民查明亦動各本處倉糧給賑至動過糧石容臣通查
各屬積貯無項舊銀照依宣府前衞經變康熙十七年
以前倉糧之價按數抵補如或不敷再行勸捐補足至
各處饑民除目前賑濟之外其善後之舉容臣酌議另
疏題請今據守道呈詳前來理合具題隨該戸部議覆
查該撫既稱東西二城及前衞等五處饑民委官賑濟
應行該撫速將存剰米石動支賑救務須仰副
皇上愛恤饑民之至意毋致離散仍將賑救過饑民數
目動支米數報部查核其動過米石該撫照時估價勸
捐抵補可也奉
㫖依議
　　謝賜書經解義疏
恭謝
天恩事康熙十九年十二月初七日臣提塘李懋功自
京領齎
皇上頒賜書經解義到臣臣隨恭設香案望
闕叩頭祗受訖伏思
皇上至徳生知體執中於堯舜
聖修典學懋建極於商周念兹疎庸咸宜訓迪
頒賜成書俾有矜式臣成龍雖以固陋之資淵微莫測
益不敢不夙夜小心講求古訓期於仰副我
皇上砥礪臣工之盛意焉臣謹具疏奏謝
　　再請　陛見疏
微臣躬率舁請夫役前赴沙河路由京都謹請
陛見以遂夙誠事臣以譾劣菲才謬䝉
皇上知遇授以巡撫鉅任
聖徳如天感激無地臣於莅任之初具有恭請
陛見以盡微誠一疏奉
㫖于成龍簡任巡撫正資料理不必來京陛見該部知
道欽此欽遵不敢再疏陳請然瞻
天仰
聖之愚忱刻刻在懐今工部題明舁請
二位皇后梓宫夫役一萬八百四十名咨臣揀選齊備
親身率領於二月初八日前至沙河臣俟届期躬率人
夫趨赴應役伏思臣前疏恭請
陛見未荷
皇上俯允今自保定前赴沙河路由京都咫尺
闕廷益切覲
聖之念且臣才識庸常膺兹畿輔重寄必得
天語提命俾知砥礪臣謹再疏恭懇
聖恩伏乞
睿慈俞允施行奉
㫖于成龍著陛見該部知道
　　陛見恭謝疏
恭謝
天恩事竊臣因督率舁請
二位皇后梓宫夫役至沙河荷䝉
聖恩俯俞臣請於康熙二十年二月初五日
陛見獲覲
天顔躬承
提命賜坐賜茶賜食當即謝
恩趨赴沙河料理夫役於二月十二日翰林院掌院學
士庫勒納一等侍衞對親傳奉
上諭褒嘉特賜内帑銀一千兩及内廏連鞍良馬一匹
到臣當即叩頭祗領訖又於二月十八日大學士明珠
翰林院掌院學士庫勒納一等侍衞對親奉
上諭賜臣
御製詩一章
御筆手巻臣恭隨明珠等親詣
行殿叩頭祗領訖及臣料理夫役事畢回京于三月十四日詣
闕謝恩又奉
欽賜鞍馬一匹臣隨祗領一併叩謝
天恩當經恭請
聖安復䝉傳
諭賜茶伏念臣以一介腐儒厯任外吏硜守淡泊曾無
寸長謬䝉
特達之知
簡授撫畿之職今兹
陛見親覲龍光幸抒仰
聖之微忱欣遂瞻
天之夙願詎荷
睿慈過承寵眷賜坐賜茶特撤
御膳賜食更念臣家計凉薄特賜内府帑金
御乗良馬且䝉
聖製詩章宸揮彩翰綸音溢美愧感交深似此殊恩異
數誠曠古所希聞臣何人斯乃邀榮於非分唯有益加
砥礪以無負我
皇上知遇之隆已耳臣謹恭疏奏謝
　　題報蠲賑宣屬米石疏
題明勸蠲運宣米石以盡臣誼少佐邊儲事竊照宣府
等處歳歉民饑邊外䝉古亦饑頻行賑濟存倉米石告
匱我
皇上念切邊儲為重令部臣撥運京倉米石又以溽暑
之時恐勞民力復厪
睿慮再命王公以下卿貳以上各捐車輛運米萬餘石
以備急需仰見我
皇上恵愛斯民甚深且切也竊念内外臣工均屬一體
在内王公大臣既已急公捐車輓運臣與道府等官叨
沭
聖恩忝居外任無以仰紓宵旰揣分何以自安且臣前
奉
㫖往宣府賑濟饑民親見鎮城倉米支放已竭現在竟
無存貯而前衞本年額徴之糧已奉
特恩全蠲直至明歳秋成始有新糧接濟目今宣鎮在
城營兵無米可支軍糈所關亦屬𦂳要臣抵署後旋與
守道參議董秉忠巡道僉事呉元萊面同酌議乗今秋
收之際於直屬道府等勉其各量力捐輸仍自備車脚
運至宣府交收約畧計算可得米貳萬石有此儲備則
宣鎮兵糧不虞缺少若遇賑濟䝉古等項亦可少資於
用除臣已檄行各道府勸勉輸助俟將願捐數目報明
催令運宣交倉之日容臣核明確數開列捐助各官職
名另疏
題報外此臣仰體
皇上懐保之仁亦傚廷臣急公之誼勸令道府各輸涓
埃以盡臣分少佐邊儲於萬一耳臣謹先疏
題明伏乞
睿鑒施行奉
㫖于成龍率屬捐米貳萬石運至宣府備賑可嘉著議
奏該部知道
　　再為驛站請增工料疏
衝驛繁苦已極豆草騰貴異常亟請加增工料以救危
站以速軍機事該臣看得直屬當天下之衝各省差使
莫不經由其地驛站之繁難自昔稱最各驛原額工料
當編定之時盖幾經籌畫量其足用而設立乃自呉逆
倡亂軍需浩繁屢經裁減差愈多而銀愈少各驛始困
然於康熙十七年以前值年歳豐稔猶可勉力支持不
期十七年秋收歉薄厯十八十九年疊罹災傷豆草等
價一切騰湧較前不啻數倍裁剰之銀不敷於用各官
賠墊難堪紛紛籲請臣據守巡兩道詳議是以有暫給
長墊之疏未荷允准隨通飭各屬遵照部覆仍令於裁
存銀内通融支給亦何敢再為陳請但自連歳災荒之
後未遇豐收物價曾不少減而所存工料各有項款如
夫役工食廩糧飯食及買補馬價與煮料柴薪等銀無
一可省更無一足用實無可以通融其間各驛賠累既
久日見困迫自准部文檄行之後呼籲疊至比前更切
其不得已之苦情誠難殫述兹據巡道僉事呉元萊詳
稱直屬原額工料銀五十三萬四千一十兩零奉文十
分裁四止應裁銀二十一萬三千六百四兩零今合先
後裁銀共有二十五萬二百四十七兩零除應裁外多
裁銀三萬六千六百四十三兩零此多裁之數原係各
驛應留六分以内之銀請仍還各驛少濟時艱等情臣
復批令㑹同守道查議今據兩道查明原有多裁銀兩
詳請
題覆前來臣猶恐未確又檢閲原裁案巻前撫臣金世
徳於康熙十五年奉文裁減之時原按額銀計算統合
各案共裁銀二十一萬三千六百餘兩後經部駁又找
裁銀三萬六千六百餘兩曾於疏内敘有原額計算幾
及五分等語則是後次找裁者實係應裁四分以外之
銀況前撫臣於十五年題覆裁四一疏内稱直𨽻無處
不衝無處不繁較之安徽相去懸殊不啻倍蓰今將額
設錢糧照依安徽裁減誠恐各驛遞將來力不能支其
於軍機𦂳差所關匪淺若日後存剰之銀不敷供應必
須再為題請臣等身在地方洞悉各衝驛之苦不得不
預為陳明等語則是前撫臣當日仰體一時籌餉之計
勉為裁減固已逆知日後之必不敷於用也假使撫臣
至今尚在值此連遭荒歉物力艱難之際亦將請復之
恐後矣臣今身在地方目覩各驛困苦情形安敢坐視
倒廢而不亟為
上請也合無仰懇
皇仁軫念驛站關係軍機重務
特勅部議將前項多裁銀兩自康熙二十年起給還各
驛容臣酌量繁簡均匀補給庶驛困得以少蘇而馳遞
軍機可無貽悞之虞矣
　　真屬被災州縣請停徴疏
􁏏陳災邑萬分重困懇恩援例帶徴以甦民命以固邦
本事據直𨽻守道參議董秉忠呈稱據獲鹿井陘等縣
申詳前事内稱獲井等縣環邑皆山地盡沙石别無水
源在雨𤾉時若之年收穫無幾不意旱魃肆虐遂連三
年雖前經微雨繼以暴風麥穂焦枯顆粒無望穀種未
播秋收無期嗟此下民釡甑生塵爨煙斷絶因而流離
載道幸䝉各上司多方賑救雖得續命之膏然錢糧終
無可措若云緩徴於春夏勢必併徴於秋冬則此溝壑
待斃之民輾轉究無生路有土地者因徴地丁而逃有
房舍者因徴房號而逃丁口日見凋耗
國賦從何徴輸是緩徴在常年為破格之恩在獲井等
邑此地此時仍屬朝三暮四案查口北被災深重業䝉
本院
題請帶徴獲井等邑三歳竒荒災黎之苦雖疊牘難盡
其狀實與口北相同今除驛遞一項關係軍機祭祀一
項關係典禮别縣既無協供之理應於現年徴給其餘
除春季已經支給外一切起運存留各款通作十分計
算將康熙二十年地丁等項錢糧槩行停徴於二十一
二十二二十三等年分别帶徴倘邀時和年豐尚可通
融辦納轉移緩急之間於
國賦無虧額之憂民命有更生之望若不為民請命終
無善全之䇿職等蟻命固無足惜又安忍坐視千萬生
靈盡填溝壑不得不冒昧申請伏祈鑒奪等情又據真
定府呈詳前事内稱獲井等邑詳同前情該真定府知
府趙瑾看得真屬地方災荒連歳大概歉收而西北沿
山一帶之獲鹿井陘曲陽平山靈夀五邑災黎困苦尤
甚惟冀雨𤾉時若春秋俱熟庶幾可望起色不意本年
自三月初中二旬各得微雨之後迄今彌月以來河漢
為昭麥苗不能盈尺抑且漸見焦枯已種之穀不長未
耕之地咸荒幸䝉賑救頻加暫得苟延目下然賑濟救
其一時亢旱無如復見黎民仰事俯育急公完糧者惟
此地土是賴地土一荒下既切於饑餒倘上再迫於徴
輸欲其不逃不散不可得也職府目擊災黎俱皆鳩形
鵠面慘苦之狀鄭圖難繪五邑士民紛紛籲控二麥枯
死無餘郊原悉為赤地除踏勘確實另請題蠲外兹據
五邑將本年錢糧援口北帶徴之例為民請命前來職
府不得不據實呈請俯賜具題以救殘黎等情呈詳本
院䝉批仰速妥議詳等因批行到道䝉此該守道參議
董秉忠看得真屬獲鹿井陘曲陽平山靈夀五縣地方
連旱三年小民困苦已極雖前經詳請多方蠲備買米
及借穀兩經賑濟在案然不過少救目前之饑餒惟望
二麥以甦生今據獲井等縣與真定府詳稱各該地方
自本年三月初中二旬各得微雨之後迄今彌月以來
河漢為昭麥苗枯稿已種之穀不長未耕之地咸荒旱
災復見黎民所藉以資生完糧者惟此土地是賴地土
一荒下既切於饑餒倘上更迫於徴輸勢必逃散呈請
確查災地請蠲併援例詳請帶徵前來是獲井等五縣
二麥絶望夏災已見除委員踏勘確實另行詳奪外但
獲井等五縣連被重災十室九空小民餬口無䇿以此
重困垂斃之饑民而令其辦納
國課此徒事追比究竟不能完納反多流離散亡之慘
康熙二十年分錢糧實實難於徴解合據實在情形呈
詳請先賜具
題將獲鹿井陘曲陽平山靈夀五縣康熙二十年地丁
錢糧寛至二十一年帶徴完解是一轉移間在
國賦仍無虧缺而千萬殘黎得獲再生之恩也等因呈
詳到臣該臣看得直屬地方連年荒歉去歳復被水旱
災傷者三十餘處
畿北唯宣府為最業䝉
皇恩蠲賑頻施且允臣所請將康熙十九年本色糧石
准於二十年帶徴矣至畿南被災之處惟真定府屬之
獲鹿井陘曲陽平山靈夀五縣為最盖此數處皆沿山
一帶地固沙磧民素困窮何堪疊罹災傷苐以宣屬饑
民衆多方煩發廪是以未敢輕為入告重費國帑臣鼓
勸道府等官多方蠲備買米借穀自春初至今兩經賑
濟被災窮黎稍為苟延所望者惟二麥成熟秋田收穫
資生完賦俱藉此以給不意今歳自春以來雨雪甚少
各處同然然於三月初七八等日時有雨澤雖或未盡
溥遍而别屬已有沾足者獨此五縣偏不得雨且彌月
以來亢旱如故麥苗悉已枯稿夏災已成民心惶惶錢
糧無措該府縣咸激切詳請蠲除帶徴臣批守道查議
兹據該道參議董秉忠議將各縣康熙二十年地丁錢
糧寛至二十一年帶徴前來臣思此五縣目下情形實
屬困迫誠難復事徴輸但時在夏初雖麥田無望若得
透雨秋禾之未長者尚可長茂未種者尚可佈種幸邀
天眷秋田有收則民心安而民力紓當兹軍需孔亟之
際臣何敢輕請帶徴併何敢輕議緩徴也若此後仍無
透雨則秋田又復無望將見數縣民生不免流離溝壑
之虞國賦從何辦納臣於此際又不得不懇
皇上寛恤之恩也所有各縣被災情形並目下民困難
徴縁由理合先疏具題
　　請免河間災民估買房地疏
盆寃屢控未伸變産勉圖賠納等事該臣看得袁珩未
完逆本銀兩前將親友曹振平所助河間文安兩縣房
地抵銀六千三百兩内河間縣地每畝作價五錢七分
草土等房每間作價銀一兩一錢四分計地九十三頃
四十八畝零房四百三十八間共作價銀五千八百餘
兩准刑部移咨行追變解先據守巡兩道㑹詳内稱前
項地畝悉皆鹻薄不堪耕種照時估值每地一畝不過
價銀一錢其隨地房屋每間不過價銀數錢曹振平虚
開多價捐助袁珩以抵欠本如照部單所開之價勒令
種地貧民承買萬難完納請照時值估變其所缺之銀
相應仍於袁珩名下補追等因經前撫臣金世徳移咨
刑部咨回仍令照數嚴追變賣行據守道參議董秉忠
巡道僉事呉元萊㑹詳内稱前項鹻地破房所值無幾
河間縣疊罹災荒米珠薪桂老幼啼饑流離載道幸䝉
皇恩賑濟雖散者復聚而正供輸將不前窮民即有房
地尚皆抛棄何能重價置買代完逆本銀兩若必嚴追
佃種之民照數納價貧民不能措交勢必逃竄他方是
不惟無益於公而反重害災黎仍請照依時值變價其
原抵逆本不敷之銀在袁珩名下追補或將房地仍歸
曹振平令代袁珩措完欠銀或將房地歸於原業主曹
克恭等於克恭名下追出原得房地價銀以結夙案統
聽部議既據兩道呈詳前來理合具題刑部議覆内開曹振
平所助房地該撫既稱若必嚴追佃種之民照數納價
貧民不能措交勢必逃竄等語相應將曹振平所助房
地歸回原主仍於袁珩名下追銀五千八百餘兩以完
逆本可也奉
㫖依議
　　請寛盜案處分以惜人才疏
盜案之處分久定不敢擅請從寛人才之淹抑可矜特
為酌陳通變以鼓舞積困之勞吏事竊查盜案處分定
例内開道路村莊被刼將承緝州縣印捕官併捕盜同
知通判住俸文到扣算限一年緝拿若限滿不獲降一
級調用又兼轄道官罰俸六個月限一年催緝限滿不
獲再罰俸一年等語此係已定通行之例何敢輕議變
更第直屬之盜案與他省逈不相同直屬圏佔之區民
無恒産既往往流習為非而又旗民雜處乗馬挾矢呼
羣引類無可稽查紛紛申報失事幾無虚日故監司㕔
印等官求其與盜案脱然無累得與陞轉之例者十不
能三四其間豈無廉能素著之員可期大受者而一官
疲劇之區此案未獲彼案又起一案幸完數案未獲甚
有一日而失盜之案數家經年累月攢睂莫䇿始焉未
嘗不勵精求為消弭之計而無如飄忽兇徒焚刼不時
積案多宗降罰隨至灰心進步無計自拔以
朝廷有用之人才而皆以盜案沈滯鐫級去任殊可憐
惜臣目擊淹抑多員不得不懇
恩稍為變通也除城内被盜行刼各官仍照定例處分
外其道路村莊失事在州縣身在地方既不能消弭於
未行復不能緝拿於己刼責無可諉一年不能緝獲降
級調用允宜但原失事之州縣既降級去任接緝之官
事不切已恐未肯實心搜緝則强盜反有漏網之弊合
無將州縣官於一年未能緝半
題參者降一級仍留原任賊犯照案緝拿若於己參議
處之後有能續獲一半以上仍許開復還其原降之級
是於懲過之中寓以勸勉則各官不因去任隳心咸知
自奮必能悉力擒拿不致强徒倖免也至於薦舉卓異
行取官員乃
朝廷超拔人才之典而亦督撫諸臣盡其以人事
君之義但有才守兼優堪膺斯選者每因一二案未完
格於定例而不敢輕列薦剡致使逺大之器困於百里
深為可惜前見江寧撫臣慕天顔為請
㫖行取事一疏將有未完錢糧之知縣林象祖任辰旦
題請行取欽奉
特㫖俞允仰見我
皇上憐才之殷初未欲以成例限人也直𨽻盜案之多
與江南錢糧之繁事同一轍其中非無品行卓越才具
優長如林任二令者倘邀一視之仁
特開破格之舉遇薦舉
大計及行取之期容臣將真知灼見確有才守之員不
論盜案之銷否一體薦揚以備擢用庶真才不致於淹
抑而
朝廷可收得人之實效矣再查捕盜同知通判雖専司
督緝之任但所屬有十餘州縣及二三十州縣不等既
不能分身經理又無由遍厯搜拿竟同各州縣一體處
分似屬過甚查武職議處之例千把等官為専汛守備
等官為兼轄副參等官為統轄州縣印捕既與武職專
汛之員同一處分則同知通判亦當與武職兼轄之員
同一處分也比例更定則各㕔員未有不鼓舞勉力者
矣至督緝道員定例原止罰俸臣亦何敢再為置議但
於罰俸之外停其陞轉限年緝賊今承緝州縣與同知
通判既請量輕處分而道員所轄地方遼闊一歳之内
有失事數起至十數起不等停陞之案先後接續竟無
銷結之期故直屬有督緝責任之道員欲與推轉之例
終不可得臣思方面大吏或由京官改授或由外吏陞
補厯任既久率多練達之才及其年力精壯正可矢圖
報効乃令困頓一職無復進階之期更為可惜況督緝
與承緝原自不同在承緝州縣等官固應停其陞轉限
年緝賊而督緝之道員既已罰俸似可免其停陞輕重
區别之間或亦上下之體統宜然若夫武職副㕘等官
則又視文職之道員相等所當併
請一體變通以昭畫一之例者也縁係憐惜人才起見
敬陳末議如果臣言可採伏乞
睿鑒
勅部議覆施行奉
㫖九卿詹事科道㑹議具奏吏部等衙門㑹議得直𨽻
巡撫于成龍疏稱云云相應將此處無庸議奉
㫖直𨽻地方盜案繁多官民殊為苦累著將該撫原疏
内各款事情再加逐一詳議具奏欽此再㑹議得直𨽻
巡撫于成龍疏稱直屬地方旗民雜處失事甚多故監
司㕔印等官求其與盜案脱然無累得與陞轉之列者
十不能三四官員而以盜案沈滯殊可憐惜道路村莊
失事合無將州縣官於一年未能緝半題參者降一級
仍留原任賊犯照案緝拿若於己處之後有能續獲一
半以上仍許開復其原降之級至品行卓越才具優長
者遇薦舉
大計行取之期不論盜案之銷否一體薦揚擢用又捕
盜同知通判所屬有十餘州縣及二三十州縣不等既
不能分身經理又不能遍厯搜拿竟同各州縣一體處
分事屬過甚當與武職兼轄之員同一處分至於督緝
道員所轄地方遼闊停陞之案先後接續欲與推陞之
列終不可得況督緝與承緝原自不同既已罰俸似可
免其停陞若夫武職副參等官視之道員相等當併請
一體變通等語查定例内道路村莊被刼承緝州縣印
捕并捕盜同知通判及専汛武職住俸限一年緝拿兼
轄道官及兼轄副參等官罰俸六個月限一年催緝限
内拿獲一半者免罪若限滿不獲州縣等官及専汛武
職俱降一級調用有加級紀録准抵道官及兼轄武職
罰俸一年賊犯照案緝拿同城知府照州縣例處分等
語查盜案限一年不獲即行降一級調用餘賊交與接
任官緝拿限期急迫本官既經去任接任官事不切已
反不將盜賊查拿以致盜賊愈多嗣後州縣等官及專
汛武職等官一年限滿不獲降一級留原任再限一年
緝拿無級可降之官革職亦留原任限一年緝拿如再
不獲調用革職同知通判管轄數州縣應照先定處分
兼轄官員例初參停陞罰俸六個月限一年緝拿限内
不獲罰俸一年照案緝拿同城知府以下既有承緝知
縣其知府應照同知通判例議處道官與兼轄武職初
參既罰俸六個月免其停陞仍限一年緝拿限滿不獲
仍照例罰俸一年若未滿一年之限陞遷照離任官例
罰俸一年盜案俱係一體各省盜案亦照此定例行又
查定例無錢糧盜案官員方准薦舉卓異行取知縣林
象祖任辰旦係奉
特㫖准行不為例在案應將此處無庸議
命下之日以後所到盜案照此例議可也奉
㫖依議
　　請緩徵災邑房課疏
山邑慘罹竒荒房課力難措辦懇祈
題蠲以救民命事該臣看得真定府屬獲鹿井陘曲陽
平山靈夀五縣連年叠被災傷今歳復遭亢旱經臣將
所被夏災委員勘明分數具
題在案其應徵房税銀兩先因難以措納咨部俟麥熟
之後開徴今各縣咸稱房税緩俟麥熟開徵原望麥收
輸納今自春至夏亢旱異常麥無收獲災黎救死不暇
豈能責其完納房税詳請蠲免前來臣批守道查議兹
據該道參議董秉忠詳稱獲鹿等五縣連被災荒今又
二麥無收目下雖得雨澤止可佈種秋禾救死將來此
時正在青黄不接之際若按追徵房税勢必流離散亡
終無有濟臣查宣府被災地方房税銀兩已䝉
皇恩免徴而獲鹿井陘等五縣災傷與宣府無異其房
税銀兩請俟二十一年徵收不過暫寛時日於税銀仍
可補徵而災黎實沾無窮之恵矣既據該道呈詳前來
理合具題隨經戸部議覆相應准其俟秋收之日徵解
可也奉
㫖依議
　　報賑宣屬饑民疏
康熙二十年六月初七日准户部咨内開康熙二十年
五月二十七日奉
上諭諭戸部前因大同等處地方自去歳饑荒百姓無
食流離失所已經發銀二十萬兩遣官賑濟又將應徵
房税悉與豁除務期小民家室復完不失故業今復差
官各處察看閭閻尚多逃亡田土仍然荒棄耕種無資
衣食奚賴朕心深為憫惻所有本年應徵地丁各項正
賦併厯年帶徵拖欠錢糧盡行蠲免但小民困苦已極
猶恐無濟目前此外有何應行事宜可以速拯災黎俾
得存活者爾部即行詳議具奏以副朕軫恤百姓至意
特諭欽此欽遵該臣等議得除應行事宜另行確議具
奏外將大同宣府太原此三處賑過州縣衞所應徵二
十年分地丁各項正項錢糧米穀并節年帶徵拖欠錢
糧米穀俱行蠲免其未賑州縣衞所錢糧仍照舊徵收
俟
命下之日行文該撫將蠲免錢糧之處大張告示通行
曉諭俾其均沾
皇上愛民實恵如有不肖官員將蠲免錢糧私徵或被
害之民首告或傍人出首者將州縣官照貪官治罪巡
撫司道等官一併從重議處現今仍有無食饑民亦未
可定應請
勅下直𨽻山西巡撫作何速行設法賑救以副
皇上愛民至意之處確議舉行可也康熙二十年五月
二十九日題六月初二日奉
㫖依議著差爾部賢能司官前往㑹同該撫賑濟饑民
務使得沾實恵併作何設法拯救著㑹同詳議具奏欽
此欽遵移咨到臣除將蠲免錢糧之處頒發告示通行
七處曉諭務使均沾
皇上愛民實恵外隨該戸部員外郎葉倫等同臣㑹議
親往七處查看將寔寔乏食饑民自六月十五日起至
八月十五日止借支存倉米豆再賑兩個月俟勸捐補
還情由業經㑹疏題明臣隨於本月初九日起程亦經
具疏題報在案至本月十四日已抵宣府㑹同員外郎
葉倫於十五日開倉賑濟前衞饑民次至萬全左衞懐
安深井堡東城西城蔚州衞俱逐處遍厯親行查賑今
於本月二十八日已經賑完訖臣於所到之處逐一詳
加察看自出居庸關以外地土率皆石磧山坡非如口
内平衍之原田而時方溽暑涼爽自生一似口内仲秋
節令若至仲秋則肅殺之氣已至而草木應先凋落矣
是口外之地勢天時均與口内大不相同故常年稱為
豐稔之秋亦適與口内之中年相等若遇雨𤾉不均則
荒歉甚於他處今此七城衞堡去年災祲又稱特甚民
無素蓄致多饑餒前已䝉我
皇上疊賑之恩得以存活所最苦者尤在錢糧無從措
辦今兩奉
特恩將應徵房税銀兩悉與豁除本年應徵地丁各項
正賦并厯年帶徴拖欠錢糧盡行蠲免萬姓歡呼載道
幸免催科咸有安居之慶此七處之民情大率如此臣
等察看宣府前衞地方民間所種麥田雖收穫甚薄而
秋禾得沾雨澤收成可望見今農忙之際少壯之人傭
工力作俱可度日且豆菓菜蔬之類隨時採取可以易
米亦可供食較去冬今春與夏初無雨之際已大不相
同是以請賑之民亦不如前此之多臣等查驗將老疾
困苦力不能自給者賑過大口饑民六十七名萬全左
衞地方見今情形大槩與前衞相等唯東南之閻家莊
等村一帶地土砂磧最甚先遭亢旱有棄而不種者有
種而至今萎短不堪者臣等逐一查驗將實實困苦之
饑民賑過大口四百一十一名小口一十名懐安衞地
方情形亦與前衞相去不逺而山僻之區窮民較多於
附郭之處臣等逐一查驗將實實困苦之饑民賑過大
口二百二十名小口一十名深井堡地方地狹民少見
今秋禾較之左懐等衞更為茂盛臣等查驗除可自食
其力者不給外將老弱無力饑民賑過大口十八名小口
二名東城地方麥田無收所種秋禾先苦亢旱風沙近
賴雨澤連綿不被氷雹之處已漸長茂唯千家營王家
窑東水地馬圏堡西水地東六馬房等村於五月十七
日為氷雹打傷間存根楂或復佈晩禾幸今有雨亦漸
生發將來少有收穫亦不可定但此等復被災之處民
人困苦臣等親詣各村查驗確實賑過大口饑民三百
零二名小口一十三名西城地方其情形不特比前左
等衞堡懸殊即較之東城為尤苦麥田既不接濟秋收
又難懸望其被氷雹打傷之黄羊坡等村共計二十四
處禾苗殘毁一空率多抛棄不復再種即有再種者無
力耘鋤草多苗少長不盈寸欲望收成全然難定及查
看民間屋舍之内所貯唯有野菜男婦老稚無不饑餓
現於形色縁此處被災獨重是以窮民獨多臣等逐一
查驗賑過大口饑民三千二百三十名小口饑民八百
五十名蔚州衞地方麥田因旱為災大率與各處相同
而秋禾則較各處為尤盛臣等查驗除可以力作自食
者不賑外將困苦無力饑民賑過大口一百八十名小
口二十六名以上七處共賑濟大口饑民四千四百二
十八名每名給米二斗四升小口饑民九百一十一名
每名給米一斗二升通共借支各倉米一千一百六十
六石二斗八升豆五石七斗六升此七處饑民得此兩
月米糧已可接濟至秋收凡有收成之處民人俱可自
給但如西城等之復被氷雹村莊若秋禾仍無所獲勢
須再賑容臣於應賑之時另疏題明設法拯救至於賑
過饑民花名細數已檄令各地方官備造清冊俟送到
之日咨部查核其借支米豆亦一面勸捐補還併俟捐
補交倉之日另咨報部合將臣等賑完縁由具疏題報
奉
㫖這賑濟過宣府所屬地方饑民知道了該部知道
　　報賑濟事竣回署疏
恭報微臣回署日期事切臣奉
㫖㑹同户部員外郎葉倫等賑濟宣屬前左懐蔚四衞
東西二城深井堡七處饑民俱經逐處親查給賑於六
月二十八日事竣業經具疏
題報在案臣於拜疏之後於六月二十九日自蔚州衞
起程由紫荆關入口於康熙二十年七月初二日回署
訖臣於所到之處詳察地方情形諮訪民間疾苦一切
利弊所關與應行事宜容臣次第入
告外所有微臣回署日期理合具題
　　雄縣䝉　賜謝　恩疏
恭謝
天恩事恭逢
皇上行幸雄縣地方臣依望
天顔孺誠倍切隨具疏奏明於康熙二十年九月初十
日䝉
欽賜魚二包麂一隻兔二十隻雁二隻孤汀五隻臣衙
門筆帖式郎圖齎捧到保臣即叩頭祗受分頒同城文
武各官均沾
聖恵臣隨躬率守道參議董秉忠巡道僉事呉元萊保
定營參將張玊麒馳赴
行殿祗請
聖安復䝉　恩賜
御膳併賜銀鼠褂一件奶酒一缾臣當即叩頭謝
恩訖念臣謬任撫畿毫無寸補屢䝉
聖恵寵錫頻頒仰承
眷注之彌深益慚報稱之無術唯有矢竭駑駘冀答
隆恩於萬一耳臣謹恭疏奏謝
　　請更定宣屬文武儀注疏
宣屬㕔員轄衞之分名實未符特
賜酌復舊制以重事權以専責任事竊照宣府一鎮地
處邊方雖四境遼闊而山多田少荒沙彌望寥寥土民
或築堡以居或穴山為室盖此地自來為屯牧之所原
與腹裏不同故於附近口内之處僅置延慶保安二州
此外唯設有十衞地土人民悉令守備經管而衞備之
所不及者即令營弁兼理其統轄之官則口北道總持
要綱六路㕔分任督率也縁邊塞之區糧微丁少不堪
為縣而置衞不必立府而設㕔其稽察錢糧督緝盜逃
一切地方事務皆六路㕔之責任是宣府各衞之屬於
㕔亦猶州縣之屬於府非若外省衞所徑𨽻都司與府
㕔毫無統攝者可比也舊制守備於㕔員俱行屬禮自
更定儀注以來改行賓主之禮文移俱用手本原為彼
此不相轄而定乃宣府各衞弁亦遂以文武分途竟抗
禮平行而稽察不服呼應不靈毫無統轄之實也近如
蔚州衞已故守備何藩懐安衞守備王曰熹等缺少倉
糧皆盈千累萬又萬全左衞守備呉文儀等或貪縱不
法或酷烈濫刑俱經參究矣至各衞連年本折錢糧率
多未完十九年夏秋二災不遵六九兩月之限奏銷文
冊至五月終尚無送到悉已逐案參處而各㕔員以有
督率之故因之亦屢掛彈章並受處分矣臣思各㕔既
任統轄之責必重其統轄之權名實相符則呼應靈而
諸事不致廢弛未可以不相轄之㕔備概論也合無將
宣府衞備於所轄之㕔員仍照舊時儀注另行更定庶
使各知分之所在不復敢縱恣抗玩而公務獲濟矣再
查城堡守備等官兼管地丁事務者其錢糧亦係各㕔
任其督催稽核而地方有失盜等事除兼轄營將外各
㕔仍有督緝之責雖營弁而與衞備無異既有㕔員統
轄之事亦應行㕔員統轄之禮所當併請俯
賜更定以重事權以専責任者也禮部議覆内開該臣
等查得順治十八年臣部與内三院吏兵二部㑹定文
武官員相見儀注内各守備見知府同知通判推官俱
不相轄行賔主之禮等因通行在案相應將撫院于成
龍更定儀注之處無庸議奉
㫖這各路同知等官有専管稽察錢糧之責屯衞守備
與營伍守備不同著再議具奏欽此該臣等再議得直
撫于成龍疏稱宣府衞地土人民悉令衞備經管於㕔
員俱行屬禮自更定儀注以來稽察不服呼應不靈其
城堡營弁兼管錢糧者亦與衞弁無異併行更定而公
務獲濟等語臣部查順治十八年以前所定儀注内既
有㕔員行屬官之禮嗣後相應照舊定儀注例統轄可
也奉
㫖依議
　　請全蠲災邑錢糧疏
欽奉
上諭事康熙二十年九月二十三日准户部咨内開康
熙二十年九月二十日奉
上諭諭戸部頃者朕巡行近畿至霸州地方見其田畝
窪下多遭水患小民生計無資何以供納正賦其該州
見在被淹田地應徵本年錢糧著察眀酌量蠲免以示
朕勤恤民隠至意爾部即遵諭行特諭欽此欽遵相應
移咨直撫將霸州現在被淹田地數目并應蠲錢糧數
目速行查明具題可也移咨到臣隨檄直𨽻守道欽遵
將該州見在被淹田地數目并應蠲錢糧數目查明詳
報去後今據該道參議董秉忠詳覆查該州水淹地畝
先經勘明成災十分九分具疏
題報部覆照例免本年錢糧十分之三在案共計被災
地一千五百四頃零本年額徵錢糧共該銀六千三百
八十二兩零若照十分免三之數計算應蠲銀一千九
百一十四兩零但該州地勢最窪被水為患民生之困
苦業在我
皇上睿照之中既奉
特恩軫恤合無於常例之外將本年錢糧破格全蠲以
廣
皇仁統聽部臣覆奪
　　酌派驛站銀兩疏
衝驛站銀缺額墊應維艱謹請
勅部定擬撥補以甦郵困事竊照直屬各府州縣驛遞
夫馬工料錢糧向有額編定數毋分衝僻俱於本州縣
所徵地丁銀内照數支給惟涿州良鄉通州三河等州
縣地圏丁散錢糧無徵站銀缺額厯來申請撥給康熙
八年以前前撫臣按年移咨户部請撥康熙八年十月
内戸部具
題直𨽻因無布政司各州縣缺額銀兩各道轉詳巡撫
咨部撥給今經具
題通薊道改為守道總轄直𨽻錢穀事務以後一應缺
額等項銀兩照各省布政司之例專責守道經管其收
放錢糧數目造冊申報巡撫查對明白年終奏銷等因
奉有依議之
㫖移咨前撫臣嗣經前撫臣移咨户部請示凡一切撥
補缺額錢糧是否俱聽守道徑自動給年終彚冊報銷
抑或先行逐案咨部始行該道動撥復准户部咨開直
𨽻一切錢糧俱守道總管動撥年終奏銷以憑查核
題定咨行甚明無庸咨問相應咨回查照原題奉行等
因自此以後各州縣驛站缺額銀兩俱係守道詳明前
撫臣按時撥給驛站支用有賴所以康熙十三年以後
軍興差繁之際各屬應付無悞至康熙十五年九月内
户部具
題部撥錢糧之外凡有動用銀兩均應預先報明奏銷
之時以憑查對若有𦂳急軍需一面報明一面撥用奉
有依議之
㫖移咨前撫臣遵將各屬缺額銀兩於十五年以後移
咨戸部請撥俱係隨咨隨允隨即撥給康熙十九年五
月内准兵部移咨内開如有衝驛不敷及災傷缺額者
責令驛道查造細數先行咨報本部應否動用驛站裁
四銀兩核明定奪如不行造報本部遽將藩庫銀兩動
用除不准銷外定將經管及轉報各官一併以違例
題參等因臣於康熙十九年六月初四日莅任查涿良
等州縣康熙十九年缺額站銀除䕶理直撫印務守道
董秉忠移咨戸部准撥之外涿州尚有未撥銀四千二
百三十四兩零良鄉縣尚有未撥銀七千七百七十六
兩零通州尚有未撥銀五千三百八十三兩零三河縣
尚有未撥銀一千六百九十兩零臣於十九年六七等
月及二十年正五等月屢次移咨户兵二部請撥户部
以所請之銀係應給之數將涿良三河三州縣缺額照
數補足其通州缺額先准撥銀二千兩兵部以未經奏
銷將户部已准應補各州縣之銀一槩不准撥給各州
縣訴艱訴苦之文殆無虚日臣復屢為咨請兵部屢駁
不允今康熙二十年涿州缺額銀四千三十四兩零良
鄉縣缺額銀九千八百二十七兩零通州缺額銀三千
四百三兩零三河縣缺額銀七百三十兩零臣又陸續
移咨户兵二部請撥戸部准將通州三河縣之銀全撥
其良鄉縣先准撥銀三千兩涿州之銀戸部移咨俟兵
部准撥之日再議而兵部又以未經奏銷俱不准撥各
驛所缺站銀乃經制額設按日支銷之項凡人夫工食
馬匹草料以及過往員役廪給口糧無項不取足於斯
厯年以來皆係按數撥給非自康熙十九年及二十年
始也乃兵部於奏銷之前將所缺之銀槩不允撥則是
僻處站銀尚得在本處地丁銀内照額全支而涿良二
處當天下之衝通三二處為兩京喜峯孔道均係差使
至多至繁之區反令其拮据賠墊從前之逋欠既不能
清向後之預墊又須設措以衝苦之州縣為力幾何而
能久於支持勢必馬匹倒斃夫役逃散稽遲𦂳急差使
貽悞軍國重務所關甚鉅寔為可虞各州縣原額站銀
十分之内除裁減四分外所留六分之銀原屬應領之
項且係必不可少之數兹良鄉縣康熙二十年額銀一
萬四千七兩零本年地丁徵銀四千一百七十九兩零
止足三月有餘之需缺額銀九千八百二十七兩零計
少八月有餘之銀涿州康熙二十年額銀一萬四千八
兩零本年地丁徵銀九千九百七十四兩零止足八月
有餘之需缺額銀四千三十四兩零計缺三月有餘之
銀通州康熙二十年額銀六千九百七十六兩零本年
地丁徵銀三千五百七十三兩零止足六月有餘之需
缺額銀三千四百三兩零計缺五月有餘之銀三河縣
康熙二十年額銀四千四百一十九兩零本年地丁徵
銀三千六百八十八兩零止足十月之需缺額銀七百
三十兩零計缺兩月之銀而本年地丁錢糧春季不能
完納必待夏秋收獲之後始可徵收所有缺額銀兩勢
須早為撥給今兵部將十九年所缺之銀於二十年九
月中議覆十九年奏銷案内始行扣撥則二十年站銀
直至二十一年九月間方得有銀撥補自今以往尚有
一年之期為時甚逺目前現缺數月站銀夫馬工料無
項支給人夫斷無不逃馬匹斷無不斃郵傳斷無不倒
此不待再計而決也臣思各州縣站銀既有定額本年
撥給與奏銷後撥給毫無增減總出
朝廷錢糧何必遲之又久以候奏銷乎與其遲撥使經
管各官有墊應之苦兼有塌驛之慮無如按期撥給俾
貲用不乏差使無悞之為愈也臣請
勅下戸部㑹同兵部將涿良通等三州縣康熙二十年
缺額站銀照數撥補康熙二十年以後站銀仍照康熙
八年户部議准之定例専責守道經管令其每年春季
查明缺額確數造冊詳臣核允於驛站裁四銀内逐季
報明給發年終造入奏銷冊内具
題聽部查核停其逐處咨部此外如各州縣驛或遇災
傷錢糧蠲免缺額併存留祭祀俸食等銀缺額亦照例
撥補造入奏冊報銷庶圏佔瘠邑諸務整頓不致窘竭
時有呼籲之繁矣
　　酌議運送砲位疏
欽奉
上諭事該臣看得直𨽻各屬銅鐵砲位前經户部郎中
詹布禮逐處查明業經彚疏
題報所有大小銅砲限於閏八月二十日内解部其多
餘堪用鐵砲亦令陸續解部臣隨檄行守道㑹同巡道
查議作何運送嗣據議覆砲位散貯各處莫如各就近
起解為便隨經行令文武各衙門先將銅砲依限速解
去後續據保定營參將張玊麒以砲多觔重需車數多
窮弁難措具詳呈請臣隨批據守道董秉忠詳稱武職
衙門砲位應請量給脚價給各營自行僱運以竣公事
等情正在繕疏㑹
題間於本年閏八月初十日准工部等衙門咨為請停
各省解砲等事内開多餘鐵砲俱行銷燬之處應俟各
省砲位盡行查明到日再議其無河道省分大小銅砲
俱令驛遞傳送等因除各屬多餘鐵砲應另候部示遵
行外至於大小銅砲先因定限急迫已分催文武各衙
門依限起解現今亦有裝車就道者亦有未經起解者
若遵新准部文令其由驛遞傳送而各營砲位又多在
邊關山僻之所仍須運至大路州縣始有驛遞與其迂
迴道路轉交驛遞何如就其捷徑各自解京之為便但
不給與脚價則解送無資窮弁奚能賠墊臣思驛遞傳
送僱車之價例係按程撥給今將各營路自送之砲位
各照所需車輛亦按程給與僱價是即以應給驛遞銀
兩轉給各營則錢糧並未多費而於各營得免賠累矣
再查馬水紫荆等一帶關隘皆處萬山之中峻嶺深溝
人難並行若係已毁之碎銅則人力尚可背負馬力尚
可䭾運今各砲有數百斤至千餘斤不等不脛不翼癡
重不前雖欲藉衆扛抬而人足難容力無可施其所存
砲位據稱皆當年本地置造今之不能運出亦猶昔之
不能運入也是必另籌其法而後可以解送即輕小之
砲止重百十斤者亦因路險難行僅可漸次䭾送原定
限期勢難勉副所當一併
題明聽部議覆
　　再議運送砲位疏
欽奉
上諭事案照直𨽻各省大小銅鐵砲位其直𨽻各營路
解費無出與路險不能運送情由臣已另疏
題請外至於各省大小銅砲除山東江南浙江江西湖
廣五省并河南之地近運糧水次者可以載船解送尚
有山西陜西并河南之不近水次者必須陸運直𨽻當
總滙之區路必經由而各驛自工料裁四以來更值軍
興旁午差使絡驛各官揭借賠墊已有骨立難支之勢
雖三省銅砲難以預計然砲之重者率有數百斤至千
餘斤不等整砲非已毁之碎銅可比人畜不能零星分
負需車必多今查畿南大路舊有遞運所車久經裁盡
又無額設車價銀兩萬難應此各省之多砲與其臨事
而致悞不若先計以酌濟臣思額外車價原有報銷撥
補之例唯是撥給於准銷之後則守候經年不能濟急
當其應付之時無術設處實滋困累苐此車價按程筭
給原有定數合無將此運砲之車准其於各州縣本處
地丁等銀内隨時動支僱覔應付總係應給之銀未嘗
額外多費而各屬得免借墊之苦公務不致遲悞矣臣
再有請者有河道省分之砲位由船載以抵通州勢必
用車運送入京而通州止額設車價銀七百兩每年支
給不敷墊應至千餘兩不等今各省之砲責之一處運
送進京力實難支併請一例動支正項錢糧僱募夫車
以免困累者也
　　酌議運米脚價口糧疏
遵
㫖運米賑濟䝉古事查照宣屬地方連遭荒旱災祲異
常民命實有倒懸之苦仰荷
皇恩軫恤蠲賑頻施幸獲稍延殘喘不致填於溝壑兹
准部咨將宣屬米石運至殺虎口賑濟䝉古誠屬急需
但宣府距殺虎口程途遥逺計往返有一千餘里及八
百餘里不等此項米石長途運送若責之官役而俸食
盡裁窮苦無出派之小民而㷀㷀餓殍力難負戴即賣
妻鬻子拚命領運而解至中途或病或死米多未到不
特民命堪憐而公務必致遲悞使非給以脚價口糧似
難逺運且此賑濟䝉古事關𦂳要亦向來少有之事非
尋常可比臣據南路通判陳天棟激切具詳批行守道
董秉忠查議據稱運糧至五百里以外者原有准給脚
價之例自應照例給價其五百里以内者雖定例内未
開給與脚價但此枵腹之民何能輓運長驅應請
恩准不拘常例量給口糧議令每夫一人管驢一頭駝
米五斗每夫日給米五倉合每驢日給豆五倉合草半
束折給銀六釐以為窮黎運送口糧之需米豆於節年
存貯倉内動支草銀於現年地丁銀内動支給發於公
帑無多費而事無遲悞小民不致痿斃於道路實受無
窮之福矣
　　議改防汛營制疏
謹按地方衝僻之形勢議改防汛緩急之官兵以資守
禦以固疆圉事該臣看得天津鎮臣所轄地方周長廣
闊為兩京孔道九省咽喉邊腹海漕在在衝要臣每以
靖盜安民妥設防汛為念今准鎮臣咨稱因時制宜有
亟當酌議移調者如康熙十四年設立豐玊營守備駐
劄豐潤兼轄六汛原不無鞭長莫及之虞玊田縣地處
衝衢䕶送絡繹莊村稠宻滿漢雜居非一把總所能支
持應設守備一員駐劄玊田立為玊田營查喜峯同城
者有遊擊一員中軍守備千總各一員兵丁二百餘名
該路名雖邊口實屬内地且設有章京披甲把守其遊
擊千總足以防禦應將喜峯路之中軍守備帶馬步兵
丁二十名調駐玊田即將玉田把總改為耑汛豐臺向
係豐玊營所轄該汛坐落玊田地方應將豐臺把總改
歸玊田營管轄玊田見有馬步兵丁一百零八名豐臺
兵丁四十六名併帶來喜峯路兵丁二十名共計兵一
百七十四名駐劄守備一員管轄把總二員立為玊田
守備營制仍屬薊協統轄則在喜峯無損於玊田實為
有益玊田既設守備則豐玉營應改為豐潤營守備管
轄豐潤開平黑洋澗河四處庶衝汛不致有悞再永協
地方當日設立海防三營原令蒲河營都司居中調度
前以劉家墩守備調駐樂亭縣者盖為樂亭城内被盜
入刼起見近日海邊商販船隻往來干係重於平昔相
應居中設立遊擊一員以資彈壓查務關營遊擊雖有
催䕶漕糧之責但北接漷縣營南聯楊村營西通武清
營相離俱皆不逺合將務關營遊擊改為蒲河營遊擊
隨帶千總一員移駐蒲河即將南海營守備改為蒲河
營中軍守備仍分防南海其蒲河見兵三百零二名駐
劄遊擊一員千總一員把總二員多方訓練逺近巡防
允足以資彈壓務關營遊擊既調駐蒲河應將蒲河營
都司改為樂亭營都司隨帶蒲河營千總移駐樂亭其
樂亭與劉家墩見在馬步兵丁一百九十八名外有因
昔年樂亭失事抽調蒲河營馬兵八名南海營馬兵六
名今蒲河南海均係海防要地應將原兵撥還二處外
另於永協所屬邊口稍緩之營汛内抽撥馬兵十名步
兵二十名合之樂亭原兵共計二百二十八名駐劄都
司一員管千總一員把總二員仍屬永協統轄蒲河營
都司既調駐樂亭應將樂亭營守備帶把總一員移駐
務關改為務關營守備屬通協統轄務關見兵二百三
十一名駐劄守備一員把總二員足以料理汛防漕務
以上各營均換給關防各定營制一轉移間而官兵無
庸添設俸餉亦無加增其於衝汛海疆俱有禆益矣
　　請假歸葬疏
微臣母喪未葬瀝陳哀衷仰祈
聖慈俯允以全子道事竊惟
聖朝敷教崇孝所以勸忠臣子立身竭忠必先盡孝未
有子道有虧而可以事君臨民者也臣山右寒儒早年
失恃䝉繼母李氏視臣猶之已出教養勤劬恩同乳哺
臣於順治十八年叨選廣西羅城縣知縣其時臣父久
已見背止有繼母在堂家世清貧甫除一職間關萬里
欲奉母之任而力有不能僅偕二三僕人擔囊而往抛
離母氏囑臣妻子奉養絶裾之情至今思之猶有餘痛
在粤七載於康熙六年陞授四川合州知州蜀道險阻
自昔稱難欲迎母侍養而又不可得至康熙八年陞湖
廣黄州府同知雖轉遷已就近地而在任四年兩次入
覲兼奉上司委調不常奔馳靡有寧宇及十三年二月
内報陞福建建寧府知府留補武昌府知府因浮橋一
案革職旋補黄州府知府正值兵興終未遂迎養之私
是臣竊禄有年臣母從未一嘗臣之食也至康熙十五
年十月内接臣母病故訃音五内摧崩隨照例詳請回
籍守制乃以逆賊梗化軍務倥偬督撫諸臣不以臣譾
劣勉臣移孝作忠慰留再四隨經
題准在任守制臣於斯時私念母在既不能盡菽水之
歡而多事之秋若復力請回籍又不能盡鞠躬之義則
忠孝兩失由是抱哀供職馳驅於軍旅之間而臣母停
柩在家不遑顧也嗣䝉
皇恩超擢於康熙十六年十月内特陞湖廣分巡下江
防道十七年六月内復陞福建按察使尋陞本省布政
使十九年二月内
簡授今職古來知遇之隆從無臣比臣前任江防道湖
南猶阻聲教及任閩省藩臬漳澄正在用兵自抵今任
一年有餘而黔滇餘孽未盡殄滅禁旅尚煩征討
宵旰未舒臣之私衷何敢遽及且臣受
命撫畿以來毫無寸補而
聖眷有加本年二月内率夫沙河因得
陛見特䝉
製詩褒美更䝉賜帑金千兩内廏馬二疋又本年九月
内
駕幸雄縣復䝉宣賜麂兔魚雁等物及臣趨候
聖安又䝉宣賜銀鼠褂併奶酒
寵錫頻頒榮施逾分感激之私捐軀莫報唯慮暮氣已
侵鞭䇿不效何敢言去辜負
聖恩獨是臣於繼母生不能養死不獲殮罪已深重今
停柩五年有餘尚未歸土如臣之為子亦何賴焉天倫
父母事有未盡何以為人況臣今年六十有五日就衰
邁若再遲延遺此未了大事而溘先朝露則通天之罪
百世莫逭是以每一迴思而拊膺頓足情難自已者也
臣前此之奪情留任厯久不敢言歸者縁以四宇未寧
王事靡盬人臣義不遑顧親之時也兹接部文滇南逆
孽蕩平率土歸王普天同慶從此兵革不用臣民共享
太平之樂我
皇上誕敷文徳首在扶植綱常敦崇倫理以維萬世之
人心以固無疆之厯服臣謬任巡撫代宣
聖化亦惟以綱常倫理教人乃躬際太平之盛非復從
前多事之時若不歸葬母喪是貪戀顯榮忘親背義不
孝之名不免貽譏於天下後世對屬臨民之際先懐慙
歉又何以勸人興孝思致化民成俗之效耶伏祈
皇上鑒臣私衷
允臣回籍安葬母喪俾臣子道獲全完此一生大事則
身外更無他慮犬馬餘年皆圖報
聖恩之日矣奉
㫖于成龍所奏情辭懇切准假三個月回籍葬母事竣
速行赴任供職該部知道
　　請䕶印務疏
恩准假期兼膺
新命恭請道臣䕶理印務以便交代事康熙二十年十
二月二十六日准吏部咨為微臣母喪未葬等事内開
該直𨽻巡撫于成龍題前事康熙二十年十二月十八
日奉
㫖于成龍所奏情辭懇切准假三個月回籍葬母事竣
速行赴任供職該部知道欽此欽遵移咨到臣准此又
於康熙二十年十二月二十八日准吏部咨為補授總
督事内開本部題前事康熙二十年十二月二十四日
奉
㫖于成龍陞補江南江西總督應兼職銜爾部議奏欽
此欽遵移咨到臣准此臣兩接部文俱經恭設香案望
闕叩頭謝恩外竊念臣一介腐儒謬叨
殊恩厯任外吏超擢直𨽻巡撫年餘以來毫無裨益自
揣庸劣常懐覆餗之虞前以母柩久停在家特請回籍
安葬荷䝉
聖慈准假三個月令臣葬母事竣速行赴任供職捧讀
之下感激無地正期完臣私衷疾趨供職勉圖後效復
奉
特㫖陞補江南江西總督臣聞
新命不勝惶悚江南繁劇之地總督兼理文武事務任
重責大如臣菲才何能勝此然以受恩深重又不敢控
辭有辜
知遇之隆唯有勉竭駑駘冀報髙厚於萬一苐臣歸葬
母喪奉有
欽定假期而新承
簡命更不便久於遲曠所有直撫印務必須䕶理有人
庶臣得以速於交代離任剋期回籍葬母事竣星馳前
赴新任臣查直𨽻守道參議董秉忠操守廉慎才猷練
達自臣抵任年餘同城共事日益砥礪留心政務加意
民瘼凡所設施無不允當且查康熙十九年春夏之間
直撫員缺部題奉
㫖令其䕶理合無循例將臣印務仍交董秉忠䕶理自
可勝任無悞但未奉
㫖未敢擅交理合恭疏
題請伏候
命下臣謹遵奉施行
　　請帶郎筆帖式疏
請隨帶筆帖式以資任使事切照直撫衙門筆帖式郎
圖於康熙十三年十二月内安設迄今七年有餘在前
撫臣金世徳任内己素稱勤慎及臣莅任以來又經年
餘益見其小心供事凡各衙門所行清字文移皆其繙
譯並無差訛而且安分守法從不干預外務此誠筆帖
式中所難得者今臣奉
命陞授江南江西總督職司軍務凡往來清字文移尤
須慎宻則繙譯之員必誠實循謹臣所素信之人庶可
委用無疑合無將郎圖准臣隨帶江南以資任使聽部
議奪伏乞
勅部議覆施行
　　恭報交代并舉賢員疏
恭報微臣交代起行日期並繳
勅諭事康熙二十一年二月初五日接准吏部咨為恩
准假期兼膺
新命等事内開直𨽻巡撫印務交與守道董秉忠暫行
䕶理等因於康熙二十一年正月二十八日奉
㫖依議欽此欽遵移咨到臣准此臣隨將傳
勅一道直𨽻巡撫關防一顆并吏書文巻於康熙二十
一年三月初六日交送直𨽻守道參議董秉忠接收䕶
理臣欽遵
成命即於初六日自保定起程前往原籍安葬母柩事
畢之日即星赴江南江西總督新任俟抵任後另疏題
報外所有微臣原領直𨽻巡撫坐名
勅諭一道理合恭繳臣再有陳者以人事君人臣之誼
臣謬荷
知遇抵任一年有餘於所屬各官細加察驗更時為勸
勉除前歳舉劾案内將直𨽻守道參議董秉忠阜城知
縣王燮薦舉在案又去年遵
㫖往宣府賑濟饑民將南路通判陳天棟薦舉在案内
王燮已䝉行取其董秉忠陳天棟均未奉
俞允注冊而賢績已達
天聽此外如柏鄉縣知縣邵嗣堯之矢志清潔髙陽縣
知縣孫𢎞業之留心弭盜者槩不乏人然尚須勵終如
始磨練歳時為將來
國楨之選而較然不欺卓有成績者一為通州知州于
成龍也具恬淡之性優通變之才治劇理繁允堪器使
一為霸州州判衞既齊也化浮囂之氣凛清白之操任
州幕而講學不輟署縣篆而滿漢咸和可當大任此臣
一年來殫心吏治廉訪人才以報我
皇上知遇之恩於萬一者也兹值離任之際不敢隠蔽
特列名上
聞期以表勵官方以盡臣舉賢之微誠耳伏乞
睿鑒施行
　　弭盜條約
照得直屬逃人盜賊大為民害無論軍民紳士或犯窩
逃或被盜刼家業不保甚至身命隨之而地鄰人等亦
咸被其牽累今欲為爾等謀保䕶安全之計莫如力行
保甲古人守望相助出入相扶持良法美意可則可傚
用是因時制宜酌定條款編帙成書務使家喻戸曉共
相勸勉以期寧謐本部院欽承
簡命撫莅兹土與爾等情關休戚故不憚諄諄告誡總
欲爾等各守身家非好為多事也爾等當深思而力行
之所有條款開列於後
一十家立為一甲務選殷實老成端正勤慎者公舉為
甲長報官九家咸聽約束違者禀官重究
一十家各開男婦姓名年貎自祖父母及本身妻妾至
子孫婦女與同居叔姪親戚并婢僕等人口作何生理
盡數開立門單交與甲長不許遺漏以便認識稽查違
者重究
一九家民人互相保結其結内開某人作何生理平日
并無窩逃蓄盜交結匪類出入旗下勾連生事遊手賭
飲撒潑兇惡結黨刁訟起滅是非等項如有此等事犯
某八家甘受連坐所結是實九家各具互結一張交付
甲長以便編入甲内如朦混具結地方官查出九家各
責三十板枷號兩個月敢有抗違不遵入甲者重究
一九家之中平日有窩逃蓄盜交結匪類出入旗下勾
連生事者八家不敢互結許本人赴官自首改過遷善
咸與自新地方官另訂一冊開列姓名或他處舊案扳
犯許將本犯悔過首詞敘入以開生路或怙惡不悛地
方官執法究治如力不能制者立刻申報以憑核參拏
問其餘游手賭飲撒潑兇惡結黨刁訟起滅是非者八
家不肯互結亦另訂一冊開列姓名不時稽查違者重
究
一甲長釘一甲簿凡十家之内有出外行走者即報明
甲長今往某處公幹甲長註入簿内回日仍報明甲長
某日事畢回轉即於簿内去時項下註明以便稽查或
恃惡不報或詭秘不報八家查明某不在家即報甲長
註簿次早報官拿究或八家通同隠諱不報甲長查出
註簿報官本家與來人審明口供如來人清白任其回
去本家仍以失報責二十板八家各責十五板如來人
不端即差役押解原籍地方官查收註簿取收管於本
處簿内註解收訖本家責四十板枷號三個月八家各
責三十板枷號兩個月違者重究
一十家之中立有甲長或不諳書寫即請鄰佑識字者
登記或甲長有事他往即報明九家公同註簿將簿轉
付甲内人收管登記甲長回日仍同九家將回轉情由
註簿將簿收回如甲長家有親客來往亦照九家例註
簿違者重究
一市鎮居民開店接客須釘一簿每晩客寓同行幾人
務查問客衆姓名係何處人氏來往何處或何公幹生
理有無弓箭什物或自備騾馬或催長脚將騾馬毛色
認明或孤客步履有無行李盡數登記簿内次早或去
或住報送甲長查閲如有來厯謊張語言恍惚踪跡可
疑即宻傳甲長保長窺伺去向夜晩小心隄防次日勿
令早行以備不虞如玩忽不記他處失事行查店家簿
内未開者從重治罪
一十家之中有鄉紳兩榜貢監生員不便與庶民同例
編查但直屬逃盜肆害夜不安枕白晝刼殺幾無虚日
紳衿咸受荼毒厯厯有案該地方官酌議或鄉紳立一
冊文武兩榜各立一冊貢監生員各立一冊將家僕盡
數開列冊内邇來風俗頽靡有以武舉而窩盜者有以
武生而為盜者種種不法已經事犯似應武舉貢監生
員互相保結武舉貢監責之縣官文武生員責之教官
如生員抗不互結者教官移縣轉詳如武舉貢監抗不
互結者縣官申詳一併查究或武舉貢監生員居處隔
逺未悉素行不便互保者另列一冊如係鄉居願編入
村莊保甲者聽其自便此分别貴賤之法以寓弭盜安
民之意法在必行違者重究
一鄉村各有牆垣柵欄日久倒壞目今農隙正宜修理
各甲長公釘一簿輪流𣲖撥某日某人㡬名㸔守柵欄
某人幾名值日查夜登記簿内或遇盜警本村放炮鳴
鐘擊鑼大家救䕶如堵禦不能入柵行刼者巡夜同守
柵欄人等報明地方官各賞紅布五尺如已入柵欄力
能救䕶不致失事者巡夜守柵人等報官各賞紅布一
丈如當塲打死擒獲盜賊者巡夜守柵人等各賞紅布
一疋倘先事不能知覺臨時不肯救援以致盜賊入柵
刼去財物拷傷失主者鄰佑并巡夜守柵人等一併究
治敢隠諱不報者十家以通賊論
一村莊居民一甲以至數十甲若無統屬則呼應不靈
應設一保長以統率各甲或村莊止有一甲將附近村
莊甲長聯成一處公舉一賢能保長料理地方各甲長
將花名交付保長保長將各甲合總報官以憑稽察凡
遇鄰村有事保長聞鐘炮鑼聲立刻傳炮各村一齊放
炮保長即率所管村莊甲長一面分衆各據要路堵截
一面率衆直赴當塲救援或當塲殺獲賊徒或要路擒
拏賊徒者每名各賞銀五錢甲長賞銀一兩保長賞銀
二兩如保長聞鄰村放炮不傳炮者罪坐保長甲長聞
保長放炮不傳炮者罪坐甲長如甲長傳炮甲内人丁
不赴援者罪坐各家如當塲退縮觀望不前致賊逸脱
者罪坐保長如分撥堵守要路放脱賊走者即未受賊
賄甲長亦應治罪法在必行違者重究
一地方設立保甲長協力守禦不可無器械使用查一
村之中須置炮一具鑼數面各家成丁者各備門棍一
條凡遇盜警先放炮以便保長㑹衆救援兼以鐘鑼齊
擊則各家奮勇争先更查甲内或有鳥鎗弓箭腰刀鐵
尺長槍鐵义之家開明報官量留鳥鎗弓箭數件地方
官書押鐫刻於上仍給本主甲長同本主具領存案不
許攜帶别處行走如有遺失從重治罪其餘盡收入官
照物給價如有匿藏甲長與八家首報本家以通賊論
如甲長八家未經查出被傍人首報甲長與八家連坐
至於刀尺鎗义槩鐫本家姓名當官驗明登記簿内以
便稽察違者重究
一地方人民有在圏佔莊内居住旗房者查明幾家照
例編入附近村民甲内如有抗違不服者查拘親屬務
獲正身面取親屬保結交付甲長註入簿内本身仍以
抗違
國法枷責不饒
一十家之内有窮苦民人不能度日者甲長報知地方
官另造一冊設法養濟如此等民人既不敢出外行走
又無地土生意甲長不報罪坐甲長甲長已報地方官
任其困餓顛連以致喪命溝壑或典僱旗下苟延歳月
本院訪聞縣官以不職糾參如能設法生理養濟四季
詳報存案以便紀功舉薦
以上各款務須恪遵實行不得視為具文常套悞身家
而干法紀保甲人等亦不得藉端滋擾自取罪戾後悔
無及須知冊諭者
　　續增條約
十家互結之法本部院在楚行之已久然在直𨽻有行
不去者祗因南北風氣不同習俗亦異今加意諮訪有
前此條約中所未備者酌增數則附列於後
一直屬有等大盜彰明較著稱為馬上好漢子地方人
等畏之如虎敬之如神稍有拂意即白晝刼殺或暮夜
殺死全家凡屬良民口稱犯了王法止一人死惱了大
盜則全家死因之寧死王法決不敢惱了大盜也從此
思之求一不敢互保之八家不可得矣隠忍獻媚求保
身家誰敢不保大盜如此保甲竟為養盜圏套嗣後地
方官先訪大盜姓名密禀本院務憂深慮逺設法擒拿
立斃杖下王法既行則良民有所倚靠氣直膽壯互保
之法方能著實行去切勿如從前深州之受賊賄束鹿
之畏賊鋒致大盜蜂起釀禍迄今不可救止也
一禁馬之法本院業已飭行邇來密訪此法止可行之
於良民百姓決不能行之於巨窩大盜凡屬窩家俱是
大有身家之人院宇深邃僕從衆多馬疋弓箭器械無
不備具且鄉愚村民望風慴伏稍有身家託為姻契不
肖有司受其餽獻結成相知且自已贓跡纍纍畏其訐
告一入牢籠明知故隠一經事犯多方遮飾地方百姓
知其手眼通神怕到官不得死無奈連名公保預為結
識之地其中黨羽引類呼朋極口稱寃每每釋放竟無
顧忌若夫巨盜重價購買健馬追風逐電防汛官兵望
風縮頭誰敢向前堵敵此等馬疋俱養之各處窩家踏
就生意取之如攜一經事犯即藏窩家如追緝急逼或
潛匿
京邸或投充旗下地方官莫可誰何且此輩舉動更為
駭人有買驢騾日行二三百里者有步行一日一夜走
三四百里者今日打刼明日離失事處數百里矣因此
事犯多被辯脱此種大盜一日不除則河南山東直𨽻
終無寧晷嗣後地方官務要廉静自守端正寡交更留
心宻訪切勿如滄州之被其愚弄則大窩必然斂手一
切巨盜嫖賭性成揮金如土手頭一空便思行刼東來
西去到處狐羣狗黨交相容匿不肯改悔不死不休且
賊通九州某處有一生意便來勾引既已入夥明知事
犯到官不饒總屬死命欲不去而不可得興言及此亦
覺可憐一步錯了滿盤是錯地方官須要恩威并用將
此夥巨盜心上時刻記算不要一刻放下某賊某日在
某處即行宻拿一經擒獲便思了當如某賊已有悔萌
即傳投見善為解救處置得宜如事發緝拏逼急無處
躱閃投見求免者萬萬不得寛縱立刻綁送失事地方
切不可被他哄了總之天下無難事只怕不用心若將
問百姓要銀子這副心腸用在拏强盜上何事不成各
地方官都一心做起來賊無容身之地何愁地方不太
平著實細心參閲
一州縣地方或有一村都是盜一家祖孫父子世世做
賊這互保之法如何行得去甲長是盜九家是盜明是
强盜保强盜此處没奈何只得亦編成保甲姑入羅網
大約良民多賊盜少務擇有身家有才幹的做一保長
立禁止夜行木牌時刻叮嚀各處甲長大家隄防看明
這一村的出路去路於要𦂳路口埋伏鄉夫如遇此村
人黒夜行走即行綁鎖次日禀官嚴審如無謀刼實跡
治以夜行之罪如此防閑日久彼不得動手或稍斂盜
心亦未可定此蓬生麻中不扶自直之謂也著實奉行
一保甲之法一行盜賊不得動手必與地方官為仇讐
須要時刻防備這夥强盜謀害白日謹守城門稽察出
入著巡捕官每日落時逐户查問并菴觀寺院不許容
留閒人更於衙内建一敵樓頂上盖房二閒每晩家人
巡更地方官帶印宿於中一層嚴守樓門再於衙舍外
邊撥更夫巡邏以防報復此先保其身方可實行保甲
切勿疎虞
一賭博乃為盜之根屢奉嚴禁法令不容寛假邇來訪
得直屬每遇集市一夥大盜公然放頭開賭地保不敢
過問地方官竟置膜視全不禁止這夥將打刼之物一
擲輸去又商議行刼隨刼隨輸隨輸隨刼終無了日又
將没飯喫的窮人勾引在内地方官平日不肯禁賭養
成盜黨及至事犯把入夥的窮民拿來一例梟斬於心
忍乎此種罪過都在地方官身上只是貪財迷竅全不
思想殺了這些窮人到陰司底下那個不嚷鬧終久一
命要還一命逺在兒孫近在身何如打起精神嚴禁賭
博稽查貧乏不知救了多少人的性命禄位如何不崢
嶸子孫如何不昌大功徳無邊比要銀子十分受用十
分放心地方官要留心參閲
　　飭查劣員檄
直屬地方倍極衝疲又兼連年疊罹災祲百姓困苦不
但民鮮盖藏實已僅存皮骨惟在良有司加意調劑更
藉道府等官實力整頓庶不致流離失所今本院新膺
簡命撫綏兹土切切以察吏安民為念自入境以來風
聞地方各官未能潔己奉公或征糧而濫收火耗者有
之或遇差而派取民間者有之或嚴刑峻法貽累地方
者有之或聽信衙蠧恣意誅求者有之種種不法殊可
痛恨若不急為釐剔其何以澄肅官箴靖安地方乎苐
恐耳目未周風聞未確除現在宻訪外合行查報為此
牌仰該道照牌事理文到細加體察務將不肖貪酷官
員速行據實揭報以憑飛章參處至於昏庸衰老廢弛
公務等輩亦即訪確分别報明核參該道務須實心察
訪勿得以平日之喜怒為屬員之賢否亦不得瞻徇情
面止以微員塞責如不實力奉行止循故套該道亦難
辭咎
　　嚴飭佐貳擅理詞訟檄
朝廷設官分職各有專司如府州縣佐貳之設凡緝逃
捕盜巡查私販領解錢糧等項是其職也至於一切民
詞原係正印官之事其佐貳等官不許干預以滋紛擾
查定例一欵内開佐貳等官不許准理詞訟如正印官
批行事件方許審理等因久經通飭遵行在案乃邇來
日久法弛佐貳等官未免置若㒺聞遇有呈詞禀狀無
論可否槩行濫准差提混審恣意苛求值此災祲疊見
之後盖藏久虚之日若不亟為嚴飭誠恐擾害無窮為
此票仰該道照票事理即速嚴飭所屬各府州縣凡一
切强盜人命重情鬬毆戸婚田産等事務令印官親為
審理不得復任佐貳等官混行濫准差役拘提以滋擾
害如正印官批行事件亦須即為審斷不得拖累遲滯
有曠民業若正印官不嚴加稽察仍由佐貳等官濫准
混審者該道訪確即行據實揭報以憑參處倘該道徇
隠不報或被傍人告發或經本院察出責有攸歸
　　嚴禁奢靡檄
據直𨽻守道條議四款内一曰力崇節儉也天地之生
財止有此數過用則易竭奢費必不支且暴殄狼藉凶
札隨之必然之理也俗薄風靡華奢競尚一常餐而甘
㫖多簋一燕㑹而珍錯雜陳網羅搜盡禽魚適口務窮
水陸致庖厨之慘殺驚聞椒桂之芬辛滿鼻誇髙争勝
恬若分然一衣而紈綺争竒一裳而綾羅罔惜一襪而
錦毺間錯一飾而珍翠千金甚至肥馬輕裘鷹隨犬逐
盃盤狼藉郊圻甘脆飽及禽獸種種非分不特富家大
户安然行之而輕薄喜好之徒亦俱勉强則傚良可浩
歎總由為民上者不身先儉朴以躬導之彼蚩蚩若輩
何知物之當惜福之不可盡享耶夫饑固不可果腹則
已寒固難禁苟煖輒休安在粗糲蔬瓠之不可充腹而
布絮素衣之不可適體也誠能躬先約素懇切化諭使
閭閻共知粒食之不可暴棄非分之足以喪身凡吉凶
燕享日用尋常俱有定制不令過分更於朔望講約之
日共相勸勵知禮之士大夫則化勉其家以及其族其
戚耄耋之鄉老有行之耆民則轉相化勉夫子孫村里
之間將見古朴可風物力常餘日積不見多而歳積則
日盈苟逢水旱災荒未必遂致捉襟而肘露也等因到
院據此擬合通行嚴飭為此票仰該道照票事理即便
轉飭所屬凡飲食燕㑹俱有常度適口則已毋逞慾而
珍錯雜陳毋競奢而水陸兼備服御衣飾俱有常制適
體則己勿喜新而紈綺争勝勿鬬麗而錦綉稱竒通國
士庶俱因習尚成風罔惜物力是在為民上者務須躬
先儉朴諄諄勸導由士大夫以及鄉耆由鄉耆以及編
氓務使咸知物力艱難轉相化勉共返淳龎俾風移俗
易本院將以覘諸有司之賢良教化矣倘或視為具文
因循舊習有奉行之名而無奉行之實本院亦何樂有
此屬員也定以溺職特疏糾參決不姑容各宜凛慎毋
貽後悔
　　嚴禁火耗諭
朝廷則壤以定賦百姓按則以輸糧原有一定之規在
州縣各官身為民牧亦當上體
朝廷徳意下念百姓困苦按則征收更不可意為輕重
故火耗之禁
功令首嚴所以勵官方惜民力甚切也乃有司視為弁
髦全不凛遵指授櫃書髙下其手有加二者有加三者
有明雖加一而暗實加三者種種竊脂之行無異竊盜
相沿成風恬不為怪本院自厯任以來此中情弊知之
最悉今特膺
簡命撫莅兹土首以察吏安民為事凡各州縣衞務須
洗心滌慮痛除積習毋額外以横征毋恣意以朘削愛
功名而愛百姓既可以不愧衾影復可以無慚職守明
有循良之譽幽有陰隲之報即本院亦樂與諸有司共
覩厥成特疏薦揚儻有不肖有司狃於故習甘蹈陋規
不恤民怨不顧鬼譴或快意於輕裘肥馬或肆志於田
宅妻妾或近為耳目之娯或逺為子孫之貽當民窮財
盡之日饑饉洊臻之時稍有良心莫不拊膺長歎即多
方軫恤尤苦國賦難完民力難支又安忍於正供正數
之外敲鳩形鵠面之骨吸賣兒鬻女之髓以遂一身一
家之欲忍心害理禍必不逺天道好報決不爽期總以
為幽𣺌難憑且顧目前然
國法具在本院決不敢徇縱以玩
功令除通行各屬嚴飭外合行出示曉諭
　　嚴禁餽送檄
禮有交際原因分誼相近互為獻酬用將誠敬至名分
懸隔體統攸關自合杜絶餽遺凛遵
功令孰敢隕越以滋罪戾雖其間用下敬上禮順人情
然既不可疎尤不可越本院與各州縣共事一土休戚
固自相關名分實屬懸隔若復交際何異朋儔是敬上
乃所以犯上順情適成其悖禮因循成習不獨有干憲
典亦且褻凟等威如大名縣知縣公然開具手本呈送
中秋節禮越分犯上本應
題參姑念初犯暫從寛宥合行嚴飭為此票仰該道照
票事理即便轉行各屬申飭嗣後凡遇重陽冬至元宵
等節并過路送禮各衙門槩行禁止如有私相餽獻查
出併行
題參決不姑寛各宜一體恪遵施行
　　嚴禁畧賣檄
直屬歳歉民饑業荷
皇仁發帑賑濟各邑窮黎咸宜共安鄉井以待有秋乃
四外奸徒乗機興販人口結聯地棍簧惑鄉愚輕自賣
身或賣子女所得價銀有限自賣之後或轉賣逺方或
賣與旗下一倍數倍無知小民誤墮奸計遂致終身淪
落該管有司從未禁遏殊屬溺職又旗下買民定有地
方官用印報部之例各屬當於投遞賣契之時詳查確
實然後用印近日祁州竟將背主投旗之曹來不問來
厯祗憑地棍杜文常假揑之契即與用印前據曹來之
主曹之完狀控批發保定府審明業將原契究出斷歸
原主恐此外不查來厯混行用印者不止祁州一處已
也合行一併通飭為此票仰該道照票事理即移行各
府通行所屬州縣衞等官各於所屬境内不時體察如
有外來奸徒勾串地棍興販人口者立行嚴拿究解至
於旗下買民務將所買民人及地方鄰佑族長人等傳
訊明確方與用印如有仍前怠忽不恤小民困苦任其
輾轉販賣并旗下買身文契不行查明輕與用印者或
本院訪聞或該道府揭報定以溺職指㕘各宜凛惕勿
貽後悔
　　飭查防守地方檄
真定所屬地方遼闊西山一帶界連晉省窵逺險峻易
於藏奸近見刼殺頻聞皆設備未週之故該道即將所
屬各州縣併各關隘地方某處設有防兵若干駐劄城
守者若干分防汛地者若干某處係𦂳要地方所設官
兵果否足用某處地方遼闊來往巡查有無鞭長不及
之虞逐一備悉查明酌量地方之緩急設兵之多寡今
應作何裒益酌議妥確造冊詳報以憑移咨總鎮㑹商
定奪總期兵不添而巡查自周民不擾而盜風日息該
道職任監司地方攸賴切勿以泛常視之也
　　申嚴冒災檄
直𨽻地畝被災特奉
皇恩蠲免錢糧必使被災人户均沾實恵庶不負
朝廷軫恤至意然有鄉僻之民愚昧可欺文已到而不
知糧已除而不識户書里蠧劣衿奸棍朋謀串結或沈
擱原行侵吞己納之糧或移甲換乙冒免他人之地種
種弊端不一而足是將
朝廷恤災之巨典徙飽奸蠧之谿壑殊可痛恨今各屬
所報災傷地畝已奉部覆允准隨經頒發告示檄令該
道轉發在案合亟嚴行申飭為此票仰該道查照票内
事理即速移行該管道府㕔轉飭該衞堡將前發告示
多為鈔白於被災村莊遍貼曉諭勿得沈匿其被災花
戸各按原報地畝照依應蠲分數將本年錢糧逐名除
免如有已經完納者即照數流免下年錢糧至各花戶
報災之時該衞堡俱有花名細數底冊令將此項底冊
先送查核不必另造仍取戸書里役不敢作弊如有弊
端願甘死罪結狀並該地方官印結一併呈送存案倘
有愍不畏死之徒大胆玩法仍有侵欺冒免之弊或經
訪聞或被告發定將結内有名書役及劣衿奸棍一併
嚴提處死該地方官以通同侵冒特疏㕘拿決不輕貸
　　嚴飭協拿盜賊檄
盜跡詭秘出没無常呼朋引類糾黨非一處之人朝西
暮東行止無一定之所若事經發覺追捕嚴急則藏匿
愈宻所賴各地方官無分彼此協力擒拿庶奸宄無潛
身之地而雈苻可期肅清今據南皮縣條議内稱鄰境
之盜十不得一皆因各州縣衞拘泥界限接壤之地無
異秦越不獨彼縣之人此縣不能往問即此縣之人潛
入彼境如入深淵等語似此䕶盜成風地方何日得寧
擬合通行嚴飭為此票仰該道查照票内事理即通移
各道府轉飭所屬如遇鄰封失事追捕盜賊遁入境内
即行接續窮追如係獲賊供出夥盜開有姓名住所移
關提取即行設法擒拿務期同心協力共圖殄滅以靖
地方慎勿彼此岐視倘有以鄰境失事漠不關心置之
不追不緝或受大窩囑託或被捕役朦蔽將現在之賊
以死故逃亡開脱一經本院訪聞定以縱盜黨賊分别
題參究治各宜凛遵毋貽後悔
　　嚴禁賭博諭
四民之中各有本業咸宜安分以保身家乃有奸猾之
徒希圖厚利開設賭塲貪癡之輩墮入局中相聚賭博
晝夜不息開塲之家獨得其利贏者百無一二輸者比
比皆是以致貲財蕩盡田房準折一空棲止無所謀生
無䇿或情極自盡或身為乞丐或自賣旗下或將妻女
子媳賣為奴婢終身淪落或為盜賊致被擒獲身罹重
辟此皆賭輸以後之形景也當聚賭之時還有互相爭
競被人毆死者亦有疊輸氣苦殺死人命者如口北道
詳報康明譽康光譽與韓鎮考等賭錢相爭兄弟二人
俱被韓鎮考韓二考打死又如宣府營兵黄之元與前
衞生員蔡繩枝鬬牌屢被繩枝所贏將繩枝殺死此係
近日之事皆因賭博之故除批行究擬外合行出示嚴
禁為此示諭士民人等嗣後各守恒業不許羣聚賭博
如敢違禁定將賭博之人與開場放頭併抽頭之人及
該地方俱照定例治罪決不輕貰若有首告賭博者提
審得實照例將賭博銀錢一半給賞如同賭之人出首
者免罪仍行給賞須至示者
　　驅逐流娼檄
士農工商各有常業官役吏胥各有職守無庸隕越本
院莅任以來禁止奢華以敦習尚嚴飭官方以明政體
業經申飭在案邇聞習尚紛靡官常敗壊未有如廣平
一府若是其甚者也如雞澤縣之栁下永年縣之南胡
賈西巖村等處女戲雜沓娼婦繁多不止紳衿士庶破
産招致即文武官弁出入衙門不特不行禁止抑且流
連暢飲醉後狂悖上之官府敗其官方者如錢同知留
宿於張守備署中并例監張文炳張文煜家嫖戲旦四
娃者是也下之衙役忘其性命者如府門役齊佩蘭設
騙各縣銀錢包宿李六縣戸房張文玉王立業侵本縣
庫銀嫖宿王菊花是也似此官役士庶縱慾濫觴廢棄
職業將見風俗日壊官常不整言之殊堪痛恨合行飭
逐為此票仰該道照票事理作速轉移大名道將一切
流來女戲娼婦嚴檄各該地方官盡行驅逐出境不許
仍前容留併出示曉諭士庶人等嗣後務要恪遵前禁
守其本業庶風俗不致頽靡而地方亦漸返淳龎矣併
取各遵依報查施行
　　再飭植樹浚井檄
耕鑿樹藝培天地自然之利裕吾民衣食之源此誠根
本之業但編户無知率多因循怠惰難與慮始唯賴司
牧諸人留心勸導督率力行久之自收成效使小民安
於利而不知本院於去年七月内有令各官督民廣植
桑麻多浚井泉之檄通行在案兹據安肅縣王令申稱
遵檄編為歌詞遍貼鄉村民皆爭先淘井報到四十八
村已得井二千五百二十有餘且教植栁以為水斗之
用又桑栽難覔凡榆栁之類莫不有利併作俗語遍貼
目今民皆扦插等情似此一邑勸勉有方民皆趨利而
爭先可拭目以觀成效矣其餘各屬曾否舉行厯久杳
無報覆盖徒視為虚文悉已置之髙閣深可痛恨若謂
方物不類地土異宜即有不宜於桑無不宜於麻者且
如榆栁之類乃最易生之物又不擇地而可期長茂者
至泉源與土脈流通無地無水即或原隰髙下不同一
邑之中間有石磧流沙亦自無多其土深壤沃之處無
不可為井此二事勞僅一時坐享長久之利民何憚而
不為官亦何憚而不勸也今閲王令所編歌詞簡切明
曉愚民易於省記擬合一併通頒為此票仰該道府查
照票内事理即通飭所屬恪遵原行并今檄事理寔力
舉行仍將發去歌詞照式刋刻遍貼鄉村諭民傳誦咸
使知利爭趨俟歳終將勸民植過桑麻浚過井泉造冊
徑報本院查核以憑分别殿最其去歳通飭因何不即
遵行縁由併取各屬回文彚詳報奪均毋違錯
　
　
　
　于清端政書巻五
欽定四庫全書
　于清端政書巻六
　　　　　　　　　　　兩江總督于成龍撰
　兩江書
　　優陞謝　恩疏
康熈二十一年二月初六日准吏部咨開文選清吏司
案呈奉本部送吏科抄岀本部題前事内開該臣等查
得于成龍係見任直𨽻巡撫兼都察院右副都御史江
南江西原設總督一員管理今將于成龍照例陞為兵
部右侍郎兼都察院右副都御史總督江南江西等處
地方軍務兼理糧餉操江仍帶紀録三次於新任康熈
二十一年正月二十七日奉
㫖于成龍清亷素著著優加兵部尚書兼都察院右副
都御史總督江南江西等處地方軍務兼理糧餉操江
寫勅與他餘依議欽此欽遵抄出到部送司相應行咨
案呈到部移咨到臣准此竊臣寒微謭劣猥䝉
皇上知遇授以直𨽻巡撫莅任一年有餘愧無寸長足
録
皇上不以臣庸鄙溺職復授以江南總督鉅任臣方慮
智力短淺時凜覆餗之懼乃又荷
殊恩令臣兼理江西督務撫心自問臣有何能而當此
兩江之重寄耶今邀
皇上不次優典加臣以兵部尚書職銜臣驚聞
成命不覺汗流浹背雖
皇上之寵眷日隆而微臣之愧悚日甚惟有益加黽勉
竭盡駑駘仰報
髙厚於萬一耳除臣䖍設香案望
闕叩頭外臣謹具本恭謝
　　請暫停江蘇舉劾疏
竊照文職官員定例二年舉劾所以澄叙官方鼓舞人
材甚
盛典也然必舉果循良則舉者知榮而未舉者知勵亦
必劾果貪墨則劾者知悔而未劾者知畏將舉不虚舉
劾不虚劾而
朝廷勸懲之典以立今康熈二十一年又值二年屆期
安徽所屬臣已恪遵成憲採訪得實照例舉行在案至
於江蘓一帶大小屬員臣虚衷體訪亦亷得其概然有
立身在名節之際而行事未必盡孚于民隠有行已在
清濁之間而舉動未必盡攖乎民怒葢賢非循卓之尤
貪非汚墨之甚恐舉之劾之不足以為未舉未劾者愧
勵安敢率為入
告臣請今次舉劾似宜暫停官之賢者臣奬進誘掖徐
觀厥成果其清操自矢初終不易臣自特疏
題薦官之不盡賢者臣仰體
皇上寛大之仁提命教誡以期自新萬一怙惡不悛臣
亦不時糾叅不敢稍為姑容庻激勸不爽而於澄叙官
方鼔舞人材或少有裨益矣
　　請豁民欠漕項疏
臣猥以菲材荷䝉
皇上特簡總制兩江當蒞任之初披閲臣署案牘恭誦
康熈二十年十二月二十日
恩詔内開康熈十七年以前民欠錢糧税銀及帶徵錢
糧該督撫查明保題到日豁免欽此臣伏讀之頃不勝
感誦
皇上加惠元元之至意即古之湯文無以過也雖經署
督臣徐國相謄黄頒行苐恐不肖官役仍敢違悖朦徵
臣隨大書告示分檄各司道通行曉諭并咨移江安二
撫臣會核民欠冊結具疏
題蠲去後乃於康熈二十一年六月十一日總漕臣邵
甘准户部咨為察核通庫等事康熈十七年以前未完
漕項錢糧一案查
詔款内開所關河漕一應情罪俱不赦免相應仍咨總
漕將此項錢糧速行徵完如有不完將經管各官題㕘
等因是部覆綦嚴追呼之令又將遍告閭左臣痌瘝在
抱輾轉思維竊謂
恩詔内河漕情罪俱不在
恩免者似指有悞河道漕運情罪處分文武臣而言原
未云民欠漕項錢糧亦不
赦免也且備查康熈十年欽奉
恩詔豁免康熈六年以前民欠而江南省漕項錢糧實
在已奉豁免數内又康熈十八年欽奉
上諭停徵康熈九年以前民欠幷康熈十八年奉
㫖豁免康熈十二年以前民欠凡漕項銀米莫不開入
民欠内一例蠲停今康熈二十年欽奉
恩詔豁免康熈十七年以前民欠及帶徵錢糧
天語相同並未指出漕項錢糧不准豁免字様是
皇恩浩蕩誠如天地覆載無不包容而部臣拘於另條
河漕情罪俱不赦免之
詔款復令追徵臣思畎畝小民任土作貢按畝輸將辦
折者曰條銀辦本者曰倉米總皆出於地丁一條編徵
從未另有一辦漕之田畝以故窮簷蔀屋凡有逋欠者
一聞
恩豁莫不舉手加額載道歡呼如釋重負不謂
詔下數月之後又有漕項不准
赦免之行復將則壤計丁分别追比竊恐小民愚昧未
易諳此規條保無有不肖官胥乘機弊混竟將起存之
民欠亦藉稱漕項朦徵紛擾大負我
皇上蠲恤之深仁者乎江南賦税甲於天下自兵興而
後轉輸邊餉撥協軍供不下二三千萬之多今遺此舊
項欠籍通盤合計不過尾數即有漕項之名又多係折
色減存實非運北漕糈可比是催徵徒詘於民力蠲免
無損於
天庾矧當四海昇平亟應休養財賦之源上培
國本伏祈我
皇上垂鑒東南民力凋敝已深
特沛恩綸一體蠲豁俾億萬窮黎仰沐
堯天舜日歡聲雷動歌誦
聖德於億萬年勿替矣除一面查取民欠細數冊結候
㫖遵行外臣謹㑹同總漕督臣邵甘江寜撫臣余國柱
安徽撫臣徐國相合詞具題
　　請補江寧知府疏
看得江寧知府一官不獨為八邑之表帥而實為通省
之領袖臣奉
命初到江南一切有關官民事務尚未周悉正須守才
兼備之員以補佐臣之不逮到任以來目覩江寧知府
陳龍巖老成持重亷潔自矢且其料理各項錢榖應付
過往官兵尤徵肆應之才臣深幸其得一良吏可以收
臂指之效而表式乎羣寮不意於康熈二十一年六月
十九日未時病故臣聞報如失左右手竊念
朝廷儲養人材固不乏才德兼優之儔但吏部銓選原
有定例今該府員缺部臣自必循資按格掣籖推補誠
恐所推者操守有餘而才幹不足或才幹可觀而操守
難慿以之經理重地難免覆餗之虞必得才守兼全如
臣任直隷巡撫所薦通州知州于成龍覇州州判衛旣
齊區畫一切事務庶可政修事舉勝任而愉快相應仰
請
皇上俯念江寧知府一官關係最重不拘銓選常例
勅部立速揀選或命廷臣會推清操久著幹練成效者星
馳赴任俾臣專心倚任地方幸甚微臣幸甚
　　留徽六太三營官兵疏
看得康熈十三年饒逆變亂以後所在煽動前督臣阿
席熈於要地之綢繆務早等事案内將江寧將軍下各
營閒甲兵糧一千名以六百名補入徽州營以四百名
補入六安營俱裁去叅將改設副將又太湖一營前任
江寧撫臣馬祜為汛廣難以綜理等事添設右軍守備
一員專管江南汛地俱各奉有
俞㫖欽遵在案今康熈二十年十二月二十日恭逢
恩詔款開軍興以來添設緑旗官兵應行裁汰者該督
撫提鎭詳查題請裁汰欽此當經前督臣移㑹撫提諸
臣幷行徽州六安太湖三營酌議裁汰去後據徽州營
副將姚𢎞信六安營副將周于仁太湖營遊擊李鳯翔
等請將原補官兵仍舊畱用並准安徽撫臣咨覆相同
臣查徽郡東聨德平樂興西接浮梁倒河匝處萬山之
中層巒疊嶂最為奸宄出沒之所臣檢閱舊案如逆賊
王跳鬼及饒逆侵犯之時悉因三省連界汛廣兵單不
敷防禦以致小醜陸梁此前督臣所以改設副將添佈
重兵彈壓也又六安一汛綿亘數千餘里與湖廣黄麻
等處相接實為江南西陲重地臣前任黄州府時剿撫
東山逆孽何士榮等厯覩江廣形勢但見英霍二處山
深谷邃伏莽堪虞非安設重兵不足以捍此巖疆前督
臣早已見及此也今二處官兵佈置周密地方稍稱平
静正宜安愈圖安綢繆未雨若拘於軍興以後添設之
名而裁此險汛之兵將臣恐不軌之徒伺隙思逞彼時
再議増兵安輯而地方已不勝其驚擾矣臣謂徽六兩
營官兵斷斷難以議裁伏查部文與
恩詔内議裁官兵似指有事省分題設重鎭而言至於
徽六兩營原從地方險隘起見且千名之兵又係通省
各營閒甲較於他省額外添設者不同若夫太湖一汛
臣自閩地赴任直省經由其間湖面廣濶一望無際港
㲼叢雜素為盜藪該營添設右軍守備一員耑司江南
汛地誠為營制起見更難與軍興後所添官兵一概而
論臣以事關封疆重務不敢膠執己見隨又備商昭武
將軍等議覆僉同是以謬陳臆議將前項官兵照舊畱
用臣非不知裁兵即以節餉然為地方計久逺則亦不
得為
朝廷惜金錢又何況三營所增之俸餉尚有額内應給
之原款乎相應仰懇
皇上俯念徽州六安太湖三營皆係山澤險汛續補官
兵准其照舊留用永垂經制其有益地方誠非淺鮮也
　　補撫標額兵疏
看得江寧安徽二撫標原添設官兵二千五百名經部
臣會議留為經制將督提鎮協各營内老弱裁汰以足
其數奉有
俞㫖移咨到臣臣隨移行欽遵去後兹准提臣楊㨗咨
稱江南地方廣濶外有江海内有叢山無險不備各營
額兵節經裁減處處兵單萬難再裁議將徽六二營所
裁續添兵丁一千名抵補尚不敷一千五百名再於通
省内地各營裁汰等因臣思裁補撫標兵缺雖部議於
督提等標汰除然未有不量其汛地之險易而槩行裁
汰者今查江南幅􁆟遼濶水陸兼防在在需兵而沿江
沿海為尤甚如崇明雲臺俱各孤懸海中金山柘林青
村南滙川沙吳淞黄浦又皆逼近海面京口一鎮跨江
設險咽喉要津且有漕白糧艘經由若夫泰州一營兼
轄興掘二汛民竈雜處地極其廣而兵僅三百四十餘
名是以上各營急需多兵彈壓均不便議裁此外内地
額兵共計止有三萬五千七百九十餘名而議裁二千
五百名所裁過多則營伍空虚汛守鮮不廢弛是撫標
兵缺雖取足於腹裏各營而汛廣兵單又不可不豫為
之所此提臣徽六二營裁兵撥補之議為有見也葢徽
六二營新裁兵一千名原係通省閒甲今以各營閒甲
而仍抵各營之裁汰祗以增足五萬五千之額原非另
外添設即
朝廷多此千兵糧餉非與國帑有虧而各營多此千兵
汛守則與地方有益相應仰請
皇上允臣所請將徽六二營新裁兵丁一千名即抵撫
標之數其餘一千五百名容臣於内地各營通融分𣲖
陸續裁汰可也臣謹㑹同具題
　　請寛裁兵疏
看得江省袁臨地方奉
㫖抽兵防守一案臣准部文隨移會江西撫提二臣定
議去後准撫臣咨覆議於袁鎮奉裁兵内挑選四百名
共足袁營兵一千二百名以資防禦臣查袁鎮標兵即
在各省保泰一案二年裁汰之數今所添四百名則係
新增而非額内抽撥且逆氛煽亂之後營兵多寡皆係
隨時佈置今地方平靖又須從長計議相險設防以為
經乆之計隨又備咨商酌去後兹准撫臣佟某行據布
政司張所志詳議咨覆前來臣查江右營制康熈十一
年前督臣麻勒吉題明設兵二萬八千八百二十九名
迨康熈十三年逆氛猖獗之後各營續添官兵共三萬
三千餘名逾於定額之數前䝉
皇上寛以二年消除則通省營制仍應照前督臣已定
之數為準其袁臨與撫標應添撥兵共一千八百五十
名即於此二萬八千八百二十九名之内酌量汛地險
易通融抽撥以成一定之制如袁臨地方關係緊要向
設兵八百名今議增兵四百名查饒州九江地處腹裏
尚可裒其有餘以補袁營之不足應於饒州營抽兵六
十名九江營抽兵三百四十名共兵四百名以足袁營
兵一千二百名之額又撫標應設兵一千五百名内本
標向有䕶衛兵五十名今應抽撥兵一千四百五十名查
南瑞鎮標南昌城守水師九江南湖水師撫建饒等營雖
無多兵可撥然皆屬平易内地較與銅鼔南贑等各營水
陸要汎不同應於南瑞鎮標裁兵七百五十五名南昌城
守營裁兵一百二十八名南昌水師營裁兵一百二十八
名建昌營裁兵一百九十名南湖水師營裁兵一百六十
五名饒州營裁兵八十四名共裁兵一千四百五十名合
以撫標原額䕶衞兵五十名以足兵一千五百名此則袁
臨與撫標應添應撥之兵數也至於撫建二屬既裁去提
鎮今應如前督臣原定經制仍復撫州建昌二營此外各
營官兵數目均循其舊惟廣信地方界隣浙閩深山邃谷
允為險隘該營原止設兵五百八十名不敷防禦今宜稍
為更定議増兵一百五十六名共兵七百三十六名查
撫州居南建兩府之中實為腹裏平易之地該營原設
兵七百八十名尚可議裁兵一百五十六名添入廣信
防守此則舊額與要地應復應更之兵數也營制既定
所有續添官兵統於二年之内消除全完以遵成議再
查裁兵之成議等事一案江西未經裁完官兵部議仍
照康熈七年會議之數限一年内裁足臣思江西自十
三年以後續添之兵三萬三千餘名過於原額現在紛
紛裁汰若再將額内之兵同時并裁未免艱於安插以
臣愚見似宜先將續添各兵儘於二年内消除俟裁完
之後容臣量度時勢再照康熈七年會議定數斟酌汰
除足額庶目前安插之兵免於壅滯而裁汰之數得有
分别也其各營有應復官弁及管轄汛地
勅書關防各項事宜俟部覆
命下之日臣另行查明具題外謹合詞宻
題
　　再陳請蠲漕欠疏
竊照康熈十七年以前民欠及帶徵錢糧恭逢康熈二
十年十二月二十日
恩詔渙頒令督撫查明保題豁免是不拘何項錢糧凡
屬拖欠在民者悉得概邀
恩豁天下臣民莫不翕然稱慶而江南窮黎被澤尤深
祗縁總漕督臣邵甘以二十年帶徵十四年漕項咨部
請示葢從帶徵之官不應仍受參罰而言而部臣謂所
闗河漕情罪俱不赦免令將漕項錢糧速行催完則因
處分之情罪而倂將民欠之漕項一倂不赦矣臣恭繹
恩詔款開止云民欠及帶徵錢糧督撫查明保題豁免
原未開除漕項錢糧不在赦免也且百姓按畝輸賦無
論或本或折俱係一條鞭徵其辦納漕項者並非另有
一等地畆即拖欠漕項者亦非另有一等小民似赦則
俱赦不應因漕項之情罪而牽纒累及漕項錢糧以
負
皇上浩蕩洪恩伏讀
恩詔款開一河道漕運闗係重大一應情罪俱不赦免
此款為慎重河漕起見然既指明情罪二字似因侵盜
河漕庫帑與工程未固漕運違悞者特行摘出與民欠
漕項錢糧原不相涉案查康熈十一年為災邑又被等
事彚報各屬等事彚報淮揚等事户部覆前江寧撫臣
馬祜各疏康熈十一年被災起存漕糧漕項及康熈十
年漕糧漕項俱准照數全免是因十一年之被災而并
帶徵之漕項一例豁免矣又查康熈十八年為備陳舊
欠無徵等事前江寧撫臣慕天顔請將康熈十年十一
年十二年民屯地丁并漕項未完銀米概賜蠲豁奉有
俞㫖允行而漕項又䝉豁免矣何况康熈二十年
皇恩肆赦普天同慶反將無徵漕項令窮簷赤子復受
追呼之苦乎臣謂康熈十七年以前一切民欠漕項錢
糧悉應一概蠲免在
朝廷不過去此無徵之虚數而窮民即得共邀免比之
實惠庶與
恩赦款例相符相應仰請
皇上俯念漕項錢糧即在民欠地丁之内准援往例
恩賜全蠲俾江南萬姓仰沾
聖澤歡聲雷動其樂利誠非淺鮮也
　　題留鎮江知府疏
竊照京口濱江負海地處衝要又當閩浙孔道素稱繁
劇且為旗營駐防之所軍民雜處豪暴間出非偏僻旁
郡可比臣駐劄省會撫臣亦相距稍遠耳目或有難周
所頼道府彈壓整頓良非淺鮮况知府為親民之官戢
兵以安民倚藉尤切臣自到任以來凡要地郡守之淑
慝尤必加意體訪目覩鎮江府知府高龍光守絶一塵
才長肆應革除耗羨屏絶餽遺真以實心而行實政他
如綏靖地方審理逃務調劑得宜旗民允服無忝表帥
允稱理繁之任似此才守兼優之員正可砥礪官方方
欺久任奏效乃因康熈十九年分漕船開兊違限案内
部議降級調用奉
㫖依議欽遵在案是龍光以遲悞漕船降調自應遵奉
解任臣又何容凟
奏但臣䝉
皇上委畀兩江重寄夙夜殫心全藉羣策効力相助為
理且鎮江與省會接壤勢如臂指旗民錯雜治理為難
于以保障而調劑之非如龍光其人者慮難仔肩而稱
職也伏查定例被降之官果係清亷愛民良吏許該督
撫題請留任等語又查康熈二十一年二月内安徽撫
臣徐國相為請
㫖事題留太湖縣知縣章時化一疏吏部援引廣東撫
臣金儁題留肇慶府降調知府張京鍷部覆准其留任
之例將時化覆准留任在案今龍光才守兼優臣知之
最稔實係清亷愛民良吏既與保題之例相符又與部
覆所述張京鍷留任之處相合况龍光陞授今職之時
原奉
特㫖補授則其才守久在
睿鑒中臣從地方起見為
朝廷惜此人才不敢緘嘿仰懇
皇上施使過之仁允臣所請
勅部議覆將龍光帶所降之級仍留原任俾得展布所
長以竟其用臣得以倚為車輔則劇郡得人而叢脞無
憂矣
　　特薦江蘇藩司疏
竊惟論人授官固當就才之短長以分繁簡若就官論
人又當按地之繁簡以定髙下江南賦重役繁民生凋
敝兼以水旱頻仍供億四出官斯土者長才欲黽勉而
回頭無進步之階短才困積逋而束手鮮周身之策案
牘日見紛紜催科日見繁苦求其痛自鞭策志期上達
者屈指不一二見也臣等荷䝉
簡命督撫呉中入境受事親見其難朝乾夕惕茹蘖飲
氷上以期答
朝廷委用之重下以期慰生民樂業之望細事必出於
躬親勺水必凛於夙夜舉凡屬吏公事進見多方訓誨
隨事禁飭嚴其守又察其所守之真偽勤其政又訪其
敷政之寛嚴莫不爭相濯磨矢心釐剔未幾而以盜案
降級者見告矣未幾而以逋欠落職者見告矣未幾而
以違限處分者見告矣在
朝廷乃不得不處之定例在各官亦不能自逃之罪案
故自郡守以及有司問其官則席不暇煖問其職則整
頓無心勢使然也即今
大計之典正以周官考績之法伸
國家彰癉之權所關誠非渺小而守令各官無一堪膺
斯選豈皆妄自菲薄甘居庸劣乎地實限之耳况藩司
為錢糧總滙數百萬之賦稅於此考成本省外省之兵
餉於此徵解大小屬員之賢否於此表率以至民生之
疾苦水旱之災傷於此嚴稽核而頼賑恤其繁苦百倍
於郡縣其責任亦百倍於郡縣苟非才能肆應氣堪百
折鮮不朝受命而夕僨轅矣如江蘇布政使丁思孔厯
任既乆㕘罰固多既不敢違例以入卓異之列又不敢
拘例以蹈蔽賢之愆臣等為地方人才起見敢合詞特
舉其政蹟班班敬為
皇上陳之外省之協餉江省最多此則刻不容緩者本
官自到任迄今解過協餉一千三百餘萬從無片刻遲
悞京口駐防豆草糧餉皆尅期解給即遇災荒之嵗亦
必設法接濟此其實蹟之見於軍餉者也用兵以來江
省前後奉造塢沙二船二百餘隻本官催辦工料竭蹷
恐後閩楚江西馬匹弓箭及駐防䝉古甲兵衣帽等項
捐助製備不以絲毫累民此其實蹟之見於軍需者也
蘇郡為閩浙咽喉軍旅徃來更换船隻連年絡繹不絶
本官措置供應親自儹辦住宿河干不辭勞勩此其實
蹟之見於軍行者也清隠地勸開墾共計陞科壹萬餘
頃而公私稱便又清増雜稅及補徵田房稅銀貳萬兩
此其實蹟之見於公帑者也各屬起解錢糧親自經収
不假手於吏胥批迴隨投隨掣又飭行各屬徵收里民
自封投櫃禁止火耗如遇災祲則量行緩徵使民力稍
裕而糧餉不匱此其實蹟之見於催科者也捐修蘇州
府學等處使寒生讀書其中資以膏火觀風所抜士於
丁巳戊午辛酉三科中式甚衆又設立鄉約宣講
上諭十六條及申明六諭家喻戸曉此其實蹟之見於
文學教化者也飭行各屬設立育嬰堂以育遺嬰幷施
棺以資掩埋發藥以救瘟疫此其實蹟之見於濟人者
也至於居脂膏之位而不以賄聞處奢華之地而不以
侈著公私絶其請託出入嚴其關防尤其介性貞操矯
然特立者矣乃以㕘罰糾纒無由振抜不惟本官之淹
蹇任事灰心凡勞吏之聞風亦皆短氣既不足以彰
聖明使過之仁又非臣等以人事君之義查前任撫臣
慕天顔曽以上海縣知縣任辰旦常熟縣知縣林象祖
俱有積逋未清特疏薦達業荷
皇上特允行取得備掖垣之選候補清華之列今思孔
之繁與難視二臣何止百倍耶倘臣等隠忍而漫為姑
置蔽賢之過與徇私等臣之所不敢出也臣等非不知
藩司為錢榖之府思孔為詿誤之身特疏為出尋常之
外不能不起人形似之議然而臣等之可自信者心也
所以報
皇上者心也况臣等深荷
皇上格外之知不敢蹈知而不舉之罪且思孔行已入
覲輦下仰祈
皇上親賜諮訪其人之才能賢否難逃
睿照如果臣等所舉不謬伏乞
皇上破格擢用則立賢之典可以度越千古且使凡為
臣子者皆感激思奮以希
特達之遇其於吏治民生未必無小補也臣謹㑹同江
寧撫臣余國柱合詞具題
　　乞休疏
准吏部咨開云云奉
㫖于成龍從寛留任餘依議欽此欽遵備咨到臣准此
臣捧讀
溫綸感媿彌深隨恭設香案望
闕叩頭謝
恩訖竊臣以庸材謬膺督寄年老疎陋一嵗之内兩䝉
聖慈寛留是臣之愚忱為我
皇上洞鑒臣安敢不期竭駑劣盡此餘生以仰報
天高地厚於萬一然
皇上之宥臣將謂臣之精力尚堪振刷以期效於將來
也伏念江南財賦重地事務殷繁而又加以江西兵燹
之餘尤宜調劑是非年富力強者難副其任今海宇蕩
平民物熈恬我
皇上勵精圖治日昃不遑恆惓惓以吏治民生為念每
盥讀
聖諭跼蹐不安臣勉力拮据思所以副我
皇上安愈圖安之意無奈兩目久昏兩耳不聰自去秋
染瘧之後復得怔忡之症毎辦事午夜心胸驚悸輒不
能寐焦思愈集則精神愈憊精神既竭則事務糊塗勢
所必然臣勉勵之念雖切而艱大之任自揣萬不能勝
是臣無禆兩江之治化實負期望之
聖心將來再有貽悞縱
睿慈曲加矜全臣有覥面目尸位素餐將何以砥礪寮
屬統馭士民耶伏乞
皇上俯念地方重大鑒臣老邁不堪供職
特賜休致臣沐
皇恩有生難報惟願生生世世圖効犬馬而已臣謹具
奏恭候
睿鑒施行
　
　
　
　
　
　
　
　于清端政書巻六
欽定四庫全書
　于清端政書巻七
　　　　　　　　　　　兩江總督于成龍撰
　兩江書
　　諮訪利弊通行檄
照得大弊不革則大利不興一縣有一縣之利弊一鄉
有一鄉之利弊自當因地制宜相時興革但兩江幅􁆟
遼闊一時耳目難週端在賢有司殫心匡理庶
國計民生兩獲安全況大江左右或邇年旱澇物力多
艱或兵燹遺黎瘡痍未起尤宜加意釐剔以臻至治凡
有利
國利民所當興者幾何事害政害民所當革者幾何弊
該州縣身在地方見聞必確合亟轉行諮訪仰該府官
吏照票事理即便轉行所屬州縣凡地方官政民情有
宜於昔而不宜於今利於官而不便於民或利所當興
慮阻撓於勢要或弊所當革苦積習之因循其最闗民
瘼安上全下事宜該府暨州縣務須明白指陳徑行詳
報本部院虛衷採擇極力舉行毋得假公濟私捨大言
小浮詞摭拾徒煩披閲並不許由司道府轉詳致滋格
碍
　　示親民官自省六戒
朝廷設官分職皆為治民而與民最親莫如州縣近来
積弊成習親民者反以累民甚有不知亷恥為何物而
天理人心四字置之髙閣不問矣噫吏治日壞如倒狂
瀾何時止乎用是偶採成言兼參時弊陳列六則朝夕
省觀自為猛惕倘反是道也王法不及必有天殃及之
矣謹列如左
一曰勤撫恤州縣之官稱為父母而百姓呼為子民顧
名思義古人所以有保赤之喻也夫保赤者必時其飲
食體其寒暖事事發於至誠保民者亦當規其飢寒勤
其勸化事事出於無偽葢無偽則有實心縱力有不及
與事有掣肘然此心自在即於萬分中體認一分亦百
姓受福處也昔陽城云撫字心勞知撫字必從心出由
心而發隨事加恤便有裨益若徒外面摭拾一二便民
好事以為得意亦市名也其去殘忍者幾希耳是不可
不戒
一曰慎刑法草木禽魚皆有生命不可恣意殺伐況人
為萬物靈其肌膚手足悉胞與也人不幸而涉詞訟又
不幸而於詞訟中受刑罰雖十分不可寛必須求一分
稍可寛處此吕叔簡戒刑書内所以有不輕撻不就撻
之説也至於囹圄福地昔言已及當思入此者皆無知
小民或有寃枉極可哀痛自然稍加體念若徒任意禁
獄與任意加刑甚有狥情面恣苞苴以下民之皮膚供
長吏行私之具者或身或子孫定遭奇禍是不可不戒
一曰絶賄賂為貧而仕雖乗田委吏止為祿養未嘗於
祿養之外有别徑也若舍此而外多求便利即為暮夜
楊伯起之四知言之已可凜矣昔人云士大夫若愛一
文不值一文又云從来有名士不用無名錢試思長吏
於民論到錢處亦何項為有名乎夫受人錢而不與幹
事則鬼神呵責必為犬馬報人受人財而替人枉法則
法律森嚴定當妻拏連累清夜省此不禁汗流是不可
不戒
一曰杜私派小民應辦正額尚且難應未知私派從何
起也不過頻年來軍需緊急如解馬賠馬與兵馬行糧
草豆衝途供應動以千百無計可支故有派之民間俟
日後銷價給發者如近来行糧價值檄行刋附由單之
末以防發給短少之弊是部院大臣亦疑州縣為先取
民而後發價矣不知先取後發雖至公無私小民之揭
借其利己經數倍況長吏派一錢則胥吏派數錢長吏
派一斗則胥吏派數斗有極不堪命者乎何如稍那正
供現價現買而即力請上臺迅速開銷并由單價直亦
多此一番周折昔人云於不得已中求一分擔當即人
民利益處也至於因公苛斂任意誅求種種乗機自利
不啻為盜取人定然自有後禍是不可不戒
一曰嚴徴收小民正供自有額賦外此分釐非可苟也
近来徴收立法著令自封禁絶火耗上之所以嚴州縣
者可謂周且宻矣夫為州縣而受上之禁飭即使無弊
自好者尚覺汗顔至為州縣而并禁飭之不靈倘有自
欺則有心者將視為何等乎古人云錢糧一節若肯請
減其善無量今錢糧不能減而去其錢糧中加增之弊
亦與減錢糧彷彿況鳩形鵠面衣食啼號此等困苦小
民欲陰搜其膏血縱令安然無事滿載還家後日亦必
生流蕩子孫以覆敗之是不可不戒
一曰崇節儉天生財物固供人用然必存不得已而用
之之心方能用度相繼倘奢侈任意飲食若流無論暴
殄固犯譴呵即費用必思取給是亦壞心術之萌蘖也
夫長吏近民雖自己足食尤當思民之無食者自己披
衣亦當思民之無衣者推此一心縱令衣食淡薄尚且
不能消受而猶欲起侈麗之想乎鄭俠語人云無功於
國無徳於民若華衣美食與盜何異夫衣食甚細而至
以盜相推此充類至盡惟恐長吏之稍奢也是不可不
戒
　　移江西撫院轉飭各屬妄借分捐咨
照得民間之困苦莫甚於私派有司之掣肘盡苦於分
捐江右各屬自甲寅以来賊寇蜂起征師雲集一時軍
需供應費用不貲如解送御馬倒斃置造戰船營房搬
運滿洲骸骨以及修理公署協濟科塲無不咄嗟立辦
維時事迫俱係動支正項及至事後算銷則有核減價
値者又有不准開銷者由是設處分捐之法包藏私派
之弊或草單半幅或飛簽一枝立催照數繳完不留一
毫形迹以致長吏焦心彌甚小民剜肉難堪恭讀康熈
二十年十二月二十日
恩詔一款内開康熈十九年以前用兵各省採買供應
大兵綠旗官兵糧草價值有經駁減者亦有尚未奏銷
者該督撫確查保題到日准銷等因欽遵在案則是從
前一切核減追補之銀俱在保題准銷之内又何有病
官累民之事但恐不肖官員與夫衿棍蠧胥上下扶同
打成一片猶借分捐名目仍然苛派里民本部院逺駐
江寜耳目一時難及仰祈貴院念切同舟嚴加禁飭并
查各屬如有不肖官員藉事風生妄借分捐從中濫派
致累小民立賜移示㑹疏
題參以儆溺職以甦民困
　　飭勵學政事宜
掄才為
國家大典造就培養實始黌宫況江南大邦係人才㑹
萃之地學道為通省文衡責任綦重務在精白乃心矢
公矢慎操守亷潔振拔孤寒庶不負
朝廷任使至意若懷不肖之念苞苴盛行致開奔競之
途徑竇百出煌煌
功令置若罔聞學政廢弛有江河日下之勢所以前經
左都御史魏
題請剔除十弊禮部覆准奉
㫖遵行已久謂可稍挽頽風乃本部院下車以来訪知
積弊多端有難悉數如上下交通則弊在有司表裏作
奸則弊在胥吏鑽謀賄托則弊在生童究之種種情弊
皆由學道無潔己之念不能正以率下以故難於杜絶
耳從来學道一官非進士出身不在是選當其做秀才
時若遇不公不明之學道必有大不平之鳴怨憤訕謗
而罵詈隨之何以自已做到此官則又躬自蹈之全不
記寒牕呫畢之苦寡亷鮮恥敗壞身名莫此為甚即謂
銅山金穴利令智昏不暇為潔身之謀然誰無子孫誰
不願子孫成名顯達而瞞心昧己贓私纍纍獨不畏明
有
國法幽有鬼神現在發覺則有身家性命之憂日後凋
零更受男盜女娼之報乎至於儒童赴試為士子進身
之階務須守正待時何必妄求躁進乃素封之家倚錢
神為作合紈袴之子恃竿牘以求通是父兄平日先以
自炫自鬻敎其子弟則子弟所習見習聞無非夤緣賄
賂又安肯潛心肄業以望學問之有成古来由白屋而
為公卿取紫青不藉門第載在史冊不可勝數更如近
代之王元美陳卧子皆江南人文領袖何嘗不出簮纓
世胄又何嘗藉祖父餘廕以取科第即此可作讀書人
榜樣爾等有此營求之費何不資其膏火慎擇良師俾
子弟下帷攻苦磨礪以須而必欲百般鑽刺以奪單寒
上進之路致使懷才自好之輩皓首窮經卒不得一青
其衿抑鬱沈淪愁歎之聲載道聞之心惻思之髪指誠
使爾輩翻然自悔各安誦讀不為習俗所移則考試官
無從射利雖欲不公不可得矣何患弊源之不清乎聖
賢學問祇在義利兩途蹈義則為君子趨利即為小人
由一念之公私分人品之邪正何不洗心滌慮勉做好
人本部院上體
朝廷右文作人至意下為憐才剔弊起見諄諄誡諭并
將訪聞各項情弊為十弊中所未有或有而未詳盡者
條分縷析如左
一學道私人大約以掌案長接為心腹掌案者以事歸
總握長接者以行近親隨輒敢大胆進言先瞰本官之
需用巧為借貸以充應及至到任後官吏閧聚一堂視
名教為貸利之藪私議進學補廩提等等項分别府州
縣之大小以定生童價目之髙下及將按試之日掌案
長接預遣積蠧副役并包攬棍徒潛匿本地方菴觀歇
家招摇説合串同門役水夫暗通記號奸宄莫測嗣後
學道按試止許隨帶謹恪書吏數名以供書寫著府州
縣等官嚴加􁆱檢進署直至試畢發案後方隨本官出
館到别府亦如之其菴觀歇家等處無許容留冒役棍
徒等人地方官仍不時緝訪拏究
一學道發牌考試各府抵境之日地方官借迎接為名
即用言餂私情預為結納及試生童之日又借提調送
考名色投謁進見或暗通線索或代達私書甚至考後
次日府㕔州縣等官借稱公事進謁而學道亦不時傳
見館門啟閉無常亦無禁鑰以致上下交通弊竇叢生
嗣後凡府㕔縣等官出迎該道槩行謝絶送考㸃名畢
各歸本署供職不得參見
一考試前一日府官送童生案冊教官送生員學冊以
備學道㸃名入試從来彌封編號印簿及塲内坐號紅
簿㸃名後即發該府州縣收貯所以發案之日止將原
巻發府拆對原冊填案近有司任意逢迎學道竊幸察
對公然收存道署不但夤緣者坐號姓名可以暗中摸
索并貴介子弟三代姓名註原冊之上如有囑托更覺
瞭然在目今後學道㸃名畢即將彌封坐號等簿當發
該府州縣攜回毋蹈前轍
一學道按試例應教官送考并府首領縣佐貳等官巡
捕其在巡捕等員巡視考塲或借効勞乞恩已屬不法
至教官為親臨屬員易通情弊甚有投認師生擅通薦
函並夤緣闗説等弊殊干憲紀今學道按試某處之日
預期㸃定巡捕二員量㸃送考教官幾員闗防供職試
畢發案後一并發放無許朝進暮出以杜私端
一童生赴試必由縣府二考錄取送道文章髙下務須
縣府秉公校閲庶真才得以上進近不肖有司視為具
文全無慎重之意有等故為少取以名數之先後分賣
價之低昻有等一味盡情依薦牘之差等為填案之甲
乙致孤寒而有抱負者屈抑不伸望道試如登天之難
即學道有意遴才亦無從甄拔因而改絃易轍謂此中
原無佳巻何妨受賕肥槖此念一萌上行下效府州縣
愈無忌憚真才何由得達今後嵗科二試縣府考拔取
童生務令公明閲巻不妨一覆再覆以杜傳逓代倩等
弊覆試既畢即發全案無得稽留以待鑽刺仍粘連三
巻送道察對筆迹如所取巻内有文理荒謬必係府縣
官徇情受賄該道即申報本部院以憑嚴究
一廩生保結原係稽察刑喪過犯冒籍娼優隸卒等項
不得混試近有不法劣衿受賄作弊朦朧濫保外更有
串通外府有文無行之人先作本縣儒童冒名赴考徃
徃倖獲及發案有名或索勒本童謝銀或朋奸覓人頂
買俗有沽切頭飛過海名色殊屬駭異嗟嗟取額幾何
寜堪此輩網利該道按試日先期傳集各學廩生逐名
嚴詢各具甘結所保儒童如蹈前項等弊罪甘褫革仍
加究處法在不宥
一進學儒童原分大中小縣著有定額毎大縣賄買人
多限於額數將本童填入窮僻小縣案内仍恐小縣攻
擊冒籍俟發紅案後巧令本童具呈改學仍歸本縣者
又商籍取數較多赴考儒童與民籍較少亦有以民籍
赴考儒童混進商籍者接木移花為弊匪細今該道務
期嚴核本籍秉公閲巻毋得混淆
一按試一府閲巻既畢即當發案或因私槖未飽故為
稽延竟將試巻帶徃别府童生則懸價以待入局生員
貧富又教官素所熟悉至有不肖教職故以富生姓名
聲言考置劣等嚇賄提拔貪婪無忌莫此為甚有蹈此
弊者該道即行揭報提處又捐納童生有一體發案之
部文尤不得藉口稽遲嗣後捐納童生陸續取齊外先
將取定正額童生於覆試次日即將原巻發府拆號填
名申報本部院以憑察對
一童生試巻必經發府拆號填名所以學道之權徃徃
知府得以操之因而交通闗節一切過付皆出其手不
惟去取竊擅甚至拿捏訛頭累千盈萬據為已有及學
道索取結局府官以業經紅案有名恃為無可如何竟
致白賴者學道亦以曖昧自悞不敢聲張惟有隠忍而
已此等大沒良心人傷天害理該道何苦徒損心術受
制於人名利交失自已不能逃鬼神之譴責子孫又必
受禍患之報應可不畏哉是在學道亷潔自矢則上下
體綂凜然具在自不受屬官之挾持矣
一試官例設挂號胥役收進文書學道職在衡文專司
學政無軍務刑名錢糧緊要等事近各府州縣鄉紳以
私函不便直達徃徃借現任官封賄囑門役擅行投逓
或因勢迫情邀以致真才淪落深可痛恨此後凡有官
封文書止許開口投逓如有請托私書該道即刻將原
封原書星速呈送本部院一併
題參至於沽名奔競所在有之而盜竊虛聲下江尤甚
毎借憐才二字藉口公薦聮名竿牘究屬朋利私心而
於孤寒實學毫無裨益亦當嚴行杜絶
一不肖官屬上下闗通交互作弊每遇一考於府取正
案試巻之外送空頭印巻多寡不等遇有身未赴考肯
出大錢及鑽求大来頭薦書者竟代作文字二篇居然
入泮此弊首當嚴禁其前列生童例應將原巻解部不
得擅行改竄至於刷巻等弊徃徃有之俱應痛革
一設科取士文武並重豈以學習韜鈐遂可視同弁髦
近日毎以武途忽視為狥情交際之具或送徃来過客
或賞巡捕等官乞恩或進士一二人舉人四五人明目
張膽扛説一名竟為成例遂有市井逰手無賴之人目
未識丁不諳騎射賄托鑽營濫叨名器一入武庠便約
結匪類三五成羣借衣頂為䕶身之符視衙門為壟斷
之地把持謗訕肆行無忌此皆係學道拔試不加慎重
於始致滋澆惡成風此後考試武途生童務須秉公校
視果係弓馬熟嫻䇿論優通方准拔取毋得縱意狥私
致使干城失寄
以上諸欵皆係本部院察訪最真切中時弊自示之後
該道務與各提調教職官吏紳衿人等洗滌肺腸實心
痛改得真才以報
朝廷振文教以吐士氣本部院斷不沒人之善定行特
疏奬薦倘怙終不悛陽奉陰違本部院耳目最近隨時
隨地宻行察訪如前十二弊有一於此立刻飛章入告
官則摘印子衿黜革候
㫖按律擬罪其蠧胥奸棍即刻斃之杖下本部院實心
實政斷不托諸空言使宫牆名教之地為爾等藏垢養
癰也
　　又
衡文者愛惜人家好文字爾子孫有文字定為衡文者
愛惜若一味愛錢只恐子孫縱㑹做文字決不出頭更
恐神鬼怒恨生出瞎眼子孫上長街唱蓮花落要㸔字
也不能彀了莫笑老夫迂談
　　興利除弊條約
照得州縣各官厲民積弊處處皆然而江南尤甚本部
院下車以来即訪有等不肖有司悖違
嚴㫖剝削小民而莫之恤因循陋規而莫之除本部院
恤民念切本擬將此等積弊據實入
告仍開劣員以昭貪墨闒冗之戒但初經蒞任正望各
屬悔罪維新之候姑從寛典除己徃不究外自今伊始
爾等各官務將後開積弊盡行痛革所有應禁各欵臚
列於左
一嚴禁火耗徴收錢糧照部頒法馬令花户自封投櫃
不許暗加火耗久奉禁例況經
功令創懲州縣各官自宜洗心革面乃訪聞江南下江
州縣徴収錢糧仍有火耗上江較為尤甚而江西州縣
火耗竟有毎兩加至一二錢不等哀此小民剜肉醫瘡
吞聲飲泣而不肖有司方且肥家潤槖坐致富饒恬不
知恥本部院念火耗之弊害民最衆而累民最甚務必
痛除盡革以紓民困如有不遵訪出定行參究該管道
府不行揭報均難辭咎
一禁止私派小民終嵗勤苦竭駢胝之力難完輸將之
供而不肖州縣徃徃巧立名色借端私派如條銀則有
傾銷解費之派漕糧則有修厫監兌之派由單編審則
有刋刻紙張之派種種名色弊難枚舉甚至江西地方
有湖差蘆差門差竈差横徵苛斂更可駭異本部院頗
有所聞俟亷訪得實旦暮具疏糾參如各官能及早猛
省痛自湔滌本部院姑開面網准與自新若怙終不悛
陽奉陰違或經訪聞或被告發立行參處斷不姑息以
貽一路之哭也
一嚴禁餽送從来寡所用斯亷所取未有用之極繁多
而取之能亷潔者也本部院訪得兩江官員専事彌縫
惟尚交際司道府㕔州縣生辰令節到任署任卸事自
下而上無不逓相餽送視地方大小區别等差盈千累
百目為舊規於是官評之賢否吏治之勤拙俱不可問
且此等餽送不出於錢糧之加徴火耗則出於詞訟之
婪取贓私以小民之膏血供多官之結納民生何以得
遂物力何以得阜也本部院下車清介自持誓不受屬
員一毫餽送爾司道府㕔州縣務期共相砥礪痛絶餽
送庶幾懸魚瘞鹿之風逺逮古人而飲水茹蘗之操更
重今日倘視具文藐玩不遵本部院訪聞得實白簡具
在斷無寛貸
一訪拿衙蠧澄叙官方必先剔除衙蠧盖此輩浸潤蠱
惑於本官不曰某項舊規可取則曰某事前官曾行且
曰上司交際平日費用勢不得不取資於此大佞似忠
本官一墮其術遂招摇兠攬顛倒是非播弄威福本官
利其暮夜之金甘受捉鼻蠧役憑城依社小民側目含
寃毋論刑名錢糧大小衙門在在皆然緣積蠧久居衙
門或父子兄弟出入朋充或已役滿而仍前干預本官
不肯破面驅除以致流毒無窮今後各官嚴行覺察如
有積年蠧役及干犯前項種種情弊者即速開具欵揭
呈報本部院以憑盡法究處如敢扶同徇庇及將小𤯝
微疵揑飾塞責者察出參究不貸至於經制之外容留
白役并照定例
題參各宜凜慎毋以身名輕徇下役
一訪拿光棍剪蟊賊所以培嘉禾鋤强暴所以安良善
本部院訪得兩江地方有等光棍交結匪類串通衙蠧
或指逃嚇詐或唆盜妄扳凡温飽素封之家輒行嫁禍
搆害睚眦殺人道路側目是使熈皡之盛世尚有痛心
疾首之民地方官寜不重負職守耶自示之後如有此
等光棍横行無忌殘虐小民者立即呈報本部院以憑
盡法處死至江寜鎮江有扒手蘇州松江有打降皆地
方喇虎該有司一并訪拿重處以絶奸宄姑息容隠察
出並究不貸
一禁止問刑遲延案無留牘斯獄鮮沈寃屢奉
俞㫖内外問刑衙門事件不許遲延至於易結之事故
意遲延不結從重處分欽遵在案今本部院聞兩江各
衙門一切事件不遵限完結經年累月株連蔓引羅織
鍛鍊甚而久滯囹圄瘐斃民命抑或男女無别致傷風
化至於户婚田産易結細事亦必曠延日月以致小民
抛家失業及批允發落又有羈比罰贖之苦迨事完釋
放已四壁蕭然室如懸罄矣言之深可痛恨今後各衙
門事件詞訟不拘大小俱要遵限完結易結細事隨到
隨審即行省釋並不得濫罰贖鍰敢有故違或經訪聞
或被告發
題參重究各宜凜遵毋貽後悔
一嚴禁借旗放債駐防滿兵皆係
禁旅大臣綂帥戍守紀律自是嚴明斷無縱容旗丁盤
債虐民之事但地方無籍奸徒影射旗勢或串同旗下
家奴等狐假虎威狼狽作奸違禁取利及印子錢名色
盤筭估折稍不遂意鞭撻橫加小民無可如何殊干法
紀今後如有此等奸徒借旗盤債行兇虐民即行呈報
以慿㑹同將軍嚴審如平人立置重典如係有職人員
請
㫖革究决不輕恕
一嚴禁濫差衙門差役禁戢猶懼不法若濫行差遣則
猶虎而翼其不至噬人者鮮矣本部院訪得司道府差
下縣縣差下鄉俱足為民害而府縣差害民尤甚葢司
道差去民間稍逺故其害民猶少若府差有每年坐催
地丁兵餉名色此輩謀票入手攜朋引類一到該縣庫
胥户役皆有初見禮儀縣官間有賞賚此役久住該縣
需索無厭稍或不遂凌轢長官咆哮公堂無所不至再
如縣差下鄉承催錢糧拘提人犯酒食差錢狼貪豕􁂪
窮鄉僻壤辱及婦女幾無天日尤為切齒今後錢糧事
件立限完解司道府不得擅差一役下縣州縣錢糧務
要遵照禁革里排頒發限串令花户自封投櫃截票歸
農至於詞訟非人命逃盜止許原告領牌自拘俱不得
擅差一役下鄉如有故違事發官則飛章參奏役則立
斃杖下决不姑貸
一嚴禁濫收監倉犴狴之設所以收禁重犯非濫及無
辜輕罪也兩江虐政不論重輕罪犯輒擅收監而獄吏
禁卒百般凌虐多方索詐甚而打兇打肥名目及劣員
殘逞勒取病呈等弊種種惡蹟難以罄述今後除死罪
重犯照例鎖􁀙外其餘輕罪人犯不許概加桎梏至於
催科詞訟並婦女非犯重罪不許收禁佐貳衙官不許
擅將人犯收寄倉舖印官躬親督視囚糧按時給發夏
月不時灑掃以除瘟疫冬月量給草茵以免凍斃倘有
故違仍踵前轍者許各犯家屬奔控轅門以憑提究
一嚴禁捕役非刑私拷獲盜未經到官豈容捕役先取
口供臨審方可動刑安得奸徒私加酷治本部院聞兩
江捕快人等每於初獲盜犯未經到官輒私帶荒郊慘
拷酷弔名為坐索或誣良認盜或授意指扳箠楚之下
能無妄供而捕官希圖結案朦朧成獄黒寃難辨聞之
眥裂今後獲盜不許捕役私訊拷打如非拒捕格鬬而
本犯被傷者定係前弊該本官即行嚴究捕役倘有不
遵官則
題參重究役則立刻處死决不姑貸
一禁止保歇省㑹府縣歇家最為作奸犯法之藪故定
例歇家與衙蠧同罪法至嚴也其在省㑹府城者外府
州縣解錢糧則包攬投納使費更有洗批那移之弊解
人犯則包攬打㸃行賄更有主唆扛帮之弊至州縣歇
家包當糧里代納錢糧及至侵漁缺欠逃脱無蹤有司
恐碍考成勒令花户重賠小民含寃莫訴再而主唆原
被刁訟興詞及至兩造明知悔悟而詞入公門欲罷不
能彼且徐收漁人之利此等歇家甚於陷穽愚民無知
誤堕身家立破罪不容誅該地方官嚴行查訪據實嚴
拿究擬如狥私阿縱定以失察參處决不姑息
一嚴禁訟師兩江地方俗尚健訟小忿輒裝大案逺事
揑稱新寃載鬼張弧問官無從詰審揆厥所由皆緣奸
惡訟師不照本人據事直書採揑株連希圖聳聽及准
理之後兩造茫然更且從中主唆恐嚇詐騙未及對簿
而原被之身家幾傾於訟師之手言之殊堪髪指示後
代書止許直書情事不得别有增減仍填代書姓名如
審有虚誣者提代書從重嚴究其有過惡昭著訟師地
方官并訪拿解轅門處死不貸
一禁止取用行户江南雖商賈輻輳衆貨聚集人物繁
華然皆逐末之輩揭本借貲聊以餬口兾得微息至江
南地方十室九空生計寥寥再而江西當用兵之後瘡
痍甫起凋瘵未復官斯土者宜如何潔已愛民軫恤撫
綏或可漸復元氣乃兩江弊政各官凡一應日用等物
無不取用行户或短價虧欠或勒掯不給以致資本消
乏一㕓既匱八口啼飢本部院稔悉此害殊堪髪指自
禁之後各官有蹈前轍者許諸色人等赴轅門喊告審
實立即
題參以為貪黷剝民者之戒各宜警省毋自貽戚
一禁止奢靡佚逰禮莫重於婚喪俗莫敦夫勤儉本部
院察家禮載親喪一節三月而葬謂附棺者必誠必敬
乃爾江南地方多尚虛文半縻於佛事半惑於堪輿以
致停棺不葬久而風火暴露皆不可測既愧人子之心
且失慎修之禮至於兒女婚姻競尚華侈每因百兩未
爛盈門遂致三星徒賡束楚奢既越禮遲則愆期均非
風俗之美他如牛首春風秦淮夜月以及各處招提名
勝不過騷人韻士借以為逰覽非四民恒業所可留連
甚至良家婦女駢肩累迹燒香拜愿自招輕薄致啟釁
端尤為可恥今後地方親民各官諄加勸諭喪葬以禮
婚姻以時勸以務本慎以逺恥俾風俗一返淳龎斯世
道永安熈皥矣如有不遵查出重究
一嚴禁兵丁虛冒離次失伍已為軍法所不容虛名冒
餉更屬
王章之難宥兩江為東南重地汛防戍守最為喫緊本
部院訪得各標營將弁多有坐佔名糧或數分十餘分
不等而營識本身之外亦坐佔一分者此等坐佔之糧
差操不與獨於提鎮㸃名時令其僕厮披執應名而已
是使
朝廷嵗糜養兵之餉而不獲收養兵之用墮軍實而干
法紀莫此為甚自示之後各營戰守馬步兵丁俱要現
在實數不許仍前坐佔虛冒如敢故違訪出定以軍法
從事决不輕饒
　　嚴禁漕弊各欵
照得徴兑漕糧弊竇多端雖經本部院屢飭通行嚴禁
但恐所屬印運各官狃於故習不思閭閻困苦不念身
家為重仍然陽奉陰違恣肆勒索殘虐吾民亦不可定
今值開兑伊邇所有漕弊事宜合再摘欵嚴禁
一禁旗軍勒索之弊夫漕糧官收官兑原不令軍民㑹
面此定例也自五米十銀之外不許多有加增近聞旗
丁驕横不曰米色不佳則曰私增斛面掯勒多端乃於
十銀額支之外毎石又加銀六分名曰六銀相沿日久
遂成錮例其銀以厫書經收入手臨兑轉給而厫書藉
此名色又復加斂分肥嗟嗟小民有限脂膏何堪如此
剝削深可痛恨示後如有運弁狥縱不法旗丁串同厫
書借端勒索或經本部院訪聞或被里民告發官弁飛
章指參丁書立拿杖斃
一革差擾之弊各屬徴收漕糧從前俱係差催致小民
以有限之金錢填若輩無窮之谿壑本部院深悉民間
積困不苦於正供而苦於差擾今催納漕糧止許照地
丁設立滚單之法屇限不完再發木皂行提使百姓省
一分之差費即可早完一分之正供如有違禁差擾定
行糾㕘不貸
一禁奸棍包納之弊米色乾圓潔浄最為第一要務近
訪有地方光棍人等住居倉旁借開張米舖為名攬收
里納糧米多勒費用代為完交累百盈千掗派粞碎糠
粃串同厫書倉役人等機乗早晩無人之際一槩混斛
厫内致啟旗丁掯勒之端厲
國病民深可痛恨示後如有奸棍仍前包納紊亂漕規
者司漕各官訪實即行鎖解轅門以憑立斃杖下
一禁舵水擁擠倉塲之弊收兑漕糧重地理宜肅清止
許一旗一綱領兑原不容帶領多人致滋鼓噪示後如
有運弁不遵示禁仍縱不法旗丁多帶舵水人等蜂擁
倉塲灸詐兑費凌辱官役者監兑府㕔各官立刻揭報
以憑嚴拿究處
一革倉夫穴竊之弊倉夫一役不過専司啟閉而設然
此輩居住倉側慣借㸔守為名遂敢作奸偷米是多一
鼠竊也及至兑運之後又將存倉竹木潛行拆取致累
里民備辦今應斥革逐令歸農不許仍住倉側每晩印
官親臨封倉另選誠慎人役左右巡緝如有抗違不遵
除拿倉夫處死外并將司漕各官從重指㕘
一革雜派淋尖之弊小民終嵗勤勞粒粒辛苦而狼戾
者視若泥沙毎於兑漕之時借稱驗收樣米名色棍蠧
羣踞水次任意勒索甚至開倉神福有費紅單酒席有
費糧差總書有費奏銷算帳有費百計取盈不饜不休
及至糧米入厫必要踢斛淋尖多索耗米不等鄉民任
其蹂躪莫敢誰何示後如仍踵前弊一經訪聞或被里
民告發官即飛章糾㕘蠧役立拿杖斃
一禁包歇充當之弊漕催五年一輪承管各甲之米其
倉中修葺鋪墊皆其事也然而鄉愚不諳書筭毎毎倩
僱積年棍蠧包攬代充因而串通蠧書共相侵蝕以致
虧米缺兑貽累匪輕今務令正身充當如有奸棍包充
作弊司漕各官查拿解轅處死
一禁對支䘏米之弊各邑孤貧䘏米此
朝廷優養無告之民向有勢棍富豪利其有此䘏米可
以兑給漕糧先將銀米借貸及至兑漕之時取盈扣筭
在豪富則圖利而不仁在孤貧則抵債而愈困更且共
相垂涎支給觀望不納悞漕病官莫此為甚本部院深
悉其弊示後各邑務須漕糧兑足即將存倉之米照數
給領一槩不許兑支如有勢棍富豪不遵示禁仍蹈前
轍者司漕各官訪實即行鎖解轅門以憑立斃杖下慎
勿狥隠并干未便
一禁厫書飯食之弊各屬徴兑漕糧毎用書役司理其
事名曰厫書其中遂有索費之名則曰飯食里民計米
付銀勢不可缺而且侵蝕折乾徃徃缺兑悞運仍派里
排賠補名曰厫欠錮弊相沿牢不可破如有此等情弊
訪實官㕘吏處不貸
以上各欵皆切漕政錮弊本部院不靳諄諄誡諭無非
欲爾官弁丁役人等痛改前非嘉與維新之意如果實
力奉行革除積習自當分别奬勵倘仍怙惡不悛剝削
小民者官即飛章指參役拿立斃杖下法在必行斷不
姑寛各宜猛省毋貽後悔
　　通飭各屬私派納訪檄
照得訪拿衙蠧原為除害安民如各該衙門果有大奸
巨憝贓真証確者應即按名拿解聽候發審追擬以彰
國法近聞江右各官每借訪拿名色上而司道下而佐
雜等役莫不有派名曰納訪竟成貿易盈千累萬公行
比追上官惟思納訪銀兩一任大奸巨憝槩不查拿蠧
役既完納訪銀兩愈肆咆哮横行婪詐以致蠧弊日深
民害愈烈興言及此殊可痛恨除現在宻訪參拿究處
外合行通飭為此票仰該司官吏照票事理即便移行
所屬各衙門一體遵照嗣後務宜痛改積習持亷秉公
將該衙門積奸大蠧不時亷訪揭報以憑懲究不許仍
前上下通同私訪派納婪贓庇蠧敢有故違法紀怙終
不悛該司即將貪黷官員揭報參處慎毋瞻狥
　　弭盜安民條約
照得江南一省幅員遼闊盜賊竊發所在有之或剽掠
閭閻之間或肆劫江湖之上為害於民殆無虚日抑思
此盜賊者莫非
朝廷之赤子良由該地方官始則撫綏鮮術既不能禁
民之不為盜繼而弭戢無方又不能化盜而歸於民因
循忽視俾流毒未有底止將何以肅郊境而臻寜謐乎
本部院欽承
簡命委任封疆目擊地方情形為安全黎庶之計禁暴
戢奸所宜亟講因於體訪籌畫之外博採輿論分别諸
條如陸路之首重保甲水路之嚴飭汛防是為弭盜之
大綱而其餘各欵亦皆旁搜斟酌歸於至當無有剩義
用是刋刻成編徧行各屬轉相告誡務在家諭户曉使
知本部院保䕶民生至意雖窮鄉僻壤水澨山陬咸令
恪遵毋視為紙上之空言也況保甲之法久經奉
㫖而向来地方官視為故事行之不力以致奸民匪類
改革無期凡膺民社之寄者豈不有忝厥職自發條約
之後各宜督率居民實心舉行如果勸諭周徧約束精
嚴使盜藪肅清居民安堵本部院定行特奬倘仍前玩
愒或陽奉陰違以及借端需索本部院一有訪聞官吏
及保甲長人等分别懲處斷不寛貸末欵言之詳矣宜
各凜遵毋忽所有規條開列於後
一設甲長凡十家立為一甲務須各該州縣印官刻意
勵精以實心行實法單騎簡從躬詣各地方查編毎一
甲之内秉公遴選端正勤慎殷實老成之人一名舉為
甲長稽察九家咸聽約束慎勿狥私濫舉亦不得轉委
衙官借端生事仍令九家各開男婦姓名年貎自祖父
母父母及本身妻妾至子孫婦女與同居同姓異姓族
戚並僕婢等人口作何生業盡數開列門單交與甲長
以便識認稽查其甲長亦將本家家口照前式開列門
單聽九家互查均毋遺漏隠瞞違者重究
一取互結甲長既已遴舉十家俱應聮名互保其保結
内開某某家士農工商各係作何生業平日俱無窩逃
蓄盜交結匪類勾旗訛詐闖將打降兇酒撒潑嫖賭為
非刁訟抗糧等項如一家有此等事犯九家甘受連坐
互結一張公同書押交付甲長以便編入甲内倘有前
項不法之徒而九家朦混具結者地方官查出除本犯
照應得之罪究治外九家各責三十板枷號兩箇月其
抗違不遵入甲者一併重究
一准自首遷善查互結之法既行倘十家之中有某家
平日係窩逃蓄盜交結匪類勾旗訛詐闖將打降等項
九家不敢互結者許本人報知甲長注簿仍赴官自首
改過咸與自新地方官另記一冊開列姓名或他處舊
案扳犯許將本犯某年月悔過首詞叙入以開生路或
怙惡不悛地方官執法究治如力不能制者立刻申報
以憑核參拿問其餘兇酒撒潑嫖賭刁訟抗糧者九家
不肯互結亦准報明自首另記一冊開列姓名不時稽
查有無改過實迹違者重究
一立甲簿凡十家之内有出外行走者即報明甲長今
徃某處作何生理勾當甲長注入簿内回日仍報明甲
長某日事畢回家即於簿内本人出外事由之下注明
以便稽查或恃强不報或詭秘不報八家查明某不在
家即報甲長注簿次早報官拿究倘鄰近州邑適於此
日此夜失盜即移解㑹訊如八甲通同隠諱不報甲長
每晩查某不在家即眼同八家注簿次早報官先責八
家各二十板枷號一箇月後拿本犯審處又如十家之
内有親戚朋友来相拜望者即報知甲長本家有某處
某客某親同行幾人是何姓名或步或舟或騎或轎帶
何行李来此甲長即注入簿内或本日即去或隔宿而
去本家仍報明甲長於前報項下注明以便稽查或恃
强不報或詭秘不報八家公報甲長注簿報官拿究或
八家通同隠諱不報甲長查出注簿報官拿本家與来
人審明口供如来人来厯明白任其回去本家仍以失
報責二十板入家各責十五板如来人不端即差役押
解原籍地方官查收注簿取收管於本處簿内注解收
訖本家責四十板枷號三個月八家各責三十板枷號
兩個月以上二條甲長通同隠諱一經地方官查出將
甲長加等重究
一稽甲長十家之中遴舉甲長或不諳書寫即煩鄰佑
識字者登記或甲長有事他徃即報明九家公同注簿
將簿交付甲内老成持重之人收管登記甲長回日仍
公同九家將回来情由注簿將簿收回如甲長家有親
客来徃亦照九家例注簿違者一體治罪
一設保長各村莊居民一甲以至數十甲若無綂率則
涣散難齊呼應不靈今應約以十甲為率該地方官再
加遴選舉一端方公直老成勤慎之人充作保長以綂
率之料理地方各甲咸聽約束將花名交付保長保長
將各甲合總報官以憑稽查如小村莊止有一二三甲
不等應將附近村莊甲長聮成一處公舉保長料理約
束一如前制俟一年後另選更换以察功過而防弊端
倘有不法保長借端擾害地方一經察出或被害告發
俱照衙役犯賍從重治罪
一分鄉紳十家之中有京外仕宦或見任或里居及未
出仕之進士舉人不便與庶民同例編查但逃盜肆害
不特官民交困紳衿亦受荼毒厯厯有案可稽今應該
地方官酌量另立一冊務令各宦將實在家屬僕從人
等盡數開列冊内送地方官備查各宦仍互相稽察倘
有違悖
功令者公同舉首地方官轉申按治如法倘係鄉居紳
宦願編入村莊保甲者聽從其便至於一切微官如在
京異途雜職及在外文官州邑佐貳以下武官守千以
下及武甲科並貢監文武生員等項每州縣多者不下
千人少亦數百及百餘員名不等若另列各冊散漫難
稽應與齊民一例編入保甲違者重究
一恤窮民凡十家之内有窮苦民人不能度日者甲長
同保長報知地方官另造一冊設法養濟如此等人民
既不敢出外行走又無地土生意為民牧者不加存恤
必致轉於溝壑如保甲長不報罪坐保甲長如已報地
方官任其飢餓喪命或典僱旗下苟延嵗月本部院訪
聞地方官以不職糾參若能設法養濟四季詳報存案
以憑記功舉薦
一修整牆柵凡市鎮鄉村各有牆垣門柵原以慎啟閉
而資衞䕶此舊制也乃年深日久率多毁坍今應各照
舊制逐一補葺堅固保甲長公訂一簿輪流派撥某日
某人幾名㸔守柵欄某人幾名承值查夜俱登記簿内
或遇盜警本村放砲敲鑼如有寺宇之處以鳴鐘為號
該地方居民同心協力一齊救䕶如堵禦盜賊不致入
柵行劫者巡夜同守柵人等報明地方官酌賞銀五錢
保甲長賞銀一兩如已入柵欄力能救䕶不致失事者
巡夜守柵人等並保甲長賞亦同前至於力能當塲打
死擒獲盜賊者巡夜守柵人等并保甲長報官加倍賞
銀一兩仍令本地方人等置酒食酬勞倘先事不能知
覺臨時不肯救援以致盜賊入柵劫去財物拷傷失主
者鄰佑并巡夜守柵人等及保甲長一併究治敢隠諱
不報者十家俱以通賊論再照各地方編派夜巡守柵
人等徃徃舍巨族而責貧民夫貧民不過孑然一身耳
何須防賊所應防者正為富貴之家起見乃不輪流㸔
守反使貧人常川代為巡察甚非理法之平嗣後不論
貧富一體派守違者從重究處其鄉紳亦應遣家屬輪
當永著為令
一建敵樓各村莊既設保甲長督協守禦必須敵樓方
得逺視廣聽今酌定凡村莊居民有過百家以上者即
於本村之外建造敵樓一座務比本村房屋高長數尺
以便逺望其樓基不論亂石磚塊和以膠泥俱可築壘
止取厚實堅固勿事粉飾上葢小樓一間内置炮一桿
鑼一面每日於各甲之内輪派一人晝則四面瞭望夜
則徹夜支更凡遇有事立刻放炮鳴鑼使本村保甲長
早得糾衆格鬬其附近各敵樓聞聲亦即放炮鳴鑼一
齊接應各保長即率所管甲長一面分撥堵截要路一
面合力救援賊勢既孤我衆益鋭不難當塲就縛矣如
能殺死及擒獲賊徒者在事人等每名賞銀一兩甲長
及守敵樓人毎名賞銀一兩五錢保長賞銀二兩若擒
殺十名以上大夥强盜者加倍賞賚仍俱令本地方人
等備酒食酬勞如賊至本村不行放炮鳴鑼者罪坐保
長并守樓之人如保長已聞放炮鳴鑼不速傳甲長者
罪止坐保長如保長已傳知甲長而甲内人丁不速救
禦者罪坐甲長并不救禦之人更有堵勦不力或當塲
退縮觀望致賊逸脱者酌審情形分罪保甲長至於分
撥堵守要路放賊走脱者即未受賊賄亦行嚴究若聞
鄰村鑼炮不行接應及保甲長協救不力者應罪坐鄰
村保甲長守樓人等法在必行均毋玩忽
一置器械各村莊既建造敵樓置有炮鑼矣凡遇盜警
自應㑹衆救援奮勇争先全資器械嗣後各家俱備門
棍一條如有鳥鎗弓箭腰刀鐵尺長鎗鐵义之類亦准
開明報官量留鳥鎗弓箭數件地方官書押鐫刻於上
仍給本主甲長同本主具領存案止許防䕶本村及救
援鄰村不許攜帶别處行走如有遺失從重治罪其餘
盡收入官照物給價如有匿藏甲長與八家首報本家
以通賊論如甲長八家未經察出被旁人首報甲首與
八家連坐至於刀尺鎗义槩鐫本家姓名當官驗明登
記簿内以便稽察違者重究
一防積賊夜行有等兇惡地方一村都是盜一家祖孫
父子世世做賊互結之法如何行得甲長是盜九家是
盜明是强盜保强盜此處沒奈何祇得亦編成保甲姑
入羅網大約良民多賊盜少務擇有身家有才幹的做
一保長立禁止夜行木牌時刻叮嚀各家甲長大家隄
防㸔眀這一村的出路去路於要𦂳路口埋伏鄉夫如
遇此村人黒夜行走即行綁鎖次日稟官嚴審如無謀
劫實迹治以夜行之罪如此防閑日久彼不得動手或
稍斂盜心亦不可定此蓬生麻中不扶自直之謂也著
實奉行違者重究
一禁闖將打降邇来最為民害者無如闖將打降陰奸
匪類動則蜂羣拉㑹不時結黨狐行入其局者豪强逞
兇犯其鋒者身家立碎若輩雖不為盜而其為害更甚
於盜嗣後責成各旅店酒肆留心宻察凡投宿人等如
有冒稱旗下出入不明或假托投文並無驗照即係前
項罡梟陰惡宻速報官查挐審訊明白從重治罪如無
為非作歹實迹該地方官差役押解回籍收管倘有前
項棍徒旅店酒肆容留住宿隠匿不報一經官司察出
或被知情首發先將店家重責後挐本犯審處違者重
究
一稽察旅店凡城市鎮集居民開店接客須定一簿每
晩投宿之客同行幾人務查問客衆姓名係何處人氏
今徃何處作何勾當生理有無弓箭什物或自備馬騾
或僱長脚將騾馬毛色認明如乗船則係某處寫載坐
轎又係某處僱夫幾名其孤客步履有無行李盡數一
一登記簿内次早或去或住報送甲長察閲如有来厯
詭秘語言謊張蹤迹可疑者即宻傳甲長保長窺伺去
向夜晩小心隄防次日勿令早行以備不虞如玩忽不
記他處失事行查店家簿内未開者從重治罪
一訪擒大盜各屬有等積年大盜黨羽繁多布置週宻
地方人等畏之如虎敬之如神稍有拂意即飛簷走壁
暮夜殺死全家凡屬良民口稱犯了王法止一人死惱
了大盜則全家死因之寜死王法決不敢惱大盜也從
此思之求一不敢互保之九家不可得矣隠忍獻媚求
保身家誰敢不保大盜如此保甲竟為養盜圈套言之
殊堪髪指嗣後地方官當以弭盜安民刻刻在念先訪
大盜姓名確實巢穴宻稟本部院務憂深慮逺設法擒
挐立斃杖下王法既行則良民有所倚靠氣直膽壯互
保之法方能著實行去切勿偷安隠忍釀成大害自干
不職嚴參也慎切慎切
一懲窩盜强徒竊賊尚有一時無知誤入夥内事後猶
知悔改惟有一種積惡巨窩每於鄉里間假為豪俠氣
象暗訪某處有殷富之家串通捕役勾結無賴兇徒一
呼雲集劫財之後坐地分贓及盜犯被獲又為夤緣賄
縱甚有指使黨類别劫資財以供使費遂致大盜横行
益無忌憚嗣後地方官督率保甲長留心細查各甲内
如有窩盜實迹之人許保甲長同八家連名公首立挐
嚴審解報其於獲盜之日先究真正窩家一體正法若
捕役教唆誣陷平民定行反坐該地方官仍大張示諭
一切
赦前窩犯文到之日速將從前窩盜緣由一一自首免
罪若更能舉發盜黨擒挐審實者另加賞賚
一察旗盜江南無賴奸民徃徃投靠江寜京口等旗下
為䕶身之符旋稱告假回籍晝則倚勢行兇夜則糾衆
打劫地方官追捕急迫彼即仍竄歸旗無從究詰揆厥
所由總因旗主貪利財物明知故縱其出外之時裝成
圏套先逓逃牌若刼掠滿載而歸則曰自回投主將逃
案圈銷或事發被獲諉稱已逓逃檔與本主無涉積習
相因以致投充人等肆意横行深為民害嗣後地方官
務實力奉行保甲之法將旗人原無告假回籍之例遍
示曉諭各保甲人等不時稽察如有投旗人私自回籍
者保甲長即同八家協挐報官立刻押解公衙門究審
不許稽遲時刻以致扳累善良若通同狥隠一經發覺
將窩家照例治罪外保甲長及八家人等定行一體連
坐
一禁養馬民間養馬屢經奉
㫖嚴禁乃宻訪此法止可行之於良民百姓決不能行
之於賊盜葢積賊巨盜手眼通神毎每詭稱某旗姻契
某標効用不惜重價購買健馬馳騁之下直可追風逐
電防汛官兵望風畏怯誰敢向前堵敵是盜風熾燄實
由地方官不將馬禁實力申嚴也嗣後民間仍敢違禁
養馬者著落該甲内之八家報明保甲長據實報官將
本犯照例從重治罪如八家隠諱不報經保甲長報官
者將八家一體連坐倘保甲長通同容隠地方官察出
者保甲長均與同罪決不姑恕
一嚴飭江防自安慶以至京口大江兩岸有安逰奇瓜
鎮等營分界撥防原為緝挐江洋大盜而設每汛設有
瞭髙樓一座營房三間哨船一隻撥定弁兵晝夜瞭望
巡防遇有盜賊打劫行舟隨即放砲鳴鑼駕船追緝隣
汛一聞響砲立速應援盜賊自難飛逸無有不就擒者
乃訪聞邇来巨盜每多粧扮客商將器械藏匿舟中灣
泊濵江無人之處窺伺客船肆行劫奪以致官兵不及
覺察追捕雖云積賊狡黠亦由防汛懈弛嗣後専責各
營將嚴督守汛弁兵各於應守汛内每夜沿岸巡察如
有載人空船灣泊無人地方即時盤問来厯押赴防汛
處所㸔守次早再加盤詰倘有弓箭刀鎗鐡尺銃砲等
項器械形迹可疑語言恍惚並無批牌可據者即送附
近州縣審明詳報不許將来徃商賈重載貨船一槩混
查需索財物告發立行杖斃如客船被盜行劫防汛官
兵有能即時追獲兵丁管隊每名賞銀一兩千把總記
功彚叙如本汛不能追獲被别汛挐獲者將别汛官兵
照例犒賞記功本汛弁兵各綑打四十棍如與别汛協
力同挐者仍行給賞該營副參逰守等官應於夜間不
時乘坐小艇沿江逰巡毎月終出具所轄水汛地方並
無盜賊劫財傷人不致隠諱印甘結狀呈送存案具結
之後或經本部院訪聞或被失主告發千把總先行提
挐綑打該管官飛章參究
一嚴緝湖盜江南地方素稱澤國如江寜太平寜國三
府屬接界處之萬頃路西白鷴石桕諸湖蘇屬之太湖
松屬之􁆢湖廬屬之焦湖揚屬之髙郵寳應湖鳯淮等
屬之洪澤等湖水面遼闊港汊叢多實為聚盜之藪兇
徒匪類徃徃生長聚族於斯習慣水性或蕩漾輕舠以
渡為事或操駕小艇以漁為名藏匿蘆葦深處窺伺徃
来客船肆行劫奪雖濵湖處所設有汛防弁兵率多在
營坐視全不駕船巡緝迨失事之後聞報追趕而賊船
已逺遁無蹤矣嗣後責令各該營將著落本汛千把總
每日帶領兵丁駕船分路逰巡遇有盜賊即時追挐務
獲其賊船藏匿蘆葦之中嚴加搜查不許停泊如船内
藏有刀鎗鐡尺等器械立刻解赴有司嚴審詳報如湖
中失事有能即時追獲盜賊者兵丁管隊各賞銀一兩
千把總記功彚叙倘縱容賊船徃来全無挐獲者立提
千把總綑打三十棍該管營將一并參究
又訪得沿湖盜賊日則在湖操舟行劫夜則登陸窩藏
奸民之家􁏴酒賭博又有等佯為莊農市儈日間各處
探訪約訂夥黨至夜分下湖行劫客載者更有陸地盜
線邀串湖盜乗夜突入村莊大肆劫掠甚至搶去殷富
商民挟持取贖者種種横行恣為民害總緣附近奸民
窩藏勾引之故各州縣應將傍湖一帶圩埂居民親行
另編保甲又如前街居民已編入甲内矣尚有後層臨
水居民茅簷零落地方官易於忽視遺漏今應詳細編
查使之聮絡一處得以互相稽察若一家窩藏匪類容
隠不報一經察出甲長八家一體以賊情連坐并將保
長重究仍専責捕盜府佐并該地方印官督令該境内
典史巡檢率領勤慎捕役不時在於湖邉河套各處宻
行查緝但不許借端需索保甲長居民供應飯食等項
如有故違捕役立拿處死捕官即時斥逐仍按贓治罪
一編烙船號查各湖賊盜多係本處駕船捕魚之奸民
徃徃出沒蘆栁叢宻汪洋巨浸間探有来徃孤舟肆行
劫奪後即櫓槳齊施風帆逺引而去若遇官司捕挐急
迫彼則沈贓水底依然漁户更有等積奸網船晝則在
港捕魚夜則出港行劫凡濵江河汊等處無不皆然大
為民害今應専責該地方官各就境内情形躬詣水次
實心清查將一切漁網鴨嘴划快等船倣照稽察村莊
百姓之例編立牌甲遴委公正保長總理查取聮絡互
結存案該印官不必假手胥役致滋需索之弊即著落
各保長挨甲編定字號於船尾印烙某州縣某保某甲
第若干號船户某人字樣於船身或首尾塗漆顔色記
認即逺處暸望亦可分别仍彚造花户字號細冊一樣
二本以一冊報官一冊存保長處不時查㸃各船止許
白晝撑駕生理遇晩聚泊原港如有一船為非作歹及
夜間私撑出外者許甲長及同甲八船報明保長公同
首官挐究若九船互相容隠經保長查首者將九船並
治以罪如保長通同容隠别經事發或地方官訪挐者
將保長一體連坐至本處額編船數之外另有来厯不
明之船混入港口以捕魚為名踪迹詭秘者該保甲長
即報官稽察不得私行容留又本甲之船年久拆毁者
應註銷原號其新造者補編入冊若買别堡舊船應另
行編烙俱於月終由保長彚冊報官又各衙門差船各
營巡船俱令該管官弁一體編烙其漕鹽官舫驛道站
船并徃来巨艘客商重載等船不在查編之列
一設水柵操舟强劫之徒得以肆行無忌者總緣水面
四通八達劫奪之後揚帆而去絶無攔阻之故也按大
江以南之官河水勢甚平俱建有跨塘橋梁逺者十餘
里近者數里不等今酌定凡係官河大路橋梁之下俱
應設立堅固水柵責令本地方保甲長輪派該地方甲
内之人専司啟閉每夜定更時分即將柵欄閉鎖甲長
鳴鑼傳喚過徃船隻灣泊汛墩處所敲梆巡警至天明
方許放行其戌亥子丑寅時不許片帆行走如各船已
泊近汛墩而仍被賊劫者必係汛兵通同應報官挐究
又如有外来之船除𦂳急軍務兵餉等差許守柵人查
明果有前途營汛䕶送及照騐憑據者始准放行其餘
一切船隻俱令停泊仍報明保甲長盤詰前柵擅行放
走情由次早報官挨究如本柵私自放行者亦聽下柵
報官察究至於各處支河小港路口俱應建設水柵責
令該保甲居民輪流㸔管晨昏啟閉凡禁約事宜一如
前例其有紆流僻汊如果為商民船隻所不經由確係
盜賊出沒之間道該地方官據實詳明本部院立樁釘
塞若水面寛闊為樁柵所不能施者應闗㑹該營汛量
撥兵船不時徃来逰巡加意偵防均毋故違
一飭船埠凡商賈軍民人等攜帶錙重逺行必投牙埠
寫船者以船户之来蹤去迹惟牙埠知之最詳為可倚
而可托也乃有等無賴船埠祇圖兜攬多趁牙錢竟不
察詢船户来厯輕為攬載以致匪類操舟徃徃於中途
僻處劫財害命深可痛恨嗣後各地方一切船埠俱置
立空白厚簿一大本送地方官鈐記號印存貯凡遇船
户投牙先登詢確實来厯籍貫及駕船舵水男婦若干
名口姓氏年貎如係回空攬載者驗其原攬客票内籍
貫姓氏果否相符一一填注冊内編定字號遇有客商
投埠即眼同該商將某年月日裝載某客人某項貨物
行李等類一并填入簿内照謄牙票給商以便長行該
埠頭仍將印簿按季送地方官倒换稽核倘有謀劫事
犯彼處按照牙票本處按照底冊立刻闗㑹原籍地方
提挐兇身船户并玩法牙行一并置之以法決不姑寛
該地方官仍於水路馬頭大張示諭徃来商賈人等務
令投埠僱船毋惜牙行小費而私自僱覓並將某某官
塘大路防汛整宻堪以泊船及某某處港汊叢雜為盜
賊出沒之區不宜泊船立樁明白曉諭使知趨向定程
便於早泊遲開以防意外之慮不致貪趕程途僻道夜
行自貽伊戚矣均毋故違
一嚴諱縱文武官弁平時既不留心防毖一遇盜發畏
干處分即威脅失主里隣改呈匿報其有焚殺昭彰萬
難掩人耳目者十案之中僅報一二而又預伏搶竊姦
仇等字樣為將来卸過之地以致捕役揣其意㫖不行
拘挐里隣懼於牽連不敢舉首互相隠瞞諱日甚而盜
愈多民生何日得安言之真堪髮指嗣後各地方凡有
盜刼該失主不必疑畏即據實具報州縣如已報州縣
而五日内不行通報反行逼勒失主者許徑赴道府㕔
首報若道府㕔䕶庇州縣不行轉報許失主徑赴本部
院轅門擊鼓喊稟察實將文武官弁一并照諱盜例
題參其有挟制失主改寫首呈於初報文内預伏搶竊
姦仇等字樣含糊支飾者本部院不罪失主惟將該管
官弁照隠諱參處決不姑寛
一禁推諉
朝廷設立文武官員總以除暴安民為首務且普天之
下莫非
王土乃邇來玩愒之官動以疆域異視一遇交界地方
被劫輒行推卸鄰封官則借以倖免處分役即因而賄
放賊盜彼此互諉上下相䝉遂致狡賊窺緝捕之無人
專在接壤之區恣肆劫掠小民受其荼毒真不堪命矣
嗣後各州縣遇有交界地方失事如係本屬境内立時
據實申報一面㑹同該管營汛文武同心選差勤幹兵
快設法跴挐一面闗㑹鄰封添差協緝使强徒鼠竄無
門自然就縛如敢擅行推諉以致真賊逺颺者定將該
管文武官員俱照諱盜例
題參重處其千把總等綑打三十棍決不姑寛
一禁誣良各屬㕔印捕盜等官不思
朝廷設官分職職守謂何乃平日既不能弭盜安民一
遇地方失事有等不肖之官功名念熱止圖緝獲過半
兾免處分不暇端詳獲賊之是非真偽因而積奸捕役
得以播弄威權賄放真盜妄挐良民動以非刑勒其認
贓扳夥輾轉誣陷天理何在法令難容興言及此不禁
目眦髪竪嗣後各州縣印官於獲盜審訊之時務將理
欲闗頭認明必須平心静氣將各盜隔别調開逐名提
至階前揭去上下衣服驗明有無私拷傷痕然後細加
推鞫上盜月日情形執何器械劫何財物果否與失主
報單相符其事前同謀合夥姓名及事後在何處俵分
贓物是否與同案别賊所供一一脗合再將所獲之贓
令失主認明真確無疑始行招解府㕔倘有私拷誣陷
情弊立即據實通詳將捕役置之以法斷斷不可庇縱
如州邑朦朧具招經府㕔審出寃誣者該府㕔立將州
縣職名揭報本部院
題參重處若府㕔含糊責在司道審豁詳參倘司道依
樣率轉一經本部院審出寃陷除立時釋放外定將司
道府㕔州縣等官一并嚴參不貸
一飭捕兵各屬應捕原為緝盜而設乃今之承是役者
反縱盜為害一捕名下多蓄穿窬小偷縱其在外掏摸
獻納月規至大夥强徒亦多受賄通線未露曲為包葢
已露陰放脱逃表裏作奸養盜囮利更有汛地守兵瞷
過客之厚貲窺居民之饒蓄勾盜夥劫器械既便取攜
門禁誰復攔阻骫法殃民深屬可恨嗣後府㕔州縣營
汛稽察捕兵一如小民保甲之法查取聮絡保結若捕
役有養盜縱盜事發竟以窩家論罪其同結之役不先
行舉首者一并連坐至防兵為盜該汛千把總并互結
之兵俱以知情重究仍將營將飛章參處
一革白捕各屬捕役原應官為募充遇有地方失事勒
限比緝盜賊乃正捕一名之下又私帶白役數名沿厯
鄉村窺探殷懦之家指盜指贓百般索詐正捕利其工
於攫金倚為鷹犬甚有白役冒捕昏夜持鏈銬之具擁
衆入村混將良民指盜先掠家貲仍帶至荒僻處所非
刑弔打逼獻藏金迨事發報官官籍無名以致追緝杳
無弋獲是假捕害民竟同大盜矣嗣後各捕盜府佐及
州縣等官應將在官捕役設立夘簿一一㸃訊明白毎
名各給印信腰牌一面寫本役姓名年嵗籍貫一面圖
畫本役面貎令其出入隨身懸挂以聽差使仍大張示
諭所屬軍民人等通知如有捕役指挐盜賊而無印信
腰牌及有而年貎不對籖票無名者許本甲地方人等
㑹同擒縛報官轉申本部院按以光棍論罪其攜帶白
役之正捕照衙役犯贓從重究擬法在必行決不姑恕
一禁指扳盜贓凡盜賊贓物窩家知情寄頓自應依律
究擬毋容少貸惟有等原不知情如典舖當銀居民誤
買之類當以理恕乃有等玩法捕役樂於生事動以起
贓為由率領虎役多人咆哮入室名雖搜查實同搶掠
稍拂其意即唆令盜口咬扳更有仇隙誣陷者糊塗有
司聽其撥調拘解迨經司府審明超豁而無辜受累家
貲業已蕩然言之深可痛恨嗣後各屬捕盜㕔印等官
挐獲賊盜時止究現在之贓立案定罪其已經典賣者
如果經失主認明應照賊犯原典原賣之數該地方官
捐資取贖以警疎防之愆俟臬司審結日徑將贓物給
付失主收領至盜犯供扳借寄之贓非有確實証據者
一概不許誅求倘惡捕仍敢違禁唆扳勒索及典賣之
贓地方官不與失主取贖或白向舖户强取者許被害
人等奔控各該上司轉詳本部院官則飛章
題參役挐立時杖斃決不姑饒
一禁凌虐失主凡士民人等不幸而遭强盜劫財傷人
其苦楚已自難堪乃地方官欲諱盜劫又必使失主累
上加累動稱報贓不實失事不真或乘其罅隙而揑以
閨門不肅或因其疑似而坐以家屬通同官則瞷隣里
之殷饒責以救䕶不力役則指比緝之使費恣其需索
多般迨獲盜認贓失主未還故物而問官捕役先挾之
與强盜一批起解赴府赴司經年候審上下胥𨽻蔓詐
不休嗟嗟失主受此拖累無窮未有不自悔其初之不
諱而盜賊益恃以肆劫無恐失盜遭官之諺洵不誣也
嗣後被盜失主一經投呈地方官立刻察詢明自據實
申報各該上司一面多差勤幹捕役四面跴緝務獲真
盜追贓正法不許借端凌虐失主希圖諱隠亦不得縱
容捕役需索其獲盜起解時失主另具一批候司府審
明即釋令寜家敢有胥役仍前需索者許失主不拘司
審府審時俱准當官指名具稟查挐審實立行盡法究
處至起獲之贓如係珍貴財物等件在州縣質認明白
即當官鎖貯箱匣之内加以印封轉解司府質審後亦
當官封鎖如前俟結案日即發失主收領以杜抵换之
弊敢有故違并行重究
一逐娼妓江南民風澆薄逰手好閒子弟每被無賴棍
徒勾墮花栁塲中癡心迷戀初則蕩産傾家漸至為非
作歹且流梟黠賊埋名改姓托身於逰娼窠婦之家晝
隠宵現結交地頭匪類揣探某某家貲殷富又想劫盜
財物以供纒頭鴇婦愛錢百計為之庇諱納垢藏汚莫
此為甚嗣後専著保甲長細查該地方若有逰妓土娼
盡行驅逐通限一月之内另改别業如敢不遵保甲隣
佑即行公首到官將龜棍重責三十板枷號兩個月娼
婦當官配賣如有積棍把持保甲隣佑通同隠諱不報
者或經官司察出或被旁人首告先將保甲隣佑各責
三十板仍挐積棍龜棍一同枷號究處違者重究
一禁賭博查定例賭博之人係民責四十板枷號兩個
月開塲放頭之人責四十板枷號三個月該管官不行
查挐均有處分良因賭博近於盜賊専有一等積盜將
打劫之物開張賭塲暗行踹盤踏線勾引夥黨恣肆劫
掠而無籍賭棍掇賺良家子弟堕其彀中初則局騙分
肥漸至賭輸入夥迨事後發覺不特首領不保且上玷
祖父下累妻子言之真可寒心更有衣冠學校之流亦
每溺志呼盧此尤風俗厚薄人心邪正所闗均當痛行
嚴禁嗣後編定保甲十家之内一有開塲賭博之家招
來無籍棍徒哄誘良家子弟放頭賭錢以致潛匿奸宄
盜蹤叵測者不論保甲長及八家人等許即奪其牌骰
籌馬財物一并訐首地方官立挐放頭之犯並賭犯按
以盜情從重究擬仍挐各犯父兄論罪如甲長八家隠
諱不報或經官司察出或被知情首發者將甲長八家
一并連坐其保長以疎忽重處若名教中人不知自重
一犯前條立刻
題參褫革一體治罪法在必行斷不姑恕
一禁邪教無為白蓮等教最為奸宄叢聚之區陽以闡
揚佛法為名陰則揑造符䜟妄言禍福無知愚民誤堕
彀中靡不被其煽惑集羽黨而訂血盟姦盜詐偽無所
不為
功令首應嚴禁嗣後該地方官著落保長責令各甲長
將甲内人户不時互相稽察如有前項奸徒邪教煽惑
確有實據者八家立即報明保甲長即日報官嚴挐解
赴本部院以憑照妖言惑衆律論斬如保甲及八家通
同隠諱不報該地方官察出或被知情首發定行一并
治罪該地方人等亦不得妄借仇隙首害平民違者反
坐
一禁僧道菴院容留歹人葢緇衲羽流之處本為清浄
法門原非奸徒遁迹逰客假寓之所嗣後各州縣務將
境内一切僧房道院俱大張告示禁飭該住持不許容
留走方僧道外来逰客無籍人等居住如有蹤迹可疑
来厯不明之輩恃强投寓者許住持協同地方保甲長
鄰佑扭送到官從重究處倘住持擅留住宿容隠不報
或經地方官察出并保甲長鄰佑人等舉首審實定將
該住持究處驅逐
一寛宥自首强盜凡人之為盜賊者原非天性使然也
或為貪汚官司逼追或遭勢豪大户侵凌與夫飢寒迫
身一念之錯堕身苦海抱頭竄伏静夜自想豈無一㸃
遷善改過之心惟恐投首到官仍難免刀頭一死遂致
疑畏不前殊不知大夥强盜除殺人放火及投首後再
做强盜者不準首免外其餘俱準自首免罪或本犯雖
不到官而凂人代首及本犯之父兄妻妾子孫大功以
上親戚人等代為出首俱準作自首免罪其小功緦麻
親首告本犯亦得減等免死
大清律上開載甚明本部院仰體
皇上好生之仁特與推誠曉諭各地方文武官弁速行
大書告示徧貼城市鄉村凡有本處行劫及别省行劫
逃竄該屬境内一切强盜見此告示或本身到官或凂
人代首或本犯之父兄妻妾子孫親戚人等代為舉首
俱立刻備將從前强劫緣由據實投首所在官司速與
轉申本部院立即
題明免罪放歸原籍安插若更能招集黨夥同首或投
首後舉出逸賊姓名巢窟便於官兵緝捕者另加賞賚
從此革面革心回頭是岸慎勿因循畏避必待官司捕
獲那時駢首就戮悔無及矣凜切凜切
一誡惰民士農工商各有一業夫人必有恒業而後安
分守己不致放逸非為乃近来民間子弟率多不工不
商非農非士受享父兄現成衣食毎日逰手好閒徃来
賭窟娼家結交匪類富饒者漸至飢寒貧窮者流為亡
命穿窬伏莽是其下塲行徑雖云父兄平日失於拘束
然邑有惰民不教而殺俱為民上者之過也嗣後各州
縣官於朔望講解鄉約時將
上諭第十條内務本業以定民志一條痛切開導務使
小民人人猛省仍著落保甲長各查甲内子弟年至二
十成丁者著伊父兄上則讀書次則耕種貿易再次則
百工技藝督其専課一業毋許逰手曠惰習染非為違
則保甲長報官提伊父兄責懲仍將本人枷號逰行四
鄉以為惰民之戒如保甲長狥隠不報及挟仇誣報並
罪不恕
一講鄉約葢民無常性習俗則移孔子曰性相近也習
相逺也使其日聞善言自將感慕而為善行風俗漸淳
人心漸古又安得有雈苻之劫掠輕陷法網哉恭照
上諭一十六條昭示尚徳緩刑化民成俗之要久經刋
刻通行乃地方官尚有化導未純奉行未力應再申嚴
嗣後各州縣官務於毎月朔望躬詣明倫堂督率教官
齊集諸生及父老子弟人等將
上諭一十六條内教孝勸忠和鄰睦族勤學務本守法
奉公等事宜逐條詳繹宣揚婉轉勸導切實奉行其僻
逺鄉村應敦選齒徳並優允堪士民矜式之人聘為鄉
約大村每村一人小村或數村一人亦如前制按期講
誨不許胥棍濫充亦不得藉端生事該州縣如果能勸
率有方風淳俗美闔境全無邪僻匪類者本部院察實
官則以賢良
題褒鄉約免其雜差仍給匾以示奬勵
一禁需索查以上各規條如遴委保甲長及建樓修柵
烙船等事與夫造冊取結諄諄誡諭莫非本部院一片
苦心欲為百姓籌畫安全至意全賴循良有司打㸃精
神推心行法著實舉行如敢陽奉陰違藉端需索倚法
作弊本部院耳目最近一經訪實官則摘印羈候飛章
題參役挐立時處死其保甲長如敢欺壓鄉愚及一切
詐索事發俱照衙役犯贓嚴例重究決不姑饒
　　嚴禁抽豐諭
江南財賦重地連嵗災荒十室九空凋疲已極司牧各
官身在地方自宜軫念艱難多方體恤以培養元氣鞏
固邦本乃有等不肖竭盡民力濫結親知而徃来過客
絡繹如雲或挟勢需索輾轉請托或冒稱瓜葛盤踞招
摇包攬詞訟顛倒是非凡民間借盜勾逃詐財假命以
及户婚田土細事無不説合線引暮夜分肥出入衙署
拴通地虎廢紳惡棍起滅風波網羅局騙威逼聽斷無
厭貪婪把握官柄屈抑下情交逰饋送金錢悉是小民
破家脂血抽豐作耗竟成通病本部院深悉此弊合亟
嚴禁為此示仰督屬文武官員紳士軍民人等知悉嗣
後此等大胆逰棍務要各自斂迹不得仍前周流出沒
見利忘命地方官先潔己自守毋得曲徇情面交結此
輩吮吸我民通飭僧道寺院歇家各處不許潛留頓宿
如有前項情弊一經告發訪實定置以法地方官並從
重㕘處斷不姑寛一線也凜遵毋忽
　　禁送節禮諭
交際之道古今不廢而名分所在體統宜清本部院督
制兩省與各州縣各官勢位懸殊舉劾攸闗若逢時饋
獻希妄通達本部院安肯收受敲骨吸髓之贓物而平
分男盜女娼之報應也除檄行藩臬轉行飭禁外合行
出示曉諭為此示仰督屬文武官員人等知悉一體遵
照毋違
　　又批
當此官民交困之時如此行徑鬼神寜不切齒令人痛
苦也
　　勸令節費諭
惟儉助亷大夫士民所共知也優伶大席雖敬客甚為
糜費情誼反不浹洽即間有行者除子孫慶祝髙堂餘
悉止之至於親友坐談道義人情所必不可少一飯五
簋足矣不惟自免借貸實所以仰體
聖主崇儉至意
　　嚴禁輕生諭
天心好生民命至重乃有無知愚氓罔惜身軀或因口
角微嫌或因睚眦小忿輒尋自盡投繯溺井服毒而死
者比比皆然原其意謂拚一死可以圖賴他人殊不知
自盡無抵命之條而已死不可復生抛父母棄子女永
絶夫婦之好舉家號慟慘目傷心死而有知不識其追
悔當何如也古人云生死亦大矣何可因一朝之忿自
行戕賊致死哉此皆愚夫愚婦一時短見不知此身所
闗之甚重也父母生我則我之一身為父母所倚賴我
生子女則我之一身又為子女所仰給輕生自盡耄年
父母何人奉養幼小子女何人撫育人雖至愚莫不有
愛父母憐子女之心何其忍於抛棄乎有死之重比於
泰山者惟男死於忠孝婦死於節烈乃為得所若因微
嫌小隙憤恨而死男為頑蠢婦為潑悍不孝不義非節
非烈枉死而不得善名徒貽人以訕笑由此思之其亦
可以猛省矣至於奸惡之徒指尸訛詐糾衆毁人房屋
碎人家伙搶人衣貲逢人亂打凶暴等盜賊輕生之人
謂死後有此一畨可行故拚命之念由之起也除已通
檄各司道府轉行出示飭禁外合再刋刻曉諭凡居民
人等無論男婦各將身命自重保全父母子女慎勿因
一時嫌隙短見輕生倘有投繯溺井服毒身死者指告
他人槩不準理若以自縊自溺自毒揑為謀故毆打情
詞即坐以誣告之條若不經官糾衆私行打搶借端訛
詐一槩拘挐申報本部院治其搶奪之罪各宜凜遵毋
忽
　　革秋審陋規檄
本年五月二十六日據江蘇按察司呈詳請禁秋審陋
規等事到部院據此隨於詳内批開秋審陋規有司借
端科派里甲需勒行户本部院已經訪悉今該司能猛
力革除焕然一新深為可嘉仰即立榜嚴禁各屬敢有
故違立即揭報以憑參究等因批行并全詳抄粘外為
照該司衙門從前於秋審一事均有陋規私派情弊本
部院正在嚴察挐究今值該司履任方新諒能潔已率
屬以除積弊誠恐有司仍蹈前轍恣意科派及積蠧奸
胥借名滋擾合亟嚴飭為此牌仰該司官吏照牌事理
即便遵照嚴飭胥役不許借秋審名色需索有司以致
州縣科派里甲勒取行户仍一面通行所屬立榜永禁
嗣後如有前項情由訪聞立即據實揭報官聽特參役
挐處死㫁不寛貸文到先將奉行過遵依報查
　　嚴飭旗下買人檄
照得旗下買人雖有無論地方著用正印官印信準買
之例但聞江南習俗毎有假冒籍貫僱充中保之弊用
印官一時被其欺蒙及至投旗復逃原籍地方何由而
知徃徃民人窩逃有司失察强半皆出於此合行申飭
為此票仰該縣官吏照票事理嗣後如有旗下買人用
印者先將所買之人姓名籍貫及媒保等人俱報本部
院存案一面提集契内媒保嚴訊真正籍貫姓名并將
媒保之兩鄰保甲先行提詢面驗契内媒保是否真正
本地住籍之人取具甘結然後用印如媒保係他縣人
移明彼處有司存案除出示曉諭外倘敢仍前混行用
印養癰害民官參吏處不貸
　　禁田房找價檄
照得民間田房彼此交相買賣自必憑中按時估價兩
相情願而後成議未有絶賣之産復又告找告增者近
訪江南陋習索騙成風當其棄産之時未免田地荒蕪
房屋傾圯或因賦税無出或因婚喪乏資彼時勢處燃
眉急覓售主及至憑中議價契賣交割買主執業之後
漸將荒田佈種成熟頽垣修葺改觀不知幾費經營而
原主突萌索找之念遂有地方勢豪垂涎美産設謀扛
帮更有一班訟師地棍播弄風波不曰半價鯨吞即曰
利債滾算訐告經年居間硬証有司視為置産之人必
皆殷實可啖濫差勒索稍不遂意斷贖斷追以至小民
受其漁獵甚至有衙蠧侵盜錢糧追比不前動以變産
為名掗賣良善株連蔓引貽累無辜種種錮弊若不痛
加剪除民害何所底止合行飭禁為此牌仰該司官吏
照牌事理即便轉行各屬出示嚴禁嗣後如有奸民將
已賣田房告找告增并地方官擅行準理以及勢豪訟
棍夥同嚇詐者許被害之人赴轅控稟以憑參挐究處
仍將通飭遵行過緣由具文報查
　　清理獄禁通行檄
本部院初膺
簡命總制兩江軫念民生疾苦凡興利除害之事自當
漸次舉行所最闗心者惟各監所人犯俱係無知赤子
誤罹法網雖孽由自作情實堪憐當此
恩赦普頒一切罪犯咸邀原宥且時逢熱審天氣漸炎
若槩行淹禁臭穢薫蒸勢必傳染疫癘監斃囹圄深為
憫惻所有各監所人犯凡係
赦前并現在審理輕罪各案自應立速清查分别保釋
合亟飭行為此票仰該司府官吏照票事理即便通飭
所屬親詣監所逐一清查凡係
赦前例應援宥並現在審理輕罪各案情非重大者立
行保釋毋任奸胥留難勒索概行濫禁如盜叛等案係
欽案内𦂳要重囚法應監固者仍飭令獄官禁卒均給
囚糧打掃潔浄毋使穢氣薫蒸遇有疾病速撥良醫調
治並嚴諭獄卒不許凌虐罪囚如敢故違一經本部院
訪察得實立即差挐處死仍將應禁保釋人犯開明事
由備造清冊呈報核奪均毋遲延
　　批蘇松道清理獄禁詳
據蘇松道詳稱各屬監房毎因修理錢糧奉裁致多坍
塌上漏下濕疾疫易生雪虐風悽飢寒難免仰請通行
嚴飭守令各捐己資將監舖房屋凡有傾頽損壞之處
逐一修葺務期堅固仍責提牢吏卒旦晩用心打掃潔
浄庶不致薫蒸穢觸染病傷生至於囚糧一項雖有捐
設銀米但此闗係報銷必
欽犯及部案有名者方得分給其他流徒以下并寄監
别屬解到事犯皆不與焉果係真無家屬凍餒堪憫者
多方捐措加意周給庶獄底餘生賴以全活再如禁卒
凌虐罪囚其害不可勝言或横行杻械或遏絶獄食皆
因需索未遂更有牢頭酷灸新犯尤為慘烈一待新囚
入禁百端苛索講盤斂費苟不饜壑置之黒阱寃柙以
至弔拷威逼湯火非刑無所不至串同捕卒教賊扳良
尤其長技或有身家之人偶犯羈禁必倍遭其迫脅荼
毒不至滿欲不止相應詳請痛加禁絶等因當經批開
披閲捐給囚糧修理監房句句痛切字字哀矜不覺惻
隠之心勃然發動本部院前任閩臬躬親察監嗣任直
撫惟囚犯厪懷不謂今日幸獲同心也至牢頭之惡更
為慘毒本部院曾任粤西栁州府羅城縣令賑府監囚
犯哀訴牢頭禁卒之虐
天日俱慘仰速時刻留心嚴飭所屬矜恤囚犯勿令飢
餒監房勿令滲漏免染病疫陰功浩大子孫受福無窮
仍候通行兩臬司實意倣飭決不有辜美意良法也
　　批朱同知甘結
從重㕘處此
王法也本部院豈肯輕輕放過於天地鬼神何與省心
自問發為誓詞孔夫子曰丘之禱久矣如予所否者天
厭之非誓而何誓雖為下等人説法然君子戒慎恐懼
工夫不外是也尸居而龍見淵黙而雷聲又何説與孟
子云書曰天作孽猶可違自作孽不可活又云如此則
與禽獸奚擇哉又云人見其禽獸也又云獸相食且人
惡之又云孔子曰始作俑者其無後乎又云桎梏死者
非正命諄諄告誡何嘗不説到身家性命禍福上邉如
今貪贓剝皮的提起筆害怕講這話頭殊不知舉頭三
尺有神明如何瞞得過他去立意要改惡一刀兩斷筆
下就活現出一箇閻羅天子来重重地獄如在目前便
時時打㸃一念一事猶不敢肆意貪贓如輕描淡寫姑
且做箇戲法兒頑一頑殊不思湛湛青天不可欺就有
許多凶神惡鬼𦂳隨莫愁不參處就有參處的日子家
破身亡子孫討飯吃
君子做事如青天白日何諱之有如今的人不知悔罪
都吃了諱的虧知之
　　檄示剿海行兵方略
照得用兵之道無論賊之多寡總貴謀出萬全故為將
者毎事謹慎自不難於克敵奏功今逆賊周雲龍潛踞
舟山雖屬海上逰魂然亦未可忽視且摉剿之師出於
兩省未免混淆江南船兵乃京口崇明川呉各處調集
又非該鎮練習之師尤可慮者兵行詭道該鎮提兵出
洋惟恐賊人奸謀叵測更須著意伺察即如浙督部院
所題閩船十隻於十一月十七日夜乗潮欲進海門及
被汛兵攔阻而黎明已開行北去此等闗鍵不可不加
防備再軍機徃来全憑印篆慎勿纎毫疎略種種機宜
均須慎宻為此照㑹該鎮俟京口五十七船齊集呉淞
之時即將官兵數目配定船號造具清冊三本擇定日
期一面起行一面通報以憑移㑹浙省督撫部院㑹疏
題報並行沿海經過營汛知悉爾受兹委任務須持重
謹慎各船領兵將領俱宜和衷共事綂馭士卒寛嚴並
用一到瀝港即將到汛日期官兵數目通報督撫一面
與定鎮㑹合毎事互相商酌而行毋得彼此參差倘逆
賊投順又須察其真誠方與来歸仍宜多方隄備以防
奸謀徃来公文先察印式大小次驗篆文疎宻然後審
其移文體綂庶免冒竊之弊軍中號令宜嚴宜明而毎
晩暗號更須毖宻至於應用號帶旗色一面出洋一面
知㑹浙洋領兵鎮員文内開載未盡事宜又當臨時斟
酌切勿疎略有負本部院委任至意也
　　祭天妃祠文
維
康熈二十二年冬十二月總督江南江西部院于成龍
奉
㫖㑹勦舟山海冦周雲龍擇是月吉日命京口左路水
師總兵官張某綂領沙船一百隻官兵五千餘員名㑹
同浙省出洋摉勦謹以剛鬛柔毛之儀致祭於
天妃聖母座下而告曰維神職司水府名達天庭上扶
國祚下佑民生凡在所禱黙歆響應方今盛世江海蕩
平舟山餘冦尚爾頑㝠屢逼川沙迭近崇明肆其狠毒
劫掠靡寜奉
㫖㑹勦我旅斯陳百餘戰艦五千甲兵綂領將佐實為
師貞發自京口㑹於浙津伏望神力呵䕶前行出洋摉
島風濤不驚天呉避影水怪潛形所向披靡助我威靈
殱此餘孽聿奏膚勲恭惟
聖母鑒兹悃忱
　
　
　
　
　
　
　
　
　
　
　
　于清端政書巻七
欽定四庫全書
　于淸端政書巻八
　　　　　　　　　　　兩江總督于成龍撰
　吟詠書
　五言古
　　老女吟
妾身已許嫁梅實過三春四德未敢斁歸期何尚迍豈
為儂貎寢應是婿家貧氷融霜又至何以采澗濵布絲
郎可貿井臼妾所親旭日雁聲寂蛾眉低自顰誰家車
和馬百兩爛其隣妾命嗟成薄桃葉空蓁蓁拊心叩昊
天終待結朱陳就使窮難嫁詎將香逐塵悲思古賢婦
饋饁敬如賔卬友心同否有生殊不均
　　自嘆
病體渾無力閒愁誰與憐炎凉悲二豎狐蜮寄丹田不
願上方劍但持感應篇小官缺養母浮譽惱羣賢乆欲
歸林卧豈為升斗牽菩提垂慈訓真覺孽難湔廉隅雖
尋丈光明即佛仙隠㣲多玷垢㝠府不矜全只謂堪瞞
衆誰知難哄天晨夕朝太岳思結再生縁輕脱敝衣裘
予將撇俗纒秋風吹細雨霹靂䕶青蓮
　　勸民(黄俗喜訟鎮岐/時作此勸之)
閉門且避事省爾窮民錢莫憾居官懶妻孥望爾還倉
中無一粒比日斷晨煙儂自甘心餓嬌兒兩淚漣肝腸
痛碎絶中夜不能眠望爾覔升斗忽聞訟獄牽哀哉飢
欲死尚逞爾輕獧健訟因亡産飢寒猶不悛痛兒兼痛
爾無食誰為憐挖蕨奴甘去爾回種麥田强如羅鼠雀
枵腹與人喧安分救兒女空中自有天莫生狂蕩想官
府自周全萬一無生路清貧赴九泉我今歌且泣勸爾
此長篇
　　紀行
鷄鳴起茅店晨路漸熹微東北朝
天子周馳望帝畿隻身走古道何必雲錦飛朔風吹栗
冽霰粒灑征衣兩耳兜入帽兩腮削故肥足氷拳鐙䠥
手皸垂鞭揮南楚寒暄半六花滿亦稀前後難遮顧僕
夫徒歔欷急求旅店火冷戰念天威晨興復登路重山
白霏霏面目加黧黑鬚髯㦸旂旂苦極還自慰厯險忘
其碕指日拜天闕天香可袖歸十年奔故里未息漢隂
機
　　除夕
除夕三十日江黄萬象新隂雲天地暖細雨柳梅春咫
尺瞻
龍座劬勞自小臣壺漿難濟衆掃榻且迎賓爆竹幾家
響椒盤生㡳塵
　　其二
政餘空閉目燈燭忽輝光香瓣通三界人天依粉牆朦
朧試一看惻惻使心傷
　　其三
四壁音容慘忽焉思故鄉老妻知歲事料得一家忙誰
念居官者隻身惟雪霜幸兒伴我側談笑且開觴只恐
倚門望淒然憾夜長
　　其四
新春指日過遊子整歸鞭舞綵期非逺雁行共一天老
夫惟自苦形影誰為憐升斗羈難去妻孥情共牽况經
饑饉日觸目誰仔肩祈得麥新熟平安報有年家中莫
怨望拂䄂此心堅
　　庚申除夕上谷署中作
今夕是何夕明晨又一年三冬無再雪萬户有孤煙爆
竹誰家響盆花幾處鮮早朝齊拜舞誰上嘒星篇竈冷
疇為祀井寒空自漣哀哉孑遺歎忍待麥芊芊
　七言古
　　勸民節儉歌
皇帝二十一載秋海宇乂安平冦孽江南連歲困兵荒
喜今豐稔民樂業我適奉
命制兩江億萬生靈如保赤念爾吳風尚奢靡㒺知愛
養與節嗇乍遇水旱多逃亡滿目鳩形歎羸瘠凡此一
旦致流離皆由平日鮮蓄積
聖訓垂戒示寧儉王制立法重足食易著損象享二簋
詩美豐年盈百室我
皇上諭十六條其四農桑五儉節爾民日習視為常我
今再復丁寧説百王之聖首唐堯土簋鉶羮陋不飾萬
世之師為宣尼飯疏飲水樂不戚後人淫佚與驕奢往
往售田與鬻宅爾民有身即有家仰事俯育資贍給貧
窮之家固宜儉貧可自存免貸息富厚之家亦宜儉富
可長保免賣拆粗茶淡飯儘可飽何苦珍羞侈羅列總
然下了三寸喉一般滋味無分别褐衣緼袍儘可煖何
苦錦綺炫鮮潔總然遮得七尺體一般寒暑無差擇土
壁茅簷儘可居何苦棟宇雕丹碧總然住得百年身一
般坐卧無奇特留得甘㫖養父母何苦鼎烹宴賔客留
得膏粱飽妻兒何苦冶遊費杯席留得餘財周宗族何
苦邀福事仙佛留得餘粟散鄉黨何苦信邪求巫覡慎
勿徵歌愛選聲慎勿貪淫愛漁色慎勿畫船競簫鼔慎
勿寳馬裝鞍勒酒樓茶肆切莫登法物玩器切莫覔入
廟燒香都是虚演戲酬神亦無益江寧秦淮蘇虎丘揚
州紅橋好風月人道快遊名勝塲我道浪費金錢窟更
有不肖少贏餘便思嫖賭任抛擲百萬呼盧豪自誇十
千纒頭狂不惜又有無知好鬬强聽信刁唆事告訐苞
苴甘作暮夜餽嚢槖罄供胥吏掇非徒作孽招人禍定
應召怒遭天殛或流異鄉為乞丐或䧟非類為盜賊不
知節儉一念差遂淪溝壑膏斧鉞思之可畏亦可痛亟
宜猛省自怵惕趁此豐年有收成大家撙節莫狼藉減
得一分存一分省得一粒存一粒如此積累少至多九
年餘三三餘一縱值荒凶可無患奚憂凍餒虞匱絀莫
待無時思有時常將有日思無日若要飽食與煖衣只
須勤耕與力織儉為至寳一字箴民安物阜無奇術所
期盛世致太平不願麟遊與鳳集但願菽粟如水火鼓
腹含哺忘帝力上為
國家養元氣下為烝黎儲命脉共迎天貺答
君恩熙熙攘攘樂無極我今作歌勸遒人遍宣金口與
木舌爾民各宜書一通毋為負我婆心切
　　忍字歌
心最慈刃最毒心上如何放把刀做來忍字有含蓄這
把刀按不定鑽出頭來喪身命這把刀按得下任他兇
險也不怕只要時時忍在胸自然利刃都無鋒古來多
少能忍漢百般磨練成英雄我持一忍勸世人更把諄
諄敎呉民呉地雖饒民鮮朴江北江南異風俗江北好
勇多輕生江南好訟多速獄好勇皆由不忍來細嫌小
隙搆禍胎或因圖産争田屋或因貪利謀錢財或因狂
戲競口角或因酣酗迷酒杯或持刀棍或拳脚一時厮
打勸不開强者既傷弱者死惹成人命醸成災兇首抵
償斬與絞造意加功罪不小餘人也要杖一百禍到頭
來悔遲了牽累父母與妻孥株連證佐及隣保本無夙
怨非深讐不能忍耐尋煩惱在人止喪一條命自己身
傾家復掃幾番敲夾方成招無限痛苦喫刑拷招成下
在牢獄中衣不遮寒食不飽自作自受理應當拖䧟旁
人做路殍更有一種最蚩氓希圖拌命去害人溺水投
繯并服毒幽魂怨魄先沉淪豈知自盡不抵命近來禁
例甚分明徒然短見塡溝瀆縱有真寃那得伸空撇妻
兒抛骨肉重泉風雨泣冥冥皆因一念不能忍多少傾
家與喪身乃若好訟尤可異事起睚眦極微細不肻按
住心頭刀非爭名利只爭氣一投鏇棍及訟師敎唆扛
幇無不至彌天架謊雲霧遮平地生波風浪沸賺將片
紙入公門要歇手時也無計書吏承行便索錢差役執
票先講費有司擇肥縱飽婪過客抽豐作芳餌不是豪
衿出把持定有劣紳來䕶庇到得衙門臨審時鋪班使
用都周緻一家贏了一家輸訟師挑撥燄更熾道府告
過又到司更將院狀包投遞聳動發審與親提上司差
票如雷厲解户歇家争共攅罪名贓贖誰相替連年屢
月不得休貸盡親朋賣田地妻啼子哭家業消訟師衙
役欣得意早使當時忍須臾豈至今朝空懊悔試觀不
忍致百殃方知忍字召千祥我且細説你細聽忍中妙
義難思量除却臣忠與子孝天倫大義首綱常若使兄
弟共能忍豈肻同氣相䦧牆若使夫妻共能忍豈致反
目生乖張若使朋友共能忍豈敎谷風興怨傷若待妯
娌能以忍滿門和氣自吉昌若待婢僕能以忍合家鼓
舞爭趨蹌若待姻親能以忍有時急難來相商若待隣
里能以忍有時貧乏常相幇見人一味只謙遜不使勢
力逞剛强鄉黨孰不相敬重面前背後齊稱揚豈直善
名播當世定教黙祐感上蒼富貴之人固要忍忍能造
福逾綿長貧賤之人尤要忍忍則安分作善良讀書之
人須要忍磨穿鐵硯登廟堂力田之人須要忍滴盡汗
血充倉箱行商坐賈須要忍和氣不怕走津梁傭工作
匠須要忍小心不怕缺衣糧聖門言恕我言忍一字終
身用不盡若敎用得忍字來境到逆時都是順也無愁
也無悶眼底胸中本蕩平那有五嶽起方寸不慮窮不
慮困水到渠成聽自然却有天公暗幇襯在昔唐時張
公藝百口同居傳九世天子親幸問其由手書一紙百
忍字忍能睦族能齊家旌表門閭稱高義我今治國如
治家視爾萬民如子弟但能刻刻忍在心何難子孝與
弟悌不鬭狠不忿戾太和宇宙皆元氣毋爭訟毋好事
各安耕鑿享樂利一忍不為少百忍不為多忍得終身
坦蕩蕩忍得片刻笑呵呵無災無禍好快活大家來聽
忍字歌
　五言律
　　戊午監試楚闈作
皓月懸明逺奎光暎素秋瑤圗五老獻玉署衆英儔桂
影天香發卿雲瑞氣浮末員微効職為國廣薪槱
　　赤壁懷古
赤壁臨江渚黄泥(坂/名)鎖暮雲至今傳二賦不復説三分
名士惟諸葛英雄獨使君今朝懷古地把酒對斜曛
　　偶書
春來隂雨多春去晴光好花蕊妬蜂鬚雛翎驚鷂爪柴
門留月看琴堦倩風掃物理自如此鶯殘茂葉老
　　霧
大霧滿虛空山川一混濛人聲逺近際樹色有無中旭
日光㣲杳羣隂慘薄叢糢糊難見路舉足我心忡
　　壬戌秋九金陵署夢中作
牢落風塵裏三千白髪新跨虹湖色變嘯月海嵐親椒
雨鐵牛厰菊霜金馬隣
帝鄉咫尺近浩氣達西秦
　七言律
　　粤西九日
冷落荒城又一秋毎逢佳節轉添愁黄茅嶂逺今猶古
白髪風凄歎復羞菊瘦懶看空淚落雁回遙望暮雲收
閉門却厭登髙去醉裏心魂到故丘
　　戊申除夕入彭水採楠木宿神祠側作
驅馳王事入彭川旅舍神宫辭舊年七載羅陽梅弄影
三冬蜀道柳含煙石龜氣負星文粲林鳥聲催草木鮮
忽憶家鄉思對鏡明晨霜鬢獨凄然
　　長安邸中午日
十載浮萍宦異鄉回思已事倍神傷榴裙噴火紅顔好
荷葢擎珠綠水凉泡雨有無呼吸變奇雲生滅古今忙
悲歌慷慨當年夢白髪空慚續命長
　　夢境
夢裏單眸一老翁胡床岸幘貎如童横談往事多奇異
笑指英才在座中説到當年開福地􁀙蛇嚙體漫飛空
問吾來楚若干紀六載流光荆棘叢
　　其二
門外依稀佳客至非仙非佛隔牕東贈儂一束古詩卷
蝌蚪開書久别公夢轉含糊難記憶簷前錯認五更風
一聲雲板徹寒署萬事攅心日未紅
　　夢餐優曇花作(有引/)
　　　余讀書山寺時夢餐優鉢羅花即吟一句云仙
　　　人賜我鉢羅花醒語純天上人檢藏知鉢羅花
　　　即優曇花也因賦以誌
優曇曽記夢中餐山寺日高柏水寒雲繞佛龕常五色
香飄精舍比芝蘭生平未識金銀氣偶爾輕抛麋鹿灘
四十年來魔障盡好敎拂袖紫霞端
　　冬至渡淮
鳳陽路值一陽天霜透征裘陟巘巔九里山前沙草合
石頭城角水雲連雙鳬唼喋浮淮浦孤雁翩翻下泗川
馬首北來閒弔古舊陵宫樹不知年
　　過虞姬墓(在靈壁縣有紅色草見人輒/舞俗名美人草和前人韻)
隂陵古道照殘陽策蹇荒塋弔楚亡血灑西風猿嘯月
氣吞白帝劍生霜貞魂傍逐烏騅逝烈骨長凝碧草香
行客莫知悲舞意春來疑作妬新妝
　　其二
破秦當日衂咸陽及敗誰嗔困北邙玉玦無謀定天下
靑鋒有意謝君王八千歌散腸應斷九里煙銷骨尚香
悔比樊姬差一諫空令妃血舞紅妝
　　銅雀臺
銅雀空臺漳水流雲横煙斷笑殘丘千門鎖鑰風塵暗
萬里河山落日收才子文章堪極目美人臺榭半成洲
(半為漳/水所壞)英雄一世今安在明月依然是漢秋
　　中途遇雪
隂雲漠漠朔風寒雪染征裘行路難霰集氷凋憐馬滑
花飛枝壓總心酸離披短袖侵膚潤凛冽長途刺骨瘢
更憾蒼頭多怨語何時髙卧學袁安
　　代兄憶弟
天光黯澹雁行斜斷續行雲映逺霞太乙吹藜顛出火
蠧魚蝕字腹生花素琴懸壁宫聲合青草當庭春意賖
太史於今瞻紫氣德星應集我荀家
　　恩假歸里葬親過固關作
行行復過井陘口白髪皤皤非舊顔回首粤川多壯志
勞心閩楚少餘閒欽承
帝命巡畿輔新沐
皇恩出固關四十年前經過地于今一别到三山
　　祝蔡忠襄公尊配顧太夫人八袠(有引/)
　　　中丞蔡忠襄公以明末壬午開府吾晉時冦亂
　　　蠭起蹂躪三秦公撫循吏民躬駐河上且戰且
　　　守朞年賊不能渡既潼關師潰退保太原大厦
　　　已傾難支一木甲申二月城陷公從容就義北
　　　面再拜自縊于三立祠吾鄉父老至今談公惠
　　　政烈節輒流涕欷歔過其祠下者低回而不能
　　　去余以西河後進景企芳徽瞻拜之餘毎深愾
　　　慕今越四十載謬叨兩江節制來蒞金陵適公
　　　仲子方炳應纂修通志之聘獲與周旋詢公家
　　　世清白門户零替之狀為之歎息方炳言其母
　　　顧太夫人於兹仲冬壽躋八袠負米代養菽水
　　　承歡一門節孝可謂無負公於九京矣聊賦四
　　　什敬祝九如奉以翟衣侑夫兕爵非止情殷介
　　　壽實由義切表忠云爾
中丞秉鉞昔行邊屈指捐軀四十年馬革從容真不愧
熊丸辛苦自堪憐河山百戰丹心痛爼豆三遷彤管賢
忠節並全非易事幾人靑史有完編
　　其二
晉陽城畔訪遺祠毎憶摳衣下拜時老我今開江上幕
遲公未拂隴頭碑編摩令子知家學訊問髙堂識母儀
為説諸艱都厯盡氷霜贏得鬢如絲
　　其三
秦淮襆被急歸装拜母今稱八袠觴南岳夫人親授誥
東吳名士盡登堂洗心鐘磬皈無量藏血衣冠誓未亡
誰似一門鍾間氣獨為家國繫綱常
　　其四
兩江持節首維風棹楔褒貞即表忠茂苑碧城瞻婺宿
長洲紫府傍墉宫重紆象服華筵上久罷魚軒委巷中
聖代旌門多異典懷清臺築具區東
　　賀壽
才猷當代仰宗工經濟文章自不同名著玉堂稱繡虎
功齊銅柱集飛鴻一身化育鈞陶際萬姓生成指顧中
從此豫州多氣象惟憑湘澤望髙嵩
　　其二
數年寒署戴清輝為戀深恩尚未歸挾纊何緣同縞帶
捉襟殊愧等緇衣盾邊檄就常摧敵馬上詩成已解圍
敢訂中原霖雨足願分餘潤慰調饑
　五言絶句
　　無酒
一夜一壺酒牀頭已乏錢强欲禁酤我通宵竟不眠
　　春雨
屈指春三月連隂九十朝花片落泥涔柴煙帶濕燒
　　春暮
清明方過去榖雨又新來眼看春光盡遊人何日回
　　客訪溪
我來客訪溪獨坐夕陽西古道荒已沒隔籬聞鳥啼
　　辛酉上元上谷祈雨作(時經臘無雪恐傷二麥持/齋三月冀少回天意故作)
　　　(此示羣僚俾各/知所省戒云)
皓月當空照黄塵逐日飛求沾驚蟄雨腸斷幾千回
　七言絶句
　　羅城署中閒詠
牕前馴鴿行書案驚醒主人午夢時起坐閒看十七史
古今成敗有誰知
　　其二
子厚當年被謫時柳州城上寫新詩那知千載存亡後
我與先生共客羈
　　濮湖夜月
水落林空蔓草長猿吟虎嘯石龕傍攀蘿尋勝窮人力
月色悠然照古塘
　　東津漁火
夜靜沙寒灘水鳴雲横露冷渡浮萍星垂兩岸靑燐見
故遣幽人撒網驚
　　魚城煙雨
石城遥望碧雲端峭壁荒凉煙水寒屈指興亡幾許事
清風明月在江干
　　金沙落雁
金沙依舊掛灘長孤雁飛飛下夕陽煙斷水寒棲不定
稻梁覔處是他鄉
　　晩菊
年年九日報花開偏爾今年懶脱腮似怕主人添瘦骨
綻黄歛影乍徘徊
　　其二
桃李芳菲盡有期菊花愛晩獨遲遲西風搖落今重九
尚爾韜英更待誰
　　其三
籬邊把酒問青天何苦繁霜帶醉煙縱使向榮嗟已暮
更遲疎影益人憐
　　其四
一般培植百花臺衆卉争妍不肻開趁取清標須速發
莫虛涼序問將來
　　有感
書生終日苦求官及做官時歩歩難牕下許多懷抱事
何曾行得與人看
　　偶吟
石崇豪貴范丹貧生後生前定有因傳語世間名利客
不如安命是髙人
　　寫夢
終日思家悵復吁夢魂飛泊洞庭湖忽驚信篆歸何處
别却耆童覔舊途
　　中秋值雨有感
正擬中秋看月華無端雨後黑雲遮天公有意朦朧過
不許淸光照碧紗
　　其二
歲歲中秋離别天登樓羞看月團圓嫦娥㑹得愁人意
雲閉寒宫合早眠
　　秋吟
一年又有一年秋難禁時時憶故邱獨坐琴臺心萬里
庭前草木盡含愁
　　其二
漫誇解綬是何人五斗安能强絆身屈指古今猶未逺
閒看菊蕊倍傷神
　　春月
臘月出門履雪山梅花向暖綻紅顔春來桃李横岡嶺
我自披裘草色閒
　　蜀中山行
幾人鞅掌幾人閒山裏僧家獨閉關風雨一犁堪自慰
醉歸春社月西灣
　　自吟
逢人漫道不如意滿腹原來不合時回首靑山千萬里
樂天安命亦何疑
　　鷄冠花
亭亭赤幘岸臺端傲出風霜不自寒要識朝陽憑一唱
扶桑髙捧海瀾安
　　成都
兩任邊荒嚢乏錢低頭羞語尉巡前淮隂受却少年辱
也了前生一惡緣
　　其二
易老馮唐虚歲月難封李廣未公侯晉秦同好今吳越
只為方圓不可儔
　　其三
萬里孤舟亦一官窮途主僕强加飱單衣難禦朔風冷
倚户無言白眼看
　　送王子重公車
三年簡鍊揣摩成喜送公車上帝城我到八閩將改歲
杏花時節看題名
　　贈屬邑
浠川淑氣冠齊安撫字催科萬姓寛尤望氷壺澄到底
神君年少足稱歡
　　讀聘君歌
挑燈夜讀聘君歌句句關情觸目多萬物生來同此性
吾民不聽却因何
　　其二
挑燈夜讀聘君歌引得船頭駭浪多風雨無心猶㑹意
吾民不聽却因何
　　其三
挑燈夜讀聘君歌水底魚龍噴浪多浪裏魚龍猶聽講
吾民不聽却因何
　　其四
挑燈夜讀聘君歌江色星光隠沒多雲横斗轉星還現
吾民不聽却因何
　　其五
吾民不聽却因何豈是吾民癡詐多定有個中真線索
從容細讀聘君歌
　　其六
吾民不聽却因何笞杖流徒總是多偏與人猜猜不著
從容細讀聘君歌
　　其七
吾民不聽却因何月旦鄉鉊講亦多室暗心虧神目電
從容細讀聘君歌
　　其八
吾民不聽却因何表正影端差莫多俸禄脂膏皆妙語
也須添入聘君歌
　　壬戌九日
人人盡説登高好惟我求閒不得閒山後山前無數景
叮嚀遊客莫空還
　　題王子重書室句
盆魚牕草真儒意茗椀爐香靜者心
　補遺
　　乙卯春題書雪堂
竹笋纔生黄犢角蕨芽初放小兒拳試尋野菜和香飯
便是黄州二月天
　詩餘
　　憶王孫
黄昏獨自聽烏啼芳草樓前漸滿堤寄語王孫莫意迷
蚤須歸花影將斜月欲西
　　如夢令
歲暮容顔非舊食少形骸消瘦睡起不勝愁頻呌蒼頭
斟酒斟酒斟酒夢見故鄉花柳
　　其二
赤壁鶯啼岸柳岐鎭雨肥園韭憶别若為情且看燕飛
紅痩回首回首穀雨淸明時候
　　滿庭芳
脱却蠻烟奔離蜀道三年又到光黄生來命薄才力比
誰强眼見此身已老消磨了多少疎狂百年裏有幾人
跳出傀儡逢塲　思量還故里簞瓢陋巷澹泊何妨任
隨緣過日説甚彭殤幸遇杏花赤壁訪遺跡感慨悲傷
尋兩地半邱荒草一望白雲鄉
　　百字令
楚天和靄忽風狂雲黯霎時雨洩濺入篷牕噴碎玉濕
透竹穹珠滴鼉怒龍吟雷轟電掣永夜無休歇桃燈倚
枕危檣只恐吹揭　待旦爽氣微開枝頭梅子閙似金
丸擊菡萏池塘花葉好醉倒渾如無力紫燕無聲烏鴉
影滅一帶柴門僻幾人酣飲頓忘昨夜岑寂
　　風流子
曉風吹破屋春將暮聲碎滴簷頭見霧繞千村珠開萬
樹銜泥燕子帶濕歸樓心歡喜㸃來翻麥浪響過徹溪
流茅屋閉門靑山洗漱牧童幾個戴笠騎牛　停雲時
午後凝眸望滿目繡錯田疇恍惚紅遮古道綠暎滄洲
願自今伊始桔橰掛月禾秧飲露婦子嬉遊懷想醉翁
遺跡今古誰儔
　　西江月
終日陰雲霡霂空過上已踏靑殘紅片片滿長亭兩岸
浮萍靡定　鶯報春歸誰送遊人獨歎飄零五更杜宇
更難聽萬囀千愁不竟
　　其二
百歲春光有限一年幾度花紅及時笑傲趁東風正好
鞦韆輕送　無奈人生易老又當零雨其濛淸明寒食
總成空看破浮雲如夢
　附古文(序二篇墓表一篇/)
　　江南通志序(任兩江總制時作/)
　　我
皇上御極二十有二年癸亥禮部奉
㫖檄催天下各省通志限三月成書臣成龍承乏兩江
　　總督應董其事江西去臣駐劄江寧千有餘里乃
　　檄署江西巡撫布政使臣張所志草創送臣審定
　　送部其江南省通志則臣成龍與江蘇撫臣余國
　　柱安徽撫臣徐國相徴屬府州縣新舊各志及先
　　儒先賢著述論建之有關地方應備採拾者開局
　　江寧延聘在籍儒臣及丈人宿學通達治體諳悉
　　典故者編纂稽考甲乙次第而臣成龍臣國柱臣
　　國相且相與親為討論焉并董在局諸臣就明繼
　　晷敏皇將事計六閲月而書成共七十六巻臣成
　　龍以職掌所及當有以序其簡端竊見九州之土
　　宜貢賦載於禹貢中古丈尚簡質不事詳贍其後
　　周官所掌三墳九邱與禹貢所載體制不同而秦
　　漢所收列國圗籍時久世逺莫可較訂嗣後或有
　　所述出自一隅一事不足傳信即陳沂楊慎所撰
　　山東四川通志固稱善本然皆私自屬草體例未
　　純
皇上乃渙大號申巽命先取各省之志以成一統之志
　　正欲於衆中求其詳於繁中舉其要夫修志之役
　　必始於縣縣志成乃上之府府薈集之為府志府
　　志成上之督撫督撫薈集之為通志通志歸之禮
　　部然後輯為一統志於是無所不該山川貢賦土
　　産人物之類無所不備上下數千載使之瞭如目
　　前然則通志之舉其事不綦重而為之不綦難歟
　　且江南之視各省纂集雖均而難易懸絶何也各
　　省通志原有成書而江南絶無所本事屬創始未
　　易周匝雖窮博採豈無絓漏其難一也孫吳六代
　　以逮明初其經國大猷代各異制披尋史乗浩如
　　煙海旁考别紀又多舛誤稽辨雖勞詎協至當其
　　難二也江左人物甲於四方偉人駿烈尚疑遺佚
　　至如節孝隠逸悉存姓氏既恐淆雜欲裁訛濫慮
　　沒幽潛其難三也所見異辭所聞異辭紀載歲月
　　逺於春秋虞初雜志任情好惡志家之體無容疑
　　誤並存裁量之能豈盡銖黍不爽其難四也大江
　　左右僑立州郡分𨽻不常命名變易考往已多無
　　徴準今何由參覈其難五也而臣等又以迂疎不
　　學之才兼以簿書塵冗之苦短綆汲深曷能勝任
　　惟是祗承
詔㫖與同事諸臣其詳其慎纂集成書止足以備一統
　　志之採輯而未敢自信為良史也顧臣成龍自策
　　名入仕仰見
聖治右文
皇上單詞隻字皆足與詩書典誥争光逮及備官畿輔
　　聞見益親近又與江蘇撫臣國柱共事撫臣國柱
　　久在
禁庭身依
紫極常語臣成龍
皇上以天縱之姿好學稽古講筵詰難燕閒辨問多發
　　先儒之未發
宵旰之暇考核異同披覽得失未嘗旦夕釋巻頻命詞
　　臣有所纂著皆足昭垂千載山至於髙則拳石出
　　雲水歸於深而淵泉不竭臣等幸託唐虞之盛世
　　依附臯益之末光使樸僿鄙陋之所纂輯得備崇
　　文内庫之目以垂不朽臣等實有榮幸焉是為序
　　樂經内篇序(任福建臬使尋陞方伯奉/命陞直𨽻巡撫時作)
　　余承乏八閩實司臬事白雲在天每刑人於五聽
　　之庭懲暴亂理寃抑呈制憲姚撫憲吳兩先生以
　　上讞於
天子雖生人之念日厪於死人之法而桁楊三木痛楚
　　哀號常不得伸展眉額用是恒憬然曰唐虞時雍
　　風動刑期無刑成周刑措不用何風之淳也太和
　　在宇宙詎易言哉臯陶士制百姓於刑之中以敎
　　祗德與后夔典樂敎胄實同源而異流何也樂陽
　　刑陰樂仁刑義未能漸斯民於骨髓即日取斯民
　　而督責之未易善也語曰禮樂不興則刑罰不中
　　其是之謂乎故知樂者禮之根蒂尤刑之神髓也
　　孝經曰移風易俗莫善於樂良得其原矣毘陵張
　　子炅生彚十三經之語樂者成其書曰樂經内篇
　　攜就商訂余曰千金之裘非一狐之腋思無邪一
　　言克備全經善得其解者觸類可以旁通裒集衆
　　美雅可自命一家是編原本太和之保合深究祀
　　天神祭地祇享人鬼之奥義自天命人心三綱五
　　常之大以及日用起居之㣲靡不悉備而且攷律
　　吕之相生定宫徴之互叶旁搜廣採舉凡正聲子
　　聲正半變半之説鮮不備具研抉精密器與人合
　　德以音傳淸濁隆殺罔有遺缺即謂該樂之全可
　　也昔后䕫韶箾鳳凰來儀師曠清角鳴鶴率舞馬
　　仰秣於巴瑟魚出聽於牙琴聲音之道與造物通
　　其感召洵有莫知其然而然者故知樂之微其於
　　天下無難矣樂記曰大樂與天地同和今
聖天子建中和之極正德利用厚生九敘維歌矣凡贊
　　㐮歌敘者惟以樂防民之情而教之和則以致鬼
　　神以和邦國以諧萬民以安賔客以悦逺人以作
　　動物躋天下於唐虞三代之盛於以鼔吹休和即
　　雲門咸池韶濩六代之樂舉不外是苟不探其原
　　而僅求之黄鍾累黍遂致阮咸譏荀朂之尺短和
　　峴病王朴之聲髙李照縱黍嫌於太長胡瑗横黍
　　苦於太短或專求之金石而鬴斛有古今之不同
　　斗臬有眞贗之難辨紛紛於制器吹律以祈合天
　　地之元音安能興雅頌而復古樂也哉抑聞之唐
　　太宗有言朕聞人和則樂清若百姓安樂則金石
　　自諧矣是誠得與民同樂之㫖易雷地豫豫順以
　　動故天地如之此作樂崇德之所由來不可識政
　　教之大成也與披覽是編踰月忽移藩署更懼不
　　克負荷屢上之姚呉兩先生兹復奉
簡命北綏畿輔任愈大責愈重益深惴慄爰以教民和
　　一念用自策勵因公之同好導揚太和共覩
聖治之咸五登三焉謹序
　　驍騎將軍柱石王公墓表(任湖廣分巡下江防道/新陞福建臬使時作)
　　公(諱/)宗臣號柱石南陽淅川人生有異徴偉骨相
　　　膂力絶人喜韜畧射獵禹山洧水間以雄桀自命
　　　弱冠遊荆益
　國初滇黔未入版圖公即審順逆仗策來歸
世祖章皇帝嘉之命從事郢鄂今
　上龍飛之五年滇蜀平江漢底定
　上念豫楚隘要惟西陵弋陽為重鎮晉公都督僉事駐
　　　黄州公至則簡練將士蒐椉補卒於㦸門右隙地
　　　闢射圃超距翹關角力較藝立廟祀馬神春秋取
　　　駒閑廏蕃庶暇則角巾從容柳蔭中指顧形勝用
　　　兵之地以示將佐公紀律既嚴什伍無舛彍弦之
　　　士襏襫耰鋤懽然聚處樵牧近於梐枑鷄犬放於
　　　營壘其威重慈惠如此性藹厚愛敬士大夫士之
　　　賢而貧者民之孤寡篤癃者歲時賙給以為常而
　　　其自處則甚約或饋美酒十數罌悉以頒之麾下
　　　雖古投醪挾纊何多遜焉康熈七年有隣鎮叛卒
　　　匿大崎山中摉牢四出公命偏師馳往擒其渠魁
　　九人送大府餘黨遂鳥獸散歲大饑首倡捐賑存
　　活數萬人
上聞加一級十二年癸丑冬滇黔變起倉卒公不震不
　　戁惟申國威明號令備戰守明年正月三日大司
　　馬撫軍張公檄守武昌公星夜率兵往元夜有警
　　公謹斥堠息燈火停漏皷分哨九門而自環甲坐
　　譙樓上夜半領十數騎周巡雉堞竟夕惟飲湯一
　　盞而已賊寢謀不敢發是時大司馬出奇制勝視
　　公如左右手五月麻城東山賊起公請於大司馬
　　率師東下值守憲徐公疾趨至麻城相與贊畫悉
　　中機宜且𠞰且撫不旬日東山平冬十月江右賊
　　出鄱陽陷湖口數縣進逼楚境蘄州大震公奉大
　　司馬命急駐蘄與下雉一軍為掎角時精甲盡在
　　武昌而公所部多新募糧餉匱軍容未振余力圗
　　芻糗並贈火槍百口公立赴蘄蘄民稍安公委羅
　　田守備黑子駐黄梅清江鎭㑹禁軍樓櫓西上夾
　　攻賊賊敗走收湖口星子諸縣自蘄以上金湯安
　　堵事聞
上大嘉歎數賜紀録而公以勞瘁病作和門星隕櫪馬
　　夜驚嗚呼痛哉時康熈十四年二月廿二也大司
　　馬思公功特疏請䘏曰方兹多事之時該將勤勞
　　頗著與尋常病故者不同今王宗臣幼子伶仃窮
　　途旅櫬情實可愍應否比照夷陵鎭標馬之迅病
　　故之例恩賜存䘏少慰忠魂激勸勞臣俾服
皇恩靡盡疏上
天子惻然改容奉
俞㫖賜祭葬先是康熈六年
覃恩誥封驍騎將軍元配劉氏封夫人並封二代考妣
　　如其官廕一子入監讀書公子名麟紱公卒麟紱
　　甫六歲居喪成禮今且十齡舉止如成人頴異能
　　文黄之人既德公不忍其裔之歸豫也相與留公
　　匶而公素與里中王氏篤兄弟誼有年麟紱將長
　　為黄岡人康熈十七年戊午十月二十九日卜葬
　　公於縣東還和鄉楊坂之原既建塋兆既揜黄腸
　　畏壘相鄉永思無疆嗚呼哀哉麟紱聘現任武昌
　　府城守都督僉事李公諱兆捷女女二俱幼未字
　　公之葬也既礱石鐫誌納壙中而黄之紳士以余
　　知公最深屬文表墓摭實直書用告來禩覽斯文
　　者有所考述庻以禆國史焉
　　鄭肻崖詩集序
　　肻崖黄岡幽人也自臨臯赤壁閩海春潮燕山朔
　　雪靡不晨夕與共昨年秋又訪余於三山石城再
　　閲冬春矣肻崖有句云赤壁清風連越嶠金臺明
　　月又揚州洵浮踪聚散眞歲月也比北道就養於
　　上谷之堯封余摉其行笈有自為詩殘紙蠧蝕得
　　近三百首詩道性情本取其温厚和平有闗於世
　　道人心此四始六義之所以風世也今肻崖栖心
　　道岸放情塵表足跡所至弔古品今不為凡響或
　　時闡聖賢之微丈或時寄漁釣於烟水或時慨昔
　　人之不可見或時抒境遇之所欲言咸以聲韻自
　　寫性情總不欲以姓名聞之海内余素同漢陰南
　　北互忘賓主不急為之裒彚成帙懼漸以為不足
　　輕重愈遺落廢棄特屬繕寫授梓庶宇内讀書學
　　道高人知瀟湘江漢間尚有張子同陸鴻漸其人
　　而肫摯悱惻猶髣髴靈均山鬼天問諸篇閑衛正
　　學更溯源道州濂溪紺寒清水也爰濡筆而弁其
　　端
　　跋鄭肻崖詠筠陽書院七賢詩
　　聖學自濂洛關閩後躬行實踐閑衛孔孟正宗者
　　代不乏賢其穎慧高明流入葱嶺教外别傳者亦
　　復不少得此直指仁體功用仍不外子臣弟友贊
　　頌七賢各如其實洵不敢跬歩違背可謂篤誠之
　　學
　　跋鄭肻崖漁舟詩
　　余在黄州九年交肻崖老人最深比癸亥春日秦
　　淮石城間出畫冊釣魚圖展翫良久雅與張志和
　　陸龜䝉同一風尚余不禁神遊浩浩烟波中矣因
　　捉筆題曰風雨晦明皆造化山河大地一漁翁
　
　
　
　
　
　
　
　
　
　
　
　于清端政書卷八
