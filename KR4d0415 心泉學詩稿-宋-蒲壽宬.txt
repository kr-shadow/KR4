#+TITLE: 心泉學詩稿-宋-蒲壽宬
#+DATE: 2018-05-12 10:19:43
#+SOURCE: github.com/kanripo/KR4d0415 master fa620cc9                
欽定四庫全書　　　　　集部四
　提要
　　心泉學詩稿六巻　　　别集類三(附録/)
　　　　(臣/)等謹案心泉學詩稿六巻宋蒲夀宬撰夀
　　　　宬之名不見於史其集亦不載於藝文志惟
　　　　明文淵閣書目載有蒲心泉詩一部一册檢
　　　　永樂大典各韻内所録頗多其間題名皆作
　　　　夀宬而凌廸知萬姓統譜則作夀􁇳黄仲昭
　　　　八閩通志又作夀晟互有同異今按永樂大
　　　　典各巻皆作宬字當非偶誤其作晟􁇳字者
　　　　殆傳冩訛也夀宬家本泉州其官履不概見
　　　　惟萬姓統譜稱其于咸淳七年知蒲州按蒲
　　　　州非南宋地而集中有梅陽壬申劭農偶成
　　　　書呈同官詩壬申為咸淳八年梅陽即梅州
　　　　今為廣東嘉應州地是夀宬實知梅州萬姓
　　　　統譜又載其在官儉約于民一毫無所取建
　　　　曾井汲水二缾置座右人頌曰曾氏井泉千
　　　　古冽蒲侯心事一般清是夀宬在當日為循
　　　　吏八閩通志則稱宋季益廣二王航海至泉
　　　　州守臣蒲夀庚距城不納皆出其兄夀宬隂
　　　　謀夀宬佯著黄冠野服入法石山下自稱處
　　　　士而宻令夀庚納欵于元既而夀庚以歸附
　　　　功授官平章富貴冠一時夀宬亦居甲第一
　　　　日二書生踵門獻詩有水聲禽語皆時事莫
　　　　道山翁總不知之句夀宬惶汗失措追之不
　　　　復見云云則夀宬又一狡黠之叛人稗官小
　　　　説記載多岐宋元二史皆無明文其孰偽孰
　　　　真無從考證今觀其詩頗有冲澹閒逺之致
　　　　在宋元之際猶屬雅音裒録存之釐為六巻
　　　　亦足以備一家若其人則疑以傳疑姑附諸
　　　　南宋之末焉乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官(臣/)陸　費　墀
欽定四庫全書
　心泉學詩稿巻一　　　　宋　蒲壽宬　撰
　　賦
　　　古賦二首
始余卜於斯丘兮倚白雲而為廬豈其有所使兮爰舍
吾之故居擷秋菊以為糧兮曰寒泉之與㪺無饑渴之
害已兮騁予駕其焉如朝飡氣於沆瀣兮夕撫景於望
舒瀉靈汞以為鏡兮結層冰而為壺流涓涓以不息兮
其原一而𣲖殊念區區之抱甕兮決山雨以為腴環碧
澗之方流兮知此樂之非魚落方潔之潺湲兮潄瓊瑶
而飛珠噴玉布以珊珊兮謂未足以為娛走東岡之嶻
嵲兮驅電駕而雷車始雌霓之連蜷兮忽河漢之飛趨
彼匡廬之雖大兮愧吾馬其已瘏語猿鶴以毋怨兮盟
千載而弗渝
捫青霞之絶頂兮倚千仞而為髙聞丹丘之有人兮期
萬里之與遨追遐踪而不見兮悵靈物之難遭豈不同
乎穹壤抑有異乎山河東瞻兖濟西望岷峨儻輕風兮
可躡衣欲結兮薜蘿念故園之燕麥悲荆棘之銅駞爾
乃託延陵之厚俗曰夷獠之同波苟聲教之所暨豈古
道之有他笑淳于之螘夢慨寗戚之牛歌昔子奇兮往
矣今鮑叔兮奈何豈無泉石可以婆娑問競日之夸父
與奔月之羿娥我欲從兮何所豈復怨兮蹉跎
　　　瀑布泉賦
昔披榛而導泉愛其流之涓涓居焉而為清冷出之而
為潺湲跨蒼崖而直下瀉鳴瀑其如騫忽浣布於火日
俄飛帛於天門毋乃氷蠶之織得鮫室之所傳滎瀯渨
㵽虺虺隆隆或散如凌空之毳鶴或聚如飲澗之流虹
其光怪也如此欲想像其奚窮嘗聞吕梁之水懸三十
仞沫四十里黿鼉魚鱉不可游處被髪行歌或蹈于此
羅嶺掛泉倒注崩􁁊石樓鐵橋逈不可即衡山三峯最
為竦桀噴薄横飛匪凘而結分映青林日光玉潔自非
素朝翳莫能撤香爐奇秀實甲寰海傳之有三千尺賦
之今幾百載其自天而下也耿耿長河其赴壑而趨也
錚錚萬鎧納兹細流不知幾倍或曰香山草堂布水三
尺㵼階隅落渠石或垂練於終朝或鳴琴於永夕非其
狀之可傳因其事之可摭於兹瀑也非曰干尋豈無匹
素使遇昌黎必云振鷺舞風中之仙裳響松間之寶璐
非假力於人為果何心乎天雨予聞斯語斐焉而狂躍
然而悟頓消鄙吝之胷如餐沆瀣之露復何騖乎川涂
粗可娛乎朝暮苟猶誇彼之雄寧不失吾之故嗟夫其
源雖殊塗其流則同赴決合黎而西傾環崑崙而東注
非胼胝之聖功豈聲教之所暨利萬物而不爭如方圓
之隨器原上善之所稱本天一之初氣
　　　和倪梅村梅花賦
昔湘纍之託諷兮顧何芳之不萃念草木之凋零兮貫薜
荔之落蘤嗟蘭艾之與處兮亦固知其蕪纇於梅柟之偶
缺兮非忿顧而疾視今靈山之獨立兮豈不類乎江渾之
憔悴忽繽紛於暮臘兮駭南雪之落地俾孤山之美人兮得
以樹夫高致彼桃李之暄妍兮疑此黨人之獨異惟貞潔
余一心兮又奚必擇乎都鄙薋菉葹以盈室兮固何足以
蔽美攬羣物之紛糾兮初何私於一氣立耿耿於霜晨兮
豈欲别一醒於衆醉彼徘徊于清淺兮亦猶行吟於湘水
　　五言古詩
　　　七愛詩贈程鄉令趙君
吾愛西門豹其事深可傚波神豈荒滛巫言亦機巧大
嫗去不來小嫗足踸踔豪長涕叩頭從此識政教
　　　　右魏鄴令西門豹
吾愛魯仲康治效多致祥害稼螟犬牙中牟了無傷掾
驚雉馴擾兒念雛方將河南有府尹其美乃播揚
　　　　右漢中牟令魯恭
吾愛卓子康作邑非尋常口不及人惡撫字若弗遑禮
律乃並用化嚚以為良解馬以與人不較人自償
　　　　右漢密令卓茂
吾愛鍾離意錦製與人異荒縣民無廬茅竹畢繕事亦
有多怖人憯憯惑禍祟祝土矢乃盡神譴不敢避
　　　　右漢堂邑令鍾離意
吾愛劉淑方禮遜以化彊諄諄耳提訓語味深且長忿
恚為可忍莫入鳴絃堂訟者各感去從今無他腸
　　　　右漢雍丘令劉矩
吾愛傳季珪為事求端倪羣愚亦智詐不辨袪厥迷感
深賣針媪靦以食豆鷄一縣稱神明䑕輩榛其蹊
　　　　右齊山隂令傅琰
吾愛元紫芝卓爾不可移盗虎孰小大許囚虎歸尸音
樂第勝負蔿于遭殊知歲滿何所為柴車一縑隨
　　　　右唐魯山令元德秀
　　　詠史八首
坩鮓有幾許直欲致一甘豈知聖善意見此轉不堪此
毋天下毋清風使人慙(坩音堪/土器也)
　　　　右陶侃母
明知正不足不若斜有餘破衾有何好錦繡乃不如卓
哉婦人言賢於五車書
　　　　右黔婁妻
當時詠雪句誰能出其右雅人有深致錦心而繡口此
事難效顰畵虎恐類狗
　　　　右謝道韞
琴彈十八拍聽此雙淚流一死固已難萬言復誰尤九
原見衛子何語可以酬
　　　　右蔡文姬
幡然棄舊習布裙牽鹿車拜姑禮云畢提甕汲自如富
貴此一時何可忘厥初
　　　　右鮑宣妻
拾遺戒不受見金等沙泥對姑不能食又愧他舍鷄其
視取棗人氷炭恐不齊
　　　　右樂羊子妻
白首携一壺亂流去何之婦呼吻欲裂彼乃昏不知箜
篌彈復彈河水風瀰瀰
　　　　右朝鮮婦
色不諧朱鈆力可舉杵臼貧賤何足云持敬在悠乆相
對如嘉賔旁人莫嫌醜
　　　　右孟光
　　　示兒
種榖一嵗事讀書一生期方春不下種竟嵗常餒飢少
年不向學終身成愚癡飢猶一家愁愚被衆人欺彼蒼
念吾父爾輩得令師欲速成揠苖計日如耘耔程文國
有式體製須及時弱冠無所聞出語人見嗤爾勞我則
恤我憂爾奚知中夜不遑寐作此勸學詩
　　　明月篇
海賈不愛死適值驪龍眠深淵頃刻命平地千丈川丈
夫豈無志固為兒女煎彼美頭上粲它人口中涎鮫人
一滴淚不肯随漪漣眼見懸珠人明月㡬缺圓
　　　拙婦吟
生為矮屋女本乏超世姿苟焉執絲枲安得組繡竒人
各愛厥子驕養随所宜今晨嫁朱門裝束弗適時尊嫜
不厭拙鄰曲莫見嗤或有勸我言學掃長蛾眉妾婦前
致辭拙性不可移誰能事膏沐随人作妍媸采采南澗
蘋心事澗水知在家盡子職為婦盡婦儀如何織錦字
更製廻文詩
　　　和博古直五首
聖門藹徒衆㡬人得稱賢美哉全玉人履行師淵騫寒
日辟蘆絮飢倚負郭田所樂者何事至道森乎前豈必
挾日月地行即飛仙刀圭儻可覔何處今赤泉
少壯能㡬時轉盻成白首俯仰百年中蠅營復狗苟規
規一世士禮法自繩糾不趂蟻磨旋空嗟兎株守杞菊
為餱糧雲山作賔友空泥堅白鳴夷恵徒可否
涉世思夷塗理生有常道抱甕灌我園充盤戒鄰棗秋
色何蒼然愓焉履霜早偉哉騎鯨人期兹浣花老𣺌𣺌
無窮門何由拾瑶草惟愛柴桑翁稱心固云好
迂踈我何有然諾君不輕卓爾異衆嗜矧兹藹文鳴面
壁愧空腹伐木思友生方當與世混疇能别涇清奚因
一簪盍使此雙眼明欲引萬古脉賴君辨豨苓
曠兹歴億刼矧此浮雲身桑樞弗言病駟馬休笑貧棲
棲魯中叟救世誠艱辛鳥獸豈同羣由也徒問津人世
彈指頃滄海三揚塵揚塵不可詰濟川豈無人
　　　梅陽壬申劭農偶成書呈同官
舉酒勸爾農更為我儂勸車笠雖不同所諧此盂飯或
耕在菑畬或耕在方寸膏雨足一犁田頭怯呼喚五百
維莠驕胥徒乃蟊患與國充耘耔勿使地蒿蔓幻體飢
渴同世味甘苦半盤中一粒飡鋤下㡬滴汗光隂駛歴
塊彼此不可玩豈為許行言勸課在兹旦老父傾耳聽
童稚繞屏看相顧持我語取信如執劵安得慵耕人從
今不言勌
　　　感興
晨起自理髪握髪雙涙流不見結髪人惆悵空白頭君
留白髪種種作一叚愁茁哉秋蓬根念此春荑柔
　　　送使君給事常東軒先生
鋒車洛陽道秋日旌旗光松隂父老語何計攀夕郎南
泉昔樂土畫㦸深凝香今為彫瘵區鹽米憂倉皇一食
不遑暇衆哺安能忘時哉異真倪心乎愛龔黄報政未
期年丹詔飛十行正陽初繼離化瑟方再張豈無蘭蕙
叢所思在孤芳履聲到星辰泰階列寒芒睠懐赤子情
啟齒玉帝旁唐相有遺烈至今留甘棠
　　　投後村先生劉尚書
采松北山下日與樵者親寸尺拾遺墜時以供炊薪朝
躋白雲岡暮宿芳草濵疏泉溉其本鏡心澄爾神上有
千嵗鶴羽儀何振振清唳返華表感時懐鳯麟下有千
年苓剥落惟夲真乆乃瑩雪玉服之袪凡塵清風發萬
籟天竅鳴驚人嚴霜肅四宇玉立古栢身桃李衆自托
六合惟一根梅竹亦有性嵗寒争卜隣蔦蘿爾㣲彚願
乞(音/棄)青雲津逡廵不敢止百年在兹辰
　　　柬曽梅坡二首
終嵗不相見相逢傾肺肝堪嗟半生事安得舊時歡梅
蘂先春白桂華清露寒㡌雲行雨意薄暮倚欄干
靡靡秋已駛𦕈焉幽思殷美人百尺樓修㡌千丈雲白
駒古難縶寒蛩今畏聞得酒且共陶莫惑紙上文
　　　送淮東田制幹囘司
青青拱把木人見毫芒時只恐不早種既種何用疑枝
條日已茂雨露日已滋揺本固不可爪膚復奚為驚颷
屢欲折積雪乆自支昔日靖郭君四十餘男兒中有不
舉子其事乃甚竒馳聲自薛起有誰敢齊窺君今已騎
鶴莫問腰纒資主人今晉公相量千頃陂溲勃且並用
參苓恐無遺相如諭蜀檄昌黎從軍詩倘可露一斑豈
無諸公知君來甫兩月雲霧才一披非敢事偃蹇禽鹿
不可覊勿詫我泉石恐為君瑕疵吾且自笑我人知我
為誰
　　　寄窺堂莊使君
煌煌列㦸第皎皎深衣人菟符藹夙望駒谷韜絶珍苟
不守厥素曷以當兹晨情敦脊令急心怛鴻鴈賔餓死
甘其薇至徳文其身耿耿抱孤月悠悠仰蒼旻何時一
握臂漉我頭上巾呼風振我襮與君爽心神欲洗塵萬
斛何處覔一塵
　　　送使君右司趙是齋
皦皦恵山泉脉脉天上潢中含五色文時吐千丈光人
間塵土腥聊復褰我裳南州六月暑千里暍欲狂借此
一掬潤氷雪生肝腸誰起心中炎奪我腦上凉我願去
為龍為雨膏八荒年年刺桐華樹樹皆甘棠
　　　贈無庵道人風鑑
採霞以為食搴雲以為衣飽煖無所為騎風去如飛閒
將電作鏡照見人精㣲欲説不得説天機本無機
　　　梅陽寄委順趙君
别來栁初茁今見蘭吐芳懐哉佩蘭人欲製芙蓉裳山
空蕙帳冷鶴怨秋夜長羣峯暮聳峭蟻夢猶一場乗傳
媿已添刻意思所償蚩蚩瘴土氓見此淚欲滂鍼石一
時投若為起羸尫常恐二䜿黠神被膏與肓欲盡棄其
舊安得師之良夜夢毎插羽飛到琴冊旁非貪舐鼎事
欲窺枕中方緘縢倘寄翼寛此百迴腸
　　　寄丘釣磯
高丘逺望海秋思窮渺瀰苦吟有鬼泣直釣無人知有
時捲龜殻箕踞食蛤蜊落日明雲霞狂風舞蛟螭全生
帶笭箵聱叟漫奚為一笑横大江列岫浮修眉畫圖障
我目隔此天一涯欲携我蓑笠風雨從所之漁僮緩皷
枻驚我白鷺鶿我欲從伊人薄酒分一巵
　　　寄梅坡
喬木聳下翠好鳥鳴嚶嚶豈不愛吾廬感此求友聲獨
酌歌停雲懷人淚如傾昔我柴桑翁五栁貧亦榮今予
富干樹况有野艇横鱸魚亦可膾如此夜月明誰諧彼
蒼意澗谷敦孤惸青山只依舊沽酒尋前盟矯首雲帽
人兩臂羽欲生故人來不來盤俎無人爭
　　　與石巖方常簿游白水塘觀龍湫
孤燈照不寐獨起行遶床命駕欲千里千里債已償可
憐太拙計弗學時世粧癖嗜鐫聱牙拄彼枯腎腸柴桑
賦移居取友勝面墻竒文與疑義相與窺抑揚願給薪
水役懐此一瓣香自分參也魯或笑道士狂吁嗟古之
人踽踽而涼凉我不欲富貴修短由上蒼齊奴爾何事
彭祖今何方莊周蝶體態淳于蟻侯王龍湫一瞬息珠
琲萬斛強汎汎蓮葉舟淼淼白水塘薜荔為我衣芙蓉
為我裳握石為我飴採菊為我粻興懐自千載有酒且
一觴
　　　己夘六月十一日書石室壁
晏坐圖畫出銀屏列郡山几案空水接舟檝牕竇間清
風蕩炎瘴異趣起􁀙頑夣随白鷗去静看飛鳥還夜深
忽聞笛何處明月灣
欽定四庫全書
　心泉學詩稿巻二　　　　宋　蒲夀宬　撰
　　五言古詩
　　　舶使王㑹溪太守趙見泰九日領客枉頋山中
　　　賦采菊東籬下悠然見南山韻十首
翠節摩秋雲朱轓暎朝彩欣欣兩賔主濟濟衆僚寀此
㑹良已希斯文固應在寂寞秋後香今晨有人采
結彼山下茅對此山上瀑白日成蹉跎長年抱幽獨嚶
嚶自禽鳥踽踽亂樵牧門巷何多車山中有佳菊
龍山在何許驅車故城東壯遊值佳月髙懐激清風深
知孟萬年獨有柴桑翁至今佳傳香索之迷芳叢
淡淡暮秋色行行遶疎籬最愛重九名擬和柴桑詩風
流足千載感慨彼一時此日不易得有酒安可辭
白露零髙寒西風滿原野濁酒歡重持黄花笑盈把詩
句斐莫裁秋容浩難冩豈為今日娛逢之百世下
晨䇿登青霞衆峯鬱綢繆舉目嗟新亭緬懐憶神州酣
觴氣磊磊感物心悠悠偉哉此二翁髙風繼前修
南陽有菊水一掬清且鮮滿潭浸秋色餐英飲寒泉將
以夀道脉非惟制頹年豈不随衆草正色乃自然
百年豈非長流光迅飛電月渚愁賔鴻風簷凄去燕鴻
燕胡獨乖參辰豈相見念此霜中英良時不妨殿
匡廬詎云逺日日望翠嵐黄花裛露掇薄酒如飴甘迢
迢想髙遯亹亹懐清談緬睇良有以舊居在其南
天台赤霞頂峨眉翠雲間人物自楚楚文采何斑斑屈
宋豔何摘陶謝髙可攀咳唾随天風萬古輝此山(王蜀/人趙)
(台/人)
　　　九日簡留松澗
瀼瀼白露墜獨起行遶籬豈泥兹晨游偶諧昔人期白
衣已縹緲幅巾自淋漓舉杯泛寒榮何以慰所思登山
極野望涕泗空漣洏戚戚霜葉語鴈過鳴聲悲參軍爾
何事㡌側無人知莫輕一時謔貽此千載嗤餐英飲沆
瀣政坐騷人癡起酹彭澤翁此意堪語誰
　　　心泉
山泉不知源流出石磊砢坎止心維亨䝉養行必果乆
視空無塵静趣自忘我明月知此心時印夜光顆
　　　九日貴客入山地狹不足以容歌舞故作
莫歌亂我蛩莫舞踐我菊歌不入此耳舞適局汝足蛩
吟今古心菊老貧賤屋斟菊聽我蛩絶勝人間曲
　　　和漳浦余明府
割鷄薦鸞刀飛鳬躡仙跡惠與清漳流名髙魯山石亷
謹今所難吾道幟可赤作縣既有箴救世豈無䇿澗水
疑鳴琴中宵起人憶
　　　呈大帥侍郎陽巖洪先生
猗桐擢新翠况此當春陽靈鳯何髙翔豈不懐朝光積
隂既去屏先鳴詎能忘腐草倐已化破柱安所藏聲猷
動寰海偃蹇持孤芳清風肅羽纛白日成圭璋乆期薦
清廟欲與興頽綱恩綸甫雜遝符采相輝煌元祐心可
續江左脉自長精神夙聚㑹賡歌藹明良願整池上翼
繼我文靖梁
　　　上舶使監丞王㑹溪
抗意欲窺竒栖潛在郡帙猶疑甕為天豈信盲問日清
晨非夢寐見此五色筆寒光動斗牛餘照堕圭蓽目前
千古在吾故一日失至道涵深純大雅藏僴瑟懐兹泉
石心賁之林野質百年豈不短萬羡從此畢倘云可與
語敢憚行以膝
　　　登師姑巖見城中大閲恍如陣蟻因思舊從戎
　　　吏亦其中之一蟻感而遂賦
晨起捫層巔蒼茫見塵市鼙皷生逺陴壺蠭在幽耳遥
知細栁屯于時閲軍士俯彼萬鎧羣㣲哉一窖蟻初集
如慕羶俄擁如聚米或圓如旋磨或方如縁几隠隠床
下聲牛鬬差可擬未熟黄粱間忽憶大槐裏昔在羣蟻
中不知蟻是已長揖謝孫穰㣲笑辭翦起蠻觸胡為哉
鷄蟲今已矣醉眼未醒時此真尺與咫更陟最上頭須
彌亦芥子
　　　送郭濟叔分教邵陽
秋山多爽氣南楚登修程豈無離别懐此别人所榮睠
言紫㡌秀翹然碧流英千載木鐸寄一脉濓泉清無氊
不言寒有道當自鳴采芹發新謡吟藥生逸情汾陽昔
何人努力加令名
　　　古意答胡葦航
偃蹇當風松四望無寧枝蔦蘿空自纒鸞鳳非所覊固
乏棟梁具聊聳巖壑姿豈無深林柯百尺懸旌麾下有
千嵗苓勿使行人知
　　　送逺曲别葦航
驅車晨出門薄酒持送君離心一寸鐵修嶺千重雲遥
憐風雨夜應念霜雪羣猿鶴豈敢怨所期在斯文
　　　見山䑓
疊石生幽雲層䑓起脩竹羣山不出門一日俱在目逺
眺極悠悠男兒豈碌碌寳匣長夜鳴黄金㡬時築此事
誰與論掀髯對雲麓
　　　泊舟蘭溪
江流萬古意客遊邁中年茫茫見逺樹𣺌𣺌嘆逝川旅
舟泊明月溪謳出長煙千帆趣各異萬里愁共煎船頭
有美酒吹火煑小鮮丈夫非無淚不洒商婦絃
　　　登師姑巖懐古十韻
郭中愛青山推牕納青碧不見山中人白雲自堆積登
睇廓悠悠此眼亦已窄但見寰中塵不見塵中客相
去詎㡬許恍若萬里隔日暮攀崔嵬泫然感疇昔蜀道
無人行嵩山絶蹄跡豈無九囘腸安得雙飛翮傾我百
壺酒撫此千丈石不知蠟屐翁著得㡬量屐
　　　仲冬下澣㑹同僚遊東巖(圖經云此乃仙人蜕/骨之地中有石鼔扣)
　　　(之震/響)
羽人脱屣去古洞留嵌巖白雲亦世態随風蜕其緘石
飴已何許誰能味其甘土偶寂不語樵牧同此龕坎坎
擊石鼓歸去夸彼談遂使蠟屐人於此移其貪猗桐植
翠蓋翳翳當薫南琤然激石流燕坐心黙參朝暮豈異
理莫誑狙四三暄涼得其適所訝非瘴嵐梅花對白髪
風前雪鬖鬖揮觴屬同僚出語諧酸鹹猶拘鐵漢語飲
之不至酣託時紀曾遊誰將鐵為庵
　　　寄豫章李明府
太白揺芒芒只在西山陽常言欲千里一夜千里長酒
盡還磊磈出匣鳴干將蘭菊猶可秋白日安可量
　　　亦竹軒
娟娟竹上露泠泠竹間風風露自髙潔軒牕亦玲瓏明
月散清影獨起行遶叢緬懐愛竹人氣味千載同
　　　六和塔僧房
天風語簷鈴蒼靄藏古殿穿竹逢緇衣拈花對黄面誰
把山水心為我露一線推牕古樹隙空水還匹練山色
忽有無潮來半空濺須臾簸舟楫木葉飛片片魚鰕恣
掀舞洲渚入􁏈煉山僧寂無言千㠶閲將徧
　　　送梅峯阮監鎮東歸
豪氣宇宙窄健筆風雷驚處禈笑羣蝨有酒甘步兵半
酣百年寄一嘯千古輕青眼能㡬人白首識此情
　　　噴玉布(採孟東/野詩語)
蒼珉卧偃蹇飛瓊潄潺湲東野噴玉布廬山谷簾泉玉
斧敲寒氷随風走連巻清聲足洗耳枕流恐徒然
　　　梅陽郡齋鐵菴梅花五首
廣平一寸鐵不信句鍊柔猶疑雪月競韜玉無處求神
人藐姑射夜趂嫦娥遊縹緲不可見天風想琳璆
孤山隱君子搜索入幻眇方且判鴻濛倐爾得一竅童
鶴俱不知吟成忽自笑翛然脱情塵髙標立寒峭
江南擅名勝雅愛陸敬風豈無可以贈折枝寄郵筒緘
香不敢泄千里一寸𠂻對雪感嵗暮白頭謾西東
卓哉誠齋老驅車陟崔嵬清風欲洗瘴駕言為花來仰
止氷玉人念彼同根荄思翁不可説江邊重徘徊
枯株類鐵漢瘴瘧不敢侵嵗寒葉落盡㣲見天地心陽
和一㸃力生意滿故林至仁雨露澤不覺淪肌深
　　　萬壑清流
㫖哉哲人語有道親為傳清流出萬壑千載此兩賢誰
傾六月雪洗我一片天妙趣不可極如此山中泉
　　　白水巖
泰山有積霤坤媪乃善蔵何時發靈祕一脉流膏滂至
仁及物意後世疑濫觴螭蟠乆懶卧辟易離電光豐隆
亦豪士夜半驅阿香天鼓何處來大雪驚飄揚飛星雜
雨射怒雹翻飊狂倚欄兩眼眩應接俱弗遑吕梁三十
仭吾聞老䝉莊行歌不憚勞習坎守故常峨眉有仙伯
佛迹窺荒唐濯足弄海月戲侮相頡頏堪笑失筯人氣
骨何羸尫醉呼李太白欲製芙蓉裳此泉願為酒萬斛
輸滄浪簡寂耿我夢九疊迂我腸鴈蕩更詭異龍湫舞
堂堂何當寄鵬翼瞬息天一方仙人笑擘脯滄海觀種
桑人世彈指頃萬古天地長
　　　戯効浪仙體
碌碌復碌碌世事安可卜馬蹶輕四蹄䕫行矜一足知
守吾轍難遑問羊腸曲行行復何之幽人在空谷
　　　書㑹溪郴陽瀑布圖後三首
山椒斫寒翠澗曲披𤣥圖寫此一𣲖潤化作萬頃腴誰
知田中禾粒粒心上珠
楚山亦瘴癘湘水多幽靈髙飈雷電激盡日霰雪零滌
去熱惱腸清風自泠泠
千山六月火可使金石然懐兹水一滴想彼心千年願
君倒天瓢流澤無中邊
　　　草堂瀑布
西瞻香爐氣北望鍾山英寧如坐巖曲飛玉光欄楹異
哉天地秀孕此氷雪精梅花立其旁姑射凌寒清仙帔
月耿耿神珮風琤琤牕户六月冷草木三冬榮錦水懐
少陵銀河照長庚所嗜固不同聊復娛吾生
　　　題瀑布圖後
平生託游從林野乃其趣出處偶不同清濁良已忤解
組浣我塵叩門為君訴方殷岐黄事何日當展晤欲潄
巖下泉蛩驉念同路黙擕照膽鏡歴歴見情愫韋韠誰
為驅千林瀉懸布初掛氷一簾晶晶滴珠露弄電不輟
笑轟谷激電怒玉虬擘重崕白晝雲雪互震掉若弗容
俄然脱沉痼寂寂霜林鐘茫茫虎溪渡草堂香山基興
廢今㡬度誅茅詎為晩千古一旦暮與君共兹圖濯濯
如振鷺登眺晨百囘疇能局髙步
　　　中庭步月
月光被中庭竹影弄幽色瀟瀟一幅素灑灑數莖墨忽
然風動處惟有月冩得此畫應入神無言自心識
　　　純陽洞讀書和中山陳禮郎韻
弄珠寄南海移文譏北山出處雖異位夢覺同一闗純
陽有真境古洞扄林端絶頂象緯逼六月天氣寒道人
討幽勝誅茆謀盖棺縁深野鷄狎供罷齋魚閒斗軒適
容膝㸃勘酬鈆丹理義貴自得神仙諒非難嗟我乆荒
索摧心罹棘艱羞羡鶴俯仰空悲馬班桓終南在何許
得去何須還
　　　又題純陽洞
十里捫藤蘿千崕挿虛碧仰覺雲漢低俯見塵市窄小
山走委蛇逺水别支脉身騎鷦鷯枝目眇大鵬翮更有
千載人幽巖蜕空魄朝躡一片雲夜嘯百丈石我疑真
人去留此守劍舄道人既無心何事苦著跡我有一壺
酒起舞酹仙伯松槿雖殊途宇宙同作客
　　　枸杞井
四時可以採不採當自榮青條覆碧甃見此眼已明目
為仙人杖其事因長生飲此枸杞水與結千嵗盟
　　　山中井
乾元肇初氣坤母乃六之誰明爻象意鑿出混沌竒所
以擊壤民飲水源不知空山有古甃夜氣方歸時明月
照我牖獨起擕軍持一瓢飲沆瀣凉意生肝脾下以澆
丹田上以滋華池瀟然脱塵土舉身入希夷神人授我
訣欲以療我飢歸來煑白石精饌瓊為糜
　　　菊花潭
何處無甘菊何處無清泉菊泉適相值天地何嘗偏豈
但為九日可以踰百年願與潭下村餐英汲潺湲
　　　古意
梳鬟照寒泚寒泚知貞胷整鬟摘秋芳秋芳無冶容平
生㡬偃蹇今逐梁君鴻既甘布裙績寧厭短褐舂剔目
信已篤刲耳何所從獨撫箜篌謡河流自潨潨
　　　頭陀成菴主刺血冩法華經
丹書何切切滴心不滴血縱使血可乾其如心不竭蜀
鳥啼作花至今萬山纈殺身以成仁遺訓有先哲
　　　燈蛾
出暗亦已顯傅翼乃不任趨炎弗知止倐忽遊燧林不
見異域傳乃有噉火禽
　　　蜜蜂
四時有佳卉兩股不停探花露本清冽安用如許甘平
生事苦口氣味轉不諳
　　　蜘蛛
輕絲出皤腹口織不用梭前身豈虞人所食在網羅茆
欄亦可罥如此豸者何
　　　促織
炎夏居壁根凉秋噪籬側安得懶婦名豈其曠乃職不
念作繭勞徒能促人織
　　　蟻
𤣥駒不可縶若象寜無端南柯二十載夢覺指一彈誰
云丘垤微轉覺天地寛
　　　蠧魚
種芸豈辟蠧無水乃有魚平生破萬巻胷次藏石渠何
如葉上蟲篆出先秦書
　　　捫蝨
上即居人頭下即居人身夙豈為人食今乃務食人不
必勞爪掐聊以捫對賔
　　　蚊二首
白日㳂溝渠中宵隱堂奥觸處招燎烟㡬人有良幬眶
睫知若何口觜有計暴
晝伏夜已動血人謀其生不作林中虎而為帳下虫飢
虎有時逢林宻少人行㣲物不可忽羣聚成雷轟衆觜
錐刀鋩矮屋甑釜烹膚𤓰良自忤扇撲勞迭更下車摶
猛虎一死政自輕纎纎無所詰長夜不肯明為我驅蜚
亷么麽一掃清
　　　蚤
疾跳若幻術常笑蝨縫拘動致磨齒牙害止搔皮膚纎
芥何足云有人飼於菟
欽定四庫全書
　心泉學詩稿巻三　　　　宋　蒲夀宬　撰
　　七言古詩
　　　神駿歌送趙委順就漕
神駿不受羈豈知日千里小試秋風前爍爍電光起何
須金絡腦不用珊瑚鞭徐看血汗沫透出青連錢飛去
度赤水横行抹燕山持歸獻天子髙列十二閑渴飲水
底月饑餐草頭珠輕揺玉麈尾側碾青氍毹振鬛長鳴
謝伯樂千秋萬古八駿圗
　　　子别母呈所翁陳先生
子别母欲别牽衣意何苦母有衆兒俱母憐兒無别母
兒誰乳海惡寧匪蛟山饕莫如虎小大不相棄髙深自
為扈萬古天地中何得如母所披絮成踟蹰履霜正凄
楚不見城上烏相隨八九子反哺何足云慈烏乃如此
引翼且莫髙短翅將千里
　　　醉歌
有人八百嵗作鬼三千年如此豈不夭或者稱其綿大
椿一春秋為嵗各八千乆矣摧為塵朝菌猶目前燕坐
一息頃直到羲農邊誰謂未來事如漆未來龜鏡已在
先天地一指掌日月雙跳丸摶沙小兒戯滄海為桑田
南華達生亦已死伯倫半醉不是顛讀書堂上眼如月
輪扁釋鑿乃囅然髙車本桎梏更被繩墨牽利澤苟未
諧仁義空自煎有客區區老山澤不鳴不食稱神仙呼
來飲酒不肯飲月明騎鶴遊青天舉杯邀明月舞影各
自憐必求至樂何者為至樂今也不樂何用空拳拳
　　　菊露謡
清晨採黄菊露滴露花叢黄花泣白露白露晞秋風秋
風莫相試菊薤心不同薤露明朝落不落黄華獨老秋
風中
　　　送劉童子試藝天京(神童八嵗能文能射陣圗/先天圗揲蓍法皆能之)
磽磽頭角出羣玉炯炯瞳人剪秋漪神光現作照書月
一覽千古無復遺殊科自可獻上國况能文藝超等夷
河洛圗書識藴奥更明爻象通神蓍陣分八勢演古法
操弓挾矢動有儀眼前大要固如此有人頭白俱不知
當今所重不在寳弓旌聘召方四馳豈無古人已成筭
時乖事異難設施秋風邊塵浩無際綸巾羽扇思見之
終軍棄繻繻尚在劉晏正字字或欹終身願秉清忠節
芳猷可繼大年詩
　　　送沈保叔國諭試藝右庠
讀書讀心不讀跡以言易言竟何益射弓射志不射箭
以力假力何足羡因蹄得兎蹄安用以虎視石虎則中
設科取藝良已拘分毫得失如摴蒱㣲官况復多繩墨
千里思馳困羈勒生女嫁屬他人屋生男不出出許國
堂堂八尺無創瘢如斗金印梔蠟顔一條秋水持贈君
腰間願看生風雲君不見唐家將相婁師徳也曽應詔
紅抹額撾鐘飲酒皆兒嬉握拳透爪真男兒
　　　君不來詞寄雲㡌上人梅坡翁
君不來山中底事堪嫌猜積雨愁人不可道至今聲跡
何寥哉竹風㣲動攬衣起使我一日腸九回君不來門
前日日添蒼苔
　　　送林城山歸上饒
平生喜誦城山句一誦千回起狂慕夣魂夜夜峨眉巔
峨眉只在家西住照人樓蜃嘘青紅落筆天虬走雲霧
㝠搜古髓生潤芳坐演正聲入韶濩蘭宫璧水俱雋功
金馬玉堂豈迂歩何人為呌閶闔雲試使琅玕一披露
男兒豈暇謀温飽丹心要使輝青素水潮方仰昌黎韓
日邊又起長沙傅玉山萬仞髙岧嶤叢玉琤琤悦朝暮
嗟哉精衛愚復愚海石悠悠力安措傍人齲齒看癡狂
持此癡狂向誰訴古來離别惟有酒此别情酸酒如醋
萍蓬萬里終有家而今更把家為路
　　　送孫畊山
梅落癡風寒贔屭海鴈驚春動歸思蹇驢石磴空踟蹰
黄犢青山勞夣寐千載休疑潄石訛幾人堪説種𤓰事
南州髙士不可攀俗吏空餐抱深媿
　　　贈日者馮鼎山
馮君胷中爛星斗測人窮達誰與偶得錢便據青旗亭
北斗還堪把漿酒醉來訪我梅花傍索飲哦詩恣狂吼
平生許予皆公侯大軸長篇玩盈手不言于麓神仙人
泣雨滂沱氣填口與君生長醉鄉國借箸前籌為君剖
東坡固類韓昌黎伯倫何如畢吏部何處有酒三百壺
姓字甘書酒人簿畏死安能抱仁義貪生不解推子午
酒星此去住何宫相從且作糟丘主
　　　濯足瀑下
石峽轟轟作雷吼白虹飛趨電光走老蛟攪起隂壑藏
電雪當空射瓊玖禪僧倚錫疑欲飛兒童驚呼不停口
山夫伸足承下沫隂風凛凛生毛髪雨飛如箭任不知
旁人休猜鐵為骨
　　　壯哉亭觀龍湫作
雪車冰柱劉义狂玉川更與相頡頏車聲羊膓幾盤折
飛冰走雪何茫茫天公矜此老怪物六丁直下白晝驅
阿香豐龍列缺一時起千車百柱摧靡靡玉蚪銀闕掀
霜髯藥兎蟾宫𢷬瑶髓濤驚浪駭不可摹璧碎珠傾詎
堪擬長風吹雨一座寒兒童不敢正靣看狂客何心助
鼓譟磽田萬頃思波瀾被髪行歌愜狂想寳華天雨寧
専賞炎天上火下如湯一𣲖清泠浹隣壤勸君飲酒君
莫疑有酒不飲吾何痴夜光魚目紛紛雜錯烏可辨眼
中如露如電醉來大笑俱不知
　　　登北山真武觀試泉
莫誇陽羡茗在彼山之巔莫誇惠山溜試此山之泉不
生陸鴻漸渴死盧玉川且共春風裏不鬬社雨前雀舌
最嫩弱植耳嘉樹一發如針然靈苗合讓武夷貢清香
不與羅浮専北山古丘神所授以泉名郡天下傳置郵
縱可走千里不如一掬清且鮮人生適意在所便物各
有産盡隨天蹇驢破㡌出近郭褁茶汲井手自煎泉鮮
水活别無法甌中沸出酥雪妍山中道士不識此彈口
咋舌稱神仙從今决意修茗事典衣買樹蒔井邊道士
且莫顛古人作善戒所先山中種茶一百頃不如山下
數畆田饑餐渴飲無長物何患敲門驚晝眠
　　　遊金山寺呈茂老
長江氣勢何雄雄波心幻出青蓮宫江流萬古浮不去
疑有根蒂誰能窮遡流逺見一培塿傳聞壯觀疑談空
風㠶漸廹驚詭異金碧還遶深蒙茸小船破浪與客去
繫纜階石穿玲瓏門前筆架水靣立波濤日夕相撞舂
重樓複道費登陟靣靣竒怪陡不同丹徒西望聳觀閣
淮海大塊居其東倚欄簷外水轉窄飛鴻没處明雙瞳
與僧煮茗話今古莫窮幻眇窺鴻濛瀛洲方丈在何許
騎牛覔牛休憧憧遥指危檣夜泊處驚飈飄簸如飛蓬
禪闗深閉浪打屋夜定不動猜遊龍清遊適值九月九
汲泉細摘黄花叢水上登髙復誰信證明頼有今逺公
登堂恍惚見坡印瓣香起敬仙佛蹤想像形容記言語
涕零心惻生不逢未窮清興下山去扁舟一瞬在閬風
作詩聊復紀遊跡來尋此跡何時重
　　　遊西巖(劉元城赴貶/僑居之所)
誰扇洪爐欲煮鐵一寸如冰不曽熱嵗寒心事梅花知
炭事如何與冰説西巖結屋煙作罩斑斑不露如隐豹
人生大欲剛斷除静處生涯乃仁樂碧梧翠竹如琅玕
寒泉玉佩鳴珊珊終焉為計亦不惡豈知白日生羽翰
翻思一夜鐘鳴時先生髙臥如希夷何人更嗔瘴鬼瘧
及鋒而用皆驚疑薦泉采菊想遺跡奚其與侣昌黎伯
薫蕕已定人所知聊把曽遊紀巖石
　　　書草屋壁
天地無終窮萬物乃芻狗勿誇杏為梁何如甕作牖昔
聞巢氏民仁義亦奚有蠢蠢不識知居居自醇厚今
來豐屋士文法困繩紐力競蝜蝂蟲計生養狙叟誰
家甲第巍入雲何人鶉衣不掩肘豈知鬼瞰因高明
安得春陽到窮蔀蝸廬能幾何蠻觸勝亦負憶我柴
桑翁荒宅十餘畝草屋八九間柴門五株柳野水滋
粳􁀙春畦足葱韮永日為琴書停雲念親友儀秦枉
饒舌施龍漫多口白衣蒼狗安可知不夷不恵自可
否
　　　愁劇忽失笑
愁劇忽失笑不覺心夷然量珠成斗笑不賣鎔金為海
愁不煎蜜蜂與蓼蟲生死甘苦縁今也不為樂人有幾
百年士龍莫笑跌落水水中不著此笑仙
　　　九日
芙蓉披靡秋水寒呉姝越艷芳思單漫把黄花事佳節
黄花不入歌舞歡昔人戲馬足強健今我無酒空㠝岏
黄花無言不可詰青山落日明歸翰
欽定四庫全書
　心泉學詩稿巻四　　　　宋　蒲夀宬　撰
　　五言律詩
　　　送莊糾之官莆陽
荷槖藹諸孫英英列㦸門能聲家有譜清識郡無寃松
影旌旗道梅花玉雪村親庭兩驛便時得問凉暄
　　　嵗暮度朋山嶺登山庵追慕先人不勝悲愴因
　　　用楊敬夫韻
嵗寒霜露感况復度髙深雲木猶如此苔磯不忍臨溪
流一線碧門對兩山岑含涕危亭曲遺言尚可尋
　　　友人若木余兄告歸詩以送之
兩年遊海國一半在山扉政喜沙鷗狎忽驚遼鶴歸苦
吟黄葉落凝睇白雲飛志已堅親養難分薜荔衣
　　　寄徑山書記悟上人
人間傳妙語塵外更深蔵寢食因吟廢形骸欲坐忘瘦
林秋見鶴斷磬夜聞螿出定生幽思窻虚月在廊
　　　寄思溪老蔵叟珍上人
萬折苕溪水精廬若箇邊菰菱時入供包錫暮行船月
朗無雲夜鵰横欲雪天了知身是客莫負故山縁
　　　寄老溪上人
已知山是石掛起碧笻條家在黄梅樹門當獨木橋寡
交因犬惡黙坐聴蟬調同道何時過心慵不見招
　　　招枯崖悟上人住山
山僧如病鶴意氣獨離羣思共孤峯月閒分半榻雲井
華晨起汲瀑布夜深聞相向無言説窓間草木欣
　　　和胡竹莊韻
脱落皮毛盡而今腸亦無泣非縁楚玉聲不叶齊竽舉
目雲天逈論心水月孤祇應飲美酒跳入費公壺
　　　次清老弟韻
恐負東風約清唫野歩遲淡烟楊栁外㣲雨海棠時逺
寄千杯緑多情兩鬢絲閒愁須遣盡蜂蝶不堪覊
　　　趙委順寄詩山中因次韻
欲言誰與共冉冉日還斜繞郭多春樹隔江生暮霞滿
堤吹栁絮一舸汎桃花唯愛鯿魚美垂緡傍古槎
　　　題梅窓嘯月圖
梅花紙帳夣耿耿欲宵殘何處幽人嘯一窓明月寒素
光流肺腑清響動巖巒擁膝無言語歸來意自歡
　　　贈隠者
自是山林僻何心與世踈土鐺三合米竹牖半床書月
樹迷歸鶴沙泉數過魚無人覔巢許不必更深居
　　　挽吕秘書
玉階空憶去破屋古梅旁猶訝黯言直不磨遷史良葵
心猶白髮槐夣落黄粱最後龍門客恩深涕泗滂
　　　悼亡
百嵗期偕老半生塵夣訛方諧委畚事忍作皷盆歌野
水悲蘋藻秋風泣薜蘿青燈課子誦此意念君多
　　　小兒生日
今年二十八細憶始生時漸喜山多樹尤憐水滿池相
寛吾老大自教爾童兒佛誕明朝是然香共展眉
　　　贈日者王談天
問天天不言君更欲談天只且話明日豈須窮百年已
靈機石事猶夣蟻柯邊為扣希夷老如何尚愛眠
　　　阿助守嵗誦杜工部四十明朝是之句請足成
四十明朝是瞻天祇乞閒自慙身計拙早覺鬢毛斑守
嵗從兒喜攙春借酒顔盍簪喧馬意清夣五雲間
　　　送枯崖悟上人省覲三山
遍踏長松影行吟入畵屏秋江一葉渡落日數峯青白
髪干新夣黄花制晩齡片雲何日㑹重約在林扄
　　　即事
江樓人臥病寂寞更誰憐有子常離抱無家可祝先雕
墻笑茅屋滄海幻桑田昨聴東鄰訃浮華亦夣然
　　　約趙委順北山試泉
擬尋青竹杖同訪白雲龕野茗春深苦山泉雨後甘鳥
聲塵夣醒花事午風酣静趣期心㑹逢人勿費談
　　　春隂偶成柬枯崖
砌蘚頻侵緑野花相避紅不知昏與晝惟見雨和風有
酒為寒盡無詩非景窮地爐煨芋火時約老僧同
　　　友人余兄歸小詩寄胡葦航
别去又梅時夷塗豈倦馳能存二頃事寧畏十年遲耐
冷心如鐵因吟鬢欲絲猶嫌夜來夣不解説相思
　　　寄胡葦航料院
别來梅正謝愁坐栁成隂救世有何䇿圗名非本心萬
言難復古一語儻醫今已向山中老因風懐所欽
　　　九月九日登山
日月百年寛良辰天不慳秋來常對菊情適便登山户
外無塵鞅籬邊有酒顔當時老彭澤幽事獨相闗
　　　題江心寺詩
聞説東甌勝茲遊心頗降江心浮一寺水靣立雙幢路
絶帆當户潮回月漾窓悠悠懐古思把酒酹漁釭
　　　七夕前二日與窺堂莊使君江横觀水望霓悵
　　　然
倚闌人不識懐古尚心驚坐想瀰漫意臥聞鞺鞳聲浪
翻京口寺潮打石頭城莫説南柯事相寛老大情
　　　溪堂春日即事
抵是此溪山須將舊眼看鷗飛緑不染鳥没翠如攅雨
過巖巒浄潮來天地寛莫浮茅屋去犬吠拍欄干
　　　八月十三夜道士湖汎月
萬事廓悠悠因貧得縱遊天慳一様月人有幾中秋短
笛芙蓉浦芳尊杜若洲清狂欠拘束誰恕道家流
　　　寒山暮景
青山寒似削黄葉掃仍飛落日行人急癡風過翼稀老
鷄尋舊杙野犬吠緇衣獨倚枯藤立柴門候牧歸
　　　三疊泉廬山簡寂觀十五里一名擷泉
此豈凡間物神人疑屬饜踏翻雲母碓放出水精簾娥
女愁遺珮冰虬或弄髯鮫綃一百丈織出浪紋纎
　　　題純陽洞
路入松蘿去閒眠石頂雲半宵忽聞虎六月不飛蚊煙
郭多年畫晴疇破衲紋世無俱絕粒持鉢不如耘
　　　重陽
黄花渾似舊白髪忽驚新争説參軍㡌誰憐處士巾折
腰寧不辱有酒未為貧絕愛南山色相看意轉真
　　　題海雲樓下一碧萬頃亭
倚闌心目浄萬頃一磨銅欲畫畫不得託言言更窮隂
晴山逺近日夜水西東此意知誰㑹鷗邊獨釣翁
　　　心泉
來尋萬古意聊結此生縁乆視都無物中間只見天靈
根何處覔露液曉初鮮白髪今如此捫松憶少年
　　　石潭觀魚
拂石搘頤乆閒心寂似初不知渾是水寧覺我非魚欲
數猶疑幻相看若在虚星星雙鬢影何事入方諸
　　　題金粟洞
天風吹絕頂小立客思豪遥海望無際衆風疑避髙龍
留神骨去犀斂夜光韜惟愛瑶池水尋雲學種桃
　　　種麥
荒林僻左地時已及來牟頗學鴉種麥可憐人代牛莫
言耒耜苦且願甲兵休來嵗如旋磨機輪向瀑流
　　　委順趙君見遺千里小景鵶鵲圗有詩将之用
　　　韻為謝
朝拂扶桑影暮尋明月枝羣飛心共逺三匝意猶遲相
向無聲裏應思落筆時寸程千里闊惟可與君知
　　　送清老弟歸荆湖幕
驅車出閩嶠㣲宦厯江湖沙塞馬蹄疾水天鴻影孤楚
天時臥鼓蜀道日飛芻萬里戎旃客何當表丈夫
　　　聞蟋蟀有感
煎煎促誰織機杼咽空林何處露藂下入人秋思深清
燈一綫淚孤枕百年心此意知誰㑹悠然太古音
　　　挽仁山楊先生
滴盡艱難淚肝腸鐵似頑忍教師道絶還向我翁澘命
也吾何憾天乎識固慳平生修潔意千載此西山
欽定四庫全書
　心泉學詩稿巻五　　　　宋　蒲夀宬　撰
　　七言律詩
　　　用翁雪舟送春韻三首
錦衣年少不知愁風雨無端惱客遊萬㸃殘紅空過眼
一畨新緑又從頭夕陽細草堪横笛野渡垂楊可繫舟
三百六旬渾是醉餞春何用苦綢繆
隙駒如箭未堪憐晴雨悲歡付自然九十春光能幾日
一畨花信又明年殘紅數㸃心終在垂栁千絲意許妍
説與游人莫惆悵綠隂幽草一般天
底事黄鸝喚不休出門欣見綠隂稠殘花滿地無人掃
芳草連天起客愁淚落田間聞牧笛醉歸江上問漁舟
杜鵑也合催春去何處而今孟浪遊
　　　送擇齋先生徐大監赴建倉
帝命元臣選外臺南州聲望乆崔嵬倉箱早辦九年集
原隰欣迎四牡來父老此時方見日吏饕平晝忽驚雷
錦衣翠節鄉邦重耿耿文星照上台
　　　用老竹與子晦韻
冰清玉潔好風襟老屋凄凉興味深身世已非塵外蹟
語言猶是竹邊音且陪此日鶯花樂休憶當年燈火心
白髪相看能幾許樽前須要惜光隂
　　　和楊芸齋送枯崕住興福韻
一夜春光到竹門東風拂拂動閒雲鉗鎚粗了人間債
缾錫蹔抛林下羣烟塔忽驚當户立霜鐘猶記舊山聞
髙談亹亹天花落老衲廊頭意自欣
　　　寄石隠老嶼上人
已約巖頭同數宿如何消息竟茫然抱琴有意彈明月
采藥無心到絶巓不過虎溪安得笑偶逢醉石便欹眠
山林此樂而今少一日相從是宿縁
　　　和倪梅村
偶擕琴冊傍林泉坐對梅花記往年鴻燕何心成巧避
䕫蚿無語自相憐才唫瘦影黄昬月又見殘紅細雨天
擬把楚騷重載酒掀髯抵掌話前縁
　　　再用韻和葦航
長江不直一杯寛自笑狂生筆力慳有酒何須誇戱馬
遶籬豈必强登山世無劉表誰知已人説淵明我厚顔
風雨滿城都過了多簪黄菊出松闗
　　　與小兒助子遊江横作
葺荷偶憶湘纍句築屋還尋杜若汀孤樹每留殘日白
片㠶徐度逺山青海鷗知我斷機慮漁父與誰分醉醒
何處扁舟横短笛月明風裊不堪聽
　　　江横暮景
獨倚闌干對落霞垂楊古渡欲棲鴉漁翁何處烟藏浦
白鷺成羣月浸沙淚落西風呌黄鵠酒闌深夜聽琵琶
誰人得似鴟夷子一葉浮雲總是家
　　　再題江横
一榻虚明懐抱幽水天無際望悠悠潮來不覺沙洲没
浪打只疑茅屋浮何處漁人横短笛有時婺婦泣孤舟
忘機何必曽相狎説與江邊羣白鷗
　　　遊鼓山題天風海濤亭
翛翛白髪倚欄干笑仰髙峯巾袂仙但見烟霞相逺近
不知宇宙有中邊宦途人在非凡境客裏身遊極樂天
自歎情懐今潦倒重來未識是何年
　　　送使君趙寺丞泰先生
别郡安知寄此州攀轅合借我公留求仁而得又何怨
蔽美豈其為好修花逕怕風宜落絮秧田足雨恐妨牟
春歸誰識春心苦才説思春欲白頭
　　　寄何我軒
十年不見此髯翁笑我而今鬢亦蓬幾度因詩親水部
一廻看劍泣山公無心塵世雲移岫極目仙壺浪拍空
痛飲劇談非是夣寸丹長與荔枝紅
　　　閒坐海觀興致悠然是時月白如晝
一笑靈龜尾曵塗扁舟聊復寄菰蒲潮生潮落帆來去
雲巻雲舒山有無風定若教胥怒息月明空憶蠡遊孤
漁翁不識人間事白髪青蓑酒滿壺
　　　嶺後山莊
感慨重來嵗月深手栽松栢巳成林萬山自此無南北
一水長流不古今先訓丁寧猶在耳老吾寂寞自沾襟
君恩已遂祈閒請莘野歸耕是本心
　　　回謁藍主簿道傍見梅偶成
誰家一樹銕斜欹的皪踈花出短籬黄葉乆隨風捲地
幽姿當與雪同時白頭朔漠窮蘇武瘦骨西山餓伯夷
三嗅清芬一杯水徘徊無語笑掀眉
　　　題深省庵
結草為庵寄一枝鐘魚聊復事清䂓野蔬入供無人識
古柏為香有佛知頻去飲泉非為渴偶來坐石忽忘飢
常談且接頭陀伴欲説上乘空費辭
　　　依韻寄呈林城山
隣蛩深夜語幽幽猶此塵埃一敝裘甘菊已荒歸栗里
蒲萄堪醉勝涼州知心海上千年鶴極目雲間五色樓
白髪正殷松栢念不因泉石老斯丘
　　　即席用委順聽甘師琴韻
獨抱琴聲感嵗年𡨕捜趣外欲無絃廣陵寂寂嵇生去
秋木幽幽鳴犢賢一㸃山泉巖竇雨數聲瑶佩泬寥天
音徽千載何人㑹願和薫風殿閣前
　　　與興福老枯崖乘月觀濤
無心携起碧笻條偶爾來從漁父招山色多情似呉越
濤聲牽夣到金焦魚龍一任風雲便鷗鷺不知天海遥
共倚欄干秋月白豈期真樂在今宵
　　　西巖(有蜂巢/鶴柵)
石路層層碧蘚花矮窓低户足烟霞愁聞獨鶴悲寒角
静閱羣蜂凑晩衙野菜旋挑奚待糝石泉新汲自煎茶
爐熏銷盡抛書巻閒倚䦨干看日斜
　　　贈洪都髙士蕭野鶴(亦號/野田)
自從華表去蹁蹮縠頂丹深不計年萬里孤光中夜月
一聲清唳九重天偶然夣覺思遼海不是饑驅向野田
赤壁秋髙風露下無心曽喚老坡仙
　　　贈呉仰雲
雲巾羽扇得真如不用羞慙非故吾入手千般休説巧
轉頭一著不為愚塵中羈絆無還有物外逍遥有若無
我若忘機曽悟此烟波鷗鷺是吾徒
　　　嵗旦勉田隣
嵗律從新泰道亨出門欣見麥青青已無闗外石壕吏
遥望城頭紫氣星往事莫追由世數寛恩頻下為生靈
而今頗覺農為重説與村村父老聽
　　　端午
鬢符腰艾去紛紛荷葉荷花匝水濵思逺樓前雖有曲
若邪溪畔豈無人莫將楚恨悲兒女聊把騷章託鬼神
濁酒滿壺漁父笑江邊鷗鷺正相親
　　　山園芍藥忽有花喜而賦
披草籬根問舊花一畨春事又萌芽非因老態逢時感
祗怨昏瞳作霧遮何處而今尋爛熳不圗於此見英華
翻堦自合流芳詠可惜飄零野客家
　　　夣故人郭推官元用詩以奠之
鷄絮才陳淚已傾故人旌旐尚禪扄塵中愧我頭空白
夣裏逢君眼更青束髪論交真意氣傷心無語負幽㝠
求銘敢後朋儕事况復原頭有鶺鴒
　　　夜聞隣笛
幽夣初回漏未央起聞隣笛倍凄凉不知何處石崖裂
忽送一聲江水長短棹清風懐赤壁斷垣斜月隠山陽
猶疑吹到梅花落不見梅花空攪腸
　　　風雨終夜獨坐不寐
風雨瀟瀟到夜終夜寒一室坐虚空何當樂與二三子
免使凄其六一翁老大自甘為老大窮通休苦較窮通
此心不作窺園想流水落花春夣中
　　　田園秋興
草屋柴門風露凉寒瓜收蔓力鋤荒新栽莙薘恰逢雨
欲剪芹藍猶待霜牧䜿歸來煨芋熟田翁相就潑醅香
里胥偶報徴苖急自闢閒畦早築場
　　　郊行有感
鷄犬不鳴何處村頽簷破壁問誰門蓬蒿滿地田園在
瓦礫如山井臼存青草髑髏疑是夢白頭老父泣無言
諮諏隣舊多為鬼倚杖徘徊堪斷魂
　　　近重陽作
滿城風雨近重陽梧竹蕭蕭欲斷腸敢望白衣來送酒
擬將黄菊去為糧繫茰安得山堪避落帽豈無人在旁
千載風流心獨㑹飲泉亦足慰凄凉
　　　賦枸杞
神草如蓬世不知壁間墻角自離離辛盤空芼仙人杖
藥斧惟尋地骨皮千嵗未逢朱孺子四時堪供陸天隨
霜晨忽訝春櫻熟閒摘殷紅遶斷籬
　　　畵船
世路羊腸姑已之扁舟我欲問冰夷祗因吏部酷好酒
豈是鷄林要售詩萬事不如潮有信寸心唯頼月相知
斜風細雨休歸去此政老翁沉醉時
　　　遊武夷九曲
紫縵紅裀事有根緑函金鎻蜕猶存無縁得到千巖頂
試問而今幾代孫漢祀昔曽陳玉脯晉人方始識桃源
不因大隠屏中老未易抽簪扣洞門
欽定四庫全書
　心泉學詩稿巻六　　　　宋　蒲夀宬　撰
　　五言絶句
　　　寄石隠
閉門十日雨破屋砌生苔此意何人㑹抱琴來不来
　　　題葉寄楊芸夫
吟得秋風老敲忩意轉深憑將林下事為寄與知音
　　　心泉二首
涓涓萬古意湛湛一塵無明月來窺鏡宵寒露滴珠
驟来驚辟易久視益虛無咫尺星堪摘波揺又走珠
　　　菊泉詩
䟽泉得古髓種菊䝉秋潭願與村中人一瓢共清甘
　　　聞泉
山椒一雨過石罅百泉鳴應接都不暇更兼秋月明
　　　澗亭麈尾泉
泉揮玉麈尾岫擁翠雲裘盡日看不足倚䦨生古愁
　　　江横信筆
潮汐有贏縮江横無古今魚龍任掀舞孤月在天心
　　　書滴翠巖壁
蘿衣濕寒翠苔錦上嶙峋一榻千峯裡因詩憶古人
　　　書香爐瀑布圖後
飛流三百丈日射碧琉璃一氣何終極淋漓自不知
　　　青霞西亭
長松被薜荔怪石生煙霞簷牙木杪見上有山人家
　　　滄浪亭
曉色桃蒸霞春隂栁垂霧為問橋下船㳂流到何處
　　　心泉
冷冷一澗泉炯炯千樹雪嵗寒鐵石心山中玩芳潔
　　　讀可翁閒坐偈
夜久風浪息驪龍弄頷珠水怪不敢動明月滿江湖
　　　白鬚詩
月照當襟雪終剪施摩詰我作白鬚行而得飬生術
　　　題石
巖石多意氣松樹留髙齡倚仗𦕈雲濤天風吹泠泠
　　　怡雲
把作一片畫晴隂渾不同不知誰是畫佇立意無窮
　　　寒食有感
杏粥因懷舊榆羮豈為春慿將禁火事説與乞墦人
　　　郊意
清晨起搔頭荷鋤出門去露濕野草花香來不知處
　　　題畫竹扇寄友
明月二千里清風一萬竿相思寫不得寫出夢来看
　　　春日聞禽戯題寓廨
隔墻聽幽哢入坐春融融午夢恬不成始知身在籠
　　　棹歌
鼔枻歸去来蓑風鳴策策明月傾我壺滄浪天一碧
　　　牧童歌十首
荷笠小蒼頭犢裩乘水牛揚鞭自叱咤度隴復慿溝
軟坡便佇犢凉䕃聚羣髫一竪忽然起恐牛殘荳苖
隔溪騎度水浮去似鴟夷莫話五湖事且㸔牛背兒
倦来牛背卧一覺度前岡牛飽兒呼餒歸来煨芋香
前山飛暮雨牛上展青蓑囘首牛呼犢哀音兒唱歌
斜陽歸處險路熟了無疑結草為衣著圏葭作竹吹
野花簮短笠露濕蔓青青莫笑兒童小人間河鼔星
老翁分社酒匕箸小孩提黃犢今堪駕明年學把犂
生来在田野少小學耕鋤敢望多名譽隨人角掛書
芳郊望無際逐草任西東世上千塲夢人間一笛風
　　七言絶句
　　　山中秋曉
命策空山風露冷野花無數不知名林叢深處無人問
時吐秋芬一様清
　　　書隠者壁
鵑啼花落春已非秧老蠶眠雨初霽牛衣夢覺山日髙
風前猶是巢由世
　　　飛泉
蘚壁輕飛霧雨寒一簾清漱玉珊珊遊鱗莫羡層瀾去
鏤雪雕氷滿肺肝
　　　題贈枯崖
玉麈無心試出拈山房春静燕窺簷相思獨上青霞頂
閒倚欄干望塔尖
　　　贈老溪孚上人
玉澗雙盤略彴過對人捫蝨坐雞窠煮茶與客早歸去
落日前山路更多
　　　石室閒坐憶東坡漁舟一葉江吞天句成一絶
漁舟一葉江吞天誦翁此句心茫然不知何處有此景
而今忽墮吾眼前
　　　錫老弟山居
君住南山我北山隔溪斜照見炊煙相尋懶趂溪邉路
村酒時沽上釣船
　　　閨意
聘得深村玉雪姿力勝杵臼案齊眉笑他老大専房寵
猶把房幃比舊時
　　　酒量减
少年一日㡬鴟夷瓦甓而今力不支莫笑盃中酒量减
至和全在半醺時
　　　題武夷
九曲諸峯向背殊丹青雖巧不能模堂堂標致髙如許
靈迹何須問有無
　　　重逰武夷偶成櫂歌一首
一𣲖彎環九曲溪溪深溪淺净無泥鷺鷥不作窺魚計
飛入屏風也似迷
　　　月巖
皎皎應如欲下弦為誰長掛此巖前行人莫笑中空洞
空洞中間盡是天
　　　青霞
百尺長松巖下風一輪明月屋西峯夢囘細数登山路
知在青霞第㡬重
　　　玉女峯
玉女攅空擁霧鬟鐵心千古照溪灣願分一滴清溪水
去洗人間脂粉顔
　　　題西山靈峯感應寺
路入靈峯西復西桄榔葉暗古招提山僧更在雲深處
花落蒼苔幽鳥啼
　　　題純陽洞
道士當年九日山側身西望翠雲間一枝乞倚純陽洞
萬仞崔嵬不可攀
　　　次枯崖上人催梅韻
黄葉蕭蕭雨滴階夢魂飛到瀑邊梅遥知楖栗山中老
一日花間一百囘
　　　百花洲梅
孤根寧不在栽培枝北枝南春一回盡道㳺魚是佳䜟
不知洲上有花魁
　　　早梅
荷已全凋菊未殘一枝的皪照江干暖風莫詫攙先意
留取清芬待嵗寒
　　　瀑上見梅有懐老溪上人
野水横斜最老枝一生心事雪霜知世人重眼不重鼻
祇愛花光與補之
　　　雨中見梅泫然而作
夢遶孤山欲斷魂竹籬茅舍雨紛紛何心更作廵簷事
眀月枝頭照淚痕
　　　次韻
絶頂秋髙風露寒倚闌心事到梅間誰知嵗晩相思意
欲種梅花滿此山
　　　贈林愚庵墨梅
色空已解花光意香影難隨逋老蹤此叟芒端不著蜜
㡬囘曽誤壁間蜂
　　　題蕭照畫山水漁父四軸
裂石㫁崖如赤壁暗想當年學士蘇巨口細鱗新網得
一樽惟有月相娛
輕蓑短棹下滄浪不是尋常黄㡌郎料應江上青山色
肯博人間白玉堂
火雲収盡天逾闊野艇歸来日未斜秋思滿江禁不得
又吹長笛出蘆花
野航偶繋梅花下人在梅花與雪俱直釣情知魚不食
一絲終日掛氷壺
　　　又漁父四首
昨日賣魚到城郭暑氣千門正炮烙買酒歸来風露凉
始信人間漁父樂
釣得魚来日又斜潮廻無路可歸家炙魚當飯且一飽
閒㸔白鷗飛浪花
海光㶑灔月團圎一顆明珠落玉盤鷗鷺不知何處宿
白頭閒坐把魚竿
青山淡淡水悠悠有客江邉孟浪逰漁父相逢欲借問
掉頭吟詠不相酬
　　　七夕
盈盈一水望牽牛欲渡銀河不自由月照纎纎織素手
為君裁出翠雲裘
　　　江上聞笛
笛聲何處水茫茫潮落沙寒月照廊嵇吕成塵不可覔
滿襟清淚憶山陽
　　　春曉聞禽
唤囘春夢幾聲禽澗草巖花動此心搔首偶然自失笑
不知何處是山林
　　　聞雞
無數窮簷苦夜悠一聲驚散枕邉愁天家合把黄金鑄
置向竿頭赦九州
　　　聞蟬
閉息含真抱葉枯春風將盡蛻寒膚緑槐忽作仙人嘯
長曵一聲山日晡
　　　賦竹間禽
晴哢連林春翕翕一片勞心不堪縶竹間勿作么鳳吟
何處飛来羽衣濕
　　　飯牛歌
新秧挿遍水盈疇童穉相呼去飯牛極目平坡煙草細
歌聲何處雨颼颼
　　　水碓(閒過枯崖丈室午困/假榻起聞碓聲偶成)
午枕閒隨夢出塵覺来不記是城闉寂無人語惟聞碓
恐有穿腰持石人
　　　詠狸
買魚日日與狌狸捕䑕有心奚待飢但免翻盆與覆碗
何須要見血淋漓
　　詩餘
　　　滿江紅(登樓/偶作)
樓倚虚空覺人世不知何處身縹緲半簷星斗一窓風
露潮退沙平鳬雁静夜深月黒魚龍怒把清樽獨自笑
餘生成何事　塵埃外談髙趣煙波上題新句這美景
良宵且休虚度夢覺宦情甜似蠟老来况味酸如醋念
兒曹南北㡬時歸情朝暮
　　　賀新郎(贈鐵/笛)
鐵笛穿花去問長安市上生涯而今何似破㡌青衫塵
滿面不識何人共語且面壁聽風雨惟我虚中元識破
笑人間日月無停杼名與利莫輕許　人生窮逹皆天
鑄試燈前為問靈龜勸君休怒心肯命通元有數何幸
知音記取季主也應留得住百嵗光隂弹指過算伯夷
盗跖俱塵土心一寸人千古
　　　漁父詞十三首
萬里長江一釣絲蕭蕭蓬鬢任風吹微雨過片帆欹青
山濃淡更多竒
江渚春風澹蕩時斜陽芳草鷓鴣飛蓴菜滑白魚肥浮
家泛宅不曾歸
煙浦廻環㡬百灣無人知此橛頭船風露冷月姢姢雲
間一過㸔飛仙
野䌫間移石筍江旁人爭㸔老眉厖鋪月席展風􁰵飛
來何處白鷗雙
葭荻横披衆木東浪花如雪晩來風雲母幌水精宫蓮
花一葉白頭翁
飄忽狂風一霎間長魚吹浪勢如山牢繫䌫蓼花灣白
鷗沙上伴人閒
清曉朦朧古渡頭煙中人語艣聲柔雲五色蜃成樓雞
鳴日出似羅浮
搔首推篷曉色新雪花飄瞥大江濱漁父醉不収緡白
髭紅頰玉為人
明月愁人夜未央篷􁰵如畫水浪浪何處笛起凄凉梅
花噴作一天霜
白首漁郎不解愁長歌箕踞亦風流江上事寄蜉蝣靈
均那更恨悠悠
琉璃為地水精天一葉漁舟浪滿顛風肅肅露姢姢家
在蘆花何處邉
江上浪花飛灑天拍堦鞺鞳屋如船月不夜水無邉何
處笛聲人未眠
逺入茫茫無盡邉漁舟來往似行天欹枕㸔不成眠誰
識人間太乙仙
　　　又漁父詞二首(書𤣥真/祠壁)
白水塘邉白鷺飛龍湫山下鯽魚肥欹雨笠着雲衣𤣥
真不見又空歸
巖下無心雲自飛塘邉足雨水初肥龜曵尾緑毛衣荷
盤無数爾安歸
　　　欸乃詞(贈漁父/劉四)
白頭翁白頭翁江海為田魚作粮相逢秖可唤劉四不
受人呼劉四郎
