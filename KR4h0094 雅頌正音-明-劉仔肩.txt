#+TITLE: 雅頌正音-明-劉仔肩
#+DATE: 2016-06-11 12:26:07
#+SOURCE: github.com/kanripo/KR4h0094 master 89e6cd41                
欽定四庫全書　　　　　集部八
　雅頌正音　　　　　　　總集類
　　提要
　　　　(臣/)等謹按雅頌正音五巻明劉仔肩編仔肩
　　　　字汝弼鄱陽人洪武初因薦應召至京集同
　　　　時之詩為此書上自公卿下至衲子凡五十
　　　　餘人而仔肩所作亦附焉用王逸徐陵芮挺
　　　　章例也所選之詩毎人寥寥數首葢是時諸
　　　　人之集皆未成編隨得隨録故未能賅備然
　　　　明初諸家今無專集行世者頗藉以畧存梗
　　　　概其時武功初定文治方興仔肩擬之雅頌
　　　　固未免溢美要其舂容諧婉雍雍乎開國之
　　　　音存之亦足以見明初之風氣也此本猶洪
　　　　武時舊刻歲久刓敝頗有糢糊佚脱之處無
　　　　别本可校今悉姑仍其舊焉乾隆四十六年
　　　　十一月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
雅頌正音原序
雅頌正音者鄱陽劉仔肩之所集也其曰雅頌者何雅
則燕饗㑹朝之樂歌頌則美盛徳告成功於神明者也
今詩之體與雅頌不同矣猶襲其名者何體不同也而
曰賦曰比曰興者其有不同乎同矣而謂體不同者何
時有古今也時有古今也奈何今不得為古猶古不能
為今也今古雖不同人情之發也人聲之宣也人文之
成也則同而已矣然則曷為謂之同江河沼沚有不同
也水則同陵巒岡阜有不同也土則同人動乎物有不
同也感則同趨其同而舍其異是之謂大同曷為知其
為大同期歸於道焉爾歸於道焉爾者何世之治聲之
和也聲之和也奈何天聲和於上地聲和於下人聲和
於中則體信達順至矣體信達順其亦有應乎曰有三
秀榮鳳鳥見龜龍出騶虞至嘉禾生何往而非應也應
則烏可已也烏可已則有作為雅頌被之絃歌薦之郊
廟者矣是集之作其殆權輿者歟洪武三年十二月十
五日國子司業金華宋濓序
欽定四庫全書
　雅頌正音巻一
　　　　　　　　　　　　明　劉仔肩　編
　陶安主敬(姑孰人/)
　　石假山詩
世上好山如好人偃傲不肻來相親是何峯巒落几案
數寸氣象排蒼旻我聞好山芙蓉三十六從有鴻濛露
巖谷一宵神運霹靂斧但見二十四峯青立玉翩然飛
去十二峯來向君家伴幽獨忽遇雲間騎鶴侣為言此
事非誇詡更有仙家十二樓化作游龍渡江去硯屏時
映一拳小萬壑千嵓共昏曉天地骨含千古清收拾精
神不為少洞天兩竅秘莫窺虚㝠眇漠涵天池須彌亦
向芥子納靜中觀妙生神竒幽人拂拭愛瀟灑掌握烟
霏恣陶寫着屐不勞追謝公山同心㑹忘真假
　　贈劉汝弼赴京
珊瑚生海底淵深邈難致人世曾幾株遂作希有視鄱
陽古大邑文物淵藪萃干戈一紀餘衣冠日陵替際此
維新朝四方延俊乂劉君孤鳳凰文彩無與儷才難古
所歎寥寥不三二一夔作大章雖少已足貴選堂執權
衡詞藻賞瑰異爵禄被光華名節勤砥礪孝親在顯揚
報國朂忠義薦才吾所職至珍得非易掇此芝蘭芳移
栽上林地南風天宇髙目送青雲驥
　胡翰仲申(金華人/)
　　雪山亭詩為夏官章季明作
呉山跨東表稜層擬西域上有瓊仙館下臨萬家邑炎
濁自兹逺髙寒去天尺渾渾太素開肅肅𤣥霙積山合
葱嶺勢水散銀河色鮫室亘湖曲星橋少人跡僧歸天
竺寺漁傍蘇堤石飄颻楚樹春洄沿越江夕爽氣浮清
都澄暉落瑤席觸物各有會撫時詎非昔宇宙良悠哉
人生苦形役五年間音容相見抱衰疾手拂三素雲送
爾雙飛舄大明當中天光被南與北眷言羲和氏為紀
甲辰厯
　　送吕君采元史北平
又見陳農去遙臨析木墟山川遊幸後文獻亂離餘備
極傳聞異歸從直筆書百年殷監在盡獻玉階除
　劉基伯温(栝蒼人/)
　　有懷龍門先生謾書奉寄以寫别懷(龍門宋/景亷號)
有美一人兮美且都青霞為衣兮白雲為裾被秋蘭兮
佩珣玗泰和與遊兮中黄與居瞻望弗及兮芳嵗其徂
山髙水㴱兮道阻且紆安得羽翼兮致我與俱
有美一人兮美且仁自我不見兮不知幾春仰𤣥穹兮
睇參辰為合為離兮孰識其因青㝠無階兮江海無津
安得羽翼兮致我與鄰
有美一人兮在山中蒼眉黑鬚兮玉雪其容飲沆􁭥兮
食紫虹澡石泉兮灑清風邀初平兮從赤松超逍遙兮
樂無窮安得羽翼兮致我與同
　詹同同文(江夏人/)
　　張氏白石山房詩
浦江有名山白石如積雪玉氣亘中天龍湫無六月於
兹隠君子結屋依翠微讀書日平樹看泉風滿衣誰謂
野鶴姿從心自飲啄一落樊籠間清夢繞巖壑豈不念
白石好鍊五色紋獻之補天手歸卧山中雲
　　寄呉朝錫
小樓殘燭短冠服候晨鐘紫陌嘶羣驥丹霄駕六龍朝
囘尋藥裹病起寫書封嵗月驚華髪松楸動慘容春雲
懷去友夜雨夢歸農淮海經年别何時得爾從
　　松澗亭
澗上長松一百尺松花落澗流香雪仙韶入夜度晴空
飛瀑隨風灑秋月髙人於此搆小亭上有雲氣山青青
昨日客來覔琥珀旋汲清泉煮茯苓
　　清江曲送宋尚徳自峽中囬
清江水清峽水黄清江之上多緑楊浣花女兒立沙際
青裙白足如秋霜蜀山雪消十日雨一夜扁舟欲齊樹
兩岸猿聲不肻休送君流向峽州去
　　題定子靜山陰草堂馬九霄為之篆扁
草堂正在匡廬山山陰緑玉相對閒雲從雙劍峰前下
潮到小孤江上還茶烟滿室寫墨竹花雨一簾觀白鷴
誰似南宫能篆古為君髙置軒牕間
　　春日駕幸鍾山應制
大駕春晴臨寳地鍾山老翠擁金仙瑤花如雨三千界
紫氣成龍五百年風送香烟浮衮服池涵樹影拂青天
詞臣侍從何多幸安得詩才似湧泉
　　飲楊亷夫拄頰樓時予奉命徵賢松江故有此作
飛樓髙出市塵表萬丈文光照紫微洞仙曾與鐵為笛
天女或裁霞作衣酒酣尚欲招鶴舞詩狂未可騎鯨歸
休喚小瓊歌白雪自有玉簫吹落暉
　　寄方壺道人
海上神仙館天邊處士星卧雲歌酒徳對雨著茶經石
洞龍嘘氣松巢鶴墜翎都將金玉句一一寫空青
　　題枯枝寒禽
王母宴歸西海上空留青鳥羽參差黄雲苦竹江南雪
獨立寒條嵗晚時
　　題水殿納凉圖
湖上闌干百尺臺臺邊水殿倚雲開紅橋人隔荷花語
玉盌金盤進雪來
　　舟過黄陵廟
黄陵廟下倚船牕水淺沙平屬玉雙山外斷雲寒日晚
半篷殘雪下湘江
　　入峽二首
黄牛廟下水如弦白狗峽中數尺天百丈牽春上巴蜀
巖花無數照江船
歸州女兒採薪歸荷葉遮頭雨濕衣不怕山邊石路滑
竹籃在背走如飛
　　題桃花馬圖
千載蟠桃花正新瑤池王母宴青春不知八駿歸來晚
紅雨隨風落滿身
　　題王子充琴邊秋興圖
風泠泠兮木落山盤盤兮雲陰吾將鼓兮秋水誰能
兮此心
　宋濓景濓(金華人/)
　　平江漢頌
天命皇帝為億兆生民主旌麾所向悉臣悉庭初以一
旅之師興濠泗間遂撫淮南平江東攻浙東西下之建
都江左發政施仁戴白之叟垂髫之童涵泳神化皥皥
熙熈如承平時號稱無事於時陳友諒㨿有江漢之地
僭居大號賊殺其主飭修䝉衝虐驅烝黎如蹈水火不
自度力又集蜂蟻之衆直窺豫章三月不解皇赫斯怒
乃召羣臣於庭而告之曰陳虜不道敢屢予侮昔者蕩
搖我邊陲侵軼我姑熟偵伺我金陵賴爾一二臣鄰之
力攻而敗之予亦親覆其穴巢中宵竄奔假息武昌予
不忍追殲之冀其悔禍以自逭於天刑癸卯之夏乃復
圍我豫章是其㐫徳無厭自取殄滅此天亡之時天之
明威予不敢不順唯爾熊羆之臣不貳心之士尚弼予
以成厥功羣臣曰都於是右丞臣達叅知政事臣遇春
帳前親兵都指揮使臣勝同知樞密院事臣永忠同知
樞密院事臣通海備厥戎器簡厥師徒以俟七月癸酉
皇躬擐甲胄禡纛龍江帥樓船數百蔽江而上陳虜大
讋解圍而逃丁亥與我師遇鄱陽湖之康郎山戊子皇
分舟師為十屯命達遇春永忠突入虜陣呼聲動天地
矢鋒雨集砲聲雷鍧波濤起立飛火照耀百里之内水
色盡赤焚溺死者動一二萬流屍如蟻滿望無際己丑
焚偽平章舟刈戮餘二千辛卯復酣戰虜將張定邊素
號梟猛皇親禦之將士皆死戰厯一二時遇春等左右
夾擊殺士卒無算張中矢百餘而退潜保鞋山不敢吐
氣我師亦移㨿湖口扼彼喉衿列栅南北江岸置火筏
中流水陸嚴戒以候其發八月虜食盡遣船五百艘掠
糧都昌又為大將所獲壬戌虜計窮冒死突出將上趨
九江皇命諸舟一時俱合其大戰如戊子自辰達酉督
戰益急友諒中飛矢斃於舟中癸亥降其衆五萬皇命
釋之不戮一人凱歌而旋舳艫相衘旌旗飛翻不疾不
馳委蛇而來萬姓驩迎俯伏道左山川草木皆有喜氣
告廟飲至行賞論功賜遇春田若干永忠田若干其餘
將士賚金繒有差臣稽在昔曹操治水軍八十萬來攻
孫權而周瑜黄蓋敗之於赤壁苻堅發長安戎卒六十
餘萬騎二十七萬以侵晉而謝𤣥謝石敗之於淝水然
赤壁不過一焚而走淝水不過軍亂而奔初未嘗大戰
也史臣且書之以為千古美談矧今湖口之㨗血戰累
日天地為之晦冥日月為之無光河山為之震蕩其神
功駿烈炳耀鏗鍧與天無極較之二國未足多讓而歌
咏不作非甚闕典歟臣謹備著其事撰為頌辭一通以
流鴻績於無窮以俟太史氏之采録云其辭曰
天眷有徳實維哲皇肆其神略以靖寇攘義旗東指罔
敢不恭風烈虎嘯雲游龍驤長淮既歸江左攸屬浙之
東西樹侯置牧乃建國家以奠南服以安中原以控西
蜀蠡爾小醜敢讎大邦集其兇頑鋒蝟斧螗輕涉我疆
以跳以踉亦既剪劉僵骸覆江洊齊三軍直傾其穴釋
而勿誅俾自懲刷闔胡不然復豕其咥翹其蟲臂當吾
車轍皇用震怒厯告在􁎯是决不悛命將往征爾選舟
師爾整甲兵爾漕糗糧各罄爾誠瑤光在申夷則之月
禡牙江濱皇秉巨鉞以誓以戒以速其發紀律精明飊
火奮激旟旐揚揚艂艭將將矛戈洸洸鎧胄明明載怒
載厲載飛載揚雄威所吞己無荆湘既與虜逢大呼衝
擊藥騰藜礮星流火㦸虐燄電奔巨轟雷劈殺氣冥䝉
不辨咫尺矢鋒所貫什伍聨聨縱横交紐命隕弗顛攅
桅湊颿筍束蝟編流屍塞川舟行弗前虜魄既褫扶創
而逸聚於湖奥僅存喘息我方植栅江之南北火筏在
流掩蔽如翼越厯四旬飛走塗窮將冒萬死以絶其衝
我師見之萬艣如龍似兔之走而鷹之從酣戰六時申
辰達酉僕姑一發殪此酋首貫睛及顱仆若枯栁大憝
既除餘不能醜遞相告言我實不振我革我頑我歸至
仁誰謂培塿可髙嶙峋再拜稽首來降來臣皇曰俞哉
汝俘予受宥汝弗劉予汝父母汝寒予衣汝饑予哺昔
何昏迷今始撤蔀奏凱而還騎吹欝揺形於樂歌節以
鐲鐃飲至於廟頒賞於朝帛堆其家肉登其庖都人聚
觀舉手加額或歎或謡有聲嘖嘖干戈相尋匪一朝夕
自今昇平可坐而筴唯皇神武動則克之羣䇿盡屈四
方式之惟皇寛慈降則釋之義聲渢渢疇能敵之惟皇
明斷遇事即决洞見千里不隔一髪所以西征成此駿
烈小大畢朝孰敢肆孽在昔赤壁洎乎合淝事以幸集
尚傳册書紀兹之功俊偉赫熹揆古無譲可無歌詩臣
雖㣲賤文字是職敢揚皇威并獻臣臆三代以還用仁
興國皇宜遵行永作民極
　　予奉詔總裁元史而故人操公琬實與纂修尋以
　　病歸作詩序舊情見乎詞矣
憶昔試藝時年丁二十九不諳精與觕運筆若揮帚欲
盡王覇言自寅直窺酉於時有操君許子乃其友同自
鄱陽來懷玉期一售風雅别正變卦畫参竒偶見者稱
雙壁光芒射牕牖及至淡墨題氏名列某某果符人所
占二榜皆冠首顧予坎壈姿甘在孫山後有司非冬烘
懸鑑定妍醜終然采芑虋難可混稂莠盈盈羅刹江顔
色緑勝酒忽然潮汐生龍虎共吟吼買舟踏澎湃共折
江頭桞别歸金華山幸有雲半畆結茅澗之阿敢曰松
桂誘尋鶴陟欹磴避人下關牡外物絶他縈中扄森獨
守鑽摩六藝學誓以托不朽奈何荆楚間妖氣夜衝斗
蔓延浙河東無地不深蹂帕額手執刀騎馬向林藪殺
戮何忍聞流毒到鷄狗幸然一命存微賤不敵韭猶携
舊書囊遑遑戴星走許子忽相逢短襦不掩肘涕下如
綆縻容枯類羸叟稍稍叙離合即問君安否云君兵燹
餘充腸乏藜糗念君五内熱談説不寘口何時挿兩翅
執經趨左右大明麗中天流光照九有僭亂皆削平清
净無纎垢垂衣坐法宫充耳施纊黈湛恩極霑霈天地
同髙厚羣臣再拜跪齊上萬年壽帝曰元有史是非尚
紛糅茍不亟刋修何以示悠乆宜簡岩穴臣學識當不
茍衮斧嚴義例執茟來聴受使者行四方持檄盡蒐取
非惟收譽髦最欲尊黄耉予時奉詔來君亦至鍾阜一
見雙眼明不翅䝉發蔀大啟金匱藏一一共評剖發凡
及幽㣲勝辨白與黝奈何君有疾客邪干氣母偃卧木
榻間臚逆夜加嘔醫言濕熱勝良劑急攻掊恨無延年
術𤣥霜和鬼臼日念芝山青親之若甥舅翩然賦式微
使我心如灸傾欹車闕轅顛倒衫失紐若何慰勞勞吾
誠嗟負負平生湖海情臨岐忍分手官樓沽酒别無錢
更留綬醉後雙耳熱擊壺如擊缶汀草漲緑莎川花破
紅藕須記送君時四月日丁丑
　　浩懷
漆園欲齊物伯陽期守𤣥修軌務絶絆沖志在濳淵夕
隂冥蕙幌晨陽暖石田外膠一以遺澹泊返自然五圖
非謬記九籥有真詮青青林間雨勃勃谷竇烟松花行
將熟采之釀紅泉
　　題胡博士嘉樹詩巻後
花蕊峰前水滿溪溪南嘉樹可雲齊黃腴期鑄萬年魄
青兕時遊九曲堤晴影落庭生逺思秋丹入葉愜新題
似兹聳拔髙千仭憶昔封培始寸荑雨露華滋無上下
書詩佳問到東西春酣碁響猿來下夜半琴鳴鳥失棲
細字題詩盈玉軸當時操管盡金閨未論氣魄成曹謝
但見光芒射斗奎大藥芳顔難乆駐西風迅景倍酸嘶
有金莫鑄文園象無客能然照水犀所幸絺章存簡册
便藏寶篋比懸黎顧予何意裁文錦乆客無言類木雞
嘉䕃未瞻街作樾吐辭安得氣如霓角弓既有前人咏
聊拾殘膏付小奚
　　步虚詞五首同劉伯溫程邦民賦
大梵凝神霄剛飈遡寥陽一氣上下通冲華結靈長五
英迴黄旛清㽔起中央西若延顥氣東瓊羅翠薌遼遼
宻宻間何從别圓方歘然欲上征斑龍為之襄
虚皇降大庭肇自浩劫初六角垂赤文洞神流寶書龍
節既開紀鴻靈悉受符藏之蕭臺中霆鬼翼以扶豁落
七斗芒發洩兩曜樞天眞許度世稽首朝元都
太霞凝真和緑璈隠玲瓏爟火浮朱陵虚霠肅淵宫紫
壇升三成薄夕祠天宗帝一駕象輿八神儼來從綘節
九靈旂衛以白玉童颯爾神響合元黄孰知蹤
中天屹璇居寥廓俯帝青閶闔左右開銅龍巧承楹力
士列兩觀呵衞執以兵曾颸自中啟八鸞相和鳴五畤
凝天器幽泠辟陽精歗歌三洞章心與萬化冥
七𤣥真皇君賚以五炁文龍泥入印紫金檢浮空溫曜
羅鬱紅晶結鄰奠𤣥雯招招九天使飛葢隨飈輪三華
吐明景敞朗夜炁分消搖大羅上同禮天中尊
　夏煜允中(金陵人/)
　　讀宋太史濳溪集
混沌初刓太素斵挺生神人斷鼇膊剖乾割坤奠海嶽
厥俗鴻荒人未覺帝命圖書出河洛奇耦生畫參伍錯
煥乎斯文此其璞二三啟運乘飛躍典謨訓誥雅頌作
黍離以降周室削天將尼父為木鐸乃芟詩書定禮樂
乃作春秋明善惡紀羅萬象歸一勺放彌六合巻諸槖
七十二子相唯諾才出中州氣渾朴及漢史記變矩矱
西京雄健東京弱建安馬上詩横槊其音稍振氣已駁
晉更六代轉銷鑠唐包九有復充斥至宋諸子雄相捔
廬陵崛起超卓躒道州獨立承絶學後出新安最宏博
有元將相皆沙漠往往南士登館閣從此斗牛氣磅礴
乃挺竒才海東角蚤年脫穎何落魄貫穿經史探韜略
出入佛老捜㝠漠鯨跳鼇抃鬬鮫鱷不持寸鐵徒手縛
大弨射日孰能彍長劍倚天誰敢斫是乃浩然之氣擴
簸弄元化筆在握星辰迸空如石落剛風立海大雨雹
湧湍疊躍濤怒搏百怪倐忽光揮霍矯若魚龍舞瀺灂
蔚若虎豹跳岝㠋飄若孤飛駕黄鶴勁若百鷙出元鶚
鍧鏗大音振咸濩赫奕雄芒射干鏌迫而察之吁可愕
注如懸河思不涸大田五穀當秋穫武庫衆寶開晨鑰
左右而取非外攫遂造平坦鏟磽确淙淙安流宗大壑
上尊𤣥酒殊澹泊東序天球匪雕琢自然光燄發葩蕚
我時訪君即命酌春風蒲萄釀酥酪雪夜氍毺擁鼦䶅
招月與友相酬酢月入尊中明可捉漱嚥醲郁棄糟粕
此時豪縱脱矰繳吐竒抉怪安可約有烏如火天井絡
掃除旬始銷格澤金箆刮目割翳膜郢斤斵鼻揮漫堊
妙處神㑹不可度而我旁觀駭且怍如遇仙人授金藥
一食生羽脱塵殻願為子弟請竒着先生忘言只大噱
子亦歛衽逡巡却如此筆力扛鼎鑊不遇明主將焉泊
聘以束帛加雙珏幅巾大布起林薄奏賦上林從楊柞
豈比執㦸甘寂寞天王手按龍泉鍔大振天聲重開拓
勢若新篁解春籜用爾圖像為丹艧用爾作樂為簫籥
銘功頌徳軒寥廓日光月潔江漢濯前驅班馬鞭六駮
後駕蘇歐驂兩駱千載而下宛如昨碌碌餘子徒齷齪
傑哉先生果何若微子之裔散人託景濓其字大夫爵
我作狂歌非用謔投以木瓜報芍藥
　　哀孫炎
垂老戎馬間相知復何有幼與孫炎交於今俱白首炎
也雅好詩落魄惟耽酒醉中有神助不放持杯手才豪
不受羈焉肻事田畝精勤脱穎出盤錯迎刀剖浪迹帝
王州結交英俠藪喈喈朝陽桐濯濯新春栁南北暗兵
塵妖星下天狗我皇入金陵一見顔色厚髙談天下計
響若洪鐘叩即拜丞相掾奉身事明后再分太守符兼
綰都官綬括蒼實重地豺虎白日吼皇曰汝孫炎其往
總制某再拜謝不敏寵命敢虚受一年風俗淳二年民
物阜三年逺人歸上表請官守文章曹劉亞政事龔黄
右舊嵗過金華與炎適相偶寒燈夜半花春盤雪中韭
終宴竟忘疲落月斜半卣臨别各上馬攬轡復立乆為
言有小女離家方襁負今來已五周見父能認否未必
到家期封書附姑舅置書篋笥間纔隔二月後墨色尚
未乾語音猶在口胡為内變生失我平生友復恐是夢
中仰天當户牖斗柄昏建辰月魄夕在酉乃知眞死矣
慟哭吞聲嘔後聞遇害時扞刀落雙肘奮怒髪衝冠大
罵血漂臼維時東南天彗出芒如帚滛滛苦雨愁熌熌
驚電走魂兮早歸來空山不可狃我過孰與規我病誰
云灸春酒釀薔薇奠子墳山缶西京七葉貂零落成草
莽既有千載名焉用百年壽峨峨馮公巖與子同不朽
　　康郎山奉㫖
三軍戰罷日重輪好雨東來為洗塵絶壁秋聲清漱玉
白沙月色爛堆銀氣成龍虎知王者兆應熊羆得老臣
半夜内官催草檄燭花影裏繡衣新
　　題杞上人所藏小畫
太陰慘澹雷雨泣懸崖老樹蒼蛟立亂山鱗鬛雲氣寒
石火迸出金流汁君不見老禪好畫如好色尺寸須酬
萬金直何如天台㸔蒼石
　王禕子充(金華人/)
　　南康郡齋
承恩紆郡紱服職効官箴秩厚幸粗給力孱非所任惟
忻民訟簡恒恐吏議侵殘甿既摩撫宿蠧亦搜尋此邦
乃名郡經變已年深荆榛猛獸處瓦礫悲蟲吟道院存
故號公庭蔽荒陰前瞻彭蠡澤後揖匡廬岑緬懐昔朱
子遺愛在人心往軌儻可踵吾將自兹今
　　允載章生歸栝蒼賦詩贈别
自我來金陵閲厯今十載取友日滋多雲萍揔湖海誰
其最知心生也情藹藹若翁中丞公髙誼尤慷慨其量
淵汪洋其器山􁒐峞起家本詩書致位今鼎鼐視予猶
弟昆往往過期待古人不可見賴有若人在生能繼翁
志愛我曷嘗怠寂寞旅邸中過從不嫌再晨游輒交申
夜語恒到亥繼晷焚膏油引饌羞脯醢哦詩即成諧索
紙不為賄生也姿甚良為學如築壘基固益加崇力勇
那嬰痗窮經鈎隠微臨文絢光彩摛藻掞英華春空雲
靉靆求教生實渴待問予則餒譬如處暗室何從視髙
塏又如枯竹笻安足扶􁁜㞂坐此眞可慚生猶不予猥
居然膠在漆逾久好逾倍兹焉舍我去契濶將無乃故
山栝蒼蒼筍􁁉春可採臨清挹潺湲摘鮮收蓓蕾歸哉
誠足誇類戰獲旋凱新憂固服期具慶須舞彩父書讀
仍勤聖轍遵毋殆卒業究逺圖失學防後悔君子惜寸
陰𤣥髪容易改我方墮踈慵長路媿駑駘此心獨生知
盍亦匡不逮臨别傾巨觥聊用澆磊磊豈無别離淚肯
效兒女洒宣室行召賈金臺正需隗重來倘有期話言
勿予紿江花思漫漫贈别乏蘭茝短歌寫真情庻當珠
一琲
　　奉題王㑹圖
自昔興王盛要荒敢後期梯航重九譯冠帶極羣夷執
贄稱周貢來庭表漢儀紛然方物備各爾土風宜㲲罽
交揮霍珊瑚競陸離象牙來赤徼犀角出黄支畢獻俱
珍異咸懷係撫綏同人斯有象至治實維時紀事歸惇
史圖形屬畫師睢盱眞髣髴駱驛互參差不藉良工筆
誰窮異域姿千年觀盛際允矣在今兹
　　題邊人雪獵圖
天山十月雪如席千里平沙絶人蹟名王貴人擁騎来
較獵合圍凌大磧馬馳閃電飛錦韀箭激流星響金鏑
逐鹿驅熊勢轉雄揮旄揚幟光相射風號甌脱凱歌還
日落穹廬塵暗息共誇意氣滿邉庭孰遣形容到中國
單于犯塞彼何為左車臨陣眞無敵燕然勒石載勲名
要復公侯笑談覔
　　應上人自開先寺來訪因寫詩為贈上人以大慧
　　普説石門樞要二書見示故及之
匡阜東來路欲迷山風吹雪滿迦黎眼看玉峽雙龍出
自伴雲松一鶴棲妙喜語言眞寶鑑寂音文字比金鎞
荒城飛錫來相訪還笑當年限虎溪
　　次韻答上清周道士
山中一别五經春近得詩篇意度新文字須為方外友
神仙元是世間人洞雲𤣥虎司丹室壇月青鸞禮玉宸
坐對匡廬秋色好欲將寄逺苦無因
　　郡齋偶賦
宦况眞蕭索虚齋足晝眠思親懷愛日閱史記疑年白
髮生愁後黄華立醉邊風流陶靖節輸爾早歸田
　
　
　
　
　
　
　
　
　
　
　
　
　
　
　雅頌正音巻一
欽定四庫全書
　雅頌正音巻二
　　　　　　　　　　　　明　劉仔肩　編
　汪廣洋朝宗(髙郵人/)
　　大祀
維皇建有極庚庚歲時康二氣迭敷宣允若重雨暘季
秋成物際報祀禮有常掃地事明薦穹廬列周行鼔鐘
宿在縣玉帛粲成筐陶匏湛醴齊大登具牛羊匪侈禮
物豐貴在誠意將今夕乃佳夕天髙露氣凉微雲散晻
靄衆星羅縱横濟濟百執事念兹靡或忘金門少焉闢
和鸞鳴聲揚旂常紛左右燔燎彌耿光宸旒儼祗肅對
越位中央八音唱律吕佾舞節趨蹌所舉靡不備所及
靡不臧川岳永流峙風雲儵低昻神靈符肸蠁鑒假達
羶薌錫福何簡簡降福何穰穰既灌􁀙雍徹精神合一
堂願祈億萬年禴祀及烝嘗載歌周頌篇庸擬被樂章
　　大饗
諸侯謹述職方伯敬來同後世尚斯典往古有遺風維
兹獻嵗始大鈞妙化工川泳雲飛間罔不被薰融至尊
垂衣裳雋髦蔚景從土宇日已廣民物日已豐匪文莫
附逺匪武孰成功不有勸賚美恩意何由通乃命行大
饗禮數極雍雍三公相左右百辟序西東祥飈臨宁來
旭日當天紅嘉殽薦脩脯㫖酒酌春缸舞干何于于擊
鼓何隆隆儷曲被朱絃清磬和考鐘尊卑同一歡遭遇
靡易逢豈惟浹和樂厚在肅儀容自昔周室時君臣期
令終頌歌咏鳬鷖錫予賦彤弓其慶何綿綿其音何渢
渢所以億萬載嘅念斯無窮小臣奏雅章稽首對九重
　　壯遊奉簡諸閣老
壯遊呉楚外揚舲遡天風名山浮紫翠大江走蛟龍厯
覽思超越毛骨生氷雪脱巾漉清湍舉手弄明月明月
懸青銅古人難再逢牛渚委陳迹蛾眉歛愁容九華舞
傞傞窺見滄溟底小孤立亭亭徘徊女蘿裏流宕鄱湖
湄巒峰愈出竒半空搆樓閣峭絶掛猿獼放意恣陶寫
援筆灑秋泚神怪動窈㝠魚鳥覺欣喜路逢丹丘生來
自赤霞城麻姑後飛舄子晉迭吹笙湖光㶑灔開雲壓
葡萄緑狂引黄金罍嘯歌紫芝曲左蠡素相得當湖忽
見迎揚瀾平一掌中有黿鼉行振衣扳鶻巢捫蘿踐苔
石崖氣凌空青松花墜階白舉首匡廬下調笑烟霞間
屢㑹復屢往今往幾時還叢蘭被路蹊芳草縈澗谷長
飈和鳴鶴迸泉驚飲鹿須臾見五老邀我山之陽授我
長生訣兼遺洞𤣥章問我從東來迢遙汎鯨波三山得
無恙十洲近如何旁招廣成子俯挹山中老鯉魚躍天
江鵷鸞下天沼待以青精飯勺以白玉漿乖龍左耳潤
吠犬靈苗香渴烏漸斂翼拭目增晚碧朶朶金芙蓉慿
虚落胷臆西南挺竒異江湖馳偉觀披衣古蘭若丹堊
耀巑岏嘗聞逺法師堅坐東林下還許陶淵明共結白
蓮社又聞李太白酷愛香爐峰長安卸塵鞅欲歸巢雲
松往事既云逺顧我復來此濯泉坐繁陰下洗巢由耳
緑髪雙青童采芳留我行我行欲不行月髙猿夜聲西
山招我遊明日過湖水笑隔南浦雲遙謝數君子
　　山有湫
山有湫雲蓊鬱風颼飀近在章貢之陽崆峒之幽湫波
冰浸石骨底陰森樹木相綢繆上有千尺之翠壁下有
百尺之蒼虬神靈鬼怪變恍惚驅逐雷雨無停留今年
五六月稻禾乾欲死嗸嗸章貢民束手坐待斃嗟哉兵
困餘何以復加此山湫有靈聽我言爾虬宅兹久蜿蜒
安危同境憂樂然寧不一出為我民周旋坐令膏澤遍
四海力挽㓙嵗成豐年山有湫生雲烟
　魏觀杞山(江夏人/)
　　夜宿江夏水驛將往衡湘留贈親友
茅屋江聲合松舟月色遲把杯頻就席剪燭共題詩攬
瑟清湘夜聞簫赤壁時美人千里外迢遞寄相思
　　贈友
東山偶為蒼生出南紀來分聖主憂爭覩台星臨左轄
炯如霽月麗中州梁公引士賢才出韋相傳經弟子留
正論每聞闗治體綸音端為老成求
朝挹天香詠紫微夕馳清夢繞黄扉國風正頌周公化
霖雨重徴傅説歸天上皇猷增黼黻人間元氣屬樞機
江南民俗今淳厚政教從來願不違
　呉琳朝錫(齊安人/)
　　奉命徵賢道出桂州
纁帛徴賢出帝畿殊方歲晚謾驅馳撞家茅屋依林結
賈客鹽車下坂遲雪片竟虧滕六巧梅花不負少陵詩
何當俊乂幡然起同向虞庭㸔鳯儀
　　廣南舟中
嶺海重瞻宇宙新民風尚似古時淳蜒人浮宅一舟小
蠻女汲溪雙甕勻冬煖有花飛蛺蝶天荒無筆寫麒麟
兹行猶幸諸君子相約同看上苑春
　　開化道中
重岡狹路倦登臨喜見溪流華步深楊栁樹邉舟小小
海棠花上雨沈沈一春王事過三月千里家書繫寸心
無補盛時縻好爵樗材只合老雲林
　　烟波亭
漢水連天濶江雲䕶曉寒青青山幾㸃最好倚欄看
　陶凱中立(天台人/)
　　君道篇
龍飛應景運居中攬乾綱百川宗巨海衆星避太陽股
肱者誰伊與傅爪牙者誰叔與虎玉筍班中列衆賢金
馬門中登碩輔梧桐生鳯凰鳴四海為一家於穆皇風
清修禮樂正綱紀明后復無為詒謀千萬禩
　　贈琴士施彦昭
君不見鳴琴無賞音伯牙絶絃仍破琴又不見斵琴無
良工焦琴終為爨下桐大江之南多好山孤桐往往生
其間武陵城中百萬家斵琴施氏良足誇嗟哉施氏之
外無復人桐樹枯死終為薪今人好尚與古異人間雅
琴多棄置雅琴苦少秦箏苦多嗟哉施君將奈何
　　長平戈頭歌
長平野人鑿地得古戈上有欵識字嵗乆俱滅磨惜不
能如豐城古劍射牛斗吁嗟戈兮奈爾何但見青銅凝
寒暮烟紫月黒山深夜飛雨恨血千年猶未消荒郊夜
夜啼寃鬼當年趙括輕秦人降卒秦坑化為土嗟哉趙
亡秦亦亡落日荒城自今古摩挲爾戈一問之令人為
爾生愁思何不以爾為鐘鐻何不以爾為鼎彛吁嗟戈
兮徒爾悲爾今還當太平世人間銷兵鑄農器願壽吾
皇千萬年終古不用戈與鋋
　　閨情
妾住金陵步郎上西江船光陰似流水安得長少年
　曾魯得之(新淦人/)
　　贈黄道士還九宫山
我家羣玉山南陬君居䝉頂最上頭相望欲識嗟無由
摇摇心若風中斿君從少年慕逺遊誓驂笙鶴仍丹邱
冠星佩月露為裘口誦赤玉靈書謡摩斥八極隘九州
後天不老三光凋故鄉臨睨毋停輈下視起滅如浮漚
九宫山髙明翠虬真牧之子世莫儔君居其間業焚修
五十餘載無悔尤翠華昔駐鸚鵡洲承恩召對黄鶴樓
敷陳屢沐天語酬大官醉以白玉甌去年弓旌復旁搜
麻鞋徑入朝冕旒神皋繁麗不肯留日夜稽首還山求
山中之人寄書招雨餘黄獨抽新苗芝草琅玕弄春柔
不歸負此岩壑幽龍江送别情悠悠鄉人歌作商聲謳
　鄭淵仲涵(金華人/)
　　次韻宋學士見寄四首
涉江采新緑攬之不成歡我心獨何苦臨風屢彈冠無
心問明月有懷如長川且歌擬招辭采芝向商顔
商顔有神芝豈徒樂苦饑可以起沈痾可以滋容輝乞
身在強健行樂須及時願言賦歸來慰我朝夕思
夕思苦長夜欹枕聽征鴻征鴻為稻粱南北何憧憧相
隨有流水莫比情無窮起來步簷下倚遍青青松
松月流光精照我雙瞳青千里共徘徊兩情正交并取
琴彈别鶴弦寒不成聲誰知揚州地亦隔牛女星
　　宋學士贈詩用韻以謝
我憂何日消正若塵土積心隨道路長目斷山川碧依
依江東雲巻舒度朝夕皎皎海底蟾升髙吐秋色雲月
㑹有時猶可慰寥寂我人胡暌違不得從公側年來性
踈拙百病身已瘠鳴鸞入仙洲孤鳯憐影隻灑淚向公
言為我重悲惻
　楊訓文克明(維揚人/)
　　春日遊真常觀
攜琴偶獨來尋幽入芳樹林深鳥聲寂坐久澹㤀慮振
衣下崇岡斜陽在歸路
　　送朱煥章稅使得歌字
歸鴻起天末殘雪迷山阿美人事行邁離思隨滄波華
輈待明發祖餞冠蓋多旭日照芳席微風動鳴珂征商
良自古報効將如何終當期令名四野咸謳歌
　　周元善以蓬山自號為賦
蓬萊山色鬱嵯峨上有神仙醉後歌瑤草緑湥知嵗久
琪花香暖得春多虚勞謝叟乘舟問曾見秦人採藥過
獨有周君㑹中意不須辛苦涉風波
　　賦得鳯凰池送李教授歸河南
鳯凰池上送歸船渺渺清波接逺天沙觜雨添蒼色潤
溪毛春濯錦紋鮮來儀宛似聆韶樂應瑞何殊集潁川
從此揚帆看君去薇垣明日聽傳宣
　　題曹子益可竹軒
揚州富豪十萬户盡買金盤芍藥栽子獨幽棲一軒竹
手移瀟灑數竿來秋聲入枕囘孤夢寒鶴隨人啄細苔
我亦平生愛蒼翠幾時解佩出塵埃
　　寄石仲文
故人别後復如何不寄新詩到薜蘿賈誼書成何日上
張衡愁比向時多江城木落霜連地澤國天寒水不波
重約明年秋八月紫薇花底共鳴珂
　　水雲軒詩為張志道賦
華軒結搆水雲鄉中有髙人逸興長睡起波光摇簡册
坐來嵐氣潤衣裳青山常立飛甍外白鳥時過釣艇傍
相對紛紛總詩思豈應重問舊滄浪
　　答山堂上人見招
海氣寒欲雨空齋坐寂寥逺煩童子至深負老禪招髙
竹青當户香醪緑滿瓢好留詩興在相與醉明朝
　　贈友
與子分攜後星霜二十年重逢驚老大惜别更留連花
落春江雨鵑啼緑樹烟幽懷浩難寫愁墮酒尊前
　滕毅仲𢎞(鎮江人/)
　　啟行
虞卿雙白璧魯連千黄金重輕豈在彼在此方寸心聲
名落天地輝采流古今沒齒無一稱終將媿朝簪晨趨
螭石下夕過鸞閣陰兹焉復申命載道荆山南閑中牧
龍媒韝上馴鷙禽豈徒飽芻肉神俊令銷沈揚舲大江
水弭節春樹林髙髙向明月聊用開吾襟
　　靈應祠
呉船何汗漫周道正倭遲雪涌蝦蟇焙花深石馬祠焚
蘭瞻玉座析羽動金支靈降雲如綵巫歌月在帷林髙
懸薜茘洲近被江蘺小駐娯今夕前驅恐後期嘏傳唯
好語行邁藉蕃禧願沛霑民澤微涓敢自私
　　三閭大夫祠
襜帷褰薄暮迴飈吹白雲下有棲神宇慘淡臨江濆行
吟既不返遺響寧再聞緑榮並丹綵婉爾含清芬沐芳
正冠佩酌水炷夕熏長歌靈谷應春思何紛紛願言卜
瓊茅巫咸不可羣渚宫望儀羽再拜雲中君
　　秭歸即楚王臺舊基為新城
春風䕫子國落日楚王臺江繞西陵下雲從上峽來壯
遊今已遂幽思獨難裁闗塞猶戎馬吟邉首重囘
　　采石
騎鯨仙人海上歸至今草木猶清暉千山落日送樵笛
萬里長風吹客衣春空蛾眉浮翠黛夜光犀渚沈珠璣
神遊故國應過此髙冡臨流知是非
　周湞伯寧(金陵人/)
　　始發建鄴登龍江山祠感懷有作
去國思舊游尋山發幽眺遥淩天門石恍對臨海嶠神
闗列雄鎮粉堞抱遺廟天水逺自空雲霞近爭耀客行
始多感世事紛難料同俗豈素懷趨時固殊調既為達
士恥復被逐臣誚塵淚應言垂江容帶愁照秋陰散微
翳炎景扇餘燎行矣庶無欺忠信將可劭
　　池口舟中見九華山
貞履無素期勞生意恒窘誰云戒戎路曾是返初隠水
宿淹長晷山行阻修畛縹緲對雄標巑岏發竒蘊岩囘
氣如燌峰去勢猶引刻削冠青蓮雕鏤矗丹筍嵁霞上
斑剥石乳下碖硱山鬼從文狸淵靈悶𤣥蜃睠言志藜
藿未遂採芝菌觸事情已悲懷賢蹟俱泯濳呉愧梅福
去汶羞閔損人徳險未夷天道明可準皋蘭豈徒歇岩
桂芳未隕嵗暮山中人結言候歸軫
　　賽小孤廟
育秀凌華嵩標竒奠淮楚陽闢啟神闗陰沈開水府渾
渾聚商舳淵淵聞戍鼔陳瑟㑹安歌傳芭紛代舞椒漿
既芬潔桂櫂方容與日暮懷歸情含睇望修渚
　　題營丘山房
周室疏封後齊疆啟國初流風看後裔形勝想遺墟水
合如分魯山囘似入徐路疑登載處溪擬釣璜餘紅樹
臨闗近青蕪際海疎徵賢方奏頌何暇賦閒居
　　寫江岫春晴圖
汀洲碧草生鳬鴈動春聲莫上髙亭望能傷送别情
　呉志淳主一(豫章人/)
　　春日遣懷二首
四顧山河歸一統明君文徳似唐堯幽燕地濶干戈息
呉楚春深雨露饒中古衣冠存舊制南來律令有新條
腐儒擊壤茅簷下為擬謳歌答聖朝
貧病相兼氣未舒田園雖少樂耕耡為儒已入他州籍
垂老頻收故國書夜雨湖山人去後春風門巷燕來初
潘生喜遂閒居志阮籍從教禮法疎
　　夏日園中清暑二首
青山地僻車馬稀十載倦遊樂式微傍谿卜築靣流水
拂石展簟消炎暉老翁過從就蔬食幼女補綴成絺衣
西亭去家苦不遠日暮共逐漁樵歸
東湖萬頃波渺茫人家多在雲水鄉竹枝調短阿家女
桃葉歌長何處郎疎林歸鳥度花影近水流螢浮竹光
東山坐待月已出不覺凉露沾衣裳
　　春遊二首
湖上輕風吹栁絲湖邊細雨濕花枝百年總有三萬日
一日都來十二時杜老每尋崔氏宅山翁偏愛習家池
乗閒取醉真吾事度水看花也自竒
山中蘭麝香滿林故人清遊能遠尋燕來已覺社日近
寒退始知春意深山光入眼凝遠翠華影到湖生夕陰
慈雲咫尺不一去薄暮還家空復吟
　雅頌正音巻二
欽定四庫全書
　雅頌正音卷三
　　　　　　　　　　　　明　劉仔肩　編
　危素太樸(臨川人/)
　　輓達兼善
大將忠精貫白日諸生攬涕讀哀詞天胡不隕楊行密
公恨不為張伯儀滿眼陸梁皆小醜甘心一死是男兒
要知汗竹留芳日只在孤舟淺水時
　　題營丘山房
太岳流芳裔何年徙贑州殊勲思尚父作室表營丘故
國兵戈後空山草木秋穆陵闗北路風雪近曾遊
　　南京别王道士
秦淮卧病惜春陰訪問深知故舊心千里家鄉漸投老
雲山爛漫許相尋
　孟昉天偉(北平人/)
　　十二月樂詞(并引/)
凡文章之有韻者皆可歌也第時有升降言有雅俗調
有古今聲有清濁原其所自無非發人心之和非六徳
之外别有一律吕也漢魏晉宋之有樂府人多不能曉
唐始有詞而宋因之其知之者亦罕見其人焉今之歌
曲比於古詞有名同而言簡者時復亦有與古相同者
此皆世變之所致非固求異乖諸古而強合於今也使
今之曲歌於古猶古之曲也古之詞歌於今猶今之詞
也其所以和人之心養性情者奚古今之異哉先哲有
言今之樂猶古之樂不其然歟嘗讀李長吉十二月樂
詞其意新而不蹈襲句麗而不慆滛長短不一音節亦
異旁遘㝠思朝涵夕詠諧五聲以攤其腔和八音以符
其調尋繹日久竟無所得遂輟其學以待知音者出而
予承其教焉因增損其語而隠括為天淨沙如其首數
不惟於尊席之間便於宛轉之喉且以發長吉之蘊藉
使不掩其聲者慎勿曰侮賢者之言云
上樓迎得春歸暗黄着栁依依弄野輕寒似水錦牀鴛
被夢囘初日遲遲
勞勞胡燕酣春逗烟薇帳生塵蛾髻佳人痩損暖雲如
困不堪起舞緗裙
夾城曲水飄香掃蛾雲髻新粧落盡棃花欲賞不勝惆
悵東風縈損柔腸
依㣲香雨青氛金塘閒水生蘋數㸃殘芳墮粉緑莎輕
襯月明空照黄昏
鉛華水汲青尊含風輕縠虚門舞困腮融汗粉翠羅香
潤鴛鴦扇織迴文
疎疎拂栁生裁炎炎紅鏡初開暑困天低寡色火輪飛
蓋暉暉日上蓬萊
星依雲渚濺濺露零玉液涓涓寶砌衰蘭剪剪碧天如
練光搖北斗闌干
呉姬鬢擁雙鴉玉人夢裏歸家風弄虚簷鐵馬天髙露
下月明丹桂生華
雞鳴曉色瓏璁鴉啼金井梧桐月墜莖寒露湧廣寒霜
重方池冷悴芙蓉
玉壺銀箭難傾缸花凝笑幽明霜碎虚庭月冷繡幃人
靜夜長鴛夢難成
髙城迴冷嚴光白天碎墮瓊芳髙飲撾鍾日賞流蘇金
帳瑣牕睡殺鴛鴦
日光灑灑生紅瓊葩碎碎迷空寒夜漫漫漏永串銷金
鳯獸爐香靄春融
七十二候環催葭灰玉琯重飛莫道光陰似水羲和迂
轡金鞭嬾着龍媒
　張以寧志道(莆田人/)
　　賦段節婦
莫磨青銅鏡莫理冰絲絃黄鵠不重行女貞難再妍嗟
嗟未亡人寂寂長自憐百死何足惜但惜負所天嫁時
舊巾櫛不忍棄且捐所天諒有知攜之見黄泉
　　送鄉友
君家重峰下我家大溪頭君家門前水我家門前流我
行久别家思憶故鄉水况乃故鄉人相見六千里十年
在揚州五年在京城不見故鄉人見君難為情見君情
尚爾别君奈何許送君遽不堪憶君良獨苦君歸過溪
上為問水中魚别時魚尾赤别後今何如
　　春暉堂詩
上天生萬彚何物能報之所以古孝子感兹蓼莪詩况
母紅芳年手提黄口兒獨於霜雪際迴此陽春熈昔為
斷蓬根今如芳蘭枝母恩雖莫報子職當何為願將一
寸草化作傾陽葵上以承君寵下以報母慈
　　奉使安南國出都門作
大隱金門三十載幾囘馬上聽朝雞如今一吐虹霓志
萬里交州入馬蹄
　林公慶孟善(栝蒼人/)
　　賦得明月樓贈孫伯融
兩溪合流涵太虚白龍簸弄摩尼珠玉娥捧盤不敢去
孚尹散入仙人居仙人乘雲遊汗漫瓊簫寥寥度銀漢
斟酌北斗依上台玉宇珠宫露如霰鳯臺神馭不可留
春風花開帝王州夫容峰前舊時月夜夜長照溪上樓
　　長沙三絶句
定王臺上闗中土西望長安多白雲賈誼才髙空有賦
河間博雅更無聞
太傅兒孫多濟美東陽絳灌少聞家欲尋遺井無人識
蛺蝶飛來薺菜花
岳麓道林何處是郡人遥指水西村儒宫佛寺俱無迹
竹樹如麻暮雨昏
　程國儒邦民(鄱陽人/)
　　客新安用欒秉徳韻
溪頭新雨水潺潺行役寧消半日閒棧影連雲通五嶺
柝聲和月出三闗官營白酒初成市客舍黄塵不見山
撫景豈勝懷古意盡言天道似循環
　凃穎叔良(豫章人/)
　　送董太祝赴濠州
漢祖起豐沛唐公興晉陽方今堯舜聖肇迹自濠梁葱
鬱佳氣集紛紜才傑良旌旗歘南渡奄有呉楚疆淮海
何漫漫荆山獨蒼蒼分符重牧守組綬出明光朱轓翼
五馬白日曜周行綏緝知有道懷柔喜多方仁風日以
洽桑梓宛相望戚畹車蓋盛侯家珠繡香從知湯沐邑
歌頌聿昭彰嘆我愚朴士忝班聫奉常迴翔玉闕下白
髪愧疎狂典禮懼深曠祝釐誠允臧分攜詎忍别撫劔
苦増傷亹亹文運泰輝輝天業昌恭期樹佳政遺恵流
帝鄉遂令千載下奚啻比龔黄
　　送張助教之淮安參謀
長淮據天險南北當要衝職方既已定分閫鎮兵戎時
君奉詔往參佐理從容爰投定逺筆鞍馬如飛龍大將
開國舊英氣生霓虹髙談濟時略魚水相和同擊楫祖
生志草檄陳琳工折衝樽俎間庶以樹竒功吾聞中原
地逐鹿角羣雄先當逺斥堠一掃烟塵空勒銘燕然石
早掛天山弓歸來朝明主賞賚恩數隆顧視迂濶士不
啻秋生蓬壯哉從軍行頗有前賢風長揖别京闕分攜
苦匆匆逺樹引旌節飛雲送艨艟邉城並大海四境無
驚烽轅門有餘暇書札寄來鴻
　　送王典籤南豐同知
聖主龍飛日登庸選俊良大廷興禮樂列牧重符章贊
理須才傑謀猷布紀綱講筵承詔㫖驛候戒舟航道里
通盱姥風謡逮粤疆政期均賦役恩恃恤逃亡麥秀聞
歌頌桑隂見冶粧閭閻豐五袴稿秸送千箱增秩知多
喜施仁願有方自能紓睿眷真足致時康海日輝輝白
江雲冉冉黄分襟嗟欲别看劔興尤長子固遺文在麻
姑舊醞香相思天北極還想接鵷行
　　送劉典籤赴徐别駕
彭城古要地襟帶控河流雲飛芒碭野天近岱山陬生
俗喜驍暴干戈輒相仇爰從楚漢後英氣鬱難休聖代
暢炎運恩威聞九州徐方既賓服民物在懷柔通守任
賢徳贊襄敷令猷蘭臺輟文彦遄征自無留鼔棹出淮
海前旌駐鴻溝招徠省耕稼凋瘵庶云瘳仁化被邉鄙
淵藪畢來投坐看河洛外指掌可旋收分濶車輦下深
情苦悠悠同鄉復同館寂寞恒相求臨岐莫可贈舉觴
復能酬惟瞻豐城劍龍氣夜中浮
　　送友還上清復往旴江并柬呉伯度方壺子
康樂好山水子長躭逺遊陶潛歸故里范蠡泛扁舟四
子趣向異俱諧心所投知君亦瀟灑文采重天球曳裾
輦轂下富貴復何求引棹忽長往飄然若風休丹崖覔
鬼谷龍虎氣雙浮團團桂樹緑厯覽舊山幽旴姥逺相
待麻姑居上頭紅泉映緑澗𤣥醴注清秋還要方壺老
復約延陵侯脱屣塵世外懷珍比前修祗恐明詔下𤣥
纁賁林丘烟霞席未暖來覲帝王州
　　秋夜和黄典籤
遥夜天宇逈開軒坐前楹月華臨水動凉風滿庭生屢
惜光景至悟兹塵慮清疎星明玉闕委露浥金莖流序
倐將邁嘉朋紛逺征徴才旅羣彦鳴珮集玉京文詞資
麗澤笙磬感同聲非比江湖客馳心摇懸旌
　　酬鄒伯謙見寄
白髪蕭踈忝侍儀夔龍青瑣許追隨禁廬晚退仍分直
宣室春來屢祝釐翔燕逺過雙玉闕流鸎深囀萬年枝
老懷寥寂將何補自有雲泉入夢思
　劉丞直宗弼(章貢人/)
　　讌章光逺宅
薄暮沐時雨淩朝陟崇山洩雲去復來流水清且閒褰
裳俯茅屋髙論激晴瀾層軒既顯敞好鳥鳴間闗開樽
意殊樂劇飲未言還何當脱塵鞅共卧青松間
　　詠蘭得詠字
春陽麗空谷幽花被芳逕葳蕤浥露光蕭散迎風勁質
非荃蕙變根與松桂競錫夢瑞先兆紉佩香逾近亦欲
搆新亭於焉樂觴詠
　　賦落花以宋元憲金谷樓危到地香得香字
英華本天性開謝任年光自是春風改那因夜雨傷低
迴飄綺席荏苒度雕牆翠霧當牕合紅雲匝地香㸃泥
登燕壘添蜜入蜂房剪綵誇西苑成粧詫夀陽角哀番
塞曲逕逺誤漁郎但使靈根在重看錦樹芳
　　髙齋宴集得枯字
華燈明别館綵月度平湖簪盍欣聨璧杯行類貫珠交
情過管鮑文藻繼楊盧梁苑遊堪並蘭亭興不殊舞迴
香篆裊詩就燭花枯共惜芳春好焉知清夜徂
　　九日東林寺燕集以來把菊花枝分得把字
季秋屆良辰文宴集蘭若杯行樂酬勸墨妙競揮灑坐
令干戈際頓使懷抱寫感昔生逺思登髙睇平野風流
緬龍山雄豪追戱馬采采東籬花何由未盈把
　　秋日東林宴坐
髙秋坐虚館颯然神慮清迴飈颺踈雨瀟灑集前楹始
欣塵雜逺稍覺微凉生簷鐸遞相答林蟬時一鳴物情
各有適吾生豈無營
　　采石蛾睂亭
昔從淮海泛歸舟曾為蛾眉十日留翠袖雁行歌子夜
玉壺鯨飲醉清秋江山有待仍青眼嵗月無情易白頭
滿目閒愁懷李謝數聲漁唱起滄洲
　　金山寺
孤峰宛若巨鼇簮横絶中流翠色深勢與波濤相上下
影隨魚鳥共浮沈椒門風起雲翻墨瓜步潮囘月湧金
擬汲中澪觀瘞鶴維舟三日阻登臨
　　題髙麗貢使還巻
大明天子混華戎又報三韓使節通錫命新頒如斗印
歸帆穏駕落燈風衣冠復覩唐人制樓櫓何煩漢將功
翹首金陵天咫尺扶桑日上五雲紅
文軌初同泰運開藩邦傳令動雲雷三韓舊控元菟險
重譯今隨白雉來使節秋風辭殿陛樓船春水泛蓬萊
金章珠翟承殊渥專對從知得俊才
　　題徐唐臣畫
招提隠翠微一逕入林霏松風清麈尾雲影落銖衣翛
然絶塵想日暮澹忘歸
遙空度雲影髙樹臨清流鬱鬱千嶂暝蕭蕭羣籟秋援
琴坐磐石或恐是巢由
　　同俞自安泛舟南湖寄龔所立
髙秋留别墅亭午泛寒流未結巢由社還同李郭舟波
光迎日動雲氣挾山浮為問乘槎客何時賦遠遊
　　題孫子讓山水
斜日在松杉千崖暝色酣山藏五桞宅路轉百花潭亂
石明蒼玉遙峰露碧簪終希陪妙躅來此脱征驂
　　題湘中袁氏先隴瑞芝巻
湘水清無底湘山髙入雲曾聞三秀草表瑞百年墳馬
鬛瓊光覆牛眠紫氣分兵戈嗟阻隔春雨長榆枌
　　題鮑典籤芳塢隠居圖
幽勝似仙家緣雲石磴斜陰崖留積雪晴樹亂明霞寺
逺時聞磬溪深未沒槎抱琴來谷口多是識桃花
　　北極院紫霞樓
危構憑虚切太清紫霞如綺散前楹萬年佳氣通函谷
五夜神光動赤城鶴駕淩風霓斾遠鳯笙吹月羽衣輕
崆峒對靣三千丈我欲因之問廣成
　　題陳氏中靜軒
為愛城東處士家竹門藤巷寂無譁清溪時集忘機鳥
喬木來巢返哺鴉牕下晨香燒栢子甕頭春酒釀松花
年來我亦嫌紛擾擬卜南鄰度嵗華
　　過舒州弔青陽余先生
指揮戎馬駐江瀕南紀安危寄一身闔室同歸追李芾
孤城百戰繼張廵河山莫誓勲庸盛金石徒傳翰墨新
漂泊風塵愧何似空餘涕淚滿衣巾
　　除夕分韻得馬字
嵗事聿云徂年華浩如寫良宵集黌宇文宴盛儒雅絳
蠟搖夕輝清醑溢春斚聯詩效韓孟摛藻軼揚馬歡樂
詎終極襟懷共瀟灑明發慶始和相期錫純嘏
　熊鼎伯穎(臨川人/)
　　題營丘山房
築居臨貢水攬勝擬齊封燕翼當時計鷹揚百世宗喬
林空翠濕華屋曉雲重預卜非熊兆多應晚嵗逢
　　題江岫圖
雪渚水初生寒雲落雁聲片帆天共逺南望總闗情
　呉彤文明(臨川人/)
　　峽口晚泊四首
川路渺無際揚帆遡流波征人嘆遲暮舟子方笑歌去
去日將夕維舟松上蘿坐嘯微雨歇洲渚落花多
翠壁隠殘照滄洲生夕陰鷗鳥忽飛去幽幽春水深渉
險念先訓觀風推聖心功名覺遲暮蕭颯二毛侵
日落潭水緑松間聞子規征途一萬里江月毎相隨王
事有程度人心多嶮巇周詢庶有濟驅涉不知疲
江烟歛初夕華月入我舟坐久風露集微寒侵敝裘戍
鼔動邉思櫂歌縈客愁漸聞湍響急度峽是歸州
　蘭以權世衡(西河人/)
　　題東峰驛用梁郎中韻
香浮緑蟻山中醅磁甌逺勝清蓮杯不用笙竽為佐酒
松風一派從天來半酣走筆寫新句飛龍滿壁真雄哉
故人騎鶴幾時去空庭寂寂官梅開
　　題越上人臨清軒
塵境不可居飛錫傍流水髙檻接空溟新緑渙如砥孤
影過寒鴻悠然逝羣鯉所以川上人於焉契斯理卜築
擬幽棲兼足浣塵耳愛此春雨餘波光淨禪几
　　題劉郎中雲海蓬萊軒
誰信劉郎是謫仙行軒不減洞中天蛟龍嘘氣成樓閣
島嶼無波見市㕓鶴到詩壇通逺信人看棋局惜流年
卜居自愛三山好贏得烟波滿目前
　　酬寶秀才
旅宿三秋依古寺御溝斜月似秦淮欲慿征雁傳鄉信
却厭鳴蛩感客懷剪燭且為談磊落敲棋還可助俳諧
休嗟行篋空如洗猶有黄金半股釵
　　延碩上人
村深無客到今日喜公來卓錫當松逕談禪坐石臺晴
看江鷺浴暖愛野梅開休笑無清供溪頭水一杯
　張紳士行(齊郡人/)
　　題畫二首
髙樹漏疎雨滴瀝下銀塘美人捲簾坐銀鴨自添香風
吹緑荷葉正見宿鴛鴦
閒門緑樹老華池芳草生偶隨蝴蝶起獨自下階行何
處垂楊院春風驕馬鳴
　　湖中玩月
銀波千頃照神州此夕人間别是秋地與樓臺相上下
天隨星斗共沈浮一塵不向空中住萬象都於物外求
醉吸清華遊碧落更於何處覔瀛洲
　　送勤上人歸靈鷲山
靈鷲禪房我所思可堪春晚送勤師亂山啼鳥烟霞裏
一路落花風雨時定有猿看牕外果應知苔䕶壁間詩
門前有徑通三竺欲向中天採石芝
　　題江岫圖
烏衣巷裏東風老蝴蝶飛來滿芳草美人春夢隔天涯
十二巫山眉不掃巫山巫峽江水新烟波𣺌𣺌江南春
鴛鴦不識横塘路鸚鵡牕間呼向人青燈誰共官曹宿
雪楮雲毫吮晴緑太常春甕碧霞沉六曲屏風對銀燭
　楊翮文舉(金陵人/)
　　酬孔秀才
達人樂髙蹈寒士躭逺遊逺遊欲何之禦冬無重裘栖
栖道路間四顧誰與謀溫言忽相慰慶愜復焉求三復
緇衣詩調髙安能酬薄言寫心曲終覺懷慚羞
　　春遊次韻
白日諒難羇流光遽侵尋春風萬餘里觸景愁我心出
門將何之髙步凌嶇嶔纍纍丘塚間古木殊陰森昔賢
日已逺朱瑟尚遺音千秋百嵗後有酒不可斟傷哉雍
門語感之淚霑襟榮名安足羨行樂須在今夙興聽鴻
鴈嗷嗷尚哀吟
　　遊廣教寺次李生韻
勝日欵禪宫蒼苔印屐蹤雲間聞梵語烟外聽齋鐘樹
列千年檜林深百尺松明珠光錯落幽壑舞驪龍
　　題徐熈桃花鸚鵡圖
海上紅雲日日新碧鸞無夢識芳塵金籠不鎖閒鸚鵡
占得東風一段春
　　題李得瞻壁間相看不厭圖
牕前圖畫勝𤣥闗怪石長松九夏寒寄語山靈休厭客
清風明月好相看
　　寄于清叔二首
暖沁香篝宿火溫綘紗紅燭照黄昏自憐不廢千金夜
帳底吹笙倒玉樽
梅花亂落雪紛紛兩袖東風酒半醺春月滿堂歌舞散
髙情渾欲夢梨雲
　雅頌正音巻三
欽定四庫全書
　雅頌正音巻四
　　　　　　　　　　　　明　劉仔肩　編
　黄肅子邕(豫章人/)
　　詠懷七首
少壯好遊覽不知中道憂方兹懷故土眷此成淹畱員
闕蔽朝暉𤣥雲陰以浮徘徊當永夕嬿婉將焉逑棲鳥
翔不息鳴蟲亦啾啾人生無定止卒嵗何能休
馬痩足力短士貧心志窮相如豈不偉滌器難為容憶
昔擅詞賦左右能生風黄金資費用意氣自填胷迍邅
勿復歎命達皆稱雄
流水日夜流厚土胡不盈人生自不已四運有相承達
士識物化昧者徒營營蕩蕩晨風來悠悠天宇清㑹當
撥俗惡聊復從吾生追呼心所歡置酒坐中庭忘言勿
復辯觴盡還復傾
有酒既已飲兹愁仍復生何如長戚戚憂患有相并日
月迭更代何能久安榮唯當委薄質允矣將微誠君心
茍有察婉孌餘芳馨誰謂在咫尺邈若萬里程明明亮
自適靡靡詎遑寧
中園桃與李灼灼有竒花彼姝將折贈遐思在天涯此
花傷夭折為歎女容華盛年難再遇豈得長修姱夫子
新好合不能思故家欲因歌此曲此曲令人嗟
匣鏡三十年塵暗不復治停飡且不寐所思知為誰逰
子不復返眇在天一涯綻衣終當䋎道逺何能為明明
天邉月三五入中閨念與子懽愛不得同光輝寤言相
與共既覺將何依
所適寡儔侣任性不自知輕心隘寰宇髙視誰能覊荏
苒逾立年茫昧竟何為乃知聖賢語不離矩與規塊然
枯朽質雕琢嗟良師
　　白頭吟
長絲弦聲緩短絲弦聲急長短苦不齊抱取向郎泣明
明皓月三五圓缺念我所思中道而别噭噭雲中鴈北
風聲烈烈願寄一行書與郎相訣絶泰山髙嵬嵬海水
不見底妾心終不移研山枯海水
　　短歌行
來日苦少去日苦多人生不滿百痛當奈何當復奈何
不如沽美酒置此髙堂上與君長笑歌峻坂無停車急
川無停波不如沽美酒置此髙堂上與君長笑歌人生
不滿百當復奈何痛當奈何來日苦少去日多
　　長相思
望歡城南頭覽取别時路路邊有深井井上有雙樹樹
有東西枝枝葉盡相附去年東枝榮今年西枝悴年年
望樹枝樹發行人歸
　　仙人篇
翩翩騎白鹿言上泰山頂俯觀浮世中不見百年影道
逢古時人緑髮被兩領授我採藥訣延年保夀命我聞
再拜跪問是何方求撫我挾我肘與我上天遊天上多
桂樹枝葉何修修折取忽盈筥馨香霑我裘何因入君
袖道路長悠悠
　李質文彬(廣東人/)
　　王臺驛亭子
春去臺空迹已陳危亭傑出澗之濱清溪繞屋可濯足
好鳥隔江如喚人明月委波金㶑灔青山帶雪玉嶙峋
桃花流水非人世或有漁郎來問津
　　和喻侍儀退朝韻
玉笋班頭左掖傍叨陪鴛鷺接清光羨君藉藉青雲彦
媿我蕭蕭白髮郎
龍樓五鼔漏聲催暘谷寅賓日馭囘稽首九重天咫尺
五雲低駕六龍來
彤庭樂奏殿前歡侍宴歸來興未闌擬頌河清歌帝徳
願言聖夀萬年安
　呉植子立(嚴陵人/)
　　寄孟兼張國録二首
辟廱於樂地發軔稱竒瓌鐘鼔一朝饗冠帶如雲來横
經闡聖謨稽古育羣材菁莪興詠歎奎璧煥昭囘皇情
敷文徳昌運自天開抽毫贊鴻業明良何盛哉
昔别意何長重來嵗華改沈憂誰與娯懷人邈江海褰
裳渉汀洲秋風被蘭茝日夕零露繁芳馨為誰采嘉㑹
諒難并良辰詎容待思君如明月夜夜望光彩
　　劉汝弼還自海上相與談詩於玉兔泉之西齋如
　　平生懽惜予有闗陜之行不得從容游衍賦此畱
　　别
羨子觀滄海歸來及素秋相從白下飲絶似洛中遊價
重連城璧才誇五鳯樓明朝隔江漢相望兩悠悠
　　畱别張孟兼
故人昔隠仙華山髙卧白雲終日閒我攜清都緑玉杖
相與嘯傲烟霞間一朝忽被徴書起姓名直入明光裏
清時冠帶圜橋門濟濟横經臨璧水坐擁皋比三載餘
石室仍紬太史書平生直氣横秋嶽秉筆一字誅奸䛕
邇來峻擢儀曹上千載皇風迴揖讓要知制作魯諸生
元是傳經舊劉向蹇予泉石是生涯白頭受薦來京華
相逢共醉金陵市一官却種河陽花人生離㑹良可惜
巳覺形容非昨日馬頭萬㸃蜀山青囘首秦淮烟樹夕
丈夫才氣古所難去去有冠冠莫彈郫筒酒熟寧辭飲
飯顆詩成得細看憐君最是知予者慷慨髙歌起中夜
葛令丹砂或可求王喬飛舄還堪借他時一笑蓬萊巔
碧桃亂發東風前還將玉管吹明月叶以雲間紫鳯篇
　　題蘆花被圖
秋風吟就蘆花被一落人間知幾年澤國烟波惟見畫
詩翁毛骨久成仙髙情都付滄洲外舊夢長隨白鳥邊
日暮江空轉晴雪至今惆悵釣魚船
　　秋水軒
秋水軒前秋水清美人曾此濯冠纓芙蓉隔檻零露夕
鸂䳵滿汀殘照明洛浦佩環誰共解渚宫賦詠謾多情
滄浪歌罷無人和何處蒹葭月又生
　　過南湖戯折藕花
秋日南湖戯採蓮鴛鴦飛上木蘭船一聲白紵知何處
無復閒情似少年
　劉崧子高(廬陵人/)
　　題馬圖
天馬西來掠西極萬(闕/)　　躡雲入紫塞秋迴玉頰明
黄河夜渡拳毛濕髙(闕/)　　不敢騎拄策却立當前墀
半垂絲韁齕青草明月(闕/)鞍趂班早
　　織女吟贈黄進賢
憶昔束髮初嬌倚雲錦機折花事戯劇笑詫身上衣一
從十五時學向機中織絲短愁苦長梭緩心轉急永夜
蘭燈懸洞房門前梧葉零秋霜天寒手凍絲緒亂絡緯
悲啼金井牀春花更疊黄金縷花底青鸞蹴烟霧東風
何日天上來擬奉瑤池宴歌舞十日滿匹恒苦遲一夕
停梭生網絲持刀沈吟剪秋水粉泪欲落愁風吹逺懐
素心人邈在千里道何由托交歡持此永相保東鄰小
姬昔同年至今盛飾為母憐幾囘月髙鳴杼軸正是他
家夜彈曲
　　雙翠軒詩為劉汝弼賦
雙翠軒聞在鄱陽萬斛山下宫亭湖水之東偏疎牕碧
户照雲日美人在望何娟娟問之此軒奚以名云有雙
檜者乃是昔人手植之所成百年雨露見翹蔚萬井烽
火遺崢嶸編氓父老共歎異摩娑重説當年事屋角仍
瞻秀色(闕/)　　更喜清隂庇宜爾劉氏賢子孫卜築(闕/)
　　　　　　　　　　幾千尺但見旌幢矗矗並立
當髙門(闕/)　　　　　宿雙檜畔願親強健長相保(闕/)
　　　　　　憶我往年湖上過東望鄱山千翠螺(闕/)
　　　　　　明月正湧黄金波此時懷君雙(闕/)
　　　訪仙島題詩逺寄軒中雲嵗宴端期拾瑤草
　　秋夜紀夢
美人遺我雲錦書問之所因吾故居章江千里波浪濶
七月舟楫來何如書中字字光凌亂一讀中腸一囘轉
青鳥西飛不可招凉月斜風動河漢
　　秋夜詞
林烏夜啼金井西蟋蟀在户聲相齊中天無雲白露下
漸見梧桐青葉低幽居此時愁獨曉蘭燈雙照蛾睂小
歌聲恐逐囘風髙掩抑冰絃破清悄絃中語咽心自傷
低頭却看明月光羅衣一夜惜顔色庭草明日霑秋霜
甘心霜下草祇在堦庭好不作白楊花飛飛洛陽道
　　芳樹篇
芳樹好容華深深映狹斜二月三月時千枝萬枝花夜
舞留瓊佩春遊礙寶車折榮遺遠者含思獨咨嗟
　　送周徳剛歸九江並柬其兄仲常
君家伯仲才名盛賤子東南道路窮往昔永懐千里别
只今謾想一樽同蒹葭水驛青鳬雨落木山城白鴈風
嵗晏林居最相憶九江消息若為通
　　秋林圖題贈曠伯逵
迴風蕭蕭吹北林行雲冉冉生夕陰天寒雁去洲渚淨
秋雨龍吟波浪深飄泊共憐今日興畫圖因見古人心
幾時螺子青楓下深結茅堂更逺尋
　牛諒士良(東平人/)
　　秋林髙士圖
林皋木葉下江潭秋水生靈飈蕩陰霧落景涵虚明手
結芙蓉佩目送孤鴻征沖襟契𤣥賞招搖千古情
　　淦泉詩為劉明善賦
鄂渚通金滙枝江入漢流珠光宵射月雲液晝涵秋遠
脈趨南紀靈源接上游潤分滋蕙浦香汎采蘋舟喬木
承深澤名公屬舊遊觀瀾探妙理育徳繼前修浩蕩風
雲㑹飛揚嵗月周使軺輝翥鷺鄉夢隔盟鷗酌泂詩方
美投竿志未酬賜歸看晚節佩玉映芳洲
　　畫梅
梨花雲底路參差折得春風玉一枝南雪未消江月曉
欲從何處寄相思
　　紅梅
隴頭人未來江南春幾許惆悵玉簫聲吹落胭脂雨
　顧觀利賓(京口人/)
　　挾彈圖
窈窕雲生谷蕭條風滿林華裾因駐馬翠樾正鳴禽似
亦尋幽致還能愜賞心明朝五陵道飛鞚落花深
　　為卜者馮生題山居圖
賣卜生涯薄心猶逃市朝欲歸盤谷隠不受小山招種
樹環溪閣開門隔野橋桃花春水漲漁客毎停橈
　　夜坐
嘖嘖候蟲鳴噰噰寒雁過擊柝警荒戍然燈照孤坐風
從林外來月向牕間墮悲歌清夜發激烈誰其和
　　芙蓉野鴨圖
欲採芙蓉寄逺情秋風江上錦為城閒愁總付東流水
來看鳬鷖弄晚晴
　　為袁一無題扇
月中仙子種娑羅樹底遥山隔綘河吹落秋聲向何處
紫篔牕户晚凉多
　　秋院竹木小景
庭柯日日減秋陰翠袖輕寒漸不禁拾得堦前大梧葉
戯拈湘管寫微吟
　　梨花睡鴨圖
昔年家住太湖西常過呉興罨畫溪水閣筠簾春似海
梨花影裏睡鳬鷖
　呉去疾(字同安慶人/)
　　春日雨中示友人
二月已過三月臨茅堂寂寥常雨隂梅花白白落已盡
楊栁青青渾未深何日新晴出山郭及時行樂稱春心
應須載酒窮幽賞爛醉扶肩過竹林
　　酬李卿
李卿好客天下無日日相過惟酒徒眼花耳熱不復醉
瓶罄樽空還復沽去年解后畱君第七日疎狂淹客途
近有新詞來寄我灑然清興滿江湖
　　除夕
一暑一寒時又改相看相守過今年椒柈送酒來深夜
銀燭開花向暮筵物色漸隨新節換老懷偏為舊時憐
獨慚五鬼窮仍在虚有錢神論可傳
　徐尊生大年(闕陵人/)
　　佩刀行(并序/)
金華之永康有山曰雲巖拔起天半有巨舟藏壑中舟
尾翹出如蠆一釘墜崖下野僧得之以遺張君孟兼孟
兼製為佩刀銛利特甚尊生為作歌
神人藏舟半天裏絶壑谽谺露舟尾錚然有物墮中宵
八觚稜嶒長尺咫野僧拾之歸張公化為夭矯蒼精龍
不知何世何年閟竒氣剸犀斷虎一旦生神通魑魅却
走妖邪空張公佩到蓬萊殿天上羣仙驚未見青絲縧
懸白玉環當晝孤光搖冷電為君淬厲向盤根縱有青
萍何足羨他年辭榮歸浙山莫行金華赤松間精靈感
㑹霹靂響便恐飛去無時還
　呉雲友雲(義興人/)
　　題魏仲逺見山樓
百尺樓居盡日開四圍山色送青來平湖霽雨鷗波靜
畫棟春風燕子囘天末烟霞連海岱座中賓客對蓬萊
登臨豈特如王粲擬欲披雲接上台
　　送李民瞻侍郎宣諭陜西
侍郎將命出金鑾一路傳呼遠近懽闗内官曹迎使節
秦中父老識衣冠雲開太華三峯秀水遶黄河九曲寒
寄語渭川千畝竹西風還解報平安
　　題(闕/)　　　　送别圖
江山天共遠無限别離情人去長亭在空餘落鴈聲
　　秋夜二絶句
中秋不見月相思情未絶倦對讀書燈風來自吹滅
寒光滿天上明月在水中照我雙塘蓮葉葉生秋風
　鄭沂叔魯(姑蘇人/)
　　題安慶府城樓
髙閣崔嵬倚碧空五雲深處望江東勢牟太華羣山伏
地壓長淮亘古雄桂子影團千里月梅花聲斷五更風
從今鐘鼔分明聽過客爭誇太守功
　　至淞江
路入雲間去青雲上錦袍水連三泖濶山擁九峰髙白
鶴嗟何及鱸魚興亦豪淒凉千載事釃酒向亭皋
　　題山居圖
杜陵西上浣花莊茅屋低低在石傍最是可人三月節
一山春雨茯苓香
　呉伯宗(字同金谿人/)
　　賦得羅漢洞送陳宗進歸㑹稽
古洞根石壁嵌空隠崔嵬聞昔有異人拄杖曾一來靈
跡已緬邈洞門閉青苔枯木寒未花千年待誰開屬兹
休明運百里紆良才徳星麗中天移影照蒼厓鸞鳯詎
棲枳覽輝謾徘徊早見丹穴雛志欲淩九垓定省方繾
綣歸期忽相催還轅過湖口驛路隨縈迴吾知青雲興
却繞蓮花臺風髙墜落木嵗晏舒寒梅明登㑹稽頂想
像遊天台臨期重囘首兩地心悠哉
　　題李氏棲碧樓
唐有謫仙人風骨特髙妙晚愛棲碧山閒心付登眺桃
花與流水目擊領其要遐觀窮有象幽討入無徼不知
誰相問但覺遺一笑聲落天地間松風紫鸞呌諸孫企
髙躅異世頗同調瓊樓梯空青銀榜生光耀予亦愛其
人臨風劃長嘯
　　余氏山南小隠
萬疊碧山紆維南好隠居竹深清野濶林響夜牕虚古
巷多囘轍匡床剰貯書忽聞歌調起白石意何如
　周子諒(字同廬陵人/)
　　讀子書作
學館坐無事故書聊復看披文既薈蕞尋義亦泮渙趨
前後已逸顧舊新輒竄萬言雖畢陳一理竟未貫往往
未終巻心目已憒亂置書歛視聽境地甚澄晏易書詩
春秋辭簡義亦煥聃書言五千隠約可徐玩奈何百家
言磊磊疊几案綿延比葛藟根遠益纏絆遂令矜名士
摹放如習幻雕刳出葩卉綴緝呈組纂悦目效女美飫
口匪芻豢推以合身心宜若霄壤判吾欲盡其文掇取
歸爐炭觀心勝觀書矹矹坐夜旦濯穢來澄清磨昏出
璀璨綿綿春雲舒炯炯秋月爛詠歌成文章昭倬比雲
漢往者予弗及來者予何憚作詩示朋曹無乃駭童丱
　　贈别郭元達二首
時雨布嘉澤林塘有餘清端居方自怡子有千里行問
子行何為豈縁好爵嬰守道以時動所念在蒼生風雲
浩茫茫山海日震驚撥亂需大猷寧徒阻甲兵溫溫國
之良蘊義富且精髙歌起林莽抗議登明廷勿懐一身
計勉樹千載名娖娖中林下小亷何足稱
黄鵠乘天風飄飄忽髙翔飛飛巢林鳥刷羽情内傷豈
無淩霄志六翮不得長念子平生意相送以徬徨勿言
易為别明發各一方悲來解佩劒為子復進觴且為遊
子歌歌詞何慨慷疾風吹征颿旭日在衣裳自古有離
别各言慎行藏
　　白紵詞
井梧墜葉聲如雨轆轤夜靜莎雞語西里佳人怨薄寒
惆悵燈前歌白紵白紵新時白若霜象牀開合秋水光
製成只恐香塵汚衣著偏宜九夏凉西風乍入羅幃裏
數㸃清塵不禁洗競開篋笥試新紈舊服抛捐那復理
嗟爾白紵怨勿深憐新棄舊他人心願將貞白永相保
今年巻却明年討
　　秋風詞
秋風乍髙江葉飛秋水欲落江聲微誰家寒事促砧杵
别館清霜侵客衣旅遊漸倦黑貂敝鄉信不來南鴈稀
秋江搖落人當歸秋江搖落人當歸
　戈鎬仲京(鎮江人/)
　　桐孫曲
崑山玉軫蒼梧雲膠弦漆水生古春垂楊飛絲小鶯舞
海上桃花響紅雨仙人鸞尾掃寒空環珮行烟度湘浦
驚猿墜石秋雲裂鐵網珊瑚碎明月臨卭病客看文君
鬢影星星半成雪
　　渌水詞
紅船壓秋緑水澀藕根香昨夜龍沙月鴛鴦夢薄霜秋
彎掃蛾翠生色染絲黄為報潯陽客行雲不下堂
　　送陳伯淵教授歸沔陽
廣文金閨身臺城一相見壁素懸青燈花蟲蠧書巻去
買沔陽船抽帆上秋水别路折垂楊歌聲斷腸起花落
烟江口青苧新槽酒索寞辭官資還家奉眉夀
　　春曉詞
鴉啼細栁東方明井上轆轤牽水聲花奴滿堂開翠屏
銀爐燒麝素烟輕西原落落秦川路白馬花鞭幾時去
落花昨夜飛成團蝴蝶歸來及春暮
　　菖蒲詩
溪毛剪雨森森玉細葉鋪香晚花緑崑山石筍瘦如龍
銀沙九節種春叢髙堂坐客青雲氣鳯羽翹烟散花机
莫教秋質易闌珊日日銅瓶換芳水
　　寄劉彦炳
征斾遙分苑路西馬蹄春去弋陽溪相思欲和烏啼曲
一拂瑤弦意總迷
　　題野塘秋景
芙蓉秋色滿銀塘白鷺雙飛下晚凉記得採蓮看越女
醉騎驕馬映垂楊
　王敬中(字同四明人/)
　　送商公禮赴溫州
城東飛花㸃客舟花間春雨啼鈎輈風塵顧我獨青眼
湖海送君俱黑頭容成洞口明月好白沙渡傍蒼樹愁
雲山在望五百里何日相從汗漫遊
　　南湖齋居寄友人
山寒夜透青綾被海日朝明白玉珂隠几不知春色晚
停杯驚見落花多旃檀香裏來僧梵楊栁橋邉起棹歌
咫尺湖光不相見竹牀琴調近如何
　　贈友赴廣州
烏府才華爾最賢北風又上孝亷船篋書尚有陳琳檄
行李那無子敬氊帆影曉分湘浦月珮聲晴拂隠山烟
壯遊萬里須乘興好著聲名到日邊
　僧似杞楚材(鄱陽人/)
　　寄題劉氏雙翠軒
兩株擁秀立階除絶勝蘭苕畫不如晝影並移當几席
嵐光相與落圖書羽衣霓袖臨風舞鴉髻雲鬟帶曉梳
珍重二難孤未得更栽連理伴幽居
　　題米元暉山水小景贈陳原貞别
江頭雨足春水生江上青山烟樹暮扁舟明發去如飛
目斷征㠶入蒼霧
　僧來復見心(豫章人/)
　　車駕臨蔣山於崇禧寺賜髙僧齋議設無遮㑹謾
　　成口號二首
崇禧寺前風日清鑾輿遙迓定鐘鳴山林有道裨王化
天地無私荷聖情婁約入梁終應詔恵琳居宋豈貪名
金山重感千年夢願濟幽靈答治平
祗園花雨曉吹香手綰袈裟近御牀闕下紫雲隨雉尾
座間紅日動龍光金盤蘇合頒殊域玉盌醍醐出尚方
稠疊屢承天上供每慙無徳頌陶唐
　　桂隱為日東楚上人賦
上人種得桂扶疎好似淮南隐者廬金粟滿林秋富貴
碧藂漙露夜清虛月中子落翻經後風外香飄起定初
掛錫榑桑看秋色虚遊絶勝廣寒居
　　同朝天宫道士朝囘口號
羽仙飛佩曉泠風禪子金襴映日紅共祝太平朝帝闕
蓬萊兠率五雲中
午隂初轉御橋灣齋退從容出九闗天上好風重送喜
鑾輿明日幸鍾山
　僧宗泐季潭(天台人/)
　　江南曲
泛舟出晴溪溪迴抱山轉欲採芙蓉花亭亭秋水遠心
非檣上帆隨風豈舒巻但得紅芳遲何辭嵗年晚
　　送瀾法師歸雲門
故山從此去何日更相逢獨倚千峰閣閒聽六寺鐘石
林流水繞蘿徑落花封㑹有東歸興來尋雲外蹤
　　朝來
朝來暑氣清疎雨過簷楹徑竹欹斜處山禽一兩聲閒
情聊自適幽事與誰評几上玲瓏石青蒲細細生
　　贈日本僧
海外趁商船江東住幾年華音雖已習鄉信若為傳一
鉢隨時飯諸山到處禪凉秋明月夜夢渡石橋烟
　　道中
青石懸蘿花羃羃緑田分磵水泠泠人家深住黄猿塢
漁網髙張白鷺汀
　僧廷俊用章(鄱陽人/)
　　次孟天暐南山雜韻二首
南湖三月水如天共愛風流賀監船若道沃洲還可買
數椽髙卧白雲邊
日上南山春霧開雨餘鏡水緑如苔風流賀老今塵土
短棹何人載酒來
　僧懷渭清逺(豫章人/)
　　畫梅二首
瑤臺夕承月玉砌曉凝霜花映含章發枝横禁籞長春
風似相識偏惜壽陽粧
折得江南春悵望洛陽客悠悠嵗年暮浩浩風塵隔道
遠勿相思相思減容色
　　次孟天暐雜詠二首
賀監湖邊草色春秦淮江上栁條新山川是處堪行樂
晴日風光思殺人
暮春三月風日妍亂折花枝送酒船西嶺山光青浸水
南池栁色緑生烟
　僧子楩用堂(四明人/)
　　思親
憶别長汀十二秋羇孤江左謾增憂寒蒲雨足橋南浦
新筍春生舍北丘破衲一身雲渺渺寸心千里水悠悠
鄉書莫寄天南鴈堂上慈親已白頭
　
　
　
　
　
　
　
　
　
　
　
　雅頌正音巻四
欽定四庫全書
　雅頌正音巻五
　　　　　　　　　　　　明　劉仔肩　編
　孫炎伯融(金陵人/)
　　寶劍歌
寶劍光耿耿佩之可以當一龍只是陰山太古雪為誰
結此青芙蓉明珠為寶錦為帶三尺枯蛟出冰海自從
虎革裹干戈飛入芒碭育光彩青田劉郎漢諸孫傳家
惟有此物存匣中千年睡不醒白帝血染桃花痕山童
神全眼如日時見蜿蜒走虚室我逢龍精不敢彈正氣
直貫青天寒還君持之獻明主若嵗大旱為霖雨
　　題好溪圖送憲使黄繼先
君乘馬望君來栝蒼下君乘舟望君來好溪頭好溪水
生玳瑁魚好溪水生明月珠好溪水生青珊瑚使君來
此月再樞惟飲此水無一需使君之清水不如臨别贈
君青絲轡隨君馬頭行萬里相思之心有如水
　　龍灣城
龍灣城壯如鐵城下是長江城頭有明月月色照人心
不移江水長流無盡時
　　迎日詞
鳯炙兮麟脯瑤席兮桂俎樂萬舞兮如雲吹笙竽兮龍
二女干孑孑載以輿六蒼虬厯天衢雲霈霈兮夜未艾
執長轡兮久相待
　　奉使還途中聞東征捷音
南來萬馬淨邊塵衘璧歸朝盡大臣城上玉繩浮婺女
帳前銀甲擁天人出師已略扶桑國奉使須通析木津
遂有江黄慕中夏可無書檄諭全閩
　　贈黄鍊師
留侯弟子有初平九嵗從師住玉京天與數書皆鳥跡
家傳一劍是龍精瑶池桃子無消息海水桑田又淺清
我為紫芝歌一曲夜深相答洞簫聲
　李克正(一名頥豫章人/)
　　送吕君采史北平
八月烏啼海子橋南來使客下青霄雲埋石室丹書在
日落延秋翠輦遙麟史未全歸聖代龜文猶得認前朝
詞臣載筆需文獻莫遣囘車久寂寥
　　送劉汝弼歸鄱陽
楓葉江天爽氣髙石頭送子上輕舠遥看一鴈歸彭蠡
秋水偏宜濯羽毛
　蘇伯衡平仲(眉山人/)
　　雜詩二首
富貴毎多合貧賤恒見疎自我罷朝請於今四月餘平
生交親者對之良可吁深情劇山海厚貌彌勤渠微君
仗髙誼何以慰窮途豁達見肝膽亹亹忘其劬君雖今
人居君乃古人徒
還家信可喜還家亦可悲喜全骨肉親悲與故舊離呉
越各異縣闗河復間之明日一樽酒何由共歡持念念
不忍别戚戚臨交歧童子笑謂我悲戚亦奚為自非形
與影安得長相隨
　　為吕仲善題江岫圖
尚書懷抱絶瀟灑揮毫往往淩董馬平生一筆頗自珍
數尺新圖為君寫齊山遥接呉山青渌波萬頃孤帆征
東風緑遍汀洲草總是旗亭離别情一在江南一江北
别情浩蕩嗟何極正如江上之渌波縱有并刀那剪得
當時已足令人愁而今况復隔羅浮掩圖却上髙臺望
但見逺海連天流暮歸朝出與誰侣瘴雨蠻烟結悽楚
斑枝花落鸚鵡飛苦竹叢深鷓鴣語
　　題劉汝弼東源小隠圖
東源山水好聞説似終南種黍都為酒誅茅小作庵過
門人問字看竹客停驂亦有幽棲意遲歸我獨慙
　吕復仲善(章貢人/)
　　題桃源圖
人蹟不到處鳥聲春晝閒桃花渾勝錦雲氣或成山仙
子知名久劉郎何事還至今橋畔路猶聽水潺湲
　　題東林小隠圖
茅屋青山麓芸牕緑篠陰小橋通曲水疊巘出疎林門
巷車塵遠桑麻夜雨深别來江海上誰與繼清吟
　　次劉汝弼東蕭子所詩韻
不見劉郎久相思愁緒多偶然得佳句頓若起沈痾春
緑王孫草泥香燕子窠皇都同作客慰藉可能過
　　題方壺蒼山秋意圖
昔遊華蓋仙人掌萬疊芙蓉紫翠生猶記月明聞鐵笛
人間無處著秋聲
　　章貢聞柝
翠玉樓前聞擊柝離情應向此中分遙知孤枕金陵夜
還憶今宵月下聞
　唐肅處敬(㑹稽人/)
　　孤鴻吟美夏節婦
冥鴻失其曹孤飛自嗸嗸嚴霜殺野草烈烈北風髙豈
無雲間行肅肅齊上下顧之非吾匹吾匹久以寡生有
孤飛影死有孤飛魂孤飛竟生死誓不入他羣
　陶誼漢生(天台人/)
　　送魏太守之官姑蘇
東呉父老候麾旌皂蓋朱轓五馬榮名郡暫須煩魏相
諸生久恨失陽城麟符剖玉君恩重燕寢凝香吏牘清
指日徴黄下丹詔又看環珮入承明
　　題嵩髙春曉圖
嵩髙千仭青崔嵬倚空壁立何雄哉東瞻紅日海底出
西引黄河天上來山君翠蓋弭絳節仙館瓊漿分玉杯
我思從之不可得忽見畫圖雙眼開
　　題詹吏部所藏方方壺畫
方丈蓬萊海上山瓊林琪樹杳難攀玉笙倚鳯真仙下
羽蓋驂龍帝子還縹緲遐蹤遊物外淋漓醉墨落人間
九天歩武尚書履應與壺公接佩環
　　湛上人鍾秀樓詩樓在四明東湖上
百尺樓居聳碧霄天開圖畫足逍遙一㠶春雨來湖口
兩岸青山落樹腰夜坐翻經香欲冷詩成倚柱酒微消
東還擬遂登臨興慚愧無才趁早朝
　蕭執子所(廬陵人/)
　　劉子髙贈王明善依韻以和
匡廬之山瀑布泉老子結社來何年林間經罷常隨鹿
雲外樵歸或遇仙坐石有時巾掛樹焚香終日袖攜烟
市南别有秋江水種得花開總是蓮
　　緑筠軒為姚宰作
緑筠陰陰翳牕户此是姚侯讀書處摇空翡翠晚宜人
食實鸞凰曉相語稚子牽衣惜春露候卒編籬䕶秋雨
何當便棄人間事抱琴走覔湖山住
　　次荅劉汝弼見寄之什時汝弼客徳慶侯第
春事今餘幾花枝已不多向人愁作客思爾積成痾威
鳯翔髙漢慈烏戀舊窠平津東閣好早晚定相過
　張孟兼(字同金華人/)
　　春夜學宫宴集以春宵一刻直千金分韻得一字
良夜款横宇髹几散芳帙秉燭延餘光焚蘭發清苾於
焉衆彦并遽爾百憂失交深固金石情洽契膠漆睠兹
蕭爽地際此休明日皇風既遠被遹觀四海一
　　送宋仲珩省母歸金華
朔風嵗華晏遊子去京國為言省慈母念念㤀寢食山
川雖云遠何敢憚匍匐客懷畏别離令我忽悽惻我家
子同里近在南山側相去一舍間况是素親識往者各
家居朝夕弄文墨時常子來過暫離輒相憶自期韓孟
交叩難惟籍湜子才實超邁字畫更竒特夙多臨池功
揮灑雄筆力豈獨鍾張輩可作當代則比來接搢紳容
度彌整飭恍如雜葩卉方春競顔色顧我絆微名窮巷
歎偪反果非子慰藉何以洗胸臆笑語每移時欲去必
曛黑固知千里外此樂不易得子今遽去我而我心轉
䀌辭親四寒暑未得供子職近雖道路通半載無消息
便當從子歸恨不生羽翼
　　送朱仲雅經厯赴任浙江
人生託交遊所貴在有道朱子西江賢一見相傾倒維
時奉明詔編書共論討剪燭清夜間遂得罄懷抱越兹
僅一載過從每情好今晨來叩門告别何草草為持紀
綱地振理實繁浩西州風俗媮君去宜再造必若救瘡
痍蟊賊期盡掃明主憂黎元到官須及早仲冬草木凋
風霜肅晴昊遠别令人愁此心惄如擣
　　送鄭叔車
鄭子離襁褓所怙惟乃父父昔仕燕京半生去鄉土子
家孝義門十世居同聚派衍白麟支望出滎陽譜庭常
無間言禮或習鄒魯雞鳴起盥櫛合食聞鐘鼔雖當喪
亂後遵訓仍厥祖我家故同邑匪聞目親覩况子吾素
知才華足多取豁落義氣俱欬唾珠璣吐揮毫走蛟螭
作賦凌鸚鵡昆弟既謂賢親鄰亦稱數久欲尋父去奈
時方用武消息十年無道路滿豺虎近傳燕薊平不覺
喜而舞聞父已南還恨不身揷羽歛衣即登途宵進江
上艣忘食并兼程亦不避風雨逾旬及南京適父病將
愈逆旅㑹面歡勝渴飲酥乳比鄰走翁嫗環視立如堵
我時往相見政値日卓午挽之入客邸共談坐揮麈問
言念父情情深話覼縷知子之所經跋涉甚辛苦春泥
膏土脈停雲黯天宇朝行履濡露暮宿定林莽我惟純
孝者往往見前古名同金石堅不與草木腐事親在娯
樂奚必養三釡羨子為此行於世豈無補聞者大驚竒
見者輒誇詡人生斯足榮何用效題柱是言良已解口
荅頭屢俯陋予亦胡為問學本狂瞽三年事佔畢竟日
拘訓詁環列紛叩難類敵張勁弩内顧實空乏畏彼捜
林斧幸哉搢紳交脫略噲等伍或時卧養痾連月不出
户今日子來别省墓亟東下為言奉父命明發河之滸
此還暫當來窹寐歌陟岵聞之觸鄉思嘅嘆髀頻拊吾
翁髮垂白不得躬幹蠱便欲從子歸致身學稼圃敝廬
南山中風物詫韋杜桃李自滿蹊去天纔尺五但見桑
麻榮豐年多黍稌昨宵夢先壠松楸長栩栩强起訴此
懐喚僕買清酤春風吹栁條夜雨漲江浦勸子盡一觴
聊以寫心腑
　　予友陶本中與予先後來京予來時本中為奉新
　　簿已二年適以公事至聚首一日即去嘗示予近
　　詩數首曾未幾何有自江西來者則云本中死矣
　　噫豈文字之交而遂絶於斯耶予交本中情好之
　　篤雖弟昆莫過今死矣而欲不哀得乎因為哀詞
　　一章書其詩後以誌予悲
今晨開篋笥得子前日作攬之不忍看但有清淚落昨
者客來過云子已㝠漠始聞罔所信終乃大驚愕飯食
不能飡使我懷抱惡慟哭天為愁春風亦蕭索去年見
子時大雪被城郭嵗晏復東西彼此歎飄泊何期聚散
後生死竟難度緬思故山日文字得酬酢或時中夜舞
擊劍起揮霍自期古人儔流俗已脱略焉知出處輕身
世隕風籜百年金石交一旦付綿邈重山烟草深白骨
定誰託抆涕一題詩聊踐平生約
　　漫興
棃花半開夜雨催無奈李花如雪堆門前美人不見來
東風楊栁吹千迴
青驄驕嘶金鞿銜美人二月裁春衫江頭麥秀青蔪蔪
西湖放船開錦帆
　　義門鄭仲舒先生得請歸浦江予於先生同里且
　　親故賦是詩情見乎辭矣
鄭公去年離北平束書抱病來南京城隅解后喜且驚
開顔握手言再生自從南北屢搆兵日夜悵望鄉闗情
幾囘寄書鴈南征中心摇摇若懸旌苦遭喪亂百病嬰
客邊囊槖一旦傾此來四顧徒㷀㷀豈料吾子與合并
我時聞之涕泗横况公素有文章名居官勝國職最清
經筵之擢轉庠黌及當玉署已宦成又為奉常典粢盛
人生際此自足榮但恨白髮已數莖懷哉屈子全忠貞
誼與日月同光晶願言夕飡秋菊英佩明月璫紉茝蘅
懸河之論春雷轟使旁覩者顔發赬索居半載畱帝城
坐聽夜雨哦寒檠眼前倐忽時變更春風一見衰草萌
公家孝義好弟兄遣兒千里來逺迎乃今得請荷聖明
身若揷羽乘風輕過門云别明遂行開船要趁蒸雨晴
夜久不寐視長庚長庚欲落鐘鼔鳴庭樹喔喔聞雞聲
蒯緱起舞冠絶纓公歸我愁絲亂縈亦有夢寐懷先塋
如過吾父款柴荆為言恨不同趨程終當早晚乞歸耕
　　蓮房聯句(宋璲張孟兼髙啟/)
露冷鏡湖秋(宋/璲)波凉練塘曉盤翻緑雲稠(孟/兼)錦破朱霞
少新苞顆微綻(髙/啟)餘葩莖尚嫋痩繭綴寒蠶(璲/)尖喙啄
青鳥下唯玉龍眠(孟/兼)中有瓊絲裊擎重柄欲折(啟/)含深
睛尚窅(璲/)孤懸類覆杯(孟/兼)雙立疑擢表(啟/)初成欣雨滋
(孟/兼)漸老怯風掉(啟/)多子同根榮(啟/)獨婦專房悄(璲/)粧卸
失娉婷(啟/)歌来逢窈窕(璲/)剖(心/)效諫忠(孟/兼)並頭呈瑞兆
(啟/)褭蹄密竅剜(璲/)魚目微光皎(啟/)珠珥落槃多(啟/)瑶軫
貯囊小(璲/)空實外莫辨甘苦中自了(啟/)剥淺星滿池採
盡香餘沼(啟/)雕筵飣戢戢玉虫攢擾擾送看出小艇薦
喜對清醥(孟/兼)新嘗勝江芡遠覔迷水蓼褰芳想夏初(啟/)
感物傷秋杪(孟/兼)聊兹發呉詠一笑烟水渺(璲/)
　　北山草堂
草堂卜築近嶙峋怪石蒼苔迹未陳澗瀑亂鳴前嶂雨
山花遲發半岩春每逢過客畱題壁自有居僧為卜鄰
松下茯苓今亦大可能謀食樂終身
　　金華洞天
洞天萬仞落空翠神仙何年上青霄蛟龍已去荒窟宅
雞犬無聞遺鼎瓢冰湍洒洒暗猶落巖雪陰陰春不消
我欲乘風問生術林間黄精深雨苗
　　登聚寶山分韻得春字
蹤跡憐身拙登臨縱目頻江山如好客花鳥故餘春落
落行藏異悠悠嵗月新數莖初白髮朝夕為思親
　　春日遊鍾山以溪囘松風長分韻得長字
訪古來鍾阜尋僧問草堂千年猿鶴靜一逕石林荒泉
落春冰細梅畱臘雪香鄉心憐薄暮矯首碧雲長
　髙啓季廸(姑蘇人/)
　　聖壽節早朝
天啟聖圖昌流虹叶夢祥飛龍起江左戰馬放山陽宫
栁垂閶闔仙桃熟建章遠人陳貢篚近侍挹爐香金鏡
千秋籙瑶池萬嵗觴小臣歌拜手舜日正舒長
　　甘露降宫庭栢樹
和氣融為液中宵降碧天光漙髙栢上瑞發内庭前見
日朝還泫經風晚盡堅芳穠蜂蜜滑的□蚌珠圓厚澤
歌難喻沈痾飲易痊願言推聖徳濡沃遍周埏
　　擬古四首
纂纂牆下李芃芃陂中麥浩浩望遠途悠悠思行客客
行嵗已盈紆鬱傷我情始知失羣鴻不若求友鸎登山
知天髙臨流識川阻不遣懷同心那知别離苦别離不
可久寂寞不可守自傷紅顔子相思成皓首朝日如不
晚行人㑹當返
嵯峨雲間樓俯視層城陰綺户相洞開清飈拂羅襟上
有離居婦哀歌撫絃琴不知中怨誰掩抑一何深初為
郢中唱再奏邯鄲吟不惜努力歌寫作絶代音風吹落
君耳萬里知愁心曲盡思寂寞青天日西沈安得化彩
鳯飛去巫山岑
美人一相見遺我白玉環上有雙雕龍遊戯在雲間持
此感深意佩結無時閒玉以比貞潔環以明不絶雲龍
永相從誰能使離别
明星爛東方北斗亦已旋獨宿悲夜徂空牀藉蘭荃雞
鳴整環珮思奉君子筵君子行未歸新粧為誰妍意疎
覺去遥咫尺越與燕含情乏彤管何以寫中䖍君如綆
上瓶妾如井底泉不垂汲引恵澄瑩徒終年
　　堂上歌行
堂上歌歌南山主人為歡仰客顔翠帷夜巻出兩鬟移
樽更飲花樹間花樹間有明月客不醉歌不歇
　　贈金華隠者
我聞名山洞府三十六一一靈蹤紀真籙金華秀出向
東南遠勝陽明與勾曲樓臺縹緲開烟霞天帝賜與神
仙家靈源有路不可入但見幾片流出雲中花子房之
師赤松子三千年前亦居此飛蹤恍惚誰解尋謾説至
今猶不死松花酒熟何處遊瑤草自緑春岩幽羣羊卧
地散如石老鹿耕田馴似牛聞有隠君子廼是學仙者
自從入山中不曾到山下世人莫識其姓名以山呼之
不敢輕樵夫忽見苦未識只疑便是黄初平嗟我胡為
在塵網遠望髙峰若天壤茯苓夜煮儻許飡鐵杖來敲
石門響
　孫蕡仲衍(廣東人/)
　　期羅浮蕭鍊師不至
石室松桂秋凉風滌殘暑柴門敞空曲曠夕懷仙侣巢
笙久不至鶴馭今何許朗月流清輝山中幾延佇
　　寄琪林黄道士
雨絶天景佳前榮樹光緑遙憐採芝侣遠在春山曲琴
歌久已斷酒賦何由續有約今夕同開樽掃茅屋
　　南園歌寄王河東彦舉
昔在越江曲南園抗風軒羣英結詩社盡是詞林仙南
園二月千花明當門緑栁啼春鶯羣英絡組照江水與
予共結滄洲盟滄洲之盟誰最雄王郎獨有謫仙風狂
歌放浪玉壺缺劇飲淋漓宫錦紅青山日落情未已王
郎拂袖花前起歡呼小玉彈鳴箏醉倚庭梧按宫徵哀
絃泠泠樂向終忽看華月出天東裁詩復作夜遊曲銀
燭飛光如白虹當時意氣淩寰宇湖海詩聲萬人許酒
徒㪚落黄金空獨卧茅簷夜深雨分飛幾載遠離羣歸
來城市還相親閒來重訪舊遊處蒼烟萬頃波粼粼波
粼粼日將夕西風一葉淩虚舟猶可題詩向青壁
　　羅浮歌寄洛陽李長史仲修
亭亭西樵峯宛在南海湄日華麗仙掌影漾金銀池我
昔扁舟縱長徃淩風浩蕩烟霞想幽尋更欲探神竒復
向羅浮事仙賞仙家三十六洞天羅浮夐與滄洲連丹
霞射影四山靜羣真環珮來翩翩蘂珠之峰數千丈君
時與我縁蘿上水簾直下飛晴虹萬壑天風度流響山
中劉郎司玉臺仙書授我琅函開心如明月炯虚照身
與浮雲同去來此時㑹合那能再塵土分飛忽三載我
行奏賦登金門君亦乘軺度淮海淮海迢迢烟樹深相
思嵗晚結愁心晴天萬里碧雲遠何由一寄還山吟山
中洞房春寂寂山中之人長歎息松花酒熟人不歸瑤
草東風幾囘碧
　宋璲仲珩(金華人/)
　　採桑曲
桑芽露春微似粟小姑把蠶試新浴素翎頻掃細於蟻
嫩葉纎纎初上指朝採桑暮採桑採桑不得盈頃筐羞
將辛苦向姑語妾命自知桑葉比家中蠶早未成眠大
姑已賣新絲錢岸上何人紫花馬却欲抛金桑樹下
　　春夜詞
春閤凝溫翠雲繞五色流蘇垂嫋嫋美人自脱玉花鈿
子帳香棲緑衣鳥銅鳬漏聲夜初墮紅暈搖晴燃蠟火
欲寄相思無鯉魚月色棃花愁朶朶謾將軟帶結同心
開簾微步鞦韆陰芳眠未穏鴛鴦枕早樹重重啼翠禽
　　寄章允載兼柬項思復
憶昔到京畿與子寓官廨一見即相驩不翅舊交快維
時困道途驅車久行邁忽逢㢮擔初欣若身脱械握手
坐氍毺軟語慰疲憊情投比黏膠意愜甚搔疥項君數
過予滯下喜方瘥三人互談噱何殊合糾繣驂鑣出游
衍古蹟探竒怪路入青蓮宫駐足聽梵唄薄晚始旋邸
傾倒形忘瘵周詳論書譜從容説詩派凡習尚浮華遺
音日已壞作者固繁夥咸韶混夷韎瀾倒并波隨疇能
捄危敗顧予樗散材頻年處卑隘枘鑿乖方圓甘遭世
俗賣人將競嘲譏子乃敦教誡苦言加箴規黙黙使心
解酒酣示新篇詞源極滂湃却類任公子投竿下羣犗
應知藝嘉禾薅治絶稊稗讀之神駭驚秋蛩罷嘶喝政
圖藉薰陶别還隔遙界欲叩寢食安但復占爻卦浦汭
守衡茅無從豁矇聵譬諸鐵在爐伊誰鼓風鞲况乃患
沈痾軀命猶纎芥侵尋閲暑寒孱弱乏剛夬精神盡凋
耗靣目多腫噲布衾暖閤眠藥貼晴簷曬年來獲告瘳
書齋仍掃灑猿鶴亦爭慶似索烟霞債綴賦詠雕蟲攻
篆學垂薤有時看飛泉四山寂無㕦思取古遺經一覽
適炙嘬蘭膏繼日晷矻矻警昏懈視已常欿然進業慙
質䪥志須成絲枲未能脱菅􁁉篤信宴安中懷毒劇蜂
蠆蚤暮自深省此語諒非躗近聞子亦歸親朋樂情話
千里感貽書殷勤馳一介而翁幸康彊愧缺牀下拜執
簡立臺端百壬不敢噫道迷竟莫前動若飛翮鎩嵗月
無停輈季秋倐已屆籬菊傍雲肥江山日如畫軒車幾
時來夜雨一燈掛明徳正可崇相期各云勱
　劉仔肩汝弼(鄱陽人/)
　　遊仙詩二首(登冶城山作示張𤣥/德道士戈仲京徵士)
神州闡佳麗冶城閟𤣥虚琳宫際霄漢綵閣臨天衢肅
肅神響集泠泠祥飈俱要眇引鳯吹飄颻曳霞裾陵陽
與服食安期共興居左覽金匱記右抽鴻寶書鍾山足
靈草涎池多白魚永言駐精魄為結羲和車
靈境啟赤縣丹臺麗璇霄虚櫺洞宏敞飛閣淩岧嶤倒
景返曜靈𤣥霙㪚祥飈鶴駕儼驂馭霞佩紛招搖青鳥
引翠蓋瓊娥合仙韶飡和豈殤顔飲玉皆松喬上壽安
足喻千齡等崇朝脫屣九垓上後視三光凋
　　贈張時敬還荆南
隨牒適荆土倦遊滯京畿謀生苦拙訥事與心恒違朋
儔一疎濶山川復間之音問曠莫達何為遽來斯世故
有變遷嵗月成推移顔藻減丹渥衣塵化為緇稍欣披
雲霧復覩聨珠璣意愜苦不早情深發彌遲夕語厭促
漏晨遊恐斜暉論舊已慨歎况乃重乖離春草滿南浦
時花匝郊圻乖人無為歡感物悲路歧昔别已三載重
來復何時幸兹書軌同逺邇無不宜逸足志四海羇禽
戀故枝言念屬繁翰聊以叙所私
　　登北山
薄言出東郭縱步陟北嶺油雲冒崟㠋寒松雜修挺林
翳景若暝谿迴路猶引崇基擬素志澄淵鑑清影遵險
既易常臨深亦逾謹朋遊並登眺妙趣心獨領寄想烟
霞濱超然欲歸隠
　　題朱氏篁谷
蘭澤蔽宿草椒丘無餘芳睠兹淮陽谷懿彼多修篁雨
葉偃翡翠風梢亞琳琅幽人感嵗暮托蹟同雪霜曾謂
白駒至載覩鳴鳯翔神慮紛蕭散遐心信徜徉寤言契
斯樂永矢不可忘
　　題國子生桑懋思勤齋巻後
去日忽已速來日亦不停念彼自修士惕然動中情宴
安豈可懷華耀非所營升堂服師訓旁構羅羣經投迹
謝塵軌焚膏繼朱明於焉肆探賾所冀業日精竊求顔
生志載慕殷湯銘夙夜茍自朂此篇其可徴
　　春日與李二文學遊城南
浩蕩闗河逺周流嵗月新獨醒愁對酒多病怕逢春梅
栁南城路鶯花紫陌塵若為聯騎出為爾謫仙人
　　公子
玉雪諸公子聨翩出鳯城栁横絲障緑花擁繡衣明玉
勒迴香騎金丸落小鶯晚酣邀上客歌吹向蓬瀛
　　得鄉書
鄉書不忍看憂緒每多端鶴髮慈親老鶉衣稚子寒園
田多撥棄耆舊半凋殘朝夕東歸念雲山正渺漫
　　别墅晚晴與鄰叟久立
郊原初雨歇散步出荆扉落日在髙樹凉風生客衣佛
香僧舍近江影塞鴻飛亦有南鄰叟忘言相與歸
　　夜讌
上相勲庸盛羇人㑹合難昔曾陪劍㦸今乃厠衣冠酒
向佳人醉花隨錦障看篆香琱鴨換銀甲小箏彈内屋
開新色重簾䕶薄寒㫖肴呈海陸妙舞播椒蘭賢達儕
梁苑才華擬建安任情從客狎劇飲樂杯乾門第青春
迥星河五夜闌歸鞍拂華薄零露已漙漙
　　春曉曲
紫絲複帳流蘇結雲母屏風疊香雪門前嬌栁乳鴉啼
暖漏丁丁曉將徹花枝入簾紅尚小蘭露著衣香不歇
江南行客歸未歸芳草春風滿城闕
　　鳯臺吟贈王道士
我昔慕仙侣東遊求蓬萊朝辭黄鶴樓暮憇丹鳯臺鳯
臺髙髙入窈㝠恍若𤣥圃開神京陽烏顧兔耀光彩銀
臺金闕同崢嶸其陽生梧桐其陰出醴泉榮光休氣集
九仞鳯凰一鳴三千年客有王子晉聞之棄緱山時來
鳯臺上吹笙月明間我將從之弄明月了然便覺心神
閒且為鳯臺吟復和鳯臺曲願隨鳯臺人飄翩跨雙鹿
昨日麻姑海上來為言海宇無氛埃蟠桃再結金丹熟
相與翺翔淩九垓
　　荆南江晚眺有感
沙頭寂寂晚維舟詞客重來感舊遊江上夕陽諸葛廟
雨中芳草仲宣樓天連錦水來春色雲暗襄陵起暮愁
囘首可憐梁甫意一官牢落向南州
　　題李宗伯所藏趙仲穆墨蘭
瑣牕春晝寫蘭亭獨愛王孫骨氣清何事花前雙蛺蝶
飛來羅袖最多情
　　望闕口號
閶闔排雲寶殿開千官鵷鷺早朝囘不知誰獻王褒頌
得奉君王萬夀杯
　
　
　
　
　
　
　
　
　
　
　雅頌正音巻五
