#+TITLE: 羅昭諫集-唐-羅隱
#+DATE: 2018-05-12 10:19:06
#+SOURCE: github.com/kanripo/KR4c0106 master c232beae                
欽定四庫全書　　　　　　集部二
　羅昭諫集　　　　　　　别集類一(唐/)
　　提要
　　　　(臣/)等謹按羅昭諫集八巻唐羅隠撰隠有兩
　　　　同書巳著録考吴越備史隠本傳云隠江東
　　　　甲乙集淮海寓言及讒書後集並行于世鄭
　　　　樵通志藝文畧載羅隠集二十巻後集三巻
　　　　又有吴越掌記集三巻至陳振孫書録觧題
　　　　則甲乙集僅十巻而後集反有五巻又多湘
　　　　南集三巻且注甲乙集皆詩後集有律賦數
　　　　首湘南集乃長沙幕中應用之文隠又有淮
　　　　海寓言及䜛書等求之未獲云云據此則不
　　　　特吴越掌記集不傳即淮海寓言䜛書二種
　　　　振孫且不得見矣此本為康熈初彭城知縣
　　　　張瓉所刻後有瓉跋云昭諫諸集今不復見
　　　　僅得江東集抄本于邑人袁英家嗣後得甲
　　　　乙集刻本合而讀之雖全集不獲盡覩窺豹
　　　　者已得一斑矣盖出於後人所掇捨非舊帙
　　　　也所載詩四巻又有雜文一巻詩與毛晋所
　　　　刻甲乙集合雜文則不知原在何集其湘南
　　　　集僅存自序一篇列于巻中序謂湘南文失
　　　　落于馬上軍前僅分三巻而舉業詞祭之文
　　　　惟諸啓多作于湖南或即湘南集中之遺歟
　　　　文苑英華有隠秋雲似羅賦一篇盖即後集
　　　　之律賦此本失載則所採亦尚遺漏矣第七
　　　　巻末一篇為廣陵妖亂志前十一篇疑即淮
　　　　海寓言之文也第八巻有兩同書十篇唐志
　　　　著録其説以儒道為一致故曰兩同似乎䜛
　　　　書之外又有此書者其異同則不可考矣隠
　　　　不得志于唐迨唐之亡也梁主以諫議大夫
　　　　召之拒不應又力勸錢謬討梁事雖不成君
　　　　子韙之其詩如徐寇南逼感事獻江南知巳
　　　　一首即事中元甲子一首中元甲子以辛丑
　　　　駕幸蜀四首皆忠憤之氣溢于言表視同時
　　　　李山甫杜荀鶴輩有鸞梟之分雖殘闕之餘
　　　　猶為藝林所寳重殆有由矣乾隆四十三年
　　　　二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　　校　　官(臣/)陸費墀
欽定四庫全書
　羅昭諫集巻一
　　　　　　　　　　　　　唐　羅隱　撰
　賦
　　秋蟲吟(并序/)
　秋蟲蜘蛛也致身羅網間實腹亦羅網間愚感其理
　有得䘮因以賦之
物之小兮迎網而斃物之大兮兼網而逝網也者繩其
小而不繩其大吾不爾身之危兮腹之餧兮吁
　五言古
　　空城雀
雀入官倉中所食能損㡬所慮徃復頻官倉乃害爾魚
網不在天鳥網不張水飲啄要自然何必空城裏
　　庭花
昨日芳艷濃開樽㡬同醉今朝風雨惡惆悵人生事南
威病不起西子老兼至向晩寂無人相偎墮紅涙
　　隴頭水
借問隴頭水年年恨何事全疑嗚咽聲中有征人涙自
古無長䇿况我非深智何計謝潺湲一宵空不寐
　　江夏酬髙崇節
臘雪都堂試春風汴水行十年雖抱疾何處不無情羣
盗正當路此游應隔生勞君問流落山下巳躬耕
　　秦中富人
髙髙起華堂區區引流水糞土金玉珍猶嫌未奢侈陋
巷滿蓬蒿誰知有顔子
　　思歸行
不畊南畆田為愛東堂桂身同樹上花一落又經嵗交
親益相薄知巳恩潛替日開十二門自是無歸計
　七言古
　　酬丘光庭
正月十一日書札五月十六日到來柳吟秦望咫尺地
鯉魚何處閑徘徊故人情意未疎索次第序述眉眼開
上言二年隔烟水下有數幅真瓊瑰行吟坐讀口不倦
瀑泉激射琅玕摧壁池蘭蕙日巳老村酒蘸甲時㡬杯
鶴齡鴻算不復見雨後簔笠空莓苔自従黄寇擾中土
人心波蕩猶未廻趙殷合眼拜九列張濬掉舌升三台
朝廷濟濟百揆序寜將對面容姦回禍生有基妖有漸
翠華西幸䝉塵埃三川梗塞兩河關大眀宫殿生蒿萊
懦夫早嵗不量力策蹇仰北髙崔巍千門萬户扄鎻宻
良匠不肯雕散材君今得意尚如此况我麋鹿悠悠哉
榮衰貴賤目所覩莫嫌頭白黄金臺
　　江南行
江烟濕雨鮫綃軟漠漠小山眉黛淺水國多愁又有情
夜槽壓酒銀船滿細絲搖柳凝曉空吳王臺榭春夢中
鴛鴦鸂鶒喚不起平鋪緑水眠東風西陵路邉月悄悄
油碧車輕蘓小小
　　巫山髙
下壓重泉上千仞香雲結夢西風𦂳縦有精靈得徃來
狖軛鼯軒亦顛隕嵐光雙雙雷隱隱愁為衣裳恨為鬢
暮灑朝行何所之江邉日月情無盡珠零冷露丹墮楓
細腰長臉愁滿宫人生對面猶異同况在千巖萬壑中
　　薛陽陶觱篥歌
平泉上相東征日曽為陽陶歌觱篥烏江太守會稽侯
相次三篇皆俊逸喬山殯葬衣冠後金印蒼黄南去疾
龍樓冷落夏口寒従此風流為廢物人間至藝難得主
懐抱差池恨星律䢴溝僕射戎政閑試渡𤓰洲吐伊鬰
西風九月草樹秋萬喧沉寂登髙樓老篁掲指徴羽吼
煬帝起坐淮王愁髙飄咽滅出滯氣下感知巳時横流
穿空激逺不可遏髣髴似向伊水頭伊水林泉今巳矣
因取遺編認前事武宗皇帝御宇時四海怡然知所自
掃除桀黠似提箒制壓權豪若穿鼻九鼎調和各有門
謝安空儉真兒戯功髙近代竟誰知藝小似君猶不棄
勿惜喑嗚更一吹與君共下難逢淚
　　病驄馬
櫪上病驄蹄褭褭江邉廢宅路迢迢自經梅雨長垂耳
乍食菰漿欲折腰金絡銜頭光未滅玉花毛色瘦來焦
曽聴禁漏驚街鼓慣踏康塵怕小橋夜半雄聲心尚壯
日中髙卧尾還揺龍媒落地天池逺何事牽牛在碧霄
　長短句
　　芳樹
細萼慢逐風暖香閒破鼻青帝固有心時時漏天意去
年髙枝猶壓地今年低枝巳顦顇吾所以見造化之權
變通之理春夏作頭秋冬作尾循環反覆無終巳人生
長短同一軌若使威可以制力可以止則秦王不肯斂
手下沙丘孟賁不合低頭入蒿里伊人强猛猶如此顧
我勞生何足恃但願我開素抱傾綠蟻陶陶兀兀大醉
于清宵白晝間任它上是天下是地
　
　
　羅昭諫集巻一
欽定四庫全書
　羅昭諫集巻二
　　　　　　　　　　　　　唐　羅隱　撰
　五言律
　　效玉臺體
青樓枕路隅壁甃復椒塗晚夢通簾押春寒逼酒壚解
吟憐芍藥難見恨菖蒲試問年多少隣姬亦姓胡
　　秋夕對月
夜月色可掬倚樓聊觧顔未能分寇盗徒欲滿關山背
冷金蟾滑毛寒玉兔頑姮娥謾偷藥長短老中間
　　輕飈
輕飈掠晩莎秋物慘關河戰壘平時少齋壇上處多楚
雖屈子重漢亦憶廉頗不及雲臺議空山老薜蘿
　　雪霽
南山雪乍晴寒氣轉崢嶸鏁却閑門出随他駿馬行一
竿猶有計五鼎豈湏烹愁見天街草青青又欲生
　　春居
東風百卉搖舊國路迢迢偶病成疎散因貧得寂寥倚
簷髙柳弱乗露小桃妖春色常無處村醪更一瓢
　　寒食日早出城東
青門欲曙天車馬巳喧闐禁柳揺風細牆花折露鮮向
誰誇麗景只此是流年不得髙飛便回頭望紙鳶
　　秋晩
宰邑慚良術為文愧壯圖縦饒長委命爭奈漸非夫杯
酒有時有亂離無處無金庭在何處回首一踟蹰
　　秋齋後
浮碧山光冷月眀露㸃匀渚蓮丹臉恨堤柳翠眉顰蟬
巳送行客雁應辭主人蠅蚊漸無况日晚自相親
　　除夜
官厯行將盡村醪强自傾厭寒思暖律畏老惜殘更嵗
月巳如此寇戎猶未平兒童不諳事歌吹待天眀
　　九江早秋
雨過晩凉生樓中枕簟清海風吹亂木巖磬落孤城百
嵗㡬多日四蹄無限程西隣莫髙唱俱是别離情
　　秋江
秋江待晩潮客思斾旌遙細雨翻蘆葉髙風怯柳條兵
戈村落破饑儉虎狼驕吾土兼連此離魂望裏銷
　　秋浦
晴川倚落暉極目思依依野色寒來淺人家亂後稀乆
貧身不達多病意常違還有漁舟在時時夢裏歸
　　陜西晩思
長途巳自窮此去更西東樹色榮衰裡人心徃返中别
情流水急歸意故山空莫忘交㳺分從來事一同
　　冬暮城西晩眺
謬忝蓮華幕虚沾柏署官欹危長抱疾衰老不禁寒時
事巳日過世途行轉難千崖兼萬壑只向望中看
　　南康道中
弱冠負文翰此中聽鹿鳴使君延上榻時輩仰前程丹
桂竟多故白雲空有情惟餘路傍涙沾灑向塵纓
　　宿彭蠡館
孤館少行旅觧鞍增别愁逺山矜薄暮髙柳怯清秋病
裏見時態醉中思舊㳺所懐今巳矣何必恨東流
　　早登新安縣樓
關城樹色齊徃事未全迷塞路真人氣封門壯士泥草
濃延蝶舞花宻敎鶯啼若以鳴為徳鸞凰不及雞
　　絶境
絶境非身事流年但物華水梳苔髪直風引蕙心斜凡
客従題鳯膚音未勝蛙小船兼有槳始與問漁家
　　城西作
従君無一事終日掩空齋道薄交㳺少才疎進取乖野
禽鳴聒耳庭草緑侵堦幸自同樗櫟何妨愜所懐
　　邉夜
光景飄如水生涯轉似萍雁門窮朔路牛斗故鄉星句
盡人誰切歌終涙自零夜闌回首算何處不長亭
　　舊游
良時不復再漸老更難言逺水猶經眼髙樓似㫁魂依
依宋玉宅厯厯長卿村今日空江畔相看只酒罇
　　題方干詩
中間李建州夏汭偶同遊顧我論佳句推君最上流九
霄無鶴板雙髩老漁舟世難方如此何當浣旅愁
　　韋曲杜處士新居
翠斂王孫草荒誅宋玉茅寇餘無故物時薄少深交迸
笋穿行逕饑雛出壊巢小園吾亦有多病近來抛
　　早秋宿葉随所居
池荷葉正圓長厯報時殚曠野雲蒸熱空庭雨始寒蠅
蚊猶得志簟席若為安浮世知誰是勞歌共一歡
　　題段太尉廟
近甸䝉塵日南梁反正年飄流茂陵苑零落大官椽建
纛非降楚披圖異録燕堪嗟侍中血不及御衣前
　　秋日富春江行
逺岸平如剪澄江靜似鋪紫鱗仙客馭金顆李衡奴冷
疊千山濶清涵萬象殊嚴陵亦髙見歸卧是良圖
　　昇仙橋
危梁枕路岐駐馬問前時價自友朋得名因婦女知直
須論運命不得逞文詞執㦸居鄉里榮華竟若為
　　臺城
水國春常在臺城夜未寒麗華承寵渥江令捧杯槃宴
罷眀堂爛詩成寳炬殘兵來吾有計金井玉鈎欄
　　北固亭東望寄黙師
髙亭暮色中徃事更誰同水謾矜天濶山應到此窮病
憐京口酒老怯海門風惟有言堪觧何由見逺公
　　封禪寺居
盛禮何由覩嘉名偶寄居周南太史涙蠻徼長卿書砌
竹揺風直庭花泣露疎誰能賦秋興千里隔吾廬
　　靈山寺
晩景聊攄抱慿欄㡬蕩魂檻虚従四面江濶奈孤根幽
徑薜蘿色小山苔蘚痕欲依師問道何處繫心猿
　　題真娘墓
春草荒墳墓萋萋向虎丘死猶嫌寂寞生肯不風流皎
鏡山泉冷輕裾海霧秋還應伴西子香徑夜深遊
　　蘇小小墓
魂依檇李城猶未有人耕好月當年事殘花觸處情向
誰曽艷冶随分得聲名應侍吳王宴蘭橈暗送迎
　　遣興
青雲路不通歸計奈長䝉老恐醫方悞窮憂酒盞空何
堪離亂後更入是非中長短遭譏笑廻頭避釣翁
　　傷華髪
舊國迢迢逺清秋種種新巳衰曽軫慮初見忽沾巾日
薄梳兼懶根危鑷恐頻青銅不自見只擬老他人
　　旅夢
旅夢無遷次窮愁有嘆嗟子鵞金口逺粳米會稽賖漏
澁纔成滴燈寒不作花出門聊一望蟾桂向人斜
　　感舊
劍佩孫𢎞閣戈鋋大將營重言虚有位孤立竟無成丘
隴笳簫咽池臺嵗月平此恩何以報歸處是柴荆
　　使者
使者銜中㫖﨑嶇萬里行人心猶未革天意似難眀四
海霍光第六龍張奉營陪臣無以報西望不勝情
　　郴江遷客
不是逢清世何由見皂囊事雖危虎尾名勝汩鴛行毒
霧郴江濶愁雲楚驛長歸時有詞賦一為弔沅湘
　　途中逢劉知逺
吳楚烟波裏巢由季孟間只言無事貴不道致身閒别
渚蓮根㫁歸心桂樹頑空勞鍾璞意塵世隔函關
　　亂後逢友人
滄海去未得倚舟聊問津生靈寇盗盡方鎮改更頻夢
裏舊行處眼前新貴人従來事如此君莫獨沾巾
　　期徐道者不至
遼鶴虚空語㝠鴻未易親偶然來即是必擬見無因霜
霰窮冬冷杯盤旅舎貧只應薊子訓醉後懶分身
　　雪中懐友人
臘酒復臘雪故人今越卿所思誰把盞端坐恨無航兎
苑舊㳺盡龜臺仙路長未知鄒孟子何以奉梁王
　　思故人
故人不可見聊復拂鳴琴鵲遶風枝急螢藏露草深平
生四方志此夜五湖心惆悵友朋盡洋洋漫好音
　　秋日懐孟夷庚
秋葉黄陂下孤舟憶共誰江山三楚界風雨二妃祠知
巳秦貂没流年賈鵩悲中原正兵馬相見是何時
　　秋日懐賈随進士
邉寇日騷動故人音信稀長纓慚賈誼孤塜憶韓非曉
匣魚腸冷春園鴨掌肥知君安未得聊且示忘機
　　寄陸龜䝉
龍樓李丞相昔嵗仰髙文黄閣尋無主青山竟未聞夜
船乗海月秋寺伴江雲却恐塵埃裏浮名㸃汙君
　　寄易定公乗億侍郎
謝舞仍宫柳髙竒世少雙侍中生不到園令死湏降班
秩通烏府尊罍近碧幢昭王有餘烈試為禱迷邦
　　寄制誥李舎人
梁王握豹韜雪裏見枚臯上客趨丹陛游人嘆二毛門
閒知待詔星動想濡毫一首長楊賦應嫌索價髙
　　秋日寄狄補闕
紅塵擾擾間立馬看南山漫道經年徃何妨逐日閒病
中霜葉赤愁裏鬢毛斑不為良知在驅車巳出關
　　寄蘇拾遺
早嵗長楊賦當年諫獵書格髙時輩伏言切宦情疎慷
慨傳丹桂艱難保舊居退朝焚諫草能忘馬相如
　　寄袁皓侍御
東台失路岐榮辱事堪悲我寢牛衣敝君居豸角危風
塵慚上品才業媿眀時千里芙蓉幕何由話所思
　　寄大理寺徐郎中
佐棘竟誰同因思證聖中事雖亡顯報理合有隂功官
緒詵枝老生涯范甑空㡬時潘好禮重與話清風
　　寄侯博士
規諫揚雄賦邅廻賈誼官乆貧還徃少孤立轉遷難清
鏡流年急髙槐旅舎寒侏儒亦何有飽食向長安
　　寄徴士魏員外
嘉遁蘓門節清貧粉署官不矜朝命重只恨路行難窓
曉雞談倦庭秋蝶夢闌羡君歸未得還有釣魚竿
　　寄禮部鄭員外
欒卻門風大裴王禮樂優班資冠雞舌人品壓龍頭夜
直罏香細晴編疏草稠曽聞潘散騎三十二悲秋
　　寄金吾李蓀常侍
西班掌禁兵蘭錡最分眀曉色嚴天仗春寒避火城安
危雖巳任韜畧即嘉聲請問何功徳壺關寇始平
　　寄䖍州薛大夫
祝融峰下别二載夢魂勞地轉南康重官兼亞相髙海
鵬終負日神馬肯眠槽會得窺成績幽窓染兎毫
　　寄剡縣主簿
金庭養真地珠篆㑹稽官境勝堪長徃時危喜暫安洞
連滄海濶山擁赤城寒他日抛塵土因君擬煉丹
　　秋寄張坤
庭樹巳黄落閉門俱寂寥未知棲託處空羡聖眀朝酒
醒鄉心濶雲晴客思遥吾徒自多感顔子只簞瓢
　　寄許融
多病仍疎拙唯君與我同帝鄉年共老江徼業俱空燕
冷辭華屋蟬凉咽晩叢白雲髙㡬許全属採芝翁
　　除夜寄張達
梅花巳著眼竹葉况粘唇只此留殘嵗那堪憶故人亂
離書不達衰病日相親江浦思歸意眀朝又一春
　　初夏寄顧紹宗
江上偶分袂四廻寒暑更青山無路入白髪滿頭生郢
浦雁尋過鏡湖蟬又鳴憐君未歸日杯酒若為情
　　寄洪正師
寄蹇渾成跡經年滯杜南價輕猶有二足刖巳過三雞
肋曹公忿猪肝仲叔慙會應謀避地依約近禪菴
　　秋居有寄
端居湖岸東生計有無中魘處千般鬼寒時百種風性
靈従道拙心事奈成空多謝金臺客何當一笑同
　　酬髙崇節
舊㳺雖一夢别緒忽千般敗草湯陵晩衰槐楚寺寒數
竒常自媿時薄欲何干猶賴君相勉慇懃貢禹冠
　　送李右丞分司
分曹得洛川讜議更昭然左省曽批勅中臺肯畏權所
悲時漸薄共賀道尤全賣與清平代相兼值㡬錢
　　送沈光侍御赴職閩中
未至應居右全家出帝鄉禮優逢苑雪官重帶臺霜夜
浦吳潮亂春灘建水狂延平有風雨従此是騰驤
　　商於驛與于韞玉話别
南朝徐庾流洛下憶同㳺酒採閑坊菊山登逺寺樓相
思勞寄夢偶别巳經秋還被青青桂催君不自由
　　哭張博士太常
前輩倐云殁媿君曽北方格卑雖不稱言重亦難忘諫
草猶青𤨏悲風已白楊只應移理窟泉下對真長
　　鸎聲
井上梧桐暗花間霧露稀一枝晴復暖百囀是兼非金
屋夢初覺玉關人未歸不堪閒日聽因爾又沾衣
　　燕
不必嫌漂露何妨養羽毛漢妃金屋逺盧女杏梁髙野
逈雙飛急烟晴對語勞猶勝黄雀在棲息是蓬蒿
　　鷹
越海霜天暮辭韜野草乾俊通司𨽻職嚴奉武夫官眼
惡藏鋒在心粗逐物殫近來脂膩足驅遣不妨難
　　蝶
漢王刀筆精寫爾逼天生舞巧何防急飛髙所恨輕野
田黄雀慮山館主人情此物那堪作莊周夢不成
　　螢
空庭夜未央㸃的度危牆抱影何㣲細乗時忽發揚不
思因腐草便擬倚孤光若道通文翰車公業豈長
　　菊
籬落嵗云暮數枝聊自芳雪裁纎蕊宻金拆小苞香千
載白衣酒一生青女霜春叢莫輕薄彼此有行藏
　　紅葉
不奈荒城畔那堪晩照中野晴霜裛緑山冷雨催紅㳺
子㶚陵道美人長信宫等閒俱嵗暮搖落意無窮
　　詠錢
志士不敢道貯之成禍胎小人無事蓻假爾作梯媒觧
釋愁膓結能分睡眼開朱門狼虎性一半逐君廻
　　殘花
巳歎良時晩仍悲别酒催暖芳随日薄輕片逐風廻黛
歛愁歌扇粧殘泣鏡臺緐隂莫矜衒終是共塵埃
　　初秋寄友人
九華曽屏跡罹亂與心違是處堪終老新秋又未歸病
中芳草歇愁裏白雲飛樵侣兼同志音書近又稀
　　堠子
終日路岐旁前程亦可量未能慙面黒只是恨頭方雅
㫖逾千里髙文近兩行君知不識字第一莫形相
　　題𤣥同先生草堂(三首/)
杳杳諸天路蒼蒼大滌山景輿留不得毛節去應閒相
府舊知巳教門新啓關太平匡濟術流落在人間
　　其二
先生訣行日曽奉數行書意宻尋難㑹情深恨有餘石
橋春暖後勾漏藥成初珍重雲間鶴従來不定居
　　其三
常時憶討論厯厯事猶存酒向餘杭盡雲従大滌昏徃
來無道侣歸去有台恩自此𤣥言絶長應閉洞門
　　茅齋
従事不従事養生非養生職為尸祿本官是受恩名時
態巳相失嵗華徒自驚西齋一巵酒衰老與誰傾
　　遁跡
遁跡知安住沾襟欲奈何朝廷猶禮樂郡邑忍干戈華
馬慿誰問𦍑塵自此多因思漢眀帝中夜憶㢘頗
　　倚櫂
倚櫂聽鄰笛沾衣認酒壚自縁非巨室誰復為窮途樹
觧將軍夢城遺御史烏直應齊始了傾酌向寒蕪
　五言排律
　　投宣武鄭尚書二十韻
漢代簮纓盛梁園雉堞雄物情湏重徳時論在眀公族
大踰開魏神髙本降嵩世家唯蹇諤官業即清通翰苑
論思外綸闈嘯傲中徤毫驚綵鳯髙歩出㝠鴻履厯雖
吾道行藏必聖聰絳霄無繫滯浙水忽西東庾監髙樓
月袁郎滿座風四朝存故事兩地有全功去去才湏展
行行道益隆避權辭憲署仗節出南宫雁影相承接龍
圖共始終自然湏作礪不必恨臨戎幕下蓮花盛竿頭
㺗佩紅騎兒逢郭伋戰士得文翁人地應無比簞瓢奈
屢空因思一枝桂已得㫁根蓬徃事應歸捷勞歌且責
躬殷勤信陵館今日自途窮
　　投浙東王大夫二十韻
越嶺千峯秀淮流一𣲖長暫慿開物手來展濟時方舊
跡蘭亭在髙風桂樹香地清無等級天濶任徊翔麈尾
談何勝螭頭筆更狂直曽批鳯詔髙已冠鵷行嘯傲辭
民部雍容出帝鄉趙堯推印綬勾踐與封疆水占仙人
吹城留御史牀嘉賔鄒潤甫百姓賀知章席暖飛鸚鵡
塵輕駐驌驦夜歌珠㫁續晴舞雪悠揚化向棠隂布春
随棣萼芳盛名韜不得雄略晦彌彰自媿三冬學未窺
數仞牆感深惟刻骨時去欲沾裳想望魚燒尾咨嗟䑕
齧膓可能因蹇拙便合老滄浪題柱心猶壯移山志未
忘深慙百般病今日問醫王
　　送汝州李中丞十二韻
羣盗方為梗分符奏未寜黄巾攻郡邑白挺掠生靈塵
土周畿暗瘡痍汝水腥一兇雖剪滅數縣尚凋零理必
資寛猛謀湏籍典刑與能纔物論慎選忽天庭官品尊
臺秩山河擁福星虎知應去境牛在骨全形舊政窮人
瘼新銜展武經關防秋草白城壁晩峯青破膽期來復
迷魂想待醒魯山行縣後聊為奠惟馨
　　闕題(前有脱句/)
葉長春松濶科圓早薤齊雨沾虚檻冷雪壓逺山低竹
好還成徑桃夭亦有蹊小窓奔野馬閑甕養醯雞水石
心愈切烟霄分已暌病憐王猛畚愚笑隗囂泥澤浦潮
平岸江村柳覆堤到頭乗興是誰手好提擕
　　聖真觀劉真師院十韻
簾下嚴君卦窓間少室峯攝生門已盡混跡世猶逢山
藪師王烈簮纓友戴顒魚跳介象鱠飯吐葛𤣥峯紫飽
垂新椹黄輕墮小松塵埃金谷路樓閣上陽鐘野耗鳶
肩寄仙書鳥爪封支牀龜縦老取箭鶴何慵别乆曽牽
念閑來肯厭重尚餘青竹在試為剪成龍
　　秋風生桂枝
凉吹従何起中宵景象清漫随雲葉動髙傍桂枝生漠
漠看無際蕭蕭别有聲逺吹斜漢轉低拂白榆輕寥泬
工夫大乾坤嵗序更因悲未歸客長望一枝榮
　　投寄韋左丞
赤壁徴文聘中臺拜郄詵班資叅令僕曹署轄星辰幞
被従誰起持綱自此新舉眀朝典數封納詔書頻禁樹
曽摛藻臺烏舊避塵便應酬倚注何處活窮鱗
　
　
　
　
　
　羅昭諫集巻二
欽定四庫全書
　羅昭諫集巻三
　　　　　　　　　　　　唐　羅隱　撰
　七言律
　　春思
蕩漾春風淥似波惹情揺恨去傞傞燕翻永日音聲好
柳舞空城意緒多蜀國暖回溪峽浪衛娘清轉遏雲歌
可憐户外桃兼李仲蔚蓬蒿奈爾何
　　清眀日曲江懐友
君與田蘓即舊㳺我於交分亦綢繆二年隔絶黄泉下
盡日悲凉曲水頭鷗鳥自能齊物理杏花疑欲伴人愁
寡妻稚子應寒食遥望江陵一涙流
　　長安秋夜
遠聞天子似羲皇偶捨漁鄉入帝鄉五等列侯無故舊
一枝仙桂有風霜燈欹短熖燒離鬢漏轉寒更滴旅腸
歸計未知身巳老九衢雙闕夜蒼蒼
　　閑居早秋
槐杪清蟬烟雨餘蕭蕭凉葉墜衣裾噪槎鳥散沉蒼嶺
弄杵風髙上碧虚百嵗夢生悲蛺蝶一朝香死泣芙蕖
六宫誰買相如賦團扇恩情日日疎
　　七夕
絡角星河菡萏天一家歡笑設紅筵應傾謝女珠璣篋
盡寫檀郎錦繡篇香帳簇成排窈窕金針穿罷拜嬋娟
銅壺漏報天將曉惆悵佳期又一年
　　杜陵秋思
南望商於北帝都兩堪棲托兩無圖只聞斥逐張公子
不覺悲同楚大夫巖畔早凉生紫桂井邉疎影落髙梧
一杯緑酒他年憶瀝向清波寄五湖
　　漢東秋思
簟巻兩牀琴瑟秋暫慿前計奈相尤塵飄馬尾甘蓬轉
酒憶江邉有夢㳺隋帝舊祠雖寂莫楚妃清唱亦風流
可憐别恨無人易獨背殘陽下寺樓
　　感懐
石徑松軒亦自由謾随浮世逐飄流駑駘路結前程恨
蟋蟀牀生半夜秋掩耳惡聞宫妾語低頭湏向路人羞
誰教小事相催逼未到青雲擬白頭
　　所思
梁王兎苑荆榛裏煬帝雞臺夢想中只覺惘然悲謝傳
未知何以報文翁生靈不幸台星折造化無情世界空
劃盡寒灰始堪嘆滿庭霜葉一窓風
　　歸夢
陸海波濤漸漸深一廻歸夢抵千金路旁草色休多事
牆外鶯聲肯有心日晚向隅悲㫁梗夜䦨澆酒哭知音
貪財敗陣誰相悉鮑叔如今不可尋
　　自貽
衰老應難更進趨藥畦經巻自朝晡縦無顯效亦蔵拙
若有所成甘守株漢武廵遊虚軋軋秦皇吞併謾驅驅
如何只見丁家鶴依舊遼東嘆緑蕪
　　下第作
年年模様一般般何似東歸把釣竿巖谷謾勞思雨露
彩雲終是逐鵷鸞塵迷魏闕身應老水到吳門葉欲殘
至竟窮途也湏達不能長與世人看
　　丁亥嵗作
病想醫門渇望梅十年心地僅成灰早知世事長如此
自是孤寒不合來谷畔氣濃高蔽日蟄邉聲暖乍聞雷滿
城桃李君看取一一還従舊處開
　　春日投錢塘元帥尚父(二首/)
正憂衰老辱金臺敢望昭王顧問來門外旌旗屯虎豹
壁間章句動風雷三都節巳聨翩降兩地花應次第開
若比紫髯分鼎足未聞餘力有瓊瓌
　　其二
征東府幕十三州敢望非才忝上㳺官秩已叨吳品職
姓名兼顯魯春秋鹽車顧後聲方重火井窺來熖始浮
一句黄河千載事麥城王粲謾登樓
　　暇日投錢尚父
牛斗星邉女宿間棟梁虚敞麗江關望髙漢相東西閣
名重淮王大小山醴設鬭傾金鑿落馬歸爭撼玉連環
自慙麋鹿無能事未報深恩髩巳斑
　　病中上錢尚父
左脚方行右臂攣毎慚名跡汙賔筵縦饒吳主容衰病
爭奈燕臺費料錢藜杖巳乾難更把竹轝雖在不堪懸
深恩重徳無言處回首浮生涙泫然
　　上鄂州韋尚書
徃嵗先皇馭九州侍臣才業最風流文窮典誥無餘力
俗致雍熈盡宻謀蘭省換班青作綬柏臺前引絳為鞴
都縁未負江山興開濟生靈校一秋
　　途中獻晉州孟中丞
太平天子念蒲東又委星郎養育功昨日隼旟辭闕下
今朝珠履在河中樓移庾亮千山月樹待袁宏一扇風
不及政成應入拜晉州何足展清通
　　臨川投穆中丞
試將生計問蓬根心委寒灰首戴盆翅弱未知三島路
舌頑虚掉五侯門嘯烟白狖沉髙木搗月清砧觴旅魂
家在碧江歸不得十年漁艇長苔痕
　　鄭州獻盧舎人
海槎閒暇閬風輕不是安流不肯行雞省露濃湯餅熟
鳯池烟暖詔書成漁籌巳合光儒夢堯印何妨且治兵
會待兩都收復後右圖儀表左題名
　　出試後投所知
此去蓬壺兩日程當時消息甚分眀桃湏曼倩催分熟
橘待洪崖遣始行島外音書應有意眼前塵土漸無情
莫教更似西山䑕嚙破愁腸恨一生
　　投所思
顦顇長安何所為旅魂窮命自相疑滿川碧嶂無歸日
一榻紅塵有涙時雕琢只因勞郢匠膏肓終恐誤秦醫
浮生七十今三十従此悽惶未可知
　　徐冦南逼感事獻江南知巳
酒䦨離思浩無窮西望維揚憶次公萬里漂零身未了
一家知契意曽同雲遮晉國塵應暗路轉吳江信不通
今日便成盧子諒滿襟珠涙堕霜風
　　逼試投所知
桃在仙翁舊苑傍暖烟晴靄撲人香十年此地頻偷眼
二月春風最㫁腸曽恨夢中無好事也知囊裡有仙方
尋思仙骨終難得始與回頭問玉皇
　　贈滈先軰令狐補闕
中間聲跡早薫然阻避鈞衡過十年碧海浪髙終濟物
蒼梧雲好巳歸天花迎綵服離鶯谷柳傍東風觸馬鞭
應念淒凉洞庭客夜深雙涙憶漁船
　　贈夏州胡常侍
百尺髙臺勃勃州大刀長㦸漢諸侯征鴻過盡邉雲濶
戰馬閒來塞草秋國計巳拚肝膽許家財不為子孫謀
仍聞隴蜀猶多事深喜將軍未白頭
　　贈湖州裴郎中
貴提金印出咸秦瀟灑江城兩度春一𣲖水清疑見膽
數重山翠欲留人望崇早合歸黄閣詩好何妨戀白蘋
自是受恩心未足却垂雙翅羡吳筠
　　贈盧從事
前年帝里望行塵記得仙家第四人泉煖舊諳龍偃息
露寒初見鶴精神歌聽上榻梁園晩夢遶殘鐘汜水春
知有篋中編什在只應從此是經綸
　　湘中贈范鄖
丹桂無心彼此諳二年疎嬾共江潭愁知酒盞終難捨
老覺人情轉不堪雲外鵷鸞非故舊眼前膠漆是烟嵐
勞歌一奏霜風暮擊折湘妃白玉簮
　　贈漁翁
葉艇悠揚鶴髪垂生涯空托一綸絲是非不向眼前起
寒暑任従波上移風瀁長籠秋月裡夢和春雨晝眠時
逍遙此意誰人會應有青山緑水知
　　和淮南李司空同轉運員外送韋士赴口
層層髙閣舊瀛洲此地湏徴第一流丞相近年榮倚望
重才今日喜遨㳺榮持徤筆金黄貴恨咽離筵管吹秋
誰繼伊臯送行句梁王詩好郢人愁
　　和禪月大師見贈
髙僧恵我七言詩頓豁塵心展白眉秀似谷中花媚日
清如潭㡳月圓時應觀法界蓮千葉肯折人間桂一枝
漂蕩秦吳十餘載因循猶恨識師遲
　　廣陵秋日酬進士臧濆見寄
驛西斜日滿窓蟬獨凭秋欄思𣺌然數尺㫁蓬慙故國
一輪清鏡泣流年已知世事真徒爾縦有心期亦偶焉
空媿荀家好兄弟雁來魚去是因縁
　　酬寄右司李員外
當年憶見桂枝春自此清途未四旬左省望髙推徤筆
右曹官重得名人閒摛麗藻嫌秋興靜獵遺編笑過秦
猶把隋和向泥滓應憐疎散任天真
　　酬黄從事懐舊見寄
舊㳺不合到心中把得君詩意亦同水館酒䦨清夜月
香街人散白楊風長繩繫日雖難絆辨口談天未易窮
世事自随蓬轉在思量何處是飛蓬
　　酬章處士見寄
中原甲馬未曽安今日逢君事萬端亂後㡬回鄉夢隔
别來何處路行難霜鱗共落三門浪雪髩同歸七里灘
何必新詩更相戲小樓吟罷暮天寒
　　秋日汴州客舎有酬
梁宋追遊早嵗同偶然違别事皆空年如流水催何急
道似危途動即窮醉舞且欣連夜月狂吟還聚一樓風
煩君更枉騷人句白鳯靈蛇滿䄂中
　　秋日酬張特𤣥
病寄南徐兩地秋故人依約亦揚州偶因雁足思閒事
擬棹孤舟訪舊㳺風急㡬聞江上笛月髙誰共酒家樓
平生意氣消磨盡甘露軒前看水流
　　縣齋秋晩酬友人朱瓚見寄
中和節後捧瓊瓌坐讀行吟數月來只歎雕龍方擅價
不知頳尾竟空廻千枝白露陶潜柳百尺黄金郭隗臺
惆悵報君無玉案水天東望一徘徊
　　答羅衮
崑崙水色九般流飲即神仙憇即休敢恨守株曽失意
始知縁木更難求鴒原謾欲均餘力鶴髪那堪問舊遊
遙望北辰當上國羡君歸棹五諸侯
　　賀淮南節度盧員外賜緋
儉蓮髙貴九霄聞燦燦朱衣降五雲驄馬早年曽避路
銀魚今日且従軍御題綵服垂天眷袍展花心透縠紋
應笑當年老萊子鮮華都自降眀君
　　裴庶子除太僕卿因賀
楚珪班序未為輕莫惜良途副聖眀宫省舊推皇甫謐
寺曹今得夏侯嬰秩随科第臨時貴官逐簪裾到處清
應笑馬安虚巧宦四廻遷轉始為卿
　　錢尚父生日
大昴分光降斗牛興唐宗社作諸侯伊䕫事業扶千載
韓白機謀冠九州貴盛上持龍節鉞延長應續鶴春秋
錦衣玉食將何報更俟莊椿一舉頭
　　荀令生日
祥煙靄靄拂樓臺慶續𤣥元節後來巳向青陽標四序
便從嵩嶽應三台龜銜玉柄增年算鶴舞瓊筵獻夀杯
自顧下儒何以祝柱天功業濟時才
　　京口見李侍郎
傞傞江柳欲矜春鐡瓮城邉見故人屈指不堪言甲子
披風常記是庚申别來且喜身俱徤亂後休悲業盡貧
還有杖頭沽酒物待尋山寺話逡廵
　　孫員外赴闕後重到三衢
逺山髙樹思悠哉重倚危樓盡一杯謝守巳随徴詔入
魯儒猶逐㫁蓬來地寒謾憶移暄手時急方須濟世才
宣室夜䦨如有問可能全忘未燃灰
　　湘中見進士喬詡
吳公臺下别經秋祖厲城邉暫駐留一笑有情堪觧夢
數年無處不同遊雲牽楚思横漁艇柳送鄉心入酒樓
且酌松醪依舊醉誰能相見向春愁
　　鍾陵見進士楊尋
孺亭滕閣少踟蹰三度南㳺一事無只覺流年如鳥逝
不知何處有龍屠雲歸洪井枝柯歛水下漳江氣色麤
賴得與君同此醉醒來愁被鬼揶揄
　　錢塘見苪逢
蔡倫池北雁峯前離亂相兼十九年所喜故人猶會面
不堪良牧巳重泉醉思把筯敲歌席狂憶判身入酒船
今日與君嬴得在戴家灣裡兩皤然
　　魏城逢故人
一年兩度錦江逰前值東風後值秋芳草有情皆礙馬
好雲無處不遮樓山將别恨和心㫁水帶離聲入夢流
今日因君試廻首澹烟喬木隔綿州
　　送淮南李司空朝覲
聖君宵旰望時雍丹詔西來雨露濃楚客歌狂休歎鳳
武侯才大本猶龍九州似鼎終須負萬物為銅只待鎔
臘後春前更何事便看經度奏東封
　　送蕭中丞赴闕
八年刀筆别京華歸去青㝠路未賖今日風流卿相客
舊時基業帝王家彤庭彩鳯雖添瑞望府紅蓮巳減花
從此舊寮如有問海邉麋鹿斗邉槎
　　送光祿崔卿赴闕
十年目㫁望西轅此日殷勤聖主恩上國巳留虞寄命
中朝應聴范汪言官從府幕歸卿寺路向干戈見禁門
鶴侣寂寥曹署冷更堪嗚咽問田園
　　為汴州相公從事
吹臺髙倚圃田東此去軺車事分同珠履舊叅蕭相國
綵衣今佐晉司空醉離淮甸寒星下吟指梁園宻雪中
到彼的知宣室語㡬時徵拜黒頭翁
　　送盧端公歸臺盧校書之夏縣
綿綿堤草拂征輪龍虎俱辭楚水濵只見勝之為御史
不知梅福是仙人地推八米源流盛才笑三張事業貧
一縂西歸一般達柏臺霜冷夏城春
　　送陸郎中赴闕
幕下留連兩月强爐邉侍史舊焚香不關雨露偏垂意
自是鴛鸞合着行三署履聲通建禮九霄星彩應眀光
少瑜今日休遲錦從此西垣使鳳凰
　　淮南送司勲李郎中赴闕
中朝品秩重文章雙筆依前賜望郎五夜星辰歸帝座
半年樽爼奉梁王南都水煖蓮分影北極天寒雁着行
不必戀恩多感激過淮應合見徴黄
　　淮南送工部盧員外赴任
始従豸角曵長裾又吐雞香奏玉除隋邸舊僚推謝掾
漢庭髙議得相如貴分赤筆升蘭署榮著緋衣從板輿
遙想到時秋欲盡禁城凉冷露槐疎
　　送蘄州裴員外
六枝仙桂最先春瀟灑髙辭九陌塵兩晉家聲湏有主
六朝文雅别無人榮驅豹尾抛同輩貴上螭頭見近臣
蘄水蒼生莫相羡早看歸去掌絲綸
　　送鄭州嚴員外
欲將刀筆潤王猷東去先分聖主憂滿扇好風搖鄭圃
一車甘雨别皇州尚書磧冷鴻聲晩僕射陂寒樹影秋
従此文星在何處武牢關外庾公樓
　　送霅川鄭員外
眀時塞詔列分麾東擁朱輪出帝畿銅虎貴提天子印
銀魚榮傍老萊衣歌聽茗塢春山暖詩詠蘋洲暮鳥飛
知有掖垣南歩在可能須待政成歸
　　送朗州張員外
聖朝綸閣最延才須牧生民始入來鳳藻巳期它日用
隼旟應是隔年回旗飄峴首嵐光重酒奠湘江杜魄哀
腸㫁秦原二三月好花全為使君開
　　重送前人
朱輪此去正春風且駐青驄聽㫁蓬一榻早年容孺子
雙旌今日别文翁誠知與善心長在爭奈干時跡轉窮
酬徳酬恩兩無地謾勞惆悵鳳城東
　　送王使君赴蘇臺
東南一望可長吁猶憶王孫領虎符兩地干戈連越絶
數年麋鹿卧姑蘓疲民賦重全家盡舊族兵侵大半無
聊得伍員兼旅寓不妨招取好揶揄
　　送姚安之赴任秋浦
官罷春坊地象雷片帆髙指貴池開五侯水暖魚鱗去
九子山晴雁叙來江夏黄童徒逞辯廣都龎令恐非才
到頭稱意湏年少嬴得時光向酒杯
　　送内史周大夫自杭州朝貢
八都上將近平戎便附輶軒奏聖聰三變駕前朝覲禮
一函江表戰征功雲歸閬苑何時見水到瑤池觸處通
知有殿庭餘力在莫辭消息寄西風
　　送溪州使君
兵冦傷殘國力衰就中南土藉良醫鳳銜泥詔辭丹闕
鵰倚霜風上畫旗官職不須輕逺地生靈只是計臨時
㶚橋酒盞黔巫月從此江心兩地悲
　　送丁眀府赴紫溪任
金徽玉軫肯躊蹰偶滯長途半月餘樓上酒䦨梅折後
馬前山好雪晴初欒公社在憐鄉樹潘令花繁賀板輿
縣譜莫辭留舊本異時量度更何如
　　送臧濆下第後歸池州
賦成無處換黄金却向春風動越吟天子愛才雖仄席
諸生多病又沾襟柳攀灞岸狂遮袂水憶池陽緑滿心
珍重綵衣歸正好莫將閒事繫升沉
　　送沈光及第後東歸兼赴嘉禮
青青月桂觸人香白紵衫輕稱沈郎好繼馬卿歸故里
况聞山簡左襄陽杯傾别岸應須醉花傍征車漸欲芳
擬把金錢助嘉禮不堪棲屑困名塲
　　送秦州從事
一枝何足觧人愁抛却還須定逺侯紫陌紅塵今别恨
九衢雙闕夜同游芳時易失勞行止良會難期且住留
若到邉庭有來使試披書尾話梁州
　　送宿州傅少府
江籬漠漠樹重重東過青淮到宿松縣好也知臨皖水
官閑應得看灊峰春晴緑野吳歌怨雪霽平郊楚酒濃
留取餘杯待張翰眀年歸棹一従容
　　送宣武徐廵官
傲睨公卿二十年東來西去盡悠然白知關畔元非馬
𤣥覺壺中别有天漢帝詔銜應異日梁王風雪是初延
臨行不惜刀圭便愁殺長安買笑錢
　　途中送人東遊有寄
離驂莫惜蹔逡廵君向池陽我入秦嵗月易抛非曩日
酒杯難得是同人路經隋苑橋燈夜江轉臺城岸草春
此處故交誰見問為言霜髩壓風塵
　　送友人歸夷門
三年流落大梁城毎送君歸即有情别路算來成底事
舊遊言着似前生壇荒懶認詞人會門在空憐烈士名
至竟男兒分應定不須惆悵谷中鶯
　　送張綰遊鍾陵
南憶龍沙兩岸行當時天下尚清平醉眠野寺花方落
吟倚江樓月欲眀老去亦知難重到亂來爭肯不牽情
西山十二真人在従此煩君話姓名
　　送裴饒歸會稽
金庭路指剡川隈珍重良朋自此來兩髩不堪悲嵗月
一巵猶得話塵埃家通曩分心空在世逼横流眼未開
笑殺山隂雪中客等閒乘興又湏廻
　　送人歸湘中兼寄舊知
貴溪烟雨九華山亂後應同夢寐間萬里分飛休掩袂
兩旬相見且開顔君依宰府貂蟬貴我戀王門髩髪斑
為謝伏波筵上客㡬時金印擬西還
　　送人赴職褒中
物態時情難重陳夫君此去莫傷春男兒只要有知巳
才子何堪更問津萬轉江山通蜀國兩行珠翠見褒人
海裳花謝東風老應念京都共苦辛
　　送梅處士歸寜國
十五年前即别君别時天下未紛紜亂離且喜身俱在
存没那堪耳更聞良會謾勞悲曩跡舊交誰去弔荒墳
殷勤為謝逃名客想望千秋嶺上雲
　　送臧濆下第謁竇酈州
賦得長楊不直錢却來京口看鶯遷也知綘灌輕才子
好謁元常醉少年萬里故鄉雲縹緲一春生計淚潺湲
多情柱史應相問與話歸心正浩然
　　送顧雲下第
行行杯酒莫辭頻怨嘆勞歌兩未伸漢帝後宫猶識字
楚王前殿更無人年深旅舎衣裳敝潮打村田活計貧
百嵗都來多㡬日不堪相别又傷春
　　早春送處士張坤歸汴州
蕭蕭羸馬正塵埃又送歸軒向吹臺别酒莫辭今夜醉
故人知是㡬時來泉經華嶽猶應凍花到梁園始合開
為謝東門抱關吏不堪惆悵滿離杯
　　東歸别常修
六載辛勤九陌中却尋歸路五湖東名慙桂苑一枝緑
鱠憶松江兩筯紅浮世到頭須適性男兒何必盡成功
惟慙鮑叔深知我他日蒲帆百尺風
　　東歸别所知
芙蓉宫闕二妃壇兩處因依五嵗寒鄒律有風吹不變
郄枝無分住應難愁心似火還燒髩别涙非珠謾落盤
却羡淮南好雞犬也能終始逐劉安
　　撫州别阮兵曹
雲晴天外見諸峯幽軋行輪有去蹤内史宅邉今獨恨
歩兵厨畔舊相容十年别髩疑朝鏡千里歸心著晩鐘
若不他時更青眼未知誰肯薦臨卭
　　江亭别裴饒
行杯且待怨歌終多病憐君事事同衰髩别來光影裏
故鄉歸去亂離中乾坤墊裂三分在井邑摧殘一半空
日晩長亭問西使不堪車馬尚萍蓬
　　送程尊師之晉陵
棟間雲出認行軒郊外隂隂夏木繁髙道乍為張翰侣
使君兼是世龍孫溪含句曲清連底酒貫餘杭緑滿樽
莫見時危便乗興人來何處不桃源
　　送程尊師東㳺有寄
華盖峯前擬卜耕主人無奈又閒行且慿鶴駕尋滄海
又恐犀軒過赤城綘簡便應朝右弼紫旄兼合見東卿
勸君莫忘歸時節芝似螢光處處生
　　送楊鍊師却歸真誥巖
宦途不復更經營歸去東南任意行别後㡬回思㑹面到
來相見似前生乆居竹盖知勤苦舊業蓮峯想變更為
謝𦍕狂吳道士耳中時有鐡船聲
　　送𧦬光太師(師以草/書應制)
禹祠分首戴灣逢健筆尋知達九重聖主賜衣憐絶藝
侍臣摛藻許髙蹤寜親乆别街西寺銜詔初離海上峯
一種苦心師得了不須回首笑龍鍾
　　别池陽所居
黄塵初起此留連火耨刀耕六七年雨夜老農思水旱
雪晴漁父共舟船巳悲世亂身須去肯愧途危跡屢遷
却是九華山有意列行相送到江邉
　　奉使宛陵别二三從事
梁王雪裏有深知偶别家鄉隔路岐官品共傳勝曩日
酒杯爭肯忍當時豫章地暖矜千尺越嶠天寒愧一枝
還有釣魚簑笠在不堪風雨失歸期
　　感别元帥尚父
玉函瑤檢下台司記得當年捧領時半壁龍蛇蟠造化
滿筐山嶽動神祗疲牛䑛犢心猶切隂鶴鳴鶵力已衰
穉子不才身抱疾日窺真跡涙雙垂
　　感徳叙懐寄上羅鄴王(三首/)
舊業傳家有寳刀近聞餘力更揮毫腰間印佩黄金重
巻裏詩裁白雪髙宴罷嘉賔吟鳯藻獵廻諸將問龍韜
分茅列土纔三十猶擬回頭賭錦袍
　　其二
營室東廻䕃赤丘少年承襲擁青油坐調金鼎尊眀主
横把琱戈拜列侯書札二王爭巧拙篇章七子謝風流
西園舊跡今應在衰老無因奉勝遊
　　其三
脉散源分厯㡬朝縱然官宦只卑僚正憂末𣲖淪滄海
忽見髙枝拂綘霄百萬貔貅趨玉帳三千賔客珥金貂
良時難得吾宗少應念寒門乆寂寥
　　魏博羅令公附巻有回
寒門雖得在諸宗棲北巢南恨不同馬上固慙銷髀肉
幄中猶羡愈頭風蹉跎嵗月心仍切迢遞江山夢未通
深荷吾宗有知巳好將刀筆為英雄
　　寄酬鄴王羅令公(三首/)
敢將衰弱附强宗細算還縁血脉同湘浦烟波無舊迹
鄴都蘭菊有遺風每憐離亂書猶達所恨雲泥路不
通珍重珠璣兼繡叚草𤣥堂下寄揚雄
　　其二
水雲開霽立髙亭依約黎陽對福星只見篇章矜鏤管
不知勲業柱青㝠早縁入夢金方礪晚為傳家鼎始銘
鶴髪四垂烟閣逺此生何處拜儀形
　　其三
錦笈朱囊連復連紫鸞飛下浙江邉綃從海室奪烟霧
樂奏帝宫勝管絃長笑應劉非顯達毎嫌伊霍少詩篇
戴灣老圃根基薄虚費工夫八十年
　　金陵寄竇尚書
二年岐路有西東長憶優㳺楚驛中虎帳談髙無客繼
馬卿官傲少人同世危肯使依劉表山好猶能憶謝公
此去此恩言不得謾將閒涙對春風
　　春晩寄鍾尚書
宰府初開奉末塵四年談笑隔通津官資肯便矜中路
酒盞還應憶故人江畔舊遊秦望月檻前公事鏡湖春
如今莫問西禪塢一炷寒香老病身
　　得宣州竇尚書書因投寄
雙魚迢遞到江濵傷感南陵舊主人萬里朝臺勞寄夢
十年侯國阻趨塵尋知亂後嘗辭祿共喜閒來得養神
時見齊山敬亭客不堪戎馬戰征頻
　　其二
曽逐旌旗過板橋世途多難竟蓬飄歩兵校尉辭公府
車騎將軍憶本朝醉裏舊游還厯厯病中衰髩奈蕭蕭
遺簪墮履應留念門客如今只下寮
　　寄張侍郎
衰羸豈合話荆州爭奈恩多不自由無路重趨桓典馬
有詩曽上仲宣樓塵銷别迹堪垂淚樹拂他門嬾舉頭
一種人間太平日獨教零落憶滄洲
　　江南寄所知周僕射
曽陪公子醉西園峴首碑前事嬾言世亂共嗟王粲老
時危俱受信陵恩潮憐把盞吟江徼雨憶凭䦨望海門
飛盖寂寥清宴罷不知簪履更誰存
　　廣陵李僕射借示近詩因投獻
朝論國計暮論兵餘力猶随鳳藻生語繼盤盂抛俗格
氣兼河嶽帶商聲閒尋綺思千花麗靜想髙吟六義
清天柄巳持堯典在更堪回首問縁情
　　秋日泊平望驛寄太常裴郎中
蘋洲重到窅難期西倚郵亭憶徃時北海樽中常有酒
東陽樓上豈無詩地清毎負生靈望官重方升禮樂司
聞説江南舊歌曲至今猶是唱吳姬
　　霅溪晩泊寄裴庶子
溪風如扇雨如絲閒歩閒吟柳惲詩杯酒疎狂非曩日
野花狼籍似當時道窮漫有依劉感才急應無借冦期
滿眼雲山莫相笑與君俱是受深知
　　寄鍾常侍
一従朱履歩金臺蘖苦氷寒奉上台峻節不由人學得
逺途終是自將來風髙漸展摩天翼榦聳方呈構厦材
應笑樟亭舊同舎九州無驗滿爐灰
　　寄前宣州竇常侍
徃年西謁謝𤣥暉尊酒留歡醉始歸曲檻柳濃鶯未老
小園花煖蝶初飛噴香瑞獸金三尺舞雪佳人玉一圍
今日亂離尋不得滿簔風雨釣漁磯
　　寄右省王諫議
耳邉要靜不得靜心裏欲閒終未閒自是宿縁應有累
可能時事更相關魚慚張翰辭東府鶴怨周顒負北山
看却金庭芝术老又驅車入七人班
　　寄鄭補闕
夫子門前數仞牆每經過處憶遊梁路従青𤨏無因見
恩在丹心不可忘未必便為䜛口隔只應貪草諫書忙
别來愁緒知多少兩度槐花馬上黄
　　寄楊秘書(二首/)
潮水平來見鯉魚偶因烹處得瓊琚披尋藻思千重後
吟想冰光萬里餘漳浦病來情轉薄赤城吟苦意何如
錦衣公子憐君在十載兵戈従板輿
　　其二
蕭蕭簷雪打窓聲因憶江東阮歩兵兩信海潮書不達
數峯稽嶺眼長眀梅繁㡬處垂鞭看酒好何人倚檻傾
會待與君開社瓮滿船載月鏡中行
　　湖州裴郎中赴闕後投寄簡友生
錦帳郎官捧詔年汀洲曽駐木蘭船禰衡酒醒春瓶倒
柳惲詩成海月圓歌蹙逺山珠滴滴漏催香燭涙漣漣
使君入拜吾徒在宣室他時豈偶然
　　寄京闕陸郎中昆仲
柏臺蘭署四周旋賔榻何妨雁影連纔見玳簪欹細柳
便知油幕勝紅蓮家従入洛聲名大跡為依劉事分偏
爭奈亂離人漸少麥城新賦許誰傳
　　冬暮寄裴郎中
曉髪星星入鏡宜早年容易近年悲敢言得事時將晩
只恐酬恩日漸遲南國傾心應望速東堂開口欲従誰
仙郎舊有黄金約瀝膽隳肝更禱祈
　　寄前户部陸郎中
出馴桑雉入朝簪瀟灑清名暎士林近日篇章欺白雪
早年詞賦得黄金桂堂縦道探龍頷蘭省何曽駐鶴心
罹亂事多人不會酒濃花暖且閒吟
　　寄池州鄭員外
獸遶朱輪酒滿船使君瀟灑貴池邉衣同萊子曽分筆
扇似袁宏别有天九㸃好山樓上客兩行髙柳雨中烟
陵陽百姓將何福社舞村歌又一年
　　寄三衢孫員外
小敷文伯見何時南望三衢渇復饑天子未能崇典誥
諸生徒欲戀旌旗風髙緑野苖千頃露冷平樓酒滿巵
盡是數旬陪奉處使君爭肯不相思
　　春日憶湖南舊遊寄盧校書
旅榜前年過洞庭曽提刀筆事甘寜玳筵離隔將軍幕
珠履頻窺處士星恩重匣中孤劔在夢餘江上數峰青
金貂見鵩嘉賔散廻首昭丘一涙零
　　暇日有寄姑蘓曹使君兼呈張郎中郡中賔僚
嘉樹隂隂覆劔池此中能政動神祇湖邉觀稼雨迎馬
城外犒軍風滿旗融酒徒誇無算爵儉蓮還少最髙枝
珊瑚筆架真珠履曽和陳王㡬首詩
　　秋日有寄姑蘓曹使君
多病無因棹小舟闔閭城下謁名侯水寒不見雙魚信
風便惟聞五袴謳早説用兵長暗合近傳觀稼亦閒㳺
湏知謝奕依前醉間阻清談又一秋
　　寄進士盧休
半年池口恨萍蓬今日思量已夢中㳺子馬蹄難重到
故人樽酒與誰同山横翠後千層緑蠟想歌時一燼紅
従此客程君不見麥秋梅雨遍江東
　　秋夜寄進士顧榮
秋河耿耿夜沉沉徃事三更盡到心多病謾勞窺聖代
薄才終是費知音家山夢後帆千尺塵土搔來髪一簪
空羡良朋盡髙價可憐東箭與南金
　　寄黔中王從事
故人刀筆事軍書南轉黔江半月餘别後鄉關情㡬許
近來詩酒興何如貪將醉䄂矜鸎谷不把瑤緘附鯉魚
今日舉觴君莫問生涯牢落髩蕭疎
　　寄渭北徐従事
暖雲慵墮柳垂條驄馬徐郎過渭橋官秩舊叅荀祕監
尊罍今伴霍嫖姚科随鵠箭頻曽中禮向侯弓以重招
莫恨東風促行李不多時節却歸朝
　　寄喬逸人
南經湘水北揚州别後風帆㡬度遊春酒誰家禁爛熳
野花何處最淹留欲慿尺素邉鴻懶未定雕梁海燕愁
長短此行湏入手更饒君占一年秋
　　寄南城韋逸人
杜甫詩中韋曲花至今無賴尚家家美人曉折露沾䄂
公子醉歸香滿車萬里丹青傳不得二年風雨恨無涯
羡他南澗髙眠客春去春來任物華
　　秋日禪智寺見裴郎中題名寄韋瞻
野寺疎鐘萬木秋偶尋題處認名侯官離南郡應閒暇
地勝東山想駐留百盞濃醪成别夢兩行垂露浣羇愁
心知只有韋公在更對真蹤話舊㳺
　　寄韋瞻
石城簑笠阻心期落盡山花有所思羸馬二年蓬轉後
故人何處月眀時風催曉燕看看别雨脇秋蠅漸漸癡
禪智䦨干橋市酒縦然相見只相悲
　　寄崔慶孫
故人何處又留連月冷風髙鏡水邉文陣觧圍纔昨日
醉鄉分袂已三年交情澹薄應長在俗態流離且勉旃
還擬山隂一乗興雪寒難得渡江船
　　寄徐濟進士
徃年疎懶共江湖月滿花香記得無霜壓楚蓮秋後折
雨催蠻酒夜深沽紅塵偶别迷前事丹桂相輕愧後圖
出得函關抽得手従來不及阮元瑜
　　下第寄張坤
謾費精神掉五侯破琴孤劍是身讐九衢雙闕擬何去
玉壘銅梁空舊㳺蝴蝶有情牽晩夢杜鵑無賴伴春愁
思量不及張公子經嵗山池醉酒樓
　　吳門晩泊寄句曲道友
採香徑在人不留採香徑下停葉舟桃花李花鬬紅白
山鳥水鳥自獻酬十萬梅鋗空寸土三分孫䇿竟荒丘
未知到了關身否笑殺雷平許逺遊
　　湖上嵗暮感懐寄友人
雪天螢席㡬辛勤同志當時四五人蘭版地寒俱受露
桂堂風惡獨傷春音書乆絶應埋玉編簡難言竟委塵
惟有廣都龎令在白頭樽酒憶交親
　　秋晩寄友人
洞庭霜落水雲秋又泛輕漣任去留世界髙談今巳得
宦途清貴舊曽㳺手中綵筆誇題鳯天上泥封奬狎鷗
更見南來釣翁説醉吟還上木蘭舟
　　旅舎書懐寄所知
思量前事不堪尋牢落餘情滿素琴四海豈無騰躍路
一家長有别離心道従汩没甘雌伏跡恐因循更陸沉
寂寞惟應弔空館異鄉時節獨沾襟
　　秋日有寄
丹青未合便回頭見盡人間事始休只有百神朝寳鏡
永無纎浪犯虚舟曽臨鐡甕雖分職近得金陵亦偶遊
東去西來人不㑹上卿蹤跡本𤣥洲
　　夜泊毘陵無錫縣有寄
草蟲幽咽樹初團獨繫孤舟夜巳䦨濁浪勢奔吳苑急
疎鐘聲出慧山寒愁催髩髪凋何易貧戀家鄉别漸難
他日親朋應大笑始知書劔是無端
　　江邉有寄
江邉舊業半凋殘毎軫歸心即萬端狂折野梅山店暖
醉聽村笛酒樓寒只言聖代謀身易爭奈貧儒得路難
同病同憂更何事為君提筆畫漁竿
　　寄西華黄錬師
西華有路入中華依約山川認永嘉羽客昔時留篠簜
故人今又種烟霞壇髙巳降三清鶴海近應通八月槎
盛事兩般君總得老萊衣服戴顒家
　　寄第五尊師
苕溪烟月乆因循野鶴衣裘獨蠒綸只説泊船無定處
不知擕手是何人朱黄㨂日囚尸鬼青白臨時注腦神
欲訪先生問經訣世間難得自由身
　　寄處黙師
甘露捲簾看雨脚樟亭倚柱望潮頭十年顧我醉中過
兩地與師方外遊乆隔兵戈長寄夢近無書信更堪憂
香爐烟靄虎溪月綽棹鐡船尋恵休
　　寄程尊師
鶴信雖然到五湖烟波迢遞路﨑嶇玉書分薄花生眼
金鼎功遲雪滿鬚三秀紫芝勞夢寐一畨紅槿恨朝晡
未知朽敗凡間骨中授先生指教無
　　寄無相禪師
老住西峯第㡬層為師廻首憶南能有縁有相應非佛
無我無人始是僧爛椹作袍名復利鑠金為講愛兼憎
何如一衲塵埃外日日香烟夜夜燈
　　即事中元甲子
三秦流血巳成川塞上黄雲戰馬閒只有羸兵填渭水
終無竒士出商山田園已没紅塵内弟姪相逢白刃間
惆悵翠華猶未返涙痕空滴劔文斑
　　中元甲子以辛丑駕幸蜀(四首/)
子儀不起渾瑊亡西幸誰人従武皇四海為家雖未逺
九州多事竟難防巳聞旰食思真將會待畋游致假王
應感兩朝廵狩跡緑槐端正驛荒涼
　　其二
爪牙柱石兩俱銷一㸃渝塵九土搖敢恨甲兵為棄物
所嗟流品誤清朝㡬時睿算殱張角有處愚人載隗囂
跪望峻山重啓告可能餘烈不勝妖
　　其三
邪氣奔屯瑞氣移清平過盡到艱危縦饒犬彘迷常理
不奈豺狼幸此時九廟有靈思李令三川悲憶恨張儀
可憐一曲還京樂重對紅蕉教蜀兒
　　其四
白丁攘臂犯長安翠輦蒼黄路屈盤丹鳯有情塵外逺
玉龍無跡渡頭寒靜憐貴族謀身易危惜文王創業難
不將不侯何計是釣魚船上涙䦨干
　　重過随州故兵部李侍郎恩知因抒長句
莊周髙論伯牙琴閒夜思量涙滿襟四海共誰言近事
九原従此負初心鷗翻漢浦風波急雁下鄖溪霧雨深
慚愧蒼生還有意觧歌襦袴到如今
　　隱常在江陵忝故中令白公叨䝉知遇今復重過
　　　渚宫感事悲身遂成長句
徃嵗酇侯鎮渚宫曽將清律暖孤蓬才憐曼倩三冬後
蓻許由基一箭中言重不能轉薄命地寒終是立春風
鳯凰也合台星折廻首岐山憶至公
　　故洛陽公鎮大梁時隱得遊門下今之經厯事徃
　　　人非聊抒所懐以傷以謝
孤舟欲泊思何窮曽憶西來值雪中朱履少年初滿座
白衣遊子也従公狂抛賦筆琉璃冷醉倚歌筵玳瑁紅
今日斯文向誰説涙碑棠樹兩成空
　　西上
西上青雲未有期東浮滄海去何遲酒䦨夢覺不稱意
花落月眀空所思長恐老侵多病日可堪忙過少年時
鬬雞走狗五陵道惆悵輸他輕薄兒
　　西京道中
半夜秋聲觸㫁蓬百年身事算成空禰生詞賦抛江夏
漢祖精神憶沛中未必他時能富貴只應従此見窮通
邉禽隴水休相笑自有滄洲一棹風
　　途中寄懐
不知何處是前程合掌騰騰信馬行兩髩巳衰時未遇
數峯雖在病相嬰塵埃鞏洛虚光景詩酒江湖謾姓名
試哭軍門看誰問舊來還似禰先生
　　東歸途中作
松橘蒼黄覆釣磯早年生計近相違老知風月終堪恨
貧覺家山不易歸别岸客帆和雁落晩程霜葉向人飛
買臣嚴助精靈在應笑無成一布衣
　　東歸
仙桂髙髙似有神貂裘敝盡取無因只將白髪期公道
不覺丹枝属别人雙闕徃來慙請謁五湖歸後恥交親
盈盤紫蟹千巵酒添得臨岐涙滿巾
　　北邙山
一種山前路入秦嵩山堪愛此傷神魏眀未死虚留意
莊叟雖生酌滿巾何必更尋無主骨也知曽有弄權人
羡他緱嶺吹簫客閒傍雲頭看俗塵
　　西塞山(在武昌界孫吳/以之為西塞)
吳塞當時指此山吳都亡後水孱顔嶺梅乍暖殘粧恨
沙鳥初晴小隊閒波濶魚龍應混雜壁危猿狖正驕頑
會將一副寒簔笠來與漁翁作徃還
　　江州望廬山
東南蒼翠何崔巍一望横流幽抱開影寒巳令水底去
脚濶欲過湖心來深處不唯容鬼怪暗中兼恐有風雷
仙人徃徃今誰在紅杏花香首重回
　　黄河
莫把阿膠向此傾此中天意固難眀觧通銀漢應湏曲
纔出崐崘便不清髙祖誓功衣帶小仙人占斗客槎輕
三千年後知誰在何必勞君報太平
　　汴河
當時天子是閒㳺今日行人特地愁柳色縦饒粧故國
水聲何忍到揚州乾坤有意終難會黎庶無情豈自由
應笑秦皇用心錯謾驅神鬼海東頭
　　皇陂
皇陂㶑灧深復深陂西下馬聊登臨垂楊風輕弄翠帶
鯉魚日暖跳黄金三月窮途無勝事十年流水見歸心
輸他谷口鄭夫子偷得閒名直至今
　　江都
淮王髙宴動江都曽憶狂生亦坐隅九里樓臺牽翡翠
兩行鵷鷺踏真珠歌聽麗句秦雲咽詩轉新題蜀錦鋪
惆悵晉陽星折後世間兵革地荒蕪
　　金陵夜泊
冷烟輕靄傍衰藂此夕秦淮駐㫁蓬棲鳥逺驚沽酒火
亂鵶髙避落帆風地銷王氣波聲急山帶秋隂樹影空
六代精靈人不見思量應在月眀中
　　中元夜泊淮口
木葉廻飄水面平偶停孤棹已三更秋凉霧露侵燈下
夜靜魚龍逼岸行欹枕正牽題柱思隔樓誰轉遶梁聲
錦帆天子歸魂魄應過揚州看月眀
　　渚宫愁思
楚城日莫烟靄深楚人駐馬還登臨襄王臺下水無賴
神女廟前雲有心千載是非難重問一江風雨好閒吟
欲招屈宋當時魄蘭萎荷枯不可尋
　　春日葉秀才曲江
江花江草暖相偎也向江頭把酒杯春色惱人遮不得
别愁如瘧避還來安排賤跡無良策裨補眀時望重才
一曲吳歌齊拍手十年塵眼未曽開
　　漢江上作
漢江波浪緑于苔毎到江頭病眼開半雨半風終日恨
無名無跡㡬時廻雲生岸谷秋隂合樹接帆檣晩思來
對此空慙眀聖代忍教纓上有塵埃
　　遊江夏口
醉别江東酒一杯徃年曽此駐塵埃魚聽建業歌聲過
水看瞿塘雪影來黄祖不能容賤客費禕終是負仙才
平生膽氣平生恨今日江邉首懶廻
　　官池秋夕
池邉月影間婆娑池上醉來成短歌芙蕖抵死怨珠露
蟋蟀苦口嫌金波徃事向人言不得舊遊臨老恨空多
松醪作酒蘭為棹十載烟塵奈爾何
　　貴池曉望
稂莠叅天剪未平且乗孤棹且行行計疎狡兎無三窟
羈甚賔鴻欲一生合眼亦知非本意傷心其奈是多情
前溪好泊誰為主昨夜沙禽占月眀
　　村橋
村橋酒斾月眀樓偶逐漁舟繫葉舟莫學魯人疑海鳥
湏知莊叟惡犧牛心寒巳分灰無焰事徃曽將水共流
除却思量太平在肯抛疎散換公侯
　　水邉
野水無情去不回水邉花好為誰開秪知事逐眼前過
不覺老従頭上來窮似孔軻休歎息達如周召亦塵埃
思量此理何人會䝉邑先生最有才
　　潮
怒聲洶洶勢悠悠羅刹江邉地欲浮謾道徃來存大信
也知翻覆向平流任抛巨浸疑無底猛過西陵似有頭
至竟朝昏誰主掌好騎赤鯉問陽侯
　　塞外
塞外偷兒塞内兵聖君宵旰望昇平碧幢未作朝廷計
白梃猶驅婦女行可使禦戎無上䇿只應憂國是虛聲
漢皇第宅秦田土今日將軍巳自榮
　　廣陵春日憶池陽有寄
烟水濛濛接板橋數年經厯駐征橈醉凭危檻波千頃
愁倚長亭柳萬條别後故人冠獬豸病來知巳賞鷦鷯
清流夾宅千家住會待閒乗一信潮
　　憶夏口
漢陽渡口蘭為舟漢陽城下多酒樓當年不得盡一醉
别夢有時還重㳺襟帶可憐吞塞雁風烟好是冷江鷗
月眀更想曽行處吹笛橋邉木葉秋
　　憶九華
九華巉崪廕柴扉長憶前時此息機黄菊倚風村酒熟
緑蒲低雨釣魚歸干戈巳是三年别塵土那堪萬事違
回首佳期恨多少夜䦨霜露又沾衣
　　金陵思古
杜秋在時花觧言杜秋死後花更繁柔姿曼態葬何處
夭紅膩白愁荒原髙洞紫簫吹夢想小窓殘雨濕精魂
綺筵金縷無消息一陣征帆過海門
　　湘南春日懐古
晴江春暖蘭蕙薫鳬鷖苒苒鷗著羣洛陽賈誼自無命
少陵杜甫兼有文空濶逺帆遮落日蒼茫宻樹礙歸雲
松醪酒好昭潭靜閒過中流一弔君
　　臺城
晩雲隂映下空城六代纍纍夕照眀玉井巳乾龍不起
金甌雖破虎曽争亦知霸世才難得却是蒙塵事最平
深谷作陵山作海茂𢎞流軰莫傷情
　　同前
潮平逺岸草侵沙東晉衰來最可嗟庾舅巳能窺帝
室王郎還是御人家山寒老樹啼風雨泉暖枯骸動齒
牙欲起九原看一遍秦淮聲急日西斜
　　春日登上元石頭故城
萬里傷心極目春東南王氣只逡廵野花相笑落滿地
山鳥自憐啼傍人謾道城池須險阻可知豪傑亦埃塵
太平寺主惟輕薄却把三公與賊臣
　　維城作
大鹵旌旗出洛濵此中烟月巳埃塵更無樓閣尋行處
只有山川識野人早得鑄金誇范蠡旋聞垂釣哭平津
舊遊難得時難遇回首空城百草春
　　經過洛陽城
敗垣危堞跡依稀試駐羸驂弔落暉䟦扈巳成梁冀在
簡書難問杜喬歸由來世事須翻覆未必餘材觧是非
千載昆陽好功業與君門下作恩威
　　自湘川東下立春泊口阻風登孫權城
吳門此去逾千里湘浦離來想數旬只見風師長占路
不知青帝巳行春危憐壊堞猶遮水狂愛寒梅欲傍人
事徃時移何足問且慿村酒暖精神
　　登夏州城樓
寒聲獵獵戍旗風獨倚危欄悵望中萬里山河唐土地
千年魂魄晉英雄離心不忍聽邉馬徃事應須問塞鴻
好脱儒冠従校尉一枝長㦸六鈞弓
　　過廢江寜縣
縣前水色細鱗鱗一為夫君弔水濵謾把文章矜後代
可知榮貴是他人鶯偷舊韻還成曲草賴餘吟盡觧春
我亦有心無處説等閒停棹似迷津
　　武牢關
楚人曽此限封疆不見清隂六里長一壑暮聲何怨望
數峯秋勢自顛狂由來四皓須神伏大底秦皇謾氣强
欲學雞鳴試關吏太平時節懶思量
　　籌筆驛
抛擲南陽為主憂北征東討盡良籌時來天地雖同力
運去英雄不自由千里山河輕孺子兩朝冠劍恨譙周
惟餘巖下多情水猶解年年傍驛流
　　黄鶴驛偶題
野雲芳草遶籬邉敢對青樓倚少年秋色來催榆塞雁
人心先下洞庭船髙歌酒市非狂者大嚼屠門亦偶然
車馬同歸莫同恨古人頭白盡林泉
　　蓮塘驛
蓮塘館東初日明蓮塘館西行人行隔林啼鳥似相應
當路好花疑有情一夢不須追徃事數杯猶可慰勞生
莫言來去只如此君看鬢邉霜㡬莖
　　商驛樓東望有感
山川去接漢江東曽伴隋侯醉此中歌遶夜梁珠宛轉
舞嬌春席雪䑃朧棠遺善政隂猶在薤送哀聲事巳空
惆悵知音竟難得兩行清淚白楊風
　　定逺樓
前朝上將定妖氛曽築嚴城駐大軍近日關防雖弛柝
舊時欄檻尚侵雲蠻兵績盛人皆伏坐石名髙世共聞
惟恐亂來良吏少不知誰解叙功勲
　　淮南髙駢所造迎仙樓
鸞音鶴信杳難廻鳯駕龍車早晩來仙境是誰知處所
人間空自造樓臺雲侵朱檻應難到蟲網閒窓永不開
仔細思量成底事露凝風擺作塵埃
　　登宛陵條風樓寄竇常侍
亂離時節懶登臨試借條風半日吟只有逺山含暖律
不知髙閣動歸心溪喧晚棹千聲浪雲䕶寒郊數丈隂
自笑疎慵似麋鹿也教臺上費黄金
　　錢塘府亭
新恩别啓館娃宫還拜吳王向此中九牧土田周制在
兩藩茅社漢儀同春生舊苑芳洲雨香入髙臺小徑風
更有寵光人未見問安調膳盡三公
　　關亭春望
關畔春雲拂馬頭馬前春事共悠悠風欺岸柳長條困
露浥山花小朶愁信越功名髙似狗裴王氣力大于牛
未知至竟將何用渭水涇川一向流
　　于越亭
楚水蕭蕭多病身强凭危檻過殘春髙城自有陵兼谷
流水那知越與秦岸下藤蘿隂作怪橋邉蛟蜃夜欺人
琵琶洲逺江村濶回首征途涙滿巾
　　宿荆州江陵館
西游象闕愧知音東下荆溪稱越吟風動芰荷香四散
月眀樓閣影相侵閒欹别枕千般夢醉送征帆萬里心
薜荔衣裳木蘭檝異時烟雨好追尋
　　河中經過翰林張舎人舊居
行塵不是昔時塵謾向朱門憶侍臣一榻已無開眼處
九泉應有愛才人文餘吐鳳當年詔樹想棲鸞舊日春
従此深恩轉難報夕陽衰草涙沾巾
　　九華山費徴君所居
草堂何處試徘徊見説遺蹤向此開蟾樹自歸三徑後
鶴書曽降九天來白雲事跡依然在青𤨏光隂竟不廻
盡日為君思曩昔野泉嗚咽路莓苔
　　題袁溪張逸人所居
蒲梢獵獵鷰差池數里溪光日落時芳樹文君機上錦
逺山孫夀鏡中眉雞窓夜靜開書巻魚檻春深展釣絲
若使浮名拘絆得世間何處有男兒
　　清溪江令公宅
鸞牋象管夜深時曽賦陳宫第一詩讌罷風流人不見
廢來蹤跡草應知鶯憐勝事啼空巷蝶戀餘香舞好枝
還有徃年金甃井牧童樵叟等閒窺
　　岐王宅
朱邸平臺隔禁闈貴遊陳跡尚依稀雲低雍畤祈年去
雨細長楊従獵歸申白賔朋傳道義應劉文彩寄音徽
承平舊物惟君在猶寫雕鞍伴六飛
　　西京崇徳里居
進乏梯媒退又難强随豪貴殢長安風從昨夜吹銀漢
涙擬何門落玉盤抛擲紅塵應有恨思量仙桂也無端
錦鱗頳尾平生事却被閒人把釣竿
　　西京道徳里
秦樹團團夕結隂此中莊舄動悲吟一枝丹桂未入手
萬里滄波長負心老去漸知時態薄愁來惟願酒杯深
七雄三傑今何在休為閒人淚滿襟
　　謁文宣王廟
晩來乗興謁先師松柏凄凄人不知九仭蕭牆堆瓦礫
三間茅殿走狐狸雨霖狀似悲麟泣露滴還同嘆鳳悲
倘使小儒名麤立豈教吾道受棲遲
　　代文宣王答
三教之中儒最尊止戈為武武尊文吾今尚自披蓑笠
爾等何須讀典墳釋氏寳樓侵碧漢道家宫殿拂青雲
若教顔閔英靈在終不羞他李老君
　　后土廟
四海兵戈尚未寜漫勞淮海寫儀形九天𤣥女猶無聖
后土夫人豈有靈一帶好雲侵鬢緑兩層危岫拂眉青
韋郎年少知何在案上休看太白經
　　湘妃廟
劉表荒碑㫁水濵廟前幽草閉殘春巳將怨淚流斑竹
又感悲風入白蘋八族未來誰北拱四凶猶在莫南廵
九峯相似堪疑處望見蒼梧不見人
　　息夫人廟
百雉摧殘連野青廟前猶見昔朝廷一生雖抱楚王恨
千載終為息地靈蟲網翠鬟終縹緲風吹寳瑟助微冥
玉顔渾似羞來客依舊無言照畫屏
　　春日獨遊禪智寺
逺樹連天水接空㡬年行樂舊隋宫花開花謝長如此
人去人來自不同鸞鳳調髙何處酒吳牛蹄健滿車風
思量只合騰騰醉煮海平陳盡夢中
　　揚州開元寺閣上
滿檻山川漾落暉檻前前事去如飛雲中雞犬劉安過
月裏笙歌煬帝歸江蹙海門帆散出地吞淮口樹相依
紅樓翠幕知多少長向東風有是非
　　登瓦棺寺閣
下盤空跡上雲浮偶逐僧行歩歩愁暫憩已知須用意
漸危爭忍不回頭烟中樹老重江晚鐸外風輕四境秋
懶指臺城更東望鵲飛龍鬬盡荒丘
　　春日湘中題嶽麓寺僧舎
蟾宫虎穴兩皆休來凭危欄送逺愁多事林鶯還謾語
薄情邉雁不回頭春融只待乾坤醉水濶深知世界浮
欲共髙僧話心跡野花荒草奈相尤
　　甘露寺火後
六朝勝事巳塵埃猶有閒人悵望來只道鬼神能䕶物
不知龍象自成灰犀慙水府渾非怪燕説吳宫未是災
還識平泉故侯否一生蹤跡此樓臺
　　秦望山僧舎
巉巉危岫倚滄洲聞説秦皇亦此㳺霸主巻衣纔二世
老僧傳錫巳千秋隂崖水賴松根直蘚壁苔侵畫像愁
各是病來俱未了莫將煩惱問湯休
　　第五將軍於餘杭天柱觀入道因寄
交棃火棗味何如聞説苕川巳卜居瓦榼尚携京口酒
草堂應寫潁陽書亦知得意須乗鶴未必忘機便釣魚
却恐武皇還望祀軟輪徴入問𤣥虚
　　瓊華觀經故友所居
槐花漠漠向人黄此地追遊跡巳荒清論不知蒙叟達
死交空嘆趙岐亡病來未忍言閒事老去唯應覓醉鄉
日暮街頭策羸馬一聲横笛似山陽
　　題潤州妙善前石羊(傳云吳主孫權與蜀/主劉備嘗此置會)
紫髯桑葢此沉吟珢石猶存事可尋漢鼎未安聊把手
楚醪雖滿肯同心英雄巳徃時難問苔蘚何知日漸深
還有市鄽沽酒客鵲喧鳩聚話蹄涔
　　題木居士廟
烏噪殘陽草滿庭此中枯木似人形只應神物長為主
未必浮槎即有靈八月風波飄不去四時黍稷薦惟馨
南朝庾信無因賦牢落祠前水氣腥
　　漂母墳
寂寂荒墳一水濵蘆洲絶島自相親青蛾巳落淮邉月
白骨甘為泉下塵原上荻花飄素髪道旁菰葉碎羅巾
雖然寂寞千秋魄猶是韓侯舊主人
　　經耒陽杜工部墓
紫菊馨香覆楚醪奠君江畔雨蕭騷旅魂自是才相
累閒骨何妨塚更髙騄驥䘮來輕蹇蹶芝蘭衰後長蓬
蒿屈原宋玉憐君處㡬駕青螭緩鬱陶
　　三衢哭孫員外
燕戀雕梁馬戀軒此心従此更何言直將塵外三生命
末敵君侯一日恩紅蠟有時還入夢片帆何處獨銷魂
忍看眀發衣襟上珠淚痕中見酒痕
　　重過三衢哭孫員外
爛柯山下忍重到雙桂樓前日欲殘華屋未移春照灼
故侯何在淚汍瀾不惟濟物工夫大長憶容才尺度寛
一慟旁人莫相笑知音衰盡路行難
　　覧晉史(張翰思吳中/鱸鱠􁃇羹)
齊王僚属好男兒偶覓東歸便得歸滿目路岐抛似夢
一船風雨去如飛盤擎紫線蓴初熟筯撥紅絲鱠正肥
惆悵中途無限事與君千載兩忘機
　　詠史
蠧簡遺編試一尋寂寥前事似如今徐陵筆硯珊瑚架
趙勝賔朋玳瑁簪未必片言資國計只應邪説動人心
九原郝泚何由起虚誤西蕃八尺金
　　廣陵秋夜讀進士常修三篇因題
入蜀歸吳三首詩藏于篋笥重於師劔關夜讀相如聽
瓜歩秋吟煬帝悲景物也知輸健筆時情誰不許髙枝
眀年二月春風裏江島閒人慰所思
　　篋中得故王郎中書
鳳里前年别望郎叮嚀惟恐滯吳鄉勸疎杯酒知妨事
乞與書題作裹糧苹鹿未能移海曲縣花尋巳落河陽
九原自此無因見反覆遺蹤淚萬行
　　徃年進士趙能卿嘗話金庭勝事見示叙
會稽詩客趙能卿徃嵗相逢話石城正恨故人無上夀
喜聞良宰有髙情山朝佐命層層聳水接飛流歩歩清
兩火一刀罹亂後會須乗興雪中行
　　月
湖上風髙動白蘋暫延清景此逡廵隔年為别因何事
半夜相看似故人蟾向靜中矜爪距兎偎眀處弄精神
姮娥老大應惆悵獨倚蒼蒼桂一輪
　　雪
細玉羅紋下碧霄杜門顔巷落偏饒巢居只恐髙柯折
旅客愁聞去路遙撅凍野蔬和粉重掃庭松葉帶蘓燒
寒窓呵筆尋詩句一片飛來紙上銷
　　潤州甘露寺看雪上周相公
篩寒灑白亂溟濛祈禱功兼造化功光薄乍迷京口月
影交初轉海門風細粘謝客衣襟上輕墮梁王酒盞中
一種為祥君看取半禳災沴半年豐
　　長眀燈
破暗長眀世代深烟和香氣兩沉沉不知初㸃人何在
秪見當年火至今曉似紅蓮開沼面夜如寒月鎮潭心
孤光自有龍神䕶雀戲蛾飛不敢侵
　　桃花
暖觸衣襟漠漠香間梅遮柳不勝芳數枝艷拂文君酒
半里紅欹宋玉牆盡日無人疑悵望有時經雨乍凄凉
舊山山下還如此回首東風一㫁膓
　　梅花
吳王醉處十餘里照野拂衣今正繁經雨不随山鳥散
倚風疑共路人言愁憐粉艷飄歌席靜愛寒香撲酒罇
欲寄所思無好信為君惆悵又黄昏
　　詠白菊
雖被風霜競欲摧皎然顔色不低頺巳疑素手能粧出
又似金錢未染來香散自宜飄緑酒葉交仍得䕃蒼
苔尋思閉户中宵見應認寒窓雪一堆
　　牡丹
似共東風别有因絳羅髙捲不勝春若教解語應傾國
任是無情亦動人芍藥與君為近侍芙蓉何處避芳塵
可憐韓令功成後辜負穠華過此身
　　其二(虚白堂前牡丹相傳/云太傅手植在錢塘)
欲詢徃事奈無言六十年来此託根香煖㡬飄袁虎扇格
髙長對孔融罇曽憂世亂隂難合且喜春殘色尚存莫
背欄干便相笑與君俱受主人恩
　　扇上畫牡丹
為愛紅芳滿砌階教人扇上畫將來葉随綵筆參差長
花逐輕風次第開閒挂㡬層停蛺蝶頻揺不怕落莓苔
根生無地如仙桂疑是嫦娥月裏栽
　　詠繡
一片緑羅輕似水洞房西室女工勞花随玉指添春色
鳥逐金鍼長羽毛蜀錦漫誇聲自貴越綾虚説價猶髙
可中用作鴛鴦被紅葉枝枝不礙刀
　　言
圭玷由來尚可磨似簧終日復如何成名成事皆因慎
亡國亡家只為多須信禍胎生利口莫將譏思逞懸河
猩猩鸚鵡無端解長向人間被網羅
　　姑蘓城南湖陪曹使君遊
水蓼花紅稻穂黄使君蘭棹汎廻塘倚風荇藻先開路
迎斾鳧鷖盡著行手裏兵符神與術腰間金印綵為囊
少年太守勲庸盛應笑燕臺兩鬢霜
　　送章碣赴舉
苹鹿歌終别酒催粉闈星彩動昭回乆經離亂心應破
乍覩昇平眼漸開顧我昔年悲玉石憐君今日蘊風雷
龍門盛事無因見費盡黄金老隗臺
　　上江州陳員外
寒江九派轉城樓東下鍾陵第一州人自中臺方貴盛
地従西晉即風流舊班乆望鵷晴翥餘力猶聞虎夜浮
應恨屬官無健令異時佳節阻閒遊
　　早春巴陵道中
逺雪亭亭望未銷岳陽春淺似相饒短蘆冐土初生筍
髙柳偷風巳弄條波汎洞庭獱獺健谷連荆楚鬼神妖
中流菱唱泊何處一隻畫船蘭作橈
　　登髙詠菊盡
籬畔霜前偶得存苦教遲晩避蘭蓀能銷造化㡬多力
不受陽和一㸃恩生處豈容依玉砌要時還許上金罇
陶公没後無知己露滴幽叢見淚痕
　　淮南送盧端公歸臺
鸞凰勢逸九霄寛北去南來任羽翰朱紱兩驂王儉府
繡衣三領杜林官道従上國曽匡濟才向牢盆始重難
應笑張綱謾生事埋輪不得在長安
　　暇日感懐因寄同院吳蜕拾遺
璧池清秩訪燕臺曽捧瀛洲扎翰來今日二難俱大夜
當時三幅謾髙才戲悲槐市便便笥狂憶樟亭滿滿杯
猶幸小蘭同舎在毎因相見即銜哀
　　安陸贈徐礪
靈虵橋下水聲聲曽向橋邉話别情一榻偶依陳太守
二年深憶禰先生塵欺鬢色非前事火爇蓬根有去程
還把餘杯重相勸不堪秋色背鄖城
　　送劉校書之新安寄吳常侍
野雲如火照行塵會績溪邉去問津才子省銜非末客
使君科第是同人狂思下國千場醉病負東堂兩度春
他日酒筵應見問鹿裘漁艇隔朱輪
　　重九日廣陵道中
秋山抱病何處登前時韋曲今廣陵廣陵大醉不解悶
韋曲舊遊堪拊膺佳節縦饒随分過流年無奈得人憎
却驅羸馬向前去牢落路岐非所能
　　粉
每持纎白助君時霜自無憀雪自疑郎若姓何應解傅
女能窺宋不勞施粧成麗色唯花妒落盡啼痕只鏡知
最好玉京仙署裏更和秋月照瓊枝
　　晩晀
凭古城邉眺晚晴逺村髙樹轉分眀天如鏡面都來淨
地似人心總不平雲向嶺頭閒不撤水流溪裏太忙生
誰人得及莊居老免被榮枯寵辱驚
　　野花
萬㸃紅芳血色殷為無名字對空山多因戲蜨尋香住
少有行人輟櫂攀若在侯門看不足為生江岸見如閒
結根畢竟輸桃李長向春城紫陌間
　　曲江春感
江頭日煖花又開江東行客心悠哉髙陽酒徒半凋落
終南山色空崔嵬聖代也知無棄物侯門未必用非才
滿船明月一竿竹家在五湖歸去來
　
　
　
　
　
　
　
　
　
　
　
　
　
　羅昭諫集巻三
欽定四庫全書
　羅昭諫集巻四
　　　　　　　　　　　　唐　羅隱　撰
　五言絶句
　　雪
盡道豐年瑞豐年瑞若何長安有貧者為瑞不宜多
　　遇邊使
累年無的信每夜望邊城袖掩千行淚書封一尺情
　　堋口逢人
艱難别離久中外徃還深已改當時髪空餘舊日心
　七言絶句
　　偶興
逐隊隨行二十春曲江池畔避車塵如今贏得将衰老
閒看人間得意人
　　自遣
得即髙歌失即休多愁多恨亦悠悠今朝有酒今朝醉
眀日愁來眀日愁
　　書懐
釣船抛却異鄉來擬向何門用不才日晩獨登樓上望
馬蹄車轍滿塵埃
　　獻尚父大王
數年鐵甲定東甌夜渡江山瞻斗牛今日朱方平殄後
虎符龍節十三州
　　夜泊義興戲呈邑宰
溪畔維舟問戴星此中三害在圗經長橋可避南山逺
却恐難妨是醉靈
　　寄竇澤處士(二首/)
蘭亭醉客舊知聞欲問平安隔海雲不是金陵錢太尉
世間誰肯更容身
　　其二
鼇背樓臺拂白榆此中槎客亦踟蹰牛山道士無仙骨
却向人間作酒徒
　　寄聶尊師
欲芟荆棘種交棃指畫城中日恐遲安得紫青磨鏡石
與君閒處㸔榮衰
　　贈無相禪師
人人盡道事空王心裏忙於市井忙惟有馬當山上客
死門生路兩相忘
　　嘲鍾陵妓雲英
鍾陵醉别十餘春重見雲英掌上身我未成名君未嫁
可能俱是不如人
　　早行(二首/)
北去南來無定居此生生計竟何如酷憐一覺平明睡
長被隣雞半夜啼
　　其二
雨灑江聲風又吹扁舟正與睡相宜無端戍鼓催前去
别却青山向暁時
　　京中晩望
心如野鹿跡如萍謾向人間性一靈徃事不知多少夣
夜來和酒一時醒
　　帝幸蜀
馬嵬山色翠依依又見鑾輿幸蜀歸泉下阿蠻應有語
這回休更怨楊妃
　　江南
玉樹歌聲澤國春纍纍輜重憶亡陳垂衣端拱渾閒事
忍把江山乞與人
　　江北
廢宫荒苑莫閒愁成敗終須要徹頭一種風流一種死
朝歌爭得似揚州
　　烏程
兩府攀陪十五年郡中甘雨幕中蓮一瓶猶是烏程酒
須對霜風淚泫然
　　仙掌
掌前流水駐無塵掌下軒車日日新漫向山頭髙舉手
何曾招得路行人
　　漫天嶺
西去休言蜀道難此中危峻已多端到頭未㑹蒼蒼色
爭得禁他兩度漫
　　嚴陵灘
中都九鼎動英髦漁釣牛簔且遁逃世祖昇遐夫子死
原陵不及釣臺髙
　　野狐泉
潏潏寒光濺路塵相傳妖物此潛身又應改換皮毛後
何處人間作好人
　　鄴城
臺上年年掩翠蛾臺前髙樹夾漳河英雄亦到分香處
能共常人較㡬多
　　故都
江南江北兩風流一作迷津一拜侯至竟不如隋煬帝
破家猶得到揚州
　　華清宫
樓殿層層佳氣多開元時節好笙歌也知道徳勝堯舜
爭奈楊妃解笑何
　　馬嵬坡
佛屋前頭野草春貴妃輕骨此為塵從來絶色知難得
不破中原未是人
　　宿紀南驛
䇿蹇南遊憶楚朝隂風淅淅樹蕭蕭不知無忌奸邪骨
又作何山野葛苖
　　姑蘇臺
讓高泰伯開基日賢見延陵復命時未會子孫因底事
只崇臺榭為西施
　　銅雀臺
強歌強舞竟難勝花落花開淚滿膺秪合當年伴君死
免教憔悴望西陵
　　望思臺
芳草臺邊魂不歸野煙喬木弄殘暉可憐髙祖清平業
留與閒人作是非
　　尚父偶建小樓特摛麗藻絶句不敢稱揚(三首/)
結構叨慿柱石才敢期幢葢此徘徊陽春曲調髙難和
盡日焚香倚隗臺
　　其二
玳簪珠履媿非才時凭闌干首重回只待淮妖剪除後
别傾巵酒賀行臺
　　其三
欄檻初成愧楚才不知星彩尚迂廻風流孔令陶鈞外
猶記山妖逼小臺
　　四皓廟
漢恵秦皇事已聞廟前喬木眼前雲楚王謾費閒心力
六里青山盡屬君
　　青山廟
市簫聲咽跡崎嶇雪耻酬恩此丈夫伯主兩忘時亦異
不知魂魄更歸無
　　許由廟
髙挂風瓢濯漢濱土階三尺愧清塵可憐比屋堪封日
若到人間是衆人
　　韓信廟
剪項夷秦勢巳雄布衣還是負深功懦夫女子俱堪恨
却把閒杯奠蒯通
　　焚書坑
千載遺蹤一窖塵路傍耕者亦傷神祖龍算事渾乖角
将為詩書活得人
　　始皇陵
荒堆無草樹無枝嬾向行人問昔時六國英雄漫多事
到頭徐福是男兒
　　煬帝陵
入郭登橋出郭船紅樓日日栁年年君王忍把平陳業
只換雷塘數畆田
　　王濬墓
男兒未必盡英雄但到時來即命通若使吳都猶旺氣
将軍何處立殊功
　　孟浩然墓
數步荒榛接舊蹊寒郊漠漠雨淒淒鹿門黄土無多少
恰到書生塜便低
　　淮口軍葬
一陣孤軍不復廻更無分别只荒堆莫言賦分須如此
曾作文皇赤子來
　　題鑿石山僧院
日夜潮聲送是非一回登眺一忘機憐師好事無人見
不把蘭芽染褐衣
　　金山僧院
根盤蛟蜃路藤蘿四面無塵輟棹過得似吾師始惆悵
眼前終日有風波
　　秦記
長䇿東鞭極海隅黿鼉奔走鬼神趨憐君未到沙丘日
肯信人間有死無
　　西施
家國興亡自有時越人何苦進西施西施若觧傾吳國
越國亡來又是誰
　　羅敷水
雉聲角角野田春試駐征車問水濵數樹枯桑雖不語
思量應合識秦人
　　書淮隂侯傳
寒燈挑盡見遺塵試瀝椒漿合有神莫恨髙皇不終始
滅秦謀項是何人
　　董仲舒
灾變儒生不合聞謾将刀筆指乾坤偶然留得隂陽術
閉却南門又北門
　　韋公子
擊柱狂歌惨别顔百年人事夣魂間李将軍自嘉聲在
不得封侯亦自閒
　　王夷甫
把得閒書坐水濵讀來前事亦酸辛莫言麈尾清談柄
壊却淳風是此人
　　貴遊
館陶園外雨初晴繡轂香車入鳳城八尺家童三尺箠
何知髙祖要蒼生
　　題新榜
黄土原邊狡兎肥矢如流電馬如飛霸陵老将無功業
猶憶當時射獵歸
　　題蟠溪垂釣圗(錢氏有國西湖漁者曰納魚數斤/謂之使宅魚隱題此圗遂蠲此徴)
吕望當年展廟謨直鈎釣國更誰如若教生在西湖上
也是須供使宅魚
　　八駿圗
穆滿當年物外程電腰風脚一何輕如今縱有驊騮在
不得長鞭不肯行
　　聽琴
寒雨蕭蕭落井梧夜深何處怨啼烏不知一盞臨卭酒
救得相如渴疾無
　　聽琵琶
香筵酒散思朝散偶向梧桐暗處聞大抵曲中皆有恨
滿樓人自不知君
　　京中正月七日立春
一二三四五六七萬木生涯是今日逺天歸鴈拂雲飛
近水遊魚迸氷出
　　七夕
月帳星房次第開兩情惟恐曙光催時人不用穿針待
没得心情送巧來
　　中秋夜不見月
隂雲薄暮上空虛此夕清光已破除只恐異時開霽後
玉輪依舊養蟾蜍
　　浮雲
溶溶洩洩自舒張不向蒼梧即帝鄉莫道無心便無事
也曾愁殺楚襄王
　　人日新安道中見梅花
長途酒醒臘天寒嫩蕊香英撲馬鞍不上夀陽公主面
憐君開得却無端
　　栁
灞岸晴時送别頻相偎相倚不勝春自家飛絮猶無定
爭把長條絆得人
　　竹
籬外清隂接藥欄曉風交戛碧琅玕子猷没後知音少
粉節霜筠漫嵗寒
　　紅梅
天賜臙脂一抹腮盤中磊落笛中哀雖然未得和羮便
曾與将軍止渴來
　　金錢花
占得佳名繞樹芳依依相伴向秋光若教此物堪收貯
應被豪門盡劚将
　　栁
一簇青煙鎻玉樓半垂欄檻半垂溝明年更有新條在
擾亂春風卒未休
　　隋堤栁
夾岸依依千里遥路人回首認隋朝春風未借宣華意
猶費工夫長緑條
　　小松
已有清隂逼坐隅愛聲仙客肯過無陵遷谷變須髙節
莫向人間作大夫
　　鸚鵡
莫恨雕籠翠羽殘江南地暖隴西寒勸君不用分明語
語得分明出轉難
　　子規
銅梁路逺草青青此恨那堪枕上聽一種有寃猶可報
不如銜石疊滄溟
　　病中題主人庭鶴
遼水華亭舊所聞病中毛羽最憐君稻粱且足身兼健
何必青雲與白雲
　　鷺鷥
斜陽淡淡栁隂隂風裊寒絲映水深莫謾向人誇潔白
也知長有羡魚心
　　蜂
不論平地與山尖無限風光盡被占採得百花成蜜後
為誰辛苦為誰甜
　　蟬
天地工夫一不遺與君聲調借君緌風棲露飽今如此
應忌當年滓濁時
　　詠香
沉水良材食柏珍博山爐煖玉樓春憐君亦是無端物
貪作馨香忘却身
　　簾(二首/)
疊影重紋映畫堂玉鈎銀燭共熒煌㑹應得見神仙在
休下真珠十二行
　　其二
翡翠佳名世共稀玉堂高下巧相宜殷勤為囑纖纖手
捲上銀鈎莫放垂
　　耒陽
楚水悠悠浸耒亭楚南天地兩無情忍教孫武重泉下
不見詩人説用兵
　　白角箆
白似瓊瑶滑似苔隨梳伴鏡拂塵埃莫言此箇尖頭物
㡬度撩人惡髪來
　　淚
逼臉横頥咽復勻也曾讒毁也傷神自從魯國澘然後
不是奸人即婦人
　　圉城偶作
東望陳留日欲曛每因刀筆想夫君自從郭泰碑銘後
只見黄金不見人
　
　
　
　
　
　
　
　
　
　
　
　
　
　
　羅昭諫集巻四
欽定四庫全書
　羅昭諫集巻五
　　　　　　　　　　　　　唐　羅隱　撰
　疏
　　請追癸巳日詔疏
嵗貢賤臣隱既以文不得意且抱犬馬之疾於長安夏
五月京畿旱癸巳日聞詔大京兆用噐水罏香蒲蕭絳
幡軰致於坊市門将所以用舊法而召雨也臣踴起病
榻間以為聖天子憂人雖舜禹不如是之勤幸甚幸甚
臣又聞水旱與天地同出苟時或然不可以倉卒除去
今秦地旱已逾月矣而陛下禱祠亦以頻矣天之髙地
之厚五嶽之綿亘四瀆之宏逺陛下命百執事啓祈外
何嘗不以心祝之雖莖槁苖乾而百姓不怨嗟者其感
陛下之誠深也今以蒲蕭軰為請者豈陛下以其靈於
嶽瀆者乎夫嶽瀆視陛下之公輔裂陛下之土田苟陛
下憂則嶽瀆亦宜憂矣受祭據封者尚未能為陛下出
力彼蒲蕭軰復何足以動天臣為陛下不取也臣又聞
天之有雨澤猶陛下有渥恩雨澤可以委曲干之則陛
下渥恩亦可以委曲干之矣臣聞天子有左右史将所
以記事記言然後付太史氏臣恐其得以容易編牘今
冐死請追癸已日詔苟陛下念十六聖之教訓雖五種
棲野而百姓不暇掇豈蒲蕭軰之所及乎昔殷湯之代
臣不以旱為災仁聖之君在上也今旱未及殷代而陛
下憂已過矣臣請因旱以質萬姓俾其知陛下心
　序
　　陳先生集後序
頴川陳先生諱黯字希孺曩者與余聲跡相接於京師
各獲譽於進取咸通庚寅嵗膠其道於蒲津秋試之場
自後俱為小宗伯所困不一至甲申春告予以婚嫁之
牽制東歸青門撡執之後余亦東遊逮大梁時故杭州
盧員外潯在幕齎其文軸謂余曰陳君罷而東豈其斯
文之終窒乎子東及之為我歸其文而激其來余至維
揚及歸其文遵其言相懽月而後别為我謝范陽公龍
門之役不復顧矣由是音塵杜絶天復元年四門博士
江夏君通家相好於吳越面余論及場中曩之名士及
希孺之表也余不覺愴然懐舊明年黄君以其文章徳
業為之序以寄俾予繫述遂得申斯言嗚呼大唐設進
士科三百年矣得之者或非常之人失之者或非常之
人若陳希孺之才美則非常之人失者矣夫徳行莫若
敦於親戚文章莫若大於流傳今已備於江夏之筆矣
余不克再叙止書交道於是噫
　　湖南應用集序
隱大中末即在貢籍中命薄地卑自已卯至於庚寅一
十二年㸔人變化去年冬河南公按察長沙郡隱因請
事筆硯以資甘旨明年夏隱得衡陽縣主簿時硤州盧
侍御自龍城至右司張員外遊曲江回皆謂隱不宜佐
屬邑於戲隱自卜也審江表一白丁耳安有空将巻軸
與公相子弟爭名幸而知非得以減過冬十月乞假歸
覲阻風於洞庭青草間因思湘南文書十不一二葢以
失落於馬上軍前故也今分為三巻而舉牒祠祭者亦
與焉某月二十四日序
　記
　　鎮海軍使院記
惟天子建國必惟九牧九牧既序區分局署兩漢三公
府有掾屬魏晉而降則置行臺若魏以秦王儀鎮中都
髙齊以辛術監治東徐州事皆行臺之任也其官屬則
令僕以至於尚書丞郎唐制由行臺而置採訪使殆今
節制之始也鎮海軍舊治京口大丞相以錢塘之衆東
揕漢宏西殲逆朗天子不欲易其土故自符竹四命然
後移軍於錢塘生物以宜租賦以便斥去舊址廣以新
規廊開閈閎拔起階級俾幢節之氣色貔武之出入得
以周旋焉庚申年始闢大㕔之西南隅以為賔從晏息
之所左界飛樓右劘嚴城地聳勢峻面約背敞肥楹巨
棟間架相稱雕煥之下朱紫苒苒非若越之今而潤之
舊也疆場之事則議之於斯聘好之禮則接之於斯生
民之疾痛則啓之於斯軍旅之賞罰則叅之於斯非徒
以酒食駢羅而語言嘲謔者也其府屬已下或八都舊
将或從公於征或禀之於朝廷或拔之於鄉里故天子
用清宫傳道之選以佐之輟教民論道之任以副之其
餘省秩卿曹職領相次自我朝藩服官屬之盛無加也
噫大丞相之勳徳既藏之天府而攀鱗附翼者非鐫刻
礫石其可乆乎是年冬十月始命觀察判官羅隱為記
　　東安鎮新築羅城記
天下自懿考僖皇之後綱領不振即以龎勛觝􁡭於前
王仙芝踐踏於後㝷乃黄巢大掠於京城所以齊㓂攘
臂一噪四海瓦解自爾枝牽蔓引耳聞口吠其或一壘
之不謹一板之不嚴則刳剔之不暇雖十室之邑三户
之鄉必壁塹以備之籬落以抗之况大藩之襟帶吾土
之翳倚者乎杭之别郡舊有八都之目其所以破山偷
旌八将之功所致也而東安主領太師杜公㝷以擒逆
賊薛朗於京口破丁從實於毘陵天子寵之拜常州刺
史遂屬其兵於子弟焉撫於内者曰建思禦於外而弭
㓂摧凶者曰建徽經度於季孟之間者曰建威洎太師
解印而歸淮叛淝偷連壓封部元帥大丞相彭城王始
授君以板築之要濠塹之廣袤地里之横亘皆取則於
大丞相一之日鳩其民人相其險易惟師有令衆克從
之二之日度其資費卜其力用經之營之厥畫惟稟三
之日命其将李可球胡僅等曰汝常從役於杭必能識
大丞相意善匠事勿令不如丞相指揮曰侔汝工曰温
汝率鐸令等二十一将翼侔以進曰􁀙洎儼汝督防遏
備禦二都之士卒以介于侔之左右曰勛汝司吾儲廪
謹吾出入城者若有墜惟汝之咎起大順辛亥年秋七
月壬戌訖于眀年夏四月庚寅蟠東矗西離連坎接隆
者就之窪者盈之民不弛擔時不妨農夏五月甲辰太
師犒羣帥于城下若杵若畚者皆與焉不三四年淮南
節度楊氏行密以稱盗豕突猘衝擾我疆境而東安尤
為其所忌行密減安仁義之精鋭分田頵陶雅金威之
敢勇以攻東安城樓櫓翔空矢石交迸翊日我軍慿其
城斃賊将于城下者其數盈千濠塞塹堙自是羣㓂不
復有圗南之意是知人非城則無以為捍城非人則無
以自固不有城也人何以安不有将也城何以堅于時
紫溪竄堡火口建寧不守静江無将奔我而活者四鎮
之生聚焉噫天下之無事也吾鄉則有河間凌凖宗一
濮陽吳降下已汝南袁不約還朴以文學進天下之有
事也吾鄉則有太師建徽伯仲及諸将佐以武藝稱豈
文武之柄倚伏而然也抑江山禀受與時消息者乎隱
亦嘗以先師之道干名貢府進取未半九鼎羮沸文既
不用武非所習今則老矣髙謝三軍太師以鐫金勒石
見徴不敢堅遜乾寧五年六月二十一日記
　　杭州羅城記
大凡藩籬之設者所以規其内溝洫之限者所以虞其
外華夏之制其揆一焉故魯之祝丘齊之小糓猶以多
事不時而城况在州郡之内乎自大㓂犯闕天下兵革
而江左尤所繁併余始以郡之子城嵗月滋久基址老
爛狹而且卑每至㸃閲士馬不足㢠轉遂與諸郡聚議
崇建雉堞夾以南北矗然而峙帑藏得以牢固軍士得
以帳幕是所謂固吾圉以是年上奏天子嘉以拙政優
詔奨飾以為牧人之道其盡此乎俄而孫儒叛蔡渡江
侵我西鄙以剪以逐蹶于宛陵勁弩之次泛舟之助我
有力焉後始念子城之謀未足以為百姓計東眄巨浸
輳閩粤之舟櫓北倚郭邑通商旅之寳貨苟或侮刧之
不意攘偷之無状則向者吾皇優詔適足以自䇿由是
復與十三都經緯羅郭上上下下如響而應爰自秋七
月丁巳訖于冬十有一月某日由北郭以分其勢左右
而翌合于冷水源綿亘若干里其髙若干丈其厚得之
半民庶之負販童髦之緩急燕越之車葢及吾境者俾
無他慮千百年後知我者以此城罪我者亦以此城苟
得之于人而損之已者吾無媿與某年月日記
　書
　　上招討宋将軍書
朝廷以簡陵九年彭虺肆螫而東南一臂為之枯耗其
後吳卒以良山叛則東西浙之筋力殆矣自爾天子不
重困百姓由是官未實爵諸葛爽祑安文祐皆自盗而
昇朝序也所以不幸者江南水鍾陵火㳂淮饑汴滑以
東螟故無頼軰一食之不飽一衣之不覆則磨寸鐵挺
白棒以望朝廷姑息而王仙芝尚君長等凌突我廬夀
燖剥我梁宋天子以蟣虱癢痛不足搔爬因處分十二
州取将軍為節度非方鎮之無帥非朝廷之乏人葢以
将軍跳出隴右不二十餘年三擁節旄謂将軍必能知
恩用命耳今聞羣盗已拔睢陽二城大梁亦板築自固
彼之望将軍其猶沸之待沃壓之待起也而将軍朱輪
大斾優遊東道抑不知朝廷以八十三州奉将軍侍衞
者乎俾将軍誅剪草㓂者乎昔韓之醫良而性嗇故為
人治未嘗剔去根源所以延其疾而養其財也後有商
于韓者以疽見醫醫且欲大其疽而沽直因以藥稔之
而疽潰商斃商之家訴于韓韓侯屍其族而藉其有無
今二賊齧夀春䧟潁上刷亳社掠合肥經營於梁宋其
為老者殺而少者傷驅人之婦女輦人之財貨将軍固
知之矣自将軍受命迄今三月關東之惨毒不解殺傷
驅輦之不已乃将軍為之非君長仙芝所為也文皇帝
時衞公靖太帝時鄭仁泰薛仁貴或戢斂不謹或伺候
輜重當時憲司悉以法繩今将軍勳業不若衞公靖之
多也出師非鄭薛之敵也而横擁士伍鞭撻餽運以愚
度之将軍之行酷于君長仙芝之行也甚為将軍憂前
者天子慮将軍以愛子之念復授禁秩俾在軍前則朝
廷寵待将軍倚望将軍也俱不淺矣苟将軍戮力以摧
暴推誠以報國今其時也無使躡韓之醫
　論
　　鄼文終侯論
沛后既得秦蕭何改秦之法故三章之約焉而何竟自
汙者豈非欲刑其徳於萬代乎不然奚繫之在人先也
且漢之功臣何居第一何不首行其法則後之立功為
相者雖貪黷規弄而法必不加則亂臣賊子於是幸矣
何之法不救當時而豈救後代乎
　碑
　　刻嚴陵釣臺
巖巖而髙者嚴子之釣臺也寥寥而不歸者光武之故
人也故人之道何如睨蒼苔以言之尊莫尊於天子賤
莫賤於布衣龍爭蛇蟄兮風雨相遺干戈載靡兮悠悠
夢思何富貴不易節而窮達無所欺故得脱邯鄲之難
破犀象之師造二百年之業繼三尺劍之基者其唯有
始有卒者乎下之世風俗偷去祿位相尚朝為一旅人
暮為九品官而親戚骨肉已有差等矣况故人乎嗚呼
徃者不可見來者未可期巳而已而
　　梅先生碑
漢成帝時綱紐頽壊先生以書諫天子者再三夫火正
雖去而劒履間健者猶數百位尚不能為國家出力以
斷佞臣頭復何南昌故吏憤憤於其下得非南昌逺地
也尉下寮也苟觸天子網突倖臣牙止于殛一狂人噬
一單旅而已彼公卿大臣有生殺喜怒之任有朋黨蕃
衍之大出一言作一事必與妻子謀苟不便其家雖妾
人婢子亦攖挽相制而况親戚乎况骨肉乎故雖有憂
社稷心亦噤而不吐也嗚呼寵祿所以勸功而位大者
不語朝廷事是知天下有道則正人在上天下無道則
正人在下余讀先生書未嘗不為漢朝公卿恨今南遊
復過先生里吁何為道之多也遂碑
　銘
　　舊井銘(井在/臨安)
於維此井渟育坎靈有莘有邰實此儲英時有長虹上
貫青冥是惟王氣宅相先徴爰啟霸王奠綏蒼氓沛膏
漸澤配徳東溟
　　與某博士状
二月中陳州一正字訪及具審博士攝理和適近日賢
主司空政事才用洋溢譚口斷割眀快與敓有分守道
者自然安矣况博士乎先太傅所作所立果有餘慶殊
不知天道去人如此其近忭賀老叟十年來欲棹一船
子從雲溪館前徃東市竟無因緣此又何如哉近見陳
正字否葉大徳丁三傅知聞否老叟腰脚不支坐想勝
遊目及千里朱十五李三史作何面孔髙積薪何如因
相見皆與話瞻泳也謹狀
　紀事
　　拾甲子年事
太和中張谷納邯鄲人李嚴女備歌舞具及長大妍麗
豐足殆不似下賤物又能傳故都聲以牽課人摧沮有
時涼曉哀轉厯厯見趙家之遺臺老樹雖驚離弔徃之
懐似不能多也雅為谷所愛因目曰新聲及劉從諫得
父封谷以窮遊佐其事新聲亦從去然性本便慧雖谷
之起居謀慮皆預有承迎故頗聞中外消息時從諫得
志後勾聚亡命以窺脇朝廷大為四方人怪訝有實其
事于谷者谷不以介意新聲曰妾于公直巾屨間狎玩
者耳除歌酒外不當以應顧命然食人之食憂人之憂
理常也况妾乎前日天子授從諫節度使時非從諫有
戰野之功拔城之績葢以其先父挈齊還我去就間未
能奪其嗣耳而公不幸為其屬則牽制之道在此不在
彼也自劉氏奄有全趙更改嵗時未嘗聞以一縷一蹄
為天子夀而指使軰率無頼人且章武朝數鎮顛覆皆
以雄才傑噐尚不能固天子恩况從諫擢自兒女子手
中一旦襲如何家業苟不以法而得亦宜以不法而終
此倚伏之常數也而又卒伍佻險言語不祥是不為齊
鬼所酬而死於帳下者幸矣孰謂公從其事反不知其
事者哉如不能早折其肘臂以作天子計則宜脱族西
去大丈夫勿顧一飯恩以骨肉腥健兒衣食言訖悲涕
流落谷不决者三月新聲後進以其業不用也縊殺之
㑹昌中從諫死以其子露父意族之谷竟從逆嗚呼謀
及婦人者必亡而新聲之言惜其不用余前過大行時
有傳吏能道當時事因拾于編簡
　　説石烈士
石孝忠者生長韓魏間其為人猛悍多力少年時偷雞
殺狗殆不可勝計州里甚苦之後折節事李愬為愬前
驅其信任與愬家人伍元和中蔡人不歸天子用裴丞
相計以丞相征蔡若愬者光顔者重𦙍者皆受丞相指
揮眀年蔡平天子快之詔刑部韓侍郎撰平蔡碑将所
以大丞相功業于蔡州孝忠一旦熟視其文大恚怒因
作力推去其碑僅傾移者再三吏不能止乃執詣節度
使悉以聞時章武皇帝方以東北事倚諸将聞是卒心
甚訝之命具獄将斃于碑下孝忠度必死也苟虚死則
無以眀愬功乃偽低畏若不勝按驗吏罔之未知其為
人也孝忠伺吏隙用枷尾拉一吏殺之天子聞之怒且
使送闕下及至也亦未異其人因召見曰汝推吾碑殺
吾吏為何孝忠頓首曰臣一死未足以塞責但得面天
顔則赤族無恨矣臣事李愬嵗乆以賤故給事無不聞
見平蔡之日臣從在軍前且吳秀琳蔡之姦賊也而愬
降之李祐蔡之驍将也而愬擒之蔡之爪牙脫落于是
矣及元濟縛雖丞相與二三軰不能先知也蔡平之後
刻石紀功盡歸乎丞相而愬苐其名與光顔重𦙍齒愬
固無所言矣設不幸更有一淮西其将畧如愬者復肯
為陛下用乎賞不當功罰不當罪非陛下所以勸人也
臣所以推去碑者不惟眀愬之績亦将為陛下正賞罰
之源臣不推碑無以為吏擒臣不殺吏無以見陛下臣
死不容時矣請就刑憲宗既得淮西本末且多其義遂
赦之因命曰烈士復召翰林段學士撰淮西碑一如孝
忠語後孝忠𨽻江陵軍驅使大中末白丞相鎮江陵余
求謁丞相府有從事為余道孝忠事遂次焉将所以教
人為下
　
　羅昭諫集巻五
欽定四庫全書
　羅昭諫集巻六
　　　　　　　　　　　　　唐　羅隱　撰
　啓
　　投前夏口韋尚書啓
某啓某今月二日輙以近文一通上慿閽侍辭違既久
僭越是虞勒蹇步以戴恩捨醫門而奚適伏念隨計渚
宫之日求聞漢浦之年王儉望髙芙蓉比幕陳琳筆健
瑇瑁為簪因務窺豹之能遂竊登龍之譽習池侍讌峴
嶺從遊許之以向者為文頗勝張詡戒之以偶然成事
恐似李滂其後嵗月煎熬輪蹄頑秃僅逾十上幸免一
鳴角羸而只有困時矢盡而未知降處間者尚書理兵
夏汭栽栁武昌文聘江山麤資吟玩費褘欄檻聊奉登
臨某此時嘗駐征橈仰趨畫㦸方欲叩洪鐘而待教指
墜履以眀恩而疾恙所牽依投不暇伏枕而初慙數蹇
揚帆而竟歎途窮今則潁水政成旋為故事中台位缺
已副急徵風雲将騁於康衢神鬼肯論於宣室輙預提
勃箒先立丘墻雖哲匠掄材固須良木而洪鐘許叩豈
獨兼金謹啓
　　投禮部鄭員外啓
某啓某前月十八日輙以所為惡文上干嚴重㝷嬰疾
劣遂曠門墻伏以皎鏡無私雖容屢照醫門多疾應倦
施功忍隨翔鳥之姿更望不龜之術某滄洲捨釣紫陌
迷塵徒欲信書不能知命道薄而魚腮易曝計疎而鳬
脛難加所以寗戚叩歌不惟長夜魏舒對䇿近至中年
丹霄無獨上之期雙髩有相輕之色而員外芝田養秀
桂苑摛華口裏雌黄旋成故典座中薤白早避風流敢
因誘善之初仰兾嘘枯之便儻一掬華隂之土聊拭蒯
文則數升涇水之泥永依清濟謹啓
　　投永寧李相公啓
某啓某於今月三十日獲遂起居伏以黄闥尊崇雖容
展敬白衣卑賤不敢興言今則輒於隕穫之間聊舉證
明之事晉代則司空試劒漢朝則丞相問牛彼或以頑
滯幽姿或以瘦駑下乘猶能動揺至化感達深仁而况
生禀五常早知恩義跡居十等不至輿臺伏思癸卯年
中維揚城畔謝傅裂土疆之日羊公分節制之時珠履
瑇簪朝盈望府雞香豸角暮出行臺轉輸則萬井魚鹽
統御則九州侯伯當時務重難之際是籌謀閒暇之初
南國佳辰長聞賦詠東山勝賞屢見篇題為教化之笙
鏞作經綸之綵繪所以漢陽計吏得詣軍門厭次狂生
叨䝉客禮憫之以轉蓬之質安之以負米之心進趨獲
奉於麾幢俸入仍資於甘旨其後何武捧詔平陽趣裝
叅佐廨中方虞浪跡新城埭下忽受温言嗟其未了之
身勉以難遷之性且憐色目猶可發揚某是以不揣狂
愚重萌躁妄出則祝趙衰之日永冀流暄入則禱傅説
之星惟希借耀今者風雨得生成之候鑪鎚升鼓鑄之
司郭令軍前潛抽妓樂崔寧城外暗毁池臺登庸之時
序未遥反斾之鎡基已兆若某者族惟單緒藝即中流
旋以佩服殊私緘藏厚旨假昆蟲而禀信指簪履以輸
懐竊以浪逼龍津風催律管魚皆五色禽必九苞揚錦
鬐彩羽之姿俟啟蟄吹葭之便獨某行迷要路坐守窮
株九品班資畧非親舊六街車馬莫接聲塵捫心而一
寸寒灰泣淚而萬行清血良時易失司馬遷猶是再三
知已難逢越石父於焉感激相公儻或俯廻衡柄曲賜
褒稱雖朽蠧不雕則推常理而孤寒無命祇繫洪鈞謹
啓
　　投湖南王大夫啓
某啓某聞元亮苦貧姑求彭澤戴顒多病遂乞海虞苟
物役之是牽亦人情而斯見某族惟卑賤品在下中三
篋亡書幸無漏畧一枝仙桂嘗欲覬覦十年慟哭於秦
庭八舉摧風於宋野近者以調甘軫慮負米嬰心毛義
前賢尚猶奉檄鯫生何者焉可守株勒氣馬以徐廻解
藩羊而適願前使常侍遽憐此志遂以奏官藉俸入於
衡陽専表章於使府雖元瑜書記不足愈風而處士衣
裘未嘗換雪斯亦寃鳥尚思於銜石愚公猶鋭於移山
㝷遇大夫輒夢軒宫吹暄楚嶠手中扇在何必袁宏天
上才髙寧惟公輔間者龍門掌貢馬帳搜遺泉客號咷
只憂寳盡地靈惆悵不覺山空而某適限徐兵逺留吳
㑹不得少将鱗鬛側望風雷指函谷以馳誠遥知氣紫
上蘇臺而送目空羡河清今者輒奉危心來干畫㦸大
夫或俯廻趙印下煦韓灰更於荼藥之中重假勾漏之
便所冀猶縻祿食逺救朝昏跡稍免於屢空心尚期於
妄動百生可卜式占郭泰之龜一字為褒全繫宣尼之
筆謹啓
　　謝崔舎人啟
某啓某鏤冰伎短縁木計踈去年舎人俯念窮迷猥垂
慰薦竟以梁危易折氣俗難醫負麈尾之髙談困龍津
之駭浪雖懐感激長抱憂慚今月八日見某官伏知徳
水廻波重霑涸鮒靈丹減粒已救傷虵當谷鸎刷雨之
秋是海燕窺梁之日豈謂舎人未容祈禱遽賜保明樹
立孤株栽培弱蔓跪聽而淚沾胸臆仰承而背負丘山
而况俗漸輕訛時交勢利或朝遊夕處㦯貴族華宗至
於取事之時與能之際猶須必成桃李方許扶持若某
者跡未及蕭階陳榻之嚴目未覩巢閣棲梧之瑞門寒
於光逸命薄於黔婁縱饒委曲所私其奈纖毫無取必
舎人知其殺青廢業二紀於兹垂白倚門一生顒望乃
施隂徳以慰歸心言念徘徊不知所處謹啓
　　投湖南于常侍啓
某啓某聞淮王鍊跡於真仙含靈盡去鄒子移暄於寒
谷衆卉皆芳豈羽毛可從於霓旌豈凋枿盡闗於葭律
葢以至道無遺於一物殊私必及於羣生某嘗佩斯言
請陳丹懇間者豹藏不穩魚躍無成凂山公啓事之書
累王衍雌黄之口捫天莫及跼地興慚向浮世以傷懐
拊勞生而自喟光隂不駐齒髪漸髙當家貧親老之時
是失路亡羊之日淚将欲盡口不敢開直以非漢代之
簪裾困晉朝之流品物彚雖逃於芻狗孤寒竟䧟於蟲
沙所以仰蟾桂之髙髙恐無仙骨覩魚鬐之斂斂忽有
癡心竊希常侍從來許與之言作此改張之計俾其七
郡與奏一官致之於髯叅短薄之間責之以駑馬鉛刀
之用所冀内資骨肉外罄筋骸但繫受恩何須及第必
若終憐薄伎尚憫前途則科號三篇判稱六部早嘗留
意頗亦逼人将今晨禱祝之詞為異日覬覦之路情雖
可恕僭亦堪誅對膠柱以軫懐願漆身而在此謹啓
　　謝大理薛卿啓
某啓某聞宋濟之困名場空餘坦率唐衢之昇軍宴但
益號咷斯人以當年不偶於良知晩嵗遂成其永憾况
某早将此事以戒前車至願蹉跎年光老大向秦庭而
屢泣抱楚足以頻傷中間輒以所著讒書上干閽吏近
見某官伏知閣下爰哀弱植俯降深仁廻日月於壺中
展方書於肘後欲使徐甲之屍必起蔡經之骨重生仰
嘉音而背若負山承厚旨而身知有翼既容託迹竊敢
興言某動不知機進惟招敗忌王隱之名者虞預暴蘇
秦之過者張儀羣居不出一言彼則謂某矜才傲物痛
飲不逾三爵彼則謂某恃酒凌人何争名競利之埸有
蠧節食苗之類苟非令君側耳於車上中郎注目於亭
間則隨趙軛以長鳴與吳椽而共朽者也謹啓
　　投秘監韋尚書啓
某啓某月日以所著讒書一通寓干閽吏退量僭越伏
積憂惶某聞樊子昭之處屠沽發輝光於許劭郭林宗
之游鞏洛振聲價於符融其後物態乖訛風流委敗下
有自媒之誚上無相汲之由某由是反袂興懐捫心注
恨又安得不屬耳於輿人之論傾懐於長者之談而尚
書以盛名鎮乎當時以盛徳傳乎奕世不趦趄於闒茸
不浮泛於姦回動則致聖主而活蒼生以為已任静則
導冲襟而養和氣以守家聲恭惟大朝屬在吾道若某
者燎薪就學擲楯攻文一則以神氣低凡不足動王侯
之瞻視一則以家門寒賤不足辱卿相之搜揚十年索
米於京都六舉隨波而上下永言浮世堪比多岐所以
覽嵇叔夜之書則伏膺戸外讀張季鷹之傳則大嚼忩
間長恐一旦月桂情衰江蘋思起不得揖兖國山庭之
相不得窺漢朝王佐之才是以重拂塵衣聊希藻鑑倘
尚書以孺子可教則随洛下之書生倘尚書以斯人若
狂則訪江東之釣叟靈蓍神蔡惟禱所從謹啓
　　上太常房博士啓
某啓某前月二十五日以所著讒書一通上獻近見某
官某乙伏承博士曲垂題品俯及孤危某聞孫陽以一
顧之恩騏驥不為駑馬宣父以一言之重夷齊不作餓
夫苟吾道之未亡量斯人而何逺某也爇薪就學閲市
成功偶不自量因思妄動捨五湖之髙蹈事九陌之窮
途為良工不度之才為要路不容之物所以嵇康奏樂
忿魑魅以爭光劉子營生奈鬼神之相笑那言不幸一
至於斯恭惟咸通之初大中之末故荆南余正字以博
士為軒鏡庖刀今渭北徐端公以博士為靈蓍神蔡但
言薄伎合在殊私其後某則困躓於龍津博士則徊翔
於鴛侣雖心祈目禱不忘斯須而天上人間慿何訊問
寧知此日屬在眀恩豈一旅人之遭遇有時而二作者
之語言斯中永為負荷適足憂慚况復風訛俗敗之初
轍亂旗奔之際講學則衛刀削樹論文則嬴火燒人家
家無相保之心處處有自媒之口而博士獨持大斾髙
坐危城招既散之師徒復已亡之土地顧兹隆替尤屬
尊嚴某也雖賦命以多奇或因人而成事願将所贄以
賀眀時謹啓
　　投鹽鐵裴郎中啓
某啓某聞大道五千所制者莫先於躁浮生七十所傷
者莫甚於情某所以反袂興嗟支頥浩歎顧兩端而若
是持萬緒以奚歸爰念髫年即偕時軰胸中馬駿握内
虵靈入公孫龍之闗不惟逞辯叱東方朔之御且欲獻
書其後濩落單門蹉跎薄命路窮鬼謁天奪人謀營生
則飽少於饑求試則落多於上東經海嶠受下館於諸
侯西出劔門泣危途於丞相光景但銷於杯杓貨財不
入於槖装傳書而黄耳增勞久客而黑貂兼敝間者郎
中丹青演潤咳唾成音薦光逸之材以地寒為累舉仲
宣之賦以體弱見遺既興奔北之懐因指在東之念江
夏則舖名池口毗陵則堰號銅墩皆有主張以生鹽米
郎中倘或言泉晚浹未忘淘灑之功譚柄時廻别借齒
牙之助俾得内資柔滑外救困窮然後驅淮隂入趙之
師更謀背水整秦将渡河之卒重議焚舟目禱心祈言
狂意廹其餘罪戾不敢逭逃謹啓
　　投蘄州裴員外啓
某啓某月六日輙以所著讒書一通貢於客次遂歸逆
旅載軫危途必恐員外以某姓氏單寒精神鈍滯汩在
衆人之下遺於繁務之中某懐璧滄江壯年見志仲舒
養勇何啻三年安世補亡寧惟一篋其後因從計吏遂
混時人憤龍尾以不燋念魚腮之屢曝嵇康骨俗徒矜
養性之能李廣數奇豈是用兵之罪人徃難問天髙不
言去年牽廹旨甘留連江徼雖傷弓之鳥誠則惡弦食
堇之蟲未能忘苦所以逺辭蝸舎來謁龍門黍谷棠隂
方諧志願荷衣蕙帶不奈風霜負所業以長嗟向良工
而有喟昔也松苗各性已知難進之由今則火木相生
未測自焚之理謹啓
　　投同州人楊尚書啓
某啓某聞足厯屠門尚能大嚼力疲吳坂亦解長鳴而
况覩棠隂教化之原入黍谷暄和之景苟不能自提由
瑟直犯孔牆則其人生為無益之徒死作無知之鬼某
譙鄉賤族釣瀬遺氓鉅下二卿素非朋執於陵一叟或
與交游偶然䝉郭泰之言歘爾厲蘇秦之志遂得麥漂
風雨門長萊蒿來慕題橋因吟入洛三秋旅寓身居計
吏之先萬里徒行家匪大夫之後孰謂九街浪濶雙闕
雲浮姜維之膽有破時李陽之拳無下處由是潛傷鮒
轍暗泣牛衣賈誼長纓雖猶自運張儀健舌亦擬何為
前窺而四海清平内顧而一身流落輒復徘徊鄭驛睥
昵秦醫敢言畫虎之勤但有傷蛇之望謹啓
　　河中辭令狐相公啟
某啟某聞歌者不繫聲音惟思中節言者不期枝葉所
貴達情苟抑揚之理或差則流誕之辭亦棄而况委病
鵲門之下窺光龍燭之前上方於趙臺遭逢下比于陸
機榮顯雖倜儻不侔于二子而輝華敢讓于伊人今則
住踰負嶽之蚊去竊戀軒之馬輙復重將越調更唱燕
臺以為京兆王章三冬有淚淮隂韓信一飯無門惟憂
委骨窮塵敢望橫戈要路加以輕蹄逸軌猶祈公子王
孫同窺萬頃波瀾各有一時顔色而某短袖難舞危條
易風禱祠則天或未從號泣則人皆不弔由是飾裝増
歎攬策興嗟指棨㦸以凝神望爐鎚之借便雖琳瑯杞
梓盡歸梁棟之間而藻荇蘋蘩亦戀潢渟之内殷函軫
念劉紙懸緘無言誓天有死銘德謹啟
　　投鄭尚書啟
某啟某前月某日輙以所為䜛書一通貢于客次尚書
俯憐羇旅遽賜霑濡既受厚恩則宜前去然而疆境有
牽於感慨風煙或軫於追思所以公子亭邊重嘘懦氣
侯嬴闗畔再轉危腸何昔時有殉義之人而今日無死
恩之士輒復更彈馮鋏上指膺門某也江左孤根闗中
滯氣強學早亡其皮骨趨時久困於風塵福星不照於
命宫旅火但焚於生計徘徊末路惆悵危途覽八行之
詔書空仰聖人在上詠五言之章句未知游子何之興
言而㡬至銷魂掩袂而自然流涕尚書藴稷契臯䕫之
事業負尼軻遷固之文章入則藻鏡冰壺品量人物出
則油幢瑞節控御山河固已藏雷於伺蟄之時待夣於
驅羊之際苟有一物未登其所一夫不遂其懐亦宜上
下聰眀旁揺憫惻倘或王衍之雌黄借潤仲尼之日月
廻光則其人也三千里之别離免為虚滯十五年之勤
苦永有所歸發自門闌百生知感謹啓
　　謝刑部蕭郎中啓
某啓某伏以内揣荒蕪早乖投獻近者某官曲傳尊旨
伏䝉郎中賜及巻紙令寫近詩捧對憂榮莫知所處某
利非楚鐡鈍甚燕錐濩落危根低摧壮節藏寳之功夫
不至屠龍之事業愈踈爰自南國辭耕東堂奉貢劔迷
船畔膠在柱間靡旗而何啻再奔繞樹而豈惟三帀所
以騷人避熱不忘吹虀𤣥客求聞長憂葢醤姑息於輿
臺之類殷勤於閽侍之徒而猶徃徃拒闗時時毁櫝豈
謂郎中俯敦吾道欲揠頽波不憚客嘲先從隗始寓剡
藤而下授指巴句以旁徴榮異當年事殊近俗而况風
流漸泯翰墨難言别路萬般中堂千里雖欲壊虞卿之
履詎肯動心哭羊陟之門何曾留意復安有對紛華而
輟玩叩寂寞以搜遺因使斯文亦歸清鑒揣厚旨而時
猶可待荷殊私而力欲不任寧惟𤣥晏吟時空增紙價
兼冀武卿窺後免逐灰寒謹啓
　　謝屯田全郎中啓
某啓某揣摩不至蹇剥無圗爰自畫虎貽譏掇蜩逞傴
軛軻於風塵之際流離於灰管之間雖瀝膽隳肝竟将
誰訴而煎皮熬骨終不自明已甘與物浮沈隨波上下
今月某日見某官伏知郎中玉壺委鑑金口開譚驅雲
於道士梁間校籍於真官筆下欲使餘杭羙酒必醉蔡
經崑嶠仙桃先霑曼倩承吉兆而心神駭越對嘉音而
涕泗縱横某散拙非才牽纒失計通衢十二惟敝黑貂
故里三千但勞黄耳欲索身而莫可将問路以愈迷若
非郎中暖律旁吹和風外扇擢之於枯荄之側致之於
芳英之中則蝶舞鶯啼空緘永恨春来秋去便過此生
謹啓
　　辭宣武鄭尚書啓
某啓某聞鄭思農之東去綘紗感深吾道謝記室之西
辭朱邸戀切所知雖定名之分則殊而懐徳之心不異
其有棲羸樂廐養病醫門海鷰辭巢即摧萍影林烏繞
樹忽軫蓬心又安得下棄席於詩人感崩波於行客某
也風塵下物天地中材光逸門寒無因自進揚雄口吃
徒欲解嘲屬者尚書置驛恩寛敦風志大孔文舉之干
元禮既忝登門徐孺子之謁陳蕃俄䝉下榻淹延館宇
荏苒春秋稻粱有異於他人觴豆時陪於下客那言此
際遽愴離聲背重徳於丘山揖紅塵於道路緬懐今日
杳不勝情加以貢部傷心名場落羽獸因鬭困羊以多
亡前瞻既倦於吹虀内顧徒悲於求劔昔也來慚賦雪
謬稱梁苑之遊今則去類乞師已抱秦庭之哭倚征輪
而悵望指斷鞭以夷猶尚書倘或仙客壺中旁均日月
山公啓裏别借篇題無令一葉先秋遂致滿堂垂泣捨
此丹須九轉桃指千年天也如何時乎不再謹啓
　　謝湖南于常侍啓
某啓某今月十九日已至界首回望旌棨涕泗不任某
荘櫟麤疎廋膏昏鈍不能量力嘗為干名隨貢部以悽
惶将憐十上㸔時人之顔色豈止一朝進則刺滅許都
退則歌終漢壘地雖至公人莫肯用忘執㸑以無由假
隣光而不得常侍獨於此際䧏以深仁奏仇覽之官資
近陳遵之尺牘福由無妄榮亦何酬近者以江表嵗饑
吳中力困旨甘既闕晨夕繋懐常侍不顧人言将逾事
例給使府留州之物代衡陽計嵗之資俾以東歸救其
悽旅蔡澤北遊之日缾甑不存陸生南返之年槖装皆
滿聊将自衒麤可諱窮但以感切違梁情深去魯辭畫
㦸而心猶似醉上孤舟而淚始如流葢以非故舊之由
緣無強近之慰藉秪因奨善便與致身如某之孤賤者
則多似某之遭逢者則少以兹自誓安可蹔忘今則尚
有廻期猶寛旅思石尤風定橋口浪衰展片席以髙飛
指重湖而直過地名北渚長牽楚客之心水到東湖敢
忘湘波之色謹啓
　　謝江都鄭長官啓
長官鏤筆才清探驪價重因循世態放蕩宦遊劇談以
雞肋况時偶對以馬曹當職而自黄塵北望翠輦南廵
張掾投簪雖離齊邸陶公染翰本慟晉朝於半郊半郭
之中有一詠一觴之趣為謀甚逸所得何多芳草逺山
纔供掇拾晴晹媚景别受指撝登臨則光祿寒山悲歎
則雍丘眀月慿何徑隧逹此津涯某海曲迷聲夀陵忘
步蛇虚畫足鵠不中心将風霜委地之姿值兵革淊天
之日正平刺滅屢窘輿臺叔夜燈殘頻逢鬼魅梁苑之
舊游永已鄴都之作者寂然豈謂長官獨好斯文仍流
散地牙絃久絶秦缶增慙那言吾道陵遲獨見騷人風
骨牽牛不暇希驥莫從輒敢効彼蠅頭騰于魚網保持
所切已髙黄絹之名傳寫可知旋長烏孫之價謹啓
　
　
　
　
　
　
　
　
　
　羅昭誎集巻六
欽定四庫全書
　羅昭諫集巻七
　　　　　　　　　　　　　唐　羅隱　撰
　雜著
　　説天雞
徂氏子不得父術而得雞之性焉其父畜養者冠距不
舉毛羽不彰兀然若無飲啄意洎見敵則他雞之雄也
伺晨則他雞之先也故謂之天雞徂氏死傳其術於子
且反先人之道非毛羽彩錯觜距銛利者不與其棲無
復問向時伺晨之儔見敵之勇峩冠髙步飲啄而已吁
道之壊矣有是夫
　　風雨對
風雨雪霜天地之所權也山川藪澤鬼神之所伏也故
風雨不時則嵗有饑饉霜雪不時則人有疾病然後禱
山川藪澤以致之則風雨雪霜果為鬼神所有也眀矣
得非天之髙不可以自理而寄之山川地之厚不可以
自運而慿之鬼神苟祭祀不時則饑饉作報應不至則
疾病生是鬼神用天地之權也而風雨雪霜為牛羊之
本矣復何嵗時復何人民為是以大道不旁出懼其弄
也大政不問下懼其偷也天欲其言
　　荆巫
荆楚人滛祀者舊矣有巫頗聞於鄉閭其初為人祀也
筵席㝷常歌迎舞将祈疾者健起祈嵗者豐穣其後為
人祀也羊猪鮮肥清酤滿巵祈疾得死祈嵗得饑里人
忿焉而思之未得適有言者曰吾昔游其家也其家無
甚累故為人祀誠心罄乎中而福亦應乎外其胙必散
之其後男女蕃息焉衣食廣大焉故為人祀誠不得罄
于中而神亦不歆乎外其胙且入其家是人非前聖而
後愚葢牽于心而不暇人耳以一巫用心尚爾况異于
是者乎
　　英雄之言
物之所以有韜晦者防乎盗也故人亦然夫盗亦人也
冠履焉衣服焉其所以異者退譲之心貞亷之節不恒
其性耳視玉帛而取者則曰牽於饑寒視家國而取者
則曰救彼塗炭牽於寒饑者無得而言矣救彼塗炭者
則宜以百姓心為心而西劉則曰居宜如是楚籍則曰
可取而代噫彼必無退譲之心貞亷之節葢以視其靡
曼驕崇然後生其謀耳為英雄者猶若是况常人乎是
以峻宇逸游不為人之所取者鮮矣
　　辯害
虎豹之為害也則焚山不顧野人之菽粟蛟蜃之為害
也則絶流不顧漁人之釣網其所全者大所去者小也
順大道而行者救天下者也盡規矩而進者全禮義者
也權濟天下而君臣立上下正然後禮義生焉力不能
濟於用而君臣上下之不正雖抱空器奚所施設是以
佐盟津之師焚山絶流者也扣馬而諫計菽粟而顧釣
網者也於戲
　　漢武山呼
人之性未有生而侈縱者苟非其正則人能壊之事能
壊之物能壊之雖貴賤則殊及其壊一也前後左右之
諛佞者人壊之也窮遊極觀者事壊之也發于感寤者
物壊之也是三者有一于是則為國之大蠧孝武承富
庶之後聽左右之説窮遊觀之靡乃東封焉葢所以祈
其身而不祈其嵗時也由是萬歳之聲發于感悟然後
踰遼越海勞師弊俗以至於百姓困窮者東山萬嵗之
聲也以一山之聲猶若是况千口萬舌乎是以東封之
呼不得以為祥而為英主之不幸
　　子髙之讓
有挈其大而舉其髙以授人者彼則曰隘矣哉挈而舉
者曰以吾所得之廣大曾不若彼人之心又安可以施
于彼乎于是退而悸慄不敢以所得為有伯成子髙讓
禹者非所以小黄屋之尊也夫安九州之大據兆人之
上身得意遂動適在我鮮有不以荒怠自放者子髙且
欲狹禹之心而謹其取也故讓之厥後有卑宫菲食之
政
　　䝉叟遺意
上帝既剖混沌氏以支莭為山嶽以腸胃為江河一旦
慮其掀然而興則下無生類矣於是孕銅鐵於山澤滓
魚鹽於江湖俾後人攻取之且将以苦混沌之靈而致
其必不起矣嗚呼混沌氏則不起而人力憚焉
　　廣陵妖亂志
髙駢末年惑於神仙之説吕用之張守一諸葛殷等皆
言能役使鬼神變化黄白駢酷信之遂委以政事用之
等援引朋黨恣為不法其後亦慮多言者有所洩漏因
謂駢曰髙真上聖要降非難所患者學道之人真氣稍
虧靈貺遂絶駢聞之以為信然乃謝絶人事屏棄妾媵
賓客将吏無復見者有不得已之故則遣人洗浴齋戒
詣紫極宫道士祓除不祥謂之解穢然後見之拜起纔
終已復引出自此内外壅隔紀綱日紊用之等因大行
威福傍若無人嵗月既深根蔕遂固用之自謂磻溪真
君張守一是赤松子諸葛殷稱将軍有一蕭勝者謂之
秦穆公附馬皆云上仙遣來為令公道侣其鄙誕不經
率皆如此江陽縣前一地祇小廟用之貧賤時常與妻
寓止巫舎凡所動静禱而後行及得志謂為𠖇助遂修
崇之廻廊曲室粧樓寢殿百有餘間土木工飾盡江南
之選每軍旅大事則以少牢祀之用之守一皆云神遇
駢凡有宻請即遣二人致意焉中和元年用之以神仙
好樓居請於公廨邸北跨河為迎仙樓其斤斧之聲晝
夜不絶費數萬緡半嵗方就自成至敗竟不一遊扄鐍
儼然以至灰燼是冬又起延和閣於大㕔之西凡七間
髙八丈皆飾以珠玉綺忩繡户殆非人工每旦焚名香
列異寳以祈王母之降及師鐸亂人有登之者於藻井
垂蓮之上見二十八字云延和髙閣上干雲小語猶疑
太乙聞燒盡降真無一事開門迎得畢将軍此近詩妖
也用之公然云與上仙來徃每對駢或叱咄風雲顧揖
空中謂見羣仙來徃過於外駢隨而拜之用之指畫紛
紜畧無媿色左右稍有異論則死不旋踵矣見者莫測
其由但搏膺不敢出口用之忽云后土夫人靈仇遣使
就某借兵馬并李筌所撰太白隂經駢遽下兩縣萃百
姓葦席數千領畫作甲馬之状遣用之於廟庭燒之又
以五綵牋寫太白隂經十道置於神座之側又於夫人
帳中塑一緑衣年少謂之韋郎廟成有人於西廡棟上
題一長句詩曰四海干戈尚未寧謾勞淮海寫儀形九
天𤣥女猶無信后土夫人豈有靈一帶好雲侵鬢緑兩
行巖岫拂眉青韋郎年少躭閒事案上休㸔太白經好
事者競相傳誦是嵗詔於廣陵立駢生祠并刻石頌差
州人採碑材於宣城及至楊子縣用之一夜遣人密以
健牯五十牽至州南鑿垣架濠移入城内及明柵緝如
故因令楊子縣申府昨夜碑石不知所在遂懸購之至
晩云被神人移置街市駢大驚乃於其傍立一大木柱
上以金書云不因人力自然而至即令兩都出兵仗鼓
樂迎入碧筠亭至三橋擁閙之處故埋石以礙之偽云
人牛拽不動駢乃硃篆數字貼於碑上須臾去石乃行
觀者互相謂曰碑動也識者惡之明日楊子有一村嫗
詣知府判官陳牒云夜來里胥借耕牛牽碑悞損其足
逺近聞之莫不絶倒比至失守師鐸之衆竟自壊墉而
進常與丞相鄭公不叶用之知之忽曰適得上仙書宰
執之間有隂圗令公者使一俠士來夜當至駢驚悸不
已問計於用之用之曰張先生少年時嘗學斯術於深
井里聶夫人近日不知更肯為之否若有但請此人當
之無不虀粉者駢立召守一語之對曰老夫久不為此
戲手足生疎然為令公有何不可及期衣婦人衣匿於
别室守一寢於駢卧内至夜分擲一銅鐵於階砌之上
鏗然有聲遂出皮囊中彘血灑於庭户簷宇間如格鬭
之状明日駢泣謝守一曰䝉仙公再生之恩真枯骨重
肉矣乃躬輦金玉及通天犀帶以酬其勞又有蕭勝者
亦用之黨也納五百金賂於用之用之曰爾何欲曰欲
得知塩城監耳乃見駢為求知塩城監駢以當任者有
績與奪之間頗有難色用之曰用勝為塩城者不為勝
也昨得上仙書云有一寳劍在塩城井中須一靈官取
之以勝上仙左右人欲遣去耳駢俛仰許之勝至監數
月遂匣一銅匕首獻於駢用之稽首曰此北帝所佩者
也得之則百里之内五兵不敢犯駢甚異之遂飾以寳
玉常置座隅時廣陵久雨用之謂駢曰此地當有火災
郭邑之間悉合火燼近日遣金山下毒龍以少雨濡之
自此雖無大段燒爇亦未免小小驚動也於是用之每
夜密遣人縱火荒祠壊宇無復存者駢嘗授道家秘法
用之守一無增焉因刻一青石如手板状隱起龍蛇近
成文字玉皇授白雲先生髙駢潛使左右置安道院香
几上駢見之不勝驚喜用之曰玉皇以令公焚修功著
特有是命計其鸞鶴不久當降某等此際謫限已滿便
應得陪幢節同歸真境也他日瑶池席上亦是人間一
故事言畢歡笑不已遂相與登延和閣命酒肴極歡而
罷後於道院庭中刻木為鶴大如小駟覊轡中設機棙
人或逼之奮然飛動駢嘗羽服跨之仰視空濶有飄然
之思矣自是嚴齋醮鍊金丹費耗資財動逾萬計日居
月諸竟無其驗
吕用之鄱陽安仁里細民也性桀黠畧知文字父璜以
貨茗為業來徃於淮浙間時四方無事廣陵為歌鐘之
地富商大賈動逾百數璜眀敏善酒律多與羣商遊用
之年十二三其父挈行既慧悟事諸賈皆得歡心時或
整履揺箑匿家與奴婢等居數嵗璜卒於家乾符初羣
盗攻剽州里遂他適用之既孤且貧其舅徐魯仁賙急
之嵗餘通於魯仁室為魯仁所逐因事九華山道士牛
𢎞徽𢎞徽自謂得道者也用之降志師之傳其驅役考
召之術𢎞徽既死用之復客於廣陵遂縠巾布褐用符
藥以易衣食嵗餘丞相劉公節制淮左有蠱道寘法者
逮捕甚急用之懼遂南渡時髙駢鎮京口召致方伎之
士求輕舉不死之道用之以其術通於客次逾月不召
詣渤海親人俞公楚公楚奇之過為儒服目之曰江西
吕廵官因間薦於渤海及召試公楚與左右附㑹其術
得驗㝷署觀察推官仍為制其名因字之曰無可言無
可無不可也自是出入無禁初専方藥香火之事眀年
渤海移鎮用之固請戎服遂署右職用之素負販久客
廣陵公私利病無不詳熟鼎竈之暇妄陳時政得失渤
海益奇之漸加委仗先是渤海舊将有梁纉陳拱馮綬
董僅公楚歸禮日以疎退渤海至是孤立矣用之乃樹
置私黨窺伺動息有不可去者則厚以金寳悦之左右
羣小皆市井人見利忘義上下相䝉大逞妖妄仙書神
符無日無之更迭唱和罔知愧耻自是賄賂公行條章
日紊煩刑重賦率意而為道路怨嗟各懐亂計用之懼
有竊發之變因請置廵察使採聽府城密事渤海遂承
制授御史大夫充諸軍都廵察使於是召募府縣先負
罪停廢胥吏隂狡凶狠者得百許人厚其官傭以備指
使各有十餘丁縱横閭巷間謂之察子至於士庶之家
呵妻怒子密言隱語莫不知之自是道路以目有異已
者縱謹静端黙亦不免其禍破滅者數百家将校之中
累足屏氣焉
髙駢嬖吏諸葛殷妖人吕用之之黨也初自鄱陽将詣
廣陵用之先謂駢曰玉皇以令公久為人臣機務稍曠
獲譴於時君輒遣左右一尊神為令公道中羽翼不久
當降令公善遇欲其不去亦可以人間優職縻之眀日
殷果來遂巾褐見駢於碧筠亭妖形鬼態辯詐蜂起謂
可以坐召神仙立變寒暑駢莫測也俾神靈遇之謂之
諸葛将軍也每從容酒席間聽其鬼怪之説則盡日忘
倦自是累遷鹽鐵劇職聚財數十萬緡其兇邪隂狡用
之蔑如也有大賈周師儒者其居處花木樓榭之奇為
廣陵甲第殷欲之而師儒拒焉一日殷謂駢曰府城之
内當有妖起使其得志非水旱兵戈之匹也駢曰為之
奈何殷曰當就其下建齋壇請靈官鎮之殷即指師儒
之第為處駢命軍候驅出其家是日雨雪驟降泥淖方
盛執事者鞭撻廹蹙師儒携挈老㓜匐匍道路觀者莫
不愕然殷遷其族而家焉殷足先患風疽至是而甚每
一躁癢命一青衣交手爬搔血流方止駢性嚴潔甥姪
軰皆不得侍坐唯與殷欵曲未嘗不廢寝忘餐或促膝
密坐同杯共器遇其風疽忽發即恣意搔捫指爪之間
膿血沾染駢與之飲啗曾無難色左右或以為言駢曰
神仙多以此試人汝軰莫介意也駢前有一犬子每聞
殷腥穢之氣則來近之駢怪其馴狎殷笑曰某常在大
羅宫玉皇前見之别來數百年猶復相識其虚誕率多
如此髙虞常謂人曰爭知不是吾滅族寃家也殷性躁
虐知楊州院來兩月官吏數百人鞭背殆半光啟二年
偽朝授殷兼御史中丞加金紫及城陷竄至灣頭為邏
者所擒腰下獲黄金數斤通天犀帶兩條既縛入城百
姓聚觀交唾其面㝷撮其髩髪頃刻都盡獄具刑于下
馬橋南杖至百餘絞而未絶㑹師鐸母自子城歸家經
過法所遂扶起避之復蘇於橋下執朴者㝷以巨木踣
之騶殿過决罰如初始殷之遇也驕暴之名㝷布於逺
近其族人競以謙損戒殷殷曰男子患於不得遂志既
得之當須富貴自處人生寧有兩遍死者至是果再行
法及棄屍道左為讐人剜其目斷其舌兒童軰以瓦礫
投之須臾成峯
吳堯卿者家於廣陵初傭保於逆旅善書記因出入府
庭遂聞於縉紳始為塩鐵小吏性敏辯事之利病皆心
記口調悦人耳目故丞相李蔚以其能首任之髙駢因
署堯卿知泗州院兼判國監㝷奏為刺史制命未行㑹
軍變復歸廣陵頃之知浙西院數月而罷又知揚州院
兼𣙜糴使偽朝授堯卿御史大夫堯卿託附權勢不問
貴賤苟有岐路縱厮養軰必斂袵以金玉餌之微似失
勢雖素約為死交則相對終日不復與言趨利背義如
此權貴無不以賄賂交結之故不離淮泗僭竊朱紫塵
汚官省三數年間盗用塩鐵錢六十萬緡時王􁯷知兩
使務局下堯卿獄将窮其事為諸葛殷所保持獲全及
城陷軍人識是堯卿者咸請㗖之畢師鐸不許夜令堯
卿以他服而遁至楚州遇變為讐人所殺棄屍衢中其
妻以紙絮葦棺斂之未及就壙好事者題其上云信物
一角附至阿鼻地獄請去斜封送上閻羅大王時人以
為笑端
　
　
　
　
　
　
　
　
　
　
　
　羅昭諫集巻七
欽定四庫全書
　羅昭諫集巻八
　　　　　　　　　　　　　唐　羅隱　撰
　兩同書
　　貴賤第一
夫一氣所化陽尊而隂卑三才肇分天髙而地下龜龍
為鱗介之長麟鳳處羽毛之宗金玉乃土石之標芝松
則卉木之秀此乃貴賤之理著之於自然也龜龍有神
靈之别麟鳳有仁愛之異金玉有鑑潤之奇芝松有貞
秀之姿是皆性禀殊致為衆物之所重也然則萬物之
中唯人為貴人不自理必有所尊亦以眀聖之才而居
億兆之上也是故時之所賢者則貴之以為君長才不
應代者則賤之以為黎庶然處君長之位非不貴矣雖
位力有餘而無徳可稱則其貴不足貴也居黎庶之内
非不賤矣雖貧弱不足而有道可採則其賤未為賤也
何以言之昔者殷紂居九五之位孔子則魯國之逐臣
也齊景有千駟之饒伯夷則首陽之餓士也此非不尊
卑道阻飛伏理殊然而百代人君競慕孔夷之義三尺
童子羞聞紂景之名是以貴賤之途未可以窮達論也
故夫人主所以稱尊者以其有徳也苟無其徳則何以
異於萬物乎是故眀君者納陛軫慮旰食興懐勞十起
而無疲聽八音而受諫葢有由矣且崆峒髙卧黄軒致
順風之請潁水幽居帝堯發時雨之讓夫以鰥夫獨善
之操猶䧏萬乘之尊况天子厚載之恩而為百姓所薄
者哉葢不患無位而患徳之不修也不憂其賤而憂道
之不篤也易曰聖人之大寳曰位何以守位曰仁苟無
其仁亦何能守位乎是以古之人君乾乾而夕惕豈徒
為名而已哉實恐墜聖人之大寳辱先王之餘慶也故
貴者榮也非有道而不能居賤者辱也雖有力而不能
避也苟以修徳不求其貴而貴自求之苟以不仁欲離
其賤而賤不離之故昔虞舜處於側陋非不微矣而鼎
祚肇建終有揖讓之美夏桀親御神器非不盛矣而萬
姓莫附竟罹放逐之辱古公避難而遷居豈求其貴也
行未輟䇿邑成岐下胡亥笑堯禹之陋豈樂其賤也死
不旋踵地分灞上夫以虞舜之微非有穀帛之利以悦
於衆也夏桀之盛非無戈㦸之防以禦於敵也古公之
興非以一人之力自強於家國也胡亥之滅非以萬乘
之尊願同於黔首也貴者愈賤賤者愈貴求之者不得
得之者不求豈皇天之有私惟徳佑之而已矣故老氏
曰道尊徳貴其是之謂乎
　　強弱第二
夫強不自強因弱以奉強弱不自弱因強以禦弱故弱
為強者所伏強為弱者所宗上下相制自然之理也然
則所謂強者豈壮勇之謂耶所謂弱者豈怯懦之謂耶
盖在乎有徳不在乎多力也何以言之夫金者天下之
至剛也水者天下之至柔也金雖剛矣折之而不可以
續水雖柔矣斬之而不可以斷則水柔能成其剛金剛
不輟其弱也故晏嬰侏儒耳齊國之宰臣甘羅童子耳
秦國之良相僑如大人也魯人樁其喉矣長萬壮士也
宋華醢其肉矣晏嬰身短不過人此非不懦矣甘羅年
未弱冠此非不㓜矣僑如大可専車此非不壮矣長萬
力能抉革此非不勇矣然則僑如長萬智不足以全身
晏嬰甘羅謀可以制一國豈非徳力有異強弱不同者
歟由是乾以剛健終有亢極之悔謙以卑下能成光大
之尊則其致也然夫所謂徳者何唯慈唯仁矣所謂力
者何且暴且勇耳苟以仁慈則天地所不違鬼神将來
舎而况於邇乎苟以暴武則九族所離心六親所側目
而况於逺乎是故徳者兆庶之所頼也力者一夫之所
恃也矜一夫之用故不可得其強乘兆庶之恩故不可
得其弱是以紂能索鐵天下懼之如虎狼堯不勝衣天
下親之如父母然虎狼雖使人懼之豈可言虎狼強於
人耶父母能令子親之豈可言父母弱於子耶則強弱
之理固亦眀矣是以古之眀君道濟天下知衆心不可
以力制大名不可以暴成故盛徳以自修柔仁以禦下
用能不言而信洽垂拱以化行将見八極歸誠四方重
譯豈徒一邦從服百姓與能而已哉嗟乎古之暴君驕
酷天下捨徳而任力忘已而責人壮可行舟不能自制
其嗜慾材堪舉鼎不足自全其性靈至令社稷為墟宗
廟無主永為後代所笑豈獨當時之弱乎悲夫老氏曰
勝人者有力自勝者強其是之謂乎
　　損益第三
夫萬姓所頼在乎一人一人所安資乎萬姓則萬姓為
天下之足一人為天下之首也然則萬姓衆矣不能免
塗炭之禍一人尊矣不能逃放戮之辱豈失之於足實
在於元首也夫以水動萍移風行草偃處唐虞之代則
比屋可封居桀紂之朝則比屋可戮夫天下者豈賢於
彼而愚於此易於上而難於下哉葢人君有所損益也
然則益莫大於主儉損莫大於君奢奢儉之間乃損益
之本也且夫日月者天下之至眀也然猶有不及之處
爾其儉主之理則天下無為天下無為則萬姓受其賜
其於日月亦已大矣豺狼者天下之至害也然猶有不
傷之所爾其奢君之理則天下多事天下多事則萬姓
受其毒其於豺狼亦已甚矣是故古先聖君務修儉徳
土階茅宇綈衣麤裘捨難得之貨掊無用之器薄賦斂
省徭役損一人之愛好益萬人之性命故得天下歡娱
各悦其生矣古先暴主志在奢淫瑶臺象箸錦衣玉食
購難得之貨斵無用之器厚賦斂煩徭役益一人之愛
好損萬人之性命故使天下困窮不畏其死矣夫死且
不畏豈得畏其亂乎生且是悦豈不悦其安乎故人安
者天子所以得其安也人亂者天子所以罹其亂也人
主欲其已安而不念其人安恐其人亂而不思其已亂
此不可謂其智也且夫剖腹啗口不足謂其美也温踵
動心不足謂其勞也夫心口所以存者為其踵腹也腹
之且剖豈異口之剖耶踵之且温豈異心之温耶故人
主所以稱至尊者徒以有其人也人且共益則君孰與
其損哉人且共損則君孰與其益哉是故損已以益物
者物既益矣而物亦益之堯舜所以成其上聖克保耆
頥之夀也益已以損物者物既損矣而物亦損之癸辛
所以陷其下愚自取誅逐之敗也是則彼之自損者豈
非自益之道歟此之自益者豈非自損之道歟損益之
道固亦眀矣嗟夫性命者至重之理也愛好者不急之
事也今我捨一身之不急濟萬姓之至重不言所利廣
遂生成永居南嶽之安常有北辰之政則普天率土孰
謂我損乎夫以嗜慾無厭貪求莫止士饑糟糗犬馬餘
其粟肉人衣皮毛土木榮其錦罽崇虛䘮實捨利取危
枳棘生於梗途鯨鯢遊於沸海則九州四域孰為益乎
故老氏曰天之道損有餘補不足其是之謂歟
　　敬慢第四
逺古之道人心混沌不殊於草木取類於羽毛後代聖
人乃導之以禮樂教之以仁義然後君臣貴賤之制坦
然有章矣然則禮之所先莫大乎敬禮之所弊莫甚於
慢故以敬事天則神降以敬理國則人和以慢事天則
神欺以慢理國則人殆下之不敬則不足以奉君上之
不敬則不足以御臣是以地中有山大易發謙尊之旨
海下有水老氏著谷王之喻相䑕有體風詩刺其失儀
飛鳥能言古人記其無禮則敬慢之間美惡殊致是故
眀主之於天下也設壇授将側席求賢賁束帛於丘園
降安車於途巷故得真龍就位振鷺來庭天下榮之願
從其化也昧主之於天下也披裳接士露髪朝人視賢
良若草芥比黎庶為豕畜是以白駒投谷飛鴻逝雲天
下惡之願逃其耻也然夫敬人者不必自賤葢欲用其
人也慢人者不必增貴適足怨其人也何以言之昔文
侯式干木之閭昭王築郭隗之館故得羣才畢至駿足
攸歸何則以敬之所致也齊桓有葵丘之驕漢祖輕過
趙之罵故有諸侯不附大臣搆逆何則以慢之所致也
然夫向之所敬者豈徒敬人而已哉葢以自敬也向之
所慢者豈徒慢人而已哉葢以自慢也故敬一人則千
萬人悦慢一人則千萬人怨皆欲知好人之敬而不知
行其所以敬皆欲知惡人之慢而不知去其所以慢此
猶南望以求燕北行以適越誠有不可得也且夫人主
者天下之表也行書國策言記史官有一善若慶雲之
浮輝天下之所欣賀有一惡若朝日之帶蝕天下之所
傷嗟不可類於匹夫不慎其敬慢也故人問田子方曰
富貴者驕人貧賤者驕人乎子方曰諸侯而驕人則失
其國大夫而驕人則失其家貧賤者行不合道言不合
同則去之楚越若脱敝屣奈何同之是以虎豹墜谷頓
為虀粉螻蟻随風無傷絲髪輕重之理不同年而語也
故周公文王之子握吐為勞馭者晏嬰之僕驕矜自若
豈非君子小人之道敬慢殊途者乎夫尺蠖求伸亦因
其屈鷙鳥将撃必先以卑以貴下賤大得人也故老氏
曰後其身而身先其是之謂歟
　　厚薄第五
夫大徳曰生至貴唯命故兩臂重於四海萬物少於一
身雖禀精神於天地託質氣於父母然亦因於所養以
遂其天理也且夫松栢者有凌雲之操也若壅之以糞
壤沃之以鹹流則不及崇朝已見其憔悴矣氷雪者無
逾時之堅也若藏之於隂井庇之以幽峯則苟渉盛夏
未聞其消解也夫松栢之性非不貞矣終以速朽氷雪
之性非不液矣竟以遐延此二者豈天使之然哉良以
養之所致也况夫人者異乎松栢之永矣養之失其所
則安可以不朽乎豈徒氷雪之倐忽也養之得其道則
安可以不延乎故夀之有長短由養之有厚薄也悲夫
飲食男女者人之大欲存焉人皆莫不欲其自厚而不
知其厚之所以薄也人皆莫不惡其為薄而不知薄之
所以厚也何以言之昔信陵孝恵縱長夜之娱淫酒色
之樂極情肆志此非不自厚也然卒逢夭折之痛自殞
於泉壠之下是則為薄亦己甚矣老氏彭氏修延年之
方遵火食之禁拘魂制魄此非不自薄矣然克保長久
之夀自致於雲霄之上是則為厚亦已大矣夫外物者
養生之具也苟以養過其度則亦為䘮生之源也是故
火之所宜者膏也木之所宜者水也今以江湖之水浸
其尺蘖斛庾之膏沃其星燭則必見壊滅也故性命之
分誠有限也嗜慾之心固無窮也以有限之性命逐無
窮之嗜慾亦安可不困苦哉是以易存飲食之節禮誡
男女之際蓋有由矣且夫居九五之尊此天下之至貴
也有億兆之衆此天下之至富也苟以養生之不存則
五臓四支猶非我有而况身形之外安可有乎夫羙玉
投蛙眀珠彈雀捨所貴而求所賤人即以為惑矣今以
至尊性命之重而自輕於嗜慾之下豈得為不惑乎是
故土能濁河而不能濁海風能拔木而不能拔山嗜慾
者適足以亂小人不足以動君子故魯仲尼渴而遇盗
泉之水義而不飲鄭子公則染指以求羮栁下恵與女
子同寝終不為亂宋華父則危身以竊色周公遺酒誥
之旨殷紂沈湎而致亡婕妤辭同輦之嫌姜氏逐淫而
無耻豈非貞濫有異厚薄不同者與夫神大用則竭形
大用則勞神形俱困而求長生者未之聞也為人主者
誠能内寳神氣外損嗜慾念馳騁之誡宗頥養之言永
保神仙之夀常為聖眀之主豈不休哉故老氏曰外其
身而身存其是之謂乎
　　理亂第六
夫國家之理亂在乎文武之道也昔者聖人之造書契
以通隱情剡弓矢以威不服二者古今之所存焉然則
文以致理武以定亂文雖致理不必止其亂武雖定亂
不必適其理故防亂在乎用武勷理在乎用文若手足
之遞使舟車之更載也是以漢祖矜功陸賈諭以為學
魯公赴㑹仲尼請其設備葢有由也然夫文者道之以
徳徳在乎内誠不在乎誇飾者也武者示之以威威在
乎自全不在乎強名也苟以強名則吳雖多利兵適足
彰其敗也苟以誇飾則魯雖盡儒服不足救其弱也是
故始皇築長城修戰伐勞役不休人不堪命遂使陳涉
之流坐乘其弊禍起於強名也王莾構靈臺興禮樂賦
斂無度人不聊生遂使聖公之徒行收其利敗始於虚
飾也故始皇用武於天下也若陶者之埏噐雖務欲求
其大而不知薄者之所以反脆也王莽用文於天下也
若匠者之斵材雖志在矜其妙而不知細者之所以速
折也二者皆以理之終以為亂也此未得其大體也且
夫文者示人有章必存乎簡易簡易則易從將有耻且
格武者示人有備必在乎恬淡恬淡則自守恒以逸而
待勞恒以逸而待勞則攻戰無不利有耻且格則教化
無不行化行而衆和戰利而㓂息然後澄之以無事濡
之以至仁此聖主所以得其理也然二者不求之於内
而索之於外不撫之以性而縱之以情煩文以黷下暴
武以困衆此不可得意於天下也雖然猶有其弊何者
昔伯益鑿井燧人鑽木水火之利於今頼之然智伯因
之以灌趙城董卓因之以焚漢室是乃為害亦以甚矣
然則文武者理國之利噐也而盗竊者亦何嘗不以文
武之道亂天下乎故章邯以軍旅而分秦地田常以仁
義而簒齊國則有理不能無其亂唯人主之所制也是
故牧馬者先去其害驅羊者亟鞭其後後之不鞭羊之
所失也害之不去馬之所亡也魯不能去三家之害國
之所叛也晉不能鞭六卿之後地之所分也苟亦不能
則雖有簡易之文恬淡之武適足助其亂也安可得其
理乎故聖人不得文武之道不理賊臣不得文武之道
不亂非文武有去就之私葢人主失其柄也故孔子曰
天下有道禮樂征伐自天子出其是之謂乎
　　得失第七
夫騊駼騁逺必以四足之力鸑鷟翔遐莫非六翮之用
也是以聖人撫運眀主乘時亦以杞梓之材而為股肱
之任然則地有山川其險可見天有冬夏其時可知至
於凡人之心杳然無所素王以之不測帝堯猶以為難
将欲用之不無得失也何以言之夫君者舟也臣者水
也水能浮舟亦能覆舟臣能輔君亦能危君是以三傑
用而漢興六卿強而晉滅陶朱在而越霸田氏盛而齊
亡雖任是同而成敗尤異也夫人者姦宄無端真偽匪
一或貎恭而心慢或言親而行違或賤亷而貴貪或貧
貞而富黷或愆大以求變或位髙而自疑㦯見利而忘
恩或逃刑而搆隙此則蓍筮不足决鬼神不能定且利
器者至重也人心者難知也以至重之利器假難知之
人心未眀真偽之情徒信毁譽之口有霍光之才者亦
以得矣有王莾之行者亦以失矣是故考之於宗親則
管叔周公不無忠僻驗之於戚屬則竇嬰吕祿不無正
邪推之於功臣則王陵黥布不無逆順論之於故友則
樊噲盧綰不無去留取以刀筆之能則若張湯之欺誑
賞以頰舌之用則厭主父偃之倒行若智䇿有餘則陳
平不可獨任若英謀出衆則韓信慮其難制夫天下之
至大也無其人則不可獨守有其人則又恐為亂亦何
不取其才而不制其亂也且夫毛髪植於頭也日以櫛
之爪甲冠於指也月以鑢之爪之不鑢長則不便於使
也髪之不櫛久則彌成於亂也夫爪甲毛髪者近在已
躬本無情識苟不以理猶為之難况於臣下非同體之
物人心有易遷之慮委之以臧否隨之以是非葢不可
以容易也是故逐長路者必在於駿馬之力理天下者
必求於賢臣之用然駿馬苟馴猶不可以無轡也賢臣
雖任終不可以失權也故夫御馬者其轡煩則其馬蹀
而不進其轡縱則其馬驕而好逸使夫縱不至逸煩而
每進者唯造父之所能也夫御臣者其權峻則其臣懼
而不安其權寛則其臣慢而好亂使夫寛而不至亂峻
而能安者唯聖人之所眀也恐馬之多逸捨馬而徒行
則長路不可濟也懼臣之為亂捨臣而獨任則天下莫
能理也知馬之可乘而不執其轡則不能禁其逸也知
臣之可用而不親其權則不能止其亂也是故項羽不
用范增是捨馬而徒行漢帝雖有曹操是乘馬而無轡
苟欲不敗其可得乎故孔子曰唯名與器不可以假於
人其是之謂歟
　　真偽第八
夫主上不能獨化也必資賢輔物心不為易治也方俟
甄議使夫小人退野君子居朝然後可為得矣然則善
惡相生是非交蹂形彰而影附唇竭而齒寒苟有其真
不能無其偽也是以歴代帝王統御家國莫不側身馳
心以恭英乂及所封授則猶是愚小莫不攘臂切齒以
疾姦佞及所誅逐則謬加賢良此有識者之所嗟痛也
夫山雞無靈買之者謂之鳳野麟嘉瑞傷之者謂之麕
然麟鳳有圗麕雞無識猶復以真為偽以偽為真况忠
逆之情静躁之性愚靖者類直智狂者類賢潔已者不
能同人犯顔者短於忤主情状無形象可見心慮非視
聽所知欲使銀鉛不雜淄澠殊咮其有得者亦萬代之
一遇也是以吳用宰嚭致戮於子胥魯退仲尼委政於
季氏秦誅白起以舉應侯趙信郭開而殺李牧卞和獻
玉反遇楚刑北部吹竽濫食齊祿若斯之類實繁有徒
然則所是不必真所非不必偽也故真偽之際有數術
焉不可不察也何者夫衆之所譽者不可必謂其善也
衆之所毁者不可必謂其惡也我之所親者不可必謂
其賢也我之所疎者不可必謂其鄙也何以眀言昔堯
理洪水伯鯀為衆所舉而洪水莫除魏伐中山樂羊為
衆所慢而中山卒拔鄧通延夢於漢主而非傅説之才
屈原見逐於楚王而無共工之罪此則衆議不必是獨
見未為得也是故眀主疇咨在位詳省已慮先難而後
易考著以究微使夫登用者不愧其賞有罪者不逃其
責然後可為當矣然則良馬驗之於馳驟則駑駿可分
不藉孫陽之舉也柔刃徴之於斷割則利鈍可見不勞
風氏之談也苟有難知之人試之以任事則真偽自辯
以塞天下之訟也故先王之用人也逺使之而觀其忠
節近使之而察其敬勤令之以謀可識其智慮煩之以
務足見其才能雜之以居視以貞濫委之以利詳以貪
亷困窮要之以仁危難思之以信㝷其行而探其性聽
其辭而别其情盡吕尚之八徴驗臯陶之九徳然後素
絲皆染白璧投泥而不渝黄葉並彫青松凌霜而獨秀
則偽者去而真者得矣故孔子曰衆善者必察焉衆惡
者必察焉其是之謂乎
　　同異第九
夫同聲相應同氣相求雖虎異谷風虎嘯而谷風起蛇
非山霧蛇踴而山霧興理所同耳夫異類殊羣異情同
行雖蛤因雀化而蛤不與雀遊鴽自䑕為而鴽不與䑕
匹理所異耳然父子兄弟非不親矣其心未必同君臣
朋友非不疎矣其心未必異故瞽瞍愚而重華聖盗蹠
貪而柳下亷劉季困而紀信焚伯桃餓而角哀死亦猶
煙灰同出飛沉自分膠漆異生而堅固相守也然則情
性不等同異難并大易雖云同人於門三爻復云伏戎
於莾此則於同不能無異也故有面同而心不同者有
外異而内不異者有始同而終異者有初異而末同者
有彼不同我而我與之同者有彼不異我而我與之異
者何以眀之昔者陳平面向吕后而心歸劉氏程嬰外
逆孫臼而内存趙孤張耳陳餘始則刎頸之交終構參
商之隙夷吾小白初有射鈎之怨末為魚水之歡田氏
懐誑義於齊君齊君彌信亞父盡至忠於項羽項羽益
疑是則同異之心不可以一二而測也是故眀者徐視
而審聽髙居而逺望也隨時之宜唯變所適因其可同
而與之同矣因其可異而與之異矣故衛青豎耳漢武
委之以軍旅由余戎耳秦穆授之以國政夫以衛青由
余敵於秦漢非不疎矣猶知可同而同之况於父子兄
弟之親而有可同者乎且管叔兄耳姬旦誅之以極刑
石厚子矣石碏死之以大義夫以管叔石厚比於旦碏
非不親矣猶知可異而異之况乎君臣朋友之疎而有
可同者乎故能同異者為福不能同異者為禍虞舜能
同八元能異四罪永垂聖哲之名殷紂不同三仁不異
二臣故取敗亡之辱是則同異之際不可失其微妙也
故孔子曰見㡬而作不俟終日其是之謂歟
　　愛憎第十
夫日之眀也無幽不燭葢之以重雲則光輝莫覩水之
鑑也有來而斯應混之以糝土則形象俱滅夫以水日
之眀鑑失其常然者豈不以雲土之異移其性乎是則
人有神智之察非不靈矣徒以内存愛尚之情外挾憎
忿之事則是非得失不能不惑焉何以眀之昔重華孝
矣瞽瞍病之親行不義寤生賢矣武姜惡之自構其亂
鶴乃賤矣衞君重之載以華軒馬則微矣楚王好之衣
以文繡夫以骨肉相親固無間矣而猶憎之禽獸類别
誠於分矣而猶愛之况乎眀君信臣不如父母之信子
士媚於主巧於鶴馬之媚人而無愛憎之迷者葢亦寡
矣是故汲黯袁盎以忠諫而屢出籍儒韓嫣以佞倖而
益重孫通諛言而受賞賈誼切直而見疎甚矣哉愛憎
之惑人也如此若夫忠臣之事君也面諍君之惡方欲
成君之美而君反以為憎已也佞人之事主也面諛主
之善方欲長主之過而主反以為愛已也殊不知聞惡
而遷善永為有道之君悦善而忘惡長為不義之主是
則致君於有道者豈得不為大愛乎䧟主於不義者豈
得不為大憎乎而主不原忠謟之情輕肆向背之志以
為愛已者己亦愛之則寵光加於三族以為憎已者已
亦憎之則夷滅被於五宗遂使剖心刎頸之誠棄而莫
用䑛痔吮癰之類擢以殊級且夫賞以勸善名以爵賢
使天下不肖者有名無功者受賞則何以勸天下乎法
以禁非刑以懲惡使夫懐忠者坐法行直者遇刑則何
以禁天下乎是以漢憎雍齒張良以為可封隋寵少師伯
比以為可伐何則有功者害適為不祥無徳是親自淪
䘮亂者也
　
　
　
　
　
　
　
　羅昭諫集巻八
䟦
羅昭諫舊有江東甲乙等集讒書後集淮海寓言今不
復見戊申春予承乏新城新故先生里閈也偽梁時辟
太祖諱改名新登今治東鼉江即所謂青白二氣横亘
者也余閒與鄉先生諸生軰數凴眺其上登雞鳴山㝷
先生讀書處弔荒宅於茶枝瓦塊中彷彿如見先生焉
因購求先生遺書得江東集抄本於袁公卓湄嗣復得
甲乙集刻本合讀之雖全集不獲盡覩窺豹者已得一
斑矣但字多陶隂不可辨遂弗辭鄙陋參互較訂分為
八巻重鋟諸木使天下之人知先生之名重當時聲施
後世者以此即新之人知先生之名重當時聲施後世
者亦以此庚戌桂月渤海張瓚䟦
