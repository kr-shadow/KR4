#+TITLE: 審齋詞-宋-王千秋
#+DATE: 2016-06-11 12:26:42
#+SOURCE: github.com/kanripo/KR4j0035 master d6354732                
欽定四庫全書
　審齋詞
　　　　　　　　　　　　宋　王千秋　撰
　　賀新郎(石城/弔古)
弔古城頭去正髙秋霜晴木落路通洲渚欲問紫髯分
鼎事只有荒祠煙樹巫覡去乆無簫鼓霸業荒凉遺堞
墜但蒼崖日閲征帆渡興與廢幾今古　夕陽細草空
凝竚試追思當時子敬用心良誤要約劉郎銅雀醉底
事遽爭荆楚遂但見蜀吳烽舉致使五官伸脚睡喚諸
兒畫取長陵土遺此恨欲誰語
　　沁園春(晁以道侍/郎生日)
荳蔲嬌春煙花羞暖物華漸嘉也不須鶯怨桃封絳蕚
不須蜂恨蘭鬱金芽料是東君都將和氣分付清豐
詩禮家充閭慶有青氊事業丹鳳才華　乗槎早上雲
霞侍祠甘泉瞻羽車試笑憑熊軾嘉禾合穗進思魚鑰
菡蓞駢花蕭冦勲名龔黄模様入拜行趨堤上沙今宵
裏且觥船滿棹醉㡌欹斜
　　風流子
夜乆燭花暗仙翁醉豐頰縷紅霞正三行鈿袖一聲金
縷捲茵停舞側火分茶笑盈盈濺湯温翠盌折印啟緗
紗玉笋緩揺雲頭初起竹龍停戰雨脚㣲斜　清風生
兩腋塵埃盡留白雪長黄芽解使芝眉長秀潘髩休華
想竹宫異日衮衣寒夜小團分賜新樣金花還記玉麟
春色曽在仙家
　　醉蓬莱(送/湯)
正歌塵驚夜鬬乳回甘暫醒還醉再煮銀瓶試長松風
味玉手磨香鏤檀舞在夀星光裏翠袖㣲揎氷甆對捧
神仙標致　記得拈時吉祥曽許一飲須教百年千嵗
況有隂功在遍江東桃李紫府春長鳳池天近㸔提攜
雲耳積善堂前年年笑語玉簮珠履
　　西江月
心事幾多白髪客情無數青山㢘纎細雨褪餘寒正是
花期酒限　一自缾簮信杳空留鈿帶香殘我今多病
寄江干痩似東陽也慣
　　又
老去頻驚節物亂来依舊江山清明雨過杏花寒紅紫
芳菲何限　春病無人消遣芳心有酒摧殘此情拍手
問闌干為甚多愁我慣
　　南歌子(夀廣/文)
鵲起驚紅雨潮生漲碧瀾水晶城館月方圓誰喚騎鯨
仙伯下三山　筆勢翔鸞媚詞鋒射斗寒向来文價重
賢闗便令披風支月紫薇間
　　虞美人(寄李/公定)
流蘇斗帳泥金額我亦花前客謫仙標韻勝瓊枝一詠
一觴常是得追隨　自從風借雲帆便冷落青樓宴石
橋風月也應猜過盡中秋不見晚歸来
　　念奴嬌(荷葉浦/雪中作)
扁舟東下正嵗華将晚江湖清絶萬㸃寒鴉髙下舞凝
住一天雲葉映篠漁村衡茅酒舎淅瀝鳴飛雪壮懷興
感悔将釵鳳輕别　遥望傑閣層樓明眸穠艷許把同
心結東畎西傾渾未定終恐前盟虚設爇獸爐温分霞
酒滿此夕歡應狎多情言語又還知共誰説
　　青玉案(送人赴/黄岡令)
雪堂不逺臨臯路悵仙伯騎鯨去燕麥桃花更幾度横
橋雖在種松無有誰是闗心處　解鞍君到冬雖暮傳
語無忘曬簑句起手栽花花定許藝香披翠灌紅疏緑
趁取清明雨
　　水調歌頭
遲日江山好老去倦遨逰好天良夜自恨無地可銷憂
豈意綺窻朱戸深鎻雙雙玉樹桃扇避風流未暇泛滄
海直欲老温柔　解檀槽敲玉釧泛清謳畫樓十二梁
塵驚墜綵雲留座上騎鯨仙友笑我胸中磊塊取酒為
澆愁一舉千觴盡来日判扶頭
　　減字木蘭花
隂簷雪在小雨㢘纎寒又㬠莫上危樓樓迥空低鴈更
愁　一杯濁酒萬事世間無不有待早歸田欲買田無
使鬼錢
　　風流子
同雲垂六幕啼烏靜風御玉妃寒漸聲入釣簔色侵書
幌似花如絮結陣成團倦逰客一畨詩思苦無算酒腸
寛黄竹調悲綺衾人馬豈堪梅蘂索笑巡簷　一杯知
誰勸空搔首還是憶舊青氊問素娥早晚光射江干待
醉披鶴氅髙吟氷柱剡溪何妨乗興空還只恐櫓聲咿
軋棲鳥難安
　　憶秦娥
雲破碧作霜天氣西風急西風急一行征鴈數聲横笛
　挑燈試問今何夕柔腸底事愁如織愁如織紫苔庭
院悄無人跡
　　又
雲葉舞寒林淺淡圍煙雨圍煙雨三三兩兩鴈投沙渚
　征帆暫落知何所短蓬靜聴舟人語舟人語夜寒如
許客能眠否
　　清平樂
吹花何處桃葉江頭路碧錦障泥衝暮雨一霎峭寒如
許　歸来索酒澆春潮紅秋水増明却是不禁春惱偎
人低度歌聲
　　賀新郎
短艇横烟渚夢驚回凄凉尚記緑簔鳴雨拍塞愁懷人
不解只有黄鸝能語復擬待乗槎重去無奈東君剛留
客張碧油緩按香紅舞生怕我頓遐舉　故溪冉冉春
光度想晚来楊花雲際白蘋無數竹裏樵青應是怪目
斷鳴榔去路料為我羞煩鱗羽好趁小蠻針線在按綸
巾歸喚松江渡重繋纜醉眠處
　　好事近(和李/清宇)
六幕凍雲凝誰翦玉花為雪寒入竹窻茅舎聴琴絃聲
絶　從他拂面去尋梅香吐是時節歸晚楚天不夜抺
牆腰横月
　　又
明日發驪駒共起為傳杯緑十嵗女兒嬌小倚琵琶翻
曲　絶憐啄木欲飛時絃響顫鳴玉雖是未知離恨亦
晴峰㣲蹙
　　虞美人
琵琶絃畔春風面曽向尊前見彩雲初散燕空樓蕭寺
相逄各認兩眉愁　舊時曲譜曽翻否好在曹綱手老
来心緒怯么絃出塞移船莫遣到愁邉
　　水調歌頭(九/日)
壯日遇重九躍馬縱歡遊如今何事多感雙髩不禁秋目
斷五陵臺路無復臨髙千騎鼓吹簇輕裘霜露下南國
淮漢繞神州　釣松鱸斟郢酒聴吳謳壮心鑠盡今夕
重見紫茱羞月落笳鳴沙磧烽盡人耕榆塞此志恐悠
悠擬欲墮清淚生怕菊花愁
　　菩薩蠻(荼/䕷)
流鶯不許青春住催得春歸花亦去何物慰儂懷荼䕷
最後開　青衫氷雪面細雨斜橋見莫浪送香来等閑
蜂蝶猜
　　驀山溪(海/棠)
清明池館側卧簾初卷還是海棠開睡未足餘酲滿面
低頭不語渾似怨東風心始吐又驚飛交現垂楊眼
少陵情淺花草題評徧賦得惡因縁沒一字聊通繾綣
黄昏時候凝竚怯春寒籠翠袖減豐肌脉脉情何限
　　漁家傲(簡張/徳共)
黄栗留鳴春已暮西園無著清隂處昨日驟寒風又雨
花良苦信縁吹落誰家去　病起日長無意緒等閒還
與春相負魏紫姚黄無恙否栽培取開時我欲聴金縷
　　念奴嬌(水/仙)
開花借水信天姿髙勝都無俗格玉隴娟娟黄㸃小(道/書)
(玉女鼻端/有黄㸃)依約西湖清魄緑帶垂腰碧簮篸髻索句撩
元白西清㣲笑為渠模寫香色　常記月底風前水沈
肌骨痩不禁憐惜生怕因循紛委地仙去難尋蹤跡縹
檻(闕/)　彤幃宻䕶不肯輕抛釋等差休問未容梅(闕/)懸
(闕/)
　　生查子
枝垂雲碧長心展鵝黄嫩無力倚闌時掃盡漫山杏
玲瓏影結隂藴藉香成陣誰為祝東風更莫催花信
　　又
花飛錦繡香茗碾槍旗嫩是處緑連雲又摘斑斑杏
愁來苦酒腸老去閑花陣燕子不知人尚説行雲信
　　又
鶯聲恰恰嬌草色纎纎嫩詩髩已驚霜鏡葉慵拈杏
因何積恨山著底攻愁陣春事到荼䕷還是無音信
　　又
睡起髻雲鬆枕印香腮嫩愁思到眉尖齒軟嘗新杏
都無魚鴈書又過鶯花陣寛盡縷金衣説與伊爭信
　　又
春江波面渾春岸蘆芽嫩不見木蘭舟羞帶駢枝杏
輕綃揾淚痕急雨衝花陣暗禱紫姑神覓箇巴陵信
　　又
雄姿畫麒麟朽骨分螻蟻爭似及生前常為鶯花醉
雲山靜有情天地寛無際且放兩眉開萬事非人意
　　又
功名竹上魚富貴槐根蟻三萬六千塲排日扶頭醉
髙懷隘世間壮氣横天際常是惜春殘不㑹東君意
　　解佩令(木/犀)
花兒不大葉兒不美只一叚風流標致淡淡梳粧已賽
過騷人蘭芷古龍涎怎敢氣　開時無奈風斜雨細壞
得来零零碎碎著意收拾安頓在膽瓶兒裏且圖敎(平/聲)
夢魂旖旎
　　清平樂
喚雲且住莫作龍池舞五月人間須好雨為掃無邉煩
暑　畦秧針緑重生壺天表裏俱清林外桔橰閒掛省
渠多少心情
　　憶秦娥
闌干側當時我亦凝香客凝香客而今老大髩蒼頭白
　揚州夢覺渾無迹舊逰英俊今南北今南北斷鴻沈
鯉更無消息
　　西江月
夢幻影泡有限風花雪月無涯莫分粗俗與精華日醉
石間松下　菜盡鄰家解與杯空稚子能賖通幽即步
儘横斜不問墩猶姓謝
　　臨江仙
者也之乎真太錯甘心吞棘吞蓬有無俱盡見真空爐
錐難自薦闗捩只心通　野鶴孤雲元自在剛論隠豹
㝠鴻此身今在幻人宫要将驢佛我分付馬牛風
　　浣溪沙
殢玉偎香倚翠屏當年嘗喚在凝春豈知雲雨散逡巡
　不止恨伊唯準擬也先傷我太因循而今頭過總休
論
　　又
親染柔毛劈彩牋自憐探(平/聲)得惡因縁一尊重許笑凭
肩　往事已同花屢褪新歡聞似月常圓休休休更苦
縈牽
　　瑞鶴仙
征鴻翻塞影悵悲秋人老渾無佳興鳴蛩問酒病更堆
積愁腸摧殘詩髩起尋芳徑菊羞人依叢半隠又豈知
虚度重陽浪濶渺無歸恨　無定登髙人逺戲馬臺前
閒怨歌誰聴香肩醉凭鎮常是笑得醒到如今何在西
風凝竚冠也無人為正㸔他門對揷茱茰恨長怨永
　　又(韓南澗/生日)
紅消梅雨潤正榴花照眼荷香成陣爐薰炷芳燼記于
門今日長庚占慶文摛艷錦笑班楊用字未穩果青雲
快上黄屝地(闕/)譽髙英俊　名盛都期持槖却借乘軺
布宣寛政除書已進歸寵異侍嚴近且金船滿酌雲翹
低祝(闕/)比椿齡更永任月斜未放笙歌翠桐轉影
　　滿江紅(和諸公賞/心亭待月)
樓壓層城斜陽斂帆收南浦最好是長江澄練逺山新
雨(闕/)　留連邀皓月一堂髙敞袪隆暑問從来佳賞有
誰同應難數　舟横渡車闐路催酒進麾燈去放姮娥
照座不須簾阻已見天清無屏翳更須潮上喧闐技㸔
波光撩亂上檣竿龍蛇舞
　　感皇恩
天氣過燒燈初閒人倦曉色曈曨繡簾捲聚星歌扇一
簇雪香瓊軟夀杯爭安把從他滿　低低笑祝年齡遐
逺息駕無由遂公願東風吹喜又做眉黄一㸃便參鵷
鷺入常朝殿
　　青玉案
鳴鼉欲引魚龍戲先自作長江儡頭管一聲天外起羣
仙俱上有人殊麗認得分明是　欲相問勞来無計但
隔爐煙屢凝睇擲我胸前方寸紙擁翹欲去顰蛾還住
不盡徘徊意
　　醉落魄
驚鷗撲蓛蕭蕭卧聴鳴幽屋窻明怪得雞啼速牆角爛
(平/聲)斑一半露松緑　歌樓管竹誰翻曲丹屑氷面噴餘
馥遺珠滿地無人掬歸著紅靴踏碎一街玉
　　桃源憶故人
移燈背月穿金縷合色鞋兒初做却被阿誰将去鸚鵡
能言語　朝来半作凌波步可惜孤鸞侣若念玉纎辛
苦早與成雙取
　　水調歌頭(趙可大/生日)
披錦泛江客横槊賦詩人氣吞宇宙當擁千騎靜邊塵
何事折腰執版乆在泛蓮幕府深覺負平生踉蹡衆人
底欲語復吞聲　慶垂弧期賜杖酒深傾願君大耐碧
眸丹頰百千齡用即經綸天下不用歸謀三徑一笑友
淵明出處兩俱得斥鷃亦鵾鵬
　　鷓鴣天(圓/子)
翠杓銀鍋饗夜逰萬燈初上月當樓溶溶琥珀流匙滑
璨璨蠙珠著面浮　香入手煖生甌依然京國舊風流
翠娥且放杯行緩甘味雖濃欲少留
　　又(蒸/蠒)
比屋燒燈作好春先須歌舞賽蠺神便将簇上如霜樣
来餉尊前似玉人　絲饀細粉肌匀從他犀筯破花紋
慇懃又作梅羮送酒力消除笑語新
　　浣溪沙(焦/油)
買市宣和預賞時流蘓垂盖寳燈圍小鐺烹玉鼔聲隨
　金彈玲瓏今夕是鼇山縹緲昔逰非馬行遺老想沾
衣
　　又(科/斗)
燈火闌珊欲曉時夜逰人倦總思歸更須氷蛹替挼絲
　玉篆古文光燦爛花垂零露影參差月寒煙淡最相
宜
　　好事近(夀黄/仲符)
人物又無雙餘事錦機閒織著就兩都新賦笑一生聨輯
　来年秋色起鵬程一舉上晴碧須洗玉荷為夀助穿
楊飛的
　　喜遷鸎
春前臘尾問誰㑹開解幽人心裏映竹精神凌風標致
姑射昔聞今是試粧競㸔吹面寄驛勝傳緘紙逈瀟洒
更香来林表枝横溪底　誰為停征騎評蕙品蘭俱恐
非同里天意深憐花神偏巧特為翦氷裁水擬喚緑衣
来舞只許蒼官相倚醉眠穏儘參横月落留連行李(事/見)
(栁子厚/龍城録)
　　又
玉龍垂尾望闕角岧嶤如侵雲裏明璧榱題白銀階陛
平日世間無是靜乆聲鳴檻竹夜半色侵窻紙最奇處
盡巧粧枝上低飛簷底　當為呼㳺騎嗾犬擎蒼腰箭
隨隣里藉草烹鮮枯枝煎茗㸃化玉花為水未挹瑶臺
風露且借璚林棲倚眩銀海待斜披鶴氅騎鯨尋李
　　滿庭芳(二色/梅)
蘂小雕瓊花明鎔蠟天教一旦俱芳豐臞雖異皆熨水
沈香應笑紛紅墮紫初未識調粉塗黄凭肩處金鈿玉
珥不數夀陽粧　思量誰比似酥裁笋指蜜翦蜂房又
何須酣酒重暖瑶觴且放側堆金縷驪山冷来浴温湯
誰題品青枝緑蕚俱未許升堂
　　訴衷情(登雨/花臺)
二分濃緑一分紅春事若為窮醉袖罥香霑粉公挽我
我扶公　欹短㡌吐長虹擬凌風布金堆裏疊翠屏中
雲月輕籠
　　臨江仙
栁巷鶯啼春未曉畫堂環珮珊珊薰爐烘煖鷓鴣斑夀
杯須斗酌舞袖正弓彎　未説珥貂横玊事勲名且勒
燕然歸来方卜五湖閒年年花月夜沈醉綺羅間
　　浣溪沙(白紵/衫子)
疊雪裁霜越紵勻美人親翦稱腰身暑天寜數越羅春
　兩臂輕籠燕玉膩一胸斜露塞酥温不教香汗濕歌
塵
　　西江月(小鹿/鳴)
四俊鄉書薦鶚一䕫曹府登賢明年春晚栁如煙㸔取
臚傳金殿　冊府牙籖晝閲詞垣紫誥宵傳青樓買酒
定無縁且放金杯瀲灔
　　虞美人(和姚/伯和)
風花南北知何據常是将春負海棠開盡野棠開疋馬
﨑嶇還入亂山来　尊前人物勝前度誰記桃花句老
来情事不禁濃玉珮行雲切莫易丁東
　　又(代簡督伯和/借戰國策)
要津去去無由據已分平生負擬将懷抱向誰開萬水
千山聊為借書来　𤣥都晝永閑難度欲正書中句黄
琮丹璧已磨濃發篋煩君早送過橋東
　　謁金門(次李聖予/月中韻)
春漠漠閒盡綺窻雲幙悔不車輪生四角却成縁分薄
　想畫鴉兒方學小蹙恨人無託不道月明誰共酌這
般情味惡
　　又(諸公要/予出郊)
春漠漠何處養花張幙佩冷香殘天一角忍㸔羅袖薄
　兩兩鴛鴦難學六六錦鱗空託趂有餘妍須細酌東
風情性惡
　　㸃綘唇(劉公寳/生日)
玉立霞升縱談劉尹髙支許待為霖雨小駐紅蓮府
鶴健松堅鴻寳初非誤𤣥都路桃花栽取来㸔千千度
　　又(春/日)
何處春来試煩君向垂楊㸔萬條輕線已借鵝黄染
弄日揺風按舞知誰見陽闗逺一杯休勸且放脩眉展
　　又
何處春来試煩君向梅梢㸔夀陽粧面漏泄春何限
冷蘂疎枝似恨春猶淺收羌管莫驚香散留副(闕/)和願
　　又
何處春来試煩君向釵頭㸔舞翻飛燕已拂春風面
白玉圓鈿酌酒殷勤勸深深願願君長健嵗與春相見
　　又
何處春来試煩君向盤中㸔韭黄猶短玉指呵寒翦
犀筯調匀更為雙雙卷情何限怕寒須暖先酌黄金盞
　　水調歌頭(席上呈/梁次張)
筆力捲鯨海人物冠麟臺嚮来朱邸千字不省有驚雷
人似曲江風韻剛要重来持節不道玉堂開草詔坐扛
鼎𤨏屑掃尊罍　金錯落貂掩映玉崔嵬㸔公談笑長
河千里靜氛埃散馬晝閒榆塞辮髪春趍瑶陛都出濟
川才老子尚頑健東閣亦時来
　　瑞鶴仙(張四益/生日)
夷吾在江左罄氊裘俱讋笑清邉𤨏遺民冀巾裹箇規
模欲繼外人誰可一花兩果晚占熊材能更夥試頒春
便有驩謡聲接月鞍烟柂　馺娑已傳丹詔催上文石
論炙輠槖弓笴九域措安妥待緇衣重詠履封光繼緑
野從教晝鎻問黒頭當日三公可能似我
　　滿江紅
水滿方塘三日雨曉来方足闌干外錦䙀初脱新篁森
玉沃葉未乾鳩婦去餘花時墜蜂兒逐認去年乳燕又
雙雙飛華屋　紅豆恨歸誰促青鸞夢驚難續想多情
猶記碧牋新曲白髪欺人雖已老短襟揾黛存餘馥且
如今一笑總休論杯行速
　　西江月
璀璨雕籠灑筆聮翩薦鶚飛書翻階紅藥試粧梳管取
不言温樹　容我一杯為夀㸔君九萬鵬圖髻鬟人小
串璣珠嵗嵗緑窻朱戸
　
　
　
　
　審齋詞
審齋詞原䟦
東平王千秋字錫老嘗見自製啟聮云少日羈孤百口
星分于異縣長年憂患一身蓬轉于四方其遭逄槩可
想已樂府凡六十餘調多酬賀篇絶少綺艶之態衡山
縣令梁文恭讀而贈詩云審齋先生世稀有曾是金陵
一耆舊萬卷胸中星斗文百篇筆下龍蛇走淵源更擅
麟史長碑版肯居鱷文後倚馬常摧鏖戰塲脱腕難供
掃愁帚中州文獻儒一門異縣萍蓬家百口恨極黄楊
厄閏年閒却玉堂揮翰手夜光乾沒世稱屈逺枳卑栖
價低售漂揺何地著此翁忘憂夜醉長沙酒豈無厚禄
故人来為辨草堂留野叟嗟余亦是可憐人慚愧阿戎
驚白首一燈續得審齋光多少達人為裔胄睠予憔悴
五峰下頻寄篇来復相夀年来事事淋過灰尚有詩情
閴情竇有時信筆不自置憶起居家吕窠臼審齋樂府
似花間何必老夫疥篇右集中席上呈梁次張水調歌
頭一闋其互相溢美可謂無言不讐矣古虞毛晉識
