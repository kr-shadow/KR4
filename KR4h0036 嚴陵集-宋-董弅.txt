#+TITLE: 嚴陵集-宋-董弅
#+DATE: 2016-06-11 12:26:01
#+SOURCE: github.com/kanripo/KR4h0036 master cbc9b286                
欽定四庫全書　　　　　集部八
　嚴陵集　　　　　　　　總集類
　　提要
　　　　(臣/)等謹案嚴陵集九巻宋董􁁉編􁁉東平人
　　　　逌之子也自著曰廣川葢欲附仲舒裔耳紹
　　　　興間知嚴州因輯嚴州詩文自謝靈運沈約
　　　　以下迄於南宋之初前五巻皆詩第六巻詩
　　　　後附賦二篇七巻至九巻則皆碑銘題記等
　　　　雜文棻自序謂嘗與僚屬修是州圖經蒐求
　　　　碑版稽考載籍所得逸文甚多又得郡人喻
　　　　彦先家所藏書與教授沈愫廣求備錄而成
　　　　是集中如司馬光獨樂園釣魚菴詩本作于
　　　　洛中以首句用嚴子陵事因牽而入于此集
　　　　未免假借附㑹沿地志之陋習然所錄詩文
　　　　唐以前人雖尚多習見至于宋人諸作自有
　　　　専集者數人外他如曹輔吕希純陳瓘朱彦
　　　　江公望江公著蔡肇張伯玉錢勰李昉扈䝉
　　　　劉昌言丁謂范師道張保雝章岷阮逸關詠
　　　　李師中龎籍孫沔王存馮京刁約元綘張景
　　　　修岑象求邵元馬存陳軒呉可幾葉棐恭劉
　　　　涇賈青王達張綬余闢刁衎倪天隠周邦彦
　　　　羅汝楫詹元宗陳公亮錢聞詩諸人今有不
　　　　知其名者有知名而不見其集者藉棻是編
　　　　尚存梗概是亦談藝者所取資矣惟􁁉序作
　　　　于紹興九年而第九巻中有錢聞詩浚西湖
　　　　記作于淳熙十六年上距紹興九年凡五十
　　　　一年又有陳公亮重修嚴先生祠堂記及書
　　　　瑞粟圖二篇作于淳熙乙巳重修貢院記一
　　　　篇作于淳熙丙午亦上距􁁉作序之時凡四
　　　　十七八年則後人又有所附益已非􁁉之本
　　　　書要亦宋人所續也乾隆四十五年四月㳟
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
嚴陵集原序
詩三百篇大抵多本其土風而有作聖人刪取各繋其
國如二南皆正風也周召既分陜而治則繋詩有不得
而同三國當變風之始邶鄘既并于衛邶居衛北而詩
有北門以興出門而北歸于邶也鄘居衛東而詩有載
馳以興東徙渡河而廬于漕也衛在河之北而詩有河
廣以興杭葦而南適于宋也是三者皆衛詩而以所收
之異隨其國繋之其它葢可類見使夫後世觀詩者因
土風而知國俗則秦勇豳儉鄭淫魏褊皆自乎此而得
之矣近代有裒類一州古今文章叙次以傳者其亦得
聖人之遺意歟自東漢之末孫氏據有呉粤之墟始分
歙縣之地建為新安郡逮隋而更郡名新定大業改為
睦州唐初即桐廬縣别置嚴州尋廢州以縣來𨽻至國
朝宣和中始復今名葢以子陵釣臺為是邦重故以名
州州境山水清絶著稱自古歴攷前代朱太守以文學
備應對之臣於西京後世則有皇甫持正方雄飛李徳
新施肩吾徐凝咸以詞章名世文為世傳而紀詠其鄉
里為多今代如江民表全名直節見推于時文采葢其
餘事至于騷人名士過焉而賦者在晉則謝康樂梁則
沈隠侯唐則李太白孟浩然白樂天羅隠國朝則梅聖
俞蘇子美龎莊敏公王文公其牧守之有文在梁則任
彦昇唐則杜紫㣲國朝則范文正公趙清獻公以至吕
子進蔡天啓又如張伯玉錢穆父皆嘗官于此者率多
賦詠邦人傳諷迨今不絶而獨未有裒類而為集者雖
有桐江集止載桐廬一邑之文而又繁冗不倫人不甚
傳兹者弅與僚屬修是州圖經搜訪境内斷殘碑版及
脱遺簡編稽攷訂正既成書矣因得逸文甚多復得郡
人喻君彦先悉家所藏書討閲相示又屬州學教授沈
君傃與諸生廣求備録時以見遺乃為整比而詳擇凡
自隋以上在新安郡者自唐以後迄國朝宣和以前在
睦州者取之其未嘗至而賦詠實及此土如唐韓文公
近世司馬温公蘇東坡黄魯直葢不得而不録也其有
名非甚顯嘗過而賦焉一篇一詠膾炙人口者葢亦不
得而遺也嗚呼其亦庶幾詩人本其土風之作而聖人
各繋其國之遺意乎乃若釣臺雙峙髙風絶企古今歌
詩銘記居多編之此集有不容略故總以州名而為之
標目云紹興九年夏四月壬申知軍州事廣川董弅序
欽定四庫全書
　嚴陵集巻一
　　　　　　　　　　　　　宋　董弅　編
　詩
　　七里瀨(謝靈運/)
羈心積秋晨晨積展游聎孤客傷逝湍徒旅苦奔峭石
淺水潺湲日落山照耀荒林紛沃若哀禽相呌嘯遭物
悼遷斥存期得要妙既秉上皇心豈屑末代誚目覩嚴
子瀨想屬任公釣誰謂古今殊異世可同調
　　新安江水至清淺深見底貽京邑游好(沈約/)
眷言訪舟客兹川信可珍洞澈隨深淺皎鏡無冬春千
仭寫喬樹百丈見游鱗滄浪有時濁清濟涸無津豈若
乘斯去俯映石磷磷紛吾隔囂滓寧假濯衣巾願以潺
湲水沾君纓上塵
　　嚴陵瀨(任昉/)
羣峯此峻極參差百重嶂清淺既漣漪激石復奔壯神
物徒有造終然莫能仗
　　贈郭桐廬出溪口見候余既未至郭仍進邨維舟
　　久之郭生方至
朝發富春渚蓄意忍相思涿令行春反冠葢益川坻望
久方來萃悲懽不自持滄江路窮此湍險方自兹疊嶂
易成響重以夜猨悲客心幸自弭中道遇心期親好自
斯絶孤游從此辭
　　清溪二首(李白/)
清溪清我心水色異諸水借問新安江見底何如此人
行明鏡中鳥度屏風裏向晚猩猩啼空悲逺遊子
清溪勝桐廬水木有佳色山貎日髙古石容天傾側綵
鳥昔未名白猿初相識不見同懷人對之空歎息
　　經七里瀨(孟浩然/)
予奉垂堂誡千金非所輕為多山水樂頻作泛舟行五
岳追尚子三湘弔屈平湖經洞庭闊江入新安清復聞
嚴陵瀨乃在此川路湍嶂數百里沿洄非一趣彩翠相
氤氲别流亂奔注釣磯平可坐苔磴滑難步猨飲石下
潭鳥還日邊樹觀竒恨來晚倚櫂惜將暮揮手弄潺湲
從兹洗塵慮
　　至七里灘作(李嘉祐/)
遷客投於越臨江淚滿衣獨隨流水逺轉覺故人稀萬
木迎秋序千峯駐晚暉行舟猶未已惆悵暮潮歸
　　入睦州分水路憶劉長卿
北闕忤明主南方隨白雲沿洄灘草色應接海鷗羣建
徳潮已盡新安江又分回看嚴子瀨朗詠謝安文雨過
暮山碧猿吟秋日曛呉洲不可到刷鬢為思君
　　送張十八歸桐廬(劉長卿/)
歸人乘野艇帶月過江邨正落寒潮水相隨夜到門
　　卻歸睦州至七里灘下作
南歸猶謫官獨上子陵灘江樹臨洲晚沙禽對水寒山
開斜照在石淺亂流難惆悵梅花發年年此路看
　　對酒寄嚴維
陋巷喜陽和衰顔對酒歌懶從華髪亂閒任白雲多郡
簡容垂釣家貧學弄梭門前七里瀨早晚子陵過
　　睦州送尊師醮畢還越
吹簫江上晚惆悵别茅君蹋火能飛雪登(一作/吞)刀入(一/作)
(吐/)白雲晨香永日在夜磬滿山聞揮手桐溪路無情水
亦分
　　按覆後貶官赴睦州奉贈苗侍郎制使
地逺心難達時危謗易成羊腸留覆轍虎口脱餘生直
氏偷金枉于家決獄明一言知已重片義殺身輕日(一/作)
(月/)下人誰憶天涯客獨行年光銷蹇步秋氣入衰情建
業(一作/禪)知何在長江問去程孤舟百口淚萬里一猿聲
落日看鄉路空山向郡城豈令寃積氣千古在長平
　　新安江送陸灃歸江隂
新安路人來去蚤潮復晚潮明日知何處潮水無情亦
解歸自憐長在新安住
　　酬皇甫侍御見寄時前相國姑臧公初臨郡
離别江南北汀洲葉再黄路遥雲共水砧逈月如霜嵗
儉依仁政年衰憶故鄉佇君宣室召漢法倚張綱
　　酬張履雪夜發桐廬訪别途中苦寒之作
扁舟乘興客不憚苦寒行晚暮相依分江湖欲别情水
聲冰下咽沙路雪中平舊劒鋒鋩盡應嫌脱贈輕
　　余浦橋月下重游
秋風颯颯鳴條風月相和寂寥黄葉一離一别青山暮
暮朝朝空江漸出亭岸老樹猶依斷橋明日行人已逺
空餘淚滴回潮
　　七里灘重送嚴維
秋風渺渺水空波越客孤舟欲榜歌手折衰楊悲老别
故人零落已無多
　　赴新安贈别梁侍御
新安君莫問此路水雲深江海無行蹟孤舟何處尋青
山空向淚白日豈知心縱有餘生在終傷老病侵
　　酬李穆見寄
孤舟相訪至天涯萬轉雲山路更賒欲埽柴門迎逺客
青苔黄葉滿貧家
　　新安江奉送穆諭徳歸朝賦得行字
九重宣室召萬里建溪行事直皇天在歸遲白髪生用
才身復起覩聖眼猶明離别寒江上潺湲若有情
　　題元録事開元寺所居
幽居蘿薜情髙卧紀綱行鳥散秋鷹下人閒春草生冒
嵐歸野寺收印出山城今日新安郡因君水更清
　　送張栩扶侍之睦州
遥憶新安舊扁舟復卻還淺深看水石來徃逐雲山入
縣餘花在過門故柳閒東征隨子去皆隠薜蘿間
　　奉使新安自桐廬縣經嚴陵釣臺宿七里灘下寄
　　使院諸公
悠然釣臺下懷古時一望江水自潺湲行人獨惆悵新
安從此始桂楫方蕩漾回轉百里間青山千萬狀連崖
去不斷對嶺遥相向夾岸黛秋色沈沈渌波上夕陽留
古木水鳥拂寒浪月下扣舷聲烟中采菱唱猶憐負羈
束未暇依清曠牽役徒自勞近名非取尚何時故山裏
卻醉松花釀回首惟白雲孤舟誰復訪
　　嚴陵釣臺送李康成赴江東使
潺湲子陵瀨彷彿如在目七里人已非千年水空渌新
安江上孤颿逺應逐楓林萬餘轉古臺落日自蕭條寒
水無波更清淺臺上漁竿不復持卻令猿鳥向人悲灘
聲山翠至今在遲爾行船晚泊時
　　使還七里瀨下逢薛承規赴江南貶
遷客歸人醉晚寒孤舟暫泊子陵灘憐君更去三千里
落日青山江上看
　　重别嚴維
月色今宵最明庭閒夜久天清愁寂多年左宦殷勤逺
别深情溪臨修竹烟色風落髙梧雨聲耿耿相看不寐
遥聞曉杵山城
新安非欲掛颿過海内如君有幾多醉裏别時秋水色
老人南望一狂歌
　　寄劉員外(皇甫曽/)
南憶新安郡千山帶夕陽斷猿知夜久秋草助江長鬢
髪應成素青松獨見霜愛才稱漢主題柱待田郎
　　發桐廬先寄劉八丈員外(李穆/)
處處雲山無盡時桐廬南望轉參差舟人莫道新安近
欲上潺湲行自遲
　　耶溪書懷寄劉長卿員外寓睦州(秦系/)
時人多笑樂幽棲晚起閒行獨杖藜雲色巻舒前後嶺
藥苗新舊兩三畦偶逢野果將呼子屢折荆釵亦為妻
擬共釣竿長徃復嚴陵灘上勝耶溪
　　寄皇甫湜(韓愈/)
敲門驚晝睡問報睦州吏手把一封書上有皇甫字拆
書放牀頭涕與涙垂泗昏昏還就枕罔罔夢相值悲哉
無竒術安得生兩翅
　　送皇甫湜赴舉(馬異/)
馬蹄聲特特去入天子國借問去是誰秀才皇甫湜含
吐一腹文八音兼五色主文有崔李郁郁為朝徳青銅
鏡必明朱絲繩必直稱意太平年願子長相憶
　　贈施肩吾(張籍/)
世間漸覺無多事雖得空名未著身合取藥成相待喫
不須先作上天人
　　送施肩吾東歸
知君本是烟霞客被薦因來城闕間世業偏臨七里瀨
仙游多在四明山蚤聞詩價傳人徧新得科名到處閒
惆悵灞亭相送去雲中琪樹不同攀
　　西山即事奉寄故園徐處士(施肩吾/)
僕作江西少施氏君為城北老徐翁詩篇憶昔歡相接
顔貎如今恨不同世界盡憂蔬上露時人皆怕燭前風
唯余獨慕神仙道芥子雖窮夀不窮
　　桐廬㕔覩論事叟
擾擾㕔前走羸瘵中有老人扶杖拜天公霹靂耳不聞
猶為子孫爭地界
　　秋日桐江送裵秀才歸淮南
怪來頻起詠刀頭桐樹枝邊一葉秋又向江南别才子
卻將風景過揚州
　　題釣臺蘭若
山僧不釣臺下魚幾年空寄臺邊坐有時手把乾松枝
沿江乞得沙上火
　　歸分水留贈王少府
仙吏飲冰多玉聲新詩麗句遺狂生不愁日暮歸山去
故把隋珠入夜行
　　過桐廬場鄭判官
滎陽鄭君游説餘偶因𣙜茗來桐廬幽竒山水引髙步
暐曄風光隨使車算緍百萬日不虚吏人叢裏唯簿書
眼前横掣斷犀劒心中暗轉靈虵珠有時退公兼退食
一尊長在朱軒側胡商大鼻左右趨趙妾細眉前後直
醉來引客上紅樓面前一道桐溪流登臨山色在掌内
指㸃霞光隨杖頭東郭野人慵櫛沐使將破履升華屋
數杯酩酊不得歸樓中便葢江雲宿卻被江雲濕我衣
賴君借我貂襜歸
　　夏日過從叔幽居
且將一葉繫垂楊門對清溪夏日長林下喜逢青竹巷
局邊輸卻紫羅囊碧蹄駿馬銜芻細紅粉佳人挈榼香
伯仲歴官年盡少那知不笑漢馮唐
　　贈族叔處士
我家名士已無求若見翔鴻便舉頭紫石巖邊吟繡段
青苔紙上落銀鈎髙人酒席稱無醉細字經書讀未休
定是仙山足靈藥年過八十轉風流
　　游安禪寺(徐凝/)
欲到安禪游聖㮣先觀湧塔出香城樓臺有日連雲漢
壑谷無年斷水聲倚竹並肩青玉立上橋如蹋白虹行
傷嗟置寺碑交碎不見梁朝施主名
　　新定途中(杜牧/)
無端偶效張文紀下杜鄉園别五秋重過江南更千里
萬山深處一孤舟
　　睦州四韻
州在釣臺邊溪山實可憐有家皆掩映無處不潺湲好
樹鳴幽鳥晴樓入野烟殘春杜陵客中酒落花前
　　題新定八松院小石
雨滴珠璣碎苔生紫翠重故闗何日到且看小三峯
　　寄内兄和州崔員外十二韻
歴陽崔太守何日不含情恩義同鍾李塤篪實弟兄光
塵能混合擘畫最分明臺閣仁賢譽閨門孝友聲西方
像教毁南海繡衣行金橐寧回顧珠簞肯一棖祇宜裁
宻詔何自取專城進退無非道回翔必有名好風初婉
軟離思苦縈盈金馬舊游貴桐廬春水生雨侵寒牖夢
梅引凍醪傾共祝中興主髙歌倡太平
　　丹水
何事苦縈回離腸不自裁恨聲隨夢去春態逐雲來沈
定藍光澈喧盤粉浪開翠巖三百尺誰作子陵臺
　　郡中有懷寄上睦州員外十三兄歙州刺史邢羣
城枕溪流淺更斜麗譙連帶邑人家經冬野菜青青色
未臘山梅樹樹花雖免瘴雲生嶺上永無京信到天涯
如今嵗晏從羈滯心喜彈冠事不賒
　　正初奉酬
翠巖千尺倚溪斜曽得嚴光作釣家越嶂逺分丁字水
臘梅遲見二年花明時刀尺君須用幽處田園我有涯
一壑風烟陽羡里解龜休去路非賒
　　秋晚蚤發新定
解印書千軸重陽酒百缸涼風滿紅樹曉月下秋江巖
壑㑹歸去塵埃終不降懸纓未敢濯嚴瀨碧淙淙
　　除官歸京睦州雨霽
秋半呉天霽清凝萬里光水聲侵笑語嵐翠撲衣裳逺
樹凝羅帳孤雲認粉囊溪山侵兩越時節到重陽顧我
能甘賤無由得自强悞曽公觸尾不敢夜循牆豈意籠
飛鳥還歸錦帳郎網今開傅燮書舊識黄香姹女真虚
語饑兒欲一行淺深須揭厲休更學張綱
　　夜泊桐廬先寄蘇臺盧郎中
水檻桐廬館歸舟繋石根笛吹孤戍月犬吠隔溪邨十
載違清義幽懷未一論蘇臺菊花節何處與開尊
　　嚴陵釣臺下作(權徳輿/)
絶頂聳蒼翠清湍石磷磷先生晦其中天子不得臣心
靈棲顥元纓冕猶緇塵不樂禁中卧卻歸江上春潛驅
東漢風日使薄者醇焉用佐天下持此報故人則知大
賢心不獨私其身弛張有深致耕釣陶天真奈何清風
後擾擾論屈伸交情同市道利欲相紛綸我行訪遺臺
仰古懷逸民矰繳鴻鵠逺雪霜松桂新江沈去不窮山
色陵秋旻人世自今古清輝煦無垠
　　宿桐廬館同崔存度醉後作(白居易/)
江海漂漂共旅游一尊相勸㪚窮愁夜深醒後愁還在
雨滴梧桐山館秋
　　憑李睦州訪徐凝山人凝即睦州之民也
郡守輕詩客鄉人薄釣翁解憐徐處士唯有李郎中
　
　
　
　
　
　
　
　
　
　
　
　
　
　嚴陵集巻一
欽定四庫全書
　嚴陵集巻二
　　　　　　　　　　　　　宋　董弅　編
　詩
　　桐廬山中贈李明府(孟郊/)
静境無濁氛清雨零碧雲千山不隠響一葉動亦聞即
此佳志士精㣲誰相羣欲識楚(一作/此)章句袖中蘭茝薰
　　題嚴光釣臺(歐陽詹/)
弭櫂歴陳迹悄然闗我情伊無昔時節豈有今時名辭
貴不辭賤是心誰復行欽哉此溪曲永獨英風清
　　送友人喻坦之歸睦州(韓翃/)
歸心常共知歸路不相隨彼此無依倚東西又别離山
花含雨潤江樹逆潮欹莫想漁樵興人生各有為
　　送徐山人歸睦州舊隠(雍陶/)
君在桐廬何處住草堂應與戴家鄰初歸山犬翻驚主
久别江鷗卻避人終日欲為相逐計臨時空羡獨行身
秋風釣艇遥相憶七里灘西片月新
　　嚴子陵(唐彦謙/)
嚴陵情性是真狂抵觸三公傲帝王不怕舊交嗔僭越
喚他侯霸作君房
　　送劉崇偃尉睦州建徳縣(張祜/)
一命前途逺雙曹公邑閒夜潮人到郭春霧鳥啼山淺
瀨横沙堰髙巖峻石斑不堪曽倚櫂猶復夢升攀
　　晚泊七里灘(許渾/)
天晚日沈沈歸船繋栁隂江邨平見寺山郭逺聞砧樹
宻猿聲響波澄鴈影深榮名暫時事誰識子陵心
　　思桐廬舊居便送鑑上人(温庭筠/)
莫道東南路不賒思歸一步是天涯林中夜半雙臺月
(嚴光釣渚有/東臺西臺)洲上春深九里花(桐廬有/九里洲)緑樹遶邨含細
雨寒潮背郭巻平沙聞師卻到鄉中去為我殷勤謝酒
家
　　春日旅舍言懷(李頻/)
未識東西南北路青春日月坐銷難如何一别故鄉後
五度花開五處看
　　及第後歸新定
家臨浙水傍岸對買臣鄉縱櫂隨歸鳥乘潮向夕陽苦
吟身得雪甘意鬢成霜况此年猶少酬身足自强
　　春日思歸
春晴不斷若連環一夕思歸鬢欲斑壯志未酬三尺劒
故鄉空隔萬重山音書斷絶干戈後親友相逢夢寢間
卻羡浮雲與飛鳥因風吹去又吹還
　　還夀昌過西嶺下贈婦
魏馱家前幾樹花嶺西還有數千家石斑魚鮓香衝鼻
淺水沙田飯繞牙
　　自黔中歸新定
朝過春闗辭北闕暮參戎幕向南巴卻將仙桂東歸去
江月隨人直到家
　　貽友人喻坦之
從容心自别飲水勝銜杯共在山中長相隨闕下來修
身空有道取事各無媒不信清平代終遺草澤才
　　白雲亭(羅萬象/)
一池荷葉衣無盡數樹松花食有餘剛被世人知住處
不如依舊再移居
　　寄李頻(方干/)
衆木又揺落望君還不還軒車在何處雨雪滿前山思
苦文星動鄉遥釣渚閒明年見名姓唯我獨何顔
　　途中逢孫輅因得李頻消息
灞上寒仍在柔條亦自新山河雖度臘雨雪未知春正
憶同袍者堪逢共國人銜杯益無語與爾轉相親
　　題桐廬謝逸人江居
少小髙眠無一字五侯勲盛欲如何潮邊倚竹寒吟苦
石上横琴夜醉多鳥自樹梢隨果落人從窓外卸颿過
由來朝市為真隠可要棲身向薜蘿
　　睦州吕郎中郡中環翠亭
為是仙才登望處風光便似武陵春閒花半落猶迷蝶
白鳥雙飛不避人樹影興餘侵枕簟荷香坐久著衣巾
暫來此地非多日明主那容借冦恂
　　與鄉人鑑休上人别
此日因師話鄉里故鄉風土我偏諳一巵竹葉如溪北
半樹梅花似嶺南山夜獵徒多信犬雨天邨舍未催蠶
如今休作還家意兩鬢垂絲已不堪
　　方著作畫竹
疊葉與髙節俱從毫末生留傳千古譽研鍊十年情向
月本無影臨風疑有聲吾家釣臺畔似此兩三莖
　　暮發七里灘夜泊嚴光臺下
一瞬即七里箭馳猶是難檣邊走嵐翠枕底失風湍但
訝猨鳥定不知霜月寒前賢竟何益此地誤垂竿
　　山中
散拙亦自遂粗將猿鳥同飛泉髙瀉月獨樹逈含風果
落槃盂上雲生篋笥中未甘明聖日終作釣魚翁
　　與清溪趙明府
清規暫趨府獨立與誰親遂性無非醉求閒卻愛貧林
泉應入夢印綬莫留人王事聞多暇吟求幾首新
　　示鄉叟
暮齒甘衰謝逢人惜别離青山前代業老樹此身移買
藥將衣盡尋方見字遲如何鑷殘鬢覽鏡變成絲
　　題烏龍山禪居
暑夜月華猶冷濕自知坐卧逼星宫晨雞未暇鳴山底
蚤日先來照屋東人世驅馳方丈内海波揺動一杯中
伴師長住應難住歸去仍須入俗籠
　　題睦州郡中千峯榭
豈知平地似天台朱户深沈别徑開曳響露蟬穿樹去
斜行沙鳥向池來窓中蚤月當琴榻牆上秋山入酒杯
何事此中如世外應縁羊祜是仙才
　　徳政上睦州胡中丞
上徳由來合動天旌旗到日是豐年羣書已熟無人似
五字研成舉世傳莫道政聲同宇宙須知紫氣滿山川
豈唯里巷皆蘇息猶有恩波及釣船
　　與桐廬鄭明府
字人心苦達神明何止重門夜不扄莫道耕田全種秫
兼聞退食亦逢星映林顧兎停琴望隔水寒猨駐筆聴
卻恐南山盡無石南山有石合為銘
　　胡中丞蚤梅
不獨閒花不共時一株寒艶尚參差凌晨未噴含霜朶
應候先開亞水枝芬郁合將蘭並茂凝明應與雪相欺
謝公吟賞愁飄落可得更拈長笛吹
　　山中寄呉磻
莫問終休否林中事已成槃餐憐火種嵗計付刀耕掬
水皆花氣聴松似雨聲書窓翹足卧避險側身行果傍
閒軒落蒲連濕岸生禪僧知見理妻子笑無名更擬教
詩苦何曽待酒清石溪魚不大月樹鵲多驚砌下通樵
路窓閒見縣城雲山任重疊難隔故交情
　　憶故山
舊山長繋念終日卧邊亭道路知已逺夢魂空再經秋
泉涼好引亂鶴静宜聴獨上髙樓望蓬身且未寧
　　送王翁登科後歸江東
南行無俗侣秋鴈與寒雲野性自心愜鄉名人共聞呉
山中路斷浙水半江分此地登臨慣含情一送君
　　山中即事
趨世非身事山中適性情野花多異色幽鳥少凡聲樹
影搜涼卧苔光破碧行閒尋采藥處仙路漸分明
　　陪睦州胡中丞泛江
仙舟仙樂醉行春上界稀逢下界人綺繡峯前聞野鶴
旌旗影裏見游鱗澄潭徹底齊心鏡雜樹含芳讓錦茵
凡許從容誰不幸就中光顯是州民
　　初歸故里
常思舊里欲歸難已作歸心即自寛此日蚤知無爵位
當時便合把漁竿朝昏入閏春將逼城邑多山夏卻寒
不是幽愚望榮忝君侯異禮亦何安
　　歸睦州中路寄侯郎中
顔巷蕭條知命後膺門感激受恩初卻容鶴髪還蝸舍
猶夢漁竿從隼旟新定暮雲吞故國㑹稽春草入貧居
鄉中自古為儒者誰得公侯降尺書
　　侯郎中新置西湖
逺近利民因智力周回潤物像心源菰蒲縱感生成惠
鱣鮪那知廣大恩瀲灔清輝吞半郭縈紆别派入遥村
沙泉遶石通山脉岸木黏萍是浪痕已見澄來連鏡底
兼知極處浸雲根波濤不起時方泰舟檝徐行日易昏
烟霧未應藏島嶼鳬鷖亦解避旌幡雖云桃葉歌還醉
卻被荷花笑不言孤鶴必應思鳳詔凡魚豈合在龍門
能將盛事添元化一夕機謨萬古存
　　嵗晚言事寄鄉中親友
急景蒼茫晝若昏夜風乾峭觸前軒寒威半入龍虵窟
煗氣全歸草樹根蠟燼凝來多碧焰香醪滴處有冰痕
尺書未達年應老先被新春入故園
　　項處士畫水墨釣臺
畫石畫松無兩般猶嫌瀑布畫聲難雖云智慧生靈府
要且功夫在筆端潑處便連隂洞黒添來先向朽枝乾
我家曽寄雙臺下徃徃開圖盡日看
　　送睦州侯郎中赴闕
昔著政聲聞國外今留儒術化江東青雲舊路歸仙掖
白鳳新詞入聖聰絃管未知銀燭曉旗幡已待錦颿風
郡人難議酬恩徳徧在三年禮遇中
　　桐廬江閣
風烟百變無定態緬想畫人虚損心巻箔檻前沙鳥散
垂鈎牀下錦鱗沈白雲野寺凌晨磬紅樹孤邨遥夜砧
此地四時抛不得非惟盛暑事開襟
　　偶作
直為篇章非動衆遂令軒葢不經過未妨溪上泛漁艇
又得門前張雀羅夜學事須憑雪照朝厨爭奈絶烟何
若於巖洞求偏類今古疎愚似我多
　　送鄉中故人
少小與君情不疎聴君細話勝家書如今若到鄉中去
道我垂鈎不釣魚
　　思江南
昨日草枯今日青羈人又動望鄉情夜來有夢登歸路
不到桐廬已及明
　　懷桐江舊居
長向新郊話故園四時清峭似山源春潮撼動鶯花郭
秋雨閉藏砧杵邨市井多通諸國貨鄉音自是一方言
此中别有無歸計唯把歸心付酒尊
　　贈桐谿主人
嶺猿沙鶴似同游竹汊荷灣可漾舟更入深溪見溪主
蒼苔石上卧垂鈎
　　題懸溜巖隠者居
世人如要問生涯滿架堆牀是五車谷鳥暮蟬聲四散
修篁灌木勢交加蒲葵細織團圓扇䪥菜平鋪合遝花
卻用水荷包緑李兼將寒井浸甘𤓰慣縁險峭收松粉
常趁芳鮮掇茗芽池上樹隂隨浪動窓前月影被巢遮
坐雲獨酌杯盤濕穿竹㣲吟路徑斜見説公卿訪遺逸
逢迎亦是戴烏紗
　　題仙巖瀑布呈陳明甫
方知激蹙與飛噴直恐古今同一時逺壑流來多石脉
寒空撲碎作凌澌謝公巖上衝雲去織女星邊落地遲
聚向山前更誰測深沈見底是澄漪
　　書桃花塢周處士壁
醉吟雪月思深苦思苦神勞新髪生自學古賢修静節
唯應野鶴識髙情細泉出石飛難盡孤燭和雲濕不明
何事懶於嵇叔夜更無書札答公卿
　　法華寺
砌下雙顚有鶴棲孤猿亦在鶴邊啼卧聞雷雨歸巖蚤
坐見星辰去地低一徑穿縁應就郭千花掩映似無溪
是非生死多憂惱此日䝉師為破迷
　　贈方干(呉融/)
把筆盡為詩何人敵夫子句滿天下口名聒天下耳不
識朝不識市曠消揺閒徙倚一杯酒無萬事一葉舟無
千里衣裳白雲坐卧流水霜落風髙忽相憶惠然見過
留一夕一夕聴吟十數篇水榭林蘿為岑寂拂旦舍我
亦不辭攜笻徑去隨所適隨所適無處覔雲半片鶴一
隻
　　清溪
清溪見底露蒼苔密竹垂藤鎻不開應是仙家在深處
愛流花片引人來
　　贈方干(可鵬/)
盛名傳出自皇州一舉參差便縮頭月裏不無攀桂分
潮中剛愛釣魚休童偷詩稾呈鄰叟客乞書題謁郡侯
獨泛短舟無限興波濤西接洞庭秋
　　哭方先生
斗牛文星落知是先生死湖上聞哭聲門前見彈指官
無一寸禄名傳千萬里死著紙衣裳生誰念朱紫我心
痛其語淚落不能已猶喜韋補闕揚名獻天子
　　歸桐廬寄嚴長史(章八元/)
昨辭夫子櫂歸舟家在桐廬憶舊丘三徑煗時花競發
兩溪分處水爭流近聞江老傳鄉語還見家山減旅愁
或在醉中逢雪夜懷賢應向剡川游
　　釣臺(劉駕/)
澄流可濯纓嚴子但垂綸孤坐九層石逺笑清渭濱潛
龍飛上天四海豈無雲清氣不零雨安使洗塵氛我來
吟髙風彷彿見斯人江月尚皎皎江石亦磷磷如何臺
下路明日又迷津
　　送尹蔓回睦州(厲翼/)
憐君授衣月逺作泛舟行江闊桐廬岸山深建徳城千
尋喬木影七里暮灘聲興盡當停櫂臨流更濯纓
　　釣臺(唐穎/)
寥落荒臺七里洲賢人永逐水東流寒猿呌斷青天月
千古𠖇冥潭樹秋
　　釣臺(杜荀鶴/)
蒼翠雲峯開俗眼泓澄烟水浸塵心唯將道業為芳餌
釣得髙名直至今
　　清溪來明府出二子請詩因遺一絶
珠明玉潤盡驚人不稱寒門不稱貧若向吾唐作雙瑞
便同祥鳳與祥麟
　　哭方干
何言寸禄不沾身身没詩名萬古存况有數篇闗教化
得無餘慶及兒孫漁樵共壘墳三尺猿鶴同棲月一邨
天下未寧吾道喪更誰將酒酹吟魂
　　桐江春望(劉仁徳/)
江上車聲落日催紛紛擾擾起塵埃更無人望青山立
空有颿衝夜色來沙鳥似雲鐘外去汀花如火雨中開
可憐瀟灑鴟夷子散髪扁舟竟不回
　　聞進士許彬罷舉歸睦州悵然懷寄(鄭谷/)
桐廬歸舊廬垂老復樵漁吾子雖言命鄉人懶讀書烟
舟撐晚瀨雨屐剪春蔬異代名方振哀吟莫廢初
　　題清溪方仙翁廟(髙駢/)
清溪道士人不識上天下天鶴一隻洞房深鎖壁窓寒
滴露研朱㸃周易
　　引泉詩(睦州龍興觀/老君院作)　(陸龜䝉/)
上嗣位六載吾宗刺桐川余來拜旌㦸詔下之明年是
時春三月繞郭花蟬聮嵐盤百萬髻上插黄金鈿授以
道士館置榻于東偏滿院聲碧樹空堂形老仙本性樂
凝澹及來更虚𤣥焚香禮真像盥手披靈編新定山角
角烏龍獨巉然除非淨晴日不見蒼崖顛上有拏雲峰
下有噴壑泉泉分數十义落處皆清潺寒聲入爛醉聒
破西窓眠支笻起獨尋只在牆東邊呼僮具畚鍤立鑿
莓苔穿漾叢漴派墮練帶横斜牽亂石抛落落寒流響
濺濺狂奴七里瀨縮到疏楹前跳光潑半散涌沬飛漩
圓勢束三峽挂瀉危孤磴縣曽聞瑶池溜亦灌朱草田
鳬伯弄翠繠鸞雛舞丹烟凌風捩桂柁隔霧馳犀船况
當𤣥元家嘗著道徳篇上善可比水斯文參五千精靈
若在此前惡㣲波傳不擬爭滴瀝還應㑹淪漣出門後
飛箭合勢浮青天必有學真子鹿冠秋鶴顔如能輔余
志日使疏其源
　　上新定宋使君二首(貫休/)
禪坐吟行誰與同杉松共在寂寥中碧雲詩理終難到
白藕花經講始終水疊山重擎草疏砧清月皓立霜風
十年勤苦今酬了得向桐江識謝公
寺倚烏龍腹窓中見碧稜空廊人畫祖古殿鶴窺鐙風
吼深松雪鑪寒一鼎冰唯應謝内史知此道心澄
　　寄桐江馮使君四首
山風與霜氣浩浩滿松枝永日燒杉子無人共此時為
文攀諷諫得道在毫釐唯有桐江守常憐志不卑
端居碧雲暮好鳥啼紅芳滿郭桃李熟巻簾風雨香清
吟繡段句黙念芙蓉章未得歸山去頻升謝守堂
山東山色勝諸山謝守清髙不可攀薄俗盡於言下泰
苦心唯到醉中閒香凝錦帳抄書後月轉棠隂送客還
野客霑恩歸未得蕭蕭霜葉滿柴闗
瓦礫文章豈有媒兩三年只在金臺本師頭白須歸去
太守門清願再來皓皓玉霜孤鴈逺蕭蕭松島片颿開
從兹林下終無事唯有焚香祝上台
　　秋寄李頻使君二首
為郎須塞詔當路亦飢驅貴不因人得清還似句無燒
烟連野白山藥拶階枯想得徴黄詔如今已在途
務簡趣難陪清吟坐綠苔葉和秋蟻落僧帶野香來留
客朝嘗酒憂民夜畫灰終期冒風雪江上見宗靁
　　寄新定桂雝
獨自住梅嶺隣應是衲僧句須人未道君此事偏能塢
濕雲霾觀溪寒月照罾相思不可見江上立騰騰
　　寄烏龍山賈秦處士
庭果色如丹相思夕照殘雲邊蹋燒去月下把書看澗
水仙居共忩風漆樹寒吾君方仄席未可便懷安
　　桐江閒居作五首
木落雨修修桐江古岸頭擬歸仙掌去剛被謝公留猛
燒侵茶塢殘霞照角樓坐來還有意流水面前流
香刹通真觀樓臺倚郡城隂森古樹氣羸淡老僧情壁
畫連山潤仙鐘扣月清何須結西社大道本無生
静室焚檀印深鑪燒鐵缾茶和阿魏煖火種栢根馨數
隻呼來鶴成堆讀了經何妨似支遁騎馬入青冥
不問庚桑子唯師妙吉祥等閒眠片石不覺到斜陽獨
自收櫧葉教童采栢瓤王孫莫相笑淡泊味還長
露滴滴衡茆秋成爽氣交霜椑如蜜裹岡葛似鹽苞淨
癬侵蛩穴㣲陽落鶴巢還如山裏日門更絶人敲
　　對雪寄新定馮使君二首
仙掌空思歸未能焚香冥目對殘鐙豈知瑞雪千山合
空覺春寒半夜増翳月素雲薶粉堞堆巢孤鶴下金繩
因思太守憂民切吟對瓊枝喜不勝
政化猶來通上靈豐年祥瑞滿窻明氣嚴坐久鐙凝燄
片大更深屋作聲飄奄烟霞何處去欹斜杉竹向簾傾
雪林中客雖無事還有新詩半夜成
　　登干霄亭(已下六首陪/馮使君游)
擁翠捫蘿山屐輕飄飄紅斾在青冥仙科朱紱言非貴
溪鳥林泉癖愛聴古桂林邊棊局濕白雲堆裏茗烟青
因思廬岳彌天客手把金書倚石屏
　　游靈泉院
珂佩喧喧滿路岐亂泉聲裏扣禪扉對花語合希夷境
坐石苔黏黼黻衣鳥啄古杉雲苒苒風吹清磬露霏霏
惠嚴亦有孤峯在只戀飜經未得歸
　　過相思嶺
譽自馨香道自怡相思嶺上卻無機荒渠葉覆深霞在
片石人吟一鳥飛何處風砧傳古曲誰家冢樹掛斜暉
因思徃事堪悲笑鶴背魚竿未是歸
　　錦沙墩
臨水登山興自竒錦沙墩上最多時雖云髪白孤峯好
其奈名清聖主知草媚蓮塘資逸步雲生松壑有新詩
翛然别是神仙趣豈羡東山妓樂隨
　　釣罾潭
境靜江澄無事時紅旌畫鷁動魚磯心期只是行春去
日暮還應得鶴歸風破綺霞山寺出人歌白雪島花飛
自憐亦在仙舟上玉浪飜飜濺草衣
　　迎仙閣
澗香霞影遶樓臺巻箔凭欄耳目開况從旌旗近鸞鳳
可憐譚笑出塵埃火雲不入長松徑露茗何須白玉杯
誰道迎仙仙不至今朝還有謝公來
　　夏雨登干霄亭上宋使君二首
霽色澄鮮壑飲虹干霄亭上望無窮蟬驚殘雨疑秋早
雷傍嚴城報嵗豐歸廟片雲銜紫電立查雙鶴唳仙風
自憐四郡干戈日得在文翁教化中
鄒魯封疆禾稼濃清吟孤坐思重重新詩幾獻蓬萊客
逺夢仍歸菡萏峯野果一枝堪薦茗落霞數片欲燒松
如何深得冥搜癖月磬聲聲歸去慵
　　宋使君罷新定移出東館二首
無為政化更何為到即生人嫗煦肥必似漢髙三傑去
且將劉寵一錢歸玉階香惹麒麟步銀漢風驅鸑鷟飛
為報烝民莫惆悵陶鈞及爾更光輝
祖筵四面烟花合江館深冬歸思長火斾畫旗風燄燄
橘洲漁舍浪茫茫聴歌幾入紅蘭榭坐隠頻升白玉堂
今歎不如沙磧鴈天邊一一得隨陽
　　寄杭州宋使君(公初罷/睦州)
一自雙旌下釣臺望風吟苦凍雲開即歸紫闥天非逺
猶憶烏龍首獨回髙節似僧僧共坐暮潮如雪雪中來
應知新定蒼生淚灑向東風祝上台
　　游嚴陵釣臺
雪浪皚皚萬古情岸邊臺占子陵名一時大器天將與
數尺漁竿誰不擎危榭髙碑鐫籀字滄洲老鶴識先生
游人到此慵歸去庭樹孤猿有好聲
　　新定江邊作
江邊山頂深秋時身閒蕭灑心無為石頭青草取次坐
松風竹風撩亂吹數聲好鳥來依我一㸃征颿去是誰
惆悵古賢何處在潺湲夕照滿江湄(日落山照耀/即此處也)
　
　
　
　
　
　
　
　
　
　嚴陵集巻二
欽定四庫全書
　嚴陵集巻三
　　　　　　　　　　　　　宋　董弅　編
　詩
　　新桐廬知縣貟外端修節行富有才名九霄未展
　　於奮飛百里暫勞於綏撫言之美任即動征橈敢
　　賦惡詩用伸攀送(李昉/)
詞筆凌雲正後生安貧守道住神京昔年南國無虚譽
今日中朝有令名楊柳岸邊揮袂去木蘭舟裏載書行
琴堂莫作多時計碧落方開萬里程
　　桐廬貟外出勲德之門以儒素為業洎來儀於京
　　闕久飛譽於縉紳今則膺鳯詔於朝端奏牛刀於
　　江表㑹承㫖尚書賦瓊章於丹地餞蘭櫂於清流
　　愚雖不才敢繼其作(扈蒙/)
王謝髙門江鮑才東遊何用更裵􁋴絃歌好就呉鄉拜
簪組初從魏闕來清酒一尊攜㶑灎舊詩千首貯瓊瑰
健颿輕櫂湏行樂莫效當時庾信哀
　　憫旱(田錫/)
下車逢歲旱禱廟望秋成火輪轉曈曨赤日彌髙明稻
苖已枯死麥壠不堪耕(闕/)
　　釣臺(劉昌言/)
漢業中微炎祚衰四海姦豪竊神器南陽龍虎方闘爭
赤伏真人正天位先生髙隱來富春耕耒青山自如意
一竿魚釣樂幽深七里溪光弄蒼翠朝中天子思故人
物色環中引其類先生獨歩衣羊裘咳唾浮雲輕富貴
足加帝腹傍無人星動天丈失躔次卓哉光武真聖君
終使狂奴畢髙志雲臺千尺盡功臣誰肯回顧釣臺地
　　又
不㑹持竿意由來善一身何如事天子就削漢功臣亂
木凋雲際幽禽散水濵空餘臺下月千載屬漁人
　　留題釣臺(魯有開/)
昔日狂奴向此來愛垂芳餌上崔嵬鄉人不識釣臺意
空指山頭是釣臺
　　贈方江二君(丁謂/)
偶向嚴堂弔子陵布衣攜手逺相迎乍親冠蓋談諧少
久住林泉耳目清正好辛勤縁齒少最難遭遇是時平
李頻鄉黨𤣥英裔皆合工詩取盛名
　　釣臺(范師道/)
乾坤交泰重彌綸當日嚴陵道最淳大漢中興得英主
先生髙退作閒人灘頭風月遺千古臺上綸竿寄一身
今日病夫祠下過獨知疲懦長精神
　　題釣臺(張保雝/)
漢包六合網英豪一箇𠖇鴻惜羽毛世祖功臣三十二
雲臺何似釣臺髙
　　謫守睦州作(范仲淹/)
重父必重母正邦先正家一心囬主意十口向天涯銅
虎恩猶厚鱸魚味復佳聖明何以報没齒願無邪
　　赴桐廬郡淮上遇風三首
聖宋非强楚清淮異汨羅平生仗忠信盡室任風波舟
楫顚危甚蛟黿出没多斜陽幸無事沽酒聽漁歌
妻子休生咎勞生險自多商人豈有罪同我在風波
一櫂危於葉傍觀亦損神他時在平地無忽險中人
　　出守桐廬道中十絶
壠上帶經人金門齒諫臣雷霆日有犯始可報君親
君恩太山重爾命鴻毛輕一意懼千古敢懷妻子榮
妻子屢牽衣出門投禍機寧知白日照猶得虎符歸
分符江外去人笑似騷人不道鱸魚美還堪養病身
有病甘長廢無機苦直言江山藏拙好何敢望天閽
天閽變化地所好必真龍軻意正迂闊悠然輕萬鍾
萬鍾誰不慕意氣滿堂金必若枉此道傷哉非素心
素心愛雲水此日東南行笑解塵纓處滄浪無限清
滄浪清可愛白鳥鑑中飛不信有京洛風塵化客衣
風塵日已逺郡枕子陵溪始見神龜樂優優尾在泥
　　嘉興道卿學士不以仲淹補責在逺寄遺佳什日
　　以諷味如清廟之瑟一唱三歎蓋有以動神感物
　　者焉桐廬郡溪山秀妙陸魯望所謂清涼國者兹
　　無敢讓又得葉道卿詩詠歌其間雅復増氣因依
　　韻以和庶幾元白之風同希闊於江山矣
世傳學干禄小子乃逢辰一入諫諍司鴻毛忽其身可
負萬乘主甘為三黜人豈量堯舜心如日照孤臣薄責
落善地雅尚過朝倫僅同龜在泥敢冀蠖求伸朱樓逼
清江下睨百丈鱗羡此南魚樂不忍持鈎輪為郡良優
優乏才止循循恬愉弗擾外何以慰下民拙可存吾樸
静可逸吾神漸得疎懶味下車將四旬嘉興風雅來觀
對如大賔感兹韶夏音佐我臺上春
　　新定感興五首
數仭黄堂上題名僅百賢孤髙宋開府千載可拳拳
山水真名郡恩多補諫官中間好田錫風月亦盤桓
風物皆堪喜民靈獨可哀稀逢賢太守多是謫官來
去國三千里風波豈不賖回思洞庭險無限勝長沙
江上多嘉客清歌進白醪靈均良可笑終日著離騷
　　遊烏龍寺
高嵐指天近逺溜出山遲萬事不到處白雲無盡時異
花啼鳥樂靈草隱人知信是棲真地林僧半雪眉
　　江干閒望
江干日清曠寓目一搘笻落葉信流水歸雲識舊峯蘭
蓀誰共采鳬鴈自相從莫愛蘋風起波來千萬重
　　和章岷推官登承天寺竹閣
僧閣倚寒竹幽襟聊一開清風曽未足明月可重來晚
意煙垂草秋姿露滴苔佳賔何以佇雲瑟與霞杯
　　齋中偶書
狂愚多苦口幽逺獨甘心言路有餘責權門無去音忘
憂時叩易思古即援琴此意誰相和寥寥鶴在隂
　　依韻酬周騤太博同年
孰敢先懷富春圖良時須惜幾嗟吁衆人可致巍巍主
上意思平兩兩符不稱内朝禆耳目多慙外補救皮膚
子陵灘畔觀漁釣無限殘陽媚緑蒲
　　依韻答胡侍郎見寄
千年風采逢明主一寸襟靈慕昔賢待看朝廷興禮讓
天衢何敢闘先鞭
　　瀟灑桐廬郡十絶
瀟灑桐廬郡烏龍山靄中使君無一事心共白雲空
瀟灑桐廬郡開軒即解顔勞生一何幸日日面青山
瀟灑桐廬郡全家長道情不聞歌舞事遶舍石泉聲
瀟灑桐廬郡公餘午睡濃人生安樂處誰復問千鐘
瀟灑桐廬郡家家竹引泉令人思杜牧無處不潺湲
瀟灑桐廬郡春山半是茶輕雷還好事驚起雨前芽
瀟灑桐廬郡千家起畫樓相呼采蓮去笑上木蘭舟
瀟灑桐廬郡清潭百丈餘溪翁應有道所得是嘉魚
瀟灑桐廬郡身閒性亦靈降真香一炷欲老悟黄庭
瀟灑桐廬郡嚴陵舊釣臺江山如不勝光武肯教來
　　桐廬郡齋書事
千峯秀處白雲驕吏隱雲邊豈待招數仭堂髙誰富貴
一枝巢穩自逍遥杯中好物閒宜進林下幽人静可邀
莫道官清無歲計滿山芝术長靈苖
　　桐廬郡卒陶旻者本𨽻瓊林苑以接花為事因罪
　　黥送于此寺丞葛君閎感而作接花歌幕中章君
　　岷和以相示因而綴焉
江城有卒老且貧顦顇抱關良苦辛衆中忽聞語聲好
知是北來京洛人我始問云何至是欲語汍瀾墜雙淚
斯須收淚始能言生自東都富貴地家有城南錦繡園
少年止以花為事黄金用盡無他能郤作瓊林苑中吏
年年中使先春來曉宣口敕修花臺竒芬異卉百餘品
求新換舊爭栽培猶恐君王厭顔色羣芳只似尋常開
幸有神仙接花術更向城中求絶匹梁王苑裏索妍姿
石氏園中搜淑質金刀玉尺裁量妙香膏膩壤彌縫宻
回得東王造化工五色敷華異平日一朝寵愛歸牡丹
千花相笑妖嬈難竊藥常娥新換骨嬋娟不似人間看
太平天子春遊好金明柳色籠黄道道南樓殿五雲髙
鈞天捧上蓬萊島四邊桃李不勝春何況花王對玉宸
國色晶明動韶景天香旖旎飄芳塵特奏霓裳羽衣曲
千官獻壽羅星辰兊說臨軒逾數刻花吏此時方得色
白銀紅錦滿牙牀拜賜仗前生羽翼惟觀風景不憂身
一心歲歲供春職中途得罪情多故刻木在前何敢訴
竄來江外知幾年骨肉無音鴈空度北人情況異南人
瀟灑溪山苦無趣子規啼處血為花黄梅熟時雨如霧
多愁多悵信傷人今年不及去年身目昏耳重精力減
復有鄉心難具陳我聞此言聊悒悒近曽侍從班中立
朝違日下暮天涯不學爾曹向隅泣人生榮辱如浮雲
悠悠天地胡能執賈誼文才動漢家當時不免來長沙
幽求功業開元盛亦作流人過梅嶺我無一事逮古人
謫官郤得神仙境自可優優樂名教曽不棲棲吊形影
接花之技爾則竒江鄉卑濕何能施吾皇又詔還淳朴
組繡文章皆棄遺上林將議賜民畝似昔繁華徒爾為
西都尚有名園處我欲抽身希白傅一日天恩放爾歸
相逐栽花洛陽去
　　仲淹自桐廬移守姑蘇由江而上登嚴陵釣臺移
　　舟南岸宿方干處士舊居章從事聞之有詩見寄
　　因依韻和之
姑蘇從古號繁華卻戀巖邊與水涯重入白雲尋釣瀬
更隨明月宿詩家山人驚戴烏紗出溪女笑依紅杏遮
來蚤又抛泉石去茫茫榮利一吁嗟
　　仲淹景祐初典桐廬郡有七里瀬子陵之釣臺在
　　焉廼以從事章岷往講堂而祠之召㑹稽僧恱躬
　　圖其像於堂洎後守姑蘇道出其下登臨裵􁋴見
　　東巖絶壁白雲徐生云方干處士之舊居遂訪焉
　　其家子孫尚多儒服有楷者新䇿名而歸因留二
　　十八字又圖處士像於嚴公堂之東壁請刋詩於
　　其左
風雅先生舊隱存子陵臺下白雲邨唐朝三百年冠蓋
誰聚詩書到逺孫
　　題方先輩山居
髙尚繼先君巖居與俗分有泉皆漱石無地不生雲鄰
里多垂釣兒孫半屬文幽蘭在深處終日自清芬
　　留題江先輩舊居
結舍近滄洲江山不外求我來明月夜更得主人留
　　釣臺(章岷/)
乘興訪遺基扁舟宿煙渚水淨冩天形山空答人語風
篁自成韻霜葉紛如雨寒亭暮響清飢猿夜啼苦疑將
洞府接似與人寰阻不羡重城中喧喧聽笳皷
　　陪范公登承天寺竹閣
古寺依山起幽軒對竹開翠隂當晝合涼氣逼人來夜
影疎排月秋鞭瘦出苔雙旌容託乘此地舉茶杯
　　和范公同章推官登承天寺竹閣(阮逸/)
竹石寒相倚雲忩曉共開閒身方外去幽意静中來墜
響風隨籜移隂日上苔遲留秋更夜待月露盈杯
　　髙峯(關詠/)
獨愛髙峯最上頭夕陽煙樹見嚴州子陵貪向溪邊釣
應未曾來此地游
　
　
　
　
　
　
　
　
　
　
　
　
　嚴陵集巻三
欽定四庫全書
　嚴陵集巻四
　　　　　　　　　　　　　宋　董弅　編
　詩
　　杜少卿知睦州(宋祁/)
三年去國别堯雲一篋書空此謗分賈誼有才偏隕涕
屈原何賦不思君諌囊久晦沈餘草綬笥重開續舊薫
幾日班春向桑野漢家丹詔十行文
　　留題子陵釣臺(蔡襄/)
遁世巢由志能忘將相權人瞻祠樹古天作釣臺圓孤
迹千秋外遺蹤一水邊清風敦薄俗豈是愛林泉
　　至睦州
一帶滄波兩向山扁舟中去幾時還浮生多半在離别
此意明知未肯閒
　　子陵二首(李師中/)
阿諛順㫖為深戒逺比夷齊氣更豪半夜光芒侵帝座
有誰曾似客星髙
社稷功名出隱淪天髙聽逺亦應聞龎眉一去無人問
七里商山但白雲
　　寄睦州蘇七使君(張伯玉/)
闊歩曾飛到廣寒一麾聊頓野雲間虬蟠澗底未失水
鶚在籠中且看山舊日笑談猶壯否近來書信亦稀還
嚴灘桐嶺宜秋醉卻恐才髙不柰閒
　　桐廬蘇七太守通判晏魯望逺寄倡和之什輒伸
　　紀美(余時授此/州監郡)
桐君圃外州樹石最清幽水截三呉秀山當百粤秋巖
坰無俗土宅舍有髙樓畫隼真才望題輿雅唱酬灘聲
環醉枕鷺影入茶甌蚤晚陪清躅梯雲奉俊游
　　寄新定蘇七太守
聞道銀符渡睦溪桐山應為長清暉漁翁幾十迎舟拜
沙鳥成雙夾斾飛㸃檢簿書茶貢蚤體量風物橘奴肥
題輿自媿來何晚未得雲中矚使威
　　之官新定同年李郎中以詩賦别即事感懐次韻
　　上答
雨後驚濤激箭催為君停櫂把離杯宦游向老令人笑
别恨傷春觸處來故國未歸江令宅全家且上子陵臺
如今遇酒伸眉醉休問多才與不才
　　之官新定寓興三首
關山雨雪征人淚京洛風塵倦客心誰信子陵溪上去
一川秋淨滌煩襟
汴水東浮不繫舟到官無事只輕鷗不才自古饒天幸
請卻俸錢溪上游
溪山千古絶浮埃時拂朝衣上釣臺卻恐被他漁父笑
糟醨不啜又閒來
　　之官新定卻寄并州通判王幾道
新定與并門天南天北人扁舟江外客别乘塞垣身朔
馬驚鳴橐秋鱸上釣綸何時敘離闊把酒碧嵩春
　　七里灘
漱玉鳴珠七里灘到今猶照客星寒盧奴有水徒千頃
未得髙賢一瞬看
　　舟次子陵釣臺
十載從軍去又來强為顔面走塵埃久慙簪笏未歸去
且喜妻孥共此來旋擷岸蔬供野飯欲題巖壁拂蒼苔
子陵昔日誠髙趣未必全家上釣臺
　　睦州
千家樓閣麗朝暉人到于今說釣磯雨後數峯驕欲鬬
春來兩港活如飛髙吟多謝沈家令中酒長憐杜紫微
更愛嚴城無鎻處白雲揺漾去還歸
　　送交代倅車晏十一魯望
魯望江南客風騷獵將壇髙吟得意處清韻逼人寒塲
屋聲華舊襟靈渤澥寛閨門盡羔鴈庭野列芝蘭黽勉
來新定淹留就小官酒論浩刼飲山欲上天看待月髙
峯寺(髙峯寺在/郡東絶頂)聽猿七里灘入雲移翠簜鑿石引鳴湍
(魯望疏北山泉於後閣為玉泉軒又/聞余好竹特徙數百本為清絶友)一日交符去芳風
善繼難紅塵久離闊白首此相歡(闕兩/句)留方醫鶴厀(池/上)
(二鶴久病遺方/醫之闕)貺别遺漁竿(魯望常於嚴瀬自作釣竿/尤得其妙既去持以貺余)
虎(闕/)寧知用松筠幸未殘路長分驥騄火烈辨琅玕(闕/)
際多平仲鴒原有謝安巻舒知自得不用苦彈冠
　　監州新定卻寄并州舊僚
久從光禄長城戍卻到嚴陵舊釣灘休問簿書邊報急
且聽宅舍水聲寒舟浮南渡雲千里睡起東忩日數竿
寄語晉溪溪上月楚天雖逺一般看
　　同年李郎中以詩見寄仍許見過次韻和答
新定溪山國病懷忻所依桐君談藥妙嚴瀬得魚肥吏
退抄書譜朋來典道衣軒車如顧我春酒上苔磯
　　烏龍寺祈雨回馬上口占
官曹苦覊束祈靈得幽便夾路松披鬛躡石煙分練迎
軒玉泉響鳴騶沙鳥散曉日破霜隂前峯藹葱蒨逶迤
歩髙閣窈窕出雲漢坐來清思生語餘疎磬緩方將塵
滓滌還憂簿書亂偃斾拂歸韀回首青猿斷
　　西湖樓
積水照層峯登臨誰與同望來生羽翼醉欲上煙空細
細濕花雨疎疎開袖風新安江上景盡屬此樓中
　　玉泉祈雨
南州富潨射萬壑縱奔瀬兹泉一何髙夐與寥廓對邈
非猿鳥到迅恐巖磝碎霜落天地清玉立江海外人區
未蒙澤蛟龍兹有待淺石諒難渟當與雲漲㑹
　　登烏龍山寺閣
桐川本無塵況此幽閣逈萬木含秋聲一軒與天淨前
峯翠分滴後谷語相應檻下江雲歸檐前古雪凝巖僧
對游客湛若寒冰瑩百慮縁心空獨飯隨疎磬嗟余本
林壑謬與世紛競一作市朝人幾傷麋鹿性舊山别來
久蘿蔓鎻幽徑長恐客沈深未得歸期定息巾來此境
時覺襟韻勝猶媿招隱心聊為小山詠
　　後菴試茶
郡僻好藏身心閒久無事前軒飽食罷後菴取茶試巖
邊啟茶鑰溪畔滌茶器小竈松火然深鐺雪花沸甌中
盡餘緑物外有深意濫官來此游時得拂塵累莫笑後
菴茶閒中好滋味
　　郡齋閒歩
花木方塘小樓臺宅院深以何消俸禄無事住山林雨
雪羈游路風沙苦戰心若論當此景不啻萬黄金
　　到新定後卻寄蘇州蔣侍郎
遂翁亭畔碧桃開招隱溪頭畫舫回曽奉雲鴻此真賞
到今羽翼出塵埃閒窺玉字書千巻渴飲金莖露一杯
别後霜天苦寥闊海雲深處望公台
　　自新定沿牒三衢舟中寓興寄所知
井落甌閩近鄉亭百粤連一萍游宦客兩漿上灘船石
壅千尋浪山圍幾匝天亂篙鳴逺嶼羣譟捧危舷峽斷
疑無路汀回復濟川林深羡沙鳥邨近喜人煙豈昧垂
堂誡都由稍食牽家山舊廬在蚤晚賦歸田
　　舟次蘭溪卻寄新定太守
解纚向蕭瑟叙别喜英豪野水征颿逈秋天翠幕髙使
旟標畫隼騎吹壓霜濤幾日狂酲析思君夢更勞
　　新安江舟中奉酬孫觀書記
十年塞外憶江山(余從事太/原十年)今日扁舟縱眼看匝岸野
花紅似簇避人沙鳥起成團放懷自古酒為得老筆到
今詩最難君解髙吟我方飲幾人能共此清歡
　　送清溪鄭中舍官滿還京
鄭宰金閨彦年來解紱歸囊裝輕劒在場屋故人稀
(鄭君應/先朝舉)水館酒初罷霜江颿欲飛無煩重回首行矣近
天暉
　　桐廬官滿先寄杭州資政侍郎
海角千家郡天南一水涯倦游暫梗泛多滯喜𤓰時弱
羽誠難振危根只自持九門嘗際遇百歩亦參差(某蚤/忝進)
(士第再以書判㧞萃登科又以賢良/方正待詔而才實無取時謂濫吹)萬壑噴霆霧千峯
出險巇牢愁客星見孤節澗松知賀厦寧無託披雲幸
有期魯堂金石地商欲再言詩
　　和王治臣新定即事
碧泉千脉㵼金溝名是東南俗阜州(州名取俗阜/人和之義)任昉
舊詩題縣石賀齊髙壘照江流月明幾處游歸客春色
何人醉倚樓我是江潭釣魚者喜君相見且相留
　　王治臣以余在告寵示嘉什
新安泉石最為佳多病何勞養歲華藥好幸依桐圃近
山寒惟畏酒壚賖狂思逸客浮滄海渴想仙人飲絳霞
欲傍重陽搘䇿起菊房新小玉生芽(近約使君九/日龍山之飲)
　　次韻王治臣九日使君席上二章
楚楓丹外客颿稀水拍長天鴈字垂樂事喜逢千日酒
凭髙正在九秋時呉歈調笑歌楊葉蠻鼓鏗閎引柘枝
使騎相逢且留飲行看卓馬轡如絲
新安江碧郡樓危九日登臨醉袖垂莫笑松筠歲寒地
卻勝桃李豔陽時清渟酒瑩紅螺面窈窕笙攅碧玉枝
未必尊前嘆遲暮幾人如我始牽絲
　　答延平王八使君望江亭見懷之什
望江亭上望桐江煙水茫然隔鎖忩擢第蚤同丹桂樹
從軍俱在碧油幢(慶厯初余與治/臣俱在征西)天遥皓月人千里書
託紅鱗錦一雙開府時多家令瘦酒旗猶恐未相降(兄/大)
(詫延平酒美僕/因率爾自負)
　　釣臺
盡逐鯨鯢埽八區故人惟我更無餘雲臺功將任圖畫
天上客星閒巻舒若把殺人來逐鹿爭似全身歸釣魚
先生有意羲皇外不為林泉傲帝居
　　罷新定至錢塘喜見孫觀書記
桐江撝袂蚤三年把臂重來講舊篇陌上風塵成底事
鬢邊霜雪但依然虬蟠我亦思滄海鶚薦君方上碧天
(孫以諸侯/薦將改官)忍把離杯又抛擲别愁紛淚滿春煙
　　至和中得倅新定今領福唐再經此郡感舊書懐
　　因呈使君劉孝叔
十年前倅此州來平日風情尚壯哉玉水聲中寒濯筆
石楠香裏夜銜杯(郡城外有玉泉菴最為絶景又倅㕔/前有石楠一本隂合庭中凡飲席不)
(須帟/幕)可憐白首成何事猶得紅旌向此回太守故人應
笑我踐言堪媿子陵臺(余倅郡時年甫三十蚤有退/休意于今未得已故有是句)
　　飯芝川邨舍(新定郡山後/)
嫰苖苒苒頭角秀柔桑褭褭隂影輕茆簷飯起上馬
去一聲雨後黄鸝鳴
　　宿普光寺(去州城三十五里/)
無端未得歸林下又向南方擁使麾夜宿禪關更瀟灑
一軒寒月照清池
　　宿桐廬縣江口
桐廬江水碧百丈見游魚元是新安水流從下瀬初(新/安)
(江水纔下七/里灘至此)清風寒到底明月静涵虚塵土誰難濯人
心自不如
　　桐廬寺曉鐘
扁舟下桐圃霜月滿寒潭疎鐘一聲起清與天地參舂
容逗萬壑窈窕出層嵐覊魂不成寐洗耳滌塵貪
　　桐江口見雪
無諸地無霜(福唐號/無諸城)從古困炎熱曉出桐江口喜見羣
峯雪酌酒髙颿下歸思滿寥泬從今不繫舟泛泛老清
澈
　　出七里瀧口望桐廬縣
瀧口波自平滄洲分兩溪辛勤下百粤乍出天一涯近
入桐廬市潮水溢中泜不聞湍瀬聲沙鳥浩然飛物我
兩俱適吾亦浩然歸
　　龍門巖
未到子陵灘先見龍門石萬物鎮羣峯闖然聳雙壁清
泉界中道亢若髙門闢樵童走深徑漁户掩沈碧白首
釣魚郎不知有行客
　　至睦州泊新安江口
前歲過此州手持七閩節雖逺敢憚勞攬轡遲明發回
瞻七里瀬何日榜舟歇幸得滿三年解符下甌粤卻到
新安江依然舊澄澈歛巾照江水無白可添髮州人多
故吏(余嘗/倅郡)羅立皆磬折問我此去心復有何施設興言
顧諸老謝爾相慰說此度歸來心可共嚴陵說
　　港口渡
三月悲風瑟瑟寒小船舟檝渡溪難日髙待得過岸去
回首脩篁千萬竿
　　送睦州丁郎中
雨後桐江木葉稀坐棠無事枕閒欹扁舟幾認嚴君釣
古壁多逢沈令詩夜静好當輪省宿曉寒堪憶趂朝時
山城寂寞郎官貴想對秋風動所思
　　寄睦州朱少卿(葛閎/)
何幸鄉枌託使麾憶曽淮澨見風儀泉分龍岫成新釀
廟鎻瓊蕤換舊枝(維揚后土/廟有瓊花)二水清涵潭月夜千峯晴
捲雪雲時向來瀟灑稱名郡少緩龔黄次補期
　　經大洋呉氏别業
漸老故人少與君兹晤言方山共鄰里好畤舊田園溪
色寒生枕松隂翠入軒猶憐巾子在相對舉清尊(予明/道中)
(與邵隱之王君章有/巾子山聨句之作)
龍盤山影倒寒流十里屏風翠入樓畫筆肯歸涵碧手
(劉夢得涵碧圖詩有落/在尋常畫師手之句)湖光疑對湧金秋(錢塘/湖門)主翁愛
客排三雅漁父忘機任直鉤為訪紅雲遶花島滿船歌
舞按梁州
　　同孝叔游瀟灑亭
昔日賢侯多興詠為憐瀟灑復潺湲一橋飛處横牛渚
(孝叔新建/水南浮橋)二水清來見浙源(沈杜有新安江見底及逺/分丁字水之句竊以孝叔)
(政亊/如此)雨漲瀑泉添嶽面晚晴春草帶潮痕好風新月相
留意只恐張綱擁使軒
　　題思范軒二首
華衮多年去竹軒更思風節紀山樊抗言后坐遺忠美
(見爰盎傳卻逺慎/夫人坐次故事)通使河源舊䇿存(文正嘗/總西事)詩石欲留
千古永(竹閣倡和數首/太守孝叔書丹)棠隂還對一樓繁(西湖有甘棠/樓亦旌德政)
使君才望須相繼莫厭林間駐畫轓
天下儒宗不世勲履聲今絶豈重聞空餘逸韻傳流水
猶喜清風在此君山倚孔祠分積翠(文正初建孔/祠於此山面)篆尋
嚴瀬掛香雲(文正為嚴光廟/記邵竦篆石)接花酬倡將三紀時拂塵
篇見舊文(某嘗為接花歌文正得之於從/事章君因而繼作見丹陽集)
　　題玉泉
靈源曽記古篇章飛入霜筠萬丈長六月林風吹寳瑟
九秋山翠坼銀潢試茶石鼎雲含液釀酒兵厨菊有香
(新定茶品殊佳酒香如菊歲/造多出玉泉因而命名云)到此欲知真玉性不為圓
折本來方
　　同孝叔游玉泉
石磴松隂一化城泉源疑透古瑶京僧知到耳此根静
客來洗心諸慮清星紀祥光重璧合(星紀呉分辰緯所/聚太初厯起此)
藍田霽色暮煙生(小說玉煙最直李義山藍田日煗玉/生煙呉子華亦曰玉煙絶此根滅)
潺湲似識君將去相送出山多别情
　　初夏同孝叔游普光寺
魚跳蓮葉青錢小雪壓花枝玉燕參(時玫瑰盛開/歌者爭挿)細草
使轓瞻鹿擾微風池果落鶯含滿甌春茗浮仙露一㸃
尖峯滴翠嵐卻逐歸舟更多景晚來雌霓挂寒潭
　　初夏同孝叔游朱氏園
凍醪盧橘助登臨此地相逢舊友音石潤自知梅信蚤
池方應為玉流深詩成山色排晴砌話久花枝轉夕隂
不見辟强妨底事月樓歸去正龍吟
　　留題千峯榭呈孝叔
君把𤣥英詩集披羣山依舊遶軒墀杜陵幾醉花前地
(見樊/川集)謝客曽吟日落時雨過荷香兼酒美雲深泉韻透
簾遲佳名大約稱千數百萬嵐盤一一竒
　　題新定郡齋寄孝叔二首
主人今向日邊歸猶有清香滿謝池為囑西風莫揺落
不禁顦顇夕陽時
　　　右後池荷
花意知君改外臺亂紅飛盡見蒼苔縱教顔色明年在
前度劉郎肯再來
　　　右賞春亭
　　留題玉泉山堂
動非縁境静非禪物物前塵現四天此地筌蹄求妙論
有時瓔珞獻諸仙欲梅泉石多秋思過夏松篁聒晝眠
一箇攅眉招不至勞師香火漏沈蓮
　　題新定紅蕖閣
煙巻龍綃豓格殊彩霞翻處好風俱幾杯仙露含秋色
一曲蟾宫在畫圖(霓裳羽衣圖/見王維傳)雨送清香浮酒面泉飛
幽韻透城隅州民多有東南美盡應嘉招入幕無
　　新定旅館中作(趙湘/)
歲月鄉關外溪山暝色中孤城秋閉雨獨客夜聞鴻病
使新髭出貧令舊業空思歸不得夢欹枕近梧桐
　　桐江晚望
疊浪浸天青離愁望處生雨餘孤島暝花落一船横岸
逺紅蘭濕魚狂白鳥驚無人問行客山寺暮鐘聲
　　暮冬新定郡樓閒望
江城逢歲暮獨自倚樓臺積雪明孤島㣲陽在蚤梅水
揺冰欲泮春近鴈思回故國還如此歸心但暗催
　　寄新安梁殿丞
郡孤詩句許秋供見說多閒卻似慵移樹好禽來獨院
上樓髙雪在諸峯泉當月際揺吟影蘚自雲邊得屐蹤
此興未尋頻挂夢阮公池館舊相容
　　秋晚舟泊桐江
嚴子臺邊水自流夕陽無語倚松舟乍逢風月羞為客
及到溪山識盡秋移樹斷蟬初過雨立沙孤鶴偶隨鷗
鄉心旅思何人㑹蘆葦蕭蕭一笛幽
　　題釣臺(邵炳/)
光武休戈詔子陵髙臺時暫别煙汀當時四海皆臣妾
獨有先生占客星
　　酬通判楊殿丞名霖巖洞
雲峯千仞對吾廬洞古名新郡守書須信神靈知受賜
先興霖雨逺隨車
　
　嚴陵集巻四
欽定四庫全書
　嚴陵集巻五
　　　　　　　　　　　　　宋　董弅　編
　詩
　　經嚴子陵釣臺作四首(龐籍/)
翠岫臨寒瀬先生老此中釣耕輕萬乘要領戒三公入
宿星躔動歸來世網空何人知此意千古激澆風
道閉寧濡足時平亦括囊故人登帝世清瀬自吾鄉渭
叟非真釣商奴是詐狂先生不可問天外一鸞翔
聞箇狂奴足生平在草萊不榮升帝腹寧自蹋魚臺歩
武中朝下胼胝故國回滄浪重一濯京雒有塵埃
長天杳杳道𠖇𠖇一士孤風逹至精雲若有心應有著
魚縁輕餌是輕生何人楚澤三年放此地家灘七里清
應宿將臣皆列土未將煙水博功名
　　釣臺(王安石/)
漢庭來見一羊裘閔黙還歸舊釣舟迹似磻溪應有待
世無西伯豈能留﨑嶇馮衍才終廢寂寞桓譚道被尤
回視蒼生終不遇脫身江海更何求
　　詠嚴子陵(梅堯臣/)
不顧萬乘主不屈千户侯手登百金魚身披一羊裘借
問此何爾心逺忘九州青山束寒灘濺浪驚素鷗以之
為朋親安慕乗華輈老氏輕璧馬莊生惡犧牛終為藴
玉石夐古輝巖丘
　　讀范桐廬述嚴先生祠堂碑
二蛇志不同相得蓁莾裏一蛇化為龍一蛇化為雉龍飛
上亨衢雉飛入深水為蜃得自宜潜游江海涘變化雖
覺殊有道固終始光武與嚴陵其義亦云耳所遇在草
昧既貴不為起翻然歸富春曽不相助治至今存清芬
烜赫燿圖史人傳七里灘昔日來釣此灘上水濺濺灘
下石齒齒其人不可見其事清且美有客乗朱輪裵􁋴
想前軌著詞刻之碑復俾存厥祀欲以廉貪夫又以立
懦士千載名不忘休哉古君子
　　送正仲都官知睦州
每嗟相逢少常苦離别多行行復止止往往起悲歌古
來易水上義士有荆軻捐軀思報恩飲恨歌柰何況彼
兒女懷牽纒如蔓蘿是以世間人鬢髪易番番喜君得
郡章東歸隨春波灘上嚴子祠繫船聊經過其人當漢
興富貴不可羅足加天子腹傲去釣于河冬披破羊裘
夏披破草蓑心中小宇宙尤哂獻玉和我慙賤丈夫豈異
帶面儺未免為鬼笑誰知懼撝訶安得如君行收迹已
蹉跎空將閒歲月塵埃浪消磨正同三峽賈盡力向盤
渦
　　送余少卿知睦州
青山峽裏桐廬郡七里灘頭太守船雲霧未開藏宿鳥
坡原將近見燒田養茶摘蘂新春後種橘收包小雪前
民事蕭條官政簡家書時問霅溪邊
　　送江學士通判睦州
渉淮淮水淺泝溪溪水遲君到桐廬日正值采茶時試
問嚴陵跡今復有誰知
　　送崔主簿赴睦州清溪
舟輕不畏險逆上子陵灘七里峽天翠千重雲木寒古
祠鳴野鳥亂石激春湍正與髙懐愜寧歌行路難
　　寄建德徐元輿
才子方為邑千峯對縣門静便琴意古門厭鳥聲喧山
茗烹仍緑池蓮摘更繁訟稀應詠物庭下長蘭蓀
　　送陳生還烏龍山舊居(蘇舜欽/)
百丈清溪見戲鱗嚴公祠宇與天鄰此中舊隱君歸去
笑指人寰一片塵
　　題子陵釣臺二首(孫沔/)
舊交為帝不能邀百尺雙臺照暮濤逸迹已將山共永
清名仍與月爭髙魯連解難終辭禄龍伯持傾只釣鼇
列傳古碑言未盡一灘風竹自蕭騷
中興曽作故人看抗節唯憐七里灘枯枿卧沙疑野艇
叢篁生岸憶長竿天邊舊跡星辰動江上餘基水石寒
應笑渭濵周吕望白頭因獵從和鑾
　　子陵釣臺(王存/)
嚴公英魄去何之江上空餘舊釣磯古木蒼煙鸜鵒噪
清波白石鷺鷥飛山中秋色香秔熟壠下朝寒赤鯉肥
何事夷齊恥周粟一生顦顇首陽薇
　　題釣臺(馮京/)
渭水塵空紺業傾桐江煙老漢風明蚤知賢逹窮通意
閒把漁竿只釣名
　　釣臺(沈括/)
漁釣非良業相期遯姓名太平雖不仕故舊豈無情七
里林泉好三公位貌輕片颿湍石下誰不仰先生
　　睦州秀亭(錢勰/)
秀色四時好探春來此亭花初擁檻發山晚與雲青得
鱠嚴陵瀬評泉陸羽經歡餘不盡醉鼓角限重扃
　　甘棠樓
樓曲開三面山重合四圍溪衝朝靄出颿竝夕陽飛芳
杜供春望晴雲渡袷衣樊川猶未識清興暮忘歸(小杜/睦州)
(詩為多未/有此也)
　　髙峯寺
苒苒郡城東穿雲入幾重已窮難上路才到最髙峯竹
老龍孫瘦泉甘馬酒濃何當來潄石安隱飽疎慵(漢大/官有)
(挏馬/酒)
　　東館樓
　前太守丁公善郎中命予名之按孫權赤烏中使賀
　齊討黟歙為新定入晉為遂安郡今此地也㑹公善
　去郡未掲也宜曰分歙樓
簾影隔朝暾雲低晝尚昏山形分歙翠溪色到江渾日
盡天垂幕歌餘酒滿尊欄干不堪倚歸思斷鄉魂
　　玉泉菴
遥派落天潢分崖射壁光山從千古潤江得一源長風
雨無時作珠璣滿谷量淄澠欲誰辯願借易牙嘗
　　勉郡庠諸生(趙抃/)
桐江為守媿顓蒙來喜衣冠好士風勸學重思唐吏部
教人多謝蜀文翁濟時事業期深得落筆詞章貴不空
道有未充湏自力莫將榮顇汨於中
　　玉泉亭
潺潺朝暮入神清落澗通池遶郡㕔亂石長松山十里
討源須上玉泉亭
　　題髙峯
上石扳松干歩勞下窺人物過秋毫嗟誰更向中峯頂
樹塔孤撐碧落髙
　　題甘棠樓
闌干十二壓仙瀛占得龍峯作畫屏林映逺籠千里月
湖光寒照一天星望來瀑布真霜練飛過沙禽半雪翎人
賞不知春已老隔橋依舊柳青青
　　子陵釣臺(楊傑/)
髙風誰得似先生七里溪山當畫屏功業不隨東漢祖
光芒獨應少㣲星蘭臺有史傳名姓蓬户無人問醉醒
若使當時忘故態何由千古羡鴻𠖇
　　方干故居
千載富春渚先生家獨存𤣥英播寰宇丹桂付兒孫文
正重髙節子陵同享尊泊舟明月夜重為弔吟魂
　　方氏清芬閣(刁約/)
自别髙居二紀餘今朝重到懶踟蹰山川勝景依然在
屈指交親一半無
　　嚴陵山
一染浮名十五春强隨時態役天真何年卜築兹山下
卻笑區區世路人
　　廵按睦州過烏龍山(元絳/)
羣山衮衮巻波濤舉手天門尺五髙塵土多年昏病眼
猶能千里見秋毫
　　桐廬晚景
向晚西風急扁舟下瀬輕颿檣掛山影鼔吹壓潮聲白
鳥煙中没斜陽雨外明油然五湖意渾欲薄功名
　　宿清溪安樂山(張景修/)
映忩猶剰雪餘痕瓶裏梅花枕上聞一椀鐙寒聽夜雨
半牀氊煗卧春雲詩成始覺茶銷睡香盡翻嫌酒帶醺
我是掛冠林下客山中安樂合平分
　　過桐廬邑二首
隱君無姓字何代至今存數里山為宅兩株桐是孫人
煙半峯碧溪水帶潮渾多少來游客茫茫蹋藥根
三載江南客還呉東復西潮吞兩溪盡雲截衆山齊舟
楫無空日樓臺半上梯桐廬隱君子應笑只留題
　　釣臺
羊裘東漢客歸隱釣魚灘天子不能屈先生非苟難雲
藏古石在風激世人寒祠下靑靑竹何妨把釣竿
　　清芬閣
嚴子釣臺畔猶聞吟嘯聲榮華付諸弟瀟灑繼先生自
製茶槍嫩新開酒面清紅塵不抛擺那得白雲名
　　再至新定有感(岑象求/)
蜀地呉天各一涯去來三紀亦云賖烏龍遶郭儼如舊
白髮滿頭良可嗟老矣不堪多感慨使乎何處是光華
周行歴覽猶疑夢更問庭櫧幾度花
　　詠縣㕔前古櫧木
三十年前宰一同朝朝相對此庭中如今翠葉樛枝好
依舊朱欄戒石東潘岳河陽花立盡陶潛彭澤柳隨空
唯君獨負堅剛操何異靈椿與夏蟲
　　方氏故居(邵亢/)
偶分魚竹到稽山處士林泉一望間歲月自隨流水逺
姓名長與白雲閒鑑中人去荒遺迹(處士鑑湖有别業/今不知其處矣)
溪口僧來寫舊顔(處士祠堂真像即㑹/稽溪口僧恱躬筆)何日放船訪巖
藪吾門髙第約躋攀(處士逺孫蒙即僕同知/貢舉日敕放進士也)
　　題釣臺(馬存/)
子陵臺下山層層竒峯壯氣横雲生處士溪邊水泚泚
碧波明月涵天清老松偃蹇傲世色緑竹瀟灑吟風聲
潮頭百仞出海門飄呉擊越如毛輕飛來灘下不敢過
變作平浪歸滄溟
　　清溪行(陳軒/)
山色碧於溪扁舟泛落暉水煙颿界破沙鷺槳驚飛島
嶼隨流曲漁鐙隔岸㣲月明何處宿待訪子陵磯
　　憶清溪縣
昔愛清溪景人煙百里間湖居皆釣客郭外盡禪關酒
市揺青斾公街枕碧山枉教成久别無計約追還
　　泛清溪
曉煙如練曳平津一櫂東風兩岸春島鷺沙鷗休戀我
北堂歸有白頭親
　　憶雉山書齋
松隂江曲舊齋堂别業歸來各一方吟想晚潮煙柳濕
夢游春檻露花涼楊朱路逺空南北青帝亭閒自短長
何日揚鞭訪前景竹窓重整讀書牀
　　桐江夕下
浪催鳴艣去嘔啞古岸蕭蕭感歲華雨脚蒼茫驚斷鴈
煙痕濛宻濕棲鴉蘆花正落汀飛雪楓葉初丹岸有霞
漸覺望中山色暝數星鐙火認漁家
　　釣臺(呉可幾/)
君王取天下有人將甲兵君王得天下有人相昇平我
欲介其間區區安取成莫若歸養髙髙卧嵓之扃直使
萬乘意慕仰飛鴻𠖇身雖隱漁釣心豈忘朝廷常慮天
下定君王志驕盈羣臣習見聞力諌不爾聽不有不臣
者不足回其清商山四老人用是安西京潛希絶世躅
萬一助聖明年當建武日上下咸清寧所懐意不陳終
焉為客星如何逸民傳乃有狂奴名
　　過子陵釣臺(葉棐恭/)
勢利輕捐寄傲中毅然髙節凛秋風耕閒釣寂千年迹
立懦廉貪萬世功須信林間無怨鶴更知天外有𠖇鴻
扁舟夜泊靈祠下慨慕先生道不窮
　　留題釣臺(劉涇/)
水緑山青人可知不知生氣得之誰釣竿已屬嚴公手
直到𤣥英解道詩
　　釣臺(賈青/)
萬疊層峯夾兩溪雨餘清氣却炎暉何時學得嚴陵傲
洗盡塵襟卧釣磯
　　釣臺(王逵/)
一句能通萬世情若非髙位即嘉聲如何自古留題者
不悟嚴光解釣名
　　釣臺(張綬/)
范蠡功成始遁逃淵明五斗便辭勞先生二事俱無一
名與青山萬古髙
　　釣臺(余闢/)
不誇長揖出宫闈不重為漁老釣磯最愛清宵銀漢上
客星時共帝星輝
　
　
　嚴陵集巻五
欽定四庫全書
　嚴陵集巻六
　　　　　　　　　　　　　宋　董弅　編
　詩賦
　　獨樂園釣魚菴(司馬光/)
吾愛嚴子陵羊裘釣石瀨萬乘雖故人訪求失所在三
旌豈非貴不足易其介柰何夸毗子斗禄窮百態
　　次韻葛大卿留題寒光閣(蘇頌/)
溪凝藍黛合雙川閣在千巖萬壑前潄石我思清病齒
拂琴誰共聴流泉雲生北嶺横空白春入東郊一望鮮
況是江南風物好待君重詠四時天
　　送江公著知吉州(蘇軾/)
三吳行盡千山水猶道桐廬更清美豈惟濁世隱狂奴
時平亦出佳公子初冠惠文讀城旦晚入奉常陪劒履
方将華省起彈冠忽憶釣臺歸洗耳未應良木棄大匠
要使名駒試千里奉親官舍當有擇得郡江南差可喜
白粲連檣一萬艘紅妆執樂三千指簿書期會得餘閒
亦念人生行樂耳(二耳義不同/故得重用)
　　舟過嚴陵灘将謁祠登臺舟人夜解及明已遠至
　　桐廬望桐君山寺縹緲可愛遂以小舟游之作二
　　絶(蘇轍/)
扁舟怱草出山來慚愧嚴公舊釣臺舟子未應知此恨
夢中飛楫定誰催
嚴公釣瀨不容看猶喜桐君有故山多病未須尋藥録
從今學取衲僧閒
　　題伯時所畫嚴子陵釣灘(黄庭堅/)
平生乆要劉文叔不肯為渠作三公能令漢家重九鼎
桐江波上一絲風
　　絶句
館甥宫裏歎才難當日同朝聴百官光武若知堯舜事
至今那得子陵灘
　　釣臺(曹輔/)
天地何曽著兩雄蟄龍飛去有冥鴻北辰夜動雙懸象
南浦秋歸一釣篷自昔何人繼高躅至今兹地仰清風
悲涼古意誰能盡落日江山醉眼中
　　千峯榭(吕希純/)
古郡千山裏高臺六月涼開軒背城市伏檻即林塘白
佛當平遠烏龍挿昊蒼水風生枕簟嵐翠撲衣裳欲雨
高峯暗新晴瀑布長稻塍分錦繡松嶺奏笙簧自昔多
賢守于今載雅章承流叨繼踵主諾粗提綱夙樂阿蘭
若端居最上方南津有禪侣黙坐正相望
　　紫翠樓
予臨瀟灑郡終日坐樓中樓上闢四門門開面面風南
榮看馬目北檻對烏龍夕暝瞰兠率朝霞望高峯峯巒
鬱相望紫翠千萬重中霄若笙篁天籟起長松直疑列
仙侣駕鶴相過從
　　趙清獻賞春亭
遺直兼遺愛居今見古人殿中收白簡江上擁朱輪棟
宇才函丈琴尊喜對賔遶亭佳木在長與物為春
　　烏龍寺
秀嶺竒峯接釣臺烏龍直北更崔嵬萬松合處虚亭敞
千佛光中梵宇開林外瀑泉飛朔雪雲間寳藏轉春雷
攀藤更入西菴路一聴支郎語劫灰
　　承天思范軒
范公當日守江濵本是西清獻納臣瀟灑溪山瀟灑郡
太平天子太平民棠郊遺愛今仍在竹榭高吟迹已陳
還憶開元宋開府相望仿彿見精神
　　陳尊宿菴
尊宿名方盛菴巖迹未穨織蒲隨日用儋版喚人回臨
濟親推出雲門手托開于今兩禪派俱自睦州來
　　靈香閣
昔聞僧道開清淨本求佛談經悟教藏施藥蠲衆疾臨
嶂起重閣最上構禪室靈香邈可繼壮麗固已軼桐廬
瀟灑郡兹閣更竒崛峯巒互掩映松竹富䝉密我來一
伏檻紫翠競森出塵襟與羈幘中坐怳已失清風來甚
遠沖氣乆彌逸東軒視蟠桃仙路如仿彿
　　瀟灑亭
郡因賢守得佳名水態山光會此亭雲外僧歸穿竹隖
日邊鷗下集沙汀浮梁倒影横雌霓寳塔張鐙疊萬星
不獨班春行田野重縁香火叩禪扄
　　高峯菴
予嘗登高峯近瞰碧溪隖老松如卧龍夾道忽騰翥危
梯過百折直下看雲雨善導有遺蹤十佛從口吐嵗乆
缺其三塵埃誰復數佛夀儻能續佛像諒可補遶山行
道迹會轉坦無阻中休有磐石蔽日多林莽安得德山
流來為此峯主結茅孤頂上端坐訶佛祖
　　玉泉菴
瀑布巖東轉畫旗拂雲穿石上霏微抱溪修竹通千箇
夾道喬松過十圍檐外一潭泓翠碧忩間萬斛濺珠璣
使君不用笙歌擁潄玉聲中岸幘歸
　　江氏園
北渚南津路不遥鳴騶喜過定川橋竹間水榭涵虚碧
林外山堂對泬寥地占上游真爽塏門通禪苑離塵囂
游人未歎羣芳歇石磴杉松正後凋
　　民表圓同菴
翠竹菴前乆不疑雨花巖畔更忘機何人得似江居士
在定時多出定稀
　　定川門
江如丁字湊城隈長畏蛟龍鼔浪來門表奠川聊致禱
職當求瘼愧非才兩灘漲定沙痕白七里山晴霧雨開
放出庾家樓上月却留賔從少裵􁋴
　　王氏亭池
城外溪山知幾重獨憐池館占城中亭花不動波瀾細
逕石相連島嶼通牀下繋船同醉傅尊前垂釣似仙翁
王家最數烏衣巷莫廢江南舊士風
　　朱氏園
十里游山興盡回重留車騎𣢾郊扉中橋駕石臨清港
危榭開軒挹翠微夾道松風吹酒面滿庭花氣襲人衣
殷勤更謝華亭鶴引吭高聲送我歸
　　和江民表韻(陳瓘/)
傅老東山水上浮𤣥沙六月雪重裘舊來消息今何在
千里桐江月滿樓
　　合江亭上(楊時/)
倚杖鉤簾兩水間晴光飛景上彫欄颿催畫鷁搏風去
雲吐銛峯作劒攅平野煙浮迷遠目晚谿潮漲失前灘
騎鯨一往扶桑近休問人間行路難
　　登桐君山二首
霜染溪楓葉葉丹翠鱗浮動緑波閒盤盤路轉千峯表
冉冉雲扶兩港間掠水輕鷗晴自戲凌風高雁暮爭還
結廬姓字無人會靜對庭隂一解顔
翠崖千尺峙雲高樓殿翬飛壓巨濤檻外回峯自連着
祇應潭下有靈鼇
　　過七里灘二首
拂雲高雁倚風摶下視平湖萬里寛搔首扁舟又東去
錢塘江上看波瀾
扁舟東下幾時還一席飛颿揷羽翰回首嚴陵臺上月
清風千古逼人寒
　　過清溪渡
天濶銜江雨冥冥上客衣潭清魚可數沙晚雁爭飛川
谷留雲氣鵜鶘傍釣磯飄零江海客欹側一颿歸
　　題贈吳國華釣臺
君不見釣璜溪上白髮翁一竿西去追冥鴻田車同載
非羆熊鷹揚烈氣如飄風又不見羊裘石瀨垂綸叟爽
㮣陵天動星斗萬乘故人親訪求卧對鸞輿忍回首聖
賢遇合自有時潔身亂倫非所知高風寥寥古已往較
然得失知者誰君有釣臺臨橘水橘溪不與嚴溪比收
身欲躡渭老蹤笑撚霜髯照清泚澄潭夜月秋光浮撆
波短艇沿汀洲長繩巨石不能繫飛颿片席歸蓬丘巨
鉤沈餌牽九牛一釣直取靈鼇頭脩鱗擺鬛浪山起雲
鵬飛飜忽千里蹋雲馮翼上青冥一㸃孤光厠箕尾
　　嚴陵釣臺
漢綱乆陵遲國柄授權室中興得英主威明戒前失三
公經邦手吏事固精覈功臣欲圖全猶不任以職矧兹
故人分義等天倫戚卓哉子陵心秉哲因前識投身豢
名爵豈但枉尋尺萬鍾雖天富樊雉非予匹石瀨清且
泚蒼崖聳而直揭竿事幽尋釣水鮮可食羊裘御冬温
衮繡未為益三旌屠羊肆義在不吾易用舍各有趣高
風亘今昔
　　題方氏清芬閣(朱彦/)
干戈唐季風塵中一代文章掃地空先生詩鳴最晚出
句法未減元和工玉壺藏冰不受垢卜隱宛蹈嚴陵蹤
至今名字照人目直與山水為無窮我舟南紀坐煩促
接嵗風波仍轉蓬緬懷先生酌溪水梅花如霰落晚風
清芬築室家有法亦見裔孫白雲翁叔今䇿得待三接
仲也昔跨御史騘乃翁歸來三十載語笑但覺朱顔紅
翁不見東飛百勞西飛燕南飛烏鵲北飛鴻人生游宦
正如此我欲買田歸江東
　　題嚴子陵釣臺
泊舟釣臺側敬謁嚴子陵碧山如佩環水作鏘然聲定
知千載後尚復有遺靈長嘯明月下緬懷今古情世利
濁於酒末俗遭塵冥毫髮不一直戈矛豈相爭先生得
高蹈萬鈞獨可輕持釣偶自適潛魚不吞醒清風在人
耳凛凛見典刑不如臺下水方可濯塵纓
　　寒光閣
駕舟掠杭越小泊清溪門平生江令尹邀我谿南園丹
碧氣成霞樓疏何鬱盤江城春事起臘候已向殘的皪
小梅花暗香媚山樊冰髯絶可愛青士聨蒼官君家蓺
蘭畹嵗乆蘭有蓀我生真漫浪嗜好無一存尚作山水
想十年勞夢魂歴眼滄洲趣兹盟那可寒他年釣竿手
來傍沈郎灘
　　題釣臺(江公望/)
漢柄乆顛置神鼎遂移新志士恥驕餌入山如避秦中
興有世祖仄席在幽人𤣥纁載安車三反方來賔枕潄
泉石乆不羨北軍絪卧屈萬乘尊咄咄平生親箕潁志
不奪槐鼎意從申歎息上輿去天子不得臣歸隱富春
渚釣外無隱淪高名懸日月清風播松筠至今七里水
不到南海津(南海有/貪水)至今雙石臺獨與西山鄰古木下
高鳥清漪行素鱗溪氣緑靄靄野蔓青緡緡客星照千
古鄧萬安可倫手捉玉璜去出處各有因𤣥素乆寂寞
猿鶴叫秋旻
　　題方氏清芬閣
一室翛然斸翳荒嘯歌曾是傲羲皇春風自逐桐花老
煖日時聞藥草香修竹幾年薶舊隱新詩到處發潛光
從今應與嚴家瀨相對清芬一水長
　　兠率寺鑑光閣三首
高下人家隱亂峯澹雲籠日水浮空朝朝暮暮山容改
縂屬虚懷一照中
皎皎長空迥絶塵青山雨後更逢春一匳古鑑新磨就
誰是光明内外人
風吹宿霧寳匳開滿目春容甚處來好值軒轅磨瑩手
更無一物隱纎埃
　　玉泉菴二首
高蓋西來動四鄰青青豐草馬蹄勻平田淺水相因足
野杏山梨次第春偃蹇長松如傲世讙呼好鳥似迎人
翛然偶得棲真地方信浮名即是身
十里五里花無主千山萬山春自忙少年意氣傾都市
走馬横來若電光泠泠古寺風吹屋羞死五陵豪俠場
黄金散盡身無益獨有泉聲千古長
　　再題
逸士有高躅故山無世情黄花香靨落白馬赭睛明雲
作朝昏瞑泉流今古聲王孫好歸去芳草又重生
　　又題玉泉菴三首
僻隖藏亂峯清流䕃修竹短䇿資遠游斗酒拓近局幽
草不知名孤花送餘馥采芹蹋青泥捫松憐舊緑寄言
潁川子没齒傷跼促為君汨其泥與我濯雙足
落崖碧水支流去隔竹黄鸝相應鳴飛絮落花迎野步
細風輕煖爽人情
天台大士碧峯頭林鎖檀煙凝不收誰坐胡牀揮玉麈
一聲清磬晚悠悠
　　玉泉菴(江公著/)
風煖客衣輕山行眼乍明人非少年事泉作舊時聲草
屨春游倦茶甌午睡清不教身自在城郭暮煙生
　　書靜勝院壁留別父老(蔡肇/)
青山雲半遮慘淡有離色溪水亦潺湲嗚咽當枕側男
兒四方志百年一行役山水亦奚悲我自本無得父老
挽我車灑淚半悽惻使君雖自力慙無理人術舉手謝
父老意厚難報塞
　　釣臺賦(張伯玉/)
山水縈回煙霞次開不見逋客空留釣臺地迥而清風
不去情傷而往事俱來得魚之處猶閒﨑峗古砌壘土
之功未没重疊春苔伊昔子陵貪幽自遂辭光武之好
爵樂富春之勝地雖無晦迹之勞亦有垂綸之事持竿
一去長為避世之人疊石九層以盡平生之志爾乃凭
高易感覽舊多傷塵事與清波不返紅蘋同白芷徒芳
相逢投餌之時寒流淼淼始及臨川之日遠岫蒼蒼今
古堪悲躋攀盡趣潮平昔日之岸風動當時之樹石上
少留人間多故游絲亂舉初同觸目之疑野竹隨低忽
有沈鉤之懼迹是人非蕭條晚暉萬里之碧嶂如畫幾
片之白雲不歸鷺立斜分之浦魚驚半毁之磯盡日而
風波莫問滿山之松桂相依既而悵望歸心裵􁋴舊址
尋通樵之一徑下鳴湍之十里煙深釣處空懷迤邐之
峯日暮臺前無限潺湲之水比夫燕昭王築而禮士漢
孝武登以求仙構金玉之畢至遂塵埃之共捐曷若兹
所成於自然峭壁參雲孕清景而無冬無夏寒潭徹底
浸明月而千年萬年已矣哉幾歴芳時誰依茂躅秋風
起兮浪白春色來兮水緑唯野鶴與輕鷗自往還於水
曲
　　釣臺賦(錢勰/)
治平之初元孟春某之役於新定道出嚴子陵祠下作
釣臺賦其詞曰造東陽之下流兮歴桐君之舊隱俯清
瀨之淵回兮仰崇山之數仞即釣臺之故處兮發塵編
而猶信濯七里之澄灣兮睎千齡之逸軫軿俎豆乎衆
壑兮供百嘉之初萌湛尊罍乎麗澤兮揖明水之至清
鏤肺肝而刻祝兮以恭弔乎先生曰在昔周衰秦亡兮
漢氏為政天不厭亂兮炎靈中病翦諸夏之磐宗兮授
五侯以魁柄肇陽平之曠貴兮資文母之永命混伊旦
之穅秕兮極羿浞之梟獍俄絓禍於百粤兮内毒痛於
九州逞焚如之虐燄兮孰可望於彼留逮淵龍之未躍
兮嘗與世以沈浮繄冥冥之何算兮聊卒嵗以優游百
六究而新族兮奉舊物以歸劉雖緯嫠以均慶兮曽故
人之獨不順輟佞以辟禹兮或姑治其幽憂謂高卧其
已足兮安有待於營求意友交之美初兮慕施止於艮
背将食土則見臣兮非至高而莫對當駕車之三反兮
終一言而見意噫巢父之累刻兮豈好大而事懟蓋屈
已以徇人兮有時遷而禍會孰與夫道雖高而身安兮
名将顯而迹晦浼聊許以増高兮詎少移於故態此先
生所以馳騖乎六合之外者也向若凝滯思於舊學兮
垂餘慕於勲庸體蒲輪之安乘兮懷五兩之青銅彼且
厠予兮立大功之諸将責吏事之三公下焉則鄙陋而
不足為兮上焉則鞅鞅而不我容設濡足以救世兮将
助理以赴功則高密贊圖於擁節兮迄見褫於龍章新
息誓亡於馬革兮至死謗於炎荒然後知先生照未然
之成敗兮識幾至之存亡昭利而不動兮得光武而益
彰者也又若氛祲方結鯨鯢未戮四海沸騰真人隱伏
莫高匪山莫幽匪谷苟見誚於木石兮悵同羣於麋鹿
蔑亢世之高蹤兮昧話言之駭俗雖不得與此臺而竝
傳兮固亦無加損於自足此志士所以洞想兮矧精祠之
可矚激芳風於穨波兮慨靈氣之猶畜恧造耑於登高
兮乆裵􁋴而躑躅
　
　
　
　
　
　
　
　
　
　
　
　
　嚴陵集巻六
欽定四庫全書
　嚴陵集巻七
　　　　　　　　　　　　　宋　董弅　編
　雜著碑銘題記
　　應詰(駱賔王/)
余以三伏辰行至七里瀨此地即新安江口也有嚴子
陵釣磯焉澄潭至清洞徹見底往往有羣魚戲歴歴如
水行耳人有釣者試取投之或有浮而不顧者或有貪
而輒吞者引竿而舉因以獲焉其始出也乃掉尾揚鬐
有若恃力而自勉其少退也則鼓鰓濡沫有似屈體而
求哀嗟乎勢牽於人道窮於我将欲以下坐而歌馮子
又安能中轍而呼荘周哉余乃祝曰猛獸搏也拘於檻
穽鷙鳥攫也縶於籠樊素龜靈也被髮河津白龍神也
挂鱗罝網何不泥潛而穴處何故貪餌而呑鉤乎於是
放之江流盡其生生之理時同行者顧詰余曰夫至人
之處世也擬迹而後投隱心而後動終始不易其畫悔
吝不生其情而吾子沈緍於川登魚於陸烹之可以習
政術羞之可以助庖㕑曩求之将何圖今舍之将何欲
余笑而應之曰聖人不凝滯於物智士必推移於時知
幾之謂神含生之謂道殷乙聖也囚於夏孔子賢也畏
於匡且夫明哲之賢尚罹幽夏之患況鱗羽之族能無
弋釣之累哉故曩吾有心也恐求之不得今吾無心也
既得之而舍夫求與舍不亦雙美乎烹與羞不亦兩傷
乎況療飢者半菽可以充腹為政者一言可以興邦亦
奚必因小鮮而後明三異之規勦大命而後冀一飱之
飽擒而不殺可謂仁乎獲而不饗可謂亷乎且夫垂竿
而為事者太公之遺術也形坐磻溪之石兆應滋水之
璜夫如是者将以釣川邪将以釣國邪然後知古善釣
者其惟太公乎又有妙於此者其惟文王乎夫文王制
六合為鉤懸西履為餌筮之於清廟投之於巨川一引
而獲太公再舉而登尚父由此觀之蹲會稽而沈轄者
飽肆之徒也踞滄海而負鼇者漁父之事也斯竝眇小
者之所習安知丈夫之所為哉
　　漢高士嚴君釣臺碑銘(梁肅/)
先生諱光字子陵㑹稽餘姚人也名闡于漢光武之世
東觀書實載其事當哀平之後天地既閉先生韜其光
隱而不見建武反正雲雷既定先生全其道見而不屈
消息治亂之際巻舒昭曠之域如雲出於山游於天復
歸於無間不可得而累也則激清風聳高節以遺後世
先生之道可見于是矣或曰人倫大統莫大乎君臣崇
德致用莫盛乎富貴而子陵以賤為貴以臣傲君二者
其失於教歟君子曰不然夫賢哲之道一動一靜動而
用者功濟于當世靜而不用者化光於無窮故許由於
堯先生於漢皆不易乎世游方之外俾後之人聞清風
而嚮慕焉蓋運有會而事有行伊吕遇湯武而立大功
子陵遇世祖而立大名去就不同同歸於道焉嵗在大
梁予涉江自富春而南訪先生遺塵則釣臺尚存焉仰
聆德風刻頌于石其文曰
季葉浩浩澆風蕩淳先生括囊鳥獸同羣四海既
平故人為君富貴於我有如浮雲召至禁中告歸
江濆下視天子上動星文接輿肆狂孤竹求仁介
推山死龔勝蘭焚猗歟先生異乎斯人俯仰世道
從容屈伸清溪悠悠白石磷磷遺風是仰終古不
泯
　　陪遂安封明府游靈巖瀑布記(康仲熊/)
縣之西有山山之巖有泉勝可知也薄游于兹懿彼幽
絶不俟終日褰裳造焉遂負緑綺岸烏紗屨及於城隅
杖及於通衢背山郭之縈紆乍緩步以前趨縣君封公聞
而喜曰興所引也我得無行乎乃命車騎邀嘉客追我
於楓香之野乘我以驪眉之馬載笑載言遺谷超原於
是穿窈窕躡嶇􁃓縁雲摶壁極乎所聞觀其陽崖劃開
隂壑旁轉懸水百仞注而成潭萬象奔走以呈形羣峯
回合而却倚練影挂於層漢雨聲散於長林潺潺然無
晝夜而息雖天台之飛流蔑以過也吾徒盥於斯鑑於
斯塵心洒然世慮都遣啜香茗以傲睨招清風而詠歌
足以長道機滌煩想功名軒冕於我為賔矧夫上隱雲
天下臨佛土巖岫窅藹撲人眉宇禪菴居解虎之僧洞
窟棲驂鸞之客永言長往其可乎哉封公曰異乎夫子
之説方今國步未安兵革多故忠臣佐世之日志士嘗
膽之秋遽欲退閒恐非通論僕曰唯唯幸無重吾過請
從子而歸回首林蘿謝白雲而去刻彼巖石聊紀盛游
時大厯十二年暮春上巳之明日也
　　嚴先生釣臺記(崔儒/)
易象以天地交乃泰夫交者氣同道濟之謂也同則無
變濟則兼利雖君臣之殊位品類之異數其義一焉嚴
子陵與漢世祖可為天地之交矣嚴君處道𤣥寂超往
返獨以輔弼為縲紲以寵榮為穢汚絶世高蹈歸乎舊
山斯逹人之常域也世祖不以禄位抑之不以褒崇加
之其來也同寝共體其去也鴻飛雲逝示君臣之遭際
存天地之易簡道泰氣同交之至也後之人以常情所
不及異而疏之飾而詞之是彫其至樸逕於夷途矣況
今之交者權利傾弛百無一全知人知己事皆昧絶邈
想遺塵慨然興悲觀其兩峯相嶔羣木茂植上有平田
足以力耕下臨清流可以垂釣乃嘉遁之勝境舍此何
居則吕尚父不應餌魚任公子未必釣鼇世人名之耳
釣臺之名亦猶是乎行舟輟颿因有斯述将以誡夫偽
交與貪位者豈直紀事而已哉興元元年夏四月景辰
建
　　睦州大㕔記(李道古/)
任地列封有國之恒制張官考績王者之大轡故監部
分刺世官為重秦漢之來也隋新定郡武德四年改為
睦州嘗析桐廬為嚴州復為東睦州尋併為屬邑領縣
六建德桐廬清溪分水遂安夀昌幅貟一千二百里大
山經川陵陸畏壘居七十萑蒲斥澤田植之壤居十二
其餘中田小畝之數一農夫而食十人官或旁詔殘以
漁利單户危鄉嵗虛籍計肆朝廷難其任也洎于山峻
二江合會之勢龍門疏鑿矣轘轅東扼矣丹巘濶聳遠
通海水巖險呀豁斗絶鄰部士族豪家望走洞穴刑理
不直或頓機網故郡其新定州其睦若日親敬大化其
封也自國家有兵甲之費不實内府經用所入浙右重
於江淮兹郡重於他郡加以鐵官鹽䇿盡服其籍調租
過於太半負息而應征蓋所以天不奪時人無其力也
前時兹郡多命德賢風化所寖父兄成教君子為之斯
可一變而至於道也始自永徽仰書名氏森然在列以
識遷授元和七年甲子嵗記具録累代刺史名銜除授
年代如後
　　睦州録事㕘軍㕔壁記(皇甫湜/)
入州門東六曹之聨事所在都其任者孑於門西經始
之意衆未諭也前刺史李君為政更年大惠一州詔徴
始聞而未至也思宜利所遺步覽庭内顧以兹為不厭
慮財鳩傭即日即工馮寛顯構相前増葺儼然華就翩
然樂遷六縣之駿奔於是乎肅序百胥之執事於是乎
緫齊羣官之退食於是乎委蛇矣利不十不變法其斯
之謂乎録事㕘軍既荷寵飾有懷章示具以㕔壁為記
宜異也請湜書之元和八年四月三日記
　　移城隍廟記(吕述/)
睦州城隍神廟舊在城内西北隅元和初年刺史鄭膺
甫移置於城北門樓上其地舊置州獄及司法官㕔開
成四年刺史吕述移獄就六司院東南之隟地於廢趾
上立新廟堂屋三間五架階高三尺上設鴟尾三面行
廊聨屬東嚮開門門外造㕔一間一厦為修容之所五
年正月十九日廟成遷神像焉神坐後分畫侍衛於左
右壁其門左右畫兵仗屏之南北列木寓馬二階前植
松五本門外夾道亦植松三月十六日大備牲牢雜樂
率将吏以落之今紀其祝詞於後云禮陳八蜡之名曰
祭坊與水庸事也然則城隍命祀本在勤人積厚成隂
環兹郡國論功校重冠彼神祇自州城卜遷神位已固
訪聞元和首嵗移置郡樓下不在田乖鎮寧之義居無
函丈闕鼓舞之容況乎列卒巡城通宵擊柝往來褻慢
啓閉喧呼既違肅敬之方豈獲幽隂之助述謬膺符守
親謁儀形睹籩豆之虧廢歎祝史之偪窄雖飾以黼帳
新其靈衣而居非所安理合改卜崇墉之内廢趾猶存
遂剏新宫式從𢎞敞丹刻咸畢翬飛有嚴練此吉辰敬
遷廟貎伏願永安閟邃敷祐生靈使封境無水旱之虞
牧守成富庶之績敢申崇奉母媿聦明云開成五年六
月一日刺史吕述建
　　馬目山新廟記
睦州主烏龍馬目二山馬目在州西南勢如驚奔拔去
不得中蓄怪態晏天常隂望之而知其能雲雨也先是
州之右有潭曰層潭其深無至鱗物宅焉因立廟潭上
而馬目顧無之每有禱則附而祝曰告于層潭馬目之
神開成己未嵗六月江南大旱述乃致精意于神曰能
雨則立廟越三日晡時雲氣從山來饙烝牆進空中濤
喧俄而震雨隨下自是比旬必雨故民有半收八月既
霽述泝江四十里而遠躬擇廟位果有一峯壓江隨水
蕩揺蕃茂蔽覆淺濃百色周步其下絶無徑斬叢攀樛
漸得峭脊蛇行而上百數步抵大石根如圭而頂如壺
側視之有木一本十五榦垂覆三面無地獨其北平可
居卜室昭昭乎神之告寧也乃依勢取高架為新廟明
年三月二日戊寅成率将吏以釁之盥于瀑流席于香
蕪挂豆籩于森疎響笙磬于蕭瑟燎于煙靄瘞于嵌空
揚颿而下過釃酒祈福信可以畏百衆而雄諸祀也夫
祭山曰庪縣蓋謂或庪或縣置之於山也今述相神之
居也本其義矣尚永賚于斯民
　　刻嚴陵釣臺(羅隱/)
巖巖而高者嚴子之釣臺也寥寥而不歸者光武之故
人也故人之道何如睨蒼蒼以言之尊莫尊於天子賤
莫賤於布衣龍爭蛇蟄兮風雨相遺干戈載靡兮悠悠
夢思何富貴不易節而窮逹無所欺故得脱邯鄲之難
破犀象之師造二百年之業繼三尺劒之基者其唯有
始有卒者乎下之世風俗偷薄禄位相尚朝為一旅人
暮為九品官而親戚骨肉已有差等矣況故人乎嗚呼
往者不可見來者未可期已而已而
　
　
　
　
　
　
　
　
　
　
　
　
　嚴陵集巻七
欽定四庫全書
　嚴陵集巻八
　　　　　　　　　　　　　宋　董弅　編
　雜著碑銘題記
　　睦州大㕔記(刁衎/)
王者列土以崇化諸侯供職以勤民故保乂庶邦而緝
寧大範然則良二千石所以稱共理之才肇十二州所
以光無外之徳唐虞之秩可紀龔黄之政必陳古今不
渝理道斯著睦州新定郡者天中勝㮣浙右奥區環繞
翠山練傾澄瀬軒后登遐之地南顧連岡嚴陵垂釣之
臺北由屬邑髙風盤礴爽氣裵􁋴歴代名賢出牧是任
者蓋多矣按隋書仁夀中以睦而命郡者取其俗阜人
和内外輯睦之為義也若乃星紀土風之候殖物産賦
之宜昏明迭運之由廢置従時之理著於史䇿列在圖
經此可梗㮣而不述也國家以天人合發文軌大同保
我烝民莫非爾刺以為漢之牧守入為三公則太重重
則無篤固之心唐之郎官黜為五馬則太輕輕則有忽
略之志所以矯前代隆殺之弊盛當朝欽恤之仁凡百
屬官乘軺出牧皆以本秩而知郡事繇是政則不悖民
以之和反軒昊之淳風躋富庶之夀域王猷所洽百世
可知今知郡事田公以東觀之任榮右史之班察俗去
苛觀風尚禮下車為政朞月有成墜典允修無文咸秩
先是郡有正㕔記即唐本州刺史李道古所撰以前後
牧守品名布於鉛槧緜歴既久殘缺則多不改成謀惟
新舊制自唐顯慶二年至聖運太平興國三年之後所
任刺史知郡咸列于左其有錢氏割據非王命者略而
不書足以煥前哲之髙名俾後来之繼美假文屬吏以
謹嵗時時大宋雍熈二年四月記
　　　嚴先生釣臺碑銘(并序/)
先生道藴於身名揚於後與世祖恩禮以旌其徳東觀
信書具載其事然而巢許抗志飲牛欲全其節也夷齊
餓死扣馬以諫其君也至於逃其國而棄其家違其親
而逺其兄者無足道哉未若先生遇故人而忘大位疾
夫冒於寵名也游紫闥而隠青山戒夫溺於富貴也勵
君以攘其私匿勗臣以保其公器教之大者此其志焉
矧夫上動天文逺歸江漢進無苟而退無屈如雲之在
空也動則平而靜則専如鐘之在虡也引釣溪流魚可
得而榮不可就吕尚蹈厲之征所以媿也放懐林藪巖
可築而名不可尊傅說舟檝之勞所以媿也矯激不亂
於大倫耿介無偏於小節千古之下一人可知至今使
遺迹煥然髙臺雙峙鄉閭多廉潔之行風俗盡樵釣之
娱化之無窮道之彌逺與夫祿不及而焚於緜上義欲
行而投於水濵者不可同日而言也衎嘗讀前史即仰
遐蹤逮歴宦塗首宰鄉邑登髙臺而顧慕瞻舊域以裵
回(縣東南有子/陵故城存焉)願寘曩懐以揚丕徳銘曰
天清地濁日行月運人稟粹靈道斯發奮和光同塵遯
世無悶猗歟先生布兹大訓以君以臣兼退兼進私寵
不留公議可振潁陽操微箕山義盡仰之彌髙磨而不
磷依依雙臺峨峨千仞白雲悠悠清泚芳潤遺風不渝
華壤可徇布之樂石永騰令聞
　淳化五年嵗次甲午正月七日建
　　修夫子廟堂記(田錫/)
夫子之道布在六經深於六經者得其時遇其主而用
之則王道明而萬物受其賜也夫子之廟列在郡縣典
于郡縣者習其禮潔其誠而祀之則廟貎嚴而諸儒知
所宗也不然則帝王之道未融卿大夫棄徳背義而朝
廷禮樂似是而非也祭祀之禮不修士庶民淫祀徼福
而春秋享奠如存若亡也宜其宫垣閴寂草木羅生祠
宇荒凉風雨不庇矧浙江之右桐谿之濱建邦于山谷
之間居民多水潦之害巋然舊廟宻邇通溝當子城東
南之隅在故壘闉闍之下藩籬疎壊固無數仞之髙堂
廡湫隘且非兩楹之制水至則几筵斯沒水落則塑像
其穨不堪庳陋之憂安仰髙明之祀加以俗巫交惑徼
求木偶之靈風教未還奔走金人之福逮乎祀先聖享
先師食祿者忽略而不知為儒者流蕩而忘返錫以東
嶽待封之嵗移殿是邦北戎薄伐之年議遷此廟人来
獻地影亦庀徒宫賛温仲舒僉謀之䕶戎張元吉輔成
之督郵丘直方經營之七月某日興役也八月上丁釋
奠也廟無祭器拜章以請之郡無經書上言以求之誌
素王之新祠成斯文也列門人之遺像題舊賛也翼翼
諸廡不浃日而成慺慺衆心不俟募而至惜乎鄉飲酒
之禮久廢人不知尊卑黨有序之學久廢人不識亷恥
列郡無軒縣之樂祭不足觀在笥非衮冕之衣禮不足
取白華南陔之詩寢則無以警不孝不悌之心頖宫齒
胄之儀亡則無以訓為臣為子之學然廟不立則釋奠
無所就禮不備則釋菜無所觀是以築為儒宫修其祀
事請籩豆之古器復牲幣之舊儀祭之者可以交神明
觀之者可以知勸教神明交則福至勸教明則化行夫
世之澆淳在乎時禮之用舍由乎上故顔回謂舜亦人
也孟軻曰回亦人也若然則克念謂之聖罔念謂之狂
必祖述夫子之至仁憲章顔氏之亞聖則文中子亦人
也乃知取法於延陵季子問禮於柱史老耼生而知之
乎學而知之乎勉人之學讀是碑也遷廟之志見是記
也罪言者得於斯知言者得於斯時雍熈三年八月某
日記
　　嚴先生祠堂記(范仲淹/)
先生漢光武之故人也相尚以道及帝握赤符乘六龍
得聖人之時臣妾億兆天下孰加焉惟先生以節髙之
既而動星象歸江湖得聖人之清泥塗軒冕天下孰加
焉惟光武以禮下之在蠱之上九衆方有為而獨不事
王侯髙尚其事先生以之在屯之初九陽徳方亨而能
以貴下賤大得民也光武以之蓋先生之心出乎日月
之上光武之量包乎天地之外微先生不能成光武之
大微光武豈能遂先生之髙哉而使貪夫亷懦夫立是
有大功於名教也仲淹来守是邦始構堂而奠焉乃復
其為後者四家以奉祠事又従而歌曰雲山蒼蒼江水
泱泱先生之風山髙水長
　嚴先生祠堂記篆者名
　　　希深撰子真書中立題伯起立
　髙平以諫官貶守睦始訪七里瀬立嚴子祠召溪口
　僧恱躬畫古衣冠作嚴子像既成自作記聞丹陽隠
　者邵竦篆有法遂以刻石咨焉竦未嘗篆於人篆此
　獨不讓雖然不肯見其名會子真使来又深於篆者
　重之且恐其不彰使僕名之更自篆石於其石之仄
　聖宋景祐四年三月四日
　　與邵竦先生書
先生邵公足下某今春與張侍御過丹陽約詣先生維
舟水邉聞先生歸山所謂其室則邇其人則逺惘然愧
薄宦之不髙矣暨抵桐廬郡郡有嚴陵釣臺思其人詠
其風毅然知肥遁之可尚矣能使貪夫亷懦夫立則是
有大功於名教也乃構堂而祠之又為之記聊以辯嚴
子之心決千古之疑又念非託之以竒則不足傳於後
世今先生篆髙出四海誠能枉神筆於片石則嚴子之
風復千百年未泯其髙尚之為教也亦大矣哉謹遣郡
校奉此恭俟雅命
　　與晏尚書書
伏自春初至項城因使人回曽草草上謝由潁淮而下
越兹重江四月㡬望至于桐廬回首大亳忽數千里日
思奏記夐乎無階恭惟蕃宣之居鈞體惟寧赫赫之瞻
日以増重仲淹辠有餘責尚叨一麾敢不盡心以求疾
苦二浙之俗躁而無剛豪者如虎示之以文弱者如鼠
存之以仁呑奪之害稍稍而息迺延見諸生以博以約
非仲淹所能蓋朝家之條教師門之禮訓也又郡之山
川接于新定誰謂幽遐滿目竒勝衢歙二水合于城隅
一清一濁(婺江濁/歙江清)如濟如河百里而東遂為浙江漁釣
相望鳬鶩交下有嚴陵之釣石與方干之隠茅又羣峰
四来翠盈軒䆫東北曰鳥龍崔嵬如岱西南曰馬目秀
狀如嵩白雲裵回終日不去巖泉一支潺湲齋中春之
晝秋之夕既清且幽大得隠者之樂唯恐逢恩一日移
去且有章阮二従事俱富文能琴夙宵為會迭倡交和
忘其形骸鄭聲之娱斯實未暇往往林僧野客恵然投
詩其為郡之樂有如此者於君親之恩知己之賜宜何
報焉今有郡齋歌詩一軸拜獻庶明前言之不誣爾干
瀆台嚴伏増戰懼尚逺門下伏惟尊察為國自重
　　題徐常侍篆桐廬縣額(張伯玉/)
桐廬縣額故左省常侍徐君之篆也篆自秦丞相斯以
名烜天下歴漢魏以降學者亡數至唐中興始得李陽
冰繼之陽冰後又無人焉至于我朝有徐君自秦到今
幾一千五百年以篆名家者三焉天下之人言篆者不
歸于三家則無所祖尚也其為字之寶雄乎其傑藝乎
始徐君與秣陵刁侯衎俱事江南李氏號為名臣後従
其君歸于我刁初得太祝為桐廬宰徐君以率更令留
禁中嘗以版素馳京師劬而得之遂掲之于今今之賢
士大夫道東南者過七里瀬則訪子陵釣臺至桐廬則
必觀徐君之篆其名也豈虚然哉皇祐初吾進士同年
之子曰彭城劉斁以清白長是邑且虞其速朽走奉錢
抵具區買洞庭石来命工摹刻于署堂之左方請吾言
以表之夫古之人所以能流聲名美風俗使百世之後
談娓娓而不絶者皆有以起之也然則異時講桐廬之
故事者兹可泯乎常侍名鉉字鼎臣廣陵人其儒學節
義與其籀為世寶者悉書于太史氏兹不復贅五年冬
十有一月至日吴郡張伯玉題
　　公堂銘(碑㫁闕上文/止録見存者)　(張伯玉/)
(闕/)知人道之大而治亂之不常也故有斆學以本焉然
則學也者緫天人之公道乎人君用之以敘羣臣以睦
四海多士由是以明盛徳以毗大業所以張天下至公
之法用敷于天下無徳而名焉又豈徒游是庠登是堂
觀簠簋聽鏗鏘茍習句讀而已哉銘曰
猗歟公堂邦家之光彌綸奕世景行百王道尊則勝人
存克揚於穆頌聲與時無疆
　　睦州學進士登科題名記(趙抃/)
睦於吴會為裨郡蒼嶂寒瀬齒齒激激風土物色縹渺
秀巧鍾氣生士翹俊殊甚其學校自文正公基之談經
治文出乎其間日益盛金部向侯奉慶厯詔更廣堂舍
學者為便距今業精而上第無虚榜數十年間以今較
昔得人為三倍夥是以知學之廢興在人士之進退由
學聖時之明勸也然士之所謂學誠心竭力企古聖賢
道將至其所未至者也爵位于朝仰首信眉掌握當世
務與奪非是出呼吸間一率以正然後盡臣子忠義之
分稱人君敦勉之意脣吻小巧剜章刻句而已乎因萃
前後登第者名諸石後来繼焉嘉祐三年戊戌正月元
日記
　　桐廬縣令題名記(倪天隠/)
三代分土諸侯世國以治斯民曰吾君也其可逃諸侯
曰吾民也其可解故其心相孚而化治日起且其地大
不過百里嵗淹月積其纎悉視民不翅如照矧瓌材瑋
行其能久閉約於其間哉官以器任則士能盡士以鄉
進則民事悉萬㝢以㮣國其有忽而不治者邪秦壊先
王法廢為郡縣其守令丸移而弈易萍轉而蓬飛斯民
曰彼且去吾善庸何為吾惡庸何傷官者亦曰吾且去
是非吾民吾安能汨汨自勞苦為故其孚誠不交而卒
以茍道而曰欲歸民於三代是棄食以求飽也或曰三
代以侯治漢唐以郡縣治其治一其亂也均適一時之
宜者不必皆先王之法是大不然夫宿姦巨蠹譬諸蚊
羣陽闢天曉日發旦則聲喪影滅投迹自晦及微隂斂
昏萬景垂夕則復薨然起嘬噬之患矣賢否相易其昏
明之交乎抑有大不可者夫郡縣之官凡幾位天下之
士凡幾人雖有堯舜之明湯文之智不能必察而材諸
位況紛紛然若百貨之市其屢遷而亟貿也嗚呼生靈
之伸屈存乎令守取鍜鍊成案取正於法而已是令尤
為親切於民桐廬故吴分富春縣置屬吴郡隋仁夀始
用屬睦中間𨽻屬不常然獄訟賦役便於睦故我宋因
之自錢氏以地歸江南刁公以直道自信出宰是邑自
爾以瀕海幽遐不為要壤而風教不能浃斯民不識仁
義之化亦往往受敝主上至仁始用薦者得補令而間
為得人及其敝言上者以私而民之得善令者天也榮
君資中文敏而明務以靜治雍容閱案籍得雍熈以来
為令者姓氏第而刋之其政之善惡則皆昭然著在人
口賢者少不賢者衆則其官人之得失可以鑑而後来
者足以自發俾其企善而懲惡亡斯民之病以為石羞
嘉祐七年四月二十三日
　　睦州新作浮橋記(錢勰/)
睦古鄣會稽之地據淛江上游當閩粤甌駱黟歙鄱陽
數道之衝又南出交廣五嶺屬之徼外雖别道循江絶
湖率多鉅風駭浪漂溺濡滯之患淹久嵗日使程賈貲
度不時至輕裘版輿木楗掲箧由此塗出者常居水道
之半郡治建徳東陽江與歙溪二水合於南東湍悍奔
激夏輒暴漲雖窮冬沍涸深不可涉故四方之賓客至
者解鞍弛儋倚立露坐而與夫郊野之人抱布囊粟負
芻荷薪以輸縣官以趨市門者賈組易鎛左提右挈以
返田里以行慶予者纍纍然雜進兩涘引吭頓足以須
舟子泝沿上下移晷乃復探懐出金而後得濟烈風驕
陽其畏僵暍今上治平之初元工部郎中吴興劉公罷
按察荆湖北道来臨是邦不鄙其民以自暇逸又不為
赫赫名聲以發取騰踔奬善禁惡一出於愷悌郡遂以
大治若無可經意故所思者益靜以明而所及者益鉅
以博明年始命行歙溪之陕中直郡城之南隅維舟以
為橋(闕/)　　　　　積功傭千有七百自十二月庚(闕/)
　　　　　既成公以其屬落之且曰是急(闕/)
　　名宜無所論著惟後之人知鳩(闕/)　　　　　不
侈也無憚其繼焉則滋久而(闕/)　　　　　紀因屬之
於勰愚以謂治古學(闕/)　　　　斯民者無進退夷
險内外輕重(闕/)　　　　行吾志者當幸遇而勇為
之惟(闕/)　　　　　蓋若此此其可以刋之金石而(闕/)
　　　　　亦有以求其意也治平三年嵗(闕/)
　　亥會稽錢勰記(闕/)
　　靈香閣記(闕/)
棟宇可以庇風雨臺榭可以逺(闕/)　　　　肅賔客
山川可以廣眺望此居(闕/)　　　　為浮圖者之說
則不然曰不閎(闕/)　　　　　大不盛麗不足以来信
嚮故惟(闕/)　　　　　而不已既已閎麗矣而吴越之
(闕/)　　　　　丹雘金碧斵礱炫熀至於殫人(闕/)
　　　而不知止故其山林之峻深郊(闕/)
之所卜智士之所營非為浮圖(闕/)　　　　　也思允
師居睦州兠率寺之法華院佛學之外兼妙歧黄之術
人有以疾病告者必盡其技而為之診視凡湯液之所
餌砭鍼之所加無不如期而應自郡官至于編户皆稱
其方技之神良而功施之周普由是車馬之踵門者日
月相繼而不絶也嘗患其居宇之湫陋賓至無所容遂
闢故址革而新之又於其傍為閣三間楹桷崇髙軒檻
虚明經像嚴於中草石蓄於次(闕/)　　　左右布列藥
欄華圃前後相望升其堂則聞芝术之芬氲游其庭則
見竹樹之䕃翳雖宻邇闤闠而山居巖處之趣備焉考
成之日太守集賢王微之率賔寮燕飲其上且嘉儲偫
之美因題其顔曰靈香又賦詩以紀其事繼而作者貳
車史館劉元忠也觀二詩則院與閣之所有皆可見矣
後三年余自東陽赴亳社愒郡郵會故人留止過允之
居因得一游目焉嘗謂桐廬郡溪山之清絶自晉宋以
来文士多稱述之往往載於題詠觀夫城邑閭井皆坦
塗平陸蓋與它州無有異也及登髙而望則羣峰回環
一水縈帶煙雲晻靄朝暮異狀不離指顧而萬景在目
信乎吴越之佳郡前人之所稱詠不為虚談也而兹閣
又占一郡之勝處髙髙下下皆有幽致是為端居造適
之樂復以甘辛寒温之上味給人朝夕之求其為利固
已博矣然則不得與夫競土木而誇閎麗者並也宜乎
微之元忠歎賞之勤勤如此因書所見以繼二詩之後
云時熈寧五年二月十五日記元祐元年正月十五日
上石
　　題嚴先生釣臺(葉棐恭/)
漢嚴子陵先生釣臺距桐廬郡城五十里異時人迹罕
至景祐中文正范公謫守是郡始即臺下構堂以祠先
生親記其事屬丹陽隠者邵竦篆之刻石今存于郡廨
又命會稽僧恱躬畫古衣冠作先生像于堂中既而過
祠下望唐處士方雄飛之舊隠周覽裵回慨想餘風因
復圖其像于堂之東壁自是往来之人鮮不登堂致禮
者激貪立懦非曰小補嵗月滋久棟宇漸墮上漏側穿
像亦故暗且地勝事絶至者喜留名迹而狂易之徒往
往及像之面目甚非所以伸䖍妥靈聳人觀瞻之意迺
以僚屬葺堂而完之始為塑像以易繪畫庶㡬二髙人
之清標儼然長存而文正公之遺迹愈逺不泯也元祐
元年六月朔日朝請大夫知郡事延平葉棐恭題
　　敕賜唐二髙僧師號記(周邦彦/)
有二大士顯於有唐在新定城住阿練若咸舉宗教轉
大法輪曰陳尊宿舍衆居守今賜號兠率以圓通門隨
彼機縁引接沈冥度無量衆曰善導大師乞食城中處
髙峯山築壇誦佛従者三千開口發聲一一化佛重累
而出方便善巧修淨土行其故道場皆有遺像而奉事
弗䖍稱號無聞為日久矣元符二年馬公玗来守是邦
始致崇敬雨暘請禱如響答聲請命於朝乞加褒顯元
符三年十二月二十四日命下賜尊宿號曰悟空禪師
善導大師為廣道大師明年三月十七日具花幡威儀
表掲新號為僧伽梨被服二像州民大集巷無居人時
方霪雨昏翳充塞導迎之初黄霧搴除赫日顯照開闔
隂陽成於奄忽萬口嗟異得未曽有竊聞真一法中毫
芒不立況此名謂何所加損然諸聖諦雖譚實相不廢
假名故雖有漏世界十二類生外道狂解十禪那目業
果酬答一十八天乃至信住行向地為位五十菩提涅
槃真如佛性唵摩羅識空如来藏大圓鏡智七種名字
乃至過去無量億數果地正覺莊嚴名稱皆依空建立
初無實義以假名字引導衆生従佛至佛所不能已則
二大士加號崇飾義亦復然法身現前亦應攝受而馬
公夙植徳本深達苦空示宰官身而作佛事平等施徳
如物䝉雨與者不有而受者不懐平等施刑如人觸刀
割者無怒而傷者無怨故能嗣續真風尊禮先覺開發
勝利為四衆首因縁會遇適當斯時知其由者可無人
乎年月日錢塘周邦彦記
　　睦州政平橋記(江公望/)
太常丞李公勉之為是州也州人安之政之在事者有
條事之在物者有理簡而不疏文而不害日閱百千牒
訴應手而解老胥黠吏束手旁觀終莫得其間無終訟
無留獄郡稱為神明乃欿然猶以民隠為憂州之南有
大源其源西出於歙合婺水東注于大江夏秋雨淫二
水鬭湍悍決溢齧高岸拔大木州人患之行道所會前
值甌閩江南淛東郡邑之民源源而来後奠杭歙通塗
支道躡踵而至適二水之患弛負解槖駢肩重足徯渡
者積日依山之民平旦負薪芻裹果木之實趨城市以
貿朝晡之膳老穉仰哺至夜暮不得食工部劉公述創
為浮梁悉弭斯患出於倉卒未有為脩完之計者故不
五十年而毁矣前日之患復見於今日我侯心存之而
戚見於顔色州人相謂曰我侯我父母也豈以一浮梁
而貽我父母之戚子各率緍錢付僧守慧等董其事木
美工善籌畫有度其袤相望眎人若巨擘其廣肩任負
戴雖若連雞乘雁交臂而分馳不相留礙力之所任百
斛不墊隠若平地然會費無慮數百萬裒餘金粥田為
異時修完之利水之東南有天寧佛祠是祝吾君萬夀
之地百官走趨閱月而祝無有險艱此又食土之人所
當竭力者也成以政和四年甲午正月丙寅二十有九
日丙午越二月二日我侯率官屬如天寧以落之所以
祝吾君也嘗請名於公望竊謂昔周之王使單襄公假
道於陳以聘楚火朝覿矣而川不梁歸告王曰陳侯國
必亡王問故對曰天根見而水涸水涸而梁成先王之
教也又曰十月成梁夏后氏之令也先王不用財賄而
廣徳於天下者以此今陳火覿而川無舟梁是廢先王
之教令也不亡何待夫川梁之廢興足以知政之得失
安可忽哉先王之教寓之於政其令著之在法孟軻謂
子産當大國之政區區於一濟人之恵而不知政法之
在人也政法不行是無先王之教令也故曰君子平其
政行辟人可也政平則教行所以得人心法行則令著
故民聽一而不惑是以此邦之人不出於驅迫歡然致
力不一豪取縣官財賄咄嗟而成方来之人厚享我侯
之徳利非以政平故邪因以名之有觀其名而心惟其
義不復為怠偷之政是橋也其利新新曷窮已哉越二
日庚戌江公望記
　　九峯菴記
天下事不獨事始為難卒之又難事之始必於艱難慮
患之時故其思深其力勤卒之者常在安逸無事人情
軟熟之後罔不縦弛怠偷鮮克有成僧智日以九峯造
立卒業具述本初屬余記之余猶能憶少時之游敝屋
數間入其室閴若無人僧醉寢藍縷過午未飯然其山
峯之羅列者九肩差踵後襟繞帶絶漫不省出入蹤徑
竹松茂宻光景蔽虧窄窄聞摧枯拉朽聲不見其人距
郡城不數里若在深雲杳靄間靈區奥壤鬼神靳惜不
以示人居之久難其人也比丘清鑑行髙徳鉅心地穏
宻州破甲乙以鑑来尸屬久敝之後用力艱用心益精
敏居無何人化其徳施手開展締構一新既而以老告
州復用甲乙以其徒智日代之方艱難慮患之時非鉅
有才徳莫能經畫圖回一代之成績不可不吝其擇甲
乙非其人安可使也有維有綱既立既張凡百悉蹈繩
檢世其業雖中才可也況其人精悍多智畫苦身克意
雖在安逸無事人情軟熟之後毅然有為以卒其業事
無固必顧得人如何耳蒐之甲乙何負於人哉佛有新
祠寢飯有堂庖有儲有餼澡有室鐘有架屋纍然坐方
丈其徒烏呼稽首成一保社日之力勤矣哉諸峯著丙
方者最為秀絶易佛祠值之其盛固日之力然形勝古
有之政和五年乙未記明年二月甲戌書之
　　興福院記
凡出於心之所同然者雖夷夏異區貴賤愚智少長之
不相若寥寥歴數千百年得之者如出一揆心猶虚空
無毛髪介然空缺處谷滿阬滿牛豕鼻喙滿汙邪甌寠
滿提攜負汲亦滿終莫有徳其賜者蓋終身由之不知
其然也至於灑然若醉醒夢覺當有自来矣何邨建徳
一聚落土風沃美兒田婦桑無有啙窳功不十而利百
之家饒財桀驁易侮之心生使酒尚氣椎牛博戲攻剽
為姦馳死地如騖一旦强力惡少革心為善良門閭櫛
比唯善之為慕西屬天寧佛祠學道者過而問焉東北
距興福是院廢於保昌至錢氏復興嵗在癸亥越甲午
凡一百五十有三年政和初名額僅存穨垣廢阯皆黄
茅白葦飛走交午敝屋三數間居者無復僧事僧靈皎
出緍錢八百萬施者亦如之建為殿者四能仁僧伽法
輪十王之像設焉閣二鐘經虡櫝具在殿之隂為演法
堂次為函丈之室挟以海會香積而門廡浃之凡諸莊
嚴之具佛比丘諸所受用無一不備人之錢既入而探
諸囊中如曳九牛之尾八百萬錢出於荒山窮褐者之
手若非超然感悟越一切拘攣之語與其徒而應之者
若流水趨下兹有以啟之者焉得於所同然者也由一
佛祠破慳貪之疾化而為一鄉之善俗由一鄉化而為
一邑之善俗其利曷窮已哉刑敺之不若訛其心使自
得之故曰得其一萬事畢斯一也擬心即二焉有問速
化之術余告之曰知此而已五年乙未工畢明年八月
丁酉江公望記
　　龍泉院記
龍泉一斛水爾有龍常所託止焉召風霆疾呼起雲霧
出肘腋間俄頃嘉雨四洽邑民徳其賜作佛祠而庇焉
因以龍泉名其祠靈區奥宅神物之所託是故山川草
木沃潤而清美代有異人出焉有諸禪者莫知所自其
髙道祕行人亦不知託於龍以福此方之人民以旱告
甘澤之應若荅響焉故嵗多穰而民力以饒僧奉齊錢
忠懿王嘗召演法華文句於竹林寺學者數百雄經鉅
論博觀泛覽精簡妙義析秋毫矣歸老人漸其餘悔辠
遷善為一鄉美俗可良四代孫也以禪學住本邑保安
禪院一日有豕逸於屠刃之下徑趨而跪伏亢而視若
有所訴而不得言頃之屠者至亟執之哀號可憐以金
易之豢養久擾如善良之人畜無知也能逃死於萬無
一生之地知所擇也知所擇謂之無知可乎不逃於比
閭之居而逃於佛祠不逃於它比丘而逃於善知識余
譬之善良之人不為過矣凡有心者物之偶也有偶則
争興唯無心故有心者歸之非有道者不處也師退居
烏龍邑人挽之而不釋願修故龍泉院以為師處焉裒
金粥材為殿一區法堂丈室兩廡三間悉具誦閱有經
製為樞藏以待未暇閱者挽之以行燕居有室以需四
方學者之至仰高明俯清泚宴寂之餘以為興居之適
又有所謂水閣者在焉成於政和六年丙申三月壬辰
越丁酉良屬余記其事一斛之水甚微龍託之而神變
化自如霈為膏澤以福於人而佛祠託之以興一豕之
生固不足道善知所擇而良之道行益著而佛祠託之
以不廢矢激則逺水激則悍登高而望則見逺順風而
呼則聲益厲所託者然也至於離人而立獨無所事託
而良之道吾不得而知也
　　唯菴記
真悟老禪脫烏龍之縛結茅於其山之西岡以為宴休
之地余一日訪之行新田間决决水流可掬可溉入其
徑松杉青潤邑邑欲染人衣裓未到三數步小童候門
一犬吠唶唶應竹作聲自是一山川風物楹桷無藻飾
函丈之地唯留一榻牀敷隠厚經行之餘兀然危坐坐
久即卧安穏無它苦與余說普通年前事率皆無味之
談聽者欲寐余將歸肘余曰為我名此菴余名之曰唯
菴三界唯心萬法唯識釋之者曰唯遮境有識簡心空
遮有則一心獨照簡空故萬法摐然心法相望非不二
境余别為之釋曰三界唯心一心唯菴不遮不簡唯境
唯心聽者霍然失寐掉頭拊髀爵躍而歌曰心唯菴兮
菴不知但見白雲朝起東山飛菴唯心兮心不住明月
前溪夜流去朝朝暮暮何時了是中本不同生老一衲
䝉頭百不為又是青山歌好鳥歌罷真悟老與余相目
一笑解袂以歸釣臺翁江公望正月十九日記實政和
丁酉嵗也
　　改定川門請僧看經疏文(呂希純/)
伏以川在境内斯民所依水由地中於性為得粤維新
定之野適處兩溪之交爰自比年以来頗違潤下之理
顧兹城闕宻控津塗乃涓令辰載掲嘉號集禪闗之清
衆課華藏之祕文並集勝縁庶申善禱謹於南山廣靈
禪寺請比丘八十一人就定川門轉大方廣佛華嚴
經一部八十巻行願品一巻並用回向歙婺兩港一切
龍神伏願由斯法供諒乃誠祈仗慈力之無邉運神光
於莫測妥安源流之道永却驚瀾保佑室廬之氓俾諧
寧處伏惟三寶俯賜證明謹疏
　　請刻石跋(江公望/)
歙婺二水為睦州之患嵗必一至或再至焉壊城決隄
敗積儲毁廬舍中夕弛備遽及寢户居民破屋以出其
不為魚亦幸矣前昔州郡患之終無扞禦之策雨久作
二水爭行山夹岸如束壅遏不得去故有是患非可與
智力爭也舍人吕公盛徳君子愛民出於誠心嘗祭二
溪之神其文州人猶能記其仿彿水潦暴行更相遜避
若兄弟然詞意惻怛惜乎不傳易門額為定川揭之日
復有文請禱於釋氏由定川而後凡二十有一年不復
有水患水無情也可告語者神爾神與人不可以言語
傳也所可格者誠爾誠不可以虚拘也所以達其誠者
斯文在焉訪求累年今始得之願刻諸石以貽将来不
墜斯禱惠莫大也政和四年甲午二月初五日江公望
書
　
　
　
　
　
　
　
　
　
　
　
　
　
　
　　嚴陵集巻八
欽定四庫全書
　嚴陵集巻九
　　　　　　　　　　　　　宋　董弅　編
　雜著記疏
　　重建兠率寺記(羅汝楫/)
汝楫少時以事過新定子城之北連闥洞開者屋數千
楹目其榜則兠率寺也即時游焉祕宇屹然以高繚舍
窈然以深支房别院重樓複閣内外整整足為望刹念
此邦薄力向非它州比僧居之陋取蔽風雨而已迺獨
雄盛如此諒非偶然呼寺僧詢之實唐陳尊宿故居陳
得法於㫁際當時緇素歸重加姓其上以尊宿稱太守
陳操師事之親受法要事見傳燈録後世追仰其人相
與飾此遺武無足怪者及得舊碑讀之乃開元三年台
州刺史康希詵文其敘輪奐之美反復至數百語詳其
語往往過於所見則寺之雄盛舊矣不因陳僧而然惟
是數百年間相繼増葺久而益新亦豈無所自耶紹興
十四年予来莅郡事則寺以焚毁咨興廢之不常為之
悵惜久之它日與客語偶及此客持三說以起廢為丘
墟小庵嚴奉有所未至此兠率不可不復者一也疇昔
寺無恙時徒衆如林計今所存尚復不鮮或至散處市
肆行業俱墮三尺所禁豈應坐視此兠率不可不復者
二也寺占形勝之地宻鄰州治廢址蕩然無復藩籬居
人築塓之用取給于此畚鍤日至氣益以索此兠率不
可不復者三也是三說固不誣屬當巨浸之餘公私屋
室摧圯過半方務悉力營繕何暇它及比就緒得請奉
祠蘇使君寔来繼予使君頃守嚴有恵愛未㡬復臨舊
治民習其政坐以無事先是兠率之廢天申節齋禱即
詣烏龍山寺遂為故事使君喟然嘆曰天下州郡皆即
在城佛館以嚴歸福之洪而吾州獨不爾乃率僚佐走
郊外亟拜而返權宜可也萬一重修之事少有不䖍稽
察惟艱其何以自安州雖陋顧不能新一刹乎其意殆
在兠率未遽發會有以林木獻寺者所得類皆瓌材其
數為多寺僧祖照徳淵輩相與經畫興復不籍于寺而
願預其事者曰恵空僧正慧端實總䕶之於是分詣大
姓乞其功用之費逺近響應無不樂施其或無積貲者
人授一瓿使日輟贏餘置其中伺其滿持以歸我錙銖
積累初若微甚卒至於不可勝計事頼以濟是役也經
始於十七年冬至十九年正月以訖役告凡為大殿者
五間山門十有一間兩廡四十有二間為㕔事者二待
長貳暨官屬之至斜廊六間附焉惟法堂戒壇舊所有
姑因之餘皆煥然一新又僧守越募工為三大像夹侍
六人如諸方之儀有穆其容瞻者増肅餘力對飾湧壁
曲盡其妙予居比郡聞寺成意前三說者有以啟之及
傳使君言則其享上之誠惟恐不至彼三說者抑末也
常觀天保之詩一章曰俾爾單厚二章曰俾爾戩榖三
章曰以莫不興以莫不増末章則又取物為況曰如月
之恒如日之升如南山之夀如松柏之茂古人歸美其
君者惓惓如此蓋臣子至願在焉不嫌於繁今史君顓
營精廬以申此志而革一時權宜之例兹亦勤矣況復
誠之所感化荒榛為樑棟易朽壤為瓴甓宜無難者天
下事其有不可為者哉此寺唐神龍初中宗所建號中
興寺既而改龍興國朝大中祥符元年始賜今名紹興
五年宿兵于此一夕遺火蕩盡寔正月八日迨兹十有
四年矣適使君再至乃始成之豈其成固自有時也使
君名簡眉山人黄門先生之孫才行兼優克世其家父
侍郎公春秋髙益康寧人以為豈弟之報寺成云始辱
以郡人意致書求記義不得辭因為敘其本末而繋之
以詩其詞曰
兠率在天惟佛之居招掲美名賁此精廬棼橑翼然
金碧爛如妙極人功與天不殊犖犖老師宗門之傑
於焉利生機鋒雷掣擁笏擎拳擔囊竭蹷仰止髙風
千古不滅鋒鏑之腥實穢户庭災延萬瓦炎埃冥冥
載夙告祥維其乞靈無所於寄逺走林坰蘇侯再至
念此咨喟事有不䖍臣子之愧既發其義亦佐其費
緇徒奔走以承其志寶殿有嚴擁以脩廊毫相居中
巍巍堂堂浄侣咸安勝壤増光老師之奉出于衆香
鳴占里社靈場再肅以戒以告毋慢毋黷義篤亨亭
不私其福於萬斯年惟吾皇是祝
　　均減嚴州丁稅記(詹元宗/)
嚴依山為郡地狭田少厥土燥瘠勞於播種其民貧窶
艱於粒食惟陸耕是力惟蠶桑是務惟蒸茶割漆是利
其父兄子弟役役終嵗僅得以無饑至於供億公上則
又不堪於煩費浙之俗謂夫貧而嗇者莫嚴若嗇豈其
欲哉貧累之也聖天子出治以仁視民如子嚴之貧聖
天子知之矣聖天子不忍其貧而丁稅偏重也慨然念
之迺下均減之令命大臣以董其事命監司以稽其實
命守倅以欽其承曽不閱時汔有成議計嚴之丁凡十
有七萬五千七百四十人減絹凡一萬四千二百九十
二匹為錢凡四萬七千一百七十緡以沙田蘆場之租
補大農嵗入之數令既下而嚴之民力寛矣昔也人輸
絹率一丈二尺八寸今也七丁率輸絹一匹則昔之取
者以其十今之取者以其四嚴之貧民始被無窮之恵
猗歟大哉其可謂至徳也已矣竊惟君之與民其勢若
相曠絶而其實則相資以為養民非君不養也君非民
可自養乎榖粟非民孰與食之絲枲非民孰與衣之君
之頼乎民者衆則其取於民者宜亦有制矣蓋為富則
有不仁之政知予則得為取之方輕則貉重則桀二帝
三王之所不由也聖天子躬行二帝三王之政其於斯
民豈一日而忘之哉非能以天下藏天下其能捐利以
予民乎非能以民之心為心其能約已以厚下乎令下
之日六邑民大和㑹謳吟鼓舞薰為叶氣自是蠶麥告
登榖粟荐稔有年之應縁類而至夫豈偶然也哉先是
嚴之習俗苦於丁稅之苛有貧不舉子之患至是不復
有聞今嵗之春城居之民有一産三男子者輿人之誦
以為均減丁稅之效其應之速猶影響也故徳不修則
干戚之舞不可以来逺誠不至則宫商之奏不足以降
神物有相感事有相因自然之理也亢宗不材幸得承
乏為長吏獲與斯民親被實恵懼無以侈聖天子之賜
謹以顛末鑱諸石垂諸方来且以託名於不朽乾道癸
巳七月壬辰左朝奉郎權發遣嚴州軍州主管學事兼
管内勸農事詹亢宗記
　　重修嚴先生祠堂記(吕祖謙/)
繇東陽江而下經新定郡五十里得嚴陵瀬蓋東漢嚴
先生遯世不屈耕釣於富春山後人因以名其瀬也孫
吴析富春為桐廬是瀬亦来屬焉顧野王輿地志曰桐
廬縣南有嚴子陵漁釣處石上平可坐十人名為釣壇
即今之釣臺也獨兩臺對峙野王所不紀蓋亦觕言之
耳明道二年范文正公自右司諌守是邦始築屋祠先
生而為之記瀬之旁白雲源乃唐詩人方處士故廬文
正公之游釣臺也嘗絶江訪其遺迹以其像置祠之左
丈正公沒郡人思之不㤀遂侑食於右坐焉嵗祀浸逺
此意弗嗣淳熈五年侍郎蕭公出鎮道祠下慨然曰國
家稽用唐武徳舊典姓是州為嚴則先生之祠乃名教
之首頽圮若是可乎顧急於民瘼未暇也居二年政成
化洽以餘力新之時祖謙病癈卧旁郡公以書見諉識
其成固辭不可乃復於公曰方王氏移國以光武之大
志先生之髙氣相與共學夫豈區區呻唫佔畢之末哉
漢官威儀既復其舊薄海内外臣子之責塞矣亦何必
奮臂於其間哉沒身丘壑固先生之素尚也帝睠焉有
懐俾以形旁求於天下得非在庭諸臣奉命承教之不
給未有當帝意者耶三聘而至車駕即日幸其館勉其
相助為理所以處先生者不薄矣匪徒屈萬乘之重為
故人光寵也先生雖以巢由自命視一世若不足以浼
之觀與侯霸尺牘劘切之意見於言外豈於帝猶惓惓
未能忘耶浩然而歸使人主有終身瞻望不及之嘆施
及後世賓友耆俊遂為家法士之聞風興起者堅節正
操見危授命項背相望其有益人之國與朝夕獻納雲
臺之下者未知其孰多孰少也枝必類本韻必報聲使
先生微有意於傲世之名一再傳之後且將為西晉之
清虚矣而東京之俗久而益厲名檢之外綜理幹略亦
往往高出後世泝而尋其源則建武之髙節孰可訾耶
至於節義之敝變為亢激特時無建用皇極之君均調
消息之耳非造端者之過也後先生且千年文正公来
主斯地祀典始舉曠百世而相感者固自不常遇耶今
公作牧復大葺祠宇以續前人之緒繼自今以往泝沿
下上者欵門而心開升堂而容肅風清樾濯寒泉哦山
髙水長之詩致足樂也則公豈專為一邦勸哉祠之前
則羊裘軒其東則客星閣招隠堂岸江立表以識路繚
山作亭以待憩或革或因面勢位置各有思致皆受成
於公以非大指所序故不詳列公名燧字照鄰臨江人
也主其役者司户㕘軍吴桂七年五月二十二日朝請
郎直祕閣主管建寧府沖佑觀吕祖謙記朝請郎新潼
川府路轉運判官虞似良書
　　重建嚴先生祠堂記(陳公亮/)
惟得道之士然後能全其髙惟樂道之君然後能遂其
髙惟慕道之賢然後能崇其髙先生漢光武之故人光
武既有天下先生獨隠淪漁樵間非傲軒冕也而軒冕
不能汨非恥功利也而功利不能汚玉之潔冰之清後
世無得而稱焉非得道之士能之乎光武為中興英主
思故人而訪之既至同寢處無間非不欲寵之以爵位
厚之以稍廩乃縦其飄然長往終不敢屈非樂道之君
能之乎先生沒千有餘嵗迨我本朝文正范公来典是
邦始即其漁釣地設像建祠為文以表大之嵗久棟宇
頽圯淳熈庚子太守蕭公燧復加繕治易腐支傾亦既
載新未㡬守僧不戒于火一夕煨燼公亮始至恧然有
動於心方度材會役未及有為明年提㸃刑獄劉公穎
以職事按臨相與嘆息迺與安撫張公枃轉運錢公沖
之提舉石公起宗各捐緡錢来助其作其致志卓越夐
然與文正相望於百五十年之間非有慕道之誠儔克
爾哉于時嵗事再登工力頗裕視前之輪奐有加焉曰
三賢堂曰客星閣曰招隠堂曰羊裘軒規摹髙聳皆踰
舊制且别創遂隠記隠二區以翼於三賢堂之左右寓
僧有舍休客有館山巔之壇有亭闢登壇之道而級之
以石道先有亭以憩視壇稍逺復為亭於中以便游者
閣之東偏有泉其色如玉亦亭於上牓曰玉泉因筆其
始末以昭諸賢使者崇髙之志云淳熈乙巳十有一月
朔郡守東陽陳公亮記錫山尤袤書開封趙公孚篆額
　　重建貢院記
嚴陵為今三輔士風日隆頃當大比應詔者已三千人
郡舊有貢闈夹于兩寺之間其地湫隘喧囂其棟宇卑
陋淺窄不惟不足以容殆非朝家嚴科制崇儒禮士之
意然而郡治瀕溪每遇梅潦之溢則渰浸城市居民奔
迸遷避往往即官舍佛廟而羣處焉予被命初首訪是
邦利病咸指水害為急特未有以賓興之所言者比至
往覘之而氣象蕭索若是其甚大以弗稱為恐竊謂避
水所急也取賢斂才之宫尤不可緩也得一賢人則天
下被其福得一才士則天下䝉其利始予固欲得髙爽
地築室數百間為吾民避水計而名不雅馴與其區區
惟水是防孰若一新禮闈以振士氣使它時賢能由此
而出將均其施於四方豈是水之足慮萬一交流暴漲
有所未免不妨斯民蟻赴而蜂屯庶㡬一舉兩得焉謀
既定會婺守待制洪公邁以召命經筵館于是因以見
勉於是相隂陽審面勢得地於州序之西偏計其廣袤
適足以當堂廡之地層巒前列秀氣可挹崇岡後峙旺
勢巋然真角才戰藝之場摛藻振竒之地同僚觀者咸曰
休哉乃鳩工度材授以規摹政事餘隙必身督之别駕
二三公既日相従於蓁叢中而諸邑令佐又悉能勸相
率富室之樂教者以助其直亦可以知衆心所鄉矣經
始于乙巳之孟冬迨丙午王正告成費不病夥役不歎
勞為屋凡二百間内外小大略備簷楹飛聳梁棟屹立
望其中則儼如視其傍則翼如井井繩繩端若天造而
地設焉或謂其地蓋熈豐間貢士所司諌江公公望嘗
於此取科級兵寇後文記不存無以考證豈好事者附
會其說以張斯舉乎不然則廢興各有時信非偶然者
因以紀於其末淳熈丙午三月一日朝請郎權知軍州
兼管内勸農事借紫陳公亮記浚儀趙仠之書
　　書瑞粟圖下
淳熈十有二禩皇帝將以冬日至郊見上帝明年太上
聖夀八十預於十二月朔奉上尊號冊寶用正月一日
行慶夀禮天地並貺神靈懽喜産祥效祉不知狀名維
時嚴陵實太上之潛藩今日之輔郡迺生瑞粟錯落原
隰或一莖而兩穂三穂至于九穂或一穂而兩歧三歧
至于五歧嘉祥創見目所未覩視周禾之異畮同穎漢
榖之一莖六穂殆異世而同符豈非以榖粟者常庖之
所需奉盛之所告厚民生而示至和皆於此乎見之今
聖主事天事親兩盡其誠而又務農重榖軫于淵衷宜
其叶氣薰蒸蔚為嘉瑞不于草木而于榖粟不于庶邦
而于潜藩近甸列歧駢穂昭然以彰厥符不亦休乎公
亮屬守兹土因邦民来告不敢輒隠既圖之聞于朝以
備國史之登載復鋟石郡齋為一時之光云乙巳十月
既望知嚴州軍州事陳公亮題
　　浚西湖記(錢聞詩/)
澗水瀍水周以都洙水泗水魯以國周三代之盛魯列
國之尊都焉國焉資水乎曰都國之建士欲秀民欲阜
不資乎水則二利莫致也烏龍嚴山之主来自東北聚
氣于予州治按之午向得水山生旺西南方利瀦水今
有湖此方嵗放生祝聖夀古碣掲于岸湖方四里南一
里僅有水餘皆赤地草芃生牛馬豕羊牧焉岸北溪長
數百丈久無浚者砂石積平岸夏潦秋霖水漲抹岸漫
民屋廬入湖澎激湖南岸為河長三十丈深濶三丈水
注江地理之說謂水山水利生旺来宜西南利衰病去
宜東北今西南去無東北去水反隂陽之利始知郡今
空乏人多貧少富室士登桂籍赫赫聲名不如舊皆害
於水而又不能廣封人祝聖之意聞詩深念之郡乏未
暇理適經常外有輸入者可當浚湖費溪則不給因命
縣官諭等第家浚溪彼欣然如諭各分丈尺浚繼命郡
戎官趙善特偕建徳宰邵暹尉李唐卿督浚湖役季冬
農隙以善價募夫一日得數百坌集喜甚鋤者钁者杵
而築畚而貯者奮千萬指力不怠湖啟得大小石千數
築澎激岸層石層土柵以木壓大方石其上凡三埂埂
用工千屹若城壁已絶西南去水而東北無去水路議
導焉而有父老告昔東城址有大壕注湖水入城洄洑
小湖者三與外溪水會龍津橋揖州治轉東南入江可
訪也一訪而得壕廣丈餘居民侵塞為屋為圃者半不
知㡬嵗月也委曲諭侵塞家皆願如古界還官今湖水
入東津江凡五里一壕奫淪而下無礙者矣又慮溪砂
石日積久復為湖害思所以利其後者乃囑監浚湖官
就畚湖土填堤得屋地百餘丈匠屋為民居三十四募
賃賃直度日得緡錢委尉日積三嵗及千緡餘用以浚
溪若湖涸亦浚利逺而無窮也夫水行地中猶人血氣
之運經絡經絡塞則壅耗則枯聚而不散則潰行而不
安則逆今水塞矣無壅乎耗矣無枯乎聚而不散無潰
乎行而不安無逆乎經絡病人水病國一也湖之四病
悉去疏積年結伏之脈暢一時清明之氣鱗甲游而樂
士民喜而泳夀吾皇而福吾土有既乎夫周資水也莪
菁菁棫芃芃士秀矣千斯倉萬斯箱民阜矣魯資水也
浴而歸雩而舞亦秀也昌而熾夀而富亦阜也嚴一同
地周非所擬庶㡬焉魯也聞詩衰晚假紱行且去同志
者来繼時魯風盛矣當有頌僖公者然湖以放生名要
先頌聖夀魯為後天子萬年天子萬夀一頌之再頌之
又頌之如崧嶽之三呼焉可也淳熈十六年春三月二
十有四日朝奉大夫權知嚴州軍州兼管内勸農事借
紫錢聞詩記朝散大夫直顯謨閣新改差知福州軍州
兼管内勸農事主管福建路安撫司公事馬步軍都
總管借紫馬大同書
　　　看經禳水患
　竊見城外江流正當歙婺二港之衝每嵗夏潦秋霖
　江水暴漲浸漫階岸漸沒屋舍居民愁苦深可憐憫
　近閱嚴陵集曩日太守吕公希純嘗命僧八十一員
　轉大方廣佛華嚴經八十巻行願品一巻回向二港
　龍王一切龍神由是二十一年不復有水患吕公希
　純之疏江公公望之跋可驗不誣聞詩痛念斯民之
　苦既聞是事敢不修設再集勝縁(云云/)
右伏以罹水災於今日哀此居民稽故事於昔年妙哉
善果守千里為其上者軫一念其能巳乎睠此小邦衝
夫二港吕刺史之誠既驗江諫議之跋猶存粤惟後人
要踵前蹟誦真經八十一巻得自龍宫安户口數千百
家免沈鼉窟況兹土少而甚瘠而爾民貧而多艱使安
集而居猶不能處苟漂蕩而散其何以堪敢冀龍神尚
尊佛教護法不忘於素願救人常切於道援消厥罰之
常隂俾彞倫之攸敘江平巨浪地剗積沙靡髙下之爭
陵如弟兄之相遜岸無為谷水常行於地中民悉奠居
福自来於天上謹疏
　
　
　
　
　
　
　
　
　
　
　
　
　
　
　　嚴陵集巻九
