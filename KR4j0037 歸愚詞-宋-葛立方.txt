#+TITLE: 歸愚詞-宋-葛立方
#+DATE: 2018-05-12 10:21:29
#+SOURCE: github.com/kanripo/KR4j0037 master 05b7a136                
欽定四庫全書　　　　　集部十
　提要
　　歸愚詞　　　　　　　詞曲類一(詞集之屬/)
　　　　(臣/)等謹案歸愚詞一巻宋葛立方撰立方有
　　　　韻語陽秋已别著録此歸愚詞一巻與陳振
　　　　孫書録解題合宋人之中父子以填詞名家
　　　　者惟晏殊晏幾道後則立方與其父勝仲為
　　　　最著然詞多平實鋪叙少清新宛轉之思而
　　　　大致不失宋人規格流傳既久存之亦可備
　　　　詞中一家毛晉嘗稱集内雨中花眼兒媚兩
　　　　調俱不合譜未敢妄為更定今㕘考名家詞
　　　　集其眼兒媚乃朝中措之譌歐陽修平山闌
　　　　檻倚晴空一闋可以互證至雨中花調立方
　　　　兩詞叠韻初無舛誤以詞律反覆勘之實題
　　　　中脱一慢字此調京鏜辛棄疾皆有傳作立
　　　　方詞起三句可依辛詞讀第四第五句京辛
　　　　兩家皆作上五下四立方則作上六下三雖
　　　　微有不同而同是九字其餘則不獨字數相
　　　　符平仄亦毫無相戾其為雨中花慢實無可
　　　　疑晉蓋考之未審他如滿庭芳一調連成十
　　　　闋凡後半換二字有用韻者亦有不用韻而
　　　　直作五字句者考宋人此調此二字本無定
　　　　式山谷詞用韻書舟詞不用韻立方兩存其
　　　　體亦非傳寫有異同也
　　克齋詞　　　　　　　詞曲類一(詞集之屬/)
　　　　(臣/)等謹案克齋詞一巻宋沈端節撰端節字
　　　　約之呉興人是集見陳振孫書録解題然振
　　　　孫亦不詳其始末毛晉跋語疑其即詠賈耘
　　　　老苕上水閣沈㑹宗之同族亦無確證惟湖
　　　　州府志及溧陽縣志均載端節寓居溧陽嘗
　　　　令蕪湖知衡州提舉江東茶鹽淳熙間官至
　　　　朝散大夫其説必有所據獨載其詞名充齋
　　　　集則充克二字形近致譌耳其詞僅四十餘
　　　　闋多有調而無題考花間諸集往往調即是
　　　　題如女冠子則詠女道士河瀆神則為送迎
　　　　神曲虞美人則詠虞姬之類唐末五代諸詞
　　　　例原如是後人題詠漸繁題與調兩不相涉
　　　　若非存其本事則詞意俱不可詳集中如念
　　　　奴嬌二闋之稱太守青玉案第一闋之稱使
　　　　君第三闋之稱賢侯竟不知所贈何人至念
　　　　奴嬌尋幽覽勝一闋似屬端節自道據詞中
　　　　自笑飄零驚嵗晚欲挂衣冠神武及羣玉圖
　　　　書廣寒宫殿一一經行處云云則端節固當
　　　　曽官京職以其題已佚遂無援據宋人詞集
　　　　似此者頗少疑原本必屬調與題全輾轉傳
　　　　冩茍趨簡易遂遭刪削耳今無可考補姑仍
　　　　其舊至其吐屬婉約頗具風致固不以花菴
　　　　草堂諸選不見採録減價矣
　　龍川詞　　　　　　　詞曲類一(詞集之屬/)
　　　　(臣/)等謹案龍川詞一巻補遺一巻宋陳亮撰
　　　　亮有龍川集别著録宋史藝文志載其詞四
　　　　巻今不傳此集凡詞三十首巳具載本集然
　　　　前後不甚銓次其本為毛晉所刋分調類編
　　　　後有跋稱據家蔵舊刻蓋摘出别行之本又
　　　　補遺七首則從黄昇花菴詞選採入者詞多
　　　　纖麗與今集逈殊或疑􁃶作毛晉跋稱黄昇
　　　　與亮俱南渡後人何至謬誤若此或昇惟選
　　　　綺艷一種而亮子沈所編今集特表其父磊
　　　　落骨幹故若出二手云云理或然也乾隆四
　　　　十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　歸愚詞
　　　　　　　　　　　　宋　葛立方　撰
　　滿庭芳(催/梅)
霜葉停飛氷魚初躍梅花猶悶芳叢剪酥裝玉應為費
天工爭奈江南驛使征鞍待一朶香濃慿誰報氷肌仙
子聞早駕飛龍　溶溶春意動寒姿未展終愧羣紅與
斬新末上閒伴長松要看黄昏庭院横斜映霜月朦朧
蘭堂畔巡簷索笑誰羡杜陵翁
　　又(和催/梅)
未許蜂知難交雀啅芳叢猶是寒叢東方解凍春仗做
春工何事仙葩未放寒苞秘氷麝香濃應須是驚聞羯
鼓誰敢噴髯龍　梅花君自看丁香已白桃臉將紅結
嵗寒三友久遲筠松要看含章簷下閒粧靚春睡朦朧
知音是凍雲影底鐵面葛仙翁
　　又(探/梅)
狂吹鳴籬祥霙剪水分明欺壓寒梅氷威初斂曦影上
池䑓應有一番和氣南枝上恐有春来須勤探呼吾笻
杖屐齒上蒼苔　春風渾未到裵回香徑巡遶千迴見
瓊英一㸃小占條枚且看先鋒鬬艷看看便繁蕾齊開
香浮動微薰詩夢須更著詩催
　　又(賞/梅)
臘雪方凝春曦俄漏畫堂小秩芳筵玉壺仙蕊簾外羃
瑶烟莫話靑山萬樹聊須對一段孤妍盃行處香參鼻
觀百濯未為賢　吾廬何處好繡香竹畔偶桂溪邊且
為渠珍重滿泛金船已拚春醒一枕如今且醉倒花前
花飛後歡呼一笑又是説明年
　　又(泛/梅)
庾信何愁休文何瘦范叔一見何寒梅花酷似索笑畫
檐看便肯嫣然一笑疎籬上玉臉氷顔須勤賞莫教靑
子半著樹頭酸　朱䦨聊掩映崐崘頂上琪樹團欒命
兒曹班坐草草盃盤旋折溪邊數朶璚蕤泛蕉葉盃寛
從教㸔尊前有客拍手笑頽山
　　又(簪/梅)
弄月黄昏封霜淸曉數枝影墮溪濱化工仙手幻出一
畨新片片雕酥碾玉寒苞似已洩香塵聊相對畸人投
分尊酒認荀陳　吾年今老矣佳人薄相笑揷林中愧
蒼顔白髪回授烏雲玉鏡䑓邊試看相宜是淺笑輕顰
君知否壽陽額上不似髪邊春
　　又(評/梅)
一陣清香不知来處元来梅已舒英出籬含笑芳意為
人傾細看髙標孤韻誰家有别得花人應須是魏徵嫵
媚夷甫太鮮明　北枝方半吐水邊疎影綽約娉婷問
横空皎月匝地寒霙何似此花清絶慿君為子細推評
幽竒處素娥靑女著意為横陳
　　又
扉映琉璃窗搖雲母水堂新甃雲灣際天波面玉鏡寶
奩寛欄外靑山幾疊瑶烟斂影落千鬟寒汀晚蘆花飛
雪風定白鷗閒　塵寰何處有方壺圓嶠弱水波翻問
何如藜杖此地躋攀種竹今逾萬个風枝静日報平安
他年事蒼雲屯處千畝看栖鸞
　　又(五姪將赴當塗/自金壇來别)
栗里田園烏衣門巷别來幾換星霜華陽仙窟翠桁綵
衣香夢墮當塗風月披絳帳欲指鱣堂浮鷗外來寜老
子特泛霅溪航　相逢春正好梅舒香白栁曵宫黄且
相將一笑樂未渠央須念離多㑹少難輕負百榼霞漿
深深觀舞囘飛雪樂奏小宫商
　　又(胡汝明罷帥歸/坐間次韻作)
江國麾幢邊城鼓角湓川幾報嚴更笑談油幕英傑為
時生腹貯六韜三畧新詩就矛槊頻横功名事他年未
晚一笴落欃槍　歸來何早計白蘋洲畔䤥穫深耕又
何如竹帛彝鼎垂名犀節徴還伊趂春風外文鷁催行
岩廊上談兵齒頰讜論佐休明
　　錦堂春慢(正旦/作)
氣應三陽氛澄六幕翔烏初上雲端問朝来何事喜動
門䦨田父占来好嵗星説道宜官擬更慿髙望逺春在
烟波春在晴巒　歌管雕堂宴喜任重簾不捲交䕶春
寒況金釵整整玉樹團團柏葉輕浮重醑梅枝巧綴新
幡共祝年年如願壽過松椿壽過彭𣆀
　　水龍吟(遊釣/䑓作)
九州雄傑溪山遂安自古稱佳處雲迷半嶺風號淺瀬
輕舟斜渡朱閣横飛漁磯無恙鳥啼林塢弔髙人陳迹
空瞻遺像知英烈垂千古　憶昔龍飛光武悵當年故
人何許羊裘自貴龍章難换不如歸去七里溪邊鸕鷥
源畔一蓑烟雨嘆如今宕子翻將釣手遮日向西秦路
　　菩薩鬘(侍飲賞/黄花)
井梧葉葉秋風晚東籬㸃㸃金錢滿開急為重陽日烘
深院香　幽姿無衆草莫恨生非早嚼蕊傍池䑓壽公
桑落盃
　　風流子(元旦/作)
夜半春陽啓東風峭猶帶去年寒嘆榆塞戰塵玉闗烟
燧壯心耿耿靑鬢斑斑又還是一年頭上到日月信跳
丸門帖繪雞厯頒金鳯酒浮柏葉人頌椒盤　幽園春
信近簾櫳静小宴取次追歡聊愛水沉烟裊清唱聲閒
況良辰漸有梅舒瓊蕊栁搖金縷巧綴新旛莫惜醉吟
親側衣曵荆蘭
　　又
細草芳南苑東風裏贏得一身閒見花朶繡田栁絲絡
岸沼氷方泮山雪初殘又還是隴頭春信動梅蕊入征
鞍月裏暗香水邊疎影淡粧宜瘦玉骨禁寒　泛金溪
上好開幽户聊面翠麓雲灣知道醉吟堪老名利難闗
算書帷意嬾宦塗遊倦舊時習氣惟有躋攀擬待杖藜
花底直到春䦨
　　多麗(賞/梅)
冷雲收小園一段瑶芳乍春来未回窮臘幾枝開犯嚴
霜傍黄昏暗香浮動照淸淺疎影低昻却月幽姿含章
媚態姮娥姑射下仙鄉倚䦨看殷懃持酒索笑也何妨
堪憐處東君不管獨自淒涼　算何人為伊銷斷古今
才子篇章有西湖賦詩處士更東閣年少䑓郎驛使来
時吳王醉處幾番牽動廣平腸賸宴賞微酸如豆又是
隔年長髙樓外莫教羌管吹墮寒香
　　又(七夕遊/蓮蕩作)
破波光如鏡三翼輕舟對雨餘重岩疊嶂何妨影墮清
流望芙蕖渺然如海張雲錦掩映汀洲出水竒姿凌波
豔態眼看一葉弄新秋恍疑是金沙池内玉井認峯頭
花深處田田葉底魚戲龜遊　正微涼西風初度一彎
斜月如鈎想天津鵲橋將駕看寶奩蛛網初抽晒腹何
堪穿針無緒不如溪上少淹留競笑語追尋惟有沉醉
可忘憂慿清唱一聲檀板驚起沙鷗
　　沙塞子(詠/梅)
天生玉骨氷肌瘦損也知他為誰寒底傲霜凌雪不教
春知　髙樓横笛試輕吹要一片花飛酒巵拚沉醉帽
簷斜揷折取南枝
　　春光好(立道生/日作)
去年曾壽生朝正黄菊初舒翠翹今嵗雕堂重預宴梨
雪香飄(是時梨花/盛開故云)　明年應傍丹霄看寶胯重重在腰
鵲尾吹香籠繡段且醉金蕉
　　又(寒食將/過淮作)
禁烟却釀春愁正繫馬清淮渡頭後日清明催疊鼓應
在揚州　歸時元已臨流要綺陌芳郊恣遊三月羇懐
當一洗莫放觥籌
　　西江月(開/爐)
風送丹楓巻地霜乾枯葦鳴溪獸爐重展向深閨紅入
麒麟方熾　翠箔低垂銀蒜羅幃小釘金泥笙歌送我
玉東西誰管瑶花舞砌
　　蝶戀花(冬至席/上作)
緹室羣隂清曉散灰動葭莩漸覺㣲陽扇日永繡工才
一線挈壺已報添銀箭　六幕無塵開碧漢非霧非煙
彷彿登䑓見梅萼飄香縈小宴霞漿莫放琉璃淺
　　清平樂(子直過省生日/候殿試席間作)
文章驚世半挹南宫第蟾窟澄輝天似洗折得窅窊丹
桂　當年蓬矢生賢流霞滿祝長年更願巨鰲連釣楓
宸第一臚傳
　　減字木蘭花(四姪遇省候/廷試席上作)
揺毫鑄藻縱有徽之應壓倒萬里鵬程南省今書淡墨
名　臚傳丹陛月裏桂花先著袂雁墖髙題玉季巍科
尚覺低
　　又(章甥築地/相望作)
張南周北漫説清漳搖紺碧何似幽棲甥舅相望共一
溪　璇題沙版不用買隣糜百萬餘户增輝庭列芝蘭
户㦸枝
　　水調歌頭
睡鴨凝香縷白酒瀉無聲郊墟不辦羊酪照筯紫絲蓴
此去青山深處邀得白雲為伴絶意請長纓一舸背君
去幾幅布帆輕　帝恩重容祿隠吏祠庭膝間文度安
親得計是揚名珍重金蘭交契共惜悤悤别去送我幾
煙林異日懐君處凝睇亂層岑
　　玉漏遲
窗户明環堵山容黛染水光綃舞荷葢擎煙花映步波
神女嫩臉鉛華掩素無語向薰風凝竚晴又雨征鞞隠
隠雲洲沙渚　須㬰風捲還晴看洩丹囊乍飄沉炷魚
颭荷衣珠顆亂傾無數休話金沙玉井爭似我神龜處
觴為舉何人解歌金縷
　　行香子
風透紗窗葉落銀床夾纈林吹下嚴霜新篘浮蟻班坐
飛觴有岩中秀籬中艷洛中香　金鈿放蕊玉粒爭芳
噴年年来趂清商不應素節還有花王看正封詩龜年
調太真狂
　　玉樓春(雪中擁爐/聞琵琶作)
靑女飛花濃剪水寒氣霏微度窗紙人間那得骨為簾
罏有麒麟樽有蟻　笙簧凍澀閒纎指香霧㬉薰羅帳
底却教試作忽雷聲往往驚開桃與李
　　鷓鴣天(小孫周晬/席上作)
榴花庭院戲氍毹水剪雙眸畫不如莫恨未能通瑟僴
只今先已辨之無　虎睛淺綴新花帽龍腦濃薰小繡襦
乃祖未須貽厥力及時須讀五車書
　　浪淘沙(子直新第落/成席上作)
休看輞川圖未是幽居何如雲水遶儲胥新溼青紅開
棟宇霧拱風疎　小圃秀郊墟花破平蕪五峰列影水
平鋪只欠五城樓十二便是蓬壺
　　卜算子(賞荷以蓮/葉勸酒作)
明鏡葢紅蕖軒户臨煙渚窣窣珠簾淡淡風香裡開樽
俎　莫把碧筒彎恐帶荷心苦喚我溪邊太乙舟㶑灧
盛芳醑
　　又(席間/再作)
裊裊水芝紅脈脈蒹葭浦淅淅西風淡淡煙幾㸃疎疎
雨　草草展盃觴對此盈盈女葉葉紅衣當酒船細細
流霞舉
　　夜行船(章甥婚/席間作)
百尺雕堂懸蜀繡珠簾外玉䦨瓊甃調鼎名家吹簫賢
胄新卜鳯凰佳耦　銀葉添香香滿袖滿金盃壽君芳
酒喜動蟾宫祥生熊帳應在細君歸後
　　雨中花慢(睢陽途中小雨/見桃李盛開作)
壯嵗嬉遊樂事幾經靑門紫陌芳春未見廉纎膏雨浥
花塵濯錦寶絲增艷洗粧玉頰尤新向韶光濃處㸃染
芳菲總是東君　蘇州老子經雨南園為誰一埽花林
誰信道佳聲著處肌潤香匀曉洗何郎湯餅莫留巫女
行雲寄言遊子也須留眄小駐蹄輪
　　又(奉使途中/作和前韻)
寄徑睢陽陌上忽看天桃穠李爭春又見楚宫行雨洗
芳塵紅艷霞光夕照素華瓊樹朝新為竒姿芳潤擬倩
遊絲留住東君　拾遺杜老猶愛南塘寄情蘿薜山林
爭似此花如姝麗獺髓輕匀不數江陵玉杖休誇花島
紅雲少須澄霽一番清影更待氷輪
　　好事近(歸有/期作)
幾騎漢旌迴喜動滿川花木遥睇淸淮古岸散離愁千
斛　煙籠沙嘴定連艘鵲脚蘸波綠歸話隔年心事秉
夜䦨銀燭
　　又(和子直/惜春)
歸日指清明肯把話言輕食已是飛花時候頼東風無
力　靑帘沽酒送春歸莫惜萬金擲屈指明年春事有
紅梅消息
　　眼兒媚(回至汴京喜/而成長短句)
暫時莫蕩出燕然氷柱凍層簷時節馬蹄歸路楊花亂
樸征韀　如今歸去銀鐺宜見七寶床邊待得退朝花
底家人爭捲珠簾
　
　歸愚詞
