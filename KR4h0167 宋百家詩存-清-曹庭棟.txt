#+TITLE: 宋百家詩存-清-曹庭棟
#+DATE: 2018-05-12 10:21:25
#+SOURCE: github.com/kanripo/KR4h0167 master b8e193ea                
宋百家詩存原序
譚詩者大都侈口三唐間有旁獵兩宋僅舉一二選夲
輙自為宋人之詩在是縦或好事者廣購遺僻嚢鑠籖
牙宻置書櫝終年不一展巻且秘不示人扵是宋人之
詩雖傳世尚多勢必日晦日亾漸就淪滅而莫可考余
髙祖宗伯峩雪先生當眀季值史舘諸書偹具曽纂宋
人集欲彚選行世不果書遂散佚秀水司農倦圃先生
余宗大父行也亦嘗裒集宋詩遍采山經地志得一二
首即彚鈔不下二千餘家未及梓今亦散佚畧盡夫以
先宗伯及司農之宏攬博綜方為両宋詩人表幽發潛
乃猶終歸散佚未竟厥緒余何人斯輙欲掇拾殘編謬
加甄録将謂古人得我而傳抑我附古人以傳耶良自
誣矣頋余束髪時即好聲韵之學津津乎殆三十年竊
考唐人詩集則
欽定全唐詩至精至偹元則秀埜頋氏之選明則朱竹
垞輩先後摭輯亦云盛矣獨有宋一代之詩諸選夲所
采寥寥并不獲嫓美元明豈見聞儉陋亦侈口三唐者
附頬逐響莫為両宋一揭塵翳也且宋人何嘗不學唐
騎省學元和廬陵學昌黎宛邱學香山和靖學韋孟陳
黄為西江宗祖亦學少陵四靈為江湖領袖亦學姚賈
特風㑹漸移同一門户塗徑自别外此標新立異不知
凡幾若任其散佚勿為蒐輯以傳非風雅遺憾乎嵗庚
申余園居多暇敢承先志選刻両宋詩人遺集以廣諸
選夲所未及適同里友人陳希馮雅有書癖藏夲甚夥
倒箧畀余余復馳書四方朋好曲折羅致一時薈萃因
加决擇次第分編刻既竣題曰宋百家詩存盖取存什
一於千百之意并以竟我先人未竟之事雖然作詩難
傳詩亦難宋史藝文志所載别集類不知作名者十六
人即石湖文集亦書巻亾其流傳乃别集與大全集耳
然則両宋詩人之聲銷跡滅自揭陽靈仙湓江等集而
外又何可指数余之是選敢謂蒐輯遺僻足補三百餘
年間風雅之未偹哉倘博識者以挂漏譏焉余又奚辭
乾隆六年嵗次辛酉三月既望曺庭棟書於二六書堂
欽定四庫全書　　　　　集部八
　宋百家詩存　　　　　　總集類
　　提要
　　　　(臣/)等謹案宋百家詩存四十巻
　　　國朝曹庭棟編庭棟有易準等書已著録初潘
　　　　訒叔有宋元詩陳言揚有宋十五家詩皆不
　　　　甚行吳之振宋詩鈔雖盛行於世而闕畧尚
　　　　多且刋刻未竟往往有録無書庭棟因搜采
　　　　逸佚續為是編所錄凡一百家皆有本集傳
　　　　世者始於魏野東觀集終於僧斯植採芝集
　　　　賀鑄本北宋末人而升以弁首置於魏野之
　　　　前自云少時所最愛然選六朝詩陶謝不先
　　　　於潘陸選唐詩李杜不先於沈宋以甲乙而
　　　　移時代此庭棟之創例古所無也其中如穆
　　　　修以古文著傅察以忠節傳林亦之陳淵以
　　　　道學顯於詩家皆非當行許樂張至龍施樞
　　　　諸人載於江湖小集者王士禎居易錄詆為
　　　　槩無足取庭棟取盈巻帙務足百家亦不免
　　　　有所牽就然宋人遺集徐乾學傳是樓二十
　　　　八家之本朱彛尊曝書亭五十家之本皆未
　　　　刋刻輾轉傳抄恐或散佚其餘専集行世者
　　　　又各自為帙未能滙合於一庭棟裒輯成編
　　　　各存崖畧雖非宋詩之大全要亦不可謂之
　　　　無功矣乾隆四十四年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
　　例言
一宋人各家詩分選彚刻宋時巳有之如呂居仁江西
　詩𣲖二十五家陳思名賢小集六十四家原夲惜不
　可得家石倉十二代詩選采宋代百數十家有僅得
　五六首者存詩至少潘訒叔宋元詩呉孟舉宋詩鈔
　陳言揚十五家詩雖所采互見存詩較多兹依分選
　例各仍其集名潘呉及陳巳采者不複入選僅得十
　首以下者亦不附入
一是編俱采僻集若近時坊刻已有専集行世者雖未
　經前人選輯好古之士自能别出手眼兹限巻帙不
　偹載
一潘訒叔選夲乃未成之書故其原序云有目列姓氏
　而無其詩者呉孟舉詩鈔計選百家亦失鐫十餘家
　兹就潘呉巳采未刻者亦収入数種
一顧俠君元詩選以宋遺老編入甲集如熊禾劉辰翁
　牟巘黄公紹方□諸公俱列於元詩之首数家世罕
　行夲附元詩中亦可藉以流傳兹不復采
一宋人詩散見選夲及山經地志不下二千餘家兹就
　成集者入選仍呉選之数凖以百家此外僻集尚多
　俟續選問世
一每集編次有分古今體者有不分體者悉依原夲次
　序隨選隨録不更另為編定
一所購鈔夲居多魯魚亥豕譌舛尤甚頼余友陸蓼九
　相助校讎其中尚有誤字無可釐正者姑仍其舊未
　敢臆見改易
一毎集冠以小傳竊倣知人論世之意但有事蹟罕著
　或散見他書殊費稽考余性褊急速於完書以一人
　心力成之終恐見聞未廣捃摭或漏所望同志教以
　不逮
一小傳内引用夲人詩句特取證明事蹟不論詩之佳
　否故全篇有不選入集者其佳者仍選也至詩内閒
　有小註各就原夲存之無所増損
一各家詩以時代先後為次此大槩體例也余少時最
　愛賀方回詩手鈔一編時時雒誦兹彚刻宋集因取
　慶湖集為百家之冠從所好也
欽定四庫全書
　宋百家詩存巻一
　　　　　　　　　　　　　嘉善曹庭棟編
　　慶湖集
　賀鑄字方回衛州人孝恵王后之族孫氣宇雄爽面
　鐡色喜譚當世事可否不稍假借愽學彊記工語言
　尤善度曲掇拾人所棄遺少加檃括皆為新竒自言
　吾筆端驅使李商隠温庭筠常奔命不暇元祐七年
　李清臣薦為承事郎判泗州又判太平州遷奉議郎
　年五十八致仕甫二年復起管洞霄宫以后族恩遷
　朝奉郎明年又致仕自號慶湖遺老裒集歌詞題曰
　東山樂府黄庭堅最賞其梅子黄時雨之句時稱賀
　梅子有二子曰房曰廩房從方廩從回蓋寓父字於
　二子名也慶湖前後集二十巻其後集當時被兵燹
　失去祗存前集九卷補遺二卷其詩灝落軒豁有風
　度有氣骨稱其為人
　　　叢臺歌(邯鄲縣譜叢臺趙武靈王築今/故址猶在與邑令杜□仲同賦)
累土三百尺流光二千年人生物数不相待摧頺故址
秋風前武靈舊隴今安在秃樹無隂困樵采玉簫金鏡
未銷沈幾見耕夫到城賣君不聞叢臺全盛時綺羅成
市遊春暉一從琱輦閉荒草蕭散行雲無復歸招魂想
像風流在晴華露蔓猶依稀盤紆棘逕撩人衣禾黍晚
成貆貉肥層檐碧瓦碎平地夢作鴛鴦相伴飛登臨弔
古将語誰城郭人民今是非指君看取故時物南有清
流西翠㣲彷徨華表不忍去豈獨遼東丁令威
　　　黄樓歌(彭城遭水患太守蘓公軾築樓城東取/土勝水之義樓成讌集座客皆知名士)
　　　(明年春蘇公移守呉興是冬謫黄岡後/五年徙汝海因賦此以道徐人之思)
君不見熈寕丁巳秋靈平未塞河横流澶漫勢欲浮東
州斯人坐有為魚憂當時賢守維蘓侯厭術不取三犀
牛跨城岧嶤起黄樓五行相推土勝水鼉作黿驚走鞭
箠三丈渾流變清泚南来船車鷁銜尾使君登覧興如
何舞劒吟牋賔從多水平照影見鴈下山空答響聞漁
歌樓下江洲長芳草一麾南出彭門道昨日春遊詠白
蘋後夜秋風悲鵩鳥黄岡汝海心悠哉青衫白髪多塵
埃采菱妓女今何在騎竹兒童望不來碧雲明月長徘
徊
　　彭城三詠
　　　戯馬臺
秦蛇已中斷劉項方龍戰叱咤沮風雲睢盱走霆電鴻
溝一畫天地開楚王洗劒東歸来新都形勝控淮泗籠
山絡谷營髙臺重瞳登覧何為者不知招賢知戲馬上
如激矢下投丸蘭筋霜腕便(平/聲)回盤半夜悲歌騅不逝
明日隂陵行路難騋牝三千歸漢閑粟豆猶聞蠹縣官
君不見華山之陽古坰牧春風吹草年年緑
　　　斬蛇澤
君不聞泗濵亭長送徒如咸陽徒夫懐歸多道亾澤中
置酒飲相訣吾亦從此奔□碭隂風蕭蕭導者懼前有
修蛇怒横路酒酣㧞劒肎㽞行劃斷蜿蜒不回顧河明
月出人踵來彼媪何冤號且哀謂遭赤帝屠吾子語竟
莫知安在哉真人聞此自心許茫茫四海吾其主虎變
龍飛十二年馘項梟英盡狐䑕半夜雄鋩飛上天幾見
長陵一抔土
　　　歌風臺
漢祖髙風百尺臺千年客土生蒿萊何窮人事水東去
如故地形山西來江淮猶沸鯨鯢血八十一車枉歸轍
白首逢迎皆故人牢酒歡呼惜将别崤澠迢遥非我郷
死生此地烏能㤀酒䦨鳴筑動雲物青襟児曺隨抑揚
爾時可無股肱良端思猛士守四方君不聞淮隂就縛
何慨慷觧道鳥盡良弓藏
　　　江南曲
遊倡搴杜若别浦鴛鴦落向晚鯉魚風客檣千里泊當
時桃葉是新聲千載長餘隔水情烏衣巷裏人誰在白
鷺洲邉草自生
　　三鳥詠
　　　提壺引
緑野帶江春漠漠露涇花蔫朝暮薄年芳婉娩欲辭人
啼鳥殷勤勸行樂提壺真起予十千羙酒當賸沽金龜
寳貂家所無持抵可過黄公壚調官東來今幾日謂有
公田宜種秫朝廷未除私醸律安得一試焦革術提壺
鳥歎吾與爾皆悠悠君不見長安兩市多髙樓大書酒
斾招貴遊脱聞提壺鳴樹頭論槽買甕更(平/聲)獻酬庶幾
此聲知所投胡為南郷長滯㽞端使北宗狂客羞(北宗/狂客)
(方回自/號也)
　　　竹雞詞
東南澤國陂塘闊旱嵗少逢晴五月田間鼃喜雨溟溟
竹下雞啼泥滑滑而予不耕陂下田田皋驅馬揮長鞭
稻塍㣲茫絶復連如躡鏡面流鮫涎植蹄沮洳不敢前
何暇顧惜青連錢竹雞鳥汝幸飛翔羅罻外安知此塗
吁可畏雄雌更(平/聲)鳴方自慰汝不能言臆為對君不見
日圍赫赫是長安大明宫闕開雲端雞人唱漏展三刻
左右相君朝謁還前騶誰敢干後乗不可攀飄颻青蓋
望巳逺緑槐隂下沙隄閑長堤千歩沙漫漫風不驚塵
雨亦乾君能馳騖此其所何事江郷行路難
　　　子規行
長江靡靡山陂陀旅竹荒松䝉蔦蘿蠶初眠起風日暖
梅弄黄時烟雨多山閒有逕行逶迤倦客據鞍生睡魔
奈爾思歸啼鳥何子規鳥不如歸去好誰家西北最髙
樓幾為王孫怨芳草子規憐爾觧歸飛我獨何心長不
歸十年跡絶蘓門道夢裏舊遊知是非一官竊食官倉
米十口之家飽而已金印錦衣耀閭里少年此心今老
矣問舎求田從此始
　　　舟次金陵懐寄歴陽王掾(王字/元胥)
昨時江北望江南把酒離愁已不堪今夜江南望江北
抵掌清談安可得歴湖白下非吾郷官身俗眼禁人狂
後日扁舟更西去江北江南両何處
　　　艤舟秦淮雪中訪侍其瑀(侍其字/服之)
北風破雨初成雪齋舫篷牕吹紙裂籃輿觸冷訪圓廬
得把一杯聊耳熱人生自適待何時矧君與我皆衰遲
㑹待晴天暖風日杖藜同赴北山期
　　　寄墨代書贈楊時(楊字中立為/南康刑獄掾)
徂徠雪壓蒼松顛淪膏根柢蟠蜿蜒樵斤翦㧞石火熱
曲突百歩凝梢烟蒲萄秋顆纍纍懸海膠九煉堪續絃
力擣萬杵臼欲穿劑成圭璧隨方圓㸃漆比色石比堅
坐令李韋羞居前陳臺潘谷老且賢授唯識者不計錢
是翁觧化如蜕蝉後可繼此無聞焉付君一圭款式全
保䕶謹宻何千年君家清風宜世傳不特譚元須草元
　　　金陵㽞别僧訥
冗從西班誰比数牛儈馬醫猶爾汝詩觧窮人未必工
苦調酸聲效梁父榮陽道人方外交謂我有言追屈騷
驪珠不惜弹黄雀狗尾何堪聨晋貂秦淮潮上扁舟發
後日相思一書札千里同風了了然人閒無處無明月
　　　㽞别田晝
君家陋巷一尺泥吾車有輪馬有蹄犯寒踏雨重相過
明月扁舟吾遂西回首邯郸迹如埽離索十年成潦倒
兎葵燕麥春自妍蟬腹龜腸氣方飽雲逵窅窅謝攀躋
長鋏與人還故棲異時結駟來南畆耕者老夫鉏者妻
　　　答靳生(生名馳嗜酒而/狂自號酒隠翁)
軒軒陸士龍卓卓荀鳴鶴雲間日下逄此叚殊不惡方
君嗜狂藥而吾窮病縛相望不相遇賦詩聊爾謔知君
酒隠慕先賢誰何合作飲中仙金陵妙唱丹砂絃當日
新聲傳不傳莫學滄波弄雲月老鮫哆口饞流涎訪吾
之居在何許春明門東大道邉青鞵布襪不妨歩何待
東家蹇驢乃著鞭我屋真無坐客氊蒲團檉几共蕭然
鬪雞走狗春風顛付與垣東惡少年
　　　亾女勝璋哀辭(適汝陽邾/氏子彦修)
百痾沈䪺彌兩年何圖壮女死我先失聲忍號氣窒咽
淚如綆縻汲九泉鳴呼尚敢尤諸天託非其人死失所
父孱母嚚猶棄汝吞辛咀楚申何許萎荑殞英春不主
鳴呼萬古為冤土
　　　題漢陽招真亭(亭在大别峯頂郡守呉興劉誼/宜翁營搆以招江夏黄鶴之仙)
　　　(劉自稱有不死術亭成後二年物故余於淮隂/道中適見之亦無他異丙子八月獨登因賦此)
大别山巔清沔尾飛亭岧嶤帶雲起清狂使君初燕喜
拍手招呼黄鶴子元津煉出太陽酥丰茸胎髪䝉頭顱
每誇乆落北鄷籍豈意齎恨歸黄壚越客登臨興何有
愁不能言病妨酒殘陽雲夢窅然深尚欲開襟吞八九
羽駕飄颻安在哉使君餘迹巳塵埃但見庾令樓横烟
樹杪角聲催月渡江來
　　　晚出江城聞角
古濠沮洳荷葉枯矍鑠秃鶖行且漁山銜日腳水關掩
孤樓引角吹單于驕馬嘶風興非淺壮圖舊迹随塵巻
秋盡湖邉鴈不來流落方悲去人逺十月之交五夜長
河横斗直天蒼凉蘓門故里斗杓下豈無伯仲勤相望
君不見剡蓬為矢弧弦桑男児落地志四方履屐無跟
著家巷道梁適楚猶吾郷鴝鵒不踰濟橘渡淮為枳吾
心况物未應然隨牒官身聊爾耳
　　　寄漢陽趙尉沔(趙字道原/滂之從兄)
慶湖遺老坐詩窮彊仕之年百病攻誰謂南昌禄隐翁
伏枕呻吟四壁空相思限此江西東寄聲每托江頭風
斯言近俳聊一笑江水方清饑可療人生竒偶類探籌
造物豈容人数料君初試吏或當然我大半生真不調
昔不願起家百日登三司今不願還家六印金纍纍但
願官糧辦親飬歸來尚餘三徑資鄰牆晏起訪安否爾
酌我歌堯舜時咄嗟此願良難必吞聲食蘗甘如蜜
　　　故鄴(建安十二年曺操/滅袁氏始大築鄴)
魏武昔恢圖北平譚尚孽卜鄴築新都非徒三狡穴将
行遷鼎志遽有分香訣落日繐帷空奠終歌舞闋旋聞
瀍洛上再起蒼龍闕四葉不歸東苔花馳道絶食槽䜟
終驗挂飯期先決擾攘百年閒覆車尋此轍山川氣象
變朝市繁華歇白露復青蕪茫茫換時節隂風吹葛屨
燐火走兵血木葉下西陵寒蟲助騷屑當時陪葬骨馬
鬛猶環列隧碣仆縱横鐫文乆殘缺帛砧與柱礎螭首
随分裂指此一抔閒賢愚兩何别悠悠鳯漳水寂寂雀
臺月千古配英雄未隨埃燼滅田皋訪遺老謂有興亾
説但聴黍離篇叱牛耕不輟
　　　喜雨(巳未嵗余官滏陽渉春旱熱四月晦雨始/大㴻而二麥已槁死采老農之言賦是詩)
終春乆旱暵渉夏俄溽暑垢汗凂衣襟梅津蒸柱礎黄
霾閉赤景測候錯辰午沙燕逐風鳶翻飛遡來雨紛紛
白羽箭齊發萬牛弩落瓦復鳴階浮漚如沸煮崇朝巳
沛浹枯暍頓清瘉田父喜過從迎門好相語蠶桑薄可
具豚酒與簫鼓擇吉謝叢祠巫孃罷狂舞晨炊飽丁壮
庇笠耕潟鹵少緩麥租期庶将秋稼補輸入太倉中蕃
肥任黄䑕
　　　閒情二首
青忩隐夕曛玉甃紫苔春佳人乆不見翠被銷檀熏長
巾拂緑綺上有三年塵聊弹别燕弄寄謝陽臺雲
秋風動珠箔流塵汚鴛綺念昔合歡人兩心今萬里冰
霜變松竹况復如桃李欲寓相思文無多右軍紙
　　　燭蛾
雙蛾來翩翩慕此堂上燭附炎竟何功自取焚如酷感
彼萬動㣲保生在無欲不見青林蝉飲風聊自足
　　　答杜仲觀登叢臺見寄
髙風蕩河漢白露被寒菊下有絡緯蟲凄酸生意促華
年不相待去我何流速老歩失騰驤短轅甘跼蹙伊人
濮陽秀方厭折腰辱仕道塞榛蕪低徊避蚖蠖邯郸古
都㑹陳迹武靈築興發即登臨西南幾窮目新詩琢璠
琰疊寄兩三幅一聼郢中歌陽春回草木行将及𤓰代
暫喜擺羈束鞭馬徑相過連朝奉遊瞩隻雞與斗黍禮
意未為足何以遇髙陽多營甕頭醁
　　　送武桓之安陽
黄金絡征轡之子待明發尊酒少遲㽞禅林見凉月歌
鬟結蛾黛怨此佳期闊去去隄柳風青蝉催白髪
　　　遊雲龍張氏山居
昔聞張逸民卜築雲龍山東望結遐想喜得彭城官一
語定襟契宛如平生歡招携屬休沐投此蘿薜閒女僕
候門巷青袿雙翠鬟蘇齋軒户眀餅火焚椒蘭寳墨鬼
神䕶清詩冰玉寒森然拱檐霤架石排琅玕東趨放鶴
亭磴道披茅菅指顧百邨落炊烟林莽閒日腳射平陸
兩山如斷環凄風振晚葉坐怯衣裘单引領紫霄極飄
颻如可干緬懐眉山公五馬來遊盤酣興走顛筆蒼崖
即鑱刋午年仲冬月雪野雲瀰漫埽石坐舒嘯恵泉烹
鳯團當時詫盛集千古陋逵安俛仰迹遂陳斯人乆泥
蟠我來後千日逸䠱何由攀遇勝不能賦俯遵塵路還
山英移未勒時款白雲闗
　　　登黄樓有懷蘓眉山
登黄樓望黄州黄州望不見樓下水東流水流何可㽞
浮雲更悠悠傷心澤畔客顦顇楚蘭秋
　　　秋懐
蕭蕭庭落木嗝嗝雞聲惡荒檐日影斜饑猫捕黄雀忩
閒飬痾客起念邱園樂欲賦歸去來西風老藜藿
　　　飛鴻亭(彭城守王公説命南禅寺僧建取叔夜/手拊目送句為榜時與李昭玘楊中立)
　　　(同/登)
禪林跨山脅飛構鑿崚嶒千里寄雙睫百憂消一登斯
遊屬公暇曉日東南升霜野明練甲雲隂垂海鵬東州
地陽暖臘月川無冰大船出洪口突去如鶱騰趺坐思
方寂桐魚聞飯僧生䑓飽馴鴿散上浮圖層矯首發長
嘯清風鼓塵膺寥寥紫虛路鴻鴈正憑陵仿像中散公
俯手朱絲䋲粉繪乆零落爽靈呼不譍顧予識尤寡况
復無才稱行且置纓笏庵棲宗大乗二子勿多誚有心
何不能
　　　上巳後一日登快哉亭
上巳信嘉辰流觴傳舊俗良遊悵不遂吏局方有屬東
風吹曉雨萬竅嗥林麓疑有泊舟人狂歌河女曲逾朝
始澄霽物色如新沐城角趨(去/聲)危亭登臨慰幽獨紛華
埽不見蝴蝶飛平緑竚倚窮夕曛悠哉此心目
　　　人生七十稀
人生七十稀行年今已半事功貴及時遲暮復何算嗟
吾夙多負失怙在童丱詩禮昔有聞飄颻辭祖貫慈親
念衰緒卒卒營婚宦名姓係西班星霜亟徂换未築黄
金䑓長歌白石爛豈無同心契相望渺雲漢每虞秋飊
至催折㵎底榦異日偶班輸抱柯徒永歎
　　　送李主簿夷行之官河隂(李字/易初)
夙昔一尊酒相從清泗濵回首歘四載長安逄故人交
情乆益澹詞筆老加新送子復西去勞生悲重陳
君才夲髙絶流俗固難諧桂生樗櫟林寕免相突排勾
稽諒多暇簾箔蔽公齋聖賢在黄巻差可遣人懐
　　　遊雍五燕溪分韻作(與呉擇仁趙/子漪同賦)
捨轡歩平緑觧襟俯清池㣲風度修竹瑟瑟生淪漪棃
華照晴影暖雪正紛披把酒乆沈想况與玉人期
　　　東畿舟居阻雪懐寄一二知舊
舟路江淮永嵗寒冰雪深戍期良敦迫王畿方滯滛疲
筋苦跧卧行樂長川隂雲物接平陸不見西飛禽風從
城闕来如聞鐘漏音昕霽更東邁區區子牟心
寒洛未澌結東趨江海深舟人警朝鼓歛繂逗長林林
端落滯雪沙際起鳴禽病客坐長歎攝衣涕流襟親朋
自兹逺可是慕山隂興盡莫回檝何人知此心
　　　遊靈壁蘭皋園(張校理治此園以奉親余過訪/壁閒得寇元弼詩因賦此兼簡)
　　　(元/弼)
集仙昔榮飬卜築循蘭陔深徑萬株合清池百畆開飛
梁䕃菡萏攢棟跨崔嵬淮海斸紅藥瀟湘移翠栽岱松
珮蘿蔦海石糊莓苔車馬逺驚聒魚鳥㤀嫌猜病客倦
舟檝尋春此徘徊閠年物候遲前日已聞雷薄景未晞
雪凍風新破梅伴人京洛舊杖履容參陪指我艮隅地
方營秋月臺眼明壁閒字醉墨題東萊短句頗清絶早
推能賦才殷勤巻白苧為爾拂塵埃安得一携手更傾
林下杯酒䦨話平昔豈復顧形骸行役浸相逺人生信
悠哉薄暮重回首長哦歸去來
　　　同李延永遊金陵雨花臺
迢迢朱雀航飛蓋共凌越東風石子岡芳草㣲徑絶生
公法堂在清夜貯明月回認城郭遊春華爛晴雪長烟
動江隩㣲雪泊山脅連檣去遲回白鳥屢明滅江山信
清䴡人物乆銷歇城堡定荒凉投身計何拙塵衫與汗
馬端為老生設李侯朱門俊詩與盡時哲俛首就㣲班
剛腸頗摧折人生特眠飯似是此身切嵗晚賦歸田非
君復誰結
　　　宿寳泉山慧日寺(寺在烏江東北戊辰中元至/此遇越客嚴生因賦是詩)
日入不遑息驅車更之東回蹊出䝉宻觧袂迎長風風
從何許來歴歴江南鐘頓轡阿蘭若虛庭月正中流螢
逗深竹白鳥巢青松華燈耿翠箔瑶花擢春叢絶境羙
清夜怳非塵界逄惜無一尊酒幸與之子同明發即南
北浮生两飛蓬
　　　三山(在金陵西南崛起大江中昔王龍驤順流/鼓櫂徑造三山謝元暉登三山望京邑皆)
　　　(此地也戊辰春余遊金陵置酒鳯凰臺引望此/山如落天外雅符太白詩中語既渡江至磧石)
　　　(城門適與山對/己巳六月賦此)
南朝鳯凰䑓置酒昔髙㑹酒酣望三山宛在青天外長
哦謫仙吟如啗鯨鯢鱠明日信東風孤㠶出其背荒戍
接江濆開門適相對鼎足峙長川不為舟檝礙雨暘雲
吐吞蚤晏潮進退萬古免浮沈曽微忭鼇戴伊余厭塵
坌閉目何可奈爽氣豁襟靈山乎吾有賴嘗聞晋阿童
萬艣飛戈快徑造此山陲滄波為之隘慨我疲軟姿功
名譲前軰元暉昔憑眺物色頗有在他時挂武冠刀劒
行且賣山價畧可酬庵棲謝當代逺持三山磯况彼七
里瀬猶得傲狂奴吾無故人待
　　　望夫石(在當塗/北山上)
亭亭思婦石下閲幾人代蕩子長不歸山椒乆相待微
雲䕃髪采初月輝蛾黛秋雨疊苔衣春風舞蘿帶宛然
姑射子矯首塵㝠外陳迹遂無窮嘉期從莫再脱如魯
秋氏妄結桑下愛玉質委淵沙悠悠復安在
　　　題烏江湯泉寄老庵
西庵松竹深薄暮更㣲雨山禽不畏人嘲哳方對語而
予倦宦者罷日今可數京邑夙所懐其如惡塵土行復
念斯遊回頭悵何許
　　　罷官有期懐寄歴陽朋好
迅雨盪䦨暑層飊披滯雲澄川繚楚甸新陽麗秋旻物
候豈不嘉中懐愴離群親朋滿城邑繫滯此江濆及瓜
信匪遥遂作河梁分何人具供帳尊酒展殷勤一聆雪
兒歌載悽遊人魂津鼓警朝夢渚烟生夕曛所悲紫蘭
纓復汚京洛塵春風有歸鴈報我相思文
　　　題崇勝寺無心庵
老鶴依林表孤雲寓山閒結茅窮釋子著身如許閑有
心即塵紛無心猶石頑有無心併置日暮客來還
　　　題天清寺安上人北軒
南城繁(音/㜑)氏䑓維昔孝王築歌吟寂無聞萬楹聨佛屋
道人開北牖俯就百喬木八月鳴青蝉槐蛾委半緑客
來借榻卧吹睡俄頃足踈雨隔斜陽垂虹跨長陸良遊
悵後遲回謝三更酷􁄢馬尾華軒汗顔塵一匊昨非勿
復道佳約猶可續載酒定何時新黄糝庭菊
　　　寄題栗亭縣名嘉亭(邑令趙洋取杜甫栗/亭名更嘉之句為牓)
少陵昔避地幽棲鳯凰川始願獲其所賦詩此終焉睠
彼羙林麓䕃膏腴上田陽陂饒珠垂隂谷繁玉延長鑱
勤來斸服食攀飛仙兵祲奪和氣力耕無善年林坰開
冰雪浹旬斷庖烟鳴呼歌七章暮節西南遷環堵乆蕪
没斯亭名尚傳荗宰愴懐古増崇殊過前雕甍揭長簾
下容十客筵嫩嵐隔春叢清竹鳴夏蝉風月有髙興寫
兹武城絃狂客屬尫廢駑筋難强鞭何暇逺登覧但哦
鯨海篇尚苦八口累依稀同曩賢餘齡寄幻境未斷東
西縁江湖米價平一舸去悠然幸此嵗豐樂浮游吾所
便異時訪陳䠱復使後人憐
　　　遊盱眙南山楊介(楊善方藥/著書甚多)
曉霜無輕颸長淮净如眼招携南山遊老子興不淺不
從千歩橋飛渡一漁舠中流鼓素檝魴鱮歘驚跳禅叟
延遊客悤悤問行色千里逺京關浮驂去安適長嘯指
滄浪濯纓湔我裳朱門曵裾地槐栁自成行多年因鞾
版未立中人産沈痼迫衰遲求田咄何晚神丸儻駐顔
投此寄餘年鑿室鄰楊氏然薪繫太元
　　　送周夀元翁西上
露草蔓前庭微蟲思明月宵分耿不寐懐我友生别舟
師望箕宿綴幔須明發鷁首托歸風安知川路闊夫君
青雲士行奉紫宸謁一鶚抉塵籠搴軒應霜節仰追鸞
鶴駕肎顧狐兔穴越客寓荒城蚤棲慕鳩拙衰遲積尫
弊未死人事缺嬾製一緘書寄聲彼朝列方今百廢舉
衮職補何闕每自幸餘齡江湖散華髪躬耕固難彊五
斗代薇蕨摩腹遡南薫蒼生觧煩暍
　　　題武昌鄭判官直節亭(鄭名深字文通植竹開/亭於官舎扁直節以自)
　　　(况/)
開亭牓直節寵爾青琅玕嵗晚傲霜雪不同天下寒挺
立百丈夫被之古衣冠春華白粉澤正色莫敢干越客
與登覧㣲吟復長歎六鼇方忭戲雲海翻狂瀾儻逢龍
伯公何憚翦一竿岐山鳴鳯雛乆刷五色翰何以慰朝
饑羙食來加餐髙材陋時用自持良獨難不願裁樂管
伶倫非古官浪遭野王軰三弄為人歡願製殺青簡燦
然漆與丹褒貶約魯史終古垂不刋顧此托根地辱哉
乆泥蟠
　　　懐寄周元翁
周郎假沔官我偶來沔居得閑定相遇譚笑沈痾祛俄
聞戍樓角曉引吹伊吾自君居湓城怳怳一夢餘復求
若軰人陶竈􁄭璠璵誠哉天下士不特江漢無
周郎走王都馬足塵翻波賀老官江夏無人驚雀羅出
處躁静閒奈此貧病何平生觧指誓晚境勿㜑娑迫死
不得休前言食已多尚敢厭冷澹歘為赴火蛾
　　　題潘大臨東軒(潘字豳老随親官濮陽闢公舎/之東軒名左史賦詩見寄因答)
　　　(之/)
陳公少荒誕一室未遽埽事功竟何成老魅死不早潘
郎治寓舎帚秃無遺蚤庭砌蒔蘭蘐未霜除惡草眀窓
慕輕素朝日上杲杲烟蔓擢熏爐松腴浮墨沼著書析
魯史百傳見脱藳賊亂久逋誅吾方力窮討不應兩觀
下僅獲少正夘坐可驕素臣俾渠眸子瞭而翁晏退食
筆削日課了伯仲詠南陔餘風颯林杪安知自娯適聊
慰堂上老起居侍杖藜寒燠躬煬澡昏定仰屋眠是中
亦大好
　　　和潘豳老溪上屬目
白雲䝉山頭清川山下流芳洲采香女薄暮漾歸舟並
蔕雙荷葉逢迎一障羞持情不得語大婦在高樓
　　　擬温飛卿(代王文/舉賦)
露網朱甍上風簾翠鎖前宿衾薰菡萏朝鏡拂漪漣津
潤銷金筆香依撲粉綿度閒雙陸子撥恨十三弦鸚鵡
殷勤語栴檀委曲烟鮫綃乾玉筯魚鑰限金蓮團扇酬
桃葉烏絲代杏牋朱門長窅窅白馬自翩翩難釣三珠
樹徒抛七寳鞭酒闌應有待夢破即無縁信鵲新秋去
孤蟾後夜圓浪言牆外地的是洞中仙
　　　雨餘晚望
相應乳鳩鳴桑閒返照眀平津小舫度髙隴一牛耕林
薮歸心健塵埃病骨輕屈騷魂爽在未許獨君清
　　　送李易初還汶陽
客宦愴離羣徐方復得君青衫初試吏白面頗能文畫
舸浮春水清尊醉舞裙他年㑹相訪分卧北山雲
　　　春晝
新蠶經浴罷舊燕未來前吏局坐如夢物華行可憐藻
生南浦釣雨足東皋田故國負歸約塵埃年復年
　　　快哉亭朝暮寓目二首
夙起喜舒曠徑趨城上樓初陽動禾黍積雨失汀洲水
牯負鴝鵒山樞懸栝蔞坐慙真隠子物我両悠悠
積潦際危堞登臨西照中苔衣罥白羽槐䕃懸青蟲不
淺胡牀興無多團扇功目窮猶起羡演漾一漁篷
　　　題張氏白雲荘
江左陶徴士髙風昔所聞應慙五株栁難比一溪雲我
有乗桴約君方植杖耘悠悠竟何得晚嵗盍同羣
　　　枕上聞鴈
朔吹飄征鴈寒聲徹枕前逺違沙漠雪不下汶陽田客
夢悲中夜歸期隔故年莓苔與菰米何處是湘天
　　　蚤夏
吏役初無補端令樂事妨不知春遂去但爱日何長薄
雨梅含核温風麥擢芒須容退食暇一枕夢吾郷
　　　辭酒
魯酒一尊薄吾愁萬斛多塵埃斬馬劒涕泗飯牛歌髀
肉生如許顛毛黒幾何功名可復道身世両蹉跎
　　　送陳傳道攝官雙溝
弭節想登臨閑雲䕶日隂青蒲泗水闊古木漢祠深應
醉杯中物惟聞澤畔吟禅坊飬疴客輕别若為心
　　　自鄆還徐道中作
八月過新雨行雲弄晚凉山川乍明晦禾黍半青黄西
去真何事東還非故郷悠悠塵土裏無路不亾羊
　　　蚤發王邨道中寄李智父
雞鳴戒徒御驅馬度前陂得雨人耕早邉山日上遲罷
休何復道㑹合邈無期頼有西來水悠悠慰我思
　　　暮投葛墟馬上
旬浹走千里塵埃如有緣慙無季子印可换洛陽田廣
澤鴈行去荒山雨腳懸長亭猶未見疲馬不勝鞭
　　　汴渠夜泊示畢紹念祖
耿耿度中夜浩歌誰與酬屋頭風罨岸枕底浪澎舟春
物行飄忽郷心乆滯㽞須明投吏部一醉驛西樓
　　　丙寅舟次宋城作
水舘四邉邨登臨奈斷魂黄花開小徑紅粉哭髙原舟
檝逢新火松楸老故園斜陽一千里依約是蘓門
　　　京居感興
為問長安客何人識要津長持一馬箠浪走六街塵城
闕烟中曉關河雪後春故園桃李在尊酒願相親
　　　苦竹邨南馬上
楚澤薫風後林皋夕照閒漁船沿綠岸鳥道轉青山乆
負杯中樂長偷馬上閑悠悠白門路何日杖藜還
　　　題諸葛谼田家壁
晚度孔明谼林閒訪老農行衝落葉逕坐聴隔江鐘後
舎燈猶織前溪水自舂無多遊宦興卜隠肎相容
　　　詶桂林從叔
江到三湘盡山圍八桂深龍蛇寒不蟄霧露晝多隂迢
遞馳梅信殷勤訪竹林淮南風土羙㽞滯亦何心
　　　懐寄潘孝本兼簡其子言(潘字景仁/時官嶺外)
春色先梅嶺秋聲後桂林溪通五羊險雲近九疑隂無
鴈來逢信有猿能伴吟一尊燒酒羙應對阿戎斟
　　　題烏江東隆山鄧氏亭
浦客今何許空餘接隐亭舟随潮水上門背夕陽扃兎
冊塵生蠹漁蓑雨化螢題詩嵓下石聊代草堂靈
　　　登烏江柏子岡懐景仁
驅車柏子岡引首東南望孤戍帶寒日長江流大荒故
人越五嶺旅鴈㽞三湘好待春風暖相随還北郷
　　　宿黄葉嶺田家
聚落荒山裏畬田嵗不登牛衣障隙雪䑕穴見鄰燈愁
信魚難瞑寒疑酒亦冰悵然歌白石推枕待晨興
　　　遊六合定山真如寺
隻履西歸逺何年此布金地寒蒼檜老嵗晏白雲隂燒
隔溪冰斷樵穿徑雪深袒心何處問俗駕晩駸駸
　　　同道通師之香林馬上作
冰霜節候遲淮楚早春時白草風頭急黄雲日腳垂鳥
聲投古戍馬力倦長陂吾有官箴畏勞生爾浪為
　　　題烏江邱氏昆仲嵗寒亭
新甫移根逺蒼然對両翁閉門三尺雪仰枕一亭風東
郭顔何厚西來意莫窮未應輸狹小醸酒待春叢
　　　送左禹赴江夏尉
汎汎青翰舟亭亭黄鶴樓江山信清䴡人物想風流羙
酒遺歸思新詩題勝遊有魚知不食端為置書郵
　　　髙望道中
積雨漲陂塘田塍插晚秧逺山宜薄暮髙燕弄㣲凉馬
革非吾願魚飱饜此郷歸期知近在猶待菊華黄
　　　湯泉道中
青石岡西下靈泉産藥苖山英如有待木客可相招蟬
帯風移樹塵随馬度橋颺鞭吟舊句歸路不知遥
　　　艤船當和江口待風累日懐寄城中朋遊二首
一葉寄津口怒濤安可乗朝風占酒斾夜爨乞漁燈牛
渚逢新月秦淮想結冰故人他夕夢歌吹滿金陵
離憂不可觧罷酒獨登臨潮落江空闊雲繁嵗晏隂愁
鴟守漁罧怒犬突神林觸目増凄斷聊為澤畔吟
　　　重别王掾
别語難遽了不知寒夜長回燈撤杯案抱被宿船倉載
聼遠鷄唱稍分征鴈行臨風滿匊淚吟落一襟霜
　　　投宿清凉寺
建業衣冠集秦淮舟檝屯東西萬里客朝暮兩潮渾何
處契心賞片時清耳根僕夫浪見問但出石城門
　　　金陵懐寄王掾
征朔亭邉路望夫山下舟長江不隔夢眀月祗供愁促
席歌塵斷閑忩醉墨㽞惜芳橋畔柳誰繫木蘭舟
　　　秦淮夜泊
官栁動春條秦淮生暮潮樓臺見新月燈火上雙橋隔
岸開朱箔臨風弄紫簫誰憐逺遊子心斾正揺揺
　　　辛未龍興節日懐王掾(昨嵗是日余/觧舟渡江)
昨嵗東溪口扁舟欲下江伴愁燈映幔欺睡月侵忩漫
寄書連紙誰同酒一缸何當見之子聊使我心降
　　　秋夜聞雨晨興偶書
故國心馳北扁舟計漫東寒生一夜雨病渉兩秋風落
泊籬根葉幽憂屋角蟲何情悲節物聊自况衰翁
　　　寳應夜泊
伏枕漳濵後維舟楚澤邉筋骸非壮日節物迫窮年夜
雨侵牀漏晨炊輳鼻烟勞生我其分十口亦飄然
　　　題甘露寺浄名齋兼寄米元章
日出天垠露江横地軸分馳年悲落木羇思託孤雲重
埽净名室長招漫仕君悠悠徳璋軰未辦勒移文
　　　龜山晚泊
春候半寒温維舟淮上邨長林補山罅青草際潮㾗乆
厭浮家客重招去國魂禅房欲舒冩烟雨促黄昏
　　　舟發金陵望歴陽作
尚識歴陽道依然西照閒風烟石磧戍林麓楚王山隔
水一凝佇當年百徃還誰憐躍馬客衰病再投閑
　　　江夏寓興二首
風與檣烏便儂先塞鴈來山經七澤斷潮自九江回漁
父猶知隐騷人枉衒才朋遊正相逺梅信為誰開
陂湖蹙坊市江漢復縱横沮洳莎城阽晴暘竹瓦鳴新
文添鵩賦異味識黿羹豈復悲流落官糧寓此生
　　　九月十日寄潘豳老
眀月惜如許懐人殊不來徒歌桃葉曲又負菊花開尺
紙緘愁去扁舟載夢回他年雞黍約千里信悠哉
　　　贈張士元(張字善良/善為詩)
夫子長貧五十年年來生事更茫然青衿穉子彼何有
白首故人誰見憐霜後鶉衣寒䘺線日髙漁釡凍無烟
冗官猶愧蘓司業不得時時送酒錢
　　　雨晴西郊寓目
城中厭雨過清和偶出西郊野思多蠶簇趁晴初摘繭
麥場經潤欲生蛾營巢黄鳥啼深樹引犢青牛飲暮河
老圃念人㽞竚乆挽衣沽酒願相過
　　　和答鄭郎中見寄(鄭臨城人名淵字鄰/幾登進士仕至職方)
客子由來懐故郷蘓門冷落白雲旁夢随夜月鐘前斷
詩入秋風草共荒操版􁑲靴遊宦厭開尊揮麈舊歡長
泜川逸老應相念為倚䦨干向夕陽
　　　冠氏縣齋書事寄滏陽舊遊
小閣燒香麝氣濃翠苔庭院綠隂風卷簾燕自雙飛去
攲枕人方半夢中秋鬢先於懐縣令春愁多似義城公
西園酒伴無消息欲寄魚箋水自東
　　　冠氏寺居書懐
古刹荒凉晝掩門鳴雞吠犬接西邨忩閒自記曽歸夢
樓外誰招欲斷魂漫賦新詩題琬琰少逢佳客佩蘭蓀
更堪愁肺經春病負爾髙歌酒一尊
　　　題彭城張氏放鶴亭(亭有石刻蘓眉山製文唐/之陽春亭故址也在徐城)
　　　(之/東)
曽見君家亭上碑東望風月動閑思昔無卜築如相待
今遂登臨是不期萬頃白雲山缺處一庭黄葉雨來時
許昌應負重泉恨當日陽春枉賦詩
　　　九日登戲馬臺
當年節物此山川倦客登臨獨惘然戲馬臺荒年自乆
斬蛇人去事空傳黄華半老清霜後白鳥孤飛落照前
不與興亾城下水稳浮漁艇入淮天
　　　九日呈李成文
城中霧雨曉㝠㝠坐失城頭百尺亭行樂固知非我事
苦吟猶得有君聴未應白髪饒新貴任使黄華笑獨醒
異日肎尋鷄黍約太行長繞故園青
　　　春懐
東風吹雪隂復晴西日冉冉林閒明著水苔衣漸涵緑
向陽竹鞭初引萌官糧得飽酒不足春物有意人無情
馳書相對五陵俠汗版塵鞾今半生
　　　登快哉亭有屬
南浦來風拂水紋汀洲芳草緑羅裙桃花舊雨應相望
楊葉新聲我獨聞酸鼻可憐香欲絶斷腸不待酒初醺
斜陽歸去書窗下一幅蠻牋賦夢雲
　　　和彭城王生悼歌人盻盻(盻盼馬氏善書染死/葬南䑓即鳯凰原也)
東園花下記相逢倩盻偷回一笑濃書簏尚緘香豆蔻
鏡奩初失玉芙蓉歌䦨燕子樓前月魂斷鳯凰原上鐘
寄語虞卿謾多賦九泉無路逹魚封
　　　病後登快哉亭
經雨清蝉得意鳴征塵斷處見歸程病來把酒不知厭
夢後倚樓無限情鴉帶斜陽投古刹草将野色入荒城
故園又負黄華約但覺秋風鬢上生
　　　汶上㽞别李智父
一馬西投汶水濵自驚愁鬢帶塵紛秋風盡日吹黄葉
心事經年寄白雲去矣尺書勤訪我醉來尊酒强辭君
北忩絡緯寒聲急眀夜傷心獨自聞
　　　懐寄冦元弼(冦時官/荆山)
君投筦庫可知非我飽官糧又願違舊國秋髙鴻鴈過
長淮水落白魚肥西風吹夢端相覓南物㽞人也念歸
何日蘆軒下雙榻滿持尊酒洗塵機
　　　答王文舉(王詩有何時面青/山相並兩茅屋)
茫茫塵土欲安之珍重吾人箇處期綠野相随一藜杖
青山正對兩茅茨自憐悾憁負年昔尚敢婆娑臨暮遲
第恐阿戎猶喜仕他時不與五君詩
　　　将發彭城作
四年冷笑老東徐滿目溪山不負渠得米徑須償酒債
有田便擬卜吾廬明朝門外扁舟雪别夜燈前滿紙書
㑹問悤悤觧携客相思命駕定何如
　　　㽞别張白雲謀文
三年官局冷如冰炙手權門我未能頼與白雲之隐者
不談黄巻即尋僧蕭蕭簾箔風披竹草草杯盤雪灑燈
塵土浮游漫相逺呉魚燕鴈兩難憑
　　　永城邂逅周元通再索詩贈别
汎汎流萍滚滚蓬偶然南北偶然逢一尊通濟橋邉酒
兩夜臨濉驛外鐘行矣風波宜尚慎歸哉塵土不相容
事功早立須知退學稼他年訪老農
　　　寄題泉南陳氏歩雲亭(永城主簿陳琳字伯/儁居泉南之東山)
紫翠峯前水一灣危亭微徑白雲關漁樵不見携笻去
猿鶴相随采藥還寒月帶潮來海上春風吹雨到人間
恨君輕為蒼生起曽得東山幾日閑
　　　同畢紹寓泊永城招李深昆仲(畢字老祖/李字道原)
滿城楊栁正黄繁幾處鞦韆出短垣經雨河流失清淺
殢雲春色乍寒暄從來嵇阮耽琴酒况得機雲好弟昆
咫尺津亭望齋舘杖藜相過莫辭煩
　　　将發永城㽞題李氏齋壁
匹馬扁舟寄此身可憐投老尚迷津黄塵是處随遊子
明月相逄即故人東道琴尊能惜夜西園花絮欲傷春
分携後自悤悤去燈火虹橋夢更頻
　　　京中春日遣懐
青梅小葉栁長條相對春風各動揺物色依依如有待
人情忽忽自無聊五陵劒俠知誰健三徑車弓不我招
好去廣津門下水新秋稳送木蘭橈
　　　江上有懐李易初
何處經行特惘然津頭曽送木蘭船桃花春水生前夜
楊栁秋風憶故年驛路尺書疑斷絶官倉斗米愧㽞連
飄颻復作江湖計從此長安是日邉
　　　陳㽞南城馬上簡李公羊(李字/之茂)
南郭何人卜築幽平田髙樹帶清溝隔墻野鳥啼晴晝
駐馬行人照白頭二頃難尋歸老計一尊宜結探春遊
歩兵不惜供厨費更作東風數日㽞
　　　寓泊金陵尋王荆公陳迹
晚泊扁舟一問津依然節物思羇人江山月照六朝夢
桃李風吹三月春宅枕謝公墩下路詩尋蕭寺壁閒塵
何須尊酒平生約長望西州淚滿巾
　　　答孫休兼簡清凉和上人二首(孫岐山人/字安之)
聲迹相聞忽此逄杖藜蕭散一相從平生詩酒真吾事
何處江山不爾容芳草自生南北路孤雲難繫徃來蹤
異時荒戍長回首風送石城樓上鐘
渭北人遊楚水東論詩説舊偶從容郷關此日幾多逺
春酒與愁相勝濃且免牛衣愧妻子莫将羊酪詫吾儂
哀王孫頼彌天釋肎學揚州飯後鐘
　　　春懐有寄代同行作
未應一笑為千金且觧樽前綠綺琴歸鴈不将書北去
行雲長伴日西沈楚蘭徑逺飛黄蝶湘水簾空對緑隂
無復賞心詶節物斷腸翻詠白頭吟
　　　答王拙見寄(王字/閑叟)
好在金陵王隐君尺書忽與我相聞蓴鱸乆負秋風約
猿鶴終㝷舊日羣横笛卧吹南浦月杖藜笑度北山雲
六朝陳迹何須問一曲滄浪酒十分
　　　度黄葉嶺懐寄清凉白雲庵主
黄葉嶺頭黄葉飛白雲庵畔白雲歸葉随遊子終相失
雲伴禅翁得所依㑹觧腰間斬馬劒肎尋江上釣魚磯
焚香埽地雙林下願贖今生種種非
　　　歴陽姥磯下馬上有懐京都遊好
楚澤初冬正穫田孤鴻欲下卻翻然人烟隐約青山郭
雲物離披小雪天送别杯盤猶昨日勞生鞍馬遂窮年
故人多在金閨籍誰念心如寸斷絃
　　　烏江東郷徃還馬上作二首
黄塵随馬染征衣千里江皋送客暉廢井草荒鼃黽怒
下田沙漲芋魁肥觧纓拂樹弄清淺横榻埽雲飛翠㣲
人生事事不如意終日念歸何日歸
悠悠東去欲何之草草西還可是歸殘日兩竿荒戍逺
青山滿眼故園非江田經雨菰蒋熟石路無風蠛蠓飛
回羡耕夫閑勝我早収雞犬閉柴扉
　　　戲答張商夫
揚子江頭兩信潮送君西去木蘭橈依依暮雨鴛鴦夢
嫋嫋春風豆蔻梢細字碧牋随鴈到小簾朱户抵天遥
長安觸緒牽情地不特魂銷骨亦銷
　　　題定山寺法逺上人壁
支郎風味喜相親乗興來尋雪後春夾徑竹隂疑礙馬
隔江山色似招人豈無暇日容髙卧如有閑田願卜鄰
豫約東城二三子嵗時相過莫辭頻
　　　自歴陽汎江至赤埭訪别曹觧
我訪故人不待招滄江謂廣纔容舠離城五㸃寒更急
著岸兩竿晴日髙别來書尺正坐嬾老去鞍馬何堪勞
明年淮上更携手醉歩卧虹千丈橋
　　　再由赤埭有懐曹夢得
江上顛風倒客檣江豚舞浪巻渾黄故人漂泊知何處
幾日平安到故郷野色蒼茫春尚淺夢魂惝怳夜仍長
可無百斛兵厨醖此叚離憂未易㤀
　　　宿芥塘佛祠(壁間得/故人詩)
青青麰麥欲抽芒浩蕩東風晚更狂㣲逕斷橋尋古寺
短籬髙樹隔横塘開門未埽楊花雨待晚先燒柏子香
底許暫㤀行役倦故人題字滿長廊
　　　送畢平仲西上(畢字/夷直)
吟鞭西指鳯凰州好趁華年訪昔遊新㨾春衫裁白紵
舊題醉墨滿青樓鳴鼃雨細生梅潤颺燕風髙報麥秋
須念江邉桃葉女定從今日望歸舟
　　　烏江此道中作
寒麥田疇雪糝花暮潮洲渚水呑沙鳧鷖長作漁舟伴
桑柘深藏老圃家濁酒縱賢誰與醉青山有價不容賖
南來學得滄浪唱卻著征衫袖馬撾
　　　遷家歴陽江行夜泊黄泥潭懐寄馮善洲
黄泥潭口檥征篷回指東城祗眼中半夜鳧鷖先覺雨
連江葭菼自生風青燈觧作無眠伴白酒難招一醉同
從此相思浸相逺便憑歸櫂附詩筒
　　　檥舟當利港作
為問溪頭潮淺深片帆長挂北歸心夜風吹雪曉尤怒
午日破雲寒復隂江淮行役殊未巳京洛朋遊安事尋
何時稳坐飽粗飯鼓腹東皋農父吟
　　　放舟下江㽞寄王元胥
檜檝淹㽞巳渉旬小忩猶得酒相親寒潮不應溪流澀
病客未行舟子瞋揮手便分今夜月斷腸先見隔江春
鳯凰䑓上長回首何處髙城與故人
　　　興龍節日渡江懐寄二友弟兼示同行
燕庭冠佩拜爐香刀劒紛紛想定場江上烹魚猶得信
座中驚鴈巳離行澆愁酩酊一尊酒破睡吚啞兩艣牀
不特賦詩懐二仲故呈九韻惱支郎
　　　上巳晚泊龜山作
薄暮東風不滿帆遲遲未忍去淮南故園猶在北山北
佳節可憐三月三蘭葉自供遊女佩芸編聊對故人譚
洛橋車騎相望客曽為呉児幾許慙
　　　揚州敘遊
迷藏九曲屬樵耕野草閑花故有情廢苑春風遽如許
隔江山色可憐生新聲度曲復誰道古井酌泉聊獨清
杜紫薇靈定相笑青樓薄倖不知名
　　　席上呈錢德循
棗華纂纂桑葉肥老蠶起眠雛雀飛南隣買酒勸行樂
越客廢書歌式微式微式微胡不歸明日㑹知今日非
舊溪手種水楊栁長與秋風埽釣磯
　　　寄清凉和上人
南國風流百不存石頭今是給孤園山連雉堞猶侵路
潮送漁舟自到門方丈定容居士病貝多應待客兒繙
懸知後日逄迎際桃李春風兩不言
　　　載病東歸山隂詶别京都交舊
我家湖水接山溪載病東歸路不迷城郭依然遼海鶴
鵷鴻邈矣㑹稽雞何須印綬懐中出幸有珠璣袖裏携
行賦漁歌寄親串春風吹渡浙江西
　　　㽞别王景通二首
早年放樂五雲郷逺笑垣東俠少場憲也但貧猶未病
公乎非酒自能狂塵埃輦路春遊散燈火僧忩夜話長
後日相思枉緘幅茱萸灣北付漁郎
逰宦差池大半生君方倥傯我伶俜官銜轉落百僚底
衫色渾偷兩鬢青張掾官曺抛勝日向平家事汩餘齡
相逄一叚孟城夢明發扁舟是浪萍
　　　廣陵茱萸灣晚泊
冷雲抛雪未成花過埭東風凍著沙荻浦漁歸初下鴈
楓橋市散只啼鴉舊聞南國饒春事行見東風换物華
老病心情亦何有藥囊詩巻是生涯
　　　題杜仲觀南康遺編後
髙吟晚節動江闗自况孤雲豈易攀賦鵩一篇傳日下
騎鯨半夜去人閒知音誰復稱流水招隐吾方擬小山
固有清風千古在不應空伴月明閑
　　　出小市門登黄樓懐寄冦元弼王文舉
小市門南路舊遊聨馬行祗從前日别秋草一番生
何處延明月東城百尺樓故人那得見後夜是中秋
　　　夢後聞蛬
籠燈耿欲滅枕下蟲聲切底許事相闗煎人腸斷絶
　　　和王文舉别館初夏
薫風酣緑樹午日思黄鸝的的羅窗夢西鄰可得知
　　　秋懐
病骨倦空牀曵杖閑庭歩暗燭與寒蟲迢迢思風露
　　　和同行潘生
悒悒復悒悒愁眠成夢泣薄暮落花天髙樓面風立
　　　送僧法印智因西上
千里長淮北東風破雪寒此行休問路驀直到長安
　　　追和亾友杜仲觀古黄生曲三首
朝為去山雲暮為還山雨誰謂物無情歡期不如許
歡歸夜何其月照臨門别後夜待歡來開門但明月
要知兩儂心等是他山石此誠不可轉彼情無自入
　　　靈竹寺
孟公泣竹地今是布金園不保五畆宅非無百代孫
　　　清燕堂
雀聲嘖嘖燕飛飛在得殘紅一兩枝睡思乍來還乍去
日長披卷下簾時
　　　北園初夏
天氣清和樹䕃濃溟濛薄雨濕簾櫳蔫紅半落生香在
向晚珻瑰架上風
　　　秋風登城樓
襲人風露覺秋初臨水髙樓更雨餘天幕鮮明河影澹
行雲流月兩徐徐
　　　野步
津頭微徑望城斜水落孤村格嫩沙黄草菴中踈雨濕
白頭翁嫗坐㸔𤓰
　　　和崔若拙四時田家詞四首
鼓聲迎客醉還家社樹團欒日影斜共喜今年春賽好
纒頭紅有象生花
野蔓牽花過短墻麥秋時節并蠶忙迎門父老延行客
井汲清甘樹䕃凉
雞聲犬吠逺相望社酒登槽喚客嘗曉日晴明陂更濶
風吹蕎麥蜜花香
晩雪漫漫沒兔置滿杯豆粥餉鄰家夜長少婦無舂織
一㸃青燈伴緝麻
　　　再遊西城
柳條破眼巳堪攀鷺下城隅水一灣後日重来寒食近
杏花林外見青山
　　　西城馬上
燭冷塵消過上元晴眀風日栁初繁偷閑偶到城西陌
喜見青山似故園
　　　魏城東
短短宫墻見杏花霏霏晚雨濕啼鴉欲将今夜思歸夢
憑仗東風吹到家
　　　過澶魏被水民居二首
帶沙甽畆幾經淤半死黄桑繞故墟未必鄰封政如虎
自甘十室九為魚
莫問居人溺與逃破籬欹屋宿漁舠中庭老樹秋風後
鸛鶴将雛奪鵲巢
　　　離冠氏道中
别酒厭厭一據鞍逺林㣲逕雪迷漫傷心不似來時路
栁擺東風絮作團
　　　楊栁枝詞二首
方過清明雨後天回塘照影弄蹮蹮深情擬屬風光主
愛惜長條待少年
楊栁東風盡日吹柔條應自不禁持都門三月傷心地
强半青青贈别離
　　　泊舟永城寄京都朋遊
正西十里是青門橋下春流帶雨渾想見舊遊芳草合
有誰樓上與銷魂
　　　将發永城題陳伯儁䝉軒
幾對春風把酒杯小舟臨發更徘徊四眀狂客重來日
庭下榴花開未開
　　　李氏池上
湖外西風吹雨絲半随楊栁拂漣漪女郎偷折藕花去
沙上鴛鴦睡不知
　　　題贈芥堂老僧遇來
嵗計江邉二頃田不能多應世閒縁閉門宻竹荒松裏
杯粥爐香六十年
　　　阻風小孤山晚晴作
小孤山下晚波恬委□青鬟玉鏡奩借與彭郎作眉様
西南初月正尖纖
　　補遺
　　　登海陵齊雲樓
樓外浮雲何可攀聊持尊酒共消閑歸心歘起登臨際
春色來從想像閒晚雪晞時見芳草滄波盡處欠青山
長安桃李行應好觧笑劉郎底未還
　　　送張師常之官南雄(張累官嶺外結婚/於海陵因識之)
爰居蹭蹬海西頭紫鳯求凰亦少㽞持酒一尊明日别
題詩幾處舊年遊春風白芷江南岸暑雨黄梅嶺上州
郤望衡陽千里逺懸知無鴈寄音郵
　　　送江與京歸山陽(江字/茂宗)
山陽澤國四無山百雉危城兩水關楊栁遥知紫極路
滄波長羡白鷗閒病來藥裹為吾累興盡漁舟送子還
風月異時何限思區區併入尺書閒
　　　海陵書事
海濵流浪胡為乎况復支離百病餘三月逢梅識春色
半年無鴈託歸書老烏啄屋巫呼鬼野艇横門米换魚
回首揚州纔百里畫橋風月可憐渠
　　　聞鶯有懐故園
海陵春後雨㝠㝠耳厭鼃嗥鸛齒鳴何意東亭好風日
流鶯忽作故園聲故園千里常牽夢老病三年不廢情
想見楊花収卷盡綠苔池院落朱櫻
　　　海陵西樓寓目
天涯尊酒與誰開風外徂春挽不回埽地可憐花更落
捲簾無奈燕還來王孫莫顧漳濵卧漁父何知楚客才
强䇿駑筋懐故國浮雲千里思悠哉
　　　登頭陀寺峯頂庵
磴道凌虛挂白虹頭陀上方黄鵠東滄溟五夜沐新日
老木三伏來凄風北夢南雲展張闊縱江横漢并吞雄
楚郷絶境此其一付與㣲吟多病翁
　　　海陵喜雨
閠年四月之相交旱天雲物何蕭騷清風巻地换塵世
白雨入林翻海濤殊勝農兒踏車健少寛病夫揮扇勞
趁晴徑買一漁艇想見横塘深半篙
　　　送周開祖出守鄱陽
三尺京塵袞袞中畧無閑地貯清風鱸魚菰米經年别
皁蓋朱轓一日東俗眼强分青白在芳尊未覺聖賢空
鄱陽不乏江山助髙興都盧屬謝公
　　　贈彦上人(彦字/純老)
昔年放舄幾相從同遇彌天漢上翁早恨揚舲南浦别
俄驚埽地北山空壮心脱落浮雲外病骨支吾夢境中
頼有西巖舊桃李異時應許共春風
　　　秦淮官栁
秦淮楊栁西復東淮邉楊栁酣薰風送春白花去漠漠
避日黄鳥啼悤悤陶彭澤多倦官歎桓瑯琊今衰病翁
此身㑹復有健日擬就緑隂横釣篷
　　　烈洲守風
張帆早發石頭城淹泊風波百里程白芷汀洲潮進退
黄梅邨落晝隂晴官糧牽迫少休日藥物扶持多半生
深閉船扉謝漁老自慙塵垢滿襟纓
　　　艤舟姑熟溪
潮來姑熟半篙深帆落溪口檣如林謝氏青山失故井
桓郎白苧無遺音良遊躡屐負登覧衰病伏枕方呻吟
箇中二頃了吾事怊悵十年懐此心
　　　晩泊小孤山作
江勢東南陡折回兩山屹立地維開顛風裂石轟雷下
駭浪澎舟巻雪來捫蝨王生初睥睨飽魚烏鬼但毰毸
物情豈識㤀形樂嘯倚檣干獨快哉
　　　寄别秦觀少游(秦南遷桂陽舟過沔上隔江不/及見因寄是詩余三為錢官)
沔陽湖上小㽞連疑是前時李謫仙流向夜郎纔半道
經還江夏樂當年箇儂生以才為累阿堵官於老有緣
待得公歸吾亦罷春風先辦兩漁船
　　　寄潘豳老(中秋以酒招潘答/云侍親燕甚歡)
輕舠驀水帆如弓一伸臂頃來江東聊持美酒致吾子
方著綵衣娯汝翁懸榻可容他客坐閉關正與無月同
夙興行樂竟何有醒醉隂晴皆夢中
　　　斗峴山馬上
西來投策倦躋攀晚葉寒華一逕閒盡日閑雲不㽞雨
斜陽還照隔江山
　　　渡冷水㵎投宿萬嵗嶺
蕭蕭黄葉一清溝白鳥飛來故少㽞今夜行人短亭宿
小窗風雨夢漁舟
　　　重遊寄老菴懐僧芝
浪遊巳恨失芝公陳躅空㽞夢境中欲問孤雲何處去
庭前雙樹自西風
　　　曉晴西郊馬上
夜雨瀟瀟徹曉聞多應為我埽塵氛弄鞭十里西郊道
但見青山納白雲
　　　重遊梵行院
曉渡南岡五里松精廬未見巳聞鐘門前拂地垂楊栁
埽净秋風過馬蹤
　　　同張漢求宿升中院西寮
僧閣窗扉學畫船青熒燈火對牀眠北風帶雪披檐竹
渾似瀟湘夜泊天
　　　送僧法印志因西遊京師
刻雪裁冰物外人强随肥馬走京塵未應無地栽桃李
江北江南一様春
　　　平野堂重送江茂宗
東風南浦雨瀟瀟欲去行人不自聊誰道垂楊攀折苦
過春猶有最長條
　　　呉門秋懐
呉門客鬢再經秋城郭籃輿乆倦遊平净松江三萬頃
不應無處著漁舟
　　　丹陽客舎示曽紆公袞
眼裏鉛華今日見胸中冰炭幾時除欲知老子消懐處
静夜青燈一巻書
　
　
　
　
　
　
　
　
　
　
　
　
　
　
　
　宋百家詩存巻一
欽定四庫全書
　宋百家詩存巻二
　　　　　　　　　　　　　嘉善曹庭棟編
　　東觀集
　魏野字仲先陜州人母夢引袂於月中承兔而生嗜
　吟咏不求聞達居州之東郊鑿土屋方丈曰樂天洞
　弹琴其中歌嘯自得性不喜巾幘見賔客惟紗帽白
　衣出則跨白驢真宗聞之累徴不起遣使圖其所居
　觀之野嘗賦詩有幽居帝畫看之句卒年六十詔贈
　秘書省著作郎子閑亦有父風宋祁贈以詩云姓名
　髙士傳父子少㣲星蓋以隐德世其家者
　　　秋日懐王專
菊花原上立邨落雨晴初曉吹清羣物秋光澹太虚空
看新鴈字不得故人書猶頼華亭鶴林間伴索居
　　　岐賁推官
動静不違書如君始是儒婢閒猶畫卦兒戲亦投壺門
冷僧長往官清道更孤吾君能大用皇宋即唐虞
　　　閒居書事
無才動聖君飬拙住山邨臨事知閒貴澄心覺道尊成
家書滿屋添口鶴生孫仍喜多時雨經春免灌園
　　　贈華山致仕韓見素
盡垂華髪戀金門獨乞懸車未五旬清世一般為隐逸
碧霄兩處應星辰繡衣脱下寕妨貴錦帳眠來不稱貧
瀟灑易添新道氣光隂難改舊精神老輕白傅方歸洛
亂鄙黄公始避秦象簡豈同青竹杖廌冠寕勝白綸巾
世閒名系昌朝客物外銜稱太華人醉指鼇頭為别業
吟誇仙掌是比鄰劒生塵土揩磨嬾書帶烟嵐曬曝頻
石鼔曉聼殊待漏玉潭時看異迷津琴憐徽外聲彌澹
酒爱篘中味更醇精細處方因療鶴等閑開食為迎賔
芝田女僕皆能采蘭佩兒童亦觧紉丹訣有靈還似性
詩篇無病恰如身要君計想嫌宏景棄室翻應笑子真
豫祝全家上昇日願停絳節許相親
　　　謝冦相公見訪
晝睡方濃向竹齋柴門日午尚慵開驚回一覺遊仙夢
邨巷傳呼宰相來
　　　冠相公生辰因有寄獻
宋朝元老更誰先已詠功成二十年好去上天辭将相
卻來平地作神仙坐看雲岫資間興卧聼霓裳引醉眠
多少年辰獻詩者應無真禱似狂篇
　　　和臧奎秋夜讀書
林中獨坐欲中宵落葉紛紛觸壊袍月影漸移蛩韵急
露華初上鶴聲髙四時催老秋偏感萬事縈心夜更勞
猶頼清風知我意頻吹庭竹助蕭騷
　　　上知府袁刑部
星辰雖應碧虚中富貴情踈道氣融繞野雲烟陪澹泊
入衙山水學清通申湖静泛孤舟月棠樹凉生一扇風
卻有祖先難似處獻詩民住樂郊東
　　　冬日書事
十月天不暖前邨到豈能閒聞啄木鳥疑是打門僧松
色濃經雪溪聲澀帶冰吟餘還黙坐穉子問慵譍
　　　㽞題敷水李先生隐居
棠樹隂中來得得蓮花峯下去遲遲好将門外巖磨取
為刻西巡御賜詩
　　　苔錢八韻
物外幽竒物吟看復歎吁豪家如可用窮巷卻應無閒
共僧贏得卑嫌俗競呼山疑和雨買地似帶烟租宻鎻
憐庭竹深藏恨砌蕪貪多寕損志嫌少不為愚良冶何
由鑄常流豈易圖野人惟自愛難把悦妻孥
　　　題崇勝院河亭
陜郡衙中寺亭臨翠靄閒數聲離岸艣幾㸃别州山野
客猶思住江鷗亦㤀還隔牆歌舞地喧静不相關
　　　和冦寺丞夏日遊䴡春園
麗春園甲召公城池想游魚恨至清一簇樓䑓如畫出
数羣鷗鷺似家生芰荷香裏垂綸坐楊栁隂中把卷行
不領管絃惟静憩相門年少有髙情
　　　謝孫舎人題名水亭因有寄贈
紫薇客寫青苔壁不與尋常姓字同多謝溪烟知我意
豫先替作碧紗籠
　　　春日述懐
春暖出茅亭攜笻傍水行易諳馴鹿性難辨鬪雞情妻
喜栽花活兒誇鬪草贏翻嫌我慵拙不觧彊謀生
　　　同大孫状元送楊甫之蒲中
蒲夲舜都州君思獨去遊雲分五老嶺河噴二妃樓雨
足果初熟霜遲葉尚稠此行貧莫歎飲餞是三頭
　　　白菊
濃霧繁霜著似無幾多光采照庭除何須更待螢兼雪
便好叢邉夜讀書
　　　喜大孫状元見訪
道同㤀貴賤陋巷每頻看相見惟呼字㽞題不著官狂
吟無所忌静坐有餘歡卻恨歸公署茅堂㑹宿難
　　　贈三門漕運錢舎人
相知有宿緣一見兩欣然我拙宜名野君廉恨姓錢倡
酬思閣筆迎送媿樓船卻恐徴歸闕慵過砥柱邉
　　　送大白山人俞大中之商於訪道友王知常治
　　　歸故山
羡我詩中偶有名輸君物外更無營水聲山色為聲色
鶴性雲情是性情四皓雲間尋舊友三清路上指前程
連天太白從今去林下何時得再迎
　　　酬王太博見寄
錦川誰為寄陽春清净堂中清净人二十八言刋石處
長如列宿照閒身
　　　送丕上人南遊
江山獨去遊遊徧始應休雲外敲清磬船中剃白頭阻
風孤島晚聴雨一林秋南國多佳境詩牌幾處㽞
　　　和王衢見寄
乆向東郊住暫同麋鹿情遊山岐路熟見客禮儀生藜
杖新仍重荷衣破轉輕身猶為外物詩亦是虚名自愛
閒無悶誰憂道未行絶疑踈日者相許媿時英窮易憐
無著圍碁惡有争惟應心友至林下笑相迎
　　　送師刑部赴闕
白首休嗟歎君方任老臣鳯書纔入手鵲印喜離身錦
帳眠來舊花磚歩去新離情棠樹曉吟思洛陽春御札
催應併天文動巳頻拜迎䑓有吏泣送巷無人寺宿知
題壁山行想駐輪從兹歸近宻閒謁轉無因
　　　贈惠崇上人
張籍眼昏心不昧崇師耳瞶性還聰是非言語徒喧世
贏得長如在定中
　　　聞張師徳状元登第因以寄賀兼呈梁固状元
科場消息到柴扉皇宋風流事可知封禅汾隂連嵗牓
状元俱是状元兒
　　　寄贈三門漕運卞寺丞
威權自與轉輸同僕從衙庭事事雄十郡河山闗職務
一門忠孝是家風圖書半在仙舟裏碑版多㽞禹廟中
閒想春隄遊賞處桃花浪照舞筵紅
　　　上致仕趙中令
王業政艱難功成退自安閒中猶有俸品外更無官洛
水垂簾聼嵩峯凭几看惟應問安詔時復到門䦨
　　　題髙都監新亭
髙氏創髙亭亭因地得名半空雲咫尺百里鏡分眀襟
帶山圍陜咽喉地接京晝閒多待士時靖少論兵鐘磬
聞蓮舎槍旗見栁營吾廬正相望不似在重城
　　　謝孫状元寒食見贈
一首状元詩封來到竹扉讀㽞寒食燭拜換道家衣譽
過心無愧酬遲禮轉非閒思播琴裏誰更㑹𤣥㣲
　　　送馬共之任内江縣尉兼呈主簿
驢上吟詩賈島同内江歸去指江東封疆半在猿聲裏
道路多穿竹箐中想得両衙長鏁印應過三載不張弓
重登制䇿髙科在筆硯公餘莫廢功
　　　謝馮亞惠鶴
殷勤親恵鶴迢遞自江濆情性渾如我精神酷似君舞
思同座看唳想隔城聞從此添詩景為題好共分
　　　送陳越之河中寕覲
寕覲髙堂舜井西欲辭東閣思依依三台筵上飛觴送
五老峯前負米歸莫歎貴無蘓子印且憐榮有老萊衣
舊書逹少應投杼新集鐫多肯斷機紅葉邨坊臨水迥
黄花岐路入山㣲重陽雖近難㽞住把酒登髙興又違
　　　冬暮郊居
邨落欲黄昏寒雲片片凝隔城鐘似磬逺岫燒如燈名
利堪弹指林泉但枕肱何由遂閒散自喜夲無能
　　　謝長安孫舎人寄恵蜀牋并茶
采牋一軸敵瓊瑰喜見親題手自開逺勝浣花人寄到
貴從視草客分來百張重疊霞初巻千色參差錦乍裁
紅藥篇章方雅稱老夫無用擬封回
誰将新茗寄柴扉京兆孫家小紫薇鼎是舒州烹始稱
甌除越國貯皆非盧仝詩裏功堪比陸羽經中法可依
不敢頻嘗無别意卻嫌睡少夢君稀
　　　和進士田亞夫見贈
失意人方羡野人因酬佳句謝知聞都緣月桂終難捨
豈是烟蘿不肯分且縱髙情歌白雪莫嗟下第負青雲
孤寒自古功成晚那獨昌朝只有君
　　　夏日書事
尋常苦出門况復在炎蒸短褐披猶嬾長裾曵豈能松
風輕賜扇石井勝頒冰只此貧無事常愁不易勝
　　　和陳推官暮春感興
角冠閑戴任敧斜騎馬人稀到我家僧鉢盤餐惟筍味
道情欄檻只松花驚回馴鹿林閒犬聒殺靈龜雨後蛙
春去尋常何足歎自将寂寞並繁華
　　　登原州城呈張賁從事
異郷何處最牽愁獨上邉城城山樓日暮北來惟有鴈
地寒西去更無州數聲塞角髙還咽一𣲖涇河凍不流
君作貧官我為客此中離恨共難収
　　　送王闢赴舉
何必問龜長知音在玉堂十全才衆許雙羙卷親装雲
少離山驛塵多近帝郷花時新牓貼先為逹嵓房
　　　和𤣥武縣薛秘丞寄示手書因以謝之
至交㤀貴賤豈可與常論少似君書札多於我夢魂羊
岐從蜀邑鴈遞到烟邨倒箧時将讀誰言我眼昏
　　　秋霽草堂閒望
草堂髙迥勝危樓時節殘陽向晚秋野色青黄禾半熟
雲容黒白雨初収依依永巷聞邨笛隠隠長河認客舟
正是詩家好風景嬾隨前哲卻悲愁
　　　和孫舎人重過陜下
二陜重過一紀彊麻衣巳變椹袍光數宵黄閣延三字
幾處青樓認五郎顧我豈能誇舌在逄君寕復歎唇亡
大龍頭喪同傷處吏隐亭攲鄭谷傍
　　　酬潤師見贈
絶唱和難繼因兹乆滯淹隔年酬不得終日誦無厭曬
曝偏防蠧収藏别著簽偶吟聊報謝遲拙莫相嫌
　　　送王遷歸青社
此别重傷情寒天二十程弟分㣲禄送兒逐蹇驢行雪
蔽千山色冰含萬水聲何時再相見去去海邉城
　　　寄用晦上人
帝里如何㤀舊山卻因知已得名賢司倉道合惟無可
吏部交遊祗大顛紫色袈裟無蕙帶清齋施襯有苔錢
詩中琴裏偏相憶用晦還應信仲先
　　　和三門竇寺丞見贈
禹門公署似仙居誰羡同年在直廬閒製曲教鵶角唱
醉吟詩遣鳯毛書䝉過邨巷驚𤣥豹命踏㕔堦上白驢
莫訝此篇酬更晚只緣思澀豈情踈
　　　寄逸人陳孟
姑射山前住朝昏事若何爐消文火疾琴斷武絃多絶
粒身彌健酬杯性轉和相思曽與約春暖杖藜過
　　　詠懐
道心雖博愛遇物忽難兼樹更因巢惜雲曽為月嫌酒
中寕有感詩裏覺無言漸老成何事踈慵病轉添
　　　送薛端公赴右蜀均輸兼呈司理劉大著
旌斾悠悠出陜時白頭人送倍依依蜀川尚憶蒲盧政
蠻洞先驚獬豸威祖席香濃花未老行厨味簡筍初肥
公餘若薦相如賦郫縣梅仙好發揮
　　　送劉大著赴任益州司理
金口親除向錦川一般監郡最榮遷從來才已欺鸚鵡
此去寃應雪杜鵑迎接僧攜笻竹杖歌謡民寫浣花箋
移風定不妨吟咲絶唱宜磨玉壘鐫
　　　晨興
夜長乆待得晨興耽睡童猶喚不譍燒葉爐中無宿火
讀書忩下有殘燈臨堦短髪梳和月傍岸衰容洗帶冰
料得巢禽翻怪訝尋常日午起慵能
　　　送紫薇孫舎人赴鎮長安
長安千古帝王城鎮選詞臣自聖情三字帶來天上貴
雙旌擁出世閒榮朱衣尚列神仙歩紅藥猶吟雅正聲
豫想前春遊賞處九龍池上百花明
　　　上知府石太尉
陜城天險枕河湄茅土真風勝暫知雨露雖頻霑虎節
雪霜全未染虬鬚白霓放作軍中練紅斾行為帳下旗
公暇不妨遊賞外佐僚時得一篇詩
功名早嵗立艱難今日堪消費百般婢僕出來皆㑹樂
兒童生下便為官實封萬户應方足宻賜千金旋已殘
暫輟坐棠嫻豹畧尚嫌拘束動嗟歎
　　　送三門發運辛寺丞赴闕
山河仗忠信盡室去安然白浪為行路紅旗認坐船禹
門辭有燕隋栁到無蝉豈羡乗槎客風流載管弦
　　　寄王谷推官
登科二十載佐幕尚如初官為詩磨折家因酒破除青
衫猶嬾補白髪想慵梳别後長相憶何縁得共居
　　　値雨宿諤師房
信歩閒遊處妨歸路豈賖因琴避山雨和鶴宿僧家語
直非關酒眠遲不為茶共論塵世裏夜亦事如麻
　　　送王希赴任衢州判官
秋江四十有餘程稱作紅蓮汎去清從闕到州堪羡處
船中坐卧看山行
　　　送髙生歸青社
去指滄溟畔來辭翠靄閒程遥過鳯闕家近見牛山紅
葉飄行色清溪照别顔蹇驢看上處拄杖出柴闗
　　　送孫磻西遊
貧居勝富貴况復是貧遊前路誰青眼髙堂母白頭秦
山晴望好隴水夜聴愁早作歸寕計逢歡莫滯㽞
　　　邨居述懐
布褐楮皮冠朝昏信自然眼明山雨後髪亂晚風前鶴
病生閒惱僧來廢静眠自知慵嬾性至死豈能悛
　　　上知府鮑少卿
五福三朝客同年想少存立功從太祖卧理見曽孫易
進因仁政難休為帝恩權臨二陜重官處九卿尊烟翠
甘棠樹風清畫㦸門四民潛遂意百吏動驚魂不病輕
丹竈無愁鄙酒尊出衙清道路在宅素盤飱上馬身猶
健看書眼未昏獄空時擁斾多謝到山邨
　　　懐寄河中表兄李徴君瀆
蒲津棠樹兩閒人我愧虚名帝亦聞三世徃還為近戚
一時遞互喚徴君雖同閉户辭丹詔尚阻連牀卧白雲
苦恨中條鎮相隔老來離思轉紛紛
　　　依韵和長安龍圖陳學士登熈熈臺之什
鶉野龍圖陳學士迎秋登眺稱英竒一聲玉管風流處
百尺金䑓雨霽時雲近上清争縹緲山連太白鬪參差
碧紗他日裁多少籠得園園寺寺詩
　　　謝大著劉燁寄惠玉箋
皎㓗分眀如我鬢卷舒方正似君心三千里外情多少
　一幅真堪值萬金
　　　依韻和酬晦上人見題所居
陋巷西鄰召伯祠入城流水透東籬雨來石室琴先覺
春去松庭鶴不知薜荔交加侵甕牖莓苔斑駁遶盆池
草堂近日尤増價添得湯休二首詩
　　　送王甲宰青石縣(甲字/伯元)
陶潛但植門前栁潘岳惟栽滿縣花争似伯元青石去
教民先只種桑麻
　　　送薛堦寕覲察院
知心人去野人孤猶頼時時見鳯雛病裏鳯雛辭又去
老身縱健不如無
　　　咸陽道中作
渭水凍無波終南翠色多雨臨殘照霽客向故城過驚
鴈逺猶叫牧童寒不歌心愁人不㑹謂我欲如何
　　　送孫状元監丞赴闕
詔命雖殊異行装亦等閒蓬壺如得路藜杖似歸山赴
約過松嶺辭家到竹關從兹位清峻野客轉難攀
　　　哭岐賁從事
君喪重堪悲才髙位竟卑寄孤偏屬我知巳更求誰祭
徳宜修廟傳名不在碑何人與為傳願録野人詩
　　　書逸人俞大中屋壁
羡君還似我居處傍林泉洗硯魚呑墨烹茶鶴避烟閒
惟歌聖代老不恨流年每到論詩外慵多對榻眠
　　　送文兆上人南歸
自由由獨自誰滯復誰催住笑雲無定歸嫌水不迴瓶
惟添瀑布杖只卓莓苔如此真行腳餘堪我静咍
　　　述懐
東郊魏仲先生計且隨緣任嬾自埽地更貧誰怨天有
名閒富貴無事小神仙不覺流光速身将半百年
　　　和宗人用見寄
兀坐幾㤀形柴門夜不扃稔憐丞相雨瑞受老人星妻
識琴材料童諳鶴性靈逺山延頸望踈竹曲肱聴祖業
存圭竇年支有茯苓閒身寄精舎狂迹在旗亭飬藥依
丹訣嘗茶驗水經何時得相見静話向松庭
　　　送王闢太博赴闕呈劉正言
吟坐俱頭白分攜重愴情才堪親帝座貧不似官行曉
霧迷山徑秋霖破驛程惟應劉小諌到闕喜相迎
　　　酬和提刑王國博見寄兼惠竹簟
召伯城邉勞夢想滕王閣上動詩心間思已隔江山逺
老别那堪嵗月深三徑出稀青草合雙眸望乆墨花侵
翻嗟珍簟雖䝉寄早晚同将坐卧吟
　　　贈華山何學士致仕
累表乞眠雲明君始許君三峯同鶴住半俸與僧分益
夀藥難得朝元香自焚承家多令子冠蓋世紛紛
　　　和酬孫大諌見訪之什
冬日開門忽似春温顔和氣接如親貴能尚故㝷邨友
醉誤猶呼作舎人茜斾穿林行蘚上椹袍拂石坐溪濵
仍㽞雅咏酬雖晚毎看長先整角巾
　　　送賈注歸蜀
将為干名入帝都卻言歸隐蜀郷閭永抛丹桂辭金輦
深入青山侍板輿囊裏幾般仙藥草杖頭數卷道經書
相門親友欣相羡富貴終難復舊居
　　　知府石太尉閒抱瑶琴榮臨圭竇燒筍供膳刻
　　　竹題名因成二絶紀而謝之
分茅人忽到茅齋踏破溪邉萬㸃苔卻恐歌鐘喧静境
隨軒只背古琴來
筍近林梢厭八珍烟為翠幙草為茵功臣名姓㽞何處
自把金刀割翠筠
　　　池上閒詠
㣲物滿池塘閒看向夕陽草蟲腰盡細水鳥觜多長蝌
蚪漁翁字芙蓉野客裳詩成堪冩處蓮葉碧牋香
　　　寄唐異山人
不見琴詩友相思二十秋能消幾度别便是一生休未
得雲迎歩還應雪滿頭何時各攜杖竟去㑹嵩邱
　　　送王太愽出鎮桂林
主上求人鎮大藩桂林雖逺莫嗟歎薛能嘉樹非真命
韓愈潮陽是謫官甘雨将霑蠻草潤仁風先埽瘴烟殘
龍鍾不得相隨去願寄州圖枕石看
　　　謝何學士王專推官王道士同見訪
閒離錦帳戴紗巾誰送東郊訪隐淪舊在幕中珠履客
新遊門下羽衣人埽苔雖自開三徑采蕨何由致八珍
太史還應怪躔次郎官星犯客星頻
　　　送馮介寕覲
離聲無管弦空把指頻弹惟子猶為客何人不作官前
程貧豈易後㑹老應難想拜髙堂下麻衣涙始乾
　　　送無用上人歸中條
迢遞中條寺秋㝷㤀險途履踪臨水有錫影入雲無像
閣分秦樹經忩見舜都我曺題壁處閒看想躊躇
　　　夏日寄懐西川峽路淮南薛臧王三運使
運使幽人酷暑時江邉林下兩何為信旗君逐舟車動
嬾架我随枕簟移繡袂幾經梅雨灑葛衣一任竹風吹
蜀山淮甸棠郊外早晚相逄豁所思
　　　送俞太中山人歸終南(字貫/之)
俞貫之辭魏仲先終南歸去落花天如何相見還相别
早晚溪雲一處眠
　　　送任秉(一作/乗)南歸
歸覲江山逺如何敘别離數杯邨店酒一首野人詩趁
渡憐舟稳貪程恨馬羸遥思到家日已過落花時
　　　和人見詠新鶴
雪霜毛羽􁨳形儀飬處人家覺道肥龜有夀齡方可近
鷺無仙分莫相依千年松上宜孤立五色雲中好共飛
不競巢栖争飲啄也應難免衆禽欺
　　　出户
出户下莎庭徘徊當踏青静嫌鶯鬪舌閒爱鶴梳翎雲
好昻頭望松宜側耳聼便堪為導引誰信可延齡
　　　遊藍田王順山悟真寺
藍田王順昇仙處白傅曽題寺更稀野客暫遊期欲住
山禽何事呌思歸稱心不獨烟霞媚適口仍逄筍蕨肥
兩日正當寒食日家園㤀卻有芳菲
　　　寄淮南制置使薛户部
西自荆巫徹海涯南從呉越接京華半天下管權何重
兩地閒遊路不賖山澤利均資我國江湖境盡屬君家
帝心已簡身寕媿使額雖雄性不奢數道轉輸歸檢察
滿朝才子動吟誇摉除奸詐窮毫髪舉薦賢能在齒牙
采斾雙飄為從物畫船一簇是行衙已聞邨落添農器
漸見汀洲減釣車不使菰蒲侵黍稷将令橘柚變桑麻
台州頂自㝷仙藥建水湄親采御茶器量寛如波浩蕩
風謡多似艣咿啞閒尋僧話穿雲葉静聼漁歌隔浪花
野客倡酬容散拙郡侯迎送厭喧譁携笻未遂攀陪去
溪上時時動歎嗟
　　　懐宗人仲容
尋常念朋友况復是宗人乆别弹琴少相思擲卦頻旅
遊湘水逺家寄華山貧早晚重來此園林又過春
　　　夏日雨中題諤師房
夏雨下如䋲虚廊減鬱蒸濺琴移榻避添硯就簷承暗
喜同田父閒聴共野僧苦吟題壁上欲改又慵能
　　　三峯王耿殿丞将移鎮陜下通理先巳同袁刑
　　　部以倡和詩見寄因次前韵和酬
居移棠樹民皆喜我住東郊卻嬾誇拙性怕逢詩債主
病身愁見酒讎家郢辭温潤如絲雨蜀紙鮮明似綺霞
况是已經仙手和㸃頭空使角冠斜
　　　暮秋閒望
水閣閒登眺郊原欲刈禾壊簷巢燕少積雨病蝉多砧
隔寒溪𢷬鐘随晚吹過扁舟何日去江上負烟蓑
　　　書潤師白蓮堂
野人禅客合相陪漸老詩心亦共灰朱草堦前容不去
白蓮堂上喜頻來地形各占幽深境天産俱為散逸材
猶恨東郊西寺逺閒門難並水邉開
　　　寄陳越學士託附魏仲容
取次升沈論等差雲霄獨不㤀泥沙常流對面如千里
宻友終身似一家魂夢因君遊輦轂書題為我寄烟霞
仲容到日還應説半紀相思兩鬢華
　　　和蹇藏用暮秋郊居言懐二首
邨落秋窮興不窮黄花紅葉照衰容時平轉稱千般巧
年長仍添一倍慵林下移笻聞逺水洞中敧枕見前峯
與君鄰近何相似來徃人多是老農
敢學宣尼歎道窮閒心何處不相容交朋盡笑龜䝉散
鄰里偏嫌叔夜慵晚吹清冷凋萬木殘霞紅澹映三峯
為憐今嵗田中稔欲遣兒孫亦務農
　　　次韻和王耿殿丞見贈
年來暫屈佐元戎富貴真宜在蕊宫性㓗耻分錢子母
時清嬾話劒雌雄公心似水逄形鑑和氣如春觸物融
莫道州民俱受賜好詩編得有誰同
　　　獨酌吟
獨酌獨吟誰與共天為知已月為朋水邉醉卧無人見
席有烟莎枕有肱
　　　送蕭咨下第西歸
驢廋嬾加鞭遲遲念獨還聼雞行曉月歎雉過春山渭
入黄河濁雲歸紫閣閒明年公道在莫便掩松闗
　　　酬和知府李殿院見訪之什徃來不休因成四
　　　首
暫擁紅旌到郡新相知情似舊交親盡驚慷慨山河主
忽訪支離草澤人蘚徑譲慙揚繡袂溪橋迎喜整紗巾
㽞詩中貴仍揮翰雙美應難繼後塵
玊韻重聼倍爽神銀鉤忽覩更躬親郡侯喜是風騷主
野客慚為倡和人積霧曽侵紅繡斾異香猶惹白綸巾
兩篇篋裏貞珉上頻拂寕堪有蠧塵
使君悞訪樂郊民顧我何由得暫親茜斾動驅千百騎
茅亭纔著兩三人旋燒陸羽烹茶鼎忙换陶潛漉酒巾
可爱水邉松竹上數朝猶自有香塵
雖喜乗驄到水邨卻愁詩敵勢難親平生未竪降旗客
臨老将為棄甲人豸角勇無心害物雞皮怯有汗霑巾
數篇勉和情枯竭潦倒詞鋒息戰塵
　　　送王太博知建昌軍
莫歎三山隔五雲建昌境好説紛紛雖然尚作貧才子
猶免潛呼老使君逺逐朱輪輸鴈陣閒親畫舸羡鷗羣
棠郊獨悵分攜後髙論何時得再聞
　　　和絳䑓王都官見寄春日書事之什
絳郡政閒暇人家可閉門馬嘶花下路犬睡月中邨吏
亦擎書巻民皆挈酒尊行春思隐逸多謝動吟魂
　　　送袁景宗之荆渚寕覲
荆渚北堂寕聖善棠隂東閣别嚴君雪邨山館思親夢
二十餘宵兩處分
　　　和酬李殿院以野将遊呉蜀二首
将從兩蜀下三湘清世那憂道路長杖履雖然遊自在
旗亭寕免别淒凉召公化實宜歌咏謝傅詩尤媿發揚
願得徳星歸未動光華依舊照毫芒
攜得笻枝背得琴欲浮蜀浪陟呉岑夲期勝境酬雙眼
卻恨虚名阻片心出似蓬飄寕免醉住如匏繫不妨吟
重詶雅咏重思想太守相㽞意最深
　　　次韻和酬知開封縣錢易學士見寄
逺勞仙館客相勉寄詩來豈有口更歎兼無心可灰(來/詩)
(云莫歎鬢如雪/且教心似灰)貧資閒夀命吟助道梯媒信拙過朝暮
除能泥酒杯
　　　送蹇藏用省兄
迢遞西南路山多水莫窮波濤千里逺風雨一船空海
獸形難識蠻僧語不通此行㤀險阻義與在原同
　　　新栽竹
蒼翠兩三枝新和凍塊移旋吟酬得處就刻記栽時巳
任雪頻灑未禁風苦吹幽人心自足千畆復堪嗤
　　　送孫推官之闕下
此去知君免歎嗟薦章先巳到京華賔筵沈滯才雖乆
仙省遨遊路不賖綠映酒旗邨店栁紅迎詩筆御園花
幾多祖席棠郊外馬上囬頭日已斜
　　　送陜尉邵國華南歸廣州
召棠隂裏邵梅仙守選南歸路七千辛苦已傷過嶺外
别離那忍向花前到京店舎逄新火度越封疆入瘴烟
相對與君頭盡白不知後㑹是何年
　　　長安春日書事
長安春色自依依天命應移地不知蔓草已迷雙鳯闕
千花猶照九龍池豈無東閣開今日尚有南山似舊時
一月悠悠遊不足青門欲出歩遲遲
　　　題陜府同判衙吏隐亭
小亭髙岸上危絶復何言墨蹟唐丞相詩牌宋状元山
形連二華河勢瀉三門吏隐真宜此無窮景滿軒
　　　寓興七首
天地無他功其妙在自然堯舜無别聖其要在知賢知
賢無他術觀其出處焉堯苟不知舜徒云能則天
每念李斯首不及嚴光足斯首不自保光足舒帝腹我
心異老𣆀驚寵不驚辱豈敢示他人吟之将自朂
秦鑑雖至明不能自照燭楚劒徒云利翻将自殺戮有
國茍失賢若跣瞽雙目况履艱險途舉歩成顛覆秦楚
昧於斯寳器徒収蓄
伯夷非好餓展禽非好黜聖人不私已動為萬世則夷
齊苟就禄賊亂何由窒展禽苟便去何人肯佐國其迹
則有殊其道萬為一
聖人不避嫌小人不避耻伊尹放太甲董賢居髙位嗟
嗟若此人堪愛復堪鄙
天地勞覆載日月勞徃還此尚不能息何况在其間鳥
獸飲食外悠悠無貪慳如何人異此晝夜機相闗顧我
道何如心足身常閒
勿謂患至大君聖民有頼勿謂事至小父荒子無罪因
思唐堯九年水少於驪姫數滴涙
　　　贈孫何状元
天非道莫尊道非賢莫存始知賢人生與道為轅輪明
廷親選士慮彼賢愚渾天子至文明擢公為状元一榜
三百人黙黙誰復言有如鳯在林衆鳥不敢喧威稜鹿
有角度量海無垠直入仲尼室不顧孟軻門文得古中
新陳熟甚已寃一字如一星光芒不見㾗首官來理陜
棠樹換枯根淑氣春風和美化冬日暄至誠物莫欺至
明物莫昏平思治地陜清欲變河源我生三十年未嘗
離丘園樸性昧巧習惟知道可敦貧巷無富車閒地惟
雲屯我願為松竹生在君子軒早夜接清風節髙隂更
繁何當親教授如渴飲衢尊斯言拙且直堪将鬼神論
　　　别同州陳太保
至道不在言至言不在舌在琴復在詩諒惟君子别侯
門㦸森森中有野人謁非趨勢利塲慕彼仁義轍此去
幾遲㽞忽焉還嵗月孤心傷欲摧凍足澀如折離聲無
鼓鐘行色有霜雪去矣當復來琴弦未欲絶
　　　宿晦上人房
野客訪琴僧夜午月又午為我弹薫風似聼重華語
　　　尋隐者不遇
尋真誤入蓬萊島香風不動松花老採芝何處未歸來
白雲滿地無人埽
　
　
　
　
　
　
　
　
　
　
　
　
　宋百家詩存卷二
欽定四庫全書
　宋百家詩存巻三
　　　　　　　　　　　　　嘉善曹庭棟編
　　穆叅軍集
　穆修字伯長天平人真宗東封詔舉經明行修之士
　修預選特賜進士調泰州司理㕘軍負才忤監郡者
　誣以罪貶池州逢恩徙頴州文學掾修性剛介嘗有
　豪士作佛廟修為作記記中不及士名士遺以金修
　絶之曰吾寧餬口為旅人不以匪人汚吾文也時文
　尚聲偶修獨以古文稱明道元年卒年五十四慶厯
　中祖無擇輯其遺稿祖龍學為之序
　　　江南寒食
江城水國春光饒清明上己多招邀花隂連絡青草岸
柳色掩映紅欄橋歌調嘔啞雜呉俗髻鬟疎削傳南朝
誰憐北客歸未去楚魄湘魂惟暗消
　　　送毛得一秀才歸淮上二首
江天梅雨晝瀟瀟送别愁吟白紵謡處士才髙融未薦
騷人魂斷玉方招自傷櫪驥心千里空羨溟鵬志九霄
酒罷征鞍迢遞去不堪回首木蘭橈
君歸迢遞淮西路我客蕭條秋浦城惻惻相看復惻惻
行行送别重行行途中猿鳥哀聲斷馬上雲山逺碧横
富貴窮通俱未決直傾尊酒沃離情
　　　魯從事清暉閣
庾郎真好事溪閣斬新開水石精神出江山氣色來疎
煙分鷺立逺靄見帆迴公退資清興閒吟倚檻裁
　　　送葛源之太和主簿
勿歎從卑位聊欣適去情愁風九月急飛鳥一帆輕鱠
劚江鱗活杯嘗楚釀清歡華莫回首寵辱正堪驚
　　　江南春
杜若谿邊待釣船怨紅傷翠助鸝鵑戰回春色青蒲劔
買破韶光綠荇錢千嶂逺圍芳草國一江晴浸落霞天
未知多感多愁客何處偷尋甕底眠
　　　寒食
江邊又寒食傖客奈離襟恨滿王孫草愁多望帝禽雞
毬輕薄事歌酒宴遊心盡付呉兒軰惟知屏跡深
　　　江上送陳翹還無為
江上寂寥春雨晴江邊冉冉春潮平相逢未盡斗酒醉
相送又速孤舟行篁竹窮鎻秋浦郡煙波渺隔無為城
音塵兩地不千里勿使負君金玉聲
　　　殘春病酲
風簾窣窣燕哰哰卧對殘芳起鬱陶乍困遊鞍春尚在
未醒扶枕日初髙煩腸屢沃消難解病髮慵簪癢更搔
欲為風光輕賦别正無憀頼染江毫
　　　和毛秀才江墅幽居好十首(并序/)
　　　　滎陽毛生有墅在宣城之南陵嘗作村居詩
　　　　十首其詩用律格五言四韻每篇皆同上之
　　　　一句元和長慶來詩人多是體生之往還躡
　　　　而和者數人暨攜北來出以相示予諷其篇
　　　　而悦其事既恨未得往從之遊喜其韻而繼
　　　　之得以盛言生所居之樂宣城實江外之郡
　　　　而墅且在焉因首用是句
江墅幽居好當閒看水田鳬鷗閒夕照秔稻秀原煙野
屐無完齒山衣有敗肩遥聞雙闕下簫鼓樂豐年
江墅幽居好南塘枕野亭菰蒲顫風綠菱荇葢波青繫
葦一漁艇翹煙雙雪翎相攜二三叟扶醉不曾醒
江墅幽居好谿山數里長徑通茶塢綠門枕橘園香藉
石還勝榻聽松不讓簧閒遊驚里巷自作隠淪裝
江墅幽居好老農時欵扉濁醪猶共醉野話但無機山
雨欲到檻竹風先滿衣南溪秋更樂稻熟又魚肥
江墅幽居好賓來定不愁酒釀新出榨魚活旋離鉤移
席追松影調琴和澗流陶然方外樂名教縶何由
江墅幽居好柴闗帯竹籬田頭餉耕後樹裏灌園時鄰
靜鳴秋織樵閒對野棋抵巇非我事大笑引蘇錐
江墅幽居好何妨鄙事添神隨山父賽筮學野人占露
草牛羊喜秋霖黍豆嫌短牆衰柳下寒水半渠淹
江墅幽居好名山對九華疎篁十餘畝古屋兩三家碓
下雞爭黍籬根虺逐蛙水邊閒送目獨鳥在秋槎
江墅幽居好身如醉伯倫浮名抛可得荒宴罷何因酩
酊乘籃轝逍遥岸角巾人閒莫回首容偽不容真
江墅幽居好人閒晩最孤魚臨溪樹釣鳥隔水煙呼野
竹挂薜荔山花睡鷓鴣畫工能狀出差殺輞川圖
　　　過西京
西京千里帝王宫無限名園水竹中來恨不逢桃李日
滿城紅樹正秋風
　　　村郭寒食雨中作江南體
寂寥村郭見寒食風光更著微雨遮鞦韆閒垂愁稚子
楊柳半濕眠春鵶白社皆驚放狂客青錢盡送沽酒家
眼前不得醉消遣爭奈惱人紅杏花
　　　合歡芍藥
薰風對拆香心破浩露雙滋粉靣新油壁車中同載女
菱花鑑裏並妝人皇英帝子鍾遺艷琬琰宫姬託後身
誰道獨呈芳瑞晩也勝常調牡丹春
　　　故侯園
池館朝來瓦礫存路傍看取故侯園身前便作荒涼計
祗樹芳菲不樹恩
　　　送定師南遊
營營學佛徒皆喜訾吾道憐師獨異羣儒藝知探討誦
詩三四章往往見辭藻玉璞在琢磨不難成至寳
　　　送人至邊塞
豈憚河湟逺男兒效主恩窮邊人不到孤戍自分屯馬
放晴沙暖烽傳晩日昏軍前初謁帥戎服走轅門
　　　獨遊
水曲林幽獨杖藜郫筒香入亂花攜輕肥不得尋春意
動要笙歌逐馬蹄
　　　貴侯園
名園雖自屬侯家任客閒遊到日斜富貴位髙無暇出
主人空看折來花
　　　玉津園
君王未到玉津遊萬樹紅芳相倚愁金鎻不開春寂寂
落花飛出粉牆頭
　　　登莒子臺
莒國邱壠在莒臺荆棘深憑髙一極目懷古重傷心平
楚滄煙暝遥峯白日沈誰論客懷抱灌木自悲吟
　　　燈
杳杳有時當永恨依依何處照閒眠靜臨客枕愁寒雨
逺逐魚篷耿暝煙纎影乍欹還自立冷花時結不成圓
銷魂猶憶江樓夜曾對離觴賦短篇
　　　登女郎臺一首
臺前流水眼波明臺上閑雲鬢葉輕莫把姑蘇逺相比
不曾亡國只傾城
　　　贈適公上人
喜得師消耗從僧問不休苦吟成白髮多病寄滄洲道
氣閒尤勝書餘晩更遒相思二千里阻别十三秋想歎
歐生逝應聞李氏憂尋思祗如此必竟欲何求未即無
言問方期勿藥瘳終為嵩少約築室共夷猶
　　　燭
一箔珠簾掩映垂房櫳清染麝香枝佳人盻影横哀柱
狎客分光綴艷詩禁鎻翠明初唱漏官窗紅短尚圍棋
長宵且秉歡遊去無限風情見古辭
　　　一百五日同周越陳永錫遊吉祥僧舍
痛飲方期數百杯尋芳何事又空回花愁酒困春無著
卻訪野僧蕭寺來
　　　題李士言秀才别貯帕
蘭薰麝裛輕綃帕畧許攜持又索還題破白雲深有意
要傳消息到巫山
　　景文集
　宋祁字子京開封雍邱人與兄庠同試禮部㑹諒隂
　止奏名以祁為第一庠第三章獻太后曰弟可先兄
　乎乃擢庠第一而寘祁第十累遷翰林學士命脩唐
　書書成進工部尚書踰月拜翰林學士承㫖復除羣
　牧使卒年六十四祁將終自為誌銘戒其子勿請諡
　其後張方平言祁應得諡賜諡景文史稱祁非特文
　章表見於世其守邊議兵之畧雖古之名將亦不能
　過有詩文集百巻原本失傳是編祗存詩集四巻真
　片鱗隻羽耳
　　　耤田頌
倬彼鮮原帝耤於田匪耤其勤我為民先悠悠春旗覛
土於畿陽膏澤澤邁於三推有壬有林亦莫不祗我疆
我理或耘或耔實苞實茂茀厥豐草田畯至喜祈年伊
蚤我穀用成我倉既盈我倉耽耽種於東南其用伊何
事神薦馨為酒為醴為粢為盛烝之浮浮釋之叟叟上
帝居歆降福孔休降福伊何我民既蕃室家溱溱三事
不諼食足武奮震疊爾功蠻夷來同罔不率從帝猷昭
升式於九圍兢兢業業以毖萬幾在豐念匱在飲思饑
子子孫孫勿替引之
　　　初伏休沐
伏詞詔休偃閉門謝朋儕羲和挾升陽曉氣紅崔嵬炎
林鬱歊霧焦原横赭埃怒甚崒崒雲旱始隆隆雷況我
庇茨宇煩襟安得開囚拘訴巾㡚仇怨避酒杯湯沐未
及具返為蟣蝨咍北風殊杳嘿羲人安在哉
　　　錦亭晩矚
長至宜髙明緩帯散煩窘憑軒一超然目與天共盡山
從雲端見日就林外隠風來草樹披煙生井閭近自公
況多暇翀臆無留藴即此可宴居何須事遊軫
　　　九日藥市作
陽九恊嘉辰斯人始多暇五藥㑹廣㕓遊肩鬧相駕靈
品羅賈區仙芬冒闉舍擷露來山阿斸煙去嵓罅載道
雜提攜盈簷更薦藉乗時物無賤投之利能射饔苓互
作主薓薺交相假(音/架)曹植謹鴈令韓康無二價西南歳
多癘卑濕連春夏佳劑止刀圭千金厚相謝刺史主求
瘼萬室繫吾化顧頼藥石功捫襟重慙唶
　　　思賢閣圖余真愧而成咏
忝中二千石罷去輒圖真揆余本完士蚤䝉善養仁執
笏班華位飛綏侍邃宸如何金紫服乃裹丘壑身西南
一靣重朅來駕朱輪牽拙歳再期初無德在民形象安
足紀崖畧聊自陳質陋眸子瞭志泰眉宇伸誰謂彼其
子而傳阿堵神爵里三十八(自參豫吕公而下凡四十/一人雷太尉張尚書程樞)
(宻皆/再至)赫赫多名臣瞻前謝前哲垂後慚後人
　　　題信相院黙庵
對言方有黙因黙乃名庵庵留黙不遣一物遂為三龜
埽泥中㾗正恐力弗堪自問呵黙者了然成妄談
　　　月季花
羣花各分榮此花貫時序聊披淺深艷不易冬春慮真
宰竟何言予將造形悟
　　　玉玫瑰
瑶楮鏤空濛冰紈捲重疊寒光欲衝斗迥秀難藏葉誰
碎辟邪香氤氲飛作蝶
　　　海㯶
哆熾風葉張囷皴雨皮厚叢橑列葢端攢旄注旗首物
以希見珍材緣怪忘醜
　　　枇杷
有果産西裔作花凌蚤寒樹繁碧玉葉柯疊黃金丸上
都不可寄咀味獨長歎
　　　和賈相公覽杜工部北征篇
唐家六葉太平罷宫艷醉骨恬無憂孽虜詬天翠華出
糢糊戰血腥九州乾瘡坤痍四海破白日殺氣寒颼飀
少陵背賊走行在採梠拾橡填饑喉眼前亂離不忍見
作詩感慨陳大猷北征之篇辭最切讀者心隕如揺輈
莫肯念亂小雅怨自然流涕袁安愁才髙位下言不入
憤氣鬱屈蟠長虬今日奔亡匪天作向來顛倒皆廟謀
忠骸佞骨相撑拄一燎同燼悲崑邱相君覽古慨前事
追美子美真詩流前王不見後王見願以此語詒千秋
　　　春晏宴北園
天意歇餘芳人閒日始長落花風觀閣睡鴨雨池塘稍
倦持螯手猶殘婪尾觴春歸無所豫羈客自回腸
　　　長安道中悵然作三首
三輔古風煙征驂悵未前山園蓬顆外(賈山議始皇侈/葬言後世不得)
(蓬顆/蔽冢)宫室黍籬邊樹老經唐日碑殘刻漢年便須真隕
涕不待雍門絃
興亡作今古事往始堪悲宫破黄山在城空北斗移走
岡寒兎隠啼戍暮鴉饑灞岸重回首惟餘王粲詩
城闕今安在闗河昔所憑種祠秦故畤抔土漢諸陵苑
樹圓排薺樓雲澹引繒南山不改色千古恨相仍
　　　寒食日送李公佐歸漢東
有客改南轅春郊駐祖筵尊寒禁火國風暖浴沂天茂
草平無際殘花慘更妍鹿鳴偕計近簪盍約初年
　　　贈清逸魏閒處士
奕世依嵓石褒恩下帝庭姓名髙士傳父子少微星池
溜遥通澗家林近帯坰分明詔書意天極賜鴻㝠
　　　答勸農李淵宗嘉州江行見寄
嘉月嘉州路軻峩按部船山圍杜宇國江入夜郎天霽
引溪流望涼供水閣眠愧君舟楫急遂欲濟長川
　　　春晦寓目二首
春序倐云晚髙臺芳意多花成風地纈鳥作暝林歌樹
氣薰繁幄池文疊細波夾城歸騎散煙絮徧銅駝
春意都無幾還持歡緒歸遊蜂抱蕊去驚燕失泥飛風
下幡幡影霞留暝暝霏遥知瑶席恨不減欲霑衣
　　　集江瀆池二首
五月追涼地滄江賸素漣林煙昏岸日樓影壓池天篠
宻工迷徑荷敧巧避船機忘更何事魚鳥亦留連
飛檻枕溪光歡言客徧觴暫雲消樹影驟雨發荷香辛
臼橙齏熟庖刀鱠縷長蘋風如有意盈衽借浮涼
　　　七月二十七日
客鴈歸何處寒蛩鳴不休兼之清夜永副以長年愁家
令有移帯中郎餘白頭此懷誠自感何頼怨髙秋
　　　七月二十八日
秋物向揺落客心真悄然髙風已涼夜澹月始晴天拂
幌單練怯凝塵故扇捐露華休早滴覊鵠不成眠
　　　再遊海雲寺作
十里雲邊寺重驅千騎來天形欹野盡江勢讓山回園
李濃成幄樓鐘近殷雷斜陽歸鞅促飛葢冒輕埃
　　　避暑江瀆池
溪淺容篙短舟移覺岸長煙稠芰荷葉霞熱荔支房技
疊三撾鼓杯寒十饋漿便成逃暑醉官事底相妨
　　　楊子雲墨池(即草/元所)
宅廢經池在人亡墨溜翰蟾蜍兼滴破科斗共書殘蠹
罷芸猶翠蒸餘竹自寒長楊無可問撫物費長歎
　　　司馬相如琴臺
故臺千古恨猶對舊家山半夜鸞凰去他年駟馬還死
憂封禪晚生愛茂林閑惟有飄飄氣仍存天地間
　　　寒夜始長
四海秋風晚千門夜刻長梧桐老空井蟠蟀近人牀暗
燭勤垂燼離鴻短趁行生平江海志耿耿未渠央
　　　將歸二首
逺假西南守三逢梅柳新衰令宦情薄老惜嵗華頻郫
釀供銷日巴禽巧喚春離家何所恨鴈後作歸人
雲棧短長亭今茲重作經卭崍叱殘馭蜀分使回星旅
鬢雙垂雪覉懷一汎萍驪駒在門久此曲若為聽
　　　臘後晚望
寒日繫難定鳴笳弄已休凍崖初辨馬昏谷自量牛漢
樹臨闗宻胡泉入塞流登髙能賦未風物古堯州
　　　城隅晩意
寥寥天意晚稍覺井閭閒木落呈全嶼雲生失半山牛
羊樵路暗燈火客舟還瞑思輸鳬鵠歸飛沆漭間
　　　西樓夕望
炎氛隨日入岑寂坐遥帷倦鶩昏投浦驚蟬夜去枝桂
花兼月破槎影帯星移珍重牕風好羲人即此時
　　　中秋新霽壕水初滿自城東隅泛舟回謝公命
　　　賦
齋舫譚經後宫池載酒行斜陽鳥外落新月樹端生演
漾思江浦夷猶遶郡城東轅有遺恨日日物華清
　　　陪謝紫薇晩泛
積雨漲秋壕輕舟共此遨菰蒲歛鋩鍔蓮芡熟櫜韜岸
靜魚跳月林喧鳥避篙歸時興不淺風物正蕭騷
　　　嵗除
彫節真如借良宵此向䦨家儲宿嵗酒鄉送大儺寒舊
卉回新物來情續往歡匆匆餘幾刻催具五辛盤
　　　過惠崇舊居(崇工詩有/名於世)
雖昧平生契懷賢要可傷生涯與薪盡法意共燈長遺
畫空觀貌殘詩孰補亡(本院惟有師/詩橐數巻)神期通一語無乃
困津梁
　　　中山中秋對月
圓期壓秋半飛影破雲端明極翻無夜清餘遂作寒桂
繁團露濕輪駛度河乾且置窮邊思何殊故國看
　　　僑居二首
抱病苦幽憂都城困倦遊身抛秃翁板言入稗家流世
路風波惡天涯日月遒危心正無泊將底喻窮愁
公宇靜寥寥居然俗意銷屐閒誰記齒帯適自忘腰畎
首秋殘獲城西日暮樵比來行樂熟隨意度溪橋
　　　入壬辰新嵗
五十為衰始仍餘五嵗衰雙眸不明鑒殘鬢已紛絲銅
虎雖頻剖荷囊信濫持何須依老格(新詔七十不致/仕許有彈劾)先
作故山期
　　　夏日陪提刑彭學士登周襄王故城
聊隨漢使者一上周王城片雨北郊晦殘陽西嶺明野
禽呼自别香草問無名誰復黍籬咏但興箕潁情
　　　東晉
倉卒浮江日聲明建號初羣臣讓禁臠上宰製單綀氣
鋭開桁戰心歡折屐書纎兒競撞壞不念好家居
　　　奉和聖製清明日
璇杓臨乙位羲御届婁初碧浪桃花湧珍叢錦段舒輪
蹄晴縹緲鐘漏夕虛徐穆穆宣温殿披文日有餘
　　　途中新嵗憶三城兄長相公
馬上逢元朔匆匆記物華趁盤呈柏葉偷筆弄椒花臘
暝殘晨炬春輝上蚤霞三城今日酒知我獨思家
　　　九日至衛南
良辰獨據鞍節物彊相千酒駐衰顔淺風欺客帽寒暫
吟非有屬倦曲不成歡多謝黄花意還如故國看
　　　答朱公綽牡丹
珍蘤分清賞飛郵附翠籠蹄金㸃鬢宻璋玉鏤跗紅香
惜持來逺春應摘後空玩詩仍把酒恨不與君同
　　　贈楞嚴舒公上人
丈室錦城隈庭閑地徧苔飯從香積取花續少林開講
晝經殘葉禪宵燭委煤無嫌一時學要是暮雲才
　　　遣吏視諸公塋樹回有感
　　　文正王丞相
兩朝從巨德萬務罄斯猷漢日左右手堯年忠孝侯名
言天下滿故事省中留宸篆旌碑首刋文又幾秋(予作/碑隂)
(述其/事)
　　　文靖吕丞相
慶厯公三入敵謀揺太平啖金真閒敵撓(呼高/反)酒不寒
盟上印情離切(公被病求/退不許)然髭疾遽輕(上剪髭/賜公)惜哉天
弗憗宸幄淚先横
　　　宣獻宋公
昔去勸明辟(明肅朝公/勸還女)俄歸參大鈞公孫未及相諸葛
已傷神名待天淵蔽文爭日月新英魂同玉樹不向土
中春
　　　九日侍宴太清樓
薦九標佳節中天駐翠輿晨光清複道秋色徧儲胥畦
稻霜成後宫橙露飽初省收行步玉拜賜儼華裾(皇帝/臨視)
(刈稻宣許從臣同觀又令/觀橙訖並賜橙稻新米)曼衍來長樂鴟夷下屬車帝
韶儀瑞鷗玉藻躍恩魚霽霧供披拂凉風助埽除髙楊
穿葉外仙菊泛花餘寒入弓聲厲歡留酒算徐神池元
不浪温樹未曾疎帝眷憑秋稼臣心仰夏渠承平將樂
事併入史臣書
　　　懷古眺望
城闉聊屬眺千古恨悠悠夏享空臺毁韓亡故社留(鈞/臺)
(韓城悉有/遺址在)廟祠旌潁鳳(黄丞相祠/並鳳凰里)溪水識巢由(潁水過/城下)
春色依林動晨煙傍戍浮庌騶閒自集田鶴叫相求町
篠夤緣宻川葭靃靡柔櫟墟迷鄭鄙隗路隔軒遊(春秋/櫟邑)
(莊周載大/隗山皆在)感昔如吾軰曾經幾斛愁
　　　喜雨答李都官
夜魄離星舍春膏浹大田乍迷榆塞樹徐暗柳營天沼
滴銀波蕩階鳴玉綆絃餘萌催離土殘魃趣沈淵迥濕
來鶯外斜寒去鴈邊莓莓滋野秀纂纂濯花妍戴響饒
農笠眠聲羨釣船罅雲時露日迷岫旋埋煙酌酒聊相
勞斯倉竚有年勞君歌閔雨予志謝先賢
　　　九日
帝京䝉福近相國偃藩初甕熟中齋酒厨鮮上客魚髙
懷日蕭散外物久驅除犀首無妨飲宣尼或飯疏林凋
疑野闊荷罷似池虚此樂憑誰辨須煩藻思餘
　　　和晏相公九日郡宴
令序凝秋籥歡遊駐使軒行觴酒籌宻踏節舞鞾翻榴
熟丹房解萸香紫粒繁風頭獵輕慘日脚送斜暄鏤管
新篇逸(轉運學士/即席賦詩)吹花舊俗存請為丞相壽長久慶調
元
　　　覽蜀宫故城作
國破江山老人亡岸谷摧鴛飛今日瓦鹿聚向時臺故
苑猶霏雪荒池但劫灰赬遺糊處壤闔記數殘枚恨月
窺林下悲風覔隴來依城狐獨速失厦燕徘徊廢社纔
存樹隂垣自上苔有情惟杜宇長為故王哀
　　　集海雲鴻慶院
地勝祠仍古春餘物偏華山雲時抱石佛雨不萎花嶺
挾樓梯峻嵓牽殿墄斜淙溪雜環珮怪蔓走龍蛇供坐
僧飛缽香園客戲沙吾遊真草草深意屬青霞
　　　十日宴江瀆亭
節去歡猶在賔來賞更延悠揚初短日淒緊乍寒天霽
沼元非漲秋花自少妍蟻留新獻酎蕙續不殘煙戲鰋
衝餘藻遊龜避折蓮流芳真可惜從此遂凋年
　　　憶浣花泛舟
蚤夏清和在晴江沿泝時岸風揺鼓吹波日亂旌旗醉
㡩牽湘蔓遊鬟撲絳㽔樹來驚浦近山失悟舟移雅俗
西南盛歸軺東北馳此歡那復得抛恨寄天涯
　　　中秋望夕不見月
異時涼月好常爾惜嚴更此夜浮雲惡胡然溷太清心
孤王粲牘業對景山鎗海蚌猶能滿城烏更不驚徘徊
循北牖黯澹倚西楹蛩杼逢時急釭花得闇明桂髙應
自秀蟾逺太無情坐想瑶輪轉孤懷悵未平
　　　予昔遊雲臺觀謁希夷先生陳摶祠堂緬想其
　　　　人今追作此詩
仙館三峯下年華百嵗中夢休孤蝶往(此言先生善睡/一寢逾一月)
蛻在一蟬空(有家在/華山下)蕊笈微言祕霄晨浩氣通丹遺䑛
後鼎林遣御餘風宿霧沈荒白餘霞委暗紅蛾眉有歸
約飛步與誰同(先生化去前三日語弟子云吾遊/蛾眉弟子訝不辦裝至期而終)
　　　蜀地海棠繁媚有思加膩榦豐條苒弱可愛北
　　　　方所未見諸公作詩流播西人余素好玩不
　　　　能自黙然所道皆在前人陳迹中如國風申
　　　　章亦無愧云
蜀國天餘煦珍葩地所宜濃芳不隠葉併艷欲然枝襞
綵分羣蕚均霞㸃萬㽔回文錦成後夾煎燎烘時蜂蕊
迎銜宻鶯梢向坐危淺深雙絶態啼笑兩妍姿絳節排
煙竦丹釭落帯垂童容鄣畏薄便靣到憂遲媚日能徐
照暄風肯遽吹(蜀少疾風/故花愈盛)惜觀當晼晚留恨付離披麗
極都無比繁多僅自持損香饒麝柏照影欠瑶池畫要
精侔色歌須巧騁辭舉尊頻語客細摘玩芳期
　　　次韻和季長學士正月二十八日出郊見寄之
　　　　作
雅俗傳祠日(州人以二十八日祠保壽/侯及唐杜丞相於崇真堂)年華重宴辰初
陽澹江霧小雨破街塵(是日雨而不/濘遊人皆集)客葢浮輕吹齊刀
儼後陳林芳催兔目原色換龍鱗壤路歌聲雜褠倡舞
疊新持杯徧酬客惟欠眼中人
　　　上元景燈紀事
泛膏聞舊典秉燭嗣芳辰霞破初迎月寒林即讓春鈞
天移帝樂北斗下城闉匝地沈香燎浮空羅襪塵並珂
馳寳㐲分幰鶩彫輪忽去騰夷路還來競要津酒胡矜
酎美梅額衒妝新誰見甘泉畤昏祠遂至晨
　　　清明值雨
有渰興芳序餘寒惜慘悽逺山沈向盡雜樹望先迷天
闊都成暝雲昏本自低漂灰禁餘火浮棗祓殘溪檻篠
風爭亞汀鳬夜不棲蓬聲攢釣渚蓑滴擁煙畦積潤侵
重襺長嚴壓曉鼙遊人盤馬路獨漉逐春泥
　　　寒食假中作
九門煙樹蔽春㕓小雨初晴潑火前草色引開盤馬地
簫聲催暖賣餳天縈絲蚤絮輕無著弄袖和風細可憐
鼇署侍臣貪出沐珉糜珠饀愧頒宣
　　　落花
墜素翻紅各自傷青樓煙雨忍相忘將飛更作迴風舞
己落猶成半靣妝滄海客歸珠迸淚章臺人去骨遺香
可能無意傳雙蝶盡付芳心與蜜房
　　　答友人清明雨思
楚雲朝暮蔽前峯佳節尋芳己半空三日薰爐沈蕙綠
一星春火迸榆紅文鱗對擲回塘水賀燕交飛翠幕風
悵憶沈齊題句罷碎英無響墜華桐
　　　春宴行樂家園
園芿初乾小雨泥飲壺遊屐況親攜身輕蚤蝶千回舞
技癢新禽百種啼乗飲草茵侵坐軟畏風桃綬向林低
陽暉自有留人意銜照髙樓未遽西
　　　真定述事
莫嫌屯壘是邊州試聽山河説上遊帳下文書三幕府
馬前鞾靺五諸侯王藩故社經涂國俠窟餘風解報仇
四十年來民緩帯使君何事不輕裘
　　　成都
風物繁雄古奥區十年傖父巧論都雲藏海客星閒石
(成都有一石人傳嚴君平/所辨星石今在嚴真觀)花識文君酒處壚兩劔作闗
屏對繞二江聨派練平鋪此時全盛超西漢還有淵雲
杼頌無
　　　九日宴射
佳節憑髙駐綵旗亭臯霧罷轉晨曦堋閒羽集號猿後
臺外塵飛戲馬時芳菊治疴爭泛蕊丹萸辟惡徧傳枝
明年此㑹知何處醉玉頹山不用辭
　　　北樓
少城西北之髙樓此地蒼茫天意秋驚風白日忽已晚
落葉長年相與愁極塞雲物自慘澹趨林烏雀時啁啾
纓上朔塵久不洗安得手弄滄江流
　　　七夕二首
西南新月玉成鉤奕奕神光渡飲牛素采低浮承露掌
清香不散曝衣樓天邊華幄催雲卷星外横橋伴客愁
莫使銀河到滄海人間溝水易東流
開秋七夕到佳辰里俗爭誇節物新烏鵲橋頭已涼夜
黃姑渚畔暫歸人徘徊月御斜光歛宛轉蛛絲巧意真
卜肆沈㝠誰復問年年槎路上天津
　　　髙亭駐眺招宫苑張端臣
蜀天向臘寒未極倚檻綿睇亭臯分一萍團紅江上日
數葢澹白樓頭雲杯中竹葉與誰舉笛裏梅花那忍聞
願君枉步數相勞他時離緒徒紛紛
　　　清明
曉日東南欲照梁藏鴉宻柳暗橫塘行庖束宻停晨㸑
别館熏衣冷夜香陌上鮮風横去幰陽濱翠㶑泛行觴
獨嗟楚客流芳晩淹卧愔愔啼眼長
　　　擬杜子美峽中意
天入虚樓倚百層四方遥謝此登臨驚風借壑為寒籟
落日容雲作暝隂峴井北抛王粲宅楚衣南逐女嬃砧
十年不識長安道九籥宸開紫氣深
　　　九日置酒
秋晩佳辰重物華髙臺複帳駐鳴笳邀歡任落風前帽
促飲爭吹酒上花溪態澄明初畢雨日㾗清澹不成霞
白頭太守真愚甚滿插茱萸望辟邪
　　　江瀆亭
一翬掀翅壓溪隅吏事初閒此宴居斷岸有時通畧彴
輕風盡日戰栟櫚雲鴻送目揮絃後客板看山挂頰餘
芰碧蒲青來更數江人多識使君旟
　　　春日出浣花
側葢天長蕩曉霏暖風纔滿使君旗水通江渚容魚樂
草徧山梁歎雉時場雨滅塵盤馬疾樓雲礙曲進觴遲
少陵宅畔吟聲歇(杜子美宅在/浣花溪上)柳碧梅青欲向誰
　　　中山立秋
峯雲曉影破孱顔萬里風生結蚤寒人在兜鈴煙外走
嵗從鶗鴂口中殘槽花併滴添新酎笥月兼輪掩故紈
白髮光隂誠可惜五年搔首望長安
　　　把酒
歌管嘈嘈月露前且將身世付酡然謾誇鼷䑕機頭箭
不識醯雞甕外天青史有人譏巧宦黄金無術治流年
君看醉趣兼醒趣始覺靈均更可憐
　　　送客尋春集裴氏園
尋春送客共留連雨罷春郊物物妍黄抹柳梢初徧後
紫黏花蕚未開前朋襟自為交歡慘醉斝誰能辨聖賢
猶頼斜陽催跋馬不然離恨損絲絃
　　　玩園花小集
中園愛客重遊陪三月林花落復開鏤管喜逢吟處筆
白波催卷醉時杯歡襟已快邀風度舞地猶寛放雪回
不是年芳相假借使君兼乏斐然才
　　　寄題相臺太尉韓公晝錦堂
瑞節前驅晝錦身堂成署牓示州民遷鶯賀燕翩翻集
嘉樹甘棠次第春漳岸夕波通沼溜魏臺暾日弄梁塵
君看千古青編上得意如公有幾人
　　　三月晦日
靜彈塵幘照溪流萍泊春芳向盡頭蚤葉乍濃留客坐
晩花猶在索人愁最憐幽草能縈帯已覺浮雲解映樓
白髪未多須劇飲贏輸寧屬阿戎籌
　　　罷學士出守還拜承㫖
十八年前玷玉堂當時綠鬢已蒼蒼傷禽縱奮愁瘡重
廐馬雖還笑齒長熏罷山爐飄暗燼潄餘銅椀冰寒漿
須慚清切鑾坡地不是吾人得擅場
　　　將到都先獻樞宻太尉相公
再試州旟驗不才卻將憔悴到中臺相車問罷同牛喘
大厦成時與燕來(守壽春日方/聞爰立之拜)今日謀猷須丙魏他年
賓客但鄒枚西園聞道餘春在尚及花前灧灧杯
　　　元夜觀正陽錫宴
雲端嶢闕下呼鞭綵樹遥分坐逖前山戲百層平樂地
佛輪千影瑞陁天祥風入助銀花麗寳月來供雉扇圓
獻嵗承平多樂事擊鞭誰美唱唐年
　　　和樞宻晏太尉元旦雪
寒雲萬里送殘宵回旋祥霙集嵗朝繁影未能藏夜燎
薄花仍欲伴春椒光含象闕蒼龍舞氣勒交衢白馬驕
豐兆歡歌誰不爾百官兼放午門朝
　　　和致政燕侍郎舟中寄晏尚書
異時仙閣對三休頓首辭榮動邃旒疏廣故僚供祖帳
鴟夷盡室付歸舟側階生玉懷歡宴燕壁圖山代逺遊
新句漸髙塵累少紫芝巖曲要相求
　　　移病還臺凡閱半嵗乃愈始到家園視園夫治
　　　　畦植花因成自歎
卧治無功賜告回驟叨鳴履上中臺(病中改/八座)壺公天壤
非真死䝉叟軒裳是儻來經灌旱蔬扶隴出失刋園蕊
犯簷開此身疎拙真邱壑不是當年王佐才
　　　二月十八日席上方憶季長未還不同斯樂欲
　　　　作詩寄之㑹使者來已有新章今牽連成篇
　　　　拜呈上
煙壓西郊雨壓津滿城歌吹為芳辰江形左右衣留帯
柳色髙低麴與塵暖逼園花迎望宻曉催林鳥每啼新
知君貪擁光華節未肯尊前共惜春
　　　程密學知益州
墀塗畫對别堯蓂細札芝泥襲綬馨三蜀舊臺呼輻寵
十連新府夢刀靈雲梯霽日明鉤棧雨閣蒼苔蝕劒銘
只恐亷襦歌未厭熒煌歸應六符星
　　　集西園
日日西園春思催攜觴結客上髙臺正緣從事青州至
更許書生洛下來(時州醖既美又/命座客賦詩)蚤葉已成花半落新
巢未定燕千回芳辰物物皆堪愛併作髙陽倒載媒
　　　官下
東泊驂驔一駐車騩雲芣木澹扶疎(鄭有/騩山)風經禦冦仙
遊外野識裨諶草創餘潁谷寒煙仍井邑候門殘日但
邱墟(古治國非/今治所)兩都大道過從盛不稱支離佩左魚
　　　閏九月九日登髙有感
隔霜雲葉繞天愁閏節重來續舊遊賦客豈辭聊暇日
楚人無奈賸悲秋寒萸實老猶熏佩晚菊香殘不占甌
悵憶故園歸信斷渚鴻川鯉兩悠悠
　　　兄長莒公赴鎮道出西苑作詩有長楊獵近寒
　　　　熊吼太液歌餘瑞鵠飛造語驚邁予輒擬作
　　　　一篇
寳樓斜倚闕西天北轉樓隂壓素漣白雪久殘梁複道
黄頭空守漢樓船塵輕未損朝來霧樹暖才容臘外煙
弭節不妨饒悵戀待歌魚藻記他年
　　　送越州陸學士
梅天霞破侯旗乾鄉樹依然越絶閒挾策當年逢掖去
懷章此日繡衣還亭餘内史浮觴水路入仙人取箭山
牛酒盛誇先墅宴不妨春詔得親班
　　　寒食野外書所見
一雨初回逗曉涼近郊連㡩儼相望乞漿易醉墦間客
執㸑初閒竈下郎暖吹未休緣迥野低煙不散為垂楊
家家鐘鼓爭行樂肯信龍蛇是怨章
　　　予既到郡有詔仍修唐書寄局中諸僚
一章通奏領州麾詔許殘書得自隨吾黨成章真小子
官中了事是癡兒昏眸視久花爭亂倦首搔餘雪半垂
所願韋呉皆傑筆劉生當見汗青期
　　　山中清明
一雨東郊巻夕雲山中坐對寂寥春髙低桃綬紅相倚
輕重榆錢綠不勻杯冷羅門抛午案簺殘熏屋晦流塵
漢鯿漸美開魚禁已約溪公下釣緡
　　　送趙御史仲禮之任南臺
天子龍沙拜法官議郎親戴辟邪冠曉辭漠北冰霜重
秋到江南草樹寒諫疏頻煩明主聽題詩長共故人看
應憐閭里誅求急尚布朝廷禮意寛幕下風清鳴一鶚
臺端雪霽見雙鸞寥寥渡海三冬翮翽翽淩空五色翰
晉代新亭蒼蘚合梁朝舊寺土花殘石城慷慨悲袁粲
别墅風流憶謝安千里憑髙麾繡斧幾回攬轡並銀鞍
諍臣事業須公等努力明時匪素餐
　　漱玉齋前雜卉皆龍圖王至之所植各賦一章凡
　　得八物或賞或否亦應乎至之之意歟遂寫寄至
　　之
　　　萱草
修莖無附葉繁蕚攢莛首每欲問詩人定得忘憂否
　　　澹紅石榴
移植自西南色淺無媚質不競灼灼花而效離離實
　　　芍藥
有名見鄭風今賞異時日采花當采根可能治民疾
　　　蜀葵
紅白相嗣繁色鈍香亦淺相對庭户閒俗尚焉能免
　　　竹
脩脩稍出類辭卑不肯叢有節天容直無心道與空
　　　菊
纎莖寒始宻秀葉晩逾滋芳意君須識羣葩揺落時
　　　芭蕉
不枝惟葉茂無榦信中空所以免摧折為依君子風
　　　拒霜
浩露侵緗蕊尖風獵絳英繁霜不可拒切勿愛空名
　　　十二月十八日㑹飲園夫獻桃花二首
今嵗臘未破明年春尚賒天教推朔氣先作塞南花
晩秀尚可惜蚤開真謂竒君看早開處定是向南枝
　　　海棠
薄暝霞烘爛平明露濕鮮長衾繡作地宻帳錦為天
　　　芭蕉
雨凋單葢側風偃半旗開脆經繒乍裂斜規扇欲裁
　　　藤蘿
虺蔓相結盤虬梢互回曲紛若未契繩繁如已綸綍
　　　柳
濯濯縈春晩依依帯暝饒楚宫皆餓死無計學纎腰
　　　木芙蓉
江南江北樹秋至僅成叢向晩誰爭艷酡顔淺作紅
　　　除夕
厯尾無餘日更籌促曙躔持愁媵殘嵗將老入新年
　　春帖子詞
　　　皇帝閣
東郊迎氣罷暖信入嚴宸蹔遺星杓轉令知天下春
葭管灰飛盡金胥刻漏長歡情與和氣併入萬年觴
　　　皇后閣
嘉祐隨年至皇恩共氣和水㾗冰處動煙思柳前多
曉佩揺蒼玉晨旂亞翠斿新年好春色今日滿皇州
暖碧浮天靣遲紅上日華寳幡雙帖燕綵樹對纒花
　　　夫人閣
瑞厯嵗惟新物華春可愛雪輕林弄姿冰消水生態
雪罷雲初暖天和日便遲玉樓新燕子禖下記來時
　　　除夕
一杯芳酒夜分天萬慮勞勞耿不眠明日新春到何處
菱花影裏二毛邊
　　　過摩訶池
十頃隋家舊鑿池池平樹盡但回隄清塵滿道君知否
半是當年濁水泥
　　　蝶
撲粉曽過宋玉牆一身生計託流芳不須長結東風願
秋菊春蘭各有香
　　　八月望夜不見月有感二首
素波涼暈澹層城怊悵三年此夜清(在淮南三年逢/中秋俱不見月)獨
巻疎帷成黙坐暗蟲相應作秋聲
九旻含爽助清輝萬里重隂誤賞期正恨浮雲無意緒
世閒偏惱最明時
　　　山橙花
故鄉寒食荼蘼發百合香濃邸舍深漂泊江南春過盡
山橙彷彿慰人心
　　　九日憑髙有感
把酒憑髙念嵗華此身流滯屬天涯故園叢菊無人賞
露壓風欺只自花
　　　蘆
嫋娜修莖青玉攢鳬翁睡罷翠㾗乾湘君直寄江湖樂
要作風汀雨瀬看
　　　途次清明
漠漠輕花著蚤桐客甌餳粥對禺中遥知闕下頒新火
百炬青煙出漢宫
　　　重陽不見菊
戲馬佳辰菊未黄有人惆悵獨持觴心知不作怱怱意
故欲凌寒報蚤霜
　　　立春
春動靈旗畫尾斜漢宫青幘望晨霞宫中綵樹紛無算
不待東風已作花
　　　人日
綵勝香羮樂上春我懷前事悵佳辰瞿曇尚笑浮生假
況鏤黄金假作人
　　　被召後作
粉署重來憶舊遊蟠桃開盡海山秋寧知不是神仙骨
上到鼇峯更上頭
　　　甲申首嵗
故嵗時光漏中去新正甲子巻頭開迎新送故祗如此
且盡燈前藍尾杯
　　　朝雞
雕籠摧羽就覊縻心識時朝候不迷羣鶴在軒皆有禄
夫君何事獨先啼
　　　寒食夜偶題
前庭露氣壓輕埃風砌花隂聚復開苦恨浮雲心不淨
月中時汙太清來
　　春帖子詞
　　　皇帝閣
日華初麗上林天殿裏春花百種鮮驅出餘寒還故臘
收回和氣作新年
望春臺下春先到獵獵青旗倚漢宫水自北涯生暖溜
花從東靣受和風
宜春苑裏報春回寳勝繒花百種催瑞羽闗闗遷木蚤
神魚潑潑上冰來
　　　皇后閣
宫裏春花纔灼灼殿前春仗已峩峩東風盡解天池凍
不及君王慶澤多
迎春寳勝插釵梁拂鈿裁金鬭巧妝上作君王萬年字
要知長奉白雲觴
　　　夫人閣
銀闕崔嵬對未央春來始覺好年光風生禁苑無窮麗
日向仙壺一倍長
日照觚稜萬户春細風輕露浹嘉辰一番宫柳黄煙重
百種盤蔬紫甲新
玉管輕羅和氣動土牛青幘報祠歸仙盤取露朝和藥
舞殿裁雲暝作衣
　
　
　
　
　
　
　
　
　
　宋百家詩存巻三
欽定四庫全書
　宋百家詩存巻四
　　　　　　　　　　　　　嘉善曹庭棟編
　　伐檀集
　黄庶字亞父號青社分寧人少嗜學有大志慶厯二
　年時年二十五以詩賦登進士厯佐一府三州皆為
　從事踰十年郡之政巨細無不與大抵止於簿書訟
　獄而已生平抱負竒偉卒未一展皇祐五年自編所
　作詩文二巻題曰伐檀蓋取素餐之義以自識愧云
　子三大臨庭堅叔達
　　　偶書
此心為地把書耕若問生涯指六經欲語世人真富貴
胸中珠玉又無形
　　　遣懷
六載紅蓮客差池又一年無人和白雪有意補青天肝
膽論興廢詩書謁聖賢尊中古日月窮達付陶甄
　　　山居獨酌
山寒未放春消息獨把單醪慰寂寥書對聖賢為客主
竹兼風雨似咸韶醉鄉城郭燈前到愁賊戎矛盞底銷
野菜溪魚隨分有不堪回首叫簞瓢
　　　贈山寺僧
慵飽浮圖世共憎蓬蒿師獨養牛耕田驅白石年常過
林印青薪歳旋生竹似子孫憐筍茁樹添松柏補風聲
眉頭怪得春來喜雨起蔬苗粒粒成
　　　寄子䝉授常寧令
疎率君堪愛無心宦又高身思眠白屋人勉著青袍(去/冬)
(調官京師於銓吏不得意/欲致其官而歸予止之)號隱疑名福(前為寜鄉慰/自號吏隠)貪
歸似姓陶常寧邑雖小應合得牛刀
　　　山水卧屏
林泉生長厭應難更寫方屏幾曲閒仕宦東西苦無定
此心長似宿家山
　　和劉卿材十詠
　　　耕者
四海兵今息耕夫未得知黄粱不敢喫盌尚半蒿藜
　　　牧豎
逐處随青草生來不識愁旱田乾欲死拍手也須謳
　　　紅樹
幾樹濃於茜斜陽景最幽忽因風雨盡全減十分秋
　　　野廟
中國浮圖盛祈禳漸不過吾民非獨困山鬼恨尤多
　　　堠子
一堠居市廛百堠居林莽土木若有情山中亦惆悵
　　　水鴨
憶在山中日溪邊把釣鉤相逢恐驚起招手却回舟
　　　溪聲
至音不可收今人滯形器欲知古樂心山中此聲是
　　　草市
衝市柴魚集應山雞犬號問知人苦樂米價不多高
　　　龍潭
寂寞真龍去雩壇血不乾世情多冷煖對此鼻辛酸
　　　溪橋
憶得别離日鄉橋栁脚斜讀君詩一轉全似到吾家
　　　酒
千載醇醲意長隨麴蘗新解將今日月轉入古乾坤(協/韻)
悶至勝良藥愁來敵故人幾杯聊酩酊五斗趣還均
　　　登鄭氏閣
林泉無價自由身韁鎻登臨趣未真望處好山俱得力
夜應明月不孤人任從心外煩於蟻長對尊中别有春
當日若知風物勝定移雞犬過江濱(前山皆秀可愛予家/亭閣不能見故云)
　　　探春
雪裏猶能醉落梅好營杯具待春來東風便試新刀尺
萬葉千花一手裁
　　　題東寺柱
竹風松月牢於鎻闗閉人心物外情燕雀聞經俱巳慣
歸來不怕讀書聲
　　　教繩權學書偶成
文字有緣曽弄墨(楚俗子生周一年其口陳食飲硯墨/金帛之具從兒戲弄聚家人觀以為)
(樂繩時/先弄墨)見來官小免咨嗟喜將筆硯傳生計不失詩書
作世家字識姓名能指㸃寫因棃栗不傾斜著鞭莫落
時人後三十塵埃監汝爺
　　　和公美季㸃書事
知君行縣樂經見飽朝昏禾黍富年户牛羊落日村趁
雲看華沒衝雨渡涇渾頗得詩家助聊應慰旅魂
　　　送石都官赴闕
為郎四十者堂有二親稀止仰官為養行應淚在衣白
雲偏佇立黄犬好頻歸去有山公啓天心正似飢
　　　席上送韋中舍歸襄陽
如君七十少棃栗有堅牙琴杖新行李雲泉舊世家愛
求栽樹法拂拭釣魚車獨美今歸去青衫脱有涯
　　　和陪丞相聽蜀僧琴
小園豈是春來晩四月花飛入酒杯都為主人尤好事
風光留住不教回
　　　次韻和雪霽遊西湖
雪為遊人意元朝變物華醉鄉銀作界詩客玉為家魚
影紋冰縠禽蹤篆霰沙餘英恐銷盡目斷夕陽霞
　　　次韻居正暮春感事
物報春光去已深殘紅滿地緑成陰晩花更好吟詩惜
餘景應須載酒尋歡意莫教時節挫窮愁自倚歳寒禁
亭園況是登臨勝何必流年動素心
　　　次韻元伯西軒桃李
李白桃紅氣味奢蚤須分付醉吟家春風春雨難期信
便是無言做落花
　　　望春偶書
信馬尋春上古原天工一幅繡平川花應笑我將詩句
便當遊人費萬錢
　　　次韻居正四月牡丹(時飲過客於/丞相後園)
四月殘紅日日稀平陽園檻正芳菲春知東館酣賓客
應是陽和未放歸
　　　和元伯走馬看牡丹
城中走馬趁殘春詩别餘花句句新何似園家不吟醉
姚黄魏紫屬遊人
　　　次韻子儀初夏偶作
醉紅方寂寞吟緑又裝成急雨荷宜聽清風簟可迎燕
忙諳物態花盡見時情獨有無言意不知枯與榮
　　　陪丞相遊石子澗
賓吏親攜澗底行潺湲風遞似相迎只應山鬼知公意
乞雨新添瀑布聲(時久晴/新得雨)
　　　次韻和真長四季牧童(許昌/)
怯雨宜晴不識愁去隨青草牧春牛無人古路歌兼笑
歸去山花挿滿頭
曉牧侵星大暑天晝尋芳樹緑陰眠惜牛不使衝殘日
歸帶黄昏飲小川
角穿黄穗手横笳秋到人間有鬢華落日西風歸去路
枯桑黄葉兩三家
枯笛手持無律吕清風曲調逐時新數竿冬日渾無價
暖靠牛眠不教人
　　　次韻元伯曉出白門
山形雲染萃屏曲溪色練鋪銀漢東樓臺一軸古今本
行者往來圖畫中
　　　栽竹
小檻栽培得此君緑陰疎韻似相親從來風月為三友
吟社新添客一人
　　　登鄆州谿堂(古鄆州有谿堂與州偕廢其地去/今治所十五里好事者跡其名為)
　　　　(之韓公詩/石存焉)
仁智模來物狀親登臨宜入古圖身慣看韓老詩中景
樹色泉聲似故人
　　　輦下㑹里人子蒙飲
秋風吹客衣歸思入夢寐相逢在千里一飲勝百醉果
脯隨分列不減到家味平生金石心顛倒獨莫弃何時
不搔首共話醫國計恨未得杞梓欲把斤斧試塵埃鞵
履穿各走車馬地唯兹栖栖懷酒椀可以慰
　　　探春
春色若有價黄金量山丘幾擬把酒吟浪欲開口酬今
朝庭栁枝拗折絲巳柔東風弄五色漸落草木稠我營
賞春資甕盎蟻巳浮山川天開畫祗擬酩酊遊
　　和白雲菴七首
　　　白雲菴
白雲無種滿地生有時出山為雨露老僧惆悵望雲歸
盡日菴前自來去
　　　清風軒
老僧拂榻人不知獨與清風事來去朝昬宴坐向軒中
此身便是清風主
　　　宴坐臺
老僧坐見萬物空往往終日居此臺破衣兀坐若枯木
山鳥不怕行莓苔
　　　醒石
老僧拂拭待遊者雲骨一片莓苔青塵埃萬事心若醉
到此不覺令人醒
　　　磬石
古樂破散鄭衞起走入萬物不可名山中惆悵莫能到
疑是舜時韶一聲
　　　明月臺
老僧山中嫌月窄夜夜獨上高高臺四邊不肎著閑樹
故要滿坐清光來
　　　白石澗
林間旋疊石為路日日自汲澗底泉老僧意趣似童子
洗手濯足聽潺湲
　　　登扶風王宗元山亭
雲收南山頭太白青崔嵬我有泉石夢坐對懷抱開小
池數斛水涉鳥來毰毸遺翎與行跡縱横在蒼苔憶得
釣磯上到家如一迴蔬畦參差緑采掇助酒杯痛飲不
能去遶行猶徘徊主人林巖癖笑傲蒼煙堆心憂百里
病良田正黄埃欲知主人喜雨抱山脚來(圖經云太白/之半有横雲)
(如瀑布則澍雨常以為候故語曰南山瀑/布非朝即暮時久旱始得雨以為喜故云)
　　　遊石甕寺
飛泉自有迎客意聲到山前入人耳泉聲引行不知疲
石路磽确折屐齒長安睫滿車馬塵林巖夜夜來夢寐
雲煙郊原鋪古圖心眼開快明如洗渭流屈曲成大篆
書破野色為緑紙丘墟沈吟古興廢秋風正入紅樹起
折碑斷垣卧荆棘意思紛亂不可理窮幽更下蒼崖根
把酒坐聽潺湲醉山花似欲勸苦飲時散清香入人鼻
奔走恨不身長遊喜寫姓名藏薜茘
　　　送黄景微西遊(晞/)
先生古肝脾久恨不得識唯聞公卿家要作門下客千
載卞和淚爭磨薦書墨姓名落四海履雜車馬跡塵埃
十年衣幾度改顏色紛紛九衢中拭眼見珪璧敝褐理
衆人胸肺無丈尺從來飢渴心既見轉不釋斗酒聽語
論今古吐白黒秋入汴栁枝買馬欲西適敵方豺狼驕
似漢子弟國予知弱諸侯必得主父策
　　　登見山樓
太守終南為客主出入厭倦馬與車與山朝夕欲還徃
作樓近在室一隅主人去久山寂寞正值青帝催焦枯
我拘簿書甚杻械擺脱步上提酒壺郊原猶未見春色
似據水墨長安圖也知好景天更惜高峯常是雲糢糊
安得風伯持大篲掃灑百里如屏鋪顯昧萬狀古詩國
收拾可秃千毫書我來願作風雅户醉倒坐待明月扶
去家若有巖下夢免復夜夜尋歸途
　　　和題竹軒
小軒移得清風枝知君公退來㤀機山禽自識主人慣
客到有時驚不飛
　　　宿趙屯
蘆花一股水弭楫日已暮山閒聞雞犬無人見煙樹行
逐羊豕跡始識石市路菱芡與魚蟹居人足來去漁家
無鄉縣滿船載椎乳鞭笞公私急醉眠聽秋雨
　　　宿采石(李謫仙/舊墓)
秋風宿蒹葭花落若霜雪江山古興廢荆棘壘出沒水
收鳧鴈聲夜靜寒籟發漁舟自來去笑語載明月詩形
動筆墨恨乏風雅骨謫仙為黄土冡平名突兀句編天
下口千載字不滅人間比興復泉底魂魄悦坐誦姑熟
語酌酒當棗栗醉夢若可見好句當須乞(謫仙有姑/熟十詠)
　　　大孤山
彭蠡百里南國襟萬頃蒼煙挿孤岑不知天星何時落
春秋不書不可尋石怪木老鬼所附兹乃與水司浮沈
鳴䲭大藤樹下廟祭血不乾年世深軸艫千里不敢越
割牲灑酒來獻斟我行不忍隨人後許國肝膽神所歆
落帆夜宿白鳥岸睥睨百遶寒藤陰銀山大浪獨夫險
比干一片崔嵬心宦遊逺去父母國心病若有山水淫
江南畫工今誰在拂拭東絹傾千金
　　　汴河
汴都峩峩在平地宋恃其徳為金湯先帝始初有深意
不使子孫生怠荒萬艘北來食京師汴水遂作東南吭
甲兵百萬以為命千里天下之腑腸人心愛惜此流水
不啻布帛與稻粱漢唐闗中數百年木牛可以腐太倉
舟檝利今百於古奈何益見府庫瘡天心正欲醫造化
人閒豈無針石良窟宂但去錢榖蠹此水何必求桑羊
　　　遊石池潭
吾家溪潭動百尺坐見遊魚可倒指月明無風水不動
鉤絲鑑中出朱鯉乘閑具酒席草岸呼網一舉常百尾
鱠霜炙玉眠䲭夷樹挂落日醉不起幾年手板負青山
趁魚舷聲不入耳凉秋九月役吏事􁄢馬奔走黄葉裏
有酒不得好景飲訪古或問芻牧子指我石池十里近
蒼苔畏崖碧無底楚王北遊歎寂寞創竒造幽有遺址
(舞陽民傳楚襄王遊/此臨河以石為池)我來徘徊知是否廢興盡可付流
水髣髴故溪在吾目濯手潄齒有餘思開尊喜與風景
遇蘆花入杯勸人醉漁翁有意助酒卮青竹盡日垂空
餌我疑溪靈靳異景不遣紅鱗滿人意人生天地未歸
客計較貴賤羞犬彘當須醉倒載月歸不信鄉夢留不
止
　　　家僮來持雙井芽數數飲之輒成詩以示同舍
我疑醇釀千古味寂寞散在山茶枝雙井名入天下耳
建溪春色無光輝吾鄉茶友若敵國糞土尺璧珍刀圭
嗟予奔走車馬跡塵埃荆棘生喉頤煮雲為腴不可見
青泉緑樹應相嗤長鬚前日千里至百芽包裏林巖姿
開緘春風若滿手喜氣收拾人恐知江南陽和夜欲試
小齋獨與清風期石鼎泉甘火齊得混沌不死元氣肥
詩書坐對為客主一啜已見沆瀣醨通宵安穩睡物外
家夢欲遣不肎歸不信試來與君飲洗出正性還肝脾
　　　洛陽道中
秋風滿巾衣洛水行飲馬山川氣象老身若在古畫嵩
雲知客心峯色如埽灑荒草徧丘墟沈吟動舒瀉
　　　竹軒
小軒與竹事還往庭下寂寂無客塵開書讀對聖賢語
一畝清風為主人
　　　賦聞角
角本金鼔儔獨主昬曉色日收雲氣黄月斜霜露白征
夫朝夕聞淚落甲鎧黒時平腐櫜鞬白首眼不識嚴城
重啓閉不廢角人職老農鼓腹聽安識天子徳
　　　賦小桐
小桐纔幾尺氣壓百歳樗雨露意未飽風月韻已孤鳯
凰肎寂寞燕雀空踟蹰天地有和氣想為桐之腴我願
刳作琴獻上九重居坐使薫風還雖死骨不枯
　　　賦八月竹
我養一軒竹秋來成緑陰萬物有衰意獨懷霜雪心西
風嵇叔醉明月白公吟迴首看桃李何嘗費百金
　　　遊雲門山
南山州之屏四時改顏色日夕太守宴供帳減繒帛更
求秉燭飲圖寫在四壁煙雲時藏埋景好疑愛惜我官
府中塵喜與山相識泉石未還往愧負苦逋責秋風復
杖屨持酒窮勝僻莓苔轉蒼崖郡國在几席廢興賦飛
鳥牛羊自朝夕風物摹大句才薄徒噤嘿唯作酩酊歸
山月吐半璧沈吟又慰喜三友添飲客(予於署居之南/作亭朝夕以與)
(風月往還名之曰三友其/南軒與山相值故云耳)
　　　攜家遊矮松
矮松名載四海耳百怪老筆不可傳左妻右兒醉樹下
安得白首巢其巔
　　和栁子玉官舎十首
　　　心適堂
一屏一榻無俗塵左置枯琴右開易重門不閉誰往還
明月清風是相識
　　　思山齋
吳兒心著吳山深終南滿目不自慰有時蟬蜕書几邊
夢到五湖千里外(君吳人/)
　　　小池
清泉數斛闗幽事坐見鏡中魚往來浮萍蝕盡秋月面
霜為一磨如匣開
　　　新泉
牆根新冽寒泉眼風廊一股來冷冷燈花夜半知我喜
恰是舊山穿石聲
　　　竹塢
筍隨人意疎處生清風如歸自來去雖然不與俗子期
陰過鄰家亦銷暑
　　　土榻(一云榻前鼓吹蛙一部榻上古木吟風/雨客來相倚曲肱眠免令不解山公語)
牀前一尺二尺泉牀後三枝五枝樹眠閒圖似在家山
夢魂不使東南去
　　　怪石
山阿有人著薜茘庭下縛虎眠莓苔手摩心語知許事
曽見漢唐池館來(一云山鬼水怪著薜茘天祿辟邪眠/莓苔鉤簾坐對心語口曾見漢唐池)
(館/來)
　　　茴香
鄰家爭插紅紫歸詩人獨行嗅芳草叢邊幽蠹更不凡
蝴蝶紛紛逐花老(茴香/多蠹)
　　　蜜蜂
秋成想見香租入菊露楓膠蜜幾脾日日山僮掃紅葉
蜂衙知是主人歸(君權酒卯/入申出)
　　　芭蕉
有底春風能好事解將刀尺翦青天知君新得草書法
旋卷碧雲供小牋(君善/草書)
　　　答王甫判官示遊興慶池之作
東池十里近遭匝風物飽南山若户屏登臨四時好我
初來長安腳擬朝夕到纒綿簿書閒拘窘若囚盜一歲
無幾至荏苒成吏考夜夜千頃月只供釣魚老平生林
泉心深竒欲傾倒咫尺迺尚爾滿意寧可保君官苦近
市危坐若林槁偷閑呶呶中躍馬志歊暴登覽足意思
滿腹若瓌寶歸來成新詩使我愧懷抱
　　　次韻和酬雷太簡見貽之什
生長詩與書不信世道難出處愧古人章句得一官舌
强不肯柔開口誰欣歡十年走塵土蹭蹬苦地寒紆朱
非良貴寧較厚與單古心自突兀胸中鬱萬端昔常玩
於水今乃知其瀾身世心已灰人事鼻可酸病卧得君
詩喜拭昏膜看意逺辭澹泊稠重欲相寛以言藥我病
吳鱸佐秦餐大句牽勉酬韻高語難安
　　　和象之雨後望少室山白雲
塵埃奔趨插手版十年已賣山中閒相逢少室若交舊
白雲與我開容顔風驅煙氣去敝幕天覆碧玉無瑕瘢
我疑岳神宴天上埽灑伊洛為圖看又疑山鬼有寒税
纊絮萬疊輸陰官色如可餐無厭飽頗棃為甑炊琅玕
去去還觀不能巳一里迴首百據鞍長安許生以畫名
閒暇拂拭新素紈能求山高水深趣常恐造化在筆端
每觀雲泉得意處擬寫男女家其間今對異景慙首䑕
愚若犬彘編槽䦨君詩託我有深意明月一杯心往還
　　　席上賦别南宫希元
十年眯車塵思歸入夢寐晨興見家山兩目如去翳故
人又過我相對有餘意當尊話舊遊強笑復吁欷君名
在鄉書捧檄不肯愧高堂去白髮有淚落鞭轡里人獻
吉夢四壁衆所義(希元應鄉書里人屢/獻夢長老以為吉祥)我喜先子言在
耳若龜筮(先子嘗云希元孝/而好學必不窮)人生老聚散酒薄滿莫避
相見意最長强飲不能醉
　　　皇祐五年三月乙巳齊大風海水暴上壽光千
　　　　乘兩縣民數百家被其災而死者幾半丞相
　　　　平陽公以同年李君子儀往賑之以詩見寄
　　　　因而和酬
鹽民沒利家海隅奔走末業田園蕪天意似遣陽侯驅
卷水沃殺煎海爐怒濤百尺不及逋老幼十五其為魚
耕夫蠶婦來躊躇百金不易箔與鉏(齊人言蠶者/舉箔為數)我公
偃息哀其愚埋掩尸骼賙惸孤吾黨子儀馳赤駒口齎
公惠人人嘘日走百里嫌昳晡不飲不食顔色癯去時
萬樹如束枯回首緑暗紅紫疎寄詩百言舉其麤我愧
安飽心如苴
　　　元伯示清水泊之什因和酬
十年不踏故溪上有時夢去千里遊每思魚行鑑中見
青衫手版如仇讎秋風鱸肥美無價莫怪張翰不可留
前日誦君清水吟胸中突起百尺愁兒牽女嬰走塵土
百年一半如葉投清風明月無界畔白首願作山中侯
君詩寫出漁者意老景一片在目眸清泉釣舟未入手
聊可觀誦忘吾憂
　　　送劉孟卿遊天台鴈蕩二山
治源先生高七十山水病僻不可瘳竈無炊煙不顧計
窮幽極怪如仇讎有時清風明月對好景霹靂拔卻大
樹不迴頭四方泉石朝入耳杖屨百里夕巳投大笑箕
山不敢出走避軒冕豈自由天台鴈蕩潑上心暑焦毛
髮不肎留縈紆長淮下平席倒指計日觀怒濤君詩功
刻造化骨吳越氣象當先愁古今吟力未到處好句願
備幽人收此行詩是圖畫二山筆歸日借我目一遊
　　　次韻和元伯南樓避暑遇雨之作
城頭歸烏喘塌翼夕陽䦨干手可炙長虹如篆報雨來
雲脚挿下千里赤南山端正太古屏飛㢘埽雲為潑墨
安得老筆描寫住白頭許生死堪憶(長安許生踰八十/以水墨名於時今)
(巳/死)
　　　和韻和子儀聞蟬
落日桂樹閒長我庭下陰園林動秋意高蟬忽微吟清
風轉餘聲杳若下逺岑㣲物感時節鏗鍧吐商金古樂
久破碎兹蟲抱全音荒忽尚偃蹇激起壯士心願為秋
蟬操被之朱絲琴
　　　求郭侍禁水墨樹石
塵埃典却林泉閒家夢夜夜歸雲端知君弄筆欺造化
乞我幾株松石看
　　公是集
　劉敞字原父臨江人慶厯六年舉進士廷試第一通
　判蔡州累遷知制誥以疾求退仁宗謂執政曰如敞
　者豈易得邪賜新橙五十旋改集賢院學士留御史
　臺熙寧元年卒年五十私諡曰公是先生敞為人明
　白俊偉自六經百氏下至傳記無所不通歐陽公每
　於書有疑折柬來問輒對使揮筆答之弟攽子奉世
　俱以博學稱
　　　荒田行
大農棄田避征役小農挈家就兵籍良田茫茫少耕者
秋來雨止生荆棘縣官募兵有著令募兵如率官有慶
從今無復官勸農還逐魚鹽作亾命
　　　小孤山
驚波觸南崖反怒射北壁蒼山與相排所謂小孤石蟠
根萬仞淵聳角百丈碧祠堂豁精嚴行旅進粉澤或云
婦女神肸蠁頗有迹吾知定名意似欲旌介特流俗失
其真傳聞莫開釋居人私其利禍福妄損益競為媢女
説以誣聰明徳先王拱山川祀典有廟食奈何媚於竈
屈已㤀正直吾欲為小孤作書解行客復恐不見從嗟
哉世多惑
　　　雜詩二首
鑿井取泉飲上山采薇食豈不信憔悴所願皆我力泉
也非難致薇也不易得志士恥徒飽衆人茍所獲犧牲
畏芻豢樊籠害羽翼悟理宜在蚤無為晩更惑
道薄徳亦散功名為時須用力世所賢守正衆云愚智
者競蒿目小人復爾圖悠悠三季後此風益已渝安知
治未病舐痔而多車堯舜無能名越哉已矣夫
　　　示張直温
築山必使高鑿井必使深百正戒淺近盛徳羞浮沈焉
有尺寸枝能棲垂天禽焉有升斗泉能容横江鱏借兹
論物理足以開君心嗌在容不足弱在力不任大道如
路然固無古與今
　　　漁翁
白頭老翁披敗蓑求魚終日罩淮波波深水闊望不絶
網目雖繁能幾何大魚鱣鱓入淵底小魚鯤鯢登網裏
手皸足趼吁可憐何不為網大如天
　　　曉至池上
宿雨墜高葉薄雲麗朝陽園林澹澹秋庭戸蕭蕭凉水
淺魚怫鬱荷深鷺低昻幽懷欣自得佳賞契所望忽恐
羣動作深林沸蜩螗
　　　金山廨院
門前松響亂頭上壁上江圖流眼前松聲水響兩不辨
似有疑非心悠然安得乘興浮輕船
　　　晚凉
落日蔽崑崙微風起閶闔蟲語聲悽惻樹影翻離合蚤
露結明的圓蟾瑩塵匣浩歌始自放喟此區中狹
　　　過聖俞讀其近文明日寄之
昨日過君家雙瞳偶清刮非無俗塵累喜見秋陰豁住
瑟請新聲瑤音邈超越神驚自束躅不為天寒發
　　　細雨
小雨滿前軒濃陰不時卷隨風氣潛潤竟日花微泫池
光慘澹昏樓色依微辨寒添夕景長坐逼秋容晩楚客
歌泬寥吟懷孰云淺
　　　濉陽歌
梁人猶唱濉陽歌隋人水調能相和梁人池臺已平地
隋人岸樹空嵯峨梁人隋人去如水水聲日夜流不已
張巡廟前春草生里人尚識將軍名國讎已滅心不死
憤氣半夜凌蒼㝠丈夫節義豈在小願為長劍刳長鯨
　　　昨日風贈王舒
昨日風今日雨門前泥坑昨夜土秋懷慘悽誰最多江
南秀才洛下旅十年麻衣走南北飢寒不比倉中䑕悠
悠暖日庇重雲舉頭望天不得語
　　　貢父在京口阻潮未渡
向晦月消魄楚濤為之衰坳堂無深涉客子緩歸期吟
遶沙步闊眺賞秋山竒大川漲南島落日明西垂登高
既易賦懷古惟難詩喟彼一帶阻積此三歳思何當命
海若利涉慰調飢
　　　登禪智寺上方贈同遊諸公
重岡抱城起清川帶野回舊都遷陵谷遺寺空池臺修
竹入晻靄荒蹊轉崔嵬鳴禽畏人起故老驚客來置酒
感興廢浩歌寄歡哀伊昔遊此人於今安在哉谷深春
先覺地爽景後頹造適暇一笑願盡此餘杯
　　　楊白花
飛飛楊白花隨風渡江水江水來不極楊花去無巳鴉
啼淺深樹落雪千萬里春氣傷人心綿綿復如此
　　　過海舟
秦王好神仙東上瑯琊臺娥眉緑髮五千輩去乘長風
款蓬萊對此秦人海旁立生别死分不敢泣但見高帆
雲中沒野鳥悲鳴為翔集過海舟何時還火焚荆棘空
驪山
　　　睡起
日午吏稍休池上逍遙眠水木澹相映庭户清無喧時
有山中禽來鳴髙樹巔微風拂衽過㑹意成翛然有生
滯形役萬物安靜便媿無淮陽績髙卧亦終年
　　　采藍寄王深甫
采采澤中藍制為金翠衣春風為君舞宛轉有光輝良
辰古易失麗色世云希嗟嗟不盈匊日暮空來歸
　　　李覯以太學助教曽鞏以進士及第歸俱㑹郡
　　　　下素聞兩人之賢留飲涵虛閣
孤鸞方北遊威鳳復南翔邂逅中道遇孔音何鏘鏘太
平向百年此固多美祥擾擾都人士爭先覿輝光雖無
醴泉流江水清且長雖無朝陽桐翠樹茂且芳念將萬
里逝願得少傍徨為君阿卷阿因以謝楚狂
　　　秋興三首
微風起閶闔秋意日以滋陰蟲羣悲鳴草木同變衰天
道雖茫昧平分為四時功成自當去搖落何獨悲
魏牟貴公子沈没功名閒一浮江湖水慘戚頽朱顔魯
連揖萬乘踏海如㤀還棄世脱敝屣風流安可攀
耿耿秋月輝中夜西南流牛女永相望婉孌悲素秋安
知乘槎翁徑出海外遊天路或幽險神仙非所求
　　　奉同永叔于劉公曺家聴楊直講女奴彈啄木
　　　　見寄之作
空林多風霜霰零啄木朝飢悲長鳴口雖能呼心不平
誰彈琵琶象其聲雌雄切直相丁寕欲飛未飛皆有情
琵琶八十有四調此曲獨得傳幺妙翠鬟小女自絶殊
能承主歡供客娯轉闗揮撥意澹如坐人雖多旁若無
醉翁引觴不汝餘詩老彈鋏歸來乎兩君韻髙尚如此
何況櫪上之馬淵中魚我生不曉世俗樂傾卧江城更
寂寞中園有時聞啄木雖有髙下無宫角木聲犁然當
人心焱氏之風殆可學淵明無弦非無意白髮秋來自
少樂得公新詩濯我愁因問楊子更借不我欲醉聴江
城樓
　　　與景仁聖俞飲景彛西園
鬢髮今欲白山林未能往每逢負郭趣黙有歸田想置
酒松柏下當春更蕭爽欣欣二三子相與留一賞蚤花
何娟娟秀色傾宿莽馴禽聲喧呼永不㤀羅網物情樂
於適未必在深廣育育井中魚胡然困偃佒佳哉主人
翁示我以天壤放懐寓一醉益愧鳴佩響
　　　同介甫和聖俞贈狄梁公裔孫
陳平智有餘周勃勇無敵兩人相提衡終復漢社稷梁
公柱石姿獨立謝羣力匡君多直言薦士有深畫既扶
將頽運亦起未然策事業兼二子皓然霜雪白偏財戒
獨往特達見全德誰謂十世逺風義猶不隔末孫何支
離畎畂有餓色明詔問樂鄉布衣列士籍名垂天壤閒
氣使懦夫激聞君商聲歌更若出金石
　　　贈聖從待制
君居御街西我居御街東如何百步閒十日不相從君
非園中植落落千丈松我亦湖海人庶幾孤飛鴻俱遊
人世閒俯仰豈不同蕭蕭髮向白哀哀嗟轉蓬仕固不
期達貧亦不諱窮行當一麾去幸識攖寧翁
　　　蚤至凉榭觀芙蕖
林深池亦淺日出光晩及粲粲花尚含漙漙露猶挹良
魚潛復躍幽鳥翔又集物情怳如慕心賞浩難識誰能
贈遠人采采空佇立
　　　同諸客飲涪州薛使君佚老亭
百尺井底泉激輪作飛流潺湲入亭户宛轉如奔虬主
人三署郎持節西南州棄之卧故里富貴安足留却埽
長閉門贏餘非所求客來坐林下尊酒相獻酬未嘗思
朝市餘思良悠悠乃知獨往意不必山林幽衣冠多雋
才繼踵公與侯誰能懸其車五十未白頭嗟嗟賢大夫
此風可鎮浮為問三輔閒何如馬少游
　　　曲水臺竹閒黙坐
杖履不能遠逍遥池上林微風起衆響炎日隔繁陰斐
亹激泉流閒闗語鳴禽放懐在達人寄賞欣會心既謝
朝市喧亦㤀山谷深雖知非我室猶以開煩襟
　　　野望
重陽去寥落小雪碧蒼茫獸起駭枯草鳥歸横夕陽薄
雲低引白衰菊暗消黄竚立胡為久愴人非故鄉
　　　蕪城閒望
幽尋古城上秋景日凄凄落照映原没陰蟲當路啼隋
宫變蕪蔓楚分失端倪自是傷亡國非闗醉眼迷
　　　送張六大尉新安
新安好山水想復似桐廬吏隠應相稱官卑還自如洛
塵趨走裏周俗戰爭餘會自求知己頻飛一鶚書
　　　小雨
春城頻過雨一望一増新欲晩雲成錦初晴草似茵和
聲散喧鳥芳意屬遊人向晩車馬息東風飛暗塵
　　　玉津園
垂楊冉冉籠清籞細草茸茸覆路沙長閉園門人不入
禁渠流出雨殘花
　　　短槐(在水/陸院)
蹣跚不稱三公位偃蹇空妨數畝庭只有老僧偏愛惜
倩人圖畫作書屏
　　　揚州夀寧寺(周世宗/嘗幸此)
隋宫老荆棘淮地阻山川天子周王狩諸侯楚社遷宿
居江水上休甲古城邊清蹕曽過此髙臺亦宛然
殿空生影響盡古剥丹元缺甃驚跳鮒遺碑失紀年廢
興真可感耆舊每多傳一咏蕪城作斜陽聞暮蟬
　　　送人之洛
逢人問嵩少千里駕征軒倦馬夜未寢鳴蟬秋尚繁風
煙新邑洛冠盖上東門合有西賓問歸時許共論
　　　聴鐘
陋巷客回轍夕陽鐘送秋寒聲滿空谷暝色下髙樓斗
逐悲風起微兼逺角收旅懐傷急景聴此愧淹留
　　　于司録東園
辟疆園圃壓城闉聞道池臺事事新自置一尊消永日
别留磐石待幽人雨添菊色迷三徑風散花香入四鄰
亦欲肩與乘興去主公何必舊相親
　　　芙蓉池
緑華青盖滿方塘雨灑風吹著處香淨埽釣磯雙樹下
醉攲凉枕弄秋光
　　　觀城上梅花憶和
城頭梅樹花初發每到花前憶剡中白水碧山應有約
與君擕手過春風
　　　雨後登坐嘯亭
風卷髙花舞成雪雨濕芳草緑侵雲層軒獨立時惆悵
淮北春光過五分
　　　黄薔薇
緑葉黄花相映深水邊臺畔結浮陰何人解賞傾城態
一笑春風與萬金
　　　清明後鴈
留滯江南久今來萬里歸春風稍和煖作意入雲飛
　　　江行寄隠直
自念復遠適與君仍解攜天文鶉首尾地勢陜東西江
漢饒風雨闗山盛鼔鼙離憂各易老秋意欲凄凄
　　　始秋
秋色忽已改旅程殊未央水雲含變態山雨送凄凉杳
杳青楓暮菲菲白芷香多才悲屈宋搖落近滄浪
　　　山寺
野竹檀欒翠孤峯杳靄青山樓隨詰曲石路上青冥雲
色移時合鐘聲隔水聴似聞堪避世遊子未嘗經
　　　琵琶亭
江頭明月琵琶亭一曲悲歌萬古情欲識當時斷腸處
只應江水是遺聲
　　　觀南戍士卒作樂
簫鼓軍中樂旌旗歲晩過激昂雙劍舞慷慨萬人歌睥
睨荆衡小騰凌虎兕多北風隨殺氣横絶洞庭波
　　　小園春日
草色初新桞帶長宿煙朝露溼朝陽東山雲起西山碧
南舍花開北舍香
　　　風雨寄張野人
天地初開泰雷雲未厭屯泥深長閉户謀拙苦憂貧狼
藉千株雪空亾一半春仍愁三徑裏草色斷幽人
　　　聞聖俞移官霅上以便歸養
親老不擇禄此心如古人戴星捐吏事戲綵過鄉鄰若
下開新酌汀邊咏白蘋醉吟俱入手亦未負青春
　　　晚酌
楚山何處雨天氣晚來凉返照原野靜清風松桂香髙
樓半雲霧遠水入滄浪幽意驚飛動真憑酒散狂
　　　城南泛舟
乘興隨所適出郊聊汎然清波能照髮白鷺巧迎船老
樹悲秋雨髙風急暮蟬孤城隠不見落日暝浮煙
　　　秋晴西樓
秋風卷陰翳廣野見秋毫木落山覺􁄢雨晴天似髙開
窗置尊酒看月湧江濤髙卧淹湖海非闗氣獨豪
　　　遣思
淮上秋光疑客恨城頭暮色凝斜暉獨遊未必能勝醉
遠望由來可當歸
　　　觀魚臺
落日含古意髙臺多遠心魚龍潛凍水蟋蟀有哀音江
漢南浮遠闗山北望深張衡四愁意厯厯起登臨
　　　雪後登觀風樓
雪帶郊原闊城横碧玉齊夕陽寒似落遠樹望如迷旅
鴈情更急棲烏飢亂啼彊歌非郢客竟日戀危梯
　　　九日
采采黄花菊飄飄閶闔風醉從紗帽落興與古人同北
岳烽煙隔甘泉候騎通悲歌傷遠目不是為青楓
　　　梅花
澤國春還蚤山梅臘競花繽紛迷雪意浩蕩逼年華驛
使紅塵逺江風短日斜芳菲恐易失愁思亂悲笳
　　　雪後
飛塵暫消息春意日冲融野水涓涓緑林梢靡靡紅躍
魚輕泮凍鳴鶴舞和風出處驚時節悠悠看歳窮
　　　春陰
江上浮雲聚城中暮景兼東風酒味溢小雨客愁添寒
色端侵牖斜陽不滿簾留滯成楚老卑濕意無嫌
　　　初晴
雨餘春更好日出望還新喧鳥啼驚客林花笑向人年
華如過鴈世事劇飛塵置酒陶嘉月滔滔醉任真
　　　庶幾堂雨夜偃几作
短夜催微月流雲溼太空蕭蕭篩竹雨颯颯舞松風形
影明燈裏歡娛隠几中吾衰儻未甚正復夢周公
　　　離京後寄貢甫隠直
清川如帶屢迴環信宿猶居百里閒敢恨淹留同杜渚
正憐風雨似梁山月殘虛魄無由共雲映髙樓不可攀
却怪夢中翻識路化為蝴蝶一飛還
　　　鼓角樓宴席
周城百雉擁中軍阿閣三階麗白雲燕雀應知依盛德
山河相與助雄文輕裘緩帶居多暇㫖酒嘉肴客易醺
還識魏牟懐北闕正逢長日扇南薰
　　　臨波亭
緑楊芳草舊無蹊竹塢花源敵剡溪水影時翻髙檻動
天形畧抱暮城低逢迎野興鷗雙下㸃綴春愁鶯亂啼
宿雨楚山雲正滿髙樓莫上使人迷
　　　春晚
芳草不少住白日定空長庭樹暗新緑春衣生晚凉悠
悠向時節細細倒壺觴誰使風前絮來參醉後狂
　　　登東城樓
髙樓望不極野興遠相追宇宙一長嘯山川多所思薄
寒才勝酒短景不禁棋俯仰哀羣動遼遼見爾為
　　　寄題歙州流杯池
公子愛客意髙山流水閒清波無斷續翠斝自迴環野
興四時得棠陰終日閑何當竹林賞醉耳聽潺潺
　　　澄心堂讀許渾以下諸詩
許渾詩後三百年長嘯空堂覽舊篇落日孤城曽不改
曲池髙榭復依然塵埃暫憇道路客文雅相追今昔賢
魚躍鳥歸殊有意卜居仍欲近湖邊
　　　月夜
月出浮雲盡風生中夜清星辰競揺動河漢湛虛明老
樹稀疎影驚禽斷續聲秋懐先已亂蟋蟀更宵征
　　　荷花
水國非人境芙渠五月秋亂香清宿醉濃艷破征愁魚
戲都堪數鷗飛絶自由㑹須窮一賞詰曲任扁舟
　　　七月二日
西風入庭樹天氣颯然秋細雨纔成潤髙雲澹不流平
分感一葉遠興憶扁舟蟋蟀何須急羇人始欲留
　　　送王子直還斥溝
薄薄雲蔽日凄凄寒中人飛飛燕歸蟄漠漠鴈來賓送
子獨無友悲秋空病身登山復流水便覺二毛新
　　　重過謝氏園亭寄裴博士俊叔王主簿宗傑
徘徊遠林下幽草為誰芳前日同遊客今朝俱異鄉東
風離澹蕩陳迹似凄凉何用江千里春心故易傷
　　　賀司馬君實何濟川得龎公炭
上府愛才天下聞兩君素出將軍門欲正大爐慰民望
豫排寒氣作春温不煩束緼資遊説聊取優賢報國恩
自笑野人卧窮巷負暄方擬獻天閽
　　　送洛南周侍丞
不知商洛道空暮紫芝歌從事老將至送君情獨多雙
鳧尚方去駟馬故鄉過想見揮絃樂春風初扇和
　　　五月望日赴紫宸謁待旦假寐
半夜北風天返寒倒衣驚問紫宸班雲容不辨陰晴際
月色猶迷爽氣閒獨喜鳴雞應鐘漏正憐殘夢識江山
濯纓簪筆初無補空媿紛紛數往還
　　　月夜期江梅兩君不至
日入更灑埽翛然庭檻空酒杯落明月白羽來清風佳
興自不淺幽人無與同徘徊卧林下重露霑蘭叢
　　　和直孺夜凉
急雨逐雲過微風吹月生寥寥天宇闊粲粲葛衣輕輾
轉漏將永昭回河正横秋槎舊有信忽憶泛滄瀛
　　　和永叔憶幽谷
蚤聞幽谷未曽窺翠碧清寒入夢思到眼惜無名手畫
醒心欣得醉翁詩種花舊比甘棠樹刻石今成峴首碑
使我一麾從此逝勝遊當不减君時
　　　陰山
陰山天下險鳥道上崚嶒抱石千年樹懸崖萬丈冰悲
歌愁倚劍側步怯扶繩更覺長安遠朝光午未昇
　　　留别永叔
回車欲度幕南庭此地那知眼解青老覺鬢毛俱種種
醉來風動盡冥冥平時慟哭休論事遠别悲歌更忍聴
且共春風同入塞憶君時計短長亭
　　　朱橋
朱橋桞映潭忽見似江南風物依然是登臨昔所諳犬
聲寒隔水山氣晩成嵐留恨無人境幽奇不盡探
　　　十二月二十七日宿桞河聞永叔是日宿松山
　　　　作七言寄之
相望不容三日行多岐無奈百長亭欲知河桞春來緑
正似松山雪後晴
　　　澶州
窮谷迴看盡孤城平望遙(自古北口山/至此都盡)市聲衙日集(此/州)
(衙日/市集)海盖午時消(每日海氣如霧至午/消盡土人謂之海盖)冠帶才通漢山
川更入遼春風解冰雪最覺馬蹄驕
　　　紅玉誰家女
紅玉誰家女明艷奪青春羞人不得語含笑却成顰
　　　冀州正月十六日飲席
月缺雪殘雲亂飛千燈相照續長暉寒欺短夜禁杯酒
春入東風試舞衣老惜佳辰經歳得醉驚陳迹出門非
漁陽鼓節尤悲壯知我心從萬里歸
　　　登平山堂寄永叔内翰
蕪城遠地隔人寰盡借朝陽萬疊山江氣横呑飛鳥外
嵐光平墮酒杯閒主人寄賞來何暮遊子消憂醉不還
無限秋風桂枝老淮王先去更能攀
　　　雨後回文
緑水池光冷青苔砌色寒竹深啼鳥亂庭暗落花殘
　　　城樓
新晴彊人意步上西城樓雲煙開井邑綺繡錯田疇離
離麥就熟翳翳桑尚柔懐歸感初服覽物悵淹留
　　　雨中聞鐘
疎鐘不隔雨迢遞入重城倦客未能寐歸禽初不驚霏
微隨暮色颯沓隠秋聲簾幕鮮風起明朝應蚤晴
　　　與楊十二延平同登城東門
緑桞浮萍合青山畫幛開登臨共今古壯觀雜歡哀長
日消棊局微風彊酒杯浮雲滿西北容易雨飛來
　　　蟻鬬
擾擾嗟何急營營若有侵由來穴知雨非爾旱為霖王
伯彊并弱興亡古到今願推達觀理安得異機心
　　　微雨登城
雨映寒空半有無重樓閑上倚城隅淺深山色髙低樹
一片江南水墨圖
　　　中秋見月
微風送雨江南去凉月銜雲水上來暑氣頓除秋暗入
忽疑浮漢弄昭回
　　　雨中送友入京兼柬諸親舊
江外五年别齋中三日留何能慰衰疾正足亂羇愁澤
國𤓰時雨淮山桂樹秋思歸與招隠一二謝交遊
　　　珍簟
珍簟平鋪水珠簾半捲風勞生髙枕裏多事劇棋中性
僻非朝隠民淳賴歳豐翛然對松菊但覺訟庭空
　　　蟬
微軀定誰恨清嘯不知勞屈宋悲秋苦夷齊卧隠髙風
林含咽絶露葉動蕭騷何必催搖落人今已二毛
　　　臨雨亭
秋至感人思登臨成惘然浮雲帝鄉外落日古城邊歸
燕聲相别幽花色可憐名山負獨往觸物見年年
　　　和少述題虎邱
吳墟秦燼滅遺蹤惟見千巖鏁梵宫化出樓臺雙樹外
密移天地一壺中石形虎踞森相向劍氣龍蟠冷射空
羇宦無由蠟山屐因君詩句夢江東
　　　谿上避暑
滴瀝松下雨清微萍際風欣然此時賞我與斯人同倦
鳥墮水上遊魚翔鑑中不言閲羣動未覺幽興窮
　　　樂郊魚臺下柏林中結茅作小亭命曰幽素木
　　　　懿臣刑部之書也謝且戲之
結茅更何好列柏自成林素履宜獨往幽人欣宿心炎
暉翳槐盖清吹和瑤琴稍與事物遠忽如丘壑深良無
山水趣安得契知音
　　　寄内
年久漸難禁逺别宵長初信有相思天寒輾轉不得寐
一夜風吹庭樹枝
　　　丙申閏月鎮楊州與京師諸公别戊戌十一月
　　　　受詔還閣首尾僅三年爾然原叔伯庸隱甫
　　　　子竒公南清卿之翰昌言八人者皆巳徂謝
　　　　感之悵然作七言寄滑州正臣密學給事
冠蓋如雲笑别時亦知陳迹易傷悲歸來未似鍾山醉
零落多于鄴下詩人事可憐駒過隙秋風幾許鬢成絲
何須更聽山陽笛欲近西州涕自垂
　　　汾州有唐大厯中崇徽公主嫁回鶻時手蹟在
　　　　石壁上李山甫作七言詩并刻之子華永叔
　　　　内翰皆繼其韻亦同賦
錦車西去水東流漢節何年送解憂獨上青山自惆悵
彊歌黄鵠少淹留遺蹤不逐哀笳斷麗句空増北渚愁
君念平城三十萬謀臣竒計已堪羞
　　　同梅二十五飲永叔家觀所鈔集近事
陶公一畝宅尤愛北窗風心逺地成僻客來尊不空觀
書太史氏全性市門翁子亦何為者於兹清賞同
　　　聽女奴彈胡琴
女奴能為馬上曲一彈一彈復一彈我醉巳眠都不醒
半天落月微霜寒
　　　獨行
南山半雲雨天氣雜暄寒野興宐獨往春愁無定端鳥
聲來靜聽栁色入遙看却謝芳尊酒悠悠誰與歡
　　　晦日
是月佳遊勝兹辰舊俗同㑹須陶一醉相與送諸窮江
栁參差緑林花㸃染紅春期有大半作意競東風
　　　喜雨
凉風響高樹清露墜明河雖復夏夜短已覺秋氣多艷
膚麗華燭皓齒揚清歌臨觴不肯醉奈此粲者何
　　　絶句
青苔滿地初晴後緑樹無人晝夢餘惟有南風舊相識
徑開門户又翻書
　　　芷亭
籍甚離騷後芬芬楚澤濱移根煩老圃比興得佳人秀
色誰與玩清香不自珍吾廬故可愛況及物華春
　　　瑞竹(雙幹同本/因以瑞名)
聳節偶相望雪霜終不迷應將古人比孤竹有夷齊
　　　獨宿直舍
談笑從容宫漏稀高軒去盡掩重扉風含玉宇霜威勁
月墮瑤窗燭影微周衞相望喧夕警爐香不斷䕶朝衣
塵軀更覺仙山峻旅夢端從江海歸
　　　直舍竹下殘雪二首
阿闕三堦敵井榦宫牆十仞逼雲端故留殘雪侵春事
欲傍孤篁老歳寒
重疊空堦委玉塵蕭疎碧篠凍浮筠地寒自稱孤高節
不共陽林競蚤春
　　　同持國過江十新築池塘亭
吏隱由來事郊居故自宜池臺隨意定泉石象天為珍
樹移時語清風竟日棋市朝情久厭野老不相疑
　　　麃子嶺帳館寄隱直
離腸易感歳華催更席龍沙望紫臺持節不眠宵自永
聽笳無事淚空摧扁舟何處山陰雪驛使他年嶺上梅
欲寄一書愁已亂天邊應候客星回
　　　得貢甫巢縣書云阻風
别離常作惡衰老異他時望望風波苦悠悠兒女悲江
空人迹絶天迥鳥飛遲若復無雙鯉何由慰我思
　　　和御製後苑賞花釣魚詩
四照繁英拂檻開九重紫蓋賞春來卿雲共和光華旦
瑞露偏凝沆瀣杯池藻躍魚波澹蕩林光傾日影徘徊
淮陽閉閣頭今白夢遶鈞天惜未陪
　　　駕幸飛山教場閲武侍宴
冬令三農畢時巡萬乘行川原分壁壘貔虎望麾旌王
氣雲成殿天光日繞營風隨鼓枹急塵絶馬蹄輕發石
機投短枰□火激明響振(平/聲)摧列缺影墮落欃槍令下
疑霜肅恩加挾纊平搴旗輕俯仰奪槊妙縱横壯士前
歌勇儒生縱觀榮炙行烽燧舉觴溢海濤輕清道遙傳
警鳴鞭夕向城欲知威畧逺區外讋天聲
　　　贈别長安妓茶嬌
玳筵銀燭徹宵明白玉佳人唱渭城更盡一杯須起舞
闗河秋月不勝情
　　陳副使遺藁
　陳洎字亞之彭城人曽知懷州審刑院寳元閒為屯
　田外郎慶厯五年轉吏部外郎加直史館遷度支副
　使尋調鹽鐵皇祐元年以副使行河還卒其孫師仲
　師道藏其手書遺詩二十五篇嘗出以示一時名公
　如林希司馬光孫覺蘇軾蘇轍徐積錢世雄任希夷
　李􁆶俱有跋語極為推重曲阜顏復弁序稱其詩辭
　格秀古愈澹泊若愈深如借宅云四壁舊貧寧畏盜
　一枝雖小易容巢贈無巳師云他年逺公社若箇是
　遺民讀之令人灑然若醒今二詩全篇不可得零章
　斷句朗誦一過已覺渢渢乎清風生於齒頰閒也
　　　離郭店馬上回寄鄉知
迴望離亭映楚山慨然西笑入長安貪程野僕擔書引
惜别鄉人駐足觀霞襯曙光烘積靄栁和春雨蕩輕寒
遙期此地歸來日迎取相如駟馬看
　　　黄鵠
呼樹止陵陽逢辰下建章竒姿標上瑞正色麗中央昭
祀祠壇畔聲歌太液傍鳯教鴻作侣天與菊為裳神雀
非靈異流鶯愧采章集汙寧我類一舉戛雲翔
　　　過項羽廟
八千子弟已投戈夜帳猶聞怨楚歌學敵萬人成底事
不思一箇范増多
　　　寄寶臣寺丞
萬里扶靈宅夀阡謝公純孝是家傳廬開四尺同寒士
榱列三圍陋昔賢先域定生連理樹門人多廢蓼莪篇
我心㒺極君應念露白霜清泣昊天
　　　藍溪閒居
白鹿原東虎候西結廬岑寂映藍溪露侵僧履蘭三徑
春入農歌雨一犂聒枕溜聲疑水宿拂檐山色類嵓棲
閉門養拙無人問揭盡陳編日又低
　　　開元寺凌虛閣對雪寄解唐卿
璚滴琳華一夜凝凌虚雕檻曉來憑眼觀銀色三千界
身到瑤臺十二層玉灑砌塵供庾斛粉融檐水妒房陵
化人宫好分明在恨不同君把袂登
　　　雉媒
朱冠袞背一何鮮聲厲情驕目悍然若道物情皆錫類
雉媒爭似鵷媒賢
　　　還劉處士先令公鄩功名録(劉公事/朱梁)
當年力戰蕩妖氛十萬雄師四七勲將畧妙欺班定逺
家聲高過李將軍銘圖魏鼎文猶在筆勒燕山跡尚分
今日閑披有遺恨可憐生不遇明君
　　　讀劉蕡策(以指斥貴倖不顧忌/諱有司知而不取)
藥石危言治亂箴賈生晁錯是知音可憐當日司文者
不畏人言合愧心
　　　謝人惠三峯朱柿
烏椑珍果益丹名新折紅林蔕尚青漿冷夜凝仙掌露
味甘秋割楚江萍圓堆玉盌櫻難並賸薦金尊酒易醒
應念茂陵消渴者整籃封貯到雲扃
　　　過田文墓
當年聞奏雍門琴話著池臺淚滿襟何況今朝陵谷畔
池臺無跡可追尋
　　　對雪寄崔仲裕(時在藍田聞/崔在酒舍)
奪鶴韜霞勢漸濃巻簾庭館好支笻乘查路闊寒凝凍
種玉畦平曉被封天上瑤宫當月圃海中銀闕聳鼇峯
思君不得同吟賞知在旗亭第幾重
　　　南齊
曲江歡宴侍華裾舞拍琴歌萟有餘獨有純臣王叔寶
解陳封禪一篇書(南齊太祖曲江宴羣臣各使效技萟/褚淵彈琵琶王僧䖍彈琴沈文季歌)
(張敬兒舞王敬則拍王儉日臣無所解惟解誦書因跪/帝前誦相如封禪書帝笑曰此盛徳之事吾何以堪之)
　　　湖上逢漁者
雨蓑煙笠洞庭秋獨蠒綸輕一葉舟擬共停橈醉天幕
緩歌濯足不回頭
　　　秋日端居
暑退蚊雷靜門閑雀到稀露莎蛩自急星樹鵲何依井
臼貧雖樂溪山逺未歸時情似秋鴈一一背寒飛
　　　讀子虛賦
聽辭深悵不同時及到同時位大卑爭似唐皇將頗牧
禁中言下用無疑
　
　
　
　
　宋百家詩存卷四
欽定四庫全書
　宋百家詩存巻五
　　　　　　　　　　　　　嘉善曹庭棟編
　　傳家集
　司馬光字君實夏縣人以父䕃入官年二十登寶元
　初進士龎籍薦除館閣校理英宗朝進龍圖閣直學
　士神宗朝加資政殿學士退居洛陽凡十五年田夫
　野老皆知為司馬相公自稱迂叟著迂書四十一篇
　元祐元年拜尚書左僕射是年九月薨年六十八賜
　諡文正光歴事四朝公忠直亮不顧時忌徽宗初蔡
　京議光入奸黨碑令石工安民鐫字辭曰民愚不知
　立碑之意但如司馬相公謂之奸邪民不忍刻也怒
　欲加罪泣曰被役不敢辭乞免鐫安民二字於石末
　恐得罪於後世聞者愧之建炎中配饗哲宗廟文集
　八十卷自為編次以授子康康殁晁以道得而藏之
　中更禁錮南渡後謝克家劉嶠始鏤版以傳焉
　　　重經車輞谷
昔年道經車輞谷直上七里鹽南坡今年行役復到此
方春流汗如翻波中塗太息坐磐石涕泗不覺雙滂沱
我生微尚在丘壑强若麋鹿嬰虞羅人踰三十只有老
後時過此知如何雲泉佳處須速去登山筋力行蹉跎
　　　送守哲歸廬山
哲公金陵來神韻自孤秀京華三十春高節愈幽茂烜
赫公卿門道俗日奔走自非趣尚合一息不相就慷慨
賢豪士波溢千金富蔬飯茍有餘秋毫未嘗受嚻呶(音/囂)
(鐃喧/譁也)不可變堅白如瓊璛居然尚愁寂終厭塵土臭忽
思香爐雲薈蔚冠孤岫振衣尋昔遊煙霞宛如舊絡木
藤蔓長攫(音矍爪/持也)石松根􁨳瀑泉響夜壑乳管添春竇
茅茨䕃方丈晏坐度清晝几席雨竒花階除馴猛獸方
知物外樂回視人寰陋慎勿露聲光愚迷將輻輳
　　　癭盆
癭盆生以醜自鬻突兀當軒聳羣目海鼃鬭怒腹幹張
老蛟蟠蟄鱗鬐秃昔時仙客浮孤查波痕漬朽成凹窪
蜀都賣卜置之去爾來流落嚴遵家誰逢好事得寶蓄
裁供盥濯真可辱況為飲具承歡娛未必蟠根勝珠玉
不若刳為太古尊滿㪺(音/居)明水羞百神凷桴葦籥薦忠
信坐使風俗還深淳
　　　奉同何濟川迎吏未至秋暑方劇呈同舍
穉金避老火暑勢尤驕盈朱光爍厚地萬葉焦無聲夫
子久倦遊得郡為親榮束裝待騶吏歸期殊未成埃沙
塞廣陌蓬藋擁前楹出處兩不愜孤坐心煩縈何時驚
飇來埽蕩天地清郊墟草樹疎千騎從雙旌飄颻若神
仙皁蓋西南征離羣詎幾時豈不懷友生有意肯相過
不妨巾屨并官舍稍虚涼愧無殽酒迎
　　　昔别贈宋復古張景淳
昔别如飛蓬飄蕩隨所適那知十六載巵酒對今夕渺
然思舊遊間不容一息百年詎幾何會合難屢得復古
素愷悌志行重金錫皎如百鍊精不為燥濕易景淳氣
高逸浩蕩誰與敵下筆驚雷霆龍蛇走屋壁居然器業
美但有富貴逼他時綰金印羈束愈愁寂須窮今日懽
快意浮大白勿辭簪弁傾頽然倒尊席
　　　投梅聖俞
聖俞精為詩堅重比白玉至寶識之希未必諧衆目應
辰仰高風跂聳自西蜀平生未相識歉歉不自足薄遊
困京師旅食止脫粟得官當入秦行李未結束先求聖
俞門執贄請所欲九衢季冬月風沙正慘黷羸馬憚遠
行毛鬛寒瑟縮旅拒不肯前一步九刺蹙飢童袖擁口
手足盡皸瘃論詩久未出竊罵怨滿腹歸來面揚揚氣
若飫粱肉纍纍數十字疎澹不滿幅自謂獲至珍呼兒
謹藏蓄長安十五驛重複間川陸置詩懷袖間勌懣輒
披讀高吟桑野闊日暝即投宿自可忘羇愁行瞻灞陵
曲
　　　晚歸書室呈錢君倚
簿領日沈迷事役等胥靡得歸無所為未免閱書史一
種勞精神胸中異憂喜人生無苦樂適意即為美迺知
抱關人不必羨青紫
　　　同錢君倚過梅聖俞
王畿天下樞簿領日填積自非奉朝請九衢未嘗識今
兹到東城胥靡暫逃役近指聖俞居安能不徃覿一室
靜蕭然昏碑貼古壁叩階讀新詩迷闇得指擿笑言殊
未足黯然日將夕呼馬涉歸塗燈火巳歴歴又知幾何
時更有重來跡
　　　和始平公夢中有懷歸之念作詩始得兩句而
　　　寤因足成一章
元宰撫洪鈞四海可熏灼至人養天真視此猶嬰縛出
入金鼓威寤寐琴尊樂迺知伊吕心未始忘丘壑
　　　齊山詩呈王學士(哲字/微之)
江上有竒山羣峰矗如翦昔聞齊刺史置酒升絶巘其
人有惠政嘉名自兹遠君來踵其跡詞牒日清簡驪駒
時入谷勝地窮搜選問俗復懷人非徒事遊衍
　　　朝雞贈王樂道
小雞距短雙翅垂廣場勇鬭無所施清曉長鳴獨先衆
朝者恃此能知時星河滿天月光白東望扶桑悄無色
一聲高舉耳目醒四逺羣隂俱辟易陋巷人疎煙火稀
永夜沈沈鐘鼓微聞之徐起就盥櫛顛倒不復憂裳衣
君家迥居北城曲阿閣嶕嶢日鳴玉瀟瀟風雨得司晨
不復無功啄君粟
　　　夏夜
溽暑鬱不開矗矗雲萬疊長風卷地來涷雨不濡葉雖
無潤物功涼冷得所愜須臾號怒息清月照壁頰小冠
簪短髮衣裾輕獵獵敧傾依曲几暫爾蘇疲薾坐久不
思眠草間微露浥
　　　和王介甫巫山高
巫山高巫山之高高不極寒江西來曳練長羣峰森羅
十二㦸清狖悲號裂翠崖老蛟怒鬭摧丹壁輕生重利
三巴客一葉直衝高浪白船頭吟嘯坐自如仰視長天
不盈尺叢祠像設儼山椒巫祝紛紛非一朝云是高唐
神女之所處至今暮雨常瀟瀟我聞神理明且直興亡
唯觀惡與德安肯來從楚國君憑依夢寐為淫昏襄王
之心自荒惑引領日望陽臺雲獨不思懷王西行不復
返甲光照地屯秦軍蠶食黔中下荆門陵園宗廟皆燒
焚社稷飄零不復存嗟嗟若敖蚡冒篳路藍縷空辛勤
　　　昔予嘗權宰韋城今重過之二十五年矣慨然
　　　有感
二十五年南北走遺愛寂然民記否昔日嬰兒今壯夫
昔日壯夫今老叟
　　　贈道士陳景元酒
籬根委餘菊階角擁殘葉清言久不挹何以慰疲薾朋
尊涵太和高興雅所愜誰云居室逺風味自可接
　　　邵不疑㕔薜茘及竹
脩竹非俗物薜茘亦嘉草樹之君子庭人來見逾好侵
階鶴脛細緣壁龍鱗老紛披兩疎翠煙色宜秋蚤主人
日封植清風庶長保
　　　澹樹石屏
昔行鞏洛間馬瘦天復隂寒煙澹不收一拂横長林當
時無畫工負此清賞心今朝石上跡歴歴皆可尋輕素
巳紛泊老榦仍蕭森坐令高興還野氣生衣襟丹青不
耐久風日易消侵何如造化真更彼嵗月深昌言家素
貧購此糜百金請鐫好事名千古無消沈
　　　白鶻圖
白鶻日邊來一息萬里遙横飛碧海晴六翮寒蕭蕭輕
如朔雪花迥與長風飄傾身疊紺爪吟嘯何哮嘵瞥來
疾驚電歘起先扶搖遂令狐與貍不敢矜凶妖罻羅不
可取滅影還雲霄世人莫得見粉繪圖輕綃凜然堂牖
間霜氣生春朝風雨夜如墨古木無鳴梟
　　　柏軒
凜然凌霜色本自生丘壑徙之君子庭栽培固不薄靜
夜聲飂飂清晝隂漠漠秀氣逼檐楹翠影通簾箔知君
梁棟材大匠偶未度但守歲寒心閒軒亦不惡
　　　山齋
幽蹊入桃李危棧蟠林麓行行忽虚敞高齋出山腹園
圃近指掌郊郭紛盈目春老荼䕷香夏淺篔簹綠條横
喜罥衣筍迸乍穿屋秋江澄可卷冬嶺翠如撲煙間漁
艇小塞外邨居獨燒轉望畬田響答聆伐木驚麏挺走
險鳴禽嚶出谷物華時變更興趣日相續誰知使者尊
常著野人服肯以駟馬榮區區詫鄉族
　　　會景亭
景物浩無窮兹為一都會之人心若鑑萬狀盡相對喬
林擁砌底脩嶺倚窗背流雲過席上去鳥出天外徐徐
杖履征藹藹郊原晦來徃亦何為逍遙真樂内
　　　噴玉泉
蒼崖雙起秋雲齊亂峰迸出如攅犀石棱澀不容馬蹄
下馬步入荆榛蹊瀑泉沃雪拕白電落潭横引成清溪
老木長藤咫尺迷興闌欲出忘東西
　　　神林谷
石下泉聲蔓草深石上露濃蒼蘚徧山禽驚起飛且鳴
葉墜空林人不見
　　　八月十五日夜寄友人
故人音信絶對月動相思清露滴紅葉此懷當告誰秋
風廣陵郭正是望濤時
　　　栁湖
依依煙未歇漠漠風初靜浮花滿波面不見參差影
　　　華星篇(時視役河上寄/郡中諸同舍)
涼風淨埽雲無跡海月未生星歴歴貝聨珠貫拱北辰
三五縱横此何夕重樓疊榭出秋空鳷鵲露寒連桂宫
瑤井迥臨丹闕外玉繩斜挂瑣窗中征人逺别空閨悄
鐘漏蕭疎天不曉碧紗輾轉無復眠卧視寒光度華沼
漢家賢將戍臨洮結髮從軍今二毛誰憐身老心猶壯
深入長占太白高豐城古劒沈淪久匣中夜半雙龍吼
乃知神物不自藏紫氣依稀見牛斗有客離居望所親
遙知清夜會荀陳隄繇未息無由去不及浮查河畔人
　　　楊白華
勸君勿嫌楊華太輕薄籬下溝中紛漠漠翠鬟婢子不
勝愁埽盡還飛滿朱閣晚來風雨送行春天無游絲地
無塵雪狂絮亂安可得孤樹青青愁殺人
　　　都下秋懷呈聶之美
愚疎强從仕趣尚與時乖朅來遊京邑榮願知誰諧王
國富英竒氣象標巖崖雲鴻送雙目攀援路可階秋風
轉枯葉颯颯繞寒齋出門無所之飛塵滿天街夫君宦
未達猶得稱吾儕解衣換斗酒且盡平生懷
　　　陪張龍圖南湖暑飲
紅斾縈林卻轉瓊筵就水重開荷香著衣不去竹色映
酒遙來
樓船瀲灩輕浪鷗鷺繽紛滿天清歌久之未度畫梁塵
落芳筵
　　　舟中夜坐
風栁動蕭疎寒星浸寥落中宵四寂然時有游魚躍
汀沙落席帆岸栁縈單舸小市逺微茫簇水初燈火
　　　野花
喧喧桃李蹊何妨笑幽草但願保天真徐共春風老
　　　和興宗夜直聽雨
茫茫凍雨來入夜勢増急縱横挾春風飄灑相噴吸敗
窗端見欺遽有萬㸃入先生伏經編眼冷倍昏澀夜分
童僕倦跛倚厭久立燈火為溟濛詩書亦霑濕夫君儲
善價未售不悁悒物華迎霽新佳賞時將及囷中秫幾
何營釀須汲汲
　　　首夏呈諸鄰二章
首夏木隂薄清和自一時筍抽八九尺荷生三四枝新
服裁蟬翼舊扇拂蛛絲莎徑熱未劇晨昏來徃宜
爞爞久旱天颯颯昨宵雨塵頭清過轍水脈生新渚豈
徒滋杞菊亦可望禾黍勿笑盤蔬陋時來一觴舉
　　　酬王安之謝藥栽
洛人栽花不栽藥吾屬好尚何其偏服之雖能巳百疾
愛閒成癖無由痊
　　　送藥栽與王安之
盛夏移藥栽及雨方可種為君著屐取呼童執傘送到
時雲巳開枝軟葉猶重夕陽宜屢澆又須煩抱甕
　　　小雨
雲日互出没數朝飛雨清曈曨似欲止廉纖還未晴映
空輕絲亂著物細珠明葉端危未落荷心重忽傾喜涼
高燕舞便濕羣蛙鳴於予亦有得藥畹胡麻生
　　　和宋復古大雨
積隂連日作鬱蒸長雲飛天勢如鵬白雨四注垂萬絙
坐間斗寒衣可増
雷公推車電施鞭飛騰九澤舞百川須臾開晴萬物鮮
仰視白日當青天
　　　見山臺晝卧偶成
移牀獨上高臺卧颯颯涼風吹面過林蟬忽噪驚薄夢
手執殘書幅巾墮
　　　螢
林塘荒濕地向夕已飛螢月没蛬吟砌露涼人在庭隨
風疑落燼過水亂疎星學子燈前寢誰將爾照經
　　　不寐
長年睡益少氣耗非神清昨朝多啜茶況以思慮并中
煩枕屢移輾轉何時明蘇秦六國印力取鴻毛輕白圭
萬金産運智立可營如何五更夢百方終不成
　　　九月十一日夜雨宿南園韓秉國寄酒兼見招
　　　以詩謝之
雨多秋草盛濃綠擁寒階吾廬奧且曲退縮如晴蝸小
園巳自隘欲徃泥霑鞵體羸畏風冷室處門常䦱九日
古所重負此時節佳緬想使君宴綺席臨高齋肥羜堆
玉盤飛觴酒如淮楚舞陵湖波茱萸落金釵神醒鼓吹
喧百疊疑傾崖歡餘忽我思牙兵星火差潩泉恥獨醉
醇味相與偕我飲雖不多和氣浩無涯梧子拾為果拒
霜伐為柴沼中數寸魚烹煎足為鮭誰言無以侑繞渚
多鳴蛙交道久衰薄巋然見吾儕奈何數舍遙晤語積
年乖況乃辱嘉招私心豈不懷轘轅石道澀重以隂雲
埋雖有果下馬款段非渥洼臨風徒竦踊志願焉能諧
狂詩寄一笑聊用當詼俳
　　　酬趙少卿(丙字/南正)藥園見贈
鄙性苦迂僻有園名獨樂滿城爭種花治地惟種藥栽
培親荷鍤購買屢傾橐縱横百餘區所識恨不博身病
尚未攻何論療民瘼
　　　登封龎國博(元常字/懋德)年二十八自云欲棄官隠
　　　嵩山作吏隠庵於縣寺俾光賦詩勉率塞命
懋德負長才全牛不足剸纔為百里宰驥足殊未展齒
髮方盛强趣尚已高逺結庵睋二室志欲巢絶巘賢人
心如雲無跡有舒卷不須驚俗目卓犖乃求顯既知吏
可隱何必遺軒冕
　　　暮春同劉伯壽史誠之飲宋叔達園
絮狂飛作團梅小不多酸共惜春餘好更窮今日歡清
流入花底翠嶺出林端嫩筍玉縈箸新櫻珠照盤邀迎
嘉客易會合故人難寄語門前僕驊騮任解鞍
　　　示道人
天覆地載如洪鑪萬物宛生同一塗其中松柏與龜鶴
得年稍久終摧枯借令真有蓬萊山未免亦居天地間
君不見太上老君頭似雪世人浪說駐童顔
　　　久雨效樂天體
雨多雖可厭氣涼還可喜欲語口慵開無眠身懶起一
榻有餘寬一飯有餘美想彼廟堂人正應憂燮理
　　　南園飲罷留宿詰朝呈鮮于子駿范堯夫彝叟
　　　兄弟
園僻青春深衣寒積雨闋中宵酒力散卧對滿窓月旁
觀萬象寂逺聴羣動絶只疑玉壺冰未足比明潔
　　　不寐
思夢久不效良夜行巳闌此心如杯水擾易澄苦難百
年能幾何萬慮誰能殫棄置勿復尋専取形神安
　　　和家兄喜晴用王安之韻
象龍雖得請躍蜧亦須占既有膏苗益寧無漂麥嫌餘
霏方映户反照忽通簾羇旅愁懷闋農家喜色添田間
拾穂滿陌上荷鉏兼豫想三川迥秋場萬庾尖
　　　病中鮮于子駿見招不徃兼呈楚正叔范堯夫
　　　(時正叔約/次日為會)
衰朽拙自將藴積成中病掩扉卧小榻安養惟便靜遙
知良友集鬱若荀陳盛獻酬屏浮飾簡率任真性雖無
束帶苦實憚把酒併開囊檢藥物不與尊罍稱筋骸幸
復常他時掃三徑
　　　和鮮于子駿秋意
好風自逺來小雨初濡地雖當朱夏半巳有清秋意新
蟬乍孤吟病葉或先墜頓覺愈沈痾暫喜濯炎熾彩筆
動高興瑤徽發幽思賤子獨何為宵涼甘熟寐
　　　坐中呈鮮于子駿范堯夫
微雨雖妨行樂薄寒卻解留花今日且遊小圃明朝更
向誰家
　　　同鮮于子駿題和樂亭
春禽弄晴朝秋蟲吟雨夕風和振蘭芳露寒滋菊色萬
物茍得所隨時各有適矧伊人最靈胡為長慼慼聖人
垂大訓燦爛著芳册至樂和無聲大禮簡無跡心專守
中庸身不蹈邪僻造次常在前須臾不離側
　　　風林石歌(蔡著作抗字子直/得此石於朱陽山)
聞君家有風林石鐫刻無痕畫無跡靡然合勢俱左傾
偃蹇常如負風力置之坐側野意生靜聴若有颼颼聲
忽疑身世在丘壑使我蕭然無俗情黄金白璧豈非好
子直視之不為寶
　　　洛陽少年行
銅駝陌上桃花紅洛陽無處無春風青絲結尾連錢驄
相從射獵北邙東流鞭縱鏑未云畢青山團團載紅日
雲分電散無影跡黄雞未鳴巳復出
　　　同范景仁寄修書諸同舍
烈火非不猛不耗百鍊金寒霜非不嚴不彫竹柏林小
人勢利合傾覆無常心君子道德親白首猶視今諸君
閨臺秀相得如璆琳離羣一昔期乃爾動悲吟古風久
巳衰交道日頽侵願名思友操播之清徽琴
　　　和端式十題
　　　　春塘冰
春塘含薄冰淅瀝隠隈曲晴日射寒芒柔風折哀玉草
樹曽未知波光巳先綠
　　　　煙際鐘
蒼茫返照收羃䍥寒煙起前山黯同色不辨峯巒美獨
有逺來鐘悠揚翠微裏
　　　　汀洲蘋
秋江蘋澹蕩波急枝難定參差碧葉繁皎潔寒花靜幽
人吟不歸獨立汀洲暝
　　　　漁舟火
漁翁繫葉舟逺映楓林宿手攜雙白魚呼兒爨山竹深
夜寂無人明滅寒江曲
　　　　寒溪石
穹石正嶄巖寒流更清急霜飛敗葉擁波濺蒼苔濕谿
僧勿劇來沙鶴方孤立
　　　　幽谷泉
深谷窅無底空聞泉水哀時因秋日照微見碧縈回谷
裏非人境胡麻何處來
　　　　秋原菊
高原向搖落叢菊始滋榮草際浮金碧照人雙目明何
須夭生理玉斚泛餘英
　　　　垂崖鞭
山竹引春根垂透蒼崖底綢直老龍鬚佶屈脩蛇尾支
郎雖畜馬不忍裁為箠
　　　　古木隂
古木夏隂薄蕭蕭蠧葉微豈無綠樹濃愛此風煙姿高
僧此休息肩倚瘦笻枝
　　　　天外峯
飛鳥去不息長空黯何極疎峯帶夕暉㸃綴秋天碧禪
觀坐超然相望兩沈寂
　　　和聶之美雞澤官舍詩七首
　　　　西齋
明府學既優所聞今得施四境巳澄清還以書自怡西
齋幾黄卷治原俱在兹
　　　　題㕔壁
百里有民社古為子男國茍有愛物心穉老皆蒙德為
身不為人鄙哉陶彭澤
　　　　縣樓
孤樓雖不高足以瞰四逺餉婦陌頭歸田夫桑隂飯敕
吏省追胥勿令農事晚
　　　　葦
索索夕風遒瀼瀼朝露裛啅雀嫋寒枝宿螢依敗葉渺
然秋興長坐與江湖接
　　　　栁
驛道苦車馬田廬悲斧斤誰栽官舍前老朽完天真所
願明府心庇樹如庇人
　　　　向城路
邨路煙欲暝行人殊未稀借問徃來者營營皆有為乃
知市朝客趣務良可悲
　　　　懷翠亭
高齋對秋山平望殊不逺雖違獨徃心蒼蒼長在眼可
嗟都邑遊終日紅塵滿
　　　憶同尋上陽故宫路
上陽門外雲連草車馬遙遙徃來道昔王遊豫幾何年
今人豈識當時好明珠翠羽巳成塵道上行人幾番老
當時秋天落宫槐今此婆娑皆合抱
　　　秋意呈江鄰幾翀卿
新涼入閭巷舊暑何人埽筠籠賣紅蓮莎階墜丹棗蕉
衫日以疎紈扇安能好蟬悲西風樹燕亂斜陽草此意
屬淵明籬邊幾尊倒
　　　寒食御筵口號
聖主褒優鼎軸臣金觴玉醴照青春萬家煙火朝來靜
九陌風光雨後新高燕翻飛驚紫綬餘花㸃綴託朱輪
問牛因得觀民俗不獨嬉遊惜令辰
　　　春祠致齋寄呈范景仁宋次道
比日聚官舍笑言曽未厭暫成揮手别各有侍祠嚴晴
景朝朝麗春容物物添解齋當共醉莫遣此期淹
　　　和王道粹春寒趨館馬上口占
殘臘尚要春清寒更著人雪華猶惜别物意倍添新雲
壓宫城重風調玉漏勻行遊宜結轡九陌未多塵
　　　正月三日與廣淵同出南薰門分趨齋宫塗中
　　　成
並轡出都門蔥蘢日欲昕野寒餘宿雪樹闇濕春雲稍
望郊宫近先愁馬首分一朝猶戀戀可復久離羣
　　　和宋子才郎中孟秋省直
夜久殘暑盡好風來滿襟牀空唯置枕冠小不施簪竹
影亂涼月林梢轉曉參人心有喧寂何必卧雲岑
　　　次韻和江鄰幾九月五日省直
羣騶布路散痩馬解鞍迴雨闋蟲聲樂秋深菊意催圖
書紛自適僚友邈誰陪何以消寒夜殘醪不滿杯
　　　又和雪
四檐冰管未全晞一夕隂風雪又飛客卧牛衣憂死别
人留玉塞望生歸公車嵗晚憐東郭遼海雲深失令威
頗憶當年映書否物華如舊鬢毛非
　　　館宿遇雨懷諸同舍
佳雨濯煩暑翛然生曉涼森沈殿瓦碧羃歴井苔蒼院
靜杉篁秀人閒鐘鼓長憑誰同把酒清興窅相望
　　　寒食南宫夜飲
積旬留省署容易度春華芳草踏青晚長楸行樂賒雲
疎時送雨風細暗飛花直有黄金百無因過酒家
　　　和范景仁夜讀試卷
案前官燭墮花頻滿目高文妙入神勇氣先登勢無敵
巧心後發語尤新好賢何啻三熏貴求寶方知百汰真
愚魯自非憑驥髮崑山千里到無因
　　　和趙子輿龍州吏隠堂
四望逶迤萬疊山微通雲棧落塵寰誰知吏道自可隠
未必仙家有此閒酒熟何人能共醉詩成無事復相關
浮生適意即為樂安用腰金鼎鼐間
　　　寄題錢君倚明州重修衆樂亭
横橋通廢島華宇出荒榛風日逢知己湖山得主人使
君如獨樂衆庶必深顰何以知家給笙歌滿水濱
　　　寄題傅欽之濟源别業
縣郭遙相望脩篁百畝餘林間清濟水門外太行車道
勝隨宜足身閒與世疎何時容命駕采蕨釣肥魚
　　　寄題李水部(庠/)滻水别業
茅茨臨素滻沃野帶長林日永一堂靜草生三逕深消
憂何用酒為樂不須琴擾擾市朝客無人知此心
　　　寄題濟源李少卿(章/)園亭
縣僻人事少土肥風物殊杖刋靈壽木輪裹溴梁蒲竹
不減淇水花仍似洛都主公眉雪白遊覽未嘗扶
　　　遊瀍上劉氏園
日暖孤臺迥露濃幽逕微茅齋舉白飲沙溆踏青歸照
水清滿眼穿林香濕衣莫言春尚淺巳有杏花飛
　　　漁父
楚岸橘花香扁舟泛渺茫短蓑衝密雨素髮淨秋霜煙
外鳴桹逺波間擲線長無人識名姓擊楫入滄浪
　　　蚤春
璿霄轉斗車春意逼梅花熟寐侵街鼓閒情到酒家晴
陽浮地末寒色斂天涯歸鴈空餘跡朝來印浦沙
　　　入塞
萬騎入榆關皋蘭苦戰還摧鋒佩刀缺蹋血馬蹄殷鐃
吹來風外牛羊出霧間須知沙塞惡壯士變衰顔
　　　秋日登觀信亭
西風連夜雨草樹巳蕭條宿霧稍零落寒山更寂寥林
紅猶帶日岸白欲生潮新鴈來何處離離天際遙
　　　南湖
宋都南野水花栁媚名園鳥起沙留跡魚驚浪結痕朱
橋通别島白路出荒邨城邑雖云邇常無車馬喧
　　　西谿公讌二首
五馬非從樂西城念勸功翠帷低映水紅斾不勝風葉
脫青山靜雲歸碧落空淹留盡佳興新月漸朦朧
謝守愛山水軍城況不賒魚驚避落葉鳥倦立浮查古
柏依岡逺垂楊帶岸斜秋風吹急管一曲度荷花
　　　和李殿丞倉中對菊
文案漸消散倉閒吏巳稀庭空數蝶下夜靜一螢飛愛
賞忽成句淹留時忘歸高情雖不繫遇此獨依依
　　　客思
客思倦漂泊居然感物華關頭望紅葉馬上見黄花薄
宦終無定閒愁詎有涯今朝書至否幾夕夢還家
　　　曉霽
夢覺繁聲絶林光透隙來開門驚烏鳥餘滴墮蒼苔
　　　觀江上人壁許道寧畫寒林
昔曽驅瘦馬衝雪過榮陽不悟當時景蕭然在此堂
　　　九日登麻藺坂
客路逢佳節無歡更益愁前山造雲日登陟不因遊
　　　延安道中作
羇旅兼邊思川原蹀血新煙雲長帶雨草樹不知春細
水淘沙骨驚飈轉路塵今朝見烽火白首太平人
　　　和張推官同年師奭春隂無緒偶成
澹泊輕雲寒不收未成春雨只添愁風煙寂寞幾何限
盡入憑高一寸眸
薄寒未去臘纔過春色先知在綠波不是宿雲能作思
太都王粲自情多
　　　鷺鷥
清閒自合無憂累白髮何因更颯然遙望孤飛下秋水
雪花一片落晴天
　　　晚秋洛中思歸東園
不利不名空去國鴈飛葉落未歸來秋風肯待主人至
籬下黄花隨意開
　　　梅花
塞北為君戍江南是妾家遙知關外雪正似嶺頭花
　　　山家
林下脫雙履窓邊挂幅巾閒堂風掩户㫁嶺月窺人
　　　風
隴首紅旌急尊前翠幕重林端翻逺刹花外轉疎鐘夜
寂清機發春闌别意濃如何玉琴韻併欲在青松
　　　和道矩送客汾西邨舍杏花盛開置酒其下
田家繁杏壓枝紅逺勝桃夭與李穠何事偏宜閒處植
無端復向别時逢林間暫繫黄金勒花下聊飛瑪瑙鍾
會待重來醉嘉樹只愁風雨不相容
　　　從始平公城西大閱
滄溟浴日照春臺組練光中玉帳開汾水騰凌金鼓震
西山宛轉斾旌迴逍遙靜散晴空雨叱咤横飛迥野雷
坐鎮四夷真漢相武侯空復道英才
　　　和樂道自河外南轅過宜芳雨晴氣和景物可
　　　愛馬上偶成
京洛春應老河邊初解顔碧浮煙際草翠滴雨餘山目
極褰帷外詩成攬轡間滿川桃李色共喜傳車還
　　　晨發故關寄逢吉
畫戟衣中趨絳帳驛亭門外拂征鞍巳嗟漂泊三年别
更負從容十日歡煖席未窮譚笑樂陟岡相望滯留難
揚鞭策馬幾多意原上秋風作曉寒
　　　病酒呈晉州李八丈
身如五嶺炎蒸裏心似三江高浪中誰道醉鄉風土好
舟車常願不相通
　　　三月晦日登豐州故城
春盡蕪城天一涯白榆生莢栁生花滿川戰骨知誰罪
深屬來人戒覆車
　　　寄聶之美(之美時監/韶州錢監)
心目悠悠逐去鴻别來容易四秋風莫嗟密密書連紙
萬里經年信一通
　　　曉思
束帶朝尚蚤蓬門未脫扃短籬潛落月老樹帶孤星隠
几貂裘黑開編竹簡青子雲非執㦸何以得窮經
　　　詩寄雲夫處士老兄兼呈知府待制八丈
一鶚曽飛奏中林下鶴書今乘使君馬重到逸人居松
竹過從久閭閻惠愛餘只應棠樹影比舊更扶疎
　　　武城致齋奉酬吳翀卿寺丞太學宿直見寄二
　　　首
廣文更直太常齋咫尺無從盡素懷不及清風得隨意
夜深容易過天街
雪後餘冰尚綴檐月華霜氣入疎簾難堪瓊玉驚心骨
坐覺清寒幾倍添
　　　感興寄聶之美
平生百無可强為一官縻世味偏予薄心期獨子知林
猿愁玉鎖櫪馬患金羈年事今華髮求榮欲為誰
　　　贈清衍
我厭俗緣苦空為薄宦牽如師真達者於世亦超然敝
笠衝塵陌寒雲擁雪天崎嶇逺相顧深愧此心專
　　　正月二十四日夜雪
疊瓦浮輕雪參差粉畫難苦欺初變栁故壓未舒蘭夜
色微分白春容不受寒即為花卉奪猶得暫供看
　　　酬不疑雪中書懷見寄(校理/邵必)
直道免三黜敢云羞小官盤飱紅粟澀衣桁黑貂寒書
府容身易侯門曲意難荆扉盈尺雪有客問袁安
　　　酬師道雪夜見寄
玉樹交横雪後天銀河沈著斗闌干筆鋒微結冰絲澀
燈暈初成花燼殘太學先生氊苦薄公車倦客履仍單
欲吟佳句到清曉夜寂愁聞金石寒
　　　和子淵除夜
緹室重飛玉琯灰物華全與斗杓回依依殘臘無情别
歴歴新春滿眼來强取酒卮浮翠柏嬾開粽葉覓楊梅
男兒努力平生志肯使功名落草萊
　　　興宗許菊久之未得
菊栽許送定如何庭下不堪秋草多九日無花更無酒
便攜藜杖直相過
　　　得菊栽并詩
黄花小墢和泥斸野興蕭蕭巳相逐同來更得兼詩句
久立看詩忘栽菊
　　　和同舍對菊無酒
黄花倚秋色曄曄為誰開更使窺殘榼空令洗舊杯嗅
香行繚繞撚蕊立徘徊盡日柴門外白衣來不來
　　　和翀卿喜雨偶成
萬里風隨快雨來塵昏消伏旱光開物情濯熱參差喜
天意為仁容易迴簾映薄寒燈有暈窓含虚白麝成煤
君侯雅有江湖興瀟灑何須氣象催
　　　喜李侍郎(東之/)得西京留臺
賤子何為者栖栖今二毛滄波浮片葉大塊載秋毫利
物物何補營身身巳勞羨君遺世網脫屣一何高
　　　和始平公貽一二賓僚
儒冠藹藹從平津東閣由來盛衆賓終始何嘗忘教育
高卑曽不間疎親共陪尊俎無虚日空喜谿山得主人
白雪屢歌殊未和自知羞愧後車塵
　　　何濟川有書見貽云以親老須守近郡以便禄
　　　養不得如光在主人幕下因以詩答
千騎駸駸簇畫輈高旌大蓋五驊騮齋中酒美連翩醉
湖上花繁爛漫遊雞犬相聞通故里㫖甘不絶奉晨羞
只應朝夕平津閣得向君前立勝籌
　　　野菊
野菊未嘗種秋花何處來羞隨衆草没故犯蚤霜開寒
蝶舞不去夜蛬吟更哀幽人自移席小摘泛清杯
　　　秋夜
城上調秋角煙間發暝鐘風枝搖宿鳥霜草覆寒蛬久
負觀書樂端愁束帶恭暫因羣吏散還得遂幽慵
　　　秋雨蕭條聞宗聖按伎應之飲酒詩呈宜甫
寒風細雨未晴天密似輕塵薄似煙一室獨吟圖史亂
四鄰高會綺羅鮮鴈飛斜柱絃隨指蟹薦新螯酒滿船
自笑不歌仍不飲昏昏只解枕肱眠
　　　和聶之美重遊東郡
躍馬津亭未幾何宦遊容易十年過飄颻空似隨流梗
寂寞猶為挂壁梭西嶺應餘當日翠南湖真減幾分波
(之美云南浦比/舊水涸過半)輸君尚得飛征蓋重向春園聴舊歌
　　　龍女祠後塘自生荷花數枝與史誠之更相酬
　　　和
清江向晚采蓮稀獨倚蘭舟久未歸目㫁可堪人不至
斜風細雨濕羅衣
素舸朱篷青竹篙櫂歌風散近還遙斜陽借問歸何處
家住水邨郎姓蕭
　　　寒食許昌道中寄幕府諸君
原上煙蕪澹復濃寂寥佳節思無窮竹林近水半邊綠
桃樹連邨一片紅盡日解鞍山店雨晚天回首酒旗風
遙知幕府清明飲應笑馳驅羇旅中
　　　和何濟川漢州西湖雜詠
　　　　藥圃
三蜀膏腴地偏於藥物宜小畦千種聚春雨一番滋山
相慙多識桐君未徧知他年似胡廣養壽復扶衰
　　　　竹塢
二何跡相繼竹塢日隂森(濟川詩注云前守何修撰/不伐西湖竹予亦遵之)欲
識養民意先觀愛物心低垂尊俎冷密映管絃深勿怪
湖光少年來碧影侵
　　　　玉徽亭
房公昔漂泊置酒此鳴琴人事有憂樂山光無古今風
流俱寂寞結構尚蕭森松竹含虚籟猶疑絃上音
　　　　清燕亭
波澄䕃羣木永日湛清華碧篠靜秋色白蘋低晚花松
聲工醒酒泉味最便茶外事付丞掾無妨風景嘉
　　　　坐船
使君張皁蓋高宴碧湖心苒弱牽菱蔓夷猶泊栁隂晚
風侵坐冷春浪没篙深倒載歸何晚波間夕照沈
　　　寓泊鄭圃寄獻昌言舍人
旅食緇衣館飄蓬怳自迷樹横寒霧逺山隠古原低愁
暮空庭雀驚晨别墅雞故人何處在依約玉繩西
　　　奉和始平公憶東平
相印東臨汶水陽兩看春葉與秋霜登山置酒延鄒湛
上馬回鞭問葛强谿竹低垂寒滴翠露荷相倚淨交香
宵衣深念長城固肯得從容傲醉鄉
　　　感春
積草滿春庭衡門永晝扃波頭何事白栁眼為誰青榮
落浮雲度悲歡熟醉醒繁華非我物隨意任飄零
　　　謁三門禹祠
贔屭青崖裂喧豗白浪豪客舟浮木葉生理脫鴻毛柏
映孤峯短(水際孤峯甚細而高上有小柏耆舊相傳/不知幾何年矣而止長尺餘人莫測其理)銘
書絶壁高(唐太宗刻銘砥柱之隂魏鄭/公撰字幾盈尺殘缺僅可讀)河師不耕織容
易戲風濤
　　　河北道中作
綠栁隂中白浪花河邊日日暗風沙解鞍縱馬悄無事
隠几看書隨處家
　　　夜發長垣
長塗暑氣劇永日卧郵亭晝伏如牆鼠宵行似野螢歇
鞍沙月白拂面栁風醒歴歴瞻雲漢誰為二使星
　　　和景仁瓊林席上偶成(時康與禹玉景仁次道/之子同時登科在席)
念昔瓊林賜宴歸綵衣綠綬正相宜將雛雖復慰心喜
負米翻成觸目悲殿角花猶紅勝火尊前髮自白如絲
桂林衰朽何須恨幸有新枝續舊枝
　　　和吳仲庶寄吳瑛比部安道之子壯年致仕歸
　　　隠蘄春
負米承親願巳賒(遭母憂服/除遂致仕)恥隨雞鶩啄泥沙一朝投
紱真高士萬卷藏書舊世家齒髮未衰非藥物山林不
返為雲霞龎眉尚有郎潛者徇禄憂生直可嗟
　　　别長安
暫來還復去夢裏到長安可惜終南色臨行子細看
　　　酬終南閻諫議(詢字/議道)見寄
齒衰心力耗揣分乞西臺微禄供多病閒官養不才敝
廬容嘯傲清洛伴歸來故友猶相念寒光生死灰
　　　秋夜
浮雲一消散星斗粲長天浩露灑翠柏清香生白蓮體
涼猶衣葛耳靜巳無蟬坐久羣動息秋空唯寂然
　　　和河陽王宣徽(拱辰字/君貺)九日平嵩閣宴集
九日英僚集千秋勝賞同飛橋貫河渚危閣壓霜風金
散黄花泛雷驚疊鼓通百峯高鳥外萬里寸眸中檻底
臨丹葉杯中倒碧嵩來雲低拂座去鴈逺沈空吹帽陪
遊阻搖旌結想叢風流免湮滅鄒湛倚羊公
　　　柏梯寺
鑿石開蹊峻登崖置閣危笑譚空谷應步武白雲隨衆
壑如翻浪鄰州若布棊何當遂棲隠身世兩相遺
　　　重過華下
昔辭蓮幕去三十四炎涼舊物三峯雪新悲一鑷霜雲
低秦野闊木落渭川長欲問當時事無人獨歎傷
　　　靜夜
午夜空齋四悄然清寒透骨不成眠秋風故揭疎簾起
正漏月華來枕前
　　　寄題陟屺寺
鄭南峯下寺前軒反景分明見渭川為報十年容易别
於今愁悴不如先
　　　鴈歸
亦知南國稻粱肥水滿春江努力歸聞道楚人繒繳細
平沙短草盡藏機
　　　和邵堯夫年老逢春
年老逢春春莫咍朱顔不肯似春回酒因多病無心醉
花不解愁隨意開荒徑倦遊從碧草空庭慵埽自蒼苔
相逢譚笑猶能在坐待牽車陌上來
　　　和范景仁謝寄西遊行記
八水三川路渺茫翠微深處白雲鄉目眵嬾拭如松液
領髮頻抓似栗房林壑不嫌無用物形骸難入少年場
綠苔躡蔓知多少千里歸來屐齒蒼
　　　獨步至洛濱二首
拜表歸來抵寺居解鞍縱馬罷傳呼紫衣金帶盡脫去
便是林間一野夫
草軟波清沙徑微手攜笻竹著深衣白鷗不信忘機久
見我猶穿岸栁飛
　　　和邵堯夫安樂窩中職事吟
靈臺無事日休休安樂由來不外求細雨寒風宜獨坐
暖天佳景即閒遊松篁亦足開青眼桃李何妨插白頭
我以著書為職業為君偷暇上高樓
　　　遊山呈范景仁(景仁年五/十三致仕)
我禄多龔舍(舍為吏不過六/百石輒自免去)君年少孔戣(戣七十致仕/韓愈留之)
道心閒始見世路老方知山水不相厭風光難豫期嬉
遊不可緩花卉即離枝
　　　秋雨新霽遊水北馬上偶成
秋色與秋聲蕭然滿洛城未霜林葉赤新雨野風清水
氣侵肌冷嵐光刮眼明誰云景如畫但恐畫難成
　　　和六日四老會
萸房迎令節菊蕊入芳筵華燭初長夜清霜未冷天悲
風咽横吹驟雨送繁絃聊附鄒枚客敢希園綺賢
　　　和君貺題潞公東莊
嵩峯逺疊千重雪伊浦低臨一片天百頃平皋連别館
兩行疎栁拂清泉國須柱石扶丕構人待樓航濟巨川
蕭相方如左右手且於窮僻置閒田
　　　和開叔
寒梅犯雪榮大隠久專名異種生江渚何年到洛城(洛/中)
(雖有梅開花常晚獨大隠梅最先開相/傳好事者自江南移來今數十年矣)色如虚室白香
似主人清嚮使吳兒見不思菰菜羮
　　　閒居
故人通貴絶相過門外真堪置雀羅我巳幽慵僮更嬾
雨來春草一番多
　　　酬仲通初提舉崇福宫見寄
富壽安民舊學違符移擁筆素心非青雲有路那足顧
白髮滿頭胡不歸永日杜門無俗客臨風隠几得天機
西山爽氣秋應好恨不相從上翠微
　　　野軒
黄雞白酒田間樂藜杖葛巾林下風更若食芹仍暴背
野懷併在一軒中
　　　六月十八日夜大暑
老栁蜩螗噪荒庭熠燿流人情正苦暑物態巳驚秋月
下濯寒水風前梳白頭如何夜半客束帶謁公侯
　　　閒居
閒居雖嬾放未得便無營伐木添山色穿渠擘水聲經
霜收芋美帶雨接花成前日鄰翁至柴門埽葉迎
　　　和明叔遊白龍溪
溪深荒徑微尋勝不知疲寒月影隨馬曉風冰滿髭行
歌被褐叟聚戲拾薪兒野外饒真趣令人懷抱夷
　　　晚春病起呈擇之治臣
風日正和柔身輕喜病瘳嬾抛殘蠧簡暖脫敝貂裘值
客開青眼逢花忘白頭家家好春色何處可同遊
　　　次韻和宋復古春日二絶句
雪霜衰鬢拔還生桃李新園長未成五十尚能勝六十
今年又減去年情
東城絲網蹴紅毬北里瓊樓唱石州堪笑迂儒竹齋裏
眼昏逼紙看蠅頭
　　　酬宋叔達(道復古/之兄)卜居洛城見寄
離羣四十一春風縱有相逢似夢中幸得相逢作鄰舍
但嗟彼此是衰翁漢文前席人將去(復古謫官/不日牽復)庾信誅
茅橐未充(來詩云自笑顛狂便歸/去並無穿繫買山錢)悵望金隄碧蕪闊杖
藜攜手幾時同
　　　君貺環溪
地勝風埃外門深花竹間波先冷於玉溪勢曲如環榮
路回翔厭華軒嘯詠閒堪羞謝太傅不復到東山
　　　瞑目
瞑目思千古飄然一烘塵山川宛如舊多少未來人
　　　初夏獨遊南園
取醉非無酒忘憂亦有花暫來疑是客歸去不成家
　　　獨樂園新春
春風與汝不相關何事潛來入我園曲沼揉藍通底綠
新梅翦綵壓枝繁短莎乍見殊堪喜鳴鳥初聞未覺喧
憑仗東君徐按轡旋添花卉伴芳尊
　　　景仁書云去冬因酒病耳病牙遂不入洛以詩
　　　寄呈
許昌攜手盡時英况復新開甲第成醉裏都將春作達
老來不向酒藏情齒疎無廢銜杯趣耳病猶分度曲聲
舊友昔遊渾忘卻可憐寂寂洛陽城
　　　和邵興宗秋夜學舍宿直
直舍逍遙度清夜暫投逢掖解儒冠高樓影背星河轉
疎竹氣兼風露寒籬下黄花新蕊亂門邊碧栁舊株殘
折腰把板今無有勿似陶潛遂棄官
　　　和之美河西列岫亭
秋山對疎牖羇客倦登臨雨後嵐光活晴初落照深素
波明别浦赤葉照衰林佇目寂無語何人知此心
亭皋資逺矚秋思浩無涯鴈唼牽菱蔓童歌出荻花壟
荒猶叱犢枝暗稍棲鴉煙靄藏東渚憑軒莫望家
　　　釣魚
野釣披榛竹無人知徃來高空飛不下鷗鳥巳相猜
　　　會不疑家席上紀實
召客客俱來賞花花正開寒暄方得所風雨不相催席
上栁飛雪門前車殷雷主人意仍厚安得不徘徊
　　　和子駿洛中書事
西都自古繁華地冠蓋優游卒五方比户清風人種竹
滿川濃綠土宜桑鑿龍山㫁開天闕導洛波回載羽觴
況有耆英詩酒樂問君何處不如唐
　　　逍遙
結髮讀經史疲精非一朝於今成濩落所幸得逍遙不
韙狂心息難平客氣消巢林易為足竊敢比鷦鷯
閒思宇宙内何物不由天定分不移易勞心徒棄捐鵬
飛九萬里松壽一千年斥鷃與朝菌逍遙亦自然
　　　和子華應天院行香歸過洛川
印節傳呼洛北還府庭無訟不妨閒度橋寒色侵春服
按轡晴光露曉山香穗徘徊凝廣殿花籃繁會滿通闤
自知白雪高難和忍愧誰能寄我顔
　　　和伯常自郢州見寄
西郊去嵗揖行人栁暗花濃又一春坐想高風清入骨
沈吟佳句健生神潺湲杳靄煙波右(來書云郢西雨/多潺湲杳靄)散
誕逍遙興趣新應笑洛陽車馬道緇衣未免化紅塵
　　　陪致政開府太師留守相公致政内翰燕集輒
　　　歌歌盛美為三公壽皆用公字為韻
獨佐成康世高年有畢公神心降維嶽龜兆告非熊黄
閣遵成範太常書茂功歸來保眉壽恩禮享優隆(右太/師)
東閣延髦士西都守别宫不忘如衛武難老似僖公位
貌今雖逺官僚舊忝同開懷盡卮酒足以厚時風(右相/公)
眉似高僧秀顔如童子紅忠純汲長孺高潔夏黄公矯
矯遼東鶴冥冥塞北鴻自誇新酒量想像百分空(右内/翰)
　　　和吳朝議(執中字/幾聖)同年謝光與景仁同年見過
結綬東堂同發策白頭相值益相親卻思景祐無多日
共見元豐有幾人天下高名歸廣受(二公皆/致仕)古來交道
重雷陳謝公身老才方壯落筆成章字字新
　　　伏蒙留守相公賜示陪太師潞公東田宴集詩
　　　輒敢屬和
舞雩新雨浹公田水滿東溪上下天行逕乍迂初見筍
浮舟正好未生蓮絃收裂帛胡琴闋袖結清風楚舞妍
相國火城光滿路夜歸不假玉蟾圓
　　　華嚴真師以詩見貺聊成二章紀其趣尚
知足隨緣處處安一身温飽不為難禪房窄小纔容榻
此外從他世界寬
素髮青眸七十餘未嘗遊學只安居旁無几杖身輕健
應為心閒得自如
　　　和南園真率會見贈
白頭難入少年場林下相招莫笑狂綠篠影侵棊局暗
黄梅花漬酒卮香任真自愧殽羞薄假寐初便枕簟涼
酬應詩豪困牽率從來嬾放似嵇康
　　　送峽州陳廉祕丞三首
宜都賢太守治跡古人齊虎負衆子去鳳環羣鳥棲行
増潁川秩别降武都泥正恐還朝速春林未子規
郡府猿聲外旌旗鳥道邊樓高出楚塞煙霽識巴船襦
袴嗟來暮簪紳惜外遷皇仁矜逺俗非謂意疎賢
地險三巴口江流百折蟠騶珂通峽響門㦸照秋寒翠
壁虎牙石素花狼尾灘孫劉置栅處細為寫圖看
　　　送華亭沈主簿
執袂青門道蕭蕭馬欲東暮雲零落翠逺樹淺深紅楚
澤吟聲裏吳山醉眼中相思杳何許野鶴唳高風
　　　送鄭推官(戡/)赴邠州二首
形便邠公國旌旗擁將壇秦雲低落日塞樹怯春寒草
檄無留思投壺不廢歡還應笑黄卷寂寂守儒官
百榼行春樂千弓從獵豪苦吟邊月冷飛鏑野風高竒
策鞭殊俗長纓繫不毛輸君躍馬貴一等著青袍
　　　送何萬下第歸蜀
十上終無就才高定復論清時守儒術白首在丘園逺
樹隠殘日孤煙生暮邨揚鞭萬里去幾許不銷魂
　　　送王殿丞(景陽/)知眉山縣二首(先公與祕閣府/君相繼為利州)
　　　(路轉運使予與/眉山同年登第)
疇昔侍嚴親俱為綵服人遊蘭巳多益得桂復同春風
樹悲懽異萍波聚散頻峽中盡遺事何處不霑巾
君行杳何許萬里蜀雲西野色春期近林煙曉意迷天
藏巴峽小星逼劒關低莫使鄉愁亂咬咬信子規
　　　送僧聰歸蜀
翠柏老精舍紅塵倦帝城千山一錫逺萬里片雲輕江
棧紆還直天星縱復横聴猿應更喜還是故鄉聲
　　　送王彦臣(字伯/逢)同年通判亳州
先朝御六飛親謁瀨鄉祠牛酒當時惠衣冠此日思仙
蹤丹有竈天瑞檜生枝聖主憐耆舊題輿得吏師
　　　送張祕校(牧/)知分寧(獻臣/父)
百里大夫官不輕莫嗟頂上髮垂星人生穀禄偏宜晚
世路艱難不厭經數曲秋江縈縣白幾峯霽色入簾青
于公嚮日多隂德巳有鵷雛在帝庭
　　　送計先輩(泰符/)尉宗城
紅塵久帝城高價動公卿竹柏寒方茂驊騮老更成冰
霜驅馬瘦書劒束裝輕丞相虚東閣遙知倒屣迎
　　　送張都官(肅字/子莊)江南東路提刑(得前/字)
楚俗號難治司刑尤擇賢危疑片言決舒慘一方專松
不彫寒色絲曽㫁直絃清風過江外應在下車前
　　　送楊祕丞(秉/)通判揚州
苦聞小杜說揚都當昔豪華今在無江勢横來控南楚
地形前不瞰東吳萬商落日船交尾一市春風酒並壚
得意莫忘京國友蹋塵衝雪奉朝趨
　　　送皇甫寺丞(穆/)知藍田縣
南山三輔劇百里古諸侯誰為絃歌小不分宵旰憂煙
横輔川暝雲照武關秋安得無羈束從君一縱遊
　　　送張景淳知邵武軍
閩嶺窅何在東南千里遙仳離傷草草會合更迢迢隋
岸微吹絮吳江欲上潮肯無同舍念回首弭輕橈
　　　送王伯初通判婺州
煜爚屏星駕迢遙婺女區嵐光晴向背溪溜暖縈紆萬
室鳴機杼千艘隘舶艫若逢耆舊問能說隠侯無
　　　送雲卿知衛州
汗簡成新令褰帷刺劇州韋平家法在召杜治聲優野
竹交淇水秋瓜蔓帝丘三年歸奉計肯顧石渠遊
　　　送聶祕丞之美宰桐城
七載一相值怳然如路衢形骸漸枯槁志業轉荒蕪徃
事雲過眼新悲雪染鬚明朝又分首上馬即重湖
　　　送李侍郎(東之/)西京留臺
先公勲烈盛鹽梅清白仍聞世濟才華省拂衣辭簿領
長衢回首謝塵埃嵩峯排霧依稀出洛水迎人迤邐來
寄語馬前頭白吏何殊昔日李西臺
　　　郭氏園送張仲通出刺棣州(得朝/字)
名園送嘉客冠蓋去傾朝小雨塵微斂餘寒酒易消鴈
歸春近塞日上海生潮北道平如掌東風五馬驕
　　　送賢良陳著作(舜俞/)簽書壽州判官
海隅方萬里豪儁幾何人百汰求才盡三熏得士新聲
華四方聳器業一朝伸他日蒼生望非徒澤壽春
　　　送吳仲庶知江寧
江南佳麗地人物自風流青骨靈祠在黄旗王氣收衣
冠餘舊俗歌頌樂賢侯正恐還朝速江山未徧遊
　　　送劉仲通赴京師
聖朝方考牧蕃育寄才能屢别良可歎閒遊不復曽行
塵遵洛汭朝騎對觚稜瀍上秋臺迥歸來正好登
　　　參政正肅吳公(育/)挽詩
皇家延茂異鶚立迥無倫高議誰能奪英才自有真驊
騮寧受縶冰鑑不棲塵試為咨清論風流第幾人
　　　翰林彭學士(乘/)挽辭
祖奠垂將撤笳簫儼欲行野寒嘶故馬樹轉出新旌泉
路幽無底魚燈暖不明如何齎美志鬱鬱向佳城
　　　侍讀張學士(瓌/)哀辭
喜愠與榮枯居之悉晏如稍閒多執筆至老不抛書常
愧無能極曽霑清論餘秋風郭門外雨泣望喪車
　　　張元常挽辭
為吏文無害臨民政不苛渾金生自美古井澹無波方
喜風鵬舉旋聞隙駟過善人宜壽考報施定知何
　　　邵堯夫先生哀辭
菽藿一簞樂蒿萊三畝寬蒲輪不能起甕牖有餘安高
節去圭角久要敦嵗寒今朝郊外客誰免涕汍瀾
　
　
　
　
　
　
　
　
　宋百家詩存卷五
欽定四庫全書
　宋百家詩存巻六
　　　　　　　　　　　　　嘉善曹庭棟編
　　文潞公集
　文彦博字寬夫介休人少從潁昌史炤學炤母異之
　曰貴人也仁宗時及進士第知翼城縣判絳州除監
　察御史進龍圖閣直學士封潞國公以太師致仕元
　祐初司馬光薦復命平章軍國重事六日一朝一月
　兩赴經筵五年又致仕居洛陽東田年九十二卒彦
　博逮事四朝任將相五十年名震六服居洛時與司
　馬光為耆英會在會者十三人又與程煦輩作同甲
　會彦博詩云四人三百十二嵗況是同生丙午年一
　時傳誦崇寧中入元祐黨籍後特命出籍追復太師
　諡曰忠烈子八人皆歴要官其少子維申蒐輯詩文
　遺藳成三十卷尚書葉少藴弁序
　　　遊紫雲洞
同登青雲梯逺訪紫雲洞黄冠既前導絳鞲亦後從幽
奇素所希險絶曽無恐況此巖谷遊不知雙舄重攝衣
叩洞户肅若心神悚兩崖勢相嶔左右如抱擁萬木傍
森羅一水中洶湧信哉天下奇豈適俗間用賞景未盡
興向夕遽旋踵飄然御風行恍若遊仙夢異日期再來
退閒心更勇
　　　寄贈華清觀主大師
五城三洞朝真客紫房名隸神仙籍玉案晨餐沆瀣精
椒庭夜飲流霞液姑山綽約冰雪容亭亭霞外脫塵蹤
飇馭狂遊紫貝閣雲裝醉入白銀宫想陪桂父與金母
崑蓬春賞蟠桃紅愚亦放懷隨澹泊采芝茹术希彭朔
常祕六泥東竈丹每求五色西山藥紫臺久判浮丘袂
錦川繡嶺三千里羽駕鸞驂未載逢經年望㫁函關氣
　　　送子駿朝議歸闕(鮮于侁時/罷西臺)
累年分領西臺憲留滯周南人共歎蚤傳文價出坤維
為有仙才生閬苑桂籍登科既巳久蘭筋飛步終難絆
兩持漕節賦均平歴守藩符政寬簡聖皇繼統始謀廟
哲輔官材專進善巍巍雲闕此歸覲禁嚴侍從須邦彦
離襟欲判重徘徊林下相從池上杯别後思君何處望
肩輿頻上紫金臺
　　　招劉伯壽祕監
君自山中來熟見山中事我亦山中人素懷歸山志切
望青牛車細問歸山計
　　　題史館兵部傅君草堂欽之
羨君濟上墅勝槩不可名泉石與松竹聲影交相清周
牆數百堵版築皆親營箕尾出南極直對茅軒明陶廬
自愛樂蔣徑堪逢迎但恐赤松子到此難忘情捨卻留
侯伴從吾林下行
　　　過燕川渡
燕川東北孔山西借車直渡馬頭溪農樵引路津不迷
行行引上青雲梯回頭下視林木低谷風泠泠山鳥啼
巖隈泉甘土仍肥昔人於斯卜幽棲春深芝术生新荑
采芝茹术希夷齊諸公共遊不知疲長吟吐氣如虹蜺
水濱石上寫此詩手拭蒼蘚腳踏泥冒寒履險不憚辭
勉欲繼踵前賢題
　　　陽春曲
頗傷金管遽仍恨緹光促四序若循環百年如轉軸佳
人暮不歸蘭苕春又綠空持綠綺琴愁弄陽春曲
　　　玉階樹
亭亭依玉砌鬱鬱盡瓊枝璧月夜雖照金風秋更吹陳
宫唯是唱漢殿只應悲似有君軒戀嵗寒終不移
　　　無題
西陵何限柏一一勝瑤華幾縱青絲騎多逢油壁車香
囊猶未致奉帶巳成賒莫作雲間月願親梁上霞
　　　山中隠者
塵中久絶跡谷口自忘機草蹻凌晨出柴車向夕歸磴
泉濡蕙帶逕竹敗荷衣借問何為者山中嘗采薇
　　　夜思
明河秋耿耿小閣夜愔愔魯酒不成醉洛生唯是吟簟
涼初卷玉爐暖乍熏金默坐終無寐西窓月影沈
　　　華月
皎皎新秋月分明照洞房幾人千里别今夜九迴腸皓
彩穿珠幌澄輝上壁璫畫樓兼繡户渾是可憐光
　　　旭日
乍出扶桑海如輪隠半規未晞槃上露巳側檻中葵赫
奕晨霞映空濛曉霧披君看可憐處偏在照梁時
　　　詠苔
綿綿上釣磯漠漠擁閒扉石面風梳髮垣根雨濯衣不
將凡卉雜還與俗塵違謝砌曽成詠深嚴近紫微
　　　公子
甲第峩峩爵觀前射回微岸鵕䴊冠錦韉飛鞚丹砂埓
蜜炬流膏紫玉槃狐尾單衣常裛麝虎頭雙綬鎮熏蘭
閒馳便向章臺陌里巷兒童逐彈丸
　　　寓懷
高樓閒背夕陽登緲緲長懷不自勝錦瑟有時聞北渚
鈿車何日到西陵地寒蘐草猶難種天逺瑤華豈易憑
多謝蘇門清嘯客了無塵事染壺冰
　　　元已阻雨
林花脈脈怯朝煙雨隔蘭亭曲水筵欲買春花無定價
東風撩亂擲榆錢
　　　酬金華山人春日見寄之什
漠漠鮮雲習習風谷鶯嬌囀小園中謝塘初長如裀草
湘渚難留避弋鴻經雨落花紅撲地惹煙垂栁綠縈空
尋芳好伴高陽侣深憶東山采藥公
　　　和友人春日即事
青閣登臨恨巳多可堪蘭景又妍和書囊閱盡應成癖
詩思狂來恐是魔玉樹芬芳連霧縠珠櫳隠映隔雲蘿
鸘裘貰得楊昌酒度日無悰倚瑟歌
　　　蘅皋
蘅薄頻牽望陽林久駐鑣香囊徒叩叩雲月自迢迢翠
佩傳情密層波託意遙翩鴻漸高逝翻恨隔神霄
　　　春曉
宿靄藏飛觀晨霞幌繡甍錦幃人未起珠樹鵲先驚爐
暖香初燼窓幽燭尚明更開花上露妝淚鬭盈盈
　　　宫詞
體輕全不勝鸞釵常羨同心上苑梅翠輦未來珠箔卷
漆盤猶貯夜明苔
　　　登江樓
飛觀接江干乘閒獨凭欄鮮雲横列岫芳草蔽遙灘梅
笛吹漁浦荃橈汎鷺湍登臨謝康樂寄逺折瑤蘭
　　　俠少行
錦帶佩吳鉤翩翩躍紫騮垂鞭度永埓挾彈過長楸平
樂十千酒南城百尺樓荆娥拂雙袖日夕又遲留
　　　秋夕偶懷
小檻風驚葉幽庭露泫柯芳塵千里逺幽恨九迴多螢
影穿簾押蛬聲出砌莎寸心無以寫對月但長歌
　　　秋夕偶作
獨誦潘郎秋興賦閒吟謝守怨情詩風搖紅樹啼螿急
月照綠窓清漏遲
　　　古寺清秋日五首
古寺清秋日微涼寶殿中玉題高納月金鐸碎搖風翠
蘚緣階碧幽蘭裛露紅閒聴蓮葉漏吟對惠休公
古寺清秋日幽閒景倍殊晚雲遮鷲嶺新月照蝦鬚玉
露霑籬菊金風落井梧武尼求泛駕張翰莫思鱸
古寺清秋日登樓擁鼻吟微涼生柰苑輕吹動香林窓
外螢飛火籬邊菊散金靜彈流水曲何處有知音
古寺清秋日潘郎興倍長院閒披鶴氅人靜掩鶯房密
樹驚晨鵲幽軒耿夜螿班姬應詠扇通夕恨昭陽
古寺清秋日含毫凭小樓雨微滋石蘚煙澹落霜楸紫
燕休巢幙蒼鷹巳下鞲閒傾浮蟻酹時典鷫鸘裘
　　　翫月吟寄友人
聞道頻揮霹靂手(見虞曹王/員外之言)定知不費琰之才且投丹
筆攜詩筆來就花間把一杯
　　　送劉推官歸冶源棲真館
高情樂幽趣遂與塵事違巖谷久潛照魚鳥知忘機方
邈栗里會卻指冶源歸借問歸何遽山中芝术肥
　　　雷簡夫自辰溪還除國子博士鹽鐵判官以書
　　　見謝并寄杜鵑鳥一隻偶成二章答之
學省新開用退之陽城司業定相知休思杜曲仙鄉隠
好獻元和聖德詩三部共推鹽鐵論五溪曽制虎貔師
濟源處士功成後始信書生善出竒
山人逺寄杜鵑禽因寄山禽遂寄心應謂不如歸去好
高飛卻入舊雲林
　　　送中舍蒲君致政西歸
閬苑當年硯席同别來三十八秋風東朝新命西歸去
珍重賢哉鶴髮翁
　　　送分司少卿歸洪井
知止遺榮世所稀帆風美滿浩然歸江邊聞有梅真宅
吟對西山不掩扉
　　　春日湖上偶作
岸幘長吟坐釣磯花香漠漠栁依依夕陽湖面光如鑑
風送虚舟自在歸
　　　外許蘇度支示古銅器形製甚雅輒書五十六
　　　字還之
古鼎良金齊法精未知何代勒功名更須梓匠為鳬杓
堪與仙翁作酒鎗(南史有徐/景山酒鎗)滌濯尚應勞犢鼻腥羶不
復染羊羮水邊林下風清處長伴醺然醉玉傾
　　　雨中湖上緋桃盛開舟子維纜於樹因書二十
　　　八言
灼灼穠華照碧流素煙絲雨助妖柔武陵不放劉郎去
更就桃根繫小舟
　　　予移守青社同年宋學士代予守壁田會有來
　　　詩因成四十言為答
舊許陪原郡時清偃息優羨君熊軾去奮我鴨坡遊草
樹秋芳密禽魚晚思幽相憑皆與問猶憶醉翁不(予在/許昌)
(務閒多適湖上/吟醉月三四焉)
　　　偶題看山樓新畫山水
盡日望西山扶笻復倚欄逺觀猶未足更作畫圖看
　　　宿西谿寺
地占蓮華麓谿環鷲嶺巔密林含細籟巍刹照清漣獨
賞寧妨醉幽吟定廢眠支郎諳雅尚埽榻就潺湲
　　　公儀天章書示暫徃藍田兼閱山水以答來貺
暫枉觀風斾從容賞物華藍山青有玉輞水碧無沙林
靜聞啼狖川長見落霞宜尋幽徑處竹里到南垞
　　　雨後遊華嚴川馬上作
雨後城南路無泥未有塵因觀曲江樹更憶杏園春草
色遙侵水山光翠逼人劭農兼訪古攬轡緩朱輪
　　　題中山即中華嚴川墅
城南風物勝最勝是華嚴謝墅偏幽寂顔郎此退潛流
象清遶砌列岫翠當檐更愛邨橋畔楊花撲酒帘
　　　次韻和公儀月夕遊南湖
涼夜南湖飲林端月上初尊罍既古雅亭榭復清虚靜
賞興無盡劇譚歡有餘羣騶不解事應厭久停車
　　　見山樓小飲偶作
雲澹天迷楚樓高地占秦哀箏一行鴈小字數鉤銀巷
陌三條月池塘十步春府門初夜閉多少夜遊人
　　　蒙頂茶
舊晉最稱䝉頂味露牙雲液勝醍醐公家藥籠雖多品
畧采甘滋助道腴
　　　答王龍圖遊山見寄
分得魚符守雍州垂帷閉閣再經秋眼看巖岫將登覽
身似匏瓜苦滯留杜曲朱坡雖巳到圭峯紫閣未曽遊
卻輸假道歸朝客上遍終南寺寺樓
　　　游潛溪
脩竹䕃清溪潺湲闕塞西石牀平有蘚沙路潤無泥粉
白松圍古(有古松皮綠而粉生本草艾/蒳香真廟愛之駐蹕良久)藍生草帶齊難
留批敕字救旱作雲霓(李藩少時/隠居溪上)
　　　登廣化閣
寶刹層峯上危欄淨界中登臨近霄漢子細見伊嵩术
迥傳清梵川長没逺鴻黄昏不忍去月在石樓東
　　　宿少林寺
六六仙峯繞靜居俗塵至此暫消除西來未悟禪師意
北去還馳使者車(予方被命/移守北都)五品封槐今尚在九年面
壁昔何如心知一宿猶難覺花藏重尋貝葉書
　　　遊金星觀
鶴髮龎眉二老仙林間老屋十餘間齋糧不蓄惟栽菊
道眼長明祇看山朋侣過從應綺甪比鄰掩映是嵩轅
暫遊自愧塵勞跡解帢臨溪濯膩顔
　　　僕射侍中賈榮過潩上小園兼題嘉句謹成五
　　　十六言仰謝賁飭
上相尋芳駐畫輪華貂玉節耀松筠二南雅麗音盈耳
八體遒妍妙入神魯壁再傳科斗字稽山長詠永和春
小園從此増花價一室熒煌照乘珍
　　　小園池上偶作
微吟岸幘思悠然近對方塘逺見山恩施洛陽均逸地
莫言此地是偷閒
　　　中書宿齋偶作
鳳閣容棲集心無外慮侵夜涼秋氣蚤人靜禁門深大
政慚無補微才恐不任敧眠聽宫漏蘭焰照青衾
　　　送祕書劉監歸嵩陽隠居
昔年寶應茅齋主别後炎涼巳屢經暫入城來緣買藥
卻騎牛去似飄萍緱山重訪吹笙伴祕省常虚舞鶴㕔
一任洛陽人白眼且看三十六峯青
　　　和副樞吳諫議寄題廣化寺東軒
淨居高出四禪天更對伊嵩闢廣軒塔聳千花依鷲嶺
舟浮一葉上龍門雲藏古木當危檻風遞疎鐘過逺邨
我有草堂南澗口(即臨/伊堂)一回西望一銷魂
　　　雪中樞密蔡諫議借示范寬雪景圖
梁園深雪裏更看范寬山迥出關荆上如遊嵩少間雲
愁萬木老漁罷一蓑還此景堪延客擁爐傾小蠻(白樂/天云)
(酒榼/也)
　　　和副樞蔡諫議贈副樞吳諫議謝惠新宅雜花
　　　之什
百卉千花淑景新主人吟嘯惜芳辰依依綠減隋隄色
灼灼紅移洛浦春巳愛清香飄宴席更分穠艷與交親
鄒陽本是梁園客醉賞猶思濉水濱
　　　再到積慶墳莊即事偶成
郊園乍適疎慵意勉强逢迎巳不能赤米白鹽充野饌
蕉衫芒蹻見山僧含風古木遮檐角潄玉清泉瀉石棱
田父相過復相勸蚤歸林下醉騰騰
　　　東溪泛舟
東溪伊水東溪水碧溶溶兩槳夷猶去雙鳬上下逢餘
波通洛浦倒影浸嵩峯荷動聞魚躍沙平見鶴蹤島蒲
森劒㦸岸栁亞虬龍並載惟禪客隨觀有牧童風傳櫂
謳逺露濕釣蓑濃不是迷津處何煩問老農
　　　遊史館張大卿致政李少卿史館傅兵部濟上
　　　郊園(張靖李章傅堯俞時判/河陽祈雪濟源廟作)
疇昔常聞處士莊林泉勝景甲山陽一渠寒水流清濟
千仞濃嵐聳太行枋口雲歸穿古木燕川風過入修篁
前賢舊業何人繼分與三賢作醉鄉
　　　登平崧閣右崧亭作
不較平崧與右崧大都亭閣畫穹崇太行太室當前後
俱是家山入望中
　　　西都留守宣徽王祈謝嵩祠徃還敝莊因成雅
　　　章為貺謹次嚴韻(時判/河陽)
臘雪應祈霑下土府公遵命祀中天定陪仙馭經緱嶺
應訪禪林過玉泉和氣隨風生二室歡謠繼日滿三川
悠悠大斾纍纍印卻愛蘇家負郭田
　　　枋口作
下馬入枋口漾舟緣碧溪雪消山骨瘦風定浪頭低數
里復登岸羣賢俱杖藜徘徊巖石畔尋覓退之題
　　　盤谷作
昔有幽棲士兹焉遂考槃驚眠澗泉響醒酒谷風寒列
岫開窓見㝠鴻倚杖觀韓文傳巳久合在翠巖刋(舊有/石記)
(今巳/失之)
　　　自濟源回及中道得通守郎中詩跋羨山水之
　　　遊以不得陪從為恨因以詩答之(通判李/師錫)
奉祀靈源臘雪餘薄寒風景似春初因尋山下遊三日
惟恨尊前欠二車南望思君回五馬北來遺我得雙魚
新詩兩首連城貴百斛驪珠價不如
　　　初泛舟新宅觀子弟輩作詩因為此示之
舊池疏引透新池轉覺澄瀾勢渺瀰得志魚蝦爭跳躍
無根萍梗任推移船頭欲過衝橋腳栁眼初開映水湄
借問阿連春草句何人先把紫毫摛
　　　春旱既甚祈未應小園即事
渴望甘膏蘇旱嵗日趨祠廟罄䖍祈春風也解相欺罔
鼓扇楊花學雪飛
　　　題韓晉公邨田歌舞圖後
治世舒長日田家事力蘇干戈久不識簫鼓共為娛濁
酒行無算酡顔倒更扶將求太平象此是太平圖
　　　昨夜飲散未眼偶成拙頌錄呈武功寺丞若猶
　　　未棄無惜開示
以幻能除幻居塵不染塵畧於歌舞地聊現宰官身有
法猶為滯無心乃是真還將所得趣試問悟空人
　　　提舉劉司封訪别將赴滏陽輒成五十六言(劉/㳘)
乞領琳宫作散仙雲情鶴態任天然榮驅軒馭歸仁里
懇拜封章解計權尺璧時光須愛惜寸金鄉土且留連
銅臺事事君誇詫莫望西州緊著鞭
　　　招仲通司封府園避暑
騎山樓下水軒東一室初開待白公(白云奇章欲於南/溪上别葺一室與)
(白傅止宿故詩云終恐不如/南澗上别開一室待閒人)雖是不如南澗上都緣卻
有北窓風銜杯避暑稱河朔飛蓋延賓在鄴中解榻況
逢徐孺子饋漿茹飯與君同
　　　金宿樓望月呈仲通司封(是夕與賓佐/會飲後園)
滿滿十分酒高高百尺樓於兹賞圓月況乃值中秋天
宇浩無際露華光欲流西園清夜飲公幹不同遊
　　　舟中别後中夕無寐偶成四十言奉寄中輝大
　　　卿史聊致黯然之懷(史/炤)
五十年親友如今兩鬢霜相逢在淇澳所樂似瀟湘話
舊如春夢聽歌放酒狂壓關樓下别一夕九回腸
　　　雪霽金宿樓閒望偶作
盈尺初晴皓采鮮長空極望勢漫漫銅臺不憚三休上
冰井須添一倍寒舟檝似從雲外過園林如在鑑中看
冬來景象今方好未到黄昏且凭欄
　　　寒食遊壓沙寺雨中席上偶作
沙路無泥地側金滿園香雪照瓊林一枝帶雨尊前看
還是去年寒食心
　　　留守相公(康/國)寵召同賞花歡飲兼示雅章次韻
洛表衡皋穀雨天歸來景物尚鮮妍喜隨使斾尋花圃
急趁賓簪赴綺筵酒撥嫩醅傾綠液曲調新譜促朱絃
玉堂仙客應潛笑强作風情學少年
　　　留守相公寵示東田讌集詩依韻和呈(韓康/公)
嘗同徐勉構東田花竹成隂雨後天為愛憲臺寬白簡
得隨相府賞紅蓮清尊屢釂吟情逸紅袖頻翻舞態妍
歸興直須三鼓盡月華況是十分圓
　　　次韻留守相公同遊龍門
鑿開青障啓天門直瀉伊流淺汝墳(舊說禹鑿龍門/以洩汝海之水)八
節驚濤鼉振鼓千花寳塔鴈翔雲巖隈雨過飛泉漲谷
口風回墮葉紛龕穴隆穹三像列樓臺華煥兩崖分方
陪茜斾來尋勝不就蒲飱趁茹葷北里笙竽皆擁從東
山羅綺半酣醺升堂共覩皤仙貌策杖同尋古士墳喜
脫貂冠親野老幸隨熊軾附邦君林巒岑寂真堪賞市
井喧譁漸厭聞人度長川猶隠映香銷古殿尚氛氲周
生歸後蘭重佩荀令行時蕙更薰曉露未晞珠滴淚秋
花爭發錦挑文羣娃散步塵生襪小舫爭登水濺裙釣
叟傍觀皆歎羨禪師迎謁盡歡欣既無冗局羈閒跡忍
促回軒背夕曛得向石頭溪上飲從今遂不畏移文(某/在)
(北都累求致政時駕曹林員外以映山紅曲詞見贈尋/答之其末章云遂請後願醉石樓溪口今飲於石樓有)
(小倡獨得此/曲因以佐飲)
　　　頌寄實師順師
傳聞二禪伯共是一家風悟處頭頭悟通時事事通西
堂入妙用寂照舍真空更有青青竹菩提法眼中
　　　余前此二紀保釐西郊與判臺李少師及洛社
　　　諸君遊龍門飲伊上有漁者獻鱖魚十數尾因
　　　作羮鱠坐客有思鱸之興余後守魏累請休致
　　　久而未遂曽為憶鱖詩寄洛下諸賢今年秋累
　　　與諸君飲於東田池上葦間鱠魚炊香稻以佐
　　　酒浩然有江湖之趣因作是詩并錄憶鱖詩如
　　　左(元豐中留/守西京作)
　一尊江上思鱸酒兩首伊濱憶鱖詩今日東田遂前請
香稉緑蟻鱠紅絲
　　　嘉祐中余尹河南與少師李公明龍圖董巨源
　　　集賢王伯初同遊龍門漁者得鱖魚數十尾以
　　　助杯柈飲興皆歡日月云邁幾二十年感舊念
　　　遊作憶鱖詩乃思鱸之比也(李東之董沔王起/熙寧中北京作)
西風一櫂思鱸興抖擻塵纓歸舊廬最憶香山石樓下
清伊深處釣寒魚
追思洛社閒遊伴屈指於今大半亡若到龍門更聞笛
定知悲感似山陽
　　　遊東田八韻
文物平津閣風流太傅山勝遊松島外故跡藥園間霜
蔀編為屋寒荆刈作關窓欞雲漠漠畦竇水潺潺蘆渚
炊煙起萍漚釣艇還竹經朝雨翠荷借夕陽殷幽興能
招隠高情自愛閒從來行樂處攜手一開顔
　　　次韻致政中散荀龍寵恵雅章
承枉安車訪孟津披雲喜覩舊風神昔年交會心相契
今日朋從意轉親華髮並蒙難老福清尊莫作獨醒人
高門積慶簪纓盛世上尊榮孰比倫
　　　次韻留守相公玉汝以某赴東莊特賜佳篇
東郊瘠土纔千畝繞舍團椒僅百家地接玉泉多草木
路經緱嶺少風沙能留過客雖無餌時對清尊亦有花
昔日相君曽降顧常憂蝸陋不容車
　　　憶東溪(近得洛信云東溪/水漲舟行頗駛)
常憶東溪溪上坐相從惟有野僧來可憐鷗鳥知人意
料得無機總不猜
　　　東溪奉送景仁内翰歸東都三首
君自東都至西洛風光相賞不相違瑞雲承露從頭看
看到姚黄興盡歸
暮春修禊洛川遊絲管隨登李郭舟仲損昌言俱未至
凝眸東望不回頭(張仲損/張昌言)
送君東至伊東塢東望青嵩與白雲又向嵩雲更東去
花前把酒惜離羣
　　　五老會詩(元豐三年九月范鎮内翰張宗/益工部張問諫議史炤大卿)
四箇老兒三百嵗當時此會巳難倫如今白髮遊河叟
半是清朝解紱人喜向園林同燕集更緣尊酒長精神
歡言還有伊川約好作元豐第四春(為來嵗/張本)
　　　奉陪伯温中散程伯康朝議司馬君從大夫席
　　　於所居小園作同甲會
四人三百十二嵗況是同生丙午年招得梁園同賦客
合成商嶺采芝仙清譚亹亹風盈席素髮彯彯雪滿肩
此會從來誠未有洛中應作畫圖傳
　　　贈國信畢少卿(仲衍前此/北京簽判)北京作
鄴下常推七子才兔園賓客重鄒枚三千里外出疆去
四五年前點額來將幙未歸慙老大使旃重到喜追陪
朔風不度龍沙逺只向雲中候信回
　　　清明後同秦帥端明會飲李氏園池
洛浦林塘春暮時暫同遊賞莫相違風光不要人傳語
一任花前盡醉歸
　　無為集
　楊傑字次公無為人自號無為子自少時即以詩文
　名於世嘉祐四年舉進士元豐中官太常時議典禮
　因革傑討論精確人尤多之常奉使過泰山觀日出
　於絶頂之上重九日賦詩酌酒於華山蓮花之峯繼
　被詔從高麗僧遊皆以王事而得方外之樂故於瞿
　曇尤造理窟元祐中以禮部員外郎出知潤州除兩
　浙提點刑獄卒年七十生平著述甚富散亂未傳紹
　興癸亥知無為軍趙士㣓搜其遺藳得詩賦雜文若
　干篇編次十五卷題曰無為集其釋道二家詩文另
　編别集
　　　幽谷吟上歐陽内翰
除山插空望不足行信馬蹄入幽谷生平未慣塵外遊
先酌寒溪洗塵目自疑身是武陵客誤逐桃花迷水曲
欲窮本始問嵗月亭上雄文鑿青玉意高語險測難到
拂白散雲再三讀乃知造作自混沌山神固䕶寶藏匵
路岐未許車馬通白日蒼煙走麋鹿一從紫府仙人來
指出洞天三十六膏澤疏開不死泉棟梁養成嵗寒木
靈苗黑草無根株搖蕩清香過林麓峯巒圍匝别是天
天在山中成大畜先生之心此其象徃行前言深藴蓄
議論吐為仁義辭文章散作生靈福默笑真工功未醇
飣餖春風弄紅緑耼云谷得一以盈以一能應無窮聲
千古萬古聲不盡先生得之為聲名公之聲名公之心
日益逺大日益深愚儒耳目所不及奮筆空成幽谷吟
　　　屏石謠贈郭功父
屏石屏石何巉巖云初得自江之南沙埋土蝕幾千載
無人辨别嗟沈淹淨空居士物鑒精獲之不啻黄金兼
清泉洗滌露真璞野雲凝結堆濃藍巫峽山前暮雨霽
參差十二排峯尖比干骨朽心不朽通竅至今存四三
蜂房蟻垤豈足數或疎或密爭嶔嵌銅臺古硯置其下
一片皴碧沈寒潭唐朝牛公嗜怪石取之不巳其亦貪
爭如夫君一勝百得此自足無傷廉我嘗乘醉到君家
臨風叩以蒼玉簪其聲清越合律吕筍簴可與大樂參
何當琢磨中句股列為編磬歌雲煙問君考擊薦郊廟
孰若藏其青山庵
　　　潛山行
昔年會稽探禹穴探得六甲開山圖圖載潛南天柱山
上侵霄漢下淵泉真人祕語世不傳但見絶頂䝉雲煙
漢武射蛟浮九江舳艫千里來樅陽築壇祈仙瞻杳茫
茂陵檜柏空青蒼石牛一卧叱不起白鹿還歸深洞裏
二月靈鶴有時來洞口桃花泛流水
　　　歌白雪
歌白雪雪滿龍沙暮冬月萬里征人歸未歸一聲曉角
雲中咽
歌白雪雪壓樵夫樵擔折行到都門門欲開十二玉樓
歌未徹
　　　勿去草
勿去草草無惡若比世俗俗浮薄君不見長安公卿家
公卿盛時客如麻公卿去後門無車惟有芳草年年加
又不見千里萬里江湖濱觸目凄凄無故人惟有芳草
隨車輪一日還舊居門前草先除草于主人實無負主
人于草宜何如勿去草草無惡若比世俗俗浮薄
　　　古行路
古行路古行路今人欲追古人去古人去逺何可追後
人視今如古時君不見去年春風去巳久今年春風亦
依舊
　　　和酬子瞻内翰贈行長篇
雲濤擁開滄海門鼓鼙萬疊鳴江邨仙翁引我峯頂望
耳目震駭難窮源黄金鑄鯨為酒尊桂槳透澈冰雪盆
吳歌楚舞屏不用夾道青玉排雲根經綸事業重家世
音問父子今季昆九丹鍊就鼎竈温刀圭足以齊乾坤
我行欲别湖山去為我索筆書長言照乘不假明月珠
自有光燄生軺軒
　　　五雲叟琴閣
朝望五雲山暮望五雲山望之欲去未得去抱琴登閣
聊怡顔琴聲噴潺湲意在山之泉琴聲險欲絶意在山
之顛五雲之山不須到勸君但作五雲操
　　　凌歊臺
大明七年暮冬月宋武南巡立雙闕鑾輿先幸凌歊臺
雲中簫鼓轟春雷六龍一去曉無迹山花野鳥空相憶
翠羽鳴鞭來不來景陵芳草年年碧
　　　景雲軒
南城城外山崔嵬景雲軒上無塵埃雙溪水落逐年急
白髮僧歸何日來畫屏滿目萬瓦合幾人到此心如灰
　　　恭軒
春雷驚起蒼龍角春風擺開紫雲籜埽㫁紅塵不得來
翠羽旌幢擁高閣高堂老人年八十朱衣省郎侍傍立
追懷手植先大夫栽培灌溉何勤劬濃隂潛蔽芝蘭徑
美實飽供鸞鳳雛幽軒得名名曰恭見此還應桑梓同
豈惟雪霜不可改年年高節搖清風
　　　留春亭
古今春過知多少人不留春白頭蚤君欲留春心可知
為君更賦留春詩留春莫只留花住花老春風亦隨去
孰若芝蘭香不歇亭下長如二三月
　　　滄浪亭
滄浪之歌因屈平子美為立滄浪亭亭中學士逐日醉
澤畔大夫千古醒醉醒今古彼自異蘇詩不愧離騷經
　　　送陳資道
有客抱荆璞不琢貴自質兢兢三十年常恐有墜失所
欲價百倍今也十之一忽患知者難光采巳四出
　　　豫章行送周裕
君不見南浦亭前草送人千里道一番膏雨一番青不
顧王孫江外老又不見豐城劒埋塵土間幾年秋水澄
波瀾夜深直氣射牛斗變化風雷頭角寒丈夫窮通有
時有滿腹詩書滿尊酒行行三月到揚州故人莫笑麻
衣舊
　　　贈朱伯原
張籍心不盲何必盲於目伯原道不病今也病在足及
第二十年未識太倉粟樂圃德義重可敵萬鍾禄世味
覺幻夢老把華嚴讀九會發淵微贊文煥珠玉洞庭秋
月澄吳門春草綠香海泛虚舟不懾魚龍觸
　　　豐湖歌
惠州風土隔世埃使我南望長徘徊昔年霹靂轟蓬萊
六鼇踉蹌海面開一峯崪屼九霄落萬里怒濤推擁來
至今浮在羅山畔玉閣石梁插天半世人可見莫可登
雪棧雲梯知幾層近聞更有豐湖好環匝亭臺映州島
野叟忘機鷗鷺閒寒潭無浪蛟龍老雲歸洞府月滿灣
客卷綸車魚在藻白玉抽苗萬蓋圓翠光期壓王孫草
天高日暖茘枝香風撼一川紅瑪瑙主人丹鼎飛金虎
豐湖無根豈能住一日地軸如走丸隨逐浮山還舊處
　　　謝公約惠墨竹圖
幽人漬墨寫成竹變化琅玕作𤣥玉公約贈我兩大軸
不比丹青凡草木六月都城苦炎燠車馬紛紛正馳逐
曲臺官冷晝掩闗淨埽虚堂展霜幅簾間忽有微風來
不動纖枝清滿屋憶得扁舟載雪時曽寄會稽江上宿
　　　和謝判官宴南樓
解后高軒須水濆名言間發蘭桂芬道義相投有餘樂
賓主交照無繁文忠臣寤寐在北闕古風歌詠追南薰
出門不覺行役苦舉頭時見孤飛雲
　　　白月池
鑿池待明月池成月自來幽人從一去明月來幾回孔
竇走龍蛇㫁崖激瓊瓌安得藉盤石汎我木癭杯
　　　治平三年秋七月當塗郭功父招無為楊次公
　　　會於環峯時五雲叟陳德孚以詩寄吾二人因
　　　聨句酬之
空山坐寥落匹馬邀俊哲入門肆高談清風埽煩熱(功/)
(父/)憶昔治平年姑熟溪上别嵗時激箭急倏忽三十月
(次公/)讀書非少銳欲論先卷舌歸田殊未成累累逐羈
靾(功父/)孰謂趙魏老不能佐滕薛由來嵗大旱松柏見
孤節(次公/)朋心久愈摯忠規補殘缺兒童喜父執飣餖
成羅列(功父/)壺有玉泉酒庖有冰裙鼈野芡剖珠璣秋
瓜咀霜雪(次公/)新粳刈且舂香炊軟三淅放匕聊醉飽
百憂旋磨滅(功父/)昇平擊堯壤險怪探禹穴吐氣直虹
蜺落筆淬金鐵(次公/)詞源河漢翻俯視隄防決文章貴
天成追琢幾竄竊(功父/)抵掌萬古中高下爭螘蛭挹酌
華陽水蕩滌塵土咽(次公/)吾心了何染本理忘巧拙聖
賢久不作情偽愈分别(功父/)竹隂卧片石浩歌聲欲闋
山童倏及門喜音屈高潔(次公/)傳聞脫世累天境妙搜
抉疎簾卷危閣九華青嵽嵲(功父/)餘吟琴一弄鏗然響
環玦老鶴不敢鳴千里飛雲絶(次公/)次君功素交嗟予
尚契闊疇能枉籃輿相期出寥泬(功父/)
　　　崔仲岳隠居松江以丹白黑飾舟曰鶴舟括蒼
　　　周子韶無為楊次公治平三年夏六月會仲岳
　　　於繁昌蓬萊亭勉其罷鶴舟以應書席上聨句
　　　送之
且就飛龍牓休登白鶴舟(子韶/)隴書方勸駕閬苑莫回
頭(次公/)丹頂歸滄海霜翎擲素秋(子韶/)海鵬期變化仙
驥任沈浮(次公/)煙月閒三島功名重五侯須知馳鳳詔
便是釣鼇鉤(子韶/)巳得翀天便無思擊槳遊(次公/)楚醪
鏗逸韻湘瑟助㝠搜(子韶/)南浦成春别北山空夜愁九
皋聞象魏一葉寄汀州(次公/)世氣騎風虎機心走海鷗
(子韶/)昔年嗟鷁退今日並麟遊(次公/)八月仙查駛千齡
聖德優市朝真大隠箕潁謾清流(子韶/)鼓枻隨漁父乘
桴笑仲由片帆從此巻舊氅亦應留(次公/)冠佩重華國
鶯花四皓樓雄文高鴈塔大醉憶蓬丘(子韶/)勳若書青
史幢須建碧油蘭橈好重舉乘取上揚州(次公/)
　　　送沈漢卿拜母墓
慈母冢前柏孝子眼中血根在葉長青恩深淚難歇二
月黄鶯鳴一路元猿咽
　　　牛渚磯修水府祠(并序/)
　　　　牛渚在太平州之北里即温嶠然犀之所也
　　　　石岸險隘江流湍激頗為舟楫之害有水府
　　　　祠南唐保大年封其神以王號國朝祥符中
　　　　從而加封舟人將過之必先陸走具牲幣以
　　　　禱焉及慶厯初朝命開新河於磯後而獲安
　　　　濟則禮事稍損祠宇多敝嘉祐七年章太守
　　　　命修之傑因賦之且警來者
牛渚磯大江汹汹山嶮巘舟人欲渡不敢渡烹牲投簡
先禱祈自從疏派得安濟禱者漸疎祠宇隳我聞鬼神
若君子不以風濤為福威吁嗟人心自險易昔也兢兢
今也違太守修祠豈無意寄語安者毋忘危
　　　景靈宫
仙宗司玉厯帝系出璇霄功業超千載威靈會六朝聖
孫嚴子事神武耀文昭遊渭衣冠在違顔咫尺遙奉安
先上衮守衛肅中貂重屋華天篆櫺星屏俗囂麾幢迎
寶輦象魏起祥飈霞醴充流瓉芝房陋焫蕭降升瞻穆
穆謦欬聽寥寥複道悲追漢靈旂想伐遼薦新隨四孟
觀德序三朝養慕皆虞氏聲名格有苗庭分五行舞樂
奏九成簫將相旌遺烈松筠鑒後凋肖巖非特說畫閣
豈惟喬寰海名星聚江湖王氣銷基圖傳久大宫闕壯
嶕嶢皇澤彌霶霈羣生荷益饒侍祠叨旅進賡頌仰材
翹孝治光青史瓊瑤合琢雕
　　　過黄陵廟
黄陵二妃廟客過動愁顔湘水有時盡帝車何日還血
斑千畝竹魂斷九疑山欲問蒼梧事白雲生棟間
　　　簡寂陸先生祠
紫霄峰下陸先生飛出紅塵鶴羽輕高第不知朝玉闕
舊山重喜見霓旌斗壇石凝雲三尺丹井泉寒月一泓
昨夜全家宿琳館尚疑雞犬有遺聲
　　　和伯瞻郎中登郡城北樓
樓上高吟思入微白雲隨步拂人衣幾行塞鴈㫁不㫁
千里客帆歸未歸食廩稻粱知國富弟兄疆境樂家肥
望中孰謂長安逺路去江南只數圻
　　　和程大卿雨中登物華樓
澤國連朝雨春山半夜雷登樓寒食近隔岸畫屏開沙
鳥飛還止漁舟去復來年年南浦草相伴綠波回
　　　題具區閣
閣占具區澤登臨萬象奇中秋月明夜平旦日生時雲
澹雪千里水澄天四垂漁舟何處在一笛順風吹
　　　余卿新第
章水營居不日成皇華詩價敵連城簷牙雨過千鱗碧
池面風閒一鑑清脩竹短牆儒者宅白頭青眼故人情
莫憂退處生涯薄鶴引新雛遶砌行
　　　和穆父待制竹堂
會稽風生竹相宜傍竹為堂趣尚奇内史舊居經幾代
此君高節似當時林無暑氣客頻到筍過鄰牆僧不知
莫夾桃花引蜂蜨實成須與鳳皇期
　　　浮玉僧建亭蒜山之頂丹陽新舊太守林子中
　　　楊次公首登之因名二翁亭
來陪杖履躡孤峯故老旁觀歎二翁海上波平千里白
江東兵壯萬旂紅雲開雲合山頭月潮落潮生渡口風
須約䝉莊老仙客憑欄直下看龍宫
　　　同浩然正叔賦夏英公宅延春亭得登字
九衢塵土衮車聲一到延春世慮澄暖律解教寒谷變
熙臺還許衆人登蘭生舊砌香連續花入名園價益増
莫笑冷官連騎過長安城裏有誰曽
　　　和晚登故豐門
故豐門近子真家樓上高吟冰齒牙帆似馬來思杜牧
劒為龍去憶張華溝還故道穿城角沙漲平川壓水涯
江外西山銜落日幾重蒼翠襯餘霞
　　　張司封泗上春運
經綸才術致唐虞暫出東南總轉輸德教久為諸郡法
國家何止十年儲清風繼世留淮甸和氣先春入汴渠
不日召歸調鼎鼐一封天上紫泥書
　　　遊寶林招李簿梅尉
東郭乞米聞曉雞籃輿乘興過涇谿冰開波面白玉碎
雪壓竹梢青鳳低仙去空留鍊丹井境清疑有辟塵犀
子真太白曽孫在飛櫂何妨到水西
　　　送張令同年赴嶺南
滕王閣上正持杯候吏先期過嶺來澤國暫抛三徑菊
春風須寄一枝梅昔年身到仁宗殿同日先驚禹穴雷
萬里青雲有前約莫因藍綬歎塵埃
　　　劉純之以便親請還蜀
通守臨川郡家山夢翠微願辭靈運史欲著老萊衣萬
事尊前盡片心天外歸金烏伴去櫂日日向西飛
　　　賦梅送黄庭方
子行何所贈贈子一枝梅長共雪霜約故先桃李開清
香隔年在和氣引春回上國人相問為言南嶺來
　　　贈朱漢臣先生
德義輕軒冕有誰知所存清風滿淮國高節老巢門孝
友敦兄弟詩書教子孫何當對明月林下接君言
　　　送姜厚兄弟
之子别庭闈鄉心夜夜飛芝蘭經嵗老鴻鴈傍春歸芳
草隨征櫂和風上綵衣鳴桹聲漸逺月滿釣魚磯
　　　和酬致政朱殿丞
挂冠清世詠歸田舟縱江湖養浩然水底病龍思致雨
樹頭老鶴懶衝天詩因社友編三百酒為春風費十千
今古辭榮人不少惟君知足最當年
　　　和謝聖藻遊錦川
錦川亭上雨霏微太守齋航巻畫旂步入名園鶯慣見
歌隨流水鷺驚飛憑高自有千峯聚飲劇方知萬事非
卻恐丹陽赴官去此心當共白雲歸
　　　耤田集議
甸師經始遇金穰禁籞清尊合奉常千畝方田開帝耦
四時和氣聚神倉青氊改卜先農兆曲水交流上已觴
欲識漢家林苑富融融春澤浸長楊
　　　舟泊太湖
區區朝市逐紛華不信湖心有海查八十文虹寒卧影
一千頃玉碧無瑕古今風月歸詩客多少蓴鱸屬酒家
安得扁舟如范蠡煙波深處卜生涯
　　　贈馮揚州
天下無雙士淮南第一州文章老元帥節義古諸侯路
穏歸黄閣功成建碧油九重致堯舜四海望伊周楚甸
供吟筆吳丘賴坐籌風雲生鷁首蛟蜃怯龍頭有士依
餘庇干時愧拙謀滄溟波浪險願借釣鼇鉤
　　　答宗臣佳章
幽閒外世緣白日抱琴眠詩就多驚俗樓居半是仙竹
牀斜倚杖蘚壁倒垂鞭翻笑紅塵客馬頭韁轡牽
　　　秀溪寒食
十里喧闐繡錦川秋千人近趁飛鳶花明栁暗丹青國
日暮雲濃水墨天遊女踐成芳草徑畫船衝散碧溪煙
武陵漫說桃源好屈指如今幾百年
　　　夜泊偶書
過得重湖日巳斜相依漁艇宿蒹葭故園水面一千里
明月渡頭三四家客路漂流身似梗世途紛冗事如麻
卻欣歸去逢寒食醉倒春風爛漫花
　　　老子渡關圖送張會稽為壽
祕藏函谷關中子持贈蓬萊閣上仙願得髭鬚如此老
卻教龜鶴羨長年
　　　魏徵君草堂
召伯甘棠國東郊處士家百年三世隠泉石當生涯
　　　登南樓
此樓此景他州無天高水闊連平蕪楊栁深處杏花發
日暖數聲山鷓鴣
　　　題陳令壁
地勝汗山國風清令尹家酒闌寒食夜月上海棠花
　　　水月軒
湛碧一泓泉中涵千古月不比天上輪三五有盈缺
　　　遙碧亭
幽鳥無心去又還迢迢湖水出東關暮雲留戀飛不動
添得一重山外山
　　　斗野亭
八月風高浪渺瀰仙公醉倚海查枝夜深曽傍亭邊過
亭上主人知不知
　　　送陳令歸無為
楚水漾輕碧楚花飛亂紅故人故鄉去半雨半晴中
　　　太白桃花潭
桃花潭似武陵溪太白仙舟去欲迷岸上踏歌人不見
年年空有鷓鴣啼
　　　東峯白雲院
僧愛白雲谿上飛白雲飛處敞禪扉莫言便是無心物
憶著故山依舊歸
　　　留題城西水磨
客來亭上脫春衫馬浴寒泉洗轡銜怪得主人留再住
水聲林影似江南
　　　訪吳尉不遇
嵒深䕃薜蘿金鬛弄寒波莫愛江湖好江湖罾網多
　　　遊白雲山醉題僧壁
買得青山不用錢金沙門外草綿綿黄梅老令醉欲倒
擬借白雲今夜眠
　　　野寺
澤國春風老雜花間芳草門前車馬稀竹葉無人埽
　　　山房枕上作
十里溪源尋未見忽逢蓬屋白雲堆竹牀紙帳睡正穏
無奈野猿驚覺來
　　　天台思古
行人遊盡天台路山家杳杳知何處惟有山前一派溪
落花依舊流春暮
　　　還慶師扇
贈我心無著還師理亦然秋風歸舊谷明月上青天
　
　
　
　
　
　
　
　
　
　
　
　
　
　
　
　宋百家詩存卷六
欽定四庫全書
　宋百家詩存卷七
　　　　　　　　　　　　　嘉善曹庭棟編
　　鄱陽集
　彭汝礪字器資饒州鄱陽人治平二年舉進士第一
　累遷監察御史裏行首陳十事指擿利害多人所難
　言者元豐初以館閣校勘為江西轉運判官數上疏
　論事元祐二年超為起居舍人權兵刑二部侍郎時
　哲宗躬聽斷脩熙寧元豐政事人皆爭獻所聞汝礪
　獨無建白或問之答曰在前日則無敢言於今則人
　人能言矣進權吏部尚書以寶文閣直學士知成都
　府未行章數上又降待制知江州至郡數月以病去
　卒年五十四汝礪讀書為文志於大者言動取舍必
　揆於義風裁卓犖為時所重著有易義詩義詩文集
　五十卷弟汝霖汝方
　　　瓦鼓
客遊南昌歸歸我四瓦鼓(瓦鼔自新建/令仲文得之)渾完自甄冶質
朴排罌甒觸之散遺聲往往中啇羽聲來殆天得不用
詢有瞽野心愛不徹取之置林宇竹梢奏清風似喜佳
物伍岸巾䇿笻枝共爾蠲毒暑世浮見此拙坐覺幽興
聚丹楹惜異時蕢桴想淳古君年比予少能亦珍此否
　　　雪夜飲分題得雪字
顛風夜號花木折平明堦前三尺雪誰家羌笛落蚤梅
中夜南樓對明月苦寒侵人毛髪縮厭厭夜飲腸内熱
公才奔放欲萬里應恨低徊受羇紲一巢安穩身自在
生涯卻羡鳴鳩拙人生所值俱所樂萬事悠悠無可説
偶有名酒須盡醉醉輒題詩如靖節君不見萬卒征南
凱未旋戎衣雖厚冷如鐡
　　　寄葉法曹
參軍琢玉為天性靈臺一㸃秋江靜少年勤苦取富貴
不知勤苦今為病世人喜邪疾中正愛君與物終無競
圍棊坐爭百局勝雕弓力挽六鈞勁棊子勞神弓力硬
此圖養疾俱非令作詩勸君今勿更詩書自足資游泳
奧室重簾鏁幽徑我不見君心怲怲疾病勿憂有天命
愷悌君子神之慶
　　　寄友人
漢上近多雨江頭應好風想君當此時挂席隨孤鴻翔
龍壓大浪畫鷁凌長空男子四方志生時射桑蓬爾來
何遲遲吾憂祗忡忡安得百頃田稍鄰五老峯蚤賦歸
去來同為采芝翁
　　　和君時弟見貽
鳧短非不足鶴長非有餘泰山逮毫芒其理同一如君
才乃驊騮行矣無踟蹰萬里不加鞭日力復有舒豈如
老鈍馬寸進徒渠渠低頭戀棧豆時復仰天噓徊徨槽
櫪閒不用論智愚惟中可以休吾與子歸與
　　　讀史
婁敬脱輓輅獨建金城安韓信出羇旅遽上將軍壇謀
出萬乘驚名飛百夫歎丈夫松桂姿直氣虹霓蟠得時
樹功業未謝婁與韓
　　　暴雨
雲如驚瀾如潑墨萬竅怒號四山黒電母搖睛嚇風伯
疾雷怒張坤軸側雨如河傾如雨石上山下山泉動脈
石漂木拔崖裂折髙原立腳成大澤古寺顛前後岡逼
瓦腐椽折破無壁泥佛露頭水浸臆苔錢藤蔓生金碧
背堂衆流如箭激挾氣急欲投閒隙衣掣腳芒看溝淢
有惻烝徒老荆棘荷戈與殳甲不釋中夕愁居晝艱食
我今乃敢求安席閭閻人家水沒極壯夫浮泅老者溺
髙占鳥巢據猿􁂳可憐欲走無羽翮我起熟視惟歎息
斷蘗棲苴在簷額雞飛犬跳上屋脊蛟黿睥晲迷所宅
乾坤欲晴但頃刻廣庭泥深猶數尺大浪如銀沸阡陌
萬馬相踶轂相擊窮民欲炊無釡鬲蚯蚓在堂魚在閾
兒童捕魚不知戚溪南不能過溪北跬步如越與吳隔
溺者漫不見蹤跡東邨西邨哭聲塞手援不能淚霑臆
掩胔雖欲終何益天理噓嗟杳難測惸獨無辜不愛惜
葬填溪魚瘞沙礫乃能屈折容盗賊鑿險開深聽藏匿
不以血膋膏鋒鏑皇天無情禍福直昔也昭昭今惑惑
我歌且謠寫悲惻竹林一夜生秋色
　　　和執中遊山
峩峩楚山前屹屹樊堞後汗漫清漢左蜿硟大石右雷
霆沸波瀾龍虎卧岡阜春風無偏陂潤澤到藜莠日月
有底急匆匆似奔走樂哉城南遊矧復得智叟横踰路
東頭縱踏山北口逶迤陟嶔崟莽蒼度林藪巍亭立青
㝠隱几見十部(音/剖)崖石險欲落參差露妍醜沈深開殿
閣闕穴得圏臼尚或埋泥塗誰能斬薪槱法海惟我汎
禪闗與君叩清泉給醍醐一飲失塵垢丹鳳杳不來瞻
想更搔首潭潭谷中寺花木照堂坳樓閣寄岧嶤攲危
貼星斗白雲雜香霧終日在户牖有沼旱不枯金蓮豈
凡藕不見白馬至似聞蒼龍吼一雨作豐年懽愉逮雞
狗説車髙陽池遺事問黄耉歎息當世士所懐自非茍
方醉白接䍦寧貴朱組綬拭目墮淚碑徘徊想忠厚河
内借寇恂南陽祠杜母彼惟一純誠名等天地久愛君
所志遠堯舜望髙后譚經破小辨獨自持綱紐德愛在
章貢甘棠不枯朽邅廻久荆楚白髪嗟未偶軒昻更自
抜怵惕匪人咎寧甘凍餓死不一變厥守吾惟人閒世
所遇皆所授生死等夢幻可能憬然否譬猶二人奕日
夜競勝負紛紛置黑白畢竟一何有但願山下水盡作
杯中酒時時與君醉獨與造化友忠臣不忘君不問在
畎畝
　　　答同舍遊凝祥池
仙宫神靈之所宅樓閣倚天一千尺先生好遊猶挾冊
藜莧不慙吾鼎食凝祥池頭三月春腰金騎狨多貴人
天邊五岳烟霞闊海上三山雨露新蛺蝶能飛燕能舞
鳳皇在雲鴻在渚仙人參鸞入雲霧寂寂不聞青鳥語
洞天落日晩沈沈漁舟縹緲桃源深紅玉坐看花著子
青雲行見葉成隂疾雷怒飛風雨急􁄢馬不行歸斾溼
投閑一日須一來嵗時變化猶呼吸
　　　行西城
我將行西城曲指計日月汝來今幾時已卜錢塘别吾
衰况多病苒苒鬢已雪安能久去汝漫自投羈紲田園
茍可飯聲利非吾屑與汝歸去來相看至耆耋蒼茫尚
無涘空復愁如結
　　　菊苗
重陽黄菊花零落殆無有㣲陽動淵泉嫩葉出枯朽青
青好顔色寂寥霜雪後物理如轉環開花豈其久
　　　途中和君時
聞君欲脂車輾轉睡不安憂心頑如石百計不可寛鳲
鳩祗在桑歸鴈乃雲端一瞻百歎息强飲終無歡
　　　次正夫相寄佳句
朱橘大可圍白魚闊盈尺掀林擷葩花􁒷岸披的皪我
酒清且㫖於焉餞佳客鴻飛不知遠日暮寒雲碧囘瀾
祗如昨不見舟行迹寄詩何遒麗若見好顔色遙想翰
墨揮波濤瀉胸臆維纚遠林外坐看晨風翼萬物歸一
致知公無不適人之與天地同是為形役
　　　次正夫途中懐親韻
動靜非兩途久勞逸更好開門看白雲婉婉出山嶠身
閑亦已樂言念親及耄豈無青精飯每食終不飽鏡中
髮如漆一夜成素縞言歸采其蘭堂北種蘐草日以五
鼎食不如綵衣老我今無此樂感泣形已槁日夜思故
鄉敧眠夢郊保
　　　寄君時四章章四句
我脂我車陟彼髙岡母也吾懐匪居或忘我帆我舟汎
彼大江母也我憂匪食或皇我池有魚亦可以羮何必
鮪及魴叔兮其歸哉我田有菽茍可以食何必稻與粱
叔兮其歸哉
　　　一章章四句二章章三句三章章五句寄君時
我治斯何曰治我身我事斯何曰事吾親我學未信乃
先從仕孰云何自治我親載老不知乎養志孰云何善
事嗟嗟予季言以訊予有詩有書是足與居叔兮其歸
與嗟嗟予季歌以啟予有田有廬亦可與娯叔兮其歸
與
　　　寄􁐼和仲二章章四句
鳳山之泉孔潔且長止而不流是不如汙潢鳳山之木
可棟大廈舍而殘之是將與荆棘而並化
　　　方城與君時相别遇雨因寄是詩
五更赤晴平旦雨愁風不開風勁怒霰雹夜落大如芋
日月不出愁如兎兄曰嗟予季行役道阻且脩日云暮
泥深一尺水交注僕肩不任馬蹄駐一車十牛不能御
晨征忽忽立乘遽恐汝悲啼不還顧昔知為快今知誤
恨不赭陽一月住人生百年惟所遇曲折萬變皆歸數
乾坤與人同寄寓擾擾眼前皆細故慎勿動心悲景露
九阪王陽猶叱馭平明天晴卷雲霧驊騮安穩行道路
一日千里如跬步
　　　遊峴首
去年冬少雪二月春始晴南遊峴首山東下石頭城揉
藍染江水爛錦貼園英幽亭一杯酒不用千載名
　　　叔子祠堂
不折亭下栢不采山頭石羊公昔兹遊千載人愛惜焚
香薦卮酒一拜三歎息卻汎峴水波汪洋感餘澤
　　　恒河
恒河世界浮漚上漭漭衆生久流浪老蠶作繭祗自纏
枯木生蟲不相放止止靈泉風震蕩昭昭惠日雲遮障
卻語諸人莫惆悵煩惱菩提同一相
　　　送君時
思親一日如三嵗去家十舍如萬里投明叔也欲别我
枕上聞雞淚如洗丈夫葢棺事則已君雖白髪猶壯齒
奚慚折腰五斗米三釜及親胡不喜桑弧蓬矢射四方
男子生來志如此
　　　白馬寺
老龍挾神機變化無拘攣大作四海水斂為一泓泉白
露泛素液黄金折嘉蓮樂哉襄陽人嵗嵗無凶年
　　　寄十二十四弟
有弟有弟各一隅萬里不見徒嗟吁江湖春色又歸矣
庭檻花枝還有無欲寄我聲無鯉魚欲寫我恨無酒壺
開編一見鶺鴒詩澘然淚落如真珠
　　　武岡路
朝行黄茅岡暮宿黄茅驛一岡復一岡岡岡如絡繹一
驛復一驛思親頭易白何時自此還行李兼晨夕
　　　舟過當塗
悠悠章江柁復自姑孰北此身與此水日夜俱無息闗
闗林中鳥軟語如相識楊栁枝葉長青青祇如昔惟予
鬢閒髪種種添新白開尊泛溪水宛轉隨山色四方本
予志夷險非我惻挂帆出長江萬里追鵬翼
　　　沐浴有感
去垢如去邪不欲留毫分髪不止一沐身不止三薰如
何迷本原浴德不自勤區區養樲棘俯仰愧前聞
　　　久雨
十日七日雨十步九步水師徒宿蓁莽宴坐吾亦恥其
誰䕶封穴未忍鳥䑕死天意若有謂無人可言此
　　　寒食
山川路﨑嶇於兹遇寒食冐雨雖甚苦驅車不遑息敵
愁酒無功悦目花少色誰當逆旅思獨任清吟力
　　　偶題
雝然鳳之雛傑然龍之駒九天無亂雲萬里多坦途霜
蹄風翮一朝舉疲駑燕雀安能俱
　　　寄春卿
相約童稚閒遂成嵗寒圖奈何離别多各自東西隅我
心明月輪子志青松株明月千里光豈為吳越殊青松
四時心豈為風霜枯相思不相見作詩報區區
　　　衢州道中
登山復降山僕膝良已酸出溪復入溪僕衣未嘗乾嗟
余久羇旅囊橐亦已殫無食充爾飢無衣覆爾寒買酒
聊一醉行行莫長歎
　　　冬日道中作
夜卧衾裯單不敢嗟體寒晨餐蔬食微不敢歎腹飢重
念飢寒民亦有甚我身我心苦嗟吁彼俗當何如
　　　送蔣司勲赴河北漕使
於皇時宋治定百年朝廷肅雍以有多賢蔣侯孔碩克
明其徳其立嶷嶷其嚴翼翼英考是擢以司邦直彼富
貴不仁人則憚之侯曰吾治之彼孤有幼人則侮之侯
曰吾綏之竄逐流落江湖東南侯曰行哉義豈吾慚皇
帝思之擢使於閩於淮於江治績升聞皇帝曰咨朕寵
爾勤俾相爾攸宜莫若河朔往都漕事以謀以度侯拜
稽首受命不敢居言秣其馬言脂其車其馬騑騑雖疾
而儀其車軒軒既博且閑蔣侯歸止覲於天子天子是
喜曰朕有賢卿士明明蔣侯政事文章以明以將當至
廟堂奚止河一方汝礪作詩式贈其行俾人詠歌以永
厥聲
　　　送上官察院歸閩中
南山幽幽非可陵之丘淵淵其淵非潢汙之泉我徒以
趨君假我以車我泳而游君載我以舟君行未至我心
匪樂君去不遲如之何弗思是用作歌以告吾懐
　　　擬田園樂
買田何須近郭作屋卻要依山青松共我終始白鳥隨
人往還
春酒家家初熟春花處處光輝看花更攜酒去酒醉卻
插花歸
山色依雲闇澹溪聲潄玉玲瓏孤笛醉吹明月扁舟卧
釣秋風
霜寒禾黍初熟日落牛羊自歸樂事須還田舍浮名不
入柴扉
　　　小舟過陂口
輕舟落陂漘脱去如一葉篙工習敧險振呼矜巧捷急
水生凉風盛暑慰汗浹涉遠雖力壯臨危固心怯不如
山居安魂夢亦妥帖
　　　和叔宜弟
悠悠白雲飛戚戚感我情白雲行四方顧我豈憚行投
袂起番水荷擔指宜城所懐再踰秋計以頃刻成遠裝
有書帙貧橐無金籝馬羸半徒步僕􁄢復兼程天寒雪
頻飛山阻路少平林端虎豹跡驛後豺狼聲我行有所
懐雖壯如孩嬰入門旅愁破侍席春風生丁寧道懐感
惻怛一坐傾我今授汝記汝當以孝名孝能事其親榮
亦及乃兄乃兄久衰矣山川倦遐征歸與治爾田我歸
耦而耕
　　　遊西山
我少及長從公遊我今老矣公白頭淵明彭澤不歸去
太史周南方滯留愛山興與精神聚形骸自笑縻珪組
欲騎馬去陟彼砠空羡鴻飛在於渚西山第一列洞天
别有日月無嵗年洪崖已成丹竈藥瑶池每賦白雲篇
嘒嘒蟬噪竹枝露斑斑豹宿巔崖霧伯兮伯兮歸勿遽
人閒旱嵗須霖雨秋雨辛勤開菊花春風取次生蘭芽
我雖調公不敢易龍駒會去超胡沙
　　　和彦衡直講
日隱天北角月飛海東頭清輝到堂除轉覺氣象幽睥
睨天地閒無物奚為憂
是身如芭蕉况復身外名至人本無心肎為寵辱驚
風隨月明來終夜共清白先生靜無語獨看庭前栢冠
帶褫客衣詩書倦塵迹好風此時來應與君相識
照月槐影碎吹風栢聲繁悠悠此時心可樂不可言
　　　皇帝郊祀禮畢詣景靈恭謝次履中學士韻
黎明駕出告熙成朝野人呼萬嵗聲日上天門春意近
雪殘宫瓦曉寒生六龍寵䕶隨天仗三爵恩容醉御觥
徳似丘山纎未報白頭知愧不知榮
　　　嵓夫庭佐欲歸出長安以詩邀遊後圃
馬蹄容易去吾東行李紛紛計已悤還使寸腸隨夜月
不知一淚落春風雙飛露草看原鶺獨宿雲溪念塞鴻
更約藏舟今日飲百壺清笑慰飄蓬
　　　和瑛師
江湖日夜著東流水上乾坤一㸃浮隔浦雲山隨客步
近邨花竹慰人愁同舟自有林宗在結社還須惠遠遊
酒興正酣歸更嬾坐看凉月上滄洲
　　　奉懐深父學士友兄
泛泛公舟何所之江湖不似月相隨闗西夫子吾所畏
河上丈人今所思蓬髪白如相别日菊花黄似去年時
看花欲飲竟無味不是貧家缺酒卮
看山更飽更無厭野色雖寒亦不嫌風作浪頭髙突兀
雲埋雨腳細亷纎一雙遠岸釣魚艇三尺近邨沽酒帘
海上浮舟憶彭蠡門前栽柳舊陶潛
　　　次去華學士韻
九衢塵土暴秋陽宫殿深沈蚤自凉庭栢染霜千丈碧
籬花著雨一番黄天邊河漢波瀾闊海上蓬萊日月光
文物豈惟淹漢魏太平久矣四三皇
　　　寄君時弟
日夜風前聽好音書來一讀一傷心淚搖眼尾催花發
愁結睂頭見雪侵秋徑自栽彭澤菊夜堂時奏武城琴
事多不廢看書否白首知君惜寸隂
　　　送祖道朝奉
二月同舟出宋都轉頭即是十年餘可憐老大猶為客
莫怪尋常不作書蠟屐阮孚人不會鱸魚張翰子何如
寄聲莫汙清風地留與先生作隱居
　　　送池須文長官
龍淵虎穴少窮探老大生涯一劔鐔曲沼鴛鴦多白髪
雕籠鸚鵡久青衫能知令尹三無愠正似嵇康七不堪
見説明朝好天色鵬程從此穩圖南
　　　豐潮
漫漫平湖千里賒南州今作畫圖誇波瀾雨過魚兒出
草木春歸荔子花山近冷光搖几席地平餘潤入桑麻
使君恩徳還如水長滿羅浮十萬家
　　　呈通判承議
山邊置酒水邊行魚鳥於人各有情終世果能著幾屐
此時聊可濯吾纓啟期拍手誇三樂漁父張頤笑獨清
四海一舟歸未得低徊長恐負平生
　　　和范學士韻
清香一炷意超然萬事無縁更動顔野鳥銜花來丈室
煙蘿招月出遙山居方不礙遊方内住世還如出世閒
卻笑晚年貪著事野邊湖外夜忘還
　　　灘上
片帆逆水過溪山吾賤能諳世路難小雨作雲迷㵎谷
急風吹雪上波瀾草根已定春來意梅蕊猶含臘後寒
漸老豈能支道路扁舟欲去老漁竿
　　　寄君時直宿
天寒不歸汝安否日暮有懐如此何丈室全如在林壑
重雲漫不見星河髙風側聽雝雝鴈濡露長悲蓼蓼莪
不是不知詩廢事相思不寤自成歌
　　　鴈池
池水人言是鴈池池邊兀坐久忘歸蓬瀛仙子紅蓮出
湖海幽人白鷺飛楊柳垂隂留客佩滄浪潑翠㸃人衣
故園一别頭今白目斷江邊舊釣磯
　　　送周朝議赴郢州
驅馬悠悠何所之峴山南去習家池蓮花可愛肌如雪
鷗鳥何為鬢亦絲一葉林頭秋到處片雲溪上雨來時
公方紫綬金章貴可愛山公白接䍦
　　　城上
孤城縱目盡南東山轉溪囘翠且重雲際靜浮濱漢水
林端清送上方鐘今時漢北無雛鳳當日襄南有卧龍
萬事廢興無足問登臨吾樂正從容
　　　和念一弟
岡陵盤曲土湖深蛟蜃伏藏山鳥吟大雪埋雲冬寂寞
喬松挾竹晝隂森百年身逐無涯智萬斛愁填方寸心
昨日汝詩催淚落暴添溪水兩三尋
　　　戲招史祕校
畫橈隱隱水中閒紅粉相瞻幾淚澘行客自言歸意樂
故人終惜别情難羞慚俗吏浮生拙歎息神仙一夢閑
慢拾酒杯留客住春風底死笑人慳
　　　雜咏
小林幽徑自春華不似城頭望處佳山色倚雲千萬里
蓬門穿水兩三家聲聞翠篠紛紛葉香落寒梅細細花
更上山亭望南北欲隨幽鳥到天涯
　　　和濟叔兄書齋言志
未得臨流一醉觀江山應是怨無端苦吟夜月横詩筆
爛醉秋風把釣竿溪瀨最宜霜後聽峯巒曾向雨中看
輸君瞬息窮千里苒苒羇懐幾萬般
　　　子直見和前韻因復之
平時祇畏才無敵今日方知器有餘一第已多新宦况
潛思猶入舊田廬鳳皇固合棲阿閣騏驥誰令駕鼔車
千里青雲今至矣願傾深畫盡傳予
　　　元夕與莘老俱宿齋因寄莘老
零雨其濛春始和明星有爛夜如何笙簧故與風聲遠
燈火疑添月色多漸老自能忘世味欲明更起看天河
定留太一青藜照願寄荆人白雪歌
　　　賀兄長有子
鳷鵲曾將喜信來竒祥昨夜出珠胎一枝始得龍孫貴
萬里看成驥子材道路笑臨詩首首庭闈歡上酒杯杯
風吹消息歸江國老稚應須眼為開
　　　過紫金山
薄晚遲留問舊山塵埃敢意紫金丹雲生石眼千年潤
風出雲梢五月寒下蔡塗泥黏馬足長淮風浪觸魚竿
八公更有威靈在簿領應須笑賤官
　　　擬賞花釣魚詩
琉璃宫殿雲深處錦繡池塘雨過時魚躍定名千嵗鯉
花開多是萬年枝恩流河漢波瀾闊春在蓬瀛日月遲
三十餘年無此會今朝會見柏梁詩
孔雀横斜寳扇囘雕龍浮動翠輿來魚知迎日爭先躍
花會留春獨後開法部方張九成樂侍臣迭送萬年杯
太平恰似唐虞際臣主從容賦起哉
　　　和文淵遊餘千山寺
愛山終日在山巔山徑遲留幾屐穿澗水曲流隨步屧
爐香深聚作雲烟峩峩健馬横嵓石(邑有白/馬石)漠漠蒼龍
宿舊淵(寺有/龍井)為語琵琶洲上路幾時容我繫歸船
　　　途中寄君時弟
郵亭車馬日紛紛可遂塵埃老此身燕子恰如曾宿客
鴈奴猶是未歸人晚雲明滅初收雨朝日隂晴擬放春
花木一時渾自好寄聲華髮莫爭新
　　　老兒挈幼小將及鄧因寄君時弟
長年騎馬走風塵擾擾猶如夢幻身野栁最憐青綬客
山桃莫笑白髭人照溪七里亭邊晚近郭百花洲上春
捉塵即從君道舊浮蛆更許我嘗新
　　　送徐望之郎中提舉舒州靈仙觀
江瀕遠别幾秋螢汴曲相逄眼更青予志自能同豹變
弋人安得望鴻㝠風流緑蟻千鍾酒香火黄庭一卷經
祇恐諸公還薦鶚未容輕去老巖扃
　　　呈運判學士
邂逅江濱宿使航五更窗外月猶黄因陪譚麈殊優遠
自反羇心愈渺茫老馬但羞千岳阻病翰孰與九皋翔
明時賴有吾宗在敢學西鄰便涕傷
　　　次韻晦之沿牒楚泗二州
鷁首爭先鳥翼飛宦遊容易即天涯漸生世事無由盡
已去年華不易追芍藥遂輸淮上樂櫻桃終念水邊期
雨餘亭外山爭出幾日相看一酒卮
　　　四方
四方難綴遊人足萬里無嗟客子蓬紅滿桃花生細浪
白翻蘋葉起清風路當吳楚塵相接源出淮夷勢未窮
聞説夜吟清不盡月明如近水晶宫
　　　送濟叔兄
風起青蘋去鷁催江山無路笑言陪淚生滿眼朝千里
愁入枯腸夜九囘秋水忍看鴻獨宿春風好與燕俱來
别期重有文章約老稚應須眼為開
　　　治平諒闇元夕
上元無樂送長宵淚灑城陽泣帝堯雲障月華寒澹薄
風吹雨㸃細飄颻物隨世事生悽愴天與人心長寂寥
不用燈花鬭光景火爐詩筆慰無聊
　　　合肥府學中賡詩公韻和寺正翔甫總翠
危亭縹緲壓城端總拾澄虛入畫欄地勢西連金斗峻
山容東際湫湖寒行瞻日月光華近坐覺乾坤器度寛
聞説南州畫工在可能收作畫屏看
　　　和應詔吟
又得華牋是浣溪短窗翰墨自光輝寒梅不動情相照
幽鳥無聲意欲飛數四恩嘉成海瀆百千文字粲珠璣
風花未稱相望意特為君王述萬幾
　　　秋風
風戰江湖飛斷梗露零霄漢聽征鴻身雖流俗志萬里
昔是少年今老翁雙眼久因塵事黑病顔今為酒尊紅
夜深蝴蝶歸魂夢飛盡蓬瀛島嶼中
　　　讀書
讀書雖苦亦何知仕宦紛紛彊此時舊學望君真短短
新詩愛我已枝枝清生野檻晨風遠暖度山窗晝日遲
出處從今能自卜不庸蓍蔡已無疑
　　　汴水呈祖道
萬事無庸輕是非扁舟吾語子同歸不知心逐征雲遠
安得身先去鳥飛月入江湖生夜色風吹花木長春暉
鬢毛毎笑多新雪衣帶頻驚緩舊圍
　　　江口道中
道路春晴栁葉長川原水涸草苽黄隂晴天氣猶寒食
邨郭人家似故鄉地曠馬牛羣放牧時平兒女自耕桑
馬蹄即踏江南路邨店相看酒一觴
　　　寄子文友
古人湮沒不能見交道陵夷真可哀與子碧江相别後
到今青眼未曾開幾傷尺素無人寄猶喜新鴻昨夜來
懐抱相思長抑鬱燕居還念此心哉
　　　和千乘先生詩
蓬蓽猶淹濟世圖獨持經術振羣愚困窮自古饒賢者
功業於今屬丈夫天下久思安石起時人爭笑孟軻迂
何時幣聘來莘畝佇聴嘉言上禁途
　　　風便示君時叔宜二弟
挂帆瞬息絶遠水行李逡廵臨故鄉雨潤棣棠千葉葉
雲深鴻鴈一行行清吟未愜溪山勝熟睡不知岐路長
邂逅此時同此樂蘐堂卮酒意難㤀
　　　簡振道判官
涉汴浮淮即渡江一春飽滿看滄浪臨溪髙栁為誰緑
隔浦幽花還自香暖日魚兒浮密藻輕風燕子語危檣
遙知物景煩酬唱到日詩成幾百章
　　　江流
江流繚繞轉天涯萬幅風帆去若馳紅日遠山開殿閣
青天髙木出旌旗蛟龍迥泊鰭鱗動燕雀飛翻羽翮遲
身世百年長擾擾扁舟多謝捕魚兒
　　　君時與董君佐以鄉薦相次登甲科有詩送之
　　　　邀予同賦
青衫慰子久蹉跎各喜流年壯未過金玉曹劉初並價
淵源游夏復同科紅塵去馬侵新月緑水歸艎觸芰荷
邂逅故鄉秋正好相看憶聽鹿鳴歌
　　　東湖
草色蒹葭蘆葦中蓮花一片萬枝紅斜陽色妒波心日
細雨香吹水面風澤國地開金色界桃花人在水晶宫
扁舟便好如張翰好在溪邊舊釣筒
　　　楊浩肰見寄因次其韻
百年流轉笑浮生憂思隨時苦未寧心膽愛君長似水
鬢毛如我欲垂星春風半夜燒燈院臘雪窮年祭酒㕔
夢寐舊遊如昔日可憐庭柏自青青
　　　和莘老城東齋祠
天上春來今幾時園林已自足光輝桃心欲放輕紅出
柳眼初分嫩緑歸解凍暖風吹浩蕩養花新雨落霏微
知君準以多行樂佳句何妨及繡衣
　　　急雨
遠岫低連野水蒼溪田急似雨淋浪靈壇苒苒雲烟淨
小徑深深花草香落日客帆千㸃細秋風漁笛一聲長
詩成未解酬真賞追逐須將夙願償
　　　送正夫之鄆
清河如練月如霜六月舟行亦自凉驄馬何為輕去國
錦衣不害數還鄉髙材落落邦之傑令問洋洋民所望
城上望公公更遠人閒今日日何長
　　　以去年詩再答正夫
不願與公終食違别離草草不勝思老便靜處溪山好
嬾見閒中日月遲論易朱雲折其角説詩匡鼎解人頤
嵗云暮矣來何晚倚杖相望一水涯
　　　飲君宜弟所寄緇衣酒繼得書因成小詩奉寄
少時離别似尋常老大别離多感傷飲酒看雲心散漫
開書對雨淚淋浪棣棠密織花成錦鴻鴈斜書字作行
未到與人貪富貴會須同汝老耕桑
　　　答毛提舉惠新酒雞頭依韻奉寄
齊鵠順風飛上天空籠遠至扣猶全(正仲寄酒雞頭至/南陽某既歸襄陽)
(但有書/故云)滑思琥珀千鍾滿軟憶珠璣一樣圓舉白醉攻
愁自破硫黄煖與病相便(南人謂雞頭/為水硫黄)南歸幾夢凉堂
會咫尺書來更愴肰
　　　寄周朝議立樂堂
世味中人醉不醒公歸正似解人酲歸雲意思閑方見
􁄢鶴精神老更清但與堯民時擊壤何須秦女會吹笙
淵明已有歸來賦桀溺應容作耦耕
　　　山遊
試拂塵衣訪遠蹤詩魂獨與賞心同低低弱柳啼秋雨
細細寒螿嘯晚風嵓石溪流相照緑草花楓葉一般紅
玉琴寫盡逍遙意疑到蓬瀛島嶼中
　　　過嶺上
山幽漸失塵埃路勢險方知造物功嵓溜飛光動天上
樵斤遺響落雲中煙迷曲島千峯細日轉環區萬里空
安得謫仙來並此醉浮風馭過蟾宫
　　　將寄豫章以詩先寄文淵祕校
已傳靈耗煩晨鵠更作新詩寄塞鴻千里薄寒霑暮雨
百壺清笑望秋風仙人樓閣重湖外帝子亭臺翠靄中
謝石未忘丘壑意待攜歌妓醉山東
　　　新建宰徐仲文尉􁐼文淵出城見餞
詩句飛華照采牋酒花浮緑動金船眼看世態嗟無益
心到天真喜自然盛德優容聞召父清才脱灑愛梅仙
卻嗟風雨催行色不得相從醉洞天
　　　得趙吏部所附第二書
日月不停如轉車悤悤還見嵗其除己行沙漠數千里
纔得京華第二書一讀令人喜不寐萬金於我實何如
遙知日月從三友弟勸兄酬樂只且
　　　望雲嶺飲酒
班荆解馬面遙岑北勸南酬喜倍尋天色與人相似好
人情似酒一般深(接伴待制舉酒云/人情似酒一般深)豚魚尚可及人信
吳越何難推以心立望堯雲搔短髪不堪霜雪苦相侵
　　　諸君約歸日
黄金束帶錦貂裘白髪追隨每自羞已見冰澌流碧水
遙知春色滿皇州紅開金谷樓前面緑暗玉津池上頭
衰病到家應稍健為公須醉百金甌
　　　歸期
歸期元約是花時曲指花時定可歸日暖擁雲迎馬首
天寒飄雪㸃人衣老狐淚落不忍别野鵲性靈相近飛
到得歸時春更晚故園桃李正芳菲
　　　同遊獨山
獨山亭子山之心萬竹相圍盡翠隂古刹地幽紅日永
懸崖人靜碧雲深輕風細細無朝夕勁節依依自古今
吏役幾嗟詩筆廢興來不惜為君吟
　　　和蔣孝亷江行
江為雨頻增浩蕩物因霜重益凄凉千年老木戰風色
萬里澄波浮日光梅萼半紅渾臘意麥田微緑已春陽
欲留佳賞無尊酒空引詩魂萬尺長
　　　送臧夢符秀才歸
匹馬騑騑冐曉征故人惜别涕雙零青雲器業方千里
窮巷生涯獨一經節目已疎非杞棘源流不竭即滄溟
餘閑且盡詩書學莫遣塵埃悞性靈
　　　重至
亭臺池沼皆依舊惟愛清風日日新念遠恨無雙羽翼
臨流安得一絲綸好花有意重留客幽鳥無情亂苦人
滿眼澄光清可賦與君無厭往還頻
　　　平居多憂閒從詩酒自樂即席為詩呈諸友且
　　　　寓一時之懐也
不惜千金換濁醪為君窮力賦離騷乾坤盡入雙吟眼
日月都歸一醉毫(此壬寅嵗夢/中所得之句)平昔至誠傾益契昨宵
遊夢得夔皋窮途知負經綸器爛醉西風首重搔
　　　和君時十二弟
漂泊東南天地閒分明身世似乘船此生去住總未定
所值險夷皆偶然載酒縱隨紅芰飲移牀深近白雲眠
知君獨處多幽趣詩軸今成第幾篇
　　　春雨
三月江淮物正新等閒風雨挫芳春狂飄柳色低垂地
暗損花枝自惱人壟畝千家知有望江湖萬里喜通津
鴒原莫放韶華去共約新晴醉緑茵
　　　將歸寄潤之弟
紛紛窮緒不能禁一縷俄驚百萬尋風月正牽相望眼
山川雖繫欲歸心蕭條又作新秋意牢落誰同永夜吟
車馬鼎來吾即起夢魂先傍竹亭隂
　　　牢落
牢落歸來水一隅卧思天闕自煩紆祇知今夕又明日
不覺少年成壯夫禍去不虞堪太息勢臨無備獨長吁
憂時未有如君老願聽丹囊上禁塗
　　　東流道遇伯兄西歸
君棲京國我天涯病眼相望淚滿衣邂逅得為千里會
倉惶不及一言歸窮通固屬時之遇取舍猶慚議者非
未得寵光榮里落久行猶足慰庭闈
　　　東流道中作
輕快飛輿出古城蟠迂行徑轉沙汀鸕鷀映日開纁翅
鴻鵠鬭風翻雪翎水􁄢不藏寒石緑雲歸纔見遠峯青
苦憐野色溪光好倍覺詩魂酒魄醒
　　　寄伯兄兼問子文二首
富貴浪圖雖汩汩詩書餘力尚桓桓聖門一室相從易
世路多岐欲合難儀鳳穩依深閣宿老蛟寒即碧溪蟠
青雲有侣歌魚藻空谷無朋唱考槃縁木退藏翀漢翼
扁舟歸整釣鼇竿臨風願聽王陽仕洗手思彈貢禹冠
　　　又
壯志當年欲請纓孤蹤今日尚飄萍塵埃易染羇容黑
義氣難邀俗眼青馮客劔寒長自擊伯牙琴古欲誰聽
風雲勇膽馳燕塞社稷丹心望漢庭思入鶺原愁四散
夢馳鶯谷涕雙零客悰願託詩情見吟盡清宵卒未醒
　　　十四弟得書承已次東流赴省試因寄小詩呈
　　　　推官承務弟
恰見蜘蛛喜便知鴻鴈來大波窺洶湧遙岫見崔嵬懐
土欲心折拆書先眼開繫舟龍化處亭子舊名雷
　　　雲居相送至下杉莊
暮宿昏初黒晨裝曉已分雞啼江上月犬吠嶺邊雲好
去龎居士善來洪上人臨行須一勘臘後幾時春
　　　惠州
霧暗山千疊冰寒水一涯風髙天作雪日晚露迷沙居
士身如夢行人驛是家青燈無意緒㸃㸃自成花
絶域冬猶暖孤邨日易斜浮雲㸃晴漢幽鳥篆平沙白
草單于壘青燈渤海家夜蟾無定處流轉共天涯
　　　和通判承議
水邊人不到吾與子同行始見游魚樂時聞幽鳥聲山
如仁者靜風是聖之清擬買扁舟去江湖老此生
　　　有感
往復何為者功名安在哉茅心迷簿領蓬鬢老塵埃魚
蠹生書帙蛛絲在酒杯淵明縁底事苦死賦歸來
　　　醉極有感
飲極人之樂余心反自傷氣因人憤激情與酒飛颺淚
落侵雙鬢愁多鬱寸腸空贏山簡醉不似與天狂
　　　日暮
人去紅塵息幽林晚意清秋陽紅斾亂夕靄翠紳横新
月澹無色微風寒有聲此吟猶未竟城吏已嚴更
　　　題揚州因大師小池
闃寂黄金宇清泠碧玉池軒楹收泠澹松竹讓幽竒岸
蹙源流淺山隂月到遲未能活魚鼈安可卧蛟螭
　　　江上
柳翠蘆尤碧楓殷蓼更紅金波連夕照玉浪起秋風霄
漢雙飛鳥波瀾一釣篷江湖如許景總合付詩翁
　　　伏承寵示滕王閣佳句因用元韻
滕王帝子閣徐孺聘君亭南浦水秋漲東湖雲晝㝠江
山晴更碧松檜雪逾青安得泛舟去與公同醉醒
　　　示庭佐弟
世味祗如此銷憂奚所娛心煩多惡酒眼病頓捐書倦
倚笻枝竹寒圍木火爐公寧機械廢我拙笑公愚
　　　和題真相院
山色隨行止溪聲滿見聞燈花秋寂澹香火夜氛氲野
色迷修竹厨煙長白雲大夫材力健故寵寺僧懃
　　　和題淨慈寺
已失禪闗治空嚴古殿尊佛香塵草莽僧飯飽魚豚萬
竹藏秋色豐碑落燒㾗癈興俱物鑑誰似語公孫
　　　寄公權
靈源起幽谷蕭灑與秋宜世事有窮處泉聲無盡時流
霑一山足澤入萬田滋祇恐明朝别清風到夢思
　　　薄荷
神農取辛苦病客愛清新寂澹花無色虚凉藥有神煩
心浸冰雪眩目失埃塵自是芝蘭臭非同草木春
　　　寄鄒祕丞同赴京師
馬上梅曾賦林邊酒記賒乾坤新帝業山野舊人家自
昔餘篇翰經年五嵗華詩成無鴈寄一夢入天涯
　　　道中
湖天冬不雪山地晚多風岸草猶全緑邨花或自紅差
池嵗聿莫寂寞雨其濛南北隨蓬轉浮生旅寓中
　　　内鄉招提寺
淫雨宿蕭寺白雲思楚山病摧顔色老淚裛鬢毛斑流
水終何事飛禽倦未還夢歸無别處鷲嶺鳳林闗
　　　途中蚤起寄兄弟
為惜庭闈别方驚道路難醉憐山月古病怯野風寒駐
馬詢農耜臨溪問釣竿新詩如有得寫染寄歸翰
　　　武岡驛
破屋山閒驛窮閻溪上邨雲山能近郭池水故當門氣
象生詩筆波瀾動酒尊夜長歸夢遠憑爾與招魂
　　催君時歸并寄居宜弟
命彼僕夫駕雞晨初一聲朔風不可渡南徑卻堪行貧
莫甚今日􁄢無如爾兄故慚魚得計最愛鴈能鳴
　　　答君時弟
夢覺山頭月歸乘湖面風遠林寒寂寂幽徑曉䝉䝉反
哺鳥鳴屋成行鴈貼空物情縁底事祇欲攪予中
　　　承和途中四韻
此身俱是客何處合為鄉雨後春山好天晴晝日長三
年穰下郡一信赭陂陽鴻鴈非中澤鳲鳩祇在桑
　　　小飲幕長晦之并簡王路分
小飲支風色清言慰客襟皁鵰寒獨出雲影澹無心短
日催冬至長更報夜深幾時辱車轍重約盍朋簪
　　　次德甫韻
露染黄柑熟霜添紫蟹肥天真俱自得世路偶相依飲
數初憂病歡成復忘歸醉吟侵夜色星月淨輝輝
　　　和嵓夫花字韻
幽亭隔世路髙閣見天涯緑散林邊葉紅生水上花人
歸越溪藕僧進壑源茶可念詩翁物都歸野叟家
　　　試諸葛生筆因書所懐寄諸弟
臘雪催寒盡春風送暖微浪為青綬繫愁望白雲飛塵
事朝朝在鄉心夜夜歸嵗時如故國憶戲老萊衣
自别番江夜還移楚水春寄聲何草草流誨已諄諄世
路文章貴人生手足親杜詩賈馬賦數數寄魚鱗
最憶東林竹蕭疎入夢魂秋枝餘鳳實春逕長龍孫聲
轉晨風細隂生夜月繁幾時歸袂接爛熟醉芳尊
鴨腳東林畔慈親手自栽取心俱有實視表獨非材白
玉成千粒紅紗寄百枚江南春去蚤花復幾時開
見説東林地盆池近種蓮清風生緑水酷日冐炎天物
外無雙格花中第一仙即今春已到應復葉田田
吾憶東林北庭前巧作山乍晴風苒苒久雨蘚斑斑漁
釣滄浪靜樵歌白日閑蓬瀛仙世界容易落人閒
　　　初夏
簿領紛相壓塵埃嬾未堪輕隂人割麥微雨客憂蠶照
水荷衣薄迎風柳鬢鬖微吟聊自釋一夢滿江南
　　　端午
日上天心直風生水面寒羇窮念時節草次具盤餐買
藥知衰病開尊得小歡醉懐江國味撥櫂倚江干
　　　次芸叟韻
雪霜歸漢塞星露近蘇天金錯千兵甲花團五馬韉春
從今夜好月勝别時圓頗笑荆溪老猶譚般若禪
　　　接伴太傅離新館其兄迓於途
使者乘軺至將軍走馬迎侏離何所語踴躍不勝情寓
目鴻鴈澤傷心杕杜行天乎非有閒我老獨無兄
　　　與蔣十二
孑立羇窮際相逄邂逅閒交遊新氣槩塵土舊容顔共
指青雲遠同分白日閑區區交友志松柏滿南山
　　　同許屯田子仁宿圓通寺
遠水猿谿古孤峯石耳懸慈悲開一徑智慧出雙泉大
士車乘鹿幽人社結蓮欲知今邂逅猶是昔因縁
　　　自臨川泛舟還歸因假前韻寄粹老提舉朝議
　　　　兼簡知府龍圖丈
舟行朝市隔恣意看溪山天地青春遠江湖白日閑偶
隨鷗獨往卻與燕俱還時節清明近應須屢破顔
匹馬千山遠扁舟宇宙寛嵗華春已仲時節食初寒稍
憶棊爭勝還須飲盡歡使君如見問行李已河干
　　　將行季自鄱陽來
伯也别何遽叔兮來未央水流心去遠月靜夢歸長細
雨溼蘐草髙風吹鴈行幾時生事足相著老耕桑
　　　得書并簡仔仲二姪
遠宦非予欲浮生如此何幾時俱省定終日念漸磨流
水嗟蓬轉青雲喜鴈過寄書盈萬字不似淚㾗多
　　　正月初三日送叔宜弟初離襄陽
月魄纔生夜春風恰到時異鄉愁對酒深院靜論詩道
路嗟吾老雲霄恨汝遲莫言明日别徒益鬢邊絲
　　　冬寒圍爐
道路冬無雪山原臘始寒平林風力疾落葉雨聲乾冰
玉詩腸􁄢江湖酒量寛庭闈即予樂不必事杯盤
　　　和濟叔冬字
雨聲傳半夜雪意盡窮冬氣味閑相愜形骸病見攻冷
呵詩筆凍寒啜酒醅醲且劇紅爐飲行聞古寺鐘
　　　分題得思字韻寄􁐼文淵
風雪今之夕湖山百爾思欲歌鶯谷意不忘脊原詩臘
意生梅萼春容動栁枝塵埃一千里歸夢自遲遲
　　　和濟叔小飲韻
島嶼風囘北滄溟月上東苦吟詩眼碧小酌病顔紅城
近更籌數天寒斗柄中且安顔巷陋無泣阮途窮
　　　吏部閣子前有千葉菊因酌同僚口占一首
一花幾千葉千葉一時開曉露紅雲拂春風舞雪囘薄
言酌吾酒亦道賞花來自是蘭臺勝桃源安在哉
　　　欲雨
雨勢將滂沛風聲自嘯號栁睂含碧淚花臉膩香膏厚
澤宜蘇物微寒怯减袍詩成歡不足終擬醉春醪
　　　新晴
一雨凄凉夜羣陽發育春風雷驚舊蟄泥滓倦行人花
秀千家囿波添數尺津新晴何處好郊外草如茵
　　　過揚瀾
路入揚瀾險心魂獨惘然秋風浪飛屋春雨水彌天一
葉漁翁艇千鈞客子船相爭蝸角利平地看深淵
　　　春風
三春含造化一雨灑空虛寒色宵無定輕隂晝未舒亭
臺花色重道路馬蹄疎燕雀乘風便應言莫我如
　　　先赴東流因寄虞蔣諸君
相愛不能去欲行還復留山川蕩行色風雨結離愁紅
日千山曉清霜萬木秋囘頭望車馬目斷白蘋洲
　　　途中作
窮冬尚羇旅行色太凄凉白雪園林好紅塵道路長暮
雲寒不散斜日澹無光夜宿溪山靜清風滿肺腸
　　　次張瑞甫貧飲韻
霜濃溪水縮雨多竹風多久病予無賴微吟子為歌遠
心傾塞鴈窮緒委江波貧飲祇如此世人誰復過
　　　寄庭佐弟與閏之同作
狂風朝不定急雨暮相連麗澤已春意濃寒猶臘天紅
爐雙酒艇清夜一詩篇不見東江客臨風意惘然
　　　江上晚起
水昏如欲雨霧落復非雲浩蕩重波影微茫小岸分大
明瞻日曉微暖報風薰隱約廬山寺孤鐘續續聞
　　　和春城北
何曾看好春已復見春深水漲千溪緑松低一路隂簿
書淹世態雞黍亂鄉心莫廢清和飲枝頭李可沈
　　　和祖道國門外文淵子至東父餞席上贈别
行李隨長道飄蓬笑賤官望雲瞻白日臨水看驚瀾鳥
語如知節花開尚怯寒莫嫌春色淺留到後園看
　　　夜泊睦州桐江
一水連銀漢千山擁古城客乘清夜息舟倚碧溪横皓
月危峯影清風細浪聲嘔啞殊俗語慘澹異鄉情途旅
淹時月羇窮獨弟兄剛腸雙古劒蕩跡一流萍道路人
皆厭風波我亦驚胡為甘險阻所得喜豪英俗眼無相
笑吾非逐利名
　　　秋日吟呈諸友時在合肥作
緑髪猶年少衰顔苦病多隂寒傷物色渴雨蠹天和杯
酒開寥落靈蓍問轗軻凋疎頭鬢亂攲側齒音譌苒苒
時難得紛紛日易蹉荆蒿太狼藉圭角未漸磨廢棄今
如此云為竟若何嗟傷仁者遠幸望故人過臘意生幽
徑春心獨緑波幾時樽爼共爛醉聽清歌
　　　和國信子育元韻
傍火時尋柏子燒青燈笑語夜寥寥殊方更喜人情好
長日不知山路遙
　　　過右北平
太平天子不言兵擁節來經右北平論將無人思李廣
笑譚樽爼倚儒生
　　　真州江亭
潮落淮風怒不收昇州一日到真州多情楊栁能青眼
底事波瀾亦白頭
　　　和履中學士上元有作
樓頭星斗爛文章錦綉中焚百合香月似中秋燈似晝
總將明徳奉吾皇
市廢啇廛野廢耕通宵笑傲樂昇平樓前樂奏九成曲
樓下人呼萬嵗聲
　　　二月已亥曉出城祀髙禖
嫋嫋溪邊楊栁絲紛紛牆外小桃枝流鶯恰似無機械
春滿人間亦未知
塵沙騎馬聽溪流澹薄春風卻似秋坐憶洞庭波萬頃
灘聲長在釣魚舟
塵土㝠㝠二月風寥寥天外有歸鴻松隂想見芝山路
隔浦溪花岸岸紅
　　　奉使湖南遇雨寄叔宜
暮雲不肎破重隂祇繫蘐堂夜夜心馬上北風吹淚落
細隨疎雨溼衣襟
　　　寄廣漢
今年萬載驛逄冬恰似淮南風雪中(赴詔時冬夜與廣/漢宿舒城道中時)
(天/雪)草草杯盤渾自足笑譚只欠布袍翁
　　　君宜弟還鄱陽風雨未行馳寄此詩
鴻鴈行行如弟兄天寒故故作秋聲江湖寂寞風雨急
今夜扁舟行未行
　　　泛豐陵溪
溪邊置酒稍徘徊坐看溪聲滾滾來傳語鸕鷀與鸂鶒
暫時相見莫相猜
　　　天寒欲雪不可出門君時在城中促庭佐來君
　　　　時柬云庭佐掉頭云未來因馳寄
伯兮引領望不斷叔也掉頭云未來事事傷心無説處
終朝眼合不能開
　　　和君時弟芝山避暑
避熱猶如避火攻盡將身世隱壺中微雲急送鹿頭雨
遠水故吹牛首風
　　　次雲居老詩韻
荆山有玉比山丘愛玩還將木李投掣電一機吾會得
天邊月在水中流
　　　和提舉送淮長老住延壽寺
天地悠悠共故鄉眼前差别亦多方欲知道濟庵前路
俱是將軍舊戰場
　　　江上
波瀾浮動月翻翻細雨吹風忽在門溪上酒家何處所
青燈明滅見漁邨
　　　都官以詩求菊栽次韻謝之
新詩來乞菊花秧種植還須近宋牆待得來年花爛漫
約君顛倒醉秋香
　　　草
草色初成城上春春風步履襯浮雲踏青未得遊人見
煙日遮藏待使君
　　柏
落盡桃花梅子英一枝霜雪自光榮猛憐夜月紛紛影
頻聽秋風細細聲
　　　碧蘆
碧蘆滿眼送清秋瀟灑憐君似退休一夜髙風搖翠玉
五湖歸夢落漁舟
　　　答雲居佛印禪師
江湖萬里扁舟上巾履維摩丈室中毎愛師如蓮出水
郤嗟予作鳥窺籠
　　　和都官看雪
孤成帶雪望天涯瀟灑風清自一家景物尚嗟春意滿
雨枝零落不成花
　　　梅子
道上人家梅子枝背春還復葉離離詩翁觸物俱歸思
不用風前呌子規
　　　記京中伶人口號
伶人作語近初筵南北生靈共一天祝願官家千萬嵗
年年歡好似今年
　　　雨霽
荷花十丈出塵埃鷗鳥雙飛近酒杯雨霽黄雲收拾盡
青山還會逐人來
　　　泊真州新河亭
鬢毛垂雪欲毶毶道路風波老不堪繫纜短亭聊自慰
青山數㸃見江南
　　　走筆和蕭推官迎提舉承議
青山遠遠水囘囘初見鍾陵城上臺將迎不獨兒童喜
楊栁看人亦眼開
　　　船中見廬山
翠色蒼茫杳靄閒船人指㸃是廬山浮雲作意深藏䕶
未許行人取次看
　
　
　
　
　
　
　
　
　
　
　
　
　宋百家詩存巻七
欽定四庫全書
　宋百家詩存卷八
　　　　　　　　　　　　　嘉善曹庭棟編
　　樂靜居士集
　李昭玘字成季濟南人五代宰相濤五世孫少與晁
　𥙷之齊名元豐二年為蘇軾所知擢進士第李清臣
　薦為祕書省正字判潞州歴起居舍人入黨籍居閑
　自號樂靜居士寓意法書圖畫以十囊貯之曰燕遊
　十友為之序以為與今人友或趨附而陷於禍寧與
　十者友久益有味也後詔知歙州辭不行靖康初復
　召為起居舍人時昭玘已卒
　　　遊白鶴觀
春歸數十朝八九不暇出萌芽日夜發百觜競撐突駕
言謁仙祠古象懐髣髴白鶴來何時蒼檜暮蕭窣雲霞
斷人世往事已荒忽解纓濯泉流深澈幾照骨毛寒不
敢視下必有神物昔人斯徜徉音影詎磨滅嗟予質汙
下見亦被呵咄仰慙逍遙遊未忍塵土汩時須挹髙風
為我一吹拂
　　　從張聖塗乞石
先生築髙隱趣好清且獨雲龍峯上石拔草自鏨斸發
竅號隂怪窮根攬坤腹山靈不敢愛鞭叱滿崖谷危躋
已穿履大載幾折軸直欲起巖巖未容買碌碌心營合
天造指化出神速突兀傲中巔憑陵勇雙矗獸蹲目睥
睨龍攫腰囘蹙縮脰立幽鳥擎顱卧孤犢鯨鱗老亷利
相角怒撐觸軒昻鶴引咮負贔黿跂足騰空快髙思排
峭驚醉目伊余朅來遊步百吟周復願從乞其餘伴我
東牆竹猿鶴莫相瞋此客意非俗常令月色照敢使塵
土辱日待風雨來起看空遶屋
　　　送王子中南歸筠州
荆山美璞昔未發鬼神訶守誰可奪妙工伐石彊剖抉
試之烈火皎冰雪長虹射天晝不滅夜堂流光墮明月
堅厚粹温函正氣不許時人巧雕礪羞與佩環爭細碎
直登丘壇薦天帝世無琅玕來作貢楚人未售空長慟
索價當髙勿輕用緹囊什襲須珍重
　　　送徐州舉人赴省試
淮夷之珠照夜明泗濱之石聲泠泠昔時大禹致方物
神光玉色羅廣庭比年入獻多豪英褒雄妙思相憑陵
飄飄束書去觀國􁄢馬踏雪鬚垂冰長廊白晝天宇清
落筆冉冉風雲生千官拱笏赭袍近碧溝新栁黄鸝鳴
金撾虎士傳姓名魚龍卷尾隨雷聲州人洗眼望歸程
會約春風載酒迎
　　　送李容甫歸北都
先生讀書不下堂堂上有客語琅琅弟子出觀如堵牆
怪君睂采生光芒北都晁夫子一别久相望君來道信
問使我開肺腸三日不改服猶覺芝蘭香平生寡投分
一笑且云樂慇懃發黄巻鈍吻慳應臄大杵撞啞鐘已
厭音響惡更慙河伯觀未易窮海若索寞嵗華晚颼颼
黄葉秋歸心劇流水忽忽不可留固知此鱣鯨肎託尋
常溝直須見老𥅆可化南榮儔海州嵗有翀天鵠卵如
萍實光琢玉蜀雞眇然何敢伏羽成不須求日浴一舉
將驚萬人目
　　　謝劉主簿見和乞石詩
官居太疎冷門外少車跡蕭蕭此君軒為我慰窮寂貪
饕起餘慕遠乞南山石形模太詭陋此詠費搜摭蝦蟇
欲上甕作氣屢跳躑心知不可彊怒癭猶鼓息但勞旁
者觀笑爾不量力君能惠然來抵鵲輕尺璧明月投我
懐坐上光采溢神心巧鐫鑿變化出胸臆髙言寫豪壯
健讀口終吃衝風卷濤海蕩潏迷四極陣馬脱重圍戰
士皆辟易使人魂魄沮三日不敢食嗟余性頑闇兀兀
寡知識臃腫終天年不願借雕飾翻憐孤僻中趣味得
所適拂石雲生手誦詩風滿腋此應長不飢富貴乃毒
腊人生多苦辛嗜好須自擇
　　　飛鴻亭
平野浩空闊危甍兀岧嶤臘盡風日好春囘氷雪消朱
絃試揮手度響何翛翛此意復誰共古人今寂寥眷彼
澤中鴻歘起如囘飈悠然薄天末去去不可招愧無雙
羽翰萬里同飄颻人生本蕭散知慮勞煎燒恈恈覘聲
利傴僂隨紛囂安知出世閒造適皆逍遥帝鄉果何在
久願追松喬行歌歸去來五斗空折腰
　　　雪堂詩寄子瞻
愁雲蔽日昏風發鵝毛大片舞空闕隂崖冰壓木枝折
一鳥不飛人足絶山翁口掉肩擁褐斸竹搴茅勞架結
堂成不用巧丹綴卻畫東坡四山雪羣石嶄嶄爭皎潔
門外堂閒兩清洌萬境一心同瑩澈石牀雲生溼肌髮
布被颼颼冷於鐵半夜哀猿叫山月山翁髙哦響脩樾
不道妻啼憂未竭世事薰膏付灰滅長安髙門奔請謁
赤日炙背沙埋轍僕夫汗流馬吐舌三謁不逄腹欲爇
怒氣恐成疽毒裂狂走不須求扇暍此堂一登能濯熱
　　　敺雀行
田頭小兒杖敺雀雀飛上枝不敢落繞樹詋罵語聲惡
三時耕鉏一時穫老牛力盡石田薄五龍作瞋風吐雹
赤鳥燒雲龍見逐南邨賣桑北邨熟狐尾毶毶穗齊屋
縣門大書催賦粟南闗飛輓夜摩轂埽舂縛箕十指秃
一米未炊汝先啄直須殺汝償我腹田父坐語兒雀不
暴人人亦飢但令家老千羣飽莫使征西戰馬肥
　　　春日遊西池
雨餘風日暖野塘春水滿天影倒浮人鏡光環射眼蘭
船不可上漠漠低煙晚歸路已埃塵滄波鳧鵠遠
　　　暮冬書懐贈次膺
一氣推遷星復囘人生常苦嵗華催凍雲欲雪鴈聲過
臘酒正香梅信來晝夢每因啼鳥喚柴門獨為故人開
自憐衰晚無多事心地都成一寸灰
不住寒巖不姓龎亦無短艇釣清江門庭晝寂人敧枕
几案春生日上窗五鼎甘心爭逐獸萬夫落膽看尋橦
何如種取東臯秫爛醉牀頭酒百缸
慚愧儒冠悞此身塗窮何假問通津門前羅雀正吾事
牆角負暄非世人自喜小槽長有酒獨驚華髪不便春
知君澤畔成新築擬荷鉏犂去卜鄰
　　　次韻庭玉弟暮春作
小雨廉纎春欲歸桃花吹盡燕來遲閉門卻有宜人處
簾幕隂隂睡起時
　　　出郭閑步
城市不在眼始知天宇寛田園休嵗事風物似江干茅
屋上斜照水煙生晚寒徑須追野老笑語暫盤桓
　　　病中聞雨
官居寥落禁門東秋滿長安一夜風老病不眠成輾轉
五更鐘鼓雨聲中
　　　經睢陽有感
昔日經由一夢同髙樓雖在舊遊空東流不改當年水
白首已成今日翁梁苑衣冠共黄壤隋堤楊栁幾春風
扁舟莫負南來興咫尺吳松落眼中
　　　道中書懐三首
竹樹出平岸人家藏遠煙片帆雲度水雙槳鴈隨船緑
變春囘地寒生雨後天前塗盡佳境得意且留連
漸入臨淮路移舟每問津行行風逆水處處雨隨人啼
鳥如留客幽花忽見春白魚不論價沽酒莫辭頻
平野青蕪合長橋緑樹低客愁須白酒春意屬黄鸝落
日鄉闗遠孤邨煙水迷清明能幾日郤過浙江西
　　　舟行阻雨
暮雨來何急乘時助發生水邊千樹暗蓬底一燈明半
夜起鄉思空陂聞鴈聲春風故留客不為阻歸程
　　　過盱眙宿慈氏寺
行役經旬不自聊彊將登覽寄春醪淮吞汴水長增急
城睍南峯不讓髙賈客正來喧萬井夕陽初下艤千艚
明朝更作留連計醉卧西窗聽夜濤
　　　宿慈氏遙碧齋有感(齋牓无咎書/)
髙僧邀我暫淹留細話朱轓此屢遊不見清談飛麈尾
空流悲淚拂銀鉤淮山勝絶千年在人物才華一夢休
欲作招魂弔餘恨晚煙疎雨不勝愁
　　　天長道中
細草眠黄犢短籬穿緑楊春聲鵓鴣急田徑蝍蛆長地
暖足春物雨頻宜水鄉羇懐不可話倒橐酒須嘗
　　　過虹縣有作
老態倦羇旅不堪行舸催風髙鳥横度汀轉樹交囘雨
過霧猶溼春寒花未開楚傖如見問不為米南來
　　　過淮
東風吹雨過淮濱草木精神一番新鴈起沙堤煙隔水
寺藏松崦塔招人盪胸長憶江湖月昧眼曾嫌京洛塵
誰道南來少知識向人脩竹特相親
　　　春日遊金明池
日有江湖思坐無車馬塵横橋自照水啼鳥不驚人輦
路晴飛絮宫門暗鎻春多情老園吏灑地喜相親
　　　北園書事
葛巾茅屋自為娛門掩槐隂長夏初聒聒無端鳩喚婦
飛飛不定燕將雛遶池曵䇿攜雙鶴架水澆花課小奴
麥飯滿甌葵數箸丁寧車馬肎來無
十年蕭散愈身輕弄筆翻書亦稱情當案忽聞縁壁墮
隔池遙見啄苔行靜疑多事非求福老覺無心勝攝生
自愛吾廬人不到何須谷口問歸耕
　　　贈子常
本無機械亦非愚自信沈㝠與世疎一段畫圖冬卧雪
平生樂事日翻書田園無暇供餘税風雨何堪卷弊廬
笑殺貴人門下客不逄此老曵長裾
　　　蚤春書事
正晝睡方起門無雀可羅風池亂荷蓋雨徑滿槐鵞齒
髪流年速江湖歸興多終期買船去卧月扣舷歌
盡日與琴語經旬無客過蟬移鵲爭樹魚散雨傾荷毎
悟酒如聖不禁詩作魔風聲稍蕭瑟殘熱定無多
　　　齒落
孽蟲負固飽羶葷摧折纔能絶禍根毎遇屠門慙大嚼
猶思夢澤欲平吞初搖不為脣先喪已脱翻驚舌尚存
莫與時人作嘲笑不如緘口學無言
　　　贈漢臣
夫子以貧病終身復凍飢捉衿無可攬數米不成炊何
以謝蟋蟀獨能留扊扅徒勞問倉扁王老是良醫
　　　九月八日雨作
盪滌驕陽勢已廻徧流和氣入根荄簷閒㸃急侵燈落
枕底聲髙帶鴈來永夜故留人不寐輕寒未放菊全開
明年麥價應如土安用登髙把酒杯
　　　北園偶成
遊宦歸來似繫匏偶依河渚寄衡茅以貧為樂漫喜酒
與世無求非絶交倚杖靜聞風過竹枕書閑看燕爭巢
卻憐多事楊夫子更為元文作解嘲
　　　送春
終日無人晝掩扉緑隂庭草自相依輕寒曉覺池臺靜
半夜春隨風雨歸恰似舊遊鸎獨語畧無餘恨燕爭飛
飄零不解東君意卻放楊花亂撲衣
　　　十月晦過舍弟庭玉見諸人棊戰方酣頃之復
　　　　過集者皆散獨一枰尚在窗户闃然因賦并
　　　　呈子堂漢臣
妙手固多暇忿兵終易窮戲餘歸一笑戰罷失羣雄風
過雨電息天明星斗空爛柯人已去斜日上窗紅
　　　送次膺赴詔二首
辭章泛濫昔稱雄飄泊文園偶未逄舊典鐃歌歸制作
盛時郊祀待形容久無青眼憐髙卧新有宫詞落九重
異日錦衣還故里卻尋蓮社日相從
青雲初上萬人看中路摧頹鎩羽翰一日馳聲動黄閣
幾囘飛夢繞長安翩翾丹鳳來天上寂寞雙松倚嵗寒
自笑白頭冠尚在十年塵土不堪彈
　　　次膺哀辭
翻然矯首奉恩除卻似當年擢第初憔悴九衢林下客
光明一軸錦裝書馮陵河嶽才無敵繪畫乾坤思有餘
方板赤虯何太迫君王曾未識相如
　　　雨後二篇
苦雨幾十日滿庭多土花行螺上牆屋倒竹卧泥沙澄
景生凉吹晴雲變晚霞卻愁清夜夢無計逐池蛙
一氣不自息四時如轉丸月流天宇靜風掠葉聲乾紈
扇已謝事莎蟲將戒寒登臨偶有得不復計悲歡
　　　登平山堂
斷檻敧簷風雨頻不逄心賞為重新依稀疊嶂宛如畫
憔悴垂楊今復春一闋髙歌長在耳後來佳客復何人
悠然未盡雲煙思不見揚州十里塵
　　　登龍游寺
飛構起崔嵬江晴宿霧開風幡兩州見花雨四天來日
月依峯轉魚龍觸石廻蓬壺在何處更擬上層臺
　　　某氏挽辭
翟茀朝初罷升堂拜已非凝塵孟光案灑血老萊衣奩
鏡悲鸞舞庭萱感露晞西風原上路無復板輿歸
　　姑溪集
　李之儀字端叔滄州無棣人元豐中登進士從蘇軾
　於定州幕府厯樞密院編脩官通判原州元符中監
　内香藥庫御史石豫劾其不可以任詔勒停徽宗初
　提舉河東常平坐為范純仁作遺表編管太平遂居
　姑熟自號姑溪老農久之詔知唐州終朝請大夫之
　儀能為文尤長於尺牘東坡謂其人刀筆三昧其詩
　取徑嶮峭而有渾灝雄深之氣幾與東坡接武輝映
　秦少游有次端叔見寄詩云華章麗句饒風力頃刻
　朱紅迷畛域一斑縱復為管窺萬派終難以之測有
　姑溪前後集合編二十卷從兄之純以政事稱
　　　題山堂
二年江南客對面不見山負我愛山心兀兀塵埃閒一
聞説山心便喜欲插修翰遽飛起君家乃是山中居永
日青山同徙倚流泉涓涓薜蘿暗明月時時窺枕簟三
伏清霜帶雪來不斷煙雲擁欄檻只恐居山興易闌萬
壑波濤番等閑知有心期難得否憑君借與畫圖看
　　　送芝老
江頭春色已可匊風雨惱人常不足筆力俱來紙上春
牆外落紅爭􁎐􁎐忽然别我下廬山蓮社風流指顧閒
為我寄聲陶五栁少留佳處共追攀
　　　題王循書院壁(謝韓君/錫小會)
熱不就惡木枝渴不飲盗泉水古人不可期嵗月姑相
委不愛爾井泉百尺深不愛爾庭樹千里隂相看豈計
一飯報長嘯聊為猛虎吟
　　　丁德儒置酒適與陳君俞聊坐聊賦小詩為君
　　　　俞謝因以贖先起之罪
春風不解事吼地如雷霆誰知一席閒笑語燈熒熒主
人意彌敦設置不少停而我槁木然感慨時自驚多情
接勝友孤即如初星微吟閒相警似欲慰獨醒我老百
不堪已分如漂萍邂逅因事樂尚或有此形不慙引去
先得意耳暫清輾轉尋斷夢閒闗媿微生何當萬里浪
相與同滄溟
　　　贈劉九思山人
我行亦偶然君來定何謂風髙浪如山聞者亦已畏而
君從一葉過我乃特地郵亭六日俱臨别尤自媿朝出
纔辨色夜歸或霑醉殘燈不見人侍我獨忘睡語語多
破顔情極幾雪涕屈指再相從便作新井計我擔既弛
肩君駕亦方税不覺步四年俛仰纔一喟每見意每加
終始不少替顧非求名頑豈不懐此義凡生等飄蓬何
物非委蜕為我謝故人隨方聊自慰
　　　次韻秦處度同登黄山
艱生縲紲餘特爾脱魑魅殊方窟飃蓬未免游戲事眼
力到毛髮抉剔盡竒祕邂逅平生歡笑語當鼓吹曲環
豈人謀明滅殆天使慰我雲煙期有靦鴻鵠志百年一
瞬爾幸此半日地聊攄廣莫心無作雍門淚
　　　王為道東軒梅花小桃相次弄色置酒見邀出
　　　　琉璃盆浸花貯酒酒半移席即花既醉留名
　　　　壁閒
搔髮滿爪垢撲衣滿襟塵百年信幾時吾生若紛紜黄
河源從天上流忽然河底為沙丘張良身不滿七尺從
使沛公君列侯淮隂小兒亦何者俯首無辭出胯下晨
炊蓐食為得計一飯千金豈無價相君之背貴莫言前
趨鼎鑊何等閑便為故主已梟首奏事猶如冕旒前軹
深井里有是姊哀歌壯士不復還伯樂相馬只相骨咄
咄常情迷賈鞭春來萬事不欲語惟願沽酒不著錢大
鐺長杓酌還引白日如此過百年相家新有大正官謂
我落魄蚤見憐東軒小桃閒梅蕊清香秀色能相先不
將貴勢畧雅舊脱巾取酒容流連琉璃盆深花透過愛
花移向花邊坐時時飄蕊落盆中冉冉天仙空裏度醉
後草書疑有神牆閒怒角挐飛雲埽秃千毫興未已惆
悵粉壁何時新盆空不記上馬去曉來但見衣巾汚古
人名蹟堆故紙多少沈埋不知數明朝花落在須臾莫
遣髙門無入路
　　　送陳瑩中及第歸洪州
七月江南秋已到江水如天魚尾掉處處團橘欲黄時
家家門前艤歸櫂西山佳氣徹青雲潘郎門巷如深春
陳家有兒新及第就著恩袍歸拜親為報行人洗眼看
養兒如此誰不羡願兒不要重科第事業功名他日貴
　　　春日同梁十四燕李公昭朝霞閣侍兒舞梁州
　　　　曲徹客有以潤羅為贈公昭命玉杯滿酌酬
　　　　之又以金鐘邀兒相屬既釂出烏絲欄索詩
都城春風吹落花都城九陌無塵沙貂裘公子燕何處
闌干百尺凌朝霞鳳箏新調玉指軟黄金桿撥當胸遮
紫檀屢碎翻成拍紅茸毯襯鴉頭襪囘旋誰許綵雲輕
欲斷還連猶未徹新鶯弄雛乳燕飛一曲梁州春日遲
百尺纏頭隨玉杯吚啞一鬨爭扶持公子笑不已下客
歡正濃更邀婭姹持金鐘一釂直欲滄溟空從他海若
在平地明珠墮淚愁蛟龍珊瑚突兀撐髙峯便疑巴姬
御來風月漸滿銀河低歸路促街鼓稀何時再到紅茸
地更倩遊絲惹住衣
　　　合流遇潘子真出斯文相示因置酒子真黄九
　　　　門人
山谷老子久不見豫章詩人何許來章江未覺清徹骨
西山一帶寒煙開文章明鏡現諸相句律蟄户驚春雷
紅爐勸坐且一醉為我更賦楊州梅
　　　得璉老陸僧書所報周悉且速東歸既媿其勤
　　　　因述書語為謝仍約官滿就見
故人書報新種畦東皋豆麥稻水西更添莊屋成兩脱
築出甬路排沙泥栁插千本竹萬个雞豚母子羣相攜
又倚前岡闢場圃更下南泊來鳧鷖兩年課役已似此
數嵗漸可如山谿吾師報地適我與胸中瑩徹真琉璃
一錢不取力為盡只得一飯仍雞棲我慚汩沒落陷穽
眼前差路知幾蹊緬懐吾邦歸未得書來未讀先酸悽
本無去來彊繫縛亦非顛倒隨傾擠萬衆過眼即他物
列鼎既飽均朝虀明年定作一邨老非施委曲隨刀圭
　　内侍劉有方蓄名畫乃内虢國夫人夜遊圖最
　　　　為絶筆東坡館北客都亭驛有方敢跋其後
　　　　既作詩以相示時役和而偶未暇今閲集得
　　　　詩遂次其韻以申前意
天街雨過花滿窗萬人壁立驚游龍飄飄衣袂欲仙去
寶鞭遙指蓬萊宫真人睡起春纔栁誰眷琶琶最先手
合歡堂裏謝使人暗香猶帶天階塵宛然相對若可語
筆墨規失當時痕開眼成今合眼古囘頭自有來時路
長風破浪真快哉快處須防倒騎虎
　　擬徐陵四時詞
　　　春
紅緑枝頭自開落薄月低雲天一幕可堪困緒尚眠蠶
未擬將心摧破萼寶環半脱畏侵肌百刻縈香竟屬誰
旋製稱身宫様窄慵看架上去年衣
　　　夏
蜀葵已過紅榴炳鱗鱗瑩角波紋冷冰光汗透玉枕凉
扇車風搖深院影無言一餉幾囘顰品盡幺絃竟不匀
空被梁閒偷眼燕黄蜂元是竊香人
　　　秋
畫圖展盡瀟湘緑窈窕新詞寫啼竹薄衾笑拂又經年
已報莎雞入重屋漸施簾幙作深暝時看明河步廣庭
旋索羅衣防露下隔牆聞呌侍兒聲
　　　冬
休願車輪生四角莫向金尊嫌酒薄門外風號鴈陣低
擁衾同看殘燈落轆轤敲凍驚棲鴉睡紅半引燕脂霞
未擬雕籠問鸚鵡先投宿酒敵霜花
　　　次韻東坡所畫郭功父家壁竹木怪石詩
大枝憑陵力爭出小榦縈紆穿􁄢石一杯未酬筆已濡
此理分明來面壁我常傍觀不見畫只見佛祖連呵罵
人知見畫不見人紛紛豈是知公者汗流几案慘無光
忽然到眼如鋒鋩急將兩耳掩雙手河海振流雷電吼
　　　蘇子瞻因膠西趙明叔賦薄薄酒杜孝錫晁堯
　　　　氏黄魯直從而有作孝錫復以屬予意則同
　　　　也聊以廣之
莫厭薄酒薄莫惡醜婦醜君不見王尋石萬驅虎豹千
兵埽蕩如拉朽又不見髙堂笙歌午夜飲明日哭聲喧
正寢莫厭薄酒薄到頭一醉亦足樂莫惡醜婦醜攜子
弄孫同白首髙飛遠走固亦樂莫捄眼前忘時後
　　　正旦日大雪過秀州城外聞樂神踏歌打鼔
嵗除夜雪一尺許便覺新年喜氣多大觀元年第一日
一番勝事信可歌歌不已鼓聲起漫壟連邨如市裏更
願雪深一尺餘收了去年三尺水
　　　雨中自瓜步謁寶覺遂約遊黄杜寶覺遽有儀
　　　　真之行雨後獨往夜分方到泥滑路瀲乘步
　　　　相半
夢寢東南遊金山居第一泊船瓜州口風雨繫黑日冐
雨訪老胡倐然出蘿華壁閒十弟子云是王維筆生者
今何在别有一丈室相期同過之佳思久拔拂差池成
獨往敢憚泥沒膝投鞭望横參露重衣如溼方諸湛滿
魄指顧盡纎悉目眩神為清壺冰蕩肝膈亹亹相問勞
軟語皆中律頗怪不豫知有似驚暴客杈枒薦爐紅柔
脆修林茁老淚感陸生明盤皎霜橘木魚動曉堂永味
同南畢百年驚枯槁平日膠在漆幅巾行此時嵗暮悲
蟋蟀
　　　子瞻參寥太虛同遊惠山用王武陵竇郡未宿
　　　　三詩韻各有所賦參寥録以相示今將遊焉
　　　　用次其韻
曾為惠山客心已寄蒼茫知今幾何時常在山閒堂淹
留情莫繫悵望身疑翔聨翩得秀句古殿逄燈光耳冷
徹孤韻神幽拂清香買舟行有期此興安能忘
三子骨已朽來者非一人簫聲起孤鳳抑按皆清新松
隂貯老月蘚暈涵蒼磷﨑嶇固有屬千載無纎塵物物
吾已矣今昔均可旻何當事一往顧水終為鄰
膏肓有前人老意翳叢樾差池紛鬢霜味蠟火已絶一
啜風潄浪幽思起復滅記慚數及七緬子在明月疎更
蹇修途景耿重激發泠然儻可御千古同一轍
　　　秦太虛出魯直所寄詩因次其韻
别子人春杪幽懐誰與歡返復事遠途繚繞如理綿家
山雖入眼尚疑隔晨煙破悶得子詩雞鳴還到船追隨
日苦短容易悲長年猶能共一轍植足臨天旋下澤政
有味萬户自我捐惟有不舍心常如俯奔川
　　　和參寥過敝廬留宿因見寄之韻為謝
及此仲春月頗欲謝遠步世味久已疎何憚魚生釡青
隂合廣除似失北門路端如雞在塒未愧豹隱霧飄蕭
方外遊繾綣慰遲暮共待清光來軟語坐良樹呼風破
炎蒸扣齒卻妄慮逡廵棲鳥驚不記衣上露臨分期屢
來此樂復誰與
　　　送靈臺尉徐舜舉
靈臺右鶉首南北兩山閒我來春未幾紅葉纔斑斑與
君蚤相求攜手問兩山折花飲清泉共此一日閑君才
真健敏詩句如芝蘭娟好秀且靜馥郁若可餐
　　　大雨
向晚雲驟合雨㸃如車輪入夜勢轉暴對面語不分初
疑坤軸裂漸覺河海翻傾注恣豪放溝瀆莫吐吞平地
忽五尺呼呌均四鄰下堰上輒隙東塞西遽奔一身應
百給坐卧不得申且自秉鍤刀力癉意已昏念兹嗷嗷
農拱手過一春入夏又將半寸苗無宿根祈禱備衆使
杳杳天九閽飢殍漫狼藉極目無煙邨及此滂沛澤一
洗瘡痍痕勞我敢有詞喜動氣已温置酒會賓客耕輟
翁語孫爾年非可期我責亦麤伸欲赴固踴躍感慨扃
重門
　　　睡起
數日不吟哦已覺舌本彊熟處自難忘是乃真苦相簾
空睡起足物我兩俱喪舉頭見南山依舊秃相向解衣
遶屋行未行已踉蹌翻書試遮眼一抹如白浪目足身
所先二者輒相抗生理從可知何用更惆悵獨有梁上
燕憐我本癡憃時時作好語似欲致勸相見爾初銜泥
生子已頡頑而我猶未歸兹事固難諒安用苦煙雨無
勞獨悽愴俯仰即陳迹未易煩度量一尊試有求傳來
如鵲盎頃味毒酒酷猛釂投晚餉倦懐豈復有舌爛腹
斗漲抱薪救烈火自取將誰讓夜分方半生劣過逃屬
纊
　　　讀淵明詩效其體
扶疎草木長兹時豈無情未論身得去想像心已清童
山久不雨湯熱氣鬱蒸遣懐一開卷便覺凉風生
　　　陶隱君書堂
山雲自往來人事久蕭索誰為插小松記此當棲泊陂
陀披淺麓窈窕帶遠壑著書方呻吟誰與會所樂鸞鳳
耿莫追嵗月儼如昨隱約玉簫聲憔悴金匕藥風來萬
籟奏一笑竟誰約尚犮徒此心相期在寥廓
　　　比都文承制移竹贈初秀才堯民有詩因次其
　　　　韻
古人偏愛竹種不虚一席相將共忘年敢憚培且植君
家占何方容易來秀色薙草出明軒翛然聳修節翦梢
畏風摧留葉期鳳食從兹兩繭足閉户忘所適
增築貴堅厚抨繩避敧側朝灌暮復壓深虞枯易得勁
節既能主百蠹遂為客風微吟疎簧日永齒客屐此况
儻可期吾甘事潛黙晉人知自完皎皎良未息不校謝
紛紜斯言愧安國
　　　燕子和韻
依依梁閒燕終日密相對本不欲爾期何為尚此會得
非縁所遭又恐意有在飛來復飛來好語如湍瀨我亦
彊維縶爾豈知向背萬事杳靄間一笑沈吟外元妙第
一義為爾除障礙巻簾見天下始信物有大
　　　大暑不可逃偶攜數友過湖上清坐凡十人以
　　　　君王納凉晚此咏亦時須為韻得須字
百年觀不足一日樂有餘况兹夏日長而與君子俱號
呶謝呼笑譚論皆詩書門外方爍石座上如冰壺仰懐
㝠㝠鴻俯媿戢戢魚我老百不堪嗜好終蒲菹殷勤相
得心黄昏尚躊躇追隨自此始莫厭頻招呼何必得美
酒然後方將須
　　　張聖行解官入京僚友餞别分韻勸酒得醇字
密雪不著地朔風暖如春天公豈無意慰此東歸人吾
人晚相投每見每更親踰年稻粱俱未覺旦暮頻欲識
分淺深蕩蕩風中雲問其美如何表裏無緇磷深湛子
雲黙髙廣太丘真汲汲惜日短奄兹奉離尊莫辭十分
斟酒薄情則醇庶幾一舉盡涇渭從此分萬里自咫尺
百嵗均埃塵行人定向適他年期問津
　　　次韻東坡還自嶺南
憑陵嵗月固難堪食孽多來味郤甘時雨纔聞徧中外
卧龍相繼起東南天邊鶴駕瞻仙袂雲裏詩牋帶海嵐
重見門生應不識雪髯霜鬢兩毿毿
　　　和儲子椿竹
何物能令意灑然隂森常對出檐竿排槍立㦸難為况
招月吟風好細看幾度驚囘窗下夢新來添得雨中寒
傷心不見東坡老縱有鵞溪下筆難
　　　戲子微兼次韻陳君俞寄題蘭皋
和風暖日作霜天冰雪相投豈偶然特枉新詩咏塵迹
便同佳趣賞當年學優曼倩三冬足才過荆州十部賢
為問醉衾應好在莫教癡望似蠶眠
　　　吕吉甫第乃謝鎮西故居中閒嘗為佛刹而雙
　　　　檜則舊物也劉夢得有詩因賦其韻
故國悲凉古木竒勢分庭下蔚相差霜根半露出林虎
晝影全舒破賊旗寶界曾廻鋪地色節旄還映插雲枝
劉郎風韻知誰敵儒帥端能表異時
　　　題張湛然兄弟所居壁時謁之不見
樂全老子如星月真一仙人似鳳鸞蚤嵗光明均照耀
異時文采避髙寒低囘氣類追千刼邂逅風流得二難
環堵蕭然清徹骨卻疑深雪卧袁安(湛然乃安/道之孫)
　　　李去言相别三年忽得書知在吳中答書偶成
宦路相逄一笑休共知身世兩虛舟楚材有用誰青眼
趙將無功枉白頭會見姓名通北闕何妨風韻冠南州
求田接武如鳧鷖只欠元龍百尺樓
　　　次韻子椿遊雨花臺同長老德正
勝遊自有經年約佳客難同信歩來無復風煙翳寒日
漸催花柳映髙臺雲光故事空陳迹玉樹遺音失舊哀
今昔循環等相視欲尋歸路更遲囘
　　　和友人見寄
俗駕難囘固有因勒移終媿北山人不辭冐雨投歸步
始信忘形是夢津一笑未容披軟語十分先覺報新春
定應編契王郎便消得從來願卜鄰
除郤吟詩總是塵道人應笑可憐人固知參請能成佛
未到身騰且問津邨落風煙常似臘禪房燈火已如春
會須隨例餐䭔子聊借明窗作暫鄰
　　　舊懐
花存人往只天知目暗心搖卻自疑尚想漢廷傳詔令
如登魯廟見尊彞一時鸚鵡娛賓賦百世甘棠美召詩
安得殘春逄海上盡傾衰淚灑新枝
　　　邂逅故人
已將身世等浮雲又向江邊得故人數日暝寒埋雪意
一番佳境為時新邨醅澹薄聊資笑洞户深閑自有春
已幸鄰封同寄老卻應風月費精神
　　　金陵懐古
焰燧何勞鼓萬牛聊將一帶付幽流纔聞浮鷁來波上
已見牽羊出石頭舊穴依然披信汐古祠誰為薦時羞
功成到了成何事擾擾空移夜壑舟
霜天日晚獨沈吟潮上風來别是音恃險戰爭休想舊
憑髙臨眺且論今數聲鴈蹙千年恨一片帆驚萬里心
不是江山解磨折卻應人物自升沈
　　　次韻簡少孫
子黙清真本絶倫羊曇曾是箇中人林泉不作南風競
旗幟還因對壘新金鑛曜罏元有艷冰壺瑩月舊無塵
何妨再葺昆陽戰尋邑師行固不貧
記得金尊特地開舉頭新嵗又重來銀潢已分經年隔
玉節猶期舊臘囘千級浪迷雲表夢百分愁寄燭殘杯
醉鄉誰謂無消息已覺歌聲傍落梅
　　　題張約之長春閣
江山信美亦人同寒暑隨時興易窮寓意果能超物境
養花長欲占春風何妨户外屨常滿自樂尊中酒不空
可笑道人猶有恨一番紅盡一番紅
　　　後圃
鵓鳩呼婦天欲雨杏子花退鶯未雛庭前已覺緑半飈
酒面忽有紅雙鳧芳物戀客不忍去主人好賢誰復如
會應百嵗享此樂何妨畫作重屏圖
　　　歸自錢塘復䝉君俞佳句欽歎不已更兼特枉
　　　　聊賦其韻
吳山陳迹已飛埃投老還驚病眼開似泛靈查海邊去
卻因華表鶴歸來情移客枕收殘夢恨著江梅戀故臺
便覺新篇資六翮飄飄真是子虚才
　　　和友人
昻昻野鶴困雞羣皎皎冰壺不受塵一笑每逄青眼舊
多情空媿白頭新西風未用髙紈扇東道應容岸角巾
珍重長謠倚雲瑟瀟湘誰是賞音人
經年牢落别離羣準擬歸來拂路塵妙語獨從書上得
歡衷猶欠坐中新頗聞洛下傳佳句更喜嵩陽識墊巾
幾欲軍門示巾幗老來猶更不如人
　　　次韻采蓮
聞道栽成十畝蓮便思挑出杖頭錢定知荇菜參差處
不是決明顔色鮮紅日半移芳草岸清歌低泛木蘭船
驚心未得同真賞空愧諸豪白玉篇
幕府風流舊泛蓮裔孫家世掩青錢别開眼界霞爭爛
分得秋光菊未鮮燈陣有心欺醉㡌珠盤何日瀉歸船
錦囊示我鏗金句空愧巴吟綴後篇
　　　陪延之泛舟歴湖至苦竹寺次韻陳致君席上
　　　　所賦
已凉時節未霜前十里平湖共酒船嵓岫湧寒清澈水
芰荷翻浪緑連天百年過眼真聊爾一笑投懐豈適然
獨有黄花似廻避空縁紅粉不能先
　　　賞心亭
賞心亭角倚闌干虎住龍蹲自屈蟠無復埋金鎻勝境
空餘飛鷺識前灘百年名在人何處萬里潮平雨送寒
幾向後庭賡白紵不堪殘照下漁竿
　　贈人
落得清閑與物疎扃門終日似山居案頭新有歸田賦
架上元留緯世書紫府未須窮祕簡丹山重見引名雛
詔恩只亦來相繼還許頻為賀客無
　　　寄題呉思道横翠堂
紅塵擾擾功名地不礙詩人得趣幽何必千巖連萬壑
能令六月似三秋茶甌變乳隨湯泛香篆縈雲盡日浮
時覺東城添紙價應知得句勝封侯
　　次韻題隱居巖
隱居何必在山巖境界全歸指顧閒能把軒裳為外物
便應風月勝酡顔地連紫禁千重邃石繞清泉五色斑
從此夢魂猶可到定知衰廢不容攀
　　　次韻見懐
林泉廢疾固難除杳杳觚稜寄夢餘已謝東山知不免
須由北海本來疎功名漫笑乘軒鶴事業終歸種樹書
聞道江樓巢已穩未應長鋏歎無魚
　　　仲客李澤遠來相訪感往念今悵然有懐
異鄉流落十三年老日從誰寄往還久數斷蓬飄世外
忽驚連璧下雲閒生涯已約同他日詞筆端能慰暫顔
準擬新秋便相見為君終日倚柴闗
　　　同子重望長蘆寺
窣堵波寒對水東坐來初報夕陽鐘囘環桑柘疑無際
咫尺雲烟隔幾重聽講有心陪寂寞杖藜何日許從容
主人境界諸縁盡應笑規規看畫龍
　　　陪子重遊長蘆寺
行來思住覺城東粥飯隨縁蚤晚鐘安得心田荒萬有
便寛眼界失千重笑譚喜接真摩詰衰病休嗟老曼容
餿飲殘羮應不惜聊分水墨為成龍
　　　朱伯宣才英昆仲見過曲相慰藉因留飲得花
　　　　字
新春窮巷幾傷嗟聨璧俄來照蔀家意厚旋傾新釀酒
眼明初見未開花百尋自是松難老什襲終慚玉有瑕
便覺賦成無用處漫勞惟悴歎長沙
　　　除夜寄王性之
老戀窮年怯五更可堪爆竹響新聲但驚燈火如殘夢
豈有心情敵後生餳競膠牙空對白酒期分嵗獨憐清
賜袍應有天香在想見來朝奉九成
　　　春日
芊芊芳草望中迷傳火樓臺麗日西飛絮輕翻遮柳陌
落花亂㸃暗桃蹊琉璃波淨沈魚素玳瑁簾疎阻燕泥
百五良辰最蔥蒨緑隂行馬過鶯啼
　　　石磧朱希仲館穀甚勤因題壁閒
主人好客久聞名曾約江魚對酒烹邂逅相逄同一笑
逡廵不覺到三更屠龍手段尤非策畫虎工夫浪有聲
便欲與君論卒嵗卻憂舟子報潮平
　　　崇寧求詩時正初老住為初祖
烏衣人物已成空窣堵纔能記寶公請祝驟開新福地
全提還振舊家風午嵓日上春初到萬里雲收月正中
欲識投機無盡意江流入海幾時窮
　　　元白挐舟相訪出紙求書因書此以歸其紙
小篷不識遠相尋頓喜忘年得斷金便覺雨華隨脱麈
更能操筆問來禽投懷方寄朱弦直摻袂還驚白髪深
獨幸南遊慰真賞他年會見好叢林
　　　陽翟道中有懐存之
夕陽風裏得君心常約清香滯月尋紅萼似披經幾嗅
綠條如弄已誰禁野狂不慣娉婷醉蓬鬢偏宜蓓蕾侵
準擬歸時更浮動瓊尊寧謝十分斟
　　　次韻梅花
建臘迎春亦是常獨髙梅萼報年芳風來彷彿逢荀令
月下分明見壽陽開徧漫誇千種韻天然别是一般香
從君漏洩東君意直到霜前菊蕊黄
　　　瑛侍者欲再遊方作此勉之
精神秀發真獅子聳壑昻霄似出林擊竹有聲先了悟
拈花微笑已知音新詩奮健疑摛錦妙字清竒不換金
往往秋髙又飛錫白雲來去本無心
　　　三家店蚤飲主人似喜余至而庭下殘花猶在
　　　　也酒客輒見避余固止之因得覽其醉態
再過三家店還投舊酒罏重攀紅躑躅爭認白髭䰅所
惜自拘束無因同拍扶他年遂卜築終為伴歌呼
　　　宿湯泉示真師
睡美不覺曉蜕然猶戀牀未能忘夜旦已自嬾衣裳供
佛添新水持經續舊香不知門外路何事有歸艎
　　茅山道中抵暮投一客邸甚素雅主人喜客乃
　　　　一善士為待至厚既别留此致謝
客緒如繅繭山行似踏車方疑武陵宿宛是德公家傾
葢君何厚論心我可嗟祗應從此别去路隔雲霞
　　　除夜小舟中雨不止而作雪寄德麟
吟醉今何在寒燈倍黯然卻應聽雨夢猶是散花天老
境不自得客程誰我憐曉鐘催去路明日又新年
　　　江上獨坐
春至猶飄雪江寒未有魚無人慰青眼盡日對紅爐瑟
瑟窗頻響時時鳥彊呼澘然不自覺豈待到窮途
　　　同趙德麟宿長河堰僧房德麟適相送至此且
　　　　約明春再相會有詩見及次其韻
涔涔一夜雨皎皎百年心嵗路無多日僧牀有賸衾長
卿空滌器季子漫多金賴有綈袍舊春風定可尋
　　　藏雲山居
鳥語晚更好山風秋轉凉心閑日自永簟冷夢尤長赤
薦新舂稻清添舊䕃香此身歸有地去路尚何妨
　　　誠上人遊方既歸林下焚香誦經以嚴報地相
　　　　見欣然留不欲去遂賦詩一首
委曲披髙下虛明得靜深佛香平日願經巻本來心地
據三車上塵無一㸃侵出山應有恨何處似如今
　　　宿青山房
命駕追彭澤開懐得士龍殘寒偏惱客小雨未妨農已
幸同歸轍何勞更賃舂川原如故里疑是舊栽松
　　　自大乘將遊湯泉道中
迢迢山路永漠漠晚風昏雨歇鳩呼婦年豐稻有孫旅
懐悲暮齒野飯寄前邨只恐今宵夢憑誰續斷魂
　　　宿滴水巖懐趙德麟和壁閒韻
瀑水瀉靈竇鏗鏘韶濩音樹深猿嘯月山迥鳥啼林一
曲廣陵散再歌梁父吟天邊有鴻鴈莫寄此時心
　　　夜行鞏洛道上
夜久露華重寒鴉不肎棲月推銀海上斗過玉繩西風
脱林衣瘦山擎雲㡌低流螢三四㸃趁隊過前溪
　　　離宣城
倦客登舟際江城欲暮時恨長山自遠心速櫂歸遲邨
市明漁火嚴城起鼓鼙詩成真有助新月上天涯
　　　秋日遊青山訪太白墓
潦倒忘衰日風流襲墊巾未能分朽骨還此挹餘塵弔
古無千載傷心為一顰依稀如到眼氣類信吾人
　　　題齊雲亭
凌空登白紵此地與雲齊一覽衆山小方知人世低暫
留蝴蝶夢終負杜鵑啼囘問禪闗客何當别有梯
　　　江西莊上久雨
去秋欲雨不得雨今春望晴還未晴螻蟻尚知為自便
彊將私意與天爭
　　　宿采石
江聲隱隱風前恨鴈陣喧喧枕畔愁更覺孤衾如潑水
始知今夜宿山頭
　　　偶書
通中玉冷夢偏長花影籠堦月侵廊挽斷羅巾留不住
覺來猶有去時香
　　　瑞竹即事
纎絺不挂汗如傾一霎風來夢乍驚自是人心有凉思
彊將庭葉作秋聲
　　　莊上書事
柱礎猶烝溼未休懸知雨意未全收只憂場上芽生稻
不厭田閒水拍溝
　　　和州太守曾延之置酒鼓角樓
樓臺烟樹接平蕪水墨丹青十幅圖認得黄山家住處
雲中相對似相呼
　　　雜咏
人閒所樂寧過此一事都無有俸錢更向豐年觀割稻
須知身是地行仙
老呼穉舞報豐年極目黄雲欲際天旅擣新粳供晚飯
只愁閒夢攪安眠
　　　絶句
萬腔腰鼓打梁州舞罷還催步打球更借纏頭三百萬
阿奴要徹第三籌
情隨榆莢不勝飄心似楊花暖欲消擬借瓊林大盈庫
約君孤注賭妖嬈
漫尋蝴蝶卻成癡欲趁蜂兒轉更疑自是心情怕時節
不如閒處伴黄鸝
　　　宿觀音寺
倦聽檐閒㸃滴聲棲禽初報曉來晴分明市合人爭語
清濁髙低各有情
　　　畫鵝兒
殻裏生涯殻外天天真雖判尚茫然只應未解長依母
毎向沙頭獨自眠
　　　題隱者壁
聞道全家隱鹿門竹籬茅屋寄江邨龎公事業無多子
只有平安遺子孫
　　　閒居
檐閒百囀已新聲枕上千山尚未明老去只知難得睡
兒童何用報隂晴
楸花落盡楝花繁門巷人稀半是邨好事憑誰消温熱
一檐疎雨下黄昏
庭前日轉綠交隂坐上風來院自深度曲已嗟千里客
聽蟬空寄兩頭心
　　　首夏
嬌紅埽盡綠隂成便覺庭虛暑氣生旋拂藤牀方竹枕
不妨鼻息作雷鳴
　　　罷官後稍謝賓客
旋營香火拂塵埃市井聲傳隱隱雷頓覺林泉歸已晚
姑從閑處看花開
　　　惠崇扇面小景
耳冷無人唱竹枝歸心惟有夢魂知楊花撲面烟波闊
猶記征帆欲卸時
　　　故人李世南畫秋山林木平遠圖
晚烟拂拂聚無痕瘦骨稜稜見徹根細路縈紆飢馬疾
舉頭新月是前邨
　　　路西田舍示虞孫
一生著得幾䩫屐一飽消得幾多糧怕雨望晴心不歇
白頭搔盡眼望羊
束囤埽場方暫歇插秧車水又相催衰年樂得身彊健
常願南山到眼來
百事無能一老夫十年江上把犂鉏西莊南畝時來往
常得青山在坐隅
　　　次韻見寄
江湖流落久相依毎歎朱顔戲綵衣何事淚痕書上見
他年阡隴約同歸
七分年紀十分愁物理乘除不自由死葬生遊今得地
卻嗟無計共遲留
　　　荷葉龜
翠葢相扶兩不敧多情獨許見陽窺千年自有逃形處
聊與清香約暫時
　　　與晉卿相别忽復春深得書見邀
留陶淵明把酒盌送陸靜修過虎溪胸次九流清似鏡
人閒萬事醉如泥
　
　
　
　
　
　
　
　
　
　宋百家詩存巻八
欽定四庫全書
　宋百家詩存巻九
　　　　　　　　　　　　　嘉善曹庭棟編
　　青山集
　郭祥正字功父當塗人母夢李白而生少有詩聲梅
　堯臣方擅名一時見而歎曰真白後身也登進士熙
　寧中知武岡縣保信軍節度判官為王安石所詆旋
　以殿中丞致仕後復起判汀州有政聲公餘與郡守
　陳軒觴詠酬酢又知端州棄去隱於縣之青山題所
　居曰醉吟菴東坡嘗為晝竹石於壁又有贈句云平
　生好詩仍好畫書牆涴壁常遭罵不瞋不罵喜有餘
　世間誰復如君者著有青山集三十巻其古體詩沈
　雄俊偉如波濤萬疊一湧而至莫可控御不特句調
　髣髴太白其氣味竟自逼真
　　　送姚彥經歌行
春風動地吹春去行人不肯江邊住片帆朝挂暮千里
煙霧蒼茫宿何處聞君少年日射策明光宫同時得意
三百輩上林曽醉桃花紅十餘年間事超忽幾在青山
幾白骨君雖未甚榮亦足有餘樂存心不負聖與賢何
須畫影凌煙閣潯陽城頭北樓壯邂逅相逢觀暝漲魚
龍奔走勢莫分却憶當時兵火愁殺人至今戰場無緑
草寃魂夜哭寒蟾老臨風瀝酒一弔之而我浮生何足
道聊為君行歌數聲青山截斷江流平晴雲相對似能
舞野鳥好語如吹笙却把閒愁付滄海身雖離異交無
改若到蓬萊王母家為攀琪樹遥相待
　　　潛山行
笑别姑蘇州來作潛山遊潛山聞名三十載寫望可以
銷吾憂晴雲如綿挂寒木廣溪鏡靜涵明秋山頭石齒
夜璨璨疑是太古之雪吹不收信哉帝祖駐鑾蹕異景
怪變誰能求若非青崖見白鹿安得此地排珠樓羣仙
長哦空洞絶緑章封事秉虛輈靈鳥盤旋老鶴舞華燈
散采祥飈浮噫吁嚱漢武登壇求不得明皇夜夢推五
百寧知司命抱真符為宋真人開社稷詔書數下修琳
宫殿閣縹緲平諸峰六朝徳澤施愈逺九天福祐來無
窮君不見潛山之下潛水之涯菖蒲有九節白术多紫
花采之百拜獻君夀陛下盛徳如重華
　　　山中吟
山中吟白日長碧霄泉暖菖蒲香仙翁勸我采為食登
髙遂覺足力强登髙望遠遠思發春風浩浩天茫茫美
人一别隔滄海青鳥寄與雙明璫青鳥東飛亦不返草
色緑縟雲徜徉草色幾囘緑雲飛無故鄉魂迷夢斷竟
何在山中吟白日長
　　　將歸行
男兒四十無所成可憐鬢髪霜華生長書朝奏夕命相
此事故非言不行低徊却入邵陵幕梅嶺招降建城郭
論功第一遭衆讒斷木浮沈委溝壑噫吁嚱數竒不獨
李將軍兀坐桐鄉三見春桐鄉雖好大兒死風物滿眼
惟悲辛邇來又赴淝上辟碌碌隨人亦何益法網深懸
無縱鱗歛翼饑禽憂彈射噫嘘嚱一寸丹心不堪折扁
舟卻憶姑溪月溪如凝冰月如雪天地清光迥交澈釣
絲千丈入琉璃六鼇一舉三山隨人生快意莫如此腰
束黄金多横死君不見日暮途窮逆行客一餉榮華速
誅殛又不見都市朝衣就劒人誰道忠言能殺身休休
休歸去來芝田石室雲長在瑶草琪花春不囘收帆銀
濤即平陸跨青牛兮騎白鹿莫向人間岐路行豈有悲
歡與榮辱休休休歸去來計已决肯學腐儒空有言辜
負春鵑口流血
　　　宣州雙溪閣夜宴呈太守余光禄
陵陽三峰壓千里百尺危樓勢相倚海波不動蛟龍盤
疊玉無塵雪霜洗溪光泠浥山光潤地接金陵古名郡
青猿嘯斷四五聲白鳥歸飛兩三陣四時之景皆可觀
六月來遊膚髮寒有時下瞰北山雨只道林林銀竹竿
賢哉光禄余太守昨引佳賔列尊酒朝飲三百杯暮吟
三百首不為隂慘嚴刑誅長吐陽春活殘朽御史曽書
治績碑州人盡祝靈椿夀沈沈羅幕更漏稀燈如攃星
公醉歸絲篁前引後鼓鼙珠履交錯行遲遲丈夫得意
不為樂借問百年能幾時
　　　留題九江劉秀才西亭(西臨大江南瞰/廬阜北見四祖)
南出九江城西下五老岡倐然一徑二三里流水散漫
桃花香桃花迴環蔽深屋犬吠遊人人扣竹青衣借問
來何為正是劉郎春酒熟劉郎不厭客撫掌邀我曹西
亭有榻醉可臥下臨大江萬頃之洪濤長帆出沒送孤
鳥月飛不過哀猿嗥更愛雙劒峰正落南忩外天公好
仁不用武太古光鋩未磨淬誰懷邪佞心見之膽應碎
淮山在天末寒青亦相對微風時一來松柏揺蒼珮頃
刻神官驅黒龍汹汹興雲變明晦地勢雖高直可驚酒
行且止炙休嘬劉郎顧我笑為言向苦悲隂晴非汝職
不醉將疇歸歸來乎頻相過西亭把酒共君歌
　　　松門阻風望廬山有懷李白
北風阻船泊湖漘北望廬阜青無㾗晴雲自舒仍自巻
白龍欲眠猶宛轉秋空漠漠秋氣淺碧天蘸水如刀剪
篙師畏浪不敢行卻憶李白騎長鯨倒囘玉鞭擊鯨尾
錦袍濺雪洪濤裏霓光溢日精神閑終日高歌去復還
飛流直下三千尺風吹銀漢落人間天送醇醪傾北斗
羣仙吹簫龍鳳吼李白一飲還一醉醉來豈知生死累
倐然卻返玉皇家不騎鯨魚駕鸞車留連自摘蟠桃花
嚼花吐津染朝霞不信如今三百載頑鯨駭浪空相待
　　　武夷行寄劉侍郎
平生愛山水最聞武夷好千峯巑岏月倒挂萬木隂森
春不老羣仙浮舟出寥廓未濟明河半空泊世人可見
不可攀靜夜天風吹寶樂須信仙家日月長塵埃下土
空茫茫賢愚得失竟何益坐令緑髪催秋霜人間感悟
有誰蚤丈人尋真歸故鄉故鄉宅在武夷北山勢迴環
碧城起仙棊一局一番春幾見桃花滿流水他年功成
趨帝闕醉喚嫦娥擁明月照開三十六洞天玉樹瑶花
恣攀折丈人之樂其無央我今欲往親在堂側身南望
未能到耿耿寸心思夢長
　　　春日獨酌
桃花不解飲向我如情親迎風更低昂狂殺對酒人桃
無十日花人無百嵗身竟須醒復醉不負花上春
江草緑未齊林花飛己亂霽景殊可樂隂雲幸飄散且
置百斛酒醉倒落花畔
雷聲散陽氣晴景醉長天緑從何處來染我山下泉汲
泉釀醇酒舉杯復頽然寄謝伯夷輩餓名安用傳
幾日待春光春光易衰歇流年信密移誰能保肌髪何
須秉蠟炬今夕值明月但願海變酒拍浮長出沒歸來
歸去來蓬山有仙闕
海棠微雨溼枝上殘紅泣山鳥啼向人春光一何急濁
酒注我腸免使新愁入卻欲買扁舟漁竿荷蓑笠
　　　懷友
晚坐庭樹下凉颸經我懷亦有尊中物佳人殊未來佳
人隔重城誰復為之儕瞻雲雲行天步月月滿階想聞
誦聲作奔騰瀉江淮
　　　嚴氏西齋
立屋聚羣經執經授諸兒趨善務深畜言行韜前規譬
欲種嘉禾春膏力鉏犂一朝秀而實刈熟當如坻遂為
道徳飽用濟斯民饑庭木豈不美凉隂奉遨嬉池水豈
不深濯熱臨清漪作止既可樂左右皆宜之瑶琴誰為
彈倚聲奏吾詩
　　　送李嘉甫朝散還臺
春風連作惡吹雪深尺五元宵無燈火閉闗與誰語忽
聞營從過傾蓋挹眉宇相親如故人坐久加循撫斗杓
斡春陽和氣隨甲拆溶為大田水青發壠頭麥南民少
蘇醒白骨免堆積朝廷方體仁乾坤應念徳有酒不敢
飲獨樂神所責悲歌閉空屋寫慰同心客
　　　川漲
末夏久不雨川源倐然漲三湖渺相連狂風蹴髙浪蛟
龍遞出没魚鼈隨浩蕩羣山悄低徊阡陌失背向嗟嗟
圩中田一埂安可障去年己大潦十户九凋喪幸賴官
廩實囂囂命所仰官廩今己空農事未敢望理水竟無
術禱祈俟靈貺退寸復進尺潮勢頗難量彼蒼罪斯民
殺戮不以杖令人思禹功巍巍百王上
　　　和陳掾效陶齋
君欲效陶潛超然異令趣開齋即我廬欣欣同所慕潛
魚不羣遊棲鳥不返顧無意亦無我何思復何慮遂超
羲皇上日夕自休裕百年能幾何不知嵗云暮終當隨
白雲悠悠北山去
　　　邀敦復小酌為别
三年同賞梅梅花爛晴雪一日言北歸梅黄雨初歇誰
將金彈丸綴在緑枝上結實勝開花邀君更同賞食梅
齒牙軟銜杯奈離憂過江桃李熟囘首憶梅不
　　　自釋
去日不可追來日己無多衰頺復自念遷謝當奈何賢
達并賤愚百嵗同消磨不如詠觴酌徘徊眄庭柯流翠
自成幄好風時經過憎愛理兼忘虚澹神所和運盡即
隨盡𦵏骨南山坡
　　　志士吟
羣材欣向榮志士寂無托獨鳥千里飛天末孤雲泊越
女殊西子秦聲異别鶴守貞不辭貧怡怡内常樂髙歌
戛金玉其聲振寥廓
　　　雙泉軒贈太平守梁正叔
開池得雙泉因泉搆華屋池中種菱荇池上列花竹與
春蘸新紅遇風揺淨緑輕鷗自飛舞纎鱗隨出縮操舟
往江海端憂龍唇觸巻衣入山林而防虎狼欲豈如一
憑欄俯仰快心目朝吟吟有餘暮醉醉不足雙泉長涓
涓比公享天禄公歸民懷公聽我雙泉曲
　　　廬陵樂府
與子初執手效彼瑟與琴子去既不返誰復知我心寶
刀能切玉願斷金烏足留住枝上春花紅葉長緑懊惱
復懊惱憔悴變妍好不見庭中蘭埋没隨百草
嵯峨姑射山綽約飛仙子絳唇啟皓玉明眸漾寒水才
平與麻姑相期永不死手披黄庭經金字寫青紙胡為
謫人間離合溢悲喜夭桃凝露珠東風任吹洗
　　　代古相思
妾面如花開妾心似蘭死花開色易衰蘭死香不已願
持枯蘭心終焉托君子君行胡不歸兩見秋風起鴻鴈
只空來音書無一紙夜夜夢見君朝朝嬾梳洗不憶霜
月前絲桐為君理千古萬古悲悠揚逐流水
　　追和李白姑熟十詠
　　　姑熟溪
源從丹湖來奔流朝北極雙橋跨長虹千艘濟民食日
華動清曉岸柳揺行色文王未出獵垂竿人莫識
　　　丹陽湖
湖光際長天永日微風止菱歌一舟去雪陣羣鷗起荷
香迷近遠秋色瑩表裏試問賀季真何如鏡湖水
　　　謝公宅
山腰存廢址昔是𤣥暉宅林藏幽鳥聲月弄野棠白髙
賢百年盡遺事千古蹟此興欲誰論摩挲問磐石
　　　凌歊臺
臺髙築千尋勝景供逺目雲烟䕶城郭呉楚接川陸不
知歌舞散雌鳳叫空竹鬼火照殘碑應有精靈讀
　　　柏公井
環營鑿九井井深泉不竭舊甃缺瓊瑶新苔荒嵗月重
吟太白題興自相公發我欲喚嫦娥團圓伴澄澈
　　　慈姥竹
一種碧琅玕攢根繞蒼島濃隂不透日密屋得春早笙
隨緱氏仙釣入蟠溪好欲識化龍蛇唯應雪霜保
　　　望夫山
登髙望天涯化石與君别秋鬢霜露深春山薜蘿發旅
鴈只空飛悲咽長不絶行客歸去來芳心可休歇
　　　牛渚磯
長江㵼危磯雷怒安可向煙雲忽藏月鯨鯢互噴浪朱
衣叱犀犬丹青豈能狀引杯聊醉吟徑臥巨鼇上
　　　靈墟山
仙人赴金闕靈墟躡髙路空見白雲飛想乗黄鶴去月
冷步虛壇苔深煉丹處塵寰欲何為光隂等閒度
　　　天門山
巨靈擘蒼山勢分金闕對月引曉嵐交江翻寒影碎雙
鳧落人間千帆出天外我欲往髙吟凌虚踏煙靄
　　　追和李白郎官湖寄漢陽太守劉宜父
遷客昔登覽愁煙頺四隅身趨夜郎道心戀成陽都此
景古來好此人今則無空餘秋夜月素影湛平湖便欲
凌風去酣歌與君俱
　　　盛仲舉秀才歸自九華極譚勝賞取李白九華
　　　聫句元韻誌之
客從青陽歸為我譚九華雪潭昨夜宿衣上有殘霞鳴
溜隔深木白鷴棲翠崖南遊豈是逺乗興必擕家
　　　廣州越王臺呈蔣帥待制
番禺城北越王臺登臨下瞰何壯哉三城連環鐡為瓮
埤堄百世無傾摧蕃坊翠墖卓椽筆欲蘸河漢濡煙煤
滄溟忽見颶風作雷山崩倒隨驚雷有時一碧渟萬里
洗濯日月光明開屯門鉦鐃雜大鼓舶船接尾天南囘
斛量珠璣若市米擔束犀象如肩柴越王胡為易馴服
陸生辯與秦儀偕當時貢物競何有漢家宫殿今蒿萊
邦人每逢二月二熙熙載酒傾城來元戎廣宴命賔客
即時海若收風霾羣心愈喜召和氣百使盡人呈優俳
樂聲珊珊送妙舞春色盎盎浮尊罍鬼奴金盤獻羊炙
薔薇缾水傾諸懷嗟余老鈍已茅塞坐視珠履慚追陪
青蠅何知附驥尾伯樂底事矜駑駘番禺雖盛公豈愛
亭亭自是巖廊材千年故事寫長句指畫造化囘枯荄
昌黎氣焰遂低縮瓦礫未足當瓊瑰仙姿勸公莫妄想
元鼎久待調鹽梅
　　　留别宣城(李節推獻父/)
君作宣城幕下吏我嘗築室青山址三四相逢五六年
交情澹若秋江水水窮到海無窮時吾輩論交無衰期
明主可結亦未晚謝安四十功非遲低頭感事復太息
汲汲功名亦何益君不見屈原言直沈湘水韓信功髙
亦誅死窮達無過數十年事業空存一張紙不如飲酒
臨春風溪水緑淨山花紅金絃玉管亂兩耳一醉三百
瑠璃鍾醉來辭君登海查四方上下皆吾家
　　　酬呉著作子正
醉乗黄犢窮山河倐然遂向桃源過桃花盡處見城郭
萬乗訢訢聞絃歌主人喜埽溪上榻笑我鬢髪塵埃多
旋呼瓊液注玉斚麟孫出拜能吟哦使令勸我須醉倒
不知與世為誰何醒來忽别未十月敢期佳句傳靈波
千言不落一字俗凛凛秋風吹太阿大才小用小有補
牛羊茁壯餘無它何時赴詔玉京去萬物待子能調和
　　　舒州使宅天柱閣呈朱光禄
羣山奔來一峯起千丈芙蓉碧霄倚嫦娥卻月愁推輪
王母呼煙結繒綺分明有路金闕通翠滑無塵玉壺洗
老松自作孤鳳吟駭浪時翻三井水峨嵋絶巔安足論
力不擎天亦徒爾懊惱茂陵客白日求攀天遺壇猶在
半蕪沒隱約龍馭囘瑶鞭直至唐家六皇帝夢感異境
開重元真符豫告後五百佐佑寶厯推鴻延城頭建閣
舊丞相忩户再新光禄賢手擕大筆恣吟覽老句氣熖
摩星躔當時數赴范公辟秀骨照坐誰差肩功名自許
出絶域歳月漫往脩途邅丈夫有命豈嗟慽投老得地
多雲泉霜柑正熟蟹螯美白蟻旋漉浮金船伊予困躓
坐小邑悵望珠履參華筵祝公自此早歸隱幅巾藜杖
詩中仙
　　　中秋登白紵山呈同遊蘇寺丞
平湖萬頃浮青玉嫦娥更攬寒光浴天髙星稀魚鴈沈
風靜雲消絲管逐試聽郭子今宵歌對月不飲奈愁何
上盡髙山萬丈之絶頂側身可以攀明河明河洗君耳
明月照君面暫來空洞無物逍遥鄉安用聲名誇海縣
前年從軍梅山下林黒只憂偏弩射去嵗㸃夫大河北
黄土吹衣無晝夜勞勞功業安在哉出林之木風先推
有言不得見天子巻舌却出金門來流光差池鬢垂雪
幸對髙才值佳節更在桓公遊處遊自抒悲歌再清越
登髙何必須重九零落黄花汙濃酒豈如桂子散秋香
乗露金人舉纎手舉纎手欲未休月輪忽轉西山頭明
年此㑹定南北沈思使我增離憂荆榛滿眼世路惡恩
忘水覆終難收田文昔日三千客去住如今均一邱噫
噓嚱達亦不足恃窮亦不足羞但願明月照我酒古來
秉燭供遨遊因誰為謝北海若酩酊不辨馬與牛
　　　徳化黙亭觀雪呈鄭令
霜風結海天雲冰夜寒斷盡朱絲繩曉來何處看積雪
鄭令新亭最髙絶倒披貂鼠一登臨飛鳥不飛晨光滅
時吟杜甫苦寒詩白鵠翅垂眼流血崑崙闗折非吾憂
但願春泥補地裂西南香爐萬尋玉遠思飄然看不足
欲騎鸞鶴飛其巔身雖未往神明肅又疑夢向瑶池過
王母樓殿髙嵳峩粉圖屏風畫未竟隱隱朽筆方森羅
天工好竒人莫識縱心壯觀聊唧唧酒瓶倒瀝萬籟沈
客子狂歌主人黙黙胡為乎名斯亭主人意深窺杳㝠
不為四時役不擇萬象嘉與時窮通自消息見我狂歌
應笑邪
　　　寄題鄂州李屯田家園安仁亭
頭陀樓閣坐青煙畫屏正落南檐前主人隱几寫風物
幅巾瑩爽南昌仙仙翁讀書五千巻道與世背多迍邅
安之不擾靜以養逸我夀老全於天簾櫳疎疎日光透
欄檻寂寂花隂圓黄鸝㺯巧子趁母白酒釀熟金為船
淵明醉矣客可去細藤織榻閒敧眠君不見黄鶴樓鸚
鵡洲碧雲欲合天自晚芳草無情春亦愁禰衡白骨瘞
何處曹王舊曲無人收沈吟往事變華髪不飲何以銷
吾憂銷憂乎君且飲醉來天地真衾枕
　　　徐州黄樓歌寄蘇子瞻
君不見彭門之黄樓樓角突兀凌山邱雲生露暗失柱
礎日升月落當簾鉤黄河西來駭奔流頃刻十丈平城
頭渾濤舂撞怒鯨躍危堞僅若杯盂浮斯民囂囂坐恐
化魚鼈刺史當分天子憂植材築土夜運畫神物借力
非人謀河還故道萬家喜匪公何以全吾州公來相基
疉巨石屋成因以黄名樓黄樓不獨排河流壮觀彈壓
東諸侯重檐斜飛掣驚電宻瓦瑩浄蟠蒼虬乘閒往往
宴賓客酒酣詩興横霜秋沈思漢唐視陳迹逆節怙險
終何求誰令頸血濺砧斧千載付與山河愁聖祖神宗
仗仁義中原一洗兵甲休朝廷尊崇郡縣肅彭門子弟
長歡遊長歡遊隨五馬但看紅袖舞華筵不顧黄河到
樓下
　　　留題吕學士無為軍謫居廊軒
城頭髙軒眺千里數里蒼山兼寒水帆開半落有無閒
鳥飛不斷丹青裏北斗疎疎河漢繞蓬萊一登天下小
心隨境化形亦㤀誰道霜翎老華表曺公窺吳教水戰
虎貔䠞踏鯨囂轉野父相傳此渡頭魚網時時得遺箭
當場英氣安在哉千年絶景蔵蒿萊地祇監䕶待賢者
欄干倚遍傾金疉目送白雲望堯闕忠功孝名堅一節
明時不作離騷經玉上青蠅解磨滅升沉偶然安足嗟
與君髙咏思無邪數聲長篴奏何處微風吹落天之涯
天涯桂樹清輝發萬頃波瀾凍氷雪若承紫詔返瀛洲
此地曽㤀遷謫憂
　　　姑熟乘月泛漁艇至東城訪耿天騭
姑熟皇東城長江八十里思君半夜泛漁舟明月隨人
渡寒水江南美酒君家無攜來相就傾一壺澄江如月
水如玉拂拂清風生碧蘆功名無成安足嗟但令方寸
無疵瑕煉丹辟榖亦𤨏𤨏萬物何處非生涯君不見鴻
溝欲将天下裂失道隂陵遽身滅玉帳周遭皆楚歌金
甲繽紛摧漢鉞重瞳卻傳繪塐手瓦鼓巫歌薦神酒廟
前老木蔵狌狐豪氣英風亦何有沈吟徃事君勿悲我
遭幸遇堯舜時田中榖稔牛羊肥髙㑹難逢易别離今
宵不醉欲安之
　　　西山謡寄潘延之先生
男兒無成羈薄禄日月相推猶轉轂誰向生前悟此生
西山山人挂冠速買田築室臨西山時來石上横琴彈
千古萬古治亂事一曲兩曲頓挫松風寒門前禾熟醖
美酒故人車馬留盤桓榮亦不足貴辱亦不我干但願
青山綠水兩不變醉醒自得窮觀玩名落人間非所欲
閉門且喜辭憂患君不見李太白朝為酒家仙暮作金
鑾客醉裏題詩宫妾扶自謂遇君今古無一朝讒言入
君耳夜郎逺謫吟䰟孤到死空言竟何補何如道行及
妻子西山人孰可比晴空矯矯孤雲飛欲徃扳援無路
岐
　　　贈張參軍待舉
宣城之人張待舉髙才未得見明主強将尊酒娛天真
猶得狂名落寰宇陶陶復陶陶意氣蛟龍豪滄溟豈是
逺銀漢不為髙路逢郭子陵陽津平生未識如故人相
勸握手輙大笑共訪瑶池尋玉真天門夜义識慮惡為
我無錢謹闗鑰興䦨卻駕彩雲歸别入紅窗為君酌醉
來兀兀乘扁舟長溪水碧芙蓉秋願逢萬丈龍鬚席巻
取月明歸玉樓
　　　贈陳懶散
懶散翁何怪竒形容磊落似元亮情性孤髙如伯夷靈
臺瑩徹軒轅鏡姸醜黙辨毫與釐生涯只寄一壺酒萬
事掉頭予弗知或乘爛醉説儒佛風雲坐上騰蛟螭顯
晦自任不可測頭角變化将有時驚人一鳴冲天一飛
豈能齪齪事小隠堯舜君臣方有為懶散勿懶散石渠
金馬湏翁來
　　　謝劉察推莘老丞相
秋風吹霜入松柏虗谷聲遙寒刺刺月華正髙星宿稀
獨鶴不鳴觜挿翼是時夫子為我吟逸調雄才世無敵
十年學詩自謂豪一日逢君有慙色恍疑醉夢天帝家
寳蔵珠樓不知極蟠桃結實九重春金銀琅玕萬林直
湏臾收拾到平澹雨洗髙峯增老碧又如摩詰畫思精
一幅霜綃數拳石鬼神怪變露形状天地英華發胸臆
我家江南謝眺山山深流水長潺潺獮猴摘果趣不去
白雲常在衣裳閒㫁無車馬送塵土獨與猿鳥期追攀
一杯有酌醉復醉萬盧不到閒中閒欲邀君去咏此景
願窺巨筆追楊班其餘功業未足數天馬安得趨塵寰
　　　謝淮西吳提舉子中
􁄢馬徐行三百里撲撲黄塵眼雙眯手攜簿法趨使臺
惟恐瑕疵煩摘指藍衫蹙蹙走廊廡與坐撫循顔色喜
琅琅先誦荆州吟醉來捉住鯨魚尾如今無復氣凌雲
俛首低佪逐泥滓湏臾又㤀按察尊羅列壺觴瞰池水
圓荷飜風碧玉軟幽鷺得魚團雪起正當煩暑浩如秋
更聴髙譚清入髓君臣㑹合前世無朝廷事事圗新美
甲花照日御營寒萬命縣絲朔風裏自嗟雖老力未衰
生未遇知甘擯死南山射虎竟殘年不得封侯亦徒爾
感君欲引西江波涸轍行将脱螻蟻功名成就湏報恩
莫道江南無壮士
　　　仲春櫻桃下同許損之小飲因以贈之
君不見古人悲歌愁殺人一片花飛減卻春徑湏沽酒
就花飲暫時爛醉陶天真借令黄金大於斗豈買人閒
百年夀但願青春永不歸更得滄溟化濃酒朝酌弗乾
暮傾弗竭東向浮桑采日枝西入瑶池浴明月梧桐三
尺安足彈重華去矣薫風寒夷齊恥食首陽粟屈子徒
佩瀟湘蘭噫嘘嚱哉賢與愚同歸一死胡為乎共君極
飲且爛醉指㸃世路皆虚無許損之爾為我滿斟我為
爾髙吟相逢莫恨晚結交貴知心坐看南山一片霧忽
成千里萬里之春隂
　　　酬蔡尉祕校
環峯雨過煙嵐披君醉兀兀騎驢歸明朝大字送滿篋
乃是醉埽琅琊詩陽冰篆筆昔未有鐡索礧碨纒蛟螭
禹偁八咏不足數永叔爛浸鐫瑶碑山光水潤洗出太
古色更後取作知為誰愛君膽大少且鋭攙剔缺漏筆
補之飄然一别今七載取讀往往生光輝寧知流落尚
為尉瀟湘邂逅令人嚱又致新章溢編楮遣僕買酒烹
黄雞伊予齒髪更衰落固異往昔相逢時舉杯未盡輙
醉倒眼吻雖强難扶持人生老去百無孟譚新憶故惟
傷悲君休吟亦勿飲橛株駒坐真忘機死生終始了為
一清風為我炎天吹
　　　夏公酉家藏老髙邨田樂教學圖
髙生妙畫世所知君藏兩幅尤瑰竒春囘老柳未全緑
和氣盎盎微風吹負暄當案誰氏子坐以訓詁傳童兒
麻鞵破穿十指露紵衫短袖烏巾敧眼吻開張手捉筆
叱怒底事揚其威兩童分爭迭相挽彼二稚子傍觀窺
一童獨臥守書巻惟習已見分醇醨皤然老叟醉兀兀
二孫側立猶扶持餘皆伶官雜邨妓插笛放鼓陳威儀
三尺奔來吠欲囓二人驚顧方攢眉伶家有子少亦黠
兩手據鞍驢載之尊卑向背極精妙精妙得以意思維
田翁豐年固取樂又能教子勤書詩徳澤涵濡賦斂絶
致我鼓腹咸熙熙畫工亦畫太平事誰能擾之生亂離
髙生髙生不獨愛爾之妙筆對此頗思三代時
　　　寂照大師匣藏相國寺壞壁秋景
京城車馬多塵埃一見妙畫心眼開深山老木秋思靜
苦霧鬱鬱諸峯埋客騎蹇驢打不動懊惱似憂寒雨來
崖平路轉斗然絶筆力未㫁空徘徊相為皴剥僅盈尺
鐍以大篋過瓊瑰師云昔是殿堂壁治平大水餘皆摧
恰如盧仝玉碑子中路撲折令人哀玉碑一折乃無用
此畫雖缺猶堪裁君不見山前路路長不獨憂風雨前
有毒蛇後猛虎磨牙矯尾藏深塢聖人皇皇嗟逆旅畫
工意思非無補非無補誰信之紛紛門外誇輕肥
　　　謝方彦徳奉議惠羅文硯
歙溪古源鑿龍尾一片寒冰瑩無比珍綈藏䕶知幾年
贈我題詩草堂裏驪珠失色悲暗投再拜置之枯木几
硯兮不似在君家捧來自有纎纎指
　　　中秋泛月至厯陽訪太守孫公素
中秋拏輕舟西泛采石月初疑濯碎冰壺冰又如飛度
雪山雪若非身世出塵寰底似清光透毫髪袁宏謝尚
久磨滅含情欲就何人説厯陽太守孫公素竹冒寒霜
松屈鐡昔從赤縣守儀真再主天門請符節紫皇詔長
鷄籠山惠浹春陽威凛冽開倉出粟賙民饑夜户不扄
無竊發咄哉此事安足論斯人自養班夔契且聞兵厨
醖濃酒桂子秋香月中有請君置我三百杯我為君唫
一千首爐鎚七竅完混沌能使頺齡遂長久饑横鏌鎁
鱠鯨肉渴引明河傾北斗憑誰為問陶淵明胡為種菊
仍栽柳豈如永夜無纎雲江光月色鋪黄銀喚取三千
珠履客陶然一飲情無垠劉項輸贏亦安在笑殺今宵
月下之醉人
　　　送梅直講聖俞
清風吹天雲霧開仙人騎馬天上來吟出人間見所不
可見嫦娥織女為之生嫌猜織女斷鵲橋嫦娥閉月窟
從茲不放仙人囘一落人間五十有四載惟將文字傾
金罍李白佯狂古來少騎鯨鬛鬛飛沿洄杜甫問訊今
何如應為怪極罹天災公乎至寶勿盡吐吐盡吾恐黄
河水決崑崙推天穿地漏補不得女媧之力何可裁長
安酒價不苦貴風月但惜多塵埃醒來强更飲百盞酣
酣愚智寧論哉
　　　送袁殿丞世弼
與君六年别愁見雲開露明月尊中有酒雖獨傾萬古
情懷共誰説思君彈瑶琴琴聲為君咽孤鴻髙飛不可
攀北風一送何時還欲問鯉魚更難得江頭白浪髙於
山尺書彼此絶令人腸百結昨日聞君來我心如鑿龍
門開拂拭囊中白玉璞請君辨之為磨琢感君酬價過
南山即見名聲揺海岳烹羊買酒邀呉姬今朝㑹合明
朝離莫嗟兩鬢白雪滿請看舞袖紅雲飛雲飛酒䦨君
遂起篙子催行趁潮水君行汲汲過西山手植松篁春
正美我亦歸青山白雲相伴閒若駕鸞鳳赴瑶闕先到
臨川與君别
　　　送錢賢良醇老
去年六月梓山裏與余披襟弄泉水髙譚直出堯舜前
長林為我清風起金船滿滿傾醇醪呉姬玉指拈櫻桃
君今勸我盡百琖肝腸但覺翻江濤醉來騎白鹿大笑
還青山倐忽嵗月往思君鬢成斑今朝邂逅蕪江頭論
心握手忘離憂暫時㑹合復言别安得彈劒從之遊我
聞紫微薦君策男兒事業豈易得金門慎弗閒經過為
奏天下弊穴如蜂窠
　　　送徐長官仲元
徐夫子能譚經不學俗儒事章句白首役役勞骸形我
嘗洗耳聽其説寒泉潄玉聲瓏玲十年茅塞一朝抜四
體自豫神安寧交遊得君已恨晚厯陽幾日同醉醒新
詩百韻忽贈我滿紙落落排明星使我目睛眩又若遭
雷霆自愧久滅沒安足須褒稱李翰林杜工部格新句
老無今古我驅弱力漫繼之發詞寄興良辛苦幾欲攀
天門擊天鼓女媧有志終難補低頭帖耳逐駑駘倒著
青衫走塵土東風吹破江頭春緑楊紅杏能笑人狂來
且盡一壺酒世無賀老誰相親君今别我又遠適錦帆
千丈迷空碧飄然去意凌崑崙自古雄豪少知識我亦
從今不復言靜看澄江漫寒壁
　　　送李節推獻父
昨别桃花與君别共唱離人眼中血今見桃花君復來
似與東風趁時節北去南還何日休書生道路多窮愁
安得巨航滿載酒一帆風過蓬萊洲
　　　送李察推公揮
去年過君陵陽峯杜鵑聲亂桃花紅佳人玉指按玉板
勸我一醉三百鍾醉來騎鯨赴瑤闕不記當時與君别
溪上扁舟破雪歸樓前芳草還春發白頭太守重相過
開尊大笑呼瓊娥向來十客七已去惟與杜九聞清歌
歌聲繞梁離思苦聽不得終淚如雨回首茫茫天地中
聚散百年能幾許今朝此地重相逢秋漢無雲江月空
把酒與君須醉倒已知後㑹皆衰翁陵陽樂事那復得
官賤食貧身愈廹擊劒髙吟非故鄉何時共作滄浪客
　　　送劉繼鄴秀才之岳陽訪木尉
羣鳥棲霜羽毛縮孤雁㝠飛何處宿蘆花糝白天無聲
靈妃鼓徹瀟湘曲此時歸夢尋故鄉誰道行人鬢長綠
平生所得惟悲歌時命未遇君如何滿懐策盡獻不售
鳳凰飄泊無嘉禾困鱗不借一杯水異時安用西江波
岳陽髙樓挂星斗樓中子真問舊友請舒和氣邀陽春
便釀重湖作濃酒山葉撩亂舞山鳥縱横啼古人交道
貴終始樂酣醉倒君莫疑否極泰來不可測豈有壯士
長棲遲豈有壯士長棲遲青雲岐路有横飛
　　　投獻省主李奉世宻學
祖廟相國之真孫軒軒冠冕宜髙門拔身州掾入政府
議論挺特窮根原顔淵必用孔子鑄自此聲名聞至尊
熈寜神化邁前古屢詔馳車外循撫大河之北淮之壖
民起疵癏男歌舞樞庭進直腰横金君臣道合同一心
貨泉交滙指諸掌老吏縮手隨規箴如公之才世希有
突兀千丈輝喬林徐冠貂蟬坐廊廟重見成王得周召
泰山鏤牒天垂休却笑鴻䝉首頻掉賤生流落何可言
四十棲遲埋冗員涸鱗悵望一杯水安用西江浩渺之
波瀾願公吐和氣稍回巖谷春養成尺寸木為公車下
輪他年青史上報徳豈無人
　　　懐青山草堂
三峯連延一峯尊龍山白紵如兒孫重岡複嶺控官道
北望金陵真國門淙流奔激灑河漢兩溪真接丹河源
松荒檜老古佛刹鷄嗚春晚桃花邨石崩廢井謝公宅
龜仆斷碣長庚墳斯人白骨已化土英氣徃徃成烟雲
我昔棄官結茅宇九品青衫安足數竹筒盛酒騎白牛
醉眼睨天與天語如何蹭蹬隨辟書十年又逐風塵趨
只今兩鬢滿霜雪功業不成思舊廬山花解忘憂山鳥
名提壺四鄰未必便棄我三徑荒草還堪鉏烏泥田肥
種秫稻紫蟹味美饒嘉魚盈缸釀酒邀客飲林下散髮
時時梳誰人縶爾不歸去自問此心無乃愚
　　　卧龍山泉上茗酌呈太守陳元輿
君不見歐陽公在瑯琊釀泉為酒飲輒醉自號醉翁樂
無涯醉來落筆驅龍蛇雷雹萬里轟雷車濃隂卻埽吐
朝日草木妍媚春爭華斯人徃矣道將喪雖遇絶景誰
能誇又不見卧龍山下一泓水源接銀河甘且美惜哉
無名人不聞惟有寒雲弄清泚君擕天上小團月來就
斯泉烹一啜不覺兩腋習習清風生便欲飛歸紫金闕
挽君且住君少留人生難得名山游汲泉滌硯請君發
佳唱鏗金戛玊搖商秋斯泉便與釀泉比泉價詩名無
表裏自愧學詩三十年縮手袖間驚血指君如歐陽公
我非蘇與梅但能泉上伴君飲髙咏閣筆無由陪明年
茶熟君應去愁對蒼崖咏佳句
　　　奉和運判吳翼道畱題石室
雙峡天開控江水水自牂牁來萬里端州正在雙峡間
石室嵩臺壓孤壘誰傾北斗酌明河化作七山平地起
脩蘿髙張翠羽蓋錦壁深藏赤鳳髓鳴禽交應杵臼聲
馴鹿見人行復止一洞能容百兩車三溪却接滄溟底
上瞻圓頂碧玲瓏傍穿小竇隂逶邐不應融結施鐫鑱
浪磅乳滴何年始森然物象難悉名古圖脫落猶堪比
老龜闖首龍縮角猛虎磨牙鯨巻尾又如壯士披肺肝
戴主之忠死無已蒼崖題字多唐人髣髴銀鉤唯二李
(邕/紳)山祇不放雲霧開海神屢汲蟾光洗歐陽古錄遺此
碑我漬香煤傳以紙寂寥相望三百年乃有髙才繼現
瑋滁陽吳公富文采來擁皇華宣使指霜威暫霽持謙
尊許接清遊攜酒醴長絲千結盤雕梅􁎐􁎐并刀膾頳
鯉尋仙未遇飲正豪落日嵐烟催返軌明朝大句揮長
篇戛玉鏘金轟兩耳有靈持䕶歸羊城論價欲酬誰可
擬蔣公毛公並詩伯筆陣酣戰秋風裏越臺未明被題
遍鵠奔此泂重新美沈侯湘寺陪俊遊韓子連山書宴
喜勝槩遂令天下知名齊五岳無由毁自憐羽翮久零
落只欲卑飛藏棘枳漫將俚語續公歌投老那知遇知
已
　　　麗人曲贈鍾離中散侍姬
髮如盤鴉面如玊飄飄羅袖長芬馥妙年得侍碧虛卿
自道一生心已足黄鶯流語春日長綠窗繡出金鴛鴦
朝莫祝卿千萬夀不識相思能斷腸
　　　贈潛山伊居哲先生
伊君頭戴星文冠遨逰五岳何時還結茅却在潛山裏
閉息自養丹田丹聞説年齡七十九髪如鴉青亦稀有
生平讀盡道藏書寓興成詩僅千首清風生我太古□
彈罷時傾一壺酒門前手植數本松看爾凌雲比予夀
髙奔日月瞻玊京隂氣鍊盡陽氣成行聞北帝呼六丁
紫書下詔鸞鳳迎潛山空留千載名白雲不斷溪長清
　　　寄劉繼鄴秀才
憶昔重遊樂尋春之宛陸天機織出萬山錦虹橋倒影
銀河明逰絲縈空白日暖好鳥亂響清風生疉嶂樓中
索美酒坐上客子皆豪英諸姬合奏雜絃管一人妙唱
為并瓊玊版斜開厚冰裂鴛鴦索拍秋波横酒盞貪歡
不知數夢入瑶池逃宿酲誰知一别萬事錯荷衣倒著
來江城青雲散盡落青野長絲掣斷無長鯨鄉山好在
却歸去當共故人吟此情
　　　醉歌謝太平李倅自則除夜恵酒
一年醉三百六十日今朝年盡酒未盡自顧形骸無得
失浮生七十行已六猛飲狂歌湏汲汲吾邦倅貳李自
則愛吾頽然荷簔笠雙壺滿送瓊瑶漿春氣爭從四肢
入君不見劉項存亾安在哉暫時龍虎轟風雷袁盎説
行晁錯戮躡蹤刺客横刀來又云舜野死堯幽囚九疑
連延雲霧愁不如飲酒醒復醉抱甕負鍤渠無仇滄海
化為酒蓬萊作糟丘與君攜手去赤脚踏鼇頭
　　　擬桃花歌
酣酣桃始花灼灼粉面笑粉色射花光奪盡丹青妙藍
衫馬上郎風流亦年少語言雖未通精誠黙相照歛容
緩歩復掩門只見桃花不見人輕紅淺白正含露欲落
半開將送春凝心駐馬日漸晚隱忍時時下前坂回頭
又不見桃花唯有青山遮醉眼揚鞭擊鐙歌團扇相見
不如不相見逢人寄語問桃花春殘吹洗落誰家
　　　天台行送施山人
平生樂山水聴客談天台盤石摩挲浸海月瀑布淙射
烟霞開山腰噴作千巖雨潭底晝夜轟風雷諸峯攢叢
䕶寳刹地與世隔無纎埃仙葩靈鳥四時有石矼三洞
清風來施夫子欲長徃髙謝功名脫塵綱況有西來老
佛師了悟無生任消長若許陶潛載酒過便駕蒼虬遂
真賞
　　　凌歊臺呈同逰李察推公擇
臘月欲盡春風來壯士尋春上髙臺金烏慢飛光徘徊
照徹冰霜天地開梅花披香栁烟裊狂殺錢塘蘇小小
玊簫金笛鳴髙樓悵望傳書落青鳥吾曹強飲三百杯
老去功名安在哉欲駕飛魚入東海王母為我傾金罍
蓮華變碧蟠桃熟仙家四時應不速醉來拍手乘紫烟
遊遍洞天三十六髙歌杳𣺌春風裏我懐清澈西江水
腐儒徃徃咍吾狂猶幸揚雄作知已脫君身上蜀錦袍
解我腰下并州刀更沽美酒共君飲不負今朝春思豪
　　　凌歊臺呈同遊張兵部朱太守
江東使者武陵仙姑熟太守南都賢同時文采耀場屋
今日寵榮分使權嵗豐民樂官吏肅登髙望逺開華筵
凌歊古臺壓城北天門牛渚遥相連六朝盛事竟何在
白雲芳草空綿聯黄鳥聲酸落花雨青蒲風送西江船
鳥聲繚亂帆影没勸君莫負杯中物百嵗榮華如轉輪
一半光隂已倉卒寜湏雜□管不必繁綺羅紫蓴煮䜴
肥鱸鱠更聴江南賤士歌堯崩舜立天下治廟室靈芝
最為瑞巖穴自此無遺民請把長戈鑄農器功名來時
如等閑四皓去矣誰復還一朝攘臂揖太子社稷不動
安如山可笑屈夫子憔悴長江濵欲將獨醒喚衆醉竟
葬江魚愁殺人古來得失既如此今朝幸會青雲士功
成蚤晩歸桃源回首塵寰脫雙屣
　　　月下獨酌二首
長空無雲江水淨月出東方挂金鏡我時有酒何處斟
碎碎寒光借魚艇便邀玊兔乞靈藥一粒為醫天下病
玊兔既不報我亦醉不知舟人解事喚我起月輪己轉
西山西人間萬事不可了且要明月閑相隨明月不解
飲何事解照琉璃鍾金波蕩漾使我惜不撤一酌萬事
逃心胸
良時忍自棄聖代真難逢生平不知耕與戰惟知猛飲
大笑吟清風竹林七子豈足數淵明五栁方窮途一身
不為萬乘屈傲矣嚴陵垂釣翁明朝官滿歸去來兮但
願月輪不缺尊酒不空吾君萬嵗坐法宫四海長靜無
兵戎
　　　金熨斗
金熨斗酌醇酒熨開萬斛之愁腸贈爾千年之睂夀酣
酣笑臉坐生春安用逢人嗟白首
　　　翠碧杯
翠碧杯滿酌正是桃花開一年三百六十日幾人待得
春歸來春歸來不飲酒翠碧之杯爾何有
　　　望夫石
杜鵑啼血春林碧妾有離愁異今昔上盡髙山第一峯
目亂䰟飛化為石化為石可柰何淚懸白露衣薜蘿千
古萬古望夫恨一江秋水寒蟾多漢家天子㸃征役良
人荷戈歸不得此身未老將何從不似山頭化為石
　　　蓮根有長絲
蓮根有長絲不供貧女機栁梢有飛綿不煖寒者衣朝
歌悠悠暮歌短下地沈沈上天逺東生白日還西流志
士長懐萬古愁
　　　朝出青閨裏
朝出青閨裏自汲井華水井水如磨銅妾面似芙蓉照
影返自歎淨洗鉛華濃郎騎白馬玊關去令人繡被冷
春風春風欲盡來何遲蠶蛾散子鴉哺兒寫得短書無
寄處幽恨窴膺淚如雨
　　　芳草渡
落日渡頭芳草碧傷如之何送行客客行無盡草相隨
塞北江南同一色秋霜野燒年年事綠芽迸地先春力
芳草多情不變常行人自去無消息
　　　我歸矣
我歸矣江之南一蓑一釣桃花潭桃花潭水深千尺(李/白)
(句/)金鱗尾尾密如蠶得魚輙笑放魚去我不貪餌爾何
貪移船就月還一飲天為方牀月為枕水映芙蓉爛雲
錦醉則縱横看花寢㸔花寢如之何向來憂患付烟波
　　　晩望
久客心嘗折登樓望轉迷風傾蘋葉亂雨重柳絲低未
得趨金馬何當似木鷄細尋鄉國路愁聽暝鴉啼
　　　即事
北户風欺幌南橋水拍城柳長無嫩色鶯老有新聲書
帙看慵巻茶甌不厭擎故園何日返此地獨含情
　　　蚤起
客愁偏蚤起衰病愜晴明索酒防春瘴披衣聽鳥聲舊
書慵撿閲新客嬾逢迎何日飛樊啓再歸溪上耕
　　　可惜
可惜花飛盡春歸客未歸艱難行路險老大賞心稀翰
墨誰曽問漁樵與願違江干空駐目藜杖得相依
　　　西齋
西齋吾所構檐角頗依林瀟灑松篁影暄和燕雀音青
春那肯住白髪任相侵稍悟淵明樂時時撫素琴
　　　自貽
自恨心肝拙題詩愈不工癡迷循磨蟻辛苦打忩蟲妙
道知何補多言自取窮不如長寂黙愧爾白頭翁
　　　要客
要客來何晚重乾漉酒巾玉琴虚别操藤榻恐流塵山
暗瀟瀟雨花辭短短春杖藜慵緩步愁殺獨遊人
　　　城南
澹沱城南路參差柳絆煙稻秧纔一寸蠶子始三眠曲
折藏花地暄和載酒天清江深有興只欲解歸船
　　　夕陽
夕陽沈谷口海水接天南歸鳥自成陣暝山如半酣看
雲貪仰面移杖忽遺簪幽獨誰相過人情老始諳
　　　遷居
殊方留滯客遷館避喧譁破榻依寒竹疎忩對晚花燕
歸疑識面鳥噪黙懷家囊橐無書巻新愁有五車
　　　客問
來時麥未吐今見秀盈畦投穽還遭石登雲孰有梯爾
讒徒似錦吾醉只如泥行止無勞問空山杜宇啼
　　　廢閣
疊甓基猶在排空閣已摧燕愁尋舊棟蟻蠹傍新苔月
色閒圓缺風聲自去來廢興何可問刼火亦成灰
　　　寓舘
一徑松隂合重門院落深客來聽鵲喜春過惜鶯吟風
月時經檻塵埃不到襟黄庭看在手白雪任盈簪
　　　立夏
嵗旦辭江國炎天客瘴鄉浴波羣鳥白含霧野梅黄恨
别山隨眼消愁酒滿觴殘魂終易斷囘首只茫茫
　　　喜晴
瘴鄉仍久雨生事念樵漁江海雲歸盡乾坤日上初短
垣張澣服幽圃理殘蔬佐國知無術聊欣病體舒
　　　獨醒
野性惟憐酒無聊遂獨醒風塵雙白鬢天地一青萍鵩
鳥寧須賦離騷未是經囘頭付陳迹終欲醉㝠㝠
　　　雨過
雨過添幽事褰裳步曉沙竹梢含靜霧藤刺冒輕槎鸂
鶒雙隨浪蜻蛉對覓花老夫詩思愜頗覺日沈車
　　　野寺
野寺盤山腹髙秋雨霽天拂檐雲漠漠穿竹水涓涓接
食憐馴鳥榰笻慕老禪經年無客到門巷疊青錢
　　　望牛渚
江迥偏留月山空不住雲遥憐李太白曽憶謝將軍帆
影隨潮上樵聲隔岸聞柳花迷客眼三月正紛紛
　　　屏迹
屏迹已恨晚疲軀今自由百年無七十一日有千憂覓
酒開青眼憑詩遣白頭莫言賔客少池上兩三鷗
　　　日暮
倚杖孤亭久無心辨俗譌暮山青埽淀秋漢句浮波岸
震歸船鼓邨喧刈稻歌未收西望眼問罪有干戈
　　　植杖
獨往憐漁艇羣飛愛暮鷗誰云天地窄自伴水雲遊荇
葉青爭老蓼花紅半收江頭人事絶植杖我何憂
　　　柴門
水落煙邨迥柴門四五家晚風囘斷鴈寒雨側幽花世
事紛無已人生自有涯鯨鼇真可釣吾興欲乗查
　　　雨中喜君儀要温老希聖同見過
瀟瀟山寺雨漠漠暮雲寒不恨麻衣薄深愁酒盞乾離
披花刺眼容易雪衝冠要客能相過寧辭溼錦鞍
　　　謝君儀攜酒要客慰喭愁寂
讒人未投北君子獨相親嵗月驚春晚壺觴慰我貧松
聲風外急山色雨中新一醉無歸夢寧論寂寞濵
　　　白蓮啓日上人退避長老之命以四韻髙之
結宇古城邊能詩後悟禪鉢分摩詰飯池種逺公蓮竹
颭春煙靜禽歌夜月圓潔身吾有趣囘首謝塵縁
　　　和石聲叔留題君儀棊石亭二首
髙才攄逺趣鑿石架危亭宿鳥依林白春苗接海青雲
光隨帚亂泉響入琴聽況得少陵句宜鐫座右屏
因山基大石華牓揭髙亭畦稻翻新緑山嵐浮遠青鳥
行雲際度松籟雨餘聽安得呉生畫為予傳小屏
　　　寒食元輿見要南樓把酒
五馬登城堞千分載酒船無家寒食客小雨惜花天循
撫恩何厚飄零命最邅閒愁不用遣一醉暫成仙
　　　排悶呈元輿
交態非今薄人情自古難敝裘甘我老雄劒請君彈魂
逐雲峯斷心依酒海寛百年能幾許日月似跳丸
　　　謝元輿送鮮鯉煮酒
鮮鯉江湖味香醪日月春撫循時有贈飽煖遂忘貧玉
縷空投筯金波漫入唇交情今乃見晚節共松筠
　　　追和故友袁世弼酬孜老四韻
坐諷湯休句閩南朱夏時碧雲生海嶠清吹散松枝救
物寧論報安禪不履危江東飽芹蕨肯赴野人期
　　　寄題建陽王祖聖朝奉南澗樓
郎省辭榮蚤樓居鶴髪翁響分南澗水清占北忩風紫
府雲常近黄塵路不通何當陪杖履有意學溟鴻
　　　聞惠休師將浮海如呉省寶覺禪師
去興已翩翩輕包赴海船霧收山翠溼月出浪花鮮鼓
動看風力浮沈信佛縁何時達鍾阜重省寶公禪
　　　同蕭英伯登淨惠寺山亭二首
策杖輕衣愜憑欄逺目明清江排暮釣緑野碎春耕嗜
酒今非勇題詩尚有情薄遊攀峻徳唐相舊家聲
一徑穿林麓幽人借杖扶西山螺頂秀南塔筆峯孤好
鳥當花語輕煙襯草鋪登臨情未足暝色欲吞呉
　　　舟經彭澤謁靖節祠
彭澤江邊邑蕭疎靖節祠煙昏鹿皮畫草暗菊花籬咏
徳今千載言歸彼一時男兒要出處此道幾人知
　　　螺川送别王公濟朝奉還臺
亭上客上客江頭山映山白醪須酌盡采鳳欲飛還帆
轉疎林外煙生逺渚間離愁自堆積輙莫唱陽闗
　　　南山禪院
棟宇新成寺黄金貼翠微山眉一雙碧江帶兩條飛亂
石森門㦸晴雲作地衣薫絃誰與奏松響㵼珠璣
　　　同穎叔修撰遊呉圃分得須字
地與浮邱接花如錦帳鋪杜康傾琥珀海若獻珊瑚老
竹爭抽筍幽禽自引雛人生行樂爾富貴亦何須
　　　送象守賈正夫朝奉還臺二首
六載為南郡歸時雪滿顛一家纔度嶺單騎欲朝天介
潔終無玷精神老尚全十分愁别酒魂㫁鵠亭前
十載音書絶扁舟忽見過有尊傾别酒無妓唱離歌海
闊春光少城空瘴霧多羡君先度嶺猿呌隔雲蘿
　　　廣福禪寺
寺與人寰隔西軒更逺瞻雲煙生巻箔星斗半垂檐山
對眉雙碧江空鏡一奩旅䰟招不盡愁向酒中添
　　　得瑞金暉評上人書因以酬之
野寺三秋别緘書一度收青開今日眼白盡昔年頭髙
義嗟難得勞生苦逺遊新亭名六以真妄復何求(上人/書云)
(林間新作小/亭名為六以)
　　　寄題六以亭
以幻聊觀幻亭將六以名隔林風籟息滿地月華清不
動超千刼隨縁度一生有時拈楖栗劃斷野泉聲
　　　立夏日示陳安國宣義
昨日春歸盡輕衣畏暑侵落花空眷影新葉自成隂晝
永惟便睡蟬清稍伴吟小團宫様茗分酌莫辭深
　　　攜酒就陳安國隱居小酌
家住逍遥國門無車馬音十分消睡茗一寸已灰心春
去花應盡潮生崖恐沈徑須攜飲具來傍荔支隂
　　　寄九江陶子駿通直
家住廬山腳堂開逸老名清朝知止足白髪慰平生日
月歸千載乾坤付一觥曽逢金馬客喚作小淵明
　　　謝賈明叔侍御見過敝廬
不是少陵客寧煩謝子過雨昏窮巷柳風折小池荷至
論鏗瓊玉幽情愛薜蘿朝廷容直道予亦樂漁蓑
　　　和胡與凡承議藏雲山雲際寺留題
山路入雲際山深雲更深老龍方晦角秀木不依林溪
溜氷生面泉泓月印心何須長抱石天下望成霖
　　　和劉漢陽浩然亭
磴道通絶頂登臨懷敝廬山雲數峯斷江樹一行疎舊
史名空在新亭畫不如自迷姑熟釣深愧漢陽書
　　　和朱行中龍圖遊澄惠寺
一水碧漪漪更逢煙雨微草昏千步障松挂六銖衣冷
翠光爭滴殘紅溼不飛自憐詩句拙空伴使君歸
　　　寄致政徐丞
為問徐夫子身閒心自閒一尊陶令酒十頃謝家山雲
外𡨕鴻去松巔獨鶴還令人起髙興從此卜追攀
　　　和君儀感時書事
海角逢君子細看一番鶯燕展輕翰約風柳帶金爭軟
著雨棃花玉鬬寒隴笛不知何處咽秦箏著意為誰彈
劉郎更賦多情曲直欲豪華將社壇
　　　阮希聖新軒即席兼呈同㑹君儀温老
阮軒要客暮春時澹蕩晴絲日正遲出屋花光紅瑪瑙
隔湖山色碧琉璃老榕垂榦侵疎箔新鴨呼雛過短籬
我欲髙吟還閣筆坐中劉蔡總能詩
　　　次韻君儀風物可愛之什
二月風光著意看莫思旅食久艱難林間鶯喜綿蠻語
水畔花愁料峭寒遊子牽衣攔道飲美人擕瑟上樓彈
少陵野老誰能繼君有新詩合築壇
　　　感懷寄泉守陳君舉大夫
柴門永日淚霑巾事與心違漸失真家住江南幾萬里
身留海上已三春明時枉作銜寃客皓首翻為哭子人
多謝泉州賢府主數將書札問悲辛
　　　南樓有懷元輿
且欲臨髙遣百憂故攜笻杖立城頭田家隔水犬吠犬
天氣新晴鳩喚鳩縻迤物華春又盡紛霏塵事老何求
使君閒暇須遊樂莫為愁人罷樂遊(元輿以予宅禁而/未嘗把酒豈可以)
(僕而廢/他客乎)
　　　開元客館
裂瓦敧椽五六間地形髙下頗依山黄鸝相應雨初過
緑樹成隂春已還土竈有煙營飯飽柴門無客任苔斑
卻思一釣滄浪去蘋葉蓼花相伴閒
　　　酬蔡溫老秀才見寄
一菴聊寄碧巖隂忽得新詩慰我心俊逸自追天馬健
崩騰還與海濤深門前俗子無形迹物外松風有好音
病起可能攜杖履共尋明月到溪潯
　　　酬崇福長老見寄
寄榻西湖不掩闗殘年猶得伴僧閒身投羅網歸無路
目送煙雲幸有山新句忽傳文字外舊遊重想笑譚間
故人風義如師少慰吾憂愁兩鬢斑
　　　和安止懷予北歸悵然有作
雨餘風物一番新得句慚非畫手親柳眼含煙如恨客
花心凝露欲啼春黄鸝出谷方求友紫燕營巢不避人
獨我未霑青帝力僧忩聊寄幻泡身
　　　列岫後題
謝公遺句惜煙沈更作新亭一百尋宿靄擁山眉斂翠
夕陽浮水帶横金黄鸝喚友鳴聲軟白鳥窺魚意思深
看盡物情俱是幻要須攜酒數登臨
　　　贈子中脩撰
承明厭直下天來聊繼昭亭小謝才珠迸玉盤詩得句
月騰金浪酒盈杯江城未許民心借京國顒瞻召節囘
試問行年俱乙亥固應憐我困蒿萊
　　　至萬安寄吉守李獻父大夫
江水成文地最竒風流太守更能詩送將臘盡梅花怨
喚得春囘燕子知一餉功勲真夢寐千年名字付傷悲
盛攜尊酒頻賡唱幕下髙才似牧之
　　　六祖南華寺
水轉山來曲曲梯參差樓殿占清暉龍章鳳襲藏天篆
玉索金鉤賁祖衣春去不知庭柏老月明誰掉釣船歸
曹溪有路人人到踏斷元闗古亦稀
　　　雪夜宿月華寺(唐格/)
大庾南來山更佳每逢古寺留柴車曹溪衣傳葛獠布
月嶺樹種蘋婆花千年不壞物稀有一日寓賞心無涯
北人浪説瘴霧惡行擁貂裘衝雪華
　　　次韻彭教授送别
平生愛著五雲裘不愛身為萬户侯白石清泉隨步到
斷霞殘月滿懷收故園已恨荒三徑皓首何堪困一州
邂逅逢君滄海上涸鱗終欲借洪流
　　　故人李端夫(昂/)赴亷州從事石室致酒留别
才如吾子尚區區羽檄從軍萬里餘白髪可憐歸計晚
青衫只似拜恩初一尊邀客非無酒千里隨車幸有書
已把窮通推定分故人達宦任情疎
　　　次韻宜掾徐子美見寄
忽逢便翼寄新章不惜明珠滿斛量姑熟萬家花映竹
丹湖千頃月和霜結廬已得陪吟社衣錦應須返故鄉
底事卻言歸未得夢魂猶欲汎滄浪
　　　次韻陳文思見寄
星灣髙㑹豈能忘萬丈離愁寸寸量東閣賦梅舒錦繡
南山射虎凛氷霜功名未得封千户耕鑿何由共一鄉
卷蕨秋鱸味偏美時聽社鼓醉淋浪
　　　謝洪府黄安中尚書惠雙泉
北風變冷水歸􁥀南浦扁舟未得行孤鴈呌雲詩膽碎
怒濤舂岸客魂驚誰陪髙論應懸榻想有雄詞欲鱠鯨
病骨支離難强起尚䝉尊酒慰餘生
　　　貴池寺照逺軒
碧瓦周遭映佛幢更窮眼界徹軒忩山光半擁初生日
天影寛圍不盡江詩思未容秋色亂酒醺能使客愁降
陶潛肯憶東籬菊且倚欄干倒一缸
　　　寄致政蘇子平大夫
十年想見蘇夫子聞説腰金便棄官雲在皖山峯上住
龍歸潛水窟中蟠已無俗坌心休洗更有春醪盞不乾
我亦江南尋一壑憶君相伴把漁竿
　　　送琳長老再遊浙東
姑溪不是留君地雪竇天台更一遊玉浪濺雲泉尾活
金盤擎海月華秋將心與客無㾗迹問疾何人聽對酬
我把釣竿相憶處蓼花紅影上絲頭
　　　姜希哲四照軒送别
幽軒邀客每憑欄景物蕭然世味閒翠碧溼煙山匼匝
光明隨夜月囘環一杯濁酒超塵外幾首新詩寄壁間
不得從容與君語片帆卻欲趁風還
　　　同倪敦復賞落梅
江梅千片惜離披更向風前把一巵冷艶不辭今日舞
清香還似隔年期客經易水忘歸處雲倚巫山欲散時
安得不吟仍不飲滿頭華髪擬何為
　　　次韻昭掾徐子美見寄
居巷雖窮愧彼顔門無車馬任苔斑冰將合沼光容淨
鳥不窺魚意思閒踪跡疎來唯夢往音郵漫去得詩還
浮生七十今六十蚤晚歸飛尋舊山
　　　次韻安中尚書鍾阜軒
鍾山鱗鬛奮晴雷觀裏幽軒選勝開江水北流朝海去
斗杓東轉斡春囘已將白雪傳龍笛何用黄金築魏臺
寶塔中天挂刀赤層層鴛瓦不浮灰
　　　明叔致酒疊嶂樓
陵陽峯頂敞䦨干三伏登臨冰骨寒山卷宿雲開紫府
水和明月瀉金湍謝公風味君能似李白篇章我到難
幸有玉船騰酒浪欲乗醉興效鵬摶
　　　送黄奉議知白州前宰清遠
看君新作海邊樓氣象雄兼四五州把筆共題紅粉壁
開尊仍泛玉蟾秋喜分符竹臨千里莫羡漁蓑退一邱
此别定為生死隔雪霜霑盡暮年頭
　　　淵卿席上和李天貺四韻時與鍾離中散并予
　　　共四人
悠悠嵗月走驚湍四十三時便棄官坐上得陪諸老醉
尊前須盡一生歡花含餘恨春將去棊算成功局未殘
欲向金城傳盛事新詩聊代畫圖看
　　　次韻行中龍圖遊後浦
密竹疎松鬬老蒼驚飛白鳥不成雙樓船飄忽隨朝電
佛炬青熒徹夜忩攜酒且來尋島嶼投竿那用憶湖江
君看雨過鋪晴練得句須令小謝降
每欲收呉勢未任遶城鑿浦迹堪屏不知戰罷樓船散
空見春歸荇葉深一坐清風吹往事四筵白酒洗煩襟
公提椽筆詩無敵未必張途善醉吟
　　　寄題玉笥觀兼柬道正求逐馬草草名逐馬謂
　　　服之久則可以行逐良馬
仙梁飛去有遺壇融結工夫土未乾一片碧煙鸞舞破
數枝紅蕊鹿銜殘雨經梅澗芝田熟路入蕭家草屋寒
晚景自憐行六十欲求逐馬問黄冠
　　　史君梁奉議送客至髙明軒為予言登覽之勝
　　　因作四韻戲寄
史君送客陟髙臺天宇澄清四望開一字横空霜鴈去
兩眉分碧楚江來廟堂孰是調羮手郡國猶淹濟世才
新酒正香鱸蟹美籃輿何日許重陪
　　　將至夀州先寄知府龍圖
感公招我欲論詩故嵗新年頗後期冰塞大江舟渡晚
雪迷官道馬行遲深深畫㦸雙開處淺淺梅花半綻時
北闕除書應己到願陪祖帳捧瓊巵
短帽輕衫信馬蹄只愁吟社爽襟期曉囘谷口禽聲軟
寒束梅梢春思遲幸挹清標憐野逸肯將孤憤累明時
聽公髙論何由盡應比醍醐灌漏卮
　　　置酒夀陽樓呈主公龍圖
置酒髙樓瞰夕陽逶迤淮影轉城傍畫殘數幅山川舊
棊散一枰洲渚荒細柳倚風相並舞飛梅著地不成妝
坐中佳句誰先就我欲窺公倒智囊
　　　追和李白登金陵鳳凰臺
髙臺不見鳳凰遊望望青天入海流舞罷翠娥同去國
戰殘白骨尚盈邱風揺落日催行櫂湖捲新沙換故州
結綺臨春無覓處年年芳草向人愁
　　　看泉臺
溪源深幾里絶壁瀉驚湍欲識下巖處請君臺上看
　　　小瀑布
石架千層險泉飛百尺髙能蘇旱田榖何用作波濤
　　　送孔掾
别酒莫辭醉離歌難重論一枝新綻柳和雨泣黄昏
　　　寄漳州詩僧縁進
一彈弦一絶思君腸百結鴈過無書來立盡松間月
　　　憶别
佳人萬里别一念腸千結何處望書來天南鴈飛絶
　　和楊公濟錢唐西湖題
　　　柳州
春光湖水滿春色柳洲深莫作風中線條條繫客心
　　　十三間樓
危樓插湖腳紺碧十三間待月客無寐看山僧自間
　　　陳朝檜
嵗老枝葉簡春深香氣新可憐湖上檜曽識井中人
　　　間泉
人去泉長在人忙泉自間不供魚鳥飲只是照青山
　　　西邨
遠近皆僧刹西邨八九家得魚無賣處沽酒入蘆花
　　　呼猿澗
隔澗白猿子呼來驗是真一從滄海别啼嘯不知春
　　　白雲峯
湖上峯爭碧此峯藏白雲雲光連月色鷗鷺亦迷羣
　　　臥龍石
龍臥蒼山下豈知今古春不憂雷雨作頭角本非真
　　　客兒亭
翻經人已去誰為立幽亭一望野雲白半藏山骨青
　　　石蓮華峯
亭亭碧蓮花何年化為石越女莫驚猜巖猿自相識
　　　西嶺草堂
應識遊塵世湖邊一草堂松聲半夜雨花氣四時香
　　　靈石西菴
欲問庵中事人馴虎亦馴楊梅幾番熟誰為借餘春
　　　大慈塢
十刹密相望林開一塢香木魚聲漸急山衲下雲房
　　　翠樾堂
深堂待遊客老木競留春花發多臨水雲開始見人
　　　陟崖門
陟彼崖上門門深路還絶香草遞仙風怪林藏古雪
　　　步月徑
一步復一步月華黏屐齒不知山徑深疑到蟾宫裏
　　　映發亭
呉越江分斷山光還映發白鳥東飛來應隨渡江月
　　山居絶句
　　　曉
柴門曉初啓晴嵐堆逺峯不知何處鶴踏折一枝松
　　　夜
夜䦨忩户閉黄庭看未終西巖一聲虎四壁生清風
　　　春
自埽松間葉冰霜一半開碧桃花未發停待漉香醅
　　　夏
永日琴為伴前邨酒可沽松隂揀磐石赤腳踏冰壺
　　　秋
有酒看雲飲無書寄鴈囘數蛩鳴敗草一葉落青苔
　　　冬
黄昏鳥飛絶半夜猿啼切紙帳寒不眠開門數㸃雪
　　　百嵗老姥自云平生未嘗服藥
不服丹砂不養真老來天與健精神自憐五十頭垂雪
始見人間百嵗人
　　　月下懷廣勝華師
下方遥憶上方僧素月青林隔幾層鐘磬聲沈香篆熄
只應詩思冷如冰
　　　題華師院壁
邂逅營居得近僧惟師更住最髙層半甌香茗浮春雪
一飯寒蔬帶曉冰
　　　次韻和孔周翰侍郎洪州絶句
誰知北客與春期乍見山桃一兩枝却憶洛陽行樂處
賣花天氣晚晴時
漁船歸盡晚江空只有楊花罥細風多少春愁與春恨
為君都付酒杯中
不到天門未肯囘重山複嶺一時開仙風桂露爭飄灑
襟袖都無世俗埃
　　　金陵
洗盡青春初變晴曉光微散澹煙横謝家池上無多景
只有黄鸝一兩聲
　　　日公緑蘿菴
一庵春靜緑蘿舒拂拂香風晏坐餘只恐乗雲滄海去
未應池水老鯨魚
　　　再至汀州倅宅南樓
樓外青山似故人雨餘山色靜無塵青山依舊人還老
一片離愁挂晚青
　　史充侍禁以簡問予小舟揺兀絶句戲謝
渡江乗興泊江干草襯殘花色未乾慣在釣魚船上住
一蓑一笠伴春寒
　　　君儀惠莆田陳紫荔乾即蔡君謨謂之老楊妃
　　　者
莆田乾荔老楊妃誰在開元得見之却憶沈香亭北畔
輕紅曽照赭黄衣(杜甫云輕/紅擘荔枝)
睡覺紗㡡酒尚醺老來詩句怯題春𡨕搜一夜添華髪
不認青銅鑑裏人
　　　春歸
九十日春今日歸丁寧鶯蝶莫相疑明年信到梅梢蚤
不似人心有改時
誰道青春去未囘我疑長在黄金杯只嫌花片隨流水
蕩漾無情喚不來
　　　陳老父攜茶見訪因留小飲
有兒不娶似龎公香火傳家悟性空父子相扶俱白髪
世間能有幾人同
　　　酒海吾飲器也
紅浪滔天玉海春方壺有路可藏真長鯨一吸桑田變
知是人間幾嵗人
　　　天柱閣
羣峯奔來一峯起千丈芙蓉碧霄裏老松自作孤鳳吟
潮浪時生三井水
　　　次曲江先寄太守劉宜翁
學佛學仙君自悟多愁多病吾難任兵厨酒熟青梅小
且置元譚伴醉吟
　　　古羊江口
古羊江口兩山隂野客停橈為一吟面逆寒風望蒼翠
老來惟有愛山心
　　　雨霽小飲示曽令
嵐雲送雨一番凉把酒休言憶故鄉荔支鰣魚相伴熟
畫船搥鼓下靈羊
　　　送王侃主簿棄官歸南城
紛紛嵐翠撲征衣滿酌離觴對落暉憶著故園心已醉
更堪臨水送人歸
　　　林和中家觀晝巻
蘆花水落秋將暮鼓翼各尋雲外路為問歸飛歸底處
我今亦向江南去
　　　次新淦先寄劉中叟
平生志願各懷歸今日江湖樂自知一笠一蓑明月夜
竿頭絲動得魚時
　　　新淦西禪緑野
圓如鵠卵壓滄洲一榻敧眠頗自由春色解囘林野緑
如何只白老人頭
　　　出萬杉
禪庭欲别更遲遲猶戀凉風灑客衣無力便分青嶂住
滿懷空帶白雲歸
　　　藏雲寺酌泉
不到藏雲四十年寺名重換屋新遷清冷不變當時味
只有庭心一眼泉
　　　永安榮仲謀祕校訪别
感君隨月跨征鞍來訪熙寧舊長官莫訝髭鬚渾雪白
哭兒清淚不曽乾
　　　逢東林舊僧
寶陀巖下種松篁舊客欣逢煮术湯憶著東林攜手處
千年添得兩眉霜
　　　重題公純池亭
憑欄盡日看山色敧枕連宵聽水聲一㸃紅塵無入處
幾家池館近清明
　　　招陳守倪倅小酌
梅花落盡杏花遲終日亷纎細雨霏不倒一尊消客恨
可憐醒眼送春歸
　　　敦復午節惠酒
雙壺分送赤泥封辟惡須令氣吐虹何用江心鑄明鏡
清尊照面似青銅
　　　阮師旦希聖撤垣開軒而東湖仙亭射的諸山
　　　如在掌上予為之名曰新軒葢取景物變態新
　　　新無窮之義
羣山髙下浸湖漘瞑靄朝霞物物新驛道更穿東北去
青銅影裏看行人
東湖水似鑑湖明紅白荷花自在生只有香風吹客座
更無煩暑到檐楹
軒忩得地向潮開要客登臨共一杯白鳥探魚長不去
清風吹水等閒來
一湖緑水當忩淨百里青山巻箔開只恐夕陽催客去
不嫌幽鳥趁人來
鉏去蒿萊地勢平開軒瀟灑瞰東城山湖變盡朝昏景
只欠青猿一兩聲
　　　次韻安止春詞
尋春行過古城東春氣先從海角通池草怯霜拳嫩緑
山桃迎日展新紅
一杯濁酒覽春光人世紛紛任短長細草自匀新嵗緑
落梅猶散去年香
茸茸緑芷香無比㸃㸃緋桃蕚半敷却憶江南江水滿
一條晴練接天鋪
青春又送一年來不道春霜兩鬢催春淺春深春自老
且將懷抱向春開
　　　又和
斜日㑹扶嵐氣暖好風能送笛聲長倦投芳草人人醉
流出殘花澗澗香
花笑鶯啼酒可沽山光水影澹煙敷垂楊欲礙春歸路
更放輕綿匝地鋪
營巢新燕驚垂幙采蕊嬌蜂避落花著處風光濃似酒
行人何事苦思家
　　　訪隱者
一徑沿崖踏蒼壁半塢寒雲抱泉石山翁酒熟不出門
殘花滿地無行跡
　　　謝陳昌國惠酒
欲瀉瓊漿洗我憂玉壺分送不知休醉來一覺還鄉夢
看盡江南二十州
　　　淨惠寺清軒
枯笻懷袖老清時萬事紛紛久不知隔屋荷香消午暑
紅薇花影在深池
　　予家小山
　　　曉
曉光初透玉玲瓏迥與真山意思同蒼翠正含烟霧溼
一峯先占太陽紅
　　　雨
林林銀竹注潺湲迸玉跳珠亂壑間不惜倚䦨襟袖溼
為君吟出雨中山
　　　城西阻雨寄純父太守
三春復作厯陽遊傾聽髙譚洗我憂已出重城望賔榻
暗天風雨泊孤舟
　　　浚滷臥病少愈言懷
入竹細風連陣暖隔牆幽鳥數聲和病餘斗惜春歸去
枝上殘紅應不多
　　　和北山泉老
已將形影老江南不飲情懷稍自諳安得道人揮玉麈
一宵清語響園庵
　　　訪華陽隱者
小徑斜分石磴通蕭蕭古屋隔杉松主人無事晝慵起
殘雪滿庭春未融
　　　三月三日
一盞扶頭又半酣久無歸夢到江南桃花欲發杏花謝
細雨斜風三月三
　
　
　
　
　
　
　宋百家詩存巻九
欽定四庫全書
　宋百家詩存巻十
　　　　　　　　　　　　　嘉善曹庭棟編
　　倚松老人集
　饒節字德操撫州人曾布之客也性剛峻與布論不
　合因棄去祝髮為浮屠更名如璧自號倚松老人居
　襄漢間聲望甚重呂居仁嘗有詩寄之云從君乞妙
　語一洗詩酒汚又云小庭留得清秋在已見霜紅未
　見君其傾倒如此
　　　送故人
秋風夜作萬馬聲草木自有離别情君行何不卜春夏
況我抱病方竛竮吾生不祥憂患幷行李四方影隨形
少年之氣追琢盡胸中獨抱渭與涇世人紛紛水火爭
我欲從之憊不能騎馬時尋故人舍掀髯扺掌意自傾
圖書萬巻相將迎座無凡兒眼更明惟酒無量與興㑹
吾醉未去君經營不用賜金為解酲一月何必一日醒
此中萬事氣自寕勿語世人人不聽君今胡為忽戒行
使吾此計墮杳㝠君行瀟湘絶洞庭沙頭水落鼉夜鳴
想君抱恨寐輙驚起弔湘纍涕涙横顧我徒為世網攖
前行霜雪後榛荆誰為傅之鳳凰翎與君方駕尋此􁇦
　　　送善權歸豫章
北斗以南好風土西山爽氣吞吳楚前軰風流固超絶
後生法像仍竒古道人乆學祖師禪敗裙破衲今幾年
胸中秀氣磨未盡時出新詩皆可傳都城鼎鼎冠劒偉
并埽權門日中市道人香火辦寂寞有脚不踏公侯地
古來賢俊能幾何只今零落亦已多一見道人氣象足
蒲團棐几生春和吾思伸睂向林莽未暇優游取卿相
扁舟今日與君别明朝夢落江湖上
　　　阿智歌
呂卿諸子森如蝟不作世間兒女氣封胡羯末自行列
麟鳳龜龍各異致小兒阿智甫七齡衮衮似欲無諸兄
疎睂秀目澹玊雪覆肝立壁開天庭自從諸兄授孝經
淋漓筆墨有典刑客來推席儼在庭舉頭揖客客為驚
吾知呂卿大源委黄河崑崙千萬里政令凡兒出其中
不扶而直麻生蓬況如此雛落落自竒偉出門汗血當
追風
　　　寄夏思道恵示縑帛
憶昔南方木葉下祝融逗留不退舍閭閻未簡卒歳材
明月滿門自宜夜而今身在天中央日月寒暑遵故常
西風今日我為政㝠㝠塵沙何可當浮雲倚勢不解事
濃隂數日釀秋思卧病但作仲卿泣載酒誰問子雲字
故人千里知我寒書來遺我帛數端揀絲織作經緯稱
長細廣幅尺度寛染人暴練勿設色衣被皎皎識君德
　　　贈陳侯
古人已朽不可作長安年少多嶽嶽大官五斗僅代耕
舒緩養髙簡肰諾陳侯氣穩天機精心胸開霽脫檢繩
只今冠佩奉朝請折節重士身自輕主人斗酒相逢迎
金尊玊槃紅燭明黄花開徹秋未了殘月挂簷霜氣清
氣吞百吏不足數滑稽巧中一座傾座客未用喜且愕
陳侯吏事復不惡簿書獄訟談笑了盜賊骨驚吏膽落
至今魯山駕車處㑹使齊兒畏朱博方今天子坐明堂
指麾羣醜如驅羊安得吏師如侯者上應列宿布四方
政治豈但幾成康
　　　送彭淵才如北都
吾學如水馬盡日忙不進結交有神竒所得盡豪俊十
年困三舍萬事到兩鬢風流半零落吾道或拘窘彭侯
南方來超妙有逺韻落落澗壑資倒屣解吾愠胸中幾
年讀正朔謹堯舜盤盂百家伎鉤致得幽藴夜半一商
畧氣與山嶽峻方洋及衛霍似是老行陣崢嶸濟時術
百未一見信自言窮逹機默與寒暑運功名蓋偶然未
暇以身殉偉哉君子勇一語破幽憤何時燈火㡳懐抱
為吾盡
　　　次韻劉無言遊法雲寺
磨蟻迭左右鐵炭互俯仰嵗月如牧馬快驟脫覊鞅方
希草元雄未羨畫睂敞劉侯啓予者險韻寫勝賞讀之
令人醒居然見圖像我昔曾此遊僧梵薦肹蠁撞鐘鳴
木鯉破我顛倒想百年能幾何萬事苦鞅掌喪身聲利
塲齒角伐犀象前輩曉星散後生春水長君看門外轍
盛氣日來徃道人初不省禪寂異到壤乃知雨花地可
以透迷網君侯此嘉集塵跡已相盪援琴寫我歎中夜
發哀響
　　　士大夫湛於不義雖窮極富貴君子過之弗顧
　　　而況女子失身委巷容笑之賤亦豈能自拔哉
　　　吾友人賦歎息行有為而作諸人既屬和僕亦
　　　擬古樂府為辭傷之於其末開之以正是亦詩
　　　人之意也
歎息復歎息丹砂為土玉為石誰家女兒妙無敵日日
當窗涙霑舄問之何思復何憶深顰欲語語不得回身
抱琴不回面清商自寫昭君怨朔風蕭蕭霜月懸萬里
黄沙鳴一雁此聲此意太分明猶恐君侯未㑹情從頭
却欲為君說恐君斷腸君勿聽黄鶴一去已千里雉子
髙飛亦能幾人生長短要自裁嗟爾此身今已矣刺刺
促促徒為爾
　　　次韻劉時可劉將赴宣州幕
吾客汴之濱夢寐大刀頭幸逢劉伯倫衣冠少其流胡
牀白羽扇語穩氣不浮異時果下馬髣髴遍九州每思
張翰鱸為登王粲樓食貧節益苦異哉居拙謀宣州雖
多賢禄仕恐未優長女嫁及時大兒婚可求長才不自
獻澹與衆人儔君其吏隱歟吾亦滄海遊
　　　次韻謝公定時夏均父招諸客泛舟遊百花洲
好事屢載酒扁舟每乗興況當秋氣清開吾心若鏡風
漪蹙寒緑日榦下脩影却從蒼翠中羨彼各飛泳翺翔
數仭翼白小一寸命微物有至樂此理湏自領君侯靜
無譁敢以一豆請人生百年爾飛電作光景試看楹間
懸俯仰嵗月永堂堂宼萊公祀事薦時餅吾徒豈不老
噉蔗入佳境況兹詩酒習已自破清淨聊湏明月來褰
裳踏歸艇
　　　戲汪信民教授
汪侯思家毎不寐顛倒裳衣中夜起豈惟蓐食窘僮奴
頗復打門攪鄰里凉風蕭蕭月在庭老夫醉著呼不醒
山童奔走奉嘉客銅缾汲井天未明
　　　送趙廉訪
飛來之峯可圖寫畫工搖筆不敢下玲瓏八面尚能摩
萬古冷泉那可畫趙公胸中有涇渭愛山自得山水意
向來與客到峯前亭上酌泉賞泉味我客峯邊一蔀室
關門無事輙終日公來剝啄自敲門暫解跏跌為公出
池上烟光初過雨嵓花膠轕開無數曵杖惟愁猿犹驚
笑譚復恐蛟龍怒聞道公歸朝玉京王事不敢寛作程
想公拜舞升天廷雍容奏議詳而明知公不獨稱安寕
疎民利害通民情吾君憂民精且誠願公中和輔太平
　　　張執權主簿同二知縣大夫入山作詩併以見
　　　贈亦次其韻
吾不學支公畜馬作戲劇道人不韻亦成癖又不學雲
巖常說老婆禪苦道熾然説墻壁歸來挈杖訪飲虹(飲/虹)
(亭在懸/瀑之下)攜詩過吾三士同吾喜坐之鶻壁峯下視凜凜
十八公諸人胸中何所有文字萬巻皆蝌蚪平生筆端
自有口簿書透處時一吼白面王孫金作鞭憐渠政遭
富貴纒今朝此樂戒勿傳一笑蚊蝱空過前
　　　贈道人張謙中
道人髭䰅似民部平生篆𨽻心獨苦世間筆墨一㸃無
駸駸氣象追千古道人得師在何許秦漢鼎彛周石鼓
若嶧山碑若詛楚二李而下初不數異時心醉不窺園
依繩作直規作圓一朝妙解主人意脫落尺度誠其天
嗟君絶藝世無敵勿示時流渠未識我亦當年好古人
推席為君三歎息
　　　為卿曇輔作一枝菴詩
百年七萬二千飯(見胞/胎經)撿校勞生豈無限巍巍孰是真
丈夫應作已作所當辨不信窮通手翻覆自窮自通均
不足窮思大厦千萬間通或胡椒八百斛道人不與世
俗俱一枝自占巢有餘有時放杖據髙梧睥睨三界如
蘧廬春風數日到梅蕚吟遶寒香雪欲作歸來跌坐尼
師壇栢子烟消泉一勺圓明妙相本無我一切有求無
不可平生髙見隘古人焚棄經方見何左老僧年來學
禹步跰􁙇鑒井不能去還丹一粒能幾何從此遊山不
知處
　　　送宋秀才
東風欲歸不可挽門前芳草青青逺倚松卧病不能行
肩輿出門還復嬾先生家住岷峨下當年神授神仙卦
死生禍福如眼前從來卿相爭稱借倚松卧病正無聊
袖出神方色閒暇我知公意事仁義不學世人事財利
無盡先生如古人一見先生愛其真幾年門下真子弟
付之萬事未嘗計或云公可為身謀先生一笑公何醉
倚松老矣世共憐公獨何心徳如天從今藜杖儻能扶
山長水逺公能從吾無
　　　潤屋軒詩
層崖如立壁秀潤初欲溜下有癯道人異時妙基構為
山不為屋豈待吉日戊軒成玉滿堦不减朱門富松篁
既崔錯雲霧亦臻輳霜威入松骨古滑噴泉竇谷風巻
簷回浩蕩金石奏騷騷烏夜啼鼎鼎雉朝雊時於藤蘿
中便捷一猿透客來坐胡牀紙帳巻輕皺兒童敬杖履
文史當俎豆微薫出小鼎長瓶上虛甃此樂君有餘何
為尚奔走記我識君初昂昂野鶴􁄢風姿入清古氣象
胞九陋我遊山海間未獲一角獸如君亦幾何不落餘
子後君如佳少年氣出萬夫右平生千鈞弩要以一手
彀雖未䰅睂蒼典型已可候汲深非短綆善舞屬長袖
願君浚其源故道或可復功成歸北軒趺坐了昏晝
　　　送不愚兄香嚴行
君不見香嚴之山天下望何必楞伽稱海上龍湫直下
一萬尺鶻崖突起三千丈借問何人出其中前有國師
後閑公中間有人騎乳虎大雄敬樹真卧龍山中壯氣
今重振堂上老人提舊印晶明如住廣寒深淵泉自吸
滄溟盡兄今三十未為老名利波濤拔身蚤向來自裂
子夏冠翻然便剗天然草如兄勇鋭世莫比誰與同生
亦同死只今文采尚未章人道香嚴有真子隋河渾渾
日夜流兄今倚柁到南洲南洲水潔草如染自在溈山
水牯牛
　　　次呂居仁送李商老韻兼簡李去言兄弟諸同
　　　參
開門對南山萬物盡昭告自是君不領豈是君不好諸
人如驥子矯首萬里道援琴欲寫之促軫不能操請子
試停手趺坐東南奥
同參如用兵各出不㑹期一將夜破敵諸將或未知如
何衛霍材局趣窺短籬軍儲有量數嵗月未昜支惟兵
不可宿蚤寄入塞詩
　　　用蔡伯世韻作詩寄之兼簡呂居仁兄弟
至理本曠夷小道皆左僻信能彈指了可死不待夕
松毛巧婦禽螺殼寄居蟲二物自廣大那知十方空
百年固多變深谷或髙岸要知悟破迷大似理易亂
三世如旦暮四大轉風火儻能了無生如觀掌中果
　　　示故人
變化宻移何太急刹那念念一呼吸八萬四千方便門
且道何門不可入入不入曉來微雨芭蕉濕殷勤更問
箇中人門外堂堂相對立
　　　客舟
三界衆生俱是客就中君是客中客眼前何處非君家
莫道有家歸未得
　　　謁漢髙帝廟
鳳皇山下緑茫茫殺氣猶纒古戰場他日英雄矜勝敗
今時田野話興亡狗烹兔死已千載雷動風行尚一方
過客若餘秦父老拜祠猶有淚浪浪
　　　贈隱居
竟體芳蘭君可人一軒風月澹無鄰絲麻十畝他年老
文史三冬上世貧渾渾淄澠空自辨耽耽狼虎漫相親
了然道眼都無許祇有鶯花滿意春
　　　次韻彭聖從秋興
澹雲疎雨承秋蚤白露清風引夜長已見畢星朝北極
似聞驍騎卷西凉隻雞還我田家味小胯湏君官焙香
千古步兵今逺矣屬誰長嘯作鸞皇
　　　次韻米元章壯觀
曉色邨邨澹春風樹樹穠入窗中夜月千里隔江峯酒
道窮通樂詩原左右逢客來應下榻石銚煮長松
　　　端午日
艾葉斜枝短菖蒲􁄢節長綠雲依鬢亂紅雪落杯香風
物江淮似功名嵗月忙澤間人弔屈應有淚浪浪
　　　山居
小徑深通竹疎籬巧過藤冷猿嘯古木饑鷺啄寒冰貴
客終難屈蓬門不用譍此中有佳處黄巻短檠燈
門擁深深草溪明衮衮沙冷烟浮菜甲小雨薦茅牙老
興元無繫春工竟自華鄰翁却相可步屧過渠家
　　　送王長元同弟次元赴官
梁苑春未競隋河凍尚肥鬢毛開老境甲子運天機華
鄂君方仕樵蘓我未歸憑將汝南麈慎對可人揮
　　　息慮軒
雨暗藤經屋春深草到門客來非問字鶴老不乗軒花
氣飜詩思松聲撼醉䰟呼兒換香鼎趺坐竟黄昏
　　　九日發淮康
九日非吾事黄花亦謾生未傾彭澤酒還背汝陽城細
雨秋天近西風白葛輕山邨逺城市可有笑歌聲
　　　麻城道中
拱道新松無數青晚風十里撼江聲棟梁不是尋常度
宐有長松待老成
　　　次韻
楊栁池塘表裏青魚兒偷眼畏蜻蜓夜來雨過菖蒲靜
倒浸中天四五星
　　　觀魚閣
紛紛乾没可憐渠小閣詩書自有餘日背竹林風過栁
試扶松檻看浮魚
　　　春日即事
風光竟嵗宜人少樂事惟春取數多果下小騮君借我
一鞭隨意掠烟莎
　　　盗獲
似聞有盗起空舍聞説驅除唾手間枹鼓不驚雞自午
先生閉戸養三關
　　　尋梅二首
聞道香寒犯雪開駞裘絮帽探春來立春恰在王正朔
次第羣芳不待催
樂事何如憂患多尋梅不厭數經過從今直到楊花盡
終始春風亦幾何
　　　望山
文章二子東西漢人物諸何大小山四海有家歸未得
眼看寸碧便怡顔
　　　覇王城
百年父老不知兵楚漢相持尚有營日暮牛羊歸虎落
野雞飛過覇王城
　　　答恵海首座海乃圓照禪師小師
鬧市叢邊荆棘侵栴檀獨秀舊園林俊駒昔是吾家瑞
老鶴今猶萬里心短笛凄清秋水濶亂山髙下白雲深
當年得力分明處竚聴爐香演一音
龍生龍子氣駸駸拄杖横擔徧寳林果得雲門函蓋句
肎㤀黄櫱老婆心扶疎綠樹西風薄零落黄花秋意深
若問宗風竟誰嗣請將消息問威音
莫歎宗師久屈沈趙州八十尚叢林脚跟㸃地便無事
鼻孔撩天非有心落筆滿堂嗟敏妙談元終日見精深
丁寜佛法無多子三角泥牛演梵音
流輩推髙不獨今當年成筍便平林白雲縱有為霖意
流水曾無戀影心問道故人歸雨後供香童子立更深
青山不免露頭角短幅斜封更嗣音
　　　同廣徳和尚及諸禪伯遊山有作次其韻
捫蘿挽石復穿雲却歎公侯走世塵碧嶂回眸三界小
紅崖移步百花春長沙只解隨芳草王老猶難避鬼神
不道遊山末後句􁄢藤遥指牧牛人
　　　海印生日
優鉢羅花此日開法王真子異凡材平生極力參耆舊
晚嵗傾心接後來得意篇章渾簡易㤀情風境自徘徊
兒孫只麽酬恩徳倒挽滄溟作夀杯
　　　寄諸同參
好笑多知一老翁湏言妙用及神通吾無佛説并魔說
誰問南宗與北宗麤飯有時聊飽腹破衣隨分且遮風
他年同道如相過沙銚煨茶竹葉中
　　　龜山戲贈諧文章
水母潭邊窣堵波下頭有箇老禪和蒲鞋舊日曾供母
寳夀平生不渡河衣鉢三千舊風景形模十二古頭陀
是凡是聖人休問門外寒松巻薜蘿
　　　贈靈巖徳雲庵主
道人徧歴五家宗歸隱林間事事慵棐几有時吟夜雨
杖藜隨意倚寒松揷天戸牖險更險拔地樓臺重復重
借問師庵在何處巍巍坐斷妙髙峯
　　　徳雲庵
巖下虛通上入雲衆山圍繞一山尊徳雲只在此峯頂
童子何妨問法門已種穉松三百本待移蒼竹一千根
不湏更學藥山老月下嘯聲驚逺邨
　　　次韻鑑碧軒
當軒方鑑碧溶溶無事道人居此中弟子來參洗鉢話
朋遊舊識釣魚翁一奩深淥桃花雨數尺寒漪竹葉風
箇處好懐誰共委俯青飛鳥過晴空
　　　戲乞石菖蒲
古澗靈苗不易遭寸根拳石著身牢齊如秧稻刺春水
小似神龜負綠毛未與幽人共夀考曽隨遷客賦離騷
阿師垂手入􁈘去應許珍竒付我曹
　　　次韻卿山主梅花
嵗事功成雪洗塵化工著意製清新遂教天下無雙色
來作人間第一春未許調羮傳巖老聊從遺興杜陵人
遥知月下遶千匝桃李成蹊未是頻
　　　再次韻關子開
我初詿誤背簪纓君亦前生失念僧得意那知蟻旋磨
反身方悟鼠侵藤髙才自合參廊廟朽質聊湏活斗升
已破小團盟異日速來相就鑿春冰
　　　次韻靈隱小軒
小軒容膝趣清深只有溪風夜月侵絡石靜移春後蔓
凌霄危露雨中心松窗舊有秋虵帖棐几誰賡雪子吟
他日幽人問佳致茂林脩竹似山隂
　　　送以照上人
三年坐夏飽湖山夢遶江南身未還一見道人知妙質
暫聞鄉語破衰顔朱輪華轂何曽乏白拂長藤自不閑
特立如師世無幾為君出戸立潺湲
　　　和不愚兄庵頌
四海歸來坐太平莫令華雨惱空生歸雲無事朝猶巻
老馬休心夜不鳴勝處林泉九節杖閑中日月二升鐺
曉來乞火打庵戸想見春風一夢驚
　　　用朱元方韻寄深明郎中二首
當時冠蓋集祇園大似農夫值有年龎老一言投馬祖
陸侯徹㡳見南泉古今已自融三際語默何曽落二邊
父子並為同社客團欒應話老婆禪
刹那念念轉光隂已過方來不住今身似虚舟從不繫
魔如敵國謾相侵未能以幻還修幻豈暇將心更用心
以說為宗遍天下思公一笑白雲深
　　　次韻鏡上人
妙處從來自不傳少時喜樂似初禪為山何止不成簣
掘井於今未及泉自了一身同昨夢頓麾萬事付蒼烟
因師聊作逢場戲老馬為駒不受鞭
色聲香味心縁觸忍進尸壇般若禪但識曹溪一滴味
始知天下别無泉乳衣百澣猶聞氣城郭非遥蚤見烟
到底輸他真定力暮途快馬亦須鞭
　　　改徳士頌
衲子紛紛惱不禁倚松傳與法安心缾盤釵釧形雖異
還我從來一色金
　　　比復僧相不愚戲作三頌恐傍觀以謂吾徒實
　　　有喜愠故復次來韻不免道破兼寄祖禹同參
　　　道人
聖主生知本解禪故教勘破暜周天一原大似東西水
同體何殊左右肩把定絲毫渾沮喪放開頃刻便芳鮮
衲僧敗闕知多少且笑髯舒三十年
　　　復用韻自詠倚松
庵外無人誰過前老松千丈獨參天煮茶春水漸過膝
却虎短墻纔及肩已送晩雲歸浩浩未分芽菊競鮮鮮
客來問我何時住笑指松枝數嵗年(松枝一嵗長一/層歴歴可數)
　　　不愚兄示上元佳句次韻為笑
溪雲釀雪展還收數日春嚴罷出遊月竹蕭蕭香轉座
缾湯隱隱被䝉頭一燈聊破上元夢半夜稍增塗足油
說妙談元吾不㑹從教髙卦雪峯毬(時戲作/燈毬)
　　　次韻趙承之殿撰
第一流中能幾人瑶林瓊樹恐無鄰恬遊事外縁聞道
憂到睂端止為民出處不譁渾入妙文章無意自通神
頭青面雪關渠事要作菖蒲几硯春
　　　捫蝨新籬
甕牖近山顛人言闕短垣聊湏安虎落未免代龍孫留
路依松罅埋樁避石根從今有來客道得始開門
　　　山居雜頌
石楠子熟雪微乾曽向人家畫裏看覿靣似君君未領
問君何處有遮欄
禪堂茶罷巻殘經竹杖芒鞋信脚行山盡路回人跡絶
竹雞時作兩三聲
溪邉小立聴溪聲日到溪心袞袞明獨木自横人不渡
隔溪黄犢轉頭鳴
暜嚴臺上平如掌自是遊人路不通要識暜賢真境界
亂山如浪湧雲中
　　　答惇上人
因君撩我彊題詩却憶當年夢裏時不識江南好風景
采蘋人唱鷓鴣辭
　　　送通上人為長蘆行乞
白蘋風作蓼花秋萬頃寒濤巻㡳流八百道人禪定起
送君持鉢上行舟
　　　偶成
松下柴門閉綠苔只有蝴蝶雙飛來蜜蜂兩股大如繭
應是前山花已開
　　　題宗子趙明叔盤車圖
跌宕平生萬里程盤車一展老心驚溪昏樹暗牛爭力
似聴當年風雨聲
　　　眠石
靜中與世不相闗草木無情亦自閑挽石枕頭眠落葉
更無䰟夢到人間
　　　晚起
月落庵前夢未囬松間無限鳥聲催莫言春色無人賞
野菜花開蝶也來
　　　江上
秋江𣺌渺秋風急蘆花不飛露猶涇江頭倚杖不逢人
鷺鶿飛上漁舟立
　　　應上人作法華佛事過余求頌為作短偈
未明心地法華轉心地明時轉法華老子年來渾不㑹
野梅開過竹横斜
　　　贈相師
楛木巖中一病夫問生何處著榮楛却湏自把軒轅鏡
還見從來面目無
　　　别草庵
非利非名非有求浩然乘興亦南遊白雲出洞初無累
綠水逢坳本暫留石徑不移松雨曉茅簷長付竹風秋
客來欲問庵中主楖栗横挑四百州
　　　薔薇
薔薇作架髙一丈準擬春風如許長可憐條間一寸葉
中有嫩色三月香
　　　聞杜鵑
落月過山風露清雞聲未作天欲明杜鵑不管人殘夢
南枝飛過北枝鳴
　　　毛雍玉縣丞到山中
何事凌寒帶曉暾髙才不肯簿書昏别峯小寺已鳴磬
夾道短籬猶閉門雨後松枝渾黛綠凍餘泉竇尚春温
聊將二物方君徳富貴功名不足論
　　　訪韜光菴主不遇
紫蕨伸拳筍破梢栁桃飛盡綠隂交道人閉口不知處
黄栗留鳴鵲在巢
　
　
　
　
　
　
　
　
　
　
　
　
　
　
　
　宋百家詩存卷十
欽定四庫全書
　宋百家詩存巻十一
　　　　　　　　　　　　　嘉善曹庭棟編
　　龍雲集
　劉弇字偉明吉州安福人元豐二年以明經及第主
　通州海門縣簿調臨潁縣尉紹聖二年知嘉州峩睂
　縣會開宏詞科弇試豫選改太學博士元符中進大
　禮賦哲宗嘉之除祕書省正字厯著作佐郎充實錄
　院檢討官以疾致仕卒年五十有五弇兒時資警頴
　誦言日萬餘甫長落筆駸駸恃才不少貶性放達不
　䘏細節所為詩文掀幽抉奧剷盪庸腐居龍雲鄉即
　以名集共詩文三十二卷周必大序之謂廬陵自歐
　陽文忠公以文章續韓文公正傳遂為一代儒宗繼
　之者弇也祖賢父慥俱有聲弟龕翕畣皆登進士
　　　贈賈仲武
賈侯器宇何軒昻下視齪齪真粃糠睂分八字髭根黃
自許忠膽鐵石剛雕弓一挽一石强錦臂錯出虬青蒼
匣劒排射星斗光壯心飛過祁連傍架鷹朝按血染裳
鐵驄騎出轡鬧裝健兒前呵檛列行捷矢齊指雲中鶬
豈惟武力稱擅場亦有文價騰焜煌新詩字字古錦囊
清論灑落飛天潢險韻千百敢獨當管鋒落紙鏗琳琅
古文探討屋壁藏史傳山岳遺毫芒酒酣往往歌慨慷
連巻大白鯨吞航自云疇昔富文章家在冀北邊一方
天書屢膺貢州鄉雲衢卜日橫鶱翔中間落泊志不償
武科拉取如截肪況有豪氣十丈長蟠蟄僅類絆驌驦
苦恨天驕久頡頏撫臂便覺大袂攘坐縻歲月耗囷倉
口厭醇釀飽肉粱吾非斯人可相望要且報國真不忘
我來自東甫春陽邂逅紺宇同一觴幅巾輕蹝追徜徉
促膝調笑初無妨自知投分出泛常豁如餒腹得糗粻
短長不復置形相落去䁹睨決壅防嵇生轉覺嗜鍛忙
髙陽還因酒發狂漫叟戲規祇攪腸㗦嘈不減笛弄羗
截竹岳頂掀滄浪撥雲春茗誇頭湯爽齒旋復行蔗漿
黃金大顆披橘瓤插首往往羅幽芳頃兹行樂殊未央
更辱邀我臨山岡大壺載酒冽鼻香果飣棃栗庖麏麞
韓劉黃胡狄與張一一瀟灑雜珮珩髙譚終日佛老莊
妙理密契矢插房絶倒頓足爭蹌踉罷去追惜成悢悢
誰謂夫君氣特揚投以大句尤加詳啓圅愜興劇爬瘍
忽疑寫睇臨望羊髙躋欲斧李杜吭麟鳳自是品物祥
邀予屬和馳縑緗直取夷險分駑良九牛犒師始落鋩
正喜先獲大臠嘗洪河下湧淼沛滂囚屯衆鬼納大荒
脱走束縛投桁楊濘郎瞰臨獲與臧滿注羿矢連九暘
沈魂夜泣青女霜此來繼辱厚意將殆欲引轍觀怒螗
狗尾續貂彌足傷雕胡未易加糠䵃搏空方見一鶚颺
短翮便可槍榆枋咄嗟豈得不知量區區瑣碎久嗜菖
食魚誰敢期大魴尚欲勉强牽牛箱無鹽弄姿映康莊
難工祇益羞姬姜聊將瓦礫酬琮璜終愧後乘非騰驤
　　　儀真呂明父席中觀新曲
有客揚楚舲歸興汩吾事波神慳冬漲吞遏限修螮轉
頭凋歲陰蓬行變匏繫一逢金鑾人穆我若清吹挽置
十尺牀淵襟掃苛細壺封拆初黃露液攢沸蟻老實侑
朘紫枯螯嚼霜漬坐有豪爽賔譁譁睨雲驥屯雲刮癡
白有如擁天篲疏櫺炯蕭森北固決遙眥半酣大軸出
鯨窟咀甘餌當中傾𤣥圃琚瑀紛百綴物愁殫渺情神
妒奪孤閟快魂疏泠泠大叱囘熟寐況復儀真曲不減
銅鞮思淒清激呉音皓齒曽未愧辛醎皆可口巻舌得
真意初如嚴冬逼肅物有餘惴末似陽春囘怳入衆骨
醉將壇凜先登樂府仍一洗呂侯斯人望胸中弔古氣
二十佩青綸三十清閒侍髙纒見騰踏茂渥擅襃賁頃
來笑畫脂無補當身寄卜築傲園綺秋蜩一官蜕大筆
橫利槊興來即摩壘非如騷㱔徒冗語釀愁悱珍重白
玉船虹吞楚狂子
　　　癸酉歲暮壽春道中五首
有城有城半蕪沒倔强當年開狡窟青韁白馬成底事
魏得其狗空凌突清淮不洗饕利魄石馬崔嵬化英物
據鞍浩歎為踟蹰但有悲風起蓬勃
有鳥有鳥髙飛鴻哀鳴嗷嗷隻影東枯聲䇿䇿霜後葉
狂態騷騷空際蓬秋毫不礙挂天斗一氣正在胚腪中
客邪中饑亂心曲短裘垢襪催衰癃
有渡有渡背北城凌排駕淮吹暮聲郵程未央豈病涉
寄汝一檝椎生平古來豪士重感慨車下未乏宵衣征
出處任天幸無苦有如此水吾其行
有叟有叟皤兩顛杖藜道周傲天年懷顔發笑挽行子
胡乃憊為忘舍旃吾儕小人敢不勉孔孟巻轍如趨肰
男兒秃脛乃始已非爾所知徒憮肰
有客有客垢髮䰅羮魁挂鞍無宿儲翹心北闕比寒藿
它日南山抛舊廬逆旅丈人真脆意揖我下牀邀踞􁀙
悠悠髙門擊鮮子萍匏殊根勿誚渠
　　　石廊洞(在水新之/蓮花邨)
君不見仙家三十六洞天西南大半盤蒼巔此外元陽
擅嶄絶況有石廊人喜傳碧蓮參差隅地湧徙倚危梯
飛螮蝀陰陰洞户半空開一縷聨凹愁寄種萬鈞崔嵬
挂礧石吁可怪兮若飛動天肰湫面尋丈間寒匊初慳
媪神捧紫崖䝉茸瑤草秀懸泉涓涓挹天酒淑靈豈即
乾坤私窟宅宛是神仙舊飛鳥㸃影陽光囘遊子履深
驚殷雷九夏三冬自囘斡雨暘寒燠争喧豗神物奄有
似無謂突兀古廟當巖隈鼪鼯笑舞助怪變落日愁絶
松風哀瞰臨一方殆天意累露之疑此其是仙乎仙乎
胡不歸忍使秋燐泣陰鬼
　　　李宰新成假山
夫子絶俗姿趣尚豁雲海花移洛下品池割天潢派中
閒疊嵳峩石手紛磊磊功侔一簣始正爾臨爽塏羅浮
窮南勢迎目出巧怪洗昏新罅發祕匿若有待鶱騰天
呉揖聳削虬尾擺當頭七八峯縹緲散青靄直下三四
溪何年取東匯洞指白鹿迷路認桃源改時時攻㝠頑
瀟灑遞天籟得非緣夜半提挈有真宰俗物卑培塿髙
標想衡岱我家香爐傍登躡素心在一從羇官綴未省
識􁓈嵬俯窺攙雲骨逸興幾十倍無為議真假自可蠲
塵浼何日升君堂把酒取一快
　　　敘舊贈董承君(并序/)
　　　　弇十年前與董承君承議摻執淮上今又相
　　　　值於故鄉契與比舊則有加矣聊欲見之於
　　　　詩遂賦古風云
搖搖不根舟瀰漫隨所適朝辭呂梁險暮駭瞿塘迫長
波送日月漭與雲海隔晚從天末歸良愧故人識夫子
吾土傑久任詞翰責刺手翻天漿灑作弔古墨班班出
素藴想見豹姿澤憶昨長淮壖半面欣相得君時天涯
官我亦西風客薰絃破愁顔爽抱洗連璧呉岑刻玉􁄢
吟對挹佳色頽年瞥眼過十見溪草碧鍾陵旅學子官
況秋蟬翼彯撇愧西崦弔影心惻惻夔魖競揶揄甚者
得鴟嚇由來次公狂僅免陳遵謫敢意今者見依肰得
江國鄉情比重裘暖氣囘肘腋南閭與東阡閒躡車馬
迹古人重交契遠有千里憶連牆彼何人老死不相覿
張陳汩勢利光初竟何益青原秀撞天螺水藍膏擘襟
期方未央更約浮我白
　　　丫頭巖
弋陽之東當古道有石突兀號丫頭苔侵蘚剝風雨蝕
骨幹聳削如鑱鎪不知何寃上訴帝叫閽之勢難稽留
草木焦秃僅比髮獨瞰平皋疑秀發淺深丹頰耀晴霞
髣髴瓊梳掠初月行人躊躇眸子眩癡女垂羊亦何别
惜哉偽態苦冐真土俗傳誇疑有神陰崖黝黑崩脅腹
石眼六七流嵌根君不見望夫嶄嶄亦頑石似不徒肰
肖真魄顢頇廟食爾何補登進雞豚始乗隙安得擲置
八荒外化作膏腴豐稼穡
　　　宿法藏禪院
斜河左界懸朱提冷燼掠天螢糝飛髙梧泣液涼參差
前邨後邨烏夜啼雕甍繡栱絶坤維知自在世張禪扉
有睆釋子龎兩睂清梵一聲捎翠微亂我心曲天之涯
寂厯故感迎新悲歸與誰是真忘機獨鹿水深愁濁泥
　　　清思
羲和日車脱其輻白雨洗天泊煩促綠蒲紫荇媚回塘
搖搖􁄢青環橚矗景長臺榭翳復明百尺虹腰黏淨淥
神觀翛肰物外歸一簪斑籜動涼颸天上廣寒之宮不
足羨人間醥清百斛真吾師
　　　憶黃天倪
游絲罥空生别愁我車欲駕𦍑無輈驚風吹花濺紅雨
白日西注僚丸投青春九十行過半天腳空隨江水流
思君度日倚髙閣時把長懷寄寥廓古人不願身後名
但願即時一杯樂安得此身生羽翰髙鶱便似追飛鶴
　　　邨南
邨南行吟踏新場馬乗款段壺懸漿稼如濃雲穟含黃
杮葉亞枝收趁霜臘團鷄髀盤餚香簫鼔下神巫正狂
呼兒往問當壚孃清美何如顧建康
　　　贈法雲寺光上人
日邊開神皋古刹面青嶂寂寥千年後澟澟發孤壯上
人薝蔔英絶軔超性相獨鶴嶷􁄢姿層冰爛清尚雲遊
始丁年自副乃孟杖鞭羊去智害畫堊契郢匠喉呀般
若音浩汗巻溟漲衢尊灑法味如取赤子餉九夏天無
雲暑風濁於釀汨吾渺西征揮汗迷背項耽耽清涼境
一榻岌相向屨滿寧嫌猜目擊自張王禪場推選鋒宛
是喑嗚將洗我苦空語盡決濛羃盎兜羅辭銛棘何有
挂諸妄露地非端倪灑灑白牛放惜哉功名誤未爾寄
物當它日虎溪傍還期杖藜訪
　　　秋日儀真即事
秋風來從越天末痛洗玻璃出明月雲陴隠起玉龍眠
下有舂容萬濤雪獨蠒之綸欹一葉半酣老漁櫂歌發
客心寸許了無多底事臨風吹欲折
丁字河頭文錦翼似是東園故鸂鶒天風蕭蕭吹汝急
遣汝周章無好色江蘺羃䍥過行人一顧為之三歎息
我願舴艋從溪翁雙舂鉏邊作幽客
秋入前山􁄢如刻楚弄呉吹沸江國魚龍燕爵安在哉
粉白黛黑埋真色迎鑾誰是當時人胚胎黃金仍埽迹
飛來蜀岡爾何事似欲撞空爭岝峉
無根濤頭萬瑤垤曽是隨風起生滅不應散裂氾人綃
大似半吞廣寒月紛紛何用辨馬牛皖皖相矜笑蛙鼈
會得秋時買野航别看呉兒舞狂雪
　　　持釣
艇子悠揚打雨來嫋絲越箭青玫瑰昨聞古湫新雨足
漲波泛入西溪來西溪兩岸行人少白鷺對翹佳客陪
低雲弄嬌不成去半與枉渚相縈回藻間頳尾厠銀鯽
正爾作羣爭曝腮故應沈餌得所置行醉甕間新熟醅
　　　宿長山寺
蒼山兩蟠虬傑勢分夭矯不縁事幽尋兹地終難到破
暝紫烟生寫谷清樾好邨長下牛羊雲綻入歸鳥松風
巻孤磬夜半秋聲小客懷方未央千里漫白道庭樹一
鳥驚愁看楚天曉
　　　夜泊玉湖口
流溪一瀉驚磨垢夜繫䝉衝玉湖口青燈明外稍知邨
白鳥飛邊初辨斗風死波閑坐來久短髮欲搔慵著手
一泓清淚墮呉雲橫管叫秋龍子􁄢
　　　何塘精舍
松閑竹澹清午陰金地少塵門更深忽從褷䙰出重閣
飛梯十尺下瞰臨有客觸熱來自東汗絺裛暑慳天風
頳龍揚鬐日轡緩碧椀先愁井絲短
　　大孤山
章貢西南來銀濤白浮天揚瀾開泛濫如剖大腹肰兹
山遙相望盤薄知何年海風一何髙吹落蓬萊巔浮根
襲氣母弄影白日邊赴渴夸父奔濶驀踵不旋軒軒執
法臣立當天子前穹螺出佛髻青跗帶秋蓮瑠璃千丈
簪忽與冰箔連鳴榔巖腹雨挂席浦外煙鶴駕控不返
空遺紫芝田香鑪初爭豪落星纔一拳擢秀蒼梧雲發
彩翼軫躔上窺杳㝠無極之層霄下控瀰茫不測之重
淵松蘿參天歲月老清瀾泛沫魚龍閑中有神朅臨䁹
睨舟往還流俗謂女子彯纓來此山香脂間綃繒鵞猪
捧羞盤至以孤為姑考究初無端可憐俗好怪此語良
大漫神固不可誣何得正以女子觀吾言庶幾為不妄
不肰兹山徒與望夫女几爭巑岏
　　　送哲公禪老二首(有序/)
　　　　哲公禪老住奉新之人王院於其取别也送
　　　　以二詩
有鶴青田來骨傲九秋老羽毛雞鶩閒不復故時好呉
霜割清夢一夕落幽島哲乎開士秀佛路著鞭蚤世累
糊空雲一以涼飇埽往聞琅琊覺禪海巻狂潦紛紛方
袍子未易艖䑰到師如健噉兒把握攫棃棗爾來三十
年方寸不貲寶鯨鍾人誰識聊徇衆擊考又作雲山行
方將同木槁勿學斷縁人時寄新詩藁
我聞豫章境勢勝所至生山皆撞空活水有照骨清其
閒佛老宮往往聨飛甍人王邑一隅古屋纔數楹塵㸃
自不到日飽松風聲十文挂溪影虹橋插崢嶸揶揄下
夔魖踉蹌笑麏麖師方得所欲振錫了不攖非如入流
子橫計多餘贏秋畦蹲鴟老晝飯宜香秔由來介石身
忽作歸雲輕
　　　贈雪峯長老守超
仰窺玉奩天面窄頑碧顛青自天擲祖褘不管地祇慳
十五百徒此其宅流水聲中換今昔粉抹頳糊老椽壁
枯木庵回舊日春難提塔示重來坼(存公自云難提塔/拆當示現而師住)
(持適當/塔拆云)超公最後法席張全機撲落輥毬場曽令天花
倏飄墜況有庭橘符青黃(師與愛弟彦泊中散公雙生/生時庭橘止有青黃二包人)
(以為/瑞)烏藤橫膝傲佛祖熟識睂宇瞬且揚天呉吹瀾洗
霾垢方諸挹月來清涼東甌萬刹盡金布咋舌誰堪論
妙悟賺殺參兒走衲雲髙枕無乃林泉負廬峯南遠真
西材叩寂丈室慙宗雷秀巔龎睂逼人爽反疑不自塵
中來由來山興復不薄畏途何計揮塵縛詰朝匹馬汗
羞顔又作楊花無止泊
　　　和仲武苦雨見寄
君來通川居朱門廕重𡵻近聞值霖雨匝舍野水淙平
地忽浩瀚頓足疑涉江猛風利如刀觸紙無完窗朝釜
魚頭生飄注旋甖缸仰收墮案書俯拾短焰釭癡兒臨
缺湫往往駭影雙我亦有此患漏榻遶屋扛塊如失羣
鵠感憤愁睂龎孤膺紛填噎更甚兩肘撞辱君大句投
華旗揭修杠直欲卻以心不容茍且降森披漢殿㦸縹
緲梵天幢蒼徨短兵接豈暇輒淬鏦區區苦吏役展驥
曽非龎强亦歌巴歈跛鼈慙驪驪
　　　晩晴
翔飇拂層陰孤鏡挂天腳幽姿媚澄塘俊活扶秋岳飢
烏下木末啅雀喧檐角落日銜半規逗翳如新濯海濤
晩聲收萬里卷冰箔微颸襲疎櫺輕靄躐叢薄蛛絲嫋
如狂虛隙野馬躍病軀得愜適更甚解攣縳瀟灑萬籟
并翀融百飛卻熊經與鳥申髣髴猶能學蕭蕭寒碪弄
天半哀音落客愁轉如蓬萬緒入㝠寞不無臨風想曬
日歸領畧茹蔬味新腴把酒蘸沈粕明朝踏新泥已有
躋攀約
　　　送新淦余宰虞卿
時平循良困墨綬紛委蛇夫子西南英三十朝紳拕爰
來慈衆兒一匊芝睂和里閭無愁歎卒歲知婆娑牛解
等是刃恩染誰非波神閑畧朱墨日永餘弦歌及瓜賦
歸與去去可奈何舂容雲濤裏一葉翩經過羮魚飯香
秈涼衣送長哦三年種桃李留得春陰多鄧挽徒虚語
襧翮方雲摩行哉尚良食吾君正巻阿
　　　留題王公謨冲閣
檐牙排青㝠眺聽脱䝉昧居肰人境寛魚貫出萬態坐
疑天機緘發露窮瑣碎圓清入鳥哢灑灑送客慨脱巾
晩吾來靜稱一榻對睨雲發髙興勇欲決翳薈胡為淫
書史欿若嗜炙膾長年馬如狗埃壒顛毛改兹趣恐長
負踽踽依儕輩何當拾頽齡相與寄耨耒挽君醉鄉衣
枯肺時一溉
　　　和權之嚴韻
庭椿摘初黃畦韭翦柔綠春盤巧飣餖一箸生理足今
者鳴啾腸飢花到雙目終慙短豆戀誰轉紫芝矚青煙
撲九衢碧瓦酣萬屋朝來好龍客義動重裘燠慇懃斗
酒約豪健賽楊僕吹回麯車夢鴨羽正肅肅九天真龍
飛萬物彈冠沐蕭短草木姿窶賤衾稠宿叨逾太官粟
敢計功利速惟應杯中物可仗詩筒趨
　　　送貫之縣丞解官還壽春
西江客袂春風老吹得歸心亂如草鯢浪三篙下晩艎
去程不學寒蓬埽淮山蒼蒼淮水長千里一官歸故鄉
舉世由來青眼少孟娵破黛嫫母狂緹巾什襲盡燕石
埋蝕大半雙明璫干霄自是男兒氣遭與不遭真偶爾
人非田文莫彈鋏世有伯喈須倒屣君其行矣重問津
蹀月騊駼寧絆死
　　　次韻和彭道原元夕
攙雲握幕張流蘇華輈夾道青氍毺黃昏天公下種榆
百萬星㸃成須臾赤帝鞭車墮雲衢燭龍駢頭浦還珠
競隨丹豹膏鳳雛麟䰅拂蛾間數疎絃嘈管唳聲鬱紆
櫛比百戲羅侏儒輕紈繡履踏艷姝灼灼巧笑聨芙蕖
有客年來倦著書囊錢囷粟索無餘短釵列按擁敝襦
未堪行樂誇睢盱大奴聽響仆屋隅小女行卜迎紫姑
子雲門巷正蕭疎誰者載酒論區區
　　　題遠上人休老庵
上人叢林秀襟期支許越往從湖山遊發軔無留轍轉
身浮雲空歸興飛鳥豁故鄉得青海下瞰鯨燦窟結廬
纔蝸牛勝踐喧卑脱叢殘翦荆棘怳敝棲楣埓蘭苕紛
被逕關鎖晝不掣由來大慷生卓錫果清絶菅茅席三
徑虛榻埽凉月不持一錢居未省香火歇鶴骨老亦輕
田衣故仍潔髙舂一飯過野荈供嚼齧笑作瘡剜肉薦
語畏饒舌陽岡藷蔗稠乳竇春泉冽行當攬俗駕滯念
論一吷
　　　我行
我行適東陂野色若可搴問津初無從强驅良苦鞭三
􁥀貯客潦冉冉吞呉天故壘何崢嶸荒涼非昔年虹腰
截海堰蜃氣噓窯煙霜封百草乾回風時飇肰狐兔死
欲盡飢鷹空老拳邨深行人稀落日下烏鳶敗荷古毳
衲野菊金連錢羇懷自騷屑節物驚徂遷投暮僧舍中
誰者同留連
　　　留題疎山白雲禪院因呈長老秀公
白雲去不還空留白雲額至今飛山顔片片盡秋色蕭
蕭事盤紆刳石轉敧仄觚稜鶱古殿粉墨昬絶壁有客
倦歸艎瀟灑寄一適松蘿青鳥哢江影巻餘白始時開
山人真意非無得百年驚一吷節物變今昔誰是雲無
心翛肰彼禪伯
　　　鄱陽湖四十韻
巨浸連呉越髙躔直斗牛𤣥㝠開别府江伯匯支流象
緯元精逼神姧祕怪裒番君疏帶礪彭蠡壯襟喉赴隙
如無地憑壖忽有州津涯逾寫潤窟宅定刳幽島認瀛
鼇戴濤疑陣馬蒐珠跳憐雨駛鏡滑識風收樹帶喬枝
隠山餘短碧浮窺覘波罔象睥睨伏陽侯漾月都迷皓
蒸雲閒作油涵濡均藻荇冗長到鰕鰍蜃幻晴噓閣龍
腥夜拔湫萬尋懸圃玉一帶洞庭秋盈縮知誰紀吞并
似力揫鯉矜封赤鯶龜笑斥朱眸嵌竇扶桑齧珍文匠
石鎪鷗羣馴野客蚖肆傲潛虯罟數筐零霰檣輕弩激
鍭孰分浮瓠澨或訝繞蛇丘絃索延商婦艂艭送莫愁
陶朱誠得策神禹想遺憂端稱潺湲弄非無隠伏􁄭豆
分髙下渚葦視去來舟血脈乾坤活瘡痍稼穡瘳披猖
包息壤瑣碎落浮漚蓮女嬋娟櫂漁郎芼燥甌有人搴
繡被無客傲鸘裘貨貝窮乾沒醪羞肅丐求束枯論沃
釜戒覆比傾輈衆水杯盂外它年吐納尤鵲填功未議
鯨吸志應酬何事輕思濟吾防果未周阽危心骨醉飄
泊面顔羞敢計乗槎去何知戴笠遊片帆真擾擾隻影
轉悠悠卑溼嗟梁傅星霜挂魏牟勞歌慙孺子破簏付
平頭烏䜴緣蓴置黃粻為鱠謀清螺取歸日穩櫂聽夷
猶
　　　蔣沙莊居八首
它日蓬蒿地吾廬瓦數溝井泉甘勝乳庭竹冷先秋邨
落時情澹田疇歲計優荆扉論日掩最喜近松楸
翳翳柔桑活輝輝野水寛藝蔬蒼芥甲延客白蒲團㸃
綴花黏蔓稀疎粉束竿家風纔茗飲一室聽冰寒
軟滑香秈顆肥長紫蕨苗盤飱殊不惡鄰叟亦時邀潘
岳蕭條鬢陶潛頡頏腰巢枝得安穏萬物一鷦鷯
晴屋鳴鳩婦春陂翳雉媒筯頭甘野蓛鉏力到陳荄掠
水千艘健橫風一笛哀最憐雙白鳥解事等閑來
十里蛇原近宜秔一畝金亂酲眠暗術嬌碧擁雲林蚤
晩歸與計因循愧此心江南吾土樂應得慰消沈
羊棧雞塒接蔬畦麥壠傍蝸涎書老壁苔陣澀髙廂家
有青緗學兒傳急就章未甘騎􁄢馬跳蚤事乾忙
名愧周繁弱材非魯孟勞蛙仍當鼓吹徑任沒蓬蒿紫
芋新廚味黃橙馥鱠刀業詩何水部耽酒阮兵曹
劉宗墳墓國金水渺縈回颭颭鴉巢覆疎疎槿户開春
風持贈柳臘雪試妝梅欲識塵埃少元無俗物來
　　　莆田雜詩十首
梅雨催農鎛癡風泣海檣魚龍波浪闊燕雀户庭凉鰩
柱春刳玉蠔山夜鑿霜家園兩痕涙蚤晩促吾裝
南北分雙刹公私限五塘蚶祠開瑣碎蠏井幕荒涼酒
熟傳紅泛搶珍異墨黃飄零晉耆舊冠劒幾星霜
梅井經疏鑿如聞自昔人玉奩深貯月雲乳暖藏春桐
葉誰新汲葵芽好問津端堪事杯酌泠汰客襟塵
鶗鴂青春晏鼱鼩白社驕掠風雛燕翼界雨晩虹腰醥
醁銀牀瀝□茸紫澗苗到家幸無苦浦溆有回潮
飽聞何氏子遺迹在仙山節擁三清絳龍騎九色斑曲
屏明蘙薈哀玉走潺湲好刷摩天翮徂鑣試一攀
鶴唳歸雲急龍移過雨腥桂清飄月岫槎老卧煙汀洞
失壺公舊雩傳妙應靈不緣幽事隔小復理篁箳
共樂超肰構躋攀一氣邊蒼茫雲水國清潤李梅天碎
白淙崖瀑孤青煮海煙三神山自邈何至苦求旃
蠨蛸當户綴絡緯擁莎吟詩魄干霄上棊魔攪海深忘
機一飛鳥藏拙萬黃金昨有逃虚慰支郎下北岑
當日山南寺層樓插蔽虧龍蛇緘柳筆風雨舛唐碑甃
淺雲吞液山稀海襯睂杖藜搘􁄢鶴白髮茂林緇
茘子綃囊搐蕉花玉糝駢紫髯牽騕褭紺□走嬋娟蕭
寺千家幕蘭盆七月天壺公仙日月乞汝送流年
　　　蚤發赴䝉縣
草露垂垂白溪泥腳腳深槿籬藏吠犬桑蘙漏棲禽食
匕驚浮世鞭梢度寸陰利名幺䯢得會是死灰心
　　　贈謝民師
三語君為掾百罹吾厭生江山共鄉思蘭桂敵交情黃
巻真無負龍淵恐不平何當改初服别約紐荃蘅
　　　臨江
居肰兩福地首尾限清江䆗窱蘆州抱晶熒石澗淙潑
雲和䆉稏割雨曉艂艭愁絶邨南舍馴雞對小窗
　　　春日舟中即事
墨綬蠻鄉去青春瘴海行陋篷愁暴雨小艇畏長鯨灘
惡舟難渡風狂浪易生不堪江上笛時送兩三聲
　　　試院次韻奉酬趙達夫記室惜别之什
風酣雨軟嫋檐絲端負吾人痛飲師使者嶺梅傳信遠
王孫芳草怨歸遲釀成紫府無端夢開到朱闌第幾枝
欲問東君挽流轉顛狂好在曲江詩
酷愛春如蜂蝶迷還憂青帝學班師愁城恨壘挨排到
酒約花期賭當遲端負江湖歸去櫂最關桃李别來枝
松丸暖動蟾蠩滴消殺風光盍付詩
　　　張壽翁朝散有詩紀同舍名銜錄次其韻
柳茸無力杏燒紅春入愁腸不散窮千佛經慙名姓入
一尊酒愜笑言同寫成懸圃新聨壁分與秋風舊轉蓬
好樣醉鄉抛擲卻百錢輸與杖頭翁
　　　次韻和汪道濟都講惜惜吟(錫製温體器也/汪强名為惜惜)
温柔鄉定虚言耳爐火功真長物哉疑别有天春不老
知誰為雨夜曽來滿移妃子三湯夢暗奪仙家一息胎
燕玉浪傳思暖老箇中消歇幾沈煤
　　　送林錫遠帳勾罷官
五月角黍江南天驪駒送客黃金船悠悠别思不足道
去去宦情如欲仙青萍由來異死鐵綠綺未易論膠絃
强懷為君歌短什壯圖輒勿輕流年
　　　招季山還家
蕭條門巷未足愧晼晩歲時胡不歸綠葵白芋故園老
黃頰頳尾前溪肥浮名莫羨風過耳久客可憎塵滿衣
約君對擁當户榻聊割一畝秋蟾輝
　　　蚤發襄邑
迢迢汴水吞窈㝠白榆多於天上星林梢碎漏月痕白
草頭冷泣螢腰青雲霄九重近在目鵷鷺百翮誰趨庭
雞聲馬蹄正立敵斷送垢褐疲吾形
　　　夜泊建溪豐樂驛前
溪靈覓罅吹灘聲削木刺波舟逆行問津候館得豐樂
回首洞天無玉清愁看迮纜疊石子快是隔篷眠水晶
兒曹等閑動喜色甑有滑白長腰粳
　　　清真觀清軒
向背仙宮總僻林兹軒仍出古城陰千年曽史長存魄
一片巢由不染心秋闊雨髙天洗翳夜涼風軟月吹金
冰壺蚤訝貯人世況復隔溪蔥蒨深
　　　清真觀齋軒
物理相懸能幾何是非得喪了無多仙家日月閑庭户
人世浮沈寄唯阿矗橚曉聲來雜珮漣漪春脈漲青羅
箇中故有天倪在持語流光任擲梭
　　　送廷允決曹解官舟行赴闕
春江活碧染衣濃鬧艣初挨鷁首東岸柳躍絲金稍重
渚梅收糝玉全空腐儒糟粕迂疎後上客風雲感慨中
好訪瀛洲綴仙客家山無苦夢壺公
　　　次韻酬友
束書歸伴鶴頭鉏贏得髭根未雪如春甽有田皆杜鄠
曉窗無岫不衡廬糟牀最與天真近魚沫何妨世態疎
鞟足龜腰負芝术因君特地愧三餘
　　　次韻表民偶作
紛紛儀覆與秦傾何者竟為吾道行物外金朱猶土梗
興來詩酒亦功名夢同秋棧縈紆入分比春蘭馥郁生
他日未宜輕感慨勸人歸是子規聲
　　　贈致政曽宣德
自得逍遙物外情肎將冠冕謾勞形門前始種先生柳
斗下重添處士星文豹霧中誰逐逐飛鴻天外自㝠㝠
最憐孤竹人髙卧卻訝三閭客獨醒放曠七賢林下洞
棲遲六一水邊亭和煙買得花栽潤帶雨移來藥顆馨
鳧舄印殘蒼蘚綠蝸廬築破遠山青消磨日月棊千局
笑傲雲霞酒一瓶隠几旋成招隠句披衣新看養生經
小軒靜把琴開匣幽苑深將鶴翦翎明月有時來竹塢
紅塵無路到松扃幾多九老圖中景都為丹青入障屏
　　　上金陵黃尚書安中二首
南來踽踽拜前塵雅睠仍從轍鮒新四照色温初似玉
一時恩到總成春非如學者論糟粕須信人間得鳳麟
況有珠璣長滿把㝠􁄭終恐物華貧
千毫回斡自無旁逸勁仍聞飲石梁黃巻素心因事見
空門真味與閑長扁舟尚錄袁臨汝清酒無論顧建康
五載轉頭歸一瞬門闌依舊笑羝羊
　　　和安中東樓會飲
岧嶤飛觀決層雲主意全傾合坐賓譚笑龍岡下白日
衣冠麟閣識功臣欲窮人目逢山好未老秋容到酒醇
忍對南鴻問寥廓沈㝠誰是蜀莊珍
　　　王公濟四美樓
寸心不與一物隔遠目自為千里期便共溪山有情分
更縁阡陌識參差層雲異日雖輕舉獨鳥長年可俯窺
緹騎到家春滿眼庾公清興不應衰
　　　李倅惠詩次元韻酬謝
寸毫揮灑敵連城想見仙標白玉京周鼓直須論妙刻
陶琴初不費煩聲它年浪許曽窺豹此日誰堪與濯纓
寂寞蓬茨今有助病軀那復愧登瀛
　　　九曲池
昔帝檣烏下日邊曾留清蹕此蹁蹮魚龍窟暗浮春漲
鳬雁行低破暝煙星閣摧頽空歲月蕪城埋沒舊山川
後庭一曲陳家破更看當年水調傳
　　　搘笻
蹭蹬年來誰寄聲靜搘笻竹了無營照衣檐竹露逼
冷過耳海潮風送清豈有稻粱驕雀䑕終慙醅酒費瓶罌
請纓自是男兒事咄咄胡為過半生
　　　次韻酬錫遠孤坐有懷
白簡差差長蠧魚强顔那復計三餘長波不洗客愁去
脱葉似將官況疎行樂醉鄉金欲盡投身老境歲還除
因持舊史論窗燭大半功名不是書
　　　寄兜率悦禪師二首
三峽當年一錫飛祖燈曽是密傳西示徒端的只消指
灌頂分明别有醍秋衲擁雲驚曉榻病髭鑷雪照寒溪
知誰解吸西江水賴有孤禪覺衆迷
箯輿曾約下山顔白足塵緣等是慳貪為水雲留物外
劣容紙墨到人間銀潢一匊愁枯肺金鑰千重想上關
病客此身似籠鳥何時毳衲對斕斑
　　　王適中渝飲約以詩招之
别君倒指倏旬日顧我搖心如斾旌滿引未應勤上客
髙譚聊欲破勞生望梅終恐難酬渴挹露懸知别得清
咫尺履綦猶惜到可能無復故人情
　　　送致政呉通直
黑頭貪作隠中仙髙謝清時五兩綸物外收將閑日月
人間歸去好溪山二疏等作揮金計(通直伯氏前此/亦以朝請謝事)五
柳猶遲倦鳥還多少有車懸不得規規鍾漏亦何顔
　　　贈呉伯玉
瞥去門闌兩換春標規仍愜此來親能將官況為餘事
别有陽和到後塵袞袞何妨流水澹紛紛誰數白頭新
擬論一報酬恩地愧我猶為欒棘人
　　　羅漢系南長老
諸方喉舌巻舂容直指慈幢信長雄翳盡全開捫海月
清多平挹洗天風相望震旦傳衣後别寄西兒妙斵中
好把沃洲論五老辴肰重此得支公
　　　送螺川張太守二首(時請宮觀/寓居瑯琊)
西南五馬照青螺衆惜班春未幾何綠髮桑榆收太蚤
青雲岐路賸來多仙家職事清閑好逋客林泉取次過
正恐此身休不得再看鄒律起陽和
涼颸一水漾清虚畫蠲翩翩北去初暫把壯圖收紱冕
只留和氣到閻閭海邊有夢通琳闕物外無心挂隼旟
寄語琅琊好泉石使君不是賦歸與
　　　江館三首
山川定出書意外魚鳥自閑眠對時􁳆子黏天歸一葉
濤頭吹雨落千麾截波尚欲論孤劒應客初慙乏大兒
聽得漁郎隔溪語夜來秋色暗江蘺
無塵一境好仙去有夢九秋應鶴知弱篠嬋娟藏别塢
野葒髙下補疎籬秫田百畝堪供酒鱠手千刀間憶鯔
未愧鏡湖誇賀監聊將星管覓桓伊
連雲草樹縱橫幕㸃水鳬鷗黑白棊日晏廚煙青一穗
暑餘窗雨暗千絲飽聞楊惲生行樂懶賦張衡我所思
軟碧會須連月占恣看飛檝界琉璃
　　　自竹巖至杉溪
曉尋蔥蒨踏頑雲越俗閩風雜楚民天窄定藏巫峽雨
溪深疑有武陵春驅寒萬籟爭奔壑競秀千峯自逼人
斷送殘年歸馬首卻羞頭著故綸巾
　　　送狄太守清明日燕莆田共樂亭二首
青幢翠葆抱參差浮客黃金鑿落揮一日山川如得主
兩眸天地不藏機華胥有國真稀闊齊物名篇孰是非
澀道直西暄絳蠟巻空簫鼓使君歸
它年勝踐歸林記(舊亭有林/子中記)大半豪誇落蔡篇(亭有蔡/君謨詩)
快甚躍壺窺日月怳疑枯海變桑田觥船照客吹紅液
軒檻嬌春撲紫煙到得無雲賸寥廓此身仍在鳥飛邊
　　　出試院次韻和酬鄭通直
吏役區區病足酸愁聞三十六盤山(建安道中有山/號三十六盤)偶
從物外抽身去又作人間行路難主意十分濃似酒客
心一縷急於灘夜光莫道無因至乞與扁舟洗眼看
　　　白鷺亭逢胡仙尉晉侯
漲天絲雨欲肥梅江上相逢秀色開白髮十年歸夢寐
青衫一笑洗塵埃雲邊活碧山圍健汀末疎明鳥陣囘
獨向稠人見髙義此情須敵萬瓊瑰
　　　過合肥會黃天倪
白狼峯頂共留連一紀於兹賸四年事過已如炊黍夢
鬢催難著買春錢飄零慙説相思駕灑落仍傳到手篇
棃栗果盤魚蟹飣怳疑身世上通川
　　　贈致政曾宣德
何得清時便挂冠歸來髙卧水雲間一輪白日易催老
百斛明珠難買閑行止盡將隨野鶴生涯都付與青山
庭前烏影髙三丈見説朱扉尚閉關
　　　冬日呈郭明遠
騷雅亡來幾百年不圖今日見君篇遒豪壓倒元才子
清麗追回李謫仙風月吟窮三寸舌江山歸欠一囊錢
此時長嘯出門去但覺遶梁遺韻傳
　　　春日送簽判陽承議
春山野思萬千重那更江頭來送公别涙滴流紅杏雨
離情搖曳綠楊風一枝易遶南飛鵲隻字難憑北塞鴻
惟有感恩情不斷夜深長入夢魂中
　　　春日送林推官
送君南浦忍分襟注目春江煙水深思亂似雲無所著
情濃如酒不堪斟杏花燒斷離人眼杜宇啼穿去客心
别後願為深夜蝶翩翩飛夢去相尋
　　　春日舟中即事
不因門有北堂親肎泛孤舟瘴海濱萬里江湖愁去客
一春風雨厭行人花朝水國留題嬾月夜鄉園入夢頻
每被煙波驚破膽卻思雲石自由身
　　　春日舟中喜晴
霧斂雲回雨卻殘衣單猶尚怯朝寒煙塵暗處江山窄
日月光來宇宙寛漁櫂不憂灘浪險客輪惟喜路程乾
關關珍重梢頭鳥每到晴中語亦懽
　　　海山樓晩望
登髙懷遠思依依目斷滄洲舊釣磯城上兩三聲畫角
天涯千萬里斜暉煙抽綠草隨洲轉風遞輕煙貼水飛
到此自肰堪下涙不須啼鳥勸如歸
　　　春日即事
歲月催人誤壯圖風清官況强支吾春來酒病尋常有
老去花迷大殺無慵裏盛添詩債負閑中贏得睡工夫
誰知到此扁舟内白面書生􁄢矣乎
　　　舟中驚夏
牡丹纔過石榴開歲月驚人老易催一面紅顔春遞去
滿簪華髮夏催來蠅頭利祿徒勞耳麟閣功名太晩哉
不必更増川上歎及時行樂且銜杯
　　　觀劉禹錫題湟川記
誰道連州海瘴邊只消禹錫一雄篇江山草木皆増價
風月煙霞總直錢十二亭臺塵外境一千疆界洞中天
自經大筆留題後從此湟川勝洛川
　　　題清漪亭
平昔江流清得名只今池面勝江清人間有鏡磨秋骨
天上無宮敵水晶月借嬋娟相表裏路分瀟灑入逢迎
會須飽占銀潢魄莫似滄浪濯垢纓
　　　次韻譚令尹茅庵
到佛元非定如仙等是家了忘名利戰秦晉謾彭衙
罅月明窗紙凉竿埽徑塵卻應環堵在瀟灑屬吾人
　　　輦下春懷七絶呈趙達夫(試院/中作)
絳闕岧嶤五色中六街風穩柳貪慵金明解染波千頃
不似君王惠澤醲
蝶正冶容蜂正狂鸎如羞澀燕如忙低枝莫搭鞦韆索
留送嬋娟出短牆
杏紅似為桃紅妒柳綠渾將水綠爭去日背人來日逼
新愁特地舊愁并
活琉璃漲金明色鬧綺羅成上苑圍須信皇州春自滿
莫愁青帝等閑歸
魂先絮怯青樓女命為花輕白帢郎春色不應疎病客
正緣生計紙千張
岸柳禁持人學舞牆花勾引客窺鄰速將事當悠悠夢
賸買歡歸袞袞身
直取浩歌論纂纂肎容三爵徑油油送花明月憐人殺
帖體紅波凝不流
　　　富沙門樓
撲閈行人袞底流闉闍縹緲到三休霜魂月魄交光夜
十二冰簾不上鉤
曾聞仙者好樓居樓外仙山入指呼聊作上遊新粉澤
使君不為貯羅敷
　　　安濟橋(編舟為之去玉清/洞天五十步許)
誰把靈槎接飲牛主人瀟灑古東甌玉清夜半開冰箔
暗認方平别駕虯
擁翠拕青得要津截波仙屐畧無塵借令萬鵲填橋巧
何補褰裳一世人
　　　送李德素罷官歸舒城
朔風吹眼水溶溶白社凝香杳靄中千里滄洲帆一抹
遙知此日背㝠鴻
水落淮天蟹子肥三年遊子片帆歸東坡䆉稏黃雲滿
試傍林椒振客衣
　　　陪彭安行雙蓮亭小酌
無塵淨淥枕青鴛箇樣清虚不似鄽更喜晩來翹白鷺
伴君和我作三仙
　　　留題神仙院
白鷺飛邊盡古今蕭條鬼冢與神林故時門巷猶能憶
十載重來白一簪
白帝憐秋自不勝等閑時放一番清詩情大似歸飛鶴
聊作當年警露聲
　　　陪林明復功徳院小軒對假山有成
候禽幽囀似爭春我亦貪搔不屋巾嶻嶭煙姿在睂睫
箇中還有傲秦人
　　　蓮華峯法雲即事
奈我此身無定居正如飛絮撲江榆兩毛更甚盧蒲短
好在朱陵見憶無
十十五五跳波魚三三兩兩踏歌姝前山後山碧一色
似不多愧瀟灑圖
　　　送徐擇之祕校還睢陽
汴水東頭古堞開青鴛舞影幾樓臺莫將歸雁比行色
身未到家春已來
　　　題増城駐舟亭
一亭瀟灑枕江流水色山光四面浮多少客帆檐外過
不知誰是濟川舟
　　　題吉水南華寺
紫翠浮浮奪曉昏生涯谷汲與松焚客塵一㸃自應少
終日到門惟白雲(今寺有刻石扁/其堂曰白雲)
野興由來愜杖藜層巒影裏見翬飛虚堂一炷起凝碧
化作九天雲染衣
　
　
　
　
　
　
　
　
　
　
　
　宋百家詩存巻十一
欽定四庫全書
　宋百家詩巻十二
　　　　　　　　　　　　　　嘉善曹庭棟編
　　紫薇集
　呂本中字居仁壽州人好問之子公著之曾孫也幼
　敏悟少長從楊時游酢尹焞遊以公著遺表恩授承
　務郎坐黨事被黜紹興初召見特賜進士累官中書
　舍人權直學士院忤時相罷奉祠卒賜諡文清學者
　稱東萊先生著作極富詩二十卷得陳黄句法陸放翁謂
　其汪洋閎肆間出新意愈奇而愈渾淳一時學士宗焉
　　　暮步至江上
客事久輸鸚鵡杯春愁如接鳳皇臺樹陰不礙帆影過
雨氣卻隨潮信來山似故人堪對飲花如遺恨不重開
雪籬花榭年年事辜負風光取次回
　　　送文潛歸因成一絶奉寄
水天空濶片帆開野岸蕭條送騎回重到張公泊船處
小亭春在鎖青苔
　　　謝無逸秦處度諸人皆許省試後見訪冬夜有
　　　懷作此詩寄之
八年去東都觸事無一好沈綿淹歲時憂虞滿懷抱欲
歸故里閭稀復舊耆老悠悠歲欲盡忽忽身向老小堂
佳有餘所恨來不蚤饑蟲語夜霜疎星亂枯草支撐壞
壁髙側轉寒木小詩書久棄置詞林迹如埽佳人何時
來路遠音信少庭前冬開花扶杖起千繞春風回馬首
清尊待君倒先期留酒錢仍須具棃棗
　　　晩步江上(大觀二/年真州)
浦口生春綠未酣南山初見碧嶃巖風聲入樹翻歸鳥
月影浮江倒客帆破甑不堪充酒劵短蓑真欲換朝衫
往來泥雨城南路可見輕鷗定不凡
　　　怨歌行
借君手中板為君歌一辭辭中宛轉君不曉為君説盡
長相思輕霜夜渡呉城暖楓葉蘆花秋意晩萬里春隨
驛使歸十年夢逐佳人遠當時笑語似兒劇象牀玉手
無消息古岸風江千里船咫尺春愁那得憐君不見信
陵門下客侯嬴不用今頭白
　　　雪盡(大觀三/年宿州)
雪盡寒仍在園荒春欲歸晴空落鴈少古木聚鴉稀肺
病猶宜酒囊空合典衣碧雲愁不見千里故山薇
　　　宿青陽驛
燈火客帆盡人煙邨市幽晩風號古木髙岸束黃流物
色淮山近春光霧雨愁棲遲舊遊地來豁十年憂
　　　遊南山歸簡張嘉父博士
吾生復何往樂事亦匆匆寶塔千帆外春城萬壑中亂
花緣側岸晩照落斜空坐想西窗老掀髯一笑同
　　　客居書懷奉寄介肰若谷材仲兼簡信民
客愁如長河浩蕩去不息未來已相關千里在咫尺抱
疾寄他鄉終年守岑寂中虚耗神志内熱傷筋力長虞
二豎攖復有寒餒迫怪渠甑上煙愧爾裳中帛生平所
讀書已如不相識坐貽鄉黨笑敢辭塵埃沒舊遊今幾
時轉盼忽陳迹死者不復見墓草春已碧生者天一涯
末免陳蔡戹兒曹乳臭在瞑目分黑白雖無未見書頗
多雌黃筆出言輒周孔而不辨菽麥啾啾要酬和内顧
頗牽率坐令懷抱惡更覺天宇窄忽忽十年事俯仰同
戲劇從來肺腑親翻手呉與越獨餘二三子肝胆猶鐵
石尚怪東郭貧亦訝懷祖烈西軒來何時簞瓢共饑渴
念君不能已一飯再三噎誰能明予心皎皎霜夜月
　　　小園
小園常在眼春事已天涯雨暗隄前路苔深林外家曲
池通小徑密樹隠殘花長愧鄰翁酒囊空尚可賖
　　　謁雍道士(雍有古畫甚衆盡為郡掾/取去雍遊貴人門甚熟)
紛紛乾沒混泥沙暫遣塵言挂齒牙妙畫已歸三語掾
壯遊空記五侯家古壇背日藏芳草小樹留春放晩花
能共山翁同活計隔林分聽一池蛙
　　　春日即事
病起多情白日遲彊來庭下探花期雪消池館初春後
人倚闌干欲暮時亂蝶狂蜂俱有意兔葵燕麥自無知
池邊垂柳腰支活折盡長條為寄誰
　　　飲酒
人生百歲能幾何顧我把酒何不歌窮通大抵夢南柯
我復夢中多蹉跎自古英雄亦何有往事紛紛只如酒
嗟予真得酒中趣幾度尊前揖星斗病起槐陰鶯已老
今日相逢還草草匆匆數日是行人且向尊前一傾倒
人生樂事亦難并明月清風況都好
　　　偶作
去年芳草又萋萋休歎王孫猶未歸更覺春深送春鴈
三三兩兩傍雲飛
　　　夢
夢入長安道萋萋盡春草覺來春已去一片池塘好
　　　督山伯蕭遠和詩并示舍弟
愛閑多病老封戎看子垂天上碧空嬾惰未須攀此老
典型政爾賴諸公鬚如震澤三春綠詩似芙蕖五月紅
坐此逃禪天可恕不應獨許我乗風
　　　寄老商
先生昔據通元峯咳唾珠玉家為空只今江西二三子
可到元和六七公雙鬢只期他日白千花猶是去年紅
須君吸盡西江水不假扶搖萬里風
　　　夜作呈諸公
風江舞暮帆野樹散歸鳥寒燈上壁角疎星綴林杪歸
來靜無事獨坐􁄭黙藁放筆有新功無人與傾倒不知
新恨多但覺舊愁少石鼎倚殘爐茶煙看清裊明朝尋
酒錢折簡喚諸老
　　　暑夕乍凉
三旬埃鬱得清風領袖猶翻汗摺紅已是夢清無俗夢
更移凉簟月明中
　　　遊北李園
雨映煙籠萬竹蟠枯條髙下不堪看非干秋後多霜雪
自是芙蓉不耐寒
　　　贈謝無逸
君不見城南千樹桃君不見澗底百尺松松生偃蹇卧
霜雪桃李一笑隨春風百年澗底終自若桃花猶得暫
時紅嗚呼志士每如此衡門髙卧不見用心雖無瑕飢
欲死
　　　寄知止材仲
一門叔父到卿好中表兄弟惟爾賢往事關心空自語
新詩好句與誰傳溪山已近堪投老文史雖窮莫取憐
仲弟墓頭今宿草為渠先賦補亡篇
　　　梅
南雪看未穏北風吹已殘才堪十年夢不稱一生酸日
月方囘首風霜已憑欄遲明出謝客頓覺帽圍寛
　　　苦陰
破臘冬仍在逢正陰更頻寒流未解凍雪意欲妨春畏
病還疎酒逃寒懶見人郊東小桃李别是一番新
　　　贈浹上人
一菴便送淵明老四海共傳摩詰詩本自妨人枕邊夢
不能陪汝劒頭炊交遊大半飢寒裏疾病中分少壯時
西寺木魚東寺鼓三年三見浹闍黎
　　　正月十二日夜作
春來消息未真傳久負蒲團一味禪燈火侵尋作佳境
冰霜偃蹇過新年江聲悞落三更雨野色遙看萬斛田
咫尺風光不相貸忍令好語到愁邊
　　　正月十三日河堤上作
雨著河堤柳著煙小樓燈火又今年東風不與行人便
留滯長亭十里船
　　　昨日晚歸戲成絶句呈子之兼煩轉示進道文
疎燈欲盡漁商市小雨似開桃李顔一夜簷聲鳴罋盎
無人知我坐蒲團
卧病江邊久未囘嬾隨兒輩走塵埃天公尚有餘情在
肎放梅花自在開
春愁如故妨人樂舊蘚新苔不暫晴想見江郎閉船卧
滿川風雨報天明
　　　上元夜招沈宗師不至聞已赴郡會作二絶戲
　　　之
燈火滿城公不來為誰雕句洗塵埃春愁不到城西寺
更約梅花緩緩開
白酒紅燈稱意春知公未免踏黃塵繩牀好在休相憶
輸與瑯琊浹上人
　　　正月末雪中有酌
柳著河冰雪著船小桃應誤取春憐牀頭有酒須君醉
又廢蒲團一夜禪
　　　追成舊作
滿江風月一船霜無計留君只自狂燈火隔簾香隔坐
無人知是竹枝孃
　　　晩春即事
春色不自惜晚寒摧折之殘花帶雨去薄霧信風吹尚
有尋行債初無了事癡論詩得奇味當使阿戎知
　　　廣陵(借韻戲用/文潛體)
往來六十里各是一江郊柳色團渦岸春風揚子橋好
山當斷浦野鳥度空巢一任雷塘路暮天風雨號
　　　沈宗師甚喜江梅而微貶荼蘼因成一絶
澹綠衣裳玉作妝好風凉月自相當沈郎笑汝多情在
不似江梅滿意香
　　　勸張李二君酒
張侯好詩如好色不敢為主而為客李侯好酒如好詩
心雖甚壯無人知兩侯風味俱不惡如芙蓉與木芍藥
午窗留客著筆快曉枕無人猶睡著廣袖漸變天寶妝
天字不作元和腳世人譏笑乃其分政是仍叔之子弱
病夫坐穏無所求荒簷斷雨鳴春鳩爐煙未盡消百憂
恨不緩帶從公遊何時清江橫小舟與公一醉荻花秋
卻來密庵參牧牛
　　　庵居
鳥語花香變夕陰稍閑復恐病相尋正應獨有江山分
素自都無廊廟心堂上老親雙白髮門前稚子舊青衿
兒曹不會庵居意古澗寒泉凝至今
　　　登舟
夜雨曉猶滴怒風晴更吹已無行役念寧有别離悲舟
楫三年路江山一月期東菴舊還往不廢百篇詩
　　　張禕秀才乞詩
白蓮菴中張居士夢斷世間風馬牛風塵表物自無意
神仙中人聊與遊澄江似趁北城曉苦雨不放南山秋
君當先行我繼往向呉東亭留小舟
　　　讀太真外傳
上盡馬嵬路東風吹舊京乾坤已新主草木自秋聲錦
韈千年恨皇輿萬里程寧知挽船士亦有别離情
　　　簡寗子兩絶
只恐老去被花惱更欲忘憂須酒澆何似山堂病居士
閉門髙枕過春朝
新晴欲上南樓月柳可藏鴉水蘸牆無限客愁芳草裏
不知風雨阻斜陽
　　　贈浹上人一上人
君行南山南我住北山北不聞浴鵠白但見染絲黑老
境欲垂垂快意須得得孰知百雉堅而有一日克浹如
澗底松縱老終不踣一如雲間鶴不復可羈勒余如千
里風遇此兩鴻鵠明珠脱氛翳曉日破昏塞宿障不盡
除胸次猶筆墨君看説詩口乃是杖山力冷霜卧偃蹇
歲月飽封殖誰能窺藩籬未易得閫閾政當磨其鋒共
埽煩惱賊相從無何鄉敗衲依破棫更令好事人妙語
添一則
　　　雨後月夜懷沈宗師承務
雨雲攬江色偃蹇破昏睡千花閉紅紫妙見一室内披
衣行夜永明月在船背微風過蕭瑟古柳立蒼翠翛然
一蒲團堅坐覓詩對我生無南北所到意輒遂孰知十
年遊保此清淨退頗念城北人結友老杉檜漫隨長鋏
歸甘作短檠棄出門萬里塗已駕安得税何當持被來
把酒相就醉
　　　秋夜示李十
晴鳩不時鳴雨鳩不暫歇相去跬步間屢見屐齒折寒
泥擁衰草秋扇罷殘熱今晨好風景稍貸屋頭月清光
冷相照玉艷滿金玦喚客坐前窗文字相澡雪殷勤傍
詩律未暇了麴櫱瀾翻談經口邂逅如意鐵我歌君輒
書字字有行列不須陛抵嚴但要兵衛設譬如南山石
琢齒當井渫真成一戰霜未可三鼔竭人生各涇渭世
事亦滕薛髙堂食肉人兩馬方踶齧何知緼袍底猶有
不安節
　　　中秋日沈宗師約遊城西泥雨不果
遂阻城西歩兼懷霅下遊長風掠歸燕苦雨應鳴鳩月
向誰邊好寒催社後秋傳杯有新韻能憶老兄不
　　　九日晨起
漸歇敺蚊手真成把酒天長河印曉月老木聚荒煙了
了江山夢區區文字緣南堦兩三菊極意作今年
　　　王氏郊居
江山處處好落日極登臨雨續蔬畦潤風吹杮葉陰客
船頻上下水鳥故浮沈尚有南飛鴈丁寧可寄音
　　　對菊
稚子尋花莫漫狂已知衰疾負重陽新霜有意留青蘂
更放殘枝十月黃
　　　遇子我泊船舊亭
江郎泊船處草徑不勝秋客裏終年别春前萬斛愁山
橫采菱口月滿望江樓政可夢春草莫令吟白鷗
　　　望金陵偶成絶句
臺城南望入斜陽尚想能詩玉樹郎乗興風流莫相笑
眼看直北是雷塘
雷塘别有風流在可作南舟兩日行江水自流春自好
不知芳草為誰生
　　　烹茶
水光欲盡瑠璃影玉色初浮翡翠斑便覺麴生風味好
小樓新火對蒲團
　　　西樓
小院無人日自長隔簾時有芰荷香客遊未作安居計
更借西樓一夜凉
　　　秦處度一上人同宿密菴處度為上人畫斷崖
　　　枯木圖
小菴無客亦無氊遂有髙人借榻眠一夜西風撼枯柳
不知春在石崖邊
　　　寄謝無逸并汪叔野兄弟
老謝風流綠綺琴小汪兄弟亦南金文章已悞半生事
江海畧酬他日心好酒不當愁偪仄舊書差慰病侵尋
平生恩義泮宮老斷綆寒泉百尺深(汪信民沒/方數月)
　　　寄朱時發
菱橋脊梁硬如鐵天下拄杖打不折倒騎佛殿出三門
南頭學來北頭説昔苗未生今作米更判阿師三尺觜
公但吸盡西江水莫怕庭前簸箕尾(事出小/釋迦錄)
　　　與材仲弟相别於白沙東門之外悵然久立不
　　　能自釋乃知謝安石作惡之語不過也因成奉
　　　寄可見别後氣味亦可并示京洛間親舊也
終年想顔色未有食頃忘君寧不我愈苦畏冰雪妨斯
文百戰罷閲士如堵牆孰知五湖口一葦可以杭
盛欲與子談乃復為此别忽忽得餘歡把酒到耳熱人
生不如意肝胆有楚越何知若人胸中有積立鐵
伯姑無恙時令我與子友周旋以至今各有遺種臭文
字重聲名於身亦何有還書問兩弟是事君識否
婦如先姑賢兒似乃翁好識君相與心見我亦傾倒頻
年作離情悞賞到丘嫂卜鄰洛水陽此語當在蚤
往者汪信民愛我不自勝以我如古人得與子並稱若
士不復有斯言當服膺期君極膏沃更作無盡燈
鍛以百鍊鋼淬以萬里流閉門待彊敵忽見天地秋以
石投水中萬歲終不浮堂堂倚松老於今忘百憂
　　　遣懷三首
何山不堪隠何家不可居古來子華門亦著荷畚夫荒
田脱積雨未能供晩租今日視昨日但見有不如故人
勸加餐老親憐嗜書寧知毛錐子不可一日無
秋風襲殘暑忽過江上林旦日扶杖來不見十畝陰蔬
畦甚寂寞亦受霜雪侵念此不常好如我夙昔心濤頭
落崩岸野鳥助謳吟潛魚著沙底避網冬更沈
異時忘言人馬鬛今宿草平生不如意欲伴寒木槁遂
令藜莧腸更盡組繡巧三年對空案誦子詩可飽從來
文字工不解顔色好相逢期後身再記西院老
　　　伍胥祠
伍員廟前一丈碑上有野鶴雙來棲水雲杳杳凉去遠
風雨㝠㝠秋到遲江花相趁野花發舊燕不隨新燕歸
丈夫遺恨竟何許楚越勾呉今是非
　　　東園
垢汙久思出江山秋更親荒田坼龜兆老檜落龍鱗風
月猶堪夜蒲蓮浪作春籃輿亦乗興實自厭冠巾
　　　即事戲答李一
斜陽著髙柳環堵半黃昏小圃三年旱荒池一尺渾麤
知詩有味寧使婦無褌不信晁公子猶招楚㱔魂
　　　有懷宿州城北因作詩寄材仲
宿州古城城北隅雨罷晴開如畫圖雜花亂蘂未須道
白杏一枝天下無香風裊裊入短袖明月蕭蕭隨蹇驢
二年不復見此樂清江萬頃正愁予
　　　湘江竹
小雨催寒入夕曛湘江風味可憐人斑斑玉涙無時盡
裊裊金梢别是春
　　　示沈宗師
九日狂陰一日晴落花飛絮作清明與君攜手南樓去
共聽長江月下聲
　　　戲成兩絶奉簡章仲孚兼呈宗師
日日鵓鳩相應鳴年年春草趁愁生道人不怕冰霜面
又作南舟十日行
沈郎愛客如愛酒章子問詩如問禪肎共寒爐撥殘火
共􁄭佳句作新年
　　　揚州雍熙寺納凉
髙樓有餘凉但見旗腳動鳥語簷角來仰聽風響弄江
山舊還往草木老賓從平生一笑適可得萬鈞重翛然
六尺牀更許佳月共
　　　山光寺前泊舟值雨
輕雷喚小雨憶在白沙時綠酒留連醉紅燈取次詩好
風那復有凉月自相隨獨上山光寺清歌無柳枝
　　　揚州留一上人
日日東風吹客衣小園春在捲芳菲殘花過雨飄零盡
好鳥穿林自在飛往事虛成采薇􁄢故人頻有食言肥
知公未厭西行晩且伴江船緩緩歸
　　　送一上人之京師
東風吹雲十日雨卧聽城頭打衙鼓道人遠自山中來
共坐南窗濯泥土自然髙韻到羲皇豈止微言變齊魯
萬牛回首不震掉一葉橫江且掀舞未能入水取蛟蜃
尚欲提戈代貔虎念公守此非一朝木病磈瘣無挂條
已盡千峯西嶺雪更夢八月錢塘潮京城塵沙深一尺
是中莫留公履跡權門噂􁀨兒女笑我亦思之不能食
片帆無事蚤歸來為公一洗山中石
　　　擬古
狡兔死三窟老松堅百尋物生各有願共此分寸陰荒
城六月旱長江三日霖稻苗不遂死幸無蟊賊侵皇天
不私覆一語鎖百壬先王典型在落落傳至今願以小
人腹而為君子心
寒雞不能晨苦雨自朝夕上為雲雷巢下乃龍蜃宅坐
懷陰外天缺月挂殘魄少來可喜人牖户陳玉帛平生
千萬言畧省二三策牛山所種木日在斤斧戹念君十
年心使我雙鬢白
　　　寄李商老
竹不可一日無酒不可飲不醉平生嗜酒兼愛竹此意
不許凡兒會南來經年飽塵垢袖手甘隨百夫後文章
漫作無功身只了兒曹補窗竇黃沙障日江漫流青山
喚我十年舊憶昔泊船鵝翎口把酒遙為故人壽只今
身在心已老千巖想見靈芝秀君家兄弟固不凡解挽
二友勤相就中郎卧病過春晩昔則酒狂今詩􁄢山房
大名不墜地諸老風流未宜棄老檜參天可乞盟粢食
鉶羮乃無味如君髙韻千載同可更托身二數公丈夫
勁挺要長久百萬叩關一夫守胸中江海不須道此流
何必計升斗眼前勃窣訴二友聽客所為公絶口
　　　雨中作
咄咄真成夢悠悠復未知寧為牛背語不作劒頭炊雨
挾秋聲亂江含暝色悲故知無事飲猶勝頃來詩
　　　示内
貧賤不可忘富貴安足羨我生未三十種種厭貧賤宦
情肱九折老味金百鍊稍囘功名心未結香火願平生
所知人久已焚筆硯是中無真實不在儒術緣有如退
飛鷁更借送風便病妻頗癡絶可與共開宴小女真吾
兒語學春鳥囀初非本來有且作夢中見君看手提鼻
絶勝扇障面他年從我居同入隠士傳
　　　京師贈大有叔
尊酒相逢十載前綠髮紅顔俱少年尊酒相逢十載後
皮黃肉皺俱白首叔如鴻鵠但髙飛姪似麕鼯更深走
南來行李初一逢長安舊第冰雪中閉門不識故人面
豪氣直欲輕元龍平生為道不為食少小所期皆目擊
何時相就遇江南同訪曽遊舊泉石
　　　聽琴
君不見龍門之下百尺桐飄霰飛雪愁寒空何年班迹
落君手小窗伴坐歌南風恍然如著山巖裏不知身在
塵埃中初聞平野飛鴻鵠歘聽金盤起珠玉遶壇古樹
鬱嵯峨六月吹霜作寒綠折柳黃華不須道别鶴離鸞
尚堪續君不見開元天子醉西都音聲十院留歡娯當
時臨軒奏此曲徑須解穢煩花奴乃知恬澹世莫識五
絃之趣何時無歸家愁厭箏笛耳此聲一聽運已矣㑹
須流水訪鍾期試向爐中覓焦尾
　　　雨後
新花欲盡竹當欄喜見空牆野色團稚子乗陰蒔蘭菊
僕夫留水灌萵蔓茶香于汝初無分酒熟逢人也彊歡
惱亂春光君㑹否小瓶猶占一枝殘
　　　同晁季一李天紀遇沈宗師於北莊因成長韻
三年城南居不識城北土但聞玉雪郎去作猿鶴主今
晨籃輿來握手相勞苦勝遊有佳士洗耳聽妙語晴窗
背雲壑落日在環堵晩風生白楊想像原野古斷崖老
懸木小港聚寒雨卻觀城市人努力自熬煮畏途出衽
席禍福有未覩杜陵懷北遊無忌笑豪舉二者覓真是
政恐君未許千秋柴桑翁妙句聊一吐
　　　學視
學視覩懸蝨病耳聞鬬蟻紛然酬六鑿萬刼費揩洗君
看杯中蛇妄想從何起忽然一妙語初無彊料理回觀
積年疾乃是一念使誰能明此心香山老居士
　　　如臯道中
客路三日雨頗知袍袴單長河貫沃野薄酒動新寒晩
日魚鰕市秋風藜藿盤衰顔定可笑不必鏡中看
　　　海陵雜興
萬事不如意自然生白䰅極知少餘韻何敢厭窮途土
俗尊魚婢生涯欠木奴東行見李白誰為致區區
　　　西歸舟中懷通泰諸君
一雙一隻路傍堠乍有乍無天際星亂葉入船侵破衲
疾風吹水擁枯萍山林何謝難方駕詩語曹劉可乞靈
酒盎茶甌俱不厭為公醉倒為公醒
　　　夜坐
所至留連不計程兩年堅卧厭南征荒城日短溪山靜
野寺人稀鸛雀鳴藥裹向人閑自好文書到眼病猶明
較量定力差精進夜夜蒲團坐五更
　　　雨後至城外
日日思歸未就歸只今行露已霑衣江邨過雨蓬麻亂
野水連天鸛鶴飛塵務卻嫌經意少故人新更得書稀
鹿門縱隠猶多事苦向人前説是非
　　　苦雨
雨添東澗連西澗雲斷前山起後山野水到門人去盡
昏煙迷樹鳥飛還江天日月渾無色客路風埃只彊顔
舞石至今隨燕乳裁詩不復哭龍慳
　　柳州開元寺夏雨
風雨瀟瀟似晩秋鴉歸門掩伴僧幽雲深不見千巖秀
水漲初聞萬壑流鐘喚夢回空悵望人傳書至竟沈浮
面如田字非吾相莫羨班超封列侯
　　　謝勝(一作/亭)尉送梅
破帷冷落不禁風疾病深藏稱嬾慵忽有梅花來陋巷
喜聞春信出初冬未須趁雪爭先覩尚恐衝寒不滿容
㑹約君家好兄弟他年尊酒更相從
　　　孟明田舍
未嫌衰病出無驢尚喜冬來食有魚往事髙低半枕夢
故人南北數行書茅茨獨倚風霜下秔稻微收鴈鶩餘
欲識淵明只公是邇來吾亦愛吾廬
　　　丁未二月上旬日
戹運雖云極羣公莫自疑民心空有望天道本無知野
帳留華屋青城插皁旗燕雲舊耆老寜識漢官儀
　　　兵亂後雜詩
晩逢戎馬際處處聚兵時後死翻為累偷生未有期積
憂全少睡經刼抱長飢欲逐范仔輩同盟起義師
羽檄連朝暮戎旃匝邇遐未敎知死所詎敢作生涯東
郭同逃户西郊類破家萍蓬無定跡屢欲過三巴
萬事多翻覆蕭蘭不辨真汝為誤國賊我作破家人求
飽羮無糝澆愁爵有塵往來梁上燕相顧卻情親
蝸舍嗟蕪沒孤城亂定初籬根留弊屨屋角得殘書雲
路慚髙鳥淵潛羨巨魚客來缺佳致親為摘山蔬
　　　擬古樂府
髙堂陳八音同聽不同樂狂飇送鴻鵠萬里翔寥廓一
去三十年事事非前約當時綠綺琴塵埃無處著時節
非不久此意但如昨
　　　别離行
城頭草木日夜黃九月北風天雨霜月色入户侵我牀
美人乃在天一方舊遊可樂不可忘恨君不隨鴈南翔
恨妾塊守此空房曉風忽來吹夢長夢中與君還故鄉
黃金為屋玉為堂與君更笑億千場不須合佩雙鴛鴦
　　　秋夜行
八月九月啼寒螿十月北風天雨霜客遊無聊思故鄉
書來不來空斷腸鴻飛何為滿夕陽舉頭攬取明月光
置我堂上方尺牀滿酌玉杯碧淋浪喚取姮娥來共嘗
人間歡樂壽命長不須辛苦老桂傍
　　　田家樂
東家西家蠶上簇南邨北邨麥向熟小兒腰鎌日蚤歸
大兒去就田間宿斗酒相邀不為薄鄰翁相對且斟酌
聖主當陽億萬年年年歲歲田家樂
　　　宿楚丘懷石子植顔平仲趙材仲
暮行楚丘北適與寒雨會旅舍一尺泥又乏芻秣費故
人渺天涯客子初夜至披衣附殘火煮茗當晚饋昏昏
傍孤枕悄悄入清睡向來談笑聲已若異世事但覺舌
本間尚有宿酒味鴻鵠乗秋風意在網羅外彊飯無多
談此語敢失墜
　　　河隄
平田接長河眼界起突兀今日並隄行麥隴青已出客
行不知晚但感此節物新霜被西山久厭塵土沒坐懷
故人面於此見髣髴
　　　濟陰寄故人
柳絮飛時與君别南樓把酒看新月月似當年離别時
柳絮隨君何處飛千書萬書要相就思君不見令人􁄢
念君情意只如初顧我形骸已非舊朝來有信渡黃河
鴈足繫書多網羅城南城北芳草多明月如此奈愁何
　　　久雨路絶賓客稀少聞后土祠瓊花盛開亦未
　　　果一往也
卧聞更鼓溼不鳴曉窗但有摧檐聲雲橫不放山入座
風怒欲倒江衝城東家酒熟花爛漫折簡喚客留娉婷
街頭泥潦一尺許意雖欲往無由行儒生活計亦不惡
蒲團堅坐到日落映窗香穗觸凝塵過眼文書開病膜
明朝新晴有佳處穏看小檻翻紅藥無雙亭下一枝春
玉潔霜清未寥廓閉門嬾出君莫笑看汝多愁我獨樂
故人無事儻能來為君試舉舒州杓
　　　黃池西阻風
烏雲銜日日不出驟雨飄風吼三日扁舟寸步不得行
坐歎輕鷗如箭疾我行去家秋復冬故園回思春夢中
客愁茫茫若江水生計渺渺隨征鴻三年京塵共憔悴
一杯此地難從容長溪巻浪雪花碎遠山橫空睂黛濃
故人别我江上去亦有書來喚同住破屋數間君有餘
太倉五升我已具嚴霜未放鷹隼擊盤渦恐致蛟龍怒
片帆欲挂任篙師君但徐行莫深懼
　　　夜坐有感
五更月落雞未鳴小爐殘火猶晶熒道人彊起理衰疾
不聞松聲聞雨聲跏趺坐穏百念去豈有宿夢令神驚
平生於世萬事嬾況復今兹飽憂患中原北望四千里
三年不見南飛鴈著身天涯未為遠所至風沙莫深歎
時寒但附僧房火日暖可赴鄰家飯嶺南無瘴便可老
江頭有酒猶堪喚嗟哉寗子不自休辛苦飯牛過夜半
　　　京師新鄭與諸晁兄弟往還前後數詩
夜語不嫌久凜然天欲秋客燈吹屢滅細雨落還休未
許金張並虚為鄠杜遊江湖少歸夢知為故人留
我髮日已短公愁安得長牆根春薺老瓶水蠟梅香侍
立無天女相隨有漫郎平生湖海興今夜宿連牀
令弟窮顔斶書生老仲舒相招得共處何往更安居歲
月塵埃外桑麻雨露餘送行無别物圯上一編書
　　　閒居
風土猺人住依棲縣令尊摘山春晚苦汲澗雨餘渾白
日供髙枕生涯付小園時來攜白鏟種藥兩三根
　　　將發金陵奉懷張彦實
老矣君何往翩然我欲歸文章晩未用歲月事多違江
接鄱陽路風吹遊子衣不應蘧伯玉獨悟昔年非
　　　春晩
柳暗鶯啼春正妍斷塍分水灌平田花開花落幾番雨
山澹山明一抹煙突兀初晴雲外寺橫斜欲晚渡頭船
天涯因愜滄洲興何用區區苦自憐
　　　寄宣城故舊
宣城經歲無他事尚喜交遊不棄遺疊嶂樓頭納凉處
宛陵堂下探梅時君今尚要一囊粟我去亦無三徑資
歸卧雲山最深處因書頻報故人知
　　　與呉迪吉諸人赴晁季一陳塘范園之遊因成
　　　十韻
春風未寂寞頻枉故人車客舍輕寒下邨煙宿雨餘曉
紅留隠映新緑上扶疎妙墨懸髙牓殘章得舊書蛟龍
忽舒巻草木自清虚渺渺登臨地悠悠水竹居只今那
復有本自不關渠塘水空遺廟鼉淙亦故墟同行喜佳
士所到即吾廬政恐習池飲風流卻未如
　　　題蘆鴈扇
鴈下秋已晚江天風雨微寧為聚沙立不作傍雲飛
　　　夜
夢短添惆悵更深轉寂寥如何今夜雨只是滴芭蕉
　　　梅花
白玉花頭碧玉枝水邊林下雪晴時暗香别有關情處
卻是春風未得知
　　　潘邠老有滿城風雨近重陽之句謝無逸詩云
　　　病思王子同傾酒愁憶潘郎共賦詩蓋為此語
　　　也王子立之也作此詩未數年而立之邠老墓
　　　木已拱并無逸窮困江南感歎之餘輒成絶句
好詩政似佳風月㑹賞能知已不凡萬里潘郎舊鄉縣
半江斜日落歸帆
　　　松
一夜風霜萬木枯歲寒惟見老松孤秦皇不識清髙操
彊欲煩君作大夫
　　　泊舟宿州城外縱步至城北遂過天慶觀道士
　　　留飲乃歸
冰霜連暮春既雨寒愈重扁舟纜荒亭淺水咽微凍今
晨稍和柔始覺芳意動經旬厭拘束樂事須一縱籃輿
無俗情鴟夷當賓從千花犯濃雲紅紫相餞送未知滕
薛長乃若鄒魯鬨娉婷此門柳别涙作凄痛陵陂少荒
蕪亦未妨耕種道人喜我來清談破昏夢彈琴不須弦
風林助吟諷嫩玉擣香秔浮蛆撥春甕嘉蔬翦朝露奇
果市新貢西鄰亦可人明窗碾雙鳳人生一飽適此外
更何用七年城北交事與朱阮共長詩不成篇臨行當
三弄
　　竹友集
　謝薖字幼槃自號竹友臨川人與兄無逸並以詩文
　稱時號二謝呂本中嘗云無逸詩似康樂幼槃詩似
　元暉蓋未敢有所優劣也性嚴毅不伍於俗在崇寧
　大觀間極為學士所推重詩集原本不傳兹為萬厯
　時晉安謝肇淛從内府祕籍中錄出者
　　　與諸友汲同樂泉烹黃蘖新芽
尋山擬三餐放箸欣一飽汲泉注銅瓶落磑碎鷹爪長
為山中遊頗與世路拗矧此好古胷茗椀得􁄭攪風生
覺泠泠祛滯亦稍稍夜深可無睡澄潭數參昴
　　　王坦夫靜寄齋
狙猴在深山騰踔不少停大龜藏神屋縮首都無營㝠
觀靜躁異洞見萬物情吾聞子王子總角遊帝城歸來
鬢猶綠閉關慕淵明曲肱北窗下風聲肅泠泠夢覺忽
驚起猶疑車轂鳴齋居屏萬慮乃以靜寄名是中得其
趣君門可長扃儻知靜能應子冠猶可纓鏡以靜故明
水以靜故平兹言置座右可配崔瑗銘
　　　示何之忱
往年君别去上馬愁凜冽今年見君面揮汗驚執熱吾
曹雪㸃鬢忽忽值晚節云何㑹心侶乃作如許别昨朝
聞扣門梳髮不暇結開門問無恙欲語聲屢咽君家嬌
小女可念真如雪朝嬉繞君傍忽作泡幻滅念我谿堂
老誰能續此絶嗟哉溪澗毛瑣細不容擷相逢顔未開
苦語心已折吾人要解事視世一蟻垤共將煩惱緣一
付廣長舌君歸數過吾不厭酒屢設人生浪自苦豈不
愧前哲
　　　送董彦速遊仙巖
吾聞天竺峯聳若在天上峯前溪萬仞激石吼寒浪堂
中老比丘碧眼照林莽徜徉君屢遊局趣我思往此行
何所求豈欲除二障聞呼試回頭未可踏折杖茅簷燕
寂地山氣日夜爽不斬凌霄藤君歸藤自長
　　　寄題雲卧庵
聞君不事事枕簟信所便卧形先卧心心靜形晏然複
壁非不完加以甃石堅其如方寸亂一夕嘗屢遷榮寵
萃一門寧免百慮煎雖有水精屏何由得安眠章葉踏
謠孃連臂在榻前何如山中人編茅卧山巔白雲宿簷
間對鏡心自捐我亦遺垢氛曲肱寄林泉兹庵儻壽吾
一睡要經年
　　　初夏觀園中草木
翠葉蕃夏初清陰勝花時閉關軌長埽步屧屢相窺青
青溪中蒲移植井之湄下有九節根服食可不迷往時
手種桃只今與簷齊枝間有美實少日將成蹊采菊香
滿襜擷薺甘如飴籜龍露新綠椅梧長孫枝觀身要若
蕉衞足當如葵節憐孤筠直惡戒蔓草滋天津白玉郎
看花驚洛師吾人守環堵草木相娯嬉逍遙各自適慎
弗相唐嗤
　　　喜劉世基至
君家飛猿西我家躍馬北躍馬望飛猿渺若千里隔十
載一會面一年三寄書書中無賸語只有問何如去年
秋風初君馬秣雲卧(庵/名)鵠立望君來迴鞭不我顧今年
薰風後取道凌雲來(山/名)解鞍愒我廬握手慰我懷胸中
所韞藏言下皆傾倒挽留莫悤悤索去還草草堂有鶴
髮母室有蓬首妻屋前虎豹怒屋後鼯鼪啼遠遊縱未
歸旅寓安得久三年勞夢魂一日接杯酒君歸太蚤計
此樂未易辭人事雖多乖興盡當語離壯時須摩厲老
矣但跛蹩荃蘭本同芳霜雪有一節君識飛猿句(飛猿/嶺即)
(謝康樂詩中/所謂猿嶠也)我和躍馬詩(躍馬泉荆/公嘗賦詩)他時兩相寄抑亦
慰我思
　　　中秋示座客
去年中秋時我病起復仆苦遭水帝子百計推我去牀
前客問病草草壺觴具酬獻呼稚子應答煩老嫗今年
幸彊健佳節欣㑹遇況有座上客蕭散如鷗鷺尊前清
興發豈數飛蚊聚南山又朝隮晚雨細如霧難追阿連
玩徒咏希逸賦陰晴天下同吾事亦何豫不須淵有珠
遑恤食無兔人無百中秋對月復幾度幸逢方外交姑
樂酒中趣君看清夜徂草上已多露
　　　雨後秋山
宿雲散層陰秀色還疊障如將螺子綠畫作長蛾樣光
浮竹木杪影落簷楹上何人妙盤礴澹墨寫屏嶂五絃
豈須撫衆響亦清亮我病不出遊素壁倚藤杖舉觴酬
羣峯歲晚一相訪
　　　同董彥光陳妙音遊安樂寺
著鞭蒼崖陰下馬古寺門老僧乞食去獨瞻無上尊相
將二玉人盤礴共一尊境靜悟塵垢林香識蘭蓀何年
鉢羅老同訪花柳邨鳥能貫珠歌花能折腰舞老人如
帝江識此真律呂擊節復長謠急觴猶插羽春風已趣
裝行樂更幾許吾人但取醉何必浪自苦
　　　顧凱之醉道士圖
虎頭癡絶自不癡丹青妙處手得之石嵓戲畫幼輿子
酒狂更貌黃冠師一人坐睡真被酒二人杯杓不停手
一人囘面愁不釂二人直視開口笑上有醉墨書者誰
翰林手題獨酌詩題詩真識醉時味畫圖如寫詩中意
珍藏不換一斛珠李詩顧筆今世無
　　　題文與可畫竹
我昔居西園手植竹數个凜然如德友節行不敢破朝
吟玩雪枝夜聞蕭瑟清風吹一旦忽不見似覺塵土汚
人衣朅來翠雲麓日惟見山不見竹雖云山氣日多佳
尚恐無竹令人俗昨得與可畫自埽塵壁挂門開風動
之如枉故人駕對山看畫信不惡何人更覓揚州鶴
　　　王摩詰四時山水圖
欲知摩詰詩中畫桃紅柳綠皆摹寫更含宿雨帶春煙
一段風光生筆下欲觀摩詰畫中詩小幅短短作四時
山平水遠含變態是中有句無人知此公盤礴萬物表
胸中絪絪秋空曉戲磨澹墨汙絹素世上丹青擅場少
何人乞與輞川圖裝成小軸四時俱壁間仍題六字句
人言雙絶古今無
　　　集菴摩勒園㑹者十人以他年五君詠山王一
　　　時數為韻得時字
生涯水中萍漂蕩信所之十年餬其口不食故園葵思
歸同越鳥長是巢南枝祭竈郭北隅小屋如雞棲園開
十肘地草木方華滋紅榴媚夕陽初篁搖輕颸招我賞
心舊於焉持酒巵合離如日月果有弦朢時詩壇失老
將一鼓氣已衰賴我如虎賁典型猶在兹相歡且盡醉
莫詠驪駒詩
　　　成德不面逾月僕以病暑未能出謁輒和所寄
　　　藁字韻詩奉寄兼柬子中
門前蓬藋無人埽客去牆陰藜莧老我家城北君城南
相憶何其挂懷抱不聞叔寶方外談澄也何因今絶倒
知君不作避暑飲閉門亦深荒徑草鉤章棘句日吟哦
玉軸牙籖時探討邇來聞草鹿脯帖盛湘十日虚蘋藻
摻摻丸藥恐不免俗客縱譏何足道恨我猶嫌褦襶嘲
不敢熱行唯夢到君收奇功翰墨林筆陣可埽龍駒島
願言不學司西公萬事逢人盡稱好我詩燕石初不如
浪欲珍為夜光寶殘暑促趣行造請曉來凉氣迎秋蚤
定邀隣舍廣文公同聽誦詩傾腹藁
　　　懷覺範上人
道人心與貌俱古哦詩不復效等伍清疑仙掌露華墜
新似秋空玉鉤吐要將餘事付風騷已悞元機窺佛祖
泐潭老子乳於兔果在叢林嘯風雨何當埽室祇樹園
夜看金盆聽軟語我雖不是龎德公嬾駕柴車入城府
公如歸結白蓮社留我山邊一廛許
　　　喜汪叔野見過
大汪權奇汗血駒小汪連翩鸑鷟雛垂頭未遇伯樂顧
覽輝將下朝陽梧豈知青衫埋朽壤更令斑鬢困泥塗
喜君翩翩過我廬握手借問今何如苦云難遂白髮志
朅來翻作青衿汙急呼歡伯置座側解顔談笑聊相娯
語及阿兄平日事往往雪涕長欷歔怪君長不滿六尺
髙談似是胆滿軀且寛是事飲此醑逢人但作鞏囁嚅
苦留君住騎勿驅明朝酒盡為君酤更闌月落起浩歎
四面宿鳥驚相呼
　　　陶淵明寫真圖
淵明歸去潯陽曲杖藜蒲鞵巾一幅陰陰老樹囀黃鶯
艷艷東籬粲霜菊世氛無盡過眼空生事不豐隨意足
廟廊之姿老蓬蓽環堵蕭條僅容膝大兒頑鈍嬾詩書
小兒嬌癡愛棃栗老妻日暮荷鉏歸欣然一笑共蝸室
哦詩未遣愁肝腎醉裏呼兒供紙筆時時得句輒寫之
五言平澹用一律田家酒熟夜打門頭上自有漉酒巾
老農時問桑麻長提壺挈榼來相親一尊徑醉北窗卧
蕭然自謂羲皇人此公聞道窮亦樂容貌不枯似丹渥
儒林紛紛隨溷濁山林髙義久寂寞假令九亰今可作
舉公籃輿也不惡
　　　田父招飲不赴
萬錢供食如嚼蠟百壺載酒如飲水要知自古窮達人
脱畧世味皆如此經旬不逢南鄰伴曲肱聊寄北窗底
田父剝啄扣我門頗應昨夜燈花喜殷勤攬衣謝父老
陶令愛酒今朝止伏雌可殺葵可羮他日薄飯招鄰里
吾君恭儉似文帝勿為酒醪傷穀米
　　　喜雨(是日聞/改元)
涉冬無一雨元㝠阻驕陽上田塵沙飛下田蒲稗荒鉏
犂不入土龍具挂壁牆邨居巷無井抱甕汲長江汲多
恐流絶無以飲牛羊昨宵天意動浮雲霾月光灑然潤
物功洗蘇及枯楊先帝劒弓冷小臣涕涙滂屬聞建中
號謳歌騰路傍雨從膏澤沛風與和氣翔山林獨何幸
豫喜霑稻粱尚能賦時雨激烈歌阜康
　　　余賦野香亭前木犀花二小詩盛稱此花之妙
　　　而江迪彝賦梅花詩以友之往返倡和十數篇
　　　二花優劣未決故復長韻示之
君不見杜陵布衾冷如鐵朝來米盡炊煙絶偶然乗興
江上行無奈被花惱不撤城南陋巷在江涘讀書蒲團
生蟣虱吟成少陵七字詩酷愛梅花似冰雪竹友道人
端可嗤頷髭如棘手如龜從來口業洗未盡醉吐狂辭
歌木犀賞花自是少年事出口未覺吾儕癡我今束縛
喙三尺勿與世俗爭姸媸空花遍世不礙眼澹如雲水
老禪師
　　　感白髮
吾昔年始冠已有一髮白作賦數百言嘲罵等戲劇只
今尋舊作一字不復憶恍然如夢寐了不見往迹但有
鬢間絲冉冉如堪織南方地平溼壯歲多老色行年四
十二髮鬒那容惜洗蘇將拔白諱老嗟何益一染復星
星此語記阿客人生光景促倏忽如敲石詩成亦贅語
感歎初無得後應不識今今已不識昔
　　　寄題王立之賦歸堂
小官五斗米達官五鼎食均有懷禄心細大各封殖疾
驅挽不還此輩車轂擊王侯厭綺紈雅意在山澤頗賦
歸去來作堂慰休息似聞一尊酒醉眼分青白何時上
君堂酌酒話疇昔和君五字句想望柴桑陌
　　　寄饒次守
我初丱角時聞有饒進父(次守舊/字進父)破衣下里舍應書不
得舉要是磊落人白眼看法度吹笙彈箜篌餘事能律
呂市人惡少年往往爭笑侮掉頭出里門徒步大梁去
蒯緱謁王公敝貂走風雨十年不還鄉無人問死所客
從北方來喜氣滿睂宇探懷出君詩字字粲璣珇筆蹤
入顔柳句法窺李杜奇偉可畏人我輩誰比數借問從
誰遊一一英俊侶我家阿夷兄詩有春草句説君不離
口恨我識君暮帝城十二衢素衣染黃土食貧出無車
羇旅亦良苦束書蚤歸來隻雞祭墳墓況聞霍將軍尚
有陳氏母銅山鬱嵯峨其下原膴膴我思結茅舍帶經
學農圃他日如買鄰定可連牆住頗聞君卜婚我亦未
有婦要如子柳子各娶老農女東市買杯杓西市買筐
筥南市買綆缶北市買甑釜生理能稍稍來往辦雞黍
兩家如有子男女互嫁娶從來不識面便作平生語但
緣臭味同請君莫訝許
　　　汲古齋
人言曲誤周郎顧豈謂周郎真好古長歌短調各風流
説盡心招及睂語頗聞汲古用脩綆乃知餘事工律呂
君軀三尺膽如斗欲窺唐虞探鄒魯頃來長安闊畫睂
時人半額相媚嫵天姿潔白惡丹鉛獨有溪頭浣紗女
要知學者用心處不追時好乃如許君家有井千尺深
容我時攀轆轤否
　　　寄李商老
所思定何方渺然羌山麓别來經一年不寄書一幅憶
在元真館與君同飲缸論文久未去夜雪打寒窗明朝
款君門箯輿踏殘雪尊前聽君談意氣排凜冽雪中兩
相過把酒俱留連豈同剡溪去興盡回酒船今年走東
呉無復相邂逅遭回行路難歸已三月後逢君所知人
頗嘗問君安猶聞卧苫塊毁棘今欒欒君家所嬌兒聞
已去懷抱昔我嘗見之瑤瓌實娟好我歸卧衡門愁苦
亦如君淋雨子桑病敝冠原憲貧此懷其誰語思君何
能已寄聲勞苦君兼問兩季子
　　　喜董彦速自仙嵓歸
鉢囊髙挂同僧夏遠寄嵓間一把茅地僻狙猴長作伴
食貧蕨筍不充庖􁄢藤任挂萬峯頂野鶴來歸千歲巢
檢㸃篋中詩幾首蒼頭持遣為君鈔
　　　聞無逸兄下第歸
豐林分手各銷魂兄弟傷離況玉昆初為過都留虎脊
又令㸃額向龍門往聞淮北雪花大歸值江南梅雨昏
欲寄短書無别語年來花柳自邨邨
　　　莫莫堂新竹
僻寂漏茅屋蕭騷新竹枝徑迷人不到蔭密鳥還知綠
色匆匆換薰風細細吹即看柯葉老不受歲寒欺
　　　晚春書事
春來畏病不飲酒孤負山南山北花有客款門驚剝啄
無人追韻得車斜獨酬砌下二三子豈憶城南韋杜家
不畏詩窮嫌水戹時時􁄭句煮新芽
未曽留客十觴醉已是飛花三月時忽悟病來真老矣
儻逢聖處亦中之眼前用意半乾沒世上㤀形皆白癡
誰似陶翁有名酒呼兒覓紙又題詩
　　　懷祥首座
師在羌廬西復東無心還似鳥飛空月鉤雲幕今何處
禪板蒲團只眼中未悟竹間鳴瓦礫擬隨童子問鈴風
前身儻是胡居士打破虚空對詔公
　　　晝卧
書魔纔挽睡魔推鼻息俄驚吼怒雷夢到逍遙大庭館
不堪簷外鳥驚回
剝剝啄啄無俗客清清泠泠多好風一枕本無憂樂累
何須遊宦大槐宮
　　　夏日遊南湖
麴塵帬與草爭綠象鼻筩勝瓊作杯可惜小舟橫兩槳
無人催送莫愁來
　　　書懷
賴有書遮眼初無客就談身閑惟取醉髮短僅勝簪學
僻今何用囊空寶不貪老師行駐錫準擬問前三
　　　招汪叔野
夜語僧窗雪載塗别來夏木又扶疎兩牛鳴處地非遠
萬竹陰邊吾所廬兒能竊聽從忘箄子盍徐行可當車
莫訝南鄰狂處士摻撾傾坐一軒渠
　　　次劉世基韻
孔世已傳三十八諸孫猶自見長身試將後謝追前謝
豈料今人媿古人華子岡頭千疊秀劉郎詩律一朝新
吾家碧澗紅泉句聊欲煩君作後塵
　　　用前韻和董彦速
得句可傳千古意􁄭奇攻苦百年身河梁贈别初無對
錦里吟春復有人我已汗顔驚手縮君猶瓊樹賞朝新
從今習氣須磨盡二字惟當悟客塵
　　　聞呂居仁病未瘥覓使寄問
消渴文園苦病多蕭條子美卧江沱士窮不遇古如此
天實欲為人謂何忠義名家忝申許文章秀氣望岷峨
期君煉玉煮白石色比嬰童何啻過
　　　懷鍾陵舊遊
五年二度過鍾陵馬上春風醉裏醒南浦江波迷眼綠
東湖煙柳半天青從來地域歎卑薄怪底山川終炳靈
又見徐家有髙士他年重作聘君亭
　　　送王坦夫由淮南入京
王郎乗興上扁舟數遣書來寫我憂奏牘三年待金馬
巻簾十里夢揚州桃花水漲理歸檝蓮葉杯香消客愁
白髮倚門長望子細君應賦大刀頭
　　　李簿家有侍兒妙麗善歌舞諸人惜其死為賦
　　　詩予亦賦一首
草頭朝泣露漙漙樵歌暮歸丘隴寒當時座上客半醉
琵琶不許近簾彈
　　　久旱喜雨
誰言旱魃虐敢奪雨師權瀰漫谿流漲瀾翻屋霤懸占
年豐䆉稏快意滌袢延疎嬾知何幸茅齋穏晝眠
　　　次韻無逸兄見示
憔悴誰能賦大招㑹將菌桂雜申椒巷南鄰里頻相過
水北山人詎可邀細酌敢謀長袖舞苦吟空咏寸岑遙
耕耘賴有陶潛婦不羨孫郎對大喬
　　　立夏日作
小簟含風六尺牀竹奴從此合專房吾身匏落都無用
占得山間一味凉
熨得絺衣一番新幅巾輕軟最宜人花時氣暖長愁夏
竹裏風微又勝春
　　　夏日書事
蒼虬蟠礎溼生雲翠竹搖風水有紋凉卧北窗呼不省
蟲飛遶鬢夢中聞
　　　飲酒示座客
身前不吝作蟲臂身後何須留豹皮劬勞母氏生育我
造化小兒經紀之牙籌在手彼為得塊石支頭吾所師
偶逢名酒輒徑醉兒童拍手云公癡
　　　贈别董彦速
人間底處異蘧廬莫莫堂中豈定居我尚滯留君去速
荒園三畝夢歸與
欣同衆鳥托吾廬投杖行當歎索居不是酸寒孟東野
我言能聽果誰與
　　　悼亡
舊聞林下趣既見即心降月冷同秋夢燈寒對夜窗那
知身是幻深念涕如江仰歎朝飛雉微禽亦有雙
　　　呈無逸兄
漢儒章句文勝質魯國衣冠實愧名但遣詩書長在眼
可令聲利苦關情咄嗟茗飲有時辦夢想溪堂何日成
舟泊寒沙卧明月此期終欲與君盟
　　　食菜
道人真是伊蒲塞頓頓園蔬入饌來紫芥寒葅參薤韭
黃橙苦酒伴鹽梅蒸豚不羨貯人乳飯豆亦能羮芋魁
但恐酪奴不解事攪令枵腹轉春雷
　　　暮春二首
溜渠鳴玉雨成霖春草池塘數尺深後院落花人不到
無聊獨下海棠陰
晩雨牆東暗綠槐清陰庭院鎖莓苔委堦紅藥將春去
貼水青荷與夏來
　　　春日黃梅花
傍人如笑不勝妍曽是尋芳向臘前縱使遊蜂能拂掠
含酸結子為誰圓
　　　送都仲獻
酒曹懷璧暫投閑俄許朱轓未賜環殿閣凉生應在眼
宮門騶唱合趨班鳯皇觀德翔千仞虎豹窺人礙九關
只恐蒼生傾望久未容投紱老家山
　　　寒日出郊
水晴鷗弄影沙軟鳥驚塵密竹斜侵徑幽花亂逼人徐
行聽格磔倦憩倚輪囷往事悲青冢年年芳草新
　　　哭無逸兄
溪堂載酒地無復故人車敗壁龍衣委荒畦馬齒疎凄
凉閉關賦淪落廣微書但有清風在時時為埽除
　　　寄題長沙髙善時醉月堂
亂山岑秀繞湘濆君築茅堂底處邨蠻國干戈真夢幻
醉鄉風露别乾坤平生不負南樓興何日能同北海尊
聊欲揮毫書楚㱔憑君招取獨醒魂
　　　山間
籬落秋花未得霜嫣然一笑媚秋陽可人風味撩詩興
不記姚家宮樣黃
　　　移松
古貌蒼髯十八公巍巍獨出衆材中朝來挽致茅堂下
為我商量送好風
　　　獨登有美堂
龜趺雙峙日星懸讀罷憑欄心浩然繚繞峯巒浮野色
參差樓閣起晴煙湖光淨照山間寺江浪遙連海外天
安得翰林風月手一時摩寫入詩篇
　　　秋興
雨隔千山暮風驚一葉秋朱顔傷露槿青眼賴沙鷗畏
酒悠揚夢因詩㸃染愁有懷誰與語扶病獨登樓
　　　觀李伯時陽關圖
坐對丹青傷别離涙和朝雨想頻揮道邊垂柳年年在
看盡行人長不歸
　　　以牛膽漬槐子還董之南
解牛得膽大如斗投以元槐功更加來歲青袍映綠髮
不妨看盡九衢花
　　棣華館小集
　楊甲字鼎卿重慶昌州人大觀時遊京師頗有聲望
　嘗仕於蜀旋以事去官寓居靈泉山中故其詩有微
　官也謫居之句棣華館小集一巻多遊覽弔古之作
　其詩夭矯脱俗孤光冷艷不著色相如遊長松寺云
　青山有驕色斯客不能句宿安靜觀云石泉瀉幽潔
　意寂不肎喧俱不食人間煙火語也
　　　合江汎舟
莫踏街頭塵寧飲城東水江頭放船去葦間問漁子岸
深魚有家鳧鴈在中沚得酒可以歌得樹可以艤年年
舟中客顔色不相似風波無前期遊者亦如此短篙醉
時策遠山卧後几老我不奈醒日落西風起
　　　遊長松寺宿石門僧舍以石門霜露白為韻得
　　　露字
疾風吹輕衣駕我雲脊路人間一回首驚絶不敢顧鳥
投虚無底淼淼不知處蜂窠螘丘蛭與世同所鶩試看
一蒼莽誰有不平慮尚憐野僧屋佛面荒苔蠧斷崖劃
牙吻洶洶崩石怒我來得奇觀拄杖叩巖樹青山有驕
色斯客不能句平生二三子慰我一相遇娟娟松間月
幽夕亦可度夜闌更小語風逼遺響去酌君無多酒繼
以木蘭露
　　　宿安靜觀
青山轉龍脊矯首西南天上有仙人祠臺殿飛後前下
見雲雨興樹色暗平川仙人兩黃鵠一去無歸年向來
道上履人著幾何錢一朝聞羽化悵望空流涎卻揮囊
中金瓦礫來投捐巖巖化金碧香火通雲煙人間萬事
爾旦暮有愚賢而況爭奪塲轉手分媸姸仙人一回首
破隴與荒阡紛紛不足道哀此區中緣石泉瀉幽潔意
寂不肎喧夜聞松風露起坐心寥然
　　　與客遊滄浪亭得一字
露回林蒼黃漲落水寒碧西郊好風景曉霽千里色相
從二三子灑埽溪上石主人信愛客沽酒炊玉粒揮觴
一再行弄此竹間日跳波醉中舞野唱寒外急牛羊歸
悤悤鳧鴈來一一頽然寄天放不受世褊迫永懷堂中
翁回首千歲跡豈無獨往願乃為飢凍逼霜空洞庭野
天闊雲夢澤欲窮扶桑枝尚挂滄澥席何當從兹去旦
暮生羽翼
　　　靈泉道中
荒雞不知林落日明鴉背山行曲折盡稍出喬木外前
峯近相向秃缺不可蓋泉石微斷續渚澤亦多派牛羊
深墟落稚子翳蓬艾稻秧碧剡剡遮隴無疆界今年田
夫喜飽飯我亦快猶慙食無功舉箸再三餲何當磨腰
鐮助爾芟䄺稗
　　　寒食遊學射山
疾風吹沙天茫茫日落未落原野黃山空無人石碌碌
路長馬飢石齧足荒臺古林翳雲族何人刳嵓縛層屋
當時萬騎填山谷至今拾寶多遺鏃故國山川愁遠目
人世悲歡風雨速凌髙舉酒天為蹙手攀嵓樹叩雲木
何人唱我凄凉曲興亡一眼㝠㝠綠野水平蕪飛鴈鶩
　　　臘日遊梅龍得樹字
年年看梅水西路白頭溪翁眼如故重來攀髯老不死
我亦風埃憶歸去酒酣百怪入我腸夜半恍惚與龍遇
醉騎一尾天上歸陳迹江頭不知處梅花勸汝一杯酒
千歲寒凝真旦暮欲將老大傲風雪穴蟻窠蟲已無數
成都萬事更奇古石筍猶疑卿相墓孔明廟前柏千尺
神物翛翛泣幽樹它時滅壞亦同歸人生誰能一長顧
　　　庚寅再遊
霜郊馬頭鞭影西欲尋遠梅無舊蹊但聞草木皆有香
未到已識花前谿艤舟登岸入梅處竹樹煙火茅茨低
百年死樹蟲蘚暗鱗甲漠漠僵橫霓老翁鼻祖頭雪白
下見兒女方勝笄數株無力已仆地彊起放春花滿畦
􁨳龍夭矯欲仙去脊尾一半埋沙泥雷公幾時獵幽蟄
夜半刀斧來刳刲野人往往多再拜疑有鬼物憑其棲
問撨訪牧不知歲齠齔已見今耄倪故人同遊六七輩
或似醉阮林中嵇繞樹覓花不識路東邊犬吠西號雞
榼中但有酒清濁寒具野擔勤提攜誰言猶是蜀梅菀
破丘斷隴山蒿藜種花滿地作癡計隨手變化空塵翳
只餘老樹香不滅力戰風雨猶堅犀何時江邨一曲路
與子共賦歸來兮
　　　靈泉山中
小縣相籠合濛濛數百家果蔬爭晩市樵牧亂晴沙落
日平江迥青山細路賒偶居無事在隨意問桑麻
野色山圍盡風煙更可憐客情牛鐸外農事藕花前聚
汲松根井寛愁石底泉寧須計升斗詩興自超然
勝地仙靈宅微官也謫居焚香他日夢隠几向來書小
睡便山雨長齋稱野蔬逢人問無恙滿意説樵漁
日下溪林薄芊芊肅晚暉閉門成石隠小水亦生肥醉
著谿藤杖歸來木葉衣狂歌有虎兕吾道只應非
何處長松寺雨花雲外臺山從百曲轉路入九關回老
檜成龍盡殘柯借鶴來人間斤斧亂風壑夜聲哀
　　　靈泉山上晩望
野曠樹還亂林深煙更微天隨殘日盡雲掣斷山飛玉
壘風煙闊秦城草木非憑髙無限事今夜客裳衣
遠目昏難盡青山闊展圍眼花隨處亂雲樹一時飛秋
至客愁遠路難心事違更憐人北望不見鴈南歸
　　　登待鶴亭
橫峯亂嶺如奔蛇前者欲起後驅呵危亭獨立一回首
天罅雲隙皆收羅手攀落日意不盡目送孤鴻愁更多
秋風衣裳客未冷我欲飲酒君當歌
　　　謁朱真人祠
一濯巖下溪再拜巖中庭清風蕭然來吹我衣上腥仙
人芙蓉冠乗月下雲軿山空雜珮響靜夜朝百靈似聞
客欲去小語猶丁寧肅肅上松柏急以兩耳聽寂寥古
壇外但挂斗與星天明恐是夢恍惚遺心形去飲石上
水再讀幽人銘青山無行跡霧雨松㝠㝠
　　　遊山上廢寺有段文昌種松石刻云乾坤毁則
　　　無以見寺寺不可毁四松其遠乎寺今廢木亦
　　　亡矣感而賦之
木落石出荒山臺上有佛寺孤崔嵬斷椽㭊瓦無四壁
古佛已倒何人摧野蜂占窠挾肩背山鼠出穴銜髯顖
老僧見我欲愁哭野葛蔽路官能來文昌種松有斷刻
石柱半裂荒莓苔老翁鼻祖無一在獨樹晩出非耆鮐
乾坤未變已先滅幾見石火翻狂雷至今野叟鑿山破
石窟尚有龍筋骸當時手種意已遠欲與草木為渠魁
　
　
　
　
　
　
　
　
　
　
　
　
　
　宋百家詩存巻十二
欽定四庫全書
　宋百家詩存巻十三
　　　　　　　　　　　　　嘉善曹庭棟編
　　西渡詩集
　洪炎字玉父豫章人徽宗朝官中書舍人與兄朋龜
　父芻駒父弟羽鴻父俱以詩文名時稱四洪潘邠老
　有題共氏蠣殼軒詩云封胡羯末謝龜駒玉鴻洪千
　載望四謝四洪天壤同其推許如此靖康初炎家洪
　城建炎三年避冦於龍潭及返室廬盡燬故其詩有
　白州一炬火我歸無所歸之句嘗至楚州因水漲舟
　阻有詩云昔我至止得二國士於今幾年隔違生死
　梗泛萍飄乃復於此二國士謂汪信民吕居仁也炎
　自少迄老栖栖湖海間然其詩瀟灑落拓絶無羇愁
　凄苦之況故是難及
　　　避冦至龍潭縣作
徑轉橋横水林深寺據山鐘魚告闃寂松竹媚孱顔避
地欣有託依僧成暫閒東歸路不隔片片隴雲還
突兀山椒寺披榛二百年刹從五祖卜席是里僧傳溪
送無盡水林供不㫁煙囊中有餘粒假息且安眠
　　　次韻鄭公實見贈二詩
鄭侯風槩似虞薰醉飽初疑對苾芬一日君嘗南浦水
六年我踏寶峯雲詩情賦物巳聞命山色溪光儻見分
羣盜何曽念王粲相逢聊喜見斯文
百濯生香真寶薰中泠取水挹清芬素娥影落秋宵月
白鶴翎翻春晝雲俗客來依禪客住林花自與雨花分
扶傾不假迂儒力敢倚筆端能綴文
　　　馮太沖置酒即事
故人回客寓蕭寺近清明春事一尊酒夜闌三尺檠風
流孔北海文字漢西京苦勸加餐飯年來太瘦生
　　　山中聞杜鵑
山中二月聞杜鵑百草爭芳巳消歇綠隂初不待薰風
啼鳥區區自流血北窓移燈欲三更南山高林時一聲
言歸汝亦庶歸處何用多言傷我情
　　　公實示間字韻詩悵然有感次韻奉和
晴暉生燠雨生寒朱夏陽春季孟間㫁鴈哀猿金馬客
落花流水石門山蚤知蟻穴成何事欲掉漁舟去不還
昭氏有琴無作止戲成都賸一機關
輒笑人歌行路難畏人無地出人間欣逢北海孫賓石
猶是江南庾子山野草離離隨意綠羣鳬泛泛倦飛還
一川煙草松蘿外何處梯雲叩九關
此國非燕南趙北我琴無濮上桑間勞生聊作夢中夢
苦語莫酬山復山觸石白雲數峯起照人明月一鉤還
德星已為荀陳聚紫氣休浮圅谷關
　　　公實再賦枇杷之什次韻
醽醁尊中酒枇杷雲外林甘餐千顆盡軟語一杯深老
境宜扶杖交情得㫁金遺民伐荻去真處即吾心
　　　公實作暴雨詩次其韻
民生唯播殖天意在農深一夜盆傾雨千家粒食心知
時占聚蟻催種有鳴禽喜是田間語青青刺水鍼
　　　次韻即事
寄榻逢僧夏登場喜麥秋一風將浹日四月尚重裘去
矣吁何及歸與幸少休雨晴寒自戢桂魄更添愁
　　　次韻野步
意行無遠近山徑自横斜煙月生晴嶺風幡接暮霞影
歸巢幕燕聲散宿林鴉杖履相隨處僧垣即是家
　　　遊都梁山
風吹古汲口雲滿都梁山執熱厭偪仄幽尋上孱顔清
泉似石乳滴瀝嵓竇間乞此一瓢飲為卻千載煩山靈
知我意殷然下層巒散空作急雨漱石作甘寒一酌蕩
幽頰三咽索肺肝輕軀變滯骨塵鞅思靈關來當踏雲
至去當御風還再拜謝神休幸汝不我慳
　　　四月二十三日晚同太沖表之公實野步
四山矗矗野田田近是人煙逺是邨鳥外疎鐘靈隠寺
花邊流水武陵源有逢即畫元非筆所見皆書本不言
看插秧栽欲忘返杖藜徙倚至黄昏
　　　病間和公實飲酒詩
憂每傷人人自憂花䝉兩眼雪䝉頭干戈滿地不可觸
蓑笠為家何處浮秋入鳴蟬催暑去酒如凝露與清謀
寫成庾信江南賦更續相如老倦遊
　　　戲和公實感秋對酒
青山愛客長青眼白酒知時泛白雲少日悲歡纔一瞬
中星寒暑又平分稻粱狼藉棲餘畝雀鼠穿窬自立勳
一葉巳驚秋意蚤映階黄落更紛紛
　　　次韻公實七月一日雨感懷
平生離落得閒多素髮驚秋奈老何賓從盤飱唯白石
意行供帳有青蘿御風獨徃松三徑踏月空歸雪一蓑
短布單衣窮至骨醉吟不作飯牛歌
　　　奕棊絶句
新秋遣悶只圍棊病不銜杯亦廢詩對局蕭然兩無語
箇中君子有爭時
鷺落寒江鴉㸃汀晴窓飛雹擊槃聲方圓動靜隨機見
清簟疎簾眼倍明
　　　再賦奕棊
荆璞玉為子井文楸作枰有求惟别墅不喜得宣城跕
跕飛鳶墮丁丁伐木聲破愁逢一笑無地著虧成
祗園三月雨碧澗一枰秋試問酒中趣何如林下幽從
他著虎口尋我鎮神頭惟悟爭先法當機與手謀
不作月采戲難禁清晝長敢言白玉局聊取紫羅囊甬
道空傳記乘除自有方兒童爭畫紙漫學老夫狂
　　　嶺雲
吾居半山上繞屋猶峻嶺舉頭即見之坐卧作牆屏忽
復不可求澒洞雲萬頃初疑岸谷變身不踐人境俄頃
如故常突兀在屋頂隠見須臾間變態莫記省煙霞成
痼疾終日常炯炯蚤閱金丹訣未辨卜竈井世亂一丘
壑斯志或可逞鳴猿落空嵓翥鶴颺晴影石泉漱芳潤
草木皆秀整洞天有歸路未徃心巳領
　　　從寶峯長老惟足求貓頭筍
不識貓頭筍還思馬祖山庭蘭生舊茁䙀錦換新班韞
玉爭懷寶登盤想飫餐分甘須賸斸逺助一瓢簞
　　　十月十五日山中下視雲氣自山椒出巳而瀰
　　　漫咫尺不辨嵓谷戲成五言
一嵗下元日千山小雪天雲層生逺壑雨渰割平川放
牧虚横吹樵蘇樂靜眠遙知載酒客無路到齋前
　　　南城鄧氏亭
小麥青青山一曲江南千里傷春目旰母江頭喚渡人
遙指麻源第三谷裏鹽包飯各悤悤回首煙霞棲觀中
詩成更覓羊何和猶是前身内史公
　　　遊麻姑山仙都觀
浥露出南郭遵塗盼西嶺幽尋不憚逺陟巘造殊境懸
瀑瀉天路高齋跨參井麻姑固神人上下凌倒景速駕
不容追遺蹤搏塵影仙壇獨巋然蘚蝕此山頂古屋鳴
鵂鶹汙池浴蛙黽葛顔有異聞源委邈難省空餘豐碑
子歘若猊驥騁永言賞心遇所樂塵霧屛濯纓欲自孔
斲鼻還思郢安得斯人徒置論挈裘領聖真豈逺而炯
炯金在鑛九洲朵明月七返閟神鼎至道如可求汲深
願脩綆
　　　靜思院上元日
欲趨嚴蹕萬重山且酌清尊慶改元穡事何時消劒㦸
賢書不用到丘園傷心華屋燈如晝觸眼荒塗犬吠昏
今日江東須管仲可憐窮竄尚遊魂
　　　雲漢院
水竹依山住煙霞並舍分愁添中夜雨冷浸一溪雲滿
目干戈地關心鳥獸羣歸途如可問猛犬莫狺狺
　　　二月十二日偶成
金谿東行二十里高即登山下臨水亂山中斷水横流
水際招提對山起丹青像没半泥塗野僧一飯無鐘魚
散策閒尋筍蕨芽密林時逢桃李花
　　　代簡呈信州李使
萬斛誰能破客愁一尊風味乏醇酘中丞自許憐漁父
鬲上無端住督郵不使索郎頻有顧也知歡伯解消憂
蘇州刺史詩盈巻還憶山僧冷病不
　　　次韻和古田縣丞方景南見惠詩
疎慵我似海鷗閒文采君如霧豹斑不省流離思樂土
深知鄉徃愧高山低飛乳燕聲相接小叩華鯨夢亦還
共看圍棊欲終日忘年初在立譚間
　　　遊石鼓山湧泉院
昔聞石鼓鳴今作石鼓遊擊拊久巳息甲兵殊未休精
廬莊嚴海百室雲霧浮維時當長夏蕭颯如涼秋高崖
不見日老木枝相繆靈泉發嵌竇下注千仞溝向來經
行人頗以名字留俯仰百年内磨鐫遍嵓幽石橋可坐
卧清絶無等儔衆山合沓來響答相獻酬雖逢會心欣
未弭當世憂不知稽山上復有勝處不六飛尚東巡狐
兔穴中州戈鋋塞河洛冠蓋集閩甌墮此吠雪國烈火
爛不收炎飈方焚輪赫曦欲停輈微生類焦穀兹焉得
依投一乘凌風翰濯纓天漢流
　　　石湖院
古木參天水一溝潮來曲折可藏舟招提密映晴嵐起
滄海潛通夜氣浮丹茘薦盤驚北客青蟳供饌識炎州
卻疑江左知名士不作乘桴浩蕩游
　　　玉女峯
玉女何時見兹峯獨挺羣古容餘佛座虚室但爐熏林
隠投壺電山藏出岫雲自慚非屈宋欲賦不成文
　　　初食生茘枝
六月寓閩山初逢茘子丹皺紅分顆顆凝白作團團品
目誠無限珍甘擬亦難不勞走馬使安坐得加餐
獨擅東南美誰如十八孃笑顰俱有味朱粉不迷香璀
璨珠生掌清泠露入囊風流須第一飣座每難忘
　　　戲次韻和了信上座
天公下觀戲魚龍分披敦物隳岱宗塵沙欲枯罔嚮眼
酒醴難澆磊塊胸會稽之南曰閩海東行萬里因雄風
二兒得邑古長樂意擬分治三山中門張雀羅即我室
弔影不識求羊蹤擔簦挾巻者誰氏捉筆言詩有此公
紛紛道傍皆杏李辛酸交攻無復理入林初聞薝蔔香
知味自覺醍醐美今時杜陵見老人他時湯休望吾子
我觀蓬壺纔一水桐柏羅浮相對起赤鳥銜符得寶書
青鳥拂簷來報喜君能無事如嬾殘吾兒儻不慙張底
　　　次韻許子大李丞相家牡丹芍藥詩
山丹麗質冠年華復有餘容殿百花看取三春如轉影
折來一笑是生涯綺羅不妒傾城色蜂蝶難窺上相家
京國十年昏病眼可憐風雨落朝霞
　　　座上呈師川有懷駒父
上坡諫議立清班入奉威顔咫尺天仲氏三山久憔悴
徵君五嶺亦迍邅欣逢白鶴歸華表更想黄熊出羽淵
客舍一尊雙淚落相陪里社復何年
　　　初入浙中
松竹籠官道牛羊食野田屺山低送客蕩水逺含天乍
聽吳兒語初逢傖父船平生足未歴聊以慰華顛
山邨柿栗熟客舍稻粱秋池足能言鴨蹊多喘月牛如
聞息戰鬬賸欲起歌謳鼓檝臨江誓誰為祖豫州
　　　立秋日上饒郡偶成
承明非厭直衰疾自投閒江漢蒸炊内盤盂嗒哈間層
冰萬里夢謁帝九重關願借摶風翼追遊物外山
平生逃暑飲病著不濡唇熨齒甘瓜冷流匙香粒勻加
餐雖意決對案巳眉顰卻欲廉頗老猶為善飯人
　　　盛彦光次韻見和復用前韻因以自歎
星織烏同織鶴閒鷗亦閒問君離俗久何事落人間末
伏秋無雨殘敲晝掩關寒泉聊洗耳清冷似吾山
涼飇將透齒烈火謝焦脣辟織梭梭應檐珠顆顆勻隠
憂成獨樂淺笑換深顰更上藐姑射問途冰雪人
　　　曽仲共和余登滕王閣詩蓋舊詩也復次韻
西江東畔見江樓江月江風萬斛愁試聞(去/聲)海潮應念
我為將雙淚到南州
　　　蠟梅
見江樓下蠟梅花香撲金尊醉落霞獨倚東風如夢覺
一枝春色别人家
　　　和曽仲共大風折木歌
疾風岌嶪土囊口陽崖中裂隂崖吼南山喬木大百圍
頃刻翦伐如㫁臼脩枝偃蹇擲龍蛇直幹崩山塞嵓岫
干雲蔽日埽地空掣電奔霆翻覆手山靈掩泣惋惜深
匠石含悲涕洟久折臂而公黥而王精金當鎔玉當剖
㫁木刳為浮海航路指銀河上牛斗委餘猶得宫殿材
瑣細亦䝉梁棟取萬斛之舟可勿論大厦帡幪此焉有
狂飈巻空欲奚為壽被金石長不朽天生大材將有用
乖逢相因孰先後嗟爾乾楓與枯栁摧折為薪尚誰咎
　　　遷居
從官三十載故山凡幾歸昔歸尚有屋再歸已傾敧今
歸但喬木竹落荆薪扉上為烏鳥都下為犬雞棲相從
東北隅三畝以為基積塊與運甓實窪而培卑成兹道
傍舍空我橐中貲堂室敢即安户牖適所宜嘉樹三四
株當窓發華滋馨香入懷袖似與遷徙期我今六十老
豈不知前非咨謀愚見拾就列筋力微竊食奉祠禄水
負伐檀詩松楸幸在望鄰曲不見遺苕巾隨里社庶以
保期頤
　　竹谿集
　李彌遜字似之蘇州吳縣人登大觀二年進士第調
　單州司户政和間累官起居郎以封事剴切貶知盧
　山縣改奉嵩山祠靖康元年召為衛尉少卿紹興七
　年遷起居郎自貶後二十餘年復居是職直前論事
　鯁切如初時秦檜秉政決策和金彌遜力爭之因是
　落職退居十餘年常憂國無怨懟意紹興二十三年
　卒高宗思其忠節詔復敷文閣待制有竹谿詩集十
　巻
　　　同天隠少章遊嵩山懷元明
秦公我輩士蚤踏翰墨場萬言若投石十年猶枯囊苦
欲泛江海有親在高堂牢落京華春門無一壺漿長鞭
策瘦馬送我古道傍憐我值險艱赤心寫摧傷鏗鏘五
字句勢與鵰鶚翔感此坐矯首星星鬢成蒼西風小搖
落雨洗煙嵐光嶂曉露孤秀野隂棲暗芳更攜鮑謝流
履盡千巖霜搜奇得幽深訪古到渺茫月落潭影空清
吟殊未央緬懷紫芝宇百憂繞迴腸三歎已晡食十起
中夜牀雲埋長安日魂夢不敢驤茂苑富山水結廬余
所嘗我欲放船下卜鄰俯滄浪耦耕種秫田共埽三逕
荒頭白青山裏長歌樂嵗觴
　　　承天寺
宿雨洗蒼骨峯巒發新秀尋幽躡奇蹤騰踏衆山囿層
林鎖巖隈突兀見危構空高望浮黎靜聖逼靈鷲我來
風雨秋白露欲昏晝但聞百川赴鳴玉瀉寒竇岳示閟
嵲峨路絶不得簉攀援仰脇息坐石俯長溜帶露摘山
芎披榛覓仙酎山光晚逾清雲壑若相授終期爛漫遊
陽鳥欲回咮更約十日留之子緩蹄輳
　　　法王東庵
吾宗丘壑資耿耿抱幽獨結構祇洹家縈迴轉巖腹前
川布黄金合嶂來蒼玉步出覺華天乗凌眩生目雲間
起層林林際懸高屋㫁砌滴疎泉微蹤隠深木堂空貝
葉昏苔盛半堦綠朱幡久不來哀猨響秋谷
　　　五松寺
秋風吹客衣去路倚天碧躋攀一何苦政坐愛山癖人
言五松下曽是瞿曇宅至今梧竹隂列屋棲禪寂塵纓
得暫解俗駕聊可息怡顔巖間樹洗耳泉上石孤雲共
還徃窈窕去無迹道人粲慧流獨步少林席客來了不
言碧眼照庭柏希聲出鐘梵妙意生牆壁寒灰暗青燈
偶坐遂終夕歸來人境空缺月挂山額
　　　次韻仲輔山中之作
崖隂坐清暝目為山光注妙意不可名悠然與心晤疎
泉石中鳴落葉衣上住冷風起虚籟還向無中去三生
聽鐘魚偶失來時步佛屋倚秋風團團兩桂樹卻疑此
境中曽是經行處
　　　碧霄泉
山根出清泉云自九天落風潮帶江腥天黑魚龍泊何
當寸雲敷一灑徧寥廓滄浪勿復歌吾纓久巳濯
　　　秋居雜詠
青春背我去白日不吾謀霜飈驚草木寒威戒衣裘寓
形復幾時四序忽一周世路伏劒戟中懷孕螟蟊營營
事長久頽齡如置郵丘園儻未卜悟悅心自休
窮秋雜花逺眷此霜下傑明金委珞瓔寶璐綴環玦依
依風遞蘭皓皓日穿雪若無夭冶姿不受衆目悅銜觴
泛其英攬之腸為結誰能踵高門持以浣中熱
公園十畝餘日涉亦成趣浮隂未全收晴沙巳勝步杖
藜相與行童稚雜冠屨枯魚泳微瀾悴菊飲晞露欣物
各有時撫懷偶軒慮安得三逕餘誅茅種瓜芋
　　　晞陽軒
山高竹柏隂得之近亭午兹軒揖朝暾精色快先覩濛
濛勒花春十日九風雨羲和為反斾照我衣上縷眩然
九陽遊誰云在環堵
　　　次韻明甫西園之什
莫作原上紅寧為徑中綠多花心蚤彫依依不如竹一
枝寄他林翛然傲華屋瞋飢飯秋英借健膏石斛坐㫁
百嬾身無心問雞足
　　　暇日約諸友生飯於石泉以講居貧之策樞密
　　　富丈欣然肯顧賓至者七人次方得順和貧士
　　　韻人賦一章
崔嵬孔明柏結隂衆所依移根天衢上曽撫日月暉如
何去大厦卻繞烏鵲飛終當煩萬牛挽取廊廟歸鄭公
澤既逺何以慰調飢公其踵前脩一洗貧士悲
　　　嵗戊戌秋舟行宿泗間有持小石售於市者取
　　　而視之其大可置掌握峯巒鬱然若巖竇澗壑
　　　水落月吐雲影渺冥若逺若近皆有自然之勢
　　　乃以千金購之而為之名曰羣玉峯曰水月巖
　　　曰遙岑曰碧澗置諸座隅卧與之對且余少時
　　　南遊匡廬升紫霄以瞰九江東沿洙泗登泰山而
　　　徜徉大伾道鄴歴趙及燕而還今年責官羅城
　　　當走蜀問山於蜀人馮濟川每至佳處耳傾心
　　　受恨不能一日千里也繼改命不得徃遂自鄭
　　　適洛以窮隋洧兩河之源歴覽二室之趣方將
　　　踰淮浮江自放於世猶念深山大澤不能與有
　　　足者皆至偶於圖畫對之未嘗不慨然興懷今
　　　一旦得是數山坐眺四方之勝豈不幸歟吾將
　　　寓形其間而與之俯仰上下不知我之在丘壑
　　　丘壑之在我也好事者將以余為過耶姑從而
　　　為之辭
　　　　羣玉峯
五城十二樓高下聳寒玉天空開翠微不受塵土觸半
生嗟環轅萬事驚轉轂寄語山中人為占一峯綠
　　　　水月巖
明泉落巖隈滿月挂山額疎星澹河漢下與水光白了
然心境空炯炯照真宅鴻鳴夜更清欲卧巳終夕
　　　　遙岑
宿雨洗空闊出此方寸岑聨綿翠光浮妙巧不可尋飛
雲去未返慰我千里心誰為具徽絃有酒聊自斟
　　　　碧澗
蒼崖高鬱盤下有千仞傾當時捐珮毋寄此琤琮聲坐
石風露晚心與秋月明滄浪若可濯似負冠上纓
　　　宿揚州城外
舟行遶城郭缺月疎林杪窈窕一溪深微茫衆星小忘
言對詩書適意親魚鳥幸此絶紛華行歌閱昏曉
　　　和少章喜晴
日暮馬行疾峯巒過眼頻雨堦長苦夜晴谷似逢春風
月起歸恨江天思故人機心渾巳盡惟有白頭新
　　　發光林寺
朝發光林寺崎嶇渡復攀摳衣緣翠溼側足下蒼頑急
雨欲平澗㫁雲時見山祇應超勝地行路不知艱
　　　久雨阻遊昭亭有作
浪迹隨方寄窮途觸事諳雨逢春甲子江滿地東南客
鬢霜前落詩情酒外酣上方愁獨徃藜杖許同參
　　　琴溪
竹色千鍾靜溪光一鑑開巖隈宿風雨人迹老莓苔控
鯉定何在騎鯨今不來空餘泉上月與我共徘徊
　　　春日雜詠
春到陵陽市人家泊翠微南亨甘入筯北户暖生衣花
暗昭亭寺魚肥句水磯樂遊須結社倒著接䍦歸
幽棲足春事晴日苦相催屐齒穿沙穏笻鬚礙竹回光
風初轉蕙殘雪欲欺梅自是經過少柴門日日開
役役炎涼態悠悠道路賒情懷知老大夢幻閱紛華攪
思雲邊樹供愁雨外花生涯書一束到處即為家
二月忽巳破一春强半過提壺工喚客布穀巧當歌得
酒先愁盡惜花翻恨多逢辰不為樂明日復如何
　　　蚤入昭亭與同遊散步山中自樵徑至水濱路
　　　窮還僧舍飯
散策春岡曉樵蘇一徑長鉤衣藤挂石㫁路水浮塘山
靜竹生韻池清蘭自香禪房得深憩魚鼓正鳴廊
　　　再遊龍潭
密霧開深徑幽奇得重行水光沈樹色人語亂泉聲仙
去山容寂龍遊雨陣輕誰能築雲室千古共凄清
　　　池亭待月
輕雷不成雨風砌旋搘牀山亂雲行曲樓高月路長柴
門非故國戎馬尚他鄉笳鼓悲清暝關河思不忘
　　　散策
散策北岡路牛羊歸徑深水窮人小立山靜客微吟點
點稻花雨團團榕葉隂田翁罷爭席明日共幽尋
　　　次韻曽德明司理留題西山兼簡蘇宰
層軒無礙石支徑曲穿林竹密催山暮松搖亂客吟琴
書虚室冷鐘鼓淨坊深誰謂溪坡逺能來杜與岑
　　　夏日與妙現老堂二公晚步江皋露坐月下夜
　　　分乃歸
胡牀興不淺未肯庾公賢山意知秋近江聲到寺前夜
涼新病後月色正愁邊可惜江南夢青燈照不眠
　　　贈别竹西王彦升居士
參軍四壁生秋草鬢毛不似心巳老終隨煙霞學巢由
一室安能事除埽竹西舊說青雲客詩思長留意無極
塵埃不見襄陽山賴有斯人吐消息赤心照日青眼明
與君一見輸生平君去摩天學孤鳳我今飲海盤長鯨
雲車䡐兮風馬休呼兒乞取千金裘明朝有句道不得
黄葉滿庭無限秋
　　　行路難
江心蟠石蒼虬立山激江流浪頭急風昏月暗魚龍愁
電掣雲奔鬼神入船頭星斗天為低夜潮生寒洲渚移
鳴舷鼓枻驚楚子危檣逺纜號吳兒篙師咄咄自相語
明朝扁舟繫何許半月江行十日風寸步家山隔秦楚
黄衫年少金雕鞍日高華屋春夢殘插花走馬咸陽道
世上空嗟行路難
　　　嵗後三日與羅叔共二邵似表弟席上分梅花
　　　年後多韻得多字刻燭成
春風一夜如鳴鼉殘香暗粉驚辭柯新春三日駒隙過
花前百罰寧辭多男兒莫遣兩鬢皤舉觴不飲理則那
酒酣不用吳姬歌短鬚尚足供吟哦坐中鮑謝偕隂何
語如韶濩參鳴珂鏗鏘入耳痊沈疴豈獨使我衰顔酡
我今官閒得婆娑遲明更上梅花坡
　　　虞仲通判以溪聲名軒約同賦
山根出泉瀉鳴玉上有蒼崖擎佛屋無風水石自撞觸
不盡潮音發寒谷宰官豈是雲間陸舊識南泉生處熟
當軒大牓與名目平地重翻偃溪曲曲中時轉三妙語
一一聲音譚佛祖喧豗噫視十方鼓萬壑風雷送煙雨
此聲不屬聞中取六鑿相攘竟誰主後來紛紛何足數
五乳峯頭曽賺舉山翁有耳百不聞團蒲曲几窮朝昏
何時沿溪掬寒綠埽葉前茶睡初定
　　　客誦故人劉立道梅花詩有懷用其韻以寄之
桑柘如錢栁如雪南邨北邨欲蠶月老翁飯飽摩腹行
白鷗自墮閒換鐵攀花正恨顔色乾哦公七言毛骨寒
惜花不似愛詩苦即遣愁海回狂瀾公今為郎尚黑髮
仕路不應嗟歇滅江國官閒來鴈多莫使故人書㫁絶
春風步馬芳蘭皋思如哀鴻獨求曹幾時懷抱相對盡
桂漿酌斗供詩豪
　　　遊龍潭
秦山破碎天上來女媧仙去空崔嵬中懸鳴玉二千尺
下有百仞青銅開居龍變化出嘘吸雨暗雲昏鬼神入
我來坐石秋水間雲影扶疎落空濕浮丘容成不可俟
摩娑青壁著名字兩翁下遊會有時訪我鍾陵五松寺
　　　次韻碩夫池亭賞蓮
胡牀麈尾揮長柄風和入座花容靚乍開還合晚照中
脩竹佳人倚春暝此間此景樂最深世路好惡君酌斟
下車何必笑馮婦投杼未免疑曽參江山信美來者稀
淵明獨與田父違誰云寧食艾三斗不如杯行莫停手
　　　黎道人自長沙入閩解后見之論易頗有所得
　　　自言居醴陵山中有田廬養魚種竹可以卒嵗
　　　作取足庵義方堂優游其間藏書教子甚樂也
　　　遽還求詩贈之
兩腳不踏咸陽塵兩眼不逐瀟湘春胸中乾坤照萬古
竒偶縦横何足數閉門有竹食有魚遺子有田家有書
一生可了心自足世上紛紛謾榮辱
　　　山行遇雨
滄溟四乾青虬立碧雲摩霄高嶪岌六丁夜挽天河傾
石骨無塵露蒼濕長風吹雨不成絲飛鞚衝山帶煙入
羲和回馭還青冥布穀催耕喚春急
　　　獨宿昭亭山寺
山寒六月飛霜雪樓殿夜深鐘鼓歇琅玕無風萬戟閒
屋角明河挂天闕龍牙七尺玉壺冰炯炯神清夢不成
可憐幽絶無人共卧看雲頭璧月生
　　　與公序避暑石盎方晝欲寢聞林間禽鳴甚樂
　　　因得小詩云
一林啼鳥不知名應怪山翁此地行化蝶與周俱是夢
潛魚知我久忘情胸中丘壑真餘事世上功名畏後生
但得盈尊供自酌何妨人境卧淵明
　　　春近風日漸佳與似表弟開小户縦步後庭
圍爐人散長寒煤暖日還催墐户開春近郊原思夢蝶
雪殘池館見真梅客愁宛轉凌雙鬢嵗律侵尋寄一杯
試繞小欄尋翠甲履痕猶占舊蒼苔
　　　雲門道中晚步
層林疊巘暗東西山轉江回路更迷望與遊雲奔落日
步隨流水赴前溪樵歸野燒孤煙盡牛卧春犁小麥低
獨繞輞川圖畫裏醉扶黄髮杖青藜
　　　渡横溪
百尺滄浪兩岸沙肩輿徒涉步敧斜溪聲猶帶夜來雨
山色漸分雲外霞岸曲㫁林開鳥道水邊疎竹近人家
塵埃何處尋真境試逐寒流認落花
　　　次韻學士兄富陽道中
長江送客靜波瀾路入回溪第一灣石瀨横陳潮力減
風檣圜轉艣聲閒驅除方寸無窮事領畧平生未識山
自笑疎慵似中散政宜寥落水雲間
　　　訪雪峯真歇禪師
紅塵白髮不相投來就僧房借版頭大士法中龍象貴
老翁心外水雲浮長蘆江靜千山月枯木巖寒一葉秋
别後相逢重著語牧童横笛倒騎牛
　　　次韻錢申伯山堂之詠
淨坊秋色老蒼顔檐額飛雲細可攀客夢偶隨疎雨㫁
僧遊長帶暮鐘還似聞遺錫藏銀地親見高人住土山
愁絶寒江歸去路亂峯青處望雙鬟
　　　和錢申伯遊東山聖泉
偶脫塵中一夢闌欲窮幽事徧尋山靜憐人境雞蟲擾
老愜僧窓枕簟閒十里秋香隨屐齒四更山月上簾顔
登臨物色催詩興未信天於我輩慳
　　　初到連江和林公曄先輩
投老身名信陸沈空將白髮寄遙岑賦詩未敢師彭澤
抱甕真堪友漢隂江面飛橋誇壯麗山腰卧石閟幽深
公才清絶參竒觀慰我長年去國心
　　　和陳穎仲題劉鞠祠
山繞平湖綠四邊兩翁遺澤到今傳蘋風引釣魚隨艇
穀雨催耕水拍田敗壁丹青悲落日荒庭紳笏想流年
桐鄉不廢春秋祀簫鼓雞豚久更䖍
　　　和穎仲山行即事
平蕪新綠占封圻横路遊絲網落暉山徑人稀藏窈窕
禪扉春盡老芳菲緩行照水知魚樂隨意穿花見蝶飛
二子舁籃今夜月龍鍾猶勝杖藜歸
　　　暇日遊石門用前韻
曉御欲隨風腳來報晴烏鵲入檐催松幢竹蓋寶坊近
石壁雲關塵境回山氣得春濃勝酒花光帶月冷過梅
卻收眼力尋歸路惜取餘青莫浪開
　　　久雨
榕根敗屋兩三椽客徑無人老更便地近東南多澤國
霖逢甲子少豐年徑須酣飲六十日安用取禾三百廛
待得雲頭風力健梅花如雪月初圓
　　　德甫知丞過筠莊谿亭為待月之會戲呈席上
　　　諸友
載酒何人過子雲傳呼雞犬亦驚奔門無車馬苔侵逕
坐近池臺竹覆尊好月邀人留晚照疾雷催雨過前邨
獨醒楚子真多事共醉愚溪百尺渾
　　　自連江赴守鄱陽黄原道中作
海角三年一夢成北來重聴偃溪聲凝雲帶雨留愁住
茂樹隨山送客行秔稻沿崖畦上下茅茨枕谷路縦横
莫從馬腹消雙髀此地真堪老此生
　　　舟中對月
悠悠逐隊寄舟車與世真成一夢蘧苦憶曉更鼉報鼓
喜逢秋逺鴈横書江山似與詩人助水月應知靜者如
投老得隨歸處樂獨醒尤笑楚三閭
　　　留别傅才孺
壯嵗追隨鬢巳蒼誰將勲業問行藏憐公錯莫雞羣鶴
顧我凌兢虎質羊敗栁亦工喧暮雨寒花直欲膩秋霜
更謀濁酒窮清夜明日山深木葉黄
　　　再用葉碩夫韻
一丘一壑半生中旁舍小兒今老翁歸來賦就晚逕綠
醉時歌罷春燈紅壯心欲盡孤雲薄昨夢不留寒月空
茗盌粥盂能事畢四三朝暮付狙公
　　　題福唐郡園清閟亭
公餘自種南堦竹好事風流今未聞但得七賢來結友
何須千畝比封君風梢不定微藏日雨葉初乾薄帶雲
自是甘棠人愛惜不憂寒谷遇樵斤
　　　五言
醉帽迎風落春衣映日斜花梢藏密路隠約見山家
白玉千株暗青雲一徑斜從來少車馬恐是阿環家
　　　遊梅坡席上雜酬
風約疎梅蘸石泉山涵弱栁借厨煙竹籬茅屋傾尊酒
坐看銀鉤上晚川
　　　次韻學士兄秋初
何日刀頭水石間婆娑猶得一官閒杖藜蚤晚尋幽處
望㫁秋空不見山
　　　次韻林仲和筠莊
疊疊重重兩岸山鉤連秀色上琅玕孤亭四壁面煙雨
人與白鷗分暮寒
　　　題趙幹江行雪圖
瓜步西頭水拍天白鷗波上寄長年箇中認得江南手
十里黄蘆雪打船
　　　次韻郎中弟見寄
筠溪岸上千竿竹夢想猶疑玉筍斑只欠吾家小居士
杖藜風雨亦來還
　
　
　
　
　
　
　
　
　
　
　
　
　
　
　宋百家詩存巻十三
欽定四庫全書
　宋百家詩存巻十四
　　　　　　　　　　　　　嘉善曹庭棟編
　　松隱集
　曹勛字公顯陽翟人宣和中以父組恩補承信郎特
　命赴進士廷試賜甲科靖康初為閤門宣贊舍人兩
　宫北行勛隨太上至燕山間道遁歸出御札可使即
　真來捄父母之語勛議募死士航海入金東京迎太
　上執政難之後使迎梓宫至金地名春水引對開先
　殿勛伏地反覆宣諭乃得請并奉韋太后以歸拜昭
　信軍節度使加太尉請祠居天台山卒贈少保諡忠
　靖有松隠集四十巻
　　　補樂府十篇(并序/)
　　　　夫小雅廢而頌聲寢王澤竭而詩不作何則
　　　　治亂之迹殊而哀樂之情變也故簫韶歌虞
　　　　鳥獸率舞靡靡歌桀淫湎流化是知吟詠情
　　　　性關乎盛衰參諸天地俯仰疾徐接於影響
　　　　形於風化傳以為動天地感鬼神不亦信哉
　　　　予讀古史見六代之樂及覽外傳自宓犧以
　　　　至於商皆有其名而亡其辭唐元結嘗第而
　　　　補之惜其文勝理異予志於古而不及見者
　　　　也因申其名義補而發之庶幾一唱三歎當
　　　　有賞音者存焉云爾
　　　　帝宓犧氏之樂歌
罔罟以利民也
罔兮罟兮惟田漁時兮食兮民之須以享以祀兮燔祭
有餘
　　　　　一章章三句
　　　　帝神農氏之樂歌
豐年報帝功也
豐年告成百穀用登匏籩既盈黍稷既馨昭假是膺
　　　　　一章章五句
　　　　帝有熊氏之樂歌
雲門紀瑞應而昭靈命也
於昭上帝靈命有赫其命維何卿雲五色翻如游龍萃
如山崇來臨來正惕然有顒惟欽惟畏迺祇迺庸肇建
官師神民肅雍
　　　　　三章章四句
　　　　帝少昊氏之樂歌
九淵澤及飛沈也
鳥飛于天魚躍于淵俟其戸之其然而然物之生矣時
其殖矣職其宜矣安其居矣神之降依昭格左右霜露
所霑罔不在宥
　　　　　三章章四句
　　　　帝高陽氏之樂歌
五莖萬物遂其性而遍諸嘉生也
悠悠上天罔不覆䕶兮芸芸動植靡不康阜兮三光全
兮五穀熟兮神顧歆兮吾人昌兮維上帝之功兮疇依
　　　　　一章章九句
　　　　帝高辛氏之樂歌
六英草木暢茂而被其光華也
時雨濛濛自西及東日月所至罔不率從田有黍稷原
有榛栗尊卑秩秩民有家室惟天沖沖惟天崇崇允執
厥中臻於大同
　　　　　三章章四句
　　　　帝陶唐氏之樂歌
咸池德施周普而流於罔極也
鴻惟烈祖啓迪後人皇皇上帝俾予字民民協平康帝
命式臧宅彼陶唐光於萬方萬方億寧亦莫我敢承如
天之運如日之升孰知其極兮不可得而名不可得而
稱
　　　　　三章二章章四句一章章六句
　　　　帝有虞氏之樂歌
大韶能紹帝堯之德而同於無為也
草木繁蕪兮隂雨膏之百穀豐衍兮寒暑成之萬物䕶
理兮元凱馴之顧否德之弗類兮敢不允躬以承之庶
揖讓以救爭兮傳諸罔極世不乏聖兮惟皇與直俾帝
堯之至公兮終維斗之不忒
　　　　　三章章四句
　　　　夏后氏之樂歌
大夏美其功利之大而民歌樂之也
於皇上聖臨御有赫洪流湯湯弗降弗辟命於帝庭纂
服是膺隨山濬川海㝢攸寧五服既宅貢有常職恩覃
遐荒惟帝之力𤣥圭告功敢不承式地平天成垂休罔
極
　　　　　三章二章章四句一章章八句
　　　　有商氏之樂歌
大濩美其寧亂救民而能覆䕶之也
維天有光式彼大商俾正以爾萬方萬方其乂易亂為
治至於上下鳥獸草木罔不安遂帝命是膺聖政日新
佑我烈祖以克相爾後人
　　　　　三章一章章三句二章章四句
　　　琴操(并序/)
　　　　唐韓愈依古述琴操十篇詞存而義不復槩
　　　　見又聲譜僅可傳其髣髴而莫知其由是故
　　　　悲思怨刺抑揚折中皆不切其旨夫所謂操
　　　　者言其志節之不可以變而衆人之莫吾知
　　　　而一歸於時命將感激以自傷寄之於音聲
　　　　者也大抵皆聖賢憤懣之所為作也今依韓
　　　　愈先後之次復述十首各冠其事於首篇云
　　　　爾
　　　　將歸操
孔子之趙聞殺鳴犢作
水之深兮可以方舟人之非兮不可以同游斯人斯遊
吾心之憂
　　　　猗蘭操
孔子傷不逢時作
猗嗟蘭兮其葉萋萋兮猗嗟蘭兮其香披披兮胡為乎
生兹幽谷兮不同雲雨之施紛霜雪之委集兮其茂茂
而自持猗嗟蘭兮
　　　　龜山操
孔子以季桓子受齊女樂諫之不從因以去魯望龜山
而作
龜之卉兮萋萋龜之雲兮霏霏余之行兮遲遲龜兮龜
兮魯之所依匪顛匪危兮靡扶靡持余之行兮余心其
悲
　　　　越裳操
周公思文武之勤勞傷時君之德不能致越裳之臣而
作也
彼雲雨兮曽莫之私黍稷繁蕪兮草木其宜田野不辟
兮其誰荒之逺人之思兮其誰來之其勤其施惟先君
之思
　　　　拘幽操
文王拘羑里所為作也
風入我室兮霜入我衣言不敢發兮聲不敢悲惟皇考
有訓兮余罪之歸余心耿耿兮其知者為誰
　　　　岐山操
周公患時黷武思太王之德所為作也
豳之土兮民之所宜豳之居兮民之所依予何為兮尸
之我將全汝兮之岐之陽汝其保寧兮無越汝疆斯歸
斯徂兮其誰之將嗟今之人兮何思何傷
　　　　履霜操
尹吉甫子為後母見逐晨行太山下感帝舜之事所為
作也
皇之車兮僕夫馳之皇之輿兮僕夫乘之沈沈廣宇兮
燕省安之晨羞夕饍誰其視之親不我思兮我寧不悲
皚皚繁霜兒則履之父兮母兮兒知兒非
　　　　雉朝飛操
牧犢子行年七十無妻見雉雙飛感之而作
雉兮朝飛鳴聲相隨朝刷其羽兮夕哺其兒雖有風雨
兮莫或仳離嗟余之人兮曽莫汝為
　　　　别鶴操
商陵穆子取妻五年無子父母欲其改取其妻聞之中
夜悲嘯穆子感之而作
明月皎皎兮霜風凄凄摧雲翼兮天之涯望昆丘之路
兮不可以同歸子其棄予兮予將疇依月皎皎兮風凄
凄
　　　　殘形操
曽子夢狸不見其首感之而作
狸之文兮蔚乎其成章身之孔昭兮而其智之不揚維
元首之昧昧兮而股肱孰為其良吁嗟乎狸之祥兮非
吾之傷兮其誰為傷
　　　隴頭吟
烏落黄雲塞草秋隴頭之水東西流水聲嗚咽鳴啾啾
馬聞思舊櫪人聞思舊丘年年征戰無時休無時休誰
能到此求封侯
　　　待旦吟
纒綿冰雪隂風寒松竹半死相摧殘巖居谷飲蔽荆棘
藤蘿委地難躋攀猛虎志大自羈束易飽不及狐兔安
雞鳴起舞亦漫興扣角辛苦真可歎堯禹既徃小白死
烏乎吾道何由還幽憂展轉不成卧安得日出開重關
　　　長夜吟(并序/)
　　　　昔魏公子信陵君招賢下士救垂亡之趙挫
　　　　虎狼之秦連諸侯之師西嚮以報秦人固守
　　　　鼠伏而不敢出安釐王畏公子之賢遂罷公
　　　　子兵公子恐近禍因與賓客為長夜之飲余
　　　　悲公子之志作長夜吟以申之
智士名不足愚夫樂有餘況復冬夜長風雪迷通衢美
人邀我飲清酒開玉壺明眸艷紅燭流盼光四隅縈風
轉脩袂逸響緣綺疏龍香滿珠閣蘭氣生羅襦遺簪復
墮珥笑語相迎扶囘頭問公子不醉將何如
　　　長吟續短吟
桐花葉密春風老長門路暗迷芳草螢燭流輝露濕光
蟾蜍景落莎雞曉金烏出谷上蟠桃别院笙簫歌未了
九華煙滿醉楊妃樊姬靜聴雞聲悄舊人直莫妒新人
别有蛾眉更妍巧
　　　漢宫歌
漢家離宫三百所高巻珠簾沸簫鼓車如流水馬如龍
蘭麝飄香入煙雨通衢夾道起青樓金馬銅駝對公府
五侯同日拜新恩七貴分封列茅土玉窓朱户盡嬋娟
絲竹聲中喧笑語玳筵珠翠照尊罍繼燭臨芳醉歌舞
醉歌舞醉歌舞天長地久無今古
　　　迷樓歌
項昇出南國技巧多淫思草圖獻天子賞激嘉宏規瑰
林蔽江海斤運成風雷千人扶一棟萬棟高巍巍飛鴻
歴層檐雲雨生堦墀五采間金玉百和雜塗泥仙葩粲
楹栱七寶裝雲楣一房百家産萬户羅東西龍綃開寶
幄簾幕垂珠璣光景艷流目樓閣低天維笙簫動虚籟
絃管明歌姬撞鐘擊鼓恣行樂牙檣錦纜環江隄天長
地久有時盡君王此樂無時衰詎知變故起倉卒不悟
人迷樓不迷
　　　吳歌
水滿長洲月滿樓姑蘇臺榭鏁深秋君王不見春花老
響屧廊中有勝遊
　　　三婦艷歌
大婦雙綺襦中婦紅羅裾小婦服翡翠理曲調笙竽良
人幸安坐美酒傾玉壺
大婦織雲錦中婦繡鴛鴦小婦獨無事對鏡理紅妝良
人幸安坐帳暖自添香
　　　團扇歌
白露漙玉階秋風動羅幕御幸各有宜非為君恩薄紫
殿香風暖珠簾璧月斜閤中調寶瑟門外駐羊車
　　　君馬黄
君馬黄臣馬蒼君馬短臣馬長馳驅不敢先騰驤左右
先後惟其良臣馬勞瘁君馬康君馬康無相忘一勞一
逸固所當君馬無逐臣馬强
　　　日出引
雲冥冥風凄凄綺疏未白雞巳啼角聲纔㫁闢朱扉闢
朱扉款朝日君王劒珮朝諸侯赫赫明明光萬國
　　　飛龍引
炎精應運開真籙神母嗸嗸夜潛哭五星同軌莅秦雍
十二真人翔水曲㫁虵約法授天人項籍叱咤徒驅逐
蕭曹翼翼冠元功三十一君兆開國君兮臣兮俱會同
灑掃乾坤開壽域
　　　箜篌引
行天莫乗龍行地莫乘馬龍馬各有待牽連一時假至
人運獨照八表周神化結交當結心勢利徒夸咤兔絲
倚喬松纒綿不相舍秋風飛嚴霜榮枯何所藉富貴人
所慕貧賤人所鄙妻嫂薄蘇秦人事古如此游子歸去
來勞生良可恥
　　　春江行
浦嶼連芳草夭桃間栁隄征鴻下天際游女過前溪魚
没驚帆影林疎見鳥啼王孫聨繡騎童子解香觿吳姬
笑留飲同指畫橋西
　　　淮南行
人去宫門寂丹成寶鼎空砌下苔錢紫庭中霜葉紅思
君聽松籟精魄上高穹
　　　步月謠
太空天宇清且高皎然冰鑑懸層霄絳河水淺閬風息
蟾光度景搖金鼇仙人縦駕游八極鳳簫歌吹鳴嘈嘈
星宫月殿風馬逺珠華露濕旌旄閃還虚按轡窺塵寰
波裏三山銀浪巻
　　　獨酌謠
我有一尊酒來自故人家故人久相别十載天之涯相
思不相見對月傾流霞一酌延清風清風為我開靈襟
再酌勸明月明月徘徊冷光發三酌望故人明月清風
見顔色高歌起舞賡長謠聲裂金石貫層碧伯倫巳死
淵明殂蜾臝螟蛉漫充塞須臾歌罷玉壺空醉覺長天
不盈尺
　　　深夜謠
花落春猶在人存事巳非草侵迎仗路塵滿舊熏衣獨
立空憐影當歌但斂眉羞見長門月曽同步輦歸
　　　步月謠
琅玕轉景蒼虬立露腳斜飛冷光濕人歸芳草恨迢迢
劒珮生寒秋水澀離離箕斗正相望交流帳合金波入
風前搖袂思沈沈雷雲不動蛟龍蟄
　　　山中謠
山中之樂何由說知者不言言者拙紅塵飛盡散松風
獨酌寒泉弄明月
　　　夜夜曲
舞衣疊翡翠海月挂珊瑚香滿流蘇幄相迎問醉無
　　　綠衣曲
春光有餘輝入水可攬結予亦澹蕩人照影空明滅
　　　塞下曲
天聲未陽感窮髮將軍已過長城窟紅旗半巻夜歸來
馬蹄踏碎天山月
秋草黄雲塞馬肥漢家驃騎擁旌旗可能衛霍年年出
不及燕然一片碑
　　　入塞曲
黑水迢迢黑山暮馬鳴蕭蕭夜爭度悲笳四起黄雲愁
角聲嗚咽何悠悠隴山行㫁不回首一番回首添白頭
　　　泛水曲
春服僅能試荷小未成蓮畫舫維青幄平波羃素煙暖
日熏花氣新萍點翠鈿歌吹浮天上旌旗轉座前促裝
留晚景續酒載歸船前驅戒津吏除道候江壖
　　　楊花曲
千里萬里長安道送君思君為君老願為水底石菖蒲
不教零落同百草
　　　美女篇
芙蓉開綠水青松映海棠新晴沐膏雨艷色明朝陽綽
約彼姝子轉盼流輝光被服妖且妍細浥薔薇香下有
合歡帶繡作雙鴛鴦上有雙同心結作明月璫珠環垂
兩耳翠鳳翹釵梁瓊鉤約雙袖提籠學採桑採桑城南
隅五馬停路傍調笑不一顧但見桑條長歸來候蠶眠
靜坐調笙簧結髮事夫婿誰羨東家王
　　　遠遊篇
少年重意氣辭家逺行遊高譚蔑卿相峻節凌九秋仗
劒謁明主挾策干諸侯衆目寶康瓠明月難暗授驊騮
困短步翻為駑馬羞虚名不足慕抗迹追浮丘至言發
深省遐覽隘九州書功佐天政美惡無不籌麾幢周四
表騎衛羅天騶簫鼓鳴清歌解駕滄浪洲金石易消朽
生死真蜉蝣
　　　蕭史曲
玉簫散奇響真氣凄金石招攜偶㝠會理愜心自適富
貴如朝華況復多得失胡不希長年鍊氣固形質高舉
凌仙翰雙飛上層碧揮手謝時人去來空役役
　　　花月詞
花光露重春煙濕鶴去瑤臺人竚立坐見闌干月腳西
景入長門金鏁澀花開直莫媚春風春風代謝如呼吸
　　　玉階怨
堂上臚銀釭閨中下羅幕思君度遙夕長於金井索
　　　春日有所思
陽春被華旦草木䝉恩私沈沈幽谷蘭不得同其施女
蘿託喬松光采紛葳蕤遊塵薄雄風光景低鬱儀巖花
落深澗甘為井底泥升沈固難量寧復論高卑佳人去
巳逺良遇安可期流年易彫落榮盛能幾時促席具尊
酒不醉夫何為
　　　有所思
有所思兮天一涯彼美人兮安得知江皋送日下洲渚
心遙目㫁征鴻飛蘭嗟蕙怨芳草歇春歸猶見霏霏雪
文姬著破去時衣寂寞愁看漢家月南箕北斗苦相望
綿綿此恨無時絶
　　　邯鄲才人嫁為厮養卒婦
落葉逐驚風落花逐流水漂零無定端寄託隨所委朝
榮瑤圃中暮落窮轍裏豈不惡糟糠豈不願羅綺羅綺
閉深宫嫉妒交相靡糟糠守窮廬苦樂同終始行藏宜
自然燕巢茅屋底
　　　反招
驊騮天下駿所制在服箱蘇秦天下辯所失戀冠裳達
人貴自重出處保龍光山花麗雲錦鳥語調絲簧清泉
激鳴琴掩抑合宫商芝术勝粱肉蘭菊有餘芳白雲結
山友來徃俱相忘世路甚谿谷簪笏誠羈韁人心若丘
山咫尺不可量猿鶴熟可馴人熟不可防留侯從赤松
范蠡辭越王二子保令終避世容何傷王孫促歸軫吾
徒方退藏
　　　獨不見
獨不見誰相憶花影上珠簾明月穿窓隙翡翠暗無光
蒼苔㸃行迹鸞鑑挂珊瑚寶靨銷金碧髣髴聞簫韶夢
想見顔色為我報新人好好承恩澤君看後庭花芳菲
能幾日
　　　烏夜啼
飢烏啞啞不肯棲雄飛呼雌鳴聲悲倡樓年少醉歌舞
幽閨思婦寂無語將軍百戰未成功坐數更籌聴金鼓
　　　荆門道
荆門道在何許萬里迢迢入南楚故人何事未歸來滿
目豺狼路多阻路多阻兮可奈何矍鑠廉公亦奚取期
君終日醉如泥賢似靈均醒時語
　　　蔓草長(幷序/)
　　　　余所寓之室前有喬木一本葛蔓延羃其上
　　　　感物興懷有蔓草長以風焉
蔓草長搖風緣砌凌高堂萋萋密葉䕶蔥蒨漙漙湛露
滋瀼瀼下有徑寸蘭委靡塗秋霜依憑既失所不及菰
與蔣託身肯媚附喬木持芳自潔凝幽香蔓草長因緣
從爾摩蒼蒼一朝喬木落斤斧掘根削株貽汝殃
　　　隋隄栁
隋隄栁千里夾隋隄隄中有平道百尺隠金鎚栁色間
桃李行客迷芳菲牙檣從西來雲表開龍旗一舟挽千
人萬舟若魚麗舟中盡絶色不厭荒淫飢錦帆壓奔流
日夜東南馳龍舟未及返身辱吳公泥神器失所託化
作迷樓灰向來桃與李花色猶不衰向來隄上栁栁色
猶依依唐公巳舉晉陽甲草木雖小知無隋
　　　折楊栁
去日同君過渭橋橋邊新雪未全消如今窓外揚花滿
憔悴無心約細腰
　　　高樓月
高樓月倒景入闌干人眼綺窓影月在青雲端相攀不
可得空成簾幕寒
　　　估客樂
朝飲文君酒莫宿邯鄲妓近得浮梁書春前辦行計
　　　遊仙
天河水冷煙波渺流水無聲銀浪小白榆歴歴映瑤沙
白露凄清下雲表扶疎丹桂落紅英片片紅霞散瑤草
月中桂子空傳名散在人間無處討仙翁呼童收紫芝
紫芝肥嫩光離離遺英殘萼墮無數仙鶴飲啄時鳴飛
仙人種玉耕雲隈倚雲横笛學鳳吹須臾羲御崦嵫没
相呼拍手騎龍歸
駕景絡絶響遊目低隂虹靈光轉脩袂羽節飄晨風抗
手辭金母偃蓋東華宫高仙發空瑤翼響飛九重霞觴
艷流目疊舞歌玉童緣雲上虚籟笑語鏗洪鐘海水屢
清淺倏忽欣再逢不惜暫遊詣情款無初終歡餘促歸
軫攝轡翔斑龍投閒憩三素保績崇真功
　　　僕持節朔庭自燕山向北部落以三分為率南
　　　人居其二聞南使過駢肩引頸氣哽不得語但
　　　泣數行下或以慨歎僕每為揮涕憚見也因作
　　　出入塞紀其事用示有志節憫國難者云
　　　　入塞
妾在靖康初邊塵濛京師城陷撞軍入掠去隨健兒忽
聞南使過羞畫廣額睂立向最高處一見興土思數(上/聲)
日望回騎薦致臨風悲
　　　　出塞
聞道南使歸路從城中去豈如車上缾猶挂歸去路引
首恐過盡馬疾忽無處吞聲送百感南望淚如雨
　　　蚤行相州道中
安陽道上晨沖融西有雲氣成青紅四重闌干五滴水
五花競鬭相穹崇旁有臺殿峙䲭尾上有翔翥如飛龍
擎拳歎仰得未有頗似西母居其中微臣一念到彼處
仙班趨揖殊從容跪奏内人遇至道沆瀣一飲和氣充
翛然退歸復故幹神宇故便摩青空卻看向來禮謁處
但見碧落相冥濛
　　　望太行
落月如老婦蒼蒼無顔色稍覺林影疎巳見東方白一
生困塵土半世走阡陌臨老復兹遊喜見太行碧
　　　持節回呈王樞密
去時炎歊極蒸鬱塵滿籃輿困搖兀歸時大嶺雪巳飛
易水清漳醒病骨三月不親君子儒一笑且脫蕭何律
身輕頃刻渡長淮殊喜眼前無俗物
　　　分題墨梅得客字
北風吹雲邨寂寂練練溪流湛寒碧馬頭忽有暗香來
撼雪尋芳識標格揚鞭敲鐙荒寒路酒惡難禁賴銷釋
隴上故人消息遲一枝誰寄疎煙隔老禪幻此空花相
墨暈横斜清照客定應飛夢會仙山玉樓澹月連天白
　　　題友人書後
客子得秋涼壯懷亦増慨永念故人逺三湘渺滄海
　　　贈陳季野
平生聞說陳季野渠正奇竒余下下人間韻語光陸離
韞櫝藏之當待價顧我飄然離帝傍適是適非思陶寫
庶幾一笑排春温賴有梅花尚盈把
　　　選上人素履精修僕先識於崇信岑寂之時重
　　　來見之作詩為贈
我初遊赤城松竹空函丈師時奉諸佛畧不乏供養兹
遊再見之譚笑益夷曠横披慰老眼甖粟煎夜餉不以
三生緣遂作一指想新蕉展時雨風鑾鳴晝講勉旃自
愛重公才定龍象
　　　寄空上人
華頂峯頭空侍者家在全閩九峯下后山妙香今始聞
西江一口元非假可但枯木巳陽艷更喜淮碑仍續雅
天風海雨會入詩況近梅花欲盈把
　　　送子威兄鈐兵池陽
伊昔侍伯父一官尉池陽時年方九齡讀書未知方子
今涉五紀皤然鬢眉霜兹喜伯兄官鈐兵總戎行素風
出韜畧貔貅稟閎綱小試部勒勤著鞭揚榮光青林脫
幽籜濃綠棲殘芳起予水雲心尚拘朝市忙齊山上穹
碧九華儼珪璋紫巖楮敲冰雲葉供展張清江霽逺目
帆檣下滄浪林泉作佳遊為公發天藏伯父昔所臨雲
漢披天章琳琅戛鳴球徃徃題僧坊何當切訪問便與
磨珉蒼庶於門户間能事嵗月長仙舟涉初夏浮家及
清涼毫舉塵士境海運圖南翔兄弟各垂白語離熱中
腸願言養浩然時舉黄金觴因風託素鰭訪我菰蒲鄉
　　　送許尉(顔/)
平生許彦充軀膽兩豪舉掀髯參軍事詎可細碎語我
時百僚下計拙役甚苦從事得餘力慷慨志相許公乃
小著鞭一官尉南浦鹽車雖云困垂棓亦其所願子自
薦達天王方振旅求田勿墮氣包茅當問楚此事豈不
壯況復吾素與我緣擁纕服君欲訪雞黍天寒霜雪盛
世亂豺狼阻何堪南北趨别意寓琖俎傷心有清淚揮
灑欲如雨
　　　别鄭康道
與公相從久未始蹈瑣細我既困索米公巳安吳地一
鄽了百指與閒殆天意陛下聖而武庶物進以彚擇材
訪耆宿粲若數一二考槃出幽隠鼓篋趨朝市公尚有
遐心詎宜忽初志腰鐮與手斧甘窮幾經嵗我願以公
名充庭如孔翠風雲際盛旦用激志士氣胡為倏來徃
老懷惜摻袂惟冀加餐飯賢者不終棄功名會有日當
看詠既醉
　　　和鄭康道喜雪
東方巳明雲海立怪來雀噪爭枝集凜氣著人不苦寒
老境増衣欲重襲忽驚朔吹翔臘白隴畝為祥時適及
稍聞清響食蠶聲漸看落檐傾粟粒縈梅閣竹巧相積
透隙穿窓莫能戢散鹽蔽空誠非虚回風作舞勢方急
歴亂瓦溝巳一撇紛泊何假鮫人泣但喜彌空絮影下
不管霑衣玉塵濕谷口先生出好詞韻險致高俱足給
嘉言浩若長河注答問殊非古井汲乗時和樂致上瑞
屢豐固非一朝緝須知天門開九重布化調元密呼吸
明朝稱賀明光宫高冠長劒千官入
　　　和李判院見貽
楚風然竹爆幽吼曉覺春雲變蒼狗慚看厯日與桃符
猶襲塵緣戀升斗先生冒雪肯過我椒觴得奉譚天口
寒素每歎濡之儒品俎常嗟韭之九但喜盍簪侍誨約
涉世麤䝉一肯首五雲曽約采真遊天公見賜良不茍
　　　和王倅見惠
惟公霄漢姿梢梢摩天翮回溪畧蹭蹬乃爾詠葵麥會
復見軒昻一笑忘羇客
有琴寫流水無言道情素水寒江海深川闊牛羊暮倒
指三十年猶記潮陽路
道逺不跬步心勤每僑如荷深露初下翠密紅亦疎是
知詩興多賸寄懷人書
僕頃將明命三徃貢楛矢所期宣國威寧復賦霞綺須
知處死時與生亦相似
　　　和仲逺新池
公有靜中趣鑿山俯清深秋風夜雨過飽聞泉石音雲
岫冷蒼翠遊萍紛浮沈心賞殊不巳悠然付微吟
　　　和錢處和扇車
君家世德胄富貴出謙受泠然禦冦車為君駐户牖初
訝鼓清薰與客破宿酒又疑建溪風碾聲出兩肘細視
碧玉架蓮梗轉雙手遂令青田鶴奮翼揮莫後因知心
匠妙殆與造物友人生土宇内孰不涉煩垢有物能渾
成既耦不以九坐使塵沙劫熱惱如拉朽惟君韻高秀
人譽不容口述作協穆如亦莫祕關鈕願君均此施清
涼被馳走他時贊南風為佐虞舜壽
　　　和李次仲韻
先生柱史後道價連城重火龍燎金鼎玉樓詎可凍扁
舟造交舊巳奏少微動藹然義風暢舉世士莫共雪聲
灑篷背皓采耿幽夢相見忻把酒清嘯塵落棟願奉圯
橋履豈憚吏部甕六鑿方有愧一錐煩屢痛益知仁者
心新詩得頻諷
　　　春晴野步
春風搖天宇散策喜徐步樂與二三子綠草池塘路鳩
鳴桑柘春川闊牛羊暮眷言益妍煖更約窮逸趣
　　　聞北軍犯淮
落日慘客意老懷増百憂朔風動地吼湖水吞天流甲
馬隘兩淮殺氣横九州無德彼將滅復讎我有休羽檄
交馳際哀歌寄清愁
　　　登逍遙閣(廬山/)
松杉閟琳宫仙君朝帝所神風故靜默人間漫今古地
靈驅鳥雀磬聲肅壇宇倚檻夕陽間雲山認歸路
　　　中秋前一日邀賀子忱為對月之款乃審放意
　　　山林扁舟東去引企不巳偶得小詩
積隂埽秋風吹作今夕月山嶽四高寒天地一澄徹幽
人渺何許應喜清暉發一尊不同樂孤光共愁絶
　　　人倫僧求字
上人蚤出岷峨山頗遊五嶺崎嶇還妙定休咎指諸掌
會心不出眉宇間顧予從來多得喪歸老林泉喜無量
他年見我巖壑中應笑如如得非相
　　　過淮值雨偶成呈王樞密
明日立秋秋色至向晚雨隨大風起飄盆如麻不足喻
倒海傾江差可擬高林老木亞復折簾幕頽垣紛若委
須臾霽色上南山落日燒雲照淮水
　　　懷歸自訟
讀書老不入屢讀屢遺忘遇事欲强記轉首輒怊悵以
此趨事為豈但成嘲謗人豈不自知去矣殆天放
　　　治圃
腰斧治小圃樸􁂶久不省妬芽盡芟除條達出秀整臨
津獲梅株蓓玉作寒炯三遶無所裁留看横斜影
　　　山居雜詩
卜居得幽勝景物無升沈峯巒環郛郭松竹排園林時
時破寂寥翛翛賴鳴禽於焉自有得天籟皆餘音
三伏暑可畏貧富方共之雨忽兼飄風涼與清氣隨一
餉滌炎暍萬里失蒸炊大哉天地德好生常所施
三春羣卉盛任花茂與殘好花正穠麗不作十日看蓓
嫩便須賞開時惟可歎繼自喜新綠吾心常並觀
熅室宿火銷緼袍良獨暖病身怯夜永老懷苦晝短棲
鳥驚檐頭朝日上窓眼未問粥面花地黄地須滿
侵晨盥櫛起爽氣隨涼飈曳杖踏露草不覺路巳遙水
清出沙觜煙白横山腰致爽列羣岫不待西山招
平生文字飲真積力巳久温故忽若醉卯飲不待酒昏
然亟步武快哉繞衡陋水闊夕陽紅雨餘羣山秀
平昔喜鼇舉未易自摧墮功名邂逅來求則成大過壯
年不艱苦老即困寒餓消長理或然要知非力可
台山穴三獸樵者不得薪忽是食人虎便有射虎人善
惡必對待禍福常相鄰罙月寢三皮居山聊一欣(時有/三虎)
(出入澗下一月/間獵人盡得之)
蓬蓽久不居乍歸欣故情落葉聚蛛網殘莎鬧□聲迹
與朝市逺夢隨風月清從此眠食間蕭散安餘生
八月河漢近涼蟾輝太清窓户紗巳薄草木風有聲所
喜暑云退不憚嵗徂征招客對晚色酒與月同傾
手種亭下松偃蓋出雲外攀條喜脩榦為我發清吹曉
庭風瑟縮夜月金瑣碎種久方歸來對之顔有愧
晨粥山中行落葉響步武委曲訪隠逸清譚銷百慮老
湯瀹苦茗宿火煨山芋卻照夕陽歸家人不知處
臨老看草聖作字意少快居然落筆際點畫反留礙早
意亦易事懷抱殊不介兹來每把玩徒復一歎慨
小圃藝花竹春末巳繁秀土脈得鉏斸枝葉易秀茂久
以苦老病未免閉圭竇相忘無芥蔕一二約親舊
北歸了無日先壠埽何時愁與燕鴻逺心同楚客悲寒
蟬咽敗栁幽鷺來清池誰與話舊事淚蘚空在衣
秋色遂將半遊雲時澹濃水光影䆉稏秀色増芙蓉斸
地種三徑鉤窓來五峯新晴何以卜一意聽晨鐘
白日忽若暮北風天正寒濃隂欲釀雪雪似商量間羣
兒競喜躍婢子爭仰看命席撥瓮碧取醉期盡歡
梢梢岸上栁𥻘𥻘岸下波晴雲羃逺岫東風扇微和去
冬有耕植連春無干戈田畯知此意種秫應更多
高原收菽麥下田插禾秧田頭與地尾一一意所量躬
耕辨好怯擇種均豐荒所以終嵗間食米不及糠
行都老故舊見贈新厯日快哉得過目蘧然若有失巳
病嗟再嵗漸老念弱質歎餘落麈尾非言付搖膝
下邑常寂寞細履寒溪頭魚鰕腥㫁岸橘柚明晚秋山
色儼晴碧溪光泛澄流相思故人逺應過回鴈洲
駸駸隨日老寧能間分隂波流固自逺雲在初無心鳥
聲驚幽思風徐快沖襟馬卿苦病多中懷天莫忱
雲山貯回腸日月任轉轂客居不問鄉一飽寧較粟家
釀報浮蟻溪鱗買尺玉以充朝暮槃懷抱無乃足
素懷繞列岫乃家台山麓人境兩俱絶事物濟所欲芳
醪澈琖白茗飲瀹溪綠對客調玉軫清風入梧竹
鑿池固不廣納納隘所居茍無水光寒便覺非吾廬漪
漣漾芳渚澄影浮晴虚樂哉濠梁心巳復遊嘉魚
隨春動草木微和入池閣羣芳爭妍媸紅翠媚寥廓一
枝始到眼萬態俱如昨春深風雨來固巳任開落
閒居必家釀不以空乏廢小槽壓春碧渾舍揖和氣三
杯禦客寒一卮款僕意寧論有聖賢且復供邨醉
小圃養春色乗時不可緩翌鉏常于于成趣須旦旦花
摘去年種喜供一時翫舉杯付歌兒野服更蕭散
隨分作欄檻松竹帶花栁四時面面看百種日日有玩
目必羣卉洗心付芳酒吾儕不改常居閒簡可久
春深多夜雨倦卧得飽聴穿林乍依微滴檐巳紛競衾
寒似落寞人寂眷閒靜怡然遂高眼枕上頗適性
城居得高勝欄檻俯闤闠斂跡紅塵中遊目雉堞外湖
光浸晴碧若與雲外會漁舟何處來幾點忽隠晦
人生不如意十固常八九吾輩窮物理挺特惟所守東
風暖入律客意濃勝酒遊鞍縦所如寧能困圭竇
雲山環所臨煙景日自異山作故人接雲為久處計酒
酣一聲笛梅風四山起清香賸披拂參横伴邨醉
　　　曽端伯自承移師川口有懷風㫖無便附信忽
　　　領教喜成小詩附便奏呈二首
好在曽夫子寧知晤語期倚毗離楚日鼓吹入夔時赤
甲薰風近黄堂淑景遲相望邈坤軸空詠竹樓詞
某也庵居久心形付自然山林藏老退松竹養風煙遇
物元非逺尋真自有天懷人會心處熟誦見山篇
　　　和久雨
綠漲東籬菊桐彫古井欄雨頻傷蚤穀煙冷佐新寒有
木皆生耳何顔得渥丹平章濟農事清坐且團團
　　　　和曽守有作
問俗猶秋熱移牀趁晚涼笑譚懷酒伴節物念吾鄉聞
道銀槽熟思傾玉指香政須圖一醉寧復較行觴
　　　　和王應夫見貽
況味年來薄書音寄亦稀亂離多病後人物故園非朝
謁當年會朋儕幾旐歸悲心那聴此生理念依微
　　　和曽谹父見寄
活水從澆竹閒書會引眠玉溪何處所璧月共清圓詩
到惟供錄歡如不隔年何當見風度應向日華邊
　　　久雨
一旬連夜雨人物困泥中竹樹侵書暗潢流趁路通竈
煙薪更濕檐溜耳難聰潤逼衣襟重何時日照東
　　　贈張鍊師
昔仰蘇仙跡今瞻弄玉身岳靈朝捧劒飈馭夜朝真笙
鶴聲常近煙霞到處新願言承道䕃祕語慰斯民
　　　題小石接待庵
老大思閒適山林喜晦藏一廛雖異縣三徑得崇崗地
僻煙雲潤年豐黍稷香心期得多矣襟袖更新涼
　　　題今是齋
偉矣高情著齋名世亦稀但能塵事逺便覺昔年非琴
靜凝香碧神清衆妙歸諸緣只心法鷗鳥亦忘機
　　　小三姪逺持兄嫂之命見訪於荒寒寂寞中將
　　　歸賦詩為别
不見小阮久相看情甚温肯來成宅相端可大吾門暖
日長江路梅花細雨邨真成好兄弟言謝卻忘言
　　　示諸子
霜入晴雲暖冰生掠岸沙卑枝閒翦橘幽徑試尋花客
路人情薄鄉關去路賒只應託諸子莫倦問桑麻
　　　獨步南園寄子忱
野老悲春事相如復倦遊肯來傾濁酒同與散清愁逺
岸重重栁晴江處處舟飛紅殘照晚閒倚水邊樓
　　　淮上幕府
上將宣威重長淮朔吹來兵戎巳超距鼓角有餘衰日
薄雲多暝天寒火易灰詩成且排悶興在倒金罍
　　　遊廬山道中作
蚤踏丹楓路西風禾豆乾鳴榔秋水闊擊漂曉溪寒短
褐宜扶杖長涂嬾據鞍卻思冬後景黄菊壓欄干
　　　遊廬山涂中雜詩
去去忘回逺行行迫臘天江寒侵老淚霜冷逼宵眠客
路雖經百歸涂尚隔千家山在台岳南望幾悠然
稅駕南昌郡城頭喜少留兒時誦閒賦老境作佳遊傑
閣收英槩長江倚暮愁何人識老子清月上貂裘
　　　苕溪道中
秋日苕溪路輕舟棹晚霞夢魂猶畏客行李乍離家細
細來涼吹娟娟有晚花平生雲水興老境似難誇
　　　過小圃
小隠州城北先謀儋石儲幾椽將敝屋數策未看書碧
色新松徑泉聲舊石渠欣然終日過真是愛吾廬
　　　上塘值清明
客路逢寒食划船鬧水干嬌雲易得雨暴冷不成寒白
水連天去繁桃觸目看朝來有家信稚子報平安
客路逢寒食清明未到家起居須藥餌飲食任魚蝦水
淨垂垂栁風遲艷艷花興來隨處樂不復問年華
客路逢寒食猶尋禦臘衣羣芳須暖景曨日尚寒暉餘
力求閒蚤勞生昨夢非薺花渾似雪蝴蝶夢中歸
客路逢寒食光隂亦可驚如何介子節再過闔廬城列
岫遙逾碧羣芳晚更明飰餘風力壯掀舞小舟輕
客路逢寒食浙西春事稀日華藏暖景天氣未單衣歌
櫂喧椎鼓桃花巧映扉空收麰麥粉藥病豈心違
客路逢寒食禾秧出巳齊清溪三汲淺白鷺一行低禊
飲心何在茅峯路恐迷隨時隨有樂何處不幽棲
　　　涂中寒食
上巳當羇旅飄然浙水東好花閒照水宿雨冷連空靈
武兵方振燕然信未通無人訪老子有淚濕春紅
　　　南園夜宿有懷
老病杜門久佳時誰與過親朋懷我少風月向人多梅
影横清夜江聲動白波不知潮蚤晚牆外聴漁歌
　　　謝岸老惠顯明新芽
幽壑乗春摘芳芽辱見分鶯花妨老眼香味喜新聞細
石飛輕雪圓甌泛亂雲雖無七盌量清興重欣欣
　　　得致仕喜成
久甚嗟形役今方得自怡所欣官巳了得與靜相期風
月閒如舊心情喜可知山中雞黍友賀幅巳先持
　　　招賈祕書
不見賈夫子病懷何得陳呻吟一春了物色九秋新閒
花翳欄檻秀氣浮衣巾笑言約中澣雞黍供蕭晨
　　　寄吳思道
别去書音短愁來客路長飛魂常故國舉目念殊鄉未
暇論竒字何堪别最良秋風入邊草意苦不相忘
　　　簡沖嗇庵故人
寄跡臨安久思歸夕夢頻愁多難强醉病苦故禁人夜
短無清夢年高歎幻身山中有道伴雲壑擅餘春
　　　宣召看紅木犀賜宴索詩并謝恩
九霞深借曉光披粟粟輕紅䕃碧枝不逐秋香勻菊艷
要烘花色並彤墀涼雲收雨頒慈惠寶幄中天拜宴私
折得一枝恩所賜喜如初挂綠衣時
　　　恭題觀堂
松篁深靚隠新宫十六清真位位同笙鶴似臨三境上
珮環應下五雲中煙霞頓隔塵寰路道德追還太古風
固巳羣仙資聖壽嵩呼益願祝堯聰
　　　初到闕下
墨勅雙馳侍帝傍何堪窘步入明光退風久作翻風翼
倦客何能又客梁野寺殘僧思緩步㫁橋流水憶寒香
何時裋褐攜笻去數里松聲細麥岡
　　　持節和王樞密
長淮矯首得遐觀猶記當年獲奉鑾萬馬飲淮貔虎肅
六師扈蹕水雲寒欣瞻幕府蓮依水慨念神州李下冠
狼望巳銷歸廟畧更持韻語訪任安
稍陪酬唱與榮觀聲並琳琅和八鑾可但文華迎日麗
自然符采照人寒笑譚殊喜親犀麈接待終慚戴鶡冠
公等雍容瑚璉器鶱騰行見近長安
右府登車竦聴觀皎如玉韻叶和鑾清薰巳解南風慍
和氣先舒易水寒行李喜陪金虎節移文應閟竹皮冠
願看歸去為霖雨天下蒼生在謝安
　　　被旨軍前講和得回
仗節親宣詔語還敢期幼稚得重看鐵衣冷挂龍鱗靜
寶劒高藏玉彘寒兵甲從今挽河水兒孫復與誤儒冠
清閒族意山林下老援何能更據鞍
　　　呈時宰(時年/十八)
不毛山海盡梯航德洽重熙聖祚昌萬國鼎新周禮樂
千官星拱舜衣裳惠霑園土恩波闊德及昆蟲化日長
天地至和昭感格比聞甘露降番陽
　　　政府生日
鉅德元功鳳應韶屏風隔坐翊昌朝星辰循軌三階正
鐘鼓重新一氣調活國工夫歸㫁㫁鍊形真一巳飄飄
芒鞵門下塵埃客拔宅惟看上紫霄
嵗躔回次拱台星麟閣儀形首萬英鍾阜堂堂分秀潤
淮波滚滚湛清明鋪張治具調元化整頓皇綱撫有生
鶴馭他時赤松伴丹砂九轉待功成
　　　林詔使生日(時以御史/募戰艦)
杪冬慶閥綺雲浮挺育文英氣奪秋烏府暫煩安逺俗
龍驤方倚破奸謀三吳遂奠時巡馭四海咸瞻入告猷
何止隂功鍾五福巖廊巳識濟川舟
　　　題錢參政東巖
龍顧初聞闢縦觀盡收清勝閟高寒四圍列岫飛雲靜
十里平湖碧照寛麈尾有言皆灌頂塵中無路不驚湍
東巖端作東山望行為蒼生起謝安
　　　題人舫齋
君家作室擬虚舟想見低窓事事幽竹榦功同檣影直
簾波寒並水光浮五湖煙月應無意四海風塵計少留
挂斾天山端有待要憑巨楫濟横流
　　　題客舍
路邊小舍靜無泥風入松杉綠滿枝溪抱短隄山抱屋
舟藏曲港竹藏籬主人野性留應嬾倦客閒情去輒遲
内訟塵埃猶僕僕厚顔如奉北山移
　　　賦陳嘉謨東西軒
田田東作襯柴闗濕碧吹青一望間已許傾心常向日
尚容高卧且懷山光風春動方崇蕙沆瀣宵零可駐顔
要是耕耘在毛墨圖書佳客樂餘閒
西成高鑿一軒通荷蓋吹涼入坐中新月不妨回夜色
有秋何止閱年豐直須落日紅無際賸看羣山翠埽空
更約他年身退後披襟來此揖涼風
　　　詠雙竹
千巖萬壑碧嶙峋密有雙成瑞此君破籜猗猗聨綠玉
並梢嫋嫋舞清薰巧穿怪石嵌空地色映虚亭窈窕雲
比節合心皆美事孤高殊喜不同羣
　　　贈許察院
海内知名第一流詩從偉度破優柔知公少駐摶風翼
念我都如露地牛解臘天容先布暖得春梅意小遲留
紅穿碧甲聊墮俗不奈心驚鴈過樓
　　　潮州贈劉大夫
山繞䝉庵十里隂兩翁逸駕每駸駸人隨衡鴈野雲薄
夢繞鱷溪秋水深别後詩章清有思向來遊處賸闗心
何妨一笑雲蘿上小約湖邊特特尋
　　　接伴贈相送諸公
曉隨幽徑踏行雲挂頰南山眼界新馬上客塵良自笑
山中梅意欲驚春清愁有底能隨酒世道何方可問津
賴有諸公同一笑得舒軟語話情親
　　　送趙安定弭節三衢
茅土真封輔帝畿天潢近派冠彤墀當機久契拈花笑
示病何勞闔國追北闕暫違文石陛西風正是菊花時
瘦笻短褐他年去洗雨濛煙訪習池
　　　送王制置帥成都(剛中/)
從來吳蜀勢相親制閫今勤侍帝臣可但覆甌稱直道
暫煩分陜濟斯民劒關日下山河重井絡天開號令新
聖主遂寛西顧念遨遊正及錦江春
　　　送子威兄歸邵武
閩浙相望一寸心鴒原落莫歎孤音三年情話空相憶
午里閒門肯見尋只擬連牀常對語豈堪垂老更分襟
他時果許鄰幽築莫倦天台塵土深
　　　送子芬年家之官越
清潤丰姿玉不瑕篇章典重見詞華韜鈐小試諸侯幕
事業共稱丞相家蓬閣晝長宜嘯詠山隂春蚤巳鶯花
鳳池自是風流在行見金門帽帶斜
　　　送人倅潮陽
情文俱至接交親折節如君未有鄰垂捧不妨希孟德
榮親當復比安仁碧雲斜日羊山路黄葉西風鱷水濱
嗟我殊鄉逺良友尚堪病眼看征輪
　　　送楊子寛還臨安寄錢處和
送客天台不上船東風款段喜揚鞭山容閣雪曉猶冷
花色烘雲春正妍壠上麥芒猶綠嫩枝間梅子漸青圓
有懷閣老應詩罷晝捲珠簾按管絃
　　　送王道錄桐栢住庵
蚤覺人間萬事非便尋幽逺淨征衣每嗟老境難辭老
政使歸時未得歸物外無思皆妙道塵中有患更危機
羨君行李翩然去瓊闕從兹兩子微
　　　送殿幹譙公暫歸蒲田
暫輟京塵擾擾間一鞭行色冒春寒梅花細雨資能賦
野水遙山好據鞍引道頗聞辭魏闕覓官況可近長安
掀髯西笑歸宜蚤應及蒲閩茘子丹
　　　和鄭康道
耕隠春江水盡頭一鄽巳自鄙通侯好辭遽作春半别
歸意欲兼天際流我尚未栽三徑竹君能先泛五湖舟
要來便作乘風客莫使煙光有許愁
　　　和謝景英提幹
公家繡户壓城垣物采隨時入嬾軒人倚層樓風滿檻
江涵秋影月當門賸聞薌淥羅襦麗醉看金荷燭影昏
可但頽然信真率亦思秀句得重論
　　　和曽守東郊賞梅兼送范子芬
溪曲山横動曉光天開玉雪照崇岡不妨花陌依微雨
為洗春風澹薄妝送别休歌河滿子相思留待返魂香
坐中客巳都腸㫁何況離聲更抑揚
　　　和紹興次子所寄詩
連旬零雨暑猶强未信人間八月涼瓮裏麴生初泛蟻
壺中桂子並尋芳斑衣未遂蘭玉集吾子少留雲水鄉
門户喜猶家法在詩情輒莫似玉陽
　　　和人惠詩
從來五技巳成窮顧我方今五技中治絮不能防暴冷
擁爐聊復借微烘懷鄉固與我同志浮膽懸知酒有功
待約杯盤尋一醉醉來寧復問山豐
　　　老景逢春每多留賞子美所謂老去願春遲子
　　　忱雅知其況以佳句見貽信筆為答
吾儔春味等閒情識我幽花種繞亭雲帶竹光天外碧
風回松吹夢中醒尊罍湛綠邀芳景紅翠收香拂夜屛
歸傍清池留未足更看涵泳一天星
　　　答趙周卿
柴扃小隠二林間德有鄰兮跡遂安支派發源公雋秀
客情催我老蹣跚松留日腳秋煙薄塔響風鑾夜月寒
頗喜笑譚皆自在兵戈聚首蓋良難
　　　和英上人見寄
華鯨吼雨曉聲長詩罷蕭閒百步廊倚暖花梢清有思
傲霜菊蕊冷猶香好閒嬾瓉聊煨芋不病維摩尚倚牀
滿眼雲山應自足笑渠門外馬蹄忙
　　　奉答國器見貽
連朝好語見勤渠得失從來要一如公但忘情支定事
天交更讀未看書栁藏窈窕金千縷月在西南玉一梳
倚熟何妨駐行李神仙亦復喜樓居(時鄭館于/家之東樓)
　　　再酬丁尉
九皋仙緒豈凡門肯顧衰翁笑語温槐里少留傳好句
楓宸固巳奏嘉言瀰瀰野水山連碧嫋嫋新涼月挂昏
妙筆摛華想高興政須檀板與清尊
　　　用前韻酬陳判官
刺桐花發照人明三看薰風舞絳英海近魚肥隨米賤
山高溪淨照人清久聞射策先黄甲何意棲鸞尚赤城
顧我婆娑老林下看君事業映簪纓
　　　寄儲子椿
卓犖姑溪有隠君當年遠識達楓宸鑑明塵土無留跡
水淨妍媸久自真聞道燕居求性理固應有暇對閒人
一鄽巳約同藏海他日茅齋定卜鄰
　　　懷趙希元
久懷宣殿浮山老句滿東南著老成一笑忘言尋小隠
十年去國得雙清别來體力兼人健喜甚詩書滿意評
天子中興求讜論故應啓沃慰平生
　　　榮侍郎暫寓張園小詩寄懷
家來三樂益芬芳不愛華堂借草堂每聴鳴騶傳陋巷
便知寶勒下明光炊煙茶潤兼旁舍蘿月松風共一岡
錦瑟待聞方醉卧西樓横玉助新涼
　　　遊惠山
舊約溪山拄瘦笻踏雲漸聴短長鐘山腰古佛閟金殿
石眼細泉噴玉龍欲濯泠泠終日水且臨楚楚一庭松
知公弭節期遊勝看取詩來阮仲容
　　　黄灣書事
海濱鼓角動星辰我復驅貧近海濱强對溪山方袖手
不堪梅栁巳驚春新元北客愁邊淚故國西郊日暮塵
誰與高寒伴幽獨雪聲清夢入霜筠
　　　出關
筍輿清曉出都門便喜松聲到處聞可但佳遊今止止
試尋舊友只紛紛卑棲故傳吳楚語高意自同鸞鶴羣
且樂退身無罣礙滿襟塵土逐春雲
　　　無錫得次子詩促歸
老大心情不外求得閒歡喜且閒休每思塵土年華老
欲接神仙汗漫遊三月不知春爛漫五旬恰值雨飛浮
催歸又誦吾兒句便且呼童上小舟
　　　閒過小圃督治冬蔬
山園乘興便忘歸習靜闗情萬事非落葉翻紅垂露網
小梅藏白倚苔磯等看朔雪連雲密數得棲鴉幾陣飛
台岳久慚猿鶴怨水雲三合寸心違
　　　台城雜詩
向來小築久鉏荒更覺閒中日月長山腳孤煙迷市井
岡頭斜照下牛羊乘查未喜閒侵漢騎鶴何求再上揚
簡寂新詩清有韻雨隨擊節助浪浪
海色天容浸冷光秋回山谷進風涼不須悟性三闗語
自有澄心一炷香倦客棲遲歸意逺暮林搖落晚山長
從來習氣聞風悅慚愧如今陛楯郎
　　　謝賜宸翰扇
恩從清暑殿中傳鳳翥龍盤墨色鮮何物老臣容拜賜
御風挾月下中天
　　　上元前四日宣召賞梅
冉冉東風春乍回睿思宣入禁中來忽參鼻觀清香徹
殊喜一庭都是梅
　　　德壽春帖子
椒房懿德慶源同環佩雍容冠六宫妝罷朝元無一事
關雎詩詠二南風
　　　端午帖子
辟兵龍印篆神經繫臂香縈繡色輕自有微涼生玉宇
池光靜照午隂清
日華露重疎疎竹寶砌風回楚楚松酪粉冰壺驅薄暑
瑤琴永日得從容
雨後風微荷芰香頓驅初暑作疎涼黑雲巻盡青天大
卻倚湖光看夕陽
　　　宫詞
鬱蔥佳氣轉春風五色雲低駐玉龍紫府清都天不逺
翹䲭渾在翠微中
南山迎座曉雲開閶闔風遲絶點埃受職百神知有象
會稽春色過江來
潮隨春漲雪千尋南越山藏暗浪深欲識錢塘兩回汛
便如萬國奉君心
務農春詔將臣宣欲翳禾麻變有年聖意且耕仍且戰
稍令諸道作屯田
江淮控制接荆蠻銷患無形仗衛閒藹藹東風符帝力
新春先到鳳凰山
天開黄道日華明細細南薰下太清宫殿雲扶龍虎氣
樓臺風轉管絃聲
　　　禁直偶作
緩移淑景覺暄妍春晚尤宜聴管絃院宇日斜花欲睡
池塘風澹栁初眠
　　　守閘書事時巳退居
薄隂疎雨濕春容兩岸増添綠與紅短櫂悠悠了無事
卻憐雲水舊悤悤
　　　接伴書懷
客路空過桃李春塞塵濕遍馬蹄痕薺花如雪薹苗老
應有垂楊綠映門
　　　遊蓮峯
絶壑垂蘿蓮出泥靈根瀉碧潄春曦支笻得住煙雲上
賸看飛流濺沫時
　　　道過京師
都城百雉曉雲空四塔亭亭倚望中自是老懷多感慨
一襟清淚濕秋風
　　　到飛泉
曉入飛泉帶月華山如相識路如家百蟲不響露初下
開盡一川蕎麥花
　　　政府生日
凜然漢相萬人英勲德綏懷海宇清聞道茅峯獻新植
松芽看到茯苓生
　　　和賀子忱
雨餘屐齒不妨泥自課家丁細理畦尚有種花移竹意
要令好鳥入春啼
一川清露泣黄花拜埽人歸石路斜我亦天涯淪落客
丘園回首亂雲遮
　　　和何季崇簽判
羇思登臨巳怯秋紫萸黄菊更添愁海光不動暮山紫
人在天涯空倚樓
　　　和范倅
巖壑未銷連夜雪松篁深映一川梅忍寒故作遲遲去
只為清香特特來
喧喧暮雀啅寒枝夜雪澄光入錦帷示病維摩元不病
要收好語入新詩
輕綃乍試依微巧蠟白仍隨掩冉春忽得新詩知節物
衰遲渾似夢中人
對雪惘然懷酒伴縈心還復為詩魔老農心念須三白
漁父家風想一蓑
　　　和雙溪
從來絶粒喜留侯作箇庵成漫幾秋未得歸休桐柏去
每尋故老話台州
　　　和蘇養直題孫郎中扶疎堂
白頂鴉兒趁曉啼梢梢寒栁出疎籬未飛臘雪連天白
且看江雲四面垂
　　　和季判院宿松隠見貽
又看厯日改新元卦氣悤悤過二年老境尤於光景惜
斜陽時候每茫然
　　　和李伯時韻送行
公來觸熱冒炎雲風義凌虚獨有君但覺一家増喜色
便如滿座揖清芬
居臨潮落潮生地占得溪南溪北雲紫陌清歌同聴曲
丹丘連日喜逢君
老病衰殘得養閒語離可復對秋山只應今夜相思夢
同渡江雲水石間
　　　送曽谹父還朝
識公政事在愷悌接物情文惟至誠天台兩嵗士民說
要雨雨來晴便晴
借冦何能共此邦離懷未易寸心降惟將老淚逐梅雨
流入玉溪同一江
　　　送徐正時之官贛州
君方贛水赴除書百舵横江信所扶他日鴈山新鴈到
問先曽過赤城無
　　　送選兄歸天台
一笠彌天亦大竒選公訪我索新詩赤城歸去應相憶
十里松風月上時
　　　小軒偶成
纔添祿廩便添事豈若清貧自在閒常恨吾廬無水石
漫將青竹當青山
　　　戲示子舍
日日有花終日賞時時酌酒亦時醒今年賸得優游樂
亭牓宜書醉景亭
　　　題扇
薰風過雨到池臺綠䕃都無一點埃傍架垂垂薇露重
糝枝巳有橘花開
東風已過曉天晴尚有飛來栁絮輕巻起珠簾窓户靜
一番新綠照人清
慣向青林與碧溪幽居竹石自相宜種成滿眼花堆錦
開落如今總不知
草縈平碧栁舒金春色融融積漸深巢燕高低尋畫棟
宿雲濃澹作輕隂
老境唯期得醉歌何能浩蕩涉風波闗山月白聞歸鴈
風雨秋深想釣蓑
殘春巳去不堪招猶喜鶯聲破寂寥花片片飛風弄蝶
栁隂隂下水平橋
秋風天淨絶纖痕且喜新涼莫更論坐上巻簾人未醉
秋香滿院月黄昏
燕尾溪頭晚色分蜂腰山㫁日斜曛半篙碧靜秋垂釣
一櫂黄昏冷載雲
　　　題人畫扇
栁巳如眉拂上林細風吹動緑煙深東君巧欲裝春色
更引黄鸝囀好音
　　　題建寧府分水嶺鋪
三年閩海類飄萍今近天樞第一星雖是玉京猶萬里
江南山巳望中青
　　　題泉州延福寺壁
春深猶未試春衣漠漠輕寒酒力微堪笑楊花太輕薄
澹煙細雨不教肥
　　　題張太尉畫
一帶煙沙接冷雲平林寂歴夕陽昏輕舟急槳歸何處
應住山前黄葉邨
　　　題董亨道畫西湖
湖上秋山翠作堆湖光千頃漾漣漪曉雲貼水菰蒲冷
正是吳江楓落時
　　　贈閭丘民表
四寂無人雪在巒喜君乘興酒腸寛上方歸路踏梅影
霜月一庭天正寒
　　　題李次仲庵中
杖藜乘興出江頭自挂青錢買小舟祈問仙翁餐玉法
便風一日到嚴州
　　　題山景
林薄空濛未見花縈紆一徑向溪斜杖藜倚待船中客
山崦同尋賣酒家
　　　蔡提舉野望亭邀同賦
飯了從容人豈知一江風月入新詩登臨莫負野望處
更看冷雲堆浦時
　　　雜詩
孤山不復訪林逋杖策東風踏碧蕪九里蒼雲行曉徑
四圍碧玉照晴湖
雲際翻風㫁鴈斜城隂薄暮噪棲鴉春溶落景寒猶嫩
望盡遙天數縷霞
景陽未下水雲鄉梅影搖寒月一窓欹枕夢能歸放隠
滿帆煙雨渡濤江
曉天梅潤喜追涼湖上夷猶興自長清耳要聞蒲稗雨
拏舟深入水雲鄉
此生擾擾事無窮脫得閒身石火中聊種柴桑三徑菊
未輸嚴瀨一絲風
危亭欄檻倚江干飯了登臨得暫閒林木巧隨高下路
山容都在有無間
飛去鶯兒黄一點壓低梅子綠團枝鉤窓卷箔涼生坐
但覺新隂轉影遲
一山孤秀隠溪雲溪影涵光隔世紛松竹徑深涼意透
衣巾不覺午風薰
道人身在水雲鄉誦罷楞伽日乍長滿坐好風驅熱惱
一庭濃綠作清涼
款段揚鞭過雨邨沙平步穏轉山根好花一簇牆頭見
深院誰家尚掩門
　　　枕上聞杜宇
催曉鐘殘景氣清杜鵑聲裏夢魂驚山林廣袤不知樂
猶作不如歸去聲
　　　初夏松隠看雨
細細南薰氣巳深午來庭户作煩襟雨雲不向西山出
只在青天忽變隂
　　　光孝病中聞予與印在天封亦冒雪見過
老病維摩方丈開天風破冷舞瓊瑰滿山皓色作和氣
知是道人衝雪來
　　　南園有懷
江上春隂一櫂閒濕雲遮岫有無間輕莎細雨未歸得
且看重重疊疊山
　　　和雙溪
從來野性自由身正欲山行不亂羣小築與君今不逺
松蘿只隔一山雲
　　　夏日偶成
梅溽霏微晝景長竹吹清潤著衣裳未妨燕坐連宵雨
且對澄心一炷香
　　　天台書事
老來少睡怕房櫳欲睡還休被屢烘半夜披衣還打坐
耳邊聴盡兩山鐘
清曉鴉啼睡夢間喜聞飛雪滿前山攬衣忙作披衣意
不問輕寒且憑欄
香火尋盟欲過門相迎道地盍先論路從舍北清溪曲
家在縣東黄葉邨
　　　春晚
楊栁密裁煙外縷丁香嬌結雨中愁細推物理何能久
且作東風爛漫遊
新荷貼水翠田田綠滿花梢午影圓飯了從容春事靜
螭頭閒掬水濺濺
　　　雨作
倒海傾潮翻白雨鉤窓卷箔度清風江山一餉驚雷靜
巳有閒雲行碧空
　　　泛湖次栁洲
一櫂西風意不闌解頤風約水雲寒瀰瀰細浪篷邊去
疊疊青山枕上看
淨舍閒乘一葦杭入門松竹獻清涼倚欄澄碧龜魚樂
照眼荷花風露香
　
　
　
　
　
　
　
　
　宋百家詩存卷十四
欽定四庫全書
　宋百家詩存卷十五
　　　　　　　　　　　　　嘉善曹庭棟編
　　雅林小藳
　王琮字宗玉錢塘人績學敦行以孝友稱徽宗初登
　進士第宣和中任大宗正丞提舉永興常平軍路靖
　康初除左司郎中歴官兩浙江東漕副直龍圖閣以
　病奉祠紹興間嘗避地居括遂家焉所爲詩極意擺
　脫枝葉獨標清疎如城西即事云沙觜客擔魚種賣
　山頭人拾樹枝燒旅興云覺道近來全俗了畧無一
　語及梅花雖似欠渾厚而語頗落拓自喜
　　　北山訪僧
吟僧山北住又買過湖船半日得閒話一生無此縁波
光映酒興竹色帶茶煙歸路斜陽裏徐行聽亂蟬
　　　蓬萊柯山倅圖
一櫂三萬里何修入窈深水痕涵雨意嵒影帶秋隂雖
媿無仙骨終能長道心古人殊錯計空向海中尋
　　　讀書樓作
近来閒過日幽事頗相闗逺樹開晴畫歸雲當晚山宦
情隨處薄詩藳逐時刪骨若無仙分何因住此間
　　　三巖
閒攜一壺酒來對雪巖斟秋老瀑飛􁨳石寒雲宿深坐
無僧共話行有鶴隨琴此處儘不俗令人生隱心
　　　題獨醒小亭(東嘉酒舍予所創/)
退食多留此翛然一散襟凉從曉來覺秋向雨中深牆
竹侵山色檐茅雜栁隂有誰能載酒過我共幽尋
　　　客裏有懷徐太古
近來真倦客怕踏軟塵紅獨向一樓坐靜觀諸境空官
河添夜雨宫樹帶秋風還憶能吟者襟期何日同
　　　與劉天遊伯仲夜話霅中戲贈
水亭新得月坐對白蘋洲共説一夜話惜無多日留手
鈔詩許借口誦咒如流最羨同吟處對牀風雨秋
　　　秋夜有懷醉書十韻
秋風從何來颯颯入窓牖殘燈耿不寐照我容顔厚故
園豈不佳亦頗興懷否黄金桂百樹碧玉池十畝猿鶴
響空山亭臺映疎栁觥籌雜野䔩筆硯得佳友愁無彈
鵲句雋有持螯手人生行樂耳功名有時有撿㸃屐幾
䩫土苴米五斗浩然歸去來萬事不如酒
　　　城西即事
清曉離家去路遙絶憐寒景太蕭條松深漸覺風聲緊
雲動還知雪意銷沙觜客擔魚種賣山頭人拾樹枝燒
梅花多處誰家酒斜舞青帘隔小橋
　　　次韻項君玉
惠然乘興訪幽棲細雨㝠㝠溼杖藜七尺身强於鶴􁄢
一生心不向人低日尋靈藥行寒麓時有新詩付小奚
欲解貂金同一醉酒罏聞只在前溪
　　　次韻徐獻可兼别
誰憐范叔戀袍寒猶有徐卿二子看大率率中多物忤
相知知到此心難最憐風雪分吟筆安得江山共倚欄
後夜小窓懷素帖挑燈應憶我同觀
　　　京華病中
自移藥鼎在牀頭桂玉令人分外愁因病始知歸計好
雖貧不向俗人謀僧曽帶雨來看脈僕爲傷風嬾上樓
賴有壁間新買畫寒燈相對兩山秋
　　　鄴中書懷
苦無宦況莫來休羞見傍人說宦遊九十日秋蛬共語
兩三夜雨鴈供愁腐紅只有虛名在堅白難將實意酬
驛路梅花歸正好苦無宦況莫來休
　　　題多景樓
秋滿闌干晚共憑殘煙衰草最闗情西風吹起江心浪
猶作當時擊楫聲
　　　漢荆王墓(廟在京口府治/)
落落廟碑摩瘞鶴隂隂宰木宿神鴉可憐寳劔凌雲氣
散作金燈滿地花
　　　旅興
經年客食向京華嬾對春風祇憶家覺道近來全俗了
畧無一語及梅花
　　　獨醒午坐
小槽停溜務㕔閒幕府文書省卻難竟日徘徊無俗意
祇因竹外有秋山
　　　客中從厚禄故人乞米
范甑欲塵貧亦甚陶腰未折計何如小窓獨對瀟瀟雨
臨得唐人乞米書
　　　祕省金魚池
落葉闌干小立時諸公慨想到腰圍但知宫餅堪爲餌
不識人間有釣磯
　　　立春有懷
十千呼酒醉長安猶記年時客裏歡有約南山南畔去
只挑野菜當春盤
　　醉軒集
　姚孝錫字仲純豐縣人政和四年登進士調代州兵
　曹元兵入鴈門州將議以城降官屬投死無所孝錫
　臥牀大鼾畧不爲意旋以疾去官時年二十九家五
　臺善治生亭榭竹木奄有遊觀之勝賓客日盈其門
　州境歲饑出家所藏粟以賑貧乏鄉人德之中年後
　以家事付諸子放情山水詩酒娛樂自號曰醉軒年
　八十三乃終名士大夫俱作詩弔之生平著作甚富
　尤長於尺牘因兵燹散佚僅存今體詩五巻
　　　閒居
無客訪衰殘柴門盡日闗耽書真是癖惜酒近成慳苔
徑行搜句茅檐臥看山卻嫌明鏡裏偏照鬢毛斑
　　　用峯山舊韻二首
春水上隄沙春晴散望賒衰年花近眼久客夢還家映
日孤鴻没迎風雙燕斜平生江海意蚤晚送浮查
信步西風寺窮幽未覺賒松根纒石􁄢雲磴出嵓斜思
爽餘三唱詩成自一家空餘幾緉屐不踏渡溪查
　　　次韻秋興
老畏年光速愁添旅夢多西風著梧竹歸思入煙波夜
永憑詩遣顔衰得酒和故溪千樹栁誰復曬漁蓑
　　　謁滕茂實祠
本朝蘇鄭共揚鑣不意芝蘭失後彫遺老祇今猶涕淚
後生無復識風標西陘鴈度霜前塞滹水樵爭日暮橋
追想平生英偉魄凌雲一笑豈能招
　　　次韻王無競見寄
客懷重寄仲宣樓白草黄雲塞上秋山色不隨塵世改
水聲還抱故城流隙中畏景都堪玩鏡裏衰顔祇自羞
多媿詩人苦相憶逺傳佳句弔清愁
　　　感白髪
彈鋏憑誰聽客歌震雷那復化魚梭梳頭白雪驚新有
障眼元花比舊多鄉閭阻兵猶斷絶羇懷憑酒暫消磨
不須更問今朝客門外原無雀可羅
　　　溪橋蚤春
輕黄未染栁稍勻連日溪風巻塞塵乍暖乍寒花信晚
相呼相應鳥聲頻少勤漫挾經綸策老嬾空餘病患身
追憶故園桃李樹年年紅紫爲誰新
　　　登樓有感
老媿憑欄目力昏百年懐抱向誰論晴空鴈起雲邊塞
夕照人歸郭外邨因記昔遊驚迅晷暫將離恨付清尊
誰人肎似邊居士逺駕朱輪過雀門
　　　歲晚懷舎弟
少易成歡老易傷壯遊垂白未還鄉煙塵無復音書到
魂夢猶疲道路長爆竹又驚新薦歲屠蘇空憶舊傳觴
年年此日遙相憶鴻鴈何時續斷腸
　　　題栁溪别墅
雨霽風和不動塵栁邊攜酒賞晴春頻來溪鳥渾相識
渡水穿花不避人
　　　春日溪橋
留戀春光慰病顔無情風雨巻春還隂隂密緑籠溪暗
細細疎紅㸃徑斑老去益憐詩思澀歡來聊破酒腸慳
不嫌門外無車轍得遂衰慵一味閒
　　　睡起
生涯甘分寄耕桑山色圍門水遶牆困病久懲耽酒癖
愛閒猶有和詩忙檐冰滴砌春猶冷野馬浮川日漸長
舊事老年多記憶故園歸夢正悠颺
　　　栁溪别墅
安車隨意飽甘肥晚食徐行理亦齊山市日高人未集
柴門客至鳥先啼溪橋散望攜笻度野寺牽吟信筆題
容膝易安聊自適甕天閒看舞醯雞
　　　睡起
睡起日侵牖開軒遙見山曉風吹臘盡芳草惹春還煙
煖鶯遷谷雲低鴈渡闗衰年人事減遇酒得開顔
　　　次李平子登臺有感韻
落日孤雲帶逺岡戍樓煙瘴舊邊場疲民卒歲方懷土
逺客憑高自憶鄉漢使一朝延四皓秦詩千古弔三良
行藏此意無人解聊借青山送酒觴
　　　九日題峯山
不須歌吹上叢臺千里晴川入座來世事難憑休挂口
生涯見在且銜杯無情趁暖花先老有信迎寒鴈已回
遙想故園新種菊霜枝繁蕊向誰開
　　　和成冠鄉見寄
别恨頻添鬢雪深百年懷抱鬱沈沈標名不挂金銀牓
涉世空堅鐵石心俗物何勞供一醉殘僧正欲伴孤吟
朱絃三弄虛檐寂唯有清風是賞音
　　　曉霽
一夜雲峯巻迅雷殘紅狼藉㸃蒼苔鶯聲豈解留春住
燕語虚勞喚夢回愁寂頓疑詩思減衰殘偏感歲華催
栁溪魚鳥應相識乘興無嫌日日來
　　　重九偶成
天邊今日又重陽隴樹紅飛鴈信霜且挿茱萸慰衰鬢
莫將詩句攪回腸歌勤皓齒人俱醉舞戀晴暉蝶也忙
來日豫期扶宿酒未應籬菊減秋香
　　　東軒琴示兒子沂
古人無復見但有東軒琴一鼓高山操因窺古人心正
聲久沈埋俚耳喧哇淫止可自怡悦不須求賞音
　　　花前獨酌二首
老將花酒作知音起就花前酒自斟莫便興來先酩酊
卻妨真賞廢搜吟
移得名花手自栽花知不爲老人開興來誰是尊前客
唯有提壺送酒杯
　　　芍藥
緑萼披風􁄢紅苞浥露肥只愁春夢斷化作采雲飛
　　　次韻李相公偶成
簾鳥呼歸夢竹風追夕凉感時空有淚卻老分無方流
水依山白孤雲帶日黄無人共尊酒散鬢臥藜牀
　　　邨居偶成
靜愛柴門野興幽杖藜徐步到巖邱深林有獸鳥先噪
廢圃無人泉自流土瘠歲租隨力辦年豐禾黍過時收
客來不慮無供給白酒黄雞亦易求
　　　題佛光寺
臧穀雖殊竟兩亡倚欄終日念行藏已忻境寂洗塵慮
更覺心清聞妙香孤鳥帶煙來逺樹斷雲收雨下斜陽
人間未卜蝸牛舎逺目横愁益自傷
　　　芭蕉
鳳翅搖寒碧虛庭暑不侵何因有恨事常抱未舒心
　　　蜀葵
傾心知向日布葉解承隂空側黄金盞誰人與對斟
　　　次韻公才對菊
髪蓬新感二毛侵尚阻清尊對菊斟久擬芝蘭同臭味
莫疑魚鳥自高深食貧豈復甘秦炙客病空懐奏楚音
挂席無由上牛斗漫慮流水送歸心
　　　寄田朝散善輔
粉署標名舊山城識面新青雲摧勁翮空谷滯幽人世
路謀身拙心田育德醇久要知可卜傾蓋已情親
　　　春日書感
雲散交情薄棊翻世態新山容猶帶臘鳥語已回春節
物驚心遽丘園入夢頻東風如解語端笑未歸人
　　傅忠肅集
　傅察字公晦孟州濟源人中書侍郎堯俞從孫也自
　幼嗜學爲文温麗有典裁年十八登進士蔡京聞其
　名遣子鯈往見將妻以女拒弗答調清州司法參軍
　歴永平淄川丞入爲太常博士遷吏部員外郎宣和
　七年十月接伴金國賀正旦使至燕聞金人入侵或
　勸毋遽行察曰受使以出聞難而止若君命何甫出
　境猝遇斡里雅布彊公使拜不屈死之時年三十七贈
　徽猷閣待制乾道中賜諡忠肅孫伯壽輯其遺藳成
　三巻周必大爲序
　　　用亷夫韻招諸友登清微亭
束帶縛吏事發狂中憤興世情多面朋噂􁀨惡背憎緬
懐數君子皎皎瑩壺冰披雲見顔色洗翠露鋒稜㤀形
到坦率高論破炎蒸藹然嘉譽在顧我獨無稱文場屢
交鏑師老畏侵凌況復時雨過緑苗覆千塍便當共臨
眺此興那可勝孤亭枕席佳下有寒潭澄仰看霞綺散
坐待月華升嘲咏縱歡謔明朝期再登
　　　次韻祝亷夫登南樓
膏雨潤四野草木蘇中乾駕言共臨眺凌雲陟層盤華
宇䕃曦日溽暑隨風闌清譚無俗好茶果有餘歡撥置
簿領煩憇此簟席安悠然得佳趣可以寄冠簪耳目去
局促心體自廣胖何如斂手版觸熱事上官曉來纖靄
霽矯首欣遐觀一鳥没天外千林杳雲端西山有爽氣
淺緑浮巑岏翻疑圖畫裏未覺雲夢寛蕭蕭林間蟬已
如咽暮寒直恐霜露至歸與可忘餐
　　　同七兄寄二李
昔我在淇水二陸皆少年伯也氣軒昂丹鶴唳青田季
方文章士摛華桃李妍力學乃未已有如火始然相見
一傾蓋便誦膠漆堅笑語玉麈折登臨蠟屐穿時時出
秀句灑若沈疴痊爾來踰十歲自當冠貂蟬胡爲茅屋
下寂寞尚草𤣥方今明堂搆收拾棟與椽安得刷羽翮
吹嘘送上天此志儻不遂何用空言傳不如李翰林沈
醉自稱仙不如陶彭澤歸來謝塵縁但解琴中趣何妨
甕傍眠富貴草頭露名譽空中煙子意竟何如余心方
寂然願求真實語莫作猾頭禪
　　　夏日登清微亭
永日留煩暑斯樓得屢登向來知異境高處若無憑逺
岫生雲直輕風蹙浪層試承金掌露更接玉壺冰抵掌
賓朋盛題詩氣象増望窮遺憾在我欲醉時升
　　　大暑同蔣明亞叟熙載夜登清微亭
土潤伏新金陽歊困亭午曦御駐征驂朱光徹厚土鳥
雀噪堦除蛙蚓鳴草莽簿領抗塵容茅簷庇環堵蜂躉
亂繩牀蚊蝱隱雷鼓㯶拂徒爾爲青蠅敢予侮避喧空
百慮對食但三吐舉箑未搖風揮汗已成雨那能整冠
巾誰復對賓主豈惟眩生花坐覺氣如縷南方有高樓
兀然蔽華宇摳衣倦躋攀策杖愁傴僂俄頃扣雲端飄
蕭開洞府新凉䬃爾來舊暑脱然愈清池湧波瀾疎星
穿牖戸夜氣襲冰霜月明粲珪組烏鵲倦飛還游魚清
可數珍果走金盤清譚揮玉麈羣籟正囂囂幽夢方栩
栩何當食瓊漿一夕生毛羽
　　　夜登清微亭雲隂掩翳東北有雨少頃月出皎
　　　　然復次前韻
融融暑未闌悄悄夜方午命駕聊叩門尋幽得茲土俯
矚但蒼茫前瞻何鹵莽萬籟正虛無羣生各安堵蟬嘯
作笙簫蛙鳴當鐘鼓鳧鴈政參差詼諧懼狎侮豈惟冠
蓋傾已覺肝胆吐坐久隱奔雷天邊垂密雨疎木列賓
朋衆峯自臣主螢火落明星爐煙裊青縷那能勝酒杯
所欣瞻徳宇高歌屢激昂失喜或俛僂蕭䬃濯塵襟清
虛湛靈府快如仙爪爬灑若頭風愈須臾出金盤照曜
開玉戸映浪雜瓊瑰穿簾間璧珇斯遊豈前謀後㑹難
逆數歡餘岸綸巾語約揮松麈可能伴雞棲亦復隨蝶
栩廣寒㑹可升試爲刷翎羽
　　　伯時往河東戲與亷夫分韻道相思之意
朝氛霽西山晚日明髣髴(音/芾)遙憐太行上陟巘眩可畏
王侯渺小夫中盤凌雲氣端如車公賢譚笑出真味胡
爲久﨑嶇使我重歔欷王事有程期來歸懼其未
之子何磊落本是青雲才委翅蓬蒿下黧面垂䯱䰄卜
鄰與我遊肝膽向人開酒酣遺世累謔浪絶嫌猜西風
換煩燠四野無纖埃方當共臨眺公兮胡不來
　　　詠雪
都城十日雪庭戸皓已盈呼兒試輕埽留伴小窓明
盈尺兆嘉祥三登賀時泰我雖無寸田一飯猶足賴
天公亦戲人竒幻驚倏忽朝來簷霤間一一綴明月
　　　次韻杜無逸西園獨坐
南浦送微波西山來逺緑日暮獨盤旋慨焉撫孤竹
虛齋篆爐煙兀然得禪寂雖有錦繡腸畫餅安可食
亭亭澗底松榦凌雪霜孤既無鸞鳳翔鳥雀來喧呼
身遊闤闠間心在孤雲杪譬如登太山頗覺天下小
　　　題張季良適性齋
揚雄家無甔石儲閉門作賦擬相如鄴侯挿架多異書
牙籤萬軸吞石渠吾友張子斯人徒嗜好酸醎與衆殊
披褐懐寳老不癯收拾萬巻以自娛但願生爲蠧書魚
咀嚼英華味道腴揮毫落紙驚羣儒佳處往往凌太虛
網羅秦漢包唐虞上下千載歸指呼自言此樂世所無
不羨潭潭卿相居方今清廟收璠璵肎使滄海遺明珠
高名他日播天衢行看旌帛來庭除
　　　送傅倅
洺之水兮其流舒舒公之來兮朱服熊車士元展驥仲
舉題輿公之來兮民斯樂胥洺之水兮其流洋洋公之
化兮春雨秋陽袴襦頌洽禾黍歲穰公之化兮民斯悦
康洺之水兮其流瀰瀰公之去兮旌旂旖旎父老攀轅
搢紳方軌公之去兮瞻望徙倚洺之水兮其流洩洩公
之德兮此邦所愒吏遵其畫人懐其惠公之德兮乆而
弗替洺之水兮其流活活公之名兮茲其彌達翔於朝
宁鶱於省闥公之名兮莫我敢遏
　　　贈朱令中泮宫
異時師盛德此地喜同寮尺璧完無玷和鐘小不恌尊
罍傾笑語車馬費招邀莫使光隂度從今便卜宵
　　　余父子妻孥各在一方欲歸未得因感成詩
皎皎明河漢悠悠度女牛奔馳空歲月南北尚淹留所
願各千里此身兼百憂如何有羽翼來往亦遨遊
　　　逍遙堂四詠
堂上春風至欣欣草木情鴉鳴藏栁暗蝶舞映花明暖
日遲遲景輕雷隱隱聲客來何所有采蕨試新烹
堂上薰風至陽曦午更驕翫隂欣葉密引飲快冰消乳
燕飛還墜鳴蟬咽復調清譚能卻暑應不廢招邀
堂上西風至郊原歲事成雨餘虹影落雲霽露華清唧
唧蛩鳴夜飄飄鴈度晴登臨多物色筆落競縱横
堂上寒風至蕭條靜物華映窓唯有竹倚檻更無花碧
瓦霜初重銅壺日易斜尊罍延夜永不覺已朝霞
　　　吏隠亭㑹集
招攜共到習家池雲水爲裳芰製衣魚戲輕船浮枕簟
鷗隨落日下汀磯岸巾已得杯中趣横吹如從天外飛
野性毎來應未厭驪駒寧復賦言歸
　　　尉治吏隱亭
公餘吏隠創新亭野濶雲低疊素屏風動荷香翻偃蓋
日搖波影散疎星望窮南畝千重緑坐久西山數㸃青
更待晚凉蟬亂噪與君散策試同聽
　　　次申教授直宿韻
擾擾浮名絆此身相逢尊酒眼還明君如俊鶻方搏翮
我似彎弓不受檠弱植幸容依玉樹新詩常喜擲金聲
他時㑹致青雲上莫厭卑棲歲屢更
　　　和鮑守次韻林德祖
九萬鵬程舉翮輕蚤年高譽滿江亭曽分蘭省趨墀赤
行從荷囊拜瑣青雅度最宜鏘玉佩精忠不用緑沈屏
欲令行部襜帷去要使人爭識景星
　　　晚發
理櫂頻看谿水分岸移不覺轉孤邨漁翁醉臥灘沙穩
樵子行歌岸草昏白鷺成行低欲落清蟬無數斷還聞
自將野色并秋色都付詩魂與醉魂
　　　次衡元度韻
山雲漠漠水溟溟千里拏舟似葉輕乍喜晚光偏照耀
卻嫌秋色太分明疑人鷗鳥看來熟殢客荷花望處平
佳景直須乘興入蚤催風伯送吾行
　　　李良寵示牡丹長句謹賦
紫檀刻蕊香初吐紅粉勻葩色正新孤艷長宜微帶雨
衆芳誰復與爭春無端應恨風驚葉不醉卻疑花笑人
從此徑須連夜賞遶欄百匝未爲頻
如酥小雨壓芳塵曲檻重來花更新莫怪東風鍾異美
獨將仙種殿餘春愧非阿母池邊客喜見陽臺夢裏人
猶恨此生輸蛺蝶偷香抱蕊往來頻
　　　南溪㑹集
澹蕩春溪帶晚城勝遊此地繼蘭亭風搖波面瑠璃簟
雨洗山光翡翠屏舉酒莫辭歸酩酊垂綸聊復向清泠
㑹須踏月重追賞要看林煙共罩青
　　　九日次韻邢子友
側身西望涕沾翰黄菊丹萸又滿欄徧挿定應憐我逺
從遊誰復盡親歡年過騎省悲秋易貧似司空乞酒難
何日故園鳴鴈侣醉歸松竹挂衣冠
　　　馬上作
心逐輕波去身隨匹馬歸據鞍揮淚盡回首一依依
　　　夢覺
日永不可過夜凉愁更多蟬聲嘶晚月孤枕夢如何
　　　思家
一别遽如許歸期可奈何無心戀明月有淚寄流波
　　　七月十一日夜凉風驟至即事書懐
窓外時聞一葉落槐隂驚起幾蟬鳴秋風定是多情物
解作離腸欲斷聲
　　　七月十六夜對月
雲卷天高烏鵲飛滿庭槐影轉風枝可憐秋色誰分付
正是安仁作賦時
　　　牡丹
侍中宅畔千餘朶興慶池邊四五枝何似城南王處士
滿園無數鬭新竒
　　華陽集
　張綱字彦正潤州丹陽人入太學屢試獲首選政和
　二年賜上舎及第特除大學正歴徽猷閣待制引年
　致仕㑹秦檜柄國綱臥家二十年檜死起爲吏部侍
　郎兼侍讀進講闗雎因后妃淑女指陳文王用人寓
　意規諫又奏比年舉子鮮知經術宜令詞賦之士兼
　肄一經後以資政殿學士知婺州尋致仕築亭池上
　扁曰歸喜自號華陽老人日與親舊游息其間高宗
　幸建康召見行在孝宗登極召陪祀以老辭乾道二
　年卒年八十四綱歴事四朝正直自持多所建白華
　陽集四十巻其子堅所編章奏居多詩僅二百餘首
　格調清逈觸處寓忠愛之意不得以尋常詞藻例之
　　　次韻王子飛跋石曼卿洛中題壁
酒狂翫世芙蓉仙胸中落落太古全浮雲富貴不著眼
肎復騰上誇鳶肩應怪元龍負豪氣獻書天子言十事
騎驘一去不可追風月凄凉壁間字
　　　次韻虞章
軌道無停轍風林難盡柯人生百年間疾若下走坡何
爲形役苦況乃憂患多淵明頗解事舎濁揚清波九原
骨已朽萬古名不磨念我獨窘束處世隨唯阿塵埃眼
中滿歲月馬上過不作雞肋弃尚扣牛角歌正賴良友
朋詩句陶天和涓涓吐微溜浩浩供洪河三篇怯大手
未陳先倒戈借問菊坡游頗亦狂醉麽獨不飲公榮冷
面看紅酡欲賦無好語書懐愧隂何
　　　書懐
紛紛兒輩漫同時獨負權竒不受羇刻燭已驚詩句速
飛觴肯放酒行遲平生白璧休三歎萬事黄粱僅一炊
誰向先賢得風制空令人笑虎頭癡
　　　夜飲二首
大木千章難近用朱絃三歎有遺音微言欲扣㑹心處
濁酒不妨隨意斟
年少詩狂不自禁那堪客裏聽孤砧窓寒夜半月初上
酒盡欲眠愁更深
　　　館職上元宴集葆真宫以病不赴次龔濬之韻
春融準擬千場醉底事年來興易厭滿眼笙歌招不出
獨哦詩句遶窮簷
　　　送趙承之出守鄧州
蓬萊宫中老仙伯一首詩堪萬人敵胡不佩劔趨明光
要試南陽二千石南陽異時名帝鄊蘘山菊水秋風香
民歌召杜向千載至今遺俗皆農桑使君此去殊不惡
坐嘯風流有餘樂堂前畫燭照紅妝席上枯棊響飛雹
行看璽書下赤墀旌旗夾道生光輝應念斯文要羽翼
歸來九萬翔天池
　　　謁蔣仲逺坐中出所和徐學士詩歸而次韻二
　　　　首是日飲仲逺宅見二侍兒
剥啄龍門未厭頻履聲容易出雲津求羊徑掃無門客
王謝堂前宴令辰心醉不知簾外雨眼花唯覺坐中春
留連更欲窮歡賞惆悵金壺啟夕淪
不須乘月坐胡牀簾底高張密炬香隨意尊罍供北海
等閒譚論到羲皇三朝舊德真忘分一介微官倍有光
禮絶百寮明日事可能重許上公堂
　　　索仲弼和詩且邀奕
佳言吐屑破春温落落胸懐自不羣百萬買鄰輕去我
十千沽酒屢思君懶償詩債縁何事熟讀棊經要異聞
挑戰㑹從今日始待嚴旗鼓送奔軍
　　　秋日野望
秋雲來不斷野色浩無窮興逸煩襟外詩成醉眼中懐
鄉看宿鳥轉物悟飛蓬何日江南去新鱸鱠筯紅
　　　候張彦智承出
縈虵路轉愜登臨一室翛然靜客心杖屨主人山下去
風鳴巖壑自幽深
　　　次韻仲弼重九
黄花白酒兩相逢把酒簪花對晚風千里故園雲水外
三年歸路夢魂中自憐婉娩傷秋色誰解疎狂發醉紅
寄語髯周頗知否此時情緒與君同
　　　聞官軍掩殺城中羣冦次傳道韻
未復錢塘郡先收鐵瓮城妖星隨月落殺氣逐參横已
築鯨鯢觀重新鼔角聲大江應好在流恨幾時平
　　　飲散
懶性時難合愁腸酒易醺雨聲窓外過客語夢中聞借
問安邦策誰堪破賊羣可憐吾老矣生意薄如雲
　　　傷春
老來心事不禁春風物相撩入眼新苦索吟哦成底急
且休拘束任吾真有錢買酒須饒醉無事看山莫厭頻
憂國只今夔契在應容衰疾伴樵人
　　　歸鄉
窮巷歸來已白頭結茅何必牓休休好山當户碧雲晚
明月滿谿寒葦秋詩社縱添新句法醉鄉難覓舊交遊
平生幸自無機械一櫂夷由去狎鷗
　　　用前韻
愁來莫遣上睂頭著酒驅除醉即休未省一官堪送老
已驚雙鬢不禁秋收心香火供清夢洗眼雲溪結勝遊
喚取短篷乘晚興坐看煙浪没輕鷗
　　　對月
蓬鬢秋風老柴門轍迹疎誰同今夜月望絶故人書止
酒愁元亮何心賦子虛得詩還喜誦習氣未全除
　　　春耕
亂後荒田杞棘生歸來還喜見春耕隨犁細雨濛濛溼
轉壠新泉聒聒鳴好勸賣刀添健犢盡令長畝種香秔
腐儒一飽真餘事莫遣閭閻有歎聲
　　　次韻黄堯翁鬭雞
約鬬提籠出無譁倚壁看禍心藏芥羽碎首溼朱冠擒
敵壯夫事策勲公子歡棲羣噲等伍今日始知韓
　　　次韻李道士觀南山三首
濛濛煙雨忽晴開坐覺羣山爽氣來誰向此間尋賀老
相逢莫放酒船回
山似圍屏六曲開小谿如帶傍山來結廬谿北對山住
俗駕何妨且勒回
柴門無事晝慵開杖屨誰曾得得來隔岸野花隨處發
䕶巢幽鳥傍林回
　　　與韓子蒼别久忽邂逅於臨川遭時亂離道舊
　　　　感歎子蒼有詩見贈次韻奉呈二首
三顧當年尚草廬南陽誰識臥龍居舎人自是出世佛
學子猶呼行祕書視草似聞虛翰苑追鋒看即近郊墟
論思好爲蒼生計莫學辛毗漫引裾
隨縁到處是吾廬風雨飄颻敢定居異縣逢君如隔世
七年怪我苦無書平生出處皆陳迹大半交遊已故墟
愁絶不知尊酒盡醉歸兒女笑牽裾
　　　晚興
衰草連雲萬木風天高滅没見孤鴻夕陽人散酒旗下
逺浦船歸漁笛中兀兀松窓翻蠹簡垂垂蓬鬢颯霜叢
自憐世味諳來慣已覺忘辛似蓼蟲
　　　夜雨
夜雨妨清夢疎簷落細聲幽懐無客語偶坐有琴横水
濶柴荆迥風高鴈鶩驚感時思報主材薄媿平生
　　　閉閣
閉閣靜無寐觀書空復愁虞卿雙白璧晏子一狐裘萬
事等歸盡百年誰得留還將句中眼爲問賈長頭
　　　木落
木落秋聲迥山寒暮色連時危羞冕紱身老寄林泉濁
酒平孤憤清吟續短篇一枝吾已足鴻鵠謝哀憐
　　　次韻酬彦逹
浮榮過眼風脱葉鴛行無復清夢接柴門晝閉雀可羅
寒日暉暉弄疎樾已種芳蘭滋九畹更遣胎仙舞三疊
李侯壯志亦可人舉目萬里欲横絶醉眼時看石稜紫
吟鬢半作霜棘折方今聖主躬儉勤奏賦不須誇羽獵
中興盛事要磨崖老於文字誰踰結願君勉力上扶搖
渺渺雲海出飛楫莫隨鎩翮臥窮巷漫學啼螿弔寒月
　　　燒香三絶句
巻去竹書閒棐几臥看桐影轉簷牙試憑波津送清夢
未信華胥天一涯
霏霏沈水屑元玉靄靄博山生翠雲羅筏城旁知幾里
坐令香界徹微熏
閉眼無勞身外思安心有法靜中知香添細炷焚千和
茶碾新芽試一旗(千和香出/三洞珠)
　　　次韻錢㢲叔見贈
阻濶書郵頓兩忘三年清夢獨徜徉風旌引興與天逺
繭緒牽愁知日長逸翮佇歸鴛鷺列鳴騶忽下水雲鄉
秋霖窮巷無人到裹飯應煩問子桑
　　　彦達作詩自歎次韻勉之
未試屠龍學頻應引劔看夢驚秋枕雨愁入曙窓寒戰
伐今年定乾坤萬里寛扶搖終一舉回首謝悲酸
　　　日暮
地偏車馬靜門閉水雲深野艇收晴網邨舂續暮砧危
腸逢酒怯病骨畏寒侵又見鴉歸盡誰賡梁父吟
　　　次韻彦達雨霽
坐看飛雨激風雷忽變晴空萬里開殘暑暗隨檐溜去
新凉頻逐樹聲來朱絃奏罷空三歎白酒篘殘尚一杯
病懶怕催詩債急彊吟狂斐不知裁
　　　家叔示秋夜詩次韻
秋來天色半晴隂衰鬢難禁節物侵蘭葉向人方泣露
菊花催酒已浮金莫將詩課頻頻聒不那愁城日日深
咫尺南山堪寄傲欲隨鳩杖徧幽尋
　　　用前韻
蕭然雲屋敞溪隂荒徑蒿萊故故侵穿竹晚風輕戞玉
入簾凉月碎搖金畏寒皮骨驚秋蚤得酒情懐語夜深
臨老工夫在禪説試拈般若爲重尋
　　　秋夜小酌
宇宙秋光老崦嵫夜色連澄波寒浸月低樹逺浮煙巷
僻喧都騎杯行促廣筵摩尼元自照沈醉不妨禪
　　　山中即事
地僻官仍冷心閒日自長松篁供逺吹芝术度幽香直
木應先伐驚禽忍再傷家山吾所愛投老慰相望
　　　次韻彦達折梅
信步尋梅約欣逢亞雪枝春藏紅萼小寒嗇暗香遲畫
角傳新曲妝臺斂翠眉廣平心不動唯許筆端知
　　　雪晴
雪晴日腳下茅屋深巷泥融頻屐聲幽鳥喚春啼不那
野梅迎客意先傾愁腸斷送酒邊散詩眼安排煙際横
晚歲浮榮安用許祇應邱壑未忘情
　　　探梅
倚空山翠羅曲屏入山曉日寒凄清蒼龍導前散疎影
幽鳥勸坐回新聲探梅忽見數枝發曳杖折來雙眼明
綽約東窓可無伴煩君火急呼麴生
　　　次韻李公顯
士有鴻鵠志萬里一舉翮胸中自廊廟肎顧三畝宅李
侯氣邁爽詞鋒凜霜㦸老夫晚結交文㑹欣有繹劇譚
到時事唾手欲任責裋褐天路高畎畝抱忠赤風雷惜
變化泥蟠等蜥蜴結茅西山下樵爨走僮獲富貴㑹有
時簞瓢豈不適世態翻覆手寧較黒與白興來時一杯
南窓俯遙碧
　　　次韻公顯木犀
鋪茸紫葵亂晴颸㸃金寒菊棲短籬木犀韻高陋凡枝
顧與葵菊同堦墀香聞十里自絶竒造物豈偏雨露滋
閒見層出珠琲垂鵝黄靚妝宫樣宜煙銷紅日下簿帷
燕坐幽窓風度時頗覺飄飄蘭蕙姿著人不去催作詩
李侯爲續離騷辭香草端從筆下移花前把巻不停披
何以酬君金屈卮
　　　次韻公顯賦蠟梅
愁裏危腸日九迴今朝愁眼爲花開一枝斜倚向人笑
應報上林春信來
　　　題華陽南窓
擾擾何年斷俗縁從今便合老山間㑹將碧澗洗心淨
坐看白雲終日閒
　　　弟姪三人同日受官實爲吾家盛事老懐不勝
　　　　抃喜
恩袍新緑照新秋文雅鄉評蚤見收王謝故應人物勝
芝蘭生處自風流
　　　題歸喜亭
君恩賜我老莵裘旋築池亭野趣幽地勢曲連青嶂遶
波光環匝翠煙浮興來尊酒隨時辦客散琴書盡日留
爲問標題意何在一生心足是歸休
　　　次韻袁仲誠見贈
解組清朝返舊鄉依然門巷接回塘閒身乍覺鳥聲樂
緩步重尋花徑香多謝故人停桂櫂何妨清夜醉霞觴
新詩贈我光蓬屋什襲應同夏后璜
　　　仲誠和詩四首又疊送花再用韻答
筆陣横飛屢叩闗嚴兵夜戰迫更闌好花多謝頻分我
怯敵魂驚未暇看
　　　避冦舟中風雪大作
扁舟避冦艤山隈問捷江城信未迴犯夜號風驚夢破
催寒飛雪送愁來三軍挾纊煩温詔百戰搴旗賴雋才
已辦磨崖頌功烈竚還生意發春雷
　　　雪作
朔風吹雪應嘉時􁎐􁎐空庭靜夜知歲稔不須占瑞諜
家貧尤喜映書帷花雖無艷難爭巧舞不成行也自竒
病起老翁迷眼界寒窓呵筆彊裁詩
　　　招親舊賞花
名花朵朵向人開家釀沈沈旋撥酷咫尺晴川風更便
追歡何惜片帆來
　　　次韻方守送進士
下詔徵多士彈冠動四溟三場遵舊典八韻見明經勸
駕勤州牧吟牋詫地靈春風歸路近衫色照山青
　　　親舊以老夫年及中壽既辱臨況又多以詩詞
　　　　相慶祝顧衰謝何以得之輒成鄙句叙述感
　　　　悰
老來光景去駸駸親舊應多惜老心傾蓋義高雙白璧
開函詩敵萬黄金催年生怕玲瓏唱醉夜寧辭鑿落深
多謝慇懃祝彊健寄言衰病莫相侵
　　　老病
蕭然華髪映蒼顔八秩開來第一年鍊盡交游難諱老
養成衰病卻安禪新春已負登山屐舊賞空慚載酒船
張緒風流那復少坐看飛雪弄晴煙
　　　次韻洪總領題花信亭得江樓二首
誰爲傳花信新亭破睡風春回芳意蚤客到賞心同酒
盞搖江渌詩牋照坐紅無由接歡宴危坐正書空
地勝宜樓觀臨江勢屹然横波吞翠壁倒影挿雕椽老
子難收興雲安未足憐由來詞翰手五鳳獨居前
　　　舊所乘馬老且瘠見之感懐
人衰馬亦老不踏長安道筋力漸疲羸鞍韉漫華好見
我勿嘶鳴爲爾動懐抱無復矍鑠時去去飽豐草
　　　老來交朋淪謝雖婢僕亦無在者感舊忽覺凄
　　　　然
故交淪没水東流歲晚無人話昔遊飛絮落花何足道
忽經風雨亦添愁
　　　徐獻仲挽詞
一尊相别未經時情話如今忍復思老去交親能有幾
年來懐抱更誰知谿橋路斷秋風急香火庭空曉日遲
三尺孤墳閉千古傷心東望涕交頤
　　　丁明仲挽詞
里社欣相接葭莩晚益親過從忘客禮簡易見天真把
酒微風夜歸舟細雨春如今毎追憶悽慟欲傷神
　
　
　
　
　
　
　
　
　
　
　
　宋百家詩存卷十五
欽定四庫全書
　宋百家詩存卷十六
　　　　　　　　　　　　　嘉善曹庭棟編
　　苕溪集
　劉一止字行簡歸安人七歲能屬文試太學有司欲
　舉八行一止曰行者士之常不就宣和三年登進士
　第爲祕書郎遷監察御史封駁不避權貴紹興中進
　敷文閣直學士致仕卒年八十三一止爲人冲澹寡
　欲毎言生平通塞聽於自然唯機械不生故方寸自
　有樂地博學無不通爲文不事纖刻制誥坦明有體
　嘗草顔魯公孫特命官制甚偉高宗歎賞爲手書之
　其詩能自成家吕本中陳與義讀之曰語不自人間
　來也其驚服如此子巒嶅從弟寧止俱貴顯有聲
　　　小齋即事二首
憐琴爲絃直愛棊因局方未用較失得那能記宫商我
老世愈疎一拙萬事妨雖此二物隨不係有興亡
旱夏甘雨零坐見草木長天憐官窮隘乞與風飈爽四
檐溜通池激激聴微響雖非山林間故作山林想
　　　道中雜興
瀕春欲生妍梅蕊先媚好寧辭犯霜雪漸擬蘇百草耿
耿甘獨待餘恩及枯槁
晴風埽頑雲白日光在地雲翳無幾何聚散等懸寄所
以寸草心各各抱根蒂
麥頭漸青青麥田何井井黄雲被原野衆草昏未醒方
知天壤間春風有畦畛
長亭連短亭隻堠復雙堠居然送行客歴歴記奔走十
里同五里先後無好醜
　　　過新開湖呈無言兄御史
整整斜斜邨舎居十十五五沙中鳧潛魚釣影水深淺
高栁著行煙有無天濶雲低過平楚已覺淮音近吳語
淮南米賤好留儂正恐不歸心更苦
　　　無言兄以銀壺作粥糜頗極其妙舟居夜飢頃
　　　刻可辦戲作此詩
少年愛酒不廢沽滑稽鴟夷毎隨車春禽似是知我意
日日勸我提葫蘆侵尋老境筋力異宿昔百嗜今一無
羇窮未免走四方是口時賴薄粥餬憐君巧作此瓢壺
善爲口計真不疎上蓋下豐腹胍􁔹(昔人以腹大者爲/胍􁔹上孤下都)
空㣚可置升米餘釜湯外沸如隔膜氣塞不作聲胡盧
須臾已復成淖糜勻滑不減傾醍醐篷窓夜饑急星火
咄嗟而辦功可書山僧歙鉢未足詫考父古鼎非時須
我聞壺中有高隱日月或類蓬萊居神仙有無事恍惚
山澤形貌常多癯不如一飽睡清熟箇中便是真華胥
　　　盧駿元憲使寄示㑹稽競秀閣識舟亭二詩爲
　　　之合賦一首
蔥蘢秀擁秦山落盡日春風吹嶺腳朝來領畧到窓几
誰遣虛空出阿閣南臺御史去天近身與孤雲生兩角
(古語孤雲兩/角去天一握)胸中摸索千丈絃更恐并吞有衡霍海門
山邊初落潮西興渡口浪痕高渺渺目亂翻雲濤心識
不語迎歸橈江亭晚日風蕭騷軋鵶鳴艣相向搖平頭
鴈落沙没腰舟人底處尋青招
　　　拱州道中
栁條明媚欲變色便想春思浩無涯行人手挽不忍斷
云此生意方萌芽
　　　方時敏寄和詩復用韻報之并簡季高理前止
　　　酒之語季髙嘗夢蕭相國戒勿飲酒
疇昔城南隅蓮葉秋田田從公觴玉醪醉墨看雲煙我
乃世背馳公獨肎顧憐追思十年夢僅熟一覺眠念當
老扁舟生理師計然不意菰蘆中復見瓊瑶篇筆力如
置陣彌縫認先偏從容步武間左右方若圓大如清廟
音三歎聞疏絃安得化爲雲追逐飛上天
　　　次韻子楚秀才
何郎卜築吞江湖下瞰培塿皆僕奴山川勝絶本相假
正復此士堪此居(子楚卜居富陽/山下瞰九江)
　　　贈道人王生
夜來清商入梧桐䇿䇿不已鳴霜風故山一碧萬煙樹
慘澹已有傷秋容嗟哉造物本何意安得永賴長養功
獨我冷眼閱榮悴心與日出清霜融子奚不來助我喜
甕頭春風生麴米人間有酒誰不醉如其天者我與子
我身雖無雙羽翰欲將夢到三神山借爾八尺龍鬚席
蘧然一覺俱飛還
　　　家兄元成將參部來取别是夕忽夢與元成跨
　　　馬並行隱隱聞有車轂聲如在道途覺而作詩
　　　并以贈行
荒凉半畝居風煙夜沈沈安得清夢間尚有車轂音自
我客京華半世歴﨑嶔日月不相貸鬢有微霜侵騎馬
著青衫兹事已不任如何棲遲中心迹猶差參夢境通
前生染習良已深歲月不可磨愈厲如精金富貴豈足
道本是功名心勉哉子馳驅壯志方在今勿學嬾似儂
膏肓恐難鍼
　　　與家姪季高夜語用毛内相韻
儒生習氣非偶然出入文史東西家埽除淨盡如宿草
春風一夕已復芽子方妙年有竒氣我已種種成蒼華
文章百巧坐一窮無地可學東陵瓜嚅嚌山色吞湖光
凜凜尚可驅百邪子昔自云有仙骨夢騎青螭躡飛霞
要與李杜高頡頏下視餘子窘可嗟寒燈夜語耿不寐
自覺冰雪生齒牙頗言室有法善妻幸是元無翁可撾
何如從吾巢雲巔共訪葛洪學丹砂
　　　贈别歸安周縣丞二首
自我居里閒連牆絶來去非我敢杜門客實莫我顧頽
然坐空廬習懶已成痼惟有一束書遮眼慰遲暮周郎
來何許文字得我怖淵源笑鯢桓采色隱豹霧追隨古
汀洲山色入幽步詩文互徵逐酒臠及時具如我衆棄
餘君意獨何慕入蘭不知芳逐臭無乃誤君亦忘機人
足跡亂鷗鷺堂前種白蓮心境涵淨土觀空本無說目
物自吐露往來忘時節相對兩如寓屈指說去官始憶
三年住辴然同一笑歲月真脫兔我不記前三更問末
後句
庭前百个竹眼見三隕籜不知如許久已復東行橐君
初先住想晩去亦不惡官身等出家隨牒即行腳笑傲
雲煙間何適非至樂嗟我獨奈何生理自窘縛四十三
年非醖造此大錯從今便止止萬事付莫莫張公留衣
鉢緑蓑與青篛會當老扁舟相與同啐啄更看後五日
放過前一著
　　　宿溪口
溪聲來天邊風水共豪縱夜氣劇奔馬侵曉不能控書
生有情癡咏雪寧忍凍胡爲枕寒流故遣不成夢
　　　舎弟出家作詩貽之
在家情意疎出家終不惡不有清淨縁云何脫徽索我
昔志婚宦謂足世味樂顛倒十年間如蠶竟自縛業已
無奈何勸汝莫莫莫一漚非全潮起滅皆妄作當知是
身浮流浪恐非託伎倆百不好攝念乃初學如病求真
醫安心是良藥
　　　寒食
霧雨昏不醒東風曉能酸我食日不足寧憂三日寒
　　　夜起觀雪
寒空夜作山林聲打窓窸窣饑鼠行褰帷忽怪窓澹白
開門雪飛縱復横天上瑞花開又落庭下疎梅初破萼
忍寒耐苦發孤妍似與老人甘落莫遙憐國難何時清
嗣皇求衣天未明長蛇封豕欲薦食執筆固陋慚書生
皇天悔禍今可卜乞與江湖比歲熟莫言此雪不樂饑
便是天公真雨粟
　　　待潮浙江口寄左與言大夫葉元亮學士兼簡
　　　呉似之
今日江頭雪欲作濤怒風號兩噴薄青鞵黄㡌湖海人
獨立沙邊如病鶴閒身不待君賜與擬占風煙佳處著
如何寸禄晚見招踉蹡欲前還欲卻翩翩西湖兩公子
胸次崢嶸飽邱壑糟牀夜注喜相報自發清吟侑觴酌
我來一笑豈易得十載湖山負佳約間闗百態成底事
毛髪星星已非昨人間俯仰變今古總是潮生與潮落
㑹須乞取此身健在眼好山俱著腳頗聞神方能卻老
肎輔衰殘殊不惡因聲更約吳太史石鼎他年煑仙藥
　　　夜雪呈傅舎人
朔風無端卷入幙短檠滉漾吹花落怪來覓句如斲冰
門外雪花如舞鶴老妻自起傾殘尊麒麟活火紅燉燉
憑君爲喚詩膓温他日有酒不足論
　　　憶山中示巒嶅二子
世路敧危如燕幙未厭山中昔牢落春前擷韭秋擷菘
有客有客鷴與鶴瓦甌鐵杓文石尊枯樵發火勢易燉
得酒徑就山僧温聴風聴雨取次論
　　　水車
邨田高仰對底窊咫尺溪流有等差我欲浸灌均兩涯
天公不遣雷鞭車老龍下飲骨節􁨳引水上泥聲呷呀
初疑蹙踏動地軸風輪共轉相鈞加嗟我婦子腳不停
日走百里不離家緑芒刺水秧初芽雪浪翻隴何時花
農家作勞無别想兩耳未厭長嘔啞殘年我亦冀一飽
謂此鼓吹勝聞蛙
　　　從謝仲謙乞貓
昔人蟻動如鬭牛我家奔鼠如馬羣穿牀撼席不得寐
囓噬編簡連帨帉主人瓶粟常挂壁毎飯不肉如廣文
誰令作意肆奸孽自怨釜鬵無餘葷君家得貓自拯溺
恩育幾歲忘其勤(仲謙云水中得棄貓/拯救久之乃得活)屋頭但怪鼠跡
絶不知下有飛將軍他時生囝願聘取青海龍種豈足
云歸來堂上看俘馘買魚貫栁酬策勛
　　　和胡浚民邨中好客稀五字併作
青山爲郭雲當門疎煙細雨梅花邨門前落澗瀉寒溜
滾滾似是通河源隱居二士清而通譚道不愧將無同
何人載酒問竒字糟牀夜注時一中天驥權竒嗟欲老
家中龍駒頭足好孫郎並舎真可人散亂書籤共探討
只今干戈迷所適我亦間闗暫投跡君家鳥雀不驚人
應怪蒼黄如此客謀身已拙知遁肥邂逅得此良亦稀
化雲所願四方逐念絶側翅隨人飛
　　　送吳興太守盧給事赴兵部侍郎召四首以邦
　　　家之光為韻
東風催行艫旍旗轉修扛千騎如登仙我心豈得降嗣
學初元年德意孚萬邦不戰屈羣敵威聲疾奔瀧眷言
帷幄舊分符隔濤江尚書古司戎名實尚誰雙折衝要
從容譚笑空酒缸帝曰汝遄歸謀國資敦龎無庸斗大
州洪鐘受微撞
汀洲初檝迎紅紫爛朝霞及兹理旋艫緑隂已籠沙使
君如東君來去不戀家獨持五色筆摛辭燦芳華明年
鳳凰池春風浩無涯須公賦丹青去路不可遮
公來臨我邦天意苦見私從容坐席間風化已四馳民
曰吾二天士曰吾得師庶幾少淹留子弟公教之如何
去不顧公豈要我思不見溪山上旦暮發妍姿及茲有
行色風日含悽悲公亦何負渠欠渠百篇詩
西雝拜顔色振鷺俱分行繡衣浙江濱再上君子堂首
尾二十載持橐侍明光厭看南朝山易綰吳興章煌煌
朱兩轓照我梓與桑怪我衫始青憐吾髪已蒼頗復見
勞苦感慨激中腸向來官如泥葡萄換西凉翦來但鳴
悲坐閱百鳥翔公爲世良師醫國有禁方頗聞藥籠中
臭味久已嘗小草在逺志未用出處妨採掇公勿疑結
根稔風霜
　　　曽宏父將遊吳興示所知葉内相詩次其韻時
　　　太守亦和故并及之
蘋州景物最惱客無賴山色只供愁短櫂從渠倚煙艇
春容併作水南頭
謝家溪亭花瑣碎尚憶故歲春未闌覓得小航衝雨去
溼紅飛處忍朝寒
使君覓句自超逸江邊烏臼能絶人我疑祕思有天巧
滉漾胸中百頃春
　　　南山有蹲鴟一首示里中諸豪
南山有蹲鴟春田多鳧茈何必泌之水可以樂我飢六
師擁行在閭巷屯虎貔民食尚可紓軍食星火移努力
輸縣官無乏轅門炊所願將與士感此艱食時忠義發
飫腹向敵爭先之驅逐狐鼠羣寓縣還清夷我輩死即
休粒米不敢私
　　　傅子駿右司見和雪夜句且有兩宫北狩之感
　　　因復用原韻
先生著書風撼幙詩成弄筆雲煙落舎傍種竹欲招鳳
郭内有田纔給鶴眼看雪片黏空尊寒齋芋火猶能燉
怪我官冷何時温我亦聊爾公勿論
　　　次韻方允迪祕監步月感懐
伊昔苕水濱詩酒相迎送紅蕖三百頃天遣作妙供於
今幾何時喜懼不同夢驚心風月夕怨笛有殘弄所嗟
老侵尋不媿官冗從當時季孟間衆識長雛鳳寧知天
一角復此尊酒共文章千古事習氣無乃重詩如朝陽
鳴一一律吕中從遊二三駿蹀躞不受鞚阿咸有家學
落筆競豪縱傷時復懐舊一笑忽再慟公等俱勉旃如
我堪底用
　　　允迪以羊膏瀹茗飲吕景實景實有詩歎賞僕
　　　之意未然輒次元韻
精金不受釧釵辱瑞草何曽取膏腹乳花粥西名已非
薦以羊肪何太俗山林鐘鼎異天性難遣華腴偶窮獨
森森正味苦且嚴玉質無瑕誰敢戮君家饌林多錯本
讀罷流涎誑枯吻故令茗盌變腥羶逺想黄封雪花醖
呼酪爲奴逢彼怒自惜爭雄巧相妒我寧不飲信我説
獨喜君詩有神助君不見穆家兄弟故可人概以骨鯁
恐異趣
　　　將如京師和方時敏機宜十二辰歌
羣兒鼠竊均有遇老矣自知牛後誤成功未解鬭兩虎
援翰徒勞秃千兔佩書丱首何龍鍾靈蛇光怪蟠心胸
馬頭二千悲遠道羊角萬里無高風秦歌嗚嗚楚猴舞
一笑何如共雞黍謀身狗茍君勿嗤聊戲墨豬書韻語
　　　五十少公卿贈何子楚居士
五十少公卿三十老舉子世間老與少不必較年齒我
觀宦達人顔色自豐美臞者忽易腴變化一日耳人言
老再少信是有此理我爲老諸生流落踰一紀四十又
過四淟涊百寮底説老已十年何况真老矣壯氣摧幽
憂髪白面目緇寧有再少時一衰乃如此何郎窮過我
齒髪亦相似閒居傲軒裳臞腹滿經史時時吐光燄麗
句落窓几誰家肎終惠試此足千里空令坐窮獨閤戸
今埽軌宦達世共慕閒曠吾所喜丈夫生世間要自發
竒偉富貴何足云功名半張紙古來傲世士良是窮乃
止未有如子年慷慨隱廛市我不媿公卿愧此少居士
　　　水邨一首示友人
浮花蕩漾青蘋小緑柄敧垂翦刀草朝從港東暮港西
採花擷草無盡期秋光有盡意無盡萬馬奔騰山作陣
眼中未飽公莫回饑膓作惡如鳴雷
　　　借居鸕鷀山中呈方允迪道縱昆仲
長松舞高寒落澗瀉清泚笙簧響天上金石鳴地底雲
容何潤澤下有隱君子樂此山水音清若變流徵怪我
從何來塵土兩目瞇㓂敵在江滸薦食心未巳赤囊走
邊報朝暮異憂喜安知隱人樂勝絶有如此古來成敗
事不入山中耳願言晩相收寘我幽壑裏酌泉得醒心
茹水可不死况有載酒人半道同栗里(屢從道縱/飲半道間)
　　　山中作拆字語寄江子我郎中比嘗以拆字語
　　　為戲然卒未有以爲詩者請自今始
日月明朝昏山風嵐自起石皮破仍壁古木枯不死可
人何當來意若重千里永言詠黄鵠志士心未已
　　　次韻維心謝沈尚書惠筆
書生磨吻鉛刀銛君家手筆不退尖琢成秀句奪天巧
平揖鮑謝奴高蟾郊寒島􁄢復可哂漢風楚國真能兼
胸中疾邪茹不吐但覺忿氣生虬髯叵堪陳壽書漢實
毫端有口可得箝(維心修/三國志)尚書昔侍金華講論議凜凜
秋霜嚴曽將一字竊魯史(尚書曽/講春秋)未用三語如阮瞻分
君賜筆助清峭雕犀鏤象光出奩如我樸遫豈足數半
世翰墨徒心潛老去文字讀不入編帙散亂如投籖因
君窮討默自愧僻魯成痼何時砭須要盡見君家書槁
死不歎周南淹更從湘東覓金管賞激忠孝祛奸憸
　　　謝吳興守李端明致酒時寓德清
孔愉廟邊溪水長石壁巖下飛泉香居士住此幾寒暑
只見四山青又黄今年春雨摧麥芒六月稻穟乾欲僵
煩公焦勞坐黄堂何不趣公歸贊襄爲時開閤隂與陽
不令此憂遺君王我居有如坐甑内四顧怫鬱不得驤
公欲令我蘇肺腸白衣致酒甚沛滂瓶粟未空陶氏倉
得酒且到王生鄉更招山前老漫郎(謂沈/次律)渠家曲柄荷
可觴(大梅山法常禪師隱居餘姚有僧尋拄杖迷路至/菴前問師住此多少時師云只見四山青又黄)
　　　觀大龍湫
峯頭鴈何在井底龍不出吐作玉虹流倒挂二千尺落
礀勢初緩漸聴轉山急噀面飛雨過著衣晨霧溼造物
等幻戲此地真絶特勿言王事勞遇勝得小立慚愧大
尊者幾載面青壁山高不礙見泉聲不妨寂
　　　獨居會稽官舍送僧遊龜溪因托寄聲弊廬
老人年六十生理常刺促歸無一稜田此事亂心曲妻
孥渺相望幼稚煙在目師今過龜溪山水無盡緑石壁
嚴寳坊泉甘宜杞菊但恐齋厨空眼飽不救腹並行山
徑微草露溼人足師訪老人家門前有修竹
　　　訪石林葉少藴觀文
卿雲覆其上草木爭鮮新竹露光參差暗羲破蕭晨萬
石紛拱揖靜默自主賓似中有老仙雲霞煥精神朝暮
林壑間􁄭挾出怪珍風敧青篛笠雨墊烏角巾山靈指
山謂箇是夔龍身如何䡖世累蕭散與許真了知袞衣
貴未若巖石親功名乃棄餘道德受諮詢我來追步趨
且復結勝因劇譚到羲軒愧此真天人
　　　几上人名所乘舟曰釣月菴求詩爲賦
昔人釣忘餌今師釣忘鉤靜夜江不湍孤光送歸舟
　　　雙頭黄芍藥
漢宫時世妝承恩嬌姊妹解道根蔕同如何心兩背
　　　宿揚子江口
客檣沙觜渺縱横二紀風煙老此行待得江頭明月出
卻當船底暗潮生旅人夢冷無留想别浦帆歸有呼(去/聲)
聲斷念此生惟付酒爲誰驚走探瓶罌
　　　睡足齋
此地誰令著此翁角巾敧倒鬢如蓬興高絶壁松聲外
夢破寒花雀啅中睡債幾時償賽足書淫前日洗除空
故人若問安心法一酌邨酤薦晩菘
　　　摘星嶺
籋磴縁梯興未窮青冥有路欲乘風朝雲暮雨在腳下
井鉞參旗落手中此世此身長作客半癡半黠忽成翁
那能偃蹇巔崖上一洗平生眼界空
　　　次韻鄭維心詠梅
山路雪消梅半吐隔林先已見疎明凍醪似蜜從誰賞
斲句如冰得我驚卧樹照溪春思淨細香留客暮寒清
戰塵未逺邊風急十載花前笑不成
　　　次韻林少瞻遊禹廟
客裏悲傷不易逢越王宫好莫悤悤春容雨洗風吹後
山色朝来暮去中京國昔從秋序别齋厨猶憶飰時同
清時更作他年約七塔三山夢已通
　　　方欲相約爲孔侯溪上之遊忽得佳篇復次元
　　　韻
山色溪煙澹墨成隔溪幽鳥自呼名未妨濁酒陪心賞
更借清詩作眼明桃葉不闗今夕恨林枝猶是古時聲
扁舟醉後從漂兀個處應無寵辱驚
　　　次韻鄭維心見貽
身病何因到赤墀眼昏不復下書帷杯觴有限長羞澀
故舊無多足别離對白抽黄餘習氣看朱成碧記當時
(看朱成碧醉中眼施粉太白尊前人/此維心舊詩僕初相識時所見也)江邨投老俱牢落
猶喜詩情似拾遺
　　　次韻萬廷老見貽
梅花邨上駐歸帆知有幽人住此菴誰遣疎香隨柁尾
故憐春色在枝南溪前水落沙痕出門外山横雪意酣
詩似何郎情不淺更留佳處後來譚
　　　次韻王柱史題密印師寮
巖下風清進竹凉道人身共翠梢長飢腸欲和春泉響
鼻觀先參煮菜香何處人間有癡黠不將身外較閒忙
鄰家柱史哦詩夜未厭敲門月到牆
　　　留題吕宣義知命小園
雖無萬竹等封侯半畝清隂趣自幽菘韭未能供蚤晚
菊蘭聊欲記春秋歸來久已同彭澤休去寧須問石頭
裋褐飄零嗟我老他年來徃亦風流
　　　同諸曹泛舟城南曽守餉酒示詩次其韻
十年溪渚夢經行更借風煙作眼明官身擬赴鷗鷺約
小敵忽逢詩酒勍今者不樂愧幽子日後欲醉無麴生
五馬㑹尋芳草路肎教緑葉便隂成
　　　題道場山
雲亂修堂冰不如妙香隨處滿空虛頭陀浩刦衣塵在
回向此生心地初涉世情疎終簡懶愛山縁重費消除
道人勸我發深省相對五更聴粥魚
　　　次韻方允迪祕監㑹稽相遇懐吳興舊遊
故山疇昔奉英遊老去功名失路頭江海一官如許冷
田園三載不知秋謝公塘外千峰紫何楷廬邊一徑幽
心折少陵存殁句恨無酒力破勞愁(舊遊方時敏吳/亦虛皆已物故)
　　　檇李從允迪借居鸕鷀源上沈必先侍御有詩
　　　寵其行次韻并呈二公
飄零暮景今如許慙愧高人久卧廬好客兒童總懽喜
多情草木自扶疎百年夢幻真何有一壑風煙尚借居
寄謝南臺温御史此身休戚正闗渠
　　　次韻維心賦次律見一亭(次律自號/柯田山人)
向来金埒與銅山可是無由未得閒紙上功名追逸景
鏡中心事迫摧顔溪雲慣作多時别隴月今迎一箇還
始信柯田棃棗地不令榛棘有遺刪
　　　次韻維心贈葛魯卿待制求花栽
此日寧無健步移春前行近看花時故園樂地今餘幾
小縣風光客不知賸買名栽今亂眼卻嫌芳思只撩詩
屬公歸賦丹青手問圃尋農獨我宜
　　　盧叔才相過夜話戯成
七年詩酒恨難同未省相看作麽容多病襄陽長瑟縮
古心冬夜更龍鍾已知昔者非今者莫問渠儂勝我儂
手翦西窓深夜燭細聴吳語話心胸
　　　寄雲門長老持公
夢境清遊記昔曽而今雙鬢已鬅鬙此生有分尋雲水
到處逢人記葛藤紫芋菠薐真在眼青鞵布襪未輸僧
㑹投枯木堂中老只恐詩情罷不能
　　　次韻朱希仲貽故人虞仲容
亂前交舊今餘幾道故傷時得涕零門外溪山無賴碧
眼中䰅鬢可憐青十年持橐氣横出三斗朝天心獨醒
卻喜元龍豪放在不妨下馬索銀瓶
　　　寄懐王元渤舍人
倦飛鸞省戢修翎乞與雲山作卧屏醉裏書牀堆束筍
夢餘楸局見稀星君心倘似當時赤吾髪已應耐久青
老手尚堪驅使在㑹持歸檝到溪亭
　　　次韻傅子駿右司見貽
大斾華鑣晝掩扉松門沙步帶山圍循除漲水春来急
釋嶠孤雲懶復歸試看青鞵縁磴道不妨野服坐苔磯
應嗟客路風塵暗遶樹驚烏未得依
　　　張仲宗判監别近三十年經由餘不溪訪余有
　　　　詩次其韻
亂前猶省當時事亂後渾如隔世人得見斗升且懽喜
莫將心念到亨屯銜杯儻辦中山醉覓句誰如小庾新
三十年前癡半黠相逢終不忘天津
　　　次韻沈次律家並蔕芍藥
習家池館酒如淮爲破幽人一日齋前廡芳菲駢蔕萼
後堂鸎燕嘯朋儕忽驚暗緑將成幄卻喜雙紅欲綴釵
草木㑹爲門戸慶而今蘭玉已當階
　　　次韻吳興守到官見貽
步武初辭玉筍中旌旄疑是到珠宫窓間嵒岫如爭入
筆下雲煙洗不空千里喜深車後雨一堂仁浹扇時風
賓筵浪許陪真賞底用蹣跚一秃翁
　　　次韻吳興守雨中即事
雨檻風檐欲墊巾䕶花常恐減青春融怡已復生頩頰
料峭真應恕老人睡鴨吹香空結戀逺峰攢碧似凝顰
野裳涙溼愁如許半面徐妃不受勻
　　　題毗山吳約仲曠逺亭(唐吳筠詩平湖曠以逺/莫子及取以製名芮國)
　　　　(器爲之記山蓋吳筠舊隱當時語曰吳筠碑/樸古竒稱其文辭之美也余未冠與約仲諸)
　　　　(父讀書/此山)
追思五十年前夢山壓平湖水次門白鷺未慙公子貴
青松不屈大夫尊文辭樸古推鼻祖標置孤高到耳孫
更喜新亭名意好莫郎清峻芮郎温
　　　冬至汴下蚤行有感
刺促驚時節侵尋念物華半生多客裏今日又天涯曉
月看睂嫵飛雲亂眼花窮途隨物感不必是思家
　　　和族兄無言題能仁寺當雲軒
緑樹新迴合斜窓舊邃深壺觴如栗里嵗月似山隂半
世懐清隱何年得此心借牀眠不熟酒力横相侵
　　　次韻袁審淵道舊思歸(兼簡虞仲/容季澤)
寂寞襄陽老南山憶敝廬病来惟喜酒歎罷毎捐書道
路風塵暗闗河信息疎逢人説沙漠不忍問何如
虞氏隋唐後當時尺五天風煙鼻祖宅翰墨耳孫賢笻
履容相躡杯觴得共傳濟時吾老矣看著祖生鞭
　　　次韻江子我雪句
頭白高山蚤千林一夜花雪深烏鬼嶼風亂白鷗沙刺
促傷時事飄零念嵗華天今洗兵馬勿復問浮查
　　　梅山
伊昔市門隐山今尚姓梅危言闗社稷仙迹混蒿萊此
事誰云者斯人安在哉傷今更懐古老意獨悲哀
　　　送太學田同舍及第歸鄉
輦轂當年别簪裳末路同江湖人已老家國恨何窮山
有傷心碧塵無没馬紅舉鞭還送客落日淚痕中
　　　次韻子我得俸
祠官資薄俸肥遯要清貧載酒久無客乞醯惟有鄰廣
文寧厭肉方朔漫長身莫遣陳萇到先生甑尚塵
　　　冥冥寒日雨
冥冥寒日雨客意向誰親泉亂如爭壑花寒欲傍人生
涯長刺促老氣尚輪囷不負年年債清詩斷送春
　　　風氣東南異
風氣東南異隂晴蚤晚間日光時透隙雲影半遮山埽
徑殘紅盡開窓緑䕃還寄聲桑苧友幽興合相闗
　　　覽鏡(寄陳商/彦祕丞)
契濶三年夢飄零一寸心青青今變雪種種盡齊簪覽
鏡渾相似彈冠各不任論交如許酒情寄一杯深
　　　居士寮
龍鍾居士相落魄宰官身長史風吹㡌林宗雨墊巾安
心惟壁觀乞米賴僧鄰曽並鴛行立當時夢不真
　　　次韻朱實老過我對月小酌
老人論舊事感慨思悠哉暗喜生眉宇新凉入酒杯竹
風誰和汝檐月要人陪此客非凡客斯時得得來
　　　次韻吳興守春日書懐
百榼償春酒人言有别腸披風醒午醉擷蕊眷餘芳白
日何曽短遊絲得許長向來情浩蕩今老夢微茫
　　　送鄒德章教授之官合流
古寺疎煙裏因依孰並遊歌行如短李邂逅得髯鄒皎
月林塘夜青霜雉兔秋從今兩相憶一酌酧儂不
　　　賓老過㑹稽訪余同遊禹廟龍瑞宫晚歸
十載江湖客重來雪鬢侵事如春晝夢山似故人心步
屧攀嶃絶移舟出窈深他時林樾底歸去話登臨
　　　次韻子我秋分
山中秋已半篷蓽晏方開不聽夜蟲語烏知節物來紫
珠猶卧穟青蕊未浮杯欲射寄書鴈非闗烹不才
　　　次韻徐立之朝議除夜無酒
公名本是誤成蠅伎倆何勞更鏤冰竹屋紙窓風攄幙
可憐挑盡讀書燈
　　　次韻江西李相君詠磬塘
曲塘如磬何曽有坐想縈山更帶林花圃夜來春雨足
漾舟應試一篙深
　　　戲題法真師見南山齋
看山終日自夷猶清淨誰如此比丘莫指妙高南向是
德雲還在别峯頭
　　　訪石林
山澤形容忌太癯石林風範獨何如時時賓客傾家釀
箇箇郎君讀父書
　　　題丁氏堂六言四首
妙喜何曽斷取竺峯九日飛來乞與溪山暮宿都教濃
翠成堆
杯觴競照羣玉衣袂常霑翠嵐不怕風前路滑石頭是
我同參
總自胸中描出不妨怪怪竒竒鴈蕩龍湫髣髴鸞翔鳯
舞參差
翠峯欲並肩膴艷蕊難爭臉紅昔日寒巖枯木何如此
箇家風
　　　題徐次游通判小隱堂二首
遮藏得到中興日觴詠曽陪小隱仙曲徑畫欄春幾許
竹花人月四嬋娟
一時藥籠君參术何事全家傍翠微勿謂小山招不出
太平須要隱人歸
　　　入靈隱寺
石泉苔徑午隂凉手擷山花辨色香度嶺穿松心未厭
好閒反爲愛山忙
　　　登看經樓示同遊
昔遊曽共朱欄語十換星移始再來料得當時樓下水
有情應解作潮回
　　　寄題葉叔明熙春堂
堂前草木自爭春堂上妖嬈花妒人年年嵗嵗春相似
不信風光有故新
　　　宜興道中
客懐無事只増愁遮眼殘書懶即休午醉忽驚如喚覺
亂山無數滿船頭
　　　送吳興太守
雞皮鶴髪病龍鍾誤入林宗裁鑒中平生氣概今如此
自對青銅惜此儂
　　　太簡齋即事
曉來人報雪遮門委卷蕭條郭似邨自酌甕醅能較飽
借人布被得竒温
　　　題楊吉老知軍玉輝亭
清閒寧有清如許買斷嵐煙入尊俎我來憩此玉輝寒
要上峯頭呵佛祖
　　　寄題李德修通判宣城隱舎仍次其韻
官身寧爲倦知還自憶青山對白間(白間窓也窓間連/逺岫謝宣城詩)
有月有風俱是客愛詩愛酒可能閒(風月/堂)
　　挽詩
　　　魯居士
自忝知心舊常如識面初情親終近古識逺勝知書水
宿同煙艇山行並筍輿眼中無此老灑涕獨霑裾
　　　參政大資張公二首
遇合時多故風雲氣自彊補天煩大筆醫國見名方惻
怛憂民意殷勤薦士章可能遺一老誰復問穹蒼
塞壘烽初息留都倚重臣奸驕隂奪氣政化本如春待
得中興日寧論獨病身空餘門下士悲恨不勝陳
　　　詹閣學持國
至行無瑕玷今人見古人傷時心獨切接物語能真邨
壑尋春舊松杉墮淚新飄零一尊酒無復聽諄諄
　　　徐仲常朝奉
豈弟臨民契昔賢政成終自弛蒲鞭暮年三徑師元亮
故國扁舟老計然北陌東阡遺杖履前岡後道鏁風煙
郎君秀羨如圭璧㑹有恩光賁九泉
　　栟櫚集
　鄧肅字志宏南劔沙縣人少警敏能文美風儀善譚
　論李綱與之倡和爲忘年交父喪哀毁踰禮芝産其
　廬入太學交天下名士作詩諷花石綱爲當道屏黜
　欽宗召對便殿補承務郎靖康二年張邦昌僭位不
　屈奔赴南京高宗擢爲左正言遇事感激不三月上
　二十餘疏言皆切至多見采納㑹李綱罷肅奏留之
　迕執政罷歸紹興二年避㓂福唐以疾卒有栟櫚集
　二十五巻
　　　花石詩十一章(并序/)
　　　臣聞功足以利一國者當享一國之樂德足以
　　　被四海者當受四海之奉恭惟皇帝陛下至仁
　　　之所眇神道之所化覃乎無外不可量數如一
　　　元默運萬物自春豈特宜民宜人使由其道雖
　　　鳥獸魚鼈莫不咸若是其所享宜如何哉雖移
　　　嵩嶽以爲山决江海以爲沼竭東風之所披拂
　　　者以爲臺榭之觀且不足以奉聖德之萬一區
　　　區官吏輙以根莖之細塊石之微挽舟而來動
　　　數千里竊竊然自謂其神刓鬼劃冠絶古今若
　　　真足以報國者以臣觀之是特以一方之物奉
　　　天子曽不以天下之物奉天子也臣今有策欲
　　　取率土之濱山石之秀者花木之竒者不間大
　　　小尤可以駭心動目畢置陛下圃中若天造地
　　　設曽不煩唾手之勞蓋其策爲甚易而天下初
　　　弗知也臣獨知之喜而不寐謹吟成古詩十有
　　　一章章四句以叙其所欲言者雖越祝代庖固
　　　不勝誅然春風鼓舞之下則候蟲時鳥亦不約
　　　而自鳴耳惟陛下留神幸幸甚甚
蔽江載石巧玲瓏雨過嶙峋萬玉峯艫尾相銜貢天子
坐移蓬島到深宫
浮花浪蕊自朱白月窟鬼方更竒絶繽紛萬里來如雲
上林玉砌酣春色
守令講求爭効忠誓將花石埽地空那知臣子力可盡
報上之德要難窮
天爲黎民生父母勝景直須盡寰宇豈同臣庶作園池
但隔牆籬分爾汝
皇帝之圃浩無涯日月所照同一家北連幽薊南交趾
東極蟠木西流沙
是中嵩嶽磨星斗下視羣山真培塿千年老木矯龍蛇
天風夜作雷霆吼
三月和風塞太空天涯海角競青紅不知花卉何逺近
六合内外俱春容
聖主胸襟包率土天錫園池乃如許坐觀塊石與根莖
無乃卑凡不足數
飽食官吏不深思務求新巧日孶孶不知均是圃中物
遷逺而近蓋其私
恭惟聖德高舜禹一圃豈嘗分彼此世人用管妄窺天
水陸驅馳煩赤子
安得守令體宸衷不復區區踵前蹤但爲君王安百姓
圃中無日不春風
　　　巖桂
雨過西風作晩凉連雲老翠出新黄清芬一日来天闕
世上龍涎不敢香
　　　泛江
風迴浪急月初圓㩦得漁竿下釣船自是高歌星斗上
不須騎氣夜行天
　　　靈應寺
松篁擁翠入雲間雅稱高人巻道閒自是紅塵飛不到
一溪流水遶青山
　　　寄張應和運副
土屋茅茨山萬重隂雲不解雨濛濛桃源目斷知何處
身在杜陵詩句中
　　　題枕碧閣
清流繩斷炎洲境松響挾將寒意來坐上逸情留不住
欲隨風月過蓬萊
　　　西菴餞春
傍水禪房半揜門乍晴簾幕捲黄昏風驅紅雨春何在
酒入香肌玉自温勿笑饑腸充筍蕨須將醉眼蓋乾坤
杖頭更有百錢在明日還尋未到邨
　　　次韻龍學丈
水色山光入畫屏浩然相對自由身芳菲莫恨無情去
天地常藏不盡春儻得江河化酒醴何須瓦礫點金銀
(是日諸公/各論燒丹)花開花謝兩休問且向尊前一笑頻
　　　雲際嶺
狂直初無涉世才雷公斥下九天來面衝風雪吹三月
馬避干戈易四迴帶雪燒柴平體粟瀝糟沽酒慰饑雷
如聞明日登閩嶺茅舍春風夜滿懐
　　　和鄒宣教
未須絶跡便餐霞且飲當朝諫議茶法水有縁隨逺浪
汚泥無計染蓮花千篇信筆初無語萬里浮螺觸處家
已悟色空元不兩夔蚿何用更憐蛇
　　　訪故人
扁舟載月夜隨風曉到磎源訪老農水骨借風鳴活活
澗毛被雨緑茸茸竹萌已削瓊瑶白邨酒仍沽琥珀濃
醉倒田間無一事九衢車馬自衝衝
　　　自嘲
平生蹤跡半九區醉倒時得蛾眉扶連年兵火四方沸
一飽雞豚半月無住世今非孔北海分司自到賓頭盧
巻簾月色招人醉三百青銅徑自沽
　　　偶成二首
蒼苔白石兩清幽縹渺虹橋跨碧流日過窓間騰野馬
雨餘牆角篆蝸牛饑寒不作妻孥念笑語那知天地秋
一炷水沈參鼻觀埽空六鑿自天遊
夢破南窓嫋水沈卧看素壁挂瑤琴絲絲細雨晚煙合
閣閣鳴蛙蔓草深但得甕邊眠吏部不妨跨下辱淮隂
何時樓上登晴景一醉聊舒萬里心
　　　和李梁溪春雪韻二首
白白朱朱春已深那知雪意更隂隂落花幾陣遮山密
穿褐餘寒賴酒禁騎馬不前真有恨留衣過臘豈無心
等爲遷客俱逢雪誰似梁溪獨醉吟
𤣥冥忽欲作春容不許東君利自封已使素英拕暖絮
更摧妖艷别寒松那知往事思飛燕豫慶豐年免象龍
向有謫仙詩句好何妨閉戸醉金鍾
　　　送春
宿雨初開萬翠屏相携雲水自由身寸心未逐鶯花老
一笑能留天地春儻得新詩同刻燭不妨濁酒共傾銀
往來一氣何須問蝙蝠飛時日正晨
　　　避地過雷劈灘
門前又見馬如流兵革繽紛幾日休嶺似車盤方税駕
灘如雷劈更行舟干戈欲隘乾坤大江海徒深蟣虱憂
安得將壇登李郭挽迴羲御照神州
　　　偶題
才薄難趨供奉班歸來作意水雲間謫官謾說九年計
客枕曽無一夕安渭水不應藏釣艇淮隂便合起登壇
喚回勝景憑夫子使我甘歸苜蓿盤
　　　次韻謝明逺和
乞身天上爲溪山征鼓不容蓑笠閒酷暑扁舟同海角
暖風杯酒念長安高情我自歸蓮社妙譽君應冠杏壇
更約三山少從款頳虬吐卵粲金盤
　　　題步瀛閣
玲瓏畫閣入鴻冥隠約鴻冥入太清紫氣氤氲隨去步
青霞香靄逐行旌桃花浪透三山近龜角屏高七朵横
解逐梅仙在塵世誰知塵世有蓬瀛
　　　子安提舉
怪底祥光夜滿門朝來入社得詩人空疎嗟我句無眼
俊逸知君筆有神共隠兵戈不到處相携雲水自由身
便當痛飲追河朔紅雪繽紛膾錦鱗
　　　洪丞和來再次韻
世事無由到竹窓只餘心賞獨難降雨餘翡翠山連七
春漲玻瓈磎自雙萬壑不須看越嶠千尋端可配吳江
摳衣便欲同清景安得黄封列萬缸
　　　又述
萬里歸來一小窓利名心滅不須降雖無何子食錢萬
未到潘郎雪鬢雙樓上詩狂欲騎月晚來酒渴思吞江
從今痛飲須論日瑣瑣那能問幾缸
　　　成彦女奴琵琶
婷婷嫋嫋出紗窓坐使紅妝萬目降翠袖薄籠春筍十
玉釵初合緑雲雙四絃對客追三疊萬喚令人憶九江
曼倩酒狂本無量爲渠㶑灧倒銀缸
　　　寄璨老西軒
水沈一炷嫋晴窓默坐無心可得降浥露菖蒲能寸寸
語晴新燕自雙雙祇今得兔不鑽紙那用浮杯更渡江
前世逺公只師是好從元亮供千缸
　　　偶成
數椽茅屋傍山隈野草如雲徑不開小院縱横行蟻陣
孤燈明滅縱蚊雷并包益見乾坤大埽滅何時風雪來
磊塊胸中何處洗酒行到手莫停杯
　　　次韻凝翠閣看水
闌干十二俯煙濤冐雨從君一醉陶頗覺寒窓侵島􁄢
故將勝景助韓豪波聲裂岸魚歌逺水勢横天釣艇高
前日主人今國老乘桴何處泛滔滔
　　　寄司録朝奉兼簡伯壽
老松古柏爭清勁社稷元勲李文正風流千古照人寒
家有白眉聲益振十年遊宦落窮山妾無衣帛日號寒
只餘淨業磨不去駸駸筆勢江河寛阿戎作詩更難偶
銀鉤仍復規顔桞蒼藤千尺練敲冰萬軸晶熒照窓牖
明月夜光兩相酬束筍堆牀曽不休公家自有嘔心戒
豈容雕琢損天遊嗟我無文出月脇惟有蓬窓堆柿葉
如何分我三百萬試埽危言助調燮
　　　道原惠茗以長句報謝
太丘官清百物無青衫半作蕉葉枯尚念故人家四壁
郊原春雪隨雙魚榴火雨餘烘滿院宿酒攻人劇刀箭
李白起觀仙人掌盧仝欣覩諫議面瓶笙已作魚眼從
楊花傍碾輕隨風擊拂共看三昧手白雲洞中騰玉龍
堆胸磊塊一澆散乘風便欲款天漢卻憐世上不偕來
爲借干將誅趙贊
　　　芙蓉軒
我聞幽軒牓芙蓉琉璃十頃浸新紅此來踏雪空無有
黄蘆敗葦爭號風卻坐明窓弄書史新詞仍試佳毫楮
香風忽到簾幙開一朵芙蓉卻能語我生眼中萬妖嬈
爲渠還作夢魂勞炙牛未數劉師命驂鸞便學王子高
　　　謝虞守送酒
瑟瑟嚴風鼓蓬戸對話春圍兩亡趣使君送酒喚春來
坐使漫空飜栁絮雪榭懸知雪未消一目千里皆瓊瑶
詩仙冷坐清入骨便合九萬摶扶搖迴首故園歸未得
天意留人亦竒絶我今幸得賢主人公亦未易有此客
　　　送思道之福唐
狂風一過天如洗四巻隂雲空萬里高樓月色三更寒
漁歌相應起寒葦一尊初對謫仙人只用瀾飜細論文
半夜拂衣翩欲往飄飄逸興凌秋雲破浪扁舟一葉細
問君去去端何意笑言演峽隘心胸要觀閩海浩無際
顧我虀鹽尚泮宫安得化雲便從龍好景欲觀今未遂
憑君驅入錦嚢中
　　　寒梅上李舍人
窮山觸目紛茅葦此意昏昏誰可洗竹間忽破一枝梅
對月嫣然耿寒水吟詩索酒滿高堂穿簾的皪射晶光
世上羶葷来不到翦翥天風吹冷香人言百花睡未起
獨冠羣芳差可喜那知和羹自有期未用爭雄壓桃李
但憐雨雪正濛濛寒意未舒萬象窮故作選鋒驅殘臘
挽回天地變春風
　　　霹靂松
老榦千年如削鐵蟄龍釀春未肎泄阿香推車動地來
振起虬髭上天闕砰轟一聲驚倒人雨勢更挽銀河傾
炎洲六月塵生海一朝化作無邊春
　　　題梅齋
江邊蘆葦風颼颼東君一點破寒愁窓間疎影横春􁄢
枕上冷香尋夢幽夜半竹折驚殘雪醉起捲簾千山月
肺腑洗空龍麝腥落筆天香鬬清絶
　　　上先生
疲馬踏殘月荷策來泮宫入門見先生先生何雍容循
循言語能下誘青蒿因得附長松短檠挑燈一千二百
夜高譚雄辯磊落沃胸中吾皇求士苦悤悤不許先生
久卧龍玉鞭斜指長安道祇愁此去何由從嗚唏吁小
軒從此冷如水虀鹽朝暮欣欣爾空留絳帳照孤燈窓
外西風起寒葦
　　　龍興避難
傍水怪石如蹲虎絶頂去天無尺五卻披叢棘下山腰
丹碧照空飛棟宇道人養道厭塵勞避世只嫌山不高
那知行空老曼倩竊食不遺王母桃松檜參天門晝閉
碧玉擷蔬飰炊雪百年冷坐無車音一旦偕来真惡客
當知喧寂無殊觀出世何妨在世間能致吾人師作古
龍興今日始開山
　　　醉吟軒
淵明句法古無有頭上幅巾供漉酒李白豪篇驚倒人
舉目望天不計斗二子風流不可追公作幽軒爲喚迴
長鯨渴興沈江海錦囊妙句生風雷安得一廛在公側
時時去作孔融客愁腸得酒生和風也向毫端寫春色
　　　送丹霞
山壓濃隂勢欲頽阿香推車振不開君來論詩風四起
挽出羲和照九垓别君八年驚電埽霜髭已失童顔好
逝者姑從造物流吾人一笑初不老明朝飛錫過平津
浩歌歸耕隴上雲巖竇不應藏一滴要須化作無邊春
　　　小飲
斷臂一朝續狼肉楛矢漫空夜相逐海鳧亂飛三丈毛
藍田不行四寸玉何如南嶽追祖風雲間坐致桃李穠
笑盡酒船三百斛醉吹簫管上晴空
　　　訪丹霞
煙雲著天無寸空寒窓瑟瑟夜號風浩歌出門何所詣
故人飛錫梵王宫扣門兀坐寂無語衲被䝉頭面如土
逢場聊復觸機鋒千偈瀾飜疾風雨我生鼻孔自撩天
笑將龍肉比譚禪針水相投得吾子帖肉汗衫今脱然
但憐淨業猶詩酒醉筆時作蛟龍走儻惟語默兩無妨
憑公刻燭聮千首况是雪意政相留慎勿悤悤撫刀頭
明日笑譚作春色同在瓊瑶十二樓
　　　送游教授
世事齪齪饑寒語恩怨嘈然相爾汝蠅營狗茍端可憐
不見秋風黄鵠舉君看三山夜降神鍾成人傑超人羣
堂堂勁氣薄霄漢藐視四海豈無人簞瓢陋巷誰知已
自足一竿釣秋水誰使文星射紫微天書遂敕川龍起
笑來南國開絳帳議論清明森萬象已經爐錘無頑金
九萬卻摶羊角上飄飄歸興凌秋空莫恨丁寛易已東
天生若人不私子當令四海遍春風
　　　廬山
平生作意廬山遊往來卻貪吳越舟陛下許臣鞭匹馬
芒鞵因得款清幽是時六月蒸炎暑六合黄塵空一雨
上方冷翠襲衣襟便覺笑譚在天宇
　　和謝吏部鐵字韻
　　　紀德
引領門牆數舎耳劔之水源自樵水(公邵武/人也)裹糧問道
嗟未能參前倚衡見夫子自笑昔爲塵土人春狂時逐
賣符瞋年來嬾惰百事廢洗空人僞惟葆真更餘淨業
磨未絶强繼彌明不知拙豈是螳蜋敢當車貘獸從來
食銅鐵
　　　丘宰生日
昔年怨聲嘗滿耳紛紛女巫未沈水天教我侯慰逺人
坐令盜賊化君子期年仁政遍人人撫之如子不須瞋
吏民欲欺亦不忍出言洞見胸中真要途書問久已絶
人皆巧中渠寧拙優游黄巻有餘歡此志不回端截鐵
　　　自叙
萬物紛紛一馬耳百川不同均一水不將彼是作殊觀
坐使須彌納芥子李白高視空無人審言更作牙官瞋
可憐紙上較輕重畫餅象龍俱未真我師宣尼四病絶
抱甕寧作漢隂拙萬變紛紛不敢侵真室何須樞楗鐵
　　　遊山
高巖去天尺五耳下飛瀑布千尋水山間􁄢竹映枯松
嵗寒相對凜君子杖藜去去尋幽人剥啄扣門公勿瞋
凡骨羶腥儻不厭願供薪水看修真高人隱几語言絶
大巧湥心反若拙無乃誤遊天目山偶見唐公冠戴鐵
　　　對酒
八斗一傾聊熱耳開匣時觀三尺水指天喝月使倒行
揚波直欲斬鮫子安得知音吾黨人相看青眼不余瞋
笑驅八蠻有竒策開懐聊與話誠真可憐吐哺風流絶
乞巧未遑姑守拙坐觀明月侵蝦蟇空使玉川懐寸鐵
　　　送成彦尉邵武
汗血神駒卓錐耳去似蒼崖決積水據鞍年少笑西征
神仙中人梅氏子平生胸抱不由人點額再歸曽未瞋
儀舌尚存斯足矣卞玉那愁無識真一官聊續箕裘絶
登山莫壓芒鞵拙㑹使狗偷埽地無不須蠭蠆揮鉅鐵
　　　謝楊休
人生相值梗萍耳無酒投錢亦飲水况公家世足風流
封胡羯末又賢子匹馬來尋物外人坐上無氊寒不瞋
傾蓋相逢已如故洗空機械情更真公今在陳糧屢絶
惡圓喜方我尤拙窮愁相守兩蕭然富驕何事如意鐵
　　　呈機叟儀曹
管中窺豹一斑耳敢對江海更言水賴公不作揚雄尾
舞雩曽許隨童子綈袍至今念故人世人欲殺渠不瞋
更將妙語爲高價坐令玉表欲侔真期公終始不相絶
回愚參魯余亦拙異時報德但修身那用張良袖中鐵
　　　口占
白鶴一去斷消息白鶴嶺高高無極仙人望汝久不歸
珠花撩亂瑶海碧當時同伴有飛鸞雪浪掀天飜綵翼
世間千歲㑹重來過眼不須尋鳥跡
　　　招成老
萬竅于喁北風烈烏雲貼地欲飛雪醉乘一葉上玻瓈
忽霽隂威行夜月鳳凰山頭想大顛芒鞵竹杖弄清泉
胸中得句自春色散入草木騰雲煙安得今宵對揮麈
快然别作二歲語遙知今吾非故吾便當刻燭追風雨
　　　送成材
伯夷自甘首陽蕨商臣不戴周日月那知世人冷笑渠
卻言馮道有全節紛紛過眼萬飛蚊何如閉目日飲醇
議論不從流俗變吾宗賴有謫仙人謫仙品流居第一
射策王庭恣狂直不知天上聞不聞見説奸臣俱辟易
秋風鞭馬衫按藍一官聊渡試江南羣從相從得髯尹
家學當須與劇譚江南風月歸詩酒二陸相從真得友
無人肎伴栟櫚狂爲我喚回脱㡌張
　　　寄李狀元
渡頭送君泛小舟絲絲細雨織寒愁自聞君來天亦喜
急埽隂霾霽九州聚星高㑹古難續也欲從君勤秉燭
期君指顧蘓甌閩一笑春風不忍獨
　　　黄楊巖
石壁巉巖驚鬼劃異草幽花鎖春色羣山迤邐不能高
突兀獨磨霄漢碧芒鞵千尺上崔嵬手摘星辰腳底雷
撥破煙雲得洞戸醉眼恐是天門開入門嵳峩森紫玉
冷風吹面天香馥箕踞胡不揮麈尾萬指未充空洞腹
我因避地訪名山扁舟夜渡沙溪寒辛勤博此一笑喜
太平猶在水雲間猛將今無三角虎狐貍晝號鰍鱔舞
靈巖知有老龍藏挽出人間作霖雨
　　　鼓腹謠
當時大鑊四十石饀鹿如柱餅八尺飽食起來舞金剛
揮戈天上駐斜日底事年來到骨窮炙蒲脯苔誑腹空
鬭牛一飯期五日一半又聽闍棃鍾啄腐吞腥將日削
天公作意殊不惡十圍漸化楊栁輕因馭冷風上寥廓
　　　次鼓腹謠元韻
我心不轉本非石世路爬沙任退尺杯酒高懐獨未忘
只有三萬六千日原憲雖貧亦非窮石髪溪毛放筯空
已遣寸毫飽風月安得高堂列鼎鐘明朝莫怕山如削
夾路花香破酒惡世間得失競雞蟲一笑危岑天地廓
　　　風雨損荔子
前日雨聲如隕石昨日風狂退六鷁荔子吐華漫如雲
結實定知無十一南來無以慰愁煎端期一飽菓中仙
山頭看花日千轉默想香味空流涎事類翻羮慎勿恤
風雨在天非人力要及豐年天下同那爲海邦私一物
　　　題吹衣亭
馬上衣衫涴塵土斂版權門腰傴僂冷風天上呼不來
厚顔如甲汗如雨星郎高韻凌雲煙天籟喚歸酌流泉
人間熱惱醺不倒亭上鶴衣飄欲仙君方醉樂人愁絶
何如御此登天闕叩天借取衣上風吹下九天作春色
　　　古意三首
妾身如暮雲隂霾愁漸濃郎來如曉色日高雲自空曉
色未應夜愁雲不可重㑹持一杯酒舉室生春風
妾心如寒梅隨郎遍江東妾身如飛雪知落何亭中雪
花故清絶何人能擊節梅花歲歲春千秋香不滅
妾如傍籬菊不肎嫁春風郎如出谷鸎飛鳴醉亂紅亂
紅有何好風雨一夕空菊英雖枯澹不愁霜露濃
　　　謁南齋諸友
青青門外竹練練澗中流水竹自相激天壤無炎洲我
友有高韻來爲挾策遊氛埃飛不到軒窓寸寸秋高文
穿天心細字編蠅頭氣豪欲騎月志鋭定焚舟我來初
過雨衣衫空翠浮平生百斛塵一洗空不留歸來短檠
下清風入夢幽不知白蓮社百容靈運不
　　　登妙峯閣
維舟古木隂故人能倒屣相攜步高閣千尺誇雄偉雨
餘天氣清宇宙空如洗對面碧玉峯去天不盈咫憑欄
一超然欲摶九萬里下視囂塵間蠢蠢魚蟲耳平生浪
自苦馬上肉消髀悤悤欲何之燒香更隱几入夜寂無
人波聲欄下起坐覺非塵寰雷霆生腳底
　　　陪李梁溪遊泛碧
凉天夜無雲寒江秋更碧冷照月華中水天同一色畫
船渺中流三更羣動寂清風逺相隨蘆花秋瑟瑟近山
得桂香隔煙起漁笛樓臺半有無疑是化人國我生本
無事釣竿勤水石今宵更可人仍侍君子側浪登元禮
舟本非謫仙敵斂手看揮毫光芒騰萬尺
　　　舫齋
寓形天宇間一枝慎所處到眼無溪山堆胸自塵土陳
子作舫齋端能世外趣笑傲風波境恬無風波慮循本
魚可觀灰心鷗自舞風景雖可人公乎聊四顧紛紛逐
末流誰援沈迷苦吾事在濟川慎勿五湖去
　　　過黄楊巖
朔風夜號空于喁幾枝木深山自春色芳草不凋緑朋
來得佳遊招提藏翠麓新酒赤如丹竹萌肥勝肉一醉
出門去缺月挂修竹歸路沙溪淺危橋踐寒玉夜過渭
濱居門庭故不俗對坐寂無語泉聲如擊筑宗盟更可
人相邀勤秉燭開緘得捷音豺狼俱面北迴櫂今可矣
賞心嗟未足西去有竒巖佳名配王屋箕踞列十人未
充空洞腹更約林宗俱來伴白雲宿
　　　次韻王信州遊棲雲
勝遊出林杪參天僅一分從君如附驥顧我願爲雲野
色連空碧幽香襲露薰耦耕當卜此横笛夜相聞
　
　
　
　宋百家詩存巻十六
欽定四庫全書
　宋百家詩存巻十七
　　　　　　　　　　　　　嘉善曹庭棟編
　　雪溪集
　主銍字性之汝隂人昭素之後也博學有才識常同
　子正薦於朝視秩史官給札奏御時秦檜柄國忤其
　意遂遭擯斥嘗居廬山結詩社後避地剡溪山中日
　以觴詠自娱著有默記國老談苑侍兒小名錄及雪
　溪集子明清亦有聲於時
　　　巫山髙
十二危峯隠寒霧旁連三巴下三楚斷崖青黄聳天壁
秀色蒼茫接天路鼔瑟玉京嬉帝傍下鎮九淵稱帝女
㝠心可見類相求夢裏襄王契神遇鏘然玉佩似可期
倏爾霓旌去無所天風浩蕩吹太清萬里憑虛送飛步
行雲行雨終不来歲月人間㡬朝暮那知一戯疑萬古
至今不知髙唐處仙兮神兮非與是流傳只有蘭臺賦
山藏虎兕争怒號峽東江水飜波濤舟楫寄命輕鴻毛
猶起羨慕成譏嘲行人所見日卑淺仰首彌覺巫山髙
　　　折楊栁
手拗楊栁贈行人情條恨葉江南春朦朧疎煙溼芳草
揺蕩㣲風生白蘋長亭短亭銷離䰟古情不盡今情新
一聲驪歌㡬聲哭行人去後春江緑歌哭相雜江水頭
相看不發情何屬江河到海有窮日輪蹄行路無已時
路傍楊栁折已盡東風再換明年枝
　　　舟中夜雪讀正卿教授詩輒賦鄙句為别
百年半覉棲輕與故山别囘首千萬峯飛夢不可越弭
櫂濠上亭非鄉愴時節朝號迥野風夜聽孤舟雪溼薪
無煖焰燭淚共明滅癡坐增灑然何以慰清絶斯時咏
君詩心抱益澄澈未見觀魚荘先得御風列荆玉出此
邦誰獻復誰刖山川漫奇麗文物久銷歇君詞吐白虹
神寳疑不没我欲賡餘思景行好句拙如違勾漏令未
得丹砂訣萬里煙雲開揚舲及明發荆山自兹逺雲濤
渺天末兩地見梅花相思不同折
　　　寄題真州扃岫寺
一峯秀色何髙寒更於木杪横飛欄荆吴形勝妙天下
閒鋪雲錦光斕斑山從千古混沌始江自萬里岷峩還
江山無際真賞逺人境未如心境寛乃知萬象自變滅
我與天地俱清閑時来登覽健意氣興落煙靄空濛閒
宛如列岫在扃鐍何待謝守窗中看仙壺日月悟世換
蟻穴富貴覉夢殘易中求象山有天須彌納芥曾何艱
乾坤槖籥一氣内鉅細兩不離區寰徑呼飛仙来取醉
笙簫髣髴鏘佩環巳鞭鸞鳳到三境何待虎豹號九關
只今未甍半落日誰繫畫舸臨蒼灣何當脱身戎馬際
共契妙㫖相追攀懐哉欲往波浪濶囘首江南江北山
　　　妾薄命
寒閨有静女十載念逺征命擬絳綃薄身同朝露輕存
心合懽綺待得機杼成從来君獨賞詎可賣都城憑夢
欲寄逺舊路春草生獨夜理瑶瑟涙燭剪不明待誰相
應節要自不勝情㑹有不眠者聽此斷腸聲
　　　古意
茅簷祕秀色從古歎不遭遊子去未返徒使寸心勞朝
歎江海深夜視星斗髙歸期約春風今已木葉凋一日
兩囘来看取門前潮
　　　送王道元運判致政歸潛院
好山如幽人深絶常避地潛峯獨呈露孤立信竒最髙
擁一寒峯縹緲亂雲氣萬古招行人誰與賞心會我公
寒仙才崑閬失品次挽公青霞襟來作繡衣使終尋汗
漫遊髙舉九霄外行色開畫圗秋容捲新霽造化為我
娱神超物無累我窮知音稀與世久無味落葉掃不禁
歲月水東逝愁作送公詩出門更何詣贈言詞亦貧無
以報髙誼野宿慎衣裘寒霜方夜墜
　　　繫舟餘杭門訪西湖金輪寺參上人
北郭望西湖㣲徑㡬尋尺澹與人意長雲寒正無色深
尋幽禪居歩轉蒼山側落葉不可紀遮盡山下石師方
無定居我亦何所適四海漭無歸老矣山中客百年熟
機縁還此共禪寂語罷今古分座上有陳迹一笑視此
生何事非戲劇開門納遥峯暮雨一江白兹游非世逢
歸路晚蕭瑟積隂迷曉昏鐘聲報将夕
　　　明覺山中始見梅花戲呈妙明老
急晷馳輪歲将歇我更荒村轉冰轍嚴凝萬物凍無姿
水墨陂塘葭葦折是誰肻向此閒来破萼梅花伴幽絶
遥山堆恨天作愁淡畫眉峯半明滅清香自滿不因風
玉色素髙非鬭雪竹籬凝睇一凄凉沙水澄鮮兩明潔
天仙謫自廣寒宫定與桂娥新作別尚憐孀獨各相望
多情與照黄昏月從来耐冷月中人一任北風吹石裂
漫勞粉鏡學妆遲欲寫冰膚畫工拙千古無人識歲寒
獨冇廣平心似鐵我因花意拂埃塵尚恐人傳向城闕
詩成火暖夜堂深擁爐細與山僧説
　　　次韻率行之見投因以賦別
素空零玉露碧梧墮金井流年不待人去我如斷綆歸
翼懶飛翔老驥倦馳騁山空風月滿人戀松桂影窮方
屢厄陳喜動初入郢文豪獲勝遊覊思發深省周原富
千箱漢儀重九鼎王謝樂江海巢由本箕潁談深光明
藏遊遍妙峯頂頌橘悲屈平賦梅思宋璟炎凉梁上鷰
喜怒坎中黽千年六龍轡萬事一魚艇居人望歸騎暝
色暗前嶺淺學字識丁㺯穴魚知丙書隨新鴈来行慰
心炯炯
　　　送韓簡伯學官於臨浦勸其重修西子祠
昔游臨浦春正濃小江䝉委如無窮花浮千林錦繡幄
丹颺萬頃玻瓈風西施故鄉擅佳麗㑹稽秀氣藏華濃
是時山晴見真色落日西南千萬峯今情不盡古情在
恨疊晚妝眉暈重恨應但知傾國貌無人能説亡吴功
儻非絶態蕩君意姑蘇臺下猶歌鐘成功未甘歸范蠡
素衣故國寜相從(韓嘗作文辨無/范蠡攜西子事)文公之孫重瑞世衮
繡門户推八龍官閑援亳来弔古溪山頓為開愁容謫
仙亦賦浣紗石至今翠綃不停織浴池邀伴下瑶池霑
汚越女天下白(山頂有西/子浴池)風流昭洗待名流有徳於人
當血食紅心草塟舊金釵黄陵廟成新石刻霞裾瓊佩
無消息怨魄凄䰟招不得一杯流水暮江籬苧羅山前
巳秋色
　　　黄州棲霞樓蘇翰林所賦小舟横截春江是也
　　　　曾法父罷郡畫為圗求詩
銅雀不得鏁二喬春江亦夢攜西子此樓縹緲相風流
此恨纏綿在雲水洞庭葉下想湘君不獨陽臺雲雨神
精誠感通若相遇夢境幻境皆成真黄州刺吏清如鏡
水光山色心同瑩牧之出守到元之誰解把詩聞萬乗
圗成攜得千里行孤帆趂落斜陽城江頭暮指挽鄧處
離合古今同一情
　　　登育王山示現塔贈卿璉與三上人
危岫戴寳塔亭亭起虚空金鐸韻廣樂日夜鏘天風氣
真逼雲漢興逸追鸞鴻嘉有三禪子超曠棲禪宫相追
不憚逺幽致惟我同興盡歸一默人逐歸雲東平軒架
絶壑上與絶頂通滄溟忽破碎百川競朝宗斜陽無逺
近山亂髙低紅四表倏明晦變化安可窮夜深風兩来
隂氣誇驕雄響劇百谷咽静若一氣融明發石路乾清
韻生寒松
　　　送王敦素歸金陵
曉踏河隄月逢人問去舟已為覉旅客更挽別離愁索
莫憐同姓丁寜數舊遊欲知幽獨意風露滿城秋
　　　洪駒父将過潁同張仲宗出餞賦别
已作分攜計尤傷送客歸經行汝南郡為問漢隂機晚
菊饒秋色丹楓帶恨飛平生無別淚相對倍霑衣
　　　別髙子勉兄弟
南北奔馳歲月催足閒渾似跣塵埃休將舊事從頭説
且喜新年入手来千里逺同傳信鴈一枝獨插未開梅
濁醪有盡情無盡醉入都門首重囘
　　　別張自彊
燕子低飛入壊簷栁條輕拂綠毿毿故園更在北山北
佳節可憐三月三萬古愁多憑濁酒九亰事往落清談
都門别恨終難寫滿眼風光思不堪
　　　和趙徳麟
故國春濃嬾縱觀强尋幽徑步蹣跚風酣蕙草清香暖
煙溼杏花紅粉寒但覺時光自催換可憐人事㡬悲酸
百年未必長於夢虚作邯鄲枕上看
　　　夢中賦秋望
閣小寒宜逺林荒晚帶風遥山秋色外獨樹雨聲中起
念三生異傷心萬境同此邦非我里隨意作流通
　　　送楊道士歸葵州
列子風囘馭林宗雨墊中花明千嶂曉雲暖一山春罏
竈聊随俗簮裾未稱貧壺公觀中路聞道接天津
　　　用前韻寄洪駒父
共臨寒水別獨趣暮城歸萬事風前燭百年梭過機應
尋騎鶴客重詠落霞飛才業終何補京塵化舊衣
江山霜落木千里一身歸去國憐張翰囘舟羨陸機煙
林無際逺寒葉有聲飛何必少陵老悲傷未拂衣
　　　徐師川典祀廬山延真觀用送駒父韻餞別
康阜如蓬島欲尋風雨歸煙蘿猿嘯月雲碓水鳴機賸
結餐霞侣深隨杖鍚飛謝公行樂處山翠撲人衣
　　　送酒與許田史純風
塵土装懐歲月侵賤官情味我能任龍鍾老態渾非昨
索莫英遊不可尋蝶遶書窗空費夢蟻浮玉斚不同斟
相望解寄重陽酒滿路西風黄葉深
　　　送李文若歸修水並弔其兄商老之亡
子去何悽斷鄉闗歲月深荒山寒帶雨古驛夜無人生
死風前燭音容夢裏身臨分感平昔揮涙到松筠
　　　秋晚洛中道上
數鴈横空送斷霞窮秋遊子向天涯泉甘野店黄粱酒
霜重荒原白菊花滿目刼灰傷故邑囘頭佳氣戀京華
故人他日如尋我試問雲溪舊釣沙
　　　逰鴻福寺和闗子東
劉家古寺城西曲選得僧坊共醉吟野草幽花閑自媚
黄蜂白蝶静相尋半簷落日留難住滿地東風埽不禁
漫道青春一分在池邉綠樹巳成隂
　　　幽居
幽居寂無事晨起伴僧禪曉澹巖前月秋明水底天望
鄉書斷鴈問路客囘船阻絶平生友清游有夢傳
　　　芭蕉
六曲闌干院宇深影連苔色晝沈沈已将虚實論因果
尤稱風流寫醉吟夢短不禁簾外雨愁多常怯檻邊隂
可憐今古無窮恨盡在彫零一寸心
　　　別張孝先
平生嘗歎少陵詩豈謂殘生盡見之共脱兵戈身偶在
各懐鄉國語尤悲又尋芳草春風路猶聽孤舟夜雨時
避地海山周萬里此行無處寄相思
　　　訪闗子開兄弟於餘杭懐先世舊契
山嵇交契自當年重到桐鄉各愴然百里山川清自舊
兩家子弟老於前疎梅開處數枝玉小雨来時一段煙
歲晚不期相㑹數溪頭尚有未歸船
　　　憶故友可師
昔訪廬山恵逺家尋春草木未萌芽自從栁折煙中色
不寄梅開雪後花事往淚多添海水詩来恨滿聚河沙
驚囘三十年前夢放鶴峯頭日未斜
　　　秀逺亭
鏡似冰壺表裏清我来閑伴白雲行四山迤邐青圍野
一水蜿蜓綠繞城試問春来觀秀色何如雨後聽泉聲
昔人飛馭煙霞外落日空含萬古情
　　　送吕道師還天台
結宇孤峯蘚徑危身閑鷗鳥信忘機水聲山色何今古
物態人情果是非子踏白雲来問道我垂黄髮自生輝
赤城歸去松門晚萬里秋容上客衣
　　　送孫肖之還縉雲
蓬蒿頻歲掩柴闗再喜相逢一破顔逰子年華紅葉老
幽人風味白雲閒那知篋裏書成後猶作溪邊興盡還
流落天涯俱避地念君更入萬重山
　　　與郭夀翁俱客錢塘夀翁歸吉州追餞至龍山
　　　　白塔寺惜別悵然既行旬日予得請廬山太
　　　　平觀将歸隠浙東寄詩奉懐
江邊孤寺舊曾經重枉驪駒當短亭落日催人心去住
東風囘首淚飄零䰟歸但覺楓林黑書就終期汗簡青
(予作名臣傳數/篇夀翁最稱愛)歸隠我無衝斗氣相思時望少㣲星
　　　古意
有恨匆匆别無期緩緩歸天涯作孤客樓上對斜暉目
斷路不斷䰟飛花更飛無多清滴淚恐損別時衣
　　　寒食
故國千峯外孤舟一水濵天涯未歸客江上欲殘春鴈
去銷䰟久花開墮淚頻東風吹晚雨芳草路邊人
　　　病中
久知身是幻況復病相侵古寺松篁瘦山空雨雪深定
知書不達豈有客相尋伴我殘燈火應知夜夜心
　　　春近
山雪銀屏曉溪梅玉鏡春東風露消息萬物有精神索
莫貧逰世龍鍾老迫身欲浮滄海去風浪闊無津
　　　禹廟
書稱堯舜後禹獨錫成功須信賔天去何疑窆石空市
聲朝夕變山色古今同誰與明真理蒼崖松栢風
夏后東階殯遺蹤照路隅今觀四山拱猶是百神趨功
巳百王冠言尤萬世謨死生懐舜徳舊邑對姚虞
　　　十二月中句書戴溪亭
天上東風轉斗星天涯覉客尚飄萍道塗況復經殘歲
風雪那堪宿旅亭春到怯添雙鬢白夜寒愁對一燈青
殘年萬古凄凉恨不計樽前一醉醒
　　　歲杪道中
巖風號萬木天意自悲傷野店逢殘歲危峯半夕陽吾
生猶道路此恨付杯觴正是凄凉極寒梅逗晚香
　　送黄生還臨安
舊事恍如前後身龍門四紀更情親茅廬驚歎見斯客
天馬超騰感是人三徑草荒殘歲雨一枝梅作渡江春
莫言吴越方成别纔隔雲濤莫問津
　　　舟行扶病訪王文孺臞庵且䝉和賜次韻為別
西風過雨冷孤雲客路衰骸與病親煙渚好横今夜艇
雲林還憶舊時人凌空丹藥傳巖客(近有逰客盖吕公/也遺文孺長句及)
(神/丹)照水紅蓮賦洛神老淚數行傷別盡自憐無可更霑
巾
　　　九月二十七日與客遊龍山
野服芒鞵步步同天寒酒薄客情濃身如萍水同千里
路入煙蘿更㡬重滄海清江共今古黄花紅葉雜秋冬
暝雲自與千峯合送我歸鞍寺寺鐘
　　　送無相祖老真骨歸塔
去来一念等孤雲隻履西歸道更尊落葉滿山新塔就
雨花盈几故經存風流罷放林閒鶴月冷空啼嶺上猿
白髪未為生死別寒溪猶繞舊松門
　　　雜興效阮步兵
松巔負殘雪髙映寒日暉衝風忽飄墜勢若從天飛庭
虚四散入零亂侵人衣衣重不忍拂恐與清景違援琴
弄太古聲澹節亦稀衆笑已獨賞怳然迷是非乃知絶
絃意千載同依依
　　　賦得隔樹見秋燈
隔樹見秋燈青熒更可愛半籠宜葉疎㣲透嫌枝礙深
誤暗蟲投静窺棲羽在望疑簾幕中吟惜闌干外月到
冷光幽風来孤影碎山客遥夜歸耿耿如相待
　　　和明上人見贈
西湖梅蘂暗香浮鍚杖凌空過沃洲後㑹重尋人更老
頺光不駐水争流夕陽天際青山出暝色煙中白鳥畱
此境只曾支遁賞剡溪今始得湯休
　　　又和明上人見贈
六見月華虧又盈郤来松下笑相迎事銷臘雪渾非舊
人似寒梅獨有情香火舊縁生理足煙霞新志著書成
明朝又向千峯去猶恐時人識姓名
　　　寄陳彦山
送君憶昔上鼇山愁折江梅踏雪還別後重添十年老
静中猶借半生閑文章千古心宜在書史三冬手自刪
歲晚山中有琪樹傷心何日得同攀
　　　中秋山間觀月
月出雲開天宇閒幽居真賞異塵寰冰輪孤挂夜千丈
玉露密零秋一山莫望鄉闗起愁色勝居沙漠慘離顔
桂娥應恨無佳句不識幽人到老閑
　　　雨後登雙溪閣
夢寐登臨處漂流来此行長年為客意落日倚欄情雨
過水光發風生雲態輕山川沈郎舊巉絶有餘青
　　　剡溪久寓
山水戴逵邑尚餘清興中千巖落花雨一徑巻松風酒
茗延幽子圗書伴老翁長生吾不羨久悟去来同
　　　送史純天出疆
悠悠逺水李膺舟漠漠餘寒季子裘隔歲梅花新舊恨
入春山色古今愁重遊梁宋三千里看復闗河四百州
辨舌縱横報知已古人憑軾取封侯
　　　秋日
半落庭前葉始知秋意新風嚴栁疎細霜落水清勻句
裏存佳景詩中見古人一峯矜絶態雲外掩孤顰
　　　小立
茅屋藤蘿外憑欄煙靄閒亂蟬催暑去急雨帶秋還路
入雙溪口門當四面山詩成題未有翰墨伴清閑
　　　将卜山居
山居香火伴殘經幽絶全家在畫屏黄葉邨藏一溪碧
白雲堆擁萬峯青安知遇酒分賢聖但可與人同醉醒
萬事休心因白髪更須結託老人星
　　　除日得銅溪老人書
除日相思輒寄詩流光不特我衰遲歲窮滄海波濤急
天冷空山鳥獸悲一氣先觀雲暖處百花猶避歲寒枝
迎年送臘須臾夢正是須彌不動時
　　　病中
遙夜支頤坐春醪負十分碧天沈宿靄清月入㣲雲真
妄怯多病翔潛喜不聞鞦韆人樂處十載愴離羣
　　　寄東山覺老
紅泉碧嶂舊登臨未演真常契佛心漫道山林無獨往
那知笙磬有同音堂前明月四時好山外白雲千古深
此別松門無復見漁樵為伴老相侵
　　　陸左丞夫人鄭氏挽詞
家學開皇紀淑聲通徳門内朝班蚤貴中壼譽尤尊聞
説百年事扶攜兩世孫從夫得文伯萬古姓名存
軒冕三從盛門庭五福優凄凉孝子淚悲慟故山秋楊
子新阡啓班昭舊史畱空堂對蘐草無復更忘憂
　　　詠半開梅
一枝開破一年春閙蘂稠花總後塵郤恨無媒憐獨夜
月偷清影向何人
　　　咏墨君雜題
　　　　藏巖
小年輕別廬山道林下㣲吟夜更幽影落人行半巖月
五更風露一山秋
　　　　霜節
春花秋葉不同時髙節偏於墨色宜莫遣世閒丹綠筆
等閑俗郤歲寒枝
　　　　雲梢
第五橋邉一徑遥滿林野竹立江郊鴛鴦浮破水涵影
翡翠壓斜風舞梢
　　　　憶昔
匡廬古寺暗松藤曾宿寒巖最上層火煖爐温四山静
前溪風雪後窗燈
　　　春郊
碧飛紅斷正傷春萬里天涯一病身芳草路長樓百尺
樓中更有凭欄人
　　　曉發石半
匆匆車馬出清晨日澹風㣲已仲春松竹隂中山未盡
梅花林外有行人
　　　山中夜聞風雨
空山清夜寒無寐松檜揺聲風雨髙行盡江河忘巖壑
猶疑繞屋盡波濤
　　　芳草
㑹時曾憶梅籠雪別後常懐月照沙到底多情是芳草
長隨離恨遍天涯
　　　杏花
醉裏餘香夢裏雲又隨風雨去紛紛人間春色都多少
莫埽殘英枉斷䰟
　　　山中蚤秋
蒼茫山口月西沈瀟灑新秋院落深雨滴梧桐河漢澹
夢中猶記少年心
　　　寄南巖悟禪師
雪後千峯玉刻成瓊瑶寒照寺樓明遥知禪老開窗坐
指㸃煙邨看晚晴
　　　送郭上人遊九巖
殘菊孤花畱暮秋勞師問路亂山頭九巖只望孤雲去
舒巻和雲得自由
　　　寄和邢子屑始春見寄
山林老去萬縁休只有情鍾舊輩流芳草無窮山四向
斷腸人在最髙樓
　　　上方
松閒清月佛前燈庵在孤峯更上層犬吠一聲秋意盡
敲門時有夜歸僧
　　　明覺寺折梅
遥山天際斂眉峯清淺溪邊澹粉容薄暮寺橋人獨立
一燈明滅數聲鐘
　　　夜晴
雨脚初收天意晴西風揺落夜寒清披衣自起開窗户
落月一山髙下明
　　　古漁父詞
千古髙人張志和浮家泛宅老煙波不應別有神仙境
秪此滄江一釣蓑
風裊溪頭釣線多戲魚無奈巧依荷直須飄盡浮萍草
盡放青天照碧波
　　　題會稽東山僧壁
山晴山雨古今恨潮落潮生朝暮情我識前人舊時意
寒巖一夜聽江聲
　　網山月魚集
　林亦之字學可福清人自號網山山人月魚氏從學
　艾軒林光朝之門初艾軒講學於蒲之紅泉學者常
　數百人稱髙弟必曰網山艾軒卒網山繼其席從遊
　之衆無異艾軒也淳熙十二年卒年五十子名簡字
　伯綺客死其後遂絶網山月魚集三巻肅翁林希逸
　為序云月魚據槁梧吟空山生無一事如其意年才
　五十死死未五十年而子孫缾盎不守松楸且㡬秃
　噫文士之窮周乎身前後如月魚者亦可悲矣
　　　和李監倉諤欲遊龍卧山以海風大作不果
枉䝉龍卧篇如睹藤蘿境十年招隠士欲到此山頂坐
石誦離騷匊水弄清影無人同荷鉏長愧林下景昨者
逢李侯一笑便歡領為言有明月公事且暫屏騎驢學
賈島捫蝨喚王猛雙鑣雲外来斜帽不須整夜投招提
宿聽雨寒更永論文到昌黎説詩笑匡鼎悶人數日風
何時發深省
　　　丁亥九月十六夜偕李監倉宿龍卧山中聽雨
　　　　看月同時事也所謂魚與熊掌兼得之賦此
　　　　以紀其事
相喚此山来狂風吹我衣把酒桂花下山雲片段飛掩
門雨初滴開門月旋上倚樹看月明半山聞雨響人閒
有佳景詩句頗發越何曾似今夕聽雨還看月
　　　九月晦日登烽火山
興来走上烽火山著足不定秋風寒四邊黄茅滑如雨
低頭一看毛髮豎幾年要到紫菜鄉大練小練并東牆
如今一時在眼傍白雲浮水天茫茫酒䦨更欲弔虎屋
無端日脚相催促一雙魋結一跛足逐我下山如野鹿
　　　秋夜同章三十九弟次邠宿延慶山中
芭蕉月上照窗扉屋裏老僧眠不知起来樹根飲一盞
舉頭忽是三更時藤蘿一處一處好我亦持杯隨處坐
山雞忽呌野鐘鳴滿地西風愁殺我
　　　邑大夫范丈處義寵示廣陵餘事泠肰誦之歴
　　　　歴慘惻為在目中輒賦短篇紀所聞也
嘗閲淮南圗蕭蕭草屋少人居及讀廣陵集惻惻我心
欲垂泣吁嗟戀鄉國生死不肎去邊笳才一動殺戮先
此土可憐此土人父子無白頭不死於飢即死戰性命
只在道旁溝更聞維揚有鬼市銅錢須臾變為紙都縁
白日殺人多所以寃䰟有如是君侯壮思凌雲空青衫
匹馬戎幕中當時轅門眼所見長歌短歌涙如綫少陵
嶇﨑夔峽路一切悲愁托詩句至今太史不足憑惟有
此詩為可據紹興辛已淮楚功紛紛予奪或異同他年
石渠訪遺事為説東陽有蔚宗
　　　范宰登瑞峯塔續䝉寵寄古篇輒次来韻
平明眺逺目蒼波吐紅暾已瞻大鼇岡復矚鸕鷀門宿
酲雖已解衫襟猶酒痕憑陵不可羈往往天欲捫卻憶
去年時舟役勞朝昏幼婦帶桎梏嚼飯不敢吞今年復
此役溪山恣討論為有陶元亮心胸如阜坤
　　　范宰同鄭簿公敏應尉振送戰船至海上招野
　　　　人同遊賦得可月湖一篇
可月湖邊送戰舸長嘯便欲凌清波好風吹帆如去馬
䑕曹若可雙手把青天無雲水初漲一山兩山浮水上
平生膽意少羈束叩舷長歌心益壮生平誦書口啾啾
何似一日觀滄流龎眉太史足重繭盡驅百怪歸筆頭
羣公楚楚皆人物我亦自忘布衣拙恢諧莫續濟川君
可無一詩記年月
　　　草堂同爨呈稚春
雲錦堂前花作堆尋幽養静屬我儕髙髙下下黄柑樹
曲曲斜斜碧草堦數點逺山如越縣一條寒水似秦淮
龎公父子能畱客我亦三年忘客懐
　　　奉酬監倉李丈金橘銀魚之什
為有風流賀季真道齋從此往来頻錦囊牙軸詩千巻
金橘銀魚酒一巡見我毎呼蓮社客看君還是竹林人
有時夜話寒更盡明日相逢語又新
　　　九日宿龍卧山明日值雨坐超上人房
野興更周遭應遲問大刀山房逢雨好人意與秋髙多
謝烹鮮乳還令厭濁醪重来須累少款款聽蕭騷
　　　歲晚山棲書懐
儺鼓逢逢起江邊歲又除哦詩猶古木髙枕尚僧居脚
垢時忘洗頭蓬月嬾梳自應塵事少非我故耽書
　　　江上
敗絮滄江上柴門落日中論文誰與共覓句自須工壮
思同秋葉搔頭似老翁﨑嶇邨浦路那敢説豪雄
　　　陪范明府與諸同官飲新亭是夕以莞爾牓之
　　　　因賦此詩
把燭新亭下迂疎聊爾歌酒縁人品勝官要野情多燕
豆客俱好漁竿人亦過誰知武城笑深自惜蹉跎
　　　瑞峯院夜話奉酬鄭簿
百級上層巒呼鐙同所歡甆杯真有道行李似無官妙
語勝熊掌疎才愧鶡冠古人相見意不作酒肴看
　　　奉送范宰秩滿還東陽
語違今㡬日猶更上層巒情自縁君子我非送長官衝
寒去程逺惜別賦詩難政拙能遺愛畱将識者看
　　　翁丈柔中同姪昭文相訪畱兩日既別贈以詩
委巷無過客明燈迎此翁歡欣屐齒折羞澁酒缾空燒
芋隨家法論詩到國風胡麻煮清棗更擬故人同
　　　網山
屋舍髙低住比鄰活計同笭箵嫌月白螃蠏要霜紅吠
犬隨邨落賣魚成老翁地鹹耕種少海熟抵年豐
　　　題長樂縣靈峯寺望日亭
雲母江邊有草亭分明見得日頭生一邨籬落更何處
此巳無天只水聲
　　　林井伯母生日口占
由来此母如我母再拜一巵復一巵最好年年作(音/佐)生
日碧蘭黄菊與同時
　　　重陽次日登城山
城山飲罷冷侵衣湖上重来月滿巵未愛疎籬黄菊日
最憐秋水白雲時
　　　秋日題
漠漠騷騷如巻沙當門枯木見巢鴉秋林最怕風吹盡
一直愁心無葉遮
　　　草堂老人和仲平頭七十宴客綠煙亭輒賦口
　　　　號一章以為草堂之夀
今年七十多青裏莫把仙翁一例看再拜尊前為翁舞
草堂最好是無官
　　　辛夘歲應舉過西峽渡
白鹿山頭雲欲頽峽門灘下水為雷錦囊破裂元無用
席帽嶔﨑還更来我自未能逃世俗人誰便解脱塵埃
扁舟且趁牛羊渡莫問如今第㡬囘
　　　寄精嚴谷堂惟頤老宿二十年欲訪谷堂觀筆
　　　　法因循去未得偶逢水西客沈吟久之因寄
　　　　此詩
隔浦娟娟古佛廬幾迴欲去更踟躇敢誇栁氏元和脚
要問隋僧智果書見説交情多雋達每慙識面尚生疎
山頭紅葉知無限可許閑人暫寓居
　　　寄范都廂
南去封題久不聞北来數數聽寒暄聫鑣太華三千首
擊柝長安十二門飛觀凌空天子國輕帆半日女兒邨
淵明好趣柴桑近官職髙卑未要論
　　　奉陪嚴陵史君楊校書興宗囊山夜話一別數
　　　　月欲見不可得因寄此詩
鄉廛一語竟何曾卻向他州逢李膺白馬千山縁矍相
(先生之喪史君来弔/往返數十程故云)朱幡四海有嚴陵鵝湖猶記通宵
雨虎石還同半夜燈束髪相看才兩度不知再見幾時
能(楊校書云要得一書藏/石室為縁新説自金陵)
　　　秋試後再寄林井伯
方國三年一合圍圜門屢戰定髙飛人如我友無青眼
天豈斯文厭紫㣲苦縣老聃終遁去敬亭小謝未須歸
丈夫謀宦非身計茘子山前有綵衣
　　　得舍弟行可鹽官病後書
荷花開盡蓼花紅遊子今年秋又窮千里病眠鴻鴈影
一書愁殺月魚翁天寒好處余煨芋日落何山汝轉蓬
名利不成作歸計先生已老海門東
　　　舍弟客臨平
憑誰為問鶺鴿原燈火三更殞淚痕天逺未知萍梗迹
書米説在藕花邨年華似汝寜為老場屋如我已嬾言
璧水故人今北去(井伯時為/國子生)短長門户好同論
　　　借冊井伯
吉貝城邉寄此身故鄉歸少異鄉親蜀無儋石雄何苦
洛有書船孟不貧綠水孤邨何處客白頭雙闕老門人
令狐冒雪成圗畫可許渠儂接後塵
　　　憶浮家洞
萬竹蒼蒼烏鳥啼一江渺渺薜蘿西幽懐動處蘭初長
好句来時月巳低年歲卻從為客盡家書長是倩人題
疎鐘日落孤邨立秋燕梁空歸思迷
　　　寄表弟章由之為理曲堆屋廬
苦来為客竟何為宅舍荒邨誰與治別墅雖無輞川畫
生涯堪入杜陵詩身如燕子年年去家似漁舟處處移
丹井西頭曲堆下更煩歲晚補疎籬
　　　送林子方祕書枅赴廣東提舉
乗軺嶺外丈人囘奉使天南學士来萬里家聲蠻子洞
一門旌節越王臺驛辭瀨口初逢菊界入潮州定折梅
莫怪襄陽負韓約芸香又好賜環催
　　　次韻奉酬林仲雨
年去又来三月强詩成未了寸心狂巳無精力能穿鵠
尚有頭顱可牧羊老柏從敎逢歲晚幽蘭本不為人香
東膠待補猶堪戰莫道今無識繞梁
　　　奉寄雲安安撫寳文少卿林黄中栗
泥封款款下青㝠却許麾幢換使軿夔子城頭開幕府
杜陵詩巻作圗經十年去國未還國萬里長亭更短亭
可信明時好人物亂猿啼處是州㕔
　　　滕王閣懐古奉呈撫州別駕兼簡户曹
城連帝子閣西頭水遶南昌故郡流山短天長鷗鷺小
夜深雲淨月星浮澹臺墓暗竹根古孺子亭荒荷葉秋
漠漠滄江無了日哦詩空只替人愁
　　　江西試罷還故里八月二十九日過飛猿嶺連
　　　　日遇雨
萬里﨑嶇愁不禁飛猿更聽雨淋淋賸将暑藥涼無用
未著秋衣寒已深刻鵠雕蟲成底事牧羊餧鴨負初心
還家漸近病漸好得句自題時自吟
　　　同安撫趙子直汝愚餞朱晦菴於懐安得重字
祖帳寒梅白未空巳看新葉綠重重八州斧鉞送行客
十里旌旗遶暮峯北斗獨髙韓吏部南州爭慕郭林宗
一時賓主俱豪傑敢道招要到野農
　　　別莆陽史君林宗丞
扶羸十日候行期𤓰葉初生荷滿池別袖難禁須進酒
離情未足更題詩飛鸞渡口還家後老䑕梯前到闕時
士論民謡如皦日甘泉直上豈容遲
　　　代上陳給事峴二首
謝安舊宅翠雲環復見新牆月樣彎市近豈容三島客
樓居須向九仙山去天尚鬱金門步計日催歸玉筍班
好與衣冠添盛事一門三府照人寰
雲錦軒楹蘭玉階暫從仙仗下蓬莱良辰歌管聲聲起
明月妝樓夜夜開天上李藩批勅手蜀中嚴武總戎才
可敎問舍悠然去即下紅泥趣召回
　　　挽辭
　　　　艾軒先生侍郎
菖蒲對客尚從容明日紅泉夢已空縱是千年有豪傑
六經人物在斯翁
黄柑時候曲堆邨長憶籃輿到蓽門恰是今年去年日
野螢衰草弔寒原
　　　　青龍陳君次膺
誰解題封忠敬堂長安白髮紫薇郎斯名似不縁渠作
却最闗渠涙數行
胡為春渚夢初囘却是行舟恰到来數盡長亭過閩嶺
夕陽愁殺落花臺
　　　　光澤朱君賡
諸老蕭蕭似巻塵不堪再見素旌新白頭縣尉笭箵浦
夜雨寒窗是舊人
　　　　余倅父子
廬陵別駕有慈闈到處官亭見綵衣總為青山能送老
不知黄壤卻同歸
誰唱雙棺薤曲悲前聲未斷後聲隨人間父子情何限
可忍長簫逐个吹
　　　　小練林承事(文炳/父)
薤歌才唱巳堪嗟莫道生平隔海涯曾向網山圗上見
蛇門東去是君家
生前莫問劉郎浦死後還看孟母隣遥想芻靈穿海出
浪頭如屋自愁人
　　　　夏循矩先生
歎息青燈下偏旁古字通讀殘五車去嬴得一生窮末
俗輕前輩何人念此翁傷心舊時宅颯颯巳為空
　　　　宜人姚氏(余倅/之母)
別駕歸来日連年哭九原白頭如此母丹旐只諸孫燈
火檳榔市簫笳梅子邨比鄰惱鵞鴨還阻弔幽䰟
　　　　章徽之妻盧氏
蒿里歌蒿里曲長簫悲奈何短草歎不足少年款款嫁
夫壻今夜屋檐何處宿蒿里歌蒿里曲
　
　
　
　
　
　
　
　
　
　
　
　
　宋百家詩存巻十七
欽定四庫全書
　宋百家詩存巻十八
　　　　　　　　　　　　　嘉善曹庭棟編
　　太倉稊米集
　周紫芝字少隠宣城人紹興中居陵陽山兩以鄉貢
　赴禮部俱下第家貧并日而炊里中人嗤之不顧力
　學益苦年六十一始以廷對第三人出身歴官右司
　員外郎出知興國軍秩滿奉祠歸居廬山著有太倉
　稊米集及竹坡詩話
　　　越臺曲
玉顔如花越王女自小嬌癡不歌舞嫁作江南主國妃
日日思歸淚如雨江南江北梅子黄潮頭夜漲秦淮江
江邊雨多地卑溼旋作髙臺勻曉妝千艘命載越中土
喜見越人仍越語人生脚踏鄉土難無復歸心越中去
髙臺何易傾曲池亦復平越姬一去向千載不見此臺
空有名
　　　白苧歌
大垂手小垂手江南白苧世䍐有吴姬十指玉纖纖白
苧新裁舞衣久秋江四面繞吴宫吴宫霜橘樹樹紅吴
王夜宴不知曉但見紅日昇曈曨美人低鬟復囘袖持
酒獻君為君夀人生得意不行樂白日如梭夜催晝吴
山依舊吴江清離宫故苑難為情不知誰遣南山鹿還
向姑蘇臺下行
　　　飲馬長城窟行
長安城邉邊地永萬里沙埸地無井秦人掘土土作城
城下窟深河水冷漢家将軍號都䕶西征上隴寒日暮
野駝跑水無處尋飲馬長城窟邊去長城窟古来戰死
多白骨征人半作馬下塵猶向隂山鬭馳突去時秋天
霜鴈鳴歸見玉闗春草生将軍功髙封列城鬭死伍符
無姓名
　　　長干曲
黄昬明月上朱樓簾旌射月香霧浮畫闌垂手樓中女
對月低眉頭不舉人似長干橋下水一去悠悠幾千里
謾道嫁鷄逐雞飛長千夫壻那得知
　　　五男父
白頭垂垂五男父一生辛勤立門户五男炊白割紅鮮
阿翁采薪供五男悲風慘慘寒日暮翁入采山遭猛虎
猛虎磨牙卧道邊五男持㦸誰敢前
　　　魔軍行
五嶺南来山最多驅車日涉千陂陁山中食菜不食肉
十室九家俱事魔縣官給錢捕魔鬼八萬魔軍同日起
将軍新破彊敵囘馬前班劍如流水新斬妖精㧞羽幢
傳首天庭藁街死當時平田作戰場至今遺骼無人藏
舊居雖在人不見破屋蕭蕭圍短牆
　　　輸粟行
天寒邨落家家忙飯牛穫稻催滌場燎薪炊黍呼婦子
夜半舂粟輸官倉大兒擔囊小負橐埽廩傾囷不須惡
縣胥里正不到門了得官租舉家樂去年有米不願餘
今年白米要如珠路傍老人拍手笑盡道官兵嫌米粗
良農養兵與敵競敵騎不来自亡命田家終歲貢耕糜
十農養得一兵肥一兵倡亂十兵隨千家一炬無孑遺
莫養兵養兵殺人人不知
　　　寒食曲
三月江南好春色買酒家家作寒食男呼女喚俱出遊
扶老醉歸歡樂極街頭盡日無人行多在山邨少在城
踏歌賽願一時了上冢歸来聞笑聲豈料如今一百五
畫㦸滿城椎戰鼓子孫半作泉下人薄酒不澆山上土
死者已往生者存隨分歡娱各兒女烹魚裹菜當盤飱
花作紅妝鳥歌舞君不見江南江北多戰埸去年白骨
無人藏
　　　木芙蓉歌
吴江十里霜華淺秋空無雲霜日暖芭蕉樹暗簾幕垂
木芙蓉開紅婉婉銀牀霧重梧葉飛金錢埽地秋蘭萎
無人自對秋風笑黄蜀葵花不同調慢綠妖紅解醉人
徐孃未老秋孃少少年時節歡樂多紅蓮影落秋江波
若邪女兒白如玉夜半采蓮聞櫂歌驚風吹浪鴛鴦起
囘頭日月龍梭裏對花不飲今蹉跎涙溼秋風當奈何
　　　秣陵行
秣陵城門夜不開城頭撾鼓鳴春雷緋衣擎火燎民屋
萬井一炬飛紅埃道傍横尸人不識血流但見秦淮赤
府中官吏一百人盡取姓名書罪籍元戎被執不得歸
賊坐黄堂縱呵叱明朝傳檄下九州九州牧伯不敢收
可笑官軍櫜羽箭環視走卒攖城樓将軍樓船下巫峽
膽落雙旌俱捲甲日梟五十三頭顱一戰何曾短兵接
今年新起故将軍灞陵醉尉勿浪瞋文致太平武定亂
非渠誰復清風塵
　　　競渡曲
江風獵獵吹紅旗舟人結束誇水嬉短衣青帽錦半臂
横波皷鬛飛鯨鯢江潮漫漫江水濶浪花擊碎千堆雪
畫橈擘水挽不囘白羽離弦箭初脱歸来醉作踏浪歌
應笑吴兒拜浪婆朱樓相映綠隂裏兩岸人家歡樂多
飯筒角黍纏五采楚俗至今猶未改日暮空歌何在斯
不見三閭憔悴時
　　　射鹿行
白羽紅旗遶山麓爭向山前射奔鹿獵夫舉網常苦辛
誰寢其皮食其肉腹中著子初成斑梅花碎點真珠圎
雙桃壓髻玉簮短去作誰家頭上冠貴家金多逐時好
尚蹙蛾眉嫌不蚤一皮可值千萬錢競作苞苴當珍寳
大者有茸膽有紋舉無遺族如何冤玉纓瓊弁者誰子
始作此俑知非賢
　　　雙鵲飛行
憶昔江鄉遭亂離兩翁避地雙鵲飛一鵲南翔一鵲北
北鵲墮地南鵲棲天長地逺去不返巢傾卵覆令人悲
去年賊兵初聚黨今日王師方解圍舂陵萬户纔有幾
駱谷一家空獨歸歸尋故里不知處白首支撐滿塗路
城西有屋無人居城東有地無屋廬彷彿相從舊遊處
淚棲雙睫還欷歔
　　　燕銜栢行
雙燕何時来瀚海寄巢修椽巢不改春深巢穏初養雛
雙雛引領仰呼哺雄將雌出雙雛孤雛危墮地聲呱呱
雌随雄歸見雛泣主人将雛納其室雙雛脱死翅欲開
元衣素臆去復来明年主人開夀宴畫鼓停撾歌舞徧
雙雛傍席爭囘旋共銜青栢置尊前口不能言對以臆
再拜夀君如栢年
　　　石婦行
生男有閨房莫娶青樓倡生女事姑嫜莫嫁遊冶郎倡
心從人無定準遊子一去忘故鄉山頭義婦無人識踴
身上山生死隔人将此婦作石看不信此心元是石相
從豈復無他人髧彼兩髦真我特江流可盡山可平不
盡悠悠千古情蚤知郎去無消息悔不將身事尾生
　　　莫愁歌
蓮花深紅蓮葉綠平沙月上鴛鴦宿青腰玉版蘭作橈
月下莫愁歌一曲移船入花花轉深花深調苦難為音
江邊夜半誰為語只有嬋娟知此心露華漸白月漸午
刺舟自覓米時路明朝繫纜栁邊門却在夜来潮落處
　　　倡樓詞
桃李豔春風榮華照京洛九陌飛香塵未樓響絃索美
人倚脩欄青娥捲珠箔白面誰家郎巴商載金橐大艑
何岢峩繫舟樓下泊哀弦雜清歌日日樓中樂謂言如
江流偕老有盟約一朝買嬋娟蟬鬢輕梳掠情從新人
歡恩與舊人薄去年與青棠今年贈芍藥人生有榮謝
曾不待衰落倡女不嫁人深心失期約
　　　遊麻姑觀
清秋禾黍罷南畆幽事少凌晨有佳興振䇿事輕蹻㣲
蹤躡飛猱雄跳髙木杪上有仙子祠棟宇頗傾撓騰空
想雲軿遺像空鳥爪黄冠三四輩生意良草草更欲問
丹爐雲山遂窮討道人笑不言此意未遽曉但云須趣
轅山靜虎出蚤勝踐良獨難仙事亦杳渺了知世俗人
塵凡隔蓬島
　　　小壺貯江蠟二梅幽絶俱可喜作三絶
遮眼梅花不要多惱人無復奈香何月明羞著銅壺影
矮樹斜枝憶短坡
吴孃解滴酥成蕊天女能融蠟作花付與詩人説妍醜
風流二女本同家
天上姮娥白玉肌蕊珠宫女鬱金衣相逢月下渾無語
笑指蓬壺作伴歸
　　　道由於潛将遊西菩問之路人云已過逺
人生如落花隨遇皆可喜但恐兜羅綿牽連入荆杞我
馬今未羈猶堪作幽事道逢西菩山欲問參寥子舉鞭
信蹇驢褰裳渡流水隠約望三山展轉繞千里吴兒指
示儂但隔一山耳窮途殊可笑興盡亦復止吾曾坐天
阸萬事無不爾小者今復肰大者斯巳矣
　　　越臺夜雨
夜暗秦淮雨燈昏越女祠寒窗歸夢短秋枕客情知鳧
鴈初何定雕蟲技亦卑明朝江上去重理釣魚絲
　　　晚遊戒珠寺寺王逸少舊宅寺僧秉燭觀王右
　　　　軍畫像出訪鵞墨二池歸巳三更
悠悠倦徂征忽忽厭羇旅出門復風埃況乃迫煩暑兹
遊愜初心突兀見精宇髙人昔所廬樹木亦竒古㣲風
入冠裳林影散廊廡僧窗靜無塵燈火照眉宇閲此坦
腹姿䰅髪稀可數樂死固不虚顔色如處女平池渺清
泉淅瀝過新雨誰言臨池上至技本天與鵞羣久已空
團扇復何許興盡且當歸夜半月方吐
　　　歸雲洞
南華老明師遺像頗清古昔為挂空月今作歸雲土雲
來初無心雲去定何處空餘暗竇泉翠盎含白乳華堂
誰復支缺甃久未補林聲自成風山潤疑欲雨窮幽眼
未饜曳杖足巳苦入山無與迎出山信誰阻有客自去
來山僧無一語
　　　次韻次卿見寄
此生懐抱向誰開惟有華顛苦見催萬事只今渾是夢
寸心堪笑巳成灰路長安得詩飛去交淺惟愁雨不來
此意喜君無冷煖尺書頻寄塞鴻回
　　　病後二首
山有生前約花畱病後開得閑如吾少扶步與誰來閉
户深防客哦詩穏送杯夕陽如有意催月與徘徊
病後身還健憑髙喜欲顛亂山推不去一水忽當前逺
碧飛雙鷺平湍落釣船自今如不死餘日盡詩年
　　　二月二十八日雪晴步上西山亭示天用兄弟
山崦猶殘雪人家欲禁煙客寜嫌鳥語晴亦惜花妍愁
色連千里春風又一年亭髙莫囘首白髪滿江天
晴色牽人出春風惱不歸鳥爭呼永日花各醉斜暉杖
䇿從誰去持杯與願違兵戈愁外滿人物眼中稀
　　　次韻姑溪興國寺晚眺
禪房花木有殘紅此地還因曲徑通竹影看揺金瑣碎
風鈴解語玉丁東人來白鳥横空處山在先生倚杖中
絶唱未酬才已盡夜燈搔首鬢如蓬
　　　次韻伯達大水見懐二絶
雨漲平池綠似堆半扉春水眼慵開無錢得買扁舟去
莫道舊来今不來
相望千家信不通懸知春在雨聲中蹇驢欲去愁泥滑
安得西飛六尺鴻
　　　次韻趙思誠沈彦述春日和答
三千客裏賢公子八詠詩中􁄢沈郎他日功名垂竹帛
只今悲笑共杯觴鳥能娱客時相勸雨亦憐花不打香
喚起春來同一醉天敎閑日為君長
　　　次韻吴思道贈姑溪道人
殘生擬覓山中伴萬事厭從兒輩談笑吾攜家常作客
羨君買地已成菴蚤將遼海千年夢換得曹溪一滴甘
聞與道人新結社嬾雲今不是常參
　　　次韻次卿攜酒見過
睡過花時無好懐柴門誰閉復誰開擬從月下放舟去
更趁東風攜酒來鬢髮且休論蚤白悲歡正好付殘杯
君無舊雨仍今雨相見應須日百囘
　　　得次卿近書
白水彭門道秋風古戰場人應思故國樓更在斜陽消
息憑魚素遊蹤問草堂蘭芽知已茁何日見諸郎
　　　晚霽
翠葉看成幄濃春喚不囘愁今連落絮雨欲到黄梅埽
地花狼藉開門燕往来晴峯數點出暝色一禽催
　　　過張參軍故居曲肱亭舊居在焉山谷老人名
　　　　亭且有詩所謂鄰雞呼不起擁将出京畿
老眼愁千斛飢須粟一囊遂成遲去魯還作薄遊梁客
思風塵惡鄉音道路長何時秣歸馬趣吾理晨装
　　　次韻次卿寄姑溪時欲問舍宛陵
吾亦平生欲執鞭拜公眉宇記當年泰和人物真圗畫
李白風流似列仙雪裏已無囘櫂意文中新有卜居篇
幅巾還作溪堂夢何日相從句水邊
　　　河魨
水没江邨不見沙河魨吹絮荻成芽平生所欠惟一死
可更杯中論鏌釾
釣蓑常恨此盟寒兩歲珍庖屢入盤細雨春江從此逝
不應猶棄季鷹官
　　　雨餘便有愁意夜聞絡緯聲甚急
朝来三尺雨一灑遍原隰秋風埽快霽涼氣便相襲幽
人倚寒窗睡眼已生澁淅瀝井梧聲風枝擺餘溼推枕
夜未央牽幌月還入凄肰裘褐念感此絡緯泣嗟吾豈
不知索衣裳無及家機卧空軸麻縷無可緝殷勤語秋
蟲相煎何太急
　　　行邁
秋山凄無風木葉寒自委羇客不得歸行邁日靡靡􁄢
馬嘶暮塗忍飢渡寒水落日晚更明棲鳥驚復起人生
各有求誰能異生死行行重行行辛苦那得爾亂石摧
前輈旋車亦當止飢寒若見驅臨風一長喟
　　　暮宿
朝行繞山麓暮宿投孤邨父老頗見招落日猶在門庖
煙不滿竈汲水復抱薪為吾炊黄粱一飽才逡巡百錢
得香醪湛湛盈清尊吾雖不解飲亦足濡吾唇纓足捫
飽腹燎衣煖餘熏願言息劬勞少涴塵埃昏殷勤戒鳴
雞未用呼晨暾
　　　端午日小雨已而復晴
斷雲飛雨過平川吹作團欒碧玉天酒綠彊能開病眼
條長那解繫流年閑收艾葉晴窗外忍對榴花白髪邊
細葛香羅天上有烏紗白簟北窗眠
　　　五月八夜月色明甚望麻姑昭亭二山
天髙月白夜漫漫倚杖来看月下山老眼直窮煙霧外
諸峯渾在有無間翰林晚酒今何處仙女乗鸞去不還
天恐兩山看未足故飛明鏡照孱顔
　　　讀林和靖集書其尾
泉石膏肓挽不囘笑看嵩少仕途開暮年封禪無遺藁
平日江湖只釣臺月自黄昏梅巳老鶴無消息客誰来
吴兒不解髙人意秋菊何當薦一杯
　　　忻師開小軒秋霜之側范龍閣名以絶塵要予
　　　　作詩
虎溪大士軒雖小龍閣老人詩更新積翠但令常到眼
軟紅元不解隨人抗容俗裏自得計望拜馬頭渠豈瞋
只好與君供一笑世間何事可闗身
　　　酌明寂泉
修塗繚重岡病足倦遊歴山根得䝉泉石盎貯深碧亭
虚繞朱欄綠淨明水色老禪黄蘖來棄置久復憶振䇿
望青雲清泉裂崖壁至今一掬甘長飲山中客金鼎候
松風蒼龍破圎璧醉腹澆彭亨真味付冺默何當謀挈
瓶徒倚終日夕清甘不可潄猿鳥與同喫洗吾兩耳塵
爛煮南山石
　　　中秋月下作
去年城南作中秋江雲遮月爛不收幽人獨對秋風立
姮娥似隔重雲羞更長忽聽曉鼓急夢去只有殘燈留
今歲不知身在此門枕長江風自起尊中有酒坐有客
江面如天月如水秋風滿樹凄葉飛新歡欲盡還成悲
身其餘幾事不偶老之將至吾今衰人生閲世自有數
萬事反覆難豫知何當舉酒一再拜與月更作明年期
　　　宿蔣山
薄遊踐初心寓宿便晚静山空秋有聲人寂夜更永華
鯨催曉色有客動深省焚香禮大士支䇿上危嶺黄金
明窣堵妙音生佛境眼窮天先盡地轉江萬頃緬懐梁
武帝問法昔造請講師鳥巢中道契言自領奕奕天龍
宮金碧粲絶頂我来修法供汲水具乳茗願同桑下留
覽勝畢餘景還從天際歸悠肰理煙艇
　　　九日登鳳皇臺
落木驚髙秋旅食念行役含羞古祠花青蕊未堪摘雲
山不著脚佳節似可惜一嘯百尺臺往趁凌風翮羣山
如玉玦千古圍故國孤城打寒潮往事誰記憶玉樹那
得花金蓮去無跡興亡更六朝濺血㡬飛鏑重曈飛上
天毰毸避繒弋何年覽徳輝古牓猶可識父老無由詢
殘碑少遺刻空餘弔古淚自對斜陽滴
　　　次韻國師對月見懐
老子闗門不著書奄奄真復似曹蜍月来林下苦相憶
詩落眼前歡有餘滿挹清光歸酒面不分秋色到吾廬
胸中拍塞愁千斛特地煩君一埽除
　　　寄徐季長
念昔桃始華別君漳水頭相別幾何時天事司蓐收闕
月六度圎相見閒何濶百年飛電中能得幾囘別別君
幾何時憶君如飢渇飢渴良有時思君無時節野人苦
幽獨相值誰與親流落在蒼莽坎坷一傷神相望參與
商相隔雲與泥草木沗臭味笑談極相思相思一何久
行行重囘首囘首征鴈行中有来書否
　　　次韻次卿中秋月下書所見
三載彭城夢新年故國秋月當千里共酒要十分酬翠
幕知誰捲雙鬟不奈羞寒螀莫相惱啼作曉窗愁
　　　次韻元素對雪十韻
雲凍風仍急天低雪未收山寒飛鳥絶江晚一蓑幽曉
樹梅初放風簾絮自投孤鶱迷逺鶴癡立看飢鷗櫪馬
歸鞍速鞲鷹獵羽遒連城埋睥睨千騎冷貔貅何處囘
蘭櫂誰人擁釣裘閉門憐吾病得句付君􁄭上瑞書三
白登年在九秋何當明月夜同作廣寒遊
　　　讀涪翁黔南詩作
阿香名字本無雙流落真成竄夜郎蚤歲浪言腸是錦
只今空復鬢成霜名傳故國猶驚座詩入涪川尚滿囊
天為少陵增秀句故敎遷客上瞿唐
　　　次韻元亢和邦師喜其歸自錢塘
道人青眼為君開前度劉郎今又來白雨飽催湖上句
紅妝誰把醉時杯籬邊采菊山千疊渡口呼船溪九囘
便恐横翔到蓬閣試尋林下小徘徊
　　　送吕霞卿吕當世棄官出家
得錢夢穢官夢屍等為臭腐焉用為世人愛官如愛命
君獨棄官如棄泥道人胸中少荆棘一色但種棗與棃
華名自取不足取(語在/真誥)髙位疾顛無乃危魚須忽復入
君手三命循牆急須走朝將玉磬誦琅函夜著黄冠朝
北斗天上雲車久未来壺中日月空長久吴山楚澤兩
西東與子一笑殊匆匆㑹當握手五百載摩挲金牒還
相從
　　　趙丞家野堂
近喜崔斯立新成背郭堂傍崖深置屋喚客小飛觴稍
遣花經眼頻移竹過牆官清公事少夢熟鳥聲長藤倚
樛枝􁄢芸翻亂葉香騎曹休問馬聱叟漫為郎邱壑胸
中事乾坤醉處鄉人間一遊戯出處兩相忘
　　　元夕睡起
元夕不復飲夜寒誰與娱人隨千騎出自對一燈孤有
夢須黄嬭無情問紫姑鼇山在天上相望隔中區
　　　次韻元素野步
金隄不復上蹣跚矍鑠何勞彊據鞍從吾泥中甘蠖屈
看他髙處作鵬摶錦江春色能供醉濠上游魚亦可觀
聞有平沙邀晚步定隨明月下林端
　　　奉酬韋深道見寄詩
蓋世功名豈不佳韋郎心事本煙霞秋風自老千章木
春雨誰分一部蛙夜鶴正愁雲出岫鱸魚㑹遣客思家
從君紉意論幽恨準擬應須到落花
　　　次韻邦伯達春寒
嶺上梅花使已來江南正月未春囘頑雲放日歸蓬牖
殘雪將寒入酒杯便有社風催燕到何須羯鼓打花開
老於春事渾無意睡起羣書正作堆
　　　次韻何丈即席
春風無力栁嫣肰花欲争春作意妍坐上詩成雲態度
尊前人鬬玉嬋娟鳳簫初暖參差竹檀板還催大小絃
惡客正應妨作樂主人渾似孟公賢
　　　次韻子容池亭晚思
便到青雲尚黒頭有亭莫賦二宜休如君豈是池中物
更趁官閑作浪遊
漫叟江頭閑日月輞川圗畫小池亭謝郎春草有新句
付與老人雙眼青
　　　次韻次卿林下行歌
聞道君家隠鹿門竹籬茅舍寄江邨龎公事業無多子
只有平安遺子孫
郡郭東邉是草堂嵓花時雜澗花香愁從把酒杯中少
日向讀書窗下長
身世無營䇿最良年来幽事不多忙飯牛欲起方朝露
種豆纔歸又夕陽
得酒固應聊獨飲有田何苦不親鉏客来深巷聞雞犬
便是淵明歸後居
　　　聞蛙
草合平溝漲綠醅亂蛙聲在古城隈何時細雨春風夜
還我西池鼓吹来
　　　次韻趙鈴飲次卿家時牡丹盛開而僕不及見
楊子草元仍有居河間好事復多書獨来林下相尋處
醉到花間得句初人去不知紅爛熳春殘忍看綠扶疎
明年許作尊前客準擬籃輿喚阿舒
　　　婁黥菴納凉
婁黥無骨可封王生事全憑藥一囊閉户翻經頭巳白
開門延客酒初嘗竹從春後知無數花自山来別有香
未有寸椽容吾老聊分一榻借君凉
　　　八月二十一日大熱夜半㣲凉
八月大地千里赤蓐收權輕苦無力未許寒蟬抱風露
聊為秋蚊增羽翼蒲葵呼扇腕欲揺絺綌捐衣汗猶滴
誰遣西風夜半来先向髙梧寄消息
　　　和李似表丞㕔梅發用胡士曹韻
江頭雪屋知誰家雷中冷艶空爭華不知何郎閉東閣
坐看江梅初者花谷底春囘猶未透天寒袖薄姿㣲􁄢
黄昏有月誰復知舉世無花出君右人生一月幾胡盧
枝猶在手霜滿䰅湖邊孤坐不飲酒西湖處士空清臞
知君不學崔斯立幅巾漫對枯松株鐵心雖冷香自勝
金縷醉歌歡豈無明朝花在有新句詩成阿買還當書
　　　東牆橘將熟催以長句
木奴嫋嫋半垂牆故惱幽人苦未忙雨細不妨無賴綠
簾疎時與可憐香誰将磊落黄金顆為付甘酸白雪囊
只有天公真解事便須先借滿林霜
　　　飲沈都曹家梅花下
去年夜走三百盤山中飛雪朝漫漫不知春向夢中盡
更有梅花醉後看今年冬温寒力軟春入梅梢巳堪翦
插花重飲故人尊猶得一枝供細撚豈知藂棘避戈鋋
還對粉香驚婉孌花前楚客狂欲顛月下吴牛定欲喘
明年尚恐賊連營零落肎敎花滿眼只今猶可醉餘香
杯行到君莫嫌滿
　　　次韻同舒天用和元夜
亂離燈火不成春月下歸時有幾人吾老尚堪陪一笑
世間無似此閑身
遊騎歸来尚半酣一杯誰與瓮頭柑小窗夢斷龕燈在
影落疎梅月上菴
　　　菖蒲山子歌
南人生長在山間家家有窗窗有山吴峯楚嶠不知數
但見雲埋雨洗堆煙鬟誰知長安綺紈子一拳何處鑱
雲根陽侯疏鑿出巖穴上有斕斑皴蘚紋下有千歲不
死瑶草蒼䰅繁癡兒持此矜王孫朝攜磈礧登朱門暮
擁紅旌辭帝閽開元承平二十年四邊無警不控弦繡
衣半是花鳥使達官避路何敢言大艑岢峩春浪碧處
處争看太湖石天心不肻乾太湖八洲萬口空嗟吁纍
石作山齊華嶽千峯萬巒撐碧落樛龍天矯攬雲雨彷
彿去天無一握錦帆東下飛龍舟咸陽苑籞空蕭索杜
陵野老哀江頭菖蒲之山兮誰爾留
　　　次韻草堂主人雨中
反鎻衡門誰復開草堂殊不見兵埃雄風斜巻雲頭去
雌霓横遮雨脚囘
有家憐我無鄉地好事知君不世情借得小窗安淨榻
卧聽風雨入荷聲
虎頭山下元無路龍骨溪邊尚有窗風裏荷花吹不倒
雨中鸂鶒自成雙
含桃熟後鶯還語栁絮飛時燕亦忙風物但隨時節妙
不知人意亦凄凉
避地偷生只閉門不堪搔首對醨尊行歌野哭江頭路
雨葉風花總斷䰟
　　　避賊遣懐
避地倉皇夜悲凉郡郭西捫蘿危絶磴杖䇿困深泥掩
面憐癡女囘頭愧老妻驚䰟猶未定北馬莫頻嘶
心折来時路身行亂後邨土兵呵白晝野婦哭黄昏賊
去煙留屋人歸日在門舂陵四萬户今日幾家存
　　　寒食
寒食只數日天氣殊未佳輕雲澹㣲茫細雨吹横斜青
春似無情不到愁人家霽色忽浩蕩平原繡芳華走馬
惡少年挾天射㦸牙白羽呌鵞鴟舉網連五豝㑹當斬
長鯨封侯鳴鼓笳時危何不有寒士空泥沙凜凜羞俠
氣悠悠但咨嗟
　　　次韻常元明西坑見寄
西坑只在亂山邊尋得仇池十九泉有句能催千嶂雨
無人共釣一川煙
　　　野飯
野飯聊娱老登盤春物嘉芼羮横荻筍煮餅薦槐芽魚
尾初垂劍臺苗未著花誰言庾郎􁄢蔬腹漸禁茶
　　　明皇羯鼓圗
禁籞鶯聲外天袍擁御黄曲名翻茘子奉色繞沈香白
雨花奴手風鬃舞馬牀向来歌吹地何處是漁陽
　　　送智上人
道人飲山流顔色頗秀整經營一菴足偃蹇萬事屏忽
隨銅峯雲飛下銅峯頂欲了一大縁此意極勇猛白晝
多豺虎横塗半坑穽為言屍陁林誰能保腰領要憑降
魔方化爾清凉境師亦初無言薄俗時自警盡洗歴刼
冤願力周溟涬􁄢藤行可支眘勿厭馳騁
　　　元素僻在草野羣盜縱横久不得問新作鼎来
　　　　喜次其韻
兵氣纏滄海斜陽入暮林䰟傷春落絮涙溼晚啼禽只
有衣成結渾無髪受簮殘生已飄泊老日更侵尋
　　　同仲共兄弟訪趙行可置酒
倚杖山頭寺維舟栁下隄莫催金騕褭且醉玉東西亂
後兵猶滿風驚鳥未棲看君飛動意兩目在鯨鯢
坐客三株秀王孫玉樹髙酒寜闗爾輩山合對吾曹遊
子家何定将軍戰未鏖相逢莫相失羣盜正如毛
　　　初夏
絮飛長陌又春餘綠滿菖蒲夏已初雙蝶不来花簌簌
一鶯時到樹疎疎平生嬾作折楊曲萬事可占長栁書
只有故山真耐久伴人閑處作躊躇
　　　賊退後經舊居
反側虞戈兵流離厭山谷師興解重圍亂定出荼毒提
攜望鄉闗老稚甘趼足故里成邱墟門巷亡詰曲大木
亦巳薪蔓草行可束東鄰殺翁媪禍難云最酷白骨在
草間零落不相屬西家各奔竄囚繫及僮僕當時黄金
囊掉頭不肎贖親交半亡沒變故誰紀錄舉家竟何歸
寄身歎局促凶年大軍後旱氣日熇熇涸井不供炊垢
膩那得浴不知病􁄢軀何以度蒸溽自從闗陜亂威弧
殊未韣十人九無家蕩析豈所欲㣲生何足論主食久
不玉但願蚤休兵四海各安俗
　　　毅師以次卿詩見示以詩還之
雲錦當年事傷心不忍思江寒收骨後山曉斷䰟時直
節君何恨天心吾獨疑老懐無處著更復把君詩
　　　歲杪雨雪連日悶題
春前舊雪連新雪雨後春寒帶臘寒殘月送年能㡬許
一畨風雨歲將闌
樹頭雪過梅猶在地上春囘栁未知舊歲新年渾似夢
凍雲寒雨不勝悲
　　　凌歊晩晀
故鄉南望㡬時囘落日登臨眼自開倚杖獨看飛鳥去
開窗忽擁大江来傷心不見姑溪老抱病還尋宋武臺
歲晚無人弔遺跡壁間詩在半灰埃
　　　次韻伯尹登嚴子陵釣臺
明光宫中梟夜鳴漢鼎何人窺重輕老驢未汗屬鏤血
四海掩鼻愁羶腥當時避地豈得已巖棲水宿俱非情
誰知舉世無真隠此意獨髙嚴子陵一鉤明月滿蓑雨
桃花水漲春江平生涯頗似元真子端欲釣魚非釣名
故人已作飛龍起猶著羊裘釣煙水異時侯霸豈其儔
未可輕將袞衣比心知不為世人屈無故不作三公耳
富貴浮沈只眼前執㦸長憐子揚子丈夫名節儻未立
安用區區識竒字
　　　環翠亭
客意常隨倦鳥還翠屏空夢小孱顔更將臨老雙愁眼
来看平生未見山西子為誰顰逺黛湘娥何事結煙鬟
千巖萬壑無人處便是輞川圗畫閒
　　　次韻伯逺春雪
風寒欲下欺春雪天近先垂壓地雲堆得樓頭成玉色
吹来水面作波紋憑陵暖日竟何事調䕶新花誰解紛
温詔始聞如挾纊九重應復念三軍
　　　題趙固賓家夜獵圗
翰林作醉石偶似蒼於莵龍眠見之笑為作匹馬彎雕
弧云是將軍出夜獵上有仇池行草書雲沙蒼茫日欲
下道逢伏虎南山隅心知是虎不是石雙弦急控皆盧
胡明朝白羽飲頑石摩挲欲盡金僕姑君不見賜累千
金新垣平連佩六印欒将軍致君大畧豈在爾封侯細
事不到君先生言語妙天下瘴海七年皮肉皴邂逅英
物數蘇李曹蜍如生亦如死龍眠有眼識天人異世同
成一竒事君當什襲勿漫摹此人此畫人間無
　　　五禽言
　　　　婆餠焦
雲穰穰麥穗黄婆餠欲焦新麥香今年麥熟不敢嘗斗
量車載傾囷倉化作三軍馬上糧
　　　　泥滑滑
山中流水聲聒聒春禽説雨春泥滑誰為春禽語莫報
幽人明日雨幽人明日欲上山山雨雨足花斕斑
　　　　提壺蘆
提壺蘆樹頭勸酒聲相呼勸人沽酒無處沽太歲何年
當在酉敲門問漿還得酒田中禾穗處處黄甕頭新綠
家家有
　　　　思歸樂
山花㝠㝠山欲雨杜鵑聲酸客無語客欲去山邊賊營
夜鳴鼓誰言杜宇歸去樂歸来處處無城郭春日暖春
雲薄飛来日落還未落春山相呼亦不惡
　　　　布榖
田中水涓涓布榖催種田賊今在邑農在山但願今年
賊去蚤春田處處無荒草農夫呼婦出山来深種春秧
答飛鳥
　　　次韻伯尹食糟民示趙鵬翔
十年用兵九不熟人家有田不種榖盡枯膏血作軍儲
郤買官糟貯飢腹富者鬻田貧鬻妻夜困桁楊曉敲扑
長腰一粒不下咽輸入官倉常滿屋昔年貫朽内府錢
諸公何苦開漢邊自從邊馬飲江水便恐黔首流飢涎
黄塵白骨尚滿眼錦裘繡帽誰當前烹羊庖羔固不惡
飢民食糟真可憐元侯幕下短主薄肎與斯民作調䕶
不愁吏者拙催科寜脱青衫賦歸去詹侯老文稱大手
樂府詩髙世無有安得狂歌徹聖明便叱風雷清九有
却驅羣賊作良農還吾昭陵舊丁口
　　　山中避盜
喪亂今猶爾安危了未分叛羌初射月羣盜忽如雲妙
畧歸諸将深憂軫聖君㶚陵逢醉尉應有故将軍
避地今猶雪移家春復深豈無花到眼可奈烏驚心茶
嫩容時摘蘭香得細尋山中有幽事青犢未成禽
夜燧餘三月新愁有百端驚䰟頻雨泣枵腹任風餐射
雉山居險熏狐穴處難敵来猶可爾寇至不勝殘
今日報賊去山下猶復遲羣兒收涙笑老眼顧人疑夢
入鄉闗數䰟應軀骭離一春三避賊十事九成悲
翠巘幾曲折往還三數家𢷬皮催作紙擁焙看烘茶山
盡始見日溪晴時露沙武陵知便是隔岸有桃花
　　　題趙鈴家墨牛圗
昔吾築室花姑川短蓑青帽耕春田一犂落盡菖葉雨
雙犢自分春草眠向晚歸来卧牛背小巷疎林日猶在
繫牛栁下門未闗鄰翁攜酒牛邊醉囘頭往事無十年
田入富家牛賣錢草荒春隴賊燒屋十口有家無一椽
眼昏頭禿不如意此畫一見心惘肰河間豈是田家子
書多自可天祿比平生眼厭玉驊騮水牯作圗聊復爾
北陌東阡喚未歸空遣農人告春事田間望月看吴牛
老子從来乃如此便當火急解龍泉換取四蹄耕春水
　　　賊後收拾殘書作
此生空作短檠癡老去尤慚閲市資豈有鄴書猶挿架
更無班史可充飢今朝過眼亡三篋他日還君欠一瓻
亂葉紛披在懸磬春風可是故相欺
　　　燕欲来巢
亂後烏衣巷已空擬尋茅舍伴衰翁戯将雛去春風裏
銜得泥歸暮雨中炙手不嫌門户冷傍人知獻語言工
明年記取来時節應是桃花滿院紅
　　　劉将軍寳刀歌
将軍寳刀玉三尺夜半有光如日赤蒼水使者誰敢捫
蓬頭劒士眼不識鸊鵜膏瑩秋水光切玉如泥不動芒
秋風夜作蚊龍吼人言乃是真干将知君老将家有種
談兵論事書撐腸不願君持此刀日解三千牛願刳月
支作飲器却纏錦絛朝未央妖腰亂領不自保豐狐老
猘誰跳梁酒酣起舞為君語時危此劒知誰藏
　　　雨過
池面過小雨樹腰生夕陽雲分一山翠風與數荷香素
月自有約綠𤓰初可嘗鸕鷀莫飛去留此伴新凉
　　　小蔡許借徐詩未至
馬中未必無驊騮人中豈可無曹劉龍媒西来幾萬里
異士一出三千秋李白坐詩竄夜郎退之論佛流潮州
天公可笑無老眼兩翁憔悴令人愁平生四海黄太史
長庚配月何曾死西江自是南國紀髙公有名政如此
人言此老酷似舅坐上拈花獨公喜分得江西一派流
萬古政須公一洗吾老耽詩空瘠臞起死鍼盲政要渠
子豈有意能起予書来并寄囊中珠
　　　夏熱歎
祝融當權不可奪海水欲沸山欲裂黄頭老父見事多
謂有此身無此熱老人何得怨天公山堂日日多南風
烏紗著帽翦雲葉白鬢吹雪飛髼鬆已攜蔗漿澆熱惱
更注井花囘睡容人生如此亦不惡飽食安坐初何功
䝉塵況駐奉天輦避暑望幸驪山宫蕃兵入漢作窠窟
戰騎横戈歲馳突旌旗耀日紅蔽天鐵甲烘雲氣銷骨
安得壮士如惡来上訴帝閽闗鑰開盡瀉天河作桃雨
四海八方無一埃秋禾不槁敵不来吾亦髙枕喧春雷
　　　立秋前三日夜雨
殘漏催燈暗風梧帶雨鳴細聽驚夢點渾作斷腸聲乍
泠秋應近無眠句又成愁多推不去頭白更憂兵
　　　亂後併得陶杜二集
少陵有句皆憂國陶令無詩不説歸常恨兩翁埋槁壤
頓驚雙璧墮窮扉風吹錦里花枝少草長南山豆葉稀
自古髙才多寂寞遺編讀盡淚頻揮
　　　題湖上壁
寒食風埃滿客巾西湖煙雨送愁頻日髙未起鳥呼夢
春晚不歸花笑人
　　洺水集
　程珌字懐古休寜人都使澐十五世孫甫十歲有詠
　冰詩云莫言此物渾無用曾向滹沱度漢兵識者竒
　之紹興四年擢進士授昌化簿應博學宏詞科除建
　康敎授寜宗時改知富陽代者以邑之豪猾名授珌
　珌置不觀曰我未欲知其名使聞而改過足矣以薦
　除宗正簿尋直學士院理宗初兼侍讀除禮部尚書
　紹定改元乞祠外補除福建路招捕使時汀邵寇作
　珌威信兼用平定有期有忌其成功者因累疏乞休
　以端明殿學士致仕卒珌以詞章稱當時世系本河
　北洺州自號洺水遺民有集三十巻
　　　三月十八鎖試童子侍其行卷蕭肰無事成二
　　　　十韻謾呈同省
旬雨埋青㝠今晨浴新陽老紅墮萬劫稚綠羅千行葉
碎青槐古條浄紫薇香去歲䕶篔簹今年已蒼筤(右史/窗前)
(竹萌余去年䕶之/甚至今皆蒼竹矣)翩翻鵲引雛伊優雀繞牆有象咸熙
愉對時多慨慷門外車馬喧省中日月長要之非大快
大快在滄浪滄浪興何窮風帆十丈檣明日酌嚴君(自/嚴)
(入/徽)浮邱蔚南翔(浮邱飛升於/徽之黄山)快馬抹青山恍入萬松莊
(先/廬)山中多老人雪巔更眉龎持酒相勞苦兒童紛迎将
小卧聽雪塢(以下皆山/中景物)徐步堆雲鄉玉界梅萬本煙海
杉千章三峽桃源浪九夏冰巖霜危橋跨長虹曲水飛
輕觴兩日足可周百年事難量送客出松闗壮楗設門
旁揮手謝世人從今永相忘
　　　勉子姪
外物不足恃翻覆百年閒唯有萬卷書可以解我顔男
兒貴立志達人得大觀百川日夜流與海㑹波瀾邱陵
安於卑寜復望太山方當少年時髪齒未彫殘聖賢户
庭濶人人可躋攀謹勿隨餘子碌碌走邱樊
　　　送常世卿歸嘉興
悔作唐山来山深交友絶相逢忽相得乍見乃乍別嗟
此冰玉人寒梅疎帶雪胸次羅文奎筆底耀離纈朝家
渴英雋結網仍髙設行且收殊科勉哉嗣先烈一編忠
義傳姧萌歎先折千載懦夫䰟脆骨變竒節識此吴中
竒復幸拜前哲何異魯國人一朝獲雙玦晴雲起芝田
東風催啼鴂慈庭有近書明朝動歸轍新抽草可茵㣲
露花堪折相思復相思後夜天邊月
　　　仲冬望日登四顧坡
往哲有清言晉人未為達此身皆假合既散安用鍤大
音不在絃琴亦安所設當時逃酒徒往往畏侵及豁哉
桴海時風濤任興息
　　　輓致政吕通議
營築未休插曉夕留松區忽聆載輀車歸自杭與湖冷
雨澁不晴山徑淖如塗閒闗五百灘轉軸上雲衢純孝
格𤣥穹安席若平鋪憶昔祖慈親六月暑方徂奠酒雖
百壺練溪焦釡枯今日遡長風辛岨諒一如維公有賢
稱靄肰溢枌閭千金手不售其鍾後人乎天畀此石窌
指顧即吾廬且復愆以平萬家守者居甚欲一引紱山
寒阻前趨黄羅金紫峯送目但躊躇
　　　髙宗皇帝寳訓終編錫賚進詩
紅雲一朶金爐煙黄傘亭亭午漏傳龍牀猶御金華殿
方進羣儒讀寳編編中並載神堯語三十六年真復古
祗今安用讀遺書卓肰巳復光前緒髙皇當日濟艱難
猶在經綸未偹間今日山東河北地百年羶去一朝還
更有祖宗傳國璽琢於元祐隆平際玉光射日篆雲飛
今日煌煌登寳几髙皇一笑在天靈神孫今日再中興
賜與千秋萬歲齡甲兵洗盡年豐登羣臣尚或呻呫畢
㣲臣但拱坳頭立芳筵華秩及龍媒亦拜聫翩自天鍚
更憶先朝徹講餘有臣曰軾感恩腴願對紫薇花影下
試草招来贊普書今也梯航慕中夏無復更待招來者
㣲臣但摩千丈松敬賡吉甫中興雅
　　　代上楊誠齋
杜陵已醉老坡仙生後百年恨不及那知開眼大江西
突兀見公正冠幘凛肰清風不可攀千載懦夫毛骨㮚
暇時畧吐胸中雲坐使九霄成五色未辨執樂三千指
不計酒材七百石浩肰收寳入丹田歸省廬阜千尋碧
那知城裏住相如但信城東有太白一時餘子皆鷁退
家有諸郎傳正脈世塵千刼都磨盡獨有詩縁渺亡極
天欲留公在世間管領風月長為客彩鳳一鳴天地静
安得㣲吟容晚出詎止青山吞澤芥許投頑石博拱璧
先丘宰木已參天幽碣未刋但惕夕魯山四絶先李文
誼貫幽明光存殁先生匹素不可辜儻得煙雲生勃鬱
化為匹錦授丘遲磨鈍為銛希萬一要是人貪常熟書
非闗買菜復求益詎敢限字如昔聞小大當唯意所適
庶㡬挂在露寒堂琅肰一讀意一釋不須㸃白鱠松鱸
解衣卧聽歌赤壁
　　　辛亥冬交石阻風三日
隂崖老虎殺氣驕一噫三日攪泬㵳日寒不燄雲飛逃
乾坤蟻轉東南髙疾勢已作奔天濤餘威猶捲少陵茅
魚龞怖死蛟龍號舟中性命如鴻毛起来危立大江皋
白沙黄塵紛驛騷徐呼風伯入苹蒿指撝八極建六鼇
翕張橐籥吾誰曹太平之風不鳴條
　　　登紫㣲崖
富池大信江千里三日醉卧煙篷底曉来推篷登斷岸
因憶牧之呼屐齒九華隆隆閘天脊㣲雲低度參差是
百喚牧之如不聞剝腕塵痕見文字今年十月天未霜
木葉留露光嶷嶷興亡風流不可論蒼松怪石還如此
我今與子陟層巔酌酒賦詩云樂只後来誰復是牧之
斜陽歸路芙蓉水
　　　於潛佳丞四明人同年友也方此掉鞅百未一
　　　　見而来書羅縷無非歸與語豈醉夢書邪三
　　　　詩見寄亟占數語正之
世人眼見真蓮少真蓮卻在玻瓈沼浣花溪水入銀河
何人更識月皎皎謫仙不見見梅妝荷稠搴作芙蓉裳
黄龍乾葉何年墮維摩雨華昨夜芳真花真詩元在眼
要須心地先清凉不肰瀟湘水清寒磯月沙平水晚露
低昻勸君休問張子房鑑湖十里藕華香天駟超河夜
未央胡為自同太白光何時握手論行藏江東雲暮天
何方
　　　太上虚皇黄庭經句法十篇夀趙帥(今存/其七)
太史告春纔五日東風昨夜傳消息斗邊一星下南極
飭以貂蟬扶社稷更昌斯文開民則
去年曾説冬葅綠今年蓼甲春盤簇綵花金勝相輝屬
五色斑衣佩蒼玉先奉庭幃千歲祝
莫辭金醆十分斟邇日星郎寵數深庭前桂子更鮮新
鼇頭蚤晚貼塗金公亦綠殿峩華簮
漢列土宇封同姓唐擢宗英持國柄我宋膺圗臨海鏡
參天杞梓仙源盛蕭敷艾榮何足訂
向也何幸識仙翁玉栗春明盛徳容又常一再見阿戎
神情頴異機生鋒公家流慶無終窮
明年天使九街馳御茗名薰宣玉詞更敕儀鸞餉夀巵
我有新曲名紫芝㑹當獻之鳳凰池
喬松落澗節輪囷詩書萬卷終經綸日華隔霧光難晨
公獨知其墮凡塵何當一為問大鈞
　　　郊臺信筆
江天欲雪未成雪推出雲頭照霜月此夕更長不可辜
何時百萬入采盧幾年長涎一車麴輸他獵奴飫生肉
也須龍伯坐鼇頭卻看沙磧卧鰕鰍
　　　玉堂晝值有懐萬松
鷄籠峯下萬松山中有游民天地閑左架虹腰上𤣥圃
右騎鼇背度飛闗幽壑流泉噴三峡袞袞桃花翻浪雪
兩山對峙錦屏開嫣紫肥紅仍炫白十里松風百哢琴
丹書一枕卧殘春何人共結無生社冉冉青蜺下玉麟
九華突兀匡廬秃幽深全似入盤谷懐山一夜鬢如霜
畫作煙圗入洛陽玉境那容凡骨洿急草天章訊歸路
磨松琢石歌太平亦表㣲臣報國恩
　　　郊祀慶成詩(有序/)
　　　　臣仰惟皇帝陛下躬上哲之性遵列聖之謨
　　　　穆卜新陽昉嚴大報天地合饗祖宗並崇晴
　　　　光映於祥光冬夜温於春夜燭花如綴蕭煙
　　　　不揺頌聲流乎天衢英風薄乎榆塞臣待罪
　　　　翰墨幸列侍祠懿鑠鴻休得所親暏謹撰慶
　　　　成詩五首一章述大典也二章玉輅如青城
　　　　也三章升圎邱也四章禮成也五章言天眷
　　　　聖徳並隆不已也干冒天威俯伏惶懼
粹古皆頻歲炎劉或異祠有唐方定制我宋遂因儀列
聖馨明徳皇穹答顯祺恭惟聖天子大典應昌期
涓潔先原廟純忱歴太宫八神開列闕萬騎擁豐隆執
道清風肅洪頤麗日紅康衢聽細語八采更重瞳
牙籤猶未進玉冕巳先須峻級飛平步端圭卻掖扶祥
光匝霄極和氣滃天區福飲煙升巳儐神靄瑞符
紫畤祗堂陞蒼龍奉駕囘邉塵知電埽歲稔十年開丹
鳳覃天澤東朝奉玉杯樓前呼萬歲砰隠動春雷
謂聖惟能饗由心克致䖍天心今答聖聖意更祈天冲
性猶勤徳􁄭求愈任賢愚臣輸至􁀙端在賦甘泉
　　　憲聖慈烈皇后輓詩二首
西滸俱来日東朝極盛時雕弓平黑海采筆照丹墀壟
起先裁費丹成不用醫人間空悵望風月宴瑶池
聖祖艱難業重孫擁佑恩玉妃閑寳簡仙女送金根杳
杳龍先去翩翩鳳又飜塗山望堯穴日月萬春存
　　　光宗皇帝輓詩
厭聽人間樂催成海上丹雲車分白象天仗下紅鸞梧
野朝煙澹咸陽莫日寒龍舟宵濟處清血漲紅干
　　　光宗皇后輓詩
玉鎻辭椒禁瑶宫問廣寒人間方祝鳦天上忽飛鸞弱
水三山隔華胥一夢殘聖情凝望處仙御景雲端
　　　丁亥閏五月十日囘自真聖道坊車中記事
列障羅屏合囘泉玉帶環外容三肘密中著十洲寛天
意驅蹲虎人心見聖蟾煩君招舊隠来此共潺湲
　　　書富陽普照院二首
境勝由盤古聞名自謫仙一從江國後又到老坡年山
頂煙仍紫樓頭月故圎繼今知幾劫風物更依肰
祇愛招提古那知俗更醇寺雖炎漢代人尚葛天民僧
定都忘客林深自鏁春我来千載後更有後題人
　　　夜登釣石
頗憶嚴君瀨還尋釣石縁鄰鷄方呌月邊鴈恰書天句
秀来仙白聲和應樂全展編真一快如放五湖船
　　　輓徐提舉
人品真豪爽天姿尚典刑晝簾深院宇春斾擁郊挏雲
子千䑹白鹽煙萬竈青南州髙士傳三歎一彫零
　　　輓曹監丞
學渺千江水才雄百尺樓鳬飛思葉縣燕窺憶蘇州有
感珠還浦無苛虎渡洲浦江天濶處缺月正如鉤
　　　五十六字庸以告未知野夫者
寜須山澤論髙平但要曾餐石決明三世擊鐘敲石磬
十年學劒斮銅釘儻知狐祖天邊去肯向蠻奴脚底行
更許野夫尋上著十洲三島一宫城
　　　慶元丁巳十月奉親如臨安宿西菩寺表弟吴
　　　　克仁俱焉
熙寜相望百餘年又有人如古鐵頑日落尚憐今夕路
月明無恙舊時山朱紅野實堆盤裏粉白詩牌滿壁間
欲為慈顔供一笑更留數語任渠刪
　　　用朱經畧韻
歸来南橐舊蕭蕭但有新詩照佩瑶峴首溪山歸點染
湘天風月困吟嘲輕裘詩帥風流在岳牧詞臣意氣饒
見説玉堂須翰手公當歸侍紫宸朝
　　　作堂六桂之束命之曰桂生取漢人招隠篇桂
　　　　樹叢生之語也詩以記之
幾年列植擅清芳今日標題始作堂逺向松岡分老䕃
近於菊畹借寒香地雖未離人間世心巳全肰物外鄉
最好夜来清絶處飛霜帶月下南塘
　　　流觴西湖用范左史韻
畫航同載若登仙却笑泥韉馬不前要識冷煙催穀雨
須知澹月養花天千條翠栁隨風舞一樹天桃照水妍
須信人生行樂耳虚名那用世間傳
　　　歲暮
綵帖瑜糜溼屠蘇琥珀濃夕陽猶臘日午夜已春風
　　　三月三日度白際(黄尖敝峯名/白際嶺名)
日望黄尖杪今登白際巔千山皆委地一臂獨擎天
　　　戊子正旦賀夀慈宫二首
曙色浮丹栱春風煖禁街㣲瀾迷秀石纖草䕃新槐
鳳駕囘天仗鴛班集露門須㬰趨魏闕杲日正中暾
　　　粥罷
飯已茶三啜隅中粥一盂陶肰詠皇化安用東封書
　　　冰(十歲/作)
白日黄流漲渭城三更風緊盡成冰莫言此物渾無用
曾向滹沱渡漢兵
　　　甘将軍廟
沙寒日薄水雲愁賊魏王吴一夜休自是英雄元不死
至今猶占大江流
　　　晚發富池
甘王樓下一帆風獵獵舟旗照日紅灑酒三江飲龍腹
摩挲冠冕是誰功
　　　築徑
入門一徑小紆囘百本芙蓉手自栽寄語後来須善䕶
三年猶及見三開
　　　雪霽玉堂曉眺
當年銀界隔鯨江今日分明玉作堂不是瓊林宫樹密
也應白虎接明光
　　　修玉牒官閣子坐屏甚古詰吏亦不知曷始數
　　　　語紀之
摩詰何年留此筆至今雙壁猶崷崒老松掀甲作風雲
亂石激流殷霹靂
　　　蚤入
紫薇浥露翠條深㨗㨗靈烏振好音全似冰巖亭上坐
四屏煙靄奏春禽
　　　直廬多暇新綠鬱肰信筆二絶
朝絶倖恩除目少邊清妖祲檄書希飯餘摩腹閑行立
一抹牆東新翠薇
壁右方壺浸碧天依肰全似太湖邊清風一夜生新興
好把漁竿上釣船
　　　朱生論天
不知占得幾躔星閲盡人間聚散萍今日重来橋上望
依肰楊栁兩行青
　　　五鼓夢中作覺而成之二首
人生萬幻一釐輕須築銅駝萬里城莫道斜陽光不逺
斷霞收盡十分明
當時千駟巳無間寜説牛羊上冢行同是博陵評古者
肎令千載尚齦卿
　　　閏九十四
午夜青衣海上還八年兩度雪封山如今一水平如鏡
好釣桐江五百灘
　　　送松煤十丸與葉秀才
雲溪深處萬松林煙起晴天自作塵根向九華分結處
與君同是墨仙人
　　　出南郊清甚
春風吹屣到南園著酒塗酥花正繁更喜滿前無俗物
横塘疎竹渭南邨
　　漁溪詩藳
　俞桂字晞郄錢唐人紹興五年舉進士嘗出守海濱
　政劇民頑桂理之裕如不廢吟咏與菊潭吴惟信芸
　居陳起詩文相往復漁溪詩藳三巻淺淺著語風骨
　泠肰如東山云麤有小園供日涉不愁無地種梅花
　江頭云等閑更上層樓望貪看江潮不肎歸最佳其
　詩長於絶句故集中所存亦過古律詩之半
　　　雨吟
輕輕煙霧失樓臺雨暗吴山鏁不開試與漁翁閑訪問
落花幾許汎溪来
　　　過潮
舟移別岸水紋開日暖風香正落梅山色濛濛横畫軸
白鷗飛處帶詩来
　　　溪流
雲脚纔行又復開一聲隠隠只空雷家僮忽報溪流漲
知是前邨落雨来
　　　初秋
火老金柔暑告殘乗凉正好望西山秋聲来處無尋覓
只在窗前竹葉間
　　　雜興
漫山花發草萋萋楊栁飛綿水拍隄況是客懐禁不得
那堪杜宇耳邊啼
　　　偶吟
降伏吾心法無如拒外魔苦吟詩愈拙著意字猶譌荏
苒青衫舊消磨白髪多不才為世棄徒自詠巻阿
　　　雨中遣愁
花巳開時人正愁花簮頭上使人羞一春可厭無晴日
下卻珠簾嬾憑樓
　　　即事
隂雲釀雨勒花遲梅巳飄殘到杏枝好是池塘清夢處
勾吟春草入新詩
　　　松江
荷葉翻風暑氣㣲看山露泠溼征衣垂虹夜静三髙月
只照漁溪一舸歸
　　　惜春
春事三分過二分桃花水上覓紅雲遊人浪説春歸去
桞外黄鸝尚自吟
　　　東山
東山隨分作生涯即是清髙隠者家麤有小園供日涉
不愁無地種梅花
　　　夏中即事
黄梅過了猶慳雨幸有南薫在翠槐燕子亦於貧者薄
今年全不見飛来
　　　惠山
徑入松闗古秋雲帶樹煙只疑山有雨恰是澗流泉騷
客詩留壁遊人岸繫船憑誰招陸羽瀹茗古欄邊
　　　夏晨偶作
蠶事行将了農家刈麥初雨慳林少筍水澁港無魚因
病嘗懲酒偷閑嬾答書今年身愈老事事覺全疎
　　　久雨
踰月留京國春光總不知可傷連夜雨好似暮春時有
客来無酒逢人只説詩官中聞閉糴應是細民飢
　　　次坦菴兄韻
便中䝉賜墨得句勝如書暫爾兩年別俄肰春暮餘夢
馳情不閒心邇迹何疎自省吾今老湖山縛屋居
　　　鞦韆
吾今兩鬢已成絲每每逢春獨自悲最恨鞦韆無力上
風流不比少年時
　　　夏中即事
青青梅子已添肥犢角新抽晚筍遲茶罷日長消睡處
案頭一巻樂天詩
　　　湖上閑步
一畨雨過一畨春芒屩閑行踏軟塵城裏不知春色蚤
湖邊楊栁巳撩人
　　　新竹
傍牆穿過鄰家竹愛䕶新篁數十竿翦伐莫令僮僕輩
老夫日日要来看
　　　虎丘
突兀浮圗挿翠㣲吴王事迹總成非寺僧未晚山門閉
不放閑雲一片飛
　　　春晚湖上
花事巳成休都人嬾出遊水添煙浪濶山帶夕陽愁栁
樹鳴黄鳥沙隄卧白鷗不辭歸路逺何必買扁舟
　　　苔錢
庭砌方圎出化鈞何須抵死論錢神貧家阿堵新添富
買斷西湖風月春
　　　買魚
蘆花荷葉晚秋天鴈影横斜逺水連頻喚買魚人不譍
偷忙撐入拍官船
　　　即事
東君無處不繁華一雨纔晴意便佳客舍山梅開遍了
從今嬾買擔頭花
　　　春歸
晴天氣淑濃如酒引得狂蜂路亦迷獨立闌干凝望處
賣花人在畫橋西
　　　閒中
花飛春減燕雛飛葉葉成隂障翠圍囊裏酒錢銷鑠盡
滿船贏傳載詩歸
　　　江頭
漁浦山邊白鷺飛西興渡口夕陽㣲等閒更上層樓望
貪看江潮不肎歸
　　　口占
園林綠暗又紅稀蜀鳥啼山筍蕨肥春夏一畨交篆蚤
綿衣脱了著單衣
　　　寓京二首
一官濩落笑如初只合空山去讀書不稼不漁無活計
漫将名字玷公車
車馬紛紛厭軟紅湖邊秋意屬西風木犀初放荷花老
買箇船兒學釣翁
　　　江上
江頭雲閣雨栁色與春深船發春風阻誰知客子心
　　　古意
無言情脈脈美人久相隔道路阻且長春草幾畨碧鳳
釵冷鬢雲鸞鏡輕雲幕昔為比翼鳥今作孤飛翮愁絶
寄郎衣腰􁄢裁宜窄
　　　春日即事
羲馭舒徐日正遲園林已覺杏花稀半晴半雨春無準
燕怯輕寒不耐飛
　　　即事
薄薄輕輕寒露雨㣲㣲颯颯蚤秋風小舟辦了松江去
占取三髙作釣翁
　　　采蓮曲
畫艇將歸笑語頻鴛鴦對對起還沈妾心先自懐郎苦
怕嚼蓮心苦轉深
　　　靈隠
囘首得兩年曾入靈隠去一路看不足衣霑松上露白
雲来相迎澗泉飛瀑素此景天下無逺勝廬山路
　　　春暮寄友人
日暖棃花雪風吹楊栁綿春踰三月半夢憶十年前詩
借鶯聲和書無鴈字傳東君還似舊吾鬢歎皤肰
　　　即事
吹落楊花春事了小池新綠雨添痕浴蠶時節寒猶在
邨落人家半掩門
　　　初夏
薔薇花已謝芍藥擬下坡午隂轉嘉樹景序猶清和日
得詩篇詠門無俗客過筍胎今歲少荷葉小池多春去
餘旬日夏雲已嵳峩吾年嗟老矣身事笑蹉跎但欲卧
白石幽嵒捫青蘿已與心料理不必問如何
　　　次下竺僧韻
朝市軟紅塵山林氣味深放懐隨野鶴過耳任春禽石
澗鳴泉玉松釵墜日隂隠居無箇事存養讀書心
　　　江上
小雨纔收日漸斜酒旗挿處兩三家江頭装點秋来景
半是蘆花半蓼花
　　　秋日
芙蓉未折桂香浮落日西風鴈過樓一雨空堦深夜滴
十分秋是十分愁
　　　偶成
吹来一葉報秋知玉露金風正及時戴了凉巾披野服
桂花香裏看唐詩
　　　送人至松江
西風蕭瑟入船窗送客離愁酒滿缸要記此時分袂處
暮煙細雨過松江
　　　雨後
雨後新晴日轉西桑間猶有拙鳩啼十分愁意無人管
紅蓼黄蘆水滿溪
　　　紀愁
可笑無詩紀四愁强将歡伯解吾憂夜長明月紗窗冷
分得寒蛬一半秋
　　　和樂天初夏韻
雨脚来山岫溪痕漲岸沙挿旗多酒尸挂網盡漁家地
出綳兒筍園收菜子花春歸鸎囀嬾風急燕飛斜杯瀉
青荷葉甌煎白玉茶孤邨流水晚數點有歸鴉
　　　秋夜
月華如水淨無塵千里相思總一心絡緯籬邊吟不徹
做成秋意十分深
　　　南蹌跧上人之平江
青浦相逢恰二年今宵再㑹亦前縁詩囊和月横挑去
穏泛楓橋夜半船
　　　夏日遣懐
老大今無用吟詩了白頭百年如電影萬事付沙鷗性
澹偏宜静居貧動是愁人情難似舊門外水東流
　　　寓歸
水激長江浪風傳遠寺鐘官情秋意薄歸興客愁濃巻
箔迎新鴈喧籬厭舊蛬何時旋故里載酒挿芙蓉
　
　
　
　
　宋百家詩存巻十八
欽定四庫全書
　宋百家詩存巻十九
　　　　　　　　　　　　　嘉善曹庭棟編
　　樂軒集
　陳藻字元潔福清人從學林網山為及門髙弟僑居
　横塘家貧受徒以自給嘗云造物者之誨人亦無他
　術貧之者其一爾彼其富之者乃其不屑教之者也
　生平備歴艱阨處之夷肰扁所居曰樂軒可以見其
　志矣卒年七十有五劉後邨從竹溪林肅翁傳鈔遺
　藁叙述節概以弁其端肅翁又藻之髙弟也
　　　寄劉九
一生閉門不結交夤縁遇我如同胞年年客裏故人多
飲水逢君朱顏酡鵲去鳩來有空屋牝乳雛飛無啄粟
香火飄零甘死休無辜憐我兄遭戮暗中魑魅籍姓名
我有朋儔等不足十事上心九事忘一日回首千日長
誰登百丈嶺我到鍾山傍登堂拜邱㛮攜手戯諸郎諸
郎挽衣幼女親汝母磊落如吾人哀我若見韓氏孤敬
我寧知蘇子貧吁嗟尺布謠空道天屬真
　　　寄劉八
六度封書向小孤一度逢人寄詩無劉郎瞋我無短吟
素書百紙難論心我愛劉郎可無詩劉郎愛客還笞兒
我為父執倍其年見我呼兄挾渠賢撥棄勿復陳對君
吟此身憶昔在桂堂瘧鬼罹我殃世情疎客病移我君
家牀兒女不辭勞僕妾何憚忙秋風黄葉飛明燈藥爐
傍我身何日殞此念何時忘邱㛮晚歳歸敬我如小郎
他年山下結吾廬朝暮往來摩白䰅我抱子君抱孫卻
使相叙為弟昆
　　　丹井懷叔達
喜稱吾子賦羞道少年時别去休論易愁來欲寄詩夕
陽書不到殘月夢相隨晚歳傷心事松峬獨語誰
　　　題劉氏翠微亭
舊屋紅蕖外新亭緑樹傍江晴孤櫂見雨近衆山藏學
圃未成趣催詩何太忙他年多橘柚此地一瀟湘
　　　寓居
到處情親即寓居從他相狎又相疎年衰骨肉多埋土
身賤交朋少寄書萬象去來無了日一元開闔不關渠
逢人問我今何在寥落空山誦子虚
　　　虎丘
竹瘦門逾靜樓髙山太低白煙青樹走細雨大江迷野
水東西渡園蔬上下畦僧無城市去巖有鬼神棲
　　　山中有感
每看風月非人世錯認江山是畫圖誰解吟詩追李杜
何須涉海訪蓬壺
　　　紫瑞香
無數枝頭簇簇葩大枝直上細枝斜商量開盡商量落
全要前花見後花
　　　貧婦行
故人身死妻貧病買藥無錢留性命半簞赤飯一盂蔬
對不能飱雙淚迸阿官賣田妾未歸税在夫家田賣誰
鄉胥改割全隠匿妾典衣裳空被追零落生涯種片園
朝朝夜夜盜開門鄰翁苦妾妾租客客也無輸呌妾論
那更雙棺四缶灰伐山博米圖葬埋嗚呼豪彊欺妾奪
山去不許鹽丁然妾柴十歳孤兒出縣庭空手攜狀投
杳㝠黄堂走罷走使軿文書送縣已三月依舊含寃説
我聽
　　　西窓晚眺
兩年無事坐窓閒數盡西邊不老山薄暮忽迷雲與樹
驚來乍見别峰巒
　　　海口吟
按圖自古無人到二百年來户口添架屋上山成市井
張官近海課魚鹽估客趁潮撐米入漁人忍凍采蠔黏
仲尼有廟塵誰掃寺觀崢嶸香火嚴
　　　和林子望
勸君莫要歎無官幸有田園在故山滿室清風滿林月
人生何事勝於閑
　　　雲庵覓詩
百級危階上翠巒四邊山色自低環海鄉無限蕭條景
收到樓前是美觀
　　　次子望肯堂之什
酒尊開處是陽春有屋休論舊與新才子緑袍能賦詠
乃翁青冢亦精神人心多向醒時偽情話無如醉後真
莫要孟光同遯去急須榮禄奉偏親
　　　陳叔盥兩恵詩以一首酬之
休要逢人誦六經紅泉往事已雕零向來未壞恭王壁
到處閒搖普化鈴㡬歳寒窓頭也白兩篇新什眼空青
還鄉舊識多農賈那得柴門自掩扃
　　　送年
一味清貧好送年堪嗟柴炭買無錢生涯幸與干戈逺
不管天明聽雨眠
　　　秋雨
蚤禾收罷晩禾青再插秧開滿眼成誰道秋風専肅殺
依然四月雨中行
　　　贈叔嘉叔平劉丈(并序/)
　　　　士多貧者試後皇皇誰得失盖其衣食在科
　　　　舉爾叔嘉叔平揮染而歸理生自若衆所健
　　　　羨贈以古風一首
木槽壓油三石餘半為燈火半煮蔬上山伐柴五千束
九分賣錢一燒肉等閑八月舉場歸蚤禾囷畢晚禾輝
道行願見國人肥髙才久屈當奮飛萬一主司仍見遺
課奴種麥家相宜老夫借屋蓄妻兒寂寥慣便亦何悲
　　　丘徳基七十
斯翁千歳也何愁七十真堪賀禮修多少人閒貧病客
不貪天地久相留
　　　建劒風土
瞰水比連閣開山上下廬四時篁有筍兩岸鱔多魚白
苧男抽剝新絲女巻舒吾曹嗟跋涉不合蚤看書
　　　除夜過延平書所見
東家兒婦試新衣西家殘織方下機東家宰牲嫌不肥
西家呼兒去採薇欲掩不掩留半扉等彼良人心依依
小兒出門看落暉平章去時霜未晞須臾忽見扁舟飛
雙槳㩇破清漣漪抖擻裙兒牽兒上釣磯手掩蓬鬢漸
覺面生輝遽呼良人何來遲税苗那管中限違且買豚
肩連夜歸
　　　擬别為浙江之行
兩浙夤縁未聊窮福建回雪鹽晞黑土朱李細黄梅男
子皆彊鬭邨姑亦嬾顋在家無活計此路欠芒鞋
　　　歸入古田界作
步步谿山勝橋亭建劒風土宜鮮荔子邨塢暗油桐南
店炊初滑西舟石漸窮豈知旬日外便訪去時蹤
　　　夜宿延平水東
浮橋暫拆阻狂瀾嬾問津船趁往還雙劒廟前沽酒喫
水西燈火水東看
　　　蚤下蓬嶺
煙雲深裏日攀躋嶺上宵眠雨電低清曉攜笻遵下路
髙峰對面與胸齊
　　　看潮
何處飛來白鷺多潮頭已減數分波西旋衝卻東流散
陣陣將軍引戰過
　　鄭簿約飲不赴以詩謝之
浪遊人到北佳節日窮南多謝棲鸞意相期泛蟻酣桃
源迷去路玉麈失清譚寄語鄭莊驛難逃負約慙
　　　讀李翰林詩
杜陵尊酒罕相逢舉世誰堪入此公莫怪篇篇吟婦女
别無人物與形容
　　　冬至寄行甫騰叔
江浙羇棲怕雪霜蚤年聽得晚年嘗生涯敗意多諳歴
節序隨縁少感傷鴨肉餛飩看土俗糯丸麻汁阻家鄉
二千里外尋君話今日那堪各一方
　　　平江臘月廿五夜作
昨夜宰猪家祭竈今宵洗豆俗為糜燔柴夾水明如晝
截竹當階爆禦魑故國賽還新歳願老翁回憶幼年時
才髙命薄天相戯我亦剛腸不肎悲
　　　寄叔廣
君在於潛未語歸姑蘇我到事多違母衰妹弱那能幹
婦拙兒頑孰可依海近一天風漠漠朔寒兩地雪霏霏
行裝稍辦還家急年少應須慕虎闈
　　　快活
客舍寒窓月色明紙衾展罷睡縱横傍人正是無聊景
怪我狂呼快活聲
　　　丘叔喬八十
樂欲永千年愁難禁一夕大家於此且貪生八十孩兒
題向額今朝門下慶相符座有繡衣為上客況乎兩弟
古稀餘左酬右勸皆精力阿婆纔小三五秋卜婚日者
神無敵燈火鼇山弧矢晨姓名往往登仙籍借問人間
見㡬多答云造化慳斯席
　　　與景晦
鄉閭好事喜人傳聞説當初賦斷弦得暇灌花花造化
有方種藥藥神仙忽看脚下相隨處又是人閒别樣天
數畝南園誰更管任他荒草欲平肩
　　　賀劉叔猷為用甫納婦
生年小我一全干十五字問揚雄難納幣孟冬猶丱角
記得迎長方祀冠倒指新春五十七先春女嫁男婚畢
采真園裏東風回主公無事花添色少貧嗟我老更貧
塵累何時是了人況且郎君賦語神使我見兒祇欲瞋
　　　百丈書懷寄丘子深
離騷休唱逐臣愁此曲思君可寄不百歳都來如過客
一生大半似幽囚那堪泣玉寧懷寳剛道雕蟲朦飯牛
山館無聊春睡美日髙丈五正蒙頭
　　　誦中庸
端把中庸誦一篇眼前神物頓森然塵埃埽盡無他慮
儘管髙樓自在眠
　　　城山
雲霧成佳景天明又㡬回忽攜詩句入别放畫圖開逺
樹沈如立行歌去似來小船衝雨過髙柳接湖栽月自
孤青月臺呼怪石臺故園無夢想近擬築巖隈
　　　梅
野水橋邊㡬樹梅歳寒款款向人開精神别帶陽春到
造化勻分臘月來滿眼松筠皆臭味一天霜雪是胚胎
看花逺地身還老買屋何年手自栽
　　　虎谿
四圍山木合百磴屋簷重古穴成幽井疎林散曉峰響
泉那更月啼鳥此無冬臺上朝朝看天邊處處供
　　　紀夢
自從弱冠為遊子玉融丹井壺山市哦詩不用著工夫
巳謫牂牁四千里柳侯未五十羅池作刺史翰苑失詞
華蛟龍怨泥滓我今四十貧無官六合飄零到融水來
時三宿柳城邨再拜前賢我如此才卑何怨嗟且述西
征始奔走豈我心跬步思桑梓江右湖湘抵桂林青山
爭獻雙眸美青山縱好興不生萬斛羇愁懷抱裏夜長
正好夢征夫何蚤起合眼見故鄉開眼知行李交朋無
恨别親戚常孔邇天明同登途薄暮共棲止一更春酒
熟街頭逢伯氏二更桑麻園仲氏談生理三更四更平
時往還人見我蚤歸呼我喜五更茅店寒鄰鷄振吾耳
忽驚身在竹牀眠雨外七閩何處是雙淚汪汪霑布被
　　　過新喻
四顧茫茫水接天逺山如臥白雲邊馬頭忽看孤峰起
錯喜鄉關是目前
　　　題清暉樓
兹樓名郡郭何處别林泉一水遙通蜀千崖利插天鸕
鷀晴舞雪桑柘月生煙欲醉囊羞澀愁看度兩年
　　　題融州城樓
除卻譙樓環廨舍蕭條市井客懷悲髙髙下下山無數
淺淺深深潮有時大布紅裙猺女著半規白扇野人持
城中昨夜亡羊豕聞得誰家虎入籬
　　　秋雨
梅花五皷城頭角吹向愁人枕前落一聲心膽碎無餘
三聲兩聲那更作天明起坐壁為鄰簷外垂垂秋雨脚
雨脚彊鬢毛弱若為一滴白㡬莖縱使赤松猶老卻
　　　冬日
冬日何曾短寒更有許長紅爐那作伴白髮蚤還鄉舊
酒誰賖飲新詩自冩藏故人思不見獨遶野梅香
　　　春日
獨上譙樓日一迴春風桃李滿城開狂夫欲語無人聽
呼取閑雲共酒杯
　　　東寧初夏得叔達書自都下來言去秋與鄉薦
　　　尋聞下第想就試上庠賦詩寄之
天涯無伴只思渠知在杭州在故廬閔嶺秋空翔一鶚
融江夏日煮雙魚合看髫齓登科去卻有髭䰅落第初
太學好還元祐體松峬莫便賦歸與
　　　融州東樓
燈火無蠻市江山遶暗城漁舟關柝響野燒日頭生雨
濶千邨暝天髙一月行夜樓多好景都不礙隂晴
　　　别融州
兩年為客憶鄉關尊酒何時别此閒今日移舟出城市
多情卻戀眼中山
　　　寄吳提幹
不見河南二十年若為再拜畫堂前來尋丹桂𤓰期滿
歸訪蒼梧蓮幕遷幸對夫人如母在喜看令子似公賢
府僚共約黄花去業已還鄉種薄田
　　　别王司法
維舟江岸偶相鄰還與吾翁是故人顏貌不知今日改
姓名方記舊時親少年壯筆生應貴白髮青衫今尚貧
一笑羊城聊適意明朝話别兩酸辛
　　　題靜江
桂林多洞府疑是館羣仙四野皆平地千峰直上天
　　　過象州
都無一物作生涯坊巷蕭條有㡬家料得寒梅應悵恨
滿城開作寂寥花
　　　訟田行
樂軒世俗文不工場屋此生難遭逢百年餓死真可惜
人命只在田畝中逺行直到西融州客裝收拾來歸休
江灘象窟百無憂卻陷人心危險頭海上曾琚本亭戸
日在公門騁詞訴下鄉老嫗何大孃小郎遺業孤女當
主婚老嫗貪聘資將女嫁與曾琚兒女將三十年及格
依法賣田何所疑樂軒信已因信人豈識兩家俱不仁
曾琚文約只要錢錢被何偷反訟田牙緋縣宰坐縣庭
官是堂除豈不精老胥代判為縱横知縣依書那得平
卻監媒人宋五九備錢還我錢何有提㸃八州刑獄使
重念八州寃曲事許人越訴牓通衢有狀不禁攔軺車
軺車曉出平旦歸千人百人周四圍車中呼入使者笑
觀感人多涕霑衣笑者笑何意吾不聰明渠不至感者
泣何為赴愬容易殊曩時文書山積難稽考胥吏依前
顏色好樂軒辭説如直弦外臺判下不改前州府監錢
何嫗還吏人掌客生艱難因循六十日公事無了畢胥
徒去復來索酒需財食樂軒一片杞菊懷遂令奔走生
塵埃春雨吹散春風回竒花異卉相迎開百千阿堵何
足道嗚呼何媪豈人哉叱散胥徒吾不取抱琴横膝眠
空齋
　　　愁夢
天作閑愁催我老夜長猶自怕天明日中料想先成夢
白上髭䰅數十莖
　　　久為塵事關懷因成一絶
讀書得趣是神仙未若神仙斷火煙解把老夫埋俗窟
時多不放上青天
　　　戯簡宏仲劉九丈
明月無長好晴空有晦時君家那與我頭白似新知
　　　姚晉甫溪閣行
南院觀溪心已清縈紓更上閣中行西窓車馬市橋横
東窓逺山霞霧生日斜沙石淺可數半夜轟雷驅猛雨
農圃嘈嘈春水多誰得身閑延客歌醉後下堦齊拍手
長株矮樹排花柳主人更要雙眸寛去年拄杖尋長安
一行一處狂呼去日日芳園大如許買地此多直㡬金
千屏萬障為牆堵西湖覽畢歸興忙川無大小人徜徉
清風明月浙江有酒㢘魚賤輸吾鄉
　　　冬日贈宏仲
愛君方始卜鄰居君又移家二里餘日裏若無時刻到
人情便覺往來疎風霜今嵗攜杯㡬淮浙明年解纜初
兄嫂恩多因怨我語言雖惡敢瞋渠
　　　東林春晚作
團圞四面山我住一山裏相距能㡬何開方祇百里日
月出東西星辰運終始雲霞千萬狀煙雨無窮美誰云
天體大仰看全於此窮儒治生計富盛誰與擬新晴麻
麥秀擁戴峰巒起牡丹芍藥歇春意濃未已野花悉力
開白者真珠比薔薇及寳相爭鬭何綺靡藩籬成障幕
邨墟化城市世上豈寂寥如何昧斯㫖芙渠開欲來黄
菊日可指寒梅即艮卦為魁向年底循環無了日物物
從頭理康寧不相放臥病爾為爾
　　　劉騂子初冠勉以詩
汝爺十五初裹頭桂堂讀書從吾遊汝今裹頭恰十五
兩載東林就規矩我身只是前時命汝家歳久無衰盛
族人快活羨汝爺汝又勝爺好情性瑩澈温柔好性情
更須奮筆趨前程苦思入神方得句才如諸舅豈無甥
　　　題林仲雨皦日庵
詩仙庵未作與我話庵名素髮來為客朱甍始落成變
風情性語皦日死生盟君老身猶健雌埋一劒横
　　　用余子畏韻其詩有警句云君知瓦礫真成道
　　　便覺珠璣不屬君
少長城闉老一邨平生好語不曾聞百年馬鬛空埋我
三載鼇頭更祝君幸有鄰僧分隙地豈無座主識雄文
須臾忍死攜笻立更看崢嶸足躡雲
　　　除夕
歳晚民貧百物㢘無錢堪買亦何嫌聊將送酒呼鄰客
淺飲三杯不用添
　　　叔清留飲座上感懷
十夜不相見一見又如初兄弟無人在交朋卻我餘矢
弧皆後挂銘旐競先書有酒堪留客悲懷且埽除
　　　和林君作起叔梅詩韻
林逋沒後㡬星霜苦要吟梅弄爝光兩處湖光看共色
一家詩句嗅同香花開再約談元白駑老那能逐乗黄
又恐來冬隨計吏仙霞不管似羊腸
　　　宿清暉
禪家自古分人境心地明時鏡始明榕枿交隂牆内外
卉花散采路縱横築臺勾引江山入鑿沼因縁蘋藕清
好是炎天亭上宿便為淨土國中生
　　　次韻林君則恵詩
湖水當門四面山旁羅書史坐中閒他人共我何曾有
造物於君本不慳況是蚤教縁累少便知晚與歳時閑
餘糧換得鮮魚煮大勝簞瓢陋巷顏
　　　辛已歳暮宴陸甥子由家
吾妹嫁時狼狽甚幸皆存活得年深有男買屋棲遲喜
見舅開尊爛漫斟歳值凶荒多餓死我慚温飽更酣吟
還鄉日少生難保敢覬今番一話心
　　　謝九峰升坐相留
重陽七日月當圓髙坐禪師祝萬年夢裏五更聞齒錄
凡夫有罪是貪眠
　　歸愚集
　葛立方字常之江隂人諡文康勝仲之子諡文定邲
　之父也天資髙邁博覽諸子百家言詩文信筆申寫
　不加持擇與弟立象妹壻章道祖同登紹興戊午進
　士累官吏部侍郎因迕時相罷去自號歸愚居士築
　堂三楹扁曰餘慶優游以終老焉經籍志載歸愚集
　二十卷今所存詩文共十巻僅得其半耳又著有韻
　語陽秋二十巻傳於世
　　　避地傷春
一年春事又䦨珊可惜芳菲愁裏看慎勿掃花供喂馬
惱人秀色自堪餐
洛陽宫闕半成灰草草花枝濺淚開國色天香消息斷
妝臺誰奉紫金杯
枯藤六尺步長阡客裏韶光絶可憐好著春風重試火
西陽三日突無煙
菖葉青青杏蕊新牛耕白水一犂勻蒨裙窺愛疎籬晚
不是沈香倚太真
　　　和盧叔才食蛹
綠柘林中聽晚繅聞將煮蛹當持螯何須有繭大如甕
救得妻兒啼與號
開箔團團雪滿牀桃漿灑盡煮蘭湯微軀分合葬君腹
報答君家三畝桑
　　　天寳
凝碧池頭絃管聲秋槐落葉若為情王維空咏朝天句
誰似當年雷海青
翠輦重登勤政樓桃紅依舊唱涼州但知玉笛傳佳曲
不記鈴聲動客愁
綷䌨黄裙墮遊水闌斑錦襪委嵬山臂環留得知何用
羞殺新豐謝阿蠻
　　　攜家避地
菟裘真可老飄寓失初心去去家山逺行行澤國深光
隂三翼過情緒二毛侵何日干戈定鷗盟得再尋
　　　沿檄省親復還書呈叔能同官
雲閒霅水往來航風雨㡬番騰客裝子職廢供一旬劣
官事不了三春彊去時園花初放白歸日江梅如許黄
少復須之又西指薰風一舸在迴塘
　　　鹽倉作呈叔能同官
平生嬾作子公書俛首銓曹一紀餘苐有神馳招隠館
久無夢到承明廬文字真宜覆醬瓿技能只合服鹽車
清才弗悟亦塵役蚤晩促君登石渠
　　　次韻陳文仲
小園邈在古城隂為愛寒葩杖履尋卻笑含章檐下客
對花熟睡亦何心
低枝垂蕊逗疎隂不學髯龍榦百尋此去江南知㡬驛
只今誰動故人心
　　　大人遊千金訪張仲宗以守舎不得侍行用仲
　　　宗韻
古寺依煙艇一篙春水深石壇幡轉影玉殿磬流音客
有張公子僧皆支道林行行雲水窟幽夢渺難尋
聞道千金好幽人已奠居森森松遶寺㶁㶁水循渠旅
泊未妨酒長飢尤著書謫仙詩酒地今尚指匡廬
　　　和叔才餉酒
百事不挂眼一尊難暫忘伻來頒酒聖客至引杯長桑
落開新甕崑崙接舊觴鵝兒黄液重象鼻碧筩香銀海
俄增量金罌可配漿蟻浮甘瀲灧石飲見温良世事紛
忘去詩情合得嘗醉來庭宇眩醒後竹隂涼釀鄙平原
縣鄰防吏部郎糟邱誠可老不用爾殽將
　　　次韻仲平病閒齋祠
居士彈一指森羅萬象皆聊須三味酒不奉八關齋雨
罷簾初卷山迎榻自排蕭然忘世慮心境兩相諧
　　　次韻林梅卿吏部遊河
竟日關心朱墨間西湖好在且偷閒光凌萬頃搖銀海
興愜千鍾倒玉山未辦采毫書側理只愁赤壁下烏蠻
客兒忽墮池塘句格律都髙漢以還
　　　次韻洪慶善同飲道祖家賞梅
末上風光驚老眼斬新香韻惱騷人霜清日澹虛庭裏
玉骨幽貞不嫁春
寒葩脈脈畫堂新同是迎檐索笑人獨把幽姿伴冰雪
舒花結蕊不關春
立盡黄昏賞玉肌月華無語上疎枝絶憐睡熟含章畔
無限花飛總不知
　　　遊衢州烏巨山乾明寺
烏巨山前譚寔諦江郎嵓畔逗真機白虹示滅知何處
去采山桃又不歸
　　　送李元孟赴河南漕屬
君忽湘潭去斜陽催馬銜將毋添白髮正坐此青衫暑
雨驅魚婢薫風入鱟帆南來衡岳鴈引領望書函
　　　次韻劉卿仕飲散感秋之作
雲子登場賽鼓歡邨南邨北盡黄冠㡬聲乾葉下碧甃
數尺瘦山浮畫欄水拍野橋漁網挂月懸煙浦鵲枝寒
新秋愁絶他鄉客衣帶年來如沈寛
華堂不料著野客菲履底同章甫冠鷗外翠光清醉眼
尊前爽氣動危欄霜沈紫荇玉奩潤風脱丹林煙髻寒
百榼香醪消萬斛酒中跌宕賴君寛
　　　小酌以詩招道祖分茶
寳胯開緗葉香塵墮柘羅湯鳴檐雨細盞占隴雲多連
日伊蒲塞今朝熱洛河春風入詩腹五字與君哦
　　　九日慶善示詩次韻
眼前逢九日習氣自多生官冷有閑趣花開無世情元
囂何許是素滻第存名百歳風狂似東籬且掇英
　　　和道祖韻
未落天狼未止戈誰能頻擊唾壺歌奕棊聊欲消憂爾
飲酒無如作病何孫邵那憂卿太少退之莫歎日無多
菟裘已向菁山卜從此棲遲到髮皤
　　　大人築室將畢道祖亦作宅基治園作詩示祖
　　　道
習隠肎回駕求榮難著鞭有心營緑野無夢到凌煙盞
斚花開裏檐楹鴈落邊冰清仍玉潤共此一山川
兩第屹相向幽園卑辟疆君方林上塢我亦治横洋鑿
翠闢窓户入天棲棟梁東屯寒月夜老杜只茅堂
世事只如許幽居誠樂哉報安知楚竹索笑得江梅岸
放平湖入窓邀逺岫來兩家車馬地莫遣染蒼苔
　　　風起
炎蒸困鉗釱虎嘯漏天機樹杪忽垂髻榴邊今汚衣草
鳴溪水立帆飽客船飛更設琉璃簟茶𤓰話落暉
　　　胡樞横山堂
雲夢胸中吞八九了無官事苦相關廟堂曾引五星縷
嵓壑今疏八節灘鳥織白雲機杼濶溪喧蒼石杵碪寒
東山難戀山中相梅子枝頭正著酸
朱甍碧瓦市㕓逺遶舎泉啼山復横朦處爭長渾僕妾
亂來有此㡬公卿已公茅屋實父子裴氏午橋真弟兄
竟日倚欄天外眼世間軒冕一毫輕
春過木濃山轉翠旱餘湍減石添痕主人正自笏拄頰
客子底容裙撇門好鳥傍人窺野核亂雲釋嶠落芳尊
真成命駕輕千里李杜文章得細論
天然平逺染百幅泚筆底須東絹傳窓户吐呑新日月
風煙出沒舊山川白公築室地三十揚子草𤣥文五千
筋力尚堪驅使在異時重泛白蘋船
　　　疎慵
閒處著疎慵鮮鮮幽桂叢讀書聊竈北避世且牆東市
駿卑蘇代求徴謝子公丹心阻閶闔欲付小心風
　　　題臥屏花
　　　　姚黄
抗旌汾浦根移白豎箔藍關花染紅欲識龍媒空萬馬
宫袍黄挾御爐風
　　　　榴花
琴軫含房風未吹盈盈脈脈度炎暉怪來一夜丹䰅拆
杯酒新翻阿醋衣
　　　　山茶
十月幽園鬭曉風層層絳蕊艷芳叢江南只慣收鷹爪
誰顧山前鶴頂紅
　　　　海棠
濯錦江邊雨露勻杜鵑啼血染香繒自緣佳處詩難貌
不是無花開杜陵
　　　　桃花
細看裂錦又蒸霞黄師塔前江上花折得一枝明老眼
與兒洗面作容華
　　　　白菊
天上新裁琪樹枝拕雲帶月下瑤池須知正自真仙種
不是金鈿未染時
　　　不飲
蒲團杖藜屋三間世故真成觸與蠻獨有雲山供送目
儻無尊酒亦開顏吳宫雪紵鶴翎散歴社風荷象鼻彎
老子何曾持入夢百年鼎鼎鬢毛斑
　　　十一月十日酒散已二鼓與千里步月因至水
　　　堂
雪後泥方凍酒闌寒少威傍雲生夜月喚客出柴扉籬
敗犬聲合街閑人影稀石欄山㡬尺暝靄只依依
夢入千家枕寒聲薄水堂溪山渾著月梅竹半封霜夜
牓響葭浦寒魚跳石塘可憐清絶景夜夜屬漁郎
　　　聞歌
初唱城闉鴈影寒玉喉䆗窱嚲雲簪小叢底處傳歌㨾
供奉棃園人姓南
月明如鏡酒如空響谷清聲出晚宫怪得中庭紅葉墮
琉璃帳底唱迴風
　　　操葉舟凌巨浪訪道祖
一牛鳴處是君家乗興煙篷簇浪花銀浦流雲新得路
人驚仙客在浮查
　　　春日野飲(是日聞東/朝入界)
十載干戈僅脱身殘年重作太平民杯鐺有趣於中好
花柳無情分外春不逺上元新甲子肎將短筆怨庚寅
從教蕙帳驚猿鶴卻欲重彈冠上塵
　　　次韻陳廷藻户部西湖快目堂之集
冰壺影裏絶朋從三雅同傾共一中相與文楸看飛雹
不須舞袖覓驚鴻雲邊鳥道古來寺煙際漁舟何處翁
竟日追歡難卜夜只縁身在省牆東
　　　次韻周少隠梅花
化工巧綴一枝斜㸃玉凝酥碎疊紗待得春來開滿樹
何如忍凍兩三花
　　　冬至後雪
客寐失通宵寒聲動泬寥雲容頽玉宇雪陣攪層霄㸃
㸃稭灰落亭亭柳絮飄文窓斜入紙老樹巧裝條墮嶺
篩寒髻凌波灑碧綃風狂初索索雨細漸瀌瀌入酒應
愁凍當爐覺易消蕭森聲勢密飄瞥路岐遙蓑冷翁仍
釣山迷客罷樵裁紈鋪縞素修月屑琨瑤市小瓊樓合
時和玉燭調三章歌睿制五板賀寒朝吠犬驚南嶺騎
驢憶灞橋終南憂壓􁀙少室衒齊腰嗟我星霜老經時
鬢髮凋摘蔬和凍煮收葉帶蘇燒路滑難求馬衣單悔
貰貂煖寒誰埽徑莫問紫金蕉
　　　次韻陳元述見寄謝茶
露窠那畏主林神小摘筠籃手自親旋轉注湯雲作脚
繽紛出磨麴為塵睡魔已戰三竿日詩社聊嘗一信春
不把膏油塗首面要須色裏認天真
　　　章氏園小集荷池上
一金營雅集荷溼露香濃鳥起驚歌扇雲移落酒鍾碧
筩彎象鼻翠釡出駝峰百歳狂風似無因繫六龍
鉗釱困殘暑杯鐺方興濃歌舞趁晨版歡呼從暮鍾風
聲回立鵲雲影墮竒峰行酒有佳麗未須煩八龍
　　　次韻伯父工部見慶塵忝之什
江夏無雙舊姓黄末科容我出寒鄉人間學子垂垂老
天上丹枝恰恰芳避地本安元結洞擁書猶記贊公房
(某嘗於鹿苑寺/宣公房肄業)豈知今世持衡者不聽更籌聽織芒
　　　送伴回至平江舟中與元覽試茶
壑源春色起雲阿拂拂輕塵動柘羅騎火已驚官焙蚤
注湯還鬭乳花多清風兩腋添詩興紅日三竿戰睡魔
燕頷未能飛食肉腹中藜莧且摩挲
　　　園中新疊假山
萬花爭放辟疆園九仞功成對竹軒鼇負崇基凌象緯
虎蹲深逕列兒孫欄雕結琭籠芳砌樹翦琉璃破綠痕
水遞畦丁飛瀑墮煙吹童子亂雲屯日晞絶頂金莖露
雨漲虚坳玉女盆只欠五城樓十二便應人指是崑崙
　　　己卯歳四月二十七日自湖州赴宜春郡餘杭
　　　出陸至富陽
發動出江津晴薰綠野勻泉聲潄沙石嵐翠溼衣巾天
近雲衢馬林深鳥喚人將身入圖畫誰復羨麒麟
　　　觀插秧
秧把插東畦東畦翠罽齊甘心鶴俛啄不用馬行泥井
井塍千曲泱泱水半犂黄雲他日事歡喜舞齠齯
　　　桐廬牛嶺
輿曳入崔嵬連天霧不開驚波掀過雨細路滑蒼苔瞰
下憂魚葬凌髙被鳥猜垂堂千古戒底急為名來
　　　入夀昌縣界
一躡夀昌境山深溪水蒼編柴作籬落囊石當橋梁野
店蚊煙接官途松吹長石田能㡬稜底用穀人忙
　　　晚泊
晚泊牛羊已下來清泉為我洗塵埃解顏客裏無巵酒
壁上尋詩笑㡬回
　　　過九坡(在臨江/軍道中)
行盡千山與萬山鍾情偏在此煙嵐海波神闕今饒六
仙女巫峯尚欠三雨潤䝉條生翠滴雲封疊穎瑩脂涵
卻思九坂修梁第空使斯民命不堪
　　　贈褚明逺
今歳難衣食知聞莫若君衣裳顛紫鳯隴畝槁黄雲主
饋婦求去承家子出分清才豈長窶竒相有龜文
　　　罷職還家漢卿叔賜詩和韻
爝火誰能補大明漫陪朝請趁晨興雖叨荷橐簪纓舊
頗愧銓衡水鏡澄夜帳歸來驚怨鶴曉窓穴處縱癡蠅
自知浮食辜君賜卻擬扶犂換斗升
　　　蒙才孺伯恵詩頗及參問
鶴氅蒲團養粹和㝠心十地六波羅官情微似菴摩勒
佛行髙於窣堵坡海裏泥牛端解笑庵前石鏡不須磨
擬詢一句石頭語只恐新羅燕子過
　　　丐祠將離雲間崔申之以詩為别次韻
荆蘭戯采關情切朱墨為官與願違夜鶴帳空周子去
秋鱸風動季鷹歸忍看妙句金聲振行阻清譚玉屑飛
引嶺吳興何許是碧雲深處暮山微
　　　不寐
年來百念如灰冷何物關心攪睡眠奠枕不容安丙夜
乗軺端復數丁年曲中誰辨齁齁趣夢裏難成栩栩然
只恐睡蛇鉤已盡髦蠻難到曲屏邊
　　　旅次
山行确犖趁雲程食寢無多但有名作夢將成雞喚起
加餐未竟馬催行皷風飛壒渾無際敲日吹炎似有聲
埃息火流知不晚依然六幕自澄清
　　　綴景亭(以下五詩為章道/祖作頗及葛藤)
煙溪雲巘映朱扉聲色叢中入定時十萬丈夫森鐵甲
三千宫女醉瑤池纍纍珠帳露滋顆㸃㸃金衣霜著枝
心境消融無一物景從何處綴為誰
　　　踊山閣
横空複閣面嵳峩影墮前溪瑟瑟波九坂端疑築梁第
二山應恐負夸娥凌雲北固俗塵逺采菊東籬真意多
欲識祖師端的意此閒萬象正森羅
　　　滄浪亭
滄浪亭下水連溪影倒虚檐鳯翅齊白小牽風動晨鏡
碧圓著雨響秋鼙魚舟㸃㸃依蘋渚鴈齒依依跨柳隄
舊日滄浪元不變何妨居士為金提
　　　華藏菴
鮮健龎翁今罷參拄杖挂壁雲迷庵開花聊幻仙七七
逗機更説禪三三未辦浮邱招挹袖且邀彌勒與同龕
庵中認得華嚴界何用宗風譚北南
　　　錦薫閣
窈窕軒窓小閣深種花卜得半晴隂眼根忽墮錦繡谷
鼻觀如遊薝蔔林莫問花枝有開落須知法性勿來今
色香塵裏回光照只者凡心是佛心
　　　響應山
一派寒灘度白雲㡬重危磴逺紅塵竒强煙合松筠古
紺殿香浮棟宇新玉響碧潭鳴地籟瀑垂蒼嶺挂天紳
潛虬未用升雲去乞取晴天卑散人
　　　金燈花
小圃金燈滿意芳苞舒絳采照煌煌璣珠小滴今朝雨
縞紵難禁昨夜霜拂秉麟䰅蛾欲避枝銜螭口蠟猶香
列錢都是銀釭影莫遣狂風出土囊
　　　春日移舟章園
冰壺徹骨無纖塵新來結屋苕溪濱傾銀注瓦叟泥飲
披錦裂繡天行春沙平印篆鳥浴羽浪暖破綃魚躍鱗
一邱一壑志願畢肎待人招祁孔賓
腰懸六印不用求勝處引人著滄洲波平草軟鷗鳥下
花明柳暗池亭幽兩園牛鳴一舟了三春駟隙千觴酬
肎將僕射易此樂瀚海飛孤雲正愁
　
　
　
　
　
　
　
　
　
　
　
　
　
　宋百家詩存卷十九
欽定四庫全書
　宋百家詩存卷二十
　　　　　　　　　　　　　嘉善曹庭棟編
　　黙堂集
　陳淵字知黙一字㡬叟南劒州沙縣人了翁瓘之猶
　子也兒時動止不凡瓘器之謂能任重致逺者後從
　龜山楊時傳二程之學矻矻不倦漸摩道徳究窮六
　經得師友淵源之正紹興間以薦知樞密院編修官
　召對賜進士出身授監察御史歴官宗正少卿立朝
　風裁卓卓以天下為己任因迕時宰罷去不大施於
　用齎志以歿黙堂集二十二卷門人沈度所編廬陵
　楊萬里弁序黙堂其所居之牓也後學稱之曰黙堂
　先生
　　　延平江上呈吳國華先生
青山如偉人可望不可制屹然瞰碧流龍翔虎豹視春
風何時來草木舞深翠禽鳥暖相依飛鳴得真意誰言
靜無作坐致無邊利願言斬茅茨結室傍薈蔚且要觀
此身功業亦細事
　　　和人獨酌
共矜春色盡銜杯文字紅裙各有儕何似西園閑處士
一杯花下畏人來
休論身外千端事且醉花前一榻風舉盞但能邀皓月
隔籬何必喚鄰翁
　　　崇安分水嶺
已見江南草木菲筍輿愁下亂山圍但將雙淚憑西注
寄語江神穏送歸
　　　離紫溪驛
小風吹面雨亷纖輕薄衣裳嬾更添一線離情裁不斷
暮雲將過粤山尖
　　　登睦州環峰亭
月照空山杜宇啼喚歸漁艇夜天低那堪又是雙溪水
獨上危樓十二梯
　　　泊姑蘇憑滙亭候同行不至
扁舟繫岸五六日草屨遶亭千百迴欲行無計住不可
夢想萬事心如摧燕雀飛鳴意自適翩翩檐外相往來
乃知荆棘殊不惡培風萬里真勞哉
　　　次韻李仲虎召伯相遇
區區千里為浮名小隠終慙鄭子真雙闕㡬時瞻北極
萬山無處望南閩尊前壯士今如夢胯下真王迹已塵
共俯淮流追往事玉蟾依舊水鱗鱗(此地有樊/噲韓信廟)
　　　重陽後送謹常兄之符離
鏁外分攜處離觴話逺塗黄花看不足寒鴈去何孤農
圃非吾業衣冠本世儒應當慎行止無使世氛汙
　　　九月二十二日秋舉失利出門用中相餞夜步
　　　河上留别
太平今日古無鄰觸目郊原事事新年少自應迷鼓吹
野人終是厭埃塵忘懷處世思同俗有事關心不為身
藥石有能醫久痼此生寧復怨垂綸
　　　錢塘過廖次山以詩見贈次韻
往來江海兩年餘自怪鄉音已變吳尊酒每思難㑹面
客鄉何意復趨隅雨寒君未瞻天竺水涸吾妨適鏡湖
幸此徘徊緩分袂笑譚猶得對冰壺(次山有意遊湖阻/雨僕將適越水淺)
(未能去因此遂得/久於錢唐相㑹)
　　　次韻欲遊西湖阻雨
去年賞西湖薄暑扳躋難同遊幸勝士酒沃衣巾斑今
歳來錢唐臘雨扁舟寒友朋適四集局蹙樊籠閒此生
分林泉造物猶余慳未為登岳禱且作訪戴還無私本
天理敢怨隂雲頑向來旱蝗惡征賦亦未寛寧令風作
雪要看麥堆山
　　　錢清待潮
江潮來去自有時扁舟閣淺心如飛岸容霜竹青照眼
春信雪梅香撲衣天寒鄞江道路阻歳晏錢清風俗非
故園回首二千里落日看盡行雲歸
　　　蕭山雪中寄季修
南雪一尺餘兹事豈常有直恐春氣融不忍加以箒我
友隔千里無人共觴酒披衣坐短篷吟苦千呵手疾風
穿簾幕隂霧低窓牖思君欲乗興奈此衣見肘吾生為
已疏未即學耕耦要令天下肥自以一身後三登今告
祥此意亦云偶端能歌豐年擊壤和田叟
　　　季修欲之仰山豫作詩送之
飄零今日海東偏見子奔馳不自憐洛社求師霜入屨
仰山尋隠草連天白雲南望家雖近璧水東來計已然
賴有從前息心地不令塵土化流年
　　　季修舍舟趨諸暨謁劉元成獨泛錢清江有懷
　　　其人
人逺牛羊暮春深草樹滋野橋低映水溪岸曲縈籬風
雨江湖思乾坤杖屨疑論心竟誰是短櫂欲何之
　　　觀獵
蒼鷹黄犬五花驄木落風髙箭上弓三穴若能搜狡兔
九天方可下㝠鴻
　　　謁滿處沖歸以詩贈之
八年重見各蹉跎把酒論文奈别何行止未應經埽地
是非安用辯傾河陽春屬和從來少流水知音不必多
妙語驚人慵舉似歸來如學病維摩
　　　處沖為棲神導氣之術每曉起得意成詩四首
　　　次其韻
功名亦誤人自古誰能了老大欲退藏少壯知㡬蚤彤
墀班已齊宿鳥尚木杪豈無山林心路長天杳杳
少時自樹立勁氣干雲霄一枕夢初覺萬古心何寥年
來畏禍機自悟空嶢嶢小窮不必送真隠誰能招
交鬬存龍虎經申學熊鳥嬰兒撿奔放姹女棲窈窕神
仙豈無術自為志已湫(音/勦)晨興一炷香吾意窮三藐
朝氣爽不昏清淨天無霞善惡兩相融世慮遺塵沙疎
鐘下殘月餘響遞幽遐了失去來心淤泥出荷茄
　　　秋夕
衰榆弱柳未經霜已見飄零片片黄雨後晚風生户牖
莫將燈火汙清涼
　　　七夕閨意戯范濟美
衡陽新鴈㡬時歸惆悵佳人萬事非蓬首西風還拜月
夜涼贏得露霑衣
經年不復到庭除又見秋風柳欲疎看罷巧樓歸小閣
牀頭重撿近來書
　　　次韻范濟美秋雨感懷
一别劒溪水三換京塵秋夜聽空堦雨歳月驚如流豈
不念故國水清山亦幽螻蟻有微情未忍追浮邱平生
老蒼交夫子賢其尤窮經三十年一字不見收賴有管
城公落紙無全牛他時恐不免速達吾所羞
　　　同魏季修雪中閑步
纖纖月色澹黄昏城郭千家雪照人攜手望春同茗飲
小坊燈火自相親
　　　寄内
去住初難料行藏只自嫌天髙山簇劒江靜月磨鎌久
别平安否新愁覺夢兼雙魚何日寄迢遞歳將淹
　　　春雪(太/學)
隂風度嚴切密雪紛如霧虚窗覺逾明蠟紙黏飛絮文
書不挂眼對榻聊箕踞春愁暗乗人悤悤出非慮門前
亦有酒官禁不可酤永懷傲江湖何當脱羈馽
　　　歳暮述懷寄安常兄
意廣詩餘怨才狂酒見真雪梅新濺淚霜月冷傷神短
劒深藏匣哀絃久委塵良遊惜遲暮雲物又驚春
　　　三月十一日欲往荆南景徳寺睡起呈曹令徳
風門自開闔門外黄塵暮午衾温留人春夢如飛絮我
行指洞庭千里始頓屨僕夫呼起起寸心撮百慮此生
睡不足正坐奔馳故四年四往來日月途中度美人亦
念我贈以别知賦英辭粲星斗深語發妙悟坐起再三
讀一一明月句何似謝所投靜黙有佳趣
　　　令徳送余都門外眷眷惜别余恨不款作詩寄
　　　之
行人不忍别遇酒輒醉倒僕夫怪何遲謬應行亦好憐
君如弟兄每見開懷抱天涯重分攜祖席都門道城頭
傾落日酒盡迹還埽留連意雖勤晤語終草草君如汗
血駒千里未脱皁我若隨波魚圉圉依寒藻去住各有
謀聚散初不保惟餘一寸心耿耿遲君老
　　　同楊遵道出京本欲作詩而吟咏久廢恐取道
　　　襄陽弔古遺迹遵道有作不能多繼也先以詩
　　　謝之
經年不作詩意到無好語強欲理短綆頽井暗塵土夫
子賢達流奔逸不受圉風流夢鱣後清徳逼而祖文章
守家法騷雅到前古屈宋或交綏曹劉真臭乳而我獨
何人詞格本寒苦枯腸費搜攪況復久不吐胡為謬見
假亦使郊繼愈無乃緣葭莩遂與噲等伍此行過襄陽
倒指不旬數龎公亦安之孟子不可覩聲名向千載石
刻餘羊杜山川空形勝耆舊一仰俯終當弔遺迹尊酒
酹江滸恐君誠感慨嚴韻儻見侮作詩謝不能亦以丐
斤斧
　　　汝州道中呈遵道
青煙漠漠柳依依落日雲中鴈北飛咄咄書空誰的㑹
遲遲行道子同歸桑隂盖地牛羊困麥秀漫山鳥雀肥
向晚未知投宿處敗籬疎屋火煙微
　　　承遵道和又用前韻書懷
端的荆州得所依羽翰終欲更南飛閩山萬里長牽夢
蜀鳥千言只喚歸當日朋儕俱草澤而今兒女自輕肥
白雲南望三年客長是尊前誦式微
　　　春晩書事
楊花撲面春如夢麥穂齊腰日似年多病不緣詩得瘦
放懷全藉酒能仙
　　　自入襄城即有山水之興路中稍賡唱因呈遵
　　　道
風沙久迷神山水忽照眼鱗鱗碧玉甃疊疊青螺綰人
煙盛樂土草樹亦精產雲霞入杳㝠禽鳥度杯醆放情
千里迥悟意一笑莞胸襟得竒趣酬唱出新撰蟲魚怯
嘲誚文史困鳩僝我詩實易成澹薄非佳饌君辭頗簡
出嚴絶類燒棧自應即退縮強爾取驚赧微言固可錄
狂論猶未剷勿使俗人知歸途畏書簡
　　　漫興
雲林恰恰鸎能友沙路行行蟻有臣雖有溪山供醉眼
亦嫌塵土汙芳春
　　　晚行
晩煙低埽樹千重一簇人家接逺空日暮荒陂行客盡
只尋牛跡去悤悤
　　　思安常兄
凌虚閣下煙波濶升俊坊前草木香歸去溪南春正好
不應蕭索對松篁
　　　春晚入荆州
緑樹連雲草溼煙亂花飄錦柳飛緜三春别我無多日
萬㸃愁人又一年池館勝遊空過眼江山佳處欲投鞭
從君豫覓清涼地準備南州五月天
　　　京師相善者鄉友四人各賦一篇以見所慕
　　　　適正
澹薄不易親和平不可離平生一尊酒萬事醒復醉詩
成藁不存物至情無累紛紛塵俗中笑裏有真意
　　　　載徳
辭寡覺我喧氣定覺我煩沈吟孤鶴立戯謔陽春温豈
不苦鞭䇿去馬終戀軒由來君子徳寡怨非其恩
　　　　如愚
義重財自輕氣剛語還直毁譽不挂懷行坐頗自得浮
生困局蹙世路亦艱棘思君膽如斗解我愁似織
　　　　令徳
襟懷冬日温容貌秋水淨恵然肯顧我蒹葭玉相映詩
人固難肥酒客亦多病善保千金軀愛子清而勁
　　　容齋書事
南國餘梅潤東牆更竹隂門庭迂市井草樹似山林客
寄吾家是齋居古意深微風過枕簟何有萬黄金
　　　得用中書有禮人不答之悔作詩解之
一時先達總飄零亦有陽春世莫聽漫刺從來無處著
曳裾今日欲誰經只應舊友頭空白難使新知眼便青
射獵南山休夜出灞陵有尉宿君亭
　　　入荆州學四絶句呈昭祖
問舍求田不可遲十年羈落意多違須知澤雉樊中畜
不及蓬鳩地上飛
拂天喬木映修廊滿目簾閒白苧忙曾是璧池疎散慣
臥聽鳴鼓嬾衣裳
短柏森森團積雪疎篁簌簌撼微風從前不道容齋好
此景而今落夢中
明知安分即忘歸故倚春風看落暉叔度汪汪波萬頃
未應如我苦懷歸
　　　春日偶題
未可郊原縱曉鞍人間猶似有輕寒春光不似常年短
過了清明更好看
　　　自建寧泛江至石首
江注天圍盡舟排浪陣輕岸容疎柳色秋氣斷鴻聲風
日雖堪愛雲煙易妒晴鱸魚如有興好在未知名
　　　送昭逺兼昭祖諸友
離腸如亂絲欲解紛無緒别話似泉源衮衮日夜注㡬
年見君文萬里偶相聚一日不易得矧兹寒暑度孤雲
向北飛三鳯各南騖人生類泛梗後約亦何據傷心璧
池東塵土暗歸路憑髙極逺目不見籃輿去君如千里
駒奔放尤難御強使就檢繩不入駑駘步何當宴瑤池
定欲求飛兔鹽車未可嘶俛首且羈馽余生易語言開
口初莫慮一從摩詰遊便省黙黙處何時遂攜孥入隠
髙山霧招君賢昆季靜坐契深悟濁醪聊共傾清境煩
君賦況有林下人解道因風絮
　　　寄内
明月向人圓愛之不忍睡坐久風露寒忽忽如心醉念
君一適我所遇無歡意況乃久别離相思到夢寐我生
百不堪繆學屠龍技於今半世人升斗亦未遂賴有室
中友素懷隠居志肯與梁伯鸞扁舟共東逝
　　　奉酬楊達甫見贈
春風不世情煖入閑門草君詩其似之披拂逮枯槁平
生金石友歳晚迹如埽一見楊夫子胸腹便傾倒閒關
六年别一字寄不蚤忽蒙錦繡贈光彩照龍藻嗟我獨
何人揖我謂我好無乃嗜好偏收拾到羊棗從來詩人
窮君亦行此道我亦從君遊山林不知老
　　　小軒觀月呈興宗叔
茅檐手可攀修竹出檐上寒蟾漏疎明碎影羅屏障情
知月色好達覽在虛曠東家富池臺端坐不能訪山林
足寓目細大初無相但使人心安景物自清暢霜風中
夜作曲沼金翻浪禽鳥斷飛鳴杉松起酬唱燎爐宿殘
火尚可温新釀數杯遣沈㝠萬慮一時放誰能外形骸
於世無所仰晤語一亭閒頽然齊得喪(東家謂佚/老堂也)
　　　流長亭(曹載徳/先塋)
江折亂山圍西來素練飛嵐光環石窆潭影漾松扉欲
盡風前樹難忘草上暉但期流澤逺長與水東歸
　　　小軒閑題二首
舎南舎北梅牆裏牆外竹逌然寄其閒不見一物俗東
風將小雨夜漲春池綠俯檻數龜魚仰檐送鴻鵠交情
石投水坐客冰照玉從容得此生已矣萬事足誰言南
軒小正可陋華屋但恐世故攖不容長處獨
青山拱檐楹淥水鑒毛髮花香晩更清鳥語靜不聒客
至不能飲舉觴聊自罰坐嘯激清風起舞弄明月是身
如浮漚起滅在溟渤百年一彈指何者為不沒文章㑹
消磨名譽易衰歇淵明吾之師兹理久已達
　　　錢唐書懷
逺客真秦贅清時謝楚狂斑衣辭故國青佩久殊方世
俗蠻爭觸余生穀似臧正須逃姓字毋使異庚桑
　　　錢唐學中寄伯思六言五首
門外鸎驚短夢窗閒雨送清寒亦有惜春情緒分明不
奈花殘
㸃㸃榆錢委砌㝠㝠柳絮穿簾日暖野禽爭食紛綸忽
墮危檐
劒水庭闈底處苕溪水月彌深綠草年年離恨白雲日
日歸心
世路紅塵可壓人情白首如新便可閉門端坐不須開
眼看人
部伍亭前歸路鳯凰山下蕭齋我自無聊不住君如有
興重來
　　　下汴
參天古柳鳴蟬急卷地黄流轉岸多好去扁舟穏扶柁
秋風吹水易揚波
　　　登召伯斗野亭
落帆新城曲維舟古河右幽尋得危亭星斗穿户牖西
風埽殘葉庭宇不待帚娟娟雲間月亦復照杯酒明朝
又東南汙流映衰柳莫以此時心熾然分淨垢
　　　過浦城贈王令長源
半生流落倦塵埃聞説英名首重回畫虎自慚非妙手
割雞空復歎髙才北堂戀戀思歸夢南浦悤悤惜别杯
此去山林真已矣看公雲翮振風雷
　　　題綠波亭
南浦江波綠陽關柳色青夕陽千古恨分付短長亭
　　　存誠齋夏日呈龜山先生二首
長者一牀室先生五柳門度人聊示病觀物欲忘言小
圃池臺足薰風草樹繁杖藜隨處處歸鳥報黄昏
雙檜軒之北髙梧戸以南午隂臨短夢曉吹落清談鬬
老三無喜嵇生七不堪天涯復相值此意得重參
　　　通州夏雨
長風卷地驅炎暑暴雨翻空送晩涼只此蚊蠅俱埽跡
不須迢遞待秋霜
　　　延平林力道閣上觀水二首
千重翠巘分三岸十里寒潭合兩溪更得横流吞險嬾
豈嫌春水濁如泥
要看春水拍天流更為溪山一日留誰遣白雲迷眼界
坐令歸思入扁舟
　　　夢得亭上
雷霆卷地灘聲急旌斾搖空樹影寒千古西山留爽氣
雨餘容我倚欄看
　　　越州道中雜詩
心息久相依息調心自住忽焉不自知根塵失所寓向
來尚有錐今我已忘兎似入無功鄉不由嵇阮路
人心有黙契晤語不在多一笑離凡情萬象皆含和孰
是忘言人聴此無聲歌有懷閱古堂夢中一時過(閱古/堂在)
(蕭山/縣宅)
浮雲作秋隂細雨如朝霧放形山水間意適無艱步忽
遇古招提空翠森回互倚杖聴泉鳴悠然不能去(天姥/寺)
小舟適久雨疎篷常自蔽形留一席間心與天地際逝
者不可作遺編等蟬蜕一念無古今千載若符契
胸中有佳處妙意不期㑹弄筆作五言心手無内外千
古陶淵明秀句含天籟偶然遊其藩遂爾厭雕繪
我行何所挾萬里一毛穎服勞髮亦秃未語意先領畸
人如告我心清事自省從今中書君亦復免馳騁
　　　和如愚思劒溪
佳人經歳隔參辰柳綠桃紅奈逺情遙想玉樓春睡起
一江風日弄清明
　　　三月二日泛舟下延平晚泊西芹
扁舟劣容身風浪困掀簸曲肱遊華胥夢斷千山過縱
横波間石滿目牛羊臥秋毫儻不支巨艦忽已破篙師
號神逸卻立變衰懦我豈未之思懸知無可奈此生足
驚憂似為天所癉那能一生死且復耐摧挫日暮同濟
人舉酒紛相賀一笑盡餘觴歌罷無予和
　　　跋子靜所藏魯直書樂天八字偈
凝師八字源則豐樂天説偈流無窮山谷眼明如日中
落筆驚電馳蛟龍誰其得之建溪翁(子靜/姓也)取人所棄豈
俗同搜竒抉怪晉餘風嫉邪憤世髮上衝自我觀之案
兩重巧偷豪奪願不逢好語傳播人所攻斯言有味當
見容(政和六年七月無諍道/人書附子靜所跋之後)
　　　次韻鄧志宏送張思道游福唐
紛紛涴耳俱宜洗坐遣髙人厭邱里迅流蚤自促行舟
更有西風滿江葦當年筆陣埽千人今日流輩推能文
英辭雄辯灑醉墨倐忽百變春空雲人間萬事秋毫細
軒冕儻來誰著意身隨去櫂落波間興逐㝠鴻渺天際
三山便到蓬萊宫卸帆海嶼窺魚龍夜涼横笛弄明月
萬頃琉璃秋色中
　　　泊舟延平二絶
野梅飄盡喜春歸又見溪桃片片飛醉卧暖風呼不醒
亂紅無數㸃人衣
星河不動水東流夜影遙空逼釣舟夢破滄浪歌在耳
欲尋溪友向煙洲
　　　和李伯紀舎人韻
時來將相寧有種衞青故是民家奴懸鶉未用歎歳惡
濶網近喜除官逋本無得喪任失馬但有言説皆陳芻
從公一飲百壺盡醉倒不知誰謂吾
　　　陪知縣夜飲泛碧齋再用前韻
暑雨初收水拍潯溪光南北影千岑移舟為愛玻瓈濶
放盞那知琥珀深緩帶小風來水面倚欄涼月轉天心
酒酣更駐凌波韈直待銀河夜色沈
　　　書室獨坐
春入庭柯寸寸藍風檐孤坐怯輕衫青天白日從來好
柏樹桃花子細參
　　　自浦城放船下建安寄龎㡬先
扁舟西下趁殘陽目斷雲邊歸鴈行短櫂莫辭風浪惡
人間平地有羊腸
　　　奉陪龜山先生觀修城
西山淼淼送斜陽往事回頭一夢長萬里喜霑新雨露
百年重拓舊金湯杵聲撼野雷初動插柄揮風蟻自行
尊俎折衝今可恃補牢端為念亡羊
　　　廖成伯奉議生辰
曾聴尊前世綵歌喜聞煙袖舞婆娑(用中建堂名世綵/叔祖諫議有小詞)
(云綵衣長久五世/祥煙熏舞袖故云)名駒汗血得夷路老柏凌霜只舊柯
桃李盛時隨地有芝蘭生處近人多春風二月年年事
莫問靈椿歳㡬何
　　　交溪靜安院見許尉題壁次韻
柱頤修劒上凌煙自古功名亦偶然鍾鼎山林俱不惡
一瓢吾欲盡餘年
　　　俞憲生辰(代龎/㡬先)
淮南持斧功成後甌粤乗軺喜蹔臨使者英標衣蹙繡
近臣新渥帶横金三山氣入中秋好八郡香焚曉霧深
已為黎元開夀域可無椿歳慰人心
　　　鄭漕生辰(代㡬/先作)
至公無轍迹萬變歸諸正誰云學則然要在成以性我
公鍾閒氣異禀剛且勁一毫不容私心境自澄映超然
是非表燭物眼常淨還將溟渤量一了百川競由來仁
者夀兹理天所命欲知椿齡永視此寛平政桂花弄小
春晩香適再盛年年㡬朢月影泛杯中聖尚書心如水
逺裔有餘慶(鄭相/也)何以繼清風家聲南北鄭
　　　戯題延平閣上
黄昏欲去更憑欄珍重銀蟾照膽寒可是歌眉能繫别
人間無此好溪山
西風吹露溼峩冠迥立三山二水間後夜江樓應滯酒
一鉤殘月與誰看
　　　寄養䝉兼呈景駿
粥魚齋鼓網蛛窠古寺長廊客少過唯有一溪明月在
夜寒偏向斷垣多
斜陽不到竹隂幽小徑縈紆傍碧流行到草深橋斷處
卻乗明月泛歸舟
太史溪頭十里閒朝陽峯下水涵天青鞵不踏紅塵陌
夢斷僧窗又一年
　　　翫月
據牀招佳月月轉牀屢移夜久風露涼孤斟樂忘歸冰
輪擅空濶是處留清輝浮雲埽除盡如與賞心期我行
萬物表中空無一疵光明偏十方毫髮了無遺心境互
融澈起坐迷東西此生看此月十年悼無時他日客共
飲淋浪酒霑衣十語久不契此心唯自知西風埽殘暑
秋色日益竒憂國付鼎食消閑屬山棲恐妨此時樂勿
露囊中錐
　　　道出南浦見蕭子莊
霧壓山城石徑遙筍輿乗月渡溪橋已投柳舎人方起
卻訪鱣堂市未囂
牆仞未容肩可及豹斑時許管能窺相逢一笑無餘事
明月滿懷心自知
雨絲收盡暮天涼萬竅號風釀曉霜待趁新晴出閩嶺
夜譚還喜漏偏長
平生交契獨公深歳晚那無裹飯心白首他年林下約
此盟端的㡬時尋
斯文初不閒衡茅但有元經豈患嘲騏驥從他千里足
鷦鷯容我一枝巢
　　　二月五日入都􁰽久坐候山甫不至㕔前桃花
　　　一夜風雨落盡感事寫懷
簿書堆裏只悤悤過眼繁紅夜雨中可念青春看又老
一杯無計略從容
　　　曉登嚴陵釣臺和安止所留詩
溪山有底好適契貧士欲敢論生不侯但喜夢非僕千
秋釣臺水不濯市朝足而我獨何人得寓塵埃目攜笻
終朝步初日穿林麓西風扶兩腋一舉千里鵠東窺夫
差國繁華混真俗濁流駕頽波一往不可復之子居其
閒嗜古追前躅為寄無絃琴一和郢中曲
　　　過崇仁莫宿山寺書事
驛路塗泥一尺深竹輿髙下歴千岑愁霖澆盡梅梢雪
把酒無人慰此心
　　　山行
浪蕊浮花逐去程流紅應恨水無情檐閒頗厭催歸語
木杪空憐喚友聲念逺卻回鴻陣急忘貧重到燕巢成
待憑物理追風御懷抱如今喜盡傾
　　　偶成
雲路横翔計似疎疎原清賞更誰如池塘草滿供詩夢
煙雨春來入畫圖落莫蚤知貧是病差池今悟直為迂
傍人大笑公焉取為説忘機或類吾
　　　和司錄行縣道中偶風雨有感之作
荼䕷臥雨有餘態芍藥倚風無限情正是江南花欲盡
淡雲來往日微明
山頭漠漠煙藏樹山下潺潺水滿溪全勝長安花柳陌
萬人塵裏逐輪歸
　　　饒州張宏中挽詞
畫棟雕甍照水邨簪裳多在脊令原百年得計南山豆
萬事忘懷北海尊自昔功名何世乏迨今文字㡬人存
遺書儻有毫芒在為語韓公請備論
　　　次韻李聳卿賀太守禱雨有應
使君憂國願年豐肎放炎威久病農盡道胸中藏渤澥
誰知筆下起蛟龍曉涼秋氣生蘄簟夢斷檐聲帶梵鐘
髙臥已傳民訟息祇應仁政古難逢
　　　歸自郡城見道中山礬盛開
梅豆班班已滿枝暗香猶未吐荼䕷和風煖日江南路
正是山礬爛漫時
　　　山寺蚤梅三首
竹籬茅舍近前溪煙澹風微月上遲認得暗香來去處
夜寒無路覓横枝
冰雪情懷未遽開芝蘭風味已先回故人隔歳無因見
一夜月明何處來
丹萼猶含綽約肌水邊籬落雪晴時此間妙得無言意
只有西湖處士詩
　　　眉溪與光祖共譚
青山雨後足竒態好鳥檐間無俗音縱使麯生難㑹面
可無毛穎解傳心
流泉為演祕密藏枕上聲從澗底來半夜夢回聴説偈
似傳衣鉢向黄梅
溪邊索共桃花笑雨打風吹埽地空待訪靈雲舊消息
急流無處覓殘紅
　　　次韻陸時可歳暮感懷
小橋横截一溪雲隔岸遙通避世人釣艇偶隨秋鴈泊
吟窗今見臘梅新煙塵已覺千山靜雨露行看萬國春
詩酒暮年生處樂一瓢歸去豈辭貧
　　　和時可
芝眉不見忽經旬屢出新篇故惱人應共翰林爭敏捷
豈如開府但清新雞豚且入他鄉社桃李何殊故國春
白髮蒼髯共攜手役來管鮑兩忘貧
　　　初到臨安二首
風際管弦朝病酒雲中樓閣夜聞香十年一夢沙河路
獨步春泥覺燕忙
青鞵踏雨花鋪徑朱艦凌風柳拂隄天竺舊遊心已嬾
孤山行處路應迷
　　　錢唐江
潮頭駕月衝殘夢水色浮雲送峭寒十幅輕蒲連夜發
不知身到海門山
　　　次韻王長源飲垂絲海棠花下
冦盜縱横已十春今年花下得微醺應憐萬木灰薪藮
喜見竒葩脱斧斤遣將㡬人非鞅鞅覆盟今日尚棼棼
憑君為國施長䇿莫戀垂絲鄙獻芹
　　　鄧季明挽詞二首
少年長揖出賢關自許行藏契孔顏雲路不求千載遇
篳門贏得一生閑竒言盡埽雞三足妙意誰窺豹一斑
盡道東山如李漢㑹傳餘論落人間
他時奉使蚤還鄉駐節旁連避世牆鴈序風標蓮破萼
鳯雛衣袂桂飄香花邊對酒春難老竹裏圍棊日自長
曾共國人歌友愛傷心重到棣華堂
　　　和參謀至日喜雪
協氣方占大有年珠璣填道璧沈川塵埃已洗三千界
雲霧終開尺五天羔袖久慚依帥幕牛衣端不羨蠻氊
求田好趁豐登候乞與元龍榻上眠
　　　次韻吳參議病中懷歸因以自見
柳絲垂地整如梳春盡長懷舊隠居草煖屢眠斜照外
水香時漱落花餘西山忍餓初疑隘北海無功竟坐疎
同是念歸公得請自憐濡滯一軒渠
　　　次韻安茂國同嶭參議上已日倡和
扁舟衝浪去(茂通監/造船)羸馬傍城行(子發監/修城)飄泊傷春緒
艱難作吏情豈無賢者樂亦有聖人清莫繼蘭亭㑹愁
連曲水生
　　　三月二十日遊東山參議不至有詩次韻
羇懷厭朝市逸興薄江山放杖囂埃外傳觴紫翠閒碧
雲猶未合飛鳥已知還不見髙車過重城欲上關
　　　次韻延平弟
經年侍清晏飽食愧侏儒脱迹鴛鴻路忘懷草木區朝
檐看鬭雀晚檻引飢烏已覺蓬蒿適誰能九萬圖
　　　次韻宗仁弟
吾閩山水國幽絶勝衡廬隠几雲生席開軒柳映渠連
枝均魯衛異説屏荆舒此外無他慕何門可曳裾
　　　鄧端友臨要閣
昔年曾到十三樓一日西湖十頃秋寒碧軒中最宜暑
只緣修竹近清流(寒碧軒乃西湖上十三/樓之一絶似此景故云)
誰家多竹門可款臨要閣前沙岸傍謾道薰風能解愠
正應蒼玉自生涼
　　　慶鄧徳達得子
海中仙果真難得天上麒麟必異才速客未為湯餅供
薦觴須俟鯉魚來
　　　題興國寺碧落軒
北山其下僧伽塔影落軒前草樹閒誰向月明看白牯
靜中相對兩俱閑
　　　端友以桂漿兩罇見恵
秋水無聲㵼玉觥鏡奩初啟淨無塵未將滋味誇殊勝
已覺風神最惱人
鼠竊跳梁十二閒數杯中夜得安眠千艘雷動人方擾
一榻山頽我自仙
　　　和燦老
江靜微波皺縠庭空落絮鋪茵正是鄰牀作夢直須款
款反(平/聲)身
　　秋堂遺藁
　柴望字仲山文溪人倜儻有氣節往來都下名公卿
　俱客禮致之髙宗朝叩闕十上書議論抗直迕㫖遂
　繫獄旋奉詔放還晚年山居杜門謝絶世緣然其愛
　君憂國之意時寓於詩如昭陽殿云至今人見飛來
　燕猶為君王暗斷腸即事云翠華海上知何似白首
　山中空自驚和弟通判隨亨書感云莫語凄涼當日
　事劒歌淚盡血霑纓一腔忠憤惓惓不自已讀其詩
　可以見其志云
　　　吳樵溪山居
老子無家計蕭然屋數問頭邊惟白髮眼底是青山棊
急鳥聲散琴低鶴睡閑片雲長似伴朝去暮飛還
　　　靈芝寺别祖席諸友
落日寒城暮雨餘滿斟離酒意何如見妻還指張儀舌
痛國誰憐賈誼書羸馬病僮旋雇債寺禽山獠亦欷歔
長安可是深居處更向深山深處居
　　　和周居易見寄韻
十年為客上長安人指冰山不㑹寒開口盡言投老易
到頭只是挂冠難低棲屋宇居常穏巧小園池坐儘寛
别有前溪魚可釣也須栽竹傍闌干
　　　越王勾踐墓
秦望山頭自夕陽傷心誰復賦凄涼今人不見亡吳事
故墓猶傳霸越鄉雨打亂花迷複道鳥翻黄葉下宫牆
登臨莫向髙臺望煙樹中原正渺茫
　　　送馬太初之越
一去山隂一冉溪如何還只任分攜雨無聊賴人無寐
水又潺湲鳥又啼明日不知君上馬中宵誰與共聞雞
去時應有蘭亭句為我臨池援筆題
　　　戒珠寺右軍宅
暮樹寒煙兩渺茫復來誰此弔興亡晉朝風物今流水
蕭寺鐘聲㡬夕陽語燕梁空春雨急愛鵝人去暮山長
學書弟子知何在風過池塘墨尚香
　　　和王景陽越中寄别韻
故人書只問平安分已還山豈願官猿鶴不驚松逕夢
貂蟬難換竹皮冠長安葉落秋深見故國斜陽雨後看
莫道剡中吟不盡不成吟處亦停鞍
　　　西施
十二金釵對對鋪三千粉黛膩如酥君王莫道六宫醜
一箇西施已破吳
　　　范蠡
五月菰蒲八月秋年年灑淚酹江頭伍胥忿怒三閭怨
爭似鴟夷一釣舟
　　　金臺泊舟
欲謀歸去計歸去更悤悤王化何時北江流日夜東片
帆山共水竟夕雨和風時事只如此相催成老翁
　　　宿湖外
嬾入城中去來維柳下舟空江明月上殘雨夕陽收好
景多歸夜他鄉易得秋倚梧吟不盡攜酒更登樓
　　　金山寺
荻花蘆葉正珊珊山在長江寺在山門逕但從船出入
僧房多住水中間江空落日斜猶照夜半秋潮去復還
吟興未闌天欲曙一行斜鴈起蒼灣
　　　石頭寺和王寧翁韻
懷鄉弔古易傷心絶頂危亭共客臨朝市㡬經兵火後
山川轉覺樹雲深百年歌舞空臺沼六代豪華漫陸沈
惟有亂鴉歸去晚夕陽無限暮城隂
　　　多景樓
蚤被垂楊繫去舟五更湖落大江頭關河北望㡬千里
淮海南來第一樓昔日最多風景處今人偏動黍離愁
煙沙鴻洞翻蘋末欲倚西風問仲謀
　　　山隂蘭亭
寂寂山隂事已塵至今亭址尚嶙峋落花時節朝朝雨
插柳人家處處春曲水自流寒食酒茂林無復永和人
昭陵繭紙今何在空有梅花㸃翠珉
　　　别故人
便未成名也自歸不應猿鶴更猜疑冷看世事頻移局
嬾與仙人更奕棊南渡只今惟有酒西興臨别是誰詩
行藏正要知時節卻是時人未得知
　　　送葉石磯之金陵謁信菴
一片斜陽落渡頭青袍烏帽獨登樓江流建業三千里
山色淮南數百州都督正開羊祜府誰人得上李膺舟
此行不為揚州鶴一字堪封萬户侯
　　　歸來
歸計年來付酒杯任他猿鶴自相猜東家種竹西鄰看
前日移花昨夜開鐘送夕陽歸草木風吹涼月上樓臺
老來嬾聴他家曲歡看柴門長綠苔
　　　寄徐編校
近傳丹詔下彤墀夜鶴寒猿也自疑江上晚風終是急
山中白日最相冝潮生潮滅鷗先見花落花開蝶未知
懷玉山人如問我爛柯山下看圍棊
　　　重到都門倣轆轤體
兩年不作京華夢重到湖山事已非柳外晩風寒日節
花開天氣雨晴時闌干獨憑鶯飛去簾幕低垂燕未歸
故托焦桐理心事滿庭芳草又斜暉
　　　金陵秋赴别江夀翁
憶向西風折翅歸每欣黄菊滿疏籬十書詣闕無知己
千里離家有路岐歳月易驚孤客夢文章難比少年時
荻花蘆葉休凄怨自有新開竇桂枝
　　　蘇武
十九年間不辱君論功何獨後諸人若教倒數凌煙像
也是當時第一人
　　　子陵臺
曾與劉郎共起居如何不肯受除書最憐人笑先生錯
正好為官卻釣魚
　　　竒氣樓
此齋全占崧髙勝更盡樓前第一竒芳草碧連天水處
數峰青斷暮煙時山川不逐隂晴換宇宙閑看歳月移
琴已嬾彈書嬾讀一簾花影詠春遲
　　　髙齋晩望
纔是青山便卜鄰世情那得較紛紜霧連岫逺分為雨
煙起人家去作雲柳色晴光扶檻入鶯聲人語隔窗聞
髙齋獨巻重簾坐花落棊牀日未曛
　　　西湖
年年柳眼青歸處門外遊人可自閑天氣又晴晴又雨
樓臺依寺寺依山酒邊歌拍穿花外船上簫聲落水間
光景留連空自惜鷓鴣啼罷暮城關
　　　山居
老來無一事童與鶴相隨繞屋疎疎竹編牆短短籬起
來花換影知去睡多時莫厭山居寂山人祇合宜
　　　客中夜雨
離情先怯向邊州寒葉敲窗更報秋㡬㸃攪殘千里夢
一聲滴作兩鄉愁苦緣楊柳霑離席偶傍梧桐濺小樓
惟有孤燈照明滅夜深無語擁重裘
　　　江心寺
寺北金焦徹夜開一山卻似小蓬萊塔分兩岸波中影
潮長三門石上苔遺老為言前日事上皇曾渡此江來
中流滚滚英雄淚輸與髙僧入定回
　　　淝水
想見西風對壘時目中先已料安危淮淝百萬兵雖衆
未抵東山一局棊
　　　别永嘉使君趙致軒
一番出處計何如流泊中州不為魚落日凄涼秋老矣
西風澹蕩客歸與吟成白髮逢知己費盡黄金買古書
明發灞橋橋上路藉君帆力更吹嘘
　　　蘄州别友
客中逢客上夷陵輾轉凄涼睡不成無酒送君之逺道
有誰吹角向江城白髪亂生人漸老青燈相對雨無情
詰朝共發蘄州岸知到江山更㡬程
　　　上忠齋丞相
世事篙人一葉舟長歌短櫂發中流今朝正得東風便
纔是西風便轉頭
江南江北路迢迢往事東風恨未消昨夜杜鵑啼不了
始知春在洛陽橋
九陌紅塵撲帽紗囊書㡬度進官家近來不甚知時事
只是栽桑不種花
　　　即事
鴻洞風塵莽未明天翻地覆刼將盈翠華海上知何似
白首山中空自驚笑向鶯花非世界夢迷弓劒繞皇陵
誰知薇蕨同杯酒為酹興亡終古靈
　　　和通判弟隨亨書感云
風沙萬里夢堪驚地老天荒只此情世上但知王蠋義
人間惟有伯夷清堂前舊燕歸何處花外啼鵑月㡬更
莫語凄涼當日事劒歌淚盡血霑纓
　　于湖集
　張孝祥字安國歴陽烏江人父祁與胡寅交善秦檜
　惡寅羅織及祁并寘獄孝祥年十六領鄉書紹興二
　十四年廷試考官擬秦塤首選孝祥次之塤檜子也
　髙宗親自披閲擢孝祥為第一檜忿甚喑曰胡寅雖
　逺斥力猶能使故人子為狀元邪後孝祥詣檜檜問
　習何書答以顏書又問學何詩答以杜詩檜佯笑曰
　好底盡為君占卻也檜死累遷起居舍人歴知撫州
　平江靜江俱有聲績尋以荆南湖北路安撫使進顯
　謨閣直學士致仕卒孝宗惜之有用才不盡之歎孝
　祥精於翰墨時稱之曰紫府仙所著有于湖集四十
　卷原本失傳僅存詩絶句二卷
　　　玉淵
靈源直上與天通借路來從五老峰試向闌干敲拄杖
為君喚起玉淵龍
　　　萬杉寺
老榦參天一萬株廬山佳處著浮圖只因買斷山中景
破費神龍百斛珠
　　　楞伽寺
朱砂峰下楞伽寺白髮僧生乙丑年乞我一杯清淨水
為扶脚力上層巔
天圍欲盡三千界地險真成百二關不向中峰最髙處
諸君元未識廬山
　　　鸞溪
蒼龍翔舞餘千仞瀑水奔流欲百盤定是山靈憐寂寞
故教臨鏡有窺鸞
　　　漪蘭堂
水漫春洲到處通檣竿無數插空濛主人只愛堂前水
不放廬山入眼中
　　　和家君韻寄舅氏
夷齊之清格鄙頑孳孳盜跖何曾閑空齋風定香縷直
但有書冊猶相關
萬里歸來無苜蓿扁舟共載兩猿君今日送君向何處
黄鶴山中多白雲
　　　子餘許修草堂遣句勸請
蓮社髙人久寂寥草堂風物故蕭蕭追還舊觀須公等
喚我他年寄一瓢
　　　次韻南軒喜雨
午窗溜雨忽潺潺想見欣欣阡陌閒敬簡堂中有新事
水滿新池雨滿山
北風吹雲如裂絲赤龍卷水尾倒垂雷轟電激不敢駐
驅入吾家喜雨詩
使君保障如繭絲可憐民屋如罄垂今朝一雨秋事了
便可髙咏豐年詩
天公有意不作難一雨千里須臾間但得湖南今歳熟
我亦腰鎌歸故山
　　　從吳伯承乞茶
三月新茶猶未識作詩去問野堂君春風有腳家家到
定為麤官不見分
　　　送僧遊天台
寳刹憑虚五百仙猶將心事向塵邊煩君試問橋東寺
若箇而今又應緣
　　　石恵叔以石斛為貺因筆賦詩
截得蒼山一段秋千峰萬壑翠光浮虚堂百尺瑠璃簟
對此真堪作臥遊
　　　題趙知府墓
翁仲無聲石馬閑墓門蕭瑟鏁青煙故人仰臥青松下
落日孤邨聞杜鵑
　　　朝謁南嶽
泰華嵩岱拱神州玉帛閑來四十秋卻對朱明回北首
憂時淚併九江流
　　　題方務徳靜江作雪觀
昔日主人今法從空留偉觀古城隅邦人指㸃思遺愛
我亦先生屋上烏
　　　和伯成送茶韻
佳句新茶亦太竒嘗新即日未全遲埽除鴈鶩行邊事
細碾春風細讀書
　　　有懷長沙知識呈欽夫兄弟
順寧去覆郎官錦府谷仍監太府錢惟有吾宗老兄弟
閉門依舊絶韋編
春風花柳又芳姸更接髯郎水竹園小閣横橋俱勝絶
只因欠我共開尊
召公分陜是東隣天逺堂中好主人更喜新來黄太史
賸拚佳句了新春
髯郎髙臥元無恙何日湘濱具一舟肎約春風同過我
為公釃酒炙肥牛
　　　題塔子寺
荼䕷壓架玉交加深院無人有落花卻憶江南田舍樂
旋敲新火煮新茶
　　　題斷隄寺
柔桑細麥綠油油雲水烘春爛不收馬上因來尋歇處
斷隄寺裏半時留
隄邊楊柳密藏鴉隄上遊人兩髻丫可惜行春來較晩
誰家留得碧桃花
古寺留春最得多紫薇花畔海棠窠無人歳晩同幽獨
古柏森隂著薜蘿
　　　遊湖山贈圓禪六言送萬老
桑下不須再宿囊中莫留一錢打鼓退髙臺寺洗腳上
五湖船
　　　遊湖山贈圓禪六言
素香無脂粉氣好語諧韶濩音有人問西來意門前秋
水沈沈
　　　次東坡先生韻
微涼入船窗秋水滿湘浦過盡前頭灘又得夜來雨
人魚不相及挂顏以香餌因循十年錯歸計覺今是
悠然望江南日出煙靄微倚門雙白髮屈指待兒歸
漁師未賣魚船小風蕩漾得錢瞥波去不怕江流漲
朝發方良磯暮宿白水灣寛作一月程須見江南山
我程可㸃數中秋過江池趁得江南米新舂滿玉箕
棧羊割肥紅社罋潑濃綠再拜為親夀起舞自作曲
閉門靜觀心踵息閟天和從渠江頭人尺水一丈波
　　　題梅塢圖(并序/)
　　　　尹孺文往時住廬山名所居曰梅塢盖一邱
　　　　一壑自在孺文胸中觸於外者感乎内信乎
　　　　其有樂於此也孺文遇異人得丹竈術蠲疴
　　　　起死探囊一笑客建康寺久之邂逅故人恐
　　　　其遂忘歸也為此圖殆騷人招隠之意然聖
　　　　賢之學不但為已孺文窮困悼無以施之人
　　　　一寓之藥真得道者所為儻又欲按圖尋故
　　　　巢翻然而往其可乎哉
我曾到梅塢正自畫不如是處有風月君毋懷故居
　　　歸宗寺
兩峰雙澗水萬古一篇詩玉局竟仙去空山無此碑
　　　煙雨觀
七澤䦨干外兹遊亦壯哉主人何處去猶未賦歸來
　　　贈萬上座
過了鐵圍山復生金蓮臺與問萬上座一笑愁容開
　　　野牧園
吳牛三十角久與牧相忘忽憶淮南路春風滿柘岡
秋晚稻生孫催科不到門人閑牛亦樂隨意過前村
　　　題畫
權郎筆墨禪往者屢參請斯人骨已休妙處一笑領
　　　昭亭食柑
一雙分我洞庭秋棃棗傍觀不那羞喚得風霜回齒頰
夜從清夢五湖舟
　　　和如庵
厭聴諸方三昧禪卻思夜雨對牀眠欲知千偈如翻水
看取朝來緑漲川
朝供香爐夜供燈閑來落得困瞢騰如庵許我參堂去
長作昭亭粥飰僧
道人受記自然燈筆底光芒夜夜騰詩成十手不供寫
鑿齒敢對彌天僧
　　　蘄春道中
霜淨波平水落灣我行正在畫圖間簾鉤不用怕風日
且看江南江北山
　　　次江州王知府叔堅韻
説河不救癡兒渇砥柱乃障頽波流庾公樓中三昧手
何年來侍殿西頭
霜餘江北山如舊歳晚家鄉稻作京萬里公方黄鵠舉
扁舟我自白鷗盟
今朝放纜好天色過午忽作打頭風卻望江州纔十里
我船且繫蘆花中
廬山突兀上霄漢使君豪氣與相酬廬山雖好不足戀
歸矣當為蒼山謀
連城鼠璞不足唾千金敝帚誰能酬只合機㑹不容髮
願借前箸君當謀
谷濂釀酒極清美風味太似主人翁我有一尊正傾㵼
卻思煙雨庾樓中
何人列屋閉嬋娟憶對清歌重慨然一笑相憐窮相眼
謾撩詩思入愁邊
　　　道間見梅
寒女生來不解妝天然玉色照孤芳疎籬茅舍無端恨
故有幽人與斷腸
　　　題定山寺(時十/六歳)
蹇驢夜入定山寺古屋貯月松風清止聞挂塔一鈴語
不見撞鐘千指迎
千山蒼茫月東出萬木擺搖風怒號幽人隠几撫羣動
清燈明滅爐煙髙
雪中紙衾有竒趣煖香夜作椒蘭熏毘邪丈室本無病
天女為散花紛紜
雪花如席風色惡擁被爐圍門不開我亦窮櫩車馬絶
一杯相屬望君來
　　　將至宣城和壁間韻寄王宣子
一笑歸來見在身倒傾江水洗緇塵騎驢緩緩東風裏
知有工夫展故人
　　　隠靜覓杉株
舊聞隠靜樓前柏虎嘯龍吟三十秋我亦經營一邱壑
無根樹子卻須求
　　　題夏氏莊
平湖漠漠雨霏霏壓水人家燕子飛欲向湖東問春色
杏花無數㸃征衣
　　　小憩孫氏竹軒觀諸公詩
開軒種竹仍留客想見此翁強健時借我繩牀小盤薄
為君試讀壁間詩
種竹主人今白髮題詩客子半青雲北來南去何時了
風月依然只此君
　　　豐城觀音院有胡明仲范伯達汪彥章諸公題
　　　字
中興人物數諸公遺墨淒然野寺中欲訪英靈無處所
獨搔蓬鬢立西風
　　　入桂林歇滑石驛題碧玉泉
百折﨑嶇嶺路頭一環清駛石間流須君淨洗南來眼
此去山川勝北州
　　　和都運判院韻輒記即事
登臨不但為山水玉節政爾觀民風因君引我看勝處
詩在千山煙雨中
平生煙霞成痼疾置在朝市殊不冝夢尋歸路向何許
淮南小山生桂枝
先生名字帝所識征車在道已相望蚤晩鳴珂朝玉闕
朱衣已在殿中央
綠蓑青笠舟一葉黄麻紫誥言如綸君扶日月行黄道
我向江湖作散人
君詩我續貂不足曹鄶大楚非匹儔要知二人倡必和
異日盛事傳中州
　　　敬謝經略祕閣餘甘湯
甘言誤我三折臂良藥為洗五斗腸欲知苦過味方永
請試君家肘後方
此老才堪上諫坡南州留滯意如何還將苦口劘英主
醫國懸知藥籠多
　　　徳慶范監州以紫石硯寵假雖小而竒戯作
曾侍虚皇玉案前夜書繭紙筆如椽莫嫌此石規模小
一寸元雲萬斛泉
端溪别駕極風流白璧明珠不暗投笑我支牀已多許
須君隠几更㝠搜
　　　以水仙花供都運判院
十月西湖冰齒涼梅間松下小齋房幽芳靚色天為笑
落莫南求也自香
瘴土風煙那有此卻疑姑射是前身冰肌玉骨誰消得
付與霜臺衣繡人
　　　再和
雲屋因君發妙思作歌可比漢芝房根塵已證清淨慧
鼻觀仍薰知見香
玉壺寒露映真色霧閣雲窗立半身可但凌波學仙子
絶憐空谷有佳人
　　　和仲欽題粉巖
一麾縻我欠追從悵望千山紫翠重忽向郵筒得新句
知君正在碧蓮峰
　　　仲欽寄民為齋詩和答
齋中寒食影蘢蔥齋外參天十八公二十四州民樂否
莫教一物歎途窮
玉節南來兩使星埋輪折檻有家聲不嫌齋牓民為重
去國當時一葉輕
徳意丁寧到綠林都捐刀劒作齋民皇華入奏天顏喜
趁得朝元第四春
行邊使者㡬時回寄我清風欲滿懷已把十詩䥴樂石
為公滿意落新齋
蠻煙瘴雨侵行李每向南雲有所思定自為民忘涉險
請君細讀寄來詩
　　小山集
　劉翰字武子長沙人紹興間于湖張孝祥石湖范成
　大方名重一時翰遊於二公之門故詩聲日著久客
　都下迄無所就嘗效楚語作秋風思歸歌以自寓其
　辭曰采中洲兮蘭蕊望美人兮千里我所思兮天一
　方共明月兮隔秋水可謂怨而不怒深得騷人之遺
　著有小山集
　　　桂殿秋
青帝子碧蓮宫不駕雲車騎白龍瑤池路逺羽衣溼玉
珮泠泠明月中
雙玉節到神京碧杯仙露冷如冰一聲金磬千花發洞
口天風吹酒醒
　　　翠屏曲
小亭簾幕垂隂隂梅香入枕春生屏西窗月落翠被冷
鳥聲殘夢東風醒三年不喚清溪渡夢裏瀼西春水路
江頭女兒雙翠眉能唱劉郎芳草句
　　　小宴
一曲歌雲勸玉觴歸來斜月恰侵牀小窗細嚼梅花蕊
吐出新詩字字香
　　　種梅
淒涼池館欲棲鴉采筆無心賦落霞惆悵後庭風味薄
自鉏明月種梅花
　　　紅窗怨
啼鶯喚起紗窗夢紅日滿簾花影弄翠屏香字冷熏爐
羅衣疊損金泥鳯去年君去燕歸時今日燕來君未歸
欲把相思挑錦字夜寒嬾上鴛鴦機起來翠袖香羅薄
東風滿地桃花落
　　　漁父
輕舟一葉一輕篷上有蕭蕭鶴髮翁昨夜不知何處宿
月明都在笛聲中
　　　春晚
風日蕭蕭兩鬢華倦尋銀筆賦餘霞五更枕上無情雨
三月風前薄命花春困有時因病酒客懷何日不思家
年來事事心情嬾惟有歸耕䇿最嘉
　　　上元小亭
靖康詔令文章種桐邑公侯國老家種得人間桃李滿
春風無地不開花
　　　石城頭
離離芳草滿吳宫綠到臺城舊苑東一夜空江煙水冷
石頭明月鴈聲中
　　　天上月
春冰一片淨無瑕萬里清光遍海涯欲與嫦娥移桂樹
月中先合種梅花
　　　春日
沈沈芳酌動金波笑引疎梅泛玉荷㡬度天寒歸鴈少
一番風雨落花多功名好在知心嬾富貴重來奈老何
鳥鵲數聲傳喜語梁間燕子亦能歌
　　　江南曲
我家江南同野老自紡落毛采蘋藻清風滿袖讀離騷
半畝幽畦種香草門前流水鳴濺濺日暮歸來自刺船
遙山數疊作娬媚落日斷霞明晩川雨餘汀草漲新綠
紅衣溼盡鴛鴦浴采蓮女兒何處來唱我春風湖上曲
甕頭酒熟方新篘白魚如銀初上鉤呼兒洗杓醉明月
酒酣更作商聲謳
　　　鴻門宴
江東遙遙八千騎大戰小戰七十二劉郎曉鞭天馬來
蹴踏長安開帝里子嬰巳降隆準公君王置酒鴻門東
張良已去玉斗碎三月火照咸陽紅繡衣歸來日將夜
可惜雄心天不借當時已失范增謀尚引長戈到垓下
刁斗乍急營壘驚夜深旗尾秋風横玉帳佳人不成夢
月明四面聞歌聲拔劒相看淚如雨我作楚歌君楚舞
明朝寳馬一聲嘶江北江東皆漢土
　　　吳門行
吳歌婉婉清如水西風曉自閶門起雙橈艇子采菱來
翠荇綠蘋香十里芙蓉影落已知秋濺溼羅衣眉黛愁
回身蕩槳入門去明月家家秋水流
　　　客去
送客歸來月滿檐梅花微笑隔疎簾酒醒今夜銀屏冷
沈水熏爐旋旋添
　　　哀友人
按成歌舞小春嬌何事君隨草木凋從此巴江江上月
有人和淚獨吹簫
　　　聞笛
誰將玉笛按涼州吹徹春風不下樓若道聲聲都是恨
不知消得㡬多愁
　　　小亭
芳草萋萋怨未歸西池殘夢要題詩綠窗昨夜東風小
開到梅花第㡬枝
　　　題飛雲閣
一笑歸來春尚寒小梅飄盡雪初殘遲遲更待棃花月
醉倚飛雲十二欄
　　　立秋日
亂鴉啼散玉屏空一枕新涼一扇風睡起秋聲無覓處
滿堦梧葉月明中
　
　
　
　
　
　
　
　
　
　
　
　
　
　
　宋百家詩存卷二十
欽定四庫全書
　宋百家詩存卷二十一
　　　　　　　　　　　　　嘉善曹庭棟編
　　蠧齋鉛刀編
　周孚字信道自號蠧齋濟南人天資穎悟七歲通春
　秋左氏傳既長於書無不闚而尤邃於楚騷乾道二
　年舉進士家素貧乏又所值多蹇登第十年後始為
　儀真郡學博不數歲卒於官平陽解百禴與孚交最
　厚為之營䕶歸葬輯其遺詩文共三十卷京口陳珙
　序之
　　　贈蕭光祖
之子固絶俗少年甘寂寥田園一蚊睫書卷百牛腰雪
徑晴猶凍煙江晚不潮箇中勤著語老耳欲聞韶
　　　贈宋公佐
前人久零落我亦老東南閲士幾千百如君止二三歸
耕持長䇿祛病憶元談何日相隨去誅茅共製菴
鬢髮傷今日艱難憶昨經君猶厠跛鼈我合棄流螢老
樹秋淒瑟寒風晝窈㝠山房半酣坐差勝楚人醒
　　　送宋元輔
駸駸鬚鬢蒼冉冉歲月換良田未易求蠧簡不喜看君
兮何為者冠佩立憲憲苦來湔祓我丹繪施朽炭深慚
鴻鵠姿肎作荆鷄伴我窮豈中郎君才實元晏相從琢
磨地枯几媲塵案尺書中夜至索去不少緩扁舟下東
南春水綠平岸遥知醉吟處詞翰兩璀璨悲懽難一揆
欲别先目斷寄我子夜歌酬君秋雨歎
　　　公佐座上分韻得樓字
誰謂子青眼不嫌余白頭共穿康樂屐來醉仲宣樓風
定江猶怒雲髙雨欲休西山多爽氣吾忍賦悲秋
　　　歲暮不樂
銅缾烏几伴棲遲無復風流似舊時病憶老親空囓指
貧逢兒軰亦低睂世塗何異兩蝸角士價今輕五羖皮
滿眼雲山不歸去問誰縛汝竟何辭
　　　哭柳仲和
忤時雙落寞觸事兩趑趄意廣子知我命窮天䘮予哀
音來㵎壑老淚溼襟裾從此南岡下經年獨荷鉏
　　　次韻洪致逺春日絶句
石友今年斷不來紛紛沒馬但黄埃自憐老臂今三折
安得愁腸不九回
卧病塵尊久不開知君新櫂酒船回似嫌白髮非春事
不向東風遣信來
　　　公佐索詩
欲書歸田具請子試濡筆先之蠟屐雙侑以藜杖一
　　　贈致逺
起踏寒溪雨來嘗老屋茶論年我蒲柳涉世子龍蛇嫩
綠初還水嬌紅半著花澆春可無酒試與問西家
　　　畱别致逺
隄邊楊柳發新枝歎息春工又一時對景不為千日醉
語離還賦四愁詩窮途至此空回首老色如今各到髭
麤有一廛歸去好犂鉏何地不相宜
　　　同伯庸遊甘露有感次仲賢韻
故人同我去清旦上崇岡寒日無畱照驚鴻有斷行聊
將一日欵少洗十年忙衰病不相棄我莊今未荒
縱談四壁静燕坐一鈴鳴老火漸消晝寒窗忽報晴凄
凉魯兩士赫奕漢三明俱作南柯夢令人骨亦驚
　　　次韻仲時春暮懷歸
奕奕新詩飽琢磨精靈如此竟誰過共聽鶗鴂春將老
舊記驪駒子試歌坐病已孤新歲酒忍窮思種故山禾
只今石鼓文多缺誰為銓量掘臼科
　　　夜坐偶作
霜風振枯條掩户日已夕老屐不出遊長此寒懔慄挑
燈對空爐蟲聲喧四壁翻書娛兩眥𣺌𣺌元霧隔爬搔
餘倦醒城鼓聽歴歴貍奴木上坐相對成二客殷勤謝
爾曹伴我此岑寂干時悔前猛學道飽新得請看警露
鶴何似御風鷁懷情鬱不語簷月已半仄
　　　同髙伯庸遊王氏墳庵歸而閭丘仲時詩至因
　　　次韻貽顯庵主以紀一時事
寂寞城西寺重來已素秋未霜芳草合欲雨暮雲稠濁
酒羸方戒新詩困復休翻然㑹心處煙徑有歸牛
法水堪湔垢僧爐自辟塵飯炊雲子熟茶泛乳花勻草
草情何厚匆匆迹易陳他年輞川上為畫兩綸巾
　　　贈龔良臣并簡雙融趙居士
平生四海龔夫子昔日窮愁今尚爾車如雞棲馬如狗
笑指塵編作知已羣兒不識老彌明一語落紙慙且驚
森森老榦蒼檜聳寥寥雅奏黄鐘鳴萬牛不來羞自獻
正與古人同此歎霜髯雪鬢可奈何但願窮年常飽飯
北風凜凛冬欲殘日暮更復衣裳單黄金如粟趙居士
儻有綈袍遮此寒
　　　寄閭丘仲時
曩哦佛貍謠别我江上宅不憂道里逺但恐生死隔匆
匆分袂去悲風動悽惻寄聲來問我何忍試鋒鏑憔悴
山澤間藜莧尚可食寒蝸戀餘涎欲去我未得作書思
報子霜鴈正戢翼邇來聞吉語草木有佳色驚雷斃梟
獍甘雨厭螟蟘﨑嶇各不死仰荷天地徳平生長卿舊
一笑立四壁君歸亦莫緩歲晚霜霰逼相期津上亭瀝
酒酬餘戹
　　　謝時卿見過作此謝之并簡德曕
索寞干戈際交遊弗棄遺君真斲鼻手我媿折肱醫未
學窮何用虛名老不宜寒窗但塵藁難療十年飢
　　　夜坐有懷
衝風凜欲氷積雪寒未埽春光來何遲雙鬢倏已老悲
吟北窗下孤坐對參昴不憂釡生魚漫謂詩可飽平生
賞音人團聚苦不蚤陳翁氣金玉蔡子文斧藻倉皇一
駭散各適千里道悠悠殘歲華忽忽老懷抱道腴雖自
味俗况固難好無疑趙居士欲剗佛殿草
　　　元日懷陳道人幷憶焦山舊遊
故人應白髮今我尚華顛舊約鷗能記新詩鴈不傳功
名畫地餅歲月下江船回首畱題處淒涼已去年
昨偕趙居士同宿贊公房樹暗朝疑雨山寒夜得霜經
營煉丹地拂拭坐禪牀忽忽紅塵裏深慙盋飯香
　　　懷焦山闤禪師贈趙居士
鍾山一馬駒蹀躞九軌路才髙難為兄質妙不媿父頃
嘗造其室握手宛如故孤燈畱我語碧眼照窗户寒珠
湛塵源朝日破昏霧相期白蓮社此意何可負當時座
閒客子亦同此趣匆匆不得見忽復歲云暮衝風戰夜
窗山氣想凝沍扁舟欲問訊恐觸蛟鰐怒吾儕晚聞道
歲月忍虛度聲名身外鴆文采性中蠧當求一轉語共
證十載誤春江兩涘平偕子稽首去
　　　題蘇庭藻竹堂
三生石上老徽之水竹風流自一時春砌陰陰翻敗籜
夜窗寂寂戰寒枝已專嵇阮生前境尚記羊何别後詩
開徑相從定何日即今已恨十年遲
　　　贈宋安民失解
寒林經雨葉全凋莫向茅齋怨寂寥小杜科名縱濡滯
老元詩律尚嫖姚窮營敗屋堪容膝病䇿寒藤勝折腰
紬史翻經有成約不應從此厭招邀
　　　朱德裕隠軒
十年仲蔚蓬蒿宅老屐今朝到此閒驚怪名駒甘伏櫪
坐令倦鳥苦思山嬋娟未嫁猶遭妒矍鑠雖侯可勝閑
一首陶公舊詩賦要須健筆挽令還
　　　十月即事呈彦章
衰病今年劇陰寒此際頻煙溪長作暝霜葉不成春北
貢來何緩西師信未真平生繞朝䇿吾亦媿斯人
　　　歲暮有懷存歿次舊韻柬徳裕安民
歲暮忽不樂哦詩憶同裳百憂從中來孰謂酒可忘昔
我二三友芳蘭閟孤香悠悠十載閒屈指畧䘮亡搴花
欲誰遺悵然結中腸二子後來秀雙鳳鳴朝陽胡不相
暖熱矧我病在牀只應鵬與鷃飛舞不並行春圃可擷
秀晚陂可懇荒㑹將兩芒屩同踐林下霜
　　　喜日新至
衝風中雨何時了忽忽歸來歲又冬老弟世縁真嚼蠟
病兄術業亦屠龍寒燈眩目何妨暗濁酒澆胸莫厭濃
龎子髙郎已蕪沒兩窮相對且從容
　　　次崔端甫韻席上
寒窗一再雨幽徑兩三花老境吾猶健春筵此最佳清
尊泛寒蟻醉墨落栖鴉笑語崔夫子相逢即是家
　　　贈游元著
老去塵冠恥再彈只將尊酒對青山已忘穴蟻三生夢
長伴江鷗一味閑已許傍城開竹徑㑹容扶䇿叩柴闗
平生月旦鄉評在著我諸晁伯仲閒
　　　次韻送徳裕太學試
人如景徳咸平際文到貞元大厯閒種樹有誰甘避世
著書喜子未藏山自憐尺鷃空溟海須信名駒合帝閑
十載天花誰共破政須力奪錦標還
　　　次徳裕餉人薓韻
參墟有神草飽歴雪霜寒黄鵠何縁致元珠欲報難仍
煩一藜杖來對兩蒲團卧病干戈裏勞君為控摶
　　　雨自四月至七月暑熱不能堪作此寄徳裕安
　　　民
一牛鳴地無多逺褦襶經過恐不宜風雨瀟瀟自蠶月
光陰忽忽又瓜時緬懷勝踐真成夢尚喜窮居不廢詩
肎赴凉秋通夕約短缾儲粟為君炊
　　　莫秋贈端甫
長年無好懷一病動辰浹凄然清鏡中衰鬢不勝鑷自
憐鬼見笑甘受天所厭坐令金石友散作霜後葉崔郎
雕龍裔翩翩古遊俠不㤀平生言經過頗稠疉憶昨賦
新詩賈孟困凌躡情髙破天慳語妙出月脅老秋餘幾
日叢菊抱寒蝶何時跫肰來一笑起哀頰寒醅對棃棗
不惜倒箱笈但恐食無魚令君反彈鋏
　　　冬日予與六人者遊焦山謁圜禪師訪瘞鶴銘
　　　斷碑及焦公丹臺愴然有感兼柬朱陳二友陳
　　　方病目而朱校易未畢
平生紈綺場寧食三斗艾江山豈宿縁老去尚餘愛兹
晨幸休暇共步青蓮界風漪湛如熨霜葉紅可畫道人
喜客至棐几共清話從容得一飽老鉢席完萊起遵碞
下路芒屨濯湍瀬摩挲華陽碑百不代一慨髙名竟誰
氏陵谷已遷壞緬懷九轉丹吾老庸可待陳翁熬六藥
朱郎研八卦雖云竹林集尚欠二子在發春吾將邀負
約幸無再
　　　讀吕居仁詩有味其言因錄致徳裕隠軒中且
　　　次其韻
瓠落不解器骯髒無縁官朱郎抱此恨終歲常鮮歡讀
書破萬卷生計才一簞積憂苦熏心獨以詩自寛清於
蟲鳴秋澹若雲出山老眼久無人一見為解顔菰蒲葭
葦中英才得任安向來三日款共此一室閑人事多乖
悞此復㑹面難駸駸爭奪徒臨淵彀黄閒日月老䰅鬢
百挽不一還那知箕潁波可以濯肺肝我形已支離乃
學仍汗漫㑹營南山廬相與同歲寒
　　　次韻彦章堂中見寄二絶句兼柬陳道人
戛戛寒風襲敝裘積蘇宫觀恍神遊要尋仙客攀琪樹
更倩王孫記玉樓
老耕南郭一畦田飽食安眠久媿天更與殷勤厭螟螣
一冬三白記今年
　　　用獨樂園故事以雪水烹茶招彦章
西都舊事君須記東頴新詩我未能來侔支笻眺斜日
晚山相對玉崚嶒
　　　呂城與蘇庭藻飲
俗物敗人意子來真醒心陸沈何用歎白墮不妨深老
去慙連璧情親記斷金歸途更清絶天迥月低林
　　　懷日新
芳草綠如積阿連殊未回空令埽門待不見寄書來乳
燕時能舞殘花尚或開老盆當貯酒忍遣復塵埃
　　　郊行懷日新
水凍全收綠山寒不解青﨑嶇頼藜杖憇息得丘亭問
歲方鶬鴰懷人更脊令雪崖差可眺風樹不堪聽
　　　病足王嘉甫見過
此身真是一長亭郤笑渠儂説養生髙枕從今謝奔走
短笻元自厭逢迎羸骸爵躍渾無日老語蟬聨倍有情
須信江州使君在肎從籃􁅰見淵明
　　　次韻寄日新
南去闗河雪正深尚煩歸鴈與傳音沄沄逝水經新歲
落落寒松只舊心别後渼陂誰與賦老來梁父不須吟
毁車殺馬吾何敢抱甕相從老漢陰
　　　與一二親舊小飲有懷日新次其所寄詩韻寄
　　　之
寒衣襲夏絺夕飯薦秋菊吾家邑中黔標致頗㧞俗挽
渠萬牛難得可一䕫足向來山林盟相信不待卜那知
語離處老樹已重綠忽忽一尊酒雞黍招近局杯行子
何在小雨暗崖谷富貴朝露稀歲月流電速懷哉十日
飲傷此千里目徘徊黄金花采采不盈掬
　　　二月即事
窮閻無邸報病耳信途傳黄鵠來嚴道朱羆化羽淵秋
雲那蔽日憂潦漫稽天歎息韋劉輩牽連亦外遷
　　　贈耿邦石
經年旅食厭菖蔓雪後征衣亦自單憶子最於三虎怒
愛渠欲挽萬牛難向來老筆那容棄此去塵冠尚可彈
敗絮不温吾自爾一杯濁酒禦春寒
　　　以蠻菩提數珠送王嘉甫
得自海南天修治已厯年聊為佛陀供豈上燄摩縁俗
垢元無染心珠要自圓他年如許壽不負趙州禪
　　　寒食日與郭積之郊行懷日新時春寒甚
江縣明寒食書齋老秃翁衰懷元自異勝踐偶然同渚
柳絲絲綠山桃樹樹紅阿連不在眼愁滿夕陽中
　　　度上人自閩中來
忽忽三看斗柄回邇來病鶴已摧頽乞醫耆母吾方爾
問疾毗邪子合來歎息赤髭渾似舊喜歡青眼不徒開
何時趺坐寒窗下共聽崩崖萬壑雷
　　　送王季裴往行在
子家本南燕我籍亦東魯天涯兩淪落遷徙無定所一
朝聞剥啄三歲想睂宇跫然轉蓬地刺欲相就語風帆
不貸人索别遽如許子才於用多蓄眼吾未覩布衣諸
生耳而乃中健武奕奕獵徳網取士倍於古韓簡寧負
秦晉才仍用楚由余初不棄况子自中土匆匆一杯酒
吾為子起舞
　　　寄日新
好在東吳客歸期尚未聞已看梅里月可憶蒜山雲仕
路雖投劒詩壇定策勲他年一盂飯扶耒待君分
　　　題日新梅室向在杭日所居今遷居虞山矣禪
　　　房花木深常建題虞山寺詩也虞山舊名破山
阿連清標真拔俗人道妙年能顧曲那知晚歲厭囂塵
歸種寒花伴幽獨西湖絶境天為破東閣新詩手親録
澤門之晳何足道相對風櫺兩冰玉今年還問破山禪
老樹駸駸子當熟定將妙語絶根源可但閑房麗花木
平生最於三虎怒老境真成一夔足何當襆被過君家
共挽長條醉醽醁
　　　八月九日晨歩至鶴林寺遇一上人
踽踽身何向飄飄意自佳流年感秋燕幽興續晨鴉朱
墨終年累江山著處家寒泉無用汲吾病不禁茶
　　　崔子虛以公檄出糴作詩寄葉伯永且言其道
　　　途之艱因次韻以寄
詩來君馬歎𤣥黄正坐鹽車道路長倒壑枯槎無復綠
並巖殘菊尚餘香眼看落日還應眩心對寒溪卻暫涼
昔日維摩君記否邇來衰病亦懷鄉
　　　喜陳道人自泰州來作此詩留之
光風轉芳樹子向毘陵去霜風振枯荄子自海陵來悠
悠萬里江一葦安可杭浮杯不作難子亦石肺腸文章
一小技知我獨子耳食貧彊折腰此復媿於子草草具
一餐芋火對嬾殘孤笻勿遽往歲暮方沍寒
　　　頭風
陽虚已宜病冬癘復參同老耳時吹雨羸軀未可風昔
針空自驗今檄竟誰工製帽狐皮在兒童勿笑翁
　　　游元著作江天暮雪圖贈元禮要余賦
艤舟洞庭三日雪一夢十年今白髮君家此圖忽墮前
便擬寒流泛秋葉玉花漸漸紛長空征鴻不度天無風
批巖睹水咽哀玉並溪古木僵寒銅李成不生郭熙死
問君今世誰能此羣兒丹鉛較形似我識此翁非畫史
坐來正復靦我顔試問倦鳥何時還少文已老塵埃閒
從翁乞我松陵山
　　　寄日新并柬蘇庭藻時在秀州
漕河千里流十日可往反風帆晝夜至子獨音問罕平
生錐畫沙落紙龍蛇滿不應孟公豪直作叔夜嬾豈云
附炎熱正恐厭哀散交遊半鬼籙老病僅餘喘久為後
軰玩智與髮俱短徴書子勿怪炙手惜餘煖向時蘇季
子堅操石可轉邇來亦効顰煩子更推挽併將百篇詩
慰此昏病眼
　　　送廷藻兼呈楚州通守杜丈
相從嘗恨十年遲握手匆匆每自疑風艇煙帆還此日
隙燈籬井定何時試看子學猶難售須信吾窮未易醫
千里同風杜夫子可能時寄彈丸詩
　　　同范三哥訪鑒長老鑒犍為人而住錫金山
愔愔寒月照峩嵋未暇西遊鬢已絲勝日來陪巨卿友
暮年親見德雲師解除䰅髮元非錯肎老山林更自竒
趺坐䋲牀兩無語此心真有幾人知
　　　次韻德裕
此郎筆力如江漢收卷波瀾作此嬉三歎方驚永嘉末
兩章還到建安時祇知妙語能祛瘧可悟虛名不療飢
同病同憂有如此向來吾亦蠹魚癡
　　　題劉元畸書舍
不歎屠龍學吾衰祇見公勤如袁伯業清甚陸龜䝉身
健何妨老詩工莫厭窮要為千歲託試判一生功
　　　題游元著瀟湘晚景圖
與翁家世俱東魯不記翁遊曾到楚看翁寫此六幅圖
怪翁筆力能如許孤煙合處漁著邨老鴈歸時帆入浦
丹楓翻翻江氣寒暮雪初晴山月吐杜陵野老經行處
度支病郎用心苦惟翁妙思能暗同楚玉何曾識神女
信知胸中著雲夢不止毫端挾風雨只今小紙弄姿態
氣韻酸寒終愧古蜀山秦樹各異狀所向一律人笑汝
誰能為證張與吳十年此病翁今無
　　　秦七史慶臣好詩而喜俠飲之酒而贈以詩
踏遍荆吳鬢欲華夢中煙雨暗三巴白鹽赤米猶能飯
碧巘清流便當家子黨昔誰憐范叔吾門今始識劉义
鸒斯賊食雖堪笑相祝無勞置齒牙
　　　史慶臣止酒
韓時孤憤客楚境獨醒翁暮景還誰似髙懷只子同已
亡千日醉可更十年窮吳稻新舂白猶堪慰轉蓬
　　　慶臣和巴字韻見遺復次韻
獨鶴投林畏暮鴉向時入蜀彊劉巴瘴鄉自古難為客
老境無人不念家一飯肎來從我覓百錢何惜為君义
麤繒大布差安穩莫學渠儂戲虎牙
　　　寄湯朝美
君家堂下錦千堆老眼春風亦快哉勝日久孤三徑約
浹辰深愧兩書來公租已辦應多暇家釀重開定幾回
㑹挽蜀狂成一醉莫歎屐齒破蒼苔
　　　登多景樓分樓髙天一握為韻得一字樓非舊
　　　址惟東面可眺三隅危甚時方改作㮄稱米元
　　　章書葢偽也語寺僧當易之
往時百仭山丹樓麗朝日江天富佳致收攬不遺一忽
忽熙豐事電往那可詰故基誰為徙勝槩從此失如窺
一面網反墮三凌室幽懷鬱塵霧老眼暗髹漆雖云一
牛鳴每至輒悔出使君改築意正欲名稱實丁丁斤斧
功趂此元月畢扁㮄照華榱仍須此翁筆
　　　寄辛幼安
我屋與君室濟南河北州相逢楚天晚郤看蜀江流老
境渾能迫妖氛竟未收何時一廛地歸種故園秋
别去才三月人來己兩書老懷多弛曠厚意獨勤劬共
歎飄流際能收謗罵餘春風綠林壑還佇短轅車
　　　亡友高伯庸滑稽玩世屢與人忤而見余則加
　　　敬人共怪之亡八年矣今慶臣風度大畧相似
　　　而所忤所敬又極同也感歎之餘次慶臣韻贈
　　　慶臣
鬱鬱東岡栢未青惜無大藥駐頽齡忽驚優孟重來楚
但怪蘇耽郤姓丁千里自來俱驥騄兩豪於子信螟蛉
隙駒歲月那容玩老語從今便當銘
　　　丙戍重五後一日與同舟三人遊虎邱庚寅歲
　　　亦以是日薄暮至楓橋望虎邱塔
百丈寒巖塔孤篷倦客船來迎十里外相識五年前天
迥方斜日林深忽暝煙平生戒三宿為汝復凄然
　　　登普照山有懷宛陵陳丈侍郎
登臨才昨日時序亦匆匆敗幕無巢燕寒雲有斷鴻老
懷空對月病骨不禁風逺水澄寒練令人憶謝公
　　　寄仲微杜丈
小雨催春杏半紅轉頭庭户已秋風劉楨昔病雖差愈
侯喜今詩竟未工􁄢馬羸童還自笑綠尊黄菊定誰同
十年塞耳人間語賸欲從公一破聾
　　　送劉九畸解官歸宣城兼訊侍郎陳丈
羣書諷誦不離口君才豈止三季友力探千載自青眼
智効一官今白首五年拄頰京江上車如雞棲馬如狗
㫄人愁歎君則笑萬事從來有竒偶椎鼓發船忽復去
聚散匆匆一翻手涇川緑漲三百里試脱征衣濯塵垢
人閒至計只樗櫟身外虛名本箕斗君歸更問旦過翁
富貴何如一杯酒
　　　戲題小庵畫軸
扁舟𣺌𣺌入平湖秋葉經霜半已無不是幽林欠殘雪
為君題作剡溪圖
　　　朱毅夫挽詞
賣藥長安市退藏三十秋來從阿戎語始與德公遊一
别俄黄壤遥憐尚黑頭心知漆燈在應為此翁留
　　　送辛幼安
西風掠面不勝塵老欲從君自濯薰兩意未成還忤俗
一飢相迫又離羣只今參佐須孫楚何日公卿屬范雲
節物闗心那可别斷紅疎緑正春分
　　　寄辛滁州
江皋追送僅踰句節物俄驚一度新西澗潮生還值雨
南山雪盡正逢春遥知風韻如前輩可有篇章憶故人
擬向瑯琊問幽事兩翁遺跡未埃塵
　　　離山陽戲次廷藻韻簡叔異
匆匆掠面只黄沙行盡孤城不見花政是江南好時節
暖風吹柳欲藏鴉
去日寒亭尚有梅歸來已過海棠開叩門剥啄家人笑
驚怪安西老萬回
　　　贈王南仲
妙語富停蓄髙標邈巉嵒半面逆旅中知予固不凡語
離今幾時歲月如驚帆南樵再相遇黄塵撲征衫握手
互歎息白髮不可芟吾儕與世踈觸事俱殽函飢鷹久
己疲狡兎方自毚二頃可以休此意神所監縱復落癡
鈍猶應免貪饞一語子可思病馬愁轡銜寄語同社人
吾將老寒巖
　　　謝端硯辛滁州幼安
君家即墨君不與世同調紫雲覆寒冰色與質俱妙誰
知窮荒地尤物來越徼探囊忽見畀此事出吾料隋珠
暗投處歎息真可弔物生各有用瑚璉薦清廟君才兩
漢餘妙句出長嘯吾衰亦聊爾老語世不要摩挲冰玉
質自慶還自譙願君為追琢勿令硯空笑
　　　金山海書記寄七騎圖
兩騎並驅爭欲前兩騎舍矢俱應弦一騎揮撾一負箭
一騎力挽弓初圓寒風蕭蕭沙漠漠封豨可擒熊可搏
漢家飛將未出關政使渠儂尋此樂君不見往年胡瓌
寫此圖宛陵詩翁最愛渠戲將醉墨作長句歲月政當
嘉祐初故家文物今星散老筆從誰辨真贗滚滚走馬
大梁城對君此畫空三歎
　　　寄辛幼安
飛鳶跕跕瘴煙中歎息渠儂伎又窮敧壑老松真耐久
燎原荒草易成空危機可畏渾如此莊語能聽只有公
已識柴車勝朱轂快來相就北窗風
　　　與王南仲李清宇夜坐十二月八日大雨
息景不可駐十年無好懷飄流還此日團聚且吾儕短
日衣衫盡寒雲雨雪偕昏燈照清夜安得酒如淮
　　　聽環上人琹
幽絃幼眇方秋蠅和音條鬯俄春鶯斷氷哀玉俱入耳
聽罷清商聽清徴浮雲斂盡江月明不意暮年聞此聲
夷中知白骨已朽後來如師亦希有但憂曲古世莫聽
那不少狥時人情寧甘絃斷挂壁角纏聲鹿鳴渠不學
　　　許叔庸生日
酌公以京江瀲灧之酒壽公以海蕃氤氳之香南山威
鳳下煙霧北嶽老松凌雪霜十年陰功不勝紀僵仆為
蘇痿為起况復旌陽的孫子火棗交棃固應爾公衮元
圭侍丹扆不待渠儂菊潭水千二百歲從今始
　　　寄陳道人時在呂城竇氏莊
渠家五桂後卜宅近青郊老竹窗前榦寒松屋外梢才
抛汗腳襪真得葢頭茅落日春山路病夫還解袍
　　　次韻寄從之時聞遊善權寺
曲檻臨煙雨書來政獨憑斷崖青自獻森樹緑相仍勝
踐吾方夢長閑子未應聊煩相住處衰老欲依僧
　　　題所畫梅竹
東坡戲作有聲畫歎息何人為賞音雨葉煙梢出新意
老夫知子用功深
駸駸老境困埃塵開卷霜林解笑人畫地饞涎君莫怪
十年魂斷故園春
　　　寄從之時聞黄丈仲秉初亡
隴月撩人特地圓真成千里共嬋娟尺書好附今年鴈
别酒甞聽去夏蟬二頃未知何處是九京誰是此翁賢
老懷欲語還惆悵腸斷春江上水船
　　　次韻題南仲詩卷兼柬廷珍
新詩可但老夫降窺杜真能見牖窗静夜飛泉鳴逺壑
暮秋孤月印晴江絃從渠去雖難續鼎自君來信可掆
銀燭髙張那得爾且揩眵眼伴殘釭
　　　次韻鶴林伸書記
不須沽酒引陶潛修竹陰陰翠滿簾拂拭面前塵土案
與君相對課楞嚴
　　　贈胡應試
攲傾老屋寄江濱曾見官居四過春兩屐崎嶇那憚逺
一尊倉卒不言貧舊遊到此俱塵迹異縣惟君是故人
逼仄老懷無與語更炊香稻住逡巡
　　　何山人欲為僧
來償綺語債各已鬢星星宿酒吾方困迷途子遽醒真
為鏡空老不負佛名經一紙龍鍾話憐君獨肎聽
　　　趙從之詩來次韻寄之
論高不籧篨語妙無摘裂堂堂正始流渠可補此缺斯
文久不見老意今始慊摩挲斲輪具兩手付已決吾聞
古志士立操凛冰雪方其自樹立政復誰識别書成付
後世豈為兒輩設浮雲雖晻翳孤月終皎潔此言如苦
茶乞子甘齒頰
　　　夢與辛幼安遇於一精舍予賦詩一篇覺而記
　　　其未云他年寄書處當記盧仝窮因賦此寄之
秋霜萬花落夢君浮屠宫羇魂得清遊短章見深衷破
屋仰見天何人記盧仝相逢大槐國一笑仍匆匆與君
十年交九年悲轉蓬君行牛斗南我在淮漢東修途繚
山岳此㑹何縁同伏枕自歎息衰懷記西風啾啾籬閒
雀冉冉天際鴻擔簦亦何憾吾生自當窮扁舟具蓑笠
久已藏胸中他年君來時葦間尋此翁
　　　寄趙從之
皖公城外佳山水經歲登臨亦快哉未省曾逢玉蟾否
已應親弔石牛來洗空俗垢吾方羡收盡詩材子始回
紫筍舊芋知好在午窗春鼾政如雷
　　　答陳渙見贈
好學乃如此肯來從我遊閒名知未謝老面不勝羞政
復勤三上行當讓一頭寒魚在沮洳縱有不須求
　　　聞辛幼安移漕京西
孤鴻茫茫暮天闊問君章貢何時發去年不得一字書
今日又看千里月向來人物推此邦至人不死惟老龎
惟君賸釀葡萄酒為君酬渠須百缸
　　雪窗小稾
　張良臣字武子一字漢卿號雪窗其父自洪州避冦
　於四明遂家焉隆興元年試南省魏文節公杞時為
　參詳官攜三策以見知舉張燾曰此文古拙必我故
　人張武子所作使欲得士願以進燾許之撤試果良
　臣也杞晚居小溪日與良臣酬倡良臣以進士出身
　官監佐藏庫
　　　晚步南城下
冷雲堆屋晚仍春惘惘人行陌上昏飛去飛來沙上鴈
去年洲渚舊蘆根
　　　春詞二首
佇欄無限楚時春罨岸風平緑自薰睡起畫簷雙語燕
棃花留得夜來雲
後主搴香復倚春潘嬙梳洗最輕盈南朝破後無詞客
燕子桃花古石城
　　　芳草復芳草
芳草復芳草有人孤倚樓明月復明月何處照離州相
見渺無期此恨詎相知日暮天寒吹屬玉蠻江豆蔻重
重緑
　　　玉臺體
一寸春霏拂綺寮蕙花江上雪初消傷心燕子重來地
無復人吹紫玉簫
主人流落委荒墳燕子還來壞㦸門惟有桃花古時月
端端正正照啼痕
　　　曉行
千山萬山星斗落一聲兩聲鐘磬清路入小橋和夢過
豆花深處草蟲鳴
　　　柳
柳暗旗亭不忍看臨江愁殺晉衣冠傷心明月揚州路
十里珠簾蕙草寒
　　　示長蘆仁禪師
叢叢竹雀鬧人家農事春來漸有涯品字柴頭煨正煖
不知風雪到梅花
　　　别持上人
茂竹永和字浣花天寳詩晴江入舟檝忍淚别僧時
　　　梅市道中
連雨疎篷不耐闗脩睂如失更晴慳越王故國無人問
艇子穿花自往還
　　　有懷山房
每憶山房話夜湥眼前無主亦無賓老兵未領西來意
斜倚屏風一欠伸
　　　書情奉寄蔣弋陽公
五都一何綺歌管政繁㑹睠我友明月援琴寫秋瀨何
言異離復一飽困藜稗風雨黑如黳欲往徒自礙頽年
去堂堂白髮新種種崎嶇造化兒敗屨常决踵從來萬
里意不料乗嶮恐鳴鶴畧九臯未羡乗軒寵
　　　留題吳興投老庵
白鷺悠悠去不還渚雲汀草一生閑暮年不入西州路
空寄梅花説住山
　　　送人遊姑蘇
兒時我亦寄君州細細聽君説舊遊處處緑波通酒巷
女郎多在采菱舟
　　　雪後
雪花竹屋未全消寒雀梢頭眼擘椒紙閣不煙梅自放
底能踏溼渡溪橋
　　　感舊
三十六陂春水緑四十九年人事非揚子江頭永嘉後
吳儂蕩漿北人稀
　　　山房惠貓
從來憐汝丈人烏端正銜蟬雪不如江海歸來聲繞膝
定知分訴食無魚
　　　過西溪
罨畫層波蕙草荒冷雲客鴈兩回皇梅花到得吹成雪
盡是清愁不是香
　　　贈英上人
之秦賸肯迎張禄踏越何曾用計然元鼎事看蛙勝負
大槐人與蟻相連
　　　小破
小破燕支鈿蚤梅雪雲平澹越江遲青山歲暮行人少
鴨鴨羣飛淺草時
　　　酒熟
濁醪初熟薦霜螯不擬寒山不廣騷清曉豆花籬下立
竹梢獨與月爭高
　　　遺家書
家住鄱城小洞天經年烹鯉尚茫然幾回鵲喜無消息
吹殺燈花獨自眠
　　　夏夜
恰到黄昏雨便晴青塘迤邐盡蛙鳴月明已在芭蕉上
猶有殘簷點滴聲
　　　次韻持上人題延慶寺清玉軒
水芳未動城南路一一僧簷有竹看政爾塵埃能自表
故應悠久澹相安長楊曉獵干戈肅古棘春朝萬玉寒
碧眼阿師來授記化龍飛去抑何難
　　　西湖歸晚
帖帖平湖印晚天踏歌遊女錦相牽鳳城半掩人爭路
猶有胡琴落後船
　　　祝貓
江上孤篷雪壓時每懷寒夜煖相依從今休慣穿籬落
取次懷春屢不歸
　　　九日書李李慈室
上池入寺見承平影落南州迹易陳手把黄花看新鴈
風煙愁殺舊京人
　　　平旦
平旦梅花破冷紅越香何限水流東陳年翠袖新年恨
盡在吹香笑語中
　　臞翁集
　敖陶孫字器之號臞翁長樂人淳熙庚子貢入太學
　慶元閒韓侂胄用事丞相趙汝愚以讁死陶孫作甲
　寅行以哀之醉中題三元樓壁侂胄知遣人舁壁去
　捕陶孫甚急遂逃匿江湖閒侂胄事敗復出登嘉定
　閒進士授通州海門簿教授漳州辟酒所幹官歴奉
　議郎主管華州西嶽卒年七十四陶孫學問淵奥劉
　後邨極稱之贈詩云老年絳帳聊開講當日烏臺要
　勘詩葢指題壁事也有臞翁集二卷其詩雄渾深厚
　雖至平淺處不易涯涘嘗作詩評自魏歴宋凡二十
　九家辭意雅確世服其知言
　　　皋亭山
樵路縈紆入翠微清泉白石可忘機雲中犬吠劉安過
樹杪春深望帝歸白鶴曾畱華表語蒼官合受錦衣圍
珠襦玉柙今何許一笑人間萬事非
　　　以入定大士太乙真人像送莞晦叔
真人與大士蘭菊而異芳坐臥得定力銅眼鐵脊梁是
中有佳趣山海俱茫茫或時現神妙塵蹟生怪光云何
得此本有僧吳下狂飲酒不計斗褚無一絲藏興來髙
閉門落筆如追亡走送臞庵室洗心一鑪香盤陀旃林
潤枕藉玉井凉䝉頭帔衲古遮眼經綸長不知幾陵谷
睡穩坐不僵君家定吉夢二士相迎將辟除寒具油靜
展垂中堂㑹當同一龕寒泉薦空觴夜窗揺茶煙駝楬
依繩床楊枝灑寥闃藜杖輝森芒與君六根靜讀書到
虞唐
　　　寄福清翅山舅陳夢實
路岐引人不作長野梅官柳禪風光看山看水入詩眼
嵗月不覺䰅睂蒼請從丈人開肺腸身非石人忘故鄉
五年江湖枕書睡夢隨南雲落翁堂亦知行坐歌白頭
池南隠几浴鳧雙鰥孤肎復有羇旅石塘破寺魂悲凉
毛錐不補萬事裂存者各在天一方善和里第知幾易
遼東城郭空相望平生何用酷似舅政似嫫母顰施嬙
兒時拊頭祝文章祗今未入崔蔡行三年一書願見貰
骨月滿縣愁難當屋頭荼䕷定過牆滿窗日色文章香
眼前欠甥頗念否我亦口挂蠔山旁煩將歸意林泉下
小待錦衣漫俗妝
　　　送林伯農還鹿角山
今我不樂遊四方夙昔已具浮海航十年㸃化鷗心性
一生正坐虎文章海山未必盡佳處往與蜑子收漁梁
夢中了了説吳楚山川如掌今羊腸讀書南鄰索檳榔
厚頭汙邪豚酒香何時攝衣上公堂蛤蜊含漿魚尾黄
客從南來勤寄將
　　　洗竹簡諸公同賦
舍東修竹密如櫛一日洗淨清風來脱巾解帶坐寒碧
置觴露飲始此迴平林逺靄開圖畫西望羣山如過馬
詩翁意落帆影外孤邨結廬對瀟灑百年奇事笑譚成
向來無此蒼龍聲閑身一笑直錢萬剜粉劖青畱姓名
　　　用韻謝竹主人陳元仰
熱中襶褦令我汗日暮佳人期不來陳郎揖人不下榻
青山白雲喚得迴手開十畝蕭郎畫箇裏何妨繫我馬
食單得凉清可啜毳褐分陰翠如灑揺金戛玉真天成
夢擣風前茶臼聲一川窈窕荷萬柄野翁得此甘辭名
　　　竹間新闢一地可坐十客用前韻刻竹上
竹君得姓起何代渭川鼻祖慈雲來主人好事富千埓
日報平安知幾迴平生好山仍好畫意匠經營學盤馬
别裁斗地規摩圍自汲清池行播灑一杯壽君三徑成
請君靜聽風來聲醉眠煮得石根爛以次平章身與名
　　　謝葉司理徐知縣見貽之什二公乞入社
書生自是鑽簡蠧淨業還從竹背來新詩細字行茂密
驚蛇起草盤蛟迴是身正欠虎頭畫望山氣如還櫪馬
翛然君子六千人不受湘靈清涙灑竹林定交業已成
北窗讀書吾伊聲金魚玉帶不汝卻社中未壓山王名
　　　放船
柳邊放船試南風揚溪荷花飛豔紅一川雲錦步不盡
我舟正在繁香中午天無雲青脈脈枕舷哀歌醉脱幘
更將緑葉穿碧筒欲臣屈卮奴太白風前一笑玉麈横
蜻蜓側翅潛魚驚騎馬貴人多内熱此歡勿語長安城
須臾客醉船亦解信流一抹西邨外翁媪負牆撨牧奔
拾薪供茶初不記還家鼻息撼四鄰閬風接夢疑非真
清遊何時記三人臞庵與弟拙鄉陳
　　　次韻馮孔武雪中簡聞人簿乞炭
君不見朱門煌煌多近臣豹胎煮糜蠟為薪庭中盛設
潑寒戲炙手欲近還瞋人誰知曝背茅檐下欲獻要是
山林真兒童抑搔皮肉輭日輪過中方欠伸懸鶉結駟
兩相笑百年俱成一窖塵先生自是冷官㨾要看入火
紅麒麟撚䰅自作詠雪句祕思蚤與相如親蒲團擁裘
結僧坐别有絺綌君南鄰願迴六龍照后土施與萬國
無邊春屑瓊鏤玉入肺腑拍手一笑吾未貧
　　　贈墨工陳伯升
古墨法變今百年雪齋乃能幻神藥杜乂膚清衛玠神
眼明再見老陳作墨如人意隨短長用之不盡渠解笑
須君筆端馭龍蛇他日始信入木妙
　　　僕以紹熙壬子仲夏二十五日始躋風篁討龍
　　　井遂至廣福謁三賢像閲舊碑追觀一代風流
　　　為賦此詩適月林依公畱譚茗供因書以遺之
　　　他日能為我掲詩版於壁間使示來者亦山中
　　　之一助也(龍井寺有辯才師趙/清獻蘇文忠塑像)
奇石斕横道兹山信多姿江湖釃兩股一泓乃孤危相
傳龍所家或恐神䕶持腥風轉霮䨴陰崖立淋漓惜無
緯蕭勇探此抱寶癡山僧作屋意慘憺生幽思胡為金
繆影顛倒眩俗兒坐來百念失蒼官導前馳招提果深
澄屐痕恍前期咄哉少肉山著此髙顴師端能致遨頭
絶唱相娛嬉過溪亦何事相送了不疑渠能縛禪律因
來壓䰅睂我愛秦郎記字數頭陀碑月林只夜夜人物
自一時賢愚盡蟻封來者我得知
　　　六月喜雨詩
炎天亦靳雨特地費雲將隱隱來何久飛飛勢稍颺初
從霑塊潤忽作建瓴忙穉子抛書出臞禪解縛狂苗滋
應秀穎風過忽温涼蛛網掀三面蟲書漫數行衾箱開
嵗事恩澤到詩章怨暑移今昨煩痾覺在亡青蓮開紺
宇白苧舞雕牆隻影還晡暮驚心重渺茫思惟大火聚
迴向六時香脱畧時流輩周旋古佛場身纔丈六足舌
乃大千長此理憑誰話何方更舉揚鼠愁燈崛筆鴉睨
鐵琅璫生理何聊賴斯文重激昂盛時追少壯故歩失
尋常改爾蓬心薆依然貝葉光
　　　四月二十三日始設酒禁試東坡羮一杯其味
　　　甚真覺麯蘖中殊無寸功也食已得三詩
今日忽感悟閉門謝麯生未危卻二豎不戰仇三彭掊
擊北海尊嚌量東坡羮尚恨薄滋味未能免虧成我欲
嚥元和默坐朝上京坐待棃棗熟小試昇天行
評詩要平澹此語吾不然大千自有舌何用長短篇謂
是天送句端正落我前旋聞口吻鳴頗益心腸煎少陵
躭句佳欲以一死捐是中有真意靖節差獨賢
去夏苦多雨勢若無炎官今晨迫重午香黍仍膠(去/聲)槃
天機杳難測人言亦多端祗今原田上立苗未妨寒但
願合穎時借日開迷漫蟪蛄爾何知煦煦啼夜䦨
　　　改周晉仙贈丁相士之什
張顛許我以神仙薛顛謂予可英傑丁生謂二俱無成
世間那得此奇崛麒麟閣上森貂蟬龍虎鼎内飛大丹
腰錢跨鶴誰不願只有圯下先我鞭何如吳淞江上住
門横釣車屋農具臥看蒼虬擾白雲正午堂堂拔江去
　　　奉寄旌徳尉劉申之
諸劉兄弟賢一一無可選竹林鋭頭郎風味我小阮平
生天機深善閉得内揵邇來卿何曹不辦折腰本稍傳
詩語東朝日照蘭畹伊余戰紛華心斾凡幾偃劃逢君
家語雋永初一臠識遺飽新得友勝悟夙損緬懷歌商
地蕭瑟松磵逺陰陰蕪菁花碧蝶相與晚是中著髙士
物意自偃蹇向來白衣宰雲壑論補衮優游濟艱難如
以禹代鯀劉郎秀睂宇秋隼立髙巘端能謝師匠萬巻
自鉏墾時須閲世諦一及城門鍵功名頭上簪日月風
中幰何時㑹吳下春動長洲苑
　　　送王郎(洽/)
車輪何由方草色欲無路晴川媚雙燕及此送將去若
人天機深奇服雅自與色温無可鉏語妙時一吐相逢
大江上為我浣塵土後期豈前料已作千歲語告歸何
草草雙水深霧雨稍聞父老舊門户要渠補祗愁模楷
地與世作誇詡寧當去樓梯閉置我叔度
翼翼吳齊門大江流日夜别君雖咫尺即是風牛馬君
才何如我我拙猶肯借淮人買繡絲布洲市如赭張皇
十日飲著公喬松下畫工亦豈學愛玩此粲者人情勿
苦拒輿馬幸整暇向來三宿戀取别萬里駕想當雙玉
瓶酣歌淚盈把縹緲鴻鵠去吾甘老原壄
　　　次韻張長公寵賜初度致禱之語
何人著書補獲麟竹汗未乾頭已星天上風流張公子
散髮滄浪歌獨醒威名徧滿淮草木肎借妙語春冥靈
臞翁之腹無三壬平生貯書纔一丁泥塗斷道學龜曵
雲天潑眼慙鸞停亦知封侯下曹掾寧與阿堵髙寧馨
夢從諸兒坐家塾十年燈火寒青熒分無黄色明天庭
獨倚一片藏無形虞翻骨相當自程曲江風度乃不名
　　　上閩帥范石湖五首
人物於今正渺然欲從江表訪先賢邇來耆舊無新語
誰使文章漫兩川利器蚤能誇頴脱偏師聊復制中權
騷人有幾登青竹耐可同時欠執鞭
今代論文更是非賞音誰復得牙夔真從長慶成編日
便到先生晚嵗詩萬馬蕭蕭閑律令孤峰隠隠出旌旗
了知長短三千首收拾餘師即我師
丁年口伐眞奇事一代詩鳴不救貧大手欲推浯水頌
羣酋曾折石湖名乃今謝傅還初志其奈王陽是故人
獨有我閩欠公句詔書果起釣磻濱
此行閩嶠吾能數行盡天南未了青莫倚看山韜墨本
要須入界挾圖經西湖楊柳雲生鏡東阜離支錦作屏
欲託翁冰烏石篆請公作屋與新銘
蚤知呉下多竒士身許先生嫡子行他日畧容追李杜
斯文何敢望班楊向來流水孤三奏此去飛霞乞一翔
牛鐸調宫我豈敢嘘濡萬一借聲光
　　　登蘇臺用袁憲韻贈兩趙提幹(汝積/幼聞)
勝賞多從暇日違眼中朋友欲星稀退休不復思三顧
能賦猶堪廣七依遊鹿臺前空逝水棲烏曲裏只斜暉
書生懷古真癡絶看盡閑雲入棟飛
　　　次韻萍鄉文叔章訪别
力田望逢年倚市勝刺繡十年邱里語失火要自捄君
行半天下何處得耆舊請從老龎説龍鳳相赴湊全家
隠鹿門遺安不求富常時拜牀下大鐘盡徐扣男兒惟
一身用在百嵗後譬如營屋室宗廟先庫廏不聞買山
隠而有居巷陋君看鐘鼎家粱肉或墨􁄢寧為賣文活
一經老學究出身即九折時命迺大繆向來尸裹革口
語困逗留居然齒編貝月粟供賃僦何如山澗厎鹿豕
對飯糗文章忌隨人謹勿誇客右書林無淺植筆耒有
深耨紛紛青紫楦後進渠領袖結交兩任昉設客一陰
就卑官慚處贈俚語致公壽
　　　髙郵因師蒲萄蘆鴈秋𤓰三種
漢家士馬知多少晚得蒲萄繞院栽何物支郎能伎倆
龍䰅馬乳應時來(蒲萄/)
莫話淒凉塞北秋銜蘆避弋使人愁與君細展江南畫
水宿沙眠得自由(蘆鴈/)
子母鉤牽曉露漙行人暍暑慰艱難青門種色今餘箇
莫作黄臺秋盡看(秋瓜/)
　　　用香字遺李恭叔
我無令君三日香􁄢鶴為軀龜作腸薄寒中人曵兩縰
獨吟猗那遺我將憶從兩腳萬里回政坐羣兒相謗傷
掲來一見老柱史城郭落落巋靈光安得與君乗六龍
探借千嵗北斗漿卻乗斑虬訪月窟盡斫惡樹無留藏
天風泠泠吹佩環洞視碧落豁四㫄下方應奉正三入
閒置可憐青瑣窗
　　　再用晨吐字韻寄潘德久
舍人賓日姿起居庭燎晨豈惟瑞朝廷薦紳日多聞就
如田甲謿死灰果不然那知碩果剝中有一念仁稽古
得微酬櫑具峩進賢琴為悲風彈茶必活水煎平生轉
庵詩小當壽千年忽聞朔方騷更欲腰黄閒向來横槊
豪日者今華顛
下客時覘君車茵陽醉吐萬事君不理傳聲拒開户雖
然臭味合更覺心貌古書讎嶧山棗羮臛首陽苦坐令
府西門平輿説二許君當我輿臺銀艾心已灰尚有西
山縁共待石髓開神仙覺易與詩句端難裁郤後五百
年化鶴吾獨來
　　　大風懷林伯農
江湖易髙風六月寒㾕㾕中宵㑹急雨凉意列衾枕顛
披蒲葦亂抑壓烏鳶噤禾頭欲生耳樹背各流瀋不謂
晡來霞横拕半天錦初疑鴉翻睛旋覺虹投飲晦明信
難料暘霽吾誰諗所思隔江水筆力望徐沈十年一葛
衣肘見尚整衽想當風雨夕憂國願嵗稔淒凉新豐邸
避濕幾違寢何由語連牀共破秋氣凜
　　　上鄭參政四十韻(乙亥/)
吾閩天下選人傑聖時蕃佐戴髙前諜承家裕後昆海
門當劒立洋嶼焱鵬鶱氣色來迴互耆明有討論蟠胸
三萬卷落筆五千言地芥垂頭拾天瓢信手翻餘陰潤
桑梓賸馥到蘭蓀白日騏驎坂青春桃李園揚鬐方澤
國插羽已天閽伊昔昌能諫於今宏獨尊夙驚山有虎
已驗鹿隨幡帶草書籖麗金華講舌温履聲仍獨上驛
置愈爭奔有客迷途甚勞公倒屣煩請先陳失馬次第
説投猿漳水頭堪白融峯淚幾吞嵌􁁊辭故里觚角見
脩門到遞吳蠶宿畱交楚鴈番忽通狂客刺俄返獨縲
魂望禄蒲生節隨人柳折圏天髙難發口地縮㑹移跟
一昨哄堂暇深知納牖恩印刓聊小靳緼束更能存日
者叨堂貼時哉㑹氣元敢言矜騕褭復自妒嬋娟末學
應須授羣經賸欲繙恐因鱣發發復作兎爰爰光範寛
無閾階符紫有垣極知專造化稍許展寒暄國論圖南
紀邊防議北轅未將蟊火畀忍使彗旗燔天步曾留跼
皇心重改憣房奩非久秘藥籠㑹深掀豆棧能忘秣樗
材儻入掄畧容偷廩稍重議洗乾坤舉色多狺犬深心
寓祝㹠老身難矍鑠疾眼久眵昏合浦珠無脛豐城劒
有痕事多慚蹇叔議敢及臧孫餘日知安在南邨定北
邨
　
　
　
　
　
　
　
　
　
　
　
　宋百家詩存卷二十一
欽定四庫全書
　宋百家詩存卷二十二
　　　　　　　　　　　　　嘉善曹庭棟編
　　㢲齋小集
　危稹字逢吉撫州臨川人舊名科淳熙十四年舉進
　士洪邁賞其文擢第孝宗更今名調南康教授轉運
　使楊萬里按部驟見歎奬偕遊廬山相與酬倡旋調
　臨安府教授嘉定中累遷屯田郎官番昜柴中行去
　國稹賦詩送之迕時宰出知漳州郡有臨漳臺據溪
　山最勝處築龍江書院其上橫經自講人用歆動久
　之提舉崇禧觀與鄉里耆艾七人為真率㑹卒年七
　十四真徳秀銘其墓弟和字祥仲開禧元年進士亦
　有聲
　　　借詩話於應翔弟有不許㸃抹之約作詩戲之
我有詩書癖每喜以筆界抹黄飾句眼施朱表事派此
手定權衡衆理析畎澮厯厯燦可觀開卷如繪畫知君
篤友于因從借詩話過手有約言不許一筆壞是語落
我耳便覺意生械明朝試靜觀議論頗澎湃讀到㑹意
處時時欲犯戒將舉手復止火側禁搔疥扶癢無所施
悶懷時一噫只可卷還君如此讀不快千駟容可輕君
抱亦稍隘昨問雞林人尚有此編賣典衣須一收吾炙
當痛嘬
　　　上隆興趙帥
買宅須買千萬鄰季雅喜得王僧珍買山百萬復誰與
襄陽節度真主人吾生兀兀鑽蠧簡不肎低頭殖資産
綴名虎牓二十年依舊酸寒廣文飯緑鬢半作星星華
豈堪風雨猶無家大鵬小鷃各自適只有鴻鴈長汀沙
弟昆團圞雖足樂老屋蕭條不堪著至堂便是無骨相
也合専儂一邱壑近來卜築窮㝠􁄭十里而近依松楸
驪龍塘上鄧家邱半山老人所釣遊半山天下文章伯
鄧家聲名亦輝赫斷碑猶在古牆陰好句曽經寫山色
買鄰得此天所予獨欠山資無覓處平生罵錢作阿堵
倉卒呼渠寧肎顧君候地位入高雲筆所到處皆成春
萬間廣廈庇許遠豈無一室棲貧身王鄧故處為鄰曲
更得趙候錢買屋便哦詩句謝山神飲水也勝尊酒緑
　　　春日有感
春入長安百萬家湖邊無日不香車一株栁色吾無分
看殺庭前薺菜花
情知老卻流鶯了爭奈狂如蛺蝶何尚有紫薇紅藥在
佳人休唱怨春歌
　　　上趙總領
一見煩公道眼明懸知徹底五湖清豈期天上張公子
猶記當年劉更生幾度夜湥流水操無人心認斷腸聲
平生不面郤相識黄鶴樓前今一鳴
　　　鶴
楚楚雪衣明煙霞徑裏行不官陶令野有節伯夷清一
見消塵慮相親長道情秋風著梧葉時作九皋聲
　　　王架閣夙有碁癖嘗於和篇中譏其不工架閣
　　　頗諱惡其説復次韻戲之
劉伶耽於酒淵明玩於菊君乃癖於文愛碁尤更篤文
高新掌故碁只前祕牘我昨郤萊兵書法謹夾谷不知
君諱之䕶名如䕶玉恥鼓趙王瑟欲舉漸離筑明發疾
呼予開枰數反覆盛氣欲吞敵厲響亦驚俗失利頳凑
頰得雋喜填腹勢固健于常年終弱于僕君名高天下
此特一不足小負毋重爭㫄觀有靜矚大明昧於小月
固不勝燭切勿罪劉五此筆競所録(時涂任伯亦頗短/架閣之碁而和篇)
(言不工者實予也架/閣乃歸罪於任伯)
　　　挽同年司門
期築盟惟舊交承契更深雨聲春共酌燈影夜同吟接
武方堯殿招䰟遽楚音尤憐哭君日來納昔時金
　　　徑從豐城謁于房州于令侍姬歌舞進酒二首
蛾眉對舞歌凉伊舞聲還逐歌聲齊卷花萬段忽進酒
鬭高蝴蝶飛來低
更有佳人在空谷能唱春風天上曲何時得上金玉堂
一聲飛度龍吟竹
　　　藕花中未開之荷穿葉而出
風清晏瑤池正擁萬姬醉忽有青山人穿仗獻封事
　　　送劉帥歸蜀
萬水朝東弱水西先生歸去老峩眉人間那得樓千尺
望得峩眉山見時
　　　送晁告遠得南康
我是康廬舊冷官夢䰟今尚憶雲端山將草色連天碧
泉帶松聲出谷寒仙觀幾年留鶴隱古潭有日起龍蟠
使君肎著許料理乞我蠻箋半幅看
　　　春日即事
麥風翻隴潑濃緑花露滴枝黏老紅獨立樓頭檢春事
一絲暖日墜青蟲
　　　聞鶯
天上金衣侣還能貺草萊風流晉王謝言語漢鄒枚公
等久安在今從何處來山禽正嘈雜慰我日徘徊
　　　挽月湖二首
天何奪我老先生軒冕叢中玉雪清英石數拳歸艇重
月湖千頃世緣輕雲山買得無餘俸句法流將不盡名
頭白賈生非不遇所言向已畧施行
詔書屢趣入承明黄閣前頭不肎登若欲歸休同野老
本來清淨是禪僧苔生文塔今成古影挂山房喚不譍
猶想經行泉石處亭嵓憔悴一枯藤
　　　牽牛花
青青柔蔓遶修篁刷翠成花著處芳應是折從河鼓手
天孫斜插鬢雲香
　　　接客篇
接客接客高亦接低亦接大兒穩善㑹傳茶小兒􁀙蹡
能作揖家人不用翦髻雲我典唐書充饌設唐書典了
猶可贖賓客不來門户俗
　　　婦歎
記得蕭郎登第時謂言即日鳯皇池而今老等閒官職
日欠人錢夜欠詩
　　　送柴與之出守章貢
力為君王乞得州補天未了石還收人才自係國輕重
吾道亦闗公去留殿角纔辭槐影日船頭便轉荻花秋
競誇祖帳都門外誰識攢眉杜甫愁
　　龍洲道人集
　劉過字改之自號龍洲泰和人江西詩派中一人也
　以詩俠稱湖海間周必大聞其名欲客之門下不就
　紹熙間叩閽上書請光宗過重華宮辭意懇婉聲重
　於時又以書陳恢復方畧用事者不聽以是落魄無
　所遇合嗜酒放誕不羈陳亮陸游辛棄疾皆折節與
　交嘗在棄疾座間進羊腰腎羮過狂飲乞韻適舉酒
　手顫餘瀝流於懐因以流字為韻信口吟云拔毫巳
　付管城子爛胃曾封闗内候死後不知身外物也隨
　樽爼伴風流其豪縱類如此晚年客崑山友人潘友
　文留之尋卒葬崑山城中有龍洲道人集十卷
　　　多景樓醉歌
君不見七十二子從夫子儒雅強半魯國士二十八將
佐中興英雄多是僰陽人丈夫生有四方志東欲入海
西入秦安能齷齪守一隅白頭章句浙與閩醉遊太白
呼峨岷奇才劒客結楚荆不隨舉子紙上學六韜不學
腐儒穿鑿註五經天長路遠何時到側身望兮涕霑巾
　　　紅酒歌呈西京劉郎中立義
桃花為麴杏為糵酒醞仙方得新法大槽迸裂猩血流
小槽夜雨真珠滴峴山之北古襄陽春風爛漫花草香
乘軺誰為部使者金閨通籍尚書郎兒樣愛民真父母
十萬人家感恩厚鵝兒不酌宜城黄流霞造此江南酒
輪蹄日日行樂同琥珀㶑灧琉璃鍾珊瑚枝下貴公子
人面日色相爭紅䦨干十二開簾幕腰鼔轟雷奏仙樂
翠翹金鳳大隄倡玉纖捧勸羅衣薄人生百歳能幾何
海棠花開春較多有貂可解換一斗醉到天曉待作麽
　　　盱眙行
車徐行馬後馳天寒遊子來盱眙功名邂逅未可知生
身畢竟要何為既不起草黄金閨又不侍宴白玉墀何
不夜投將軍飛勸上征伐鞭四夷滄海可填山可移男
兒志氣當如斯安能生死困毛錐八韻作賦五字詩金
牌郎君黄頭兒有眼不忍重見之志大才疏浩無期逢
人舉似人笑嬉謂為癡人未必癡喚作奇士何能奇
　　　從軍樂
芙蓉寶劒鷿鵜刀黄金絡馬花盤袍臂弓腰矢出門去
百戰未怕皋蘭鏖酒酣縱獵自足快詩成横槊人稱豪
但期處死得其所一死政自輕鴻毛將軍三箭定天山
丞相五月入不毛生前封候死廟食雲臺突兀秋山高
書生如魚蠹書冊辛苦雕篆真徒勞兒時鼓篋走京國
漸老一第猶未叨自嗟賦命如紙薄始信從軍古云樂
　　　登昇元閣故基
腳力倦矣盍少休侵晨更作昇元遊眼中已不見二百
四十尺突兀之高樓但見炊煙萬竈㝛貔貅上有啼鴉
噪鵲如泣訴下有藤蔓老樹根據枝相虯想其結締初
匠石巧與造物侔桷榱枅栱不知幾大木一木牽挽回
萬牛山川退聽左右受約束日月烏兔蚤暮東西流阿
房之旗矗立矮如㦸臨春結綺望仙三閣俱下頭杯盌
塊培塿而已矣蹄涔洞庭芥為舟拄撐霄漢彈壓大千
界下厯梁唐秦隋晉漢周一朝世故有翻覆禍結祝融
回禄與鬱攸灰飛障天煙焰熾一火三月爛不收遂使
觚稜化草莽丹臒成墟邱吾聞至人侈儉初何心有茅
一把蓋頭便可留何必窮極土木事妖怪朘削赤子膏
血斂以裒是故子劉子不仙不佛亦不侯視鸞臺鳯閣
為蘧廬百萬買宅亦夢幻泡影漚江西豈無家白沙翠
竹泉石幽茅檐曝日搔背癢籬缺牆破手葺修爭如以
天地為室廬日月行住坐卧得自由不為朱門是不作
白屋羞有時騎鯨千里遊汗漫有時蛤蜊遽食龜殻秋
彼昇𤣥閣者亟成而復壞膓亦不能為之斷心亦不能
為之憂造物何足云此身自贅疣譽堯毁桀未必公是
非孔跖兩窖蟻與螻日斜諸公急下山我有斗酒歸去
來兮相與勸酬
　　　大雪登越州城樓
北風吹雪天盡頭蘇州未了來越州越人夜乘剡溪舟
烏喙還念棲山不吳人載酒登虎邱窈窕萬舞雜清謳
迤邐茂苑來長洲不願麋鹿蘇臺遊我獨忍凍城上樓
欲擒元濟入蔡州盛騎突出風颼颼越人驚倒吳人愁
　　　題潤州多景樓
金山焦山相對起挹盡東流大江水一樓坐斷水中央
收拾淮南數千里西風把酒閑來遊木葉漸脱人間秋
煙塵茫茫路渺渺神京不見雙淚流君不見王勃才名
今蓋世當時未遇庸人爾琴書落魄豫章城滕王閣中
悲帝子又不見李白才思真天肰時人未省為謫仙一
朝放浪金陵去鳳凰臺上望長安我今四海行將遍東
厯蘇杭西漢沔第一江山最上頭天下無人獨登覽樓
高思遠愁緒多樓乎樓乎奈汝何安得李白與王勃名
與此樓長突兀
　　　呈陳總領
旄頭欃槍鋭衝擊殺氣隆隆半天黑千家悲哀萬家哭
唐鄧征䰟招不得北斗移杓向西指八月風高塞塵起
大軍忠義赴襄陽飛烏潛魚未知死黎黔殷憂痛無策
願得空中降韓白嗚呼何代無竒才世間未有黃金臺
　　　又
商渠渡河河可憑精衛填海海可平物情大忌不量力
立志亦復嘉専精憶昨痛哭麗正門白袍黑㡌如游䰟
中書堂留草茅疏不賜誅戮光宗恩暮年志氣恥彫喪
廣長場中弔名將願持上方三寸鐵細剖赤心告今上
　　　憶鄂渚
我離鄂渚已十年吳兒越女空華鮮不如上游古形勢
四十餘萬兵籌邊中原地與荆襄近烈士烈兮猛士猛
澤連雲夢寒打圍城接武昌曉排陣書生豈無一策竒
叩閽擊鼓天不知卻思仙人白玉笛胡牀醉倚南樓吹
貂蟬兠鍪兩岑寂若邪溪傍還作客空餘黃鶴舊題詩
醉筆顛狂驚李白
　　　寄竹隱先生孫應時時為常熟宰
蘇州酒滴如真珠公能醉之酒百壺得閑政恐不來耳
來則倒蹤相與俱江山遶樓詩句好奔走萬變同馳驅
大書小草各有能雷霆震耀鶯花姝當其半醉尚醒在
宛若處女未嫁夫杯行到手湖海竭翻覆雲雨來須臾
羲之屈使坐北面命騷如役僕與奴角巾斜飄鬢毛出
筆墨顛倒衫袖烏囘旋左右如有礙歸路不記長䰅扶
賓儕指摘士竊笑亦有好事描為圖或云先生鬱於用
浮沈欲以酒自娛實非能飲姑好客不時斗酒由人須
若余乃是真飲者糟邱日日鄉無何雖肰人亦難意料
未可目以為酒徒相逢擺畧邊幅盡胸次開轄無城郛
斂藏窮達付之酒不以禮法自束拘情歸一真舉無偽
滑稽玩世為通儒飲與不飲無不可醉醒醒醉同一區
癡人之前莫説夢夢中説夢愈濶迂客來輒飲飲輒醉
此其所以為竹湖不肰他人豈無酒欲去此腳自嬾趨
計公之客日百數結束冠帶紛坐隅欲言喉牙物如鯁
中懷腹非外示愚不如鄙性好誠實退無所議進不諛
歐公自愛曼卿放昌黎亦喜劉義麤滿城風雨重陽近
黄花籬落金英敷山高凜風吹客倒公樓雖小主者殊
狂當相就取一醉有酒飲我無酒酤此郎雖狂亦可喜
我去俗子疇當呼世無人兮亦已久公不容我誰容乎
　　　嘉泰開樂日殿巖涇原郭季端邀遊鳯山自來
　　　美堂而上湖亭海觀梅坡石林無不厯覽最後
　　　登冲天樓下介亭觀騎射胡舞賦詩而歸
結束戰袍騎戰馬冠軍將軍宛如畫前呵小駐來美堂
箭去弓鳴飛鳥下青林路轉入岧嶤湖亭海觀爭為高
誰知鳯舞龍飛外别有樓閣橫雲霄囘旋左右皆遊厯
人物江山兩英特風流標致梅嶺梅磊落胸襟石林石
側身更上天上行好風吹下笑譚聲山神川后領要束
遁走虎豹藏蛟鯨摩挲苔蘚題詩去萬鼓叢中雜胡舞
衆賓捧酒壽主人將軍自是擎天柱看山看水時一來
錢唐吳越何小哉指點中原百城在功名逼人有機㑹
　　　古詩
凉生几硯窗未糊秋風射入如相呼牀頭呉鉤作龍吼
便欲乘此擣穹廬丈夫詩膽如斗大摩挲笑與歌楚些
生平柔腸作鐵堅挑盡寒燈擁襟坐撞鐘打鼓天欲明
鴉未知曉雞先驚夜來有雨不須問聽取窗前蕉葉聲
老僧慣閒定較可山色朦朧半煙鎻玉簪委地怕禁持
消息雨中彈指過前回十日得一晴遠山松檜如潑青
癡雲冉冉自辟易半江滾滾金龍生桂花畢竟絡躁薄
強出嬋娟嬾梳掠正緣久不見雲生事半功倍埽蕭索
人言快意難得時世間樂事須生悲轉頭潑墨天地黑
依肰雨腳如絲垂山翁豈識神龍志特地霖霪阻遊意
不知金鴨香篆長擁鼻猶可看文戲重重疉疉添青蒼
誰謂濃翠遶叢篁草木過溼有香意衣籠篤耨篝籠湯
峭巖萬丈苔斑駁日固甚佳雨不惡晴明晦㝠俱可觀
芻豢有時薦藜藿愛山之癡如愛詩或日或雨皆足竒
君不見若把西湖比西子澹妝濃抹總相宜
　　　郭帥遺蕨羮
書生窮無食肉相老不能官猶崛强一杯紫蕨江西羮
萬户封候猶未當主人幕下三千士譚王説霸如蠭起
日日椎鮮與擊肥饜飫腥羶飽而已此生只願喫此羮
坐看將軍勲業成金山乞取一片山要看濈濈兒拳短
窮人便是知田漢
　　　舟中
扁舟去門風怒惡舟入湥溪雪花落我行無事有底忙
且向荻花湥處著鄰船乞火炰蛤蜊尊中濁醪把一卮
陶陶萬事不復理凍口且吐寒酸詩
　　　邨墅
俗子有錢邨亦樂秋田米熟歌牛角三家邨墅無官方
夜半呼盧笑聲謔尋思我輩不如君平生讀書徒苦辛
遭時喪亂未得志長策短藳無由伸不如賣劒買牛去
也學此翁邨裏住只愁夜半月明時得意無人和詩句
　　　寄竹隱先生孫應時
竹湖人之英劇縣勇自試三年種桃李遺愛及童稚咸
欲父母之謂吾公之子獨有督郵嫌見謂不了事瑕疵
催科細欲以三尺治八月羈僦樓半生縻隱市小窗天
日晴灑落自胸次抖擻舊塵埃楮札左右置寄傲點畫
閒揮染當遊戲人賢世所希嗜好人共貴車馬鬧填門
載酒日紛至大書極豪放小草亦姿媚斂藏經綸業進
此第一義玉版抄歌詩石碑刻圖記人家錦為軸高壁
垂至地襲藏較工拙臨寫費同異爭如老劉子落魄一
狂士半生不讀書頗能㑹其意寒泉驥馬飲平陵蛟龍
起得非久幽憤於以發奇氣政使鐘鼎疎自足名一世
毛錐久見絶一見尚能喜酒邊袖予詩不譽亦不忌有
時奪之去箱篚餘故紙如持將軍誥屢博姑蘇醉
　　　同許從道遊涵碧
犯暑日午來坐到日落歸松桂叢團團竹光淨輝輝乳
竇成濯纓綠染身上衣卻傾所攜酒對酌老石磯幽鳥
當歌者薦以首山薇斂藏大千界遊戲麈尾揮寺門長
安道結束駟馬肥醉鄉訪羶葷屏風肉紅圍我亭不闗
鎻何人款柴扉掉臂樵擔行藤蘿自煙霏古所謂迂闊
若此二子稀既非攜娉婷又乏玉鞍飛不知有何好林
泉少焉依境勢更著語鬼神暗呵譏但知笑他人不覺
自已非
　　　古意席上為徐子宜侍郎賦
桃李多芳姸開落如春風托身終自天花不百日紅殘
月望朝日各自相西東為君整儀容照水不照鏡為君
進甘旨君視肉有堇悲歌欲感君聲若君不聞金玉徒
結君君看若浮雲父母長歎息謂兒好容徳脂澤固不
妍珠翠亦無色娉婷艷陽春自醜不自惜君心河漢流
為雨不復收妾心東流水赴海終不止
　　　雨寒寄姜堯章
一冬無此寒十日不得出閉門坐如釣老去萬感入冶
遊亦餘事況乃燈火畢獨憐鏡湖春一一各秀發枝條
綴芳㽔慘悴變倉卒凡草何足云誰弔梅栁屈東城有
佳士詞筆最華逸持此往問之雨濺袍袴溼蠻箋定送
似來時詩思澀醉字作蛇鴉行草倩蘇十
　　　海棠
步障蜀州錦重重碧羅襦嬌多不勝春十五未嫁夫我
欲金屋之貯以貢上都窈窕飛世間穠李待綠珠冶容
致人疑詎知非妖狐雉扇開綠綺君王麗華俱後庭非
無花有寵爭得無八姨澹手抹試妝不施朱不如玉環
翠睡起姿態殊人言花傾國況乃下蔡乎
　　　讀書
重尋讀書盟筆硯已荆棘只堪把鉏在趁此尚有力世
途風波惡躬履見險側敢云賣文活一錢知不直
　　　思故人
朋從紛如雲益覺索居甚肺腸百憂集午夜不安寢長
恐木石心化作萋兮錦日暮懐佳人霜風悄寒凜
　　　自歎
羣公列屋居官貴輒鼎台艷妝照珠翠寒谷嘘春回書
生窮蹇甚一笑百禍胎何時業債盡面目還本來
　　　代壽韓平原
衣鉢登庸復舊氈文王尚父趙平原自從慶厯到今日
只説開禧初改元朝闢東齋廣東閣夜看南極照南園
九霞觴舉先旬浹卻領千官壽帝垣
際㑹風雲振古難十年袖手且㫄觀要令鄰敵尊裴度
必向東山起謝安一品千齡靈壽杖五公四世進賢冠
功成裂地封留了卻趁赤松盟未寒
宇宙之間物物春戚疏曽不間陶鈞裔分裴暤東西眷
誼篤嗣宗南北鄰中令諸孫難遍識棲筠族子老堪親
試捐内舉拘攣跡無異平原十九人
　　　辭周益公
一曲歸歟浩浩歌世間何地不風波人從貧賤識者少
事向艱難省處多紫塞將軍秋佩印玉堂學士夜鳴珂
太平宰相不收拾老死山林無奈何
　　　上袁文昌知平江
車馬城中蚤上忙子城内裏看星郎十州已茂圜扉草
一炷初凝畫㦸香銅剖虎符新雨露玉持使節舊風霜
明年櫻筍成時候不在烏臺即玉堂
欲上姑蘇望虎邱小邦寧有此風流山川形勢今三輔
人物英雄古列侯華屋鱗鱗冠蓋里畫橋曲曲管絃樓
金陵蜀郡俱疏遠除卻皇都第一州
　　　謁淮西帥
家住徐城未卜還歸心正在杳㝠間東遊呉㑹三千里
西入成都一萬山解使愁腸能寸寸空令涙眼已斑斑
此情不告英雄帥説向兒曹總是閑
　　　謁金陵武帥李奭時叩殿帥為易憲章求書碑
搏虎屠龍兩未成蕭肰華髪一書生狂踪潦倒初無定
老氣崢嶸自不平借馬飽遊雲夢澤歸舟小駐石頭城
磨崖已辦中興頌洗眼西湖看北征
　　　寄湖州趙侍郎
桑柘邨邨煙樹濃新秧刺水麥梳風舟行苕霅雙溪上
人在蘇杭兩郡中鼓角麗聲相旦暮旌旗小隊間青紅
主人夙有神仙骨合住水晶天上宮
　　　呈李漕
黙禱神仙政隱憂天心人意已周流旱苗巳槁七八月
甘雨如期十五州風葉冷吹雲夢曉水花新浸武昌秋
異時白粲輸官處知有豐年萬斛收
塵埃破帽倦騎驢一雨窮途快有餘盆盎自天傾屋瓦
龍蛇平地起堦渠冷侵絺綌覺太甚聲滿梧桐殊不疎
口業未償詩有債夜湥燈火小窗虛
　　　喜雨呈吳察按
使君人物舊烏臺天聽雖高力挽囘湖水欲平江為退
秋田未旱雨先來雲隨黄鶴遊何許風滿南樓亦快哉
凉意入秋清可畫月巖知有桂花開
黄鶴山前雨乍過城南草市樂如何千金估客倡樓醉
一笛牧童牛背歌江夏水生歸未得武昌魚美價無多
櫂船亦欲徜徉去古井而今澹不波
　　　謁京口張守
危樓年少記登臨老矣重來力不禁風月欲譚嫌許事
山川不險似人心澹煙衰草鄉闗遠細雨黄花節序湥
雖有小詩行樂處世無知已為誰吟
　　　雪中呈顔使君
一冬所欠者雪耳造物忽肰如戲兒清甚牧之江上郡
朗吟次仲館中詩試燈夜静疎梅落賣劒邨湥小麥滋
多少使君調燮意風流只有化工知
　　　代謁江華曽百里
摳衣三十年前事曽似諸生傍絳紗一國所尊吾白下
雙鳧猶遠令江華時來館學俱餘事老去衣冠懐故家
共怪我門郊島外狂生尚有一劉义
鬢髪已皤非故我依肰破帽老騎驢江南遊子斷腸句
漢殿逐臣流涕書父祖松楸三世家弟兄桑梓百年居
狐丘未死歸心切未有相如駟馬車
　　　贈鄂渚李廣文
曽去征袍異主恩青衫君已染塵痕故人肰諾千金重
刺史文章一代尊楚澤地多増感慨峽江天小易黄昏
要知後夜相思處細雨青燈獨掩門
　　　簡李文
衰鬢蕭騷半欲絲尚能隨隊作兒嬉棊無殺意從人活
琴有仁聲卻自悲落魄陳平歸漢日中傷張禄入秦時
諸公莫作狂夫看恐是英雄未可知
　　　陪趙丞飲東軒留題
冠蓋如雲許後陪酒紅醫老上吾顋轉旋舞影乾坤窄
搖撼歌聲風雨來漁網撒池蓮葉老龍涎熏坐桂花開
翠蛾捧勸同文字商畧西風更百杯
　　　送王東卿歸天台
枚數人才難倒指有如公者又東歸班行失士國輕重
道路不言心是非載酒青山隨處飲譚詩玉麈為誰揮
歸期趁得東風蚤莫放梅花一片飛
千巖萬壑天台路一日分為兩日程事可語人酬對易
面無慙色去留輕放開筆下閑風月收斂胸中舊甲兵
世事看來忙不得百年到手是功名
　　　送友人得館遊南康
匏大從來速售難依人高戴誤儒冠江南又客諸侯去
梅子愁人四月寒半世光陰旋蟻磨百年舉子上魚竿
世間多少不平事盍向廬山靜處看
　　　寄張都幹蒙正
林湥葉密綠陰繁荷漸生芽蒲有根心事蹉跎過嵗月
故人落寞共乾坤舟行蓴菜水雲浦路入楊梅煙雨邨
何日叩門尋子去一尊相對話黄昏
　　　醉中寄王子林
我頭扶病醉岑岑履厯糟丘嵗月深行路隨身惟一劒
對花買笑亦千金離鄉老去天涯涙上冢凄其寒食心
風雨閉門無客過爐香銷盡夜沈沈
　　　寄呂英父
秋到家山冷不知但驚風露入新詩低頭欲拜無東野
滿耳惟聞説項斯骨骼昂藏雲鶴􁄢吟哦凄斷雪猿悲
文章已得真消息三十科名未是遲
　　　寄程鵬飛
往事遊邊憶少年未嘗攜刺五侯門春風躍馬漢南道
落日椎牛淮上邨科舉未為暮年計途窮不忍向人言
男兒慷慨頭當斷未有人施可報恩
　　　南康邂逅江西吳運判
一節西來已駴傳不堪歸去便湘川舟行彭蠡輕文種
酒到潯陽酹樂天臺諫久無公議論朝廷新有驟除遷
臣心畢竟終憂國不敢瞻烏涕泫肰
　　　張帥幹席上口占
海樹婆娑日出東一年窮處已殘冬春衫溼到西湖雨
䰟夢覺來長樂鐘梅擲白英樓壓鳯燈挑紅焰劒纏龍
便教分閫持麾去未愜平時錦繡胸
　　　姑蘇送王武岡不值訪汪仲冕席上口占
嚴城夜出鼓鼕鼕畫鷁三更不見踪何必披雲尋樂廣
真成避雨識茅容蘇花似雪玲瓏白臘酒如春琥珀濃
若使世間無我輩老夫何處不窮冬
　　　次劉啓之韻
豪結交遊三十年暮年識子海霜邊江西析派詩同社
鴻寶傳家子已仙無用白䰅甘我老有才青眼望誰憐
譬如飄泊湓城下篁竹蕭疎無管絃
　　　次張昌化合溪新亭韻
不礙溪流水不平主人來處主鷗盟兩峯呈秀出天造
雙澗同流到地清尚憶經過曽對酒欲來登覽恨無名
仙凡咫尺紅塵隔草草題詩亦浪評
　　　次呂簿池亭韻
舉杯邀月到幽塘月入波心碎夜光倒影簾花翻翠色
飛梭錦段織紅芳是中有客供千首此外無塵染六郎
昨夕主人閒立久一身風露帶天香
　　　長干寺用荆公韻
縈紆一徑試幽尋花竹禪房未是湥野水不波清欲凍
崇岡有竹翠成陰琵琶呢呢宛兒語蘭麝溫溫和水沈
詩句欲追前輩後誰呼粉黛汙清吟
　　　和印監寺玉簪花
得得尋芳聽自由名花先占八分秋鷺鷥折股晩風冷
姑射遺簪勝地幽霜葉皺痕羅扇薄香苞破處雪衣柔
一瓶一鉢休岑寂騎鶴腰錢豈易謀
　　　咏余商卿栀子花
香不求知色自然朝來何許雪華鮮如行佛國參知識
未嫁仙姿益淨娟梅子已黄猶夜雨客遊方倦作春眠
地卑山近征衣潤不費熏爐一炷煙
　　　與青原正庵老
倦行老矣徧東南最後青原識正庵無法更求身外説
有禪應許意中參春風遶寺雨華墜石鼎烹茶泉味甘
暫脱塵囂聊税駕與君相對款清譚
　　　簡能仁禮老
幻身到處等空虛習氣依肰未埽除柏樹子邊尋祖意
旃檀林下伴僧居三千世界初無礙十二時辰得自如
牛糞火堆煨芋熟時時拾得嬾殘餘
　　　贈張道士
修廊行盡到山齋中有高人百念灰門外不知春出筍
池邊惟見地生苔内丹久煉龍長在大藥將成鶴屢來
想見年年朝玉帝眉間一㸃澹黃開
　　　贈術士
一性圓明俱是佛四方落魄總成仙逢人只可少説話
賣卜不須多覓錢退一步行安樂法道三箇好喜歡緣
老夫亦欲挑包去若要相尋在酒邊
　　　賞心亭
何人將我此來遊白鷺那知客有愁如子矜持山玉立
似予迂闊水盤洲塵襟抖擻風雲入石刻摩挲嵗月流
惆悵謫仙鸞馭遠離離别恨黯灘頭
　　　雲精遊惠山
松杉如立密當門長在山中管送迎棲石草根留雪在
響堦檐溜滴春聲簿書撥置君能到碑刻摩挲眼倍明
欲作小詩無好句只題年月記經行
　　　同郭殿帥遊鳳山寺探桃李
廉纖小雨久於梅喜得新晴亦快哉五色波光麗鳷鵲
十分雲氣近蓬萊旌旗側畔宫牆轉戈㦸叢中武庫回
走馬看花生怕晚果然桃李一山開
　　　遊窄㟧山
倦遊華髪老飄飄意氣依然在九霄努力尚能登窄㟧
廢詩無可寄參寥敧斜古寺雲為屋檼帖溪流石架橋
安得栁間桃李動丹青吾欲畫生綃
　　　大麓道中
竹輿鴉軋曉煙收蒼玉巖巉萬里秋路轉羊腸囘草徑
溪分燕尾遶沙洲愛山有癖須還債覓句無工是不休
晴得幾時尤更好桂花蓓蕾作針頭
　　　過泰和宮
林塘漠漠亂花飛門掩蒼苔過客稀蝴蝶與身俱是夢
杜鵑憐我幾時歸徐行便當籃輿穩清話何妨羽扇揮
四十九年蘧伯玉此生畢竟是邪非
　　　遊北墅
客裏浮沈又一年春風北墅故依然路邊花有香相引
澗下松無色可憐仙鶴舞隨人擊筑神鴉飛傍客歸船
何須故埽霜前葉郤趁東風學曉煙
杖履飄然不整巾緣何問得梵王城澹煙翠溼千螺皺
微日煙銷一縷輕隔山鳥語如人語觸處風聲若水聲
見説一犂今已足笑歌蓬首餉夫耕
　　　寓公坊
秋風漸漸正吹凉似報歸期未欲忙尋路竹間湥入寺
泊船沙外遠依莊小槽壓酒珠紅滴新飯炊粳雪白香
更聽夜來思遠浦軍聲十萬似錢塘
　　　醉中偶成
小院蒲萄月架東舞腰忙趁鼓聲雄詩成綵筆分題後
人在金釵賭令中秋葉冷吹風浩蕩晩林烘透日玲瓏
腰間若佩滁州印定有人呼作醉翁
　　　無錫道觀
門外紅塵市一廛買瓜買李興悠然樹根石透月灑落
殿閣屋多風折旋賣墨道人勤置酒能詩老子欲飛仙
髑髏南面蛆蟲輩鵬鷃逍遙各自天
　　　金陵雪中
風幻寒威夜撲人曉看雲腳四垂陰牧羝塞上功名涙
騎馬藍闗竄逐心冷面不春愁菀結凍䰅如鐵恐蕭森
畫爐醉撥灰為字不為閒思暖帳金
　　　對雪效樂天
匣中雷吼一長劒溪上月明多少舟無賊可平閑李愬
有人不訪倦王猷銀杯繡帶從渠便瑤樹瓊林得自由
衣敝獨嫌灰絮料簾高想見月垂鉤
　　　偕陳調翁龍山買舟待夜潮發
來逢春雨長魚苗去見秋風擘蟹螯久矣歸心到鄉國
依然水㝛伴漁舠一天如許皆明月二客所須惟濁醪
今夜四更潮有信更須留眼看銀濤
　　　發舟
寶氣亭前首問途清飈日日送籧篨丹楓無處不愁客
白鷺有情如導吾青竹閑垂任子釣紫鱗時掣季鷹魚
煙波渺渺江天晚水㝛又聽溪鳥呼
　　　春日即事
久客無人問所須小窗翻得遂癡愚黄昏以後酒三盞
白日之間飯兩盂穀雨筍茶俱俊美條風杞菊競甘腴
先賢可謂長貧賤況是平生山澤臞
　　　上周少保
游戲公孤子歸來不愛名昌黎前進士司馬老先生有
節花宜晚無波水自平翳雲遮不得南極益精明
　　　上范祕監
疇昔經行路黄山更一過天涯知已少嵗晚客愁多路
斷車生角冰堅水不波使君森畫㦸聞此盍如何
　　　和大參相公
松湥煙鎖逕月冷水明樓日漲滄溟窄山陰古木秋琴
書超物表器宇識神遊突兀東南北乾坤第一流
山邃龍蟠窟江昏蜃吐樓撞鐘千百指閲世八千秋僧
笑衣冠累天容杖履遊松梢清影碎薄月帶沙流
　　　贈劉叔擬招山
不醉何勞飲無詩底用吟百年為客老一念愛鄉湥草
路青原涙煙波白鷺心班超歸未得想見舊家林
　　　都中留隨州李判官
幸自東南好西歸未可忙茶添橄欖味酒借蛤蜊香絶
品宜春醉新烹趁日長倒囊煩厚載歸遺北人嘗
　　　江頭送趙教即席同賦
東州二三子相送黄鶴磯渭北煙樹合江南春水肥波
寛魚意足沙淺鳥痕微我亦欲東去斜風雨溼衣
　　　除夜寄盧菊磵
見説盧夫子詩成手自書雪便金帳暖雲蔭玉川居椒
葉儲名酒萍虀薦野蔬夜寒褌犢鼻應念馬相如
　　　寄桐廬程宰
路入嚴州去桐廬得暫過盤飱湯餅賤機杼綺羅多令
尹哦詩治居民酌酒歌吏人公事少門雀可張羅
　　　吳尉東閣西亭
襲桂行香徑朱欄稍轉西水風颼石冷雲月墮檐低棊
敗湥杯罰詩豪健筆題舞忙釵鬢亂更為捧柔荑
石板橋東閣軒窗如此華碧虛澄水鑒紅影侵霜花似
串歌雲駐如泥醉帽斜但驚風露冷飄落㤀還家
　　　湖口宰任伯厚挹清亭
政笑行役倦登臨心眼開舒蘄千里見蜀贛兩江來老
覺樹如此凉生風快哉主人方好客不算酒行杯
　　　題龔山長棲閣
愛客龔山長能容日日過栽培初種竹愛䕶乍生荷堂
對青山短門闗白日多細聽閑議論不似我狂歌
　　　題黄文叔燕堂
仕宦不愜意有家胡不歸林棲烏反哺梁語燕于飛鷗
鷺㤀之久貂蟬貴者希但存慈母健日日舞斑衣
　　　西湖次舎弟潤之韻
舊説西湖好春來更一遊林逋山際宅蘇小水邊樓行
密栁隄鬧樹多花影稠天堂從此去真箇説杭州
　　　雨華臺次胡仲方韻
寒意溼煙草浮生吹浪花繞臺皆峻嶺陳迹一飛霞子
醉詞吐鳯吾狂字落鴉兒童應笑客風颭角巾斜
　　　酒樓
夜上青樓去如迷洞府湥伎歌千調曲客雜五方音藕
白玲瓏玉柑黄磊落金酣歌恣蕭散無復越中吟
　　　登曠軒
去春曽與客攜手過橋來寺蔭松極美塢湥桃不開紅
塵萬里去白首一年回淨洗曠軒眼雪天閒看梅
　　　同曹元章遊新安寺
畏暑倦杯酌修廊散步行寺湥藏古意蟬老帶秋聲去
就諸緣薄窮通一念輕更尋水清處為我濯塵纓
　　　遊古山
信步作幽討有菴如此湥佛燈明老屋秋日澹疎林柏
樹祖師意松楸老子心十年棄墳墓灑淚一悲吟
　　　題古山菴
薄醉來遊此西風吹帽紗倦鴉叢密樹凉雨溼秋花題
壁人何在哦詩句未嘉一杯湯餅具坐到日西斜
　　　聿追庵題壁
路轉羊腸曲山藏蝸角湥樹多成蔭密水少亦悲吟露
草重陽涙風花寒食心摩挲墓銘看久立讀碑陰
　　　元宵偶書
磊落東遊客磨跎且過僧有懷千不足自顧百無能舊
日名城酒他時夢境燈放歌聲激烈醉倒睡騰騰
　　　寓東陽
不學老無似艱難卻飽諳遠從陶靖節來訪杜征南意
到羮蓴適貧猶食薺甘惜無廬可卧尚遶鵲枝三
　　　送客剡溪
送客山陰路春風散馬蹄縱觀神禹穴湥入子猷溪嫩
草綠於染珍禽嬌已啼去程千萬里步步有雲梯
　　　壽鹿
年永曽聞葛稚川玉京何處錦紋鮮賞花應制嘉賓宴
小雅當為第一篇
　　　官舎阻雨十日不能出呈徐判部
潦倒傍門羞騎馬倦遊老欲寄崑山留將造請囁嚅口
慷慨狂歌泉石間
　　　呈稼軒
精神此老健於虎紅頰白䰅雙眼青未可瓢泉便歸去
要將九鼎重朝廷
　　　投誠齋
綾衾厭入承明直卻把一麾江上來雲氣隔天迷望眼
不堪花落幾宮槐
　　　上吳居父
廟堂陶鑄人才盡流落江淮老病身尚踏槐花隨舉子
不知鄧禹是何人
　　　呈王山父
疎煙澹澹樹重重畧得西南有路通鐘板不鳴山寺靜
閉門人在月明中
辦得茅廬我便歸玉堂何處有梅枝嵗寒老樹雖荒寂
㑹有臘殘春到時
　　　和危教授
先生場屋文之虎氣懾孤狸自不知老去莫嫌官尚冷
灞橋風月要新詩
　　　送胡仲方
鄭公句在貧何恨劉毅家寒淚一揮窮達莫言鄉義重
此行畢竟是耶非
　　　寄張東之
見山堂上山如畫二十年前曽客來飛絮滿城歸不得
江南老卻賀方回
　　　過無錫見李元徳祭酒
高門拂日鳴珂里吹竹彈絲煖響中寂寞一區如此宅
世間卻有兩楊雄
　　　題東林寺
爾自貪癡不肎閒江南多少好青山老夫為不愛官職
買得狂名滿世間
　　　書越州能仁寺壁
流年轉眼一飛梭如此頭顱奈老何狼籍落花春不管
竹雞啼處雨聲多
　　　書僧舎
綠楊染水濃如畫天氣欲晴風自和二月杏花猶未放
一春分外覺寒多
　　　欲遊閣皁山
仙梯難上塵緣重俗駕勒囘山有靈煙靄糢糊雨昏黑
數峯疑在夢中音
　　　梅花
寂無人語斷囘程日落未落孤山横平湖水闊何許去
傍竹松邊自好行
　　　弋陽渡頭
車聲盡日滑黄泥怕聴空桑叫竹雞風雨不知春蚤晩
栁條搖綠半江垂
　　　初入平氏書院
雪屋彈琴泛作聲寂無人語紙窗明倦遊識破諸緣妄
巳與梅花一處清
　　　蘄州道中
如箭陰風劈面吹雪花斜夾雨垂垂胸中自有平戎策
路入蘄州冷不知
　　　自宣溪過蚤禾渡
雨後斜陽未見晴曉看紅日報窗明筍輿十里宣溪路
剗地濃雲腳裏行
　　　邨店
林湥路轉午雞啼知有人家住隔溪一塢鬧紅春欲動
酒帘正在杏花西
　　　春歸
百花開盡到荼䕷一片春心又欲歸可恨東風留不得
謾教啼鳥怨斜暉
　　　聞杜宇
杜宇幾聲煙靄外相思只在蜀山陰閒愁不共花飛盡
贏得傷春一片心
　　　聞鶯
東風扶日上花枝恰恰幽禽弄暖時百囀忽驚春夢破
閒闗石上話相思
　　　閒步
山徑無人鳥啄沙杖藜閒看摘新茶錦綳委地筍翻籜
黄玉滿林松帶花
　　　夢覺
夢囘斜日轉花陰時有黄鸝送好音高卧草廬人不識
東風啼鳥獨知心
　　　遊郭希呂石洞雜題
　　　　清曠
筍輿吚啞來路轉此歇腳長風挾秋下湥意滿萬壑
　　　　小爛柯
遊戲一彈棊嵗月駒隙過不如兩㤀機石上跏趺坐
　　　　韜玉
至寶不自獻韜藏亦英華餘香被草木秀擢幽巖花
　　梅屋吟藳
　鄒登龍字震父臨江人隱居不仕結屋於邑之西郊
　種梅繞之自號梅屋有孤山處士之遺風焉吟藳一
　卷劉後邨戴石屛真西山咸稱之後邨謂其語極清
　麗石屛云讀其詩如行春風巷陌間見時花遊女動
　人心目處多矣西山云金至百錬而精珠穿九曲而
　巧鄒君之詩之謂與其為當時詩人矜許如此
　　　從軍行
年少良家子投身事西北金鳴鬭馬嘶蕭蕭短兵發夜
戰祁連山斷甲濺腥血番部帶箭降番酋連陣沒勒功
紀燕肰椎鼓歸漢闕
　　　結客少年場
幷兒任氣俠年少肝膽雄錦臂金彈丸銀鞍玉花驄腰
插三尺劒手開二石弓輕生重大義一戰翔庭空斬取
戎王頭㨗奏甘泉宫
　　　秋夜長曲
碧簾挂雨秋容老寂寞江城暝煙草流蘇帳冷屛山低
蜜炬香銷睡常蚤夢驚離緒牽愁入翠被寒侵涙花溼
思美人兮天一方烏啼月落西風急
　　　青樓曲
青樓女兒十五六翠掠雲鬟妙裝束千金學舞拜部頭
新來教得凉州曲錦韉少年被花惱醉把金釵換香草
西風樓前秋鴈飛舞衣狼藉花顛倒
　　　采蓮曲
平湖淼淼蓮風清花開映日紅妝明一雙鸂鶒忽飛去
為驚花底蘭橈鳴蘭橈蕩漾誰家女雲妥髻鬟黛眉嫵
采采荷花滿袖香花湥㤀卻來時路
　　　江南春
玲瓏樓閣江城晩楊栁絲絲凝碧煙飛燕不歸春滿地
百花香裏聽啼鵑
　　　巫山高
巫山巃嵸巫峽曲一十二峯淺凝綠老猿化石懸嶺崖
矗矗凌雲埽壇竹九靈少女列仙從佩玉鳴鸞乘彩鳳
飛䰟走魄歸瑤宫紫簫吹斷荆王夢
　　　咏懷
洪河相綿纏嘉宅良可卜蒼松蔭長溪叢梅馥四屋過
亭白水飛鳴流漱寒玉遊目俯靈景抱杖委繁俗長吟
暢幽懐理琴展清曲豈不企凌厲而乃傷局促吉士抗
遐蹤幽人聚靈族
　　　步出城東門
步出城東門與子各執手遙望冢纍纍悲風發隴首長
松自青青枯根帶骨朽人生如朝露嘉命那可久世無
王子喬何訣以固壽感慨徒傷悲歡言且飲酒
　　　山上有白雲
山上有白雲浮陰翳陽光亭亭颯繽紛出岫高飛翔飛
翔長在望遠匪千里隔莫以秋風來吹散無踪跡
　　　秋夜懐菊山沈莊可
凉風動金旻奄忽寒節至百卉俱萎垂梧桐亦飄墜明
月入我牖展轉不能寐顧影重傷心思君長下涙
　　　滕王閣懷古
憑高獨展眺風葉亂鳴秋鸞舞自空閣漁歌向晩舟卷
簾山歴厯倚檻水悠悠月出江城暮凄凉萬古愁
　　　寄雲林楊少雲自衡之桂
問訊楊夫子經年客異鄉南浮湘水遠西望楚天長五
嶺梅花發孤亭草色荒白雲遙滿目曷久住炎方
　　　戴式之來訪惠石屛山集
詩翁聲價滿江湖肎訪西郊隱者居􁄢似杜陵常戴笠
狂如賈島少騎驢但存一路征行藳安用諸公介紹書
篇易百金寧不售全編遺我定交初
　　　江居
獨作幽居計江邊屋數間水流天自在心遠地寛閑鉏
月栽梅樹移雲疊石山白鷗盟欲結倚杖看潺湲
　　　溪邨
兀兀小橋西人家住繞溪雲山當戸入竹樹出檐齊風
急花初盡春湥鶯亂啼稻畦新雨足稚子亦鉏犂
　　　題杜少陵草堂圖
背郭好林塘誅茅作草堂因吟白鴉谷為卜碧雞坊隴
竹和煙淨江梅帶雪香四松經喪亂閲世幾風霜
　　　道經玉笥山
玉筍凌空徑元都詔吏仙荒壇湥覆草峭壁響流泉石
洞隨龍蟄金丹許鶴傳夜湥擣藥鳥啼破翠微煙
　　　入投龍洞
行入投龍洞青青見竹竿暮雲生道樹夜月滿仙壇枯
蘚沿崖古長松繞澗寒三生清淨福獨此愧黄冠
　　　上慧力寺
今代空王宅前朝處士家牛車為象藏鹿苑發龍華松
密風生樹江空月在沙闍黎飯鐘後邀我試新茶
　　　寄蒼山曽子實
東湖從此别嘉㑹邈無期望遠音書阻思君嵗月馳春
雲山隔斷秋雨鴈歸遲欲覓崆峒使梅花寄一枝
　　　幽事
閒攜小斧刪梅樹自縛枯藤補菊籬燒柏子香讀周易
滴荷花露寫唐詩
　　　遊仰山寺
施地開金刹勝因結佛緣怪松盤獺徑古木䕶龍淵雲
裹春山亂禽啼夜月圓路遙歸不得好借上方眠
　　　梅花
約臂金寒拓綺疏搔頭玉重壓香酥含章檐下新妝額
試啓菱花得似無
　　　王氏山居
聞道山居好林湥遠俗情茶煙熏壁暗蘿月射窗明學
稼修禾譜栽花識藥名無人覺幽隠為有讀書聲
　　　水亭
欄檻玲瓏直又横半臨池水著新亭擬招鷺㝛栽添葦
怕礙魚行掠去萍五月藕花千㨾錦四時山色一般青
有閒來此尋幽賞莫看人間澹墨屛
　　　趙承遠雲扃
聞道幽居好棲雲結數椽庭湥闗竹雨衣潤染茶煙嵐
氣生朝壁湍聲入夜絃半生飛動意未得痼林泉
　
　
　
　
　宋百家詩存卷二十二
欽定四庫全書
　宋百家詩存卷二十三
　　　　　　　　　　　　　嘉善曹庭棟編
　　招山小集
　劉仙倫一名儗字叔儗廬陵人詩名聞海内先後與
　劉過並稱才甚豪不遇以韋布終其身其詩新警峭
　拔洗脱塵腐不為格律所拘著有招山小集淳熙閒
　岳周伯持浙東庾節待次過張仲隆家見儗題快目
　樓詩讀而壯之後儗來謁仲隆仲隆置酒北湖招周
　伯曰詩人在此亟踐勝約既至一見如舊交座中以
　二詩遺周伯有云従今便是門闌客時出山來探詔
　除儗與周伯真所謂得一知已矣
　　　中秋有懷
吾廬有寒梅老榦秋風多上有雙棲烏月夜聴我歌一
别三載强梅影應婆娑烏今來不來奈此明月何
　　　梅樹秋
誰將和羮姿植彼江之濆老葉纔脱柯生意覺已欣寒
流帶孤標澹月寄一痕莫作搖落看下有春風根
　　　水楓歎
楓葉不耐冷露下燕支紅無復戀本枝策策隨驚風鄉
來樹頭蟬去盡不見蹤日落秋水寒哀哀叫征鴻
　　　得蟹無酒
水鄉秋晚得白蟹望斷碧雲無酒家此意淒涼何所似
淵明醒眼對黄花
　　　旴江道中
過雨青山啼杜鵑池塘水滿柳飛綿田家正是忙時節
女采桑歸男下田
　　　有懷二小姪
殊鄉憶諸孫觸緒成歎嗟阿獰蚤失父㷀㷀垂兩髽已
知陟岵悲啼哭聲啞啞阿贛幼豐下出入常隨爺别時
俱學書落紙翻老鴉倒指今三年為學當日佳應解對
我兄言叔不還家何時重抱持課書賞棃樝看渠俱成
人憐我雙鬢華侍我兄弟醉㑹當相扶叉
　　　贈曾相士
大曾兩眼如磨銅坐上一顧凡馬空發天機緘被天惡
老死不遇悲途窮小曾短小眼如鵑冷地看人看入骨
誰云輪扁不傳心獅子還生獅子窟倒拕拄杖行九州
平生慣識公與侯得錢送家養老母裘袂慘澹行囊羞
我慵百事不入耳休説功名老無味他年相伴竹溪頭
同采芙蓉渡秋水
　　　秋夜長曲
秋夜長秋月明愁人不成眠搔首行中庭天髙氣肅萬
籟息銀牀凍損寒露零碧梧已蕭條棲烏終夜驚枯荷
倒秋水夜氣凍流螢銅壺悲咽漏下澀深閨何處鳴寒
碪亦有朱門人環坐圍娉婷玉觴催喚酒銀甲紛彈箏
衣篝龍腦熏繡被珊瑚枕煖愁雞聲秋夜長秋月明此
時㡬人知此情
　　　西林留題
路入康廬西復西翠煙深處著招提山僧㡬輩雪垂頂
水鳥數聲雲滿溪莫對青山譚世事且循粉壁看留題
禪房夜臥衣裳冷夢破鐘聲落月低
　　　海上
潮蹙三山島煙横萬里沙蜃樓春作市鼉鼓暮催衙一
曲水仙操片帆漁父家安期定何處試問棗如瓜
　　　送徐淵子知縣
城郭春寒夜郵亭小泊時相逢一尊酒共説十年詩風
雨成輕别江山莽後期著鞕従此去蚤到鳯凰池
　　　秋郊
秋水四五尺暮山三兩峯浮雲白毫相落日紫金容蓑
笠前邨笛樓臺古寺鐘殷勤小平逺圖畫憶渠儂
　　　代人憶舊
緩步素絲幛微吟紫綺裘醉便風側㡌歌愛月明樓犀
軸題春恨銅壺滴夜愁風流十年夢燈火漫揚州
　　　題雪浦人歸圗
亂目寳花雨過眉斑竹笻挐音迎畫鷁喜態動烏龍水
鏡千江月風琴萬壑松遙知永今夕情話得従容
　　　彦美生朝
壯日里閭俠臂彎雙角弓繡韉紅匼匝貂袖紫蒙茸雲
態自蒼狗玉輝猶白虹若為占夀骨綽起有清風
　　　車轣轆
馬虺隤牛觳觫山行縈紆車轣轆路傍指㸃是官人老
矣一翁雙鬢白汝牛幸可耕汝馬幸可騎有此可載琴
書歸胡為奔走東西道白髮刁騷被人笑
　　　沙漫漫
沙漫漫草斑斑南北山山相對看我行乃在山之閒行
人仰不見飛鳥樹木定知邊塞少沙漫漫草斑斑我行
欲趁西風還僕夫汝莫愁衣單我但著衣思汝寒
　　　寄題安嵓起官舍北溟
一軒髙占鳳麟洲要作人閒汗漫遊海閣風煙自朝暮
洞天日月㡬春秋夢䰟欲拂三花樹生計聊隨一葉舟
待我丹成訪君去閬風佳處卜菟裘
　　　谿莊
疇昔何來此青山與白鷗絮飛春不去潮返月頻留
　　　以騎驢鍾馗送秦先之
髯鍾矍鑠老據鞍曾入大内見阿瞞幞頭垂脚藍綬敝
不知班簿為何官天寒嵗晚日云暮霜風吹驢耳卓豎
老藏負笠衣裳單反袂掩口趾穿屨蓽門我恐難留君
收卷送似秦將軍將軍文事有武備眉骨自是凌煙人
汝當訶䕶謹厥職勿但縮頭徒挂壁將軍來嵗在殿巖
豐汝牲醪作除夕
　　　野步十首
南鴈數聲嘹唳西風雙鬢䰐鬖病葉夕陽滿樹斷雲殘
雨歸嵓
瀟灑枯藤老履行行只復行行泥路野人屐跡石橋流
水琴聲
黄犢眼中荒草鷺鶿立處枯荷宦海風濤舟楫故山煙
雨松蘿
愁思㝠鴻杳杳吟情敗葉紛紛歸去滿身溪雨醉眠半
枕山雲
白日長繩難繫青帘濁酒堪賒歸鶴蒼山雲際故人錦
字天涯
紅葉林風颯颯蒼苔徑雨斑斑人跡石邊流水樵歌鳥
外青山
流水數株殘柳西風兩岸蘆花荒草客愁逺道夕陽牛
帶歸鴉
按步緩尋幽草揚眉一望平林鳥影漁磯日暮豆花邨
屋秋深
㡬處漁樵石路數家雞犬柴門竈屋殘煙杳靄溪流澹
月黄昏
木葉西風古道稻花北隴新田流水美人何處夕陽荒
草連天
　　　題張仲隆快目樓壁
上得張公百尺樓眼髙四海氣横秋只愁笑語驚閶闔
不怕闌干到斗牛逺水拍天迷釣艇西風萬里襲貂裘
眼中不著淮山礙望到中原天際頭
　　　自哂
曾騎白鶴上揚州頭插花枝秉燭遊尊酒邇來誰是伴
白雲收盡數峯秋
鬭雞走馬醉髙陽今日歸來兩鬢霜無限少年心上事
半簾豆雨語寒螿
古樹閑雲獨抱琴琴聲寂静樹雲深相如渴死文君老
辜負題橋萬里心
世事悠悠酒㡬杯晴窗把鏡獨徘徊西風吹老梧桐樹
仍送新霜兩鬢來
寛博麻衣折角巾疎慵不是少年身白雲半枕山中午
猶夢乘查去問津
　　　歸鳥
紫山青嶂盡如家負日衝煙復帶霞今古乾坤秋一幅
㡬番歸鳥與棲鴉
　　　四皓
長樂巵前露雪眉嵓花亂笑出山時有人拍手瓜田裏
來往青門總不知
　　　鼓瑟二首
滿樓明月調雲和五十絃中急雨過彩鳳拂衣鳴翠竹
素鱗鼓鬛出寒波淒涼楚客新愁斷清切湘靈舊怨多
一曲更沈人已静江頭雲挂綠嵯峨
朱絃聲奏徹雲清有客沈吟倚桂聴遺響一時存楚曲
斷䰟千載寫湘靈珠隨明月生滄海船挾風波過洞庭
縹緲無言膠柱倒遙遙江上數峯青
　　　贈周伯二首
昔年椎鼓事邊庭公相身為國重輕四海㡬人思武穆
百年今日見儀刑筆頭風月三千字齒頰冰霜十萬兵
天亦知人有遺憾定應分付與中興
己買湖山卜奠居因君又復到康廬十年到處看詩卷
一日湖邊従使車南渡忠良知有種中原消息定闗渠
従今便是門闌客時出山來探詔除
　　　題歸去來圖
筆端竒處發天蔵事逺懷人涕泗滂餘子風流追魏晉
上人譚笑自羲皇折要五斗㡬錢值去國十年三徑荒
安得一堂重寫照為公攜酒瀉蕉黄
　　　旴江道中
屈曲清溪繞徑斜緑隂深處隠人家嵐昏山色未還觀
水落漲痕猶在沙麥熱邨邨喧水碓蠶成處處響繅車
馬頭忽覺清香近路轉橋南有野花
　　　寄題孔德通東園
花木隂隂一畝宫平生髙興與誰同尊罍北海無虛日
鄉里東家有故風先業固知衣鉢在穴門應惜橐奩空
襄陽耆舊今誰識尚喜風流見阿戎
　　　臨川報恩寺與涂子載陳惟定分韻得丹字
杏花枝上雨初乾梵宇苔深碧瓦寒三客燈前共湖海
五言詩裏定金蘭殘年短髮因愁白多病衰顔借酒丹
後夜相思月千里不堪獨自倚闌干
　　　寄朱濟仲
家在三千里人來天盡頭角聲連夜月草色帶邊秋妻
子仍多病音書缺寄郵歸心與寒鴈先已過瓜洲
　　　旴江驛舍中有婦人書一憶字筆勢頗姿媚游
　　　子明王相之皆題其後率余同賦
陽臺雨歇行雲杳天闊鴻稀春悄悄鸂鶒孤眠怨芳草
夜夜相思何日了妾非無聲不敢啼妾非無淚不敢垂
柔情欺損青黛眉夢䰟暗逐蝴蝶飛春風著人瑣窗緑
緑窗書事記心曲細看香翰宛且柔中有閑愁三萬斛
向隅棄筆惆悵時此情黙黙誰得知無緣相見空相憶
不如當日休相識
　　　題惠崇鷺鷥
清霜著木髙柳枯驚風獵獵吹寒蘆蘆根敗蓼色慘澹
沙觜無復菰與蒲風標皎皎四公子來從西雝有閑思
肝腸澡濯秋水清雪衣不受泥上滓偶得一飽即自如
鵬飛萬里何闗渠出離風波岸上立豈只臨淵常羨魚
惠也小景稱獨步那知寫生尤得趣傍邊謹勿生機心
恐即長鳴過溪去
　　　過嘉興
惆悵嘉興路三年㡬度經航船連夜發更鼓隔城聴落
月低煙樹秋風冷露螢客懷容易感宜醉不宜醒
　　　魏塘道中
霜葉紅於染寒溪湛若澄㡬聲歸鴈急數㸃暮山青深
琖頻斟酒長塗小作程萬緣天已定得喪一毫輕
　　　送陳惟定惟定有伏闕上書之意因以箴之
傾葢相逢二紀前六囘相見兩華巔詩成神鬼皆遭役
命薄文章不值錢北事如斯君可去西齋重到我淒肰
他年卜築如相覓更約西山暮雨還
　　　仲立於枕上和余韻夜半得句敲門喚余余乃
　　　攝衣而起相與對語於野航橋上因再用韻
夜半詩壇喜解圍楚天雲澹玉繩低撞鐘自得興不淺
泣鬼初成人未知踏月過橋驚鶴睡犯霜對語伴烏啼
蕭條此意欣重見絶勝圍紅醉玉巵
　　　登岳陽樓
八月書空鴈字聨岳陽樓上俯晴川水聲軒帝鈞天樂
山色玉皇香案煙大舶駕風來島外孤雲銜日落吟邊
東南無此登臨地遣我飄飄意欲仙
　　皇荂曲
　鄧林字楚材一字性之自號四清社友福清人年十
　五即以詩義魁鄉校淳熙中登進士一時名公卿如
　周益公陳止齋晦翁朱子吕東萊俱引為交游嘗伏
　闕三上書陳時事得失朝議欲授以中都幹官或曰
　鄧林若在中都此謗議之府也遂授石城丞其詩有
　皇荂曲一巻共詩五十篇淳祐時大山蕭山則序云
　詩世業乃精有彜叔即有性之彜叔詩工如柳煙鶯
　曉障杏露蝶春糧如桃葉渡江狂子敬棃花帶雨澹
　真妃皆竒性之葢出此性之彜叔子也
　　　南國有佳人
南國有佳人仙姿自蓬島龍綃照明璫鳳釵横貴寳新
妝試鸞鏡皎皎顔色好芳年倏已筓君子可偕老奈何
行媒弱修言棄中道洞房闇怊悵珩璜結組縞寧作鍾
離春勿學姑瑤草
　　　劉阮
鹿車小宇宙據鞍常醉眠風塵澒洞時杯裏全其天伶
達故自佳籍放乃無用試看勸進表何似酒徳頌
　　　綠珠詞
涼臺瀟灑臨清波幄翠簾珠明綺羅哀絲號竹按清歌
紅潮素臉春風和主君歡娛美人醉報有無情使車至
㡬叢蘭麝俱委塵獨指綠珠可當意衆中偏是承恩深
妾身雖賤無二心君前拚命效一死玉笛收聲紅日沈
輕裾飄向闌干角花鈿散地金釵落到頭不負齊奴約
猶勝識字空投閣
　　　玉兒
金蓮花上兪尼子永夀神仙羅繡綺苑中荆荻市令嚴
玉像支離瓦官寺六宫鴨㔅起淫風太白便應懸妲己
此身肎許兜鍪夫猛為東昏拚一死到今羞殺賣降人
去作練兒梁姓臣
　　　孤山訪鄭渭濱不值
寂寞石琴臺香雲撥不開多知騎鶴出自欲買舟來葑
岸春回草山亭雨謝梅懷人成悵惘日暮惜空囘
　　　書懷
西林吹羽扇吾道竟淒涼上坂勞騏驥低巢窘鳳凰可
求非富貴無用是文章冉冉深林底幽蘭正自香
　　　真陽峽
滿眼皆吟料歸囊未盡空江波連岸碧野火漲天紅髙
樹留寒日長蘆轉晩風客程雖小艇心已故山中
　　　凌江灘
灘髙舟去緩閑眺暮江濱竹本沙痕舊茅叢燒色新青
裙瓶汲㵎白㡌斧尋薪渺渺蠻煙起秋風一旅人
　　　近況
近況只如此深山無見聞二申猶學道三上漫攻文芸
葉春繙日棃花曉夢雲添香仍煮茗嚴敬事天君
　　　蚤過劉功艾清溪
月裏山河大風前草木涼征塵生杖履香霧溼衣裳古
嶺攀棲鶻荒蹊蹴聚蝗白雲看未逺已轉九囘腸
　　　曲江歸舟
只道篷低礙覓詩眼前物色自多竒千山赭去如秦㨾
一水清來似晉時漁父豈無緣葦輩樵人恐有負苓師
僮奴忽報梅花動春在江頭最北枝
　　　感興
竹帛功名九折車棲遲巖野竟何如浣花溪上尋佳句
積穀山頭讀異書江左風流空醖藉淮南煙景尚彫疎
太平十二河汾䇿擬欲排雲謁帝居
　　　蛟峯先塋
獰狻蟠伏鬛封孤雲黯幽亭日向晡雙桂千年翔化鶴
四山半夜泣於莵老天忍挫真英物厚地甘埋大丈夫
無計發潛空涕落雨松霜柏照煙蕪
　　　賦江郊漁弋
占斷江山是一家寄情漁弋當生涯青楓翠竹春屏葉
白藕紅菱曉鏡花鴻鵠鵾鵬鵰鶚鶻鱒魴鰷鯉鰋鱨鯊
河陽書到君當起弩發千鈞釣五車
　　　豫章
郡名猶是漢流傳宇宙江山復㡬年畫閣倚空家十萬
紅妝鬬夜妓三千層城歌舞秋風外故國興亾夕照邊
近嵗重陽成重鎮鎮南烏幕鎻蒼煙
　　　章貢祥符吳道士孏窩
蚤年收得自由身坐斷窩中孏是真日短日長惟守静
雲來雲去不生瞋破除機械鷗盟熟脱略錙銖鶴料貧
舊看黄庭猶忘却應無心力對閑人
　　　江湖偉觀
世間無盡是天遊更出湖山最上頭江面春聲潮卷雪
湖心寒影月澄秋海門舟楫雲開見瀛嶼亭臺水載浮
不比錢塘歌舞處逺懷西北有神州
　　　送徐𣙜院奉户檄之九江諸郡
中邊瑩徹似冰壺空盡時情意氣殊已向銅龍梯要路
又隨玉駃駕征涂風生湓浦江流急雲滿匡廬夜月孤
朅到東南無力了一分寛處是規模
　　　晉武帝
秋風銅雀曲池平吳主宫娃滿掖庭憑仗皇孫聰慧蚤
不知禍在夕陽亭
　　　左太沖
辛勤十稔賦三都聞者曾貽酒瓮書他日洛中添紙價
陸家兄弟竟何如
　　　朱彦和
文如玉海動時流曽以書棊伏隠侯武徳閣前消㡬語
却令梁氏缺金甌
　　　任蠻奴
千里旌旗已渡江蠻奴苦諫喚蕭郎却持官裏黄金去
望拜韓擒石子岡
　　　敬微
受用廬山水石竒亭亭霞外薜蘿衣侍中那抵蘇門幛
笑死丹青陸探微
　　　鄧郁
雲母餱糧五嶽樓繡娃少嫗導仙遊不應輕信雙青鳥
便遣東都事業休
　　　石崇
梓澤神仙第一居爭豪不惜碎珊瑚荆州使客知何罪
未必亡身為綠珠
　　　張茂先
辨精龍月亦竒才雄匣干將耿不回只守鷦㝠蚊睫賦
大星未必折中台
　　　送衡山琴畫張道士
滿天風月澹蕭寥三尺孤桐古調髙不敢問君聴别操
請彈二十五離騷
滿空煙雨澹糢糊三尺霜縑老墨枯不敢問君求别景
請描七十二峯圖
　　　桂樹
翦翦霜風起晚吹一溪流水浸寒暉客衫猶恨吳綿薄
不道邊人盡鐵衣
　　　過緑野
世上今無隠退風地名偶與午橋同往來怕看銅駝陌
閑倚柴門憶晉公
　　　西湖
髙價租船作勝遊窮逋那敢鬭風流西湖多少閑春水
不洗中原二百州
　　順適堂吟藁
　葉茵字景文笠澤人與徐璣林洪相倡和江湖閒詩
　人也不慕榮利蕭閑自放所居草堂三楹牓曰順適
　取少陵洗肰順所適之句賦詩云順時不作榮枯想
　適意元無勝負心又云兒童問我新官職順適堂中
　老住持葢翛肰有遺世之想焉吟藁五卷閑雅似仲
　先清矯似和靖豈其志趣相契故口吻亦合邪
　　　古意
悠悠㵎邊人濺濺㵎中水水流無返時人生流水耳
　　　偶成
春隂晴復隂因物悟浮生杜宇鄉心重揚花世事輕知
非蘧伯玉覺是晉淵明此意誰人㑹騎牛訪耦耕
　　　蘇隄
南北山圍翡翠隄隄邊綠漲軟琉璃參差臺榭無餘地
雜遝輪蹄了四時楊柳又多前日樹梅花祇少近人詩
停篙不看春風面閑伴漁翁理釣絲
　　　野望
白水沿隄䕶綠苗雞鳴犬臥柳邊橋數家雖不成邨落
一夢何曾到市朝
　　　次潘紫巖虎邱韻
潭深劍氣鉎樹􁄢嵐光薄石壇古即今藤花開又落晉
士已結廬吳市猶舞鶴沈吟發幽懷人世舟藏壑
　　　野堂
風來無市聲景物占湥淨鷗狎堂上翁時來㸃天鏡
　　　江湖偉觀
此地舊寒碧留題護竹君窗虛不礙月壁老易生雲一
水東西隔兩山南北分未堪低著眼世事正紛紛
　　　何氏書堂(晉何楷讀書之/地因名何山)
千嵗松隂䕶一亭風來猶帶讀書聲縱無芳史書勲業
自有青山説姓名客撫豐碑苔剝落春歸暗徑草生成
㡬年訪古謀清隠好借虛檐著短檠
　　　寄所思
淅淅竹下風活活橋畔水蕭蕭掩柴荆去去隠君子夙
夜勞我思之徳洵且美瞻彼南山阿有桂發叢蕊奮手
折其榮懷袖香盈只願為靈鵲飛遞聲入君耳
　　　春去
幾陣紅侵野草一團綠染庭槐夢裏未知春去翩翩蝴
蝶飛來
　　　歸途
春來天氣半隂晴那更奔馳一月程又恐花時成草草
還家插柳佐清明
　　　山行
青山不識我姓字我亦不識青山名飛來白鳥似相識
對我對山三兩聲
　　　次出郊韻
支藤乘興入春郊梅壓疎籬亞竹梢賸喜此行詩有料
吟來渾不費推敲
　　　生日口占
舉室相先起五更為翁誕日夀金觥癡兒未識翁年甲
五十年前今夜生(時五/十一)
　　　酒邊次趙東閣韻
竹褪粉痕新銷磨九十春中年真率性上古太平人有
夢詩將聖無愁酒不神静看紅紫路翻覆㡬回塵
　　　友人自淮至
别子若為久於心終不㤀一杯評舊雨兩鬢對新霜客
裏春行蚤愁邊夜坐長明時成擯棄無語及淮鄉
　　　霅城
愛向其中艤短篷眼前景物總玲瓏神仙窟宅垂楊裏
圖畫溪山落照中甚是繁華輸俠少也須幽勝屬衰翁
世間風月無如此買鶴來謀地一弓
　　　雨中梅
竛竮竹外枝啼妝凌曉霰東君不主盟對人作此面
　　　即事
竹暗筍無數江晴水有痕田蛙喧麥隴野犬臥柴門
　　　過溪
筍輿軋軋亂山中籬落桃花潑眼紅小駐渡頭呼艇子
一溪淺緑漾晴風
　　　白髮
半世持竿笠澤濵鬢邊留得㡬莖春近來白髮無公道
暗把黑頭饒貴人
　　　泊舟溪口
萬柳隂中繫客船桑條如竹葉如錢大姑小婦挑甘薺
搖手烏兒正二眠
　　　除夜立春
别嵗傳佳話論文憶舊盟黄柑凝臘釀爆竹帶春聲節
序有終始兒童爭送迎此身强健在列炬到天明
　　　梅
疎影㡬黄昏明明野水濱未風先信息無雪更精神一
白見真色萬紅隨後塵自來花下飲肺腑盡生春
　　　遊西洞庭山
漫遊三十載屐齒暈蒼苔兩地無多里一生能㡬回洞
深龍未蟄丹熟竈無灰已覺忘身世松梢有鶴來
　　　山行
未了行春債因哦遣興詩寒多啼鳥噤路滑蹇驢遲久
雨紅辭樹深林緑授枝驚心衰朽日容易過花時
　　　入山
到來非俗境一片隠心生曉霧沈山色春禽和水聲逢
人多古貌對語率真情同在無懷世爐香答聖明
　　　秋至
節序暗推移清商漸戒期旅懷蛬蚤計涼信柳先知萬
事到雙鬢餘生消㡬詩最憐梁上燕巢穏又歸時
　　　苦雨
農事正紛紛天時異所聞舉頭方見日翻手又為雲茅
舍蛙分部槐庭蟻失羣裁成憂國疏齋沐告吾君
　　　欲别
欲别哽無語蘸酒評歸期潮汐有朝暮郎心無轉移
　　　櫂雪(舟/名)
放船中流天糢糊淅淅霎霎鳴茭蘆萬頃利那成玉壺
柔艣蕩漾歌吳歈老漁直前相招呼骨相子猷洵且都
其人豈是斯人徒相顧而笑掀虬鬢汝為汝兮吾非吾
剡溪風景今何如誰能為人作畫圗予方奮臂持竿獨
釣於江湖
　　　田父吟
去年積潦苦無收今嵗逢人説有秋未擬香秔供一飽
穇穇新藁葢檐頭
逢逢社鼓佐豐年酒熟那逢釀雪天擘橘煮雞償一醉
布衾烘暖抱孫眠
　　　雜興
兀兀北窗下嘈嘈林閒鳴聲各奏小大諒亦隨其形倏
肰氣肅冽一夕俱沈㝠試語塵中士細聴秋蟲聲
七十云古希予年三之二來景殊無多那復就枯瘁窘
步驚畏途撫心慨時事何以怡餘生一日委一醉
　　　鱸鄉道院
田可耕兮圃可蔬㡬年夢不到亭衢山林受用琴書鶴
天地交遊風月吾事變無涯人老矣死生有命汝知乎
客來時復一杯酒畫作鱸鄉醉隠圖
　　　送徐兄訪陳宰
投老持竿柳外邨尺書久不抵修門料應下榻從容日
自説通家好子孫
　　　山行
舍櫂入山邨山深樹自繁短歌田舍樂長揖野人尊苔
老雲生石松髙月闖門不聞名利語太古一乾坤
　　瀟湘八景圖
　　　平沙鴈落
江風飄雲白如練征翰逺赴蘆花岸寒霧昏昏漁火明
欲飛不飛行陣亂相従萬里多﨑嶇呼鳴驚察夜有奴
衡陽路杳速歸去未可容易來江湖
　　　逺浦帆歸
水天㝠㝠日催暮輕蒲飽風疾飛羽回頭遙指舟前灣
浪急篷敧下柔艣稠楊枯桑深處邨老妻挾兒環在門
蓴羮香滑茅柴熟對語别時應斷䰟
　　　山市晴嵐
巖麓新霽浮紫煙㡬家雞犬喧一鄽憧憧人得蠅頭利
不了青帘酤酒錢松隂散亂日易暝風光漸入牛羊徑
頳肩赤脚分途歸野唱樵歌動幽聴
　　　江天暮雪
癡雲貼水天四垂寒鴉凍雀無樹棲紛紛萬頃水花亂
光眩銀海迷東西中有輕舠移斷浦玉笠瓊蓑一漁父
鼔枻而歌歌豐年田家有麥無愁苦
　　　洞庭秋月
長波淼淼七百里蒹葭颯颯西風起玉輪輾出琉璃宫
碧落空明無表裏幾峯森列青崔嵬不知人世皆麈埃
夜深絲竹遞清響疑是楚王曽歸來
　　　瀟湘夜雨
雲氣浮江天已夕江樹號風飛雨迫淒涼正則賦懷沙
疑與漁翁分半席一聲曖迺隔中流打篷淅霎添旅愁
土膏動脈曉色媚農將有事於西疇(劉言史瀟湘詩閒/歌曖迺深峽裏)
　　　煙寺晚鐘
㝠濛一抹籠崢嶸崢嶸深處傳疎聲溪横古槎低欲折
隠約前邨通去程萬里征夫不知宿數盡飛鴉棲古木
輪輿中邊三四僧枯藤挑雲歸佛屋
　　　漁邨夕照
家家傍水開柴扉緑楊影裏沈斜暉妻炊黄粱子挂網
獨枕莓苔眠釣磯得魚博錢平生志世閒寵辱不能累
路近桃源多裔孫定知秦晉興亡事
　　　古意
境空納風月心逺辭埃塵終日窮目力得景亡天真
　　　次韻
生涯老布衾清處更清吟舊事即新夢今人非古心意
行雙謝屐道在一陶琴誰解無名利其中有淺深
　　　幼弟墓下(庵扁看雲/用少陵句)
春到棣無色風來松亦悲細看雲起處不復鴈歸時憶
汝九京隔嗟予兩鬢衰寥寥今古意獨許杜陵知
　　　室人墓下
楚愴埋香地卿須念藳砧齊眉中道訣同穴百年心刀
尺凝餘澤松梧帶老隂可能如饁婦相對白頭吟
　　　張翰
膾鱸元不動鄉思拂袖西風已見幾江上如今來往客
但言鱸膾不言歸
　　　次韻
嬾作千年調偷閑得㡬回吟壇元不峻俗駕可曾來蘚
碧牆隂合榴紅屋角開枕肱真樂在飲水當傳杯
　　　夜坐偶成
蓴鱸江上鄉穏處著虚堂却埽百念息貪吟萬景忙螢
流風户牖蛙鬧雨池塘夢熟田家事牛衣趁蒔秧
　　　笑靨花
簇簇瓊瑤屑花神㸃綴工似知吟興動滿面是春風
　　　琴堂
片石鄰空掌㨾平吳兒曾此御瑤琴琴中腔調誰人識
獨有顰妃是賞音
　　　洗妝池
離宫脂粉尚渟香人去僧來嵗月長鐘磬咒成功徳水
塵根洗盡水清涼
　　　春晩
春色漸昏昏那逢日帶曛落色紅一尺新筍緑三分憶
友盟留石尋詩思入雲風光到田舍􁄢策看耕耘
　　　自遣(偶對/格)
蟻夢功名覺即休駒隂嵗月去難留傷今不復并三樂
擬古猶堪續四愁松下抱琴塵外境雨餘蒔藥栁邊洲
老來莫問浮生事醉後同為造物遊
　　　憶弟
支藤來海嶠骨月海西邊對月成千里舉頭同一天更
沈寒戍角歌急晩潮船孤鴈傷予意聲聲落枕前
　　　相逢
相逢疑舊識敲火自煎茶盛欲為留計其如未是家東
西分地脈南北兩天涯别後思君處空齋䜟燭花
　　　山居
古木環池竹數竿疎籬補菊屋三閒白雲不放紅塵入
無怪山人嬾出山
　　　省墓
隴上松杉手自移至今苔蘚半寒枝夢中不記重泉隔
猶學兒童戲綵時
　　　梅
霜月相摩漏二更書窗伴我一枝横自矜前輩持清白
妒紫妖紅總後生
　　　信步
九十日春未老兩三番醉如泥行遍菜畦麥隴未饒十
里蘇隄
　　　春晩
閉户蠶新浴開簾燕蚤歸何曽春欲去自是物華非
蝴蝶夢中意杜鵑聲外愁問春春不語柳絮暗汀洲
　　　偶成
留得春風趁馬蹄日長無事綠楊隄菜花籬落誰家酒
緩轡長歌過小溪
　　　西湖
緗桃深處五陵家隄柳隂中百寳車多是問桃尋柳去
近來山下少梅花
　　　憶友
瀟瀟檐角雨冉冉雨中舟年老難於别春寒重却愁風
窗亂書葉塵壁暗燈篝夜半無來鴈披衣對小樓
　　　次韻
疎窗小博山窗外鳥闗闗占得江湖隠佐成天地閑檐
牙叢篠碧牆隙兩鳩斑癡坐不知晚漁篷卷釣還
　　　次賦順適堂韻
萬卷藏書抵萬金翛肰軒宇絶塵侵順時不作榮枯想
適意元無勝負心蒲石疎簾真道院栢香淨几小叢林
四時賸有閑風月醒裏尋題醉裏吟
　　　有所思
仰天有所思心逺目苦短西風驅殘雲千里月華滿
　　　山居
朝踏山根雲暮歸雲中扉野鳥始驚避今焉情依依異
哉海上鷗猜疑未忘機
　　　已酉生日敬次靖節先生擬挽歌辭三首
放浪宇宙閒世事笑局促駸駸影中人不受時采錄奄
肰長夜歸齎志空山木昔日堂上歡今夕堂下哭哭之
欲其生予亦不自覺天道元無私紛紛徒寵辱素心惟
坡仙一死萬事足
自古皆有死載歌酬清觴嗟予蚤失怙艱阻亦備嘗母
兮嵗六十終古青松傍陟岡慟伯氏忘簪悲孟光後波
逐前波同歸溟漠鄉飄風相飛旐轝鐸聲央央
重雲翳蒼柏零露棲白蕭骨月慕音容慌惚哀空郊肴
核班㡬席椒漿澆岧嶤人歸天已沫(音/昧)紙錢懸枯條逝
者如此耳暮暮仍朝朝暮暮仍朝朝人兮奈若何未死
不能樂既死空有家僮僕恩怨交朋舊㡬悲歌若人㑹
斯語屬和紛陽阿
　　　庚戍生日再擬去嵗挽歌辭
憶昨嵗莫止慨慷生死機擬韻追先哲持為自夀詩成
篇示叔季心肰口交非詎知不一霜季兮先露晞興思
發永歎載言涕泗頤萬化同於盡彭鑑空龎眉日月不
我與去去氣力衰且進尊中醁勿作兒女悲殷勤晉鼎
心趨前舞萊衣
　　　酒邊次徐靈淵韻
柳外緑隂重綠隂生逺風温涼三月候醒醉百年中桑
秃呉蠶熟林幽蜀鳥空不祈朝夕夢髙臥太湖東
　　　南塘偶成
静向南塘驗物情東風又綠柳邊汀梅花密㸃殘棊局
蝸篆斜題小硯屏浮世虚無春後雪故人零落曉來星
逢時且進杯中醁休學懷沙賦獨醒
　　　旅邸
湫隘囂塵不可居卜諸清曠亦蘧廬雖無傍水梅依竹
喜有對樓人讀書止雀一枝聊爾耳戰蝸兩角竟何如
西風漸勁未歸去空説張翰憶膾魚(張翰字季鷹/翰作去聲非)
　　　記顔
五十一年前素昧相逢元是鏡中人他時鶴髮雞皮㨾
却道今番畫未真
　　　身後寄顔
生前喜作死規模强把冠裳束幻軀兒輩對人抛好語
吾家南極老人圖
　　　次韻
燕入虛檐敎子飛風簾不卷和新詩綠隂滿逕蜻蛉小
正是梅黄欲雨時
　　　春事
春事又如此猶人欲老時緑稠煙外樹白緊鬢邊絲天
道有還日吾年無返期従今安適境莫放酒杯遲
　　　晩春
遊事一番了愁多鏁晝長因思來嵗賞未必少年狂野
鳥學蠻語岸花浮楚香魚應知我者圉圉到池塘
　　　贈陳芸居
氣貌老成聞見熟江湖指作定南針得書愛與世人讀
選句長敎野客吟富貴天街分耳目清閑地位當山林
料君閲遍興亡事對坐蕭肰一片心
　　　漁邨
古柳溪頭枕斷槎横篙挂網㡬漁家得魚去換紅蒸米
呼子來挑薺菜花
　　　蠶婦歎
浴蠶纔罷餧蠶忙朝暮蓬頭去采桑辛苦得絲了租税
終年祇著布衣裳
　　　機女歎
機聲伊軋到天明萬縷千絲織得成售與綺羅人不顧
看紗嫌重絹嫌輕
　　　廢墓有感
軒冕委塵埃今人為古哀百年邱隴廢㡬箇子孫來蔓
草棲朝露窮猿泣夜臺世間類如此當樂且銜杯
　　　埽榻
埽榻臥終日香銷百念除不愁渾厭酒無事賸鈔書粉
淺庭前筍青齊雨後蔬自嫌猶有累添水種金魚
　　　風雨
昨夜東風急疎窗薦雨入溪南梅正花狼藉隨塵沙皓
皓多易汙不得全春華春華能有㡬紛紛入桃李時哉
小興衰人生猶物理明發檐沈聲鳥雀喧新晴老農脱
襏襫一犂原上耕
　　　投所知
中流砥柱一宗臣長把丹衷動玉宸三十四番如此疏
百年載後更無人堂留薇藥誰知己路長蕭茅謾得春
自是不曾輕出處到頭著著為斯民
　　　虎丘(名海湧山寺乃/晉王珣珉宅)
心境空時喜地偏杖藜來勘㸃頭禪重門鏁住海心石
一劒截開水底天誰記珣珉曾院宇尚傳吳越共山川
闌風賸月知人意塔影松聲落坐邊
　　　邨居
數舍茅茨簇水涯傍檐一樹蚤梅花年豐便覺邨居好
竹裏新添賣酒家
　　　夜坐
秋院穉涼生看書睡未能扇閑螢撲袂壁破䑕窺燈晩
境物華異清宵道氣増鄰家猶不寐席地話豐登
　　　偶成
醉敲牛角過前邨此地應無利祿昏有水可漁田可稼
即松而徑竹而門賔朋連屬琴書樂亭榭參差鳥雀喧
不假山靈回俗駕㑹心同是一乾坤
　　　偶成
人閒總利名此地此心清雨架筆多潤風櫺琴自聲虚
堂回古味逆境見真情脱㡌尋蘄簟酣眠小太平
　　　浮世
浮世即浮家書車與釣車夢中行熟境塵外立生涯籬
落干絲柳池塘兩部蛙兒曹問農事䆉稏隔田花
　　　出城
清曉出江城波平覺櫂輕煙荷學人老風柳作秋聲嵗
稔時無事心和物有情客來慵與語苦苦問功名
　　　小垂虹橋
馮夷掣開潛蛟鏁御雲飛過松江左懸腰展鬛眠東湖
生綃描作垂虹圗隠君騎背占空闊百尺闌干景軒豁
有亭翼肰芙蕖開風朝月夕尤佳哉柳邊何曽官船來
回視驛橋多塵埃
　　　舫齋
居家巧作浮家㨾此即人生不繫舟政恐風波起平地
直敎砥柱屹中流浪花影動重簾月潮汛聲喧萬葉秋
夢裏不知容膝計翻身栩栩逐輕鷗
　　　新春
老來分外喜新春春事闗心世事輕棊肎輸時方是著
路疑險處不須行雨催農業鳩夫婦風帶邊聲鴈弟兄
辦得斗園鄰屋角賸栽芝术了餘生
　　　嚴子陵
怕被劉郎認故人披裘釣澤隠餘生無端伸足龍牀上
多却嚴陵一姓名
　　　陶淵明
喚得歸來是督郵東籬千古占風流白衣未至秋蕭索
曽記公田種秫不
　　　次韻
舉世一枰棊誰能著著竒嬾真安樂法醉即太平時梅
雨飛不斷茶煙凝欲垂吟詩為無事多事又因詩
　　　二十里雲亭(杖錫/山)
蔽空青不斷杉徑影中行僧指夜無月客嫌春少晴臥
龍安舊窟倦翼亂歸程吟到長虹背人閒天上驚
　　　田父吟
羣來野雀遶林梢三五人家住水坳翁媪語人年嵗好
屋山添得一層茅
　　　僧舍小泊
屏息小胡牀心魔已受降香留煙出户雲過雨來窗自
許參禪觀誰能折幔幢山童求説偈竹影落寒江
　　　雪(嘲王/竹齋)
春意滿庭除紅塵半㸃無山川同變化天地一糢糊石
友聳冰骨松公掀夀䰅相望王子宅不見夜篷孤
　　　梅
溪橋一樹玉精神香色中閒集大成疎影逼真前處士
羣花推重老先生春回隴首人千里月到窗前夢五更
甚欲折來還不忍嵗寒留取看峥嶸
　　　次韻
古貌如君更古心艤舟來伴故人吟十分酒醉憂時切
一㸃燈昏語夜深半似畫圗經兩壁不成宫徵亂風琴
箇中好辦栽梅計勝友従敎載月尋
　　　次吳菊潭八月十四夜韻
來夕九秋半月同心迹清已知千里共祇欠一分明流
水往來影幽人今古情撞鐘先得句塵世不須驚
　　　旅況
未慣秋情緒客中方覺難酒慳疏舊識衣薄怯新寒雨
過浮雲溼風來病葉乾倚樓搔短鬢一鴈掠闌干
　　　北窗(僧/舍)
八面玲瓏静向隂静中時現定中身解傳佛祖従前意
便是羲皇向上人背日一檐渾不暑依山百卉若為春
未逢惠逺相招致厭殺浮生有刼塵
　　　石佛
一段無情作有情如來相貌十分真不因人世皆塵土
誰識山頭不壞身
　　　僧舍偶成
枝頭紅白亂飄零又是風光入柳汀自笑半生成草草
不知雙鬢已星星貪吟為有詩磨勘戒飲従敎酒勒亭
旋學禪牀諸衲子蒙頭相對一圅經
　　　晚秋即事
曳笻獨獨倚柴扉翠發西山漾落暉衲子頂雲隨鴈逺
牧童腰笛挽牛歸
　　　水天一色亭上即事
芰荷深處水壺天時見征帆破晩煙非主非賓和氣裏
似晴似雨綠隂邊憑欄笑語驚魚鳥信步遊行廢管弦
賸喜利名塵不到持竿柳下問漁船
　　　舟次
輕舟小駐綠楊隄載得閑雲過别溪雲本無心天欲暮
一聲何處杜鵑啼
　　　秋夜
秋滿讀書林篝燈報夜深肎閑詩有趣為拙仕無心驚
鵲擇枝宿幽蟬抱葉吟未能遊夢境何處𢷬衣碪
　　　試問
在在江湖蘆葦家家楊柳樓臺試問燕鴻心事為誰飛
去飛來
　　　己丑九日次靖節是嵗是日韻
采采籬下菊熙熙白首交挈觴酬佳節先驚蒲柳彫日
月不再與名位空相髙巋肰龍山青千古擎丹霄彼美
一晉士長揖辭塵勞留錢寄酒家快飲如沃焦尚友前
輩意兀兀而陶陶且了今日歡誰能憂來朝
　　　長相思(追和姜梅/山特立韻)
長相思情萬折年少不來春又别寳匳香繡幃月鴻鴈
音信稀鴛鴦䰟夢絶尚持百年願料理丁香結
　　　松江
占得中吳第一清蓴鱸里社可鷗盟七層燈火重湖影
千尺闌干兩市聲款乃歌分長短律往來帆帶古今情
三髙豈是無名利祇與時人有重輕
　　　壺中林壑
山下水一泓山上雲一朵有塵飛不來終年風月我
　　　柿葉
杮葉紅如染横陳几席閒小題秋様句客思滿江山
　　　林和靖祠
鶴去山孤草亦荒旋吟長句謁虚堂束芻尚擬人如玉
一朵梅花當瓣香
　　　白牡丹
洛陽分種入侯家魏紫姚黄謾自誇素質不為顔色汚
看來清得似梅花
　　　生日對梅口占
一生己得半生閑出入詩篇酒盞閒祇把小兒看造化
不妨老子號癡頑幻身且喜無諸恙靈藥誰能覓大還
多謝梅花來薦夀年年雪裏破春顔
　　　次王竹齋韻
㤀身㤀世老方回適處従敎節物催㡬日吟情為菊惱
一天生意趁涼來屋邊花竹時時好水外軒窗面面開
獨有此君同此趣百年事業兩三杯
　　　昭君怨
寨外將軍且罷兵一身萬里自經營將軍歌舞升平日
却調琵琶寄怨聲
　　　野雲庵
變態分隂晴悠悠浮太虚㝠與此心契時哉道卷舒
　　　鶴隴
一隴以鶴名疑是終南徑山靈無獻嘲出處由來定
　　　雪磴
不記門前路門前一尺深梅花如有語參透老逋心
　　　槃礀
盤旋山水閒隠者固所樂寐寤獨言時畎畝心猶昨
　　　次遊法喜寺韻
招提四百載不與世刼俱松陵拱空覺栢香祠真如時
秋兆嫩涼揖客登其廬廊邃碑篆剝閣迥鐘聲疎中有
白足侣光現摩尼珠勘問㸃頭石奔走觀心狐坐我六
和室風回晴窗虚棊枰迭勝負譁音發酒餘飽分蔬筍
供似可山林居同是百年客得此一日娛逺社不復見
孰與斯人徒松日簸斜影麾兒呼移廚駕流來鱸鄉野
雲黏菰蒲客散漁火稀冉冉吟篷孤
　　　次韻
枯坐如僧欠鉢單年來夢不赴槐安稀行種竹容風入
大字鈔書就月看為有故人同冷澹非干明主棄孤寒
因閑悟得家山趣堪笑世閒行路難
　　　香匳體
倚樓目斷暮江邊約定歸期夜不眠香篆有煙燈有暈
笑移針線向牀前
　　　秋感
蘋洲起壯風秋事太悤悤節候一番别心期㡬處同牛
沈苔暈碧蠏斷蓼拕紅有客愁無奈人生總客中(牛沈/蠏斷)
(皆田/舍物)
　　　泊肰亭(僧/舍)
舉世正營營閑中意味深無憂伸足夢自樂曲肱吟火
輭香凝穗檐虚樹長隂客來難舉似指水印禪心
　　　菊
夀客若為情風流友麵生殿秋安晩節為隠被香名蔓
衍南陽種淒涼楚澤英見山應自語今古㡬淵明
　　　春寒
寒禁蕨芽拳尚小雨緘茶觜舌無香山翁不信春光老
祇道儂家未種秧
　　　次范無外孫花翁遊法喜寺韻
兩橋横處放潮回橋外花邨漲晩埃省事老禪門閉蚤
焚香對月禮如來
江流環合路紆回香火千年地少埃佛法本従方寸起
逢人剛道自西來
　　　簡閑雲
咫尺不相見隔江應見難有孤今雨約轉覺暮雲寒是
處蓮堪社何時芋共餐相思正無賴鵲喜近闌干
　　　舟行
河漢浄如流枯槎便可舟掉頭諸事嬾彈指半生休撼
竹風疑雨依山屋當樓此遊情味好應不待苛留
　　　自釋
繁紅妒紫絢前林杖策來棲花下隂休道遊情難似昔
可能他日尚如今乍晴㵎曲縈流水未曉庭皋調野禽
畢竟老天憐老子幽閑斷送一生心
　　　寄越倅
幾欲扁舟載雪來可人風月想蓬萊因思渭北吟春樹
消得江南寄蚤梅應接山川公事省主盟觴詠曠懷開
何當身與浮雲似朝暮飄飄往又回
　　　舟中即事
一岸茭蘆何處邨小舟蕩漾日黄昏棲鴉散亂風驚柳
漁火青熒人倚門
　　　次韻
看月過天中貪幽臭味同竹光延野碧燈影染窗紅聴
客譚時務呼兒誦國風還思浮世事到底是悤悤
　　　道院偶成
把茅為屋竹為城柏子香銷道氣生九十春光花一片
萬千心事雨三更連邨鼉鼔相髙下斷浦漁燈半滅明
閉户和衣尋小榻夢回猶聼讀書聲
　　　餞友歸侍
閩江閩山相對青照人肝膽寒如冰路㫄脩松夾古桂
風鼓吟髭月隨袂君有萊衣我獨無此樂不能與之俱
老夫耄矣君年少喜見功名將逺到歸歟歸歟盍歸歟
長途玉汝千金軀來秋來作廣寒客相攜醉舞紅塵陌
　　　去去
去去扁舟對晩暉晴和直欲減綿衣風來一陣蘆花過
祇道春殘柳絮飛
　　　桃花
漫山髙下武陵花一片紅酣散晩霞要識當時秦晉事
隔溪修竹兩三家
　　　次韻
竹滿園林水滿溝幽深地位度春秋坐中不可無侯喜
歌處何須有莫愁别墅簾櫳風颭燕逺邨臺笠雨耕牛
老來應物猶强健多少壯年成夢休
　　　清暉亭(僧/舍)
半㸃囂塵不敢留晴光夜色自浮遊一泉走石夜多雨
萬竹圍松風似秋賸喜有詩堪獻佛従敎無骨可封侯
上人回施清閑供蘭芷香中著茗甌
　
　
　
　
　
　
　
　
　
　
　宋百家詩存卷二十三
欽定四庫全書
　宋百家詩存卷二十四　　　嘉善曹庭棟編
　　玉楮集
　岳珂字肅之號倦翁彰徳人霖子紹熙壬子甫十齡
　隨父帥廣開禧初為鎮江饟幕庾吏乙丑試南宫不
　售歸官下與劉過辛棄疾相善時有北伐之役奉檄
　不獲辭遂浮漕河而北塗中所作詩題曰北征嘉定
　丁卯除守檇李庚午召還中都尋坐誣去官嘉熈初
　特詔有為卿直前枉之語除户侍總饟庭中雙竹岐
　生時傳為瑞應厯寳謨閣直學士提舉太平興國宫
　以恩封鄴侯玉楮詩藁八巻自嘉熙戊戌至庚子凡
　三周歲所作手編而自序之後移家檇李金陀坊痛
　其祖武穆為秦檜所陷作籲天辨錄諸書總名金陀
　粹編
　　　戊戌二月十日京湖袁總郎以堂帖至有詔復
　　　除户侍總饟
晝長敧枕酣春臥剝啄敲門驚夢破雙旗健步衣正黄
爵羅駭見久未嘗泥紫一封芹詔香王人繭牘親遣將
老夫五年坐竒謗身則漁樵志猶壯豈無戀闕如子牟
强擬隨裝學張敞浮雲滿空能蔽日雲散天空日華出
千三百載春又春杜陵久矣無斯人黄衣走塵漫踆踆
縱了桴鼓何足云姑言絮舜工負恩堯天舜日定不爾
皎皎太空無點滓當時下書便疑似聊坐和歌焉熱耳
寜比三光覆盆底金羈欲脱還従頭絡頭齕草均一牛
吾身本是報恩具千年萬年屬明主感恩欲愬淚如雨
且願投讒畀豺虎
　　　五年不治筆硯奉詔起家是日始草辭免奏旋
　　　假書吏於郡題寫皆生疎又堂帖趣行三日戒
　　　塗偶成
露封謄奏曉鳴鈴當御應闗乙夜呈京兆有裝隨使者
陳留無酒憶廚兵故營將鉞譚家世老吏公車識姓名
塵事看看到書尺更驚三日有王程
　　　黃鶴謠寄吳季謙侍郎時季謙自徳安入城予
　　　適以使事在鄂
廬山白鶴歸來雙縞衣素袂𤣥為裳翅如車輪夜横江
風聲曾走淮淝羌戛肰長鳴下柴桑芝田啄粒遙相望
何人網羅倏髙張上決雲漢㫄八荒一隨鵬鵾驚逺翔
低頭不肯謀稻粱一罹罝弋沮澤㫄局身筠籠翅摧藏
鸚鵡洲畔葭葦鄉水雲蒼蒼江茫茫九皋欲聞聲不揚
回顧鷗鷺羞顔行忽聞緱笙度宫商紅塵俯視有底忙
磯頭刷羽今正黄欲搥此樓呼酒狂
　　　予以謬作數種并總所奏藁遺參贊髙紫微聞
　　　以閱讀未及賜報平日正病無人為過目者兹
　　　不特餉所有别白半生漫浪筆硯閒為不虚矣
　　　因贈二首
夜半軍書尚掣鈴想應敧枕夢難成新凉頗復欺長夏
舊事何妨閲短檠人説文衡真有託公於詩卷若為評
復襄遺跡今如許試考當時六萬兵
涉筆牛腰倦不支餘工那復到新詩殷雷秧綠又期月
指日棗紅能幾時自古兵財無上策於今社稷寄西陲
入郛及國均危道勿謂君侯不敢知
　　　拙婦吟
西風策策黄葉舞茅檐三尺鳴秋雨東家拙婦擁面嗁
彊剔孤燈訴愁窶當年采桑陌上歸嬉遊不管春蠶飢
千絲萬縷繭白雪便學紅女攀花枝十七十八事機織
暗鎻青閨人不識二十三十幽恨長盧家古梁玉為堂
四十五十已老大唧唧鳴蛬欺獨臥尚隨姑㛮作笑瞋
一生苦樂由它人君不見昨朝縣吏踏門闑杼軸已空
盆盎竭雞豚指柵索飲壺掀釜叫嘑嗤婦拙起來迎門
陪笑面不似嬌羞怕人見今年嵗事苦不登且為當家
聊一展吏嚚不肎怒且訶大兒門東窺飯籮藁砧走藏
姑誚罵造餅無麪知如何蹙金芙蓉戲雙鴛繡牀一倚
曽萬錢低頭長歎祗自憐昔者何巧今不肰吏嘑已倦
里正醉抆涙背人還滌器明朝欲酒姑勿譁正恐突隳
驚阿家
　　　春波堂小飲懷棠湖舊隠
平生到處西湖長眼底波光日日新圗在輞川非舊隠
夢回笠澤是前身一江細雨攲青菊萬里雄風起白蘋
獨立蒼茫動歸興釣磯須理未垂綸
炎暑今年特地竒不妨湖上訪清漪長隄步屧誰堪擬
髙閣憑欄我總宜喚客黄鸝穿柳度猜人白鳥映荷窺
衰翁病骨難禁熱且倩西風自在吹
　　　約客春波督參劉郎中方赴髙紫微之集道閒
　　　相值不容留戲贈二首
春波堂上倚闌干一曲樓臺晻靄閒野衲再尋行脚債
釣蓑聊寄賞心閑燕低欲舞影翻水鳥倦知還雲在山
匹似棠湖儘堪住遶檐祇欠翠螺鬟
錦帳星郎油壁車紫薇花下醉流霞簫鸞東引瞻風馭
池鳳西遊賦日華蓼岸半紅秋漸老柳隄仍綠約猶賒
一尊更趁萊衣綵河漢還乘八月查
　　　與髙紫微雪溪餞客雖已豫盟肰坐次予每居
　　　上為之踧踖寄此見意
碧梧正耐雪溪秋況是西風送客舟華宴雖思奉婪尾
麤官何敢作遨頭達尊諒識詩囊意負約仍輸酒斛籌
想見尊前列紅袖可憐無分聴梁州
　　　秋夕有感二首呈督視參政
湯湯南紀重喉衿縱敵年來患已深七十萬家財與力
六千里地古猶今薇屯正自憂無給桑土當思徹未隂
用力愈勞工愈寡相公試察此時心
老去工夫在一邱解驂重使借前籌憂闗王國漫驣口
事為它人常壓頭蟻穴潰隄猶未計鮒車涸轍若為謀
恩波況是如天濶蚤放棠湖理釣鈎
　　　九江霜蠏比他處黒膏凝溢名冠食譜久擬遺
　　　髙紫微而家僮後期未至以詩道意不到廬山
　　　孤負目不喫螃蠏孤負腹昔人句也
君不見東來海蠏誇江隂肌如白玉黄如金又不見西
來湖蠏到沔鄂玉軟金流不堪斫九江九月秋風髙霜
前突兀瞻兩螯昆吾欲割不受刀頗有萇碧流𤣥膏平
生尊前厭此味更看康廬拂空翠今年此曹殊未來使
我對酒空悠哉舊傳騷人鍊竒句無蠏無山兩孤負老
來政欠兩眼青那復前籌虚借箸祇今鄉國已駿奔軍
將日髙應打門流涎便作麴車夢半席又擬鍾山分先
生家住岷峨脚屢放清遊仍大嚼襟期盡醉何日同試
筮太元呼郭索
　　　以螃蠏寄髙紫微踐約侑以雪醅時猶在黄岡
前朝無蠏惟有詩亦復無酒供一瓻今朝有蠏仍有酒
極目征帆更搔首古來樂事誇持螯赤瓊釀髓𤣥玉膏
菊花吹英好時節況是九日將登髙旌旗半江笳鼔發
不作詩人澹生活待君淨洗沙漠塵歸趁看燈更竒絶
(蠏至正月重出/俗謂之看燈蠏)
　　　聞韓正倫檢正挂冠感歎故交悵肰久之偶成
恩門小簡寫門生六載交情老弟兄一念吹毛牙角訟
十年握手肺肝傾酌貪誰飲南􁥀水敵怨人譚北府兵
空劵更憐蠅筆誤却因誤處得分明(正倫向在京口每/折簡必以恩門見)
(稱予為漕/時嘗舉之)
　　　至鄂期年以饟事不給於詩已亥夏五廿有八
　　　日始解維雪錦夜宿興唐寺繁星滿天四鼓遂
　　　行日初上已抵滸黄洲㡬百里矣午後南風薄
　　　岸舟屹不能移延緣葭葦閒至莫不得去始作
　　　紀事十解呈舊幙諸公
雲錦亭前水接天晩波如縠放歸船新詩開務從今日
此是江行第一篇
離歌已盡沙頭玉夕照初翻浪底金自是晴鷗無六月
半江雪片湧波心
蕭蕭衰髮倚西風兩岸青山盡識儂東去西來緣底事
祇應添得一龍鍾
一江漲碧碧於藍健艣鳴鵞舳正銜纔似過都空萬馬
又驚倚岸閱千帆
宵聲傳柝重城閉曉漏迷鐘古寺荒仰看繁星垂四野
不知身世變炎涼
一缾一錫一團蒲到得今年一物無桑下勿興三宿念
古人不食武昌魚
葭葦延緣舞翠旌白頭吹浪又相迎攀轅亦作留行計
莫道馮夷不世情
昌黎久願列三王我亦曽親翰墨香惜别依依重回首
棠磯風月更思量
赤壁江頭白羽揮鱖肥西塞酒同攜歸期應在初絃月
家住康山西復西
人生解后適相懽一曲髙歌行路難頻寄詩筩君勿厭
種花持釣是閑官
　　　夜過夀昌
風雲八字䕶城隅樓殿崔嵬想帝居曽侍金輿惟石馬
幸因玉璽記銅魚千年鼓角聲猶壯四塞河山恨未祛
麋鹿已遊人事改何人曽讀輔吳書
　　　望樊口懷陶士行
昔年老子恨婆娑未付其如印傳何吳苑闗心春日少
湘江回首莫雲多可無司馬親封鑰自是將軍老枕戈
我亦新來了官事正輸一舸弄煙波
　　　三江口過舟時方四鼓
櫂鷁收金柅釵蟲綴玉缸地鄰今七澤名襲古三江岷
漾雖分派荆楊却異邦晨光猶未發蚤認白鷗雙
　　　寄王料院(鐸/)
炯炯青燈對擁爐掣鈴夜半讀邊書風煙解使寸心折
霜雪頓侵雙鬢疎已事勿言穿塞馬歴官可歎上竿魚
勤勞似此天應報我自鉏犂一任渠
一葉扁舟興浩肰筆牀茶竈舊因緣帆歸西塞秋風外
人在南樓夜月前情不自由君憶我老無所用我知天
何時見易園中路拂石攜壺同醉眠
　　　初還故居
元是廬山莫逆交宫亭西畔著衡茅盟鷗似怯經新浪
怨鶴還知宿故巢一沼種蓮衣可製萬竿脫籜杖輕敲
不須海若猶肰笑乞與杯堂樂芥坳
　　　集喜二首
鵲噪庭前木蛛翻檐畔圍雙蓮瑞明月萬柳舞晴暉宿
鶴迎風袂盟鷗認雪衣物情同一喜應為主人歸
水面開新皺山容散宿顰松巢猨已識花徑鹿初馴雲
倦隨歸鳥風清似故人逢迎真不暇誰作近前瞋
　　　病中有感四首
攲枕目雙炯觸屏腸九囘玉蟲迷眩霧銀鹿伴飢雷清
夢雖驚隔丹心未猝灰青萍聊把玩塵匣為誰開
一載為官憂文書每壓頭枕鈴常警夜築甬更驚秋倦
豈因心至閑常與病謀息肩僅旬耳二豎欲何求
秋近夜初長開窗病骨涼心驚嫠婦歎肘繫越人方動
帳風侵几窺檐月在牀呼僮然粥鼎我欲待晨光
積病漸成衰情知老見欺眵昏先掩巻肩竦不闗詩行
圃須人助登樓怯步遲經年蚤知倦況復隔年時
　　　太行道
太行羊腸坂九折雲黒風乾尺深雪堇泥道滑木葉寒
轆轆車聲行復歇華山有馬久脱轅歸來牧野經㡬年
一従倉箱事居積聊以知道煩長鞭前車已覆覆道左
天井闗頭夜明火後車趣駕開井陘唱籌仍復催連營
闗山青草春二月單軌一冬曽結轍鬃頽毛落雙膊髙
引領皮穿眼流血去年搏手雙弮空今年三月甬道同
可憐駑力不敢惜轅下亦覺鹽車通君恩天大示弗服
兆野已甘偕觳觫感恩伏櫪飽秣芻猶為太行憂後車
　　　長門怨
驚風不成雨行雲去無蹤妾生三十年著籍長門宫宫
車轆轆春雷曉明星初熒緑雲擾増成丙舍爭迎鑾惟
有長門閉花鳥黄門開玉匙畫史圖蛾眉金鋪振瓊鑰
玉秀生銅池朝陽纔回金屋在轉眄不堪人事改入宫
已作鄭褏嗁出塞那知延夀賣花殘鳥語頻長門春復
春花烏易驚老況復門内人東風動地夜來惡萬翠千
紅繞簾幙當熊自有匪石心肎顧班姬秋扇薄長門勿
輕怨視此篋中扇白華兮綠衣自古兮有之
　　　病中散步四絶
一年無病緣官事一病兼旬為燕居自是素餐天所厭
可能豎子解乘除
朝隨粥鼎蟬復潤夜掩書帷鰥目眠無奈暑威侵病骨
起來搔首斗垂天
平頭奴子初茸鹿利口嗇天雙部蛙二物何闗人靜躁
不妨臥聴步隨車
絶憐倦翼晩風髙解紲歸來得故巢物態隨人也歡喜
遊絲不住舞蠨蛸
　　　荷花盛開以病旬餘不至亭上隅成二唐律
病襟慵策杖天鏡恰開奩青葢迷前浦紅妝閒曲櫩藻
窺知鷺下萍破識魚潛㑹看吳公陣官蛙奏曉嚴
好在中孚澤猶横未濟舟擲金隨柳舞跳玉趁蓮謳埽
榻方思士鉤簾也覓侯病夫均一笑此意本無求
　　　予歸未省松楸将以初秋望前汛湖之龍門已
　　　戎舟艦而連夕雨作不見月因賦天問二章
擬放平湖月下船櫂歌中夕發長川蘋風好為雲開幕
蘭槳不妨人扣舷猨鶴候迎將曉日魚龍悲嘯未晴天
玉川塌額金沙上閶闔封詞謾一牋
小心風伯紫宫回眼看銀蟾海上來𤣥豹又成漫谷霧
斷虹猶作隠山雷便敎雨積三時害未信晴無一日開
待試平生補天手為君明鏡再安臺
　　　秋夜有感
蚤嵗驪車擁漢闗憂心耿耿日凋顔秋成正望狼烽急
夜枕不禁魚目鰥三仕古猶闗喜愠萬金今不博安閑
回思此日一尊酒只合長居木鴈閒
　　　寄李微之祕監
棠湖浩蕩有盟鷗塞上歸來賦葉舟范蠡功名付西子
庾公風月自南樓不虞繞指柔百鍊已幸安心老一邱
従此書來訪生死漢陽煙樹隔吳頭
　　　送喬江州将漕江右
獵獵英聲世少雙兩年鄉國望麾幢才猷牛蔡硎初試
筆力龍文鼎獨扛風節又新唐十道恩波仍浹禹三江
澄清何事光經濟尚使尊賢志未降
昔日東州看陣圖武昌陸續拜魚書我歸舊齒邦人版
公去新乘使者車但願世官居鼎鼐従敎野老自犂鉏
西風鴻鴈方遵渚時有音塵接里廬
　　　得陳元履家書六言四首
病骨經秋易怯人情比日多疎驚起打門軍将傳來置
驛家書
老病兩無世用謀謨百不如人喜見東牀論事誰言下
榻生塵
安問經時落落邊聲鎮日搖搖寄賀塞翁馬失決疑天
老龜焦
窺户㡬回鵲喜繞階一夜蛬吟痛飲政須似舊安居且
願如今
　　觀物四首
　　　蛬
春蠶繰繭白如霜機婦停機待天涼井蛬一夜秋已至
寸絲千結縈柔腸催租吏嚚翁媪怒裘葛未成心轉苦
篝燈促織永夜忙悔殺比鄰日長語
　　　蛙
鳴蛙恰恰地底鳴池泉深徹池草青秧田正枯須水活
龍骨車翻蛙不驚在池固合憂涸鮒鼓吹未妨明月步
可憐强聒將何為到底官私不闗汝
　　　蟬
亂蟬淒咽下復髙逢秋輒作升木號老夫觸熱思静臥
夕陽畏見聲嘈嘈客來畫冊誇莫二伐木驅蟬蟬不至
不辭來嵗無繁隂正恐先為斧斤費
　　　蚊
嗇夫利口工噬膚纎腰躉尾不受驅不知一噤何所苦
拍拍攘攘歌且呼清晨出帷晝蔵隙正是袢蒸炎暑日
但願涼風即目來且為蒼生膏血惜
　　閑居六詠
　　　蚤起
五夜玉繩轉雙轤金井寒背人蚊作市欺夢蟈鳴官竹
徑風初度松梢月尚團踞龜猶汗漫何許覓乘鸞
　　　午睡
東日平明際北窗髙臥時五經方坦腹百慮且伸眉蕉
覆従疑鹿槐安更獵龜覺來還一莞七椀玉川詩
　　　晝閒
用闗無用地才與不才間萬法因心起㡬人如我閒牀
頭看黄卷屋外儘青山隠几逌肰笑何人戰觸蠻
　　　晡飲
閒居欣少事燕坐覺無營炎暑鏖天陣驅除須酒兵勿
嫌晡日杲自有晩風清堪笑竹中飲終成七子名
　　　晩步
抱病遊従少居閑醉醒頻心懷喜無事脚力尚隨人野
徑經行地園亭自在身不妨歸步晩長趁月華新
　　　夜坐
一窗涼浸月四壁息聞雷銅漏水仍滴金爐香未灰徘
徊聴蛬逺熠燿逐螢來看劒挑燈久譙城角引梅
　　　賀髙中書兼崇政殿説書
谹議通三府髙名動四聰鳳池仍舊渥虎觀冊新功晝
日槐方翠秋風棗已紅直須先抗議莫待入雲中
日月熙明地風雲際㑹辰紫宫瞻象逼丹扆喜情親遜
志賢謨在仔肩聖徳新耕莘須負鼎従此學而臣
　　　張孝顯晨訪懋忠堂因拉陳升可王囦道同飲
　　　徑醉臥小閣醒則晡矣戲呈諸公
凌晨有客來款門盥櫛下榻呼冠巾怪生鵲喜繞庭樹
迎客不但填河津清尊湛湛開北牖頤指市奴駿奔走
烹鮮煑餅羅朝槃苜蓿闌干豈無有一杯兩杯叱先驅
羣羊入夢撞甕菹三杯四杯舌底滑闔坐牢辭輒投轄
共言卯飲夕不同能使終日長冬烘一朝便廢一日事
除却投牀百無技老夫笑倒絶冠纓人生無日無經營
經營至竟有底成謹閟此舌君勿評直須大噭五六七
不醉不扶母返室髙眠一枕醉復醒莫管今朝更明日
　　　吳季謙侍郎送家釀香泉絶無灰得未曽有戲
　　　成報章
義豐愛酒憎官壺日長忍渴呼酪奴自言畏灰如畏虎
有酒不向官坊酤當家香泉世無比米潔麴甘醇且美
釀時不著一㸃灰滿酌寒泉挹清泚小槽滴瀝竹筧承
冰渠夜濺真珠明一泓澄澈玉無底滿甕盎盎春風生
醞成不肯飲俗客澆著柴桑舊時宅共此千年醉眠石
更將餘瀝走馬軍來注吾家老瓦盆許我自飲不許分
老境官遊環軌轍官酒徧嘗隨地别何曽見灰能作孼
飢來一腹大於蟬鯨呿自覺吸百川是灰是酒俱不辨
豈問他州并異縣今夕何夕翻露漿扣壺一洗灰土腸
君不見柴桑於酒特寓意相逢不擇賤與貴要是醇醨
均一致汝陽後來帝家子路逢麴車不知味流涎正復
何所謂貧為田舍富天宗遇酒隨飲莫適従豈如仙家
居義豐無懷自與造化通彼燧人氏初何功酬君三語
將母同同不同君信否黄花飄香石耐久明日山行且
攜酒
　　　珊瑚
銅柯凝異質鐵網隊層淵海霧夜涵潤山霞朝欲然綠
鬟尚欹枕烏帽稱鳴鞭勿為毛錐子日興靡萬錢
　　　無題
秋水芙蓉試蚤妝半軒微雨灑鴛鴦細腰正欠酬金餅
奮翼何堪卸玉梁髮鬒釵横人在牖繩低斗轉月侵牀
無情花影雲來去都做一天風露凉
　　　饅頭
㡬年太學飽諸儒餘技猶傳筍蕨廚公子彭生紅縷肉
將軍鐵杖白蓮膚芳馨政可資椒實麤澤何妨比瓠壺
老去齒牙辜大嚼流涎聊合慰饞奴
　　　小墅桂花盛開與客醉樹下因賦二律
舊遊曽賦小山篇浪蕊浮葩總遜妍金粟同瞻黄面老
玉枝争擁碧霞仙化身瑞相己百億匝地香風更大千
無量現前金世界倦翁又結醉中緣
黄金湧出碧檀欒消得充庭舞廣寒露蕊移將天上種
雲階借與月中看扶疎清影立黄鵠匼匝滿庭翔翠鸞
吹徹玉笙正涼透香風萬斛夜漫漫
　　　雨中觀廬山
雨裏觀山夐不同何須九疊看屏風紫觚壇上排蒼壁
青步障邊鋪翠茸谷錦未迴晴日照衣綃聊借澹煙籠
祇今萬木添紅纈更倩青霜染曉楓
半生每負看山眼此日真成帶雨遊欹枕有無疑欲暮
成峯横側總宜秋耳喧似厭泉嗚咽腰繫不妨雲去留
明日新晴馬蹄放直須三峽看龍湫
　　　約吳季謙山行書來問期戲答
連朝積雨快新晴雨後青山眼倍明大路岳蓮聊戲馬
西園池柳正啼鶯己拚一醉從金諾共聴層淵噴玉聲
月裏青山儘清絶可憐偏照國西營
　　　觀芙蓉有感
芙蓉城邊觀芙蓉開時澹白蔫深紅新晴著人過於酒
聊與老面囘春風少年白面豈長好花落花開不知老
老來㑹有少年時對酒不飲將何為
　　　邵伯温聞見錄載范忠宣帥慶陽時總管种詁
　　　無故訟於朝上遣御史按治詁停任公亦罷帥
　　　至公為樞宻副使詁尚停任復薦為永興軍路
　　　鈐轄又薦知隰州公每自咎曰先人與种氏上
　　　世有契義某不肖為其子孫所訟寧論事之曲
　　　直哉予在山中讀書偶見此書而表之
君不見孔融昔日見李膺百世尚以通家稱又不見孔
融後來薦鴻豫卵翼方成比行路北海平生開酒尊未
應賔客皆若人儻令同徳更比義華胄肎以遙遙論世
閒麟鳳雜梟虺人事㑹逢總如此髙平丞相本大賢尺
壁那容寸瑕指一朝契家青澗种轉頭不記龍圗公蟈
鳴亂磬蠅㸃素丞相襟量滄溟同歸來端委廟堂上一
𤯝不捐三世將自言曲直何必言愧死老奴作何㨾吁
嗟此輩何代無髙平堂堂真丈夫邵家聞見訂千古寂
寞澗城墳上土
　　　趙季茂通判惠走筆奉和
病嬾兩相宜閒吟九日詩江山雖舊隠泉石是新知不
分黄花老従敎烏㡌吹白衣渾未至醒眼欲何為
山行事事宜酒興富於詩雲錦工何用風帘酒聖知嚢
空須共賦笛好愛孤吹斟酌蒼茫詠憑髙漫爾為
晴佳雨亦宜雲黒又催詩静處景俱勝閑中趣自知攀
條隨客嗅巻葉看兒吹世事只如此吾今何所為
天巧與天宜雕􁓱焉用詩㝠鴻吾自愛隠豹彼何知牧
笛方堪聴胡笳不奈吹傷時燭之老老矣不能為
　　　已亥八月廿一日除書予拜太平興國宫祠官
　　　呈趙季茂
世間何物最是閒司諫拂衣歸華山倦來忘記省不得
依約此語祥符間終南捷徑本自錯老子新司紫元鑰
官家雇我作閑人有酒醉呼端不惡嵗縻廩粟月俸錢
豢鶴有料芝有田人生何必待有用我老得此寧非天
君不見當年把臂龍圗上司諫放歸元未放又不見倦
翁山行醉復醒説著拂衣今亦忘
　　　奉寄何正父總幹
經旬習嬾慣山居不寫城閒一字書把菊見山新趣倦
汛蓮依水舊交疎無心是處友麋鹿有客寄誰烹鯉魚
見説近來軍食足不妨詩巻訪犂鉏
　　　山中奉寄通判楊宗博
多病山中客無人傍酒罇與猨分橡子為鹿長禾孫白
晝雲歸屋黄昏雨打門忽懷楊司馬烟靄隔重閽
　　　九月十三日始就郊墅拜寳謨閣直學士提舉
　　　江州太平興國宫之命
槐影西清舞翠鸞竹宫髙接五雲環職陪温洛圗書地
名在元封卜祝閒晝訪未承龍閣問晨香猶厠羽衣班
祠官到處無公事且聴松聲老此山
　　　茶花盛放滿山
花容縝栗露冰膚消得脂韋酪作奴葉底綻葩黄映玉
枝閒著子碧垂珠潔躬澹薄隠君子苦口森嚴大丈夫
便合味言歸雋永移根禁籞比青蒲
　　　九月十四日夜月明如晝敬想合宫竣事志喜
　　　而作
纎塵不動月流空雲繞昆侖想合宫蟬冕侍祠三事列
雞竿賜赦九州同裁儀丙己尊容典肇祀庚寅識聖功
田野老臣察天意夜深頻起候西風
　　　將遊太平宫小詩呈趙季茂
聖治峯前松檜寒舊遊重此解歸鞍著身泉石無心客
主掌雲山正額官老去隠居居紫府新來雜壓壓黄冠
門東曾有劉仙洞剝蘚攜笻試扣看
　　　螃蠏
無腸公子郭索君横行湖海劒㦸羣紫髯緑殻琥珀髓
以不負腹誇將軍酒船拍浮老子慣咀嚼兩螯仍把玩
廬山對此眼倍青願従公子醉復醒
　　　聞畫眉鳥聲戲作
木杪幽禽巧語新何時曾記得名因㨾傳京兆成雙嫵
人指漁陽開小顰儘稱如簧啼白晝未須對鏡學青春
山中有叟嗒無語裋褐龎眉更笑人
　　小春六花
　　　緑萼梅
晩秋過了小春催放盡山家綠萼梅東閣渠闗詩興動
南枝先放暖風回素裳肌透未融雪碧蒼色欺初暈苔
惆悵東籬正岑寂重陽消得滿園開
　　　茶花
萬峯落葉木槎牙春色初回壟上茶淺蕊黄金韻梔子
嫰容白玉沁梨花西風凝露纔成顆北苑喊雷應未芽
苦口味言終有益莫將容悦比浮葩
　　　芙容
人道秋來不似春芙容特地張吾軍紅妝緑水照清夜
綵仗青旂朝大昕吳陣綺羅千隊擁秦川錦繡五花羣
可憐倚袖清霜蚤日薄雲輕醉未醺
　　　小桃
霜晴著物利於刀漏洩陽和是小桃春色曽看九重醉
秋風不管十分饕青枝似愜烏棲月紅浪不翻龍化濤
穠豔自同時節異夫君於此見清髙
　　　黄菊
花時已是過重陽翠榦重開滿地黄不為晨暉借顔色
要將晩節看芬芳宅邊豈必白衣至甕裏不妨紅友香
喚起閑情老元亮頽肰一醉答秋光
　　　李花
一枝眼底物華新翠袖清霜更可人靚色不須誇縞夜
韶容聊復返青春日烘有意姿仍潔露洗無言態更真
不趁繁華更孤迥為君喚起雪精神
　　　太平宫遇雨
山居五旬晴山行一日雨太平咫尺閒千里隔跬步黄
泥深三尺風聲更號怒誰語逋客知山靈儻留汝
　　　以廬山所産天花蕈冬筍玉延饟趙季茂通判
已認山家作當家與猨分栗雀分茶氣先十月地抽筍
光現五臺天雨花幸有玉延炊夜月肎令繡谷嚥朝霞
憑君試雋山中味却較閑忙定不差(天花蕈出五臺山/俗傳文殊來現光)
(相所及即生今廬山或有之而/極難值天池亦文殊之居也)
　　　葆清值雨
松竹鎖靈宅塵埃了不侵洞龍隨劒吷檻鶴識琴心路
指三峯近山通一徑深壁閒少年字陳跡不堪尋
　　　十一月十五日忽苦舌痬甚不能飲食憊臥一
　　　榻戲成
君不見東坡昔步虎溪月夜聽溪聲廣長舌溪聲不斷
流不枯此段磊落真大夫一生吾伊換喑嗚嗟哉三寸
予豈無公子搢紳陳禮法枕麴無思噤如蛤辯士説客
譚従横叱牛惟觧供力耕爾來更自作竒痛晝苦吟呻
夜妨夢伏牀啜粥猶漓浪臠肉持將堪底用太倉受禾
三百廛大官烹羊俱鼎羶􁱘洲給膳稱學士飽食端居
今六年生平元不負此舌欲辦一竒了無説更憎此舌
工負予乃復累我七尺驅鴟夷榼載鸕鷀杓向口低眉
輒前却齒牙助桀復搖落誤殺流涎孤快嚼仰天大笑
絶冠纓舌兮腹兮誰重輕
　　　宿溪聲閣望香爐峯偶成二律
閴歴煙巖古琮琤雪㵎横海潮秋八月山雨夜三更肎
作隨流想難忘漱石情壯懷徒激烈聊復以詩鳴
廬峯三萬丈鳥道度嶙峋宿雨留前躅清風絶後塵誰
憐石樓客同是玉階人謝屐須乘興千年草木春
　　　謝趙季茂海錯二律
珍殽惟錯逺持將賴有詩情合得嘗明月擘蚶分瓦礱
晴霞浴鱟露珠房鰂烏鮆白螺開靨蚷紫鰕紅鰾挾腸
鴈斷閩山歸未得把杯猶憶少年場
苜盤朝日照蓬蒿消得長吟賦老饕喜見監州有螃蠏
未須學士議車螯案鮭三九漫青韭斗酒十千無白醪
應為近來詩思少故將飲興發風騷
　　　已亥十二月十七日堂帖被召感恩二首
九天驛騎下弓招葵日丹心識就堯鸞鳳正應在阿閣
鶢鶋何事享簫韶邱園有分容逋客海嶽無裨愧聖朝
老病不堪心力倦甫田勿歎莠蕎蕎
歸來三徑脱塵鞿兩拜除書下玉墀聖澤雲天何以報
臣心鐵石未全衰馬蹏已負驅車願鴻羽難勝漸陸儀
願把一犂祝膏澤康衢擊壤樂清時
　　　香蠃
金箱玉質介為裳一騎紅塵自逺方籍挂衆香椒桂國
身居大海水雲鄉丁蠃薦醢體猶具甲煎流芬名未亡
舉酒便應醻一醉尊前風味試平章
　　　病中未能訪鄧徳載督參大監戲贈二首
昨朝華宴想清歡今日牀頭未整冠已恨酒腸孤夜醉
更驚病骨怯春寒多情條脱參差是一抹琵琶錯雜彈
老眼眵昏正無緒爐薌燼冷對蒲團
老來病是惡因緣白晝明窗思悄肰欲住又傾連夕雨
半醒似醉困人天近拈吟筆塵欺硯逺想江樓浪拍船
滿院杏花紅欲放何時長笛醉風前
　　　春晴將遊王淵踐吳季謙待制馮可久武博山
　　　行之約先走長句
康廬三萬丈下有神龍淵㫄聫玉井並仰溯銀河連層
厓積冰雪斷岸蔵風煙崔隤五老岸迸瀉三峽泉鯨鯤
碎紫霧螮蝀開青天脈疑海眼近寒入山骨堅㵎草揺
秋暉谷花發春妍其閒地布金到處題標璇大哉象敎
尊儼若螺髻仙巍巍南宗柏湛湛西方蓮總持包萬法
卓犖棲羣賢慈心鬼神仰顯跡今古傳逺令千聖境容
此一席顓我昔宿命通曾結它生緣嘗聞祖師隠上應
帝釋躔清宵珠石隕白浪星湖邊至今澎湃中常欲光
景然當時初卓錫如昔睨采椽浮雲常抗志立雪恩比
肩壯懷凌九疊浩氣湧百川山水為髙深志節争後先
永言縈俗累兹遊經㡬年猶想謝公屐同整劉琨鞭橋
梁識昨經嵗月驚舊鐫盍簪有耆碩授館許款延牛耳
盟屢寒馬頭月方圓便思供糗餈更擬焚蘭荃先尋遺
民盟次迹繡佛禪策杖挂錢去拂石看山眠歸來廬山
南三士同陶肰
　　　奉賡趙季茂雪中感興
曉雪初明瓦春雲密布空酒驚蕃鶴逺詩坐灞驢窮訪
戴無嘉客和陶稱倦翁應憐四十韻衣帶賀年豐
　　　病中午後登山閑步遙見園亭有翠帟張欄處
　　　久而識之為張孝顯成趣軒盖與緹屏油幙髙
　　　㑹予病不得衝宴悵惘移時因以中孚澤所網
　　　鮮鯿侑以棠漪家醖併成四絶呈在席諸人
九折登山倚􁄢笻杏蹊眼襭蚤冬烘翠雲遮斷神仙客
不許其閒著倦翁
蒲山桃李鬧紅霞曽約香山白鹿車堪笑東風欺病客
儳先且到别人家
小池玉尺躍清波病不開尊奈爾何更倩棠漪吹柳岸
為君小發醉顔酡
衝席丞郎酒斛籌不闗無面見春鷗五鯖見説妨齋禁
留待明朝太白浮
　　　戲作呈趙通判胡敎授張總幹
人言春遊無不好一日宴客三日飽翁言此語特未定
一日宴客三日病人生所願筋力强問花訪柳同壺觴
老夫豈無少年狂胡為兀兀坐一牀憶昔少時事賔友
常有清尊湛東牖稍長便不論升斗纔對白衣輒搔首
東來三輔西陪京二十四橋誇廣陵萬椽紅蠟槌畫鼔
醒處傳杯醉中舞何嘗一日不春風酒光花豔詩興濃
兔肩鹿䏶坐據熊急雪打面看雕弓笑譚千古一吷中
眼底頓覺四海空可憐芳草長邊路年少堂堂背人去
歡筵陡廢管與絃粥鼎相隨朝復暮塞砧街鼓總愁聴
涼月花宵等虚度前旬作意趁萬紅沈霪積雨仍多風
中閒一日稍晴意藥裹闗心復思睡無氊坐上老相如
昔時依幕今題輿三君笑譚忽與俱使我捨策忘其軀
須臾把酒舌底滑席地幕天醉鄉闊明朝竒祟那可言
閉院重尋舊生活回思北海酒不空料應多病過於儂
坐客常滿更可疑華佗已死將誰醫
　　　睡起三絶
睡起東窗日己紅扶頭宿酒未惺鬆南陽一夢何闗醉
自愛終身作臥龍
天色今晨己放晴鳥烏亦覺有歡聲幅巾自是便疎嬾
飯了花閒取次行
五更輾轉待晨光到曉瞢騰入睡鄉却是金門蚤朝客
千金不博枕中方
　　　予園泰堂之㫄有竒石小有有洞箭括有門車
　　　箱有谷髙廣雖不袤丈而嵌空之勢宛若飄動
　　　暇日獨坐對玩移晷因賦
池邊歴平蹊果下動遊鞚一笑未必領萬象徒目送淵
渟歴危檻目景眩華棟閑情晻不舒倦思悄如瞢忽驚
鵲噪檐恍類雞發甕坐開蒼玉壁平揖青瑤峒疇昔果
安在奔走比嶽貢仰觀箭括門廣宇豁晴霿右開車箭
谷盤道陟微衕中天隠日月遙海插螮蝀居肰袤丈閒
有此具美衆老夫生平嗜酷好泉石弄天巧謝斵削人
為謾摶控尚憶三神遊俛紀十年夢踞龜曾食蛤騎鶴
更笞鳳覺來海山蒼倏見雪竇空便疑勢崷崒獨欠波
澒洞捧罌喜對酌岸幘發孤諷此兄定絶竒吾意當折
衷一笑問阿章試與評伯仲
　　　新荷出水
貼水初翻紫玉團忽驚矗立傍䦨干瑤池七日來青鳥
玉鑑孤奩舞翠鸞曉露走盤珠顆瑩晩風颭盖雪衣寒
従今十丈開花面太華峯頭更一看
　　　排灣遇風對岸即彭澤舊縣二首
隠約山蔵霧砰􁠻地起雷黒風吹海立白雨過江來齊
樂正應爾沛兒安在哉雄雌誰與辨試上楚王臺
岸上蘆揺首門前柳折腰千年已陳迹四海又驚飈宿
翳何當浄髙風幸未遙柴桑那可見身世且漂搖
　　　便風經鴈汊宿荻港是日舟行四百里三首
近岸千帆閲雄襟一昔舒雲程排沸浪風御翼澄虚塊
歴過都馬波翻縱壑魚經旬歎淹滯此理盍乘除
羊角摶扶日鴻毛返順時天心應有為吾道復何疑岸
燎開戎捷磯神助好詞倚檣聊一笑且試楚襟披
瞬息四百里經行三十年此時真縮地當日信梯天岸
過人回首山浮浪駕肩望塵何足羨禦冦正冷肰
　　　入蕪湖港過古祥寺
昔時曽訪後山松天道那令霸業窮夾岸人觀新太守
擁門僧認舊詩翁隠磯謾指六朝事魯港嘗淹五宿風
従此片帆湖際去只應日在瑞雲東
　　　東壩以裏沿岸人家皆對門植葦於小嶼不曉
　　　其旨謾成四絶
岸旁㡬曲住人家淺嶼排門種荻花縱使秋聲常索索
斷無司馬聴琵琶
萬里江濵長野蘆西風元不費工夫兩京薺菜論斤賣
耳目由來喜所無
北都舊産無淇竹見説園池蘆葦多漲緑不妨夜來雨
更須别浦聴鳴荷
曲江四畔鎻離宫細柳新蒲日日風想見千門映春綠
君王未見碧成叢
　　　三塔寺寒光亭張于湖書詞寺柱吳毅夫命名
　　　後軒
竹裏逢僧院殘碑不記年鴈題三崒堵龍化兩魁躔寳
正號應紀元豐墨尚鮮寒光定何似誰放五湖船
　　　渰中水淺輿従下水肩舟
水面平如砥湖心淺不波駕肩同作楫袖手莫譚河不
見成橋鵲空傳度磧駝勞生正應爾空愧白鷗莎
　　　嘉定丁卯予守檇李召還郡人見餞於三塔灣
　　　偶至此寺因名有感
往年曽佩雙湖組古刹猶題三塔灣墮鴈重尋湖浩渺
斷虹渾記水回環兩州隔涉名無改二紀棲遲老復還
病衲雖無分别想經行莫作少年看
　　　去嵗五月二十八日發雪錦亭以六月旦謁富
　　　池而行是夜始望見廬山今嵗以此日正在湖
　　　渰中念嵗月之倐忽驚道途之勞勩回首感歎
　　　二首
雪錦亭前夕照紅興唐寺下曉聞鐘傷心楚水又經嵗
回首吳雪知㡬重萬里同盟祇鷗鷺三江嘯浪憶魚龍
如今且對湖光裏八九重開夢澤胸
去年今日富池頭浩蕩風煙卷雪樓湖海百年雙鬢老
荆楊兩地一萍浮河斜左界流清夜雲宻西郊望有秋
通塞隨時何必問明朝又放溧陽舟
　　　　病虎
長風吹谷白日暗曠野人稀雲黯澹狐狸嘯舞豺狼嗥
病虎妥尾行蓬蒿天寒泉凍山骨髙皮枯髀痒霜爪搔
紛紛晴雪瓟落毛垂頭帖耳身腥臊羣鴉槎牙噪古木
燐火半青新鬼哭走麕過前不能逐目視耽耽蹲樸樕
毛風血雨天地肅何日跳踉看食肉天生萬物有盛時
當年一嘯天助威坐看雲起行引兒當塗寧復論老羆
一朝老去守巖竇落葉滿山冰雪後壯心空在筋力疲
寂寞長飢眠白晝古來豪傑多沈淪不用為鼠皆若人
范雎折脅西入秦内史長歎田甲瞋可憐百獸為披靡
轉顧不如圈中豕男兒奮跲亦渠似肎復虚為倚崖死
君不見南山白額曽報恩牆頭金枕投何人
　　　玉唾壺
古來玉唾壺歌罷壺為缺憂時一片心常惜志士烈鸊
鵜瑩出昆吾刀截肪温潤如切膏悲歌聲動行雲髙何
愛一闋稱世豪馬生驥州北未省能伏櫪骨拳鬃禿刓
四蹄鳳膺赭汗人不知夕陽芳草顧影嘶猶憶振鬛天
山西可憐嵗華暮萬里瑤池路鹽車轆轆踰太行夜然
枯草晝服箱上天振策無王良徒有此志今未忘荆山
韞明月良工斵不徹抱璞昔三刖曾泣卞和血既斵復
毁不可磨尊前對酒聴浩歌唾壺雖缺璞更多騏驥不
生奈老何
　　　泥行終日至晡始抵中橋
歴盡清灣日己晡斷虹吹浪過平湖兒癡不識中橋影
問道前山有雨無
到得中橋一徑斜岸傍沽酒兩三家長年醉臥桑隂下
鼓吹猶煩兩岸蛙
　　　夜宿橋岸
褭纜宿前灣平蕪泱漭閒舫移星在户岸迥斗蔵山淺
瀨不勝揭浮生何日閑夜深聞過艣知自溧陽還
　　　問道宜興二首
買田陽羨説東坡想見溪山勝槩多曽是中營誇繡帽
尚傳遺廟鎻雕戈斬蛟義槩人猶記化蝠仙蹤事易譌
我欲問津先訪古古靈題蹟試摩挲(宜興張公洞洞刻/古靈題跡客有為)
(予言古靈後乃仙/去者末句故云)
粹儀夾綻盛花鈿人説先朝祀玉仙罨畫有溪春不老
煉丹無竈古空傳乞靈賸擬羞蘋藻養性何勞學汞鉛
書閣蒼龍應不逺為君重寫白雲篇(天申宫夾紵玉仙/聖母章聖禱嗣之)
(地/)
　　　過順州
身世漂搖似轉蓬歴湖經渰任西東凌波小試檜松檝
宿露飽親葭葦叢兩岸居然驚脱兔一帆從此迅㝠鴻
到頭天意君須㑹吾道區區端未窮
　　　寄江州趙倅季茂時過溧陽舟中正順風張帆
庾公樓上恁欄時一片歸雲費夢思鄉國情懷應念我
江山風月定分誰青衫休為墓陵溼紫氣先尋牛渚期
好是初秋藕花候蛾眉尊酒正相宜
　　　寄髙建寧尚書
已分耕畦老一犂天風吹夢入枯溪誰憐北坨騎牛背
又踏東華放馬蹏槐綠不妨穿禁漏棗紅便覺動邊鼙
歸塗願請平戎策政恐曹裝趁詔泥
　　　張公洞二首
祚紀千齡運名標二代仙鵲鳴應徙地蝠化己先天風
洞疑無底丹爐信有緣祗應巖下奕為我一跫肰
驢跡驚初踐鷹盤若有靈石橋通便户金鑰鎻硃庭滴
乳看成像登臺仍刻銘更憐國山字真欲比云亭
　　　望北闗門
萬里雲開瑞日明雕甍遙接九重城觚連丹鳳紅雲繞
闗度青牛紫氣迎新第千門俱改觀舊溪二紀謾闗情
今宵且向橋頭宿又聴鼕鼕打六更
　　　水樂洞
天下水樂洞今歸四姓家臺池閒日月泉石痼烟霞誰
挈遊人榼還尋奉使查明朝重回首清夢隔京華
　　　趙山二絶
驅車結束趁晨暾水樂簾前共一尊二十二年如掣電
軟紅依舊暗脩門
江南閑殺老尚書自是承平一事無送客折腰書脱腕
試従駝巘看登塗
　　　洞霄宫
岧嶤樓觀鎻新宫十里清溪一徑松金牓奎章紅日照
石厓仙影白雲封香殘半掩凝塵榻路轉猶聞隔㵎鐘
四牡經行真不枉玉淵初識洞霄龍
　　　洞霄宫良泓孫副官房
山比復泓澄幽房取次行萬峯隨眼換一勺照心清墜
露涵秋氣斜暉度晩晴逌然還自笑見易未經名
　　　九月八日桐川道中二絶
斷雲輕素抹山腰山下人家野水橋小隊旌旗空獵獵
不敎閑趁酒旗招
依稀九日明朝是三徑情知不到家隨分秋光闗節物
桐川道上看黄花
　　　九日發廣徳至建平感事有作
西風吹著白髭鬢嘉節催儂老道塗無菊傍籬真漫與
有松埽徑故應蕪登龍路近心誰賞戲馬臺成足已瘏
悵望杜陵正搔首一枝不得賜茱萸
　　　夢尚留三橋旅邸
天上歸來打六更夢回搔首正瞢騰玉霜初上三更月
絳綵猶明九市燈聲徹銅魚催勘箭影斜金鵲在觚稜
帝鄉東望重回首佳氣何時到五陵
　　　碧雲亭晩眺二首
閑步碧雲亭寒郊弄晩晴牛羊分暝色禽鳥有春聲城
柳風猶勁溪梅冰共清屋梁正殘照西望憶長庚
嵗華方冉冉耕畝自閑閑日落青楓浦雲平白苧山夜
城嚴警柝昏鼓動層闗風露汀洲冷驚鴻自往還
　
　
　
　
　
　
　宋百家詩存巻二十四
欽定四庫全書
　宋百家詩存卷二十五
　　　　　　　　　　　　　嘉善曹庭棟編
　　野谷詩集
　趙汝燧字明翁汴都人寧宗初登進士第授館職開
　禧丁卯被劾去官嘉定中起為鎮江筦𣙜分司筦𣙜
　舊用武目時更以文臣邑最之人汝燧預焉嘗蓄東
　坡書少陵夏夜歎蜀人趙子雲畫李杜像及古琴一
　張命曰三珍出入每攜以自隨有野谷詩集六巻其
　古體詩氣雄筆健逺追太白近接坡公今體詩造境
　竒而命意新與四靈分壇樹幟直欲更出一頭地也
　　　廣寒遊
九秋半規月團團瓊瑤世界夜氣寒羽士躍身道阿瞞
麾斥八極青雲端老柯擲桂香不死銀橋跨空一萬里
飛歩抽簪扣玉扃中有素娥三千人綠瞳翦水鬢堆霧
風巻縞䄂條脱露琅璈雲笛廣庭舞笑乘白鸞弄蟾免
歸裁仙曲作霓裳天音盡洗凡絲簧霞裾星珮羅兩行
玉環垂手春風場尊前盡日看未足絳膏泣鳳夜繼燭
宫商忽變不可聽馬嵬斜谷雨霖鈴
　　　古别離
妾離父母來從君相期百年終此身初合鸞凰席未煖
熟視睂目識未真兵符捉人夜調遣丁寧尅日到邊面
紅旗在手弓在腰花驄一躍迅於箭回頭語我勿慘傷
歸來印斗金帶黄我聞軍功未易就膏血紫塞十八九
嫁狗逐狗鷄逐鷄耿耿不寐展轉思吠月啼曉喧孤幃
淚雨千行心肝摧與其眼穿萬里見無日何如同赴沙
場戰死俱白骨
　　　纒頭曲
阿蠻妙舞翠袖長臂韝珠絡帶寶裝春風按試清元殿
粉白黛綠立兩傍三郎老手打羯鼔太真纎指彈龍香
箜篌野狐拍懷智觱篥龜年笛寧王中有八姨坐綺席
澹埽蛾睂壓宫妝醉看阿蠻小垂手飛燕輕盈驚鴻翔
八姨指揮三郎聽頒賚豈惜傾篚箱纒頭一局三百萬
莫遣傍人笑大唐尾聲方斷地衣巻忽聞鼙鼔喧漁陽
播遷纔出望賢路玉食未進日卓午糲飯胡餅能㡬許
不飽皇孫及妃主阿蠻知是何處去但見豬龍自旋舞
　　　妾薄命
冶容麗質世鮮比擇對年少風流子並闌觀魚雙戲水
妾心郎心誓如此一朝結束萬里行東欲到海西到秦
醉中慷慨躍馬去出門十年無信音或傳淫蕩歸不得
或傳已作泉下客郎兮郎兮奈若何恨淚徹夜孤枕滴
君不聞鶯鶯錦字寄西遊玉環綵絲意綢繆郎心忍向
他人笑下牀徒自為郎羞又不聞盻盻尊前小垂手燕
子樓深情獨厚豈期紅粉遽成灰怨句空吟三百首
　　　瑤娥曲
一二三四月如睂積累如梳截半規玉斧晝夜修不輟
修成團鏡當空垂十睂有様列象几梳裁春冰鏡涵水
瑤娥睡起拂菱花埽黛插鬢雲繞指斂袂亭亭天上妝
環珮隱體璆琳鏘驂鸞跨鶴舞仙譜子登彈璈飛瓊簧
天風颼飂冷到骨銀河澎浪濺羅韈一輪千古廣寒深
折盡桂花應白髮
　　　斷腸曲
憑欄日日望歸騶書來又報瀟湘遊巻書黙坐淚自雨
彈向花上花替愁想郎快意揚州鶴風光何地非行樂
妾腸寸斷郎豈知獨歩苔堦空聽鵲風濾碧紗夜窻深
弄針燈下無心情蜀羅一段茸五色看定鴛鴦繡不成
妾貌留春春要去妝鏡孤鸞無力舞轆轤吚啞殘夢驚
曉嘶似是郎馬聲巻簾無人簾再下遣童水東占打瓦
　　　銅雀臺辭
屋一百閒臺十丈岧嶤突兀九霄上明月空照八尺牀
㡬㸃酸風搖繐帳離宫金鏁掣不開美人紅粉今成灰
蘭麝分恩銷餘馥銅雀飛去無時回大官朝暮薦酒脯
迷䰟尚愛殘歌舞戀戀西陵一抔土上馬横槊平明詫
英武
　　　義獸行
君不見明皇有象能拜舞看定祿山瞪目怒又不見昭
宗有猴能起居望見全忠奮臂呼兩朝玩物固喪志異
類報國乃仗義天寶大駕蜀道巡開平初元唐祚傾百
僚奉賊身盡竄宰相畏族神不寧爾象爾猴忿且瞋其
靣雖獸心則人當時節士知有㡬壯哉義獸不怕死
　　　響卜辭
三六乘鸞初嫁君琴瑟朝暮誓不分酒酣使氣浪自許
片石儀秦弄風雲東呉西蜀㡬千里鴈來數年無幅紙
有便我必寄錦牋豈應皆沈石頭水酸風一㸃淚兩行
憑欄瞥過雙鴛鴦霜花迫簾冷蠟熖雨梧傍枕敲銀牀
乞靈每日扣巫祝更向靜處聽響卜人言卯夜驗不差
又言元宵應尤速二説果如神俱占敢厭頻齋心通我
意側歩潛我身或坼翠幌視或靠綠窗避兩夕行人語
字字還家意羅襪走褪奔繡幃懽喜無地魂天飛小兒
放嬌來牽衣抱我門前接爺歸
　　　寄逺曲
君馬踏邊塵繡幃妾一身仰天無過鴈俯水無游鱗酒
難獨自酌蟻尊空浮春食亦不知味駝峯徒薦珍憶昔
送君君已醉醉言更戌一年事兜鍪北去㡬寒暑兩地
肝腸摧萬里别来容貌似舊無寄去衣裳知到未折柳
絲絲紫塞心對花片片青春淚夜聞琴瑟鼔鄰家人皆
齊睂老年華不忍恨君翻自恨長吁矯首天之涯㡬度
虚傳歸信息愛聽乾鵲怕聽鴉孤枕有時髣髴夢中見
覺來霜角咽梅花
　　　耕織歎二首
春催農工動阡陌耕犂紛紜牛背血種蒔已徧復耘耔
乆晴渴雨車聲發往來邏視曉夕忙香穗垂頭秋登場
一年苦辛今幸熟壯兒健婦爭埽倉官輸私負索交至
勺合不留但穅秕我腹不飽飽他人終日茅檐愁餓死
　　　又
春氣薰陶蠶動紙采桑女兒鬨如市晝飼夜餧時分盤
扃門謝客謹俗忌雪團落架抽繭絲小姑繅車婦織機
全家勤勞各有望翁媪處分將裁衣官輸私負索交至
尺寸不留但箱笥我身不煖煖他人終日茅檐愁凍死
　　　短歌行
赤龍駕輪飛上天倏東倏西晝夜旋流光萬古去不返
少壯翻手成華顚閬風層城羽衣仙方瞳緑髮耕芝田
玉樓貯春春不老蟠桃一實三千年吾欲訪仙弱水隔
住世奈此急景煎茫肰無計相留連打倂萬事不放到
眼前右杯左蟹拍浮百斛船
　　漁父四時曲
　　　春
霽江浮春新水肥粼粼鴨綠東風微波心上下舴艋滑
釣車香餌巻落暉纎鱗噞喁錦穿柳半留賣錢半換酒
爛醉茅檐紅杏家折花簪髪把兩手沙岸尋芳青驄嘶
彈絲吹竹挾蛾睂笑指漁父何寂莫漁父掉頭我自樂
　　　夏
煙溪流碧浸炎空滌濯袢蒸蒹葭風大港小港凉世界
隔隄荷蕩香到篷儂家生長舟一葉豈識人間半點熱
青笠綠蓑山雨來雨過波平夜撐月水亭避暑冰玉肌
枕設珊瑚簟琉璃笑指漁父何辛苦漁父掉頭渾不顧
　　　秋
新鴈銜秋訪水涯分屯洲渚傍蘆花停橈相約結溪社
來徃無嫌同一家酒酣把笛吹邨曲聲曳蘭風入山腹
釣竿到手萬事輕孰是孰非孰榮辱江樓邀月粉黛濃
簧璈嘈雜徹桂宫笑指漁父何冷落漁父掉頭吾豈錯
　　　冬
六花坼凍雲糢糊釣鉤空擲寒無魚繫舟枯栁歸茅舍
撥火煨薪擁地爐賒鄰一榼醅醱玉老稚分霑春回谷
重來解維放夜筒横風打向别港宿溪館對雪歌妓圍
釡出駝峯酒羔兒笑指漁父何顦顇漁父掉頭但稱醉
　　　東湖歌
湖光蕩緑春拍塞百雉之東纔咫尺五步一亭十步榭
軒窗處處臨水闢露濃晝淑花溜紅煙嫩隄平草連碧
俯窺萍罅魚上下仰聽木杪禽格磔拂拭塵埃讀祖碑
摩挲峯竅憐盧石中年懷抱多感慨東西跳丸駒過隙
山林鐘鼎同一盡可笑世網甘形役甕邊吏部真得計
右酒左蟹船中拍明朝風雨那可料且對湖山醉今夕
沙鷗許我再尋盟從此時攜杖頭百(人謂盧肇石三峯/九竅梅聖俞和盧)
(石詩云髙峯削出嵩華/骨虛竅鑿破蛟螭額)
　　　禹穴行
浙江之東千巖出參差半天氣蔥鬱禹昔不返南巡車
越人交口説遺跡日徃月來三千春宫有龍瑞洞陽明
􁄭深陟危辨舊穴譌以傳譌終難尋荒山一片老風雨
徘徊問山山無語寒林朝號萬壑秋冷煙暮結太古愁
誰能為起馬遷死指㸃當時所探何處是
　　　䝉泉行
二十年前客中都壁間誰挂䝉泉圖天造地設有如此
果若所畫疑蓬壺御風來遊洞庭北此境突兀眼前出
荆門之外天下稀翻思畫圖纔髣髴山根寒源月一泓
細流循沼曲折分天光倒影瀉晴碧對此洗我瀟灑心
雲木枕崖影濕翠金蓮鋪鏡葩在水流觴自是摹蘭亭
山陰今日那得爾向暮深林啼子規栁花作團貼水飛
吟興未盡征馬嘶他時清夢猶見之
　　　楚觀歌
吾聞楚鄉江山多勝處人之楚觀尤得江山趣萬象排
拶索應酬丹青閣筆無所措大則湘水小臨蒸衆流合
派銀河傾陶寫秋氣浸明月夜波爽透百雉城右則鴈
峯左石鼓雙屏競秀蒼龍舞吞吐嵐光飛亂雲凉風瞑
送兩崖雨江山之趣於此無不宜朝暮變化愈出而愈
奇最愛鷗鷺甘冷澹占斷汀渚供娛嬉東塗西抺晩煙
翠漁父歸舟卷釣餌鼓枻而歌倚半醉中有滄浪濯纓
意杜若一片迷芳洲憑欄懷古生新愁更上崔嵬千尺
湘春樓縱目乾坤盡見衡嶽秋(楚觀在湖南憲圃湘/春樓在楚觀之後)
　　八景歌
　　　長沙志載度支宋迪工畫尤喜為平逺山水其
　　　得意者有平沙鴈落逺浦帆歸山市晴嵐江天
　　　暮雪洞庭秋月瀟湘夜雨煙寺晩鐘漁邨落照
　　　謂之八景余昔常見圖本及來湖湘遊目騁懷
　　　盡得真趣遂作八景歌
嗷嗷哀鳴肅肅羽䰟清意爽愛湘楚西風作惡陣腳散
斜行千照下煙浦飛力已困日且晡便欲就宿依寒蘆
大者居中圍以奴丁寧緩急相驚呼嗟此何景兮平沙
鴈落丹青欲畫未易著
晩日放晴雨腳收楚山千里江吞秋上水風生荻花渚
漠漠幅蒲天際浮輕雲驟掩目力斷雲消似過芳洲半
危檣逐烏惟恐緩燕子爭飛先到岸嗟此何景兮逺浦
帆歸丹青欲畫殊堪嗤
朝氛吐吞影糢糊嫩日隱見光卷舒湘巒滴翠石徑滑
逺近憧憧人趁虛天風作意扶霽色噓拂昏翳半明滅
槿籬髣髴橘林隔一竿斜插酒旌揭嗟此何景兮山市
晴嵐丹青欲畫良獨難
雲擁黄昏朔風急長空杳杳水拍拍六花舞白徧三湘
失卻寒峯翠千尺片瓊屑玉響羣林蘆叢蕭瑟聲更清
凍月開匳俄吐晴銀宫一色上下明嗟此何景兮江天
暮雪丹青欲畫不可得
西顥沆碭露花白河漢浩浩浴素魄平湖萬頃揺銀光
祇留君山一㸃碧帝子揚靈駕飛龍鼓瑟來遊水精宫
聲徹桂娥亦斂容葉下北渚嫋嫋風嗟此何景兮洞庭
秋月丹青欲畫那免拙
楚天濃雲如墨潑通宵滂沱翻江闊寒聲偏撼蒹葭林
要將秋容洗到骨杜若洲有鴻鴈棲震凌喧夢時驚疑
釣翁醉睡卻不知樁脱䌫斷船偸移嗟此何景兮瀟湘
夜雨丹青欲畫浪自苦
西嶺驟晴銷殘暉芷岸蘭汀堆夕霏數聲撞空九天半
如有招提隱翠微風助餘音響崖谷蕭蕭暝港孤舟宿
禪關棲鳥爭寒木歸僧疾步穿山麓嗟此何景兮煙寺
晩鐘丹青欲畫焉能窮
積雨初過湘水滿夕陽蕩金接天逺影挂寒罾江步斜
紅殘茅檐沙港晩小艇澤畔收釣緡鼓枻滄浪歌濯纓
醉眼西望送沈輪繫䌫籬根穿錦鱗嗟此何景兮漁邨
落照丹青欲畫無由妙
　　　仙湖歌
湖之緑兮如藍湖之明兮如鏡藍染晴空晩色鮮鏡照
天宇秋毫淨乾坤兩間共開闢魚鳥四時自飛泳炎州
著腳苦蒸鬱對此恍入清凉境其東羣木合抱森觀政
觀魚連秀陰濓泉沸甃珠的皪飲瓢洗我太古心其西
冰壺爽到骨曉波澄秋夜印月藏春園種雜花稠分得
庾梅攙先發其南粉雉霄漢横旋補楊栁沿隄青上下
天光同一碧我來拈出營新亭其北千片石洲石或虬
或鳳或劍㦸環流軒館瘴霧收檐影倒漾水底日葛仙
昔煉九轉丹丹成飛上羅浮山海邊亭外春萬里御風
忽挹仙翁袂翁乗飈車擁霓旌約我十二樓五城翁言
羽化世已久問湖風月依舊否(仙湖在廣東漕沼乃葛/仙翁煉丹之所觀政觀)
(魚秀陰濓泉冰壺一碧/石洲海邊春皆亭名)
　　　蒲澗行
君不見少君詫安期海上之棗又不見坡仙詠安期宅
邊之蒲棗失其種豈復得蒲生於澗何時無澗流涓涓
淺可涉牽蔓披沙􁄭九節仙家自欲供仙餌靈根不容
凡齒齧循澗探奇嵓石幽瀑音迎耳鏘琅球陰壑常寒
失炎熱終日自雨鳴春秋振衣策足崔嵬頂跨歴列缺
凌倒景天風海濤撼宇宙神清骨冷肝膽醒聲傳九霄
景泰鐘更上上方梯晴空兩眼有盡天不盡滄溟浩與
銀河通指顧神山仙非逺弱水誰云隔三萬乗風直到
金銀臺握手安期話蒲澗
　　　續蒲澗行
戊戌正月二十五揺轡東風蒲澗去年年今日是時節
飛蓋傾城車塞路野亭山館坐不徧幙天席地千百處
開壺設擐紛酒炙擘蠏錐蠔閒醢脯笑言相續樂甚真
禮文不移意則古我亦隨衆窮勝覽先訪安期登梵宇
入春少雨多是晴穹巖寒溜僅一縷白雲千級逼象緯
滄海萬里渺煙霧倚欄方快心目逺牛羊下山林壑暮
小兒隊隊逐歸騶拍手呼舞趁簫鼓遊人到晩懽未厭
徘徊不忍收尊俎行穿梅嶺還江西首為南州記風土
　　　泛洞庭
解維武陵岸江肥雨新止兼程趨洞庭勢疾建瓴比銀
光吞上下莫辨天與水我乃航其間滉瀁藉一葦吏塵
貯兩袖到此劃湔洗黄昏打頭風洪波半空起舟子惶
束手喧呼互排詆有篙無處著有䌫無地艤鉄索二百
丈牽貓卧沙底進難退不可簸弄任所以巨浪聲洪鐘
合力撞舟尾一撞心一折通夕不知幾刻燭驗天明狂
勢稍披靡卷索急飛艣半晝見涯涘危命脱針孔再生
自今始人言岳州程風便五日耳漂滯費半月初意所
不擬粉堞俄在眼層樓九霄峙憑欄氣方豁東望酸徹
髓前日我片帆掀舞怒濤裏羊腸百八盤行路難如此
今知驚浪上羊腸尚可履在家貧亦好身安門埽軌鼾
鼻喧午窗風波儘千里
　　　荆渚書懷
明鏡明於月白髮白於雪月照雪轉添使我心斷絶連
年事行役曾不須臾歇陟岡腳雙繭凌湖舟一葉五覿
君山面洪濤漲天闊重倚南樓欄逺鴈逐雲滅西風落
破㡌龍山酬九節揺鞭荆門去䝉泉弄清潔遊觀固不
惡奔走計則拙眠指幾千里意者遂休轍困翮墮渚宫
因循入羈紲天涯寒苦蚤袖穿手龜裂邨沽酒力薄連
釂耳方熱矯首飛白雲杳杳望吳越儒冠信誤身鑄盡
六州鐵
　　　憩農家
似陰還似晴好風弄輕柔土膏春犂滑竹深鳴禽幽農
家頗瀟灑㶁㶁清泉流蹇余入芳檐解帶為小留荆釵
三兩婦競將機杼投吹爐問官人肻喫邨茶否羣兒窗
下讀千字文䝉求余因拊其背觀汝蚤休休泓頴纔識
面白盡年少頭耕食而鑿飲胡不安箕裘迺翁聽我言
急把書巻收遣兒出門去一人騎一牛
　　　隱者
卓庵逺入深林去生怕世人知得處四邊賸卻許多雲
重重塞斷山前路
　　　有客
青春挽不回白髮摘不盡減圍羞敝帶照面怯皎鏡功
名知儻來肎問終南徑榮枯黙有數豈待蓋棺定人世
如夢幻具眼須猛省毋為塵埃役而敗山林興亭前富
葵花隔簾烜紅影雨餘老苞困欲謝若未忍有客適遇
秋對此惜芳景從事在青州呼兒徃三請
　　　夢回
春意已深寒未了夢回斗帳房櫳悄五更三㸃殘月銷
山鳥一聲先破曉
　　　水琴
盎缶停涵水一泓中存雅意超器形欲滴未滴天地寂
須臾宫商若相賡妙趣不勞徽外索泛聲不自絃上生
小㸃恩怨作兒語大㸃九皋聞鶴鳴疎數變化似有節
多是洋洋流水音殘瀝斷續楚天曉餘響勾引南風薫
平生箏笛厭鄭衛羌借古韻洗古心又不如齁鼾北窗
睡兩耳不聽無虧成
　　　小水寺
披霧入野寺寒林響西風誰遣僧出迎山鳥為我通染
衣松露香照眼嵓花紅聊此息塵慮歸騎母悤悤
　　　訪山中友
披荆踏石訪山友野鳥驚人鬧枯栁牧童為我通姓名
一笑相迎鶴髮叟結茅倚巖屋數閒塵埃辟易不用帚
竹㕑貯書羅四五土壁黏碑分左右山中新醅未堪壓
攜手邀我沽邨酒牀前尚有著殘棊忘記四圍關户牖
日斜扶醉同歸來但見黒白子紛紏獼猴樹上周章走
莫是此曹來動否
　　　題王才叔南館
南館著隱士幽爽似僧舍島紅野花繁岸綠垂栁亞人
行鳥不驚客至鶴先迓林深自無暑月到更宜夜傾尊
對賢聖飛筆追鮑謝興來即散策無時不得暇
　　　踏雪
玉壺一色天漫漫亂雪飛春減卻寒屑瓊篩瑰塞宇宙
栁絮如拳輥作團卻愁花木不禁冷攜笻問訊遍玉欄
老柯樛枝幸亡恙紅苞半吐怯牡丹更憐修竹壓欲折
扶持敲撼聲珊珊似醉忽醒僵忽立森然再植青琅玕
羣兒幻出兩獅子頃刻堆削了不難手持朱橘炯電眼
并刀巧翦金鈴安老夫童心也自愛卷簾移坐忍凍看
一杯暖寒不可再饑腸轉雷未朝餐
　　　讀離騷
琅然醉讀離騷經一鶴聞之來中庭童子屢麾不肎去
直輳尊前側頂聽
　　　倚欄
倚欄有恨無人説暮角吹梅寒聲咽急風卷雨過鴈驚
吐下蘆花一枝雪
　　　雪中徐檢法約登城樓不果
今年一雪恰一月天上弄巧寒饕餮朔風吹碎洞庭浪
細結瑶花遍銀闕倚杖測試三尺强平陸皓皓失凹凸
梅梢糢糊裹寒香鳥影伶俜棲凍葉有客約上城南樓
膏吾車兮俄復輟呼兒反關袁安巷小窗風味寒於鐵
未須金帳斟羊羔薄酒也能春兩頰三杯五杯亦徑醉
曲肱一枕香雲絶夢裏騎驢過灞橋記得新詩醒時説
　　　送絜齋倉使袁都官歸班
六轡按部朝出關郵鈴揷羽夜趣還詔字天飛紫泥濕
一㸃郎星歸拱北鄉來翻動大壑魚致君堯舜真須臾
金甌未啟請麾去旋頒漢節登范車先生有道出洙泗
派分象山接洛水振鐸重席闡聖傳此心之外無二理
先生有才輩伊周胸襟百萬森戈矛新亭肎作楚囚泣
誓楫一念清神州此行豈但蘭再握講惟欠公熙帝學
火城照空沙隄新堂印押班運籌幄絜齋牆仞世龍門
瓣香夙昔鑽仰心邑債一了即歸耕但當拭目天上新
經綸日與漁樵繫壤歌太平
　　　飲通幽園
典卻身上鷫鸘裘買酒領客尋清遊欲洗胸襟塵萬斛
快上青雲展秋眸晴沙翳天風動地挈壺卷席移通幽
一沼鏡淨清可匊千竿玉立塵不留拒霜兩岸花爛漫
紅蓼錯雜爭開秋人生適意未易得癡兒了事何時休
陶寫豈必在絲竹山有鳴禽水遊儵酒酣題蕉競新句
景物辟易困雕搜一梳凉月插空碧樓頭暮角催歸騶
雙桂餘葩尚堪摘便道肎訪勿翦不
　　　病中得鄔文伯書
北風巻地霰穿屋光寒照几珠百斛兒童呼舞健犢奔
病夫擁爐龜殻縮打門寄書勤故人五雲溼牖春生谷
片辭自可愈頭風千金指迷况滿幅年來塵埃不堪鏡
白髮一摘動盈匊星出星入難養痾安得閑邊半分福
病中畏酒如畏仇詩囊亦遣髙閣束聞君新工千兔秃
君但寫來為君讀
　　　馬上口占
平林塗煙山擎日晩征漠漠客愁集浮生隙駒忙裏過
虛名塞馬眼前失古來戰場莫回首一成一敗骨俱朽
栁岸人家揺酒帘不妨小停春風鞭
　　　題下陽懷沈叔忱
夜雨曉方歇薄霧隨征車喬松二十里翠微三五家雙
燕教羣雛一牛䭾兩鴉故人不可見回首天之涯
　　　宿康口漁家
陰雲議雪風颼颼黄沙翳瞑征人愁漁家假宿休疲骨
敗蘆紉壁茅蓋頭行營鼓角聲動地釣翁不慣皆掩耳
刺船火急入葭葦問訊鷗鷺莫驚起
　　　適意
右傾老瓦盆左持離騷經一杯讀一句既醉還復醒好
月飛入坐伴飲到天明林下樂如許鐘鼎鴻毛輕
　　　水閣秋夜
雲收一㸃無秋洗四山淨野水吞長天凉月分兩鏡倚
湖閣虛窈緣石竹修勁孤斟領幽寂新醪快邨硬露冷
欺病骨更䦨瞻斗柄欲去未屬饜倚欄成短詠
　　　金山
自古稱浮玉更名為得金一山藏寺腹雙塔立江心淮
浙中流斷風煙四岸侵夢回禪榻悄月午聽龍吟
　　　秋夕
秋風動梧井無頃許多凉夜靜灘喧枕窗開月到牀道
心便冷澹世事絶思量只被澆花累朝朝卻用忙
　　　劉子愿山居
搬向山邊住蕭然茅數椽平塘印星斗深谷賸風煙老
不離書卷貧誰乞酒錢莫言無管待頻取好茶煎
　　　空師欲遊嶽徃訪山寺
聞師遊嶽去打急訪髙岑躡屐若來晩挑包不可尋山
寒梅意悄林茂鳥聲深行住無非道何須枉費心
　　　酬曹户
奔走塵埃久還山每歎遲歳華驚鴈到心事獨鷗知夜
對尊前月晝尋花下棊閑中滋味好但欠子論詩
　　　同崔糾訪陳道士
尋幽過橋去松徑入琳宫竹擺風檐綠榴殘雨院紅黏
碑多古籀插架獨參同道士掀髯笑詩聨石鼎工
　　　秋意
今年秋意好夜傍井梧生怪得雨聲急洗教山骨清倚
欄看葉舞尋砌聽蛬鳴舉目無非爽吟詩易得精
　　　訪上官道人庵
三十年居此何常識酒葷柴扉人少到草徑鹿同羣雨
足添新瀑山深有賸雲水瓢丹竈外閒事不曾聞
　　　訪王廣文
未是閒時節君言百念灰棲身庵竹石適意杖莓苔人
老無由少春歸卻解來呼兒烹苦筍席地共銜杯
　　　招賢渡溪閣晩望
溪流清到底十頃浸秋光煙重山加色風狂鴈失行塵
埃雙老鬢天地幾斜陽何處一聲笛征人暗斷腸
　　　琳宇
琳宇棲巖谷翛然一徑深風篁竿戛玉霜橘顆垂金是
院皆扃户無人但聽琴遶廊行數匝聊以洗塵心
　　　維舟
望見人家了猶須轉一坳寺從灘背出船向栁邊梢問
酒尋溪館呼兒解臘包三杯亦徑醉世事且權抛
　　　贈隱居
遶屋垂垂栁當軒小小江買魚尋晩釣浮蟻倒春缸山
近雲侵坐月來梅印窗隱居誰似子不羡鹿門龎
　　　弋陽道中
千里歎行役今朝方半途橘肥霜後顆松落雨中䰅店
姬當壚問官人要酒無忻逢埽愁帚沽了又還沽
　　　倚樓
蒹葭秋色晩百尺倚江樓日暗煙藏寺風髙浪拍舟歸
雲投逺嶺饑鴈叫滄洲心事非年少塵埃白盡頭
　　　舟中
繫纜停征櫂斜陽古渡頭風霜先逺客天地獨扁舟水
鳥衝開浪汀鴻占斷秋在家貧亦好何用出林邱
　　　夏日普信寺江閣
到此全無暑虛欄千里風看飛霜度水聽落石鳴空日
月忙烏兔春秋遞燕鴻一生塵裏過煙艇羡漁翁
　　　過寶雲寺訪密師
寺纔二三里曳杖且徐行晴塔松梢見風鐘嶺半鳴樵
夫分道過僧子就房迎竹有千竿立塵無一㸃生
　　　送翼之過天台
天台山外窟人道是仙家白鶴挂寒溜赤城飛暮霞獨
攜笻杖過若畏石橋斜牢記經行處歸來向我誇
　　　遣意
要靜靜不得風吹竹打檐欄摧呼匠葺碑脱遣兒黏夜
短睡常欠天陰病轉添扶衰歸密室更下面前簾
　　　信步
午窗方睡起信步過東畦穴徙蟻知雨巢穿燕補泥路
坍連草没果重壓枝低邨婦抱兒子籠邊教喚雞
　　　安仁道中
半月離鄉井家音杳不聞路危多半缺橋朽忽中分秋
盡風摉葉日沈巖宿雲荒邨店殊陋店主卻殷勤
　　　送彦東還湘
湖南多爽氣羡子片帆還秋影清涵水煙痕澹著山蘭
風香楚佩竹淚冷湘斑見説誅茅地江頭只數間
　　　贈悟上人
怪來趨向别乃是拙庵孫秋色添禪寂松聲奪俗喧路
行須避蟻飯䞉或呼猿單鉢隨緣住尋常嬾出門
　　　贈慈上人
踏遍叢林後歸來隱石崖任梅斜到牖聽竹長侵街挂
壁塵堆笠穿山雲惹鞵真機須要悟餘事是持齋
　　　春郊
數㸃綠楊風春光是處同蜂喧搜蕊瘠鳥鬧聒山聾聨
句逢詩友尋僧問牧童家家辨農具準擬試新工
　　　遣愁
愁來無可奈散策小橋東影轉松隨日香殘花怯風煙
霞詩興裏天地酒杯中本是江湖客生涯付釣篷
　　　次莊過荆渚以詩寄之
澤國遥千里雲帆隔兩州醉行沙市月吟破渚宫秋魚
歎馮驩鋏貂慚季子裘人傳君入蜀無事蚤歸休
　　　暑酌
天髙殊未雨暑盛絶無風將酒渠心浸有泉林下通擘
蓮房拍塞雪藕孔玲瓏量淺難禁醉扶歸兩小童
　　　劉簿約遊廖園
名園新整頓尊酒約追隨春晩花飛少牆髙蝶度遲注
湯童煖酒拍案客爭綦寂寞鞦韆索無人盡日垂
　　　秋夜懷歸
鄉里千山月塵埃兩鬢星秋聲雖是爽客耳不堪聽多
淚風前燭孤明竹外螢吟蛬更無賴終夜幾曾停
　　　山莊
門掩斜陽岸溪横獨木橋山禽弄春舌隄栁舞風條世
事雪雙鬢生涯水一瓢似聞鄰釀熟自徃不須招
　　　秋日同王顯父趙子野何莊叟泛湖趙紫芝繼
　　　至分韻得秋字
雨餘湖更爽載酒共清遊天淨倒涵水峯髙爭獻秋風
煙入吟筆簫鼓自鄰舟隄上詩人過相邀便肎留
　　　鄔文伯歸自邵陽
賔主西遊久賡詩日日傳交情誰似此歸興忽翩然楚
岸猿吟樹湘江月載船我窮君更甚相助愧無錢
　　　宿古寺
黄昏投寺宿古屋瞰荒江邨酒沽春甕山房耿夜釭灘
髙聲撼枕月落影收窗僧老人皆玩樓鐘曉未撞
　　　舟中
離家俄十日千里獨衰翁篷響過雲雨帆開逆水風新
沙増岸腳小港隱蘆叢客思難消遣黄昏月一弓
　　　送宗上人歸閩
頂笠遍參請平日志甚勤耳方離嶽瀑眼已接閩雲宿
嶺星辰近渡溪煙霧分勸師蚤休歇禪不在多聞
　　　送曹深叟之越
幾時重握手未可便輕離路指千巖去程寛一月期捫
蘿窺禹穴剥蘚讀曹碑必自蘭亭過方當春暮時
　　　訪子益
揀得溪山住三間草屋低坐貧憂酒債廢事悔棊迷壁
壞何時補詩成無處題留余余戒飲白飯薦黄鷄
　　　拍䦨
偶把闌干拍沙鷗水上驚晩紅殘照在秋碧逺山横盡
被浮名役皆從妄念生不如歸去好杖屨老柴荆
　　　東邨
晴久全無雨溪乾半是沙風横分鴈陣日轉趣蜂衙地
僻草埋徑籬摧菊卧花橋西一林竹瀟灑兩三家
　　　訪皇甫道士
道人留澹話竹院寂無聲沽酒童來緩題窗詩已成海
珍紉紫菜仙品漬黄精移席臨檐月蕉桐膝上横
　　　送聰上人歸
辦得四方遊孜孜討入頭歸雲起齋鉢髙浪送行舟笠
戴天童雨鞵穿雪竇秋平常心是道莫更問人休
　　　舟夜
夜泊楓林岸江平萬籟收松崖猿嘯月蘆渚鴈眠秋軒
冕儻來爾林泉歸去休客愁正無奈孤笛起漁舟
　　　日融
日融風力軟曳杖獨逍遥蜂去花心靜鶯遷栁影揺一
年春易老兩鬢雪難消客至時留飲無緣特地招
　　　題及之後山新築茅舍
瀟灑人間世柴門夾兩槐詩僧恰方去俗客不曽來翠
合苔初長紅嬌杏半開南邊許多地臘月竹須栽
　　　范園避暑
六月暑如炊追凉此地宜掉舟荷柄颭坐石竹陰移籌
貫壺雙耳鼎烹茶一旗小童供筆硯醉客競賡詩
　　　新秋旅思
兩袖塵埃滿千山道路勤曉清秋已到葉落客先聞鏡
裏驚衰態睂間添皺紋人生閒第一回首故山雲
　　　鄭氏莊
莊居深僻處敲户小童譍此地清如許前時到未曽栁
腰金騕褭苔髮翠鬅鬙山上茅亭子扶衰為一登
　　　訪次章廣上人繼至
都不見塵埃園扉傍水開晴茵鋪碧草風彈落黄梅訪
子因尋竹呼童急辦杯詩僧相繼至罷酒把茶來
　　　常山道中
寒謝春纔展悤悤二月中算來晴幾日多是雨兼風煙
草迷邨碧山桃夾竹紅浮名能役我策馬幾回東
　　　夏夜
今夕暑差甚芒鞵堦下行除燈檐月上卻扇竹風生病
骨坐怕久靜吟詩易成夜凉思睡去樓鼓已三更
　　　宿山觀
昏暮無處宿樵人指路頭僕夫嗟已困道士喜相留明
月夜翻晝陰崖暑變秋聞雞便行路定要到潭州
　　　化成巖
命友化成巖同尋頃刻閒半途瞻佛塔數里入禪關松
動影移日江清波漾山衛公讀書處有鷺宿其間(有李/衛公)
(讀書堂公集/中載白鷺賦)
　　　乍晴
日色今朝穏園林二月中池塘展晴緑桃杏鬬春紅犯
險升髙徑扶衰藉小童鸝怕人見飛過過野橋東
　　　江閣夜
小閣臨江迥疎簾帶霧鉤雲鴻遥影滅灘月碎光流詩
思偏宜夜衰髯不耐秋漁燈三兩㸃隱隱荻花洲
　　　晩興
是處牛羊下喧譁走牧童霽煙拕澹碧夕照殞殘紅老
鬢日添雪衰軀晩怕風愁來無著處分付酒杯中
　　　莊居
三四間茅屋回環水石清雞催殘漏盡月截半窗明好
句枕邊得浮名身外輕起來供日課先遶藥畦行
　　　泊舟
泊舟似差蚤篙工愛酒坊羊羣歸逺隴栁影戀斜陽澤
國人千里暮霞天一方茶多不思睡漁唱聽滄浪
　　　聞舟中笛
横笛秋篷底銜山夕照殘孤音起水面餘韻到雲端吹
怨蘆聲慘含悽鴈影寒有人江閣上歛翠憑䦨干
　　　寄友人
口信傳商賈年前未得歸湘沅淹異縣日月老征衣騷
興遍芳渚舊棲閑釣磯思君不可見獨自立斜暉
　　　清明小飲
草草清明飲惠風天氣和身輕梁燕舞舌巧栁鶯歌但
道三春好其如兩鬢何升沈付杯酒由命不由他
　　　過曹家渡
數篙撐過渡雨後水添肥山橘青迷樹野花香襲衣哀
鴻悽逺客鬭雀墮斜暉童稚喧林壟牛羊箇箇歸
　　　午炊浰陽一館甚雅
誰家三家市能令兩眼明花暄叢蝶戀檐午亂雞鳴忙
裏青春去愁邊白髮生揺鞭問歸路更乞一旬晴
　　　送同官葉𣙜院造朝
滿歳塵埃共交情骨肉親我猶京口客君已日邊人波
及無忘晉渠成亦利秦西湖約攜手兩岸栁揺春
　　　不眠
刺齒搜新句濡毫寫短牋讀來疎脱少懽喜不成眠
　　　苦吟
幾度燈花落苦吟難便成寒窗明月滿樓上打三更
　　　尋勝
老子攜笻杖小童挑酒壺徧尋泉石勝引路倩樵夫
　　　傷春
飛蝶捎風絮鳴禽戀午檐不知春去未但覺綠陰添
　　　踏青
四野春工遍柔風動賞心踏青喧栁陌舉白醉花陰
　　　山寺
樹暗常疑夜山多易得雲撞鐘最深處嶺外不曽聞
　　　題莊舍壁
水深荷較晩地僻草偏多佇立風前聽樵夫隔隴歌
　　　無題
人與春俱老花因雨易殘天涯雲萬里腸斷倚䦨干
　　　後圃
澆花惟要蚤芟草不知名新竹生來巧南牆補數莖
　　　吟髭
壯歳髭如漆年來暮景侵便令如雪白撚斷不妨吟
　　　秋夜
秋到情懷惡美人天一方夜深窗轉月夢斷角吹霜
　　　多景樓
北固危登最上層身浮霄漢手捫星江連淮海東南勝
山出金焦左右青天水精神清鴈骨風煙圖畫入秋屏
蕭蕭古意憑欄久目盡斜陽没逺汀
　　　岳陽樓
洞庭雄壓岳陽樓萬里風煙萬里秋左右江湖同浩蕩
東西日月遞沈浮青蛇鳴袖神仙過古瑟彈湘帝子遊
朝暮飛鷗千百㸃送迎城下去來舟
　　　江樓㑹飲對月
層樓畫棟凌霄漢檻外江流百頃清無一片雲但秋色
放千里月到天明喚舟撒網鮮鱗美擊鼓喧汀宿鷺驚
坐上有人懽未厭酒䦨連釂兩三觥
　　　訪别胡倅留飲水閣
故人知我已膏車折簡殷勤祝訪渠惜别悤悤留語笑
臨時草草治餚蔬密遮池面荷千蓋斜插雲頭月一梳
此夕憑欄又何日鴈來莫惜數行書
　　　春嬉
十分晴色趁春嬉鄰有灰驢借我騎舌轉雖然聞翠栁
葉濃卻不見黄鸝小詩題壁同僧和丫角㩦琴更鶴隨
傍水誰家亭子好萬竿竹影浸琉璃
　　　送端叔遊淮
堂堂玉立鬚垂腹譚論逢人見肺肝手弄七絃琴韻古
腰横三尺劍光寒但將計策尋知己肎學閭閻為覔官
烏幕聞君定羅致别尊不復話儒酸
　　　蚤征
店雞一唱接疎鐘起整行裝尚夢中沙路踏殘征馬月
栁隄啼斷曉鶯風水肥渡險添舟子岸没途窮問牧童
千里鄉人逢陌上片時握手各西東
　　　明皇
初年不是不聰明勤政開元致太平一曲羽衣妃子進
三朝錦褓禄兒生眼乾蜀道山川淚膽碎漁陽鼙鼓聲
禍福興亡皆自取信知女色觧傾城
　　　郊行同張宰
雨晴郊外共尋芳細水交流注野塘花欲戀枝風不肎
栁纔舞影日還藏轉添老態難於健看得閑時少似忙
擬訪一僧共茶話禪房扃鏁出遊方
　　　湖亭夜飲㑹别友人
每聞嗟歎無知已定要攜琴過浙東莫訝醵尊俱草草
只因束擔去悤悤竹篩夜影千竿月荷送湖香萬葉風
蚤晩我尋京口戍子歸或遇半途中
　　　縱步
久雨厭人妨野步幾時便得此番晴到橋喚僕來相助
過寺逢僧約共行籬落一團飛蝶汀洲數㸃㸃立鵁鶄
誰家竹裏深深住風度茅檐紡織聲
　　　晩征
回首家山已十程揺鞭自笑苦勞生雲先帶暝嵓邊宿
月獨伴人溪上行草屋停驂難可意店翁叱犬不容聲
明朝路逺起須蚤第一鷄啼是五更
　　　茶罷
茶罷晴檐唱午雞偶騎驢去過東溪酒餚分倩樵夫挈
筆硯専令童子攜放目水亭欄獨倚題詩僧舍壁新泥
興䦨歸問來時路到處蟬鳴日已西
　　　送魯卿之九江
歸自瀟湘方半月挑燈酌酒又分襟挂帆秋晩江湖客
握手歳寒松柏心湓浦水流清一派香爐峯溼翠千尋
西風逺想登臨處日日携琴日日吟
　　　泊舟周家步
梢子商量乗蚤泊向前十里不逢邨卸帆斂柁依山腳
繫纜添樁傍樹根月魄知風昏有暈秋光入水淨無痕
五更露下欺孤枕忽聽新鴻更斷䰟
　　　避暑溪上
不堪蝸舍暑如炊何處清幽可杖藜未約客須先覔酒
要尋凉必去臨溪撐船訪洞林間港坐石吟風栁下隄
晩網得魚似湖白鸞刀鱠玉𢷬香虀
　　　宿横山
頗厭東征道路長回頭十日離鄉邦埽愁酌酒雖云獨
照影挑燈卻暫雙打併餘花風動地遷延殘夜月留窗
店雞已唱催人起更聽疎鐘隔水撞
　　　張園
幾年人説張園好笻杖芒鞵欠我遊泉脈涓涓三里逺
山根匝匝四時流鶴嫌竹密妨來徃蝶厭花多費應酬
臺館髙低皆得所松間亭子最清幽
　　　溪上
一番雨過驟晴時溪上春光色色竒日暖花繁蝴蝶困
水清魚過鷺鷥隨邨翁開卷添黏紙瓦鉢研朱自教兒
織婦倚機方歎息輸官尚欠二斤絲
　　　同趙尉飲江亭
草草三間兩眼明數峯如畫一江横風烏破浪帆檣急
野鶻過林鳥雀驚蟻取浮篘尤有味魚方出網正宜羮
流鶯憐我無歌者簧舌頻翻栁上聲
　　　懷亨父
兩年隻影瀟湘去料想塵埃白髮侵久雨千山秋得意
西風一鴈客關心突於夢裏陪譚笑每向人前問信音
憶昔賡詩巖桂下花開今日歎孤斟
　　　題邨舍壁
柔風十里日曈曨雨後陂塘野水通兩岸栁煙籠曉綠
數枝桃露滴春紅明知鐘鼎衆皆羡到了山林味不同
田父殷勤邀我坐一盂白飯一盂菘
　　　宿妙果寺贈洪上人
上人留我禪房宿煮筍烹茶語夜䦨鐵馬鳴風山牖寂
木魚敲雪曉廊寒真筌但要此心悟公案休將故紙鑽
若道吾言沒滋味請師且去坐蒲團
　　　訪黄簿留飲
愛靜移家住水南門排古本枕寒潭鶴翎漸長呼童翦
麈尾頻揮對客譚旋切銀絲鱠鮮鯽新嘗金顆擘香柑
惜余戒飲難陪伴舉白掀髯子獨酣
　　　行春
緑楊嫋嫋草萋萋緩步行春獨杖藜搜蕊蜂兒透花骨
増巢燕子砌芹泥過溪野水衝橋版覔路田塍穿菜畦
松竹林閒僧揖我謁茶攜手上招提
　　　泊舟黄家渡
溪流暴漲舟如箭夜向深灣穩處停猛虎嘯風威動壑
飛鴻過月影移汀青山入夢催歸櫂白髮欺人歎暮齡
幸得還家玩光景歠醨終日醉休醒
　　　登樓野望
雲藏日影微吞吐道是晴來又似陰秋色涵空醒醉眼
鴈聲到耳引歸心暴流決岸危橋斷古木堆煙逺寺深
自料短才無用處任縁不復覔知音
　　　題㑹稽用林師侍韻
東越乾坤到眼邊亂雲連壑草迷川五更城落千嵓月
萬頃湖開一鏡天鼓角聲殘秦望曉樓臺影溼卧龍煙
舊時太史登臨處每想風流為慨然
　　　孫王渡
霽後泥途行尚艱今年大率是晴慳春當濃處寒猶在
寒肎消時春漸還木杪紅沈半輪日波心碧浸兩邊山
渡頭不住人來徃共羡白鷗雲水閑
　　　胡教授醵杯觀畫圍棊
山餚野䔩且隨宜約定同來最怕遲朋友每思相聚樂
塵埃難得有閑時春回畫筆丹青軸雹落文楸黒白棊
醉客坐間誇俊逸掀髯連寫數篇詩
　　　沿檄宿虎山山家
髙低田水曲通池小小人家短短籬杜宇教唆春去蚤
陰雲遮蓋月明遲年華只解催教老公事從來了是癡
苦不隨縁强煩惱漫添兩鬢幾莖絲
　　　題戴洪甫愛竹軒
竹癖難憑俗眼看琴書靜對翠光寒秋聲鳴屋風初度
夜影翻牀月半殘天乞幽人供嗜好日呼稚子報平安
窗前幸有閑田地分我雲梢四五竿
　
　宋百家詩存卷二十五
欽定四庫全書
　宋百家詩存巻二十六
　　　　　　　　　　　　　嘉善曹庭棟編
　　白石道人集
　姜䕫字堯章鄱陽人工聲律慶元三年進樂書乞正
　雅樂詔令太常與議嫉之不果行居苕溪與白石洞
　天為鄰轉庵潘檉號之曰白石道人又畀以詩云世
　閒官職似樗蒲采到枯松亦大夫白石道人新拜號
　斷無繳駁任稱呼時夔與黄景説齊名景説亦號白
　石人稱雙白石其詩初學黄涪翁既而深造自得正
　以不染江西派為佳楊誠齋蕭東夫俱極矜許尤長
　詞曲嘗詣范石湖座閒徴新聲製暗香疎影兩曲石
　湖使青衣小紅歌之尋以小紅贈䕫一日大雪過垂
　虹有小紅低唱我吹簫之句時艷稱之自定詩集二
　巻自為序
　　　以長歌意無極好為老夫聽為韻奉别沔鄂親
　　　友
淊淊沔鄂留有靦三宿桑持鉢了白日事賤丸蛣蜣念
當去石友煙席凌江湘為君試歌商歌短意則長
佳人魯山下(謂楊大/昌正之)日弄清漢波促絃調寶瑟哀思感
人多咬哇秦缶擊冷落郢客歌知音良不易如此粲者
何
英英白龍孫(鄭仁舉/次皋)睂目古人氣拮据營數椽下簾草
生砌文章作逕庭功用見造次無庸垂罄嗟遺安鹿門
意
詩人辛國士(謂辛泌/充清)句法似阿駒别墅滄浪曲緑陰禽
鳥呼頗參金粟眼漸造文字無兒輩例學語屋壁祝蒲
盧
山陰千載人揮灑照八極只今定武刻猶帶龍虎筆單
侯出機杼(謂單煒/炳文)豈是劍舞得餘波入竹石絶歎咄咄
逼
異時之罘君在涅守白顥黄鐘欠牛鐸淋漓弔遺藳有
子殊可人(蔡迨肩吾子/武子字武伯)特未見此老客來請論文但道
曲肱好
中郎遊千霜曲髙復誰為龎翁趨無絃鄭伯功斲鼻春
風桃花溪寒渌繞蒼翠何嘗從兩君放浪計幽事
宦達羞故妻賤貧厭邱嫂上書雲雨迥還舍筍蕨老江
皋鉏帶經決計恨不蚤士無五羖皮没世抱枯槁
伐木響虛牝我願友褐夫九關呀虎豹何時内髙袪黄
鵠眇雲樹鸚鵡澹煙蕪倚杖得清賞洗心觀本初
孤鴻度關山風霜摧翅翎影低白雲暮哀噭那忍聽士
生有如此儲粟不滿瓶著書窮愁濵可續離騷經
　　　赤松圖
山東隆準公未語心已解按劍堂下人成事汝應退非
無帶礪約政爾有恩害平生三寸舌松閒潄寒瀨
　　　送王孟玉歸山陰
淮南雪落雲繞戍王郎鳴鞭獵狐兔問君本是山陰人
何不扁舟剡溪去人生樂事將毋同知君此心如太空
只今去踏龍尾道也似寒江蓑笠翁鑑湖一曲荷花浦
君不歸來花有語舊宅應添竹幾竿到家不覺秋如許
十年雪裏看淮南聚米能作淮南山籌邊妙處須急吐
政自不容修竹閒人道長江無六月日光正射青蘆葉
何以贈君濯炎熱雪即是詩詩是雪
　　　雪中訪石湖
雪矸如玉城偏師敢輕犯黄蘆陣野鶩我自將十萬三
載渠未降北面石湖范先生霸越手定目一笑粲
　　　虞美人草
夜䦨浩歌起玉帳生悲風江東可千里棄妾蓬蒿中化
石那解語作草猶可舞陌上望騅來飜愁不相顧
　　　花藏寺雲海亭望具區(寺為張循/王功徳院)
茫茫復茫茫中有山蒼蒼大哉夫差國坐占天一方夫
差醉蓮宫巨浪揺不醒越師從何來奪我玉萬頃年年
亭上秋一篴千古愁誰能知徃事飛下雙白鷗
　　　夏日寄朴翁朴時在靈隱
風吹松樹枝懷我松閒友雲從北山來令我屢回首山
雲夜夜起山雨侵人衣遥知竹窗裏自吟新雨詩
　　　烏夜啼
老烏栖栖飛且號晨來枝上啄楮桃楮桃已空楮葉死
猶啄枯枝覔蟲蟻老烏賦分何其貧未啼已被鄰公瞋
吁嗟老烏不自省牆頭屋上紛成羣吳中貴遊重鸚鵡
千金逺致能言語花底紅絛鄭袖擎盤中碧果秦宫取
天生靈物得人憐過者須臾鸚鵡邊老烏事事無足録
人閒猶傳夜嗁曲
　　　春日書懷
九真何蒼蒼乃在清漢尾衡茅依草木念逺獨伯姊春
來衆芳滋春去衆芳萎兄弟各天涯啼鴂見料理漢江
出巨魚風雷入驅使安得挾我輈西征二十里
春雲驛路暗遊子眇歸程永懷故山下風雨悲柏庭翁
仲不解語幽鳥時時鳴人家插垂栁客裏又清明
垂楊大别寺春草郎官湖家巷有石友合并不待呼瘦
藤倚花樹花片藉玉壺老鄭絶妙筆辛楊句敷腴平生
子姚子貌古心甚儒時邀野僧語閑與琴工俱酒䦨興
未了左轉南城隅大江圍楚碧煙水入元虛流落不自
恨帷嗟故人疎一月三見夢夢中相與娛日日潮風起
悵望武昌魚
武昌十萬家落日紫煙低亭亭頭陀塔髙處白鳥棲白
鳥忽飛去春山空四圍南樓有佳人再召且再辭閉門
課文事攖物探天機斯人不可致白鳥㑹來歸
　　　予居苕溪上與白石洞天為鄰潘徳久字予曰
　　　白石道人且以詩見畀其詞曰人間官爵似樗
　　　蒲采到枯松亦大夫白石道人新拜號斷無繳
　　　駁任稱呼予以長歌報貺
南山仙人何所食夜夜山中煮白石世人喚作白石仙
一生費齒不費錢仙人食罷腹便便七十二峯生腑肝
徴租只在南山南我欲從之不憚逺無方煮石何由輭
嘉名錫我何敢辭但愁自此長苦饑囊中只有轉菴詩
便當掬水三嚥之(轉菴徳久/自號云)
　　　箜篌引
箜篌且勿彈老夫不可聽河邊風浪起亦作箜篌聲古
人抱憾死今人抱憾生南鄰賣妻者秋夜難為情長安
買歌舞半是良家婦主人雖愛憐賤妾那久住縁貧來
賣身不縁觸夫怒日日登髙樓悵望宫南樹
　　　丁已七月望湖上書事
白天碎碎如析綿黒天昧昧如陳元白黒破處青天出
海月飛來光尚溼是夜太史奏月蝕三家各自矜算術
或云七分或食既或云食晝不在夕上令御史登吳山
下視海門監月出年來歴失無人修三家之説誰為優
乍如破鏡光炯炯漸若小兒初食餅時方下令嚴禁銅
破鏡何為來海東天邊有餅不可食聞説饑民滿淮北
是鏡是餅且弗論須臾還我黄金盆金盆當空四山靜
平波倒浸雲天影下連八表共此光上接銀河通一冷
御史歸來太史眠人間不聞鐘鼓傳白石道人呼釣船
一瓢飲酌湖中天荷葉擺頭君睡去西風急送敲窗句
　　　待千巖
搴裳望洞庭眼過天一角初别未甚愁别久今始覺作
箋非無筆寒鴈不肎落蘆花待挐音怪底北風惡
若人金石心試命洞庭浪傳聞下巴陵瀝酒喜無恙我
行丹楓林屢騁白蘋望烏鵲不可瞋論功當坐上
　　　賦千巖曲水
紅雨灑溪流下瀨仍小駐魚隊獵殘香故故作吞吐老
子把一杯微風忽吹去
　　　李陵臺
李陵歸不得髙築望鄉臺長安一萬里鴻鴈隔年回望
望雖不見時時一上來
　　　生雲齋
在山常與雲同齋出山憶雲雲不來千金買得太湖石
數峯相對寒崔嵬朝來忽覺青苔溼靉靉如炊石閒出
白雲何處不相逢卻怪年年枉相憶王郎胸中横一邱
在山出山雲與遊更呼白石老居士來倚雲根吟七字
　　　書乞米帖後
銀鉤鐵畫太師字從人乞米亦可憐五倉空虛胃神哭
竟日悄悄無炊煙仙人留書説服氣道士辟榖期引年
人生不食浪自苦獨不見子桑鼓琴十日雨
　　　禽言如曰哥哥
君不見苕溪西南石鼓山鳥如鸜鵒嗁其閒土人相傳
是阿弟千呼萬喚去復還身為獨鴈失儔侣所愧脊令
圖急難繞林哀哀訴明月夜闌月落聲漸咽天地闊逺
兄不聞蒼厓下淚山竹裂豈無鴉舅與鵓姑人各有心
非友于陟岡四顧空欷歔君不見江南望夫誰家子登
山化石不得語
　　　和轉菴丹桂韻
野人復何知自謂山澤好來裨奉常議識笳鼓羽葆誰
憐老垂垂卻入鬧浩浩營巢猶是寓學圃何不蚤淮桂
手所植漢甕躬自抱花開不忍出花落不忍埽佳客夜
深來清尊月中倒一禪兩居士更約踐幽討
　　　昔遊詩
　　　　䕫蚤歳孤貧奔走川陸數年以來始獲寧處
　　　　秋日無謂追憶舊遊可喜可愕者吟為五字
　　　　詩時時欲展閲自省平生不足為詩也
洞庭八百里玉盤盛水銀長虹忽照影大哉五色輪我
舟渡其中晃晃驚我神朝發黄陵祠暮至赤沙曲借問
此何處滄灣三十六青蘆望不盡明月耿如燭灣灣無
人家只就蘆邊宿
放舟龍陽縣洞庭包五湖(灃源濵/湘大江)洶洶不得道茫茫將
奈何篙師請小泊石矴沈泥沙是中大無岸强指葦與
莎滯留三四晨大浪山嵯峨同舟總下淚自謂餧黿鼉
白水日以長僅存青草芽轉盼又已沒但見千頃波此
時羡白鳥飛入青山阿
九山如馬首一一奔洞庭小舟過其下幸哉波浪平大
風忽怒起我舟如葉輕或升千丈波或落千丈坑回望
九馬山政與大浪爭如飛鵝車礟亂打睢陽城又如白
獅子山下跳鬇鬡須臾入别浦萬死得一生始知茵席
溼盡覆杯中羮
蕭蕭湘陰縣寂寂黄陵祠喬木蔭樓殿畫壁半傾攲蘆
洲雨中澹漁網煙外歸重華不可見但見江鷗飛假令
無恨事過此亦依依
我乗五坂船將入沌河口大江風浪起夜黒不見手同
行子周子渠膽大如斗長竿插蘆席船作野馬走不知
何所詣死生付之偶忽聞入草聲燈火亦稍有杙船遂
登岸急買野家酒
天寒白馬渡(漢川/縣界)落日山陽邨是時無霜雪萬里風奔
奔外旃吹已透内纊冰不溫吹馬馬欲倒吹笠任飛翻
不見行路人但見草木蕃忽看野燒起火焰燒乾坤聲
如電雷震勢若江湖吞虎豹走散亂麋鹿不足言夜投
野店宿無壁亦無門此行值三厄幸得軀命存明發見
老姊斗酒為招䰟
揚舲下大江日日風雨雪留滯鼇背洲十日不得發岸
冰一尺厚刀劍猶舟楫岸雪一尺深屹如玉城堞同舟
二三士頗壯不恐懾䝉氊閉篷卧波裏任傾擷晨興視
氊上積雪何皎潔欲上不得梯欲留岸頻裂攀援始得
上幸有人見接荒邨三兩家寒苦衣食缺買猪祭波神
入市路已絶如今得安坐閑對妻兒説
青草長沙境洞庭渺相連洞庭西北角雲夢更無邊復
有白河沌渺莽里數千豈惟大盗窟神龍所盤旋白河
辛已歳忽墮死蜿蜒一鱗大如箕一髯大如椽白身青
鬐鬛兩角上梢天半體卧沙上半體猶沈淵里正聞之
官官使吏致䖍作齋為禳禬觀者足闐闐斂席覆其體
數里聞腥壇一夕雷雨過此物忽已遷遺跡䧟成川中
可行大船是年虜亮至送死江之壖或云祖龍䜟詭異
非偶然近日山陽人采菱不知還望見三龍浮目若電
火然見龍多見尾少見四體全一龍已為異三者亦罕
傳又因漁湖側水中忽生煙煙中一驢出繞身步蹁躚
俄隨霹靂去欲語無由縁我聞語此事乗舟徃觀焉經
徃枯葭浦白鷺争相先湖有劉僃廟實司浩渺權裴徊
無所見歸櫂月明前
昔遊洞源山先次白馬渡(桃源/縣界)渡頭何清深鴻鵠在髙
樹白馬亦洞天昔人有奇遇洞門不可見但聞水聲怒
瞻彼羽人宅乃乗方船渡修廊夾五殿重閣映千樹規
模象巍壯回合綠陰䕶山椒望五谿壺頭入指顧故宫
在其北屋瓦帶松霧古杉晉時物中空野人住外圍四
十尺内可十客聚我遊瞿仙館壇上表遺步卻下八疊
坡一亭衆妙具兩山抱澄潭老木枝榦互瞻前秀而迥
坐久凛難駐桃源獨不見僻在南宫路山行轉深邃狙
猨紛上下石竇出微涓令我意猶豫昔聞漁舟子水際
見洞户今看去谿逺定自後人悞惆悵卻歸來此遊不
得屢於今二十年歴歴經行處
昔遊衡山下看水入朱陵半空埽積雪萬萬玉花凝或
如生綃挂或作薄霧横紛紛虎豹吼徃徃蛟龍驚人語
不相聞濺雹漂風纓有魚縁峭壁上上終不停此中有
神物雷雨周八紘
昔遊衡山上未曉入幽谷欲識所坐輿横板挂兩竹狀
如鞦韆垂髙下不傾覆登山九千丈中道多佛屋一峯
髙一峯峯峯秀林木仰看同來客木末見冠服髙堂石
當路尋常雲所宿下方雷雨時此上自晴旭紫蓋何突
兀萬里在一目餘峯六七十僅如翠浪矗北有嬾瓚嵓
大石庇樵牧下窺半厓花杯盂琢紅玉飛雲身畔過攬
之不盈掬祝融最髙絶紫蓋不足録俯視同仰觀蒼蒼
萬形伏惟餘岣嶁峯南睇半空緑仿彿認瀟湘向嶽流
屈曲髙處驚我䰟翻思宅平陸其東有雷穴靈異謹勿
觸雲來綿世界雲去一峯獨僧窗或留罅雲入不可逐
絶頂横石渠仙人有遺躅山多金光草夜半如列燭靈
藥不可尋吁嗟歸太速
濠梁四無山陂陀亘長野吾披紫茸氊縱飲面無赭自
矜意氣豪敢騎雪中馬行行逆風去初亦畧霑灑疾風
吹大片忽若亂飄瓦側身當其衝絲鞚袖中把重圍萬
箭急馳突更叱咤酒力不支吾數里進一斚燎茅烘溼
衣客有見留者裴佪望神州沈歎英雄寡
既離河口縣未至落星灣舟中三兩程程程見廬山廬
山遮半天五老雲為冠朝看金疊疊暮看紫巉巉瀑布
在山半仿彿認一斑廬山忽不見雲雨滿人間
雪霽下揚子閑望江上山山山如白玉日照金孱顔是
時江水淨影落清鏡寒潮催庾信老雲送佛狸還萬古
感心事惆悵垂楊灣
衡山為真宫道士飲我酒共坐有何人山中白衣叟問
叟家何在近在山洞口殷勤起見邀徐步入林藪雲深
險徑黒石亂湍水吼尋源行漸逺茅屋翦如帚老烹茶
味苦野琢琴形醜叟云司馬仙學道此居久屋東大盤
石碁畫今尚有古木庇覆之清泉石根走因悲百年内
汲汲成白首仙人固難值隱者亦可偶追維恍如夢欲
畫無好手
　　　過湘陰寄干巖
渺渺臨風思美人荻花楓葉帶離聲夜深吹篴移船去
三十六灣秋月明
　　　鴈圖
萬里晴沙夕照西此心惟有斷雲知年年數盡秋風字
想見江南揺落時
　　　送朝天續集歸誠齋時在金陵
翰墨場中老斲輪真能一筆埽千軍年年花月無閒日
處處山川怕見君箭在的中非爾力風行水上自成文
先生只可三千首回施江東日暮雲
　　　次石湖書扇韻
橋西一曲水通邨岸閣浮萍綠有㾗家住石湖人不到
藕花多處别開門
　　　除夜自石湖歸苕溪(此詩録寄誠齋得報云所/寄十詩有裁雲縫霧之妙)
　　　(思敲金戛/玉之奇聲)
細草穿沙雪半銷吳宫煙冷水迢迢梅花竹裏無人見
一夜吹香過石橋
美人臺上昔歡娛今日空臺望五湖殘雪未融青草死
苦無麋鹿過姑蘓
黄㡌傳呼睡不成投篙細水激流冰分明舊泊江南岸
舟尾春風颭客燈
千門列炬散林鴉兒女相思未到家應是不眠非守嵗
小窗春意入燈花
三生定自陸天隨又向吳淞作客歸已拚新年舟上過
倩人和雪洗征衣
沙尾風回一櫂寒椒花今夕不登盤百年草草都如此
自琢春詞翦燭看
笠澤茫茫鴈影微玉峯重疊護雲衣長橋寂寞春寒夜
只有詩人一舸歸
桑間篝火卻宜蠶風土相傳我未諳但得明年少行役
只裁白紵作春衫
少小知名翰墨場十年心事只凄涼舊時曽作梅花賦
硯墨於今亦自香
環玦隨波冷未銷古苔留雪卧牆腰誰家玉篴吹春怨
看見鵝黄上栁條
　　　悼石湖
身退詩仍健官髙病已侵江山平日眼花鳥暮年心九
轉終無助三髙竟欲尋尚留巾墊角何處有知音
未作龍蛇夢驚聞露電身百年無此老千首屬何人安
得公長健那知事轉新酸風憂國淚髙冢卧麒麟
　　　臨安旅邸答蘇虞叟
垂楊風雨小樓寒宋玉秋詞不忍看萬里青山無處隱
可憐投老客長安
　　　張平甫哀輓
將軍家世出􁁺儒合上青雲作計疎吳下宅成花未種
湖邊地吉草新鉏空嗟過隙催人世賴有提孩讀父書
他日石羊芳草路弟兄來此一霑裾
　　　題華亭錢參園池
花裏藏仙宅簾邊駐客舟浦涵滄海闊雲接洞庭秋草
木山山秀䦨干處處幽機雲韜世業暇日此夷猶
　　　寄上張參政
姑蘇臺下梅花樹應為調羮故蚤開燕寢休誇香霧重
鴛行卻望袞衣來前時甲第仍垂栁今度沙隄已種槐
應念無知夜飛鵲月寒風勁羽毛摧
　　　京口留别張思順
伯勞飛燕若為忙還憶東齋夜共牀别後無書非棄我
春來㑹面卻他鄉連宵為説經憂患異日相逢各老蒼
更欲少留天不許曉風吹艇入垂楊
　　　姑蘇懷古
夜暗歸雲繞柁牙江涵星影鷺眠沙行人悵望蘇臺栁
曽與吳王埽落花
　　　次韻徳久
籬落青青花倒垂避人黄鳥雨中飛西郊寂寞無車馬
時有溪童賣菜歸
　　　次朴翁遊蘭亭韻
亞字橋邊面面風六人同坐樹陰中松交歸路如留客
石礙流杯故惱公山色最憐秦望綠野花只作晉時紅
夕陽啼鳥人將散俯仰興懷自昔同(右軍祠堂有杜鵑/兩株花極照灼)
　　　同朴翁登卧龍山
龍尾回平野檐牙出翠微望山憐緑逺坐樹覺春歸草
合平吳路鷗㤀霸越磯午凉松影亂白羽對禪衣
　　　次韻胡仲芳因楊伯子見寄
此去廬陵定幾程向來卭杖未經行懸知征櫂雲邊集
大有吟情雪裏生楚渡食萍應甚美舜祠吹玉直能清
二君即日青㝠上惟我春山帶雨耕(仲芳得萍鄉宰/伯子得營道倅)
　　　同潘徳久作明妃詩
明妃未嫁時滿宫妒蛾睂一朝辭玉陛人人淚雙垂
年年心隨鴈日日穹廬中遥見沙上月忽憶建章宫
身同漢使來不同漢使歸雖為胡中婦只著漢家衣
　　　湖上寓居雜詠
荷葉披披一浦涼青蘆弈弈夜吟商平生最識江湖味
聽得秋聲憶故鄉
湖上風恬月澹時卧看雲影入玻瓈輕舟忽向窗邊過
揺動青蘆一兩枝
秋雲低結亂山愁千頃銀波凝不流隄畔畫船隄上馬
緑楊風裏兩悠悠
輦路垂楊兩行裁苑門秋水欲平堦朝朝南望宫雲起
白鳥一雙山下來
布衣何用揖王公歸向蘆根濯輭紅自覺此心無一事
小魚跳出緑萍中
囊封萬字總空言露滴桐枝欲斷絃時事營營吾亦嬾
卧看秋水浸山煙
苑牆曲曲栁㝠㝠人静山空見一燈荷葉似雲香不斷
小船揺曳入西陵
栁下軒窗枕水開畫船忽載故人來與君同過西陵路
卻指煙波獨自回
指㸃移舟著栁隄美人相顧復相攜上橋更覺秋香重
花在西陵小苑西
　　　坐上和約齋
思入冰輪冷愁因玉宇開可無如此客猶恨不能杯好
句長城立寒鴉結陣來箜篌莫停手拚卻斷腸回
　　　出北關
吳兒臨水宅四面見行舟蒲葉浸鵝項楊枝蘸馬頭年
年人去國夜夜月當樓傳語城中客功名半是愁
　　　平甫見招不欲徃
老去無心聽管絃病來杯酒不相便人生難得秋前雨
乞我虛堂自在眠
樓閣萬重秋雨裏峯巒四合暮潮邊鳳城今夕凉如水
多少人家試管絃
　　　三髙祠
越國霸來頭已白洛京歸去夢猶驚沈思只羡天隨子
蓑笠寒江過一生
　　　過桐廬
横看山色仰看雲十幅風帆不藉人記取合江江畔路
他年此處好垂綸
　　　登烏石寺(觀張魏公劉安成岳武穆留/題劉云侍兒意真奉命題記)
諸老凋零極可哀尚留名字壓崔嵬劉郎可是疎文墨
幾㸃臙脂汙緑苔
　　　過垂虹
自作新詞韻最嬌小紅低唱我吹簫曲終過盡松陵路
回首煙波十四橋
　　　訪費山人
稻叢茁茁欲齊肩楊栁僛僛不蔽蟬忽憶石頭城下路
槿花斜壓釣魚船
　　　牛渚
牛渚磯邊渺渺秋篴聲吹月下中流西風不識張京兆
畫得蛾睂如許愁
　　　武康丞宅同朴翁詠牽牛
青花緑葉上疎籬别有長條竹尾垂老覺澹妝差有味
滿身秋露立多時
　　　過徳清
木末誰家縹緲亭畫船臨水更虛明經過此處無相識
塔下秋雲為我生
　　　陳君玉以小集見歸用余還誠齋朝天續集韻
　　　作七字䕫報貺
筆陳無功汗左輪而今老去不能軍水邊白鳥間於我
窗外梅花疑是君欲向江湖行此話可無朋友托斯文
新篇大是相料理因憶南山揚子雲
　　　寄田郎
楚楚田郎亦大竒少年風味我曾知春城寒食誰相伴
夜月棃花有所思剪燭屢呼金鑿落倚窗閒品玉參差
含情不擬逢人説鸚鵡能歌自作詞
　　　古樂府
裁衣贈所歡曲領再三安歡出無人試閨中自著看
　　　寄時父
遲君日日數歸程到得君歸我已行一路好山思共看
半年有酒不同傾吾儕正坐清貧累各自而今白髮生
人物眇然須强飯天工應不負才名
　　　雪中
塞草汀雲䕶玉鞍連天花落路漫漫如今卻憶當年健
下馬題詩不道寒
黄鶴磯邊晩渡時栁花風急片帆飛一聲長篴魚龍舞
白浪如山不肎歸
萬馬行空轉屋檐髙寒屢索酒杯添故人家住吳山上
借得西湖自捲簾
曽泛扁舟詣石湖恍然坐我范寛圖天寒逺挂一行鴈
三十六峯生玉壺
　　　送李萬頃
猛相思裏得君來政喜歡時卻便回别後恐無青栁折
到家應有小桃開起居五馬兼堂上問訊干巖及阿灰
(張禕姪曙/小字阿灰)兒女癡頑夫婦健漂零何日共尊罍
　　　越中士女春遊
秦山越樹兩依依閒倚䦨干看落暉楊栁梢頭春又暗
玉簫聲裏夜遊歸
　　　送范仲訥徃合淝
壯志只便鞍馬上客夢長在江淮閒誰能辛苦運河裏
夜與商人爭徃還
我家曽徃赤䦨橋鄰里相過不寂寥君若到時秋已半
西風門巷栁蕭蕭
小簾燈火屢題詩回首青山失後期未老劉郎定重到
煩君説與故人知
　　　下孤城
人家多住竹籬中楊栁疎疎尚帶風記得下孤城下路
白雲依舊兩三峯
　　　平甫放三十鷗於吳淞余不及與盟
橋下松陵緑浪横來遲不與白鷗盟知君久對青山立
飛盡棃花好句成
　　　蕭山
歸心已逐曉雲輕又見越中長短亭十里水邊山下路
桃花無數麥青青
　　　戊午春帖子
晴窗日日擬雕蟲惆悵明時不易逢二十五絃人不識
澹黄楊栁舞春風
　　　偶題
阿八宫中酒未醒天風吹髮夜泠泠歸來只怕扶桑暖
赤腳横騎太乙鯨
　　　金神夜獵圖
夜半金神羽獵奔走山川百靈雲氣旍旗來下颯然已
入青㝠
後宫嬋娟玉女自鞚八尺飛龍兩兩鳴鞕爭導緑雲斜
墜春風
　　　答沈器之
江漢乗流客乾坤不繫舟玉琴虛素月金劍落清秋野
鹿知隨草饑鷹故上韝風流大隄曲一唱使人愁
涉逺身良苦登髙望欲迷試吟青玉案不似白銅鞮露
下秋蟲怨風髙北馬嘶槎頭有新味人在太湖西
　　　釣雪亭
䦨干風冷雪漫漫惆悵無人把釣竿時有官船橋畔過
白鷗飛去落前灘
　　　次韻千巖雜謡
平生中散七不堪鳳麈時時伴夜譚道士有神傳火棗
故人無字入雲藍雨凉竹葉宜三酌日落荷花倚半酣
極欲扁舟南蕩去冷鷗輕燕畧相諳
　　　寄上鄭郎中
梅根東望九華雲中有風流衣繡人名下一生勞夢想
尊前數語倍情親節旄在道催歸漢花鳥留君且作春
見説祥雲挾時雨故園松菊亦精神
　　　送左真州還長沙
吳郎牽挽醉蓴鱸今日西歸畧自如别路冷雲隨驛馬
望鄉喬木記吾廬湘中花鳥偏憐酒淮左兒童待擁車
凡我舊遊君更歴橘州相見訝無書
　　　緑萼梅
黄雲承襪知何處招得冰䰟付北枝金谷樓髙愁欲墜
斷腸誰把玉龍吹
　　　次韻武伯
楊栁風微約暮寒野禽容與只波間道人心性如天馬
可愛青絲十二閑
　　　陪張平甫遊禹廟
鏡裏山林緑到天春風只在禹祠前一聲何處提壺鳥
猛省紅塵三十年
　　　乍涼寄朴翁
前日松間步屧歸更將荷葉障秋暉如今城裏抛團扇
應是山中試裌衣水有秋容蓮漸少樹含凉氣鳥慵飛
炎天既嬾趨城市從此尤須戀翠微
　　　東堂聨句
金風凉夜深吹我蕭蕭髮(趙雍/和仲)起折丹桂枝驚落花上
月(白/石)
　　補遺
　　　燈詞
南陌東城盡舞兒畫金刺繡滿羅衣也知愛惜春遊夜
舞落銀蟾不肎歸
燈已䦨珊月氣寒舞兒徃徃夜深還只因不盡婆娑意
更向街心弄影看
遊人歸後天街靜坊陌人家未閉門簾裏垂燈照尊爼
坐中嬉笑覺春溫
　　　春詞
六軍文武浩如雲花簇頭冠㨾㨾新惟有至尊渾不戴
盡將春色賜羣臣
　　　有送
憐君歸橐路迢迢到得茅齋轉寂寥應歎藥欄經雨爛
土肥抽盡縮砂苖
　　　于越亭
松尾颼颼石浪寒塞吟蕃曲轉聲酸人間無此春風手
應是江妃夜夜彈
　　靜佳詩集
　朱繼芳字季實號靜佳建安人登進士授龍尋令龍
　尋舊有顔長官仁郁祠長官五代時能撫循其民使
　不見兵革嘗作詩以道民疾苦其題有十每題繫以
　十詩共百篇繼芳晉謁祠下依韻和之題曰靜佳龍
　尋藳後調桃源令又調宜州教授不赴有詩云瘴海
　南邊路淺湥客愁不待嶺猿吟無人喚得涪翁起分
　我桄榔橄欖陰同時倡和為錢唐陳起汶陽周伯弜
　建安張至龍俱有聲江湖間者又自裒所作一卷題
　曰靜佳乙藳兹合二藳為靜佳詩集
　　　農桑
裹飯驅兒候暖耕塍泥滑滑不堪行如何説得農家苦
雨笠風蓑過一生
婦饁夫耕日向長碓聲嗚咽宿舂糧尋思一飯何時飽
秧種青青麥未黄
澹黄竹紙説蠲逋白紙仍科不稼租努力經營猶恨晩
官司那問有錢無
　　　朱門
紅雨聲乾未作泥繡成十里緑楊隄金杯緩勸玲瓏唱
玉勒催歸騕褭嘶
晉代豪華不數家萬錢下筯未為奢客來只是家常飯
豆粥萍虀費咄嗟
天近偏承雨露榮深深庭院鎻清明栁絲風送鞦韆影
牆外行人空復情
朱門徃事若為懷積雨苔痕緑上堦幾處敗甎吟蟋蟀
玉人曾此溜金釵
泥金摺損舞衣羅蹙破遥山皓齒歌此曲人間聽不得
莫愁還是有愁多
中壽知無滿百身暖歌冷舞及青春黄金不買長生藥
白髮偏驚快活人
長楸走馬卻歸來雉挾春驕未應媒不信杏梁雙燕語
日長簾幕有風開
　　　客路
哀猿啼斷暮雲深摸索牀頭未盡金莫道他鄉千萬里
去家三日幾般心
身如海燕傍誰門别淚雙垂不見親惟有一條笻竹杖
相隨萬里共艱辛
是處人家𢷬練忙天寒日短路偏長蛬聲四壁無時歇
不遣羇人夢到鄉
　　　邊庭
探使歸來半信疑帳前相語怕人知沈香霧裏嬌絃暖
莫遣邊愁到兩睂
公主琵琶胡地秋將軍刁斗漢關愁相逢老病無依卒
未説沙場淚已流
蒼苔白骨滿黄沙馬汗成冰帶雪花夜夜鞘中長鋏吼
教人不得夢還家
北風吹骨正酸辛白面書生四角巾戰士總成亡命鬼
將軍纔是有功人
　　　城市
紫陌尋春日日過楊花無主奈春何傾城壓酒嬌無力
醉裏相扶踏踏歌
身遊城市髮將華眼見人情似槿花惟有梁間雙燕子
不嫌貧巷主人家
　　　貧女
燈下穿針影伴身嬾將心事訴諸親阿婆許嫁無消息
芍藥花開又一春
纖手清閑理瑟工髙樓半在碧雲中行人豈是知音者
小立花陰待曲終
　　　負薪
爛柯人去隔存亡一局棊終愴故鄉想得山中絶煙火
松花松子當乾糧
破㡌籠頭髮半華樵歌一曲勝長嗟雞鳴裹飯登髙去
日暮天寒未到家
捫蘿縁壁到山頭俯羡鴻飛儘自由風雨瀟瀟黄葉滑
未行十步兩三休
蒸棃炊黍付荆妻指㸃青山澗水西忽聽丁丁雲外斧
一聲山鳥背人啼
　　　空門
錫杖凌空去復還片雲縹緲伴身閒春風錯種醍醐草
引得牛來食雪山
四巻楞伽几上安而今老去嬾能看庭前桂樹花開未
分别西風信鼻端
白蓮有社一經過㑹意由來不在多滿目廬山青未了
聞鐘歸去意云何
　　　山居
空山薇蕨供清齋世事悠悠不挂懷梅溽得風醒午枕
竹陰轉日上南堦
宿雨初乾一杖藜欲呼漁艇訪前溪碧桃花落無尋處
惆悵人間日又西
半屋雲霞與鹿分兩株古木正當門野花自落東流水
坐對青山酒一尊
擁樹溪雲迷近逺低檐山果亂紅青莫言身外都無事
蚤晩焚香看道經
　　　漁父
推起篷窗抱月眠三三兩兩栁邊船不須聽説文王事
孤負漁竿八十年
傳呼扶柁晩風前一陣驚鴻沒逺煙不是吾儂棲泊處
卻回别港避官船
　　　　右靜佳龍尋藳
　　　送李秋堂赴京口
客懷正賴春相與苦欲留春天不許送君一舸下南徐
落花起舞流鶯語鮫人浴出扶桑繭天女染作紅雲段
君從何處得錦機借與人間作㨾看青杏園深暖漏長
栁綿如雪撲酒缸吳姬道字未端正當壚學唱新翻腔
貔貅百萬張頤仰都將鐵甕盛春釀有客髙譚四座傾
主人合序諸侯上日邊此别各南北君頤始髭我衰白
何以贈之折栁條千絲萬絲心揺揺
　　　讀黄玉溪湯婆傳
君不見楊家阿泉驪山陰出入宫掖承㤙深只畱妃子
脂粉氣不暖少陵如鐵衾又不見楊家阿池紫塞上沈
香霧擁將軍帳天寒十指墮弓刀底用空言如挾纊何
如韓時老湯婆冬則飲湯惟腹皤形模混沌婦女笑閉
塞其兌藏天和老生門前十日雪兩腳凍皴眠不得斷
無蠻素搆心兵賴有婆兮相暖熱夫人竹氏青玲瓏炎
炎幾時奈秋風婆恥居下常熱中母棄蕉萃以禦冬得
黄太史五字詩厥孫傳之尤滑稽霜風蕭蕭歳年晩吾
喜湯婆有完傳
　　　反招隱
木末徑微微誰敲白板扉緩行松葉滑小摘藥苖稀山
色自今古塵寰多是非昻昻千歳鶴便肎傍人飛
　　　春晩有感
坐對吳山酒閑同越客吟月明人渡淺花暗鳥啼深徃
事空流水還丹未化金不堪春又晩惆悵百年心
　　　送僧蘋洲遊醉李
師今遊醉李自刺釣船篙地説三吳勝人誇二陸豪草
黄工女績波白課丁熬近海寒應蚤霜毛怯剃刀
　　　有歎
與老本無期相尋天一涯履承雙足繭㡌裹半頭絲路
近行猶歇鄉遥夢豈知酒酣增意氣忽憶少年時
　　　子規
自身歸未得郤勸别人歸思婦心中事征夫淚滿衣蜀
天知近逺江樹間稠稀幸自安雙翼誰教不奮飛
　　　老將
不把琱刀賣曾隨夜斫營老年猶善飯壯日想能兵上
馬身仍健看鴻眼更明戰多人不信枉指箭瘢呈
　　　登眺
破㡌任風吹天知髮已絲大江留禹蹟老樹見秦時北
際山如礪南溟水似池夜凉無夢到久矣歎吾衰
　　　惜花
留春春不住春去落花隨枉自收殘片何堪綴舊枝輪
蹄前日約蜂蝶一年期代謝由來事誰能作許悲
　　　元日
堂上聚周親相看又一春吾年方覺老童子儼成人婪
尾屠蘇酒從頭鬱壘神何須千歳上即此是新陳
　　　昭慶寺
幽尋得勝趣城市幾人能古栁深中磬長廊盡處燈畫
龍聽説法塐佛看齋僧别寺經行遍兹遊昔未曾
　　　苕溪
維舟古祠下野飯就魚羮坐聽篙人説行逢牽路平居
民難問姓溪鴨自呼名天目無由到沿洄更幾程
　　　湖蕩
雙橈入天影野葑緑全交魚唼垂絲栁鷗眠折葉茭行
人沿岸曲落日挂林梢歸去嚴城隔僧門尚可敲
　　　六和塔
三百有餘年潮頭不敢顛孤尖標白浪層級上青天鈴
隔山僧唄燈通海客船老來登眺眼不道步難前
　　　航海
地角與天倪茫茫何處期星回析木次日挂扶桑枝沈
石尋孤嶼浮針辨四維飄然一桴意乗此欲安之
　　　旅館
僕行方請息旅館復相招小市三家聚前邨五里遥茅
柴侵熟飲松葉帶生燒猶有斜陽在行吟忽斷橋
　　　嚴衢道中
草白三丫路苔青五里牌長年車馬客幾䩫利名鞵斗
糴隨時貴方言到處乖近山樵有主童稚拾松釵
　　　舟到梅雨暴漲
夜月離於畢篙師可奈何帆穿風减半江闊雨添多側
岸無牽路中流有旋渦平生柁樓底得在栁梢過
　　　對酒
莫信樵人説秦人有樹存青山浮渤海白日走崑崙為
有愁千斛時須酒一尊提壺亦相勸花下緑陰繁
　　　有懷鷲山次僧芳庭韻
一塔與雲齊尋僧路不迷小舟沙島外疎磬夕陽西古
樹含雲亞春橋覆水低鷲峰飛不去夜夜子規啼
　　　客路
閨閣空相憶那知客路艱背人前去鳥迎面逺來山夜
泊孤燈悄晨裝片月彎猿聲不知處杳杳白雲間
　　　舊遊
兩峯多少寺分日去遨遊山翠横天目湖光浴佛頭花
朝騎馬醉月夜傍船謳一被微官縛重來不自由
　　　天竺分韻得芳字
縹緲白雲鄉天風吹曉凉人尋水源至路入樹陰長晝
靜聞晴哢春餘拾澗芳余心忽有得欲語又還忘
　　　庚戍夀意一先生
江涵秋水碧潭潭飲馬長城不敢南宥密老臣功第一
緝熙天子歳登三身扶紫極星辰正手拆黄封雨露甘
見説年來淮尾漲漢庭可要百曹參
　　　溪寺
背人沙鳥一行斜喚客桐魚幾疊撾誤向山中參白足
不知頭上著烏紗煮茶煙暖浮新竹洗鉢泉香帶落花
休夏功勞眠與食誰能展巻看楞伽
　　　暮春
姚黄魏紫惱人看羅襪成塵俯仰間蜀魄聲乾花有血
湘靈淚盡竹無斑年光苒苒趨雙鬢暮雨霏霏失四山
老裏情懷天地窄莫教一日酒杯閑
　　　少年遊
紫陌尋芳愛馬遲一春能得幾晴時海棠露重衣全透
楊栁風微㡌半敧大白引浮銀鑿落小紅吹徹玉參差
人生行樂須年少莫等星星滿鏡絲
　　　次韻橋亭禊事
圯上還成集禊亭杉松自古草仍新采虹卧飲流杯水
白鷺飛迎入座賓俯仰已成今昔事東西更看徃來人
聚蚊金谷皆安在若見吾徒合主臣
　　　次庸齋先生韻贈黄隆中
醒眼隆中閲逝川茅茨為屋竹為椽吟成梁父時當隱
炊熟邯鄲客正眠漢土一抔無處覔白墳三尺有人憐
君歸欲作千年計只合躬耕一寸田
　　　聽白雲寺清師琴
古寺沈沈晝日長泠然清響發僧房昭君别去顔如玉
蘇武歸來髮已霜山水無端言爾志炭冰何事置吾腸
老來卻愛虛檐外雨滴梧桐一味凉
　　　送李敬則之昇揚
江北江南一葉舟憑將徃事問東流錦帆月冷瓊花夜
綺閣風生玉樹秋杜牧三生開笑口劉郎五絶掉吟頭
淮山眼見詩人慣髙築詩壇汗漫遊
　　　次韻池上暮雨
溼徧䦨干欲倚休手中團扇漸如秋細聲合作檐間溜
大㸃漂成水面漚小小竹窗醒倦鶴疎疎荷屋冷棲鷗
漁翁蓑笠隨身在立到黄昏釣未收
　　　書窗夏日
南風伊軋語窗扉團扇無功白日遲長恨老來方學易
自從春去不吟詩蟲絲有力縈琴索蛀粉無聲㸃墨池
偶出門前行數步石榴花過已多時
　　　次韻李黄州江湖偉觀
檻前卷箔見晴峯夏口武昌西復東三國六朝襟帶地
孤城四水鼓鼙中女牆夜送淮山月老樹秋生夢澤風
君作此堂心萬里應憐世上少英雄
吳山表裏水為池百有餘年壯帝畿天目舊將雙鳳下
海門新拱六龍飛胥濤白雪生秋思太一紅雲駐夕暉
江上沙鷗湖上舫栁絲風裏兩依依
　　　示醫卜逢松崖
我生八月十五夜清淺斜河浸月華顧兎𢷬殘千歳藥
牽牛引動半天查自抛蓬海傳方處曽過成都賣卜家
今日相逢圓昨夢一杯松下醉流霞
　　　陳令君増誠齋三三徑為十二徑次韻
四家三徑各風流今古悠悠貉一邱拍甕新篘浮臘膩
繞隄老栁弄春柔日邊黄紙催人去霞外青山聽鶴留
若問西疇蓑笠事合還陶令一孤舟
　　　次韻野水花朝之集
睡起名園百舌嬌一年春事説今朝鞦韆庭院紅三徑
舴艋池塘緑半腰苔色染青吟屐蠟花風吹暖敝裘貂
主人自欠西湖債管領風光是客邀
　　　用前韻謝野水郎君招飲
為有臺池無限嬌遊人歌舞尚朝朝清漪浴日開金面
晴哢調風嫋緑腰騷客五花唐殿馬主家七葉漢庭貂
丁寧紅紫休開遍約住春風待見邀
　　　和秋房題半湖樓二首
天目飛來第幾峯峯前著屋貯虛空溼雲低亞句欄角
缺月斜窺户牖中一水東西添栁岸兩山南北欠樵風
住家欲作千年計頃刻陰晴便不同
四明仙客此樓居畢竟西湖壓鑑湖曽謂家童欺賀老
不如沙鶴認林逋蒲根釣水知深淺栁外行人乍有無
此景天公厭多取只分一半與吾徒
　　　栽松道者像
手便笻杖冷腳厭芒鞵緊兩袖吹松風東岡復西嶺
　　　吳歌
鴈影江潭底秋聲浦溆間吳兒歌一曲月子幾回彎
　　　草蟲便面
蝶舞蜂歌倦蜻蛉看未休誰知織婦意方夏已思秋
　　　蛬
一蛬何唧唧吟入兒童心只在竹籬外篝燈無處尋
　　　意行橋
我行且奚適興盡忽自返倒影射清漪回光在橋板
　　　塵外
塵飛不到處山色入芒屨乗興一長吟回頭已忘句
　　　栁
臨水送將歸春風折贈時而今三丈樹元是手中枝
　　　鴻
鴻飛九天上人在平地望塵土與青雲其閒能幾丈
　　　聽雪
瓦溝初瑟瑟隱几坐虚白良久卻無聲門前深幾尺
　　　東菑
東菑足時雨離離半青黄田家不待穫小摘炊新香
　　　溪邨二首
櫸栁正當官道漁舟偏繫柴門今年春水深淺看取層
層岸痕
雨洗山光緑淨波涵天影清空草際自浮鵝鴨栁陰分
坐兒童
　　　漁翁
漁翁家在何許慣宿蘆花不歸昨夜江邨欲雪百錢買
得蓑衣
　　　太極圖
動靜無端畫一圏分明劈破又渾全日光漏得先天意
鑽入書窗箇箇圓
　　　題李秋堂盟鷗集
相逢已恨十年遲買酒湖山一夜詩明日送春仍送客
栁花風颺鬢絲絲
　　　七夕
兒女穿針夜向分樓頭月落尚爐熏憑誰為覔機邊石
留取支牀卧白雲
　　　橋西
雲澹風微日未低􁄢藤扶到小橋西林花過雨相爭發
谷鳥無人自在啼
　　　淮客
長淮萬里秋風客獨上髙樓望秋色説與南人未必聽
神州只在䦨干北
　　　調宜州冷官不赴
瘴海南邊路淺深客愁不待嶺猿吟無人喚得涪翁起
分我桄榔橄欖陰
　　　辛亥二月望祭齋宫因遊甘園
朝霏作雨連天溼春氣熏人到骨香四望水亭無正面
有花多處背湖光
海棠陰下小徘徊屐齒深深一徑苔忽聽銅鉦花外近
園丁説是主人來
老眼看花興未厭不知頭上雨亷纖流鶯浪語春風恨
誰拗花枝插㡌檐
公事相妨一半春今朝纔得自由身眼中領畧能多少
細雨斜風便妒人
　　　晩眺
鳥飛欲盡暮煙横一笛西風萬里晴山外有山青不見
微雲映出卻分明
　　　　右靜佳乙藁
　　鷗渚微吟
　趙崇鉘字元治開封人為都昌令都昌屬江右僻邑
　故書事詩有山雲欲到地街鼓又催衙風緊魚休市
　官貧飯帶沙之句鷗渚微吟一巻冷韻孤鶱灑然塵
　滓之外逸品也
　　　調漁者
山明松雪水明沙一曲清溪著釣槎我已浮沈君漫浪
謾煎我水試君茶
　　　頗愛
頗愛樂天齊物我夢隨吟賞洛中橋桃花細馬載楊栁
半面春潮紅未消
　　　食化
海食多詭心豢食令人魯山中食薺人齒冷肺腸苦
　　　夜坐
自炷芳蕭讀道書元文豁落走龍魚松梢露色挂北斗
一夜風前學步虛
　　　尋真夕對
春雲弄月黄金絲春山草木皆仙姿松根對坐日西夕
羣峯當前列青壁鏗鏗虛壑含古音靜聽宛是啇山吟
洞石微開月當户翦水冰絃心手語
　　　有贈
别意參差遶碧欄外頭斜月逼人寒鉤簾恐礙雙棲鵲
乍可桃花隔霧看
　　　簡雲卧
憶君心事如流水流向江頭作暮潮想得潮平沙有雪
自鏗鐵片和吹簫
　　　空城雀
空城雀黄口何啾啾空城無人種禾黍飲啄飛鳴由得
汝
　　　東風
東風吹梅梢飄揺泣香雪下有野草根嶄然競時節
　　　野園
野園對客無杯勺共坐茅檐理釣車片月漸低風露冷
隔簾山鬼嘯棃花
　　　至後
愔愔雲氣繞江城至後寒輕詎可憑兩日南風將雪信
牀前蝙蝠夜翻燈
　　　大孤
大孤溶溶決眼青小孤江色春㝠㝠隔江淮壖幾千里
枯荻蕭槮朔風起佳人何在遥相望我無羽翼從君翔
為君暗整珍珠裳緑蘅翠芷參差香
　　　東風吹桃花
東風吹桃花花光射春林相看各媚娬艷冶揺人心憇
蝶下新緑游魚上清潯百年一須臾㝠觀契飛沈
　　　江上
清露初生紅蓼秋西風先到木蘭舟釣絲不巻波痕穩
夢入蘆花數白鷗
　　　仙思
水殿風清急景斜靈君初下五雲車碧羅寶扇雙題字
記是誰家詠落花
麻姑擗麟不肎食飛猿嶺上餐松實月冷天空涵曙光
露色凝煙白如密
　　　甕天
不見甕天人但見石上字誰能負甕去奪我寥天思
甕破奚有餘甕在奚不足吟作甕天辭摩挲石苔緑
　　　雜興
潮平煙斂月明髙霽宇涵空見羽毛我自無能君了了
檣杆獨倚調離騷
日日西風坐石苔手捫蒼壁倚雲開由來平地觀空色
不信碧雲天際來
　　　次壁間韻
雨又入簾風又斜東風吹客客思家浣紗西去誰家子
青絹圍裙插杏花
半髧嬋娟垂兩鴉驚潮微隱寶簪斜客愁正自遊絲亂
莫帶釵頭百結花
　　　徃體
積雪久不解下有希世珍志士緼袍閒苦心終不伸安
得白日光能照清夜顰
皓彩青雲端飛光落溟渤渾河與清沚同受明月魄勿
似清濁分天光本無隔
志士惜流光遊子念長道流光如奔霆長路漫浩浩饑
人忽夢飽百憂悉傾倒真妄安足論榮名以為寶
　　　癸卯除夕客中
膝下傳觴事已非瓣香千里隔庭闈摧心逺憶新阡上
寂寂低松雪乍晞
　　　狹斜
吳姬凌寒吹玉笛手僵誤作遲遲聲卻來抛眼調行客
中有二月東風情東風二月楊花滿伯勞朝啼芳思亂
狹斜繡轂易為愁邂逅相逢莫腸斷
　　　破褐
生松鬱寒灰破褐出殘絮童兒不耐煩微吟起身去
　　　湖中
汀蒲獵獵起凉颸碧藕香中獨立時機事兩㤀吾䘮我
扁舟吟過水仙祠
　　　新隄
澹煙衰草雨絲絲小醉微吟倒接䍦吟到水西雲影北
莞然一笑已無詩
　　　書事
東鄰老翁寒不寐百結懸鶉抆悲涕自云子孫學灌田
不識江湖與風水大兒里胥縛送州小兒逃遯卒未休
老夫忍饑特未死犂耙典盡春無牛身為王民合徭役
運米操舟操不得江湖風水未足愁檝䘮檣傾誤人國
　　　學詩
神仙不可學願學長不死學詩如學仙吞霞潔塵滓渚
花流水香煙霏暮山紫凉颸入修竹一笑鳴緑綺
　　　雀
短翅斒斕貝花紫逐日飛行曉霜裏祇知觜爪求自肥
肥甘累人心弗知天寒日暮向何處前路多山慎勿去
吳兒織網連素空一落牢籠腥血紅
　
　
　
　
　
　
　
　
　
　
　宋百家詩存巻二十六
欽定四庫全書
　宋百家詩存卷二十七
　　　　　　　　　　　　　嘉善曹庭棟編
　　翠微南征録
　華岳字子西池州人初為武學生開禧元年上書忤
　韓侂冑繫獄侂冑伏誅放還禱梅山得曾許英雄第
　一籤之句嘉定十年果擢廷試第一人授殿前司官
　屬鬱不得志謀去丞相史彌逺事覺坐議大臣罪竟
　以杖死岳生平尚氣俠輕施與善畫工詩嘗渡鄱陽
　湖方中流風濤大作篙師束手岳恬然哦一詩而止
　又獄中紀事詩云煮飯只燒沽酒罐讀書權借守囚
　燈可謂癖於吟者矣翠微南征録十卷脱口豪縱多
　破膽險句錘鍊處又極冶衍遒麗卓然詩人之傑而
　以氣節特聞尤足重也
　　　記夢
溪泠泠鼓鼕鼕虛堂淅瀝生寒風寒風綽我夢魂去飛
颺直上蓬萊宫蓬萊宫殿女如玉霓裳羽扇環簾櫳月
娥畱我宴珠翠玳筵閒列花叢叢酒酣萬象羅心胸舉
杯話别殊悤悤青鸞命駕下空闊一聲璫珮鳴丁東披
衣起坐周四顧庭户悄悄無人蹤銀河萬里倒澄碧冰
鑑半輪斜倚空横江孤鶴一聲唳喚起鄉心千萬重
　　　梅(楚東道中/次壁間韻)
衰蘭枯荷了秋色幾向寒梢問消息溪橋交馬㫁腸時
翠袖佳人日暮歸玉面亭亭漢宫樣一見風流慰心賞
寒標孤絶太無情誰為移春上玉京月華凄切霜華白
夜半飄香度簾額寄聲横笛且休吹愁殺江南未歸客
　　　山水吟
閩之山峩峩可以接穹蒼閩士孕其秀胸次尤難量閩
之水滔滔可以燭妍醜閩士生其間其美不容口君不
見周家社稷生甫申崧嶽當年曾降神又不見千里秀
氣鍾三蘇眉山草木皆焦枯我生恨不由河洛虛負三
光并五嶽地靈人傑推江東人物風流兼磊落顧此閩
之東自古多英雄求其為絶稱獨一忠穆公公今巳即
世後世誰可擬惟有詹仲通一人而已耳仲通何如人
景星與鳯皇不險亦不深山高兮水長
　　　浴(十月暇日醉於生春閣暄澡/出浴覆衣得詩援筆以記)
龍藩地暖冬無雪十月風光似三月好風不動綺羅塵
人在繡幃簾半掲酒腸拍索能囘春春潮入面香薰薰
香肌汗透波縠紋思得滄海驅埃氛銀鍋蟹眼生春雪
銀瓢剜破鍋心月流霞傾入碧琅玕香霧氤氲雲半掇
花藤織出金芙蕖煙青霧紫堆雲衣一聲璫珮簾鉤垂
早盤捧出雙明珠蠟花照入蘭湯閣珠璣體迸紅猊活
鳯豁雲濤濯錦毛龍翻雪浪澆銀甲起拏裙霧圍春風
臙巾抺出桃花紅香泉入齒潄寒玉吐作冰雪飛長空
蒼頭急把春衫換腕玉輕穿雲一片出門兩腋生清風
身在嫦娥廣寒殿
　　　嘲熱
南方有神名祝融髪赭面丹唇朱紅執鞭入海驅赤龍
火車勒駕燒長空千驂萬乗如聯轡烈熖騰騰灼天地
九霄烜赫皆甑蒸四海煎熬俱鼎沸流金爍石氣不通
天下俱在紅爐中葛衫襟溼疑有雨羅紈柄折渾無風
祝融祝融毋太酷天道炎凉嘗反覆看看少皞催戍瓜
盡把凉飈散煩溽
　　　釣鼇行(上提刑左史張/舍人名嗣古)
北風浩蕩滄溟闊十萬軍聲夜潮聒飜空濁浪鼓雷霆
舟子停橈面如血龍門有客何猙獰怒目張膽殊不驚
桅檣破浪裂洋島直欲一舉空蛟鯨我之釣兮非世比
新月為鉤索霞綺先拗虹蜺為釣竿卻把鵾鵬作香餌
欲垂未垂號鬼神星斗無光天地昏海靈乞命免生死
一鉤連六酬銜恩我公萬里風煙伯度量汪汪寰海窄
蟠胸高聳蓬萊山壯氣直吞雲夢澤恩波萬壑奔洪流
風帆浪楫交觥籌金鱗照日巨如斗四海觸物無虛舟
我生本是釣鼇客幾歲灘頭望風色忽聞霹靂破崑崙
便整絲綸駕航舶我今十轄迎公開㑹須舉手生風雷
不然長嘯謝水府明月滿船歸去來
　　　鄰女搔綿吟
閑窗日上三竿竹窗下嬌娥整輪輻悤悤未暇理雲鬟
半朵青鴉倚紅玉紫梢摘盡銀香囊畫欄平倚斑筠筐
時將纖手翻雪霜酥胸玉面同光芒捧歸細卷銀成索
牽出鬆鬆雲一握朱脣呵挺氣溫溫鸚觜踏車聲絡絡
今年莫怪功績稀阿嬭勒繡鴛鴦幃如今織出秋江練
十月正好裁新衣客心聞此愁無著一夜清寒動寥寞
明朝為問買一端翦做道袍披落魄
　　　送商府判(自劒津倅/入為審計)
比年十月君初來梅花破雪迎君開自從佐劒夀民脈
凋山瘵水皆春臺去年七月君開府燕燕鶯鶯為君舞
五日盡蟄潭底龍千里應無市中虎今年二月君將歸
風牽囘柳縈君衣君衣不作囘柳轉直上雲端朝紫微
紫微有館名西掖珠玉羅鈿瞰金碧郎星卿月漫徘徊
箇中自是神仙宅紫微有山名大坡烏飛豸立冠峩峩
一聲霹靂震天地萬里腥血流江河紫微有㫖垂丹册
二者於斯請君擇便須東取元化鈞譚笑從容正疆場
君家事業銘冠裳鸞鳯指日鳴朝陽伊洛諸公有政事
洙泗諸子無文章禀違展轉情難處溪上恩波湛今古
東風吹恨入長亭零落桃花淚如雨
　　　平政橋(水西有橋為/天下第一)
建水合流三百里直下富沙如撚指溪東披拽纜過西
千丈春風怒濤起香輪不解碾清江造舟貫索成河梁
年年麥熟梅欲黄連城十里皆波光淳熙太守憂溱洧
問津日夜思無計老農乂手願鳩工疊石中流使民濟
金珠賣價不計緡鐫瑕㫁梓功方成功成燕雀賀新屋
炳然萬棟輝丹青插天螮蝀横江尾下壓寒潭碧無底
市聲不到畫梁閒秋色盡歸朱箔裏我行一月無風波
今朝醉眼翻青羅金鼇背路客揮鐙玉虹跨浪舟飛梭
石唇噴盡寒崖雪雪中電掣金蛇赤雨岸樓臺將相家
八州車馬神仙客人言辟人推政平故此特以平政名
我聞政事平如水水到不平還作聲
　　　贈陳道人(道人陳守一善/畫出錦軸求詩)
君不見樵人王翰畫山水一夜風雷揭窗紙又不見長
沙洞清畫龍蛇滿軸煙雲翻撚指二子相去數百年筆
端妙意誰能傳雙溪道人何所授一見筆法堪齊肩筆
一澹輕煙映出垂楊岸逺山依約有還無斜照不紅秋
水漫筆一濃黑雲萬疊翻狂風江天日暮暗煙靄天地
星斗皆昏朦瀟湘詩人不解語被君吐作無聲句何時
覓取綃一縑寫我英姿伴煙雨
　　　傷春
衣袂怯春寒春在江南岸我意正傷春復被春縈絆一
雨臙脂溼萬壑冰澌泮撩我惜春心與春傷爛漫柳垂
不染絲織成愁一片杏吐無煙火燒碎腸千㫁憶昔腰
如柳柳腰輕易按憶昔面如花花面嬌難喚人不似春
芳隨處得看翫因春憶人人不見徒扼腕何時醉卧花
柳中一笑千金不容換
　　　百舌
流鶯一去無消息燕怯春寒歸未得緑窗清寂静無人
似把衷情訴知識上苑東風二月春澹黄楊柳初成隂
解將一片無情舌學盡百般能語禽紅英紫萼紛如雪
萬姹千嬌總饒舌莫嫌花外太啁啾黙黙難酬好時節
須臾緑暗紅亦稀伯勞杜宇鷹鸇飛更兼獵弋恣羅網
卷舌不語全毛衣堪嗟國士徒切直不似幽禽明語黙
何如鉗口歸山林莫問燕南并越北
　　　富沙道中述懐(次王伯/玘韻)
敗鼓非全材毁瓦不自牧造物兒未戲達人火先撲卜
不到渭濱人徒嗟海曲彼哉眞彼哉伐盡牛山木
　　　驟雨
牛尾烏雲潑濃墨牛頭風雨翻車軸怒濤頃刻卷沙灘
十萬軍聲吼鳴瀑牧童家住溪西曲侵蚤騎牛牧溪北
慌忙冒雨急渡溪雨勢驟晴山又緑
　　　江上雙舟催發
前帆風飽江天闊後帆半出疎林闕後帆招手呼前帆
畫鼓輕敲總催發前帆雪浪驚飛湍後帆舵尾披銀山
前帆漸緩後帆急相傍俱入蘆花灘島嶼瀠洄㫁還續
沙尾夕陽明屬玉望中醉眼昏欲花誤作閑窗小横軸
　　　送詹仲通縣尉
秋郊送行色執别臨清流風神掣囘柳故故牽衣裘吟
螿附草際催客登蘭舟問客何所之駕言京闕遊愚聞
京闕閒多難三春秋閫外炙魚肉闕内羅羊頭鼎卻吠
堯犬冠還沐楚猴和親重輸費廊廟有隠憂賑荒少儲
蓄郡國無良謀飛蝗蔽日月兆龜坼田疇君以經濟材
抱負衝斗牛家傳醫國祕殊不諸子侔有用即隆平豈
特為東周願君攄緒餘咳唾開冕旒管領一世雄克復
歸神州賤子忝知遇脱網將從遊相隨上凌煙也勝登
瀛洲作詩告於君君其許之不
　　　上詹仲通縣尉
松竹不著花密葉徒如帚江梅不藏葉寒花綴枯朽獨
有龍焙茶花葉秀而耦冰霜著羣木凍死十八九惟此
百草靈名可贅三友春雷迸雀舌夜雨滴龍口皆萌哺
啜心誰假栽培手惟有蔡端明識之在蒿藪移根入北
苑金碧煥星斗胯作龍鳯團封成獻元后問花何以報
牙舌甘鼎臼他時子復生為公滌繁垢
西風卷荷衣破碎不成幅清霜折蕙囊冽冽已成蓿如
何獨東籬黄華笑寒菊物之有盛衰循環若推轂世事
良亦然亦豈物所欲金鈿鎔落日零露灑寒玉人皆惜
芳菲誰復念幽獨惟有陶淵明慇懃費培沃簪花從㡌
落撚酒醉商陸從此擅秋芳芙桂非同録問花何以報
翦首薦醽醁他時更粉軀為公明采目
　　　巖陵方市
浮雲埽盡天宇清千花萬花開錦屏好風吹皺一池緑
白鳥㸃破千山青客行五里復五里兩眼丹青間紅紫
杖履不知行路難人在江南圖畫裏
　　　月巖
六丁一鑿空雲煙滿窟勒駕驅神仙冰輪推出月中月
玉斧劈開天外天便把嫦娥騎彩鳯卻呼羽客烹銀蟾
更邀王母瑤池酒今夜廣寒同醉眼
　　　送春
畱春無計奈春何九十過眼如飛梭三分二分風雨爾
九日十日愁悶呵風前飛絮政無數雨後落花全不多
爭如買酒速相就君自起舞我能歌
　　　僧畫
萬景峯前老禪宿搜羅風月歸巖谷胸中有句吐無聲
寫作生綃三四幅
　　　野菜吟
芙蓉峯下揚雄宅路入城闉里三百有山無粟養雞豚
有水無人捕魚鼈山翁菜色流清涎齒頬連月無腥羶
客來問我何所有手指萬壑煙霞邊青芹不似蘆蒿美
石芥防風空剔齒蕨腦纔抽稚子拳蘆芽巳迸佳人指
兒童不待明朝陽花襟露溼爭慌忙攜籠拍塞貯不盡
歸來滿袖春風香攬衣踏破青銅鏡挼動碧雲流一徑
漉歸銀鼎作波濤無限春工上盤飣
　　　酒歌(謝同舍葉/南陵名英)
嘗聞子美清江曲日典春衣耽美醁又聞太白遊長安
市上醺醺醉眠熟風流國裏太平時處處紅樓漾酒旗
王孫公子恣行樂繁絃脆管相追随誰知寥落天涯客
笠頂清風杖挑月芒鞵踏徧山水雄奮身欲入黄金闕
方嗟蕭索向西園刮面寒風雨漲天囘頭忽喜白衣至
急破紅泥傾數船雖無皓齒歌金縷也埽新詩狂欲舞
兒童拍手笑攔街應怪呉儂喜如許長江波浪巻銀山
去去仍悲道路難只憑一醉進未得更借高風吹片帆
　　　丹青閣
未識丹青意憑欄試解嘲煙雲朝起陸汀渚暮生潮山
卓數枝筆天横一幅綃霞収紅暈淺溪褪緑痕消箇裏
風煙冷於中景物饒飛黄凌翠閣寒碧瞯紅橋酒盡香
凝甕詩成錦掣標朱衣扶客醉翠袖殢人嬌屏帳接千
里畫圖連九霄長風來水尾斜日轉山腰赤脚支笻穏
蒼頭控馬驕老臣今巳矣兒女總金貂
　　　清富樓(小湖楞伽老作/樓名清富求詩)
楞伽心地有瞿曇清富名樓足可觀買㫁江山詩料足
揭開風月畫圖寛都無一㸃紅塵到便作千雙白璧看
我欲鞭驢快幽賞白鷗盟在不憂寒
　　　二月二日即事
春潮昨夜沒平灘一雨催花色半含鴈喚元宵歸塞北
燕銜新社到江南無歡不必遊花榭有病何須置藥籃
只把公忠答天地從教兒女閙冠簪
　　　登樓晩望(次曲溪韻曲溪方/以棘丞求補外)
六曲朱欄瞰碧虚澹煙秋水接平蕪展開風月添詩料
裝㸃江山歸畫圖舉足便看馳駟馬折腰何必問雙鳧
當年庾亮今還在定約樓前醉一壺
　　　訓爨婢
十載膠庠莫怪窮旅囊安得有從容無錢休欠牛羊債
有酒只將魚蟹供班頷昔嘗肥似燕沈腰今巳􁄢如蜂
從今莫恣肥甘口只擷清蔬祭豢龍
　　　别藍詳道
君在江東我水西君今北去我南歸竹孫和客凌風􁄢
梅子偏他得雨肥鶯囀好聲歸酒斚花分紅影上人衣
相看莫怪皺眉别期子秋高賦式微
　　　傷春
初入京華菊薦香途中今巳過春芳十年卻走萬餘里
雨鬢幾黏一半霜卻酒不禁春黯澹落花愁對月昏黄
不堪夜半歸心切更被杜鵑啼㫁腸
　　　别寧州陳子
丙寅三月三十日天子檄我南國行蒲劒欲飛春漲急
柳綿才脱曉寒輕士非得巳初何好物到不平終作聲
自古英雄總多難賈梁何必怨清明
　　　熱(三衢道中訪周/伯恭示詩次韻)
翠微家在大江東五月鞭驢入建中雲裂火車天欲雨
汗淹香葛扇無風不求殿閣千間庇卻喜巖泉一線通
為汲滿盂清齒頰與君行盡夕陽紅
　　　秋宵有感
滿目秋容拂畫圖敗荷衰柳接平蕪西風刮地鴈聲落
寒月滿天人影孤木耳有才持紫橐楮皮無計換青蚨
不知此去功名事還許封彛見也無
　　　宿横溪橋
夜宿横溪煙靄間眉頭歸路萬山攅連天麥浪波千頃
撲地楊花雪一團餘鏹不供春後醞夾衾猶怯夜來寒
征夫莫怪車音澀自是愁多行路難
　　　蚤春即事
楊柳絲絲弄澹黄怯寒燕子未歸梁曉迷芳草騅鬉濕
夜宿閑花蝶翅香得句自慚非子美賞音猶恐悞中郎
願言相約花前醉莫放春容過海棠
　　　題易邨
路轉峯囘覺有邨數間茅屋瞰山隂午炊已飽翻匙玉
臘醞仍摒挂杖金窮去作文和鬼送興來得句倩蟬吟
一聲横笛斜陽外吹起江湖萬里心
　　　黄氏三層樓(東嘉焦次詹約妓/登樓賦詩次韻)
􁄢笻支我上高寒風露凄清酒力慳千里人邀千里月
一重樓見一重山筵前飛雪噴焦遂檻外行雲遏小蠻
便好飜身駕黄鵠直將情枉扣天闗
　　　幽居(次陳吉/父韻)
莫問門無長者車只圖深巷樂樵漁一園黄落食無限
萬壑碧蓑衣有餘鴈足北來歸信杳馬蹄南去故人疎
東風看整朝天斾多少功名在故廬
　　　梅(次稼軒/香字韻)
一年無處覓春光杖策尋春特地忙牆角數枝偏冷澹
江頭千樹欲昏黄梢横波面月搖影花落尊前酒帶香
更仗西湖老居士為予収拾付詩囊
　　　别館即事
十年客裏過春光客裏逢春分外狂半堵碧雲蝸路濕
一簾紅雨燕泥香銜山西日辭春閣拍岸東風趁夜航
莫向錢塘蘇小説東呉新髻李紅孃
　　　冬日述懐
寒入肌膚粟巳生銀河凍合水無聲梅花漏洩春先到
風色商量雪未成有媿何須問天理無求方始合人情
男兒未際風雲㑹辜負胸中十萬兵
　　　幽居(次陳百一/狀元韻)
十頃平湖一簇山湖山佳處著朱欄分堦草色迎春緑
潄石泉聲入夜寒不擾自然人事好有為方信世途難
如今休説當年事只把心平氣定看
　　　暮春述懐
買春無計托花神費盡榆錢不計緡風絮飛成三徑雪
雨犂飜動一園春有心報國從招禍無相封侯漫怨貧
試問登壇與分社予何人彼亦何人
　　　呈諸同舍
洛陽年少不知幾十載南州賦式微三舉不登黄甲去
兩庠空笑白丁歸頭長賈昔過三尺腰大巨今徒十圍
祗恐金鑾不前席誰云無策富王畿
　　　藕花
惜絲不肯織官鞵花月仙人謫下來河伯借泥封玉腕
風神飜浪沃香顋無房不許蜂畱宿有蓋嘗令鷺自開
何事寃仇結青女一朝収拾付塵灰
　　　貧居
貧居不暇理椽茅只倩江山遶一遭林鳥樂時知地僻
嶺雲閑處覺天高春衫著破重車線臘酒撆乾猶榨糟
且把杯盤聊自適不憂平地有風濤
　　　初夏即事(次王岡/叔韻)
隂晴未判落梅天柳巷無人絮撲氈滌器倒囊尋市醞
喚船挑網得溪鮮鳥聲呼夢客千里山色撩人句一聯
遐想故人應念我馬蹄何處夕陽邊
　　　呈王君庸(君庸歲有烹筍之集是春/有納寵之慶示詩次韻)
主人意重出霓裳客子愁多欲㫁腸眉黛暗傳春去恨
臉紅猶帶夜來妝竹根稚子肌膚滑葉底荷花語笑香
多少行雲在巫峽漫將詩思惱襄王
　　　小春言懷(次項山/甫韻)
桃李生香花滿溪南州十月尚襜衣春從酒甕榨將出
秋在詩囊帶得歸弓射十分方破的棊高一著便爭機
勸君莫作等閑看毫髮差殊事巳非
　　　春愁
十日春愁不出門出門春事巳消魂摘花掀帽倩人插
索酒得杯和月吞啼鳥聲中近寒食落花隂裏又黄昏
春來春去總休問往事悠悠付一尊
　　　呈徐商卿
十年憂患謫東南萬事於心了不闗病去只愁雙足軟
老來且喜一身閑人情無處便生怨天道有時猶好還
大抵乆長居富貴到頭天意亦須慳
　　　春郊即事(次稼/軒韻)
東風吹動綺羅塵翠蓋紅纓處處新蝶翅拍開千樹雪
鶯聲催老十洲春人生有酒須行樂吏禄無階且食貧
歸客不須籠畫燭醉和明月上雕輪
　　　春郊即事(次王昭/甫韻)
東風吹不㫁輪蹄處處鞦韆環珮飛翦翠弄妝歸髻掠
亂紅翻錦上屏圍花應笑我春常醉燕解嘲人夜不歸
莫怪逢春太娯樂人生能有幾芳菲
　　　重九
破帽無情不受吹滿頭霜雪巳如絲菊花笑我三年客
風物撩人九日詩三楚膏腴巳煨燼二江皮肉更瘡痍
子卿三月無音信鴻鴈欲來何所之
　　　竒見
紅牙催拍燕飛忙一片行雲繞畫堂眉黛蹙成遊子恨
臉紅燒㫁故人腸榆錢不買千金笑柳帶何須百寶妝
舞罷隔簾偷送目不知誰是楚襄王
　　　郊飲
茅舍松棚隔小橋碧帘斜挂竹籬腰猪頭煮去和皮擘
牛肉秤來帶骨燒邨酒不圖邀客醉野花復喜向人嬌
歸舟不用撐明月只倩清風借晩潮
　　　呈古洲老人
衛霍勳名李杜才纔過四十也心灰俗塵趁少便披拂
詩料空多難翦裁時事漫提眉便皺家懐未説眼先開
珠簾更倩梅香挂要放銀蟾入座來
　　　西爽(小湖程正同作堂西偏以挹爽氣暇日/約予同登未遂所請寄以五十六字)
客子東南不著家主人北里恣豪奢夜深常倩月移竹
春老不煩風埽花暮雨送凉歸枕簟夕陽畱客賦煙霞
何時執手闌干外同把功名誓鏌鋣
　　　斗齋(磻溪先生托廨大中僧/室有齋名斗示詩次韻)
八方無處著瞿曇百合中間寄一龕滿挹酒漿供里北
平量風月借和南腰如可折豈徒五涎若果流何待三
更喜小窗能就供夜寒江靜著山圅
　　　山居(次王山/甫韻)
布作寛袍竹作冠蕭然萬慮不相闗數聲横笛煙霄外
一箇閑人天地間若遇急流須勇退從教倦鳥不知還
百年富貴君休羨得似浮雲半日閑
　　　三衢道中(次毛子/彰韻)
西風吹夢落青帘濁酒三杯路一千别岸舟行秋色裏
故人家在夕陽邊囊中有藥難醫國竿上無鉤可釣賢
見説近來書籍貴監唐川漢莫論錢
　　　建安暮秋(次劉子/嚴韻)
斜陽望㫁水平橋古柳蕭疎巳半彫魚躍浪花翻水面
鴈拕煙練束林腰花時無鏹能追驥月夜有詩堪續貂
囘首故鄉多少恨亂山無數路迢迢
　　　秋望有懷(收張子明王/清之書有感)
片雲和雨巻西風綽盡遮闌眼力雄逺水半連晴漢碧
暮霞全借夕陽紅姓名未得聯諸子鬢髮皤然巳一翁
欲識翠微詩外意豈徒憂國願年豐
　　　九日(次趙叔/仁韻)
木落西風黄葉飛子卿無信鴈來遲凄凉自笑劉思父
慷慨難追杜牧之歸興十分濃似酒愁腸一縷亂如絲
憑君細把茱萸問此㑹明年健有誰
　　　宰城述懷
江外音書乆不來重城昏鼓又相催眼前螢掣檐前電
耳底蚊轟屋底雷乃事類棊方入局此心如火巳成灰
憑君試問呉元白老寇東川囘未囘
　　　發書與幼弟及坦齋
風煙世事不堪聽勿謂封侯勝白丁老眼隔年新舊厯
歸心連夜短長亭一聲蜀鳥驚蝴蝶十幅蠻花寄鶺鴒
更向坦齋夫子道近來雙鬢已星星
　　　謝劉判院(判院以綿/衾見惠)
細細濃雲寄矮齋蒲團和氣忽驚囘一牀浪巻芙蓉皺
十幅香重錦繡開不怕夜寒侵斗帳卻愁春夢到陽臺
感恩未作瓊瑤報先把新詩寄小梅
　　　寄江子岡
和夜封書上子岡别來化日又舒長只知電燭兩經月
不覺星毛半欲霜竹葉照人凝盞滑梅花撩客透籬香
知他詩債曾償未料得尋春日日忙
　　　楮衾(次劉子/長韻)
霜風翦水作冰花織出呉綾不用梭十幅曉雲藏處士
一牀秋水浸嫦娥直疑天上無青女卻信人間有睡魔
更向屏山畫梅竹紅塵還有此風麽
　　　勉趙法曹
銀潢河海浸崆峒君獨軒昻萬派中北鄙虎宰今子産
東山狼跋古周公固知魯衛分同姓合向燕秦策異功
我欲誓江同擊楫中流無惜伴英雄
　　　九日言懷(次劉功父韻功父為江湖領袖初有/聯韀之約既而飛符入除不識所在)
　　　(至是方以詩見/寄次韻報之)
凄凄天氣間炎凉破帽翻風客鬭狂酒味暗消萸蕊辣
鴈聲喚得菊花香三京昔擬恢同軌九日今猶客異鄉
更仗阿誰上沙漠為予申意郭汾陽
　　　九日溪樓逺望(故人王仲格/有詩次韻)
西風寥落做重陽人在東南水一方他僻阻他鴻鴈信
天寒撩我菊萸觴江澄素練魚翻赤葉翦紅綃蟹結黄
不是倚欄迷望眼欲憑歸鴈問蘇郎
　　　池亭即事(蘭坡有心字韻和者百/餘人索賽以此塞責)
春風恰恰破桃李池館無人一徑深鷗刷㫁翎翻水面
蝶抛殘粉出花心詩懷攪我丹顔破節物催人白髮侵
流水伯牙今巳矣世間那復有知音
　　　南劒水閣
欲向津頭問鏌鋣一潭秋水漫煙霞畫屏對客景藏景
芳樹壓溪花照花有策廷爭慚賈誼無功廟食笑張華
夜深霹靂轟雙劒驚起延平十萬家
　　　丹青閣
閣上闌干紫翠環閣中身世異塵寰長虹吸月印秋水
孤鶩伴霞棲晩山萬里風煙屏帳裏一時人物畫圖間
凌煙須是男兒事卻恐功名未放閑
　　　折桂閣友人宴
牆頭羅綺碧雲濃牆外鞦韆電掣空蝴蝶拍開花面粉
鷓鴣吹落杏顖紅翠裀不卷珠簾月蠟燭還搖錦袖風
醉眼不知塵世有直疑身在廣寒宫
　　　夜步水西
半趿(音/颯)芒鞵過水西樓臺燈火未多時山羞見我頭頭
轉月怕抛人步步隨楓葉巻愁秋去蚤溪聲翻笑夜歸
遲柴門只解闗煙雨不隔離愁些子兒
　　　酒樓秋望
西風吹客上闌干萬里無雲宇宙寛秋水碧連天一色
暮霞紅映日三竿花搖舞帽枝尤軟酒入詩腸句不寒
古往今來恨多少一時收拾付杯盤
　　　臨清閣(臨清老球上人素有/風月之譽因以箴之)
闌干古木鏁青蔥闌外檐花灼半空萬里好山春黛碧
一溪流水暮霞紅窗疎不礙東西月帆過始知南北風
試問支郎一尊酒好天良夜與誰同
　　　與楞珈老玦上人
勿謂年來世道艱都縁彼此不相參一生知己有千萬
十事從人無二三紅杏無壇堪拱北白蓮有社結和南
扁舟若有東歸便㫁竹枯松寄一擔
　　　夜讀離騷
楮衾封冷白凝霜展轉無眠夜未央風欲送愁先卷帳
雨嫌多夢故敲窗自慚鼓瑟投齊好漫接歌輿效楚狂
起把離騷讀幽憤楚辭還似楚江長
　　　憶弟妹
别來三載客東南始信人生聚首難眼底不聞鴻鴈信
鼻頭常為鶺鴒酸問天不語語徒厲驀地上心心類剜
安得春風吹馬首卧聽行列報平安
　　　除夜大雪(丙寅除夜得春瑞雪大作時有襄淮/之衂因記夜半人蔡之事使人振腕)
　　　(不寐時在建/三除夜矣)
青帝明朝下玉京先教滕六掩車塵梅花笑我三年臘
椒葉爭他一夜春烏角觸檐鞭墮玉馬蹄印路盌抛銀
何當夜縛呉元濟去作中興社稷臣
　　　呈富大卿(大卿名琯鄭公六世/孫詣獄以詩示之)
司農未曉報龍樓昨夜中天貫索流石父不逢齊子相
馬遷空作漢家囚銅壺滴碎短長夢鈴索拽翻新舊愁
安得君王賜歸騎一廛投老大江頭
　　　宣城道中
躍馬上宣城千山翠欲顰蕙風輕巻舌櫻雨細霑唇柳
絮難驅臘榆錢不買春何如澆一斗爛醉石湖濱
　　　當塗道中(次馮子楊/新林韻)
春晴不慷慨十日九清隂蝶宿花畱粉鶯眠柳借金戰
塵方障眼懐璧尚闗心醒去愁無奈杯行滿滿斟
　　　别王秦之
風塵戀行客吹柳纒簪纓傍水鳥多白近山蟬更清别
腸雲閣淚歸路月闗情告徳無多日清觴聊一傾
　　　遊溪西寺
寺覺重遊好僧期後㑹賖青蟲雕病葉白鳥篆平沙水
􁄢石生齒山寒梅未花功名今有待且謁惠公茶
　　　登樓晩望
疎雨洗空碧晩晴人倚樓稻花千頃浪楓葉一簾秋逺
岸明殘日孤邨認小舟溪山如愛我相見亦囘頭
　　　安分呈李竹齋
風雨思君子煙霞憶舊遊一區山水國萬里帝王州臘
甕香浮玉春旗雪滿甌安貧隨處樂此外復何求
　　　拜茶(漕建者貢茶於京/城則率百官拜之)
北苑春將半星查欲奏功杵鳴千臼雪槍卷一旗風盝
錦鸚毛翠簽羅象眼紅封成拜𤣥鶴飛上紫微宮
　　　矮齋
屋老塵生索椽低帳不縑炙燈煙染棟見客帽飜檐織
壁慳三尺遮門㫁半簾吾身交九四控制萬愁兼
　　　南浦客邸
南浦半月雨溪流暗沒沙㫁橋虹散綺拍岸雪飛花孤
館客無夢短篷人未家何如擁紅日照我上筠車
　　　宿水陸寺(送陳工部上建/陽畱水陸寺)
蕭寺廊廡闊無人獨自行呉儂非好僻楚客為誰清花
落憑風掃燈殘借月明江湖有煙浪且此寄餘生
　　　秋晩即事
秋宇清如洗秋宵分外長寒雞鳴午夜征鴈喚重陽楓
葉巳全赤菊花纔半黄不知秋幾許試與問蘇郎
　　　呈李景山
居静心常樂愁多鬢不禁買舟和月載把酒對花斟白
水有深淺青山無古今從兹得眞趣消盡利名心
　　　小圃
舍北有餘隙平褫作小園花存四五本竹種兩三根風
伯倩搖珮月娥煩佐尊誰知方丈裏别有一乾坤
　　　憩妙因寺
蕭寺寒山外﨑嶇一徑幽㫁雲迎客入曲水䕶隄流木
石四時古軒窗五月秋午煩聊小憩拂石為支頭
　　　約叔叔眞
半間屋抵斗來大一箇身同山様高側坐斜眠俱不得
煩君除去一牛毛
　　　過西溪
路隨馬足難知數山疊魚鱗不記名隔岸青帘人不渡
一溪流水暮潮生
　　　初抵富沙
鞭鐙兩三千里路樓臺數十萬人家長虹不吸秋江水
一葉扁舟飛雪花
　　　寧川冷渡
峯囘路轉六七里林静鳥啼三四聲遊女不知行旅恨
一茶畱我話平生
　　　宿灌頭
淡魚纔煮鹹魚熟白酒新篘紅酒香莫訝杯盤成草草
一年忙處是蠶桑
　　　秋晩獨步
十分秋色著嵓桂幾陣晩凉催井桐自恨異鄉知遇少
一尊相屬與誰同
　　　後溪
篷窗夜雨短長夢啼鳥喚人新舊愁萬里論文一尊酒
醉和明月上扁舟
泉聲恰似世情惡山色不如歸興濃自恨十圍無處著
何如􁄢作束腰蜂
　　　楊花
一絲不染湖光白萬㸃能囘山色青三月金明池上水
與予同是一浮萍
　　　杜鵑
殘月照愁人病酒好風吹夢客思家欲知亡國恨多少
紅盡亂山無限花
　　　田家
邨獒奮迅出籬笆欲吠還休喚可拏不是忘機太馴狎
那囘曾宿那人家
臠魚炊糝作荷包宿飯無湯煖酒澆放盌出門行一匝
小溪新漲已平橋
拂曉呼兒去采樵祝妻蚤辦午炊燒日斜枵腹歸家看
尚有生枝炙未焦
　　　新市雜詠
恰把青荷插髻鴉瞋人偷眼過窗紗一盤珠翠俱抛擲
卻向枝頭摘杏花
花牋得得寄瀛洲約我今宵特地畱好笑蒼頭迷去路
緑楊無處認青樓
青衫搵淚向人啼妾本秦樓浪子妻流落南州歸不得
青樓今在畫橋西
朱門粉壁謫仙家柳外鞦韆襯落霞一澗碧雲流不去
木蘭舟繫木蘭花
　　　枕上吟
畫角梅花吸曉寒數聲清徹碧雲端誰知有客愁無寐
一匊鄉心不奈酸
　　　宿茅亭
投宿茅亭得夜凉鷓斑搖落奏篔簹青簪擊破寒窗紙
漏得山花一線香
　　　蚤春
梅梢弄粉做新晴積雪殘雲沒一星只把眼前春事卜
麥坡巳作佛頭青
　　　冬晴
臘月南州不類冬棃花飄粉小桃紅未曾飛動遙山雪
蚤有春三二月風
　　　漁父
江邨水落富魚鰕半屬橋邊賣酒家莫訝鬢邊新有雪
夜來沈醉宿蘆花
　　　醉歸
紅猊燒盡夜堂寒銀燭生花玉漏殘沈醉歸來潭不記
阿誰扶我上雕鞍
　　　晩醉登樓
鳯簫吹㫁古梁州獨倚東風十二樓醉把珠簾和露卷
恍疑新月是銀鉤
　　　酒家
青帘乆不訪文姬尊酒慇懃款翠微沈醉不須籠畫燭
自挑明月送郎歸
　　　寄書
一書欲寫寄雲鬟更把春衫裹素蠻欲識相思誰最切
淚痕今作鷓鴣斑
　　　惜秋
祝融嘘火扇驕陽北陸迎寒釀雪霜安得金風專歲令
四時心地有清凉
　　　落花
東風吹恨上眉頭兩岸桃花瞰碧流一片紅雲飛不起
㫁霞殘照落汀洲
　　　宿溪上
夢囘斜月挂林端酒力初消怯夜寒何處客舟猶未泊
一聲柔艣過前灘
　　　送行
秋波春水照殘霞恨雨愁雲嚲髻鴉飛上領襟隨得去
妾身安得似楊花
　　　懷九江友人
浪拍西風萬壑秋幾多香餌落金鉤無魚可釣渾閑事
畱得絲綸在即休
　　　層樓
故山煙靄接層樓樓上離人淚欲流誰謂樓高添望眼
一層樓上一層愁
　　秋江煙草
　張弋字彦發舊名弈字韓伯號無隅翁世居孟之河
　陽寧宗時人生平好遊歴交遍海内不事舉子業專
　意於詩以賈島姚合為法所著僅成帙秋江煙草一
　卷清深閑雅宛有唐人風度其得意警絶之句竟堪
　與賈姚爭席丁焴晦夫稱其詩未嘗茍下一字每有
　所作必鎔鍊數日乃定揆其用力殆倍於江西之學
　江湖諸子中卓卓者也
　　　寄趙紫芝
獨遊非一事書札故應遲江上逢春日湖邊憶醉時有
雲為我伴終日誦君詩百鳥鳴花榭聲聲在逺思
　　　得山中友人書
近得山中信山中頗寂寥酒方收秫釀薪旋割茅燒破
屋秋多雨平湖暗有潮不曾逢客至黙坐過清宵
　　　春晩
萬事吾今飛絮輕此身如燕又巢成暗思庾信家邊竹
緑籜新添有幾莖
　　　夏日從陳宗之借書偶成
自從春去後少省出柴扉樹暗鴉巢隠簷空燕跡稀憶
山憐有夢當暑詠無衣案上書堆滿多應借得歸
　　　楚州
落帆停鼓鸛湖頭兩度因循到楚州柳下人家嘗識面
笑求新句寫妝樓
　　　江樓飲客
鄰家貰酒尊斟酌共王孫老菜羮遲熟凍油燈屢昏夜
寒人罷市坐乆僕敲門隔岸歌明月月明江水渾
　　　送杜晦之兄弟歸閩
秋來猶苦熱歸去寞貪程官寫新銜位詩傳舊姓名幾
家邨酒賤一路澗泉清想到鄉閭日爭看兩弟兄
　　　簡周宗聖
曠野有芳芷近江無蚤鶯春詩定多少旬日又清明樹
暗憐楊柳花開認橘橙相尋每乖阻夢裏亦愁生
　　　暮春
日日雨霏霏開門無所之漫尋花發處巳過絮飛時替
紙蠶生遍修巢燕立危但催人老去羞作送春詩
　　　遊長干畱寄聰公
僧去尋芳草客來看落花就齋盤乞米借水鼎翦茶日
炙春無色風吹天有沙欲囘成再住此意問林鴉
　　　慈母磯
莫嫌舟逆上子細得看山衆草名難識孤花影自閑避
人鷹翅響經雨石文斑夜乆江風冷神仙定往還
　　　寄别顔伯竒
情深袂怕分豈不欲辭君轉柁方乗曉思山巳隔雲菊
當前路見鴈在半江聞把盞秋纔好遙憐白鷺羣
　　　送宋謙父之清江因簡希亮
吟詩夕陽裏相送上瀟灘前路逢梅處同誰倚櫂看歲
窮風力緊江闊鴈聲寒持此呈蘇李人生識面難
　　　高郵送紫芝
重逢又重别把盞更悽然明日帆開岸平湖水接天好
詩應自作狂夢與誰圓我欲來相趁揚州且住船
　　　李景文移居
能詩畱幕府借宅近南湖吏去少公事客來多釣徒雪
為今夜雨梅發去年株我爾同州住相過路不迂
　　　元日
厯以寅為正風從艮位來桃符當壁寫竹户趁鐘開宿
雨滋初茁長年老不材滿庭青柏葉惆悵獨持杯
　　　送胡道士歸康廬
避世懐孤往為庵近五巒出無人作伴歸有鶴相看老
石苔衣淨深山瀑布寒自言猶養母應未得燒丹
　　　豫章别紫芝
吟苦事俱廢拙深貧未除年來如旅燕秋至即移居古
道行黄葉空囊貯素書一生江海恨惟子最知余
　　　送郭道士之江州
看盡山南景忽思山北遊屐過雲亦動琴罷月空畱世
上無非熱林閒一似秋雖然乍相識别去也能愁
　　　彭蠡阻風寄城中故人
欲行行末得累日滯孤舟月照山皆近風吹水倒流地
名人不識秋景客相愁憶爾惟成夢遙知獨倚樓
　　　畱歸
蕭條十日餘畱滯别人居借史抄陳作黏碑學草書煙
青數邨晚月落一潭虚吾自疑秋色那堪樹木疎
　　　再送盛君之昇州
君與余皆嬾余如君更貧今年再同夏兩鬢獨非春去
櫂孤山浪征衫西府塵似文仍用武為算立功人
　　　贈沈莊可
卷上芳名舊所知見君還恨識君遲數莖短髮黏霜白
一葉扁舟觸浪危問遍菊名因作譜畫將蘭本要求詩
向南郡邑多經過楚士能狂更有誰
　　　送徐和卿之上饒
江樹雜丹青江寒少得晴亦知君去路多是水為程銜
位猶書岳遊從半作卿如逢二泉子應説野人名
　　　山行
偶作山行只杖藜歸逢寒日下山時與僧並坐倚紅樹
忽有鶴來棲樹枝
　　　送人歸南康
吾來方與廬山别爾去廬山是故鄉前日住山渾不覺
如今山逺卻思量
　　　舒州歲暮
窮冬日日愛天晴古寺門開絶送迎野鶴忽來橋上立
山僧獨向水邊行過寒梅樹白全少入臘草芽青漸生
又是舒州一年了怕看新厯動鄉情
　　　廣教寺(即二喬/故宅)
英雄居處終竒特幾度欲來今始能騎省文高存古篆
喬公樹朽長寒藤清流併遶分三㵎翠竹相依住數僧
沙鳥詎知千載恨日斜飛下立漁罾
　　　漢東羣齋夕坐
廬山解夏洪山去自到山邊葉巳飄鴻鴈影多憐塞近
交朋書少覺身遙屢遊騎慣將軍馬不飲還封道士瓢
心憶清吟更岑寂玉京誰與話寒宵
　　　晝夜
出門無所往獨自坐胡牀雨濯殘梅盡風吹百草長近
邊人喜戰偶病客傳方不奈春愁密思君對酒觴
　　檜庭吟藳
　葛起耕字君顧丹陽人生平事迹罕著陳起選其詩
　入江湖集江湖集所選俱一時文士故事迹傳世者
　絶少今觀起耕檜庭吟藳如春懐云牛角横書孤壯
　志鹿門采藥誤幽期次劉野泉韻云歲月奔輪如走
　坂功名求劒記行舟要是負才淪落以詩自鳴者然
　而其詩傳其人亦傳東坡所謂有詩可不朽也
　　　秋夜
遲月上深夜新蟾不終夕何如月圓時通宵照無極
　　　春懷
過了花朝日漸遲相將又是禁煙時寒畱柳葉凄迷處
春在棃花寂寞枝牛角横書孤壯志鹿門采藥誤幽期
自憐白髮成何事説與啼鶯未必知
　　　姑蘇懷古
闔閭城下水連天故國凄凉思惘然隄柳數行垂舞帶
砌苔幾疊暈歌鈿了無麋鹿遊臺下祇有鳬鷖戲水邊
往事如今銷歇盡㫁霞殘照鎖寒煙
　　　暮春雜興
畫欄目㫁楚雲西芳草連天客思迷家在江南煙雨裏
落花時節杜鵑啼
紫椹纍纍綴碧桑林塘雨過緑生香荆扉晝掩蒼苔寂
畱得芸籤伴日長
閉門花落又春深白紵歌殘對晚斟惆悵年來心緒惡
一庭煙草緑沈沈
蘭杜初芳湘水春鷓鴣啼處草如茵雙魚不寄蘅臯信
空有燈花入夢頻
燕子聲中日正長讀殘書卷亂堆牀夢囘卻愛西窗寂
閑看松花帶夕陽
　　　雨中夢故山
㝠㝠細雨濕江城掩映書窗翳復明倦客一杯愁頓減
故鄉千里夢初成金華洞口羊驚起石佛山頭鹿伴行
(石佛故/里山名)何日東歸溪上路一犂春緑帶雲耕
　　　和蘆洲劉子泉秋懷
雨送秋歸鴈帶霜凝情無處寄詩狂一庭莎草蛬吟老
萬里梅花鶴夢長徳誼可踰鍾鼎貴聖賢不死簡編香
邇來世道添悲哽不但摧車是太行
　　　贈燕
鎮日雙棲向畫梁有時飛去為誰忙得泥趁煖添芹壘
掠水因風貼柳塘語重喚囘芳草夢舞輕時罥落花香
五陵年少傷春恨書繫紅絲擬寄將
　　　次子泉韻
一聲鶗鴂又春休風簸榆錢滿地流燕子不知花落盡
等閑飛過柳邊樓
月轉庭花玉一闌寶釵不卸待郎看丁香擬結相思夢
無奈東風作社寒
　　　東歸
遊倦歸來似長卿敝廬事事費經營埽除塵土虚堂潔
拂拭窗櫺舊紙明徑菊巳荒惟草長井花少汲覺苔生
寒衣未辦西風急不奈鄰家機杼鳴
　　　秋寓都城次趙君瑞韻
催破橙香薦蠏黄快斟新酒潤詩腸鴈拕暝色横秋水
鴉帶寒聲噪夕陽萬事莫如花下醉百年渾似夢中狂
登高休負湖山約約買扁舟載艷妝
　　　次劉野泉韻
自笑生隨鴈影浮幾經楚尾與呉頭塞樓角送闗山月
湘驛砧敲嶽麓秋歲月奔輪如走坂功名求劒記行舟
即今安得如澠酒與汝同澆萬古愁
　　　安分
凄煙澹靄鎖林扉又是秋光欲暮時蘋葉江湖風翦翦
桂花庭院雨絲絲世情冷暖杯中酒人事輸贏局上棊
安分得閑閑最好不須身外强尋思
　　　小隠
小隠山林習巳成市朝聲利讓渠爭是非每向静中見
悔吝多從動處生且約蒼官陪竹友共邀歡伯訪梅兄
歲寒心事期相守一瞬榮枯任變更
　　　秋夜
城笳吹下暮雲邊螢照書帷夜未眠遊子不堪征袖薄
西風嬾誦𢷬衣篇
　　　樓上
樓上何人奏玉簫數聲和月伴春宵㫁腸喚起江南夢
愁絶寒梅酒半銷
　　　記夢
綺寮縹緲敞虚明鵠峙鸞停䕶碧城珠蕊一枝春共􁄢
玉環雙佩月同瑩曾題洛賦緘新意卻拊湘絃寄逺情
十二闌干風細細覺來依約記棊聲
　　沃州鴈山吟
　呂聲之字大亨新昌人博學篤行有聲慶元間與其
　師陳傅良友蔡幼學同升太學壁間記名在陳下蔡
　上二公既貴聲之獨寥落不偶或戲之曰此所謂戹
　於陳蔡之間也乆之授宿松尉嘉定中恩授平陽丞
　時嚴秤提之令聲之上不廢法下不病民民甚便焉
　終昭信軍節度推官有沃州鴈山吟百篇邑人至小
　胥皆能誦之水心葉適為之序當時徐應宏稱其詩
　自出一家機軸與文學政事相表裏仲弟冲之亦有
　名於時
　　　賀太常黄少卿
自從朝奏一封還便整歸裝問故山賸得清名千載重
何妨晚節十年閑慣尋夜雪逵溪路卻謝春風漢殿班
國史舊編加簡討春秋直筆任詩删
　　　題南嵓寺
誰把長竿釣巨魚至今蹲石倚空虛蜂房愛向山崖結
鳥跡疑從海島居入座翠嵐生晝寂夾川紅樹照春餘
任公此去三千載為看芳碑一慨吁
　　　開禧丁卯重過龍門有懐方丈老子
翠屋交空結夏隂征鞍亭午喜登臨披開草棘千叢路
洗出冰壺一片心禪老還尋江浙去詩家誰作楚梁吟
須知珠玉元無種不惜西風惠我音
　　　謝張漕薦剡
誰人洗甲挽天河玉宇無塵海不波漢使褰帷將命出
淮民挾纊被恩多流離豈但身安集凋瘵親曾手拊摩
惠利纔施催召亟其如席未及溫何
　　　寄太湖黄縣尉
立頃譚餘袂輒分乖離數數異朋羣君如天掲行空日
我亦風吹過嶺雲不許范張同飯黍空慙李杜共論文
睽違動涉經年裏棊壘詩壇要策勲
　　　與丁撫幹
兩年淝水喜相逢託契門牆今巳重士有禰衡心肯薦
侯如雍齒首先封更看謀畧稱籌幄㑹見精神坐折衝
敗走苻堅兵百萬圍棊别墅意從容
　　　舒城道中
還轅天作十分晴瀉出秋光一派清走筆欲題人到跡
揚鞭不住馬嘶聲頃禾晩熟黄雲色籬菊朝含白露英
得似淵明便歸去候門童稚出歡迎
　　　九日登資福山呈胡宣教
飛屐來登最上峯千山擁翠景無窮遙看雲影參差外
静聽泉聲㫁續中今日黄花重九約何時青眼一尊同
好天風月閑相寄蚤晩南來有過鴻
　　　遊石城山
祇因尋勝到林泉四抱迴峯萬景連僧過不知山隠寺
客來方見洞開天浮圖照水光相映古木依崖影倒懸
風露了非人世界濯纓秋後玉壺天
　　　西寺畱題
白石孤雲自在閑紅塵一事不相闗寺遮翠靄青羅外
人到落花流水間欲取錦囊收勝槩慚無玉帶鎮名山
白蓮喜結當年社未厭朝來暮便還
　　　題龍翔觀
曾到龍翔不記年兩峯巍壓水中天潮生潮落青蕪外
人去人來白鷺邊四接逺遊僧萬笠重新舊觀屋千椽
東南送目秋無際隔岸人家問釣船
　　　和黄教授山堂招飲
鼎彞事業未渠休鷗鷺尋盟暫與儔路入芝巖眞絶境
客延蓬島盡名流不辭一洗陶巾醉更擬雙飛謝屐遊
誰賞洪都高閣句落霞孤鶩唱漁舟
　　　和王子寛韻
緑䕃千重竹清流一帶溪子眞耕谷口楊震講闗西手
摘星辰近名登泰華齊古來公相業誰不起鉏犂
　　　春郊
勝日遊郊外嵐光入眼新桃花開萬樹又是一年人
　　　山行
山花雨後紅野草風前緑浩歌歸去來不辱在知足
　　　桃花
擁蓋難遮萬臉紅爛然雲錦直連空更看雨過新妝洗
百媚都含一笑中
　　　紫霄亭
半空煙雨有無間碧玉屏開四面山我欲紫霄亭上望
吹笙人去幾時還
　　　括蒼山行
微風吹雨濕闌干薄霧籠晴帶淺寒一樹紅梅牆外發
誰家美麗倩人看
　　　丹丘道中
夜宿溪頭十里邨數星漁火照籬門鴈山峭絶經行處
猶帶煙霞入夢魂
　　　縉雲道中
縉雲通道入皇都花滿京城水滿湖借問今來丞相府
後園人有醉歌呼
　
　
　
　
　
　
　宋百家詩存卷二十七
欽定四庫全書
　宋百家詩存卷二十八
　　　　　　　　　　　　　嘉善曹庭棟編
　　橘潭詩藳
　何應龍字子翔錢唐人嘉泰間進士曾知漢州橘潭
　詩藳一卷俱七言絶句其詩本法晩唐所存之作兼
　多纒綿旖旎之思如寫情云青箱再展牋雲看蠹卻
　相思字不完東風云新裁白紵春衫薄猶怯東風一
　陣寒此種句調全似韓偓香奩體其佳處正不盡在
　此
　　　春寒
博山熏盡鷓鴣斑羅帶同心不忍看莫近闌干聽花雨
樓高無處著春寒
　　　客懷
客懷處處不宜秋秋到梧桐動客愁想得故人無字到
鴈聲逺過夕陽樓
　　　寫情
灑淚題春墨暈乾東風無便寄郎難青箱再展牋雲看
蠹卻相思字不完
　　　清曉
清曉輕傳一信風花添紅粉草添茸畫樓十二闌干曲
春在疎簾第幾重
　　　過垂虹
垂虹橋下水連天一帶青山落照邊三十六陂煙浦冷
鷺鷥飛上釣魚船
　　　呉蠶
正是呉蠶出火時交交窗外一禽啼溪西有葉高難采
遙見青裙上竹梯
　　　閨情
雲幕重重雨未收嫩寒先到玉簾鉤一杯晩酒無人共
羞帶雙花下小樓
　　　木犀
露洗金蟲一半開層層碧玉映樓臺西風昨夜吹香過
人在闌干待月來
　　　夏日即事
野土生煙草樹焦彤彤日脚火雲燒池邊自拗青荷葉
分付山童蓋藥苗
　　　題駱秀才葺故廬疏
家在西湖合㵎橋短籬圍得數椽茅歸來頗費支撐力
羞見春風燕子巢
　　　有别
樓上佳人唱渭城樓前楊柳識離情一聲未是難聽處
最是難聽第四聲
　　　春詞
玉纖輕颺繡簾開行到花前淚滿顋正爾春心無處記
一雙蝴蝶忽飛來
　　　有所思
曾倚空屏唱柳枝一聲嬌逐暮雲低重來只見流鶯在
立盡斜陽不肯啼
　　　小園
池占方方十丈寛巳栽花木四時看客來莫笑生涯薄
窗外新添竹數竿
　　　為客
初秋為客暮秋歸一擔輕裝半是詩試問客情何處惡
五更孤店酒醒時
　　　東風
和徹詩篇得暫閑落梅香裏立闌干新裁白紵春衫薄
猶怯東風一陣寒
　　　有所見
不著畫羅金縷衣尋常打扮最相宜春風燕子樓前過
飄落棃花雪一枝
　　　曉窗
桃花落盡李花殘女伴相期看牡丹二十四番花信後
曉窗猶帶幾分寒
　　　居家
居家到底勝居官啼鳥聲中晝掩闗待得小園花落盡
更須移酒對青山
　　　采蓮曲
采蓮時節嬾勻妝日到波心撥櫂忙莫向荷花深處去
荷花深處有鴛鴦
　　　盆中四時木犀
一樹婆娑月裏栽是誰移種下天來金英恰似清宵月
一度圖時一度開
　　　相思
二月春風楊柳青聞郎繫馬在長亭相思情味如中酒
折盡棃花嗅不醒
　　　江上有感
江上秋深客未歸荻花楓葉兩依依傷心最是長橋路
落日西風一鴈飛
　　　見梅
雲遶前岡水遶邨忽驚空谷有佳人天寒日暮吹香去
盡是冰霜不是春
　　　舟中偶成
黄帽招呼急下船天明僅可過涵山朦䑃一枕梅花夢
猶在寒窗紙帳間
　　　題臨安僦樓
過了燒燈望燕歸春寒剗地勒芳期杏花深巷無人買
細雨空簾盡日垂
　　　粉蝶
宿粉棲香樂最深暫依芳草避春禽晩來風起還無定
舞入棃花何處尋
　　　活計
三間茅屋蓋頭顱除卻吟詩事事無擬把十年窮活計
一時傾倒向江湖
　　　無愁
世間惟我最無愁纔是無愁得自由午睡覺來門半掩
一池春水看魚游
　　　春隂
密雨流酥入翠苔春隂日日鎻樓臺女郎未有尋芳約
辜負櫻桃一半開
　　　老翁
八十昻藏一老翁得錢長是醉春風杏花邨裏家家好
莫向橋邊問牧童
　　　清明
踏歌撾鼓近清明小雨霏霏欲弄晴喚起十年心上事
春風樓下賣花聲
　　　杜鵑
君若思歸可便歸故鄉只在錦江西不知何事畱君住
卻向空山日夜啼
　　　贈友人
我向詩中為活計君於酒裏作生涯世間樂事惟詩酒
各自風流占一家
　　　芍藥
金蕊絲頭茜染成五雲樓映玉盤傾謝郎一入中書後
二十四橋空月明
　　　傷春
荷葉初浮水上錢柳花飄盡岸頭綿不知春色歸何處
欲向空山問杜鵑
　　　無題
玉釵風㫁扇雲深砌冷簾空月易沈流水落花無處問
一年春事一年心
　　杜清獻集
　杜範字成已台州黄巖人幼孤操志勵行其從祖曄
　受學朱子範從之學嘉定元年舉進士調金壇尉除
　監察御史出知寧國入為吏部侍郎同知樞密院旋
　退居詔即於家拜右丞相入覲上親書開誠心布公
　道集衆思廣忠益賜之當國方八十日淳祐五年四
　月丙戍卒年六十四生平儉節自持處富貴如寒素
　嘗有富客至遇午畱食所陳惟蔥羮麥飯怒而去貽
　以詩云蔥療丹田麥療飢蔥羮麥飯兩相宜請君試
　上城頭望多少人家午未炊其人終身愧不復見至
　其立朝節槩具在史傳尤多卓卓可風者
　　　夏夜雲月不明有感
天色未清霽浮雲翳層空朦隴玉盤質髣髴擘絮中瓊
宇本瑩徹一髮不可容胡為受掩蓋萬象歸㝠蒙誰能
召風伯掃氛有餘功中天懸清光娟娟萬里同
　　　和湯萬南韻(號嬾/老)
我聞抱膝翁高卧南陽廬方其未遇時邈若與世疎起
來扶漢業肉骨成豐腴青簡萬世名寒窗一編書出處
寧異轍此道誠非迂嬾老天下士披褐尚窮居負米供
一飽晨昏擷園蔬自知身有待寧論食無魚博洽貫萬
理收拾歸一途翰墨瀉三峽意氣横九衢才大用寧小
道肥身不臞勲名㑹有時天意非人圖璧玉藏名山抱
璞初不渝良工一顧盼光采照路隅看君策駟馬願言
刈其芻
　　　病中和東里寺中作
陋質百不能補敗倚師友東里丈人行幸忝巾履後君
詩如秋霽峭絶森碧岫又如萬古壑潺湲瀉寒澑一手
轉機軸四顧無匹偶明窗一披讀張膽不論斗願分有
餘光屢辱自醉酒駑駘費翦拂鞭策誰可乆徂暑變新
凉一氣分六九逼仄塵區間蒸鬱未改舊心逐林泉住
病滋面目醜起來彊力貧寧敢繼富有
　　　棲嬾和方山韻
攜手喜初晴夜光列星漢樓嬾壁上圖昉於此乎看詩
翁為抽思宮徴手自按一醉不敢辭斗膽破崖岸
　　　别金壇劉漫塘
崇山鬱嵯峨千嶂自交隂培塿植松柏斧斤日相尋物
小固不容名大亦難任智哉甯夫子其愚非本心
川澤升為雨沛然周四郊有水行地中溉灌亦良勞勢
力固有限戛哉如分毫為義分内耳誰言薄雲高
詞章道之華於世非小補施之非其宜文繡被泥土自
昔重立言一語萬鈞努誰其厭來者是非實千古
人生玩歲月世事變朝暮三年在門牆一旦泣岐路窗
前長新緑生意自呈露願君日彊飯安排濟時具
　　　叔虎辱與予遊最乆其所為詩文僅窺一二未
　　　獲搴珠璧之櫝而縱觀也行李來京都攜方崖
　　　類藳并續集示予暇日隠几讀之斲巧抽新絢
　　　緑爛爛為之動心豁目不知君家所藏其富若
　　　是輒成古風以自詫竒觀因以為謝
昔君遊我里諸老皆競爽今踰三十年百事一非往君
今來京都相對各槁項清燈話疇昔未語意先惘橐中
賸緗帙挈來耀書幌筍簴列羣編金石振逸響又如春
水闊縠瀾敷浩瀁繡鞶飫耳聞錦囊愜心賞今夕亦何
夕塵塞為披敞吾衰亦乆矣欲勉不可彊尚記諸老言
種收同鹵莽顧我困朝飢羨君富秋穰何日遂賦歸相
從問隴㽘滯穗儻可拾我亦歌擊壤
　　　張上舍送望水
我家東南隅去海不踰咫單潮厭鮮美望水快珍脆朅
來雙溪上河魚僅青鯉泥滓漬膚肉彊食輒三噦此物
從何來對之驚且喜雖然餒敗質尚餘江海味令人憶
故鄉沽酒為一醉
　　　别陳常簿塤二首
古道湮不續遺直聲以彰良藥見謂苦不試徒有方豈
其蓋世名可浣憂國腸視天方夢夢令人歌慨慷
菜畦絶夜雨麥隴搖春風板輿奉歡笑意與物態同路
才百里近水可一夕通君其戒徒御駕言無悤悤
　　　良月遊水樂洞
乆矣聞水樂邂逅作此遊林立攢萬石曲徑穿深幽谽
谺開古洞下有清淺流惜哉非古樂噴薄皆人謀流觴
飲山緑風鬢吹颼颼欲歸興未盡攜手湖上樓斜陽獻
萬狀浩以百目收白鳥去復還翩翩良自由我本山林
人對此多慚羞歲月不我與宴閑其可偷便合作歸計
老矣安所投世事皆漫爾政恐空白頭
　　　送趙寛堂
兩片南山雲偶爾連空飛一去向空谷一畱伴殘暉招
招浙江渡激激風吹衣仰頭有鴻鵠孰使心事違何時
黄山畔把酒話昨非
馬塍眩朱白孤山自疎影氷雪幾歲寒誰解為渠領李
園百樹花人與凡木屏濕蘚囘春風猿鶴并刷整為我
一酧之往事忽重省
　　　鴈蕩
東南富山水傑氣鍾鴈峯巨靈排贔屭妙力開鴻濛㫁
崖據險絶峭壁凌寒空分岑獻萬狀轉盼無一同或疊
如錦纈或鑄如青銅或前如鳯舞或卻如飛鴻或伏如
卧虎或矯如遊龍並如兄語弟差如兒對翁銳如筆露
穎岐如翦開峯三湫分大小二靈儼西東古語聊近似
天巧難形容我乆埋世埃幸此拔天風應接費耳目磈
磊羅心胸有僧本儒家伴我追雲蹤攀躋不知勞指引
殊未窮胡然便語别問之以涕從為渠遊興盡生我歸
意濃出計何草草囘塗復悤悤還此未了縁邂逅須有
逢
　　　花翁將歸婺因為江西遊有長篇畱别社中次
　　　韻和之
曠士隘宇雷孰為君家山逸興𣺌湖海孰遣君意還胡
然動行色便欲生慘顔新篇寫襟素和章就詞班亦念
塵鞅客肯照几席間懐舊徒感愴􁄭語媿㝠頑兩年重
憂患悲涕不勝􁉓一身纒疢疾形骸頓巳孱籲天凡幾
疏無路扣九闗望絶鍾鼎貴分甘茅衡跧薾然一疲駑
不顧十二閑送君為心折把酒慚量慳行行速京洛去
去難追攀莫上八詠樓且宿雙溪灘
　　　送湯仲能國正以直言去國
朔風翦木末碩果懸孤危邈矣㝠飛鴻異哉聞鳴䲭暮
雲結愁隂送君江之湄去者挽其畱畱者良自悲何當
謝塵鞅鼓枻相追隨
　　　五八叔席上詠江梅水仙
難兄氷雪姿難弟金玉相一夷與一惠共此歲晩香凌
波孤山下不染塵壒場故山尚無恙愈覺風味長夜闌
更秉燭檐雪聲鏘鏘
　　　中秋夜客退觀月漫成
檻外不數丈深窗藏邱壑璧月懸中天玉露下叢薄尺
水澄秋光龜魚共予樂所樂亦伊何飲水良自覺恍若
歸故山灑然謝羈絡明發將何之塵埃又如昨行也誰
使之有此一大錯幸保寸心在舉頭問碧落
　　　和劉㑹之野堂韻
草草春又過凄晦風雨夕三年烏傷夢不㫁一區宅台
山在何許空有塵滿屐英英江夏公老龍蟠古澤尋勝
著幽宇􁄭竒列佳石可齋不出門亦復為其役酒酣對
崔嵬寸管凌千尺念我蕭寺中逺贈煩走力隠几讀妙
句緬懷賓主席何當謝吏網足躡堂上客
　　　夜讀花翁詩有感漫成鄙句拜呈藉以求教癡
　　　目駭見異寶揣摹贊歎徒犯古人衒嗤之戒耳
士有當世志誰肎專詩名自古巧文字與道闗廢興傾
座聽君語雄辨窮麤精目中無全牛肯綮技未經胡為
趁風月候蟲相與鳴静夜誦佳什泠然如夢醒􁄢語自
腴澤險句自穏平譬彼有源水隨流作幽清竒抱歎皓
首敗屋挑寒燈天運豈其然人力非所能我讀淵明詩
悠悠千古情銜觴豈好飲采菊非餐英何時共皋益賡
歌在虞廷
　　　送羅季能赴興國
向日與君别忽忽二十年君兹厲素節我巳羞華顚轉
物有𤣥機掃翳還青天羣耳共聳聽明詔方改元篤意
召諸老高爵升衆賢執麾不可挽問君胡為然一氣纔
作新萬卉皆爭妍雪霜誰謂無松柏良自堅操心不厭
危知機常慮先承流惠疲民調俗暢新絃送目徒京塵
班春勝著鞭顧我足尚繫羨君翮方翩數里已云隔千
里其可前有懐空感惻何時解拘攣卓哉漫塘翁邈在
雲山邊煩君招衡門為我致問偏萬牛應莫囘世事如
風鳶
　　　晩立
獨遊得荒蹊晩意與心㑹水聲逺纔聞山色静可對鳥
語林塘邊犬吠籬落外柴門未須闗月在東峯背
　　　憩昌化民家
晩程息勞轍白日流西暉水鳥得魚去耘夫荷鉏歸川
原杳芊緜林野雜依霏一來扣竹館相邀入荆扉重巖
吐清澑澄隂有殘馡曰予考此室十載相因依左右桑
果足歲時雞豚肥豐猶未至裕歉亦能無飢予聞良自
慊欲謀北山薇有田可同耕有蠶當共衣車夫猝無情
此志仍重違
　　　方山和篇再和韻
殷勤里冠閒譚笑文字㑹平生一尊酒無慮千百醉問
梅窮㵎岡樂事此其最風霜盡木末冰雪對户外誰其
念岑寂自得以顚沛歲寒二三友已不數蒼檜卓彼方
山翁自許行偕輩古心味𤣥酒於世百不嗜少小誦佳
篇􁄭句亦竒異年來乆不作吾黨幾喪氣珠璧忽墮前
疇昔曾夢寐三咏結束語坐令百感至來者恐未然往
者非所計汗青幾多節徒起千載喟
　　　送子謹叔
古道日凋敝人心競險薄風雨晦朝暮平陸變溝壑歸
來尋故廬六窗静猶昨殷勤時拂拭埃塵易侵剝此地
寛且明休哉有餘樂
　　　和鄭府判韻
荆璞照耀非常珍天衢整步凌通津與人軒闢破畦畛
滿懷拍拍無非春我如櫪驥異逺道志在千里身未到
朅來此地尋文盟平生心事為傾倒飽徳醉義樂有餘
況有蘭玉芬庭除諧笑云云殊未厭盤餐夜半勞兵㕑
依依此情那忍去自恨塵鞍難乆駐佇看飛詔自天來
殿前賸作摩空賦
　　　黄兄宇出示湯丈追和春日詩題有㑹余情者
　　　因次其韻
君不見西山凜凜百世師忍窮受餓終采蕨又不見醜
謬遺臭幾千載當年方丈厭肥滑孰得孰失試大觀較
若五味辨甘辣冶容媚世吁可憐羞面顧影自塗抺名
利物我爭銖錙語笑詡詡已衷甲方嗟天際暮雲深還
見牆隂春草茁㫖哉君詩良起予重把心事為君説百
年功名亦漫爾塵路投蹤何日脱
　　　次沈節推送春韻
子規泣訴春山頭芳草連天不盡愁紫陌遊人在何處
空有顰眉人倚樓溪上悠悠掉木蘭溪邊落紅粉斑斑
嗟哉片片逐流水新篁忽長千琅玕多少閑愁推不去
欲問春歸杳無處少年知己負心期尊酒從今樂事稀
　　　歸自明逺醉中作
觴豆論交今豈無肺肝相與古來少我今宦遊雙溪上
一見為僚盡傾倒吏塵終日何役役休澣有盟方皦皦
㸃檢春事今幾何殘紅滿地紛不掃明逺竒觀雄此邦
倚欄一望雲縹緲潑眼爭光隄西流傷心不盡天涯草
文楸得失亦漫爾投壺成敗供一笑酒酣耳熱聲烏烏
語到難言心悄悄一切置之姑勿道四時風月殊未了
鬢華知復為誰老我輩心事要論討尚喜後㑹今有期
誰其識之有鷗鳥
　　　詹世顯老丈舂米為贈時有張老之子攜其父
　　　詩求月助即以詹米轉饋之詹丈以詩送米和
　　　其詩
歸來兩見春載耜老矣陳人愧髦士書生活計常苦拙
瓶粟屢空固其理石莊好義無不為獨將飽腹念朝飢
擔石頳肩來叩户要轉兒啼成歡嬉此賜何敢望此老
況有新詩非草草再拜為之驚且慙錦章玉粲闢新好
我貧猶有稻梁謀更有貧士需麥舟為君乞與君然否
樂施曷計誰家畱
　　　琵琶引
人生聚散難為别何况悤悤作呉越梅梢帶雪下昭陽
明朝便隔闗山月長城不戰四夷平臣妾一死鴻毛輕
囘憑漢使報天子為妾奏此琵琶聲長安城中百萬户
家家競學琵琶譜酸聲苦調少人知食雪天山憶蘇武
西風吹霜鴈飛飛漢宮月照秋砧衣嫖姚巳死甲兵老
公主公主何時歸
　　　十五日十九兄到家小飲有詩和之
晩色煙霞好寒山雪月明賞心聞鵲喜醉臉任狸形銀
燭輝蓬戸冰花爍膽瓶讀君㫁腸句孤鴈欲吞聲
　　　是夜聞十六兄雪中有作次韻
晩山棲半白晩岫勒斜紅草草三杯裏悠悠一笑中喜
君才磊磈顧我意䝉茸伯仲壎箎處空歎不與同
　　　和十九兄梅韻二首
空谷寒花好荒邨野路長有懐尋往事無語攪枯腸老
氣猶無恙幽姿只有香喜君歌白雪茂對此新陽
語别星霜乆懐人道里長江山高著眼文字飽撐腸窮
壑生新態寒梅帶舊香他年當記憶有鴈過衡陽
　　　觀水
滔滔隨岫逺□□浸沙寒萬古去不極幾人來此看放
乎知有本逝者若為難瞪目斜陽裏雙鷗下碧瀾
　　　舟蚤行將至三界偶成
辭京塵漸逺入越思逾清雨壑溪方漲風帆去復輕天
光浮水闊山色帶雲横更問鄉闗路從今尚幾程
　　　次前韻
厭見塵泥淚喜看沙水清魚攅隈日暖鷗去貼波輕寒
渡人來少閑舟岸與横不須催去槳溪曲不論程
　　　水簾谷
巨崖森四立谺洞露前檐鳥道穿危磴虬松奮老髯嵓
高全似砌水小不成簾雖倦猶貪看中宵㵎雨添
　　　謝韓仲和見贈
丹心空自照白首欲何成踏地方求實箋天敢為名樹
深秋水淨山逺暮雲輕索我文書外論交契友生
　　　答李才翁
素意杳難尋殘爐屬晩隂花知西洛事鴈叫北人心客
共艱難盡詩隨老大深金陵書不到消息又沈沈
　　　和灃州喜雨韻
秋色在何許浮嵐疊翠間江清雙鳥渡天闊片雲閑雅
量肩丈舉新詩壓子山更深聽逺澑哦咏答潺潺
　　　次鄭府判金字韻
巇嶇來北固邂逅識南金未覺人間役欣同物外心燈
花殘夜半桂子落秋深細聽朱絃曲寥寥大雅音
　　　太師平章喬文惠公挽詞
奕世諸賢輔清朝獨老成諫兵秦蹇叔憂國漢蕭生更
化人皆仰調元位獨亨天遲諸葛死尚欲致昇平
　　　挽陳漢英
庠塾崇師道鄉閭重典刑麟經開晩學鶚薦動天庭頭
未終朝黑衫能幾日青文章難得力愁絶峴山塋
　　　已巳登玉峯亭
與君攜手上巒坡多少塵襟盡刮磨一鳥横邊秋色逺
片雲歸處夕陽多潮來萬里翻明練山簇千峯列翠螺
此地不堪歸去蚤欠看明月漲金波
杖藜無事歴危坡一片清寒鏡面磨極目盡時知水闊
置身高處見秋多此時不著登山屐到處還成測海螺
遙想高人閑物外故應與世不同波
　　　和宗司法與鄭府判韻
候蟲嘖嘖泣秋清節物還令壯士驚人在九京誰可作
月横千里自增明詩壇尚幸從盟約句法於今識老成
自愧枯腸如罄室只愁有債未寛征
　　　别張簿兄弟
弱柳含風拂路隅一尊話别意躊躇相看未了百年事
有約無忘千里書到手功名還漫浪禔身徳業念居諸
願君一語勤相贈拜賜從今儻不虛
　　　仙山知寺志剛示予以浸碧唱和詩謾繼其韻
　　　浸碧軒臨小池則師所扁剛亦頗可與語
窮年奔走繚鄉隅暫此憑欄意巳殊一水光明平處現
四山容色澹中鋪莫羞塵鬢臨冰鑑自有靈犀照玉壺
碧浸主人應領㑹試言此碧有曾無
　　　林倅到迓之途中
簡書奔走日衝衝偶此郊行興易濃雨意醞成春野意
雲容裝就曉山容繭絲貯色桑條上餅餌吹香麥隴中
忽憶故園歸去好雲山知隔幾千重
　　　大雨喜成小詩呈百里
顒顒萬目望穹蒼連日雷車走阿香不用甕中畱蜥蜴
巳聞野外舞商羊滂沱施澤盈千澮䆉稏收功可萬箱
令尹愛民天所相三年境内樂穰穰
　　　得雪稱賀馬上得五十六字
昨夜同雲猶未合曉來一色變山河料應天上梅花蚤
吹落人間柳絮多酒興自憐今老矣詩腸無奈此清何
銀杯逐馬天階路何似寒江伴釣蓑
　　　舟中偶成
泛溪深處暮山晴乍脱塵埃耳目醒水面浮天相與碧
波心浸月兩爭明淺流礙石灘灘急曲岸鋪沙渚渚清
人静夜闌舟未艤微吟顧影不勝情
　　　和花翁盆梅
絶㵎移來近市園又還移入賣花盆體蟠一簇皆心匠
膚裂千梢尚手痕試問低囘隨俗態何如峭直抱孤根
歲寒風節應無恙魯兀須知自有尊
　　　次花翁冬日韻
蕭然僧舍一柴扉澹泊如君眼底稀山澤肎為仙骨􁄢
襟懐自得遯身肥有詩盈帙遮空橐無酒畱賓典故衣
一櫂稽山風雪裏便應興盡雪中歸
　　　次花翁喜雪快晴韻
何人急急走靈符扶醒悤悤十萬夫隘巷未収穿履跡
短檐巳倚曬書儒日開雪色如翻手景屬詩家費撚䰅
起望四山新入畫翠屏半是粉成圖
　　　次花翁自笑韻
知翁活計謝田莊肎與時人較短長餘事詩篇凌鮑謝
太平胸次到黄唐以通為隠渾無礙有樂償貧似畧當
自笑此生成鶻突誰知去路正難量
　　　送湯國正
一尊濁酒送君行慘澹江雲似我情巳是園林堆落葉
更添風雨掃殘英直存吾道曾何病公在人心自不平
我乆念歸歸未得羨君趲得去帆輕
　　　南鄉舟中偶成
日斜逺浦閟銀光煙抹前山濕翠妝自有著身邱壑分
故應還我水雲鄉便於世上誇鐘鼎何似田間飽稻粱
手把黄花相問訊秋風不改舊時香
　　　新秋
少昊行秋正疾驅灑然凉色巳侵膚翠空碧水涵高下
澹靄蒼煙半有無風露巳經生慘戚菰蒲且欲慰斯須
誰將霜竹横雲外似有悲聲與恨俱
　　　玉壺即事
雨過條風著柳芽澹黄淺緑嫩如花陂湖漾漾初侵路
蜂燕紛紛各理家帶郭園林仙苑近送春船舫繡簾遮
芸窗倦倚何山翠暖靄輕籠日脚斜
　　　燕文貴山水圖
道山堂上御府畫展卷猶能記老燕十日何由辨水石
千金乃可分江天楚湘兩岸風落木海岳三秋鴈度川
大山小山俱好隠江南夢去曲肱眠
　　　答武昌呉廣文
平生不識武昌樓官柳青青好在不庾亮笛吹黄鵠月
簡棲碑駁碧苔秋山横赤壁含情㫁水出瞿塘快意流
何處叫君同一醉並舟秦女擘箜篌
　　　四聖觀
水明一色抱神州雨壓輕塵不敢浮山北山南人喚酒
春前春後客憑樓射熊館暗花侵扆下鵠池深柳拂舟
白髮邦人能道舊君王曾奉上皇遊
　　　和鄭府判侯字韻
野人漫學事王侯官牒相從得後遊著眼丹鉛常午夜
轉頭萸菊巳深秋幾多陳迹成今古莫對清尊話去畱
自幸趨陪揮玉麈如今何止識荆州
　　　得光字
挂起梧桐月先成一夜霜與君飛大白一口吸秋光
　　　和六十叔
半窗斜日帶東籬桂子團香巳滿枝朝露晩風并夜月
細看一一是君詩
　　　次韻十一叔芍藥
白白朱朱掃地殘尚餘紅芍帶春妍娉婷自笑成孤語
困倚芳叢背日眠
　　　偶成
喜脱京塵理櫂行歸心佇立望危檣得風甚飽秋帆腹
頃刻囘頭失富陽
　　　劉上舍攜酒有詩和其韻
悤悤歲事又更新一氣初囘萬木春獨有江梅殊不覺
凜然冰雪照詩人
　　　劉上舍以詩送牡丹并酒和之二首
春愁風雨不禁寒紅盡枝頭緑巳圓誰遣佳人伴岑寂
初酣卯酒臉勻丹
紛紛萬卉委泥沙獨殿春風自一家珍重白衣相問勞
醒吟佳句醉看花
　　　偶題
雪外亂山才約畧雨中平野更凄迷有人支枕篷窗底
卧看羣牛渡野溪
　　　和高吉父
飲啄於人似有縁又將塵面對瞿曇儒冠未必非相悞
時聽鐘聲静夜參
　　　和陽字韻
又還秋色更萸觴檢㸃東籬次第黄碧水連天無限思
闌干無奈帶斜陽
　　　寄題蘆洲
幽人作計築幽居傍水為亭手植蘆不愛世間閑草木
只縁胸次有江湖
　　　照膽潭
布襪青鞵得勝尋四邊卧石䕶清深從他照破千人膽
容我論交一片心
　　　壬申九月歸自邑中
鴈宿沙頭水月明無端驚起兩三聲孤飛縹緲知何處
影落寒江浪巳平
　　　清眞褚道士攜羅丈唱和訪余求詩余非能詩
　　　者辭不獲力拙次韻能不以狂斐比我否
冀北竒才萬馬空驚人佳句墨深濃春風桃李人應識
要看溪寒㵎底松(有和道士韻者云乾坤造物/元無物花鳥逢春不識春)
　　　釣臺
高人作計亦迂哉千尺崔嵬著釣臺握手故人畱不住
有魚乃肎上鉤來
　　　枕上偶成
老夫屢與死為鄰急報家人蚤入京正慮舟行流未滑
枕前快聽瀉檐聲
　　　代菊對
末有淵明先有我何人喚我作淵明東籬宛在南山下
誰向秋風管落英
　　　途中
脚踏京塵動數旬歸途又復見書雲羣隂巳放陽來復
看取新年别有春
　　芸居乙藳
　陳起字宗之錢唐人寧宗時鄉貢第一時稱陳解元
　事母至孝開書肆於臨安鬻書以奉母因取江湖間
　名人小集數十家選為江湖集彚刋以售人盛稱之
　時史彌逺當國起有詩云秋雨梧桐皇子府春風楊
　柳相公橋哀濟邸而誚彌逺也寶慶初李知孝為言
　官見之彈事一時江湖之士同獲罪者六人而起坐
　流配焉尋詔禁士大夫作詩彌逺死禁始解其詩有
　芸居乙藳一卷劉克莊贈詩云鍊句豈非林處士鬻
　書莫是穆參軍葉茵贈詩云氣貎老成聞見熟江湖
　指作定南針蓋嘉定閒東南詩人集於臨安而起則
　聲氣之薈萃也
　　　友人新息滿月
蘭砌歡傳書種子寶刀剃髮月初彌絶憐雅致高於俗
㸃易殘朱抺頰兒
　　　賀友人絲桐復歸
春到牡丹花事闌惜春約客遊湖山煙光萬態屬吟思
白石清泉流指閒雙成邂逅蘭舟駐索紙大書春草句
成此風流一段竒樂事百年能幾遇薄暮歸來雨濕衣
買舟庇此十三徽小梢愚拗阻人意客散河梁燈火微
方將清事誇兒婦桐君羽化無何有一壺千金何處尋
愁絶瓠巴無錯手要知煩惱所根株以愛布種當芟除
趙璧既返歡如初哦詩稱賀敢後與
　　　適安惠糟蟹新酒
偉哉無腸公横行占江湖幾欲肆其雄上山攫於菟無
端四五輩懷椒尋酒壚枕藉糟邱下醉魂呼不甦尚想
横戈勇胸次與世殊開懷風味佳大丹液膏腴此寶君
所儲何為貽老夫麴生挾之前爛然陳座隅當其左持
螯不知竭此壺酩酊無何鄉軒冕不闗渠東望歌老饕
前溪梅影疎
　　　題適安清湖寓居
薰風軒檻曉晴開鬱鬱桐隂手自栽二水合流當戸過
一山分影入樓來琴逢良夜時揮弄詩欲名家巧翦裁
可羨一廛安所適紛紛車馬汩黄埃
　　　燈花戲東西鄰
西鄰逸韻偕秋清瑤琴曾許月下聽神馳吟境日復日
金飈轉矣寒此盟昨夕相逢再有約六花飛時湖上行
短檠不密洩此意煇煌粟粟攢金英鬨堂一笑前來覩
信手閑閲燈花經一主飲席設林麓一主盍簪獲良朋
便欲箋天檄滕六銀杯逐馬快此情曉來喜見萬瓦白
乃是天宇清霜明得非分薄悞燈花還復燈花戲老兄
　　　秋懐
又見街頭賣紫茱老懐擾擾類催租客來喜得呉江紙
欲寫新吟一字無
　　　懐三山陳剛夫
春前深惜别病後政無詩青又生菱角紅應熟茘枝魚
甘賓席暖風送客帆遲徒結連宵夢郵音負所期
　　　枕上
病與仇謀酒作成藥爐又復伴深更鄰鐘自是常時聽
纔到霜天分外清
　　　郭聖與黄希聲問候
山有靈芽可㸃金名醫未遇若為尋藥房掩晝情多感
竹榻逢秋老不禁座上遍將唐帖掲架中閑取晉詩吟
病懐得此相料理更接蘭交問信音
　　　過三橋懐山臺
賣花聲裏憑欄處沽酒樓前對雨時景物如初情自老
夕陽波上燕差池
　　　紙帳送梅屋小詩戲之
十幅溪藤皺縠紋梅花夢裏閟氤氳裴航莫作瑤臺想
約取希夷共白雲
　　　迎月
尊酒貪迎月人生醉後嘉夜來窗不掩吹落一瓶花
　　　適安有湖山之招病不果赴
蘭契簡以詩金鏗而玉戛招邀訪通仙劇飲擬投轄事
有違人意十常居七八文園病政濃況復泥濘滑老懐
欲舒散天心若是恝
　　　挽林夫人(劉後/邨母)
懿徳遐齡世所尊濃熏班馬到諸孫疏榮花誥加宏邑
賜第蘭堦侈異恩了了三乗言外趣如如一性定中存
魚軒應向西方去知在蓮花第幾根
　　　薄命
薄命畏庚金那逢閹茂臨一尊花下飲半載藥邊吟食
味同𤣥酒形骸類槁林但存元氣在㑹見緑成隂
　　　一念
一念無塵雜三更有夢囘同他石橋老過水探寒梅
　　　買花
今蚤神清覺步輕杖藜聊復到前庭市聲亦有闗情處
買得秋花插小瓶
　　　黄路鈐詩來告别
玉泉馳一紙八韻有情詩不肎面相别恐成離索悲江
聲噴岸拆潮勢激帆危舊制邊州守方今典轄司
　　　寒吹
寒吹西軒入罘罳設座隅腰圍同沈約指爪類麻姑静
卧氊三疊清齋飯一盂曉來香滿室嵓桂侈缾鑪
　　　適安夜訪讀静佳詩卷
情同義合亦前縁得此蘭交慰晚年旋爇古香延夜月
試他新茗瀹秋泉君停逸駕譚何爽客寄吟編句極圓
可惜病翁初止酒不能共醉桂花前
　　　束起
束起仙翁肘後經且參思邈枕中吟夜來獨卧寒無寐
憶殺黄綢舊破衾
　　　翛然
向來蓮社本遺榮勾引淵明造道場梵葉繙殘空佛印
念珠持乆現圓光秋花依約生凉意暑雨微茫送夕陽
客退飯餘無箇事翛然一枕到羲皇
　　　望曉
要知筋力衰多少一覺纔囘常了了鄰雞無奈五更何
望㫁窗紗不能曉
　　　湖上即事
波光山色兩盈盈短策青鞵信意行葑草煙開遙認鷺
柳條春蚤未藏鶯誰家艷飲歌初歇有客孤舟笛再横
風景無窮吟莫盡且將酩酊樂浮生
　　　送印寒鄭簿得闕西歸(印寒取山谷題仁/亭詩萟木印歲寒)
才藻世於家勾朱新職華學能如萟木春到可生花野
店寒吟月輕裝曉度沙君行余止酒一念一興嗟
　　　圭示急須制作停當喜成一絶
博古圖中無此樣繄誰匠意巧胚胎槐堂新送黄封酒
便可衝寒煖一杯
　　　舊題隠者壁一絶
妻瞋山犬踐園蔬兒釣溪魚餧鶴雛總道邨居無外事
有人庭下索詩逋
　　　静江商宰書來且索鄙詩要道其冰雪相看之
　　　意古調代書
連牆不通問千里乃寄音平生於締交澹泊味最深呉
山青插天應同碧玉簪尚憐風馬牛睽若商與參一聲
南來鴈西風又相尋君其念衰朽余亦懐瑤林一簾了
官事吟外時鳴琴識量萬頃波文華實南金向來唐相
璟疑事問崔琳諸臺貴得賢而肎舍此琛㑹晤喜有期
寛此離索襟
　　山居存藳
　陳必復字无咎號葯房閩人嘉定時卜居封禺山中
　結屋數椽題曰葯房吟所有山居存藳俱五七言律
　詩自為序云余愛晩唐諸子其詩清深閑雅如幽人
　野士冲澹自賞要皆自成一家及讀少陵集然後知
　晩唐諸子之詩盡在是矣所謂詩之集大成者也今
　讀其詩格調工穏饒有清蒼之色咄咄逼人要是規
　仿老杜而能得其一體者
　　　山居
接砌斜通徑縁籬矮結牆地卑蝸篆壁山暖蜜蜂房過
雨林亭静落花春晝長幽居差省事猶有課詩忙
　　　領客遊聞人氏省庵園
半夜雨方住一春晴不常倚欄聽鳥語開户納花香庭
暮竹隂淨池風水氣凉幾番吟未穏步月細平章
　　　搆得
搆得數檐椽閑身與静便半簾花影碎一樹鳥聲圓吟
苦􁄢於舊春寒多似前閉門無客過心事付琴邊
　　　百五節
獨遊苦無侶偶步到前川春水緑於染山花紅欲然冷
煙寒食月小雨浴蠶天此去嬉遊少風光又一年
　　　贈林尚仁自號端隠
谿邊著吟屋亦足老生涯洗硯渾池水敲棊落案花客
來多載酒童去自煎茶愛爾丰標異逢人滿口誇
　　　舟中
出郭少晴日春隂欲釀梅岸痕新雨過島色曉雲開數
鳥煙中落一帆天外來谿行正如畫頻報長年催
　　　客枕
客枕偏饒睡春歸尚擁綿屋深燈易暈漏短夢難圓棲
鳥驚凉夜鬧蛙喧雨天一聲柔艣過何處上谿船
　　　歸自徳清
午隂雲弄日水漲浪侵磯小港漁舟聚深邨酒户稀牛
閑童自睡蠶熟客方歸隔岸人家近繅聲出翠微
　　　遊前谿西庵
為愛僧居雅時來扣野扉沼清魚可數軒静客忘歸修
竹負牆立幽禽背水飛道人差不俗洗耳聽絃徽
　　　贈張駉自號牧隠
乍見語相合苦吟心更親老於琴得趣隠與牧為鄰一
夜檐花雨十年江樹春所交半湖海恨晩識斯人
　　　東野故居
先生高隠處遺迹尚堪尋出郭祗疑近入邨還覺深秋
光澹平野暝色帶遙岑幾度祠邊過詩成不敢吟
　　　響應寺
步屧窮幽討扶笻上碧尖山高秋易􁄢瀑小雨方添寺
老僧單少潭深廟祀嚴平生邱壑志愛此結茅檐
　　　宿龍山精舍
偶貪禪宇静襆被到深林夜榻僧同話寒檐客自吟窗
明疑積雪樹黑怪常隂猶恨悤悤出丁寧約重尋
　　　僧房
結廬修竹裏身外世縁輕滑几淨如拭小窗低更明夜
深畱佛火人静聽鐘聲共撥爐灰坐跏趺對短檠
　　　山中書事
天氣如春盎連朝未有霜數蟬嘶老木一鳥渡寒塘風
竹寫晴影水花臨曉妝静中觀物化此意等羲皇
　　　曉步
清曉步幽逕庭蕪帶緑莎籬根惟有菊池面巳無荷高
樹蟬聲急逺山寒色多小窗風日轉便覺似春和
　　　呉江道中(用進/退格)
葉老蠶登箔泥肥燕葺窠曉風帆腹飽夜雨柁梢高乆
客交遊少一春行役多短篷終日坐煮茗讀離騷
　　　和客用前韻
麥春翻蝶夢花露濕蜂窠水潤浪痕貼雨晴雲氣高酒
功書下下詩料辦多多擬喚三高起豪吟些楚騷
　　　舟行崇徳
落日挂征帆西風客袂單燈明邨店近船重水程寛蘆
蓼作秋意汀洲生晩寒鐘聲煙外寺山色夢中看
　　　嘉禾境上
聯疇岡勢㫁缺岸浪痕垂野店茅柴酒人家槿樹籬逆
風魚上少連雨稻開遲客路秋偏好歸程盡是詩
　　　寄石泉雲間明府叔
容易成離索臨分重忍言夜船楊柳岸曉枕荻花邨山
雨㫁雲脚谿風生浪痕懸知自公退懷抱欠同論
異政人能説新吟客為傳一官清似水萬事信於天歸
鶴分廚料收書出俸錢晝庭少公事閉閣抱琴眠
卧念相從樂杜門岑寂中曙窗報晴色寒葉語秋風别
去詩難穏愁來酒易空相看才數驛好為寄書筒
　　　席上和林端隠韻
雪壓檐花重谿禽濕不飛煙林生暝色雨砌上苔衣暮
鼓深邨急疎鐘逺寺微吟窗得新句寫向錦囊歸
　　　偶成
遶屋栽梅亦可人最憐夏月緑隂清前邨雨過山如洗
深徑風來竹自鳴滌硯不嫌池水冷寫書愛傍午窗明
近吟未許人知得且向梅邊隠姓名
　　　舟中效東坡用韻
底事京塵踏軟紅又隨征櫂過呉淞人家半在桑柘住
春水忽迷蘆葦叢赤蟹白魚今稍稍紅櫻紫筍已悤悤
船窗盡日看山色多少好山供眼中
　
　
　
　
　
　
　
　
　
　
　
　宋百家詩存卷二十八
欽定四庫全書
　宋百家詩存卷二十九
　　　　　　　　　　　　　嘉善曹庭棟撰
　　方泉集
　周文璞字晉僊一字野齋榖陽人其毋禱於狼山而
　生少聰慧以能詩稱寧宗時仕為内府守藏史旋以
　事去官卜居於吴之鳯山山有方泉嘗作賦云惟此
　山之嶔﨑兮有泉出而方窪吾命濡滯於此邦兮又
　何敢怨懟而舛嗟遂以方泉自號有方泉集三卷刋
　落醲肥夭矯秀削能自成家所與倡和者姜堯章葛
　天民韓澗泉俱其同調也
　　　姜堯章金銅佛塔歌
白石招我入書齋使我速禮金塗塔我疑此塔非世有
白石云是錢王禁中物上作如來捨身相饑鷹餓虎紛
相向拈起靈山受記時龍天帝釋應惆悵形模逺自流
沙至鑄出今囘更精緻錢王納土歸京師流落多在西
湖寺錢王本是英䧺人白蓮花現國主身蛇鄉虎落狗
脚朕何如紅袍玉帶稱功臣天封坼開即退聴兩浙
不聞笳鼔競歸來佛子作䕶持太師尚父尚書令一
枚傳到白石生生今但有能詩聲同袍秦外銛師兄
哦詩禮塔作佛事同喫地爐山芋羮何曽薫陸綺牀
供但見相輪銅緑明哦詩禮塔猶未畢蘆葉低飛山
雨濕
　　　初至長干
雲杪熒熒一塔燈覺王舍利寳烟凝山門推上三更月
似照前朝禮拜僧
　　　鷓鴣
夜聞春雨來濃緑浄扵洗有禽自南翥自呼不得巳豈
非湘川下或自江左起黄陵見哀妃白下感遊子仍多
憂其兄宛轉深樹裏汝兄今何在荆棘日靡靡豈非囚
空山或已投逝水年深桎梏化波冷皮肉死鷓鴣謹勿
痛此係造化理吾若破扸言汝恨入骨髓風吹慈竹林
苔暈上深紫吾亦念故鄉日夜夢鄰里不如各歸休闕
月照西鄙
　　　瀨上懐古(有孟正/曜祠堂)
古寺閟岑鬱空梁懸齋魚神座既敧灰德容亦饑虛先
生貧有命山僧樂無餘長安滿市花匹馬吟九衢寥寥
北邙山而誰噫荒墟豈有先生者不如山僧歟盲風振
苕華重露落芙蕖何當醉尉歸方坐釣水隅
　　　瀨上貞女祠
估客征夫上野橋錦褵玉瑱亦蕭條人間多少乗除事
到了英雄恨不消
　　　銅雀硯
君王有遺令婢子守空臺遙望西陵下漆燈照鴆杯玉
顔闕釵澤松柏生悲哀低吟短歌行想像奸雄才清泉
沈金彩古煙凝紫灰零落故瓦在雕鐫若陶坯為人作
書硯詞章出詼諧上下千載間流傳何悠哉那知墟中
人天命不復來齊昏亦披猖増三築崔嵬年年漳河水
野棠如雪開
　　　華道士白胭脂
蕭史水銀粉番女紅藍花狂奴愛風調脂澤遂成家鏡
開青峡月衣近赤城霞欲下人間世槲林棲晚鴉
　　　王道士菴
出家纔二十小築契初心水浸籬根冷苔封井白深狖
啼天慘慘犬吠月隂隂又踞藜牀坐焚香鼔衲琴
　　　金牛洞
凌兢下危梯俯傴坐深穴囘身避雲霧偃靣視日月藥
苗䕶谽谺竹節截嵽嵲安知幽谿下有此大竒絶金牛
鏟光景仙牒尚可閲岡頭春已半枸杞如㸃血便恐顛
風興横吹石崖裂
　　　山行
帶淺人家隐樹深嫩晴天色弄雲隂好風嫋嫋穿林去
吹㪚松花似鬱金
遨遊自是不思歸花氣蒸衣氣力㣲抛棄文書無俗累
嶺猿吟後閉山扉
天風穩送步虛聲雜和漫山檜柏鳴遠望山腰多白石
細看知是野人行
　　　晨起
閉門不與俗人交元晏春秋日日抄清曉偶然隨鶴出
野風吹折白櫻桃
　　　出白下
南朝禁籞夕陽明猶與遊人作隊行烟滿天淵池上路
菜花黄盡緑成隂
　　　遊棲霞四首
破曉逗苦霧客鼻何酸辛山中氣候異初日如燭銀田
閒石獸多知是肉角麟古苔半皴腹化作蒼龜鱗兩柱
既岌嶪衆碑亦嶙峋幽塗得竒觀未敢辭埃塵連年抱
離憂百嗟亾一呻花弄鬢毛晚草奪袍色春愁中書櫝
失夢裡歌鍾陳竆愁著文字屢被同行瞋同行不相知
而況悠悠人
吾與空門友相扶厯芳甸天機久深妙梵本與貫穿徐
馳得幽欣濟勝惬孤願宿芽發輕苞寒卉抱短艶鹿走
風生林僧歸雲入殿寺従齊梁來諸彦題品徧安知千
嵗後未歎陵谷變
優尼製銅覺欲駐女主齡主稱金輪王録在華嚴經而
捨覺富貴愛慕塗椒馨月黯囘心院妖魂啼窈㝠僧人
弗知此獨愛一峰青分減儻及我終嵗棲林坰
府帖昨夕下許奉半月急遂作兹山遊惘怳憂思失古
蹟墮蓁莽久久失修葺南唐石塔好巋然對人立髙碣
纒蛟龍竒畫耐風日眀旦丹陽路萬感當畢集説似石
翁姥皆須為余泣
　　　哦松夏夜
雅頌聲流到楚辭更無人見獨看時池頭五粒初搖動
卻替幽人説舊詩
　　　再如金陵
再踏江東路詞竆不復論江泥霑苦淚津鼔聚歸魂庾
信因愁老陶潛為酒存孤踪雖落魄不敢望明恩
　　　道中望茅山有感
危亭對名岳畢景扶句欄白鷺伺察過低昂若弓彎去
嵗負笈遊輒往元符間櫟林帶修竹清派流珊珊離畱
呌畫靜洞天生春寒偉哉老宗師作屋雲雨端竟為殺
蟲蟻不活升龍鸞遺體但觧蜕故宫亦燒殘今剏已半
舊萬柱扶元壇遂以兩不借一笻履巑岏入宅問玉斧
采芝投金環墨沼篆結字丹臺氣成盤將謂便隱遯遽
亦羅間關夷甫麈尾墮荀令香爐閑再獲望竒秀恍然
神觀還如見大仙伯初髪緑映山兩君控鵠従俱著漢
小冠俗累當復馳煮藥鼎欲翻
　　　送友人入浙
小縣登樓上依稀是去年更䦨吹短笛飲㪚覔歸韉丹
葉標寒渡黄花羃野田重來弔古地為拊石羊肩
　　　江南曲
露下五嶺秋雨打三楊愁齊梁才子多埋在青山頭
郎與新歡濃儂與舊歡熟懊惱對行人當為歌艶曲
　　　吴中秋日
郊原落葉已離離尚有孤花闖短籬小醉不成憐病後
苦吟未了説愁時鬭雞走狗爰絲喜臨水登山宋玉悲
豆角已收無别事待同野老赴襟期
　　　野薔薇
娟娟籬頭花白白間緑葉明光裁販袴不掩遊子屧餘
春背人去乞與弄芳蝶感我萬古心離離不相接我行
田野間落魄何所挟猶能自撐拄使氣學漢侠悠哉芳
草畔見此放逐妾羅帷未生夢粉靣反成怯幽香薫倒
人山麝火初熁長亭或相思如見玉蹀躞
　　　贈題子野歌
與君雖為外兄弟語話尋常見肝肺自従不見半年餘
毎望吴雲輒流涕蘋溪松江同一波半年不見當奈何
長安市上相尋處弟能起舞兄能歌兄今賜第南薫殿
滿戴宫花上林晏弟歸便著惰遊冠他時山中儻相見
吴玉臺畔楊栁黄吴姬對坐調絲簧阿兄自對吴雲坐
呼弟不來應斷腸書來不應寄他物祇要秋林一䨇笛
當時蠻奴月下吹此時此夜須相憶
　　　歸憇仁王寺
重到招提未覺遲鉢單初副袷衣時僧房齋院門門閉
梅子枇杷樹樹垂蟻䕃經幢求托化龍纒佛座學慈悲
長年無事閑來此坐對空山諷小詩
　　　下竺
靜看唐人刻相連坐石隂鳥啼畱客意果熟住山心野
水流詩葉天香襲道林雲根有桂子應待月中尋
　　　七言
雲竺前頭即御園小風斜雨入梅天放歌偃蹇如圓澤
古貎昂藏若稚川尋得數行天寳字破他一夜草堂眠
此生更要竆經論惆悵髙人舊石筵
　　　訪梅
起看重霧白漫漫畧見春風在樹間傍水出籬猶未快
澹烟㣲雨又青山
幽花墮在石根傍㡬欲移將近草堂草草一尊聊爾耳
跨驢歸去月荒涼
　　　過葛天民新居
為憶空山雨因嗟短鬢霜幅巾終日仄侍女古時妝烏
臼殘林外丹砂舊井傍不畱禪月畫祇踞淨明牀湖鏡
秋容澹雲妝曉露香汲泉須透派種果便成行使鶴過
邨店携奴上野船極知秦外叟全似賀知章對佛稱居
士繙經悟法王自將詩檢校尤與竹商量嗟我渾無賴
非公不作狂莫移松下石老子要乗涼
　　　十月過鳯山舟囘入項王祠(用前/韻)
墜葉濃於染孤花淨似霜溪山如有待朱粉未施妝勝
境如天上䧺鳴自帝傍工陳白玉琯人坐紫雲牀古兕
稱春酒靈虬換夕香風筝猶有韻星弁忽分行念此鉏
榛隴頻來渡葦航欲揮終極涙祇廢苦吟章慷慨辤歡
伯英䧺憶憤王逝騅嗟弗及撞斗恨難量起舞何勞短
行歌未要狂斷雲將落日千古助哀涼
　　　山居書事
荼䕷架倒無人架全似老夫狂醉時昨夜一場溪雨横
又漂苔蘚到花枝
　　　新栁
長條導幽情淨色穿户牖酸風儼如醋少待濃於酒颭
颭金絲垂滿眼遮老醜
　　　弔辨才
讀了碑文讀祭詩冷看遺像立多時郎當嶺上生雲處
山鳥山花憶老師
　　　送道友歸
浮雲起足下是子欲歸家藏室收芸蠹丹房埽箭砂時
聞𢷬藥下啼向欵冬花莫使山童去驚飛逐亂鴉
　　　贈孤山道士二首
九霄象簡手中檠豈是閑人愛列卿洞裏石田春漠漠
有田多與種黃精
清秋古洞無猿嘯自覺尋行幽意㣲處士橋邉増悵望
㡬囘沽酒對斜暉
　　　送人歸苕溪
憤王祠廟桃花下愁苦看春又隔年今夜白蘋風更惡
去時須傍采菱船
　　　壬戌春日
自従憂患損精神兀坐齋房過了春鑿落盞乾官燭暗
樗蒲齒齔旅囊貧皇天老眼非塵世白日閑愁是替身
一段風光好如畫未須全與路行人
　　　送道人歸華陽
山中無酒禁處處有松醪旋汲泉炊飲多挑筍助庖天
燈將出現野月未能髙憶我初遊日先將石鼓敲
　　　秋日孤山道院
孤山有何好修竹隠樓居人在秋雲杪香凝午醮餘芳
林多落果靈沼少驚魚歸櫂聞歌詠猶如學步虚
　　　和澗泉賦山楹
共惟古至人用意事物表一邱漫摧殘八極自圍繞不
勞日月運坐見嵗時了魯夢久不作楚賦那遽曉既煩
匠氏來誰謂此山小雲衣方分敷雪幹復夭矯沐浴抱
歸藏樂甚憂悄悄
　　　岸幘
岸幘坐亭皋休嗟命不遭通幽文似咒招隱句如騷日
下桃花熟風低鶴背髙真遊竆不盡祇是酌芳醪
　　　寄題館娃即靈嵓寺
突兀僧藍是館娃屧廊猶自隱晴霞清明但長離宮草
精魄應棲野寺花白苧黄蕉迷鶴市紫蘭緑芷屬漁家
思量種蠡成何事空使君王式怒蛙
　　　絶句
皋伯通家鏁夕暉八年寒食盡歸期江鄉橘柚花如雪
不許離人帯一枝
　　　閒居日有幽事戲作
竹暗僧窺户莎寒鶴上㕔壁懸陳處士屏貼少㣲星纍
甓為蔬圃埋盆學蓼汀自知癡得計常用醉為醒野客
兼稱僕幽禽代作伶浴鳧翻落磵鬬雀墮空庭算數推
三甲防身召一丁案頭松葉嚮墻角柚花馨梵庋堆書
笈醪罌隱粟缾茅茨隱烟雨雞犬也㤀形
　　　臘月八夜雨
愁雲欲雪未成雪忽聞寒雨夜淋浪但知嵗月墮寂寞
不悟乾坤發艶陽天黒鬼車聲更大夜䦨客枕夢初長
眀朝起視籬砌下草芽浥浥有囘黄
　　　辛未九月晦日
遺體祇母身哀哀勿重陳一貽泉壤憂兩見霜露晨繁
霜與重露塗抹隨荆榛身即未隕滅強與松柏春遂於
搖落中見此天地仁元鳥已辤社蓐收方降莘拭淚聲
秋旻何由酬艱辛
　　　送嶭子舒
龍泉餞語餘便使借船居津吏方抽木官人但載書朝
通白矴石身近碧鯨魚一卷新文就皋禽亦自如
　　　挽正字南仲
千古應無恨諸公竟不能要令參溟涬端合罷飛騰白
草傷麟野蒼山下馬陵有皃持手澤淚落照書燈
珠璧方輝耀菁華未寂寥極知身作祟何用石為妖犧
象收儒廟簫笳咽市橋傷心紗帽冷三徑雨蕭蕭
　　　行歌四首
雪壓門外土骨堆一番兩番春始囘歸來但見鄰舍換
老樹紅花如死灰商量千古有何事經營八紘非汝才
乗除幻變既如此何不快呼鸚鵡杯
天欃天欃光照戸反舌轉枝啼更怒九霄詄蕩帝座髙
老我此身無告訴舍旁種園翁作隣一方泉兮在中庭
齊民書在泉有銘誓將團結為林坰
春霏霏兮秋靡靡歎息賞音人已死堪嗟玉屑綴空條
可奈芳㽔逐流水融怡艶冶恨欲消世間風雨何寂寥
有誰肯為吹葬簫往和蟋蟀諧鴟鴞
先秦古書世已稀國風雅頌聲又㣲彼羙人兮在天路
馬蜷局兮將安歸古人所懐已汩汩今人所懐已忽忽
我亦東西南北人相逢且盡杯中物
　　　出溪
二月天景佳波清見魚蝦望中何所好溪女摘蘋花淺
淺猶可涉素手花似雪隔港聞歌聲風來正相接
　　　清明日書事
蒼弁一如楚執圭思想越吟身自低澗水又如古智士
縦横流轉多滑稽雜花半開已倐落如怨曠女離深閨
幽禽自呼復相命如遣蜀魄傷竆棲而我自是不羈者
行行踏破青萋萋今囘蕩槳苕霅溪與野老輩相扶攜
園池亭墅遊厯遍自對蜀錦傾偏提興䦨徑走歸弟舍
同沃浮蟻烹邨雞百五之後最寥闃獨過趙灣西更西
野夫不知時節換但要熟醉如春泥
　　　戒壇
相君孫女小乗僧身入祇園佛律行三級戒壇秋色冷
箇中螻蟻亦長生
　　　玉晨觀二首
野筍衝泉出山花避石開余方有公事不為等閑來
羽扇臨元寺霓衣上醮壇九枝松葉冷千葉杏花寒
　　　檇李道中
吹徹鵞笙醉碧桃古城斜日泛輕舠此行憶著經行處
緑樹黃桑一様髙
臥龍山下聴吟松細雨清明似梦中栁映朱欄三百尺
渇烏猶自泣春風
　　　寄友人
流落他鄉鎩羽翰半年寧復記悲歡夜傳樓鼓思城角
朝見江船念客鞍不恨形骸老閭里遂令唇舌滿長安
寄聲好在文章友目送春雲自倚欄
　　　雨
雨意遽如許雲容亦可憐聲聲總斷續滴滴更匀圓道
院燒香地山房焙畫天故園無恙否潤色到𤓰田
　　　隂山
隂山祠下月如霜不為唫猿斷殺腸折得燈花無處賞
帶枝分與掉船郎
　　　寒食有感三首
生平參道術師事大茅翁持鑰開金匱焚香立玉童黃
麟來地上朱鯉出江中今在桁楊畔依依睡晚風
清明好時節傲吏小詩家失意因流水傷心為落花人
歸知市靜日落見山斜明日三义路邨醪亦自佳
亭午步江皋誰云命不遭愛風吹蛺蝶怕雨爛櫻桃鑽
火烹新乳搥門覓小槽今年竒事少塵滿舊征袍
　　　自笑
自笑蕭條甚㣲吟坐到昏江風來埽地山鳥見開門茶
靣龍頭縮花梢犢鼻温一従杯酒少不復過深邨
　　　東陽道中
野店梢頭起竈烟江雲弄色半晴天暗泉遶砌喧人語
逺燒侵林照客韉晚日未收雞上樹春風欲度鳥耘田
布帆無恙歸心穩纔到家山又廹年
　　　寒食曲
今年寒食好天色遊人路青行不極尋山不憚千里逺
往往啼號濕松柏一杯纔酹墳上土祇就墳前便歌舞
故鄉自有懊惱聲插腰羊皮小番鼓吁嗟悲懽一餉間
但恨死人不能語君不見北客紛紛俱落南先冡盡被
沙塵漫影堂逢節具飲食魂魄夜行溪谷山
　　　賞春
滿酌黃封都市酒斜簪縹帶御園花半酣更乞跳珠水
獨對風罏自煮茶
　　　春懐
棠棃未落栁絲長斜望幽人作斷腸已自不堪田父飲
更能重入少年場山連莽莽荒陂白門掩蕭蕭野日黃
想得故園疎雨外尊前催拍杜韋孃
　　　暮雨
暮雨蕭蕭郎不歸尊前誰憶舊歌詞望夫烏臼濃於染
葉葉驚秋恨欲飛
　　　題堯章新成山堂
蚤將心事付漁樵君被幽人苦見招多種竹將挑筍喫
旋栽松待斸柴燒壁間古畫身多碎架上枯琴尾半焦
猶有住山竆活計仙經盈卷一邨瓢
　　　贈相士丁日宣
張公謂余可神仙薛顚謂余可英傑丁生謂二皆無成
世間安有此竒絶麒麟閣上冠貂蟬龍虎鼎内治大丹
興來一笑埽燕然囘首已自升雲端何如祇向松江渡
楊栁影邊穿屋位臥看蒼虯挾白雲卷耴秋濤過江去
　　　贈隱者
袁三栁大劉廿八長到先生卜肆邊便拜逸妻為㛮氏
更沽邨酒作家筵山公馬在何須爾林屋丹成亦偶然
獨此老身無藉賴為他人擲卦爻錢
　　　書事
説戰猶能聴聞屍不忍過役人愁似鬼病馬瘦於駝甚
欲參經緯其誰出揣摩中原有遺老無奈檄書何
　　　感興
在家常羨出家僧擾擾營營竟未曽相國舟中龍奪劍
山人琴畔鬼吹燈従來不肯尋真訣更自無心學大乗
漢室諸公鳴玉佩也須還我一枝藤
　　　中秋日遊能仁北寺兩刹
輕雲漠漠烟漫漫杖藜扶行不作難無量夀佛像最古
未曽有經碑亦殘秋花泫露顔色好客子著雨衣裳單
題詩寫寄莓苔壁勿使俗人相對看
　　　贈虎丘僧道輝遊天台
世讚碑文換穹龜上緑苔琵琶不可聴樓閣更堪哀竹
動禪僧入梅香凍雀囘開圅繙内典日晚未歸來
　　　西湖即事
閑看浮鷗棲曲渚倦隨奔鹿上荒陵松門雨過長廊靜
一架藤花供病僧
　　　上強寺
方池流水碧溶溶怊悵靈蛇不易逢門外行人常立看
一株唐末半枯松
　　　隱者居
宻竹緣城便當籬野泉入戸自成池牀頭一卷麻衣易
更有寒山拾得詩
　　　謝頤師見過
雲卷道者方晝睡有僧奚為入桑杞惠然相過竆壑底
共譚儒流佛宗㫖二家之風亦頽靡吹而颺之誰為起
寒灰煨芋香透紙呼童就鄰一賖米作糜煮菜相料理
吾竆於世無比擬殷勤相覓有吾子謾書七字聊送似
往供天嬪泣山鬼
　　　初營鳯山
香草參差種幽花逐旋移既添醒酒石須著放生池春
在年年好山來處處竒吹簫吾不解長嘯卻相宜
　　　梅谷
香燄雲頭玉雪身緩行㣲咏岸烏巾始従谷裏看修竹
却向水邊逢麗人客子去時方得月嶺猿啼後更無春
鳯凰欲下簫聲緊狼藉瀛洲萬斛塵
　　　法華小院
偃蓋著地臥清瑤傍渠走㪚入流觴臺轉若珠曲九淙
淙不知休還赴石鯨口灣環合巨澗橫橋傍蒲栁來看
暮春餘衆緑濃似酒摩挲蘓陳刻愈覺嵗月久寺僧愛
光熖捧送貴侯右至今星㪚居各自開户牖自棄眠雲
身誰縳釣月手夕陽令我歸為爾重搔首
　　　雨宿山中
畱連如有情蕙帳極空明晚粥知泉味昏鐘度雨聲稍
容鄰叟睡莫放䁱猿驚賸欲剜苔蘚應當寫姓名
　　　爯遊九溪
昔年九溪十八磵今度見之愈清真靜依落落石路晚
閑繞寂寂山家春可憐潺湲似畱客更覺曲折能隨人
得得杖藜未盡日野棠山杏亦精神
　　　送人之官嚴陵
如君風貌又精神自合拖紳近紫宸平地有心開洞穴
十年無俸著閑身已看青舫垂垂去須憶緋袍灔灔春
君向元英臺下過為言亦是學詩人
　　　送人之金陵
江山不逐寒潮晚陵墓猶含古木春君入臺城須訪問
箇中定有六朝人
　　方壺集
　汪莘字叔耕休寧人卓犖負俊才不屑習舉子業
　隱居黄山好讀易於諸子百家之書靡不硏究當
　時閬風劉次皋贈詩云一廛總攬溪山秀萬卷
　森羅寳玉書嘉定間詔求直言莘三叩闕陳天
　變人事民窮吏汙之弊行師布陳之法不報慈
　湖楊公曰真憂國愛君之言也時晦菴朱子召
　赴經筵莘上書言財不待先生而富兵不待先
　生而彊惟主上父子之間諸公所不能濟者待
　先生而濟朱子深然之後徐貳卿詣帥江東聞
　其履行髙潔將以遺逸薦未果晚年結廬栁塘
　自號方壺居士寓情詩酒毎飲輒醉醉輒賦詩其
　詩造境生而出語險不拘繩墨法度自為方壺一
　家言
　　　水天月歌
朝立寒溪東暮立寒溪西一到神頓領熟視眼更迷水
光不見水但見青光無表裏天光不見天但見一片清
煙涵無邊水中有天天不濕天中有水水不入天邪水
邪墮渺茫祇是天光與水光月來水天中水天裹月如
不裹月去水天中水天鏁月如不鏁明月下來不去時
琉璃泡中珠一顆先是水天莫分别更添月色更親切
水色天色月色擘不開水光天光月光拈不來夢中酒
渇不可忍一口吸下驪龍顖
　　　日月蓮花歌
　　　　余平生好觀日月之象欲咏歌其致者久矣
　　　　因閲華嚴有蓮花日光明而玉川子又以黃
　　　　鍾夜月為是白蓮浮出龍宫遂合而賦之為
　　　　日月蓮花歌云
偉哉天地間誰種兩枝蓮紅蓮一枝懐子鮮白蓮一枝
雪樣妍兩花徑靣各千里壓盡衆草無朱鉛不見賣花
翁不知阿誰擔南躔又北躔不見采花蜂但見烏蟾兩
㸃追過天津橋那邊有時雙暈更整整有時五彩尤戔
戔有時露下花頭濕有時風起花頭偏五鳯銜入淵中
淵六龍插入天中天一入一上知何年至今絡繹如梭
穿花斂作昏舒作晝世間未識春前後神農教民亂耕
耨唐侯指出兩花定節侯唐侯司花方少年朝朝暮暮
長與花周旋茍非其人子莫傳為花㨂得花中仙姚家
愛花故不俗花前自鼓薫風曲綵旗幻出芙蓉靣晚來
旗脚薫風轉此花不費一錢買付與後來司花作模楷
青春飛過秋飛囘紅白芙蓉花自開曽觀堯舜山河去
也見漢唐池館來看花人逐年年改疇昔看花㡬人在
惟有阿兄日珠姊月珠坐乗兩花撫四海
　　　潘别駕寄牡丹歌次韻
别駕寄我新詩章賞花須賞花中王我誦此詩欲大呌
山川靈氣未始亾憶昔少年健如虎兩脚不住尋竒芳
何曽着眼看桃李天台洞口呼劉郎癡皃騃女意自得
不肯隨我超凡常嵩山洛浦忽入夢秦人漢士俱堂堂
仰天大笑不復道朱宫紫府森開張是時青春二三月
姚家一樹真黃裳其餘牛家魏家種千紅萬碧羅新妝
論花固是花中傑論人亦是人中祥不覺我醉花亦醉
不覺花香我亦香氣髙已壓玉笥綴骨硬肯羨金釵行
授我以元君之雲篆沃我以王母之霞觴當時跳出生
死窟自此踏倒名利場懐洞庭兮悲瀟湘吟清風兮咏
滄浪仙人擊節相屬和賤子起舞尤顛狂厯聘二十八
列宿遍謁三十六上皇東風未斷薫風起江北吹落江
南藏天葩何年到此土形貌雖減神猶昌濓溪先生誇
富貴東坡老子憐忠良不如煎酥煮麵喫大勝三盌搜
枯腸
　　　瑞粟歌
君不見濟隂九穗禾又不見河南六岐麥何似新安海
陽縣瑞粟一枝超簡冊嘉定四載六月中采來疑是東
極東龍枝鳯冠雲蕖叢令人多力善走顔色紅六岐九
穗何足道徑欲一醉敲金鍾趙君不敢畱馳以吿宰公
宰公不敢畱馳以告太守意甚忠嘉定聖人坐法宫新
安太守見此喜謂非竒花異卉同銷金黃羅手自封爯
拜獻天門進入開天容吾聞粟有神其姓曰慶天吾聞
粟字制其西曰金堅吾聞粟字釋蓋耴陽精相續如百
川請君占所聞可以知開先我歌賀宰公宰公歸太守
我歌賀太守太守歸我皇極天子大父母願見太平萬
古萬萬古惟有貧儒多不知但願食粟長無饑
　　　擊鼓行
栁塘有狂士酒䦨好擊鼓殷出黃金骨裏淚操出白玉
心中苦此苦知為何人家寒宵心事亂如麻岑牟肯戴
紅槿㡌蹀足不數漁陽撾翻手作春杏開蚤覆手秋風
葉如埽開元天子是天工那知塵起長安道我今擊鼓
一聲髙徹天擊鼓二聲深徹泉天上拂開白日路地鏁
掣斷如飛煙豺狼聞之腦門裂狐鼠粉碎臭滿穴惟有
蒼鱗火鬛雙虬龍籋雲揈雷雨騷屑青天洗出古時青
日月洗出古時明百榖草木催發生鸞鳯亦作簫韶鳴
走上半空望五嶽插天截海蟠金城我皇無為人自寧
此時方表鼓中聲寫作栁塘擊鼓行
　　　觀雪行
仙人翦氷銀河邊仙風吹㪚花聨翩明星掩亂入我眼
風緊一陣隨天旋如今誰臥剡溪雪如今誰訪山隂船
古人氣韻不可見曉來對此空悠然檐前未覺眼界豁
臨眺忽憶樓居仙若為畱得數玉樹六月遶屋生清妍
　　　對月與念六弟譚化作
新月長眉清娟娟照茅舍坐有吾弟俱因得竆造化初
歎此箇月涵浙復涵灞終憶此箇月古夜復今夜日月
天中行地下亦雙明天地在太虚一㸃如流萍水輪載
以浮風輪吹不停地譬雞子黃天乃雞子清天半遶地
下天半出地上星辰附天旋晝夜成俛仰吾嘗揮雷鞭
騎龍日宫前整頓朝東皇拜手金烏傍日宫月宫畱不
住翻身透過天頂去雙手撥轉赤精毬山河萬象在裏
頭此時見天不見地憶嘗閲盡世間事㡬度穿入月之
内㡬度穿出天之外㡬度天地刼火來祇有太虚元不
壊我自太虚觀世間釋迦老子皆等閑
　　　春懐
黄鸝占髙林蝴蝶戀芳草達人能岸春皃女被春惱和
風吹衣裳白日照懐抱天地為我園衆目一何小東皇
行仲月南極現朱鳥虞帝被袗衣周王在靈沼於飛既
覽徳於牣亦知道感此彌恨長冉冉以空老
青天夫何長白日又何促吹却㡬枝花成此一邨緑不
嫌春已晚春晚愛不足誰能描晚春隱然在心曲我心
如明鏡萬象相映燭我心如虚空萬物自磨觸斜陽紅
欲滴逺水光可匊中有太古人歌聲出金玉
日釀天正緑風酣麥方秋閑攜稚子輩眷言共春遊芒
鞵過澗壑竹杖穿林邱東西隨所適語黙頗自由亦有
一尊酒父子相獻酬山花既含笑野草亦㤀憂一輪漸
隱隱半規尚悠悠歸路何所歎古人可與謀
曳杖登春臺萬物含光輝天地豈不大孤雲獨無依我
友在東海古屋弦湘妃昔醉芙蓉浦今掩桃李扉不見
已三年何由㑹王畿贈子青玉案報我紫金鞿日暗牛
羊下月明烏鵲飛有生共如此擾擾徒増譩
　　　春晚
曉來雨初晴天宇淨如拭隔籬見花栁春氣亂五色東
君渾不管但為閑者得我方獵鵾鵬溟南復溟北
　　　池館
丈室明松忩水竹相因依盧橘冬已花日出黃蜂飛愛
此禪房幽不踏市朝機時觀彼蒼意常與人願違彼蒼
不可㑹青山又斜暉
　　　竹澗
㪚髪篁竹中濯足寒澗流太陽正徘徊心與爽氣遊活
活走龍鱗鏘鏘韻天毬於焉種荷花遙翦西湖秋亦思
百頃緑薫風木蘭舟青鳥去還來白魚沉更浮竹澗魚
鳥家益覺吾廬幽
　　　羣玉堂即事
　　　　真直院德秀招飲於羣玉堂自陳祕監武李
　　　　祕閣道傳任侍講希夷而下有丁大著端祖
　　　　宣校書繒曽侍郎従龍劉祭酒次皋凡八人
　　　　當日相引臨池看金魚撫琴壺奕碧牋小紙
　　　　吟詩誦賦諸公或誦余詩或誦余賦皆當日
　　　　事也賦詩以紀一時之事併致懐歸之意
蓬萊道山到者稀忽隨飈駕同來歸天橫閬野望不盡
地絶瀛海如無依初得松門入蕭瑟漸遶苔徑穿芳菲
竒花異卉不可識但覺春事人間非髙檐長廊白日靜
朱簾緑幙清風㣲仰觀羣玉三大字始憶上帝書所儲
赤圖緑牒文字古空桑孤竹音調希飲中八仙各灑落
瓊林風月相光輝坐而投壺妙貫耳立而對奕工解圍
吟詩誦賦清且永何事頋我頻歔欷君不見咸平景徳
時太平都在楊劉詩又不見慶厯元祐際後來誰與歐
蘓繼祇今延閣多才賢如玉在山珠在淵楊劉歐蘓未
為老秦皇龜張俱少年有客野於孟東野更宜盧全作
詩社碧牋小紙辱佳命青林紫筆令揮寫君山天酒澆
枯腸吸盡一架茶䕷香贈君千嵗白鹿健報我三尺金
魚光羽陵蠹簡非我處老上龍庭欲飛去鳯臺南軒又
招手第一内宅由來住東西南北身已老安得丹液還
元腦碧桃洞口花亂飛畱待歸來不須埽
　　　訪建康劉守
敬公太古明月服愛公九天寒露漿畏公龍泉太阿劒
喜公斑虎花蛇囊月中含月作懐抱露表滴露生清涼
風塵澒洞要英傑太平潤色須文章公昔荷橐侍紫皇
公今握符坐建康綸巾羽扇夏日靜鳴鳩乳燕南風長
青天有月來堂堂白鷺分水鳴湯湯城頭獨立是誰子
身長七尺鬚眉蒼袖藏古劒咸陽市淚逐東風灑桃李
一心祇望金陵飛未到三更已千里北斗錯落垂寒光
願公提起埽八荒刺人如影那見血激天孤竹如空桑
　　　訪曽侍郎
青天蕩蕩摩青銅紫㣲將相環西東大鵬一擊九萬里
兩翼不鼓乘長風大鵬飛到天門下天門無不聳觀者
列星退步失光彩九虎低頭若凡馬有鳥決去搶榆枋
望而不見空斷腸青天愈髙鵬愈逺豈不有意招八荒
我今新安來狂歌錢唐市上有無情之吴山下有傷心
之江水春已暮人未歸平生不問鱖魚肥若教買得青
山住飽食筍蕨歌春暉
　　　訪吴安撫竹洲
憶昔見公十載前知公即日圖凌煙而今見公十載後
豈意翻為竹洲叟黃金照日天門開夜义安得生風雷
龍文虎脊君當耴有才不用當誰哉中原寢廟無消息
塞上無人能殺賊君王此志二十秋四海看君閑不得
　　　題新安郡圃駐屐亭
　　　　趙恭榮王典郡時創亭名駐屐後其子希逺
　　　　守徽一新此亭潘别駕皆有詩遂賦
先生昔牧紫陽城池邊駐屐荷花生先王今居帝青閣
嵗嵗荷花自開落華牓髙垂四十年銀鈎鐡畫蛟龍纒
公來對之不忍去如見先王在眼前願公子孫滿仙籍
相繼此邦森晝戟願君與國為柱石長使邦人歌駐屐
　　　雞雛
負清袌黃圓如彈昆侖磅礴幽未判母雞春日宿雞棲
躬抱乾坤入烹煆翼之腹之氣自蒸有時踏轉令交貫
曚曚如困當晝中惺惺無眠過夜半食時莫恠喚不應
凝然有在應難喚君不見隂陽氣足有超越恍惚惚恍
生神術數聲隔殻聞淳音一㸃懸胎脱幽質母雞慣事
徐啄開可憐毛羽良毰毸却思裏許若為活跧伏性命
能低徊啄粟飲水孰教之天機自動曽何疑三三兩兩
旋母脚出入南北相追隨纍然多寡乍磊落倐然先後
無定著乘間疾數數不得往來旁午依前錯聞道輪廻
少安泊謫仙那能被法縳秋山歸來酒初熟呼童烹雞
色自若殺與不殺莫忖度請君注目寒江倚山閣
　　　題汪侍郎仲宗北山道院
北門之宅可㤀歸北山之山天下稀自非君身有仙骨
安得蓬壺閬苑相因依長松巨柏氣淳古紅鸞白鳯交
橫飛翔風萬里促冬日金橘千樹爭光輝樞宻曽孫侍
御子天資酷與前人似祇今四十未為老不選蛾眉壓
閭里道院夜長霜月白豪氣猶餘好賔客蚤發春歸花
亂發蜨舞鶯啼亦傷魄此言聊戲爾時事端可惜大皃
祇求上上考次皃祇用平平策時運已衰當謝絶敵勢
方彊又須索北山主人那得閑袖中三尺青蛇斑有客
不知其所往嵗莫江頭雪一竿
　　　方壺自詠
性靜無一物心生有萬端曽將魂魄錬不被鬼神瞞縦
步地雖窄仰頭天自寛裁詩偏得偶遇卦祇成單
三萬六千刻四千三百時不思人事汩祇怪嵗華馳拚
命嘗因道㤀家亦為詩幽懐聊自遣俗子莫令知
事體向晚境情懐非少年平生不得地至死亦由天坐
背暑彌勝行膺寒愈堅願言過去苦莫與後來賢
殘臘天垂老新春日始孩𤣥君歸混沌青帝出胚胎樓
上獨倚處海邊相見來閑思栽五栁怒欲㧞三槐
百嵗已過半隻身誰與偕得因微悟道失在太開懐且
託山花宿時従水竹齋神回天上活骨付月中埋
誰和陽春曲仍操白雪音郊寒猶有骨島瘦未無心雲
到㪚時看月當虧處尋可憐持玉尺終不度金針
　　　開禧元年四月自中都挈家還鄉寓居城南十
　　　二月遷居栁溪上其夜大雪初二日蓋宰來訪
　　　約過縣齋為一日欵深夜而歸賦此
出郭已超俗住溪尤近真青天素知我白雪便隨人守
道何妨賤藏書不盡貧長懐社中友共發甕頭春
世事偏宜假吾生祇認真少知行路惡老愛在家貧寧
接古時鬼怕逢今世人澗松方臥雪野草亦爭春
毎恨投南鵲尤憐向北枝雖䝉今士笑恐有後人思運
火解朝凍嚥津充夜饑不來溪上住那得雪中詩
脱命市朝隘側身桑梓深山含首陽色水帶汨羅音中
夜不能寐萬端都上心鄰雞猶未動沙鳥已相尋
茅屋凍將壓柴扉寒不開交朋㡬竿竹兄弟數枝梅渡
口月初出沙頭人正廻客居殊自在嵗事亦相催
朱減顔愈皺霜添鬢却新文章應捨我富貴不如人照
破生前物思窮死後神謂宜休仕漢何必祇逃秦
積雪滴還凍斜陽隂復明千峰濃淡碧一水淺深清醫
卜猶真禄樵漁亦羙名人皆云有命我獨得無生
築室深山裏開門古澗邊月髙猿子叫日晏虎皃眠帶
雪挑黃菜敲冰取碧泉不知居士樂空受俗人憐
　　　懐朱晦菴先生
道在羲皇孰斷金至令出處合天心青山白雲有生路
流水落花無足音世外太古日色靜洞中一片春風深
自憐晚輩膺服久亦許杖履來相尋
　　　夀髙秘書
萬壑千嵓映翠霞越王城下競傳誇青天白日秘書舫
乳燕鳴鳩内相家髙浪趣潮滄海直大鵬橫擊五雲斜
自吹玉笛相為夀昨夜菖蒲吐紫花
　　　夀何尚書
雪艇風帆去玉京故家猿鶴相歡迎九天氣毋壺中足
十月嬰皃頂上行曽問何修能至此但云無欲自然成
夜來夢向山莊立一炷清香徹太清
　　　寄商察院(飛卿/)　(嘉定四年秋/)
竊伏西湖雪鬢催長歌聲斷鬼神哀青天有月無人看
白帝行秋待我來近水逺山俱冷澹敗荷孤葦尚低徊
今朝欲向青門道出到踈籬意已灰
　　　玉堂中賡任宫講希夷惠詩韻
宫講先生句子香晦菴衣鉢有餘芳松篁性本參天直
楊栁情仍庇地長自恨此身真逆旅不知何日更傳觴
山人初向山中出還欲歸來水一方
　　　訪楊湖州
苕溪霅溪風景好浙西浙東皆弗如處處堤邊種楊栁
家家門外有芙蕖使君逺繼東坡事處士端能耘老居
聞道香名來一訪白䰅照水久躊蹰
　　　寄潘倅(霆/)
夢魂何事練溪濵起自新春向晚春紅杏園林催百舌
緑楊洲渚薦重脣一年好處是寒食三月水邊多麗人
遙想使君行樂處牡丹如障草如茵
　　　中秋月
萬派寒芒一道飛隂精盛處逺成圍抱囘紅日浴東井
橫截碧天朝太微惟有中秋金正王復當子夜水生肥
溶溶滿匊乾坤髓説向傍人是泄機
吟詩競盡月精㣲自昔誰明造化機近作金波千道去
逺成玉鑑一圓飛陽魂滿處因乾父隂魄虧時自㢲妃
笠澤漁舟都不問醉中倒著緑蓑衣
　　　佛書載兜率天有内院道書有赤城朱忩乃帝
　　　一内宅因述所聞
結髪師心内院行紫雲門闕碧霞城一聲霹靂衝天響
萬㸃星辰匝地明鼎裏金丹能虎變牀頭鐡杖帶龍腥
極知富貴非吾事玉簡珠繒有姓名
　　　遊甘露寺
扁舟京口意躊蹰北固峰頭淚滿裾聞道昔時兵可用
未知今日事何如傷心南渡英䧺盡屈指中原嵗月疎
待見太平心始足不妨歸去老樵漁
　　　夜興
倚天長劒為誰收欲獻君王鎮九州世事漫隨紅日下
壯心空逐碧江流雁橫西塞偏愁客菊綻東籬始當秋
抖擻向來塵土夢便提蓑笠上漁舟
　　　秋懐
秋風無復似春濃天地何人到此窮斜日澹煙今古恨
如何都付與孤鴻
傷春未了又悲秋無復懽悰到酒舟茅屋半敧籬半倒
伏羲一卷在牀頭
　　　潘别駕自祈門囘
白馬嘶風入紫陽使君一笑别壺觴秋原是處堪圖畫
豆子花開稲半黃
　　　九月十六日出郡登舟如錢塘十七日舟中雜
　　　興
碧天似水元非水碧水如天不是天人現非人非水處
君來何處覓神仙
莘野磻溪亦偶然每逢耕釣憶前賢春風秋月閑來住
祇付時人一醉眠
日暮滄江駐客舟眼前境界起詩愁沿山㡬處人煙僻
摘粟收麻到白頭
　　　遊南山
山蹊黃葉従過滿石案蒼苔不用除壇上古松嵓畔竹
切須畱伴老僧居
　　　送趙君二絶
一榼邨醪插别筵清風急雨送歸船望中未是湖州境
便有吴歌唱采蓮
練水至清無淺深使君何日爯登臨請看江上千株栁
盡是軍民離别心
　　　秋興
閑步水南因水北仍従山後復山前日歸海底龍方覺
月到天心虎正眠
天外涵天心廣大月中吐月性光明夜來飛上崑崙頂
獨倚瓊樓嘯一聲
一旦秋風起洛濱東歸聊復寄鱸蓴如今已在漁鄉住
宜與清朝作㪚人
　　　去昌化縣四十里畱宿陳東魯南樓
碧玉山中白玉溪武陵邨落午時雞南樓一覺春宵雨
夾路桃花送馬蹄
　　　三月十九日過松江二絶
在家毎憶松江好及到松江又憶家夢見樵青來竹裏
笑將漁父插桃花
薫風吹夢聴新蟬又向長橋艤釣船好翦吴松半江水
袖歸三十六峰前
　　　途中再詠金陵
石頭城上望斜暉覽盡金陵寂寞歸歎息青天如許大
可無一箇鳯凰飛
　　　囘至松江
欲向松江采白蘋杜鵑啼後已無春洞庭龍女雲中降
手把雙珠笑贈人
　　　程朝望送梅花
昨夜燈前把酒杯鄱陽主簿送春來祇疑天地無清氣
都在江頭一樹梅
　　　晚晴即事
君平簾外雨霏霏寂寞何人識少微怪得湖邊天色好
小舟爭載夕陽歸
　　　夏日西湖閑居
急管繁絃尊爼間何人靜眼對湖山怪來水靣無鷗鷺
多在殘蒲落照灣
修竹祠堂曲水濱寒泉菊盞久埃塵道傍車馬無心到
似我頻來有㡬人
醉把青荷當篛笠亂披紅芰作蓑衣漁翁家在蓬瀛上
欲駕蓮舟一葉歸
藕帶嚼來殊解渇花香聞得亦㤀饑幽人不起槐花課
收得西湖㡬句詩
　　　湖上蚤秋偶興
坐臥芙蓉花上頭清香長遶飯中浮金風玉露玻璃月
併作詩人富貴秋
　　　臘月雪後
林下雪消添晚汲山中日出欠晨炊先生茅屋春尤蚤
祇有堦前碧草知
　　　遷入新居後客至偶成
方壺客去偃雲牀槐栁隂隂日自長睡起不知天蚤晚
問人山頂是斜陽
　　　春夏之交風雨彌旬耳目所觸即事七絶
石橋南北碧桃香翠葉交柯水靣涼終嵗方壺無一事
春來也為種花忙
夏雨春風窮管仲停雲榮木老淵明斷紅池館無人到
猶有黃鸝一兩聲
野水平橋細浪生柴門草長斷人行園林霽後春如在
燕雀鳴時夏正清
春去江南水拍天經旬茅屋罕炊煙石牆頽毁板橋斷
始覺貧家氣象全
雷電隂晴共一簾殘春首夏境相兼閑尋穉筍今朝長
靜數新花昨夜添
槐葉風清鶯哺子麥苗露濕雉尋媒道人不出方壺境
坐見天時去又來
檐前花放不忍折庭下草深仍嬾鉏苦雨晴時春已盡
可憐新月挂清虚
　　　昌化縣西廣福寺前有古松一株甚竒每過其
　　　下徘徊不能去今夏五月過之始賦一絶
虎攫龍跧數百秋灘聲長遶半天流老僧不與人間事
獨立門前一㸃頭
　　　仲春溪行即事
竹外夭桃分外明一枝折得遶溪行春風誰道全無主
胡蜨飛來花上爭
　　　乙已暮春初六日晚對新月
春來風雨耿黃昏初見青青月一痕憶自消魂南浦後
不禁描出向前邨
　　　已酉夏偶興
雨後荷盤可乾盝日中蓮座自焚香皃童抝斷纍珠柄
牽出銀絲隨手長
剥開蓮子見芳鮮花葉同心縮翠拳欲記池蓮多少朵
一枝荷葉一枝蓮
　　　甲寅西歸江行春懐
江行二月正清新無主桃花不戀春老去情懐甚年少
少年未解惜芳晨
一層山口一溪斜偃臥東風戀日華莫把江行生旅思
他年憶此勝還家
寒空春意總分明桃李無言却混成剛被幽禽知此意
風前拈出兩三聲
白晝春光緑染衣東風千里挂帆歸竹籬紅白花相映
祇聴雞聲在翠㣲
　　　辛酉正月初八日入郡赴髙校書之約二十二
　　　日出西郊即事
竹籬茅屋兩三家白晝青春自嵗華碧縠水邊搓栁線
緑羅天畔繡桃花
　　　壬戌嵗春懐
病起南皋二月時鏡中樗㪚鬢成絲不因鵲噪檐前樹
春雪春晴總不知
　宋百家詩存卷二十九
欽定四庫全書
　宋百家詩存卷三十
　　　　　　　　　　　　　嘉善曹庭棟編
　　雪林刪餘
　張至能字季靈建安人博經史工文章一時江湖詩
　人多與倡和與靜佳朱繼芳居同建安生亦同嵗投
　契尤篤至龍懐寄詩有借箸數同庚是也其詩用意
　逺而語亦清峭雪林刪餘一卷寳祐三年自為序雪
　林其自號云
　　　宿靈巖
樹杪鐘樓出半層佛前黠鼠弄殘燈五更石上僧猶定
頭滿清霜喚不譍
　　　塞上曲
匣裏干將午夜鳴碧油幢下夢魂驚沙場燐火風吹起
半在骷髏眼底明
　　　紫薇閣贈凌丹士
風林葉葉帶新寒已著􁊢鹽客味酸兔抱粟眠傳道石
鹿銜花上拜章壇沿崖取水和冰嚼埽壁題詩當晝看
盡日元房無俗話山鐘敲月上䦨干
　　　送鏡山僧遊雪峯
海風迎鐡錫半是險危程故國往來熟空門宿食清舊
房雲借住蚤路月同行象骨最髙處師令履似平
　　　齊雲寺
雨踈分㸃下畧彴界橫塘接竹通生水搴蘿補壊墻字
塗忩眼黒香染佛衣黃未晚螢先出蕭然兩畫廊
　　　化龍閣
鐫滿畱題屋柱間風吹醉靣不知寒漁舟撐出垂楊岸
驚鷺銜魚過别灘
　　　弔蝶
數日偎紅氣力慵化成長夢别春風卻憐蟻為埋香玉
舁入殘花土穴中
　　　寄吴竹洲
野菜生根土亦香寒林晴久漏春陽山臨古畫開當户
蝸學新書篆滿牆密竹漸刪嫌礙月香柑遲摘待經霜
兒童閑取池頭水剜破琉璃緑一方
　　　題白沙驛
霧裏峰頭薄似巾路逢水複誤行人山泉釀酒力偏重
石銚煎茶味最真燕不傳家猶敎子梅纔有肉便生仁
枕邊學夢人方悟未到鐘聲夢更頻
　　　贈劉介庵
一心憂道不開眉嬾扣黃扉謁故知有累祇因難棄鶴
無疑何用苦求龜常厨飲食夷齊輩晚筆文章漢魏時
冷笑富家錢塞屋蘭亭誰更有真碑
　　　演雅十章
麒麟盛世出鳯凰覽德至人茍常見之應不指為瑞
櫩蛛巧經網林鳩拙營巢孰知拙反勝網壊巢猶牢
雀食野人田燕捿公子堂野情飢亦樂依人難久長
猩猩隕機穽鸚鵡鏁金籠言笑適為累緘黙斯保躬
蠶飽辦絲課蜂忙供蜜工役役為人勞衣食還自空
鵲鳴人共憐烏鳴人共嫉祇因聲妍媸何必報凶吉
江鱗行比目沙鴛睡交頸不知山兔寒清夜顧蟾影
飢鷹健搏兔饞鷺勤捕魚各為口腹累不聞有騶虞
犬眠蒼玉地貓臥香綺叢儻無鼠與盜貓犬命亦窮
墨魚黒覆形火螢明照身拙於用顯晦蹤跡徒自陳
　　　馬升庵惠菊苗
税得鄰東地一方旋栽黃菊待重陽春晨摘落青苗葉
挼作秋花氣味長
　　　東林寺
滿院香風乍熟査猴孫抱子坐枯槎頭陀不慣迎賓客
自折芙蓉供釋迦
　　　李梅磵雪夜畱飲
擁爐收案牘市逺隔喧譁伎唱新填曲童分旋碾茶花
枝承雪重燭㷔受風斜僦屋為官舍更深酒更賖
　　　宿易冲妙道院
松髪經寒亂不梳夜來風減屋茅疎吟邊凍指僵如鐡
袖裏枯笻畫雪書
　　　朱柏巖約南歸
忍聞秋管悲猶未定歸期吟咏窮邊長艱難老後知水
寒魚上少月閏雁來遲不作膏梁夢長令一劒隨
　　　橫峯感事
石角多情挽布衣候蟲送響出林㣲文章首靣趨時好
字學偏旁徇俗非緑水被風吹作白密花因雨打教稀
歸鴉路熟知巢近直望松林盡翅飛
　　　餞翁丹山發南浦
鳴鳩語燕近清明栁絮風輕秧水平一帶春流多斷岸
盡縁倒栁當橋行
　　　㸃史
水草山花各自春閑居常謹坐船身忠言似藥偏醫國
好句如金不療貧王覇興亾難諱史彭殤脩短不由人
感來莫計更深淺祇見蒼頭換燭頻
　　　采蓮曲
荷葉籠頭學道情花妝那似妾妝清雙雙頭白猶交頸
翻笑鴛鴦不老成
抝落圓房響釧金背人細數子藏深不嫌到手多尖刺
祇怕傷人有苦心
　　　子期臺
拾葉題詩愧不才袖遮微日上層臺山僧分我松隂坐
隔岸花香渡水來
　　　武夷山
九折蒼江轉葦航花間流水自宫商巖開天綫登無路
殿鏁仙金拜有光曝背龜従平石上避人猴向險枝藏
斷橋盍有重紅日狂欲乘風和魏王
　　　擬韓偓體
一聲烏鵲鸇鸞雙學調新詞未得腔拜了夜香郎喚睡
旋收針線背銀釭
　　　題隱者壁
寒著麻衣餒食薇樂山清興祇琴知蛛經圓網當中立
蜂徙新厨出外飛山脊倚天無改日草根埋雪有青時
莫言鴻燕多相背去去來來共一機
　　　雨中過陸家園
斜搭鞦韆忩半扃行人屐送隔牆聲羣花相倚啼妝靣
苦不催晴怨嬾鶯
　　　寓興
日夜江水流下海水不止孰謂流去者不是海中水
東日照瓦霜西向界餘白莫言日不到日光來未及
庭前無繁植疎竹附梅坡雖然無巨䕃明月飛來多
草蟲設細網小穽不可見日日朝露中羣白草間現
髙風吹秋霜庭前百草死誰知草有根昨夜東風起
　　　晚忩
風約鐘聲落耳根歸鴉㸃㸃不成羣前山野燒青烟起
㪚滿空林作暮雲
　　　寄寳林僧
磨折英䧺輩無停日月梭達人愁夢少明主直言多藥
試單方騐碑評近本譌吟成無愛者寄與病僧哦
　　　楚節西堂省菊
菊胎緑蕊未曽成百種叢中半㤀名試檢記花牌字看
春籬醉墨欠分明
　　　古別離
扶上花驄酒半醺望沈鞭影暗銷魂離情恐被行人覺
背拂菱花補淚㾗
　　　峽口
峽深猶有路泉逺不知源禽學郷譚語山填野燒㾗晚
風樵笛塢春日酒旗邨茅舍人耕罷鳧雛浴水渾
　　　北津
獨立長橋喜近城半欄斜日又催行船過别浦波㾗没
堠立當塗里界明古木雲邊僧住處落花風裏鳥啼聲
青山莫道渾無事自與行人管送迎
　　　晚步寄劉徴齋
縦橫屐齒印蒼苔夢筆山髙翠作堆日帶晚光歸海去
風傳秋信下天來竹開小路通螢過松守空巢待鶴囘
蚋甕乾坤還自樂何須金屋玉樓臺
　　　梅花
　　　　欲開
凝成姑射姿幽潔世所獨春近廹芳心羞澀破唇玉
　　　　半開
五出稍敷露不受塵目愛鮮鮮著精神獨於此時最
　　　　全開
昨夜東風多花神莫之禦玉立對幽人十分盡情吐
　　　　欲謝
垂垂雪中枝暗裏度香遠忽動調羮機黏枝花力軟
　　　　半謝
旋隨瓊霙飛繞我茅屋角結子意漸濃豈為羗管落
　　　　全謝
冰花不畱丁收香盡藏白一朝作陳人遜與桃李出
　　端平集
　周弼字伯弜汶陽人文璞子自幼博聞强記有俊聲
　嘉定間登進士曽令江夏厯官吴楚江漢間垂四十
　年名譽騰著有端平集二十卷自為校刋荷澤李□
　又選而序之題曰端平詩雋稱其生平心不下人朱
　繼芳有挽詞云醉語驚天地狂歌哭鬼神可以想其
　氣宇矣
　　　韜光菴
谷鳥與我言怨殺白太傅借問何以然攜却山僧去山
僧未去時前盤一尾蛇後踞一頭虎吸雲嘯風遶忩戸
山僧已去了鶴來踏翻藤猿到抝折樹亂篠枯柴塞行
路抑將廬於嵩髙之陽温洛之滸諸天散花復呵䕶抑
將慕羶逐臭亾魂䘮魄委枯骸於北邙之狐兔荒臺兮
尚存破屋兮如故惟有山僧不知處世間萬事誰始終
極目寒江起煙霧
　　　吴山仁王寺
山寺憑髙夕未昏上皇曽此定乾坤甌閩㪚驛縁江島
龕赭收潮入海門細雨亂花唐輦道深烟疎栁漢營屯
何時汴水東流畔君返宸居臣故園
　　　送客
欲知行遠近細數杜鵑聲暗入蒼山去千聞是一程
　　　庾樓
欲望江山夜轉𡨕胡牀曽此對嘉賓傷心皓月長流水
囘首清風不見人花落雉樓橫角暮草生鷗渚破船春
歸程豈暇頻登覽分付羇愁與白蘋
　　　金壇觀
金壇深僻觀鐘磬少人聞山果猿偷墮庭沙鹿臥分木
髙猶帶雪石冷不生雲正爇黃連炷相従拜老君
　　　晚登黃鶴樓
戚戚登臨地凄凄欲暮天相看數株栁不聴一聲蟬山
冷雲生絮江空月上弦無縁捨塵事閑對白鷗眠
　　　施潭
歸程風强阻春色有如無上水千帆健中流一砥孤雨
衝尋屋燕雲背立檣烏盡説明朝順江行舊有圖
　　　囘山僧書就題書尾
憶昔同行題落葉寺前枯樹鵲巢邊不知今度苔枝上
多少秋蟲已化蟬
　　　逢僧文禮
空山落日又逢僧雨雜塵灰滿㡌紋但憶來時門不掩
麝香偷臥石牀雲
　　　題豫章臺
何日遺踪鏁斷岡更誰曽望舊臺荒百年南渡頻秋雨
一片西山㡬夕陽石礙老松敧徑險岸隨乾葦出江長
斗間可是無佳氣又見飛烏繞去檣
　　　題滕王閣
髙閣巍峩接水濱興亾纔問便傷神鳴鑾東閣知何處
跨鶴西山别有人栁映落霞江渚暮草鋪斜日野田春
羣鷗亦厭多悲感偏與㤀機客最親
　　　秋夜
山門半掩浮雲闕古道人稀芳草歇夜深零露滴秋香
幽人獨步青蘿月
　　　山行
盡日羣山裏知行第㡬重竹深春寺磬灘急午溪舂殘
旭猶雙塔晴雲祇半峰豈無仙隱者恨不少従容
　　　野橋
日暮野橋邊都歸醉客船數竿沙際日一片水中天影
落衝煙鳥聲移帶雨蟬殆非人境得江月又初圓
　　　湘東苑
湘東王好開芳甸亭臺環繞朱欄遍就中應教誰最多
庾信江淹日懽宴七十里圍髙木柵花栁燒殘少顔色
取次華林建鄴邊奚不移歸帝王宅曽經行處蘋蕪漫
賴此名存悉歆羨安知飛來不是舊時鶯舞去都非昔
年燕風擘殘桃過短牆更無人管任斜陽惜春猶有傷
心者認作徐孃半靣妝
　　　寄雲泉僧永頤
書來祇説住髙峰不記松林第㡬重欲㨂青巒問茅舍
秋山一様白雲封
　　　贈従古上人
山僧袖出新詩卷字字馨香撲人靣清晨何處展看來
卷得梅花兩三片
　　　野廟
野廟荒蕪倒掩扉寂寥香火客來稀年年歸燕相㸔覷
空滴春泥損畫衣
　　　同李雪林飲山邨
本來無飲興偶此到溪灘屋角懸雙瓠船頭繫一竿塔
髙風便響橋峻雨隨乾莫怕城門閉行歸亦不難
　　　送惟德上人還黿溪
為愛林間寺幽閑少是非因抛篳門業來看稻田衣石
蕨穿雲細山蔬膩雨肥禪居安穩後更莫啟柴扉
　　　贈唐棲寺僧
山門寂寞唐棲寺别去閑居又一年草暗暮田羣雁遠
花明春院一僧禪雲房夕磬浮清雨水殿寒燈宿細煙
作得詩成無寄處㡬囘遙認隔江船
　　　連珠
逺望披裘日㡬囘可堪江上暮寒催雲飛曠野迎風斷
雪灑長灘夾雨來馬踏野橋嘶破板鳥迷邨路立髙桅
暫須移向疎籬泊遷客驚春一樹梅
　　　行吟
獨行沙岸不相擕準擬沿溪更渡溪藥蔓交加蟲上下
栁花撩亂蝶髙低杖頭曉伴春雲石屐齒晴翻夜雨泥
詩就隨時為人寫等閑抽盡錦中題
　　　櫻桃花
櫻桃未開花遶枝櫻桃已開紅滿溪花開㡬朝今始見
人折人攀那得知黃鸝飛來問誰主對靣相看隔牆語
今日銷魂事可明昨夜東風過雲雨
　　　豐年行
長田一畝三石收截茅作囤遮水牛馴鷄塞籠彘牢滿
大皃有親女上頭里胥關門罷輪送晴鳥窺檐鼠沿棟
瓦盆瓷缶息老身還將孫子看迎神廟前擘紙青竹爆
餳糕粉魚夜祠竈
　　　甲申嵗解官歸故居有以書相問者
近憑笻竹杖處處作生涯獨采傍溪藥自看臨水花愛
雲因北望對日任西斜惟有雙蝴蝶相隨直到家
　　　送惠嵩上人住西山蘭若
孤雲無定迹又入亂山居既息禪機穩従教世網疎曉
香嵒屋像寒咒石潭魚待我尋詩境看君坐隱廬
　　　秀野
小作幽閑傍宅開祇須數畝占樓臺石移林屋秋雲至
水帶松江暮雨來徑草㪚香迎過屐砌花分影䕃流杯
人家園圃應無數不似君能日㡬囘
　　　孫伯符墓下
木葉蕭蕭墓草長夢魂曽斷九囘膓空聞絳帕離漳水
誰見黄旗入洛陽鴉噪暮園江阪迥龍盤春戍石城荒
赤烏不識桑田變猶自悽悽守白楊
　　　天津橋
嫋嫋朱欄倚細波緑雲相對閟嵳峩中天車駕曽擒敵
何日樓船定入河霽栁午隂隨岸逺露桃春色過牆多
黃旗適應東南運已辦簫鐃㡬曲歌
　　　雨花臺
細蘚柔莎鎻舊堆昔年曽見異僧囘如何天上飛靈雨
不為人間洗劫灰江接潮頭諸脈應地連岡勢一支來
祇今不假虛無事別是春風歌舞臺
　　　鳯凰臺
一徑逶迤草自芳何為不復更翺翔應須舊國還宣武
别有髙臺在建章白鷺背花尋塔路赤烏衝栁集宫牆
中興不比偏安事且對梧桐薦羽觴
　　　烏衣巷
日落憑欄感慨頻長干橋畔冷殘春桑田蕪没徒多事
蘭玉叢生更㡬人風暖影翻花外燕雨多㾗蝕草間麟
堪嗟羣従成功後不及鍾山一尉神
　　　石頭城
㸃㸃凝煙望未收六朝遺蹟遍荒邱自従絳闕䧺江靣
誰把朱泥染石頭岡斷曉榛雙阜虎岸長春草一灘鷗
諸公多少新亭恨不是知心莫上樓
　　　真孃墓
青鳥傳書渡海遲亂山衰草葬蛾眉錦囊消歇餘香在
狼藉春風豆蔻枝
　　　顯應觀桃花
白雲隨鶴乘將去深碧桃花落故宫三十六簧明月夜
不知何處吸春風
　　　四聖觀
小園寛占一山孤别有牆遮古觀居到了㤙波攔不住
水忩游出放生魚
　　　病起幽園檢校
病起無情緒池邊日㡬囘蟲聲低覆草螺殻細生苔暑
退蘆將變秋殘蓼續開久消環繞迹全若未嘗來
　　　雙林寺
杳杳雙林路林深不易登寺幽憐宿鳥地僻喜閒僧靜
撤垂梁板寒銷背壁燈水邊人忽笑猿落過溪藤
　　　送僧歸舊隱
自言歸去後祇在故山邊紗㡌臨溪盥銅瓶傍水禪晝
閑松塔雨春盡草堂煙何故相抛捨浮沈逐世縁
　　　水清堂偶成
數杯恬澹酒相就等閑傾得失徒多感行藏任獨清晝
閑風有味春盡雨無聲但惜新栽栁相呼欠一鶯
　　　秋日馬上
本無謀畧强譚兵毎愧臨邊病未能筋力豈知猶可喜
一鞍千里到江陵
　　　岳陽樓
憑髙望盡寂寥天與我閑情共渺然平展暮雲三百里
積停春水二千年沙洲橫渡荆江雨石塔遙分岳麓烟
先我未聞飛劒術想須今度遇囘仙
　　　西湖竹閣寺
精舍蕭疎近水涼分明一徑緑沈槍就移山近湖皆隱
放出樓髙寺倒藏春透露梢齊曲檻曉翻風籜過脩牆
長隄花盡人稀少來聴蟬聲伴夕陽
　　　將適毘陵道中遇居簡上人
姑蘓觀下逢居簡帽子敧斜衣嬾㪚自言契濶漫東西
雖老猶能青白眼知音不在禪牀久抱刺懐書謹奔走
反舌無聲亂草閑囘首盡成獅子吼荒蕪野寺孤城外
赤葉黃蘆日相對午睡雙鳩喚欲醉起傍生臺炙肩背
弄筆濡毫總蕭索尚餘酒量添於昨語盡橫塘笛未終
東風滿靣楊花落悤悤解纜攙程去従此相期更何處
一盌官酤般若湯把手同看獨孤樹
　　　吴門送同行者之毘陵
布帆何處定逢春身是歸人又送君明日隔城囘首望
冷花寒葉滿秋雲
　　　西湖初夏
花飛春減緑隂成不住風光繞禁城山寺曉晴蟬欲噪
栁林猶囀數聲鶯
　　　送曲江友人南歸
憐君歸橐路迢迢到得茅齋轉寂寥應歎藥欄經雨爛
土肥抽盡縮砂苖
　　　酬李達可
歸心終自遂何必戀虛聲轉覺青衫惡誰憐白髪生埽
花山石瘦洗藥野泉清應有㤀機者時來伴我行
　　　寄鶴林智福上人
深山髙頂寺黃鶴舊曽畱鶴去無踪跡山僧㡬白頭鳥
閑齋鼓靜猿嘯佛燈幽宿約何時踐題詩向瀑流
　　　夜深
虛堂人靜不聞更獨坐書齋對夜燈門外不知春雪霽
半峰殘月一溪冰
　　　南樓懐古
昔人有意久經營極望寒蕪逺更平三國斾旌羣鵲散
六朝樓閣一鳩鳴雪消晴嶂沈孤壘風打寒潮入廢城
多少怨魂銷不盡草根燒斷又還生
茫茫迂曲度平川何處孤邨近水邊煙䕶劉琮殘壁壘
雨沈黃祖舊樓船寒沙細擁菰蘆地破隴斜耕苜蓿田
見説去年秋潦後更無茅屋起炊烟
夕陽光退杳難憑欲問江鷗祇怨憎得意舉帆燒北岸
傷心流涕鎖西陵雪消蜀貨千檣下風順吴鹽萬斛増
且趁一尊相暖熱是非乗醉莫來登
　　　馬要寺
水國何年寺蕭條野渡邊僧驅田雀倦神抱海犀眠細
網垂秋屋殘燈泊暝船數家枯栁下猶有舊人煙
　　　鄱陽湖
鄱陽湖浸東南境有人曽量三十六萬頃我昔乘查渤
澥間渺視天溟坎蛙井浪何為而起於青雲之底日何
為而辟於泥沙之裏太極初分一物無天水相包若雞
子揚瀾可供李白青州杓彭蠡付與盧敖洗龜殻斗大
孤山没處藏斸取來搘鼎鐺脚胸中八九吞雲夢似此
蹄涔亦可用安得快意大荒之東東復東指麾魚鼈騎
蒼龍
　　　野賽
客心懐避忌地險自多神楓葉藏山魅松根抱石人鶻
翻蒼黒翅魚曝赤斑鱗未必知風候惟聞酧酒頻
　　　山居春晚
索居牢落動關心但覺悤悤嵗月侵無夢不因憐晝靜
有懐多是惜春深草香穉蝶銷胡粉花落蠻鶯變楚金
最是不禁芳樹色能消㡬日又成隂
　　　庭下枯梅有感
庭下同栽兩樹梅一株搖落一株開無縁春色相虧曲
有分晴光亦往來雪打枯枝愁漢驛雨翻雕萼夢荆臺
倚忩不斷橫斜影猶有東風管碧苔
　　　題僧子温畫水墨葡萄
嫋嫋多應半熟時敧斜髙挂冷攢枝分明記得山窗下
一架寒籐帶雨垂
　　　題逸人壁
深僻人稀到天然野意成荷衝崩岸出草入廢泉生曝
木充山貨抽茶當地征未須尋伴侣時有自來鶯
　　　送僧妙通遊平江萬夀
故鄉離㡬日何處躡秋陵梵葉牀頭樹唐衣壁靣僧雨
花黏舊錫風籜埽寒簦新偈期相寄呵彈破小乗
　　　收家信
渺渺秋風生白波故鄉歸夢隔山河可憐一紙平安信
不及衡陽雁字多
　　　酬杜八同宿西山蘭若
西山龍井路俱有舊行踪待得城中暇重期石上逢冷
霜黏破屐落月帶殘鐘擬踐相鄰約煩君買一峰
　　　菩提廢寺
野寺孤僧住當春亦掩扉曉鐘三板去昏杵一盂歸古
屋垂山榧幽忩養石葦未容行客憇荒樹雨鳩飛
　　　贈雪林李和甫
忽地相逢便解顔況兼終日看青山精神摘栁哦詩際
標度尋梅集句間春澹野橋孤艇逺暮寒溪寺一鐘閑
悤悤又作經旬别兩處東風各閉關
　　　道中有感
逺程已過經行處别有逶迤古道存寺已寂寥猶有殿
水纔窮盡又逢邨一林枯木人分路十里飛花客過門
畢竟悉依生處樂不知何事别家園
　　　天申宫蘓文忠畫像
大澤霑荒裔靈山識老臣微茫雲外跡衰病瘴中身溼
草寒碑夕晴花午殿春髙檐風雨斷猶避六丁神
　　　誓節渡
髣髴經行地還尋古渡邊山禽多白練溪藥間黃連漠
漠將晴雨迢迢欲暝煙恍然驚夢醒二十有三年
　　　白羊
路隔一重溪山深客易危驛亭惟有額官堠盡無碑竹
挂黃身虺林香白靣狸得船爭欲渡先奔槿花籬
　　　菰菜
江邊野灘多老菰抽心作穗秋滿湖拂開細穀芒敷舒
中有一米連三稃剖之粒粒皆尖小整齊逺過占城稻
不煩舂簸即晨炊更勝青精顔色好尋常艱得此欣逢
黙計五升當百叢雨多水長倍加益十里定收三百鍾
野人獲之亦自足何用虛靡太倉粟連日秋風思故鄉
況復家田有茅屋墜網重顋鱸已鮮蓴絲牽葉又流連
急歸收穫蘋溪畔細撥蘆花撐釣船
　　　聞友人過吴
詩囊挂在船蓬上吟過江楓落葉中為恐吴牋題不盡
秋風先染數堆紅
　　　彩雲橋
斷橋流水兩無期殘日輕雲處處疑乞與行人自酤酒
滿旗風雨豆花籬
　　　春暮登黃鶴樓
欲盡殘春酒登臨事已違聴殘懐舊笛添盡禦寒衣鳥
向青山没人來赤壁稀最憐城側樹無可作花飛
　　　送人之漢上
木落千山怨别離自知難駐馬行蹄上書季子窮歸洛
獻賦荀卿老向齊驛店破旗秋雨細戍樓殘角夕陽低
袖藏秘䇿君門逺應望中原泣鼓鼙
　　　龍井道中雜記
白髪宫人頻笑謔羅衣昔對君王著夜驚春雨洗桃花
夢魂猶挂秋千索
老僧病久聲嘶喝屢説紫衣勝短褐莫嫌兩手漸拘攣
曽把御前供奉鈸
　　　吴王試劒石
吴王鑄劒成自謂古難比試之髙山巔石裂斷橫理那
無昔時人相逢干將里故宫宫中白日長春風野田百
草香有誰慷慨不平事披褐踏花推酒缸
　　　為僧曇芳賦草堂
把詩從我者多是剡中僧結屋何山塢當門㡬樹藤地
寒常帶雪溪淺不畱冰贈爾新吟去歸題木葉層
　　　江皋送别
把酒對汀洲相看發去舟迎風一分手驚浪㡬翻頭燭
暗花消淚楓寒葉弄愁恐猶囘首望終夕憑髙樓
　　　送胡宗原還台山
故里杉松表歸程筍薤初杯多常失飯囊罄祇畱書海
墨收春葉山糧拾禹餘古來仙隱者多在赤城居
　　　山崦蚤梅
晴逼寒笆春滿鄰漢奩芳額漸輕勻東風未放全消意
雨萼愁香不見人
　　　煙波亭避暑
澄江橫匹練月洗黃羅扇巻盡白雲衣常星擦沙見天
低欲就人夜色凝深澱歘吸動微光時絣斗間線涼亭
逼曠野軒楹敞三靣萬象悉鋪陳隨機互遷變十嵗逃
虛空得此方一遍相對坐譚元終宵亦無倦祇恐駸駸
催曉箭湧上東方老銅片須著千求天帝君莫使陽烏
眼晴轉
　　　題葛稚川移家圖
稚川移家入空谷手招白雲守茅屋惟恐人窺錬藥爐
鏁斷青巒瀉垂瀑祇畱一徑通飛鳥其間想透三仙島
野童猶摘鳯文梨邨老閑鉏燕胎草人將外物為真物
反笑山棲衰草窟玉臼丹成兔欲眠蚯蚓黃蒿㡬攢骨
此去世間應不逺尚存猶可分苔蘚兩幅生綃若可憑
先寄胡麻與雞犬
　　　千金寺
十載他鄉别春歸逐浪層晚晴沙市鼓夜雨石橋燈帆
仄摧乾葦衣寒脆薄繒舊時來往寺惆悵不逢僧
　　　畱别唐棲雲泉上人
水宿唐棲寺何縁更浹旬千山今日路三嵗異鄉人小
殿眠身佛空廊折臂神歸時重作禮又拂一番塵
　　　荻巷
波眼沄沄浪復輕稍甦羇束過清明倩人覓路先尋酒
久客懐鄉始見餳松下紫芽肥野菜竹間青葉帶山櫻
自従一別齊安後直到今朝始聴鶯
　　　春陽驛
悄悄如秋麥氣涼山風吹透濕衣裳小爐湥幌枯松火
一夜寒香繞客牀
　　　天章寺前小樓
客懐依古寺曲水茂林邊俯聴澗鳴石靜看山出煙傍
花清晚潄對竹冷春眠湥羨溪僧樂幽居動嵗年
　　　送遷客
自謂别離難㑹靣如何此地又相尋往來雲物他鄉意
輕薄風塵久客心夜雨泥塗三里郭夕陽煙火數家林
送君好去加餐飯莫聴哀猿徹曉吟
　　　春濃曲
雨膏蒸土蘭芽熱粉魂澹艶凝緗纈栁條無力受東風
桃葉春江弄花月枕圅墜髪昏眠重綺帳驚寒替花恐
屏𤨏蟲棲化粉蛾簾甲蜂鑽抱殘蛹麥門冬長桑椹結
桐輪輾盡堂梨雪門掩車箱銅鉸閑瓶敲井榦青絲絶
君不見楚王宫中樂酣晏嫌怕旁人説春晚玉釵埋遍
細腰人章華臺上蒼苔滿
　　　陸羽泉
擬酌松根泉先酬松下土甌犧副都籃拾薪自煎煮一
杯復一杯併酌連四五寄謝山中人腹痛不累汝
　　　野望
春日晚荒荒平沙極渺茫樓敧三靣水城臥數條岡白
草吴京甸黃桑楚戰場長江俱不問一片瀉斜陽
　　　送黃同甫
人生各有安出易欲歸難古道春泥重孤城暮雪寒酒
鋒精似將詩案逺於官野榖如堪飽従君借鶡冠
　　　送人之京口
競攜書劒去紛紛誰解登臨對日曛北道荆䕫一江下
南朝徐兖二州分髙樓角曉鳴秋雨逺戍烽寒起暮雲
莫把尋常望𤓰步恐驚邊雁不堪聞
　　　冬賽行
大巫舞袍奉酒尊小巫湔裙進盤彘野風吹樹龍馬歸
瓦爐柏根香滿地白衣老䰅撚向前义手大膽不敢言
去年田家五分熟更饒三分百事足大繭千棚絲滿窠
栗犢兩握角出肉土臺澆酒爯拜辭紙錢灰撲遶木枝
神語順従杯珓吉鼔笛薨薨打三日
　　　畱題唐棲寺
僧房十日相畱戀為怯生寒未到家插岸斷冰妨蕩槳
入檐飛雪助煎茶香臺空碎逃秋蟻古殿巢翻失暮鴉
惟有溪梅最禁耐傍籬爭發向陽花
　　　送白判官
著書不就便相抛逺向襄州謁故交里舍千頭無舊橘
客程三脊有荒茅買魚邨渡捐孤劒沽酒山城解敝袍
雙鬢豈堪禁嵗月眼看歸鳦又成巢
　　　中和節
時節悤忙過隙駒可堪岑寂就船居不禁衰病慵耽酒
無益閑交嬾報書風暖暮田歸海燕雨甜春水上潮魚
客中自是光隂速纔見新正又月初
　　　寓宿黃觀復書堂晨至海棠花下走筆呈蘓召
　　　叟
春風忽來花滿樹海棠最多繞欄吐客愁纔動不復安
兩脚春泥踏春雨髙枝背靣辭曉暄低枝溼透渾未乾
臙脂深重粉亦殷顔色滑膩脂肉寒五雲忽巻晨妝畢
曉來姿態俱已失悔不敲門請君出喫酒忍飢看半日
疾呼杯酌傾已遲但驚野雪埽還飛可能就賜醉眠者
爛嚼落花聴鳥啼
　　　齊安蚤眺
隂隂城壘靜極望不飛塵草色橫江暮鶯聲出塞春清
時應洗甲來嵗又逢辛惆悵經過處都非往昔人
　　　靈竺寺
不因純孝者古寺若為安壁采蝸遊遍爐香鼠踏殘鐘
聲嘶破挺旛影颭危竿尚恐冬生筍時來竹外看
　　　遊道場山遇雨
飄然大作登臨想纔遇名山雨亦遊林尾亂聲猶聞響
枝頭殘滴末全收濯翻野竹従教嚲衝落巖花放出流
欲把姓名書石上㡬囘拈筆又成休
　　　延山渡
解帆登岸作山遊林木茅茨共一邱數日驟寒消不盡
尚餘殘雪䕶松癅
　　　大洲湖
人居澤國勝居陵十月陂塘未結冰殘葦亂菱收拾後
斷筐分曬折腰菱
　　　夏日泛祕湖
朝來泛舟花滿湖亭午返棹風相呼已收波浪入菱芡
晚開雲日媚菰蒲羣飛鼓翼數沙雁一去没頭雙野鳧
少畱霽色定堪玩可惜歸程時已晡
　　　浣紗秋日五首
衣裳單薄鬢蕭騷獨憑危欄首屢搔出壁亂雲分片段
隔江飛雨見絲毫庭前斷續蛬爭響檐外輕便蝶鬬髙
多少好山俱在眼愧無短屐共遊遨
當前灘號西施磧對磧看秋得句清五色懸門秦一尉
六經充棟漢諸生石叢細雨團荒砌野蔓疎金出廢城
目送浣紗人去後又聞街鼔報新晴
長江澹澹樹疎疎埽却閑庭即故居蟲入暗牀頻促織
螢穿虛壁屢翻書破除暮色惟荒菊薦送秋華有嫩蔬
料得故園分社酒小苞青橘四顖鱸
自慚尸素長多暇未放秋風變楚顔一夢别離抛白水
三年端的守青山野雞避鶻遮雛去沙翮銜魚趁母還
縦有亂愁消遣盡澹雲殘日共人閑
清溪樓閣暮沈沈不覺登臨夜欲深㡬處捲簾催酒笛
誰家閉户𢷬衣砧一朝野霧三朝溼十日江天九日隂
暗喜礙人公事少自來收拾送秋吟
　　　蚤春
連朝微雪暗消凝始覺春風逐旋増今蚤畫檐偏有意
數條吹折曬殘冰
　　　思歸
鬧裏看山不識真偶來軒檻振衣塵諸峰便覺移相就
分付春風欲去人
㸃㸃楊花飛滿洲祇應催促送行舟非關向晚傷心事
自怯春寒不肯畱
盡日憑欄客興濃山雖西繞水還東便乗春暮家園去
猶及棠梨滿徑風
自覺才疎久願歸敢將山色便相依漢家事業雖全勝
亦放梁鴻一箇飛
　　　孫季蕃故居
笑語失詼諧人誰不愴懐夢殘秋雨寺魂㪚夕陽街缺
竈黏煎藥乾爐積燎柴風流何必葬便擁菊花埋
　　　贈野逸
時康難售賈生醫諌鼓無聲對落暉又報一年花信了
滿山鶗鴂送春歸
悠悠行路雪侵頭擬出重關洗敝裘隄上忽逢顦顇客
背花停酒説通州
　　　下渚秋暮
淺灘近渚沙相接水落漁人朝暮涉摵摵風鳴若雨來
繞隄吹㪚乾荷葉
　　　落梅
玉樹分明照夕流粉㾗翻為碧苔畱三更枝上玲瓏雨
亂浦寒香一夜愁
　　　出關偶題
一曲長歌浙水寒綈袍空往又空還咸陽若有山東志
莫放蘓秦又出關
　　　送友人持節嶺南
吴雲迢逓楚雲鮮従此南征路㡬千漢使五羊登嶺日
魯經三豕渡河年榕穿白草飛蠻雨椒落黃茅起瘴烟
待及戌𤓰多載日定無番貨入歸船
　　　送人之濮上
舊來邊塞自多塵􁨳草寒花强作春見説連年更悽愴
亂螢隨趁鬼迷人
　　庸齋小集
　沈説字惟肖龍泉人寧宗時為仁福邑尉晚年臥
　病不出營別墅以居田衣山屐不入城府故其詩
　有云蚤辦山中計吾今省俗縁又云江湖成夢
　事投老屬山林有庸齋小集其詩一洗濃厚肥
　腯而出以清淺之筆時有雋永句令人尋味不
　厭
　　　立秋
昨日午時秋西風夜轉頭吹來溪外雨藏却樹間樓暄
帶棲鴉色涼催客燕愁一尊吟未了衰鬢蚤颼颼
　　　偶成
讀罷黃庭一巻經磬殘煙冷夜壇清月明何處人開户
驚起松梢睡鶴鳴
　　　征途
桂筦三千里征人一寸心自従登驛路㡬見換鄉音古
樹春隂薄寒塘野水深暍行呼得酒瓦盌不辤斟
　　　暮春
燕翼初乾緑滿池桑隂收盡麥黃時一年春事又成夢
㡬日愁懐欲廢詩料理病身嘗藥徧揩摩睡眼看書遲
翛然獨倚䦨干立花下貍奴臥弄兒
　　　紙衾三首
碎𢷬霜籐月下砧清泉瀉出簟紋勻老翁采藥歸來晚
翦得山南半段雲
繭靣新乾帶露揉春囘斗帳伴吟愁殘年已便䝉頭過
風雪従教打戌樓
一幅新裁碧澗冰野人畱客宿雲層山房却好松醪熟
夜半無眠話葛藤
　　　春詞
水漲寒溝栁又隂小忩風度一聲禽若將離緒縈春事
片片飛花是客心
　　　溪樓
心遠俗塵隔樓髙野興多稻花黃雀雨山影白鷗波灘
澀推船上橋危挽客過日斜䦨倚遍無句奈愁何
　　　寄張永堂
浙江風浪闊夢不落吟邊書到知何日君歸想隔年才
髙朝士重命拙故人憐蚤辦山中計吾今省俗縁
　　　煙浦
煙浦殘鴉舞夕陽風枝病葉似經霜眼中秋色十分淨
沙外寒流一綫長溪女得魚烹碎白田家收榖曬新黃
偶尋野趣歸來晚草際螢飛㸃㸃光
　　　渠流
岸石溼黏萍一渠流水清每來疑雨過小立見魚行樹
隔炎歊逺橋分午影平主人契幽事客到出相迎
　　　安石嶺
茅屋雞聲勘夜分杖藜挑月帶餘曛不知身在孤峯頂
囘首人家盡白雲
　　　次韻永堂
鶯聲未改春葉底一蟬新幻境老無夢醉鄉詩有神整
巾因把鏡嬾語怕逢人似此衰遲者勞君料理頻
　　　明融盆池二首
涼入湘潭影半開小忩午枕夢初囘蕭疎數葉秋菰上
也解聲聲報雨來
老瓦盆深漾細萍雨多流却半瓣青夜涼偶出庭心看
缺處光涵三兩星
　　　聴雨
耳根聴不歇滴滴冷於秋疑是山翁醉巖前枕瀑流
　　　晚春
白頭何計是生涯日日尊前臥落花緑滿池塘無一夢
夜來風雨過誰家
　　　食梅
兒時摘青梅葉㡳尋彈丸所恨襟袖窄不憚頰舌穿我
年不自覺以我齒尚完嘗新試一薦喉棘眉先攢豈味
不悦口豈老難强餐人生煎百憂算梅未為酸
　　　秋詞
雨放涼飈晚復晴小忩人亦共秋清月華網在蛛絲上
錯認疎簾挂水晶
　　　山中秋興
山户少曽扃居貧易得清秋衣和月臥溪茗雜雲烹學
字書紅葉看騷些落英従他頭蚤白心事夲和平
　　　别墅
野舍清溪曲連茅接樹隂呼童鄰錯應貰酒婦同斟落
照收殘雨寒烟出寸岑江湖成夢事投老屬山林
　　　竹色
竹色畱清睡薫風晝一簾嬾因人事少病覺老顔添開
檻臨昏鏡齊書補墜籖晚蟬聲欲斷新月到檐邊
　　　曉色
曉色䦨干外翛然一欠伸雨中無過鳥煙際有行人樹
溼青隂重沙坍潦漲新憑誰借蓑笠整釣傍溪鄰
　　　遊真巖
一逕入松林真巖峭莫尋山空泉自落日出地長隂鶴
去仙臺淨丹成古井深殘碑看未了屋角囀幽禽
　　　送周堂長歸慈溪寄何贊府
慈溪隔楚雲問不接鴻鱗因送還鄉客重懐佐邑人海
明看日出山晚倦行春料得雙松下吟成瘦鶴身
　　　超化雲山
入門松作徑步步接秋隂山帶孤城起雲歸故殿深隔
池聞鶴唳倚樹看僧吟笑指煎茶處青煙出竹林
　　　釣臺
山束江流起素湍羊裘立盡暮雲寒蚤知釣餌成虛設
多却當時一釣竿
　　　西湖獨步
平湖開霽色寒碧照空心小立背橋影緩行隨栁隂㡬
年勞遠夢到日記曽吟荷蕩成茭地蕭蕭秋意深
　　　送何水竹需次入剡易齋赴浙漕
弟兄聨騎出秋色赴行裝慈水𤓰應熟孤山桂又香對
牀邨店寂起飯曉燈涼到日分吴越江流兩岸長
　　　南坡不以科目自累而以風雅自鳴請余為賦
鳯銜科詔出祥雲底事儒林有逸民四海聲名難著我
一坡風月正宜人鏡畱白髪非遮俗家釀黃柑可接春
祇許詩朋自來往素袍青履華陽巾
　　　冬半
嵗逢冬欲半心事更迢迢細雨寒忩過孤燈長夜挑逺
書和夢寫新酒帶愁澆明日有幽興尋梅到石橋
　　露香拾藁
　黃大受字德容自號露香居士南豐石門人嘉定間
　以詩䧺江西秉姿簡重言動舉止俱以禮義自持嘗
　遣其子載従烏州李守約學朱子之學後仕於鄞著
　政聲露香拾藁淳祐改元翁州應㒡序之云㒡従令
　子載伯厚得誦詩巻許清麗瓌特自成一家而忠孝
　慈仁之意備見乎辭沈鬱下位百勿一究抑命也鄭
　清之曰露香詩讀之如行澗谷秋空月曉松竹䇿䇿
　有聲
　　　春日田家
凛寒陵熙春誰為禦其侮酸風吹積雪濃雲灑飛雨農
夫荷耒耜俶載耕斥鹵為其有身累寧免自辛苦妻兒
送中飯凍凌彊欲吐晚歸極困倦倒睡帶泥土朝來天
光開紅紫新媚嫵南園踏青人日暮猶歌舞
二月祭社時相呼過前林磨刀向猪羊穴地安釜鬵老
幼相後先爯拜整衣襟釃酒卜瓌珓庶知神靈歆得吉
共稱好足慰今年心祭餘就廣坐不問富與貧所㑹雖
里閭亦有連親姻持殽相遺獻聊以通殷勤共説天氣
佳晴暖宜蚤春但願雨水勻秋熟還相親酒酣歸路喧
桑柘影在身傾欹半人扶大笑亦大瞋勿謂濁世中而
無羲皇民
　　　偶成
蕨薇生山巔長不踰蓬蒿松柏生澗底嵗久還干霄禀
質自不同托身奚必髙
緑草何自來蔓延滿中庭前朝方芟夷兹視忽已盈竹
間幽蘭花數四移乃成
　　　由洞庭入五田
一汀紅糝蓼花天滴滴清寒曉露圓囘首洞庭山半㸃
傷心桂嶺路三千詩魂夜寄青林月漁唱聲囘緑樹烟
却笑陶朱不如我我無西子與同船
　　　油口夜飲醉臥一室及覺三鼓矣秋夜新冷雨
　　　溼蟲鳴展轉不能成寐於是浩然有歸志
一榻翛然著醉儂沈沈清夜大槐宮夢囘作惡酒氣重
枕上不眠歸興濃㸃滴落堦添悶雨清哀遶壁訴寒蟲
計行良未成端緒何處髙樓撞曉鐘
　　　宿岳陽張漕書堂
雲低風轉冷黯黯起秋隂薄暮細雨過小忩寒氣侵關
山千里夢骨肉十年心病意兼歸意攢眉寫萬金
　　　廉泉
一泓落古寺三赤開方池懐山决瀆後爍石流金時君
看此廉泉不増亦不虧炯炯玉色透燦燦金沙輝朅來
臨古亭石銚行相隨呼童試春芽活水烹新竒一咽利
喉吻爯啜心神怡泠然清風來玉液通華池憶我心地
初與水同一㡬心泉本無事何必希夷齊曰泉已彊名
況復有是非一笑付自然貪亷吾不知
　　　晚步
扇小葛衣輕風清草露平水聲逢石怒煙素近山明喚
犢牛囘顧驚人犬倒行耨夫方到屋月己屋頭生
　　　江行萬里圖
雪山西來接海白天之所以限南北誰人胸裏著輿圖
揮斤荆吴入綃墨濃濃淡淡兩岸山煙波瀰茫江靣寛
水空漠漠鳥飛絶漸看漸逺天漫漫客舟泝流先後去
風帆飽腹如飛舞有時小艇絶波來不知何處橫江渡
鍾山隱隱開金陵雨花臺前畱玉京汀洲劣處小孤出
垂楊緑引潯陽城蘄黃紫翠照巻雪武昌樓臺半明滅
周郎赤壁杳難憑洞庭寒煙濛孤月西江耿耿沙澑清
三十六灣斜照明黃陵廟深楚山闊九嶷戌削黏天青
我來展軸驚快覩恍然對靣水仙府片時行盡江南天
弔古何勞出門去南廵真人㤀却歸軒轅龍去渺難追
咸池曲絶誰奏樂風雨啼㾗滿竹枝六朝虎士工設險
蹴踏滄波當揮劒血流不惜惜江流肯放飛埃過天塹
濫觴習聞蕩雍邱楫聲若為空悠悠江聲至今恨不盡
枉白萬古英䧺頭兩階干羽享波后八公草木今健否
長安正在碧雲邊斜日西風重囘首
　　　即事
路轉橋敧曲隂隂石磴低紫藤藟碧樹紅葉繡清溪草
露明侵徑秋香暗刺衣前灘水聲好欲趁釣魚磯
　　　蚤作
星光欲没曉光連霞暈紅浮一角天乾盡小園花上露
日㾗恰恰到忩前
　　　歸來
近來多騷客吾衰不可追松間哦魯頌花下看唐詩好
鳥山深語寒蟬日暮悲此聲良恊律新句總堪疑
　　　中秋舟次沙津
去年中秋月照我入桂城今年中秋月送我到江陵桂
林二千八百里城邊買船發春水瀟湘六月寒如冰洞
庭湖中秋氣生峽江西來雪波急片帆帶雨煙中溼朔
雁不來蘆葦秋風林淅瀝生人愁反思前年風露好月
入金尊醉將倒如今飄落千萬山煙波瀰漫㡬時還露
香堂中千百甕玉瓶取醉風吹夢今宵絃管鬧繁華燈
火沙頭一萬家爭似詩翁弄江月微吟還自汲江花
　　　鬱孤
臺髙日欲瞑晚眺眼増明疉嶂羅雲樹雙流抱粉城低
浮煙萬棟清送月三更尚約秋吟夜江聲帶雨聴
　　　公安寓館夜立觀前
翛翛一古觀我到夜何其仙磬吟風殿幽人汲露池星
沈螢聚水月倒兔懸籬四起鐘聲亂凌風欲化肌
　　　秋夜讀書
青燈敞虚堂微風動衣襟兀坐耽陳編起視星河沈古
人豈可見所希見其心終然發永嘆不寐鳴牀琴
　　　昭潭寄内人
不接安書動隔年二千里外極懸懸老親彊健知勤饌
諸子癡頑恐費鞭幸有田園堪卒嵗始知詩禮可無錢
客居亦有風流罪長伴梅花對月眠
　
　
　
　
　
　宋百家詩存巻三十
欽定四庫全書
　宋百家詩存巻三十一
　　　　　　　　　　　　　嘉善曹庭棟編
　　雪篷詩藳
　姚鏞字希聲一字敬庵號雪篷剡溪人嘉定間舉進
　士為吉州判官以平寇論功不數年擢守章貢嘗令
　畫工貎巳像騎牛於㵎谷間郡人趙東野題句云騎
　牛無笠又無蓑㫁隴横岡到處過暖日暄風不常有
　前邨雨暗卻如何後因迕帥臣重貶衡陽自裒詩文
　題曰雪篷藳端平乙未自為序
　　　春日書懷
柔風散原野百草搖春心叢薄曜陽采嚶鳴調好音節
物一以變萬感集素襟元髪不常居華景無停隂胡為
苦貧賤征塵翳瑶簪蘐葉覆堂堦荆花感晴林明當理
星駕歸息清溪潯
　　　雜詩
北風日以勁古道無人行陽坡樹巳黄隂崖草猶青四
時相代謝誰為此枯榮攬衣坐幽磴下有流泉聲聽之
不成調挹之有餘清悠悠京洛塵汚人頭上纓
　　　春館
山館四無鄰東風伴幽寂瓶花羞晚紅庭草衒春碧猿
攀松樹枝鶴踏蒼苔色麾之不肎去聽讀麻衣易
　　　見趙章泉
秉芳獨向章泉老四海兒童以字傳特詔難更高士服
好詩多入賈人船行窩冷落熙寧後放鶴風流景祐前
一代典刑能幾見願從几杖閲耆年
　　　懐雲泉頤山老
枯吟世慮輕求道不求名病起春風過閑居野草生遊
山尋舊屐煮藥試新鐺别乆空相憶疎鐘隔水鳴
　　　寄徑山敬溪翁
心逺人間世燈傳國士禪静中無劇暑詩外總閑年挂
錫雲生樹烹茶月落泉幾時歸去得再約剡溪船
　　　拜先君墓
次第瞻山看水流夜臺中閟憶三秋新松成立如人長
老鶴無言似我愁僧奉晨昏惟茗供兒悲霜露只蘋羞
結廬終歲闗心事怊悵鐘聲出暝樓
　　　送仲晦歸天竺
西湖山下多竒石師去今遊乳竇峯遙想石臺登講罷
野猿歸洞鶴歸松
　　　寓霅川
王戴溪頭小隠仙漁翁引上霅溪船幾囘倦釣思歸去
又為蘋花住一年
　　　春夜曲
金魚鏁合蘭釭小酒不支愁尋睡蚤棃花欲墜風更寒
燕子不歸春自老流蘇䕶帳香雲結三十六簧清吹咽
緘書欲寄湘水深城烏啼落花西月
　　　夜發漁浦
為親從薄宦不復計修程㫁浦迎潮别孤帆帶月行秋
來江柳變夜乆水煙生前路猶淹泊凄其賦逺征
　　　桐廬道中
兩岸山如簇中流鏁翠微風帆逆水上江鶴背人飛野
廟青楓樹人家白板扉嚴陵臺下過不敢浣塵衣
　　　頭陀菴
衣緇髮可梳雲外卓菴居佛換新花供幡黏古偈書删
松容徑竹種茗閒園蔬為應諸方供山房盡日虚
　　　題畫壁
兩山灌木帶晴鴉泯泯春流漾浦沙隔岸小舟呼不應
碧桃花外是誰家
　　　寄范中洲
高隠就詩名中洲雅趣成几前修竹淨屋上落泉鳴柘
圃春風織山田野火耕滿山薇蕨老客至足蔬萌
　　　懷范正夫
愁霖滴禾黍秋暮滯雲莊但慮輸井税不憂無積倉竹
雞啼野塹飢鼠走山房不飲論文酒思君覺夜長
　　　宿䕶國寺觀晦翁先生題名
滿樹㯶花滿逕松解鞍纔是暝樓鐘上方月白山雲静
看見東南一兩峯
　　　寄徑山仲晦
欲答前春信西飛鴈不逢應隨丹竈鶴同看白雲松花
雨繙經石山鳴出定鐘何時尋舊住卻説武夷峯
　　　訪中洲
踏雨來敲柳下門荷香清透紫綃裙相逢未暇論竒字
先向水邊看白雲
　　　賃宅
及春遊帝里賃宅似吾家雨澑生新草風牀受落花病
乆添老嬾慮澹逺紛華時與幽人遇燒香煮茗芽
　　　王别駕訪天笠頤曄二師
寶香熏徹碧蓮臺别駕尋僧日暮囘聽雨齋前驚樹長
浴雲池上看花開青山乆不逢坡老元鶴親曾識辨才
二老風流如昨日百年詩石未蒼苔
　　　廬陵贈異孤峯
幾度雲間望鶴飛相逢猶喜及秋期明朝采藥青原洞
好掬寒泉供祖師
　　　寄趙東野時以帥檄撫定贑叛
東野山人有晉風歸來三徑自栽松錦囊句好閑中趣
鉛鼎丹成静處功無事杖藜隨野鶴有時隠几看晴峯
長江近日風波惡莫向深淵下釣筒
清晨閑上鬱孤臺鼓咽譙樓角更哀病葉滿山難獨掃
狂花一樹為誰開泉枯石井獅空吼雨暗荒池鳯不來
欲向江東問仙老海風吹浪駕舟囘
　　　送贑士謁前贑侯楊東山
凝香句滿空同石静向東山卧白雲夫子自能明易學
衆人誰解識元文空江短櫂浮詩巻别岸飛花撲練裙
到得帶圍春已過煮茶應共竹間分
　　　自青原囘訪劉敏叔幾不相遇
曉汲山泉洗硯囘要看竒石立蒼苔騎驢應為尋詩出
放鶴還知有客來一井清寒宐茗飲千林黄落獨梅開
他時老圃知能學只乞山中橘本栽
　　　午興
心閒日日理黄庭四體和柔勝藥靈獨步小軒無一事
老槐隂裏鶴梳翎
　　東齋小集
　陳鍳之字剛父初名璟三山人嘉定時遊京師與倪
　守齋善守齋官新安鍳之偕焉集中喜雨歌玉湖書
　院諸詩俱為守齋而作也陳宗之懐寄詩有魚甘賓
　席煖風送客帆遲之句鍳之時在新安故云東齋小
　集一巻古詩排奡中具停蓄之勢律詩亦深穏有致
　如探梅云彎彎竹逕霏霏雪小小溪橋澹澹雲王阮
　亭嘗評之謂此一聯能寫梅之神可與林逋暗香疎
　影句並傳
　　　送鄭嚴州
父老迎使君舟櫂桐江波那知使君心一片煙雨蓑杖
藜對客星清風雙嵳峩沙鷗公故人應為小婆娑
嚴山少平田嚴俗稀惰民書生坐黄堂肎詫硎刃新定
以清淨化坐嘯物自春緑野人荷鉏使君聊岸巾
　　　會稽秋日觀山
荒塍間流水蠹葉風颼颼前山與幽人亭亭共清秋逺
近日明晦隠見雲去畱木末一叟歸犬鳴茅舍幽憶昔
典午東劒佩森名流勝地慰逺懐兹焉乆綢繆漁磯與
樵徑今有斯人不池石老苔髮空餘蠃蚌遊世有古今
異郢歌聊自酬醉眼時摩挲此山即前修
　　　暮登蓬萊閣
危欄散湮鬱巳暮亦登臨鼓角孤城月山川萬古心鸛
棲松霧重鷗卧渚煙深客子終何托婆娑且醉吟
　　　秋晩
􁄢盡芙蓉菊又殘客遊懐抱更登山秋光老矣歸何處
只在愁人雙鬢間
　　　晚登京口倅㕔富覽
窮途逢偉觀小閣江萬里薄暮岸幅巾寒煙四山起天
河注平淮斗柄卧蘆葦欲返還少畱燈青客船尾
　　　寄陳宗之兼簡敖臞翁
君隠萬人海嘯詠足勝流我墮寂寞濱嵌嵓一笻秋蟠
鬱向誰吐天圍蘆荻洲劈箭客帆去何日囘我舟
甘㫖娯母顔雍雍春滿室咿啞索棃棗諸兒争遶膝波
明再茁桐露滌清吟筆人生如此足富貴刀頭蜜
　　　西湖晩望
過雨長隄蔥翠濕小橋人静支笻立一縷竿頭顫霜鯽
風動青蒲見蓑笠
　　　京口江閣和友人韻
良辰仍我輩斗酒大江邊小閣納萬里一帆來九天世
塵黄鵠外詩興白鷗前地勝吾衰矣長懐李謫仙
　　　題鄭承事所作蕙蘭
蘭如君子蕙如士此評我得之涪翁有餘不足姑勿論
畢竟清幽氣類同
　　　晩凉湖邊放步
暑氣湖山薄晚風巾袂凉蟬鳴便柳䕃鷺立領荷香大
舸鼓聲逺小軒茶味長獨遊元更好細細踏斜陽
　　　月下見桂花欣然㑹心賦二十八字
萬卉千葩春事足一嵓桂自壯秋光清泠風露月侵午
天上人間相對香
　　　同劉叔泰放歩湖邊入靈芝寺坐依光良乆叔泰
　　　誦坡仙好把西湖比西子之句予因賦古風一首
劉郎喚我出勝處意所便清寒柳桃風濃澹杉檜煙僧
廬自生香步遶古佛前依光偶不扃坐數禽聯翩平林
度清磬遙隄簇歸船湖山露眞態鷗㸃溶溶天形容幾
吟筆剛道妝抺妍莫作西子看正如姑射仙相知喜値
予微笑生清漣
　　　探梅
驢蹇飈寒獵帽裙吟肩山聳酒微醺彎彎竹徑霏霏雪
小小溪橋澹澹雲忽邂逅時眞得侶向空濛處細飄芬
囘天力量知誰似笑挽春來首策勲
　　　再到京口
問訊金焦無恙否雙鼇依舊據寒流塔邊浪戰嵌巖石
木末雲扶縹緲樓楓葉蓼花新醉雨山容客鬢兩添秋
海天一鏡舟如豆忘卻塵緇季子裘
　　　與客夜飲蠟燭有花客請賦之
圓蒲促坐話情眞蠟炬能花似有神畢竟蜂䰅膏馥在
酒邊依舊十分春
　　　送方粹仲適㑹稽
正好鑪亭語夜分朔風征帽浙江濆天低鴈帶參差樹
山逺舟横黯澹雲龜解不妨時換酒鯨呿元自妙為文
千巖萬壑心如水二尺檠邊賸著勲
　　　到三聖廟坐池亭乆之記以四十字
倦踏軟塵陌琳宮取次行紅桃窺瀲灧翠柳立虛明眼
底得詩料耳根猶市聲黄冠邀啜茗猶有舊交情
　　　同潘孔時飲惣宐園孔時出寶晉數帖呼道人
　　　吹簫次日有詩予用韻答之
六橋秋新宐醉吟舉杯共聽巖鶴音危亭三面立老竹
寶晉數帖清人心凉蟬不敢喧夕曛洞簫聲繞山腰雲
搖搖歸艇水紋裂山紫天青河漢白想君獨立對空闊
一鷺毛寒藕花月
　　　寄題長溪楊恥齋梅樓樓乃其先世讀書之所
乃翁愛書書滿樓萬軸插架堪汗牛乃翁愛梅梅遶樓
千年老榦如蒼虯梅䕶羣書俗塵絶書對梅梢滋味别
有時掩巻静倚欄檐角一枝擎澹月鴈行編簡相從乆
筆硯收功竟無負(後登進士/第弟右科)兒孫登樓凜生敬謂此梅
花乃先友一新丹雘煥枅栱黄巻依然對姬孔汲泉不
是灌梅花培養君家讀書種袍香青紫雲路同盛事何
翅繼乃翁後來應有跨竈者百花頭上文正公吾知乃
翁好梅意不獨區區為名第霜飈天地慘無色誰得東
皇第一義惟梅氣禀獨超卓首送春風入書幄對之心
地悟理學此是天民尹先覺
　　　春晩野步
容易老春工扶藜趁好風蛙跳蒲細細燕沒絮濛濛沽
酒亦可醉有懐誰與同長松古䰅鬛無語對繁紅
　　　喜雨歌
良田正要雨肥緑火傘張空驅日轂枝頭忽作少女風
轉眼排檐萬銀竹為新安民殊可憐插空亂巘無多田
雨纔終日水半壁方晴又望霓横天是邦若要宐稼穡
婦似嬰兒調乳食祗今田甫渇甘澍賢侯憂民見顔色
鼓聲坎坎神來臨不歆牲酒歆侯心(土神汪王甚靈/使君禱之即雨)睡
龍蘇醒聽約束拏攫雲霧層崖隂㵎泉將涸兮亂流嘉
穎欲槁兮光浮田翁戴笠兒跨牛欣欣相對歌賢侯爭
言一雨神所賜非侯何以䝉神休天惠賢侯福吾土長
是五日一風兮十日一雨
　　　守齋和張倅古嵓詩予用韻呈守齋
天然石屋兩三僧趺坐寒雲几上生想見瓦爐煙㫁處
一圅經對萬松清
貳車林下喜逢僧眼底千峯逸興生五馬未遊巳心到
吟牋零亂岫雲清
　　　夏夜
鵲影翻高樹螢光出淺莎牆低天宇闊樓小月明多清
吹徐徐至微雲緩緩過欲譚無與共黙坐養天和
　　　同倪元公善之納凉夀芳
沿堦草軟翠流長境静蒲荷覺更香清坐小亭叢竹近
暫停團扇受風凉
　　　和友人題唐明皇楊太眞對奕圖
風流陣退卻圍棊心醉妖妍落子遲還記行兵南詔否
輸贏應不到雙眉
　　　京口甘露寺登眺
吹帽海風鴉背起馮夷知我酒微醺樓臺氣壓金焦浪
鐘鼓聲飛淮浙雲戈甲虎爭餘塊石榛蕪鼪嘯幾斜曛
山僧不管興亡事清坐閑披貝葉文
　　　畢履和惠端硯余以大歙硯報之佐以一詩
履和惠端硯玉質馬肝色我有大硯卧蠶紋元是新安
龍尾石持以答佳貺聊爾見此心極知不是雙南金未
足報君緑綺琴我得履和硯清潤如履和天然粹徳非
琢磨秋江印月平不波(匣上有秋月/澄輝四字)君得剛甫硯樸鈍
若剛甫不能輕捷隨人後黙黙寒窗守愚魯端硯入手
喜有餘展開古帖聊學書大硯知君不負渠墨池飛出
北溟魚(畢善作/大字)
　　　陪守齋至玉湖書院作
天垂大溪碧近樹齊逺山水氣涵野色縹緲亭數間憶
昔文節公孤標凜羣姧飄然兩屐齒雲巖遍躋攀此地
足佳致差不逺市闤夀峯顧而喜(夀峯文/節次子)築室娯親顔
呉興富臺榭往往攜歌鬟公獨抱書來小舟破潺湲花
澹水紋麗鳥啼人意閑讀易發妙蘊不惟評馬班(公有/易訓)
(馬班/異辭)著述五百巻星芒照人寰天街幾繡鞍蹀躞趨豹
闗何來砥柱立一老菰蒲灣守齋領客遊(守齋文節第/四子今右曹)
(郎/中)秋風韻枯菅我誦壁間文徙倚蘚石斑徳人不可見
月白漁舟還
　　　題邨學圖
田父龍鍾雪色髯送兒來學尚腰鎌先生莫厭邨醪薄
醴酒雖醲有楚鉗
　　竹莊小藳
　胡仲參字希道清源人負才遊京師所與交俱一時
　知名士嘉定閒赴試不售有書懐詩云湖海氣何餒
　山林分未甘蓋鋭於進取者也浪跡數年終蹇遇合
　乃寄情山水以自放觀其山中口占云縱今厭踏紅
　塵路多在山間少在家其志尚可見矣竹莊小藳一
　巻古奡不足清俊有餘江湖派也
　　　宮怨
淚粉羞臨寶鑑前澹妝爭似舊嬋娟一言曾迕君王意
閑在長門十九年
　　　寄竹院方丈孚師
江湖歲月易消磨振錫歸來鬢欲皤性嬾吟編多散逸
門閑俗客少經過虛檐破處懸蛛網落葉空中見鳥窠
一片師心誰㑹得半窗竹影緑婆娑
　　　郊行暮歸
吟罷歸來興欲狂重城半掩傍昏黄鐘聲遙動山靈答
月魄未高人影長竹葉淺斟杯量窄桂花滿插帽檐香
不妨竟日酬心賞纔到明朝事又忙
　　　偶得
欲問梅花信山寒去未能静思天外句坐對夜深燈戒
酒頻添衲煎茶旋鑿冰月殘霜又落無復叩門僧
　　　醜婦吟
君不見漢殿丹青未漫滅馬上琵琶向誰説又不見華
清舞破霓裳衣凌波竟墮嵬山血從來艷色多累身妾
貌雖醜心自悦幽閨到老無人知白髪如絲鏡如鐵
　　　晩雨
勃姑鴉舅叫樓西春色隂晴景不齊濃墨四垂收未起
明邊一片夕陽低
　　　道中蚤發
未曉催行色微吟獨據鞍露垂星影濕月澹水光寒犬
吠知邨近雞鳴覺夜殘親闈在何許誰念客衣單
　　　秋晩泛湖
載酒湖邊買小舟水光山色解人愁短籬寂寂菊花晩
兩岸蕭蕭楊柳秋落日波閒收戲鼓暮煙林外出歌樓
倚欄長嘯西風裏驚起前汀雙白鷗
　　　夜坐偶成
一字吟難穏沈沈夜向闌燈明妨短夢衣薄犯新寒千
里家山逺三年客路難明朝有佳便尺紙報平安
　　　雪晴泛湖
雪後湖清淺令人心眼開林疎知寺近冰合礙舟囘寒
色欺吟鬢斜陽入酒杯山行巳清絶況復是尋梅
　　　山中口占
躑躅花開野色濃和風甘雨臥叢叢城中只買零枝看
那似山頭滿樹紅
飯罷呼僮旋煮茶棊枰詩巻小生涯縱今厭踏紅塵路
多在山閒少在家
　　　夜坐即事
午夜空庭寂心閑坐亦忘竹間風動静雲裏月行藏驚
鵲出幽樹寒螿語廢廊甌茶聊當酒清氣入詩腸
　　　題墨梅竹
洗盡丹青料清高絶㸃埃數竿無韻竹一樹不香梅與
可今巳矣補之安在哉千年好風致喚上筆頭來
　　　聽雨
聽盡燈前細雨聲聲聲總是别離情何時㫁得閑煩惱
一任芭蕉滴到明
　　　夜坐與伯氏葦舸對牀閲江湖詩偶成
對牀因話弟兄情話到山林世念輕几上江湖詩一巻
窗前燈火夜三更茶經未展神先爽香片纔燒味較清
吟罷忽聞城角動石橋霜曉有人行
　　　薄暮
薄暮抱幽獨無言倚小樓日沈千樹晩風起一天秋驚
枕圍新夢寒衣帶舊愁祗因吟太苦餘病未全瘳
　　　山行
石磴手難攀林深去復還人行啼鳥外僧住白雲間野
興平秋水吟魂繞暮山馬頭風作惡潘鬢任闌珊
　　　月夜聽琴效漁父辭
風入古松成節奏泉奔幽磴響琮琤琴中彈意不彈聲
猛拂朱絃燈焰落細敲玉版夢魂清啼烏枝上月三更
　　　寒中偶題
燭對紅爐煖香凝繡被溫老天有秋意寒不到朱門
　　　與生上人
乆住深山裏相忘物外形逢人出好語入定掩殘經古
字碑成軸名詩牓作屛欲知祖師意祗樹在中庭
　　　雨中
愁坐黄昏掩客扉風翻桑葉滿庭飛孤燈挑到寒更盡
猶有行人帶雨歸
　　　喜郭希范自上庠歸
馬蹄明日是君家千里歸來傍節華幾夜深閨寒寂寂
有人和淚卜燈花
　　　柬竹院孚老
别來旬日許又過一分春因感塵中事空慚物外人吟
清便境静語苦見情眞近況知何似篇詩得細論
　　　送梅臞還三山
十年湖海上此日値梅兄一見纔傾蓋相逢又問程新
編聯畫巻清話入詩評從此雲山别因風時寄聲
　　　寄黄雲心
竹屋少行跡閉門春晝長天時半晴濕人意共炎凉苔
蘚侵階緑荼䕷壓架香㝠􁄭尋杖屨不為看花忙
　　　過永春縣
距城纔百里世路更難平碣石唐人墓桃源晉地名危
譙依嶽勢荒市帶溪聲往日罹兵火頽垣蔓草生
　　　蚤發
蚤發六七里前塗曙未分漁舟依岸立水碓隔溪聞獨
樹支殘月空山半白雲清晨那可駐日出又如焚
　　　無題
露重濕征衣風急翻紗邏山下灌園人倚鉏看馬過
　　　過界首
幾重嶺隔幾重灣路入濛濛煙雨間獨立溪橋重囘首
前頭已是劒州山
　　　思家
夜夢到山居囘頭千里餘屢傳歸去信不得寄來書小
徑應添筍荒畦欠理蔬客程頻得雨田里事何如
　　　西湖㑹上和趙靖軒韻
不著人間半㸃愁每於勝處一憑樓吟邊只欠林和靖
坐上追思馬少游暈臉芙蕖酣薄暮低眉楊柳拂新秋
酒闌拍掌狂歌舞自是忘機可狎鷗
　　　秋思
梧葉飄殘客夢驚擁衾危坐到天明片心除是眉頭識
萬感都從念脚生江上鱸肥銷旅況樓前鴈過帶邊聲
挑燈無語閑商畧謀國謀家底計成
　　　夜來聞曾性之邱君就二友隔樓吟聲不絶以
　　　詩柬之
月下歸來深閉門衾寒時倩博山溫隔樓忽聽吟聲苦
引得清愁入夢魂
　　　夾河中有矮道人自住小舟持咒為生人莫不
　　　異之者
道人神貎古雙鬢欲垂肩坐席容三尺浮家住一船養
生憑佛果持鉢信人縁蚤泊橋梁下蓬頭起白煙
　　　寄嬾庵
天寒日短道路長白雲飛處知吾鄉大江之東渭之北
念我故人何可忘别來楊柳春依依只今開到梅花香
扁舟漫浪歸未得京塵海裏安身藏身名未立仰天笑
牀頭夜夜鳴干將羨師物外無寵辱庭前柏樹常蒼蒼
吁嗟念羽飛不到三千里外空相望五雲前墜滿室光
報師之意無以將篇詩濃墨纔淋浪一聲鴈過天南翔
　　　遊山中
世逢平處起波瀾輸與高僧占好山竹麈直為揮俗具
槿籬虛設掩塵闗林泉有分酬清供瓶錫無人伴此閑
擺脱名韁須蚤計半生猶得住雲間
　　　寒夜作
生計尚茫茫微吟思故鄉羈愁消不盡寒夜未為長門
掩梅花月禽翻竹葉霜挑燈裁錦字明發有歸航
　　　書懷呈曾性之
覽鏡歎頭顱梅花一㨾臞病因吟後有愁到醉邊無心
事歸梁燕年華過隙駒世途難著脚況復是江湖
　　　和伯氏雨中韻
癡寒脈脈壓晴沙春漸三分景未和待得濃隂收拾後
花邊春色巳無多
兩隄楊柳拂新亭怪底遊人嬾踏青手撚棃花成小立
半窗湖水雨溟溟
　　骳藳
　利登字履道號碧㵎盱江人家於仙塘依山結屋門
　臨清溪悠然隠者之居寶慶閒羣盜四起扶侍母妹
　避亂於梅川梅川令莫公雅嗜詞翰邀登及文士數
　輩方舉詩酒㑹盜旋犯梅川倉皇徙佛巖又徙崆峒
　一時流離奔走之苦俱為賦詠委曲繪出晩年始舉
　進士故其詩云乾坤雙鬢改日月寸心死誓從鹿豕
　遊乃復叨一第又云悔把漁竿不到頭骳藳一巻避
　亂時所作居多其次琬妹月夕思親一絶云緩作行
　程蚤作歸倚門親語苦相思白頭親老今多病不似
　當初别汝時口頭語而意極悽婉令人不堪卒讀
　　　雜興
我昔遊蓬萊道過崑崙山青壁峭千仞中分兩逕前上
逕儉且難行可求神仙下逕極夷易蛇虺交蜿蜒毫釐
一殊軌安危異千年棄之從上徑高步追飛鸞勿謂下
途易下途前更艱
松柏托茂林高不尋丈至寸喬附太山未長已千里置
身患不高餘事安足擬遊必蓬萊遊棲必崑崙棲仙步
必祥雲仙茹必靈芝鳯凰雖自飢妄食固不囘癡鳶嚇
腐鼠可笑空自疑
我昔此園遊寒梅吐孤艷重來幾何閒叢青倐以遍誰
云花與葉同樹不相見
　　　田家即事
小雨初晴歲事新一犂江上趁初春豆畦種罷無人守
縛得黄茅更似人
　　　癸巳十一月二十五日辭家雪甚作愴然有懷
歲暮遊子歸余始為行客朔風萬里長吹雪犯巾幘臨
行不言苦不忍母心惻乾坤迫短景寒日易傾仄冰池
緑骨嶃凍車瓊網澀一寒忍巳熟浪出還自責撫劒睨
前岡雲重楚天黑
　　　野燒
初如螢燈一㸃明須臾數㸃如疎星忽然連亘勢不㫁
儼如金蛇破夜驚縱横又如長虹百尺渇奔飲江罷蜿
蜒夭矯勢欲凌青㝠竒光野色不可以正視倒影茅屋
但覺燁燁光熒熒我聞昔者王家有寶鏡鏡横八寸名
紫珍塗以金膏傳珠粉碧光絳氣連屬日月含天庭又
聞西方聖者釋迦子祗林演法導羣生祥光自頂湧不
盡三千世界合作一色白月明今之竒光異色無乃是
不然安得有此瑞采突兀來崢嶸天公有妙手變化誰
能名忽從青青現有象還復槁滅歸無形遺燼尚足澤
萬物生意行又盈乾坤乃知元氣本不死不逐火化常
存存君看餘澤滋萌達豈彼死灰能神靈秋風浩蕩吹
萬寶拭目千室倉箱盈
　　　贈南豐宰趙虛齋
芳鮮桃李花曄曄春風道春風不可名桃李花自笑人
閑雙睫淨玉立軍峯峭
有口寧食薇有身寧衣褐居然觀八荒獨立招皓月清
風亦知人蕭蕭動幽樾
　　　沽酒
有錢但沽酒莫買南山田勾引催租人驚散青松煙
　　　春日
幽偏無一事終日自長哦課僕鉏荒圃邀人補㫁蓑為
貧沽酒少因病著衣多昨夜岡頭雨春風生渌波
　　　觀雪溪傍
愛雪不能寐凌晨步水濱㫁梢驚宿鳥倒竹礙行人疊
疊禽堪數層層屋頓勻梅花無處認惟覺暗香春
　　　郊外
春色到江㫁野香涵日嬌鳥穿芳樹語人隔逺山樵
　　　春日
雨過苔猶濕風來戸半開閑花忽落盡啼鳥自飛來
　　　晩步
住在山塘深更深門前落葉與堦平高人聽鶴來相過
野老因樵熟識名一水欲流山影去㫁雲時伴燒痕生
翛然獨步蓮峯夕十里松風秋月明
　　　仙塘茅舍二首
住在山深處門前數曲灘近邨煙勢闊傍水樹隂寒釣
客瞋棊僻高人借鶴看只愁山水怪嫌我著儒冠
門對平蕪闊荒田帶水聲牧童兼鴨養野老叱牛耕山
暖松花重園春菜子生杖藜斜日裏籬外白雲横
　　　仙塘
一椽自著此山幽蘆葦蕭蕭遶屋頭野老屢來詢姓字
社人相約賽春秋寒山此去無飛燕白水初傳有逺鷗
病起偶然成獨往冷煙斜照使人愁
　　　稚子
雙雙稚子戲柴闗摶土為人半印錢更過十年那有此
短蓑蓬笠種荒田
　　　用趙南塘贈黄希聲韻呈南塘
長天漠漠升虬龍龍光鱗鱗涵紫空黑雲忽起瀛海上
白日不照寒郊蓬九野茫茫路如織我自路絶非途窮
緩商同宮琴再撫四顧欲駕班麟風
鳯凰一翥千里論營營燕蝠爭朝昏黄河波清縱可待
失計巳落千秋渾蹇予生居百代後上究笙典窮珠墳
(抱朴子五典為/笙簧三墳為珠)緑圖丹書竟杳寞嗷嗷宋玉徒招魂
　　　江亭
江亭凭望乆野色暝蒼蒼古木浮寒霧空山入夕陽水
流前夜月風作蚤秋霜卻笑垂綸者因魚亦自忙
　　　梅川行
我來蒼山未一日平固弄兵剽寧邑(平固屬/石城)此時烏合
猶懼官風鶴入耳心蚤寒來無與角去無捕堂堂墟邑
自來去隳軍長寇那可言初時數百俄數千受旗翕忽
亘千里聚落一燼如巻水就中閨女尤可愁肩緡背篋
步牽牛重重闕地􁄭伏窖謂無白日再天曉我時避盜
逃佛巖親眼見盜循山南紅葛䝉頭履躔項縈身錦被
翻紅浪招賢三尺刃如霜夾以巨盾張朱槍(招賢人能/製刀賊用)
(之又習張朱/二家槍法)皇皇我寨神呵䕶山上澄明山下霧路迷
躑躅不敢前依依遂犯連湖去六盜飛紅登其巔環山
叫呼聲連天紛紛毬雪半空落赤子甘心自投壑(人自/投巖)
(下而/死)州忘縣邑縣忘鄉我實自弱非賊彊捐金買静恐
不受尸祝鼠輩拕朱黄何人此日不為盜巳矣獨歎我
生忙已矣獨歎我生忙乾坤囘首空斜陽
　　　秋步述所見
趁晴收㫁鼎破曉循幽浦山寒樹欲風雪重天將雨兔
奔初種畦雞拾穫殘畆葉深樵無蹤水落魚可數幽草
不須生千林秋已素
　　　梅花吟
落日孤煙寒不度梅花忽見橋西樹疎影猶含㵎外雲
暗香欲薄山前霧寒死不作女兒面幽絶卻懐廊廟具
但知殿後壓年芳誰識儳先啟春路初開寧無仙子來
已落尚恐神明䕶後來紅紫競春風此巳成功鼎鼐去
　　　次琬妹月夕思親之什
緩作行程蚤作歸倚門親語苦相思白頭親老今多病
不似當初别汝時
　　　田父怨
黄雲百畝割還空垂老禾堂泣晚舂償卻公私能幾許
販山燒炭過殘冬
　　　野農謠
去年陽春二月中守令出郊親勸農紅雲一道擁歸騎
邨邨鏤牓黏春風行行蛇蚓字相續野農不識何由讀
唯聞是年秋粒顆民不收上堂對妻子炊多糴少飢號
啾下堂見官吏税多輸少喧征求呼官視田更視釜官
去掉頭吏不顧内煎外迫兩無計更以飢軀受笞箠古
來坵壠幾多人此日孱生豈難棄今年二月春重見勸
農文我勤自鍾惰自苦何用官司勸我氓農亦不必勸
文亦不必述但願官民通有無莫令租吏打門叫呼疾
或言州家一年三百六十日念及我農惟此日
　　　冬日
藤果纍纍熟山晴自遶檐㫁薪經雨濕野菜著霜甜詩
少客相笑家貧鶴不嫌誰能更惘悵癡坐巻疎簾
　　　玉臺體
兩彎弓月眉端照一朶鬆雲鬢畔歸欲黙不能言不可
嬌心無著憑青衣
六曲鴛屏紫玉環寢衣紅地繡雙鸞相思未必君如我
一夜芙蓉翠露寒
行雲一夢去無踪鳯尾羅衾翠漫重人夀幾何禁此别
海棠花下悔相逢
　　　貴溪有石相背而生俗名之背夫石余謂妻安
　　　背夫抑夫棄之耳易之曰夫棄石
雙石巑岏倚雲􁄢背立蒼蒼兩成醜不知底事迕夫君
千載春風不囘首妾身雖棄妾不寃混沌初開巳相守
君興飜天雲妾亦助君去終當為霖九地囘白日昭昭
此情愫
　　　臨平春日有懷
少年賤生理嗜書彊解事長懐希南風趨數慚北鄙乾
坤雙鬢改日月寸心死誓從鹿豕遊乃復叨一第兩年
三作别雲霧生馬耳臨平二月春花事歸桃李獨尋處
士梅三肅湖邊水一官未得任畏首復畏尾旁觀未知
羞自媿巳無地懸知簪紱禽擾擾事萬起終當緑霧中
友彼乗龜子南柯不世勛僅足雄衆蟻
　　　别遊天台雲臥住
半月陪杖履此别情詎忘平生兩知心蹤跡長相望兹
遊天相之檐雨對夜牀旅行得心朋在客如家鄉如何
遽此去泛彼天台航知君愛竒觀赤城有霞光儻逢五
百尊問我今行藏詩骨􁄢未改雙鬢塵巳蒼
　　　至家
明時射策難為合塵世求名本是浮整頓書籤還夜課
增添酒罋與寒謀羞逢山友長低面悔把漁竿不到頭
盡日小樓凝逺望白雲黄菊十分秋
　　　永新道中
冉冉螺川路兹行本不期地平風到疾山僻雪消遲漸
逺鄉人少初行岐路疑㫁雲無意緒直欲上梅枝
　　　和希聲蓮峯樵人遇仙行
蘆溪之山高插天蓮峯更壓蘆溪山峯頭青壁幾千年
誰知玉闕藏神仙平明采樵陳氏子五雲深處樓臺起
中有七仙白玉冠方瞳射人秋月寒臺前一道白蓮泉
七始開花一成蓮固知此子無仙骨祇以崆峒入仙室
低頭乞命卻走囘尚復褰裳取蓮實歸來疑信互相傳
朴哉此子非妄言安知瓊樓玉宇峭千尺即非面前崔
嵬一片石安知世人俗氣厚如山翻把瓊樓玉宇作石
看亦非仙人幻作石世人俗眼自不識安得鴻都道士
白玉簪持我此詩扣青壁
　　　寶陀清賞夙慕晨遊願不從心因成小詠
寶陀十里路此日想同遊萬古不收雨四時長是秋樹
寒煙半擁山濕露長流獨我思歸苦無因到上頭
　　適安藏拙餘藳
　武衍字朝宗汴人工詩名著寶慶間方萬里稱其詩
　情致亹亹多有可筆於丹青者所居有亭池竹木之
　勝命曰適安即以自號藏拙餘藳二巻俱近體詩有
　淳祐改元自序浚儀趙希意弁其端謂其生平愛誦
　趙樂天戴石屏詩知淵源有自來矣
　　　秋夕過松陵
月冷江空夜氣濃桂香飛下廣庭風不知何處神仙過
鶴唳數聲煙靄中
　　　鶯
柳外飛來恰弄聲瞥然流去一梭輕分明啼㫁春愁處
風不驚花午院晴
　　　宮詞
棃花風動玉蘭香春色沈沈鎖建章惟有落紅官不禁
儘教飛舞出宮牆
　　　采桑曲
粉光薄薄髻雲垂葉滿湘籠獨步時女伴未來歸未得
水邊閑照插花枝
道是蠶忙未是忙日長猶得事梳妝羅敷有語何曾解
倚樹偷窺馬上郎
　　　宮思
當時十五正嬌妍選入宮中二十年誰料祗今三十五
舞鞾未踏玉階前
　　　書畫扇
雙成午夜約飛瓊齊駕紅鸞看月明縹緲碧雲歸去曉
洞天霜冷玉簫清
　　　贈苕上隠者
夾溪槐柳緑雲堆轍跡何嘗到碧苔不種桃花縁底事
恐因流水悞人來
　　　開兀廣寒詞
桂華珠殿水晶樓柘袖籠香一夜遊飛下銀橋人不覺
月明三十六宮秋
　　　客去
晉人冠子羽人衣客去移牀傍小池扇影不揺蘄竹淨
藕花風裏看唐詩
　　　遊呉門同樂園疥池光亭壁呈使君張都承
一城和氣萬花春金碧樓臺處處新太守不孤同樂意
木蘭堂上看遊人
　　　春日舟中書所見
翠峯斜倚側金翹羅帶縈紅罥碧桃應是春愁禁不得
東風深院粉牆高
花外飛來夾膩香片雲誰遣下巫陽不須囘首頻相顧
彼此傷春易㫁腸
　　　聞角呈宗諭方蕙巖
晚角吹愁客夢寒一聲聲落曲屏間呉兒可恨無風味
老卻梅花祇當閑
　　　韓幹照夜白
振金歌玉出天閑幾向驪宮驟月還脱使幹生天寶後
畫圖那得到人間
　　　柳枝詞
靈和殿裏最風流三月飛花繞御樓換得玉人眉樣巧
一春渾不下簾鉤
　　　秋夕清汎
弄月吹簫過石湖冷香搖蕩碧芙蕖貪尋舊日鷗邊宿
露濕船頭數軸書
　　　老將
幾囘夢裏列邊陲馬上猶能麾戰旗彈淚對人偏愛説
建炎隨駕渡江時
　　　春日湖上
花外垂楊閲四朝東風依舊緑條條當年盛事人猶説
二殿龍舟泊畫橋
飛鷁鳴鑣鼓吹喧繁華應勝渡江前吟梅處士今還在
肎往孤山爾許年
　　　宜永觀雨
池上泠泠過雨聲緑荷風走萬珠明天公未欲從羣望
作了晚凉俄便晴
　　　雙鷺
誰驚雙鷺起蘋汀蹵裂玻瓈細有聲飛入白雲渾不辨
碧山横處忽分明
　　　湖亭席上贈商素
一曲春風巳擅長淺顰低囀更傳觴令人憶殺香山老
舊日玲瓏也姓商
　　　重訪西湖舊遊
西風吹晩鳯城開桂子香中信馬來十載不行湖上路
知它添了幾樓臺
　　　橊花
蹙蹙生紅露滴珠薰風凉幌曉妝初折來戴朶頻拈看
應訝羅裙色不如
　　　老宮人
寶髻無光玉貌昏悲歌空感舊承恩君王喜問先朝事
時許車兒到殿門
徒輦觀花上苑春太皇宣索鳯笙頻如今猶記當時曲
對譜閑教小内人
　　　書呉江塔院
疊疊滄波隔亂山白鷗飛去復飛還吟邊好思無多子
祇在孤舟落照間
　　　次平山景
一縷殘煙暝不收作成谿上十分秋空林落日西風急
紅葉無詩水自流
　　　尋昔遊
碧水青山舊路迷劉郎怊悵阮郎悲仙桃一别人間去
洞裏春風自四時
　　　寄社友
秉燭西園事已非更堪中酒落花時隔簾燕子偏饒舌
不管春愁催作詩
　　　立春
蓼滴辛盤色鬭鮮巳將春到酒尊前金幡不用呉娃祝
自唱新詞插鬢邊
　　　霜梧
棲鳯枝頭數葉輕井邊籬落正闗情晚來縱有西風過
一片秋聲作不成
　　　湖邊
日日湖邊上小車要尋紅紫醉年華東風合與春料理
忍把輕寒􁄢杏花
　　　示舵師
不拘蚤晩過長橋要泊橋邊踏巨鼇無月色時方得睡
有梅花處必停篙不逢水活魚休買纔見溪清米便淘
到得旗亭須報我落帆相與醉邨醪
　　　春曉山行馬上口占二首
山深竹暗曉風輕幾様幽禽錯雜鳴駐馬細聽渾不識
就中惟識秭歸聲
路轉前山復後山宿煙收盡薄生寒吟鞭忽指松梢月
絶勝城中樓上看
　　　陽復
一變陽爻七日初窗間測影弄徐徐不知曾未添宮線
但覺多翻數葉書
　　　劉八窗見訪一夕即别
五年苕上别别後愧相疎今夕知何夕憶渠俄見渠同
持一杯酒勝寄百封書未及論心事曉風囘蹇驢
　　　睡覺
睡覺東風忽惘然起翻雲母續燼煙半醒不醉宿酲思
欲雨又晴寒食天春草池塘詩夢裏棃花庭院酒尊前
誰憐倦客長安市節物驚心憶舊年
　　　楓橋道中
路接官河柳行斜蹇驢衝暑憩田家雨餘天迥雲生葉
日午風輕稻放花襏襫巳懸黄犢睡桔槔不動緑隂遮
老翁相見如相識命坐藜牀自析瓜
　　　郊居紀實
既安能適復何疑小築重營即舊規狡兔反為三窟累
鷦鷯終遂一枝期種成水際芙蓉徑鑿得亭前菡萏池
客有可人尊有酒四時風月總相宜
　　　松陵晚泊
漭漭風濤外天隨底處尋碧煙千嶂暝紅樹九秋深故
國荒城夢空江倦客心行藏那復計篷月闖孤斟
　　　寄湯伯起
徙家城市去不為故人畱種菊應無地觀山合起樓别
來通訊少春去作詩不池上雙檉緑孤吟我正愁
　　　次韻答菊莊湯伯起
數方蔬地一方池吾愛吾廬祇自知蘆碧補交楊柳缺
檉紅攙上藕花遲翠隂團合疑無日凉意蕭騷賸有詩
君欲重來須更待嫩煙浮動晚晴時
　　　夏日書事
緩將琴軫巻將書誰信閑中事有餘約客論茶和水試
課童移菊帶泥鉏竹籠日午猶闗鶴水檻朝來自餧魚
山薊已苗瓜巳蔓適安生計未全疎
　　　訪隠者居
蘚磴披蘿入茅堂著竹斜緑看流去水紅惜落殘花蜀
鳥啼春静山童厭客譁細觀題壁者一一是誰家
　　　京口策應戍將歸營
老矣猶征調新從淮上歸盡知邊境事曾解夀春圍腥
血封刀匣黄沙漬鐵衣奏功均得賞沽酒醉斜暉
　　　枕邊
枕邊清坐散餘酲慘澹西窗月半明燕子夢囘簾未巻
楝花風信曉寒輕
　　　清明湖上
榆火初傳禁漏殘滿城和氣在湖山接天楊柳風煙裏
照水桃花圖畫間舊路人穿新路去長橋船出㫁橋還
吾皇應喜民胥樂歲許西門入夜闗
　　　宿呂城舟中
古螮遺踪何處尋㫁煙殘月意沈沈飛湍過閘風雷怒
峭岸如山草木深燈火鄰船喧客枕江天漂梗碎鄉心
明朝沽酒新豐市惆悵無人伴苦吟
　　　伯氏自呉門來輦下再宿即别
把酒論新事移牀問故山桑麻云巳長親戚喜相安㫁
鴈江湖外馳心夢寐間兩年三度别此别覺猶難
　　　送友人赴長沙酒官
老楓殘月曉江濱送客歸來又送君愁滴離聲三疊淚
眼穿行色萬重雲過湘應取離騷讀别邑終期課最聞
莫為西班羞薄宦要思先世立殊勲
　　　甘露寺狠石
二雄曾向此盤桓鼎立功名各未安畱得坐時頑石在
至今人尚説曹瞞
　　　正月二日與湯伯起陳鴻甫泛舟湖上
櫂轉孤山艤落暉春風深鎖恨依依松閒一鶴俄飛起
疑是先生出未歸
　　　湖亭席上
寒食棃花月新晴楊柳風愁融山色裏興極酒杯中緑
髪日夜變青春今古同忍教行樂處容易夕陽紅
　　　送蕙坡趙富陽赴高郵元幕見次
相逢客裏便相歡握手眞能出肺肝買得酒尊曾共酌
帶來詩巻每容看舊聞遊宦多知巳今喜公朝與好官
一片淮雲千里月覲圭何日入長安
　
　
　
　
　
　
　
　
　
　
　
　
　宋百家詩存巻三十一
欽定四庫全書
　宋百家詩存巻三十二
　　　　　　　　　　　　　嘉善曹庭棟編
　　芸隠詩集
　施樞字知言號芸隠浮玉人紹定初累舉不第從辟
　入呉攝庾臺幕往來錦溪間富吟咏自為序云余萍
　汎不羈每多感賦至市橋見月之句若有解悟暇日
　􁄭故篋得可意者百篇題曰芸隠勌游藳丙申赴浙
　漕舟官旋捧檄東越董築江隄事竣秩滿歸又裒集
　所作共百二十題嘉熙庚子自序云先正詩野水無
　人渡孤舟盡日横與樞官業偶同遂命曰芸隠横舟
　藳兹彚二藳為芸隠詩集其詩閒涉俗調而清俊之
　致自在格律亦老成樞嘗云自棄舉子業後始放意
　為詩而所造已復乃爾其得於性情者深邪
　　　感春
等閑羈旅欲歸難又見蔬盤簇綵幡九十日春從此始
萬千心事對誰言梅邊粉墜寒香骨草際青歸野燒痕
且把一杯酬好景花風今日也翩翩
　　　湖邊柳
亂撒鵞黄拂曉晴天涯多少故人情遊船空逐輕隂轉
半屬春風半屬鶯
　　　夢遊徑山値雪擁爐賦詩
雪天元自冷何況是山中(此聯是/夢中句)雙徑衝寒霧千林戰
晚風室中人已定爐内火常紅萬事皆如夢誰知夢亦
空
　　　玉泉
水積無增減從知地有靈羣魚潛異窟一芥納滄溟濟
隠新畱咏超師舊講經聖時調玉燭龍睡不須醒
　　　蚤起
蚤起看花露西風把鬢欺心清多在道夢好亦成詩過
但思求巳生無事皺眉功名縁底事到手卻如遲
　　　聞鴈
飛盡沙田到水鄉年年來徃為誰忙只貪月夜蘆花宿
不是將身傍稻粱
　　　通眞觀
桃源事巳成荒幻那更形容學避秦欲訪舊踪無處覓
滿山花落不知春
　　　泛月夜歸
短艇衝寒泛淺沙滿溪明月浸蘆花忽驚逺岸燈光發
籬落蕭疎一兩家
　　　龜溪市橋見月
樓臺疊翠遶清溪淺澹雲邊月一眉行到市聲相接處
傍橋燈火未多時
　　　寄寶藏璧天瑞
路轉小橋東羣龍擁梵宮荇花明晩水蓮葉向秋風匠
斧應休役禪窗定費功笑他塵俗者客路每悤悤
　　　入京
何期又泛玉京船行止於人不偶然寒力勝如前兩夜
世情熟似近三年只將興味畱詩裏苦乏工夫到酒邊
萬事看來忙不得只須委順樂吾天
　　　憶孤山
孤山不是逺只隔鳯城門爭賞詩家句誰招隠士魂秋
風林下冢寒月水邊邨擬待梅花發長吟酹一尊
　　　别高家店
獨抱朱絃識者稀湖山與我獨相知煙迷柳岸經行少
月照梅窗做夢遲酒價寒高誰與貰衾綿夜薄自多思
歸舟又値商量雪好似清溪訪戴時
　　　夢囘
銀漏迢迢箭緩傳夢囘月在蚤梅邊小池凍合寒蘆折
應是鴛鴦夜不眠
　　　馬上
只為谿山有宿盟兩旬兩度此經行馬嘶險徑霜蹄滑
鷗舞平沙雪羽輕豪氣不從塵外減新詩偏向道間成
梅花似有相迎意野水籬邊數蕊明
　　　新晴
寒窗寂寞度殘冬接得春來雨又風芳思悠悠空自逺
清遊款款與誰同林梢澹抺煙初霽菜甲新抽土旋融
多謝殷勤檐鵲舞數聲足喜夕陽中
　　　分韻春字
柳外鶯聲錯喚人小樓吟苦不知春落花飛過秋千去
一片閑情客裏身
　　　緑字韻
曉帳香銷閑畫燭夢囘山㫁屏風曲輕煙細雨客情多
南浦草隨新漲緑
　　　閨思
簾底臨鸞惜歲華鬢雲慵掠寶釵斜落梅香㫁無消息
一樹春風屬杏花
　　　春夜賦小字
岸桐花開春欲老目㫁斜陽芳信杳東風不管客情多
杜鵑啼月青山小
　　　再行湖上
樓臺萬疊照斜暉紅褪園林緑漸肥艷是杏桃開過了
春風吹到野薔薇
　　　小樓對月
京國誰曾念旅遊閑情芳思兩悠悠卻因今夜闌干月
引得春風上小樓
　　　再賦酬呉菊潭
酌酒酬春醉晚紅誰知書劒兩無功漁竿冷浸半絲月
牛背閑消一笛風仙夢不隨狂蝶亂家書只倩素魚通
友聲更擬遷喬去底似人情較異同
　　　畱别詩僧
家山方繾綣客路復西東自念依明世誰令策雋功三
杯桑落酒一櫂柳花風别後詩應好吟成寄短筩
　　　送春
相逢九十日彼此惜芳期折柳停閑騎嚼花吟好詩經
年行逺别對景起深思日落不知處四山啼子規
　　　後塢示璧天瑞
幾年不到巳公齋客裏明知未定家生滅無邊方共語
滿山春雨落松花
　　　即事
暝色分煙上逺峯雨聲㫁處又晴風寶香差冷閑情逺
落盡薔薇一架紅
　　　檐玉鳴
曉窗風細響檐鈴一曲雲璈枕上聞夢㫁不知仙路杳
鶴銜松露入青雲
　　　東天目(三潭之下有九溪之隔三潭之上有瀑/布之勝飛橋之險涉深攀縁止到第三)
　　　(池上兩池及飛橋則無計可觀所以限仙凡也/又有東西二井石室朝陽二洞黄冠厭人遊覽)
　　　(不肯指引僅披荆/莽題名朝陽洞)
不辭巘險訪龍潭潭底無窮碧似藍亂石鳴灘谿過九
飛泉瀉瀑塹分三雖然道士能相引不比樵人得盡諳
怊悵飛橋無路到乗風應許御雲驂
不謂山行得此晴有名勝處必須經玉田草滿春無極
石室人稀夜不扃自料俗情應厭倦誰知幽意在空㝠
碧桃卻似傳消息一曲瓊歌月滿庭
　　　西天目
召水之源出此山如何邾魯始躋攀三池浚澤高岡上
一勺為霖反掌間著脚不知蒼漢近無心眞共白雲閑
何時結屋枕泉玉滌盡塵根學大還
　　　題朝陽洞(東天/目)
一吸龍泉萬慮清更尋古洞入柴荆桃花落盡春無路
獨許騎鸞上玉京
　　　題至道宮雲巢軒(西天/目)
碧霄路底作生涯雲亦何曾定有家月印天池心宇淨
水鳴環珮出松花
　　　别天目
東尖森洞穴西目浚淵庭三日若為霽羣龍亦有靈立
依松作蓋坐倚石為屛猶恨歸鞍急囘頭望逺青
　　　芍藥
雖殊桃李競年芳色相惟應付夢鄉綸閣曾看金縷艷
蕊宮初試玉樓妝露凝深淺煙中淚日汎溫柔雨後香
幸蜀歸來花正好可憐不忍看嬪嬙
天女霜刀翦亦難露紅煙紫碧闌干步揺衣袂飄霞珮
鈿合釵梁閒寶冠枝上任他無力笑燈前還作有情看
采根若可蘇民病始信無經載牡丹
　　　午寢
舊詩零亂滿藤牀緑映簾深一縷香午夢驚囘槐國逺
浮生消得幾斜陽
　　　道閒
一溪新緑漲晴沙傍岸疎籬八九家桑葉又抽麻正長
緑隂深處響繅車
　　　牆外竹
森森新竹亞牆屏籜解餘斑粉淚零幸入詩家窮相眼
可能不為此君青
　　　五到洞霄兼似翀妙
多謝名山不厭人五來此地著閑身泉聲帶雨驅煩暑
空翠縈風絶㸃塵金鼎火能知應候玉壺花自占長春
何時許證三生約乞借煙霞與卜鄰
　　　夜泊黄灣
移近黄灣泊短篷野雲隨地一溪風渚香吹散荷花雨
幾㸃流螢出葦叢
　　　夜凉聽雨
暑雨沈沈夜正清凉欺客枕夢頻醒雖然未是秋時候
滴在梧桐亦厭聽
　　　西河柳
一把輕絲拂地垂柔梢淺淺抹燕脂絮花吹盡枝方長
卻恨春風未得知
　　　三過垂虹
秋來三度過垂虹灝氣連江水接空帆影輕浮千幅月
漁竿冷浸一絲風楓初落葉前邨近荷有餘香别浦通
笑拍闌干天地闊鱠鱸尊酒許誰同
　　　滄浪亭
長史遺踪二百年直教名字到今傳渚香細挹蓮䰅雨
野色輕團竹尾煙但得幽情闗水石何須隠迹痼林泉
客中正有塵纓在來此清遊亦是縁
　　　中秋日虎邱呈庾使東畎先生
寒步接輶軒於山亦有縁劒鋒遺㫁石閣影到平田紫
日穿林暝黄雲共夜連清暉無著處月伴使星圓
　　　清夜
客身隨所止一室冷如冰景逺吟何託情疎夢不曾雨
黏初蘚壁風謝欲花燈豈是無家者甘為有髮僧
　　　客中雨思
細雨黏雲結晩愁黄金垂地菊錢流風來不覺窗聲戰
分卻羇懷一半秋
　　　對菊
欲荒三徑負歸期魂夢何曾到短籬九辯不歌陶令老
清香還許入誰詩
　　　蠟梅送東畎先生併寓探梅之意
澤國寒深未見梅東風何日到南枝玉堂應有新消息
恐是人間未得知
　　　寄陳藏一
萬人如海亦紛紜還著江湖有限身題葉恨深波影逺
嚼花吟苦月痕新羨君朝市情俱薄笑我山林趣未眞
名勝􁄭羅能盡否細論何日許相親
　　　借張憲韻述懷呈東畎先生
蚤起看秋意山前深未深水香飄逺渚晴色上平林風
雨一雙鬢江湖萬里心何期來此地時作短長吟
　　　初汩世縁(紹興南/倅㕔)
不問蕭條傳舍空來敧客枕聽西風一庭明月無人管
秋在梧桐落葉中
　　　蚤起
檐前鳴玉響丁東清夢初囘鶴帳中蚤起井梧飄一葉
方知昨夜是秋風
　　　禹廟
袞服嚴常祀平成萬世功圭璋藏道室弓劒莽幽宮石
定(音/訂)今猶在梅梁事莫窮幽尋須作計多恨雨悤悤
　　　高園
入門雖較小中卻是壺天委曲松篁徑清新錦繡篇蟠
胸有邱壑隨處是林泉更讀鼇峯句風流似謫仙
扁名俱不俗難得此規模一鏡荷香冷四圍花徑蕪沼
寛魚自樂竹静鶴同孤倣盡東川景何須作畫圖
　　　夢前室
長夜幾年别傷哉千古心自因縁較淺不是老相侵熊
夢如先兆鸞膠豈續琴曉窗秋葉響不覺淚盈襟
　　　西興寄呈東畎先生
生平未始識東州不謂招邀得漫遊南鎮門前秦望曉
西興浦口浙江秋風摶怒氣潮初落山湧青㝠雨乍收
豈為登臨重囘首使星只在五雲頭
　　　右芸隠勌游藳
　　　輪差祝聖所拈香
幾度來遊幾賦詩又因將命到靈芝三呼祝了君王夀
偷眼湖光立片時
　　　昨夜
昨夜隂風刮地鳴亂敲窗紙夢魂驚壁寒剥落泥成片
屋老漂搖瓦作聲野市霜明人跡險官河水冷客舟横
翻思帶甲眠戈者何幸吟身傍帝城
　　　月夜憶梅花
夜深寒月照窗紗忽憶林逋處士家鷗鷺正眠煙樹冷
不知誰可伴梅花
　　　生朝報恩夜醮
絳節翩翩七寶車謡歌飛上玉皇家鶴壇月冷天風静
開盡碧桃無限花
　　　夜聞城中簫鼓
簫鼓喧天競看燈都民幸喜見昇平芳心自不同年少
細嚼梅花坐月明
　　　題桃源圖
山中與世不相闗雞犬桑麻盡日閑傍水桃花春爛漫
誤傳消息到人間
　　　酬瓜疇趙鑪夫投贈
謀生百拙世無如贏得心清賸讀書薄宦喜從京國路
閑身還似野人居濟川事業歸商傅獻賦聲名羨子虛
歲晚且畱梅作伴吟邊月冷一枝疎
　　　立春
采勝飄春上鬢蓬倚欄一笑問東風青青柳眼梅花面
纔染陽和便不同
　　　雨後道閒見紅梅
𤣥都境界玉堂身輕裊湘帬步曉隂昨夜雨肥添酒暈
紅情染得十分深
　　　梅
白玉堂前樹誰移此地栽看教清意足喚得艷陽囘舞
片疑雲墮畱香待月來只應標格好獨為歲寒開
　　　再雪
投曉又翻飛春風亦被欺須知寒徹夜勝似臘殘時艷
粉同梅落輕花替柳吹渾然成片玉凍合在前池
　　　桃花
武陵人去水横陳獨向𤣥都管領春日暖風輕塵撲面
劉郎空老苦吟身
　　　宿龍泉寺
既濟功成列左元餘波猶作世間泉苔荒碧甃龍宮寂
庭老梅花月在天
　　　石橋接待
當年立雪直齊腰宗㫖流傳到石橋風急窗寒燈影逺
疎梅無語夜香銷
手筆華嚴梵笈新更開寶地接迷津一聲金磬人初静
月照空山草自春
　　　聞寺中曉鼓
靈鼍一鼓振潮音征夢迢遙枕畔聞語㫁頻伽天正曉
松風吹散滿山雲
　　　峮山舖
未説行路難山深分外寒曉邨林隠寺春㵎石鳴灘薄
宦曾無補勞生敢自安羽書今較少備禦莫教寛
　　　杏塘
境接江東界郵程是杏塘雨喧茅屋小泥滑草橋長曠
野人稀少平田草渺茫半生遊歴地未若此荒凉
　　　池萍
一番雨過一番多閑挾晴風漲緑波柳絮吹殘遊跡在
謝池㸃㸃是陽和
　　　分賦楊花
纖腰睡起芳情足誰道春風浪拘束日暮天涯細草多
輕風誤入闌干曲
　　　雨吟
園林緑盡合清和猶有餘寒在薄羅幾縷晴風春别柳
一庭苦雨夜鳴莎人於生處窮通定事到難時感悟多
水上浮漚頻起滅看來物理總由他
　　　夜窗聽雨
一炷夜香清挑燈聽雨聲雖然添客夢卻可助詩情澤
沁蘭心重泥酥筍角萌山行頻有約日日候晴明
　　　破橊
絳殻盈盈萬顆珠濶於瑪瑙浸冰壺吟心先自清如水
嚼了寒霜骨更臞
　　　畱滯
何期踪跡又遲畱行止於人不自由夢境固知空似蟻
生涯卻笑拙如鳩碧涵一鏡晴天闊翠湧千峯宿雨收
從此公餘須杖屨未應草草度春休
　　　曉寒
曲曲屏山憶夢中峭寒成陣入簾櫳宿香銷盡金猊冷
一樹梅花怯曉風
　　　晚思
客思悠悠幸自安亦因吟事可相寛小窗過了亷纖雨
細與東風説晩寒
　　　苦雨
何期一雨成三日約客行山竟未能春到分時隂不解
夜當深處氣猶凝檐低捲箔看飄灑礎潤添香散鬱蒸
想見故園梅落盡和羮消息又堪憑
　　　雨中用雪坡韻
無計酬春獨有詩倚欄終日候晴暉東風漸屬新桃李
簾幙深深燕子飛
　　　禹廟
且要盡清歡須知一出難人因晴後喜春到水邊寛柳
長官橋媚梅飄客袖寒荒祠存禹蹟得得又來看
　　　用雪坡春色韻
纔出城門興便濃晴光野色兩俱融柳方柴得三分緑
桃巳熏成一半紅山湧林巒荒寺隠湖分港㲼小舟通
相攜各自論年事幾度春風上鬢蓬
　　　送東浦張應發歸永嘉
客裏偶相逢襟懷亦偶同對梅吟夜月折柳問春風子
勿言浮梗余方笑轉蓬歸程驚鴈蕩得句附郵筩
　　　送妻叔歸括蒼山
此身元是客還作送行詩笑語如今度綢繆似舊時買
船春載酒翦燭夜枰棊煙雨樓前景圖來慰所思
　　　出西門寄呈外舅
自從依監宅不似昔時親義重難為别情同乆更眞一
簫思去鳯雙璧倚靈椿只等中除報相迎輦路塵
　　　奉和龜翁送别
為説吟邊事曾陪讌笑頻自慙無韻者敢對有名人雨
洗秦山曉波明鏡水春悤悤還别去芳草正如茵
　　　右芸隠横舟藳
　　竹溪詩集
　林希逸字肅翁號鬳齋又號竹溪福清人紹定閒進
　士第四人初為平海軍節度推官淳祐中遷祕書正
　字景定閒司農少卿歴中書舍人直寶謨閣莆田林
　光朝講學於紅泉光朝之學一傳為林亦之再傳為
　陳藻三傳至希逸其學有原本故發於詩歌若不經
　意氣味自别著易講春秋傳老莊列口義考工記解
　諸書其詩文集有竹溪十一稾三十巻又續集三十
　巻及門林式之所編林同為之序兹合為竹溪詩集
　　　泊舟漁浦望呉山作
客子孤舟傍曉沙隔江人説是京華縁山一帶煙籠樹
中有王侯百萬家
　　　龍灣秋夜
旅泊秋將暮行吟夜向中獨星明似月重露冷於風遊
歴書何有飛揚醉自雄時聞邊耗近憂憤氣塡胸
　　　前出塞(信陽/作)
淮面如江春漲夥獵騎夜歸城未鎖邊頭戍將憤官卑
舉鞭怒指平安火
　　　後出塞(安豐/作)
紫金山前數尺雪三十六洲明似月夜來衝突人不知
但見官軍刀帶血
　　　信陽道中次陳守韻
古嶺纔成徑荒林間有家柳眠腰嫋娜桑老骨杈枒野
麥三分草山籬一半花挾書來萬里飄泊負生涯
　　　寄書後作
幾度題書客未還歸鴻歴歴度鄉闗遙知一紙平安字
慈母燈前閣淚看
　　　寒食
異俗逢鑽燧勞生歎轉蓬茅簷疎柳月草地落花風故
國邱墳在他鄉祭祀同奔馳眞左計歸夢海雲東
　　　宿西興渡作
古寺鳴鐘罷高林宿鳥忙竹明風弄影荷淨露生香月
到中天小星過野水長江邨人寂寂敗葉響銀塘
　　　樂軒先師挽詞
十年燈火若為情一日簫笳有底聲惆悵門前蕉雨路
白頭扶杖夜深行
網山遺稾樂軒文巳矣今無識子雲千載何人按圖問
犀斜南谷兩荒墳
晦菴南北象山西道學年來入品題可惜六經眞脈絡
紅泉三世兩幽棲
　　　臨浦秋夜
野噪寒枝鵲邨歸古寺僧傍堦聞落葉隔岸數殘燈月
退頻移席潮高尚倚藤江虛羣籟息人語近漁罾
　　　秋閨怨
簾幕低垂夜漏深秋蟲唧唧相悲吟囘文織罷空彈淚
未必君心似妾心
　　　午齋即事
晴窗伊吾罷風薄清晝永陳編幾廢興適笑心自領青
精飯何味車笠沸塵境佇立共幽懷虛簷疎竹影
　　　黄源嶺半見梅作
古嶺森森立萬松一株寒玉笑春風恰如釣艇桐江客
畫入雲臺劒佩中
　　　癸已再入京宿璜溪寄二弟
十日離家只四程白雲何處玉融青溪聲颯颯如風雨
猶對寒燈詠鶺鴒
　　　有懷(乙未西山先生典貢舉僕巻乃/公所定開院未及謁聞公病矣)
金蓮學士起持衡玉筍門生僅識名一瓣心香雙淚落
半溪殘月暮雲横
　　　答友人論學
逐字箋來學轉難逢人箇箇説曾顔那知剥落皮毛處
不在流傳口耳閒禪要自參求印可仙須親煉待丹還
賣花擔上看桃李此語吾今憶鶴山
　　　力學
力學求心苦未安蓬窗賴得小盤桓醉知义手矜持易
過似科頭㸃檢難静定工夫忙裏試和平氣象怒中看
亨途失脚人何限始信顔囘樂一簞
　　　𤣥扃
君從何處叩𤣥扃耳學紛紛莫浪聽剗盡念頭方近道
掃空注脚始明經見聞日富祇塵積涉歴年深似酒醒
不必但疑禪背理請君細讀信心銘
　　　入局有懷(戊申/)
空飡無補負公家此志雖存鬢已華每向客懷紅躑躅
不貪郎對紫薇花寛心可要流香酒圓夢何須正焙茶
手板便還丞相去吾儕活計只桑麻
　　　勸農
此禮今於古庶幾龎眉共席意依依兒攜竹笠翁藜杖
主帶朝冠客布衣飲不盡觴瓢挈去食猶餘胾葉包歸
巳分鏤本隨人看聞説今年僻字稀
　　題後邨畫巻
　　　馬和之覓句圖
先生隠几奴煨火斜插疎枝破瓦尊鶴夢未囘更幾轉
吟時應是月黄昏
　　　明皇聽笛圖
夀王妃弄寧王笛對面三郎背老伶卻恨馬嵬西去路
無人吹出雨霖鈴
　　　楊通老移居圖
憶昔移居詩在集篇篇好就中語竒絶最是涉嶼島誰
歟作此圖題以楊通老行行四五人長短各有荷瓢者
㡌且髯席者頭不裹或牧而尚髫或負而似跛孟光衣
頗寛靈照袖亦拕一兒解持箠一兒纔翦鬌處士獨跨
驢牛乃背其媼彼羊驅於前彼貓肩於左琴二荻籃雙
生計亦甚夥應嫌俗子知必住深山可低眉得何句手
巻豈其藳若逢李十二定復歌飯顆薏苡或招讒胡椒
能惹禍君子哉若人萬物備於我
　　　題江貫道山水四言(此畫疋綃作石/林簡齊有題跋)
逺水叢叢逺樹濛濛咫尺萬里江行其中短長何岸高
低何峯彼坁彼峙彼瀑彼谼晴嵐乍豁煙靄蘢蔥或㫁
或續且淡且濃爾崒奚寺爾盤奚宮或垣隂翳或梁嵌
空有吠者厖有樵者翁危檣落碇短櫂掀篷往來異趣
寂動殊容羃翠其庭豈非盧鴻畧彴而渡豈非龜䝉昔
吾經行雲山萬重若淮南北與江西東亦蓑而雨亦㡌
而風乃今追維夢境相從及此開巻恍然昔同誰居作
者造化論功淹總其裔熙成是宗聲聞九陛既召而終
謂彼樹白(貫道畫林木如/算子其身皆白)讖其身窮其然豈然訊之天
公被名穹壤疇曰不逢
　　　郡圃偶題(鄱陽/)
曲階倚杖行疎影柳花度竹黏衣領臺根三兩落殘梅
時見幽禽窺野井
　　　晚行鳯遊池邊作
為吏常嗟七不堪偷閑時到小池南去來共浴鳬千百
高下相呼鵲二三春放新紅梅㸃㸃霜餘舊緑草毿毿
雲邊數陣鴉歸後逺樹如山日半含
　　　人世
浮世堪嗤似戲場塵編無限記興亡百年不了窗明暗
一覺寧論夜短長空谷老夫休浩歎今人古月漫相望
眼前翻覆祇如許隠几何妨静炷香
　　　郊行即事
野店相依門向背牧童對語岸東西草枯白見樵成徑
木落紅隨葉入溪色有淺深峯逺近影無長短樹高低
眼前好句閑收拾歸到書窗卻自題
老樹茵生鋪兔目㫁蹊泥濕印牛蹄山僧渡水雙攜履
野客歸邨獨杖藜羣鳥爭枝聲上下孤松夾㵎影東西
行吟注意􁄭詩料欲近前溪路忽迷
　　　世味
世味更嘗百念輕眼前何辱又何榮寧教鬼解揶揄汝
不許人能駕馭卿躍馬臥龍皆夢事焚香弄鏡了餘生
春殘雨水差霑足卻願從今米價平
　　　晴窗放言
今日與明朝相尋僅頃刻昨日不可追便如千歲隔長
江汐且潮孤月明又魄眞宰良自勞人生況如客錦衣
豈云華藜羮未為嗇俯仰去來今升沈付一啞卯酒六
七分武城二三策晴窗只自知一鏡虛中白
　　　甲寅十月十九日有感
當年瑞節慶虹流冷落如今閲幾秋鼓腹遺民猶詫説
攀髯諸老更誰畱玉梅枝上春長在金粟堆邊雲正愁
(明皇陵寢在/金粟堆邊)追記鵠袍陪拜日曉風黄繖望宸旒
　　　題詠近藳
拏舟蚤巳向三韓莫放天風解引還九轉黄芽先白雪
千年翠甗後紅斑棊無盡算仙猶著性要全空佛未閑
得路不須愁險絶看他脚力儘登山
　　　溪上謠
溪上行吟山裏應山邊閑步溪閒影每因人語識山聲
卻向溪光見人性溪流自潄溪不喧山鳥相呼山愈静
野雞伏卵似養丹睡鴨依蘆如入定人生何必學臞仙
吾行自樂疑散聖無人獨賦溪山謡溪能逺和山能聽
　　　夢西軒舊事
南谷霜松老傷哉一窖塵學迂窮有鬼詩在䕶無神往
日同參盡殘年入夢頻遺書誰挂眼衣鉢付何人
　　　雲木相參歌
溪翁結茅傍溪南近山繞屋青如藍天垂四野雲到地
千頃萬頃羅松杉著亭小小寄面勢往來萬象窗中含
有時倚杖日未吐但見雲木朝相參蒼蒼古木大百圍
白雲無心出復歸雲無盡藏木不老雲木千載長依依
我醉呼雲雲不飛風和萬竅如塤箎此時此景誰能盡
既以名亭聊賦之
　　　田圃雜吟
疇昔多慚世網牽收身幸蚤賦歸田四科人物皆高弟
只學樊遲也自賢
　　　臂痛六言
六十六翁衰乆四百四病更多臂用夾攻未可心存水
觀如何
　　　物理六言
以鳥養鳥盡性惟蟲能蟲知天萬物與我為一反身樂
莫大焉
非魚知魚誰樂夢鹿得鹿誰誣若與予也皆物(莊/子)執而
我之則愚(闗尹/子)
　　　右竹溪十一藳
　　　資福嶺菴前作(嶺内有神祠課社/十日一集其間)
嶺路松隂好歸鞭為小停苔封石面紫藤絡樹身青菴
古無人住蟬多過客聽少時文㑹處近裏有祠庭
　　　崇安忌日
生死塗分乆追懷謾自傷憐渠眉舊白歎我髮今黄聚
散萍來去悲歡夢短長縱能排遣盡此日亦難忘
　　　四月二十日得雨方足聞城閒一禱即應霑渥
　　　乆矣此餘波所及也次韻呈恕齋
晴雲巻盡雨雲飛多謝元功巳轉機懇切敷陳緑封事
殷勤持送紫霞衣十連如佛仁均施一念於民福可祈
秧馬既閑青徧野搖搖爭弄晚風微
　　　和一隠堂(義江陳/吏部)
少陵那肎縛微官謾結陶廬雜市闤五客昻藏圖素壁
一翁偃蹇對青山我因月憶人千里公比雲居僧半閒
老去得閑應浪喜何如未老巳先閑
　　　和後邨得第七孫
恰喜長房兒納婦蘭堦又報送麒麟一夔四海名千載
三鳯諸孫見七人新綴錦綳饒獻笑賸畱寶硯要分珍
太翁從此應投鑷卻許貂貂金映鬢銀
　　　山丹巳盛
夏半葵橊亦頓空臨池還未見芙蓉花神也念翁岑寂
數本山丹著意紅
　　　六月二十四日雨後苦熱作
今年一旱熱良苦既雨纔晴熱如故桔槔暫閑稍解憂
赤日當空蒸濕土晚田切切更望霖蚤禾已失十四五
溪泉漸涸衆撮眉老我垂頭汗如雨有身有患信可憐
亦既憂農還畏暑
　　　四睡戲題(其像三人交/頭枕虎而睡)
多少醒人作寐語異形同趣誰知汝四頭十足相枕眠
寒山拾得豐干虎
　　　送徐諮議總管
美矣軍諮議元戎喜借畱吟多磨盾鼻心乆折刀頭梅
日相求去花時寄别愁天風題石處從此夢同遊
　　　題梁祕閣玉堂何似亭
放眼乆知亭外景連朝苦恨雨昏昏紅飄落桂渾如雪
青失平林總是雲與世相忘眞有道休官曾不待移文
玉堂天上空囘首白髮追尋我愧君
　　　偶題
清曉焚香罷書窗只自娯時為五禽戲閑看六牛圖遯
世元無悶衰年不厭癯圍棊三稚子夜夜笑翁輸
　　　和春谷用弓字見寄
奴去看魚笱兒尋射鴨弓養疴三徑裏取友一溪中日
苦經簷短天如罩野穹過從人絶少訪問愧邨翁
　　　喜第三孫彌月小飲
茅簷喜得第三孫草草團圞笑語溫晩菊客貽黄似蓋
新篘兒喜緑盈尊生涯素薄書差富舊物能畱硯僅存
儒級傳來方四葉九龍入夢始曾門
　　　題朔齋鐵壁堂
耐乆聲名參古柏絶清詞翰賦薇花幾聞人似南都老
再有公生朔黨家題扁不慚名鐵筆持荷更合侍金華
元城志業須翁了惟美還看入制麻(堂以綸/言名)
　　　丁卯新正二日野望作
麥隴高低一樣青澹雲籠晝雨絲輕梅花爛漫開將盡
松葉稀疎落又生遥企鈞天知夢㫁欣聞玉陛慶熙成
人人盡説新年好除夕無風歲旦晴
　　　放歌(讀放翁/詩作)
朗誦烏棲曲數終乾坤何事老英雄縱令經有千名佛
敢道詩無兩放翁九萬里風來海外二三更月到天中
便教挽得銀河下今古閑愁洗不空
　　　新晴
衰嬾如僧不出菴雨晴春又遍溪南周天日度一日一
初夜月生三月三還丹只是安樂法虛白未應容易談
最喜無名公自傳何須儒學記齊聃
　　　詠蓮花
梅有幽人骨蘭如處子姿二者豈不貴清矣仁未知美
哉水芙蓉百花誰庶幾可愛非可狎不癯亦不肥充然
徳之容瑩矣仙之肌芬芳不容挹既逺而有遺洛陽妖
艷品紅紫薄易萎東籬敗壞相著枝黏如􁣰此花雖巳
落汎汎看紅衣有房如粟玉尚以金絲圍吟翫苦不足
賦予何其竒因思愛蓮説稽首百世師非汝溪不愛非
溪不汝宜何人斯取斯有道者似之
　　　遣興
風流不羨三學士衰退甘為一腐儒嗜古心癡迷黑鬼
(見歐公與劉/原父簡中)養生胎息學元夫興闌日下新吟少静勝
年來雜夢無醉後枕書時鼾睡長孫喚醒小孫扶
　　　偶題
浮沈上下一虛舟乆喜身心得自由知我要須高著眼
逢人多是嬾擡頭詩名遣興元非興酒道消愁有底愁
學聖宗𤣥總如許莫疑老子習單修
　　　别黄尉
梅隠多畱譽花殘乍語違慈空懸棒在廉得薦書歸好
是家聲著賢如柱史稀清時衡足定著意稱傳衣
　　　苦雨
一春苦淋漓既晴差自喜四郊遽如壑晴日共能幾人
言山雨驟每㸃大如指新秧過半空農泣向妻子今年
種如金典質到衣被忍飢事犁鉏豈料今乃爾一飽彊
營營天公難指擬先滛後必涸我慮非止此可奈漫空
雲如墨來未巳長宵敧枕聽攬衣四五起滴碎愁人心
不滴愁人耳
　　　贈僧宗仁囘江西
少别溪干去於今識者稀腰包畱一鉢頂相稱三衣未
得逢漁住還如化鶴歸馬駒江上有著意訪禪機
　　　六月頻雨(講堂/前作)
半空如墨半空明亂灑斜飄卻又晴細柳牆邊飛拂拂
隨風不住帶蟬鳴
　　　和王臞軒舊題紫閣寺詩(余初識此寺臞軒約/軒題詩時也今三十)
　　　(年寺中廢余守郡始復之丁/卯寺僧攜此詩來訪和付之)
閣為山名紫松依水更青僧譚疇昔事我記始初經敗
壁題仍在臞軒喚不醒箇中安穏住但要主人惺
　　　即事
學必苦心非易事世多抵掌是癡譚評量人到九分九
指擬天窮三十三澈底書須隨字解造微詩要似禪參
眼前定與誰商𣙜忽謾狂吟付一酣
　　　贈别張養晦
訪我溪干住蕉衣換裌衣甘同蔬飯乆飲了菊杯歸論
藥方書熟修丹嚥息微浴氷還啜火此事世應希
　　　十月九日囘書偶作
炎炎翕翕何闗我是是非非厭聽人莫謾揣摩當世事
且須康濟自家身(康節/語)囊空米盡挨排去菊老梅遲問
訊頻南北尚畱書債在未能痛絶為情親
　　　晚步偶成十月廿八日
半空濃碧雲成嶠上有明霞如野燒緑田黄犬吠行人
白鳥青林送殘照連朝毒熱勝三庚萬木號風無一竅
松間散步信意吟安得孫登與長嘯
　　　答呉檢詳用饒字韻見寄二首
署省論文乆追思去日饒同趨花底路執别柳邊橋我
巳甘肥遯公還惜髀消新詩時見寄莫怕鴈程遥
白髮溪干住雖貧買竹饒名慙五雲吏夢㫁七星橋烹
鯉梅春小鴻歸柳雪消兩鄉同此月廬阜亦非遥
　　　曉起即事
枕上吟安未了詩披衣趺坐自支頤今年暖過冬彊半
昨夜霜濃曉始知腰帶愈寛只彊束髮梳常落不多絲
衰殘卻喜身彊健歲稔邨沽醉度時
　　　和後邨韻贈硯士方生
精能磨石似磨磚巧手馳聲積有年想見割來雲製作
(溪工割紫雲/李賀端硯詩)妙如修得月團圓我雖成癖耽求硯家苦
長貧恨少錢卻羨樗翁藏甚富鐫題欲付子孫傳
　　　洗石蒲作
似髪青蒲石頂鮮與奴疏剔換清泉莫嫌水部寒貧氣
聊結涪翁瀟灑縁晝永乆看雲獨立夜寒畧對月還眼
焚香弄鏡皆書味時有新詩入續編
　　　送陳伯厚試上庠
才華蚤巳逼難兄聲動賢闗指日聽萬巻飽看雙眼碧
一篇聊換半身青三都賦出愁無紙千佛名題㑹有經
投老溪干吟送别舊遊囘首夢爐亭
　　　和桃巷吏部用鄙韻
人閒波浪勝揚瀾對鏡知公有達觀晚喜騎驢半山去
蚤曾立馬萬人看平頭八秩身逾健信手千詩興未闌
應笑溪翁耽貝葉但尋破寺訪豐干
　　　山前山丹巳見微紅
一種邨居富貴窮多年饒潤謝天工眼前黄白方吹盡
巳放山丹蓓蕾紅
　　　雪峯藏叟過門見訪贈别
山頭老漢老尤癯忽謾溪干訪老夫問訊輥毬思古宿
等閑隠几説今吾多畱舊日題詩在近有寒泉答話無
握手依依還别去十年一見只斯須
　　　九月山丹
數本山丹似曉霞多情戀戀野人家自從五月至九月
還有三花或兩花莫笑蕭疎同寂寞蚤曾爛漫見紛華
籬邊黄菊今全未且對芳尊拾墮葩
　　　九月十九日作
霜殘巳報春消息未見籬邊蓓蕾黄愛菊苦遲今十日
漉巾須作後重陽酒知聖處何妨醉藥縱仙方不用嘗
拍手自歌兒和我别無曲調只滄浪
　　　題梅花帖(為徐山/長作)
梅經和靖詩堪畫蘭識靈均賦是經兩得清名還此巻
梅花石上古蘭亭
　　　冬曉
雲樹曉層層初霞照屋稜冰池紋似鏤霜瓦氣如蒸凍
想歌樵客閑思煨芋僧癡翁吟太蚤窗尚有殘燈
　　　信縁
塵世情知事不然生涯漫浪只隨縁鬧闌身入從初悞
逆境魔多向老便未肎羨人昇白日不訪畱我伴殘年
聲名官職俱何有枉見悤悤髮似緜
　　　題徐司理誥
端拱雍熙誥尚存棲鸞衣鉢詫曾門龍飛黄勅新來好
先輩名家又有孫
　　　賀李教授挂冠
鵠袍未脱先謀隠雅操如君世所難甫拜衮龍懐勅牒
便尋神虎挂衣冠定應傳入逸民去更有文畱後代看
高卧東山還不穏令人逺笑謝公安
　　　戊辰除夜作
今宵明蚤為新歲明蚤今宵是舊年卻羨山中無厯日
循環只認月虧圓
　　　送子晦宰南安
送子南征愛子深殷勤聽取拙翁吟為儒但有書堪信
試邑元無譜可尋民病盍知渠即我郡貧應念昔非今
聖門絜矩眞良法彼此秤停要盡心
　　　枕上作
新種梅家萼緑華縁渠闗念是癡家不知青葉朝何似
輾轉殘更聽過鴉
　　　乆旱後夜雨不止枕上作
得雨初愁雨暫停如今徹夜怕泠泠此心果是誰差别
一樣聲成兩樣聽
　　　喜晴
隂雲西巻去徐徐照眼晴空意豁如何處飛來雙白鷺
淺溪逆上小紅魚經風忍見折殘柳飽雨欣聞暴長蔬
新月宜人須痛飲南來況已得兒書
　　　代懷安王林丞上楊安撫(誠齋/子)
止戈堂外㦸森森畫鼓無聲晝漏沈好是風流賢太守
空齋一片讀書心
先生舊把釣魚竿弄月雲濤手本閑只為春風藏不得
卻來揺筆對三山
聽得溪邊擊壤聲年來官府是昇平吏呼不到韓廬卧
整理犁鉏待雨耕
篇篇渾不費安排霽月光風自滿懐嶺海聲名誰得似
一家詩句老誠齋
　　　中秋後三日寄呉景朔
離鴻㫁影中秋月病鶴心愁薄暮雲為語白蓮同社友
得君書後愈思君
　　　遊孤青作
野水茫茫去漁歌逺逺聽醉酣觴大白乗興櫂孤青明
月長如此浮雲不暫停拜經遺趾在誰與拾殘螢
　　　秋日鳯凰臺即事(鳯凰臺著名以李翰林一詩/也余思翰林題詩時臺必不)
　　　(爾白鷺洲問之故老指㸃固無定所而三山則/於此臺望已不見乃逺落於前江之尾若當時)
　　　(果爾則此辭不應如此模寫/也謾刋正之以俟好古者)
三山逺落窮江尾一水横過接石頭蘭櫂幾雙船細細
蘆場無數屋浮浮㫁雲歸去商量雨黄葉飛來問訊秋
總為登臨能作興若為陳迹替人愁
　　　劉躔甫許以古詩集見假而竟不至代書促之
好書千束且萬束前身後身讀不足劉郎好古喜收詩
一篇半篇惜如玉知君此性人所希旁人浪指為書癡
旁人肉眼君似月好句何從向渠説相逢劒客心相許
青萍莫惜當筵舞
　　　送王逸少還鄉(已卯同出/冬先歸)
㸃㸃瓊花上旅衣還鄉心壯任寒欺飄零為客看歸客
記憶來時惜去時家書一半憑君説客里三千儘夢隨
握手橋門重約在芒鞵莫便厭奔馳
　　省題詩
　　　文字飲
我問揚雄字君評李嶠文劇譚聊詡詡對飲盡醺醺筆
落三千首杯浮一百分醉吟唐學士酒頌晉參軍良夜
邀明月他年憶暮雲獨醒憐楚客悲怨托湘君
　　　山光悦鳥性
細大皆天性逍遥宇宙間山光非為鳥鳥悦自因山曉
日浮青嶂春雲影翠鬟物情如有識樂意自相闗疎密
隂俱好飛鳴態自閒夕陽歸翅急應是倦知還
　　　離憂忽浩然
只有片時畱離觴肎計籌知渠因底别使我浩然憂握
手看成夢多情種得愁征帆天共逺羇恨水俱流明日
非今日杭州定越州殷勤無别祝切莫㫁書郵
　　　山鳥暮過庭
試拄看山笏新詩得自哦空庭人不到日暮鳥時過逺
岫呼雛急斜陽接翅多瞥看窗外影爭認柳邊窠散帙
隨吾意喧簷奈汝何須臾林鵲噪滚滚見金波
　　　賜鏡湖一曲
拜賜歸湖曲生涯只此湖三韓雲不逺一鏡月同孤天
語書黄誥波光照白䰅柴扉當鴈鶩采地即菰蒲殿下
投箋乞波閒弄槳娯不妨眠井底醉入八仙圖
　　　落日見漁樵
落日誰横笛江邨一望遥喧喧歸鳥雀得得見漁樵薄
暮舒愁眼斜暉帶逺潮依灘綸在手出谷斧横腰歌罷
尋歸徑影行先度橋兩翁山水趣應未羨金貂
　　　無弦琴
道外元無器聊横膝上琴本非弦可弄自覺趣尤深蚤
向聲前悟何勞指下尋昭文元不鼓鍾子謾知音賾矣
鐘名啞傷哉磬有心退之如解此十操不應吟
　　　惜花春起蚤
苦惜花能好晴窗喚起頻只憂春去蚤卻要蚤尋春一
片飛愁我千秋艷惱人鳴鞭思曉月化蝶逐香塵醉卧
狂小子(楚狂小子/韓退之)吟看睡太眞每因風雨夜不寢為渠
顰
　　挽詩
　　　信菴趙少保
百萬頻年戰虎貔神馳漠北到洮西空餘八陣江頭石
未見一丸闗上泥守父訓辭黄閣去負時名與紫山齊
河山収此英靈氣下馬千年看墓題
　　　朔齋中書劉禮侍
一識端平三十秋北闗重别見南州紫薇閣下分房住
黄櫱山前並轡遊漳水詩來秋後得呉門書去病中投
交情不薄相期逺底料催歸記玉樓
　　　王宗合太博(特魁/)
蘭宮凡幾上直待晚成身臣對三千字君恩第一人譚
經居未乆岸幘請何頻風月分能幾空山骨巳塵
　　　陳提舉(煒/)
嶺海清聲玉雪如門庭尤峻似閑居吹嘘昔日班揚賦
受用餘年老易書亭列百間多築圃舟移數里自穿渠
春來紅紫應岑寂花外無因見小車
　　　潘守
文武憂才盡斯人為底窮威聲傳境外袖手老閩中來
往二三客康寧八十翁及門曾一識銘筆愧難工
　　　百七弟
我嗟孤日蚤汝亦守偏親愛甚於諸季年多似一輪家
雖老去足身苦病來頻卜穴何時定傷心歴四春
　　　梁祕閣
當年握手向番湖歲晚交情不暫疎安樂窩中三度别
往來溪上幾囘書鳯遊舊客彫零盡龍窟新阡悵望初
人物如公應不死有銘有誄果何如(鳯遊/堂名)
　　　盧汀州野涉
野涉來南岸幘時我方為掾乆追隨爐熏柳葉同清話
酒嚼梅花幾賦詩别後京華纔一見病餘山寺謾相期
為公一慟今踰紀當日交遊在者誰
　　　劉殿講大卿
涉世風波惡收身歲月長再三持蕩節八十侍華光邊
入籌如蔡民懷惠有棠兩朝凡幾奏書不與人亡
　　　右續集
　
　
　
　
　
　
　
　
　
　
　
　
　
　
　宋百家詩存巻三十二
欽定四庫全書
　宋百家詩存巻三十三
　　　　　　　　　　　　　嘉善曹庭棟編
　　無懷小集
　葛天民字無懷山陰人好學攻詩忽祝髮為僧更名
　義銛字朴翁其後仍返初服隱居錢唐湖上足不入
　城市日惟吟咏自樂有侍姬二曰如夢如幻趙紫芝
　詩所謂此老無塵事雙姝亦道情是也當時姜堯章
　葉紹翁諸人咸稱之紹翁有過天民隱居詩云老鐺
　猶有耳古栁已無心意極推許無懷小集二巻風骨
　泠肰新警而有閑雅之度江湖閒傑搆也
　　　春晩
向晩一鳩鳴道人春睡足無處寫幽懷巡檐數修竹
　　　絶句
夜雨漲波髙二尺失卻𢷬衣平正石天明水落石依肰
老夫一夜空相憶
　　　寄楊誠齋
參禪學詩無兩法死蛇解弄活鱍鱍氣正心空眼自髙
吹毛不動全生殺生機熟語郤不排近代獨有楊誠齋
才名萬古付公論風月四時輸好懷知公别具頂門竅
參得徹兮吟得到趙州禪在口皮邊淵明詩寫胸中妙
用則致君堯舜前舍時便灌廬陵園六十四卦只兩畫
三百五篇惟一言我與誠齋畧相識亦不知他好官職
但知􁱷得忍饑七十年脊梁如鐵心如石不曽屈膝不
皺睂不把文章做出詩玉川後身卻不怪樂天再世尤
能奇隔千里兮共明月何似寒灰相對撥公亦何須要
我知我只欠公頭上髮
　　　謝文思徐敬伯見訪
半山徐敬伯薄宦在中都栁舍偷閑到邨醪就近沽易
添詩債負難得醉工夫欲羨漁樵叟雖貧一事無
　　　即事
春漲侵髙岸春雲裹亂山倒扦楊栁活斜倚桔槔閑世
味老方澹花時晴最慳東風瞋嬾動故故撼柴關
　　　重訪白石
長安惟白石與我最相關每到難逢面翻思嬾下山欲
歸愁路逺小住待君還盡日看幽桂無人似我閑
　　　收白扁豆因得二首
齒髮中年態丘園素隱心因栽白扁豆欲當紫團參篋
筥收繁莢窗扉失茂陰蕭蕭檐外竹抱蔓替余吟
古香無伴侣一榻共雲分磵水塘頭過樵歌枕上聞余
生聊自適此意與誰論落葉如相慰時敲月下門
　　　仲春
落梅如雪雨如麻最怕春寒是杏花病後不能涓滴飲
可憐芳信到貧家
　　　湖上夜歸
陌上紅塵歇湖中翠靄生定鐘山寺迥新月夜船清蛙
亂鳴方急鷗閑睡不驚兒曹知我到認得打門聲
　　　迎燕
咫尺春三月尋常百姓家為迎新燕入不下舊簾遮翅
濕霑微雨泥香帶落花巢成雛長大相伴過年華
　　　玩蝶
粉翅來何許春風卒未休衆芳皆舊謝微雨是新愁鬬
舞團牆角貪香綴蕊頭與花俱不語相可自風流
　　　聞杜鵑
望帝知何苦催歸不自禁竄身依樹密啼血染花深細
雨離人淚遊絲蕩子心青山明月夜老耳最知音
　　　湖上觀栁偶記龍泉先生勾春栁一絲之句感
　　　　而有述
斷查無葉又無枝得似勾春栁一絲不是畫船棲泊處
白鷗飛下立多時
　　　江上
連天芳草雨漫漫贏得鷗邊野水寛花欲盡時風撲起
栁綿無力䕶春寒
　　　訪端叔提幹
月趁潮頭上山隨柁尾行大江中夏滿雙艣半空鳴鴈
冷來無幾鷗清睡不成平生師友地此夕最關情
　　　題謝耕道一犁春野圖
耿耿思田舍悠悠倚釣竿一犁歌短闋十口飯長安老
覺馳驅倦貧知稼穡難畫圖詩巻在留與後人看
　　　即事
暮年居栁下終日閉柴門壁為題詩暗池因洗硯渾閑
知真富貴醉到古乾坤回首長安道無言只斷䰟
　　　偶成
始參龍象種終見馬牛身再整衝冠髻難忘漉酒巾散
花天上女撥草道中人寄語林和靖非翁不卜鄰
　　　竹
此君别後稍添丁留得清風鎮户庭老鬢不禁霜㸃綴
舊鄰多似樹凋零一竿帶雪寒垂釣數畝連苔晝掩扃
此話有誰堪委似幾回無語向青青
　　　元夕
天街夜鼓徹雲霄一望星河影動揺佳節無如元夕盛
老懷不似少年豪紅塵巷陌青絲鞚明月樓臺紫玉簫
誰料南坡招野叟詩肩相對兩峯髙
　　　簡道安
相將除夜南風起鴈已聲聲向北飛驟暖定知為雪骨
􁄢年終不似冬肥日來病可方開酒節下春回稍減衣
正好伴公湖上去孤山觀裏看梅歸
　　　平居遣興
隔籬人語自喧嘲緊閉柴扉不許敲譚麈帶塵懸屋角
牽牛承露上林梢投閑得計心常足擬古成編手自鈔
風雨欲來偏感處蟻先移穴鵲移巢
　　　西湖泛舟入靈隱山
晴嵐漠漠水溶溶落葉遮船翠蓋重秋色盡為漁者占
山光多向道人濃雲連合抱前邨樹磵繞飛來小朵峯
送罷夕陽迎素月樓臺髙下自鳴鐘
　　　幽居
逺懷日與靜相宜山色窺簾㵎撼扉野草似花聊獻笑
重雲不雨漫垂衣人閒事業難爭長睡裏工夫獨造微
卻怪䝉莊猶寤語夢為蝴蝶未忘機
　　　秋日西湖閑泛
雨洗千峯曉波涵萬頃秋菱花開古鏡蓮葉度輕舟思
逺人誰識身閑世不收望中時得句倚櫂雜吳謳
　　　郊園避暑
有暑猶當避無憂可得忘竹疎月共􁄢湖近意先凉靜
勝寧須弈幽酣不待觴還同殘夢樂炙背負朝陽
　　　小峯行樂卻望北山
霜髙羣木落湖上數峯秋野笛歸牛徑煙蓑宿鷺洲望
中多隱約住處小遲留百嵗無虛日能堪幾度遊
　　　蝶
黛拂雙睂粉襯毫翅烘晴日伴相遭戲勾穉子從花逺
恐惹遊絲莫鬬髙栩栩倏來仍易散湥湥交舞為誰勞
吳王花草滕王筆千載風流敵楚騷
　　　杏花
陌上春泥苦未乾絳唇漸吐不禁寒海棠向晩教誰伴
山㡌衝風每自看聲好最憐清曉賣味甘長記緑陰團
年年過雨臙脂落時序關心有幾般
　　　林間石
摩挲只作釣磯看相伴秦翁且住山霜洗舊稜人共􁄢
蘚侵孤韻鶴同閒因思樵牧分爭處已過唐虞揖讓間
風月滿林時憩寂三生幽事夢中還
　　　小隱自題
水拍荒籬外山攢落照邊鴉鴉乗犢去鴨鴨伴鷗眠思
澹秋雲薄情髙隴月圎武陵知避世初不為求仙
　　　看山
我本田夫作比邱也知騎馬勝騎牛如今馬上看山色
不似騎牛得自由
　　　小舟
萬頃波中獨釣身短艙低屋舊絲綸自憐清夜歌明月
誰共滄洲采白蘋
　　　孤山後舟中寫望
水接遥空分外寛孤山月出靜中看疑從弱水移圓嶠
渾共姮娥住廣寒秋雨秋風初過後荷花荷葉半凋殘
西邨數㸃歸鴉溼老子新題墨未乾
　　　酬畫上人石湖春望
蕩蕩春風草木香茫茫澤國水雲長鶯來占栁為歌院
蝶去尋花作醉鄉閑與物情聊品第老於文字嬾循行
望中别有關情處幾度朝陽又夕陽
　　　湖邨晩興
殘霞伴孤鶩晩燒雜斜暉秋向詩中出人從畫裏歸栁
塘雙漿急茅舍一燈微小艇穿籬入蒲蓬正擁扉
　　　雪後
雪中多日靜湖上少人遊秃樹蟻為市斷查鷗當舟一
杯殘臘酒萬古夕陽愁富貴非我願臘天雲正浮
冷蕊通幽信孤山欠幾遭杯因寒更滿句到澹方髙雪
滴晴檐雨松翻夜壑濤布衾雖似鐵猶念蚤趨朝
　　　和子舒冷泉夜坐
亭空山盡入人靜夜初分喬木陰遮月清泉影浸雲不
題波上葉只采礀中芹泉水令人憶何當入郡聞
　　　宿裴菴
一徑松杉迥成陰見日稀山晴僧盡出風暖燕交飛結
子花抛樹攔人犬䕶扉閑看山月上清坐更添衣
　　　答趙紫芝
九月東籬下長安了歳華未登揚子渡先訪葛翁家天
作今朝雪燈開昨夜花一杯能彊飲不必問丹砂
　　　清明前四日泛酒
繞岸堆青嶂遊船滿綠波樓臺臨水近楊栁占春多老
去誰同調尊前且放歌韶華能幾日隨櫂已新荷
　　　送薛子舒船官
憶君江上去船重載書多學乃從吾好閑應喜客過薫
風新綠樹明月舊滄波自古闗情處相思入詠歌
　　　訪紫芝回與子舒集
君參唐句法親得浪仙衣薄宦因吟苦髙風與世違春
寒留夜飲月黒借燈歸共隱知何日空山老蕨薇
　　　即事用天竺韻
寒食少逢天氣佳十朝九日雨如麻新巢唯有燕生子
小巷已無人賣花
　　　夏
曉荷承墜露晩岫障斜陽樹下地常蔭水邊風最凉蟬
移驚鵲近鷺起得魚忙獨坐觀羣動閑消夏日長
　　　雨中
梅雨朝仍暮蓮塘夏似秋水髙侵樹腳屋漏滴人頭歇
晝廚煙出占晴礎汗收辟山思㑹面扶病一登樓
　　　元夕
元宵有月便無愁已已新年第一籌説與素娥從此去
只須依樣做中秋
　　　小亭
小亭終日對幽叢兀坐無言似定中蒼蘚靜連湘竹紫
緑陰深映蜀葵紅貓來戲捉穿花蝶雀下偷銜巻葉蟲
斜照尚多髙栁少明年更欲種梧桐
　　　戊辰夏五過抱撲巖
北窗隱隱透南薰老子前身是此君冷入魚腮池面雨
靜連禽語樹頭雲苔因覔句行來破石為觀空坐得溫
時事自多無耳聽長安雖近不曽聞
　　　正月二日
小巷春陰獨掩扉峭寒著盡過冬衣老來情緒無多子
禁得梅花似雪飛
　　　元夕西陵橋觀月
年頭半月雪漫漫養就姮娥玉一團老子今宵奇絶處
西陵橋上獨慿欄
　　　正月二十七日雨中過蘇隄
一隄楊栁占春風栁外羣山細雨中人苦未晴渾不到
只宜老眼看空濛
　　　清明日訪白石不值
花薺懸燈栁插檐老懷那得似餳甜畫船已載先生去
燕子無人自入簾
　　　送劉僧善行
西望羣山碧入吳故人一笠片雲俱東風不斷邨邨栁
展盡陽關送客圖
　　　湖隄晩步
照影憐寒水關情奈夕陽雪慳天欠冷年近日添長好
句誰相寄浮生各自忙有心聊頓放無事可思量
　　　栁下即事
老栁中閒野岸濵水清常照樹邊身白鷗黄鳥相思久
來徃如今不避人
　　　絶句
兩脚初收起暮煙芒鞵竹杖翠雲邊東風解發陽春意
放出落花啼鳥天
　　　行春詞三首
終日尋春入醉鄉不知何處見春光風條舞緑水楊栁
雨㸃飛紅山海棠
正是風嬌日暖天薔薇粉褪海棠蔫貴人那得看花福
多在緑窗猶醉眠
寶馬香車正踏青豈知已是過清明燕雛告訢花都落
鳩婦丁寧雨速晴
　　　同鄧孤舟林片月二友曉吟
君非愛此數峯青肎戀扁舟入寥汀羣鴈横空成一字
孤螢度水似雙星
　　抱拙小藳
　趙希㯝字誼父汴人寶慶閒頗著詩聲與荷澤李龏
　相倡和龏甚推許之抱拙小藳一巻詩不及百首俱
　湥穩有法其七絶句尤覺瓌姸有態江湖詩人擅場
　大都在此希㯝又其亞也
　　　天屋歌為盧洪賦
霞扃雲牖髙窿穹八荒四野垂簾櫳羲璘勃窣行西東
茫茫塵世如飛蓬玉川公子乗清風飄肰據作吟詩宫
穿心出脅千萬語叫開閶闔驚蒼龍銀河瀉入北斗柄
醉來擲下琉璃鍾仙人王喬作鄰伍慿軒共笑嘘長虹
旌陽拔宅想亦在千年萬歳都洪濛君不見阿房結綺
今何許刼灰一丈漫秋雨
　　　秋夕
西風梳髮冷颼颼半醉微吟獨倚樓一片舊時南浦月
清光猶印别離愁
半枕小窗幽夢蝶數聲何處寄書鴻關山千里人歸晩
腸斷煙林一笛風
　　　春遊
夢冷繁華金谷園春深葵麥暗朱門東風日日吹花急
紅雨蒼苔淚幾痕
蝶嬾鶯喑欲暮春更兼風雨别愁新天涯草色深如此
憶得淮南有故人
　　　湖中曲
長睂栁葉交青條玉花嬌面垂雲髫湖波藍色春寥寥
大隄新曲干銀霄翠絲絡馬金褭騕香風隨步煙飛飄
芳亭深杳傳金貂一笑嫣然輕百綃歡娛未了日晷短
城鼓吚吚續後斷鳴鞭夜月入雞關碧山皎皎水潺潺
　　　春雪
飛下瑶天整復斜一番餘凍損芳華荒荒月曉三千界
漠漠煙寒十萬家栁外直疑先著絮梅邊渾似後開花
東風吹作巴江水浩蕩龍濤赴海涯
　　　秋懷次韻
雨歇空階淨緑苔西風凉氣滿樓臺鴻飛逺渚知初適
燕别明年約蚤來秋色只今同世態時文何意悞人才
停雲影裏頻搔首閑把新吟取次裁
　　　春暮
薄薄寒侵酒面和可憐春事委流波兩隄楊栁東風老
一曲池塘夜雨多花落鶯聲還在否桑空蠶事又如何
壯心不逐流年去倚劍青天發浩歌
　　　寄黄溪雲
十年成逺别幾度上髙樓風遞江南信雲消渭北愁春
心驚海燕曉夢入溪鷗何日西窗燭相看説舊遊
　　　九日懷友
江蠏初肥天欲霜暮雲紅樹寫秋光西風攜手登臨地
今日黄花兩處香
　　　釣者
河豚荻筍春風老鱸鱠蓴絲秋水寒多少侯門天㨾闊
算來何似釣船寛
　　　道民金氏居
碧港雖通邑紅塵不到門桑麻唐杜曲鷄犬晉桃源山
逺雲千㸃天寛月一軒居人非隱者吾欲叩東園
　　　竹閣
古寺因人重清風尚可尋斜陽明晩閣老竹暗秋林兜
率西歸久香山北望深登臨成感慨煙月獨知心
　　　遊臨平乾洞水洞
兩洞深如許神龍此奠居山空仙去久路險客來疎風
雨千崖暗雲煙四壁虛自揩嵓石蘚閑把姓名書
　　　春陰曲
東風吹寒雲九有凍龍迷海亂飛走兩腳斜拕入翠阜
碧草浮煙滿隄口春皇妙運造化手解使江山失妍醜
冷色禁持萬花栁紅紫未張春氣黝春愁織心心怮怮
為花訢寃天聽否晴曦赫赫重陰部(音/剖)夢裏桃源牽載
酒
　　　次韻李鶴田德真寄逺
長安日下浮雲生故人久作西南行窮邊十載音信絶
鬢絲應與秋風爭蒼苔冉冉荒茅屋愁來忍把離騷讀
驚鴻剛自墮邊聲碧嶂那堪遮逺日青雲髙處期翺翔
去人歳月今堂堂吳鉤拂拭霜雪冷龍光飛躍秋天長
思君一夜離心折東樓又送無情月
　　　送自牧黄監鎮之官四安
桃花春浪急催上霅溪船湖海稱佳士功名負壯年政
平民易感詩好客爭傳别後加餐飯因風寄一箋
　　　送李鶴田東遊後還鄉
劍倚梅花鶴夢醒東遊吟骨帶秋清台山路杳神仙跡
楚國書來母子情半榻煙霞應有約一笻風雪且兼程
丁寧及蚤催行李莫待西湖草色平
　　　江湖偉觀
華屋巍然占上方一尊同此寄相羊江潮翻海暮天闊
湖水拍隄春草長莽莽越山凝紫翠揺揺蘇栁閒青黄
歸鴻影裏闌干晩回首中州入渺茫
　　　送譙巖趙日休歸蜀
煙塵𣺌渺暗魚鳬有客翩然赴上都乞得玉宸新翰墨
要還琳宇舊規模十年蠲賦恩綸重萬里歸程劍影孤
他日青城公案了紫雲深處看陰符
　　　次李雪林苕溪寄來韻
雲散煙收渺渺秋蛬聲四壁起新愁西風萬里乾坤眼
不到斜陽十二樓
風梧聲裏萬家秋一片吟心不著愁夜半酒醒銀燭冷
月移凉夢過西樓
　　　次蕭冰崖梅花韻
冰姿瓊骨净無瑕竹外溪邊處士家若使牡丹開得蚤
有誰風雪看梅花
　　　湧月僧樓
百尺䦨干百櫟林亂山如浪翠痕深冰輪初上光猶溼
照破西來一片心
　　　中秋
白露漙空萬葉飛生香渾在桂花枝一千里月正圓夜
九十日秋纔半時湓浦風流元亮興鄜州牢落少陵詩
不妨吟盡蟾蜍影此别分明隔歳期
　　華谷集
　嚴粲字坦叔一字明卿邵武人羽之族弟也登進士
　授清湘令嘗著詩輯與朱晦菴詩傳相表裏學者宗
　之其詩清迥脱去季宋􁔩膩之習戴石屏贈句云粲
　也苦吟身束之以簪組遍參百家體終乃師杜甫其
　相許如此
　　　玉溪雪夜
雪霽天夜白月上江空明飲散客就船萬籟沈三更誰
家竹籬岸莫索疎枝横不著色與香令我毛骨清醉䰟
來沆瀣看舞婆羅城
　　　獨徃
一逕歴紆餘獨徃未到處豈曰嵓泉幽心閑即真趣
蕭蕭松有聲依依花自開樵翁向我笑問我從何來
　　　昭君怨
欲洗鉛華盡那須畫手工玉顔翻自悞不似舊圖容
　　　送黄炳
未盡連牀話悤悤又語離襟期無限事書寄苦為辭昔
别已十載重逢還幾時孤舟明夜月何處照相思
　　　望彭蠡
萬壑氣交㑹今知楚澤雄水明纔辨樹霧合忽迷空逺
酒沈初月孤舟亂去鴻䦨干已愁思漁唱入蘋風
　　　春晩
向來得意在煙霞失腳黄塵負歳華過郤海棠渾不省
夢中猶自詠梅花
　　　秋入
秋入蘋風白浪生癡雲未放楚天晴青山湖外知何處
中有斜陽一段明
　　　陽關圖
人人腸斷渭城歌誰獨持竿面碧波可是無情如木石
祇因此地别離多
　　　見梅
絶憐生意上寒枝幾度巡檐錯恨遲數㸃踈花人未見
窗閒蚤被月明知
　　　薦福寺
石徑秋痕苔蘚深誰將清氣潤修林戴公隄上古明月
幾度良宵照苦吟
　　　林和靖祠
白雲人已矣古屋自蒼苔林下誤疑鶴水邊空見梅市
人擕酒至歌女掉船回檢㸃幽棲處湖光似向來
　　　招提遊
幽尋愜所適蘭若白石靜天籟鳴松壑古意滿苔徑清
泉醒客心啼鳥喚僧定畱連不能去翫月歸路永
煩抱忽如遺僧境得清勝花發嵒洞幽雲生窗户冷來
驂樹陰直歸櫂川光暝遺思山蒼蒼半空聞夕磬
　　　元上人見訪
昔子青青佩重逢怪衲衣樊籠留不住雲水靜相依習
氣餘詩句枯禪墮佛機東湖自塵外還帶夕陽歸
　　　宿石潭寺寄黄炳
昨夜湖心共泊船一天星露宿寒煙朝來極目無洲渚
知采蘋花何處邊
　　　畫梅蘭竹石
正憶吟窗占竹坡風煙觸眼奈愁何梅蘭只作從前􁄢
石上蒼苔别後多
　　　春恨
馬上東風吹酒醒空將春恨到江亭飛香寂寞無尋處
煙映晩山深淺青
　　　霧中蚤行
行人糢糊畫中影髙樹天矯空際雲樓臺幾處半隱見
三島夢斷猶紛紜
　　　秋思
風落葉閒殘㸃雨月窺窗下不眼人秋清一片無誰領
併作詩愁入鬢新
　　　松雪
陰崖未知晴松雪自在白可恨曉風顛飛寒亂苔石
　　　次晏宴生畫
京塵倦來歸故山喜還璧澹交松桂在惜别猿鶴憶晩
知閑味深甘為幽討惑尚念身在山佳處恐未識看山
須全境一覽盡目力伊誰有巨軸亭亭挂空碧吾聞古
靈匠能事畧翰墨盤礴溟涬初太素含黼飾妙手斡元
微練此石五色天機一呈露真宰惜不得寫出萬古愁
蒼茫思何極煙邨帶逺市雲樹出峭壁有人閑倚欄飛
鳥亦自適俗閒重小景局促無奇特五日十日畫大類
宋楮刻誰㑹悠然心醉來眠對客
　　　荼䕷
東風暖送龍蛇起麗日晴烘玉雪香可惜開時春向晩
不教桃李見清芳
　　　紀夢
煙島空濛一鶴飛天風滿袖自吟詩覺來猶似非人世
花影䦨干月上時
　　　送張輯遊宣城
君撫淵明底㨾琴肎於絃上要知音相逢塵事不挂口
别去清愁總上心聽雨夜牀孤舊約看雲秋壑想幽尋
他年跨鶴相過否應笑浮名雪滿簪
　　　琵琶洲
琵琶古怨猶淒清何年一抹横煙汀人言隨波髙下如
浮萍神鼇背負能亭亭不知水仙宫殿碧皎潔玉絃遥
映雲錦屏黄沙萬里音塵絶獨與鸚鵡愁青㝠天際歸
舟認髣髴江頭寒月傷伶仃悄然夜火天籟起往往恍
惚遊百靈秋風嫋嫋兮水泠泠俗耳箏笛兮誰能聽我
眼如耳耳如鼻妙處不言心獨醒鈞天住奏三千齡石
鐘水樂遺林坰豈有寶器終漂零一朝澹蕩開天扃帝
命下取呵六丁陶梭共起變化隨雷霆古餘山色空青
青
　　　池陽道中
脱葉舞風過别岸溼雲含雨上晴天修途喜借晩凉得
幽鳥一聲生翠煙
　　　重到地藏院
泥濘行良苦青山且眼前題詩如昨日倒指已三年僧
榻寒宵雨漁邨落照煙薄遊聊復爾終擬老林泉
　　　寄張輯
不見吾張輯新詩何處吟身留江界逺秋入夜凉深燈
影還家夢蛬聲倦客心歸來及佳節細把菊花斟
　　建德縣梅山寺
公退逢長日清遊到寶坊山圍露天小徑逺引溪長苔
壁晴雲溼松軒暑月凉鐘聲半歸路回首暮蒼蒼
　　　賦雨宿湖心
渺渺平湖四接天孤洲曾繫夜來船持鞭又逐風塵去
卻憶秋篷聽雨眠
　　　新晴
滑路愁騎馬晴天好放船水紋揺倒壁花影弄晴川夢
寐驅馳在光陰少壯遷心期猶浩蕩搔首白鷗前
　　　舟中夜雪
落帆侵夜色客思正悽悽風撼瀟湘覆雲連宇宙低灑
篷吹乍急欹枕聽還迷嬾惰無清興誰人訪剡溪
　　　七夕
纖巧逐時新誰將大雅陳天孫古機錦笑殺世閒人
　　　茅舍
邨居逺城市獨木渡塘坳迸筍補籬竹落松添屋茅童
歸攜酒榼客至得鹽包隨分山中好低檐燕自巢
　　　憇田家
盡日田家憇相呼隔短籬負薪髽引犢挑菜跣攜兒沙
井和鰕汲邨舂夾稻炊老翁評貴糶覼縷舊年時
　　　過江東
落花時節過江東濃緑山頭閒小紅野店日長春寂寂
栁陰搖颺酒旗風
　　　騎牛圖
乃翁騎牛驢䭾兒松閒提挈羣童隨驢逢短橋兒回顧
牛背推敲了不知
　　　孤鴈
一鴈度岑寂流空音響哀雲沙天地闊霜雪羽毛摧力
小知機蚤心危見影猜蘆洲迷處所飛遶正徘徊
　　　䝉齋先生賦張通守佚老堂次韻
拂衣歸共白雲閑佚老堂中天地寛黄髮可教供鞅掌
青山聊足對髙寒杖藜行樂春風軟紙帳佳眠曉日團
林下未應忘世事并煩寄語謝家安
　　　菊
寒林色枯槁燦燦籬菊鮮冷艷無俗韻孤芳弄秋妍金
晶與髙潔未覺陽和偏豈無兒女花誰能制頺年
　　　張輯馮去非話别
此夕真成别幽懷欲語誰梅花霜月曉獨起詠君詩
　　　子陵灘
西風吹雨暮江寒想見當年獨把竿不是君王思故舊
何人知有子陵灘
　　　汎湖
四邊天共水漫漫身在鴻濛縹緲閒忽見浮空青一抹
舟中人説是湖山
　　　慈湖墨竹
先生萬慮盡空時元氣渾淪可得窺還有發生消息在
揮毫煙雨一枝枝
戲筆偶然成此耳直將造化論錙銖不知茂叔庭前草
有此風煙一段無
　　　閒居
盡日門前草青青不染塵生書方破巻幽鳥忽啼春失
意成髙興多閑信嬾身不須憂世事廊廟有經綸
　　　新竹
樹頭不動天無風六月還當日正中惟有滿林新長竹
别生凉意襲簾櫳
　　　午憩僧房
黄塵吹不到僧房窗紙風翻葉葉凉觸熱行來牽晝夢
孤篷聽雨下瀟湘
　　　野興
身閒歸未得野興日翛然抱牘無來吏尋詩即散仙杯
明松罅月座引石根泉有客知余意清風三兩絃
　　　重九後五日遊齊山
官癡縛辰酉節物如相負兹遊未覺晩黄花落吾手没
鷗江自迥落葉山新􁄢凄凉千載心西風一搔首
　　　湘中
千古懷沙恨凄凉何處論坐看宗國事安用一身存落
葉西風岸孤舟半夜猿年年江月白為照獨醒䰟
　　　湘川
久别今同濟分顔隔幾年乍逢如未識相問更凄然月
色秋看靜風聲夜聽圓醉來共鄉語不覺是湘川
　　　兵火後還里
十載青山幾戰塵還家何處訪親情兒時巷陌今難認
卻問新移來住人
　　　夜發湘城
西風吹客衣一舸載書歸肎為身謀便而令心事違艣
聲江月碎人影水煙微漸覺寒城逺沈沈擊柝稀
　　　雪梅
報道梅邊雪未休披衣晨起上簾鉤孤根清健元如許
空為花寒一夜愁
　　　冬日同趙與臻閒過雪園
地幽元在郭景好即為春相約同來者能閒有幾人風
池行墜葉晴隙走遊塵共爾煙霞契交情澹更親
　　　寄鄧均
題書對殘燭幾日到江濆故里經年别清秋此夜分煙
濛長映雨風細慢移雲數鴈聲初過知君亦樂聞
　　　任機宜新圃
小劚煙苔地春生一笑閒亭邀鄰圃樹臺揖隔城山幽
夢壺天曉清時幕府閑旋移花盡活容我醉來攀
　　　重過雷園
靜處人來少園扉本不關寒叢凄古徑落日思空山倚
樹吟情逺臨池立影閑晩林看更好一抹冷煙還
　　　發清湘三首
歸櫂將秋色三湘是勝遊灣回仍小嶼灘過盡平流臨
水聞僧磬隈巖隱釣舟江頭每佳處沽酒小夷猶
花樹移方活丁寧莫損殘待逢春氣暖開與後人看酒
任隨車載詩從就柱刋料應吟賞處説著種時難
栽樹未花開其如行色催遥憐今歳雪誰看一庭梅餘
俸刋詩巻歸程買酒杯輕舟下灘穩鷗鷺莫相猜
　　　繫舟
古岸人家少蒼茫此繫舟閨中今夜月江上晩風秋一
水縈寒夢雙鴻亂逺愁湘源知不惡吾意肎淹留
　　　夜行舟
忽報風波息梢人倚柁看開船星斗轉吹笛水雲寒犬
吠知邨近烏啼覺夜䦨兒童將白石敲火趁晨餐
　　　道中
客思曉寒凝初陽樹外昇氣蒸茅屋雪聲裂野池冰倦
路行偏逺思山隱未能僕夫愁過嶺遥指最髙層
　　　調古
調古人能聽睂長世共妍家山夕陽外心事落鷗邊弟
妹知何在風塵祇自憐孤燈照危坐不是少林禪
　　　道傍木犀
路人攀折半成荒何似山中自在芳可耐西風相料理
為誰消得許清香
　　　示園丁
種竹宜疎延夜月澆花須蚤趁晨陰溪邊釣石勤時埽
恐有詩人來醉吟
　　　舟中夜酌别鄧均
共對船頭月通宵語未終鄉關幾歳别筆墨小時同江
影髙低樹秋聲斷續鴻相逢渾草草明日又西東
　　　秋風
門與孤山對溪邊有故盧别來三徑菊閑卻一樓書水
碓長腰米邨船巨口魚秋風歸去好留滯意何如
　　　蚤行
修程避晝炎中夜征夫起蟲聲荒郊迥犬吠衡門閉行
煙月色澹微霞露天際永懷髙人卧幽夢繞蒼翠
　　西湖
何處春晴好西湖元已朝馬嘶隄上路船過栁陰橋敲
竹鶴聲起弄泉花影揺坐看遊客盡煙水思迢迢
　　　閏九
前月登髙去猶嫌菊未黄秋風不相負特地再重陽
　　　客裏
客裏還來此寒燈耿獨吟一官江國夢十載草堂心木
落秋聲小蛬孤夜思深驅馳空自許冉冉鬢霜侵
　　　戲詩友譚仙
君期汗漫遊不敢問所適贈别亦何有當辦鶴一隻還
疑是凡羽不任載仙質乗煙寧假此聊以壯行色淹留
非牽俗應未得良日空令施肩吾久待問詩律
　　　秋懷
秋懷不到夢歴歴數寒更坐得楚天白吟教湘水清殘
燈揺壁影片葉墮堦聲起看孤城霧人閒事又生
　　　初為清湘令寄馮深居(去非/)
深居定何處無便寄聲頻舊别芝山月相思楚水春白
雲生夢逺華髮折腰新料得今書到看題笑故人
　　　琴
孤松風下絃秋清湘江湛湛湘山青一聲吹入天宴㝠
何處鶴飛來聽
　　　到清湘
客裏今年月相逢幾度圓行窮湘水際愁到碧雲邊屋
内燈明路椽閒瓦見天州城何處是遥指隔山煙
　　　失題
天上歸來打六更夢回搔首正瞢騰玉霜初上三更月
絳采猶明九市燈聲徹銅魚催勘箭影斜金雀在孤稜
帝鄉東望重回首佳氣何時到五陵
　　𤓰廬集
　薛師石字景石永嘉人敷文待制弼之曽孫也磊落
　有大志多讀書通八陣八門之變善楷法尤工篆隸
　築廬㑹昌湖西題曰𤓰廬灌𤓰貼樹漉醇擊鮮與朋
　好日舉文㑹於世味澹無所羡年五十一卒𤓰廬集
　其子峻所編嘉熙元年東閣趙汝回為序稱其詩專
　主古澹神悟意到自然清空與四靈倡酬最密四靈
　俱有題𤓰廬詩徐照云自鉏畦上草不放手中書趙
　師秀云野水多於地春山半是雲徐璣云因看𤓰吐
　蔓識得道心長翁巻云洲暖煙藏樹波寒月照魚摘
　觀此數句𤓰廬翁閑雅之致可於言外識之
　　　𤓰廬
近來有新趣買得薛能園疎壤延𤓰蔓深鉏去草根花
時長載酒月夜正開門最識田家樂辛勤更不言
　　　𤓰廬至日即事
西山起還伏插入萬丈潭漁叟操桂櫂樵歌過草菴年
荒酒味薄天旱井泉甘不願邱園賁惟將易自參
　　　送趙幾道赴台州録
㕔前綆汲何從來清流海底通九垓天河地脈隱旋轉
山中下井躔三台滿城桃花二仙種方廣金殿三門開
一時㑹上幾許人若非佛種應仙才于公徒知髙其閭
豈知大化非胚胎今兹送言暫相别詩規筆誨紛崔嵬
傅説明星定入夢方朔跡穢空諧詼不昵不阿予與汝
古交澹澹無嫌猜
　　　寄趙紫芝
别後訪消息傳言一半虛前官已不就所向定何如苦
雨厭羇思春風欺舊廬懷人閉門夕專擬寄來書
　　　㑹宿趙紫芝宅
郊居無一事喜見友人來促席坐添火推窗立看梅論
詩漏欲盡煮茗匣重開此夜思徐照墓松猶未栽
　　　寄蔡任
不見三百日問君消息多身閑詩有味水靜月無波琴
裏懷孤竹書中寄永和遥憐一江隔何計得相過
　　　讀劉靖君碑
儒生身上事皆成身外浮華亦甚輕種竹滿山門徑小
挂冠當路樹枝横幾於顔子三生夀分得陶潛一字名
何處風流見前輩只看碑語自心清
　　　漁父詞
十載江湖不上船巻篷髙卧月明天今夜泊杏花灣只
有笭箵當酒錢
鄰家船上小姑兒相問如何是别離雙墮髻一彎睂愛
看紅鱗比目魚
春融水暖百花開獨櫂扁舟過釣臺鷗與鷺莫相猜不
是逃名不肯來
夜來采石渡頭眠月下相逢李謫仙歌一曲别無言白
鶴飛來雪滿船
莫論輕重釣竿頭伴得船歸即便休酒味薄勝空甌事
事何須著意求
　　　寄謝黄元信惠茶
建溪金鋌直幾千余性所嗜一已偏尋常草卉不足進
龍團鳳胯如珉堅長鬚健卒前月到手提茶器急取煎
妻兒攢睂笑語澀為言真味兹天然易牙去已久吾齒
若貝編枵腸豈廢食睡省非壯年惜此餘香滯喉頰巡
除吟咏聲諓諓詩成題寄建寧郡主茶官吏俱時賢合
同緘印一時畢進奉飛馳爭春妍天子不敢嘗薦以寢
廟先定自褒嘉到屬郡趣君密邇玉爐煙一以此味沃
天下邪魔驅埽無留連
　　　送子舒弟之官華亭
執手難為别愁看去櫂孤官船得閑散春晩過皇都書
附海人便花添住屋圖有時吟句穩還憶老兄無
　　　送張直翁之筠陽
時平民事少詩句定能清況作江西去故教秋水生山
花香澹泊湘竹恨分明朝市多知爾慈谿舊有聲
　　　贈葛天民
逃禪已得計易姓豈云非自説身如幻常人見亦希亭
邊看荷葉樓上挂蓑衣幾夜蘇隄月隨君􁄢影歸
　　　送葉季重之吳門
君繼賢人業試官閶闔門但問要離墓莫看真孃墳虎
邱寺前生野草一花一葉皆麗好用心冷澹不嗜此自
有詩禮長探討舍㫄餘閒庭廡空小輿應亦上垂虹橋
邊風駛寄書便只寫平安報乃翁我慚空空易疎斥時
亦摳衣侍函席春膏流滑儻寄將待寫續經藏屋壁
　　　紀夢曲
夜夢佳人姱且長星冠霞帔雲衣裳雙睂淺澹畫春色
兩耳炫燿垂珠璫細步逡巡倐相近世道人情不敢問
斂容正笑發一言不識巫山雲雨恨自從十五學仙經
今年二十身骨清天上有籍昇其名長聲短聲歌紫瓊
紫瓊之章詞婉轉永與人閒風調逺餘聲不竟鐘鼓鳴
霧散煙收人不見
　　　水心先生惠顧𤓰廬
未成三徑已荒蕪勞動先生枉櫂過數朵葵榴發深媿
一池鷗鷺避前呼路通矮屋惟添草橋壓扁舟半没河
再見緇帷訪漁父卻無漁父聽清歌
　　　題南塘嶭圃
門對南塘水亂流竹根橘柢自成洲中間老子隱名姓
只聽漁歌吟白頭
　　　挽徐道暉
昌黎銘最好朋友更情深身没復何憾家貧自不禁春
山無死草夏木有清陰為鬼詩還别重來何處尋
　　　漁家
小舟輕似葉曾不畏風濤自説磻溪好翻疑釣瀨髙晩
來魚換酒歸去子持篙定是逃名者時聞歌楚騷
　　　梅雨
梅雨潤兼旬暑月不知夏溪流三尺強舟人驚昨夜余
家有𤓰田蘋藻紛揉藉魚鰕失慿依跳躍至牀下卑溼
畏暮年扶策升臺榭難願方丈食互市物踊價四鄰各
凄凉惟有酒可借五月藉新白咀嚼勝棗炙閉門人事
絶向晩烏巾卸震雷壓不住神龍未遑暇或謂蛟為孼
胡不寜爾舍旱澇政本農偏惠及閒架皇天無所私未
遽損禾稼一洗天下清作我聖人化
　　　謝陳水雲寄惠𤓰廬字
我向邨中住無人知姓名結廬難得就種樹幾時成扁
牓龍蛇動飛檐燕雀驚自憐幽僻地因此亦敷榮
　　　和梅氏西澗韻
此處宜新月開門亦向西近江潮有信初種樹猶低何
日尋梅隱移船繫栁隄詩篇滿窗户留壁待余題
　　　秋晩寄趙紫芝
數日秋風冷邱園獨自身閑看籬下菊忽憶社中人苦
咏肩常􁄢移家債又新極知君澹泊十載得相親
　　　送王成叟先生訪丁子桓
老嬾無拘檢一年身耐貧還思温嶺去别我苦吟人栁
色行三月雩風浴暮春舊時同學友迎拜緑袍新
　　　和葛天民
賈島文章懷素詩得來讀罷巻還舒西湖栁下為君宅
東海雲邊是我廬千里江山長若此一生心抱欲何如
相思惟有加餐飯不暇逢人寄鯉魚
　　　喜翁巻歸
我老寡儔侣年荒值冬迫膝下有啼寒瓶中無儲積豈
不輾轉思自乏經營策儒冠非謬誤賦性素褊窄淵明
疑夙世荷鉏心便適嗟予四友朋驚見三化魄一翁尚
凄凉六秩困行役家貧病難愈詩苦髪全白昨來叩我
門偶往比鄰宅聞語亟倒屣已去倐無迹知君懷百憂
雖出難久客從今幸安居況有舊泉石清晨過窮廬竟
夕話疇昔逝者已云逺相期守枯瘠
　　　寄題趙十四知縣聽雨堂
誰彈石上琴涓涓流水響主人性情曠靜夜發幽想何
心指蓬閬取近對湫蕩應有可人來煙蓑曳雙槳
　　　送蔣省韓
岳陽有仙迹君去頗相宜已料官閑日多吟湘水詩髙
風琴斷裂白月酒漣漪無意求人薦惟應我自知
　　　懷趙紫芝
日沈月上暝煙斜收拾漁竿郤到家為憶城南清􁄢友
寒宵夢裏見梅花
　　　自題
半生作計在田廬習嬾何曽好讀書誰郤畫作古人㨾
旁邊還是欠犁鉏
　　　送謝强學主建德簿
少年初試吏濯印富春亭水可清人骨山曽隱客星俸
亷專母養政簡靜公庭守是賢候子應看薦墨青
　　　寄題趙紫芝墓
辛未聨詩别九年成恍惚大星墮地旋無光君身入土
名不沒吳越之水相交流寂寞詩䰟何處遊不聞孤鶴
喚人醒空見梅花似人影無復東嵓招謝客應住西湖
伴和靖世上如今一句無一靈獨存勢欲孤我有生芻
來未得只愁宿草易荒蕪
　　　送嶭泳
病裏風光總虛擲岸花園栁雨中休無端好客隨春去
送酒吟詩一併愁
　　　楊栁枝
門前楊栁君莫折長於折處生兩枝兩枝難作一枝合
一心分作兩心時
汴水隄邊薪可束永豐巷口綠成堆盛衰到㡳皆惆悵
何不移根種馬嵬
　　　横參樓和老杜韻
僻嬾便幽處江湖稱隱心地偏欣改觀樓豁喜初臨暖
日低輕㡌良朋接短襟潮聲全有韻帆影半回陰翠麓
添重色鱸風出淺林嶼頭煙瘴逺沙觜浪痕深寂靜雲
歸壑䦨珊月近參人家已鼾睡漁父尚謳吟造化由來
久周迴忽見今愛他斜日照顛倒數山沈
　　　宿瞿溪
船泊溪西岸人家見晩舂疎星寒有鴈邨寺夜無鐘竹
徑通新店茅柴煖病容農夫不相識問我欲何從
　　　勝因寺有懷
山中初寄隱野寺一天星路逺有如此客來應未能蛬
催寒嫗緯蟬雜野僧經忽憶㤀形友微吟自剔燈
　　　寄鴈蕩詩僧
鴈蕩峯前夜雨晴空房不住有蟬聲一身閑後髮難白
五字吟來思極清少見出山多入定還於夏末起秋程
何如更待黄花節顧我來遊計已成
　　　漁父二首
偶來浦口芰荷香緑葉叢中睡一場須信至人無妄想
不曾有夢見文王
利薄每言隨分過避名不入愚溪路春深雨足釣絲長
夜來又宿蓑衣步
　　　州讌席上賦牡丹得日字
粉澹與妖紅占盡陽和出春去在商量更費吟人筆此
是洛陽花尚帶長安日持上使君墀寶瓶分甲乙
　　　寄龍虎山道士孔野雲
上清三十六院閣皆幽清潄齒泉新汲晞髮日始升自
除燒墨竈晝夕誦黄庭所得異疇昔出山畏逢迎同當
知非年寄詩聊寫情
　　　夜坐陳縕靈見訪
清夜聞香篆閑看郊島詩自憐多冷寞誰足慰哀遲樹
雪明窗紙瓶梅落硯池君心亦無事相對坐移時
　　　送翁靈舒閑遊
袖有新詩如美玉知君去意十分濃山行見草認靈藥
午歇就陰依古松兩鬢已添蓬虆色三年判作飄零踪
羇情夜後更愁絶深澗斷猿溪寺鐘
　　　先寄郭子奇
世道祇如此君心吾得知先教栽菊在豫作去官期夢
覺秋風起行吟夜月遲懷人幾十載欣有扣門時
　　　送趙主簿
内地無烽火詩人入仕林定將咏物意移作愛民心晤
語初同調分攜便不禁卜鄰曾有約何日得相尋
　　　送項季約入成都幕
閣書入兵幕束袖學戎裝峽峭艬侵月秋清猿嘯霜迂
程看陣磧到處宿詩堂若比仲宣樂輸君髮未蒼
　　　送郭子奇
永嘉官滿後歸處是仙居栁舞陶潛徑桃迎阮肇車名
髙唐寺塔篋滿晉人書看步青雲上題緘寄隱廬
　　　送趙澤民赴酃縣
髙人為令尹政事豈尋常炎月不避暑清風心自凉水
流衡嶽色酒帶芷蘭香逺想濯纓暇思予有咏章
　　　挽趙孺人余中表也
幼小同羣戲年加各所之常疑艷花卉終自易離披夫
壻新袍綠兒男半髮垂送歸蒿里道興我渭陽思
　　　浄光長老極能詩
近住城中寺陰雲漬竹房雨多香篆久春去藥苖芳室
裏從人問吟邊與世㤀一身全是道頭白有何妨
　　　送謹師
謹師牢絆脚語别意茫茫入寺春隨杖當禪月滿牀多
因新見解抛卻舊篇章為我金山去鉗槌問一場
　　　挽宋耆卿
人如韞玉操如冰拾芥推棃世豈能案上有琴亾舊響
墓頭無火續寒燈一官祇是幽閑過百行惟須健筆稱
此曲調髙知者少朗吟喚得九原譍
　
　
　
　
　
　
　
　
　
　
　
　
　宋百家詩存巻三十三
欽定四庫全書
　宋百家詩存巻三十四
　　　　　　　　　　　　　嘉善曹庭棟編
　　吾竹小藳
　毛珝字元白柯山人豪於詩有聲端平閒吾竹小藁
　一巻寶祐六年荷澤李龏弁序云柯山元白詩人之
　秀者也通今達古蓍蔡後生采詩家得其一二如寶
　肆中犀璧混於螺貝惜其以文自晦不求於時吟藳
　一帙章不盈百清深雅正蹟前事而寫芳襟奚止嘲
　風弄月已哉
　　　送客遊吳
水鄉秋易冷珍重過吳淞在旅雖難遣於詩莫厭攻一
輪僧寺月半夜客船鐘況有賢州牧知音是舊逢
　　　小至
天地陽初動披衣起擁爐門前初去馬窗外漸啼烏雲
色呈金未梅梢破玉無焚香待天曉㸃易自研硃
　　　廬山棲賢寺
名重於諸刹前賢舊隱踪無人知有路隔樹忽聞鐘瀑
壯山疑裂雲深寺若封或傳遺藳在三扣昔時松
　　　登黄岡清淮門
風吹蘆葉江頭路江水江天共秋暮邊淮寒蚤客行稀
只有征鴻向南去征鴻自去書不來逺衣未寄慿誰催
孤城慘咽暮笳起城下荒榛接淮水
　　　種竹
山居無力塵居俗有客勸予惟種竹種成貧家可驟富
翠色琅玕遶君屋清晨荷鉏斸溪岸分得溪光入城緑
暮年百事課功遲坐待春風滿林玉
　　　墨龍
真人尸居雷八荒斷磚殘墨生蒼茫鯢桓下瞭九淵黒
神光倒射角與亢(平/聲)明明元氣淋漓蹟水㡳焚槐海波
赤周流萬化元無極姑使人心識天則
　　　湘江
湘江誰道無情水寶瑟聲寒愁帝子安知日月在中天
萬古重瞳元不死楚南楚北千里雲持香遙禮雲中君
莫起悲風助騷怨蘭枯菊瘁不堪聞
　　　東風
東風煦嫗如慈乳欲報生成恨無所自拈花片作斑衣
起捧香醪勸春舉傍人笑我老如許我亦笑渠將及汝
梅花也笑栁都舞君如不飲出童羖
　　　富川邂逅戚叔聞
百蟲阫蟄鴈奔忙君從何來兩袂霜大冠如箕盍齊魯
此地無乃驚吠厖釣竿曽笑江河窄尺水無容投轄客
取羝為君向東較一聲裂石扶桑白
　　　邊月
人言月裏仙人住隱躍娑羅樹根兔𤣥霜𢷬就亦多年
不見有人曾得渡清光遍照邊城秋城邊白骨胎王侯
王侯白骨卒未已龜虯吸月獨不死
　　　富池廟
船頭蜀錦三千尺倒影長虹浸寒碧相逢不是紫髯郎
鸚鷁洲邊眼生棘江頭簫鼓雜靈鴉人道陰兵曽䕶國
安知樓下雪千堆不是吞曹氣衝激
　　　浙江
白鷴舊事隨波去太極陰陽自吞吐長虹夜貫黒頭船
四紀沙迎相公路馮夷作劇真等閒五都有客雄其間
上林三官浪憂國千年海底生銅山
　　　檜瀑
媧皇失補天南角一道銀河落君屋又疑元氣自周流
不然瀉盡誰能續瀑邊老檜尤可人髯疎骨􁄢皮鱗皴
崩崖欲壓全不懼夜半潛蛟暗來去
　　　虎丘
阿鴻血染吳苔碧氣徹重泉埋不得千年至寶復歸天
顛倒海中飛霹靂至今荒怪列虞初罅石千尋駭遊客
寺邊别廟是何神月黒伽藍問周易
　　　丹陽館
渡江第一南來驛幾度華堂延鴈客百年運逐曉雲空
愁殺鞮官老無職南徐今日古陽關不斷歌聲祖離席
國讎已復事尤多折損年年春栁碧
　　　秋日即事
黄花曝日香欲醉黄蜂抱香暖欲睡老夫邂逅亦欣然
一段先天畫前意喧喧歸雀聒叢篁夕風欲轉明朝霜
花揺蜂醒我亦覺斜陽一片秋茫茫
　　　甲午江行
百川無敵大江流不與人間洗舊讎殘壘自縁他國廢
諸公空負百年憂邊寒戰馬全裝鐵波闊征船半起樓
一舉盡收關洛舊不知消得幾分愁
　　　寓興國之十詠亭呈諸友
斷垣荒棘疑無路忽有幽亭一畝餘不稱郡侯來挹酒
偏宜野客借觀書臨堦汲水防苔滑隔岸看山愛栁疎
非有舊交時下顧十分風味落樵漁
　　　寓泉之安溪
已恨逢人語不通更堪煙嶺隔千重山城縱是如花好
海霧終愁似墨濃逺信斷無鴻可寄故鄉惟有月相逢
閒於荔緑蕉紅處步屧時留到晩鐘
　　　雪
無雨無雲曉色乾忽驚瑰璧滿檐端不教聲到窗前覺
應恐愁添屋下寒占瑞農官尋玉尺析酲公子索金盤
柴門睡起無多事巻上疎簾帶竹看
　　　關心
關心歳月似驚波少日無成奈老何别久帝京知事少
住長客舍識人多典衣沽酒杯難滿借壁題詩字易磨
蚤信出門無遇合故山只合守樵柯
　　　鳳凰臺
江山依舊昔人非多少興亡問不知鴈去又逢重到日
鳳歸安得再來時風吹木葉隨漁艇霜壓蘆花出酒旗
特地待吟吟未得數聲昏笛戍樓吹
　　　學道
學道先須學忍貧縕袍蔬食當華珍摳衣所欠參前輩
開巻猶欣見古人暗坐雨窗心似月冷眠雪屋氣如春
向來酷意耽吟事今亦相忘越與秦
　　　贈碧蜍
鳶飛魚躍兩悠悠造物何心莫問休但得一杯長在手
不須萬户更封侯人閒有夢何非蝶物外忘機即是鷗
我亦青鞵行腳者㑹摩銅狄話重遊
　　　和張海深
幾踏槐花角寸長擔簦羞作老來忙立身蚤慕千層塔
閲世今知百戲場從辟榖來惟嗜酒自栽梅後不燒香
人生底為青衫急亦有秋荷可製裳
我策曽無一策長一生蟻踏歴閒忙持經佛寺新投社
寄食田家舊築場古劍放教龍逐伴殘書分與蠹餐香
不愁死去無名在化作千年老鶴裳
　　　古出塞
初説戍漁陽俄傳出定襄朝朝征馬過春草不曾長
　　　山月
山月共徘徊山泉酌一杯詩成無筆寫畫石記蒼苔
　　　書墨竹六言
伯夷有風世契子猷結千古交煙外三葉五葉雨中一
梢兩梢
　　　海陵之堡城三首
四面蒹葭水接天中間一片是人煙相逢盡喜干弋息
白鷺飛來立戰船
傍城三十里芙蕖怪㡳繁華浙景無元是近邊農事少
全慿蓮藕當官租
邊聲籍籍蚤秋風稻米黄時棗又紅莫厭水鄉遷避苦
全家載入緑荷中
　　　儀真
販來北棗堪充膳種得西𤓰可析酲總是中原舊風物
不堪今日是邊城
　　　晩凉
窗前灑地著胡牀浴罷閒來坐晩凉更取壁燈移暗處
待他月上竹邊牆
　　　南山有梅花
南山有梅花髙者五丈餘半空發清香天人為踟蹰城
中三尺本登盆綴流蘇進之畫堂上笑彼何麤疎
　　　山中吟七首
幽幽山上松泠泠松下井白石當銀牀青蘿作修綆山
翁獨酌餘無客可堪評葛洪分煉丹陸羽求煎茗
采薇作庭實紉蘭作筐篚持以薦王公謂可蘋藻比王
公齲齒謝王門何用此問客姓與名或是孤竹子
山中夜讀書山鬼來相試隔窗問疑難頗及堯舜事予
非卯金人安能動星緯劃然一推窗餘音在空翠
山翁不能文亦免時流笑蚤愛滄浪歌知詞不知調長
年山水閒所業只耕釣偶得千齡龜遂通八卦兆
山花開滿枝山鳥啼無時君胡欲棄此自取塵汙為山
猿躡君履山鹿銜君衣挽君君不留去去君何歸
檞葉可以衣松實可療飢騎鹿下山去儗説髙人知髙
人不可得紛紛卻語誰晩窗白雲過且自相同歸
題牋寄親友蚤蚤山中來紫芝既可采蟠桃行當開持
書託南風北風復吹回愛之不可見落日令人哀
　　　湓江
逺樹一重重煙邨與市通難尋元亮宅遥酹菊花叢蜀
浪帆檣外廬山几席中何時邊事息來此作漁翁
　　　已酉客淮
烽燧春尤急人才歎寂寥恨無黄石畧難致碧幢招守
塹宵仍甲防城曉未橋又傳經一雪殘哨亦蕭蕭
　　　送田耕月遊吳
衣笈詩囊外身輕費亦輕不妨船眼窄時上岸頭行橘
里逢霜信松江問水城吳中聞歳稔新糴想須平
登橋仍問渡迢遞到吳中倩僕挑茶竈移船避釣筒月
生林屋洞潮接館娃宫得句人傳去蘇牋價亦穹
此去姑蘇郡都無五日程仍聞新太守最重舊交情有
句梅邊索無田月下耕雙親方待養我亦勉君行
　　　吳門田家
到處車聲轉水勞東鄉人事獨逍遥一隄灧灧元非雨
總是吳江淡水潮
邨邨鼓笛樂秋成露未凝霜水未冰無賴酒家偏角利
隔年蚤挂上元燈
田家少婦最風流白角冠兒皁蓋頭笑問傍人披得稱
已遮日色又遮羞
長襟侈袖若僧衣閑蕩扁舟入郭嬉好是醉歸邨舍晩
聲聲耳畔好郎兒
　　　宿廣果寺
寺門初掩夜沈沈風逼寒燈檜影深滿屋異香僧入懴
一甌新茗客􁄭吟雲歸古殿聞龍氣月照空池見佛心
坐久卻眠眠未穩屋頭鐘起鵠驚林
　　　數椽
梅有清香竹有陰數椽於此寄幽深舊看飛鴈抛孤旅
新聽啼螿悔苦吟幾卷書皆先世蹟一張琴是古人心
柴門未必無知已何必江湖在逺尋
　　　陳藏一山房
一室焚香即太初萬人如海儘從渠苐於心上曾無著
何必山中始可居垂箔䕶花嫌引蝶連筒汲井怕生魚
草元政不妨人事問字敲門未可疎
　　　元日寓越之三江
客裏元正最可憐就他香案禮蒼天嬾拈蓍草占新歳
頻對菱花憶去年僅有邸翁分席拜不如野老著衣鮮
百年草草渾如此且醉殘梅了目前
　　　滄浪亭
濯纓人去水空寒事屬明時欲問難日暮客歸園館閉
鷺鶿飛上石棊盤(子美故物/惟石枰存)
　　　石湖
一片湖光接薜蘿功名餘事屬吟多至今魚鳥皆堪敬
曾見烏巾照碧波
　　　雪坡小藳
　羅與之字與甫一字北涯螺川人端平閒累舉不第
　遂歸隱賦詩云古來至寶多横道何事荆山泣卞和
　亦自寫其不平也晩年潛心性命之學嘗作譚道衛
　生詩詩皆閲歴後見道語雪坡小藳二卷劉後邨有
　題句云織千機錦非常巧熏一銖香已覺多可謂極
　意稱賞矣
　　　短歌行
金谷桃李叢畚插費培植寒冰猶未泮花葉已嶷嶷貞
松生南山石老厥土瘠春回氣尚淺生意幾欲息東皇
本無私花根異形色曾謂天地功不及糞土力
　　　寄衣曲
憶郎赴邊城幾箇秋砧月若無鴻鴈飛生離即死别
愁腸結欲斷邊衣猶未成寒窗剪刀落疑是劍環聲
此身儻長在敢恨歸無日但願郎防邊似妾縫衣密
　　　束擔
束擔出荆扉征塵染敝衣人憐雙鬢改我悟半生非抱
璞今誰訴知音古亦希尋思無一可吾道欲安歸
　　　旅思
荏苒秋光老空濛晩色奇霜嚴雀語澀風定鴈飛遲旅
思荒煙底鄉心野水涯夢歸歸未得愁極衹顰睂
　　　玉梁道中雜咏
一别三㑹峯轉矚閲半紀山根石上苔已沒舊屐齒摩
挲青青松彼樹猶如此睠言枕清流為洗囂塵耳
清商從西來刺刺滿林塢草木倏變衰柯葉不相顧昔
時翳空雲今作連山雨菊花猶强項籬邊爭媚嫵
峭壁圍莽蒼荒谿人削迹時聞蘆葦叢野鳥語岑寂浮
生雖有涯幽討當無極御風獨長嘯此心謝鞿馽
曉霜媒薄寒嵓壑失故緑輕飇振槁葉唱徹陽關曲秋
光何足憐嗟此歳事促愁吟思無聊日沒西山麓
乾坤埽陰霾晴色蔽幽谷山川薦秋容可繡若可櫝千
嵓寄一笻萬里付雙目行行翠煙中日與清景逐
塵坌不可奈飄然入林坰稍覺道心勝漸至詩脾清靜
極生孤愁耿耿難為情喧寂雨莫愜吾意何由平
　　　春殘
林端啼鴂損年芳洞口空憐野水香人與落英兼寂寞
蝶隨飛絮兩彷徨不因花事榮枯易未覺春工代謝忙
卻愛曉來風日映綠陰千丈漾横塘
　　　登上笥山役龍洞
捫蘿入幽谷眼界益崢嶸石壁斷人跡泉流閒鳥鳴日
髙雲未散秋晩草猶榮坐久無歸意悠然世念輕
　　　始見
雪後寒猶勁書窗怯暫開因沽江畔酒始見竹閒梅歳
月崢嶸去衰顔次第來誰能憂許事杖履且徘徊
　　　山行
狂飈卷雨辨朝曦似與新時有㑹期秋水秋山秋草木
渾將乞與數篇詩
煙草凄迷露未晞一笻伴我立晴暉丹楓雖老猶多態
散作漫山野蝶飛
片雲輕度半巖陰巾屨俄驚翠靄深澗底寒泉知予嬾
石根㶁㶁自長吟
盡日留連興未䦨寒鴉背負夕陽還遥知今夜空窗夢
只在江南水石閒
　　　寄玉笥蕭髙士
滴露謄真誥蕭然莫與羣新詞清似月世念薄於雲俗
去堪憐我閑眠極羡君惟餘綠綺韻惆悵未曾聞
　　　桂花爛漫一夕敗於風雨呼僮埽落英以供香
　　　　事戲作古句
小山凉風高秋氣遶庭砌江南山水秀鍾此數叢桂亭
亭蒼虬蟠磊磊粟玉綴熏染風露香擺脱脂粉媚芙蓉
已無秋籬菊極羞媿幽芳蕙百畝香味亦𤨏細孰知標
格奇自取造物忌狂風挾怪雨族滅無噍類纔憐金作
屋俄驚粟布地姿容就枯槁氣骨尚奇異如彼死諸葛
凛凛有生意試炷博山火來參煙一燧
　　　客行
客行困泥潦山堠不勝長就使雨㸃暴更令風力狂時
危嫌店逺日暮覺程忙身世摧頽甚艱難已備嘗
　　　山居閒思
雲散山月吐星稀山月髙相羊風露底望月誦離騷
　　　夏雨
飄忽回風起差池髙鳥翔雲呈千嶺碧雨獻一天凉飽
意歸田畝歡悰入醉鄉忽思素秋氣蕭瑟滿空堂
　　　中秋步月
林間一葉秋屏去三伏暑凄然風露繁絺綌莫能禦炎
凉相推移何為遽如許孰知秋已半今夕四十五
幽人披襟來步此一庭月如渡滹沱水似泛山陰雪誰
將羌管急閒彼鄰杵切冉冉秋思生令人欲愁絶
空山本無塵況復值良夜風清月色佳圭璧不當價徐
行苔徑閒小立林影下飄飄意欲仙舉手人世謝
景物與意㑹撚髯聲悲鳴一語得總持萬狀就使令以
我詩思苦賞此秋月明今夕月明裏幾人同此情
　　　姑蘇道中
滿眼菰蒲翠撲衣雙雙沙鳥漾斜暉閑愁一段如冰釋
楊栁叢中出酒旗
　　　信步
信步獨幽尋春山野霧深鳥啼如喚僕泉響似鳴琴日
暖草爭秀風狂花不禁卻嫌荒僻地無酒與春斟
　　　泛舟秋懷
白露消磨暑丹楓㸃畫秋閒吟小山賦歸思大江流世
盡營三窟人誰樂一丘篷窗有佳致月朗政風休
　　　山行愁思
日落煙欲横山寒翠將滴荒邨渺愁人跬步觸四塞路
遥兩髀酸頗恨身不翼舍策還悵然倦倚松下石
明月印野水暮色進旅愁僕痡主亦疲心口相怨尤茅
舍劣容膝弛擔聊小休㑹當理歸策甘彼窮山囚
　　　夜宿郁木福地徜徉明月閒遐想仙風得二十
　　　　八字
凄凉風露濕人衣猶自踟躇未忍歸樹影忽來山月轉
悞驚鶴翅似輪飛
　　　閒居遣懐
日暮掩松關悠然謝徃還停杯因待月徙倚為看山貧
悟道中樂醉偷忙裏閒耳根偏可意風澗響潺湲
　　　臨流
習習凉颸起素波臨流解帶小婆娑秋光已共蘆花老
夜雨那勝落葉多不覺儒酸同糾纒極知妄想盡銷磨
笈中班史猶堪質肎作商聲寗戚歌
　　　為言
日薄寒濃春意微花鬚栁眼尚依稀為言羯鼓休頻打
催得先開即蚤飛
　　　秋林
秋晏元雲瞀積陰平蕪氣象極蕭森細看揺落風霜意
已見發生天地心畢竟栽傾非外致豈伊培覆自相尋
若教宋玉曾聞道九辨悲思未遽深
　　　長至書意
萬草千花若死灰陽和一氣已潛回莫言舉世無先覺
幾處寒梢放野梅
　　　花下歎
人生何處較窮通天意元難測始終花落花開翻覆手
君看同此一春風
　　　林深
林深氛雜不相關衆建芳馨兩廡閒月榭琴彈新製曲
曉窗晝展舊遊山凄凉風滿竹千个的爍春歸梅一班
可笑野人無繫累機心猶在釣魚灣
　　　纔是
忍看繁紅委路塵空餘野草綠無垠人生憂樂何終極
纔是迎春又送春
　　　寄逺詞
寒梢蕭索風振林蟪蛄切切語欲噤終宵展轉不能寐
遥憶良人戰場裏陽關一别歸無期翠煙幾度秋螢飛
當時手種合歡樹今已蒼蒼雲四垂蜀錦裁書慿鴈寄
那能道人意中事深秋儻得未移軍猶見幽閨數痕淚
居延城外刁斗聲無定河邊霜月明妾身雖老幸未死
何日中原賀太平
　　　被酒
人間笑口信難開十事嘗嗟九不諧忙裏始知閑氣味
老來方見少情懷清商憭慓歳無幾𤣥髮蕭疎生有涯
誰謂伯倫聞見滅卻甘麴糱自沈埋
　　　黄鶴樓
翬飛棟宇據城端車馬塵中得異觀雙眼莫供淮地闊
一江不盡蜀波寒老仙横笛月亭午騷客懷鄉日欲殘
獨撫遺蹤増慨慕徘徊不忍下層欄
　　　瀟湘道中
客行適瀟湘凄其歳云晏枯梢風騷牢荒郊雲漶漫槭
槭雨聲急皚皚雪花燦紆縈泥途深渺黙山堠逺日暮
欲税駕天末叩孤館米盡甑生塵薪濕火不煖此意對
三閭似結兩重案人生如空華百歳等抹電那忍聽客
塵日夜苦相煎懷安名所敗飽食親孰顯恭承古昔訓
險阻安敢憚信知有此身乃是一大患愁深不能寐歌
長未及亂門前車鐸鳴翰音復號旦
　　　看葉
紅紫飄零草不芳始宜攜杖向池塘看花應不如看葉
緑影扶疎意味長
　　　虎溪
衝飈吹客襟飄拂虎溪渡逺想三笑時此意固有寓孰
知祕密藏奚聞笑黙語繩繩徹上下綿綿貫今古東林
鐘聲幽康廬山色嫭是皆善知識長時相警悟世人自
合塵兩耳聾莫覻百千微妙義墮在一毫許我行發深
省如重睡忽寤向人欲舉似有舌不能吐
　　　倦倚
蟬聲燕語細相和池面纔浮㸃㸃荷倦倚闌千消永日
葡萄陰薄栁風多
　　雲泉詩集
　嶭嵎字仲止號雲泉世家永嘉之亷邨負才不遇以
　詩聞於時所居曰漁邨有漁邨名自我之句題詠頗
　多晩年買山范灣營藏地有詩云不知筋力何年盡
　看到松杉幾尺長佳句也淳祐已酉東閣趙汝回序
　其詩謂嶭君詩本唐體而物與理稱更成一家其人
　瀟散之際自有繩尺恬靜不求本於天性未易以矯
　揉學者
　　　山中吟
疎拙本天性束書歸舊林世人皆失笑泉石自知心山
柿紅猶澀池魚靜亦沈於中觀物意吾道樂彌深
　　　題扶疎亭竹
風晴雨雪天無趣不蕭然影過鄰家月根通石下泉長
因終日看憶得故山眠物性今方㑹心虛節自堅
　　　歳暮書懷
園林春又近老態更無歡添歳兒童喜照貧燈火寒直
心嗟道喪多事識才難已種梅千樹從今爛漫看
　　　賦中上人頑坐(取貫休覔句/如頑坐句)
嗜吟忘夜凍立雪此同機工苦精靈聚毫端造化歸石
牀趺半結荒徑葉頻飛客至應相訝無心聽扣扉
　　　旅中秋夜
車馬日西東阮生途自窮三年辭舊國今日又秋風邊
鴈凄凉過池花寂寞紅邦人慣相識漸覺語音通
　　　送劉荆山
束書入京闕憂國最情深天意有興廢人才無古今布
衣萬言疏孤劍一生心直道嗟難遇賈生終陸沈
　　　古澹師然公遊方
野僧攜錫别何處度殘春天地無窮事江湖自在身真
心齊得物道貌異於人昔日安禪地深山虎亦馴
　　　天育道中
除將吟卷外琴與鶴相隨問寺路猶逺入山深未知鳥
靈巢佛塔猿飲挂藤枝陵谷幾遷變道旁横古碑
　　　育王寺
寺在衆山裏白雲深更深不知行樂意何似坐禪心䕶
塔龍常在倚松僧獨吟渡江前賜字珍重到於今
　　　太白山觀雪
二十里松聲千山雪未晴人當絶頂見吟到此時清大
地球琳滿空林鳥雀驚老僧觀物化無滅亦無生
　　　天童寺
佛界似仙居樓臺出翠微浙江山水最海内衲僧歸草
樹有真意禽魚盡息機禪房無别事惟見白雲飛
　　　送潘道士
春渚微茫碧草連千花飛盡栁飛綿孤雲野鶴生遥思
明月清風共一船披褐還尋棲隱地空囊惟乞送行篇
先生自有修真訣不倚丹砂駐少年
　　　過邨翁家
白髮茅茨下耰鉏力未衰兒孫收滯穗雞犬入寒籬俗
樸人家善山深井税遲能言耆舊事相問坐移時
　　　辥野鶴
􁄢形如鶴頭如雪流浪江湖歳月深但是胸中有丘壑
何分城市與山林
　　　開爐節
閒身何所似丈室老維摩茅屋地爐小荒園樹葉多移
窗就梅影曬草補漁蓑似此寧辭苦邊寒尚枕戈
　　　除夜苦雨
華髮負滄洲星霜又一周未慿終夜雨能洗隔年愁池
草起吟思樹禽棲屋頭空餘壯心在燈下看吳鉤
　　　呈楮溪主人
一水旁通四五池竹亭茅榭亦相宜中間更著髙人住
不到溪山無好詩
　　　寄公衮舍弟
每恨世交薄相期情最深秋風一回首明月兩關心鶴
病難為藥砂頑不化金余生百計拙耐可事清吟
　　　新築湖外草閣
揮手紅塵我老矣斷隄流水草堂新幾年荆棘無行路
一日雲山有主人未許園丁知姓字先從漁父問仁鄰
謝池鷗鷺煙光裏飛去飛來伴隱淪
　　　山居簡飲冰友清溪槐逕二弟
别後全無夢寄書安得頻誰憐獨住意天棄苦吟人債
長新年息貧欺漸老身入林知未密猶與俗相親
　　　送友人之括蒼
石門當半道想見泊舟時伴鶴立終日就嵓題幾詩近
山秋易老問隱地偏宜我亦江湖去心期得爾知
　　　為張上翁賦松友
之人梅竹操抱此歳寒心古道久不作髙風獨在今無
言欣意㑹肥遯愛山深我亦蕭閒者從君澗壑吟
　　　友人入京
猿鶴亦悲鳴家山莫浪輕千峯帶秋色一路獨吟情野
水衝潮白孤雲趁月行遥憐歸夢斷七十二灘聲
　　　秋試下第有感
焦桐何處是知音猶向殘編惜寸陰此日便為終隱計
青山已負十年心梅花獨對寒流潔野鳥髙飛古木深
萬古紅塵徒擾擾幾人頭上有朝簪
　　　哭辥元善兄弟
寂寞一窗燈隨風滅又明空堂連夜雨白髪哭兒聲樹
色悲揺落交情隔死生惟應骨肉愛為鬼亦同行
　　　送松風僧淵中二公遊方
無累雲相似悠悠天地閒新秋生逺思此去未應還撼
錫驚棲鶴聽松思故山吟詩與説法同是一機關
　　　漁邨晩照
舊遊憶得瀟湘路今喜煙波似舊時澤畔怕逢漁父問
桃源已被世人知數家草市添新户一樹寒鴉傍古祠
蘭杜香深洲渚闊小窗長日賦騷辭
　　　蓑衣步
水浸石根冷風吹藤葉飛菰蒲秋影裏長趁釣船歸
　　　寄宋希仁兄弟
咫尺不相見閉門惟苦吟聽殘寒夜雨灰盡壯年心身
外一貧在燈前百慮深所欣交友義白首亦如今
　　　題中川張氏居
鷗鳥徃來處此翁甘隱淪地因人物著名入郡圖新夜
月情懷澹茅茨意態真髙風無識拔老卻采薇身
　　　和鴈來紅
若將羣卉分髙下此種無因到畫欄寒蝶不知紅是葉
飛來猶作野花看
　　　雲壁上人遊方歸
亦是無心出不知歸意閑一身隨鐵錫十載住金山定
石霑花雨清齋帶病顔常云迷覺路只在片言閒
　　　黄蜀葵
嬌黄無力趁芳菲待得秋風落葉飛空有丹心能就日
年年憔悴對斜暉
　　　贈漁者
幾度看山愧白鷗身名心事兩悠悠何如醉醒寒江上
風巻蘆花雪滿頭
　　　真隱寺呈延上人
塔光圓照室香炷讀經晨林下有清福塵中無悟人巖
陰常候雨松色不知春青草何年墓標題界碣新
　　　茅屋
茅舍竹椽短不勞朱堊施髙無神鬼瞰貧與子孫宜近
古意全樸當風勢亦危梅花有幽致一樹隔疎籬
　　　秋夜宋希仁同吟松風閣有感
相逢長日坐如癡􁄢得吟肩聳過頤天意復生郊島在
人生自逐古今移髙秋月色行松頂半夜山中讀楚辭
此道若非千載後塵昏何處照妍媸
　　　冬日雜言
茅簷日出勝重裘飽飯看山倦即休識得箇中真氣味
自然無夢到封侯
鶴唳柴門月過牆梅花如雪滿林香風光直許閒人占
不耐閒人夜亦忙
布被烘來煖似湯䝉頭髙卧未昏黄道人不是貪鼾睡
省事門中第一方
　　　鴈山紀遊
　　　　夀昌寺
野服挂僧單禪扉月未關桂香清近佛秋色老依山目
盡遥峯出步回流水閒相傳登蕩路數處可躋攀
　　　　能仁寺
過盡盤山險登臨意忽平殿燈揺佛影瀑布雜鍾聲湫
闊龍居頂路回峯換名曉行林日薄海氣接雲生
　　　　靈嚴寺
千巖稜骨露隨怪各生形目力到天盡心旌倚佛寧夜
鍾傳谷杳石氣逼燈青崖腹獮猴住多年性亦靈
　　　　淨明寺
入寺嫌僧俗獨行松徑幽夜扉崖室寂齋磬鐵盂秋谷
棧雲迷級石溪霜迸流維摩不語坐何日病能瘳
　　　趙東閣倅越
百指忍貧需逺次壯心銷盡鬢絲知身如韋素居常泰
官被聲名折得遲束擔喜聞千里戍出山惟有十年詩
蘭亭風月應須記人物依稀似晉時
　　　賦王九山滄浪閣
千年孺子吟誰㑹此時心方寸有涇渭煙波無古今水
禽知雨侯山氣愛秋深不盡慿欄意橈歌歸故林
　　　旅店蚤起
半醒夢猶在擁衾無限情曉窗燈影澹山路雪吟清歳
暮羡歸客囊空嫌去程故書多廢理驚媿動心旌
　　　為迪上人賦寒猗
山僧愛修竹種此出囂塵霜雪不知苦歳時長自春定
回閑坐石風過動吟身儻欲求歸止清虛即道真
　　　新春感懷
新種黄精助晩糧生涯小小拙何妨春風吹鬢不重綠
白日笑人長自忙
　　　閒居雜興
亦有入城路門前秋草長荷鉏書在手負鍤醉為鄉雲
渡溪流澀廚煙樹葉香為貧從儉約猶欠半年糧
鐵硯幾磨硏依然螢雪邊薄才遺聖世無禄盡親年多
病惟諳藥當寒不識綿素心期澹泊冰櫱誓能堅
閉户謝流俗青山獨自看澹交從古少冷面對人難農
圃元非學神仙不在丹孤懐無别想回向此心觀
土木非吾事支東復拄西雨盈溝壅葉簷側礎沈泥䕶
壁時編葦登樓恐折梯若無别擾至終歳亦安棲
近覺吟無趣權將俗累刪鶯花老眼倦風雨半春閒野
服便麤褐柴扉掩暮山片雲尋處泊飛度竹簷間
白髮天應棄春風吹不青神仙歸恍惚書傳出英靈周
粟豈醫餓湘流難活醒迄今名字在百世仰芳馨
　　　潘懷古參學
同吟四十過三四常恨詩銜欠一官人事中年多感慨
仕途今日更艱難爐亭圍坐推前輩夜店單牀定薄寒
最喜親庭住闕近盡攜兒女入長安
　　　蚤起即事
隔水鍾聲枕上聞城中人事已紛紛開門放鶴溪邊去
衝破閑堦一片雲
　　　林景雲參學
一門四世同堂樂門外傳呼釋褐歸自此髙車訪遊舊
屏將阿從叩漁扉三冬晴暖春寒在千里詩書野意違
又説攜琴摉逸譜休嫌古調按今徽
　　　郭氏抗雲樓
宴坐羣峯表太空無一塵青山獨徃意白首自由身放
鶴重霄闊憑欄萬木春紛紛荆棘裏跬步亦逡巡
　　　重遊鴈山
　　　　龍鼻井
怪極生真想饑凶禱請勤半身鱗甲具一勺渺瀰分應
谷聲如鬼飛空石礙雲精誠隨寓在亦以感通聞
　　　　天聰洞
天聽本非耳形容獨費吟豈伊穿鑿力能探杳㝠心混
沌開中竅空虛納衆音下臨千仞險當暑骨毛森
　　　　照膽潭
彼我俱澄澈中涵理趣深遊鯈具龍體幽洞達潭心影
動猿揺樹沙明日耀金片巖經霹靂痕鑿到於今
　　　　五老峯
巖前看不足化此石為身憶昔白頭者於中第幾人相
逢應失笑久立豈迷津勿厭薛蘿密癡容免俗瞋
　　　哭陳瓢飲
每恨去城逺番番語别難論交置疏數盡醉就團圞事
往遽成感松彫不待寒尚餘親翰墨收淚再三看
　　　漁邨雜句
莫論塵土與煙霞收拾襟懷即我家絮㡌䝉頭霜月下
水邨深夜看梅花
三五人家住一灣近城無路去來難溪邊自結同吟友
松柏青青到歳寒
野水微茫路欲迷重重沙渚自髙低鷺鷥飛過無心泊
直入殘陽樹杪棲
猿鶴何曽肎受羈偶來亭畔立多時物情未到㤀機地
步步行行只自疑
　　　月海逺上人遊方過靈隱
一㸃靈光在月生滄海深此中難著語何處可相尋野
寺齋無定窮冬日易陰聽松行九里卻坐冷泉吟
　　　感興
簞瓢吾道在此樂語人難遺卻形骸累始知天地寛逺
山不辨樹髙屋易生寒數夜雪風急編蘆壁未完
　　　春晴泛湖
平湖新漲緑沙觜淨涵波芳草思無際春風情最多移
舟動山影止樂聽漁歌得意惟鴻鵠髙飛避網羅
　　　呈井南劉主簿
何處井南居青山遶屋廬竹生從礙路泉響不驚魚有
道貌亦古澹交情似疎慈親更彌夀堂上步徐徐
　　　春半
春半數風雨水邨增曉寒不辭蓑笠重自覺起居安隔
霧山疑失占晴礎未乾可憐桃與李無語受摧殘
　　　太古元西堂過萬壽謁住山肇淮海禪師并簡
老子舊知已江湖獨爾思此行逢作者送别若為辭風
雨過春半詩書滯海涯心心儻相印亦足慰衰遲
　　　憶汪氏山亭舊遊并簡
因山為址屋無多中有幽人衣薜蘿自擷溪毛充野腹
頻敲牛角和漁歌舟車相過情難數姓氏長留石可磨
遥想對牀風雨際一燈終夜照吟哦
　　　古澹然老得帖徃長蘆不受卻歸松風舊寺次
　　　　社中韻
拄杖挑雲上半肩尋幽重到舊棲禪浮生多故成南北
白髮相驚閒歳年房閉松聲難辨雨山連海脈暗通泉
自從勇卻長蘆請猿鶴終宵亦穩眠
　　　佺上人遊方
燕鴻來去盡蕭索此時心杖錫投何寺風霜别故林夜
牀煨葉火朝谷應樵音徃徃長松下看山坐獨吟
　　　送宋飲過四明郡齋
元戎招士重親臨喜遂詩書萬里心乍免客愁供帳具
暫停遊事㦸門深秋空矯首瞻魁彩夜燭憑花聽鴈音
從此文名滄海闊好風三日到雞林
　　　松風寺隆首座住雲際禪院
山門開望海鍾鼓動魚龍人具慈悲相秋生寂寞容隨
身惟一鉢留偈别雙松後夜橋西月支笻失所從
　　　入京逢故人
長貧復羇旅共爽十年歡在世誰無累如君事獨難蹴
居鄰火後多病卧春殘縱決歸山計煙蘿不療寒
　　　下第歸故園
扁舟搖蕩水心邨幾度煙波入夢䰟猿鶴認名聽號令
漁樵執禮敘寒溫浮生多事景逾促自古求人道不尊
莫為窮途妨曠達定應束帛賁丘園
　　　山中
依然木石居造物任乗除時事今休問山中計不疎泉
聲增雨後禽語變春初吟得詩名世終身甘荷鉏
　　　山居
陰壑生暮寒白雲如炊煙麋鹿不識人時復近我前青
松三四株石牀在其邊意思清且閒可以終餘年
前邨雨腳收斜陽挂髙樹老貧牽牛歸頗亦有幽趣山
風響茅屋崖月𨗳芒屨平生江湖心於此謝馳騖
龍居洞雲深飛泉瀉石壁不聞耳邊喧但覺心境寂富
貴由他人得失俱抱戚就能全其天山中樗與櫟
午睡不覺長童子入城回地爐散微煙煨芋已成灰獨
酌無嘉賔梅花為我開須臾山月髙顧影空徘徊
木落山轉空景駃寒亦蚤百草無愠容低頭就枯槁形
生復形化安用置懷抱千古孔跖分所論非壽夭
古調今誰彈至樂非外假淵明愛無絃此意知者寡放
鶴未歸來時倚長松下旁觀彼何人笑我衣裳野
　　　素上人遊方
山深不可見一錫又雲飛梵澤通方語林霜點衲衣神
閒生境寂思苦入吟微寒月空相照何人夜扣扉
　　　自君之出矣
自君之出矣淚對花枝灑風窗挑夜燈心在無由寫
自君之出矣荏苒度寒燠譬彼雙鯉魚書辭長在腹
自君之出矣抱此離恨情春蠶不作絲纏綿過一生
　　　松風閣
何處笙簫起半空滿山斜日動蛟龍老僧無語憑欄久
過盡白雲千萬重
地形連斗閣連雲松籟曽經佛祖聞永夜月明人到少
海光山色自平分
　　　挽項大著
恥為恩門屈寧辭御史遷力陳歸老疏自盡讀書年祕
府神遊地浮榮夢覺前世閒真不死未必屬蒼天
　　　逢舊友生
交遊半零落身在復長貧對語寒燈盡相看白髮新兵
興無樂土市近少閑人遥憶桃源路鳥啼花自春
　　　潘氏梅所
種梅營數椽四壁但蕭然清帶山林氣香來筆硯邊雲
深天向晩人立鶴趨前余亦歳寒者相從恰暮年
　　　近買山范灣自營藏地與亡弟草塘君及外家
　　　　墓塋悉可跂望感事述情繼有是作
外家後事凄凉甚老婦思親哭最哀今日青山留我在
他年寒日望甥來極知造物成吾志可但精靈慰夜臺
惆悵昔時原上路獨餘宿草見春回
草塘相望隔重雲愧我為兄蚤哭君少日對吟聽夜雨
老來無計撫孤墳泉臺㝠漠惟増感人間安排已十分
莫待他年推吉應只今友愛最先聞
十萬買山渾可事放教身死骨猶香不知筋力何年盡
看到松杉幾尺長管郭豈能謀富貴詩書元自著興亡
采薇歌在無人識千載清風獨首陽
依然且作住菴看茅屋三閒辦不難户外莫容千駟馬
客牀惟置雨蒲團深林藏虎風長怒短木支門睡自安
西北干戈猶未已偶逢樂土度衰殘
　　　髙新甫雲崖
步步危機死不知白雲深處最平夷猿啼鶴唳非無意
纔近髙人便入詩
　　　石窗通上人南遊并謁劉後邨
所師郊與島知已又應難羽檄邊烽急風霜歳事殘出
家忘路逺渡海識天寛文暢浮屠者當時亦慕韓
　　　哭中師雪崖
衆裏知心少惟師是故人臨終書未答昨夜夢全真鶴
唳渾如哭花開不似春近逢同住者得問病元因
　　　方氏墓廬扁曰白雲飛處
諸峯互隱蔽一望一増悲觸目易成感思親無盡時松
扉陰似雨翁仲立如癡出岫亦何意悠然自不知
　　　漁邨偶題
莫道柴門窄斷無車馬聲苦吟成集少久病見人生花
落寒猶在春陰雨未成漁邨名自我鷗鷺勿相輕
　　　唐補闕清風亭
去國遺忠藎朝盤托諷深因知潔已意亦是愛君心貌
像意全古子孫貧至今清風如可繼塊土已埋沈
　　　寄珂雪屋
積雪覆茅屋僧居清更清浮生千劫盡長日一燈明野
鳥呼能下山靈避不行舊時江月在時聽誦經聲
　　　本無師與槐逕弟交遊二十年矣古人謂百篇
　　　　詩盡和一盞酒須分余於二公亦云槐逕既
　　　　歿本無編其徃來之詩號曰雲林酬倡僭述
　　　　鄙句奉呈
中年為此别悲動故交情案上雲林巻山中風木聲夢
回驚復喜詩在死如生幾番西郊路逢師獨自行
　　　追惜永嘉前政和縣趙大猷時景定改元
興言民父恩猶在何故年來盡不如清節苦於為士日
歸裝輕似到官初月明往事尋思遍燈下懷人音問疎
矯首天朝除日到放教田里得安居
　　　冬日野步
樹上有禽啼似春聲髙聲下亦何心幽人拄杖移時立
句句詩中是苦吟
　　　山中梅花
已有梅花未有詩青山相對動愁睂山翁只在山中住
花落花開總不知
　　　山中
長日山中坐白雲應笑人浮生塵未脱至老趣難真身
在影猶贅年豐家自貧莫將吟事廢栁色已知春
　　　漁父詞
白髮髼鬆不記年扁舟泊在荻花邊天上月水中天夜
夜煙波得意眠
只有青山可卜鄰妻兒笑語意全真休識字莫嫌貧方
是安閑第一人
　　　閒居言懷
老子從來不為名放教心地到和平庭前草色知春近
窗外梅花終夜明紙帳夢回移月影石溪流斷失灘聲
吟邊莫問紅塵事只在茅茨亦自清
　　　山中遇雨
草荒泥磴滑老病厭扶持雨逐雲先後路隨山險夷天
寒禽自浴屋漏榻頻移吟事愁無緒梅花意亦悲
　　　湖外泛雪
雨雪連朝意未休支笻難步最髙樓梅花不識春風面
野水拍平古渡頭船上看山無屋礙塵中閲世似漚浮
一生窮苦緣詩僻莫把詩窮認作愁
　　　守歳
兒輩呼盧不計錢地爐圍坐笑聲喧老夫自算吟邊事
栽竹移花近百篇
明日焚香叩九關六旬修未到清閑莫憐身在塵中老
雪後騎驢亦看山
鶴雛添歳頂微紅想見瀛州路亦通昨夜柴門長半掩
三更敲盡叫歸籠
平日過從乏貴遊更來湖上掉扁舟除將兒女年年拜
鄰舍相逢坐即休
　　　柴門
春風隨處好吟事又相催觸石雲飛去呼童鶴誤來杖
藜無疾步花地有香埃不許車塵入柴門只半開
　　　獨宿山中
澗水松風聲不斷白雲飛上屋頭棲山中昨夜孤吟客
只把無眠便作題
誅茅無地結菴遲借得人家近翠微何事樹禽驚不起
也應知我久忘機
　　　松岡過許峯送塟
此行吟更若哭舅萬山深處士花猶昔何人詩在今奉
親無旅況對佛動慈心霜夜増寒思半牀安紙衾
　宋百家詩存巻三十四
欽定四庫全書
　宋百家詩存巻三十五
　　　　　　　　　　　　　嘉善曹庭棟編
　　靖逸小藁
　葉紹翁字嗣宗建安人博學工詩嘗居錢唐卜隱於
　西湖之濱與葛天民往來酬倡靖逸小藁一巻辭澹
　意遠頗耐人咀味如春色滿園關不住一枝紅杏出
　牆來至今膾炙人口雖邨巷婦稚皆能誦之梅屋許
　棐贈詩云聲華馥似當風桂氣味清於著露蘭斯言
　可謂雅稱著有四朝見聞錄摭羅遺佚足補正史之
　缺不徒屑屑以聲韻見長者
　　　登謝屐亭贈謝行之
君家靈運有山癖平生費卻幾䩫屐從人喚渠作山賊
内史風流定誰識西窗小憇足力疲夢賦池塘春草詩
只今屐朽詩不朽五字句法誰人追天台覽遍興未已
天台山前聽流水秦人稱帝魯連恥寧向蒼苔畱屐齒
乙庵(行之/自號)是渠幾世孫登山認得屐齒痕摩挲苔石坐
良久便欲老此嵓之根吾儂勸渠且歸去請君更學遙
遙祖遙遙之祖定阿誰曾出東山作(音/佐)霖雨乙庵未省
卻問儂莫是當年折屐翁
　　　西湖秋晚
愛山不買城中地畏客長撐屋後船荷葉無多秋事晚
又同鷗鷺過殘年
　　　聞頂山徐道人改卜
先生新卜宅只許白雲知野蜜和蜂割巖花帶蝶移坐
諳苔石穩醉忘木橋危屋後寒梅放因風寄一枝
　　　遊園不値
應憐屐齒印蒼苔小扣柴扉久不開春色滿園關不住
一枝紅杏出牆來
　　　仙興
金書宮殿玉闌干雪瀑泉飛洞口寒日暮仙翁騎鶴去
碧桃花滿石棊盤
　　　秋日遊龍井
引道煩雙鶴攜琴倩一童竹光杯影裏人語水聲中不
雨雲常溼無霜葉自紅我來何所事端爲聽松風
　　　出北關一里
脫衣命僕洗塵埃籬落人家未見梅出得城門能幾步
船頭便有白鷗來
　　　野蝶
銀爲䰅翅粉爲肌驅役春風不解肥桃李上林無分到
可憐卻傍菜花飛
　　　嘉興界
平野無山見盡天九分蘆葦一分煙悠悠綠水分支港
撐出南鄰放鴨船
　　　煙邨
隱隱煙邨聞犬吠欲尋尋不見人家只於橋斷溪回處
流出碧桃三數花
　　　葛天民隱居
種竹成新列移蘭卽舊陰老鐺猶有耳古栁已無心得
句添杯滿貪爐到夜㴱篝燈聊㸃校春水沒衣砧
　　　九日呈眞直院
秋風吹客客思家破㡌從渠自在斜腸斷故山歸未得
借人籬落種黃花
　　　貴遊
五陵年少儘風流十日安排一日遊林下幽人差省事
筆牀茶竈便登舟
　　　寓居
雲補青山缺琴銷白日長鷗從雨外沒蛇入樹閒藏客
久衣常黑童蠻髮半黃塋多鄰舍少此意自凄凉
無酒難畱客借書方入城洗衣知水落貪睡畏窗明野
竹藤纒殺枯枝草寄生十年林下隱差覺世緣輕
　　　田家三詠
織籬為界編紅槿排石成橋接斷塍野老生涯差省事
一閒茅屋兩池菱
田因水壞秧重播家為蠶忙戸緊關黃犢歸來莎草闊
綠桑采盡竹梯閒
抱兒更送田頭飯畫鬢濃調竈額煙爭信春風紅袖女
綠楊庭院正秋千
　　　送馮濟川歸蜀
勇喚東吳萬里船皁囊來奏九重天一官豈為蘇洵冗
諸老寧容賈誼先滿載月歸應有命便耕雲去豈無田
竹枝歌罷篷窗掩到此相思淚黯肰
　　　賦葛天民栽葦
葉礙漁舟入叢分水國寛低佪藏鷺渚髣髴釣魚竿蕩
戸和萍送溪翁當竹看所憐如許節不耐雪霜寒
　　　田舍小憩
犬馴迎且吠兒小笑還啼櫻熟施魚網桑空臥竹梯枯
枝禽啄折野草鹿眠低屋後登山路牛欄更向西
　　　青溪閣
江總能文士空貽俠客名舊墳荒草占廢圃野人耕古
柳無多影新蟬第一聲青溪固無恙依舊繞孤城
　　　訪隱者
不作王門夢來敲隱者關童先孤鶴化雲伴一身閑礙
筍新移路低牆為看山幾囘松下去鉏得茯苓還
　　　幽居書事
窗開雙佛塔水遶數漁家酒賸霑鄰里時平買釣車童
閑惟伴鶴樹老自成查枕上關心事侵晨埽落花
　　　訪龍井山中邨叟
雨打荒籬豆莢垂柴門未啟立多時客來自掘蹲鴟煮
旋拾枯松三兩枝
　　　西溪
一條橫木過前溪邨女齊登采葉梯獨立衡門春雨細
白雞飛上樹梢啼
　　　和葛天民呈吳韜仲韻賦其庭館所有
江遠潮痕細城囘路勢斜竹行穿砌筍風墮過牆花篆
葉蟲畱字銜泥燕理家主人清到骨相對只杯茶
　　　敬陪直院右史上已後一日西齋之集
清時天上詔書稀曲水從遊許布衣插羽滿浮寒食酒
倚欄同憶故山薇碧桃繞觀春風靜雙艣搖汀夕照微
慨想蘭亭如昨日沙鷗飛下釣魚磯
　　　題山閒老友壁
山閒雖寂靜未得事全無鉏地畱莎草添泉養石蒲庭
除風自埽身世月同孤老去知禪味松閒試結趺
　　　寄湖上黃敎授佑甫
門幽緣近寺官冷未成家樓借山為幢風吹水作花詩
方酬北礀經又節南華聞説新雛鳯賓來解喚茶
　　　夜書所見
蕭蕭梧葉送寒聲江上秋風動客情知有兒童挑促織
夜㴱籬落一燈明
　　　訪隱者
開門迎客著山袍井畔獼猴挂樹桃兒向草閒尋落果
妻從牆角過香醪舊栽松子今能大(音/墮)新起茅堂不甚
高厯遍貴遊無此味韭和春雨筍和糟
　　　題孫端甫别墅
幽居地僻少人知野水春風枳樹籬撿厯豫尋移竹日
題牆閑記種花時堪嗤狡兔須三窟只學鷦鷯占一枝
淨埽綠苔斟濁酒鄰家吹過野棠棃
　　　紙帳
五色流蘇不用垂楮衾木枕更相宐高眠但許畱禪客
低唱應難著侍兒白似雪窗微霽後暖於酒力半醺時
蒲團靜學觀身法歳晚工夫要自知
　　　過崇徳
野塍泉自注斷岸柳空存雨霽雲開塔船過犬吠邨柴
扉斜著水草逕别通門翻羨田家樂盈盈老瓦盆
　　　發長安堰
夏老蟲聲切晨興草木香買瓜依綠樹出水捍青秧船
聚知邨近牛閒覺晝長雙鳬蓮葉蕩無雨故生凉
　　斗野支藳
　張蘊字仁溥邦州人理宗時為禮部郎官與浮玉施
　樞往還相善斗野支藳一巻詩不滿百清言娓娓辭
　意相副雖微欠矯㧞肰其舒徐容與之致差有元和
　長慶閒風格
　　　雲閒
倦倚柁樓聞鶴唳半生此地一經過機雲故宅荒凉月
湖海新秋浩蕩波曉艇紅蓮商客市夜窗白苧女兒歌
吟邊冷被沙鷗笑衣化京塵鬢亦皤
　　　江湖偉觀
隄柳朝朝送酒船一欄山色越帆煙蓬萊雲氣東溟外
閶闔星辰北斗前突兀向來無此屋登臨當日有諸賢
夕陽過鴈慵囘首吟入關河萬里天
　　　鳯鶴鵲三題與江社同賦
一去朝陽寂不聞西康臺北起寒雲梧花竹實年年事
奈此喧啾百鳥羣
立雪精神兩􁄢蘆天風入羽思江湖逋仙梅下曾相識
千載歸來一語無
月樹爭枝影共寒柤柤飛過屋頭山五陵年少多春悶
一彈千金落等閒
　　　顧逕
海水還清淺停杯問二豪雨來江色暝沙長岸容高吏
鞅何能脱王程敢憚勞秋風柁樓底短髮不禁搔
　　　錄錄
錄錄竟何為衣塵日以緇故人閒入夢久雨頗妨畦燕
履登巢息蜂程載密虧獨斟蓮子酒愁絶杏花詩
　　　除夕
京國逢除夕棲遲鬢欲霜春聲生竹爆歳色動椒香戒
睡聽鷄蚤占詩□繭忙燭花頻送喜兒女笑哄堂
　　　祀事
誤被雞催起徐聽漏鼓稀書檠風展巻香籠火生衣困
嗅茶猶病吟餐菊可肥月明天路靚親到帝旁歸
　　　西湖清明
芳天新霽惠風和軟綠平隄凝不波桃李無言看客慣
樓臺如畫占山多遊裾匝路塡車馬翠牓開筵鬭綺羅
寂寂寒煙生水靣白鷗奈此月明何
　　　齋宮偶題
衆綠扶疎雨氣清柳花吹作小池萍文窗晝寂齋房邃
三潄華池誦玉經
　　　同寮約遊香林分韻得林字
約我當休沐同過支遁林棊邊翻覆手酒外太平心石
潄晴湍細猿吟夏木深歸帆帶疎雨凉意滿幽襟
　　　春朝偶題
忙裏偷閒答物華一官隨分是生涯春風酒櫂湖隄柳
曉月吟韉輦路花報喜忽聞枝上鵲忘機時下屋頭鴉
殘年悶鈍今朝盡重對菱花拂㡌紗
　　　重遊大滌洞天
澗水泠泠石髮新松花香靚翠崖深雲生不沒仙人跡
丹化猶啼擣藥禽洗眼人多求聖水醒心吾獨愛清音
杖藜更欲過新洞無奈春雲又作霖
　　　喜李鶴田至次阮雲心韻兼寄
月樹秋來碧幾尋古香熏徹紫芝吟無因得去陪清賞
祇寄山君一寸心
澆酒逋梅又幾囘愁吟舊雨獨登臺星星鶴語山窗曉
割得雲心古錦來
　　　道場山
訪碑無古蹟丹碧覆嵳峩塔向城中共山從寺右多疎
松小溪路遠漊太湖波何鍇書堂在猶嫌隔翠蘿
　　　何山
山因人得姓人去佛來居鄰有天章墓碑無玉局書幽
溪通古郭荒澗入春畬客子吟髭冷高峯夕照餘
　　　除夕不寐
空牀輾轉對孤檠寒漏年長更雨聲如此乾坤閒歲月
明朝華髮滿頭生
　　　寄鶴田
鶴向孤山去未歸片雲行鴈與心期新詩不著工夫得
雪外看花獨立時
　　　至後
陽生七日驗飛葭袞袞天機歳載華江草未回青帝夢
香雲滿洩與梅花
　　　霅川次韻鶴田
苕霅雙流合帆檣萬里通連山黃獨雪一鴈白蘋風酒
戸春醅淺魚邨晚市同舊遊蕉鹿外未老已成翁
　　　送晏桂山赴高沙郡
青衫赴闕已三遷紅斾臨州不五年舊吏誇榮從事府
新民近擁使君韉牡丹池館春融日蓴葉汀洲水漲天
自是邊籌譚笑辦歸來仍侍玉皇前
接武容臺彼一時故鄉重幸得追隨鷗前心事滄浪影
梅下吟情汗漫期感慨中年無近别徘徊明月有相思
殷勤勸醉陽關曉受盡捓揄只自知
　　　秋思
暑退凉生體氣佳巻簾聽雨感年華西風葉葉梧桐冷
開盡庭前白鶴花
　　　溪上
今夕知何夕吾意亦良適明月滿船篷清風動帷席雨
過前溪渾雲停半空白衰荷無嬌紅老梧有枯碧頻更
燭對棊仍把酒澆石歳行變暄凉朋情慨離索相思日
以長孤吟夜方寂露下客衣單草際螢光燡年年修玩
心一醉不得惜
　　　歸鴈亭
青雲影裏自由身幾倚䦨干看不眞又是江湖春雪盡
年年腸斷玉關人
　　　垂虹
憶著前遊十四年三高祠下夕陽船無錢買得鱸魚膾
吟就菊花香裏眠
　　　姑蘇臺
故址耕殘草樹秋無人曾見鹿來遊甬東亦是當時月
不照笙歌只照愁
　　　惠山
石苔清㵎屋連斜第二泉邊古佛家一壑松風聽不了
卻畱僧坐自煎茶
　　　楝花
綠樹菲菲紫白香猶堪纒黍弔沈湘江南四月無風信
青草前頭蝶思狂
　　　多景樓
暇日此登臨凄凉北望心戍烽孤嶂杳塔影一江㴱壯
士投鞭想將軍誓檝吟所嗟人事異天險古猶今
　　　金山
江心臺殿渺空雲夜月魚龍影不分八十老僧相引説
潮痕不上郭公墳
　　　維揚即事
牛斗星邊禹貢州東南屏蔽大江流向來明月珠簾夢
不信秋風夜柝愁
皁角林前野地寛新塘路口草泥乾天乎如此功名事
成敗觀人自昔難
土霧如蒸暴暑天燭龍偏駐柳邊船三清觀裏風廊午
滿意題詩借榻眠
　　　道中觀戽水戲書
秋馬泥深繭犢閑燭龍顧影桔槔閒尋常六月江南雨
不比君王帑藏慳
　　　平山堂和韻鶴田
瓊花應自笑南翁白髮栖栖逐斷蓬兵後百年城郭是
塵閒多事古今同孤煙遠堠如常日五月窮邊尚冷風
可待蓴鱸歸興盡長吟且復付杯中
　　端隱吟藳
　林尚仁字潤叟福州長樂人家貧刻苦攻詩每有所
　作微不合意輙裂去卜居半邨半郭閒手自種竹題
　曰竹所吟嘯其中自號端隱以示終於遯跡之意吟
　藳一巻淳祐辛亥陳必復為序稱其詩專以姚合賈
　島為法而精要深潤則過之又贈詩云谿邊著吟屋
　亦足老生涯洗硯渾池水敲棊落案花客來多載酒
　童去自煎茶愛爾丰標異逢人滿口誇其高雅之致
　可在林逋魏野閒别置一席
　　　飲葯房陳尸山居分韻得閣字
常人厭寂寥隱士畏喧雜山居主人百好無終日哦詩
閉書閣我本山中人心事亦頗合杖藜約客行幽深來
扣吟扉坐陳榻不敘寒暄說晚唐滿座春風屢傾榼霜
晴沙路軟如泥谷鳥相呼聲自答花時不飲空白頭世
味由來如嚼蠟祇憐無夢化作蝴蝶飛遶盡百花深處
日千匝
　　　暑夜
松風生晚凉坐久市聲歇客去獨行吟踏石碎明月
　　　題蘆鄉思歸圖
不畫梅花卻畫蘆自言家在箇鄉居當時恨不曾添鴈
為帶平安一紙書
　　　和陳葯房納凉
貪凉分石坐野服岸巾紗竹暗鳴風葉溪喧聚水花深
邨人語靜高樹鳥飛斜不飲論文酒敲棊煮夜茶
　　　贈歌者
聲逐嬌雲學鳯鳴王孫幾醉拍欄聽春㴱莫唱關情曲
多少行人過柳亭
　　　新昌道中
春紅落盡雨霏霏為怯輕寒尚夾衣邨路每於泥處滑
鄉音漸與市人非䕶蠶溪女條桑去抱布山翁換米歸
世味徧嘗只如此幾番清夢落漁磯
　　　寓華亭下砂鹽場
地僻民居少官勤國課優遠程驅􁄢馬小港礙行舟晴
日鹽花曉風潮海氣秋野人因買鶴半月此遲畱
　　　適越畱别
江亭飲罷起離愁何事西風又越遊潮信欲來人欲去
夕陽紅蓼滿汀洲
　　　北山林僉葯房陳必復偕張牧隱暮春晦日載
　　　酒相過席上以手揮素絃為韻得絃字
春詩敲未穩一醉傍琴眠吟客相過日飛花欲盡天竹
陰池水暗樹色島雲連幽鳥可人意數聲清似絃
　　　寒夜即事
吟苦過於顚吟成亦自憐凍油燈影薄深屋語聲圓分
月照歸客避寒移臥氊一冬少閑日不得到梅邊
　　　春日偶成
未逢知已媿蹉跎又見春風長徑莎杜宇一聲詩思減
楊花三月客愁多從人乞米貧如舊借吏鈔書字半譌
嬾説江湖十年事近來平地亦風波
　　　自賦
學書學劒兩無成天乞梅邊隱姓名未必清閒非盛福
縱敎富貴亦虛榮百年有限春風老萬事無心夜月明
何計莫餐煙火供潄流眠石過今生
　　　雨中和張西麓
雨聲聽易厭況復事關心終夜不成寐一春徒費吟委
紅花命薄重碧酒杯深何日西湖上移船繫柳陰
　　　連雨畱宿陳葯房吟所
谿水分流急谿雲帶溼飛防飢童乞米畏冷客添衣雨
院棊聲潤風窗竹影微終須待晴去踏月夜深歸
　　　偶成
矮屋過如斗㨾寛閉門渾不受春寒海棠睡去棃花􁄢
次第東風到牡丹
　　　清眞觀
一宮占斷水中央􁄢竹添丁䕶短牆老鶴聲中松子落
游魚影裏藕花香雲房不雨琴常潤池閣無風榻自凉
擬辦隱心終老此便須歸與鶴商量
　　　春晚
春事又無幾陰晴苦不齊久貧交味薄多病語聲低落
絮行風徑歸雲渡晚溪故鄉二千里日夜子規啼
　　　贈褚雪巘
多年林下隱猶帶舊儒酸自説因詩苦還知學易難曉
窗花氣潤夜枕雨聲乾又欲名山去應尋勝跡看
　　邨居卽事
外事少曾聞深居似隱君谿明花照影風細水行文蠶
室寒初閉蜂房蚤已分偶因尋藥去踏破一邨雲
　　　懷潘寒嵒
别後空相憶無書直至今頻年千里客多事半生心卯
酒欺人醉春詩帶病吟倚欄政無緒一鳥過花陰
　　　種竹方成友人以詩至用其韻
屋老苔荒席久虛近分一榻與雲俱梅花未種遭蜂怨
竹所雖清欠鶴呼無事看山如對客有時隱几亦忘吾
過門除卻能吟者不是髙僧即老儒
　　　山居
帝城花錦地讓與市人居萬事不到耳一貧唯讀書埽
牀畱月宿種藥帶雲鉏未晚多先醉為官恐不如
　　　簡許有實
閒磨霜刃破銀瓜沈水香銷日影斜吟客不來情思嬾
晚風庭院落槐花
　　　過友人幽居
門似野人家空園擬種瓜有僧分石坐無酒問鄰賒獨
鶴喜欲舞老梅寒自花此身歸未去猶愧暮林鴉
　　　陳葯房舟中分得詩字
移舟春岸曉小雨欲晴時煙樹望疑暗水程行較遲推
篷山色近得句野鷗知來往無多路歸囊又一詩
　　　寄表兄鄭古潭
江湖風浪惡飄泊此依依白髮親俱老㴱春人未歸雲
畱行李住風遣落花飛强飲杯中物芳心莫易違
　　　閑裏
閒裏身心得自如春風茅屋燕同居松花滿地谿雲滑
一榻晴窗臥看書
　　　寄西湖友人
湖邊春更好别後費吟思載酒曾遊處與君同醉時靣
風花落易背日雪消遲蚤晚攜琴去山中與鶴期
　　　送友人别
此心偶無事君復敘離情江國多寒色春風幾日程雪
添行李重船逐浪花輕後夜應相憶空山月正明
　　　寄鄉友
此身拘不得暮楚又朝吳故國幾人在三年一字無天
風潮信急江月鴈聲孤久不看明鏡年來有白䰅
　　　寄吳宗之
在家猶苦熱客路足應疲書劒果何地江湖非舊時久
晴苗欲雨多病藥如飴憶自分攜後知心更有誰
　　　送陸月湖歸玉峯
行李無多半是詩買船兼載鶴同歸思君晚泊吳江冷
風巻蘆花幾鴈飛
　　　喜友人為僧
身披雲衲􁄢伶俜一刺新添得寺名餐供未便趺足坐
誦經猶作讀書聲禪窗欲晚聞鐘掩吟履逢秋踏葉行
應是平生修得到幾人頭白尚無成
　　　贈許約嵒
年齒未三十清名已照人才高猶苦學俸薄不言貧畱
客醉終日愛花吟過春自憐閒未得滿靣撲京塵
　　　辛亥元日遊聞人省菴園和陳葯房韻
倚欄吟未穩把酒問溪山今日又添歲一冬無此閒梅
花依竹靜雪意避春慳次第燈期近重逢一解顔
　　　賀陳石泉宰華亭歸
天下稱繁邑一廉如此稀政成人惜去官滿鶴先歸家
學傳金管春風入紫薇知音正當路健翮看高飛
　　　夜坐
焚香獨坐勘騷經庭樹無風葉不鳴靜入夜㴱聞鼓吹
一池明月亂蛙聲
　　　梅雨
繁聲不可聽㸃滴似秋霖溪長欲無岸窗低微復陰葛
衣凉意重礎石潤痕㴱欲出愁泥濘依依獨客心
　　　訪隱者
姓名多已在仙行見說曾傳辟穀方未必詔書徵便起
可憐人世老猶忙浴蒲磵泠雲初溼種术山春土亦香
何日此身分半隱歸須先製芰荷裳
　　　戲友人買侍兒歸
幾扣吟窗多不遇識君雖久會君稀近聞行李擔書去
添得明珠伴劒歸開甕酒香春遶屋倚欄人醉月侵衣
野夫别有觀心法不在湥山獨掩扉
　　實齋詠梅集
　張道洽字澤民號實齋衢州開化人從學眞德秀端
　平二年舉進士授池州簽判改襄陽府推官嘗奉使
　至海外經羅浮山下登廣平堂酌酒賦詩景定閒致
　仕卒年六十四生平詠梅詩最富嘗自裒所作次為
　二巻并自為序其畧云余詩似梅乎梅似余詩乎黃
　梅夜半當持叩丹山消息又云别庾嶺十年畱此靣
　與梅花相見無一㸃媿色觀此其趣尚閑雅可想見
　也詩亦刻意造微頗多傳神妙句建安徐義夫詩云
　生平不得春風力只與梅花結得緣可以移贈
　　　五言律
朔風吹石裂寒谷自春生根老香全古花疎格轉清園
林千樹秃籬落一枝橫佩芷兼懷玉悠肰見此兄
半枯頑鐵石特地數花生迥立風塵表長含水月清屋
頭寒嶺􁄢門外小溪橫萬里今為客相看如弟兄
不帶吟詩癖緣何太􁄢生肌膚姑射白風骨伯夷清格
外宮妝别天肰畫軸橫涪翁太多可喚作水仙兄
不與百花競春風驀地生故將天下白獨向雪中清我
輩詩仍要誰家笛自橫歲寒堪共老髯叟十年兄
有月色愈澹無風香自生霜崖和樹􁄢冰壑伴花清政
爾疎還冷忽肰斜又橫千林成獨韻難弟又難兄
玉肌元不粟未怕夜寒生雪裏孤花發山中一段清幾
囘和月看獨立到參橫不傍人籬落誰呼石作兄
參透香嚴境都無滅與生平分天女白全借月娥清雪
屋人家好霜橋野岸橫天寒倚修竹齊弟伯夷兄
子眞同一性和靖是三生山意冷愈澹月香幽更清只
應霜鴈識未怯玉龍橫密友惟清士佳名稱素兄
苔封鶴膝枝流水繞疎籬一白雪相似獨清春未知風
流無俗韻恬澹出天姿霜月娟娟夜吾今見所思
疎疎竹外枝短短水邊籬南雪若相避東風殊不知蘭
荃皆弱植桃李總凡姿坐歎逋仙遠清宵費夢思
何處出斜枝茅檐竹自籬首囘春一盻最與月相知嚴
冷冰霜面清癯山澤姿幾番將鶴去倚樹説相思
雪後半橫枝溪邊一帶籬春從窮臘透香報老夫知澹
月弄疎影嫩寒含冷姿天涯値西子牢落慰吾思
春卻到寒枝詩情滿雪籬每畱孤鶴伴不遣一蜂知風
漏臘前信月描塵外姿憶從歸閬苑終歲祇君思
突出一清枝孤邨雪擁籬韻無凡眼識香有自心知不
是神仙骨何緣冰玉姿看看金鼎實此味幾人思
為愛歲寒枝呼童旋插籬花清吟思覺香冷夢魂知雪
月成仙韻風煙帶野姿江天暮雲合千里故人思
邨墅苔為徑茅檐竹作籬神清和月寫香遠隔煙知老
樹有餘韻别花無此姿詩人風味似夢寐也應思
　　　七言律
逋叟風流繡句長吟魂依舊託幽芳已枯半樹風煙古
纔著數花天地香怪底靣隨春冷熱只將影共月行藏
可知骨法清如許傳得仙人服玉方
數蘤棱層占野芳便成佳景不荒涼暖囘窮谷春常蚤
影落寒谿水共香自倚風流孤格調只消紈素澹衣裳
直從霜月花邊宿無復䝉莊夢蝶狂
泠泠澗水石橋傍春正穠時風味長介節允符孤竹操
繁華不夢百花場描來月地前生􁄢吹落風檐到死香
結習已空無染著興來花下輒成狂
凍蘤無多樹更孤一溪霜月照清臞終身選友竹君子
雅志羞鄰松大夫白玉都拚雕作蕊黃金不惜撚為䰅
亦知賴有春風伴問萬花中著得無
孤髙嫌並列羣芳雪滿山坳月滿塘詞客不隨今世態
仙姝依㨾古時妝雪羞潔白常迴避春忌清修不主張
地僻何妨絶供給飢來只用嚥寒香
數株渾玉照寒塘無日無風自在香谷冷難敎春管領
山㴱自共雪商量已成到骨詩家􁄢不賣入時宮㨾妝
亂插繁花拚酩酊只應我似放翁狂
行盡荒林一逕苔竹梢㴱處著枝開絶知南雪羞相並
欲嫁東風恥自媒無主野橋隨月管有根寒谷報春囘
醉餘不睡庭前地只恐忽吹花落來
天肰標格閬風鄉薄薄鈆華澹結妝月地向誰孤弄影
雪天驀地暗聞香征鞍處處頻囘首羗管聲聲欲斷腸
天上玉妃新謫墮遊蠭不敢近花傍
纔有梅花便絶塵霜鋪月冷倍精神風流晉宋之閒客
清逸羲皇以上人年後臘前無盡意水邊林下自肰春
萬花錦繡東風鬧難凂翛翛玉雪身
萬樹無花白到梅風前知我不塵埃崚嶒鶴骨霜中立
偃蹇龍身雪裏來未許瓊花為行輩定敎玉蕊作輿臺
夜湥立盡扶疎影一路清溪踏月囘
愛疎愛澹愛枯枝已愛梅花更愛奇江路一年春好處
石橋半夜月明時蹇驢積雪湥須去破帽嚴霜打不知
世上非無好顔色詩人所貴是丰姿
纔有梅花便不同一年清致雪霜中疎疎籬落娟娟月
寂寂軒窗澹澹風生長元從瓊玉圃安排合在水晶宮
何須更□春消息自有幽香夢裏通
幾年冷樹雪封骨一夜東風春透懷花裏清含仙韻度
人中臞似我形骸三㸃兩㸃澹尤好十枝五枝疎更佳
野意終多官意少玉堂茅舍任安排
癖愛梅花不可醫開敎□蚤落敎遲欲知無限春風意
盡在相將暮雪時竹嶼煙㴱尋得巧茅檐月澹立成癡
夢驂鸞鶴相尋去題遍江南寺寺詩
夜月輕描玉㨾身枉拚心力喚眞眞藤牀幾度勞清夢
竹屋相看是故人玉雪襟期惟我共金蘭氣味更誰親
一清賴有天知已多少春花逐後塵
南堂深處向陽身第一東風信息眞樹冷花清無俗韻
天寒日暮有佳人林逋眼目纔能識何遜心情獨見親
養就枝頭金鼎實千花陌上已成塵
灑落胸襟不受塵水沈為骨玉為神直疑天上渾無雪
不許人閒别有春驅遣山蠭離境界招呼野鶴作比鄰
分明清入仙臞格人似孤山始得眞
清白家風不染塵冰霜氣骨玉精神臘前恰見無多蕊
天下還他第一春香在雪天孤有韻影於月地四無鄰
逃禪未到天肰處筆底如何寫得眞
雪白都無半㸃塵多應滕六即花神孤根欲老冰霜國
一朶盡收天下春流水斷橋誰是主寒松疎竹合為鄰
寥寥不見古顔色澹月微雲到本眞
萬雪千霜百歲枯月中不數桂婆娑香來野墅深深徑
影落寒池淺淺波衆木凋零愁凍折一枝的皪得春多
題詩未有驚人句輸與風流人姓何
白玉花頭碧玉柯半枯安得樹婆娑雲垂江路天將雪
霜滑溪橋水不波林杪冬窮羣木落嶺頭春蚤一枝多
夜湥立盡窗前月其奈此兄風味何
雪虐風饕鐵石柯終肰疎􁄢欠婆娑清姿雅澹嫌霜粉
疎影橫斜浸月波幽樹百年渾未老好春數㸃不須多
西湖處士風流遠善識花人更幾何
蘇䕶苔封白玉柯沍寒驀地轉陽和任枯半樹韻尤古
纔放一花春已多神倩滿庭明月寫香隨隔水晚風過
古今眞愛梅人少願祀詩家始祖何
髙標勝韻㸃人寒殘雪疎籬是水南天上玉妃居第一
人閒石友結成三廣平心事今猶在和靖家風晚最諳
莫訝清晨將鶴出孤笻行過竹西庵
蓓蕾梢頭破晚寒風流無限澗之南俯看春艶相千萬
微挂月痕初二三巖桂清應居此下山桃素不與吾諳
一枝昨夜垂垂白知在前邨水竹庵
瑩徹無瑕照眼寒無邊春意滿溪南絶疑飛雪吹花六
獨自臨風遶樹三夜月襟懷誰與共歲寒情味久相諳
軟紅塵土應無此竹外清湍竹裏庵
纔有梅花便不凡半依月澗半霜巖斜敧獨樹疑龍臥
細啄殘英笑鶴饞雪裏仙姿誰解寫臘前春信可容緘
孤山遺下十四字千載一條冰㨾銜
窮臘無花可入詩何人翦玉著南枝香浮風細月明夜
春在天寒日暮時玉靣亭亭成獨立冰心皎皎竟誰知
眼明數㸃窗前白夢見魯山元紫芝
兀坐蒲團眼輒驚數花㸃得一窗明月邊再見古顔色
雪裏獨含春性情骨格三生傳島􁄢風標萬世説夷清
夜霜竹屋寒無奈一笑持杯壽此兄
皎肰玉色耿無鄰囘首千花總後塵數樹羅浮山下月
一枝大庾嶺頭春與時無競抱幽質於我有情眞故人
衆志獨清天不管自臨野水照精神
冰氏根苗出涸陰一團玉雪縞千林百年幽樹古香澹
數箇疎花春意㴱俗眼共憐西子態世人誰識廣平心
孤芳不入騷經裏物色分畱待我吟
落盡精英宇宙荒天將清白付幽芳萬花場裏春無色
獨樹橋邊月有香怪怪奇奇依水石瀟瀟灑灑帶冰霜
瓊膚耐得寒如許薄薄輕綃翦作裳
越疎越澹越幽奇最是精神與月宐殘雪軒窗看到曉
冷煙籬落立移時寄將水驛傳千里折得寒檐第幾枝
只為花清詩自别此花之外更無詩
花中氣節老逾剛萬木摧殘獨自芳天女不生凡意想
月娥偏尚澹梳妝精神冰玉前生􁄢骨髓栴檀抵死香
說到調和天下口輕輕桃杏敢承當
子眞世裔神仙種和靖家風冰玉身只此玲瓏三數蕊
不知收拾幾多春香浮靜夜天知已影浸寒池月寫眞
畱待楚騷千載恨花中誰識獨醒人
天姿雅澹似髙人萬樹千紅總後塵花蚤花遲兩年景
枝南枝北一家春輕輕欲折還休去得得相看不厭頻
坐到參橫渾未曉夜窗無月更傳神
乾坤收拾幾精華全付茅茨小小家壓盡園林千萬蕊
只消籬落兩三花雪消數尺暗埋嶺月浸一痕微印沙
玉靣亭亭太幽獨天寒空谷正堪嗟
百餘年樹半蒼苔纔有一枝花便佳臘近已含春意思
香寒足慰晚情懷澹煙孤寺藏山崦殘雪疎籬傍水涯
剛被幽香相觸撥消磨石路幾青鞵
　　　嶺梅
到處皆詩境隨時有物華應酬都不暇一嶺是梅花
　　　千葉梅
應怯春寒悄重重疊疉衣本來飛燕􁄢翻作玉環肥
　　　照水梅
照影寒溪水溪中水也香佳人臨寶鑑自作壽陽妝
　　　瓶梅
春在膽瓶閒朝看復暮看小屏遮䕶著不怕玉肌寒
　　　尋梅
澹澹一痕月疎疎數箇花春風也公道先到野人家
　　　折梅
日暮天寒小驛亭竹邊流水淺泠泠一枝蚤落詩人手
無限春風入膽瓶
　　　嗅梅
一夜吹香過别邨瘴江洗盡水雲昏眞堪持作維摩供
鼻觀微參透頂門
　　　訪梅
梅花欲放遶溪行隔水香來分外清拄杖過橋尋欲遍
竹林疎處數花明
　　　憶梅
到得芳天鬧衆葩相思一夜鬢成華閬風歸去無消息
夢寐猶應見此花
　　　墨梅
一枝的的照人寒絶勝溪橋立馬看祇恐東風解相怨
漏他消息入毫端
　　　瓶梅
寒水一瓶春數枝清香不減小溪時橫斜燭底無人見
莫與微雲澹月知
　　　見梅
寒梅衝雪領春囘桃李紛紛趁腳來一㸃陽和無盡處
從頭分與百花開
　　　尋梅
平生春興十分湥長恐梅花負賞心偶有一枝斜照水
前邨踏雪也須尋
　　　對梅
老年不著梅花眼得見梅花子細看我不似梅梅似我
風流心事一般般
一㸃春風天正冬不妨花下倒金鍾扳條揀蕊輕輕折
只嗅清香醉殺儂
數㸃枝頭黏白玉一年春意動黃鍾為渠拚受風流罪
只恐風流不到儂
秋水娟娟隔美人江東日暮幾重雲孤燈竹屋霜清夜
夢到梅花即見君
　　　詠梅雜詩
百餘年樹未為古三四㸃花何限春欲折一枝無處贈
世閒少有識花人
此兄自是風塵表半在山巓半水涯老子怕寒渾不出
夜窗明月看橫斜
疎花清曉嫩寒時粉蝶霜禽總不知未有風流如此老
為渠費盡雪橋詩
風流百世林和靖灑落三生楊補之一自閬風歸去後
幾囘展畫又觀詩
夜㴱月透小窗紗夢到瑤池阿母家急遣山僮開戸看
不知是雪是梅花
孤山風味梅花句先落人閒萬古香應笑老夫無一語
千囘寂寞遶花傍
三生種植得梅緣每見梅花輒欲顚清夢化為蝴蝶去
也應只在此花邊
昔年詩擔過羅浮曾見梅花一夕畱翠鳯幾囘清夜夢
月明還挂舊枝頭
茶竈熏爐與筆牀黃昏待月在東廂無人知得花清處
影落寒池水亦香
不是梅花契分㴱與誰共話歲寒心隔溪竹外無人見
自有香來不用尋
萬里閒關庾嶺囘嶺頭曾見此花來遠遊何似在家好
屋角玲瓏一樹開
數㸃疎花不滿枝倚欄惟恨月明遲風流一段無人共
正是霜飛屋角時
小小茅茨野老家不隨桃李競春華欲知格韻眞孤絶
秃盡千林始一花
正是天荒地老時芙蓉憔悴菊離披呼童試□溪南路
春到寒梅第幾枝
南枝太蚤北枝遲非蚤非遲恰好時竹屋一痕微月照
老夫樹下正吟詩
　
　
　
　
　
　
　
　
　
　
　
　
　
　
　
　宋百家詩存巻三十五
欽定四庫全書
　宋百家詩存巻三十六
　　　　　　　　　　　　　嘉善曹庭棟編
　　梅屋集
　許棐字忱父海鹽人嘉熙中隱居秦溪種梅數十樹
　構屋讀書自號梅屋慕香山東坡畫二像懸室中事
　之嘗曰四壁天地萬巻春風庾嶺香孤山玉樂而可
　以忘死著有獻醜集樵譚其詩清俊閑遠尤長於絶
　句原本分梅屋四藁兹合為梅屋集
　　　夜泊長河
黃㡌貪程夜泊遲市樓燈火歇多時滿懷風月無分付
卻借漁翁短笛吹
　　　訪潘叔明
一室寛於養鶴籠荻簾疎透雪花風怪來几案無寒色
春在題詩巻子中
　　　明妃曲
漢宮睂嫵息邊塵功壓貔貅百萬人好把香閨舊脂粉
艶裝顔色上麒麟
　　　醉起
午醉醺醺到日晡起呼茶盌炷熏爐隔窗幾㸃敲花雨
子細聽時卻又無
　　　帕子
萬縷縱橫如妾恨一方輕薄似郎恩多時不繫纖腰舞
卻對花前拭淚痕
　　　晚泊臨平
晚卸風帆泊市橋税亭民屋總蕭條秦封不到河邊柳
送去迎來枉折腰
　　　元夕後湖上作
自從樓閣罷燒燈未有今朝一日晴煖坼葑邊冰翼破
寒畱山頂雪痕輕驕驄已印尋芳蹟小妓新翻鬻唱聲
每箇旗亭商一醉也應排日到清明
　　　沈子壽郊居
屋外猶餘地百弓經鉏知費幾年功栽蔬少似於陵仲
種菊多於靖節翁偃屋溪山詩巻裏破除風月酒杯中
近來又喜禪機透一顧叢林萬衲空
　　　贈葉靖逸
借我城居一丈寛五車書向腹中安聲華馥似當風桂
氣味清於著露蘭朝士時將餘俸贈舖家傳得近詩刋
囘看舊隱西湖上誰伴沙鷗度歲寒
　　　鄭介道見訪
歩頭楊柳種多年今日方維勝客船埽石共看山色坐
枕書同聽雨聲眠溪羮旋煮蓴絲滑野飯新炊芡玉圓
不管歸心忙似箭彊畱吟過菊花天
　　　贈龔彥質
慈湖分與半窗燈照得襟懷徹底明蒲坐夜閒貓占臥
筍輿春暖鶴隨行爐香欲盡經猶誦硯墨才濃句已成
歲晚弟兄俱白首一樓風雨話更深
　　　趙叔魯
天上除書絡繹飛謫仙何事得來遲旅懷寛似居家日
學力髙於未第時山帶晴霏橫畫軸水流清響入琴絲
世間多少王孫貴無我寒泉一句詩
　　　秋江漁父
小舟輕似一鷗飛戀月隨風慣不歸困臥蘆花㴱雪裏
夜寒添蓋舊蓑衣
　　　山閒
趁得山間筍蕨春借廚烹煮自炊薪倩誰分我杯羮去
寄與中朝食肉人
　　　木山父書院
占得文房一丈彊地幽雖夏亦清涼瓶花誤倒水侵案
書葉亂掀風滿牀薜長密藤遮半壁桐分疎影出低牆
客來莫道無祇待只啜茶甌卻味長
　　　贈畫魚沈秀才
寫字摛文不療飢生涯換得頗新奇錦心暗織臨淵網
蓬鬢潛繅釣雨絲落筆易於投餌處得錢多似出罾時
漁翁枉占煙波闊不及君家小硯池
　　　贈北磵
天下名山行腳遍依然形影􁄢伶俜支吾寒暑袈裟耐
變幻煙霞筆硯靈對客敬如堂上佛讀書通似藏中經
石頭路滑終難到不是詩禪莫扣扃
　　　雪曉
臘雪連宵接曉飛錦衾公子未曾知起來攜杖敲梅樹
扶得輕盈壓損枝
　　　閨怨
離愁一㸃濃如黛彊把金箆埽不開新月幾番呈巧㨾
薄情夫壻未歸來
小院東風去住中春愁原不隔簾櫳自家顔色凋零盡
卻對花枝惜墮紅
　　　枯荷
萬柄緑荷衰颯盡雨中無可蓋眠鷗當時乍疊青錢滿
肎信池塘有暮秋
　　　春晚
推過詩編把酒斟挽春幾句讓鶯吟門前卻喜無人埽
積得殘花一寸湥
　　　贈臨上人
遶湖山疊翠師住最高層野偈書林葉茶鐺煮澗冰松
筠為道友日月是禪燈儻許分峯隱甘為有髮僧
　　　客路
客路久驅馳秋湥兩鬢知田家投夜宿漁竈寄晨炊契
分燈前影生涯槖裏詩遙憐故園菊荒草沒霜枝
　　　題倦庵
自扁庵為倦斯名恐未肰醉巾頻漉破游屐幾磨穿新
種竹都活舊栽花更妍門前春水漲催發孝廉船
　　　贈元松軒
白髮蕭蕭客帝都故園閒卻種𤓰鉏平時不信為儒誤
今日方知涉世疎煙浦未尋歸去艇雪窗猶讀借來書
詩名壓盡江湖客要在唐人向上居
　　　題吳叔清郊居
哦松未了賦歸與旋買田園結草廬數畝竹陰惟欠鶴
半池山影不妨魚舉杯多是沽來酒插架無非讀過書
我已倦為都下客願君分與把茅居
　　　書郭子度壁
禁苑精廬是切鄰衣巾雖舊不霑塵鐘魚聲裏吟連曉
花柳香中醉過春和土重泥燒藥竈買絲親接釣魚綸
遶湖十萬人家住如此清閒有幾人
　　　鴈字
㸃畫分明印碧空迴鸞返鵲勢差同月邊映得銀鉤體
雪裏摹成玉筯功斷續似經秦火後悲凉如在楚詞中
愁人筆硯俱荒廢倩寫相思寄便風
　　　宮詞二首
臥聽羊車輥夜雷知從誰處燕酣囘蟾光也解君王意
隔箇簾櫳不入來
同入宮來幾許人因何遣妾䕶長門雲鬟半挽香顋􁄢
卻愛菱花鏡子昏
　　　古墓
石人猶自立蒿萊拂讀殘碑字字哀鄰冢已澆寒食酒
野風分送紙錢來
　　　憶鄭元甫
别後黃花兩度殘天涯彼此寄書難幾行鴈字斜陽裏
聊當平安一紙看
　　　傷春曲
日日望郎郎未歸玉肌寛盡縷金衣春心撩亂彊拘束
碎翦紅綃補舊枝紅綃才向枝頭住殘花又逐東風去
願花飛入笑筵中莫入愁人斷腸處愁人見花人自羞
花見愁人花亦愁飛花有盡愁無盡柳外一聲黃栗畱
　　　四時宮詞
因見落花心覺悟薄羅襟上淚痕乾容顔縱似花枝好
能得君王幾日看
碧玉凉梳落枕邊嬾梳雙鬢學新蟬恩情不及班姬扇
縱是炎天亦棄捐
凉夜誰同玉簟眠湘波冷浸一枝蓮君王不及中秋月
處處分身處處圓
雪壓長門消未盡夜衾堆盡舊宮羅鴛鴦瓦下埀冰筯
未抵思君玉筯多
　　　郭評事
廷評滿腹貯陽春筆下從來活幾人㕔小似分幽寺住
俸輕如在舊山貧堆書敎子猶疑少倒屣迎賓不厭頻
欲效林宗巾角墊自嫌雙鬢有紅塵
　　　瑛上人
十二三時便出家何曾頃刻離煙霞晨持數巻日方上
夜梵干聲月未斜洗鉢不經鷗浴水插瓶嫌采蝶殘花
儒冠誤我駸駸老何日蒲團共結跏
　　　木芙蓉
芙蓉艶金谷秋色錦機中霜樹不知醜葉與花爭紅
　　　破鏡詞
寶鏡一從分破後不堪磨拭照妝鈿倩誰攜上青雲去
補得今宵缺月圓
　　　籠禽怨
千金新購入雕籠恨在嬌聲斷續中昨夜羇雌何處宿
落花殘月故巢空
　　　張聲父
城中破屋妻兒住身向招提借小房壁上碑文皆古篆
案頭書冊半仙方月嫌碎竹遮窗暗風款飛花入座香
撿㸃未如僧相處只多髭鬢幾莖霜
　　　泛剡
水闊無風似有風蘆花揺落艣聲中鷗無一㸃驚猜意
認作當時載雪翁
　　　醉歸
半醉歸來臥不成月華霜采爛中庭茶鐺凍結香匳冷
只把梅花嗅得醒
　　　湖上曲
新晴旋蠟遊春屐半溼香泥恰好行琢得小詞腔未穩
往來花下怯歌鶯
　　　古硯送趙明府
一片端州古硯甎翁孫相授當良田寒梅磵下和冰洗
秋桂窗前滴露研學字不工空費紙吟詩雖苦未成編
贈君攜去薇花畔草詔閑時枕匣眠
　　　戲題花
一片落花題一字輳成一句怨春詩縱橫貼在窗紗上
巧似迴文織錦時
　　　畫睂曲
日印花枝欲滿窗旋磨鸞鏡試新妝恩情只似春宵短
睂帶空如柳葉長
　　　湖邊
湖邊開到木芙蓉攘盡荷花十里紅紅蓼莫慚顔色淺
榮枯同是一秋風
　　　讀南嶽新藁
春來遊未遍湖山已是風光一半殘細把劉郎詩讀後
鶯花雖好不須看
　　　花
牆頭新露一枝紅壓盡隋人萬采工香豔便棲雲鬢老
也勝飄泊向西風
　　　别友
分付離觴莫滿斟酒㴱還與恨同㴱自憐不及春江燕
一路相隨伴好吟
　　　不語僧
黙坐蒲團若塐成客來惟聽小鐘鳴卻嫌庭樹無禪力
時有風枝雨葉聲
　　　數椽
數椽茅屋傍林塘幽似山僧獨住房夜靜只憑猿守户
晝閒時有鶴升堂旋收落葉供茶爨細擣枯花作印香
書冊滿牀詩滿槖别無生計亦何妨
　　　送友人為僧
知心朋友雲霄裏三尺官綾取不難禪衲乍披身愈􁄢
儒冠新脱頂微寒數編詩藳聊收起一藏經文旋取看
惟我塵緣推不去蕭蕭華髮伴漁竿
　　　地爐
穴地為爐了一寒肉屏氊帳任無緣晨燒樹下霑霜葉
夜煮山頭瀉月泉已借陽和歸故絮更分光燄到殘編
百年貧富灰埃盡荒冢纍纍夜燒邊
　　　春雪
東風吹雨作花飛寒勒芳程幾日遲惟有庭前老梅樹
謝渠添補落殘枝
　　　挽沈晏如
不信詩人一例窮如公半世又成空湖邊便欠尋梅友
籬下應無采菊翁雪片堆平閒藥竈雨聲敲碎舊漁篷
墓銘吟藳兒封寄血淚斑斑浣紙紅
　　　田閒
田閒久不到草木半蕭疎鷗占沈舟浴蛩分破壁居僕
溫攜到酒鄰送買殘蔬未説催租事黏窗且讀書
　　　題野處
數畝家園枕碧波樹桑疎處補花窠簷低不礙儒冠入
橋矮才通釣艇過雲笛旋栽門外竹雨衣新織檻前莎
有時牛背看書罷一曲春風寗戚歌
　　　孫祺卿新居
幾年銖纍束修錢才向湖邊置一廛種竹庭㴱難得月
養魚池小易為泉山呈好畫當書案柳撒輕絲罩釣船
酒力半酣詩思倦矮牀相對白鷗眠
　　　招高菊㵎(時在/縣齋)
歸買秦溪屋一閒才如都下僦樓寛門前養草如花賞
壁上黏碑當畫看自改舊時詩未穩獨斟新酒不成歡
髯仙只在淵明宅泥濘相邀寸步難
　　　西眞圖
翠水池邊宴蚤秋雲謠聲裏月西流醉歸不信乘鸞穩
卻擘蓮花作采舟
　　　書北庵門
十度來敲九不譍隔籬空見竹青青不知池裏黃金鯽
聽講楞伽幾巻經
　　　題趙子固春山上寺圖
望得招提見程猶半日閒馬嘶曾到處僕指未行山風
遞松聲遠雲連草色閒何如添箇我坐石聽潺湲
　　　湯婆子
一冬專寵道人房不藉華清賜浴湯皤腹卻無璋瓦分
矮身難稱綺羅妝春生蝴蝶半牀夢暖迫梅花一帳香
醉倚肉屏君莫羡北邙多少黑頭郎
　　　得閑亭
柳風雖小絲絲裊花雨無多㸃㸃香惟有吟毫閒未得
染紅濡綠一春忙
　　　上趙蘭坡
身迫雲霄自不知只如師友講論時驅龍駕鳯陽冰字
翦月裁霞太白詩雨院炷香熏畫巻晴窗添水浸花枝
十年漫走江湖上咫尺蘭坡卻到遲
　　　上嘉禾趙守
邦君一念只寛民眞箇龔黃見後身和氣蒸爲干耒雨
暖雲裁作萬襦春座中長有清吟客庭下渾無健訟人
諸部盡能依此様世間那有一家貧
　　　挽周倅
眞是分風月歸來無俸錢人皆嗤拙宦天又嗇長年舊
宅寒潮外新塋古樹邊一詩哀不盡簷雨對澘肰
　　　題常宣仲草堂
隔市能幾歩幽趣踰山林鑿池小如斗水淺魚自㴱簷
任樹枝礙堦從草色侵不肎一鉏斸恐傷春風心朝出
貨仁義暮歸炊古今客來無可款石爐添水沈
　　　劒言
朝潤郅支膏暮澤樓蘭血何如塵土中蝕爲無用鐵
　　　題張俞仲竹屋
削成千蠧簡此屋是餘材長有清風至渾無俗客來猿
當吟案立鶴趁釣船迴添足歲寒計栽松復種梅
　　　　右梅屋初稿
　　　樂府
妾心如鏡靣一規秋水清郎心如鏡背磨殺不分明
郎心如紙鳶斷線隨風去願得上林枝爲妾縈畱住
　　　題舒王遊半山圖
驢載新詩僕抱書松聲禽語當傳呼不知邂逅耕田者
問著青苗免役無
　　　贈劉相士
滿鏡秋霜鬢影寒此生堪笑復堪憐煩君只相看書眼
更對青燈得幾年
　　　宗之惠梅窠冰玉箋
百幅吳冰千蕊雪對吟終日不成詩憶君同在孤山下
商畧春風弄筆時
　　　月澗惠硯滴
手不題詩巳數年硯甎相伴學於禪為君蘸溼元暉筆
寫出江山雪後天
　　　春思
嫁得蕭郎不戀家幾年流落在天涯滿懷多少傷春事
嫌殺沿門呌賣花
　　　送趙丞(汝諤/)
竹梢風露松梢月未抵吟丞氣味清笑問兩年何所得
錦囊詩重俸囊輕
　　　贈墨僧
老硯磨穿事不成萬言堆裏鬢星星願隨君去柯山下
收拾殘煙寫佛經
　　　重陽乏酒
黃花吟笑竹籬邊笑我牀頭乏酒錢帶雨折來無用處
碎挼金屑和茶煎
　　　燭
長身夜占銀臺立燄燄光搖頂上珠貪向華堂照歌舞
不知灰得寸心無
　　　贈錢相士
我貌君容一種寒鷺漂鷗泊廿來年我詩吟就無人買
君相公卿煞得錢
　　　代術者言
不聞鼎沸烹夷叔那有雲臺畫四凶自與心君消息了
卻將甲乙問窮通
　　　觀松嵒畫巻
老屐相隨四十年慣看蒼翠聽潺湲今朝細玩松嵒語
猶有吟行未到山
　　　送趙蘭坡
弟判嘉興藹政聲蘭坡兄又出專城如將天上一蟾影
分作人閒兩郡明江冷雪隨帆幅去路晴梅傍轎窗行
開藩便拜歸班詔也與玉山添重名
　　　題趙恕可山臺
繞宅無非罨畫山吟臺更對好峯巒錦囊低挂花梢上
玉子輕敲竹蔭間小硯買來猿解捧異書編就鶴同看
主人出赴功名會澗水自清雲自閒
　　　小蓑道人
滿靣瘡痍瘢胸中一泓雪醒吟鶴背風醉臥鷗邊月不
賣嚇鬼符不試􁗤金訣笑問舊蓑衣秋來添幾結
　　　題丘竹坡新池
長安富貴海十客九倦還君去不著意君歸無媿顔舊
圃一二畝新居十數閒花尋直樹種竹簡斜枝刪詩句
滿壁寫書編到處安冬簷日曉暖夏戸風晝寒不是時
令舛只緣心地寛天下政多事不須牢閉關
　　　　右梅屋二稿
　　　蘭花
竹底松根慣寂寥肎隨桃李媚兒曹高名壓盡離騷巻
不入離騷更自高
　　　郭南湖見訪卻適有出一絶為謝
一篷風雨偶歸遲見説君來扣我扉童子困眠梅樹下
不曾放過鶴雙飛
　　　錢謙齋新居
住破吳松江上屋杭州城外結新廬未尋陸羽烹茶具
先借淵明種菊鉏山入樓中成好句月來窗下伴殘書
御街車馬無行處誰肎抽身覓退居
　　　寄照鏡潭
鏡潭炯炯秋無底著一纖雲也自多禪外當無些子事
如何猶有作詩魔
　　　末利
茘枝香裏玲瓏雪來助長安一夏凉情味於人最濃處
夢回猶覺鬢邊香
　　　寄題東洋
東洋占得江山勝安頓亭臺到處宜夜夜中秋明月影
朝朝寒食好花枝長箋短軸眞行字舊刻新編倡和詩
只隔一潮飛不去悵懷惟有白鷗知
　　　紅梅
不堪冷照黃昏月彊倚春風作杏妝雖得容顔暫時好
欠他肌骨舊來香
　　　　右梅屋三稿
　　　餞梅
十日九風雪差見今春寒梅花辦歸計一㸃心欲酸所
秉太孤潔有此末路難來年復相見一笑賀平安
　　　築城曲
日將西杵聲急一聲聲自死腸出城高不持土纍成半
是鋪塡怨夫骨儒坑戰地骨更多十二金人隨鬼泣
　　　馬塍種花翁
東塍白髮翁勤樸種花戸盆賣有根花價重無人顧西
塍年少郎荒嬉度朝暮盆賣無根花價廉爭奪去年少
傳語翁同業勿相妬賣假不賣眞何獨是花樹
　　　泥孩兒
牧瀆一塊泥装塐恣華侈所恨肌體微金珠載不起雙
罩紅紗廚嬌立瓶花底少婦初嘗酸一玩一心喜濳乞
大士靈生子願如爾豈知貧家兒呱呱􁄢於鬼棄臥橋
巷間誰或顧生死人賤不如泥三歎而已矣
　　　染絲上春機
染絲上春機春濃絲色淺妾心隨梭飛郎心如軸轉
染絲上春機錦成貴無價不忍裁成衣怕翦鴛鴦破
　　　長門怨
妾身如蓮根沈埋淤泥底雖有白玉姿無人爲拈洗
妾身如亂絲巻藏箱箧底願上鴛鴦機無人為分理
　　　秋風辭
颯颯秋風來一葉兩葉墜燕子動歸心薄情知也未
颯颯秋風來衣衾愁未整莫作閨中寒且作天涯冷
　　　蝴蝶飛
蝴蝶飛蝴蝶飛紅邊迷了紫邊迷粉老香乾何處歸不
學蜜蜂做家計勤苦之中有甘味
　　　三臺春曲
昨夜微風細雨今朝薄霧輕寒簷外一聲啼鳥報知花
柳平安
　　　破硯
碌碌礲磑閒得此一雋石磨我三十年貌黧雙鬢白渠
亦苦我磨眼穿流淚墨老蟾在傍笑兩窮自相厄
　　　對鏡詞
煙䕶杏顋寒日襯桃顋暖惟有鏡中花東風都不管
　　　織錦詞
采絲愁緒雜春機伊軋聲中日又西織到花枝連理處
玉驄門外一驕嘶
　　　春思
朝來一陣無情雨敲得庭花半欲殘燕子不知人冷落
飛來簾底避春寒
　　　春雨
老來慵把種花鉏片紫纖紅一任無不忍今春孤負雨
自收簷水浸菖蒲
　　　燕
處處亭臺宴好春唱花歌柳調爭新梁閒不用多言語
囘耳聽君有幾人
　　　小盆花
小小盆中花春風隨分足花肥無賸紅葉􁄢無久綠心
傾幾㸃香也飽遊蜂腹太盛必易衰荒煙鎻金谷
　　　花願
未到無生無滅地聊為春風露紅紫不願隨風趁蝶飛
願就枝頭抱香死
　　　諭柳
不須嬌逞舞腰肢不須巧畫宮妝睂只把千絲萬絲結
結住行人無别離
　　　贈壽醫師寓雪峯
軒窗開處總湖光誦罷難經納晚凉雨濺荷香霑古衲
月移松影罩禪牀然燈就取燒丹火煮藥先畱瀹茗湯
二豎三彭都見佛人閒無病亦無方
　　　贈僧虛中
僧趁雪前到梅花猶恨遲畧談殘歲夢便和蚤春詩僵
鴈依船宿寒猿捧硯隨吟單未須捲重見是何時
　　　　右梅屋四稿
　　雪磯叢藳
　樂雷發字聲遠號雪磯江右舂陵人登寶祐癸丑特
　科廷對第一授館職時元兵犯邊作烏烏歌以諷當
　路丙辰以病歸遂不復出雪磯叢藳五巻其友人朱
　嗣賢何堯卿編校布梓時寶祐丁已也自序曰余蚤
　歲雕鏤纂組溺志詞章既而悔之方將鞭僻近裏以
　進聖賢之學其敢以詩傳哉又曰前歲歸自京師繼
　罹憂患蓋不復言詩也其詩俱丁已以前所作雄㴱
　老健突兀自放南渡後詩家罕此標格
　　　九疑紫霞洞歌
猗與奇哉紫霞之洞眞天開千變萬狀不可述恍疑幻
出壺中之蓬萊湘濱兩姝不敢到悵望蒼梧雲縹緲爾
來三千三百年斑龍空臥金光草我采奼女江華濱是
為三十六帝之外臣右持綠玉杖左攜紫金經長歌天
上謠一呼開仙扃列炬照深窈懸身事幽討羣仙喜我
來驚笑欲絶倒何候撫我頂偉遠拍我肩綠華贈我金
條脱明期分我紅景丹借問此何地指言太虛天翠霞
紫雲張寶幄懸瓈結綠盤瓔珞萬疊蒼苔荒石田誰呼
青龍耕紫煙虎嶽銅牆未遍識擬開寶藏翻雲帙嵯峩
水際披蓑翁應是籛鏗釣神龍仙人仙人何多事驚世
駭俗變靈異或跣距足垂天雲或印短趾流沙潯或現
姑射處子身粉霞紅綬藕絲裙或示普陀大士形或持
簪柳垂寶瓔或插鏤象管或結火齊珍或琢元圃玉或
布祗園金洞中之㴱不知幾百里但見縈紆屈折一里
一㵎水人言有路通桂林乘興欲尋日華君吾聞洞中
大小洞天三十六帝遣列眞分治局上界官府應更多
定知此洞今誰屬猗與奇哉紫霞之洞眞天開我上會
稽探禹穴復浮滄海登天台巖谷豈無奇視此何塵埃
摩挲崖石題惡句記我杖屢敲雲來黃涪翁元漫叟目
力一生空宇宙澹巖陽華有何奇枉費篇章劖石竇
　　　代送徐侍郎赴召
大厦誰堪任棟梁試畱齋艦問行藏朝廷議論如春雨
吳蜀人材似夕陽三漸何曽投砭劑五寒今望起膏肓
擬看相業磨崖在卻到浯溪話别觴
　　　送廣州劉叔治倅欽州兼守事
天涯亭畔擁提屏丹茘蕉黃滿去程皁蓋卻迎新别駕
碧幢應憶老先生象蹄印雨歸蠻國鯨鬛掀潮撼海城
曾是卿賢分守處試尋醉石共題名(余靖韶州/人曾守欽)
　　　逢熊季可
暮雲春樹飽相思今共秋風捋白髭北闕未知鸚鵡賦
南州空誦鷓鴣詩旗亭尚憶髠能飲客路誰知朔獨飢
賴有湘翁生計在且吟九辨擷江蘺
　　　寄李伯輝
石嶙峯下寄吟身靜掩柴樞琢楚珍蘋草青莎招隱士
暮雲春樹憶詩人門無車馬多嫌僻家有圖書不似貧
擬借大鵬揩老眼何時尊酒得相親
　　　舜祠送桂林友人
堯山分首舜山逢呼酒旗亭兩鬢蓬客思且須論契闊
詩文應不計窮通兒曹富貴秋煙外前輩風流落葉中
明日吟船又何處渡江衣冷荻花風
　　　訪伯父幽居
對坐如禪舍閒燒石乳香書看新講義藥問未傳方僕
語梅花裏僧經竹案旁題詩吾豈敢窗戸半吟章
　　　梅林懷李景魏
陽華萬疉雲無計得相尋所學皆時好何人知爾心莎
城百粤遠雪嶠一翁吟已是懷人極天寒漈水深
　　　桂林送人之瓊州招捕海寇
訾家洲畔路别爾苦悤悤説劒令人喜耽吟與我同旌
旗楓鬼雨舟楫鱟颿風想到瓊峯頂題詩更紀功
　　　與李盤翁知縣登七星山弔石道士
疉嶂矗空青耽奇共一尋苔荒碑意古茗苦道情深有
興梯蒼壁無才咏玉簪吟仙何處去我輩復登臨
　　　次韻史主簿雨夜見寄
水長許由溪春寒入竹扉幾人聽夜雨惟我怯單衣樹
罅青燈耿籬根白菌肥明朝有忙事推枕問漁磯
　　　題王堯章佇香亭
滿池蜀錦照深衣盡日憑欄課楚辭要識此花香絶處
露凉風細雨晴時
　　　送董炎震歸攸縣
千菊溪頭話别情君行我住兩伶俜山中有酒招元亮
石上無禾養百齡狼尾屋低苔漠漠龍䰅菜長水泠泠
故鄉語燕應堪聽莫放扁舟過洞庭
　　　贈衡山侯霖
家住衡山茗塢深軒轅道士是知音汙尊酒好聊同醉
石鼎詩難莫浪吟雨外虺隤寒食路花邊格磔故鄉心
卻懷世上揚雄少腸斷侯芭何處尋
　　　送駱起謁襄帥廣西憲
知君無地種江蘺看了衡山看九疑客路不堪還話别
侯門何處可題詩吟青羅帶行離岸唱白銅鞮過習池
呼酒試澆征馬足繡臺油幕有相知
　　　題豫章宋德父遊湘詩巻
醉呼仙叟共浮湘捆載風煙滿錦囊名似浦雲山雨起
詩連沅芷澧蘭香好吟秋月招元結莫賦朝雲惱楚襄
英巨老仙今寂寞行人還解識珩璜
　　　常寧道中懷許介之
雨過池塘露未乾人家桑柘帶春寒野巫豎石為神像
稚子搓泥作藥丸柳下兩姝爭餉路花邊一犬吹征鞍
行吟不得東溪聽借硯邨廬自寫看
　　　烏烏歌
莫讀書莫讀書惠施五車今何如請君為我焚卻離騷
賦我亦爲君劈碎太極圖朅來相就飲斗酒聽我仰天
呼烏烏深衣大帶講唐虞不如長纓繫單于吮毫搦管
賦子虚不如快鞭躍的盧君不見前年賊兵破巴渝今
年賊兵屠成都風塵澒洞兮豺虎塞途殺人如麻兮液
血成湖睂山書院嘶哨馬浣花草堂巢妖狐何人笞中
行何人縛可汗何人丸泥封圅谷何人三箭定天山大
冠若箕兮高劒拄頤朝譚囘軻兮夕講濂伊綬若若兮
印纍纍九州博大兮君今何之有金須碎作僕姑有鐵
須鑄作蒺藜我當贈君以湛盧青萍之劒君當報我以
太乙白鵲之旗姧殺賊奴取金印何用區區章句為死
諸葛兮能走仲達非孔子兮孰卻萊夷噫歌烏烏兮使
我不怡莫讀書成書癡
　　　寄雪篷姚使君
贈君昆吾湛盧之寶劒青雀黃龍之巨航懸黎垂棘之
美玉都梁篤耨之名香佳人佳人在何處濯足洞庭望
八荒䔾車馡馡薜芷綠欲往從之道阻長倚寶劒兮翼
軫膠巨航兮沅湘玉以彰君子潔身之德香以表騷人
流世之芳我所思兮隔秋水天吳翕忽蛟螭翔佳人佳
人蹇誰與愛而不見心䀌傷
　　　題許介之譽文堂
　　　　端平丙申桂林伯尚書鍾公以遺逸薦東溪先
　　　　生許侯於朝越明年得㫖補初品官衡州户掾
　　　　其誥詞於始則有夙有譽處且嫻文辭之褒於
　　　　終則有其以行義教於鄉里之勉州里人士莫
　　　　不榮之又明年許侯乃於東溪之濱創堂五閒
　　　　以為講道著書之地仍摘天語譽文二字以張
　　　　其名敬上賜也堂成山齋先生為之記者詳矣
　　　　當世之名卿大夫又為之賦咏者衆矣辱徵俚
　　　　作不敢以固陋辭敬書二首以記盛事併叙聖
　　　　天子始終褒勉之意庶得附姓名於不朽云
曽佐元戎洗緑林此翁何止擅詩聲久辭驃騎尋瓢飲
誰引鳴騶聒耦耕厚禮正羅温處士浮名還汙阮先生
衡茅那識絲綸美尚擬升堂結社盟
姜䕫劉過竟何為空向江湖老布衣造化忌名從古有
詩人得位似君稀聖朝自要求參术吾道何應賤蕨薇
晚節黄花須愛䕶且教湘士挹芳菲
　　　濂溪書院弔曾景建
太極樓頭霽月寒斷絃綠綺不堪彈窗前自長濂溪草
澤畔還枯正則蘭蒼野騷魂惟我弔烏臺詩案倩誰刋
傷心空有金陵集畱與江湖灑淚看
　　　許介之以丞相周益公所書古樂府四篇見寄
　　　敬題其後
紙上珊瑚閒木難曾敲黃閣卸征鞍賞音今有王園否
得句堪尋岣嶁刋鸚鵡夜棲金屋冷的盧秋戰玉關寒
春風歸鴈那知已寄與㴱宮絶塞看
　　　櫟􂀒吳大帝廟
赤壁濡須事已虚且依櫟􂀒酹芳壺九原尚擬吞銅雀
千載今惟記赤烏湘浦有人修舊祀荆州無地展雄圖
定知斫案英靈在閑對祠前洗湛盧
　　　蘇瑩中先往新淦過新渝訪之不遇賦詩為寄
玉笥山前水拍空知君何處繫吟篷敢輕奇士題凡鳥
漫有憂心咏阜螽沅芷澧蘭猶可寄江雲渭樹苦難同
門前景物皆詩巻獨倚篔簹嘯晚風
　　　壺中天歌贈侯明文
蓋頭卽可居容膝即可安連雲大厦千萬閒何如壺中
宇宙寛壺中何所有筆牀茶竈葫蘆酒壺中何所為目
送飛鴻手揮絲窗前祝融老僧竹壁上九疑狂客詩壺
中主人知為誰啖棗仙伯雪鶴姿左攬元微袂笑移砥
柱弄河水右拍長房肩飽餐麟脯傾玉船蓬萊山在何
處勸君且占壺中住不曾上列金馬門也應不識崖州
路探禹穴浮沅湘脚下塵土鬢上霜我到壷中如故鄉
　　　道中逢老儒曰蜀出
丙穴魚應好曾經問釣磯干戈今未定城郭是邪非詩
社尊黃髮侯門薄布衣乾坤豺虎滿見爾一欷歔
　　　時事
時事如頽屋誰堪任棟梁國貧僧牒賤邊病檄書忙有
分憂宗社無方出舉場未應王謝輩揮淚送斜陽
　　　逃戸
租帖名猶在何人納税錢燒侵無主墓地占沒官田邊
國干戈滿蠻州瘴癘偏不知攜老稚何處就豐年
　　　訪表叔季竹齋
門庭接豆根吟避市塵喧每愛詩無敵應知學有源雲
山供爼豆筆硯長兒孫愧我相過數秋風酒一尊
　　　擬長沙訪姚雪篷至永卻返賦寄
今傍南軒住應知理趣精通書多似易論語不言誠擬
欲聽微論猶能慰别情江湖風浪隔腸斷楚鴻聲
　　　送蕭大山赴新興令
翡翠芙蓉去路荒許渾詩裏認封疆昔聞古部傳宗印
今得吟仙綰縣章魚婢蟹奴供爼豆馬人龍戸雜耕桑
澹翁應解知心事試汲寒泉薦瓣香
　　　訪菊花山人沈莊可
網盡珊瑚采盡珠只餐秋菊養詩臞永嘉同社聲名在
乾道遺民行輩孤我恨朱門無食客君言青史有窮儒
飢寒正用昌吾道且對鈴岡共撚䰅
　　　懷二蕭
未曾相見已相知楚粤江山棣萼詩每恨乾坤催我老
卻於湖海識君遲機雲才藻今無幾管鮑襟期欲向誰
靡靡亂山嘶􁄢馬碧雲日暮正相思
　　　疎拙
越冠齊瑟事皆非疎拙惟甘與世違客路鶯花秋裏看
故山煙雨夢中歸采薇有備淮南靜移粟無謀浙右飢
納納乾坤須俊傑湘翁只合製荷衣
　　　陳東甫酒閒舉作歸心只有杜鵑知之句猶未
　　　成篇因爲續之
歸心只有杜鵑知且倚裴亭共撚髭客路秋風吹杜若
故園春雨老辛夷家貧未辦閑居賦世濁空吟感寓詩
邂逅江湖還别去岸花檣燕兩堪悲
　　　登潭州懷雪篷姚使君
賈井裴亭徧短笻紅塵歸騎又悤悤我尋桂樹吟招隱
君對蓮花誦易通今日江山勞别夢他年燈火課新功
濂溪最念初平老恨聽聯牀話未終
　　　下攝市
吟到湘潭一葉黃賈胡踪跡正悲凉抱琴沽酒異鄉客
打鼓發船何郡郎楚女越商相雜沓淮鹽浙楮自低昻
塵埃市井無人識濯足江頭望八荒
　　　甲午社日客桂林
卮酒豚蹄客裏歡石尤風𦂳枲衣單東陽病骨如鸚鵡
最怯南州社日寒
　　　桂林歲晚憶鍾尚書
塵滿湘翁薜茘衣江湖歲晚鬢成絲桂州楊五今何處
雪片梅花枉費詩
　　　雲峯寺
擬尋岣嶁看蟠螭且解青鞋濯禹溪弔古猶疑九枝柏
譚禪且問一莖虀虎抵崖跗供僧爨猿摸廊碑認客題
應接溪山無好句滿林空羡亂蟬嘶
　　　登濂溪太極樓
岑樓跨層崖灌木翳頽沼曠哉宇宙心況兹展遐眺前
哲日以遠川麓被文藻芳甸馥荃蘅江渚雜鳧鳥亭亭
沼中蓮冉冉庭下草叩寂參太極撫化領衆妙俗薄神
理乖力柔聖途杳英英考亭翁反心會天奧萬里粲良
言一誠貫元造朂哉登樓人畢景盡此道深根復深根
篤行以為寶
　　　醉中偶成
醉敲茶臼嘯秋煙苦欠高陽買酒錢擬入亂山餐柏葉
石牀閒對麝香眠
　　　送友人遊昭州呈陳謙之僉判
閬仙去補茘支譜梅谷歸呈飛鶩秋惟有瓜坡共君住
馬蹄何苦又昭州
　　　夏日偶書
蜾蠃銜蟲入破窗枕書一垜竹方牀家童偶見草頭字
誤認離騷是藥方
　　　秋日行邨路
兒童籬落帶斜陽豆莢薑芽社肉香一路稻花誰是主
紅蜻蛉伴綠螳螂
　　　新淦偶成
飛飛綠鳯挂梅梢猶記來時雪擁袍今日歸舟新淦路
街頭稚子賣櫻桃
　　　贈吳季詩
燕子樓頭春色深曾騎驕馬擲黃金如今世事漫頭雪
破屋孤燈忍凍吟
　　　到衡岳呈弟山長
閒依禹柏繫征驄猿鳥應猶怪賤踪正擬開雲訪韓愈
可能避雨識茅容朱陵洞裏秋呼鶴紫蓋峯前曉聽鐘
欲踏青霞尋勝趣倦遊應許借吟笻
　　　許介之館僕於東溪臨發贈别
洗耳泉頭潄晚凉西風衣袂水花香酒邊豪氣橫荆楚
燈下清譚雜晉唐天地每窮眞俊傑山林偏有好文章
試拈䈇茹同君舞後夜聞鷄月滿牀
　　　下第歸後李伯輝李景魏索近詩
吟徧吳頭楚尾春多慙才客問征塵振衣天目尋黃獨
濯足湘江咏白蘋宋五已慚稱進士陳三何用作詩人
錦囊元屬君家有今買漁經理釣綸
　　　題李湛溪詩集後
楚砧岷葛飽清遊金節銀菟照幾州詩句多如姚少監
行程還似杜參謀黃陵夜誦虞妃泣白帝春吟杜宇愁
擬問湛溪何處是夢隨閩海弄漁舟
　　　寄姚雪篷使君
湘鱗六六寄相思疎柳新蟬想别時今夜各聽三楚鴈
秋風又老一年詩梅花且補離騷闕薏苡應為史筆知
翦竹疑峯新製笛待衝霜月訪桓伊
　　　送桂帥鍾尚書赴召
老依牙纛撚吟髭又折梅花話别思五嶺不遮鸞鳯詔
四方俱誦鱒魴詩人才晉魏凋零後國事江淮倥傯時
賴有老臣經濟在快呼桂醑餞篙師
　　　題鍾尚書北征詩藳
野雉江鷗滿故都秋風禾黍撚吟䰅六千里外驅旃斾
五十篇中見版圖金鉉尚期扶日御玉衡終令正天衢
書生亦有中原志那得君王丈二殳
　　　呈廣西張提刑
陸續城邊按部歸梅花隨處撲征騑溪山有助吟題徧
獄市無冤訟牒稀竹屋呼猿眠碎月莎庭引鶴歩斜暉
莫嫌瘴霧侵湘客滿路風霜冷枲衣
　　　罪言
愁殺瀟濵蟣虱臣亂山斜照獨含情人才不似深衣古
國勢如何幣楮輕石燕未蘇湘國旱木牛那濟蜀州兵
幸無杜老流離苦切莫吟詩到北征
　　　送程營道官滿赴闕
高旻振爽籟蒼鴈鳴芳洲傾城餞茂宰鄉耋羅藻舟茂
宰蘊淵道厥源溯伊流宇甿振仁䇿範俗惇聖猷夷心
灼理要政簡吏綂周芳風被儒肄惠澤淪農疇魯封有
馴雉張庭無訟牛慨兹戒徂兩離裏鬱綢繆贈我茂叔
蓮紉君晏子裘慶霄視鳯躍神囿瞻麟遊世道日以隘
民瘼誰克瘳厲志抗遐棄吹萬溥九州揆手忝皇鑒敷
文免征愁行行重行行夷庚無駐舟
　　　雨夜讀陸放翁集
爐冷重吹火山房夜黯肰溼薪添茭熱苦茗滯芋煎燈
暗瀟江雨詩吟望澤煙老仙何處去搔首弔塵編
　　　送黃天河
天河那可到山頂翠參差邨屋煎黃蠟官爐焙茘支地
蠻遊宦少縣小迓賓遲鼻祖曾吟處荒苔想滿碑
　　　閒居自遣
雨積桑樞長昔邪誰能載酒訪楊家漢廷用少臣今老
魯俗皆冠我獨髿憂國苦無蠲忿草看書喜對決明花
衰頽嬾作江湖夢擬斸三椏養鬢華
　　　次韻熊雲瀑秋夜見寄
叫徹蒼梧望八荒暮雲秋客各凄凉此情未許旁人會
愁絶中庭月一方
　　　呈姚雪篷使君
祝融應自勝崆峒且讀通書辦聖功事可語人甘受謗
詩能名世不嫌窮春邊采藥收湘芷月下調弦送楚鴻
賴有行人碑尚在棠陰依舊戀東風
　　　雪篷見示送趙東嵓詩
皇華歌徹酒杯忙澤畔騷翁送范滂琴帶衡雲弦索潤
馬餐湘芷轡絲香山中貍豹隨吟斾部内豺狼入按章
卻笑詩寒吟骨聳愁看酬倡挾風霜
　　　書蕭千嵒集
向來楊陸共崢嶸吟到停雲趣轉清古似洞庭張雅樂
嚴如即墨斂殘兵茵陳終不肥方朔芣苢何堪病冉耕
細讀殘編搔白首未應造物忌詩名
　　　滕王閣下賦
越航蜀艇亂相偎風飽千帆帶雨開閣上鳴鸞今已往
江頭飛鶩只堪哀柳汀絮滿河豚賤桃塢花殘石首來
應接溪山吾不暇自憐白髪欠詩才
　　　宿金灘
瀧吏崖翁是賞音江流冺冺對秋吟天蝦撲火檣帆晚
水狗捎魚島嶼深千里庭闈雲滿眼十年湖海鴈驚心
今宵客枕清如許穩讀西山夜氣箴
　　　寄許介之
贏得詩名遍九州酒徒棊伴半公侯離騷甘隱魚鱗屋
樂府多傳鸛鵲樓醉葉幾窠藏菊徑蠹荷三畝䕶漁舟
中原應有樓蘭國空鎻吳鉤到白頭
　　　寄戴石屏
曾到元郎吟處吟雪篷煙艇久相尋鳯鳴道國空詩句
鴈到衡峯只信音拾橡祠邊朝聽雨采蘭院裏夜分衾
蹇驢儻遂黃衣約鴉觜敲煙共掘葠
　　　寄蕭大山兄弟
梅花好處共心期曾擷天葩寄夢思兄弟自為千古計
江湖方誦二蕭詩貪泉定喜逢廉吏倭國何須拜老師
(蕭穎/士事)賸擬尋君攀桂樹路遙誰肎做驢騎
　　　送丁少卿自桂帥移鎭西蜀
瓊海收兵玉帳閒又移齋艦泝浯灣三邊形勢全憑蜀
四路封疆半是山魏將舊聞侵劒閣漢兵今欲巻圅關
(時會有二/京之役)細傾瑞露論西事想在元戎指畫閒
　　　送絅齋李監丞赴湖南提舉
吏綂久已紊使選非易為蝎虺何蓁蓁鴻鴈何纍纍持
節豈不多曠職苟所私緬懷紫陽翁昔使東浙湄陳臬
糾官邪揚仁蘇民疲兹道有後先哲儒昭令規絅齋寄
瀟牧邦懋灼帝知勵廉肅寮宷反税驩鄉耆所學蘊淵
道寛嚴權理宜兹總全楚境歌此皇華詩位穹民言邈
壤廣吏蠹滋問俗職所重簡僚乃政基視聽貴遠周細
微在可遺攬㘘戒前路豈為好爵縻揆予忝英盻懷德
念别離别離果何念康濟乃所期懿兹遠大業肇此咨
度時勖哉振英采慰我湘民思
　　　秋夜感懷
溽露霑灌莽華月流高旻吟嘯嘉此夜撫化悲蕭辰蕭
辰何所悲遊子多苦辛道峻壯力謝業遥昌志湮元鬢
日以變豐景將遂淪堪輿一大宅羲娥為旅人卉木互
榮落蛬蟀何吟呻氣隨稚耄變理勝恤喜均反性樂天
爵測化葆道眞撫巻慨往哲芳猷邈難親
　　　術士醴陵丁夢榮將之舂陵有贈
綠水池邊舊釣磯何時歸去濯征衣千年城郭應無恙
祗怕風塵老令威
　　　萍鄉和王堯章韻
征衲無人補舊綿蕭條客枕楚萍邊撥殘石炭西窗冷
卻憶山家榾柮煙
　　　雉山寺宋永初中僧西顒誦法華經於此白雉
　　　聽之而化至唐黃梅五祖弟子喜登告祖乞巡
　　　禮五祖應以遇雉即止後至此開山本朝王初
　　　寮有畱題
蘚碑蘿石擁嵓扃獨倚笻枝問大乘白雉苦無千歳種
青山空識六朝僧詩傳北岳刊新帖禪接西淮冷舊燈
擬鑿冰泓澆凍硯禊亭閑借法華謄
　　　衰家碣泊舟
往事誰能問水濱停橈仍是薄西曛樵漁空自存袁姓
鳧鴈何應識柳文釣艇分燈歸客艇嶺雲拕雨接溪雲
楩櫚蘭芷今何在空使行人誤舊聞
　　　寄吳茂遠
蘇公隄畔繫吟驢知在垂楊第幾株學校文章如畫餅
朝廷官爵似呼盧春吟應欠梅花在時事曽言楮幣無
惆悵湘湄分袂處今看細雨長蘼蕪
　　　送邵瓜坡試湖南漕舉
槐花匝路促湘行閩賦唐詩舊擅聲有志向曽言國事
論心何止在科名畢方夜煽杭都火大角秋纒蜀道兵
莫笑腐儒場屋話琅玕滿腹正須呈
　　　送李公裕遊臨武
嶺梅籬菊兩關情歳晚江湖載酒行客路欲依嚴挺子
瘴鄉已老少游兄瓦盆且話田家事肉食誰通鈍漢名
惆悵韓張亭畔路雪鞭風帽又東征
　　　江華送熊清父遊廣州時予有衡陽之役
邂逅陽華且酒壺海鵬衡鴈各征途閑身俱被飢寒役
老境還堪離别無鄉夢定應思款段客吟何用説娵隅
曽從仙叟參元訣好訪安期采澗蒲
　　　喜李景魏就熊巖伯縣尉招
長歌白石草廬深今抱園絲就賞音溫飽不為兒輩計
行藏端見古人心鱣魚堂上春開帳􁯣鶒灘前夜對衾
擬挂奚囊梅下聽謫仙應共隱仙吟
　　　送友人之辰州覲省
跕鳶巢畔瘴雲低山徑如梯去馬遲正則自吟皇樹頌
廣微惟誦白華詩春風采藥桃花國落日尋碑薏苡祠
覓得丹砂能寄否溪亭送客鬢毛衰
　　　南林寺
律院僧應俗庭荒草木刪無碑堪考古有客自看山竹
好惟嫌密雲多不自閒小溪知最近童浴夜方還
　　癖齋小集
　杜旃字仲高金華人仁翁汝霖之孫陵之子兄伯高
　旟弟叔高斿季高旞幼高旝皆有詩聲時稱金華五
　高戴復古贈旃詩有兄弟皆名士文章動上台之句
　旃與陸放翁楊長孺往來酬倡詩法老杜古詩尤能
　得其渾灝委折之妙嘗讀杜有云相望五百載如接
　顔色溫又云爐冶無停工況復忝諸孫旃亦其後邪
　著有杜詩發微傳於世
　　　白雲在南山
白雲在南山幽鳥乘風飛鳥飛不能遠雲高還難依園
中亦有菊堂後那無蘐遊子不得歸銜悲欲何言
　　　綠珠行
蜀絲殷空金作谷珊瑚成林珠百斛彼姝千花萬花簇
明月出胎照波綠鏡中飛鸞掌中身夜月春風看不足
悲歡倚伏機禍福西里憐顰東市戮願將舊意奉新人
此别他生定難卜君因妾死莫多怨妾死君前君眼見
高樓直下如海深璧玉一碎沙中沈平時感君愛妾貌
今日令君知妾心
　　　明鏡行
明鏡照形不照影明月照影不照心朱絲委地流水咽
寶劒挂壁蛟龍吟二桃畫謀恩義絶慘慘嚴霜飛六月
銜石海可塡鍊石天可補君非食蓮菂安知此心苦
　　　上徐子宜侍郎二絶
當年金屋誤承恩自倚容華托至尊風外遊絲難繫日
依肰青草暗長門
猿臂將軍戰不休當時部曲亦封侯夜凉忽夢燕山月
猶幸君恩晚見收
　　　九日懷陳舍人
白髮江湖暗青燈几席凉窮途幾半百佳節又重陽命
也吾奈何天乎孰可量元龍樓百尺猶足慰行藏
　　　蔗境庵二絶
世事多端好備嘗未能悦口勿輕忘結交莫厭初年澹
晚節相看味始長
美惡初終自不同新人那念舊人容君知食蔗逢佳境
不念人閒有菲葑
　　　别江陰宰魏元長兼望木叔使君
荆山抱璞自遭毁漠漠塵沙埋皓齒咸韶正音或出爨
下桐千年憤鐵一日變化成蛟龍人生相歡貴知已心
不相知異生死豈不見豫讓不報中行氏又不見聶政
殺身酬仲子
滄海終可塡太行竟能移丈夫殺身為感激有恩不報
非男兒意氣磨日月感遇由一時齊威九合諸侯盟黃
河倒流五岳傾楚茅入貢民冠帶金繩玉檢思告成髙
臺已荒曲池旣平不見夷吾功但聞鮑叔名
　　　山有狙行
山有狙不可馴山有虎不可親狙詐匪懷德虎飢須噬
人死生托良馬信厚稱瑞麟野性定難保猛獸終不仁
　　　王粲宅
春風佳人命多薄深宮井冷梧桐落江邊百尺斷魂樓
未比鷦鷯一枝託漢家待士禮意失黨獄淪胥生鼎鑊
南山豆萁苦燒焚鸚鵡洲邊埋一鶚丈夫擇木豈無術
何爾依劉燕巢幕君不見平時子房侍帷幄一語不投
斃文若登樓此日誠可哀亦恐從軍未為樂
　　　書懷呈鍾君祿吏部
君不見黃河之水能上天白髪一變無由元人生住世
無百年倏忽變化空中煙眼前富貴皆年少悲苦長多
少歡笑抽弦促柱向君彈宛轉凄凉不成調
持心託明月明月照影不照心彈劒發長歌歌長宛轉
多苦音瀉水東西南北流昔日年少今白頭欲對君前
歌此曲恐君淚下不能收
　　　勿除蔓行
蔓草君勿除葉蔕相連牽春風共滋長秋露同衰殘庭
前梅花樹一種同根生南枝暖北枝寒
　　　紙被一首
疎布裏敗綿破碎錯經緯嚴風過强弩終夜縮如蝟剡
溪褚夫子益友吾所畏䇿勲在覆冒周密罕儔彚隱肰
萬里城可卻戎馬氣脈髓盎春溫濁酒有醲味直躬免
踡跼夜氣益洪毅吳宮鳯花錦伐命可歔欷物微用匪
薄道在窮不諱縕袍可終身狐貉不足貴
　　　陸務觀赴召
四海文章陸放翁百年漁釣兩龜䝉數關天地吾何與
老作春秋道未窮李耳守官逾二代張蒼職史到三公
坐令嘉泰逢周漢此是君王第一功
　　　同平父園中即事
季冬少寒凛霜薄日色明訪我會心友相攜園中行菜
甲長疎花梅枝綴初英潛魚戲清波寒雀煖有聲小歩
極遐覽閑吟暢幽情語言接繾綣意適體自輕歳華晚
更好景趣靜始并俯仰物態閑聊與同春榮
　　　賦賢已錄(靜觀趙史君喜棊/有是錄約予賦詩)
物理因人創神機自古傳揚雄嗟有法孔子歎猶賢勝
負存虛實初終謹後先按圖嚴畫井起數象周天百戰
期爭道三隅察守邊開基思漢祖復土想周宣審勢攻
無備沈幾救未肰勝心游碧落幽思及黃泉冒利魚貪
餌乘虚鴈落弦紛爭忘父子迷惑到神仙守必防重柝
攻須出萬全妄興侵伐意私擅殺生權紿弄心懷詐包
藏智益元甘辭韜甲胄險志匿山川諱忘眞情露矜誇
小數專怯圍潛卻步貪得暗垂涎見逼難思進相持莫
敢前蹈危䰅捋虎役志耳鳴蟬意滿渾忘食神馳更廢
眠弱形遭毒手短節不空拳悔誤徒批頰矜髙欲比肩
禍胎還隱伏陣勢漫綿延詭道非存正羸師合忘堅設
心踰虺蝪攫子甚烏鳶造妙羣心妒趨亡衆目憐淺謀
徒躁進重地莫輕捐黑白材因見雌黃論豈偏髙人眞
託興遠見始忘筌鑒戒無忘此防虞蓋有焉請看奕棊
句何愧鬬雞篇
　　　讀杜詩斐肰有作
王澤久淪洽正聲皆雅言百川忽西流青黃雜犧尊騷
經吹死灰明燭日月昏綺麗兆建安淳古還開元夫子
握元氣大音發胚渾明婁失毫芒神羲隘乾坤再變六
義彰一日五典墳上該周南風下返湘水魂仲尼不容
刪餘子何足吞五季兵戈繁嘲哳蟲鳥喧頽波既瀰漫
新奇尚西崑吻喙生譏評神鬼懷憤冤王蘇發醯甕黃
陳窮河源煌煌百年閒後學同推尊時時或嘗鼎往往
猶戴盆倣摹惑銅盤箋釋譌金根顧余小子旃獨受罔
極恩神融淚交墮思苦心屢捫相望五百載如接顔色
溫爐冶無停工況復忝諸孫斯文誠儻存庶以起九原
　
　
　
　
　
　宋百家詩存巻三十六
欽定四庫全書
　宋百家詩存巻三十七
　　　　　　　　　　　　　嘉善曹庭棟編
　　可齋詩藳
　李曾伯字長孺號可齋覃懐人寓居嘉興寶祐中進
　士通判濠州曾伯天才卓越儒而知兵屢以疏陳軍
　政獲遷宦轍遍天下所至得將士心歴官湖南安撫
　使進觀文殿學士咸淳元年殿中侍御史陳宗禮論
　劾褫職徳祐元年追復原官曾伯初與賈似道俱為
　閫帥凡邊境之事知無不言似道卒嫉之使不竟其
　用云著有可齋詩文類藳
　　　已亥題茅山玉晨觀
煙雲作嶂松作關夜深廹人星斗寒分明已在天上坐
不可更作人間看須臾睡去復睡覺彷彿前身在嵓壑
洞門鎖鑰呼未譍時有天香暗飄落
　　　宜興山房
薄靄垂垂欲暮時漸生霜氣著征衣山深不見牛羊下
惟有樵人荷擔歸
四壁寒蛩作苦吟喚囘旅夢約三更不知身在禪房宿
誤聽松風作雨聲
　　　題宜興菴壁
拂石坐小橋臨流俯清泚松聲與禽聲可以醒吾耳
　　　全州道間
竹裏㡬椽茅屋門前一樹桃花布袖蒿簪笑語雞豚社
酒山家
　　　衡陽道間
滿林松竹翠交加路過衡陽得㡬家門傍粉牆人寂寂
一陂春水數株花
　　　登郢州四望亭
夐出煙塵表乾坤指顧中數峯連野迥一水與天通沙
外迎孤鶩雲邉數亂鴻家山在何許心與大江東
　　　招里巷諸友和韻
小有家林適歸來巳恨遲引杯懐楚舞飽飯和陶詩慷
慨多新語綢繆半舊知夜深橋雪滑亟命短笻支
　　　淮西幕自皁口入潁道間
竟日百餘里相逢三數家平岡盡茅葦沃壤舊桑麻短
樹巢歸燕荒城宿亂鴉興亡誰與問馬首夕陽斜
　　　過衡陽晚宿
雨後春寒力山前夕照斜身猶尋壘燕聲雜宿林鴉過
嶺尚十里隔邨能㡬家母嫌茅店惡窗下有梅花
　　　將到永州宿邨舍
野宿孤邨迥山行十里荒犢眠蓑草壤馬踏落花香入
眼春晴薄打頭風勢揚莫嗟登陟苦明日看瀟湘
　　　利州登棧道
足跡初來劒北州試登危棧瞰江流萬山西接地窮處
一水東歸天盡頭欲訪崤函無健馬相忘楚漢付輕鷗
丈夫要了中原事未及持竿老釣舟
　　　出郊勸農口占
小約賓僚集相招父老耕寺依青帶住人在翠帷行疊
嶂堆春色微雲䕶午晴時康田里樂歸騎踏花輕
　　　陸宣公祠
公不生唐世貞元事若何主恩思報切臣罪迕時多佞
舌攻何忍剛腸死不磨倚欄凝望久一鷺㸃滄波
　　　禁煙前一日招幕屬小集林提幹有詩和韻
草草登樓適英流邁昔賢詩萹長慶集人物永和年訪
古宜聨社傷春又禁煙青帘家酒賤賸飲莫論錢
　　　桂林即事
一日四時具從來五嶺肰留連落花雨依約熟梅天瘴
重常垂箔春深未脱綿新來那戒飲未夜已思眠
　　　定華阻風
夜色昏昏帶逺煙誰家燈火待歸船少時月上風須息
且伴白鷗今夕眠
　　　月峽登樓
雲羃前溪洞煙荒隔岸城秋旗雜山色曉角帶江聲駐
騎須邊靜維舟待峽平掀髯聊徙倚一鴈楚天横
　　　簡項仲宗遊亭皋
試從沙渚入荆城十里金隄掌樣平曉露香留紅芰溼
午風清逐白蘋生栁邊繫馬頻沽酒沙際呼魚旋作羮
所欠直惟佳客耳明朝能暇輙偕行
　　　丙午九日將過陽羡偶成
年年秋晩對風沙今近重陽喜在家自斷此生甘皓首
能消幾度看黄花閒身頗覺便笻竹醉態都忘脱帽紗
且問小舟溪上去飛鷗數㸃夕陽斜
　　　遊桂林西山
玉筍環星拱青螺帶霧披山為天下勝境占嶺南竒援
筆難窮者慿欄盡目之不因無世累築室在於斯
　　　善權竒觀
自從團結此山川便作人間小洞天佛母林深從古盛
仙翁宅近至今傳青分三洞中開户白㵼雙巖下出泉
我自有縁聊乞取萬松隂裏一牛眠
　　　舟過霅川
一簇樓臺銷翠煙雨疎溪闊晩秋天西風吹老芙蓉院
兩兩鷗鳧傍水眠
　　學吟
　朱南杰古徐人官監鎮攝華亭事徃來吳松間所與
　倡和俱一時知名者其詩似近樸直然率意處亦具
　忘言自足之趣學吟藳一巻自跋云非敢言詩聊以
　紀時固不止是惟録其可以示人者簡末題淳祐戊
　申書於澉川酒邊
　　　垂虹亭
慿虚蝃蝀逼人寒中有危亭百尺寛天接水腰呈絶景
風回㠶腳漲狂瀾半篙落日吟將就一抹晴煙畫亦難
不是酒杯今日窄直須邀月上闌干
　　　舟中過平江
蹤跡平生馬少㳺功名外物等虚舟不多飲酒常成醉
日在吟詩祗解愁已幸一㠶離錫邑更寛兩日到杭州
曉來忽見盤門塔疑是西湖大佛頭
　　　出嘉興
舟出嘉禾五里城僧樓山塔互崢嶸酒旗宻比隨風舞
漁網横拕漾日晴畫舫貴人㠶去穏單衣遊女著來輕
山歌已接長河堰到得臨平月又明
　　　過長河堰
㠶指長河風力微漁舟箇箇有魚歸一聲水際笛三弄
幾處梅邊竹四圍桑伐逺揚蠶事熟花消穠艷栁綿飛
西湖只在錢唐外又見孤山梅子肥
　　　同劉朋山遊河邊作
誰主西湖造化功峯分南北境相通四時風物絃歌裏
兩岸人家圖畫中隄栁送迎忘爾汝櫂聲來徃自西東
風波便作恩波㸔此樂君王與我同
　　　同陳明叔遊湖作
四月湖邊冷若秋先賢堂下繫扁舟山頭積翠來新意
波面飄紅憶舊遊無奈楊花欺倦客已多荷葉䕶輕鷗
隄邊誰道春歸了猶有一聲黄栗留
　　　和吳􁽂嵒韻
春囘筆底露潛機為怯高吟且遯肥又見牛鞭春到日
羞披鶉結舊來衣雪隨著處分單厚梅不關人自宻稀
歸計商量今始定樂哉心事看雲飛
　　　春日呈􁽂嵒
南園不與昔時同綿亘規模十里通萬石倚山如踞虎
一亭跨水似垂虹虚堂舊占梅邊月曲徑新添竹外風
詩料滿前吟不盡主人尊酒未應空
　　　和吳梅庵同登白龍對月韻
秋容滿目帶微寒㠶穏蘭舟駕碧瀾照我湖光天共色
襲人花氣露初乾笑譚紅䄂日中舞驚動蒼龍水底蟠
最是一清無著處卻慚狼籍草杯盤
　　　曉發嘉興府
曉發嘉興府人家門未開閘關船側過水漲堰平摧濃
綠暗官栁肥紅綻野梅城中簫鼓發知是使君囘
　　　泊崇徳
堰未抵長河先從古縣過詩舟尋舊岸酒市鬻新歌傍
水人家宻依山僧寺多夷猶觀未足無奈夕陽何
　　　東星橋值雪
間關入帝鄉飛雪斷羇腸天地皆明白山川忽老蒼栁
眉遮舊影梅額上新妝客裏急先務河邊問老航
　　　孤山觀梅
費盡年年造化功精神全在雪霜中一枝映帶窗前月
消得逋仙作主翁
　　　書考
人説宦遊好元來是險途不親真利害難話細工夫下
考初書一中心有愧無官卑何展布三載且糊塗
　　　劉直孺示拙逸詩編且命著語
拙是愚中來逸與怠相比限界固分明差忒亦容易人
心自有機天下本無事更參大學章終始一誠意
　　　尹樓巖留華亭
風雷昨夜揭窗紗未信樓巖不憶家和靖山頭春未了
莫因尋鶴負梅花
　　　攝事華亭歸舟口占
挈來司市正花時補陋支傾費品題顧影自慙身是客
片㠶又逐曉風西
　　　題吳梅庵和靖索句圖
童寒鶴冷雪霏霏正是先生得句時一段孤清圖不盡
梅花從此厭人詩
　　　入京
客懐醉殺也醒醒昨夜思家夢㡬驚道阻且長無信息
只將喜鵲騐安平
　　　自庫入鎮十二里皆山徑邢侯以馬相招道閒
　　　口占問梅
騫驢突兀萬山間欲雨還晴雪又慳一路梅花尋不見
多應開向小溪灣
　　　煙雨樓
錦繡初開城角東䂓模綿亘境相通一亭舊占梅邊月
兩徑新添竹外風山色有無煙變態湖光濃澹雨收功
憑欄正好催歸去横笛數聲蘆葦中
　　竹所吟藳
　徐集孫字義夫建安人理宗時嘗仕於浙好為詩足
　跡所至輒有題詠於西湖諸勝處尤多每作一詩甫
　脱藳人即爭購相為傳誦故其詩云俸薄幸無賖酒
　債官閒卻有索詩逋葢實録也竹所吟藳二巻林可
　山為序
　　　古意
彼美山中桐千古生清風斲削羅徽絃不費膠漆工伊
石臺有梅月冷雲空濛一彈彈春江遲日春融融再彈
彈招隠霜木吟樵風三彈彈離騷感慨古道隆太羮𤣥
酒味㫖趣囘顓䝉世無子期生知音未易逢袖手長太
息所聴何不同所聴非不同舉世鄭衛聾
　　　智果寺觀東坡墨蹟參寥泉
煑茗評詩嵗月深堂堂遺像篆煙沉數間老屋關興廢
一段清名無古今碑斷亂雲封字腳井昏落葉覆泉心
斜陽影裏夷猶處仰止高風不敢吟
　　　暇日言事二首
雨苔侵徑客來稀官事纔閒便掩扉欹枕忽生鄉國夢
夢中喜得一番歸
西風落葉滿庭除隠几清吟獨撚䰅官地莫將私地比
菊苗也種兩三枝
　　　觀秋潮
八月西風嘘沆瀣長江協候肆澎湃錢唐王氣天所鍾
非為子胥逞靈怪海門三山縹緲青雙練夾岸奔雷霆
蛟龍黿鼉匿形影銀濤雪浪翻滄溟踏浪羣兒慣行險
出没波心旗閃閃須臾㶑灧潮信平蕩漾漁舟千萬㸃
天低暮靄襲人衣遊子興盡各云歸獨有騷翁看不足
吟到夜月揚清輝
　　　江湖偉觀
昔日山中一小亭重新輪奐轉崢嶸著身梯磴千層上
到眼江湖兩𣲖明鼎藥丹成仙巳去杯泉墨冷水猶清
夀星炯炯無今古長照東南王氣生
　　　聞蛬
獨搔短髪坐更深夜雨書窗半欲隂近日病魔詩思澀
一秋清句付蛬吟
　　　同杜北山鄭渭濱湖邊小憩
與朋看落葉捨櫂踏湖西野店傳杯酌殘陽索品題雲
隨波影動山被栁隂迷一㸃寒鴉過知他何處棲
　　　看梅
嵗寒氣味少人知一度相逢一度竒不受陽和私㸃化
慣經風雪冷禁持影横坡老數枝畫香沁逋仙兩句詩
相對依依吟未得斜陽歸路不妨遲
　　　訪僧不遇
特地尋君選佛塲行行踏遍古苔荒不因坐石貪􁄭句
何事抽單輟赴堂空榻日移懸錫影别寮風過煮茶香
忙中我為閒來到君本閒人縁底忙
　　　乍晴
吟情望逺倚闌干聲歇鳴渠雨乍乾只為湖山住官舍
卻因筍蕨憶家餐燕窠出子春遊嬾燈燼開花夜話殘
收拾栁綿囊楮被麥秋猶有一番寒
　　　竹閣
昔日孤山像重移閣幾春騷名垂句法遺愛稔邦民雨
剥一碑古風揺萬竹新來遊興感慨誰繼若而人
　　　夜過富春
夜船揺兀當乘查得與僧俱似出家數幅征帆抛草渡
一團幽夢繞梅花風傳山縣殘更漏潮戀霜江澹月華
所恨釣臺眠裏過磯邊不及理漁車
　　　促刺詞
促刺復促刺勸織聲轉劇小婦洗雨采桑歸火姑煮雪
抽絲繹辛勤欲織禦寒衣朝暮惟恐不盈尺織成門外
迫催租不了輸租仍賣綌婦姑對泣兒號寒更無可補
兒衣隙帛暖本擬代綌寒賣綌寒來愈無䇿促刺兮促
刺兮勸人織兮織何益貯之金屋是何人重重綾錦飾
珠璧
　　　贈相士
好爵縻人見不休更饒君盡許封侯山林朝市心殊相
莫誤平生枉白頭
　　　夜雨
夜半倐驚覺狂風攪秋鳴掣電起迅雷驟雨翻盆傾逆
知造物意揫歛萬寶成天威不竟夕須臾山月明
　　　訪詩人
得得訪詩仙平湖水接天身輕如鶴羽路逺買漁船日
上荷撐葢春深栁脱綿造門人已出冷潄石山泉
　　　洞庭夜坐
片葉秋風數日程爭如天籟未秋聲厭居塵境炎威熾
來納虚亭夜氣清萬㸃螢光移醉眼一湖蟾影蕩吟情
笙歌寂寂重關掩獨許高僧並臂行
　　　挽北磵
本分參禪學吟中透一關清名傳北磵遺像在南山石
塔人千古煙梯屋數間詩魂何處覓應伴白雲閒
　　　石屋
路僻鳥關關行吟逐字刪偶來遊石屋卻喜見香山閣
峭寒雲䕶巖深野水閒坡仙留墨在姓字有無間
　　　寄題潄玉
一派潺湲迸石溪直疑寒碧練玻璃百川流去須歸海
萬籟喧來有定時橋接丹山横夜月栁籠碧草拂晴曦
吟廬此去雖相近爭似閒鷗立渺瀰
　　　春日訪四聖鄭渭濵
訪舊孤山去桃花觀裏春迎香開道室借酒酌吟人琴
操音還古盤蔬味卻真斜陽各分散一水隔紅塵
　　　中元
今朝逢令節依舊客殊鄉禪衲同分席清齋若過堂江
茶浮水色野菜帶山香忽憶三秋菊誰鉏小徑荒
　　　餞吳西疇東歸
吏情寥落若商參誰是如蘭可斷金别去社中懐舊友
喜來湖上共新吟好山爭似居家看冷菊難禁在旅心
我欲學君歸未得來年竹屋再相尋
　　　跋竹間僧詩藳
借來香墨本相對坐孤檠句似寒梅好夢從春草生逼
人禪價重喚我宦情輕一見能相得此君同此盟
　　　嵗律
嵗律又侵尋桃符句索吟經年為客夢每日在家心眼
老看山慣愁多怯酒深公餘惟讀易濁世任浮沈
　　　玉岑
一抹斜陽挂淺林細聽山鳥説春心千年古寺多竒蹟
讀了豐碑看玉岑
　　　觀音泉
巖石留雲裛翠煙古松知歴幾千年淨瓶一滴楊枝水
湧作巖前大士泉
　　　除夕
一嵗驚心忽巳除宦遊尚自客西湖漫題桃板標茅屋
旋賣梅花插瓦壺俸薄幸無賒酒債官閒卻有索詩逋
明朝萬事從頭起依舊山肩竹樣癯
　　　舟中
厭殺人間名利忙我忘名利只詩狂雅陪雲衲三生語
分得漁舟半日凉傍水細看鷗鷺浴隔蘆吹過芰荷香
從容飽遂清遊勝那似家居卧竹房
　　　訪周伯弜後寄
獨坐湖窗水一杯好懐竟日向誰開火雲六月天無夜
不為先生定不來
　　　書􁄢巖僧詩巻後
泛湘遊岳慣風寒怯挂田文半臂衫吐出煙雲冰雪句
山肩莫怪􁄢巖巖
　　　有感
華陽暫脱戴朝簮悔被浮雲惹動心世事可驚如雨驟
客懐無限併秋深能歸不似天邊鴈怯冷愁聞月下砧
幾許清高堪自慰官居賴有竹蕭森
　　　清溪
不比江湖汗漫流山林冷澹氣涵秋泠泠一派源頭水
岸影中間見白鷗
　　　獨坐
老屋蕭條半欲斜繩牀獨坐㸔蜂衙經年官况渾如客
計日安書巳到家䇿䇿冷風刪樹葉絲絲暮雨織檐花
夢魂不那歸心切小圃堪鉏自種𤓰
　　　挽孫花翁
清氣散乾坤人亡名尚存玉寒埋葛嶺墨淡慘秦邨井
菊風號冡山花月返魂子孫無處覓吟客酹芳尊
　　　餞平洲僧
天地一身閒袈裟裹亂山聽經離竺寺結社去雲間包
重懸詩藳藤枯帶蘚斑西風落荷葉應又向西還
　　　雲谷
月漫千林萬壑秋聽琴驚起鶴囘頭孤雲帶溼藏空谷
不逐人間富貴浮
　　　北高峯
閒處春光澹逢僧共采蒿曲盤山磴嶮直上塔峯高風
露侵衣冷江湖送眼豪近年無隠者空負數株桃
　　　借林可山韻餞蘿屋僧
吟巻多題品君齊賈島才聞風知竹􁄢載雨過湖來交
澹杯中水儒酸葉底梅便辭京國去覓取近詩裁
　　　靈芝寺
梵宇背湖光朱橋度洛陽折藤維小艇拂石坐幽房齋
版驚閒鷺苔碑卧夕陽都人喧鼓吹未識此徜徉
　　　聽雪窗
靜擁寒爐逼硯冰凍蠅怪有撲窗聲抛松撒竹清眠思
吹滅吟燈坐到明
　　　黃羽士
閒披鶴氅紫藤冠帶得林泉骨相寒落魄一身風雪冷
飄蓬千里水雲寛素餐洗硯鈔詩句清夜敲鐘上醮壇
準擬學仙仙遇否何年煉就九還丹
　　　寄詩僧
昔日剡溪曾載雪君今訪我以晴期一庭梅雨何時竟
吟得詩來舉似誰
　　　酬雲間僧見寄
一從湖上别無處問相知㡬夜頻馳夢今朝忽寄詩山
昏雲過溼院靜鶴歸遲此去秋風近應須動客思
　　　謝林可山序詩
不枉西湖住兩年窮吟活計又成編生平不得春風力
只與梅花結得縁
　　　送僧之毘陵
無意叢林坐雲飛天四空禪心泡影外客夢艣聲中勝
負機何宻窮通算儘工此行應不錯知遇有詩翁
　　　雨作
薫風入斷籬猶自雨凄凄數日無人過終朝共鶴樓雲
濃山寺失水汎板橋低亦有田堪秫何時得荷犁
　　　靜中
静中白日十分遲喚起鄉心怯子䂓客味有如杯水澹
宦情肯被一塵緇缾儲餘粟縁供鶴俸乏零金為買書
坐久不禁春雨暗誰家樓上笛頻吹
　　　午夢
篇詩纔欠急忙償似有奚奴督和章望斷曉山雲破碎
驚囘午夢雨淋浪春光一半歸楊栁花事三分屬海棠
靜坐小窗人語寂閒聽梁燕話行藏
　　　杜北山同石峯僧來訪
梅花同伴􁄢一􁄢有誰過嵗事那堪晚心期未易多杯
深和月吸硯冷帶冰磨山暝歸鴉急相分獨奈何
　　　古樂府
郎别二十春未報淮頭捷空房守節心羞見雙蝴蝶
滴涙寫臙脂欲寄南鴈羣恐蕩郎客思封了卻還焚
妾甘奉姑老妾甘育子穉他日晝錦歸願郎無棄置
　　　言事
讀了南華枕曲肱無端客夢冷偏增官將滿去多逃吏
詩不吟來少寄僧亂葉打窗貓上案斜陽過屋䑕窺燈
孤山在望何時雪問訊梅花䇿􁄢藤
　　　鄭渭濱過訪兩社北山諸友繼至惜乎招石峯
　　　月溪二禪不來
未見南枝與北枝一清誰可話襟期不嫌添客重行酒
所欠惟僧共説詩竹影因風和雀動水聲帶雨啓鷗疑
黄昏𦂳閉寒扉坐自展韋編對伏羲
　　　閒賦
梅花白向鬢根生嵗月蹉跎事欠成讀過故書温有味
借來新絮冷無情未霜山寺昏鐘動欲霽湖亭夕照明
多少紅塵留滯客可曾歸去力春耕
　　　惜春
輕寒惻惻雨絲絲獨坐吟牀日較遲方此惜春容易老
晚風吹落野棠棃
　　　重拜和靖先生墓
秋聲爾許悲懐古若為思菊老泉堪薦山孤草亦萎高
風留塐鶴殘雨暗荒碑依舊梅千樹無花香似詩
　　野趣有聲畫
　楊公逺字叔明新安人家松蘿白嶽下園池林木蔚
　然大類魏野之居以善畫山水能詩名著於徽詩藳
　二巻自題曰野趣有聲畫咸淳六年古梅吳龍翰為
　序云天地間風月常新煙雲不斷叔明磨墨濡毫畫
　難畫之景以詩凑成吟難吟之詩以畫補足其意匠
　經營亦良苦矣至元間疎齋盧摯常題其簡端云造
　物憐渠有畫癖谿山無負墨成池楊卿技進今如許
　不博金錢卻爱詩
　　　隠居
籬邉紅槿障蓬茅半近城闉半近郊苔繡曲蹊千萬㸃
梅窺碧沼兩三稍閒將今古澆胸臆嬾把榮枯問卦爻
一自漁樵分席後清泉白石與論交
　　　溪行(迴文/)
通邨一徑遶清溪緩步行來曳杖藜風弄栁絲垂裊裊
紅桃映水壓枝低
　　　梅花
高標獨立嵗寒時不受狂蜂浪蝶知樹百千年枯更好
花三兩㸃少為竒暗香疎影孤山句卻月凌風水部詩
顧我對渠吟未穏且將澹墨貌横枝
横隔片煙爭向静深藏翠幙全真性霞拖數縷日初沈
月挂一睂天未暝問訊頻敲碧玉枝覓詩踏遍蒼苔徑
有時小醉倚幽窗只嗅清香聞得醒
　　　雨後
春色相將老幽禽百㨾吟一犁新雨後滿地落花深麥
秀風翻浪秧青水透針年登應可卜稍稍慰儂心
　　　白茅道中
支笻過嶺坳對景試推敲野水書之字山田畫卦爻雲
歸峯露頂葉落樹留梢到此知何地人言是白茅
　　　次程斗山韻
口作蠶吟肩聳山了無縈繫一生閒夢囘春草池塘外
詩在梅花煙雨間但得雙眸長炯炯從教兩鬢自斑斑
此身窮逹何須問天道乘除去復還
　　　聞鵑
春闌聞杜宇歸去意難禁蜀道連天險郫城隠霧深差
池當日事懊恨此生心閲世多興廢君休憶故林
　　　次程直學秋雨感
一雨戰秋陽風生衣袂舉更不假蒲葵秋陽渺何許渾
如赫赫人其技只鼯鼠須信有循環凉生屏煩暑此意
黙領㑹何勞向人語
　　　宫詞
燕語鶯啼日正長六宫桃李閙春光妾身雖未承恩澤
卻喜君恩澤萬方
　　　次宋省齋避暑
何處避炎威好是幽人屋拂拂來清風蒼松間修竹坐
久細哦詩惜不療饑腹念彼田舍翁桔槔聲斷續誰知
漢隂老抱甕灌園䔩顧我本無機所願年榖熟
　　　寓乾明觀
多謝老彌明金芽石鼎烹一甌浮雪白兩腋覺風清齒
頰囘真味詩聨悟道情北窗高卧處䰟夢到蓬瀛
月色上窗紗移來竹影斜夜深人巳寂更轉鼓頻檛杜
宇驚幽夢銀釭墜細花一時渾不記身在羽人家
　　　次虛谷太博狂吟韻
徑曲通邨深復深聽鶯吟歇聽蟬吟園林幽雅已成趣
朝市紛華豈到心匣冷馮驩長鋏劍壁懸元亮不絃琴
故知直道多違俗有口從今只合瘖
　　　次程斗山村居韻
融和天氣好攜杖作清遊景物自消長禽言或去留人
登山際寺花映水邊樓欲寫歸吟巻推敲手不休
山中閒宰相日日有蜂衙劔㦸門前竹鎗旗鼎内茶鶯
歌喉宛轉蝶舞翅敧斜只此堪娛樂何消解語花
邨疃多幽趣誰言景象稀雲攲山卸帽苔長石添衣一
嵗驚春老千林覺綠肥可憐雙蛺蝶又傍菜花飛
　　　再用韻
非郭非山住蕭然樂有餘晝長延客話夜静課兒書藥
潤晴時曬畦磽雨後鉏近來生計好新味富嘉蔬
數椽敧欲壓髣髴玉川廬不結市朝夢惟便水竹居静
中諳世味貧裏見親疎忽怪幽池漲元通灌稻渠
地僻人煙少林深轍跡稀折蕉當巨扇裁葛作單衣田
緑秧初遍梅紅雨後肥茅檐喧閙處紫燕引雛飛
　　　三用韻
性野耽幽隠茅茨一二間身侔黃鶴痩心與白雲閒囊
裏詩無俗毫端畫有山忽驚時節換塞䧹又南還
陡覺秋蕭索林端葉漸稀菊殘堪作枕荷老不成衣著
句愁詩拙持螯喜蟹肥晩來風色𦂳吹起荻花飛
　　　四用韻
小醉初醒後衝寒作興遊宿雲山頂散殘雪樹根留簷
漏懸冰柱風威凍玉樓欲吟吟未穏歸擁地爐休
六出新裁就漫空宻又稀獨行無鶴氅冷卧有牛衣竹
頂千鈞重梅添十倍肥品題輸謝女空詠絮風飛
　　　覽鏡
覽鏡顔非昔相將老態催青春彈指去白雪上頭來興
逸三杯酒詩清百詠梅襟期除此外萬事付悠哉
　　　喜晴
厭聽滴簷聲風囘喜乍晴潤添新栁重痩損落花輕山
翠雲初斂溪渾水漸平野人無别事杖䇿又郊行
　　　再謁紫極宫
一去重來巳十年頭顱堪笑尚依然何當了却塵氛事
來結梅花紙帳縁
　　　嬾
疎嬾春來分外添蒲團兀坐地爐邊闗心事少夜慳夢
酌酒杯多晝亦眠琴有徽絃姑挂壁詩無眼目謾成篇
自憐不似門前栁才得東風翠拂天
　　　旅寓
憶昔離家日邨邨煮繭香因循淹五月次苐過重陽排
悶詩多感懐歸夢最長客言塵世事都只付亡羊
　　　次宋省齋立秋
纔見春花榮又見春花謝花謝綠成隂瞬目逢炎夏誰
知俯仰間祝融便回駕卻喜西風來美矣難酬價且效
柴桑人寄傲南窗下此意自領㑹那許傍人借所願無
榮辱静中觀物化
　　　苦雨
滴碎空堦頗厭聽惱人况又近清明三分春忽二分過
十日天無一日晴寒沁栁眉愁寂寂溼凝花臉淚盈盈
蒼穹好憫雲霓望留作甘霖助有成
　　　和竹溪羅權府
琅玕萬个碧雲深長覆晴川數畝隂渭水侯封元有節
葛陂龍化本無心波光靜處涵清影灘瀨鳴時和好音
除卻寒流相映外此君那許俗塵侵
　　　次省齋桂花
羡君詩句正而葩閒對西風賦桂花可惜分來蟾窟種
如今開遍野人家
　　　池上芙蓉
小池擎雨已無荷池上芙蓉映碧波初試晨妝銅鏡淨
未醒卯醉玉顔酡一秋造化全鍾此十月風光尚屬佗
除卻籬邊叢菊伴别誰能奈曉霜何
　　　瀟湘八景
　　　　逺浦歸帆
江山勝處簇人家樓閣重重枕水涯試倚䦨干凝望眼
帆歸逺浦隔蘆花
　　　　煙寺晩鐘
山寺鐘敲晚照殘僧歸雲暝費躋攀浮屠屹立層崖頂
恰在煙嵐紫翠間
　　　　平沙起鴈
極目青山帶夕陽平沙漠漠水茫茫㡬聲漁笛蘆花外
驚起斜飛鴈一行
　　　　江天暮雪
垂垂四幕凍雲頑萬木號風晚更寒繫纜漁人歸去後
亂飛栁絮滿江干
　　　　瀟湘夜雨
薄暮維舟古岸邊濃雲潑墨暗江天道林嶽麓知何處
雨打蓬窗夜不眠
　　　　洞庭秋月
月色湖光浸岳城蘆花𣺌渺白鋪汀玻瓈萬頃清無滓
只有君山一㸃青
　　　　山市晴嵐
横嵐髣髴抹高岡邨市人家釀秫香溪上曉來爭渡急
裹鹽沽酒趁虚忙
　　　　漁邨夕照
一簇漁家古渡頭生涯只在幾扁舟歸來曬網斜陽外
欸乃數聲煙樹秋
　　　上趙相公
徹骨清貧頗自憐生涯澹薄只隨縁搜羅景象畫多趣
抖擻襟期詩幾篇毛頴謾供煙雨耒石泓聊當稻粱田
化爐儻賜甄陶意便是人生際遇年
　　　學漁
年來嬾問是和非謾向滄浪理鈎磯折取緑荷充篛笠
收將紅芰緝蓑衣秋風蓴菜鱸堪膾春水桃花鱖正肥
身逐煙波逃世慮沙鷗汀鷺共忘機
　　　次余静庵寒夜詩思
拂拭蒲團坐從渠嵗事更年來心益壯老去眼増明月
牖描梅影風簷撼鐸鳴撩儂詩興動得句自天成
　　　次宋省齋問月
開尊酹酒問嬋娟來照人間是幾年從古到今今復古
纔圎又缺缺還圓隔千里共何同異描萬象真無醜妍
最是婆娑仙桂樹新枝不長出青天
　　　借張山長韻呈方虚谷
樓臺寂寂白雲堆三逕縈迂鎻翠苔怪得菊松多喜色
祇縁琴鶴巳歸來人瞻北斗光尤曄門對南山掩復開
野客再持漫刺謁不應袖手又空同
　　　次姚舍人
披起綿裘換葛裘不禁時序去悠悠吳山楓老蕭蕭下
紫塞鴻歸㸃㸃秋幾幅蠻牋詩狀景一聲羌笛客慿樓
羇懐正此無聊賴細雨簷花分外愁
　　　殘梅
暗香消歇粉妝殘㸃㸃虚庭碧蘚間卻怪貧家新富貴
地茵純用鹿胎斑
　　　　詩壇
突兀騷壇依漢立英豪元帥凛霜威四時景物知多少
一一投降聽指揮
　　　詩將
草木森羅歸隊伍溪山遼遶作城池運籌决勝應無敵
郊島從旁仆鼔旗
　　　詩筒
短篇吟了長篇續舊韻酬成新韻催一節此君緘錦繡
奚奴攜去又㩦來
　　　詩壁
一方素壁龍蛇走㡬首新詩冰雪清語好驚人看不足
教儂技癢動吟情
　　　蝶
款款穿芳徑雙雙度短牆不知身是幻抵死戀花香
　　　夷齊
因請休兵諌不行首陽遯跡似沽名既言不食周家粟
薇蕨誰家土上生
　　　和靖
湖上吟翁道味長孤墳今已草成荒姓名猶寄梅花上
一度開時一度香
　　　省齋寄詩用韻走筆以謝
竟日昏昏醉夢中俄驚緑暗石榴紅兩三箇月書全杳
四五篇詩信忽通身世愧無鴻鵠志交情歎作馬牛風
如今暫效相如計較著無聲迥不同
　　　立春旬日雨作不止
撿起牀頭厯又新吁嗟老境漸侵尋十朝春恰九朝雨
一日晴還半日隂滴碎空堦聲巳厭寒欺薄酒力難禁
絶憐窗外蒼苔地積得殘梅寸許深
　　　悶書
客裏因循斷送春况逄天氣半晴隂生來百事少如意
老去千般都上心長鋏空彈馮氏劒良材還斵蔡翁琴
愁懐正此無分付多謝黃鸝送好音
　　　回溪道中
山束溪流窄徑迂眼前景物入詩無田中科斗古文字
栁下春鉏新畫圖巨室儲茶供客販小旗誇酒誘人沽
行行不記幾多里回首林端日又晡
　　　見山真意
栗里幽深自結廬東籬采菊足清娯偶然觸目南山好
相對沈吟一語無
　　　蚤行
黄粱已熟夢初醒束擔匆匆促去程手挈杖端和袖裹
氣呵髭上覺冰生山銜斗柄兩三點犬吠籬根四五聲
何處梅花開較蚤清香暗度動詩情
　　　冬晴
嵗序從教自改更老天有意活蒼生一冬晴暖雨全少
三日隂寒雪不成謾擁地爐然榾柮每憂時事驗欃槍
庭前問訊枯梅樹怕有南枝綻玉英
　　　訪梅
荒寒茅屋是誰家獨木橋横小逕斜卻是無人行到處
春風先已到梅花
　　　觀梅
東閣觀梅效少陵巡簷索笑靣生春試將心事從渠道
恰又無言領畧人
　　　雪梅
凍合頑雲四幕垂須臾六出攪空飛梅花自稟清臞相
底事添渠十倍肥
　　　煙梅
玉妃謫墮作梅花不與羣芳定等差莫是清高嫌俗眼
故張翠幕澹籠遮
　　　冰梅
絶憐花帶雪玲瓏彷彿惟存蠟蔕紅一夜清寒風結凍
分明身在水晶宫
　　　迓王書史六邑勸課回
一犁雨足快耕農可卜今年嵗事豐喜見四郊生意好
秧針刺水麥梳風
　　　用韻奉謝
乍雨微寒養麥天邨邨斜日起炊煙老夫但愧缾無酒
芳草如茵好醉眠
　　　初夏旅中
蚤起窗前擁敝裘鬢毛蕭散冷颼颼葵榴花發巳云夏
竹樹風生卻似秋驟雨乍晴雙港漲宿雲初斂四山幽
客懐頓覺添瀟灑且放吟情出一頭
每憶吾廬隠者居天然景物足清娛樹林隂翳鶯求友
簾幕深沈燕引雛可釣可耕盤谷序堪詩堪畫輞川圖
何當歸去北窗卧能勝羲皇以上無
　　　竹夫人
羞領青奴號由來節操剛有生惟具眼不妒為無腸戀
戀言何寂娟娟體自凉棄捐知素分那敢望專房
　　　新安江上次程南仲韻
石欄斜䕶﨑嶇逕邨酒頻澆磊磈胸好是黄山供望眼
白雲分出兩三峯
　　　江天曉望次南仲韻
江天向曉緼輕寒霧巻雲收眼界寛鴈起沙頭兵出戍
鷺翹栁上雪成團數聲柔艣船初發一片寒蘆葉半乾
無奈滿前詩料富眈吟㡬致廢朝餐
　　　飲歸次南仲韻
霜後楓林渾似纈籬邊菊老香初歇昏昏醉夢了時光
一任頭顱堆白雪
　　　寄餞趙東麓之官湖南
憶昔鳴騶闖草廬歡然把酒話襟期自從六月袂分後
又是重陽節過時江左英賢姑佐邑湖南松竹助哦詩
餞違不及空惆悵儻或逢梅寄一枝
　　　芳溪閒步
竹杖芒鞋度斷岡﨑嶇小逕遶寒塘野梅照水初含白
山菊支霜未委黄對景每番成感慨把杯幾度放疎狂
此生但只安吾分無辱無榮夀且康
　　　冬夜次南仲韻
風號𦂳𦂳閉柴門榾柮爐邊了不聞窗外月明誰是主
輸渠梅竹自平分
　　　花朝
花朝恰了一分春雨雪隂霾占兩旬物態未姸寒瑟縮
人生易老事因循洗瓷杯酌浮蛆酒擁地爐燒帶葉薪
翻憶昔年成感慨長宮出郭劭耕民
　　　病起
一病巳兼旬朝來試整襟眼前驚霧散耳底怪蟬吟檢
㸃塵侵硯爬搔雪滿簪春歸渾未省緑樹又成隂
病起覺癡聾徐行腳躡空杖能供半力藥巳奏全功整
頓身仍健優游道未窮呼兒滌泓穎拂素貌漁翁
　　　借虚翁擁金門城望五詩韻以寫幽居之興
數竿修竹半池荷宻掩柴門少客過筆底畫能希李郭
囊中詩欠似隂何一心夜月炯長在兩鬢秋霜積未多
花甲明年重數起幸逢塵世息兵戈
細撚吟髭謾賦詩騷人那敢與争馳傾杯對月風清夜
倚杖觀山雲斂時世事安危渾莫問人生得失底須悲
何當琢就梅花句付與高樓畫角吹
堂標野趣豈虚傳坐看朝嵐與夕煙支逕縈迂斜傍竹
幽池清淺倒涵天少年心付黏泥絮晩景身猶順水船
卻喜傳家惟老硯麝煤磨盡可曾穿
　　　次金東園農家雜詠
買酒割雞柌杜後踏歌搥鼓鬧清明柔桑葉長蠶苗出
從此關門禁客行
林下敧傾茅草屋門前詰曲竹笆籬數聲清笛知何處
牛背斜陽牧豎吹
遲日麗時秧刺水午風暄處麥掀髯一邨桃杏紅如錦
旋數青銅傍酒帘
嘗稻翻匙誇白雪腰鎌荷擔刈黄雲逢人謾説空辛苦
償債輸官費九分
婦作生涯勤杼柚夫營活計在桑田老翁榾柮爐邊坐
幼稚簷前負日暄
　　　次金束園漁家雜詠
篙撑舴艋閒來徃手把絲綸自巻舒妻子巳諳風露慣
篷窗便可當茅廬
愛元真子吟佳句笑老姜公用直鈎一片水鄉供活計
四時風月在扁舟
兩岸蘆花飛雪絮一江秋水接銀河平生不結榮華夢
只把青蓑當綺羅
那有清霜來鬢上畧無閒事上睂頭傍人借問家何處
一葉輕舟水面浮
風景岸邊安釣艇雲彤空裏散楊花披蓑頂笠攜魚去
遥借前邨問酒家
　　　夀許侯
星輝南極彩雲邊律轉黄鍾一日前河嶽間生賢太守
椿松齊算老神仙心猶秋月燭千里人在春風度兩年
祗恐練溪難久駐行看飛詔下堯天
　　　始生書懐
連年客裏度生朝自草新詩慰寂寥卻喜窗前風景好
梅花初放雪初消
浮生六十度春秋無辱無榮儘自由但得此生强健在
明年花甲又從頭
　宋百家詩存巻三十七
欽定四庫全書
　宋百家詩存巻三十八
　　　　　　　　　　　　　嘉善曹庭棟編
　　佩韋齋集
　俞徳鄰字宗太丹徒人性孝友樂施與博學多識咸
　淳癸酉登進士以文章負世重望元兵入刼質軍中
　不屈卒全其身以歸行省交辟皆不就優游林園能
　保晩節至元癸已三月卒著有輯聞四巻所為詩文
　散落友朋間不自留藳佩韋齋集一十六巻其子庸
　裒輯者勿軒熊禾序之稱其詩閒雅冲澹中有發揚
　蹈厲之意近律亦皆駢麗精緻原其體要則關涉綱
　常造次理道不可與尋常詩人文士例論也
　　　古意
迢迢長安道古堠雙復隻遊子辭家去去去何所適素
商昔轉𤣥朱羲今由白悠悠世路囏江湖虎豹宅楊朱
泣途窮魯叟悲麟獲願言弛負擔歸與慰岑寂
亹亹天上雲淊淊海中波時哉不與我况復未息戈浮
氛冒層嶺君去將如何君吟行路難妾思扊扅歌積憂
儻心痗采蕨南山阿
皎皎天上月輝光燭蓬門蓬門亦何有古鏡堂上懸妾
心如古鏡磨盡明不昏君心鏡上塵磨去不復存猗嗟
賤妾心與君難具論
　　　吳郡齋遣懐
齋居苦無悰散屧步芳圃花栁度煖風莓苔滋宿雨疉
嶂隠檐牙齒禽哢林莽池光雲蔽虧日氣石吞吐迴眺
覿層城狂歌隘天宇倐歡景已流俄思愁復聚楚奏鍾
儀悲起吟莊舄苦人情異窮逹上士渺今古信美非吾
鄉歸心屬蘭杜
　　　閒居遣懐三首
莓墻隠薜蘿中有一畝宅花竹分四時野鳥鳴格磔浩
歌引清觴㣲風岸低幘百骸任舒伸一笑天地窄剝啄
誰叩門門外來佳客
坐中有佳客尊中有美酒酒美客更佳一醉亡何有醉
餘送客去新月掛疎栁明日欲重來已戒應門走
客至固自佳客去亦不惡起舞弄清影明月動孤酌一
杯復一杯輕颸動修薄擾擾百年間誰能得此樂酒醒
日射窗推窗見梅落
　　　聞角
角聲嗚咽梅花老逺客夜長風草草起傾凍酒澆愁胸
愁思轉多杯恨小人生石火斯須期月轉樓西角又吹
咍臺一枕華胥夢明日看山笏挂頤
　　　遣興呈孟兵部使君
翛翛瓊田鶴高步何頎頎霜毛映寒月丹頂含晴暉胡
不乗軒車俛啄前谿為谿水清且淪白石亦粼粼雖無
魚鰕味且免雞鶩瞋
趙子有古心眡世澹如寄青編對朝夕黄花當姬侍海
上逐臭人紛紛笑厓異焉知四五間政在嶭公輩
俗子塵滿襟門外紛偪塞髯龔詩中英高卧翠巖側風
雲入古硯鳥烏窺凍壁似聞中饋虚桑麻欠機織母氏
聖且善門閭望朝夕擇婦要得人在徳不在色
卯金我石友胸次如阮嵇灌園西郊外竹徑風煙迷我
宅今易主政擬尋幽棲卜鄰儻有分當在西枝西
我昔愛君直蚤慧機雲比一别復㡬時使我費懐企夢
中徃相尋宛在水中沚水中多鳧鷖水邊鳴鳩飛天雨
逐婦去天晴呼婦歸鳧鷖政自樂鳩婦吁可悲
　　　石門洞
衙衙雙石撐青空澗鳴瀑吼驚魚龍維舟支笻步山徑
山黑鬼笑猿啼風雲巢雪屋數羽士玉圅寳笈繙晨鐘
天寒水落山露骨日月隠隠行空濛九衢黄埃没馬腹
一家歌笑百家哭雖然是山猛虎多猶勝人間賦蛇毒
　　　題劉同知所藏泰山訪隠圖
環洲玲瓏徑深窈巉巖翠壁摩蒼顥幽人結屋倚隂厓
雲水煙蘿互縈繞維舟散屧欲徃從山深樹宻無行蹤
徘徊谿橋自歎息安得上下如雲龍古云大隠隠朝市
朝市亦有居巢子胡然見面不見心咫尺涓涓隔春水
　　　為馬受益題韓滉畫子母牛圖
老犍耕餘飽枯䕸呼㹀引犢縁敧厓犢兒母懐不父懐
母子僔沓形離􁎦牧童生來識牛意倦抛臺笠曲肱睡
爾牛不寢亦不譌我亦無夢逰南柯歸來短衣不掩骭
卻笑漫漫歌夜半
　　　甲戌秋過了頭巖有感
昔年北兵滸黄渡官軍一萬了巖駐巖前十里無人煙
焉知今日重生聚老翁殷勤指長孫生時開慶方改元
今年裹頭明年娶感荷太平天子恩傳聞鼎湖龍又逝
空餘弓劒留人世天上唯多三數公社稷蒼生誰蚤計
老翁有時色枯槁羸卧巖前分犢草京師來徃千萬人
欲問明時知者少嗣皇繼聖生神靈西陲何事猶徵兵
襄樊未復郢又急正陽新築淮方平吾儕紅額今有幾
青袍白馬紛紛是巖前鬼燐隂雨青老翁説著心猶驚
願君努力扶休明翁也菁羮橡飯安餘生
　　　過釣臺
行色苦迢遞人煙𣺌凄凉泊舟值嚴瀨濯纓感滄浪赤
符讖龍鬭白水瞻鳯翔淳風協元徳落星隐寒芒桑溟
忽變易草木猶芬芳嗟予遘迍蹇垂老悲興亡溪湍兀
小艇嵐氣昏戰場安得釣臺釣尚友狂奴狂
　　　龍門嶺
沮洳棧道溼慘澹旌竿墓經行此山中髣髴龍門句借
問此何名亦以龍門故祝融鞭火蚪正晝紛馳騖乾坤
一洪鑪何適非窘步况兹履嵌岑豺狼隘前路及暮雲
氣隂霈然灑甘霔廼知天地仁不待蒼生訴
　　　麗陽祠
峭壁出䝉龍澄溪湥漭潒碧瓦映朱扉雕甍燦金牓巫
覡紛後先苾芬盛肸蠁云此麗陽祠桂籍夙所掌當時
逄掖士祈禬何穰穰歘然夢寐通其應㨗影響我學非
時須青紫絶妄想及兹值艱虞乾坤巻揺蕩山行愁虎
狼川游畏夔魍故鄉隔三秋煙塵極坱莽神兮罔時怨
訶䕶迄來徃中夜若有聞縹緲隘雲仗及明泛逆谿祥
颷送雙槳
　　　春怨
垂楊帶雨煙沈沈綺窗翠幕清晝隂琵琶撥盡誰知音
一聲望帝春事深
　　　鵓鴣詞
鵓鴣鵓鴣爾拙無伍朝飛從何來暮宿何處所飲啄不
自營日日呱呱叫春雨沙場鬼哭天沈隂澤國夔魈夜
相語一聲兩聲雲㝠㝠三聲四聲水建瓴十聲百聲大
雨車軸下千聲萬聲江翻海漲鼇宮傾羲和推車不敢
出鮫人畏溼綃機停淤泥三尺百賈卧十家一二吹煙
青鵓鴣鵓鴣唤雨又不已敎爾閉觜不閉觜再拜拜天
公箋詞小心風雨師屏翳雲師豐隆鵓鴣爾何物盗天
之柄裒頑凶天晴呼婦雨逐婦寄巢生子随西東願天
勅后羿挾矢操强弓射逐九州外勿使孳尾添雌雄天
關九重暗氛霧鵓鴣飛來復飛去黔黎􁀙􁀙生魚頭鵓
鴣猶自鳴不休重為告曰鵓鴣鵓鴣爾形甚𣺌爾聲孔
悲爾鳴不止爾心何為意昔黄帝作鳳凰巢阿閣此時
無爾鳴五風十雨天下樂又聞有虞氏韶成鳳凰至此
時無爾鳴風雨弗迷天下治爾今雖强顔不如闔口歸
深山山深樹宻百鳥閒落花流水聲潺潺秋分春分任
爾化何用對雨鳴間關爾今不肎去吾亦能爾恕長安
挾彈多少年勸爾藏頭莫相遇
　　　望夫石
朝望夫暮望夫望夫夫不至江樹煙糢糊一朝化為石
誰知望夫苦獨有堅貞心千古復萬古
　　　題郭元徳所藏龔聖予痩馬圖
吾聞神駿之名十有五雄姿矯矯騰龍虎四蹄踣鐵尾
捎風藐視崑崙薄𤣥圃何時歴塊誤一蹶棄置荒林繄
榛莽思昔先朝十一閑駓駰騏駱充其間此馬當時最
倜儻流沙萬里來圅關祗今淪落歸人世何人保飬思
終恵髯龔前身李伯時殷勤染翰憐權竒崚嶒痩骨見
者歎度越駑駘猶萬萬天上房星久已空此圖此馬俱
難逢至人愛圖如愛馬收拾瓌文為模寫我知髯龔欲
畫時天地黯黲風煙悲離離禾黍今如此誰識羸驂真
騄駬明年野外春草平瑶池八駿還爭鳴此時更倩髯
龔筆一埽籋雲龍八尺
　　　贈朐山孫畫師
少年酷愛山移家入山住朅來廛市中塵土涴巾屨有
時擬山遊大笑出門去二毛颯垂領乃乏濟勝具歸來
笏拄頤意欲凌風翥朐山有佳人以我愛山故九曲武
夷溪移將置縑素禽鳥紛飛翔煙雲莽囘互林深虎豹
藏石怪龍蛇騖對此竟忘疲興與精靈聚相當槃礴嬴
下筆有神助不然方丈間那有許竒趣安得絹千疋煩
君畫瑶圃
　　　雙清堂詩為石民瞻賦
黄塵没馬腹洪濤噴鷁首是身如轉蓬隨風任飛走歸
來丘壑中高袖拄笏手牀頭一束書壁下一壺酒暴背
對青山杖藜從白叟乃知羲皇上何嘗離北牖民瞻實
可人青嵗紆墨綬一朝拂衣去歸種彭澤栁蕭然林下
意今無古或有富貴等浮雲斯須變蒼狗終南政自佳
不作㨗徑不仁者贈以言立名要不朽
　　　山陽客中
衰年逢世變人事如蟣蝨憂端常澒洞頭垢不暇櫛檣
烏終嵗飛况復無寧日方春暫返櫂浹辰卧蓬蓽天風
倐吹衣輕易復一出旅巢乏安枝如意十不一七十能
㡬何日月過箭疾夜深不成眠吟蟲助唧唧
淮城酒味薄酸澀如敗虀一千沽一斗聊欲舒慘悽壺
傾不能醉羇思終轉迷因思古逹士山林卜幽棲暴背
坐捫蝨看雲閒杖藜理亂耳不聞其樂無端倪紛紛彼
俗子謟笑勞夏畦安知萬世下清風想夷齊
　　　為郭元徳題和靖探梅圖
祥符真人調玉燭四海八荒春意足孤山山小不容春
十月梅花破寒玉風流詩老癖愛梅拂曉騎驢度山曲
呼童忍凍折南枝香滿唫窗伴幽獨到今寫入畫圖中
骨冷神清炯雙目蕩蕩巍巍堯舜天外臣巢許誰羈束
前年我亦訪湖山山色湖光竟塵俗荒墳三尺走狐狸
那復寒泉薦秋菊真祠併入梵王家香月亭前馬牛牿
水邊籬落忽横枝遥睇猶艱况斤斲雞園釋子皆鷹騰
挾彈揚鞭驟平陸倉皇走避尚遭瞋蹇衛何堪共馳逐
三百年間一夢同人與梅花㡬榮辱拊圖三歎復何言
天外飛來兩黄鵠
　　　次韻麟洲龍仁夫遊三茅山
朝行良常南暮息良常北山水互縈紆松篁相依緑尚
擬效古人夜遊迭秉燭嗟我獨何為紅塵走東軸有如
嗜飲者性命寄芳醁時於茅檐下支頤望凉玉或夢泊
西巖汲湘然楚竹終然纒世故欲徃竟未卜安得乘天
風翩翩出囂俗士生一世間衣食貴裁足誰為翔蒿鷃
誰為冲霄鵠誓將與子遊保此受命獨
　　　金山寺
僧舍高低見潮音曉夜聞仙凡一水隔淮浙半江分鶻
冷山腰月龍嘘海角雲瞿曇端不見人世㡬紛紛
　　　陳索郎灘
去國踰千里辭家過十程飯炊雲子白酒醉索郎清柁
捩秋江駛㠶開暮靄輕聖明方在御何地不昇平
　　　行夀昌道中
山邑少桑麻清谿巻素沙岸崩橋半斷邨僻路三义廢
渡留芳草深溝卧古查老翁苔石坐猶問自京華(芳草/渡在)
(縣/西)
　　　聞築鹿門
干戈又繞鹿門西清夢猶應憶鼓鼙可歎遭逢誇二鳥
卻令經濟屬三犀腐儒闇事惟蒿目聖哲知㡬莫噬臍
坱莽氛埃何日淨春江飛雨漲芹泥
　　　金陵板橋别弟
江郊憶舊廬送爾復躊躇别慣不縈夢情多嬾寄書江
湖歸櫂逺風雨夜深疎杯酒慈顔悦離愁賴埽除
　　　古寺
古寺接荒城浮圖倚太清松環嵐翠薦泉激澗虹明僧
定花開落人行鳥送迎西枝如可卜吾欲證無生
　　　書齋
寂寂書齋萬慮空恍然赤甲古城東鳥呼幽夢日方午
花惱醉吟春正中軍將送茶驚諌議門生載酒過揚雄
飛詩識字皆為累閒殺江頭獨釣翁
　　　常山道中
縣古浮梁外沙平草樹秋逺山明去路驟雨咽鳴鳩岸
狹水痕漲雲歸暝色愁誰憐蘇季子塵土涴貂裘
　　　鷺鷀林
客久勌嶔崟尋幽洗客襟青煙楊栁岸白酒鷺鷀林當
户孤峯秀環溪萬玉隂留連不忍别月落砌蛬吟
　　　次韻朱子厚九月十一日見寄三首
三載干戈隔勝遊江山依舊鬱相繆蛬吟砌壁莓苔古
鴈落汀沙草木秋畫角飄江猶北固白雲飛岫認東甌
慿高望逺心如醉風岸烏巾雪滿頭
凄凉風雨暗山薇夢裏歸與迄未歸禮樂不存三代逺
江山如故六朝非讀書老去翻成癖煮字從來不救飢
裋褐長鑱真活計載芟何日詠春祈
冷雨凄風萬木飛年來世事不勝悲青山白水新安道
雲夢緑林夔府詩耆舊漂零今有㡬乾坤翻覆政縁誰
鬢絲一夜三千丈甚矣吾衰如此衰
　　　登六和塔
僧舍倚松北浮圖界竹西江通嚴瀨逺雲壓越山低槐
里三原隔襄城七聖迷臨風悲徃事月落凍烏啼
　　　次韻簡黄監簿淳宗二首
流年暗數手中蓍短髪鬖髿每自悲金甲牙旗非昨夢
黄韲白米慰朝飢山河萬里歸新主湖海三年隔故知
惟有浣花堂上燕春來依舊不相遺
桂樹團團滿故山一尊風月羡君閒交遊副墨洛誦裏
詩句生民清廟間我輩無才難用世故人厚禄竟何顔
西樓十二闌干月清夢應須共徃還
　　　次韻碧窗聶道録
胸蟠今古袖披披老作黄冠恐未宜遼鶴不歸人已換
濠魚自樂子烏知瓠留西域青精飯杖削東川紫玉皮
我似淵明君陸静相㸔一笑儼前時
　　　哭涂移愚教授
北固登山屐西園載酒船論心今一世握手後千年湖
海風波惡乾坤雨露偏無因見宿草流涙漲黄泉
　　　春日苦雨
礮車雲起走豐隆河伯重驅十二童山竅號風雷破柱
海門翻浪雨飛空一春狂犬吠日出三月老農愁嵗終
斗米換蓑寧計直卻疑家近漏天東
　　　金壇邑中作
菰蒲風起雨濛􁥋萬室參差浸碧瀾一鶴歸來城郭改
二龍飛去洛波寒松迷舊徑猶存寺蛙聒新畬總為官
卻喜故家文獻在半從鞍馬半儒冠
　　　次韻陳登父桃花
棠棣羣芳散綺葩繁枝宻幹蔚交加武陵溪畔秦人洞
濯錦江頭杜老家風攪亂紅春過雨露滋㣲艷曉籠霞
長安重到應惆悵寂寞𤣥都燕麥斜
　　　贈蔣艾學
龎睂鶴髪一詩翁肎伴漁父理釣筒蘆溆栁塘新雨後
竹籬茅舍晚煙中鄉書再奉衣猶白邨酒頻沽頰借紅
萬事無言歸一笑仲車元不是真聾
　　　泛湖
閒居散人事一舸泛長湖夜雨半篙荇春風十幅蒲功
名槐國夢身世輞川圗艤岸逢鄰叟清譚日又晡
　　　閒居即事
塵外江邨野老家窮年兀兀笑盤蝸素琴横膝一尊酒
紗帽籠頭七盌茶編竹作橋看蟻渡種花成塢聽蠭衙
閒中自有經綸事寄語時人莫笑譁
　　　次韻陳登父小樓述懐
慷慨悲歌續五噫等閒觀物倚笻枝士龍瓦屋西頭住
吏部霜螯左手持湖海悠悠空落拓風埃冉冉竟衰遲
登樓作賦羞王粲寂寞歸與理釣絲
　　　通津田舍
汀葭江菼兩依依鷗鷺相親寂不飛僧入翠微雲伴去
牛耕白水犢隨歸古今賢聖多蕭索王伯干戈有是非
老病憂時心力弱可能此地得漁磯
　　　客懐
客懐元自惡歸思浩無垠愁織窗前草情凄岸曲蘋十
年紛戰伐四海暗風塵故舊無消息西風涙滿巾
　　　夜坐
蒲團疊膝誦南華蓮勺燈明細吐花客有可人期不至
鄰無美酒夜難賒溼雲釀雨愁飛鴈枯木號風怨宿鴉
自笑不眠還不倦城頭嗚咽又鳴笳
　　　秋殘
樂天老矣放樊蠻鷗羡忘機鶴羡閒緩步當車休下澤
澆愁得酒即中山些騷豈敢奴僕命伊吕元非伯仲間
兀兀支頤秋又晩亂雲斜日澹煙鬟
　　　正月十日理髪二首
多病多愁鬢巳星更憐詩骨痩崚嶒百錢桃杖但求醉
五斗折腰良不能徒步幸無官長罵浩歌聊襲散人稱
世情閲盡忘今古一合乾坤㡬廢興
寂歴勞生歎轉蓬百年强半走西東從師謾學屠龍技
報國元無汗馬功二頃有秋生計足三杯近卯客愁空
兒童相見徒相笑兩鬢絲絲一老翁
　　　游宣慰載酒泛溪即席有作
五載綈袍憶故人春風吹鶴過湖濱樓臺冷浸兩溪水
天地清無一㸃塵櫂底空觥今杜牧井中投轄舊陳遵
萬方一概吾安徃尚許誅茅竟卜鄰
　　　陪游宣慰遊霅歸賦
渝望平山碧四圍鵓鴣啼處見柴扉白蘋欲起雨初歇
緑葉成隂春又歸野外樵夫紛避道溪邊鷗鳥獨忘機
深杯百罰人扶醉一枕西軒月滿衣
　　　客窗夜雨
世路馳驅力不任老來世路轉嶇嶔小窗一夜芭蕉雨
倦客十年桑梓心黄紙紅旗違壯志青尊緑醑笑孤斟
故山何日真歸隠礀水松風直萬金
　　　息寮王教授挽詞
黄鶴山前脱骨仙飽餐玉蕊潄珠泉酒酣拓㦸老工部
官冷無氈貧鄭䖍四海風埃方坱莽一生岐路幾迍邅
公今得向揚州死况復懸車過八年
　　　遣懐
擾擾乾坤㡬戰塵南山北闕意逡巡病思隠語呼庚癸
老怯流年避已辰三顧恐無開濟術百年須了去來因
鹿門有約吾將隠倚杖看雲老此身
　　　送劉伯宣尹松江府
來徃燕鴻異逍遥鵬鷃同古交千載上餘論六經中𤓰
渚茅檐月蕪城柳岸風寸心譚未了櫂去莫悤悤
宦途昏抹漆逹士久悲絲汲直世多忌父清人不知隆
汙俱合道行止要随時富貴真槐蟻千年看鼎彝
兵燹三年久瘡痍百姓同政須隨日化心要與天通刻
木難期對屯膏施易窮松江三萬頃盂水愛任公
　　　范仲山以磵谷居自號為賦二首
山林朝市兩相忘寂寂幽居興味長雨過竹侵書帙淨
風輕花落硯池香三杯卯酒醒未醒一枕午窗凉更凉
人境結廬元不俗淵明何必定柴桑
丘壑中間著幼輿何如此地卜幽居棊聲夜靜客飲酒
花影晝閒人讀書塵世覆蕉多得鹿癡人縁木更求魚
先生夢覺渾無事一笑浮雲指太虚
　　　山房遣興
三徑嵐煙䕶碧苔地無高下總栽梅花隨流水遶除去
雲共好山排闥來月冷蛙聲喧鼓吹風清蜃氣聳樓臺
過逄况有侯芭在白首𤣥經未足咍
　　　遊靈巖
躡石捫蘿一徑通憑欄極目思無窮川明竹樹蕭疎外
人語煙雲杳靄中風月五湖西子舸樓臺千古梵玉宫
艱難隠遯尋幽憩晤語無人憶贊公
　　　次韻趙提舉
白首𤣥經病子雲感時懐舊獨霑巾十年戰伐多新鬼
四海逢迎少故人上苑鶯花非昔日曲江蒲柳為誰春
湧金香酒甜如宻滿眼沽來莫厭頻
　　　山林樂四首
山林何所樂忽忽遂忘歸江闊天低水山深霧溼衣青
蟲當户織白鳥背人飛野性因留滯非干與世違
山林何所樂佳興四時同琴罷庭留月酒殘松度風鶴
歸蒼漢外猿叫碧蘿中卻笑磻溪叟區區理釣筒
山林何所樂所樂在琴書醉買中山酒遊乘下澤車結
交忘鹿豕分席混樵漁何必桃源路方為隠者居
山林何所樂幽處兩三家曲徑新移竹疎籬舊著花嵐
煙千嶂合野水一橋斜誰道無音樂漁陽有摻撾
　　　次韻夏楚邨登山陽故城有感
金粟松摧故國荒春秋未作歎詩亡十年漂泊家千里
百代興衰夢一場蠙浦風清波鴨緑漁梁春暖酒鵞黄
相逢且盡尊前醉莫遣愁多白髪長(漁梁溝在山陽城/外十餘里多美酒)
(絶勝/故云)
　　　答淮上翁二首
風雨凄凄戰客衣長淮東去鴈南飛碧山學士老復老
芳草王孫歸不歸尊酒細論悲昨夢囊書空負笑前非
木奴千輩侯千户蚤晩應須賦式微
京江語别十三春宇宙茫茫㡬戰塵客路秋風欺白髪
隂房夜雨溼青燐杖藜歎世悲誰子懸印朝天少故人
囘首鹿門思舊隠荒墳宿草更霑巾(末句為澄齋劉先/生云先生名弓字)
(器/逺)
　　　懐林紹先二首
長沙滚濁瀾春半尚嚴寒久客愁無寐懐人醉不歡讀
書狂李白忘事老師丹何日歸林下悠然飲一簞
嵗嵗苦擔簦飄然雲水僧星霜變𤣥鳥天地有青蠅留
滯慵僮僕懐歸畏友朋求田端有暇誰復問陳登
　　　寓山陽天慶館作
紫氣浮關悵客情琳宫羸卧絶逢迎長廓夜靜蛬吟苦
古殿秋深鶴唳清勾漏丹砂何處問藍橋雲液為誰傾
巻簾殘月斜窺牖街鼓鼕鼕又五更
　　　次韻陳教授見寄二首
藜牀聽雨卧雨霽抱琴行古徑荒苔合秋渠墜葉平流
年悲鴈影徃事咽蛬聲誰識𤣥都觀劉郎舊有名
江城吾舊隠今嵗喜秋穰一頃南山豆千畦負郭薑看
雲扃户晩對月引杯長他日慿魚鴈猶堪話楚狂
　　　送程道大歸新安兼簡憲使盧處道學士
我生慙愧賈胡留暮鼔晨鐘復報秋萬里橋南存舊宅
十年客舍尚并州青山是處堪埋骨白髪新來漸滿頭
此日送君何限意長江萬折有東流
戔戔束帛賁丘阿有㡬英雄入網羅少室山人徵不起
貞元朝士巳無多聲光赫奕埋輪使音調凄清扣角歌
傾葢相歡應恨晩喬松千尺有絲蘿(道大有集/名扣角吟)
　　　次韻陳道益見贈
此生慚愧馬牛襟返鎖柴門嵗月深避地管寧甘白帽
登臺郭隗自黄金風霜漸老騷人鬢天地元知國士心
卻喜程侯晚相遇長魚碧酒共清吟
　　　病中三首
病來十日閉茅廬孤負吟詩與著書牀下不知牛是蟻
濠間誰識子非魚羸形分絶麒麟畫老境堪同鹿豕居
坎止流行隨所寓分明天地一籧篨
腐儒粗糲愧無功一月兼旬卧病中賦就但應増肺渴
檄成元不愈頭風移心有法難忘藥折臂無縁定作公
世事漸艱吾巳老翛然夢不到槐宫
婢尋本草犬迎醫二豎驅除去復隨衰老維摩常示病
痩生杜甫不關詩門堪羅雀那容駟釡不烹魚但作糜
見説九重徵武士欲須攘臂學支離
　　　懐聶道録
夜鶴朝猿伴苦吟碧窗靜鎖録雲隂青精可飯藥資乏
黄獨無苗山雪深豈有故人分禄米但聞隠士寄焦琴
相思一夜生春草明月滿街天籟沈
　　　病愈出遊
桐㡌㯶鞵破曉煙落花飛絮暮春天風檐轉日噪乾鵲
雲樹隔溪啼杜鵑客引茅亭沽舊酒僧邀竹院話枯禪
病餘一事還堪笑腳力輕鬆倍去年
　　　送董左丞
煌煌勲業繪凌煙共説韋平有世賢黄閣紫樞名將相
凉臺煖館半神仙百年富貴真槐國一日清閒勝葛天
祗恐九重方側席東山未許遽高眠
　　　閒居遣懐
宻樹幽花似逺邨循除流水自黄渾無僧肎送盧仝米
有客時過陸抗門月暈河天魚散子泥融雨徑竹生孫
十年四海干戈滿似此遺民㡬户存
　　　為湯提刑賦南園玉繡毬花二首
繡衣持斧舊詩翁天與竒葩襯綺櫳翠訇葉攅珠的皪
碧搔頭映玉瓏璁氤氳香霧迷叢蝶澹沱晴颸颺轉蓬
安得素娥斟緑醑緩歌一闋月明中
愁煙泫露泣明妃萬蝶䰟迷勌不飛帳簇流蘇裀翡翠
堦翻蹴踘落珠璣瓊葩分韻香疑減栁絮成團似卻非
風雨朝昏他日約忍令容易失芳菲(霽窗孫使君題南/園詩有曰遊人只)
(解遊晴晝風雨/朝昏盡屬君)
　　　古寺
古寺倚崢嶸春風信馬行猨吟千樹暗僧定一燈明野
水循除出庭莎浹徑生云何多俗韻一宿又江城
　　　次韻答酈學正見贈
蕭森竹柏小蒲菴身世嵇康七不堪眼底故人俱寂寞
鏡中衰髪自䰐鬖過車慷慨陳清酹舊館殷勤脱左驂
老我與君同此意紛紛輕薄不須譚
　　　夏五園亭對雨漫成六首
野鶴乘軒愧不才柴門鍵宻晝慵開荒亭鏁霧紅葵老
古木號風白雨來酒免官沽時一醉詩非私貸日相催
人間萬事皆兒戯千載昆明㡬刧灰
從來工瑟莫吹竽赤米黄虀儘自娛種栁藏鴉憐哺母
葺巢䕶燕待將雛荆榛少翦但除道𤓰芋多栽莫問區
金馬玉堂元有分青銅慚愧白髭䰅
鏡中勲業不須論拭髪何由得馬肝日暮論文思李白
年衰忘事類師丹㡬多歸燕愁無主是處鳴蛙總為官
多謝天公相勞苦梅風吹雨長琅玕
五噫休作不平鳴世事悠悠奕一枰歌有紅兒休用比
酒無白墮亦須傾青山儻是埋骨好素髪何嫌照眼明
鼎鼎百年三萬日曉煙收盡暮雲横
雨霽雲收正午天槐隂翳翳北窗眠百年未了暫為客
一日得閒真是仙美酒但尋知巳飲好詩休用俗人傳
山林鐘鼎知誰是輸與鴟夷理釣船
有酒能澆磊磈胸人生何處不從容横飛遼海成孤鶴
老死南陽亦卧龍習靜一丘聊自足逢時萬户莫先封
梧楸門巷將迎少澗曲分畦學老農
　　　秋泊吳門寄友
尊酒旗亭説舊遊重來茂苑又深秋煙霞靜鏁詩人屋
風雨常欺倦客樓獨鴈叫羣天漠漠蹇驢畏滑路悠悠
相思清夜黄花老一盞寒燈萬斛愁
　　　次韻薛晩翁教授
鯤鵬意氣鶴精神髣髴風流賀季真三顧豈無天下計
百年空老夢中身兵塵滿眼誰知巳儒術謀生每誤人
長嘯歸來尋舊隠石田茅屋未全貧
　　　閒境
門外紅塵競徃還小軒容膝自怡顔三杯對影夜邀月
一笏拄頤朝看山芳草落花春不老鳴鳩乳燕樂相關
人間尋徧無閒境閒境由來祇此間
　　　小園漫興二首
小園雨過草離離寂寞葵榴又一時載酒客來閒問字
催租人去更吟詩一杯淡粥學僧供三尺高檠避鬼吹
百嵗光陰行六十世間何許鳳凰池
公車縱肎詔遺民鶴髪蕭蕭巳滿巾美景昔時多樂事
豐年今日有飢人翻雲覆雨憐輕薄洗眼開懐任屈伸
野鶴痩軀馴鹿性此時寧復繪麒麟
　　　泊閻橋有懐
青鏡霜刀杳莫尋陳留巷陌故陰陰鴻飛猶記東西跡
燕去難留下上音多病樂天悲老近三生杜牧恨春深
浮雲栁絮元無凖慚愧人間兒女心
　　　戲簡友人
百年何處築菟裘又向周南歎滯留砧韻但能凄客枕
鴈聲渾不到歌樓江湖輾轉魚千里今古驅馳貉一丘
囘首金焦𣺌何許瀟瀟風雨使人愁
　　　次郭元徳
馬周淹逆旅夢寐憶常何琴古知音少囊空得句多凄
凉憐我老慷慨為誰歌三尺匣中劒時時自濯磨
　　　偶題
身世厭漂零衣冠愧典型乾坤開闔户日月短長亭水
闊連天白山高擁岸青揚雄中有宅垂老太𤣥經
　　　邨居即事
地僻邨深過客稀數家生聚突烟微魚鰕入網忙呼酒
鵞鴨棲池靜掩扉喚婦索陶苫屋角課兒斫竹補園籬
溝東積水通前浦也有蒲㠶帶雨歸
　　　贈良常山人
青嵗迂疎壓市廛誅茅結屋北山巔泉泠陰洞猿分飲
草軟陽坡鹿伴眠三徑煙雲渾是畫四時風月不論錢
忽逢野老譚庚甲笑指喬松不記年
　　　富安田舍
漠漠寒雲接斷蕪平疇積水入長湖犢眠籬下霜埋草
鴈宿河邊月滿蘆㦸吻苦茶連葉煑膠牙酸酒帶糟餔
數朝巳學人情熟識字耕田著我無
　　　田家喜雪
漫空飛雪嵗云徂獨坐閒吟粟滿膚郭落江山千態迥
渾淪天地一塵無寒聲夜吼松筠裂和氣朝回薺麥蘇
説與田家拚一醉明年寧復慮官租
　　　次韻郭元徳閒居
萬事夢中夢百年身後身黄塵空没馬白髪不饒人鱸
美蓴波淨螯肥菊露新相思須命駕莫厭子輿貧
　　　后平叔母夫人挽辭
昔年烽火隔江津指痛呻吟夜徹晨旁置萬家空有冢
禄營三釡巳無親鸞囘紫誥承恩舊牛卧青岡卜兆新
送死養生無一憾老懐縁此重霑巾
　　　姑蘇有贈
畫樓珠翠列娉婷遼鶴重來失故城商女不知寧有恨
徐孃雖老尚多情一簾花雨譚幽夢雙槳蓴波急去程
卻倚閶門重回首笳聲嗚咽暮雲橫
　　　天竺山
鷲嶺舊尋詩重來十載期蛬吟僧定榻猿挂鶴棲枝山
月穿窗入溪雲傍竹移一聲清磬發應悔出家遲
　　　遊金山寺次壁間韻
水國微茫境物閒洪濤九𣲖䕶禪關㠶檣下上淮連浙
樓殿高低寺裹山潮駕金鼇來海上天留玉府在人間
憑欄落日蘆風起時有魚龍聽法還
　　　醉中偶書
落花流水兩無依夢入桃源覺巳非尊酒䦨珊山月落
片㠶揺曳浦風微雲横北固朱樓逺煙暝西湖畫舸歸
别易㑹難今古恨鱗鴻來徃莫相違
　　　甘露寺火後登多景樓故基有作
西風散屧步崔嵬霽色浮空望眼開江勢亂奔滄海去
天形低約衆山回一巻狠石埋焦土百尺危樓付劫灰
惟有沙鷗知我意相親相近不驚猜
　　　春日山行
山北山南日㡬回半山山舍更傳杯一聲羌笛山雲裂
二月山花有落梅
　　　晚醉
兀兀餘酣潄晚汀古犧香霧入疎櫺巻簾歸坐月弦上
隔岸逺山青更青
　　　何山白水田
離離逺樹接山低白水田頭杜宇啼昨夜前邨新雨過
桔橰閑在石橋西
　　　訪徐叔詠教授山菴迷道而作
上山下山山歴歴松篁不改路非昔杖藜聊欲問山翁
山空葉落無人跡
　　　到徐叔詠居
攀藤躡石訪幽客茅屋參差松樹隔山童聞語不譍門
古木千章鳴格磔
　　　為陳登父題畫扇
古澗横小舟竟日無人渡紅塵溢九衢來往不知數
　　　過高郵新開河
新河𣺌𣺌接長溝露冷菰叢一雁秋十幅蒲帆風力飽
回頭煙雨暗天遊
　　　淮安天慶觀夜坐
邉城寂寞嵗將闌濁酒頻斟醉不歡一㸃青燈霜月白
野鳬風起石窗寒
　　　揚州天慶觀作
日轉梧桐影宻月明楊柳隂踈經閣磬聲隠隠闖然風
馬雲車
　　　癸未遊杭因事懐舊雜以俚語不復詮擇
十年南國足風埃錦繡湖山得再來醉裏不知人世改
更從雲氣望蓬萊
杖藜乗興不辭遥行盡蘇堤過斷橋白髪老翁依古柳
相逢揮涙説前朝
隄邉楊柳拂晴波隄上遊人衒綺羅山色湖光渾似舊
采蓮人唱采茶歌
慈雲嶺下拜郊臺表裏湖山繡畫開十載西風動禾黍
行人休憶翠華來
　　　題古木寒泉手巻
觱沸一谿泉巃嵸千古木中有避世人陰厓結茅屋
　　　題葉勸農對山樓次韻二首
三平二滿過即休十事九律誰與謀歸來政自饒佳趣
樓對青山山對樓
避名莫學韓伯休生子何必孫仲謀遥岑寸碧可人意
風月一天閒倚樓
　　　郊居
野徑晴霏斂江郊夏日凉夢中知是蝶還復自家莊
　　　邨舍
㶁㶁流泉潄石寒䝉䝉草色接江干雲歸逺岫月初上
雨打落花春又殘
　　　次韻山人見寄
營得菟裘佚暮年雲山萬疊足風煙絶憐擾擾馳名客
落日西津喚渡船
　　　泊湖頭
潦翻川蓊匌煙靄樹糢糊小艇時呼客龍游酒試沽
　　西麓詩藳
　陳允平字衡仲又字君衡號西麓鄞縣人才高學博
　一時名公卿皆傾倒試上舍不遇放情山水徃來吳
　淞淮泗間倚聲之作推為特絶嘗著石湖漁唱詞元
　初以人才徵至北都不受官放還清風勁節世尤高
　之
　　　秦鸞曲
盈盈白玉鈿裊裊黄金縷拍拍水晶匳皎皎珊瑚樹簾
前雙燕飛門外桃花雨無處説相思羞對秦鸞舞
　　　登吳山
登高一展眺宫樹鬱嵯峩樓閣春風滿東南王氣多高
天行日月大地布山河栁色沙隄路時聞響玉珂
　　　明皇按樂閣
日月霓裳宴綵樓三千歌粉侍宸旒月明宫殿雙龍仗
雲擁簫韶九鳯遊翠袖半籠金約臂寶釵鈄墜玉搔頭
不知舞到弓彎處一拍春風一拍愁
　　　賀伯父大資休致
不戀清時白玉璫便將身世寄滄浪三朝元老黄樞閣
四海閒人緑野堂楚楚菁蘭秋帶雨蕭蕭寒菊晚宜霜
擬成東甬耆英社賸樂壺天日月長
　　　送中上人遊天台
師作天台去長亭復短亭焚香參祖塔振錫動山靈石
罅移菖歜松根斸茯苓何時白雲下相與話青㝠
　　　寄王尊師
采雲繚繞七香車洞裏神仙燎紫霞華表鶴歸春寂寂
東風吹盡碧桃花
　　　過田家
邨南啼布榖邨北響繅車隔浦賣魚市傍橋沽酒家野
花朝日暖溪柳背風斜又過東鄰去東鄰采菊芽
　　　秋暮登太白樓
飄飄裋褐袍倚杖立金鰲橋東溪流急樹増山勢高白
雲連海嶠黄葉滿亭臯溶日西風惡塵埃兩鬢毛
　　　香匳體
小院薫風滿閒庭白晝長蜻□楊柳岸鸂鶒芰荷塘雲
合朱簷卸山高翠閣凉蔓滋青薜茘芽長紫良薑簾幙
深深地闌干曲曲廊澹煙瑶草細流水碧桃香幡影重
門靜苔痕小篆荒螭盤丹鼎雲龍吸露臺漿琴古翻新
調笙沈靜舊簧雨聲犀角枕月色象牙牀掌上雙鸚鵡
屏間兩鳳皇石圅藏寶劒金鑰啟瑶箱扇雉團清影匳
鴛試曉妝霞綃衣窄索雲錦佩玎璫䰅攏金蟬矗釵横
玉燕翔袂飄天水碧裙濺鬱金黄太液簫初逺蓬壺漏
未央流星飛碧落零雨下銀潢去去人千里迢迢天一
方斷腸春洛浦殘夢夜瀟湘
　　　江南謡
柳絮飛時話别離梅花開後待郎歸梅花開後無消息
更待來年柳絮飛
　　　歎鏡詞
憶妾初稼時金屋藏窈窕忽見長安人鬻鏡長安道明
月掌上來團團復皎皎千金買得歸惜之如重寶匳開
雙鳯飛帶結青鸞裊當時照妾顔妾顔正年少如今照
妾顔妾顔羞巳老對鏡頻歎嗟掩鏡徒懊惱不恨妾嫁
遲惟恨妾生蚤此恨空綿綿天涯滿芳草君不見長江
逝水無逆流嵗去年來多白頭
　　　秋夜逰東墅
雲壓高空雁陣低江城歴歴草離離樓臺秋澹玉簫逺
簾幙夜寒銅漏遲明月鷺鷥菱葉浦西風蟋蟀豆花籬
一尊酒盡銀河落猶有殘鐘出古祠
　　　侍謝立齋小酌湖樓
風巻珠簾客珮清杜鵑啼老送春聲水浮亭館花間出
船載笙歌柳外行千里夕陽歸夢逺六橋飛絮馬蹄輕
闌干倚遍暮天闊煙樹一鈎新月生
　　　題李丹壺壁
閒乘海上查來訪謫仙家風逆磬聲短日低幡影斜猿
攀高樹果蜂采半嵒花誰在丹臺上三更煉紫霞
　　　謁烏龍廟
斷碑猶記唐時事山氣陰沈暗緑苔松木已逾千嵗壽
香煙知化㡬爐灰廊深無月鬼神過殿古有雲風雨來
曲曲九溪春水落子陵灘下復東回
　　　即事
重重簾幙燕翩翩塵鎖朱樓十四絃榆火漸催寒食節
海棠花畔縛秋千
　　　春詞
楊栁春風三月三畫橋芳草緑纎纎一雙燕子歸來後
十二紅樓巻繡簾
　　　春遊曲
長安二月東風裏千紅陌上香塵起都人歡呼去踏青
馬如遊龍車如水兩兩三三爭買花青樓酒旗三百家
長安酒貴人未醉岸頭芳草日半斜誰家女子嬌似玉
約莫青春十五六鬱金羅帶蘇合香琵琶自度相思曲
相思曲聲斷續斷續回文不堪讀回文斷續有續時離
膓寸斷無續期
　　　春閨怨
妾家住在湘江曲門枕湘江春水緑年年長是暮春時
兩岸垂楊啼布糓自君話别湘江頭獨上城樓彈箜篌
蛾眉不埽逺山碧滿隄芳草春正愁舉頭不見君但見
湘江雲江雲散復聚妾心空如熏舉頭不見君但見湘
江水江水去復回妾顔為誰美湘江雲湘江水雲水悠
悠何日巳舉頭望君君未歸門前楊栁空依依
　　　野人家
遶江生杜若滿地長辛夷翦草塗新壁蹇藤縛舊籬瓦
瓶春貯酒土竈夜蒸棃獨步歸來晚東皋雨一犂
　　　遊陽明洞天
萬木陰沈鎖石門煙霞深處近崑崙洞簫聲接玉臺磬
寶葢影揺金殿旛湘浦有龍雲氣溼越山無鶴露華昏
靈芝采盡歸何處溪上白蘋花正繁
　　　哭婁梅麓
白玉樓成去作文祇從西棘挂朝冠生來病苦相如渴
没後人知范叔寒野店春閒沽酒榼溪堂月冷釣魚竿
梅花麓上誰彈淚嵗嵗東風吹不乾
　　　宫詞
三十六宫春漏長隔簾時送御樓香荷籠盡日教鸚鵡
為我君前説斷腸
　　　無題
閒拈紅葉欲題詩待得詩成又嬾題心事不隨流水去
月明人在赤闌西
　　　題胡月山吟屋
蘇公隄上路日日課新吟流水行花影斜陽卧栁隂斷
橋春聽樂矮屋夜鳴琴皎皎山門月如君一片心
　　　有所思
憶昔美人初别時長亭兩岸栁依依今日美人天之涯
美人美人胡不歸憶昔君别妾分破青鸞鏡破鏡如破
心與妾表相憶相憶圖乆深憶昔妾别君翦斷金鳳釵
斷釵如斷腸贈君表相思相思圖久長一日一日復一
日青鏡鸞孤釵鳳隻未必君相思能如妾相憶寒衣翦
就欲寄君長安門外無行人鴈聲半夜西風惡窗前一
片梧桐落
　　　觀猿
挂樹攀雲日半斜亂山深處飽煙霞香林月滿僧歸去
啼落春風㡬樹花
　　　宿大慈山悟真觀
終南道士學彈琴門外松蘿鎖翠陰瀕海八龍朝出洞
隔山羣鹿夜歸林琪花過雨金風澹玉樹籠煙碧月沈
三十六壇鐘鼓寂雲璈聲接步虛音
　　　下第懐婁夀朋
百尺丹梯歡共登共登天上最高層南山有霧空藏豹
北海無雲可化鵬勲業十年塵裏鏡詩書萬巻雨前燈
桃花開盡不歸去又逐春風過武陵
　　　别吳橘潭
駐馬赤欄橋餘寒著柳條舟車富春路風雨浙江潮惜
别津亭暮思歸故國遥臨行莫惆悵回首定花朝
　　　有感
軟紅塵裏度韶華楊柳橋邊舊酒家燕子不歸春漸老
東風開盡刺桐花
　　　暮春
柳外宫鶯囀晩寒萬花開盡正春殘沈香亭北闌干曲
獨抱琵琶看牡丹
　　　終日
終日懐人憑曲欄餘陰未放客衣單祇縁三月風光澹
别作一般天氣看梅粉有香銷夜雨柳絲無力受春寒
閒情漠漠難拘管自逐輕鷗下急灘
　　　過釣臺作
雙臺屹屹㡬春秋千古高風一釣鉤越嶺有雲山北障
桐江無浪水東流雲深黄葉埋寒虎煙煖青莎卧晩鷗
漢業已隨春樹老月明常到客星樓
　　　春閨
寂寞黎花院落閒逺山愁入兩眉彎黄金絡索珊瑚墜
獨立春風教白鷴
　　　嚴陵郡舍
花飛石上斑水落白雲灣簾巻千重樹窗開四面山鼓
聲魚市近旗影訟庭閒滿目皆吟思殘陽縹縹間
　　　西興
西興潮半落漁浦日初昏嶽面雲收脚沙頭浪積痕樓
鐘鳴野寺船鼓入江邨回首長安路歸心㡬斷魂
　　　梁湖道上
東風酒斾斜浦口第三家谷鳥鳴春樹江鷗起暮沙故
鄉山漸近曲岸栁初芽客路歸心切孤㠶帶落霞
　　　閨情
閒拈花片貼紗窗繡幙斜飛燕子雙細數歸期相次近
倚樓日日望春江
　　　梅梁堰
廟近雲濤觀山遥翠欲重祇因漢上木便是洞中龍堰
折潮歸海樓迎浪答鐘斷碑荒蘚合終古載靈蹤
　　　虎丘即事
西風劔珮輕獨立妙高亭山吐嵓頭月江涵水面星石
奔蒼虎勢樹結老龍形何處吹簫客扁舟過洞庭
　　　青龍渡頭
天闊鴈飛飛松江鱸正肥柳風欺客㡌松露溼僧衣塔
影隨潮没鐘聲隔岸微不堪回首處何日可東歸
　　　仲冬南樓野望
繡幙香温生暮寒澹煙漠漠水漫漫吟殘庾嶺梅千樹
夢遶湘江竹萬竿風卷亂鴉栖古塔雪迷孤鴈落前灘
一聲玉笛人何處更上南樓獨倚欄
　　　夜泊
停舟野渡頭客路恨悠悠葉落風千樹鐘殘月半樓蘆
花雙過鴈莎草獨眠鷗山鬼燒青火飛來照髑髏
　　　賦林景參梅嶼
結廬分得鴈山雲嶼上梅花是四鄰水月一天香世界
冰霜千古玉精神短檠夜雨西窗夢長鋏秋風北塞塵
我亦煙波綸釣侣與君同作嵗寒人
　　　懐潘鄮屋
洛陽纔解珮過眼忽秋分四海一明月千山共白雲鴈
煙迷曉樹蟲露溼香芹滿紙相思字臨風欲寄君
　　　吳江道上
夜半扁舟出洞庭客㠶初挂蚤潮平社風纔起海鷹至
嵐露未收江鵠鳴吳岫亂雲驚古塔楚皋寒葉擁荒城
垂虹橋外天連水無限别離生杜蘅
　　　登西樓懐湯損之
楊栁飄飄春思長緣橋流水遶宮牆碧雲望斷空回首
一半䦨干無夕陽
　　　吳山雪霽
九天宫闕春風滿陸地樓臺夜月寒鐵笛一聲吹鴈落
片雲不到玉闌干
　　　湖上
流水斷橋邉笙歌擁畫船日酣花半醉春困栁三眠䇿
杖登雲洞觀魚上玉泉鳳城歸去晚山鎖萬重煙
　　　西湖暮春
雲山疊疊樹重重浙水迢遥客夢中啼鴂數聲春去日
落花滿地夜來風松關鶴立吟壇靜竹院僧眠丈室空
明月馬蹄何處所夕陽芳草畫橋東
　　　戍婦
梧桐月落夜來時見説沙場未解圍夜夜燈前紡針線
倩誰邉上寄寒衣
　　　山房
軒窗四面開風送海棠來一陣催花雨數聲驚蟄雷蝸
涎明石凳蟻陣遶山臺此夜衣偏濕熏籠著麝煤
　　　馬塍道上
閒拖痩竹笻獨步馬塍東鳥影青山外春愁碧樹中麥
潮風化蝶櫻熟雨生蟲莫向谿頭去谿頭多落紅
　　　已酉秋留鶴江有感
賓鴻㡬過澱山河夜夜西風轉轆轤苜蓿草衰江館靜
枇杷葉老石泉枯曲終明月閒歌扇病去寒灰滿藥爐
客夢不堪千里逺故園籬菊正荒蕪
　　　侍趙别駕宴夀樂堂
别駕移尊宴草堂四軒簾幙巻斜陽芰荷香滿鴛鴦宿
楊柳隂濃翡翠藏風過水亭秋尚熱月侵山閣夜偏凉
更闌酒盡不知去坐看曉星飛玉潢
　　　經馮將軍墓
同山半白雲此地葬將軍香火空遺像朝廷記舊勲鐵
衣懸古塔金鉞鎮荒墳一澗清泠水年年生紫芹
　　　避暑
避暑入林扃同僧坐竹亭鳥飛晴地影龍挂雨天形埽
葉鋪㭨簟臨流注石瓶更無人跡到日落夢初醒
　　　江邨
草舍蔬畦遶柴門竹徑通斷雲遮落日細雨濕斜風野
艾抽花碧山茄帶葉紅煙深南浦逺難認楚江楓
　　　小樓
寒空漠漠起愁雲玉笛吹殘正斷䰟寂寞小樓簾半巻
鴈煙蛩雨又黄昏
　　　留鶴江有感
抱玉歸來淚滿襟世間何許覓知音此生雖有噬臍悔
到死終無嘗膽心伏櫪馬思雲路逺避鉤魚隠石潭深
故人若問松江路自采芙蓉學楚吟
　　　送吳松溪過淮
鐵硯毛錐未䇿功又㩦琴劔過臨卭荆山有玉鳴朝鳳
滄海無珠走夜龍浦口月來僧館榻渡頭霜落客船鐘
自君别後知音少空憶鴈山溪上松
　　　姑蘇觀
楚岫高低接太行吳江渺漠下滄浪秋城霜滿葦花白
夜館月寒莎草黄芳苑鹿臺初解珮故宫鸞閣尚鳴璫
五湖一葉扁舟去二十四樓㡬夕陽
　　　雲間洞天
門掩青松間緑槐一番圖畫自天開朝霞鍊藥黄金井
夜月吹笙白玉臺樹老有枝皆薜茘地閒無處不莓苔
數聲野鶴驚殘夢疑是神仙出洞來
　　　春曉
曉風獵獵巻芭蕉簾幙深深燕子巢十二畫欄多倚遍
一雙蝴蝶上花梢
　　　錢塘旅舍
雲山千萬疊身事恨悠悠客鬢秋風急鄉心夜雨愁蛩
鳴鄰寺壁鴈過隔湖樓目送千帆逺長江空自流
　　　采桑行
妾本秦羅敷家住曲江曲門前楊栁青春風啼布榖樹
頭桑初芽家家蠶始浴相呼出采桑采桑如采玉屈曲
回高枝攀條翦柔緑朝晴采桑南暮雨采桑北采得桑
葉遲小姑怨相促陌上綺羅人問妾睂何促妾恨妾自
知問妾何所欲消磨三十春漸喜蠶上簇七日收得繭
百斤十日繅成絲兩束一絲一絲工織成羅與縠百人
共辛勤一人衣不足舉頭忽見桑葉黄低頭垂淚羞布
裳
　　　山中吟
東望泰嶽松西望蒼梧竹知心侣樵漁忘情友麋鹿
山深春亦寒野鳥聲綿蠻山花隨處發香風吹幽蘭
夏日飛火雲枕簟訪深僻坐此松竹林冰泉潄寒日
西風凉蕭蕭鴈過秋空高時有巖桂發落葉飛長皋
三冬氣凜冽獨立千崖雪横斜溪上梅影落溪橋月
朝餐山上霞暮采山下藥安得山中人共跨山頭鶴
　
　
　
　
　宋百家詩存巻三十八
欽定四庫全書
　宋百家詩存卷三十九
　　　　　　　　　　　　　嘉善曹庭棟編
　　菊潭詩集
　吳惟信字仲孚霅川人居華亭白鶴村詩名籍甚吳
　中有老儒靡先生記問該洽惟信客吳遇諸塗扣以
　近詩因誦傷春一首靡先生屈膝下拜曰子謫仙人
　也老夫雖欲效顰無可置喙矣與浮玉施樞交善投
　贈亦最多樞有和菊潭韻題秋潭買山圖秋潭其伯
　兄也惟信名著江湖間故樞有和感懐詩云終有徴
　書訪綺園既老不得一遇故樞有贈詩云誰知書劍
　兩無功所存菊潭詩集其蕭㪚清潤之致與樞亦在
　伯仲之間
　　　春閨怨
細栁輕煙鎖畫樓樓中人去水長流琵琶聲斷梅花落
别是春風一種愁
　　　蘇隄清明即事
棃花風起正清明逰子尋春半出城日暮笙歌收拾去
萬株楊桞屬流鶯
　　　湖上雨吟
濕了荷花雨便休晩風歸桞淡於秋一生不作機心事
合轉船頭向白鷗
　　　賀史守鳯雛滿月
玉手歌姬托鳯雛堂前畫額旋調朱春風吳㑹宜男草
試問他人種得無
　　　題秋江晩照圖
水光只肯浄涵虚分浦通村路却無風日向低鴻鴈落
釣竿一半出菰蒲
　　　曉吟
翠帳香銷卷碧紗風梢殘雨濕欄牙蜻蛉亦被凉勾引
清曉低飛入水花
　　　春咏
草堂燕子未歸時香鼎灰飛入硯池㸔徹唐人詩一卷
夕陽猶在杏花枝
　　　贈别上官良史
不惜黄金一醉君喚歌催舞語紛紛天涯明月空相憶
寒鴈無聲入斷雲
　　　秋夕
西風吹露下秋空烏鵲無聲占碧桐天氣㣲凉人好睡
闌干閒在月明中
　　　野望
閒與蘆花立水邉歸心客思兩茫然夕陽收盡天風急
一樹寒鴉落野田
　　　辭史侍郎
事到依人易策勲合歸收拾北山雲春風入手非閒用
種得梅花却寄君
　　　春夢謠
銷金帳掩水沈煙髻滑金釵落枕邉魂夢不知春已去
誤隨蝴蝶過鞦韆
　　　重拜和靖墓
片玉沈山草亦珍斷碑殘石當麒麟君王别為開門户
不欲梅花見路人
　　　閨怨
病起傷春獨倚門喚人鸚鵡隔簾聞無情最是東風惡
瘦却棃花一片雲
　　　仙興
宮殿髙髙在五雲鶴搖松露滴行人洞門不放東風過
留得桃花一院春
　　　山居春興
林雪消寒滴春風入草廬好山分客㸔閒地課童鉏竹
瘦偏宜鶴泉清直見魚邇来因苦詠零亂一牀書
　　　寄越上髙疎寮
便教煙雨畫成圖争似歸來有賀湖鏡裡精神西晉有
詩家標準晩唐無惜花春盡鶯吟苦敲竹風清鶴夢孤
世事正多心早嬾著書贏得静工夫
　　　立春日即事
檢殘玉歴又春來造化無私命轉乖照水莫嫌窮靣目
㸔山長有好情懐生期惠逺眠雲過死問林逋借地埋
詩到夜寒吟更苦一枝梅雪映書齋
　　　送伯氏秋潭謀居
朝吳暮楚幾時休未必江湖有白鷗萬事莫如歸去好
一椽當為老來謀春天吟思行花徑夜月琴聲坐竹樓
但得餘齡無俯仰曾公食粥亦風流
　　　移居即事
山移無復昔人賢隨分長安辦一椽掃室敢言天下事
閉門儘可雪中眠携瓶與客同沽酒接綆過鄰自汲泉
到此始知閒是福居山未必似居鄽
　　　呈雲麓史侍郎
若教儘儘説漂沈却恐無憀老不禁百拙難隨今日巧
一貧方識古人心牛羊歸盡荒郊闊猿鶴愁多故國深
亦欲以詩為活計世間何許覓知音
　　　謀生
謀生一事到成功消得湖邊地幾弓韋曲有花留杜老
洛陽無客問盧仝春風燕子虚檐外夜雨蛬聲小徑中
所立規模雖冷澹絶勝弹鋏舊飄蓬
　　　贈越僧意書記
一衲冰霜二十年不知妙用自誰傳心能轉物方為佛
詩到名家亦是仙喜客稍寛沽酒禁愛閒多結住山緣
今冬約我西湖上同㸔梅花坐釣船
　　　自序
一劍辭家竟陸沈夢思空向故廬深查迷河漢千年恨
樹隔闗山萬里心衣垢正憐貧未去鏡明忽有老相尋
春歸不與人為約青草催詩亦嬾吟
　　　秋夕
雨聲雲氣暮蕭蕭羅扇恩疎井樹凋心事暗隨歸夢去
壁燈留與可憐宵
　　　咏貓
弄花撲蝶悔當年喫到殘糜味却鮮不肯春風留業種
破氊尋夢佛燈前
　　　傷春
白髮傷春又一年閒将心事卜金錢棃花􁄢盡東風軟
啇畧平生到杜鵑
　　　曲江留別
手弹珠淚向離筵殘日依依上客船流水自隨人影去
夕陽只在曲江邊
　　　蘭
寒谷初消雪半林紫花搖弄晝隂隂是誰曾見秋香處
千古春風楚客心
　　古梅吟稾
　吳龍翰字式賢新安人咸淳元年領鄉薦授編校國
　史院實錄宋亡不仕築樓三層終日吟嘯其中樓前
　有古梅一樹即以自號嘗從學方秋崖秋崖和其詩
　贈之有隽永纔殘稾竒溫只破氊之句其相賞蓋在
　世俗外者秋崖没龍翰哭以詩云一瓣南豐後他師
　不復求
　　　曉發姑熟城
鵑啼驚夢敲春枕花落迎風打曉忩携杖攙先出城去
角聲吹月墮寒江
　　　春晩留淮上
淮山歴歴春雲淡淮水湯湯夜月輝此處杜鵑啼不到
江南行客未成歸
　　　贈謁士
一掬鄉心寒似月半生行跡過於雲春風滿擔詩千首
是處青山留得君
　　　白紵詩
吳宫煙水碧迢迢瓊樓十二凌青霄北方佳人顔如花
素衣濯濯明朝霞雲母屏風珍珠箔香銷金鴨春寒薄
璧月流光羅綺筵白紵舞殘月欲落君㸔月落夜潮平
吳江闊兮越江深吳王醉越王醒
　　　嘉禾舟中
趁得東風便千錢買一舟嘉禾三日路隂木四山秋野
色緘詩思鵑聲替客愁煙波渺無際是處可盟鷗
　　　嘉禾沈園
景物何其異虚嵓人力成清池沈鳥影髙樹落蝉聲花
月樓䑓麗香風簾幙輕我來一吟賞莫怯百杯傾
　　　重陽客中
愁裡重陽近他鄉酒易酤秋風詩鬢短寒夜客燈孤筍
笠月穿破荷衣霜打枯有懐吟未就端不為催粗
　　　久客湖海買舟西還
萬里煙波興𣺌然愁心繫在㶚橋邊歸装詩少不成載
自拗梅花凑滿船
　　　馮永之號冰壺工水墨丹青
半生江海冰壺翁擔風荷雨七尺笻爛嚼扶桑紫金椹
玉樓光徹十二重飽喫孤山白玉花一鑿九竅開玲瓏
能肧明月鑄雙眼故能搜索異景窺神功能穿星斗挂
胸次故能神遊八極之鴻濛手撼煙雲出硯石酒酣奮
筆驅雷風廻山轉海有力量頃刻鵞溪幻出白練之寒
江碧玉之竒峰瀟湘洞庭忽在眼冷落煙竹蒼梧空碧
天萬里𣺌無際但見隐隐孤飛鴻江門過雨凉如許木
落蕭蕭秋滿浦月明何處起漁歌小艇人歸息搖艣鷗
沙漠漠洲渚昏無數寒鴉棲古渡景物變態雖無窮筆
端有口一一吐硏丹吮粉尤精竒直與王爵争毫釐寧
肯没骨媚時好逸氣徃徃追徐熈一㸃春風幾花卉化
工權柄君所私獻之㹀牛韓幹馬滕王蛺蝶僧繇魚下
筆衆妙能各足開巻錯落千珠璣顧家層樓連天起俗
士那敢窺籓籬嘔心抽思何自苦乃使肌骨化作枯松
枝君不見梅邉有狂客風饕雪虐寧忍饑吟軀未老貎
先老不覺兩鬢紛如絲
　　　靈金山觀金燈
嵯峨靈金山峭壁偕天長巑岏萬蒼翠無復敢頡頏登
臨勞逺目久覊塵俗韁天風送笻履此願今一償所喜
侍老親贔屭升崇岡琪樹藹柔絲瑤草超羣芳松聲入
幽懐妙樂非笙簧好鳥相勸酬醉我林中觴我吟遊仙
詩客和招隐章起舞沸歡笑人影亂夕陽何方阿堵女
山北敞虚堂石池閟甘泉瓦爐騰妙香昔言山有靈金
燈夜呈祥信哉華嚴經佛眉施白光澄公有妙力一笑
通禪房詎知山石間而有金光藏崦嵫下失景山氣相
激揚若以色見佛於法參與啇我生事迂濶咄咄顛復
狂讀書獵千古浩氣凌八荒乃欲落䰅髪掬水曹溪傍
吹以無孔笛倒騎牛一塲手擊混沌開有此硬脊梁指
㸃生死根捧喝行諸方
　　　辛酉秋吳畫士冩神
功名自有兠鍪軰榮辱寧干蓑笠翁煩作田園秋興畫
短簷斜日稲花風
　　　秋崖先生招飲荷葭塢席上賦詩
相公潭水清於玉翠屏四面環書屋石梯齒齒登蒼崖
老樹晴煙千頃綠好花對人無俗姿春色盈盈囿虚谷
歸來庭院碧參差八忩玲瓏有修竹先生長嘯臨清流
茱茰辛夷香滿洲浪呼廸軰偕春遊綠醅深注碧玉甌
我醉起舞相勸酬願祝先生相業侔伊周運留侯帷幄
之籌横萊公野水之舟莫負蒼生望安石東山髙卧凌
清秋(先生所居/即相公潭)
　　　京城寓居春日
春城庭院栁風輕簾影玲瓏受曉晴紅日半忩吟夢覺
吚啞牆外賣花聲
　　　宮詞
舞罷霓裳寳髻垂桃花扇底暖風吹夜深内殿重開宴
手撚燈花畫翠眉
　　　層翠樓
結樓書屋傍獨占林塘幽飛簷瞰寒碧照影虹霓浮層
巒萬蒼翠峭屼生戈矛黛眉與螺髻故故含嬌羞此時
樓中人片心隨白鷗風吹烏紗㡌露滴紫綺裘白雲入
我望逸興何悠悠沅瀣供晨飱酌以碧玉甌朝暾散朱
景嚥納十二樓願言追黄鶴致身八極遊慷慨笛聲發
滿樓明月秋
　　　凍吟
座左插梅花座右横詩筆風雪墮寒肩先生方抱膝
　　　春興
聞説春醪熟提壺喚客嘗乾坤一釀甕花氣百和香
　　　别吳中三年寄湖上一二知已
麥秋天氣覺清和老盡春風庭下莎曉月荒山啼蜀帝
夕陽髙樹咽齊娥三年寒我滄波約一夜思君白髮多
世路不堪重著脚相期何地理漁蓑
　　　感興四首
多病頻辭客無人自掩扉斸松供藥火葺葉補漁衣日
月雙丸疾乾坤一粟㣲不湏求外道悟此是元機
野興在漁艇風潮不憚勞苔生肥石骨水落瘦溪毛霜
重稲粱熟天清鴈字髙醉餘歌古調人事析秋毫
閉門逃俗客携酒過禪關竈古茶煙斷碑殘雨蘚瘢秋
僧行影瘦夜鶴病翎寒片月隨人到孤琴對佛彈
百事謀何拙一閒夢亦清定交毛穎子結怨孔方兄鶴
影雲煙瘦蝉聲風露輕寸心虚白久蜕骨待丹成
　　　金陵寓樓居
樓中有酒客身閒約住孤雲共徃還搖落碧桃春欲去
倚欄無語㸔鍾山
　　　過涇邑水西縣尹先伯祖嘗為邑簿領耆儒有
　　　識者
客裏身無事乗閒過水西清波明白鷺綠樹帯黄鸝酤
酒道旁飲吟詩石上題邑中逄故舊坐定説環溪
　　　泊蕪湖縣
古邑蒼江曲鱗鱗華屋横酒樓歌伎集魚市販夫行野
曠雲無勢江流月有聲橋邉息詩擔譙鼓更分明
　　　庚申冬壽秋崖先生
瑞宿當年降世閒祁山深處著仙壇梅開冰壑珊瑚瘦
竹聳霜空碧玉寒清氣肧成龜鶴相丹田鍊就虎龍蟠
待教鬚鬢渾如雪恰冩耆英與世㸔
　　　春晩郊行
芒鞵竹杖出柴闗撿校園林脚不閒翠幄初張花結局
錦棚未解筍排班煙波鷗鷺春風外桑柘牛羊夕照間
野興不須邀客共一尊白酒對黄山
　　　秋日遊竹㑹寺
修竹隂隂古道場誰憐兵火地荒凉晩山俱似佛頭綠
秋草不如僧髮長白酒莫辭今日醉黄花仍作去年香
禪翁留客殷勤甚相對藤牀話夕陽
　　　子陵釣䑓
峭壁千尋屹曉寒何年人插釣魚竿煙霞不受衣冠涴
天地那如蓑笠寛幸有同肩黄屋貴不妨伸脚白雲端
能令漢室亦增重可作巢由一例㸔
　　　夜泊富陽
片帆東去一鷗輕消得天公十日晴新酒一尊詩㡬首
故鄉千里月初更煙收山翠揩摩浄風軟江波熨貼平
苦是狂懐費消遣船頭吹笛到天明
　　　嚴灘對月憶雪壺亡弟
夘君㸔月此徘徊今来月明君不來安得清光刀翦破
為分一半到泉䑓
　　　婺源道中憩午
小息吟身古木隂詩情羞澀錦嚢輕風煙不受人抆拾
擔閣行山半日程
　　　濯足五溪成
東風吹水綠鱗鱗小潄清寒入齒齦萬里流邉濯雙足
恐行五嶺涴晴雲
　　　春日吳中
照人芳樹遲遲日吹靣垂楊拂拂風客思一笻携不盡
鳥聲多在落花中
　　　俠客行
擊筑復擊筑欲歌雙淚横寳刀重如命命如鴻毛輕
　　　再過孤山
一函鶴骨已塵埃空築孤山碧玉臺添種紅蓮千萬朵
梅花從此不須開
　　　冬夜二首
讀罷牀頭一卷易曉風乾盡銅壺滴起傍危欄嘯一聲
月明何處人横笛
一屋白雲無鎖鑰酒酣要摘梅花嚼相逢石鼎老彌明
吟罷松梢月欲落
　　　晩舟泊長河
詩客行装少孤舟一葉輕寒鴉隨日落秋鴈破霜鳴山
色攢心事江聲咽世情故鄉無百里酤酒話歸程
　　　冬夜山中
寒入鴈聲霜滿地香沈梅影月當崕獨鶴歸来童亦睡
㣲風簌簌落松釵
　　　贈詩客梅窗
騷人行脚逼天涯何處青山不是家惆悵舊時雲外鶴
結巢窗外守梅花
　　　樂府四首
妾心江岸石千古無變更郎心江上水倏忽風波生
瑟瑟凉風來妾身後秋扇安得復炎熱相攜不相厭
製衣寄夫婿妾有冰雪段中間連理枝不忍翦教斷
殘月小樓西鵑啼思欲迷妾夫在天南何不那邉啼
　　　夜興
山房静對碧巉岏與客歌騷夜未闌客去燈寒眠未稳
興隨明月在䦨干
　　　已未試監假道於嚴報謝使君
秋試賢關擲雉盧道經隣郡拜真儒棠隂日暖鳥聲雋
苔跡月明吏影臞春野一犂今有犢暮歌五袴昔無𥜗
片帆願借吹嘘力一舸清風不用租
　　　嚴郡謁烏龍廟遇打碑
何年故處士靈魄此為家古壁填蒼蘚空庭隘落花山
墳穿去鶴廟祭下饑鴉巫祝打碑賣神功播海涯
　　　春晩
萬綠叢中春事闌楊花如雪滿江干露沾花片蝶飛重
雨著芹泥燕寢寒愁到吟腸詩綰斷夢依棊局客敲殘
何時買得青山住煉就蓬壺換骨丹
　　　古嵓寺
古嵓靈跡異故故兀吟鞍石溜濺棊濕松風沍笛寒露
華僧衲重曙色佛燈殘白社開何日談經上石壇
　　　見王廣文
旅食京華不自謀可堪典盡鷫鸘裘一牀風雨孤燈夜
千里江山兩鬢秋笑索寒梅吟苦句醉拈秃筆掃窮愁
學人翻笑孫明復强乞希文一㸃頭
　　　牛渚山觀大江
巨靈劈破蒼山石鞭起九龍入空碧山分兩半合不成
夾住長江數千尺九道驚湍相擊撞雷聲怒發誰敢當
神蛟出没不可數往往殺氣摩穹蒼嗚呼蜀道行且難
劍門險似鐡門闗一夫可敵萬夫勇大開棧道通聲函
固知長江當城壁立此天塹限南北東南王氣無窮年
此江未必成桑田君不見逆亮百萬鼓腥風海舟出鬬
一埽空書生不能長槍與大劍只坐帷幄收竒功
　　　秋深過田家
䇿杖行行過石橋農家鷄黍逺相招田鋪棊局鷺鴉下
山展畫屏煙雨描病骨枯於秋後葉詩懐雄似海東潮
一聲老鶴松梢上賸欲乗風到九霄
　　　春日松隂小憩
瘦笻扶我過林端無状東風掠鬢寒貪數青山不知去
松花吹滿石棊盤
　　　水邉蚤梅
數花淡淡著寒煙泄漏春光老屋邉為被清池冩疎影
一枝分作兩枝妍
　　　繁昌道中
江天日暖竹為輿獵獵春風載此臞凑入灞橋成一畫
楊花吹雪糝吟鬚
　　　過和州報恩寺唐張籍故居也
昔年此地著書人詩骨成塵草木深突兀眼前僧結屋
塔鈴風裏替君吟
　　　張麗華墓
結綺臨春跡已塵尚餘抔土鎖娉婷玉顔不及隴頭草
嵗嵗春風吹得青
　　　登長干寺塔
金陵王氣已銷沈㡬度慿欄愁滿襟往事僅存南北史
傷情空費短長吟龍蟠故國山河壮鳯去荒基草木深
舊物尚餘吳塔在夕陽移影照江心
　　　詩境
流水環詩境未容塵土侵歩迂莎逕曲坐占草堂深秋
句蛩分和山杯鳥勸斟好懐無客共相對一瑤琴
　　　哭羅潛齋
此老古之學文章富石渠宦情雲淡薄吟鬢竹蕭疎未
購茂林稾空埋汲冢書北郊相弔處寒日照躊躇
　　　謾題
放曠疎林下清風吹鬢毛傍梅讀周易對酒説離騷詩
思秋雲澹古懐明月髙五湖天地別煙水綠平篙
　　　過淮南湖
黄塵茫茫北風起黄蘆蕭蕭日色死百萬征夫血怒流
㸃汚淮南一湖水向來失著圖中原一朝此地化為邊
養兵百年不用力将軍金印慙空懸南湖南湖君莫渡
萬仭山髙鬼門户夜夜青燐照斷蓬訓狐自戴髑髏舞
　　　有所思
乗鸞人去玉簫寒雲斂巫山曉夢殘栁線不堪繫離别
自和煙雨搭闌干
　　　登當塗凌歊䑓
髙臺突兀玉千尋尚想當年翠輦臨坐守夕陽移午塔
我吟未了讓蝉吟
　　　歸途績溪界喜見十里嵓
策杖前溪去吾鄉此路分雨磨山出色風約水成文歸
信慿秋鴈思親望白雲碧嵓今日見快飲帶微醺
　　　先曾大父作竹夫人銘北窗蘧蘧偎爾冰肌母
　　　狥其名乃邪其思甚有思致余不能道漫作俳
　　　優語
水沈為骨玉為肌專寵凉䑓合有時長得夫人容兩足
客星不遣史官知
　　　春日書所見
寒雲漠漠暮天低社鼔聲中日欲西隔岸垂楊遮酒店
風帘移影照寒溪
　　　春懐
棃花院落雨初晴小醉醒來睡不成過客光隂易老態
故人山色却長情歌喉嚦嚦鳥聲隽舞袖翩翩蝶翅輕
好景相㸔作撻盡閉門不覺了清明
　　　春山晩望
糢糊數疊屋前山翠色欺凌詩鬢寒啼鳥一聲泥滑滑
晩鐘春雨過林端
　　　王廣文
宦居三載滿嚴駕出山城詩擔梅花白離杯竹葉清更
籌催客夢斥堠記行程去去驂鸞鶴長歌上玉京
　　　夏日書事
園林數閒屋長掩竹笆籬檻柳拂棊局瓶花落硯池蝶
狂如被酒蝉咽似吟詩脱㡌挂嵓石凉颸入鬢絲
　　　草堂
蒼煙落日草堂深淺淺寒侵白玉簪等客不來童睡去
自搖修竹和新吟
　　　春郊即事
登臨故故檢春工小立蒼苔數落紅院宇人歸春寂寂
秋千閒在月明中
　　　寄題友梅堂友梅乃竹洲先生孫也
公昔洲多竹而孫梅作堂月忩傳痩影風壑度寒香友
也真魚水兄兮可雁行相㸔動吟興時吐玉琳琅
　　　吳越歸秋晩
湖海歸來晩園荒菊㡬叢秋山吟骨瘦霜葉醉顔紅弔
影寒溪上懐人落月中青燈滋味永不用哭途窮
　　　座中咏蟬分韻得飢字
兩翼纔乾殻已離便升喬木最髙枝銀牀葉落秋風裡
金掌盤敧曉露時斷續翻成無調曲悲凉做出苦吟詩
前身應是夷齊軰髙卧西山自忍飢
　　　春晩野歩
尋花籬下蝶牽引酌酒林間鳥勸酬山色不隨春態老
笛聲自起夕陽愁
　　　離怨
楊桞如少年春風吹得老朝為白雪花暮為浮萍草明
月照妾夫夜夜闗山道明月分半光照妾顔色好空閨
一十年芳容秋葉槁寳馬嘶妾夫歸對鏡畫眉雙淚垂
前日夫悮妾今日妾悮夫妾貎不如夫去時
　　　樓居狂吟
振衣千仭興悠哉一日㸔山十二囘胸次誰人有邱壑
便容携酒上樓來
諸方參遍一枯藤苦節期傳夜半燈𢎞景登樓持棒喝
不容人上第三層
　　月洞吟
　王鎡字介翁括蒼人曾為縣尉元兵陥臨安棄印綬
　歸隐湖山與尹綠坡虞君集葉招山諸人結社賦詩
　題所居曰月洞孤炯絶塵有桃源栗里之致焉每對
　時憤悶輙形於詩如山河隔今古天地老英雄青松
　秦世事黄菊晉人心語渉怨憤要不失風人之遺宋
　藝文志載鎡文集二十三卷原集無傳兹為前明嘉
　靖時其族孫養端編其遺詩一卷曰月洞吟
　　　别虞君集
瓦瓶擔酒去送客石橋東湖過汀沙上船囘島嶼中桃
花三月雨楊栁五更風明日思君處渡頭煙水空
　　　送黙肰上人歸天台
孤雲不定心持鉢度寒林野飯青蒲潔客程黄葉深海
風潮水發山雨曉煙沈歸到石橋日應㸔瀑布吟
　　　錢塘江
凉疎萬柳條秋滿石欄橋吳越興亡事晨昏來去潮雲
開天日近水接海山遥望到西陵渡風帆稳自飄
　　　塞上曲
黄雲連白草萬里有無間霜冷髑髏哭天寒甲胄閒馬
嘶經戰地鵰認打圍山移戍腰金印将軍度玉闗
　　　買舟
赤欄橋上路㡬度卜歸期流水無囘日行人有老時潮
來江勢逆月出海門遲風順輕舟駃蒲帆盡夜吹
　　　蚤行
客程因太蚤却費一更眠落月已歸海殘星猶在天艣
聲荷葉浦螢火豆花田隔㟁誰家起青燈逺樹邊
　　　别黄吟隐
飲乾分别酒話久未移舟潮水催行客海山生逺愁蝉
聲秋浦樹鴈影夕陽樓今夜相思夢蘆花第㡬洲
　　　秋深
風露損衣裾秋深懐故廬僕方談夜夢客至得家書子
黒石蓮老楝紅霜葉疎今年籬下菊遙憶少人鉏
　　　訪翟梅山
諸老彫零盡江湖今有誰半生行客慣多難識君遲花
屋春風酒梅山雪夜詩莫為名釣出世事正如棊
　　　晩春即事
雲氣不分明天隂忽又晴喜凉溪鵲浴知雨樹鳩鳴仙
藥黄精飯齋蔬白椹羮惜春吟未就閒踏落花行
　　　山中
榮枯皆定數枉作送窮吟有色非真畫無弦是古琴青
松秦世事黄菊晉人心塵外煙蘿客相尋入逺林
　　　避亂柯嵓綠坡諸公以詩見寄
柯括地西東音書久不通山河隔今古天地老英雄局
敗棊難著愁多酒易中花前多少恨無語寄春風
　　　感秋寄白雲趙寺丞
嚢裏不藏金相隨只破琴每因㸔月夜長動故人心敗
草闗河路秋風楚越砧愁來不成寐壊壁更蛩吟
　　　谿村
水路隨山轉谿清踏軟沙斜陽曬魚網疎竹露人家行
蟹上枯㟁飢禽銜落花老翁分石坐閒話到桑麻
　　　寄友
髮影明寒鏡蕭蕭亦自憐故人難㑹靣行客又經年晴
雪添崖瀑春雲雜晩煙相思有書札冩盡夜燈前
　　　寄杜北山
倦客蕭蕭兩鬢秋柳絲無力絆歸舟曉風落葉亂髙樹
夜月行人在别州千里闗河鄉國夢一江煙浪古今愁
鴈聲過盡青天濶却憶同登望海樓
　　　暮春寄仙州舍弟
去年把菊醉重陽今日誰知各異鄉落葉石欄霜信蚤
敗荷池屋雨聲凉人情好惡花甘苦世事榮枯草短長
别有駿鵰雙翮徤剛風摩透入蒼茫
　　　宿香嚴院
地爐煨火柏枝香借宿寒寮到上方山近白雲歸古殿
風髙黄葉響空廊敲門僧踏梅花月入夜猿啼楓樹霜
夢醒不知窗日上時聞清磬出松堂
　　　古杭感事
國事凋零王氣衰東南豪傑竟何之雲寒廢殿排班石
草卧前朝記事碑沙漲浙江龍去逺天寛北闕鳯歸遲
可憐不老吳山月㑹照官家寵幸時
　　　山居
屋頭蘚樹蜕鳴蛩池上溝泉鑿石通香老蒲花春洞影
凉生槲葉午窓風泥瓶開酒㽞樵客篛笠穿雲訪藥翁
雖是一貧清似水定無徭役到山中
　　　金陵感秋
魚書難寄水空流兩袖分風破黒裘客夢蘆花晉城月
歸心楓葉浙山秋世情老大諳方熟愁事來時醉便休
滿目闗河懐古恨如今何處問孫劉
　　　湖山即景次尹綠坡
湖山掩映鴈潭秋今古詩人説勝逰綠柳影分騎馬路
丹楓葉落釣魚舟前坡風送歸樵笛别墅雲藏賣酒樓
長記尋梅冰雪裏羶靴駝㡌鷫鸘裘
　　　尹綠坡山閒吟所
苔痕分路見人家犬䕶籬根卧落花一片林塘詩境界
四時花果隐生涯鉏山揀日春栽藥汲水和雲夜煮茶
耕錄有文湏㸃㸔旋搖松露入硃砂
　　　寓龍虎山中示張錬師
蓮盂送别萬峰雲龍虎山前過小春草屨慣穿枯嶺葉
布衣猶帯舊京塵氊寒難覓逰仙夢路逺誰憐倦客貧
東望海門歸未得北風吹雪滿唐巾
　　　春酌
酒闌歌罷翠簾遮月柳驚啼子夜鴉多少斷雲心上事
結成香夢是棃花
　　　怯暖
怯煖新裁白苧衣棊聲深院客來稀春風無力晴絲軟
絆住楊花不肯飛
　　　深春二首
夹泥花上燕巢邉翠箔桑空蠶又眠天氣乍晴風候别
坐㸔盆藕出雙錢
燕子來時春又休煖風吹綠上枝頭繡簾不隔荼蘼月
香影無人自入樓
　　　采蓮曲
羅裙濺濕鬢雲偏搖落香風滿畫船忽憶年來顦顇夢
鴛鴦正在藕花邉
　　　春閨詞
桃吹紅雪上簾鈎楊柳風絲拂畫樓日透闌干人病酒
賣花聲過嬾梳頭
　　　茅庭植上人
苔侵坐處石頭青滿屋春雲不用扃入定醒來香印冷
一簾花雨濕殘經
　　　喜凉
吹笛何人在小樓夜深不下玉簾鈎凉風敲落梧桐葉
片片飛來盡是秋
　　　宿西上竺
閒收石上著殘棋山月無聲鶴睡時落葉打窓霜滿屋
有僧吟得夜零詩
　　　水居
飛鷗貼水水連天一半青山半是煙日暮潮囘漁父醉
不知船閣淺沙邉
　　　斷橋春望
拾翠車閑輦路塵山南山北杜鵑春誰家庭院東風裡
吹出桃花不見人
　　　湖上晩望
酒醒湖光生嫩凉卧船吹笛藕花香逰人盡逐鶯花去
一片閒情在夕陽
　　　漁父吟
竹絲籃裏白魚肥日落江頭換酒歸只恐明朝風雪凍
老妻連夜補蓑衣
　　　壽光宫
井氣蒸雲濕石欄虬鬚道士自燒丹開門風帯琴聲出
一陣松花滿醮壇
　　　裁衣曲
燒罷心香午夜闌玉纎輕捻剪刀寒衣成恐不如郎意
獨試燈前照影㸔
　　　花丁作字付葉招山使者
花蘚層層潤石牀綠隂多處自生凉閒将筆染荼蘼露
冩得春辭滿紙香
　　　月洞書屋
自冩自詩黏壁上何湏古畫與名碑隔墻風落閒花片
日日飛來入硯池
　
　宋百家詩存巻三十九
欽定四庫全書
　宋百家詩存巻四十
　　　　　　　　　　　　　嘉善曹庭棟撰
　　滄洲集
　羅公升字時翁吉州永豐人大父開禮為武岡教授
　徳祐間文丞相開督府於閩廣號召天下勤王兵辟
　開禮知縣事授安撫使後兵敗被執不食死公升少
　有才畧以軍功為本邑尉傷大父死節傾資北逰燕
　趙與宋宗室趙孟榮諸公圖復宋祚知勢不可為經
　錢塘江作弔胥濤賦以自寓滄洲集五卷湏溪劉辰
　翁為序詩抑鬰委折情辭悽愴亦難言之意多焉其
　弟宗仁亦不仕元父死於㓂廬墓哀泣不御酒肉者
　七年蓋孝義萃一門云
　　　新秋
團扇初辭暑虚檐恰受風簾花孤月冷秋在不聲中
　　　梟
人誰獨無母汝母良可悲汝飽詎㡬何亦有生子時
　　　秋懐二首
錢塘八月潮勝絶聞古今吳兒識潮耳不識潮中心
空庭下梧葉欲静聞疎雨幽懐耿無寐隣客終夜語
　　　謝松野叔惠菊
囷粟分公瑾千金壽仲連山人不須此再拜菊花前
　　　溪上
往嵗貪竒覽今年遂考槃門前溪一髮我作五湖㸔
　　　冬夜獨坐
庭幽蟄譚口燭盡輟書巻墻外醉客喧堪憎更增羡
　　　次韻槐姪送花
塵欺雙鬢少春寄一枝多為報花神道晴天載酒過
　　　絶句
吟膝從軍瘦生涯出仕空山中破茅屋日日是秋風
天豈私貧我㸔書每自疑寸心即知已不用世人知
羣盗田夫耳兵疲萬骨枯千年干羽事只道聖人迂
水旱闗何事兵凶孰汝憐但尋師辟糓莫誤客求田
本是山林物中間一念差稲粱今懶種况乃種桃花
　　　送歸使絶句
日斷歸帆急無身可得追親庭如有問依説鬢成絲
梁楚連天濶江湖接海浮故人相憶夜風雨定何州
魚鼈甘貽禍鷄豚飽自焚莫云鷗鷺瘦饞口不饒君
人問我何之我以此詩對雲飛百川流只在天地内
　　　送介翁兄自揚州還南城
聲滿對松縣功成浮海船去隨騎鶴侣歸訪擘鱗仙馬
首吟情溢鴛屏别夢牽相思不惮暑計日話燈前
　　　挽章
憶昔垂髫日相思志已深國家當日事父母此時心刧
火分南北秋風隔古今病軀可堪此無淚足沾襟
　　　旅坐
負却征塵債飄零迄未休孤篷江貯夢深巷雨添愁山
色分濃澹禽聲互去㽞班超亦良苦萬里覓封侯
　　　所聞
試問南來鴈何時戰馬閒古聞侵柳塞今見入梅闗南
海潮方怒西江士不還凄凉廣州婦萬里没燕山
　　　秋望
逺樹嵐煙合孤村落照横江從前日濁山似去年青瞑
色鴉分去羇愁蛬説成乾坤久蕭瑟消息聼鴻聲
　　　嘗稻
楚稲中秋熟珠璣盌靣浮已諳藜藿味敢作稲粱謀農
業年年减官征日日稠慿誰寄焦飯少慰倚門憂
　　　秋懐
舊日方山子凄凉寄一簞蟲聲來倦枕秋思入慿䦨已
是肱三折那堪指一弹中宵更風雨誰念客氊寒
　　　送劉玉田道判歸山
詩工窮鬼妒貎古俗人譏逹士何榮辱閑官更是非靣
無三已慍身帶一癯歸已試嚢中法春田玉自肥
　　　送同邸劉學古
入彀西山月驪駒㡬屬行如君今又别令我苦為情句
入歸舟好蛬憎客夢成梅邉㑹相見風樹莫離聲
　　　東平府文廟規模頗壮其中亦有儒生十數然
　　　無一可語者
當年鄒魯地弦誦久無聲刀筆迂顔閔章縫羡甲兵谷
陵朝暮改日月古今明嵗晩髙皇帝猶難致兩生
　　　寄蕭髙風
義氣凌秋日髙懐亘海雲古人如取友天下獨逄君暑
退顔何似書疎夢却勤木瓜何以報明月為君分
　　　世故
世故年年别人煙處處非詩從出山俗客已及門稀凱
入猶聞警場登更苦飢乾坤多事在未許製荷衣
　　　辟地
雨急啼鴉切山昏去客奔竄身楚南極獨立鄭東門卜
處無神焰招餘有斷魂死生毫髮事不足累乾坤
　　　得家問
乍喜平安報俄增放逐愁親闈萬里老客境四時秋意
往形空在詩成影自酬東風嚴瀨水不是欠扁舟
萬里平泉夢誰憐創業難已聞封樹伐敢惜賜書殘鷹
擊寧論飽烏棲不奈寒長平門下客知復幾任安
　　　春日皇帝閣
蓬萊宫闕五雲端太液冰凘不敢寒須信帝家春事蚤
勾芒昨夜引春班
　　　端午皇帝閣
化日舒長萬國陶南風古韻入絃髙天心廣大乾坤小
添得神逰一兩遭
　　　春日皇后閣
坤元布氣本無私載物功深世不知天上春囘椒殿煖
春風纔入萬年枝
　　　春日夫人閣
君王著意在經帷無復瓊林宴賞時從此六宫羞鬭草
碧紗窓下讀毛詩
　　　端午夫人閣
黄金角黍照盤明秋月弓彎鬬彩贏應是君王方右武
内家仙子亦知兵
　　　戍婦
夫戍闗西妾在東東西何處望相從只應兩處秋宵夢
萬一闗頭得暫逄
　　　和宮怨
竹葉垂黄雨露偏羞緣買賦費金錢有緣㑹有承恩日
莫遣蛾眉减去年
　　　春晩
人在幽窗栁在欄樓頭杜宇一聲殘夢魂驚斷棃花月
寂寞五更風雨寒
　　　客樓次韻軍中怨
白刃交飛接下樓却教騎馬逐吳鈎江南此去無消息
只聼鴻聲認妾愁
　　　夢中作
絳橋孤掀壓星斗闌干囘首乾坤小不知金井晩月來
鶴弄一聲春夢曉
　　　秋日有感
桂花無主亦清秋蕎麥為誰先白頭螢不照身常隠見
鷗無求世自沈浮
　　　陵州
五月征裘路五千長安疑在北辰邊故園歸夢西風冷
明日陵州正覓船
　　　有感
車騎将軍結束新長安那記昔年身南來盡是干名者
無復平陽下淚人
　　　白溝河乃舊日南北分界之地
萬里封疆到白溝祖宗猶擬復幽州他年海島無歸處
誰解捐軀為國謀
　　　旌徳寺静雲亭
巖壑幽幽竹樹青山泉鳴處㸔雲生蒼苔不没摩崕字
㽞與逰人唾姓名(石間有賈/相題名)
　　　菩提寺(杭人火/𦵏之地)
一畆方池㡬刦灰哭聲未了笑聲催六橋煙栁相逄處
半是菩提拭淚來
　　　觀潮
白馬揚波信有神了知忠憤不緣身潮頭却向西陵出
猶為君王擊越人
　　　發湖州二首
秋色頻於客鬢加歸期猶自歎無涯行纒賸欠江湖債
未著袈裟已出家
彭蠡太湖三十驛澄江如練憶元暉他年雲海相逄處
還取苕溪一葉飛
　　　靈巖寺二首
石門木老勢杈枒曾見吳娃擁翠華厎事秦宫與唐苑
百年多屬梵王家
馬嵬錦韈戰塵中辱井空餘頸血紅却是西施偏命好
國亡猶得嫁朱公
　　　感懐
自緣舉世棄君平寧為蓴鱸憶季鷹不識将軍何用揖
元非進士厎湏稱歸尋城郭渾如鶴只欠袈裟便是僧
書册至今成糞土夜窗猶對短檠燈
　　　見逺亭次韻
望中無處覓塵囂只有詩人渡石橋萬里龍鱗歸雪屋
千山羊角下風條斜陽盡處青山小飛鳥行中碧樹遥
更把新吟作三絶不妨東國使人描
　　　故相府
擎天力盡午橋休狐舞中庭草塞樓鐡騎竟侵司馬宅
金椎誰報子房仇事闗氣數英雄老位易乾坤史册羞
故舊凄凉㡬人在羊曇無淚到西州
　　　湖山人隱居
幽人不管興亡事贏得三年只下簾居介兩山今李愿
園開三徑古陶潛傳家書已為兒計種秫田應為客添
要與山神結緣去一邱分我卜茅檐
　　　代前清江守滕大著巖瞻贈李吉州才
福星又見出虛危螺浦千山亦展眉八邑命懸循吏傳
萬家春在道州詩旌旗已變河陽色布粟猶憐蔡土飢
只恐九天歸詔急去思還似鳯洲時
　　　九日書懐
大落湖山萬葉黄亂愁深處見重陽絺衣只慣詩人體
酒盞全乖病客腸只道事隨人意改如何花作舊時香
孤樓不作還家夢卧聼松風響夜長
　　　蛾眉亭(蛾眉亭在牛渚磯上大江分流環湍而/過太平無為和州三城皆在目睫江行)
　　　(絶景也喜/而賦此)
萬里風濤競擊撞乾坤設險鍵南邦五更畫角三州夢
兩岸青山四靣忩太白風流空舊月虞公勲業自長江
倚闌何物堪持玩萬頃長江鷺一雙
　　　洞巖(閻太守得/道之所)
但見佳山便合登不湏慿幻説超昇峥嶸神禹疏河勢
鏜鞳軒皇奏樂聲已有道人稱吏隱應無處士樂巖耕
近来太守君知否只記西園是玉京
　　　贈劉次山
片雲相望不相識萬里相思首重囘剡曲正須安道見
髙陽真為朗陵来天分瑞葉供吟料春遣梅花侑酒杯
安得受㕓成二老日陪杖履説敲推
　　　别次山館中諸客
徳星光照斗牛野我亦沙鷗尾鳳鸞聚首自憐吾輩在
畫眉莫與世人㸔正平幸作㤀年好靈運那知入社難
明日囘頭别羣玉亂山何處兀孤鞍
　　　山背道中
是間定可著吾家流水深林一逕斜天下獨清惟雪色
客中舊識是梅花妍媸顛倒驚時事戰伐紛紜老歲華
風雨窮山為誰苦故人何處㟁烏紗
　　　雪後望廬山
一别爐峰十載餘重来相對雪消初湖中怒長陽侯氣
林外光生佛子廬鼎鑊夢囘山屐在塵埃業重草堂疎
悤悤未副登臨願終擬誅茅賦卜居
　　　庾樓(在江州九/江門城上)
萬里淮山萬里江庾公曾此據胡牀西風塵土謀誠誤
故國闗河念未亡對策記談乗塞事倚欄今送入京航
六朝人物知多少只有東籬百嵗香
　　　九日
客樓坐閲帝居移强賦愁邉九日詩稱壽無從辜菊把
避烖何處愧茱枝興如陥賊藍田日吟到聞兵漢地時
萬里朔風将夢去故園鷗鷺訴相思
　　　再如吳門
地凍江空鴈不飛孤帆何事又乗危更無殘雪山隂興
漫有窮冬蜀道詩自笑大瓢長濩落可辭群鳥議瑕玼
吳門市隠非梁籍名姓寧湏假手知
　　　過嘉興雪中
天末雄風卷白波玉舟既曉泛銀河不知瑞入耕疇未
但覺寒生客路多四海儘寛胡至此一邱無分欲如何
只因嵗晩嘉禾道賸要先生賦七歌
　　　儗過錢塘約諸客同賦
去者勿戚戚來者勿赫赫天地猶乗除萬古晨有夕詎
知今時今不作異時昔吳山越山青舊日錢王宅
　　　謝松野叔贈詩用首句驚舟出瞿塘還有平流
　　　安十字為韻(存二/)
庭中烏鵲噪門外鷄犬驚知有錦繡章來作金石聲松
因屈子恥菊為淵明清今我獨何者照几新詩明
君字若修竹瀟灑風雨秋君詩若輕帆滄海萬斛舟快
讀意自醒痼疾一劑瘳細讀殊味益汲井百丈幽
　　　入書室東垣有神光自几案出二首
江海東南㵼日月西北傾天地豈不仁作此大不平遂
使宇宙内千載拏甲兵人間勿設險設險招戰争
征鴻且勿飛我慿問長安長安在何許征鴻亦良難世
狭日月短氣縮天地慳春色豈不深風雨猶晩寒
　　　秋懐
日月從東來幽窗光炯炯疎忩一尺許冩我肩與頂可
憐窗下心愧此窓上影
　　　秋夕
客㪚燭亦盡明月共寂寥三生東華夢嵗晩依僧寮秋
宵豈不凉客心自如燒循檐耿無寐顧影自蕭蕭
　　　道傍古樟有竹附焉可發一歎
古樟蟠山間垂廕翳我里歲久或反常村童祭為鬼大
穴藏精靈小隙竄蛇虺嘗聞有驚霆􁄭抉破根柢竹我
君子徒冰霜凛在齒胡為事鑽刺蟠屈嶔巖裡乾坤亦
廣大朽木烏足恃托身一失所萬水難復洗松梅各相
弔為我二友恥去去非吾徒偷生不如死
　　　憶故人
檐前一矯首雲凍天欲愁客心急歲晩㽞滯此何州黄
金不療飢煖老各一裘珍重山中人幅巾自無憂
　　　西樓火
祝融下省方掉鞭鞭火龍夜行失故路誤入書窓中紅
光拂斗極幻出琉璃宫魚龍沸幽壑䑓觀逰太空六丁
攝圗史羽化茫無蹤成毁有定理那足介我胸造物解
相補放入山數重此境如此心空洞無垣墉
　　　脱身軍府暫憩先月亭前挹湖光左右花木交
　　　映壁間題字亦有可觀惜未及見月也
四年塵沙中奔走日不給空歌下泉詩頗愧䕫子集今
晨出軍府心與歸鳥急花迎曉日笑樹沐清露濕清漪
舞游鱗照影孤小立重來期秋風領畧蟾影入
　　　抵舍一夕復行途中遣懐
乾坤本無邊我命自荆棘去住風濤中生死無消息兹
晨夢中歸真幻竟莫測形聲各已改老稚不我識一燈
話清凉喜極淚始滴出門動經年還合甫浹昔云胡作
驚鷗又復告行役雨聲挟離思春晩作秋色暮山試囘
首上有雲氣白天長眼力短此意幾悽惻
　　　觀棊
秋風動江皋吹落鷗露影先生江湖心收作目中景庭
深樹隂好門掩禽語静一聲寂寞中恍若隔人境胸中
兵十萬臨敵暇且整歛之塞成皋縱去舉鄢郢僕方棲
㑹稽蹇足未得騁中原倘相逢亦有慿軾請
　　　㸔書有感
齠齔趨庭日真期萬里程開編十行下刻燭五言成頗
笑阿時學方懐覽古情祗言如昨日不悟已前生客裡
餘長鋏忙中負短檠舊言如逺客新卷即生兵文武終
何執行藏兩未明空餘清夜夢時作讀書聲
　　　秋懐
歸輿穿翠微夜久樹益蒼海蟾浴清波吐此林表光今
宵衣上露明日履下霜兒童不知此且喜今夕凉風林
忽響答似識子心腸
　　　蚤行
殘月不肯吐鄰鷄殊未鳴已驚火星沒况值元雲生居
人酣春夢行客貪修程衆愁春露冷我喜旦氣清小立
著定眼自覺歸路明
　　　感舊
逝水日已逺愈覺别恨重歲月不可㽞又已聞鳴蛬故
衣餘手澤見肘未忍縫遥知春去後飛花㪚無蹤遊魂
定何依馬蹄隔千峰誰與持麥飯一灑冢上松慿髙酬
觴酒聊以冩我胸彭殤同所歸百歳還相逄但㽞一寸
心不愧三尺封
　　　戲蕭髙風曾孟聲二友二首
丹鳯辭舊棲四海求其凰偶來梧竹間振翮鳴朝陽衆
禽不自揣競欲依餘光神物要自珍微羽那足當了知
霄漢姿不集灌莽場所憂燕雀雜坐更鴻鵠藏丹山有
佳侣足以陪雙翔人間勿為㽞歸哉白雲鄉
飛鴻響遥空抱弋空遺影㳺鱗縱前川把釣睨枯井相
㸔各如夢欲去㡬延頸勞心縦有穫所穫僅鼃黽行人
見之笑千喚不一省滄溟四無邊盡納天地境巨鼇載
三山未足汚吾綆相顧作清遊濯足壺㠐頂
　　　秋夜有懐
今夕凉已透開陽月初生忽思㑹心友譚峰隔江城是
非天意髙寵辱人事驚衆賔亦笑語我獨難為情囘風
避老樹中宵有餘聲
稍稍暝色添悠悠逺山縮秋聲何方起餘韻入修竹興
來不知癡橋外一笻獨燈光小市閙人語深院肅惟應
有歸雲肯向檐下宿
　　　散慵
散慵陟嵐嶺恰與落日平天秋萬宇淡盡見山水情遙
煙破衆寂危花疑月明川原自瀟灑衣袂皆風聲鑒空
識本性慿髙失平生蒼然暮色合興盡心復驚
　　　曉起
危柯蚤得秋羈鶴易知曉幽人帶星起古木叫孤鳥簾
影一丈髙曙色萬里杳人稀蒼茫内樹色浩蕩表安知
南征雲不自厭紛擾秋光接巖氣終覺風味少紅矜木
蓉麗白惜渚蓮夭觀妄眼已空觸物思還悄賀公豈真
狂有激或成矯歸登神聖䑓一笑萬緣了
　　　蚤起
鼕鼕五更動客子推枕起餘燈明壁間照我髮垂耳呻
吟與鼻息徹曉聲未已誰言吳越異疾痛切吾體向來
參内篇久已一生死區區窮通者未足置慍喜渠方怒
張髯我亦笑弹指珍重青原山歲晩吾與爾
　　　夜月懐超然故臺
中宵雨聲歇好月滿我屋開門四無人老樹立於獨廵
檐不成寐送影過墻竹賞弄情未央矮屋礙逺目故山
有層䑓千里曠逰矚主人三年別坐使萬瓦覆鵬程本
逍遙蟻穴自羈束乾坤有興廢豈必善者福是身且非
我而况土與木但聼雍門弹忽效孟嘗哭
　　　冬至
窮冬乃常燠庭礎上雲氣索居共誰語煑藥作冬至客
來寄枯棊客去玩竒字是中即了我自得在不智偷生
輕日月長短亦何計惟應開闢事頗得大易意門前鳴
騶急窓外飛雨細雲物吾不知曉枕一覺睡
　　　從軍㽞别天逸
一閒五千日功徳髙於山如何天不借驅向金革間妖
血醒人飢馬足愁險艱今宵觴詠處已帶風雪顔皇穹
未厭亂肯放兩脚閒東海邈山湖廬峰定天闗即往不
可㽞我去何當還後夜夢君時哀笳鬢成班
　　　從軍興平
廢墟起寒煙飢䑕意自妥十年行脚處重到無一可乾
坤鍾阨㑹推擇乃及我東皋雨犂手長㦸三歲荷治絲
慙益棼杯水不救火窮山髙馬齒華屋實野果平生疎
嬾報嵗晩困羈鎖有如醉行人日暮路益左未湏説神
仙大福在無禍但當求蒲團不復夢狨坐
　　　從道益聲自清江送至樟鎮别後書懐
故人難合并貪路惜羇旅孤篷逺追送未怯危浪阻當
年滕王城跌宕欣得侣朱顔侮華髮笑口失愁緒那知
更世故俠客變處女西風凄破㡌細雨雜參語羽書雖
云急飛斚未忍去嗟子百憂集俯仰輒齟齬蕭然一匏
笠四海莫我處斷崕揮手處别意冩雙艣夜䦨江樹搖
尚想客凝佇
　　　有念
方招東渚魂又送北阡窆交遊亦餘幾日覺眼中欠向
來所憎者一一皆可念憂愁鬢先霜形影吾自厭春華
已零落秋木豈陽艷緬懐郢人質徒挂季子劍
　　　喜雨
三更飽甘雨翛然凉意秋驚霆駕風至氣欲掀我樓溟
濛劃軒豁稲隴如潑油兵凶歲相仍糟糠甚珍羞天公
一反手少緩帶犢謀諸賢自蒿目百畆真吾憂
　　　納凉
氣至暑固當境寂凉自生天河白如水夜久山更明古
樹有莊色新泉入幽聽逃空空快事喪虎不可停飛螢
過屋頂一落如流星
　　　冬蚊
冬夜乃常燠蚊鳴猶薨薨客枕本無寐驅除困揮肱向
來炎歊中意氣莫敢膺羣飛乗幽隂各以齧自矜詩臞
肉㡬何磨吮恐不勝霜風日以勁利觜那可慿奈何逞
餘毒糜爛意未懲先生忽睡著汝亦終何能
　　　丹房采蕨
神丹有餘光入地茁紫玉氣鍾仙掌清味壓婦臂俗東
風一夜雨登俎閒紅綠澹羮意自古酸蘊香更酷山人
謝肉食藉為慰便腹薦新先北堂誇示及小陸府公厭
腥腐寧有啖此福所以首陽翁不復羡周粟
　　　種藥
治生吾未能學圃計不惡秋風雨如酥畦土樹靈藥荒
茨出神竒髙下粲花蕚将期清百慮豈獨健雙脚平生
林下心五鼎視藜藿常疑種玉誕亦笑帶經錯黄金汚
吾鉏矧肯白晝攫歸還勞酒巵辛苦同為樂
　　栁塘外集
　僧道璨字無文寶慶時人住饒州薦福寺旋住開元
　寺後復還薦福能詩格調清迥直入陳黄之室厠之
　江西派中亦可獨當一靣有栁塘外集詩二卷栁塘
　屬豫章漢昌邑地多陶姓皆五栁先生之後道璨亦
　其裔也故以柳塘自名集云
　　　水月軒
江水清無底江月明如洗開軒挹清明道人心若此春
風不搖江靣波春雲不載江頭雨天地無塵夜未央照
影軒中惟自許我來風雨夜漫漫水月俱㤀無表裡笑
倚闌干問阿師水在月兮月在水
　　　題物初蕙蘭
花短秋意長神清顔色少筆端有西風國香來未了
　　　仙巢海棠祠
領客坐花隂飲客酌花露先坐自家春八荒一牖户凄
其望前修一枝閲世故鶴車來不來東風吹日暮
　　　野水横舟
望之一葉輕即之萬鈞重大風吹不去世波揺不動送
盡千帆飛濟川已無夢月冷蘋花秋此興白鷗共
　　　月窟
鑿開混沌竅豁見天地根舉瓢酌桂漿引足踏崑崙湛
然一精明身外無乾坤我欲從之逰雲深入無門
　　　　以上三題為徐竹堂賦
　　　題源虚叟廬山行巻
胸中有廬山筆下有廬山窓下有廬山眼中有廬山别
山十七年見山一日閒韻險落鬼胆語妙破天慳永懐
㸔山人恨不同躋攀摩挲青石硯負山良厚顔天風㡬
時來乗之欲西還
　　　題於潛西菩兼山閣口參寥受業
青山在屋頭易見亦難識如玉有寳氣如土有正色平
生萬里眼付此千丈壁雲行山欲動雲凝山更碧動止
同一機兼處貴自得心外無青山身外無周易安得識
上人倚欄論未畫
　　　喜雨呈梅石趙都大
久旱天地焦酷出秦法外一雨中夜來漢兵起豐沛萬
物皆吐氣昭蘇脱阨㑹憂國有夫人愛民如子輩心香
徹九闗化為雲靉靆生意一萬里直在方寸内老農相
與言曉晴坐牛背
　　　和梅邊汪提幹
我夢稽山隂茂林映修竹鑑湖八百里眼㸔不盈掬管
領天地清此樂梅邊獨㡬欲驅車去雲根夜同宿山空
秋月明安期未可卜蓬萊水清淺褰裳同徃復徑謁蔡
少霞不待青童覆共革新宫銘調髙語圓熟
　　　和童敬重
空山木葉下坐觀不二門茶香舌本甘直探天地根兩
袖江海風眼前見夫君十年戎馬閒未廢詩與文逐祿
士之常一廉减萬想六經在日用論説謾深廣躬行能
尺寸光㷔長萬丈世彼易溺人外此無保障
　　　潛上人求題菊山
具郎號菊山秀色已衰朽潛郎號菊山清香滿襟䄂天
地一東籬萬古一重九絶愛陶淵明攬之不盈手後人
不識秋多向籬邊守燦燦萬黄金把玩豈長久西風容
易老囘首已如帚因潛憶具郎有淚如苦酒
　　　送愿上人過雪竇兼呈弁山
去年無準死今年癡總喪二老百世師一去空天壤玉
磬與天球滿耳皆新響堂堂萬鐘鼎横列乳峯上愿也
天台來雙眉擁青嶂要見乳峰人不作行役相碧樹明
秋花吹香山藤杖長松四十圍懸水一千丈到門相見
時為我問無恙
　　　山泉圃中有雪菊盛雪乃開今歲雪止再作猶
　　　未開也山泉有詩次其韻
大雪凍不死秋風吹不開許大天地閒受得一氣獃生
意在根本肯逐陽和囘要從梅兄遊一笑霜雪堆六花
已飛舞槁悴如根荄下有反魂香英英死不摧老仙造
化手妙處能奪胎喚醒萬黄金桃李皆奴儕對花酌老
仙髙致誰能陪東籬有佳人萬夢招不來
　　　坐圓常汪天軒缺謀缺西江示衆語
三洲相接連斷處直如割中洲二十里平沙净如刷雲
開天四垂雨晴山一抹綠波三萬頃乞與漁翁撥納之
忩户間道人巧㸃綴我來不忍去倚欄腕欲脱草青煙
冉冉栁静浪聒聒天風駕滄海奔突不可遏欣然見此
翁句險眼能活溯流欲從之水深春㟁濶
　　　紀夢
我不識靈溪夢向溪邊去溪遶屋頭流橋通溪上路軒
窗靣水開水清魚可數煮茶僧請詩茶香竹當户花箋
暈淺紅霜毫脱毛兎引筆信手書波峭含韻度置筆喜
語客眼明失沈痼夢覺秋滿房殘月挂庭樹病眩二十
年萬花舞深霧夢中能楷書以我心念故人生孰非夢
百年等是寓便欲驅車去傍溪縛茅住但恐秋雨來溪
深不可渡
　　　踏雪下雲居山宿崇壽寄草堂
别山三十年見山雙眼碧山靈喜我來一笑作戲劇縱
横萬花舞變亂山顔色圭璧拔地起自在群玉國去興
紛莫留下足深没膝凍合披長短石礙路敧側躋攀脚
未穏失勢落數尺平生江海屐常患天地窄立處貴穩
實取道貴正直只要緩歩行不在多用力祇以到為期
半塗肎休息湏臾到山趾坦途隨意適囘㸔行路處倚
天立青壁極愛山上雲長年抱幽石耐得許多清一夜
遥相憶
　　　送誠上人
長安城頭秋日黄長安道上秋日凉逰子念親從定起
一衲卷雲歸故鄉七月八月吳楚路十里五里東南疆
遥知子母相見處籬落黄花吹晩香我母今年六十四
千丈白髮應蒼浪石田茅屋歸未得西山㡬度明斜陽
因送君行發深省天地濶逺愁茫茫他年相尋君勿㤀
楊栁當門水滿塘
　　　題善住閣
閣前溪水聲潺湲閣外山色空巑岏取之不得舍不得
善住道人如是觀浩蕩春風滿天地飛絮遊絲無定處
去無所至來無踪善住道人如是住有所住兮成守株
魚止藻兮舟楫蘆無所住兮成漫浪空中迹兮鏡中像
道人一笑燦琳琅住不住兮吾已㤀閒倚欄干春晝長
眼㸔白鳥浮滄浪
　　　題和山推篷㸔梅圖
沙頭寒聲入蘆葦沙際暝煙濕微雨疎花明在樹梢頭
吟身卧在船篷底相㸔一笑大江横魚鳥不飛天似水
逃禪英骨悶九原楮郎有神呼得起倔强横枝不受屈
玲瓏孤標浄如洗春風滿靣吹不開冰雪滿身凍不死
歲寒心事誰得知大似和山隠君子我有扁舟蓑笠盟
落在吳頭幷楚尾挑燈今夜不成眠免得相尋來夢裡
　　　賦張寺丞樗寮
樗寮先生千載士草木有誰同臭味外無刀斧斸削痕
中有冰霜不老氣紅紫紛紛滿上林我自無心趁桃李
蘇秦張儀自縱横寵辱不驚魯連氏梁棟峨峨入阿閣
我自無心為杞梓杜喬李固自黨錮網羅不及徐孺子
故家喬木百世隂有此孫枝能蔽芾落去英萃植本根
深培不朽聖賢事犧尊青黄互翻覆眼㸔世事如醒醉
願言善保丘壑姿留取清風在天地
　　　樗寮生日
長庚流煇千丈疆斗南夜氣浮耿光晉唐以前舊人物
翩然乗風下大荒平生厭官不愛做自歌招隠山中住
後園明月手自鉏多種山前老梅樹歲寒心事梅花清
蒼浪白髮梅花明有時指花對客道此是我家難弟兄
上國春風醉桃李過眼絲絲付流水禁得清寒耐後霜
幽獨何曾有如許今年枝閒著子無黃金作顆應纍纍
相見日長庭院静時時遶枝如哺雛摘來不用供調鼎
且喚麴生相管領等閒一醉一千年莫遣東風吹酒醒
　　　和余山南僉判清溪觀荷
東風已老南風急浪蕊浮花和露泣翠袖盈盈波上來
相向羙人如玉立軒渠一笑俱動容彼此一様冰霜蹤
明珠散不論斛斗清溪化作驪龍宫大江以東北山北
時様新妝皆失色古心一寸誰得知江上晩來數峰碧
普天之下率土濵容著不盡胸中春濂溪愛花我愛葉
難将此意輕語人探尋勝處到深杳兩眼眈眈天地小
不離枝葉見花實紅白紛紛跡如埽膝閒不著無弦琴
酒中清濁時自斟興寄超然八荒内身在水流香世界
綠雲冉冉撥不開陸地可生能時大中通外直真絶竒
一語能覺千古迷二百年後誰傳衣清溪滾滾通濂溪
　　　陪山泉登芝山和文正公舊韻
培塿視崔巍眼髙如許哉舉頭天在上四靣景皆來漸
老成多病㸔山又一囘盡供詩世界霽色為君開
　　　和吳山泉知府
亂來誰訪古杖履竹邊聞小立真堪畫閒譚亦自文長
翁千載語中允百年墳寂寞廬山路幽尋獨有君
　　　和馮叔炎梅桂
風露透枝葉團團翠滿坡但教秋思足不必月明多騷
在誰招隠山空自放歌故家射科午折取莫蹉跎
　　　和致軒
眉睫功名氣筆端天地春孰知心念善祗與聖賢親味
澹有真樂眼髙無古人金鑾行夜直坐聴漏聲頻
　　　致軒趙使君領客及子姪入山即事次韻
戴家湖上寺近市有山林雨足四郊潤雲低盡日隂竹
疎和翠减松老受春深留得行窩住樓頭午漏沈
　　　上安晚鄭丞相
相國歸來卧舊山功名雖好不如閒向來北望中原眼
送在滄波白鳥間
清於獨鶴瘦於梅小袖長衫晉様裁推出柴車人共指
前身曾住洛中來
　　　迎晦静湯先生
向來九虎守天闗已是無心便出山手裏春風閒不得
又攜桃李種人間
　　　題水墨草蟲
蜻蛉低傍豆花飛絡緯無聲抱竹枝憶得西湖煙雨裏
小園清曉獨行時
　　　過桃花寺懐東叟
主人去後客來過丹竈重重鎖薜蘿滿院碧桃花寂寞
春風不似舊時多
　　　過舅氏宅
墻頭楊栁老無枝門外新泥淤舊泥因㸔兒童騎竹馬
憶曽隨母北歸時
　　　超師房
巖桂花開滿院香青莎葉底有鳴螀人家只在西林住
鷄犬聲中又夕陽
　　　寄題髙大清東村
浮花浪蕊易飄零㸔著桑麻眼便青荷鍤歸来春晝永
案頭重讀相牛經
　　　和吳山泉萬竹亭
風流不减晉諸賢冰雪精神已凜然歲晩莫教枝葉盛
聽他明月下青天
　　　和恕齋濂溪書院
洙泗淵源水一溪蘚花綠遍考亭碑白雲散盡青山出
一卷通書未冩時
　　　讀陸雲西志供定城墓有感書呈子勉總幹
一艇東來公已仙午天花栁為誰妍深培根本存生意
把握春風有阿連
　　　紅梅
姑射真人笑臉開肯将顔色涴香腮仙逰曾向桃源過
引得春風上靣來
　　　懐舊業
雲滿空階書滿牀開門對面是清江多時不㸔梅花影
閒却中庭月一忩
　　　西湖除夜
又來上國㸔新元細嚼梅花咽冷泉阿母在家年六十
孤兒為客路三千身居東海滄波上心在西山落照邊
碧户朱門楊栁㟁不知歸日是何年
　　　和恕齋吳提刑秋陽菴居
截斷人間名利塵横塘深碧䕶新墳昏明不定霜天月
開合無心竹屋雲風雨對牀差可喜乾坤萬事不堪聞
栽松種竹閑功課却為憂時一半分
　　　賀恕齋除兵部侍郎
靣無老色氣精明南海歸來住未成不道山中無宰相
要從世上做功名雲屯萬騎西風急月浸三邊夜柝清
謀國定知有長算(缺/)雛不樹向南旌
　　　和謝君澤題弋陽桃花寺並弔鄭盤翁
一曲清溪十二欄分明常在畫中安千年藥竈和雲煖
五色丹光奪夜寒魂些不來懐石友山居能久是無官
葛翁顔色紅如染不信桃花樹上㸔
　　　和南屏湯司户
夜窗燈火共論心喜動眉䰅不自禁嶺海五年雙鬢短
乾坤萬事一杯深肝腸疾惡言多直懐抱傷時老易侵
歸路江梅花正發書來定寄短長吟
　　　和雲壑吳衡州
紛紛世事幾昏明作計還山又未成欲學種松消永日
不徒煨芋博虚名雲開衡岳鵬程濶秋入鄱湖鴈影清
也欲摩挲病来眼春風煖處望前旌
　　　和傅處厚
翰墨風流已可人文章不敵五窮靈路當盡處山方好
花到開時葉自零欺我儘教雙鬢短知心幸有一燈青
柴門莫放閒雲入付與春風自在扃
　　　余疇昔之夜夢與樗翁共坐南窗翁出所作誇
　　　字韻詩索和及覺能記前六句續之成章
輕雲卷雨過簷牙楊栁池塘噪亂蛙四壁月華春夜永
一年風物此時佳詩當澹處工差進心到平時語不誇
睡眼醒來人不見杏花散影滿窗紗
　　采芝集
　僧斯植字建中號芳庭武林人理宗時以詩稱初住
　南嶽寺旋投單四方相識者盡一時文人如静佳朱
　繼芳勿齋熊鉌俱為酬倡遊方㡬二十年晚嵗住天
　竺别築邃室曰水石山居吟詠於中有采芝集一卷
　又續集一巻寳祐丙辰自為䟦云詩志也樂於性情
　而已近於覽卷之暇心㤀他用得數篇目曰續藳然
　不可謂之無為也其詩雅鍊深穏脱去禪家落套語
　不媿風雅之目
　　　金陵道中
望逺生愁思凄凉處處同青山迷舊冢芳草蔽閒宫雨
過城樓月潮囘鼔角風十年懐古恨多在六朝中
　　　喜人歸幽棲
霄漢分攜久吟懐思欲迷相逢春草外歸隠石房西澗
急禽聲少松搖月影低要知人静夜猶自怯猿啼
　　　水石山居
静極青山裏松花滿石牀春風思華嶽夜雨夢瀟湘雲
影歸林薄猿聲出澗長心知無别事從此閉閒房
　　　江村晩望
何處問歸程蒼茫入句清雲生峰頂白月近水邉明芳
草迷平楚晴樓出逺城此身南北外漁火是閒情
　　　登雲漢閣
髙閣勢凌虚天涯入望微雲藏山鳥影春滿野人衣積
雨催花盡寒樵背日歸焚香端坐處似覺世塵稀
　　　暮春感懐呈勿齋提舉
浮世事非真吟多白髮新自居京寺久夢到石橋頻日
落煙生樹花殘草自春坐㸔今夜月應與舊房隣
　　　寄梅叟法師
一從飛錫後迢逓各天涯春事隨流水行人問落花住
當南嶽寺門對赤城霞遙憶焚香處松髙月影斜
　　　金陵懐古
天津橋上望如在玊門闗月過東西浦江分遠近山凄
凉三尺墓興廢六朝間千古登臨地寒潮自徃還
　　　送覺上人
送君千里去又見落花飛水國今宵别天涯隔歲歸㟁
遥春樹密灘小夕陽微後夜扁舟月應逢宿鳥稀
　　　訪故人
石榻相期久閒尋到野房春歸芳草暗雲入楚山長人
影分孤驛鷄聲落曙桑凄凉千古事囘首兩茫茫
　　　寄深居馮發管
相懐千里外空望極遥天處世惟今日㸔花憶去年春
風生島樹夜月滿漁船此後閒尋處應湏借榻眠
　　　旅中寄故人
世故長安裏三年别釣磯只因吟事僻幸免識人非性
拙趨時少家貧過客稀春風歸去日同采故山薇
　　　西園即事
一徑落花紅廻廊復舊踪千峰遙隔水萬木逺含空沙
鳥晴雲外寒帆夕照中㡬宵曾宿此江月夜相逢
　　　旅中偶成
風吹客袖寒飄泊在長安對雨春題盡㸔雲夜坐殘逺
山平楚水蒼漢接吳灘遥憶天台寺相携去不難
　　　懐芳林處士
相思不可見江路正迢迢煙樹同呤逺闗河入望遥晝
長花影轉風定篆香消遥憶君居處鐘聲隔暮潮
　　　送靈曜之姑蘇
一身惟在道清苦獨知君世路終成别山光不共分曉
天寒欲雨春樹野生雲此去他鄉寺猿聲各自聞
　　　偶成
東風玊勒馬蹄輕多少遊人上鳯城燕子不來春寂寞
海棠花發近清明
　　　山家
一溪流水遶煙霞路入青松第㡬家蝴蝶傍人飛不去
隔牆開盡碧桃花
　　　晩來
晩來無語立東風一片閒情在碧空人老杜鵑渾不管
栁花飛盡夕陽紅
　　　西湖晚望
久雨初晴睡正長春蛙鳴徧舊池塘小亭寂寞斜陽裡
一陣東風過木香
　　　堤上
楊栁垂絲拂畫船杏花零落斷橋邊半山煙雨東風惡
更向西亭聽杜鵑
　　　夏夕雨
滿林鐘磬夜偏長古鼎閒焚柏子香石榻未成芳草夢
西風吹雨過池塘
　　　清華夜坐
開盡黄花滿短籬静聴隣屋夜敲棊清華池上一更月
僧立松邉未有詩
　　　山居
晚策登臨日欲斜小溪流水是生涯道人睡起鶴飛去
開盡青松一樹花
　　　春夜
玊樓臺畔栁生煙况是春風杜宇天一片月光凉似水
半扶花影上鞦韆
　　　古樂府
携君石上琴弹我窗前月月缺又還圎誰能免離别
青山叫子規行人淚如雨子規不肯歸行人不能去
欲買采菱船野水無人識野水去不回迢迢暮山碧
晚歩入山隂斂霽人影絶惟聞太古音聽之心膽裂
　　　寄衣曲
自君之去矣欲寄征衣淚如雨征衣未寄心已悲一寸
相思隔千里湘江水是巫山雲巫山雲是湘江水湘江
西㟁芳草深湘江日夜多行人行人去去天之涯門對
落花三兩家家家有酒謳且歌醉來月下弹琵琶
　　　賦老将和官字韻
獵獵征旗促曉寒㡬回臨陣練兵官黄沙滿塞黄雲暗
白馬嘶風白日寒漢語肯隨蠻地改戰袍猶帯血腥乾
如今韜畧渾無用􁄢骨蕭條甲冑寛
　　　挽周彦良
白首功成未十年寡妻相弔泣江干詩名似水聲還逺
世事如雲夢已殘楊栁滿堤人去後海棠深巷雨初乾
東風忽起青山淚雖有君書不忍㸔
　　　蘭谷
空谷寄深雲靈根自不群地閒青草長香逺隔溪聞静
與騷人佩清同楚客分惟應千載後餘韻在湘濆
　　　多福寺
野鹿自成羣山中少隠君鐘聲兩寺合人語一溪分泉
響松間雨苔生石上紋多年僧住此半榻鎖閒雲
　　　與子入山來
與子入山來永夜不得睡但聞松子聲敲落梧桐樹月
到忩愈明秋風㵼流水古琴三兩弦知音不知處惟有
白靣猿閒中自來去
　　　寄勿齋提舉
滿林煙樹已紛紛溪上猿聲不共聞惟有青天半庭月
夜深應與故人分
　　　門栁
㸔盡門前栁愁多白髮新灞橋風雨夜離别是何人
　　　遠山
萬里色蒼然春煙夕照邉舊過南嶽寺曾向雨中㸔
　　　石城秋夜
漠漠青山水自流西風煙樹㡬經秋舊時歌舞人遊地
月滿江城十二樓
　　　春日同友人遊湖上
十里湖邊路垂楊映馬蹄水光平野濶山影遶樓低夜
雨生青草春風濕紫泥興來無限意同此片時題
　　　邉城客思
客裡厭芳塵凄凉又問津向南人去逺歸北馬嘶頻野
水荒城暮孤舟海樹春故鄉非久别已覺鬢毛新
　　　過越
𣺌𣺌天涯路扁舟去不窮水花隨㟁盡山影落江空往
事千年夢漁歌一夜風詩成惟有月清致與誰同
　　　天竺山居
對雨吟方穏西風忽晩晴野花沿澗白秋意入簾清淺
水藏魚影重林隔磬聲是非塵外事誰可斷髙名
　　　故宫懐古
暮天雲盡逺山空夜夜西風入漢宫鐡笛一聲千古恨
月明人在女牆中
　　　落葉詞
片片飛來總是秋更於何處復添愁自憐枝上無收管
却帶殷勤出御溝
　　　暮春雨中感懐
囘首郡城東春殘碧樹中落花千㸃恨疎雨一簾風白
雪侵新鬢歸心逐斷紅茫茫事如此何必怨塗窮
　　　江寺晩眺
盡日無多事閒行一徑隂人歸秋寺晩月滿夜堂深海
濶頻生霧城荒逺見林青山與華髮空愧百年心
　　　照影
性與兒童異飃蓬二十年照來池上影恰是未生前
　　　聞子規
十年已起故鄉情客裏凄凉不耐聽啼到蜀天空有恨
水流依舊月還明
　　　宿雲山房
縹紗沈虚碧清池見宿雲松聲臨石斷水影與泉分芳
草經年夢幽禽隔徑聞倚闌吟未盡紅日又将曛
　　　老去
老去厭芳菲思歸未得歸夕陽溪上樹花作去年飛
　　　苕溪舟次
扁舟煙重冷漁蓑兩㟁人家浸小河芳草自生春自老
落花隨雨晩風多
　　　送故人之江東
鳯城花氣浥旌旗又見春風上馬時不是灞陵難話别
垂楊空作去年枝
　　　清明
隄上尋春歩較遲馬嘶芳草燕差池南樓煙雨清明日
正是佳人墮淚時
　　　江淮傷感
水流花片濕輕紅多少英雄逐曉風三百餘年歌管地
數聲歡怨不相同
　　　　以下續藳
　　　送敏上人歸永嘉
風光苦變遷客裏對殘年别我此時路問卿何處船斷
雲連雨雪落日逺人煙又向龍湫畔開扉近瀑泉
　　　上竺寺
古寺寒橋路鐘聲静忽聞數峯平處合一水衆溪分老
樹煙蘿雨殘燈石塔雲閒心寄幽寂似覺逺情氛
　　　山中即事
千峰當此境誰可共登臨月過秋池静雲歸古木深嬾
觀前去事已悟未來心更欲尋詩伴相携向石林
　　　對梅寄人
欲問江梅信吟笻帶晩霞笑㸔今日樹開過㡬年花疎
影生來􁄢寒枝折處斜要教人寄逺何地是吾家
　　　春日
人生厭別離老去更何為獨對清明雨閒吟社日詩野
蜂成密蚤海燕入簾遲未盡尋春興應湏愧後期
　　　送人之吳
無心學隠淪此去向吳津千古是非地一燈煙雨村烽
塵憐楚戍榆栁隔淮春别後新吟句何人可共論
　　　題天竺巖棲山房
一室寄雲隈慿欄日㡬回無風山自雨有主燕還來野
徑通樵逺巖花向晩開舊時題素壁今已半蒼苔
　　　丁已燈夕前一日觀抱拙寄敏齋韻因事有感
　　　走筆以賦
萍跡倚春風春光苦未濃人間連日事城外一宵鐘逺
鴈書難寄殘碑字已封幽人住城市清夢兩三重
　　　送隠士遊京淮
送君湖栁下未别已闗情古塞去程逺寒江入夢清野
雲低水樹山雨閉春城到處逢知已虚傳隠姓名
　　　山居遣興
山寺開修竹偏宜静者居觀空心已悟集理事常虚日
月供吟筆乾坤入草廬何如釣臺叟得計在樵漁
　　　登吳山
嵯峩宫樹靄晴空吳越迢迢一望中㡬處笙歌人逺近
萬重花栁路西東風生簾幙春雲碧水繞樓臺海日紅
沙鳥自飛還自宿百年無計與誰同
　　　題彭澤後人吟樓
結屋在雲端悠然趣自安江山隨望逺星月近人寒劍
氣當空直詩情對酒寛往來庭畔叟只作晉時㸔
　　　遣懐
愁極鬢成絲滄江夢未歸鳥啼山雨急春盡故人稀曉
潤侵吟壁寒雲繞竹扉向來詩滿束應是與心違
　　　客路和胡元魯韻
十載天涯客浮雲不定身煙波春雨渡燈火夜漁村世
事空為累人心未覺仁何時留片石歸老古松根
　　　淮邉柳
寂寞淮邉栁春來自舞腰恨生争戰地不得近官橋
　　　雪鴣
風吹蘆葦鳴殘雪滿橋板不見櫂回人愁立沙汀晩
　　　鳴鳩
何處芳草多相呼向深塢竹外立寒枝山南又春雨
　　　道宫
千年興廢地仙訣字猶存露重雲生樹壇空月到門心
清無外事静極是真源此境非凡世何人與續言
　　　塞北
兵戰何時息邊塵染客旌亂鴉啼又歇荒草死還生島
雨連秋曙江風入鴈聲近淮民自悦應自宦情清
　　　東齋書事
客裏吟情嬾天涯望欲昏斷雲流澗水殘月照衡門猿
嘯他山樹砧聲何處村浮名身外事於此不須論
　　　傚樊川體
吟邊繞架書千巻壁上梅花水一瓢世事盡從忙裏過
年華空向静中消山雲宿雨籠殘日汀草浮香滿小橋
對此不須惆悵去野人今已悟吹簫
　　　和路字
青山何人家芳草滿樵路猿鶴未歸來殘月照煙樹
　　　從軍行
茫茫塞月籠寒霧萬里征人不知數年少難消壮志多
精鋭連營肅貔虎從軍何日見軍囘但見日月長淮雨
烽煙散漫滿路岐邊聲颯颯秋風起天涯荒草馬成群
放去彎弓亂飛舞夜深更唱吳女歌古來白骨多於土
　　　山中寓意
白髮今如許自吟還自愁滿山晴葉雨四壁老蛬秋㸔
水知心静觀雲覺事浮數年衰感意揮淚不能收
　　　丙辰季夏避暑山中長松修竹恍若蓬萊異人
　　　居走筆索句以紀其事
六月厭煩襟縱歩情未足愛此石徑長𣺌𣺌清溪曲古
道何人居門閒對修竹好鳥發新聲静極成幽獨西風
吹晩凉山影揺紅綠翹首興未闌青猿睡初熟
　　　送人逰吳
閶門煙靄外地濶水城髙蜃氣蒸吟鬢霜風入縕袍㡬
程秋㟁雨一飯野船篙若問當時事人誇有二豪
　　　丙辰季夏雨中
天涯身尚寄何日向東州一夜霜欺鬢連朝雨送愁夢
多吟作祟閒極嬾為仇若問浮生事無心即是謀
　　　酬彭澤後人
不為折腰事田園足野情筆黏春霧重詩帶晩唐清柳
巷閑漁艇山扉對水城論心暫來徃無愧逺公名
　　　寄静佳朱明府
傷心猶立舊池臺日日西風送雨來别後思君無限事
一封書發兩畨開
　　　柳
汴水隋隄總寂寥春風吹恨未曾消長條本是無拘束
也向人前學舞腰
　　　春隂書事呈正甫先生
二月花隂已覺遲黄昏簾幙燕歸時小欄獨立無人處
春雨春寒總欠詩
　　　金陵道上
一望江水去不囘斷碑荒草舊宫臺六朝陳迹皆如夢
夜夜寒潮送月來
　　　山行
巖邊結屋與樵隣流水桃花㡬度春行到碧雲無定處
深山怪木老如人
　　　偶成
漁歌聽盡欲狂吟一徑人家柳影深天意似嫌花信蚤
東風吹雨又成隂
　　　雪中寄巖泉
吟罷新詩祇自㸔曉風吹恨上闌干夜來雪滿前山路
誰對梅花説嵗寒
　　　春日湖上
繞隄衰草綠纎纎老裏吟情覺未厭應是踏青天氣近
栁條多插野人檐
　　　首夏
新篁揺綠雨初晴凉簟風生一枕清昨日小亭幽夢覺
隔簾花影弄鶯聲
　　　湘竹詞
湘魂何自怨千古尚名存不種庭邊竹那知有淚痕
　　　池上曲
曉雨生池荷圓珠漾新綠入手不成珠空歌采蓮曲
　　　觀化
閒觀造化餘静極覩自性蝴蝶忽飛來吾心已無競
　　　宿雲軒
千峰雲未來數樹芭蕉綠風雨暗黄昏何人共幽獨
　
　
　
　
　
　
　
　
　
　
　
　
　
　
　宋百家詩存巻四十
