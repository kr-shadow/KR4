#+TITLE: 詩林廣記-宋-蔡正孫
#+DATE: 2016-06-11 12:26:39
#+SOURCE: github.com/kanripo/KR4i0045 master fd13aa88                
欽定四庫全書　　　　　集部九
　詩林廣記　　　　　　　詩文評類
　　提要
　　　　(臣/)等謹案詩林廣記前集十卷後集十卷宋
　　　　蔡正孫編正孫字粹然自號蒙齋野逸前有
　　　　自序題嵗在屠維赤奮若葢已丑年作考黄
　　　　庭堅寄蘇轍詩條引熊禾語則當為元世祖
　　　　至元二十六年時宋亡十年矣故不著年號
　　　　猶陶潛但書甲子意也其書前集載陶潛至
　　　　元微之共二十四人而九卷附録薛能等三
　　　　人十巻附録薛道衡等五人後集載歐陽修
　　　　至劉攽二十八人止於北宋其目録之末稱
　　　　編選未盡者見于續集刋行今續集則未見
　　　　焉兩集皆以詩隷人而以詩話隷詩各載其
　　　　全篇于前而所引諸説則下詩一格條列於
　　　　後體例在總集詩話之間後元人竹莊詩話
　　　　及
　　　國朝厲鶚之宋詩紀事皆用其例然此及竹莊
　　　　詩話凡無所評論考證者即不空録其詩較
　　　　鶚書之兼用唐詩紀事例者又小異爾乾隆
　　　　四十四年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
詩林廣記原序
甚矣詩之難言也久矣蓋自國風雅騷而下以迄于今
上下千數百年其閒騷人韻士嘐嘐然曰詩云詩云者
無慮數十百計然求其為大家數則自陶韋李杜歐蘇
黄陳而下猶蓋未易多屈信矣詩之不可以易易言也
正孫自變亂熏灼之後棄去舉子習因得以肆意於諸
家之詩暇日採晉宋以來數大名家及其餘膾炙人口
者凡幾百篇鈔之以課兒姪併集前賢評話及有所援
據摹擬者冥捜旁引而麗於各篇之次凡出於諸老之
所品題者必在此選正孫固不敢以言詩自任然亦自
知詩之難言有不可以一毫私意揣摩而臆度之也梅邊
松下弄月吟風時卷舒之亦足以發其幽趣尚恨竹深
林宻既無藏書之素又無借書之便所見不廣所聞不
多耳增益其所未能不無望於四方同志云歲屠維赤
奮若月昭陽作噩日閼逢閹茂蒙齋野逸人蔡正孫粹
然序
欽定四庫全書
　詩林廣記巻一　　　　　宋　蔡正孫　編
　　陶淵明
　朱文公云作詩須從陶柳門庭中來乃佳不如是無
　以發蕭散沖澹之趣不免局促塵埃無由到古人佳
　處
　楊龜山云陶淵明詩所不可及者沖澹深邃出於自
　然若曾用力學詩然後知淵明詩非著力之所能及
　蘇東坡云淵明作詩不多然其詩質而實綺癯而實
　腴自曹劉鮑謝李杜諸人皆莫及也
　黄山谷云淵明之詩所謂不煩繩削而自合者然巧
　於斧斤者多疑其拙窘於檢括者輒病其放孔子曰
　甯武子其智可及也其愚不可及也淵明之拙與放
　豈可與不知者道哉道人曰如我按指海印發光汝
　暫舉心塵勞先起説者曰若以法眼觀無俗不眞若
　以世眼觀無眞不俗淵明之詩要當與一丘一壑者
　共之
　陳后山云陶淵明之詩寫其胷中之妙無陶之妙而
　學其詩終為樂天耳
　劉後村云陶公如天地閒之有醴泉慶雲是惟無岀
　出則為祥瑞且饒坡公一人和陶可也
　葉西㵎云古今詩學沖澹閒逺惟陶淵明為難到
　　飲酒
結廬在人境而無車馬喧問君何能爾心逺地自偏采
菊東籬下悠然見南山(俗本見字/多作望字)山氣日夕佳飛鳥相
與還此中有眞意欲辨已忘言
　蔡寬夫詩話云采菊東籬下悠然見南山此其閒逺
　自得之意直若超然邈出宇宙之外俗本多以見為
　望字若爾則便有褰裳濡足之態矣乃知一字之誤
　害理有如此者
　東坡云此詩景與意會故可喜也無識者以見為望
　白樂天效淵明詩有云時傾一樽酒坐望終南山則
　流俗之失久矣惟韋蘇州答長安丞裴棁詩云采菊
　露未晞舉頭見秋山乃眞得淵明詩意
　雞肋集云記在廣陵日見東坡云陶淵明意不在詩
　詩以寄其意耳采菊東籬下悠然望南山則既采菊
　又望山意盡於此無餘蘊矣非淵明意也采菊東籬
　下悠然見南山則本自采菊無意望山適舉首而見
　之悠然忘情趣閒而累逺此未可於文字精粗閒求
　之
　　附東坡和淵明飲酒
小舟眞一葉下有暗浪喧夜棹醉中發不知枕几偏天
明問前路已度千銀山嗟我亦何為此道常往還未來
即早計已往復何言
　胡苕溪云東坡謂古之詩人有擬古之作矣未有追
　和古人者也追和古人詩則自東坡始
　冷齋夜話云東坡在惠州盡和淵明詩黄魯直在黔
　南聞之作詩云子瞻謫嶺南時宰欲殺之飽喫惠州
　飯細和淵明詩彭澤千載人子瞻百世士出處雖不
　同風味略相似
　山谷云東坡在揚州和飲酒詩只是如己所作至惠
　州和田園詩乃與淵明無異
　　附荆公效淵明
先生歲晚事田園魯叟遺書廢討論問訊桑麻憐已長
按行松菊喜猶存農人調笑追尋壑稚子歡呼出候門
遥謝載醪袪惑者吾今欲辨已忘言
　遯齋閒覽云王荆公在金陵作詩多用淵明詩中事
　至有四韻詩全使淵明詩者且言其詩有奇絶不可
　及之語如結廬在人境而無車馬喧問君何能爾心
　逺地自偏由詩人以來無此句也然則淵明趨向不
　羣詞彩精拔晉宋之間一人而已
　胡苕溪云荆公所謂四韻全使淵明詩者即此詩是
　也黄山谷詩云非無車馬客心逺境亦靜其意亦本
　淵明詩
　　飲酒
清晨聞叩門倒裳往自開問子為誰歟田父有好懷壺
漿逺見候疑我與時乖繿縷茅簷下未足為髙栖一世
皆尚同願君汩其泥深感父老言稟氣寡所諧紆轡誠
可學違己詎非迷且共歡此飲吾駕不可回
　韻語陽秋云賢者豹隱墟落固當和光同塵雖舍者
　爭席奚病而況於杯酒之閒哉陶淵明杜子美皆世
　偉人也每田父索飲必使之畢其歡而後去淵明詩
　云清晨聞叩門倒裳往自開問子為誰歟田父有好
　懷壺漿逺見候疑我與時乖老杜詩云田翁逼社日
　邀我嘗春酒叫婦開大瓶盆中為吾取二公皆有位
　者也於田父何拒焉至於田父有云一世皆尚同願
　君汩其泥之説則姑守陶之介久客惜人情如何拒
　鄰叟則何妨杜之通乎
　　附杜子美遭田父泥飲美嚴中丞
步屧隨春風村村自花栁田翁逼社日邀我嘗春酒酒
酣誇新尹畜眼未見有回頭指大男渠是弓弩手名在
飛騎籍長番歲時久前日放營晨辛苦救衰朽差科死
則己誓不舉家走今年大作社拾遺能住否叫婦開大
瓶盆中為吾取感此氣揚揚須知風化首語多雖雜亂
説尹終在口朝來偶然出自卯將及酉久客惜人情如
何拒鄰叟髙聲索果栗欲起時被肘指揮過無禮未覺
村野醜月出遮我留仍嗔問升斗
　　附東坡和淵明詩
芙蕖在秋水時節自闔開清風亦何意入我芝蘭懷一
隨採折去永與江湖乖斷絲不復續斗水何足栖不如
玉井蓮結根天池泥感此每自慰吾事幸不諧醉中有
歸路了了初不迷乗流且復逝得坎吾當囘
　　責子
白髮被兩鬢肌膚不復實雖有五男兒總不好紙筆阿
舒已二八懶惰固無匹阿宣行志學而不愛文術雍端
年十三不識六與七通子垂九齡但覓梨與栗天運茍
如此且盡杯中物
　黄山谷云觀淵明此詩想見其人慈祥戲謔可觀也
　俗人便謂淵明諸子皆不肖而淵明以愁嘆見於詩
　耳
　　附杜子美遣興
陶濳避俗翁未必能達道觀其著詩篇頗亦恨枯槁達
士豈是足黙識蓋不早生子賢與愚何其掛懷抱
　眞西山云淵明又有命子詩曰夙興夜寐願爾斯才
　爾之不才亦已焉哉責子詩曰雖有五男兒總不好
　紙筆天運茍如此且盡杯中物子美謂掛懷抱者此
　也
　王立之詩話云東坡言山谷為余言杜子美困頓於
　三川蓋為不知者詬病以為拙於生事又往往譏議
　宗文宗武失學故寄之淵明聊解嘲耳其詩名曰遣
　興可知也俗人不領便謂譏病淵明所謂癡人前不
　得説夢也
　　問來使
爾從山中來早晚發天目我屋南窗下今生幾叢菊薔
薇葉已抽秋蘭氣當馥歸去來山中山中酒應熟
　西清詩話云淵明意趣眞古清淡之宗詩家視淵明
　猶孔門視伯夷也其集屢經諸儒手校然有問來使
　一篇世蓋未見獨南唐與晁文元家二本有之李太
　白潯陽感秋詩云陶令歸去來田家酒應熟其取諸
　此也(潯陽感秋詩見/後太白詩類)
　　辛丑歲七月還江陵夜行途中
閒居三十載遂與塵事冥詩書敦宿好林園無俗情如
何捨此去遥遥至南荆叩枻新秋月臨流別友生涼風
起將夕夜景湛虚明昭昭天宇濶皛皛川上平懷役不
遑寐中宵尚孤征商歌非吾事依依在耦耕投冠旋舊
墟不為好爵縈養眞衡茅下庶以善自名
　陶淵明集云文選五臣注辛丑歲七月詩云淵明詩
　晉所作者皆題年號入宋所作但題甲子而已意者
　恥事二姓故以異之思悦考淵明之詩有以甲子題
　者始庚子距丙辰凡十七年間只九首耳皆晉安帝
　時所作也中有乙巳歲三月為建威㕘軍使節道經
　錢溪作此年秋乃為彭澤令在官八十餘日即解印
　綬賦歸去來辭後一十六年庚申晉禪宋恭帝元熙
　二年也蕭德施淵明傳曰自宋髙祖王業漸隆不復
　肯仕於淵明出處得其實矣寧容晉未禪宋前二十
　年輒恥事二姓而所作詩但題甲子以自取異哉矧
　詩中又無有標晉年號者其所題甲子蓋偶記一事
　耳後人類而次之亦非淵明之意也
　藝苑雌黄云秦少游言宋初受命陶濳自以祖侃在
　晉世為宰輔恥復屈身後代自宋武帝王業漸隆不
　復肯仕投劾而歸躬耕於潯陽之野其所著文皆題
　其年月自義熙前明書晉年號自宋初後但書甲子
　而已黄魯直詩有云甲子不數義熙前此説蓋出五
　臣文選注淵明集已嘗辨其非是如少游魯直尚惑
　於五臣之説其他可知也
　　桃源
嬴氏亂天紀賢者避其世黄綺之商山伊人亦云逝往
跡浸復湮來徑遂蕪廢相命肄農耕日入從所憩桑竹
垂餘䕃菽稷隨時藝春蠶收長絲秋熟靡王税荒路曖
交通雞犬互鳴吠俎豆猶古法衣裳無新製童孺縱行
歌班白歡游詣草榮識節和木衰知風厲雖無紀歴誌
四時自成歲怡然有餘樂於何勞智慧奇蹤隱五百一
朝敞神界淳薄既異源旋復還幽蔽借問游方士焉測
塵外地願言躡輕風髙舉尋吾契
　唐子西語錄云唐人有詩云山僧不解數甲子一葉
　落知天下秋及觀元亮詩云雖無紀歴誌四時自成
　歲便覺唐人費力如桃源記言尚不知有漢何論魏
　晉可見造語之簡妙蓋晉人工於造語而元亮又其
　尤也
　蘇東坡云世傳桃源事多過其實考淵明所記止言
　先世避秦亂來此則漢人所見似是其子孫非秦人
　不死者也
　胡苕溪云東坡此論蓋辨證唐人以桃源為神仙如
　王摩詰劉夢得韓退之作桃源行是也惟王介甫作
　桃源行與東坡之論脗合今具載其詞云
　　附王介甫桃源行
望夷宫中鹿為馬秦人半死長城下避世不獨商山翁
亦有桃源種桃者爾來種桃不記春採花食實枝為薪
兒孫生長與世隔知有父子無君臣漁郎放舟迷逺近
花閒忽見驚相問世上惟知古有秦山中豈料今為晉
聞道長安吹戰塵東風回首淚沾巾重華一去寧復得
天下紛紛經幾秦
　髙齋詩話云荆公桃源行云望夷宫中鹿為馬秦人
　半死長城下指鹿為馬乃二世事而長城之役乃始
　皇也又指鹿事不在望夷宫中荆公此詩追配古人
　惜乎用事失照管為可恨耳
　　歸田園居
　陶集此題有六首此首乃末篇也
種苗在東臯苗生滿阡陌雖有荷鉏倦濁酒聊自適日
暮巾柴車路暗光已夕歸人望煙火稚子候簷隙問君
亦何為百年會有役但願桑麻成蠶月得紡績素心正
如此開逕望三益
　東坡云淵明詩初視若散緩熟視有奇趣如曰日暮
　巾柴車路暗光已夕歸人望煙火稚子候簷隙又曰
　采菊東籬下悠然見南山又曰曖曖逺人村依依墟
　里煙犬吠深巷中雞鳴桑樹巔大率才髙意逺則所
　寓得其妙遂能如此如大匠運斤無斧鑿痕不知者
　疲精力至死不悟如曰一千里色中秋月十萬軍聲
　夜半潮又曰蝴蝶夢中家萬里杜鵑枝上月三更又
　曰深秋簾幙千家雨落日樓臺一笛風皆寒乞相一
　覽便盡初如秀整熟視無神氣以其字露也
　遯齋閒覽云文選有江淹擬古詩三十首如擬陶淵
　明歸田園詩云種禾在東臯苗生滿阡陌今此詩乃
　收在淵明集中誤也
　韓子蒼云淵明田園六首末篇乃序行役與前五首
　不類今俗本乃取江文通種苗在東臯為末篇東坡
　亦因其誤和之陳述古本止有五首予以為皆非也
　當如張相國本題為雜詩六首江淹雜擬詩亦頗似
　之但擬淵明詩云開逕望三益此一句為不類故人
　張子西向余如此説余亦以為不然淹之比淵明情
　致徒效其語耳乃取歸去來句以充入之固應不類
　也
　　止酒
居止次城邑逍遥自閒止坐止髙䕃下步止蓽門裏好
味止園葵大歡止稚子平生不止酒止酒情無喜暮止
不安寢晨止不能起日日欲止之營衞止不理徒知止
不樂不信止利己始覺止為善今朝眞止矣從此一止
去將止扶桑涘清顏止宿容奚止千萬祀
　胡苕溪云止酒詩云坐止髙䕃下步止蓽門裏好味
　止園葵大歡止稚子余嘗反覆味之然後知淵明之
　用意非獨止酒而於此四者皆欲止之故坐止於樹
　䕃之下則廣廈萬間吾何羡焉步止於蓽門之裏則
　朝市聲利吾何趨焉好味止於噉園葵則五鼎方丈
　吾何欲焉大歡止於稚子則燕歌趙舞吾何樂焉在
　彼者難求而在此者易為也淵明固窮守道安於丘
　園疇肯以此易彼乎
　　擬挽歌辭
有生必有死早終非命促昨暮同為人今旦在鬼錄魂
氣散何之枯形寄空木嬌兒索父啼良友撫我哭得失
不復知是非安能覺千秋萬歲後誰知榮與辱但恨在
世時飲酒不得足
　胡苕溪云淵明自作擬挽歌辭凡三章秦太虚亦效
　之余謂淵明之辭了達太虛之辭哀怨有不同耳
　　附秦少游自作挽詞
嬰釁徙窮荒茹哀與世辭官來錄我橐吏來驗我屍藤
束木皮棺藁葬路傍陂家鄉在萬里妻子天一涯孤魂
不敢歸惴惴猶在兹昔忝柱下史通籍黄金閨奇禍一
朝作飄零至於斯弱孤未堪事返骨定何時脩途繞山
海豈免從闍維荼毒復荼毒彼蒼那得知歲晚瘴江急
鳥獸鳴聲悲空濛寒雨零慘淡隂風吹殯宫生蒼蘚紙
錢挂空枝無人設薄奠誰與飰黄緇亦無挽歌者空有
挽歌詞
　胡苕溪云東坡歲在庚辰六月二十五日與秦少游
　別於海康意色自若與平日無少異而少游自作挽
　詞一篇人或怪之坡謂其齊生死了物我戲出此語
　其言過矣此言惟淵明可以當之若少游者情鍾世
　味意戀生理一經遷謫不能自釋遂怏忿而作此詞
　豈眞若是乎
　
　詩林廣記巻一
欽定四庫全書
　詩林廣記巻二　　　　　宋　蔡正孫　編
　　杜子美
　朱文公云作詩須先看李杜如士人治本經然本既
　立方可及蘇黄以次諸家詩
　又曰杜詩初年甚精細晚年曠逸不可當
　又跋集注杜詩云杜詩佳處有在用事造語之外者
　惟虚心諷詠乃能見之
　孫僅云先生以詩鳴於唐凡出處去就動息勞佚悲
　歡憂樂忠憤感激好賢惡惡一見於詩讀之可以知
　其世學士大夫謂之詩史
　　和早朝大明宫
五夜漏聲催曉箭九重春色醉仙桃旌旗日暖龍蛇動
宫殿風微燕雀髙朝罷香烟擕滿袖詩成珠玉在揮毫
欲知世掌絲綸美池上於今有鳳毛
　東坡云旌旗日暖龍蛇動宫殿風微燕雀髙此七言
　中之偉麗者也
　梅聖俞金針詩格云詩有内外意内意欲盡其理外
　意欲盡其象内外意含蓄方入詩格如旌旗日暖龍
　蛇動宫殿風微燕雀髙旌旗喻號令日暖喻明時龍
　蛇喻君臣言號令當明時君出而臣奉行也宫殿喻
　朝廷風微喻政教燕雀喻小人言朝廷政教纔出而
　小人向化各得其所也胡苕溪云論詩若此皆非知
　詩者善乎山谷之言曰彼喜穿鑿者棄其大旨取其
　發興於所遇林泉人物草木魚蟲以為物物皆有所
　託如世閒商度隱語者則詩委地矣
　胡苕溪叢話云老杜和早朝大明宫詩賈至為唱首
　王維岑參皆有和四詩皆佳絶今蘇臺閩中杜工部
　集皆不附此三詩惟錢塘舊本有之今附於左
　　附賈至朝大明宫
銀燭朝天紫陌長禁城春色曉蒼蒼千條弱柳垂青𤨏
百囀流鶯滿建章劒佩聲隨玉墀步衣冠身惹御爐香
共沐恩波鳳池裏朝朝染翰侍君王
　　附王維和朝大明宫
絳幘雞人送曉籌尚衣方進翠雲裘九天閶闔開宫殿
萬國衣冠拜冕旒日影纔臨仙掌動香烟欲傍衮龍浮
朝罷須裁五色詔佩聲歸到鳳池頭
　　附岑參和朝大明宫
雞鳴紫陌曙光寒鶯囀皇州春色闌金鎻曉鐘開萬户
玉階仙仗擁千官花迎劒佩星初落柳拂旌旗露未乾
獨有鳳凰池上客陽春一曲和皆難
　楊誠齋云七言褒頌功德如少陵賈至諸人唱和朝
　大明宫乃為典雅重大和此詩者如岑參花迎劒佩
　一聨最佳
　　櫻桃
西蜀櫻桃也自紅野人相贈滿筠籠數回細寫愁仍破
萬顆勻圓訝許同憶昨賜沾門下省退朝擎出大明宫
金盤玉筯無消息此日嘗新任轉蓬
　詩眼云老杜此詩前四句如禪家所謂信手拈來頭
　頭是道者直書目前所見平易委曲得人心所同然
　但他人艱難不能發耳至於後四句其感興皆出於
　自然故終篇遒麗韓退之亦有謝賜櫻桃詩學老杜
　所作然搜求事迹排比對偶其言出於勉強所以相
　去甚逺若非老杜在前人亦安敢輕議
　　附韓退之謝賜櫻桃
漢家舊種明光殿炎帝還書本草經豈似滿朝承雨露
共看傳賜出青冥香隨翠籠擎偏重色照銀盤瀉未停
食罷自知無補報空然慙汗仰皇扃
　胡苕溪云唐自四月一日寢廟薦櫻桃後頒賜羣臣
　有差王摩詰亦有詩云歸鞍競帶青絲籠中使頻傾
　赤玉盤退之此詩語意與之相似但摩詰詩渾成勝
　退之詩櫻桃初無香退之以香言亦是一語病
　　九日
老去悲秋強自寛興來今日盡君歡羞將短髮還吹帽
笑倩傍人為正冠藍水逺從千㵎落玉山髙並兩峯寒
明年此會知誰健醉把茱萸子細看
　楊誠齋云唐律七言八句一篇之中句句皆奇一句
　之中字字皆奇古今作者皆難之余嘗與林謙之論
　此事謙之慨然曰但吾輩詩集中不可不作數篇耳
　如杜九日詩老去悲秋強自寬興來今日盡君歡不
　特入句便字字屬對又第一句頃刻變化纔説悲秋
　忽又自寬以自對君自者我也羞將短髪還吹帽笑
　倩旁人為正冠將一事翻騰作一聨又孟嘉以落帽
　為風流少陵以不落為風流翻盡古人公案最為妙
　法藍水逺從千澗落玉山髙並兩峯寒詩人至此筆
　力多衰今方且雄傑挺拔喚起一篇精神自非筆力
　拔山不至於此明年此㑹知誰健醉把茱萸子細看
　末聨意味尤為深長
　又云詩已盡而味方永乃善之善者也
　後山詩話云孟嘉落帽前世以為勝絶子美九日詩
　云羞將短髪還吹帽笑倩傍人為正冠其文雅曠達
　不減昔人故謂詩非力學可致正須胷中度世耳
　劉夢得云詩中用茱萸字者凡三人杜甫云醉把茱
　茰子細看王維云插遍茱茰少一人朱放云學他年
　少插茱茰三君所用杜為優
　三山老人語錄云自來九日多用落帽事獨東坡南
　柯子詞云破帽多情却戀頭乃反之尤為奇特愚謂
　東坡此語亦祖杜陵九日詩中吹帽正冠一聨語意
　也
　　同谷歌
男兒生不成名身已老十年飢走荒山道山中儒生舊
相識但話宿昔傷懷抱嗚呼七歌兮悄終曲仰視皇天
白日速
　此歌七章今以文公跋語載其卒章云
　朱文公跋云杜陵此章豪宕奇崛詩流少及之者至
　其卒章歎老嗟卑則志亦陋矣人可以不聞道哉
　　絶句
兩箇黄鸝鳴翠柳一行白鷺上青天窗含西嶺千秋雪
門泊東吳萬里船
　漫叟詩話云詩中有拙句不失為奇作者如子美云
　兩箇黄鸝鳴翠柳一行白鷺上青天是也
　室中語云杜少陵詩云兩箇黄鸝鳴翠柳一行白鷺
　上青天王維詩云漠漠水田飛白鷺隂隂夏木囀黄
　鸝極盡寫物之工後來惟陳无己有云黑雲映黄槐
　更著白鷺度无愧前人之作
　　附唐人絶句
野人自愛山中宿况近葛洪丹井西庭前有箇長松樹
半夜子規來上啼
　胡苕溪云唐人此絶有杜子美意趣其句雖拙亦不
　失為倔奇也
　　附東坡題眞州范氏溪堂
白水滿時雙鷺下緑槐髙處一蟬吟酒醒門外三竿日
臥看溪南十畆隂
　髙齋詩話云東坡此詩蓋用老杜兩箇黄鸝鳴翠柳
　詩意也
　　春望
國破山河在城春草木深感時花濺淚恨別鳥驚心烽
火連三月家書抵萬金白頭搔更短渾欲不勝簮
　迂叟詩話云牂羊墳首三星在罶言不可久也古人
　為詩貴乎意在言外使人思而得之故言之者無罪
　聞之者足以戒近世詩人惟杜子美最得詩人之體
　如國破山河在城春草朩深感時花濺淚恨別鳥驚
　心山河在明無餘物矣草朩深明無人矣花鳥平時
　可娛之物見之而泣聞之而恐則時可知矣他皆類
　此不可徧舉
　　人日
元日到人日未有不陰時冰雪鶯難至春寒花較遲雲
隨白水落風振紫山悲蓬鬢稀踈久無勞比素絲
　西清詩話云都人劉克該貫典籍凡人有僻書疑事
　往往多從之質嘗注杜子美李義山集與客論曰子
　美人日詩云元日到人日未有不隂時人知其一不
　知其二四百年間惟子美與克㑹耳遂起就架取書
　以示客曰此東方朔占書也凡歲後八日一日雞二
　日犬三日豕四日羊五日牛六日馬七日人八日穀
　其日晴則所主之物育陰則災少陵之意謂天寳離
　亂四方雲擾幅裂人物歲歲俱災豈非春秋書王正
　月意邪其深得古人用心如此
　　春日憶李白
白也詩無敵飄然思不羣清新庾開府俊逸鮑參軍渭
北春天樹江東日暮雲何時一樽酒重與細論文
　蔡寬夫詩話云予為進士時嘗舍於汴中逆旅數同
　行亦論杜詩旁有一押糧運使臣或顧之曰爾亦嘗
　觀杜詩乎曰平生好觀然多不解因舉白也詩無敵
　相問曰既言無敵安得却似鮑照庾信時座中雖笑
　之然亦不能遽對則士亦不可忽也胡苕溪云庾不
　能俊逸鮑不能清新白能兼之此其所以無敵也武
　弁何足以知之
　遯齋閒覽云或謂評詩者以甫期白太過反為白所
　誚王荆公謂不然甫贈白詩則曰清新庾開府俊逸
　鮑參軍但比之庾信鮑照而巳又曰李侯有佳句徃
　徃似隂鏗隂鏗詩又在鮑庾下矣飯顆之嘲雖一時
　戯劇之談然二人者名既相軋亦不能无相忌也
　　附太白戲子美
飯顆山頭逢杜甫頭戴笠子日卓午為問因何太瘦生
總為從前作詩苦
　胡苕溪云李翰林集中无此詩疑後人所作或云李
　白以杜甫齷齪故有飯山之嘲
　藝苑雌黄云洪駒父詩話言子美集中贈太白詩最
　多而李集初無一篇與杜者按段成式酉陽雜爼云
　李集有堯祠贈杜補闕者即老杜也又豈獨飯顆山
　頭之句哉
　　渡江
春江不可度二月已風濤舟楫欹斜疾魚龍偃臥髙渚
花張素錦汀草亂青袍戲問垂綸客悠悠見汝曹
　詩眼云有一士人攜詩相示首篇第一句云十月寒
　者余曰君亦讀老杜詩觀其用月字乎其曰二月已
　風濤則記風濤之早也曰因驚四月雨聲寒五月江
　深草閣寒蓋不當寒而寒也五月風寒冷佛骨六月
　風日冷蓋不當冷而冷也今朝臈月春意動蓋未當
　有春意也雖不盡如此如三月桃花浪八月秋髙風
　怒號閏八月初吉十月江平穩之類皆不係月則不
　足以實一時之事若十月之寒既無所發明又不足
　紀錄退之謂惟陳言之務去者非必塵俗之言止為
　無益之語耳然吾輩作文如十月寒者多矣方當共
　以為戒也
　　遊子
巴蜀愁誰語吳門興杳然九江春草外三峽暮帆前厭
就成都卜休為吏部眠蓬萊如可到衰白問羣仙
　詩眼云古人律詩亦是一片文意語或似無倫次而
　意若貫珠此詩巴蜀愁誰語吳門興杳然謂巴蜀既
　無可與語故欲逺之呉㑹九江春草外則想像將來
　吳門之景物三峽暮帆前則去路先涉三峽之風波
　厭就成都卜休為吏部眠君平之卜所以養生畢卓
　之飲所以忘憂今皆不能如意則犯三峽之險適九
　江之逺豈得已哉夫奔走萬里無所税駕傷人世險
　隘不能容已故以蓬萊如可到衰白問羣仙終焉後
　之騷人亦多此意今人不求意趣關紐但以相似語
　言為貫穿豈不淺近也哉
　　八陣圖
功蓋三分國名成八陣圖江流石不轉遺恨失吞吳
　東坡云僕嘗夢見人稱是杜子美謂僕曰世人多誤
　㑹予八陣圖詩意江流石不轉遺恨失吞吳人皆以
　為先主武侯皆欲與雲長復仇故恨不能滅吳非也
　我意本謂吳蜀脣齒之國不當相圖晉之所以能有
　蜀者在吞吳之後此為可恨耳此理甚長然子美死
　已四百年而猶不忘詩區區以自別其意者眞書生
　之習氣也耶
　　登岳陽樓
昔聞洞庭水今上岳陽樓吳楚東南坼乾坤日夜浮親
朋無一字老病有孤舟戎馬關山隔凭髙涕泗流
　唐子西語錄云過岳陽樓觀子美詩不過四十字耳
　氣象閎放涵蓄深逺殆與洞庭爭雄所謂富哉言乎
　西清詩話云洞庭天下壯觀自昔騷人墨客題之者
　衆矣如水涵天影濶山拔地形髙又四顧疑無地中
　流忽有山鳥飛應畏墮帆逺却如閒皆見稱於世然
　又未若孟浩然詩云氣蒸雲夢澤波動岳陽城讀之
　則洞庭空濶無際氣象雄張曠然如在目前至於讀
　子美此詩則又氣象不然大與諸子迥別吳楚東南
　坼乾坤日夜浮不知少陵胷中吞幾雲夢也
　後村詩話云杜五言感時傷事如親朋無一字老病
　有孤舟八句之中著此一聨安得不獨步乎若全集
　千四百篇無此等句為氣骨篇篇都做圓荷浮小葉
　細麥落輕花道了則似近人詩矣
　　新月
光細弦欲上影斜輪未安微升古塞外已隱暮雲端河
漢不改色關山空自寒庭前有白露暗滿菊花團
　瑶溪集云詩之有六義後世賦別為一大文而比少
　興多詩人之全者惟杜子美時能兼之如新月詩光
　細弦欲上影斜輪未安謂位不正德不充風之事也
　微升古塞外已隱暮雲端謂纔升即隱似當日之事
　河漢不改色關山空自寒河漢是矣而關山自凄然
　有所感興也庭前有白露露乃天之恩澤雅之事也
　暗滿菊花團謂天之澤止及於庭前之菊其成功之
　小也如此頌之事也　説者謂杜子美作此詩蓋指
　當時肅宗事也
　　戲作花卿歌
成都猛將有花卿學語小兒知姓名用如快鶻風火生
見賊惟多身始輕緜州刺史著柘黄我卿掃除即日平
子璋髑髏血模糊手持擲還崔大夫李侯重有此節度
人道我卿絶世無既稱絶世無天子何不喚取守京都
　山谷云花卿冢在丹稜之東館鎭至今有英氣血食
　其鄉
　苕溪叢話云細攷少陵此歌想花卿當時在蜀中雖
　有一時平賊之功然驕恣不法人甚苦之故子美不
　欲顯言之但云人道我卿絶世無既稱絶世無天子
　何不喚取守京都語句含蓄其意蓋可知矣
　西清詩話云有病瘧者子美曰吾詩可以療之病者
　曰云何曰夜闌更秉燭相對如夢寐(見羌/村詩)其人誦之
　瘧猶故也子美曰更誦吾詩云子璋髑髏血模糊手
　持擲還崔大夫其人誦之果愈
　胡苕溪云世傳杜子美詩可以愈瘧此未必然蓋其
　辭意典雅讀之者脱然不覺沈疴之去體也好事者
　乃為此論殊可笑借使瘧誠有鬼若知杜詩之佳是
　賢鬼也豈復屑屑求食於嘔泄之間哉觀子美有詩
　云三年猶瘧疾一鬼不銷亡隔日捜脂髓增寒抱雪
　霜則是疾也杜陵正自不免耳
　　秋雨嘆
雨中百草皆爛死階下決明顏色鮮著葉滿枝翠羽蓋
開花無數黄金錢涼風蕭蕭吹汝急恐汝後時難獨立
堂上書生空白頭臨風三嗅馨香泣
　東坡云杞人馬正卿作太學正清苦有氣節學生既
　不喜博士亦忌之余偶至其齋中書杜子美秋雨嘆
　一篇壁間初無意也而正卿即日辭歸不復出至今
　白首窮餓如故正卿字夢得
　胡苕溪云杜子美秋雨嘆有三篇其第一篇語意尤
　為感慨意必東坡所書於壁者云
　　江畔獨步尋花
黄四孃家花滿蹊千朶萬朶壓枝低留連戲蝶時時舞
自在嬌鶯恰恰啼
　胡苕溪云齊魯大臣二人而史失其名黄四孃者獨
　何人哉因托此詩以得不朽世間幸不幸類如此
　　附東坡記林氏媼
　題云正月二十六日偶與數客野步嘉祐僧舍東南
　野人家雜花盛開扣門求觀主人林氏媼出應白髮
　青裙少寡獨居三十年矣感嘆之餘作詩記之
縹蔕緗枝出絳房綠陰青子送春忙涓涓泣露紫含笑
焰焰燒空紅佛桑落日孤煙知客恨短籬破屋為誰香
主人白髮青裙袂子美詩中黄四孃
　愚按詩注林行婆住嘉祐寺之西即林媼也東坡又
　曾有夜過西鄰翟秀才詩首聨云林行婆家初閉户
　翟夫子舍尚留關又先生與周文之帖云林行婆當
　健有香與之到日吿便送去皆謂林媼也區區二婦
　人者皆得詩人托名於數百載之後亦可謂奇遇也
　矣
　　示宗武
覓句知新律攤書解滿牀試吟青玉案莫羨紫羅囊假
日從時飲明年共我長應須飽經術已似愛文章十五
男兒志三千弟子行曾參與游夏達者得升堂
　詩注云嵇紹新解覓句稍知音律王渾阿戎年小漸
　解滿牀攤書謝𤣥少好佩紫羅香囊叔父安焚之嵇
　康顧子紹曰阿紹明年共我長矣吾甚喜爾成人愚
　謂前輩云用事多塡塞故實謂之㸃鬼簿如少陵此
　詩未嘗不用事而渾然不覺其為用事可謂精妙者
　也
　東坡云韓退之示兒詩云開門問誰來無非卿大夫
　不知官髙卑玉帶懸金魚又云凡此座中人十九持
　鈞樞所示者皆利禄事耳老杜則不然示宗武云曾
　參與游夏達者得升堂所示者聖賢事也
　　附韓退之示兒
始我來京師止攜一束書辛勤三十年以有此屋廬此
屋豈為華於我自有餘中堂髙且新四時登牢蔬前榮
饌賓親婚冠所依於庭内無所有髙樹八九株有藤縷
絡之春華夏陰敷東堂坐見山雲風相吹嘘松果連南
亭外有𤓰芋區西偏屋不多槐榆翳空虚山鳥旦暮呼
有類澗谷居主婦治北堂膳服適戚疎恩封髙平君子
孫從朝裾開門問誰來無非卿大夫不知官髙卑玉帶
懸金魚問客之所為巍冠講唐虞酒食罷無為棊槊以
相娯凡此座中人十九持鈞樞又問誰與頻莫與張樊
如來過亦無事考評道精粗蹮蹮媚學子牆屛日有徒
以能問不能其蔽豈可袪嗟我不修飾事與庸人俱安
能坐如此比肩於朝儒詩以示兒曹其無迷厥初
　　夢李白
死別已呑聲生別常惻惻江南瘴癘地逐客無消息故
人入我夢明我長相憶恐非平生魂路逺不可測魂來
楓林青魂返關塞黑君今在羅網何以有羽翼落月滿
屋梁猶疑照顏色水深波浪濶無使蛟龍得
　西清詩話云李太白歴見司馬子微謝自然賀知章
　或以為可與神遊八極之表或以為謫仙人其風神
　超邁英爽可知後世詞人狀者多矣亦間於丹青見
　之俱不若少陵云落月滿屋梁猶疑照顏色熟味之
　百世之下想見風采此與李太白傳神詩也
　　春水生
二月六夜春水生門前小灘渾欲平鸕鷀鸂䳵莫漫喜
吾與汝曹俱眼明
　　其二
一夜水髙二尺強數日不敢更禁當南市津頭有船賣
無錢即買繫籬傍
　趙章泉云學詩者貴乎似論似者果可以盡言邪少
　陵春水生二絶後有曾空青題清樾軒二絶其語意
　絶相類學詩者試讀之似邪不似邪是又不可以不
　辨也
　　附曾空青清樾軒二絶
臥聽灘頭㶁㶁流冷風凄雨似深秋江邊石上烏臼樹
一夜水長到梢頭
　　其二
竹間佳樹宻扶疎異鄉物色似吾廬清曉開門出負水
已有小舟來賣魚
　　杜鵑
西川有杜鵑東川無杜鵑涪萬無杜鵑雲安有杜鵑我
昔遊錦城結廬錦水邊有竹一頃餘喬朩上參天杜鵑
暮春至哀哀叫其間我見常再拜重是古帝魂生子百
鳥巢百鳥不敢嗔仍為餧其子禮若奉至尊鴻雁及羔
羊有禮太古前行飛與跪乳識序如知恩聖賢古法則
付與後世傳君看禽鳥情猶解事杜鵑今忽暮春間值
我病經年身病不能拜淚下如迸泉
　眞西山先生云此詩譏世亂不能明君臣之義者禽
　鳥之不若也
　東坡外集云南都王誼伯書江濱驛垣謂子美此詩
　首四句蓋是題下注斷自我昔遊錦城為首句誼伯
　誤矣且子美詩備諸家體必非牽合程度者也是篇
　句落處凡五杜鵑豈可以文害辭辭害意邪原子美
　之意類有所感托物以發亦六義之比興離騷之法
　歟按博物志杜鵑生子寄之他巢百鳥為飼之且禽
　鳥至微知有所尊江東有云杜宇曾為蜀帝王化禽
　飛去舊城荒故子美云重是古帝魂又云禮若奉至
　尊蓋譏當時刺史有不禽鳥若也唐自明皇後天步
　多棘刺史能造次不忘君者可一二數嚴武在蜀雖
　横斂刻薄而實資中原是西川有杜鵑其不䖍王命
　負固以自抗擅軍旅絶貢賦如杜克遜在梓州為朝
　廷西顧憂是東川無杜鵑耳至於涪萬雲安刺史微
　不可攷凡其尊君者為有懷貳者為無不在夫杜鵑
　之眞有無也誼伯以為來東川聞杜鵑聲繁而急乃
　始疑子美詩跋㚄紙上語又云子美不應疊用韻何
　耶子美自我作古疊用韻無害於為詩僕所見如此
　誼伯博學強辨殆必有以折衷之
　胡苕溪云杜鵑詩或云明皇幸蜀還肅宗用李輔國
　謀遷之西内悒悒而崩此詩感是而作以余觀之少
　陵後又有杜鵑行亦是明皇遷居西内時作其所以
　發明痛憤之意尤為激烈讀之眞使人可傷但或者
　知其一而不知其二耳今併録於左
　唐史元宗次蜀郡皇太子即位於靈武明年還蜀居
　興慶(即南/内)後皇后張氏稍與政事多以私謁撓權遷
　太上皇居西内
　　杜鵑行
君不見昔日蜀天子化作杜鵑似老烏寄巢生子不自
啄羣鳥至今與哺雛雖同君臣有舊禮骨肉滿眼身羈
孤業業竄伏深樹裏四月五月偏號呼其聲哀痛口流
血所訴何事常區區爾惟摧殘始發憤羞帶羽翮傷形
愚蒼天變化誰料得萬事反覆何所無萬事反覆何所
無豈憶當殿羣臣趨
　寰宇記云蜀之先肇於人皇之際至黄帝子昌意娶
　蜀人女生帝嚳後封其支庶於蜀歴夏殷周始稱王
　首曰蠶叢次曰柏灌次曰魚鳧其後有王曰杜宇稱
　帝號望帝自恃功德髙乃以褒斜為前門熊耳靈關
　為後户玉壘峩眉為池澤時有荆人鱉靈者帝立為
　相後帝因禪位於鱉靈遂自亡去化為子鵑故蜀人
　聞鵑鳴曰是我望帝也(蜀志大/略同)
　　登慈恩寺塔
秦山忽破碎涇渭不可求俯視但一氣焉能辨皇州回
首叫虞舜蒼梧雲正愁惜哉瑶池飲日宴崑崙丘黄鵠
去不息哀鳴何所投君看隨陽雁各有稻粱謀
　三山老人語錄云登慈恩寺塔詩譏天寳時事也山
　者人君之象秦山忽破碎則人君失道矣賢不肖混
　淆則清濁不分故曰涇渭不可求天下無綱紀文章
　而上都亦然故曰俯視但一氣焉能辨皇州於是思
　古之聖君不可得故曰回首叫虞舜蒼梧雲正愁是
　時眀皇方耽於淫樂而不已故曰惜哉瑶池飲日宴
　崑崙丘賢人君子多去朝廷故曰黄鵠去不息哀鳴
　何所投惟小人貪竊祿位者在朝故曰君看隨陽雁
　各有稻粱謀
　　絶句三首
楸樹馨香倚釣磯斬新花蕊未應飛不如醉裏風吹盡
可忍醒時雨打稀
　覺範禁臠云子美詩言山間野外事意蓋譏刺風俗
　如三絶句云楸樹馨香倚釣磯斬新花蕊未應飛言
　後進暴貴可榮觀也不如醉裏風吹盡可忍醒時雨
　打稀言其恩重才薄眼見其零落不若未受恩眷時
　雨比天恩以雨多故致花易壞也
　　其二
門外鸕鷀久不來沙頭忽見眼相猜自今已後知人意
一日須來一百回
　門外鸕鷀久不來沙頭忽見眼相猜言貪利小人畏
　君子之譏其短也自今已後知人意一日須來一百
　回言君子䝉以養正瑾瑜匿瑕山藪藏疾不發其惡
　小人未革面諂諛不知愧恥也
　　其三
無數春筍滿林生柴門宻掩斷人行㑹須上番看成竹
客至從嗔不出迎
　此絶言惟守道為歲寒也前輩多法其意而作如韓
　稚圭詩云風定曉林蝴蝶舞雨勻春圃桔橰閒亦以
　雨比天恩桔橰比宰相功業之就已退閒矣時公在
　相州作蔡持正在安州亦有詩云風摇熟果時聞落
　雨滴餘花亦自香熟果比大臣黜落也
　愚謂論詩若此亦犯山谷穿鑿之戒洪駒父有云嘗
　見一老書生忘其姓名自言評老杜詩取而觀之注
　紈袴不餓死儒冠多誤身云冠上服本乎天者親上
　故稱冠譬之君子袴下服本乎地者親下故舉袴譬
　之小人雖不為無理然穿鑿可笑也
　　漫興
糝徑楊花鋪白氊㸃溪荷葉疊青錢筍根稚子無人見
沙上鳧雛傍母眠
　冷齋夜話云筍根稚子無人見世不解稚子為何等
　語唐人有食筍詩云稚子脱錦綳駢頭玉香滑則稚
　子為筍明矣贊寧雜誌曰竹根有鼠大如猫其色類
　竹名之曰豚亦云稚子余以問子蒼子蒼曰筍為稚
　子老杜之意也不用食筍詩證亦可
　漫叟詩話云筍根稚子無人見當為野雉之雉或以
　為童稚非也
　桐江詩話云冷齋以稚子便作筍引唐人詩為證何
　謬之甚也唐詩蓋謂筍之脫籜如小兒之解綳便以
　稚子為筍則非也少陵詩本特誤以雉為稚耳蓋筍
　生乃雉哺子之時言雉子之小在竹閒人不能見也
　　羌村
崢嶸赤雲西日脚下平地柴門鳥雀噪歸客千里至妻
弩恠我在驚定還拭淚世亂遭飄蕩生還偶然遂鄰人
滿牆頭感歎亦歔欷夜闌更秉燭相對如夢寐
　誠齋云杜子美羌村詩讀之真有一倡三歎之聲
　冷齋夜話云夜闌更秉燭相對如夢寐言更相秉燭
　照之恐尚是夢也更字當作平聲讀若作側聲讀則
　失其意矣
　幕府燕閒錄云盛文肅夢朝上帝見殿上執扇有題
　詩云夜闌更秉燭相對如夢寐意其為天人詩識之
　既寤以語客乃杜甫詩也
　三山老人語錄云羌村詩夜闌更秉燭相對如夢寐
　一小説謂有人過驪山夢明皇稱美此二句然子美
　詩云世亂遭飄蕩生還偶然遂乃有秉燭之語則致
　世之亂者誰邪眀皇得不慙乎猶誦其語而譽之可
　謂無恥矣此小説之所以無稽也
　　何將軍宴
竹裏行廚洗玉盤花邊立馬簇金鞍非關使者徵求急
自識將軍禮數寬百年地闢柴門迥五月江深草閣寒
看弄漁舟移白日老農何有罄交歡
　胡苕溪云律詩之作用字平仄世固有定體衆共守
　之然不若時用變體如兵之出奇變化無窮以驚世
　駭目老杜此詩七言律詩之變體也東坡常用此體
　作詩云
　　附東坡詩
華髮蕭蕭老遂良一身萍挂海中央無錢種菊為家業
有病安心是藥方才疎正類孔文舉癡絶還同顧長康
萬里歸來空泣血七年供奉殿西廊
　又絶句律詩亦有用變體者今附於後
　　附老杜詩
山瓶乳酒下青雲氣味濃香幸見分鳴鞭走送憐漁父
洗盞開嘗對馬軍
　　附韋蘇州詩
南望青山滿禁闈曉陪鴛鷺正差池共愛朝來何處雪
蓬萊宫裏拂松枝
　凡此皆律詩之變體又有五言律詩至第三句便失
　黏落平仄亦別是一體唐人用者甚多但今人少用
　耳學者不可不知
　　縛雞行
小奴縛雞向市賣雞被縛急相喧爭家中厭雞食蟲蟻
不知雞賣還遭烹蟲雞於人何厚薄吾叱奴人解其縛
雞蟲得失無了時注目寒江倚山閣
　洪容齋云此詩自是一段好議論至結句之妙非他
　人之所能企及也
　西山文章正宗云一篇之妙在乎落句黄魯直深達
　詩旨其書酺池寺書堂云小黠大癡螗捕蟬有餘不
　足夔憐蚿退食歸來北窗夢一江風月趁漁船可與
　言詩者當自解也
　師厚云天下之利害當權輕重除寇則勞民愛民則
　養寇與其養寇孰若勞民與其食蟲孰若存雞
　步里客談云古人作詩斷句輒旁入他意最為警䇿
　如老杜云雞蟲得失無了時注目寒江倚山閣是也
　黄魯直作水仙花詩坐對眞成被花惱出門一笑大
　江横亦是此意
　　附黄魯直水仙花
凌波仙子生塵襪水上盈盈步微月是誰招此斷腸魂
種作寒花寄愁絶含香體素欲傾城山礬是弟梅是兄
坐對眞成被花惱出門一笑大江横
　　附東坡二蟲詩
君不見水馬兒步步逆流水大江東流日千里此蟲趯
趯長在此又不見鷃濫堆決起隨衝風隨風一去宿何
許逆風還落蓬蒿中二蟲愚智俱莫測江邊一笑無人
識
　師民瞻云杜甫縛雞行末句云雞蟲得失無了時注
　目寒江倚山閣東坡此詩末句正用杜甫詩意也
　汪養源云韻語陽秋云阿濫堆明皇御玉笛採其聲
　翻為曲左右皆能傳唱張祜詩有云至今風俗驪山
　下村笛猶吹阿濫堆
　
　
　
　
　
　
　
　
　
　
　
　詩林廣記巻二
欽定四庫全書
　詩林廣記巻三　　　　　宋　蔡正孫　編
　　李太白
　朱文公云太白詩非無法度乃從容於法度之中蓋
　聖於詩者也
　李陽冰李翰林集序云太白不讀非聖之書恥為鄭
　衞之作故其言多天仙之辭三代以下風騷之後驅
　馳屈宋鞭撻揚馬千載獨步惟公一人
　黄山谷云太白豪放人中鳳凰麒麟譬如生富貴人
　雖醉著瞑暗中作無義語終不作寒乞聲
　　望廬山瀑布
日照香爐生紫煙遥看瀑布挂長川飛流直下三千尺
疑是銀河落九天
　胡苕溪云太白望廬山瀑布一絶東坡極稱美之坡
　遊廬山曾有詩云帝遣銀河一派垂古來惟有謫仙
　詞然余謂太白前篇古詩云海風吹不斷江月照還
　空此語磊落清壯辭簡而意盡優於絶句多矣
　　附東坡廬山瀑布
帝遣銀河一派垂古來惟有謫仙詞飛流濺沫知多少
不為徐凝洗惡詩
　東坡云僕遊廬山是日有以陳令舉廬山記見寄者
　且行且讀其中有云徐凝李白之詩不覺失笑旋入
　開元寺主僧求詩因戲作一絶
　　附徐凝瀑布
瀑布瀑布千丈直雷奔入江無暫息萬古長如白練飛
一條界破青山色
　東坡云徐凝瀑布詩至為塵陋或又偽作樂天稱美
　此句有賽不得之語樂天雖涉淺易然亦豈至是哉
　　答山中俗人
問余何事栖碧山笑而不答心自閒桃花流水杳然去
別有天地非人間
　楊誠齋云此李白詩體也
　許彥周詩話云賀知章呼太白為謫仙人余觀此詩
　竊信之矣
　　金陵酒肆留別
風吹柳花滿店香吳姬壓酒勸客嘗金陵子弟來相送
欲行不行各盡觴請君試問東流水別意與之誰短長
　詩眼云山谷言學者若不見古人用意處但得其皮
　毛所以去之更逺如風吹柳花滿店香若人復能為
　此句亦未是太白至於吳姬壓酒勸客嘗壓酒字他
　人亦難及金陵子弟來相送欲行不行各盡觴益不
　同請君試問東流水別意與之誰短長至此乃眞太
　白妙處當濳心焉故學者要先以識為主如禪家所
　謂正法眼者直須具得此眼目方可以入道也
　詩話云前輩謂好句須要好字如太白詩吳姬壓酒
　勸客嘗可見新酒初熟江南風物之美如此工在壓
　字
　　榜峯頂寺
夜宿峯頂寺舉手捫星辰不敢髙聲語恐驚天上人
　西清詩話云蘄州黄梅縣峯頂寺在水中央環伏萬
　山人迹所罕到曾阜為令時因事登其上見梁間一
　榜塵暗粉落拂滌視之乃謫仙詩世間傳楊大年幼
　時詩非也
　　附楊大年絶句
危樓髙百尺手可摘星辰不敢髙聲語恐驚天上人
　阮閲詩話云楊文正公億生數歲不能言一日家人
　抱登樓偶觸其首遂即能語且吟此詩
　　登鳳凰臺
鳳凰臺上鳳凰遊鳳去臺空江自流吳時花草埋幽徑
晉代衣冠成古丘三山半落青天外二水中分白鷺洲
總為浮雲能蔽日長安不見使人愁
　陸賈新語云邪臣蔽賢猶浮雲之鄣日太白詩末句
　用此語也
　該聞錄云唐崔顥嘗題武昌黄鶴樓詩李太白負大
　名見其詩尚曰眼前有景道不得崔顥題詩在上頭
　故欲擬之以較勝負乃作金陵鳳凰臺詩
　後村詩話云古人服善太白過黄鶴樓有眼前有景
　道不得崔顥題詩在上頭之句至金陵遂為鳳凰臺
　詩以擬之今觀二詩眞敵手棋也若他人必次顥韻
　或於詩之傍別著語矣
　　附崔顥題黄鶴樓詩
昔人已乘黄鶴去此地空餘黄鶴樓黄鶴一去不復返
白雲千載空悠悠晴川歴歴漢陽樹芳草萋萋鸚鵡洲
日暮鄉關何處是煙波江上使人愁
　江夏辨疑云州之有樓著稱於江湖之間如江之庾
　公岳之岳陽鄂之黄鶴是也然黄鶴多以為費褘昇
　仙之地故閻伯埕為之記曰費褘登仙駕黄鶴反憩
　於此遂以名樓予按蜀志費褘為魏降人郭循所害
　褘固不得其終安有駕鶴而憩此者邪不知辨疑何
　以為據州城之東十里有山多鳥是為黄鶴山方輿
　記云昔有仙人子安乘黄鶴過此因得名樓以西臨
　崖有石如磯焉為黄鶴磯後人建樓托俯磯上故不
　更別名耳崔顥之詩亦以為費褘昇仙之地蓋承襲
　謬誤不復攷正耳
　徐柏山詩莊云李白之擬黄鶴樓正在鸚鵡洲一詩
　而非止於鳳凰臺之作今載於後
　　鸚鵡洲
扁舟來過呉江水江上洲傳鸚鵡名鸚鵡西飛隴山去
芳洲之樹何青青煙開蘭葉香風暖岸夾桃花錦浪生
遷客此時徒極目長洲孤月向誰明
　愚謂此詩聯聯與崔顥詩格調同而語意亦相類徐
　柏山之説得之亦善於讀詩者也
　　烏夜啼
黄雲城邊烏欲棲歸飛啞啞枝上啼機中織錦秦川女
碧紗如煙隔窗語停梭悵然憶逺人獨宿孤房淚如雨
　古今詞話云李白初自蜀到京師賀知章聞其名見
　之請觀所為文白出蜀道難示之知章曰公非人間
　人豈太白星精邪於是解金貂換酒醉歸及見烏夜
　啼曰此詩可啼鬼神也
　　烏棲曲
姑蘇臺上烏棲時吳王宫裏醉西施吳歌楚舞歡未畢
青山欲銜半邊日銀箭金壺漏水多起看秋月瑩江波
東方漸髙奈爾何
　胡苕溪云老杜寄李十二白詩云詩成泣鬼神元和
　中范傳正誌白墓云賀公知章吟公烏棲曲云此詩
　可以哭鬼神矣
　愚按賀知章云此詩可哭鬼神一以為烏夜啼一以
　為烏棲曲今並載於右想二詩出於一時所同見也
　　永王東巡歌
三川北虜亂如麻四海南奔似永嘉但用東山謝安石
為君談笑靜胡沙
試借君王玉馬鞭指麾戎虜坐瓊筵南風一掃胡塵靜
西入長安到日邊
　右東巡歌十一首今録其二
　愚按年譜云天寳十四載乙未安祿山反明年明皇
　在蜀永王璘節度東南白時臥廬山璘脅致之璘軍
　敗丹陽白奔亡至宿松山坐繫潯陽獄宣慰大使崔
　渙與御史中丞宋若思驗治白以為罪薄宜貰宋中
　丞有薦表云前翰林供奉李白年五十有七為璘脅
　行中道奔走即已陳首經渙及臣推覆立審無辜白
　有經濟之才請拜一京官獻可替否以光朝列不報
　肅宗乾元二年己亥以璘事長流夜郎半道承恩放
　還
　蔡寬夫詩話云太白之從永王璘世頗疑之唐書載
　其事甚略亦不為眀辨是否獨白有贈江夏韋太守
　良宰詩中自序甚詳云半夜水軍來潯陽滿旌旃空
　名適自誤迫脅上樓船從賜五百金棄之若浮煙辭
　官不受賞翻謫夜郎天然太白豈從人為亂者哉蓋
　其學本出縱横以氣俠自任當中原擾攘時欲藉之
　以立竒功耳觀其東巡歌中之語亦可以見其志矣
　　古詩
世道日交喪澆風變淳原不求桂樹枝反棲惡朩根所
以桃李樹吐華竟不言大運有興沒羣動若飛奔歸來
廣成子去入無窮門
　朱文公題太白詩後李太白天才絶出尤長於詩一
　日李光之攜陳光澤所藏廣成子畫像來看偶記李
　太白此詩因寫以示之今人捨命作詩開口便説李
　杜以此觀之何曾夢見他脚板耶
　　襄陽歌
落日欲沒峴山西倒著接籬花下迷襄陽小兒齊拍手
攔街爭唱白銅鞮傍人借問笑何事笑殺山翁醉似泥
鸕鷀杓鸚鵡杯百年三萬六千日一日須傾三百杯遥
看漢水鴨頭緑恰似蒲萄初醱醅此江若變作春酒壘
麴便築糟邱臺千金駿馬換小妾笑坐彫鞍歌落梅車
傍側挂一壺酒鳳笙龍管行相催咸陽市上歎黄犬何
如月下傾金罍君不見晉朝羊公一片石龜頭剥落生
莓苔淚亦不能為之墮心亦不能為之哀清風明月不
用一錢買玉山自倒非人推舒州杓力士鐺李白與爾
同死生襄王雲雨今安在江水東流猿夜聲
　歐陽公云落日欲沒峴山西倒著接籬花下迷襄陽
　小兒齊拍手攔街爭唱白銅鞮此常語也至於清風
　明月不用一錢買玉山自倒非人推然後見太白之
　横放所以驚動千古者固不在此乎
　黄山谷云李白歌詩度越六代與漢魏樂府爭衡
　又云太白詩歌如黄帝張樂於洞庭之野無首無尾
　不主故常非墨工槧人所可擬議
　　清平調辭三章
　　　其一
雲想衣裳花想容春風拂檻露華濃若非羣玉山頭見
會向瑶臺月下逢
　　　其二
一枝紅艷露凝香雲雨巫山枉斷腸借問漢宫誰得似
可憐飛燕倚新糚
　　　其三
名花傾國兩相歡長得君王帶笑看解釋春風無限恨
沈香亭北倚欄干
　李白集後序云開元中禁中初重朩芍藥即今牡丹
　也得四本紅紫淺紅通白者上因移植興慶池東沈
　香亭前會花繁開上乗照夜車眞妃以步輦從詔選
　梨園弟子中尤者得樂十六色李龜年以歌名擅一
　時捧檀板將前歌之上曰賞名花對妃子何用舊樂
　辭遽命持金花牋賜翰林李白立進清平調辭三章
　白欣然承詔援筆賦之龜年以歌辭進上命梨園弟
　子略約調撫絲竹促龜年歌之眞妃持玻瓈七寳杯
　酌西涼州蒲萄酒笑領歌辭意甚厚也上因調玉笛
　倚曲每曲徧將換則遲其聲以媚之眞妃飲罷斂繡
　巾重拜上自是顧李翰林尤異於諸學士矣
　　宫詞
　此詞有八首今錄其一
柳色黄金嫩梨花白雪香玉樓巢翡翠金殿鎻鴛鴦選
妓隨雕輦徵歌出洞房宫中誰第一飛燕在昭陽
　胡苕溪云太白宫詞云梨花白雪香子美詠竹云風
　吹細細香二物皆無香而二公皆以香言之何耶韓
　退之詠櫻桃云香隨翠籠擎偏重亦有此病
　䂬溪詩話云世俗誇太白賜牀調鼎為榮力士脱靴
　為勇愚觀𤣥宗渠渠於白豈眞樂道下賢者哉其意
　急得艷詞媟語以悦婦人耳白之論撰亦不過玉樓
　金殿鴛鴦翡翠等語社稷蒼生何賴就使滑稽傲世
　然東方生不忘納諫况黄屋既為之屈乎或者謂其
　謀謨濳宻然歴攷全集求其愛君憂民之心如杜子
　美語一何鮮也力士閨闥庸腐惟恐不當人主意挾
　主勢驅之何所不可脱靴乃其職也自退之為蚍蜉
　撼大朩之論遂使後學吞聲余謂如論其文章豪逸
　眞一代偉人論其心術事業可施廊廟李杜齊名眞
　忝竊也
　鍾山語録云王荆公次第四家詩以子美為第一歐
　陽永叔次之韓退之又次之乃以太白為下俗人多
　疑之公曰白詩近俗人易悦故也白識見汙下十首
　九説婦人與酒然其才豪俊亦可取也
　　詠鸚鵡
落羽辭金殿孤鳴吒繡衣能言終見棄還向隴山飛
　愚按年譜云天寳三載白與吳筠善筠待詔翰林白
　亦至長安見太子賓客賀知章於紫極宫因解金貂
　換酒為樂薦於明皇召見金鑾殿詔供奉翰林進清
　平調詞後為髙力士憾其脱靴譖於貴妃三欲命官
　被沮而止乃放驁不自修與知章等八人為酒中八
　仙帝賜金放還白乃作詠鸚鵡詩以自況云
　　春夜洛城聞笛
誰家玉笛暗飛聲散入春風滿洛城此夜曲中聞折柳
何人不起故園情
　胡苕溪云樂府雜錄云笛者羌樂也古曲有折楊柳
　落梅花之名故杜少陵亦有吹笛詩云故園楊柳今
　摇落何得愁中曲盡生王渙之亦云羌笛何須怨楊
　柳春風不度玉門關此皆言折楊柳曲也
　　聽黄鶴樓吹笛
一為遷客去長沙西望長安不見家黄鶴樓中吹玉笛
江城五月落梅花
　復齋漫錄云古曲有落梅花非謂吹笛則梅落詩人
　用事不悟其失耳胡苕溪云余意不然之蓋詩人因
　笛中有落梅花曲故言吹笛則梅落其理甚通用事
　殊未為失古之詩詞用吹笛則梅落者甚衆若以為
　失則落梅花之曲何為笛中獨有之決不虚設也謫
　仙又有觀胡人吹笛云胡人吹玉笛一半是秦聲十
　月吳山曉梅花落敬亭又戎昱聞笛詩云平明獨惆
　悵飛盡一庭梅崔魯梅詩云初開已入雕梁畫未落
　先愁玉笛吹黄魯直侍兒詩云催盡落梅春已半更
　吹三弄乞風光泛觀古人用事一律可見復齋之妄
　辨也
　　安陸白兆山桃花岩寄劉侍御館
雲臥三十年好閒復愛仙蓬壺雖冥絶鸞鶴心悠然歸
來桃花岩得憩雲窗眠對嶺人共語飲潭猿相連時昇
翠微上邈若羅浮巔兩岑抱東壑一嶂横西天樹雜人
易隱崖傾月難圓芳草換野色飛蘿摇春煙入逺構石
室選幽開山田獨此林下意杳無區中縁永辭霜臺客
千載方來還
　黄山谷云余聞士大夫嘗勸白兆山僧重素即岩下
　作桃花菴素云桃花菴不難作但恨無李白耳今彥
　顧乃欲礱崖石刻李白詩方結草其旁以待冠蓋之
　遊者衆不可蓋安其遂無李白邪為我多謝素師今
　無白兆向不廢椎鼔升堂豈可臆季世無李白邪素
　若有語可并刻之彥顧安陸李慥也
　　關山月
明月出天山蒼茫雲海間長風幾萬里吹度玉門關漢
下白登道胡窺青海灣由來征戰地不見有人還戍客
望邊色思歸多苦顏髙樓當此夜歎息未應閒
　童蒙訓云李太白詩如明月出天山蒼茫雲海間長
　風幾萬里吹度玉門關及沙墩至梁苑二十五長亭
　大舶夾雙櫓中流鵝鸛鳴之類皆氣蓋一世學者能
　熟味之自然不淺矣
　　潯陽紫極宫感秋
何處聞秋聲瀟瀟北窗竹回薄萬古心攬之不盈掬靜
坐觀衆妙浩然媚幽獨白雲南山來就我簷下宿懶從
唐生決羞訪季主卜四十九年非一往不可復野情轉
蕭散世道有翻覆陶令歸去來田家酒應熟
　西清詩話云太白此詩本陶淵明歸去來山中山中
　酒應熟之句詳見前陶淵明問來使篇
　　附蘇東坡和
寄臥虚寂堂明月浸疎竹泠然洗我心欲飲不可掬流
光發永歎自昔非余獨行年四十九還此北窗宿緬懷
卓道人白首寓毉卜謫仙固逺矣此士亦難復世道如
奕棊變化不容覆惟應玉芝老待得蟠桃熟
　胡苕溪云東坡起語清拔優於太白大抵東坡每題
　詠景物於長篇中只篇首四句便能寫盡語仍快健
　　附黄山谷和
不見兩謫仙長懷倚脩竹行遶紫極宫明珠得盈掬平
生人欲殺耿介受命獨往者如可作抱被來同宿砥柱
閲頹波不疑更何卜但觀草朩秋葉落根自復我病二
十年大斗久不覆因之酌蘇李蟹肥社醅熟
　　附劉後村和
　後村自序云十一月二日至紫極宫誦李白詩及坡
　谷和篇因念蘇李聽竹時各年四十九予今五十九
　矣遂次其韻
翰林兩仙人偶來聽風竹蕭蕭玉千竿采采緑一掬少
時負不羣中歲乃見獨嗟余長十年所至戀三宿徑當
還笏歸奚俟揲蓍卜夜郎與儋耳老大費往復宜州殿
其後路險車又覆山中采芝去舍下炊粱熟
　　附謝疊山和
雨歇月明松天碧光入竹好懷一時開乾坤清可掬相
攜塵外遊此樂豈我獨掃開松上雲恐有鶴來宿爽氣
逼斗牛何待蜀仙卜獨憐天心勞千歲幾剥復滄海有
紅塵不見虚舟覆問訊安期生何年棗當熟
　愚謂疊翁此詩清峭典雅與諸老之作眞可齊驅並
　駕也
　　金陵城西樓月下吟
金陵夜寂涼風發獨上髙樓望吳越白雲映水摇空城
白露垂珠滴秋月月下沈吟久不歸古來相接眼中稀
解道澄江淨如練令人長憶謝𤣥暉
　胡苕溪云東坡送人守嘉州古詩其中有云峨眉山
　月半輪秋影入平羌江水流謫仙此語誰解道請君
　見月時登樓上兩句全是李謫仙詩故繼之以謫仙
　此語誰解道請君見月時登樓之句此格本於李謫
　仙其詩云解道澄江浄如練令人長憶謝𤣥暉蓋澄
　江浄如練即𤣥暉全句也後人襲用此格愈變愈工
　至魯直則云憑誰説與謝𤣥暉休道澄江淨如練又
　如王文海云鳥鳴山更幽至介甫則曰茅簷相對坐
　終日一鳥不鳴山更幽此又反意而用之
　　附峨眉山月歌
峨眉山月半輪秋影入平羌江水流夜發清溪向三峽
思君不見下渝州
　東坡送人守嘉州詩全用此絶首聨也
　　附謝𤣥暉晚登三山還望京邑
灞涘望長安河陽視京縣白日麗飛甍參差皆可見餘
霞散成綺澄江淨如練喧鳥覆春洲雜英滿芳甸去矣
方滯淫懷哉罷歡宴佳期悵何許淚下如流霰有情知
望鄉誰能鬒不變
　　姑熟十詠
　　　姑熟溪
愛此溪水閒乗流興無極漾楫怕鷗驚垂竿待魚食波
翻曉霞影岸疊春山色何處浣紗人紅顏未相識
　右姑熟十詠乃姑熟溪丹陽湖謝公宅陵歊臺柏公
　井慈姥竹望夫山牛渚磯靈墟山天門山十首是也
　今止錄其一
　東坡云太白豪俊語不甚擇集中往往有臨時率然
　之句故使妄庸輩敢有偽譔者如集中歸來乎笑矣
　乎及贈懷素草書數詩決非太白作蓋唐末五代間
　學齊已輩詩也余嘗舟次姑熟堂下讀姑熟十詠怪
　其語淺近不類李白王平甫云此李赤詩也赤自比
　李白故名赤其後為厠鬼所惑而死今觀其詩止此
　而以太白自比則其人心疾久矣豈厠鬼之罪哉
　胡苕溪云東坡此語蓋有所譏而云
　按柳子厚作李赤傳云李赤江湖人也嘗曰吾善為
　歌詩類李白故自號曰李赤後為鬼所惑卒死於厠
　詳見柳子厚文集
　
　
　
　
　
　
　
　
　
　
　
　
　詩林廣記巻三
欽定四庫全書
　詩林廣記巻四　　　　　宋　蔡正孫　編
　　韋蘇州
　朱文公云其詩無一字做作直是自在其氣象近道
　意常愛之
　又云蘇州詩髙於王維諸人以其無聲色臭味也
　徐師川云自李杜以來古人詩法盡廢惟蘇州有六
　朝風致最為流麗
　劉後村云韋蘇州詩律深妙流出肝肺非學力所可
　到也
　　酬故人重九求橘
憐君臥病思新橘始摘猶酸亦未黄書後欲題三百顆
洞庭須待滿林霜
　蘇東坡云世傳王子敬帖有黄柑三百顆之語此帖
　乃在劉季孫家劉死不知今在何處韋蘇州此詩本
　此帖也
　黄山谷云余往時以為右軍帖中贈子黄柑三百者
　比見右軍一帖云奉橘三百枚霜未降不可多得蘇
　州蓋取諸此
　　杜司空席上
髙髻雲鬟宫樣糚春風一曲杜韋孃司空見慣渾閒事
惱斷蘇州刺史腸
　胡苕溪云韓子蒼謂韋蘇州少時豪縱不羈因記遺
　史云韋應物赴大司空杜鴻漸宴醉宿驛亭醒見二
　妓在側怪問之對曰郎中席上與司空詩因令侍寢
　問記詩否二妓誦之觀此則應物豪縱之性暮年猶
　在也
　　陪王郎中尋孔徵君
俗吏閒居少同人會面難偶隨香署客來訪竹林歡暮
館花微落春城雨暫寒甕間聊共酌莫使宦情闌
　　和晉陵陸丞早春遊望
獨有宦遊人偏驚物候新雲霞出海曙梅栁渡江春淑
氣催黄鳥晴光照緑蘋忽聞歌古調歸思欲沾巾
　復齋漫錄云二篇皆佳作也而韋集逸去余家有顧
　陶所編唐詩中有之今故附於此
　白樂天云蘇州五言詩髙雅閒澹自成一家之體今
　之秉筆者誰能及之
　　滁州西㵎
獨憐幽草㵎邊生上有黄鸝深樹鳴春潮帶雨晚來急
野渡無人舟自横
　冷齋夜話云王榮老嘗官於觀州罷官渡觀江七日
　風作不得濟父老曰公舟中必有奇異此江神極靈
　當獻之得濟榮老顧無所有止有黄麈尾以獻之風
　如故又以端石硯獻之風愈作又以宣色虎帳獻之
　皆不驗夜臥念曰有黄魯直草書扇頭子題韋應物
　此詩公取視戃惚之勢曰我猶不識鬼寧識之乎持
　以獻之香火未收天水相照如兩鏡對展南風徐來
　帆一餉而濟予謂江神必元祐遷客之鬼不然何嗜
　之深邪
　　寄全椒山中道士
今朝郡齋冷忽憶山中客澗底束荆薪歸來煮白石遥
持一杯酒逺慰風雨夕落葉滿空山何處尋行迹
　許彥周詩話云韋蘇州此詩東坡用其韻曰寄語菴
　中人飛空本無迹此非才不逮蓋絶唱不當和也如
　東坡羅漢贊云空山無人水流花開此八字還許人
　再道否
　　附東坡和韋蘇州詩
一杯羅浮春逺餉采薇客遥知獨酌罷醉臥松下石幽
人不可見清嘯問月夕聊戲菴中人空飛本無迹
　東坡云羅浮山有野人相傳葛稚川之隷也鄧道士
　守安嘗於菴前見其足迹長一尺許以酒一壺依蘇
　州韻作詩寄之
　　送宫人入道
捨寵求仙畏色衰辭天素面立天墀金丹擬駐千年貌
寳鏡休勻八字眉公主與收珠翠後君王看戴角冠時
從來宫女多相妬聞向瑶臺總淚垂
　劉後村云項斯家有此詩蘇州詩家最髙手亦有此
　作與斯輩竟何以異風俗移人如此或是韋公戲效
　時人體爾
　　附項斯送宫人入道
願從仙女董雙成王母前頭作伴行初戴玉冠多誤拜
欲辭金殿別稱名將敲碧落新齋磬却進昭陽舊賜箏
旦暮焚香繞壇上步虗猶作按歌聲
　後村云送宫人入道唐人多有此作荆公止選項斯
　一首未脱唐體也
　　凌霧行
秋城海霧重職事凌晨出浩浩含元天溶溶迷朗日纔
看含鬢白稍見沾衣宻導騎全不分郊樹都如失霏微
誤噓吸膚腠生寒栗歸當飲一杯庶用蠲此疾
　愚按博物志云王肅張衡馬均俱冒重霧行一人無
　恙一人病一人死問其故無恙者曰我飲酒病者飽
　食死者空腹蘇州此詩末意與此事相表裏也
　　郡中與諸文士讌集
兵衞森畫㦸燕寢凝清香海上風雨至逍遥池閣涼煩
痾正消散佳賓復滿堂自慙居處崇未覩斯民康理會
是非遣性達形迹忘鮮肥屬時禁蔬果幸得嘗俯飲一
杯酒仰聆金玉章神歡體自輕意欲凌風翔呉中盛文
史羣彥今洋洋方知大藩地豈曰財賦強
　王直方詩話云劉太眞與韋蘇州書云足下郡齋燕
　集想亦有何情致暢茂遒逸也如此宋齊間沈謝吳
　何始精於理意縁情體物備詩人指後之傳者甚失
　其源惟足下制其横流師摰之始關雎之亂於足下
　之文見之矣則知蘇州詩為當時所貴如此燕集所
　作乃兵衞森畫㦸燕寢凝清香是也
　韋蘇州歌蘇州詩云身當疾病思田里邑有流亡愧
　俸錢又郡中宴集云自慙居處崇未覩斯民康余謂
　士大夫當切切作此語彼一意供租專事土朩而視
　民如仇者得無愧此詩乎
　白樂天吳郡詩石記云韋應物為蘇州牧歌詩甚多
　有郡宴詩云兵衞森畫㦸燕寢凝清香最為警䇿又
　云韋蘇州歌行才麗之外頗近興諷其五言尤髙雅
　閒澹自成一家之體今之秉筆者誰能及之然當蘇
　州在時人亦未甚愛重必待身死然後愛之
　　附東坡效韋蘇州
弱羽巢林在一枝幽人蝸舍兩相宜樂天長短三千首
却愛韋郎五字詩
　　劉夢得
　詩話云劉禹錫好詩晚節尤精白居易嘗推為詩豪
　又云劉禹錫詩在處有神物護持
　劉後村云夢得歴德順憲穆敬文武七朝其詩尤多
　感慨有在人雖晚節於樹比冬青之句嗟閒歎婉有
　答白樂天云莫道桑榆晚為霞尚滿天亦足以見其
　精華老而不竭也
　　烏衣巷
朱雀橋邊野草花烏衣巷口夕陽斜舊時王謝堂前燕
飛入尋常百姓家
　藝苑雌黄云朱雀橋烏衣宅皆金陵故事
　輿地志云晉時王導自主烏衣宅宋時諸謝曰烏衣
　之聚皆此巷也王氏謝氏乃江左衣冠之盛者故杜
　詩云王謝風流逺又云從來王謝郎比觀劉斧摭遺
　載烏衣傳乃以王榭為一人姓名其言怪誕遂托名
　於錢希白又取夢得詩實其事是直劉斧之妄言耳
　劉斧青瑣摭遺載六朝事跡云王榭金陵人世以航
　海為業一日海中失船泛一朩登岸見一翁一嫗皆
　衣皁引榭至所居乃烏衣國也以女妻之既久榭思
　歸復乗雲軒泛海至其家有二燕栖梁上榭以手招
　之飛至臂上取片紙書小詩繫其尾曰誤到華胥國
　裏來玉人終日苦憐才雲軒飄去無消息洒淚臨風
　幾百回來春燕又飛來榭身上有詩云昔日相逢眞
　數合如今睽逺是生離來春縱有相思字三月天南
　無雁飛至來歳燕竟不至因目榭所居為烏衣巷劉
　禹錫有詩云
　　金陵石頭城
山圍故國周遭在潮打空城寂寞回淮水東邊舊時月
夜深還過女牆來
　謝疊山詩話云二詩之妙有風人遺意意在言外寄
　有於無二詩皆用舊時字絶妙
　　𤣥都觀贈看花諸君子
紫陌紅塵拂面來無人不道看花回𤣥都觀裏桃千樹
盡是劉郎去後栽
　　再遊𤣥都觀
百畝庭中半是苔桃花淨盡菜花開種桃道士歸何處
前度劉郎今又來
　舊唐書劉禹錫傳云禹錫坐王叔文黨貶司馬既貶
　還宰相欲任省郎而禹錫作𤣥都觀看花諸君子詩
　語涉譏忿當路不喜乃出為播州刺史後復入為主
　客郎中復作再遊𤣥都觀詩且言始謫十年還京師
　道士植桃其盛如霞又十四年過之無復一存惟見
　兔葵燕麥動摇春風耳以詆當時權近乃益薄其行
　焉
　　生公講堂
生公説法鬼神聽身後空堂夜不扃髙坐寂寥塵漠漠
一方明月可中庭
　洪駒父詩話云山谷至廬山一寺與羣僧圍爐因舉
　生公講堂詩末句云一方明月可中庭一僧率爾云
　何不曰一方明月滿中庭山谷笑去
　謝疊山詩話云生公講堂在平江府三十里外虎邱
　寺生公㸃頭石尚在講堂宏麗可容二千人此詩乃
　笑生公也謂其身後略無神通惟有一方明月可以
　周徧中庭生前聽法二千人今安在哉
　　竹枝歌
楊柳青青江水平聞郎江上唱歌聲東邊日出西邊雨
道是無情還有情
　胡苕溪云余嘗舟行苕溪夜聞舟人唱吳歌歌中有
　此後兩句餘皆雜以俚語豈非夢得之歌自巴渝流
　傳至此耶
　　楊柳枝詞
鳳闕輕遮翡翠幃龍池遥望麴塵絲御溝春水相輝映
狂殺長安年少兒
　復齋漫錄云余讀唐楊巨源詩江邊楊柳麴塵絲之
　句皆不知所本其後讀夢得楊柳枝辭乃知巨源取
　此
　　附楊巨源折楊柳
江邊楊柳麴塵絲立馬煩君折一枝惟有東風最相惜
慇懃更向手中吹
　楊巨源集麴塵絲作綠煙絲非也
　胡苕溪云唐毛文錫有詞云鴛鴦對浴銀塘暖水面
　蒲梢短垂楊低拂麴塵波汪彥章詩云垂垂梅子雨
　細細麴塵波然則麴塵亦可以水言之也或云周禮
　鞠衣注云黄桑服也色如麴塵象桑葉始生鞠者草
　名花色黄世遂以麴塵為鞠塵其説非是
　　酬柳子厚家雞之贈
日日臨池弄小雞還思寫字付官奴柳家新樣元和脚
且盡薑牙斂手徒
　蔡寬夫詩話云柳子厚書迹湖湘間多有其碑刻而
　體不一或疑有假托其名者惟南岳彌陀和尚碑最
　善大底規模虞永興矣然不知柳家新樣元和脚者
　如何也
　　附子厚寄劉夢得
書成欲寄庾安西紙背應勞手自題聞道近來諸子弟
臨池尋已厭家雞
　復齋漫錄云子厚寄劉夢得詩蓋其家有右軍書每
　紙皆庾翼題云王會稽六紙其詩謂此也夢得有酬
　家雞之贈乃答子厚詩也其中所謂柳家新樣元和
　脚(東坡作手字/后山作脚字)人竟不曉髙子勉舉以問山谷山谷
　云取其字製之新昔元豐中晁无咎作詩文極有聲
　陳后山戲之云聞道新詞能入樣相煙紅襭鄂州花
　蓋相襭織鄂州花也則柳家新樣元和脚者其亦此
　類歟予頃見徐仙者效山谷書而陳后山以詩紀之
　有黄家元祐樣之語則山谷之言無可疑也最後見
　東坡柳氏求筆迹詩亦有此語並附於左
　　附陳后山紀徐僊效黄山谷書
蓬萊仙子補天手筆妙詩情萬世功肯學黄家元祐樣
信知人厄匪天窮
　　附蘇東坡酬柳氏二外甥求筆蹟
退筆如山未足珍讀書萬巻始通神君家自有元和手
莫厭家雞更問人
一紙行書兩絶詩遂良鬚鬢已成絲何當火急傳家法
欲見誠懸筆諫時
　東坡此詩蓋用柳劉二詩事但東坡以元和脚為元
　和手其理雖同手字為異耳　誠懸唐柳公權字也
　　觀棊歌送儇師西遊
自從仙人遇樵子直到開元王長史前身後身付餘習
百變千化無窮已初疑磊落曙天星次見搏擊三秋兵
雁行布陣衆未曉虎穴得子人皆驚行盡三湘不逢敵
終日饒人損機格藹藹京城在九天賭取聲名不要錢
　胡苕溪云夢得觀棊歌云初疑磊落曙天星次見搏
　擊三秋兵雁行布陣衆未曉虎穴得子人皆驚余嘗
　愛此數語能模寫奕棊之趣夢得必髙於手談也至
　東坡觀棊則云勝固欣然敗亦可喜優哉游哉聊復
　爾耳蓋東坡素不解棊不究此味也
　　附東坡觀棊詩
五老峯前白鶴遺址長松䕃庭風日清美我時獨遊不
逢一士誰與棊者户外屨二不聞人聲時聞落子紋楸
坐對誰究此味空鈎意釣豈在魴鯉小兒近道剥啄信
指勝固欣然敗亦可喜優哉游哉聊復爾耳
　東坡云予素不解棊嘗獨遊廬山白鶴觀觀中人皆
　闔户晝寢獨聞棊聲於古松流水之閒意欣然喜之
　自爾欲學然終不解也兒子過乃粗能者儋守張中
　日從之戲子亦隅坐竟日不以為厭也因作詩云
　　看牡丹
今日花前飲甘心醉幾杯但愁花有語不為老人開
　蘇子由云此詩感慨東坡吉祥寺賞牡丹一絶正與
　此意同
　　附東坡吉祥寺賞牡丹
人老簮花不自羞花應羞上老人頭醉歸扶路人應笑
十里珠簾半上鈎
　杜牧之有詩云東風十里揚州過巻上珠簾恐不如
　東坡蓋用此語也
　　贈白樂天
莫嗟華髪與無兒却是人間久逺期雪裏髙山頭白早
海中仙果子生遲于公必有髙門慶謝守何煩曉鏡悲
幸免如新分非淺祝君長詠夢熊詩
　劉夢得自注云髙山本髙髙門使之髙二字為義不
　同
　三山老人語錄云白樂天寄劉夢得詩有歎早白無
　兒之語劉以此詩贈之二髙字自注其義不同古之
　詩流曉此唐人忌重疊用字今人則疊用字甚多
　
　
　
　
　
　
　
　詩林廣記巻四
欽定四庫全書
　詩林廣記巻五　　　　　宋　蔡正孫　編
　　韓退之
　朱文公云愈博極羣書奇辭奥旨如取諸室中物
　司空圖云韓吏部歌詩累百首而驅駕氣勢若掀雷
　抉電撐決於天地之閒
　蔡寬夫詩話云韓退之詩豪健奔放自成一家
　　至夀陽驛
風光欲動別長安春半邊城特地寒不見園桃幷巷柳
馬頭惟有月團團
　唐語林云退之二侍妾一曰絳桃一曰柳枝皆善歌
　舞初使王庭湊至夀陽驛絶句蓋寄意二姝也
　　鎭州初歸
別來楊柳街頭樹擺亂春風只欲飛惟有小園桃李在
留花不發待郎歸
　語林云退之使王庭湊歸柳枝已逾垣遁去為家人
　所獲自是專寵絳桃矣
　　示妷孫湘
一封朝奏九重天夕貶潮陽路八千本為聖明除弊事
豈於衰朽計殘年雲横秦嶺家何在雪擁藍關馬不前
知汝逺來應有意好收吾骨瘴江邊
　藝苑雌黄云退之有示妷孫湘詩余按之酉陽雜俎
　言韓愈侍郎有疎從子妷自江淮來年少狂率韓責
　之拜謝曰某有一藝恨叔不知因指階前牡丹曰叔
　要此花青黄赤紫惟命也愈大奇之遂給所需試之
　乃齎紫粉朱紅旦暮治其根凡七日時初冬也牡丹
　本紫及花發色白紅每朶有詩一聨云雲横秦嶺家
　何在雪擁藍關馬不前字色分明愈大驚異後辭歸
　江淮竟不願仕段成式所載如此及觀劉斧青𤨏亦
　紀此事云湘落魄不羈公勉之令學嘗作詩獻公有
　解造逡巡酒能開頃刻花之句公戲之曰汝能奪造
　化以開花乎湘遂聚土覆盆良久舉盆乃碧花二朶
　花開間有金字乃詩一聨公未曉詩意湘曰事久方
　驗公後以言佛骨事貶潮陽一日中途遇雪俄有人
　冒雪而來乃湘也曰公憶向花上句乎詢地名即藍
　關也公嗟嘆久之命筆續成全篇二説乃不同東坡
　嘗有冬日牡丹詩云使君要見藍關詠須倩韓郎為
　染根正用酉陽故事也
　　贈張籍
洛邑得休吿華山窮絶陘倚岩睨海浪引袖拂天星日
駕此回轄金神所司刑泉紳拖脩白石劒攢髙青磴蘚
澾拳跼梯飈颭伶俜悔狂已咋指垂戒仍鐫銘
　李肇國史補云韓愈游華山窮極幽險心悸目眩不
　能下發狂號哭投書與家人別華隂令百計取之方
　能下歴代確論載沈顔登華旨曰嘗讀李肇國史補
　云韓文公登華岳之巔顧視其險絶恐慄度不可下
　乃發狂慟哭而欲縋遺書為訣且譏好奇之過也如
　是沈子曰吁是不諭文公之旨邪夫仲尼之悲麟悲
　不在麟也墨翟之泣絲泣不在絲也且阮籍縱車於
　途途窮輒慟豈始慮不至邪蓋假事諷時致意於此
　耳前賢後賢道豈相逺文公憤趨榮貪位者若陟懸
　崖險不能止俾至身危踣蹶然後嘆不知税駕之所
　焉可及矣悲夫文公之旨微沈子幾晦乎
　藝苑雌黄云謝無逸作讀李肇國史補一篇謂肇之
　言不合於理其發狂慟哭之事尤不足信雖婦人童
　子且欲愛其身不忍快一時之欲以傷其生而謂退
　之賢者為之乎豈肇傳之誤邪何其信退之之不篤
　也余謂無逸此語謂之愛退之可也謂之熟退之之
　文則未也登華之事退之嘗載之於其詩矣則發狂
　慟哭不可謂之無肇之書此蓋實錄也豈無逸未嘗
　見退之之詩乎
　隱居詩話云李肇載韓愈游華山事沈顏作聱書以
　為肇妄載此事余觀此詩則肇記為信然而沈顏為
　妄辨也
　　贈同遊
喚起窗全曙催歸日未西無心花裏鳥更與盡情啼
　黄山谷云吾兒時每哦此詩而了不解其意自謫峽
　川吾年五十八矣時春晚憶此詩方悟之蓋喚起催
　歸二鳥名若虗設故人不覺耳古人於小詩用意精
　深如此况其大者乎催歸子規鳥也喚起聲如絡緯
　圓轉清亮偏於春曉鳴亦謂之春喚此乃謂之禽言
　詩亦如用藥名為詩之類梅聖俞亦有禽言詩如泥
　滑滑苦竹岡之句皆善造語者也
　黄玉林云按此詩喚起催歸固是二鳥名然題曰贈
　同遊者實有微意蓋窗已全曙鳥方喚起何其遲也
　日猶未西鳥已催歸何其早也豈二鳥無心不知同
　遊者之意乎更與我盡情而啼早喚起而遲催歸可
　也
　　附梅聖俞四禽言詩
泥滑滑苦竹岡雨蕭蕭馬上郎馬蹄凌兢雨又急此鳥
為君應斷腸
婆餅焦兒不食爾父向何之爾母山頭化為石山頭化
石可奈何遂作微禽啼不息
提葫蘆沽美酒風為賓樹為友山花繚亂目前開勸爾
今朝千萬夀
不如歸去春山雲暮萬朩兮參天蜀天兮何處人言有
翼可歸飛安用空啼向髙樹
　　早春
天街小雨潤如酥草色遥看近却無最是一年春好處
絶勝煙柳滿皇都
　胡苕溪漁隱叢話云退之早春詩與蘇東坡初冬詩
　意同而辭殊皆曲盡其妙者也
　　附東坡初冬詩
荷盡已無擎雨蓋菊殘猶有傲霜枝一年好景君須記
正是橙黄橘緑時
　　方橋
非閣復非船可居兼可過君欲問方橋方橋如此作(音/佐)
　蔡寛夫詩話云詩人用字有乗語意到處輒從其方
　言為之者亦自一體但不可以為常耳呉人以作為
　佐音退之用此語也如淮楚之間以十為忱音故白
　樂天有云緑浪東西南北水紅欄三百六十橋(十字/作忱)
　(音/)不知當時所呼通爾或是姑為戲也又如呼孺為
　囝(音/蹇)呼父為郎罷此閩人語音也顧况作補亡訓傳
　十三章其哀閩之詞曰囝別郎罷心摧血况善諧謔
　故特取其方言為戲至今觀者為之發笑然五方之
　音各不同自古文字曷嘗不隨用之楚人發語之辭
　曰羌曰蹇平語之辭曰些一經屈宋采用後世遂為
　佳句但世俗常情不能無貴逺鄙近耳今毗陵人平
　語皆曰鍾京口人曰兜淮南人曰塢猶楚人之曰些
　也嘗有士人學為騷辭皆用此三語聞者無不拊掌
　胡苕溪云老杜詩有主人送客無所作(音/佐)行酒賦詩
　殊未央之句則老杜固已先用此方言矣
　　和裴晉公
旗穿曉日雲霞雜山倚秋空劒㦸明敢請相公平賊後
暫攜諸史上崢嶸
　蔡寬夫詩話云此退之和裴晉公征淮西時過女几
　山詩也而晉公之詩世無傳者惟白樂天集中載其
　一聨云待平賊壘報天子莫指仙山示老夫方其時
　意氣自信不疑如此豈容令狐楚輩沮撓乎
　　聽頴師彈琴
昵昵兒女語恩怨相爾汝劃然變軒昂勇士赴敵場浮
雲柳絮無根蔕天地闊逺隨飛揚喧啾百鳥羣忽見孤
鳳凰躋攀分寸不可上失勢一落千丈強嗟予有兩耳
未省聽絲簧自聞頴師彈起坐在一牀推手遽止之濕
衣淚滂滂頴乎爾誠能無以冰炭置我腸
　西清詩話云三呉僧義海以琴名世六一居士嘗問
　東坡琴詩孰優東坡答以退之聽頴師琴公曰此秖
　是聽琵琶耳或以問海海曰歐陽公一代英偉然斯
　言誤矣昵昵兒女語恩怨相爾汝言輕柔細屑眞情
　出見也劃然變軒昂勇士赴敵場言精神餘溢竦觀
　聽也浮雲柳絮無根蔕天地闊逺隨飛揚言縱横變
　態浩乎不失自然也喧啾百鳥羣忽見孤鳳凰又見
　脱頴孤絶不同流俗下俚聲也躋攀分寸不可上失
　勢一落千丈強言起伏抑揚不主故常也皆指下絲
　聲妙處惟琴為然琵琶格上聲烏能爾邪退之深得
　其趣未易譏評東坡後有聽惟賢琴詩亦佳作也
　　附東坡聽惟賢師琴詩
大絃春溫和且平小絃廉折亮以清平生未識宫與角
但聞牛鳴盎中雉登木門前剥啄誰叩門山僧未閒君
勿嗔歸家且覓千斛水淨洗從來箏笛耳
　東坡云歐陽公嘗問僕琴詩何者最佳僕以退之聽
　頴師琴答之公言此詩固奇麗然自是聽琵琶詩非
　琴詩也余退而作杭僧惟賢詩詩成欲寄公而公薨
　至今以為恨
　吳僧義海云東坡聽惟賢詩詞氣倒山傾海然未知
　琴春溫和且平㢘折亮以清絲聲皆然何獨琴也又
　特言大小絃聲不及指下之韻牛鳴盎中雉登木槩
　言宫角耳八音宫角皆然豈獨絲也聞者以海為知言
　　答張功曹(署/)
山浄江空水見沙哀猿啼處兩三家篔簹競長纖纖筍
躑躅初開豔豔花未報恩波知死所莫令炎瘴送生涯
吟君詩罷看雙鬢陡覺霜毛一半加
　胡苕溪云昌黎集中酬贈張十一功曹署詩頗多而
　署詩絶不見惟韓子年譜載其一篇今附於左
　　附張功曹詩
九疑峯畔一江前戀闕思鄉日抵年白簡趨朝曾並命
蒼桐左宦亦聨翩鮫人逺泛漁舟火鵩鳥閒飛霧裏天
渙汗幾時流率土扁舟西下共歸田
　按年譜云貞元十九年愈自博士拜監察御史是時
　有詔以旱蠲租之半有司徵愈急公與張署李方叔
　上疏言關中天下根本民急如是請寬民徭而免田
　租之弊天子惻然卒為幸臣所讒貶連州陽山令幸
　臣李實也進學解云暫為御史遂竄南夷祭張署文
　云貞元十九君為御史余以無能同詔並峙余戅而
　狂年未三紀又云我落陽山以尹鼯猱歳弊寒兇雪
　虐風饕署與退之同為御史又同遷謫故詩中皆言
　之
　　古意
太華峯頭玉井蓮開花十丈藕如船冷比雪霜甘比蜜
一片入口沈痾痊我欲求之不憚逺青壁無路難夤縁
安得長梯上摘實下種七澤根株連
　楊誠齋云詩有驚人句如白樂天月中桂詩是也愚
　謂昌黎此詩云開花十丈藕如船亦可謂句之驚人
　者也
　　附白樂天月中桂
遥憐天上桂華孤為問嫦娥更有無月中幸有閒田地
何不中央種兩株
　誠齋云詩有驚人句樂天此詩是也又如杜子美山
　水障歌云堂上不合生楓樹怪底江山起煙霧又斫
　却月中桂清光應更多韓子蒼衡岳圖云故人來自
　天柱峯手持石廩與祝融兩山坡陀幾百里安得置
　之行李中此又是用東坡所謂我持此石歸袖中有
　東海之意杜牧之云我欲東召龍伯公上天揭取北
　斗柄蓬萊頂上斡海水水盡見底看海空李賀云女
　媧鍊石補天處石破天驚逗秋雨此語皆驚人者也
　　柳子厚
　蘇東坡云李杜之後詩人繼出雖有逺韻而才不逮
　意獨韋應物柳子厚發穠纖於簡古寄至味於淡泊
　非餘子所及也
　劉後村云子厚才髙他文惟韓可對壘古律詩精妙
　韓不及也
　詩辨云子厚深得騷體
　　漁父詞
漁翁夜傍西岩宿曉汲清湘然楚竹煙銷日出不見人
欸乃一聲山水緑回看天際下中流岩上無心雲相逐
　東坡云詩以奇趣為宗反常合道為趣熟味此詩有
　奇趣然其末兩句雖不必亦可也
　　附元次山欸乃曲
千里楓林煙雨深無朝無暮有猿吟停橈靜聽曲中意
好是雲山韶濩音
零陵郡北湘水東浯溪形勝滿湘中溪口石顛堪自逸
誰人能伴作漁翁
　黄山谷云元次山欸乃曲欸(音/襖)乃(音/靄)乃湘中節歌聲
　也元次山集音注亦同云棹船之聲洪駒父詩話謂
　欸(音/靄)乃(音/襖)遂反其音而讀之則是不曾看元次山集
　及不聞山谷此語而妄為之音耳
　　江雪
千山鳥飛絶萬徑人蹤滅孤舟蓑笠翁獨釣寒江雪
　洪駒父詩話云東坡言鄭谷雪詩特村學中語子厚
　此詩信有格也哉殆天所賦不可及也
　　附鄭谷雪詩
亂飄僧舍茶煙濕宻洒歌樓酒力微江上晚來堪畫處
漁人披得一蓑歸
　石林詩話云詩禁體物語此學詩者類能言之鄭谷
　此詩非不去體物語而氣格如此之卑東坡所以謂
　其特村學中語也
　　酬王二十舍人雪中見寄
三日柴門擁不開階除平滿白皚皚今朝踏作瓊瑶迹
為有詩從鳳沼來
　漫叟詩話云詩中有一字人以私意竄易遂失古人
　一篇之意此詩從字今或改作仙字殊失詩題見寄
　之意
　　晨詣超師院讀禪經
眞源了無取妄迹世所逐微言冀可冥繕性何由熟道
人庭宇靜苔色連深竹日出霧露餘青松如膏沐澹然
離言説悟悦心自足
　詩眼云子厚詩尤深難識前賢亦未推重自老坡發
　明其妙學者方漸知之余嘗問人云柳詩何好答曰
　大抵皆好又問君愛何處答曰無不愛者便知不曉
　矣識文章者當如禪家有悟門夫法門百千差別直
　須先悟得一處乃可通其他妙處向日讀子厚晨詣
　超師院詩一段至誠潔清之意參然在前其首四句
　蓋謂眞妄以盡佛理言行以盡熏修此外亦無詞矣
　道人庭宇靜苔色連深竹又逺過竹徑通幽處禪房
　花木深之語日出霧露餘青松如膏沐余家舊有大
　松偶見露洗而霧披眞如洗沐未乾染以翠色然後
　知此語能傳造化之妙至末句則又言因指而見月
　遺經而得道於是終焉其本末立意遣詞可謂曲盡
　其妙毫髮無遺恨者也
　　南㵎
秋氣集南㵎獨遊亭午時回風一蕭瑟林影久參差始
至若有得稍深遂忘疲羈禽響幽谷寒藻舞淪漪去國
魂已游懷人淚空垂孤生易為感失路少所宜索寞競
何事徘徊只自知誰為後來者當與此心期
　東坡云柳儀曹此詩憂中有樂樂中有憂蓋絶妙古
　今矣然老杜云王侯與螻蟻同盡隨丘墟儀曹又何
　憂之深也
　　王摩詰
　東坡云味摩詰之詩詩中有畫觀摩詰之畫畫中有
　詩
　後湖集云摩詰之詩造語妙處至於造物相表裏豈
　直詩中有晝哉觀其詩知其蟬蜕塵埃之中蜉蝣萬
　物之表也
　后山詩話云王右丞詩學於陶淵明得其自在處
　　送元二使安西
渭城朝雨裛輕塵客舍青青柳色新勸君更盡一杯酒
西出陽關無故人
　東坡云舊傳陽關三疊然今世歌者每句再疊而已
　蓋通一首言之是四疊皆非是或每句三唱以應三
　疊之説則叢然無復節奏余在密州有文勛長官以
　事至密自云得古本陽關其聲宛轉悽斷不類乃知
　唐本三疊蓋如此及在黄州偶讀樂天對酒詩云相
　逢且莫推辭酒聽唱陽關第四聲注云第四聲勸君
　更盡一杯酒以此驗之若一句再疊則此句為第五
　聲今為第四聲則一句不疊審矣
　復齋漫錄云送元二絶句李伯時取以為畫謂之陽
　關圖予嘗以為失按漢書陽關去長安二千五百里
　唐人送客出都門三十里特是渭城耳今有渭城館
　在焉據其所畫當謂之渭城圖可也山谷題此圖云
　渭城柳色關何事自是離人作許悲味此詩則謂之
　渭城圖可也
　　南山遣興
中歲頗好道晚家南山陲興來每獨往勝事空自知行
到水窮處坐看雲起時偶然值鄰叟談笑無還期
　山谷老人云余頃年登山臨水未嘗不讀王摩詰詩
　顧知此老胷次定有泉石膏肓之疾
　趙章泉詩法云王摩詰有詩云行到水窮處坐看雲
　起時杜少陵有云水流心不競雲在意俱遲知詩者
　於此不可以無語或以小詩復之曰水窮雲起初無
　意雲在水流終有心儻若不將無有判渾然誰會伯
　牙琴公曰此所謂可與言詩者矣
　　附杜子美江亭
坦腹江亭暖長吟野望時水流心不競雲在意俱遲寂
寂春將晚欣欣物自私故鄉歸未得排悶強裁詩
　　輞川六言
桃紅復含宿雨柳綠更帶朝煙花落家童未掃鳥啼山
客猶眠
　胡苕溪云每哦此句令人坐想輞川春日之勝此老
　傲睨閒適於其閒也
　秦太虚云余為汝南學官得疾臥直舍髙符仲擕輞
　川圖示余曰閲此可以愈疾余本江海人得圖喜甚
　即使二兒從旁引之閲於枕上恍然若與摩詰入輞
　川度華子岡經孟城坳憩輞口莊泊文杏館上斤竹
　嶺並朩蘭柴絶茱萸沜躡槐陌窺鹿柴返於南北垞
　航欹湖戲柳浪濯欒家瀨酌金屑泉過白石灘停竹
　里館轉辛夷塢抵漆園幅巾杖屨棊奕茗飮或賦詩
　自娛忘其身之匏係於汝南也數日疾良愈
　　附王縉別輞川
山月曉仍在林風涼不絶殷勤如有情惆悵令人別
　胡苕溪云余舊見郵亭壁間題此詩亦有佳思不知
　何人詩後讀王維集乃王縉別輞川別業詩附在集
　中
　　秋雨輞川莊作
積雨空林煙火遲蒸梨炊黍餉東菑漠漠水田飛白鷺
陰陰夏木囀黄鸝山中習靜觀朝槿松下清齋折露葵
野老與人爭席罷海鷗何事更相疑
　石林詩話云詩下雙字極難須是七言五言之間除
　去五字三字外精神興致全見於兩言方為工妙唐
　人謂水田飛白鷺夏朩囀黄鸝為李嘉祐詩摩詰竊
　取之非也此兩句好處正在添漠漠隂隂四字此乃
　摩詰為嘉祐㸃化以自見其妙如李光弼將郭子儀
　軍一號令之精采數倍不然嘉祐本句但是詠景耳
　人皆可到要之當使如老杜無邊落朩蕭蕭下不盡
　長江滚滚來與江天漠漠鳥飛去風雨時時龍一吟
　等句乃為超絶近世王荆公有云新霜浦漵緜緜白
　薄晚林巒往往青與蘇子瞻云浥浥香爐初泛夜離
　離花影欲摇春此可以追配前作也
　李希聲詩話云唐人詩流傳訛謬有一詩傳為兩人
　者如漠漠水田飛白鷺陰陰夏朩囀黄鸝既曰王維
　又曰李嘉祐以全篇攷之摩詰詩也
　雪浪齋日記云古人下連緜字不虚發如老杜野日
　荒荒白江流泯泯清退之云月吐窗囧囧皆造微入
　妙
　　山中
荆溪白石出天寒紅葉稀山路元無雨空翠濕人衣
　東坡云此摩詰之詩所謂詩中有畫者
　或云非摩詰詩好事者以補其遺耳
　　山中送別
山中相送罷日暮掩柴扉春草年年綠王孫歸不歸
　胡苕溪云王維送別詩蓋用楚辭王孫遊兮不歸春
　草生兮萋萋此善用事也舊記一小詩不知誰作今
　附於左
　　附詩
楊柳青青著地垂楊花漫漫攪天飛柳條折盡花飛盡
借問行人歸不歸
　胡苕溪云此詩不知誰作其意與前詩略相似其用
　事則未盡善也蓋古樂府有折楊柳云曲成攀折處
　惟言久別離又云攀折思為贈心期別路長又云曲
　中別無意併是為相思皆言折楊柳以寄相思之意
　不言其歸也
　　書事
輕隂閣小雨深院晝慵開坐看蒼苔色欲上人衣來
　禁臠云此詩含不盡之意子由謂之不帶聲色者也
　王荆公亦有絶句詩意頗相類
　　附荆公絶句
若耶溪上踏莓苔興盡張帆載酒回汀草岸花渾不見
青山無數逐人來
　　聞逆賊凝碧池作樂
萬户傷心生野煙百官何日再朝天秋槐葉落空宫裏
凝碧池邊奏管絃
　按安禄山之叛悉搜樂工詣洛陽宴羣臣於凝碧池
　盛奏樂舞樂工雷海清悲憤擲樂器於地西向慟哭
　時王維聞有凝碧之宴作此詩深寓悽憤之意後肅
　宗還京凡從偽者以三等定罪王維與焉帝在蜀時
　維此詩流傳上聞帝憐之因宥其罪
　
　
　
　
　
　
　
　
　
　
　
　
　詩林廣記巻五
欽定四庫全書
　詩林廣記巻六　　　　　宋　蔡正孫　編
　　李義山
　王荆公云唐人知學老杜而得其籓籬者惟義山一
　人而已
　古今詩話云楊大年錢文僖晏元獻劉子儀為詩皆
　宗義山號西崑體後進效之多竊取義山詩句嘗内
　宴優人有為義山者衣服敗裂告人曰吾為諸舘職
　撏撦至此聞者大噱
　冷齋夜話云詩到義山謂之文章一厄以其用事僻
　澁時稱西崑體然荆公晩年亦或喜之
　詩眼云李義山詩世人但稱其巧麗至與温庭筠齊
　名盖俗學秪見其皮膚其高情逺意皆不識也
　蔡寛夫云義山詩信有過人處若其用事深僻語工
　而意不及自是其短世人反以為竒而效之故崑體
　之弊適重其失云
　　錦瑟
錦瑟無端五十絃一絃一柱思華年莊生曉夢迷蝴蝶
望帝春心托杜䳌滄海月明珠有淚藍田日暖玉生煙
此情可待成追憶只是當時已惘然
　山谷云余讀此詩殊不曉其意後以問東坡東坡云
　此出古今樂志云錦瑟之為器也其絃五十其柱如
　之其聲也適怨清和按李詩莊生曉夢迷蝴蝶適也
　望帝春心托杜䳌怨也滄海月明珠有淚清也藍田
　日煖玉生煙和也一篇之中曲盡其意史稱其瑰邁
　竒古信然
　劉寛父詩話謂錦瑟乃當時貴人愛姬之名義山因
　以寓意非也
　　對雪
旋撲珠簾過粉牆輕於栁絮重於霜已随江令誇瓊樹
又入盧家妬玉堂侵夜可能争桂魄忍寒應欲試梅粧
闗河凍合東西路腸斷斑騅送陸郎
　蔡載集云荆公嘗與伯氏大啓在鍾山對雪舉唐人
　詠雪數十篇要之窮極變態無如退之大抵唐人詩
　尚工巧失之氣格不高有如鳥向有香花裏宿人從
　無影月中歸若状一時佳處如江上晩來堪畵處漁
　人披得一簑歸道孤寂之意如夜静惟聞折竹聲其
　好用事則如李義山云已随江令誇瓊樹又入盧家
　妬玉堂又云欲舞定随曹植馬有情應㸃謝荘衣至
　於老杜則不然其霏霏向日薄脉脉去人遥等句便
　覺超出人意唐人詠雪好用瓊瑶鵝鸛梅花栁絮重
　疉工巧所以覺少陵超邁也
　　賈生
旦室求賢訪逐臣賈生才調更無倫可憐半夜虚前席
不問蒼生問鬼神
　藝苑雌黄云文人用故事有直用其事者有反其意
　而用之者王元之謫守黄岡謝表云宣室鬼神之問
　豈望生還茂陵封禅之書惟期死報此一聫毎為人
　所稱道然皆直用賈誼相如事耳如義山林和靖之
　詩則雖説賈誼相如然反其意而用之矣自非學力
　髙邁超越尋常拘攣之見不規規然蹈襲前人陳迹
　者何以臻此馬子才有句云可憐一覺登天夢不夢
　商岩夢鄧郎用此意也
　　附林和靖書夀堂壁
湖外青山對結廬墳前脩竹亦蕭踈茂陵他日求遺藁
猶喜曾無封禪書
　漢司馬相如既病免居茂陵天子曰相如病甚可往
　悉取其書使者往而相如死其妻曰長卿未死時有
　書一巻遺言曰我死有使者來求書可與奏之乃遺
　札言封禪事也
　胡苕溪云藝苑以元之直用賈誼相如事不若二詩
　反用之然元之是謝表須是直用其事以明臣子之
　心非若作詩可以反用此語殊非通論也
　　馬嵬驛
海外徒聞更九州他生未卜此生休空聞虎旅鳴宵柝
無復鷄人報曉籌此日六軍同駐馬當時七夕笑牽牛
如何四紀為天子不及盧家有莫愁
　詩眼云文章貴衆中傑出如同賦一事工拙尤易見
　馬嵬驛唐詩甚多如劉夢得緑野扶風道一篇人頗
　誦之其淺近乃兒童所能義山此詩海外徒聞更九
　州他生未卜此生休語既清切高雅故不用愁怨堕
　淚等字而聞者為之深悲空聞虎旅鳴宵柝無復鷄
　人報曉籌如親扈明皇寫出當時物色意味也此日
　六軍同駐馬當時七夕笑牽牛益竒
　胡苕溪云李義山詩楊大年諸公皆深喜之然淺近
　者亦多如何四紀為天子不及盧家有莫愁似此等
　語庸非淺近者乎
　　宫詞
珠箔輕明拂玉墀披香新殿鬬腰肢不須看盡魚龍戯
終遣君王怒偃師
　談苑云余知制誥日與余恕同考試因共讀義山詩
　酷愛此絶擊節稱嘆曰古人措辭寓意如此深妙令
　人感慨不已
　　九日謁令狐綯不見
曽共山公把酒巵霜天白菊遶階墀十年泉下無消息
九日樽前有所思不學漢臣栽苜蓿空教楚客詠江蘺
郎君官貴施行馬東閣無因再得窺
　漁隠叢話云古今詩話載李商隠依令狐楚以牋奏
　受知後其子綯有韋平之拜浸踈商隠重陽日商隠
　造其㕔事題此詩綯覩之慙恨扃鎖此㕔終身不處
　唐史本傳云令狐楚竒其文使與諸子遊楚徙天平
　宣武皆表署巡官後從王茂元之辟其子綯以為忘
　家恩放利偷合謝不通綯當國商隠歸窮綯憾不置
　則商隠此詩必此時作也若古今詩話所載其言殊
　無據余故以本傳證之但綯父名楚而商隠又受知
　於楚詩中有楚客之語題于㕔事更不避其家諱何
　邪東坡九日云聞道郎君閉東閣且容小子上南樓
　又云南屏老宿閒相過東閣郎君懶重尋皆用商隠
　語也
　　月桂
莫羡仙家有上真仙家暫謫亦千春月中桂樹髙多少
試問西河斫桂人
　藝苑雌黄云按酉陽雜爼云舊傳月中有桂樹高五
　百丈下有一人常斫之樹創随合人姓吴名剛西河
　人學仙有過謫令伐樹緗素雜記嘗論吴生斫樹事
　引李賀箜篌引云吴質不眠倚桂樹李賀謂之吳質
　段成式謂之吴剛未詳其義也
　　登樂遊原
向晩意不適驅車登古原夕陽無限好只是近黄昏
　楊誠齋云義山此詩盖憂唐之衰也
　愚謂明道程先生禊飲詩末句是用此意翻一轉語
　今附于左
　　附程明道修禊事
盛集蘭亭舊風流洛社今坐中無俗客水曲有清音香
篆來還去花枝泛復沉未湏愁日暮天際是輕隂
　楊龜山云東坡詩只是譏誚朝廷殊無温純篤厚之
　意人故得而罪之若是伯淳詩聞者自然感動因舉
　伯淳和温公諸人禊飲詩云未湏愁日暮天際是輕
　隂何其温厚也
　　王仲初
　歐陽公云建詞多言唐宫中事羣書所闕紀者往往
　見於其詩皆摭實非鑿空語
　唐王建宫詞舊䟦云建工為樂府歌行思逺格幽宫
　詞凡百絶天下傳播效此體者雖有數家建為之祖
　　宫詞
魚藻宫中鎖翠娥先皇行處不曽過如今池底休鋪錦
菱角鷄頭積漸多
　西清詩話云事見承詔録文宗論徳宗奢靡云聞得
　禁中老宫人毎引流泉先於池底鋪錦則知建詩皆
　摭實非鑿空語也
　　宫詞
樹頭樹底覔殘紅一片西飛一片東自是桃花貪結子
錯教人恨五更風
　陳輔之詩話云王建宫詞王荆公獨愛此一絶謂其
　意味深婉而悠長也
　　宫詞
羅衫葉葉繡重重金鳳銀鵝各一叢毎遍舞頭分両向
太平萬嵗字當中
　樂府雜録云舞有健舞軟舞字舞花舞鳥舞字舞者
　以舞人亞身于地布成字也故建有太平萬嵗字當
　中之句
　　宫詞
御厨不食索時新毎見花開即苦春白日卧多嬌似病
隔簾教喚女醫人
　漁隠叢話云花蕊夫人詞與王建此宫詞紀事雖異
　造語頗同花蕊之詞尤工建為不及也今附于左
　　附花蕊夫人宫詞
厨船進食簇時新侍宴無非列近臣日午殿頭宣索膾
隔花催喚打魚人
　　宫詞
銀燭秋光冷畫屏輕羅小扇撲流螢天階夜色涼如水
卧看牽牛織女星
　　右杜牧之詞
淚滿羅巾夢不成夜深前殿按歌聲紅顔未老恩先斷
斜倚熏籠坐到明
　　右白樂天詞
寶仗平明金殿開暫将紈扇共徘徊玉顔不及寒鴉色
猶帶昭陽日影來
　　右王昌齡詞
　苕溪叢話云余閲王建宫詞選其佳者亦自少得只
　世所膾炙者數詞耳其間雜以他人之詞如前數詞
　是也
　　解王守澄
先朝行坐鎮相随今上春宫見長時脱下御衣偏得着
進來龍馬毎教騎嘗承密㫖還家少獨奏邉情出殿遲
不是當家頻向説九重爭遣外人知
　唐王建宫詞舊䟦云王建太和中為陜州司馬與韓
　愈張籍同時初為渭南尉與宦者王守澄有宗人之
　分因過飲以相譏戯守澄深憾之曰吾弟所作宫詞
　禁掖深邃何以知之将奏劾建因作詩以解之事遂
　寝
　　望夫石
望夫處江悠悠化為石不回頭山頭日日風復雨行人
歸來石應語
　復齋漫録云陳無已詩話云望夫石在處有之古今
　詩人惟用一律黄叔達以顧况為第一云山頭日日
　風復雨行人歸來石應語語意皆工江南望夫石毎
　過其下不風即雨疑况得句處也余家有王建集載
　望夫石詩乃知非况作豈無已叔達偶忘之邪苕溪
　漁隠謂荆公選唐百家詩亦以此列建詩中則無已
　叔逹之誤無疑矣
　　附劉禹錫望夫石
終日望夫夫不歸化為孤石苦相思望來已是幾千載
只似當年初望時
　復齋漫録云陳無已謂望夫石詩語古今一律惟禹
　錫云望來巳是幾千載只似當年初望時語拙而意
　工
　愚謂郭功父一詩亦善於形容今附于左
　　附郭功父望夫石
杜䳌啼血春林碧妾有離愁思今昔上盡髙山第一峯
目亂魂飛化為石化為石可奈何淚懸白露衣薜蘿千
古萬古望夫恨一江秋水寒蟬多漢家天子㸃征役良
人荷戈歸不得此身未老将何從不似山頭化為石
　愚按此石在處有之世俗相傳以為其夫出役妻登
　其山望之遂僵為石郭詩正是模寫此意也
　　唐昌觀玉蘂花
一樹籠𩮰玉刻成飄廊㸃地色輕輕女冠夜覔香來處
惟見堦前碎月明
　髙齋詩話云今瑒花即玉蘂花也王介甫以之比瑒
　盖瑒玉名取其白耳黄魯直又更其名為山礬謂可
　以染也廬陵叚謙叔多聞士也其家所藏異書古刻
　至多有楊汝士與白二十二帖云唐昌玉蘂以少故
　貴自來江南山山有之土人取以供染事不甚惜也
　則知瑒花之為玉蘂無疑矣傅子容見此帖乃作絶
　句云
　　附傅子容絶句
比瑒更礬總未佳要須博物似張華因觀異代前賢帖
知是唐昌玉蘂花
　胡苕溪云唐昌觀玉蘂鶴林寺杜䳌二花在唐時為
　盛名聞天下玉蘂花尤有詞人賦詠唐百家詩選載
　王建詩劇談録中上都安業坊唐昌觀舊有玉蘂花
　甚繁毎發若瑶林瓊樹元和中春物方盛車馬尋翫
　者相繼忽一日有女子年可十七八衣綉緑衣乗馬
　峩髻䨇鬟無簮珥之餙容色婉約逈出於衆從以二
　女冠三小㒒既下馬以白角扇障面直造花所佇立
　良乆令小僮取花數枝而出将乗馬回謂女冠曰曩
　有玉峯之約自此可以行矣時觀者如堵皆見舉轡
　百歩有輕風擁塵随之而去湏臾塵滅望之已在半
　天方悟神仙之遊劉夢得亦有詩云
　　附劉禹錫玉蘂
玉女來看玉樹花異香先引七雲車攀枝弄雪時囬首
驚怪人間日易斜
　　附張籍唐昌觀玉蘂
九色雲中紫鳳車尋仙來到洞仙家飛輪回處無蹤跡
惟見斑斑滿地花
　按右二詩其用事皆本前説以為神仙之遊故附焉
　　附白樂天集賢院玉蘂
芳意将䦨風又吹白雲辭葉雪辭枝集賢讎校無閒日
落盡瑶華尚不知
　　附黄魯直戯詠高節亭山礬花
北嶺山礬取次開清風正用此時來平生習氣難料理
愛着幽香未擬回
　山谷詩序云江南野中有一種小白花朩高數尺春
　開極香野人謂之鄖花王荆公嘗欲作詩而陋其名
　予請名曰山礬野人採之以染黄不借礬而成色故
　名山礬海岸孤絶處彌陀山譯者以謂小白花予疑
　即此花爾不然何以觀音老人端坐不去耶
　　杜牧之
　本傳云杜牧於詩情致豪邁號為小杜以别杜甫
　劉後村云杜牧佳句自多於唐律中常寓少拗峭以
　矯時弊
　　赤壁
折㦸沉沙鐵未銷自将磨洗騐前朝東風不與周郎便
銅雀春深鎖二橋
　許彦周詩話云此詩意謂赤壁不能縱火即為曹公
　奪二橋置之銅雀臺中也孫氏覇業係此一舉社稷
　存亡生靈塗炭都不問只恐捉了二橋可見措大不
　識好惡二橋漢太尉橋𤣥二女孫䇿納大橋如夫人
　以小橋嫁周瑜銅雀䑓乃曹操寵妾所居
　徐栢山云二橋事自見於戰皖城之日非赤壁時事
　也牧之用事多不審觀者考之
　　題烏江亭
勝敗兵家事不期包羞忍恥是男兒江東子弟多才俊
巻土重來未可知
　胡苕溪云牧之題詠好異於人如赤壁云東風不與
　周郎便銅雀春深鎖二橋題四皓廟云南軍不袒左
　邉袖四皓安劉是滅劉皆反説其事至題烏江亭則
　好異而叛於理項氏以八千人渡江敗之餘無一還
　者其失人心為甚誰肯復附之其不能巻土重來決
　矣
　後村云吕温云天下起兵誅董卓長沙義士㝡先來
　與杜牧江東子弟多才俊巻土重來未可知皆可以
　倡東南勇敢之氣
　疊山云衆言項羽有速亡之罪牧之獨言項羽有可
　興之機亦死中求活意也
　　附王介甫題烏江亭
百戰疲勞壮士哀中原一敗勢難回江東子弟今雖在
肯為君王巻土來
　荆公此詩正為牧之説也盖牧之之詩好異於人其
　間有不顧理處
　　宫詞
監宫引出暫開門随例雖朝不是恩銀鑰却收金鎖合
月明花落又黄昏
　胡苕溪云此詞絶句極佳意在言外而幽怨之情自
　見不待明言之也詩貴如此若使一覽而意盡何足
　道哉
　　九日齊山
江涵秋影鴈初飛與客携壺上翠微塵世難逢開口笑
菊花湏揷滿頭歸但将酩酊酬佳節不用登臨怨落暉
古往今來只如此牛山何必淚沾衣
　列子云齊景公逰于牛山北臨其國城而流涕曰羙
　哉國乎若何謫去此國而死乎使古無死者寡人将
　去斯而何之史孔梁丘據從之泣晏子獨笑於傍曰
　吾君方将被蓑笠而立乎畎畝之中惟事之恤何暇
　念死乎景公慙焉
　　悵别
自恨尋芳到已遲往年曽見未開時如今風擺花狼藉
緑葉成隂子滿枝
　麗情集云唐太和末杜牧自侍御史出佐沈傳師宣
　城幕雅聞湖州為浙西名郡風物妍好且多麗色往
　游之時刺史崔公亦牧之素所厚者頗諭其意凡籍
　之名妓悉為致之牧殊不愜所望使君復候其意牧
　曰願得張水戯使州人畢觀之俟其雲合牧當間行
　寓目兾或有閲焉使君大喜如其言至日兩岸觀者
　如堵迨暮竟無所得将罷忽有里姥引髽髻女年纔
　十餘嵗牧熟視之曰此真國色也因使語其姥将致
　舟中姥女皆懽牧曰且不即納當為後期吾十年必
　為此郡若不來乃從所適因以重幣結之大中三年
　牧移授湖州刺史比至郡則前十四年所約之姝已
　從人三載而生二子矣牧即政之夕亟使召之女母
　慮其見奪也因携幼以詣之牧詰其母曰曩既許我
　矣何為適人母拜曰向約十年不來而後嫁嫁已三
　年矣牧俛首曰辭也直強之不祥乃禮而遣之因為
　悵别詩云
　　附田畫詩
弟病兄孤失所宜當時書語㝡堪悲豈圗乞得南州牧
却恨尋春去較遲
　此詩正以譏牧之放肆之過也
　　遣懐
落魄江湖載酒行楚腰膓斷掌中輕十年一覺揚州夢
贏得青樓薄倖名
　胡苕溪漁隠叢話云余甞疑此詩必有所謂而作因
　閲芝田録有云牛僧孺帥維揚時牧之在幕中多微
　服逸遊于外公聞之乃以街子數軰潜随牧之以防
　不虞後牧之以拾遺召臨别公因以縱逸為戒牧之
　始猶諱之公乃命取一篋以示皆街子軰報帖云杜
　書記平善乃大感服方知牧之此詩言當日逸遊之
　事耳
　　李司徒席上
華堂今日綺筵開誰喚分司御史來忽發狂言驚四座
三行紅粉一時回
　古今詩話云牧之為御史分司洛陽時李司徒罷鎮
　閑居聲妓為當時第一一日開筵朝士臻赴以杜嘗
　持憲不敢邀飲杜諷坐客達意願預斯㑹李馳書杜
　聞命遽來㑹中有女妓百餘皆絶色殊藝杜獨坐南
　行瞪目注視滿引三巵問李曰聞有紫雲者孰是李
　指示之杜凝睇良乆曰名不虚得宜以見惠李俯首
　而笑諸妓亦皆回首破顔又自引三爵朗吟而起
　東坡聞李公擇飲傳國博家大醉有詩遺之即用此
　事也
　　附東坡寄李公擇
不肯惺惺騎馬回玉山知為玉人頽紫雲有語君知否
莫喚分司御史來
　　絶句
清時有味是無能閒愛孤雲静愛僧乞得一麾江海去
樂遊原上望昭陵
　石林詩話云此盖不滿於當時故末有昭陵之句江
　輔之謫官累年後知䖍州謝表有云清時有味白首
　無能蔡持正為御史乃引牧詩為證以為有怨望之
　意遂復罷去
　山谷云牧之此詩謂愛閒愛静求得一麾而去也别
　本乃作欲把一麾非是麾之為義即漢嚴助所謂招
　之不來麾之不去之意
　　絶句
無媒徑路草蕭蕭自古雲林逺市朝公道世間惟白髮
貴人頭上不曾饒
　胡苕溪云杜牧之此詩與羅鄴之詩同一意今附于
　左
　　附羅鄴絶句
芳草和烟煖更青閒門要地一時生年年㸃檢人間事
惟有東風不世情
　胡苕溪云余嘗以此二絶作聫云白髮惟公道春風
　不世情盖窮人不偶遣興之作也
　　華清宫
長安回望綉成堆山頂干門次第開一騎紅塵妃子笑
無人知道荔枝來
　天寶遺事云貴妃嗜荔枝當時涪州致貢以馬逓馳
　載七日七夜至京人馬多斃於路百姓苦之
　遯齋閒覽云杜牧華清宫詩尤膾炙人口據唐紀明
　皇以十月幸驪山至春即還宫是未嘗六月在驪山
　也然荔枝盛暑方熟詞意雖羙而失事實
　疊山詩話云明皇致逺物以悦婦人窮人力絶人命
　有所不顧如之何不亡
　　朩蘭廟
彎弓征戰作男兒夢裏曽經與畵眉幾度思歸還把酒
拂雲堆上祝明妃
　程泰之演繁露云樂府有朩蘭詞乃女子代父征戍
　十年而歸不受爵賞人為作詩然不著何代人獨詩
　中有可汗大㸃兵語知其生世非隋即唐也女子能
　為許事其義且武在緹縈之上或者疑為寓言然白
　樂天題朩蘭花云怪得獨饒脂粉態朩蘭曾作女郎
　來又觀杜牧此詩則既有廟貌又曾作女郎則誠有
　其人矣異哉
　　附樂府朩蘭詞
促織何唧唧朩蘭當户織不聞機杼聲唯聞女嘆息問
女何所思問女何所憶女亦無所思女亦無所憶昨夜
見軍帖可汗大㸃兵軍書十二巻巻巻有爺名阿爺無
大兒朩蘭無長兄願為市鞍馬從此替爺征東市買駿
馬西市買鞍韉南市買轡頭北市買長鞭朝辭爺娘去
暮宿黄河邉不聞爺娘喚女聲但聞黄河流水鳴濺濺
旦辭黄河去暮至黒水頭不聞爺娘喚女聲但聞燕山
胡騎聲啾啾萬里赴戎機闗山度若飛朔氣傳金柝寒
光照鐵衣将軍百戰死壮士十年歸歸來見天子天子
坐明堂䇿勲十二轉賜物百千強欲與朩蘭賞不願尚
書郎願馳千里足送兒還故鄉爺娘聞女來出郭相扶
将阿姊聞妹來當户理紅粧小弟聞姊來磨刀霍霍向
猪羊開我東閣門坐我西閣床脱我戰時袍着我舊時
裳當窓理雲鬢對鏡帖花黄出門看火伴火伴始驚惶
同行十二年不知朩蘭是女郎雄兎脚撲朔雌兎眼迷
離兩兎傍地走安能辨我是雄雌
　劉文荘樂府集云朩蘭孝義女也勇不足以言之世
　之女子有所感激憤勵或果於殺身而不能以成事
　者古盖有之至於去就終始皆得其道求如朩蘭者
　鮮矣是詩辭意高古殆與其人相當
　隠居詩話云古樂府中朩蘭詩有髙致盖世傳為曹
　子建作似矣然其中云可汗大㸃兵漢魏時夷狄未
　有可汗之名不知果誰之詞也
　劉後村云朩蘭詩唐人所作也樂府中惟此詩與焦
　仲卿妻詩作叙事體有始有卒雖辭多質俚然有古
　意
　　附後村朩蘭詩
出塞男兒勇還鄉女子身尚能降北敵斷不慕東鄰
　　張祜聫句
骰子逡巡裹手拈無因得見玉纎纎但湏報道金釵堕
髣髴還應露指尖
　麈史云張祜客淮南幙中赴宴杜牧同坐有所屬意
　者索骰子賭酒牧微吟首聫祜應聲續其次聫云
　　趙使君
将軍獨乗鐵驄馬榆溪戰中金㒒姑死綏却是古來有
驍将自驚今日無青史文章爭㸃筆朱門歌舞笑捐軀
誰知我亦輕生者不得君王丈二殳
　後村詩話云此杜牧之聞慶州趙縱使君與黨項戰
　死詩皇祐中儂賊犯慶州闔郡潰去惟守臣曹覲死
　之妻方産子棄之草間亂後訪之尚􁀾􁀾然諸公哀
　誄惟元厚之一詩欲與杜牧並驅附于左
　　附元厚之哀曹覲
轉戰譙門日欲晡空拳猶自犯戈鈇身垂虎口方安坐
命在鴻毛更疾呼柱下杲卿存斷節袴中杵臼得遺孤
空餘三尺英雄氣不愧山西士大夫
　
　
　
　
　
　
　
　
　
　
　
　
　詩林廣記巻六
欽定四庫全書
　詩林廣記巻七　　　　　宋　蔡正孫　編
　　孟東野
　本傳云孟郊調溧陽尉有積水郊間往坐水傍徘徊
　賦詩而曹務多廢為詩有理致㝡為韓愈所稱然思
　苦竒澁
　韓退之薦士詩云有窮者孟郊受材實雄驁㝠觀洞
　古今象外逐幽好横空盤硬語妥帖力排奡敷柔肆
　紆餘奮猛巻海潦
　李翺云郊詩高處在古無上平處猶下顧沈謝
　朱文公云孟郊喫了飽飯思量到人不到處
　　贈别崔純亮
食薺腸亦苦強歌聲無歡出門即有礙誰謂天地寛有
礙非遐方長安大道旁小人智慮險平地生太行鏡破
不改光蘭死不改香始知君子心交乆道益彰君心與
我懐離别俱廻徨譬如浸蘗泉流苦日已長忍泣目易
衰忍憂形易傷項籍豈不壯賈生豈不良當其失意時
涕泗各滿裳古人勸加飱此飱難自強一飯九祝噎一
嗟十斷膓况是兒女怨怨氣凌彼蒼彼蒼若有知白日
下清霜今朝始驚呼日月空茫茫
　休齋云孟東野一不第而有出門即有礙誰謂天地
　寛之語若無所容其身者老杜雖落魄不偶而氣常
　自若如納納乾坤大何其壯哉白樂天亦云無事日月
　長不覊天地濶與郊異矣然未若邵康節云静處乾
　坤大閒中日月長尤有味也
　青箱雜記云白樂天詩曰無事日月長不覊天地濶
　此達者之詞也東野詩曰出門即有礙誰謂天地寛
　此褊狹者之詞也
　蘓子由云唐人工於為詩而陋於聞道孟郊耿介之
　士雖天地之大無以容其身起居飲食有戚戚之憂
　是以卒窮以死而李翺稱之以為郊詩髙處在古無
　上平處猶下顧沈謝至韓退之亦談不容聲甚矣唐
　人之不聞道也
　熊勿軒云東野之詩不如髙蟾下第一絶為知時守
　分無所怨慕斯可貴也
　　附高蟾下第獻髙侍郎
天上碧桃和露種日邉紅杏倚雲栽芙蓉生在秋江上
不向東風怨未開
　　登第
昔日齷齪不足嗟今朝曠蕩恩無涯春風得意馬蹄疾
一日㸔盡長安花
　唐宋遺史云孟東野有下第詩曰棄置復棄置情如
　刀劒傷又再下第詩曰兩度長安陌空将淚見花其
　後登第則志氣充溢一日之間花皆㸔盡進取得失
　盖亦常事而東野器宇不宏至於如此何其鄙邪
　　遊華山雲䑓觀
華岳獨靈異草朩常新鮮山盡五色石水無一色泉仙
酒不醉人仙芝皆延年夜聞明星舘時詠女蘿弦敬兹
不能寐焚柏吟道篇
　　泛黄河
誰開崑崙源流出混沌河積雨飛作風驚龍噴為波湘
瑟颼飀絃越賓嗚咽歌有恨不可洗虚此来經過
　隠居詩話云孟郊詩蹇澁窮僻琢削不暇真苦吟而
　成觀其句法格力可見矣
　　審交
種樹湏擇地惡土變朩根結交若失人中道生謗言君
子芳桂性春濃寒更繁小人槿花心朝在夕不存莫躡
冬氷堅中有潜浪翻惟當金石交可與賢達論
　韓退之撰栁子厚墓誌云嗚呼士窮乃見節義今夫
　平居里巷相慕悦酒食游戯相徴逐詡詡強笑語以
　相取下握手出肺腑相示指天日涕泣誓生死不相
　背負真若可信一旦臨小利害僅如毛髮比反眼若
　不相識落陷穽不一引手捄反擠之又下石焉者皆
　是也此宜禽獸夷狄所不忍為而其人自視以為得
　計
　愚謂讀東野之詩味退之之語則世之定交者不可
　以不審矣
　　賈浪仙
　唐書云賈島字浪仙初為浮屠名無本來東都時洛
　陽令禁僧徒不得出島為詩自傷韓愈憐之因教其
　為文遂去浮屠舉進士當其苦吟雖逢值公卿貴人
　皆不之覺也
　歐陽公云島嘗為衲子故枯寂氣味形之於詩句中
　司空圗云浪仙誠有警句視其全篇意思殊晦
　　渡桒乾
客舍并州三十霜歸心日夜憶咸陽無端更渡桒乾水
却指并州是故鄉
　冷齋夜話云賈島詩有影略句韓退之喜之此詩是
　也島又有赴長江道中詩亦是此意
　謝疉山云非東西南北之人不能到此
　　赴長江道中
䇿杖離山驛逢人問梓州長江那可到行客替生愁
　古今詩話云鄭谷有詠落葉詩云返蟻難尋穴歸禽
　易見窠滿廊僧不厭一箇俗嫌多未甞及彫零飄墜
　之意人一見之自然知為落葉亦影略句法也
　　題裴晉公第
破却千家作一池不栽桃李種薔薇薔薇花落秋風起
荆棘滿庭君始知
　聞見録云裴晉公度初立第於街西興化里鑿池種
　竹起臺榭賈島方下第或以為執政惡之故不在選
　乃怨憤題此詩云
　　題李欵幽居
閒居少鄰並草逕入荒村鳥宿池邉樹僧敲月下門過
橋分野色移石動雲根暫去還來此幽期不負言
　劉公佳話云島初赴舉京師一日於驢上得句云鳥
　宿池邉樹僧敲月下門始欲着推字又欲着敲字煉
　之未定遂於驢上吟哦時時引手作推敲之勢觀者
　訝之時韓愈吏部權京兆島不覺衝至第三節尚為
　手勢未已為左右擁至尹前島具對所得詩句推字
　與敲字未定神遊象外不知回避韓立馬良久曰作
　敲字佳遂與並轡而歸留連論詩與為布衣之交有
　詩贈之自此名著
　　下第
下第唯空囊如何住帝鄉杏園啼百舌誰醉在花傍淚
落故山逺病來春草長知音逢豈易孤棹負三湘
　筆談云詩有蜂腰體如賈島下第詩是也盖頷聨亦
　無對偶然是十字叙一事而意貫上二句又頸聨方
　對偶分明謂之蜂腰格言若已斷而復續也
　　過海聨句
沙鳥浮還沒(一作/水鳥)山雲斷復連棹穿波底月船壓水中
天
　今是堂手録云髙麗使過海有詩云沙鳥浮還没山
　雲斷復連時島詐為稍人聨下句麗使嘉嘆乆之不
　復言詩矣
　　自註
二句三年得一吟䨇淚流知音如不賞歸卧故山秋
　隠居詩話云人豈不自知及自愛其文章乃更大謬
　何邪賈島有詩一聨云獨行潭底影𢾗息樹邉身乃
　自注一絶於其下不知此二句有何難道至於三年
　始成而一吟下淚也楊衡亦自愛其句云一一鶴聲
　飛上天尤可笑也
　　哭柏嵒和尚
苔覆石床新吾師占幾春寫留行道影焚却坐禪身塔
院闗松雪房門鎖隙塵自嫌䨇淚下不是觧空人
　六一居士詩話云賈島哭柏嵒禪師詩云冩留行道
　影焚却坐禪身時人謂之燒殺和尚真可笑也
　
　詩林廣記巻七
欽定四庫全書
　詩林廣記巻八　　　　　宋　蔡正孫　編
　　孟襄陽
　皮日休云明皇世章句之風大得建安體論者推李
　翰林杜工部為尤介其間而能不愧者惟吾鄉之孟
　先生也先生之道遇景入類不鉤竒抉異令齷齪束
　人口者涵涵然有平大之興若公輸氏當巧而不用者
　也北齊羙蕭懿芙蓉露下落楊栁月中疎先生有微雲
　淡河漢踈雨滴梧桐樂府羙王融殘日霽沙嶼清風
　動甘泉先生則有氣蒸雲夢澤波撼岳陽城謝眺之
　詩句精者露濕寒塘草月映清淮流先生則有荷風
　送香氣竹露滴清聲此與古人爭勝於毫釐也稱是
　者衆不可悉數嗚呼先生之道復可言邪謂乎貧則
　天爵於身謂乎死則不朽於文為士之道亦以至矣
　先生襄陽人也日休襄陽人既慕其名觀其貌盖思
　文王則嗜昌歜思仲尼則師有若吾於先生見之矣
　杜甫云吾憐孟浩然短褐即長夜賦詩何必多往往
　凌鮑謝又云復憶襄陽孟浩然新詩句句盡堪傳
　　嵗暮歸南山
北闕休上書南山歸敝廬不才明主棄多病故人踈白
髪催年老青陽逼嵗除永懐愁不寐松月夜窓虛
　隠居詩話云孟浩然為王維所知維待詔金鑾殿召
　之商確風雅適明皇駕至孟浩然倉皇伏床下維不
　敢隠而以直奏明皇曰朕聞此人乆矣因召見使進
　所業浩然誦此詩明皇曰朕未嘗棄人卿自不求仕
　何誣之甚也因命放歸南山世傳如此而摭言諸書
　載之尤詳且浩然布衣䦨入宫禁又犯行在所而止
　於放歸明皇寛假之亦至矣烏在以一棄字而議罪
　乎
　漫叟詩話云孟浩然詩云不才明主棄多病故人踈
　唐𤣥宗聞之曰卿自棄朕朕何棄卿又孟貫詩云不
　伐有巢樹多移無主花周世宗聞之曰朕伐叛弔民
　何謂有巢無主二子正坐詩窮可謂轉喉觸諱者也
　　宿葉師山房期丁鳳進士不至
夕陽度西嶺羣壑倐已暝松月生夜凉石泉滿清聼樵
人歸欲盡煙鳥棲初定之子期不來携琴候蘿徑
　呂氏童䝉訓云浩然詩云挂席幾千里名山都未逢
　泊舟潯陽郭始見香爐峯但詳㸔此等語自然髙逺
　如此詩亦可以為髙逺者也
　后山詩話云東坡謂浩然詩韻髙而才短如造内法
　酒手而無材料耳
　　臨洞庭湖
八月湖水平涵虚混太清氣蒸雲夢澤波撼岳陽城欲
濟無舟楫端居恥聖明坐觀垂釣者空有羨魚情
　西清詩話云洞庭天下壯觀騷人墨客題者衆矣終
　未若氣蒸雲夢澤波撼岳陽城氣象雄張曠然如在
　目前
　　附許棠過洞庭湖
驚波常不定半日鬢堪斑四顧疑無地中流忽有山鳥
飛應畏堕帆逺却如閒漁父時相引行歌浩渺間
　前軰謂岳陽洞庭諸詩見稱於世者非一如劉文房
　云疊浪浮元氣中流沒太陽僧可明云水涵天影濶
　山接地形髙亦皆佳作終未若杜工部吳楚東南坼
　乾坤日夜浮之句為絶唱也
　餘話見杜子羙登岳陽樓詩
　　夜歸鹿門寺歌
山寺鳴鐘晝巳昏漁梁渡頭爭渡喧人随沙岸向江村
余亦乗舟歸鹿門鹿門月照開煙樹忽到龎公棲隠處
岩扉松徑長寂寥惟有幽人自來去
　胡苕溪云浩然夜歸鹿門歌云山寺鳴鐘晝已昏漁
　梁渡頭争渡喧不若岑參巴南舟中即事詩云渡口
　欲黄昏歸人争渡喧一聨語簡而意盡優於孟也
　　附岑參巴南舟中即事
渡口欲黄昏歸人争渡喧近鐘清野寺逺火㸃江村見
鴈思鄉信聞猿積淚痕孤舟萬里夜秋月不堪論
　　裴司功員司士見尋
府僚能枉駕家醖復新開落日池上酌清風松下來厨
人具雞黍稚子摘楊梅誰道山翁醉猶能騎馬囬
　詩體云詩有借對字如孟浩然厨人具雞黍稚子摘
　楊梅是借楊對雞又如太白水舂雲母碓風掃石楠
　花是借楠對母又如竹葉於人既無分菊花從此不
　湏開竹葉謂酒借對菊花此皆借對體也
　　訪天台
挂席東南望青山水國遥舳艫爭利渉來往接風潮問
我今何適天台訪石橋坐㸔霞色晩疑是赤城標
　詩體云此律詩首尾不對者盛唐諸公有此體如孟
　浩然此詩是也又李太白牛渚西江夜之篇皆文從
　字順音韻鏗鏘八句皆無對偶
　　附李太白夜泊牛渚懐古(牛渚即謝尚/袁宏詠史處)
牛渚西江夜青天無片雲登舟望秋月空憶謝将軍余
亦能髙詠斯人不可聞明朝挂帆席楓葉落紛紛
　　附山谷題浩然畫像
先生少也隠鹿門爽氣洗盡塵埃昏賦詩真可凌鮑謝
短褐豈愧公卿尊故人私邀伴禁直誦詩不顧龍鱗逆
風雲感㑹雖有時顧此定知無枉尺襄江渺渺泛清流
梅殘臈月年年愁先生一往經幾秋後來誰復釣槎頭
　胡苕溪云山谷題此詩浩然平生出處事跡悉能道
　盡乃詩中傳也
　　盧玉川
　晦庵云詩湏要句法渾成如玉川子軰句雄險怪亦
　自有渾成底氣象
　學林新編云玉川子詩雖豪放然太險怪而不循詩
　家法度
　孫樵與王霖書云玉川子月蝕詩韓文公進學解莫
　不㧞地倚天句句欲活讀之真如赤手捕長蛟不施
　控勒騎生馬急急不得暇莫可捉搦
　　有所思
當時我醉羙人家羙人顔色嬌如花今日羙人棄我去
青樓朱箔天之涯娟娟姮娥月三五二八圎又缺翠眉
蟬鬢生别離一望一見心斷絶心斷絶幾千里夢中醉
卧巫山雲覺來淚滴湘江水湘江兩岸花朩深羙人不
見愁人心含愁更奏綠綺琴調高絃絶無知音羙人兮
羙人不知為暮雨兮為朝雲相思一夜梅花發忽到窓
前疑是君
　雪浪齋日記云玉川子詩讀者易解識者當自知之
　蕭才子宅問荅詩如莊子寓言髙僧對襌機惟有所
　思一篇語似不類疑他人所作然飄逸可喜
　　山中
飢食松花渇飲泉偶從山下過山前陽坡草軟厚如織
因與鹿麛相對眠
　胡苕溪云盧仝山中絶句云陽坡草軟厚如織因與
　鹿麛相對眠王介甫止用五字道盡兩句云眠分黃
　犢草豈不簡而妙乎
　　附王介甫小舫
愛此江邉好留連至日斜眠分黃犢草坐占白鷗沙
　集臠云沙草則衆人所謂水邉林下之物所與之遊
　處者牛羊鷗鳥爾而荆公造而為眠分黄犢草坐占
　白鷗沙之語其筆力髙妙殆若天成
　　示添丁
春風苦不仁呼逐馬蹄行人家瘴氣却憐我入我憔悴
骨中為生涯數日不食強起行何忍索我抱㸔滿樹花
不知四體正困憊泥人啼哭聲呀呀忽來案上翻墨汁
塗抹詩書如老鴉父憐母惜摑不得却生癡笑令人嗟
宿舂連曉不成米日髙始進一椀茶氣力龍鍾頭欲白
憑仗添丁莫惱爺
　後村詩話云唐人多傳盧仝因留王涯第中遂預甘
　露之禍仝老無髪閹人於腦後加釘焉人以為添丁
　之䜟或言好事者為之仝處士於人無怨何為有此
　謗然平時切齒元和逆黨月蝕一詩膾炙人口意者
　羣閹以此害之
　　走筆謝孟諫議寄新茶
日高丈五睡正濃軍将叩門驚周公口云諫議送書信
白絹斜封三道印開緘宛見諫議面手閱月團三百片
聞道新年入山裏蟄蟲驚動春風起天子湏嘗陽羨茶
百草不敢先開花仁風暗結珠蓓藟先春抽出黄金芽
摘鮮焙芳旋封裹至精至好且不奢至尊之餘合王公
何事便到山人家柴門反闗無俗客紗㡌籠頭自煎喫
碧雲引風吹不斷白花浮光凝椀面一椀喉吻潤兩椀
破孤悶三椀搜枯膓惟有文字五千巻四椀發輕汗平
生不平事盡向毛孔散五椀肌骨清六椀通仙靈七椀
喫不得也唯覺兩腋習習清風生蓬萊山在何處玉川
子乗此清風欲歸去山上羣仙司下土地位清高隔風
雨安得知百萬億蒼生命堕顛崖受辛苦便為諫議問
蒼生到頭合得蘓息否
　藝苑雌黄云玉川子有謝孟諌議恵茶歌范希文亦
　有鬬茶歌此二篇皆佳作也殆未可以優劣論然玉
　川歌云至尊之餘合王公何事便到山人家而希文
　云北苑将期獻天子林下雄豪先鬬羙若論先後之
　序則玉川之言差勝雖然如希文肯不知上下之分
　者哉亦各賦一時之事耳
　　附范希文和章岷從事鬬茶歌
年年春自東南來建溪先暖水㣲開溪邉竒茗冠天下
武夷仙人從古栽新雷昨夜發何處家家嬉笑穿雲去
露芽錯落一番榮綴玉含珠散嘉樹終朝采掇未盈襜
唯求精粹不敢貪研膏焙乳有雅製方中圭弓圎中蟾
北苑将期獻天子林下雄豪先鬬羙鼎磨雲外首山銅
瓶携江上中泠水黄金碾畔緑塵飛碧玉甌中翠濤起
鬬茶味兮輕醍醐鬬茶香兮薄蘭芷其間品第胡能欺
十目視而十手指勝若登仙不可攀輸同降将無窮耻
吁嗟天産石上英論功不愧階前蓂衆人之濁我可清
千日之醉我可醒屈原試與招魂魄劉伶却得聞雷霆
盧仝不敢歌陸羽須作經森然萬象中焉知無茶星商
山文人休茹芝首陽先生休采薇長安酒價减千萬成
都藥市無光輝不如仙山一啜好泠然便欲乗風飛君
莫羨花間女郎只鬬草贏得珠璣滿斗歸
　胡苕溪云藝苑以此二篇皆佳作未可優劣論今並
　録全篇余謂玉川之詩優於希文之歌玉川自出胷
　臆造語稳帖得詩人之句法希文排比故實巧欲形
　容宛成有韻之文是果無優劣邪
　　醉歸
昨夜村飲歸健倒三四五摩挲青莓苔莫嗔驚着汝
　冷齋夜話云文章以氣為主氣以誠為主如老杜詩
　所以大過人者誠實耳誠實著見學者多不曉如玉
　川子醉歸詩是也
　　鄭
　陶岳五代補云鄭谷在袁州齊已携詩詣之有早梅
　云前村深雪裏昨夜數枝開谷曰數枝非早也不如
　一枝齊已不覺下拜自是士林以谷為一字師
　　栁
羊烟半雨溪橋畔間杏間桃山路中㑹得離人無限意
千絲萬絮惹春風
　胡苕溪叢話云鄭谷栁詩或戲謂此乃栁謎子觀者
　試一思方知之可見其為善謔也
　　海棠
濃淡芳春滿蜀鄉半随風雨㫁鶯腸浣花溪上堪惆悵
子羙無心為發揚
　古今詩話云杜子羙母名海棠子羙諱之故杜集中
　絶無海棠詩後吳中復詩亦云子羙詩才猶閣筆至
　今寂寞錦城中石曼卿云杜甫句何略薛能詩未工
　至楊誠齊乃云豈是少陵無句子少陵未見欲如何
　　弔僧
幾思聞静話夜雨對禪床未得重相見秋燈照影堂孤
雲終負約薄宦轉堪傷夢遶長松榻遥焚一炷香
　詩話云破題與頷聨便作隔句對若施之於賦則曰
　幾思静話對夜雨之禪床未得重逢照秋燈於影室
　此謂之隔句體也
　愚謂此亦前輩所謂扇對法也胡苕溪有云律詩有
　扇對格第一與第三句對第二與第四句對如杜少
　陵哭台州司户蘓少監詩云得罪台州去時危棄碩
　儒移官蓬閣後谷貴沒潛夫東坡和鬰孤䑓詩云邂
　逅陪車馬尋芳謝眺洲凄凉望鄉國得句仲宣樓又
　唐人絶句亦用此格云去年花下留連飲暖日夭桃
　鶯亂啼今日江邉容易别淡烟衰草馬頻嘶此類是
　也
　　十日菊
節去蜂愁蝶不知曉庭和露折殘枝自縁今日人心别
未必秋香一夜衰
　休齋云唐人嘗詠十日菊云自縁今日人心别未必
　秋香一夜衰世以為工盖其意不随物而盡如酒盞
　此時湏在手菊花明日便愁人自覺氣不長耳東坡
　亦云休休明日黃花蝶也愁然雖變其語終有此失
　豈坡老在謫所遇時感慨不覺發是語乎
　山谷云文章以氣為主鄭谷此詩意甚佳而病在氣
　不長西漢文字所以雄深雅健者其氣長故也
　曽子固云詩當使人一覽語盡而意有餘乃古人用
　心處如此詩是也王荆公亦有菊詩云千花萬卉凋
　零盡始見閒人把一枝其病亦在於氣不長耳
　　附王荆公和晩菊
不得黄花九日吹空看野葉翠葳蕤淵明酩酊知何處
子羙蕭條向此時委翳似甘終草莽栽培空欲傍藩籬
千花萬卉凋零盡始見閒人把一枝
　　李長吉
　本傳云李賀未始立題然後為詩如他人牽合程課
　者毎旦出騎欵叚馬從小奚奴背古錦囊遇有所得
　即書投囊中及暮歸足成之太夫人見所書多輒曰
　是兒要嘔出心始已耳
　杜牧之云元和中韓吏部頗道其謌詩雲烟綿聫不
　足為其態也水之迢迢不足為其清也春之盎盎不
　足為其和也秋之明潔不足為其格也風檣陣馬不
　足為其勇也瓦棺篆鼎不足為其古也時花羙女不
　足為其色也荒國侈殿梗莽丘隴不足為其恨怨悲
　愁也鯨呿鰲擲牛鬼蛇神不足為其虚荒誕幻也
　又云賀能探尋前事今古未嘗經道者求取情状逺
　去筆墨畦徑間使賀且未死少加以理奴僕命騷可
　也
　朱文公云李賀較怪得些子不如李太白自在
　又云賀詩巧
　珊瑚鈎詩話云李長吉錦囊句非不竒也而牛鬼蛇
　神太甚盖有所謂施諸廊廟則駭矣
　李義山作李賀小傳云長吉将死時忽晝見一緋衣
　人駕赤虬持一版書若太古篆或霹靂石文者云當
　召長吉長吉了不能讀歘下榻叩頭言阿􁁉老且病
　賀不願去緋衣人笑曰帝成白玉樓立召君為記天
　上差樂不苦也長吉獨泣旁人盡見之少之長吉氣
　絶
　陸龜䝉作李長吉詩集序云吾聞滛畋漁者謂之暴
　天物天物既不可暴又可抉摘刻削露其情状乎使
　自萌卵至於槁死不得隠伏天能不致罰耶長吉天
　東野窮玉溪生官不挂朝籍而死正坐是哉
　　金銅仙人辭漢歌
　序云魏明帝青龍元年八月詔宫官牽車兩取漢孝
　武捧露盤仙人欲立置前殿宫官既拆盤仙人臨載
　乃澘然淚下歌曰
茂陵劉郎秋風客夜聞馬嘶曉無迹畵欄桂樹懸秋香
三十六宫土花碧魏官牽車指千里東闗酸風射眸子
空将漢月出宫門憶君清淚如鉛水衰蘭送客咸陽道
天若有情天亦老携盤獨出月荒涼渭城已逺波聲小
　漢書武帝作柏梁臺金莖銅柱承露盤上有仙人掌
　承露和玉屑飲之以求長生
　魏略曰明帝景初元年徙長安鍾虡駱駞銅人承露
　盤盤折銅人重不可致留于㶚城大發卒鑄作銅人
　二號曰翁仲列坐司徒門外
　漢晉春秋云帝徙盤盤折聲聞數十里金狄或泣因
　留㶚城
　緗素雜記云按明帝紀青龍五年三月改為景初元
　年是嵗徙長安銅人重不可致而李賀序以謂青龍
　九年八月夫明帝以青龍五年三月改為景初元年
　至三年而崩則無青龍九年明矣疑李賀之誤也
　酈元水經注云魏文帝黄初元年徙咸陽始皇所鑄
　金人十二重不可致因留㶚城南即與明帝所徙銅
　人事略同竟未詳其㫖
　後漢薊子訓有神異之道人於長安東㶚城見之與
　一老翁共摩挲銅人相謂曰適見鑄此而已近五百
　嵗矣故東坡贈梁道人詩云採藥壺公處處過笑㸔
　金狄手摩挲又張天覺贈人詩云鶴骨飄飄紫府仙
　摩挲金狄不知年皆用此也
　　髙軒過
華裾織翠青如葱金環壓轡揺玲瓏馬蹄隠耳聲隆隆
入門下馬氣如虹云是東京才子文章鉅公二十八宿
羅心胷元精炯炯貫當中殿前作賦聲摩空筆補造化
天無功龎眉書客感秋蓬誰知死草生華風我今垂翅
附㝠鴻他日不羞蛇作龍
　摭言云李賀年七嵗以長短之製名動京華時韓文
　公與皇甫湜覽賀所作竒之因連騎造門求見賀丱
　角荷衣而出二公不之信因令面賦一篇賀承命欣
　然操觚染翰傍若無人仍名曰髙軒過二公大驚遂
　以所乗馬命聫鑣而還所居親為束髮後舉進士賀
　父名瑨或謗賀不避家諱韓文公特為著辨諱一篇
　　鴈門太守
黒雲壓城城欲摧甲光向日金鱗開角聲滿天秋色裏
塞上燕支凝夜紫半捲紅旗臨易水霜重角聲寒不起
報君黄金臺上意提携玉龍為君死
　宋景文諸公在館中評唐人詩曰李白僊才長吉鬼
　才王安石曰長吉鴈門太守詩云黒雲壓城城欲摧
　甲光耀日金鱗開是兒言不相副方黒雲如此安得
　耀日之甲光也
　　将進酒
琉璃鍾琥珀濃小槽酒滴真珠紅烹龍炮鳳玉脂泣羅
幃綉幕圍香風吹龍笛擊鼉鼓皓齒歌細腰舞况是青
春日将暮桃花亂落如紅雨勸君終日酩酊醉酒不到
劉伶墳上土
　復齋漫録云長吉有桃花亂落如紅雨之句以此名
　世余觀劉禹錫云花枝滿空迷處所揺動繁英墜紅
　雨劉李出於一時决非相剽竊也
　胡苕溪云桃花亂落如紅雨梨花一枝春帶雨小院
　深沉杏花雨梅子黄時雨皆古今詩詞之警句也余
　嘗欲作一草亭四面各植花一色榜曰四雨豈不佳
　哉
　
　
　
　
　
　
　
　
　
　
　
　詩林廣記巻八
欽定四庫全書
　詩林廣記巻九　　　　　宋　蔡正孫　編
　　唐茂業
　石林詩話云楊大年劉子儀皆喜彦謙詩以其用事
　精巧對偶清切黃魯直詩體雖不類然不以楊劉為
　過也
　蔡寛夫詩話云楊文公酷喜唐彦謙詩至親書以自
　随彦謙詩亦不多格力卑弱僅與羅隠相先後不知
　文公何以取之當是時以偶儷為工耳
　黃山谷云唐彦謙最善用事
　　過長陵題髙廟
耳聞明主持三尺眼見愚民盗一抔千古腐儒騎痩馬
㶚陵斜日重回頭
　藝苑雌黃云前漢張釋之傳云假如愚民取長陵一
　抔土陛下何以加其法乎顔師古注云抔音歩侯反
　謂以手掬之也其字從手不忍言毁徹故止云取土
　耳今學者讀為杯勺之杯非也杯非盛土之物郭氏
　佩觹云抔歩侯切手掬也亦古文裒字駱賔王為徐
　敬業檄武后云一抔之土未乾六尺之孤安在正用
　漢史語
　石林詩話云黃魯直毎讀此詩稱賞不已多示學詩
　者以為模式三尺一抔雖是着題然語皆歇後一抔
　事無兩出或可略土字如三尺則三尺律三尺喙皆
　可言獨劍乎耳聞明主眼見愚民尤不成語余數見
　交遊道魯直語意不可解東坡有買牛但自捐三尺
　射鼠何勞挽六鈞亦同此病六鈞可去方字三尺不
　可去劔字此理甚易知也
　劉後村云楊劉諸人師李義山可也又師唐彦謙唐
　詩雖雕斵對偶然無如一抔三尺之聨惜不多見
　　附僧惠洪詩
人生如逆旅嵗月苦逼催安知賢與愚同作土一抔
　愚謂此詩只是翻杜子羙孔丘盜跖俱塵埃之語耳
　藝苑雌黃云或謂唐韻集韻上平聲並出一抔字鋪
　枚切手掬也意與步侯切者頗同惠洪雖誕妄必不
　讀抔為杯勺之杯但其詩泛使土一抔不正用漢書
　長陵事故作鋪枚切讀耳未知其果然否
　洪駒父詩話云唐彦謙又有題蒲津河亭烟横博望
　乗槎水月上文王避雨陵皆佳句也
　　仲山(漢髙祖兄劉/仲𦵏于此山)
千載遺踪寄薜蘿沛中鄉里漢山河長陵亦是閒丘壠
異日誰知與仲多
　漢書云淮南王等朝未央宫置酒前殿上奉玉巵為
　太上皇壽曰始大人常以臣無賴不能治産業不如
　仲力今某之業所就孰與仲多殿上皆稱萬嵗大笑
　為樂
　謝疊山云觀此詩則貧富貴賤等是空花有道者一
　不以此累其心堯讓天下許由不受亦見此理
　愚謂彦謙此詩之意以為髙祖得天下之後乃與兄
　仲較産業所就之多寡及其死也則長陵與仲山均
　之為一抔土耳果何多寡之分邪
　　韓致光
　髙秀實云韓偓香奩集麗而無骨李端叔意喜致光
　詩誦其序云咀五色之靈芝香生九竅咽三危之瑞
　露羙動七情秀實云勸不得也勸不得也
　遯齋閒覽云筆談謂香奩集乃和凝所為後人嫁其
　名於韓偓誤矣唐吳融詩集中有和韓致光侍郎無
　題二首與香奩集中無題韻正同偓序中亦具載其
　事
　　謝人惠含桃
時節雖同氣味殊未知堪薦寢園無合充鳳食留三島
誰許鶯偷過五湖苦筍恐難同象匕(秦中為櫻筍也/之㑹乃三月)酪漿
無復瑩蠙珠(闕/)　　　長宣賜忍淚看天憶帝都
　序云湖南絶少含桃偶人以新摘者見惠感事傷懐
　因成四韻
　復齋漫録云致光昭宗時以翰林承㫖謫嶺表道湖
　南謝人惠含桃詩云金鑾嵗嵗長宣賜忍淚看天憶
　帝都自注云毎嵗初進之後先宣賜學士韓子蒼謝
　人惠茶詩意亦本致光而語益工
　　附韓子蒼謝人惠茶
白髮前朝舊史官風爐煑茗暮江寒蒼龍不復從天下
拭淚看君小鳳團
　自注云史官月賜龍團
　　寒食夜
策䇿輕寒剪剪風杏花飄雪小桃紅夜深斜搭鞦韆索
樓閣朦朧細雨中
清江碧草兩悠悠各自風流一種愁正是落花寒食雨
夜深無伴倚空樓
　遯齋閒覽云韓致元詩詞致婉麗如此絶者是也
　　偶題
手風慵展八行書眼暗休尋九局圗窓裏日光飛野馬
案頭筠管長蒲盧謀身拙為安蛇足報國危曽埒虎鬚
滿世可能無黙識未知誰擬試齊竽
　潘子真詩話云山谷嘗謂余言老杜身雖在流落顛
　沛中其心未嘗一日不在本朝故善陳時事句律精
　深超古作者忠義之氣激發而然韓偓貶逐後依王
　審知如集中所載此詩其詞凄楚切而不迫亦不忘
　其君者也
　　雷公
閒人倚柱笑雷公又向深山霹怪松必若有蘓天下意
何如驚起武侯龍
　世説云夏侯泰初倚柱作書時霹靂破柱衣服焦然
　神色無變書亦如故賔客左右皆跌蕩不能住韓偓
　詩用倚柱二字有來處
　　附朱喬年冬乾
陌上冬乾泣老農天留甘雨付春工阿香急試雷霆手
莫放人間有卧龍
　愚謂朱先生此詩大意亦與韓致光詩意同文公先
　生亦有聞雷詩氣象宏大今附于左
　　附朱文公聞雷有感
誰将神斧破頑隂地裂山開鬼失林我願君王法天造
早施雄斷答羣心
　　杜彦之
　藝苑雌黃云荀鶴杜牧之㣲子也牧之㑹昌末自齊
　安移守秋浦時妾有姙出嫁長林鄉士杜筠生荀鶴
　有能詩名自號九華山人大順初擢第尋授翰林學
　士主客員外郎知制誥顧雲序其集為唐風集
　唐風集詩極卑下如云要知前路事不及在家時又
　云不覺裹頭成大漢初看竹馬作童兒前軰方之為
　太公家教
　　宫詞
早被嬋娟誤欲妝臨鏡慵承恩不在貌教妾若為容風
煖鳥聲碎日高花影重年年越溪女相憶採芙蓉
　歐陽公歸田録云唐之晩年詩人無復李杜豪放之
　格然亦務以精意相高如周朴者詩思尤艱毎有所
　得必極雕琢故時人稱朴詩月煆季煉未及成篇已
　播人口其名重當時如此而今不復傳矣余少時猶
　見其集其句有云風煖鳥聲碎日髙花影重又云曉
　來山鳥閙雨過杏花稀誠佳句也
　胡苕溪云余讀隠居詩話云此一聨非朴詩乃杜荀
　鶴之句然猶未敢以六一為誤後因看幕府燕閒録
　云杜荀鶴詩鄙俚近俗惟宫詞為唐第一故諺云杜
　詩三百首惟在一聨中風煖鳥聲碎日髙花影重是
　也
　黄山谷云杜荀鶴詩有舉世盡從愁裏老之句正好
　對退之詩云誰人肯向死前休
　　溪興
山雨溪風巻釣絲瓦甌蓬底獨斟時醉來睡着無人喚
流下前灘也不知
　胡苕溪云荀鶴此詩句語俱弱不若韓致元醉著絶
　句為雅健也
　　附韓致光醉著
萬里清江萬里天一村桒柘一村烟漁翁醉着無人喚
過午醒來雪滿船
　葛亞卿有集句用致光詩一聨今附于左
　　附葛亞卿集句
萬里清江萬里天一村桒柘一村煙漁翁醉睡又醒睡
髙唱夕陽孤島邉
　胡苕溪云前軰集句詩毎一句取一家詩今亞卿全
　用致光兩句極為無工又後兩句不稱前兩句豈若
　致光之渾成也
　　聞子規
楚天空濶月成輪蜀魄聲聲佀訴人啼得血流無用處
不如緘口過殘春
　愚謂此詩亦有守口如瓶之諷緘口字亦從金人三
　緘事中來
　家語云孔子觀周入后稷之廟有金人三緘其口而
　銘其背曰古之慎言人也多言多敗口是何傷禍之
　門也
　　贈僧
利門名路兩何慿百嵗風前短熖燈只恐為僧心不了
為僧心了摠輸僧
　愚謂動静勞佚係乎人之一心身静而心役形佚而
　神疲僧俗之相去不逺也此詩世之田夫野叟樵童
　牧竪皆能誦之可謂造理而有味者惜乎緇流之不
　能自覺耳
　　時世行
夫因兵死守蓬茅麻苧裙衫鬢髪焦桒柘廢來猶納税
田園荒盡尚徵苖時挑野菜和根煑旋斫生柴帶葉燒
任是深山更深處也應無計避征徭
　　其二
八十老翁住破村村中牢落不堪論因供寨朩無桒柘
為㸃鄉兵絶子孫還似平明徵賦税未聞州縣略温存
至令鷄犬皆星散日落西山哭倚門
　愚謂此詩備言生民之憔悴國政之煩苛可謂曲盡
　其情矣採民風者觀之其能動心否乎
　　陸魯望
　自號天随子
　自傳云甫里先生陸龜蒙平居以文章自怡未嘗有
　㸃竄塗抹者紙札相壓投于箱箧中歴年不曾浄冩
　一本或為好事者取去後於他人家見之亦不復謂
　已作矣
　冷齋序魯訔注杜工部詩云陸龜䝉得杜詩之贍博
　尚軒然自號一家爀世烜俗
　　别離
丈夫非無淚不洒離别間仗劔對樽酒耻為游子顔蝮
蛇一螫手壯士疾觧腕所思在功名離别何足歎
　愚謂大丈夫以功名意氣自許大笑出門何淚之有
　此詩慷慨激烈有男子心囬視郵亭執手杯酒陽闗
　哽咽凄凉眤眤作兒女語者良可鄙矣因記羅隠淚
　詩云自從魯國澘然後不是奸人即婦人孔叢子云
　子髙逰趙平原君客有鄒文季節者與子髙相友善
　臨别文節流涕交頥子髙抗手而已其徒疑之子髙
　曰始吾得二子丈夫乃今知其婦人也曰二子之泣
　非邪曰二子良人也有不忍之心其於敢斷必不足
　矣曰凡泣者一無取乎子髙曰有二焉大奸之人以
　泣自信婦人懦夫以泣著愛羅詩蓋本諸此因併及
　之
　　自遣
數尺遊絲堕碧空年年長是惹春風争知天上無人住
也有清愁鶴髮翁
　　古意
君心莫淺薄妾意正棲託願得䨇車輪一夜生四角
　胡苕溪云天随子二詩思新語竒超出於尋常之表
　可謂不落前人窠臼者也
　　宫人斜
草樹愁煙似不春晩鶯哀怨問行人湏知一種埋香骨
猶勝昭君作虜塵
　愚謂宫人斜乃後宫嬪嬙所𦵏之叢冢也此詩超出
　意外用昭君事有狐死正丘首之義而昭君之死亦
　可謂不得其正者可憐也
　　薛太拙
　劉後村云薛能詩格不甚高而自稱譽太過其五言
　云空餘氣長在天子用平人不但自譽其詩又自譽
　其材然位歴節鎮不為不用矣卒以驕恣凌忽憤軍
　殺身其材安在哉妄庸如此乃敢妄議諸葛可謂小
　人無忌憚者
　　絶句
山屐經過滿徑蹤隔溪遥見夕陽舂當時諸葛成何事
只合終身作卧龍
　王直方詩話云李希聲言荆公罷政事時居於州東
　劉相宅於書院小㕔題當時諸葛成何事只合終身
　作卧龍數十處苕溪漁隠曰此乃薛能詩唐百家詩
　選中有之或云荆公詩非也
　藝苑雌黄云薛能詩隔溪遥見夕陽舂人多不知夕
　陽舂為何等語予攷之淮南子曰日經于淵虞是謂
　髙舂頓于連石是謂下舂注云尚未冥上䝉先舂曰
　上舂将欲冥下蒙悉舂曰下舂南史陳本紀云求衣
　昧旦仄食髙舂栁子厚詩云空齋不語坐髙舂
　　呉姬
樓臺重疉滿天雲殷殷鳴鼉世上聞此日楊花初似雪
女兒絲管弄叅軍
　復齋漫録云本朝景徳三年張景以交通曹人趙陳
　斥為房州叅軍景為屋壁記略曰近制州縣叅軍無
　員數無職守悉以曠官敗事違戾政教者為之凡朔
　望饗宴使與焉若處人一見之必指曰叅軍也嘗為
　某罪矣至於倡優為戯亦假而為之以資玩戯况真
　為者乎宜為人之輕視又将狎而侮之大畧如此余
　按樂府雜録戯弄叅軍始自漢舘陶令石耽有贓犯
　和帝惜其才免罪毎宴樂令衣白夾衫命優伶弄戯
　辱之經年乃放後為叅軍然則戯弄叅軍自漢已然
　矣不始於唐世也又五代王建時王宗侃責受維州
　司户叅軍曰要我頭時斷去誰能作此措大官使俳
　優弄為叅軍
　　宋竹林亭
地濕莎青雨後天桃花紅近竹林邉行人本是農桒客
記得春深欲種田
　謝疉山云遊苑囿而思畎畝覽花草而記農桒此有
　道者之言也
　愚謂鄭谷感興一絶亦是此意但翻一轉語反説耳
　今附于左
　　附鄭谷感興
禾黍不陽艶競栽桃李春翻令力耕者半作賣花人
　愚謂前詩乃因世之趨末而思反其本此詩乃謂務
　本者相尚趨末以從世俗之好然其崇本抑末之心
　則亦隠然在其中矣
　　省試夜
白蓮千朶照廊明一片承平雅頌聲更報第三條燭盡
文昌風景寫難成
　復齋漫錄云杜陽雜編言舒元輿舉進士既試脂炬
　三條人皆自将以余考之唐制如此耳故廣記云唐
　制舉人試日既暮許燒燭三條韋永貽試日先畢曽
　作詩賦此事而舊説亦言舉人試日巳晩試官權徳
　輿於簾下戯云三條燭盡燒殘舉子之心而舉子遽
　答云八韻賦成驚破試官之膽乃知唐制許舉子見
　燭三條也
　　附韋永貽試罷
三條燭盡鍾初動九轉丹成鼎未開明月漸低人擾擾
不知誰是謫仙才
　　王大用
　　晴景
雨前初見花間葉雨後兼無葉裏花蛺蝶飛來過牆去
應疑春色在鄰家
　漁隠叢話云此唐百家詩選中詩也余因閲荆公臨
　川集亦有此詩云雨前未見花間葉雨後全無葉底
　花蜂蝶紛紛過牆去却疑春色在鄰家百家詩選是
　荆公所選想愛其詩因為改正七字遂使一篇語工
　而意足了無鑱斧之迹真削鐻手也
　　古意
夫戍蕭闗妾在吳西風吹妾妾憂夫一行書信千行淚
寒到君邉衣到無
　謝疉山云此詩西風吹妾妾憂夫與寒到君邉衣到
　無兩句見夫婦之至情
　　張祜
　　孤山寺
樓臺聳碧岑一逕入湖心不雨山長潤無雲水自隂斷
橋荒蘚澁空院落花深猶憶西湖月鍾聲在北林
　西清詩話云荆公取張祜恵山寺詩泉聲到池盡山
　色上樓多而不取其孤山寺詩不知意果如何耳
　　無錫縣惠山寺
舊宅何人在空門客自過泉聲到池盡山色上樓多小
洞穿斜竹重階夾瘦莎殷勤入城市雲水暮鐘和
　此詩乃荆公百家詩選中所取者如泉聲到池盡一
　聨真佳句也
　　金山寺
一宿金山頂㣲茫水國分僧歸夜船月龍出曉堂雲樹
影中流見鍾聲兩岸聞因悲在朝市終日醉醺醺
　南唐書云金山寺號為勝景張祜吟詩有僧歸夜船
　月龍出曉堂雲之句自後詩人閣筆孫魴乃復吟一
　詩時號絶唱
　　附孫魴金山寺
山載江心寺魚龍是四鄰天多剰得月地少不生塵過
櫓妨僧定驚濤濺佛身誰言張處士詩後更無人
　胡苕溪云張祜詩全篇皆好魴詩不及之有疵病如
　驚濤濺佛身之句則金山寺何其低而小哉誰言張
　處士詩後更無人仍自矜衒如此尤可嗤鄙也
　　郵亭
雲暗山横日欲斜郵亭下馬對殘花自從身逐征西府
毎到花時不在家
　謝疉山云此詩與張季鷹秋風思蓴鱸同一意思有
　道者聞之必不以山林之樂易鍾鼎之奉矣
　
　
　
　詩林廣記巻九
欽定四庫全書
　詩林廣記巻十　　　　　宋　蔡正孫　編
　　白樂天
　本傳云白居易作樂府及詩百餘篇規諷時事流聞
　禁中上見而悦之召為翰林學士
　詩苑類格云白樂天詩有五長諷諭之詩長於激閑
　適之詩長於遣感傷之詩長於切律詩百言以上長
　於贍五字七言百言以下長於情
　唐本賛云杜牧謂白居易詩纎穠不逞非荘人雅士
　所為滛言媟語入人肌骨不可去也
　青箱雜記云白樂天詩達者之詞也
　墨客揮犀云樂天毎作詩令老嫗解之問解否嫗曰
　解則録之故其詩近於鄙俚
　　内直
絲綸閣下文書静鍾鼓樓中漏刻長坐到黄昏誰是伴
紫薇花對紫薇郎
　緗素雜記云唐故事中書省植紫薇花歴世循因之
　不以為非至今舍人院紫薇閤前植紫薇花用唐故
　事也樂天此詩用紫薇郎語按天文志紫薇大帝之
　座也天子之常居也主命主度也何闗紫薇花事
　　附洪咨䕫宣鎖
禁門深鎖寂無譁濃墨淋漓兩相麻唱徹五更天未曉
一池月浸紫薇花
　愚謂洪平齋此詩非特引用樂天紫薇花事而其語
　度閑雅有樂天之風焉
　　咸陽原上草
離離原上草一嵗一枯榮野火燒不盡東風吹又生
　復齋漫録云樂天以詩謁頋况况曰長安物貴居大
　不易及讀至咸陽原上草云野火燒不盡東風吹又
　生歎曰有句如此居亦何難前言戯之耳予以為不
　若劉長卿春入燒痕青之句語簡而意盡也
　　履道居
莫嫌地窄林池小休厭家貧活計㣲多少朱門鎖空宅
主人到了不曽歸
　胡苕溪云富貴於人造物所靳自古以來多不在於
　年少而常在於晩景若少年富貴者非曰無之盖亦
　鮮矣人至晩景得富貴未免置第宅售妓妾以償其
　平生所不足者如樂天此詩讀之使人悽然誠不必
　為此也
　　絶句
試問池臺主多為将相官終身不曽到惟展畵圗看
　愚謂此絶與前首大意略同讀者當有頓悟處世之
　汲汲於求田問舍者可以自省矣
　　昭君詞
漢使却回憑寄語黄金何日贖蛾眉君王若問妾顔色
莫道不如宫裏時
　王直方詩話云古今人作昭君詞多矣余獨愛白樂
　天一絶盖其意優㳺不廹切故也樂天賦此詩時年
　甚少
　謝疉山云此詩從漢武帝李夫人傳變化來夫人病
　篤上臨候之夫人謝不可見願以兄弟為托姊妺讓
　之夫人曰我以容貌得幸今見我毁壊必畏惡棄我
　尚肯追思閔録其兄弟哉
　　書天竺寺
一山門作兩山門兩寺元從一寺分東澗水流西澗水
南峯雲起北峯雲前臺花發後臺見上界鍾清下界聞
遥想吾師行道處天香桂子落紛紛
　東坡云予年十二時先君自䖍州為予言近城山中
　天竺寺有樂天親書詩筆勢竒逸墨迹如新今四十
　七年矣予來訪之則詩已亡有刻石存耳故嘗有詩
　云空詠連珠吟疉璧已亡飛鳥失驚蛇盖為是也
　　附東坡天竺寺
香山居士留遺跡天竺禪師有故家空詠連珠吟疉璧
已亡飛鳥失驚蛇林深野桂寒無子雨浥山薑病有花
四十七年真一梦天涯流落淚横斜
　詩注云白樂天以刑部尚書致仕與香山僧如滿結
　香火社自稱香山居士
　宣宗弔樂天詩云綴玉連珠三十年誰教冥路作詩
　仙懐素草書如飛鳥出林驚蛇入草
　　賀張籍
老何殁後吟詩絶雖有郎官不愛詩今日聞君除水部
喜於身得省郎時
　蔡寛夫詩話云官名有因人而重遂為故事者何遜
　為水部員外郎以詩稱至張籍自博士復拜此官樂
　天以詩賀之籍答詩亦云幸有紫薇郎見愛獨稱官
　與古人同自是遂為詩人故事前軰片言之貴重如
　此
　　元㣲之
　髙秀實云元微之詩艶麗而有骨
　　行宫絶句
寥落古行宫宫花寂寞紅白頭宫女在閒坐説𤣥宗
　容齋随筆云長恨歌上陽人歌連昌宫辭皆道開元
　天寶間宫禁事最為深切然微之行宫絶句語少而
　意足有無窮之味焉
　元白總話
　詩話云元微之守㑹稽白樂天牧蘓臺置驛逓詩往
　來謂之詩筒
　元稹撰白氏長慶集序云予始與樂天同校秘書多
　以詩章相贈答而二十年間禁省觀寺郵堠墻壁之
　上無不書王公妾婦牛童馬走之口無不道至於繕
　冩模勒衒賣於市井或持之以交酒茗者處處皆是
　予嘗於平水市中鏡湖旁見村校諸童競習詩召而
　問之皆對曰先生教我是元微之詩亦不知予之
　為微之也又云雞林賈人求市頗切自云本國宰相
　毎以百金換一篇其甚偽者宰相輒能辨别之
　蔡寛夫詩話云司空圗善論前人詩謂元白為力勍
　氣僝乃都會之豪估可謂切中其病
　許彦周詩話云東坡祭栁子玉文郊寒島瘦元輕白
　俗此語具眼客見詰曰子盛稱白樂天孟東野詩又
　愛元微之詩而取此語何也㒒曰論道當嚴収人當
　恕此八字東坡語道語也
　　附楊汝士壓倒元白詩
隔坐湏知賜御屏盡将仙翰入高㝠文章舊價留鸞掖
桃李新隂在鯉庭再嵗生徒陳賀宴一時良史盡傳馨
當年䟽傳雖云盛詎有兹賢醉醁醽
　詩話云寶歴中楊嗣復具慶先㒒射自洛入覲嗣復
　率生徒迎于潼闗宴于新昌第時元白俱在焉皆即
　席賦詩楊汝士詩後成元白覽之失色汝士是日大
　醉歸謂諸子曰今日壓倒元白矣
　　薛𤣥卿
　　昔昔鹽
垂栁覆金堤蘼蕪葉復齊水溢芙蓉沼花飛桃李溪采
桒秦氏女織錦竇家妻闗山别蕩子風月守空閨常歛
千金笑長垂䨇玉啼盤龍随鏡隠彩鳳逐幃低飛魂同
夜鵲倦寢憶晨鷄暗牖懸蛛網空梁落燕泥前年過代
北今嵗往遼西一去無消息那能惜馬蹄
　洪氏容齋續筆云按通鑑隋煬帝誅薛道衡曰更能
　作空梁落燕泥否此詩乃道衡所作名昔昔塩凡十
　韻文苑英華題作劉長卿别宕子怨長卿集初不此
　篇誤也又𤣥恠録載蘧篨三娘工唱阿鵲塩又有突
　厥鹽黄帝鹽白鴿鹽神雀鹽踈勒滿座鹽歸國鹽唐
　詩有云媚賴吴娘唱是鹽又有云更奏新聲刮骨鹽
　然則歌詩謂之鹽者如吟行曲引之類今南岳廟獻
　神樂曲有黄帝鹽俗傳以為黄帝炎長沙志從而書
　之盖不考也
　資治通鑑云隋煬帝善屬文不欲人出其右薛道衡
　死帝曰更能作空梁落燕泥否王胄死帝誦其佳句
　曰庭草無人随意緑復能作此詩邪胡苕溪云人君
　不當與臣下爭能故煬帝忮心一起二臣皆不得其
　死哀哉然為人臣者亦當悟其㣲㫖晉武帝欲擅書
　名王僧䖍遂不敢顯迹常以掘筆書宋文帝好文章
　自謂莫能及鮑照於所為文章遂多鄙言俚句故二
　君者亦无得以嫉之終見容於二世豈非明哲保身
　之要術乎
　　李渉
　　再葺夷陵幽居
負郭依山一徑深萬竿如束翠沉沉從來愛物多成癖
辛苦移家為竹林
　晉王徽之字子猷時吴中一士大夫家有好竹欲觀
　之即出坐輿造竹下嘗借居空宅中便令栽竹或問
　之子猷但嘯詠指竹曰何可一日无此君邪李涉之
　愛亦子猷之愛云
　　登山
終日昏昏醉夢間忽聞春盡強登山因過竹院逢僧話
又得浮生半日閒
　談藪云東坡一日訪佛印于竹寺印欵之坡因誦李
　涉詩云因過竹院逢僧話又得浮生半日閒印曰學
　士閒了半日老僧忙了半日相與發一大笑
　　竹裏
竹裏編茅倚石門竹莖踈處見前村閒眠盡日無人到
自有春風為掃門
　愚謂李涉三詩皆以竹言寘愛物之成癖者也東坡
　亦有緑筠軒詩言竹之佳趣今附于左
　　附東坡詠於潜僧緑筠軒
寧可使食無肉不可使居無竹無肉令人瘦無竹令人
俗人瘦尚可肥士俗不可醫傍人笑此言似高還似癡
若對此君仍大嚼世間那有揚州鶴
　　王明敭
　唐史云王播少孤貧嗜權利穆宗立權幸競進播賴
　其力至宰輔不厭人望出為淮南節度使
　　題揚州朩蘭院
二十年前此院遊朩蘭花發院初修而今再到經行處
樹老無花僧白頭
上堂已了各西東慙愧闍黎飯後鐘三十年來塵撲面
而今始得碧紗籠
　小説云王播少孤貧客揚州朩蘭院随僧齋粥僧厭
　苦之飯後擊鐘其後播鎮揚州訪舊題詩處有曰上
　堂已了各西東慙愧闍黎飯後鐘已碧紗籠之矣乃
　續云三十年來塵撲面而今始得碧紗籠
　胡苕溪云按古今詩話云王播少孤貧嘗客揚州恵
　昭寺朩蘭院随僧齋飱僧頗厭之及播至已飯矣後
　二紀播自重位鎮是邦因訪舊遊向所題已碧紗籠
　之播乃題二絶云
　又按東坡云世傳王播飯後鐘詩盖揚州石塔寺事
　也相傳如此戯作詩云
　　附東坡戯作
飢眼眩西東詩膓忘早晏雖知燈是火不悟鍾非飯山
僧異漂母但可供一莞胡為二十年記憶作此訕齋厨
養若人無益祗遺患乃知飯後鐘闍黎蓋具眼
　胡苕溪云東坡此詩其貶之也至矣
　　附魏野題僧寺
世情冷煖由分别何必區區較異同若得常将紅䄂拂
也應勝似碧紗籠
　古今詩話云冦萊公典陜日與處士魏野同遊僧寺
　觀覽舊遊有留題處公詩皆用碧紗籠之至野詩則
　塵蒙其上時從行官妓之惠黠者輒以紅袖拂之野
　顧公笑因題詩云
　　韓君平
　　寒食
春城無處不飛花寒食東風御栁斜日暮漢宫傳蠟燭
新煙散入五侯家
　本事詩云唐徳宗時制誥闕人中書兩進名御筆不
　㸃又請之上批曰與韓翃時有與翃同姓名者為江
　淮刺史又具二人同進上復批曰此詩日暮漢宫傳
　蠟燭新烟散入五侯家曰與此韓翃
　　附沈佺期驩州不作寒食
海外無寒食春來不見餳洛陽新甲子何日是清明花
栁爭朝發軒車滿路迎帝鄉遥可念膓斷報親情
　劉夢得嘉話云為詩用僻字湏有來處春來不見餳
　甞疑餳字因讀毛詩鄭箋説吹簫處云即今賣餳人
　家物六經惟此注中有餳字後軰業詩即湏有據不
　可學常人率爾而道也至本朝宋子京寒食詩云草
　色引開盤馬路簫聲吹煖賣餳天亦用鄭箋吹簫賣
　餳之義
　緗素雜記云寒食清明多有用餳粥事如李義山詩
　云粥香餳白杏花天宋子京途中清明云漠漠輕煙
　着早(闕/)客甌餳粥對離中六一居士詩云杯盤餳粥
　春風冷池館榆錢夜雨新又云多病正愁餳粥冷坡
　詩云新火發茶乳温風散粥餳皆清明寒食詩也
　胡苕溪云寒食詩古人多用餳事重九詩未有用糕
　事者惟崔徳符和詩有云今附于左
　　附崔德符和吕居仁九日
街頭未易着清香折取蕭蕭滿把黄歸去乞錢煩里社
買糕沽酒作重陽
　聞見後録云劉夢得作九日詩欲用糕字以五經中
　無之輟不復為宋子京以為不然特於九日詩中用
　糕字為古今絶唱今附于左
　　附宋子京九日食糕
飈館輕霜拂曙袍糗餈花飲鬬分曹劉郎不敢題糕字
空負詩中一世豪
　按周禮籩人羞籩之實糗餌粉餈注曰糗餌者宜米
　屑蒸之以棗豆之味今餌䭔也方言餌謂之糕或謂
　之餈
　　張懿孫
　石林詩話云張繼詩三十餘篇余家有之往往佳句
　甚多也
　　楓橋夜泊
月落烏啼霜滿天江楓漁火對愁眠姑蘓城外寒山寺
半夜鐘聲到客船
　王直方詩話云歐公言唐人有姑蘓城外寒山寺半
　夜鐘聲到客船之句説者云句則佳也其如三更不
　是撞鐘時余觀于鵠送宫人入道詩云定知别後宫
　中伴應聴緱山半夜鐘而白樂天亦云新秋松影下
　半夜鐘聲後豈唐人多用此語也倘非逓相沿襲恐
　必有説耳
　石林詩話云張繼此詩歐公嘗病其半夜非打鍾時
　盖未嘗至吴中今吴中寺實夜半打鐘也
　詩眼云歐公以夜半鍾聲到客船為語病南史載齊
　武帝景陽樓有三更五更鍾丘仲孚讀書以中宵鍾
　為限阮景仲為吴興守禁半夜鍾唐詩人尤多言之
　今佛宫一夜鳴鈴俗謂之定夜鍾不知唐人所謂半
　夜鍾者景陽三更鍾邪今之定夜鍾邪然於義皆無
　害文忠偶不考耳
　復齋漫録云歐公譏張繼詩謂夜半非打鍾時然唐
　詩人皇甫冉有秋夜宿嚴維宅詩亦云今附于左
　　附皇甫冉宿嚴維宅
昔聞𤣥度宅門向㑹稽峯君住東湖下清風繼舊蹤秋
深臨水月夜半隔山鍾世故多離别良宵詎可逢
　按維所居在㑹稽鍾聲亦鳴於半夜遂知張繼詩為
　不誤歐公偶不察耳而半夜鍾亦不止姑蘓有之也
　愚記温庭筠詩亦云悠然旅思頻回首无復松窓半
　夜鍾庭筠詩見白樂天詩後又陳羽與温商夜别詩
　亦云隔水悠揚午夜鍾乃知唐人詩多用此也
　　附劉彦冲景陽鍾
景陽鍾動曉寒清度栁穿花隠隠聲三十六宫梳洗罷
却吹殘燭到天明
　劉彦冲此詩人多喜之但景陽樓有三更五更鍾此
　詩言五更鍾耳
　
　
　
　
　
　
　
　
　
　
　
　
　
　詩林廣記巻十
欽定四庫全書
　詩林廣記後集巻一　　　宋　蔡正孫　編
　　歐陽公
　六一居士傳云居士初謫滁山自號醉翁既老而衰
　且病將退休於潁水之上則又更號六一居士客有
　問曰六一何謂也居士曰吾家藏書一萬巻集録三
　代以來金石遺文一千巻有琴一張有棊一局而嘗
　置酒一壺客曰是為五一爾奈何居士曰以吾一翁
　老於此五物之間是豈不為六一乎
　文公語録云文章到歐曽三蘇方是暢又云六一之
　文一倡三歎今人是如何作文
　又云歐陽公文字好者只是靠實而有條理也
　石林云歐公矯崑體専以氣格為主
　劉後村云歐公詩如昌黎不當以詩論
　詩話云歐陽永叔詩如春服既成春酒既釃登山臨
　水竟日忘歸
　　廬山髙贈同年劉凝之歸南康
　　　劉渙字凝之負氣節不屈於時卜居廬山落星
　　　渚歐公作此贈之
廬山髙哉幾千仞兮根盤幾百里截然屹立乎長江長
江西來走其下是為揚瀾左蠡兮洪濤巨浪日夕相舂
撞雲消風止水鏡凈泊舟登岸而逺望兮上摩雲霄之
晻靄下壓后土之鴻厖試往造乎其間兮攀縁石磴窺
空谾千崖萬壑響松檜懸崖巨石飛流淙水聲聒聒亂
人語六月飛雪洒石矼仙翁釋子亦往往而逢兮吾嘗
惡其學幻而言哤但見丹霞翠壁逺近映樓閣晨鐘暮
鼓杳靄羅幡幢幽花野草不知其名兮風吹露濕香澗
谷時有白鶴飛來䨥幽尋逺去不可極便欲絶世遺紛
痝羨君買田築室老其下揷秧盈疇兮釀酒盈缸欲令
浮嵐㬉翠千萬状坐臥常對乎軒窻君懐磊砢有至寳
世俗不辨珉與玒䇿名為吏二十載青衫白首困一邦
寵榮聲利不可以茍屈兮自非青雲白石有深趣其氣
兀硉何由降丈夫壯節似君少嗟我欲説安得巨筆如
長杠
　王直方詩話云郭功父少時喜誦文忠公詩一日過
　梅聖俞曰近得永叔書方作廬山髙詩送劉同年自
　以為得意恨未見此詩功父為誦之聖俞擊節歎賞
　曰使吾更作詩三十年亦不能道其中一句功父再
　誦不覺心醉遂置酒又再誦酒數行凡誦十數遍不
　交一談而罷
　梅聖俞贈郭功父詩其畧曰一誦廬山髙萬景不得
　藏設令古畫師極意未能詳
　胡苕溪云余閲宛陵集聖俞於此詩自注云郭來誦
　歐陽永叔廬山髙
　　明妃曲和王介甫作
　　　其一
匈奴以鞍馬為家射獵為俗泉甘草美無常處鳥驚獸
駭争馳逐誰將漢女嫁單于風沙無情面如玉身行不
遇中國人馬上自作思歸曲推手為琵郤手琶蕃人共
聴亦咨嗟玉顔流落死天涯琵琶却傳來漢家漢宫争
按新聲譜遺恨已深聲更苦纎纎女手生洞房學得琵
琶不下堂不識黄雲出塞路豈知此聲能斷腸
　　　其二
漢宫有佳人天子初未識一朝隨漢使逺嫁單于國絶
色天下無一失難再得雖能殺畫工於事竟何益耳目
所及尚如此萬里安能制疆埸漢計誠巳拙女色難自
誇明妃去時淚洒向枝上花狂風日暮起飄泊落誰家
紅顔勝人多薄命莫怨春風當自嗟
　石林詩話云前輩詩文各有平日得意不過數篇然
　他人未必能盡知也毗陵正素處士張子厚善書余
　嘗於其家見歐陽公子棐以烏絲欄絹一軸求子厚
　書文忠公明妃曲兩篇廬山髙一篇略云先公生平
　未嘗矜大所為文一日被酒語棐曰吾詩廬山髙今
　人莫能為惟李太白能之明妃曲後篇太白不能為
　惟杜子美能之至於前篇則子美亦不能為惟吾能
　之也因欲别錄此三篇藏之以誌公意余在汝陰見
　棐問之亦然今閲公詩者蓋未嘗獨異此三篇也
　胡苕溪云石林詩話云歐公一日被酒語其子棐曰
　吾詩廬山髙今人莫能為惟太白能之明妃曲後篇
　太白不能為惟杜子美能之至於前篇則子美亦不
　能為惟吾能之也近觀本朝名臣傳乃云歐陽某為
　詩謂人曰廬山髙惟韓愈可及琵琶前引韓愈不可
　及杜甫可及後引李白可及杜甫不可及其自負如
　此則與石林所紀全不同琵琶引即明妃曲也
　錢晉齋云歐陽公明妃後曲其間言近而宫廷聞見
　且有所不及况逺而萬里之夷狄乎此語切中膏肓
　末言非元帝之不知幸於昭君乃昭君之命薄而不
　見幸於元帝也信哉
　　附王介甫明妃曲
　　　其一
明妃初出漢宫時淚濕春風鬢脚垂低囘顧影無顔色
尚得君王不自持歸來却怪丹青手入眼平生未曽有
意態由來畫不成當時枉殺毛延夀一去心知更不歸
可憐著盡漢宫衣寄聲欲問塞南事只有年年鴻雁飛
家人萬里傳消息好在氈城莫相憶君不見咫尺長門
閉阿嬌人生失意無南北
　黄山谷云往嵗嘗與王深父語此詩以為詞意深盡
　深父曰不然孔子云夷狄之有君不如諸夏之亡也
　人生失意無南北此語非是深父斯言可謂忠孝之
　心矣
　　　其二
明妃出嫁與單于氈車百兩皆胡姬含情欲語獨無處
傳與琵琶心自知黄金捍撥春風手彈看飛鴻勸胡酒
漢宫侍女暗垂淚沙上行人却囘首漢恩自淺胡自深
人生樂在相知心可憐青冢已蕪沒尚有哀絃留至今
　胡苕溪云余觀介甫明妃曲二首辭格超逸誠不下
　永叔不可遺也因附益之
　　㑹老堂㑹趙公
古來交道愧難終此㑹今時豈易逢出處三朝俱白首
凋零萬木見青松公能不逺來千里我病猶堪釂一鍾
巳勝山陰空興盡且留歸駕為從容
　蔡寛夫詩話云歐陽文忠公與趙康靖公槩同在政
　府相得懽甚康靖先吿老歸睢陽文忠相繼謝事歸
　汝陰康靖一日單車特往過之時年幾八十矣留劇
　飲踰日日於汝陰縱遊而後返前輩挂冠後能從容
　自適未有若此者文忠因賦此詩榜其游從之地為
　㑹老堂明年文忠欲往睢陽報之未果行而薨兩公
　名節固師表天下而風流襟義又如此誠可以激薄
　俗也
　　附東坡和歐陽少師㑹老堂次韻
一時冠蓋盡嚴終舊徳年來豈易逢聞道堂中延葢叟
定應床下拜梁松蠧魚自曬開箱篋科斗長収古鼎鐘
我欲棄官重問道寸筳何以得舂容
　註云嚴終漢嚴助終軍二子皆少年之貴者耳又云
　歐陽公収古鼎鐘銘刻甚多見集古目錄
　　附㑹老堂口號
欲知盛席繼荀陳請看當筵主與賔金馬玉堂三學士
清風明月兩閒人紅芳巳過鶯猶囀青杏初嘗酒正醇
好景難逢良㑹少乗歡舉白莫辭頻
　倦游錄云趙叔平退居睢陽歐陽永叔致政居潁叔
　平來訪永叔時吕晦叔知潁開宴召二公永叔自為
　致語真一時之嘉㑹也
　許彦周詩話云㑹老堂口號云金馬玉堂三學士清
　風明月兩閒人初謂清風明月古今通用語後讀南
　史謝譓傳云入吾室者但有清風對吾飲者惟當明
　月文忠公文章固優辭亦精緻如此
　　西湖
　詩文發源云杭有西湖潁亦有西湖皆為游賞之勝
　此潁州西湖也
綠芰紅蓮畫舸浮使君那復憶揚州都將二十四橋月
換得西湖十頃秋
　杜牧之揚州詩云二十四橋風月夜玉人何處學吹
　簫
　侯鯖錄云歐公自揚州移汝陰作此詩後東坡復自
　汝移揚作詩云二十四橋亦何有換此千頃玻瓈風
　用歐公語也
　　雪中㑹客賦詩
　廬陵集載雪詩注云時在潁州作其序云玉月棃梅
　練絮白舞鵝鶴銀等事皆請勿用
新陽力微初破蕚客陰用壯猶相薄朝寒稜稜風莫犯
暮雪緌綏止還作驅馳風雲初慘淡炫晃山川漸開廓
光芒可愛初日照潤澤終為和氣爍美人髙堂晨起驚
幽士虚窻静聞落酒爐成徑集瓶罌獵騎尋蹤得狐貉
龍蛇掃起斷復續猊虎團成呀且攫共貪終嵗飽麰麥
豈恤空林飢鳥雀沙墀朝賀迷象笏桑野行歌没芒屩
乃知一雪萬人喜顧我不飲胡為樂坐看天地絶氛埃
使我胷襟如洗瀹脱遺前言笑塵雜搜索萬象窺冥漠
潁雖陋邦文士衆巨筆人人把矛槊自非我為發其端
凍口何由開一噱
　石林詩話云詩禁體物語此學者類能言之歐公守
　汝陰與客賦雪詩於聚星堂舉此令往往坐客皆閣
　筆但非能者耳若能者則出入縱横何可拘礙
　　附東坡聚星堂雪
　序云元祐六年十一月一日禱雨張龍公得小雪與
　客㑹飲聚星堂忽憶歐陽文忠公作守時雪中約客
　賦詩禁體物語於艱難中特出竒麗邇來四十餘年
　莫有繼者僕以老門生繼公後雖不足以追配先生
　而賔客之美殆不減當時公之二子又適在郡故輙
　舉前令各賦一篇
窻前暗響鳴枯葉龍公試手行初雪映空先集疑有無
作態斜飛正愁絶衆賔起舞風竹亂老守先醉霜松折
恨無翠袖㸃横斜秪有微燈照明滅歸來尚喜更鼓暗
晨起不待鈴索掣未嫌長夜作衣稜却怕初陽生眼纈
欲浮大白追餘賞幸有囘飇驚落屑糢糊檜頂獨多時
歴亂瓦溝纔一瞥汝南先賢有故事醉翁詩話誰續説
當時號令君聴取白戰不許持寸鐵
　胡苕溪云六一居士守汝陰日因雪㑹客賦詩詩中
　玉月梨梅練絮白舞鵞鶴銀等事皆請勿用其後東
　坡出守汝陰禱雨得雪舉前令賦詩自二公之後未
　有繼之者豈非難於措筆乎
　蔡載集云本朝歐陽公雪詩多大篇然已屏去白事
　故東坡效之東坡少時之作亦多有犯此者如也知
　不作堅牢玉無奈能開頃刻花又云但覺衾裯如潑
　水不知庭户已堆鹽後亦不作犯白事如白戰不許
　持寸鐵一篇雖無白事亦坦然老健直有少陵氣象
　石林詩話云詩禁體物學詩者類能言之如鄭谷亂
　飄僧舍茶烟濕密洒歌樓酒力微非不去體物語而
　氣格如此之卑如東坡凍合玉樓寒起粟光搖銀海
　眩生花則超然飛動何害其言玉樓銀海哉
　　附東坡雪後書北臺壁
　　　其一
黄昏猶作雨纖纖夜静無風勢轉嚴但覺衾裯如潑水
不知庭户已堆鹽五更曉色來書幌半夜寒聲落畫簷
試掃北臺看馬耳未隨埋没有雙尖
　　　其二
城頭初日始翻雅陌上晴泥已沒車凍合玉樓寒起粟
光搖銀海眩生花遺蝗入地應千尺宿麥連雲有幾家
老病自嗟詩力退空吟冰柱憶劉义
　侯鯖錄云東坡作雪詩云凍合玉樓寒起粟光揺銀
　海眩生花後見王荆公云道經以兩肩為玉樓以目
　為銀海是使此事否坡退曰惟荆公知此出處
　次公坡詩注云世傳王荆公嘗誦先生此詩歎云蘇
　子瞻乃能使事至此時其壻蔡卞在旁曰此句不過
　詠雪之狀粧樓臺如玉樓瀰漫萬象若銀海耳荆公
　哂焉謂曰此出道書也而卞曽不理㑹於玉樓何以
　謂之凍合而下三字又云寒起粟於銀海何以謂之
　光搖而下三字則云眩生花乎起粟字葢用趙飛燕
　雖寒體無軫粟也
　　附東坡次子由韻效歐陽體
　題云江上值雪效歐陽體限不以鹽玉鶴鷺絮蝶飛
　舞之類為比仍不使皓白潔素等字次子由韻
縮頸夜眠如凍龜雪來惟有客先知江邊曉起浩無際
樹杪風多寒更吹青山有似少年子一夕變盡滄浪髭
方知陽氣在流水沙上盈尺江無澌隨風顛倒紛不擇
下滿坑谷髙陵危江空野濶落不見入戸但覺輕絲絲
沾裳細看巧刻鏤豈有一一天工為霍然一塵徧九野
吁此權柄誰執持世間苦樂知有幾今我幸免沾膚肌
山夫只見壓樵擔豈知帶酒飄歌兒天王臨軒喜有麥
宰相獻夀嘉及時凍吟書生筆欲折夜織貧女寒無帷
髙人著屐踏冷冽飄拂巾帽真仙姿野僧斫路出門去
寒液滿鼻清淋漓洒袍入袖濕靴底亦有執板趍階墀
舟中行客何所愛願得獵騎當風披草中咻咻有寒兎
孤隼下擊千夫馳敲冰煮鹿最可樂我雖不飲强倒巵
楚人自古好弋獵誰能往者我欲隨紛紛旋轉從滿面
馬上操筆為賦之
　　送李留後知鄆州
北州能事藹佳聲東土還聞政有成組甲光寒圍夜帳
綵旗風暖看春耕金釵墜鬢分行立玉麈髙談四座傾
富貴常情誰不愛羨君瀟灑有餘清
　桐江詩話云永叔送李留後知鄆州詩乃士君子之
　處富貴非庸鄙有力者所可為也李名願李都尉長
　子先曽知相州
　青箱雜記曰晏元獻覽李慶富貴曲云軸傳曲譜金
　書字樹記花名玉篆牌此乃乞兒相未嘗識富貴者
　故公常言富貴不及金玉錦繡惟説其氣象若樓臺
　側畔楊花過簾幙中間燕子飛梁花院落溶溶月栁
　絮池塘淡淡風是也公自以此句語人曰窮人家有
　此景否
　　六月十四夜飛蓋橋翫月
天形積輕清水徳本虚静雲収風波止始見天水性澄
光與粹容上下相涵映乃於其兩間皎皎掛寒鏡餘輝
所照耀萬物皆鮮瑩矧夫人之靈豈不醒視聴而我於
此時翛然發孤詠紛昏忻洗滌俯仰恣涵泳人心曠而
閒月色髙逾迥惟恐清夜闌時時瞻斗柄
　胡苕溪云歐公自出前人亦如此詩是也
　　謝判官幽谷種花
淺深紅白宜相間先後仍須次第栽我欲四時攜酒去
莫敎一日不花開
　西清詩話云歐公守滁陽築醒心醉翁兩亭於瑯琊
　幽谷命幕客謝某者雜植花卉其間謝以狀問名品
　公即以一絶書紙尾答之其清放如此
　　戲劉原父
平生志業有誰先落筆文章海内傳明日都城應紙貴
開簾却扇見新篇
仙家千載一何長浮世空驚日月忙洞裏新花莫相笑
劉郎今是老劉郎
　西清詩話云劉原父敞再昏永叔以二絶戲之原父
　不悦
　　禮部貢院閲進士試
紫案焚香暖吹輕廣庭清曉席羣英無譁戰士銜枚勇
下筆春蠶食葉聲鄉里獻賢先徳行朝廷列爵待公卿
自慚衰病心神耗賴有羣公鑒識精
　石林詩話云至和嘉祐間場屋舉子為文尚竒澁讀
　或不成句歐公力欲革其弊既知貢舉凡文涉雕刻
　者皆黜之時范景仁王禹玉梅公儀韓子華同事而
　梅聖俞為參詳官未引試前唱酬詩極多歐公有無
　譁戰士銜枚勇下筆春蠶食葉聲聖俞有萬蟻戰酣
　春晝永五星明處夜堂深亦為諸公所稱及放榜平
　時有聲如劉暉輩皆不預選士論頗洶洶未幾詩傳
　遂閧然以為主司惟酬唱不暇詳考且言以五星自
　比而待我輩為蠶蟻因造為醜語自是禮闈不復作
　詩終元豐末幾三十年元祐初雖稍稍為之要不如
　前日之盛然是榜得蘇子瞻為第二人子由與曽子
　固皆在選中亦不可謂不得人矣
　　寄秦州田元珍
近來邊將用儒臣坐以威名撫漢軍萬馬不嘶聴號令
諸蕃無事樂耕耘夢囘玉帳聞𦍑笛詩就髙樓對隴雲
莫忘鎮陽遺愛在北潭桃李正氤氲
　東坡詩話云萬馬不嘶聴號令諸蕃無事樂耕耘此
　七言中之偉麗者也
　餘話詳見東坡次韻穆父尚書侍祠郊丘詩後
　　唐崇徽公主手痕
故鄉飛鳥尚啁啾何况悲笳出塞愁青塚埋魂知不返
翠崖遺迹為誰留玉顔自古為身累肉食何人與國謀
行路至今空嘆息巖花野草自春秋
　文公語錄云玉顔自古為身累肉食何人與國謀以
　詩言之第一等詩以議論言之第一等議論也
　石林詩話云歐公詩始矯崑體専以氣格為主故其
　詩多平易疎暢律詩意所到處雖語有不倫亦不復
　問而學之者往往遂失於快直傾囷倒廩無復餘地
　然公詩好處豈專在此如崇徽公主手痕詩云玉顔
　自古為身累肉食何人與國謀此是兩叚大議論抑
　揚曲折發見於七字之中婉麗雄勝字字不失相對
　雖崑體之工亦未易比言所㑹處如是乃為至到
　　戲答元珍
春風疑不到天涯二月山城未見花殘雪壓枝猶有橘
凍雷驚笋欲抽芽夜聞啼鳥生鄉思病入新年感物華
曽是洛陽花下客野芳雖晩不須嗟
　西清詩話云歐公語人曰某在三峽賦詩云春風疑
　不到天涯二月山城未見花若無下句則上句不見
　佳處併讀之便覺精神頓出文意難評如此要當著
　意詳味之耳
　　秋懐
節物豈不好秋懐何黯然西風酒旗市細雨菊花天感
事悲雙鬢包羞食萬錢鹿車何日駕歸去潁東田
　雪齋日記云或疑六一詩未盡妙以質子和子和曰
　六一詩只欲平易如西風酒旗市細雨菊花天豈不
　佳晩烟寒橘柚秋色老梧桐豈不似少陵耶
　　鷺
風格孤髙塵外物性情閒散水邊身盡日獨行溪淺處
青苔白石見纖鱗
　唐溪詩話云衆禽中惟鶴標致髙逸其次鷺亦閒野
　不俗若規規秪及羽毛飛鳴則陋矣李徳裕云拂日
　疑星落凌風訝雪飛雍陶云立當青草人先見行近
　白蓮魚未知皆無逺韻許渾云雲漢知心逺林塘覺
　思孤僧惠崇云曝翎沙日暖引步島風清照水千尋
　迥棲烟一㸃明如歐陽此詩真佳句也
　愚因記有賦振鷺者其一聮云翛然其容立以不倚
　皓乎其羽涅而不緇語意精緻亦不規規於賦物者
　也
　　温成皇后閣春帖子
内助從來上所嘉新春不忍見新花君王念舊憐遺族
長使無權保厥家
　　又端午帖子
楚國因讒逐屈原終身無復入君門願因角黍詢遺俗
可鑒前王惑巧言
　詩話云凡詞人作宫帖者甚多惟歐陽公所作詞意
　多寓諷切當時以為得體
　　附司馬温公太皇太后閤春帖子
慶夀風烟接未央飛樓複道鬱相望春來無以消長日
閒取經書敎小王
　　又皇后閤春帖子
春衣不用蕙蘭薫領縁無加刺繡文曽在蠶宫親織就
方知縷縷盡辛勤
　　又夫人閤帖子
聖主終朝視萬機燕居専事養希夷千門永晝春岑寂
不用車前揷竹枝
　愚謂司馬公此帖亦皆寓諷勸之意西山真先生亦
　有宮帖與此意同
　　附真西山宫帖
午漏遲遲滴玉壺清陰羃羃布庭除直將底事消長日
大學中庸兩巻書
　愚謂西山此帖正是用司馬公太皇太后閤春帖中
　語意也
　　附王岐公夫人閤端午帖子
後苑尋春趂午前歸來競鬬玉欄邊袖中獨有芸香草
留與君王辟蠧編
　劉後村云此詩出新意於綵絲巧粽之外真可喜也
　
　
　
　
　
　
　
　
　
　
　
　
　
　詩林廣記後集巻一
欽定四庫全書
　詩林廣記後集巻二　　　宋　蔡正孫　編
　　王荆公
　陳后山云荆公平生文體數變暮年詩益工用意益
　苦
　嚴滄浪云荆公絶句最髙得意處髙出蘇黄然與唐
　人尚隔一闗
　唐子西語錄云荆公詩得子美句法
　石林詩話云荆公晚年詩律尤精嚴造語用字間不
　容髪然意與言㑹言隨意遣渾然天成殆不見有牽
　率排比處
　楊誠齋云五七字絶句難工惟晚唐與介甫最工於
　此
　　和御製賞花釣魚韻
蔭幄晴雲拂曉開傳呼仙仗九天來披香殿上留朱輦
太液池邊送玉杯宿蘂暖含風浩蕩戲鱗清映日徘徊
宸章獨與春争麗恩許賡歌豈易陪
　西清詩話云仁宗嘉祐中後苑賞花釣魚介甫以知
　制誥預末座帝出詩示羣臣次第屬和傳至介甫日
　將夕矣亟欲奏御得披香殿字未有對時鄭毅夫獬
　接席顧介甫曰宜對太液池故其詩有云披香殿上
　留朱輦太液池邊送玉杯翌日都下盛傳王舍人竊
　柳詞太液波翻披香簾捲介甫頗銜之
　　其二
靄靄祥雲輦路晴傳呼萬嵗雜春聲蔽虧玉仗宫花密
映燭金溝御水清珠蕊受風天下暖錦鱗吹浪日邊明
從容樂飲真榮遇願賦嘉魚頌太平
　國史賜宴在嘉祐六年三月御製詩晴旭暉暉苑籞
　開氤氲花氣好風来游絲罥樹縈行仗墮蘂飄香入
　酒杯魚躍文波時撥刺鶯留深樹久徘徊青春朝野
　方無事故許觀游近侍陪按韓忠獻公集有和御製
　詩序引云奉聖㫖次韻故介甫詩云恩許賡歌盖紀
　實也
　　附韓稚圭和御製賞花釣魚詩
花簇香亭萬朶開琱輿髙自九闗来輕隂閣雨留天仗
寒色迎春送夀杯仙吹徹雲終縹緲恩魚逢餌幾徘徊
曽參二十年前㑹今備台司得再陪
　國史公既進詩或言於上曰韓琦譏切陛下上愕然
　問之對曰琦二十年而得一再侍宴此正譏陛下飲
　宴無度也時鄭毅夫獬與介甫接席詩先成最為清
　麗
　　附鄭毅夫和御製賞花釣魚詩
輦路鮮雲五色開一聲清蹕下天來水光翠繞九重殿
花氣醲薰萬夀杯禁幕烟深紅㑹合文竿風引綠徘徊
蓬山絶頂無人到詔許羣仙盡日陪
　蘇魏公語錄云仁宗賞花釣魚宴錫詩執政諸公洎
　禁從館閣皆屬和而詩中徘徊二字别無他義諸公
　進和篇皆押徘徊字及詩罷再就座而敎坊中進雜
　戲為數人尋訪税第者詣一宅觀之至前堂之後觀
　翫不去問其所以曰徘徊也又至後堂東西序復環
　顧而不去問之則皆曰徘徊也其一人笑曰可則可
　矣但未免徘徊太多耳
　　南浦
南浦東崗二月時物華撩我有新詩含風鴨綠粼粼起
弄日鵞黄裊裊垂
　冷齋夜話云用事琢句妙在於言其用而不言其名
　此法惟荆公東坡山谷三老知之荆公曰含風鴨緑
　粼粼起㺯日鵞黄裊裊垂此言水栁之名也又夏詩
　云繰成白雪桑重綠割盡黄雲稲正青白雪則言絲
　黄雲則言麥亦不言其名也
　石林詩話云荆公晚年詩律尤精嚴造語用字間不
　容髪然意與言㑹言隨意遣渾然天成殆不見有牽
　率排比處如含風鴨綠粼粼起㺯日鵞黄裊裊垂讀
　之初不覺有對偶
　　北山
北山輸綠漲横陂直塹囘塘灧灧時細數落花因坐久
緩尋芳草得歸遲
　石林詩話云荆公詩律精嚴至細數落花因坐久緩
　尋芳草得歸遲之句但見舒閒容與之態耳而字字
　細考之皆經櫽括權衡者其用意亦深刻矣
　趙章泉云荆公北山詩絶句云細數落花因坐久緩
　尋芳草得歸遲知詩者於此不可以無語或以小詩
　復之曰誰將古瓦磨成硯坐久歸遲摠是機草自偶
　逢花偶見海漚不動瑟音希章泉曰此所謂可言詩
　巳矣
　三山老人語錄云荆公詩云細數落花因坐久緩尋
　芳草得歸遲歐陽公詩云静愛竹時來野寺獨尋春
　偶過溪橋二公皆狀閒適荆公之句為工
　　木末
木末北山烟冉冉草根南澗水泠泠繰成白雪桑重綠
割盡黄雲稻正青
　冷齋夜話云唐詩有曰長因送人處憶得别家時又
　曰舊國别多日故人無少年而荆公東坡用其意作
　古今不經人道語荆公此詩是也又東坡詩云春畦
　雨過羅紈膩夏隴風來餅餌香如華嚴經舉果知因
　譬如蓮花方其吐花而果具蘂中造語之工至於荆
　公東坡山谷盡古今之變荆公江月轉空為白晝嶺
　雲分暝作黄昏又曰一水䕶田將緑遶兩山排闥送
　青來東坡海棠詩曰只恐夜深花睡去髙燒銀燭照
　紅粧又曰我攜此石歸袖中有東海山谷曰此詩謂
　之句中眼學者不知此妙韻終不勝
　　茅簷
茅簷長掃净無苔花木成蹊手自栽一水護田將綠遶
兩山排闥送青來
　山谷云嘗見荆公於金陵因問丞相近有何詩荆公
　指壁上所題兩句云一水護田將綠遶兩山排闥送
　青来此近所作也
　石林詩話云荆公詩用法甚嚴尤精於對偶嘗云用
　漢人語止可以漢人語對若參以異代語便不相類
　如一水護田將緑遶兩山排闥送青來之類皆漢人
　語也此法惟公用之不覺拘窘卑凡如周顒宅作阿
　蘭若婁約身歸窣堵波皆以梵語對梵語亦此類也
　藝苑雌黄云宋玉九辯云登山臨水兮送將歸前輩
　詩惟介甫一水護田將綠遶兩山挑闥送青來下將
　送字予嘗考詩燕燕篇云之子于歸逺于將之之子
　于歸逺送于野則楚辭之言亦有本也
　　鍾山絶句
偶向松關覔舊題野人休誦北山移丈夫出處非無意
猿鶴從來自不知
　石林詩話云王介字中甫衢州人博學善譏謔嘗舉
　制科不中與荆公逰甚欵然未嘗降意相下熙寧初
　荆公翰林學士被召前此屢召不起至是始受命介
　以詩寄云草廬三顧動春蟄蕙帳一空生曉寒盖有
　所諷荆公得之大笑他日作詩有丈夫出處非無意
　猿鶴從來自不知之句盖為介發也
　　又
澗水無聲遶竹流竹西花草㺯春柔茅簷相對坐終日
一鳥不鳴山更幽
　胡苕溪云李太白有云解道澄江静如練令人還憶
　謝𤣥暉黄山谷則曰憑誰説與謝𤣥暉休道澄江静
　如練王文海有云鳥鳴山更幽介甫則曰一鳥不鳴
　山更幽皆反其意而用之不欲沿襲耳
　　嵗晚
月映林塘静風涵笑語凉俯窺憐净綠小立佇幽香擕
㓜尋新菂扶衰上野航延縁久未已嵗晩惜流光
　漫叟詩話云荆公定林後詩精深華妙非少作之比
　嘗作嵗晩詩自以比謝靈運議者亦以為然
　　鍾山官牀與客夜坐
殘生傷性老耽書年少東來復起予各據槁梧同不寐
偶然聞雨落階除
　冷齋夜話云山谷嘗言天下清景初不擇貴賤賢愚
　而與之然吾特疑端為我輩設觀荆公此詩與東坡
　宿餘杭山寺詩則山谷之言為確論也
　　附東坡宿餘杭山寺
暮鼓朝鐘自擊撞閉門欹枕對殘缸白灰旋撥通紅火
臥聽蕭蕭雪打窻
　　過外弟飲
一自君家把酒盃六年波浪與塵埃不知烏石崗頭路
到老相尋得幾囘
　復齋謾錄云烏石崗距臨川三十里荆公外家吳氏
　居其間故詩云不知烏石崗頭路到老相尋得幾囘
　又鹽步門在荆公舊居之前故亦有詩云曲池丘墓
　心空折鹽步庭闈眼欲穿臨川郡學在州治之東城
　隅之上其門庭之間有池不廣而旱暵不竭世傳為
　王右軍墨池毎當貢士之嵗或見墨汁㸃滴如潑出
　于水面則次春郡人必有登第者荆公送和甫奉使
　江南詩云為我聊尋逸少池皆紀實也
　冷齋夜話云山谷言詩有規摹其意而形容之謂之
　奪胎法唐顧况詩云一別二十年人堪幾囘別其語
　簡緩而意精確荆公詩云一自君家把酒盃六年波
　浪與塵埃不知烏石崗頭路到老相尋得幾囘此皆
　奪胎法也學者不可以不知
　　圍棊
莫將戲事擾真情且可隨縁道我贏戰罷兩奩收黒白
一枰何處有虧成
　遯齋間覽云荆公棊品殊下毎與人對局未嘗致思
　隨手疾應覺其勢將敗便歛之謂人曰本圖適性忘
　慮反苦思勞神不如且已觀此詩則圖適性忘慮之
　語信有證矣若魯直於棊則不然如心似蛛絲遊碧
　落身如蜩甲化枯枝則苦思忘形較勝負於一著與
　介甫措意異矣
　冷齋夜話云荆公在鍾山有一道士來訪因與棊輒
　作數語曰彼亦不敢先我亦不敢先惟其不敢先是
　以無所争故能入於不死不生荆公笑曰此特棊隐
　語也
　　兼并
三代子百姓公私無異財人主擅操柄如天持斗魁賦
予皆自我兼并乃奸囘奸囘法有誅勢亦無自来後世
始倒持黔首遂難裁秦王不知此更築懐清䑓(秦時有/寡婦富)
(築懐清臺/以尊之)禮義日以媮聖經久烟埃法尚有存者欲言
時所咍俗吏不知方掊剋乃為才俗儒不知變兼并可
無摧利孔至百出小人私闔開有司與之争民愈可憐
哉
　蘓子由云州縣之間隨其大小皆有富民此理勢之
　所必至所謂物之不齊物之情也然州縣賴之以為
　强國家恃之以為固非所當憂亦非所當去也能使
　富民安其富而不横貧民安其貧而不匱貧富相恃
　以為長久而天下定矣介甫不忍貧民而深嫉富民
　志欲破富民以惠貧民不知其不可也方其未得志
　之時為兼并之詩及其得志専以此為事設青苗法
　以奪富民之利民無貧富兩税之外皆重出息十二
　吏縁為奸至於倍息公私皆病矣吕惠卿繼之以手
　實之法私家一毫以上皆籍於官民知有奪取之心
　至於賣田殺牛以避其禍朝廷覺其不可中止不行
　僅免於亂然其徒世守其學刻下媚上謂之享上有
　一不享上皆廢不用至於今日民遂大病原其禍出
　於此詩葢昔之詩病未有若此其酷者也
　熊勿軒云按此詩未盡如蘇氏之譏抑强扶弱必如
　明道横渠之議而後可行之以青苗手實則非也究
　蘇氏之説則富者跨州連縣安得而不横貧者將無
　立錐安得而不匱上不為限制何有紀極斯民又何
　日䝉先王至治之澤也
　　書山石辭
水泠泠而北去山靡靡以旁圍欲尋源而不得竟悵望
以空歸
　朱文公楚詞後語云書山石辭者宋丞相荆國王文
　公安石之所作也公逰舒州山谷書此辭于澗石雖
　非學楚言者而亦非今人之語也是以學者尚之
　髙齋詩話云舒州三祖山金牛洞山水聞于天下荆
　公嘗題此詩後人鑿山刋木寖失山水之勝非公題
　詩時比也黄魯直亦曽效公題六言今附于左
　　附黄山谷題山谷石牛洞
司命無心播物祖師有記傳衣白雲横而不度髙鳥倦
而猶飛
　按灊山在舒州懐寧縣北有九天司命真君祠山谷
　寺在縣西有二祖僧璨大師塔山谷首聫故云
　髙齋詩話云魯直此詩識者謂其語雖竒亦不及荆
　公之自然也
　　寄蔡氏女
　　　其一
建業東郭望城西堠千嶂承宇百泉遶霤青遥遥兮纚
屬綠宛宛兮横逗積李兮縞夜崇桃兮炫晝蘭馥兮衆
植竹媚兮常茂栁蔫綿兮含姿松偃蹇兮獻秀鳥跂兮
下上魚跳兮左右顧我兮適我有斑兮伏獸感時物兮
念汝遲歸兮攜幼
　　　其二
我營兮北渚有懐兮歸女石梁兮以苫蓋緑陰陰兮承
宇仰有桂兮俯有蘭嗟女歸兮路豈難望超然之白雲
臨清流而長歎
　朱文公楚詞後語云寄蔡氏女者王文公之所作也
　公以文章節行髙世而尤以道徳經濟為已任被遇
　神宗致位宰相世方仰其有為庻幾復見二帝三王
　之盛而公乃汲汲以財利兵革為先務引用凶邪排
　擯忠直躁迫强戾使天下之人囂然喪其樂生之心
　卒之羣奸嗣虐流毒四海至於崇宣之際而禍亂極
　矣公又以女妻蔡卞此其所予之詞也然其言平淡
　簡逺翛然有出塵之趣視其平生行事心術畧無毫
　髪肖似此夫子所以有於予改是之歎也歟
　西清詩話云荆公在蔣山時以近製示東坡坡云若
　積李兮縞夜崇桃兮炫晝自屈宋没世曠千餘年無
　復離騷句法乃今見之荆公曰非子瞻見䛕自負亦
　如此然未嘗為俗子道也
　　謝安墩
我名公字偶然同我屋公墩在眼中公去我来墩屬我
不應墩姓尚隨公
　六朝事述云謝安墩在半山招寧寺之後基址尚存
　謝安與王羲之嘗登此有超然髙世之志太白將營
　園其上亦作詩云冶城訪古迹猶有謝安墩
　胡苕溪云介甫居金陵作謝安墩絶句或云介甫性
　好與人争在廟堂則與諸公争新法歸山林則與謝
　安争墩此亦善謔也
　蔡寛夫詩話云荆公居鍾山一日晝寢夢有服古衣
　冠者貌偉甚曰我桀也與公論治道反覆百餘語不
　相下公既覺猶汗流被體若作氣劇因笑語客曰吾
　習氣乎乃作小詩識之有堯桀是非猶入夢因知餘
　習未能忘之句愚謂介甫争墩之意亦其平生尚氣
　之習故附前説于此
　　勘㑹賀蘭山主
賀蘭山上幾株松南北東西共㡬峯買得住來今㡬日
尋常誰與坐從容
　黄玉林云前輩作詩有蹈襲而不以為嫌者荆公此
　詩全用唐皇甫冉問李二司直六言詩意此體甚新
　詩話中未有拈出者
　　附皇甫冉問李二司直
門外水流何處天邊樹遶誰家山絶東西多少朝朝㡬
度雲遮
　玉林云皇甫冉此詩葢用屈原天問體也
　愚謂陶淵明問來使一篇亦是此體淵明詩見前集
　一巻
　　逰金山
天末海門横北固烟中沙岸似西興巳無船舫猶聞笛
逺有樓臺秪見燈山月入松金破碎江風吹水雪崩騰
飄然欲作乗桴計一到扶桑恨未能
　按圖經云金山龍游寺屹立江中為諸禪刹之冠舊
　名澤心梁武帝天監四年親臨澤心設水陸㑹宋天
　禧初真宗夢游此乃賜今額
　遯齋閒覽云唐人題西山寺詩終古礙新月半江無
　夕陽人謂冠絶古今以其盡得西山之景趣也金山
　寺留題者亦多而絶少佳句惟寺影中流見鐘聲兩
　岸聞又天多剰得月地少不生塵最為人傳誦要亦
　未為至工若用之於落星寺有何不可乎熙寧中荆
　公有句云天末海門横北固烟中沙岸似西興尤為
　中的
　復齋謾録云陳無已詩話謂王平甫嘗以楊蟠金山
　詩為莊宅牙人語解量四至蟠詩云天末樓臺横北固
　夜深燈火見揚州然余觀荆公金山詩前四句亦類
　此胡苕溪云王平甫有金山詩云北固山連三楚盡
　中泠水入九江深平甫譏楊蟠詩而反自作此等語
　何邪
　　題西太乙宫壁二首
楊栁鳴蜩綠暗荷花落日紅酣三十六陂春水白頭想
見江南
　　又
二十年前此地父兄持我東西今日重來白首欲尋舊
迹都迷
　西清詩話云元祐間東坡奉祠西太一宫見公舊題
　兩絶注目久之曰此老野狐精也遂次其韻
　　附東坡次荆公韻
秋早川原净麗雨餘風日清酣從此歸耕劍外何人送
我池南
　趙次公詩註云此篇止書景物而欲引歸之意先生
　蜀人自京師言蜀則為劍外矣杜詩云草木變衰行
　劍外池南盖歸蜀之路也
　　又
但有樽中若下何須墓上征西聞道烏衣巷口而今烟
草萋迷
　詩註云湖州長興縣寧箬溪南岸曰上箬北曰下箬
　人取下箬水釀酒極美俗稱下箬酒又初學記載鄒
　陽酒賦云其品類則沙洛綠酃烏鄉若下
　次公云荆公居金陵是時已薨此詩末句故云耳
　　附山谷次荆公韻
風急啼烏未了雨來戰蟻方酣真是真非安在人間北
看成南
　任天社云此詩謂在熙豐則荆公為是在元祐則荆
　公為非愛憎之論特未定也
　　又
晩風池蓮香度曉日宫槐影西白下長干夢到青門紫
曲塵迷
　此首言荆公厭京洛風塵而思金陵山水盖以公詩
　云三十六陂春水白頭想見江南故也
　寰宇記云白下縣故城在金陵上元縣城西本江乗
　縣白石壘齊武帝移琅琊居之
　文選吳都賦云長干延屬李善注云江東謂山岡間
　為干建鄴之南有山其間平地吏民居之故號為干
　按今金陵城南門外有長干寺荆公有詩云白下長
　干何可見風塵愁殺庾蘭成故此詩引之
　　附山谷有懐半山老人再次韻
短世風驚雨過成功夢迷酒酣草𤣥不妨凖易論詩終
近周南
　　又
啜羮不如放麑樂羊終愧巴西欲問老翁歸處帝鄉蕪
路雲迷
　右話見第五巻山谷本詩後
　　送王平甫
呉興太守美如何栁惲詩才未足多遥想郡人迎下擔
白蘋洲上起蒼波
　東軒筆錄云王介字平甫性輕率語言無倫時人以
　為心風與荆公舊交熙寧中自省判出守湖州荆公
　作詩送之其意以水值風即起波也介諭其意遂和
　十篇盛氣而誦於荆公其一曰吳興太守美如何太
　守從來惡祝鮀生若不為上柱國死時猶合代閻羅
　荆公笑曰閻羅見闕速請赴任
　　題江寧驛舍
茅屋滄洲一酒旗午烟孤起隔林炊江晴日暖蘆花起
恰似春風栁絮時
　詩話云王介素與荆公不相能荆公曽題江寧道中
　驛舍一聯云茅屋滄洲一酒旗午烟孤起隔林炊介
　鄙之書其末云金陵村裏王夫子可是能吟富貴詩
　荆公見之亦不屑意乃續之云江晴日暖蘆花起恰
　似春風栁絮時末語又譏介之輕狂也
　　即事
徑暖草如積雨晴山更繁縱横一川水髙下數家村静
憩鳩鳴午荒尋犬吠昏歸來向人説疑是武陵源
　復齋謾錄云荆公詩云静憩鳩鳴午荒尋犬吠昏學
　者謂公取唐詩一鳩鳴午寂雙燕話春愁之句余嘗
　見東坡手寫此詩乃是静憩雞鳴午讀者疑之盖不
　知取唐詩楓林社日鼔茅屋午時雞之句也
　　道旁大松人取為明
虬角龍髯不可攀亭亭千丈蔭南山應嗟無地逃斤斧
豈願争明爝火間
　荆公自註云詩言松意尚不願採於匠石充棟梁之用
　况肯區區與螢爝争明於頃刻間耶
　　君難托
槿花朝開暮還墜妾身與花寧獨異憶昔相逢俱少年
兩情未許誰最先感君綢繆逐君去成君家計良辛苦
人事反覆那能知讒言入耳須㬰離嫁時羅衣羞更著
如今始悟君難托君難托妾亦不忘舊時約
　熊勿軒云按神宗即位召公參大政公毎以仁宗末
　年事多委靡舒緩勸上變風俗立法度上方鋭於求
　治得之不啻千載之遇公亦感激知無不為後公罷
　相吕惠卿欲破壊其法張諤鄧綰之徒更相傾撼上
　雖冄召公秉政逐惠卿等而公求退之意巳切遂以
　使相判江寧此詩疑此時作也
　　送吕望之赴臨江
黄雀有頭顱長行萬里餘想因君出守暫得免苞苴
　詩話云荆公此詩纔二十字耳崇仁愛抑奔競皆具
　焉何以多為能行此言則虐生類以飽口腹刻疲民
　以肥權勢者寡矣臨江有黄雀故云
　蘓子由有黄雀詩云農未舉網驚合圍懸頸係足倮
　無衣百箇同缶仍相依頭顱萬里行不歸與荆公詩
　語同
　　紅梅
春半花纔發多應不奈寒北人初未識渾作杏花看
　西清詩話云紅梅清艶兩絶昔獨盛於姑蘓晏元獻
　移植西岡第中特珍賞之一日貴㳺賂園吏得一枝
　分接由是都下徧有之晏公嘗與客飲花下賦詩云
　若更遲開三二月北人應作杏花看客曰公詩固佳
　待北俗何淺也公笑曰顧傖父安得不然一坐絶倒
　介甫此詩與元獻暗合然句意皆工勝元獻逺矣
　　梅花
牆角一枝梅凌寒獨自開遥知不是雪為有暗香來
　胡苕溪云南朝蘓子卿有梅花詩云秖言花是雪不
　悟有香來後韓子蒼詠梅云那知是花處但覺暗香
　来介甫子蒼雖襲子卿之詩意然思益精而語益工
　也
　
　
　
　
　
　
　
　
　
　
　
　
　
　
　詩林廣記後集巻二
欽定四庫全書
　詩林廣記後集巻三　　　宋　蔡正孫　編
　　蘇東坡
　詩話云蘇子瞻詩如武庫乍開干戈森然不覺令人
　神𢥠子細檢㸃不無利鈍
　吕氏䝉訓云東坡長句波瀾浩大變化不測如作雜
　劇打猛顐入却打猛顐出也
　後村云坡詩畧如昌黎有汗漫者有典嚴者有麗縟
　者有簡淡者翕張開闔千變萬態盖自以其力量為
　之然非本色他人無許大力量氣魄恐不可學
　韓子蒼云東坡作文如天花變見初無根葉不可揣
　測
　李豸文叔祭東坡文云道大不容才髙見忌皇天后
　土明一生忠義之心名山大川還千古英靈之氣
　　次韻穆父尚書侍祠郊丘瞻望天光退而相慶引
　　　滿醉吟
千章杞梓蔭雲天樗散誰收老鄭䖍喜氣到君浮白裏
豐年及我挂冠前令嚴鐘鼔三更月野宿貔貅萬竈煙
太息何人知帝力歸來金帛㸔頳肩
　先生詩話云七言之偉麗者杜子美詩旌旗日暖龍
　蛇動宫殿風微燕雀髙五更鼓角聲悲壯三峽星河
　影動揺爾後寂寥無聞焉直至歐陽永叔滄波萬古
　流不盡白鳥雙飛意自閑萬馬不嘶聽號令諸蕃無
　事樂耕耘可以並驅爭先矣某亦云令嚴鐘鼓三更
　月野宿貔貅萬竈烟又云露布朝馳玉關塞捷書夜
　到甘泉宫亦庶幾焉
　復齋謾録云東坡令嚴鐘鼓三更月一句乃取杜子
　美中天懸明月令嚴夜寂寥之句也
　　寄蔵春塢
白首歸來種萬松待看千尺舞霜風年抛造物甄陶外
春在先生杖屨中楊柳長齊低户緑櫻桃爛熟滴階紅
何時却與徐元直共訪襄陽龎徳公
　復齋謾録云西清詩話記其父蔡元長喜周邦彦祝
　夀詩云化行禹貢山川外人在周公禮樂中乃模寫
　東坡蔵春塢詩年抛造物甄陶外春在先生杖屨中
　之語也
　王直方詩話云東坡蔵春塢詩有年抛造物甄陶外
　春在先生杖屨中而少游作俞充哀詞乃云風生使
　者旌旄上春在將軍俎豆中余以為依放太甚
　　汲水煎茶
活水仍須活火烹自臨釣石取深清大瓢貯月歸春甕
小杓分江入夜瓶雪乳已翻煎處脚松風仍作㵼時聲
枯腸未易禁三椀坐數山城長短更
　誠齋云七言八句一篇之中句句皆竒一句之中字
　字皆竒古今作者皆難之如東坡煎茶詩云活水仍
　須活火烹自臨釣石取深清第二句七字而具五意
　水清一也深處取清者二也石下之水非有泥土三
　也石乃釣石非尋常之石四也東坡自汲非遣卒奴
　五也大瓢貯月歸春甕小杓分江入夜瓶其狀水之
　清美極矣分江二字此尤難下雪乳已翻煎處脚松
　風仍作㵼時聲此倒語也尤為詩家妙法即杜少陵
　紅稻啄餘鸚鵡粒碧梧棲老鳯凰枝也枯腸未易禁
　三椀坐數山城長短更又翻却盧仝公案仝喫到七
　椀坡不禁三椀山城更漏無定長短二字有無窮之
　味
　　賀陳述古弟章生子
鬱葱佳氣夜充閭始見徐卿第二雛剰欲去為湯餅客
惟愁錯冩弄麞書參軍新婦賢相敵阿大中郎喜有餘
我亦從來識英物試敎啼㸔定何如
　晉賈充始生其父逵曰後當有充閭之慶故以名充
　字公閭
　舊唐書云太常少卿姜度妻誕子李林甫手書慶之
　曰聞有弄麞之慶客視之掩口東坡用此事也惜乎
　新史不載其事
　晉王渾妻鍾氏琰生子濟渾嘗與琰坐濟趨庭而過
　渾欣然曰生子如此足慰人心琰笑曰若使新婦得
　配㕘軍生子故不翅如此參軍謂渾中弟淪也
　晉謝奕女道韞初適王凝之還甚不樂安曰王郎逸
　少子不惡汝何恨也荅曰一門叔父則有阿大中郎
　羣從兄弟則有封胡羯末不意天壤之間乃有王郎
　　謝氏諸子尤彦秀者稱封胡羯末封謂韶胡謂朗
　羯謂𤣥末謂川皆其小字也韶朗川皆早卒惟𤣥以
　功名終焉阿大中郎謂謝安也晉桓温宣城太守彛
　之子也生未朞而太原温嶠見之曰此兒有竒骨可
　試使啼及聞其聲曰真英物也彛以嶠所賞故遂名
　曰温嶠曰果爾後將易吾姓也
　䂬溪詩話云李商隱詩好積故實如喜雪詩一篇中
　用事者十七八以是知凡作詩者須飽材料傳稱任
　昉用事過多屬辭不得流便余謂昉詩所以不能傾
　沈約者乃才有限非事多之過東坡有全篇用事者
　如賀陳述古弟章生子詩及戯張子野買妾詩句句
　用事曷嘗不流便哉
　　張子野年八十五尚聞買妾述古令作詩
錦里先生自笑狂莫欺九尺鬢睂蒼詩人老去鶯鶯在
公子歸來燕燕忙柱下相君猶有齒江南刺史巳無腸
平生謬作安昌客略遣彭宣到後堂
　髙齋詩話云尚書郎張先字子野嘗有詩云浮萍斷
　處見山影又長短句云雲破月來花弄影又云隔牆
　送過秋千影並膾炙人口世謂之張三影石林詩話
　云子野能為詩及樂府至老不衰居錢塘年八十餘
　家猶蓄聲妓子瞻嘗贈以詩有鶯鶯燕燕之語全用
　張氏故事戲之
　趙彦材云錦里先生自笑狂一句學者多不曉盖為
　杜詩錦里先生烏角巾之語惑之也成都謂之錦官
　故亦謂之錦里杭州臨安縣昔錢王時賜名衣錦城
　而先生臨安三絶又有題名錦溪之句特取錦里先
　生四字以言子野時陳述古守杭令作此詩可以推
　見
　麗情集云唐貞元初有張君者遇崔氏女於蒲崔小
　名鶯鶯元稹為作㑹真三十韻嘗與李紳語其事紳
　又作鶯鶯歌也
　漢成帝嘗微行過陽阿主家見趙飛燕而悦之先是
　有童謡云燕燕尾涎涎張公子時相見盖帝每微行
　與張放俱而稱富平侯故曰張公子
　張蒼自秦時為柱下史漢文帝四年為丞相口中無
　齒食乳以女子為乳母妻妾以百數
　前漢張禹弟子尤著者彭宣戴崇禹每將崇入後堂
　飲食婦女相對優人絃管鏗鏘極樂昏夜乃罷而宣
　之來也禹見之於便坐講論經義未嘗得至後堂
　　戲徐君猷孟亨之不飲
孟嘉嗜酒桓温笑徐邈狂言孟徳疑公獨未知其趣耳
臣今時復一中之風流自有髙人識(言褚裒於庾亮/座上識孟嘉也)通
介寧隨薄俗移(盧欽言徐公前日/之通今日之介也)二子有靈應撫掌吾
孫還有獨醒時
　胡苕溪云東坡此詩戲徐君猷孟亨之皆不飲酒不
　止天生對語其全篇用事清切尤為可喜盖皆徐孟
　二人一姓事也
　晉書孟嘉好酣飲愈多不亂王温問嘉曰酒有何好
　卿嗜之嘉曰公未得酒中趣耳
　魏志徐邈為尚書郎時科酒禁而邈私飲至於沈醉
　校尉趙達問以曹事邈曰中聖人其後文帝見邈問
　曰頗復中聖人否對曰昔子反斃於陽榖御叔罰於
　飲酒臣嗜同二子不能自懲時復中之
　　朝雲詩
不似楊枝别樂天恰如通徳伴伶𤣥阿奴絡秀不同老
天女維摩摠解禪經巻藥爐新活計舞衫歌扇舊因縁
丹成逐我三山去不作巫陽雲雨仙
　詩引云世謂樂天有鬻駱馬放楊柳枝詞嘉其主老
　病不忍去也然劉夢得有詩云春盡絮飛留不得隨
　風好去落誰家樂天亦云病與樂天相伴住春隨樊
　子一時歸則是樊素竟去也予家有數妾四五年相
　繼辭去獨朝雲者隨予南遷因讀樂天集戲作此詩
　胡苕溪云東坡此詩意絶佳善於為戲略去洞房之
　氣味翻為道人之家風非若樂天所云櫻桃樊素口
　楊柳小蠻腰俗哉
　　復出東門
亂山環合水侵門身在淮南盡處村五畆漸成終老計
九重新掃舊巢㾗豈惟見慣沙鷗熟巳覺來多釣石温
長與東風約今日暗香先返玉梅魂
　陸放翁序施司諌東坡詩注云某頃與范公至能㑹
　於蜀因相與論東坡詩慨然謂余曰足下當作一書
　發明東坡之意以遺學者某謝不能他日又言之因
　舉二三事以質之曰五畆漸成終老計九重新掃舊
　巢㾗及遥知叔孫子已致魯諸生此語當若為解至
　能曰東坡竄黄州自度不復收用故曰新掃舊巢㾗
　建中初召元祐諸人故曰已致魯諸生恐不過如此
　耳某曰此某之所以不敢承命也昔祖宗以三館養
　士儲將相材及官制行罷三館而東坡盖嘗直史館
　然自謫為散官削去史館之職久矣至是史館亦廢
　故云新掃舊巢㾗其用字之嚴如此而鳳巢西隔九
　重門則又李建中詩也建中初韓曽二相得政盡收
　用元祐人其不召者亦補大藩惟東坡兄弟猶領宫
　祠此句盖寓所以不能致者二人意深語緩尤未易
　窺測至如車中有布乎指當時用事者猶近而易見
　白首沈下吏緑衣有公言乃以其侍妾朝雲嘗歎黄
　師是仕不進故此句之意戲言其上僣則非得於故
　老殆不可知必皆能如此然後無憾至能亦太息曰
　如此誠難矣
　　過嶺而北次前韻
秋風巻黄葉朝雨洗緑淨人貪歸路好節近中原正下
嶺獨徐行艱險未敢忘遥知叔孫子已致魯諸生
　前漢叔孫通為博士說上曰臣願徵魯諸生與臣弟
　子共起朝儀於是徵魯諸生三十餘人其所不能致
　者二人
　趙彥材云此言建中靖國間新天子即位必新定禮
　儀也
　　詠史董卓
公業平時勸用儒諸公何事起相圖只言天下無健者
豈信車中有布乎
　後漢鄭太字公業方董卓擅朝太與周珌伍瓊共說
　卓以韓馥劉岱孔伷張資袁紹為牧守及義兵起卓
　大怒曰卓初入朝珌瓊勸用善士故相從而諸君到
　官舉兵相圖此二君賣卓卓何相負遂斬珌瓊
　袁紹傳云卓欲廢立紹勃然曰天下健者豈惟董公
　王允與吕布謀誅卓有大書吕字於布荷而行於市
　歌曰布乎有告卓者卓不悟
　　送黄師是赴兩浙憲
世久無此士我晩得王孫寧非叔度家豈出次公門(後/漢)
(黄憲字叔度前/漢黄霸字次公)白首沈下吏緑衣有公言(云云/)
　趙彥材云當時人有未解緑衣有公言之句問之先
　生先生曰吾家朝雲每見師是怪其官職不遷耳然
　後知緑衣指朝雲盖緑衣乃詩篇名妾之服也
　　贈子直秀才
萬里雲山一破裘杖端閑挂百錢逰五車書已留兒讀
二頃田應為鶴謀水底笙歌蛙兩部山中奴婢橘千頭
幅巾我欲相隨去海上何人識故侯
　南史孔稚圭門庭之内草萊不剪中有蛙鳴或問之
　曰欲為陳蕃乎稚圭曰我以此當兩部鼓吹何必效
　蕃
　石林詩話云蘇子瞻嘗用孔稚圭鳴蛙事如水底笙
　歌蛙兩部山中奴婢橘千頭雖以笙歌易鼓吹不礙
　其意同至曰已遣亂蛙成兩部更邀明月作三人則
　成兩部不知為何物亦是歇後盖用事寧與出處語
　小異而意同不可盡牽出處語而意不顯也
　愚謂東坡五車書已留兒讀二頃田應為鶴謀此亦
　前輩所謂折句法也歐陽公詩云靜愛竹時來野寺
　獨尋春偶過溪橋盧賛元雪詩云想行客過梅橋滑
　免老農憂麥隴乾黄山谷云管城子無食肉相孔方
　兄有絶交書胡苕溪云鸚鵡杯且酌清濁麒麟閣懶
　畫丹青效此格也
　　戲問章質夫
　題云章質夫送酒六壺書至而酒不達戲作小詩問
　之
白衣送酒舞淵明急掃風軒洗破觥豈意青州六從事
化為烏有一先生空煩左手持新蟹謾遶東籬嗅落英
南海使君今北海定分百榼餉春耕
　復齋謾録云文之所以貴對偶者謂出於自然非假
　牽强也潘子真詩話記禹玉元豐間以錢二萬酒二
　壺餉吕夢得夢得作啟謝之有白水真人青州從事
　之語禹玉歎賞為其切題後毛達可有謝人恵酒啟
　云食窮三嵗曽無白水之真人出餞百壺安得青州
　之從事此用夢得語尤為無工非惟出於剽竊亦是
　白水真人為虚設至若東坡得章質夫書遺酒六瓶
　書至而酒亡因作詩寄之云豈意青州六從事化為
　烏有一先生二句渾然一意無斧鑿㾗更覺有工
　　贈惠山僧惠表
行遍天涯意未䦨將心到處遣人安山中老宿依然在
案上楞嚴巳不㸔歌枕落花餘幾片閉門新竹自千竿
客來茶罷空無有盧橘楊梅尚帶酸
　歐公詩話云淵明詩初㸔若散緩熟讀有竒趣如曰
　日暮巾柴車路暗光已夕歸人望煙火稚子候簷隙
　又曰採菊東籬下悠然見南山又曰藹藹逺人村依
　依墟里煙犬吠深巷中雞鳴桑樹巔才意髙逺造語
　精到如此如大匠運斤無斧鑿㾗不知者疲精力至
　死不悟東坡則曰山中老宿依然在案上楞嚴已不
　看細味之無齟齬態對甚的而字不露真得淵明遺
　意也
　　次趙伯成韻
　題云趙伯成家有麗人僕忝鄉人不肯開樽徒吟春
　雪美句次韻一笑
綉簾朱戸未曽開誰見梅花落鏡臺試問髙吟三十韻
何如低唱兩三杯莫嫌衰鬢聊相映須得纖腰與共囘
知道文君隔青瑣梁園賦客肯言才
　東坡自注云聊荅來句義取婦人而已罪過罪過
　　荅文與可
為愛鵝溪白繭光掃殘雞距紫毫芒世間那有千尋竹
月落庭空影許長
　先生作篔簹谷偃竹記云與可畫竹初不自貴重四
　方之人持縑素而請者足相躡於門與可厭之投諸
　地而罵曰吾將以為襪材聞者傳之以為口實及與
　可自洋州還而余為徐州與可以書遺余曰近語士
　大夫吾墨竹一𣲖近在彭城可往求之襪材當萃於
　子矣書尾復寫一詩其略曰待將一段鵝溪絹掃取
　寒梢萬尺長余謂與可竹長萬尺當用絹二百五十
　疋知公倦於筆硯願得此絹而巳與可無以荅則曰
　吾言妄矣世豈有萬尺竹哉余因而實之荅其詩(云/)
　(云/)與可笑曰蘇子辯則辯矣然二百五十疋吾將買
　田而歸老焉因以其所畫篔簹偃竹遺予曰此竹數
　尺耳而有萬尺之勢
　　和與可洋州園池篔簹谷
　石林詩話云文同字與可蜀人與子瞻厚為人静深
　不攖世故善畫墨竹作詩亦過人
漢川脩竹賤如蓬斤斧何曽赦籜龍料得清貧饞太守
渭濱千畆在胷中
　篔簹偃竹記尾云篔簹谷在洋州與可嘗令作洋州
　園池三十詠篔簹谷其一也予詩曰料得清貧饞太
　守渭濱千畆在胷中是日與可與妻逰谷中燒笋晚
　食發函得詩失笑噴飯滿案
　　寳山晝睡
七尺頑軀走世塵十圍便腹貯天真此中空洞渾無物
何止容君數百人
　東坡云吾昔在錢塘一日晝寢寳山僧舎題一絶於
　壁其後有小子亦題名壁上見者乃謂余誚之也周
　伯仁所謂君者乃王茂洪之流豈此等輩哉
　晉王導嘗抱周顗膝而指其腹曰卿此中何所有也
　荅曰此中空洞無物足容卿輩數百人導亦不以為
　忤
　　韓康公座上侍兒求書扇
窻揺細浪魚吹日手弄黄花蝶透衣不覺春風吹酒醒
空敎明月伴人歸
　談録云韓康公絳謝事後自潁入京看上元至十六
　日私第㑹從官九人皆門生故吏一時名徳如傅欽
　之胡寛夫錢穆父蘇東坡劉貢父顧子敦皆在坐出
　家妓十餘人中讌後有新寵魯生者舞罷為游蜂所
　螫公意不喜久之呼出以白團扇從東坡乞詩坡書
　一絶上句記其姓下句記事康公大喜坡曰但恐它
　姬厮賴故云耳
　　澄邁驛通潮閤
餘生欲老海南村帝遣巫陽招我魂杳杳天低鶻没處
青山一髪是中原
　胡苕溪云澄邁通潮閤詩云杳杳天低鶻没處青山
　一髪是中原又伏波將軍廟碑云南望連山若有若
　無杳杳一髪耳凡兩用之其語倔竒盖得意者也
　　嶺外
父老爭看烏角巾應縁曽現宰官身溪邊古路三义口
獨立斜陽數過人
　許彥周詩話云李太白詩云問余何事栖碧山笑而
　不荅心自閒桃花流水杳然去别有天地非人間時
　賀知章呼太白為謫僊人世傳東坡是戒禪師後身
　㒒竊信之
　　送蜀人張師厚殿試
雲龍山下試春衣放鶴亭前送夕暉一色杏花三十里
新郎君去馬如飛
　摭言云薛逢晩年厄於宦途䇿羸馬赴朝值新進士
　綴行而出團司所由數十人見逢行李蕭然前導曰
　囘避新即君逢輾然遣介語曰莫貧相阿婆三五少
　年時也曽東塗西抹來
　　次元長老韻
　題云以玉帶施元長老元以衲裙相報遂次其韻
　師民瞻詩注云佛印禪師法名了元饒州人公久與
　之游時住持潤州金山寺公赴杭過潤為留數月一
　日值師挂牌與弟子入室公便服入方丈見之師云
　内翰何來此間無坐處公戲云暫借和尚四大用作
　禪床師曰山僧有一轉語内翰言下即荅當從所請
　如稍涉擬議所係玉帶願留以鎮山門公許之便解
　玉帶置几上師云山僧四大本無五藴非有内翰欲
　於何處坐公擬議未即荅師急呼侍者云收此玉帶
　永鎮山門公笑而與之師遂取衲裙相報因有二絶
　公次韻荅之余嘗聞廣漢天寧泰長老話其事泰云
　是時在金山挂搭目擊公與元老問荅如此余故叙
　於題下使後人知其本末云
　　其一
病骨難堪玉帶圍鈍根仍落箭鋒機欲敎乞食歌姬院
故與雲山舊衲衣
　冷齋夜話云先生悟其前生為戒禪師常衣衲衣故云
　北夢瑣言云裴休嘗披毳衲於歌姬院持鉢乞食自
　以為不為俗情所得可以說法為人
　　其二
此帶閲人如傳舎流傳到我亦悠哉錦袍錯落真相稱
乞與佯狂老萬囘
　傳燈録云萬囘法雲公者虢州人也姓張氏唐貞觀
　六年五月五日生師八九嵗時言其兄戌安南歸持
　信朝往夕返萬餘里故號萬回唐武后賜以錦袍玉
　帶
　　海棠
春風嫋嫋汎崇光香霧霏霏月轉廊只恐夜深花睡去
髙燒銀燭照紅粧
　冷齋夜話云東坡海棠詩曰只恐夜深花睡去髙燒
　銀燭照紅粧事見楊妃外傳云明皇登沈香亭詔妃
　子妃子時卯酒未醒命力士從侍兒扶掖而至妃子
　醉欹殘粧釵横鬢亂不能再拜明皇笑曰是豈妃子
　醉邪海棠睡未足耳
　　定惠院海棠
江城地瘴蕃草木只有名花苦幽獨嫣然一笑竹籬間
桃李漫山總麤俗也知造物有深意故遣幽人在空谷
自然富貴出天姿不待金盤薦華屋朱唇得酒暈生臉
翠袖巻紗紅映肉林深霧暗曉光遲日皎風輕春睡足
雨中有淚亦悽慘月下無人更清淑先生食飽無一事
散步逍遥自捫腹不問人家與僧舎曳杖敲門看脩竹
忽逢絶艷照哀朽歎息無言揩病目陋邦何處得此花
無乃好事移西蜀寸根千里不易到銜子飛來豈鴻鵠
天涯流落俱可念為飲一樽歌此曲明朝酒醒還獨來
雪落紛紛那忍觸
　題云寓居定惠院之東雜花滿山有海棠一株土人
　不知貴也
　詩話云東坡作此詩詞格超絶不復蹈襲前人語元
　豐間東坡謫黄州寓居定惠院院之東小山上有海
　棠一株特繁茂毎盛開時必為擕客置酒已五醉其
　下矣故作此長篇平生喜為人寫盖人間刋石者自
　有五六本云某生平得意詩也
　　次韻江晦叔
鐘鼓江南岸歸來夢自驚浮雲世事改孤月此心明雨
已傾盆落詩仍翻水成二江爭送客木杪看橋横
　胡苕溪云東坡自嶺外歸次韻江晦叔詩云浮雲時
　事改孤月此心明語意髙妙如參禪悟道之人吐露
　胷襟無一毫窒礙也
　　息軒
無事此靜坐一日似兩日若活七十年便是百四十黄
金幾時成白髮日夜出開眼三十秋速於駒過隙是故
東坡老貴汝一念息時來登此軒目送過海席家山歸
未成題詩寄屋壁
　冷齋夜話云東坡在儋耳題司命宫道士息軒其超
　放如此
　東坡云無事靜坐便覺一日似兩日若能處置此生
　常似今日得年至七十便是百四十嵗人世間何藥
　能有此效既無反惡又省藥錢此方人人收得但苦
　無好湯使多嚥不下
　胡苕溪云余連蹇選調四十年在官之日少投閒之
　日多固能知靜坐之味矣苐尚平婚嫁之志未畢退
　之啼號之患方劇正所謂無好湯使多嚥不下也
　　書焦山綸長老壁
法師住焦山而實未嘗住我來輒問法法師了無語乃
至無語言不知所荅故君看頭與足本自安冠屨譬如
長鬛人不以長為苦一旦或人問每睡安所措歸來被
上下一夜著無處展轉遂達晨意欲盡鑷去此言雖鄙
淺故自有深趣持此問法師法師一笑許
　趙彥材詩注云此篇譬喻乃先生用小說一段事裁
　以為詩而意最髙妙
　陵陽室中語云子瞻作詩長於譬喻如和子由詩云
　人生到處知何似應似飛鴻踏雪泥泥上偶然留指
　爪鴻飛那復計東西守嵗詩云欲知垂盡嵗有似赴
　壑蛇修鱗半巳没去意誰能遮况欲係其尾雖勤知
　奈何畫水官詩云髙人豈學畫用筆乃其天譬如善
　逰人一一能操船龍眼詩云龍眼與荔枝異出同祖
　父端如柑與橘未易相可否皆累數句也如一聯則
　少年辛苦真食蓼老境清閒如啖蔗如一句則雪裏
　波稜如鐵甲之類不可勝紀
　　中秋月
暮雲收盡溢清寒銀漢無聲㵼玉盤此天此夜不長好
明月明年何處看
　志林云東坡作彭城守時過齊州李公擇席上賦比
　絶其後山谷在黔南令以小齊王歌之
　愚謂東坡此詩之意又有十月十五觀月黄樓席上
　次韻云為問登臨好風景明年還憶使君無又和子
　由山茶盛開云雪裏盛開知有意明年開後更誰看
　王元之黄州竹樓記云未知明年又在何處近世有
　賦賞春詞末句云不知來嵗牡丹時再相逢何處噫
　好景不常盛事難再讀此語則令人有嵗月飄忽之
　感云
　　東欄梨花
梨花淡白栁深青栁絮飛時花滿城惆悵東欄一株雪
人生看得㡬清明
　愚謂此絶亦有前詩感慨之意故附於此
　　發廣州
朝市日已逺此身良自如三杯軟飽後一枕黒甜餘蒲
澗疎鍾外黄灣落木初天涯未覺逺處處各樵漁
　東坡自注云浙人謂飲酒為軟飽謂睡為黒甜也
　　畫草虫蝸牛
腥涎不滿殻聊足以自濡升髙不知休竟作粘壁枯
　王直方詩話云東坡詠畫蝸牛詩初云中弱不勝觸
　外堅聊自郛升髙不知疲竟作粘壁枯後改為腥涎
　不滿殻聊足以自濡余以為改者勝前輩云文字頻
　改工夫自出此詩之所以不厭改也老杜有云新詩
　改罷自長吟歐公作文先貼於壁時加竄定有終篇
　不留一字者後人安見其有此等工夫邪
　　鬼蝶
雙睂巻鐵絲兩翅暈金碧初來花爭妍忽去鬼無迹
　趙彥材詩注云蝸牛鬼蝶雖不用事與語而蝸牛之
　戒登髙鬼蝶之歎倐忽者皆有深意矣
　　書鄢陵王主簿畫折枝
論畫以形似見與兒童鄰賦詩必此詩定非知詩人詩
畫本一律天工與清新邊鸞雀寫生趙昌花傳神如何
此兩幅疎淡含精勻誰言一㸃紅解寄無邊春
　王直方詩話云歐公盤車圖詩云古畫畫意不畫形
　梅詩詠物無隱情忘形得意知者寡不若見詩如見
　畫東坡作韓幹畫馬詩云韓生畫馬真是馬蘇子作
　詩如見畫世無伯樂亦無韓此詩此畫誰當看又云
　論畫以形似見與兒童鄰賦詩必此詩定非知詩人
　又云少陵翰墨無形畫韓幹丹青不語詩此畫此詩
　今已矣人間駑驥謾爭馳余以為若論詩畫於此盡
　矣每誦數過殆欲常以為法也
　禁臠云東坡曰善畫者畫意不畫形善詩者道意不
　道名故其詩曰論畫以形似見與兒童鄰作詩必此
　詩定非知詩人
　　鬰孤臺和許朝奉
髙門元世舊客路晩追逰清絶聞詩語疏通宣法流傳
家有衣鉢斷獄盡春秋邂逅陪車馬尋芳謝眺洲淒涼
望鄉國得句仲宣樓恨賦投湘水悲歌祀栁州何如五
字律相與一樽留更約登塵外歸時月滿舟
　趙彥材云凡詩四句以第一句對第三句以第二句
　對第四句謂之扇對東坡此詩邂逅陪車馬尋芳謝
　眺洲淒涼望鄉國得句仲宣樓兩聯是也此格盖出
　於白氏金針至梅聖俞作續金針乃引唐人絶句云
　昔時花下留連飲暖日夭桃鶯亂啼今日江邊容易
　别淡煙衰草馬頻嘶胡苕溪云杜少陵哭台州司户
　蘇少監詩云得罪台州去時危棄碩儒移官蓬閤後
　谷貴没潛夫亦此類也
　　月夜與客飲酒杏花下
杏花飛簾散餘春明月入戸尋幽人褰衣步月踏花影
烱如流水涵青蘋花間置酒清香發爭挽長條落香雪
山城酒薄不堪飲勸君且吸杯中月洞簫聲斷月明中
惟憂月落酒杯空明朝巻地春風惡但見緑葉棲殘紅
　東坡詩話云僕在徐州王子立子敏皆館於官舎蜀
　人張師厚來過二王方年少吹洞簫飲酒杏花下予
　作此詩明年予謫黄州對月獨飲嘗有詩云去年花
　落在徐州對月酣歌美清夜今年黄州見花發小院
　閉門風露下盖憶與二王飲時也張師厚久巳死今
　年子立復為古人哀哉
　西蜀趙次公彥材云此篇不使事語亦新古所未有
　殆涪翁所謂不食煙火食人之語也
　　追和子由韻
洛邑從來天地中嵩髙蒼翠北邙紅風流耆舊消磨盡
只有青山對病翁
　愚謂此詩讀之令人興感慨之懐唐人有詠劒池詩
　亦是此意用附於左
　　附唐人詠劒池
劒去池空一水寒逰人來此凭欄干世間萬事消磨盡
祇有青山好靜觀
　　縱筆
寂寂東坡一病翁白鬚蕭散滿霜風兒童悞喜朱顔在
一笑那知是酒紅
　冷齋夜話云山谷言詩意无窮而人才有限以有限
　之才追無窮之意雖淵明杜陵不得工也不易其意
　而造其語謂之換骨法規摹其意而形容之謂之奪
　胎法白樂天詩云臨風杪秋樹對酒長年身醉貌如
　霜葉雖紅不是春至東坡詩云兒童悞喜朱顔在一
　笑那知是酒紅此皆奪胎法也
　　玉板長老倡
叢林真百丈法嗣有横枝不怕石頭路來尋玉板師聊
憑柏樹子與問籜龍兒瓦礫猶能說此君那不知
　冷齋夜話云東坡嘗邀劉器之同參玉板和尚器之
　毎倦山行聞見玉版欣然從之至簾泉燒笋而食器
　之覺笋味勝問此何名東坡曰名玉版此老僧善說
　法要令人得禪恱之味於是器之方悟其戲
　詩注云叢林乃禪門之稱百丈山乃洪州懐海禪師
　所居又傳燈録云黄梅謂道信師曰和尚他後横出
　一枝佛法又鄧隱峯參石頭和尚馬祖止之曰石頭
　路滑既往果為石頭所困無一語而還又傳燈録云
　有僧問趙州如何是祖師西來意趙州云但看庭前
　柏子樹又問如何是道文殊荅曰牆壁瓦礫而猶能
　說之東坡此詩盡用禪家語形容可謂善於逰戲者
　也山谷有云此老於般若横說豎説百無剰語非其
　筆端有舌安能吐此不傳之妙乎
　　題織錦圖回文三首
　　其一
春晩落花餘碧草夜涼低月半枯桐人隨逺鴈邊城暮
雨映疎簾綉閤空
　　其二
紅手素絲千字錦故人新曲九囘腸風吹絮雪愁縈骨
淚洒縑書恨見郎
　　其三
羞看一首回文錦錦似文君别恨深頭白自吟悲賦客
斷腸愁是斷絃琴
　詩注云回文詩起於竇滔妻蘇氏於錦上織成之盖
　順讀與倒讀皆成詩句也詩中所謂千字錦回文錦
　皆用此事也
　皮日休雜體詩序云晉温嶠始有回文詩
　　附夢回文二首
　　其一
酡顔玉椀捧纖纖亂㸃餘花唾碧衫歌咽水雲凝靜院
夢驚松雪落空嵒
　　其二
空花落盡酒傾缸日上山融雪漲江紅焙淺甌新火活
龍團小碾鬬晴牕
　先生自序云十二月二十五日大雪始晴夢人以雪
　水烹小團茶使美人歌以飲余夢中為作回文詩覺
　而記其一句云亂㸃餘花唾碧衫意用飛燕唾花故
　事也乃續之為二絶句云
　　席上代人贈别
蓮子擘開須見臆楸枰著盡更無期破衫却有重縫處
一飯何曽忘却時
　趙彦材詩注云此呉歌格借字寓意也古詩有云圍棊
　燒敗襖著子故依然乃此格也蓮子曰菂菂中么荷
　曰薏須見臆以菂中之薏言之楸枰棊槃也杜牧詩
　云玉子枚楸一路饒則此楸之謂矣更無期以棊言
　之重縫處以縫綻之縫隱逢字也忘却時以匙匕之
　匙隱之也
　愚謂劉禹錫竹枝歌云東邊日出西邊雨道是無情
　還有情亦是此意盖用情字隱晴字也
　　吃語
江干髙居堅闗扄耕犍躬駕角挂經孤航繫舸菰菱隔
笳鼓過軍雞狗驚解襟顧景各箕踞擊劒髙歌㡬舉觥
荆笄供膾愧攪聒乾鍋更戛甘𤓰羹
　愚謂古之口吃難言者如周昌韓非揚雄鄧艾之徒
　皆載之史傳東坡此詩亦縁是而善謔耳漢周昌為
　御史髙帝欲易太子大臣爭莫能止昌廷爭之強上
　問其説昌為人吃又盛怒曰陛下欲易太子臣期期
　不奉詔上笑而罷魏鄧艾以口吃不得作幹佐為稻
　田守叢草吏而語稱艾艾晉文王戲之曰卿言艾艾
　定是㡬艾對曰鳳兮鳳兮故是一鳳又倦逰録載王
　汾口吃劉攽嘲曰恐是昌家又疑非類不見雄名惟
　聞艾氣以周昌韓非揚雄鄧艾皆吃也
　
　詩林廣記後集巻三
欽定四庫全書
　詩林廣記後集巻四　　　宋　蔡正孫　編
　　蘇東坡
　　　烏臺詩案
　年譜云元豐二年已未(先生四/十四嵗)七月太子中允權監
　察御史何大正舒亶諫議大夫李定言公作為詩文
　謗訕朝政及中外臣僚無所畏憚國子博士李冝之
　狀亦上七月二日奉聖㫖送御史臺根勘二十八
　日皇甫遵到湖州追之過南京文定張公上劄范蜀
　公上書救之八月十八日赴臺獄時獄司必欲置之
　死地煅煉久之不决子由請以所賜爵贖之而上亦
　終憐之促具獄十二月二十四日得㫖責檢校尚書
　水部員外郎黄州團練副使本州安置
　按舒亶論公云陛下發錢本以業貧民則曰贏得兒
　童語音好一年强半在城中陛下明法以課羣吏則
　曰讀書萬巻不讀律致君堯舜知無術陛下興水利
　則曰造物若知明主意應敎斥鹵變桒田陛下議鹽
　鐵則曰豈是聞韶解忘味邇來三月食無鹽
　聞見録云李定王介甫客也定不持所生母仇氏服
　蘇子瞻以為不孝惡之定以為恨後遂劾子瞻作詩
　謗訕朝政云
　王定國甲申雜記云天下之公論雖仇怨不能奪也
　李承之奉世知南京嘗謂余曰昨在從班李定資深
　鞫子瞻獄雖同列不敢輒啟問一日資深於崇政殿
　門忽謂諸人曰蘇軾竒才也衆莫敢對巳而曰雖三
　十年所作文字詩句引證經傳隨問即荅無一字差
　舛誠天下之竒才也歎息不巳
　東坡云昔年過洛見李公簡言真宗既東封訪天下
　隱者杞人楊朴能為詩召對自言不能上問臨行有
　人作詩送卿否朴曰惟臣妻有一首云更休落魄耽
　杯酒且莫猖狂愛詠詩今日捉將官裏去這回斷送
　老頭皮上大笑放還山余在湖州坐作詩追赴詔獄
　妻子送余出門皆哭無以語之顧謂妻子曰子獨不
　能如楊處士妻作一詩送我乎妻子不覺失笑余乃
　出
　龜山語録云作詩不知風雅之意不可以作詩詩尚
　譎諫惟言之者無罪聞之者足以戒乃為有補若諌
　而涉於毁謗聞者怒之何補之有觀蘇東坡詩只是
　譏誚朝廷殊無温柔篤厚之氣以此人故得而罪之
　　山村絶句
煙雨濛濛雞犬聲有生何處不安生但敎黄犢無人佩
布榖何勞也勸耕
　詩案云此詩意言是時販私鹽者多帶刀杖故取前
　漢龔遂令人賣劒買牛賣刀買犢曰何為帶刀佩犢
　意言但得鹽法寛平令民不帶刀劒而買牛犢則民
　自力耕不勞勸督以譏鹽法太峻不便也
　　又
老翁七十自腰鎌慙愧春山筍蕨甜豈是聞韶解忘味
邇來三月食無鹽
　詩案云此詩意言山中之人饑貧無食雖老猶自採
　笋蕨充饑時鹽法峻急僻逺之人無鹽食用動經數
　月若古之聖賢則能聞韶忘味山中小民豈能食淡
　而樂乎以譏鹽法太急也
　　又
杖黎裹飯去匆匆過眼青錢轉手空贏得兒童語音好
一年强半在城中
　詩案云此詩意言百姓請得青苗錢立便於城中浮
　費使却又言鄉村之人一年兩度夏秋税及數度請
　納和糶預買錢今来更添青苗助役錢因此莊家小子
　弟多在城市不著次第但學得城中人語音而已以
　譏新法青苗助役不便也
　　塔前古檜
凜然相對敢相欺直幹凌雲未要竒根到九泉無曲處
世間惟有蟄龍知
　石林詩話云元豐間蘇子瞻繫御史獄神宗本無意
　深罪之時相進呈忽言蘇軾於陛下有不臣之意神
　宗改容曰軾固有罪然於朕不應至是卿何以知之
　時相因舉軾檜詩云根到九泉無曲處世間惟有蟄
　龍知陛下飛龍在天軾以為不知已而求地下之蟄
　龍非不臣而何神宗曰詩人之詞安可如此論彼自
　詠檜何預朕事時相語塞章子厚亦從旁解之遂薄
　其罪子厚嘗以語余且以醜言詆時相曰人之害物
　無所忌憚有如是也
　王定國聞見近錄王和父嘗言蘇子瞻在黄州上數
　欲用之王禹玉輒曰軾嘗有此心惟有蟄龍知之句
　陛下龍飛在天而不敬乃反求知蟄龍乎章子厚曰龍
　者非獨人君人臣亦皆可以言龍也上曰自古稱龍
　者多矣如荀氏八龍孔明卧龍豈人君也及退子厚
　詰之曰相公乃欲覆人家族邪禹玉曰此舒亶言爾
　子厚曰亶之唾其亦可食乎
　胡苕溪云東坡在御史獄獄吏問云檜詩根到九泉
　無曲處世間惟有蟄龍知有無譏諷東坡荅云王安
　石詩云天下蒼生望霖雨不知龍向此中蟠此龍是
　也獄吏為之一笑
　　附王安石偶題
山腰水有千年潤石眼泉無一日乾天下蒼生待霖雨
不知龍向此中蟠
　　贈孫莘老
嗟余與子久離羣耳冷心灰百不聞若對青山談世事
當須舉白便浮君
　詩案云任杭州通判日轉運司差往湖州相度堤㟁
　利害因與知湖州孫覺相見作詩與之某是時約孫
　覺并坐客如有言及時事者罰一大盞雖不指言時
　事是非意言時事多不便不得說也
　　又
天目山前渌浸裾碧欄堂下看銜艫作堤捍水非吾事
閒送苕溪入太湖
　詩案云某為先曽言水利不便却被轉運司差相度
　堤岸又云作堤捍水非吾事意言本非興水利之人
　以譏水利之不便也
　趙彥材云先生倅杭以開運鹽河至湖其言作堤捍
　水非吾事意謂於此可以為堤而事不在已也
　　秋日牡丹
一朶妖紅翠欲流春光囘照雪霜羞化工只欲呈新巧
不放閑花得少休
　詩案云杭州一僧寺内秋日開牡丹花數朶陳㐮作
　絶句某和之此詩譏當時執政以化工比執政以閑
　花比小民言執政但欲出新意擘畫令小民不得暫
　閒也
　　寄子由
眼看時事力難任貪戀君恩退未能遲鈍終須投劾去
使君何日換聾丞
　詩案云某初到杭州寄弟轍詩此詩云眼看時事力
　難任時事謂新法青苗助役等事也言已才力不能
　勝任意亦是譏新法事煩難了辦也
　　八月十五觀潮
吳兒生長狎濤淵冐利忘生不自憐東海若知明主意
應敎斥鹵變桒田
　詩案云時新有㫖禁㺯潮故云吳兒生長狎濤淵冐
　利忘生不自憐盖言㺯潮之人為貪官中利物致其
　間有溺死者故朝㫖禁斷某為主上好興水利因作
　此詩言東海若知明主意應敎斥鹵變桒田意言東
　海若知此意當令斥鹵地盡變桒田此事之必不可
　成者以譏興水利之難成也
　　和李常韻
何人勸我此間來絃管生衣甑有埃緑蟻濡唇無百斛
蝗蟲撲面巳三囘磨刀入谷追窮寇洒涕循城拾棄孩
為郡鮮歡君莫歎猶勝塵土走章臺
　詩案云李常寄來字韻某依韻和之此詩譏新法減
　刻公使錢太甚及造酒不得過百石致絃管生衣釜
　甑有塵及言蝗蟲盜賊灾傷饑饉之甚以譏朝廷政
　事闕失及新法不便之所致也
　　題風水洞
山前乳水隔塵凡山上仙風舞檜杉細細龍鱗生亂石
團團羊角轉空嵒馮夷窟宅非梁棟禦寇車輿謝轡銜
世事漸艱吾欲去永隨二子脫譏讒
　詩案云熙寧七年八月朢逰杭州風水洞留題此詩
　云世事漸艱吾欲去永隨二子脫譏讒意謂朝廷行
　新法之後世事漸以艱難小人多務讒謗某思之不
　可以合又不可以容故欲棄官求隱居之地也
　趙彦材詩注云盖言世態可厭欲從馮夷之水居禦
　寇之風馭為可以脱譏讒也詩集作欲出詩案作吾
　欲去今從詩案
　　和劉道原
敢向清時怨不容直嗟吾道與君東坐談足使淮南懼
歸去方知冀北空獨鶴不須驚夜旦羣烏未可辨雌雄
廬山自古不到處得與幽人子細窮
　詩案云和劉道原見寄詩意謂劉恕有學問性正直
　故作此美之因以譏諷當今進用之人也敢向清時
　怨不容是時恕自館中出監税言非敢怨時之不容
　子也馬融謂鄭康成吾道東矣故以比之汲黯在朝
　淮南寢謀又以比恕之直也又使韓愈云冀北馬羣
　遂空言舘中無人也嵇紹昂昂如獨鶴在雞羣又淮
　南子雞知將旦鶴知夜半又以劉恕比鶴謂衆人為
　雞也詩云具曰余聖誰知烏之雌雄意言當今朝廷
　進用之人君子小人雜處如烏不可辨雌雄也
　　習射放鷹
青蓋前頭㸃皂旗黄茅岡下出長圍㺯風驕馬跑空立
趂兔蒼鷹掠地飛回望白雲生翠巘歸來紅葉滿征衣
聖朝若用西涼簿白羽猶能効一揮
　詩案云知宻州日因祭常山囘與同官習射放鷹作
　此詩意取西涼州主簿謝艾本是書生却善用兵意
　以自比言聖朝若用某為將不減謝艾也
　　和劉攽韻
白髪相望兩故人眼看時事㡬畨新曲無和者應思郢
論少卑之且借秦嵗惡詩人無好語夜長鰥守向誰親
少思多睡無如我鼻息如雷撼四鄰
　詩案云熙寧九年劉攽寄秦字韻詩與某尋和之此
　詩云眼看時事幾畨新以譏近日更立新法事多也
　　又
十載漂然不可期那堪重作看花詩門前惡語誰傳出
醉後狂歌自不知刺舌君今猶未戒炙睂我亦更何詞
相從痛飲無餘事正是春容最好時
　詩案云劉攽聞人唱某小詞作詩相戲某和之此詩
　引賀拔惎以錐刺其子舌戒以言語事以戲攽又不
　合引王舒狂言為王敦炙其睂事以自比以譏時人
　不能容狂直之言也
　　和李清臣韻
五斗塵勞尚足留閉門聊欲治幽憂羞為毛遂囊中頴
未許朱雲地下逰無事㑹須成好飲思歸時亦賦登樓
羨君幕府如僧舎日向城西看浴鷗
　詩案云弟轍時在徐州李清臣與詩於詩後批云可
　求子瞻共和某次其韻朱雲漢成帝時乞斬張禹漢
　成帝欲誅之朱雲曰臣得下從龍逢比干逰足矣龍
　逄比干皆因諫而死某為屡言新法不䝉施行不合
　以朱雲自比意言聖明之世必無誅戮之事故未許
　與朱雲地下游及王粲是魏武帝時人因天下亂離
　故粲在荆州依托劉表作登樓賦中有懐鄉思歸之
　心意亦欲作此賦也
　　送李清臣
珥筆西歸近紫宸太平典冊不緑麟付君此事寧論晉
載我當時舊過秦門外想無千斛米墓中知有百年人
看君兩眼明如鏡休把春秋坐素臣
　詩案云李清臣差修國史賦詩送之某於仁宗朝曽
　進論二十五首皆論往古得失賈誼漢文帝時人追
　論秦之過失作過秦論史記載之某妄以賈誼自比
　意欲李清臣於國史中載所進論
　　司馬君實獨樂園
　元城先生語録云老先生於國子監之側得故營地
　創獨樂園自傷不得與衆同也以當時君子自比伊
　周孔孟公乃以種竹澆花事自比唐晉間人以捄其
　弊也胡苕溪云元城所謂當時君子自比伊周孔孟
　者意誚金陵也
青山在屋上流水在屋下中有五畆園花竹秀而野花
香襲杖屨竹色侵盞斚樽酒樂餘春棋局消長夏洛陽
古多士風俗猶爾雅先生卧不出冠盖傾洛社雖云與
衆樂中有獨樂者才全徳不形所貴知我寡先生獨何
事四海望陶冶兒童誦君實走卒知司馬持此欲安歸
造物不我舎名聲逐吾輩此病天所赭撫掌笑先生年
來學喑啞
　詩案云司馬光在西京葺一園名獨樂園作詩寄之
　此詩言四海望光執政陶冶天下以譏見任執政不
　得其人又言兒童走卒皆知其姓字終當進用縁光
　曽言新法不便某亦曽言新法不便既言終當進用
　光意亦譏朝廷新法不便終用光改變此法也又言
　光却瘖黙不言意望光依前上言攻擊新法也
　古今詩話云東坡作獨樂園詩只從頭四句已都說
　盡便可以入圖畫矣胡苕溪云大率東坡毎題詠景
　物於長篇中只篇首四句便能寫盡語仍快徤如廬
　山開先漱玉亭首句云髙岩下赤日深谷來悲風擘
　開青玉峽飛出兩白龍谷林堂首句云深谷下窈窕
　髙林合扶疎美哉新堂成及此秋風初行瓊儋間首
　句云四州環一島百洞蟠其中我行西北隅如渡月
　半弓藤州江下夜起對月首句云江月照我心江水
　洗我肝端如徑寸珠墮此白玉盤此聊舉其四詩他
　之類此者甚衆也
　　送劉攽通判泰州
君不見阮嗣宗臧否不挂口莫誇舌在牙齒牢是中惟
可飲醇酒讀書不用多作詩不須工海邊無事日日醉
夢魂不到蓬莱宫秋風昨夜入庭樹蓴絲未老君先去
君先去幾時囘劉郎應白髪桃花開不開
　詩案云此詩云君不見阮嗣宗臧否不挂口莫誇舌
　在牙齒牢是中惟可飲醇酒言當學阮籍口不臧否
　人物惟可飲酒勿談時事意以譏新法不便不容人
　直言也
　　送曾鞏通判越州
醉翁門下士雜遝難為賢曽子獨超軼孤芳陋羣妍昔
從南方來與翁兩聨翩翁今自憔悴子去亦宜然賈誼
窮適楚樂生老思燕那因江膾美遽厭天庖羶但苦世
論隘聒耳如蜩蟬安得萬頃池養此横海鱣
　詩案云曽鞏通判越州臨行館閣同舎舊例餞送衆
　人分韻得然字韻此詩云但苦世論隘聒耳如蜩蟬
　以譏近日朝廷進用多刻薄之人議論褊隘喧亂如
　蟬又云安得萬頃池養此横海鱣者以比曾鞏賢才
　也後漢黄憲汪汪若千頃陂言安得有度量如黄憲
　者以容養此宏才也熙寧五年某寫書柬寄曽鞏言
　賦役毛起鹽法峻急民不堪命以譏新法青苗助役
　煩碎如毛及鹽法峻急不堪也
　　留題風水洞
春山磔磔鳴春禽此間不可無我吟路長漫漫傍江浦
此間不可無君語金鯽池邊不見君追君直過定山村
路人皆言君未逺騎馬少年清且婉風岩水穴舊聞名
只隔山溪夜不行溪橋曉溜浮梅蕚知君繫馬岩花落
出城三日尚逶遲妻孥怪罵歸何時世上小兒誇疾走
如君相待今安有
　詩案云熙寧七年二月二十七日遊杭州風水洞節
　推李佖知軾到來先行三日留彼見待某到彼於壁
　上留題詩末句云世上小兒誇疾走如君相待今安
　有意以譏諷世之小人多務急進也
　先生詩話云舊讀蘇子美六和塔詩云松橋待金鯽
　竟日獨遲留初不喻此語及倅錢塘乃知寺後池中
　有此魚如金色也昨日復游池上投餅餌乃略出不
　食復入則此魚自珍貴盖久矣
　　和劉道原寄張師民
仁義大捷徑詩書一旅亭相誇綬若若猶誦麥青青腐
䑕何勞嚇高鴻本自冥顛狂不用喚酒盡漸須醒
　詩案云此詩譏近日朝廷進用之人以仁義為捷徑
　詩書為逆旅但為印綬爵禄所誘則假捷徑以進如
　莊子所謂儒以詩禮發冢故云麥青青又言小人之
　願禄位如䲭鳶以腐䑕嚇鴻鵠其溺於利如人之醉
　於酒酒盡則自醒也
　元城先生語録云子弟固欲其佳然不佳者亦未必
　無用處元豐二年東坡下御史獄天下之士痛之環
　視而不敢捄時張安道在南京憤然上疏欲附南京
　逓府官不敢受乃遣其子恕持至登聞鼓院投進恕
　素愚懦徘徊不敢投後東坡出獄見其副本因吐舌
　色動久之問其故東坡不荅後子由亦見之云宜吾
　兄之吐舌也此事正得張恕力或問其故子由曰獨
　不見鄭崇之捄盖寛饒乎其疏有云上無許史之屬
　下無金張之托此語正是激宣帝怒耳且寛饒正以
　犯許史輩有此禍今乃再訐之是益其怒也且東坡
　何罪獨以名太髙與朝廷爭勝耳今安道之疏乃云
　其文學實天下之竒才也獨不激人主之怒乎但一
　時急欲捄之故為此言耳㒒曰然則是時捄東坡宜
　為何說先生曰但言本朝未嘗殺士大夫今乃開端
　則是殺士大夫自陛下始而後世子孫因而殺賢士
　大夫必援陛下為例神宗好名而畏義疑可以止之
　○詩案所載不止此餘長篇詳見别集刋行
　　御史獄中遺子由
聖主如天萬物春小臣愚暗自亡身百年未滿先償倩
十口無歸更累人是處青山可蔵骨他年夜雨獨傷神
與君今世為兄弟更結來生未了因
　本序云予以事繫御史臺獄府吏稍見侵自度不能
　堪死獄中不得一别子由故作詩授獄卒梁成以遺
　子由
　　蘇潁濱
　復齋謾録云二蘇名並一時世以東坡為長公子由
　為少公
　陳后山次韻黄樓詩云一代蘇長公四海名未已少
　公作長句班馬安得擬
　張文潛贈李徳載詩云長公波瀾萬頃海少公峭拔
　千尋麓皆謂二蘇也
　　㑹子瞻兄宿逍遙堂二絶
　本序云轍幼從子瞻兄讀書未嘗一日相舎去既壯
　宦逰四方因讀韋蘇州詩云那知風雨夜復此對床
　眠惻然感之乃相約蚤退為閒居之樂故子瞻始為
　鳳翔幕官留詩與轍曰夜雨何時聽蕭瑟其後子瞻
　通守餘杭復移守膠西而轍留滯於㫿陽濟南不見
　者七年熙寧七年二月始復㑹於澶濮之間相從赴
　彭城留百餘日宿於逍遥堂追感前約作二小詩云
　　其一
逍遥堂後千尋木長送中宵風雨聲誤喜對床尋舊約
不知漂泊在彭城
　　其二
秋來東閣凉如水客去山公醉似泥困睡北牕呼不醒
風吹松竹雨凄凄
　　附東坡和子由逍遥堂詩
　東坡自序云子由將赴南都與余㑹宿於逍遥堂作
　兩絶句讀之殆不可為懐因和其詩以自解余觀子
　由自少曠達天資近道又得至人養生長年之訣而
　余亦竊聞其一二以為今者宦逰相别之日淺而異
　時退休相從之日長既以自解並以慰子由云
　　其一
别期漸近不堪聞風雨蕭蕭已斷魂猶勝相逢不相識
形容變盡語音存
　漢黨錮傳夏馥以黨魁亡匿名姓為人傭形容毁瘁
　其弟靜遇之不識聞語音乃悟而拜之
　　其二
但令朱雀長金花此别還同一轉車五百年間誰復在
㑹看銅狄兩咨嗟
　王直方詩話云東坡喜韋蘇州詩寧知風雨夜復此
　對床眠之句故在鄭州寄子由云寒燈相對記疇昔
　夜雨何時聽蕭瑟又初秋子由與坡相從彭城賦詩
　云悞喜對床尋舊約不知漂泊在彭城子由使遼在
　神水舘賦詩云夜雨從來對榻眠兹行萬里隔胡天
　坡在御史獄有云他年夜雨獨傷神在東府有云對
　床定悠悠夜雨今蕭瑟其同轉對有云對床貪聽連
　宵雨又曰對床欲作連夜雨又云對床老兄弟夜雨
　鳴竹屋此其兄弟所賦也相約退休可謂無日忘之
　然竟不能成其約其意見於逍遥堂詩序云
　　附韋蘇州示全真元常
余解郡符去爾為外事牽寧知風雨夜復此對床眠始
話南池飲更詠西樓篇無將一㑹易歲月坐推遷
　冷齋夜話云人意趣所至多見於嗜好歐公喜士為
　天下第一常好誦孔北海坐上客常滿樽中酒不空
　范文正清嚴而喜論兵常好誦韋蘇州兵衞森畫㦸
　燕寢凝清香東坡友愛子由而著味清境每誦寧知
　風雨夜復此對床眠
　　足東坡贈姜唐佐
生長茅間有異芳風流稷下古諸姜適從瓊管魚龍窟
秀出羊城翰墨塲滄海何曽斷地脉白袍端合破天荒
錦衣不日千人看始信東坡眼力長
　冷齋夜話云東坡在儋耳有姜唐佐者從乞詩唐佐
　朱厓人亦書生東坡借其手中扇書其上云滄海何
　曽斷地脈朱厓從此破天荒
　蘇少公云吾兄子瞻謫居儋耳瓊州進士姜唐佐往
　從之逰氣和而言道有中州士人之風子瞻愛之贈
　之詩曰滄海何曽斷地脈白袍端合破天荒且告之
　曰子異日登科當為子成此篇君逰廣州州學有名
　學中崇寧二年正月隨計過汝陽以此句相示時子
　瞻之喪再逾歲矣覽之流涕念君要能自立而莫與
　終此詩者乃為足之云
　胡苕溪云冷齋夜話載此句乃云滄海何曽斷地脈
　朱厓從此破天荒遂以姜唐佐為朱厓人附㑹為說
　今當以子由詩為正也
　唐荆州每解舉人多不成名號曰天荒至劉蜕舎人
　以荆州解及第曰破天荒
　　涿州寄子瞻
誰將家集過幽都每被行人問大蘇莫把文章動遐逺
恐妨談笑卧江湖
　欒城集云此子由奉使契丹時寄子瞻詩也
　澠水燕談録云張芸叟奉使大遼宿幽州館中有題
　蘇子瞻老人行於壁間者聞范陽書肆亦刻子瞻詩
　數十篇謂之大蘇集子瞻名重當代外至敵國亦愛
　服如此芸叟題其後曰誰傳佳句到幽都逢著邊人
　問大蘇此二句與子由之詩全相類疑好事者改之
　也
　　附子瞻次子由韻
車騎雍容亦甚都道旁側目問三蘇那知老病渾無用
欲問君王乞鏡湖
　自注云子由入京時北使已問所在後予為館伴北
　使屢誦三蘇文
　　附子瞻送子由使契丹
雲海相望寄此身那因逺適更沾巾不辭驛騎淩風雪
要使天驕識鳯麟沙漠囘看清禁月湖山應夢武陵春
單于若問君家世莫道中朝第一人
　唐李揆美風儀善奏對帝嘆曰卿門地人物文學皆
　當世第一後使蕃酋長曰聞唐有第一人李揆公是
　否揆畏留紿曰彼李揆安肯來邪
　
　
　
　
　
　
　
　
　
　
　詩林廣記後集巻四
欽定四庫全書
　詩林廣記後集巻五　　　宋　蔡正孫　編
　　黄山谷
　豫章先生傳賛云山谷自黔州以後句法尤髙筆勢
　放縱實天下之竒作自宋興以來一人而巳
　東坡云讀魯直詩如見魯仲連李太白不敢復論鄙
　事雖若不適用然不為無補於世
　王直方詩話云山谷舊所作詩文名以焦尾弊帚秦
　少游云毎覽此編輒悵然終日殆忘食事邈然有二
　漢之風今交游中以文墨稱者未見其比所謂珠玉
　在旁覺我形穢也
　西清云山谷詩妙脫蹊逕言謀鬼神無一㸃塵俗氣
　所恨務髙一似叅曹洞下禪尚堕在𤣥妙窟裏
　胡苕溪云元祐文章稱蘇黄時二公爭名互相譏誚
　東坡嘗云魯直詩文如蝤蛑江瑤柱格韻髙絶盤飱
　盡廢然不可多食多則發風動氣山谷亦云盖有文
　章妙一世而詩句不逮古人者此指東坡而言也
　劉後村云豫章㑹粹百家句律之長究極歴代體製
　之變蒐獵竒書穿穴異聞作為古律自成一家雖隻
　字片句不輕出遂為本朝詩家宗祖在禪學中比得
　達磨真不易之論也
　任天社云山谷詩律妙一世用意未易窺測然置字
　下語皆有所從來
　　古詩二首上蘇子瞻
　天社任淵注云前萹梅以屬東坡
　東坡報山谷書云古風二首托物引類得古詩人之
　風其推重如此故置諸篇首
　　其一
江梅有佳實托根桃李塲桃李終不言朝露借恩光孤
芳忌皎潔氷雪空自香古來和鼎實此物升廟廊歲月
坐成晩煙雨青巳黄得升桃李盤以逺初見嘗終然不
可口擲置官道傍但使本根在棄捐果何傷
　任天社云此詩起四句言江梅為桃李所忌意謂東
　坡見嫉於當世獨為人主所知耳東坡蜀人故曰以
　逺初見嘗又曰終然不可口擲置官道傍以言東坡
　棄置於外郡也
　　其二
　題注云後萹松以屬東坡茯苓以屬門下士之賢者
　菟絲以自况云
青松出澗壑十里聞風聲上有百尺絲下有千嵗苓自
性得久要為人制頽齡小草有逺志相依在平生毉和
不並世深根且固蔕人言可毉國何用太早計小大材
則殊氣味固相似
　任天社云後萹起句意謂東坡以大材而沈下僚其
　盖世之名則不可掩也又云小草有逺志相依在平
　生郝隆曰處則為逺志出則為小草此特借用以指
　菟絲言其不依附凡木所志逺矣又云毉和不並世
　深根且固蔕意謂依附賢者足以自樂至其不為當
　世所知則亦自重難進而未嘗汲汲也
　　附東坡次韻和荅
　東坡詩案云黄庭堅寄書并古風詩與某其書云伏
　惟閤下學問文章度越前輩大雅豈第博約後來立
　朝以直言見排詆補郡輒上課㝡可謂聲實相當内
　外稱職某次韻和之并荅書云觀其文以求其為人
　必輕外物而自重者今之君子莫能用也今之君子
　謂近日朝廷進用之人意言庭堅輕外物而自重以
　譏諷當今進用之人不能援引庭堅而用之也
　　其一
佳榖卧風雨稂莠登我場陳前謾方丈玉食慘無光大
哉天宇間美惡更臭香君㸔五六月飛蚊殷囘廊兹時
不少假俛仰霜葉黄期君蟠桃枝千載終一嘗顧我如
苦李全生依路傍紛紛不足愠悄悄徒自傷
　詩案云此詩首四句以譏世之小人勝君子如稂莠
　之奪佳榖也又云大哉天宇間至末句悄悄徒自傷
　意言君子小人進退有時如夏月蚊蝱縱横至秋自
　息比黄庭堅如蟠桃進用必遲自比苦李以無用自
　全又取詩云憂心悄悄愠于羣小皆以譏當今進用
　之人為小人也
　　其二
空山學仙子妄意笙簫聲千金得竒藥開視皆豨苓不
知市中人自有安期生君今巳度世坐閲霜中蔕摩挲
古銅人嵗月不可計閬風安在哉要君相指似
　詩案云此篇即無譏諷
　此篇和詩无齡字韻諸本皆然不知其有遺闕否
　　送王郎
　王純亮字世弼山谷之妹婿見於黄氏世譜
酌君以蒲城桒落之酒泛君以湘纍秋菊之英贈君以
黟川㸃漆之墨送君以陽關堕淚之聲酒澆胷中之磊
塊菊制短世之頽齡墨以傳千古文章之印歌以寫一
家兄弟之情(一本作歌以寫/從來兄弟之情)江山千里俱頭白骨肉十
年終眼青連床夜雨雞戒曉書囊無底談未了有功翰
墨乃如此何恨逺别音書少炊沙作糜終不飽鏤冰文
字費工巧要須心地収汗馬孔孟行世日杲杲有弟有
弟力持家婦能養姑供珍鮭兒大詩書女絲麻公但讀
書煮春茶
　胡苕溪云黄魯直送王郎詩云酌君以蒲城桒落之
　酒泛君以湘纍秋菊之英贈君以黟川㸃漆之墨送
　君以陽闗堕淚之聲酒澆胷中之塊磊菊制短世之
　頽齡墨以傳千古文章之印歌以寫一家兄弟之情
　近時學者以謂此格獨魯直為之殊不知歐陽永叔
　已先有之永叔送原甫出守永興詩云酌君以荆州
　魚枕之蕉贈君以宣城䑕鬚之管酒如長虹飲滄海
　筆若駿馬馳平坂
　任天社云山谷詩江山千里俱頭白骨肉十年終眼
　青之句此對極有妙處前輩多使之老杜云别來頭
　併白相對眼終青東坡云讀書頭欲白對面眼終青
　又曰身更萬事已頭白相對百年終眼青又曰看鏡
　白頭知我老平生青眼為君明又曰故人相見尚青
　眼新貴如今多白頭其用青眼對白頭非一而工拙
　各有異耳
　　有懷半山老人再次西太一宫韻二首
　　其一
短世風驚雨過成功夢迷酒酣草𤣥不妨準易論詩終
近周南
　任天社云首二句追念熙寧間一時建立之事今已
　堕渺茫如醉鄉夢境至其所可傳則有不朽者在後
　二句所以終此意也
　　其二
啜羮不如放麑樂羊終愧巴西欲問老翁歸處帝鄉無
路雲迷
　任天社云山谷意謂惠卿之忍正如樂羊荆公之過
　當與西巴同科末意言神考眷遇荆公終始不衰升
　遐之一年而公亦薨神考威靈在天公當從之非讒
　邪所能間也
　韓非子曰樂羊為魏将而攻中山中山之君烹其子
　而遺之羮樂羊坐於幕下而啜之盡一杯文矦謂褚
　師賛曰樂羊以我故而食其子之肉荅曰其子而食
　之且誰不食樂羊罷中山文矦賞其功而疑其心○
　巴西放麑事詳見陳后山送蘇公知杭州詩注
　蘇子由彈惠卿章云放麑違命也推其仁則可以託
　國食子徇君也推其忍則至於弑君
　藝苑雌黄云古人詩押字或有語顛倒而無害於理
　者如韓退之以參差為差參以玲瓏為瓏玲是也比
　觀王逢原有孔融詩云虚云坐上客常滿許下惟聞
　哭習脂黄魯直有和荆公六言云啜羮不如放麑樂
　羊終愧巴西按後漢史有脂習而無習脂有秦西巴
　而無巴西豈二公之誤邪
　漢臯詩話云字有顛倒可用者如羅綺綺羅圖畫畫
　圖毛羽羽毛白黑黒白之類方可縱横惟韓愈孟郊
　輩才豪故有湖江白紅慨慷之語後人亦難倣效若
　不學矩步而學奔逸誠恐麟麒凰鳳木草川山之句
　紛然矣
　愚閒近傳有在髙州貢院校文其士子詞賦中有押
　來儀之皇鳯者為有司所黜主文戲作一詩云考試
　到州髙吾徒愧冐叨來儀賦皇鳯素節詠羊羔騷客
　稱原屈貪人嫉餮饕如何得元解歸去學潛陶傳者
　皆發一笑
　　寄黄㡬復
我居北海君南海寄鴈傳書謝不能桃李春風一杯酒
江湖夜雨十年燈持家但有四立壁治病不蘄三折肱
想得讀書頭已白隔溪猿哭瘴溪藤
　任天社云桃李春風一杯酒江湖夜雨十年燈兩句皆
　記憶往時遊居之樂
　王直方詩話云張文潛嘗謂余曰黄九似桃李春風
　一杯酒江湖夜雨十年燈真是竒語
　胡苕溪云汪彦章有云千里江山漁笛晚十年燈火
　客氊寒效山谷體也余亦嘗效此體作一聫云釣艇
　江湖千里夢客氊風雪十年寒
　吕氏童蒙訓云或稱魯直桃李春風一杯酒江湖夜
　雨十年燈以為極至魯直自以此猶砌合須石吾甚
　愛之勿使牛礪角牛礪角尚可牛鬬殘我竹此乃可
　言至耳
　　題竹石牧牛
　詩引云子瞻畫叢竹怪石伯時増前坡牧兒騎牛甚
　有意態戲詠之
野次小崢嶸幽篁相依緑阿童三尺箠御此老觳觫石
吾甚愛之勿遣牛礪角牛礪角尚可牛鬭殘我竹
　宣中語云坐客論魯直巧自作格舉魯直此詩云石
　吾甚愛之勿使牛礪角牛礪角尚可牛鬭殘我竹如
　此語意甚新公徐云獨漉篇有云水濁不見月不見
　月尚可水深行人没盖是李太白獨漉篇也山谷亦
　倣此語意耳
　愚謂唐李涉詩云無奈牧童何放牛喫我竹末句之
　意亦本此也
　　和荅錢穆父詠猩猩毛筆
愛酒醉魂在能言機事疎平生㡬兩屐身後五車書物
色看王㑹勳勞在石渠拔毛能濟世端為謝楊朱
　詩注云猩猩事通典於哀牢國言之甚詳盖出於華
　陽國志及水經注唐文粹載裴炎猩猩說大率本此
　其略云阮研使封溪見邑人云猩猩在山谷間數百
　為羣人以酒設於路側又喜著屐里人織草為屐更
　相連結猩猩見酒及屐已知里人所設又能知設者
　祖先姓字乃呼各罵云奴欲張我捨之而去復自再
　三相謂曰試共嘗酒及飲其味迨乎醉因取屐而著
　之乃為人所擒獲刺其血染毳罽隨鞭箠輸之至於
　一斗者
　此詩平生幾兩屐身後五車書一聫上句是借事以
　言猩猩下句謂作筆寫書也晉阮孚云未知一生能
　著幾兩屐
　類苑云魯直喜用事若正爾填塞故實舊謂之㸃鬼
　簿今謂之詰□死盖魯直之詠猩猩毛筆詩曰平生
　㡬兩屐身後五車書東坡呈孔毅父云管城子無食
　肉相孔方兄有絶交書精妙隱宻不可加矣當以此
　語反三隅也
　詩云雍子本犁子仲由元鄙人此雖多用善於比喻
　何害其為好句也
　吕氏童蒙訓云東坡詩云賦詩必此詩定知非詩人
　此或一道也魯直作詠物詩曲當其理如猩猩筆詩
　平生㡬兩屐身後五車書其必此詩哉
　　和文潛贈無咎
龜以靈故焦雉以文故翳本心如日月利欲食之既後
生玩華藻照影終没世安得八紘罝以道獵衆智
　胡苕溪云后山謂魯直作詩過於出竒誠哉是言也
　如和文潛贈無咎詩云本心如日月利欲食之既又
　如王聖凃二亭歌云絶去藪澤之羅兮官於落羽洪
　玉父云魯直言羅者得落羽以輸官凡此之類皆出
　竒之過也
　　題晁以道雪鴈圖
飛雪洒蘆如銀箭前鴈驚飛後回盻憑誰說與謝𤣥暉
莫道澄江靜如練
　任天社云此借用李太白解道澄江靜如練令人還
　憶謝𤣥暉之句反而用之言不若於此景物中道出
　句也
　　廣陵早春
春風十里珠簾捲髣髴三生杜牧之紅藥梢頭初蠒栗
揚州風物鬢成絲
　任天社詩注云此用杜牧之詩語紅藥謂揚州芍藥
　禮記王制曰祭天地之牛角蠒栗此借用以言花苞
　之小末句謂風物如此惜其身之老也
　　附杜牧之有所見
娉婷嫋娜十三餘荳蔲梢頭二月初春風十里揚州郭
捲上珠簾總不如
　謝疊山云此言妓女顔色之麗態度之嬌如二月荳
　蔻花初開揚州十里紅樓麗人美女捲上珠簾逞其
　姿色者皆不如此女也
　　附又杜牧之詩
觥船一棹百分空十載青春不負公今日鬢絲禪榻畔
茶烟輕颺落花風
　　附陳無已席上勸客酒
稍開襟抱使心寛大放酒腸須盞乾珠簾十里城南道
肯作當年小杜看
　愚謂此詩當時席間必有歌者姝麗之色亦是用杜
　牧之詩語小杜即牧之也
　　用前韻寄楊定國
淮南二十四橋月馬上時時夢見之想得揚州醉年少
正圍紅袖冩烏絲
　山谷自叙云往嵗過廣陵值早春嘗作詩云春風十
　里珠簾捲髣髴三生杜牧之紅藥梢頭初蠒栗揚州
　風物鬢成絲今春又有自淮南來者道揚州事戲以
　前韻寄楊定國
　　題伯時畫嚴子陵釣灘
平生久要劉文叔不肯為渠作三公能令漢家重九鼎
桐江波上一絲風
　任天社云能令漢家重九鼎本汲黯曰夫以大將軍
　有揖客反不重邪此句盖用此意也東漢多名節之
　士賴以久存迹其本原政在子陵釣竿上來耳
　　姨母李夫人墨竹
序云米芾畫史云朝議大夫王之才妻南昌縣君李
　氏尚書公擇之妹能臨松竹木石等畫見本即為之
　卒難辨也山谷盖公擇甥也
小竹扶疎大竹枯筆端真有造化爐人間俗氣一㸃無
健婦果勝大丈夫
　古樂府隴西行云健婦持門戸勝一大丈夫山谷末
　句用此語也
　　謫居黔南十絶
　　　十絶皆摘白樂天詩句
　曽慥端伯詩選云張文潛晚喜樂天詩邠老不樂嘗
　誦山谷十絶句以為不可企及其一云老色日上面
　歡悰日去心今既不如昔後當不如今文潛一日召
　邠老飯乃預設樂天詩一帙置書室床枕間邠老少
　焉假榻繙閲良久始悟山谷十絶盡用樂天大篇裁
　為絶句盖樂天多於敷衍而山谷巧於剪裁自是不
　敢復言矣
　任天社云端伯所載如此必有所據然敷衍剪裁之
　說非是盖山谷謫居黔南時取樂天江州忠州等詩
　倘有㑹於心者摘其數語寫置齋閤或嘗為人書世
　因傳以為山谷自作然亦非有意與樂天較工拙也
　詩中改易數字可為作詩之法故因附見於此前五
　篇今豫章集有之後五篇得之脩水集
　　其一
相望六千里天地隔江山十書九不到何用一開顔
　此樂天集第十巻中寄行簡詩元作相去六千里地
　絶天邈然十書九不達何以開憂顔
　　其二
霜降水返壑風落木歸山冉冉嵗華晩昆虫皆閉闗
　此十一巻中歲晩詩末句元作冉冉歲將晏物皆復
　本原
　　其三
冷淡病心情暄和好時節故園書信斷逺郡親賓絶
　此十一巻中花下對酒詩
　　其四
山郭燈火稀峽天星漢少年光東流水生計南枝鳥
　此十一巻中西樓夜詩
　　其五
㝠懐齊逺近委順隨南北歸去誠可怜天涯住亦得
　此十一巻中委順詩
　　其六
老色日上面懽悰日去心今既不如昔後當不如今
　此十一巻中東城尋春詩歡悰元作歡情
　　其七
嘖嘖雀引雛梢梢笋成竹時物動人情憶我故鄉曲
　此第十巻中孟夏思渭村舊居詩
　　其八
苦雨初入梅瘴雲稍含毒泥秧水畦稻灰種畬田粟
　與前篇注同
　　其九
輕紗一幅巾小簟六尺床無客盡日靜有風終夜凉
　此十一巻中竹窻詩
　　其十
病人多夢毉囚人多夢赦如何春來夢合眼在鄉社
　一本作秋來何所夢合眼在鄉社此樂天集第十巻
　寄行簡詩元作渇人多夢飲饑人多夢飱春來何處
　夢合眼到東川
　韻語陽秋云山谷黔南十絶七篇全用樂天花下對
　酒渭村舊居東城尋春西樓委順竹牕等詩餘三篇
　用其詩略㸃化而已
　葉少藴云詩人㸃化前作正如李光弼將郭子儀之
　軍重經號令精彩數倍此語誠然
　　題畫睡鴨
山雞照影空自愛孤鸞無鏡不作雙天下真成長㑹合
兩鳬相倚睡秋江
　容齋隨筆云此詩謂之㸃化古語盖徐陵鴛鴦賦云
　山雞映水那相得孤鸞照鏡不成雙天下真成長㑹
　合無勝比翼兩鴛鴦黄魯直全用徐陵語㸃化之末
　句尤工
　　姪㭒隨知命舟行
　　　㭒字惟深小字韓十知命第二子也
莫去沙邊學釣魚莫將百丈作轆轤清江濯足牕下坐
燕子日長宜讀書
　愚謂此詩痛快而警策真得訓誨子妷之體末二句
　語勉勵尤深
　　病起荆江亭即事
閉門覔句陳無已對客揮毫秦少游正字不知温飽味
西風吹淚古藤州
　任天社云閉門覔句對客揮毫二句乃二君實録也
　無已坐黨禁錮既而自徐學除秘書省正字少游自
　雷州貶所北歸至藤州卒於光化亭上初少游夢中
　作好事近長短句有醉卧古藤隂下了不知南北之
　句殆若䜟云
　胡苕溪云山谷以今時人形入詩句盖取法於少陵
　少陵詩云不見髙人王右丞藍田丘壑蔓寒藤又云
　復憶襄陽孟浩然清詩句句盡堪傳之類是也故山
　谷云司馬丞相驟登庸又云閉門覔句陳無已對客
　揮毫秦少游之類是也近世風俗諛甚悉以丈相呼
　更不復知其字疇敢形入詩句必相頋而失色禮記
　云年長以倍則父事之十年以長則兄事之五年以
　長則肩隨之今不問其長幼悉以丈呼之是不識禮
　記寧不羞乎
　　跋子瞻和陶詩
子瞻謫嶺南時宰欲殺之飽喫惠州飯細和淵明詩彭
澤千載人東坡百世士出處雖不同風味乃相似
　東坡知揚州初和淵明飲酒詩二十首歸田園居以
　下皆謫惠州後所作凡一百有九篇追和古人自東
　坡始
　愚謂此詩後四句亦是子由作和陶集序中語意子
　由序有云區區之迹盖未足以論士也
　　題小景扇
草色青青柳色黄桃花零落杏花香春風不解吹愁却
春日偏能惹恨長
　　鄂州南樓即事
四顧山光接水光凭欄十里芰荷香清風明月無人管
併作南樓一夜涼
　愚謂山谷此二詩亦可謂雅麗精絶者也
　　四休居士詩
　　其一
富貴何時潤髑髏守錢奴與抱官囚太毉診得人間脉
安樂延年萬事休
　　其二
無求不著看人面有酒可以畱人嬉欲知四休安樂法
聽取山谷老人詩
　山谷自序云太毉孫君昉字景初為士大夫發藥多
　不受謝自號四休居士山谷問其說四休笑曰麄茶
　淡飯飽即休補破遮寒煖即休三平四滿過即休不
　貪不妬老即休山谷曰此安樂法也夫少欲者不伐
　之家也知足者極樂之國也四休家有三畆園花木
　鬱鬱客來煮茗傳酒談上都貴游人間可喜之事或
　茗寒酒冷賓主皆相忘其居與予相望暇則步草徑
　相尋故作小詩遣家童歌之以侑酒茗云
　　青奴
穠李四絃風拂席昭華三弄月侵床我無紅袖堪娛夜
正要青奴一味涼
　山谷云趙子充示竹夫人詩乃涼寢竹器然憩臂休
　膝似非夫人之職而冬夏青青竹之所長故為名曰
　青奴并以小詩取之
　志林云東坡寄栁子玉云聞道床頭惟竹几夫人應
　不解卿卿又送竹几與謝秀才云畱我同行木上坐
　贈君無語竹夫人盖俗以竹几為竹夫人山谷穠李
　昭華之句盖貴人家兩女妓也
　　附吕居仁詠秋後竹夫人
與君宿昔尚同床正坐西風一夜涼便學短檠牆角棄
不如團扇篋中蔵人情易變乃如此世事多虞祇自傷
却笑班姬與陳后一生辛苦望專房
　胡苕溪云晁无咎有詩云不見班姬與陳后寧聞衰
　落尚專房居仁詩用此語也
　趙伯威詩餘話云曾文清謂山谷以竹夫人為竹奴
　予亦名脚婆為錫奴戲作絶句
　　附曾文清詠脚婆
霧帳桃笙晝寢餘此君那可一朝無秋來冷落同班扇
嵗晩温柔是錫奴
　愚按山谷亦有詩戲詠脚婆附於左
　　山谷戲詠暖足瓶二首
小姬暖足卧或能起心兵千金買脚婆夜夜睡天明
　注云邪念忽起勝於用兵不戢之禍退之詩云詰曲
　避語穽㝠茫觸心兵俗以暖足瓶為鐵婆老杜詩云
　客睡何曾著秋天不肯明此反而用之
脚婆元不食纏裹一衲足天明更傾瀉頮面有餘燠
　　乞猫
秋來䑕輩欺猫死窺瓮翻盆攪夜眠聞道狸奴將數子
買魚穿栁聘銜蟬
　后山詩話云乞猫詩雖滑稽而可喜千歲而下讀者
　如新
　　絶句
破夘扶頭把一杯燈前風味喚仍回髙陽社裏如相訪
不用閑擕惡客來
　漁隱叢話云山谷曾自注雪裏過門多惡客之句云
　不飲者為惡客出元次山集余以元集檢尋其詩云
　將舩何處去送客小回南有時逢惡客還家亦少酣
　注云非酒徒即為惡客
　　達觀臺
瘦藤挂到風煙上乞與逰人眼豁開不知眼界闊多少
白鳥去盡青天回
　冷齋夜話云李翰林詩曰鳥飛不盡暮天碧又曰青
　天盡處没孤鴻山谷詩乃用此意謂之換骨法胡苕
　溪謂鳥飛不盡暮天碧之句乃郭功甫金山行冷齋
　以為李翰林詩何也
　　題李氏園壁
荷氣竹風宜永日氷壺涼簟不能回題詩未有驚人句
㑹喚謫仙蘇二來
　王直方詩話云山谷避暑城西李氏園題詩於壁少
　游言於東坡曰以先生為蘇二大似相薄少游極怨
　山谷和實寂齋詩因此吹毛耳
　愚按山谷詩注及髙齋詩話云少游嘗敎授蔡州顧
　官妓婁婉及陶心兒者與之甚宻婉字東玉故少游
　贈之詞云小樓連苑横空又云玉佩丁東别後者是
　也又贈陶心兒詞云天外一鈎横月帶三星謂心字
　也其後山谷嘗次孫子實寂齋韻寄少游有云才難
　不易得志大略細謹少游極怨山谷此句謂言蔡州
　事少人知者魯直詩語重人既見此語遂使吹毛耳
　　登岳陽樓望君山
滿川風雨獨凭欄綰結湘娥十二鬟可惜不當湖水面
銀盤堆裏㸔青山
　注云湘江北流至岳陽達蜀江夏潦後蜀江漲勢髙
　遏住湘波讓而退溢為洞庭湖凡數百里而君山宛
　在水中秋水歸壑此山復居於陸惟一川湘水而已
　愚謂山谷此詩實用劉禹錫雍陶詩中語翻案也今
　附於左
　　附劉禹錫望洞庭
湖光秋月兩相和潭面無風鏡未磨遙望洞庭山水色
白銀盤裏一青螺
　　附雍陶望君山
風波不動影沈沈翠色全微碧色深應是水仙梳洗罷
一螺青黛鏡中心
　　嘲小徳
中年舉兒子謾種老生涯學語囀春鳥塗牕行暮鴉欲
嗔主母惜稍慧女兒誇解著潛夫論不妨無外家
　王符傳云安定俗鄙庶孽而符無外家為鄉人所賤
　隱居著書以譏當世得失不欲章顯其名故號潛夫
　論盖小徳亦庶出之子也
　東皋雜録云魯直嘲小徳有學語春鶯囀書牕秋鴈
　斜復改作此聨以是知文不厭改也
　　附東坡次前韻
　題序云次韻魯直嘲小徳小徳魯直子其母微故其
　詩云解著潛夫論不妨無外家
進饌客爭起小兒那可涯莫欺東方星三五自横斜名
駒已汗血老蚌出泥沙但使伯仁長還興絡秀家
　晉周顗字伯仁母李絡秀少時在室顗父浚為安東
　將軍嘗出獵遇雨止絡秀家㑹其父兄不在絡秀聞
　浚至與一婢具數十人饌甚精辦而不聞人聲浚因
　求為妾其父兄不許秀曰門户殄瘁何惜一女若連
　姻貴族將來庶大有益矣父兄許之後生顗及嵩謨
　並列顯位絡秀謂顗曰我屈節為汝家妾門户計耳
　汝不與我家為親吾亦何惜餘年顗等從命由是李
　氏遂得為方雅之族
　　寄廖明略學士
　此詩五首中第三首也
廖侯勸我酒此亦雅所愛中年剛制之常懼作灾怪連
臺盤拗倒故人不相貸誰能知許事痛飲且一快
　題云以酒渇愛江清作五小詩寄廖明略學士兼簡
　祁父主簿
　杜詩云酒渇愛江清餘酣潄晚汀
　　謝榮緒割獐見貽
何處驚麕觸禍機煩公遣騎割鮮肥秋來多病新開肉
糲飯寒葅得解圍
　胡苕溪云魯直少喜學佛遂作發願文云今者對佛
　發大誓願從今日盡未來世不復滛欲飲酒食肉設
　復為之當墮地獄為一切衆生代受其苦可謂能堅
　忍者必矣其後悉毁禁戒無一能行者於前三詩句
　中可見矣傳云飲食男女人之大欲存焉若戒之則
　誠難第節之則為易乃近於人情也
　　題胡逸老致虚菴
蔵書萬巻可敎子遺金滿籯常作灾能與貧人共年穀
必有明月生蚌胎山圍晏坐畫圖出水作夜牕風雨來
觀水觀山皆得妙更將何物汙靈臺
　石林詩話云蜀人石翼與黄魯直在黔中時游從最
　久嘗言見魯直自矜詩一聫云人得交游是風月天
　開圖畫即江山以為晩年最得意毎舉以敎人而終
　不能成篇盖不欲以常語雜之然魯直自有山圍晏
　坐畫圖出水作夜牕風雨來余以謂氣格當勝前聫
　也
　山谷云嘗得兩句云清鑑風流歸賀八飛揚跋扈付
　朱三不知可贈誰遂不能成章又嘗嘲一俗濁人云
　濁氣撲不散清風倒射囘東坡言無以復加
　　觀伯時畫馬禮部試院作
儀鸞供帳饕蝨行翰林濕薪爆竹聲風簾官燭淚縱横
木穿石槃未渠透坐牕不遨令人瘦貧馬百藖逢一荳
眼明見此玉花騘徑思著鞭隨詩翁城西野桃尋小紅
　陶𢎞景真誥云昔有傅先生者其少好道入焦山石
　室中積七年而太極老君詣之與之木鑚使穿一石
　槃厚五尺許云穿此槃便當得道其人乃晝夜穿之
　積四十七年鑚盡石穿遂得仙丹乃昇太清故觀伯
　時畫馬詩云水穿石槃未渠透坐牕不遨令人瘦即
　前事也
　任天社云此詩上三句言供帳之寒陋也國朝㑹要
　云儀鸞司在拱辰門外供帳敝壞卒徒以為卧具故
　有貪饕之蝨行於其間次三句言已宿試院甚久出
　院未有期鬱鬱自苦如貧馬之得食牛馬食餘草節
　曰藖集韻音何間反莝餘草也
　胡苕溪云此格禁臠謂之促句換韻其法三句一換
　頭三疊而止此格甚新人少用之余嘗以此格為鄙
　句云附於左
　　附胡苕溪效山谷體
青玻瓈色瑩長空爛銀盤挂屋山東晩涼徐度一襟風
天分風月相管領對之技癢誰能忍吟哦自恨詩才窘
掃寛露㘴發興新浮蛆琰琰抛青春不妨舉醆成三人
　　報賈天錫以寳熏見惠乞詩
　山谷云賈天錫作意和香自然有冨貴氣覺諸人家
　和香極寒乞也天錫屢恵此香惟要作詩因以韋應
　物兵衞森畫㦸燕寢凝清香為韻作十小詩贈之猶
　恨詩語未工未稱此香耳
　　其一
險心游萬仞躁欲生五兵隱几香一炷靈臺湛空明
　胡苕溪云此十詩中第一絶真佳句也餘九首見全
　集
　　荅斌老病起遣悶
風生髙竹涼雨送新荷氣魚游悟世網鳥語入禪味一
掉四百病智刃有餘地病來毎厭客今乃思客至
　胡苕溪云東坡有句云茶笋盡禪味松竹真法音山
　谷云魚游悟世網鳥語入禪味張文潛云鳥語味實
　相飰香悟真空此三聫語意相類然山谷一聫最為
　優也
　維摩經云生四大增損則有四百四病又禪家每以
　智惠為刃山谷詩中用此語也
　　秋思寄子由
黄落山川知晩秋小蟲催女獻功裘老松閱世卧雲壑
挽著滄江無萬牛
　熊勿軒云此詩言世道將變人才老死山林無人推
　挽出而用世也
　詩林廣記後集巻五
欽定四庫全書
　詩林廣記後集巻六　　　宋　蔡正孫　編
　　陳后山
　朱文公語録云黄山谷詩云閉門覔句陳無已對客
　揮毫秦少游陳無已平時出行覺有詩思便急歸擁
　被卧而思之呻吟如病者或累日而後起真是閉門
　覔句者也
　語録又云或問后山詩恁地深他資質儘髙不知如
　何肯學山谷詩曰后山雅健似山谷然氣力不似山
　谷較大但无山谷許多輕浮底意思
　魏衍序云后山詩不犯正位切忌死語非冥搜旁引
　不足以知之
　或言后山之詩非一過可了近於枯淡彼其用意直
　追騷雅不求合於世俗亦惟恃有東坡山谷之知也
　自此兩公外政使舉世無領觧者渠亦安暇恤哉
　　妾薄命二首
　后山自注云為曾南豐作
　天社任淵云按漢書許后傳曰柰何妾薄命端遇竟
　寧前故曹植樂府有妾薄命篇
　謝疊山云元豐間曾鞏修史薦后山有道徳有史才
　乞自布衣召入史館命未下而曾去后山感其知已
　不願出它人門下故作妾薄命鞏南豐人歐陽公之
　客后山尊之號曰南豐先生
　　其一
主家十二樓一身當三千古來妾薄命事主不盡年起
舞為主壽相送南陽阡忍着主衣裳為人作春妍有聲
當徹天有淚當徹泉死者恐無知妾身長自憐
　謝疊山云主家十二樓一身當三千十二樓言粉白
　黛緑列屋而閑居者頗多也妙在當字言其專房之
　寵也
　任天社云白樂天詩云漢宫佳麗三千人三千寵愛
　在一身后山以五字道之語簡而意盡
　又云忍着主衣裳為人作春妍此句與下篇向來一
　瓣香敬為曾南豐之句皆以自表見其不忍更名它
　師也
　　其二
葉落風不起山空花自紅捐世不待老惠妾無其終一
死尚可忍百嵗何當窮天地豈不寛妾身自不容死者
如有知殺身以相從向來歌舞地夜雨鳴寒蛬
　謝疊山云葉落風不起如李太白詩雨落不上天覆
　水難重收此意謂人才凋零如秋風掃敗葉葉已墜
　地雖有風不能吹之上樹矣此言人之云亡邦國殄
　瘁世道日降人物隨之更不可扶持興起也山空花
　自紅意謂有松柏杞梓梗楠豫章棟梁之材始可謂
　之山今山無林朩徒有野花自紅不成山矣正如朝
　廷無支撑世道之人班行寂寥惟有富貴之士隨時
　茍禄不成朝廷矣捐世不待老惠妾無其終此二句
　無限意味后山亦自嘆南豐薦引雖力而未遂不期
　南豐死之速也
　任天社云一死尚可忍百嵗何當窮言忍死尚可祈
　死實難意謂安得速死以從其主也師死而遂背之
　讀此詩者亦少知愧矣
　　南豐先生俛詞二首
早棄人間事真從地下遊丘原無起日江漢有東流身
世從違裏功言取次休不應須禮樂始作後程仇
　任天社云丘原無起日江漢有東流此言九原雖不
　可作而文章之令名當與江漢俱存老杜所謂爾曹
　身與名俱滅不廢江河萬古流王介甫曾有贈南豐
　詩曰曾子文章世無有水之江漢星之斗故此引用
　末句乃后山自謂也文中子巻末載魏徵曰大業之
　際徴也嘗與諸賢侍文中子謂徵及房杜曰先輩雖
　聰明特達然非董薛程仇之比雖逢明主必愧禮樂
　按程元仇璋皆文中子髙弟后山自謂其材本不及
　程仇不待議禮樂而判優劣也
　許彦周詩話云無已作曾子固挽詞云丘園無起日
　江漢有東流近世詩人莫及也
　　其二
精爽回長夜衣冠出廣廷勲庸留琬琰形像付丹青道
喪餘篇翰人亡更典刑侯芭才一足白首太𤣥經
　任天社云末句亦后山自謂也揚雄傳鉅鹿侯芭常
　從雄居受其太𤣥法言吕氏春秋魯哀公問於孔子
　曰樂正䕫一足矣李太白詩誰能書閣下白首太𤣥
　經
　　次韻荅邢居實二首
　題注云居實字敦夫邢恕和叔之子也少年有俊聲
　　其一
漢庭用少公何在不使羣飛接羽翰今代貴人須白髮
挂冠髙處未宜彈
　按邢來詩云㣲意平生在江海塵冠今日為君彈
　王立之詩話云元祐初多用老成故后山有此句也
　漢武帝時顔駟曰文帝好文而臣好武景帝好老而
　臣尚少陛下好少而臣已老是以三世不遇也
　　其二
秋來為客意何如千里河山信不疎昔日老人今則少
不妨紅葉閉門書
　任天社詩注云戰國策呉起曰河山之險信不足保
　也此言信不疎謂心意相許與不以逺而疎也昔日
　老人今則少戯謂若比當代貴人文吕諸公猶為少
　年也樂天有詩云猶有誇張少年處時呼張丈喚殷
　兄
　　丞相温公挽詞三首
恭黙思良弼詩書正百工事多違謝傅天遽奪楊公一
代風流盡三師禮數崇若無天下議美惡併成空
　謝疊山云時哲宗諒隂見上帝賚良弼非偶然也周
　公位冡宰正百工以詩書治天下與熈豐變法者不
　同盖熈豐新法與温公所志所學皆相反也
　　其二
百姓歸周老三年待魯儒俗方隨日化身已要人扶玉
几雖來晚明堂訖授圖心知死諸葛終不羨曹蜍
　謝疊山云以文王時二老比温公尊之至矣三年待
　魯儒待字最妙盖温公得時行道不及三年也
　黄山谷見此詩俗方隨日化身已要人扶之句嘆曰
　陳三真不可及盖天不憗遺之悲盡於此矣
　按行狀云哲宗初公為門下侍郎元祐元年公始得
　疾疾甚詔公肩輿至内東門子康扶入對小殿九月
　薨于西府東坡作神道碑銘曰為政一年疾病半之
　功則多矣百年之思謝疊山云此兩句見温公克勤
　于邦盡瘁于國因此成疾悲痛之意形於言外
　冷齋夜話云余問山谷今之詩人誰為冠曰無出陳
　無已其佳句可得聞乎曰吾見其作温公挽詞一聨
　云政方隨日化身已要人扶便知其才不可敵也
　世説載庾道季曰亷頗藺相如雖千載凛凛尚有生
　氣曹蜍李志雖見在厭厭如九泉下人
　　其三
少學真成已中年托著書輟耕扶日月起廢極吹噓得
志寧論晚成功不願餘一為天下慟不敢愛吾廬
　謝疊山云此詩言温公平日之學以誠為本中庸云
　誠者非自成已而已也所以成物也東坡作温公神
　道碑亦云温公平生惟一誠公奉祠十五年著通鑑
　一書其實與熈豐新法不合及其沒也赤子無所恃
　怙天下寒士無廣厦萬間之庇豈但吾廬破而受凍
　哉
　任天社云輟耕扶日月起廢極吹嘘言公既執政士
　大夫得罪於熈豐者極力薦引而用之日月吹嘘字
　雖不對而事勢氣象實相等此詩人之妙也
　又云東坡祭歐公文云盖上為天下慟而下以哭吾
　私此反而用之言不復哭吾之私也淵明詩曰吾亦
　愛吾廬此借用其字廬謂吾所庇托焉耳老杜詩云
　安得廣厦千萬間大庇天下寒士俱歡顔風雨不動
　安如山嗚呼何時眼前突兀見此屋吾廬獨破受凍
　死亦足盖以天下為憂而忘其私也后山末句用此
　意
　　嘲秦覯
　覯字少章秦觀少游之弟也
長鋏歸來夜帳空衡陽回鴈耳偏聰若為借與春風看
無限珠璣咳唾中
　王立之詩話云少章登第後方娶后山作此詩時猶
　未娶故多戯句帳空聞鴈之語皆戱其獨宿無寐也
　　示三子
　序云時三子歸自外家
去逺即相忘歸近不可忍兒女已在眼眉目畧不省喜
極不得語淚盡方一哂了知不是夢忽忽心未穏
　謝疊山云杜子美亂後見妻子詩云夜闌更秉燭相
　對如夢寐辭情絶妙無以加之晏詞竊其意云今宵
　剰把銀缸照猶恐相逢是夢中周詞反其意云夜永
　有時分明枕上覷着孜孜地燭暗時酒醒元來又是
　夢裏皆不如后山祖杜工部之意着一轉語了知不
　是夢忽忽心未穏意味悠長可與杜工部爭衡也
　　雪後黄樓寄負山居士
林廬煙不起城郭嵗將窮雲日明松雪溪山進晚風人
行圖畫裏鳥度醉吟中不盡山隂興天留憶戴公
　謝疊山云雲日明松雪溪山進晚風二句絶妙余嘗
　獨歩山巔水涯積雪初霽雲歛日明遥望松林徘徊
　溪橋踏月而歸始知此兩句如善畫作詩之妙至此
　神矣末句意思尤妙盖相見則意惬意惬則不復憶
　之矣王徽之之不見戴逵而反乃天留此相思之情
　於無窮也
　　送蘇公知杭州
　詩注云東坡出知杭州道由南京后山時為徐州教
　授告徐守孫覺願往見而覺不之許乃托疾謁告來
　南京送别同舟東下至宿而歸事見東坡荅陳傳道
　書及劉安世彈章
　劉安世彈章云士於知已不無私恩既効一官則有
　法令師道擅去官次陵蔑郡將徇情亂法莫此為甚
平生羊荆州追送不作逺豈不畏簡書放麑誠不忍一
代不數人百年能幾見昔如馬口銜今為禁門鍵一雨
五月凉中宵大江滿風帆目力短江空嵗年晚
　任天社詩注云此詩首句羊荆州以比東坡晉羊祜
　督荆州諸軍郭奕因送祜出界坐此免官后山既送
　東坡為劉安世所彈乞正其罪嘗除太學博士又為
　言者以此事論列遂罷此句殆亦詩䜟也○豈不畏
　簡書放麑誠不忍此二句上下若不相属而意在言
　外叢林所謂活句也按韓非子云孟孫獵得麑使秦
　西巴載之持歸其母隨之而啼秦西巴弗忍而與之
　孟孫大怒逐之三月復召以為子傅曰夫不忍麑且
　忍吾子乎嗚呼觀過可以知仁后山越法出境以送
　師友亦放麑之類也○一代不數人百年曾幾見后
　山謝再授徐州教授啓亦嘗有云昨縁知舊出守東
　南念一代之數人而百年之幾見間以重江之阻莫
　期再嵗之逢使一有於先顛為兩塗之後悔又云中
　山之相仁於放麑亂世之雄疑於食子惟其信之既
　篤所以行之不疑○昔如馬口銜今為禁門鍵謂馬
　銜猶可脫去禁鍵不容輙開言官身拘係不可輙出
　也○風帆目力短江空嵗年晚言風帆愈逺恨目力
　不能送之人去江空恍然自失吾之年嵗日已遲暮
　懼其不復再見也其愛賢惜别之意可謂切矣
　謝疊山云此詩云一雨五月凉中宵大江滿風帆目
　力短江空嵗年晚盖熈豐新法虐於惔焚元祐初年
　温公當國更化善治人心歡欣如五月得雨豈不快
　哉温公云亡人已知後日必有反覆之患此詩謂元
　祐初政膏澤下於民者猶未浹洽如五月得一雨亦
　能變暴暑而為清凉若雨至中宵大江亦滿則田疇
　之沾足禾稼之暢茂可知矣惜乎元祐之政僅如五
　月之凉未至大江滿也今蘇公以議論不合而去國
　國事將日非矣朝無真宰相竒才如東坡者不得大
　用譬如江邊送行舟順風張帆一息數百里風帆已
　逺恨吾目力短而望之不及回視江中更無行舟此
　必天寒嵗晚之時以喻朝廷無人才不信仁賢則國
　空虚非叔末之世而何
　　送秦覯
　題注云覯從東坡學於杭州
士有從師樂諸兒却未知欲行天下獨信有世間疑秋
入川原秀風連鼔角悲目前豚犬類未必慰親思
　栁子厚荅韋中立論師道書曰獨韓愈奮不頋流俗
　抗顔而為師世果羣怪聚罵又曰天下不以非鄭尹
　而怪孫子何哉獨為其所不為也后山此詩云欲行
　天下獨信有世間疑意本諸此時山谷亦有詩送之
　今附於左
　　附山谷送秦覯
班衣兒啼真自樂從師學道亦不惡但得新年勝舊年
即如常在郎罷前
　　和江秀才獻花
疎花得雨數枝黄白髮縁愁百尺長要與老生同一醉
故留秋意作重陽
　李太白詩云白髮三千丈縁愁似个長后山詩本此
　　次韻李節推九日登髙
平林廣野騎䑓荒山寺鳴鐘報夕陽人事自生今日意
寒花只作去年香巾欹更覺霜生鬢語妙何妨石作腸
落朩無邉江不盡此身此日更須忙
　李後主詩云鬢從近日添新白菊是去年依舊黄后
　山云人事自生今日意寒花只作去年香意調亦同
　落木無邉江不盡之句亦本老杜登髙詩云無邉落
　朩蕭蕭下不盡長江衮衮來
　　猴馬
沐猴自戲馬自驚圉人未解猴馬情猴其天資馬何罪
意欲防患猶傷生異類相宜亦相失同類相傷非所及
志行萬里困一誤吐豆齕荄日伏櫪
　本序云楚州紫極宫有畵沐猴振索以戲馬頓索而
　驚圉人不測從鞭之人言沐猴宜馬今反為累作
　詩以導馬意云
　按韓鄂四時纂要云常係獼猴於馬坊内辟惡消百
　病令馬不着疥
　任天社云此詩云異類相宜亦相失同類相傷非所
　及非所及猶言非思慮所及也物惡傷其類此理之
　固然而其間亦有相傷者豈可復以常理待之邪后
　山自徐學除太學博士以言者罷既而移潁州故有
　同類相傷與志行萬里困一誤之語
　　次韻秦少游春江秋野圖
　后山自注云宗室所畵
翰墨功名裏江山富貴人倐看雙鳥下已負百年身
　任天社云南史梁忠烈世子方等傳云性愛林泉特
　好散逸嘗著論曰吾不及魚鳥逺矣魚鳥飛浮任其
　志性吾之進退嘗在掌握若使吾終得與魚鳥同遊
　則去人間如脫屣耳此宗室事故后山引用盖舊制
　宗室在宫有出入之限有不許外交之禁故也
　　其二
江清風偃朩霜落鴈横空若箇丹青裏猶須着此翁
　后山自注云秦詩云請君添小艇畵我作漁翁
　任天社云此言少游方見用於世非江海之士不當
　畵之漁舟也
　黄魯直荅王立之書云小詩若能令每篇不茍作須
　有所属乃善頃來詩人惟陳無已得此意每令人歎
　伏之盖渠勤學不倦味古人語精深非有為不發於
　筆端耳觀此二詩信魯直之善論也
　　觀兖文忠公家六一堂圖書
　歐陽文忠公封兖國六一堂見歐陽公詩巻首注
生世何用早我已後此翁頗識門下士畧已聞其風中
年見二子已復嵗一終呼我過其廬所得非所蒙先朝
羣玉殿冠佩環羣公神文煥王度喜色見天容御榻誰
復登帝書元自工黄絹兩大字一覧涕無從似欲托其
子天意人與同歴數况有歸敢有貪天功集古一千巻
明明並羣雄誰為第一手未有百世公庿器刻科斗寳
樽蟠華蟲緬懐弁服士酬獻鳴瑽瑢揷架一萬軸遺子
以固窮素琴乆絶絃棊酒頗闕供向來一瓣香敬為曾
南豐世雖嫡孫行名在惡子中斯人日已逺千嵗幸一
逢吾老不可待露草濕寒蛬
　任天社云此詩集古一千巻至棊酒頗闕供之句盖
　用文忠公六一居士傳中語謂吾家藏書一萬巻集
　録三代以來金石遺文一千巻有琴一張有棊一局
　常置酒一壺以吾一翁老於五物之間是為六一
　又云南豐東坡皆六一門下士南豐修史薦后山以
　布衣入史館命未下而曾去國後以東坡薦得官此
　詩云向來一瓣香敬為曾南豐后山雖感東坡而不
　以為知已作此詩時東坡正為郡守終無少貶阿附
　之意可謂特立之士矣然亦知東坡之大必能受之
　也
　　絶句
此生精力盡於詩末嵗心存力已疲不共盧王爭出手
却思陶謝與同時
　胡苕溪云后山絶句云此生精力盡於詩與温公資
　治通鑑表云臣之精力盡於此書之語相同豈偶然
　邪
　　以拄杖供仁山主二首
錯節孤根勁有餘坐床須按起須扶一生用底今相贈
更問林間有此無
　趙州語録云趙州臨仙化以拂子送與王鎔曰此是
　老僧一生用不盡底
　謝疊山云一生用底今相贈更問林間有此无此二
　句有無限意味見拄杖之奇又見后山與仁山主契
　好之厚
　　其二
洗足投笻只坐禪厭尋岐路費行纒老來不復人間事
不用山公更削員
　桂苑叢談云潤州甘露寺有僧道行孤髙李徳裕亷
　問日以方竹杖一贈焉方竹出大宛國堅實而正方
　節牙鬚牙四面對出及再鎮浙右其僧尚在問曰前
　所奉竹杖无恙否僧喜對曰已規員而漆之矣公嗟
　惋彌日前輩曾有詩云削員方竹杖漆却斷紋琴
　謝疊山云孫真人云人之處世智欲員行欲方柳子
　厚云鑿去方心規以大員此言世俗喜員惡方方者
　難合員者易投今不復與人間事不必揉方為員矣
　　項城道中寄劉令勸修溪橋
老怯溪橋泥没膝喜聞吾黨政如春須君不惜千金費
此後寧無我輩人
　謝疊山云此言好事到手不肯做將後被別人做了
　任天社云此言必有好事者繼之
　　送呉先生謁惠州蘇副使
　題注云蘇副使東坡也呉先生當是呉逺遊蘇公嘗
　有書與之
聞名欣識面異好有同功我亦慙吾子人誰恕此公百
年雙白鬢萬里一秋風為說任安在依然一秃翁
　任天社注云聞名欣識面言呉君欲識東坡也異好
　有同功言呉君方外之士與后山異趣而好賢之意
　則同故云同功我亦慙吾子人誰恕此公言后山不
　能往見蘇公此所以有愧於呉君也此二句大妙百
　年雙白鬢萬里一秋風時東坡年五十九此言神交
　心契與風无間也末句后山自謂不負蘇公之門時
　亦坐黨事廢錮故云秃翁漢霍去病傳云衛青日益
　衰而去病日益貴故人門下多去事去病輒得官爵
　惟任安不肯去又灌夫傳與長孺同一秃翁注言无
　官位版授也
　　蠅虎
物㣲趣下世不數隨力捕生得稱虎匿形注目揺兩股
卒然一擊勢莫禦十中失一八九取吻間流血腹如鼔
却行奮臂吾甚武明日淮南作端午
　任天社云后山此詩盖有所指而云末言恃勇而不
　知及禍也世傳淮南王安萬畢術云以五月五日取
　蠅虎杵汁拌豆豆自踴躍可以擊蠅
　謝疊山云此譏小人之好搏擊者
　　陳留市隠者
陳留人物後疑有隠屠耕斯人豈其徒滿腹一杯羮婷
婷小女子與翁同醉醒薄暮行且歌問之諱姓名子豈
達者歟槁竹聊一鳴老生何所因稍稍聲過情閉門十
日雨吟作饑鳶聲詩書工發冡刀鑷得飬生飛走不同
穴孔突不暇黔
　王直方詩話云陳留市有刀鑷工隨其所得為一日
　費醉吟於市負其子以行歌江端禮以為達者為作
　傳而要无已作詩閉門十日雨吟作烏鳶聲之句大
　為山谷所愛山谷亦擬作有云飬性霜刀在閱人清
　鏡空
　　附山谷擬作陳留市隠
　自序云陳留江端禮季恭曰陳留市上有刀鑷工年
　四十餘无室家子姓惟一女年七歳矣日以刀鑷所
　得錢與女子醉飽醉則簮花吹長笛肩女而歸无一
　朝之憂而有終身之樂疑以為有道者也陳无已為
　賦詩庭堅亦擬作
市井懐珠玉往來人未逢乘肩嬌小女邂逅此生同養
性霜刀在閲人清鏡空時時能舉酒彈鑷送飛鴻
　　送兄子孝忠落解南歸
妙年失手未須恨白璧深藏可自妍短髮我今能種種
曉粧他日看姢姢千金市帚能論價萬户封侯信有年
清白傳家有如此歸塗囊盡不留錢
　唐人赴省以詩文獻典貢舉者有詩云洞房昨夜停
　紅燭待曉堂前拜舅姑耳畔低聲問夫壻畫眉深淺
　入時无后山曉粧他日看娟娟意本諸此
　愚按此詩乃用東坡與潘三失解後飲酒詩韻
　　附東坡與潘三失解後飲酒
千金敝帚人誰買半額蛾眉世所妍顧我自為都眊矂
憐君欲鬭小嬋姢青雲豈易量他日黄菊猶應似去年
醉裏未知誰得䘮滿江風月不論錢
　趙彦材云摭言載唐進士失解醉飽謂之眊矂今句
　云顧我自為都眊矂則以不獨潘三失解為有眊矂
　之愁而我所為失意无一不是眊矂矣
　　謝憲臺趙史惠米
平生忍欲今忍貧閉口逢人不少陳俸薄身清趙都史
也能作意向詩人
　謝疊山云后山能忍貧達官名賢哀其貧袖白金餽
　之見其辭色無窮態議論愈介潔竟不敢出建中靖
　國辛已仕于朝郊祀為執事官其内子聞郊壇髙寒
　非挟纊不可借姨夫趙挺之綿裘衣之臨行后山問
　此裘所從來妻以實對后山脫而擲之地其夜寒凍
　得疾不起此憲臺一都史惠米則受以詩謝之盖取
　其俸薄身清能尊敬賢人也此詩起句緊切后山清
　介真是如此即非寓言忍欲忍貧四字亦不茍
　　絶句
書當快意讀易盡客有可人期不來世事相違每如此
好懐百歲幾回開
　復齋漫録云此无已得意詩也其後又寄黄充前四
　句云俗子推不去可人費招呼世事每如此我生亦
　何娯盖无已得意故兩見之
　謝疊山云无已此詩云好懐百歲幾回開其化事甚
　巧盖是用莊子盜跖之言曰人上壽百歲中壽八十
　下壽六十除病疾死䘮憂患其中開口而笑者一月
　之中不過四五日而已不用其語而用其意謂之化
　抱朴子曰陸子十篇誠為快書又晉嵇生云每讀二
　陸之文未嘗不廢書而歎恐其巻之竟也
　　附寄黄充
俗子推不去可人費招呼世事每如此我生亦何娯黄
生後來秀純茂靜者徒不見動經月來亦不須臾人事
已好乖可復自作疎子雖向人懶勝處不可孤迨此田
事休仍當秋雨餘深知阻泥濘步屐意何如
　　騎驢
復作騎驢不下驢此生斷酒未須扶獨無錦里驚人句
也得梁園畫作圖
　任天社云叢林謂㕘禪人有二病一是騎驢覔驢二
　是騎却驢不肯下識得驢了騎却不肯下此一病更
　是難毉若觧放下方唤作无事道人后山所謂復作
　騎驢不下驢之句豈謂是邪
　王立之詩話云雙井黄叔達字知命自江南來京師
　與彭城陳履常俱謁法雲禪師于城南夜歸遇龍眠
　李伯時時知命着白衫騎驢道中揺頭而歌履常負
　杖挟囊于後一市皆驚以為異人伯時素善畫因冩
　以為圖邢惇夫作夜歸圖詩此詩末句追記此事也
　履常即后山舊字
　　寄曹州晁大夫(晁端仁字堯民/)
墮絮隨風化作塵黄樓桃李不成春只今容有名駒子
困倚欄干一欠伸
　自注云周昉畫美人有背立欠伸者最為妍絶東坡
　為賦續麗人行也
　任天社云此篇盖言徐州風物后山嘗有詞并序云
　晁大夫增飾披雲初欲壓黄樓而張馬二子皆當年
　樽下世所謂英英盼盼者盼卒英嫁而盼之子瑩頗
　有家風而曹妓未有顯者黄樓不可勝也作南鄉子
　以歌之曰風絮落東隣㸃綴繁枝旋化塵闗鎖玉樓
　巢燕子冥冥桃李摧殘不見春流轉到如今翡翠生
　兒翠作衿花様腰身官様立婷婷困倚欄干一欠伸
　又按此詩風絮以属英塵化以属盼名駒子以属瑩
　瑩之母盖馬氏也
　　歸鴈
弧矢千夫志瀟湘萬里秋寧為寳筝柱肯作置書郵逺
道勤相喚羈懐誤作愁聊寛稻粱意寧復網羅憂
　胡苕溪云杜牧之早鴈云仙掌月明孤影過長門燈
　暗數聲來六一居士汴河聞鴈云野岸柳黄霜正白
　五更驚破客愁眠皆言幽怨羈旅聞鴈聲而生愁思
　至后山則不然但云逺道勤相喚羈懐誤作愁則全
　不蹈襲也
　　早起
鄰雞接響作三鳴殘㸃連聲殺五更寒氣挾霜侵敗絮
賓鴻將子度㣲明有家無食違髙枕百巧千窮只短檠
翰墨日疎身日逺世間安得尚虚名
　藝苑雌黄云予與鄉人翁行可同舟泝汴因談及詩
　行可云王介甫最善下字如荒埭暗雞催月曉空場
　老雉挟春驕下得挟字最好如孟子挟長挟貴之挟
　予謂介甫又有紫莧凌風怯蒼苔挟雨驕陳无已有
　寒氣挟霜侵敗絮賓鴻將子度㣲明其用挟字正與
　介甫前一聯同
　　寄外舅郭大夫
巴蜀通歸使妻孥且定居深知報消息不忍問何如身
健無妨逺情親未肯疎功名欺老病淚盡數行書
　黄玉林云趙章泉先生嘗云學詩者莫不以杜為師
　然能如其詩者鮮矣句或有似之而篇之全似者絶
　難得陳后山寄外舅郭大夫詩乃全篇之似杜者也
　後戴式之亦有思家用陳韻又全篇之似陳者也
　　戴式之思家用后山韻
湖海三年客妻孥四壁居飢寒應不免疾病又何如日
夜思歸切平生作計疎愁來仍酒醒不忍讀家書
　黄玉林云趙蹈中選石屏詩而此詩乃不在所選中
　何邪
　　除官
　題云十一月除秘書省正字
扶老趨嚴詔徐行及聖時端能正幾字敢恨十年遲肯
着金根謬寧辭乳媪譏向來憂畏斷不盡鹿門期
　王直方詩話云或云才得一正字亦未須云趨嚴詔
　後作謝啓復云名雖文字之選實為將相之儲又云
　頭童齒豁敢辭乳媪之譏聞淺見輕益畏金根之謬
　任天社云此詩末句言雖免黨錮之憂而稍失其髙
　隠本趣也
　明皇雜録云劉晏以神童為秘書省正字上問曰為
　正字正得幾字對曰餘字皆正惟朋字未正
　尚書故實云韓昶退之子也性闇劣為集賢校理史
　傳有金根車昶以為誤悉改根為銀字
　南史何承天除著作佐郎年已老而諸佐郎名家年
　少荀伯子嘲之呼為嬭母此詩乳媪字乃用此事也
　　小放歌行
春風永巷閉娉婷長使青樓誤得名不惜捲簾通一顧
怕君着眼未分明
當年不嫁惜娉婷傅白施朱作後生説與傍人須早計
隨宜梳洗莫傾城
　王直方詩話云無已嘗作小放歌行兩篇山谷云无
　已他日作詩語極髙古至於此篇則顧影徘徊衒耀
　太甚
　　鷙鳥詩
若溪(闕三/字)　知避而遷汝(闕二/字)貍吾知逺而(闕三/字)　巢
晨(闕/)吾枝懐毒姙凶初(闕三/字)　莽恭拳拳甫笑嬉嬉情
貌深厚孰從而追
　自序云辛已夏四月庚戌日將晏與客追凉露坐有
　雀引雛二三集垣下行且哺俄有鵲至自北俛啄雀
　間初循循然少焉行雀間遽攫一雛而升于垣出雀
　不意悲鳴啾啾奮身抵鵲再三欲奪鵲竟磔雛以食
　不顧如得計然坐客嘆息余感之賦是詩
　愚謂此詩譏小人之隂險潜毒者聞之者足以戒云
　　題柱
桃李摧殘風雨春天孫河鼔隔天津主恩不與妍華盡
何限人間失意人
　自序云永安驛廊東柱有女子題五字云无人解妾
　心日夜長如醉妾不是瓊奴意與瓊奴類讀而哀之
　愚謂后山少貧不得志東坡薦為徐州教授復以送
　東坡被論罷後徽宗召為正字未幾而卒此詩亦以
　寫其不得志之意也
　青瑣髙議載瓊奴姓王氏郎中幼女失身於趙奉常
　家為主母凌辱道出淮上書其事於驛壁見者哀之
　
　
　
　
　詩林廣記後集巻六
欽定四庫全書
　詩林廣記後集巻七　　　宋　蔡正孫　編
　　梅聖俞
　劉後村云本朝詩惟宛陵為開山祖師宛陵出而後
　桒濮之哇淫稍息風雅之氣脉復續其功不在歐尹
　下
　詩話云梅聖俞詩如深山道人草衣葛屨王公大人
　見之不覺屈膝
　胡苕溪云梅聖俞日課一詩寒暑不易聖俞詩名滿
　世盖身試此説之效耳
　臞翁詩評云梅聖俞詩如闗河放溜瞬息無聲
　歐陽公序梅氏詩集云予聞世謂詩人少達而多窮
　夫豈然哉窮則愈工非詩能窮人殆窮者而後工也
　予友梅聖俞少以廕補為吏累舉進士輒抑於有司
　困於州縣凡十餘年年今五十猶從辟書為人之佐
　鬱其所蓄不得奮見於事業聖俞亦自以其不得志者
　樂於詩而發之故其平生所作於詩尤多世既知之
　而未有薦於上者昔王文康公嘗見而嘆曰二百年
　无此作矣雖知之深亦不果薦也若使其幸得用於
　朝廷作為雅頌以歌詠大宋之功徳薦之清廟而追
　商周魯頌之作豈不偉歟奈何使其老不得志而為
　窮者之詩乃徒發於蟲魚物類羈愁感嘆之言世徒
　喜其工而不知其窮之乆而將老也可不惜哉
　滄浪詩辯云國初詩尚沿襲唐人梅聖俞是學唐人
　平淡處
　朱文公云聖俞詩是枯槁不是平淡
　許彦周云聖俞詩句句精練如焚香露蓮泣聞磬清
　鷗邁之類宜為歐公所稱其它古體如朱絃疎越一
　倡三嘆讀者當以意求之
　胡苕溪云聖俞詩工於平淡自成一家如東溪詩云
　野鳬眠岸有閑意老樹着花无醜枝山行詩云人家
　在何處雲外一聲雞春隂詩云鳩鳴桒葉吐村暗杏
　花殘杜鵑詩云月樹啼方急山房人未眠似此等句
　須細味之方見其用意也
　　范饒州坐客語食河豚魚
春洲生荻芽春岸飛楊花河豚當此時貴不數魚蝦其
狀亦可怪其毒亦莫加忿腹若封豕怒目猶呉蛙炮煎
茍失所入喉為鏌鋣若此喪軀體何須資齒牙持問南
方人黨護復矜誇皆言美無度誰謂死如麻我語不能
屈自思空咄嗟退之來潮陽始憚餐龍蛇子厚居柳州
而甘食蝦䗫二物雖可憎性命無舛差斯味曾不比中
藏禍無涯甚美惡亦稱此言誠可嘉
　藝苑雌黄云予按倦逰録云河豚魚有大毒肝與卵
　人食之必死瀹而為羮或不甚熟亦能害人嵗有被
　毒而死者然南人嗜之不已故聖俞詩云炮煎茍失
　所入喉為鏌鋣則其毒可知
　蘇東坡在資善堂嘗與人談河豚之美者云也直那
　一死其美可知也
　朱文公語録云梅聖俞河豚詩當時諸公説道恁地
　好據某説只是箇上門罵人底詩只似脱了衣服上
　人門罵人祖罵人父一般初無深逺底意思
　孔毅夫雜記云永叔稱聖俞河豚詩云春洲生荻芽
　春岸飛楊花河豚於此時貴不數魚鰕似謂河豚食
　柳絮而肥聖俞破題兩句便説盡河豚好處乃永叔
　褒譽之詞其實不爾此魚盛於二月至柳絮時魚已
　過矣
　　附東坡詩
竹外桃花三兩枝春江水暖鴨先知蔞蒿滿地蘆芽短
正是河豚欲上時
　胡苕溪云東坡此詩正是二月景致是時河豚已盛
　矣欲上之語似未為穏
　　附洪駒父詠河豚西施乳
蔞蒿短短荻芽肥正是河豚欲上時甘美逺勝西施乳
呉王當日未曾知
　藝苑雌黄云河豚水族之奇物亦能害人歲有被毒
　而死者呉人珍之目其腹為西施乳余因戲作此絶
　雖然甚美必甚惡河豚味之美也呉人嗜之以喪其
　軀西施色之美也呉王嗜之以亡其國兹可為來者
　之戒
　　老人泉
泉中有老人隠見不可常蘇子居其間飲水樂未央泉
中必有魚與子日徜徉泉中茍無魚子特玩滄浪歲月
不知老家有雛鳳凰百鳥戢羽翼不敢呈文章去為仲
尼歎出為盛時祥方今天子聖毋滯此泉旁
　東坡云先君與梅二丈遊時軾與子由弟甚少未有
　知者梅公獨深知之家有老人泉公作此詩聖俞沒
　今四十年矣南遷至合浦見其門人歐陽晦夫出其
　詩藁數十幅其遺晦夫詩云我家無梧桐安得乆留
　鳳晦夫年六十六尚少余一嵗然白髮蒼顔畧相似
　困窮亦不相逺遂相與執手大笑曰聖俞所謂鳳者
　豈例皆窮如此乎
　　木山
空山枯楠大蔽牛霹靂夜落魚鳬洲魚鳬水射幾千秋
蠧肌爛隨沙蕩流惟存堅骨蛟龍鎪形侔三山中雄酋
左右兩峯相挟翼尊奉君長無慢尤蘇夫子見之驚且
喜買於溪叟憑貂裘因嗟大不為梁棟又嘆殘不為薪
槱雨侵蘚澁得石瘦宜與夫子歸隠丘
　聖俞此詩為老泉賦盖形容三蘇也
　　附東坡次木山韻
朩生不願回萬牛願終天年仆沙洲時來幸逢河伯秋
掀然見怪推不流蓬婆雪嶺巧雕鎪蟄蟲行蟻為豪酋
阿咸大膽忽持去河伯好事不汝尤城中有沼浸坤軸
一林瘦竹吾菟裘二頃良田不難買三年榿木行可槱
㑹將白髮對蒼巘魯人不厭東家丘
　本序云先君嘗蓄木山三峯梅二丈見而賦之今三
　十年矣猶子千乘復得五峰益奇因次韻並刻于其
　側
　愚按老泉朩假山記以中峯自比而以二峯比二子
　讀之使人如見三蘇聖俞朩山詩正本此記之意以
　形容三蘇也
　　寄馬遵
三更醉下陵陽峰仙舟江上去無蹤杈牙鐵銷漫横絶
㯭濕不驚潭底龍斷腸呉姬指如笋欲剥玉榧將何從
短翎水鴨飛不逺那經細雨山重重却顧舊埒病驄馬
塵沙厯盡空龍鍾
　隠居詩話云馬遵謫守宣州及其去也郡僚軍民爭
　欲駐留至以鐵鎖絶江遵於餞筵倚醉令官妓剥榧
　實而食眷眷若留連狀又以所乘驄馬寄聖俞家郡
　人皆不疑其去也遵夜使人絶鎖解舟以水沃㯭牙
　使之不鳴迨曉舟去逺矣聖俞遂以詩寄之可謂善
　於叙事者也
　　逢賣梅花
驛使前時走馬回北人初識越人梅清香莫把酴釄比
只欠溪邊月下杯
　東坡云此梅二丈京師逢賣梅花絶句吾雖後輩猶
　及與之周旋覽其親書如見其抵掌談笑也
　　五側體
月出斷岸口影照别舸背且獨與婦飲頗勝俗客對月
漸上我席暝色亦稍退豈必在秉燭此景亦可愛
　西清詩話云晏元獻守汝隂侮聖俞往見之將行公
　置酒潁水河上因言古人章句中全用平聲製字穏
　帖如枯桑知天風是也恨未見側字詩耳聖俞既引
　舟遂作五側體寄公
　　莫打鴨
莫打鴨打鴨驚鴛鴦鴛鴦新向池北落不比孤洲老禿
鶬禿鶬尚欲逺飛去何况鴛鴦羽翼長
　隠居詩話云吕士隆知宣州好以事笞官妓官妓皆
　欲逃去而未得也㑹杭州有一妓到宣其色藝可取
　士隆愛之留之使不去一日郡妓復犯小過士隆又
　欲笞之妓泣訴曰某不敢辭罪但恐杭妓不能安也
　士隆憫而捨之聖俞因作莫打鴨一篇盖謂此也
　　蘇子美
　子美名舜欽為人倜儻不羈長於古文歌詩後廢居
　蘇州買水石作滄浪亭詩以自適
　黄山谷云子美文章豪健痛快潘陸不足吞也
　後村詩話云子美送李生云李生以病廢東入徂徠
　峯志氣尚突兀形骸已龍鍾男兒生世間有如絶壑
　松誤為風雷傷不與匠石逢哀哉千尺榦摧朽似秋
　蓬此語悲壯之甚李生何如人足以當之竊意子美
　自謂也
　　夏意
别院深深夏簟清石榴開遍透簾明樹隂滿地日卓午
夢覺流鶯時一聲
　劉後村云子美雄放不羈及蟠屈而為呉體如此詩
　則極平夷妥帖
　　絶句
緑隂垂野草青青時有幽花一樹明晚泊孤舟古祠下
滿川風雨看潮生
　王直方詩話云黄山谷最愛此絶累書之或真草與
　大字
　後村云此詩大似韋蘇州
　復齋漫録云此詩第二句與鄭毅夫田家詩第二句
　恰相類皆清絶可愛
　　附鄭毅夫田家
田家汩汩流水渾一樹髙花明逺村雲意不知殘照好
却將㣲雨送黄昏
　　獨歩滄浪亭
花枝欹斜草生迷不可騎往步是宜時時擕酒祇獨到
醉倒惟有春風知
　胡苕溪云子美獨步滄浪亭絶句真能道幽獨閑放
　之趣
　石林詩話云姑蘇州學之南積水彌數十頃傍有小
　山髙下曲折相望盖錢氏時廣陵王所作既積土為
　山因以為池瀦水焉瑞光寺即其宅而此其別圃也
　慶厯間子美謫廢以四十千得之為居傍水作亭曰
　滄浪歐陽公詩所謂清風明月本无價可惜只賣四
　萬錢者是也子美既死其孤不能保遂屢易主矣
　　附歐陽公滄浪亭詩
子美寄我滄浪吟邀我共作滄浪篇滄浪有景不可到
使我東望心悠然荒灣野水氣象古髙林翠阜相回環
新篁抽笋添夏影老枿亂發争春妍水禽閒暇事髙格
山鳥日夕相啾喧不知此地幾興廢仰視喬朩皆蒼煙
堪嗟人迹到不逺雖有來路曽無縁窮奇極恠誰似子
搜索幽隠探神仙初尋一徑入蒙宻豁見異境無窮邉
風髙月白最宜夜一片瑩凈鋪瓊田清光不辨水與月
但見空碧涵漪漣清風明月本無價可惜祗賣四萬錢
又疑此境誰乞與壯士憔悴天應憐鴟夷古亦有獨徃
江湖波濤渺翻天崎嶇世路欲脫去反以身試蛟龍淵
豈如扁舟任飄兀紅蕖緑浪揺醉眠丈夫身在豈長棄
新詩美酒聊窮年雖然不許俗客到莫惜佳句人間傳
　　松江長橋觀魚
鳴榔莫觸蛟龍睡舉網時聞魚鱉腥我實宦遊無况者
擬來隨爾帶笭箵
　元次山集自釋云帶笭箵而畫船註云上丁郎切下
　桑荒切竹器也故唐書音訓云讀作郎桒見元結本
　集音訓又音上力丁切下息拯切取魚籠也盖有平
　仄兩音自釋又云能帶笭箵全獨保生能學聱齖保
　宗全家聲也如此漫乎非邪其語雖叶韻然廣韻集
　韻於庚清青三韻中不収此箵字並於上聲迥字韻
　中収之子美此詩誤押為平聲矣又黄魯直過石塘
　詩云長虹垂地若篆字晴岫揷空如畫屏耕夫荷鉏
　解襏襫漁父晒網投笭箵秦少游徳清道中還寄子
　瞻詩叢薄開羅帳淪漪冩鏡屏疎籬窺窅窕支港泛
　笭箵皆於青字韻中押真誤也
　　遊太湖
沓沓波濤閲古今四無邊際莫知深潤通曉月為清露
氣入霜天作瞑隂笠澤鱸肥人膾玉洞庭橘熟客分金
風煙觸目相招引聊為停橈一楚吟
　復齋漫録云子美詩云笠澤鱸肥人鱠玉洞庭橘熟
　客分金吕吉甫詩云魚出清波庖膾玉菊含寒露酒
　浮金此二聮相類蘇勝於吕但人客兩字雖无亦可
　　垂虹亭觀月
月晃長江上下同畫橋横截冷光中雲頭灩灩開金餅
水面沉沉卧綵虹佛氏解為銀世界仙家多住玉華宫
地雄景勝言不盡但欲追隨乗曉風
　後村詩話云子美歌行雄放軒昂不羈如其為人垂
　虹亭觀中秋月云佛氏解為銀世界仙家多住玉華
　宫極工而世惟詠其上一聯金餅彩虹之句何也又
　如山蟬帶響穿疎戸野蔓蟠青入破牎亦佳句
　　春睡
别院簾昏掩竹扉朝醒未解接春暉身如蟬蛻一榻上
夢似楊花千里飛嗒爾暫能離世網陶然且欲見天機
此中有徳堪為頌絶勝人間較是非
　王直方詩話云子美嘗作春睡詩云身如蟬蛻一榻
　上夢似楊花千里飛歐公見之驚曰子美可念未幾
　果卒
　　蘇梅總話
　隱居詩話云蘇子美以詩得名學書亦飄逸然其詩
　以奔放豪健為主梅堯臣亦能詩雖乏髙致而平淡
　有工世謂之蘇梅其實正相反也子美嘗自嘆曰平
　生作詩被人比梅堯臣冩字比周越良可笑也周越
　為尚書郎在天聖景祐間以書得名輕俗不近古無
　足取也
　歐公詩話云聖俞子美齊名於一時而二家詩體特
　異子美筆力豪俊以超邁横絶為奇聖俞覃思精㣲
　以深逺閑淡為意各極其長雖善論者不能優劣余
　嘗有詩畧道其一二云子美氣方雄萬竅號一噫有
　時肆顛狂醉墨洒滂霈譬如千里馬已發不可殺盈
　前盡珠璣一一難揀汰梅公事清淺石齒漱寒瀨作
　詩三十年視我猶後輩文詞愈清新心意難老大有
　如妖嬈女老自有餘態近詩尤苦硬咀嚼有難嘬又
　如食橄欖真味乆愈在蘇豪以氣勝舉世徒驚駭梅
　窮獨我知古貨今難賣
　後村詩話云歐公荅蔡君謨云近時蘇梅二窮士爾
　主張風雅人士歸之自二窮人死文士滿朝而使詩
　道寂然中絶每念此事竊歎乃知文士滿朝而詩道
　寂然不但近歲祖宗盛時固已然矣
　　石曼卿
　六一居士詩話云曼卿自少以詩酒豪放自得其氣
　皃偉然詩格奇峭又工於書筆畫遒健體兼顔柳為
　世所好
　朱文公云石曼卿詩極有好處如仁者雖无敵王師
　固有征无私乃時雨不殺是天聲長篇舊見曼卿大
　書此詩氣象方嚴遒勁極可寳愛真顔筋桺骨也
　隠居詩話云石延年長韻律詩善叙事其他无大好
　處
　王直方詩話云曼卿以書名世然大字愈妙
　詩話云石曼卿詩如飢鷹乍歸迅逸不可言
　　金鄉張氏園亭
亭館連城敵謝家四時園色鬭明霞牎迎西渭封侯竹
地接東鄰隠士𤓰樂意相闗禽對語生香不斷樹交花
縱遊㑹約無留事醉待參横落月斜
　文公語録云曼卿詩如張氏園亭詩云樂意相闗禽
　對語生香不斷樹交花又如籌筆驛詩云意中流水
　逺愁外舊山青此數句極佳曼卿為人豪放胷次極
　髙而詩乃方嚴縝宻如此便是他好處可惜不得用
　於世耳
　雞肋集云曼卿以天聖四年來令金山故詩為此邑
　人作者多如題張氏園亭詩樂意相闗禽對語生香
　不斷樹交花一聮尤為佳句
　　小桃
生色深紅綬帶長宫簾寒在井欄香母家昇上瑤池品
先得春風半面籹
　　其二
本分桃花寒食前小桃長是上春天二喬二趙俱傾國
女弟嬌强意自先
　胡苕溪云曼卿詠小桃二絶其模寫命意豈不佳哉
　曼卿又有詠紅梅詩云認桃無緑葉辨杏有青枝東
　坡則謂其語至陋村學中體也
　　下第偶成集句
一生不得文章力欲上青雲未有因聖主不勞千里召
姮娥何惜一枝春鳳凰詔下雖沾命豺席叢中也立身
啼得血流無用處着朱騎馬是何人
　　又集句
年去年來來去忙為他人作嫁衣裳仰天大笑出門去
獨對春風舞一塲
　西清詩話云集句自國初有之未盛也至石曼卿人
　物開敏以文為戲然後大著元豐間王荆公益工於
　此王直方謂始自荆公非也
　　口占戲二舉子
司空憐汝汝須知月下敲門更有誰叵耐一䨥窮相眼
得便宜處落便宜
　西清詩話云石曼卿官册府時五鼔趨朝見二舉子
　繫邏舎望曼卿號呼請救因駐馬召邏卒問之曰昨
　夕里閈間有納婦者二子穴隙以窺夜被執曼卿力
　為揮解卒長勉從之二子叩頭拜于馬前曼卿按轡
　占絶句以調之
　　張文潛
　文潛名耒東坡嘗稱其文汪洋淡泊舉進士召為太
　學録後擢起居舎人坐元祐黨安置黄州
　王立之詩話云文潛先與李公擇輩來予家作長句
　其間有漱井消午醉掃花坐晚涼衆緑結夏幃老紅
　駐春籹之句後東坡來讀其詩嘆息云此不是喫烟
　火食人道底言語
　晦菴語録云張文潛詩多好底但頗率耳
　黄山谷次韻文潛詩云張侯筆端世三秀麗齊房作
　詩盛推賞明珠計斛量掃花坐晚吹妙語益難忘
　吕氏云文潛詩自然奇逸
　王直方詩話云文潛過宋都詩云白頭青鬢隔存沒
　落日斷霞無古今氣格似不减老杜
　　絶句
亭亭畫舸繫春潭直待行人酒半酣不管烟波與風雨
載將離恨過江南
　泊宅編云東坡長短句云無情汴水自悠悠只載一
　船離恨向東流文潛此詩王平甫愛而誦之不知其
　本於此亦奪胎換骨法也
　蔡寛夫詩話互見前集鄭仲賢詩
　　田家詞
南風霏霏麥花落豆田漠漠初垂角山邊夜半一犁雨
田父髙歌待収穫雨多瀟瀟蠶簇寒蠶婦低眉憂繭單
人生多求復多怨天公供爾良獨難
　復齋謾録云東坡泗州僧伽塔詩有云耕田欲雨刈
　欲晴去得順風來者怨若使人人禱輒遂造物應須
　日千變文潛之詩用此意也
　　謁客
入門投謁吏翩翩我非欲見禮則然異哉賓主兩無語
客起疾走如避焉我亦不恭愧昔賢忍使塗炭朝衣冠
人生暫聚鴻集川春風吹飛何後先
　愚謂此詩末句之意長於譬喻東坡和子由詩云人
　生到處知何似應似飛鴻踏雪泥泥上偶然留指爪
　鴻飛那復計東西文潜之句用此意也
　
　
　
　
　
　
　
　
　
　
　
　
　
　
　詩林廣記後集巻七
欽定四庫全書
　詩林廣記後集巻八　　　宋　蔡正孫　編
　　秦少游
　少游名觀蘇子曕以賢良薦於哲宗除博士遷正字紹
　聖坐黨編置郴州長於議論文麗而思深當世重之
　東坡嘗有書薦少游於荆公云向屢言髙郵進士秦
　觀太虚公亦粗知其人今得其詩文數十首拜呈詞
　格髙下固已無逃於左右外此博綜史傳通曉佛言
　若此類未易一一數也
　黄山谷詩云東南淮海維揚州國士无雙秦少游欲
　攀天闗守九虎但有筆力回萬牛
　荆公荅東坡書云示及秦君詩適葉致逺一見亦以
　謂清新婉麗鮑謝似之公奇秦君口之而不置我得
　其詩手之而不釋
　吕氏云少游過嶺後詩嚴重髙古自成一家與舊作
　不同
　朱文公云山谷詩云對客揮毫秦少游盖少游只一
　筆寫去重意重字皆不問然好處亦自是絶好
　臞翁詩評云秦少游詩如時女步春終傷婉弱
　　秋意題邢敦夫扇
月團新碾瀹花甆飲罷呼兒課楚詞風定小軒無落葉
青蟲相對吐秋絲
　雪浪齋日記云少游詩甚麗如青蟲相對吐秋絲之
　句是也
　王直方詩話云少游嘗以真字題此絶於邢敦夫扇
　上黄山谷見之乃於扇背復作小草題一絶皆自所
　作也
　　附山谷題邢敦夫扇
黄葉委庭觀九州小蟲催女獻功裘金錢滿地無人費
百斛明珠薏苡秋
　少游後見此詩云逼我太甚
　　牽牛花
銀漢初移漏欲殘步虚人倚玉欄干仙衣染得天邊碧
乞與人間向曉看
　桐江詩話云此少游汝南作教官時於程文通㑹間
　席上賦此真佳作也
　　晚出右掖門
金爵觚稜轉夕暉飄飄宫葉墮秋衣出門塵漲如黄霧
始覺身從天上歸
　王直方詩話云少游嘗因晚出右掖門作此一絶識
　者以為少游作一黄本校勘而衒耀如此必不能逺
　到也
　　秋日
連巻雌蜺挂西樓逐雨追晴意未休安得萬粧相向舞
酒酣聊把作纒頭
　藝苑雌黄云吟詩喜作豪句須不畔於理方善如東
　坡觀崔白冬景圖云扶桑大繭如甕盎天女織綃雲
　漢上往來不遣鳳銜梭誰能鼔臂投三丈此語豪而
　甚工石敏若橘林文中詠雪有燕南雪花大於掌冰
　柱懸簷一千丈之語豪則豪矣然安得爾髙屋邪余
　觀太白北風行云燕山雪花大如席秋浦歌云白髮
　三千丈其句可謂豪矣奈無此理何如少游秋日絶
　句則可謂語豪而工者也
　　獻東坡
十里荷花菡萏初我公所至有西湖欲將公事湖中了
見説官閑事亦無
　王直方詩話云杭有西湖而潁亦有西湖皆為游宴
　之勝而東坡連守二州其初得潁也有潁人在坐云
　内翰但只消遊湖中便可以了郡事盖言其訟簡也
　少游因作一絶獻之後東坡到潁有謝執政啟云入
　㕘兩禁每玷北扉之榮出典二邦迭為西湖之長或
　云秦少章作
　　睡足軒
長年憂患百端慵開斥僧坊頗有功地徹蔽虧僧界靜
人除荒穢玉奩空青天併入揮毫裏白鳥時來隠几中
最是人間佳絶處夢殘風鐵響丁東
　冷齋夜話云老杜詩云紅稻啄殘鸚鵡粒碧梧棲老
　鳳凰枝荆公云繰成白雪桒重緑割盡黄雲稻正青
　鄭谷云林下聽經秋苑鹿江邊掃葉夕陽僧以事不
　錯綜則不成文章若直叙之則曰鸚鵡啄殘紅稻粒
　鳳凰棲老碧梧枝以紅稻於上以鳳凰於下者錯綜
　之也言繰成則知白雪為絲言割盡則知黄雲為麥
　也秦少游得其意特發奇語而作此詩中四句皆有
　錯綜之體
　　暢道姑
瞳人剪水腰如束一幅烏紗裹寒玉超然自有姑射姿
回看粉黛皆塵俗霧閤雲䆫人莫窺門前車馬任東西
禮罷曉壇春日静落紅滿地乳鴉啼
　桐江詩話云暢姓惟汝南有之其族尤奉道男女為
　黄冠者十之八九時有女冠暢道姑姿色妍麗神仙
　中人也少游挑之不得乃作詩云
　　納涼
攜杖來追柳外涼小橋南畔倚胡床月明船笛參差起
風定池蓮自在香
　吕氏童訓云少游此詩閑雅嚴重又云雨砌墮危芳
　風軒納飛絮李公擇以為謝家兄弟得意不能過也
　　邗溝
霜落邗溝積水清寒星無數傍船明菰蒲深處疑無地
忽有人家笑語聲
　按䢴溝在淮東路髙郵軍少游又有寄東坡詩云鮮
　鯽經年漬醽醁團臍紫蟹脂填腹後春蓴茁滑於酥
　先社薑芽肥勝肉亦形容髙郵風物也
　庚溪詩話云帛道猷有詩曰連峯數千里修林帶平
　津茅茨隠不見雞鳴知有人後秦少游云菰蒲深處
　疑无地忽有人家笑語聲僧道潜云隔林彷彿聞機
　杼知有人家住翠㣲其源乃出於道猷而更加鍛鍊
　亦可謂善奪胎者也
　　和黄法曹憶建溪梅花
海陵參軍不枯槁醉憶梅花愁絶倒為憐一樹傍寒溪
花水多情自相惱清淚斑斑知有恨恨春相逢苦不早
甘心結子待君來洗雨梳風為誰好誰云廣平心似鐵
不惜珠璣與揮掃月落參横畫角哀暗香銷盡令人老
天分四時不相貸孤芳轉盼同衰草要須健步遠移歸
亂揷繁華向晴昊
　詩話云少游此詩東坡謂其壓倒林逋觀其稱許之
　辭則愛重之意可見矣
　胡苕溪云秦太虚和黄法曹憶梅花詩但只平穏亦
　無驚人語子瞻繼之以唱首第二韻是倒字故有西
　湖處士骨應槁只有此詩君壓倒之句亦是趂韻而
　已非謂太虚此詩真能壓倒林逋也林逋暗香疎影
　之句古今詩人尚不曾道得到苐恐未易壓倒耳人
　不細味太虚詩遂謂誠然過矣
　　附東坡和秦太虚梅花
西湖處士骨應槁只有此詩君壓倒東坡先生心已灰
為愛君詩被花惱多情立馬待黄昏殘雪消遲月出早
江頭千樹春欲暗竹外一枝斜更好孤山山下醉眠處
㸃綴裙腰紛不掃萬里春隨逐客來十年花送佳人老
去年花開我已病今年對花還草草不知風雨捲春歸
収拾餘香還畀昊
　前輩謂東坡梅花詩有押暾字韻三首皆絶妙擺落
　陳言古今人未嘗經道者愚謂此篇語意亦髙妙如
　竹外一枝斜更好之句寫出梅花幽獨閑靜之趣真
　不在暗香疎影之下也
　　和參寮
樓闕過朝雨參差動霽光衣冠分禁路雲氣繞宫墻亂
絮迷春闊嫣花困日長平康在何處十里帶垂楊
　王直方詩話云參寮舊有一詩寄少游少游和之後
　孫莘老嘗讀此詩至末句云這小子又賤發也少游
　後編淮海集遂改云經旬牽酒伴猶未獻長楊
　　郭功甫
　功甫名祥正母夢李太白而生少有詩名梅聖俞曰
　天才如此真太白後身也王荆公亦嘆美其詩
　潘子真云袁世弼宦遊當塗時功父未冠世弼愛其
　才薦於梅聖俞自是有聲既壯頗恃其才下筆曽不
　經意論者或惜其造語无刻厲之功
　郭清逸云如功甫豈易得但寘之作者中便覺有優
　劣耳如晉楚之輕剽不當威文之節制也
　遯齋閑覽云功甫曽題人山居一聨云謝家莊上无
　多景只有黄鸝三兩聲荆公命工繪為圖自題其上
　云此是功甫題山居詩處即遣人以金酒鍾並圖遺
　之
　東坡守錢塘功甫過之出詩一軸示東坡先自吟誦
　聲振左右既罷謂坡曰祥正此詩幾分東坡曰十分
　來也祥正驚喜問之坡曰七分來是讀三分來是詩
　豈不十分也
　詩話云郭功甫詩如大排筵席終日揖遜而適口者
　少
　　金山行
金山杳在滄溟中雪厓冰柱浮仙宫乾坤扶持自今古
日月彷彿懸西東我泛靈槎出塵世搜索異境窺神功
一朝登臨望歎息四時想像何其雄捲簾夜閤挂北斗
大鯨駕浪吹長空舟摧岸斷豈足數往往霹靂搥蛟龍
寒蟾八月蕩瑶海秋光上下磨青銅鳥飛不盡暮天碧
漁歌忽斷蘆花風蓬萊乆聞未成往壯觀絶致遥應同
潮生潮落夜還曉物與數㑹誰能窮百年形影浪自苦
便欲此地安㣲躬白雲南來入長望又起歸興隨征鴻
　王直方詩話云郭功甫自梅聖俞贈詩有采石月下
　訪謫仙之語以為李白後身縁此有名功甫金山行
　鳥飛不盡暮天碧漁歌忽斷蘆花風之句大為荆公
　稱賞
　胡苕溪云功甫金山行造語豪壯全篇世多未之見
　也
　　附梅聖俞采石月贈郭功甫
采石月下訪謫仙夜披錦袍坐釣船醉中愛月江底懸
以手弄月身翻然不應暴落飢蛟涎便當騎鯨上青天
青山有冢人謾傳却來人間知幾年在昔孰識汾陽王
納官貰死義難忘今觀郭裔奇俊郎眉目真似攻文章
死生往復猶康莊樹穴探環知姓羊
　詩話云梅聖俞作采石月益信捉月之說按李陽氷
　太白集序謂白疾亟枕上授簡俾為集序初无捉月
　之説豈古不弔溺故史氏為白諱邪抑小説多妄而
　詩老好竒姑以發新意耶
　胡苕溪云李白從永王璘之辟璘敗當誅郭子儀請
　解官以贖其罪有詔長流夜郎聖俞用事尤為親切
　若非姓郭亦難用矣羊祜年五歲令乳母取所弄金
　環乳母曰汝先无此物祜即詣鄰人李氏東垣桒朩
　穴中探得之主人驚曰此吾亡兒所失物也云何持
　去乳母具言之知李氏子則祜前身也
　　鳳凰臺次太白韻
髙臺不見鳳凰遊浩浩長江入海流舞罷青娥同去國
戰殘白骨尚盈丘風揺落日吹行棹潮擁新沙換故洲
結綺臨春無處覔年年荒草向人愁
　餘話云郭功甫嘗與王荆公登金陵鳳凰臺追次李
　太白韻援筆立成一座盡傾白句人能誦之郭詩罕
　有記者今紀于右
　　附李太白鳳凰臺(詩見前集太白詩類/)
　　寄東坡
平生才力信瑰竒今在窮荒豈易歸正似雪林枝上畵
羽翰雖好不能飛
　功甫觀東坡畵雪雀有感作詩寄惠州後東坡北歸
　又用前韻寄之
　　用前韻寄東坡
秋霜春雨不同時萬里今從海外歸已出網羅毛羽在
却尋雲迹帖天飛
　按此詩東坡北歸後次其韻荅之今附於左
　　附東坡次韻郭功甫二首
蚤知臭腐即神奇海北天南總是歸九萬里風安税駕
雲鵬今悔不卑飛
可憐倦馬不知時空羨騎鯨得所歸玉局西南天一角
萬人沙苑看孤飛
　按年譜云元符三年庚辰自儋移廉又移舒永提舉
　成都玉局觀
　　訪隠者
一徑沿厓踏蒼璧半塢寒雲抱泉石山翁酒熟不出門
殘花滿地無行迹
　　山寺老僧
逢人寂無語結草日棲禪但見嵒花笑龎眉不記年
　　西村
逺近皆僧刹西村八九家得魚無賣處沽酒入蘆花
　黄玉林云功甫詩如此數絶真得太白體宜為諸老
　之所稱賞也
　　陳簡齋
　簡齋名與義字去非少學詩於崔鶠徳符嘗問作詩
　之要崔曰凡作詩工拙所未論大要忌俗而已後以
　墨梅詩見知于徽廟髙宗朝參大政有簡齋集行於世
　葛勝仲序簡齋詩集云世言詩能窮人予謂詩不惟
　不能窮人且能達人孰謂詩人例窮哉故參知政事
　西洛陳公某少踔厲不羣篇籍之在世无不讀既讀
　輒記不忘政和三年以上舎解褐分教輔郡益沉酣
　書傳大肆於詩文天分既髙用心亦苦務一洗舊常
　畦徑意不拔俗語不驚人不輕出也宣和中徽宗皇
　帝見其所賦墨梅詩善之亟命召對有見晚之嗟遂
　登册府擢掌符璽而進用矣㑹兵興搶攘避地湖廣
　泛洞庭上九嶷羅浮雖流離困厄而能以山川秀傑
　之氣益昌其詩故晚年賦詠尤工搢紳士庶争傳誦
　而旗亭傳舎摘句題寫殆徧號稱新體今天子夢想
　名士以臺郎召還益以詩文被簡注徧掌内外翰年
　幾何遂以器業預政所謂詩能達人公殆其一也
　朱文公云古人詩中有句今人詩只一直説如簡齋
　詩云亂雲交翠壁細雨濕青林之類他是什麽句法
　胡苕溪云陳去非詩如踈踈一簾雨淡淡滿枝花官
　裏簿書何日了樓頭風雨見秋來客子光隂詩巻裏
　杏花消息雨聲中皆平淡而有工
　劉後村云元祐後詩人迭起一種則波瀾富而句律
　疎一種則鍛鍊精而情性逺要之不出蘇黄二體而
　已及簡齋出始以老杜為師第其品格當在諸家之
　上
　滄浪詩體云簡齋自是一體亦本江西之𣲖而小異
　耳
　　和張規臣水墨梅五絶
刻畫無鹽醜不除此花風韻更清姝從教變白能為黑
桃李依然是僕奴
病眼昏花已數年只應梅蕋故依然誰教也作陳𤣥面
眼亂初逢未敢憐
粲粲江南萬玉妃别來幾度見春歸相逢京洛渾依舊
惟恨緇塵染素衣
含章簷下春風面造化功成秋兔毫意足不求顔色似
前身相馬九方臯
自讀西湖處士詞年年臨水看幽姿晴窗畵出横斜影
絶勝前村夜雪時
　文公語録云髙宗最愛簡齋客子光隂詩巻裏杏花
　消息雨聲中又曰座間且説簡齋墨梅詩何者最勝
　或以臯字韻一首為對先生曰不如相逢京洛渾依
　舊惟恨緇塵染素衣
　後村詩話云簡齋墨梅之類尚是少作建炎以後避
　地湖嶠行路萬里詩益竒壯
　胡苕溪云簡齋墨梅臯字韻一絶徽廟召對稱賞自
　此知名仕宦亦浸顯陳无已所以謂之詩能達人矣
　未見其窮也葛魯卿序簡齋集亦用此語盖為是也
　　五言
泊舟華容縣湖水終夜明凄然不能寐左右菰蒲聲窮
途事多違勝處心亦驚三更螢火閙萬里天河横腐儒
憂平世况復值甲兵終然無寸策白髮滿頭生
　後村詩話云簡齋此詩造次不忘憂愛以簡嚴掃繁
　縟以雄渾代尖巧第其品格故當在諸家之上也
　胡苕溪云去非舊有詩云風流丘壑真吾事籌策廟
　堂非所知其後登政府无所建明卒如其言愚謂此
　詩末句云終然无寸策白髮滿頭生其意亦頗類此
　　海棠
海棠黙黙要詩催日暮紫綿無數開欲識此花竒絶處
明朝有雨試重來
　復齋謾録云鄭谷曾有海棠詩云穠豔最宜新着雨
　妖嬈全在欲開時歐公以鄭詩為格卑去非之詩用
　此意也然陳雖本鄭意便覺才力相去不侔矣山谷
　亦有紫綿揉色海棠開之句
　　感事
風斷黄龍府雲移白鷺洲菊花紛四野作意為誰秋
　劉後村云簡齋此詩頗逼老杜
　　題池亭
聊將兩蓬鬢起照千丈鏡微波喜揺人小立待其定
　詩説雋永云京師葆真宫垂楊映照有山林之趣去
　非將罷尚符璽日題其池亭云盖有深意寓也
　　劉大資挽詩
天柱欹傾日堂堂墮敵圍遂聞王蠋死不見華元歸一
代名超古千年淚染衣當時如有繼猶足變危機
　　又
一死公餘事由來彼亦人使知臨難日猶有不欺臣河
洛傾遺憤英雄嘆後塵煌煌中興業公合冠麒麟
　按靖康三年北壁守禦官劉大資韐金人欲用為樞
　宻不肯受是夕自書片紙寄家曰正女不事二夫忠
　臣不事兩君况主憂臣辱主辱臣死此予所以死也
　付指揮使陳瓘劉玠乘間入城歸報諸子闔戸以衣
　絛自縊而死
　　重陽
憶得甲辰重九日天恩曾預宴城東龍沙北望西風冷
誰折黄花壽兩宫
　愚謂簡齋此詩悲慨之情溢於言外有老杜風此後
　村所以謂其造次不忘憂愛也
　　次韻周教授秋懐
一官不辨作生涯幾見秋風巻岸沙宋玉有文悲落朩
陶潛無酒對黄花天機衮衮山新痩世事悠悠日自斜
誤矣載書三十乘東門何地不宜𤓰
　黄玉林云天機衮衮山新痩世事悠悠日自斜之句
　真合在蘇黄之右晉張華嘗載書三十乘
　　春曉
朝來庭樹有鳴禽紅緑扶春上逺林忽有好詩生眼底
安排句法已難尋
　小園解后録云簡齋此詩觀其末後兩句則詩之為
　詩豈可以作意為之邪
　　韓子蒼
　子蒼名駒吕居仁作江西宗𣲖圖置子蒼於其間而
　子蒼不恱子蒼嘗云作詩文當得文人印可乃自不
　疑所以前軰汲汲於求知也
　蘇黄門初見韓詩自云恍然再見儲光羲也欒城集
　中有題韓駒秀才詩巻一絶云唐朝文士例能詩李
　杜髙深到者稀我讀君詩笑无語恍然再見儲光羲
　臞翁詩評云韓子蒼詩如棃園按樂排比得倫
　　題畵太一真人
太一真人蓮葉舟脫巾露髮寒颼颼輕風為帆浪為楫
卧看玉宇浮中流中流蕩漾翠綃舞穏如龍驤萬斛舉
不是峯頭十丈花世間那有葉如許龍眠畵手老入神
尺素幻出真天人恍然坐我水仙府蒼烟萬頃波潾潾
玉堂學士今劉向禁直岧嶤九天上不須對此融心神
㑹植青藜夜相訪
　胡苕溪云李伯時畵太一真人卧一大蓮葉中手執
　書一巻仰讀蕭然有物外之思子蒼題詩其上語意
　絶妙真能詠盡此畵也
　　題畵宫女
睡起昭陽暗淡粧不知縁底背斜陽若教轉盼一回首
三十六宫無粉光
　胡苕溪云李伯時畵背面宫女子蒼題此詩其上乃
　用東坡續麗人行中語意然不及坡之偉麗也
　　附東坡續麗人行
深宫無人春晝長沉香亭北百花香美人睡起薄梳洗
燕舞鶯啼空斷腸畵工欲畵無窮意背立春風初破睡
若教回首更嫣然陽城下蔡俱風靡杜陵飢客眼長寒
蹇驢破帽隨金鞍隔花臨水時一見只許腰肢背後看
心醉歸來茅屋底方信人間有西子君不見孟光舉案
與齊眉何曾背面傷春啼
　詩注云李仲謀家有周昉畵背面欠伸内人極精戲
　作此詩
　　真妃上馬圖
翠華欲幸長生殿立馬樓前待貴妃尚覓君王一回顧
金鞍欲上故遲遲
　胡苕溪云子蒼題明皇真妃上馬圖詩意極佳余舊
　觀蔡天啟集其集中亦有此詩然不知竟是誰作也
　　和李上舎冬日
北風吹日晝多隂日暮擁堦黄葉深倦鵲遶枝翻凍影
飛鴻摩月墮孤音推愁不去如相覔與老無期稍見侵
顧藉㣲官少年事病來那復一分心
　復齋謾録云子蒼和李上舎冬日詩日暮擁堦黄葉
　深之句最為世所推賞故李彭商老有建除體贈子
　蒼云滿朝以詩名何獨遺大雅平生黄葉句摸索便
　知價葢是時子蒼自館職斥宰分寧時也
　　和館中上元遊葆真宫觀燈
開巻愛公如李益解言明月逐人來多情好共春流轉
刻燭題詩又一回
　復齋謾録云火樹銀花合星橋鐵鎖開暗塵隨馬去
　明月逐人來此唐蘇味道上元夜詩也子蒼以為李
　益何邪然蘇味道之意乃取梁朱超望月詩耳朱云
　惟餘故樓月逺近必隨人
　　謝信守連鵬舉送酒
上饒藉甚文章守曾共紫薇花下杯鈴閤晝閑思老病
故教從事送春來
　復齋謾録云唐皮日休謝人送酒詩亦有青州從事
　之語子蒼此詩意思頗同當有辨其優劣者
　　附皮日休謝人送酒
門巷寂寥空紫苔先生應渇解酲杯醉中不得相親問
故遣青州從事來
　晉桓温有主簿善别酒味以好者為青州從事謂青
　州有齊郡言到臍也
　　代葛亞卿作
君住江濱起畵樓妾居海角送潮頭潮中有妾相思淚
流到樓前更不流
　復齋謾録云晁元忠西歸詩云安得龍山潮駕回安
　河水水從樓前來中有美人淚子蒼之詩取此意也
　唐孫叔向有經昭應温泉詩云一道泉回遶御溝先
　皇曽向此中遊雖然水是無情物也到宫前咽不流
　子蒼末句又用孫語也
　胡苕溪云余以陵陽集閲之子蒼十絶為葛亞卿作
　皆別離之詞必亞卿與一娼别子蒼代賦此詩其詩
　有云妾願為雲逐畵檣君言十日看歸航以此可知
　也又有云初合雙鬟觸事羞離筵酌酒强回頭縱言
　眼軟偏饒涙莫道心癡不解愁亦佳句也徐師川曾
　䟦此詩云
　　附徐師川跋子蒼代葛亞卿詩
夏朩隂隂欲放船黄鸝啼了落花天十詩盡説人間事
付與風流葛稚川
　　送宜黄丞周表卿
昔年束帶侍明光曾見揮豪(照/對)御床將為驊騮已騰踏
不知鵰鶚尚摧藏官居四合峯巒(雨/緑)驛路千林橘柚(霜/黄)
莫(為艱難歸故里/戀鄉闗留不去)漢廷今重甲科郎
　室中語云公賦此詩送表卿及表卿既行乆之乃改
　對字作照字盖子瞻送孫勉詩有云君為淮南秀文
　彩照金殿注云君嘗攷中進士第一人也改緑為雨
　黄為霜又改莫戀鄉闗留不去莫為艱難歸故里益
　見其工此詩之所以不厭改也公又題辛仲及鬭牛
　圖詩云好事誰如公子賢斷縑求買不論錢後改云
　千金買畵亦欣然亦於巻中斷取舊詩别題之
　　進退韻近體
盜賊猶如此蒼生困未蘇今年起安石不用哭包胥子
去朝行在人應問老夫髭鬚衰白盡痩地日攜鉏
　胡苕溪云鄭谷等共定今體詩格一進一退韻如李
　師中送唐介七言八句詩是也子蒼於五言八句近
　體詩亦用此格葢蘇夫字在十虞韻胥鉏字在九魚
　韻
　　附李師中送唐介
孤忠自許衆不與獨立敢言人所難去國一身輕似葉
髙名千古重於山並游英俊顔何厚未死奸諛骨巳寒
天為吾君扶社稷肯教夫子不生還
　緗素雜記云鄭谷與僧齊己皎然共定今體詩格云
　凡詩用韻有數格一曰葫蘆一曰轆轤一曰進退葫
　蘆韻者先二後四轆轤韻者雙出雙入進退韻者一
　進一退失此則繆矣李師中此詩正所謂進退韻格
　也難寒二字在二十五寒韻山還二字在二十八山
　韻誠合體格豈率爾而為之哉近閱冷齋夜話載當
　時唐李對荅語言乃以此詩為落韻詩葢渠不知鄭
　谷所定詩格有進退之説而妄為云云也
　倦游雜録云唐介為臺官廷疏宰相文彦博以燈籠
　錦媚貴妃致位宰相仁宗怒謫介英州别駕朝中士
　大夫以詩送行者頗衆獨待制李師中一篇為人傳
　誦
　　過汴河
汴水日馳三百里扁舟東下更開帆旦辭杞國風㣲北
夜泊寧陵月正南老樹挟霜鳴窣窣寒花承露落毿毿
茫然不悟身何處水色天光共蔚藍
　小園解后録云唐人詩云打起黄鶯兒莫教枝上啼
　幾回驚妾夢不得過遼西人有問詩法於韓子蒼子
　蒼令讀此詩以為法子蒼有過汴河詩云汴水日馳
　三百里云云人有問詩法於吕居仁居仁令鑒子蒼
　此詩以為法後之學者熟讀此二篇思過半矣
　詩林廣記後集巻八
欽定四庫全書
　詩林廣記後集巻九　　　宋　蔡正孫　編
　　陳希夷
　希夷名摶字圖南負經綸之才厯五季亂離游行四
　方志不遂入武當山後隠居華隂山周世宗召至京
　賜號白雲先生太宗朝再召賜號希夷先生
　聞見録云華山隠士陳摶唐長興中進士游四方有
　大志常乘白驢從惡年少數百欲入汴州中途聞太
　祖登極大笑墜驢曰天下自此定矣
　　歸隠
十年蹤跡走紅塵回首青山入夢頻紫陌縱榮争及睡
朱門雖貴不如貧愁聞劔㦸扶危主悶見笙歌聒醉人
攜取舊書歸舊隠野花啼鳥一般春
　邵伯温易學辨惑云摶隠居華隂山自晉以後每聞
　一朝革命顰蹙數日人有問者瞪目不荅一日乘驢
　遊華隂市聞太祖登極大笑問其故曰天下自此定
　矣遁迹之初作此詩云豈淺丈夫哉
　　題西峰
為愛西峯好吟頭盡日昂岩花紅作陣溪水緑成行幾
夜礙新月半山無夕陽寄言嘉遯客此處是仙鄉
　聞見録云摶隠居華山太祖召不至太宗召以羽服
　見於延英殿顧問甚乆送中書見宰輔丞相宋琪問
　曰先生得𤣥黙修養之道可以教人乎曰摶不知吐
　納修養之術假令白日冲天亦何益於聖世上博達
　今古深究治亂真有道仁明之主正是君臣同徳致
　理之時勤心修煉无出於此琪等以其語奏帝益重
　之
　　贈种隠君
事不闗身皆是累心源未了幾時閑須將未了并身累
分付他人入舊山
　种放隠終南聞希夷之風往見之希夷曰君當有顯
　宦但名者古今美器造物者所忌子名將有物敗之
　後真宗召見待以殊禮謁告歸終南恃恩與王嗣宗
　相忤卒為嗣宗所排
　涑水記云种放以處士召見拜官真宗待以殊禮名
　動海内後謁告歸終南恃恩驕倨王嗣宗時知長安
　放至通判以下羣拜謁放俛垂手接之而已嗣宗内
　不平放召其諸妷出拜嗣宗嗣宗坐受之放怒嗣宗
　曰向者通判以下拜君君扶之而己此白丁耳嗣宗
　狀元及第名位不輕胡為不得坐受其拜放曰君以
　手搏得狀元耳何足道也嗣宗怒遂上疏言放實空
　疎專飾詐巧盜虚名陛下尊禮放擢為顯官臣恐天
　下竊笑益長澆偽之風因抉摘言放隂事上雖不之
　問而待放之意寖衰
　　睡荅金勵
常人無所重惟睡乃為重舉世此為息魂離神不動覺
來無所知知來心愈用堪笑塵世中不知夢是夢
　聞見録云希夷先生每睡則半載或數月近亦不下
　月餘
　御苑名談云昔有衣冠子金勵問希夷先生曰勵向
　逰華山欲見先生先生睡未覺亦有道乎先生笑而
　不言荅之以詩云
　　對御歌
臣愛睡臣愛睡不卧氈不蓋被片石枕頭蓑衣鋪地震
雷掣電鬼神驚臣當其時正鼾睡閑思張良悶想范蠡
說甚孟徳休言劉備三四君子只是争些閑氣争如臣
向青山頂頭白雲堆裏展開眉頭解放肚皮且一覺睡
管甚玉兔東生紅輪西墜
　談藪云陳摶隠武當山後居華州雲臺觀多閉戸獨
　卧或累月不起周世宗召入禁中扃戸試之月餘始
　開摶熟寐如故嘗對御歌此詩云
　　附潘紫岩題陳圖南鼾睡圖
甲馬營中紫氣髙屬猪人已著黄袍此回天下都無事
可是山中睡得牢
　希夷騎驢遊華隂聞太祖登極大笑墜驢曰天下自
　此定矣紫岩詩本此語也
　　贈張乖崖
自呉入蜀是尋常歌舞筵中救火忙乞得金陵飬閑散
也須多謝鬢邊瘡
　古今詩話云張忠定公少謁華山陳圖南圖南贈以
　詩一絶始皆不諭其意後忠定更鎮杭益晚年發瘡
　於鬢移守金陵遂薨悉如其言
　胡苕溪云余考二朝正史張詠真宗時詠再任昇州
　頭瘡甚上憫之代還不能朝謁復求領郡命知陳州
　卒古今詩話以為移守金陵遂薨非也
　　魏處士
　處士名野字仲先隠居不仕真宗召見而野閉門避
　匿
　古今詩話云章聖幸汾隂回望林嶺間亭檻幽絶意
　非民俗所居時魏野方教鶴舞俄報有中使至抱琴
　踰垣而走
　澠水燕談云魏野居有幽致真宗遣人圖之野有詩
　云幽居帝畵看正謂此也
　後村詩話云魏野五言云常憐李斯首不及嚴光足
　真處士語也
　劉寛夫詩話云野有子亦有父風宋景文嘗贈以詩
　云姓名髙士傳父子少㣲星人多稱頌之
　　晨興
夜長已待得晨興耽睡僮猶喚不譍燒葉爐中無宿火
讀書􁦷下有殘燈臨階短髮梳和月傍岸衰容洗帶冰
料得巢禽翻怪訝尋常日午起慵能
　歐公詩話云此詩本是燒葉爐中無宿火或有嫌燒
　葉之語為貧寒太甚改葉字為藥字不惟壊此一句
　併下句减氣味矣
　　書友人屋壁
達人輕禄位居處傍林泉洗硯魚吞墨烹茶鶴避煙閑
惟歌聖代老不恨流年靜想閑來者還應我最偏
　詩話云真宗祀汾隂遣使召野野題詩遯去使還以
　詩奏上曰野不來矣
　胡苕溪云魏野詩云洗硯魚吞墨烹茶鶴避煙王建
　詩云閉門留野鹿分食與山雞二人之語巧於模冩
　山居之趣苐理有當否如野所言雖未必皆然理或
　有之如建所言二物何馴狎如此理必無之至若少
　陵云得食階除鳥雀馴東坡云為鼠長留飯憐蛾不
　㸃燈皆當於理人无得而議之矣
　愚謂東坡為鼠常留飯之語於理恐亦似有小礙鼠
　之於人為害之物也掀杯䑛缶衆皆嫉之坡嘗有云
　養猫以去鼠不可以無鼠而養不捕之猫猫之不捕
　且不可養而可留飯以待鼠乎
　　尋隠者不遇
尋真誤入蓬萊島香風不動松花老採芝何處未歸來
白雲滿地無人掃
　愚謂此詩模冩幽寂之趣真所謂蟬蛻汙濁之中蜉
　蝣塵埃之表與僧无本詩同一意趣今附于左
　　附僧無本訪隠者不遇
松下問童子言師採藥去只在此山中雲深不知處
　唐人多有訪隠者不遇詩意味閑雅率皆膾炙人口
　髙駢云落花流水認天台半醉閑吟獨自來惆悵仙
　翁何處去滿庭紅杏碧桃開李義山云城郭休過識
　者稀哀猿啼處有柴扉滄江白石樵漁路日暮歸來
　雪滿衣韋蘇州云九日驅馳一日閑尋君不遇又空
　還怪來詩思清人骨門對寒流雪滿山
　　謝冦萊公見訪
晝睡方濃向竹齋柴門日午尚慵開驚回一覺遊仙夢
村巷傳呼宰相來
　古今詩話云萊公鎮洛凡三邀野不至萊公暇日寫
　刺訪之野服葛巾布袍長揖萊公禮甚平簡頃之議
　論騷雅相得甚懽將別謂萊公曰盛刺不復還留為
　山家之寳及公再秉鈞軸野游門下獻詩云好去上
　天辭富貴却來平地作神仙公得詩不恱後二年貶
　通州每題前詩於􁦷朝夕吟哦之
　　上王相公
聖朝宰相年年出公在中書十二秋西祀東封俱已了
好來相伴赤松遊
　三山老人語録云杜子美送嚴武還朝詩云公若登
　台輔臨危莫愛身勸以仗節義也魏野上王文正公
　詩云西祀東封俱已了好來相伴赤松遊又贈冦忠
　愍公詩云好去上天辭富貴却來平地作神仙勸
　之使退也近世士人與上官詩无非諛辭未聞有規
　勸之語如此者
　劉寛夫詩話云王文正從東封車駕回過陜魏野寄
　以絶句文正袖此詩求退遂得謝萊公自永興被召
　野亦以詩送之云好去上天辭富貴却來平地作神
　仙而萊公歲晚南遷世多言公不能如文正用野言
　盖志士仁人亦各有志觀萊公末年所為豈愧文正
　之退哉山人處士其言不得不如此或用或不用各
　係其人要之不溺於富貴以貪得則一也
　　附亡名氏獻韓魏公
是非莫問門前客得失須憑塞上翁引取碧油紅斾去
鄴王臺上醉春風
　韓魏公初罷相出鎮長安或獻此詩盖勸其辭分陜
　之重而為晝錦之榮公以為然即請守相州此詩亦
　有規勸之意故附於此
　　上知府冦相公
文武禀全才何人更可陪有官居鼎鼐無地起樓臺聖
主詩方和親王狀始回鎮臨求二陜調燮輟三台鳳閤
須重去龍旌暫擁來下車三度雨上殿數聲雷未暇瞻
珪璧先蒙訪草萊幾思趍相府恐懼復徘徊
　政要云上即位北使至賜宴兩府預坐北使厯視坐
　中問譯者云誰是無地起樓臺相公坐中无荅丁謂
　使譯者謂曰朝廷初即位南方須大臣鎮撫冦公暫
　撫南夏非乆即還
　　啄木
爪利觜還剛殘陽啄更忙千林蠧如盡一腹餒何妨形
小過槐陌聲髙近草堂豈能同燕雀惟解占髙梁
　歐公詩話云魏野啄朩詩云千林蠧如盡一腹餒何
　妨有詩人規誡之風
　　林和靖
　和靖先生名逋居西湖杭守李及薛映每造其廬清
　談終日而後去
　該聞録云林逋處士隠居西湖朝廷命守臣王濟體
　訪逋聞之投啟為贄其文皆儷偶聲律之流乃以文
　學保薦詔下賜帛而已濟曰草澤之士文須稽古不
　友王侯文學之士則修詞立誠俟時致用今逋兩失
　之
　　山園小梅
衆芳摇落獨暄妍占盡風情向小園疎影横斜水清淺
暗香浮動月黄昏霜禽欲下先偷眼粉蝶如知合斷魂
幸有㣲吟可相狎不須檀板共金樽
　蔡寛夫詩話云和靖梅詩疎影暗香一聨誠為警絶
　然其下霜禽粉蝶一聨則與上聨氣格全不相類若
　出兩人乃知詩全篇佳者誠難得唐人多摘句為圖
　以此大抵和靖詩喜於對意如伶倫近日无侯白奴
　僕當時有衛青又如破殿靜披虀臼古齋房閑試酪
　奴春之類雖假對亦不草草故氣格不無少貶然其
　五言如夕寒山翠重秋靜鳥行疎長句如橋横水朩
　已秋色寺倚雲峰更晚晴又如煙含晚樹人家逺雨
　濕春蒲燕子低此等句又何害其為工夫太過也
　王晉卿云和靖疎影暗香之句杏與桃李皆可用也
　東坡云可則可但恐杏花桃李不敢承當耳又云詩
　人有寫物之功桒之未落其葉沃若他木不可以當
　此林逋此詩决非桃李詩也
　山谷云歐陽文忠公極賞林和靖梅詩疎影暗香之
　句而不知和靖別有詠梅一聨云雪後園林纔半樹
　水邊籬落忽横枝似勝前句不知文忠何縁棄此而
　賞彼文章大概亦如女色好惡止係於人
　　梅花
吟懐長恨負芳時為見梅花輒入詩雪後園林纔半樹
水邊籬落忽横枝人憐紅豔多應俗天與清香似有私
堪笑塞垣亦風味醉將聲調角中吹
　胡苕溪云山谷喜雪後園林一聨王直方又愛和靖
　池水倒添疎影動屋簷斜入一枝低以謂此句與山
　谷所稱真可處伯仲之間余觀此句略無佳處直方
　何為喜之真所謂一解不如一解也
　　附何遜早梅
菟園標物序驚時最是梅銜霜當路發映雪擬寒開枝
横却月觀花遶凌風臺朝洒長門泣夕駐臨卭杯應知
早飄落故逐上春來
　雪齋浪記云為詩當飽参然後臭味乃同雖為大宗
　匠者亦然月觀枝横之語乃何遜妙處自林和靖一
　參之後參之者甚多
　　書孤山隠居壁
山朩未深猿鳥少此生猶擬別移居直過天竺溪流上
獨樹為橋小結廬
　和靖居西湖之孤山結廬其上足未嘗履城市此詩
　有卜居之意猶以為入山未深入林未宻也
　藝苑雌黄云張子野過和靖隠居有詩一聨云湖山
　隠後家空在煙雨詞亡草自青注云先生嘗著春草
　曲有滿地和煙雨之語今亡其全篇余按楊元素本
　事曲有㸃絳唇一闋乃和靖春草詞云金谷年年亂
　生春色誰為主餘花落處滿地和煙雨又是離歌一
　闋長亭暮王孫去萋萋无數南北東西路此詞甚工
　子野乃不見其全篇何也
　　詠退筆
神功雖缺力終存架琢珊瑚欠策勲日暮閑窻何所似
灞陵憔悴故將軍
　胡苕溪云和靖言余頃得宛陵葛生所茹筆每用之
　如麾百勝之師横行於紙墨間所向无不如意惜其
　日乆且敝因作詩以録其功殊有憫勞念舊之意
　　書壽堂壁
　右詩見前集六巻李義山詩類
　古今詩話云林逋傲視許洞洞不喜乃作詩嘲之曰
　寺裏掇齋飢老鼠林間咳嗽老獼猴豪民送物鵝伸
　頸好客臨門鱉縮頭此詩妬賢嫉能之辭可謂謔之
　虐者也聞者足以戒云
　　王黄州
　黄州名禹偁字元之
　西清詩話云元之父本磨家畢文簡士安為州從事
　元之代其父輸麪至公宇立庭下文簡方命諸子屬
　句云鸚鵡能言寧似鳳元之抗聲曰蜘蛛雖巧不如
　蠶文簡曰子精神滿腹將且名世後與公接武朝廷
　滄浪詩辨云國初之詩尚沿襲唐人王黄州學白樂
　天
　後村詩話云王元之被遇熈陵知制誥因捄徐鉉貶
　商州為内相因議孝章皇后䘮貶滁州真皇登極召
　還將用矣其詩乃云兩制舊臣生白髮一畨新貴上
　青天未幾再謫黄州遷蘄州而卒豈新貴有所未平
　乎
　許彦周詩話云元之詩可重大抵語廹切而意雍容
　如云身後聲名文集草眼前衣食簿書堆又云澤畔
　騷人正憔悴道旁山鬼莫揶揄大類樂天也
　黄山谷題黄州墨蹟云徃時王黄州謀國極匪躬朝
　聞不及夕百壬避其鋒九鼎安磐石一身轉孤蓬浮
　雲當日月白髮照秋空
　　春日雜興
兩株桃杏映籬斜裝㸃商州副使家何事春風容不得
和鶯吹折數枝花
　蔡寛夫詩話云元之本學白樂天詩在商州賦此絶
　其子嘉祐云老杜嘗有恰似春風相欺得夜來吹折
　數枝花之句語頗相近因請易之元之忻然曰吾詩
　精詣遂暗合子美邪乃更為詩曰本與樂天為後進
　敢期杜甫是前身卒不復易
　　錫宴明日
宴罷回來日欲斜平康坊裏那人家幾多紅袖迎門笑
争乞釵頭利市花
　　清明
無花無酒過清明興味都來似野僧昨日鄰家乞新火
曉窻分與讀書燈
　胡苕溪云元之二絶何况味不同如此亦可見其老
　少情懐之異也
　　滁州寄舊僚
要見滁州謫宦情信縁隨俗且營營不誇兩制詞臣貴
多伴三班奉職行樓堞倚空乘月上樽罍有酒對山傾
升沉得䘮何須問况是浮生已半生
　蔡寛夫詩話云國初州郡設官尚少小郡不過四五
　員復多武弁故非雄藩都㑹仕者率少官况元之自
　掖垣謫滁州嘗以詩寄舊僚聞者頗憐之然元之在
　滁陽四方文士持文就謁者甚衆
　　商州
節及登髙忽嘆嗟經年憔悴別京華貳車何處搔蓬鬢
九日樽前見菊花
　蔡寛夫詩話云人夢中作為詩文覺來多不省設有
　能省者其事往往皆驗理固不可詰豈禍福將至精
　神自有感通者乎王元之商州詩第四句乃夢中得
　之初元之在掖垣忽夢賦詩御座前既覺獨記此句
　未幾至貶以十月到郡而菊花盛開恍然如詩䜟也
　晏元獻守亳始至亦嘗夢賦詩云一年為客未歸去
　笑殺城東桃李花初莫省謂何已而因春出遊則州
　之園館皆在城東公留亳逾年而後移睢陽无不合
　者元之自從班謫散秩先為之兆固宜矣若元獻但
　日月淹速之間亦有預告之者則世間萬事何嘗不
　有定數邪
　　寇萊公
　萊公名凖字平仲諡忠愍
　漁隠叢話云忠愍公詩思悽婉盖富於情者也
　　春日登樓懐歸
髙樓聊引望杳杳一川平野水無人渡孤舟盡日横荒
村生斷靄古寺語流鶯舊業遥清渭沉思忽有驚
　政要云公嘗賦詩有野水無人渡孤舟盡日横之句
　時人以此覘其相業
　　江南春二首
波渺渺柳依依孤村芳草逺斜日杏花飛江南春盡離
腸斷蘋滿汀洲人未歸
　　又
杳杳煙波隔千里白蘋香散東風起日落汀洲一望時
愁情不斷如春水
　胡苕溪云以江南春二首觀之則語意疑若優柔无
　斷者至其端委廟堂决澶淵之策其氣鋭然奮仁者
　之勇全與此不相類盖人之難知也如此
　　題驛亭
沙堤築處迎丞相驛吏催時送逐臣到了輸它林下客
無榮無辱自由身
　石林詩話云冦萊公南遷道過襄陽曽留一絶於驛
　亭林下之語乃大概言之初無所主也胡秘監旦素
　不為公所喜適居郡下既聞之遂以林下之語公為
　已發且有稱快之語聞者莫不笑之
　　春日書懐
曾讀前書笑古今恥隨流俗共浮沉終期直道扶元化
敢為虚名役片心黙坐野禽啼晝景閉門官柳長春隂
世間事了先須退不待霜毛漸滿簮
　詩話云前輩作詩皆不妄發如萊公此詩真足以達
　其平生出處之志云
　　春晝偶書
白晝偶成芳草夢起來幽興有誰知風簾不動黄鸝語
坐看庭花日影移
　劉後村云此詩有唐人風度
　　張乖厓
　乖厓名詠字復之諡忠定公
　蔡寛夫詩話云乖厓少喜任侠學擊劍尤樂聞神仙
　事為舉子時嘗從陳希夷欲分華山一半希夷以紙
　筆蜀牋贈之公笑曰吾知先生之㫖矣殆欲驅我入
　閙處乎然性極清介居无妾媵不事服玩朝衣之外
　燕處惟紗帽皁絛黄土布裘而已至今人傳其畵像
　皆作此飾
　　寄傅霖逸人
前年失脚下漁磯苦戀明時不忍歸為報巢由莫相笑
此心非是愛輕肥
　蔡寛夫詩話云此詩乃乖厓始及笫時賦此以寄傅
　霖也
　西清詩話云張乖厓少與逸人傅霖同學公既顯達
　求霖三十年不可得作詩寄之晚年守宛州有被褐
　騎驢叩門大呼曰語尚書青州傅霖閽吏走白公曰
　傅先生天下士汝何人敢呼姓名霖笑曰別子一世
　尚爾童心是豈知世間有我哉公問昔何隠今何出
　霖曰子將去矣來報子耳公曰詠亦自知之霖曰知
　復何言後一月公薨
　　荅傅逸人
蕭蕭疎葦對門墻見說新秋鱠味長何事輕抛來帝里
至今魂夢繞寒塘
　侯鯖録云傅逸人真廟時人乖厓之宻友也傅嘗有
　詩贈公而公以此荅之
　　附傅逸人贈張忠定
忍把浮名賣却閑門前流水對青山青山不語人無事
門外風花任徃還
　復齋謾録云傅霖開寳中嘗與張乖厓㑹於幹城終
　夕談話鄰有病瘧者為之不作公每有書與傅傅必
　先夢之故傅有詩云劇談驅夜瘧幽夢得鄉書叙實
　事也
　　寄陳希夷
性愚不肯住山林剛要清流擬致君今日星馳劍南去
回頭慚愧華山雲
　蔡寛夫詩話云公少從希夷遊及李順之亂公帥蜀
　有詩寄之乃其素志也
　　楊文公
　公名億字大年宋自天聖以來搢紳間為詩者少惟
　丞相晏公殊錢公惟演翰林楊公億劉公筠數人而
　已然皆未離崐體也
　滄浪詩辯云國初詩尚沿襲唐人楊文公學李商隠
　三朝正史云楊億祖文逸為偽唐玉山令億將生文
　逸夢一道士自稱懐玉山人未幾億生有紫毛被體
　七尺餘經月乃落又本朝名臣傳云母張氏始生億
　夢羽衣人自言武夷君托化既誕則一鶴雛盡室驚
　駭貯而棄之江其叔父曰吾聞間世之人其生必異
　追至江濱開視則鶴蛻嬰兒具焉體猶有紫毳尺餘
　既月乃落胡苕溪云二書所紀不同余謂名臣傳其
　言怪誕良甚當以正史為是也
　珊瑚鈎詩話云篇章以含蓄天成為上破碎雕鎪為
　下如楊大年西崐體非不佳也而弄斤操斧太甚所
　謂七日而混沌死也
　　與賜宴諸館閣
聞戴宫花滿鬢紅上林絃管侍重瞳蓬萊咫尺無由到
始覺仙凡迥不同
　澠水燕談云楊文公為光禄丞後苑賞花釣魚宴不
　得預以詩貽諸館閣太宗皇帝聞之乃詰所司以不
　召之故左右曰以未貼職例不得召即命直集賢院
　遂預晚宴
　　傀儡
鮑老當筵笑郭郎笑他舞袖太瑯璫若教鮑老當筵舞
轉更瑯璫舞袖長
　後山詩話云楊大年傀儡詩語俚而意切相傳以為
　笑
　　晏元獻
　元獻名殊字同叔
　宋子京筆記云宋自天聖以來搢紳間為詩者益少
　惟丞相晏公殊錢公惟演翰林楊公億劉公筠數人
　而已晏丞相末年詩見編集者乃過萬篇唐人以來
　未有然晏不自貴重其文凡門下客及官屬解聲韻
　者悉與之酬和
　後村詩話云詩家評論古人多是書生空言爾晏元
　獻書平津侯傳云主父仲舒容不得未知賓閤是何
　人公能客富歐二公於門下然後可以為此言但主
　父非仲舒之倫宜以汲黯代之
　詩眼云晏叔原謂蒲傳正云先君平日小詞雖多未
　嘗作婦人語也
　　示張寺丞王校勘
元已清明假未開小園幽徑獨徘徊春寒不定班班雨
宿醉難禁灧灧杯無可奈何花落去似曾相識燕歸來
遊梁賦客多風味莫惜青錢萬選才
　雜記云宋莒公見元獻佳句每書於齋壁如无可奈
　何花落去似曾相識燕歸來静尋啄朩藏身處閑看
　遊絲到地時樓臺冷落収燈夜門巷蕭條掃雪天已
　定復搖春水色似紅如白野棠花之類後人不易及
　也
　復齋謾録云晏元獻因觀王琪大明寺詩板大加稱
　賞召至同飯飯已又同步遊池上時春晚有落花晏
　云每得句書墻壁間或彌年未嘗强對且如無可奈
　何花落去一句至今未能對也王應聲云似曾相識
　燕歸來自此辟置館職遂躋侍從
　　寓意
油壁香車不再逢峡雲無迹任西東梨花院落溶溶月
柳絮池塘淡淡風幾日寂寥傷酒後一畨蕭索禁烟中
魚書欲寄無由達水逺山長處處同
　漫叟詩話云江為有詩云吟登蕭寺旃檀閣醉倚王
　家玳瑁筵或謂作此詩者决非貴族或人評軸裝曲
　譜金書字樹記名花玉篆牌之句乃乞兒口中語胡
　苕溪云青箱雜記亦載此事乃晏元獻云此詩乃乞
　兒相未嘗識富貴者故公每言富貴不及金玉錦綉
　惟說氣象若梨花院落溶溶月柳絮池塘淡淡風及
　樓臺側畔楊花過簾幙中間燕子飛之類是也公自
　以此句語人曰窮人家有此景否雲齋廣録載近時
　人有詩一聨云珠簾繡户遅遲日柳絮梨花寂寂春
　雖用珠綉其氣象豈不富貴不害其為佳句也
　歸田録云晏元獻喜評詩嘗曰老覺金腰重慵便玉
　枕凉未是富貴語不如笙歌歸院落燈火下樓臺此
　善言富貴者人皆以為知言
　後山詩話云白樂天詩云笙歌歸院落燈火下樓臺
　又云歸來未放笙歌散畵㦸門前蠟燭紅非富貴語
　看人富貴者也黄魯直謂白樂天笙歌歸院落燈火
　下樓臺不如杜子美落花遊絲白日靜鳴鳩乳燕青
　春深也
　王直方詩話云王禹玉詩世號至寳丹以其多使珍
　寳如黄金必以白玉為對或有人云詩能窮人且試
　强作些富貴語看如何其人數日搜索得一聨云脛
　挺化為紅玳瑁眼睛變作碧琉璃聞者為之絶倒
　　詠上竿伎題中書㕔壁
百尺竿頭裊裊身脚騰跟倒駭傍人漢隂有叟君知否
抱甕區區亦未貧
　石林詩話云舊中書南㕔壁間有晏元獻題詠上竿
　伎一詩當時必有所謂後文潞公在樞府嘗一日過
　中書與荆公行至壁間視元獻所題留誦乆之亦豈
　无意也荆公它日因題一絶于後
　　附王荆公和晏元獻題中書壁
賜也能言未識真誤將心許漢隂人桔橰俯仰縁何事
抱甕區區老此身
　熊勿軒云元獻之詩意謂露巧不如守拙荆公之詩
　謂經濟有術固不必拘泥也
　莊子天地篇云子貢過漢隂見一丈人為圃畦鑿隧
　而入井抱甕而出灌用力甚多而見功寡子貢曰有
　機於此一日浸百畦夫子不欲乎丈人曰奈何曰鑿
　朩為機後重前輕挈水若抽數如沃湯其名桔橰為
　圃者忿然作色而笑曰有機械者必有機事有機事
　者必有機心道之所不載也吾非不知羞而不為也
　子貢懣然而慚曰始吾以夫子天下一人耳不知復
　有斯人也反於魯以告孔子孔子曰彼脩混沌氏之
　術者也予與汝何足以知之哉
　　弔劉蘇哥
蘇哥風味逼天真恐是文君向上人何日九原芳草緑
一盃絮酒哭青春
　西清詩話云元獻初罷政事守亳社每嘆士風彫落
　一日營妓曰劉蘇哥有約終身而寒盟者適春物暄
　妍馳駿馬出郊登髙塚曠望長慟遂卒元獻謂士大
　夫受人眄眎隨燥温變渝如翻覆手曾一女子不若
　為序其事以詩弔之
　苕溪漁隠曰元獻弔劉蘇哥詩序盖指宋子京而言
　也元獻當國宋子京為翰苑晏愛宋之才雅甚親宻
　之中秋晏啓宴召宋出妓飲酒賦詩達旦方罷翌日
　晏罷相宋當草詞頗極詆斥至有廣營産以殖私多
　役兵而規利之語方宋揮豪之際餘酲尚在左右觀
　者亦駭歎
　　烹日注茶
稽山新茗緑如煙靜挈都籃煮惠泉未向人間殺風景
更持醪醑醉花前
　西清詩話云李義山雜纂品目數十盖以文滑稽者
　其一曰殺風景謂清泉濯足花上曬裩背山起樓燒
　琴煮鶴對花啜茶松下喝道是也晏元獻慶厯中罷
　相守潁以惠山泉烹日注茶從容置酒乃賦此詩後
　王荆公於元豐末居金陵蔣漕之奇夜謁公於蔣山
　騶唱甚都公取松下喝道語作詩戲之自此殺風景
　之語頗著於世
　　附王荆公戲呈蔣漕
扶衰南陌望長楸燈火如星滿地流但怪傳呼殺風景
豈知禪客夜相投
　　附唐人韋鵬翼詩
豈肯閑尋竹徑行却嫌絲管好蛙聲自從煮鶴燒琴後
背却青山卧月明
　此詩頗近於殺風景之説故附於此
　
　
　
　
　
　
　
　
　
　
　
　
　
　
　
　詩林廣記後集巻九
欽定四庫全書
　詩林廣記後集巻十　　　宋　蔡正孫　編
　　司馬温公
　元城先生語録云先生呼温公則曰老先生呼荆公
　則曰金陵老先生居洛先生從之十年老先生於國
　子監之側得故營地創獨樂園自傷不得與衆同也
　范淳夫云公於物澹无所好其於徳義甚於利欲其
　清如水而澄之不已其直如矢而端之不已居處必
　有法動作必有禮其被服如陋巷之士一室蕭然羣
　書盈几終日正坐泊如也又以員木為警枕少睡則
　枕轉而覺乃起讀書葢恭儉勤謹出於天性自以為
　適不勉而能起而澤被天下内之兒童外之蠻夷戎
　狄莫不欽其徳服其名惟至誠无欲故也
　晁無咎云司馬公有言吾無過人者但平生所為未
　嘗有不可對人言者耳
　　真率㑹
　温公集云用安之韻招諸公於南園為真率㑹
榆錢零亂柳花飛枝上紅英漸漸稀莫厭銜杯不虚日
須知共力借春暉
真率春來頻宴聚不過東里即西家小園容易邀佳客
饌具雖無亦有花
　胡苕溪云洛中尚齒起於唐白樂天至本朝司馬君
　實居洛遂繼為之謂之真率㑹好事者寫成圖傳於
　世所謂九老圖者是也
　温公集云三月二十六日作真率㑹伯康與君從七
　十八歲安之七十七歲正叔七十四歲不疑七十三
　歲叔達七十歲光六十五歲合五百一十五歲再成
　詩用前韻云
　　用前韻再成
七人五百有餘歲同醉花前今古稀走馬鬭雞非我事
紵衣絲髮且相暉
經春無事連翩醉彼此往來能幾家切莫辭斟十分酒
儘教人笑滿頭花
　按真率㑹止有七人而所謂九老圖者畵像有九人
　不知彼二人者果何人哉集中不載也
　真率㑹約云一序齒不序官一為具務簡素一朝夕
　食不過五味一菜菓脯醢之類各不過三十器一酒
　巡無算深淺自斟主人不勸客亦不辭逐巡無下酒
　時作菜羹不禁一召客共作一簡客注可否於字下
　不别作簡或因事分簡者聽一㑹日早赴不待促一
　違約者每事罰一巨觥(四月日押/)
　　詠懐
三十餘年西復東勞生薄宦等飛蓬所存舊業惟清白
不負明君有朴忠早避喧煩真得策未逢危辱好収功
太平觸處農桒滿贏取閭閻鶴髮翁
　石林詩話云温公熈寧間自長安得請留臺而歸始
　至洛中嘗有詩詠懐其出處大節世固不容復議是
　時雖論事不合去而神宗眷遇之意愈厚然猶以避
　煩畏辱為言况其下者乎公自元祐初起為相至是
　已十七年矣度公之意初葢未嘗以此自期也
　　居洛初夏作
四月清和雨乍晴南山當戸轉分明更無柳絮因風起
惟有葵花向日傾
　東臯雜記云温公居洛陽作此詩其愛君忠義之志
　槩見於此
　　過邵康節居
拜罷歸來抵寺居解鞍縱馬免傳呼紫衣金帶盡脫去
便是林間一野夫
　　又
草軟波清沙路㣲手攜笻杖著深衣白鷗不信忘機乆
見我猶穿岸柳飛
　邵氏聞見録云温公判西京留司御史臺遂居洛濱
　買園於尊賢坊以獨樂名之始與先君康節遊嘗曰
　光陕人先生衛人今同居洛即鄉人也有如道學之
　尊當以年徳為貴官職不足道也公一日著深衣自
　崇徳寺書局散步洛水堤上因過康節天津之居謁
　曰程秀才既見乃温公也問其故公笑曰司馬出程
　伯休父故曰程因留二絶康節亦和之
　　附康節和温公韻
冠葢紛華塞九衢聲名相軋在前呼獨君都不將為事
始信人間有丈夫
　　又
風背河聲近亦微斜陽淡泊隔雲衣一雙白鷺在煙外
將下沙頭却背飛
　　候康節
淡日濃雲合復開碧伊清洛逺縈迴林間髙閣望已乆
花外小車猶未來
　邵氏聞見録云温公一日登崇徳閣約康節乆而不
　至乃作一絶以候之康節至亦和其韻
　　附康節和温公韻
君家梁上年時燕過社今年尚未迴為罰誤君凝望乆
萬花深處小車來
　　示道人
天覆地載如洪爐萬物死生同一塗其中松栢與龜鶴
得年稍乆終摧枯借令真有蓬萊山未免亦居天地間
君不見太上老君頭似雪世人浪説駐紅顔
　愚謂人居天地間有生必有死乃理之常生順死安
　或壽或夭惟修身以俟命而已或者偷生怖死盜竊
　天機欲為長生不死之計斯惑矣司馬公此詩可謂
　達生死之理而安性命之常者也文公先生感興詩
　一章亦發明此意今附於左
　　附文公先生感興詩第十四章
飄飄學仙侣遺世在雲山盜啓𤣥命秘竊當生死闗金
鼎蟠龍虎三年養神丹刀圭一入口白日生羽翰我欲
往從之脫屣諒非難但恐逆天理偷生詎能安
　　閑居
故人通貴絶相過門外真堪置雀羅我已幽慵僮更懶
雨來春草一畨多
　　夏日西齋書事
榴花映葉未全開槐影沉沉雨勢來小院地偏人不到
滿庭鳥跡印蒼苔
　温公此詩寫閑居幽寂之意翛然於塵埃之表於此
　可以見公之於物澹然而無所汩也
　　酬華嚴真師
知足隨縁處處安一身温飽不為難禪房窄小纔容膝
此外從他世界寛
　文昌雜録云司馬公居洛在陋巷所居纔能庇風雨
　又作地室嘗讀書於其中葢道徳之尊亦不自知顔
　氏子之樂也故其銘布衾云顔樂一瓢萬世師模紂
　居瓊室死為獨夫亦此詩之意云
　　待制司馬公
　待制公諱池丞相温公之父
　　行色
冷於陂水淡於秋逺陌初窮到渡頭賴是丹青不能畵
畵成應遣一生愁
　張文潜云右行色詩待制司馬公所作也公以某年
　中嘗監安豐酒税實作此詩距今若干年其孫宏知
　縣事刻此篇於石屬予記之惟公以文學風節為時
　名臣是生丞相温公以盛徳名世以直道立朝名聞
　華夷功施社稷其完節美行既載在天下而著書立
　言皆足以師模來世葢嘗評古今詩句為詩話一巻
　亦載此詩以其甚工不敢以父子之嫌廢也梅聖俞
　以詩名一時嘗言詩之工者寫難狀之景如在目前
　含不盡之意見於言外此詩有焉
　　范文正公
　文正名仲淹字希文
　后山詩話云文正為岳陽樓記用對語說時景世以
　為奇尹師魯讀之曰傳奇體耳傳奇唐裴硎所著小
　説也
　　淮上遇風
一棹危於葉傍觀亦損神他年在平地無忽險中人
　詩話云范文正淮上遇風作此詩雖弄翰戲語卒然
　而作其濟險加澤之心未嘗忘也
　　贈釣者
江上往來人盡愛鱸魚美君看一葉舟出没風濤裏
　翰府名談云范希文贈釣者詩實寓深意不徒作也
　文酒清話云希文江上遇風及贈釣者詩語雖同而
　意各有寓也
　　十四夜月
天意將圓夜人心待滿時已知千里共猶訝一分虧
　隠居詩語云詩豈獨言志往往䜟終身之事希文小
　官時作此詩既而大負人望世期以為相而止於參
　知政事王介甫為殿中丞羣牧判官時作郢州白雪
　樓詩畧云折楊黄花笑者多陽春白雪和者少知音
　四海無幾人况復區區郢中少千載相傳始欲慕一
　時獨倡誰能曉古心以此分冥冥俚耳至今徒擾擾
　及作相更新天下之務而一時沮壊之者蠭起皆如
　白雪之句也
　　蚊
飽去櫻桃重飢來柳絮輕但知求旦暮休更問前程
　胡苕溪云呉興澤國春夏之交地尤卑濕仍多蚊蚋
　東坡作守日有詩云風定軒窻飛豹脚雨餘欄楯上
　蝸牛真紀實也舊説泰州西溪濱海多蚊范文正為
　監鹽場日題此詩想與呉興同患也
　　孤兒扶䘮
十口相攜泛巨川來時煗熱去凄然闗津若要知名姓
便是孤兒寡婦船
　聞見録云范文正公鎮越有戸曹孫居中卒子㓜家
　貧公助之以俸錢百緡治巨舟差老衙校送歸作詩
　一絶戒其吏曰過闗津但以吾詩示之
　　釣臺
漢包六合網賢豪一箇冥鴻惜羽毛世祖功臣三十六
雲臺争似釣臺髙
　子陵釣臺賦者甚衆如文正公此詩真足以亷頑立
　懦其後如黄魯直云平生乆要劉文叔不肯為渠作
　三公能令漢家重九鼎桐江波上一絲風戴式之云
　萬事無心一釣竿三公不換此江山平生恨識劉文
　叔惹起塵名滿世間潘檉有云蟬冠未必似羊裘出
　處當時已熟籌但得諸公依日月不妨老子卧林丘
　皆佳句也因併及之
　　賀方回
　賀鑄字方回少為武吏換文資善長短句
　王直方詩話云方回嘗言學詩於前輩得八句云平
　澹不流於淺俗奇古不鄰於怪僻題詠不窘於物象
　叙事不病於聲律比興深者通物理用事工者如己
　出格見於成篇渾然不可鐫氣出於言外浩然不可
　屈盡心於斯守而勿失
　　題定林寺
破冰泉脉漱籬根壊衲遥疑挂樹猿蠟屐舊痕尋不見
東風先為我開門
　王直方詩話云賀方回嘗題此絶於定林寺荆公見
　之大加稱賞縁此知名
　　茅塘馬上
壯圖忽忽負當年回羨農家過我賢水落陂塘秋日薄
仰眠牛背看青天
　漫叟詩話云方回茅塘馬上詩末兩句殊有意味冩
　出野興
　　望夫石
亭亭思婦石下閲幾人代蕩子長不歸山椒乆相待微
雲䕃髮彩初月輝蛾黛秋雨疊苔衣春風舞蘿帶宛然
姑射子矯首塵冥外陳迹遂無窮佳期從莫再脫如魯
秋氏妄結桒下愛玉質委淵沙悠悠復安在
　王直方詩話云方回嘗作望夫石詩交遊間無不愛
　之余謂田承君云此詩可以見方回得失其所得者
　琢磨之功所失者太粘著皮骨耳承君以為然
　后山詩話云望夫石在處有之古今詩人共用一律
　惟劉禹錫云望來已是幾千歲只似當年初望時語
　雖拙而意工黄叔達山谷之弟也以顧况為第一云
　山頭日日風和雨行人歸來石應語語意皆工江南
　有望夫石每過其下不風即雨疑况得句處也
　餘話詳見王建望夫石詩後
　　附黄山谷寄賀方回
少游醉卧古藤下誰與愁眉唱一杯解作江南斷腸句
只今惟有賀方回
　任天社云秦少㳺作好事近曲曰醉卧古藤隂下了
　不知南北賀方回有青玉案曲曰彩筆新題斷腸句
　兩曲皆知名於世時少游已死矣
　愚謂此詩後兩句是襲太白詩中解道澄江净如練
　令人長憶謝𤣥暉語意也
　　謝無逸
　冷齋夜話云謝逸字無逸臨川韻人勝士也工詩能
　文黄魯直讀其詩曰晁張流也恨未識之耳
　無逸號溪堂居士有溪堂集行於世其詩有云老鳳
　垂頭噤不語枯木槎牙噪春鳥又曰貪夫蟻旋磨冷
　官魚上竿又曰山寒石髮瘦水落溪毛凋皆為魯直
　所稱賞
　　送董元達
讀書不作儒生酸躍馬西入金城闗塞垣苦寒風氣惡
歸來面皺鬚眉斑先皇召見延和殿議論慷慨天開顔
謗書盈箧不復辯脫身來看江南山長江滚滚蛟龍怒
扁舟此去何當還大梁城裏定相見玉川破屋應數間
　　寄隠居士
處士骨相不封侯卜居但得林塘幽家藏玉唾幾千巻
手校韋編三十秋相知四海孰青眼髙卧一庵今白頭
襄陽耆舊節獨苦只有龎公不入州
　漫叟詩話云謝無逸學古髙潔文詞煅鍊篇篇有古
　意尤工於詩余愛其送董元達及寄隠居士二詩皆
　佳作也淮南潘邠老與之甚熟二公皆老死布衣士
　議惜之
　　晚春
蒲芽荇帶繞清池錦䌫牽船水拍堤好是寒煙踈雨裏
逺峰青處子規啼
　　其二
門前楊栁暗沙汀雨溼東風未放晴㸃㸃落花春事晚
青青芳草暮愁生
　　重陽前四日風雨大作因憶潘邠老滿城風雨近
　　重陽句為足成之
滿城風雨近重陽無奈黄花惱意香雪浪翻天迷絶壁
令人西望憶潘郎
　　其二
滿城風雨近重陽不見修文地下郎想得武昌門外柳
垂垂老葉半青黄
　　其三
滿城風雨近重陽安得斯人共一觴欲問小馮今健否
雲中孤雁不成行
　冷齋夜話云黄州潘大臨工詩有佳句東坡山谷尤
　喜之臨川謝無逸以書問近新作詩否潘答書曰秋
　来景物件件是佳句恨為俗氣所蔽翳昨日清卧聞
　攪林風雨聲遂起題壁曰滿城風雨近重陽忽催稅人
　至令人敗思止此一句奉寄聞者莫不笑其迂濶
　吕居仁云潘邠老嘗得詩滿城風雨近重陽文章之
　妙至此極矣後有詩托謝無逸綴成云病思王子同
　傾酒愁憶潘郎共賦詩為此語也
　謝無逸溪堂集云亡友潘邠老有滿城風雨近重陽
　之句今去重陽四日而風雨大作遂用邠老之句廣
　為三絶
　詩說云詩之有思卒然遇之而莫遏有物敗之則失
　之矣故昔人言覃思垂思抒思之類皆欲其思之來
　而所謂亂思蕩思者言敗之易也鄭綮詩思在灞橋
　風雪中驢子上唐求詩所游歴不出二百里則所謂
　思者豈尋常咫尺之間所能發哉
　　胡少汲
　黄山谷云少汲後生中豪士也讀書作文殊不塵埃
　使之不倦雖競爽者未易追也
　　與劉邦直
夢魂南北昧平生邂逅相逢意已傾楚國山川千疊逺
隋堤煙雨一帆輕我無健筆翻三峡君有長才肅五兵
同是行人更分首不堪風樹作秋聲
　山谷云少汲此詩同是行人更分首真佳句也邂逅
　相逢意已傾已道了劉三十一矣
　　和山字韻
章句飄飄續小山古風蕭瑟筆追還海鵬共擊三千里
鐵馬同歸十二閑功業㑹看鐘鼎上聲華已在搢紳間
他年記憶憐衰老為報西川引一班
　桐江詩話云少汲宣和間在河朔作漕日同官陳亨
　伯輩唱和山字韻少汲最後始成人皆嘆服
　漁隠叢話云元豐間王平甫有海鵬未擊三千里天
　馬須歸十二閑之句甚為一時諸公所稱道今少汲
　所云豈非剽平甫之句但易三字以為已作邪
　　劉貢父
　劉元城先生云劉貢父好謔然立身立朝極有可觀
　故某喜與之交遊也
　　詠史
自古邊功縁底事多因嬖倖欲封侯不如直與黄金印
惜取沙塲萬髑髏
　劉後村云貢父詠史詩往往指王韶李憲輩唐人曹
　松詩亦是此意
　　附曹松己亥歲
澤國江山入戰圖生民何計樂樵漁憑君莫話封侯事
一將功成萬骨枯
　愚因記張籍將軍行云邊城親戚曽戰沒今逐官軍
　収舊骨磧西行見萬里空幕府獨奏將軍功杜子美
　出塞曲云功名圖麒麟戰骨當速朽劉灣出塞詞云
　死是征人死功是將軍功劉潜夫國殤行云嗚呼諸
　將官日穹豈知萬鬼號隂風陸龜蒙築城詞云城髙
　功亦髙爾命何勞惜此詩此意真足以為貪功生事
　輕視人命者之戒
　　絶句
青苔滿也初晴後緑樹無人晝夢餘惟有南風舊相識
徑開門戸又翻書
　愚謂唐盧綸老圃堂詩云邵平𤓰圃接吾廬谷雨乾
　時偶自鉏昨日春風欺不在就床吹落讀殘書貢父
　此詩與綸詩意相近皆佳作也
　後村云貢父此詩與劉原父春草詩皆有元和意度
　不似本朝人詩併附於左
　　附劉原父春草
春草綿綿不可名水邊原上亂抽榮似嫌車馬繁華地
纔入城門便不生
　
　
　
　
　
　
　
　
　
　
　
　詩林廣記後集巻十
