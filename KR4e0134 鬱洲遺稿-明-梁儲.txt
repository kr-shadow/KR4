#+TITLE: 鬱洲遺稿-明-梁儲
#+DATE: 2016-06-11 12:25:29
#+SOURCE: github.com/kanripo/KR4e0134 master 96ae132c                
欽定四庫全書　　　　　集部六
　鬱洲遺藳　　　　　　　别集類五(明/)
　　提要
　　　　(臣/)等謹案鬱洲遺藳八巻明梁儲撰儲字叔
　　　　厚號厚齋晩號鬱洲廣東順徳人成化戊戌
　　　　進士官至華葢殿大學士諡文康事迹具明
　　　　史本傳是集為其子次挹所編初名鬱洲集
　　　　香山黄佐為之序後其孫孜官中書舍人從
　　　　内閣録其奏疏彚入前藳而并刻之釐為十
　　　　巻名曰鬱洲遺藁即此本也儲厯事三朝當
　　　　武宗末造盤游無度羣小弄權正杌隉不寧
　　　　之時乃能與楊廷和等協心輔政齗齗焉屢
　　　　以口舌相爭集中所載奏疏如武宗自封鎮
　　　　國公則上疏力阻許給秦王闗中閒田為牧
　　　　地則於草勑時為危言以動聽事遂得寢又
　　　　請回鑾疏至八九上無非惓惓忠愛之忱雖
　　　　辭乏華腴而義存規諫亦可見其大節之無
　　　　愧矣黄佐嘗稱其生平著作多不存藁故集
　　　　中詩文寥寥無㡬體格亦不甚髙葢非其注
　　　　意之所在云乾隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　鬱洲遺稿卷一
　　　　　　　　　　　　　明　梁儲　撰
　　奏疏
　　　乞致仕疏
臣梁儲謹奏為自劾不職乞恩休致事臣才微徳薄素
多疾病今年踰六十病日益増而久叨重位瘝曠無補
其為可去無可疑者顧舊歲二三月及十一月間曽三
次自劾求退俱未䝉聖恩俞允今歲正月間又同大學
士楊廷和等以災異之故具疏乞休亦未䝉俞允之㫖
臣伏自惟念尤有不勝其惶懼者請更以臣宜去之義
重為皇上陳之臣聞君父之恩無窮而大臣之分有限
為大臣者若昧其止足之戒冥行而不自顧則折足覆
餗之凶咎隨之矣況今内閣三臣之中惟臣年最老病
最多才最短輔導最無狀欲求因災異䇿免以警戒于
有位宜無有先於臣者皇上縱存念舊物未遽捐棄然
其如臣之私願未遂何哉如天下之公論未協何哉臣
之此情實尤懇切伏望皇上特垂睿察即日容臣以禮
致仕别選賢能以充任使庶幾盡脩徳弭災之實以回
天意而臣於林下亦得以終被無疆之澤矣臣無任待
罪祈恩激切懇請之至為此具本親齎謹具奏聞伏候
勅㫖正徳九年二月初四日奉聖㫖卿職司宻勿勞勩
著稱正方倚任才識老成豈可引年輙求休致所辭不
允吏部知道
　　　問安疏
臣梁儲等謹題二十九日早司禮監太監蕭敬等節該
傳奉聖㫖朕躬偶爾違和暫免朝參數日臣等聞命下
情不勝瞻戀伏望聖明慎起居節飲食頥養天和茂膺
洪福以慰臣民之望謹具題問安正徳十年四月三十
日
　　　請停工疏
臣梁儲等謹題前日欽䝉發下工部一本為修理殿宇
添盖房屋等事大意以為見今營建乾清坤寧二宫工
程浩大財力匱乏將内官監所奏修理太素殿及天鵞
房船塢等項房屋工程停止臣等已擬㫖進呈未䝉批
出中心惶惑不知所為竊惟陛下宫寢未建中外臣工
日夕不安工部職掌工作已經㑹計查䖏派徵差官分
投前去各處採取大木燒造磚瓦但値民窮財盡之時
猝難辦集非惟工部以為憂臣等皆切憂之恨無方略
以佐經費今大工方興若將前項不急之工一併整理
則合用錢糧將何取給取之官則官無蓄積取之民則
民已困敝況此役一興大工未免為其妨誤夫以可緩
之役而妨當急之務深為未便該部計無所出利害切
身事勢窘廹言非得已伏乞聖明乾斷速賜批行將前
項殿宇房屋工程暫且停止待後大工就緒民力稍舒
之日該衙門另行具奏定奪臣等不勝懇悃之至謹題
請㫖正徳十年閏四月日
　　　勸止臨幸疏
臣梁儲等謹題日者竊聞聖駕自西安門出外經宿而
回不知臨幸何所臣等初聞未敢遽信既而道路相傳
衆口藉藉使臣等心志憂惶神魂飛越輾轉思惟莫知
所䖏竊惟天子出入必偹法駕必傳警蹕衛士環列百
官扈從所以嚴至尊之分而防意外之虞也且如南郊
大祀不過一宿虎賁之旅鷹揚之將周旋左右而直廬
拱衛官軍萬餘警柝之聲夜以達旦至於皇城各門又
令勛戚重臣守把祖宗之法至為詳偹今聖駕之出不
知環衞者何人居守者何官文武羣臣茫不與聞若徒
無故輕身而出率意而徃擾擾塵埃中萬一車馬驚蹷
之虞奸盜竊發之變出於意料之所不及未知何以偹
之雖然天神協相决無是事而臣等私憂過計實切寒
心夫千金之子尚不肯垂堂而坐陛下一身乃宗廟社
稷之主縱不為身惜獨不為宗廟社稷計乎仰惟聖性
髙明天資英邁洞燭天下之事機已非一日必不輕易
舉動竊恐左右羣小貢諛希寵之徒倡引事端蠱惑聰
明陛下偶未深思而遽從之上累聖徳下駭人心凡此
導引之人其罪殆不容誅但事在秘宻非臣所知不敢
妄有指議伏望陛下念祖宗付託之重體臣民瞻戴之
情自今以後端拱穆清以保威重節宣勞逸以頥天和
嚴内外出入之防正堂陛尊卑之分戒非時之宴逰屏
無益之玩好仍乞查究導引出外之人置之於法以彰
剛斷之徳以解臣民之疑宗社幸甚天下幸甚臣等偹
員輔導平時既不能調護聖躬弼亮治理兹有所聞若
復忌避不言則欺君負國之罪死不足贖儻以為所聞
不的干冒天威眀示黜罰不敢辭避臣等不勝忠愛懇
悃惶愳廹切之至謹具題知正徳十年六月十六日
　　　議邉務疏
臣梁儲等謹題為邉務事近因陜西地方節報邊宼聲
息特命大監張忠監督軍務帯領參將宋贇湛臣部下
官軍三千員名從北路去都督張洪掛印充縂兵官帯
領京營官軍五百員名遼東官軍三千員名從南路去
都御吏陳天祥提督軍務各調度陜西將官殺賊臣等
仰見皇上憫念闗陜軍民重被荼毒故欲大彰天討以
靖地方古帝王安夏攘夷伐罪救民之心不是過也竊
惟陜西自去冬北敵入套今年由夏徂秋不次入境宼
剠各該總制鎮廵等官不能設䇿防禦致今八月以來
擁衆深入腹裏平涼鳯翔地方又侵犯延綏米脂綏徳
等䖏大肆擄剠我軍曽無斬獲之功上廑聖慮逺勞王
師固非得已但敵人故智入套則西寇闗陜過河則東
窺宣大今在套已及一年入掠不止一次飽其所欲滿
載而歸腹裏地方孳畜已空無可復掠此後水冷草枯
似難再入冬深凍堅必將蹈氷過河為大同宣府偏頭
闗等䖏之患及照陜西守臣初未嘗請兵該部原擬設
主將一員帯領京營官軍五百員名限十日内起程星
馳前去調度征勦本欲救陜西目前之急已䝉聖明俞
允深合事宜今張洪受命月餘機㑹已過若復統領重
兵紆回數千里以至陜西冬令已深河氷已合腹裏恐
無可尋之賊徒勞士馬徒費芻糧何益於事至於亦卜
刺餘宼逼近洮岷則又逃難殘兵守臣自足當之且陜
西邉徼之賊四肢之疾也宣大門庭之宼腹心之疾也
況近日朶顔夷人屢犯我邉與小王子結親其奸黠未
可窺測臣等私憂過慮不在陜西而在宣大竊謂宣府
及遼東官軍正宜養威蓄銳以防意外之虞以剿門庭
之宼今乃逺調西陲為後時之舉徼難成之功恐非至
計倘或宣府以東烽火有警士馬單弱又將征調何地
之兵以應之乎伏望聖明乾斷合無令張忠張洪俱從
宣府大同前去一面差人馳徃延綏探訪如果敵兵尚
在陜西地方搶掠鎮廵官飛報速即前進督同各鎮將
官㑹兵征剿若潛伏套内勢將過河前項軍馬且在宣
大駐劄休息聽調待其過河各官應否改命提督宣大
山西或敵衆北遁歸巢相應班師俱聽兵部議奏定奪
惟復照依兵部原擬先令張洪帯領京營官軍五百從
山西石州地方過河張忠亦先帯令奏討團營官軍五
百員名與陳天祥俱徃赴延綏相機行事其遼東并宋
贇等部下官軍俱暫在宣府操候本䖏有警可以調用
若陜西果有緊急聲息方纔催調前去庶免徒勞人馬
亦不虚費供給況陜西延寧二鎮兵馬俱素稱勇銳而
大同逰竒等兵又見在彼䖏得人調度足可成功何至
逺勞遼東之兵以示弱於敵人乎臣等又思得宣大二
鎮及山西偏頭闗等䖏節被敵人宼擾地方凋殘士馬
疲敝而宣府軍威屢挫失事最多比之他鎮尤為狼狽
切近京師與宻雲古北口一帯唇齒相連尤宜保護伏
願皇上申敕三鎮守臣及時修飭牆塹操練軍馬禁剥
削之弊以養兵力時糧賞之頒以作士氣一應防邉禦
敵事宜預為區䖏賊來有以待之使地方不至重貽患
害以貽九重北顧之憂臣等偹員輔導知而不言是為
欺君畧陳所見如此伏惟聖明裁擇謹題請㫖正徳十
年十月初九日
　　　請明敕遣中官疏
臣梁儲等謹題為傳奉事該兵部掲帖開稱正徳十年
十一月十三日該司禮監太監温祥傳奉聖㫖司設監
太監劉允着他前去四川等䖏公幹寫勅與他該衙門
知道欽此欽遵傳奉到部合具掲帖赴翰林院請寫勅
書等因照得内外官員欽奉勅内必湏偹開所行事務
今太監劉允前去四川未知幹理何事該部掲帖内不
見開載臣等無憑撰寫仰惟聖明在上事遵成法兹欲
勅遣近臣於數千里之外公幹必是事情重大伏乞明
諭臣等知之庶使所撰勅文有所憑據謹題請㫖正徳
十年十一月十七日
　　　修書籍疏
臣梁儲等謹題為修理書籍事照得内閣并東閣所藏
書籍年歲既久殘缺頗多必湏專委官員用心管理方
可次第修補今推得見在誥勅房辦事中書舍人胡頥
序班劉偉俱堪委用合無令胡頥仍舊職劉偉改典籍
與同原管主事李繼先專一管理前項書籍臣等仍督
令逐一查對要見某書原數若干見在完全者若干殘
缺應修補者若干待查明之日再行奏請裁䖏縁係修
理書籍事理未敢擅便謹題請㫖正徳十年十一月日
次日奉聖㫖是吏部知道
　　　留逺人疏
臣梁儲等謹題暫留逺人教習以便審譯事據提督四
夷舘太常寺卿沈冬魁等呈該回回館教習主簿王祥
等呈竊照本館專一譯寫回回字凡遇海中諸國如占
城暹羅等䖏進貢来文亦附本館帯譯但各國土語土
字與囬囬不同審譯之際全憑通事講說及至降勅回
賜等項俱用回回字今次有暹羅國王差人來京進貢
金葉表文無人識認節次審譯不便及查得近年八百
大甸等䖏夷字失傳該内閣具題暫留差來頭目藍者
哥在館教習成效合無比照藍者哥事例於暹羅國來
夷人内選留一二名在館并選各館官下世業子弟數
名送館令其教習待有成之日將本夷照例送回本王
等因實為便益據此臣等㸔得習譯夷字以通朝貢係
是重事今暹羅夷字委的缺人教習相應䖏置合無著
禮部行令大通事并主簿王祥等將本國差來通曉夷
字人再加審譯暫留一二在館教習待教有成效奏請
照例送回庶日後審譯不致差誤縁係暫留逺人教習
事理未敢擅便謹題請㫖
　　　請重大祀疏
臣梁儲等謹題為大祀事照得本年正月十三日皇上
大祀天地於南郊初十日百官聽受誓戒十二日聖駕
晨出至壇視具省牲乃御齋宫百官叩頭至晩分獻并
執事等項官生人等各於西天門外候開進入是夜子
時上恭詣大祀殿行禮禮畢還齋宫百官先回於承天
門候駕隨至奉天殿慶成稱賀此祖宗舊制朝廷至重
至大之禮盖人君至尊無對所當敬畏者惟天地此而
不用其誠何所復用其誠仰惟皇上嗣極以來祗畏天
顯率由舊章故未嘗有所違越一念之誠自能上通於
天羣臣將順之不暇夫復何言但比歲駕出鑾回或至
暮夜竊恐爼豆陳設不能蠲潔禮樂儀容不能整偹無
以稱聖明敬天之意且扈從供事數十萬人若至暮夜
則警蹕不嚴兵衛不肅百官失趨蹡之容班行無等級
之分甲馬或交馳於輦道羣衆或喧呼於御街非所以
壯臣民之觀瞻而啓四夷之尊戴也況塵埃昏暗之中
慮有不測禁門出入之際尤難闗防雖聖徳格天百神
訶護萬無他虞而臣子之私憂過計不能不拳拳於此
也伏願皇上深思大祀之重慎惜至聖之體駕出廻鑾
悉遵故事俱在清晨使禮官得以周旋百僚得展誠敬
則天地歆鑒臣民懽恱和氣致祥實宗社萬萬年無疆
之休也臣等偹員輔導不忍緘黙謹具題知伏惟聖明
留意正徳十一年正月初八日
　　　請定大本疏
臣梁儲等謹題為定大本以繋人心事仰惟陛下嗣登
大寳十有二年敬天法祖愛民任賢謹兵戎之練以制
邊陲奮威刑之施以懲奸宄如正徳五年以前賊臣擅
權毒流天下陛下一變色而大奸伏誅矣正徳八年以前
羣盜稱亂逺近騷然陛下一指示而地方底寧矣今萬
姓仰徳四夷向風臣等承望清光之不暇夫復何言顧
事有至大至急中外臣民同懐隱憂而不能一日釋然
者不敢不昧死言之陛下儲嗣未建宫坊尚虚比年以
來兩京大小羣臣屢以為請雖䝉涵納未見施行臣等
偹員輔導獨未敢言及者盖以祖宗功徳深厚慶祉延
綿陛下以鼎盛之年綏方至之福螽斯麟趾之兆行將
見之未足為晩荏苒因循又復數歲而椒寢之慶未徵
甲觀之祥未著臣民憂惶日甚一日臣等若復忌避不
言則是負君悮國罪不容誅矣竊惟自古帝王既纘大
業即建儲貳上以承乎宗廟社稷而下以繋屬天下之
心絶覬覦之念塞禍亂之源實在乎此其或儲嗣未育
則必求同姓親賢以為之輔詩曰宗子維城故儲貳者
天下之根本而同姓者朝廷之屏翰也今大夫士庶叨
一命之榮席百金之産如未有嗣必圖所以繼其後陛
下富有四海之廣貴膺萬乘之尊而左右無屬籍之親
京師無藩屏之託比者妖言不軌之徒徃徃藉以為詞
雖旋即事露伏法而意外之虞不可不慮此臣等之心
所以食不下咽而寢不貼席也然此事重大秘密臣下
固當言之若夫慎而行之則在君上非人臣所敢與聞
伏願陛下斷自聖衷祗循成憲逺念前朝已行之故事
近採兩京臣下之進言宜早擇宗藩近屬之賢者二三
人召至京師置諸左右使之供問安視膳之禮代奉先
晨謁之勞簡謹厚之人與之居命儒宿之臣以導之學
使萬方臣庶知朝廷有屬籍之親有藩維之重憂疑之
心自此而釋覬覦之姦無自而萌且聖徳格天多男有
頌必當不逺待皇子誕育主鬯有人然後優其禮遇使
各歸藩邸事體無嫌理義俱順如此則天地豫恱百神
歆饗宗廟社稷並受其福况百官兆民有不歡呼蹈舞
於光天化日之下者乎陛下所以延萬年統緒之傳而
迓四海平康之治者莫急於此矣臣等一念忠悃發自
肺肝觸犯雷霆罪當萬死伏惟聖明留神詳察正徳十
一年三月日
　　　請罷遣中官疏
臣梁儲等謹題為傳奉事先該兵部手本開稱司禮監
太監溫祥傳奉聖㫖司設監太監劉允着他前去四川
等䖏公幹寫勅與他該衙門知道欽此欽遵臣等看得
内外官員欽奉勅内必湏偹開所行事務今太監劉允
前去四川未知幹理何事不見開載無憑撰寫已經具
題未䝉明示近該禮部手本開稱司禮監太監秦文傳
奉聖㫖司設監太監劉允着照永樂宣徳年差鄧成侯
顯等事例去烏思藏地方齎送畨供等物寫勅與他該
衙門知道欽此欽遵傳奉到部開具手本赴翰林院請
寫勅書等因續於户部覆本内看得太監劉允奏要帯
太監等官劉宗等八員錦衣等衛官舍指揮同知韋禄
等一百三十三員名應付廪給口糧馬匹車輛馬快船
隻該用過番物件欲令四川鎮廵三司聽其便宜措置
及選差驍勇官二員量帯官軍計程支偹糧料直抵彼
䖏徃回䕶送又稱撫犒各夷湏用食茶金帛絹布等物
無從措辦乞將長蘆運司見鹽一萬引兩淮運司見在
正課塩六萬引給與變賣應用等事情乞賜勅内開載
等因荷䝉俞允臣等愚昧心有未安不敢不言竊惟西
畨本夷狄之教邪妄不經古先聖王之世未聞有此顧
其說流入中國浸淫已乆未能遽革永樂宣德年間雖
嘗有遣使之舉我祖宗之意以天下初定特藉之以開
導愚迷鎮服戎狄非真信其教而崇奉之也承平之後
累朝列聖止是因其年例遣人朝貢厚加賞賚答其勤
劬未嘗輕辱命使逺涉夷境陛下今遣近侍内臣前去
齎送畨供朝野聞之相顧駭愕以為堯舜在上不應有
此輕舉而太監劉允奏討塩引數萬動撥馬快船至於
百隻又欲聽其便宜䖏置錢物若撥官軍䕶送等項於
法例俱不相應盖開中塩引本為供邉今外患未寧三
邉糧草缺乏帑藏空虚緩急接濟惟此一䇿且各運司
該年塩課俱開中盡絶若許其帯塩不過收買私塩發
賣射利乗機夾帯之弊不知幾何塩法為之大壞邉方
何以仰給況京儲歲運與營建大木併在裏河議者猶
恐不能疏通若又添此等塩船徃來其間挾勢騷擾不
止地方受害而粮運大木二事被阻滯妨碍又照四川
地方大盜初息民困未蘇所奏便宜措置錢物在官已
無積蓄未免科派軍民民窮盜起將來事變殆不可測
且自天全招討司出境涉歴數萬里之程動經歲年方
得到烏思藏地方今帯去官軍人役數多沿途俱是化
外非有驛傳供給人馬芻糧俱要馱載而行所費鉅萬
難以逆料途間倘有不給不知何以為䖏又聞番地多
與黄毛邊裔相隣時出剽掠為患使臣所至萬一被其
突出有所傷害虧中國之體納外夷之侮此事理所有
不可不慮夫以無益之事而妨至要之事且貽意外之
虞舉朝皆知其不可此臣等不能已於言也縁劉允受
命逺出畨境利害切身亦非得已臣等深見事勢之難
前項勅書委實不敢撰寫伏望皇上慎重國體憫恤人
窮收回成命不必差官番貢等物止照節年事例就令
彼䖏朝貢使臣齎回則禮意不失事體無碍物議不興
外患不作而聖徳益光治功無累矣臣等偹員輔導此
等事情心知不可若隠黙不言他日陛下追悔前事之
失責臣等不能匡正其罪莫逃謹昧死言之伏惟留神
省覽臣民幸甚天下幸甚臣等不勝待罪俟命之至謹
題請㫖正徳十一年三月日
　　　災異求免疏
臣梁儲等謹奏為不職妨賢致生災異乞賜罷黜以答
天譴事臣等章句腐儒才非經濟誤䝉皇上簡入内閣
與聞幾政今官躋一品位列三孤文臣恩遇殆罕倫比
臣等其敢不勉圖報稱顧嘗切自思之以學術則不足
以代王言以謀猷則不足以裨國論徒冒輔導之名全
無啓沃之效況國家之大本未立中外之疵政尤多有
司之征歛益緐生民之困苦已極凡若此類未易枚舉
臣等雖知之而不能言或言之而不盡跡其不職之罪
決當罷黜無疑矣又況冬無瑞雪春有風霾小雨初零
隨即晴霽祈請雖切甘霖未降今二麥已枯五榖未種
災害疊見邉報屢至若使雨再愆期年更荒歉則將來
可憂之禍殆有不可勝言者伏望皇上深思天戒裁以
大義即將臣等削去官職罷歸田里别選天下才賢入
閣辦事庶幾猶有回天之望天下之事必將尚有可為
者若復顧惜優容不令臣等亟去直待事變已極然後
改圖用賢則不惟無益於事而臣等之獲罪於公論益
又深矣臣等迫切陳詞實由衷曲聖明在上必祈垂察
而曲成之盖臣等一退之後既可少逭乎罪愆而羣賢
彚進之初必有以大毗乎新政是不惟臣等之幸而亦
天下之大幸也臣等下情無任激切屏營祈望之至為
此具本親齎謹具奏聞伏候勑㫖正徳十一年四月初
八日具官云云初九日奉聖㫖上天示戒正宜交修卿
等職居輔導調元贊化以裨至治豈可自引求退所辭
不允着安心辦事該衙門知道欽此
　　　請補缺官疏
臣梁儲等謹題為缺官事照得詹事府翰林院左右春
坊司經局等衙門各有額設官員俱以文字講讀考試
等事為職業累朝以來或以詹事少詹事庶子諭徳等
官兼翰林院官或以學士侍讀學士等官兼春坊官近
年各該官員多有陞任及事故等項去訖見今詹事止
有尚書蔣冕掌管印信翰林院堂上止有侍讀學士顧
清一人春坊司經局止有左右中允劉龍李廷相二人
各掌管印信況今年順天應天二府鄉試及明年禮部
㑹試又例該用學士庶子等官充考試官誠恐差用不
敷合無着吏部查照先年事例將前項衙門量擬應補
員數并開具年深官員職名上請陞用以便差遣縁係
缺官事理臣等未敢擅便謹題請㫖正徳十一年四月
日
　　　議邉務疏
臣梁儲等謹題為邉務事近日北敵糾衆深入白羊口
等地方搶掠今青邉等口又報大勢敵兵入境皇上大
彰天討已命太監張忠監督軍務都督劉暉掛印充總
兵官侍郎丁鳯提督軍務都督桂勇都指揮賈鑑充左
右參將各統領京營遼東官軍調度各鎮守臣征勦天
威所臨敵兵聞風震懾若不逺遁必然駢首就戮獻俘
奏凱刻日可期但兵事甚重難以逆料地方安危在此
一舉臣等任忝股肱一得之愚不敢緘黙謹條陳如左
伏乞聖明省覽俯賜施行謹題請㫖
一師克在和宜令張忠丁鳯劉暉等務以朝廷付託為
重凡軍中一應大小事務湏要同心協盧㑹議停當而
行至於用兵機宜還用責成劉暉桂勇等聽其進止庶
幾號令專一成功可必不可各狥已見互相執拗彼此
乖違致誤事機
一帝王之師貴在萬全無弊邊隅有警來則薄伐去則
勿追況敵人在邉已久今草盛馬肥其鋒必銳而我軍
趨之於數百里之外未免困乏宜令張忠養威持重凡出
兵遇敵不可驟與之戰輕遏其鋒若見零散逰走之兵
切勿輕易尋趂陣前佯敗之卒亦勿輕易追逐須要哨
看的確審度事勢見可而進庶不墮其姦計倘或畏威
逺遁地方不致受苦即係各官功績不必貪圖斬獲首
級功次輕進逺追勞我師旅恐陷不測
一紫荆闗等處兵部已奏行廵撫都御史臧鳯速來附
近地方駐劄與分守將官同心協力操練人馬其所管
達官達舍宜令支與口粮給領馬匹委官管領約束遇
警即便發去與守闗官軍協力戰守仍行沿邉一帯分
守守偹兵備防守等官各慎固邉闗剗削山崖挑穵賺
坑嚴謹烽堠秣馬厲兵常如敵在目前一䖏有警即便
傳塘走報隣境官軍互相應援不可自分彼此推托誤
事
一山西鎮廵官宜令嚴督偏頭寧武等關分守守備等
官嚴加防禦恐敵不得利於東而窺我之西又蹈前年
故轍以為山西腹裏之害
一延綏兵馬素為敵人所憚近聞副總兵安國所領竒
兵㳺擊將軍朱鑾所領土兵大同俱已調來恐數少不
敷應援宜作急將㳺擊杭雄所領逰兵星夜調來三枝
㑹合當有七千餘人隨敵向徃截殺勝於他䖏兵馬但
此兵連年征調已極疲困宜令延綏巡撫官毎員名賞
銀一二兩以作其氣且大同宣府地方比之他鎮不同
仍宜令延綏總兵官王勛挑選戰鋒人馬三千員名前
來清水營駐劄若聲息十分緊急即便統領過河䇿應
若套内尚有餘黨即調寧夏陜西兩鎮逰兵分布按伏
防守此皆先年已行故事
一用兵以賞罰為先今軍中止是斬獲首級者方得給
與銀牌數亦不多其論功行賞徃復覈勘動經歲年夫
鋒刃之下與死為隣況常人之情見利則趨以速為貴
邉軍終歲勤苦日不聊生欲作其勇敢之氣必須以重
利激之合無令兵部於太僕寺馬價銀内再借支五萬
兩作急差官齎送提督軍務官䖏分發宣府大同管糧
郎中處收貯於内量支若干差委的當官領在軍前隨
宜給賞有功官軍使之樂於用命事寧餘剰銀兩仍解
送兵部轉發該寺交收
一大同宣府偏頭闗等處土著軍民舍餘人等中間多
有材力勇悍輕生善鬭之人若激之以利自能使之鼓
舞用命勝於逺調客兵查得先年兵部題行宣大二鎮
事例該本部議稱各邉土人有能奮勇設䇿斬獲敵首
一顆隨即賞銀三十兩願陞者給與冠帯名為義勇永
免本身差徭若能糾習鄉丁截殺敵衆斬首至五顆以
上為首者加陞署所鎮撫奪獲被擄牛羊等項以四分
充賞等因題奉孝宗皇帝聖㫖是便鋪馬齎文與各該
巡撫官着好生省諭鄉村軍民人等果有設謀奮勇斬
獲敵級的照例重加陞賞欽此欽遵通行外但原擬事
寧停止不為常例今敵勢猖獗比前尤甚合無令兵部
查照前例通行宣府大同偏頭關等處三鎮掲示一
應人等知㑹有功照例施行盖敵騎初入勢合而強官
軍既不敢輕與争鋒及其分散搶掠軍馬猝難調集應
援若此策一行人人踊躍庶幾隨地寓兵敵人知懼不
敢恣肆正徳十一年月日
　　　議處代府䟽
臣梁儲等謹題近日該司禮監官傳諭聖意以代府切
臨邉境天氣苦寒又將軍以下人等類多不法欲下廷
臣議擇他處空閒府第遷代府居住臣等竊以為祖宗
以來分封藩國規制已定不宜輕易遷改永樂初年雖
有寧府自大寧遷江西遼府白廣寧遷湖廣之舉盖其
時百姓殷富府庫充實公私用度徵發不難況分封未
久宫眷不多所居宫室亦易營辦一應事體比之今日
大不相同臣等查得代府宗派十餘年前所生子已五
百七十餘人女已三百餘人歲増一歲今益衆多若要
遷居他處其親王郡王宫眷子女必須盖造殿宇將軍
中尉儀賓親戚人等亦須給與居址房屋大約言之雖
得銀二三百萬餘兩尚恐不能濟事見今公私耗竭軍
民困憊不知此銀從何出辦且如𢎞治年間夀王自四
川保寧遷於湖廣當時宫眷亦多又只將見成宫室畧
加修飾居住然費用已是不貲民心已多嗟怨况今營
建乾清坤寧二宫大役方興百需未備若一旦又有此
舉民力決不能堪非惟逼廹逃亡抑恐激成他變伏望
皇上念國家大計利害不小特賜採納停止前議天下
生靈不勝至幸又該太監張淮等勘得代府潞城和川
二王府奉國將軍聰濯等違法事情刑部㑹多官覆奏
臣等已謹擬一票封進以為如此處治已足示戒宗藩
亦合在廷衆論之公尤望聖明詳察近該太監張淮等
勘問過代府奉國等將軍聰濯等違法事情刑部㑹官
議奏䝉發下臣等議擬隨已擬票并掲帖封進未能仰
合聖意仍欲再下廷臣從重議處臣等㸔得勘官所㕘
多官所議惟聰濯聰灍二人罪過為甚義當處置遷徙
次則聰洎聰溫等其罪輕重不同亦當量加罰治至如
代王及潞城和川二王其過失只在不能鈐制宗室非
有别項奸惡今若不憑勘官及多官勘議事理輙慮本
府他日或有意外之虞一槩欲遷之他處如此處置自
代王以下心必不服天下臣民亦必以為朝廷所處欠
當各處王府聞之或有援引祖訓具疏來問在廷内外
臣僚何人作此奸謀立此議論仍守闕索取奸臣不知
朝廷何以應之此事干係不小是以臣等雖再䝉聖諭
仍不敢别有所擬伏望聖明裁察將所擬前票早賜批
出以釋羣疑不然竊慮欲除禍患反生禍患他日悔之
噬臍莫及臣等雖萬死亦不足以贖誤國之罪矣臣等
下情無任惶懼懇切之至
　　　請罷中官鹽引等疏
臣梁儲等謹題為陳愚見以裨聖治事臣等竊見天下
賦稅歲入有常而國用日増無有限制雖年榖豐登尚
難支持一遇荒歉尤為可慮況今敵患未寧軍需糧草
在在缺乏太倉毎歲解去各邉銀兩常不足以供一歲
官軍之費所頼以接濟者惟有鹽課一事可以備飛芻
走粟之用然徃日開中引鹽如正徳十年則開中正徳
元年以前課額今數年以來各處運司該年正課俱以
開中盡絶凡有奏請開中者未免預先支給鹽法因此
大壊猝有邉警召募客商多不上納盖因公差人員奏
討引目數多一時就要盡數支賣本等客商皆守支維
艱日漸貧困以至如此夫以太倉有限銀兩既不足以
給各邉軍馬之需而鹽課成法又日益廢壊無以接濟
急用萬一復報有重大聲息勢須多用糧草不知朝廷
將何以處之近該太監劉允差徃烏思藏齎送畨供等
物奏討長蘆運司見鹽一萬引兩淮運司見鹽六萬引
跟隨人役類多挾勢謀利或至各支一萬引乃夾帯至
八九萬引以此載鹽船隻填滿河道南北官民商旅舟
楫一切阻塞不容徃來其所用拽船人夫二三千名威
勢逼迫役及婦人所過之處怨聲載道非惟有壊鹽法
抑恐激成他變臣等實切憂之夫朝廷之所以遣允齎
供以取佛徒者盖欲崇尚其教也然彼佛氏之教本以
慈悲不殺憫念衆生為心今允等所過地方軍民供億
乃至於顛仆道途死亡相繼就使佛尚有靈聞此苦事
亦將蹙額不樂而不忍見矣如此而欲奉佛求福其可
得乎又況烏思藏乃西畨化外之教其徒飲酒食肉不
知戒律亦佛氏之所耻言者聖明在上正宜申嚴禁戒
逺斥其人豈宜崇信供奉浪費國計以貽天下生民無
窮之害也哉再照陜西延綏甘肅等處連年災傷米榖
薄收人多饑饉加以去年敵騎便入搶掠又有回賊累
次作耗瘡痍之民尚未甦息地方十分艱苦錢糧十分
窘乏彼處官司計無所出見行奏乞賑濟方患無以應
之今該司禮監傳奉聖㫖差御馬監太監張玉前去彼
處造辦應貢各様土宜物件其合用錢糧茶品等項欲
令陜西鎮巡三司等官及甘肅地方官員計處交與張
玉置辦凡百大小事情悉聽張玉便宜處治所在大小
衙門母得違阻令臣等備以此意撰寫勅書臣等躊蹰
惶懼未敢仰承聖意縁前項地方既值兵荒貧窘民不
聊生前項措辦錢糧欲取之於官則庫藏匱乏欲取之
於民則閭里空虚其太監以下人員至彼之日所費又
復不貲為彼處官員者若欲撫恤軍民則恐以違詔致
罪若欲奉行詔㫖則恐嚴刑峻法之下民窮盜起别生
意外之患此固為人臣子者皆宜為國深慮者也而況
忝居内閣義同休戚如臣等者乎又況甘肅切近土魯
畨諸界設若内地盜起彼必乗機入為邉患地方安危
闗繋非小至於便宜處治惟統兵官員臨機濟務得以
行之尋常公幹豈可援引為例伏望皇上俯垂天聽亟
將劉允取回今後凡有奏討鹽引者一槩不與重念陜
西歲荒民貧錢糧無處出辦仍將張玉停止不差前項
勅書免令臣等撰擬地方生靈不勝幸甚臣等無任懇
切顒望之至謹題請㫖正徳十一年月日
　鬱洲遺稿巻一
欽定四庫全書
　鬱洲遺稿卷二
　　　　　　　　　　　　　明　梁儲　撰
　　奏疏
　　　勸止逰翫以重大祀疏
臣梁儲等謹題連日該司禮監太監蕭敬等於左順門
宣諭聖意欲於郊天之後暫徃南海子逰翫臣等與同
五府六部都察院通政司大理寺錦衣衛六科十三道
等官衆口一詞皆謂朝廷至大至重之事莫有過於郊
祀之禮今祀禮未舉而先有意於逰獵則精誠已分矣
何以感格天心籲祈歆饗而望其錫福降祥於天下哉
况自祖宗列聖以來一百五十餘年皆未嘗有此舉動
今一旦忽然有之臣等乃不能極力諫阻以致皇上輕
改祖宗之舊章怠忽郊祀之大禮縱耳目之細娱忘宗
社之至計則臣等之罪大矣又況塵埃草野之中車馬
叢雜之際等威莫辨警蹕不嚴萬一可虞之事或有出
於意料之所不及者則臣等雖萬死亦不足以贖誤國
負君之罪矣以此不敢茍為阿順曲從皇上採納羣議
斷在不行則聖徳益光而聖治益隆矣宗社生靈不勝
至幸臣等下情無任激切俟命之至謹題請㫖正徳十
二年正月初四日
　　　作飬人材疏
臣梁儲等謹題為作養人材事近該内閣題欲將正徳
十二年進士照先事例㑹同吏部禮部考選庶吉士等
因奉聖㫖是該衙門知道欽此欽遵於本年三月二十
九日㑹同吏部左侍郎等於東閣前出題彌封考選得
汪佃等三十四名俱各文理優長年嵗相應堪以教養
合照例改翰林院庶吉士與第一甲三名進士舒芬倫
以訓崔桐俱於翰林院一同讀書進學令掌詹事府事
禮部尚書兼翰林院學士毛紀詹事府少詹事兼翰林
院學士顧清教習文章内閣仍按月考試以騐進益合
用桌凳筆硯紙墨酒飯皁𨽻等項仍照例行各該衙門
給發縁係作養人材事理未敢擅便謹題請㫖正徳十
二年三月三十日本年四月初一日奉聖㫖
　計開
　　汪　佃江西弋陽縣人　余承勛四川清神縣人
　　黄　易江西弋陽縣人　江　暉浙江仁和縣人
　　王廷陳湖廣黄岡縣人　汪應軫浙江山隂縣人
　　劉世盛直𨽻趙州人　　曹　懐直𨽻無錫縣人
　　儲　昱直𨽻上海縣人　葉貴章四川名山縣人
　　葉　式浙江永嘉縣人　馬汝驥陜西綏徳州人
　　汪　思直𨽻婺源縣人　王三錫山東曹州人
　　史于光福建晉江縣人　陳　沂南京太醫院人
　　鄺　灝直𨽻任丘縣人　史　道順天府涿州人
第三甲
　　劉　穆山西臨汾縣人　楊士雲雲南太和縣人
　　張　星廣西桂林中衛人　蕭與成廣東潮陽縣人
　　林　時河南汝陽縣人　鄭自璧順天府大興縣人
　　劉世揚福建閩縣人　　曹　嘉河南扶溝縣人
　　閻　閎山東臨清州人　季　方山西振武衛人
　　湯推學江西安仁縣人　黎　貫廣東從化縣人
　　席　春四川遂寧縣人　王邦瑞河南宜陽縣人
　　許宗魯陜西咸寧縣人
　　　修書籍疏
臣梁儲等謹題為修理書籍事照得内閣及東閣所藏
書籍卷帙浩繁但歴歲既久殘缺頗多臣等已督令典
籍等官劉偉等逐一查對明白欲行禮部轉行福建書
坊等處照依開去各書内所缺篇數印寫解京以慿委
官修補今訪得聽選等項監生王嵒諸華殷甫王瀚俱
寫字端楷合無着吏部將王嵒等四名并於監生及鑄
印局習字人員内再考選四五員名開送前來供應書
寫待書完之日仍奏請送部選用未敢擅便謹題請
㫖正徳十二年四月二十四日奉聖㫖是該衙門知道
欽此
　　　作養人材疏
臣梁儲等謹題為作養人材事照得翰林院庶吉士原
有教書官二員内毛紀已奉欽依陞任内閣辦事訖所
有教書員缺合當推補今推舉得禮部左侍郎石珤原
任翰林院檢討修撰累陞侍讀學士及南京祭酒以至
今官學行老成堪教庶吉士合無令本官兼翰林院學
士專管教書未敢擅便謹題請㫖正徳十二年六月十
一日
　　　災傷求免疏
臣梁儲等謹題為自劾不職乞賜罷黜以弭災患事今
年四五月以後各處地方水患非常南京國家根本之
地陰雨連綿歴兩三月不止且又雨中雷擊神機營旗
杆鳯陽祖宗興王之地雨久而多水驟發臨淮天長五
河盱眙等縣軍民房屋牲畜穀麥盡被衝塌田野禾稼
淹沒無存老稚男婦溺死甚衆蘇松長鎮嘉湖等府財
賦所出之地四五十日内大雨如注夏麥秋稻盡皆淹
死淮揚等處又南北襟喉之地自儀真以北至於清河
逺近一壑茫無畔㟁髙低禾稼俱無形迹房屋倒塌人
畜漂溺難以數計淮安新舊城内駕船行走居民老小
半棲城上河隄決口阻壊船隻後幫糧運無計前行湖
廣荆襄䖏霪雨連旬江水泛漲人民困苦不减去年至
若京城内外并順天河間真定保定等府連日驟雨數十
年來未嘗有通州張家灣一帯彌望皆水衝壊糧船漂
流皇木不知其幾且毎年漕運糧米就使盡數運到通
京二倉尚慮不足供用今先到糧船既已沈溺數多後
來糧船又未知何日可到況大同宣府三鎮毎歲主客
兵馬除草束之外該用糧餉大約共用一百五六十萬
今欲查議足勾四五年糧草之用又未知設何方法作
何處置乃可以充足前數又況山東登萊二府及遼東
地方自春至夏雨澤少降二麥既缺秋稼未登前項各
處地方水災旱災並在一時民將何以堪命竊恐民窮
盜起勢所必至萬一或有如徃年劉六劉七齊彦明軰
起而倡亂勢又不得不調兵征剿一欲調兵必先糧草
今既公私匱竭又將何以處之將來事勢誠有大可慮
者臣等輔導無狀實切憂慚輾轉以思不能緘黙伏望
皇上念祖宗創業之艱難思今日保守之不易新徳勤
政以回天意布澤施恩以安人心特勅有司將被災州
縣一應徵派盡行蠲免被災人户量行賑䘏更望皇上
特按前代異災策免大臣故事將臣等罷歸田里别求
經濟偉才代居重任則臣等今日雖難逭夫瘝官曠職
之罪而他日猶幸免夫妨賢誤國之誅矣臣等不勝激
切俟命之至謹具題知伏候勅㫖正徳十二年七月十
八日
　　　請回鑾疏一
臣梁儲等謹題臣等昨日在閣辦理文書見午本未散
候至申刻始出閣門及至長安門外則道路相傳皆謂
聖駕清晨已輕騎徑徃教塲隨去天夀山等處臣等聞
之心膽戰驚莫知所措今儲嗣未建人心危疑車駕既
出誰與居守又各衙門一應題奏本并太常寺該奏大
祀社稷并遣祭先師孔子此等禮儀尤為重大不知何
以上達天聽臣等職叨輔導實不遑安謹詣行在俯伏
面奏恭請聖駕即回以安人心臣等不勝恐懼待罪祈
恩俟命之至正徳十二年八月初二日
　　　請囬鑾疏二
臣梁儲等謹題近日聖駕逺出廵幸臣等先至沙河奏
請還宫至今未䝉賜允臣等憂思廹切罔知攸措伏望
皇上念皇城之内居守無人機密事務不可徃來傳奏
即日旋駕回京以上解兩宫太后之憂下副中外臣民
朝夕之望不勝幸甚臣等職居近禁輔導無狀先是不
能積誠諫正今又不能力請回鑾罪該萬死尚當乞恩
罷黜以謝天下此情先具題知伏乞聖明鑒察正徳十
二年八月初六日
　　　請回鑾疏三
臣梁儲等謹題臣等伏見聖駕逺出廵幸本月初六日
早該司禮監太監蕭敬等於左順門傳諭聖意命文武
百官不必迎駕一二日即回自初六至今已經三日恭
候回鑾未有定期中外臣民不勝瞻戀臣等偹員内閣
義闗休戚匡輔無能徒切慚畏伏望皇上俯納微忱即
日回鑾以安衆心宗社幸甚生靈幸甚臣等不勝懇切
仰望之至正徳十二年八月初九日
　　　請回鑾疏四
臣梁儲等謹題伏自今月初一日聖駕逺出廵幸跋渉
數百里經旬未返臣等雖職忝輔導不獲與扈從之列
連日出郊迎請未睹聖顔下情懸懸曷勝瞻戀謹待罪
俯伏上請伏望皇上思宗社之重寄念居守之無人上
體兩宫太后倚望之深下憫中外臣民仰戴之切即日
回鑾以慰人心天下幸甚臣等不勝懇切俟命之至正
徳十二年八月初十日
　　　求免疏
臣梁儲等謹題為自劾不職久妨賢路乞賜罷黜以謝
天下事臣等本無才識誤䝉皇上簡置内閣累次陞授
官至一品顧平日碌碌曾無毫髮補報近日聖駕逺幸
近郊經旬不返臣等又不能直言極諫恭請回鑾以慰
中外臣民之望臣等負國之罪大矣伏望聖明裁斷即
將臣等所授官職盡行削去罷歸田里以為人臣不能
盡職之戒仍亟選賢能入閣辦事庶幾尚有格心之學
濟時之效如此則臣等雖終身疏食水飲亦且不朽矣
臣等下情不勝懇切願望之至為此具本親齎謹具奏
聞伏候勑㫖正徳十二年八月十三日
　　　問安疏
臣梁儲等謹題為問安事伏見聖駕歸自近郊上有以
解兩宫聖母之憂下有以慰中外臣民之望臣等不勝
慶幸但自駕出以至鑾回經歴旬又三日跋渉二百餘
里在臣下尚且不勝其勞況以萬乘之主躬御鞍馬朝
暮寢膳豈能不減於舊伏望皇上自今以後慎重起居
勿輕出入以益延國家億萬載無疆之福臣等不勝懇
切祈望之至謹具題知正徳十二年八月十四日
　　　請視朝疏
臣梁儲等謹題昨者皇上廵幸回鑾中外人心無不歡
慶臣等伏望皇上斟酌古禮特於奉先奉慈殿親行祭
告次詣兩宫謁見聖祖母聖母然後御門視朝使大小
臣工瞻拜天顔得以遂其依戀之誠臣等不勝幸甚謹
具題知正徳十二年八月十四日
　　　宗社大計疏一
臣梁儲等謹題為宗社大計事伏自聖駕謁陵之後中
外臣民懸望回鑾莫不心懐憂懼寢食靡寧近日獲覩
聖駕還宫視朝聽政又莫不歡忻鼓舞交相慰賀臣等
見羣心如此已有不勝其慶幸者矣然尚有葵藿微誠
未能上達謹為君父懇切言之盖今前星未耀儲位尚
虚上未有以慰兩宫聖母之心下未有以副百官萬民
之望此天下之大事宗社之大計不可不早定而預䖏
者也伏望皇上先白於兩宫聖母次召皇親公侯駙馬
伯并五府六部都察院通政司大理寺及翰林院詹事
府六科十三道等官羣集於朝詔以大義俾於宗室中
推舉近屬之相應者一人具奏上請然後皇上斷自聖
心告於天地宗廟社稷迎取來京教養成就俾之問安
侍膳司香内殿以待他日元子誕生然後出封藩服如
此則恩至義盡言順事行人心恱而天意從矣國家萬
萬年無疆之休實在於此臣等偹員輔導義同休戚事
有闗於安危大計者安敢不昧死言之伏望聖明俯垂
鑒納即賜施行天下幸甚宗社幸甚臣等下情不勝恐
懼顒望俟命之至謹題請㫖正徳十二年八月十八日
　　　修書籍疏
臣梁儲等謹題為修理書籍事照得翰林院原有習字
秀才周一元章鳴鳯又該臣等題准取到監生王嵒等
四名并吏部考送監生儒士劉髙等五名俱各供應書
寫所有月糧飯食并紙劄筆墨合無照依先年謄録監
生王琪等事例行移各該衙門支給應用未敢擅便謹
題請㫖正徳十二年八月十九日
　　　誥勅官疏
臣梁儲等謹題為誥勅事照得在京在外文職官員應
得誥命勅命該臣等通行掌管又有尚書兼學士李遜
學專一管理但其間查對手本創寫草稿開具掲帖等
項俱係翰林編修潘辰獨任其事本官先因大學士徐
溥等具本奏保欽䝉除授本院待詔歴陞典籍博士以
至今官其文學老成操履端慎既為輿論所推且能勤
於職業不少懈怠又為臣等素所委用但今年過七十
累疏求退未䝉俞允倘一旦得請而去後來繼之者或
非其人未免誤事臣等亦不能辭責今訪得尚寳司司
丞劉銳性質安静學行勤謹曾在制勅房辦事有勞無
過堪以繼理前事合無勅吏部將潘辰量擬陞秩以酬
其勞仍令照舊辦事并將劉銳改送内閣誥勅房與同
潘辰習學管理庶幾他日得人任用事無稽誤未敢擅
便謹題請㫖正徳十二年八月二十四日
　　　宗社大計疏二
臣梁儲等謹題為乞賜聖斷早定宗社大計事臣等偹
員内閣叨受寵恩尸位素餐萬無一報近以宗社大計
冒昧上請欲冀聖明俞允早賜施行庶上以慰兩宫聖
母之心下以副中外臣民之望顧恭俟旬日未奉眀㫖
盖由臣等平日不能盡職以致不能少回天聽至於如
此負國之罪益又大矣然區區犬馬之忱終有不能自
已者用是再瀝丹𠂻仰祈聖眀鑒納即日達於兩宫聖
母隨召左右心腹重臣示以臣等前後章奏與之宻切
計議斷自聖心特於至親宗派中照依編序欽定年行
相應者一人差官迎取到京俾之司香内殿以待元子
誕生然後出封藩服如此則人神胥恱而宗社永安矣
臣等不勝忠誠懇切祈恩俟命之至謹題請㫖正徳十
二年八月二十六日
　　　請廻鑾疏
臣梁儲等謹奏為恭請廻鑾以慰人心仍乞特賜罷黜
以光聖政事臣等數日以前聞之道路皆云聖駕將復
有出郊之行當時殊未之信昨日及今日進閣辦事俱
未見文書發下臣等始信所聞不妄竊見我皇祖憲宗
純皇帝皇考孝宗敬皇帝當時雖建有皇儲人心安靖
然猶思患預防不肯輕出逰獵今元子未生九重大内
無人居守一日萬幾誰與裁決中外臣民之心實皆驚
惶無地寢食不安况鞍馬之上勞苦百端雖天保聖躬
必無他患然意外之虞亦有不可不深加防慮者臣等
既沗職輔導安敢緘黙不言伏望聖眀鑒其愚悃即日
廻鑾永為羣生造福首將臣等削奪官職罷歸田里以
為輔導無狀者之戒别選賢才代居重任庶得盡忠啓
沃以裨聖徳以光聖政則天下幸甚而臣等亦幸甚矣
臣等不勝忠懇激切祈恩俟命之至謹具奏聞伏候勅
㫖正徳十二年八月三十日
　　　請廻鑾疏二
臣梁儲等謹題為恭請廻鑾以慰人心事前日聖駕還
宫之後京城内外官員軍民人等無不歡欣喜慶祝頌
聖徳不意近日以來又有此出闗廵幸之舉大小人心
比前尤加惶懼臣等及府部以下各衙門官員俱日詣
左順門跪進章疏伏請廻鑾但因未奉明㫖以致一應
章疏俱無由上達況皇城都城無人居守毎日護衞官
軍及辭見官員人等自朝至暮俱不敢輒自退出此事
闗係不小臣等職居輔導與國家義同休戚不得不昧
死為皇上再三言之伏望聖明宥臣等之罪察臣等之
心俯垂天聽降㫖䖏分俾各衙門官員人等皆得有所
遵守仍即日廻鑾視政以衍宗社萬萬年無疆之休臣
等不勝戰慄待罪俟天俟命之至謹具題知伏候勅㫖
正徳十二年九月初一日
　　　請用人隨侍疏
臣梁儲等謹題為乞賜明㫖以慰人心等事臣等竊見
乗輿在外夙夜勤勞内外文武百官皆當隨侍左右以
偹使令今内閣并府部等衙門俱各開具堂上官姓名
上請伏乞於内各㸃一員隨侍以盡臣子之心臣等謹
并將所擬㫖意掲帖封進伏乞一經聖覧御筆批下施
行庶使各知遵守人心賴以安慰謹題請㫖正徳十二
年九月初四日
　　　請廻鑾疏三
臣梁儲等謹題本月初八日早該司禮監太監蕭敬等於
左順門傳諭聖㫖云廵幸數日即廻着府部等衙門官
員各用心辦事欽此臣等聞之不勝喜慰然聖駕之出
今已旬日邉塞險危之地鞍馬跋涉之勞臣子之心不
能不朝夕憂慮況今聖節在邇天下王府并文武衙門
及外國四譯人員進表朝賀到京皆欲拜稽闕廷瞻仰
天顔以遂其山呼祝頌之誠此尤為國家大禮不可廢
闕伏望聖明留念早賜廻鑾以全盛典以安衆心臣等
不勝至願謹題請㫖正徳十二年九月初九日
　　　請廻鑾疏四
臣梁儲等謹題為再陳愚悃早乞廻鑾事伏自聖駕出
京以來已經二十餘日今恭遇萬夀聖節凡親而宗藩
逺而外國其奉表來京與臣等在京在外各衙門官員
人䓁皆不得一望天顔山呼舞蹈以盡其惓惓敬仰祝
頌之誠況孟冬伊邇禮當時享太廟若不及早廻鑾躬
親奠獻其何以慰祖宗在天之靈亦何以盡皇上報本
追逺之意又況近京各䖏衙門多抄奉總督軍務威武
大將軍總兵官印信鈞帖凡調遣軍馬支給錢糧槩以
此帖行之臣等伏見祖宗舊制一應軍馬錢糧非該部
奉有勅㫖俱不許擅行支應今乃一旦以此行之他日
設有奸人乘機詐冒軍衞有司不能辨别真偽一槩奉
行安能保無他患伏望皇上思祖宗付託之重念兩宫
懸望之深即日廻鑾以安中外今後凡欲調遣兵馬支
給錢糧仍遵舊制而行前項印信鈞帖俱乞停止以防
意外之虞且毋使天下之人他日指為口實以為臣等
之罪宗社臣民不勝慶幸謹題請㫖正徳十二年九月
二十日
　　　議處國計併請廻鑾疏五
臣梁儲等謹題為議䖏國計事近該户部節奉聖㫖邉
兵寒苦着户部上緊處置銀一百萬兩差委的當堂上
官一員管領親到該鎮交收以偹犒勞欽此臣等仰窺
聖心軫念邉士欲加犒賞以慰其勞是即天地覆育之
仁但今日事勢則有大可憂者盖天下歲入錢糧自有
定數分毫不可増添一遇水旱災傷又當優恤蠲免難
以充足前數況朝廷經費日増月益無有紀極即今宣
大二鎮城堡糧草處䖏缺乏鎮廵等官節次奏討銀兩
該部題准已差侍郎鄭宗仁前去整理但帯去銀兩不
多隨買隨放旋復告乏今復奉有前㫖不知該部又將
何以計䖏臣等聞得太倉銀庫正收銀兩動支已盡其
逓年積下餘銀僅有十五萬兩該部見在折糧折草等
銀亦止有二十萬兩又係見該給與在京軍官夏秋二
季折俸之數今該部欲將前項銀兩暫借那用仍開生
員納銀事例以冀暫應一時之命臣等竊見在京軍官
俸糧寡薄專一仰給此銀用度若過期不行給與身家
養贍不敷未免致生嗟怨是誠不可不慮及照生員納
銀事例本非美政先年或因緊急用兵及賑濟饑民不
得已偶一舉行近歲以來行之太頻以致人材冒濫選
法阻滯尤有傷於治體伏望聖明深惟宗社生靈至計
俯從臣等所言特勅該部將前二項所開銀三十五萬
兩以一半發與二鎮添充買草之用存留一半發與軍
官養贍免令解送以弭衆怨所擬生員納銀事例亦併
不行仍乞早廻聖駕以安天下之心以防意外之變臣
等惓惓愚衷不勝懇切瞻戀俟命之至謹題請㫖正徳
十二年九月二十八日
　　　宗社大計併請廻鑾疏六
臣梁儲等謹題為宗社大計事伏自聖駕廵邉至今已
三十餘日臣等三人義應輪流一人常詣行在左右朝
夕奉問起居因得少伸啓沃為因居庸闗把守人員奉
有㫖意不容官員人等徃來是以臣等不能如願至於
邉警重務亦一切不得與聞臣等輔導無狀致令皇上
待之疏薄如此罪已不容於自逭矣二三日來始傳聞
駕在順聖城内駐蹕又聞敵人擁衆去陽和邉外不逺
且分營深入搶掠即今京城内外人心揺揺臣等下情
尤不勝憂懼之至竊料北敵之計難測且覘知聖駕在
外日久月深彼将陸續而來聚衆甚多却乃藏形匿影
外示寡弱使我易而無偹是誠不可忽畧尤宜周防逺
慮者也乞勅隨駕官軍持重堅守切不可輕出接戰及
貪功逐利以致墮彼計中仍勅各該㳺擊將官分布要
害去䖏隨宜分合相機戰守彼雖出境逺去亦宜哨探
的確方可整衆星夜廻鑾如此則計出萬全保無他患
天下臣民皆知稱頌睿謀神算實有出於尋常萬萬者
矣此乃宗社安危之機天下治亂之本伏惟聖明深
加之意謹題請㫖正徳十二年十月初三日
　　　請廻鑾疏七
臣梁儲等謹題為懇請廻鑾以安人心事近日大同地
方被敵人擁衆深入直至應州等䖏搶剠伏䝉皇上獨
運神謀分遣將士追襲勦殺擒斬數多敵衆畏威遁出
境外臣等始雖憂懼既而不勝喜慰意以為邉患既寧
廻鑾有日不惟使百官萬民即得以遂其瞻天仰聖之
心而隨行將士亦得以遂其振旅還家之願此誠皇上
之盛徳宗社之洪庥兩宫太后之大慶也今禮部具本
奏請欲考求先朝故事舉行迎駕及朝賀之禮縁司禮
監朱經齎奏未曽奉有㫖意以此未敢擅行擬進伏望
皇上速示回期仍降明㫖令該部遵奉議擬具奏定奪
庶臨時不致違悮至於各衙門近日題奏一應文書今
次經司禮監面奏者亦乞照依擬票發下毋令壅滯如
或遇有緊急軍情應用軍馬糧草等項尤乞特勅各部
即時查議䖏置許其徑自差人馳奏行在庶不有悮事
機臣等忝職輔導不稱任使有所見聞不敢隱黙謹具
題知伏候勅㫖正徳十二年十月二十四日
　　　請廻鑾疏八
臣梁儲等謹題為速請廻鑾看牲以成大禮事今日早
該司禮監太監蕭敬等於左順門傳奉聖㫖今特差太
監張永魏彬張忠趙林齎帖傳與司禮監太監蕭敬等
知道即今尚有邉報未寧目下不得便行所有閏十二
月初一日起照舊差官輪流看牲不誤大祀天地爾各
衙門大小官員各要安心辦事該衙門知道欽此臣等
竊惟人君之道莫大於敬天敬天之禮莫大於郊祀是
以我祖宗列聖百五十餘年以來毎遇郊祀必於前一
月躬徃看牲歲之首月卜日行禮所以天心克享而天
下久安仰惟皇上為天之予受祖宗列聖之天下果然
上體祖宗列聖之心以事天則天之眷我皇上亦將無
異於祖宗列聖之時矣今駐蹕闗外久未廻鑾顧謂邉
報未寧便欲差官先行輪看臣等愚昧心竊未安況邉
報縱有未寧自有各該鎮廵等官分任其責皇上但當
專其委任明信賞罰則邉境自爾無虞豈可以是為詞
遂欲廢此百五十餘年盛典萬一天下臣民及各䖏宗
藩有疑於此而具奏問故則將何説以應之此事係國
安危利害不小伏望皇上俯從臣等所言收回新命即
日廻鑾躬徃南郊看牲以成大禮則人心安而天意恱
宗社萬萬年無疆之慶端在是矣臣等不勝懇切俟命
之至正徳十二年十二月二十二日
　　　勸止廵幸併求免疏
臣梁儲等謹題臣等竊見旬日以來風霾大作日色無
光道路相傳又云聖駕將有廵狩之舉中外臣民莫不
心懐憂畏此皆臣等康濟無能輔導無状之所致也今
科道官伏闕陳奏乃其一念忠誠所發伏望皇上俯從
其言以安人心以回天意仍將臣等即賜罷黜以謝天
下别選賢能之臣光輔聖政用收桑榆之效則臣等感
恩戴徳益深益厚終身飯疏飲水亦無復有遺憾者矣
臣等下情不勝瞻天仰聖懇切祈望之至正徳十四年
三月十四日
　　　辭免恩命疏
臣梁儲謹奏為辭免恩命事臣於正徳十四年七月初
八日九年考滿該吏部具題節該奉聖㫖大學士梁儲
今已一品九年考滿寫勅奬諭加特進兼支大學士俸
照舊辦事還與誥命賜宴禮部欽此臣聞命兢惕㒺知
攸措伏念臣起自逺方才識寡陋平日仕宦雖稍希前
輩長者之風然氣禀所拘實深乏濟時適用之器伏䝉
皇上篤念春宫舊臣自正徳元年以來九轉臣官以至
今職中間駢蕃之賞賚廕叙之恩榮尤有不一而足者
臣捫心揣已輾轉思惟有何功徳而受恩至此兹當九
年考滿之際正擬推譲賢能力求休致庶上不累聖主
知人之明下以全臣子知止之義顧值時方多事未敢
遽言已私姑欲更俟旬日方可決陳前懇豈意今日乃
復䝉此殊常恩典此臣之所以捫心揣已尤不敢循例
祇受者也臣之此情實出肺腑伏望皇上體臣微誠恕
臣罪戾凡諸恩典俱容臣一切辭免姑令臣暫且照舊
辦事候日下時事頗寧即許臣力辭求退則臣之受恩
愈益深重矣為此具本親齎謹具奏聞伏候勅㫖正徳
十四年七月日
　
　
　
　
　
　
　
　
　
　
　
　
　
　鬱洲遺稿卷二
欽定四庫全書
　鬱洲遺稿巻三
　　　　　　　　　　　　　明　梁儲　撰
　　奏䟽
　　　請廻鑾䟽
臣梁儲等謹題為聖武既彰乞及時廻鑾以安羣心以
答天譴事仰惟皇上為社稷大計不得已率師南征今
罪人既得駐蹕未歸雖因臣等屢諫奉有秋後振旅之
㫖而近日以來都民惶惶或云每至夜間彼此相傳以
為耳目有所聞見互相驚恐不能安寢及行質問來歴
則又各相推托莫知流言所自臣等竊惟聖駕所經萬
靈擁護豈宜有此或者因今嵗郊祀報本之禮尚未舉
行天地之心容有未安自去年八月至今年七月宗社
祭祀俱未親行祖宗之心亦容有未安太皇太后大祥
已過升祔之禮亦尚未舉太皇太后神靈又容有未安
凡近來所傳人心驚疑之事其實非人心之自驚自疑
也安知非天地祖宗及太皇太后在天之靈特欲用此
驚動以促廻鑾之期也哉況今所獲反賊宸濠等各項
船隻灣泊江上已經數月事乆變生難保必無又官軍
衆多馬疋草料日漸缺乏畿内府縣供給尤艱且南自
儀真北至張家灣沿途迎候人夫數十萬計俟候月乆
不敢輒散吞聲忍苦莫由上達而延綏地方每報敵騎
縱横擁衆出入臨邊居民自相驚動是皆臣等日夕憂
惶皇上所宜深憂逺慮再不可遲延玩愒而不肯即歸
者也伏望聖明上體天地祖宗太皇太后皇太后之心
下念行在兵民萬方黎庻舉首蹙額朝夕喁喁之望深
維大計即日班師俾人心無復驚疑則傳聞之事自然
止息歸以成功告於郊廟社稷以澤天下則國家萬年
無疆之福端在是矣臣等扈從無狀平日入告之言罕
蒙信用今兹所陳于繫尤重若復不蒙聽納則臣等死
有餘罪矣臣等下情不勝惓惓懇切祈望之至
　　　議郊祀䟽
臣梁儲臣蔣冕謹題今月初十日該司禮監太監魏彬等
傳諭聖意以明年正月郊祀天地日期既近欲暫於南京
行禮命臣等詳議可否臣等聞命之餘不勝驚懼反覆思
維決以為不可謹以愚見條列於後伏望聖明采納停止
前議早賜廻鑾以成大禮使天下後世無得而議宗社生
靈不勝慶幸
一我太祖髙皇帝每遇郊祀大禮前期已行慎重臨事尤
加敬謹聖言諄諄備載祖訓諸書列聖相承守而弗失况
我太宗文皇帝臨御之日雖因國有大事不得已親征巡
狩及至郊期將近隨即先事廻鑾未嘗廢禮在於今日尤
當遵守
一我孝宗敬皇帝嘗因聖體違和未能出朝不得已暫改
郊祀日期然中心兢業甚不自安每語近侍羣臣以此為
歉及至聖體康復躬成大禮然後聖情悦豫在於今日尤
所當法
一臣等考得南京郊壇配位洪武時止有徳祖一位自遷
都以後京師郊壇止以太祖太宗并配今若欲於南京舊
壇行禮既不可除去徳祖配位又不可擅設太宗配位此
事體至重至大臣等尤不敢妄議
一郊禮以敬為主其犧牲制帛等項皆須預養素辦樂器
舞生儀節等項皆須預謹素習不然不敢行禮今若倉卒
措置取具一時鹵莽茍簡徒為䙝凟其為不敬孰大於此
臣等豈敢阿䛕茍從以速天譴
一皇天眷佑我國家篤生我皇上以為天下民物之主今
皇上父天母地繼體祖宗正宜法祖敬天子育黎庻以盡
報本之道若郊祀一事或有不謹則報本不誠天心不享
天下臣民何以蒙福是以臣等不敢不攄誠盡言冀囘天
聽頋前所陳事宜一時愚昧不能盡意罪該萬死伏惟皇
上宥察
　　　議郊祀再疏
臣梁儲臣蔣冕謹題連日該司禮監太監魏彬等傳諭
聖意謂欲暫於南京郊祀舊壇增減配位以便行禮臣
等聞命兢惕莫知所為竊惟自古帝王郊祀天地而以
祖宗配以盡報本反始之道皆天地之常經古今之通
義未有輒以已意擅為增減者也我朝郊祀之禮初都
於南京而奉德祖以為配繼都於北京而奉太祖太宗
以並配皆百世不遷之祀舊壇配位則有德祖太祖京
壇配位則有太宗德祖配位既不可遷而北太宗配位
又不可奉移而南不知今日倉猝欲行郊祀於我二祖
一宗果將何以奉配天地臣等反覆思之決然知其不
可況二祖一宗奉配之初既博考於聖經又詳集乎廷
議既詔諭於宗藩又詔諭於天下不知今日欲有此舉
亦能如祖宗之時從容廷議詔告否乎此臣等所以始
終決然不可也伏乞皇上俯從臣等先後所言停止前
議早賜廻鑾恪遵舊制躬成大禮宗社生靈不勝慶幸
　　　議郊祀三䟽
臣梁儲臣蔣冕謹題臣等竊考我朝郊祀配享之禮在
洪武年則遵奉德祖以配天地在永樂年則並尊德祖
太祖同配天地盖德祖配位居上太祖居次此南京壇
位之制也至洪熈宣德以來並尊太祖太宗以配天地
盖太祖配位居上太宗居次此京師壇位之制也今皇
上偶因討賊之故欲於南京舊壇倉猝行禮且又有增
減配位之諭豈非欲奉遷德祖配位於他所而增設太
宗之配位於太祖配位之次也耶若然則失禮甚矣盖
德祖配位乃太祖當時躬自奉安者太祖配位乃太宗
當時躬自奉安者子孫萬年所同瞻仰今若擅遷德祖
配位而奉太祖居其處又奉增太宗配位居太祖之處
則太祖太宗在天之靈豈能自安乎祖宗之靈既不自
安而皇上之心亦豈能自安乎況人臣變更舊制朝廷
自有明法臣等二人安敢輒便輕議自貽誅戮伏望聖
明斷在不疑勿徇浮議以紊舊章早速班師囬京以行
大禮則天地祖宗無不歆饗萬方臣庻同被慶成之澤
臣等下情不勝懇切願望之至
　　　乞致仕疏
臣梁儲謹奏為乞恩休致事臣久居内閣職業罔
修扈從南征尤無寸補及罪人既得未覩迴鑾倍
切憂惶莫知所措幸賴聖心頴悟亟命班師萬衆
望之歡聲載道皆謂聖明天縱德政日新還京之
後必能深處穆清増修德政化成天下羣黎百姓
自此有息肩之望矣臣積憂既久魂魄未招聞此
好音始有生意豈不欲再陪鵷侣拜舞殿廷飽食
安居望覩太平之治也耶顧行年七十疾病乗之
心既健忘耳猶重聽以此卜之決無久生之理此
福過災生之兆亦德不稱位之所致也臣雖愚陋
豈不自知敢以至情控於君父伏望皇上特垂睿
察容臣致仕别選賢能以充任使臣無任瞻恩激
切之至
　　　乞休疏
臣梁儲謹奏為老病不職乞恩休致事臣猥以庸
才誤蒙擢用濫竽内閣荏苒十年祿秩益増瘝曠
愈甚妨賢誤國之罪盖已無可言者若更不求速
退其何以稍全晩節於將来哉顧頻年已来鑾輿
屢駕既逺巡闗後復討賊江南方聖躬勤動之時
非臣子自圖便安之日臣是以有懷耿耿末由陳
乞今幸天心助順聖武惟揚罪人既得回京有日
逺近臣民咸知歡慶臣之愚懇亦可以具陳於君
父之前矣況臣以七十之年當百憂之㑹驚魂未
定災疾横生心最健忘耳尤重聽夢寐顛倒有兆
不祥以此占之決無久生之理就使黽勉入京亦
決不能趨朝供事矣伏望皇上哀憐舊物即容致
仕俾臣得以服其命服生入鄉閭展敬先祠祭掃
墳墓謄累頒之誥命上告先代之靈不敢期望久
長但得少延數月而後辭世則臣所以蒙被恩澤
者愈益無窮矣臣之此情甚是窘迫若復不蒙睿
察不容即去徒使臣淹留卧病受人嗤笑忠孝既
於焉兩負身名亦従此俱䘮則皇上之所以留臣
者無乃適所以益臣之疾而重臣之罪也哉臣情
迫詞促不敢文飾無任懇切祈望之至
　　　　辭免恩廕疏
臣梁儲謹奏為自揣無功乞容辭免恩廕事嘉靖
五年正月初八日該兵部差人齎送咨文一角到
臣開拆内開嘉靖四年十一月二十日該司禮監
太監戴永傳奉聖㫖朕入繼大統致仕大學士梁
儲與定大策又逺至安陸迎扈来京其功難泯照
蔣冕毛紀例還廕他一子做世襲錦衣衛指揮同
知兵部知道欽此臣八十衰年茍延殘喘温然天
語忽至林泉臣感激之餘繼以涕泣顧惟自念實
愧無功豈可以昔時一日之微勞受今日踰涯之
世賞此臣之所以百拜陳情決然辭免不敢祗承
者也臣請具言之昔武宗皇帝大漸之時深惟宗
社大計實有我叔父興獻王長子宜入繼大統之
命臣等既趨至角門該司禮監太監温祥等八人
御馬太監谷大用等三人同傳奉慈夀皇太后懿
㫖令臣等欽遵遺命撰冩詔書頒布各王府及中
外文武等衙門并天下臣民知㑹當是時也臣等
但有含哀抆淚同詞翊戴而已但有循用累朝典
故以慎終正始之義載諸詔中以慰安上下逺邇
人心以明示天下後世而已但有續擬合行事宜
與内外文武諸司各供其事以竢鑾輿之至而已
臣等夫何功之有哉迨至次日臣即與迎駕諸臣
星言速發經旬而至安陸既仰瞻天日之表旋侍駕辭
陵而行當是時也臣等但知恭扶日轂翼龍以飛而已
但知夙夜匪懈以事一人而已但知視於無形聽於無
聲或先警而馳或後蹕而至庶少盡其區區周防過慮
之微忱而已況鑾輿所至風日清明庶民子來百神擁
䕶貔貅夾道靡敢怠遑舟涉大河如履平地此天與人
歸之明驗祖宗在天之靈佑啓致然也臣等又何功之
有哉且自昔内閣大臣中間豈無功德懋盛之人然其
子孫未嘗有越受錦衣三品之職者近蔣冕毛紀等雖
䝉特㫖授之終亦辭而不拜盖以舊章成憲不敢違越
故耳況臣素乏才猷尤無功徳昔年致仕已叨承廕子
之恩今日家居又安敢冐武功之廕臣是以不避斧鉞
陳此至情伏望皇上體老臣戒得之心宥塵凟不恭之
罪容臣辭免前項恩典以保全林下晩節則臣之所以
感戴聖恩者益無窮盡矣臣下情無任瞻天仰聖誠惶
誠懼懇切屏營之至
　
　
　
　
　
　
　
　鬱洲遺稿巻三
欽定四庫全書
　鬱洲遺稿巻四
　　　　　　　　　　　　　眀　梁儲　撰
　　記序
　　　廣州新開西河記
吾廣州城濠之水出入舊有二道在東南隅者由永安
橋而北入中折而西至歸徳橋而止在西南隅者由太
平橋而北入中折而東亦至歸徳橋而止及潮汐既退
則二水中分而出若相背馳然者談者病之久矣今巡
按廣東監察御史南昌涂公相之始出京也則嘗聞其
語于廣之士夫矣答曰某未至仙城是未可以懸度也
既而使車至則有監臨鄉試䇿試武舉巡按當行之務
盖未遑也既而登鎮海南望慨然嘆曰此固嶺以南一
都㑹之地然水中分而出非一方悠久之利也三司諸
公皆曰然歸而以地圖呈公既諦觀之曰夫歸徳之水
中分而出者以太平之水直流迅急今移建太平橋於
城西十四舖之東滸而用其疏鑿之土填實橋南北之
水道則環城之水自然合流東注而併歸於一道矣於
是從此橋之西而益鑿之或因其窪下以為深或順其
地勢以為曲深皆丈二尺廣皆七丈長直過十八舖栁
橋舘迤西之南滸而水由橋中入以出焉長可四百餘
丈其疏鑿之處或有與民居相礙者則别以官地官帑
償之他日東滸之橋宜仍曰太平存舊額也南滸之橋
宜扁曰大觀侈新制也大觀之坤隅又宜鎮以觀海之
樓於以觀風問俗望氛祲而察災祥無不可者衆咸對
曰然又明日則通判劉君瓘李君公信推官孫君益徃
視事焉歸而以財用所需為請公曰府庫不可妄費民
勞不可煩役近歲有官鬻淫祠之值有問刑罰贖之餘
皆貯庫以俟用其支此以顧役乎三君應曰諾未幾知
府范君禄至又從而綜理之於是良工受直而克勤耆
民分曹而勸勞費用節故財雖少而不匱用財當故事
雖半而功倍比公至自南巡則役已告完矣廣人士迺
拏舟而縱觀之見水之環城東注者有顧我欲留之意
見水之出入西濠者有縈迴旋繞之勢其外又得珠江
鉅刹而左鎮之昔之僻地今即通津居賈行商徃來絡
繹脫遇風濤驟作則千艘萬舫皆可以銜艫而入避喜
曰兹固昔無而今有者也既而范君洎同知朱君鼐軰
偕來以記為屬予謹追惟往事而并志之曰斯河也昔
巡撫都御史姑蘇葉公盛韓公雍俱嘗有志於改為矣
葉公欲修文以致治故先斥鹽司廢倉之故地以大開
府學之黌舍韓公欲講武以衛民故先作南門歸徳之
重樓以新當時之耳目然修學成而葉公遷重樓作而
韓公去故改為之議輟焉厥後都御史桂陽朱公英始
委官議作之議者以為帑金非萬兩計倉糧非萬石計
丁夫非數千名計日月非假之以週歲則土木金石之
功未易就朱公憮然歎曰吾方節用以愛人可遽勞民
而傷財乎竢力役寛民心恱乃徐議之耳嗚呼朱公謙
讓未遑於四紀之前志在安民公今審度于一心協謀
于諸司擇二三賢守佐而委任之曾不踰三月而一方
悠逺無疆之利肇於此又未始傷財勞民也豈非所謂
殊途同歸者乎公又嘗奏設三水縣以寛三縣迎送之
民力别建鄉賢祠于府學之西俾吾邦士夫有專祠不
至與名宦相混淆似此之類不一而足其有功于廣人
甚大予老矣儻更一二年而不死尚當為廣人嗣書之
嘉靖丙戌九月戊子
　　　送陳文用任潮州推官序
陳文用拜潮州推官之明日進見於天官冢宰尹公尹
公語之曰大郡明刑之任非豪傑士不可今天子好生
之徳洽於民心正有司以人事君之日而亦豪傑自盡
之日也其不知所愼可乎於是文用將闕辭閩中同年
以不肖與文用相得為深而潮州之地于南海東或能
知其風土誼不容黙而為之言曰潮州自韓吏部為刺
史之後易治之俗至于今是頼宋有陳堯佐通判洪天
錫司理亦有徳于民者文用行矣將仰止韓吏部繼二
君而益大之乎文用之為人予知之矣通今博古旁及
諸書平易一心吾軰推重不肖與之㳺一載未見其暴
慢之容不易得之材也聞其尊府君抑齋先生為志不
欲多上人諸父如侍讀先生憲副先生皆遷自柱史有
名稱今三老之典刑猶存而伯兄憲使公薦揚中外又
行且大用矣文用之所得者其家庭之所養者深乎以
文用而潮之刑不足明矣且文用之所學者非吾夫子
之春秋乎六經之有春秋猶法律之有斷案是固吾夫
子之刑書也春秋之時美惡隱矣其君臣父子夫婦長
幼朋友之間皆失其敘為俗者既惟知事小慧而忘大
道為國者又惟知背公義而市私恩則其于政刑之間
所謂欽哉惟恤之意利用聽斷之明者其不見于世也
可知矣發擿為明與姑息為愛之惑後世其不免乎夫
子假魯史而修之其屬辭比事微而顯隱而彰其事存
乎正一王之法其心存乎垂萬世之律其微辭奥義雖
或時為三子者所隱晦而學者果能以平心正意讀之
而設以今日之身處之則其大義之數十者炳然在目
而是非邪正得失之鑑在我矣文用以此學取魁天下
其講之熟矣舉而合之於當今之律令引而伸之於凡
物之大情其于明刑也何有哉竭其力以稱吾君相之
心以副吾諸友相望之意君家之所傳固如是乎
　　　愛菊翁輓詩序
吾友陳大理成齋子謂予曰愛菊翁者錫山華處士也
翁生世七十有九年才智有餘而不肯過用其心貲財
有餘而不肯過享其奉凡所以孝友于家敦睦于族洽
比親友而周恤鄉黨者足以厚風俗裨政教綽然君子
也用是故鄉邦人士庶尊卑小大咸敬而慕之没之日
至空市以奔哭賻弔或又作為歌詩以寄其哀思之意
是固翁之徳有以感之子其惠一言余乃取方伯陳公
所作行状與匏菴吴公所作墓銘篁墩程公所作家傳
而合觀之始知翁所以見知前軰者固自有素不特吾
成齋子獨稱重之而已也且夫太平之世未應無隱逸
之人然所謂隱逸者豈必深山空谷託版築漁釣杳然
絶俗而離世始足稱其名哉凡邱園城市抱闗擊柝皆
可隱也今翁之居鵞湖也所居者邱園也然嘗過鍾阜
登泰山入瞻六陵返觀震澤浩然有長徃之志雖謂之
通隱可也豈與夫拘攣枯槁之士自以為潔者哉余既
重成齋之請而知翁之賢因為序諸巻首以慰鄉人之
思翁者
　　　送白秋官還南都序
僕從士大夫聞南京刑部郎中白君輔之之名屢矣前
歲君來覲闕下僕始於大司宼庭下見之及客歲君再
至復數得接焉聽其話言接其矩度喜其忠厚周愼而
知其𦙍祚未艾也君還留秋曹諸君屬言為贈猥以及
僕僕聞之自古太平盛治之世天恒為之鍾和毓秀篤
生俊賢使其用志忠良為國黄髮既以夀乎國脉亦足
以裕其後昆是皆天實為之有人力不得而與者我國
家功成治定克當天心受福無疆延及臣庶凡忠良黄
髮之出後先相望所謂可以夀國脉裕後昆如司宼公
者不少矣然求其子孫之賢不違父志為士大夫所稱
道如輔之者又何其不易得也豈公之所以示法于家
者有道而君之所以敬承於後者有非尋常所得而與
聞者耶世常言世禄之家如再實之木其根必傷使皆
如君也則正所謂世濟其羙耳庸何傷乎君行矣叔氏
方南歸未返而太夫人尤思君不忘君何時當將母復
來乎他日西階肅客雨窓論舊君如續有所叩尚當次
第敶之
　　　錦里椿榮詩序
陳留劉養拙先生由正統辛酉貢士授山西平定司訓
轉山東黄邑教諭遷南京國子助教至成化癸夘始以
吾司直考績恩受封翰林院編修文林郎而解職焉前
後在職餘四十年居都城又十餘年中間雖亟得還家
然凡所以築室而嗣祖開徑而怡老者力未暇以為也
今秋忽動歸興適司直當奉命出使得隨侍而過家焉
此錦里椿榮之什所以作也或曰先生少秉清操平生
惟惓惓以忠孝正直教人炫耀夸毗固非素志如前史
郊迎負弩之說恐未足以為先生榮也答者曰在先生
則奚榮於斯然鄉里生賢實不易得生福夀人亦不易
得陳留既古名郡而有莘里者又伊尹氏所以處而興
也入國朝百餘年來尚未有翹然顯者山川靈淑始于
先生父子乎發之今徳星使節歸照里門是雖一草一
木亦將沾被光采而況其父老子弟有不自以為慶者
乎是則先生之榮固陳留鄉里之光而亦非特先生門
户之慶也詩曰豈弟君子邦家之光余請于先生父子
亦復云然因筆之為詩序
　　　送蕭縣掌教鄺先生之任序
某昔從伯氏學主羊城鄺中美先生家時伯氏與先生
甫逾弱冠而某裁總角伯氏與某隨領鄉薦而數年先
生亦得舉今從乙榜受蕭縣教諭追念疇昔忽忽若前
日事而月征日邁不覺過人間世已二十載矣悵焉太
息者久之載念先生於爾時文學已為儕軰推重某方
學為應舉文字而先生亟稱譽之是無亦引進之云耳
非某眞有過人可喜者也今先生數竒又如此乃使某
得着鞭先焉豈非命也哉然先生處此未嘗有不平之
鳴􁀙衆人之得䘮若飛鳥之過目無嘆羨詆毁之意而
於某也加親愛戀戀焉瀕行又以贈言見屬何先生之
落落無忮心也推是心徃將他日居要道容天下之賢
而推轂接引之無不可而何有於一邑之教哉昔三代
盛時其君子盖莫不以仁智為學而其為仁智也盖莫
不以愛人與知人為務後之君子其文章政事足自見
於世者衆矣何其能知人與能愛人者之寡見也豈非
以人為異乎已之撰而又預恐其足以妨已之所為乎
先生之於某也識之於童丱之年以至於今而愛慕之
情不替不肖不足以當之然先生知人與愛人之實于
此亦可以窺見其一斑矣蕭之人士其必有廣徳心而
興焉者若徒志於文章政事求自見於世而已豈先生
急望於諸賢者哉于先生行姑書此以俟
　　　奉賀大方伯琴山王公序
去歲我皇上承先帝遺命入繼大統厲精圖治百度維
新中外臣工咸稱厥任時廣東右布政使缺上命按察
使淳安王公為之未幾而左布政使之命復下盖盛事
也公視篆未期月而政行惠流廣之諸生咸謁予而言
曰公昔長行臺有激濁揚清之任今官行省有承流宣
化之責而皆㢘勤公慎匪亟匪徐嶺海旄倪更願借宼
君一二年而惟恐不易得今執事髙居林下獨不能為
生等揄揚之以慰吾鄉黨祝頌之意乎予曰諸君之言
是也然公家世徳之長與福州士民前此去思之實諸
君亦嘗聞之否乎予昔過嚴州愛其山水明秀聞去淳
安十里所有鄉曰環水者尤風氣融結之地而公之逺
祖始居之英靈鬱積之氣鍾為竒傑二十餘世始發于
公之父叔俱為良二千石再發于公與其仲弟少參君
俱為方面重臣名位功業尚未可量也是豈偶然之故
哉予又得閩人去思碑而讀之知公在正徳年自省出
守福州時瑾賊方亂政害民逺近岌岌公獨能端勤安
靖民不擾而事亦集既遷福建參政貴州按察使闔郡
士庶猶思之不能忘是豈聲音笑貌所能為哉夫以公
家世徳之長如彼而福州始政之善又如此則公之今
日所以顯揚光大悠久無疆者夫豈無自而然哉然則
古人所謂源深者流逺積鉅者發遲基厚者室堅令終
者有俶其言盖不謬矣諸生既聞予言遂作而謝曰不
亦善乎生等已幸沾公徳澤又因執事獲聞所未聞請
書之為公贈予曰諾
　　　送張本充京行序
先生去南海教仁化滿九年而歸兩閱月矣仰椿萱之
偕夀俯棣蕚之聮芳目庭階芝蘭之秀思丘壟水木之
恩甘㫖方將親知己集肆筵甫爾隣里俱來兩月之間
匆匆猶一日也尊甫公曰凡吾今所以優㳺卒歲者帝
力於我何如王事有期綜家有人汝不可以家事稽王
事先生領命遂行親友十七人飲餞之於石門之下執
爵而進者曰仁化僻在韶石之陽士不舉有司已非一
日先生考績乃舉二人其間縣令佐缺當道攝以先生
亦克有治先生何道致之以為先生賀從前而贊者曰
運先生此心令一縣可也守一郡可也宰天下可也請
以為國家賀復舉白而揚言者曰賀先生以賀國家先
生之能吾軰之光也獨不為吾軰賀乎山水長存好事
不偶斯㑹也石門之靈其有黙相者耶固可為石門山
水賀也于是執爵者導先生飲諸在坐者以次飲舉爵
無筭從侑以詩不能詩者罰予因序以為羣玉前驅云
　　　送馮時雍之任序
戊戌之春禮官㑹試天下士居乙榜者三百有竒人制
若曰諸士其各為予學官式用養成予多方士禮官咨
之銓部時南海馮時雍署袁州府學司訓事人且有為
時雍不足者時雍獨蹙然曰驊騮騄駬蝇附尾者且千
里然而垂耳鹽車曽不得與凡馬齒古豪傑之士不得
於世者則然矣吾何為有不足之嘆非分之冀哉吾之
所以不足者特以生全盛時得讀先人書作清閒官恐
無徳業可以導人悠悠九載間遂白駒過隙耳未知他
日得人有如菁莪茂材如漢之陳重者否所至有治聲
如唐之盧肇者否奉行荒政為朱紫陽深噐重如宋之
趙善堅者否陳盧軰生漢宋間為袁先哲名人磊落卓
犖之士生今世獨無天下名人者哉無之吾固不足有
之吾尤不足吾何以不足吾未有諸已也問者偉其言
而多之翰林吉士梁儲其親友也筆之為時雍逺行送
庶幾哉袁之人相與懋成其好事云
　　　賀閣老西涯李公七十詩序
正統丁卯六月九日吾西涯李公實始生于京師𤣥武
湖之西滸是時也我國家方重熙累洽之日而是湖也
尤京師委祉發祥之地公之先少師又積善存仁實家
于此有克昌厥後之道是三者相與㑹合而無間故公
之生也鍾和毓秀全備衆美仁義忠孝樂善不倦自少
至老徳無二三雖道不相謀者亦必以公為君子至公
秉鈞握軸謨猷宻勿口不言功以人事君常若不及弼
諧先帝身致時雍受遺詔輔訪落鞠躬盡瘁不避艱險
不幸值權姦干政時事一變又能處之以巽而行之以
漸包荒持重圗善厥後卒能感悟明主殄除元惡舊章
成憲率由罔墜反正之功于兹為大然則天之所以憖
遺元老與先帝之所以顧命舊學者夫豈偶然之故哉
乃若根本六經沈浸子史作為文章其書滿家若入告
奏議之文代言應制之文纂修筆削之文其所以用之
朝廷邦國以訓敕臣工敷賁四海傳之于千萬世而不
泯者其為用也大而博矣若夫碑志序記聲詩詞賦在
公文章中又為餘事然敘事如書銘贊如詩簡嚴如春
秋雄深雅健如司馬氏或清新俊逸而有餘味或紆徐
含蓄而可深思或至足之餘溢為竒怪沛然莫禦而皆
安流盖不專一能兼具諸體傳之後學皆可為法古人
所謂一代不數人者是固宜然矣儲無似獲侍教于公
今且四十年近歲又辱公推轂起從南部入居内閣與
聞機政自公謝事後儲則無所依歸矣然猶知遵用公
畫一守而勿失早晩欲編緝公閣中二十年小大製作
以類相從請公再經目而以一語識之庶俾後來有所
矜式使畢此志則儲亦且歸老于南嶺之南矣明年此
際雖欲再從吾䆳菴戒軒諸公作為詩歌以祝公夀且
不可得而況至公百歲之年又安得再從杖屨侍公逰
乎兹因公初度之辰述公徳業文章之盛與儲區區景
慕之情庶幾與諸公之作亦互有相發云
　　　俞堯卿夀七十詩序
江都俞堯卿先生居人間世七十年八月十四日其誕
辰也嗣子指揮敏自寧夏還京師將南歸稱慶膝下于
是大司宼閔公而下凡八人皆先生從叔憲副公之朋
舊也翰林學士王公而下凡三十二人皆敏京師所過
從之羣彦也咸相與作為歌詩登之圖軸附敏歸致頌
禱而余獲遍觀之重稱嘆焉詩之言人人殊然所以稱
夀贊徳道几筵衣冠之盛期傳家𦙍祚之長者其意固
不異也予復何言哉顧予為舉子時實出吾憲副公門
下後徃返江都數四受愛先生者不淺凡先生之夀且
富而多子孫者予知之詳矣請復言之先生雖武弁家
自少厭投石超距之習孝親友弟勤生節用以殖其財
凡憲副公之所以獲專心問學無内顧憂得為清白良
有司者盖先生之所助者多矣況先生聰明闓爽舒曠
坦夷雖終日燕笑未嘗失色于人當其周窮恤患排難
解紛時能竭力為之無倦意盖緩急危疑之際有足倚
仗者則其獲福于天而見稱於士大夫者非偶然之故
也今從孫百户蘭既足嗣先公之業而敏之才猷膽氣
復能輸績于官效勞于邉若倪寛卜式班定逺之所為
者其季子攻從子敦軰又俱已嶄然見頭角于庠序中
他日繼吾憲副公芳躅而起者庸不在兹乎然則先生
福祉其尚未艾也余又將泚筆書之
　　　送大司空李公之任南京序
今士大夫宦于兩京者或自北而擢于南或自南而轉
于北未嘗有定制也然常欣于北轉而病于南遷豈留
都安逸之福不足以當近幸之榮也哉意者大江之南
其風土爾殊北産者或嫌于將息之異宜而久宦中朝
者亦厭于江湖之逺渉盖或然耳然吾觀大司空李公
之意則不如是公固北産也由都御史為侍郎亦既有
年以一時人望歴數之公宜在六卿之列矣今既拜南
司空之命顧無幾微不足之意見于言面其噐識豈易
量也哉儲聞公昔在成化時適安南與占城交惡公以
給事中被命充正使奉璽書徃廣藩議處其事人多為
公憂之者公恬然就道卒能以檄書之詞得安南要領
其風節如此矧江南風土雖異中州較之殊方孰為難
處公在吾廣三年猶未嘗戚戚今正位上卿奠天子留
都公其肯以為不滿乎且留都萬年根本之地大蠧宿
弊豈曰無之張弛從違最宜中適士論固難此久矣公
兹行也能不以易心視之則主恩之報庶其在此矣大
司徒何公少司徒王公顧公屬儲言為公贈聊為公僭
書之如此
　　　送毛廷用司斷中都序
鳯陽根本重地國家建中都焉設指揮之衞七千户之
所三十六皆于留守司焉統之留務既繁其獄訟之不
易齊可知矣而留守司例不自聽斷則又惟斷事司焉
專之夫以留司斷事之為重也如是茍畀之匪其人又
奚可也𢎞治辛亥八月所司以斷事缺告銓曹得廣東
副斷事毛廷用而遷用之以君九年績最也當矣而士
大夫之識君者又以君經歴龍驤典署上林既洊有能
名至於副斷廣東則職務之餘併能旁及他務可謂能
也已今不加顯擢而但畀兹任或者未慊然于中乎然
予一再見君君既無喜辭亦無懟色方惓惓求一語為
勸戒其所存者又何如也因為之歌以詒之曰繄中都
其何所兮在長淮之間矣胡鬱葱其朝暮兮䕶萬載之
山矣杳吾望之弗及兮羨子牽之間闗矣尚祥刑之有
暇兮寄吾什之餘刪矣再歌曰惟古聖之敷教兮曰明
刑以弼之何後代之淫逞兮併原意而失之易明慎而
弗究兮書欽恤而拂之所貴人之厚徳兮思解弦而易
之庶豐沛之遺黎兮尚嗷嗷而今一之歌竟酒䦨余懐
未巳又告之曰司刑者下民之命也昔于公治獄有隂
徳子孫果克稱其門閭聞君有二丈夫子方采芹頖水
君行矣尚加勉之矣
　　　送梁克龍之平樂序
直廣州之南五十里山之如倉如囷如圭如笏如釡鍾
屏障者衆矣獨抱旗之卓然秀異者實為之宗居抱旗
之四垂兼山水之羙具禽魚竹樹之勝有衣冠文物之
懿者惟泮浦一鄉為然克龍之先實世居其間自其大
父與伯父亦嘗以科目出仕矣而人以為未足以當山
川之秀意者其大發于克龍乎克龍自領鄉薦入太學
今二十年始從吏部選得一平樂知縣以行又何其蘊
之大而發之遲已所遇與人所期者未合也余則以為
噐大者晩成徐行者逺到君子其亦勉之而已且夫握
七品之符任專城之寄有父母之道焉勞心以撫字之
畢力以扶持之雖由此而躋崇陟要可也他日雖以姓
名配兹邑亦可也然則平樂雖小安知其不為克龍大
用之地哉昔卓太傅之在漢固嘗位三公封列侯矣然
後世所稱者宻縣之政云耳非以至三公封侯也此在
克龍加勉之耳余不佞以克龍之素知于我也恐其未
釋然於兹行也故以此言期之
　　　賀曹侍御考績受恩序
御史古官也在我朝職任尤重盖自郊廟朝廷以達于
四方萬里其供事于内與將命于外凡所聞見皆得究
而言之至于糾違貞度舉賢律貪宣上徳而達下情茀
豐草以培黄茂皆其分之所得為者也士有志用世而
居是職豈不足以罄其所蘊耶竊嘗聞之御史者湏嚴
重平恕不激不隨其人也毋求其赫赫表暴之名而毎
究其有體國愛民之實如是者始為得體若夫露才揚
已喜擿瘢疵所以自任者輕而所求于人者甚重此其
于時譽得矣不知于治道有裨乎否也新蔡曹君鳴岐
始以進士出宰祁門蒞政五年部使者薦其賢能至于
再四迨陞兹職勵志彌堅嘗被命糴粟于邉不三月間
平糴至六億餘石盖事集而人不知擾歸而巡視甲乙
諸庫再巡視東城與京倉所至風裁凛然既三載考績
吏部得受敕封其父母及妻于時士君子之知君者皆
以為君之為御史殆所謂嚴重平恕不激隨而務實者
也其受錫命也宜哉其僚宷來屬予文賀之且曰君之
所宜賀者三能舉職一也禄逮親二也今將出按南畿
得便道過家稱觴膝下三也公能無一言以道之行乎
余因舉我國家所以重任御史與士夫所以評論治體
而推重曹君之意併以諸公屬序之語而書之于巻如
此君今年力方剛萬里修途發軔伊始他日當為君續
書之
　　　送馬廷羙復任安東序
大臣子姓筮仕者大抵皆樂居内職而不屑外任盖生
長富貴之中力不任于奔走才不嫺于吏治一旦寘身
州縣簿領間前有追呼迎接推讞之煩而後無宿昔朋
舊過從之樂所以不惬然于外任者亦無怪乎其然也
鈞州馬君廷美以今大司馬友松公長子蚤承家庭之
訓讀書胄監殆二十年方謁選吏部公語之曰凡臣工
無内外大小其所治所食者皆天職天禄雖君相猶未
敢視為私物用為私惠人其可有覬幸于其間哉但當
盡吾道以俟之耳既而得安東大尹以行公又命之曰
凡臣子以不欺為忠養志為孝汝辭親作宦寄兹民社
但當竭忱敬事庶幾古人不欺之義則夫所謂以志養
者亦于是乎在矣可不勉哉君承命之官不敢違墜泊
然布素以示民儉蚤作暮思以示民勤循行阡陌勸相
不倦積粟至十餘萬石以為邑民水旱預備計他邑獄
訟不決或有望君而來控者是亦可謂能其官豈止于
與貴胄子姓不同而已哉先是君考績至京師御史何
君仲衡劉君宗敬曹君鳴岐嘗属余一言為贈既兩月
君又以述職至重申前請余嘗讀史見遷固諸公所傳
循吏事未嘗不追思慕其為人今天下太平百餘年敢
謂無循良守令若前史所述者愧余寡陋未獲盡見乃
幸於良臣家見此賢令尹豈非國家盛美之事而余軰
所宜籍記不忘者乎惟君勿怠宦成益圖報稱古之所
謂循吏是則三君所為殷勤屬贈之意而亦余區區愛
助之意也
　　　送四川僉憲張彦充序
自井田制不行後世如屯田之法猶有寓兵於農之意
然大抵出於一時作於一人隨起隨廢未有立為法守
貽之永世者也我祖宗創制立法在外都指揮使司所
轄多有屯種之田其制盖百人為一屯種田若干畆嵗
課糧若干石居常自力於農無坐食之費一方有警亦
可調以從征其逓相統帥既各有人又慮夫軍民雜糅
文武難相禀攝特置按察司僉事一貟往提督之盖總
其綱紀平其曲直不特考其課最而已也近四川按察
司員缺張君彦充以兵部司務陞補其任士大夫聞者
徃徃稱為得人而吾鄉里諸君又惜以吾彦充之遽去
使吾曹無與為善也余竊以其言為過矣昔予侍大司
馬樸菴余公坐公言吾㑹廣中諸賢固少然見吾本部
司務張彦充與眉州知州許天爵二人者皆不易得之
才也以二人者占之廣固多竒士乎余時唯唯歸而識
之公今去部且三年而彦充果有兹擢許君亦陞太平
知府去矣豈非宰司之知人與士大夫之輿論有不可
掩者哉彦充兹行冠豸執法旬歴乎東西川之間寛猛
相濟使民庶聴命軍伍乂安國家良法美意不至有偏
而不舉之弊則所以増光于鄉里而惠其友朋者多矣
何必朝夕聚首乃能相與為善乎始余家食時見民田
與屯田相參錯率多被侵蟊之累控訴纔已旋復被侵
蟊如故此民訟之所由不置也倘此弊在東西川亦然
則夫所以處之者又豈無其道乎況今敕㫖丁寧所以
屬望乎使臣者甚重彦充其勉之矣司馬公之所期宰
司之所推公論之所歸尚求無負焉可也
　
　
　
　
　
　
　
　
　
　
　
　
　
　鬱洲遺稿巻四
欽定四庫全書
　鬱洲遺稿巻五
　　　　　　　　　　　　　明　梁儲　撰
　　序
　　　送郭天錫知徳興縣序
中國當典午與趙宋南渡時衣冠避地多自北而南者
今江浙閩廣之士皆昔賢之後是雖山川英靈融結之
氣鍾於人物然亦豈非積厚流光之所致耶郭君天錫
盖有唐中令公後宋末有經幹府君肇遷於廣逮天錫
之世則十數傳於此矣中間譜乗殘缺仕不聞有甚顯
者唯宣徳正統間太守府君始起家進士出宰金華民
心恱之留十餘年遂守金華以沒則天錫之世父也維
天錫積學於家舉秀於鄉偕計至京師屢試於禮闈不
遇乃就選天曹得宰饒州之徳興徳興江右壮邑也天
錫將復紹金華之烈而追配乎古循吏之政不難也而
天錫且撝謙不已猥以贈言見屬愚嘗怪天下英才如
此其衆平居譏評商確髙自儗倫者不少至於臨民涖
政徃徃有不能滿人意者此其故何也豈其智識之不
足以趨時而才力之不能集事歟然夷考太守君之在
當時亦惟平易近民悃愊無華而歲計有餘固未嘗露
才揚已以干譽于人也愚獲交天錫有年其開明樸茂
盖有前軰長者之風而能世其家學異日政平民恱聞
望四馳百姓雖欲借宼君不可得使人知臨民涖政可
慰滿人意者唯懇懇愛民者能之其虛驕張皇髙自儗
倫者或未必能之也若是則凡所以補於士習者不既
多乎愚聞昔中令在朝以一身用舍繋天下安危然功
髙而主不疑位極而行無毁說者以為公所以能如此
非有他術亦出于誠心直道是豈獨郭之後人所當取
法哉天錫䋲厥祖武其於治民有餘裕矣
　　　送林給事使暹羅序
皇明天覆萬國既正方域以安黎元至於四譯君長之
當嗣位而來請命者亦為之遣近臣往封之非以勤逺
略也置其君所以安其民古所謂王者無外之義也於
成化十八年七月甲子暹羅國王臣某遣陪臣表貢方
物言臣某老倦於政將傳位于臣世子某惟陛下命之
上可其奏於是有司舉禮典以正副使請上命刑科給
事中臣霄充正使以行臣霄承命兢惕尚圖所以宣德
意而安逺人者臣與之言子能如是可以為子賀矣昔班
彪有言匈奴多變詐交接應對得其情則却敵折衝後
人常以此為得使逺之要然愚以為徒求之交好應對
其末也五方之人雖道里殊風俗異皆可以誠而撫御
之可以禮而信懐之焉耳彼其星散居海中者且數十
百國去京師不可以里計王人駕萬斛舟張如雲之㠶
一日夜趠千餘里然且累月始至其境彼或比年一世
而貢于中國此豈吾任智數以致之哉又況暹羅世修
職貢乃心中國自祖父以來無有二心者是固宜推心
以待之而為使臣者亦惟俯從國俗簡其禮數雖曰等
威當辨亦惟當嚴於自治無以修飾邉幅為也則其君
恱服而其民亦受多福之庇矣子溫柔敦厚疏通知逺
於此固將舉而措之耳而又奚俟愚言之贅乎抑聞之
飛走之族有所謂鳯與麟者逰其國則其國熟五穀而
蕃六畜人不逢其害菑今子以威鳯之儀服麒麟之服
銜天詔自天而下以辱臨逺國人將争先覩之以為快
是即所謂鳯麟者矣其國人又得無有焚香籲天欲使
星之早至者乎吾固預知子之能宣徳意而安逺人也
而又何慮乎臣霄既起拜祝辭而在廷諸臣又多作詩
以送之編而成帙總若干首翰林國史編脩梁儲為之
序
　　　送都憲韓公序
巡撫江西副都御史韓公前以江西左方伯守制還
家暨服闋尚未忍遽離祠墓吏部以聞復除廣東左方
伯下車始一月即有巡撫之命于是吾廣人相與語曰
朝廷豈遐棄我耶甫惠我以良牧而旋為西江移去朝
廷豈遐棄我耶至士大夫相與語者則曰韓公名徳為
中外屬望久矣早晩當歸朝秉鈞軸大慰羣生雖江西
亦不足以久淹轍跡而豈若廣人所得專望攸暨者哉
儲聞而兩是之盖吾廣去天最逺被朝廷恩澤毎在後
民聞公風采覩公徳政所仰恃于公者深矣而竟不獲
如所願中情伊鬱能不悵然然公豈遂忘廣人者哉他
時巡撫政成歸朝秉軸是必有以處吾廣人者矣又何
為不豫哉儲不敏近持使節歸過羊城聞廣人與士大
夫言嘗道其愚衷如此前大參姜君王君少參劉君張
君屬言贈公行遂不辭而併書之
　　　送少司空盛公赴召序
蕭山張公吳江盛公相繼奉命總督兩廣軍務論者以
為人之氣禀不同有剛善者有柔善者二公其皆以剛
勝者歟人之政事不同有以嚴治者有以寛治者二公
其皆尚嚴者歟故張公蒞政甫三載而有除宼安民之
績盛公蒞政未期月而有威愛並行之效皆所謂識治
之長才也然張公以南京掌院召而盛公以易州山厰
召愚意有不能自解者既而曰兩廣之地去京師渉萬
里易州之地宻邇畿輔去京師逺則入覲未有期邇則
歲得入朝而議政然則易州之召其無乃以近地而處
公也耶況兩廣之政其事似難而易易州之政其事似
易而難盖兩廣軍務雖繁吏治雖劇然而舊貫不逺憲
章具在兵甲可用財賦未乏上張其綱下理其紀所謂
似難而易者也易州之政則異於是盖山厰之設百有
餘年林木之取于逺山者益少薪炭之供於内府者日
益多民已疲而力役不可休財已匱而征求不可廢侵
牟百起奸蠧叢生所謂似易而難者也然則易州之召
其無乃以難事而委於公也耶夫處公以近地委公以
難事朝廷之待公者厚矣公將何以為報稱乎予請即
向之所謂剛與嚴者為公陳之盖公之剛也匪直乎剛
其外而實能剛乎其中能剛乎其中則其剛也有體今
獨不能時出乎九卦之所謂㢲者而與時偕行乎公之
嚴也匪直嚴之於人而實能嚴之於已能嚴之於己則
其嚴也有道今獨不能時出乎二典之所謂寛者以濟
于其用乎剛以巽而益行嚴以寛而益濟如此則胡禁
不止曷令不行夫亦何難之不可易而公亦何入而不
自得哉此固吾曹之所以厚望於公而公之所以始終
圖報者也
　　　順天府鄉試録序
我國家鄉試取士之法自兩京達之天下無不同者然
而考試官之出于上命監試官之由于臺選掌巻至對
讀官則吏部擇之巡綽及監門官則總戎官擇之司提
調者俱先疏上聞至期乃偕徃供事若是者乃兩京鄉
試隆重之舊典非天下諸藩鄉試所得而並焉者也若
夫三塲題目司提調者既毎㳄進呈及試録已成復率考
試等官同進呈于丹陛之下至于放舉人之榜赴鹿鳴
之宴亦皆同時聞奏而後退歸府蒞事焉若是者則惟
順天郷試為然雖應天府亦不得而並也國家之所以
優崇京邑而異待其人士者固如是哉臣儲不肖前𢎞
治壬子已沗順天府考試之命今𢎞治辛酉八月壬子
復沗與侍講臣燦同被命焉伏自惟念實有不任其兢
惕者翌日癸丒遂陛辭以行迨入院門俛仰至公堂上
則見夫棘牆板屋百爾具備盖府尹臣重府丞臣琦所
以豫為提調者有道矣防閑周慎内外肅然盖御史臣
完臣崇熙所以竭誠於監試者有道矣臣于此復何求
哉遂與臣燦及同考試官臣聰等同入内簾精白供事
毎命題之夕必瓣香上祝曰國家將以此求賢才吾軰
亦以此圖報稱今所擬經書題目則取其有傳註明白
者曰無為以一端之說而取人也嗟爾多士安得沈潛
經傳約文㑹理如吾前輩諸君子者乎于詔誥論䇿表
判題目則取其典故易知有闗于王體國論民生日用
之常者曰無為以隱僻之說而困人也又安得博雅不
雜辭尚體要如前輩諸君子者乎已而朝夕不遑更相
戒飭分房閱巻裁定去留其中果有如所謂約文㑹理
辭尚體要者則喜且不寐持以自賀曰是亦足多矣不
知他日施于官守言責者亦能如前輩諸君子盡忠修
職不自負其言也哉間或有問於臣者曰諸生皆誦法
孔子其用志盖髙逺矣今一則曰前輩二則曰前輩無
乃非所以進諸生于道乎臣以為不然何則前輩作事
多周詳後輩作事多闊畧前輩多雅實不為華貌後輩
則文過其質言過其行浮譽過其實徳邉幅過其官理
者多矣是豈憂國家毗世道求有益于修身治人者所
宜爾哉孔子忠信篤敬下學而上達之道其殆且不如
是矣前輩之思不亦宜乎或者既以臣之言為然臣故
於序試録之末而併及之盖以見臣等區區今日所以
為國求賢勉圖報稱之意而亦以少為諸士之勸也嗚
呼京邑天下之表也京邑所貢人士亦天下士之表也
國家平日之所為異待汝者其意何在而何可不敬承
懋勉以求無愧于天下之士也哉主司相屬望之心猶
未可以一言而盡也是為序
　　　㑹試録後序
國家建學育才設科取士道徳既一風俗攸同士學于
家塾者可用之於鄉學國學學於鄉學國學者可用之
於鄉試㑹試用于鄉試㑹試者可用以對揚於天子之廷
由此而用之於居官任職無不可者顧其所以用之者
何如耳為法之善既如此至於科塲條貫則又綜理周
宻品式具偹百爾執事各有司存内與外相成人與法
相維較然畫一可以行之永久而無弊其防範之嚴復
如此士之抱利噐而就試者患己業不精而巳爾而豈
患有司之不明也哉正徳三年春復當㑹試天下士上
命臣鏊臣儲為考試官既入院所以語夫簾外諸臣者
無他辭惟曰成憲具存吾儕圖所以報稱者庶其在此
尚相與慎之及乎三試既畢硃巻並入所以屢語乎簾
内諸臣者無他詞亦惟曰一敬怠之間而鑒别之精否
取去之當否係焉吾儕圖所以報稱者庶其在此尚相
與加慎之自是窮日夜盡心力經義求其醇以正者論
判求其明以暢者詔誥表求其能宣上徳達下情者五
䇿求其能學古適用者于三千八百餘巻内拔其尤而
登之録者三百五十人鑒别盖庶乎其不謬去取盖庶
乎其稍當而臣等亦庶乎其可以藉手而見上矣然臣
竊復有憂之盖天下之事言之非難而行之為難自古
聰明文學之士能慎乎其始者常多能不渝乎其後者
甚少今諸士子始以文學見録于有司旬日後遂將入
對大廷馴有官守言責之寄其亦能言行相顧慎終如
始致國家收得士之實而無貽有司不明之誚也耶主
司今日所為深憂而過計者盖將為國家憂之為職事
憂之不獨為諸士子憂之而已也嗚呼其可不慎歟掌
詹事府事吏部尚書兼翰林院學士梁儲謹序
　　　㑹試録序
我聖祖髙皇帝臨御之初立賢無方自洪武三年至五
年毎歲皆開科取士既而謂所舉未足以盡得人六年
以後姑罷之越十有一年為洪武甲子始復詔禮部與
儒臣重議定科舉成式頒行天下永為遵守今四仲與
四季年鄉試㑹試之制是也則其法比前加宻而取士
之道視唐宋以來科舉之制尤盡善矣聖子神孫守為
成憲後先豪傑胥此焉出豈不由聖祖詒謀之逺而致
然哉抑嘗聞聖祖有言朕毎觀天象自洪武初有黒氣
凝于奎壁間奎壁乃文章之府心甚異之今年春暮其
間黒氣始消文運自此當興矣時二十七年九月也當
是時左右侍臣聞者盖無不拜稽稱慶嗚呼是豈非儒
道之大幸而亦豈非科目復行慶延百世之嘉兆也哉
正徳九年春正月禮部尚書臣劉春侍郎臣李遜學臣
吳儼以㑹試之期伊邇預戒厥屬各慎事無怠至二月
已亥則知貢舉臣遜學暨監試御史臣平世用臣汪賜
等先陛辭入貢院蒞事加慎焉又二日辛丑臣儲及學
士臣毛澄既恭承考試之命而右中允臣李廷相編修
臣黄瀾臣李時臣趙永臣翟鑾臣景暘臣余本臣許成
名臣張璧臣張潮檢討臣孫紹先左給事中臣張雲給
事中臣髙淓臣王爌署員外郎臣黄鞏臣陳槐主事臣
夏良勝等亦均有同考之責又相與陛辭入院涖事于
簾内益加慎焉盖自三試既畢硃巻續入之後臣等各
鞠躬盡瘁夜以繼日惟恐簡閱或不當無以稱上意㫖
及乎簡閱既久甄别既明于三千八百餘巻中奉宸斷
取其文之中式者四百人第其姓名列為正榜又擇其
其文之明暢者二十篇刻之試録將以進呈乙覽而傳
之于四方逺邇以昭科目盛事凡姓名之見録于此者
亦云榮且遇矣況旬日間又將入覲大廷對揚清問登
科釋褐馴有官守言責之寄他日之都髙官任大事為
國家建無窮勲業其本皆肇於此不知諸士子平日之
所以抱負與他日之所以施為圖報者其果皆能為麟
為鳯以瑞世為雨為露以潤物為楩柟松栢以成大廈
為桑麻菽粟以濟人利物用求無愧于科目且無負於
國家培養恩徳否乎有則請為諸士子喜之幸之且屬
望之不然則非爾主司之所知也亦非我國家今日之
所以求賢之意也嗚呼諸士子其尚勉之哉光禄大夫
柱國少傅兼太子太傅吏部尚書謹身殿大學士梁儲
謹序
　
　
　
　
　
　
　
　
　
　
　
　
　
　鬱洲遺稿巻五
欽定四庫全書
　鬱洲遺稿巻六
　　　　　　　　　　　　　明　梁儲　撰
　　墓碑墓表
　　　龍虎將軍上護軍左軍都督府都督僉事前掛
　　　　印充總兵官致仕張公神道碑
正德戊寅二月甲子公既卒於大同致政之私第其子
副總兵協同鎮守大同都指揮同知輗大同左衛右所
正千户軏將以(闕/)年(闕/)月甲子葬公於郡城窑子岡祖
塋之次而託其親友都督朱君周具行狀請紀績於神
道之碑公諱安字定之姓張氏直𨽻之和州人髙祖興
累從太祖髙皇帝征伐授大同左衛百户曾祖考政妣
余氏安人祖考源正千户妣趙氏宜人考英指揮同知
妣(闕/)氏淑人後以公貴得推恩三代考俱贈驃騎將軍
都督僉事妣俱夫人公於成化某年以神木等處功陞
指揮使再以威寧海子功陞山西行都司都指揮僉事
又以守備大同左衛地方功陞都指揮同知加都指揮
使𢎞治己酉改守備朔州又守備天城庚戌奉敇充大
同游擊將軍乙卯充副總兵協守寧夏從賀蘭山境破
敵陞都督僉事掛靖邊副將軍印再掛鎮西將軍印俱
充總兵官鎮守延綏屢有白金文綺蟒衣之賜正德戊
辰以寧夏有警掛征西將軍印巳己以大同有警復掛
征西前將軍印俱充總兵官鎮守其地庚午以年踰六
十疏乞休致既得請遂優游林下垂十年而始卒距其
生正統甲子享年七十有五元配盛氏繼李氏潘氏各封
夫人子男二即輗軏也女四長適都指揮劉漢次㕘將
李淳次都指揮李澤次應襲舍人畢漢孫男一本也女
一尚在室洪惟我國家聖治宏敷右文宣武至西北二
邉選用將帥尤難其人有如公者生長代北天資凝重
家傳韜略才兼智勇結髮與敵人戰常衣皁甲乗黑馬
執鐵簡出入敵陣徃來如飛人以張益德尉遲敬德比
之尤能簡練士卒知幾料敵自偏裨至鎮將四五十年
間大小數十餘戰未嘗敗北前後巡撫總制多以可大
用薦之大司馬馬公以為天下鎮將第一我孝皇尤喜
任之我皇上臨御以來方以邉事倚重公而公則引躬
求退矣豈不惜哉然公遺績在邉陲勛名在國史餘慶
在其子若孫今輗身自積功歴陞副將卓有令望足繩前
烈他日兄弟所樹立皆未可量也是豈非忠孝之報也
哉公訃聞上悼念不已賜齋粮五十石麻布五十疋命
工部如例治葬事自聞䘮至周年遣官諭祭者五稽之
故事尚當有崇報之典云銘曰
孰奮其武克紹其祖孰有大勲而克退身人亦有言晩節難
保孰克似公始終完好弱年秉志萬夫之雄横戈躍馬以奏
膚功官以序遷恩由功致萬里長城於焉是寄明明制敕公
洊奉之桓桓征徒公迭總之四十餘年有勞不伐身既閒居
子仍繼發窯子之藏上有雲章𦙍祚繩繩邦家其光
　　　福建參政馮公神道碑
成化癸夘七月二十六日亞中大夫福建等處承宣布
政使司右參政南海馮公卒于官又六年為𢎞治已酉
儲始克拜其貴門岡之墓於是其松栢拱矣而平生一
二逺者大者慮將忘失今不圖咎將誰執敢用據實而
書之碑初公之以進士選吏部也冡宰塩山王公異之
退而曰是貌古而心直石而玉者也除驗封主事踰年
署員外郎王公没公竟守一節不變屢以職守忤其上
官上官至奬同列以抑公公亦不為之動坐是頗淹滯
歲戊戍乃以郎中久次出參藩政人或謂之晩暮公獨
以為報稱不易末始怨得之之遲也公性簡質又甚謹
畏平居室無長物惟積書至數千巻嘗避逺嫌疑非其
人不妄與交談毎旦趨朝雖風雨必先朝而至騐封掌
勛臣襲爵與文臣封贈誥勅吏員撥歴諸事動必視例
簿而行一不茍以狥人盖十五年無毫髮公私過歲丙
申嘗以郎中副駙馬都尉王増授冊伊王府頒賚稠疊
獨辭不受道州縣有一二舊識欲致贐贈行公知其意
遽趣駕不顧而去幾於辭暮夜者矣在福藩奉勅書巡
視海道及督沿海倉糧守哨諸武人歲晏輙厚餉上以
行其私以為舊例也公聞笑曰吾亦有不受一例欲用
之以革此弊海道以是肅然興福漳泉之人至今稱之
卒之日蕭然行李所貽厥子孫者惟清白耳公雅知人
士夫嘗有譽某可人者公曰非逺到噐也已而果然於
鄉里稱東莞祁公順與吾邑何公淡之為人二公皆以
文學行誼為世推重不負所知公之取人盖出于識好
之正而或見其竒中以為骨相占之者豈知公者哉公
之先盖禮部尚書元之後族譜言尚書父式客廣州卒
𦵏南海之潯岡今里人指所謂丞相墓者是也尚書既
幼隨母北歸至子某倅南雄老而即南海之何村居焉
依祖墓也傳幾葉為公之九世祖畿又自何村遷今沙
丸曾祖諱泰初祖諱觀復鄉里稱善人考諱旻勤於課
子以公貴再贈吏部驗封清吏司員外郎妣盧氏室陳
氏俱再贈宜人繼室李氏封宜人公當遣子焚黄先壠
時語子澤等曰吾昔與而族叔遜逰學其俊爽吾不及
也既二叔領一薦而卒而吾獨後凋受上恩賁先人於
吾足矣富與貴汝曹當力學自致不能為汝作馬牛也
其深知止足類如此自公顯後族弟遇歴南康教諭逾
任福建市舶提舉姪浩歴國子博士治歴浮梁訓導其
始皆一經傳授之力也而尚書之宗至是再亢矣公三
子澤克家濟郡庠生洋尚幼女七人儲即其次壻也公
諱遵字宗轍别號蹊山生洪熈乙已二月癸丑居人間
世五十有九年墓於貴門岡從先兆也銘曰
在可推移尚克自持勿謂公遲處身膏腴不肯自肥吾義
如斯當適意時西山支頥如脱縶羈今子樸茂而孫嶷岐
若有所為盖天無私報人匪欺尚致疑者視此銘詩
　　　故金吾左衞百户贈眀威將軍指揮僉事王君
　　　　墓表
君諱成字徳成姓王氏先世有居山後全寧鄉落馬河
之新寨者其始祖也傳五世至覽全翁當國初時從中
山武寧王牧馬涿鹿充燕山左䕶衞勇士後從太宗皇
帝奉天征討累功陞總旗娶李氏生三子君其長也性
英敏卓犖自幼矻然如成人稍長承父䕃為總旗居常
習武藝講求古今兵法兾以功名自表見正統己已詔
選武士禦邊寇公從大兵戰敗彰義門外㧞箭復入卒
勝之陞金吾左衞試百戶英宗皇帝復登大寳重録前
功遂實授百戶君在官亷慎不苟取予待士卒有恩恵
卒有李欽者嘗欲售其奸而不遂搆公以不法事賴當
道燭其誣坐卒罪徙之邉君尚贐以金而贍其家其仁
厚如此于時上下咸敬服紀綱振舉凡軍需利害之當
興革者君隨事有所建白督府及本衛多行其議其處
家也事親有甘㫖之奉而自奉甚儉約宗族鄉黨故舊
凡有求者皆量力濟助之至於教子孫接賓友待僮僕
多可以為後人法者武弁有若人是亦可以為難矣元
配夏氏繼汪氏子男三長曰雄夏氏出也次曰佐曰佑
汪氏出也雄既襲職而卒其子岱孫璽相繼襲亦俱卒
佐有文武才初以輸粟濟邉恩授武徳衛指揮僉事改
騰驤左衞嘗援例襲雄職其官階則曰明威將軍僉金
吾左衞指揮使司事云孫十一人嶅嵤岊峻􁥖峘崧崑
岑佐出也宻崈佑出也君生於永樂巳丑七月一日卒
於成化辛夘四月十有二日𦵏順義縣龍山村祖塋之
次今四十有九載矣近以佐之貴始得賜誥贈公如佐
官二母及妻胡氏俱恭人佐受恩感極而泣乃状君行
請予表諸墓予與佐故人也遂不辭而書之銘曰
人有恒言積鉅發遲君家世徳人罕及知迨君奮發效用於
時没餘四紀聞者興思子今克肖階至明威天恩下逮
贈典斯貤松楸愈茂門户増輝追原所自致者其誰我
拜君祠載作銘詩庶幾來裔紹述無違
　　　眀奉政大夫刑部四川司郎中桂陽朱中孚墓
　　　　表
君姓朱氏諱守孚字中孚號竹園太子少保都察院右都
御史誠菴公之子也其家世行實見于鄧御史宗周之
状詳矣其弟舉人守䝉來京師重求儲表其墓曰先兄
遺意也嗚呼儲敢不摭實為君言之惟誠菴公歴仕中
外餘四十年徳政被吾廣尤為久且厚億萬維生視公
猶父也儲因縁兹義與君處且七八年不敢謂盡知君
要之君盖有志通練而介潔者也少為貴胄公子能知
力學以進士第自秋官主事歴郎中階奉政大夫貴顯
矣然居常節飲食戒侈靡公退恒讀書求益不止也謂
為有志者非耶當浙東陸公閩中林莊公相繼為司宼
時不特諸司奉牘委之君而已如恤刑雲貴録獄南畿
皆朝廷所頼以洗寃澤物者咸請以命君至於推覈徐
杭一二難事亦惟君是任謂為通練者非耶君當官常
擇交游愼取與嘗從雲貴道廣省誠菴公之故人下吏
聞君嚴毅雖蔬果不敢言獻不特無暮夜金而己君没
後其子瑶所存唯舊田廬自餘無别積固為仁不富之
效也謂為介潔者非耶凡人好惡自古不齊君當時聲
聞四馳然辛鹹甘苦異嗜豈謂無訾君者至跡其所以
為說則固未嘗以簠簋事汙君以不渉歴少君者也豈
非公道自不可泯乎哉歲甲辰公自廣歸掌院政有巡
按甚狼藉自肆者羣御史醜之當路有極力維持以屬
公者君以清議白公事竟格不行今國史已入公傳而
於君雲貴南畿徐杭之命亦繋於年月之下可謂西平
有子矣惜公卒逾年成化乙已八月君亦病於家大事
未襄母胡夫人在堂君銜憂以没事業不大施於世年
纔五十有三耳非命乎然守䝉方舉進士有名瑶也樸
茂亦克稱其家天其以弟若子示為善之報也歟銘曰
朱在桂陽始由徐徙幾世幾年種福于此君家治獄隂
徳實多尚徵孫子天道豈譌君固通才復厲清操誰敢
過諛允矣君蹈明明國史傳信萬年如君父子輝映後
先人亦有言五十非夭君死有知亦復誰少君於文字
素辱眷予予之不文曷應君需顧屬纊言不敢遺堕謹
摭所知列於墓左維英靈骨葬楚一鄉是山松栢相與
為長
　　　毅菴蕭君墓誌銘
成化辛丒九月二十六日潮陽蕭公卒於家越眀年正
月二十三日其家人始得以凶問告其嗣泰於京師大
夫君子知泰者皆徃弔之泰纍然持其親友吳地官主
事裕之状詣儲請銘公墓曰先人將托此以不朽拜且
泣儲與泰領鄉薦同年居京師相與之日久視公丈人
行也義不可終辭按公先江右人曰國梁宋乾道進士
第一守福之漳州子煜仕至左司郎中孫洵知廣之潮
陽縣初家潮陽洵生昭元昭元生進士規規生憲僉禦
疾禦疾生唐福唐福生程鄉教諭徳俊徳俊之季子曰
星星之四子曰正四正四五子公其嗣也母袁氏公生
於望族長而通敏有智謀昻然自奮思有立於世恥碌
碌隨人後事父母盡孝正統丙寅父出粟千石賑民飢
有詔以義民旌之公代赴闕庭謝恩徃返萬里若之東
西家無難色景泰辛未舉宗為横逆誣搆世業半入于
官父因没於官邸公申雪於朝復其業間闗奉柩歸𦵏
内輋壠上聞者稱嘆之其事先于忌諱日若歲伏臘祭
薦酌古今禮以行晩作祠堂一區用嚴祀事未就而卒
公善處諸弟諸弟毎禀命而行於臧獲軰嚴涖而慈畜
之于宗戚鄉黨有恩意相接吉凶慶弔禮無不及其弱
不能自存與大婚急䘮貧不能卒事者時溫存相助之
至于踰越禮分桀黠為鄉里患苦不可長者則未嘗茍
為遜避直前與之角必使之不獲逞而後已故此軰雖
未免有小言而感徳者甚衆是非曲直有不訟于官而
必之公之堂者至或為之具酒食和觧之尤善用人有
所營建若誅茒墾土之事佃丁趨其役者或數十百人
指授方略而善飲食慰勞之故人樂効力而事亦隨集
性不喜奢靡然於所當用者即倒囷不顧故雖田連阡
陌而家無厚藏亦可以見積而能散者之效也天順巳
夘公又出賑濟飢米八百斛詔義之賜七品秩為承事
郎嘗語泰曰吾頼先人餘慶以有今日抑此未足為汝
曹道夫竒男子當以濟時行道為賢顯親揚名為孝爾
其勉之泰自戊戌乙榜不就南歸復敦遣挈孥入太學
博文廣業以成其志泰今歴事春官將取捷于甲辰之
㑹試道有可期而公不待矣悲夫公諱鈴字景鏘號毅
菴生永樂戊戌十月三十日卒距生之歲享年六十有
四配韋氏側室鄒氏子男三長即泰次鼎次䕫泰䕫韋
氏出䕫先逝女二長壻陳賔次荘旭孫男及見者二曰
良輔良弼泰歸將以某月日𦵏於西岩山前之原銘曰
繄維公昔年時渉艱危憂路岐亦既壮卓有為驅田禽
披草萊人不足吾所裨輸家粮荒年麋帝曰都義如斯
官其身勸羣黎服寵光報何期願子賢國是毗志方長
髮短而樹永安風動之潮山髙水漣漪佳城完公來歸
誰氏銘太史辭慰重泉無後菑
　
　
　
　
　鬱洲遺稿巻六
欽定四庫全書
　鬰洲遺稿巻七
　　　　　　　　　　　　　明　梁儲　撰
　　墓誌銘
　　　武定侯郭公夫人許氏合𦵏墓誌銘
昔在天順辛己武定侯郭公昌卒朝廷賜𦵏于西直門
外廣源閘之原自成化乙酉其元配夫人曳氏卒合𦵏
于左方今正徳壬申八月十五日次室夫人許氏卒又
以是年某月甲子合𦵏于右方是時也夫人之嗣子曰
武定侯諱良者已前卒其嗣孫太保武定侯曰某者又
奉命鎮守兩廣不得以家事辭官事次孫勲衛勩及弟
勣勸勅曾孫房同竭力襄事仍具疏乞恩哀請上命賜
𦵏祭如例且有齋糧麻布之賜亦盛典也既又奉翟編
修鑾之狀請銘於余按夫人諱某字某姓許氏宣徳壬
子正月初五日生于南京之大功坊幼有淑質夙聞内
則父諱旺南京留守衛同知及其母羅氏鍾愛之為擇
所從得公而受聘歸焉時公尚為南京錦衣衛指揮僉
事夫人佐理内政睦于上下公及曳夫人甚宜之至天
順戊寅公始以世嫡應襲祖爵於是族人有爭襲者結
黨誣構奏訴公亦抗章自理事下錦衣獄兩夫人親抱
幼子良就獄置對艱苦萬狀後鞫辯已白始置諸誣奏
者于法然自此再踰嵗公亦不幸即世矣曳夫人以子
良襲爵優給請而彼爭襲者仍誣奏不已朝廷遂兩罷
之命良為錦衣僉事又三十餘嵗為𢎞治壬戌時公議
益昭朝廷閔開國元勲大宗之後封爵乆不嗣始以夫
人之奏下廷議而命良襲封焉良謝恩于廷歸拜家慶
夫人以良見家廟退坐内寢勞良而語之曰昔吾與汝
嫡母抱汝就獄置對時汝方患痘疹幾瀕死幸不死自
汝父及汝嫡母相繼即世後吾專理内政絶葷茹素日
訓敕汝曹子若孫今四十餘年惟以汝大宗未復為念
今汝能如此吾雖死亦可以此以見汝父汝母矣喜極
復繼之以泣子良軰皆拜泣不能興其後良以誥命請
朝廷遂贈曳夫人為武定侯夫人而封夫人為太夫人夫
人復以兹意反復為良言之論者以為夫人在婦女中
有烈士之行其於郭氏也有興衰起廢之功天將念營
國威襄公元勲不可忘也耶不然孰能使夫人秉徳貞
堅相其後嗣八旬康健貽法子孫而終能安靖厥家垂
慶来裔也耶余請即事以為銘焉銘曰
烈烈夫人徳音不已既相所天復成厥子厥子伊何為
寶竹君始雖藏晦終乃大申施于孫曽載多受祉允矣
公侯必復其始夫人之徳其孰儗之維爾雲仍百世祀
之
　　　封太安人李氏合𦵏墓誌銘
安人諱某錦衣百户李侯璟之長女成化乙巳歸為京
衛武學生葉君蘭之配蘭字文賢錦衣衛都指揮僉事
文盛之介弟也兩家既乆有交游之義而安人又早有
宜家之徳凡所以事舅姑相夫子和妯娌逮羣下者咸
有其道於是舅姑稱重之以為使吾兒今日得以積勤
問學無内顧憂而他日得以發身成名者將於是婦焉
有頼矣詎意文賢竟於𢎞治庚申齎志而沒年纔三十
有四耳是時安人欲捐其生以相従以舅姑父母力慰
喻之而止然嗣是猶終身傷慕不替教其子鳳翔鳳岐
以勤儉為常訓遂克底于成立鳳翔今為錦衣百户得
贈文賢如其官安人亦榮受恩典葢受封者凡幾年而
始卒今正徳已夘六月十日也享年止五十有二亦平
日哀傷成疾而致然云鳳翔等將以是年七月已酉扶
安人柩於都城門外祖塋七里舖之原開文賢壙而合
𦵏焉乃匍匐偕其従兄叅將鳳儀奉僉都御史寗君仲
升之狀来請銘銘曰
初卜笠兮告吉祥合琴瑟兮偕鳳凰中胡為兮割肝腸
二十二載兮稱未亡命雖薄兮義則長于夫與子兮咸
有光生同室兮死同藏昔志願兮今乃償嗟盛事兮寧
可忘庶奕葉兮傳餘芳
　　　大明髙都督妻夫人蘇氏墓誌銘
高夫人蘇氏涿州義官英之淑女為今榮禄大夫後軍
都督府右都督朴齋高公得林之元配生天順庚辰春
正月八日卒於正徳丁丑夏五月四日朴齋悼亡不已
思所以永其傳者乃令厥弟錦衣叔慶以刑部侍郎張
公綸所為行狀来請銘謹為叙而銘之初夫人之于歸
也朴齋尚未貴顯然門族髙大家政素繁惟夫人能以
勤儉相之於是舅姑安其志養宗戚式其禮節僮僕感
其慈惠隣里上下稱其義讓舅克齋翁每喜為人言曰
吾兒有良相矣吾後庶其逺大乎後朴齋累有軍功自
錦衣百户厯都指揮使以至今官夫人亦累受封誥自
宜人以至一品夫人每嵗時令節夫人嘗如例乗輶軒
服入大内朝賀三宫屢荷寶鈔帑幣之賜其恩榮福履
一時殆罕倫比然夫人之所以事上率下省費節財恤
窮樂施者比之前時不異也不賢而能之乎以故士大
夫之與朴齋善者嘗以為朴齋之所以累立戰功官躋
極品恩遇隆重是固若祖考垂裕之休至論其門庭雍
睦人無間言内政孔修職業修舉則夫人之助固不可
誣也夫人生二子長早卒次傑以恩廕授錦衣千户近
亦卒娶徐氏婦有共姜之節夫人傷子早卒不釋于懐
遂成疾以致大故亦其命也訃聞上遣官賜祭𦵏以是
嵗六月某日𦵏於阜城門外玉河鄉(闕/)向之原從先墓
也銘曰
吁嗟夫人徳宜有子子既云亡夀亦止此吁嗟夫人勿
怨勿恫後来諸子必亢乃宗吁嗟夫人不亡者在生有
餘榮後有遺愛吁嗟夫人歸藏于兹尚永厥傳太史之
詞
　　　封承徳郎吏部考功司主事馮公暨配李安人
　　　　合𦵏墓誌銘
蠡縣馮氏其始未詳所自徙元時有西臺御史曰守道
者従其父始家于蠡即公之二世祖也公諱經字淑文
曾祖彦舉富平縣主薄祖吉以季父南京工部尚書貫
貴贈至大理寺卿父懽以入粟補義官母劉氏君生于
正統辛酉五月二十二日由監生除松江上海縣丞丁
外艱復除蘇州嘉定縣丞既而乞致仕以嗣子司勲郎
中蘭初任恩封承徳郎吏部考功清吏司主事而沒焉
𢎞治壬戌四月五日也配李氏繼張氏俱先公卒已封
贈為安人子一即蘭也由進士除考功主事遷司封員
外郎厯今官女二長適長沙呉汝梅次適舉人劉潮張
安人女一適庠生劉汝霖蘭之子長曰修次未名女一
適儒士王復古始李安人之沒實先公二十有一年𦵏
于縣之大百尺鎮北之原蘭常以儀文未稱為慊兹卜
以八月二十一日啓其壙奉公柩而合𦵏焉凡分所得
為而力能為者蘭固將殫厥心莫之有悔焉耳矣銘曰
我昔與公過従再四既偉公容亦逺公器古稱長者公
殆近之孝友之實驗于色詞疏戚卑尊咸知敬愛僮僕
訢訢趨事無怠始焉作宦不卑小官兩丞劇縣志在元
元晩念慈闈就封歸養蘐草尚榮公胡告䘮公先哭弟
哀痛實多今日伯兄抱恨如何公之閨門實維雍睦賢
配既徂恩義猶篤比于繼室不替徽音鄉閭之美傳及
士林六十二年未云中夀天之報公益昌厥後維公祖
考贈過其封公有令子後將無同公昔之官期余再見
公今亡矣敢藏公善先室之穴公此同歸嗣有贈儀尚
無窮期
　　　明故資善大夫禮部尚書致仕贈太子少保石
　　　　城李公墓誌銘
昔成化戊戌常熟李石城先生始自翰林院編修遷侍
講又九年丁酉遷侍讀學士後孝宗登極以先生有青
宮講讀舊勞稍遷左春坊左庶子學士如故既而憲廟
實録成與先生同職纂修者遷少詹事或太常少卿仍
兼學士惟先生遷南京國子祭酒以去雖燕賚加禄之
禮不缺焉然出入逺近之間禮意不侔矣説者謂當道
厭人好直故用意沮尼於其中豈其然乎既而先生連
遭内外艱俱特賜𦵏祭洎服闋起為太常少卿兼侍讀
學士遂遷南京禮部右侍郎轉左侍郎拜南京吏部尚
書復召為禮部尚書時中官劉瑾亂政受某府親藩重
賂欲以鎮國將軍為郡王怒先生執成法議之將中以
危法頼上心垂察止令致其事以歸劉瑾既誅詔吏部
疏起舊臣有才識為瑾所擯斥者先生雖名在首列然
雅意林泉無復有仕進意矣嗚呼當道者能尼人於祭
酒之時而不能尼人於宗伯之日劉瑾能怒人於議禮
之際而不能怒人於疏起之時况先生幼學壯行克全
晩節名遂身退貽福無疆是固平生好直之報天定固
能勝人也豈瑾輩所干與哉先生諱傑字世賢以世居
常熟石城里别號石城雪樵生正統癸亥卒正徳丁丑
家譜遭元季䘮失無所考今以曾大父居仁府君為始
祖云既貴獲贈大父濟父希潤俱禮部左侍郎祖妣徐
氏郭氏妣徐氏元配章氏俱淑人側室曹氏生長子曰
而達應例授七品散官繼配戈氏生次子曰而進授光
禄寺署丞曰而遇授中書舍人皆先生廕也女五人錢
奎趙原錫劉夢錫顧榮華翰其壻也孫男四元紹元貴
元顯元望初先生為編修侍講時嘗充經筵及青宮講
讀官三為㑹試同考官兩同兵部侍郎及都察院副僉
都御史為清理武職貼黄為學士時嘗主考順天府鄉
試及為殿試讀巻官又為纂修實録兼校正官為少卿
學士時經筵講讀以舊臣仍首為青宮講讀又為纂修
大明㑹典副總裁官後闕里孔廟災命奉香帛往祭告
為禮部侍郎時因夏旱命祭禱天夀山而雨又為泰陵
山陵使既沒蒙賜諭祭二壇有司為造墳安塟凡此皆
闗係朝政大體故並書之公自幼頴悟至老猶手不釋
巻在仕路四十年歸田又十餘年有文集若干巻藏于
家今其子某等皆淳雅有文行足以增光而裕後先生
之澤固未艾也銘曰
惟公尚直匪徐與亟雖為當路所抑晩而際遇出入皆
榮宗伯歸来道若可行虎豹九闗莫達鴻飛竟爾冥冥
予之斯言亦豈足以槩公之平生也耶
　　　明故南雄府同知致仕進階奉議大夫介菴鄭
　　　　公墓誌銘
昔成化甲午冬予與郡人呉美中璉李元善祥同㑹試
京師至弋陽又邂逅莆田鄭元美徽鄱陽胡大聲韶相
與偕行其後雖仕路出入不齊然始終交誼不替今四
十有餘載矣見存而仕者則惟胡大聲為八閩方伯予
亦尚竊禄於此元美則以府同知美中以縣尹數年前
以自請致仕而元美近亦亡矣厥子嚴州通判相既專
人走書告訃復以鄉人林大夫見素先生之狀請墓銘
曰此執事之舊約亦先生之遺囑也遂哭而為之書序
曰惟鄭氏為莆田舊族始祖淑唐州别駕以文義鳴于
鄉髙祖玉曾祖福祖璿自國初以来皆隠徳弗耀父諱
立始仕至饒州府學教授以元美考績恩贈大名府通
判并贈母林氏妻張氏俱安人元美性仁厚周慎居家
以孝友稱與人交情禮備至於慎終追逺敬老慈幼念
舊恤貧之義尤惓惓加之意初釋褐為南昌府通判職
專管糧民俗既憙訟而豪右糧入多後期前倅每坐此
去官雖元美毅然清白臨之後尚為所搆竟調判髙州
府既丁憂服闋復改判大名府專管馬政三府人士至
今以潔已愛民稱之用廵撫廵按薦陞南雄府同知後
乆不之任臬司遽以員缺報吏部據其言遂以王中補
之洎元美到一月王中亦繼至藩司兩以上請吏部檄
下元美當起送改用既而有新例凡先常調官俱致仕
元美亦在例中有勸其更自理者元美不理竟歸莆既
歸家無厚積泊然自守非公事不到府縣門其後權姦
死新例格不行吏部復有文移起用元美而元美竟亦
不起遂以原職進階奉議大夫致其事于時郡守張君
琦曾有詩美之云吾欲相依時考徳瘦藤稀見郡齋行
去嵗元美生辰予亦寄詩為夀云歸田曽未買良田誰
似淩江貳守賢皆非過許也嗚呼當王中始至南雄時
元美視事已月餘及王中死人謂元美必當補之然監
于上者或有求賂意而元美不肯従往来士大夫每喜
人善將迎而元美不肯為之屈以故事多齟齬竟使浩
然有歸志曾不獲少安于位以遂平生之志是豈非命
也哉相前来自嚴州予嘗與之言及相謝曰老父今家
居亦自無怨尤意惟以亡弟彬未仕而卒為痛耳然相
今有子二人曰一彦一竒孫一人曰嚴彬亦有子一人
曰一鳳異日稍承庭訓居官涖政有一可取則老父之
志願畢矣予聞相言重為元美慰於地下也因并書於
此以志予哀云元美生正統辛酉八月初二日卒正徳
甲戌十月初十日相將以丙子十二月二十六日𦵏于
鳳凰山乙向之原其地葢元美所自擇云銘曰
吁嗟元美家學有源百年隠徳昔閟今宣惟教授公仁
厚正直元美繼之一心翼翼謂宜大振以究厥施誰令
中阨竟止於斯十載歸莆曾靡怨懟視力行仁鄊有遺
愛有子有孫以續其傳唐賢之𦙍永勿替焉鳯凰山前
生芻未束既誌此詞復繼以哭
　　　院孺人黎氏墓誌銘
封大理寺右評事代州院君某之配孺人黎氏陜西按
察僉事賔之母也早従封君于後京師用勤勵謹約處
其身以裕其家肆子姓服其慈訓鄰里慕其禮則朝廷
封敕褒其敬慎葢所以為婦為母者具有道矣𢎞治(闕/)
　賓考其評事之績孺人與封君始同拜敕命踰二年庚申
孺人隨僉憲之官陜西辛酉四月五日卒于陜之莊浪
享年六十有二嵗(闕/)月(闕/)日返𦵏于京師轎亭原之左
賔以其友田中書佑所狀行實求予銘予與賔有塲屋
過從之舊誼不能却也銘曰
人之生子恒欲其多多而不淑其懼如何猗嗟孺人一
子惟肖女數如子壻官亦耀嘗聞封君舊買南珠後售
于賈利什于初孺人贊言此原某物請召伊人各分其
一僉憲命下母病未痊子欲遲遲永倚膝前母曰不可
王事靡盬我其同行汝行毋阻至于莊浪病復乗之猶
舉古訓為子勉之人亦有言利能昏智死生之際夫豈
小事孺人於此所見何明今聞其語尚有餘清轎亭之
原勢来形止歸櫬攸藏過者式只
　　　亡室贈一品夫人馮氏墓誌銘
夫人諱徳坤姓馮氏故福建叅政南海馮公遵之次女
母陳繼母李皆宜人成化甲午公為吏部司封郎中嘗
報書我先君許締親焉明年予㑹試不第始親迎南歸
時予在具慶兄及弟怡怡如也家用雖不豐然夫人能
同甘苦無戚戚意處諸妯娌亦無間言後以予貴封孺
人再封宜人𢎞治己未予有使交之行夫人隨至吉安
遇疾以卒五月(闕/)有(闕/)日也距所生景泰丙子四月(闕/)
日得年四十有四子六人時存者三次攄由軍功今任
廣東都司都指揮僉事次揆授中書舍人次掲國子生
後沒亦授其子宸中書舍人女一適廣西右布政使陳
公稶之子勲今亡矣夫人沒予續娶歐氏髙氏為繼室
各有子次挹歐氏出京學生次摠髙出亦中書舍人孫
六人長即宸次敷敞孜徹教嗚呼予幸承祖宗餘慶得
至顯官使夫人而未卒則三品以上之誥命皆當次第
受之矣今止能令次攄輩焚黄告祠墓而巳況自始卒
至於今已多厯嵗年顧今雖蒙恩遣官治祭𦵏榮被存
沒然孰若昔年早𦵏之為禮哉葢由予竊禄于朝乆不
能歸而時師風水之説又有以疑誤諸兒輩以致於是
悔無及矣尚何言銘曰
辛已之臘其日甲申有来天使𦵏我夫人其地伊何石
梗南村勢来形止風氣頗全凡附於棺庶其無悔尚俟
他年我同歸於此乎
　　　大明閔司寇夫人王氏墓誌銘
夫人諱玉浙之歸安義官王伯璋女幼有淑質伯璋竒
愛之語其配錢曰吾是女必不以儷凡子後得今太子
太保刑部尚書閔公而許聘焉公時為郡庠生志必欲
領鄉薦而後有室及領鄉薦親迎則與夫人俱年二十
有四矣公後由進士為監察御史為按察副使累擢都
御史侍郎以至今官夫人由孺人累封至一品夫人始
終五十餘年凡公之所以致孝庭闈垂休後嗣親睦族
黨禮遇僚寀徳望隆重巋然為朝野一時名臣者雖由
公平生勉强行道之力然亦豈非夫人之賢徳實有以
相於内而致然哉其尤可稱述者當公為御史巡按河
南時夫人留處京邸其姻有至自浙中遣舊僕来餽香
粳白金為嵗節常禮者夫人固却之曰公瀕行時實有
戒今不敢違也自公為侍郎以来夫人每嵗時服命服
入内禁朝賀清寧仁夀坤寧三宮薦被寶鈔綵段之賜
其顯榮崇重至矣而夫人自處謙約與平昔不異且每
有止足之戒洎公再疏陳情得致仕夫人尤喜動顔色
既還家益佐公為光前裕後之計如是甫半載而有疾
又二載而疾不可起矣正徳戊辰九月甲午也夫人生
宣徳庚戌閏十二月四日有子二人誾聞俱應詔輸粟
于邊授薊州衛指揮使女一適臧顔亦指揮使而誾先
夫人卒孫八宜勤南京前軍都督府都事宜勛宜勵俱
國子生宜朂早夭宜勣宜効宜劭曾孫男九餘慶重慶
嘉慶延慶福慶徳慶積慶長慶大慶孫女四曾孫四其
盛如此自夫人卒後屬時有厲禁有司乆不敢舉行舊
典近禮部為之請乃得㫖命賜祭二壇有司如式治𦵏
事於是卜以壬申年十二月二十日庚申𦵏夫人於烏
程金葢山之鳳凰原亦歐陽子所謂葢有待焉者也銘
曰
金葢之原苕水之陽有鬰其林是為閔夫人之藏噫夫
人之藏其尚與斯山髙而斯水長也哉
　　祭文
　　　祭李西涯文
正徳十一年八月庚戌朔越九日戊午後學南海梁儲
謹以少牢庶品清酌之奠致祭于特進光禄大夫少師
兼太子太師華葢殿大學士西涯李公之靈嗚呼儲晩
進末學無所肖似其始也辱公知顧竟引置于内閣論
思之列其中也公乃以直道勇退使儲也不得有所則
傚以為依歸其終也公又忽然長逝使天下蒼生無復
有東山之望然則儲之憂慟夫豈直一已之情而已哉
不盡之詞尚當嗣布於几筵之下兹但畧陳其一二公
獨不能鑒我之隠憂心曲也耶
　　　祭倫迂岡親家文
維正徳九年嵗次甲戌六月壬辰朔越八日已亥少傅
兼太子太傅吏部尚書謹身殿大學士同郡梁儲謹以
少牢庶品清酌之奠祭于親家故奉直大夫右春坊右
諭徳兼翰林院侍講倫君伯疇之靈而言曰甲科之榮
㑹元殿元況在嶺海士孰克兼君克兼之大福可占眷
此良材早優文學平歩詞林徳音濯濯宮僚既陟逺到
有期後来公輔舍此奚之駟馬初馳六轡如組税駕中
途於何控苦去年將命試士南畿歸而病作遂至於斯
天乎命乎誰其尸責老我衰頽可任悲愕靈輀將發薄
奠告心他日生芻俟更矢音嗚呼哀哉
　　　祭陳侍郎文
維𢎞治十四年嵗次辛酉七月丁未朔越二十日戊辰
翰林院學士梁儲謹以清酌庶羞之奠祭于故亞卿仲
濓年兄先生之靈昔我同年名餘三百入滿鵷班出聨
紫陌難齊者命易失者時悠悠二紀幾切懽悲或異升
沈或隔生死沈者未量死則已矣如何今者復哭我公
感今懐昔為恨何窮公之秉心實維良淑車攻御能逺
到可卜近登卿佐清譽藹然今春㑹面樂意難宣别冀
好音忽聞凶訃兹對靈輀可任攀慕惟公瞑目實有佳
兒維公不朽復有銘詩公年未六十斯二者固亦可以
無窮期矣是尚不足以塞儲之深悲也耶英靈如在庶
幾鑒此嗚呼哀哉
　　　祭昌國張公文
猗彼楩楠其生有自枝條既茂亦庇本根維公之先徳
垂後嗣肆生淑姒以儷至尊如古邑姜功毗内治匪公
積善曷啓慶源慶源既長帝念不已髙官大爵洊沐推
恩恩出不貲人無異議知公於國葢有功存謂享期頥
以觀至治胡祝在路胡弔在門夀雖不遐哀榮終始皇
恩百世畀爾子孫公死有知復何憾止秖應戀國尚有
忠魂儲等職忝近臣於公存歿義存戚忻一觴致酹侑
以藻蘋神之聽之鑒此蘭薰
　　　祭許世昌文
維嘉靖三年嵗次甲申三月丙寅朔越四日已巳南海
石溪病叟梁儲謹遣小孫晨以清酌庶羞之奠詣故人
許世昌先生靈之次而致辭曰前年臘日君至羊城自
春徂夏疾病相仍茫茫瓊海觸熱南征途經髙要遂殞
厥生嗚呼痛矣人尚忍聆之哉君生世胄乆擅才名功
髙謗至位顯身傾死生命耳柰此孤􁉑迢迢萬里日泣
銘旌魂其歸國𦵏祔先塋知君賢子必敬以誠庶㡬來世
後禄可憑君其勿憾鑒我哀情嗚呼痛矣人尚忍聆之
哉
　　　祭逺齋文
維𢎞治三年嵗在庚戌四月癸未朔越八日庚寅弟儲
等謹以羊豕清酌庶羞之奠告祭于伯氏叔逺先生之
靈嗚呼吾兄弟六人當成化丙午嵗叔孚既先吾二親
而卒今三月辛已兄又繼二親與先叔而亡吾祖宗積
數百年吾先人又嘗救二千餘人之命何吾兄之長材
逺器而竟駕厄于中路夀止於四十有八不及見男婚
女嫁時也謂之何哉儲等今尚當相與扶植次掄輩使
之有樹立於世庻幾以慰吾兄不昧之魂焉耳吾兄其
幸聽此言否於乎哀哉於乎痛哉
　　　祭黎翠峰封君文
忝戚少師兼太子太師吏部尚書華葢殿大學士梁儲
謹以少牢庶品之奠致祭于敕封文林郎陜西道監察
御史翠峰黎先生之靈曰跡公平生養髙田里聞達不
求而富書史鄉稱善人曾無怨訾卒不顯隆以昌孫子
恩典初隆宜綿夀祉胡遽山頽七十而止今拜新墳情
何能已嗚呼哀哉
　　　又代兒次揆作
嘉靖三年九月丙子吾親家黎一卿侍御將奉其先君
封陜西道監察御史翠峰公之柩自羊城返𦵏於従化
韶山之原眷生中書舍人梁次揆謹以少牢之奠先二
日甲戌敬詣柩前三獻酒而致詞曰惟公先世奕葉清
風惟公徳宇冬嶺孤松嗣箕裘而肯構垂善慶以無窮
黄髮無疆藹爾著家邦之譽白眉既貴居然受柱史之
封于以副鄉里衣冠之願望于以啓郎君異日之勲庸
一時盛事孰與比隆次揆猥以蔦蘿獲施松柏昔每拜
嘉今何報徳翩翩靈斾悵百里以將歸鬰鬰佳城痛九
原之可作我酒非馨我殽亦薄神其聽之鑒此誠恪嗚
呼哀哉
　　　祭遲菴府君文
正徳十六年嵗次辛巳八月庚辰朔越十九日已亥孝
男儲敢昭告于顯考誥贈特進光禄大夫左柱國少師
兼太子太師吏部尚書華葢殿大學士遲菴府君曰儲
越從曩嵗銜命使交獲拜先塋不遑乆駐日月逾邁載
越廿年萬里家鄉長懸夢寐幸逢明聖得請歸休汎掃
寒蕪可勝永慕謹以少牢庶品之奠用伸䖍告尚享
　　　祭呉美中主事文
維嘉靖三年嵗次甲申三月壬辰朔越二十七日丙申
少師兼太子太師吏部尚書華葢殿大學士致仕梁儲
謹以清酌庶羞之奠致祭於明故江西進賢知縣封户
部福建司署員外郎事主事加四品服呉君美中先生
之靈曰昔在郡庠氣求聲應君易我詩更相是正同膺
鄉薦同赴春闈自是厥後始恨多違君後登科出宰百
里撫字心勞其直如矢人誰辨玉抱璞何施浩然歸志
騄駬難追適意林泉餘三十載天道有知鳳雛藹藹載
承封誥重進官階名完福備兹世孰儕今幸獲歸頻瞻
徳宇謂始自今勤陪笑語有懐莫遂有恨難伸詞以告
情君聞不聞嗚呼哀哉
　
　
　
　
　鬰洲遺稿巻七
欽定四庫全書
　鬰洲遺稿巻八
　　　　　　　　　　　　　明　梁儲　撰
　　詩
　　　金門待漏院試作
十年丹扆夢中情幾向長安對月明鳳闕未曾開曙色
龍池先已聽鐘聲焉知落落孤踪士獨抱區區萬里誠
却恨相如獻詞賦不將憔悴及蒼生
　　　元夜
四方民瘼已無憂聖主宵衣正御樓萬嵗山前黄道轉
九層臺上紫烟浮星環鳳扆高居處雷動鰲山最上頭
此夕歡娯知幾許霓裳誰羨月中遊
已遣金吾弛夜廵更將休沐賜羣臣一年月向今宵好
萬國春從此後新王豫庇民徵夏諺薰風調律叶韶鈞
踈虞乆濫瀛洲客竊禄年年未致身
尊前休問夜如何且聽佳人達曙歌圓月向人偏皎潔
緒風吹面正清和星従左个將春至雁向南樓帶字過
翹首五雲冣深處千觴應助聖顔酡
萬年枝上雪初晴千歩回廊月轉明天為良辰留美景
風傳和氣作歌聲廣寒自昔身難到弱水今宵浪已平
願向大庭歌此曲巻阿詩句合先賡
　　　夀劉閣老夫人
何處飛来海鶴姿白頭金紫照清時天教椿樹長如此
身是神仙自不知膝下綵衣丞相舞花邊春酒上公持
年年入奏昇平曲不道禎祥正在兹
　　　送李守正吉士引疾還家
西風吹雨濕窓紗堦下決明纔着花人在玉堂看起草
病辭仙仗喜還家舟移潞水天初逺馬入聊城路不賖
預約明年當此日板輿隨母覲東華
　　　夀崔太常次䆳菴韻
聖明親簡太卿賢重疊恩光照暮年惟學后䕫能典樂
不隨方朔更求仙瑤琴待月成三友珠唾隨風落九天
明日藥欄招手地也知吾得預賔筵
　　　送倪尚書
東曹居第冷如冰共喜公來聚徳星諸老入門時秉燭
晩生投謁亦分庭髙才司馬休歸洛白首侯芭願執經
慚愧淺才同甔石臨岐猶擬挹滄溟
　　　和張元昇宗伯遊西湖見寄
春風飛鞚帝城西楊栁隂隂夾御堤寺外斷雲千里目
壁間流水十年題禪談有味風生席詩思無邊月在溪
老衲不須留玉帶百篇端已重招提
　　　挽周司寇
未老辭官帝未俞七旬方得賦閒居却憐陽曲無歸宅
翻使臺城有卧廬三尺龜趺莊懿墓萬年金匱史臣書
槐庭雨露今如許猶是當時積慶餘
　　　夀座主彭閣老
乞歸先伴赤松遊甲子今来又一週髮白已憐身早退
心閒還與國同憂書成東里終篇後名冠西江第一流
薑桂自憐偏性在當時藥籠愧同收
　　　夀丘閣老七十二
瓊山前度降神時初報寒梅第一枝麟出九真曾瑞世
鳳翔千仞更来儀蒼生正喜歸仁夀黄閣于今有俊耆
淺薄幸隨鄉里後願輸忠悃荅無為
　　　送叔永如金陵
車輪此去願遲遲莫惜頻頻有和詩前度嵗華方共惜
後来風雨莫愆期誰令别酒初醒地正值飛鴻獨下時
今夜秣陵春草色想應先滿謝家池
　　　中元謁陵次屠東湖韻
松栝蒼蒼望不迷五陵風露已淒淒立當明月頻驚雁
行過荒村只聽雞原廟尚聞藏劍履闗門何用借封泥
不堪馬上成歸夢還繞東華綵仗齊
　　　頃以事至留都舊寅諸老用詞林故事燕于吏
　　　　部後堂歸成二首
故人交誼重南金畫省風流許重尋千里雲宵違比翼
十年江漢阻知音祥鸞自合歸阿閣倦鳥惟思返故林
多謝北堂今夜月後来應照我遐心
停觴休訝飲遲遲蠟炬分行照翠眉頭白尚憐公記憶
力微虚負主恩私鵷鸞天上終相逺魚鳥江邊定不疑
他日鳳凰樓畔客相逢還更語相思
　　　蕭總制致仕西歸予亦自嶺外至相㑹話别
河橋柳色正絲絲故國逢君又别離江海論交惟此日
山林歸隠又同時公如白璧心何忝我戀青山力已疲
從此側身西望地年年空憶采華芝
　　　次三老閣前迎春草
二月羣芳尚未花獨憐仙草已抽芽風傳紫禁香初逺
月到瑤堦影未斜泉石故知慚小草江湖何處寄瑤華
祗應待到重陽日猶有餘香共菊誇(此草二月至/九月猶花)
　　　送陳亞卿冊封
吟罷霞天菊未花驅車明日是天涯留人初攬淮南桂
奉使還乗漢水槎八座官聨班最貴維城宗子頌非誇
歸来獻賦明光殿依舊彤雲繞翠華
　　　送傅北潭宗伯致仕
水蒼為佩錦為袪長照天家白玉除北闕早年仍聽履
東門今日已懸車尊前緑綺風吹斷望裏丹梯畫不如
此去若逢闗令尹好將道徳著成書
　　　和楊䆳菴郊壇齋居之作楊民部舊僚也
寶炬光中夜漏深萬行珠樹肅蕭森陽回左个迎雕輦
人在東壇整玉簪伐木尚憐求友義傾葵偏切侍臣心
懸知扈從歸来日應有文思頌徳音
　　　夀三原王太宰
翹首班行八座尊清風歸去隠三原為霖望切人心在
調鼎功多國史存心逺尚憐思魏闕身閒聊得卧丘園
庭前藂桂髙千丈應是明時雨露繁
　　　代夏景述懐
小麥青青大麥柔榴花開遍殿東頭日長麋鹿惟依輦
波靜魚龍不負舟家國有賢天所鑒生靈無事我何求
堪嗟漢武神仙意誤却當年尚未休
　　　次西涯韻
十年身已到璇霄開閤猶聞引下僚𤣥圃㑹須呈璞玉
終南當復賦梅條人才孰可追三代文字君應歎六朝
試問澄江靜如練何如澎湃浙江潮
　　　和蔡東軒駙馬自夀
一代豪華稱戚畹百齡風骨似神仙舊聞朱邸隣珍館
新賜黄封出御筵塵榻每縁佳客下清風還許後生傳
欲知簫史酬恩地惟以忠貞照暮年
　　　使節榮歸為江文源侍讀作
為因銜命到蘄陽還得承歡向北堂金冊手持歸赤社
緑衣身著到錢塘鵷鸞一别思仙侣書劍何時返帝鄉
聞道江南民瘼甚願裁封事上明光
　　　李程二學士被命教庶吉士唐大夫有作奉柬
　　　　予次其韻
奎璧光芒夜徹天兩公新命領羣仙金堤曉日聨絲鞚
玉署春風醉錦筵鸞掖文章瞻具美鯉庭詩禮屬多賢
中丞賸有新篇紀明日都城作話傳
　　　東園次陳以道評事
老来心事樂幽栖看竹憐君逺見擕初輟班行来入社
舊栽花木已成蹊東籬誰送陶潛酒半夜還分太乙藜
從此過逢知不倦帝鄉今已隔雲泥
　　　夀鄭介菴為其子通判作
歸来猶未買良田誰似淩江二守賢心已忘機猶愛國
身無侈累却求仙聽殘曙鳥眠初覺吟對秋英句倍妍
明發阿郎歸省地豈無庭鶴共蹁躚
　　　送唐給事出使侍母還鄉
朝回長得奉慈闈又却乗軺侍逺歸江水自饒魚入饌
門閭偏稱錦為衣君親恩重知難報江海情深念乆違
驅遍羊腸無畏處也應持此報春暉
　　　送曾大尹
宿雲收盡好風来令尹㠶檣此日開人為循良添悵望
詩因離别句難裁楓宸玉帛千官㑹花縣琴書幾日回
家近河陽春尚淺滿城桃李更須栽
　　　遊海珠寺
是誰驅石到江心天為羊城鎮古今風月不隨人共老
鶯花寧藉我登臨詩情肯與珠爭麗酒興還憐海共深
恠得蘭橈歸去晩佇看靈雨遍山林
　　　江上作
江月霧中明孤舟觸浪行吹笳知逺浦沽酒聽寒更旅
雁依依去霜風落落鳴故園松與菊今夕倍闗情
　　　送冬官王申之
郎署念庭闈秋来病乞歸鳥烏心正切江海念無違衣
帶前時減燈花昨夜輝髙堂十月景猶待老萊衣
　　　北堂雨露詩為侍御曹汝學作
天上恩波逺人間慶澤長慈闈初拜命先子重增光賀
客朝朝滿綸音字字香欲知圖報地葵藿正傾陽
　　　端午賜扇
寶月輝周製銀鈎燦禹謨九重新澤出萬夀小臣呼天
上清風好人間暑氣無願言均此施蕩滌到樵蘇
　　　敬軒何君頃以公事至京師事訖言歸索詩為
　　　　别因為之賦此
王事有程期居京越一時不愁春易盡惟恨路多岐白
酒先秋熟黄柑帶雨垂故園歸興好莫惜寄來詩
　　　孝貞皇太后王氏輓章
南有烏衣巷生祥舊不休文王初御極太姒已歸周明
發詩篇在闗雎徳澤流孰知從此去長夜竟悠悠
二十三年内恭勤奉至尊心猶憂治世恩不厚私門中
饋思民瘼端居念化原黄童兼白叟歌頌至今存
四海雍熈極重闈孝養深宮中無遂事天下有徽音夀
祝千千嵗恩沾萬萬尋那知遺詔下哀動聖皇心
聖徳那能紀風謠豈易聽悲笳纔一動羣淚已千零舊
事留編簡餘音入杳冥秪應松柏路還有五雲扄
　　　次簡正郎韻
幾嵗乞歸休銜恩尚勉留形容空自老松菊為誰秋病
豈堪朱紱天應念白頭秋鴻莫先去期傍我行舟
　　　次春日述懐韻
南國東風早鶯花動客情故鄉難夢到覉客易愁生白
髮行俱變丹心秪自明不知従此去何處憶韓荆
　　　元夜應制
雲中珠翠壓鼇頭雉尾雙雙䕶冕旒聖主經年少巡幸
春来方覩屬車遊
絲管紛紛醉上元萬家燈火映乾坤内庭别有光明燭
留與人間照覆盆
一曲陽春四海同君王猶自祝年豐不縁烟月娯清夜
為采歌謠獻兩宫
　　　無題
千門萬户總光風别有昭陽一様紅誰道翠華遊幸逺
又移春色醉重瞳
　　　月雁圖送韓廷宣兄南歸
蘆葦蕭蕭月明裏飛鴻正值秋風起今宵暫喜栖息同
明日茫茫隔烟水
　　　春草圖
漠漠春風緑遶池王孫何日是歸期緇塵一隔江南路
滿眼青青亦自疑
　　　送鄉人
西風吹雁客還鄉黄菊初開别思長南望石橋霜後橘
不知何日對君嘗
　　　老子
主善為師道正隆宣尼此意正無窮如何後代相師者
不及巫醫與百工
　　　恭題宣宗御筆扇面上有宣徳六年字
淇園湘水萬千枝不似君王筆下竒髙者拂雲低拂地
想應重有鳳來儀
　　　題畫
登山臨水送將歸去住心情只自知明日紅塵車馬地
可能無念出山時
　　　題畫魚
水蘋多處着遊魚不應人間罟網須莫道市朝無吏隠
試看堂壁有江湖
　　　題畫花
向来曾作看花人長恨花無十日春何似入君花譜内
經年紅豔不沾塵
　　　挽黄門林克翀其子任中書舍人
黄門舊日讀書齋堦下孤桐手自栽今日孫枝長百尺
幾時仙馭復歸来
　　　四皓
已為留侯定漢儲舊山松桂未蕭踈如何復向他山去
應恐重勞使者車
四賢心行可誰如垂老猶堪定漢儲従此班行絶踪跡
史臣何事不重書
　　　徐孺子
不入東都黨錮羣自於南畆卧閒雲可憐一束生芻奠
不負交情只有君
　　　呂洞賔
煉得丹成欲度人江湖来徃意殷勤如何世上求仙者
不似枯楊觧識真
　　　御筆畫禽鳥
誰抱遺弓望翠華臨池曽憶掞雲霞碧桃枝上雙雙鳥
立盡東風幾度花
俛啄依依在野田竒毛偏得聖恩憐龍媒一去無消息
猶戀雕籠記昔年
　　　鬼谷子
紛紛兵法漫相傳鬼谷書成秪數篇不見濟民兼利物
只聞孫氏蹙龎涓
　　　黄石公
一自橋邊半夜逢幾従天上翊飛龍當時一策無人用
嵗晚歸来訪赤松
　　　紅梅為東宮伴讀段君賦
羅浮仙子玉為容移入宫墻便不同應為嵗寒心事好
天將朱紫答元功
　
　
　
　
　
　
　
　
　
　
　
　
　鬰洲遺稿巻八
