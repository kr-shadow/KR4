#+TITLE: 澹齋集-宋-李流謙
#+DATE: 2016-06-11 12:24:48
#+SOURCE: github.com/kanripo/KR4d0172 master 17bfa99a                
欽定四庫全書　　　　集部四
　提要
　　澹齋集十八巻　　　　别集類三(宋/)
　　　　臣等謹案澹齋集十八巻宋李流謙撰流謙
　　　　字無變漢州徳陽人父良臣登政和五年進
　　　　士紹興中授館職為尚書郎晚出守簡池二
　　　　州以終流謙少以父䕃補將仕郎授成都府
　　　　靈泉縣尉秩滿調雅州教授㑹虞允文宣撫
　　　　全蜀置之幕下多所賛畫尋以薦除諸王宫
　　　　大小學教授力丐補外改奉議郎通判潼川
　　　　府事其事迹不見於宋史惟其兄益謙所作
　　　　行狀尚具見其始末所著文集宋史亦不著
　　　　錄惟焦竑國史經籍志黄虞稷千頃堂書目
　　　　俱載有澹齋集八十一巻是明世尚有傳本
　　　　今已湮沒無聞厲鶚撰宋詩紀事僅從成都
　　　　文類中蒐得梅林分韻一首其文亦與本集
　　　　頗有異同又以流謙為綿竹人與行狀不合
　　　　知鶚未覩本集故傳聞異詞也流謙以文學
　　　　知名其父良臣嘗出張浚門下為所論薦集
　　　　中分陕志專為頌浚勲徳而作鋪張太甚殊
　　　　不免門户之私其詩文邉幅稍狹間傷淺俚
　　　　亦未能盡臻醇粹然筆力峭勁不屑屑以雕
　　　　琢為工視後來破碎苶弱之習較為勝之宋
　　　　代遺集大半散佚若流謙者固不妨存備一
　　　　家矣謹就永樂大典所載抄撮編次釐為十
　　　　八巻其益謙行狀及其子亷榘刋集原䟦並
　　　　附錄於末以備考証焉乾隆四十六年九月
　　　　恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　澹齋集卷一　　　　　宋　李流謙　撰
　　賦
　　　龍居山人墨戯賦
龍居之山有隱君子能人能天内外進矣嘗戯謂予宇
宙在其手萬化生乎身謂予不信可以小試於是莞爾
奮興矍然振袂起策老㕙如身使臂臂使指疾徐曲折
惟意之止予從旁縱觀竊味餘胾葢其來莫禦也如川
源之東赴如風雨之卒至其運而不留也如走圓於峻
坂如決水於平地其致一而不失也如痀僂之蜩津人
之舟郢人之斤后羿之矢其出竒而莫測如拔幟而趙
窮如削木而龎殪俄而渾沌破碎衆彚錯起燕都楚壤
越邑呉市山川卉木之變幻人鬼獸禽之譎詭外而蠻
貊介鱗氊毳鑄鼎之所象汗簡之所志緗素之所傳墟
塚之所瘞千態萬狀可愕可喜空底裏以陳露竄神姦
而無所予亦變色而作失聲而喟藝之精也一至於是
子于何學而造斯妙敢問所以隱居君子投筆而對是
心非手是道非技吾之始為此也嘗觀之古人矣敗縑埃
漫破壁苔漬陁子道子顧陸而次竒踪祕蹟過目不記
乆之意若不厭求履于迹豈其得履則聞之師曰逐末
者去本逺信耳者與目異萬生擾擾不一其類洪纖巨
細稟自然之形流轉飛動具不說之理彼刻楮者已落
第二故幹也所師帝閑萬騎真龍拏空葉公失氣見似
之者而喜對面千里乃觀之天地之間物物而察道實
甚邇宛然胷中者皆彼成象流出筆端者乃其全體運
生機於目前發妙意於象外然意終未厭此則物耳有
物物者緘鐍祕嚴莫覘其際于是使離朱索之而伎窮
契詬求之而心醉乃三日齋而鉏其驕色五日戒而掊
其淫志觀之我心一塵不翳炯八窗之内徹紛萬象之
我備獨撡其鑰乾闢坤閉其動而愈出如繭吐緒酌而
不竭如海出水吾何為哉應之而已方是時也終日捉
筆我不自知觀者何議予驚曰有是哉子之妙也予不
知其他獨於文也而嘗從事徒怪夫六經以來衆伎紛
蟻世祀幾傳作者幾輩雲章星藻其來亹亹孟醇莊放
雄嚴荀肆屈賈之幽妍遷向之博偉韓豪柳勁異味合
美豈夫與子同一經緯隱君子笑曰觀解牛者得養生見行
水者知用智事固有殊途而同歸百慮而一致子何知
之晚而問之不惠夫子之妙我之妙也我之妙造化之
妙也復奚辨於彼此子其然乎不然倘曰天下皆疑吾
獨得不疑則俟帝鴻氏起而問之
　　五言古詩
　　　贈別
水火氣類感草木臭味親君看金石交分篤均天倫朅
來東川游結友輕雷陳諸君盡豪俊著我漫浪身酒斟
約無算詩妙各有神人事不可知變態生逡廵一代韓
荆州大木臥龍鱗客禽失危巢翩翩傍叢榛斗升何細
碎朱絲恐生塵知巳淚再滴離羣恨方新去兹勝社難
胷腹傷人神臨岐欲何語一味唯酸辛歲晚念裘褐幸
勿忘騷人
　　　送羅制參
平生願識韓一見屣履迎自揣何所持徒有汗背驚下
士公盛德事賢我真情西南大幕府控制七十城自公
歸奏功泰階夜光明上前論賓客豈但丞冰衡况公天
人學根本敬與誠么麽見事功萬物待生成三月漲桃
花鏡面江流平若為化檣烏親送帆檝行臨風嘿悽然
一紙聊寄聲上有字加餐意重千金輕勿言暫暌闊四
海如弟兄
　　　戱貽秋泉子
桂椒發芳辛水泉佐澄潔風味可人哉醞藉固佳客清
非伯夷隘和異柳惠褻壺子與俱來表裏清徹骨素魄
吸沆瀣枯腸濯埃壒東家欲毋我漆園强齊物物我儻
未融平地森劒㦸非秦亦非越有國名建德恬流不須
航坦逕無轍迹笑渠秉周禮况復用蕭律聚糧適千里
叱馭履九折勸君反爾轅神尻徐而疾伯倫駕予車元
亮脂我轄胚渾未兆前羲軒乃叔末
　　　病中作此
苦熱日念秋秋至轉多病枯藤不得力小室同械禁形
骸老翁然但未雪繞鬢秋山疊翠嶂秋月掛冰鏡朝躋
閑屐齒夜語閣麈柄妻孥生悵望煮藥勸屢進故人尚
記存折簡時一問年来識真妄水月空萬境鬭蟻非實
響杯蛇亦幻影誰于炯炯中屑金作塵眚酒盞行欲謝
雲窗豈復近唯有妙蓮華勝味方雋永誰來炷爐熏佩
子法王印
　　　秋懷
悠悠感愁運肅肅勵素節蟾華度疎櫺蘭吹出叢薄幽
蟲泣煙莎㣲螢暎露葉百哀攻予衷感此重忉怛庭闈
餘斑衣荒壠已白骨茍生尚何聊從死恐亡益鞠凶天
未悔風急鴈序拆女須冰玉質眼看没荒域山鬼不足
鄰何年反爾魄危腸盡一哭六月霜凜烈自從奪所怙
殘魂慨零落虚弦已折翮况此百中鏑人生寄一世常
苦不滿百血氣如微流豈禁沸鼎涸隱憂誰復訴任理
寛萬一貝葉了諸妄一真無悦戚香火有昔緣從兹事
朝夕
　　　浴罷
性懶如嵇康不沐已三歲蟣虱擅封域汙垢為之地譬
之大諸侯父死輒子繼納汙固云乆用鉞豈得已朝來
湯沐具縞素雪危涕決河巻塵泥崩風刮氛翳㢮擔坐
茂樹未足當快意晚日瀝餘潤寸櫛導積氣蓬根入風
露浮爽到肝肺却憂見斑毛引鏡不敢對彈冠一趺坐
茹連豈吾事置之勿復道我醉欲眠爾
　　　鄴守以石刻屈平昭君像見惠因思大夫之忠
　　　　貫白日而凌秋霜在所不論而昭君以傾國
　　　　之豓擅天下之色乃不肻自同衆姬貨畫師
　　　　以求媚此尤為可感者為賦此篇
璇題朝曦麗椒殿春風香帶日羡寒鴉灑鹽引癡羊那
知韶葩妍有此秋節剛千金非我愛所重在行藏奮然
斬畫史低頭笑君王呈身由諂壬百態恐不當照影見
冠佩豈不羞帷房自從到北庭幾閲紫塞霜年年鴻鴈
歸不寄一字將却悲降將軍高臺望故鄉至今青塚上
沙草不肻黄吾觀嬌色兒睥睨此濫觴孽閹擅國辟天
地為低昂眼前殺師傅但有涕淋浪區區一女子去留
係毫芒我行桃李村高髻餘舊粧負薪行汲泉不願同
康莊為計盍不爾乃以美自戕初心豈其然薄命遭彼
狂離騷照白日至今祖文章婉孌古稱士後先出寒鄉
遺刻共想像再歌重慨慷
　　　即事
畏熱客不來習懶我倦出愛閑閑不徹一日如兩日晚
風生㣲凉佳月挂西壁誰為無事人共此可憐夕
　　　得小麑因戱作
傾江釀斗秫未啻俗之醨向來故疎慵重此百憂罹杜
門不復出出亦將從誰山氓過予言刈樵得雛麑適我
藪澤念亟買不論貲斷乳無幾日疎毳未傅皮檻牢異
林壑恐作南冠纍解縛非予靳弱質叵自持罦羅竹節
稠失脚悔可追泠泠溪流甘蔚蔚庭草肥人生一飽耳
八荒吾庭幃我自不亂羣爾能忘土思馴狎不違性長
大儻有期充庖斷勿憂巾車薄勞之南山與北澗伴我
歌紫芝張陳慨中畫管鮑謬已知新交不更添歲寒端
自兹
　　　數醉
清秋無所為遇酒時一醉醉則遺形骸兀然外天地塵
世多得失古事有興廢更復不快飲徒為亂人意屈原
貴獨醒賈誼每流涕二子竟中夭惜哉且自棄蒼苔晚
雨濕紅葉北風厲樂鄉聊可謀悲秋豈吾志
　　　病中
禀生拙以疎俯仰人事勞煩疾乘秋至幽憂安能逃閉
閤無餘欣西風晚蕭騷乃悟揚子居未曾損一毛流光
背人馳歲暮不自聊安得七發賢相從觀海濤
　　　黄思忠病起作此寄之
巖巖千丈松大厦不收拾已作澗壑卧更困螻蟻穴天
果無意哉問龜龜不食悲歌氣填膺白虹為貫日向來
亡公子後日九州伯奈何蕞爾曹乃敢觀裸浴士窮有
如此於君更心惻平生治國手僅脱在陳厄三彭捃細
故二豎侮明德聞之投袂起此士豈易得可無不貲藥
粉珠屑白玉奮髯呵不祥有神嘿操㦸歘然蛙腹裂還
我蒼玉璧一尊欲壽君悵念風雨隔平呉固竒烈更謹
盤水執君身則千金斯文但一髮勉矣加飱飯吾道係
損益
　　　予游潼川將訪魏城令君李仲明而不果作此
　　　　寄之
骨肉纏恩愛友朋綴情義於君若兼之何生結此契朅
來東川游咫尺桃李縣引車意甚決牽衣事輒挽我如
空中雲隨風出巖岫又如波上舟東西聽水手有心不
能酬富貴那可必富貴吾不願此見未宜失裁詩說相
思過鴈或堪託鴈能見君子嗟予鴈不若
　　　送臺石甫出關
臺君少年時盛氣不可葢冀北駒墮地過都如厯塊未
説兩石弓談詩亦堅對十年憂患繞𤣥螭伏淺瀨寶劒
夜韜光蒼鷹秋折翅飄風詎終朝否極理則泰秋高氣
益肅匹馬指絶塞酒闌奮袂起曉色風雨晦關頭飛將
軍乆矣側席待解鞍握手語意合琥珀芥去去未可知
建侯萬里外兩耳熟高名邇方揖英槩頗知倜儻士別
意殊憒憒贈行敢他言忠義福所介
　　　送華覺歸中巖
世故翻巨浪是身如孤舟黑風半夜來掀簸卒未休誰
能洶湧間輕飛逐浮鷗稽首大導師覺海名善泅請下
一轉語為度厯劫憂師笑了無言此問難爾酬未可檝
迎汝子歸當内求堅忍作維纜巨防截横流中有不動
者東西聽漂浮師今念故山翩然去難留相送城東隅
黄葉堆別愁歸來閉閣坐念念期自修精進儻不懈針
芥或有投西風白蓮開束包隨勝游
　　　元日泛舟分韻得大字
春從沙際生白石暎淺瀨一舟何自横𤣥寄倐與會今
日是何朝亦恐魚鳥怪曉暾破宿雨換歲無此快柂工
貌閑暇一篙有三昧夷猶我無心上下聽汝輩斷崖舂
濤波千古意不改中流浸玻璃綠淨吾苦愛林深故疎
密山逺自明晦隔江見人家短籬䕶畦菜蓑笠弄晚色
真樂在牛背稍能薄輸征武陵豈天外吾曹二三子勿
作碌碌待濤戎嘆山河塵凡累纓佩人生富貴哉固有
一事大
　　　月夜泛舟
苦雨連日夜佳月遭薄蝕晚風散積靄水天忽改碧江
臯放幽步露下襟袂濕劃然湖海興如驥不受勒扁舟
繫枯柳漁子眠已熟喚起勿作難解纜破秋色移我坐
空曠四顧竦毛骨山空木葉脱岸斷石脚出舍舟訪鄰
叟醉卧不納客何必見安道意行無適莫書生亦底事
忍凍犯蛟窟可憐窮事業坐恐清景失歸來定何得索
酒更深酌上士不言喻下士笑局局太白下羌江蘇仙
遊赤壁風流共一時作詩記今夕
　　　東巖施頭陁所隱也頭陁唐人初居郡之奉聖
　　　　寺太守獨孤見之頭陁不加敬獨孤怒既去
　　　　遣吏捕之頭陁以笠涉江至此山吏隨焉頭
　　　　陁隱巖間兩虎守之吏駭退即其地為院昔
　　　　律今禪予昔侍親守簡數來游再到賦此詩
勝地憶屢到變革非昔年律居掃積陋禪房侈舊觀老
衲不可見遺事故老傳使君擅一壑凴愚妄自賢定心
初不揺蚉䖟卒飛前赫然漲蛙腹欲以火燎天一笠渡
清波絶壁守兩斑游戱出小異褫駭飛殘魂慢敬汝則
勞道力屹如山一笑置勿問爐薫裊輕煙洗盞酌石溜
吻頰冰雪寒却憶飛泉句泫然思老仙
　　　從馮黎州飲梅林以山谷舊時愛酒陶彭澤今
　　　　日梅花樹下僧分韻賦詩得時字
巾冠墮城府桔橰無休時胷脾貯黄埃非復林壑姿涎
流方外勝秦人望軒羲萬金買閑日駕言一紓眉冐踏
衆俊塲更從百代師食魚得河魴熊蹯佐其滋靉靉煙
雨村霜條出冰蕤烏鵲噪寒暝玊立山差差置樽扶疎
下壽幹虬蛟馳落蘂不動塵初無犀駭雞深酌起自勸
非族不在斯公行對宣溫雲霧生攀躋能來玩墟落匹
馬却葢麾蟠胷萬螮蝀區寰眇毫絲以兹接羣動白羽
坐指揮笑彼豢外者組紱為之鞿他年駟馬還梅花當
十圍記此黄公壚下車挽客衣未覺邈山河一醉固大
竒
　　　用山谷上東坡韻與馮黎州(黎州時/將赴召)
賜履聖賢地專征翰墨塲黎然本非照昬幽自䝉光醍
醐有真液薝蔔無別香座當百尺樓餘子但廡廊譽毁
不可劫造物能雌黄簡編熟古人見公葢未嘗彭黥非
韓敵或可噪其旁公有八紘罝就獵庸何傷
鼓鏞作宫庭缶盎不能聲僊圓起瀕死乃欲進豨苓
淫書有痼疾展巻自弱齡俗學或攘之正憂荆棘生
孔顔共一世餘事不芥蔕跪求直指處遂了不朽計
自今面其真向來獨喜似
　　　送孫隆州
萬里對明光真實一字字九陛元不隔是亦父子爾我
讀公車牘再拜甚歡喜玉色近昕夕王度日完粹再析
山中符可以覘胷次道行國無小意甘食則㫖平生熟
窺覘步步聖賢地造物寶其人華皓表斯世從軍落窮
塞愁破覿清峙蝸廬僅纏軀鼔鐘日在耳何以充淹留
白日不可繫長年慕道德師友別匪易躑躅南城隅竚
立𣺌無涘不見兩朱輪但見嘉陵水
　　　上費邛州
疏茅裂萬户百戰未易得一識荆州面不作半錢直朝
曦明生東夜斗光炯北皎皎羣目用餘影到盆隙共在
一世間能無一世傑要渠兩眼青洞此寸心赤使君絶
不凡白璧生徑尺龔黄漢循吏阮謝晉人物稍稽一節
趨戯從五府辟端知付兩轓乃用倡九牧春風長桑柘
豚犢飽柵櫪遺秉利寡婦負戴無斑白靈河貫中國寸
地沾滴瀝三公乃故亊企踵榮晝接慕用吾已夙願見
憂不亟聊欲寫我心敢幸康而色賓庖月照爼談閣風
滿席秋霜濕征衣行李驚遽迫戀軒寄悲嘯孤恨繞華
㦸權輿置身地大冶天地窄相馬不相肉剖玉莫剖石
狗盗何足言囊錐有竒客
　　　馬德駿微恙既平作此勞之
内寇非陰陽窮愁因緣之堅壘自却走不藥亦不龜夫
子樂唐虞短褐蔭茅茨塵不上几闥何物作伺窺或丐
愈風檄豈邀遣瘧詩朝來就清爽梳髮修竹墀買酒約
相過勝地相扶擕人生踰四十浸與衰苶期君壯尚俘
劫我怯重嗟咨問丹勾漏迂訪道弱水疲綿綿抱谷神
閉門有餘師鶴病無死骨松瘦有老枝
　　　同游公玉伯氏季氏遊水陸院濯纓閣以清斯
　　　　濯纓分韻賦詩得斯字
積雨泥斷道扶笻將何之愁蹲寡情味竄壁如蠅癡朝
暾惠新晴僊風起衰萎振衣欲有詣扣扉適相期百步
得精廬一丈清泠池老木圍蕭森囘風影差差向來赫
然者挾冰誦昔非晤言意能消真適神不疲鱗游鳥空
翔趣舍各不知我閑苦枵餒吏奪君嗟咨拙巧自殊用
靜躁亦異宜能來共幽曠合處或在斯夜光栖重囦草
木生光輝抵鵲者誰子而况彈病鴟我有飛霞裾雲旗
駕靈螭舉頭叫閶闔九萬風反低敬以贈美人嘉惠無
時衰
　　　送劉文潛司業江西漕二首
百為自叢拏至理在綿眇刀硎閟新穎鏡像蓄遺照吾
心又不然一士欲矯矯目送雲端禽舉觴可以了
始作想澄清歊暑不敢毒以兹壽慈母吾鼎愧半菽恨
我如宛童失此百圍木豁然心光動千里尚相燭
　　　清明日同宋才夫王子友游秦氏園分韻得一
　　　　字
誰澆無邊春釀成此天色文章秖引睡茗椀不着力雖
無田父邀欲到野人宅日萼鬭深妍風條舞柔碧數峯
極蘊藉未到輒目逆人心有同然一樣寄岑寂茅茨破
不補吾意嘿有適置樽小軒戸雲氣手闔闢蒼蒼萬檀
欒晚吹自蕭瑟穿荒取㣲逕便曠從短策忽與幽興會
照我兩尺璧白虹潤山木取友固多益談深近迂怪理
奥煩探索鯨杯不足呑馬肝無用食玉虬蟠蜿蜒萬鱗
寒縮澀餞春春未闌尚及三之一
　　　觀畫文氏園小酌而歸(畫王正/卿所作)
衝暑去何之城南水竹園發篋得祕畫筆老不見痕作
者非俗士噞喁不能名王郎眼如月指㸃見本根解衣
而盤薄主人固可人虚齋坐修竹一面當暑煩斜陽送
暮色無數烏鳥喧漠漠芳樹暗涓涓流水渾星斗掛簷
端餘影到清樽行觴令不虐捉麈語不繁不知聊爾耳
佳處正難言
　　　劉林夫以諸公送行詩軸見示作此
我思在何許却立望高丘手持金錯刀美人不可求此
意恐蹉跎悵然生百憂嘉魚樂循渚潑潑不受鈎燥濕
各天性萬生難其儔喬木懷故家日星藻皇猷吾欲徵
文獻庻以充淹留鼔鐘侑大烹其樂有此不江黄預壇
坫齋明盛陽秋義合在一朝如新嗤白頭
　　　和林夫讀老泉先生上歐陽公書韻
倚門抹青紅過者必反顧風雨不足慿零落汙黄土斯
文有正色神指亦難數兩漢僅自支崔蔡已衰暮老龍
破風雷一躍空萬古賈胡貧失真而况逢其富堅車行
大逵往往初必忤要知論賢愚豈在遇不遇
　　　送李德明解綿竹尉
嚴生起寒瀨至今漁釣尊董賢尉三公冕黻䝉垢塵榮
瘁視所挾誰以通塞論吾宗老筆墨健力河漢翻蛟蜃
著甕盎鬱律氣屢吞顯名在操踐一尉衡宰輕幽求在
朝邑碌碌羣兒犇一朝定大策談笑搴翳氛書生喜高
論我言布帛温別語不多吐春波銷客魂
　　　送楊文起尉温江
學海不可窮一葦子利涉宦海海更深破浪初鼔檝波
濤惡氣勢鼉蜃毒吻頰帆檣託忠信維纜倚定力晏然
袵席坐扣舷歌傲兀是中有神仙樓觀琢白璧羣仙謁
帝罷霞佩粲成列行矣從之游贈子兩黄鵠
　　　六月十四日大雨少頃月如晝
火雲忽改色大雨卷地來淝水萬貔貅一戰山嶽摧須
臾天宇霽刮掃無纖埃佳月流清輝瓊瑶碎六街薄泥
阻㣲步庭除重徘徊清坐對石友晤語修竹齋惜無名
酒耳孤詠暢沖懷
　　　送宣孺攝邑古郫
已作來遲遲又為去猝猝奪我佳友生悵念鬢毛白投
閑如我宜君則任繁劇臺府有聞知使子固選擇子男
古所尊而此萬家邑郵筒即詩筒簿書有閑日迎門爛
桃李畫餅不可食况欲分其餘豈捄饞吻濕留為別後
哂聊用破孤寂數期還魯疆指日返趙璧
　　　送宇文德濟解緜竹丞
陋哉紈綺習染人甚脂膏傾五湖三江未易濯穢臊冰
霜竹林游糞土戎與濤富貴比貧賤所去寧一毛公家
全盛時束帶轄百寮朱輪照華欀龜紫暎翠貂綠幘走
童奴清彈沸娥媌連牀不同夢君乎吾願交一覘鸞鶴
姿頗疑出衡茅神駒足萬里威鳳心九臯夜窗四壁空
抱巻燈屢挑往往出妙語遺音叶咸韶於此定不凡舉
步即扶揺朅來署紙尾丞哉嘆徒勞官事竟何如亦似
是馬曹置之勿復問朝爽西山高北風送征驂擾我心
鬱陶判此別袂難愧彼漆與膠君去千仞岡我歸一枝
巢升沉何必恨書來慰蕭條
　　　從人借馬鈍甚戲作
一馬如坎蛙􁅥沙鈍無比長繩掣欲斷大箠折三四
郵亭只數尺對面不能至我聞穆天子八駿日千里
邀汝託後車笑云勿相戲
　　　挽家夫人
雷風畫羲文藻蘋冠周篇房帷預何事聖賢論本原婉
彼淑靜姿濯濯出水蓮擇歸令德配暎世高名懸巳子
與他子義在亦乳然簞食或見色千乘塵泥捐裙裾具
此見生子豈不賢鬼神發潛光慈母令問傳當留千斛
米買酒澆青山
　　　挽程子山侍講
我昔先君子為公義林引論儒摘寡要太史固坐井期
公非茍知力行福黎蠢螭坳千載逢鳳池一跬近獨妍
當衆媸隱憂觸羣慍頗覺游梁倦終成弔湘恨聲名出
寒餓圭組憎薄命綸言表厄陳衮札囊束筍傳家侈榮
渥尚足破孤憤腸折八哀詩涕墮五君詠長歌餞公歸
木脱西風勁
　　　挽黄思忠
千章擇一木工竟不善斵不如路傍棘藩圃盗可却故
友心破碎真宰竟錯莫門生有侯芭灑涕傳絶學
　　　挽沈夫人
人道孝為大斯言俗之砭簪緌顙猶泚乃能出閨簾逶
迤竟潛通姑慈霽霜嚴老禪入宵夢薄雲為之殲淨心
正覺成妙解脱妄粘寶蓮託淨質此理遥已占君看數
珠輪此句吾為拈
　　　元質偶招客飲為賦此篇
曉風吹花枝曉雨濯花色裁綴為好春天公不遺力啼
禽彊領解對花語移日世事豈易料搔首鬢毛白名園
適幽爽韶序屬芳淑主人雅好客力能管風物酒如瀉
江波紫翠暎華席我友不可揀一一如珪璧逺者渺雲
海近者接肘腋能來共一醉我亦有行役
　　　道中逢牧童跨牛者
田空已不耕草瘦尚可齕搰搰一歲勞得此休頃刻阿
童拍腹卧短箠聽驅策早晚穡亊動努力進芻粒
　　　予舊服术迂其効弃去比過臨邛䝉李丈分惠
　　　　并副以詩次其韻以自警
是身如芭蕉敢保金石固得生况尫陋愧彼碩且武百
萬䕶一喘人自疑竊斧靈根著異効嘗資一溉助苦邀
旦夕驗弃去悔昔悞那知百破衣豈易一線補滄溟稱
㣲溜九仞亦拳土見彈思炙美拊手鴞未許九州作秦
鼎萬生入燖煮赫然一炊頃衆忿乆已貯碑方嶧山夸
骨作驪山腐初心欲速耳竟不守門戸吾宗活人手一
諾輕季布緘詩遣分送愛我骨肉似恐為石髓凝亦防
山鬼妬汲汲事服餌長謡記所自願求必世仁借秦諭
其故解牛得養生持問子莊子
　　　㳺䕶聖寺分韻得共字
散員繩檢寛暇日得放縱天明風發屋飛葢怯掀弄朋
簪諾已宿駕言盍不勇幽禪逺城郭伉壯塔廟涌華鯨
三擊罷僧衆肅如拱香秔撩鼻觀饞沫出流湩三生石
上歌浩劫幾丘冢失脚今悔深彈指昔緣重聨裾玉連
環談端豁煩壅草木自臭味雨露元一壠摩挲老瓦盆
此酌宜數共已無繫日繩但有思家夢
　　　旅中
客舍供朝餔旅食不知㫖取酒澆餓腸乞火伸凍指萍
根託江流江自不能止傳舍貪閱人風雨亦閲爾
　　　過彌牟有擕魚過者買而放之因志以詩
行役道荒戍馬行何徐徐市人捉筠籃偃然數尾魚始
疑失清波殘息憊不蘓俄掉尾與鬐示之尚可圖殺戒
宿所持堅盟敢渝初爾命如丘山我金若錙銖敢靳百
錢惠坐視甘醢葅空籃俱置之漣漪縱縲俘旋收褫駭
魄亟反清泠居僕夫亦欣然毋疑校人誣為龍未可知
風雷躍雲衢田文出函關子卿反荒區骨肉一笑粲樂
哉定何如人心如面然賢鄙異所趨放者尚反顧捕者
已縱罦為德懲不竟䕶以西竺書世事豈易料聊欲明
區區人羊互吞啄佛語深切膚聞聲戒肉食孟軻逺庖
廚孔釋喜交戈好生理則符浪言物與人貴賤越與胡
人貴當食物物固供人須此語實魔語地獄正為渠炯
炯一靈光彼此亡欠餘一念偶負墮流轉乃爾殊目前
怙强雄屠臠弃束芻此身寧石人竟免為物歟懸想刀
几毒響應疾鼔桴天驥警鞭影蹇駑煩箠驅箠驅可致
力詩宜勒盤盂
　　　自離蕪湖多阻風是日早次鴈汊風順亟駕帆
　　　　以行既而稍駛落帆之半晚次雷口舟人以
　　　　貪風曛暮不得泊幾危
九牛可倒曳兼旬逆風裏老來硯筆衰文思每如此篙
兒疲晚牽赤日汗流趾峻阪有疾圓秃羽無縱矢朝來
日初亮旗脚忽西指竪帆沸羣呼劈浪輕一葦路經百
家村鷄豚不敢市有客訪江滸疾談幸其起過目不留
瞬倐忽洲渚異一日三日程長年抃而喜敏者貴乘便
拙者拱以竢齊人誚軻迂秦亦毒鞅駛吾嘗為此論誰
肻味無味使帆勿盡風如食勿盡美君看赤手人重負
亦俱至
　　　過大信口憶西歸録載大江渺渺忽二石山如伏
　　　　猊引出水面東西對峙江形若瓢然而山乃
　　　　其口然相距猶三四里則江之廣狹可見視
　　　　之信然妙哉寫物之功感而賦此篇
兩山如伏猊波面忽引首江形若瓢然此山乃其口往
讀西歸志一一未深剖及兹親見之語巧極雕鏤妙哉
寫物功萬像不藏覆當時偶然書信在三紀後臨流重
吁嘆有涕泫襟袖君看連城璞豈但今不售
　　　游無為寺
導師生何年人猶記此日香火緇俗會風雨神鬼集我
來恰秋深迥迥原野濶羣山勢愈壯老木氣不折拄笻
踏危磴小憇馬與僕屢休才及門到寺已曛黑車從如
沸羔無地可插脚闍黎揖客坐意象頗猝猝㢮擔得禪
房持鉢叩香積倒牀不復醒夢與仙梵接明朝没堦趨
燎香望玉色丐福吾未能修敬敢不肅是身如芭蕉危
脆不堅實綠髮俄素絲赭顔倐枯腊百年已長乆大抵
俱化易稽首不動尊向來何證得衲衣坐䝉頭萬古一
交睫儻非定慧力枯骨已瓦礫物物具兹妙抱寶訴空
乏伐柯則不逺内照無別法一鉢寄空巖定當擲此幘
　　　林夫有詩趣歸期次其韻荅之
乾坤大逆旅日月兩行客江頭垂楊樹折盡供馬策學
舍如冰壑逺與簿書隔天風吹我去自哂殊役役英英
君子僚妙響協竽瑟詩來促還期珠琲瑩巾帙乆枵渴
嘉饌積陰跂白日談為無底囊剪燭期竟夕但恐又西
東搥車歎寂寂盍不歌歸來已痼烟霞疾
　　　還家
吾家在何許水泉修竹林鷗鶴失閑伴跂予有遐心窗
前小梅花耐霜笑吟吟小待新酒熟冷蘂勸清斟
欽定四庫全書
　澹齋集卷二　　　　　　宋　李流謙　撰
　　五言古詩
　　　送李司户之官臨邛
威鳳翔九霄千百但一遇蒼蠅何所來滿盤揮不去吾
人一肝腸未可捨跬步摻裾輒經年把臂速炊黍譬如
枝上花風裏得暫聚天果何意哉未易測其故安得三
間茅藜莧同旦暮秋色如行色别語不得吐鶴峯得佳
句尚足慰延佇從今夜夜月伴我照庭戸
　　　中秋翫月分韻得一字
向來高樓月人境居第一天福不得再天意亦叵測濁
河幸一澄威鳳乃屢出過日惜清玩草具成勝集共詠
昔年詩仍是昔年客酒闌感存没悲歡異今昔懷我盤
谷翁蘂宫此何夕仰瞻雲漢章正恐翁手緝躡雲侍琅
輿頗恨無此骨拭泪罷清酌覽鏡有華髪
　　　累年中秋無月今年凡數夕有之十五日尤佳
境濁常鮮愜事難獲易欣皎月當中秋覘候每倦勤扁
舟泊沙岸是夕無纖雲冷侵碧琉璃又如爛鎔銀十年
五年無千里萬里明對此欲不飲恐觸蟾兎嗔尊空更
重看徐步長江濵大魚時撥刺宿鷺聨拳驚可無横吹
者或有琵琶人領覽此奇絶但怕添愁新頗欲從氷娥
暫陪白玉輪載我到廣寒一醉羅襪塵歸來閉閣臥耿
耿雞未晨顧瞻篷窻間尚餘半金盆
　　　蝨嘆
得生固么陋宅體仍穢卑巢穴我襟裾食飲吾膚肌毒
比蚤蚊熾類兼蚋蟻㣲陰幽巧相傳不知來何時殄馘
未掩戈遺妖復蕃滋觀處初若無掇之或如遺㨗走欲
違禍深藏殆知幾竄壁尤惡啄潛沙更危機處頭與物
化遂使白變緇稱臣託疵賤名官慙素尸捫摸傲逆温
梳爬厭懶嵇吉㐫陋巫占彼豈能先知殊快勇夫射寧
辱達士譏蚩兒厭膏粱兀坐如瓠肥屠門飫雄飱亦足
飽汝饑我身如枯株但有骨附皮嘬嚙竟何得饞吻亦
及之夜眠輟佳夣晝坐傷沉思往往暴醜形或為潔者
嗤抑搔兩甲折掩捕雙目疲期我犯不校責人所難為
湯沐猶寛恩磔裂乃所宜吏貪摩其牙巨力猶足支䑛
糠及小家此豈禁鞭笞願作秋禽獮毋使蔓草滋蝨去
息疴癢貪懲消怨咨仁者惡害人勿謂傷吾慈
　　　贈聽聲上官術士
造化祕密藏凝然大狙宅操縱掌握間殆似不容測惟
人號最靈研窮深探賾支干究生旺更以形骸索摸骨
與聽聲箇中更奇特無煩覿面知禍福悉已白至理非
口傳妙處從心得官君持此術行盡山水國所歴多巧
中一醉天地窄秪今天下士何啻累千百紛紛肉食鄙
正須囊錐客僕僕塵埃中豈無鳯毛翮勿以朝野殊窮
通理不隔上方勞夢想胡弗為指摘致君堯舜上爾術
光史册若共俗人言懷抱真可惜
　　　送張時擇從楊茂州之招
州閭我知君楚璞未剖初家無兩錢錐腹有萬巻書閉
門飽葵莧撫儿咏唐虞兒乳腥未濯才能辨之乎巍科
似拾遺却走我不如流俗校成敗往往遭揶揄豈知磻
溪叟空釣寧在魚窮途有知已一笑肝膽輸羔鴈朝在
門挽我不得徐鯨鯤依洪波鳳凰集修梧士貴得所託
往矣膏子車忠信行蠻貊九夷聖肯居使君况儒將奥
學窺盤謨小詩迺餘瀾已足吞五湖老羌弛弓刀玉帳
一事無舉杯哦新篇主賓興不孤明日思君處一千里
平蕪
　　　送無害弟之官并呈使君蹇丈一笑
人生一飲啄大似有夙縁蔡䝉窮坤陬宦游自吾先哦
松千尺下剖竹羌水邊泮宫擷芹藻我歸才一年子又
盧奴去妙指按五絃識人舊魚鳥入眼昔山川子才如
干將當屠横海鱣纖鱗拾沮洳人恠我囅然火宿用彌
壯鷙伏飛無前弟兄立分拆門户同仔肩老僊泉下責
豈但冕與蟬别離不須悲使君直二天不敢祝翁歸氷
鏡自高懸夣想五賢堂囊貯白雪篇何時見華築琬琰
行當鐫
　　　一春無日不飲遂作肺𠻳效樂天體
生與酒俱生長與酒俱長行時酒在樽坐時酒在盎一
日不舉酒一日睂不放春來身無事結客鏖勝賞南山
步新堤西湖撑彩舫或飛名園蓋或祖都門帳大酌須
淋漓小酌猶酣暢家山忽入夢江頭問兩槳友社惜我
去共和驪駒唱劇飲連晝夜大似灌䑕壤不往愠睂須
好意難棄忘平生無肺病因兹作㣲恙終夕勞喘呀如
吹竹筒様積痰動盈缶嚥吐不停吭童奴更謁諫浸恐
傷府藏萬里寄一身節宣豈宜爽蒭蕘不可遺予心黙
云當飲食著聖經觀頥識爻象慣習未易奪剛制乃所
尚初如鍵弩牙又類遏溪漲稍稍撤觴斚乆之絶悵望
腸枯與吻燥但當吸瀣沆宵枕遂小康其效疾影響遽
言終止之未敢保其往酒頌我文章酒徒我鈎黨有時
倚危樓搔首獨惆悵大藥不可求此物足凴仗陶謝匪
沉􁏴遺意覘彿彷下士聞道笑識者睂睫上更欲買黄
金歸鑄杜康像
　　　送樂季和
袖有禮神璧横天射螮蝀擕持易羊皮賢士銜隱痛短
檠風雪窻鼎鐘入宵夢出門雀適羿挽弓不再中九折
生庭除欹輪失嚴鞚事固不可知淺者發嘲鬨磨以百
艱虞吾覺此意寵蠅棘芟根株織文徹機綜如簧秪囂
煩戰勝屬陰拱詰朝烏帽斜瘦馬霜鬛聳行世心愈老
轉物身自重觧鞍澆客垢先撥床頭甕君歸我送之我
歸欲誰送
　　　送李仲信
鳳巢無鵂鶹虎穴不生狸巽巖四十年名聲兒童知黄
流出崑崙筆力子似之嚴兵鏖殘敵往往輒偃麾廉頗
用趙人戰勝地有宜一吸空湖江兹行定英奇事功出
邂逅道德為根基儻踐鐘鼎盟毋爽藜藿期請因問安
際訂我言是非
　　　送仲明赴舉
進退士所重視天為鼓鉦採薇北山曲濯足南澗濵高
風豈不偉奈何萬蒼黔道可濟天下不必丘園尊先生
一世士抱寶三家村蚤日湖海興攬鬚見霜根我嘗嘆
洄洑再拜願有言釣魚須逺去沮洳無鯨鯤北風折羣
木嚴駕夙在門萬里著掌間一舸氣已吞岷峩頼君重
努力答山靈造物飽閱駿眼未見此人小却猶玉堂尚
堪託斯文賤子惜此别贈送慙空樽唯有清夜夢相逐
束南奔
　　　送吕義甫
河伯矜秋浸望洋始一嘆是以太史公身行天下半可
憐據坎者寸尺盡霄漢我友故英發驤首輕皂棧結束
萬里游是行吾所贊榮途聽其遇丈人敎不倦向來開
說易一語無疏傳曰為可用者此本同世患停舟佳山
水心目有奇觀更接揺麈談中夜光赫煥我方墮吏罝
沮洳雜鰍蜆眼看飛鴻翔别樽恨不滿
　　　憶樂季和
理䆳不可商造極會其天因黥乃南面挾璧顧屢歎安
有鬼一車蘊疑在目前劃然觧積凍澌泮千丈淵吾嘗
賞淮陰能錄惡少年大勝荅溪媪奇勛此輿權水激可
沃焦酖毒懷與安夫君珍所持射市吞煩冤束袂甘冥
冥一穴栖鰍鱣真宰技自癢駕以風無邉背水得衆無
失駒約羣還三月春已深穩下三峽船䕫門有巨艦談
嬉障百川金華客五侯氣力足由縁為君誦伐木三扣
臨江舷
　　　食藕
芙渠固佳産其末亦奇絶此土乃物宜厥包比柚橘蔓
引莖自遂泥蟠體仍潔一絲戱傀儡衆竅殞鯈忽七月
陂塘秋千蓋偃寒碧俚語名帶花(俗言六七月/為帶花藕)脆嫩若
無骨如船近誑誕似玉孰追削瞿曇况真理穢淨本同
出花實根相連因果非兩法君看入口處一片疑嚼雪
溽暑肌如熏毒酲肺欲裂只應蕭爽時便是清涼國(佛/氏)
(以蓮花喻法取花實/同時猶因果之不異)
　　　送孫賔老宰丹稜
囘也真賢哉陋巷一簞食卒然問為邦所告王者事軻
亦印㣲言曰可禹稷配學道則愛人偃昔嘗有志他時
武城絃嘿與聖意會聊寄莞爾笑汲深孰知底欲令誦
所聞姑以割鷄戱聖賢存心處萬類宅生地先生為已
功及物乃糠粃十室有忠信百里吾敢鄙六經作縣譜
趙張不到此春風七條絲可以馴桑雉堯舜治天下乃
與治射比一朝坐廊廟用有大小爾我昔從公游頑璞
不受砥經時去函丈榛棘撐腎胃朅聞衛返魯倦馬始
休轡欲申趨隅問已作横䇿起人生楦宇宙孰為不朽
計著書有存亡德業亘千祀
　　　苦熱
祝融職司南憑寵不遺力呀呀三足禽敗羽懸枯腊釜
􁃺糜碎鱗無地此身着楚炬方烘秦湯征未自亳夢想
千丈氷快踏赤兩脚少憇修竹林泉水鳴㶁㶁岸巾對
颯爽汙垢亦小濯蒯通據鼎耳反唇乃幸脫叩頭祝西
風駕言馬可秣危喘已强支旦夕恐不續俗情傲寒灰
赴熱犬爭骨灼肌豈暇顧甘作蛾殞燭君看孟嘗客乃
笑翟公雀呼兒進胡床佳月可人白一醉無渭涇舉盞
新酒滑
　　　遊水陸院
深居毒歊煩沸鼎遊羣魚金凉念何許頗欲膏吾車行
行有佳處舍南得精廬方塘水泠泠嘉樹陰疎疎寒光
四圍之氣象豁以舒清濁本相形暑去不待除赤脚踏
潺湲褫帶淩空虛杯盤固草草言歸且徐徐山僧擅幽
勝意輕南面孤乆矣不復貴厭棄同汚渠貴人便宴安
大第如清都華堂貯窈窕高門列車徒往往慕閒曠偶
此樂有餘虵蚿漫相憐鵬鷃端異趨不如聽鳴禽勸我
提胡盧
　　　游安樂道院
　　　　院本通悟故宅父為道士嘗使拜老君像方
　　　　一拜像䧟于地因成阬焉今俗號老君坑
美璞出叢阜徑寸藏尺水堂堂大導師鍾靈此其地荒
坑名老君故老說遺事仙佛勢不敵北面昔所試烟雲
龍蛇窟風雨鬼神㑹珍重住山人淨觀愜幽䆳半偈起
冥晦徑欲裂冠袂同行一㣲囅落日姑整轡在家固出
家象服何必異君看童其顛已落第二義
　　　袁季海别駕以所藏靈壁石詩軸見示為此篇
諸天享備福宫殿常隨之驕王擅雄富鐘鼔具不移巨
細無實相一種生幻師君家數尺峯在處供娱嬉衡嵩
接儿闥岷峨入提擕只作如是觧天地皆目㙠君言勿
作劇丐我瓊琚詞援毫不能奇永愧嶄絶姿烹茶炷爐
薫􁫺崒繚輕絲如雲出澗壑頃暫萬國滋請以小喻大
人才亦如斯我無適俗韻夢想懷崟崎借渠琳琅響和
我蘭荃詩明朝謝冠服雲根有茅茨(法華云諸天身所/在宫殿隨之秦始)
(皇治宫室所至帷帳鐘鼔不移而/具然皆未若此石之長在目中也)
　　　峽中賦百韻
振奇欲何夸頗疑造物者兩山擘其間放此江東㵼不
知太古前宇宙孰坏冶疏鑿著夏書固自人力假巨崖
切漢起入眼驚見乍影臨數州逈根挿九地隘積鐡老
風雹巨熖莫鎔化面惡駭䕫魖姿妍恱美奼城郭巧刻
劃屏障工組畫髻鬟直高綰劔槊寒可(原/缺)抗立擬分庭
孤撑獨稱覇駢羅紛兒孫拱揖儼賔介盤空矯鸞鵠飲
溪走牛馬裂絞貫鈎鏁翠項披絳帕碎礫星宿稠亂石
豹熊跨錢疊蘚暈重鱗坼樹皮撦萬甓累如甃一按平
若砑寛博敞壇墠斜傾覆簷庌懸空疑崩欹叢密苦䝉
絓中斷路已盡合處天無罅周遭窘漢圍赤露經秦赭
怒觜忽横出狂湍助喧罵突展壯士臂交鋒報睚眦飛
瀑練垂素響溜鍾調啞嵌窟誰剜刳竅竇飽衝射陽光
晝隱見雲氣曉包藉燒餘通鳥耘㣲缺有蝸舍婦肩頳
背筐樵指虚枯槎巖葩淺深雜山木高低亞月黑吼饑
虎竹深見眠麝猿㨗菓垂接禽輕枝倒挂往者國柄分
羣雄用狙詐阻兵割方域狂心各侈哆一夫比劔閣百
萬戈甲卸負固不一姓强嬴殞函華王靈今一家女織
男耕稼溪魚肥入罾村醪賤可貰舳艫日下上何曾舍
晝夜儒紳企榮途行有不俟駕估客聚百貨乘時沽善
價載考江發源其㣲酌杯斚坤軸聽回斡陰機黙操舍
瀰漫衆流㑹灌注一門下(上/聲)旁束狀殊窘屢曲意不暇
騰涌山合沓飄濺雪飛洒峻迅出暫頃澄渟或時且積
油黯覆盎征鼙浩飛瓦日月在吐納雷電生叱咤蛟黿
䕶老湫鷗鳬狎淺汊涸澁苦窮冬漩洑怖炎夏逆遡魄
自褫順涉心猶怕茫茫蒼溟浸落落洞庭野萬折期必
至憤屈當一寫㣲官能我誘里落腐䑕嚇三年客中都
唯了湖山債萬里徒往來百艱每吁唶一灘一危恐奔
湍劇旋輠顛反常不持疾風閃荷蓋百丈偶絶牽刄交
俄失靶山行避濤瀬竟日勞髀胯假寐易成魘驚呼亦
多嗄瘦骨煩拄支垢容招嗤怪忠信固憑倚内省輒摧
謝貝葉丐慈䕶牲牢乞神嘏深愜唯壯觀此殆天所借
曩賢近交臂佳境倒啖蔗夷陵憶文宗小卻寧芥􁁉孟
韓有正傳聖道識根𣲖黄牛功配姒法當祭之社輦石
肆威怒斯言吾乆訝秭歸傍雲岑地惡記人鮓重弔湘
波魂忠言棄土苴江蘺續遺些異代稱屈賈寧胡憫國
艷可忍千金賣却笑效顰女炙面不肯嫁巴東僅三户
突兀著大厦一擲嘆老張豈但震盲瞶峩峩神女峯索
漠古臺榭纖辭穢高仙宜誅未應赦行行到巫山風煙
欝桑柘瞿唐送殘險性命脫罟擭關頭躍馬帝炷香重
再拜鄉音近嶓􁨉歸夢繞松檟韓公喜見蝎正比怒嗔
蠏人情有奪移適意固暫快妻孥知我還歡呼及姻婭
僮奴潔衣褠爭挈壺觴迓靈鵲占吉噪金虫綴寒灺掃
我釣魚石整我挿書架棧羊撥香糈蔬畦剪霜芥萬事
置勿問但辦供客炙人生尋尺地蟻宫共世界一斑僅
豹窺大庖姑蚋嘬就令十年讀未勝行天下耳目異聞
見襟靈豁陋寡杜陵半九州詩史入嘉話馬遷多經踐
有文資博雅吾慙筆墨斐絲麻視菅蒯未能朋儔矜粗
足兒童詫尚及日南杯呼春送臘蜡
　　　中秋月色甚佳病不及觀
斵月如氷輪不知幾玉斧寒光十萬里餘影到牖户我
病欲强出瘦骨怯風露技癢時不禁窻隙窺皓素年年
到中秋此夕日夜數酒熟客不至景勝人或負燕鴻初
何心亦作不相遇拊几但悲嘯看劔欲狂舞幽蟲不相
干空階自言語
　　　失題
學者一大事最重出與處用行舍之藏孔顔獨相許參
賜地位高窺牖不得覩而况未見聖一曲株守兎入林
恐不密狷者或拒户如蝸䕶一殻槁死竟何補營營夸
毗子意常在腐䑕鐘鳴尚遲回顛沛慙末路細評誰失
得未易較呉楚聖賢具成體以道為鉦鼔適時不俟駕
枉已一揖去而我本來心湛如太空故先生平生學此
理超聖處浮沉四十年夷險隨其遇初無周南恨内樂
侈圭組名高天不掩舜聰徹幽阻門前褁輪車急急戒
徒御企首洙泗上進退綽有裕富貴調兒童嗔喜狙賦
芧此同伐國問何乃至君子願出有用學不朽在斯舉
　　　勾龍元應以詩送王子友從譙緜竹之招語多
　　　　見及次韻奉酬
取友須四方不去誰汝縶君慙棧豆戀自了非駿骨王
郎惠然來車從暖寒寂鸞鵠照清泚餘子可厮役手把
一紙書髯兄我重客白虹貫襟袖新詩玉剖石女須翁
絶憐茂苑蘭所宅殷勤記君意倚頼耕寸筆一朝存没
異悵恨頭欲白慰眼君自足有兒况英物盤谷宗斯文
向來指正脉遺藁敬相授補亡綴離析此翁不可見此
壻未易得
　　　獻萬佛圖為張雅州壽
博大真人哉妙諦形而上林林總雛嬰萬生同負襁赴
者不可數百川納溟漲隨取即隨給孰識無盡藏勝報
如所證豈特妙好相龍天至幽嚴窺覘輒稽顙開圖萬
名字只作一佛想風影可捕耶變現自愡恍俛應區中
縁兹願固深廣君看朱兩轓非真亦非妄化身元宰官
台符更兩兩祕言出寶笈其品名壽量一絲起爐薫洗
耳鐘磬響搢笏為公讀萬刼一俯仰
　　　代上閬中章使君
九區混軌文正宁垂衣裳公家轉洪鈞一氣斡混茫蠻
夷奉琛貢月窟東扶桑至今有遺黎盛德登樂章溢慶
乆愈衍丹穴俱鸞凰祖烈肖挺挺德音續琅琅尊彛琢
璠璵薦廟流中黄銅符專城居健翼翕不張黼座録故
家雲路登方將省寺窺步武禁闥覘翺翔相門出鼎槐
八葉有前芳一樗無所材擁腫蔽道傍門户岌重大俛
首慙肯堂得邑萬山間晝夜鞭跛䍧斗升頼急養山海
祈深藏古人重已知漆炭固未償靴板庭趨初躔宿望
煌煌委身大爐冶正懼呵不祥丹鼎儻可䑛鷄犬同飛
揚
　　　鷄冠
雄鷄鬭不觧血濺頭上冠强顔配二妙並樹栖梟鸞綘
侯資少文禮樂責所難物生宇宙内故自安其安
　　　憫農
秋苗掃地盡春苗破土出尚當積陳陳那得有菜色不
知終年耕未了一日食守令民父母賤士但俛嘿
　　　木芙蓉
秋光冷如氷秋花淡無色偶見此粲者濃艷照孤寂天
寒翠袖薄那得在空谷東風嬖桃李倚樹三嘆息
　　　送薛司直赴行在所供職
公家樞近公名在太史氏天方濬其源沃日勢未止郎
君萬金産落筆粲珠琲尚當戰韋布未可議紈綺朝家
録世舊往往収𤨏尾而况用才升進擢不止此邦刑託
平反哀矜蓋天意持此博親懽五鼎但口體富貴君勿
疑信手着囊底别君行十年再見頹髪齒眼看上雲天
歸耕慰憔悴猝猝萬里别念當一把臂風雪隔異縣跛
馬不就轡安得凌風翰空齋坐歔欷短章說殷勤聊用
篤友義
　　　送勾龍伯秋出幕守三榮得出字
雅故非今朝兩門自金石山頭墮淚碑宰木共蕭瑟幕
府蓋寶府球琳琅玕璧一一不可揀於君况夙昔常愧
礫與瓦照映乏顔色於菟生則斑窺牛乳尚濕其傳祗
斯文餘事博懸擲嘗覘賦千字誦之當搢笏戎索贊斗
樞殺氣掩劍㦸舂容凝香地功用閴無迹忽驅兩轓去
驚鴻𦕈南北專城豈不樂所樂在母側扶輿度春風霜
毛未上幘更著摩挲手一起窮山瘠中年每患别連日
足悵惜方酌江上杯送君又郊陌熟思令人老只有加
餐食尚餘黄髪期好語為再出
　　　題宇文叔昭閱齋齋名予所榜也有王正卿畫
　　　　四時小景
乾坤萍在江日月蟻旋磨吾生與化俱反照若觀火蠻
觸鏖兩鬭臼圈聽一簸射鈎仍相國嬖者死於餓種𤓰
乃故侯蹶張終上佐支離竟能賢青黄未足賀炷香閱
兹理萬事一笑可城南有豪士豈但雄于貨麒麟夢不
到林沼計未左便齋愜清閟憑几了衆夥胷中大水鏡
月皎雲破墮世故自起伏一瞬犇馬過金石波空流檜
杉老不挫他年觀河性依然等髫鬌我友王郎子筆墨
出笑唾酒酣洒素壁埃壒不敢涴春梢有餘妍秋林氣
磊砢彈指四時具轉物子亦頗此機與我同妙出一關
鎻予生拙行世泥塗笑鼈跛但存閱世眼空花已成果
從今識沉冥甘作枯株坐要知無所閱到岸乃旋柂
　　　吾友黄仲秉讀枚乘七發至所謂洞房清宫命
　　　　曰寒熱之媒皓齒蛾眉命曰伐性之斧感而
　　　　作詩以示予予謂乗嘗事呉已而去之梁斯
　　　　言也殆為兩君發歟賢司馬長卿長門逺矣
　　　　因次韻以申其意
讀書必知書枯枿不足斧隻詞詣㣲隱連軸皆剰語枚
生老賓客筆力散雹雨呉梁兩驕王横甚闞哮虎編須
笑直前調度豈兒女刈蕭培芳蓀逺鄭進韶舞斯文豈
徒然丹石起病窳操瑟走齊門託身恐非所老濞竟斧
砧埋骨無塊土梁亦殞牛禍廟社幾奪主至今存遺編
快讀氣屢鼔長卿素佞人清芬愧蘭杜長門賦滛僻主
心侈莫禦百年校賢鄙何啻跖與禹黄郎眼如月妙義
窺肺腑拈出標雅箴霏屑紛落鋸枚生其伯仲犬子但
牧圉
　　　彦博為偷兒妄意作詩見貽次韻奉呈
士窮百不諧所向輒墻壁堂堂百代師往往遭削跡閭
閻侮出胯逆旅或爭席雖然炯炯心未易屈此膝閉門
師唐虞清風入吾室千古閱頃暫八荒在几榻從教厭
藜莧筆端有氷雪出處雲行天得䘮駒過隙元龍吾畏
友萬巻破丘索抱耒耕莽蒼天民所先覺平生湖海氣
脊梁硬如鐵方其抵掌時南山虎可縛向來三年淹聊
以六月息自予得此士不作肝膽隔隱然當一面堅壘
雄屹屹偷兒妄窺瞰不用苦笞掠與之塵生甑定自驚
失色不知破衣中照人一尺玉開門恭執贄政恐子不
欲因成一笑粲莫放百憂集子敬愛氈青何如我酒緑
　　　彦博見和暑中之作殊有新功復用韻謝
風雅有正宗太山視丘垤識者了珉玉不爾逺堯桀咸
韶乆不作日月遭薄蝕空谷閉窈窕市倡矜半額誰知
三百篇學仙要仙骨二南俱賢聖展卷神已接孝子或
失愛淑婦有不答㣲言出宛轉幽憤破蘊結側耳無絃
音䇿䇿風振葉少陵乃冢嫡豈止論𤓰葛涪翁異代友
俱作蟬蛻殻鼔旗付後山掌股戱孟獲眼明見賢宗我
欲焚破篋明珠不易得収功在勤苶一洗蛙與黽騷壇
許授職
　　　次韻姚宣孺見寄
作吏無好懷寧食三年艾甚陋吾安之所𨽻乃都㑹文
書如罵奴吞噫不敢對兩眉或小伸獨有公等在交臂
露肝膽不復事容態月沼分賸馥風軒共晴快家餐聽
相挽盤筯及筍菜但苦王事迫數離每增慨豈非造物
意物莫能兩大况自摻裾别至今胷憒憒歸來未黔突
日月倐逾邁書往得奇報已恐責留債丈夫志逺者遑
䘏吠所恠醉眼天不入一飽真細碎挿貂與扶耒此理
本相代持以敦薄夫是事付我軰
　　　次韻勾龍元應
春歸知何時庭草一尺長風軟不起塵薄日如秋陽裘
葛固異宜單衣已疎凉妍紅色事人攬鏡無餘粧青山
只蒼然乆要自不忘枯藤引我去栗留囀幽篁濯足江
無波照眼竹有光展旗三伐鼔騷壇起榛荒垂髫伏窻
几抵掌談皇王持之欲何施海禽眩鏗鏘風揺薜荔屋
塵集芙蓉堂升斗尚何言正比鈎餌香投老遲問道欲
覔閑中忙社成蓮亦花㰱血記此章
　　　偶連日食鷄夜夢有截一支者頗憐之有謂予
　　　　言雞之被烹酷過於是驚覺作此詩以自警
平生不喜殺殺戒宿所欽累此多病身蔬食慙未能連
日乏庖供隻雞薦肴蒸異夣發宵驚截支血霪霪旁立
為咨嗟或人惠嘉音見牛未見羊盍不推此心萬生均
一愛豈較人與禽君看雞遭烹楚痛甚斧砧撫枕矍然
悟此豈神所箴驚魂欲違幹駭汗屢洒膺内懼仍自欣
小差輒相懲白璧䕶㣲疵寧非憂之深長平四十萬一
掃輕蟻蠅暴殄置不問天邪匪聾喑稔惡侈後罰幽誅
毒炮燖㝠㝠思昔愆栗栗厲素襟贖魚有前章併以警
侈淫
　　　以春草碧色分韻送朱師古知雒縣得色字
二年客殊方送君我鄉邑豈不念家山對此好風月何
以慰羇旅眼穿離鴻翼寄聲賀父老壺漿迓郊陌令君
臺閣人九霄帝不隔新書嚴入縣驅驥就轅軛手持朱
絲絃欲奏南風律此意寧不佳此事未易得姑置馴桑
雉先辦繞床物相顧一大笑浮我當舉白長魚隨鰍鰕
枯澤未容(一作/盈)尺驚雷忽破地起視已無迹春湖波如
天酒作鵝兒色映君眉間黄領此醉勿惜明朝出門看
扁舟大江側
　　　海棠未開對酒作此
春以花故妍花好不辱春漫山爛桃李由求蓋具臣國
艷朝衆芳此花當不名芳園麗韶景㸃撿能幾根東風
未披拂萬紅藏杳㝠過客白眼看遂與凡木隣一朝吐
華艷天日為之醺緑樽有醇酌及兹託慇懃君看淮陰
市豈有國元勛俗情傲未然花笑當不嗔
　　　見蛛絲戱作
一絲架空居巧若出杼機彌綸不知勞終日周遭馳相
彼造為艱中有鴟鴞詩豈獨考其室為罝陷羣飛口腹
共此累坐嘆寧以疵㣲我畋漁意其端詎庖犧雨過助
浮妄大小出琲璣疾風輕羣脆覷隙防藩籬摩挲一寸
腹吾廬正于兹
欽定四庫全書
　澹齋集巻三　　　　　宋　李流謙　撰
　　七言古詩
　　　無害弟之官梓林伯氏無虧序送之極兄詔之
　　　　義予言贅矣姑以其意而申言之
吾家老仙一世師挺特風槩老不衰平生行巳有本末
世人不知其天知急流勇退人恨早纎塵恐汙白玉姿
精神强健腰脚輕鬖鬖白髮明鬢髭盤谷亭前一幅巾
子掖孫攜翁笑歖無官一品錢滿屋汝輩持底逃寒饑
指心一㸃物非物向來所貯惟不欺慇懃寳此徵後福
如印劵契火灼龜我勤樸斲爾塗堊障䕶風雨期勿隳
庭前百拜領翁語有毫髪愧非翁兒季也才力百倍予
天之報翁或在兹得其一體敏且强遇事雹落雷電馳
莫嫌掾尉官職卑正欲小試觀異時弟兄贈言出寸丹
豈但趣和同兒嬉伯氏有徳君子哉發言不妄如發機
叙文千字炯星日是病苦者之神醫願子銘几銘盤盂
驊騮萬里未易期悲莫悲於生别離鴈序可忍霜風吹
丈夫逺懐在門户正使蟻聚終奚為酒闌上馬飛鳥疾
我亦安能空鬱鬱
　　　陳彦博擢第後歸拜先墓作此送之
霜風著林不停吹天涯有客衣征衣問客今歸有何得
一株老桂和根移讀書作文四十載浪走不啻萍在池
束書隨身乃封户睥睨一甑蒙蛛絲傾嚢千金勸少貶
掉頭一笑吾寧饑學如木水有源本朝販夕售顔忸怩
市倡青紅衒㕓陌窈窕深閉無由窺清詩學自稟繩律
如嚼氷雪寒肝脾平生交遊半豪俊如此人物見者稀
每拈佳句對客誦謂是古作非今為吾先君子壇級尊
子來談笑容攀躋我從弱嵗同硯几如今攬鏡斑鬢髭
笑渠常遭俗眼白短力不得相扶持前日提筆試外省
我亦薄宦初來歸口占程文問中否强弩破葉劒截泥
十月十日夜漏盡小奚驚夢來打扉云有吉報可速起
倒穿衣裳喘而馳賀者巳滿坐無處拍手怪我來何遲
淋漓一紙見名字倉卒未省來其誰喜歡不記語雜亂
但説老眼天不眵明朝再拜酌酒賀屋角一丈飛虹蜺
書生一第蜕骨耳排風軼電方自兹阿兄地下喚不應
門户藉子扶寒衰鄉閭朋舊夸地産洗眼晝繡增嘆嘻
孤童疋馬顔色異闗吏偷語驚且疑到家羊肥酒亦熟
山頭松檟生光輝墳前百拜謝教育持身願報父母慈
盤谷亭前白雪枝春意稍稍囘芳蕤尊前不可無此客
花雖不言意慘悽遲君急旋共一醉青衫入手無閒時
　　　觀小兒甕戲
五嵗小兒初學步絶藝亦知天所賦想見九牛可倒曵
已堪赤手擒猛虎向來甕戲真偉觀儻非目擊嗤浪語
器小猶須百斤重挾以壯夫端恐仆笑談拈取兩足上
電轉風旋疾如許便令百試百不失父兄從傍亦矜詡
市人駭嘆俱失聲我自平生未曾覩武陽盛氣葢全燕
寄區狡謀踣二虜論年固已一倍長此兒誰肯噲等伍
虎變鷹揚㸔異時經營一飽渾細事世人禀賦有特異
常理未可求其故相秦童子才毁齒説項郎君方斷乳
拜歸懐中笑橘墮羣戲道傍知李苦登門巳解叙通家
對客頗能嗔字父劾䑕獄詞老吏服汗簡清規乃翁沮
卓識有此更驚人彼以力稱吾未與行行三十成何事
但耗太倉如雀䑕憮然自笑仍自憐强説功名在遲暮
人言速成當不久如我定應千萬夀
　　　文南朱使君𦵏其故人鈐兵李侯士大夫髙其
　　　　風義作詩美之亦賦一首
翻手為雲覆手雨自昔嘗聞少陵語年來雅道更蕭颯
反眼朋游成越楚便當續草絶交論誰與重尋懐舊賦
一洗衰風振頽敗我為使君髙此舉故人流落死未𦵏
藁殯蕭蕭泣行路破棺露骨沙草秋紙錢號風白日暮
傷心重念百年交洒涕親營一抔土送䘮不煩司𨽻傳
擇地當鄰烈士墓龜趺大字日星煥馬鬛新封鬼神䕶
恩流枯胔河海深氣激頑夫金石沮漬綿髙義古所尚
掛劒初心吾敢負張陳未死巳相賊笑彼安能保身後
九原可作定慨然想見沾衿淚如注清溝突起驚創見
繡被吹來自何許區區論報未足道此段徒能戲兒女
滄溟可涸山可磨我詩自可傳千古
　　　明月篇
人言明月好明月無私照海水深不測明月照無極九
州浩茫茫明月無遺光誰家髙樓三百尺上有浮雲翳
突兀浮雲翳月月不知樓頭美人空歎息空歎息何當
赤手披雲師放出清光如白日
　　　謝宇文正甫恵硯
一硯能令一生足感君投贈重金玉人言當為文字祥
夜夜燈花寒吐粟提攜不到白玉除安能細碎箋蟲魚
為君試草大鵬賦九萬里風生須㬰
　　　題覺庵
疾痛呻呼癢搔抑人言是覺豈真覺問君非痛非癢時
覺何所之了不識要知真覺無不覺如日出海照萬國
雖然亦莫如是解政恐雙睛翳金屑扣庵欲覓住庵人
此人此庵何地著蒲團紙帳睡未足百蟲薨薨殘月白
六窻玲瓏境超廓箇中自有真消息兎走君前君不知
俊鶻豪鷹差一髪
　　　張周倚下第作此唁之
將軍百戰摧驕虜向來射石如射虎分封不得一丸土
晩嵗功名成夢語古來志士窮者多唾壺擊碎奈命何
平生道力輕羣魔巨艦豈肯揺微波大千與我俱幻爾
是中無處容悲喜西方仙人不可詆破除憂患正須此
　　　送隂次公赴榮州學官
撑腸萬巻不救饑書生何苦攻書為如烹太牢飲醇酒
無此肝肺無由知隂侯把筆耕六籍短檠熒熒照頭白
又攜束書作官去此生此債寧終極大州小州疲征輸
文書急急如罵奴家無二頃歸未可泮宫水冷樂有餘
使君喜士比金玉知子姓名吾所屬定當屣履迎王符
勿憂廣文飯不足
　　　中秋玩月以東坡詩不擇茅簷與市樓况我官
　　　　居似蓬島為韻得似字
十年中秋不見月譬之去國唯喜似朝來氛翳崩厥角
天公粲然一啟齒夕月可占此其祥枯龜未必知許事
黄昏天宇開琉璃出雲微覘摶空勢要人故自作遲遲
悵望豈知空嵗嵗玉峰一掌開喬嶽銀海千尋湧平地
光吞箕斗不自持影薄魚龍無處避烟林差差鳥未定
露草涓涓螢暗墜唯我心源初不動炯炯摩尼照濁水
四門宏開衆隂伏六藝髙懸百家廢餘輝切勿丐老蚌
尤物溺人非所貴何如美酒入詩腸化作錦囊珠字字
南樓萬丈髙切雲彈壓山川據要㑹當年老子興不淺
閒據胡床想風味今人未必輸古人况復我友半傑士
凌晨尺紙飛羽檄一約而來羶集蟻夜如何其不須問
酌盡滄溟放君起酒酣起舞踏寒影滿地瓊瑶驚破碎
仙娥手拊丹桂樹裛裛天香落襟袂洞天六六我所家
摩拍洪崖肩綺季霞雲不著著青衫生恐羣仙笑憔悴
旁人勸我聊爾耳仙娥好意君勿阻海鯨背穏風力强
㸔我轉頭三萬里
　　　送兄長赴蓬州職官
人家栽花為春忙我家種栢求蒼蒼栢生如葢䕃百畆
癡紅騃紫無殘香常言直道我家物篋櫝于今藏手澤
拈來洒涕不忍㸔分付伯兄金玉質去天一尺古蓬州
綫路雲端客自愁年來在處熬膏火翻愛此地真瀛洲
同居患貧别則惡苦心害性空悽惻不及林中反哺烏
日暮歸來却同集
　　　石鈞父之官火井乞詩贈行
君家嶙峋兩氷柱黄塵漲天不敢汙阿雲醉卧呼不譍
斷碑零落荒阡雨君今去作火井縣山中嬰兒待慈母
前日一旱不堪説危喘僅存無半縷祝君到官百不問
置酒先須酌田父從來和氣致豐年一笑能令粟盈庾
我方投犁學為吏人言未可紙上語今人古人豈相逺
力行所知心自許惟君可聞我可言明日一尊黄鵠舉
　　　送虞提宫
桃花未落春水生百川合流如鏡平江神約束蛟與鰐
東閣郎君將母行一帆萬里無荆越非霧非烟鎻雙闕
只今手持天下柄相公身是稷與卨潭潭大府琳琅都
翻翻㦸帶纒金鋪朝囘坐對彩衣舞天上應有人間無
相門出相古來有周公在前魯公後㸔君父子名一時
野人甘作扶犁手
　　　池上
雨漲秋池三尺水亦有秋風到池裏荷花顔色不如故
零亂寒蘆并折葦鸂鶒飛來依晩紅蕩槳徐徐莫驚起
擘蓬截藕尚堪餐一醉何辭碧筩美
　　　挽王隠君
仁田義鉏徳其種晩嵗坐㸔苗幪幪先生一去不可識
但喜郎君實麟鳯一綫微言驚道䘮九鼎斯文賴君重
聖門濤瀾無畔岸我嘗操舟怯奔湧中流奪魄不敢進
亂流而濟渠甚勇射鼷强弩勿妄發彈雀眀珠戒輕用峩
冠進之白玉堂天髙㑹借長風送細尋耒耨竟誰力銍艾
猶傳掛丘壠朝來示我幽宫刻再拜整冠輒成誦乃知先
生一世士學如荀楊文屈宋四邊海宴中國尊已嘆銅駞
没荒茸轉頭飲馬長城下共指先幾世争竦竟不一官止
韋布大澤深丘老梁棟􁨉江濫觴固未快末流與海争澒
洞我聞天窮不再世卜以郎君言必中九亰幽幽復何憾
一杯徑往澆餘痛薤歌嗚咽不成聲但覺風乾雲亦凍
　　　挽王夫人
維古女士都可見過眼絶無一佳傳客來授我一編書
疾讀不知雙涕泫夫人有子鳴斯文吾從崑崙識河漢
胷中能貯百巻書此豈只用裙襦㸔前朝大老尊夫人
鬼蜮不量作兒玩寒心仰屋竊嘆語志士如今刀斫案
唐安治中禄不薄十畆東湖紅爛漫輕車在門忽折軸
恨如秋江盛不滿史筆在手吾宗英寧愛一詞没彤管
人生八十善可書好夢仍長不為短
　　　寄題天台臨海白鶴廟康濟泉為顔魯子少卿
　　　　作
將軍射虎不射石石作於菟能没鏑翻然再控弓不力
俊鶻豪鷹眼前失兩泉後先今抗行何物使之令人驚
泉出在山流在地却似只從方寸生沉沉玉甃碧雙峙
旱為甘霖渇為醴白鶴千年歸不歸半夜空山泣神鬼
令君為政無近名天以斯泉印其清泉邊有樹仍蔽芾
他日思君於此地
　　　雲月篇
雲在山月在水合和二物誰遣使雲收但有千巑岏月
落惟餘一清泚向來為同復為異欲説誰鉗三尺喙與
君臨流共一笑影墮澄泓實相似故應拄杖偶然來那
得泉中覓居士人間八月秋更老桂樹無風波不滓碧
筩為樽酌清醥瓊瑶𠻳腸雪氷齒江妃為予舞凌波老
鶴不眠亦孤唳酒醒忽憶三峰游目光巳在鯨魚背(王/夷)
(甫言目光在牛背上予觀/夷甫之所為直牛背兒爾)
　　　次韻張通甫見貽
挿架茫茫紛四部莫向離騷泥蘅杜文章何處如有神
心手相隨鷹搦兎長卿醉死文君壚渠輩但可折簡呼
淺慙入俚深入僻纎麗惡滛寒則枯欲張吾軍子可恃
楚璞呈前燕石恥擘波飛去定神龍汗血牽來真驥子
人物有此未易求頗將擷英泛其流朝來車從照人熱
乃肯訪我投林丘詞華薄技無多道少作吾今知悔早
相期聖處下工夫一念超然蠲熱惱
　　　次韻宋才夫
麒麟丹青了無夢香火因縁巳成癖一堂風冷自分明
誰撮虚空強摹畫蔬食鼎烹均一茹笑取菅麻視繒帛
風幡自作此分别蛛掛一絲猶可惜大千元不一毫隔
何處往來勞轡䇿冥鴻逺矣方控弦一筯銀絲好㸔客
　　　王子友示詩次其韻
先生不憂窮到骨唯惜修名易埃㓕平生窻几辛勤功
語及雲程輒嗚咽冷曹晨炊有不續逺道相從笑囘曲
微言不足温飽人羡渠着斗量珠玉風霜嵗晩念慈母
黄葉翩翩積行路烹鷄奉餐蔬自煑繄我獨無悲此語
大厦千間要封植期君當作垂天翼朋友之樂可樂不
昔人願封萬户侯
　　　送黄仲武尉青城
書生一第如登天如君何啻坂走圓要知筆頭有河漢
向來元未窺微瀾得官莫厭百僚底水激三千從此始
白藤肩輿照路光小慰當年擇鄰意岷山勢壓西南坤
霞裾風袂潛仙靈公餘有暇縱幽討為我一弔張白雲
　　　失題
身長七尺面一尺眼若電光鬢若棘腰間大羽不妄發
長空弦落鳥隨踣漢家天子方少年東平月窟西酒泉
不須武陽兵十萬不用都尉卒五千願得君王一寸鐵
斷取樓蘭獻北闕笑提金印歸去來五湖茫茫波浸月
　　　送楊嗣清國録出倅廣漢
岱宗峥嶸乃為嶽丈夫可不志特達平生論人每如此
楊子入眼吁可愕清班突見頎而長開口四坐薄曉霜
自言磈磊不可茹正須一吐空肝腸太學黄虀了殘業
又攜束書去挈挈偃㦸韜戈吾巳衰快刀斫案子甚決
古人作事令人驚今人豈不如古人折枝要是不為爾
長劒在手無蛟鯨楊子楊子吾所許舉杯酌君肝膽露
期君直到黄髪時無使英名一塵汙
　　　書薛公肅山齋
愛山仍以山名齋問山何許簷周囘午窻睡足一笑起
風吹市聲不到耳插貂鳴玉主人事山不撩君君自戲
細思却合幽人居分我半几來讀書
　　　送楊元功
判司碌碌塵埃間可能老此横海鱣一朝雷雨挿兩翰
九江風髙浪如屋萬里扁舟帆一幅夢魂先遶湖山緑
玉除有地容着身且為岷峨起斯文莫來憔悴隨鷄羣
　　　送王總卿
北風號霜脱羣木送客東門車萬軸城中人家作兒啼
若為四角生華轂公今未上九天上身雖去此猶在蜀
邊頭張頤萬虎兕一食不飽吼振谷况聞天驕屢窺瞰
往往危機生隠伏欲寛九重宵旰念分付若人一䕫足
錢如流水粟如雨指顧之間嘆神速公方攬轡使一道
百吏毛寒頸仍縮隳者振職汙者澄如臨鬼神不敢瀆
峩冠置之一堂上不勞折箠四夷服天生此材必此用
楩楠本為渠渠屋孤生蒙庇逾嵗月况復鴒原辱甄録
明年春風二三月更㸔枯根囘寸緑
　　　送樊漕移帥瀘南
金龍直嵗當𤣥冥憶公剖竹江陽城碧鷄坊中駐千騎
裁詩餞送雙旌行逢人到處説項斯豈賤子故唯先盟
一官泮水謝推輓挾䇿仍許從諸生隻詞華衮豈易得
再以薦墨光姓名一朝去我生怊悵呱呱欲作啼雛嬰
向來宦海四十年白首一節無斜傾只今耆舊直可數
曷不往矣司機衡詔書連年到西蜀歸田奏上羣兒驚
西南夷蜑惟稽顙男耕女織鼓不鳴廟堂徹桑戒無事
正以卧䕶煩老成遐荒雖或殊習俗悦安惡擾皆其情
不須談兵但飲酒帥非爾帥乃父兄秋光如水浸行色
牙纛獵獵風有聲氊褐迎道沸羣獠弓刀繞帳森千兵
丈夫未遂調燮事華皓得此亦足榮觀公畜徳有餘地
如海既酌隨復盈晩福衮衮葢未艾善頌何以歌簫笙
更須書考二十四永與松鶴同堅清
　　　王正卿為作山水小軸作此促之
王郎妙墨石剖璧正爾不從著意得十日一水五日石
猶笑前人風雨疾溪藤小幅白雪光向來數筆衣不裳
濁河未清子未忙但恐竟軸海變桑
　　　送丁子昭左司湖南運副
昔年九轉金精熒鸞幢鵠節飛青冥偶同鷄犬䑛殘粒
至今未脱塵中塵平生不識紫芝面邂逅天涯忻一見
安有斯人可棄捐置身只合金鑾殿急流勇退人所嘆
上書屢請色不難浩然笑涉重湖去一節映照清湘寒
人生分願各有賦鳩鵬何必勞相慕期君廊廟我巖壑
他日氷霜同晚暮
　　　送樊眉州
我先君子官于涪一時賢僚今在不唯公直節貫華皓
千尺夀檜横霜秋丈人静聴請具陳平生契義骨肉侔
簡池解組過鄉縣劇飲不去公遮留似是兄弟姓則殊
(此先君送眉/州詩語也)詩藁半破猶勤收合行使符蔡山下先後
召杜騰民謳吾家萬松䕃黄土公方千騎驅華輈十年
不見此邂逅窮冬雨雪寒颼飀未明投刺候門下老閽
竊語來何求栁州先友一一數山陽鄰笛令人愁岷峨
氣象抗湖海近日人物幾窮搜如公當寘文石陛一麾
乃付近古州蘇家名稱震戎夏如崧降甫尼生丘文獻
可徵况美俗黄堂坐嘯萬事休公餘兵衛繞畫㦸妙香
一縷鈴齋幽神交千載尚誰可子韓子文著床頭
　　　送蘓給事出知太平州
一代文章有圗籙天賜之履征九服奉牲乞盟走珠玉
吳狂楚僭非此族至今人望壇坫尊風流文采被諸孫
丈人似是更酷似大河一𣲖來崑崙華途不須移步到
憂國憂君心日老匹馬朝行人避驄短奏宵歸自焚藁
一朝倦拜青鎻門分符端欲宣上恩再拜願囘批勑手
却與疲瘵豐雞豚青絲絡頭甘半菽丈夫出處不碌碌
我亦昨夜夢山靈苦喚西歸理松菊
　　　宣孺斫庭前蘆葦見山有薝蔔入坐中示詩次
　　　　其韻
扶揺何啻九萬里盍不往作蛟螭騰笑我真為折腰尉
如君雅稱哦詩丞輒班下寮愧連璧屢愛新詩工琢氷
斫林與山出眉目欲喚逋客招野僧晚香入簾恨悒悒
坐恐瘦骨成稜稜賞幽豈足廢官事净社久冷從公興
芙渠薝蔔一家耳相㸔未易分級層(來詩云予嘗游藕/花村而舍薝蔔故)
(云/)
　　　和錢大虚清映亭韻
西風振槁如發蒙危亭創見心眼工融成水月一合相
有似猛火烹鉛銅是時素節屬重九喚客一醉萸菊同
夜深跳魚亂珂璧起舞大叫騎鯨公令君心瀾了不起
摩尼返照萬事通拄頤但覺朝氣爽繞腰未羨黄金重
髙情偶與幽賞㑹妙語倒㵼瓊瑰胷誰將玉笛吹曉月
透袂氷濃禁不徹歸來夢想通明觀一片湖光眼中見
　　　送吳志行監税
乃翁儒林大宗匠造化為爐鑄卿相坐與文皇致太平
玉骨如塵汾水上斯文未䘮不須嗟仍喜郎君書起家
等閒一第唾手得以此報翁其未邪判北門事首峩豸
歴堦而升姑少待斗米迫人成逺征雲夢胷襟何足芥
霜風獵獵吹征衣登山臨水傷别離丈夫富貴恐不免
萬里扶揺方自兹
　　　送王君弼寺丞出守臨邛
昔人帝城願一入君今翩翩去何亟向來一念君親同
夜夢倚門人髮白人生適意富貴齊况是求歸真得歸
江風飽帆不可挽恰恰春好花濃時君於文字識源委
筆勢逼人殊亹亹每來握臂相與言我屢㸃頭興嘆喟
三年厭踏東華塵聽鷄走馬常踆踆黑頭使君豈不貴
腰間見綬我亦驚蜀吳相望八千里到家遥想慈顔喜
上堂跪觴下堂拜應有輝光照庭戺白鶴勝峰記昔游
醉墨淋漓在上頭君行有暇試尋覓不知已掃黄泥不
　　　比觀仲結諸公課會皆勍敵也行就舉南宫作
　　　　此贈之
文章末流乃科舉剽東掠西何等語得者矜誇失者羞
其中往往分賢否一官垂涎儻不勉譬之北轅求適楚
諸君堂堂萬騎將折箠自足笞狂虜收拾波瀾着盆盎
却恐蛟龍愁窘步信手拈來即三昧安用區區備先具
朝窻暮几不停綴寳玉牽聯鬭竒富論如過秦有古意
賦擬兩都多傑句朝來次第出示我兩耳卓槊驚咸濩
華歆便可置龍頭牧之豈肯居第五我駭虚弦痛方定
未暇相從執旗皷請君勿見小敵怯一戰而覇在此舉
歸來净洗科場業别與斯文立門户
　　　送任漕赴召
宋十一葉聖天子有臣伊皋佐其理鏖兵孽雛褫天戮
手把降幡屢揺尾周宣功大心愈小盈而持之甚持水
龍墀端笏拜䟽言有室大競唯多士蒼蛟淵潛百鱗駭
乳兕林蹲樵牧止臣舉所知匪臣私取之鄉國大瑰偉
后皇曰嘻毋留行奔雷將車電揺幟先生捧詔色不動
在泰拔茅以其彚向來輸寫萬瀆海人笑一蠡測涯涘
古人成人責禮樂房杜頳顔諸葛死屠龍覓肝薦雕俎
不如河魴甘且㫖卑之試為目睫論欲識强羸占國勢
議和當有守和䇿偃兵適恐造兵耳焦頭常居曲突上
有言復吞胷磊碨先生領略首屢肯懸知不作三窟計
欣然拔劒為公舞舞罷颯颯囘風起孤生飄零踰嵗月
感慨鰍蝦共泥滓石田蝗蟊仍數熯抱耒空山欲何俟
叔孫大猾誠謬妄狗監文章亦巴鄙黄金儻築燕人臺
為問何如從隗始
　　　代送陳都大赴召
庭前梧葉西風起三峽秋光净如洗仙帆一舸此入覲
靈鼉擊鼓馮夷喜七閩山水天下竒擢秀搴英瑞斯世
要知曠代乃一見鳯巢阿閣麟游畤彤庭紫闥足夷步
萬里西來將使指西南榷牧古所重隂削盗資寛國計
臺家選任皆偉人逺極隴秦包越嶲我公經略出咳唾
凛凛霜威肅頽靡飛聲一日到冕旒四輦促還不留轡
從來大材湏大用豈有如公才一使東夷盟血猶未亁
豺豹固應防囓噬公歸為國須逺謀平躋兩禁躐三事
飄零孤翮得廣厦晨啄暮栖方竊庇驪駒清唱不忍聞
東望慨然增歎喟他時黄閣未遐遺猶願登堂拜簪履
　　　送張漢州赴召
詔書揮翰日邊來蜀有巨儒星杓魁胷中深博布河漢
古底霹靂降霆雷先天遡流得絶𣲖大物不敢藏胚胎
囘薄一氣在籠絡竒神怪魃生愁哀十年縳屋蒼崖隈
脱幘擲去一笑咍刺史驚呼失匕筯遮道自挽封章囘
先生閉門壁愈堅髙風一日興澆頹矯然輕世豈我事
此學施用真難哉行止在天不在我風動水涌如挽推
嗣皇繼聖登禹稷豈有此士遺蒿萊二年勞公湖上行
㸔鵝酌酒春風臺手摩嬰雛斧貪猾蛟鰐半束角與顋
古人讀易元用易羲文祕妙今寒灰漢儒妖異䧟荒濶
但與瞽史相喧豗子雲晚出造根極後生蜉撼輕嘲詼
安樂老翁獨稽首𤣥鑰直付先生開向來緒言見編簡
去去勲業㸔崔嵬彌綸乃是第一手下者乃取支崩摧
賔閣顧予若嗟異贈語愧乏珠瓊瑰眼看飛帆不得去
天涯逐食嗟徘徊
　　　送晁子西提刑赴召
君家如河出崑崙横貫中國浮乾坤鼎彛勳績爛星斗
編簡文字垂瑶琨到海喧豗勢愈壯約束蛟蜃驅鼉黿
略分涓流溉下土草木蕃潤資其恩先生繡衣吹霜風
一道生齒闗寢飱人家春園滿桃李隨處秋社肥雞豚
智効一官可能爾尚於勝處非所論胷中人物自着眼
倀倀待相嗤彼昏古人過人本如此事業自是為根元
我知先生在廊廟定不碌碌為澄渾頗恨未識元魯山
一紙藻藉無媒援只今相送九天去風在下矣何軒軒
青雲託附可無意欲兒女語吐復吞浩歌一曲豁清思
援筆江海蛟龍奔
　　　寄送梁子輔赴召
山嶽自髙百谷下向來無物使之者驊騮合奉鸞和車
豈與黔蹄同一駕英竒絶代難小了泥滓投之輒悲咤
一朝拔去不可扼震地風雷怯凌跨泮宫先生自超特
鼎甲聲稱低董賈眼明奎畫照琬琰萬喙夸呼海傾瀉
胡為不即天上去識者怪吁狂者駡或傳鳯篆來日邊
流水為車龍即馬只應故是霄漢人腐䑕未足鵷雛嚇
九江水暖桃花肥風色不驚神所借只今岷峨抗湖海
貫玉編珠炯相射臺家議和不議戰太平有象須藻藉
小却猶當白玉堂縱步黄扉方食蔗嗟予骯髒每自哂
蚤年謾想牛心炙一官漫浪不可説可能更索山人價
五年投閒食不飽攬鏡顛毛輒生怕道塗衆鬼同揶揄
口不能酬面空赭人生升沉亦何恨但喜龍虎新變化
異時擊壤為幸民一犁亦願從耕稼金華夫子吾勝友
接武風雲共閒暇未應厚禄絶來書寄聲紙尾煩多謝
　　　送何子應少卿赴召
持竿野叟踏帝腹太史占星驚變色白衣山人侍黄衣
軍中指㸃相嘆息雲龍契遇固疇曩千載一合非人力
羊裘眠沙竟何補坐視生民自肥瘠功成乞身香案前
歸侣松喬未為失我公學傳無盡翁束髪英名撼區域
杲日潛光衆未覩公獨扶輪上霄極此時際㑹如二子
鼎鉉鈞衡本公物若為流落四十年豈厭蓬壺薄瀛渤
龍飛天子第一載收召耆俊誠汲汲遥知問膳大明宫
論士到公先指屈追鋒一日來劒外破浪帆開矢離括
朝廷未漆月支首抱戈虎旅衣生虱嫠不䘏緯憂宗周
寧有裙襦能念國堂堂甲兵滿胷臆可無竒謀寛旰食
我故人子得深知平生一鏃未破鏑欲隨公去邈楚越
恨不身邊挿雙翮叔孫區區進大猾謬謂書生用奚益
古來萬里知戎情何必縵胡半縫掖願公入對明光宫
西南豪俊手推出我非其人敢觖望市駿千金先市骨
　　　挽李子和知縣
盤谷先生壇級尊萬夫操槊輒歛魂黄堂晝嚴繞華㦸
往往君來容打門髙談錯起風襲塵醉眼相視月照樽
歸來拊掌此快士外無圭角中甚渾吾家宰樹巳拱把
君亦荒殯生棘榛小阮弟兄吾所敬霧谷養就虎豹文
銜君至恩深到骨手書盛徳表九原遣奴持送急開讀
字字璀爛光瑶琨兼金餽魚客何陋寳玉圍腰吾敢嗔
九牛未可一毛數大壑才以半缶論嶄然二雛亦竒俊
造物兩眼如許明由來孝弟動鬼神宦學所自為根源
向來施設本此耳欲著吾説聽者驚春風相送緑草野
為君一慟河漢翻
　　　送夔路費漕
晩風酣酣吹栁花長亭送客日欲斜春草春波兩愁極
雲馳千騎誰能遮先生要是世所寳大貝白璧金丹砂
生當龍墀侍黄繖不爾鳯閣揮白麻州麾再把亦何事
但見桃李春家家后皇顧逺食每旰一節又付䕫與巴
荒山如石不可鑿要㸔雨露滋槁芽黄金作甌覆名字
軟蒲作輪駕輕車調和元氣湏此手典謨勳烈非誕夸
小夫朽質謝鐫削尺寸不能供負义馬羣一顧覺差異
便遣萬里奔風沙阿房變色人未信勉之霄漢參飛霞
僕夫在門輒休駕揆力不足慙蟾蛙雖然此意萬鈞重
自矢報稱其未邪眼㸔帆檝不得去縛以微官成嘆嗟
他時黄闥眷簪舄猶幸姓氏塵頰牙
　　　代人上李制參生辰
乾坤不許一塵隔誰倒天河濯秋色鵠鷺心性氷雪魂
造物着意不倉卒星斗並煥仰斯文準繩不愆宗絶徳
當年只作充閭喜不知此人係邦國錦囊名章小游戲
上公啟齒嘆孤出太白要是天上人少陵屢作諸侯客
朝來日照黄金巵諸生登堂作生日鳯麟嫓徳公厭聞
丹砂續年笑無益試問公家白髪翁五千微言不老術
　　　挽安岳李令
司馬家兒何等兒家居令人撞壊之長嘯羯奴一繩縻
校三十里嗟巳遲新亭收涕僅自支下者朽棟當積危
君㸔黄髪掩面時此殆天意非人為一時埃壒埋精竒
褐衣懐珍去而違老樵攜畚動嶽祗委體氊廬玉投泥
向來捫虱氣吐霓元子眼膜無金箆縱狼山林血黔黎
慘澹萬古闗河悲先生異代論盛衰使當若時未可知
指揮王謝驅羣鷄狂童豈勞折箠笞中興天子周宣齊
炳燿常武烝民詩囊封未報九地歸恨無偉烈光鐘彛
我思若人涕沾衣太阿不如兩錢錐魚復陣石存遺基
故智猶為竪子窺斯文未冺神所持復有英雄發嘘欷
　　　别臨邛知縣李允成
周公山前傾葢時再嵗通家同骨肉紫巖樓畔又從容
四方上下如相逐別來每恨無見日要見夙縁償未足
公來臨邛㺯鳴琴一官季氏仍寮末移將逺期為近期
天遣從公恐不速尺書日夜苦相換何止已多如笋束
淹留自春竟徂冬出門如物縶兩脚一朝決去水赴壑
夢魂先到鶴山側下車一見開兩眼喜色分明破愁頰
約我不來公即來一日不見公不樂將閒文書猛撥置
喚好朋友細欵曲疾邪憤世時抵掌悵往悲今忽嚬蹙
狂吞壯飲無空樽長句短章幾滿軸尊賢下士公盛徳
忘義忘年吾敢辱百年四海幾知巳為公悲歌起衰俗
明朝翩翩隨社燕欲去暫留情最惡黄花滿頭約重來
聞説床頭酒方熟
欽定四庫全書
　澹齋集巻四　　　　　宋　李流謙　撰
　　七言古詩
　　　送才夫之成都
客有可人期不來昔人抱恨長悠哉可得宦遊同一處
家有如願令人猜郊東郊西踏春色醉舞淋浪花挿額
門前紫騮嘶東風却折垂楊供馬䇿如君豈乆居塵泥
好處人知天亦知我非䕫才識宫羽此言欲驗須他時
長橋離愁濕烟雨去日更將歸日數從今把盞與題詩
故應半是思君語
　　　白雲先生魯叶殿丞交之父有隠節其居徽考
　　　　所賜旁為魏髙士守一庵髙士上皇所賔禮
　　　　庵亦賜地也髙士亡矣而白雲之後至食不
　　　　給過之慨然為賦此篇
白雲先生去何從烟霞髙人繼其蹤兩朝恩光照巖穴
映墻竹栢清隂同髙人已注丹臺籍白雲子孫食不給
人生有累豈妻孥生羡金門羽衣客
　　　林夫體中不佳而能不廢翰墨且䝉以文軸見
　　　　教其天性所嗜如此敬嘆不已既勿藥作詩
　　　　賀之
瓠肥不必縁糠覈倒床鼾睡掀四壁飯山詩好自應痩
騎省賦成髮先白公子翩翩鍾鼎家宜有騷人歌錦瑟
數從癯儒弄文字坐令二竪喜投隙藥褁闗心始置之
往往呻吟出圭璧由來物理論根種虎生則斑鷹則撃
浣腸濯胃固佳手愈風却痁非此力東風吹園花正開
新禽向人語磔磔疾來相就破除之萬事可拚春可惜
　　　賀王制置敷學之除
太霄傑觀凌空起非霧非烟䕶珠蘂萬靈操㦸夾危棟
中有丹書并緑字走雲飛雨澤地産合璧聨珠煥宸緯
堯圖羲墳共彪炳禹訓湯銘角雄偉岡陵松栢老如鐡
華榜丹青新若洗論思欲侍聖天子寓直正須真學士
一時盛選孰睥睨百代耆儒屬宸倚惟有我公瑞河嶽
早與靈鼇爭贔屭絲綸飛藻傾兩禁弓鉞專方雄萬騎
從容裘帶凈岷隴零落旗矛清筰嶲疇庸王府侈三晝
告喜郵音傳一紙升華祕宇階召拜正位台符慰瞻徯
妄論斯文本神物輕發其藏觸天恚開物成務非翰墨
賁飾乾坤乃能事周書九誥削邪叛一品㑹昌夷僭詭
願公亟從衮舄歸早就典謨垂萬世迂愚把筆自齠齓
裂紙悲鳴蛩蚓比酸寒一尉不可説尺璧光隂分馬箠
待公勲業映彛鼎勉葺巴蕪歌俊偉絲麻雖美收蒯菅
尚冀風人採輿𨽻
　　　文約用韻請别作此留之并柬簽判李丈
平生心知我與君餘子碌碌耳未聞相思輙命嵇吕駕
醉飲仍開孟公門山城牢落情易動翻然便作思家夢
笑言伏臘未一有歸辦黄虀三百甕君才何止吞四溟
新詩誦過牙生津猗那清廟復在眼此作未許秦火焚
吾家丈人似居易落筆成章了無諱相從更作百篇詩
且盡中山千日醉
　　　留黄思忠
可人如君不易致惠然而來此天意往往文字雜嘯歌
兒輩倚墻吾敢訶向來邂逅無此欵曲水風流嗟未逺
愛君欲留君不留一聞説歸我先愁亦知主人無徳戀
多情合覻青山靣况聞漲江浪翻雷轂生四角若為推
留君信自非人力君雖欲去不可得
　　　壽仲秉侍郎
今朝雲裾下星漢明日氷輪十分滿今朝海實薦蟠桃
明日潮頭千丈髙君才與月爭澄爽君氣如潮同浩放
如何不着廊廟中不是考槃巖壑様十年立朝兒輩驚
前日欲去親留行我雖流落未足恨世間那有此友生
躋堂奉觴祝耆耉仙骨應須飲仙酒潮聲不斷月長圓
嵗嵗來為主人壽
　　　挽張主簿
嘗聞種徳如種木百年培壅猶不足君㸔牛羊踐履地
豈有寸椽撐破屋我方撮髮訪耆舊已聞定國多隂徳
崑峯薦璧淵出珠天勅百靈介多福後來源委誰導之
刋木濬川君有力一官縛死不須説天定勝人理則必
鵷鶵覽輝下其庭一舉萬里羣鳥伏我畊我穫我其食
夸者流涎疑者奪桃李䕃繁春不留瓊瑰夢斷月空白
煌煌貂冕侈殊渥尚冀他時賁幽宅死而不忘誰者是
嗚呼公乎妥沈魄
　　　青樓行
踏空驕馬蹄鐡踣萬里一鞭驚滅没青樓美人顔如花
笑掲珠簾邀客入小槽珠溜紅滴滴左持瓊觴右瑶瑟
得君一笑妾願足不用真珠量斗斛歌聲未闋杯未擲
城上歸鴉帶寒日蒼頭進馬莫留連别院笙歌擁門立
　　　紫薇花
庭前紫薇初作花容華婉婉明朝霞何人得閒不耐事
聽取蜂蝶來喧譁絲綸閣下文書静能與㣲郎破孤悶
一般草木有窮通冷笑黄花伴陶令
　　　公歸行送王顯謨
我從職方究區域江漢滔滔紀南國厥田上上蓋名壤
其人落落亦代出卧龍偉烈雄鼎峙雛鳯英稱冠簮盍
峴山風流亘千祀鹿門隠槩輕九牧地靈不與人存亡
王脉依然鍾傑特先生後出掩前哲天公着手自斵削
如入宗廟識彛鼎如開武庫見矛㦸早以命士戰羣士
不怯小敵勇大敵三年博士嗟洄沉一等巍科登岌嶪
銅符千里小游戯瑞節三川徧揚厯欲歌徳業愧蜩聒
妄覘設施歎蠡測愛民如兒吏不擾以身為律人自服
恩波春醲疲瘵蘇美最飈馳冕旒徹賜環成命衆聽聳
總計優除羣論咽公止一方為福星公歸天下作膏澤
一方天下有大小公則不校我所惜周公居東逾嵗月
東人願留惜不發西人衮舄待公歸鴻飛遵渚歌九罭
君子所至民父母在此無惡彼無斁我雖東人願公歸
不敢自私笑其狹援毫為賦公歸行眀日羽旄風獵獵
　　　送孫逺仲知録解官歸洪雅
錦官碌碌牛馬走邂逅僧廬欣握手嘗憶觀燈夜相過
一時勝輩同樽酒孤雲岑絶西南陬牢落重來説舊遊
不知宦情薄如紙掉頭忽作商聲謳蚤年提筆戰多士
晩嵗功名夢相似底事人生真足夸華髪猶能彩衣戯
霜空木脱秋山明髙風駕㠶秋浪輕細雨重陽好天氣
紅茰紫菊正思君
　　　用黎州梅字韻作詩送之
西風舉扇揮浮埃十年水曲并山隈一朝尺一天上來
臺家擇才捜偉瑰豫樟連雲誰手栽梁千尺觀崢嶸哉
收拾虹蜺小低徊如取萬海納一杯濟時䇿畧招譏詼
翳氛巻盡青天開還如調鼎須塩梅衆星錯落環杓魁
欲談近事樹頰頦旗矛委塵槍卧苔禍生冥冥戒其胎
如公氣象天可回髙論疾如破山雷毋使缾罄空耻罍
笑渠佩玉救焚煨徃矣急挽波之頽
　　　文約既行復作此送之
登山臨水逺送君征鴻掠天不堪聞臨岐握手惜此别
車已載脂僕在門驪歌未殘心欲動剪燭夜談如昨夢
茂林巳掃山隂迹地黄猶注床頭甕明朝咫尺隔滄溟
烟波𣺌𣺌迷羗津我亦歸來念離索孤坐手取栢子焚
君絶畛畦我平易肝膽相傾無復諱春風萬斛撒金蓮
遲君更作連宵醉
　　　荅何積中
先生古心寄𤣥漠老松矯矯石鑿鑿巳欣淨社得勝友
更枉髙軒出竒作山林軒冕無間然造物從公意所便
决科縱未吞餘子著書亦足垂千年
　　　宋文約有謁於邡江不遂而歸復用韻見貽
　　　　以此荅之
中山老頴初得君姫姓之毛遂無聞疏封新賜管城爵
待詔嘗趨金馬門胡為得此色為動引赴幽人春草夢
新詩更許窺豹管淺識當憑發醯罋生平雅懐吞八溟
赤脚欲踏河漢津自慚不是虎頭相未能逕取龍庭焚
談今説古吾所易况值聖明初不諱快書禮樂三千言
白獸先贏一樽醉
　　　宋才夫作詩自言作縣之况以冷官為可樂戯
　　　　用韻荅之
雲霄自許當比肩豈料坎壈逢針氊求魚乃欲從沮洳
吞舟見之定囅然諸生但解笑便腹好事誰肯與酒錢
吹寒固自乏暖律使物又恨無神鞭君方踏筵觀艶舞
我正閉戶甘草𤣥閒忙亦復分苦樂温醲淡泊無非縁
　　　立春日有感用彦博韻
雙轂行天不停轡世間那得西流水麻姑昨夜呼我飲
笑説海塵飛幾幾百年半見韶華濃不妨老子頰仍紅
人生萬事有起伏緩聼髙歌酌春醁
　　　晩春有感荅才夫上巳之作二首
牡丹猶欲扳春住開到荼䕷春遂去黄蜂白蝶太癡生
抵死嗔風復嗔雨少年世味如蜜甜邇來唯覺食無鹽
只應餘習掃未盡一春病酒常厭厭
劉郎愛花被花惱𤣥都觀裏詩應好騷人從古多閒愁
仍是清樽破除了禁詩如禁秋蟲鳴止酒如止長淮傾
人生貴在適意爾孰知蜾蠃與螟蛉
　　　宋才夫解官作此送之
與君異姓如兄弟鴈塔相擕有名字西來山城始傾蓋
北去塞垣仍握臂渥洼來者天馬駒八鸞六轡供皇輿
朝觴瑶池夕𤣥圃豈願地下粒與芻三年妙㫖發徽軫
飽聼村村人説尹政成通籍天上去緑髪斑衣歸侍省
茜袍頳蕚春怡融堂上老人雙頬紅渾家拜舞上翁壽
盡捲春風入樽酒
　　　夜飲彦博家歸而作此
故人留飲歸夜深銅缾唧唧蟲㣲吟一燈猶照讀書眼
半紙忽生懐古心亦知所貴何必用魚目驪珠自輕重
人間蟻穴小差殊等是一埸閒睡夢
　　　醉時謠
晴輒不閒閒輒雨少神造物惡相阻我自意行無雨晴
翻倒滄溟儘從汝青年一去不可招紫烟漠漠三山暮
朝雲破峽忽歸來從君欲覔髙唐賦向來似夢此非夢
轉眄仍從夢中去夜深泥滑欲歸時痩馬遲遲堤上路
　　　七夕
火金鏖攻電雷擊風從西來火折北向來勝負吾已分
物極而顛勢其必露盤清濯房櫳秋氷壺冷浸乾坤骨
明河指㸃三星横天上靈期有幽約寒機軋軋終年思
危橋納納萬山隔不知今夕果何夕洞房幽懽寸隂疾
仙人與世當異馳一念蕭然證無極情之所鍾豈其然
婉孌合匹此疑䙝巫娥神力造化通撫摩神禹授祕䇿
百靈後先相開鑿脱我蛟鰐骨再肉楚大夫玉何人哉
枕茵誣之神所殛姑置是事勿復問一扇㣲凉萬金直
有景如此可小了况復我友一世傑其文如玉雅過之
共作清詩洗汙蔑兒曹瓜果羅庭除拜祈天孫巧可乞
何如侑我花前樽得巧未必如得拙君㸔鳴鳩安鵲巢
大勝狡兎營三窟
　　　喜仲明西歸
半載迢迢住利州嘉陵江水日夜流安得却流闗下去
載我唯須一葉舟我歸未逺君隨至燕鴻相避知何意
月巖四見月上弦日日江頭望行李庭柯一鵲鳴朝陽
人言君歸過石崗明日拏舟入城去劇喜重上君子堂
痩骨稜稜衣表見我亦鬢毛斑太半談新説舊兩留連
紅燭燒殘無一寸人生大抵如流萍忽然相值飄然分
西風吹我又將去預作一塲離恨新
　　　飯客鎮驛見壁間書火池事異甚
荒亭舊刻書火池火從水出如燎脂五行生克謬常理
異事儻恍令人疑居人只言數里近驅車欲前僕夫愠
誰能博學辨癡龍寄我此詩聊一問
　　　宿永年鎮僧居
風惨雲低月欲墮路上荒村愁僻左蕭條横道屋三間
傴僂迎門僧一箇夜深山鬼聲砉然恐來吹燈不敢眠
明朝踏雪又西去千疊萬重山屈盤
　　　錢元質飲客月嵓前小亭酒半月上移席坐巖
　　　　下四顧林塘景氣清絶眉山程進儒謂予不
　　　　可無詩因作此
兩山齊起屹䨥闕一巖突出刳寒月成行松桂自昭穆
入耳流泉間宫角向來妙思發天藴突兀小亭着能稳
漁郎撑舟更何之不信武陵眉睫近慇懃置酒臨清夜
主人不凡客殊野酒酣燭暗月初上却徙胡床坐巖下
疎疎林隙半輪懸破碎寒塘萬珪璧恐有仙人海上來
髣髴天風響環玦蟇頥先生有矜色索我題詩紀清絶
才薄將奈此景何喚起吾家跨鯨白
　　　拜嵩次山塔
向來契分膠投漆一日不見真若失那知遂作死生分
屈指五年飛鳥疾詩人猶誦碧雲句老衲來尋金鎖骨
亭亭孤塔蔽榛莽下馬焚香涕横集烟林霧草不供愁
坐對青山搔短髮亦知電露難把玩但聼漚泡自生滅
歸來閉閣睡方美杜宇一聲山月白
　　　自登道來馬谿作
朝暾㧞山紅一丈露草烟林氣蕭爽出門華構照新緑
並轡寳珂喧碎響僮奴尚語林薄間馬蹄勢巳青雲上
琳宫百年傲風雨氣象䧺深挾千嶂青山固是耐乆交
老檜真成丈人行山童候門驚馬嘶道士疊爻知客訪
情親肯自摘嘉蔬興發更遣沽村釀未妨意行窮勝踐
不用心違嘆仙賞雙峯喚我却西去穿逕縈紆轉修蟒
荒橋下馬乆竚立孤塔懐人嘿惆悵多謝山僧供湯餅
腹猶果然虗雅餉只應探討盡老釋坐覺仙凡絶天壤
碎礫誰參水底禪飛蜺空閣雲間仗凌霄固有飛霞珮
塵䝉濁骨何由往歸來閉戶省初念一炷爐香薫宿障
題詩聊復紀勝游永與名山鎮龍藏
　　　游秦園分韻得東字
愛春春淺如稚童愛晴連日無雨風閉門不出春笑儂
百年容易成老翁山茶經霜尚能紅小梅吹雪香正濃
盍不亟倒琉璃鍾主人好意客亦同粉牋乞句酬天公
筆端有氣如白虹少年射虎南山中于今塵土䝉琱弓
安得雷雨鞭蟄龍拊髀浩氣亦欲東
　　　安居道中
上如躋雲下臨淵亂石當道如防賢遥㸔一鳥轉絶壑
鳥巳烟沉吾木末晩風吹雪作雲飛山中更添一尺泥
嵗華如此猶浪走梅花思人越消痩
　　　同常和仲謁照老和仲有詩次其韻
杏花一株凌曉寒刮眼創見春風還天涯作客歸未得
主人好事容疎頑鳴鳩喚雨緑野淨遊絲掛空白日閒
祗園有僧坐隠几柱杖與子來扣闗薫爐午篆轉輕縷
淨缾曉汲翻㣲瀾禪僧不揺月照水雄辯猝起雷破山
癡兒浪説三組貴向我不博一笑懽歸來妙語出頃刻
照坐綺縠紛斕斑火急為續永和帖清景一失情易䦨
　　　東州行上費檢正
東州十刹如西州東州幽爽西喧湫登臨在在有佳處
我來無事得縱游望川致爽兩竒特(兩軒/甚竒)雲烟流通東
與北一為清淑一曠逺清者發興逺快目城西三刹跨
一牛(牛頭一山/有三刹)五百雲堂老比丘捐金樂施到樵牧不
知願力何年修鄧家名筆難再得苦愛雍熈之兩壁(雍/熙)
(兩壁皆鄧/隠之筆)貴人摸搨不曽休真是化身千百億府公玉
皇香案吏帆薄三山風輒止來蘇疲瘵十萬家巻縮靈
河一杯裏野人冠服裹狙猿曵裾更欲之何門慙無杜
老驚人句空負陳蕃解榻恩
　　　巖桂堂
湘峯峩峩湘水碧萬古魚龍䕶氷魄荷衣芷佩凝秋霜
欲誦遺章髮先白天生草木預何事乃與騷人同一骨
今人古人共磨滅惟有芬香埋不得主人手植雙桂樹
寜為嬖玩娯燕席亦知蘭鮑隨所化勉進修名比馨潔
繞除霏霏風襲予欲參靈螭駕寥閴陳辭重華弔屈賈
酌以芳辛起湮欝日暮美人期未來霧濕烟低花蔌蔌
　　　嵗庚午予過來鳯驛觀壁間碑刻火池事嘗賦
　　　　詩今嵗甲午再過用前韻
東西燕鴻長差池二十五年車載脂觀河性在故應爾
化鶴人歸空自疑年來於道覺差近此心頗已忘欣愠
吾兒亦復能此詩鑷白老人休更問(小子生/於庚午)
　　　慈雲壁間有楊皓明叔崇寜甲申所題詩和者
　　　　甚衆
浮花眩眼朱成碧闗渠何事愁寂寂依舊漁竿入手來
老我江湖倦游客徑須一醉抛青春校量細故非髙人
茂𢎞雅量本不爾幾箑能障西風塵
　　　自抛渡未嘗驚恐次公安舟為疾風倒吹幾不
　　　　能返自江行未嘗阻風將次沙市風留三日
常時抛渡如不知公安浪髙船倒吹數月江程絶無阻
一舍沙頭風泊之因行逢觸發深省無事安平人不領
要知憂樂自相形天馬擡頭見鞭影
　　　劉蜕唐大中時人文塜在兠率寺予嘗讀孫樵
　　　　自序其作云大中皇帝嘗有詔褒時之藝能
　　　　凡三人而樵居其一曰孫樵有揚馬之文蜕
　　　　既同時不應不在褒詔之列士之顯晦固有
　　　　定分劉君獨未能忘此乎塜其文予盖疑其
　　　　有激也作此弔之
詔書嘗下大中朝不聞稱蜕但稱樵犧樽弃溝俱害性
此理要以達觀超封文為塜嬉笑怒恚不人知防鬼妬
髙岸為谷谷為陵磨滅可無千載慮向來述作等俳諧
傳與不傳何有哉六經排孔諱服鄭未勝咸陽一炬灰
虗名誤人箕斗爾引調狙公嗔與喜巳嗤地下有修文
更笑樓成能作記
　　　涵翠亭
太華峯頭花十丈十八韓翁語豪壯法華㑹上如車輪
跨猊仙人妄與真九州芒芒置勿問萬柄秋塘挿寒鏡
楚人裂裳緝為衣一塵涴之色不怡孽童萬死劍斬馬
何物奴言似之者觸花花恐怒且嗔悲風獵獵吹白蘋
我來拊檻笑仍喟欲挽清冷濯斯穢主人囅然客罷休
一醉能銷千古愁
　　　弔李允成知縣
百年造化無遺力霜雪十圍豈易得盲工操斤選樸樕
銅柯石根弃如擲嗚呼斯人何不淑天畀之多人則嗇
白眼千百碌碌子老虎可縛蛟可馘神鋒屢染鷄鶩血
繞匣龍虵夜悲泣英靈不合世間着蟻宫厯游無半席
不如收拾還山川化為球琳尚華國意氣偶合肝膓傾
手栽檀欒食予實至今斂翼蓬蒿中不與燕雀同感激
霜風吹愁愁更濃屈折長虹玉三尺晨興攬衣發深省
古來精誠可裂石𤣥堂文成許見不魚與熊掌當取一
　　　飛烏道中
朝發江亭暮山驛靣顔塵埃手龜拆弟兄相逐兩浮萍
一盞村醪慰愁寂髙堂老人念兒寒兒念老人不得眠
慇懃祝付送書鴈為傳片字報平安
　　　飛烏與正老相值蓋十月初見之夢兆云
憶得初冬忘甲子夜夢與師游破寺明朝東望欲寄聲
我在紫巖師錦水空山行役偶相逢物色㸔來與夢同
當時夢覺疑非夢今日翻疑是夢中
　　　山口阻風
舟行常有性命憂江風一動令人愁盤渦倒帆日方午
又作賈胡終日留淮山隔江㸔細小淡掃修眉晚尤好
􁨉峩行盡此江來可是愛山心未了
　　　賦壽康海棠
何許園林春最釅海棠萬萬千千㸃不應惟是錦織成
正恐更將猩血染未開半豆已欲滴爛吐一庭尤㶑灔
窺月洗雨俱可玩抹霧横烟猝難掩梓澤步障烘曉霞
温泉粉玉臨秋鑑相逢但欲酣且歌目送誰言羙而艶
桃花何處容靣皮欲笑春風無乃僣光翻牖戶翠堆幄
濃逼須眉纈生臉裹頭朝出常苦晩燒燭夜㸔終未厭
見不數數夢來往百斛可傾心獨欠老來世味薄如紙
斬斷情根須一斂隨身鼓笛本游戯過目埃氛亦俄暫
明朝風雨未可期委地泥沙混真濫憑君但向雪落時
箇裏直須勤㸃檢
　　　峽中重九以菊有黄華分韻得菊字
江湖浪走嗟碌碌往往佳時忘記録今朝峽裏作重陽
節物雖同感殊俗終日懸憂湍瀬間何人為唱黄花曲
尚喜樽罍餘舊醅不然何以慰蕭索毎思在家天氣好
一甕床頭撥寒緑欲熟未熟喚客飲婦罵兒嘲醉不荅
只今那能問甜澁况是名樽難重得晩行江干見籬落
小雨霏霏冒叢菊若從主人覔數枝金英未吐心亦足
歸挿銅缾對清酌營度肴蔬選橙栗茱茰在手花在頭
起舞狂歌忘為客人情一種無貴賤餘瀝猶能到僮僕
淵明固是羲皇人腰不可折帶難束白衣大自勝督郵
千古因渠重斯節我行四方亦何事此腹能須幾圭撮
並頭鷄鶩不自厭仰首髙飛愧鴻鵠酒䦨獨誦歸來章
醉靣如頳背如沃
　　　枕上聞櫓聲
勸君不須下瞿唐順流從此道路長勸君早上瞿唐去
遡流雖艱近家鄉我今出蜀幾寒暑催歸苦念家人語
更煩舟子䇿全功疾趂鳴鷄起揺櫓
　　　晚步江滸有得黿大如箕贖放之隣叟言此家
　　　　前數日巳嘗得一煑之通夕旦發盎視之黿
　　　　忽引首以水噴其靣兹亦可驚異者作是詩
　　　　以為好殺者之戒
巻帆江臯日西斜散步聊縱腰脚麻有黿如箕誰所得
繩貫四足尚喘呀偶然相值不忍去倚杖却立空咨嗟
客嚢雖云甚羞澁數金何惜死可賖破筐解縛置池上
初猶不動如磔蛙舟人共觀各呼舞稍稍有力能爬沙
須臾一躍不復覩去侣蛟鱷朋魚蝦隣翁又傳可愕事
宜誌簡牘懲㓙邪近嘗得一付湯鼎通夕爛煑勞薪葭
黎明發盎欲下箸以水噴靣揺其牙此言聼者驚自倒
小人不戒愚何加我今贖放豈為徳逡廵得脱汝幸耶
不須叩門問長史無用染指嗔子家祝黿好去勿浪出
水有網罟陸有罝作詩快讀不能寐展轉屢見燈生花
　　　放魚
溪媪雙魚入手中鬐鬛不揺猶眼紅咫尺波濤即胡越
不忍觳􁁥人心同小舟自放清江側為龍何以報我徳
只須旱嵗活焦枯不用明珠光的皪
　　　遂寜登舟
江流不知幾曲折但見逺樹合復分上灘下灘櫓聲急
眠沙白鷗如不聞山行畏遲舟欲速試較里程翻詰曲
都縁歸計失平章端恐青山笑人俗
　　　舟着淺
御風起帆如彍矢不能萬里猶千里中流浪頭屋髙起
誤入淺洲舟閣底愚公不量欲移山篙人伎窮客長嘆
世言卒行好步難何如一棹夷猶間
　　　鄂渚大風
萬艘相銜繫江渚夜半疾風來莫禦舟輕力孱費支拄
大聲舂撞如臼杵千金應有覔壺人寃呼倉黄那忍聞
吾顔死灰魚鼈喜公無渡河公不止
　　　訪楊少虞得小詩併呈才夫
坐遭飛埃眯雙目不應更到琅玕腹青山為人作禦侮
對靣亭亭削蒼玉公子翩翩故自佳我來空嘆駒局促
抱氷嚼雪豈能清火裏芙蕖初出浴
　　　舟中夜讀蟠舟詩
夜讀蟠舟詩如共蟠舟語五年别淚隔秋風萬里孤舟
泊寒渚行盡諸方勘盡禪此句逢人未曽舉東坡老人
喜流涎荔丹元似江瑶柱
　　　雜言二首
春來無處無芳草但覺故園春更好海棠前日夢見之
今日㸔來渾未老櫻桃紅杏相因依梅隂吐芽青滿枝
世間亦有如意事酒熟正是花開時
一萍無根託瀰渺分頭常多聚常少天涯碧草又傷心
况是一分春巳了啼禽飛來窺酒樽樽中緑波吹鱗鱗
東君可只令人痩更在花邊冷笑人
　　　十八日同少虞才夫子友子西泛舟
清江不知日夜長前日平流吹作浪得得來尋白鳥盟
仍喚津人操兩槳殘紅漸稀緑漸多苦留不住如春何
細㸔恰有三十日我醉起舞君當歌紫㣲玉堂九天上
人非仙骨何由往舟中俱是斬蛟人洗眼待觀龍虎榜
夜歸錯落北斗横轉枕喔喔塒鷄鳴一春常嗟睡不足
幸無官事莫相驚
　　　次徳茂湖中韻
秋風早已來吹人朝數暮數唯歸程白湖粘天行未了
單舸夜泊令人驚更䦨剪燭共愁語酒醒彈鋏為商聲
篙兒飯飽便熟睡那識懐家去國情
　　　次徳茂菱花韻
菱葉寒陂收曉鏡蕭蕭獨伴黄蘆暝自同香草入騷吟
不羡玉臺春壓鬢三四鳬雛傍母眠盡付與秋秋亦領
更㸔細雨出魚兒江上老翁漁未竟
　　　萬安道上逢牧者
暖日平崗牛數尾短蓑破笠三四子牛饑吃草渇飲水
牧兒仰卧不揺箠人牛意閒俱不知笑我駐車獨移時
薄暮騎牛却歸去晚烟遥見隔林炊
　　　登無為冠鰲亭分韻得山字
岱嵩拆裂滄溟翻驚魂去幹呼復還故人勸我勉自寛
聖貴揚名懲毁殘十生導師超物先誓言一拜蠲寃煩
曉暾破霽山雲搴匹馬弄袖風翩翩解鞍投寺日幾磚
莧蔬宜我詩腸酸危亭飛出峯之巔闇黎慇懃勸躋攀
我飽聞之意欣然兩脚酸澁怯不前清景一失矢縱弦
藜杖到手勿作難萬杉夾逕穿蜿蜒坦如康莊駕輕軿
山鬼作意發天慳似求清詩藻幽妍憑欄寸目攝大千
萬里碧玉圍青天逺樹如髮山如拳孤鴻滅没昏蒼烟
九闗上羾須㬰還以氣為馬不用鞭冠鼇榜亭固寓言
亦恐蓬嶠神作遷雲旗往往來飛仙切勿投餌憂崩騫
壯哉古邑雄兩川眇然下瞰廼爾孱可憐居人蟻紛闐
擾擾膏火日夜煎强弱角鬭觸與蠻豈知共住一指端
憑誰與此曠蕩觀定當泚顙頳厥顔向來學道窺㣲𤣥
妙諦與世殊越燕空生大覺海一㳙而况此境空所縁
摩尼流光照八埏試將此理攻堅頑客言有句子未參
一杯滿酌澆青山
　　　同馮縉雲游無為以吾獨胡為在泥滓分韻賦
　　　　詩得泥字
人言躍馬妨杖藜世士不可汚丹梯人言解牛非割雞
豈信截玉如截泥山林朝士弧矢睽一物異用鵠之栖
妄生濤瀾分畛畦我自局狹誰排擠先生大千一手提
使握鼎鉉如扶犂豈於喧寂心生翳朝驅兩輪鹿䕶麛
暮閲千紙髪變黳痛者手摩攣者擕蚊虻膚撓夕夢迷
餒蛟仄目初生羝血牙未洗遭燖刲天公付公為旱霓
作三日雨徴可稽(乆旱公至/連日得雨)詰朝棧路㳂澗溪籃輿軋
軋勞攀躋束縛繡斧揮金鼙吏奉杖屨從小奚指㸃山
水窮坤倪夜談隠具窺緗綈曠然㝠䝉徹甕醯轉變前
境塵却犀我自嘆駭失徑蹊公如大像頭小低嗟乎太
倉此一稊不從公來噬其臍是山冠冕川東西二大老
文光璇題公不一語意慘悽是以稽首拜馬蹄欣然傾
倒珠玻璃飛天寳熖照栱枅夢中櫂唱驚鳬鷖挽衣不
留恨空齎悲願苦切哀黔黎早縛渾厥臣羌氐快讀大
頌崖天齊把茅歸謝黄金閨收拾伊傅從阮嵇為公再
歌歸來兮
　　　逰温湯
丹雛振翰栖佛屋蛟吻吐泉供客浴東華夢破軟紅飛
不肯隨人到岩谷扣欄投餌魚羣喜一鱗圉圉獨去之
萬里歸來狎鷗鳥青波如鏡鬢如絲
　　　七月十七日游浮山值夜未快所觀急歸作詩
田疇𣺌𣺌平一望側嶺横峯環四向那知中有此巉巖
倚天削鐡三千丈坤靈湧出薦地寳方嶠飛來憇靈仗
我來暑濕未解圍薄日烘烘雲盎盎投鞭濯手趨深殿
稽首虗皇注遐想黄昏食罷亟就枕殷地鼻雷飜疊嶂
夜深風雨來萬騎勢欲㧞山投莽蒼明朝幽徑一丈泥
淺猶没屨深没杖仙游咫尺邈霄漢但倚危欄嘿惆悵
琳宫危絶何由上祕洞幽深倦探訪獨尋荒碣考嵗月
更覔遺民問疇曩雲舄朝飛溪漲深𤣥猿夜荅空山響
過門初欲快雄嚼染指誰能當大饗㑹求靈藥挿羽翮
未分風帆隔崑閬詩作監盟神所臨後約有期吾敢爽
欽定四庫全書
　澹齋集巻五　　　　　宋　李流謙　撰
　　五言律詩
　　　寄張珍甫殿院(五/首)
自是清華選嘗懐宿昔期髙名推不去異産買無貲一
日風雲遇千年簡牘隨􁨉峩添岌嶪袖裏着安危
江湖淹逺使崑閬侶飛仙豸首承恩渥龍墀接邇聨豺
狼莫當道鵰鶚不空拳黯憃猶冠見驕王易縮肩
巳贍經時䇿仍輕許國身攘戎先政事强本即精神禹
貢山川濶堯天日月新至誠馴暴逆玉笏動嚴宸
只有肝嘗露初無舌悔捫法行功罪竦令重闕庭尊盡
變媮䛕俗仍闗侫倖門書生在蓬蓽此事付能言
定勝端相屬飛鶱巳後時閲人盤谷老具眼石麟兒連
茹才非匹彈冠想自癡讀書頭半白萬一故人知
　　　宿船家小舟中凡三日夜作此
自昔説離亂經時足嘆吁何為來曠野端是辱泥塗相
國跛男子封侯裸丈夫未須多感慨事業出艱虞
　　　遣興七首
僻處便身懶閒居喜嵗豐蟲絲轉窻日鳥語度溪風疎
竹斬新緑晚花隨分紅髙人莫相訪不比卧隆中
柳老淵明宅蓬深仲蔚居病身須藥石閒日足圖書世
念焚香了禪心隠几餘空鈎本無意誰為語游魚
懐抱向誰盡窮交苦不多相期慰岑寂未厭數經過濁
酒隨斟酌新詩聴講磨吾今巳三十不擬問如何
倦倚枯株坐起尋㣲逕行魚為鑿坏遁蟬作採薇清彈
指四時足閉闗羣動平盡言殊未可日用本分明
水竹扶疎地前人卜築勞草荒煩僕豎菓熟戒兒曹穴
蟻生涯陋𡨕鴻境界髙洗心觀萬物至理寓秋毫
舞空三尺雪笑指玉如泥早日羞屠狗窮途悔射鼷挂
心無妄念省分有幽栖舌在何須問端憂愧老妻
一飽便滿意百年才轉頭可憐空不合為問亦何求黄
巻仍舒巻清樽自勸酬弔湘兒輩事何地着閒愁
　　　山中遣興五首
數月擕家住幽栖引興長客中容懶散夢裏過炎凉收
網覺魚賤酌泉知酒香主人真好事詩債數能償
爛飲無賢聖髙歌有鬼神梵書渾味着藥褁自心親朋
友居山少知聞到市新孤舟怯風浪不出又經旬
游宦初聊爾歸來亦暢然低回簿領縛慚愧斗升牽元
亮八十日哥奴十九年人生重名節富貴疾雲烟
日薄愔愔熱江渾漫漫流蟬為合尖響燕作摻裾愁棗
熟成羣打禾登掃地收展眉欣一飽八月又防秋
嗣聖承堯禹圖書未見之兵威輕破竹天意決占龜燕
雀甘藜莠蛟龍或沼池但令無戰伐貧賤亦何辭
　　　遣興示彦博
信脚隨藤杖穿林復過橋聊休讀書眼小縱坐禪腰老
木成隂徧枯泉赴汲遥龍孫吾手種先我到雲霄
尊酒誰相勸詩篇子可酬臨流驚老大倚杖笑窮愁雨
足鳩初歇風狂蝶未休化工專一氣俛首聴沉浮
可人子陳子乃祖定元龍一寸悠悠梗千章落落松暗
投初未擇狂吠竟誰容堅壘自銜璧饑師不足攻
　　　雨後有月江上作
雨止夜色靜漲生江浪浮碧雲度星漢明月照汀洲倐
忽隂晴異蒼茫意緒秋㣲吟不須苦下有未眠鷗
　　　游東山
軒自岧嶤稱欄因杳靄横客魂揺鳥影醉耳入江聲失
喜過門屐沾衿越席箏東山懐謝傅憂樂總闗情
今日如人意全家在翠㣲葉齊才蔽樹(蔽一/作庇)雲近欲生
衣樽酒蒲桃緑盤蔬赤莧肥不須聞杜宇作客自思歸
　　　送五八姪歸二江
清霜入短褐送汝酌深杯萬事不如學千金難買才闗
心門戶重過眼嵗時催莫待收燈後驅車望早來
　　　上牛頭山
馬首多經厯牛頭到未嘗平川成岌嶪諸刹寄㣲茫像
設尊千古香燈走四方來陪僧粥飯此願幾時償
　　　次韻朱飾之中秋翫月因以送之
君理朝宗楫吾乗上峽船此盃同此地明月又明年怕
作凌晨别貪㸔徹曉圓眉間有黄氣知近冕旒邊
　　　送謝天竒赴淮上之招
今日論形勝全淮正上流老成資畢召俊異集枚鄒共
説從軍樂休歌出塞愁鄉邦饒杞梓君已拔其尤
　　　送尹仲求臨邛戶掾
何必崑峯逺天球自粹温掾曹甘蠖屈僚侣總鯨吞子
去成三友公餘寄一樽滄溟有餘瀝猶幸及鴒原
　　　次韻秋日書懐
官共氷雪冷身如鷗鷺閒更無人問字只有分㸔山莫
厭蕭條裏全勝洶湧間秋來笋成束匕筯未須慳
㣲風吹葉脱落日巻簾初蠻榼行提酒胡床卧讀書友
朋元摠好氣味不應踈有暇須乗興溪中足鯉魚
　　　平都山二首
慇懃雪色鹿報我上空濛老鶴三山客蒼松百嵗翁洞
雲浮地出池水與江通仙榼無多酌逡廵兩頰紅
福地何蕭爽真祠自杳冥棟樑傳曩昔草木帶仙靈霧
市朝仍合雲扉夜不扄天風吹玉磬應是誦黄庭
　　　過新津游修覺山
舊聞修覺寺葦岸却維舟句法雄千古山形盡數州野
寛仍據㑹江合却分流畏暑猶如此吾方事逺遊
　　　送史唐英二首
藉甚聞名乆惠然從我游敢云國士遇毎向古人求一
第娯親爾髙懐可意不咸韶亂蛙吹期子繼蘇歐
隂崖隕天末朝日上團團稍覺􁨉峩近絶知湖海寛舜
門元自闢蜀道未應難富貴風花耳相㸔在嵗寒
　　　送王景文
相送復相送生憎風景殊還家疑是夢涉世誤為儒愛
惜千金璧遲回一束芻亦思江海去書札寄潜夫
　　　送楊道父二首
骨清殊矯矯氣老自沉沉門戶託君重江湖入夢深功
名須少壯嵗月惜侵尋萬里相隨去庭闈一寸心
遂決乘桴計初無判袂愁清樽聊把手弱纜已開頭懿
戚今元老鄉邦子俊流等閒垂一臂談笑上瀛洲
　　　重陽前一日仲明見過留之以州㑹辭作此示
　　　　之
黄菊金錢小紅茰錦紐香滯留成乆客邂逅作重陽勝
友幾相值清尊聊共嘗吾宗慣城府幽興負滄浪
　　　允成載酒見過作此示之
乗興初非約相過不作難酒寛隨量飲花好盡情㸔春
巳無多子人誰有此歡明朝各行役塵土上征鞍
　　　離合州驛晚宿茆城驛
稍喜川原豁遥㸔草樹明惡灘猶夢怖平地始身輕場
圃收遺秉溝塍勸早耕得歸萬事好漂泊豈人情
　　　寄送石鈞父二首
鳯麟元徳産閲世自深根士豈無公論人宜有達尊三
山聊袖手九折未驚魂瓦礫㸔珠貝先聲到塞垣
再見非無分相逢自昔縁牛峯留滿嵗鶴嶠别經年師
友今尤惜書題逺尚傳蔡山連越嶲細認落鴻邊
　　　送程叔虞監税
吾來真漫爾識靣喜周旋兩月連墻住孤帆别袂牽人
生同宇宙官學各風烟把酒知何日臨流一惘然
　　　豐都驛呈任子厚詩二首
三家笑荒陋十日寄蕭條破戶無人掩寒爐折竹燒青
燈不廢巻白酒未空瓢伴我能於此他年定乆要
書壊無全牘衣濡有裂繒倦梳晨起髪祗曲晝眠肱客
路行將了家山喚得譍焚香謝􁦆佛宵夢已先憑(失舟/前一)
(日夢或云有佛光涌出罩/惡蛇難不爾其殆不免歟)
　　　書事
飽飯將何適擕筇登翠㣲江長仍曲折樹逺欲依稀煮
井未休汲田家初掩扉驚心崖路險隔岸喚船歸
唯有江郊好能消畏日長晚杯荷露重午枕竹風凉溪
鷺閒無敵庭萱恨易忘翩翩孤蝶意只是託幽香
能閒無健羡可飽即珍烹成我耕桑計欣兒課誦聲横
戈真不武歛袂亦難平苦欲勞工宰此生無我生
塞色旌旗薄邊聲皷角喧三軍正悲憤中國固雄尊障
戍爭襟險朝廷䕶本根古來挾䇿者談笑整乾坤
　　　陸使君祠二首
山為一案峙水恰靣前流自是神靈宅非從槁殻謀風
聲分井絡雲氣接瀛邱炯炯誰相領焚香髪半秋
梁初奄巴蜀仍有渡瀘人汲直餘蒸簡蕭翁亦聚塵傑
魂猶念沛逺夢不歸秦幻化元超忽何勞問大鈞(使君/咸陽)
(人仕梁以直諌謫/瀘州卒官葬於此)
　　　出郊
頗愛晚凉出適當秋霽初豐年田父語喬木野人廬畦
稻根根直池荷葉葉疎冷官無事業歸舍了殘書
　　　晩泊
薄霧初迷岸㣲風早繫舟山青只欲逺江濶不勝流取
酒深深酌將詩緩緩謳去家萬餘里聊此散千憂
　　　送王伯董入總幕
几窻纒結習翰墨録殊勛未入三山直當空萬馬羣俛
眉聊緑水展脚是青雲五十頭如漆功名不放君
昔為萬里别歸送北征鴻近接何曽數深期本自同逺
眸眵霧嶂短箠滑霜風更説無窮樂懐中雙橘紅
　　　送王景文入制幕二首
著眼分明見論心委曲知負排閶闔氣有泣鬼神詩世
故從料理人材屬盛衰浮雲多變化寜憶路傍時
繾綣聨名第飄零共塞垣自知此事勝更覺斯文尊欲
别言尤苦相期意畧存成都萬事好只合近清樽
　　　入峽聞灘聲
山稠知峽近今夜聴灘聲燈映舟人語江空宿鳥驚不
眠共展轉獨語記平生自覺無多愧㣲堪荅父兄
　　　懐李仲明
地曠空凝結江清悦見聞娟娟初上月漠漠未歸雲魚
樂能忘釣鷗閒故念羣桂旗風不度却立詠湘君
斜暉放船好晩吹得凉多星斗窺深酌魚龍荅浩歌乾
坤身半老湖海意如何夙昔紉蘭約遲君肯重過
　　　謁無盡墓
飛動少年意如今推達尊何人窺畛域投老見根源草
没碑無字林深木有孫只須説亷藺猶足禠䛕魂
　　　五百羅漢洞
五百雲霞侣同胞生佛家不貪三昧酒共駕一乗車猿
餽霜餘果僧烹粥後茶我來無供養唯讀妙蓮華(法華/皆如)
(來為羅/漢授記)
　　　枕上
欲問更長短江村無鼓􁎅客懐如酒病秋夜與年齊被
冷失孤蝶霜清聞逺鷄終年為蕩子尺紙愧山妻
　　　射洪道中二首
曉色仍過雨殘鈎不掛天空霏漫野􁀩淨緑浸江鮮何
自有靈鵲誰言無杜鵑倚風搔首意窈窕若為傳
逺墟行藹藹滯緒豁欣欣挾翠山能潤矜晴草自薫墮
鳶那及嘆飛鷺可堪羣欲共江流説滔滔故不聞
　　　仲明兄弟訪别郊居
眼逺孤帆没臨流一悵然分擕惜此日作惡騐中年惟
有加飱祝仍期得句傳相㸔俱四十香火好因縁
　　　次懐安骨肉自簡池來㑹
來往金澗道尋常不隔年異方何契濶渾舍此團圓老
子風埃甚孫兒玉雪娟妻孥勞行役爭勸吸長川
　　　呉波亭相對數峯極可愛
呉波波上亭一靣列山屛雨雨晴晴好朝朝暮暮青倦
身無處著醉眼為渠醒便欲擕歸去全勝腰萬釘
　　　寄彦博二首
聞道陳夫子年來學更工幾人曽着眼聖處已收功老
驥思長路潜鯤待疾風何當問竒字載酒過揚雄
世途今若此吾道竟何如學古疑無用謀身忌太疎引
杯空慷慨㸔鏡獨躊躇千萬胷中語因人畧寄書
　　　七曲祠
天生絶代英夢想見儀形桂殿風凝緑苔宫雨䕶青雲
雷通翕忽洞穴閟隂靈只有丹心苦聊將託杳𡨕
　　　䕫子岸下水作頹沙裂岸轉舟避之
狂流作平地别渚轉輕橈岸斷石出没雲虗山動揺奔
湍長澒洞杯酒且逍遥可待然犀照潜鱗意自驕
　　　仲明留少城未還予將歸矣留詩别之
判袂四十日望君君不來過門先問訊立馬屢徘徊正
坐牽歸夢無縁把别杯鶴山果西去㑹靣更悠哉
　　　别元質
鷗輕家泛泛梗短路悠悠妙句能留客澄江可散愁長
年資浩歎秋色動商謳故有先疇在歸為鴈鶩謀
逺夢燈頻照羇懐酒重傾啼烏翻夕露歸鴈占秋晴此
地豐魚稻如君好弟兄語離亦怊悵松檟獨闗情
　　　送錢太虗同年
不隔同年靣真情本弟兄人能純白備交自始終成測
管才窺豹傾江試吸鯨吾言蓍蔡驗决矣㸔飛鳴
　　　次趙惟直韻
山合失空曠江犇成溯洄陽臺鏁雲雨楚澤貯風雷白
鳥背人去青帘明眼來舊醅寜得厭聊共客中杯
　　　次韻仲秉見寄二首
别後年仍換詩來語更工音書恨不數魂夢却相通草
木春風後闗河夕照中飛鴻不可倩此意付筠筒
讀書空有癖學道苦無工散䇿羣峯近穿溪小逕通此
身猶客裏野性合山中春水添新浪煩君理釣筒
　　　次仲甄韻二首
大用不堅壁等閒憂患侵平生知學道萬事付無心露
莧鉏晨甲烟篁步夕隂陶然宇宙内魚鳥聴浮沈
惻剥風枝恨若為開我顔索居詩社廢多病酒杯慳本
自便三逕何曽夢九闗臨溪問魚樂知我是青山
　　　益昌道中次兄長韻二首
聚頭閒日月逐日信東西夜泊驚逢虎晨飱倦乞醯燈
青千嶂夢月白五更鷄耐老前山路長年送馬蹄
木杪着郵亭山行未飽經巳成身挈挈恐失鬢青青老
樹霞烘幄隂崖雪糝屏氷霜先訓在敢負舊趨庭
　　　投晁子止制置三首
讀書萬巻破轉物一機神道徳欣為御文章妙斵輪聖
賢同一處天地要彌綸汗簡窺千古從來只數人
呉甸七千里坤垠六十州宸心寛北闕老子在西樓召
伯出分陜衞公歸相周衮衣人愜意重為雪山愁
西南雄節制人物妙鑪錘䑛鼎非無意登門獨恨遲正
期雲觸石㑹見菌成芝不信酬恩事君㸔左顧時
　　　送查總卿三首
事業參亭毒人才兆廢興百年爭鳯睹一遇慨河澄手
到無盤錯旁觀有級層夜來春夢好先巳上觚稜
御爐薫隔夜清蹕響凌晨對罷天顔喜朝回賜服新自
期宜棟幹小却尚絲綸此論由來乆周行萬搢紳
臘雪千江浪春風萬里船相依身健在逺送意茫然公
近此三接吾驚失一天相君如辱問願報巳歸田
　　　夜坐呈王子友
無氊殊未覺有興亦難忘小雨寒微就孤燈話儘長疎
凉湯煮豉淡泊菜含霜為問王夫子如何共肺腸
晴山見厯厯逺水聴颼颼宇宙不知大闗河空復愁孤
雲游子夢滯穗野翁謳我與鴉俱息烟林晚共投
　　　晚歸
漁子艤舟待山童負笈窺數峯衘日盡百丈逆灘遲去
住初隨意夷猶獨誦詩不妨歸更晚正見月生時
　　　宇文氏莊觀海棠時海棠未甚開而余旦夕歸
　　　　矣賦此
雨猛幾終夕風狂遂徹朝眼縁春色醉魂為客愁消澤
國空留滯山房恐寂寥平蕪烟一望鄉夢太迢遥
　　　即事
山路仍多雨秋天最易隂呼舟亂灘響倚杖俯溪潯風
力憑江横雲容隠樹深一寒遽如許料理欲歸心
　　　錢氏隠居三首
髙棲俛氛穢華屋照滄浪列岫帶修竹小池環海棠晚
盃魚蠏富春筯蕨薇香涉世真無意吾今號漫郎
野水瑩心碧春山入骨清去穿雲際屐來卧竹間亭鳥
語風嘲哲花枝日杳㝠晩來江上笛客裏不須聴
逺樹髙低見清溪曲折流草眠耕後犢波泛狎餘鷗醒
醉無人管登臨各自愁扁舟大如葉爛漫作春游
　　　偶失一丹瓢戯書
誰取一瓢去虗勞九轉功徴杯驚羽化開畫嘆㡡空巳
墮寜論甑雖亡未失弓人間閒得䘮盡付緑樽中
　　　次韻徳茂待仲甄巨卿未至
飄零一月住日望北來船眼冷傳書鯉膓空吸露蟬夢
魂孤枕側行李畏途邊堅守蒲人信嗟予苦未賢
　　　抵家
何地非吾土故鄉情未忘掀眉對兄弟酌酒話行藏拜
墓色不愧逢人語更狂梅花相待發好在細思量
　　　郭及之僉判招飲雅安同僚也
江來從此合我上爾東行節物驚心地主人留客情霧
花揺老眼霜燭灔深觥醉恐清歌斷應須更數聲
　　　送牟孔錫之官叙南二首
凌雲髙鵠峙擲地響金渾蟾窟聲名早鰲峯氣象尊十
年才一試萬里正孤鶱勿説居夷陋吾師有格言
得朋宦游樂不覺在山中慣住家鄉似頻過骨肉同憑
欄但烟樹振袂忽霜風逺别無窮意君歸我巳東
　　　送李仁甫運判赴召三首
嵩岱國之鎮鳯麟天所生有人占寳氣無耳着修名斯
道自神聖爾曹聊重輕晉書定一付一代聴權衡
累嵗徴賢詔于今始一來已令人意滿更着驛書催白
璧有成價娥眉無巧媒經綸夙昔事吾駕不須回
瞿塘六月浪如馬亦安流舟楫魚龍喜藜蒿虎豹憂低
回嗟薄宦慷慨動商謳門戶今如綫非為粱稻謀
　　　江上晚眺書所見
雲鎔金錯落月挂玉盤盂水退岸全缺烟陳山欲無沙
晴鷗併集林暝鳥爭呼不必求摩詰分明是畵圖
　　　舟中
欲買一江碧不知須幾錢舟輕故欵欵酒好但㳙㳙雲
脚他州雨波光别岸天漁謳與樵唱同和小山篇
　　　小息
倦征當日午小息散腰頑索酒初隨意題詩自破顔不
須通姓字聊欲賞江山放蕩郊園樂于兹稍稍還
　　　贈白道人
天涯隻影隨百結身上衣有術没人買無家何處歸自
言窮亦好未與道相違酌汝一盃酒醒來萬事非
　　　贈藍元一道人
我聞方外士見靣照人明筆幻嵗寒友琴彈太古聲侯
門知遇重真館笑談清茗椀聊相對清風兩腋生
　　　次韻宋徳器春晚即事五首
室空超衆止理妙契無同簾巻半規日香吹一綫風草
晴唯欲碧花晚尚能紅老我閒居興清應到小童
乆習成衰怯何方療濶疎柴車窮巷客貝葉長(上/聲)年書
毎愧沾沾喜寜甘鬰鬰居蓍神吾未暇堅意聴盈虗
靈明觀自已糾錯漫殊途睨柱誇完璧探懐失繫珠封
侯真不願作佛尚堪圖解我無還語根塵法本麄
樓迥支筇乆庭閒轉榻頻松衰無直幹竹好但新筠漫
仕慚逋客躬耕羡野人可能千里意端的為呉蓴
柳老隂隂宻榴繁灼灼明持杯了醒醉拊檻置枯榮谷
曠簫笙雜江空鏡像呈澄心着老眼物物見真情
　　　元質苦留過重陽且約泛舟觀泉二首
舟行十里逺山出一泉清為景尋幾徧將詩賭欲贏江
清渾玩著酒好易支撑半世無功業狂歌任性情(性亦/作野)
乆客相㸔好思歸得去不深慚楚醴設更作賈胡留嵗
閏菊花早霜清竹葉秋尊前聞見在不擬説閒愁
　　　早飯白厓鋪凈果院
乆客諳人事身能到處安爐深紅一聚竹痩碧千竿祗
作臨深恐何辭行路難幾成晚來雪唯有不勝寒
　　　用仲秉韻貽照老
來問維摩疾幽人有宿盟浮漚非實性鬭蟻是虗聲廟
冷香誰爇城空賊自平老師家裏事無壊亦無成
　　　贈照老
舊矣聞名熟欣然識靣初只求一轉語不用五車書出
屋茶烟宻臨溪樹影疎地偏吾所愛庭草不須鋤
　　　照老用韻謝復作
了了三生事寥寥一念初未忘牛背約端憶籠中書塵
刼空相隔交情本不疎焚香咨勝義驕色巳先鋤
　　　用前韻呈照老
吏部稱文暢愚溪進浩初深慚詆佛奏更著廣交書情
契逺猶合義乖隣亦疎詫予無騃習固自起犁鋤
　　　泛舟呈元質照老
扁舟載我去身世兩悠然暝靄無窮樹春江不盡天阮
嵇真酒伴李郭即神仙孤唱君須和風流漢晉前
落日清江濶臨流一慨然斷鴻烟際渚雌霓雨餘天照
海珠成市騎鯨客是仙輕風借帆力送我玉妃前
　　　僕盡半月之力僅得五詩而和仲落筆成十章
　　　　俊哉予所甚畏也勉作二章荅和仲三章述
　　　　懐庻滿其數云
向來得秘藏着意國風初一字嘔心出十篇隨手書天
成新句熟月煆古人疎長鎩非君敵區區恃棘鋤
慷慨揮毫際倉黄展巻初少寛誅冦檄已草納降書恃
勝防君失輸籌笑我疎班龍落誰手芝草費人鋤
　　　用韵荅王子蒼
聖道灰秦燎殘編出漢初混茫千古意破碎百家書中
鏑無多語操戈亦太疎升堂得𤣥解伴子帶經鋤
　　　荅李仲明仍用鋤字韻
月白星稀後歌殘雅奏初剽聞先破胆欲見疾開書孔
翠仙毛爛珊瑚海樹踈好詩如好畵黑瘦未容鋤
　　　李允成次彦博韻見示仍用韻荅之三首
花氣濃熏塢藤稍宻䕃橋但須樽有酒未問印垂腰芳
草晚尤碧好山晴更遥太阿真寳劍不必夜干霄
吾家老仙伯白璧半錢酬杖屨窮幽地禽魚替客愁可
能百世出閒却一生休念舊須公等年來嘆俗浮
俛眉聊卓魯髙步故䕫龍倦翮閒霜鶚蒼稜老澗松只
應安小試正自恥先容泚筆書三異他山玉可攻
　　　以雙筆贈照老用前韻
三窟驅除後千毫束縛初得封才五等進位合中書炯
炯銀鈎粲翩翩薤葉疎悪詩同遣贈荒類要君鋤
　　　宿離相院
客到蒼苔寺僧鳴暝色鐘古檠挑熖澁疎屋透霜濃吾
道元迂濶中年雅倦慵誰令背猿鶴自酌不須攻
　　　遊靈鷲院
人説招提好來游稱所聞雲烟四山合草樹一溪分痩
馬催歸晚闍黎館客勤荒墳有郎宿夜夜粲天文
　　　游水東院(二/首)
暝角傳風逺昏帆到浦遲草猶矜晚翠麥正及春饑客
鴈無留意殘雲有去思濁醪不禁醉聊藉晚風吹
虗檻横空濶平郊入望賖樓臺萬家邑桃李一川花鷄
犬非人世樵漁亦相家(寺云令狐綯宅/居人盖其後云)閒思十年事倚
杖獨咨嗟(余侍親官此/今十年矣)
　　　次黄仲甄峽中韻
峽水清一線峽山赭千層禹力不到處蜀靈用功深蛟
龍改窟穴日暮聞㣲吟遥想風雨夕扁舟繫楓林
　　　石洞二首
春夢斷不記春游誰與同竹斜過午日池皺晚來風柳
已都齊緑桃猶約畧紅流鶯啼未了又過短墻東
香霧團成蓋茶花白勝酥對書閒境界覔句静工夫客
信因魚得歸程約鴈俱庭前海棠樹尚及一㸔無
　　　送何子聞使君之行在
繫舟鄰近渚索酒共清斟契濶十年事飄零萬里心大
門元赫赫要路正駸駸去國吾何恨㸔君上禁林
　　　挽費檢正(三/首)
鈎深三古學遇合百年機垂上青雲去仍完白璧歸功
名身易老豪傑意多違鼎臠留餘啖蒸青有發揮
瑶墀隣近侍華㦸老方州閉閤人無訟凝香嵗自秋凶
衰乗鵩集涕淚感麟休古佛知公恨涪江不盡流
憶作荆州客多慚鮑叔知蒼黄懸榻地慟絶盖棺時映
睫餘殘淚親膚有近期空山那得去倚杖鬢如絲
　　　挽張主簿
百里桑麻地春風鼔舞中隨軒一犂潤折獄片言功小
試巳無敵晚成應不同他年循吏傳亦足慰途窮
楚楚桐孫秀願交慚不量新詩吾退舍前輩子登堂刮
目鯨掀海經年驥伏箱斯言儻不驗我欲罪穹蒼
　　　挽秦國夫人
鸞矜榮翠栝璇魄媚方流慶襲髙華出賢供窈窕求靈
光分婺照静質肖坤柔閨闥闗何事風人羙造周
賚説端由帝生申未許崧神功資錬石吉夢託占熊赫
赫扶天業堂堂浴日忠芝麟昭聖瑞何力贊元工
華笄諧淑配緑髮負平生桃李春如寄鷗鷴夢不驚周
婺慚絶識蜀寡讓孤情口授天人學寒窻伴短檠
伴渙方興日憂危未決前偽書知莽詐新厯斷周延氷
作羣疑泮風從一語傳龜靈無此識上智炳機先
露蓮秋沼瑩霜月曉潭空褕翟翻經外塵泡隠几中禪
心安瘴嶠結習謝雲櫳五頌分明説癡人耳自聾
乆矣鴻飛渚翩然鴈字峯九重疏異渥萬里合幽封引
柩烏銜壤馴阡鹿䕶松他時人下馬有子是䕫龍
欽定四庫全書
　澹齋集巻六　　　　　　宋　李流謙　撰
　　七言律詩
　　　杜少陵祠
赤紱銀章玉骨寒焚香再拜淚汍瀾黄花郪縣仍羞見
好月鄜州只獨看可是一生長客路故應千古恨儒官
蚤知涉世元如此悔不霜林斫釣竿
　　草堂
浣花溪上得閒來石刻摩挲病眼開短策多時臨水立
紅塵半路與風回乞靈伎薄裳為帶驚世名言海納盃
相對只今真夢寐數椽茅屋老蒼苔
　　　宿魏城驛用羅江東韻懐李仲明
昔年漂泊記曾㳺碧樹蟬聲又帶秋滑滑泥行青嶂路
翩翩風倚夕陽樓人誇馴雉碑猶在書託文鱗水漫流
天遣此來相近傍伴君牢落向邊州
　　　題重興寺
陌上横流浸作泥行人步穏方一移春雲將雨遶山去
社燕營巢貼地飛憇僕且須投古寺閒懷猶喜論禪機
中宵瞥起胡床念回首家山幾日歸
　　　游龍角山福志院
招提未到只聞名乘興來游意最真出郭都無三十里
同行恰有兩三人入門竹逕能明眼隨處禪房可着身
莫恠山僧拙言語十年已不踏紅塵
　　　忠州
井邑雲根一聚村尋詩來掃壁間塵此州惟有斷頭將
聖世初無弃梗人楓葉晚林終日醉梅花臘嶠㡬時春
不愁過客當年淚尊酒黄堂是舊隣
　　　自三池一日過靈池十五里頭宿山險盡矣
壠頭停轡望龜城元有夷途似掌平厭把五更供客夢
猛將一日了山程樹連新緑千林暗日轉斜紅半野明
稚子别來應念我候門深喜馬蹄聲
　　　抵簡池呈元質進孺二首
持此迂愚漫浪身忍慙一出竟何營枕邊客意兼寒意
門外溪聲似雨聲易辦蓬蒿三畝宅可無藜莧一杯羮
青衫豈是官人様白鳥私憂説敗盟
竹生稚子鶴生雛重到君家舊隱居病後苦無多酌酒
别來唯有自鈔書身方逐食從飄蕩學久師心恐闊踈
慚愧故人相念意欲行為我少躊躇
　　　呈德茂(徳茂是日/収家信)
秋入羈懷勞我思愁兼歸夢到家遲有人來得平安字
無事編成酬唱詩相伴㡬經江月照同行更賞峽山奇
祗應便把州麾去還有三年不見時
　　　十月十五日同黄大博出城
休沐來尋九里松故因晴日覺㫪容寒餘淺水紅衣盡
淡抺輕烟紫翠重倦向山僧談白葉歸從逋客醉黄封
塵埃眯目成深省何處招提鳴曉鐘
　　　送張仲山守唐安二首
六十専城髮未斑更於何地覔三山不妨談笑催科裏
正頼清涼熱惱間到日紅梅留臘在公餘翠杓酌春慳
胡床有月堪乘興客到南樓不下闗(客謂所/薦士也)
南浦波輕草色微蹇驢遥路獨依依暖風旌斾春隨去
細雨犁鉏麥正肥驛騎蚤聞催迅召邊屯猶未解重圍
謝家父子名江左折屐行看破賊歸
　　　送崔子淵祕丞出守小益二首
寶峯山下識君初豈但聲華在石渠海上三山元咫尺
人生五馬少躊躇鼎鍾事業那能免丘壑情懷自覺踈
安得一帆相逐去故園春雨長新蔬
晉公幕府總豪英末至非才愧長卿已去化爐金尚躍
更分客袂涕空横早催劍棧迎千騎更借湖山勸一觥
水自嘉陵流到海尺書應有故人情
　　　送孫賔老守三池二首
自蓺心田歲自收天翁兩眼月臨秋近臣薦鶚方成表
吉夢逢刀遂得州吏術無多非問馬機心已盡不驚鷗
三溪便是桃源路更欲武陵何處求
百萬貔貅尚枕戈將軍未復舊山河非干使者徵求急
正柰窮邊餉輓何頗願有言先牧養不妨自署拙催科
公餘儻暇尋遺事塵鎻荒祠望刮摩
　　　送魏德源守普慈二首
一毫不露見全身德覘徵符捷若神嵩岱自髙元地勢
球琳非琢本天真出山聊作無心潤著物應名有脚春
喚作使君猶未解豈知㳺戲兩朱輪
東梓名州最普州蟇頤相望氣横秋青衿胄子迎髙朕
竹馬兒童識細侯只有愛民心尚在可能憂國淚空流
摩挲疲瘵無多事緑野家家劍換牛
　　　送黄仲秉侍郎出守鎮江
十年朝露厭鳴珂華髮蕭蕭奈倦何鸞翮九霄穿日月
龍驤萬斛飽風波古人不見吾猶夢直道能行恨亦多
駟馬錦衣兒輩事只須持此答岷峨
遙看北固海門秋千騎東方占上頭去國尚多憂國淚
送君那免别君愁風遲宴閣清香凝月滿兠零晚穟收
北府名樽天下説亦知能到故人不
　　　次黄仲甄峽中韻
九江度盡惡風波峽口窺天一握多亦愛吾廬覺歸好
數乘此險奈親何響迎濤瀬將愁上青惜峯巒等夢過
不管行人聴不得暝猿和雨嘯雲蘿
　　　十月二十五日失舟
船頭飽飯看揚舲忽作翻漿不反瓶萬死一生真是幸
九江三峽未嘗經尚收弃物乾坤大薄恃陰功祖考靈
憂患偶來須理遣可能為汝更星星
　　　泊采石二首
何時便有此山川真宰懸知恐偶然唳鶴驚風前日事
落漚斜照晚來天燬犀無用撩幽恠洗醆先應酹謫僊
暝角吹殘吾欲老五陵佳氣隔踈烟
江頭楊桞淺於金澤國餘寒春未深才見桃花能慰眼
便同躑躅每傷心瓊枝璧月自惆悵山色潮聲無古今
閒訪闍黎倒戈地正應漢德有謳吟
　　　舟中
一舸乘涼載夕暉晚來白汗稍停揮近人初月當頭照
趂宿輕鷗直下飛江國有天須恣買岫雲無雨莫空歸
新秋漸到灘頭樹先遣蓑童問釣磯
　　　月夜江上作
月與清湍一様流不妨夜色尚淹留已將船作青天坐
安得江為大白浮恐有幽人釣寒渚正須横吹起危樓
年來身世無拘管便是波間一葉舟
　　　水後過淮安金堂皆非舊路
向來茅屋半驚湍嘆息流亡久未還已覺重行非故道
只應無恙是青山旋藍偃嶽元常事深谷為陵亦等閒
衲被蒙頭都莫問未當居士一分頑
　　　焦山漢末焦光隱於此是日乃其生日土人會
　　　　者甚衆
桂樹蘭叢藹宿薫楚辭一曲送迎神豈聞鈎黨能留漢
故有桃源可避秦欲記曾來終草草多慙浪走秪踆踆
却尋揚子江頭路依舊楊花愁殺人
　　　連日隂雨未及一到金焦二山病中得梁文佳
　　　　句枕上吟哦不能自已復次韻
雲滿長空雨漲沙金焦一望去非賖擬抛塵網尋僧舎
更着烟蓑訪釣家北固江山仍壯麗南徐風物尚繁華
只愁病客難登檻且待金烏出海涯
　　　再遊蔣山
繫馬松門竟日留一燈深殿炯清幽杖頭猶識齊梁讖
屐齒曾經王謝游瑟瑟新毛吃老樹娟娟眯目破紅榴
風鈴塔上知何語應使行人估客愁
江南春晚見芳菲雪白梨花照客衣步歩來求諸佛記
塵塵全現祖師機不禁戰伐山河老猶説經綸俎豆非
共飲名園那惜醉落紅故故傍愁飛
　　　久留蕪湖待巨卿仲甄不至
吳波晴浸夕陽紅一語丁寧北去鴻頗覺淹留添髮白
不妨羞澁剰囊空枕頭靠睡禁長日舸背占旗惜便風
想得家山俱在夢亦應煩悶畧相同
　　　蕪湖晚步
迥陂積水長蒲蔣散步郊原借夕涼塵袖風巾嗟久旅
稻畦柘逕似吾鄉蛙聲月色當空曠㸑火人家在莽蒼
望合碧雲人未至滯留愧客問行藏
　　　遊長蘆
他年天眼識褕褘千柱如今鏁夕暉笑説老禪操一葦
戯呼靈媪授三歸波濤嚙岸蛟龍惡荻竹抽萌鱠縷肥
曲水流觴記今日晚風直欲透人衣
　　　金陵二首
龍蟠虎踞帝王州屢歎降旗出石頭不惜家居撞壊了
可因歌舞破除休露桃滴滴啼宫井風桞條條絆客舟
春水一江流未盡不禁更問㡬多愁
江城疊鼔晚停撾㳺子翩翩念歲華水底乾坤浮日夜
沙邊鷗鷺老烟霞漁人能説陳隋事燕子猶尋王謝家
南北自分仍自合不應全殢後庭花
　　　午飯髙橋院
招提下馬憇逡巡野飯親烹澗底芹二月韶華聴啼鳥
百年心事信行雲不禁烈日花光薄更抹微烟草色薫
老衲未知風木恨向人猶説故將軍(院僧不識予頗/談先大夫之政)
　　　游虎丘次仲甄韻
逢山到處為遲留行到東南第㡬州終古香燈憑(一作/尊)
像教可人軒户稱山丘苔封鐵色千尋壁日麗雲章百
尺樓脚底全呉何足小待將八極恣浮游
　　　人日同諸公自馬谿登道宿無為
塵埃眯目浸填胷日日青山在夢中改歳人家無一事
並游文社有諸公招提夜語驚山鬼野店春沽醉病翁
緑塢紅村誰境界自憑好句占東風
　　　次韻彥博游無為馬谿併呈孫隆州
塊處無人語合頭出門猝猝又還休縛茅晚歳欣同社
並轡名峯得勝游松下一筇真可老山中五月已如秋
未應斗粟全闗念更為先生㡬日留
　　　又次韻彥博游無為寺二首
靈蛻巋然謝垢埃焚香却立嘆竒哉自從新歳門常掩
不見青山眼懶開飛觀千楹孤鳥墮齋盂萬指曉鯨催
亦知空劫已前事浪說十生曾去來
東風力弱未揚埃宻泛叢蘭有意哉可是伸眉須酒滿
只應彈指又花開吹毛句妙無人領擊鉢詩工着底催
照水只愁羞冕紱勲名蓋世亦時來
　　　㳺長松聞捷音
十里登山訪定身衣邊猶帶簿書塵僧厨筍蕨隨齋鉢
禪窟香燈話宿因便可扶犁老岷蜀已聞傳檄定咸秦
家家釵釧何須惜難買堯眉一笑春
　　　次韻何子聞安静觀
翩然逸想九霞間仍是霓衣與鹿冠塵劫三山元自近
神官一字固應難雲烟萬瓦虹欀壯氷雪千幢鵠輦寒
堪笑木强韓吏部如何容易撮靈丹
日壓茅簷醉擁蓑静聴寒溜奏雲和深藏本自身全露
瞪眎元知語不多紫府地嚴須一到蒼崖文古要重磨
新宫固是叢霄様應有胎禽憶舊柯
　　　郊行至天王院
郊行不欲經城市厭見塵沙漠漠黄響樹蜩螗憑晚吹
遶陂鳬鶩占殘陽青山與世久相絶修竹於人未易忘
下馬招提揖僧話始知塵境有仙鄉
　　　挽張雅州(彦成/)
酣飽風烟德有芽從來三㦸是張家翩翩羣從同時貴
落落髙門一世華人自不欺寧用忍身如可贖但空嗟
路人泣指飛丹旐猶憶雙旌巻暝霞
三年流落塞垣春雪屋氷廬樂藻芹司業頗知憐鄭老
薛宣能不吏朱雲鶚牋重剡新如昨蟻壤髙眠喚不聞
一掬壠頭知已泪霜風吹墮白楊墳
　　　自少城解職事還邑二首
塵埃一出竟何為白竹依然晝掩扉只應為客重為客
便欲得歸寧得歸獨鶴静臨寒沼立遊蜂閒趂落花飛
東君老大人消瘦憑仗清樽一觧圍
胡床夘飲帶餘醒身世如天行白雲竹簡讀殘聊一嘆
水沉燒盡更三薫癡心久絶臨淵羡老手唯便植杖芸
自有此生須自斷豈能曲折問靈氛(靈氛古之/善占者)
　　　送劉元圭
犯寒過我喜仍驚節物峥嶸更逺程劇飲投車輕十日
細談剪燭易三更故人髙義千鈞重久客歸心一夜生
為語溪翁好相念時將蓑笠曬春晴
　　　弔無為照老三首
弹指超然一念初從儒從佛兩蘧廬十年身走半天下
萬巻人稱行袐書故自髙懐嫌入俗不妨兒輩共憎渠
臨行半偈如何道裂轉虛空最起予(裂轉虚空/師遺偈也)
記得三溪溪上春瘦筇容我夜敲門一生㡬見此人物
十日九從師笑言閒得得來非有意冷湫湫去若為論
西山第一烟雲窟好駐髙人雪月魂
六尺巖巖鐵石姿可憐一病不支持荒榛半壠獨歸處
暝靄數峯無見時未割塵縁聊洒涕欲尋陳迹但哦詩
蕭蕭秋雨山中夜負我他年對榻期
　　　和葉六舅
李杜主盟詩有聲文推韓桞著章程二三子者皆人傑
五百年來並世生但見詞源倒三峽豈知武庫足千兵
勉君須把分隂惜莫問紅塵雨共晴
　　　費文達除夔漕作此賀之三首
分明餘潤徹眉間道德根源固曄然寳篆印泥初不着
神機貫札自無前絲綸新渥榮三晝鼎鉉深知眇一涓
兩禁只今誰妙手岷峨人物半吴天
吉音一紙疾郵傳白帝城頭勸着鞭楚樹已沾新雨露
蜀江行換好風烟政須急拯溝中瘠不用多流地上錢
一節故應闗象緯向來兩使動星躔
刻鵠工夫愧不量弓裘遺緒可能忘一㕓未遂耕桑計
半世空磨翰墨場桐燼偶收非有意璧瑕誤指亦何傷
霜松不學閒桃李報答東君日月長
　　　同邑寮飲望錦亭
小亭挈榼共登臨濯錦城髙隔暝隂元有乾坤堪著眼
却因身世苦驚心碧山已盡天猶濶黄葉欲殘秋更深
已把安危屬王謝酒闌不必淚沾襟
　　　獨歩
凍殻藏龜太窘生驚心已覺歳峥嶸倦慵把易床頭看
獨自尋梅樹下行溪面氷花寒更結屋顛雪意晚將成
一生與物無深分竹葉相看合有情
　　　書事
五十光隂兩歳過頭顱閒處自摩挲隔籬山影誰招去
滿樹梅花獨占多物色年華同我老蜂情蝶思柰渠何
少時一劍明秋水放在塵中久不磨
　　　偶成
早年種竹作漁竿笠澤煙波夢未闌已向塵根消縛脱
猶將文字校甘酸風松自有閒宫徵溪鷺初無俗肺肝
最愛少㳺平日語墮鳶跕跕遣心寒
人生偶爾竟何須㸃檢閒身一事無可笑戰蝸猶曳甲
不妨夢蟻却分符夜涼白月誰相過酒盡清樽可更沽
作箇生涯若箇是歩兵不擬哭窮途
離家記得臘前時吹盡飛花了不知傍枕厭聴連曉雨
援毫愁賦送春詩百年直好平章看萬事仍須爛熟思
臣朔不堪當世用唯應索米救朝飢
獨行飽飯腹屢捫欲出未出星縱横梅花於人逺近好
月色隨我東西明香來適與鼻觀會夜久忽遣毛骨驚
急須喚取陳夫子欲與平章此段清
　　　即事
懶步東阡與北溪一春心賞苦多違墮紅藉藉癡蜂醉
稚緑隂隂乳燕飛去國三年應自笑封侯萬里不如歸
門前車馬能來否午睡醒來獨掩扉
愛春未得一錢酬獨倚東風搔白頭花影入簾情苒苒
竹風挨枕夢悠悠黄鸝欲下無誰語碧草相看始欲愁
老大别無新伎倆只憑詩句寫風流
雪巘雲林共莽然世間那有此江天曉檣攙日何時到
夜柂鳴風㡬夕眠閒卜家書燈似粟略開旅抱酒如泉
輕鷗飛下仍飛去汝在江湖是散仙
　　　仲甄見和復用韻
坎止流行亦漫然斯文未喪本闗天㝠鴻雲外知誰報
怨鶴山中不得眠連榻故人非楚越杖藜幽約在林泉
盛詞終日供吟諷骨換元知久學仙
　　　即事
清江與我共天涯若到滄溟始是家曉渡換舟驚宿鴈
暮林繫馬散栖鴉山童老木才餘骨潮落寒汀半露沙
只恐行人不著眼一川秋色在蘆花
　　　次韻楊文甫監茶名山新建學橋二首
髙棟浮空挿萬甍來游誰是魯諸生規模要識鳴絃意
土苴猶消擊柱争馴壠雉驕佳氣象集林鴞悪好音聲
白頭老令能知此莞爾相撩意未平
赤欄畫柱水光中更愛豐碑筆吐虹霧市溟濛鼇闖首
雪花錯落馬行空闗門近接俱天險溪水平流亦海通
執朴笑渠憂詛者不知説豫坐收功
　　　元質攜客渡江飲於村店
一篙寒碧碎鱗鱗數尺孤舟僅著身江水煮魚還地脉
瓦盆盛酒見天真頗容老子賖閒日聊與青山作主人
不用樽前羅粉黛逺峯元解作眉顰
　　　招黄太博飲(去嵗是/日離家)
從来官職慣如氷便是青衫行脚僧去歳離家今日是
故人招隱㡬時能早衰鬚鬢逢人問太拙形模引世憎
均在客中誰作伴如何不共醉騰騰
　　　夜興
疲筋弱骨畏歊蒸頗欲清言濯肺膺風亂飛螢光細碎
露圑幽篠醉懵騰只應愛月癡猶在更覺憎蚊忿未懲
竹屋紙忩風雨夜㡬時書冊近青燈
　　　次韻大人江上秋興
織水輕烟擘不開晚峯濃翠積成堆吹殘黄葉風猶舞
飛盡青天鳥却回萬古闗河空拊髀半天風雨獨持杯
欲將直道干侯印政恐舟從陸地推
　　　書懐
静閲膠膠擾擾身細從物理究虧成一人譽復一人毁
五鼎食仍五鼎烹怪木莫題居士字修篁合著此君名
西風又起塵千斛望拜生憎白羽横
衫似荷枯嫌絆縛屋如斗大費支撑寒蔬日日同僧飯
拄杖時時伴鶴行聊託蓴鱸非厚味漫言松菊本真情
山中亦有閒田地可惜離家久不耕
　　　次韻大人書懐
萬鈞筆力等閒扛占斷溪山福已龎撲鼻寒梅香樹樹
照人新釀緑缸缸大嚴浄社誰投足小恕詩壇肯納降
莫為不侯空嘆息將軍才氣自無雙
雲翻雨覆不須論捫虱何妨坐對温政恐移文邀俗駕
可能垂箔走髙門寒松卧雪不知老脱葉經霜無㡬存
醉着錦袍堪一笑翰林風月我諸孫
何如莫莫與休休分付烟波一釣裘心向青山貪未了
夢隨白鳥去無由閒雲猶閣為霖潤野水空横濟物舟
安得杜陵詩老在從渠毎日醉江頭
　　　次韻程進孺書懐
寸梗悠悠寄一城主人留客亦多情目窮斷鴈投空影
耳著清江徹曉聲濁酒半樽心易醉逺書一字眼偏明
無家更甚無魚苦付與先生好細評
　　　次韻樞相雪中之什
空明無際了寒天戍堠消鋒弩絶拳平白萬方包險穢
清泠一片起沉綿山登姑射欣逢歳賊破淮西欲問年
更長嘉陵千尺浪春風穩送五湖船
欽定四庫全書
　澹齋集巻七　　　　　宋　李流謙　撰
　　七言律詩
　　　譙允蹈知縣和予所作二詩復用韻答之
向來沮洳懶扶竿獨有詩情久未闌把菊風流元曠蕩
紉蘭氣骨自辛酸賞音定許推夔足知味寧論食馬肝
勝日從公窺祕藏珠星璧月照人寒
窮年斗粟亦時須清坐那能論有無洗我破樽傾竹葉
覔君佳句冩桃符種𤓰晚計應先定畫餅空名不擬沽
辦取芒鞋山裏去羊腸縱險是夷途
　　　次大人韻二首
盤礴誰知畫史真向來唯有宋元君試除學道有底事
為問決科何等文棊罷玉枰収碎雹香殘金鴨轉微雲
獨騎一馬悠悠去閒訪江頭白鷺羣
六品官資叵厭卑髙懐自不入時宜却尋清渭歸垂釣
猶向鈞天憶射麋長日只慿詩遣悶暮年全藉酒扶衰
早將鵩賦胷中了賈誼何憂絳灌疑
　　　又次大人韻
卜築城南幾歲華滿川煙雨富桑麻武陵未用逃秦俗
盤谷從來屬李家横拓小溪通畫檝剰栽疎竹間梅花
更饒一斗詩千首不信閒居樂可涯
　　　遊安樂次句龍元應韻
得友何妨並轡行眼明木末數峯横真游與世寥寥隔
滯念逢僧稍稍平不復定身懐故宅空餘遺像閟荒坑
莫教學道傷遲暮世路低回已半生
　　　次元尉伯言韻
燭影紅餘㒒屢更不知飛霰集前榮終年客有刀頭恨
半夜春從酒面生華髪風埃羞漫仕廢疇煙雨負深耕
誦君好句迎新歲更醉屠酥最後觥
　　　譙丈復見貽仍次韻答之二首
筆陣旗開豹繞竿敢持一鏃傍門闌朅來戱作鳬飛舄
老去嫌為蚋聚酸塵土簿書慵掛眼瓊瑤文字喜彫肝
寄牋閶闔誰相問九虎近人毛骨寒
只得公詩百不須萬金人有此應無可容輕易秦庭璧
已戒牢藏晉鄙符慣客鳬鷗迎野歩及時菘韮薦村沽
幽棲為問能來否朝市山林自兩途
　　　再賡佳什已致牽羊之請又辱不鄙垂教盖大
　　　　巫困小巫欲眎其顛踣為戯耳輒作二章以
　　　　足小成之數
鱗鱗新緑漲篙竿飛鴈聲中歲已闌梅蘂尚能供冷淡
酒杯那復問甜酸徴招不入幽人夢節物空驚壯士肝
趁取芳菲行樂去麗詞妍唱暖春寒
講摩師友我尤須此道今人已絶無頗欲相從問奇字
故應未暇注隂符竹嫌影薄乗春種酒怕樽空帶雪沽
杖屨徃來憂不數恐公早晚躡華途
　　　宇文徳濟約游崇慶值客不果從徳濟有詩次
　　　　韻二首
午枕風輕睡足時起來閒掩竹間扉登山劇欲君聨臂
出户那堪客挽衣失脚半生沈世網掀髯一笑見天機
青山好去應須去蘧瑗于今已覺非
跨海仙人安在哉幽尋欵欵不須催雲蘿有約遽相失
杖屨幾時能獨來半日清談容易廢百年幽抱若為開
新詩小慰參差恨快讀聊將勸一杯
　　　次韻楊師仁見贈
鴻鴈行中接俊游不將千户比荆州自于種種推先手
可但區區放一頭揚馬不妨生絶代鄒枚未肯老諸侯
天寒翠袖愁如織應念塵侵季子裘
　　　師仁再用韻復作一首
室中元自有天游海内如何止九州送老只慿書萬巻
傳家不用橘千頭便當野服從逋客未暇巍冠伴沐猴
一動天文兒戯耳苦煩天子訪羊裘
　　　王正卿何道夫和嘉字韻詩至數十道夫贈予
　　　　數篇晉卿亦贈一篇因次其韻凡六首
從君未省渉津涯白璧明珠屢拜嘉一吸湖江真大國
僅除風雨亦寒家簿書笑我忙官事筆硯饒君管物華
世味可能爭腊毒餒蛟饞兕漫搖牙
放浪山顛與水涯藜羔有味薦珍嘉根塵要識元非我
言語懸知未到家霜渚澄波空漲潦風林脫木浄浮華
公明領取休論價處事何須更作牙
清言元論極邊涯南渡風流繼永嘉中散一生慵作吏
淵明無日不思家悠悠官路降胷臆苒苒年光侮鬢華
人說亂蛙勝鼔吹欲將藜杖比髙牙
戱論無涯與有涯委心沖漠固清嘉衣裳草木元非織
窟宅雲霞豈是家瞪眎恐同髙長史神交宜伴老南華
只應一念超塵刼安用神漿夜繞牙(道夫問予/求妙通像)
越王飛觀挿天涯小異何人識孟嘉别後文章尤造理
向來學術自成家諸生薦士皆時論此道逢辰固國華
行脫羇衘謝拘迫雲窻歸理萬籤牙(贈晉/卿)
洗甲傾河漸可涯北征猶記宋元嘉石劉姓字非圖籙
軒嚳乾坤自我家原上鼓旗寒朔吹日邊詔令掞春華
舞干元是吾皇事不必將軍號虎牙
　　　樞相游呉園再用前韻
等閒驅雪作晴天夾道從公立萬弮白甚自矜梅淡竚
青回稍覺麥芊綿不知今夕真何夕共說明年是好年
䑛鼎恐無雞犬分一江還我捕魚船
　　　任徳廣通判拉游長松以詩見貽次其韻
稽首頭陁問八還揚眉應已破元關苦無骨相侯千户
薄有生涯屋數間笑讀道書䝉絳帕喜澆茗椀酌青山
從公一瓣薫知見谷霧無心澤豹斑
鷺行鴛列幾時還虎豹何曽限九關雜沓羣公半天上
婆婆老子但塵間平戎正倚二三䇿招隠休論大小山
浯水斷崖磨欲盡慿君染筆續彪斑
已成倦鳥不知還碌碌無奇合抱關五斗未供雞鶩飽
一身長占簿書間何妨使我留東閣久自從公仰泰山
佳句傳來渾舎喜亟將病目洗斕斑
　　　徳廣至中途再示詩次其韻
肩輿又作帶星還騎氣遙瞻晚度關已覺勝游同夢裏
不知秀色尚眉間鞭鯨浪欲浮滄海賣鶴猶堪買好山
幾日褰衣扣黄閣雲腴重試鷓鴣斑
　　　次子友竿字韻
百戰殘兵但掲竿每聞風鶴意先闌懐中䑕腊元非璞
味外鹽梅不止酸細讀知君應掩口苦吟笑我已刳肝
中天赫日臨無際一㸃螢飛宿草寒
　　　次韻仲甄見貽
向來出處有心期未厭雲霄戢翼飛留滯兼旬空悵望
逡巡半路偶同歸却欣夜語仍連榻尚憶朝回日典衣
里閈齊年班又接世間如我與君希
　　　長蘆次徳茂韻
捲雪竒觀千丈瀾詩情撩動未應慳却収浙右三年夢
仍對淮南數尺山靴板隨人元自漫田園覔去正須閒
風檣獨立看飛燕家在孤雲落照間
　　　送馮夏卿
再見三池已舊遊向來交臂錦江頭味融實際氷河泮
心印微言水月秋雖作燕鴻猶邂逅故應蓬梗合漂浮
相思别後才餘夢身在刀州望梓州
　　　有感
眼看燕雀閙雲間塌翼蓬榛笑孔鸞未暇持竿釣渭水
却因採菊見南山床頭有酒三冬足案上無書一日閒
世路只今難着脚定當何地置疎頑
　　　飲文氏園是日鵲噪于庭坐上燭花無數就試
　　　　者凡五人
虎變龍騰各有心諸公髙宴盍朋簮爛開數對迎祥燭
合噪仍來報喜禽人似月娥元自近酒名天禄莫辭深
坐中五客聨登去他日華堂榜桂林
　　　次韻陳彦博梅飲之什
又向疎梅檢校春乾坤浩蕩日趨新一樽樹下喚深酌
數歲天涯思逺人正倚交情論晚暮直因臭味作疎親
淵明嗜酒嵇康懶只覺年來此是真
　　　送李閬州二首
耳熟才名四十年憂民憂國兩華顛不妨銅竹仍三剖
要是金門竟九遷連歲爐錘専造化諸生岐路託飛鶱
餘丹乞與閒雞犬亦許身隨絳闕僊
少陵曽賦閬州詩苦說城南天下稀鈴閤訟閒簾半巻
胡床客好麈頻揮著鞭尚及春耕勸促詔應隨曉仗歸
他日遺簮猶在念端容杖䇿扣黄扉
　　　再用魏城驛韻貽白綿州
多病相如故倦游歸逢清潤麥天秋回頭漸逺將軍幕
飛夢先登帝子樓磊落聲稱元古郡醉吟家世自詩流
此身只擬春中老莫問君平住益州
　　　貽白綿州
曽陪芍藥醉春風轉首三年似夢中誰使衝泥千里去
又欣剪燭一樽同名章越好供妍唱舊學全疎愧近功
莫怪分符少留滯此邦曽客少陵翁
　　　寄送張雅州二首
融和盎盎上雙眉曠度真成萬頃陂岱華自髙元地勢
球琳不琢本天姿地方千里我無事春滿萬家人不知
預作去思無限意攀轅送處似迎時
二年學舍冷如氷岌嶪龍門許屢登可但不遭官長罵
只應獨愧小人乗身留紫塞天一角目斷朱輪山幾層
為問何時到墻仭清宵逺夢故堪慿
　　　七夕馬逸已而獲之
門外喧呼驚失馬天邊未暇問牽牛報恩不作雀衘玉
快意遂為鷹脫韝他日盖帷吾已許暮年繩勒汝應羞
故知多憶横門道定厭青絲久絡頭
　　　送魏徳源倅永康
晚歲從誰覔賞音浪將孤興託瑤琴聊為風月平分客
莫起山林獨往心碧草但能供别恨黄花却解勸清斟
我猶未制思親淚更聽離歌定不禁
　　　别趙惟直
邂逅都城一笑休却來萬里共羈㳺關河地迥仍分首
桃李春深已放舟詩巻長留開倦目酒杯盡嚼豁離憂
追風健筆兼豪氣期子蓬山更上頭
　　　秋懐次黄仲甄韻
畏日全無客到門一溪閒與白鷗分遶樓山色時時見
抱葉蟬聲處處聞戰罷碁枰無宿恨夢回茗椀有殊勲
力田尚可持門户我欲歸耕谷口雲
破曉庭皋一葉風年華苒苒笑羇窮獨攜拄杖行溪曲
恐有挐音出葦叢世界大千塵偶集人生三十日方中
只須飽飯隨縁過矰繳何曽到塞鴻
　　　喜晴
一秋今日是新晴晚稻懸知有幾分抱濕庭蕪猶靡靡
傍暄溪卉欲欣欣顛風料理丹楓樹返照留連白鷺羣
搖落只供騷客恨故應長倚醉醺醺
　　　重陽偶成
百尺危樓倚瘦藤輕隂小令正秋深山雲洗刷供晴眺
杯酒飄浮笑淺斟漠北烽煙空抵掌水南松竹每經心
紅萸紫菊誇强健醉帽無人獨自簮
　　　宿髙橋懐仲明
闌干投晚俯煙霏全不支梧酒力微沙鳥犯寒猶獨立
林烏趁暝已先歸繚愁亦笑溪為帶障逺端疑樹合圍
歲晏客天無好夢最憐清露漬人衣
　　　太平宫
一馬騰騰上翠微松風瑟瑟解吹衣故宫亂後仍華壯
使者年來果是非何日身能繙蘂笈只今心自託金徽
兩林不到猶遺恨落照銜山勸客歸
　　　送家連父解緜竹丞
猿臂將軍數自奇白頭州縣竟何為斵墁未盡成風巧
測管才窺澤霧姿流水繞除空日日西山拄笏謾時時
一杯相送貧無力剰有新詩說去思
　　　送計祖仁雒縣丞
青青楊栁灞橋斜滿酌清樽莫嘆嗟可是因循成别緒
只應咫尺便天涯未論流水千竿竹且看春風一縣花
渺渺故園情最苦不知歸夢屬誰家
　　　次韻彦博中秋不見月
露華浸竹冷姢姢想象嫦娥能少年萬事只堪搔短髪
一杯不擬問髙天駸駸夜色投書幌的的心期在釣船
可笑薄雲工料理何曽遮却一分圓
　　　學中曝御書次少虞韻
晴暾煜煜眩晨光洗眼來窺雲漢章身拜玉階元夕夢
手披金笈有天香風翔鳳翼尤妍媚雲捲奎躔不覆藏
尚想承平閒氣象從臣鵠立侍君王
　　　李花
春寒怪底一分加元是東君雪作花已後殘梅矜夜魄
强隨飛絮舞朝霞霜葩薦斚何人共碧實堆盤儘客誇
為汝泫然應有意騷人端是感年華
　　　井上即事
九陌黄塵涴客裾隨人亦恐到茅廬朝朝山色供慿檻
夜夜溪聲伴讀書可要功名驚宇宙分知骨相合樵漁
晚來小艇衝煙出江上有人爭賣魚
　　　挽郭敦復
太少城中斂板初識公鸞鵠自清癯持心要是忠厚者
遇事决非章句儒豺豹欲前終落爪參辰無地可彎弧
他年白鶴同歸否猶有髯龍老未枯
　　　送王和叟赴果州
芝蘭祗合在階庭公子翩翩更老成白日朱門三列㦸
黒頭華轂再専城一樽别酌心先醉萬里歸橈夢易驚
欲問樓髙髙幾許跨渠僊鶴到瑤京
　　　晚飲趙惟直以果薦知所從來酌以一大杯
猶帶枝頭淡淡黄飽經十月洞庭霜且傾蜀客千杯酒
頗記呉姬三日香可得一餐逢玉屑故應百感為瓊漿
此江幸自東流去何不和根移取將
　　　送張子勤九隴尉
老鳳髙棲雛鳳飛山林鍾鼎各相宜出門馬首亭亭去
斂板胷中落落竒頗憶濁醪過我夜正愁碧草送君時
如何數日中年味恰是今朝聞子規
　　　貽長松寺慈禪師
一年山色好相看欲去仍來倍黯然大士初無留客意
幽人更結住山縁梨花村落清明後梅子園林五月前
我已到家春亦老酒杯猶足趁流年
　　　用宇文龍圖韻贈龍華印老
少年一口吸西江聖處端能走季咸淨觀清泠横一水
逺懐孤秀揖千巖溪雲卧久看頻度山日談餘訝半銜
便欲瘦笻來問訊上方應恐隔僊凡
　　　再用韻送印老
抖擻孤懐十日談不將幽憤託巫咸别來斷鴈虛秋信
夢破驚猿憶曉巖脫葉趁風聲互答歸鴉赴日影相衘
臨分半偈無多惜濁骨慿師為㸃凡
　　　挽楊彦序
長憶君家得雋多庭前桂樹想婆娑岱雲觸石才膚寸
溟浸稽天但一波頗欲弛韝觀縱擊可堪伏櫪起悲歌
人生泡熖都難據惟有豐碑屹不磨
　　　閏重陽有感次宋景文公韻
濛濛煙雨濕閒愁往燕來鴻共逺遊引滿白醪欣再熟
儘開黄菊耐深秋眼前節物重慿檻醉裏商歌緩擊甌
苦愛佳名歎塵爵淵明髙興轉悠悠
　　　寄李仲明
夜床風雨憶相過節物驚人奈老何只有孤鴻知我意
每因明月為君歌千山夢去無由到一字書來已覺多
餘耳向來真義合不知底處便容戈
　　　寄劉徳父
解攜仍是一年餘本自情親聽迹踈子去合登青𤨏闥
人言方駕短轅車向來花月空餘夢近日詩文定起予
塞鴈若知懐逺意寄書聊為問何如
　　　别費檢正二首
香案前頭自乞歸歸心先逐鴈西飛豈關松菊吾身重
偶託蓴鱸此意微行樂不妨千騎擁照人何必萬釘圍
兒曹悵惜先生笑付與醇醪定是非
主人愛客客留連敢比荆州遇仲宣親奉綺談逾十日
空勞清夢隔三年未能輕去田園樂那得長居几杖前
真約賞音無幾箇故應感激易澘然
　　　桃花
自然穠臉與深唇一味繁紅也絶倫滄海浪傳千歲種
武陵應有四時春去年崔䕶詩仍在前度劉郎意獨親
亦要清樽相料理可能但倚筆如神
　　　即事
寒食已過風日好城郭稍背郊原幽雙扉晝閉亦何事
一杖攜春仍浪游但覺桃花成老大不知楊栁尚風流
霜螯䗶蟻君須醉細雨疎簾罷遣愁
　　　游野航次元應韻三首
平地坐我帆檣中翠峯出沒工為容輕鷗舞晴沙照影
蒼蛟吼浪雪薄胷漁舠繫月江一曲樵斧斫雲山幾重
詩翁忽來吐佳句物色才情元一宗
日落未落空明中琉璃夜色開天容一江不浣清浄目
百榼能平碨磊胷神山在前若可到江妃去人無數重
錦袍酌酒醉起舞跨鯨僊人乃吾宗
掛起西窻横笛中白鷺亦有佳客容江風脫幘吹短髪
明月入戶窺愁胷只須茅茨補疎漏安用樓觀相複重
人生趣尚各天性古人願識韓朝宗
　　　遣興
不於蝸角更稱兵放下諸縁即太平但有千篇足傳世
不須二頃可謀生盤飱麤糲聖賢事門巷蕭條千古情
緩炷爐熏引輕吹道人心念一絲横
邂逅成功一世驚不知元逐衆人耕結茅容我庇風雨
識字教兒記姓名閒輒吟詩真苦相醉能遣客即真情
晩來溪月延微歩浴鷺浮鷗俱眼明
翛翛楊栁倚門斜客至遥疑靖節家半世功名閒日月
百年生理仰桑麻只知上將元屠狗不信通侯亦種瓜
靜想升沉堪一笑清樽且趁未殘花
向來穴紙笑癡蠅猶覺文章是小乗四壁圖書聊隠几
半窻風雨屢挑燈卑枝早厭鳴岡鳳尺水難留跨海鵬
未試屠龍一分手可能問舍愧陳登
疎疎簾色映蒼苔屋角諸峯曉翠開蝶䕶殘花癡不去
鳥爭餘食慣仍來向來棲遁初無意從古經綸别有才
抱杖風前一長嘯破愁安得即時杯
小窻日影轉悠悠巻盡殘書却到頭香茗半甌輕列鼎
好詩千首勝封侯朱絃無復人三歎白璧空慙我屢投
酒好但宜供客醉癡兒可忍換涼州
楚客近添蘭九畹渭川新長竹千尋叵堪多病侵豪氣
猶喜長閒契宿心滿眼圖書吾事定杜門香火佛縁深
海波倒立風霆峻未省鱣鯨竟陸沉
欽定四庫全書
　澹齋集巻八　　　　　　宋　李流謙　撰
　　五言絶句詩
　　　江月二首
秋江與秋月誰遣恰相和借我蓑衣着三人亦未多
皎皎映澄漪千尋没到時篙師輕轉櫓可惜碧琉璃
　　　姚和中母夫人年八十二殊増獨無之嘆因遺
　　　　小罌使歸為夀副以一絶
舍肉増長嘆分甘助淺斟贈君椒栢酒慰我蓼莪心
　　　長灘
乍脱驚濤恐猶為曲木看昔人憎勝母吾亦畏長灘
　　　雲莊耕者
莘野樂堯舜谷口豈真卿自是不可掩區區非近名
　　　過東州境見耕
驅牛耕側坡牛困人柰何我念田家苦東州苦更多
　　六言絶句詩
　　　偶題
小溝溶漾可渉彩舫夷猶不驚晩酌忽逢名酒當時打
破愁城
遙岑數寸斜日楊柳一江晩烟追恨風拘雨阻那知鴈
後花前
　　　關王祠
諸葛張陳已上將軍未數黥韓暝夜險途風雨令人懸
想辛酸
萬人傑誰可敵千載名終不磨此地晩鐘晨梵生前鐵
馬金戈
　　七言絶句詩
　　　先公三池祠室學官相傳占為公署同年李南
　　　　才毅然欲復其舊貽以四絶句
老僊有力在斯文廪士餘糧但一塵列屋誦絃知所自
杏壇今秀幾株春
末俗何由到古人傷心祠室漫名存風榱雨棟那堪說
石刻汙漫像設昏
一椽不得留遺愛百世寜能保奉嘗豚犢無稱益先美
碎碑伐樹亦尋常
一念愛親無彼此向來情義篤年家稍伸九地幽幽恨
此事期君可咄嗟
　　　次韻嘲落梅代梅答二絶
不是春愁减素肌從來鶴骨可能肥便將夢裏一般看
恐是幽人作蝶飛
吹開吹落本無心萬物自秋還自春若把穠花校枯寂
本無諸妄亦無真
　　　彦博歸自劒陽其家梅已半落作詩見示因次
　　　　其韻
為問春從何處歸晩村烟雨細絲絲從來漏洩寃庭柳
㸃檢分明是此枝(杜詩云漏洩/春光是柳條)
溪水泠泠欲雪天風鬟霧鬢不勝寒定同子美鄜州月
應恨閨中只獨看
愛惜濃香恐過時劉郎何事苦歸遲只應昨夜幽窻夢
飛到君邊未可知
　　　梅花
昨夜臨溪一樹開人言應與鴈俱囘霜葩只在寒梢上
却是春風自去來
殷勤蝶障與蜂遮一㸃幽香不許賒嵗嵗相逢只如此
問花羞我我羞花
照影月斜寒瀬淺吹香風細夜簾踈蕚縁華來誰得見
借君雲珮與霞裾
似嫌潔白太清寒故着㣲紅畧破顔俯仰聊同閒草木
不妨游戱住人間
道人一味着幽禅誰遣天花到眼邊亂插銅缾看盡日
向人終是好因縁
　　　戱贈智淵師二偈
芙渠元不植髙原插向紅爐色更鮮拖取門前擔糞漢
滿堂金玉富熏天
江北江南喧世界陪了草鞋多少錢嚇得小兒成底事
何如参我竹匕禅(師嘗為伍/伯捨縁)
　　　有以狀元紅牡丹見遺戱作一絶
含笑嫣然燦曉霞龍頭一種絶諸家東風有意憐枯枿
乞與佳名不乞花
　　　海棠
十二仙人玉琢欄帶晴帶雨總宜看東君不許尋常見
可忍狂風滿地殘
　　　二月十七日同子友過宇文氏莊觀海棠二絶
漸老花羞人不羞枉因風雨結春愁意行忽欲江東去
錦帳三分半未収
長橋納納裊東風倒射斜陽千丈紅晩色自佳人不見
青山翠霧碧波中
　　　信口十絶
細雨蕭蕭懶出門爐薫消盡有餘温案頭不著閒文字
時把楞嚴信手翻
縛虎斷蛟空有意毁車殺馬且偷閒慿君呼我為居士
一味臨流與看山
漫說昭君第一人氊車萬里託羌渾君王下詔求傾國
不為琵琶略斷魂
只須終日醉騰騰冷看榮枯本不曾蟻子側坡逢白雨
婁囉與鈍兩無慿
山僧三十尚童烏危坐相看一語無沸鼎可憐魚欲爛
不知眼底着氷壺
園林換葉日初長竹閣蓮塘意思凉除却種花并醸酒
更無一事可思量
庭前幽草何人種又是縁階數尺長主管風光元要此
可憐魏紫與姚黄
早眠晏起從疎懶醉舞狂歌任性靈丈八虵矛胸次著
人言屈子愧劉伶
慕陶徴君吾本意我亦能耕妻肯鋤贏得少年腰脚健
芒鞋却自勝肩輿
獻玉遭刖我自笑因黥得封人未量百年相勸但飽飯
從渠蟻穴自侯王
　　　絶句
圍爐獨擁夜深紅已是摧頽一老翁斷簡半披還半掩
如今不作蠧書蟲
霜乾木脫氣堅明病骨驚寒亦强行折得梅花全未吐
不應於我尚含情
　　　口占
午照當窻樹影疎靜聼㶁㶁水鳴除便將一日平分了
半用酣眠半讀書
　　　予客三池王正卿以四絶見寄次其韻
山房鏁劒澁生塵獨鶴沙邊久念羣我有好詩誰畫得
一江殘照數峯雲
夢中行盡好山川照水征鴻影自寒若向紫巖樓上過
為傳片紙報平安
佳人望斷日平西可意相逢眼底稀漫說携家終是客
開愁唯有醉淋衣
我來在處說君名小軸人爭睹鳯星放却他時能致此
定知阮眼為君青
　　　薛公肅訪山中偶出不值公肅留詩次其韻
一舸初從帝所還綵衣照日眩斕斑今君已出雲天近
我尚無錢可買山
紫極朝歸謝往還新篇落筆爛彪斑烏藤拈起都閒事
且看西湖處處山
　　　再次才夫韻二絶
燈窻仍有巻披黄此地重來似故鄉安得清江都是酒
勝金滿屋笏堆床
木生殊不願青黄雨露根深無有鄉臺省從渠登衮衮
未妨老子卧胡床
　　　譙令以眎堰絶句見示次其韻
疲氓糠覈自能肥一箇何曽吏扣扉鳯指翠梧求友集
蝗無緑野蔽天飛
我瘠不妨天下肥期公他日到黄扉憫農一念通精祲
定遣驚雷霹靂飛
　　　次韻立春後餘寒二首
挾冷朝陽未吐光小池猶有夜來霜東君自識沈潜意
誰道隂柔解變剛
絳帳何時得罷開為君嘆息首空囘亦知彈鋏無人聼
収拾清詩分付梅
　　　次黄仲甄峽中韻二絶
衆流自作一門去老子閒為三峽游弭棹初逢雲雨舘
轉帆便是帝王州
連日舟横拍岸風祗應身世在疎篷旅床獨蠒皆愁緒
青鏡明朝即老翁
　　　舟中
販鹽賈客夜吹笛賣菱女兒朝刺船沽酒得魚能不醉
幾錢堪買此江天
　　　觀漁舟
晩晴吏退漫凭欄注目溪光巧映山忽見漁郎輕盪槳
宛如相見在花間
　　　坐上呈葉守
暝紫朝青千萬層使君衙退剰登臨東華明日軟紅裏
欲看此山無處尋
　　　宿白羊二絶
入得瞿塘始斂愁峽山行盡放眉頭澄江一道元如許
自在身心自在舟
古栁維舟帶暝隂夜寒剪剪到衣稜客中不覺年華換
小市人家已試燈
　　　次樂磧
客裏何曾得展眉偶逢一笑莫相違酒濃燭暗真宜醉
風色蕭蕭愁欲歸
　　　濟源廟海子内有二黿人以將軍目之投餅餌
　　　　則至
我欲燃犀起蟄雷漫誇海蘸紙錢灰將軍不是池中物
也為區區餅餌來
　　　七月十六日離鄂渚
一萍泛泛幾時休昨日黄州又鄂州醉語醒來都不記
小灣才轉失南樓
　　　新灘三首
叢祠風俗尊滛祀灘戸生涯利客船儵忽未興酬徳意
不知曽有此山川
漁父長歌招屈子女兒髙髻學昭君雖存九辨欲誰繼
便有琵琶那忍聞
蜀船南來去未休呉船西上到沙頭人生能著幾兩屐
三峽風烟替往愁
　　　小孤二絶句
蜀犀無用苦犇忙百尺江心如許長無數鸕鷀巢徹頂
只將險絶作尋常
瑶池縹渺是吾家嘗憶清觴覆九霞霧鬢風鬟天下飾
可須人世俗鈆華
　　　舟中
大小孤山専絶險上中水府柄幽權行人股慄船頭拜
小艇横江來覔錢
㠶風不飽櫓聲遲正是波平月上時今夜不知何處泊
買魚沽酒犒舟師
　　　蕪湖即事三首
燒痕吹盡荻芽生江南二月春禽鳴閒倚柂樓看逺水
依依楊柳故園情
南人重魚長食鮮小魚棄擲不論錢老翁操網兒弄槳
一家生計在漁船
社風連日舟行遲社公有馬誰能騎不妨酌我盎中緑
依舊離騷醉讀時
　　　𤓰歩兩絶
顛風惡浪雨喧豗往事愁中一笑咍江上有人來喫酒
故應虎子是瓊杯
阿堅狼狽伏狸犇豈是長江觧有神猶憶當年南伐語
㑹知正朔不歸人
　　　蘄歩四絶句
去嵗南乗下峽舟西歸仍此聼巴謳題橋亦淺丈夫事
未贖當年犢鼻羞
數峯遙指峽中山漸喜􁨉峩氣象還萬里虎頭華髪將
只求生入玉門闗
一樽相屬慰蹉跎酒債街頭苦不多饒舌小僧休口藐
年來何事不消磨
燒紙船頭祭水神杯盤燈火夜青熒老巫得珓舟人喜
想象靈君醉未醒
　　　偶成
驕陽前日擬鎔金積雨逢秋却厭滛本自乗除無徳怨
枉勞嗔旱復嗔霖
小溪淺涸如焦釡一雨朝來萬馬犇舉手欄邊誇海若
已無餘瀝到缾盆
黄流衮衮蹴天來截岸夷洲不可裁鳬鶩疆封遽如許
莫貪浩渺徑須囘
畏日得凉才小愜因秋感嵗却成悲君看八萬四千刼
只在爐薫起滅時
爺娘把筆祝功名四十衣衫半是塵倦去引杯成獨嘯
兒癡失學未須嗔
未老形骸足自支唯憂多病醸成衰詩書猶作發丘將
稽首竺乾真我師
樂天已貴盃常把元亮雖貧飲亦豪等是逍遙吾自擇
不能為白但為陶
有弟書來喚我歸客情偏覺雨聲知恰當濁浪粘空際
正是青山到夢時
眼入平蕪隔暝霞有兄官滿未歸家三人兄弟仍三處
指㸃飛鴻一嘆嗟
仲明我友一肝腸愛子慇勤出妙方病後藥囊真壁壘
老来貝葉是資糧
　　　過長橋予醉卧不及觀用仲甄韻
長橋萬古入騷吟跕跕輕㠶巻夕隂(巻一/作墮)醉卧不知清
景失老㕙電掣笑秋鷹
　　　富池祠
巻雪樓髙首重囘江東那得許人材只應漢鼎三分後
便有英雄一聚來
蕭何識信在逡廵此事從來妙若神不是將軍難着眼
正應黄祖是凡人
　　　富池羅漢院有錢希白中大科赴信州别駕時
　　　　所題詩有陳朝栢二絶句
聖世能收晁董䇿孤舟來唱鄂君歌一看獻納元台表
可特脩名在異科
皮膚脫落餘真實須鬛蒼浪閲嵗華突兀一根叢棘裏
不知幾見後庭花
　　　題富池羅漢院
竹深樹老小禪關關對江淮千古山萬舶堆中江上樂
時時簫鼓寺前還
　　　登寶公塔
樹老巢翻鷹亦化錫飛近地鶴猶驚太平寺主今安在
潮打山圍建業城
三尺杖頭閒一把興亡隨分百餘年我來但愛松風好
覔得僧窻一覺眠
　　　再遊蒋山
寒山寺裏立斜暉只有垂楊自在垂不待新亭成灑涕
向來已識寜馨兒
六經豈解亡人國萬巻平生最苦辛只作卧龍嗟晩悟
當年人畏近前嗔
　　　客中二絶
客中有夢自難成未了風聲又雨聲二十五聲秋夜㸃
誰人數得甚分明
角聲定自與誰語月色不應無為明已作楊花着泥久
無多心事惹愁生
　　　對月戱簡坐客
夜凉溪月等閒斜半折寒蘆委雪花一葉與君從此逝
松江烟雨著浮家
　　　巫山一何髙七絶
巫山一何髙片片朝雲飛靈雨滿旗神女去夜月吹笙
神女歸
巫山一何髙積翠擁陽䑓欲向楚臣誅綺語莫問㐮王
來不來
巫山一何髙鸞停鵠飛舞上頭有路通紫霄正恐朝元
從此去
巫山一何髙山空夜寥寥我有不餐烟火句黄冠留作
歩虛謡
巫山一何髙羽衣飄婀娜歸寧金媪到瑶池爛熟蟠桃
求一顆
巫山一何髙駘蕩壺中春𤣥猿莫遣上山去偷飲仙漿
醉攪人
巫山一何髙曉雨發黛青癡兒休作髻鬟看浪起矛㦸
生心兵
　　詞
　　　踏莎行(靈泉重/陽作)
菊露晴黄楓霜晩翠重陽氣候偏如此異鄉牢落怕登
臨吾家落照飛雲是　舉扇塵低脫巾風細靈苖醫得
人憔悴尊前㸃檢欠誰人惟有斷鴻知此意
　　　如夢令(前/題)
老挿黄花不稱莭物撩人且任破帽畧遮䦨嫌見星星
越甚不飲不飲和取蜂愁蝶恨
　　　醉蓬萊(同幕中諸公/勸虞宣威酒)
正紅疎緑宻浪軟波肥放舟時節載地擎天識堂堂人
傑萬里長江百年驕敵只笑談烟滅葭葦霜秋樓船月
曉漁樵能說　分陜功成沙堤歸去衮繡光浮兩眉黄
徹了却中興看這囘勲業應有命圭相印都用賞元功
重疊㸃檢樽前太平氣象今朝渾别
　　　小重山(綿守白宋/瑞席間作)
輕暑单衣四月天重來閒屈指惜流年人間何處有神仙
安排我花底與樽前　争道使君賢筆端驅萬馬駐平
川長安只在日西邊空囘首喬木淡疎烟
　　　青玉案(和雅守蹇少/劉席上韻)
相知元早來何暮社鷰送秋鴻雁去春草春波愁目注
酒香花韻綺譚妍唱怎不思量住　虛無指㸃騎鯨路
箇是騷人不凡處畫棟雲飛簾捲雨風流千古一時人
物好記樽前語
　　　虞美人(春/懐)
一春不識春風面都為慵開眼荼䕷雪白牡丹紅猶及
樽前一醉賞芳醲　東君又是匆匆去我亦無多住四
年薄宦老天涯閒了故園多少好花枝
　　　㸃絳唇(徳茂生/朝作)
一剪秋光阿誰洗得無纎滓氷壺徹底人也清如此
萬里歸來著箇斑衣戱慈顔喜問君不醉更遣何人醉
　　　感皇恩(無害弟/生朝作)
萬縁壓庭柯雨晴烟潤三尺金猊麝㣲噴百花香暖醸
作九霞僊醖祝君如此酒年年飲　挿額漢貂垂腰蘇
印趂取如今未華鬢三茅兄弟總有丹䑓名姓蟠桃熟
也未教人問
　　　武陵春(徳茂乃翁/生朝作)
曉日簾櫳初破睡寶鴨宿薫濃笑指圖中鶴髪翁僊骨
宛然同　萬里郎官遙上壽五馬茜衫紅待挿華貂酒
滿鍾仍是黒頭公
　　　謁金門四首(晩/春)
行不記貪看逺峰顰翠風約柳花吹又起故粘行客袂
　老大渾無懽意不為傷春憔悴茅屋數間修竹裏日
長春睡美
空竚立又是冷烟寒食開盡荼䕷都一色東風吹更白
　我是綸竿倦客道上行人不識着取蓑衣拈短笛沙
鷗應認得
春又晩楊柳曉鶯啼斷落盡殘紅餘片片風狂都不管
　作客惟嫌酒淺未敵閒愁一半人與青山誰近逺可
憐春夢短
山數尺江草江波同碧晩雨吹風才數滴行人心更急
　漠漠疎烟如織遮斷客愁不得腸斷故園無信息燈
花閒手剔
　　　玉漏遲(送官/東南)
東南應眷倚當年麗絶今其餘幾雲錦飄香好在藕花
十里六月長安徂暑只一雨滂沱都洗君好為携將蘇
醒三呉生齒　總道秦蜀謳吟但消得雍容笑談而致
稍待秋風也擬買舟東逝收拾塵編蠧簡更飽看江山
竒偉歌盛美還送往趨天陛
　　　滿庭芳(過黄州游雪/堂次東坡韻)
歸去來兮吾歸何處舊山閒却岷峩雪堂重到但覺客
愁多來往真成底事人應笑我亦狂歌慿欄乆雲車不
至舉盞酹東坡　少年渾妄意斗衝劒氣雷化龍梭到
如今翻羡白鳥滄波松栢皆吾手種依然烟蘂霜柯君
知否人間塵事元不到漁蓑
　　　戱改殢人嬌
癡本無縚悶寜有火都是你自纒自鎻髙來也可低來
也可這宇宙何曾礙你一箇　休說榮枯强分物我惺
惺地要須識破漁樵不小公侯不大但贏取饑飱醉來
便卧
　　　洞仙歌(憶/别)
雲牕霧閣塵滿題詩處枝上流鶯觧人語道别來知否
痩盡花枝春不管更遣何人管取　平生鷗鷺性細雨
疎烟慣了江頭自來去不見鵲橋邊只為隔年翻贏得
年年風露便學得無情海中潮縱一日兩囘如何慿據
　　　卜算子(前/題)
生别有相逢死别無消息說着從前總是愁只是不相
憶　月墮半窻寒夢裏分明識却似嗔人不憶他花露
盈盈濕
　　　水調歌頭(江上/作)
江漲觧網雨衣潤熟梅天髙人何事乗興來寄五湖船
才聼鼕鼕疊奏嘔軋櫓聲齊發幾别故州山轉盻青樓
杪巳在碧雲端　渡頭月臨晩霽泊清灣水空天静髙
下相應總團團遙想吾家更好盡喚兒曹汛掃欣賞共
嬋娟應念思歸客對此不成眠
　　　臨江仙(江上九/日即事)
三春都過了尋常偶到江臯水容山態兩相饒草平天
一色風暖燕䨇髙　酒病猒猒何計那飛紅更送無聊
鶯聲猶似耳邊嬌難囘巫峽夢空恨武陵桃
　　　于飛樂(為海/棠作)
薄日烘晴輕烟籠曉春風繡出林塘笑溪桃并塢杏忒
㬠尋常東君處沒他後成甚風光　翠深深誰教入骨
夜來過雨淋浪這些兒顔色已惱亂人膓如何更道可
惜處只是無香
　　　西江月(為木/犀作)
色似臘梅渾淺香如薝蔔㣲清更張緑幄蔽輕盈巧着
工夫鬭釘　露葉涓涓月曉風英㸃㸃秋晴江南江北
可經行夢到呉王香徑
　　　眼兒媚(中秋無/月作)
素娥作意失幽期我自不慿伊舉杯重嘆帖雲㣲笑應
道人癡　如今老去無情緒只有睡相宜建溪一啜木
犀數剪酒醒歸時
　　　朝中措(失/題)
相思兩地費三年明月幾囘圓鷗鳥不知許事清江仍
遶青山　樽前歌板未終金縷已到陽關趂取臘前歸
去梅花不奈春寒
　　　千秋嵗(别/情)
玉林照坐蔌蔌花㣲墮春院静烟扉鎻黛輕粧未試紅
淡唇㣲破清瘦也算應都是風流過　把盞對横枝尚
憶年時箇人不見愁無那遶林霜掠袂嚼蘂香粘唾清
夢斷更隨月色禁持我
欽定四庫全書
　澹齋集巻九　　　　　宋　李流謙　撰
　　表
　　　天申節賀表
曰天下君曠代聞於間出惟仁者夀至理期於必然遥
伸拜首之祈式表同心之戴(中賀/)恭惟增光祖烈博愛
生民著三紀之勤勞興九葉之系緒推成功而與子畢
協謳歌體妙道以法天獨髙淵黙徳澤深而福備神慮
澹而氣和自膺億萬之年寧俟再三之禱某身縻逺徼
目接休辰𣺌𣺌彤庭莫覩漢觴之舉綿綿蒼籙獨祈周
厯之延
　　　又
有王者興至五百嵗以天下養何千萬年惟生商之瑞
自天申之凡戴舜之人與我共此三呼耳屬八表心傾
(中賀/)恭惟誕受珍符丕昭純烈履艱難而厯三紀功光
祖宗合南北以為一家仁及草木靡蹈過中之悔莫窺
藏用之神方將㳺四海而御飛龍如天不息故能舉一
朝而棄敝屣視堯愈光知進退唯聖人得名夀必大徳
屬流虹之盛節激舞獸之忭悰率土莫非臣豈但華封
之私祝昊天有成命固非神筴之能探臣迹逺隆墀職
縻遐服遥瞻閶闔阻趨九陛之深嚴近拜冕旒莫綴千
官之雜遝
　　　又
有王者興統實接於千嵗以天下養夢將應於九齡八
極心傾三呼耳屬恭惟動天唯徳守位以仁坐臻無象
之太平光膺有僕之景命推成功而不處永我慶支體
妙道以獨髙超然塵表徳澤深而福備神慮澹而氣和
殆將與造物者㳺豈止於後天而老臣拘維遐徼邈逺
隆墀近拜冕旒阻薦露囊之瑞遥瞻閶闔輒陳金鑑之
辭
　　　又
天開鳴社之祥實興寶運地震呼嵩之響俱祝皇齡幅
員所同宗祏有永恭惟聖若稽古大唯則天再光赤伏
之符方衍蒼姬之籙功成不處將與夫造物者㳺徳盛
愈新豈止於後天而老當執衡之令月值繞電之休辰
文軌一家戴父堯而子舜雷霆萬喙祈夀嶽而福川臣
假守窮邊預聞歡頌稱觴莫遂但輸獸舞之勤望闕徒
勞孰借鳬飛之便
　　　㑹慶節賀表
惟天祐於一徳方茂慶支夢帝與我九齡益隆景命適
當盈數之月恭致後天之祈聲極嵩呼志深葵向恭惟
皇帝陛下愛兼南北孝通神明有道之長開八荒之夀
域無為而治得萬國之懽心丕承奕葉之燕謀將接千
嵗之聖統正歸馬放牛之際運撫泰寧值流虹繞電之
期祥臻震夙宜延洪於寶厯仍均福於函黎孰不來享
而来王舉知善頌而善禱某謬將逺使阻綴周行俯陳
金鑑之辭照臨莫及仰薦露囊之瑞舞蹈惟勤
　　　又
蘿圖方永宜聖哲之挺生榖旦親逢統邇遐而胥恱合
懽謡而雷動願睿筭之川增(中賀/)恭惟守位以仁動天
惟徳受堯天下而不泰卜周厯數而過期鳳集麟游百
樂生於治國龍飛虎變萬物覩乎聖人以安四海之勤
勞必享五帝之夀考況當良月允煥休辰俯察仰觀自
協天人之助下動上應何煩祠祝之求臣假守窮邊遥
瞻瑞闕犇趨莫及阻陪神嶽之呼舞蹈不知敬上南山
之詠
　　　又
誕開流渚之祥恵此中國䖍致呼嵩之禱格于皇天海
宇一心聖人萬夀恭惟握符接統推澤撫民物臻時序
之和徳致日新之盛幽靈錫羨福盖本於自求遐邇宅
心思無有於不服休辰適值懽頌翕歸齊四大以居尊
仰参天地與九齡而協夢永主神人臣假守窮邊阻趨
華闕稱觴漢殿莫簉迹於簪纓注目堯雲徒傾誠於葵
藿
　　　賀改元表
訖精禋而肆眚施及無垠更美號以紀年義符不息郵
傳至止觀聽竦然竊以元者氣之始哲王所以奉天名
者實之賔聖人所以彰徳白麟寶鼎庸昭迭至之祥甘
露黄龍載表中興之盛事標曩牒禮協熙朝恭惟寅畏
昊穹祇嚴慈訓爰因大享既流春澤之濃併易嘉名實
體乾行之健凡同文軌俱極懽謡某假守偏州預覘曠
舉綿綿蒼籙獨深詠於過期𣺌𣺌彤庭第阻陪於率舞
　　　謝宣賜厯日表
太嵗在酉前民事以授時衆星拱辰環侯郡而奉命聿
新觀聽同囿文明(中謝/)恭惟道體泰亨徳符乾健臨御
九載適進業之日登敬休萬年宜與天而齊夀周畿所
𨽻夏正是遵臣濫守霞城欽承日厯定時紀閏式沾堯
治之雍熙治郡養民願布漢㤙之寛大
　　　賀冬至表
陽剛得位爻方慶於大来聖哲乗時徳亦同於廣運歡
均率土福集清躬(中賀/)恭惟皇帝陛下與天後先視帝
陟降盡徹羣陰之蔽廣開衆正之門君子在朝士有光
亨之吉庶民䝉祉物無疵癘之傷坐觀玉燭之調安享
衮衣之治臣分符有守戀闕無階瀲灧獸尊徒切涎流
之望翩翻鳬舄第勞占視之勤
　　　又
黄鍾應律欣迎化日之長紫極垂衣共慶縟儀之舉式
均景祐溥覆函生恭惟皇帝陛下體道變通法天旋斡
對四時而錫福綿億載以擁休氣肇一陽翕致晛消之
喜心傾萬國益堅葵向之誠臣佐職塞垣馳神禁掖千
官雜㳫阻奉萬年之觴雙闕岧嶤但極雙鳬之躍
　　　謝賜茶藥表
温檢式頒徳意溥博寶奩載錫品物光華雖登受以為
榮顧冒居而曷稱伏念臣守邊何補考績愈疎屢干從
欲之仁將遂投閒之計低回未果黽勉獨慙豈圖蕞爾
之軀上軫惻然之念寵分靈劑逺及荒陬炫私室以輝
騰拊危衷而愧發此蓋伏遇乾健下濟泰亨大來申恩
推造化之慈加賜重臣工之勸永惟銜荷徒極糜捐衰
苶可扶或未愆於膂力勤勞是効敢有愛於微生
　　劄子
　　　上張魏公論時事劄子三首
竊謂功罪不别賞罰不立雖堯舜不能以一日治夫人
之所共畏而不可强驅之前者死也然用兵則驅之死
而人不敢畏者以其所畏有甚于死而死之中有不死
者存而求不死者適所以速死則其於死盖亦有欣然
就之者矣何故今使士卒操戈而前兩陳之相向擊刺
之相及盖萬死而一生人孰不畏之然吾嚴立法制而
明告之曰退必死進必賞彼茍進焉吾亟第其功不崇
朝而賞之其退也不離跬步則誅矣彼其心必曰吾之
進固有死然盡力而戰往往不死不死則歸而受賞不
然一反顧白刃在後身首離矣夫如是人孰不求進未
必死且有賞而甘就夫退而必死者哉古之人百戰百
勝用此道也今日用兵之弊正在夫進未必賞退未必
死夫進未必賞前有死道吾何苦犯之退未必死後有
生路吾何為不就之夫使士卒而知進未必賞退未必
死則雖太公穰苴復生不知所以為計雖然士卒畏死
吾不勝其治也責在將帥今將帥亦知退不必死矣將
帥之愛身尤甚于士卒故將帥而知不必死士卒不可
使矣不亡何待宋文帝七年與魏戰竺靈秀以棄城伏
誅二十六年垣謙之以軍敗伏誅南北之際不足言矣
而猶有此焉近時周世宗親征樊徽何愛能引兵先遁
即收斬之其後將帥亡有不用命者而平三闗取江北
諸州功冠一時寔本於二將之誅然則今日之事愚謂
先功罪之辨必賞刑之用而功罪之辨論賞刑之所加
仍自將帥始持之不移斷以必行茍使將帥用命則士
卒用命士卒用命則前無堅城進無强敵何攻而不抜
何戰而不克哉
竊謂天下未定國之命寄於兵兵之命寄於將故將之
任於今為最重然運丈八之矛操倍尋之㦸挽累石之
弓遇城必抜遇敵必摧將也然今不患無是將患未見
一禮義之將爾夫禮義之將必深明上下之分熟計逆
順之宜通知古今服習法度知有君不知其身知有國
不知有家謙恭而不矜亷儉而有守仁足以撫士卒義
足以服强暴量足以容賢豪而不忌器足以任勲名而
不驕有功即以讓其偏裨得財即以散其部曲夫如是
假其英名資其威望猶足以怖强敵折悍㓂而況託之
征討委以克復則何攻而不取何戰而不服哉荀子論
將曰天下之將通神明少陵曰安得㢘恥將夫將而至
於通神明可謂難矣若少陵之所謂㢘恥則愚言近之
昔孫權教吕䝉以讀書謂非必區區於章句之間欲其
通古今明大義知尊君親上而已晉文之圗覇也先定
襄王以示民義伐原以示民信其後用之卒無敵於諸
侯夫士卒爾而猶使知信義而後用將帥而使不知禮
義可乎今似不然矣謂之才者姑曰撫劒疾眎彼烏敢
當而已謂之賢者姑曰循循謹守不敢䟦扈而巳一時
之所謂賢與才者已萬不及古況復不賢與才者又當
如何哉嗟夫以此為將何以服士卒以此使士卒何以
責之北首而死敵察厥本原豈不自知禮義始唐李光弼
郭子儀俱事安思順不相能至不共盤飱及禄山之變
光弼頓首請死子儀下堂握手丁寧寛譬以國難主遷
勸令東伐曰此豈念恩怨時乎李光顔伐蔡韓𢎞疾其
功求所以撓之乃飾美姝以獻光顔集將士流涕謝而
遣之裴晉公之入蔡也李愬謂此方之人乆廢名分乃
以節度使身屬櫜鞬講郊迓之禮晉公止之不可其意
欲以風變惡俗嗟夫使當今有李郭之仇往往因事報
之矣有美姝之獻往往悦而受之矣以節度之貴重雄
嚴未必肯俯首道周以展尺寸之敬矣故唐雖多亂而
隨亂即平者以將帥得人而將帥得人者以知禮義故
耳雖然今天下之大豈無一人知禮義如三將者恐求之
未至任之未専耳欲望博加捜訪茍得其人益勉以古人
之事使各相策勵以共奮于功名之㑹而毋自後于昔
人不亦善乎
嘗謂用兵在知攻守而知攻守在將帥聴其攻守在朝
廷人之言曰將在軍君令有所不受攻守何必朝廷之
聴而朝廷亦何必預其事是不然將而才専之可也朝
廷無問焉可也若雖才矣而猶有所未至為將者何可
不聴為朝廷者何可不問然吾于此有說焉將為之朝
廷議之將之所為是朝廷聴之否則禁之勿為是一說
也然將之言朝廷未必盡察之則當反覆詰之詰之而
盡其是非其說果非也决去之萬有一是猶將試焉漢
趙充國伐先零請先事屯田朝廷迂其計璽書詰難至
于數四充國亦堅持前議屹然不變朝廷卒從之而充
國亦卒有功向使朝廷第守已行之詔不復更加詰難
充國亦畏威迫勢輕奪已見以逢迎上旨則功之成否
吾未知之日者吳璘之取徳順議者不一其談或以為
竭有用之力事無庸之地或以謂實扼襟要得之可以
進取朝廷未嘗遣一介究問本末徒以人言萬里遥度
亟詔班師大軍未旋而兵烽復滿于四郊向所得諸郡
隨而淪䧟兩京五路恢復愈逺至今人以為失策某書
生也未能斷其是否然區區之愚私謂當璘之舉也朝
廷當先賜詔書使條上攻取之宜若曰徳順之為軍其
地形為何如在我在敵其利害為何如得之果足以制
敵失之果足以為患然後下其說集廷臣博議其說是
聴之使攻其說非明告而止之或璘之說是廷臣之見
未盡又使反覆其言必使詞盡理殫而後已夫如是則
或攻或棄必有成謀而無輕舉妄止之失今則不然璘
之欲攻徳順也朝廷不知其說朝廷詔之班師也璘不
知自守其說一人焉曰徳順之師可罷朝廷即罷之萬
一徳順不可取又一人焉妄曰可取則朝廷亦輕信而
取之矣夫軍之一進一退皆有大害一者老師費財二
者可進而退可退而進俱失機㑹今璘舉兵頓之堅城
之下亦既經時四川之財殫于供輸戰士之力憊於攻
鬭一旦不問可否不究是非猝舉而棄之墮垂成之功
貽未艾之悔朝廷不知其議將帥又不能自守其說以
數萬姓命若一置棊之易是安得不失策雖然此已事
不足追論然方用兵之際攻取之機其來不一或後有
如是之比者似不可仍蹈前轍欲望朝廷用趙充國故
事凡有攻取先使邊城條上朝廷熟議而後從之庶乎
毋悔或曰攻取之機有一日數至者一一必先使邊人
條上朝廷平章而後行得無重失機㑹曰是不然夫攻
取之形勢其利害有在目前者有係根本要切者若目
前利害可進即進可退即退隨宜應酬將帥専之不從
中御可也若其係根本要切如趙充國之取先零璘之
取徳順則可不熟計深慮而後為之乎
　　　論廟事劄子
竊惟七曲之神有大造於蜀蜀人事之舊矣而比年以
來所在郡邑侈大祠房崇飾像設眎前益嚴獨吾邑茍
便荒陋未遑改築靈風蕭然神不來舍日者鄉人合議
願効力焉既以告執事執事俯已從衆亦幸開可而某
妄有言焉盖舉大事必有異論止異論必有老成今兹
之役革數十年之卑陋亢大而髙明之土木工徒費餘
萬計化誘勸導震揺一邑可謂大事矣邑之人戴神之
徳之功以安樂其生孰敢不從然某之私意尚慮其間
有吝財嗇力者憚而不欲為好勝䕶前者忌而不肯為
善惑易揺者疑而不敢為合是三者黨伍相朋浮動相
扇將沮敗吾事故曰舉大事必有異論雖然天下之事
則有天下之老一國之事則有一國之老一鄉之事則
有一鄉之老顧今爵齒俱尊邑人視儀而聴唱者孰如
執事執事有意而廟成矣何則執事能損半鏹則吝才
嗇力者將傾家以施執事慨然舉是役以為巳任則好
勝䕶前者將拱手而聴執事抵龜而决持必不移則善
惑易揺者秉心以服從故曰廟之成否在執事不在邑
人是之謂止異論必有老成某鄉曲晩輩開口妄議則
有罪然自惟其財之不足而不敢憚也知從衆人之所
共欲而不敢忌也知是役之舉實當人心而不敢疑也
且又以老成為可託順風請焉以來求主盟則妄議之
罪可赦也日者屢有異夢非神以可託而告之也以其
知老成之可托如執事者而使之言也某不言為負神
神將降大戾於厥躬不可悔
　　　與汪制置劄子
某才智淺短暗於事機加以耆衰迷謬滋甚屢䝉台慈
貶損俯加諏采而芻牧之見終無以自效殊深愧赧然
某蜀人也於蜀之利害粗所諳委欲殫陳悉數恐祇益
為煩而瀆台聴姑掇其最大者一二伏幸台坐試一察
焉其一朝廷和好既成此實如天之福然愚意以為使
天下知和好之成必使之知和好之利而後可何謂使
之知和好之利休息其力此和好之利也何謂休息其
力稍撤邊屯移之近地使就食其粟而省漕運之費此
休息其力之法也然此事可否在主帥而欲主帥聴從
在台坐儻䝉台坐軫納溝之念俯為蜀百萬生齒不惜
一紙於吳公事必濟矣萬一於吳未可輕言妄意因其
入覲或通此意於廟堂若自以上意喻之計無不從果
從則蜀民真受和好之利盡出台坐矣其二蜀之為國
無旱乾水溢之憂者以堤堰為命爾故蜀人視堤堰脩
壞以為豐歉之候去年一不治農時而水不至蜀人大
恐有司治官吏之罪方行整葺而水已大漲施功無所
幾有荒饉之厄其為利害盖如此某之愚欲望台慈特
賜拯念脩治時精擇幹吏使以時興工毋忽其事庶幾
工役堅緻無後時之悔則屢豐年矣其三紙幣之行于
蜀舊矣雖有聖智莫能改然其貴賤低昂亦有可論似
非廛陌之人所能為盖某嘗聞蜀故老之練達者矣以
為欲其價常贏而無虧損之患唯使常用于官而不滯
于私則可矣何則以一說觀之每州之春引直必虧至
笋茶之出官司催驅之時則例增何也當是時盡用于
官而不滯于私故爾故老練達者之言以為此乃流通
紙幣之妙為今之計但常求所以用于官而不滯于私
則無虧損之患矣區區三說實愚陋之見置之明鑑之
下妍蚩洞然所以不避斧鉞冒昧陳述誠以台坐憂念
蜀人之至求治之勤而下問之切是以敢私布之
欽定四庫全書
　澹齋集巻十　　　　　宋　李流謙　撰
　　書
　　　上樊運使書
古道不振乆矣平時號耐乆朋盃酒接慇懃詡詡言笑
相徴逐出肺肝指天日誓不相負一旦反眼不相識爭
小利害甚於㓂讎况其人身没已乆嵗月荒遠墓木幾
中梁柱金蘭情義宜愈益渙離豈復一掛胷臆乃欲望
庇䕶其後人起之於堙阨而援之於衰寒使有不孤之
嘆不亦難哉雖然古道非亡也人自不由也居今世而
以是自任則古道固宛然也豈得以凢常齪齪之見遂
誣一世之士恭惟台坐於先君子真耐乆朋也其同僚
其交承世尚有之而近時同僚至于反目交承至於攘
臂豈必端以是為契好哉所貴於兩公者盖精神心術
之㝠符而操踐趣向之相似雖别體異軀不啻一人殊
宗各姓殆如一家宜其投分之深締交之篤不但汲汲
於生前而尤切切於身後用能回古道於萬鈞挽一髪
之時使頑薄之夫為之興起噫嘻不亦盛哉是以勾龍
某先君之子壻也而台坐愛之如其子壻舍弟某既辱
驅使又辱論薦凢所以借之齒牙傅之羽翼者無所不
用某之拜台坐於金堂也巳二十年前而台坐毎見待
遇尤寵某之注此闕也以為淹遠則為嘆其求之官也
則極力推挽使亟就賤次懇惻之愛愈於父兄稠疊之
惠暖於布帛仰惟台坐一世偉人凢擁帚門闌置身爐
錘無非名流而某親戚兄弟顧何脩而聨裾屬袂以得
此此無他以先君子故爾非以先君子故以古道所存
故爾然則某今也有區區至情不於執事焉布之尚何
之哉某前任某官兩考今任展就四考通前為六則有
磨勘之望此一段恩施固已專歸之台坐矣而台坐視
一道吏屬之賢與能雖非某所敢望不應後之而先某
然獨持向者之說妄僥冀焉台坐果若有意此已為犯
不韙之罪竊非分之寵矣尚復何求然猶未免於無厭
之請此盖當在誅絶之域者姑冒昧言之而聼可否焉
盖台坐以父師臨之而獨可不一輸其子弟之情乎某
今年某月日已得三考初意止俟一考至明年作四考
以年勞闗陞不敢多妨賢路而竊公器適篋中偶存何
舍人一削而張使君既許以改官状収録又憐其坎軻
流落欲其亟遂寸進乃復先以職状畀之今闗陞文字
遂僥倖有其二若遽舍之必俟一年後年勞之語似深
可惜於是始萌妄意欲更得埀成一削就今年三考先
圖闗陞旁徨四顧無所依投唯有歸赴門下可冀萬一
伏望台慈赦其狂謬未賜誅責以兩削弃去為可惜而
不以後日再求出門下為無厭以一職令状先次陶鎔
使早獲放散然後重以京削成就使闗陞磨勘二者盡
出乾坤之造比他僚屬受恩者若差異則某所効報亦
不敢自同於他人而已恭惟盛徳大雅曠然有容而氷
鑑之明物無遁照其於某察之深知之熟盖不在與羣
吏比肩並髀趋走奉事之際某之駑鈍尚何所言獨以
論契好而求薦近於私一之謂甚而欲再焉近於不知
足然希闊之逢特逹之舉昔人難之日中必暳操刀必
割此為投機者言也某方負門户之託急百指之養有
未能遠引髙舉者故敢援此說以獻
　　　上張雅州書
甞謂天下幸㑹有如是哉生乎其鄉沐浴濡潤則有枌
社之好先世於其一門羣從號平生交芝蘭臭味異根
同氣則有乆要之義兄弟出仕弟之為尉則在寮末兄
之備數泮宫則為吏屬借庇託䕃俱得以斗升活其孥
累積是數者求之於古竊其一猶足以藉手而况併有
而兼得之西方之人以為縁法而智者以為機㑹不肖
者以為忝冒噫某何脩而得之其必有相之者矣然則
使其或有哀懇不於門下焉布之尚将奚之某前任靈
泉尉兩考今任展就四考通前為六則有磨勘之望此
一段恩遇固巳專歸之台坐矣而台坐視諸僚之賢與
能雖非某所敢望不應後之而先某然獨持向者之說
或庶幾台坐一動心焉此巳犯不韙之罪矣然又有無
厭之請焉其初止欲更一考用年勞闗陞而篋中偶存
何舍人一削樊使者亦許陶鎔輙萌妄意欲先望台坐
以職令状収錄使足有三早諧寸進然後徐以京削成
就之使首尾二年兩拜丘山之賜而闗陞磨勘盡出門
下比他僚屬受恩者若差異則某求所効報亦不敢自
同他人而巳恭惟盛徳大雅曠然有容而氷鑑之明物
無遁照其於某察之深知之熟盖不在與羣吏比肩並
髀趋走奉事之際某之駑鈍尚何所言夫論契好以求
見近於私一之謂甚而欲再焉近於不知足然希濶之
逢特逹之舉昔人難之日中必暳操刀必割此為投機
者言也某方游乎人間世敢援此說以獻
　　　與鄭擇可辨屬字書
某愚陋不學掌教大邦日從瑰偉傑特之士游雖未熟
接語言然觀其文詞覘其状貌盖平生歴游名勝之場
耳目所未聞見者固已心服而意降又䝉時出規誨箴
其不逮尤所嘆佩如日者屬字之誤遽欲指摘以為諱
字乆謬積訛一朝泮解此則哲父察兄教其子弟者顧
某何以得此宜亟奉教無異詞矣然頑鄙終有不自釋
者盖非好勝求以盖其失亦問以辨之之義是以前日
甞援引律文并考證經史音義以丐指南矣退而思之
疑卒不解盖自有文章以來未有若東坡先生者也其
人非特雄於翰墨忠義之節勁果之氣横絶古今觀其
立朝尊君親上之心根于天性然獨在神廟哲考時其
所為文章喜使此字盖是時固諱之乆矣而公獨不避
且以燕閒之作歌詩記引或在所畧猶可也乃今皆用
之君上施之朝廷埀之典䇿者此何理哉将盡數之不
能悉試舉其槩其作趙清獻神道碑云州郡以酒食相
饋餉破家相屬也温公碑云官其親屬十人范蜀公碑
云令宗室屬踈者補外官又云時公巳屬疾夫二三公
皆元老大臣其碑之成必經乙夜之覽而後著之金石
公以肆然落筆何哉又其自上皇帝書云陛下誠欲富
國擇三司官屬又云廣置官屬又云賈誼請為屬國元
豐中乞療病囚状云若無親屬雖有而在遠元祐中繳
楚建中詞頭云近者起文彦博天下屬目又奏廵捕鄭
永崇状云並來簾前告屬又述災沴及脩河事云舉酒
以屬羣臣又論周穜擅議宗廟事云無非天下公議所
屬且自敵以下名人之先為之子孫者猶且不堪公以
人臣納忠于君埀紳搢笏成誦於冕旒之前乃斥其祖
考之諱至于六七而不少忌此則甚矣然又有甚焉其
在詞林作温公祭文云社稷之衛中外所屬又賜韓絳
詔云卿徳望之重中外所屬又賜大遼人使口宣云屬
此方春之旦又賜孫固乞致仕不許詔云屬任之意又
賜皇叔生日口宣云卿屬尊望重又奉安神宗御容導
引詞云腸斷屬車音夫制詞乃王言詞臣特代之耳如
上所云乃是天子自稱其祖考之諱夫以祖考所諱而
號令天下于理順乎且東坡先生非不學者也非不辨
字之音義者也非素悖慢犯上者也今若此愚誠不知
其說豈其偶失於此當時淹該博辨者所不敢正留以
待後之若足下者乎此未敢以為然也然東坡不見正
於當時之淹該博辨者傳幾百年而得足下雖東坡先
生亦曠然發䝉而况僕乎願卒聞金玉之音以幸誨我
不宣
　　　上王直閣書
紹興嵗戊午先君為尚書郎甞獲拜台坐於臨安退而
誦其文歌舞其徳於搢紳士大夫以為一時之榮遇又
退而手書其姓氏於牘詔子若孫謹誌之勿忘曰後将
大庇汝曹迄今嵗已卯凢二十二寒暑矣先君不幸既
即世而台坐凌厲華貫超躐顯羙未即相天子澤天下
廼埀翼于蜀而某始獲以疵賤不肖之軀唐突化爐因
記異時之言嘆曰先君其神乎夫誦其文歌舞其徳以
為榮遇固也至於書姓字詔子孫使勿忘意者其巳知
台坐今兹之來蜀而某獲在下風也歟然則其今之得
見固非茍然者雖然此猶私也某甞讀易至比之上六
䝉之六四觀之六二未甞不廢巻而嘆以謂士求表植
於世而其才其行不足以自逹則必求一代巨公委身
扳附冀有以發然後晦斯光窒斯通無慙於小人之歸
不然日月在前自蔽其目咸韶在御自覆其耳則愚益
愚庸益庸終於偕犬豕之胔而俱叢枿之腐顧不重可
惜哉是以比之時皆以比輔為吉後夫㓙而上六獨後
焉故有無首之戒䝉之時皆以闇期明柔期剛而六四
獨遠之故有困䝉之吝觀之時盛徳顯臨衆目睽睽而
六二寡所鑒見僅同管窺故有女貞之醜豈非介於賢
而不知事隣於徳而不知擇故聖人憫焉因六畫以顯
義而指其所之乎恭惟某官徳盛業備是固易之大人
盖甞妄論之其宗主一時人物而為羣衆之所爭附則
固易之比其剖扶晦昧而為暗者之所扣擊則固易之
䝉其光赫盛大而為卑陋淺狹者之所徯屬則固易之
觀使某於此不早求自託焉則無首之戒困䝉之吝闚
觀之醜将萃於厥躬而貽無窮之悔矣是以既援其私
而又取易之說以獻庶幾台坐或有取焉而不敢必也
所業若干篇謹以代贄先世業是子孫不敢不勉誅之
貸之俯以竢命
　　　上王提刑書
甞謂天以永祚遐福畀其國使億萬斯年無有終極固
其君積仁累徳大簡帝心以有是熾昌厖艾之報亦其
臣左右介助先後弼賛遂濟登兹故其君既享有是報
則福之所被臣亦復預享之宜其子若孫蕃衍盛大條
森葉布與國同休晉王氏謝氏唐蕭氏最號顯門晉享
國二百年唐享國三百年而三家文獻相承簮冕相屬
世居盛位而執要權與兩國廟社幾為終始其間異才
輩出又皆軒磊超㧞雋功殊庸震赫一代若不專以閥
閱裔胄取重於時尤斯人喜稱而樂道之者本朝以揖
遜撫運僊源廣深聖子神孫堯仁舜慈一冶所範熾昌
厖艾之福如川方至眎晋唐幅員狹陋圖厯褊促直漏
刻頃故當時朝廷之上碩儒魁士巨公耆老類能以格
天事業盖代勲績出佐盛明既自躬襲休榮備受祉福
而叢慶所覃蟠固宏厚又間鍾竒産代為世瑞至于今
奕然而愈光若宣徽王公固其卓越著見書在盟府炳
如日星者盖公自是絳闕真品丹臺僊吏跌足人世殆
若戱然故能以丱嵗决科遂冠天下盡歴顯羙安處崇
華方承平盛際真主在上四海一家中國一人禮制樂
調内恬外肅而公以棟榦大臣股肱哲輔如山如嶽如
虎如龍天下之所注想四方之所偃服譬之河出崑崙
横貫地軸浸天沃日其來無際是宜𣲖流之長萬里一
道滔滔汨汨至于海而未巳顧晋王氏謝氏唐蕭氏殆
蹄涔淺澁溝澮猝暴立涸可竢何足多談故愚甞謂天
之昌宋若無終極則其昌王氏亦何有終極乎恭惟某
官宣徽公之令孫而當世之傑士也學博而精道峻而
容英果之識足以决疑滯穎利之才足以剸叢劇固自
濡染不凢賦禀特異如渥洼馬墮地必千里如丹穴鳯
振羽必五色伏自剖符名邦政績彰徹聲揺烏臺聨封
合章引致華近雖未即召除巳屬宸眷寓直寳閣按刑
劇部竊惟攬轡以來振起惰偷興殘補漏勤民勷國之
念如切膚肌條教風飛禁令霜肅郡縣奉行疾於郵傳
村落林野稚耋鼓舞如對公面如接公語飽食酣卧無
有一吏傍門喘咳兹又輕觸畏景肅驅軺駕親按列城
玉節所臨當暑森竪噫嘻凢人具是賢智羙善雖出小
家寒鄉猶使人抵掌矜詫不能已已而况濟以大老故
家之盛則其頌詠夸述是豈單詞所能彷髴某妄男子
始以世䕃得官夤縁鎖試遂竊名第方拏舟南下賤闕
偶及饑來驅之徑就寸廪踈庸謬愚亦幸書考邑荒職
冗如在深穽仰睇崇臺何啻霄極春初䝉大帥號召以
職事留府城是時適值台坐擁節入境某尾吏屬一再
瞻奉固用欣快今又以弩矢在車塵之間其於覿徳差
近熒躔因伏念國家之永祚遐福未艾若此而台坐實
與之俱又其賢智羙善如上所云其之獲在吏屬與夫
數覘顔色非幸而何是用忘其固陋輙持是說并以斐
文若干為獻庶幾台慈或鑒其愚而與之進
　　　上宰相書
甞謂天地之大海為大若為乎其大也我知之矣盖不
在於彌亘六合并包宇宙上浸乾緯下溉坤軸淵乎其
深浩乎其長乃在乎受衆水而容之雖勺潤涓流微波
線溜凢行乎地中者往焉而海納之如納大川是以水
得其赴各安其所歸無泛逆淫潰之灾方其赴海水而
巳矣及其至海無復水名窮天際地惟一海爾海之為
海是則為大若夫河之貫中國江之發岷陬濟控山東
淮奄吳甸其蟠據之廣九州而四分之非不曰巨浸也
然河有河而巳不得而有江也江有江而已不得而有
河也曰濟曰淮亦莫不然盖其受氣於天地其分量固
有底止源脉既殊𣲖流亦别故可以大一方不可以大
天下况海之大乂容是大者則豈可同日語哉故為水
計者當之海不當之是四者非於是四者有不服之心
盖茍非其類則有時而不我容誠不若是大者之不以
類而必能容我者某不肖盖水之勺潤涓流微波線溜
者也澤物無斗升之功負舟無針芥之力然獨知以海
為歸乆矣今雖遠焉萬折必東之心未甞一息而巳也
試畢其說某之先人登政和五年第其試南省也傅崧
卿為之冠先人在十人之列程文例進呈獨先人之文
徽廟親洒宸翰褒之儒林以為寵其後為館職為尚書
郎盖紹興七年也晚作簡二冊以終而遺澤及其不肖
之嗣初某之未命也先人責以不復世科屬纊言益苦
某不能力竟負先訓最後兄弟受身後之澤然日夜感
勵抱此巨恨思有以自贖巳而夤縁鎖試偶登科目若
粗酬九地之望者家貧急禄不果祗奉大對例恩天恩
賜以名第初任備員成都之靈泉尉今年二月書兩考
薦者僅如格更一考可闗陞而代者亟來即日解去将
再赴外銓望一闕方在天上而口腹之養旦暮為急因
伏念先人以儒起家而不肖嗣勉讀其書亦僥倖復収
舊物乃今一飽不繼将有溝中之虞盖水之失其性而
泛逆奔潰者是雖極甚么陋然在大者固将有所不忍
弃也是以某寜不之江之河之濟之淮而惟海之赴方
其赴之之難也雖衆浪激之而不亂大山大石觸之而
不沮蛟鰐魚龍震揺之而不駭必求逹於所至而後巳
實以海之大有以容我非若江若河若濟若淮擇水而
後受也恭惟某官盛徳大業元勛偉烈其所以吞吐一
世灌注千古無適而不為海其間明珠之璀璨大貝之
錯落珊瑚火齊之珍竒固其文章之足貴也洪濤巨浪
之噴激懸流湍瀬之騰涌固其威望之足聳也千斛之
舸萬斛之舟如浮一葉固其氣量之足載也霞裾雲旗
之往來靈宫仙島之出没固其髙嚴祕邃之足慕也適
丁休明遂建上宰凢所施設人莫知其涯涘以蠡測之
但見夫加之以隆名大位而夷然不欣猶納之以萬川
而不溢也凌之以彊兵大敵而鼎然不動猶洩之以尾
閭而不减也鯤鵬之大既安於飛躍蝦蟹之細亦樂於
游泳此其所以不辭萬折險艱辛苦而必赴之伏惟鈞
慈重察其懇廹之誠推夫納大川者納之而不弃容蝦
蟹者容之而不拒則某歸赴之心粗若小慰某今所合
入闕云云茍於是數者妄意或畀其稍近之次使竊一
飽之計則其又若鶠䑕之飲於河滿腹而止豈復有所
觖望哉
　　　上張建康書
甞謂人情之去就離合未甞不在於榮瘁廢興之際而
慨然可以感念亦未甞不在於存沒死生之間盖當塗
巨公方其操利逹之柄制富貴之命吁呵生風雷叱咤
移海嶽當是時凢具血氣心識茍思有以致其身求遂
其尺寸之望孰不知填然躍而趨之一旦時有消息運
有泰否車音在其耳而所謂伺候門墻者逺矣頌詠功
徳者往往變為䜛且謗矣指日誓天願以身狥者反眼
不相識矣此非他勢使然也獨有人焉秉志益堅信道
益篤不以榮瘁興廢易其守曰吾主若人若人榮瘁即
吾之榮瘁若人興廢即吾之興廢也吾曷為而輕於去
就哉嗟乎是人也雖不逮古人實今之古人固疾風之
草嵗寒之松矣俄而所主者復進而在上瘁而榮矣廢
而興矣而是人乃不幸溘先朝露埋骨朽壤不得復依
休光潤澤以伸其積年之憤視墜簮破履反得再登君
子之堂則其慨然可感念豈不動仁人長者之心乎某
不佞試畢其說先君工部以鄉曲之舊辱鈞坐不世知
遇自登法從薦以自代夫薦之代已此豈細事在他人
以為文具而鈞坐實出推賢揚善之本心巳而出使川
陜又置之賔幕其還朝則載之俱當國則召而用凢所
以培植長養灌溉成就者不啻父兄之於子弟古人所
謂知已所謂恩遇豈能過此在先君當如何報不幸薄
佑數竒上累生成栖託未幾鈞坐適去國于時先君之
身雖留于朝而心實惟鈞坐之從鈞坐之去未乆也趙
丞相屢遣人致意願見先君曰吾主張公公去席未寒
吾以么麽進取輙望之而游他門可乎卒不往趙相為
人言吾知某甚賢而文特未甞過我亦大佳意若慊公
之不來也巳而栢臺以為言班列以為言先君迹暌以
危乃力丐補外除漕東梓時吕本中舍人當制意有所
不快曰是雖優於儒學財計非長宜試以郡廟堂遣人
調䕶欲易以憲吕又不可乃授小壘以歸其後蜀士有
薦先君於秦氏者秦曰此豈非某氏客邪卒不報秦用
人最為不次於其同年之好尤篤持節把麾者猶其粗
也獨先君當其時閒廢以老然先君毎欣然不以芥蔕
甞曰張公有大勲勞於天下天下實父母之雖公欲自
逸天下其庸釋焉彼鬼蜮不量豈能乆蔽日月旦夕行
相矣吾未死尚及以晚景累公藉不幸而死吾有子可
持門户公茍念我不忘必惠吾子吾豈可進退出處以
辱公巳而先君不幸果死迨今十年鈞坐始以天下不
能庸釋之故再登用将入相天子盡鈞陶天下之士某
因伏念去就離合於榮瘁廢興之際先君若無負而其
存沒死生可感可念者妄意鈞坐或以動心先君素不
治産薄田之入不足以餬口兄弟三人奉家法惟謹今
尚同居解官合食即有不足之嘆兄長某某官非乆替
罷舍弟某某官尚待遠次某備貟某官再書考薦者幸
如格更一考可以闗陞而代者廹之去銓部難得闕求
一茍禄地未知所向唯廟堂特逹陶鑄一闕乃可贖食
而療饑地寒人微無以自謀伏自惟念非鈞坐惠顧求
疇昔録先君去就離合之際不茍於門下若此而其存
沒死生誠若可念特以丘山大惠重卹其不肖之孤假
一字之寵於廟堂庶幾得合入一近闕以濟旦暮之急
則某廹切之懇尚何所赴雖然此救焚溺之計也至於
願展薄伎仰備使令則日夕企望鈞坐歸踐冡司當亟
叩黄閣以干識察凢先君之所以欲報鈞坐而未果者
將盡效焉蠛蠓之軀不敢愛也所業一篇非所以學姑
藉手以干是正脚色闕目併塵小史之聼伏幸采覽
欽定四庫全書
　澹齋集巻十一　　　　宋　李流謙　撰
　　書
　　　上汪制置書
嘗謂霍去病號漢名將其捕虜斬級功冠一時然史臣
稱其亦有天幸竊試言之天幸云者其亦有賴而後濟
者哉夫天下事功竒偉卓絶固屬之才與能而使之成
就建立非天幸誠有所不濟故李廣之才氣自號無雙
而流落不逢結髪戰匃奴至於白首封侯賜爵反出妄
校尉下想其當時視去病輩特乳臭兒曽何足睥睨彼
其區區際遇當專閫之寄所向輙克因之叨竊茅土冒
昧寵榮非天幸而何史臣之言誠不為過由是論之有
天幸如去病猶足以顯於世無之如李廣遂至以譴死
然則天幸之於人信乎其有濟也哉某不肖以世䕃得
官雖甚愚極陋自期無奮㧞然所謂天幸亦若竊有其
粗請姑言焉以幸執事者之一聽竊惟先君往者任於
朝四海九州之廣俊傑茂異之衆而獨獲與台坐周旋
其欵道徳躬奉謦咳非但途見猝遇者退而夸之䣊類
告之子孫不一而足逾二十年而某乃得以屬吏趍走
於節鉞之下此一天幸台坐大雅博厚又重念疇昔眷
眷簮履以及其後之人某之為吏才智淺拙術略迂䟱
無一長可贖百譴而台坐洪度包荒至仁藏疾略而不
問使尚得偷竊斗升活其孥累而不以罪去此二天幸
恭惟台坐以冠天下之文章曠百世之人物未即登丞
弼相天子黜陟天下士輙從禁嚴外託藩翰凢為蜀郡
邑何啻千百其有一藝一庸挈持抱負以上干化冶者
亦豈能以縷數而某獨有此二天幸乃不能踴躍以前
求刀圭靈劑化此凢骨不幾於得徑寸之璧夜光之珠
而輕擲之歟是用忘其僣冒不韙之罪輙以蹇剥之蹤
赴訴門下某前任某官通今任考第妄意可以僥倖所
謂磨勘者然負丞大府凢二年其獲親奉使令於前實
不能數月而攝三邑乃居其强半用是求委不肖之軀
於造化之爐者常後衆人而曰二天幸者未果敬拜實
惠今兹觧去賤職將遂歸耕田畆矣獨先君門户之寄
一念未能忘向來漕使樊公任公嘗賜收録而邇者大
叅虞公不以無似亦汙薦墨矣况平時依之於天庇之
於父母又操二天幸如台坐可不汲汲焉百拜以請哉
重惟先君棄世幾十五年兄弟三人埋伏選詞迄未有
一人少遂尺寸之進者悼念先烈幾於委地故每食未
嘗能飽而寐未嘗交睫也伏自台坐入蜀凢向之獲交
於中都者盖嘗數其後之不振固未若某兄弟之甚誠
亦台坐之所冝動心今者某獨幸考第粗足而薦削亦
有垂成之望倘台坐一引手援之則豈惟某祗拜大賜
泉下之靈重鼓舞丘山之惠矣
　　　上沈荆南書
某蜀人也仕不出州縣聞東南有王城天子聖神文武
如古軒羲宰相百執事皆天下選心頗慕焉於是買舟
而下旣至閱都邑之浩穣睇宫闕之華壯覩宗廟百官
之冨與夫禮樂文物之盛心愈加慕又思一簉迹其間
而當國者不以其愚不肖使備數宫庠地寒而清實與
人稱且一歳飽食安坐無所効其技加以多病思念欲
歸廟堂知其終無用亦遂許之某退而伏念士幼而學
學而成孰不願身極榮名極彰然屏荒區伏遐裔則求
知難進為不易某幸身居中都耳目所接不相則卿少
噓呵之伸臂可萬里而迺汲汲於去何哉盖某能薄不
足使人知智短不能求人知性僻不能强人知至臨安
時小史進曰月當一見宰執應之曰唯唯又進曰月當
一見侍從臺諌應之曰唯唯而時見時不見也非某敢
有所慢盖前三說實使之以是王公貴人亦昧昧相視
面顔不熟於其目姓名不經於其口已而補外得請乃
有謬稱之于中書王舍人者舍人欲觀其文某匿不敢
進或曰徃仕于此夸矜見所長則為自媒干進于今庸
何傷於是始勉强書其不腆之作一二以贄而舍人變
色奨嘆以為近古作者且宛轉於廟堂使之留而某則
已束擔於行人第一徃見謝其汲引奬藉之意而已恭
惟某官勲業在朝廷名聲在天下方於禁林於樞筦某
固嘗尾朝士間伏賔墀然朋輩列坐不出俄頃語不過
寒燠相公亦泛接而茫視之初不孰何非相公不知某
盖某未甞求相公之知也今者舟楫西遡再獲望棨㦸
相公政成暇豫無前日機務之煩賔客造請無前日紛
至沓來之擾其於某也即之為甚近察之為稍詳而某
方歸守逺次將抵家繙故書理舊學時從田夫野老游
無復垂涎於榮途華貫則亦無自媒之嫌干進之醜是
以輙書其進退出處妄意相公之知雖然某今尚何事
於知抑有以也去歳梁丞相罷相爰立之拜舉朝皆属
相公以為相公肯與士類為地未幾相公超然逺引出
為天子扞逺藩舉朝則大失望雖然事固有義我欲相
易使人欲我之相難相公從容次輔初無一毫不滿之
意而公論則爾端揆之拜殆有所不免相公歸歟爐錘
在手呼吸變化士類所係相公眎寒曹冗局有能薄不
足使人知智短不能求人知性僻不欲强人知或有如
某者相公其肯鈎索之於隐微㧞取之於荒陋而進之
否乎夫如某者而被相公之知則加于某一等與百十
等者莫不被相公之知然後相公用如某者姑以長恬
退抑浮競而用加於某者取其學術智畧以自輔則將
見竭滄溟之波殫南山之竹不足以書相公盖代之殊
庸經世之偉略也某亦欲以斐作仰玷匠目而逆旅不
能具筆墨雖然觀此書亦足以略知其人矣
　　　上曽丞相書
某蜀鄙人也行年五十有餘亦未甞出蜀門属神聖臨
御俊哲盈廷百度修明政法具舉太平氣象恢恢復見
今日於是聚糧買舟犯蛟鰐濤波之險冒昧一來夤縁
忝幸偶獲備數宫庠以教育宗英為職職閒無事因得
竊斗升以其暇時自學其學今且一年四閱月矣家在
蜀一陬道逺貲單不能挈致孑然逆旅一影自随而又
賦授孱怯多病蚤衰託身於僮奴寄命於藥石凢資生
之具無一而給鄉音家信動輙經年矯首天末何啻一
萍之在江海且賤室素嬰疾疢子舍又復稀少萬里邈
絶兩地憂懸故自書考即欲叩廟堂丐一外闕屬郊禋
倥偬不敢有言今紫壇慶成大賚四海而某亦得以霈
恩追爵先世既自以身綴朝行而又澤流泉壤揆其素
分易滿易足唯是顧瞻松檟夢想田園晝不能置之匕
筯夕不能忘之枕席恭遇大丞相以大老聞孫當代碩
悳適鼎鉉正虛遂膺爰立萬喙一語以為是魯公復出
伏自秉鈞以來其所施設嚴重周宻有典有則無一不
愜當人意凢百執事孰不貪庇悳宇競浴恩波以幸尺
寸之進而某獨以私計迫遽如上所云雖欲逡巡門墻
之下躑躅隸圉之間盖有所不可是以輙冒嚴誅仰致
私請恭惟大丞相納溝之念深播物之仁廣如一元之
氣散布天地若大若小無有不遂其宜而得所欲倘遂
䝉推其及夫莖芥昆蟲之微者而及之哀其天涯之流
落憫其仕路之邅迴又以其冒險逺不欲使之徒歸且
甞簉朝紳觀國光歳稍久畀以便近一闕使竊寵光以
歸某之拜墳墓則草木有光輝見親舊則僮僕有得色
自惟雖疲懦然先世作吏家法具在亦能勉竭不逮牧
養細民以毋負造化生成之賜某又重念近世士風不
競俗尚益卑凢仕之急於進者例假恬退以為名故凢
索去者皆是欲留而號為不求者盖深欲以不求求之
故在上者亦厭其言忽其請某今區區之懇實出肺肝
無隻辭半語敢誣鈞聼實幸大丞相察之念之某欲靣
致曲折已納呼召劄子旬日未獲瞻望是以輙具短牋
求通於記府仍具脚色及闕次一本仰溷
　　　上王制置書
竊謂斯文神物也然自中智以下恃而取敗者有之故
或指為一伎嗟乎文乎未可以一伎名之盖自書契以
來聖君哲輔建立設施其微至于具道徳之要眇其博
至于應事物之繁沓用而為謀謨策略陳而為典章品
式著而為勲庸徳業與夫高人貞士淑女令婦峭節偉
行可以軌世範俗巖巖若玉雪者非有文焉傳而述之
彰其幽隐而侈其煒奕使千百世之下焯然如觀目前
則視無知之氓飽腹暖軀衝衝而活泯泯而滅則何以
異耶又况一人之尊九州四海之廣羣吏百僚之衆蠻
夷荒服之逺敷號布令以誓以戒以訓以告而無以達
其欲言之意宣暢其彰善癉惡惠利養生之心則上下
漠然猶禽犢之相視嗟乎文乎未可以一伎名之堯舜
三代之治至今赫然詩與書之力也渾沌既殞道之微
指不可見伏羲氏以象畫之世未盡知也文王周公以
辭孔子以彖象又以文言又以大傳人始得因其言以
索其意而道託以不泯夫以文文治可也以文文道道
之奥亦固藉於文乎而數聖人必用之則文之不可已
固若此自漢唐以來非復古之所謂文然當時之人亦
必用以濟於事唐徳宗涇卒之變狼狽跳奔藩侯環守
而不赴將帥恬視而不驚當此時人情渙離國勢彫削
天下若無唐矣及奉天一詔武夫悍卒為之流涕彼亦
舍宗廟社稷之奉去宫闕陛衞之尊蹈兵戈戰伐之危
歴奔迸凌逼之辱未嘗一悟及讀于公異露布鍾􁎛不
移廟貎如故則泫然泣下李徳裕相武宗平澤潞功第
一至謂無官可酬一時錫賚之渥除拜之寵貴震天下
然徳裕不以自矜讀封敖之詞言皆予同謀不他惑則
喜形於色親解玉帶遺之韓退之平淮西碑推原破賊
之本㫖識憲祖任人之意專美裴度他將負戰伐譁然
不服雖扑其石然度之功竟由碑以顯夫奉天之詔不
烈於李晟諸將之兵建中之幽辱不减於異露布之悲
楚澤潞之功無封生之詞固自若淮西之碑不出退之
亦必傳於世然數君子皆汲汲於是若真不可少者豈
其發明事情披剥物理足以動悟觀聽震輝古今其用
果於是急乎然則名之伎亦云過矣雖然致斯言也亦
有由矣淺夫獧子内無所持畋漁書傳竊其糟粕如閨
䆫弱女粘綴繒翠聨績繡組璀爛目睫而誑欺童兒因
偃然自以為文忘其㨿坎之陋肆行無忌以之矜巳以
之敖物甚至誣天而瀆神千紀而亂法而人始不堪之
迺深排痛擊曰文皆如是嗚呼疾其人併及其文人則
罪矣而文何罪又况其文非吾之所謂文哉使是文也
而出於君子文其可廢乎恭惟某人以高文擢上第如
董如晁繼而代王言司帝制渾渾噩噩有三代之風而
如常如楊者殆未足數雖其自得於聖賢閫域之妙天
人精祲之微以之位兩儀育萬物者固不在是然妄論
之閣下試于廷而後如董如晁者始足暴其學於多士
用於王言帝制而後渾渾噩噩所以追三代者流布散
傳於天下是文章於閣下不為無助文固助閣下矣然
閣下以篤實之資高明博偉之學器量如海嶽聲名如
日月大夫士因閣下之文愈重其人而文亦愈貴於世
則閣下之助文章亦不少矣雖然閣下既以文自顯矣
今以牧伯之重卧䕶諸將金城一靣又且旦夕進而坐
廟堂握魁柄澤及天下然則於文也其可少乎愚謂使
閣下勲業炳煥聞望流溢騰光流響於鼎彛竹帛之間
其為牧伯也不愧古之方召其為宰相也不下古之䕫
卨自非能言之士有筆有舌大書而侈傳之恐亦淟汨
于時故愚謂閣下既以文自顯於今又當以天下之人
之文而顯於後也某之先人以文名於蜀而行實稱之
故教其子孫以文亦必以行某不肖竊襲箕裘於綴緝
之工未也特不敢用是廢其行已孝友于家退讓于鄉
誠信于朋友仕而勉于職業勤于事上庶幾操履之實
毋愧其先為斯文羞使詆之者號曰一伎異時獲厠夫
道古今譽盛徳入耳而不煩者之列尚足與四方英雋
馳騁於門下豈勝幸甚
　　　上何少卿書
竊謂賞罰國家之大柄清議聖人之微權二者均所以
砥礪一世而驅之善也然而賞罰出於朝廷清議出於
天下故世之論者曰賞罰重而不知清議實重何則賞
罰用於治不用於亂朝廷清明百度時若賢不肖履位
而各得而後善者可賞惡者可罰季末衰昏淑慝背舛
顔逐而蹻升孔削而跖尊刀鋸陳前威不懾姦玉帛陳
前寵不榮徳則賞罰設矣勸沮之實烏乎在是其用顧
有時而窮清議則異是也慕孔顔而耻跖蹻人之本心
也刼之而私沮誘之而暫勸情牽性亡清議者能以本
心還皷舞之於其所甚慕激而進焉於其所深恥决而
去焉使其趍避之至情油然自生而不出於強勉故人
之本心不忘則天下之清議不廢是以清議於世無時
而不用用於為治賞罰之助也用於衰亂賞罰之代也
堯舜在上禹臯陶在下其賞也曰凱曰元孰知為天下
之善則我之清議命之曰善而使賞之其罰也曰鯀曰
兠孰知為天下之惡則我之清議命之曰惡而使罰之
清議不興善惡不眀善惡不眀則堯舜不能以賞罰豈
非所以為治之助歟春秋不淑國威外陵王柄下遷出
天子者移强侯出强侯者移陪𨽻賞罰則不用矣然夫
子以三代遺法起而治之隻辭銖輕有鉞有衮方其榮
草野泥塗之賤弁冕車服也辱弁冕車服之貴草野泥
塗也榮辱出於口而賞罰及天下故雖未聞有寸梃之
傷尺繒之惠然而扶奄奄之衰王挫頟頟之悍藩裭沾
沾之諛魂碎矯矯之强魄使賞罰移於王不移於周移
於禮義不移於强暴豈非在衰世則為賞罰之代邪由
是觀之清議視賞罰果重不為過矣雖然清議則重矣
為賞罰之助愚所願也為賞罰之代非愚所願也清議
代賞罰夫子則可夫子之道大中至正之道也榮非私
欣辱非私愠而又忠恕之心加焉以下議上而上下之
分不替以賤繩貴而貴賤之級不踰若東漢之鈎黨噓
枯吹生之論僅類聖人然自賢之心勝疾邪之憤深私
立號名妄相刻畫布衣而訐萬乗則疑於僣草茅而詆
公卿則失之狂其剛風勁氣足以激雄心動義槩賞罰
託以僅存運祚因而少安然而過亢之危行茍難之苦
節適足以嬰姦鈇搏逆鼎卒於俱亡而已是則清議之
末流不足貴也方今聖天子在上内而宰相羣執事外
而州牧邦伯如耳目股肱之輔元首位置俱宜而致用
俱適凡所動作無不諧當人意㧞一士人曰賢黜一吏
人曰不肖則賞罰之公若無藉於清議然清議猶不可
廢則亦曰助之云耳林野有淹滯之能壑谷有超異之
哲一言助而賞之可乎州閭有淫比之氓序塾有汙僻
之子一言助而罰之可乎然私聞之職賞罰者必以位
任清議者必以徳位可强有徳不可勉能則清議之責
又似難於賞罰自非一代偉人挾天下之重望負高世
之絶識使有口者賛有心者服其孰當之恭惟某官實
大丞相無盡翁之外孫學術是似文章是似氣節是似
謀謨是似坐廟堂佐天子操賞罰之柄以正天下其誰
不以無盡翁期之迺今從外藩賔諸侯衆不謂冝然以
其所謂天下之重望高世之絶識發為清議如星煌煌
如鳯儀儀使有一去取言未脫口愚恐填然躍而趍者
衆矣非獨人趍之也操賞罰於上者亦將視其所予而
賞之加察其所棄而罰之及是閣下雖未及操今日之
柄而主今日之清議則亦是賞罰天下者也然則有志
於斯道者其可不亟歸誠焉以丐一言之識㧞况某故
人子而容獨後哉是用從㬰以前此生之榮辱將決之
閣下而班三事位九列不足進矣詩文若干首姑以代
贄頋未足以自見恐閣下欲第其殿最而後為之去取
則亦庶幾焉
　　　上張和公書
嘗謂師聖賢於其所聞不若師之於其所見得聖賢於
言議之域不若得之於其所行盖妙道神徳藏其倪於
至微括其精於至幽雖聖賢身以河漢之辯善譬巧說
不能自發其難見之情不可測知之狀而况託之筆舌
寓之傳聞吾獨烏乎造其極而窮其涯以為自得不疑
之學篤信於心而安行於其躬必也身出乎其時目覩
乎其人察其自然而觀其所止視其偶然而循其所如
因歩趍也可以見道德之全體因謦咳也可以窺仁義
之至情於是焉㑹以凝然之神通以寂然之感則唇未
鼔而意領席未遷而觧顔雕龍千詞不及曽生一唯之
要充宇萬軸不及子祀一笑之微嗚呼神乎吾於聖賢
其可不師之於其所見而求之於其所行乎昔南榮趎
見老子曰子何與人偕來之衆也榮趎懼而顧其後老
子曰子不知吾所謂也榮趎俯而慙仰而嘆夫老子之
所謂偕來者誠指何人也榮趎始而昧然終而昭然則
知其為偕來者亦果何人也卒之師弟子欣然心相印
許夫子講道於洙泗從之遊者三千唯回也獨見之為
甚察得之為甚真盖其求之也常在於聲音目睫之間
動容周旋之際而初不在于屑屑語言之粗區區義理
之徼也子嘗見齊衰者冕衣裳者與瞽者見之雖少必
作過之必趍回乃喟然而嘆以為仰之彌高鑚之彌堅
瞻之在前忽焉在後夫敬齊衰敬冕衣裳敬瞽者何預
於夫子之聖與回之所學而回於此乃矍然自以為有
得而不能已至發於心聲形於嘆頌豈非以其誠一之
性忠厚之心合内外而無間居造次而弗失所以為聖
實寓焉而彼誠於是而得之歟不然使二人於當時非
出於其所親見與得之於其所自行則苐求之道徳五
千遺言何有於老子求之六經十餘萬言何有於夫子
哉是故若孔老可謂善教若榮趎若回可謂善學者矣
然則當今之世有斯人為榮趎為回可不急見而疾師
之乎恭惟學為帝師智為帝謨見於開濟之勲經綸之
業者特太倉一􁷇而太山一木耳至於承列聖之道統
振千載之絶學中和之功皇極之用位天地而育萬物
者盖未可以筆舌授而傳聞得也而某也幸為里人且
先世䝉知遇門闌有持帚之地使其在逺猶當裹糧疾
趍自比𨽻圉以幸朝夕乎其前而况萬里來歸岌嶪岱
華突然臨前粲煥星斗炯然在目則求師之於其所見
與夫得之於其所行頋不在兹是以輒借前說以進恭
惟鈞慈倘遂哀其愚有志使得執鞭弭奉盤匜以歩趨
末節謦咳微音略警誨之用開其愚進其學斥其偕來
之累則某喟然之音不在俯慚仰嘆而後作也詩文一
篇姑用代贄而巳而所以學不在焉惟鈞慈進退之
欽定四庫全書
　澹齋集巻十二　　　　宋　李流謙　撰
　　啟
　　　謝類省奏名啟
易地以嫌固浪戰者揭名而殿盖危得之深惟平平之
人宜在下下之列自揆過矣敢云缺然竊以科目而論
人材已愧築巖釣渭之舉文章而用塲屋更慙經天緯
地之功然天下不皆英才故哲王為此中制比詞聨韻
亦知小技之易工析句分章豈必耆儒而後可在豪傑
屈首而就於兒童執筆而能自昔以来號多士之盛選
由此而出半一時之偉人故凡有志於飛騰孰謂能逃
於籠絡雖聖天子亦矜署刺之浮榮若才相公竟抱題
名之遺恨况欲紹弓裘之習宜自勤螢雪之功念世賞
之蕃醲豈妨自致顧儒科之清切亦許同升宜有異能
允符清舉况試分於別所率人號為畏途城小而堅士
倍於鬬水澄而游魚可數鑑静而秋毫易分負笈引歸
滔滔者皆是也援戈角逐戞戞乎其難哉欲邀一戰之
勲宜有萬人之敵如某者襟靈不爽性識甚凡雖立志
之似髙顧為力之弗逮佩觿從傅已妄意於古人束髪
趨庭亦剽聞於緒論謂六經道之大統而三代文之正
宗此有志焉是為學者愚而自信不知適楚而南轅戰
則屢奔始悟干齊而操瑟叢誚罵之四至積悔慚而再
思惟先世之起諸生以髙文而擢上第嘗經乙夜之覽
獨䝉宸畫之褒使之無傳命曰不肖而况舉遺書而親
授勤勤肯播之功責舊物之必歸切切盖棺之語遂易
絃於危柱旋更轍於通逵步趨於有司繩尺之間模倣
乎時流方策之作調柔舌本約束毫端僅居荘嶽之數
年粗能齊語不見阿䝉之三日非復吴人旅韋帶以偕
来挟鉛刀而一割筆頭快意但知三峡之倒流紙尾綴
名不覺五窮之在側本期一得寧有二言謂雋功之收
豈足夸而先志之酬為可喜秦彊周弱初無蠻觸之争
王後盧前僅有唯阿之辨静言僥冒抑有夤縁此盖恭
遇某官道極髙明器懐博大間千百年而獨出指九萬
里以横飛奉對大庭並龍頭而髙舉垂紳法從參豹尾
以雄鶱勤方召於塞垣輟嚴徐於詞掖軫白駒在谷之
念推緇衣好善之心梯磴險途羽翮病翼度木而遺長
短(元本作/拳曲)恐棄真材相馬而畧驪黄欲收駿骨致令么
𤨏亦在甄鎔某敢不益勵壮圖願卒前業剗箋訓之腐
説歸求本心掃綴緝之虛辭專究寔用幸棘闈之遂逺
欣墨飲之可逃隨意嘯歌縱口議論出入三百首豈復
十二言之拘馳騁數千言不湏五百字之限放蒼虬於
學海馳健鶻於義天始欣學術之自由更覺語言之有
味雖云薄藝猶能詠歌於聖時縱是虛名亦足報償於
國士
　　　雅州到任謝宰執啟
投犂作吏自知不堪剖竹為州俄出非望揣私心而若
此稽公論而謂何冒昧承恩悚慚就列伏念某平平學
術諓諓藝能分甘州縣之勞孰借雲霄之便進循階序
已貽刺扵取禾超躐等夷更召尤扵褫帶始由銅墨無
補黔黎當從襆被之行忽冒題輿之選霜侵鬢側已驚
三徑之荒綬見腰間又竊一麾之寵雖造物未容其廢
棄而揆才恐速扵顛隮况郡接扵荒邊且民貧扵瘠壤
責輸弱户懼常拙扵催科仰給旁州憂毎深扵匱乏茍
非仰託丘山之庇何以少施犬馬之勞靖求所安敬循
有自此蓋伏遇某官文髙經緯道妙彌綸出佐帝王之
真自有宰相之體四夷鎮服迄收銷偃之雋功多士朋
来猶躬吐握之盛徳旁收乂俊下逮菲葑欲共舞扵泰
寧乃不遺扵𤨏尾致兹孱懦亦預使令某敢不鞭策疲
駑支扶荒憊二千石共理之嘆非曰能之十萬户蒙福
之稱不敢後也
　　　謝監司雅安教官到任啟
枵腹衡門已嘗嘆飯不足抗顔師席敢自謂旁無人為
貧而来何挟以教竊謂學校在今日固號闊䟱置之邉
城扵吏員誠為冗散然餼羊本以存禮而鄉飲亦足知
軍方時右文執經及介胄之士在昔柔逺入學有氊裘
之徒惟政刑法制固已從宜以施若禮樂詩書夫豈因
陋而廢况雅安古郡近蜀名都士靡乏茂才地未為絶
徼設一官責之講論舉千里興扵藝文在大農耗圭黍
之儲扵吾道増丘山之重稱是選者必其人哉如某初
無他長謬有竒志指功名可立而待謂科舉不選而能
蚤日趨庭嘗云孺子可教連年飲墨敢謂有司不眀竟
從鏁闈始叨末第顧遲莫侵尋老矣念松楸付託泫然
落寞渭南再嵗服弓刀之賤遲囘泮水四年甘藜藿之
貧俄報更書亟祗賤次拜衣冠而興嘆莫測聖涯瞻爼
豆以深思粗窺禮意方幸侏儒之飽已慚弟子之嘲期
效所長洒掃應對足矣必求其實析疑答問難哉唯能
託蘇刺史之天乃可免鄭廣文之罵此蓋伏遇某官裔
出魁紀神交昌黎學術蓋有自来述作知其少匹分殘
膏賸馥以乞後軰使枯樗散櫟皆預斯文至汲引之扵
久閒如念骨肉仍教誨之而不倦真是父師崇篤曷加
報稱無所某敢不一割代用十駕就途使方中矩而圓
中規不敢任此有青於藍而寒於水方且願之庶收斆
學之功少答提撕之賜
　　　靈泉謝到任啟
婆娑黄巻自笑書癡傴僂青衫初投吏網雖揆才而惕
若獲事大以欣然可以無饑云胡不喜竊以徳充乎已
乃可出以為人道濟乎時故能推而及物儻製錦之未
學雖挈缾而不能故夫子深說於漆雕而尹何切譏於
子産慨古義之塵掃引澆風而蔓滋士鮮自量人多無
恥用人之國而嘗試往往敗亡捨已之田而弗芸紛紛
䘮失宜事功之弗偉嘆人物之益卑居務退藏仕戒輕
就若俛慙一尉實尾百僚粟方飽於侏儒職僅聨於游
徼亦有賢者不屑居之南昌溧陽盖當時髙尚之士渭
南朝邑亦後日經綸之人豈以妄庸獲兹忝幸如某者
粗知向學絶不趨時無壊襪一線之長非青錢萬中之
選早承家訓稍諳稼穡之艱難初入世途頗熟人情之
真偽幸遺恩之偶及愧上第之未收年長益侵貧迫不
赦勉就外臺之銓擇得從蜀邑之走趨抱耒而耕甘遲
回於逺次彈冠而出忽徼倖於昌期猝遽交辰凌兢就
職炯炯日星之側行偕末光巍巍岱華之旁切依重鎮
始求寡過敢辱深知外省登名幸少舒其偃蹇窮途
得祿更省慰於啼號此盖伏遇某官詩禮聞家簮紳奕
世長才穎利人爭仰於吏師婉畫從容望盖髙於賔幕
尚抑鵬飛之勇奮姑從驥足之小馳曲加海嶽之慈罔
間纎毫之善致令凡𤨏得預使令某敢不視國如家以
政為學一身冰潔常操弗及之心四境風清全倚不言
之化
　　　上王總領啟
伏審班清華於少列卓出異恩佐調度於大農盡專外
計引嫌亟避申命弗移載聆演綍之音益鼔抃鰲之躍
竊以更治以考由漢已然厯試而升雖舜猶爾必暴之
於人而共服乃縻之以爵而無嫌自公始来凡嵗幾易
巴䕫梓益轍迹之所盡經榷牧漕刑使華之所徧照朝
論熟矣上心慨然入當輔予已畀賜環之命慮不忘逺
復勤扼節之留盖隣邦方戒於不虞而徼塞正期於有
備煌煌禁槖固資衮職之忠岌岌邉防亦重宵衣之䘏
唯金穀豈煩於儒者然鹽鐵嘗兼於冢司以此占朝廷
之心知其兆丞弼之拜依仁既久為幸可知某官聰眀
䟽通辨智宏達有陳元龍之豪氣負盛孝章之重名以
亷能之節濯衆汙以通變之才應羣劇舉目意了着手
神融豈徒用於理財皆曰可以相國岐山斜谷之運當
不廢於笑談蓬莱方丈之游冝即生於羽翼某幸儒科
之世襲愧學殖之天荒方剡章盡及於羣髦而賤職未
書於新考彈冠徒切吹律尚遲因桃李散植之時例加
披拂若犬馬未先之日願効馳驅輙介捧觴之詞併伸
揺尾之祝
　　　上韓總領啟
光奉渙恩榮膺晉錫仍移中臺之郎選獨專外府之計
司邸音風馳懽頌雲合矧庇身扵支郡宜展慶於記曹
恭惟都大總領郎中才禀天資慶鍾名閥器兼包於大
小知同識於宏纎凡所至赫赫而有聲顧其長鬱鬱而
未盡蕃宣騰最君相之所深知榷牧書功轉輸之所同
利亟湏顯擢盡究偉能方窮邉萬虎兕之屯藉全蜀千
舟車之運難於擇代幸兹得人當觀流地之錢豈廢發
硎之刄即迎温詔歸踐清班某假手無功素飱有靦掃
門未卜莫窺數仞之墻賀厦徒勤敢致一行之敬
　　　上汪總領啟
榮奉宸恩寵新使節總賦輸於全蜀佐調度於大農用
當其人選協於衆恭惟總領郎中識通萬變智周百為
梓杞斯眀堂之材璠璵乃清廟之器久儲羣望聿簡上
心尚煩四牡之馳驅盖奉九重之眷委惟理財正名曰
義故任官必惟其賢畀付匪輕柬求益遴輟崇嚴於巨
鎮專㑹計於外臺是将足國以裕民務當裒多而益寡
邉方未撤困飛輓之久勞鄰好既通幸誅求之稍緩大
蘓疲俗上倚仁人顧士安巧制於低昻念管子能權於
輕重此吾民所深望者在君子固優為之宜一札之初
頒舉四川之交慶某備員僚末屬耳郵音雖勉力於催
科不敢輙忘於撫字願究心于約束亦期無負於使令
實深下吏之懽肯後衆人之賀
　　　上王總卿啟
伏以別徳城隅欝犬馬戀軒之恨遡風天末𣺌川河赴
海之心雖緘縢莫冩其精㣲然情素或披於彷彿少回
熒照俯洞寸丹某官岱華自髙球琳不琢絶一世之才
而持之以道貫千古之學而通之以權覺實先民器不
留物道機㝠運莫鬼神之旁窺智刄略施忽電雹之交
下此整頓乾坤人爾豈歛散金榖者乎然蕭何漕闗中
而位冠元台冦恂輸河内而功參佐命稽洪範之八政
以食為先考周官之一書理財居半視今尤急舍我曷
居盖國論稍新扵前聞而敵情益險於難測謂宜厚敖
倉之蓄可但信平凉之盟惟公之謀必有以察㣲則事
之至固可以應猝相天子在此行矣視廷臣何以過之
某始由世賞而竊世科已在諸生之末初班吏版而託
吏屬又居列邑之中方剡章徧及於羣英顧書考獨賖
於數月似䝉記卹亦許甄收謹數日而得得來且順風
而拳拳請念連帥誤加於論薦指盛門尤切於歸依大
府崇嚴拜孤函而汗浃修途隔邈遣一介以神馳唯憐
其輕千里之誠少慰其成九仞之志南風斯競大火正
中祈安舍於道和益仰崇於宸渥彌深頌祝莫既編摩
　　　上楊總卿啟
論一時人物之英獨勤慕用假半席儒宫之地偶托帡
幪方當大幕府之開尚稽下執事之慶懼貽誅於後至
輙修敬於下塵某官皎皎髙姿翹翹峻宇川流海注嬉
笑怒罵成文麟游鳯儀動容周旋中禮步武昔參於霞
袂姓名嘗列於瑶鐫著崑崙薄蓬莱不遇故去弭靈旂
回綘節自當復来方天子坐眀堂以大臣制國用尤注
意於外計府故選才於近侍臣式光九列之除爰重四
蜀之寄念逺俗積貧而久困瘡痏莫瘳在仁人孰計而
深圖毫髪不擾益完邦本彌結眷知蕭何之轉闗中竟
躋上宰冦恂之輸河内當冠元侯惟公以之在此行矣
某以粃學據有若之坐無經笥觧孝先之嘲託刺史天
我獨有而自喜無官長罵飯不足而奚嗟屬炎候之方
隆祈生經之益毖
　　　上查總卿啟
省躬無似宜自置於散閒事賢有時顧奚論於蚤晚物
䝉收於已屏途罷哭於将窮盖教督於始者将以成就
其終而鞭策於前者亦以警勵其後感服洪施激昻懦
衷恭惟某官智光𦕈綿才絶等比文章孤出淵源家世
之深議論横吞土苴古人之奥天祿分杖頭之照淮西
磨楯鼻之煤倦承眀直而輟獻可替否之猷屈外計府
而用損上益下之義百姓足君孰不足大夫賢人皆曰
賢最聞益髙驛召将邇識其大者將用於經綸開濟之
中𦕈乎小哉豈止此歛散斡旋之際遇踴躍之金雖以
不祥棄待輪囷之木或以無用收致令𤨏孱終累坏冶
某賦姿不武行世多奇已再而衰實難堪於爼豆然少
也賤正當任之斗筲匿垢含汙倚海山之藏息黥補劓
干造化之仁不鳴之鷹念何逃於釜鬵半焦之桐尚冀
加於宫徴敢不勉駑馬十駕之力庶幾及跛鱉千里之
功少酬深知亦慰晚節
　　　迎靈泉楊知縣啟
榮膺臺檄屈就雷封儒者臨民必惸鰥之有託善類為
長宜粃拙之可逃肅迓前旌敬紓賤臆某官學無枝葉
行有宫庭典刑猶及於老成橅楷共宗於宿徳早飛英
於太學莫齒何蕃嘗分校扵外庠皆服孔子當以經術
入侍乃從簿書滯留武城割雞盖充其學道之志中牟
馴雉亦推乎愛已之仁眷此邑之蕭條本厥田而荒瘠
市亡列貨里乏强家撫摩使之各安談笑可以坐治即
騰美最行拜寵除某以晚生綴下寮尚餘年託巨蔭鞭
其駑惰或少助於催科及此宴閒願相從扵講學
　　　上漢州張知郡啟
瞻烏所止吾誰適歸令龜而從利有攸往盖讀書十年
不如詣習主簿而封侯萬户但願識韓荆州来何遲哉
見已晚矣恭惟賦剛健之性有文眀之才身傳正宗力
起絶學功剖造化之窟誠窮精祲之淵羲圖禹疇提挈
宇宙元蓍虚畫包括古今方止圓行知象生數而數生
理旁探順考謂人從地而地從天兼用不用之精㣲得
元又元之奥妙變通在我何湏六位之推遷應酬如神
惟自一圖之指畫此足投九師於荒裔固宜號三聖之
元勲既成已以自多必為人而愈有始遯世而無悶合
乾之潜終與時而偕行法艮之止輙嘯歌於三逕寄游
戲於一麾屬當傾否之辰正頼康屯之業豈但得其言
也殆將舉而措之三年之克鬼方式資逺畧七日而得
婦茀行歸侵疆某於䝉貽逺實之嗟在比有後夫之悔
念鶴峰之昔至曽龍坂之誤登不辱韓荘之麾許在籍
湜之列接膝親授恍吞三畫於夢中倒囊畢傳笑得一
編於地上慨圜跳於日月悵茅塞於心胷幸今為一㕓
之氓無勞負千里之笈如臨父母敢忘君子之愛人不
出户庭斯豈長者之絶子載加熏沐亟遂趨承自知為
无妄之人輙期敬不速之客賜之便坐匪一肉巵酒之
求指以正途欲吟風弄月而返
　　　又上雅州程知郡啟
肅奉眀綸榮分左竹專地千里其志可行貽福萬家所
及亦博方委躬於下吏敢修敬於記曹恭惟一代豪英
兩蜀閥閲驤首八極洗凡馬而盡空㳺刃三軍視全牛
而不見雖名世之才間出亦盛徳之後不同自應快鵰
鶚於雲間久已困麒麟於地上雙旌雲巻夙聞露綬之
驚呼千騎飈馳薦著搴帷之風采惟雅徼郡在昔要州
夷蜑憑凌地望雄於蜀鎮蔡䝉聨亘山名紀於夏書儻
付長才便為樂土况弟兄聲績之相望盛集一門宜江
山氣象之更新歡騰五邑但可掃棠陰而坐嘯不妨遲
芝撿之特招即躋顯嚴益究施設某久深慕藺殊幸
依劉無經笥觧孝先之嘲以粃學据有若之坐免官長
罵飯不足而奚嗟託刺史天我獨有而自喜
　　　上虞參政啟
抗一節以立朝精忠貫日鼓片㠶而去國偉節摩天仰
咨徒御之勤恭致記曹之問瀆尊是懼頌徳惟勤某官
識洞天人學兼流畧應千齡而間出盖一世以横飛以
趨庭之訓自致雲霄用學古之功發為事業長江妙畫
遂標望於官聨廣廷正言亦增重於國體方九重之眷
甚渥而三徑之念已深翩然来歸籍甚深望拜松檟
而自愧撫猿鶴而自欣雖晉公安綠野之㳺冲襟淡泊
顧安石注蒼生之望輿論播騰即諧鈞軸之持永茂旂
常之鏤某謭才亡取先盟未寒仰北斗泰山之髙慕用
已久快白日青天之睹拘縻未皇敢因筆舌之㣲敬寫
肝膺之悉朱眀肇啟品彚咸彰願益毖於真倪尚翕求
於多祉
　　　又
辭榮丞弼忘重圭疊衮之尊訪道僊真適閒館珍臺之
樂人有周公居東之憤孰知孟子去齊之心屬當税駕
之初敢怠操觚之敬竊以合不合大臣視之而進退用
不用天下因之而重輕有挟超世之資實當經國之任
誾誾正論烈烈精忠中興以来未聞羣公扵此何議泰
山喬嶽本自不揺白玉美球亦復何玷徒起不容之歎
獨髙易退之風唯陳平念之深何孔戣去之果神龍改
窟驟驚河海之空寶鼎藏川忽失廟祧之鎮因奮髯而
三歎聊引吭而自鳴某官道徳生知忠義性禀以簪紱
繼世而自奮於科目以學術起身而獨擅扵功名賈誼
少年已達國體栁渾儒者乃知戎情端欲致中行之笞
蚤能辯平凉之詐卒騐靈龜之照仍收汗馬之功自古
得獸不並於指蹤於今運籌仍兼於决勝憑江一戰闗
運祚之興亡折敵片言繫國勢之强弱此王導謝安不
足者於晉公汾陽則近之持此以博謗讒眀哲不爾巻
之而就閒燕聖賢亦然顧夫子反魯豈不樂哉特樂毅
離燕有可慮者終遂鈞衡之拜永光彛鼎之書某夙有
先盟嘗辱化冶持鉛槧頌淮西之績深愧短才操杖屨
從綠野之逰又拘賤次仰企龍門之峻少伸燕厦之勤
　　　上晁待制啟
演綍大庭升華次對仍即帥壇之拜式光外閫之除已
建髙牙凛威名於草木凡依巨樾溢讙頌於緘縢恭惟
秀禀江山器函鼎鼐胷中萬巻直謂之行祕書筆底千
鈞何啻於脱吏腕薦膺宸眷超厯華途烏府擊姦聳
直聲於白簡鳯池接武騰美譽於紫荷重屈鎮於藩垣
旋俯司於榷牧方廟堂之謀帥欲制敵衝在禁掖以得
人宜專戎索長城有託絶徼無虞緩帶輕裘燕寝適凝
香之興珥貂鳴玉詔泥速飛傳之招即諧端揆之登益
究經綸之業某嘗塵下列獲覘末光逖逺鳯星日寄修
門之望更同燕雀遥欣大厦之成
　　　上運使鄭察院啟
光奉細書寵畀華節眷四蜀之劇部莫最於斯用一
時之偉人實選於衆熒躔戾止懽頌翕然敬修下吏之
恭輙致記曹之問恭惟球琳不琢岱華自髙貫千古之
學而通之以權絶一世之才而持之以道器不留物覺
寔先民烏府騰聲憸人折其牙角龍墀接武多士企其
光塵佇九轉以丹成薄三山而風引雖有孤於外官之
歎豈無恵此逺人之心頋窮邉萬虎兕之屯頼計府千
舟車之衆必國與民之兼裕惟義理財之可為熟復訓
詞仰窺臨遣之意哀矜疲俗豈專飛輓之功即疇顯
庸益隆異眷受釐宣室遄聞久不見賈之思弄印廣朝
當有無以易堯之召某以粃學据有若之坐無經笥觧
孝先之嘲託刺史天我獨有而自喜逃官長罵飯不足
以奚嗟式陳賀厦之牋併致掃門之願
　　　上王都大啟
伏審光奉渥恩寵更瑞節盡厯使事試愈久而愈新
少留福星澤益逺而益博稍紆榮躅粗慰公言竊以易
其有無意本通於邉備專其榷牧任尤劇於漕刑地盡
隴岷利兼嶲莋摘煙擷露姑損埸圃之棄餘追電犇風
盡致廐閑之神駿裕吾國計空彼㓂資盖百年成法之
具存必一代偉公之可付恩光星煥歡頌風傳某官學
造道㣲智周物表本中庸而立徳體常變以應時聲貨
不揺初莫窺於畦畛肺肝洞徹能立應扵事機已騰飛
輓之殊庸仍著平反之美績召參未果借冦挽留新芸
閣之寵名畀茗臺之重寄䝉山春草定知氣味之不凡
冀北地靈益信骨毛之特異恐未移於桑蔭行促報
於芝封某蹇鈍半生槁零末路備缺員扵大府愧游刄
於短材甘苦自分已遂陳根之棄駑駿易辨甘從下駟
之收亟諧望履之榮冒致捧觴之慶
　　　又
伏以宸渥便蕃從天而下使華烜赫易地則然巳䝉豹
霧之沾願致龍門之賀某官濬源顯胄挺異名家智自
徹於㣲彰用必歸於愷悌泛綠素髙於蓮幕握蘭獨
粲於星躔自太守為三公未諧召拜由大州刺一道尚
屈輸將仍按祥刑薦騰嘉績仁固寛於三宥獄迄亡
於一人江漢東流志已宗於溟渤岷峨西望恨猶寄於
周南惟摘山市駿之成規盖足國裕民之良法春雷隠
地萬芽俱出於生成血汗騰風千尾悉歸於控御即奏
功於中扆行正位於台符某才無逾人職惟詰盗青衫
掩骭敢興㣲賤之嗟白日在天将快清眀之睹
欽定四庫全書
　澹齋集巻十三　　　　宋　李流謙　撰
　　啟
　　　上王都大啟
光奉宸綸寵新使節深沃簮纓之望重增原隰之華先
聲所臨懽頌惟一恭惟都大名德之後間氣所生振挺
挺之祖風屹堂堂之國噐蚤推材諝固已空於馬羣盡
試劇繁初無傷於牛刄功髙藩翰威憺邊陲君宰深知
誠出選掄之遴𣙜牧重寄遂膺臨遣之光使兩者交利
於華戎在一人實寛於憂顧著在盟府未忘先正之元
勛召還禁途當有後命之殊渥某凋年為郡綿力罔功
仰託二天尚沾濡於霧雨遥覘數仭空馳想於門墻
　　　上張都大啟
竊睇飛塵占一節之戾止徧敷和氣被列城而燠然敬
修下吏之共輙貢記曹之問某官文参盤誥學究本原
才細大而具宜噐方圓而俱適矯矯經綸之業素蓄胷
中廓廓功名之途如居掌上自清衷之妙簡宜要路
之躐登旋寄平反已著空囹之譽亟司𣙜牧定髙制敵
之謀方欣幕府之開遥想使華之盛山川改觀簮紱歸
心墨突未黔恐已勞於夢想枚輪促駕行即踐於禁嚴
某流落偏州婆娑晚景借九江之餘潤或起焦枯安一
枝之窮巢幸逃顛覆
　　　上新漕何舍人啟
剖竹方州已登巍最乗軺劇部就錫寵除雖有孤於外
官之嗟豈無惠此逺人之意初傳成命已沸讙謡恭惟
天韻粹深風華秀發侈盛名於白日振逸響於紫霞簮
筆螭坳仰乾行之正健演綸鳯閣助雲漢之昭囘丹九
轉以将成風一帆而輙引東方千騎凌雲之㳺亦佳滄
海六鰲登瀛之侣故在堅艎小却飛傳亟留顧窮邊萬
虎兕之屯頼外府千舟車之運必國與民之兼裕唯義
理財之可為召嚴助於㑹稽反相如於蜀道可立待耳
姑少安之寜有一時之老成久去天子之左右某不敏
於伎但癡於書廹以道窮始俛從於門庇鎻其㕔去亦
謬綴於儒科雖從别所之奏名實自廣場之借潤窮鄉
牢落竊五斗而雜鼪鼯瑞節煇煌託二天而窺星鳯莫
罄染毫之祝即諧負弩之趨
　　　賀䕫路費小漕啟
瑞節南來服訓詞之深厚星軺夙駕侈原隰之光華威
聳百城聲騰萬喙出值昌明亟赴雲龍之㑹居懐康濟
尚淹霧豹之藏惟朝家用人無中外之殊則君子行道
豈彼此之間觧符握節猶嘆序遷攬轡問途疑未意惬
顧巴䕫之僻處介呉蜀以中居上不下遺澤欲兼被示
以照臨之廣如皦日之及覆盆畀之慈惠之賢若膏雨
之先槁木恐桑䕃之未徙徯芝檢之速頒竚躋禁塗永
庇善類某久深蟻慕偶遂鱗攀眷弟兄同出於恩閎毎
多善禱况賓旅雜稱於夀斝敢緩嚴趨
　　　與緜州楊左司啟
承明倦直輟鳴玉之清班便郡榮歸當分符之寵寄教
條始布懽頌載馳某官人物粹融文章竒古朱霞白鶴
自超出于風埃元酒太羹亦雅施于廊廟肅趨嚴召薦
歴華資九轉将成俄失聲于墮竈三山在近徒興歎于
引帆未捐去國之思不失為州之樂入劍南第一郡宿
號名邦上越王最髙樓不妨勝賞姑少安于蠖屈仍即
遂于鵬拏某疇昔講聞夢寐懐想墜函封之嘉貺重服
謙勤伸舞詠之私悰獨慙簡緩
　　　謝陳僕射啟
衰蹤荅颯甘自屏於林丘大冶恢宏猶俯収於樗櫟春
囘寒谷潤借涸泉輙敷栗栗之誠仰凟巍巍之鍳伏念
某岷峨未學庠序陳人夙無經世之才粗有愛身之志
早年螢雪竊科第於諸生晚嵗風埃疲精神於俗吏但
拘縻於薄廪寜禆益於盛時念牛刀之非才厭從縣道
望驥足之少展坐困外銓方亟愬於羇窮遽辱知於特
逹榮加别乗仍冒據於要藩寵拜除書頓光華於暮景
闔百口而感抃罄一心以依歸豈亡宿縁實倚大造此
蓋伏遇孔顔學術伊傅事功藏諸用以難名選于衆而
不及南征北伐方傳恢復之茂勲上際下蟠仍侈經綸
之偉績任重而心益小體隆而德愈謙網羅天下之英
亦及葑菲開拓至公之路不棄履簮致兹𤨏㣲得預陶
冶某敢不守嵗寒之松栢保餘暖於桑榆豈有風月平
分之心但堅惸鰥共撫之意染毫而賦俱為頌德之言
蓋棺以前皆是報恩之日
　　　賀李制置還任啟
光奉制書寵還舊鎮茂隆宸眷進升延閣之華允頼壮
猷全付坤維之重廷臣無出其右國人宜皆曰賢除音
外騰士論交慶恭惟噐資博厚局宇靖深知中庸之可
能得皇極之有守春融曠度推長者於婁公玉潔清規
服盛徳於楊綰恪持一節光賛三朝抗疏龍墀聳危言
於汲直演綸鳳閣追古制於商盤尚煩姬旦之居東蓋藉
召公之分陜屬干戈之載戢當障塞之小康移師閫於
便藩少緩逺輸之役歸餘財於内府式嚴經制之規更
張深協於事宜委付實當於人傑庸昭偉績重穆師言
恐桑䕃之未移已芝封之趣下某荷餘波之久借喜成
命之初頒伏讀詔書念天子未忘於劔外遥瞻幕府祝
我公無滯於周南遲劔佩之亟旋嚴櫜鞬而前迓
　　　與姚縣丞啟
涓吉戒途貶尊貳令聽車音於日日何來之遲問姓字
於人人爭覩之快既竊為僚之幸敢稽賛善之勤恭惟
號名家駒為治世鳯粲筆端之藻火爛胷次之虹霓襲
簮笏於顯門初無侈習振衣冠於宦海蔚有俊稱尚遲
視草之行謾起哦松之興邑真蕞爾縣異壮㦲亂峯環
遶於官居叢柱支撑於民屋僅一聚落豈宜君子而居
之有二大人或恐賢者之樂此某頃嘗窺於半面兹遂
託於下塵居切連墻方宻資於河潤分深傾蓋當永結
於嵗寒
　　　與宋司理啟
巾車仕路早服於風聲聨袂官曹更資於河潤遽辱飛
牋之貺居多溢美之慚恭惟才識疏通機鋒頴利本持
心於忠厚仍抗節於亷隅獄自以不寃當侈于公之修
德民可使無訟必須季路之片言行踐華途亟諧僉議
某荒疎末學落莫冷曹以半生願見之心頗深慰惬有
數年相從之樂未易索言
　　　上查運使啟
古人之貴知已必求其心君子之重與人必以其類蓋
目皮之見寜闗於肺腑而蕭艾之臭自别於蘭薰此吾
䣊相值之適難故斯道欲行之匪易嘗攷之于千載或
得之於一朝伏念某人品猥凡性靈昧陋先公老於兩
蜀遺文散在四方星斗有光箕裘弗嗣蓋輪扁不能喻
其子而趙括徒能讀其書姑竊場屋之餘粗酬科舉之
責軍興選壮而不為用家貧仰食而無以歸渭南再嵗
之凄凉泮水一官之落莫用作舟楫誰其濟之必為鏌
鎁疇或冀此然當途過聼而強飾混沌方下考僅書而
遽加輓推獨龍門之摩天鰍鰕尚隔恐藥籠之餘地溲
渤兼収知鬷蔑者雖無俟多言經平子者始足以増重
輙采王公借譽之意庶㡬君子成人之心某官岱華自
髙球琳不琢千簮笏之雜沓獨著修名一水鏡之清明
莫窺絶識於學術得其大者故人物覘而知之捉扇折
巾遂成風俗倒屣割炙便生聲光此可决終身之依歸
亦将卜羣公之鍳㧞(一作/裁)薦舉之法弊矣仰公為多勸
懲之道在兹非愚敢請
　　　上樊運使啟
萬里造朝已錫賜環之渥十行制詔遽增攬轡之華蓋
漕闗中者深倚鄼侯故對宣室者少淹賈傅郵音挿羽
懽頌殷雷恭惟誠明自将剛大不撓學貫羣倫而弗雜
才該衆務而具宜四把州麾流落有如此者一瞻黼坐
掀翔若在兹乎将鼓楫於三峽之濤乃出綸於一封之
傳蓋上方臨控於江南北而中實憂顧於蜀東西賛我
廟謨固資碩畫足予邊餉尤寛逺憂爰改命於輸将誠
掛心於屯壘時丁艱棘固亡輕外之嗟才任安危當有
康屯之業使萬旅不枵服以抗敵則兩禁将虗席以待
公某先世獲耐久之朋小人逢易事之長不敢恃二天
而自惰固将鞭十駕以求知負弩道周即遂迎塵之拜
染牋記府徒深背汗之驚
　　　上查運使啟
榮奉細書寵更華節眷四蜀之劇部莫最於斯用一時
之偉人實選於衆郵音戾止懽頌翕然某官材具恢宏
氣韻超㧞過人學術自饒山海之儲妙世語言創見波
瀾之溢夙膺簡識亟遂飛鶱班十八人咸起登瀛之嘆
草三千牘嘗輸悟主之忠更髙戎帳之籌重屈計臺之
遣尚稽巨用少虛巖石之瞻欲惠逺人就徙福星之照惟
在彼以無惡此綽然而有餘共觀足國之規行徯富民
之拜某婆娑荒郡偃服下風眷發的之初筵未知措
手獲事賢之始願真足慰心正炎候之方隆祈天倪之
珍䕶永惟頌祝莫罄編摩
　　　上查運使啟
南服乗軺已登顯最西岷易節就錫寵除雖有孤於外
官之嗟豈無惠此逺人之意初傳成命已沸懽謡恭惟
天韻粹深風華秀發文章家固有法材噐世謂無雙瀛
洲十八人蚤嘗推於特選方朔三千牘蓋自結於殊知
佐晉公之幕于淮西理㓂恂之財於河内行道以擇地
為隘用人欲盡材為難書命勸讀顧不宜哉飛芻轉粟
尚或淹此然外臺之寄實耳目於人物之任猶權衡宜
占一藝名寸長者所赴歸則躐兩宫登三事焉當徯祝
某鏁其㕔而竊第用於世而鮮能泮林氷寒慙据有若
之坐燕谷春近幸庇蘇公之天睹方快於鳯凰賀敢遲
於燕雀
　　　上李運使啟
光奉宸綸寵新使節號部刺史顧委寄之非輕匪時顯
人在選掄而曷稱屬居臨按彌激懽欣恭惟運使才禀天
姿慶鍾名閥噐兼包於大小智洞貫於洪纎凡所至赫
赫而有聲顧其長欝欝而未盡剖符騰最君相之所深
知乗軺觀風搢紳之所屬協歛散均而國賦羡銓擇謹
而官曹清六轡載馳豈久淹於一使十行遄至當亟覲
於九重某竊食儒宫棲身雲䕃厦成而燕雀賀聊展私
情藥就而雞犬升敢有他望
　　　謝樊運使啟
鱣廬氷冷抱蠧簡以長謡鶚剡春華偕槁株而倐奮本
包荒之道廣覺冒寵之心危竊以求知之法實貴自修
薦士之方亦期熟察循諸己而不足則求之為妄考諸人
而無驗則薦者若輕必上下兩盡而毋慚則賓主俱賢
而可紀如某退藏疑怯專直近愚妄勤慕古之心苦乏
趨時之用結髪而戰多士鐵硯欲銷低頭而縛㣲官荷
衣可笑深懼世科之弗嗣重虞家學之無傳黽勉背城
夤縁拾芥再嵗渭南之落莫一官泮水之凄凉方無以
觧館下諸生之嘲顧何以辱當途大人之舉屬三書考
妄有一言雖通籍之薦已願委身於後來而循次之遷
亟用拜恩於俄頃豈期特逹遽許甄収敬窺金玉之章
倍光土木之質蓋百代先盟固仰崇篤而四海知已誠
嘆濶疎(一作/稀)感徒切於鏤膺温豈殊於挾纊此蓋伏遇
噐博而粹道峻而通推心待物而皆有容引舊援窮而
無不至渭涇相絶固莫混於一流榱棟不侔亦各安於
廣厦唯其若天地之大是以無蟲魚之遺敢不益謹踐
修愈勤職業得隴望蜀尚希予取而予求欲魚兼熊是
謂不奪而不饜輙致凌兢之謝併敷冒昧之辭
　　　别院監試費運使啟
某官學造箕疇妙探羲畫藴鈎深致逺之識禀開物成
務之姿剖刺史符式重分憂之寄持使者節始為持槖
之階適當論士之秋分握衡文之柄責大指而衆鬨自
息推赤心而羣疑卒亡封殖陳荄周旋誤墨策名而降
杜牧殆非本懐逢人而説項斯具有正眼
　　　賀瀘南樊安撫啟
光奉宸恩榮膺閫寄弹壓一面坐懐氊毳之徒鼓舞三
軍欣得詩書之帥矧叨殊奨倍激懽忱某官易之丈人
詩之元老素絲一節持身毋愧於輿評皓首兩朝被遇
皆由於特選華召促還而嘗易退使軺再駕而将亟歸
雖行藏舉法於聖賢顧柄用方隆於君宰少遲夫子之
反魯幸其肯留載煩武侯之渡瀘資以卧䕶實重長城
之托遂蠲逺障之憂貔虎成羣一言而衣挾纊櫜鞬擁
道三令而㦸生風恐桑䕃之未移又芝封之遄至某以
故人子在門生中目盛舉以傾心緝愉辭而賛喜父友
無㡬願公享椿松之年弟兄不孤終此無葛練之感
　　　上王運副啟
六轡載馳心毎懐於靡及七旬遄返歎寜有於獨賢仰
咨徒御之勞恭致記曹之問竊以裂海内而為諸道是
分聖天子之憂寄使者以總列城蓋有古牧伯之重通
下情之所不逹導上意之所欲為儻非蹇蹇匪躬之人
寜有孜孜奉國之念故志澄清者歎深於攬轡而疾強
禦者憤激於埋輪近世過於納汙當途重於發伏不知
莠蕃而苗瘠深虞梟集而鳯衰欲収整頓乾坤之功必
頼撼揺山嶽之手况三令五申而後出固非不教之誅
雖小懲大戒而何傷卒付有容之德載觀施設益重歎
咨恭惟性賦偉明德全正大道趨時而善應智周物以
不遺更練政經小者大者之皆可淹該治體左之右之
而具宜上方均内外之重輕公亦兼朝野之責任轍環
三蜀身歴諸臺撫摩調䕶之方舉諧人欲補捄彌縫之
術動中事㡬滌宿蠧以蔓除窮弊端而禽獮猶以耳聞
之詳不如目見口教之切未若躬行擁一節以于征勞
四體而弗䘏家風宛在阪九折而猶驅私計未遑門三
過而不入剽聞舉摘畢協羣僉風振墮媮施砭以起衰
疾斧摧貪猾搏虎以救乳兒觧印綬者魂去體而未歸
奉約束者芒在背而尚悚凋氓吐氣逺俗興謡更因亷
按之餘不廢登臨之樂雲横大面霞佩從羣僊之㳺月
照峩眉寳乗登諸佛之地絢麗詞於琬琰寄逸想於浩
茫是豈俗吏之能為蓋自長才之整暇屬言旋於大府
方小税於軺車壺漿紛載道之迎弩矢盛前驅之列某
偶沈巖邑遥跂星光恐叛官離次之誅莫遂驅庭之願
惟慕義向風之切苐輸染牘之勤
　　　上何少卿啟
雍容半面夙欽道德之儀刑彷彿一斑粗覘文章之毫
末蓋相知已兆於相識而所見實先於所聞輙倚夤縁
敬紓悃愊某官㓜傳外家學不讀非聖書浩蕩心胸探
子虚雲夢之八九縱横筆墨掩翰林風月之三千識真
主於淵潜之初是誠稀遇折姦臣於鼎沸之日寜惮左
遷晚起瘴鄉屈参軍事偉冲懐之自若奈僉論之謂何
且一府之寄似少進焉惟九重之知當不止此恐坐席
之未煖報鋒車之促還垂庇斯文陶成善類某迂愚可
笑樸遫無竒竊念先君與交徳友竦凌雲之傑作固自服
膺喜流沫之侈言殆不容口竊侍閒宴毎聆品題俗駕
飄零不親炙者嵗将㡬稔心旌揺蕩苦遐思者日無息
時天遣公來事適我願望龍門而切近得遂致恭撫蝸
室以遲囬又慙居後念求學有加於往教在不肖當謹
於事賢是用亟懐刺字以趨塵致閽人之請一拜一起
顧登堂久已虛心三沐三熏欲承教可以藉手勉傳家
之基緒輙妄意於語言冒貢師墻仰塵匠目愧小子斐
然之作不知所裁推先生何甚之心諒予其進願卒留
而受業敢遽覬於知音
　　　納誌銘石本上何少卿啟
豐碑立玉日星大墓之前妙語鏘金韶濩萬人之口冒
投副墨妄冀榮觀恭惟某官造詣本原鉤探微隠得斯
文正法眼藏以吾道直指人心博厚難窮端是斗山之
卓爾清明易識要知天日之皎然折巾成風捉扇移俗
宜隻詞之可否為四海之重輕况䝉紀其先人可以列
於佳傳數之兩蜀得者㡬人必期髙揭而久傳要在大
書而深刻窮山伐石坐漲潦以踰期異土徴工亦淹遲
而隔嵗迨兹終役粗足慰心緹襲効勤将塵下執事之
聽𤓰桃講報唯有先大夫之文蓋贈言者有金玉之珍
而居山者無魚鱉之獻欲躬陳於几席亦久戒於車徒
忙廹槐花方逐原夫之軰中輟行李阻躋君子之堂恪
致斐牋肅馳賤介具宣曲折九頓首以遣之幸寛譴訶
一解顔而領此
　　　賀張都督啟(代/)
顯膺詔冊榮陟樞庭尺籍伍符全付本兵之柄髙牙大
纛仍專督府之權喜動三軍威騰四塞恭惟智勇天禀
道德生知藴命世之大才包濟時之偉畧不擇夷險忠
義貫於神明屢攘姦㓙勲勞著於社稷自為民望人詠
公歸方彊敵未戮於藁街而諸将尚屯於細柳實倚大
臣之重坐當一面之雄然勢均力敵則無以使人必爵
崇位尊乃足以服衆况以魁名之舊固殊将鉞之常宜
渙號於嚴宸特晉升於宥宻悉歸督䕶分握機鈐兼安
危注意之榮藉精神折衝之美三令而旌旗變色一言
而貔虎歸心如蒼生何公豈留情於物表果吾父也敵
當迎拜於馬前佇邊烽之促消企鈞衡之亟拜某忻聞
異數倍激懽悰方削平禍難之秋正収召豪英之日謭
才何取莫禆破敵之功薄伎可陳願上平淮之雅
　　　賀王樞宻啟
明詔誕敷真儒登用貳樞筦弼諧之寄適甲兵休偃之
時宗祏鞏安蠻荒靖謐某官學博而粹道簡而文負晁
董之科名藴䕫龍之事業金湯一面䇿嘗驗於籌邊冠
冕百工勲未参於調鼎惟黼扆眷甘盤之舊故衮衣速
姬旦之歸光踐顯巖亟躋宥宻已清氛祲不忘戎噐之
除端倚精神坐見遐衝之折彌增茂績益叶僉謀即聞
夢卜之諧遂正鈞衡之拜某順風久矣聞命躍然匪私
慶於門墻實交忻於中外白頭逺宦悵莫跪於賀觴黄
閣深知尚辱収於墜履
　　　又
進膺綸制入賛鴻樞載光耆德之求式重本兵之柄帝
心特簡公論翕歸某官噐質雄渾學術淵懿允矣大臣
之望卓哉名世之儒妙天下之語言㡬冠多士安國家
之䇿畧逈出古人更踐華途召還外服咸徯具瞻之拜
乃從均佚之求帝學光明恩正隆於師傅樞庭嚴峻任
實亞於丞疑適當鄰好之修遂絶邊烽之警偃兵耀德
佐聖治於文明除噐謹防敷先㡬於武備益疇丕績進
陟上台終大濟於含生始深惬於輿望某舊趨棨㦸嘗
拜履簮未能報國士之知欲進得賢臣之頌田園晚計
将申丐老之章爐錘新功尚在鑄人之域
　　　代賀葉樞宻啟
誕告大庭延登邇輔當親决萬機之際正頼賛襄雖載
戢五兵之時猶須控御必兼資文武之二者宜獨任安
危於一身廟社得人黔黎䝉福竊以㕘預機衡之峻實
亞上台攬持威柄之雄式嚴宥宻允惟大柄爰付通材
惟發謀决䇿深協於皇謨故禦侮折衝能張於神武邊
鄙靖謐朝廷清明迄収調燮之功兼著威懐之德輿論
畢與僉謀悉諧求之禁近之賢誠堪倚注行乎置郵之
速共極懽呼某官植立不凡藴蓄特異淵源學術自得
於聖賢之不傳敏妙才猷旁通乎事倫而莫測膺兩朝
隆渥之眷冠百代超軼之才徧歴顯途愈增華問適衮
鉉之虚席又疑丞之曠官四海具瞻一人熟察姑正貳
公之位浸為元宰之階惟國論既定於蓍龜更憑訂議
顧邦基永堅於磐石端藉扶持行光彛鼎之鑱益侈衣
裳之治某夙陪鴛列敬仰鳯姿豈期流落之餘獲見登
庸之盛桑榆已晚固絶望於覆盆爐錘方新尚俯収於
躍冶
欽定四庫全書
　澹齋集卷十四　　　　　宋　李流謙　撰
　　序
　　　送李仲明司户序
紹興辛酉我家君以尚書郎出守簡池而君之墳墓在
焉今君官于漢予則竊一㕓于封内而為氓契好舊矣
况姓則同術業則又同而予之妻黨又有姻于君者其
相與之厚豈必其親父子兄弟耶舜有傲弟周公有狠
兄堯有悖子所謂親父子兄弟者果何如耶韓文公叙
送何堅謂韓何同姓為近且為故人同業復同道予之
視君將堅云乎哉君官滿受代去矣韓之餞堅文非所
及也慕其意云耳往在簡君嘗以諸生謁入袖文巻贄
我家君予時竊寓目焉其文嚴勁簡古非若近時舉子
陳腐冗陋姑以決得失於有司者予固已驚嘆曰是將
砥柱斯文一第陋哉未幾果以里選冠逢掖相繼上第
晝錦而西矣子曰我言小驗尚非所以期君者自君來漢
清謹潔亷持身益恪涖官益肅毫末設施如牛山之木
寸萌拔地已有撓雲撑空之勢葢聞之途人有黠胥以
事持君君實不知胥將訴于府先出記示君恐之兾祈
其意後得以肆君震怒叱出即駕詣府白其姦府亦怒
致胥于辟同僚駭曰仁者之勇如是乎且謹厚小心者
所以大吾氣也又當途有重親至府者官約迓之君曰
我王官也有守相而已歛板卑趨吾不嫌他非所敬也
卒不出嗟乎君姿和易與人交簡穆粹温春風熙融襲
人襟袖其遇事輒發雷雹俱下不以物挫乃如此豈非
賢哉予前日特以文期君爾今又將期以事業盖推其
束制狡童不震不揺則異時不畏彊禦者也推其睥睨
勢要介挺自立則異時不枉名義者也富貴鼎來君又
何辭哉予婿于簡嵗歸婦家至必先謁君把盞賦詩宴
笑諧謔惟君之從相得懽甚自君來漢予至簡無復前
日之懽矣然漢吾邦也距予所居邑不百里置吏踵相
躡所欲言者數得以尺紙相聞間至郡必得見則君在漢
猶在簡也今君去我而歸矣道里逺矣音問不時得矣
然予自是歸簡則前日之歡可再是君在簡猶在漢也
故君雖有簡漢去來之倦予初不失相從之樂則今日
之别不足惜也雖然是可期者也風雲勃興鵬摶鯤躍
指南溟而上九萬里而一息予方宛轉汙池友蛭螾而
侣魚鰕當是時也見君其何期退之留孟東野詩曰吾
願身為雲東野化為龍四方上下逐東野雖有離别無
由逢退之之意予之意也敢酌酒敬誦以為君别
　　　送張珍父序
蜀士之不登于朝也乆矣或曰朝廷薄蜀士嘻是何言
歟予見朝廷之厚蜀士未見其薄也往者有布衣持一
紙書投北闕下即日官之有庶僚單舸逰京師未朞年
躐登華貫當是時蜀人夸焉三吳之人慕焉而薄于何
有然自是則若稍稀矣累十年除書不至劔外搢紳大
夫士視官中都者雖騶役之賤不得一與之齒冝無怪
其疑以為薄而不知有故焉抑未之思則疑以為薄者
猶妄也夫銳用之于前日而驟黜之于積年造物之意
獨安出哉予恐其于吾人必有不言之誨使退求焉而
黙識之顧其初心則未嘗一日忘蜀也奈何不是思而
反疑以為薄哉今吾子以妙齡掇巍科名撼一時于吾
人乆廢積窮之中獨見召擢聲光煒煜閭里赫然人皆
曰是將再起蜀士夫豈知造物以其不言之誨隂試吾
人于兹乆矣意其間必有飜然自厲異前之為者曰我
終棄之是棄蜀也則遂選擇其尤穎異者以觀焉而吾
子實當之然則是行也子之責深矣予見蜀士之賢否
占于子其積年不振之辱伸于子而其用舍進退决于
子子其有以處此耶靖重篤實勿競勿揺泰山而維焉
則前日不言之誨子為得之造物將進子無已也自是
彬然而立于朝者皆蜀士也昔嫠不恤其緯而憂宗周
之㣲人或笑之今予也不惟其身之饑寒之虞而區區
焉私為蜀士之慮其可笑也夫其亦友朋之義所當告
也夫
　　　送㳺公玉序
吾䣊之合何為其合也善相推所以相勸也未至而相
告欲其進而至于是也非是則不合矣㳺君公玉予同
年友也捷敏有異材能詞章皆出人數等又矯矯自持
將赫然一世者来官吾鄉予始識之而定交焉公玉于予
亦傾倒展盡然予與之處知其善心輒慕之說于人吃
吃不離口不自嫌其謟也及其自托于不能咨所未至
亦殫言無隠不自疑其訐也故公玉以予稱其善則親
之以予告其所未至則敬之是以待予也亦然仕再周
嵗又攝邑三閱月予不一毫干之非懼其却我也懼其
責我曰爾何等告我而私溷我則平日與我言諤諤者
信乎哉故予與公玉交自謂無愧公玉今解去予戚戚
于懐葢公玉之義子稱之常不足而告所未至僅千百
而一焉故公玉可無予若予則一善不聞而其不肖非
常有若公玉者旦旦其側一一而磨切之則恐放而底
于戾是以其去則重惜之雖然公玉臺閣人詎肯為予
留哉别樽既酌姑書其所以與公玉合而惜其去者為
送行序振古義而篤交道將不在是夫
　　　送汪制置序
善言天者髙耶大耶曰固也必知其所以髙且大而非
髙且大則知天矣何哉公是也惟天為公惟公能髙且
大位兩儀行四時運日星驅雷霆融河川結山岳鼓飛
潛皆公也不公天自為一物其髙自髙大自大夫孰髙
孰大之老聃氏荒唐人也其言得罪于吾道然有曰公
乃王王乃天其言非得罪于吾道愚謂自古知天惟此
一人今夫奄九有而有之天也代行其事于下者亦天
也天之天不可不公人之天其可不公乎人之天不可
不公代行其事者不公其可乎主上剛健睿明無一而
不如天其于公也非以為公而為之也由而行之也故
自臨莅以來薄海内外跂行喙息無不䝉被上恩及於東
西曰我天也及于南北曰我天也天無東西南北而東
西南北各一天非天也公也噫人之天如天之天斯人
何其幸耶獨代其事者吾私有疑也中原壤土未反於
職方氏前日一家今二焉主上不忍一矢相遺推至仁
兼愛之不以淪汙䧟逆棄也葢其公又非特施于吾域
中也夫其公非特施于吾域中而于吾域中乃自為疎
親决不爾也然吾蜀猶有少觖望不滿其大者某不知
也如銓選擬官必優内地磨勘限員亦狹川人推此類
言之大抵皆若有輕重于其間果何也此非天也代行
其事者過也故天亦厭之邇臣朝聞而夕更焉俄而鼎
席虛先生召也先生行矣天之公待先生而成也先生
至公人也某何以知之知之蜀也先生鎮吾蜀四年蜀
之民困于虛額不得休息而不能自言先生為言而蠲
除之蜀士有寸長銖能閉蟄蟠鬱不能自伸于上先生
為薦引而推用之是先生愛蜀之民猶愛先生之鄉之
民待蜀之士猶待先生之鄉之士也非至公其孰能之
然則今日之行非但人之天知之天之天實知之其欲
使夫代行其事者恐先生不得免矣是公也將見又推
之天下而為天者益髙益大矣故于其南也輒書以為
序
　　　送虞宜樞序
南北果可合乎難言也主上睿明天縱神武震疊呼吸
指顧山夷嶽翻曷為而不可然徵以往事揆之天理妄
有見焉方金人大舉萬艘慿江投鞭斷流意無堅陣當
是時北幾合乎南相公白羽一揮邉塵立浄而南復南
其後用師符離督以元老靈壁虹縣之捷聲動河南當
是時南幾合乎北浮言沮揺廟謀疑奪卒無成功而北復
北由是觀之以南北為不可合殆非耶以為可合愚亦
未見其易故曰難言雖然在時亦在人孰愈曰俱天不
欲生靈久遭塗炭故生相公使及是時適與之遇而拯
捄之此人與時偕符離之舉則天未定焉爾宜小緩而
速故無攸利然而使北不得以合南乃天之本意使南
未得以合于北則非天之本意盖若小稽期運留此全
勲以待相公相公入相南北合矣愚又聞之不亟不徐相
時而動度我之可舉與彼之可以舉則幾矣茍以為中
原之地將有負之而趨宜不終朝而急圖之則愚不敢
知内修政事外固邊圉此古盧扁之方願相公一誦之
可乎
　　　送何少卿序
某不肖異時侍庭闈先君曰孺子可教賜之詩士苦無
名字吾兒早振聲交㳺資直諒議論斥縱横一第真拈
取羣經素講明勿貽麟楦誚千古愧公卿已而棄諸孤
則又書小紙付之曰某若登第當以遺澤畀叔之子某
手澤刻之石至今爛然而某姿駑命剥戰輒衂竟隳光
誨負此以茍生赧如也日者數數進見自惟無以代奉
雉之䞇則書其平日不腆之作塵汙函丈幸而先生一
見亦以為可教借龍門一尺地使得厠𨽻圉于前溲渤
賤凡遂登藥籠且又惜其與碌碌者比每見輒以科第
相淬勗盛意愷惻見于顔面惟是破帆逆風倍費挽曳
蹇蹄蹶石不任箠策因私念憂之而欲以世所甚榮者
成其名父子至情則然秦人則無與也而先生期待若
與先君同一肺肝豈非録其纎能而忘其陋視之固猶
子歟嗟夫某得此于門下不知所以報矣先生小休武
信武信非先生居也衮舄奕奕纛節煌煌先生歸矣而
某妄有言焉昔者先君之勉以科第也且戒之曰汝以
孝弟忠信為學問則不予羞以根本淵源為文章則不
予羞能之科第將踵門求汝汝且以為凂不然汝凂科
第雖得之不榮某百拜服其言私識其意曰先訓有大
焉者乎比者先生面誨亦曰子文不陳腐然非科第無
以發身豈先生所期固亦有先君之所謂大者而特欲
以科第發之歟某當敬受教自今愈益求勉于埸屋之
文庶幾萬一獲竊千佛一號然後退而盡力其大者以
毋忝先君毋羞先生夫先君父也先生師也人而不惟
其父其師之從將誰從岷峩之靈實證兹言故于先生
之東也謹書以請達于馬首
　　　靈異集序
紹興庚辰安静觀既落成邑令仙井何君令望謂邑尉
廣漢李某曰真人之竒靈卓異衆矣惜不盡傳况今親
逢休明孝通隠邈肇新祠宫而連帥王公又肅于承詔
不閱嵗役遂奏功實一時傑特事獨此未滿意子盍併
書之吾將刻石為耐久計某曰唯唯因退而考圖記削
其陋諏耋艾訂其實得若干事再拜以授令令為横碑
十許即日戒工鑱而䧟之壁仍以唐史真人隠逸傳冠
焉虚其餘俟來者某因妄論之曰真人在時卻竇長史
之餽而瞪眎髙長史疑厭世若溷然所立髙矣至其隠
去扶危葯傷卹窘奔乏汲汲乃如此則又若未忘物者
葢至人妙士其所自持固邈乎霞外一塵不得嬰若其
以有生為一體俛而同其憂患則純念㝠感赴于不約
者彼亦終欲寂然而不可雖然謂其真在是則猶攬劔
光而執月也令于新宫號盡力力且及此政亦綽綽矣
故某不敢以固陋辭且序而題其首
　　　送兄長之官洋川叙
先君三男子皆奉家法惟謹而性小異伯氏静重簡黙
埋鏟不彰讀書千巻如未嘗挾策者落紙數十百言如
未嘗執簡者人視之昩然或疑其晦季氏明决敏銳遇
事輒了先君才之毎稱其雖細故薄物著手諧人意然
姿峭潔皎皎自䕶忿奸嫉邪不能葢一疵人視之狷然
或疑其亢獨予淺孱浮露不能如伯氏懦柔疑畏不
能如季氏而人不譽不毁之居以是媿夕惕晨省有以
自厲故嘗用伯氏之静重簡黙以養其徳以季氏之明
决敏銳以佐其智弟兄之間相為師友庶乎其寡過季
氏先吾二人而仕予與伯氏同時調官予尉靈泉伯氏
出闗千五百里主洋之興道簿將行予不勝離羣之悲
而歎師友之逺因言曰静重簡黙盛徳也然有而不示
昔人已謂焚梓毁璞伯氏其剖光發翳少自見可乎明
决敏銳而又峭潔端士也然警愚明汚或至不容季氏
其刓方就圓少自同可乎夫予不肖知以伯季自厲矣
斯言也伯季其亦頷之否其然耶譽將盡赴之誰其疑
豈但若予者不譽不毁于世而已也于伯氏之行故書
　　　送馮提刑赴召序
紹興八年敵來議和上皇厭兵意向之而大臣力主其
議異說者不罪則逐當是時冠劔塞庭迎風靡然無一
妄咳者獨公起下國以孤臣昌言黼座之前謂敵不可
信和必不久徒屈帝尊削國威非策之便質難究詰凛
凛如兵在頸不小挫陛衛震焉已而和議成不言兵者
幾二十年天下若向安皆曰和是于公言益疑之甚者詆
之未幾敵果無故棄盟首建兵端上皇始思公言促召
公天下亦始大服是時敵釁方萌昩者習久安茍幸無
事猶冀敵意之還也公亟上牋以敵為必来兵為必不
可不用且言國家謙損過中浸成卑弱弱形著見故彊
敵生心今當赫然發憤移蹕建康示天下有為以著其
彊形嗟乎此探端揣本之言賈少傅陸宣公議論學術者
也其後邉患復發卒如公言某嘗論天下事不難于知之
而難于知其㣲不難于知其㣲而難于言之而必用夫歴
世之治忽衆矣然方其根蘖未嘗不有其形亦未嘗無
一人焉先事而言幸而用故治安不幸忽焉而敗亡顛
隮至矣當公初召對其言亟用則必不與敵和不與敵
和則無前日卑損凌蔑之辱以賂戎之力足以養兵以
事戎之勤足以治國天下庶可為也當公再上牋使其
言又亟用及敵未噬使者驕悖于庭斬其首懸諸國門
正敵罪明告而顯絶之然後圖回吾所以備禦控捍之
術則敵氣必挫國威必少張失是不為流禍至于今日
國家幾于寒而索裘公徒有曲突徙薪之歎也雖然病
者之求醫必于其嘗騐者葢知之察而信之篤也公醫
驗矣宜病者之亟求是役也公不得辭矣某故人子可
無一言自昔國于江東者莫弱于晉而尤甚于孝武是
時苻秦舉天下之大而有其八既取蜀又取襄漢晉僅
有江表一丸土然淮肥之戰秦以回山倒海之力而困
于白靣少年數人秦卒以亡而晉存何哉有謝安桓冲
為之臣也夫安冲之賢非特晉人倚之秦之大舉也其心
膂帷幄之臣亦未嘗不變色以為言夫有臣焉而使國
人倚之而使敵人變色以為言則無怪乎晉之失蜀失
襄漢而能以一丸之土乆立而不亡也厥今形勢大扺
晉若也然蜀我有襄漢亦我有比晉有餘矣然自用兵
再踰寒暑尺地寸疆既得復失敵縦横自如無少憚畏譬
之兩力相角弱者先仆而吾貲力易殫策畫未定反有
可虞之形凡此豈吾之所恃與敵人之所畏未有若謝
安桓冲者乎夫安冲固一時偉人然予竊料之使當往者
議和之初及日者之將叛其絶識懸鑒未必能如公之
逆知其㣲瑰言宏論切中事機彼所以成名者特用耳
今公亦用也吾人所恃敵人所畏不在是乎安冲何足
道夫醫一也善診者不必善用藥人才一也善談者不
必善集事馬謖與孔明論兵孔明心服之用之街亭衂
焉夫孔明之心服必其說之過人也而成敗乃爾則謖
善診而不善于用藥也惟盧扁能具是二者故公前日
之言其于醫葢診者今用藥焉刀圭未下咽病隨去矣
天下之盧扁非公尚誰屬之
　　　雍資州送行詩序
雍侯堅孺雅恬于進其有寵召也辭甚苦終不獲命始
勉而南既至對便朝開陳治道皆古義而實切時用上
偉之將留焉明日即上章丐還廟堂持不可侯懇益力
大丞相誠之至以侯心熏憂患果于白去上乃聴以資
中付之于是蜀之仕于中都者勇侯之退而榮其歸
也合飲以餞之以屢薦不入官一麾乃出守分韻賦詩
張某君玉陳某光祖黄某仲甄胡某巨卿范某西叔王
某君弼楊某似清堅孺亦自占韻以示無言不酬之意
張某季長以告不預集而願有賦合某為十適章某徳
茂至自蜀坐客也别出一章附于軸而屬某書其首予
謂侯于進退出處耀矣薦不入官非君相遺侯自伸其
初志然亦足以砭世之倀倀于衢路而不知止者故諸
作雖竒藻遞發大音各奏大抵皆述此意顧某菲陋亦
竄其間而又引焉頑石在上巨鼇當有不靈之嘆奈何
　　　送虞參政序
邊患烈矣自南渡以來聖君賢相偲偲然日惟攘却控
禦之備而卒不果一犂其庭控其縦横之勢以大慰我
祖宗之靈以快我臣民之憤以發舒我中原之氣故戰
不足而和和不成而戰其戰也無定畫其和也無堅盟
是以敵人視我如玩嬰雛無一毫忌憚此無他咎在謀
議者不足以深識敵情而徒為膚理之見跳踉突蕩弄
兵以挑我則不得巳而與之戰戰既乆兵連禍結我力
既耗敵意亦怠則又不得巳而與之和和與戰常若循環
而天下卒無一定之期嗟夫為天下國家者豈果無長
策逺計以至是哉于此有說焉必有超世葢代者其風
聲威望素足以震讋荒遐而又髙識獨照有以深探敵
情而内强吾國茍得斯人濟斯事戰可也和亦可也其
戰敵人以為威其和敵人以為徳吾嘗操此二柄以為
制敵之術而不使敵反操以制我若是焉天下事大定
矣尚安有前日紛紛擾擾之患哉恭惟某官以道徳忠
義結主知而以恢復功業為已任方其使敵則逆知其
詐于未敗盟之前迨夫臨敵則迎挫其銳于方張不制
之際大功數十焯焯暴著國家倚為長城重鎮者入贊
機務將正鼎席乃推逺榮名退安閒寂偃然若不嬰于
物者冲懐雅尚固以激懦而興頑然子房赤松之逰在
秦項已平之後而裴相國緑野之放乃穆敬不用之時
今敵詐可虞是秦項猶在也宸眷方渥是堯舜親逢也
此而遽欲追赤松之逺逰而蹈緑野之髙致其如蒼生
何其如社稷何此尺一之詔所以亟下而舍人裝不得
頃暫留也某故人子再世竊濡潤于仙舸之南也不能
鼓槳枻以相行役獨知和戰之說如前而知今日一大
事非鈞坐有不足辦者敬書以為序
　　　分陜志總序
嵗在戊子大丞相仁夀虞公以宥宻宣威井絡之區故
大丞相魏忠獻張公之猶子利州路提㸃刑獄某告公
曰叔父往當屯難之初總諸使保釐陜蜀有大勛勞于
時嵗月荒老其事滅沒不著志士為之䀌然今公以偉
烈殊庸實踵英躅名徳後先煒煜相望願裒其遺績庶
有紀焉以詔後之人公曰是吾志也亟命其屬李某使
為之某既受命即退而諏諸耆舊訪之老校退卒皆僅
有存者而莫能端倪又求之于腐簡破牘晝窻夕燈繙
繹究索卒不見畦畛葢戎幕屢遷年所多歴脫亡淪散
文缺不具或一嵗粗存數月或一事僅涉梗概既不可
以日月繫次又不可以本末首尾相發明含毫吁嘻亡
所措手私所震惕大懼無以塞責于是隨搜閱所獲一
二掇拾凡切軍民大計闗邦國至謀悉以類從別為十
門門各叙其大凡為二十巻起建炎三年夏六月終紹
興三年夏四月取公制詞有曰分陜宣威方重専征之
寄又曰周東征而宅洛葢資分陜之雄名之分陜志雖
紀載芒畧論述蕪鄙未足以鋪張揚厲萬一然異時或
有見聞之博或逢編簡之遺増闕補殘往往可為全書
因妄論之自海東之窺覷中原凡吾號天下勁兵處憑
固負阻鬼不得窺而長㦸臨之四靣瓦解當是時敵之
横行吾國中如㳺其園觀林囿掠吾城邑如探囊物振
槁枿而仆敗屋獨至于蜀殫其彊悍之力磨牙揺螫期
于必取然終不能以一毫得志卒之摧衂挫敗覆軍殺
將而去蜀之為蜀鼎然不動而三吳近甸禁籞不驚亦
倚我上流之重疇庸第勞顧將誰屬不有我忠獻公乆
矣其不國矣某嘗夷攷其粗大抵公忠義根于天性智
鑒絶于人羣視敵之不殄除兩宫之不旋翠華之不復
輿地之不歸如飢不食渇不飲親戚骨肉之䧟乎水火
而不救是以雖一身孤危隔絶萬里之外而雄心義概
愈乆愈確觀其勇于敵愾力于衛上明于料敵果于制
勝善于任使勤于聴納寛于撫士卒仁于愛百姓至控
扼險阻綏集流散招徠叛亡奬激忠義隄制邊陲整治
器械經理財賦地非一所事非一目治非一人而公精
神之所旋斡心慮之所周營朝飱失箸夜寐推枕葢無
不用其至雖深畧秘畫長籌逺筭所以克復神州再
造王家不容覘而竊議獨措之事為其勤過于周公葢
如此使當時少假漏晷必如公志則枹罕醢木燔老上
之庭返故都之駕唾手為之矣方公以便㫖行事事有
因時制宜者公初不以為成制譬之芻犬既陳樵蘇隨
之然今姑存不去亦欲著公所以用蜀有不得已昔文
中子稱諸葛孔明曰使亮而無死禮樂其興乎夫孔明
于蜀其身未嘗一日不在兵間其設施未嘗一日不在
軍旅文中子何用知其興禮樂葢以蜀觀孔明則不然
以孔明觀孔明則然也吾嘗論公亦云嗟乎當孔明時
荆州入于吳其後渭南之屯亦落落不合然司馬仲達
觀其營壘嘆其竒才至今論三代之佐必歸之夫知論
孔明則知論天下士矣某之先君子實出忠獻之門而
某鈆槧伎薄猥辱相國虞公之所委屬仰惟公䕶蜀之
功與忠獻匹休今又以格天事業光明一時誦古今譽
盛徳者雜然陳前乃推美于前哲大老不忍其故實刓
落將有以發揮表掲之而付之蕞爾生顧某何敢以不
腆辭是用薫沐纂次且再拜而為之序
使事經始　公建炎三年四月以復辟元勲自尚書禮
部侍郎知樞宻院事五月除川陜宣撫處置使其冬至
陜初公被㫖以便宜行事事皆専决不中御其撫臨既
廣而權寄優重又今昔所無葢其金石一心精貫日月
上無嫌猜下絶謗疑故能以一身任天下之重展盡忠
力幾成克復之勲然當大將鼓旗初建必有恢拓宏逺
之規模鼓舞震驚之號令書之策牘以備採擇而脫畧
散遺不具彷彿今姑得其入疆之始所行下諸路約束
録之為使事經始仍以臨遣詔書冠其首其詳則見之
逐門
督勵勤王　傳曰求諸侯莫如勤王當敵人方張不制
噬嚙四出天子為之犇幸于吳于越而清蹕所至敵則
隨之戈鋋之氣烽燧之烟幾於憑陵翠華熏逼黄屋而
犬鼠蜂蟻投隙窺便又乗之而奮當是時九廟之辱萬
乗之危殆一髪如也公擁重兵邈在萬里之外警堠一聞
背不帖席慷慨憤發糾督戎旅即日于邁先聲飈馳敵
為奪氣葢其以身狥國不偕敵存素志然也易曰王臣
蹇蹇匪躬之故公之謂歟今録其事為督勵勤王
振舉軍政　陜西諸路號勁兵處其騎射驍捷擊刺犀
銳實冠天下自公仗鉞専征盡獲諸將前茅始憩一號
令之旌旗變色于是紀律之不張法制之不嚴器械之
蠱敝不飾事藝之閱習不精諸屯虚額之不充疲癃懦
怯之未汰公皆篤意繕治勵精謹敕責訓練則程式可
稽課勤惰則賞刑必行又遴擇將帥屬之兵權授以成
筭如吳玠等雄鷙沉毅忠義體國策畧兼人名萬人敵
皆公首自甄識拔之裨伍以卒成大功其間伉扈難制
或委甲棄軍亦隨以剪馘不復顧惜拊摩士卒不啻子
姓藥傷補敗第功次勞常若不及故能以一隅全力抗
堂堂大國此則公馭軍拊衆之大畧也初川路禁軍無
將領統𨽻公始創為四將俾之専意練習又山前所屯
多為西兵邊遽俄至則盡甲而出故自利以南蕩無藩
籬公命于成都潼川等戍守東兵及廂軍逓鋪并弓兵
料簡少壯分屯結隊以嚴備禦既又招填弓箭手復其
征徭賦其土田授其鞍馬又増置諸縣弓卒又勸募土
丁鄉豪使自為戰其他名額有號勇毅有號赤心雪恨
報讐子悉團結有法廪給有程至于不吝金帛市馬西
陲以足戰騎皆公用力于戎旅其概可得而紀者因總
之為振舉軍政
講析貨源　公初為茶鹽𣙜酤法其奏札云臣到興元
取㑹四川見管金帛錢物除建炎三年上供并應副陜
西河東衣賜物帛見行拘催其已前年分積下錢物縁
建炎元年朝廷催促諸路併綱起發赴永興軍鳯翔府
下缷准備緩急支用去春金人殘破盡數失䧟後來収
簇到錢王􁞯駐軍興元半年之間支過一百二十餘萬
成都帥臣盧法原差楊可弼充都統制五月之間支過
八十餘萬可弼乞罷續差利路鈐轄李君陳代之四月
之間支過五十餘萬自建炎三年節次承朝廷指揮支
撥應副陜西諸路糴米等計川錢一百三十餘萬及陜
西節制軍馬王庶曲端王似共取撥過四百餘萬因此
儲積無幾今屯兵十萬日費浩瀚道路阻逺東南財賦
既不可調運解池未復商賈不通臣見行措置茶鹽𣙜
酤講究利源為經久之計公之奏牘如此其後臣僚札
子亦云川陜初用兵時調度費出悉仰公帑是時所用
者州縣之綱運常平之儲積而摠領財賦司又為酒法
鹽法増錢引之法佐之取給于此而已不及于民也其
後費用稍廣總司之法綱運之物嵗入如舊始不得已
而取于民于是有對糴以稅米輕重為率有激賞絹以
和買多寡為率有折納和買布以市值為率有増敷役
緡以加倍為率某嘗竊觀二劄因以考向之征輸賦徭
凡所増名色誠非得已葢邊屯如雲張頤仰哺一夫不
飽狼拏蛟搏變且不測如之何而坐視然當是時百姓
知官用其力還以衛之亦樂輸亡少靳又公建置約束
初不以為永制形之剡章著之號令人户知之葢其本
志將期混一之後盡取而復除之惜乎其不遂也今取
自公以來凡經理財賦等類録之以為講析貨源若糴
買運漕事實繁勞不可不著而間于科調有所蠲放
以示寛恤亦公䕶念吾民之至者並附于篇
控禦阻隘　敵自入吾中國其順利駛捷之勢不啻髙
屋之建瓴水凡形勝地若太行之險濁河之悍平時有
國者恃以為固一旦半夜失之如寐如醉天下由是土
分瓦解矣嗟乎斯亦可謂一時之彊也及其垂頭秦雍
睥睨梁益雍容嘻笑意謂功在晷刻然盡智殫力玩嵗
淹辰終不能盡如其志雖初志僅伸亦繼以撓敗夫何
故葢以精神折其衝以策畧制其命而又下収芻蕘善
任帥牧凡敵宻謀秘計意所從入皆先機臨控盡得其
要如室鼠之穴塞蟻之封使不得肆是以雖縦横衝突
左瞰右睨卒亡所措而遁傳曰聖人有金城夫金城豈
地形之謂哉若公者其足以當之矣今姑録當時所以
扞蔽蜀門者為控禦阻隘
課誘耕墾　食足則兵彊穀粟富則食足然穀粟非天
雨而鬼輸之也由乎土之滋殖而已曠土未盡闢則廥
庾無見糧取之它境費倍而力艱然豈無術以濟此乎
籍不耕之田而課之耕盡地利之入佐飛輓之乏逺邇
不病公私俱給此匪策之上耶闗外之地自經敵人蹂
踐居者渙離千里膏沃鞠為莽榛師屯十萬仰食三川
漕舟相銜填溢江流蜀固不勝其困矣公憫然念之垂
意穡事將有以少紓其力于是選信使擇才吏而分屬
之優假耕夫貸其種糧資以牛具且掲賞格以督守令
薄斂入以裕貧民未幾人争慕向執耒耜者雲集于南
畝荒疇廢壤盡入墾鉏向之蒿藜之場彌望皆黍稷
矣噫公于兵食可謂知所先務顧獨無紀可乎今録之
為課誘耕墾
奬激忠義死人之所難死于國有義且有名為尤難
當敵燄熏灼金石為摧孰有以甚愛不貲之軀而横當
之志士仁人執志堅擇善明遇所不幸不暇有所回恤
視破頭顱抉支體殆飲食談笑事然非在上者别異而
甄明之則傑魄壯魂終亦埃滅澌盡顧何以慰已往而
勸方來故公于死事尤懇懇致其情既已顯寵其身矣
又廪其家録其孤嵗時奠祭其墓大者則廟貌而奉嘗
之猶未厭也又命幕府裒其功狀列其姓氏而登載之
時我先君起部實秉筆初得九人記而刋之石矣又以
效忠者衆前刻未盡嗣為集記其所以昭著武功掲示
英節與夫推明公無徳不酬之意粲然備具今録其事
為奬激忠義且列兩記于前云
招納畔渙　梟狐不祥喜乗暝昏蜂蠆有毒忽出懐袖
自昔運丁否剥釁生仇鄰干戈相㝷四海横潰坤維乾
紐解弛決裂則必有叢凶嘯妖投間竊起或睢盱藪澤
或倔强城池因之騷動一方魚肉赤子又叛𨽻亡將去
順効逆助桀吠堯迷不知復其間雖有専地中立隂拱
坐觀然未深明去就尚暌皇化于時將震以威角以力
豈惟重傷且自新路絶盍若推赤心布大信與之更始
㤙柔惠來指以新路材者縁以自助下者使復齒于平
人涵育之仁孰大于此此公所以於盗賊亡畔専意綏
集初不以殺戮為事用是道也今録為招納畔渙若西
南裔夷時方艱虞往往或肆猖獗于防制之道尤宜汲
汲今亦附篇末
紀載雋功　自昔成事濟功決于一勝楚以鉅鹿漢以
昆陽吳以赤壁晉以淝水或用覊諸侯或既興墜緒或
因之鼎立或不遂衰亡和尚原蜀之喉衿葢吾恃以為
險資之立國方敵銳意深入雷轟電驅勢不留行而公
委任名將逡廵却之尸其渠首殱其朋類暴骸積甲㡬
若丘山葢自其内侮以來摧折破敗未有若此之甚發
舒義士之憤摧敗强敵之氣鏗鍧偉績震耀一時梁益
奠枕餘四十年皆公之力故制勝克敵他尚多有而係
蜀存亡實在兹舉當時幕府有原上紀功碑又朝廷加
公亞保及吳玠筞勲贊書具在今皆列于篇葢以侈公
休烈使蜀人知今日生養食息之恩爰自公始不其偉
歟
割𨽻郡邑　天下郡邑建置有成法封域有常守掌在
職方莫或易之屬當紛攘地形之所臨制軍師之所出
入昔非扼塞者今往往為重鎮要區列戍分屯有不可
以仍舊要當因時度宜割部屬以便控禦故有升小為
大易彼隸此大抵率從權制非刻舟膠柱者可與共議
因録之為割𨽻郡邑
欽定四庫全書
　澹齋集卷十五　　　　宋　李流謙　撰
　　記
　　　重修法明寺記
偽孟帝蜀有隱者自號醋頭手擕一檠所至輒呼曰不
得登登便倒未幾知祥死人讖其語嗟乎五季昏悖狐
孽䑕妖乘夜嘯舞而當時狃亂怵逆視為尋常至人惻
之㣲諷隱言將已之而不可今預知明慧普通大師醋
頭是也師先識知來事不一書獨其抑偽叛斥狂僭有
裨於世教予喜之漢州雒縣自唐有寺曰法明而治新
之或傳自師始有舍利塔有塼洞以掩四衆之骨皆其
手迹歲乆寺頺剝破殿赤立世尊塵埃龍象為泣前什
邡南陽院住持僧慧覺始服儒衣冠慨然願祝髮於其
地而興起之初亦落落不合去之數年而歸卒如其志
盡撤蠱弊飾像設若門若廡若堂室庖廪凡為精廬者
畢具名葺之實無異更造又築祠奉醋頭以志其本市
經之為四火部者龕藏之戒其徒無輒毁易環植竹柏
數百根根誦貝葉數過曰將以祝吾君如是之壽後當
無敢斬伐者覺囊不貯一錢而平生喜佛事故所厯塔
廟無蠧榱壞椽此為尤盡弟子純一純韞實左右之既
成求予記予熟知醋頭之異而不知嘗居是寺每嘆物
之隱于荒昧固難知覺學道精進其所證解非皷三尺
如蛙黽者而恬陋安寂俗眼白之以予不知醋頭則亦
未必知覺姑為記葺寺本末使來者有攷焉
　　　星燈記
乾道三年十有二月淮安郡守廣漢張公洸與邦人修
黄籙大醮于州治越三日有星現于九真位前琉璃燈
上初若散徽漸如編珠芒采流煥脉理貫錯疑有躔度
倐觀或無諦視愈明缸涸燼零燦爛如故已事乃隱在
壇壝者莫不畢睹道人劉浩曰吾見之三夕矣平生為
人作醮至此才四爾噫嘻異哉夫天逺人者也以誠求
之其近乃在目睫傳曰惟徳動天信乎其能動也葢公
之為是醮本以溉濯斯人之殃戾而道迎其祉貺初無
私已之祝既捐俸帑裨衆施以辦具且跪起薦獻亡毫
髮不自盡凡百執事謹於法象亦奔走罄竭罔有遺敬
以是精意潛孚𤣥鑒昭答有此希闊祥異之應是豈茍
然公命史為圖而某職在文字謂安可無記輒稽首為
之記
　　　龍角山福志寺修造記
僕為邑人將十年矣而未嘗知有龍角者一日山之福
志院僧義祖持謁入跪而言曰山距邑二十餘里地綴
大蓬葢古藍若也頺弊不葺積有年所殿寮荒壓像設
翳昧山神地靈面目沮慘緇徒野陋巢栖穴藏茍安昕
夕吾師悟詮自惟先業全付傳次在予儻不事事恐遂
壞遺羞亡窮曉夜惴畏規逭誅責乃發大誓願開誘檀
施捐金輸粟益以已資空篋倒囊毛髮不靳鳩工合材
一大治之亦既卒事願丐君文揭示不朽僕初不孰何
義祖唯唯而已明日以狀來條言之葢院之中佛殿建
於元符四年之丙子山故饒蟹羣嬉旅游咀嚙壤土水
隨入之腐木墊基殿因以壊悟詮白發其端羣喙趣和
即日徙髙燥地疊石其址以屏以捍本根屹然堅壯厚
實已乃澡丹堊之漫漶者更榱棟之罅脱者創塑十六
大阿羅漢于其中而重飾釋迦迦葉阿難之像既又撤
廊西之破屋因其地為經閣而維之以四廡創始於某
年甲子月積歲累至某年甲子遂落成於是院一新矣
形勢鬱盤氣象萃合游者改觀居者移氣如寠人子忽
衣寶衣乘輕車從豪奴黠童疾馳於通道大都神觀舒
閒光彩赫奕追思向來憔悴饑窘無聊之狀不復夢見
然猶重慮其傳之不乆也將有後虞乃自課祕言金剛
圓覺以千萬計將丐庇於龍天神鬼期有以覆䕶而鎮
撫之噫嘻詮之有功於是院顧不偉哉原詮之苦心焦
思不憚營丐服勞於已而遺人以安此固當書然僕猶
不是與也葢新舊起廢亦浮屠氏之所當為而又裨以
衆施相以羣力詮若無難者獨嘉其不茍近利而惟他
日之憂沈思逺計至乞靈于象教以妥安後之人則其
用心豈偶然者葢推而大之則從上諸聖所以斬絶彼
我普度一切均是心而已矣可書之實不在是邪為之
記以表休蹟尚何辭
　　　緜竹縣圃清暎亭記
物生皆兩之其合也則以類照異而體不隔情違而理
宜符非瞰乎𦕈緜立乎域外疇覺哉月行天水行地異
且違也合為一清同一清爾而人不得以瞷其際是非
有以使之類也並衣冠而處士爾士爾唯合焉引而森
布班列之雖別容表差伎能殊性質然輝聨彩錯人望
之自一色亦類也緜竹縣圃多閒田令君錢太虛不以
植禾稻藝葩卉乃鑿池築亭以當水月之會長林屏其
前迥闊超曠日入雲破暝色徐展推璇魄而貯之涵液
沈漬神與形融殆不可以聲偶有會于予之説於是令
君取退之月池詩二字題其顔曰清映呼客觴焉而
問言于子李子子李子盡酌而對曰嘻有味哉退之之
言令君知之矣其詩曰若不妬清妍却成相暎燭此葢
因物會心以發異境之自然借才託諭以表善類之相
得使人知自澡濯吸澄爽以盪埃胷攬晃耀以破幽昧
乆而不得自翳一旦為喜事者所諜綺縠之妙辭金玉
之美質鵷趨鷺翔參光而互瑩不亦有國者之華乎不
然是名也喻耶實耶竟何所指也太虚名某金淵人同
年進士為政有經緯人咸宜之且惜其將去予毎過之
與之臨流徙倚自鑒其衰陋槁孱泚然不能為容而太
虛又在旁為誦覺我形穢之語未嘗不莞爾而一笑
　　　節齋記
節齋者縣治之燕齋邑大夫青城楊公命其僚廣漢李
某為之名也曰節者何齋之前有竹數百竿蕭森玉立
蔭暎齋几名所從也竹為德不一而獨節云又何也竹
之德無美於節也寒暑之運烈矣物皆聽焉而彼曾不
與之變非節之可美者乎予請言節易坎上兑下為節
坎險也兑説也非險不節非説以濟險節則病焉人之
情善放而易揺樂於理外而拘于律中可欲誘之淫潰
四出則蕩而莫之檢非有法制程量嶄然臨之如絶壑
峻淵嵓嵓在目則不能節故凡坎之險所以節也然徒
險而已勢薄則悖情迫則劫非有以通之泮渙夷緩戢
其所已甚而矜其所或有第措之于法制程量之間則
禽攫獸搏節所為病故兑之説又所以通之而節於是
得其正觀之植物松柏之不易寒暑竹畏友也然形之
磥砢盤錯往往愆繩墨而缺斧斤不為榱棟之用坎之
節而已惟竹也逕尺而節節有常處積其節而後摩天
又中虚而圓色粹而潔有應而不留介而能通之狀故
人視其翹然自拔者可敬而娟然爽媚者可愛固坎兑
之節也因以名之竹其為予强名之楊公岷下夙儒令
靈泉也條教簡嚴其要在於區別臧鄙裁正是否一髮
而不可溷以私若坎之險而其實慈恕惠和春融日溫
賓賢子民人父師之有兑之説視竹之節顙能不泚矣
然則予謂竹當强有是名公獨能强辭是名哉昔之嗜
竹者指王子猷子猷縱誕為名教之蟊晉人葢以是覆
其國不知節者也乃曰不可一日無此君予恐竹視之
則曰不可一日有此君也若曰不可無必節者而後可
也予嘗暇日手擕韋編於竹之前清風徐來夭然而笑
竹與君皆若為予首肻公名某字某
　　　題待鶴亭記
靈泉故瘠儉舉一邑無觀遊之地獨妙通祠側有蘭若
曰興福其外慿高為亭下臨綠野市井廬落雲煙草樹
田疇溝塍參錯蔽虧畢陳乎其前一睇千里來登者神
豁氣夷心目俱爽最為邑名勝處昔人榜之望錦以錦
官城可跂而望也蘭若乆荒圯梟狐窟巢如逃屋亡家
一僧衰癃無徒屬色頗凄凉故亭與之偕廢椽脱棟揺
壁壞甃裂瓢囊之瘠往往舍焉環其地柏數十株老蔭
壽幹亭以為勝者亦半戕於斧斤紹興壬午歲元日邑
令楊公過焉顧瞻乆之曰是去真栖不一弓地汙穢乃
爾其何以安歸語邑尉李某相視一嘆明日興福僧來
言曰智海老不能有是亭乆矣考之舊刻亭之建不知
何時崇寧改元歲在壬午宰王君者以葺祠之餘材新
之今歲復壬午意者㝠數之符亭當惟祠之歸願併其
地使黄冠掌焉智海本心也公曰可哉吾何敢專適某
詣府遂具其事俾白大尹王公亦欣然可乃呼道士王
行真付之且屬以興修之役公首捐俸粟倡其僚各輸
斗石食衆工凡邑子及客子之樂施者聽而不强又親
為指畫自真人殿左廡破壁為門伐翳夷阻架溪而梁
之累石而上凡一百二十有二級以達于亭即亭之舊
而加葺焉支補其壓漏濯洗其漫漶垢汚而徙所謂茅
茨者于其後於是氣象鶱奮起拔異疇昔自廡望之横
橋如畫石磴如梯空亭縹渺山顛如飛來隆岡起伏為
之扶衞草木朋附若奔若迎殆與真祠素為一者祠初
無客館客至無所舍至是始有託足休駕之地皆滿意
焉屬役於四月而斷手於七月公休事輒來督視不啻
治已之林囿臺池者未訖役某授代去既數月公書來
曰亭成矣子實贊我可無一言紀歲月某曰亭之成實
公意所屬徒以老仙蜀人之所尊事而是祠也臺家之
所更建汲汲夤奉根極於至誠故視唾其地如唾其面
精念㝠感至使闍黎自託於不能願以是歸之黄冠大
尹王公躬承密㫖既克新華棟凡便於祠者亡不允可
是以斯役不勞而濟此皆可書望錦舊榜於祠不類也
易之曰待鶴昔仙人丁令威蘓耽皆仙去化鶴以歸舊
傳殿廷之柏故有鶴來安知非老仙而莫識也於斯亭
也願與諸君待之公名先進字用之永康之青城人古
君子而今循吏云
　　　尉㕔二齋記
尉㕔之兩隅便齋各一名其左曰友仙謂梅子真也右
曰自警先君所著書目也尉居於官邸去里正徼吏僅
一髮自子真為之來者例以仙名果仙者而為尉哉葢
古之士遁世而不得去直若寄焉則擇其甚卑極陋者
而居之不願顯也予觀子真當王氏用事京兆章以直
觸誅一時士喑如寒蟬子真獨憤悱斥言不少避亦偉
矣視班槐棘者亡如也顧肻居此無意哉其後莽盗國
子真乂去為市門卒夫尉卑矣足自晦矣然且去之而
甘於𨽻圉豈其視尉猶顯不若卒之賤愈足以放意肆
志於網羅之外乎然則有道之士其不喜華寵類此尉
以仙名必斯人而後可予既冒其官非若子真不逢而
晦徒以丁時休明無一能自薦當投之冗散而來此爾
尚友千載或庻幾乎其人友仙之名葢如此先君姿質
峻厲視履不善如踐虵豕而食蠱鴆嘗以所自得與平
時之所躬行著為書名之曰自警實大警我後人予兄
弟惕惕奉承常恐少失墜坐譴泉户况今輩武吏職警
察因念䑕盗狗偷乘夜不祥茍偵邏不密雖三户睫不
得交然專倚以治晨伺夕掩力則不勝就盡得而獮之
論殺丹渭水秦氏無炊火焉唯端已歛軀一以是書自
警德型而恥格意誠而物化彼亦人耳當不待警而懲
故凡自警者葢將以警盗也予公退坐兩齋其在友仙
思子真雲霞之姿雖屈首風埃而邁往不羣之氣決不
可一毫挫則亦遂忘其身之賤㣲且飄然有鞭笞鸞鳳
之興在自警陳書於前嚅味義訓披窮格言思先君繩
步尺趨言言玉屑者退而視其身不逮逺甚則竟日不
得寧然則兩齋之益予豈但盤盂几杖之比哉若其為
屋則其官其邑之陋不足書書其所以名者
　　　容庵記
吾弟無害以容名庵乞予記乆矣而未暇因其之官少
城也乃書所以為容者而告之凡天下之能容必其廣
者大者天地之容萬物生焉山海之容百貨聚焉蝸廬
蟻宮蟭螟之巢容而已矣夫人不能皆我也吾與之同
處乎宇宙之間曰必我則爾容是使之南走越北走胡
而後可也然吾豈能使之南走越北走胡則彼衆而我
獨吾且不容于彼夫至不容于彼果能裂冠毁裳去而
之山林河海不與之共斯世猶可也而又不能則是日
夜焉常與仇敵處劒鴆接其前而不悟豈不危哉雖然
使真能裂冠毁裳去之山林河海矣然一瓢振耳狷者
忿焉則山林河海猶未免有為吾仇敵者葢惟一不容
是以無適而容也於此説焉視吾身則若不可自容視
物皆容之則幾矣何謂也嘗試思之吾雖賢世固又有
甚賢者吾不能至彼之甚賢則猶不為所容不為彼所
容吾何以自容不自容其德進矣至于人無大故皆賢
也何容之難哉嗟夫以是而航諸海濟矣吾弟聰察諒
直奉家法謹甚特于烏鵠之辨未忘也乃今有慕於容
之説噫嘻吾之言亦畧盡矣成都大都會臺府皆貴人
而同僚又一時賢雋所接士與民比他為夥容之所施
用尤其地哉勉之行矣以規不以頌手足之義也既用
是別且為記
　　　哦松亭記
姚宣孺來丞靈泉治其屋西之小亭亭面長松暝翠曉
清矜嫮千態近接几席間有可娯者名之曰哦松取韓
昌黎藍田丞㕔壁記對樹二松日哦其間曰吾不必植
松而山在焉屬予記之予讀記丞位偪而高例以嫌不
可否事涉筆謹署非但今也古矣每妄言之人必自惟
其才力之不足賴而後始能安于無事茍有銖兩之智
焉皆翹然不肻自愚故凡為丞而畏偪逃嫌知署而不
知可否庸則然也若才者則必其韻寄蕭爽趣尚楚潔
不屑於一丞之為乃然爾觀斯立種學績文退之稱其
所蓄泓涵演迤日火以肆則豈庸而黙者乃能恬視鳬
鶩吏之平睨以紙尾一過目若驅童兒聽部署絶不經
懷方退哦兩松之間其人葢可知矣想其吟諷之時松
風颼飀笙竽滿耳落子在地可嗅可飱意從天來句與
神會必振冠奮袖大樂于斯視簿書埃氛皂胥垢濁觸
面逆鼻唯恐其不亟去尚何可不可之問哉故予謂退
之之記非以著丞之當然特表崔君之高云爾不然長
貳固共事也而何偪何嫌哉宣孺名家子好學工文辭
下筆雅峭有中原氣味于事物亦無所不通其來為丞
也適令敏明又邑小不足治宣孺既舉其職曰如是足
矣吾可例崔君偷一餉之樂矣于是名亭以寄意焉予
曰今人古人其何以相逺哉崔君之高退之能記之矣
宣孺之高予獨不能記乎他日宣孺坐於亭予幅巾過
焉宣孺方撫松徘徊掉頭長哦其聲若出金石顧謂予
曰吾方有公事子姑去奈何宣孺曰吾不以待子遂相
與一大笑宣孺名藩平陽人
　　　黙庵記
天彭駱庭幹以書屬予為黙庵記予復書曰庵以黙名
而求記之庵中之人可謂黙乎而予又縱言其間果可
以為黙庵記乎雖然嘗試妄記之夫黙語之對也語有
當愆則彼此譁然故人指黙為勝然不知巧詆竒譖者
以為外鉗中非情實險幽則其召災速殃尤慘於唇頰
故謂黙為勝語而足以自完猶未也易曰黙而成之不
言而信存乎德行黙乎其庶矣乎葢嘗觀之乾覆坤持
日星散照山川流止風雷飛動草木孕長羽鱗潛舞謂
其言耶則固寂然謂其黙也則貌象闡發揭揭於外不
得以自翳然人終不以非言蔽其用亦不黙議其隱豈
非不言之信存乎德行者在耶今庭幹之黙也姑務求
勝捷捷者而約吭袖手於沈㝠之域乎予恐巧詆竒譖
者或掎之不然必勵於躬著其踐修使為德行者可望
而知則雖終日言而人卒不得以言以黙而求於庭幹
庭幹予姻家予知之深矣其孝友篤實信於一國而學
問光華又嘗推上則固如予言予也尚何以告之為是
姑以贊也若夫極黙之義而至于非德行之所能見則
庭幹且不自知况予乎
　　　重修尉廨南康祠記
尉廨之南康祠不治乆矣頽壁蠧椽厄以風雨像設黯
晦香火衰寒過者弗莊非神則然也所宅之地然也尉
之居如蟻垤如蝸廬吏卒如凍蠅尉窘悴清苦如寒蟬
而神下臨之其祠之陋與廢而莫之葺理固也予之來
更二十晦朔慨然欲葺之而不果今僅如志然既盡用
其力亦姑補其缺壞與袚飾其舊而不能大有所更革
又自秋徂冬凡數閲月始訖役其難若此嗟乎亦可憐
矣既已事酌酒而告之曰督姦詰盗尉職也神不恥而
宅於是亦其職也尉職明神職幽然尉不若神之靈明
不若幽之察則神舉職為易尉實賴焉茍疆隅妥清凶
梗遏伏尉安于明則神安于幽矣夫如是神之祠一日
不葺尉何面目視神謹用書之壁以告神且以告方來
之尉俾曰若予之謬猶知倚神而葺是祠其不謬於予
者祠必可保其勿壞
欽定四庫全書
　澹齋集巻十六　　　　　宋　李流謙　撰
　　記
　　　重修安國寺記
安國寺昔號大恩不知興建嵗月嘉祐八年賜今名天
聖中為禪坊雲頂山僧元釗始居之六傳復為律嵗久
屋壞予少時過焉閴然悄愴疑有鬼物輒怖而出僧道
安何氏五代住持元喆之孫也慨然願葺之空十年之
蓄益之檀施而東林院僧某亦悉力來助合為若干錢
於是盡撤蠧大新之佛故有殿稍加治焉自門廡堂室
及最後大殿則更建材粗堅可抵當百十寒暑我先君
起部與邑人繪八菩薩像于殿之壁士人王訾筆也殿
有轉輪藏丹碧黯晦予兄弟出泉濯洗之而屬道安之
徒任其完補其經役始於紹興嵗丁夘而成於已夘道
安求予記許之有年矣而未暇請滋勤其言曰蕞爾刹
何記也然獨唯荒圯至吾而極茍不力則禾黍矣用是
蚤夜孜孜嗇衣撙食銖毛捃收亦幸施者和附趣贊乃
克濟豈我能以之哉或者一念至到有導焉者爾吾恐
後人不知為之之艱而傲居之輕漏忽傾不一引手則
吾志弗嗣記之期以勸也噫嘻安可謂用力勤而為慮
逺矣因告之曰衰興有定縁而方來之賢否不可期賢
耶適其興無記可也不賢且與衰㑹記其能已之乎安
曰是則然矣而傳後之意不得不然也强書之安知其
不由是勉於賢而是刹之興將無有終窮乎予曰可遂
書之
　　　瓦屋山瑞像記
瓦屋山在西南絶徼去郡城三百餘里與峨眉相望盖
蜀之絶境也五月初一日僕自雅安擕家來游凡兩日
至開善寺又兩日始達峯頂時隆暑意佛光乗日必大
現至之日即雨翌日又雨連晝夜不止四巖冥冥瘴霧
如翳初六日早大風從西來雨復隨之僕私念聖賢隠
顯變化初不可約欲指期見之亦大癡矣將遂作禮而
去日午雨忽止起盱巖際稍稍開霽頑隂若霧若有物
推而納之澗下日光雲氣上下相激射天宇融怡一塵
不興主巖僧道緣曰佛見矣然猶遲以晚也僕喜甚正
襟危坐以俟日昳未僧率大衆登佛閣炷香諷唄以請
久之雲蔽復開日出没不常衆頗憂之少頃有圓光隠
嵓腹五色璀爛衆方驚視俄隠去既又復見比前益大
其圍丈餘色愈光潔自是凢十三見見輒異狀有爛銀
色者有金色者有火光飛馳其上者僧指曰銀色普賢
也金色文殊也火光辟支迦也予逼檻注眎其銀色中
髣髴若有菩薩像又白毫二旁出貫天與日不相亂文
殊之現亦如之獨辟支光上火熖蓬勃繚遶而上尤分
曉可辨於是觀者覩所未嘗皆彈指贊歎聲震山谷初
僧之延降諸佛也皆單名特請輒隨所稱呼而應一一
不紊率自為圓相不復相襲僧言所未有此尤異者予
聞瓦屋之名舊矣其所傳種種變見大抵荒茫曼靡不可
攷信每疑其徒誇誕增飾耀流俗以求尊其教乃今幸
親見之變化恍惚不可名狀靈異如此始知諸佛慈悲
願力神通妙不可思惟且重悔其狹劣淺陋聞見不博
拘攣常智而果於自信果於誣理也因遂書其所見以
示後之人若夫斯文之傳世之未見者復有如僕之初
置疑其間出私意而輕議之安知不復為異時之悔乎
　　　王正卿楞嚴譯經像記
天台智者大師聞西竺異比丘言龍勝菩薩嘗於灌頂
部誦出大佛頂首楞嚴經十巻流布五天皆諸經未聞
之義唯心法之大㫖五天世主持護祕嚴不妄付授智
者日夜西向禱願亟傳中土開瑩晦䝉然終其身不及
見唐神龍初中天竺沙門般刺蜜諦烏萇國沙門彌伽
釋迦始以經至廣州時房相國融以事謫居二僧乃參
譯屬以筆使授微詞宻義煥徹彰明東坡嘗稱之曰釋
迦以文教其傳于中國必託於儒之能言者大乘諸經
至此經則委曲精盡勝妙獨出信哉言乎學佛者不可
不知也龍居王正卿得筆墨三昧嘗為安國寺僧道安
為此像于寺之璧極一時之妙人物簡古竹石秀潤其
執簡作談者有黙然意傳之狀援毫諦聴者有渙然冰
釋之容與僧之譯房之文是三和合道安求予記之予
曰正卿之為是也戲耶實耶無乃使人由是以造無所
還地耶安曰殆其然哉予曰我聞慶喜墮䧟咎在心目
又將以境示人得無有不著便者且圓通會中佛以熏
天熾燎烹鑄聖凡而諸大弟子及大菩薩皆以悟妙聞
踴躍呈露一經文殊毒眼千尺懸崖墮魂殞魄况今欲
以名貎模寫繫隙中塵捕日中影使有二文殊奈何且
祇洹精舍龍梵環擁緇素紛集當是時天花風飄法鼓
霆擊而我佛舌傾江口布穀初無一字而説彼經彼二
上人萬里西來指鹿為馬瞎却正眼對面越燕而房與
正卿赴響奔聲為蛇綴足明將死水浸殺活人曷若去
畫安曰子知經之經而不知非經之經宜其以畫為畫
而不知非畫之畫也如子所言祇洹精舍佛初不説則
今壁間之像寂然寥然月白風清實熾然説由此證入
則七佛祖師雪㦸霜戈一時俱卸黄面老子金關鐡鑰
信手打開予曰善哉師言我為露布有來問云何護圓
通請以是對師曰可哉因書以為記
　　　祥符寺千佛記
嵗在庚午大中祥符寺傳法院僧法海將造千佛像乞
言于予嘗告之曰我有一佛真金色相非丹非素妙圓
明心非琢非琱巍巍堂堂四衆跪遶盡大千界舉恒沙
數悉同兹像衆生流浪埃蝕垢䝉對面不覿吾將表而
出之香檀肖容金碧借飾自一至千羅布森列能從我
者洗目刮眥咸得快覩因像生敬因敬生悟各還其家
求見真佛問與此像為同為别刼火洞然請丹霞老師
一判此案海得吾語遂書以乞檀施且自捐巾鉢罄竭
奔走為之凡累年至紹興丁丑像始成伎精工專好相
完足觀者贊嘆寺舊有普賢閣恢大傑壯即龕像置其
中易其榜曰千佛人以為稱海請記之予曰向之言尚
非記乎而又何求獨師積時營圖之勤與像成之嵗月
則不可不紀因書以遺之使歸而刻焉嗟乎海用是可
與像俱不朽矣
　　　性空寺畫阿羅漢記
漢州什邡之外戍曰吉陽寺曰性空僧曰了悟嘗合衆
施即寺之大殿命武信李逸為十六羅漢像逸真畫史
也有名字於蜀筆墨絶不凡其為此像益工蓋斥去丹
鉛金碧之飾而獨以冲澹簡古為勝奇姿異質生氣凛
然水石峭潔草樹靜深燕坐經行如在天台竹林間也
既成來觀者燎香頓顙却立瞻視失喜而嘔噎逸亦顧
而嘆曰吾平生未嘗有也久之里人楊宏病瀕死家人
環泣計莫之出宏神爽昧昧忽見阿羅漢像十六見于
前命禱于寺俄而獲愈又任師古大疫醫巫束手謝不
能夜夢老僧入寺啜茶於堂上且以心經授之覺而大
汗病旋脱去明日至寺謝焉見降龍尊者蓋夢中人也
悚然感嘆由是里人夸誦侈説爭事之唯謹嗟乎異哉
夫逸之畫畫耳非阿羅漢之慈力固無以彰其神無以
致殊驗於二子然則阿羅漢也逸也二子也其緣之冥
契數之嘿符蓋所謂啐啄同時者非耶噫其自今使聞
二子之事者知敬阿羅漢敬阿羅漢者知敬逸之畫億
萬斯年無有窮巳則悟之為功可量也哉因其求記筆
以遺之
　　贊
　　　十六羅漢畫像贊
一尊者須眉雪垂持杖而坐一髽童執經倚石睡其一
以􁀙刺其鼻　霜眉雪顱扶杖諦視髽童捉經倚石鼾
睡或觸其鼻戲發其嚏夢本自覺經亦無字
一尊者持貝葉作説法手前有篆盤一胡人捧香二蠻
奴從跪至地一擎手作禮　貝葉未展篆縷未焚已説
法竟孰聴孰聞老胡捧香兩奴慇懃各為佛事或跽或
擎
一尊者左手執經巻右手爬癢小童碾茶一僧拂茶具
兩臂不用一機自奔爬者非癢執者非經童僧薦茗器
潔泉清借甘露爽濯海鮑腥
一尊者前有蛟吐珠童承之以盤　有虬特角吐珠陸
離婉彼奇女以盤承之我寶無量獻此何為汝用自照
蠲忿反慈
一尊者慿几前有三鶴其雛盤旋于下　隱几嗒然三
鶴振羽雛者墮地能和其父有曲無名我歌汝舞勿乘
衛軒甲者嗔汝
一尊者小童自嵓間架竹引水灌蓮沼有僧持琉璃小
瓶有龍在焉　水性滿空不擇所赴架筠導之下溉蓮
浦琉璃貯龍其細如縷大則垂天小固如許
一尊者前有龍一鬼波間捧書　萬里一跬千家一鉢
莫鷙者龍香供夙設擘波跪函有足其捷汝未反命我
饌已徹
一尊者前有國王發櫝中舍利以杖挑之爛然有光尊
者與其徒皆作禮　五色有爛三昧所熏祕櫝孰啓天
球並珍委最後属住未滅身曷不肅雍其人其人
一尊者瞑坐喬木庵中上有應供化身持鉢飛錫前有
僧擊磬　雲錫飛游龕木燕瞑為二為一㒺兩問影真
有心哉闍黎擊磬汝未見我孰起此定
一尊者有二王孫一捧芙渠人立以獻一跪而納屦
王孫可憎或出非類擷花人立納屨胡跪飛空挽葛同
一游戲反彼初念毛革立蛻
一尊者抱膝坐山數峯水出其下一童一僧皆以手障
面如怖狀豈水有怪乎　翠巘岌嶪清波渺瀰抱膝危
坐旋盤不移彼怖者何匪蛟匪螭汝師在此可摩可騎
一尊者支頥坐前有盤盛果　拄頥汎觀如器聚蚓自
止自作孰非正性異果貯盤浮華淨盡如我所證不復
凋殞
一尊者捧手爐前有淨瓶出雲氣中有數峯　㠝岏維
山晻曖維雲幻耶寔耶出此淨瓶目眚既空河山不存
尊者執爐居士證明
一尊者前有一虎　我自怡怡汝何耽眈豚犢滿前莫
戢其貪我有鐡牛八珍肥甘搖牙無所弭耳應慙
一尊者前有鹿面之尊者若為之説法溪流泠泠豐
草滿野飢齕渴飲中有般若皆吾佛子具大悲者舉指
為説語絶意謝
一尊者有狻猊二大者扳其左膝小者繞其右尊者一
一視之　兩猊髬髵維壯維稚繞床齧膝左撫右眎方
其吼時却走彪兕玩吾股掌直家狗耳
　　銘
　　　無為長老月公塔銘
臨濟之傳至五祖演公如河出崑崙放乎中國沃日蕩
空其浸益大有大弟子曰圓悟勤道愈光顯能師天人
其所證可皆龍象傑特若佛性泰大慧果固已焯焯表
著而平日執巾盂操杖屨(一作/錫)旦暮乎其側微言宻㫖
得于耳目之所染濡去而聞于時者尚多有之今無為
山無為禪院主持僧道月者盖其一也方勤坐昭覺道
場自卿公穹嚴無不折勢貎尊事而衲子得一容足地
略覘顏色亦自謂祇林鷲峰親授記莂師是時已為其
侍者則亦固可見矣師甘氏漢州德陽人父槐老書生
終右修職郎廣安軍録事㕘軍師少有奇志樂空寂不
喜服儒衣年十三依縣之東山龍居院僧自樂祝髪既
授具戒往見正法明咨决大事明器之與語未契適圓
悟歸自東吳遂往從焉其始至也自以未越户限已豁
然省圓悟印之自是以心法相付未幾圓悟即世師巻
包南下盡行諸方遇名德老衲皆刮眥相視(一作/待)曰是
法窟中來龍種鳳雛也師不自厭更從其掊擊而其豁
然者卒無以異也久之西還掛錫昭覺太師蕭公振命
主保福地雜賈區煩穢中師居之如在山林越五年謝
去再住長松未閲朔㑹有無為之招無為為刹望西南
人爭得之席一夕虚凡青赤之服者輒涎流波道師獨
以太師王公剛中迫出之予時尉靈泉得檄日一再皆
督予禮遣之者時師方領徒丐食旁縣故逗留不樂去
山中之逆者至彷徨近境彌旬無所歸予譬曉諄數乃
强行居七年而寺赫然其最巨麗瓌壯若客閣阿羅漢
閣尤雄一山師則曰彼豈我事哉使吾師慧命不斷如
系吾當任斯責彼豈吾事哉乾道三年春得脾疾七月
六日忽索筆書四句偈端坐而化夀六十五臘四十七
茶毗得舎利數十分其骨一葬冠鼇山下一葬龍居之
受業院度弟子法然等凡十六人師儒家子喜讀書有
俠氣遇急難勇往不顧黨類道未振孳孳掖起之間出
一二偈章清圓可愛大丞相魏國張公數貽書奬嘆且
常祝其為山中留也性剛不可屈在保福時有連牆拓
其巢幾侵寺之半人謂是額額不可與校師毅然升堂
鳴鼓數之即去茶使許公尹攝府事聞之亟追還歸以
地而謫侵者後數年邑之吏假牛車于寺寺厭苦却之
吏恚笞主寺僧師曰彼何罪逐我可哉遂徑去不復返
帥王公愈髙之故長松無為皆公特招師住山有方畧
而禁戒嚴峭人心服之丈室所須皆取諸褚中一錢不
以累常住夜漏盡三鼔猶履聲跫然燎香行道未休故
其徒相視亦不敢惰以嬉自號栗蓬庵主蓋誌其所得
云予於師里人丁丑秋始識之於保福師傾蓋相契往
往語以佛法大意有貴公解金剛經嘗舉而問之師笑
曰是鉗鎚不妙吾恐使人之不能脱然也予始試吏年
壯褊心遇觸輒不堪師曰子有朗徹靈明者待之有餘
矣予每愧嘆其言既葬法然師行五百里持甘君鎮所
次狀來請銘曰師之遺意予不敢辭因按狀併以所親
聞見者足之而為之銘銘曰闍黎三昧何者是栗棘全
吞不遺滓堂堂大用誰抵當水為逆流山卓峙住山非
住去非去老木十圍蜩甲蜕魔强法羸臂相紾翳途衝
衝顙應泚轉陶家輪幻佛界有妙莊嚴尚其細不知其
人視其師演公之孫勤之子
　　　雅安報恩寺井銘
雅安環報恩北落皆無水人飲諸江病逺汲長老法輝
指寺之庚曰是有美泉鑿之而信因甃為巨井觱沸澄
冽亢燎自如於是綆缶係道逺近給足郡文學掾廣漢
李流謙為作銘銘曰五大物功周施坎心亨兆其倪利
生人配重離環精廬壊瘠衰焦釜甗勤蠒胝坤含珍龜
吐之鑿鮮原出澄漪甃堅深隳無時往艱汲人其咨取
諸隣孰不怡溉濯滌炰燔炊求口實當觀頥來維新注
益滋願進德比于斯
欽定四庫全書
　澹齋集巻十七　　　　宋　李流謙　撰
　　誌銘
　　　宋運使墓誌銘
先是起部嘗書故中散大夫宋公墓言公天賦剛直自
初筮仕氣象已不可撓折論事權貴前慷慨奮厲及析
郡符持使節威令必行彈治撃搏當之輙潰官吏無貴
賤凡在百執事之列與夫奔走往来操朱墨以需指顧
者率望風披靡剪落牙距誓滌清濁穢束身三尺中於
是豪右屏氣侵漁道絶而閭閻細民始獲以有生為樂
至今人猶能誦之後二十有六年公之子朝請郎致仕
諱誨字彦伯以疾不起遺言戒毋為墓道之詞諸子震
悼不忍以謂匿美善以自翳盛徳也論撰之使後有考
人子之事也於義皆適遂援先製以其婿從事郎四川
制置司凖備差使李君嘉謀所次来乞銘予不敢辭宋
氏封於周三十六傳為楚所滅及偃王失邦子孫因國
為氏自漢而上居西河更魏晉始居廣平隋唐間又散
居京兆其後獨廣平京兆為顯姓公世居京兆九世祖
玘為壁州牙推生某仕唐為僖宗諫官以直觸閹寺出
為緜州團練副使因家焉某生某徙居成都仕蜀為太
子舍人生某為壁州推官生某號無為先生先生生士
修太常博士致仕贈左正議大夫即公之髙祖曾祖諱
球登慶厯進士第以左朝議大夫致仕贈通議大夫祖
諱光朝請大夫致仕贈特進考諱昌宗右中散大夫華
陽縣開國男食邑三百户致仕贈宣奉大夫即吾先君
所書墓者也母陳氏繼文氏李氏皆碩人宋氏自得姓
蟬聫數百年蒔祥播慶乆益昌衍公幼爽悟彊于學年
十三侍宣奉官京師任膳服牋記如成人宣奉性方嚴
持衆如官府嵗時朝服坐堂上家人歛躬側行羅拜就
列無咳者子孫吏而歸必先課以績業如素所教勅即
賜食遣之否則頓顙謝退而跼蹐不自容故孝謹之風
蜀人慕之公以欽宗覃恩補將仕郎主眉之彭山簿用
賞循從政郎辟瀘州録事㕘軍又辟知永康之青城郫
之酒人一年諸臺交剡知嘉州峩眉縣權眉州福化酒
稅改宣教郎知緜州羅江縣未赴丁宣奉憂除䘮再辟
青城擬丞邛之依政遷通直郎丁李夫人憂免䘮知劍
州普安縣轉奉議郎賜五品服除成都府路鈐轄司幹
辦公事用上即位恩轉承議郎磨勘轉朝奉郎通判劍
州未赴改知隆州未滿除嘉州踰年擢潼川府路轉運
判官丐祠主管台州崇道觀遂致其仕以諸子升朝恩
封朝請郎又六年而終享年八十公之為青城也邑瀕
大江隄遏控扞率遵用吕汲公故事工堅而役均吏不
能為奸學圯於水兩丁釋奠寓他舍公喟然撤廢寺亟
新之堂宇齋廬皆宏肆華整由是邑始有學知峩眉虚
恨蠻求互市邉吏不能禁公曰是其責也彼自反不足
故必内怯蠻窺其私遂乗之因以虚聲揺州縣而肆其
侮即採問嘗為其所畏者擢任之蠻讋不敢動後易其
人竟失邉和羣哨攻掠不可制憲臺不知所出乃與約
盡還所擄則遺以鹺茗繒綵已而歸不能二三嵗乃傍
前言責償時公知嘉州截然不與蠻亦不敢復請在福
化水夜暴至民倉皇升屋乞命屋且壊公集近岸船多
出泉帛約載十人者與若干所全活無數知隆州雍國
虞公自政府就第公事之以禮不為謬諂曲敬虞公面
嘆其有守鹽井耗涸民負課破家霈恩許蠲弛為錢二
干九百萬計司難之公抗論益堅轉運使直之遽命以
本司鹽代起一嵗公復具奏始得免嵗戊子蜀荒民聚
而剽勢張甚公戮魁酋而寛其餘或勸盡殱之公曰彼
饑求食爾獨忍乎哉在東蜀治益進譽處益休大抵身
為律度人自法象之不敢為非以負公摩撫尫瘵撿覈
幣庾準程嵓嵓吏拱手受成無一錢横出納燕饋無名
以例来盡謝不受又惡其著也則私緘鐍之去而後返
之其不近名如此棄仇録瑕有古君子長者之風初在
瀘大吏以㫖意喻獄公不從思有以中傷之會囚逸遂
按罷之蹭蹬十餘年委分不校後其孫適𨽻屬部公聞
其才而薦之事繼母以孝聞援給親䣊舉産以繼絶家
恩恵隆洽娶宇文氏封安人淑配也先公二十六年卒
男五人長述朝奉大夫知雅州次适宣教郎亦先公卒
次逌今為奉議郎僉書榮州判官㕔公事次運登進士
第今為奉議郎知蜀州江源縣次遇未仕而卒諸子天
姿雅馴而又積染名義所臨率有顯稱甚似其祖若父
予往在宣幕屬當受訟詞有兵訴非罪編竄謂雅州
君嘗讞復之而不得行為白虞公公曰即如是經宋君
又何疑遽命釋兵其執正不詭既去使人引以自白而
得脫罪豈非賢哉榮州嘗與薦為雒縣予傍邑子稔其
政如父兄而江源令君予同年生又嘗為寮篤學而贍
於文在嚴道每適田野問尹說者常在口􁅀江政尤美
要途巨人未識面争羅致或迎剡薦函此皆予親見聞
者女三人長適某人次適狀公之行者孫男七人挺掞
抃搢㨗拂撝抃㨗以雅州及公告老恩補官曾孫男祖
禹以雅州郊霈補官公之卒以淳熙二年某月日以明
年某月日𦵏某縣某鄉宣奉公塋之側竊嘗論事唯卓
然有所見而後能執之固行之果不以世之訾譽得失
為軒輊厯觀公平生操踐與推之政治見之家庭無一
不盡義而中禮便法而當情人視以為不可及而公非
有意為之曰吾見若爾不知其他是以華皓一槩絶無
毁憎誠孚而類應徳熟而寵来其為州為部刺史不由
拔引皆聲最流聞臺家所授凡除書下人懽呼抃躍市
酒肉以相慶如得父母故除漕訓詞有豈弟兩邦之政
循良一時之稱盖實録云銘曰宋封於周後氏以國遥
遥百年代襲冕笏始無異蹊邁種曰徳木老則壯披華
食實允顯維公柔恵且直明義秉法有斧有鉞剛吾四
支豈不在骨恂恂近懦亢亢近激不激不懦公執其極
意承有耀下逮燕翼我無傑詞侈此偉特尚耆其傳以
報回慝
　　　朝奉大夫知嘉州孫公墓誌銘
公諱觀國字賓老姓孫氏綿之羅江人後徙彰明曾祖
某祖某父某以公貴贈朝散大夫大夫公篤義好學傾意
士黨昬暮叩門無不得所欲聲揺一鄉公幼機悟未冠
入太學從臨邛趙雍學易遂同薦已而再薦再黜志愈
勵盡置家事囊書舎佛屋會復詞賦為之如素習因以
冠能書試外省馮給事檝識其文擢殊等解褐為彭州
司理参軍兵夜直其婦死于家兵就鞫惨楚將誣服公
疑訪於外乃得婦姦嘗與夫反目知為自戕兵始得脫
有與娼狎而或約同死娼斃其人不殊輿至獄懵不能
白一日牽其衣見字股間具道所以為者讞笞之其平
反多類此除遂寧府教授改秦州丁母憂服除調文州
曲水令將武人喜漁奪牛羊視人公不為撓除彭州教
授公在彭固喜以文字指授諸生其再至也尤勸趨之
守相相䦧隂掩伺公揭試題聖人為腹不為目以諷丁
大夫公憂免喪利州提㸃刑獄路彬辟其屬未㡬路召
還太尉楊政挽留之楊豪健貴嚴獨於公盡禮以為至
誠不欺可託腹心者軍政聽而後行公随事規糾一軍
肅然知眉州丹稜縣以治稱知除州慶符未赴路公登
法從首薦之除簡州其詞云學有根源行無缺玷人謂
惟公足以當之簡素無事公亦以無事治之葺貢闈新
城譙皆舉其未舉者待游士最有恩意解組造朝對便
殿首論藝祖皇帝受天眷命混一區宇廟謀宸算雖發
自淵衷而當時腹心大臣相與從容謀議挺身任責洞
然不疑者惟趙普一人今日之勢正如二人對奕技等
則相持一勝則一負要在當局者知已知彼算無遺策
乃可保其必勝而今不足者正在謀臣上矍然是之語
聞在事者不恱人為寒毛久之除隆州陛辭或曰少卑
之公慨然列前奏且曰陛下比以冬雷黜鼎輔中外既
已震懾英斷願及今圗任真相以慰人望上愈開納而
人亦始服公論事有體隆壤瘠而民貧士衆而多顯家
公撫民以不擾接士以無倦而待顯家以不諂知嘉州
病已侵然猶自力於治竟不起將絶書遺戒一筆不亂
實乾道某年某月日也享年若干積官至朝奉大夫其
轉朝奉郎也以上即位恩母楊氏贈宜人娶景氏封安
人四男子廷玉登進士第終從事郎眉州防禦判官振
玉嘗名賢書以公致仕恩補將仕郎朝玉業進士鳴玉
先公卒三女適士人王逺之王㻛儒林郎成都府教授
劉燾孫男女若干人振玉等以是年十二月𦵏公於魏
城縣某鄉藏玉谷公為人有常徳練世故達人情寛裕
而善持深博而有謀几經所裁訂重輕亟徐皆應衡石
尤篤於孝愛大夫公舉晚息嘗恐不以子數公識其意
親撫抱且名之繋譜牒大夫公見而恱甚教弟康國亦
得舉宗人有争耕犁者買而分遺之皆愧悔族若鄉之
婚𦵏及窮無歸必公之赴公亦任之如疾痛疴癢在已
不家有亡之卹也少學於魏城閻公實閻死公市田以
塟手植松檟嵗時奠祭而字其孤平居寡言笑對客危
坐終日往往無一語至辨析是否論人物賢鄙湜湜不
茍學子所在如市公子弟誨接之占一善口之不置或
畔繩檢亦顯刺盡言故其門多成立者政平易然必已
出耨姦鉏惡有仁者之勇秦丞相檜當國公投之書言
當時征歛之弊曰昔者以法取次猶以術取今㡬於白
取矣又曰惡吏侵掠細民禁之誠善矣然使出緡曰免
行則是職之官吏取之公上此何理哉秦不為忤更畀
以美闕性疾妖幻有神降其土自託於金仙氏作文字
倣浮屠所行道場軌儀法愚人趣和之日夜列薰炬撞
鐘伐鼓如狂公亟以告郡君火其書笞逐其徒晚與其
子居綿竹邑人無貴賤與均禮窮閻小家停車候門必
得見乃去人推其盛徳及其死知與不知皆為流涕自
號齪翁文集七十巻游吳録二十巻龍川筆録十巻藏
于家其文不事斵削而自合尤喜詩而亦工於詩予嘗
論世之為士者類藩飾表襮釣浮譽而掠世資為吏者
又争以敏銳刻給相髙取速功疾驗以梯顯羙公獨退
然不競為所當為求不愧不怍而已然居鄉名長者在
官名循吏徳禮足以馴强暴恵利足以及孤惸三佩刺史
之章諸子楚楚惟肖年逾耆艾沒而祭于社不知為士
為吏者當如是耶或彼之可慕也公之塟振玉以彭州
教授陳大臨彦博所次行實来乞銘曰乃翁屬纊時語
也予母外家公之族而先君子平生待公如師友彦博
與予又少從公游故以是屬彦博紀叙有法予姑為之
銘銘曰晰晰其中不媟以形也言言其立不賈以名也
徳足儀其家也政足善其民也尚論之中庸之君子易
之丈人也閟斯銘夸薄者朂沈厚者進俗之崇也
　　　徳興縣尉曾修職墓誌銘
某自海内徙合江家弟鎬渠陽判官罷歸道湘中留合
江踰絫朔舂容及里中老縷數至蘭溪曾積臣則喟曰
鎬親家也不幸越世子壻三益書来必以墓未識為大
戚且曰今名信有徵者宜莫兄若敢以累直筆某曰坐
狂瞽獲咎瀕死有言不信汝姑待又三年當上之三十
一年某蒙自便恩還里適家弟將官章貢諗曰鴈城之
言不可寒某頷之而未暇也既三益偕其季三復相踵
扶服以請且出左迪功郎新夷陵主簿謝君諤狀某無
以為解則覈其行實叙而銘之公諱遜敏積臣字也其
先金陵聞宋五季亂有辟地至吉之吉水者家焉曾大
父曰孝先大父曰君彦皆以隠聞父曰光庭寛厚長者
嘗主東安簿攝令零陵靖康初湖南發民兵勤王毅然
攘襼問路無難色人多其勇于義以請老授右文林郎
公自丱無童心其起居進退綽有成徳性嗜學葄枕圗
史未嘗一日廢書不觀長益狷介植立雖喜為詞章畧
鞶帨故屢擢㦸舉塲輙北然不以失得易其所禀曰吾
自與時左非不偶也癸亥春復太學趨虞廪者麇至公
以親弗忍去交㳺强之行乃挟書走轂下吐語不媚持
以求合若肝膽然㑹親黨有當途者以雅故力請官之作
而言曰親老矣敢數禄而仕遂補右廸功郎参軍象州
司法重逺膝下不行得漕臺轉輸以勞循右修職郎尉
饒之徳興縣有大姓骫法至十數年租不入官椎埋敓攘
往往而是令若丞噤不敢究切率受垢藏疾不則煩言
蠭起卒以譴去公獨切齒盡去根株弗少寛貸令行禁
止豪强重足吏畏而民愛其僚有嗛公䜛於守者人皆
危慄或勸白其事公曰吾奉公守職獲謗鑠死且不朽
終不白而守亦不能疵瑕嵗在丙子十有二月七日終
于官舎之寢其孤奉其䘮以歸越明年十月庚申𦵏于
里之金牛原公娶陳氏男二人三益三復女一人適士
人董世夔癸酉秋三益三復同偕計明年見黜于南宫
公恚曰工挟刃度材吾未見其弃翹薪也謂有司不我
知黜而宜乃知我矣咎將誰執二子退自克學益力後
三嵗郡又以三復薦將行公捐館服除會賓興三益以
經術再舉偕試春官而三復遂中進士第調左廸功郎
主贑簿士豔其榮初零陵府君築硯廬以教子號曰槐
堂公踵其規橅治之則已無侈前度遴簡師友古人與
稽故子姓皆酌古有得弟敏修早世撫襁褓之孤逾已
子至其男鬌女笄傅姆之教惟謹且先其子以畢嫁娶
委禽反馬之禮有加公家素饒衍或說以廣田宅則笑
曰何以多為秪賈禍耳且遺所不知何人前哲不取也
所居多勝槩嵗時昆弟姻賓以觴詠自適嘗自賛其真
曰華僊醉客竹溪愚叟靣目有相心胷無垢華僊館名
竹溪橋名也嗚呼如公平生云為如此宜得位與夀而
位卑無年天其于是安郵耶銘曰参孝聞魯偉忠顯漢
厥緒是承小試縣掾芒刃不頓豪猾已驚撫季幼穉過
于已子友愛著稱埋辭匪溢盖撮其實千古之徵
　　　陳履道墓誌銘
君姓陳氏諱大方字履道劍之浦城人其系自唐拾遺
居射洪其徙浦城自七世祖曾大父諱思賢父諱某君
童時父死毁如成人母知不凡讀父書長而授之君感
勵刻意劬甚母更憂其疾數休之不能新學黜春秋史
君獨嗜之未㡬貢京師歸而告其母天下自此多事矣
後三年兵起方調歛猝興居者麕驚争迯去或怵與俱
君曰去將安之吾又母老會邑部夫願䕶以行令曰士
也而辱此乎君行不顧於是當遣者皆趣發無敢留其
後逋徙者還盡墟其家始服君有識晚以恩授建州助
教君為人孝敬醇潔以不逮事父事母篤至垂髫日記
數千言終身不忘雖間行田圃書未嘗去手入夜炷不
續往往挟策與月光上下兄難事事之得其心女弟幼
孤撫育嫁遣恩甚篤曰如是而後能使之忘其孤平時
恂恂常恐傷人遇事白黑之嶻嶪可畏善食酒至斗餘
不亂過華山愛其竒秀反輿而觀之㡬三十里路人指
為狂家近水竹嘗欲並溪縛屋多釀以待客而貧不果
其趣向可見紹興庚辰某月日以疾卒于家享年若干
娶鄭氏再胥氏四男子栗槩紹棐栗槩有學行而槩對
集英有鯁言擢上第授蓬州教官以歸女長亡次嫁某
人季在室文集十巻詩名物辨四巻書訓雜録三巻兩
漢史評二十巻藏于家栗等以今年某月日某甲子將
舉君之䘮塟于邑之某里某山之麓以家傳求銘于予
予於君季父彭門學官彦博耐久交也彦博每與余言其
宗之賢多及君今按傳皆合是以為之銘銘曰質以根
之學以昌之而命仇之亦既晦之而後烜之固及其定
耶嘻
　　　仲結章君墓銘
章仲結予三十年故人與之游如踐芳蓀之畦香菲菲
来襲人如酌醇醪竟日陶然而不知醉至其陳義秉法
壘壁孤峭則亦一矢不可犯故予愛之重之自其云亡
思之過時而悲將塟其子璪先期来問銘予執書以泣
曰子宜請我宜銘君諱綬仲結字也其先出齊太公封
于鄣去邑為氏家于閩有令梓潼者徙綿之神泉又徙
漢之綿竹曾大父諱彚學行髙尤邃于易與楊元素宇
文公南友善一試禮部不第退而結廬紫㣲山下號知
退處士部使者以遺民上就加將仕郎守本州助教大
父諱某父諱騭特試策第一賜進士第終左奉議郎君
蚤慧事繼母孝侍奉議公官閬中太守梁激山東名儒
見其詩大嗟賞目為千里駒查匪躬不妄可人自童時
亦喜稱君於是始以詩名紹興初復詩賦學於胡敢義
夫義夫盖學於李褒聖予於是又以賦名試石室數右
諸生嵗丁卯遂以冠州里之士然君于書無所不讀他
文章醇深婉約有作者風不但衣逢掖從有司以一藝
稱性介靖於物無忤而亦不為媚承大門顯家未嘗有
履迹親朋在仕不通一字或病其狷弗卹也誨誘後生
多所就家有亡不問而獨淫於書毎相過談燕彌日鑿
鑿皆文義始吾先君子晚而家紫嵓士凑問學其傑然
尤異先君許以斯文僅數人君在其間然再薦遂死君
雖不以自懟亦可哀矣丁亥閏七月旦起盥濯如平時
衣冠將出坐小憇忽鼻息殷床家人怪之亟扶入眎之
蛻矣嗟乎恬于化君固有道者彼毫末得失尚得窺其
藩乎享年若干娶楊氏同邑人干牛衛大將軍楊公羽
權七世孫有賢行姑趙姿嚴事之歡治家可法象使其
夫不奪于學而諸子有立其力也後君一年亦卒生四
男子璪􁪺琛琬璪嘗冠能書二女嫁進士某某孫若干
人其𦵏以某年月日其地在某鄉秦仲山楊夫人祔焉
詩文五十巻藏於家銘曰紫㣲鈎深如玉如金及孫而
興不迄于登豐于能藹于稱報于兹耶視瞢瞢厚而憑
積而升不其逺之在繩繩
　　　費府君墓誌銘
君姓費氏系出大費世江夏人其先有諱能者仕至御
史中丞廷暉者至監察御史徙蜀居邛之沙渠曽祖某
祖某父某俱業儒母鮮于氏故通議大夫鵬之女君諱某
字某生而爽悟年十四試鄉校以易冠諸生既登賢書
同族兄歸州使君某㳺太學歸州粹於易與君語勝處
輙相拊掌故相范公宗尹諫大夫宋公某某官熊公彦
詩編修趙公雍皆名輩待君加等君慷慨有竒志喜商
㩁古今論議宏博嘗奏疏言利病㡬數萬言不報未㡬
中國有邉患又上牋陳十事其後朝廷所更革多合其
說遇楊君希仲于途識其不凡希仲竟為類闈舉首居
京師時客于叅政陸公佃胡公世將帥蜀問人陸以君
對抵蜀首致之有宗室子憙學令安人以師友遇君君
為鳩纂厯代百官遺事以補職林成書百餘巻喜赴人
之急有冒鹺禁者袖金乞援君盡力營解擲其金四試
禮部退而歎曰讀書徒為利禄計耶作詩以見志清風
明月如相許共老沙湍一釣竿乃並溪築亭榜之江月
盖将老焉紹興丁卯某月日以疾不起享年若干娶詹
氏生五男子皆學者女嫁某某生孫男若干人其𦵏也
以紹興某年月日某甲子其地在某鄉祖塋之次既塟
諸孤求予為墓中之文予宗盟也知君哀其學成而窮
卒以布衣死慨然而為之銘銘曰世不學之鄙學成而
躓寧躓勿恚既羸其志江空月明鷗鶴夜驚尚其来游
蕭然幅巾
欽定四庫全書
　澹齋集巻十八　　　　　宋　李流謙　撰
　　雜文
　　　雅安榜州學文
雅於西南未為下州蘓氏三先生大名盖宇宙而皆濫
觴於此或者乃藐之甚者以為鮮士學校之官可廢噫
雅何以得此聲於搢紳大夫士哉僕来備員雖固陋頗
願為邦人湔此羞且學宫亢壯甲兩蜀士游其間講習
磨礱亦天下之至樂比觀堂試程文有足嘉者特几案
之功踈師友之博約未至爾繼自今願與諸君進於是
日新又新異時人物粲然一變而與通都大邑等使藐
之者内慙曰衆不可盖則諸君所以起蔡䝉之頽當在
此僕以教名官而實諸生也諸君有善願受教愚幸一
得亦無隠乎爾況賢使君在垂意學校諸君之藝能不
患不達曷為而不勉若夫舍是不為而但倡為不根之
論講無益之是非則所謂不心競而力爭雖有鋭意於
學然不知求見聞以自廣亦恐有孤陋之嘲至於惰游
不勤徒數晨昏之撾以待哺使人指學舍為餔歠之地
則諸公必不其然然亦非僕之所望云
　　　諸廟祈晴
百穀之成秋陽實堅之連月灌注糜腐林畝念何以卒
此嵗舍神不告則將何施敬趨祠房盡出苦辭惟神排
蕩雨風披搴氛翳賜以十日之晴農亊畢矣則神之賜
敢或忘之
　　　又
天作霖雨彌旬月不已其大害稼賊苗將有卒嵗之憂
㳄則斷道漲江為商旅之病官吏惶懼靡所寧止太守
在此有日政之弗善有以干戾和氣神當譴之而毋以
此灾加之民也願録苦言亟歛翳氛推日轂於天衢四
野赫然勿使嘆后土何時而乾實繄神賜再拜齋房敬
以為禱
　　　迎白龍文
龍之靈著於邑乆矣旱傷稼龍所當恤若無聞知使一
喘可舒吏豈能廢其職躋危歴險以来惟龍所經原野
如灼怨嗟如啼吏不敢瀆以詞惟眎其如灼如啼則不
可不旋踵而救之矣
　　　送白龍文
龍之来距邑三里許風興雲湧衆駭曰是即雨矣至邑
而漠然駭者以疑後數日忽於西南突霧排煙爪鬛可
辨邑人聚觀羣呼合噪是夕大雨翌日又雨農告沾餘
而疑者復大喜嗟乎龍之神豈故為是使人或駭或疑
或喜哉潜躍以時彼固不茍然也雖然其徳不可不報
而靈不可不著也於其歸敢書以告
　　　春祀文
春陽嘉亨嵗事伊始躬率佐屬敬修菲奠於邑之神惟
神歆其不腆之酌而畀以惟新之祉閭里和樂獄訟消
息實繄神休吏亡以報唯奉法循理是効庶幾乎神茹
之而不吐
　　　又
春氣發生東作兹始凡我封内悉賴神休豆觴不腆實
舉彛章薦以㓗蠲神其勿吐
　　　又
東作之始萬彚亨奮敬修祀事於境内之神惟神歆此
㣲享報我以福室家寧止田野康樂亡有灾戾神食於
民豈有窮已祝以誠告尚其鑒之
　　　又
禮嚴四時之祭而春為首神以庇民之徳著在祀典適
兹仲月萬物發生躬詣祠房式修菲奠惟神鑒我忱悃
屏妖黜凶使此邦之人毋有禍灾則神永有斯享
　　　名蒲二子說
蒲伯永以其二子来乞名名之曰好仁字以安之曰好
徳字以舉之夫出於中心之所願欲之為好然好有美
惡雞鳴同起而善與利不同故在所擇仁人之安宅未
有舍其室廬傍徨轉徙而得存其身者故知安於仁則
能好仁徳足乎已無待於外俯而取之其輶如毛故知
舉是徳則能好徳咨爾安之謹厚持心推以及物毋専
已以自豐則近乎仁咨爾舉之果行率理動應規繩日
進於君子之域則近乎徳夫如是仁之報為壽徳之報
為福二子其尚勉之
　　　書馬俌蟠舟賦後
右馬俌徳駿蟠舟賦其文要眇幽竒如藏山隠海之靈
物沉沙栖陸之瑋寳卒然見者神眩精揺而不能名然
心識其非世俗之常玩予始得而讀之如墜洞穴𡨕行
深入逶迤翳晦不見徑蹊欲前而若阻之欲旋而若挽
之逮窮其力而徹焉則豁然琳琅之都而璇玉之館也
噫斯可謂天下之竒文因之以窺其胷懐本趣則徳駿
固亦天下之竒士余嘗告之文至於蛻其骨畢矣然蛻
而不留孑立孤峙矯乎而莫與隣則人有自崖之嘆或
者却轡反轅紓光遺采使人得彷彿君於羅縠之間而
可乎徳駿曰予猶未免遇靈物瑋寳而不能名堕洞穴
而不得出者遂相與一笑
　　　得通鑑一綱目一發明管見各一歡忭而書
文章雖有義理茍無綱紀條貫終不免錯雜厖亂讀之
使人厭倦茫昧卒不見夫正道大路之歸向京師都㑹
之止泊何謂綱紀條貫易詩書春秋是也失聖經不刋
之㫖錯雜厖亂者自司馬遷始後世踵訛習陋莫之能
改司馬温公復春秋編年之法井井貫貫正羣史之綱
紀削羣史之冗長統之有宗㑹之有元不重出不互見
不參不紊提綱挈領而衆目襟幅昭布森列一代之始
終治亂安危一君之得失美惡羣臣之邪正是非民俗
風化之醇疵厚薄巻帙既終不必互相參考厯厯有章
麟經之後無出此書之右者朱晦翁藉菑畬之成功已
精而求其益精大綱而細目之直示褒貶議論醇粹實
事增廣浮辭浄盡謹嚴簡潔求其義則善無妄與惡無
濫誅閱其文則豐而不餘一言約而不失一辭又通鑑
之氷清也歟河北以不得是書為恨今嵗併得二本自
兹秋涼當與通鑑對讀玩味二先生去取不同之㫖又
得綱目發明讀史管見以殿後雖駑鈍不前不能如密
國公之二十五通亦當三數而止
　　　祭陳左相文
自赤伏中天克奠龜鼎主如宣光實哲實聖誰其翊之
冦鄧魏邴殊庸顯勲相望挺挺有奕其光莫嫓厥盛惟
公具道全粹成徳備順浩為河江屹為嶽鎮遺大投艱
躬履獨任旁觀慄慄談笑以定孰如我公掩逺絶近敵
彊而驕勦棄乃命大舉入邊有盟不信投鞭斷流氣無
堅陳公震疊之不缺一刃倒戈内潰彪兕股振瑶圖曼
延父堯子舜握璽授受穹旋壤運實大典禮孰賛其朕
扶日在天公目不瞬皇徳感神敵悔禍釁我有人焉弭
㐫斂横奉盤乞盟若兵在頸毒霧妖氛一洒浄盡公尸
其成四方日靖惟此駿功叢委疊併有萬筆舌曷窮嘆
詠匪國方昌匪命方永公盍為生帝心予忖謂耆其年
山立朝廷身為律度以繩以凖神物不戒禍出漏頃方
對楓宸俄委夕槿怛焉帝衷有涕屢殞頽山壓梁匪公
不幸公實仙去上下倒景維邦及民罹此㐫閔某白頭
湮埋簿書衮衮坏蟻穴蚓孰汲孰引公有大造起仆擢
僨遂攀尋丈僅自尺寸知我者鮑恩等天性未效銖報
遽承諱問莫撫其疾莫眎其殯慙負已知胷填悲憤一
觴往奠縻此符印萬里神徂或遇溟涬薄辭告哀尚其
鑒聽
　　　祭二叔父文
嗚呼痛哉吾門鮮佑積罹㐫殃伯姊及姑連嵗殞亡淚
未洗睫痛猶割腸叔又繼之根株益僵四海甚廣生物
茫茫非我骨肉胡越相望自先君子跨箕髙翔諸孤􁎒
然叔為巨防祝以耆艾白髮髙堂猶父之存奉几薦觴
雖此莫諧何辜彼蒼唯叔平生愿實謹詳不諂不曲不
迎不將裕亦弗泰窘亦弗傷唯有直心金渾玉剛言行
於家徳齒於鄉以敬以宗愧者汗芒薄疢何厲投隙披
猖數殫不支非汝之強訃來及門驚疑欲狂審知不誣
腎胃如戕反袂以思年非不長愛之欲生雖夀猶殤一
官繫匏去留徬徨有解紱者適還梓桑天固遣之往奠
厥喪一慟幾絶孰收其滂尚其享之肴馨酒香
　　　祭十姑文
吾父兄弟三人季為吾姑姑剛嚴不可犯誠敬不欺先
君友之意篤情純吾家先世不年至叔祖佛性禪師始
七十有五先君七十有二而姑齊之不可言短矣萬化
俱盡逹者以為常而某有不能置者姑嫁吾舅舅家燠
姑方壯時動作舉如意及舅不幸生事稍落姑已不賴
猶二子之足恃也嵗戊寅其季子死一女嫁沈氏沈亦
死姑撫亡予之子而念亡壻之女悲憂亡聊某兄弟過
其家輙苦口寛譬姑若少寛未幾兄弟俱官於外某在
洋川某在靈泉某在臨邛相距各數百里姑病不得問
死不得哭弔銜痛負卹殞裂而已嗚呼所為不能置者
其不在兹歟雖然一觴之奠將致其不能置者而姑尚
能享之否搏膺一慟淚血俱殞
　　附録
　　　行狀　　　　　　　　　　李益謙撰
弟諱流謙字無變姓李氏其先漢州徳陽縣人曽祖唐
臻不仕曽祖妣楊氏祖景聞累贈朝議大夫祖妣秦氏
累贈太恭人父良臣故任朝請大夫累贈宣奉大夫妣
任氏累贈淑人奕世名徳皎然兹得以畧弟幼敏悟絶
人不好弄九嵗從外傅羣弟子中輩行髙者狎其少以
長凌之弟盛氣觥觥不肯少下長者竟莫能屈嵗丁已
先君擁召莭而南弟時年十五以序送別反覆四五百
言其末援祁奚舉午之事先君官冊府㑹學士輩因語
及之學士輩皆欲觀焉出以示之悉詫曰李氏有子哉
嘗夢至一處榜曰玉溪居之者自云唐王孫賀郎而與
之語既寤以文記之傳録者雜然中外皆知其不凡自
是文日益進尤酷嗜詩盡取唐以來迄今名輩之作採
其句之傑偉者類而集之名詩林摘竒觀者皆歎其刻
意於詩如此三嵎喻公迪聖以文豪一世重許可先君
取弟所作摘句一二以嘗之喻公愕然曰此殆唐人之
作審之一再語如初應之曰乃小子戱言也喻公惘然
若有失由是詩名益振視一時舉子之文為不足道漫
不加意先君勗之曰此士所繇進之路獨奈何不之鄉
耶盍俛習之弟受教唯謹未幾所作皆合程屢試諸鄉
不利先君嘗賜之詩曰士恥無名字吾兒早振聲卒章
曰勿貽麟楦誚千古愧公卿所期者又豈但科第而已
哉先君捐館遺言弟若擢第休致之澤因以畀叔之子
既免喪愈益淬斂要以仰償先志舉又不利人皆為之
恨惜卒以䕃補将仕郎調成都府靈泉縣尉試漕臺薦
名以類闈親嫌試别所奏名當之官廷對不果秩滿調
雅州教授雅先君舊治也士無老少卒讙趨之㑹元樞
虞公宣撫全蜀招致之幕下其所以宻賛婉畫為多典
刑旁郡縣以獄上者多所􁀊反人推其恕通前任資考
闗陞從政郎雅州秩滿以資考将改宣教郎新制例當
作邑雅不欲也親䣊勉譬之曰子秘其所蔵久而不發
豈吾䣊所望哉上國之光盍往觀焉發其所蔵俾吴兒
知之此而不遇退未晚也弟然之眀年至吴名稱籍甚
親䣊在要津者皆力引於朝除諸王宫大小學教授宗
室子孫洒然以得師為惬休沐則杜門却掃非其時不
見達官貴人面既久諸公交口薦譽之而心已倦游力
丐補外朝士皆惜其去力挽之不可相視嘆息以實厯
磨勘循奉議郎除通判潼川府朝受命夕問途浩歌而
西所過厯名迹勝境率賦咏以自娱次峽中賦百韻極
其勝致将至家予逆之於南門之外勞萬里之歸叙三
嵗之別握手一笑尋風雨之􁋼不覺年餘以貧而出弟
送之郊分㩦惘然久之書來以病告日幾其愈也未幾
以訃聞方食上不能舉匕箸哀哉痛哉而謂弟止於斯
乎弟享年五十四娶錢氏封孺人子㢘榘女孫一人文
若干巻長短句若干巻題跋若干巻講義若干巻雜篇
若干巻皆自刪類命㢘榘手編之標為澹齋集盖将永
厯世之傳也㢘榘卜以某年某月某日葬綿竹仁賢鄉
某里予少拙魯視弟非所及每同立侍旁激昻慷慨論
說談笑先君為之解顔予竊愧之中年以後於釋典尤
所篤意先君少嘗許修八菩薩儀晚年始克成弟披閲
寳蔵紬繹本末商㩁比次久晦之典一朝煥然其力也
嘗謂弟之於予雖曰兄弟其實徳友也少相好長相推
期以白首相始終乃先棄我而去予束於官守病不得
致其問死不得視其斂手足之痛追何及矣惟是平生
懿徳景行有不可掩者詎容没而不書其孤欲乞銘於
當世立言之君子以為不朽之傳所圖未即遂葬有日
矣予先掇其出處大畧著於狀庶幾四方來觀者有所
考焉
　　　跋澹齋集後
先君少知名大父賦詩賜三子至先君云士苦無名字
吾兒早振聲大父蜀大老重許可此詩一出於是家人
姻䣊知有先君矣大父守三池一日喻公迪聖相過燕
閒論文因取先君所為數詩示之因問公誰之作公曰
殆晚唐諸人之作既而大父笑曰此小子某戯言也公
為失色久之此言既出於是蜀人又知有先君矣後以
諸公薦引游東南攝職宫庠杜門以文字為樂不一見
貴人面既得請補外前丞相王公淮見先君所為文賞
嘆不已乃曲留先君而先君歸意已決眀日遂去國朝
中名勝知與不知皆為嘆息於是吴楚間亦知有先君
矣重念先君平日致大名如此所厯止此可為一歎平
生所為文章嘗自詮次及百餘巻先君賴此名為不朽
計家素貧無力刋而廣之既男㢘榘泣血手自覆校
誠為精審僅得八十九巻婿張君極甫痛念及此乃率
學生坤謙同力為之今幸巳成編薦之家廟不特貽我
子孫之蔵永永不墜先君之名亦與之無窮矣嘉定甲
戌書雲前一日男㢘榘百拜謹書
