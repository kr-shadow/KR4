#+TITLE: 古文集成前集-宋-王霆震
#+DATE: 2018-05-12 10:20:47
#+SOURCE: github.com/kanripo/KR4h0058 master ed7af53a                
欽定四庫全書　　　　　　集部八
　古文集成　　　　　　　　總集類
　　提要
　　　　(臣/)等謹案古文集成七十八巻舊本題廬陵
　　　　王霆震亨福編不著時代觀其標識名字魏
　　　　徵猶作魏證而宋人奏議於朝廷國家諸字
　　　　皆空一格葢南宋書肆本也巻端題新刊諸
　　　　儒評㸃字原本於吕祖謙之古文闗鍵真徳
　　　　秀之文章正宗樓昉之迂齋古文標註一圈
　　　　一㸃無不具載其殆理宗時所刊乎集以十
　　　　干為紀而自甲至癸皆稱曰前某集則有後
　　　　集而佚之矣凡甲集六巻乙集八巻丙集七
　　　　巻丁集九巻戊集八巻已集八巻庚集八巻
　　　　辛集七巻壬集八巻癸集九巻所録自春秋
　　　　以逮南宋計文五百二十二首而宋文居十
　　　　之八雖多習見之作而當日名流其集不傳
　　　　於今者如馬存曽丰程大昌陳謙方恬鄭景
　　　　望諸人亦頗賴以存所引諸評如槐城松齋
　　　　斆齋郎學士戴溪筆議東塾燕談之類今亦
　　　　罕見其書且有未知其名者宋人選本傳世
　　　　者稀錄而存之亦足以資循覽也乾隆四十
　　　　四年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　古文集成巻　　　　　　　　宋　王霆震　編
　　前甲集一
　　序
　　送孟東野序(韓愈/)
　　　迂齋批(曲盡文字/變態之妙)
大凡物不得其平則鳴草木之無聲風撓之鳴水之無
聲風蕩之鳴其躍也或激之其趨也或梗之其沸也或
炙之金石之無聲或擊之鳴(金石草木各只是一句而/水分出四句此是不整齊)
(中整齊錯/綜妙處)人之於言也亦然(此是以金石草/木引入人来)有不得已
而後言(不/平)其歌也(聲/)有思(不/平)其哭也(聲/)有懐(不/平)凡出乎
口而為聲者其皆有弗平者乎(活/)樂也者(聲/)鬰(不/平)於中
而泄於外者也(善下/語)擇其善鳴者而假之鳴(又生出善/字與假字)
金石絲竹匏土革木八者物之善鳴者也維天之於時
也亦然(此又以天時引入/人来錯綜妙甚)擇其善鳴者而假之鳴是故
以鳥鳴春以雷鳴夏以蟲鳴秋以風鳴冬四時之相推
奪其必有不得其平者乎(無人推/原及此)其於人也亦然人聲
之精者為言文辭之於言又其精者也尤擇其善者而
假之鳴其在於唐虞咎陶禹其善鳴者也而假之以鳴
䕫弗能以文辭鳴又自假於韶以鳴(将無/作有)夏之時五子
以其歌鳴伊尹鳴殷周公鳴周凡載於詩書六藝皆鳴
之善者也周之衰孔子之徒鳴之其聲大而逺(含自鳴/其不幸)
(一句/意)傳曰天將以夫子為木鐸(見鳴/字)其弗信矣乎其末
也莊周以其荒唐之辭鳴楚大國也其亡也以屈
原鳴(亦自鳴/其不幸)臧孫辰孟軻荀卿以道鳴者也楊朱墨翟
管夷吾晏嬰老耼申不害韓非慎到田駢鄒衍尸佼孫
武張儀蘇秦之屬皆以其術鳴秦之興李斯鳴之漢之
時司馬遷相如揚雄最其善鳴者也其下魏晉氏鳴者
不及於古然亦未嘗絶也就其善鳴者其聲清以浮其
節數以急其辭淫以哀其志弛以肆其為言也亂雜而
無章(此數語褒/貶相錯)將天醜其徳莫之顧邪何為乎不鳴其
善鳴者也唐之有天下陳子昻蘇源明元結李白杜甫李
觀皆以其所能鳴(見前數子/是逹者)其存而在下者孟郊東野
始以其詩鳴其髙出晉魏不懈而及於古其他浸淫乎
漢氏矣(語有/輕重)從吾游者李翺張籍其尤也三子者之鳴
信善鳴矣抑不知天將和其聲而使鳴國家之盛邪(前/面)
(許多鋪叙亦兼/有此兩段意了)抑將窮餓其身思愁其心腸而使自鳴
其不幸耶(當時必先/有此兩句)三子者之命則懸乎天矣其在上
也奚以喜其在下也奚以悲東野之役於江南也有若
不釋然者故吾道其命於天者以解之(應/前)
　　送文暢師序(韓愈/)
　　　東萊批(體格好就他身/上說極好處)
人固有儒名而墨行者問其名則是校其行則非可以
與之游乎如有墨名而儒行者問其名則非校其行則
是可以與之游乎(頭兩段起語新/文義見意格正)楊子雲稱在門牆則
揮之(下段鎖前/二段有力)在夷狄則進之吾取以為法焉(上段一/便以古)
(人之言引證/大段自在)文暢喜為文章其周逰天下凡有行必請
於搢紳先生以求詠歌其所志貞元十九年春將行東
南栁君宗元為之請觧其裝得所叙詩累百餘篇
非至篤好其何能致多如是耶惜其無以聖人之道告
者(此見昌黎/本意處)而徒舉浮屠之說贈焉(主/意)夫文暢浮屠也
如欲聞浮屠之說(警策精/髓處)當自就其師而問之何故謁
吾徒而来請也(起好/警䇿)彼見吾君臣父子之懿文物禮樂
之盛其心必有慕焉(大抵古人許予不肯直致言/詞又見得文暢是浮屠也)拘其
法而未能入故樂聞其說而請之如吾徒者(承接/好)宜當
告之以二帝三王之道(應/後)日月星辰之所以行天地之
所以著鬼神之所以幽人物之所以蕃江河之所以流
而語之不當又為浮屠之說而凟告之也(應前/結好)民之初
生固若禽獸夷狄然(應後說起/善惡相形)聖人者立然後知宫居
而粒食親親而尊尊生者養而死者藏(先說至不好事/然後形容聖人)
(好/處)是故道莫大於仁義教莫正乎禮樂刑政施之於天
下萬物得其宜(此說聖人之道本/原見儒者有来厯)措之於其躬體安而
氣平(承接上/文有力)堯以是傳之舜舜以是傳之禹禹以是傳
之湯湯以是傳之文武文武以是傳之周公孔子書之
於冊中國之人世守之今浮屠者孰為而孰傳之耶(見/得)
(浮屠無根抵此/句結簡有力)夫鳥俯而啄仰而四顧(應/前)夫獸深居而
簡出懼物之為已害也猶且不脫焉(最警/䇿處)弱之肉彊之
食今吾與文暢安居而暇食優㳺以生死(結得最有意/說破有不盡)
(意/)與禽獸異者寜可不知其所自耶(應前/結好)夫不知者非
其人之罪也知而不為之者惑也恱乎故不能即乎新
者弱也(餘意○此段/結得如破的)知而不以告之者不仁也告而不
以實者不信也(此二句昌黎本意兩句說儒者連/下五也字如破竹一段工夫極大)余既
重栁請又嘉浮屠能喜文辭於是乎言(此二句見得不/是昌黎有意予)
(文/暢)
　　送董邵南㳺河北序(韓愈/)
燕趙古稱多感慨悲歌之士董生舉進士連不得志於有司
懐抱利器鬰鬰適兹土吾知其必有合也董生勉乎哉
夫以子之不遇時苟慕義彊仁者皆愛惜焉矧燕趙之
士出乎其(一有/情字)性者哉然吾嘗聞風俗與化移易吾惡
知其今不異於古所云(一作/聞)聊以吾子之行卜之也董
生勉乎哉吾因子有所感矣為我弔望諸君之墓(樂毅/傳趙)
(封毅於觀津/號曰望諸君)而觀於其市復有昔時屠狗者乎為我謝
曰明天子在上可以出而仕矣
　　送王塤秀才序(韓愈/)
吾嘗以為孔子之道大而能愽門弟子不能徧觀而盡
識也故學焉皆得其性之所近其後離散分處諸侯之
國又各以其所能授弟子原逺而末益分盖子夏之學
其後有田子方子方之後流而為莊周故周之書喜稱
子方之為人荀卿之書語聖人必曰孔子子弓子弓之
事業不傳惟太史公書弟子傳有姓名曰馯(音/韓)臂子弓
子弓受易於商瞿(音/衢)孟子師子思子思之學盖出於曾
子自孔子没羣弟子莫不有書獨孟軻氏之傳得其宗
故余少而樂觀焉太原王塤示予所為文好舉孟子之
所道者與之言信恱孟子而屢賛其文辭夫沿河而下
苟不止雖有疾遲必至於海如不得其道也雖疾不止
終莫得而至焉故學者必慎其所道道於楊墨老莊佛
之學而欲至聖人之道猶航斷港絶潢以望至於海也
故求觀聖人之道者必自孟子始今塤之所由既幾於
知道如又得其船與檝知沿而不止嗚呼其可量也哉
　　送薛存義序(栁子厚/)
　　　東萊批(雖句少極/有反覆)
　　　斆齋古文標凖評曰(此篇文勢轉圎如珠走盤中/畧無凝滯加之論為吏者乃)
　　　(民之役非以役民議論過人逺甚中間以庸夫/受直怠事為譬且云勢不同而理同此識見最)
　　　(髙至於結句用賞以酒肉而重之以/辭亦與發端數語相應學者宜玩味)
河東薛存義將行栁子載肉于俎崇酒于觴追而送之
江之滸飲食之且告曰凡吏于土者若知其職乎盖民
之役非以役民而已也(一篇/骨力)凡民之食於土者出其十
一傭乎吏使司平於我也(下的/當)今受其直怠其事者天
下皆然豈唯怠之又從而盜之(下的/當)向使傭一夫於家
受若直怠若事又盜若貨器則必甚怒而黜罰之矣(譬/得)
(切/)以今天下多類此而民莫敢肆其怒與黜罰何哉勢
不同也勢不同而理同如吾民何(下得/好)有逹於理者(斡/旋)
(一篇/精神)得不畏而恐乎存義假令零陵二年矣蚤作而夜
思勤力而勞心訟者平賦者均老弱無懐詐暴憎其為
不虚取直也的矣(應前/直)其知恐而畏也審矣吾賤且辱
不得與考績幽明之說於其往也故賞以酒肉而重之
以辭
　　送梅聖俞歸河陽序(歐公/)
至寳潜乎山川之幽而能先羣物以貴於世者負其有
異而已故珠潜于泥玉潜于璞不與夫蜃蛤珉石混而
棄者其先膺美澤之氣輝然特見于外也士固有潜乎
卑位而與夫庸庸之流俯仰上下然卒不混者其文章才
美之光氣亦有輝然而特見者矣然求珠者必之乎海
求玉者必之乎藍田求賢士者必之乎通邑大都據其
㑹就其名而擇其精焉爾洛陽天子之西都距京師不數
驛搢紳仕宦雜然而處其亦珠玉之淵海歟予方據是
而擇之獨得於梅君聖俞其所謂輝然特見而精者耶
聖俞志髙而行潔氣秀而色和嶄然獨出於衆人中初
為河南主簿以親嫌移佐河陽常喜與洛之士逰故因
吏事而至於此余嘗與之徜徉於嵩洛之下每得絶崖
倒壑深林古宇則必相與吟哦其間始而歡然以相得
終則暢然覺乎薰蒸浸漬之為益也故久而不厭既而
以吏事訖言歸余且惜其去又悲夫潜乎下邑混於庸
庸然所謂能先羣物而貴於世者特其異而已則光氣
之輝然者豈能掩之哉
　　送游生還鄊讀書序(東堂毛澤民/)
吴人有欲舟而之宋者不問途之所從不具竿檝桅柂
帆繂信水而下順風而前沿畨陽渡彭澤過九江郡浮
岳陽洞庭至于荆州問之則楚也更信而之焉泝三峽
望峩眉則既入于蜀而宋益逺矣嵗月耗而舟以弊陋
意將還而茫然矣故卒以荒唐無歸此不知途不利器
之罪也今有之宋者吾將告曰必具竿檝桅柂帆繂求
嘗至宋者道之自西至于揚州浮淮泗泝汴水不㡬乎
宋歟今而必有之宋者乎之宋者多而未必皆有舟也
有舟者不患不至宋庻得其道而之焉游生於學類欲
宋而有舟者也雖未即至宋又未至迷妄而之楚蜀然
試求其竿檝桅柂帆繂得無猶缺然乎且將必具之乎
將求其嘗至宋者為之道乎苟如是宋逺乎哉元豐九
年冬吾始見㳺生於餘杭州黑面而峻眉目好頡頏作
氣有古燕趙士風自言寡師友不喜讀古今人文章見
其獨有前後所作歌詩文論一篋東西南北隨之閑暇
輒自讀誦不厭吾惜其漫濫而無歸孤陋而無根欲其
愽學之審問之慎思之明辨之篤行之日知其所亡月
無忘其所能以成其美材而庻㡬於道將行也作之宋
喻以告㳺生勉乎哉吾且見生至宋也
　　送應太丞赴闕序(篔窓陳耆卿/)
貴溪應先生以淳熈丁未唱第嘉定辛未登朝繇棘丞
丐外歴郡守常平使者陞轉漕辭不拜改刺處州有問
處州之政者皆曰先生有恢恢之才而宅以謙有稜稜
之威而陶以和有了了之智而載以黙凝香宴坐未嘗
疾聲躁色也而千里之人每愛而師畏之古所謂儒者
政真其人歟和氣川融嵗以稔吿逺近稚耋免從理入
口之相非飽於稼飽先生之仁義也方將用借冦故事
請于朝然滿且召矣或謂先生三十二年之科名八年
之班綴久于外以部使者屈治郡今再入已回翔矣而
未知造物意也浮花艶卉無兩日長而鉅柏之亭亭參
天不改非雪霜畔常有陽春耶久於外者惠吾民也以
部使者屈治郡者辭尊居卑之義也踰滿而後召者不
輕奪赤子之乳也召之賛奉常者有興禮樂致太平之
具而以為之兆也某下邑勾稽吏爾樸拙根性先生覆
露之吹送之煦我以道徳鞭我以文辭恩獨厚念雖束
縛千兔未白此悃矧一幅剡藤哉觀唐人送李正字皆
以詩以序者獨韓退之意序厚也然觀退之諸序有祝
體有規體今將為規乎尚何規盍亦不以規而以祝乎
秋浸疎梧月酣新桂祖帳溢衢餞觴浮空一祝曰寒燠
未齊宜戸牖泰和夀斯文脉再祝曰上方禮羅鴻碩九
鼎宗社詔爾父老先生去是邦非忘之也起而漸澤八
荒則一州固在其中矣三祝曰牛馬走尚伏泥塗望先
生今在何許異時邂逅毋相忘一祝為先生也再祝為
父老也三祝自為也酒三行而祝辭備體古也
　　送友人逰武林序(陳同父/)
古之達者求士今之達者厭士嗚呼其世變愈下矣乎
古之士耕雲釣月齒石耳泉幅巾孤頂扁舟斷涯或悽
歌而愴吟或詼諧而笑吁浩乎其自得而頽乎其處順
也與其闖伺於侯門孰若北窓之髙卧與其乞憐之千
言孰若爐香之一巻達者曰是非可以利餌之也遜辭
以為媒厚禮以為羅庶乎其致之也否則彼有南山之
南北山之北而已而吾君孰與共理哉故古之達時宜
者非掠禮士之美名也自世變愈下士無圭田始喪所
守豢利慾而恧貧賤盖溺焉于兹者有年矣自晉而觀
望塵之俗人才衰陋已不逮兩漢尚何望其三代如也
哉於是公卿大夫過髙而一介之士過卑過髙者日以
傲過卑者日以諂傲則不求即人諂則求即於人是以
尊者勢益重而卑者勢益輕國朝之初公卿大夫猶
有重士之意今則亡矣盖自渡江以來士之萃於吴越
者肩摩袂錯欲鋤無田欲樵無山者十五六則常産已
亡矣遷徙之無常滫瀡之所迫則常心莫能存矣以其
非所有之常産加之以莫能存之常心則隨染隨遷不
動而遷於俗者盖寡故授書獻記過媚以圖恱卑姝以
取幸者亦其勢之必然無足怪也又况今之取士皆有
定式羔帛不逮於巖穴而公卿大夫要以如格而止又
奚必勤勤焉過求繩墨之外必如古之薦士也哉有厭
薄貧賤之意而無寵藉後輩之心也亦宜今吾子之逰
武林也武林士夫之叢薄也子將往而謁之吾懼子之
遭厭薄而亟返也然士夫之中亦有古人之風者盍以
吾說語之
　　送羅永年序(楊誠齋/)
今年六月予歸自都下一書生來謁予羅其姓椿其名
永年其字永豐之人也問其所以來則曰椿世吏也今
去吏而儒是習過不自量其不肖來見麻陽縣尹達齋
先生先生不鄙揖而進之以為可教是以在此自是與
予相過欵且久見其文辭清潤日異而月不同駸駸乎
進而未止者也予甚愛之嵗且竟將歸覲省其母與兄
來與予别且求予言予曰子歸乎吾言亦奚以為永年
曰椿之命儒也邑之人恱我者之衆未若嗤我者之衆
也得一言恱者信嗤者息矣予曰子之邑人固嗤夫命
儒者乎永年曰非嗤夫命儒者也嗤我之用儒變吏也
予曰然則嗤之所在在子不加多在彼不加少矣且用
儒變吏與用吏變儒孰可孰不可也用皂𨽻而變公卿
者無之乎用暴客而變衣冠者無之乎用樲棘變臺池
也用豺狼變父子兄弟也不惟用吏變儒而已也吾不
以嗤夫嗤子者吾以悲夫嗤子而不自嗤者彼不病其
悲子獨病其嗤何也
　　送王主簿序(止齋陳傳良/)
苟可以寘吾力而寘致者得之之道也而假諸人者必
廢今夫物其飛也以羽其走也以蹄其啄也以咮未有
非其自為而得之者也而况於人乎是故吾播也斯榖
吾植也斯果吾漁也斯魚吾畋也斯禽如是而或不得
者則非其常不如是而或得者亦非其常天下之物莫
易得乎水也井而飲池而澣瀦而注溉凡其足吾用者
吾有之也而旦夕焉求諸人則必不繼雖火亦然宿焉
而噓之燧焉而改之無不得者半夜有急持束緼而叩
其鄰以請雖不吾却火至且無及矣而豈不盡吾却哉
金在山珠在淵其難得固宜人惟利之也以縋淵窮嵗
月鑿山而隧之果有得水火滿天下而金與珠隠深而
匿䆳寘吾力焉則金珠可覬不然而徯夫人水火吾見
其缺者矣嗚呼焉用以假人為哉假舟楫者廢涉假車
馬者廢征凡天下之事假焉而不廢也㡬希僕始力學
切有意於用念今仕者進無援立無儔則艱孤以卑危
於是慨然當世之公卿大夫願交焉以速化而既至此
恍然而莫之涯也以驚絶然而果不可以幸也以悲今
則悵然曰嗟乎吾方能為之而猶有命焉制於疾徐徒
人乎取之疎矣哉是以勇於歸將益治其學以俟命之
及今君以官窮亦惟親之老也家貧而養匱惻惻乎将
有所求而亦不得以還吾察其貌以戚聆其音以怨故
道天下之理與吾悔者慰規之庶乎其無尤
　　送羅以寜上書歸郷序(撙齋曾丰/)
淳熈十有五年秋豐城布衣羅氏子以寜投匭上書三
上而三不報浩然歸歟顧余同舘又同為江西人獨見
善厚行業具朅來吿别意其辭色若欲得余贈者乃與
坐有頃為言三代取士一出於學故天下無不羇之士
七國取士一出於客故天下無有常之士至於漢去七
國未逺雖漸興學而未容頓禁客故士之出入於客與
學常相半而取士則别設科目不一途而足夫科目繩
尺事也有常之士所樂趨而不覊之士所厭就故士之
出入於學者相率而應科目晁錯公孫𢎞董仲舒魏相
杜欽之徒是也彼出入於客者往往轉而他售或上書
獻頌朱買臣徐樂司馬相如車千秋之徒是也方今取
士之法自廷尉而賜第者十之九自舍選而釋褐者十
之一自囊封而授官者率千百不一二故上而祿于朝
次而祿于州縣大抵有常之士也不羇之士雖間出焉
求其稍能自致美官者始有鄧酢次吴曾又次戴之邵
之徒十數人耳夫今天下無事朝廷之上惟簿書獄訟
是務雖庸夫髙枕而有餘至於邉烽猝警羽檄交馳雖
聖人繭足而不給况區區有常之士哉以寜挟不羇之
才乃於庸夫髙枕之時出售其説三上而三不報無怪
也横渠張公載少喜談兵質於范文正公公責以儒者
自有名教何事於兵勉之讀中庸横渠公退而變所習
卒為河南學者宗師自末言之講學之功大於談兵固
矣自初言之談兵非無益於人之國者而遽責之文正
公豈沮人赴功名者哉誠以横渠之資可進於道不止
於兵機吾遽以談兵予之彼且自滿不復折而入於道
是以寜固拂之俾勉其大毋姑順之俾苟安於小以寜
歸余敢誦所聞以薦焉令所上書中天子意急徴而驟
用雖少慰所志其終所成要不過鄧酢輩耳不然而竟
歸雖初志亦未惬然繼自今以趨時之心趨古以談事
之口談道他日學成則為横渠公不竢其成而姑為時
出猶不失為有常之士如公門人顧决擇如何耳所親
劉純叟余友也於理道明歸以余所告告之屬為决擇
㑹得其當焉
　
　
　
　
　
　
　
　古文集成巻一
欽定四庫全書
　古文集成巻二　　　　　宋　王霆震　編
　　前甲集二
　　　序
　　送徐無黨南歸序(六一歐公/)
　　　東萊批(此篇文字象一个階級/自下說上一級進一級)
草木鳥獸之為物衆人之為人其為生雖異而為死則
同一歸於腐壊澌盡泯滅而已而衆人之中有聖賢者
固亦生且死於其間而獨異於草木鳥獸衆人者雖死
而不朽愈逺而彌存也(過得佳/有幹旋)其所以為聖賢者修之
於身施之於事見之於言(自下/說上)是三者所以能不朽而
存也脩於身者無所不獲施於事者有不得焉其見於
言者則又有能有不能也施於事矣不見於言可也自
詩書史記所傳其人豈必皆能言之士哉修於身矣而
不施於事不見於言亦可也(此一段歸/在顔子上)孔子弟子有能
政事者矣有能言語者矣若顔回者在陋巷曲肱饑卧
而已其羣居則黙然終日如愚人(先/抑)然自當時羣弟子
皆推尊之(後/揚)以為不敢望而及而後世更百千嵗亦未
有能及之者其不朽而存者固不待施於事况於言乎
(先抑/後揚)予讀班固藝文志(自上/說下)唐四庫書目見其所列自
三代秦漢以来著書之士多者至百餘篇少者猶三四
十篇其人不可勝數而散亡磨滅百不一二存焉予切
悲其人文章麗矣言語工矣(造語/工)無異草木榮華之飄
風鳥獸好音之過耳也(句佳/警䇿)方其用心與力之勞亦何
異衆人之汲汲營營而忽焉以死者雖有遲有速而卒
與三者同歸於泯滅夫言之不可恃者盖如此(繳/佳)今之
學者莫不慕古聖賢之不朽而勤一世以盡心於文字
間者皆可悲也(下得/好)東陽徐生少從予學為文章稍稍
見稱於人既去而與羣士試於禮部得髙第由是知名
其文辭日進如水湧而山出(句/佳)予欲摧其盛氣而勉其
思也故於其歸告以是言然予固亦喜為文辭者亦因
以自警焉(歸自/已)
　　送秦少章序(宛丘/)
　　　迂齋批(此皆老於世故之後方有此等議論/凡學者當知此理深味然後有益)
詩不云乎蒹葭蒼蒼白露為霜(起得/新)夫物不受變則才
不成人不涉難則智不明季秋之月天地始肅寒氣欲
至方是時天地之間凡植物出於春夏雨露之餘華澤
充溢支節美茂及繁霜夜零旦起而視之如戰敗之軍
(學他/譬喻)巻旗棄鼓褁瘡而馳吏士無人色豈特如是而已
於是天地閉塞而成冬則摧敗拉毁之者過半其為變
亦酷矣然自是弱者堅虚者實津者燥皆歛其英華於
腹心而各效其成深山之木上撓青雲下庇千人者莫
不病焉况所謂蒹葭者乎然匠石操斧以㳺山林一舉
而盡之以充棟梁桷輪輹輻巨細强弱無不勝其任者
此之謂損之而益敗之而成虐之而樂者是也吾黨有
秦少章者自余為太學官時以其文章示余愀然告我
曰惟家貧奉命大人而勉為科舉之文也異時率其意
為詩章古文往往清麗竒偉工於舉業百倍元祐六年
及第調臨安主簿舉子中第可少樂矣而秦子每見余
輒不樂余問其故秦子曰余世之介士也性所不樂不
能為言所不合不能交飲食起居動静百為不能勉以
隨人今一為吏皆失已而惟物之應少自偃蹇悔禍響
至異時一身資養於父母今則婦子仰食於我欲不為
吏亦不可得自今以往如沐漆而求解矣余解之曰子
之前日春夏之草木也今日之病子者蒹葭之霜也凡
人性惟安之求夫安者天下之大患也能遷之為貴重
耳不十九年於外則歸不能覇子胥不奔則不能入郢
二子者方其羇窮憂患之時隂益其所短而進其所不
能者非如學於口耳者之淺淺也自今吾子思前之所
為其可悔者衆矣其所知益加多矣反身而安之則行
於天下無可憚者矣能推食與人者常饑者也賜之車
馬而辭者不畏徒步者也苟畏饑而惡步則將有苟得
之心焉為害不既多乎故隕霜不殺者物之災也逸樂
終身者非人之福也
　　送祖擇之序(石介/)
擇之罷濟南將歸闕自厯山南走三百里别明復先生
(孫/)暨于泰山徂徕相與講道徳究經術耽雲霞玩水石
舉觴賦詩五日而後去以所坐乗重為明復之夀為予
書先生之銘于石以為勒擇之以文章登甲科天下之
望甚盛不十年當輔相天子為宋大臣為人資材已髙
又自能知堯舜周孔之道顧明復與予饑寒山谷中何
有毫髪利于擇之而冒苦辛傾肝膽予二人豈有求耶
明復謂無以謝擇之發聖人之藴明王道之極擇之拜
而受之嗚呼春秋賞罰二百四十二年至矣仲尼之心
獨撥衰周一世之亂反諸於正十二經掲如日月昭昭
于天後之聖人得之多者帝得之少者王不得者覇明
復之報為不輕矣予經學淺不能希風明復然義不可
嘿夫趨時物之情也徇道人之難也噫諸侯交迎傾國
封之枉尺直尋吾死不為見之孟軻尋邑三公舜歆髙
爵不作符命甘投于閣見之子雲潮州八千㡬死瘴煙
歸来京兆不肯嬋娟見之吏部嗟嗟李勣徇主從昬咄
咄宗元附權邀官觀而始節豈為不完弗能有終至今
痕瘢擇之與予說藴深矣此去近天子得與我相磨切
天下是非亦得時見上講道君政得失天子宰相曰是
擇之曰是天子宰相曰非擇之曰非擇之官日進而寵
日深矣天子宰相是擇之曰非天子宰相曰非擇之曰
是擇之前有鼎鑊而後有鈇鉞矣古之君子辭官職而
違寵祿趨鼎鑊而就鈇鉞非以官職寵祿為辱而鼎鑊
鈇鉞為樂也道適當然也擇之於道安之者非利而行
行之者非畏罪而强之者也予所以云姑而報之資爾
　　送楊寘序(歐公/)
予嘗有幽憂之疾退而閒居不能治也既而學琴於友
人孫道滋受宫聲數引久而樂之不知疾之在其體也
夫疾生乎憂者也樂之毒者能攻其疾之聚不若聲之
至者能和其心之所不平心而平不和者和則疾之忘
也宜哉夫琴之為技小矣及其至也大者為宫細者為
羽操絃驟作忽然變之急者悽然以促緩者舒然以和
如崩崖裂石髙山出泉而風雨夜至也如怨夫寡婦之
歎息雌雄雍雍之相鳴也其憂深思逺則舜與文王孔
子之遺音也悲愁感憤則伯竒孤子屈原忠臣之所歎
也喜怒哀樂動人之深而純古淡泊與夫堯舜三代之
言語孔子之文章易之憂患詩之怨刺無以異其能聽
之以耳應之以手取其和者道其堙鬰冩其憂思則感
人之際亦有至者焉是不可以不學也予友楊君好學
有文累以進士舉不得志反從廕調為尉於劍浦區區
在東南數千里外是其心固有不平者且少又多疾而
南方少醫藥風俗飲食異宜以多疾之體有不平之心
居異宜之俗其能鬰鬰以久乎然欲平其心以養其疾
於琴亦將有得焉故予作琴說以贈其行且邀道滋酌
酒進琴以為别
　　送孫正之序(王安石/)
時然而然衆人也已然而然君子也已然而然非私已
也聖人之道在焉爾大君子有窮苦顛跌不肯一失詘
已以從時者不以時勝道也故若得志於君則變時而
之道若反手然彼其術素脩而志素定也時乎楊墨已
不然者孟軻氏而已時乎釋老已不然者韓愈氏而已
如孟韓者可謂術素脩而志素定也不以時勝道也惜
也不得志於君使真儒之效不白於當世然其於衆人
也卓矣嗚呼予觀今之世圎冠峨如大裙襜如坐而堯
言起而舜趨不以孟韓之心為心者果異衆人乎予官
於揚得友曰孫正之正之行古之道又善為古文予知
其能以孟韓之心為心而不已者也夫越人之望燕為
絶域也北轅而首之苟不已無不至孟韓之道去吾黨
豈若越人之望燕哉以正之之不已而不至焉予未信
之也正之之兄官於温奉其親以行將從之先為言以
處予予欲黙安得而黙也
　　子長逰贈盖邦式(馬子才/)
予友盖邦式嘗為予言司馬子長之文章有竒偉氣竊
有志於斯文也子其為說以贈我予謂子長之文章不
在書學者每以書求之則終身不知其竒予有史記一
部在天下名山大川壯麗竒怪之處將與子周逰而歴
覽之庻㡬乎可以知此文矣子長平生喜逰方少年自
負之時足跡不肯一日休非真為景物役也將以盡天
下之大觀以助吾氣然後吐而為書今於其書觀之則
其平生所嘗逰者皆在焉南浮長淮泝大江見狂瀾驚
波隂風怒號逆走而横擊故其文奔放而浩漫望雲夢
洞庭之陂彭蠡之瀦涵混太虚呼吸萬壑而不見介量
故其文停滀而淵深見九疑之絶緜巫山之嵯峨陽臺
朝雲(選宋玉/髙唐賦)蒼梧暮煙(檀弓舜葬於/蒼梧之野)態度無定靡曼綽
約春粧如濃秋飾如薄故其文妍媚而蔚紆泛沅渡湘
弔大夫之魂悼妃子之恨竹上猶有斑斑而不知魚腹
之骨尚無恙者乎故其文感憤而傷激北過大梁之墟
觀楚漢之戰場想見項羽之喑嗚髙帝之慢罵龍跳虎
躍千兵萬馬大弓長㦸俱逰而齊呼故其文雄勇猛健
使人心悸而膽栗世家龍門念神禹之鬼功西使巴蜀
跨劍閣之鳥道上有摩雲之崖不見斧鑿之痕故其文
斬絶峻㧞而不可攀躋講業齊魯之都覩夫子之遺風
郷射鄒嶧彷徨乎汶陽洙泗之上故其文典重温雅有
似乎正人君子之容貌凡天地之間萬物之變可驚可
愕可以娱心使人憂使人悲者子長盡取而為文章是
以變化出没如萬象供四時而無窮今於其書而觀之
豈不信矣予謂欲學子長之為文先學其逰可也不知
學逰以采竒而欲操觚㺯墨組綴腐熟者乃其常常耳
昔公孫氏善舞劍而學書者得之乃入於神(張顛自言/始見公主)
(擔夫争道又聞鼔吹而得筆法/意觀倡公孫舞劍器得其神)庖丁善操刀而養生者
得之乃極其妙(莊養生篇庖丁為文恵君解牛曰臣以/神遇不以目視今臣之刀十九年所解)
(千牛矣而刀刄/若新發於硎)事固有殊類而相感者其意同故也今
天下之絶蹤詭觀何以異於昔子果能為我逰者乎吾
欲觀子矣醉把盃酒可以呑江南吴越之清風拂劍長
嘯可以吸燕趙秦隴之勁氣然後歸而治文著書子畏
子長乎子長畏子乎不然斷編敗冊朝吟而暮誦之吾
不知所得矣
　　俞彦明字序(馬存/)
日月星斗之明非不暐也天下不以為驚水涵太虚燈
破幽室非不瑩徹也天下不以為驚物之抱負靈耀而
埋藏於荒磎塵壤之中寂寞之境抑遏拂蔚終不可没
而時吐光怪衝射天地天下之人始驚以為神竒吾友
乃江南豫章人也請以豐城古獄之事為君道牛斗之
間河漢之表昔時有異氣紅光紫氲盤礴衝激夾衡璣
杓揺而奪之色此龍泉太阿之精也龍泉太阿者天下
神劍也固當抉浮雲截流波刺虎南山膾蛟長橋邉城
飛塵河角有彗掃戎王之庭斬佞臣之首提攜四顧間
天下事誰有不平者乎此劍之得志而遇英雄之人壯
烈之士取决於一時也今沈屈而在敗牢重鑰之下是
其氣不得不暴露而憤發非以耀世也乃其不可遏者
固如此耳嗚呼士君子得志而在廊廟之上事業昭著
天下之人以為當然不以為驚至於懐負利器鬱鬱而
不得於時因感慨㣲見芒刃故其可喜可愕者多發於
窮時吾友自未弱冠之初已能飛步上庠取聲名於埸
屋中今已及壯矣其間坎壈臲􁀜前䟦後疐其躍也如
有蹶之其哆也如有鯁之豈非天欲大感怒君而使之
發精煒也予雖愚弱不靈前日君自執手相許以友又
謂曰子其字我而併序其意敢取寳劍鄊閭之舊事聊
以相感君其自磨無刑于衆予將見張雷博識之士有
為君鑒拔者矣又將見西山北巖之膏華隂之英有以
拂拭君者矣煌煌燁燁奪人精爽其見有日矣晉曰君
子以自昭明徳惟自昭而進者終不可揜屈故字彦明
以晉叔
　　侯孟字序(馬存/)
侯孟名夫求予為字之說予不得其意而謂之曰君以
夫自名者豈慕灌將軍仲孺之為人邪君以夫字孟者
豈慕洛陽劇逰俠之為人邪二子非全人儒生法士之
所諱道也予以謂人各有所長甚非一介淺淺之所知摧
鋒䧟堅决死讎敵名聞三軍勇冠天下不喜謟䛕而重
然諾此灌將軍之所長也剛横不遜果於犯上使氣盃
酒之間乃其短耳吴楚舉大事而向京師大將軍得之
則知諸侯之無能為使諸侯得之則大將軍必以為憂
一人之身為兩軍之輕重此劇逰侠之所長也起匹夫之
私不顧國家之公議乃所短耳吾欲剔去二子之所短而
収其所長持以贈君幸君無辭而受之可乎予與孟同
居相悉也知孟之為人氣直而貌質行方而言謹與人
要約勇於必信故喜取天下之偉士為孟激揚而稱道
之雖然吾因孟竊有所感矣今孟乃趙人也古稱燕趙
多慷慨謀略之士吾嘗欲登大行之巔逰邯鄲之道觀
井陘常霍之險放聲而悲歌大醉以起舞劍鳴腰間精
爽傍射庻㡬乎意氣必有感者恨以羇留未能也孟君
還故鄊千萬為我道此言囊中之錐穎脫而立見者其
誰乎賣漿之家屠牛之肆尚有昔時傲逰之叟者乎㢘
藺奢牧亦有遺種可以將兵者乎如其舊態尚在幸為
我望燕山之故雲梯易水之悲風扼腕乎沙漠之北可
以動心否
　　送陳自然西上序(馬存/)
　　　東萊註
朔風驚沙枯梢號寒子行亦良苦聞之京師曰米如買
珠薪如束桂膏肉如玊酒樓如登天驟雨至矣黒潦滿
道則馬如逰龍清霜激風客衣無𥜗抱膝而苦調則火
如紅金子之逰京師所以恃此具者其挾㡬何豈子之
家位髙金多父母兄弟渠渠欵欵厚撫以遺子乎曰無
有也豈子之隣里郷黨相恱以義出門辭東家而西家
已待贐矣寜有是乎曰無有也豈子之昵親狎友入室
握手說無說有把酒相别飲酣氣張有解劍而指廪者
乎(見三國/魯肅傳)曰無有也豈子之於京師公侯富貴之家舊
與欵厚有哀王孫而進食者乎曰無有也然則子之逰
挟何術以往曰吾視囊中不見乎有物視吾胷中耿耿
者尚在也以吾之耿耿者逰天地庻㡬必有合乎予聞
其言而壯之曰今人適百里必宿舂而淅乃敢出門户
(莊逍遥適百/里者宿舂粮)今子有數千里之役徒手以往浩然無憂
予因驚怪子矣果如子言予来春於江南林石之下聞
北方有焰焰者必子也矣
　　答任子厚秀才序(撙齋/)
淳祐十年秋部使者以天子詔檄官六試隆興士余其
一也每一題出與五人商略若為處則以科舉律戒焉
一黍絫不合輒黜士試訖余閱數百巻其為文不詭譎
則腐不曠蕩則拘不峭崛則弛求其純與律合蔑如
也肆余所見與其腐也拘也弛也者之終必不進寜若
詭譎者曠蕩者峭崛者之容可収也雖然終必不進者
與律僅合容可収者往往相違矣凡有司從事以律不
以見故余所取五巻類非所喜者發而視之皆豐城人
文既思豐城至寳之氣所在鍾而為人盎而為文不應
若是而已明年春復以檄留府有豐城士以謁入其題
為任賔坐少選出鏡古錄前有識其字為子厚余覽之
大抵議論戰國君臣居多蘇秦張儀術至髙也子厚竊
卑之更求出其上其為文猶其為術也余追省向所閱
數百巻其中類是間有之比之腐者拘者弛者信愈矣
其如不與律合何哉雖然猶幸其可收也至寳之劍其
氣粹可欲之謂善也其質厚有諸已之信也其鋒藏充
實之謂美也其焰屬天充實而有輝光之謂大也其躍
入延平津大而化之之謂聖也其幻為龍而莫窮所歸
聖而不可知之謂神也子厚收至寳之精融之文章其
焰屬天矣而斷續之狀時見焉意其初非自氣粹質厚
而發之歟相過從累日熟知其為人猶其為文也故余
欲子厚以論語之郷黨養其氣使粹以禮記之中庸大
學培其質使厚以易之坤頥大畜収其鋒使藏俟其久
且滿也而自然發焉小則韓子文中子揚子荀子中則
孟子曾子大則五經大而化化而神則易矣子厚識機
明嘗試權之與其求吾術之出儀秦上孰若求吾道之
出荀揚上耶子厚學力强嘗試踐之其持久也以堅其
持滿也以虚更十年後天下不特慕子厚為文而已又
將慕其為人也若夫晚年之業顧又於光輝之上加功
否余未敢前言之
　
　
　
　
　
　
　
　
　
　
　
　古文集成巻二
欽定四庫全書
　古文集成巻三　　　　　宋　王霆震　編
　　前甲集三
　　　序
　　六一居士集序(東坡/)
　　　歐文六一居士傳云(客有問曰六一何謂也居/士曰吾家藏書一萬巻集)
　　　(錄三代以来金石遺文一千巻有琴一張有棊/一局而嘗置酒一壺客曰是為五一爾奈何居)
　　　(士曰以吾一翁老於此五/物之間豈不為六一乎)
　　　東萊云(此篇曲折最多破頭說大故下面應亦/言大今人文字上面言大下面未必言)
　　　(大言逺下面未必言逺如以文章/配天孔孟配禹果然大而非誇)
　　　唐子西語錄云(凡為文上句重下句輕則或為/上句壓倒居士集序云言有大)
　　　(而非誇此雖只一句而體勢則甚重下乃云達/者信之衆人疑焉非用兩句亦載上句不起)
夫言有大而非誇(大說立/一句)達者信之衆人疑焉(下兩句/承得好)
孔子曰天之將喪斯文也後死者不得與於斯文也孟
子曰禹抑洪水孔子作春秋孟子距楊墨盖以是配禹
也文章之得喪何與於天而禹之功與天地並孔子孟
子以空言配之不已誇乎(小/說)自春秋作而亂臣賊子懼
孟子之言行而楊墨之道廢天下以為是固然而不
知其功孟子既没有申商韓非之學違道而趨利殘民
以厚生其說至陋也而士以是罔其上上之人僥倖一
切之功靡然從之而世無大人如孔子孟子者推其本
末權其禍福之輕重以救其惑故其學遂行秦以是喪
天下陵夷至於勝廣劉項之禍死者十八九天下蕭然
洪水之患盖不至此也(警䇿說可/以配禹)方秦之未得志也使
復有一孟子則申韓為空言作於其心害於其事作於
其事害於其政者必不至若是烈也使楊墨得志於天
下其禍豈减於申韓哉由此言之雖以孟子配禹可也
太史公曰盖公言黄老賈誼晁錯明申韓(此語見太/史公本傳)錯
不足道也而誼亦為之余以是知邪說之移人雖豪傑
之士有不免者况衆人乎自漢以来道術不出於孔氏
而亂天下者多矣晉以老莊亡梁以佛亡莫或正之五
百餘年而後得韓愈學者以愈配孟子盖庻㡬焉(輕/重)愈
之後三百有餘年而後得歐陽子其學推韓愈孟子以
達於孔氏(貫/前)著禮樂仁義之實以合於大道其言簡而
明信而通引物連類折之於至理以服人心故天下翕
然師尊之自歐陽子之存世不恱者譁而攻之能折困
其身而不能屈其言士無賢不肖不謀而同曰歐陽子
今之韓愈也宋興七十餘年民不知兵富而教之至天
聖景祐極矣(仁宗/年號)而斯文終有愧於古(回/互)士亦因陋守
舊論卑而氣弱自歐陽子出天下争自濯磨以通經學
古為髙以救時行道為賢以犯顔納諌為忠長育成就
至嘉祐末(仁宗/年號)號稱多士歐陽子之功為多嗚呼此豈
人力也哉非天其孰能使之(喚/起)歐陽子没十餘年士始
為新學以佛老之似亂周孔之實識者憂之賴天子明
聖詔修取士法風厲學者專治孔氏黜異端然後風俗
一變考論師友淵源所自復知誦習歐陽子之書予得
其詩文七百六十六篇於其子棐(歐公有四子發/奕棐辦是也)乃次
而論之曰歐陽子論大道似韓愈論事似陸贄記事似
司馬遷詩賦似李白此非余言也天下之言也(豐贍/不窮)歐
陽子諱修字永叔既老自謂六一居士云
　　戰國䇿目錄序(南豐/)
　　　東萊云(此篇節奏從容和緩且有條理又藏鋒/不露初讀若大羹𤣥酒須當子細味之)
　　　(若他練字好過換處不/覺其間又有深意存)
　　　迂齋批(議論正闗鍵宻質而不俚太/史公之流亞也咀嚼愈有味)
劉向所定戰國䇿三十三篇崇文總目稱十一篇者闕
臣訪之士大夫家始得盡其書正其誤謬而疑其不可考
者然後戰國䇿三十三篇復完叙曰向叙此書言周之
先明教化修法度所以大治(平/說)及其後謀詐用而仁義
之路塞所以大亂其說既美矣卒以謂此書戰國之謀
士度時君之所能行不得不然(吕曰破向說此樓/曰向之失在)則可
謂惑於流俗而不篤於自信者也(吕曰/下字)夫孔孟之時去
周之初已數百嵗其舊法已亡舊俗已熄久矣(吕曰要/說難)
二子乃獨明先王之道(吕曰/愈難)以謂不可改者豈將强天
下之主以後世之所不可為哉(樓曰舉孔孟之道以證/戰國之失  吕曰不是)
(孔孟强天下以太古難/行之事最有力警䇿處)亦將因其所遇之時所遭之變
而為當世之法使不失乎先王之意而已(吕曰說孔孟/活法最有力)
二帝三王之治其變固殊其法固異而其為國家天下
之意本末先後未嘗不同也二子之道如是而已(吕曰/轉換)
(好接得自然處應上說/破有力  樓曰結得定)盖法者所以適變也不必盡同
道者所以立本也不可不一(吕曰此數句盖/一篇骨子綱目)此理之不
易者也故二子者守此豈好為異論哉能勿苟而已矣
可謂不惑乎流俗而篤於自信者也(吕曰文字相承好/不費力有上四句)
(無下四句文字弱/  樓曰與向相反)戰國之游士則不然不知道之可信
而樂於說之易合其設心注意偷為一切之計而已(吕/曰)
(說出骨髓苟樓日/一切與不  相反)故論詐之便而諱其敗言戰之善而
蔽其患(樓曰說盡/謀士態度)其相率而為之者莫不有利焉而不勝
其害也有得焉而不勝其失也(吕曰説戰國䇿士掩破/骨髓  其害尤可)
(轉佳警䇿便樓曰利害得失/輕重相形  見分數多少)卒至蘇秦商鞅孫臏吴起
李斯之徒以亡其身(樓曰此是/大害大失)而諸侯及秦用之者亦
滅其國其為世之大禍明矣(吕曰害掩不/得  結佳)而俗猶莫之
寤也(吕曰/接佳)惟先王之道因時適變為法不同而考之無
疵用之無敝(吕曰過換/好  應前)故古之聖賢未有以此而易彼
也(吕曰結/有力)或曰邪說之害正也(吕曰/餘意)宜放而絶之則此
書之不泯其可乎對曰君子之禁邪說也固將明其說
於天下使當世之人皆知其說之不可從然後以禁則
齊使後世之人皆知其說之不可為然後以戒則明豈
必滅其籍哉放而絶之莫善於是(吕曰闗鎻好中結有/力  雖平易  有千)
(鈞之力量至此/一端甚有力勢)是以孟子之書有為神農之言者有為
墨子之言者皆著而非之(吕曰至此前/之意思都明)至於此書之作
則上繼春秋下至楚漢之起二百四五十年之間載其
行事固不得而廢也(吕曰有許多/事不可廢)此書有髙誘註者二
十一篇或曰三十二篇崇文總目存者八篇今存者十
篇云
　　唐鑑序(徂徕/)
夫前車覆後車戒前事之失後事之鑑湯以桀為鑑故
不敢為桀之行而湯徳克明隆六七百周以紂為鑑故
不敢為紂之惡而周道至盛傳世三十漢以秦為鑑故
不敢為秦之無道而漢業甚茂延洪四百年唐以隋為
鑑故不敢為隋之暴亂而唐室攸乂永光十八葉國家
雖承五代之後實接唐之緒則國家亦當以唐為鑑臣
逖覽往古靡不以女后預事而喪國家者臣觀唐最盛
矣武氏變唐為周韋庻人安樂公主酖殺中宗太平公
主潜謀逆亂楊貴妃召天寳之禍臣厯觀前世鮮不以
閹宦用權而傾社稷者臣視唐尤傷矣代宗遭輔國之
侮蔑憲宗被陳慶之弑逆昭宗為季述之囚辱臣眇尋
厯代無不以姦臣專政而亂天下者臣視唐至極矣祿
山之禍則林甫國忠為之也朱泚之亂則盧杞為之也
陳慶之弑則皇甫鎛為之也嗚呼奸臣不可使專政女
后不可使預事宦官不可使任權明皇始用姚崇宋璟則
治終用林甫國忠則亂徳宗始用崔祐甫陸贄則治終
用皇甫鎛則亂自武后奪國迄于中睿暨天寳末年政
由女后而李氏㡬喪自肅宗踐位厯于代宗徳宗順宗
憲穆文宗武宣僖昭權在中官而唐祚終去詩曰赫赫
宗周褒姒滅之然則巍巍鉅唐女后亂之姦臣壊之宦
官覆之臣故採摭唐史中女后宦官姦臣事迹各類集
作三巻謂之唐鑑噫唐十八帝惟武徳正觀開元元和
百數十年禮樂征伐自天子出女后亂之於前姦臣壊
之於中宦官覆之於後顛倒﨑危緜緜延延乍傾乍安
若續若絶僅能至於三百年何足言之後之為國者鑑
李氏之覆車勿專政於女后勿假權於中官勿委任於
姦臣則國祚延洪厯世長逺當傳于子傳于孫可至千
萬世豈止齪齪於十八帝局促三百年者哉伏惟明主
戒之
　
　
　
　
　古文集成巻三
欽定四庫全書
　古文集成巻四　　　　　宋　王霆震　編
　　前甲集四
　　　序
　　江西宗派詩序(誠齋/)
江西宗派詩者詩江西也人非皆江西也人非皆江西
而詩曰江西者何繫之也繫之者何以味不以形也東
坡云江瑶柱似荔子又云杜詩似太史公書不惟當時
聞者嘸然陽應曰諾而已今猶嘸然也非嘸然者之罪
也舍風味而論形似故應嘸然也形焉而已矣髙子勉
不似二謝二謝不似三洪三洪不似徐師川師川不似
陳后山而况似山谷乎味焉而已矣酸鹹異和山海異
珍而調胹之妙出乎一手也似與不似求之可也遺之
亦可也大抵公侯之家有閥閲豈惟公侯詩家亦然窶
人子崛起委巷一旦紆以銀黄纓以端委視之言公侯
也貌公侯也公侯則公侯乎爾遇王謝子弟公侯乎江
西之詩世俗之作知味者當能别之矣昔者詩人之詩
其來遥遥也唐云李杜宋言蘇黄將四家之外舉無其
人乎門固有閥業固有承也雖然四家者流一其形二
其味二其味一其法者也盖嘗觀夫列禦冦楚靈均之
所以行天下者乎行地以輿行波以舟古也而子列子
獨御風而行十有五日而後反彼其於舟車且烏乎待哉
然則舟車可廢乎靈均則不然飲蘭之露餐菊之英去
食乎哉芙蓉其裳寳璐其佩去飾乎哉乘吾桂舟駕吾
玊車去器乎哉然朝閬風夕不周出入乎宇宙之間忽
然耳盖有待乎舟車而未始有待乎舟車者也今夫四
家者流蘇似李黄似杜蘇李之詩子列子之御風也杜
黄之詩靈均之乘桂舟駕玊車也無待者神於詩者歟
有待而未嘗有待者聖於詩者歟嗟乎離神與聖蘇李
蘇李乎爾杜黄杜黄乎爾合聖與神蘇李不杜黄杜黄
不蘇李乎然則詩可以易而言之哉祕閣修撰給事程
公以一世儒先厭直而帥江西以政新民以學賦政如
春而肅如秋而燠盖二年如一日也迨暇則把酒賦詩
以黼黻乎翼軫而金玊乎落霞秋水嘗試登滕王閣望
西山俯章江問雙井今無恙乎因喟曰江西宗派圗吕
居仁所譜而豫章自出也而是派之鼻祖雲仍其詩往
往放逸非缺歟於是以謝幼槃之孫源所刻石本自山
谷外凡二十有五家彚而刻之於學宫將以興發西山
章江之秀激揚江西人物之美鼔動騷人國風之盛移
書諗予曰子江西人也非乎序斯文者不在子其將焉
在予三辭不獲則以所聞書之篇首云
　　澹庵文集序(誠齋/)
澹庵先生胡公中興人物未能或之雙也紹興戊午帝
以顯仁皇太后未返不得已將以大事小屈尊和戎先
生上書力争至乞斬宰相在廷大驚金人聞之募其書
千金三日得之君臣奪氣知中國有人奉皇太后以歸
自是塞馬不南者二十年昔魯仲連不肯帝秦秦軍聞
之為却五十里後人疑之以為說士之夸辭以今揆古
古為夸以今觀今今亦夸乎信所見疑所聞古今一也
吾宋之安強不以百萬師而以先生之一書後之人聞
之者烏知不若今之人聞仲連之事者乎亦以為夸未
可知也若今之人親見先生之事則誰以為夸者今事
之夸與否可信與否不較也使後之人無所疑於古之
人者先生歟今不信古古奚病焉後不信今必當有時
而無不信矣逢其事思其人嗚呼先生之功其逺矣哉
先生之文肖其為人其議論閎以挺其記序古以馴其
代言典而嚴其書事約而悉其為詩盖自觝斥時宰誕
寘嶺海愁狖酸骨饑蛟血牙風呻雨喟濤譎波詭有非
人間世之所堪耐者宜芥於心而反昌其詩視李杜夜
郎䕫子之音益加恢竒云至於騷辭涵茫嶄崒鉥劌刻
屈抉天之幽洩神之廋槁癯而不瘁恫愀而不懟自宋
玊而下不論也靈均以来一人而已夫是數者得其一
猶足以行於今而傳於後而况萃其百者乎何其盛也
何其盛也先生既没後二十年其子澥與其從子渙族
孫祕裒集先生之詩文七十巻目曰澹庵文集欲刻板
以傳貧未能也之官中都舟過池陽太守蔡侯必勝相
見因問家集慨然請其書刻之命郡文學周南董振之
學錄何巨源校讎之未就而蔡侯移守山陽雷侯孝友
顔侯棫踵成之嗟乎先生功被于中國名振于四方文
範于學者學者得其片言半簡猶寳之師之求見其書
之全何可得也今三侯獨能刻而傳之以幸學者夫先
生此集為之百年而始成使學者得之今乃一日而盡
見三侯之用心可不謂賢矣哉而蔡侯首發其端可不
謂又賢矣哉某嘗學於先生者先生之言曰道六經而
文未必六經者有之矣道不六經而文必六經者無之
先生之文其所自出盖淵矣乎而某何足以知之先生
廬陵人諱銓字邦衡澹庵其自號也若其世系歴官行
事則丞相益國周公書于神道碑矣慶元已未八月門
人楊某序
　　杉溪集後序(誠齋/)
古今文章至我宋集大成矣盖自奎宿宣精列聖制作
於是煥乎之文日月光華雲漢昭囘天經地緯衣被萬
物河岳炳靈鴻碩挺出在仁宗時則有若六一先生主
斯文之夏盟在神宗時則有若東坡先生傳六一之大
宗在哲宗時則有若山谷先生續國風雅頌之絶絃視
漢之遷固卿雲唐之李杜韓栁盖奄有而包舉之矣中
更羣小崇奸黜正目為僻學禁而錮之盖斯文之至此
而一厄也惟我廬陵有瀘溪之王杉溪之劉兩先生身
作金城以郛此道自王公㳺大學劉公繼至獨犯大禁
挟六一坡谷之書以入晝則庋藏夜則繙閱每伺同舍生
息燭酣寢必起坐吹燈縱觀三書逮暇或哦詩句或績
古文每一篇出流布輦轂膾炙搢紳紙價為髙嗟乎若
兩先生當妖禽羣啾而發紫鸞之鳴折楊驟歌而奏清
廟之瑟鷸冠胡服之競麗而覿黄収純衣之製其有大
勲勞於斯文其偉乎哉余生十有七年始得進拜瀘溪而
師焉而問焉其所以告余者大學犯禁之說也後十年
又得進拜杉溪而師焉而問焉其所以吿余者亦大學
犯禁之說也今兩先生老矣予亦老而歸休矣杉溪之
曾孫千齡一日訪予於南溪之上出其祖之書曰杉溪
集者示余請書其後余披而讀之見丞相益國周公序
其篇首凡杉溪先生㧞新領異之詩登峯造極之文既
攡張發揮不遺餘矣予尚何言哉獨書兩先生所告予
者于篇末俾後學有聞焉瀘溪又云是時書肆畏罪坡
谷二書皆毁其印獨一貴戚家刻印印之率黄金斤易
坡文十盖其禁愈急其文愈貴也今家有此書人習此
學有知當世斯文之難得如此者乎是小人之厄斯文
乃所以昌斯文也然厄斯文者今皆泯然與草木共盡
而斯文之傳與日月争光然則斯文病不厄爾厄奚病
哉古者聖賢君子之所守於是可得而知矣顧吾道之
是非何如耳時之好惡足為之動耶六一坡谷其知之
矣至於吾州之兩先生首犯時之大禁力學衆人之不
敢學所謂豪傑特立之士者不在斯人歟不在斯人歟
　　雪巢小集後序(誠齋/)
雪巢小集天台林憲景思詩也梁溪先生尤延之既序
之矣景思復徴予序其後景思之詩似唐人信矣延之
之論也然至如桃花飛後楊花飛楊花飛後無可飛天
空霜無影等句超出詩人凖繩之外其遐不可追其卓
不可跂矣使李太白在必一笑頷此句也似唐人而已
乎然延之深愛景思之才而深惜其窮至謂豈發造化
之秘而天惡此耶又謂富貴者人之所可得而才者天
之所甚靳既取其所甚靳則不兼其所可得又謂才者
致窮之具人何用得此而天亦何用靳此有未易以理
曉者愚嘗摘此語以唁景思曰子何必以才而致窮耶
子何必發天之所秘而逢天之所怒耶子何必争天之
所靳而不取人之所可得者耶景思笑曰子不見唐人
孟郊賈島乎郊島之窮才之所致固也然同時之士如
王涯賈餗豈不富且貴哉當郊島以饑死寒死涯餗未
必憐之也及甘露之禍雖欲如郊島之饑死寒死不可
得也使郊島見涯餗之禍涯餗憐郊島乎郊島憐涯餗
乎未可知也子不見本朝黄秦乎魯直貶死宜州少游
貶死藤州而蔡京王黼相繼為宰相貴震天下當黄秦
之死王蔡必幸其死及王蔡之誅黄秦不見其誅使黄
秦見其誅亦必不幸之也然黄秦不幸王蔡之誅而天
下萬世幸之王蔡幸黄秦之死而天下萬世惜之然則
黄秦之貧賤王蔡之富貴其究何如也且彼四子之富
貴其得者㡬何而今視不啻如糞土而此四子之貧賤
所得者如此而今與日月争光何也然則孰可願孰不
可願乎亦未可知也今吾不才豈敢擬郊島黄秦而吾
之窮有甚於郊島黄秦吾何幸得與郊島黄秦同其窮
而不與涯餗王蔡同其逹而子為我願之乎且吾與詩
人同争夫天之所靳是天之横民也同犯夫天之所怒
是又天之横民也治横民者宜以横政既與詩人同為
横民又欲不與詩人同受横政可乎余賀之曰子既無
遺力以取所靳無懼心以犯所怒無怨言以安所致然
則延之為君惜延之過也余舉延之之語以唁君亦過
也然君心欲專享詩人所謂才之所致者而不顧不悔
以不辭造物之横政亦過也子盍持此語再見延之為
余問之
　　續後漢書序(省齋/)
曹氏代漢名禪實篡特新莽之流亞丕方登壇自形舜
禹之言固不敢欺其心矣今向千載好惡豈復相沿而
蘇軾記王彭之説以為塗巷談三國時事兒童聽者聞
劉敗則顰蹙曹敗則稱快遂謂君子小人之澤百世不
斬兹豈人力强致也歟陳夀身為蜀人徒以仕屢見黜
父又為諸葛亮所髠於劉氏君臣不能無憾著三國志
以魏為帝而指漢為蜀與孫氏俱謂之主設心已偏故
凡當時祫祭髙帝以下昭穆制度皆略而弗書方且乞
米於人欲為佳傳私意如此史筆可知己其死未㡬習
鑿齒作漢晉春秋起漢光武終晉愍帝以蜀為正魏為
篡謂漢亡僅一二年則已為晉炎興之名天實命之是
盖公論也然五十四巻徒見於唐藝文志及本朝太平
御覽之目逮仁宗時脩崇文總目其書已逸或謂世亦
有之而未之見也幸晉史載所著論千三百餘言大㫖
昭然劉知㡬史通云備王道則曹逆而劉順本朝歐陽
脩論正統而不黜魏其賔客章望之著明統論非之見
於國史近世張栻經世紀年直以先主上繼獻帝為漢
而附魏吴于下方皆是意也今廬陵貢士蕭常潜心史
學謂古以班固史為漢書范曄史為後漢書乃起昭烈
章武元年辛丑盡少帝炎興元年癸未為續後漢書既
正其名復擇注文之善者并書之積勤二十年成帝紀
年表各二巻别為音義四巻惜乎夀疏略於前而常不
追記英賢憲章於後以釋裴松之遺恨也昔周東遷浸
以㣲弱至春秋僅存王城而吴楚强大緜地數千里皆
僣稱王聖人斷然以夷狄字之昭烈土地甲兵甚非周
比興於漢中適與沛公始封國號同天時人事决非偶
然孔子復生必有以處此乃為首探魏文當日之心次
舉蘇氏百世之說以合習氏之論而證舊志之非作續
後漢書序
　　梁書目錄序(南豐/)
梁書六本紀五十列傳合五十六篇唐貞觀三年詔右
散騎常侍姚思㢘撰思㢘者梁史官察之子推其父意
又頗采諸儒謝吴等所記以成此書臣等既校正其文
字又集次為目錄一篇而叙之曰自先王之道不明百
家並起佛最晚出為中國之患而在梁為尤甚故不得
而不論也盖佛之徒自以謂吾之所得者内而世之論
佛者皆外也故不可詘雖然彼惡暏聖人之内哉書曰
思曰睿睿作聖盖思者所以致其知也能致其知者察
三才之道辨萬物之理小大精粗無不盡也此之謂窮
理知之至也知至矣則在我者之足貴在彼者之不足
玩未有不能明之者也有知之之明而不能好之未可也
故加之誠心以好之有好之之心而不能樂之未可也
故加之至意以樂之能樂之則能安之矣如是則萬物
之自外至者安能累我哉萬物之所不能累故吾之所
以盡其性也能盡其性則誠矣誠者成也不惑也既誠
矣必充之使可大焉既大矣必推之使可化焉能化矣
則含智之民肖翹之物有待於我者莫不由之以全其
性遂其宜而吾之用與天地參矣徳如此其至也而應
乎外者未嘗不與人同此吾之道所以為天下之通道
也故與之為衣冠飲食冠婚喪祭之具而由之以教其
為君臣父子兄弟夫婦者莫不一出乎人情與之同其
吉凶而防其憂患者莫不一出乎人理故與之處而安
且治之所集也危且亂之所去也與之處者其具如此
使之化者其徳如彼可不謂聖矣乎既聖矣則無思也
其至者循理而已無為也其動者應物而已是以覆露
乎萬物鼓舞乎羣衆而未有能測之者也可不謂神矣
乎神也者至妙而不息者也此聖人之内也聖人者道
之極也佛之說其有以易此乎求其有以易此者故其
所以為失也夫得於内者未有不可行於外也有不可
行於外者斯不得於内矣易曰知周乎萬物而道濟乎
天下故不過此聖人所以兩得之也知足以知一偏而
不足以盡萬事之理道足以為一方而不足以適天下
之用此百家所以兩失之也佛之失其不以此乎則佛
之徒自以謂得諸内者亦可謂妄矣夫學史者將以明
一代之得失也臣等故因梁之事而為著聖人之所以
得及佛之所以失以傳學者使知君子之所以距佛者
非外而有志於内者庶不以此而易彼也
　
　
　
　
　
　
　
　古文集成巻四
欽定四庫全書
　古文集成巻五　　　　　宋　王霆震　編
　　前甲集五
　　　序
　　送王陶序(論易/)　(歐陽文忠公/)
　　　東萊批(凡文字用易象多失之陳此篇/使得疏通不陳窒塞處能通疏)
六經皆載聖人之道而易著聖人之用吉凶得失動静
進退易之事也其所以為之用者剛與柔也乾健坤順
剛柔之大用也(精神/大體)至於八卦之變六爻之錯(變錯二/字引下)
(来/)剛與柔迭居其位而吉亨利無咎凶厲悔吝之象生
焉盖剛為陽為徳為君子(自此鋪叙間架去好說/剛柔體分拆開便狀)柔為
隂為險為小人自乾之初九為姤而上至於剥其卦五
皆隂剝陽之卦也(㸃化/流通)小人之道長君子静以退之時
也自坤之初六為復而上至於夬其卦五皆剛决柔之
卦也小人之道消君子動以進而用事之時也(應/後)夫剛
之為徳君子之常用也(已說不好且/說剛好處)庇民利物功莫大
焉其為卦遇泰之三而四為大壯五為夬(下字好/語新)壯者
壯也夬者决也四陽雖盛而猶有二隂然陽衆而隂寡
則可用壯以攻之故其卦為壯五陽而一隂隂不足為
直可决之而已故其卦為夬然則君子之用其剛也審
其力視其時(闗上意一篇意/結在此二句上)知隂險小人之必可去然
後以壯而决之夫勇者可犯也强者可詘也(轉換好不/敢用剛)
聖人於壯决之用必有戒焉故大壯之彖辭曰大壯利
貞其象辭曰君子非禮勿履夬之彖辭曰健而說决而
和其象辭曰居徳則忌以明夫剛之不可獨任也故復
始而亨(總說見剛有/漸漸方得)臨浸而長泰交而壯(繳應/得好)以衆攻
其寡夫乘其衰而决之夫君子之用其剛也有漸而不
失其時又不獨任必以正禮以說以和而濟之則功可
成(應前若不說一句在/此與前面都不相連)此君子動以進而用事之方也
(此篇自頭来盡結在此數句上簡/而有力應前視其初一句簡文法)太原王陶字樂道好
剛之士也常嫉世隂險之小人多居京師不妄與人逰
力學好古以自信自守今其初仕於易得君子動以進
之象(應入易/句為主)故予為剛說以贈之大壯之初九曰壯于
趾征凶夬之初九亦曰壯于趾往不勝為咎(使兩卦初/事的當為)
(初時事說/見親切處)以此見聖人之戒用剛也不獨於其彖象而
又常深戒於其初(在前見文/字緊處)嗚呼世之君子少而小人
多君之力學好剛以蓄其志未始施之於事也(蓄字見/不敢用)
(剛/意)今其往尤宜慎乎其初(結最有力依/前結歸初字)
　　易序(伊川/)
易之為書伏羲始作八卦文王因而重之孔子繫之以
辭於是卦爻彖象之義備而天地萬物之情見聖人之
憂天下來世其至矣先天下而開其物後天下而成其
務是故極其數以定天下之象著其象以定天下之吉
凶六十四卦三百八十四爻皆所以順性命之理盡變
化之道也散之在理則有萬殊統之在道則無二致所
以易有太極是生兩儀太極者道也兩儀者隂陽也隂
陽一道也太極無極也萬物之生負隂而抱陽莫不有
太極莫不有兩儀絪緼交感變化不窮形一受其生神
一發其知情偽出焉萬緒起焉易所以定吉凶而生大
業也故易者隂陽之道也卦者隂陽之物也爻者隂陽
之動也卦雖不同所同者竒耦爻雖不同所同者九六
是以六十四卦為其體三百八十四爻互為其用逺在
六合之外近在一身之中暫於瞬息㣲於動静莫不有
卦之象焉莫不有爻之義焉至哉易乎其道至大而無
不包其用至神而無不存時固未始有一而卦未始有
定象事固未始有窮而爻亦未始有定位以一時而索
卦則拘於無變非易也以一事而明爻則窒而不通非
易也知所謂卦爻彖象之義而不知所謂卦爻彖象之
用亦非易也故得之於精神之運心術之動與天地合
其徳與日月合其明與四時合其序與鬼神合其吉凶
然後可以謂之知易也雖然易之有卦易之已形者也
卦之有爻卦之已見者也已形已見者可以言知未形
未見者不可以名求則所謂易者果何如哉此學者所
當知也
　　易傳序(伊川/)
易變易也隨時變易以從道也其為書也廣大悉備將
以順性命之理通幽明之故盡事物之情而示開物成
務之道也聖人之憂患後世可謂至矣去古雖逺遺經
尚存然而前儒失意以傳言後學誦言而忘味自秦而
下盖無傳矣予生千載之後悼斯文之湮晦將俾後人
沿流而求源此傳所以作也易有聖人之道四焉以言
者尚其辭以動者尚其變以制器尚其象以卜筮者尚
其占吉凶消長之理進退存亡之道備於辭推辭考卦
可以知變象與占在其中矣君子居則觀其象而玩其
辭動則觀其變而玩其占得於辭不達其意者有矣未
有不得於辭而能通其意者也至㣲者理也至著者象
也體用一源顯㣲無間觀㑹通以行其典禮則辭無所
不備故善學者求言必自近易於近者非知言者也予
所傳者辭也由辭以得意則在乎人焉
　　易傳序(誠齋/)
易者何也易之為言變也易者聖人通變之書也何謂
變盖隂陽太極之變也五行隂陽之變也人與萬物五
行之變也萬事與人萬物之變也古初以迄于今萬事
之變未已也其作也一得一失而其究也一治一亂聖
人憂焉幽觀其變湛思其通而逆紬其圗易之所以作
也易之為言變也故易者聖人通變之書也其窮理盡
性其正心脩身其齊家治國其處顯其傃窮其居常其
遭變其參天地合鬼神萬事之變方来而變通之道先
立變在彼變變在此得其道者蚩可哲慝可淑眚可福
危可安亂可治致身聖賢而躋世泰和猶反手也斯道
何道也中正而已矣唯中為能中天下之不中唯正為
能正天下之不正中正立而萬變通此二帝三王之聖
治孔子顔孟之聖學也後世或以事物之變為不足以
攖吾心舉而捐之於空虚者是亂天下者也不然以為
不足以遁吾術挈而持之以權譎者是愈亂天下者也
然則學者將欲通變於何求通曰道於何求道曰中於
何求中曰正於何求正曰易於何求易曰心愚老矣嘗
試與二三子講之二三子以為愚之言乎非也愚聞諸
先儒先儒聞諸三聖三聖聞諸天
　　易傳後序(誠齋/)
六經至夫子而大備然書非夫子作也定之而已耳詩
非夫子作也刪之而已耳禮樂非夫子作也正之而已
耳惟易與春秋所謂夫子之文章者歟昔者伏羲作易
矣時則有其畫無其辭文王重易矣時則有卦辭無餘
辭至吾夫子特起乎兩聖之後而超出乎兩聖之先發
天之藏拓聖之疆挹彼三才之道而注之於三絶之簡
於是作彖辭作象辭又作小象之辭又作文言之辭又
作二繫之辭又作説卦之辭又作序卦之辭又作雜卦
之辭大之為天地纎之為毫末顯之為人物幽之為鬼
神明之為仁義禮樂㣲之為性命炳然蔚然聚此書矣
其辭精以幽其㫖淵以長其道溥以崇是書也其緼道
之玊府陶聖之大鈞也歟季札聘魯見易象而喜曰周
禮盡在魯矣當是時豈易之書唯魯有之歟抑諸國皆
有而吴未有歟宜其見之而喜也然札之所見者羲文
之易而已未見夫子之易也見羲文之易其喜已如此
使見夫子之易其喜又當何如哉今乃得見季札之所
未見嗚呼後之學者一何幸也子貢在三千七十之中
其科在乙其名在六其不在升堂入室之間乎然嘗嘆
夫子之言性與天道不可得而聞夫子之易書非性與
天道之言乎而子貢獨不得聞者豈嘆之之時此書未
作歟抑已作而未出歟今乃得聞子貢之所不得聞嗚
呼後之學者又何幸也學者每謂聞而知不若見而知
盖聞者疎見者親聞者略見者詳也觀子貢之嘆則見
而知者反不若聞而知者歟然則學者之羨子貢又安
知子貢之不羨學者也嗚呼後之學者又何幸也
　　中庸章句序(晦庵/)
中庸何為而作也子思子憂道學之失其傳而作也盖
自上古聖神繼天立極而道統之傳有自来矣其見於
經則允執厥中者堯之所以授舜也人心惟危道心惟
㣲惟精惟一允執厥中者舜之所以授禹也堯之一言
至矣盡矣而舜復益之以三言者則所以明夫堯之一
言必如是而後可庻㡬也盖嘗論之心之虚靈知覺一
而已矣而以為有人心道心之異者則以其或生於形
氣之私或原於性命之正而所以為知覺者不同是以
或危殆而不安或㣲妙而難見耳然人莫不有是形故
雖上智不能無人心亦莫不有是性故雖下愚不能無
道心二者雜於方寸之間而不知所以治之則危者愈
危㣲者愈㣲而天理之公卒無以勝夫人慾之私矣精
則察夫二者之間而不雜也一則守其本心之正而不
離也從事於斯無少間斷必使道心常為一身之主而
人心每聽命焉則危者安㣲者著而動静云為自無過
不及之差矣夫堯舜禹天下之大聖也以天下相傳天
下之大事也以天下之大聖行天下之大事而其授受
之際丁寜告戒不過如此則天下之理豈有以加於此
哉自是以来聖聖相承若成湯文武之為君臯陶伊傅
周召之為臣既皆以此而接夫道統之傳若吾夫子則
雖不得其位而所以繼往聖開来學其功反有賢於堯
舜者然當是時見而知之者惟顔氏曾氏之傳得其宗
及曾氏之再傳而復得夫子之孫子思則去聖逺而異
端起矣子思懼夫愈久而愈失其真也於是推本堯舜
以来相傳之意質以平日所聞父師之言更互演繹作
為此書以詔後之學者盖其憂之也深故其言之也切
其慮之也逺故其說之也詳其曰天命率性則道心之
謂也其曰擇善固執則精一之謂也其曰君子時中則
執中之謂也世之相後千有餘年而其言之不異如合
符節歴選前聖之書所以提挈綱維開示緼奥未有若
是其明且盡者也自是而又再傳以得孟氏為能推明
是書以承先聖之統及其没而遂失其傳焉則吾道之
所寄不越乎言語文字之間而異端之說日新月盛以
至於老佛之徒出則彌近理而大亂真矣然而尚幸此
書之不泯故程夫子兄弟者出得有所考以續夫千載
不傳之緒得有所據以斥夫二家似是之非盖子思之
功於是為大而㣲程夫子則亦莫能因其說而得其心
也惜乎其所以為說者不傳而凡石氏之所輯錄僅出
於其門人之所記是以大義雖明而㣲言未析至其門
人所自為說則雖頗詳盡而多所發明然倍其師說而
淫於老佛者亦有之矣熹自蚤嵗即嘗受讀而竊疑之
沈潜反覆盖亦有年一旦恍然似有以得其要領者然後
乃敢㑹衆說而折其中既為定著章句一篇以俟後之
君子而一二同志復取石氏書刪其繁亂名以輯略且
記所嘗論辨取舍之意别為或問以附其後然後此書
之㫖支分節解脈絡貫通詳略相因巨細畢舉而凡諸
說之同異得失亦得以曲暢旁通而各極其趣雖於道
統之傳不敢妄議然初學之士或有取焉則亦庻乎行
逺升髙之一助云爾
　　中庸集解序(晦庵/)
嘗竊謂秦漢以来聖學不傳儒者惟知章句訓詁之為
事而不知復求聖人之意以明夫性命道徳之歸至於
近世先知先覺之士始發明之則學者既有以知夫前
日之為陋矣然或乃徒誦其言以為髙而又初不知深
求其意甚者遂至於脫略章句陵籍訓詁坐談空妙展
轉相迷而其為患反有甚於前日之為陋者嗚呼是豈
古昔聖賢相傳之本意與夫近世先生君子之所以望
於後人者哉熹誠不敏私竊懼焉故因子重之書特以
此書題其篇首以告夫同志之讀此書者使之毋跂於
髙毋駭於竒必沈潜乎章句文義之間以㑹其歸必戒
懼乎不睹不聞之中以踐其實庻乎優柔饜飫真積力
久而於愽厚髙明悠久之域忽不自知其至焉則為有
以真得其傳而無徒誦坐談之弊矣
　　兼山中庸說序(南軒/)
萬理歸於一者也萬事本於經者也萬變統於元者也
萬物成於性者也天徳不明則萬理喪其歸萬事紊其
經萬變錯其統萬物失其性而天地之化或㡬乎息矣
中庸之書盖以明夫天徳極體用之妙措之天下而與
天地並行者也中庸之學不傳久矣而傳於本朝之程
氏之門人雖其所造有淺深要其本盭於正者鮮矣栻
之所藏有侯氏楊氏游氏之書近又得兼山郭氏所述
於其姪孫見義觀其言有曰道無乎不在也神無乎不
為也知無乎不在我則不廢天下之事而求其道之大
原知無乎不為我則不廢天下之務而求其神之妙用
學者試以是思之
　　大學章句序(晦庵/)
大學之書古之大學所以教人之法也盖自天降生民
則既莫不與之以仁義禮智之性矣然其氣質之禀或
不能齊是以不能皆有以知其性之所有而全之也一
有聰明睿智能盡其性者出於其間則天必命之以為
億兆之君師使之治而教之以復其性此伏羲神農黄
帝堯舜所以繼天立極而司徒之職典樂之官所由設
也三代之隆其法寖備然後王宫國都以及閭巷莫不
有學人生八嵗則自王公以下至於庻人之子弟皆入
小學而教之以洒掃應對進退之節禮樂射御書數之
文及其十有五年則自天子之元子衆子以至公卿大
夫元士之適子與凡民之俊秀皆入大學而教之以窮
理正心脩已治人之道此又學校之教大小之節所以
分也夫以學校之設其廣如此教之之術其次第節目
之詳又如此而其所以為教則又皆本之人君躬行心
得之餘不待求之民生日用彛倫之外是以當世之人
無不學其學焉者無不有以知其性分之所固有職分
之所當為而各俛焉以盡其力此古昔盛時所以治隆
於上俗美於下而非後世之所能及也及周之衰賢聖
之君不作學校之政不脩教化陵夷風俗頽敗時則有
若孔子之聖而不得君師之位以行其政教於是獨取
先王之法誦而傳之以詔後世若曲禮少儀内則弟子
職諸篇固小學之支流餘裔而此篇者則因小學之成
功以著大學之明法外有以極其規模之大而内有以
盡其節目之詳者也三千之徒盖莫不聞其說而曾氏
之傳獨得其宗於是作為傳義以發其意及孟子没而
其傳泯焉則其書雖存而知者鮮矣自是以来俗儒記
誦詞章之習其功倍於小學而無用異端虚无寂滅之
教其髙過於大學而無實其他權謀術數一切以就功
名之說與夫百家衆技之流所以惑世誣民充塞仁義
者又紛然雜出乎其間使其君子不幸而不得聞大道
之要其小人不幸而不得䝉至治之澤晦盲否塞反覆
沈痼以及五季之衰而壊亂極矣天運循環無往不復
宋徳隆盛治教休明於是河南程氏兩夫子出而有以
接乎孟氏之傳實始尊信此篇而表章之既又為之次
其簡編發其歸趣然後古者大學教人之法聖經賢傳
之指粲然復明於世雖以熹之不敏亦幸私淑而與有
聞焉顧其為書猶頗放失是以忘其固陋采而輯之間
亦切附已意補其闕略以俟後之君子極知僣踰无所
逃罪然於國家化民成俗之意學者脩已治人之方則
未必無小補云
　　禮序(伊川/)
禮經三百威儀三千皆出於性非偽貌飾情也鄙夫野
人卒然加敬逡廵遜郤而不敢受三尺童子拱而趨市
暴夫悍卒莫敢狎焉彼非素習於教與邀譽於人而然也
盖其所有於性物感而出者如此故天尊地卑禮固立
矣類聚羣分禮固行矣人者位乎天地之間立乎萬物
之上天地與吾同體萬物與吾同氣尊卑分類不設而
彰聖人循此制為冠昏喪祭朝聘射饗之禮以行君臣
父子兄弟夫婦朋友之義其形而下者具於飲食器服
之用其形而上者極於無聲無臭之㣲衆人勉之賢人
行之聖人由之故所以行其身與其家與其國與其天
下禮治則治禮亂則亂禮存則存禮亡則亡上自古始
下逮五季質文不同罔不由是然而世有損益惟周為
備是以夫子嘗曰郁郁乎文哉吾從周逮其弊也忠義
之薄而情文之繁林放有禮本之問而孔子欲先進之
從盖所以矯正反弊也然豈禮之過哉為禮者之過也
秦氏焚滅典籍三代禮文大壊漢興購書禮記四十九
篇雜出諸儒傳記不能悉得聖人之㫖攷其文義時有
牴牾然而其文繁其義博學者觀之如適大通之肆珠
珍器帛隨其所取如遊阿房之宫千門萬户隨其所入
博而約之亦可以弗畔盖其說也粗在應對進退之間
而精在道徳性命之要始於童㓜之習而終於聖人之
歸惟達於道者然後能知其言能知其言然後能得於
禮然則禮之所以為禮其則不逺矣昔者顔子之所從
事不出乎視聽言動之間而郷黨之記孔子多在於動
容周旋之際此學者所當致疑以思致思以達也
　　詩集傳序(晦庵/)
或有問於余曰詩何為而作也余應之曰人生而静天
之性也感於物而動性之欲也夫既有欲矣則不能無
思既有思矣則不能無言既有言矣則言之所不能盡
而發於咨嗟詠歎之餘者必有自然之音響節奏而不
能已焉此詩之所以作也曰然則其所以教者何也曰
詩者人心之感物而形於言之餘也心之所感有邪正
故言之所形有是非惟聖人在上則其所感者無不正
而其言皆足以為教其或感之之雜而所發不能無可
擇者則上之人必思所以自反而因有以勸懲之是亦
所以為教也昔周盛時上自郊廟朝廷而下達於郷黨
閭巷其言粹然無不出於正者聖人固已恊之聲律而
用之郷人用之邦國以化天下至於列國之詩則天子
廵守亦必陳而觀之以行黜陟之典降自昭穆而後寖
以陵夷至於東遷而遂廢不講矣孔子生於其時既不
得位無以行帝王勸懲黜陟之政於是特舉其籍而討
論之去其重複正其紛亂而其善之不足以為法惡之
不足以為戒者則亦刋而去之以從簡約示久逺使夫
學者即是而有以考其得失善者師之而惡者改焉是
以其政雖不足行於一時而其教實被於萬世是則詩
之所以為教者然也曰然則國風雅頌之體其不同若
是何也曰吾聞之凡詩之所謂風者多出於里巷歌謡
之作所謂男女相與詠歌各言其情者也惟周南召南親
被文王之化以成徳而人皆有以得其性情之正故其
發於言者樂而不過於淫哀而不及於傷是以二篇獨
為風詩之正經自邶而下則其國之治亂不同人之賢
否亦異其所感而發者有邪正是非之不齊而所謂先
王之風者於此焉變矣若夫雅頌之篇則皆成周之世
朝廷郊廟樂歌之詞其語和而莊其義寛而宻其作者
往往聖人之徒固所以為萬世法程而不可易者也至
於雅之變者亦皆一時賢人君子閔時病俗之所為而
聖人取之其忠厚惻怛之心陳善閉邪之意猶非後世
能言之士所能及之此詩之為經所以人事浹於下天
道備於上而無一理之不具也曰然則其學之也當奈
何曰本之二南以求其端参之列國以盡其變正之於
雅以大其規和之於頌以要其止此學詩之大㫖也於
是乎章句以綱之訓詁以紀之諷詠以昌之涵濡以體
之察之情性隠㣲之間審之言行樞機之始則脩身及
家平均天下之道其亦不待他求而得之於此矣問者
唯唯而退余時方輯詩傳因悉次是語以冠其篇云
　
　
　
　
　
　
　
　
　
　
　
　古文集成巻五
欽定四庫全書
　古文集成巻六　　　　　宋　王霆震　編
　　前甲集六
　　　序
　　易學啓䝉序(晦庵/)
聖人觀象以畫卦揲蓍以命爻使天下後世之人皆有
以决嫌疑定猶豫而不迷於吉凶悔吝之塗其功可謂
盛矣然其為卦也自本而幹自幹而支其勢若有所迫
而自不能已其為蓍也分合進退縱横順逆亦無往而
不相值焉是豈聖人心思智慮之所得為也哉特氣數
之自然形於法象見於圖書者有以啓於其心而假手
焉耳近世學者類喜談易而不察乎此其專於文義者
既支離散漫而無所根著其渉於象數者又皆牽合傅
㑹而或以為出於聖人心思智慮之所為也若是者予
竊病焉因與同志頗輯舊聞為書四篇以示初學使毋
疑於其說云
　　讀論語序(謝上蔡/)
　　　東萊云(論論語雖淡然無/味而辭近㫖逺)
天下同知尊孔氏同知賢於堯舜同知論語書弟子記
當年言行不誣也然自秦漢以来開門授徒者不過分
章析句耳晉魏而降談者益希既不知讀其書謂足以
識聖人心萬無是理既不足以知聖人心謂言能中倫
行能中慮亦萬無是理言行不類謂為天下國家有道
亦萬無是理君子於此盍闕乎盖溺心於淺近無用之
地聰明日就彫喪雖欲讀之故不得其門而入也陽春
白雪之曲且猶三和而况此書不如是不足為聖言盖
其辭近其指逺辭有盡指無窮有盡者可索之於訓詁
無窮者要當㑹之以神譬諸觀人昔日識其面今日識
其心在我則改容更貌矣人則猶故也坐是故難讀予
鄙人也知識未離乎聞見之間曾何足以知夫子而師
承之然不敢謂無其意也今日妄以讀此書之法語諸
君又為知我者謂我心憂不知我者謂我何求勿以為
淺近而忽勿以為髙大而驚勿以為間我而忿且怒勿
以為妄誕而直不信聖人言不可以訓詁形容其㣲意
今不復撰次成文直以意之所到辭達而已盖此書存
於世論其切於用而取近效則無有也與道家使人精
神専一之學西方見性之說並駕争衡孰全孰駁未易
以口舌争也談天語命偉辭雄辯讀之使人可駭可慕
曾不如莊周禦冦曼衍之言籠絡萬象葩華百出讀之
使人亹亹不厭曾不如司馬(子/長)宗元(栁/)雄深雅健之文
正名百物(記祭法黄帝/正名百物)分辨六氣區味别性可以愈疾
引年曾不如黄帝岐伯之對問神農之藥書可以資聽
折獄可以識簿書㑹計曾不如申韓之刑名陶冶塵思
摹冩物態曾不如顔謝徐庾流連光景之詩以至神恠
卜相之書書數愽奕之技其皆可玩獲售於人而此書
乃一無有也邈乎希聲一唱而三嘆誰其聽之淡乎無
味酒元而俎腥誰其嗜之雖家藏人有不委塵埃者㡬
希矣賴野人稚子擎誦得與鳥獸蟲魚之書俱傳而不
泯乃欲使敏秀豪傑之士留精神於其間幾何其不笑
且受侮邪與世不偶倀倀然若喪家狗豈特當年之形
容為然今其書亦然嗚呼何其衰也臨川王丞相近世
大儒其設心不役於勢利是類知尊此書先皇帝信之
而不疑列於學官俾為士者誦說焉某於此時妄意干
祿知讀此書其志不過餔啜而已未知好也晚得供洒
掃於河南夫子之門加日月之久僅得毫釐於句讀文
義之間而益信此書之難讀也盖不學操縵不能安弦
不學愽依不能安詩不學雜服不能安禮(記學/記)惟近似
者易入也彼其道髙深愽厚不可涯涘也如此儻以童
心淺智窺之豈不大有逕庭乎方其物我太深胷中矛
㦸者讀之謂終身可行之恕誠何味方其脅肩謟笑以
言餂人者讀之謂巧言令色寜病仁未能素貧賤而恥
惡衣惡食者讀之豈知飯蔬食飲水曲肱而枕之未妨
吾樂注心於利末得己不已而有顛㝠之患者讀之孰
信不義之富貴真如浮雲誨爾諄諄聽我藐藐者讀之
孰謂囘不惰師書紳為至誠服膺過此而往益髙益深
可勝數哉是皆越人視秦人之肥瘠也惟同聲然後相
應同氣然後相求是心與是書聲氣同乎不同乎宜其
卒無見也是書逺於人乎人逺於書乎盖亦勿思耳能
反是心者可以讀是書矣孰能脫去凡近以逰髙明莫
為嬰兒之態而有大人之器莫為一身之謀而有天下
之志莫為終身之計而有後世之慮不求人知而求天
知不求同俗而求同理者乎是人也雖不必中道然其
心當廣矣明矣不雜矣其於讀是書也能無得乎當不
惟念之於心必能體之於身矣油然内得難以語人謂
聖人之言真不我欺者其亦自知而已豈慮思之效力
行之功至此盖書與人互相發也及其久也習益繁行
益著知視聽言動盖皆至理聲氣容色無非妙用父子
君臣豈人能秩叙仁義禮樂豈人能强名心與天地同
流體與神明為一若動若植何物非我有形無形誰其
間之至此盖人與書相忘也則向所謂辭近而指逺可
不信乎宜其賢者識其大不賢者識其小好惡取捨之
相遼也學者儻以此書為可信則亦何逺之有以謂無
隠乎爾則天何言哉夫子之言性與天道不可得而聞
也以謂有隠乎爾則四時行焉百物生焉夫子之文章
可得而聞也是豈真不可得而聞哉詩云鳶飛戾天魚
躍于淵此天下之至顯聖人惡得而隠哉所謂吾無行
而不與二三子者也上天之載無聲無臭此天下之至
賾聖人亦惡得而顯哉宜其二三子以為有隠乎我者
也知有隠無隠之不二者捨此書其何以見之哉知有
隠無隠之不二者豈非閎愽明允君子哉諸君可無意
於斯乎若齊王好竽有客求仕攜瑟而往立於其門三
年不得入叱曰吾瑟鼔之能使鬼神上下吾瑟合軒轅
之律吕客罵之曰王好竽而子鼓瑟瑟雖工其如王之
不好何如諸君之不信也則今日之語不無類是乎抑
又聞昔人憂天下之不治至於涕泣而不可禁者子思
曰然子之意善也以一人之身憂天下之不治而涕泣
不禁是何異憂河之濁而泣之清也其為無益莫甚焉
此亦天下之至愚也如諸君之不信也而我終以强聒
為事者得無類是乎盖有所不暇姑自治而已
　　論語解序(南軒/)
學者學乎孔子者也論語之書孔子之言行莫詳焉所
當終身盡心者宜莫先乎此也聖人之道至矣而其所
以教人者大略則亦可睹焉盖自始學則教之以為弟
為子之職其品章條貫不過於聲氣容色之間洒掃應
對進退之事此雖為人事之始然所謂天道之至賾者
初亦不外乎是聖人無隠乎爾也故自始學則有致知
力行之地而極其終則有非思勉之所能及者亦貴於
行著習察盡其道而已矣孔子曰道之不行也我知之
矣知者過之愚者不及也道之不明也我知之矣賢者
過之不肖者不及也秦漢以来學者失其傳其行雖或
有志於力行而其知不明擿埴索塗莫適所依以卒背
於中庸本朝河南君子始以窮理居敬之方開示學者
使之有所循求以入堯舜之道於是學道之傳復明於
千載之下然近嵗以来學者又失其㫖曰吾惟求所謂
知而已而於躬行則忽焉故其所知特出於臆度之見
而無以有諸其躬識者盖憂之此特未知致知力行互
相發之敬也孔子曰學而不思則罔思而不學則殆厯
攷聖賢之意盖欲使學者於此二端兼致其力始則據
其所知而行之行之力則知愈進知之深則行愈逹是
知常在先而行未嘗不隨之也知有精粗必由粗以及
精行有終始必自始以及終内外交正本末不遺條理
如此而後可以言無弊然則聲氣容色之間洒掃應對
進退之事乃致知力行之原也其可舍是而他求乎顧
某何足以與明斯道輒因河南餘論推以己見輯論語
說為同志者切磋之資而又以此序冠于篇首焉
　　孟子講義序(南軒/)
學者潜心孔孟必求其門而入愚以為莫先於明義利
之辨盖聖賢無所為而然也無所為而然者命之所以
不已性之所以不偏而教之所以無窮也凡有所為而
然者皆人欲之私而非天理之所存此義利之分也自
未知省察者言之終日之間鮮不為利矣非特名位貨
殖而後為利也意之所向一渉於有所為雖有淺深之
不同而其為徇己自私則一而已矣如孟子所謂内交
要譽惡其聲之類是也是心日滋則善端遏塞欲邇聖
賢之門牆以求自得豈非却行而望及前人乎雖使譚
髙說妙不過渺茫臆度譬諸無根之木無本之水其何
益乎學者當立志以為先持敬以為本而精察於動静
之間毫釐之差審其為霄壤之判則有以用吾力矣學
然後知不足平時未覺吾利欲之多也灼然有見於義
利之辨將日救過之不暇由是而不舍則趣益深理益
明而不可以已也孔子曰古之學者為己今之學者為
人為人者無適而非利為己者無適而非義曰利雖在
己之事皆為人也曰義則施諸人者亦莫非為己也嗟
乎義利之辨大矣豈特學者治已之所當先施之天下
國家一也王者所以建立邦本垂裕無疆以義故也而
霸者所以䧟溺人心貽毒後世以利故也孟子當戰國
横流之時發揮天理遏止人欲深切著明撥亂反正之
大綱也其㣲辭奥義備載七篇之書如栻者雖曰服膺
而學力未充何足以窺萬一試以所見與諸君共講之
無忽而深思焉
　　春秋傳序(伊川/)
　　　迂齋云(自有春秋以米惟孟子說得最好後来/太史公聞之董生數語好自伊川之學)
　　　(行而後春/秋之用顯)
天之生民必有出類之才起而君長之治之而争奪息
導之而生養遂教之而倫理明(兼此三者方可/以當長君之位)然後人
道立天道成地道平二帝而上聖賢世出隨時有作順
乎風氣之宜不先天以治人各因時而立政暨乎三王
迭興三重既備子丑寅之建正忠質文之更尚人道備
矣天運周矣聖王既不復作有天下者雖欲倣古之跡
亦私意妄為而已事之謬秦至以建亥為正道之悖漢
專以智力持世豈復知先王之道也夫子當周之末以
聖人不復作也順天應時之治不復有也於是作春秋
為百王不易之大法所謂考諸三王而不謬建諸天地
而不悖質諸鬼神而無疑百世以俟聖人而不惑者也
先儒之傳曰游夏不能賛一辭辭不待賛也言不能與
於斯耳斯道也惟顔子嘗聞之矣行夏之時乗殷之輅
服周之冕樂則韶舞此其準的也後世以史視春秋謂
褒善貶惡而已至於經世之大法則不知也春秋大義
數十其義雖大炳如日星乃易見也惟其㣲辭隠義時
措從宜者為難知也或抑或縱或予或奪或進或退或
㣲或顯而得乎義理之安文質之中寛猛之宜是非之
公乃制事之權衡揆道之模範也夫觀萬物而後識化
工之神聚衆材而後知作室之用於一事一義而欲窺
聖人之用非上智不能也故學春秋者必優㳺涵泳黙
識心通然後能造其㣲也後王知春秋之義則雖徳非
禹湯尚可以法三代之治自秦而下其學不傳予悼夫
聖人之志不明於後世也故作傳以明之俾後人通其
文而求其義得其意而法其用則三代可復也是傳也
雖未能極聖人藴奥庶㡬學者得其門而入矣
　　五經論序(東萊/)
　　　槐城云(一序包五篇大意詞簡意盡說聖人因/民所自有之理而作五經見趣尤髙)
五經之作非聖人自為之也亦因民之所自有者為之
也(見得破方/敢如此說)夫人之生不能無喜怒哀樂之情喜怒哀
樂之情好惡美刺之所從生也(節節有此方見五經/之理果是民所自有)是
以有詩盖詩者民之情也夫民之情雖易以放而其辭
遜之心則固有也(逐節綰/入議論)因其固有之心而為之節文
則於是乎有禮禮者敬而已矣民一於敬則待上也過
髙而自居也過卑髙卑之相形而上下之情睽於是因
其自卑之勢也而有書書者上之所以通乎其下也上
下之情通而聖人之應之也亦已勞而民之求乎上者
者亦浸凟(此是自取决/一句張本)於是因民之有吉凶悔吝也而
使之自取决於一筮(好/)夫是以有易易者聖人洗心退藏
之書也嗟乎至於易聖人亦可以無事矣(轉換/雍容)而所以
未免焉者猶有春秋也(意/好)盖春秋之作(闗鎻上四經意/轉入春秋有手)
(段/)情已離敬已衰上下已乖而吉凶已貿於是乎春秋
終焉(合下此/一字)是知春秋者亦因民之相是相非而無斷
焉者也(好/)吾病夫人以五經之作為聖人私意為之也
(又收起/句意)
　　五經論序(止齋/)
　　　槐城云(合五經貫穿議論此序總題其綱引/事運意過脈不露有手段有法度)
易因乾坤以定君臣之分者也故易作而文字始生大
傳曰有天地然後有萬物有萬物然後有男女有男女
然後有父子有父子然後有君臣有君臣然後有上下
有上下然後禮義有所措(有此事骨便/貫得禮米)故禮次之古有
禮不下庶人而太史氏觀民風以詩(貫事引/意有脈)盖禮施於
君臣而詩作於民(有剖/判)故詩又次也易也禮也詩也治乎
下之道也而君之所以自通乎下者猶未也(此句引/入書)於
是乎有書書者上所以通乎下之言也故書又次之嗚
呼春秋作君臣之道衰矣(一句結春/秋有力)聖人所以維君臣
之道者亦至是焉始窮(意/好)故春秋終焉吾病學者不知
六經之作相次以立君臣之道(照君/臣字)而曰徒文而已
　　程子雅言後序(五峯/)
風氣有淳漓故真元不常㑹則聖人不世出道時有不
明賢智過乎大中之表愚與不肖䧟乎卑汙之陋統紀
紛錯而天下始病矣自堯舜之盛暨乎孔子風氣浸漓
上無明王天下皆病至道泯然其將滅苟非載以文而
指示焉則後世雖有間氣英明之士亦且惑於異端天
下㡬何其不流而入於禽獸也聖人有憂之為之作六
經六經指道之大路而語孟又指入六經之闗要也自
舟楫之作雖十步之川人人咸知得舟而後濟夫六經
濟天下之舟楫也治身而不循六經者喪身治家而不
循六經者亡家天下陵蕩紀綱摧圮未有不由弃六經
之言者或謂孔子没而朱翟肆孟氏死而黄老盛六經
安在其有益易曰神而明之存乎其人昔王莽誦六藝
以滅身霍光聞一言而建殊績以孔子之言可因是思
而知矣自秦焚書坑儒之後章句紊亂六經之義浸㣲
浸昏重以本朝丞相王安石專用已意訓釋經典倚威
為化以利為羅化以革天下之英才羅以收天下之中
流故五十年間經術頽靡日入於暗昧支離而六經置
於空虚無用之處方其時也西洛有程伯淳正叔二先
生者出當五百餘嵗之數禀真元之㑹紹孔孟之教振
六經之統然風氣仍衰而未盛也故明道先生早世先
進髙弟相繼以亡伊川先生於六經之文猶有未賛者
而先生已没然大綱張理者亦多矣十餘年間後進髙
弟亦從而逝故先生之文散脫不類流落四方者率皆
訛舛天下所傳無完本予小子既深知天下於六經如
無舟楫之不可濟儻不為之類集則罪人也用是汲汲
以成之然其言質素而不華理平淡而無竒無文之言
猶璞玉也雕琢者在玉工吾能存之而已無欲之理天
理也非存純粹精一之心操𢎞大毅然之志未易得也
我則行之試言讀此書之法為同志起予之益乎反覆
乎句讀神明乎心體知六經為啓我之要與其滯泥訓
詁傳注之末不知六經之志漫然放誕不切於身者猶
王莽霍光之有間其初一間而已可不謹哉又况不為
霍光而希孔孟者乎必潜心於此書妙如伯樂之相馬
然後足振以歴古之衰弊破王安石之姦說嗣先聖之
志守先王之道以待後之學者緜緜不絶尚足以助風
氣之盛而興太古之淳也
　　胡子知言序(南軒/)
知言五峯胡先生之所著也先生諱宏字仁仲文定公
之季子也自幼志於大道嘗見楊中立先生于京師又
從侯師聖先生於荆門而卒傳文定公之學優㳺南山
之下餘二十年玩心神明不舍晝夜力行所知親切至
到析太極精㣲之藴窮皇王制作之端綜事物於一源
貫古今於一息指人欲之偏以見天理之全即形而下
者而發無聲無臭之妙使學者驗端倪之不逺而造髙
深之無極體用該備可舉而行晚嵗嘗被召㫖不幸寢
疾不克造朝而卒是書乃其平日之所自著其言約其
義精誠道學之樞要制治之蓍龜也然先生之意每自
以為未足逮其疾革猶時有所更定盖未及脫藁而已
啓手足矣或問於某曰論語一書未嘗明言性而子思
中庸獨於首章一言之至於孟子始道性善然其為說
則已簡矣今先生是書於論性特詳焉無乃與聖賢之
意異乎某應之曰無以異也夫子雖未嘗恒言性而子
貢盖嘗識之曰夫子之文章可得而聞也夫子之言性
與天道不可得而聞也是豈真不可得而聞哉盖夫子
之文章無非性與天道之流行也至孟子之時如楊朱
墨翟告子之徒異說並興孟子懼學者之惑而莫知所
止也於是指示大本而極言之盖有不得已焉耳矣又
况今之異端直自以為識心見性其說譸張雄誕又非
當時之比故髙明之士往往樂聞而喜趨之一溺其間
則喪其本心萬事隳弛毫釐之差霄壤之謬其禍盖有
不可勝言者先生於此又烏得而忘言哉故其言有曰
誠成天下之性性立天下之有情効天下之動而必繼
之曰心妙性情之徳又曰誠者人之道乎中者性之道
乎仁者心之道乎而必繼之曰惟仁者為能盡性至命
學者誠能因其言而精察於視聴言動之間卓然知夫
心之所以為妙則性命之理盖可黙識而先生之意所
以不異於古人者亦可得而言矣若乃不得其意而徒
誦其言不知求仁而坐談性命則㡬何其不流於異端
之歸乎某頃獲登門道義之誨浹洽於中自惟不敏有負
夙知輒序遺書貽于同志不韙之罪所不得辭焉
　
　
　
　
　
　古文集成巻六
欽定四庫全書
　古文集成巻七　　　　　宋　王霆震　編
　　前乙集一
　　　記
　　戴氏東池堂記(柳子厚/)
　　　迂齋批云(脉絡相生節奏相應無一字放過此/文如引繩貫珠循環旡端如常山之)
　　　(蛇救首救尾如累九層之臺一級髙一級而豐/約不差毫厘池因堂而勝堂因人而勝戴氏之)
　　　(父子人物又因子厚之文而勝使無子厚大手/筆為之發揮則戴氏亦一碌碌人爾况其池與)
　　　(堂乎當/如此看)
𢎞農公(楊/憑)刺潭三年因東泉為池環之九里丘陵林麓
距其涯(句/法)坁(音/遲)島洲渚交其中其岸之突而出者水縈
之若玦焉(狀/物)池之勝於是為㝡(勝字/在後)應公曰是非離世
樂道者不宜有此(與後面先/立两柱)卒授賔客之選者譙國戴
氏曰簡(應在後即是賔客之選/者三句相因不曾間㫁)為堂而令居之堂成而
勝益竒(應上/勝字)望之若連艦縻檻(此是第/二節)與波上下就之
顛倒萬物遼廓眇忽樹之松柏杉櫧(音/諸)被之菱芡芙蕖
(用/字)欎然而隂粲然而榮凡觀望浮㳺之美専於戴氏矣
戴氏常以文行累為連率所賔禮貢之澤宫而志不願
仕(離/世)與人交取其退讓受諸侯之寵不以自大其離世
歟好孔氏書(樂/道)旁及莊文莫不緫統以至虚為極得受
益之道其樂道歟賢者之舉也必以類(怱然有此一句/是要双綰楊氏)
(兩人/對説)當𢎞農公之選而専兹地之勝(選字照/應前面)豈易而得
哉地雖勝得人焉而居之(又從上面一勝字/綴下來專美戴氏)則山若増
而髙水若闢而廣(一篇之精神在此數句/數句之精神在此數字)堂不待飾而
已奐矣戴氏以泉池為宅居以雲物為朋徒攄幽發粹
日與之娛則行宜益髙文宜益峻道宜益懋(比之山/水與堂)交
相賛者也既碩其内又揚于時吾懼其離世之志不果
矣(此一轉尤竒推是専説它離世樂道終不成一句離/世便休了一生須有出時節故着此一句然不説樂)
(道一句者上已説道宜益懋了此/間却着不得此子厚最薄劣處)君子謂𢎞農公刺潭
得其政為東池得其勝授之得其人豈非動而時中者
歟於戴氏堂也見公之徳不可以不記
　　燕喜亭記(昌黎/)
　　　迂齋批云(看他規模布置前後節級相/承處可與戴氏堂記並看)
太原王𢎞中(仲/舒)在連州與學佛之人景常元慧者遊異
日從二人者行於其居之後丘荒之間上髙而望得異
處焉斬茅而嘉樹列發石而清泉激(狀其/自然)輦糞壤焚椔
翳(已見鬼神/隂相之意)却立而視之出者突然成丘䧟者呀然成
谷(言得之/無心)窪者為池而缺者為洞若有鬼神異物隂來
相之(終上/意)自是𢎞中與二人者晨往而夕忘歸焉乃立
屋以禦風雨(從起頭至此次第/而下節節相承)寒暑既成愈請名之其
丘曰俟徳之丘(丘之/名)蔽於古而顯於今有俟徳之道也
(丘之/義)其石谷曰謙受之谷(名/)瀑曰振鷺之瀑(名/)谷言徳
瀑言容也(義/)其土谷曰黄金之谷(名/)瀑曰秩秩之瀑(名/)
谷言容瀑言徳也(義錯四句/相  愈佳)洞曰寒居之洞(名/)志其入
時也(義/)池曰君子之池(名/)虚以鍾其美盈以出其惡也
(義/)泉之源曰天澤之泉(名/)出髙而施下也(義/)合而名之
以屋曰燕喜之亭取詩所謂魯侯燕喜者頌也於是州
民之老聞之相與觀焉曰吾州之山水名於天下然而無
與燕喜者比經營於其側者相接也而莫宜其地凡天
作而地藏之(與前/相應)以遺其人乎𢎞中自吏部侍郎貶秩
而來次其道途所經自藍田山入商洛涉浙湍臨漢水
升峴首以望方城出荆門下岷江過洞庭上湘水行衡
山之下繇郴踰嶺猿狖所家魚龍所宮極幽遐瓌詭之
觀宜其於山水飫聞而厭見也今其意乃若不足(與厭/飫字)
(相/應)傳曰智者樂水仁者樂山(底板/在此)𢎞中之徳其所好可
謂叶矣智以謀之仁以居之吾知其去是而羽儀於天
朝也(畧與戴氏堂離世之/志不果一句相似)不逺矣遂刻石以記
　　李白酒樓記(沈光/)
　　　東萊註云(李白與賀知章李適之汝陽王璡崔/宗之蘇晉張旭焦遂為酒中八仙)
有唐咸通辛巳嵗正月壬午吳興沈光適任城題李白
酒樓夫觸強者靦緬而不發乘險者帖爾而不進潰毒
者隠忍而不能就其鍼砭摶猛者持遲而不能盡其膽
勇而復視其強者弱之險者夷之毒者甘之猛者柔之
信乎酒之作於人也如是翰林李公太白聰明才韻至
今為天下唱首業術匡救天必賦之矣致其君如古帝
王進其臣如古藥石揮直刃以血其邪者推義轂以輦
其正者豈憑酒而作也憑酒而作者強非眞勇太白既
以峭訐矯時之狀不得大用流斥齊魯眼明耳聰恐貽
顛踣故狎弄杯觴沉溺麴糵耳一淫雅目混黒白或酒
醒神健視聴鋭發振筆著紙乃以聰明移於月露風雲
使之涓潔飛動移於草木禽魚使之妍茂騫擲移於邊
情閨思使之壯氣激人離情溢目移於幽巖邃谷使之
遼歴物外爽人精魄移於車馬弓矢悲憤酣歌使之馳
騁决發如睨幽并而迭意放懐盡見窮通焉嗚呼太白
觸文之强乘文之險潰文之毒搏文之猛而作狎弄杯
觴沉溺麴糵是眞築其聰翳其明醒則移於賦詠宜乎
醉而生醉而死余徐思之使太白疏其聰决其明移於
行事強犯時忌其不得醉而死生也當時骨鯁忠赤逓
有其人収其逸才萃於太白至於齊魯結構凌雲者有
限獨斯樓也廣不踰數席瓦缺椽蠧雖樵兒牧竪過亦
指之曰李白常醉于此矣
　　廬陵所居竹室記(房千里/)
凡天地之氣煦乎春曦彤乎夏凄乎秋而冽乎冬楚之
南當冬而且曦燕之北當夏而且冽是皆不得氣之中
正人之百骸上陽而下隂陽戒於焮故膏肓欲寒隂戒
於溺故腎脇欲燠人之外好欲軒冕文綵以為榮似若
動且陽焉人之内好欲寡慮恬黙以為泰似若静且隂
焉其外門欲肥馬大車以為熱者其内室欲虚堂廣厦
以為清者果反是必為災耳妖且病且亂且窮矣天地
之氣當夏而冽當冬而曦其歳時惡人之百骸上陽而
不能寒下隂而不能煦其形神瘵外飾文綵不能動且
陽而必慊其心内思恬黙不能静且泰而必汨其志外
門凄凄而寒者内室彤彤而熱者其事窮予三年夏待
罪于廬陵其環堵所棲者率用竹以結其四周植者為
柱楣􁀙者為榱桷破者為宙削者為障臼者為樞篾者
為纒絡而籠土者為級横而格空者為梁方大暑火烘
爆霤圻壤若墜于罏若燎于原舌呀而不能持支墮而
不能運赫赫熖熖如列千萬炬于室内視其門即寂寥
虚閴若清秋之山焉若寒浦之波焉予乃知嚮所謂天
地之氣人之百骸與其心形之内外居室之寒燠反是
果為妖且災且病且亂且窮也今予方窮不能奮果窮
也其處于是亦宜矣天地之氣不能易者也鄒子有吹
律之變人之死生不可制者也俞扁有鍼砭之術(史記/俞跗)
(扁鵲皆/醫者)是二者尤不可革且有道而革之今予室之曦
予門之寒予亦姑思其治之之道將爇其廬而斬其工
其能永以爍予書其辭于壁
　　沔州秋興亭記(賈至/)
在陽而舒在隂而慘性之常也履險而慄渉夷而泰情
之變也觀揖譲而退覩交戰而競目之感也聞韶濩而
和聆鄭衛而靡耳之動也夫其舒則洽慘則悴慄則止
泰則通退則無咎競則有悔和則安樂靡則憂危性情
耳目優劣若此故君子愼居處謹視聴焉沔州刺史賈
載吾家之良也其理沔州未朞月而政和於訟堂之西
因髙構宇不出庭户在雲霄矣却負大别之固俯視滄
海之浸閱吳蜀樓舩之殷鑒荆衛藪澤之大亦有㫖哉
性得情適耳虚目開且處動則倦理倦莫若静處静則
明惟明以理動窮則變變則通通則久今沔州靈府恬
而神用爽政是以和觀其前户後牖順開闔之義簡也
上棟下宇無雕琢之飾儉也簡近於智儉近於仁仁智
居之何陋之有况乎當發生之晨則攅秀木於髙砌見
鶯其鳴矣處臺榭之月則納清風於洞户見暑之徂矣
在搖落之時則俯灝氣於軒檻見火之流矣值嚴凝之
節則棲同雲於扃闥見雪之紛矣政成訟清體安心逸
而詩人之興常在常時之興秋興最髙因以命亭焉予
自巴丘徵赴宣室歇鞍棠樹之側解帶竹林之下嘉其
俛仰美其動息乃命進牘抽毫志之
　　君陽遁叟山居記(陸希聲/)
遁叟以斯世方亂遺榮于朝築室陽羨之南而遁跡焉
地當君山之陽東谿之上古謂之湖洑渚遁叟既以名
自命又名其山曰頤山谿曰蒙谿將以頤飬蒙昧也在
易頤之象☶艮為山山下有震震為雷為龍頤山之
下東走震澤震雷魚龍之所萃毓有頤象焉蒙之象
☶亦艮為山山下有坎坎為水為險頤山之下泉流
于險而達于大谿有䝉象焉一旦遁叟觴谿山之神於
庭酌而飲頤山曰吾之所以命夫山之為頤者勗子以
飬也子其養雲雨以潤物養霧露以生物養風霆以長
物養雪霜以肅物養巨材以充棟宇養小材以為蒸薪
養茅菅以為茨藉養竹箭以為器用養百果以充口腹
養百藥以蠲札瘥養昆蟲使咸樂其生養鳥獸使各遂
其性噫無或養妖雲悖雨以傷良稼養苦霧淫露以澤
惡植養疾風迅霆以摧朽槁養惨霜虐雪以殺根荄養
臃腫之朴不為幹材養鈎棘之蘖不中樵㸑養蔓延之
藟以困條柯養蟠梗之根以固膏土養弗食之實以蕃
庶生養雜毒之藥以中函氣養蟒虺蜂蜴以䕶巢窟養
豺狼梟獍以害羣類維山有神子其飲之無虧爾名而
窽爾實又酌而飲蒙谿曰吾所以命夫谿之為蒙者勗
子以决也子其决於夷壤以發其源决於塞垣以通其
流决於腴畒以施其潤决於涸澤以溥其惠决於廣陂
使介鱗蕃育决於巨浸使蚪龍變化噫無或决於險阻
以資其悍激决於林藪以縱其墊溺决於潟鹵以嗇其
施决於池籞以専其利决於甽竇使䑕蟹為菑决於沮
洳使鼃黽得志維谿有神子其飲之無䘮爾名而浮爾
實於是酌而自飲之吾之所以命是山也必將有所養
也命是谿亦將有所决也吾將養吾志於道而不希於
世養吾行於徳而不眩於俗養吾浩然之氣以合自然
之英養吾誠明之意以入清明之頤又將决吾心於仁
義使不違决吾志於中正使不過决吾身於天命使不
憂决吾跡於遁世使無悶如此而已遂與山谿揖譲竭
吾歡而罷弁且歌曰山乎谿乎吾之心乎醒乎醉乎吾
與汝參乎
　　中書政事堂記(李華/)
政事堂者自武徳已來常於門下省議事謂之政事堂
故長孫無忌起復授司空房𤣥齡授左僕射魏徵授太
子太保皆知門下省事至髙宗光宅元年裴炎自侍中
除中書令執宰相筆乃移政事堂於中書省記曰政事
堂者君不可以枉道於天反道於地覆道於社稷無道
於黎元此堂得以議之臣不可悖道於君逆道於人黷
道於貨亂道於刑尅一方之命變王者之制此堂得以
移之兵不可以擅誅權不可以擅施貨不可以擅蓄王
澤不可以擅奪君恩不可以擅間私讎不可以擅報公
爵不可以擅私此堂得以誅之事不可以輕入重罪不
可以生入死法不可以剥害於人財不可以擅加於賦
情不可以委之於倖亂不可以啟之於萌伐紊不賞削
紊不封聞荒不救見饉不驚逆諌自賢違道傷古此堂
得以殺之故曰廟堂之上樽俎之前有兵有刑有梃有
刃有斧鉞有鴆毒有夷族有破家登此堂者得以行之
故伊尹放大甲之不嗣周公逐管蔡之不義霍光廢昌
邑之亂狄公正廬陵之位自君弱臣強之後宰相主生
殺之柄天子掩九重之耳爕理化為權衡論思變為機
務道變身傾禍敗不可勝數列國有傳青史有名可為
終身之誡無罪記云
　　廬山草堂記(樂天/)
匡廬竒秀甲天下大山山北峯曰香爐峯北寺曰遺愛
寺介峯寺間其境勝絕又甲廬山元和十一年秋太原
人白樂天見而愛之若逺行客過故鄉戀戀不能去因
靣峯腋寺作為草堂明年春草堂成三間兩柱二室四
牖廣袤豐殺一稱心力洞北户来隂風防徂暑也敞南
甍納陽日虞祁寒也木斵而已不加丹墻圬而已不加
白磩階用石幕牕用紙竹簾紵幃率稱是焉堂中設木
榻四素屏二漆琴一張儒道佛書各兩三巻樂天既來
為主仰觀山俯聴泉傍睨竹樹雲石自辰及酉應接不
暇俄而物誘氣隨外適内和一宿體寜再宿心恬三宿
後頽然嗒然不知其然而然自問其故荅曰是居也前
有平地輪廣十丈中有平臺半平地臺南有方池倍平
臺環池多山竹野卉池中生白蓮白魚又南抵石澗夾
澗有古松老杉大僅十人圍髙不知幾百尺脩柯戞雲
低枝拂潭如幢竪如盖張如龍蛇走松下多灌叢蘿蔦
葉蔓駢織承翳日月光不到地盛夏風氣如小九月時
下舖白石為出入道堂北五步據層崖積石嵌空垤堄
雜木異草盖覆其上緑隂䝉蒙朱實雜雜不識其名四
時一色又有飛泉植茗就以烹燀好事者見可以永日
堂東有瀑布水懸三尺㵼堦隅落石渠昏曉如練色夜
中如環佩琴筑聲堂西倚北崖右趾以剖竹架空引崖
上泉脉分線懸自簷注砌纍纍如貫珠霏微如雨露滴
瀝飄洒隨風逺去其四傍耳目杖屨可及者春有錦綉
谷花夏有石門澗雲秋有虎谿月冬有鑪峯雪隂晴顯
晦昏旦吞吐千變萬狀不可殫紀覼縷而言故云甲廬
山者噫凡人豐一屋華一簣而起居其間尚不免有驕
矜之態今我為是物主物至致知各以類至又安得不
外適内和體寧心恬哉昔永逺宗雷輩十八人同入此
山(晉恵逺法師恵永法師宗㑂雷/次宗等同入廬山結白蓮社)老死不返去我千載
知我其心以是哉矧予自思從㓜迨老若白屋若朱門
凡所止雖一日二日聊覆簣土為臺聚拳石為山環斗
水為池其喜山水病癖如此一旦蹇剥來佐江郡郡以
優容撫我廬山以靈勝待我是天與我時地與我所卒
獲所好又何求焉尚以冗員所覊餘累未盡或往或來
未遑寧處待餘異日弟妹婚嫁畢司馬嵗秩滿出處行
止得以自遂則必左手引妻子右手抱琴書終老於斯
以成就我平生之志清泉白石實聞此言時三月二十
七日始居新堂四月九日與河南元集虚范陽張允中
南陽張深之東西二林長老湊朗滿晦堅等(並長/老名)凡十
有二人具齋施茶果以落之因為草堂記
　　養竹記(白樂天/)
竹似賢何哉竹本固固以樹徳君子見其本則思善建
不抜者竹性直直以立身君子見其性則思中立不倚
者竹心空空以體道君子見其心則思應用虚受者竹
節貞貞以立志君子見其節則思砥礪名行夷險一致
者夫如是故君子人多樹之為庭實焉貞元十九年春
居易以拔萃選及第授校書郎始於長安求假居處得
常樂里故關相國私第之東亭而處之明日屨及於亭
之東南隅見藂竹於斯枝葉殄瘁無聲無色詢乎關氏
之老則曰此相國之手植者自相國捐館他人假居繇
是筐篚者斬焉篲帚者刈焉刑餘之材長無尋焉數無
百焉又有凡草木雜生其中苯䔿薈蔚有異竹之心焉
居易惜其常經長者之手而見賤俗人之目剪棄若是
本性猶存乃芟翳薈除糞壌䟽其間封其下不終日而
畢於是日出有清隂風來有清聲依依然欣欣然若有
情於感遇也嗟乎竹植物也於人何有哉以其有似於
賢而人猶愛惜之封植之况其眞賢者乎然則竹之於
草木猶賢之於衆庶鳴呼竹不能自異惟人異之賢不
能自異惟用賢者異之故作養竹記書于亭之壁以貽
其後之居斯者亦欲以聞於今日之用賢者云
　
　
　
　
　
　
　
　
　
　
　
　
　
　古文集成巻七
欽定四庫全書
　古文集成巻八　　　　　宋　王霆震　編
　　前乙集二
　　　記
　　喜雨亭記(東坡/)
　　　張子韶云(予聞陳伯脩云喜雨亭記/自非具眼目者未易知也)
　　　迂齋批(蝉蛻汙濁之中蜉蝣塵埃/之外所謂以文為戯者)
亭以雨名志喜也古者有喜則以名物示不忘也(解所/以志)
(喜之/意)周公得禾以名其書漢武得鼎以名其年(文字不/可無此)
(等/句)叔孫勝敵以名其子(左文十一年叔孫得臣獲/長狄僑如名其子曰僑如)其喜
之小大不齊其示不忘一也予至扶風之明年始治官
舍為亭於堂之北而鑿池其南引流種樹以為休息之
所是嵗之春雨麥於岐山之陽其占為有年既而彌月
不雨民方以為憂越三月乙卯乃雨甲子又雨(似春秋/書法)
民以為未足丁卯大雨三日乃止官吏相與慶於庭商
賈相與歌於市農夫相與忭於野憂者以樂病者以愈
而吾亭適成(接得/甚妙)於是舉酒於亭上以屬客而告之曰
五日不雨可乎曰五日不雨則無麥十日不雨可乎曰
十日不雨則無禾無麥無禾嵗且荐飢獄訟繁興而盗
賊滋熾則吾與二三子雖欲優游以樂於此亭豈可得
耶今天不遺斯民始旱而賜之以雨使吾與二三子得
相與優游而樂於此亭者皆雨之賜也其又可忘耶既
以名亭又從而歌之曰使天而雨珠寒者不得而為𥜗
使天而雨玉飢者不得而為粟一雨三日伊誰之力(此/句)
(已包太守天子/造物太空了)民曰太守太守不有歸之天子天子曰
不然歸之造物造物不自以為功歸之太空太空㝠㝠
不可得而名吾以名吾亭(四者既皆無所歸/則歸之於亭名)
　　迎薰堂記(馬存/)
元祐二年春三月馬子與二三子客於程氏堂程氏觴
客酒半酣道古今治亂成敗事惨戚不樂有風生於簷
户間飄人襟裾已而入肌骨蕩滌腸胃胷中之感拂不
平者不覺散失起視萬物欣欣熈熈如春臺之人有喜
笑色萬竅起音如歌詠太平之聲長枝牽柔婉蔓婀娜
如翟羽庭佾舞蹈盛徳客曰異哉是風何氣也馬子曰
噫嘻嗟嗟此南風也遼乎邈哉曠數百千嵗有時乎一
來今其時乎吾試為客歴古以數幾年幾何時乃一來
今幾來矣吾聞舜孝格天五弦之上微動帝指拂拂以
起被動植鳥獸魚鼈咸若湯之時吹雲横霓霈作霖雨
掃滌八載之孽而吾民傒蘇文武成康酣和塞周飄然
自阿敦及路葦使天地祖考安樂福禄漢孝文時吾民
阜財國亦富實太倉中都之儲者不可勝計唐太宗貞
觀之間與三代同其和年榖屢登行旅不粮外户不閉
㫁獄希少幾至刑措宋受天命駈逐群隂聖子神孫保
養休息吾聞間數十世聖人必興是風必來若合符矣
禍災愁愠之氣立以滅息而生氤氲舜五百餘嵗至於
湯湯五百餘嵗至于周周九百餘嵗至于漢漢八百餘
嵗至于唐唐三百餘嵗至于宋自舜迄今三千三百餘
嵗矣是風也凡六來非此六時其風中人狀直悽悽着
物顔色零落顦顇吾與客今日之所遇何兹其幸歟客
於是名其堂曰迎薫而馬子記之
　　潜齋記(晁補之/)
潜室之廣無丈其髙如之背陽而面隂違温而移寒髙
室雙翼外䕃老木翳其前小竹叢其右朦朧晻曖光景
不曜盖若蟄蟲伏獸之所潜焉而潜之名所為得也客
過予而曰方今主聖臣良政恬俗康朝有鵷鸞野無豺
狼可謂有道之世矣吾子生二十長六尺出不能提桴
鼓以動百萬之師左烏號之弓右昆吾之劒喑嗚咤叱
北収祈連西虜靈夏入不能陪黄閣之末議聨紫微之
别班正端容色以齊肅百吏操紙握管以號令四海今
反幽幽黙黙逃形逺迹以頑處心以潜名室非所謂倒
行而逆施者耶予躍然而驚捨然而笑曰有是哉主聖
臣良此吾潜之所為甘乎分者也政恬俗康此吾潜之
所為幸乎安也朝有鵷鸞野無豺狼此吾潜之所為有
待乎亨也而反以是而疑我頑其亦未之思耶請為客
言潜易曰雷在地中復此天地之潜也而陽氣已動乎
黄泉矣尺蠖之屈以求伸也龍蛇之蟄以存身也此蟲
獸之潜也而小者獲信大者獲存矣故不能静者不能
動不能處者不能出然則奚行之倒而施之逆耶昔者
回憲潜於道故闇然而日彰黄綺潜於聲故黙然而浸
揚潜乎潜将以為不潜者矣客俛而出因記其語於壁
　　安老堂記(李方叔/)
　　　左朝散郎呂宗傑建
甚哉老之難安也方少之時隂陽役之血氣使之心志
誘其欲而迷其真勢利幻其前而悞其後未易能安之
老且衰矣卻視向日之為宜其悔而求安然貪夫鄙人
嗟老景之已至念短日之足惜悼前志之未充痛昔謀
之匪良方且苟求無厭務得患失皇皇偷朝暮之生汲
汲為子孫之計節義日衰廉恥盡䘮貪於富者則曰吾
老矣講貨財較虧羨之術始詳矣未忍舎也擅兼并而
亘阡陌巧梯航以絶山海籠物貨而無餘藏運籌筭而
無遺䇿甘心於錐刀之間盡瘁於錙銖之末負戴於道
路轉徙於溝壑貪夫徇富死而後止貪於貴者則曰吾
老矣結知遇賈名譽之術始明矣未忍止也履公門而
躩鑠游闕庭而徘徊衒筋力彊飲㗖染鬚鬢呈聰明識
愈隆而意愈切禄愈豐而戀愈深故位愈重而望愈輕
念愈髙而徳愈薄貪夫徇貴死而後止然則日暮途逺
而倒行漏盡鍾鳴而未止類皆貪夫而富貴有以累之
也故曰甚哉老之難安也居士新作西堂以安老為名
然居士之安非惟老而後安安之也乆矣郭外之田足
以給饔餼郭内之圃足以給爼茹而未嘗求羨裘葛足
以具伏臘禄食足以備婚嫁而未嘗求豐居士曰富不
可妄致也吾老矣求安而已居士以文學知名於時聲
聞藹場屋荐為禮部九選遂擢上第名公巨卿争欲出
已門下一唯諾足以得薦擢而耻於附炎平生故人多
在相輔一舉手可以登臺省而耻於自售居士曰貴不
可以妄致也吾老矣求安而已故雖起家為郎於朝有
曼容之髙風端居十年不調有淵明之勁節或曰嵩少
箕隈山水佳秀近列左右築室巖下足以専天下之雄
觀奈何跼蹐於閭里之間哉居士曰吾求安也舎易就
難舎近就逺則内勞吾心外勞吾力但見夫勞而未知
其樂不獲其安而先撓吾天和矣此先人之故廬也即
而新大之吾心猶欿然吾行年六十有二人間富貴不
可妄求從吾所好行将掛冠懸車奉身以還歸老此堂
志已决矣人生七十雖居是堂以安吾老知復幾何時
哉則居士之所養可知故曰居士之安非惟老而後安
安之也乆矣夫安之為樂世之人未嘗知之及於病然
後悔而求安及於勞然後慮而求安及於危然後懼而
求安則向日求安之心皆妄未有能安其安者故老而
能安已可尚矣非惟老而後安乃每以安老為心非達
觀勇退無妄君子不能也故曰居士之所養可知矣
　　松菊亭記(山谷/)
期於名者入朝期於利者適市期於道者何之哉反諸
已而已矣鐘鼓管絃以飾喜鈇鉞干戈以飾怒山川松
菊所以飾燕閑者哉貴者知軒冕不可忍而有収其餘
日而就閑者矣冨者知金玉之不可守而有収其餘力
而就閑者矣蜀人韓漸正翁有范蠡計然之䇿白圭猗
頓之材無所用於世而用於其楮中更三十年而富百
倍乃築堂於山水之間自名曰松菊以書走京師乞記
於山谷道人山谷逌然而笑曰韓子真知金玉之不可
守欲収其餘力而就閑者乎今将問子斯堂之作将以
歌舞乎将以耕桑乎將以歌舞則獨歌舞而樂不若與
人樂之與少歌舞而樂不若與衆樂之夫歌舞者豈可
以徒樂之哉恤飢問寒以拊孤折劵棄債以拊貧冠婚
䘮祭以拊宗補耕助歛以拊客如是則歌舞於堂人皆
粲然相視曰韓正翁尚能樂之乎此樂之情也將以耕
桑則何時已哉金玉之為物怨入則悖出多藏則厚亡
它日以遺子孫賢則損其志愚則益其過韓子知及此
豈為之哉雖然歌舞就閑之日以休耕桑之心反身以
期於道豈可以無孟獻子之友哉昔日孟獻子以百乘
之家有友五人皆無獻子之家者也必得無獻子之家
者與之友則仁者助施義者助均智者助謀勇者助决
取諸左右而有餘使宴安而不毒又使弟子日見所不
見聞所不聞賢者以成徳愚者以寡怨於此聴隠居之
松風裛淵明之菊露可以無愧矣
　　植松記(陳篔窓/)
木之無芬香艶羙而無益於人之觀者莫松若也然有
三異焉其心可以立獨其色可以受變其氣幹可以延
年是則木之可以益乎人之觀者其有過於松者乎嗟
乎世以芬香艶美取人者多矣予於觀松得觀人之法
焉辛未春得二本于圃人植諸堂下予謹記且頌焉
伊松之心匪鐡而堅一日獨夫千年比干伊松之色可
霜可雪汲黯立朝聳慄在列伊松之幹終古弗畔夷齊
卧山呼之不返夫松之有是三者初不假乎藻飾之功
人之不能然者寧不有媿於此松
　　梅磵記(蕭大山/)
梅磵撫張叔賢氏課詩所磵當梅時萬玉妃英英通一
磵香雙清已索笑人亦清人餐芳酌瀾吐為詩詩又清
四清詩其主詩無盡方踈影横斜水清淺之詩出清疑
盡然太露繼水邊離落忽横枝之詩出清將盡然太臞
至江頭千樹春欲暗之詩出清若盡然太腴是三語梅
詩中截斷衆流句也不盡耶磵不竭詩不歇梅不絶詩
不輟清無盡磵主續之俄雪大作南梢矜暖北梢欺寒
予曰華㣲實具可觀仁磵神替荅云主擁鼻凍吟夢入
梅䰟琱碎梅心未問和羹事
　　竹巖記(蕭大山/)
吉劉平叔有佳境號竹巖請予記之巖雖欠寓目竹則
素心知也記且竹乎生竹固大學事止至善章嘗援竹
明之不大哉古以竹大者四家孤竹伯夷獨行吾義緑
竹武公有斐斯文徽之謂不可一日無此君欲以清養
情樂天謂竹有似賢愛惜之欲以厚養材皆能大者君
子不觀竹之終觀於初筍竹初也震為篬筤於時為春
筍時也初萌裁寸耳寸俄尺尺俄尋尋俄丈丈俄十丈
彊之長不旬餘即出萬形表為人眼界特立軒偉之觀
可以觀學矣其直上為孟之勇其銳長為顔之進其拔
萃為孔之卓其髙標為中庸峻極于天之道其速化為
大易不竢終日之神五者學之大也非天下之至變其
孰能與於此夫竹觀以終常也觀以初變也變則植而
有動意可以竦峭人使自奮可以扶策人使自持可以
鞭逼人使自超能變者未有不能常者能五者未有不
能四者蕭子說初劉子省初
　　退庵記(蕭大山/)
知退清者也石溪傅氏得清江之清有二退南齋先生
曰實之策第十八年耽著書勌出搢紳勇退今一人余
遊廣中見素退一人曰晦之本溪𣲖僑焉號退庵翁不
昏不宦不治生不適俗不怪隠不禪不動不仙不衰一
退遺千慮倒蔗境也問處退法養心無妄故平養氣無
暴故和養貧無求故樂艮背其樞乎翁之退蓋道進命
退者嘻溪之先少監爕侍郎雱祕書肩冠衣蟬聮果退
哉先之先介子持節而使者休奕捧簡而中丞亦退哉
進退係時時之權係天人烏能人彊進矯天殆已著利
如漆絆名如罝萬情沉酣迷弗顧眚慾者進耳剛者退
争朝市為狡窟薄陵藪為愁牢失慼獲忻躁者進耳静
者退腰可折手可炙百世後臭可芳否愚者進耳智者
退奪虎鹿未厭愛臯比搏之殞無悔貪者進耳廉者退
夫晉至角必明夷升至冥必困易尚退矣是以常人退
於分賢人退於義聖人退於宻天地退於歸藏昔岩之
賢築號初澹霖雨之意相商了泯舟楫之痕進之善退
歟此庵之賢巧神取榮窮鬼屏辱卻立乎獨觀芸芸之
復専退之福蠱髙而遯肥翁以之屈則伸理也退既在
身進常在嗣人欲不失其正希乾之聖
　
　古文集成巻八
欽定四庫全書
　古文集成巻九　　　　　宋　王霆震　編
　　前乙集三
　　　記
　　連雲觀記(毛東堂/)
元祐七年夏六月和州修清風樓為連雲觀秋七月太
守王公以書走鄱陽告某曰始吾於此旦日據几簿領
如髪正須爬梳又當為民吏道主恩曉國禁而問所疾
苦赴其願欲若吾有負於此人衆且持劵而取責必償
之乃已盖未暇游觀事也頃之民不數至吾庭司空城
旦之書束於髙閣晨起從容聊涉筆報期會而已反私
自慨憐吾君游意太平治道貴清静四方黔首日以寧
嘉此不教而定吾老矣竊二千石異時約結欲自表見
者今乃了無可効殆飽食而嬉矣既日無事時步城上
得與江山接殷勤始怪此樓庳陋聊葺而新之今晧旰
百尺上薄光景俯瞰風雨簷牙含空雲氣吞虹朝隮南
山而歸宿村礎此吾以名連雲者也兩隅别為更衣之
次將從賔客徘徊其上以樂之然未有記幸以屬子可
乎某書復公云公之惇大渾㴠人莫覩其畔岸者今甚
欲小見於此觀也哉有濟物之性無垢氛之攖惟雲是
名此豈直張其髙而已觸石而出膚寸而合不崇朝而
徧雨乎天下者此泰山之雲也故君子體雲雷之象而
見經綸之業得志則澤加乎民其歛而未用也又能使
人憔悴枯槁渇而望之則君子於世亦何能已此其有
為之氣當浩然而川瀦凄然而雲作勃鬰胷次苟出之
膚寸崇朝而雨乎豈眞此觀之上蜿蟬逶迤繡文錦音
獨無心而倘徉乎雖然聊寓意此特以可巻舒亦何適
而不自如耶此公不素見語者某竊能料之以暴於人
至於登覽之樂風物之秀獨想見其處而斯文不可以
髣髴然聞其東則項籍之烏江試求其平生喑嗚叱咤
之氣垓下悲慨之音則已漂為驚濤紛為薄霧濛滅無
所矣風急水寒葦花凄晚豈亦有艤船渡口如當年亭
長輩乎聞其北則孫權之故都帶甲百萬江漢為池紫
髯英發驅駕豪傑豈自知不四傳而奪之晉又奪之宋
齊梁陳如拉枯然彼晉而下樂未畢也哀又繼之俯仰
六朝無可把玩嗟乎世人直為物之逆旅爾其來不可
圉其去不可止一世百為忽然而已公乃今日登此遐
想而長思亦適然也蓋方將躊躇方將四顧付是非於
亡羊歸萬物於一馬乎昔羊叔子登峴山謂從事鄒湛
曰自有宇宙而有此山登此逺望如我與卿輩多矣皆
湮滅無聞使人悲傷嗟乎羊叔子豈特畢一世為物逆
旅邪方將以身為長廊甲第為便座燕寢日夜為主而
錮留之又將數百年累虚空以應門引䰟魄而守之此
亦惑歟庾亮在武昌諸佐殷浩之徒乘秋夜往共登南
樓俄而不覺亮至諸人將起避之亮徐曰諸君少住老
子於此興復不淺便據胡床與浩等談詠公豈亦有客
如武昌之人乎當天空月明夜氣縹緲斗酒相屬撫缶
而歌客主可以頹然相忘矣既以書復公又以為記
　　學林堂記(誠齋/)
茶陵譚氏世儒其業至今郢州邵慱士始䇿上第者世
選其名勁之其字也勤之兄之子知言年二十有四嗜
學明經有司以秋賦之溢貟選試大學知言再在選中
嘗築一堂叢書於間絶甘屏葷而以詩禮為膏梁捐綺
牴縞而以文史為襟帶去絲逺竹而以簡編為笙鏞問
堂名於艮齋先生謝公大書學林以扁其楣乆問學林
之說於余則訊之曰此班固之語而黄豫章擷之以諗
學者也子嘗觀於髙山深林乎嶤嶤乎其陟而彌峻也
蔚蔚乎其眺而彌廣也窈窈乎其賾而彌邃也子也入
焉將奚取乎根柢乎榮華乎曰根柢哉余曰子入學林
亦若是而已矣而其峻也其廣也其邃也又有甚於此
者焉有義理之林有文詞之林有聖賢之林有名爵之
林由於義理入自聖賢此根柢之林也由於文詞入自
名爵此榮華之林也學者亦孰不曰吾將根柢之求而
不榮華之求哉然咀義理者其滋淡餐文詞者其味腴
蹈聖賢者其途悠趍名爵者其徑㨗子能不誘於腴不
厭於淡不勤於㨗不惰於悠則假道義理之林有日矣
不然腴與淡戰於口悠與㨗戰於心吾懼榮華之勝而
根柢之負又文詞之訹而義理之荒也名爵之嚮而聖
賢之偭也嚮聖賢而偭名爵苟不止其嚮必至乎爾也
嚮名爵而偭聖賢雖不止其嚮亦必至乎否也子將欲
入其林願聞其嚮
　　山居記(誠齋/)
山居者侍郎待制霅川沈公賔王之居也賔王之居不
于其山于其郛而曰山居者癖於愛山也武子癖於馬
賔王癖於山郛居而名以山居以見愛山之意無適而
非山也賔王胷次灑落如風櫺月牖韻致清曠如雪山
冰壑身居金馬玉堂之近而有雲嶠登臨之想職在獻
納論思之地而有灞橋吟哦之色家本道場何山之麓
也而世居吳興之郛非其好也爰即其居小築一室其
廣三檻署以此名客有過而笑者曰君子之宅有二有
晏子之宅有庾信之宅庾于林晏于市也今子之宅晏
也非庾也而曰山居噫甚矣子之愛山也抑亦居則有
矣惡睹其所謂崑崙哉問其户外則康衢之埃也那得
青壁之倚天問其墻東則唐肆之區也那得千崖之秋
氣問其極目則黄公之壚也那得飛泉之潄玉昔羊叔
子有鶴嘗矜其能舞一日客至求觀公為出之竟氃氋
而不能舞今子之山居將無異羊公之鶴乎賔王笑曰
子知笑吾之無山而有山不知吾亦笑子之有目而無
目也吾嘗仕于江西章貢之憲幕矣又嘗守會稽矣翠
浪玉虹丹丘赤城若耶雲門千巖萬壑至今磊磊皆在
吾目中也今吾此室之前怪石相重松竹相友泉流相
輝其巉然者非崆峒天台乎其森然者非雲門禹穴乎
其泠然者非瀑布廉泉乎吾居無山吾目未嘗無山子
目無山吾居未嘗無山
　　禾山龍溪亭記(龍雲劉弇/)
所不足乎物者非形也有以處其形而已矣鳥之木棲
獸之陸馳螻蛄壤息蚯蚓穴處䑕穿墉垣蟻營培塿以
至畦疇蠧窾豕蝨奎蹄魚鰍之江湖與夫螢縁蔓而蜩
附枝凡相與為類者何啻千萬要必無負吾形然後適
於足耳龍之為物神而能變者也其遁宅幽而儲宻其
出離偶而縱獨其騰凌而上則奔霆駭電夾之以飛一
息而超千仞其蜿蜒奮揚則瞬息可以興雲霧其散利
以致養則不崇朝而雨天下然其大小脩短潜見飛躍
猶未離乎形而不忍輕自露以取困則其心與他物亦
何以異然則水之有淵固龍之所慿以處而休其無事
者也且龍之在天地間非若鰍鱍鯢鮒隂奸秘怪擅尺
寸水苟延其生匿隻形而庇孤影則計有以容其軀者
獨窮北之天池而極南之溟海耳而舉今天下濫觴之
淵穴深之竇與夫泊然鍾水之瀦號為龍之别處者往
往而是何其多龍耶然切嘗推原造物者之意彼非不
欲尸衆役以自騁顧以為無益然後必將使此族挾其
變恠棊布四出時泄膏沫以遂物願而熟視其致力焉
故凡散在人間者皆龍異時息肩之處則亦仕宦者之
有府舎歟雖多無可疑也禾山甘露寺之左有溪水自
絶巘出貫寺垣走東南三里餘釃龍門兩崖間束為飛
湍過别層急勢淙下汨汨注彎環中相分擘以去傳者
以為昔嘗有龍居此而熙寧中長老楚昇惜其勝㮣因
斬材洞石截衝波跨崖起亭構遂以龍溪名之盖龍名
其居而溪名其所以居者也先是客有以逰禾山來者
方授足時外臨邅迴已恨力不足以支深入之疲而道
兩旁又無憇焉者之所往往浸有怠及昇師之為此亭
也甫控絶險孤撑脩緑盤礴於飛簷屋楹之外而下䕃
清泚其明可以燭鬚髪故使臨之者始忘劇至之勞而
驟得難窮之趣徜徉注視孤魄恍駭眸子為之眩轉而
悲憂感慨至不旋踵釋去嗚呼昇師於此可不謂有力
者乎雖然吾有說焉今夫倐爾自造黙運於冥中而莫
見其終窮者變化是已其為龍也使變化無適而不自
已故以動則神則是龍者適所以寓變化者也處晦而
不昏行明而無章非徒與物役役守此形也則何水而
不可居則是溪者適所以寓龍者也苟龍不能出潜以
興利溪不能宅龍以標靈雖洶湧萬態矯首髙卧吾固
將以龍為尺澤鯢而溪為杯酌之蹄泓也尚何亭之為
因昇師求吾文以識之為之登焉而遂書
　　蟠齋記(劉雲龍/)
安成劉君公濟於其暇日合里之親且舊相與觴予於
所居之西偏酒數行顧予而言曰是乃吾平日語人所
謂蟠齋者也請因以諉子且齋之前壤瘠不沃而隆窪
髙埤之所附水瀦不流而濁撓弗蠲之所鍾外漫客土
古道傍出其下怒蛙盤鴟迭相鳴喧而不材之栱木毀
折之叢篁與夫幽芳野蔓柔藤鬖鬖相為紛披而不知
四時之有流轉此蟠之地也吾之屋視其桷與櫨幾撓
而若將弗支也視其隅與四阿幾頹且靡而似無所投
足也而吾不以為陋圭窬隙壁謹能蔽風雨脫囂埃而
其間叢書數千巻足以時其探討暇則彈琴弄碁足以
娛玩其耳目心志此蟠之居也方吾少時知所以從事
乎學則知所以從事乎世日數千百言落筆立就中間
晷隆而影索途脩而步艱志有餘而力不抗連試禮部
輙斥弗遇人生安與樂耳亦孰知其他此吾之所以蟠
也然世之人方且躡穹臺臨廣囿睇清漪之渺瀰掇茂
植之芳香以侈其游觀而吾則易之以卑汙狹陋之地
飛甍重霤綺䟽青鎻百金之壯麗以至髹鬘刻鎪藻繪
彪炳矗如幻化者不知其幾區而吾則易之以容足之
所彼得志之士䇿肥茹鮮綬佩而青朱了無不可意者
吾則易之以半居無事之隙是三者吾率皆易之而若
將無俟乎世則謂之蟠也固冝予於是復之曰古之人
誰不欲達者達卒不可得然後深居逺近不在東閭在
南阡𤓰疇芋區跬步可到宅居㕓而田負郭家有乳雞
豐豚以卒徂歳旦暮杖䇿恣兒童相遨戯此事不得志
而去與欲進而無所從者之所為也今君齒剛而氣渾
一切無有是事則冝與夫追念三徑之就荒退思倦鳥
之知還者異矣奈何終役役有此土以處也耶既而曰
我知之矣且世固有鈍其始而終自利休於塞而通必
至者使物而無蟠則孰且為己哉今兹明天子在上賢
士大夫自以為無若此時為可以得志何患不勉爾吾
將見其運符志偶雷奮蟄而燭破幽須逺且大正在異
日則是齋之設其殆有激而已雖君亦無能終留也故
為之卒其說使知君之所寓名於蟠者如此
　　杏塢書院記(曽撙齋/)
据韻釋文塢壁也壘也小障也庳城也院周垣也余姻
家鄧宗儒家西有卻丘焉中立而四顧如壁如壘如障
如城故以塢名丘丘故不平隨其故阡之隴之殖杏其
上故以杏名塢塢故不廣隨其故垣之舍之植杏其間
故以杏塢名書院書院者無書不蓄也蓄欲讀讀欲講
講欲明父兄與子弟講明者也師與子弟講明者也友
與同志互講明者也宗儒有叔父焉字經邦於世業為
儒於人品為慱雅君子於禮部籍為貢士於後學為鄊
先生必能取所蓄書為宗儒與其子講明之然而正心
誠意然而修身齊家然而治國平天下精神相融口耳
自䘮不湏師友可也萬一宗儒未足須人為友為子弟
師取所講明申之余其得以固陋為解哉廬山之杏林
董奉所為寓道教也于闐之杏城毗盧㫋所為寓釋教
也魯國之杏壇孔子所為寓儒教也杏林杏城出杏壇
後彼二教所寓殆倣吾杏壇意以借重者吾教豈借彼
杏壇以重耶孔子之逰適然戾止弦歌鼓琴遂為故事
非有意塢為杏設書院為讀書設則若有意然者推其
所以然杏之初萼而已矣士之讀書也萼然後華士之
學文也華然後實士之制行進徳也實然後熟士之聞
道也熟然後復命士之與道俱也士反諸已讀書之謂
萼學文謂之華制行進徳之謂實聞道之謂熟與道俱
之謂復命是理也宗儒與其子於書院之成之後得於
師友間歸而求之自得蓋多矣雖然書院古家塾餘輩
里中師友耳宗儒與其子不以所得自多更出於郷校
於泮宫於辟雍參以天下之師友又歸而求之所得加
多焉幸還以啓余輩也
　　歸潔堂記(撙齋/)
吾友黎夏卿宅闤闠狃市聲目與耳鏖為固然屬厭發
省耳目二而一之道也是惟無動動則彼與此胥故耳
有所流目從之於子弟觀書不廢則損非便也卜可逺
者得一湖於不東不北不逺不近不村不郭之間慶元
戊午建堂其上面而䆫几與之俱資修也背而屏坐與
之俱資游也腋而寢榻與之俱資修也明年賦考槃賦
伐木籲友朋筴子弟修游休其中荷獵獵兮自翻若手
不停披於百家之編然也水㶁㶁兮自湱若絃誦之聲
然也魚洋洋兮自嬉若涵泳聖涯然也物態所形學機
攸觸子弟於是進進而夏卿深有得矣修焉而得於䆫
見其參於前也游焉而得於屏忽然在後也休焉而得
於寢左右逢其原也又明年余隨牒過夏卿挑扣所得
乘其入邀其歸發揮堂趣斷孟子章題以歸㓗㓗㓗也
自得其㓗之謂道得道委㓗之謂天得天委㓗之謂水
士之澡身浴徳聖人之洗心取義於水惟其㓗而已矣
充士之㓗為聖人充聖人之㓗為天聖人之行逺近去
就不同同歸于㓗夏卿學士也更以聖人自充則學成
矣學而成則已大物細未必不屑處雖然學於王之學
則學之成王之恩也恩重則身輕未必不屑出繼自今
出應王須能勿狥好事者為要以割烹食牛否余未知
也主以癰疽侍人瘠環否余未知也余於夏卿為久要
知非其義一介不以與人爾於非義不與闚之意其非
義不取也於非義不取闚之意其處矣寧不出不屑非
義以要出矣寧不達不屑非義以主出處不同同歸於
㓗余所期於夏卿者然夏卿誠能如所期以帥子弟父
子兄弟浩養與水同徳慱濟與水同功急流勇退與水
同道顧不韙歟否則水哉水哉夏卿何取於水也
　　桂芳堂記(楊東山/)
西昌王彦逺作堂植木犀兩株于庭扁其堂曰桂芳蓋
取諸六一先生植桂比芳操之句謁予記之予曰桂古
也清輝之芬嫓之于蘭小山之幽儕之于松仰天之髙
神之于月非古也蓋自靈均以来昉乎爾昉者何騷焉
而已矣騷者何文焉而已矣既而布衣韋帶之士由乎
文希乎名敷奏明試乃計功而取象焉至于唐進士遂
以豔科目之得雋命之曰折桂桂之初服豈端使然哉
雖然進士之科目桂之似焉否也桂之在月否也月中
之桂可得而折否也士取天子之科目而已折月中之
桂自珍然則無天子之科目則有天上月中之桂否乎
蓋神之之耳神之所以勸之不然則天子之科目誰其
貴之乎弗之貴則弗之慕弗之慕則弗之學貴斯慕慕
斯學學斯成至此然後知桂之功歟桂之功桂之末也
盍反其本請諏諸日月之輪幾何桂之根何傅桂之幹
何挺桂之枝葉何傅桂之華實何榮何謝如之何而折
之如之何而即之吾將有問焉問惡在人是也人惡在
學是也有學此有人有人此有桂有桂此有芳抑嘗觀
其芳乎木若白玉質之淑也華若金粟蘤之英也葉追
壁瑤非智之巧乎薌塞清霄非聖之清乎曰淑焉曰英
焉曰巧焉曰清焉士者反躬不當爾耶既樹之必攀之
既手之必身之故曰君子於桂比操焉然則唐人折桂
之名抑末耳盍反其本彦達有子二人長曰登字君庸
以文為慱士弟子貟次曰發字若正皆力學操卓名焯
焉不在兹乎不在兹乎吾於是知桂之雙人之祥
　　介然堂記(東山/)
與人同可乎同之靡則隨與人異可乎異之疚則睽譬
之於水决諸東則東决諸西則西惟决者之為而水無
擇焉匪隨也乎水可也人不可也與鄉人立其冠不正
望望然去之若將浼焉彼冠之不正於吾無與也於吾
奚浼也望而去之弗竢其親夫如是稱天下微與居匪
睽也乎喻可也實不可也隨而弗睽其失也誇睽而弗
隨其失也孤弗隨弗睽弗誇弗孤孰能之乎吾親友曽
君名彊立字立夫其人也奚繇知之立夫未始障西風
之塵而不妨看南山之雲未始弋戾天之鳶而不妨騎
飛仙之鸞雲雖不吾與吾將彊而覩故雲留而塵去鸞
雖不吾迎吾將彊而乗故鸞翔而鳶𡨕曷濟登兹蓋有
道焉涵茹古今不饜不止乆大徳業不盈不已洙泗之
流吾挹其清杏壇之芳吾擷其英天地吾師也聖哲吾
朋也孟子曰冨貴不能淫貧賤不能移威武不能屈此
之謂大丈夫非吾立夫歟立夫以介然名其堂其伯父
無疑書其扁来命余記之余曰介然烏乎名立夫曰後
山先生聞徐仲車之風而恱之因其門人江季恭寄牋
焉季恭為仲車言友人陳無已親賢樂善介然不羣於
流俗願納交于下執事彊立於後山是慕故於介然是
取余曰親賢樂善介然不羣余不知也子其問諸後山
後山不知也子其問諸季恭季恭口之仲車耳之後山
身之立夫心之心至焉耳次焉不知後山之為立夫乎
立夫之為後山乎我欲仁斯仁至矣予於立夫乎觀立
夫不羣於流俗兹其本也其學其文皆卓爾特立見稱
於鄉常以周官一經之業頡頏於師友吾知其立身揚
名介然於天下也必矣兹其末也本末粹矣吾於立夫
乎觀
　
　
　
　
　
　
　
　
　
　
　
　
　古文集成巻九
欽定四庫全書
　古文集成巻十　　　　　宋　王霆震　撰
　　前乙集四
　　　記
　　諌院題名記(司馬光/)
　　　迂齋批(首尾二百來字而包括無餘識治體明/職守筆力髙簡如此可以想見其人)
古者諌無官自公卿大夫至于工商無不得諌者(此句/關涉)
(大/)漢興以来始置官夫以天下之政四海之衆得失利
病萃于一官使言之其為任亦重矣居是官者當志其
大捨其細先其急後其緩専利國家而不為身謀彼汲
汲於名者猶汲汲於利也(此一斡尤竒非/温公不能此)其間相去何
逺哉天禧初眞宗詔置諌官六員責其職事慶歴中錢
君始書其名於版光恐久而漫滅嘉祐八年刻著于石
後之人將歴指其名而議之曰某也忠某也詐某也直
某也曲嗚呼可不懼哉(結尾三四語凜/凜乎秋霜烈日)
　　待漏院記(王元之/)
　　　迂齋批(句句見待漏意是時五代氣習未除未/免稍徘然詞嚴氣正可以想見其人亦)
　　　(自得/體)
天道不言而品物亨歳功成者何謂也四時之吏五行
之佐宣其氣矣聖人不言而百姓親萬邦寧者何謂也
三公論道六卿分職張其教矣是知君逸於上臣勞於
下法乎天也古之善相天下者自咎䕫至房魏可数也
是不獨有其徳亦皆務于勤爾(微見待/漏意)况夙興夜寐以
事一人卿大夫猶然况宰相乎朝廷自國初因舊制設
宰臣待漏院于丹鳯門之右示勤政也至若北闕向曙
東方未明相君啓行煌煌火城相君至止噦噦鸞聲金
門未闢玉漏猶滴徹蓋下車于焉以息待漏之際相君
其有思乎其或兆民未安思所泰之四夷未附思所来
之兵革未息何以弭之田疇多蕪何以闢之賢人在野
我將進之佞臣在朝我將斥之六氣不和災𤯝洊至願
避位以禳之五刑未措欺詐日生請修徳以釐之憂心
忡忡待旦而入九門既啓四聰甚邇相君言焉時君納
焉皇風于是乎清夷蒼生以之而冨庶若然則總百官
食萬錢非幸也宜也其或私讎未復思所逐之舊恩未
報思所榮之子女玉帛何以致之車馬器玩何以取之
姦人附勢我將陟之直士抗言我將黜之三時告災上
有憂色構巧詞以恱之羣吏弄法君聞怨言進謟容以
媚之私心慆慆假寐而坐九門既開重瞳屢回相君言
焉時君惑焉政柄于是乎隳哉帝位以之而危矣若然
則死下獄投逺方非不幸也亦冝也是知一國之政萬
人之命懸于宰相可不愼歟復有無毀無譽旅進旅退
(此一轉/尤切)竊位而苟禄備員而全身者亦無所取焉棘寺
小吏王禹偁為文請誌院壁用規于執政者
　　岳陽楼記(范仲淹/)
　　　迂齋批(首尾布置與中間狀物之妙不可及矣/然最妙處在臨了㫁遣一轉語乃知此)
　　　(老胷襟宇量直與岳/陽洞庭同其廣大)
　　　後山詩話云(文正為岳陽楼記用對語說時景/世以為竒尹師魯讀之曰傳竒體)
　　　(耳傳竒唐裴/所著小說也)
慶歴四年春滕子京謫守巴陵郡越明年政通人和百
廢具興乃重修岳陽楼増其舊制刻唐賢今人詩賦于
其上屬予作文以記之予觀夫巴陵勝狀在洞庭一湖
衘逺山吞長江浩浩湯湯横無際涯朝暉夕隂氣象萬
千此則岳陽楼之大觀也前人之述備矣然則北通巫
峽南極瀟湘遷客騷人多會于此覧物之情得無異乎
若夫霪雨霏霏連月不開隂風怒號濁浪排空日星隠
曜山岳潜形商旅不行檣傾檝摧薄暮𠖇𠖇虎嘯猿啼
登斯楼也(立二/柱)則有去國懐鄉憂讒畏譏滿目蕭然感
極而悲者矣至若春和景明波瀾不驚上下天光一碧
萬頃沙鷗翔集錦鱗游泳岸芷汀蘭郁郁青青而或長
煙一空皓月千里浮光躍金静影沉壁漁歌互荅此樂
何極登斯楼也(此亦/一柱)則有心曠神怡寵辱皆忘把酒臨
風其喜洋洋者矣(楼之變態萬狀而人情所感不過二/端此一様人勝前一様人要之是知)
(有己者/而已)嗟夫予嘗求古仁人之心或異二者之為何哉
(綴上/生下)不以物喜不以己悲(人情所感不過上面二端而/仁人之心出處只是一致憂)
(樂不在已則在/物故一致耳)居廟堂之髙則憂其民處江湖之逺則
憂其君是進亦憂退亦憂然則何時而樂邪其必曰先
天下之憂而憂後天下之樂而樂歟(夫子/之道)噫微斯人吾
誰與歸(結尾/有力)
　　小竹樓記(王元之/)
　　　東萊曰(嘗聞之山谷云或傳王荆公稱竹楼記/勝歐陽公醉翁亭記或曰此非荆公之)
　　　(言也某以謂荆公出此言未失也荆公評文章/常先體制而後文之工拙蓋嘗觀蘇子瞻醉白)
　　　(堂記戯曰文辭雖極工然不是醉白堂乃是韓/白優劣論耳以此考之優竹楼記而劣醉翁亭)
　　　(記是荆公之/言不疑也)
黄岡之地多竹大者如椽竹工破之刳去其節用代陶
瓦比屋皆然以其價亷而工省也予城西北隅雉堞圯
毀蓁莽荒穢因作小樓二間與月波樓通逺吞山光平
挹江瀬幽閴遼夐不可具狀夏冝急雨有瀑布聲冬冝
宻雪有碎玉聲冝鼓琴琴調虚暢冝詠詩詩韻清絶冝
圍棊子聲丁丁然冝投壺矢聲錚錚然皆竹樓之所助
也公退之暇披鶴氅衣(一無/衣字)戴華陽巾手執周易一巻
焚香黙坐消遣世慮江山之外第見風㠶沙鳥煙雲竹
樹而已待其酒力醒茶煙歇送夕陽迎素月亦謫居之
勝㮣也彼齊雲落星髙則髙矣井幹麗譙華則華矣止
于貯妓女藏歌舞非騷人之事吾所不取吾聞竹工云
竹之為瓦僅十稔若重覆之得二十稔噫吾以至道乙
未歳自翰林出滁上丙申移廣陵丁酉又入西掖戊戌
歳除日有齊安之命己亥閏三月到郡四年之間奔走
不暇未知明年又在何處豈懼竹樓之易朽乎後之人
與我同志嗣而葺之庶斯樓之不朽也
　　晝錦堂記(歐公/)
　　　張子韶云(予聞陳伯脩云歐陽公晝錦堂記無/賢愚皆知其美至若喜雨亭記自非)
　　　(具眼目者/未易知也)
　　　唐子西語録云(凡為文上句重下句輕則或為/上句壓倒晝錦堂記仕宦而至)
　　　(將相冨貴而歸故鄉下云此人情之所榮而今/昔之所同也非此兩句莫能承上句此為文之)
　　　(法/也)
　　　迂齋批(文字委曲/善於形容)
仕宦而至將相冨貴而歸故鄉此人情之所榮而今昔
之所同也蓋士方窮時困阨閭里(窮/)庸人孺子皆得易
而侮之若季子不禮於其嫂買臣見棄於其妻(舉其親/者則踈)
(者可/知)一旦髙車駟馬(達/)旗旄導前而騎卒擁後夾道之
人相與駢肩累迹瞻望咨嗟而所謂庸夫愚婦者犇走
駭汙羞愧俯伏以自悔罪於車塵馬足之間此一介之
士得志當時而意氣之盛昔人此之衣錦之榮也惟大
丞相魏國公則不然(前面意思本自淺/陋得此一句斡轉)公相人也(先着/此一)
(句/)世有令徳為時名卿自公少時已擢髙科登顯仕海
内之士聞下風而望餘光者蓋亦有年矣所謂將相而
富貴皆公所冝素有(回/䕶)非如窮阨之人僥倖得志於一
時出於庸夫愚婦之不意以驚駭而夸耀之也然則髙
牙大纛不足為公榮桓圭衮冕不足為公貴惟徳被生
民而功施社稷勒之金石播之聲詩以耀後世而垂無
窮此公之志而士亦以此望於公也豈止夸一時而榮
一鄉哉公在至和中嘗以武康之節来治於相乃作晝
錦之堂于後圃既又刻詩於石以遺相人其言以快恩
讎矜名譽為可薄蓋不以昔人所夸者為榮而以為戒
(丞相之見/却如此)於此見公之視富貴為何如而其志豈易量
哉故能出入將相勤勞王家而夷險一節至於臨大事
决大議垂紳正笏不動聲色而措天下於泰山之安(語/壯)
可謂社稷之臣矣其豐功盛烈所以銘彛鼎而被弦歌
者乃邦家之光非閭里之榮也(占地/步)余雖不獲登公之
堂幸嘗竊誦公之詩樂公之志有成而喜為天下道也
於是乎書
　　有美堂記(歐公/)
　　　迂齋批(將他用外郡宛轉假借比並形容/而錢塘之美自見此别是一格)
嘉祐二年龍圗閣直學士尚書吏部郎中梅公出守于
杭於其行也天子寵之以詩於是始作有美之堂蓋取
賜詩之首章而名之以為杭人之榮然公之甚愛斯堂
也雖去而不忘今年自金陵遣人走京師命予誌之其
請至六七而不倦予乃為之言曰夫舉天下之至美與
其樂有不得而兼焉者多矣故窮山水登臨之美者必
之乎寛閒之野寂寞之鄉而後得焉覧人物之盛麗夸
都邑之雄冨者必據乎四達之衝舟車之會而後足焉
蓋彼放心於物外而此娛意於繁華二者各有適焉然
其為樂不得而兼也今夫所謂羅浮天台衡嶽廬阜洞
庭之廣三峽之險號為東南竒偉秀絶者乃皆在乎下
州小邑僻陋之邦(寛閑寂寞之地無/盛麗雄富之觀)此幽潜之士窮愁
放逐之臣之所樂也若乃四方之所聚百貨之所交物
盛人衆為一都會而又能兼有山川之美以資富貴之
娛者惟金陵錢塘(揚/)然二邦皆僣竊於亂世(抑/)及聖宋
受命海内為一(兼説金/陵錢塘)金陵以後服見誅今其江山雖
在而頽垣廢址荒煙野草過而覧者莫不為之躊躇而
悽愴獨錢塘(得金陵一邊此並形容/則錢塘之美更覺精神)自五代時知尊中
國效臣順及其亡也頓首請命不煩干戈今其民幸冨
完安樂又其俗習工巧邑屋華麗(盛麗/䧺富)蓋十餘萬家環
以湖山左右映帶而閩商海賈風㠶浪舶出入於江濤
浩渺煙雲杳靄之間(山水/之美)可謂盛矣而臨是邦者又皆
朝廷公卿大臣如天子之侍從又有四方遊士為之賔
客(與窮愁放逐/一句相應)故喜占形勝治亭榭相與極遊覧之娛
然其於所取有得於此者必有遺於彼獨所謂有美堂
者(収/)山水登臨之美人物邑居之繁一寓目而盡得之
蓋錢塘兼有天下之美而斯堂者又盡得錢塘之美焉
(結/)宜乎公之甚愛而難忘也梅公清愼好學君子也視
其所好可以知其人焉
　　畫舫齋記(歐公/)
　　　迂齋批(文字宛轉以見出險而不忘險之意/且言前日之險亦仕宦自取之爾)
予至滑之三月即其署東偏之室治為燕私之居而名
曰畫舫齋其廣一室其深七室以户相通凡入予室者
如入乎舟中其温室之奥則穴其上以為明其虚室之
䟽以達則欄檻其兩旁以為坐立之倚凢偃休於吾齋
者又如偃休乎舟中山石崷崒佳花美木之植列於兩
簷之外又似泛乎中流而左山右林之相映皆可愛者
故因以舟名焉周易之象至於履險難必曰渉川蓋舟
之為物所以濟險難而非安居之用也今予治齋於署
以為私所燕安而反以舟名之豈不戾哉矧予又嘗以
罪謫走江湖間自汴絶淮浮于大江至于巴峽轉而入
于漢沔計其水行幾萬餘里其覊窮不幸而卒遭風波
之恐往往呌號神明以脫須臾之命者數矣當其恐時
顧視前後凡舟之人非為商賈則必仕宦(以仕宦/比商賈)因竊
自歎以謂非冐利與不得已者孰肯至是哉頼天之恵
全活其生今得除去宿負列官于朝以來是州飽廩食
而安署居追思曩時山川所歴舟檝之危蛟鼉之出没
波濤之洶歘宜其寢驚而夢愕而乃忘其險阻猶以舟
名其齋眞樂於舟居者邪然予聞古之人有逃於世逺
去江湖之上終身而不肯反者其必有所樂也(反前/説)苟
非冐利於險有罪而不得已使順風恬波傲然枕席之
上一日而千里則舟之行豈不樂哉顧予誠有所未暇
而舫者宴嬉之舟也姑以名予齋奚曰不宜予友蔡君
謨善大書頗怪偉將乞其大字以題於楹懼其疑予之
所以名齋者故具以告因以置于壁
　　蘭堂記(羅畸/)
元祐四年予出而仕司法於滁五年季春作堂於廨宇
之東南堂之前植蘭數十本微風飄至庭檻馥然予方
休乎堂上欣然笑曰猗歟蘭哉是可以名吾堂蘭之為
物幽而芳者也嘗讀楚辭每笑屈原喜命蘭以自况原
之幽操峻節皭然自㧞於腐濁之俗而不受世汙染兹
誠無愧於蘭矣然彼不知夫蘭之於所居非側僻險絶
之層崖則幽荒寂寞之窮谷煩篠惡草相與䝉翳曽不
得與黄茅白葦俱出而用於世顦顇窘辱極矣而蘭猶
自若也原一不偶於楚輙自隕生為澤畔愁吟之覊客
死為江上漂泊之游䰟又豈不知所謂無人而自芳者
歟噫蘭之徳淡然不可以榮辱何其有道君子也故予
之於蘭猶賢朋友也不敢輙玩之載以髙臺衛以脩檻
所以㧞其卑汙而養其潔也冨竒不入吾庭者忌夫繁
英縟彩之傷其質也嘉菊數叢錯峙而間列者懼其太
孤易撓於風雨而以夫氣類稍同者助之也唯予之病
於世乆矣而聞道晚世念一至往往顧影自咲軒楹之
間徘徊閑吟而與蘭相值俯而視仰而思則釋然而自
愧噫由斯以往朝於是焉襲蘭之馨莫於是焉擷蘭之
英携書就觀引酒對酌庶幾乆與之俱化
　　二友堂記(澹庵/)
上方側席髙人起左史福唐李公彌遜於釣築間將大
用會南方告饑而廬陵特甚詔公作牧以字罷瘵既至
櫛垢爬痒民獲蘇醒郡以大理則求所以慰憊懣者於
視廬之偏得古松蔚然對植以竹開軒其下榜曰二友
且為松竹主人命郡人胡某志之僕曰公山林十有五
年窮崖怪􁒽家猿狖而宫魚龍宜於林水飽聞而厭觀
者豈少此二物哉是蓋有説焉孔子曰巧言令色鮮矣
仁夫能牧養小民恵鮮鰥寡必剛毅不囘之士然剛難
不失之虐則奪於慾故曰棖也慾焉得剛而書則曰剛
而無虐蓋不虐不慾可以言剛惟剛故能行仁公獨有
取於松竹焉者非以其徳全於剛邪方公問於簿書日
哦其中見夫檀欒膠轕冷風薄人清隂澡慮則思所以
大庇我民以澣以濯見夫落落髙標陵轢霜雪有不可
犯之色則思所以上列利病與當途要人争可否而不
折見夫幽姿勁質鸞鵠對峙而不受鷃雀則思所以擊
奸尚賢使君子有所恃而小人有所畏卒之雨暘以時
物物得職威令神行恵澤川流仁周乎骩桑義髙乎偃
伯曽不旬嵗而民和年豐是豈巧言令色四體若無骨
者所能乎至若心逺地偏境與意會萬事不到胷次聴
號鍾之松風挹寒塘之竹露遼歴物表便有濠濮間趣
回視軒冕所謂九萬里則風斯在下矣雖然是固可友
而不可屈公將羽儀天朝固不能屈之使西如磨頂者
然能卓然特立臨大節而不可奪以措天下於泰山之
安則豈惟無愧二友實丘壑䕫龍之友
　　遯齋記(澹庵/)
余里人周召挾其有走行在䟽朝廷得失號一時狂直
他日語余將買書歸築齋以遯且以遯名人其謂何余
曰易有遯在象為大過春秋不見書盖遯非聖賢之得
已也殆如詩考槃考槃賢者不得志退而窮處者作也
子以一介草茅一言而善廟堂擇焉使待試禮部則與
衛之賢者不得於時者異矣而欲遯焉左也雖然是
固左已然衆方炙轂以昧進已獨脫屣塵軫作沐猴禪
正自不惡請因考槃之義以鍵子之决夫考槃賢者處
澗阿能成其樂者也其章言永矢弗諼永矢弗過永矢
弗告鄭子云弗諼不忘君之惡弗過不入君朝弗告不
告君以善道也歐陽子云弗諼不忘隠處之樂弗過獨
樂不他適也弗告不告人以此樂也伊川子云弗諼不
忘君弗過傷不得過君之朝弗告不得告以善也從鄭
說則流而為行吟塗哭欎而獨嗔者之為也從歐陽説
則流而為槁木凍灰往而不返者之為也從伊川説則
流而為假隠釣名足巖壑而志城闕者之為也是三說
者將安從子歸闡繹優游異不及排怨不及非有合於
吾易喜好之吉則善矣反是君子或所不取
　
　
　
　
　
　
　
　
　
　
　
　
　
　古文集成巻十
欽定四庫全書
　古文集成巻十一　　　　宋　王霆震　編
　　前乙集五
　　　記
　　南京宋城縣夫子廟記(石介/)
天地吾知其易毁一徳不脩則裂日月吾知其易䘮一
政不行則缺山岳吾知其易壊一化不明則崩河洛吾
知其易涸一令不善則竭大哉吾聖人之道彌亘億千
萬世而不傾横維四方上下而不絶莫亂於戰國莫妖
於楊墨莫毒於嬴秦莫逆於莽賊曹馬譎詐宋齊凶慝
虐神猾夏曰聰曰勒唱誕放邪曰聃曰釋下至唐李接
武踵迹昏君暴徳莫不㓕裂衣冠隳拆法則焚燒詩書
芟刈禮易吁吾聖人之道受戕害受攻擊斯亦多矣而
巍然中居竟不可毁息由根柢堅而枝榦茂也淵源濬
而流𣲖逺也三才五常為根柢不亦堅乎堯舜禹湯為
枝榦不亦茂乎六籍九疇為淵源不亦濬乎孟荀揚韓
為流𣲖不亦逺乎故天地有裂焉日月有缺焉山岳有
崩焉河洛有竭焉吾聖人之道無有窮也夫天地日月
山岳河洛皆氣也氣浮且動所以有裂有缺有傾有竭
吾聖人之道大中至正萬世流行不可易之道也故無
有虧焉宋有天下純用文治制度禮樂一出儒術吾聖
人之道盛行君君而臣臣父父而子子京師達於郡縣
皆崇嚴廟貌而尊祀之宋城在南京為赤縣夫子祠宇
尚闕春秋釋奠于令之㕔事噫其為䙝亦甚矣李大夫
堯俞以儒學仕能知聖人為尊不敢黷慢於是拆佛宇
滛祠十數區取其材作廟於縣署之右棟宇壯焉丹雘
麗焉穹穹闢陽耽耽闔隂夫子被王衮冕執圭尺有二
寸負斧依當宁而坐顔淵閔子騫十二人列侍翼如有
嚴有威廟成俾予記之嗚呼異哉李大夫作是廟有三
善焉撤佛宇弱夷法也毁滛祠革邪俗也尊聖師明大
道也有三善不可不記
　　兖州鄒縣孟子祠記(孫復/)
　　　松齋評曰(泰山孫先生學術之正足以嗣聖門/之餘響故其深歎孟氏有距楊墨之)
　　　(功是記之作議論髙而筆/力健又且鋪叙儘有條理)
孔子既没千古之下駕邪怪之說肆竒險之行(善造/語)侵
軼我聖人之道者衆矣而楊墨為之魁故其罪劇孔子
既没千古之下攘邪怪之說夷苛險之行夾輔我聖人
之道者多矣而孟子為之首故其功鉅(双關論楊/墨孟子好)昔者
二竪去孔子之世未百年也以無君無父之教行乎天
下天下惑而歸之嗟乎君君臣臣父父子子邦國之大
經也人倫之大本也不可斯須去矣而彼皆無之是敺
天下之民而陷溺穽窖之也禍孰甚焉非孟子莫能救
之故孟子慨然奮起大陳堯舜禹湯文武周公孔子之
法驅除之以絶其後抜天下之民於陷溺之中而復置
之中國(發得孟/子有功)俾我聖人之道炳焉不墜故揚子雲有
言曰古者楊墨塞路孟子辭而闢之廓如也韓退之有
言曰孟子之功予以謂不在禹下然子雲述孟子之功
不若退之之言深且至也何哉洚水横流大禹不作則
天下之民魚鱉矣楊墨暴行孟子不作則天下之民禽
獸矣謂諸此也景祐丁丑歳夕拜龍圖孔公為東魯之
二年也公聖人之後以恢張大教興復斯文為己任嘗
謂諸儒之有大功於聖人門者無先於孟子力平二堅
之禍而不得血食於後兹其闕也甚矣祭法曰能禦大
菑則祀之能捍大患則祀之孟子可謂能禦大菑能捍
大患者也且鄒昔為孟子之里今為所治之屬邑吾當
訪其墓而表之新其祠而祀之以旌其烈於是符下俾
其官吏愽求之果於邑之東北三十里有山曰四基四
基之陽得其基焉遂命去其榛莽肇其堂宇以公孫萬
章之徒配越明年春廟成俾泰山孫復銘而志之復學
孔而希孟者也世有蹈邪怪竒險之迹者常思嗣而攻
之况承公命而志其廟又何敢讓嘻子雲能述孟子之
功而不能盡之退之能盡之而不能祀之惟公既能盡
之又能祀之不其美哉故直筆以書年月日記(末結/有力)
　　齊州閔子祠堂記(蘇轍/)
　　　郎學士云(此篇論夫子之力大故歴聘而/求仕顔閔之力小故不敢仕)
　　　迂齋批(文字有關鎻首尾/相綰發明理致)
歴城之東五里有丘焉曰閔子之墓墳而不廟秩祀不
至邦人不寧守土之吏有將舉焉而不克者熈寧七年
天章閣待制右諌議濮陽李公來守濟南越明年政修
事治邦之耋老相與來告曰此邦之舊有如閔子而不
廟食豈不大闕公唯不知苟知之其有不飭公曰噫信
其不可以緩於是庀工為祠堂且使春秋修其常事堂
成具三獻焉籩豆有列儐相有位百年之廢一日而舉
學士大夫觀禮祠下咨嗟涕洟有言者曰惟夫子生於
亂世周流齊魯宋衛之間無所不仕其弟子之髙弟亦
咸仕於諸國宰我仕齊子貢冉有子游仕魯季路仕衛
子夏仕魏弟子之仕者亦衆矣然其稱徳行者四人(自/逺)
(及近一節/進一節)獨仲弓嘗為季氏宰其上三人皆未嘗仕季
氏嘗欲以閔子騫為費宰閔子辭曰如有復我者則吾
必在汶上矣且以夫子之賢猶不以仕為汚也而三子
之不仕獨何歟言未卒有應者曰子獨不見夫適東海
者乎(以此譬周/家之難)望之茫洋不知其邊即之汗漫不測其
深其舟如蔽天之山其帆如浮空之雲然後履風濤而
不僨觸蛟龍而不讋若夫以江河之舟楫而誇東海之
難則亦十里而返百里而溺不足以經萬里之害矣方
周之衰禮樂崩弛天下大壊而有欲救之譬如涉海有
甚焉者(有此意方/來得下文)今夫夫子之不顧而仕則其舟楫之
足恃也諸子之汲汲而忘返盖亦有陋舟而將試焉(此/江)
(湖之/舟)則亦隨其力之所及而已矣若夫三子願為夫子
而未能(出脫/得好)下顧諸子而以為不足為也是以止而有
待(佳/)夫子嘗曰世之學柳下恵者未有若魯獨居之男
子吾於三子亦云衆曰然退而書之遂刻於石
　　嚴先生祠堂記(范希文/)
　　　本傳(陵本姓莊避明帝諱改姓嚴光武拜諌議/不受耕釣於富春山今有釣臺祠堂在嚴)
　　　(州桐/廬縣)
　　　迂齋批(字少詞嚴/筆力老健)
先生光武之故人也相尚以道及帝握赤符乘六龍得
聖人之時臣妾億兆天下孰加焉惟先生以節髙之既
而動星象歸江湖得聖人之清泥塗軒冕天下孰加焉
惟光武以禮下之(兩下並説並無抑揚便見嚴光/不屈光武光武不臣嚴光之意)在蠱
之上九衆方有為而獨不事王侯髙尚其事先生以之
在屯之初九陽徳方亨而能以貴下賤大得民也光武
以之(引兩卦天/造地設)蓋先生之心出乎日月之上光武之器
包乎天地之外微先生不能成光武之大微光武豈能
遂先生之髙哉(結/)而使貪夫廉懦夫立是有大功於名
教也(幹歸立/祠意)仲淹來守是邦(縁所以/立祠)始構堂而奠焉乃
復為其後者四家以奉祠事又從而歌曰雲山蒼蒼江
水泱泱先生之風山髙水長(含無/限意)
　　釣臺記(東萊/)
由東陽江而下逕新定郡五十里得嚴陵瀬蓋東漢嚴
先生遯世不屈耕釣於冨春山後人因以名其瀬也孫
吳析冨春為桐廬是瀬亦來屬焉顧野王輿地志曰桐
廬縣南有嚴子陵漁釣處石上平可坐十人名為釣壇
即今紀之釣臺也獨兩臺對峙野王所不紀葢亦觕言
之耳明道二年范文正公自司諫來守是邦始築屋祠
先生而為之記瀬之旁白雲源乃唐詩人方處士故廬
文正公之遊釣臺也嘗絶江訪其遺蹟以其像寘祠之
左文正公没郡人思之遂侑食於右坐焉歳祀浸逺此
意弗嗣淳熈五年侍郎蕭公出鎮道祠下慨然曰國家
稽用唐武徳舊典姓是州為嚴則先生之祠乃名教之
首頽圮若是可乎顧急於民瘼未暇也居二年政成化
洽以餘錢新之時某病廢卧旁郡公以書見諉記其成
固辭不可乃復於公曰方王氏移國以光武之大志先
生之髙氣相與共學夫豈區區呻吟佔畢之末哉漢官
威儀既復薄海内外臣子之責皆塞矣亦何必奮臂其
間哉没身丘壑固先生之素尚也帝睠焉有懐俾以形
旁求於天下得非在廷諸臣奉令承教之不給未有當
帝意者邪三聘而至車駕即日幸其館勉其相助為理
所以處先生者不薄矣匪徒屈萬乘之重為故人之光
寵也先生雖以巢由自命視一世若不足以凂之觀與
侯霸尺牘劘切之意見於言外豈於帝惓惓未能忘邪
浩然而歸使人主有終身瞻望不及之嘆施及後世賔
友耆俊遂為家法士之聞風興起者堅節正操見危授
命項背相望其有益人之國與朝夕獻納雲臺之下者
未知其孰多孰少也枝必類本響必報聲使先生微有
意於傲世立名一再傳之後且將為西晉之清虚矣而
東京之俗乆而益勵名檢之外綜理幹畧亦往往髙出
後世泝其流而尋其源則建武之髙節孰可訾邪至於
節義之弊變為亢激特上無建用皇極之君均調消息
之爾非造端者之過也後先生且千年文正公來主斯
地祀典始舉曠百世而相感者固自不當遇邪今公作
牧復大葺祠宇以續前人之緒繼自今以往泝江而上
者欵門而心開升堂而容肅風清樾濯寒泉哦山髙水
長之詩致足樂也則公豈専為一邦勸哉祠之前則羊
裘軒其東則客星閣招隠堂岸江立表以識路繚山作
亭以待憇或革或因面勢位置各有思致皆受成於公
以非大指所存故不詳列主其役者司户叅軍吳桂
　　刻嚴陵釣臺(羅隠/)
巖巖而髙者嚴子陵之釣臺也寥寥而不歸者光武之
故人也故人之道睨蒼苔以言之尊莫尊於天子賤莫
賤於布衣龍争蛇蟄兮風雨相遺干戈載靡兮悠人夢
思何冨貴不易節而窮逹無所欺故得脫邯鄲之難破
犀象之師造二百年之業繼三尺劒之基者其唯有始
有卒者乎下之世風俗偷去禄位相尚朝為一旅人暮
為九品官而親戚骨肉已有䓁差矣况故人乎嗚呼往
者不可見来者未可期已而已而
　　撫州顔魯公祠記(南豐/)
　　　迂齋批(議論正筆力髙簡/而有法質而不佻)
贈司徒魯郡顔公諱真卿事唐為太子太師與其從父
兄杲卿皆有大節以死至今雖小夫婦人皆知公之為
烈也初公以忤楊國忠斥為平原太守䇿安禄山必反
為之備禄山既舉兵公與常山太守杲卿伐其後賊之
不能直闚潼關以公與杲卿撓其勢也(有/力)在肅宗時数
正言宰相不悦斥去之又為御史唐旻所構連輙斥李
輔國遷太上皇居西宫公首率百官請問起居又輙斥
代宗時與元載争論是非載欲有所壅蔽公極論之又
輙斥(都應/在後)楊炎盧杞既相徳宗益惡公所為連斥之(看/他)
(連用許多斥字/便見他布置)猶不滿意李希烈䧟汝州杞即以公使
希烈希烈初慙其言後卒縊公以死是時公年七十有
五矣天寳之際乆不見兵禄山既反天下莫不震動公
獨以區區平原遂折其鋒四方聞之争奮而起唐卒以
振者公為之倡也(有/力)當公之開土門同日歸公者七十
郡得兵二十餘萬繇此觀之苟順且誠天下從之矣自
此至公殁垂三十年小人繼續任政天下日入於弊大
盗繼起天子輙出避之唐之在朝臣多畏怯觀望能居
其間一忤於世失所而不自悔者寡矣至於再三忤於
世失所不自悔者盖未有也若至於起且仆以至於七
八(應前面許/多斥字)遂死而不自悔者則天下一人而已若公
是也(接有/力)公之學問文章往往雜於神仙浮圖之説(瑕/瑜)
(不相/掩)不皆合於理及其奮然自立能至於此者盖天性
然也故公之能處其死不足以觀公之大何則及至於
勢窮義有不得不死雖中人可勉焉况公之自信也歟
惟歴忤大姦顛跌撼頓至於七八(又應/前)而始終不以死
生禍福為秋毫顧慮(推本/之論)非篤於道者不能如此此足
以觀公之大也夫世之治亂不同而士之去就亦異若
伯夷之清伊尹之任孔子之時彼各有義夫既自比於
古之任者矣乃欲睠顧回隠以市於世其可乎故孔子
惡鄙夫不可以事君而多殺身以成仁者若公非孔子
所謂仁者歟今天子嘉祐元年尚書都官郎中知撫州
聶君某尚書屯田貟外郎通判撫州林君某相與慕公
之烈以公之嘗為此邦也遂為堂而祠之既成二君過
予之家而告之曰願有述夫公之赫赫不可盖者固不
繫於祠之有無蓋人之嚮往之不足者非祠則無以致
其至也聞其烈足以感人况拜其祠為親炙之者歟今
州縣之政非法令所及者世不復議二君獨能追公之
節尊而事之以風示當世為法令之所不及是可謂有
志者也
　　閬州新政縣顔魯公祠記(唐庚/)
　　　迂齋批(詞氣發動/議論正大)
上元中顔魯公為蓬州長史過新政作離堆記四百餘
言書而刻之石壁上字徑三寸雖崩壊剥落之餘而典
刑具在使人見之凜然也元符三年余友疆叔來尹是
邑始為公作祠於其側而求文以為記余謂仁之勝不
仁乆矣(議論/好)然有時乎不勝而反為所䧟者命也史臣
論公晚節偃蹇為姦臣所擠見殞賊手是未必然(先取/彼之)
(説而後伸/己之説)公孫丞相以仲舒相膠西梁冀以張綱守廣
陵李逢吉以韓愈使鎮州而盧杞以公使希烈其用意
正相類爾然於數君終不能有所傷而公獨不免於虎
口由是觀之士之成敗存亡豈不有命邪而小人訢然
自以為得計(破此/説好)不亦繆乎且吾聞古之尚友者以友
天下之善士為未足又尚論古之人誦其詩讀其書思
見其人而不可得則方且欲招屈子於江濵起士會於
九原盖其志所願則超然慕於數千載之後而况於公
乎公之功名事業已絶於人而文字之妙又不可及因
其心畫之所在而祠之(與起頭数/句相應)此昔人尚友之意也
嘗試與疆叔登離堆探石堂(看他/筆勢)觀其遺跡而味其平
生則公之精神風采猶或可以想見也夫
　
　
　
　
　
　
　古文集成巻十一
欽定四庫全書
　古文集成巻十二　　　　宋　王霆震　編
　　前乙集六
　　　記
　　吉州州學記(歐公/)
慶厯三年天子開天章閣召政事之臣八人賜之坐問
治天下其要有幾施於今者宜何先使書于紙以對八
人者皆震恐失措俯伏頓首言此事非愚臣所能及惟
陛下幸詔臣等於是退而具述為條列明年正月始詔
州郡吏以賞罰勸農桑三月又詔天下皆立學惟三代
仁政之本始於井田而成於學校記曰國有學遂有序
黨有庠家有塾其極盛之時大備之制也凡學本於人
性磨揉遷革使趨於善至於風俗成而頌聲興盖其功
法施之各有次第其教於人者勤而入於人者漸勤則
不倦漸則遲乆而深夫以不倦之意待遲乆而成功者
三王之用心也故其為法必乆而後至太平而為國皆
至六七百年而未已此其效也三代學制甚詳而後世
罕克以舉或不知而本末不備又求於速不待其成而
怠故學之道常廢而僅存惟天子明聖深原三代致治
之本要在冨而教之故先之農桑而繼以學校將以衣
食飢寒之民而皆知孝慈禮讓是以詔書再下吏民感
悦奔走執事者以後為羞其年十月吉州之學成州即
先夫子廟為學舎於城西而未備今知州事殿中丞李
侯寛之至也謀與州人遷而大之事方上請而詔下學
遂以成李侯治吉敏而有方其作學也吉之士率以私
錢一百五十萬以助用人之力積二萬一千工而人不
以為勞其良材堅甓之用凡二十二萬三千五百而人
不以為多學有堂筵齋講有藏書之閣有賔客之位有
游息之亭嚴嚴翼翼壯偉閎耀而人不以為侈既成而
來學者常三百有餘予世家於吉濫官于朝廷進不能
賛明天子之盛美退不能與諸生揖讓乎其中惟幸吉
之學教者知學本於勤漸遲乆而不倦以治母廢慢天
子之詔使予他日因得歸榮故鄉而謁於學門將見吉
之士皆道徳明秀可為公卿過其市而賈者不鬻竒淫
適其野而耕者不争壠畆入其里閭而長㓜相孝慈於
其家行其道塗而少者扶羸老壯者代其負荷於路然
後樂學之道成而得從鄉先生席於衆賔之後聴鄉樂
之歌飲射壺之酒以詩頌天子太平之功而周覧學舎
思詠李侯之遺愛不亦美哉故於其始成也刻辭于石
以立諸其廡
　　桂陽軍學記(南軒/)
桂與郴地相接近嵗峒甿紛擾之後甫及安定郡各建
學以館士亦可謂知務矣郴學之成某嘗為之記而桂
之士復以請於是告之曰嗟夫學之不可不講也乆矣
今去聖雖逺而微言著於簡編理義存乎人心者不可
泯也善學者求諸此而已雖然聖賢之書未易讀也盖
自異端之説行而士迷其本真文采之習勝而士趨於
蹇淺又况平日羣居之所從事不過為覔舉謀計利耳
如是而讀聖賢之書不亦難乎故學者當以立志為先
不為異端惑不為文采眩不為利禄汨而後庶幾可以
言讀書矣聖賢之書大要教人使不迷失其本心者也
一人之心天地之心也其周流而該徧者本體也在乾
坤曰元而在人所以為仁也故易曰元者善之長也而
孟子曰仁者人也合而言之道也禮曰人者天地之心
也而人之所以私偽萬端不勝其過失者梏於氣動於
欲亂於意而其本體以䧟溺也雖曰䧟溺然非可遂殄
滅也譬諸牛山之木日夕之間豈無萌蘖之生乎患在
人不能識之耳聖賢教人以求仁使之致其格物之功
親切於動静語黙之中而有發乎此也有發乎此則進
徳有地矣故其於是心也治其亂収其放明其蔽安其
危而其廣大無疆之體可得而存矣此學之大端也然
則其可一日而不講乎願與諸君共勉焉
　　吉州州學藏書閣記(楊東山/)
吉有學學有閣閣有書自本朝慶歴三年知州事殿中
丞李侯寛始也學之成歐陽文忠公為之記極盛大備
壯偉閎耀棟宇凢七而閣與居一焉于今二百餘年黌
舎後一再徙所謂壯偉閎耀者固非其舊閣不復存幸
書存焉爾有書而無閣書將焉儲儲之直舎直舎豈書
庋哉書弗庋是輕其書輕其書有書猶無書也然則書
之輕重閣之有無繫不繫邪寳慶二年會稽劉君漢弼
為郡文學椽偕諸生請于郡曰學之舊書有如九經則
後唐長興後周廣順所刻印之帙也諸經諸史則本朝
京師國子監之中本也大江之西郡有十一書亦悉萃
則今兵部侍郎胡公摫之始也不既冨矣哉而弗閣焉
非闕歟學無所以資舎州疇資郡可之於是前史君趙
侯希栞與之粟斛五百今史君趙侯汝愚與劵緡五百
永新張大夫給亦俾工師致大木焉營度斯決財用斯
發直舎斯撤新閣斯傑扁榜斯揭華堂斯設燕處斯列
復舊觀之列經始于丙戌之冬落成於丁亥之夏裝舊
書悉叢于閣貯以四庋第以甲乙丙丁藏焉闔郡咸喜
視寳慶猶慶歴然視二趙候猶李侯然漢弼以書諗某
曰子為我記之某不敢以末學固陋辭財為之言曰閣
之未復書之未藏君子固有憂也閣之既復書之既藏
君子猶有憂也君子何憂也蓋閣易爾書為難書易爾
讀為難書藏焉閣奠焉顧不美歟雖然為書謀不若為
人謀繼自今後學者居是學登是閣啟是庋讀是書朝
於斯夕於斯讀經則探聖賢之本原讀史則知厯代之
治忽讀諸子百家則擷文章之英華繇書而心繇心而
身繇身而國而天下致君澤民盛德大業皆書之用也
至此則閣焉可也弗閣焉亦可也書焉可也弗書焉亦
可也何則書即人人即書大哉書乎是嵗七月朔具位
楊某記
　　吉州吉水縣魁星樓記(楊東山/)
三山林侯半千為吉水宰之期年縣學成未幾樓成侯
之志士之力也昔陋而今於壯故無而新於有宏謨雋
功為江西諸邑甲侯謂余曰學之成毅齋先生曽公煥
為之記矣樓之成子盍為吾記之匪吾之是為抑多士
實為余曰余邑人也邑之故余知之邑與廬陵人物天
産山川之勝實絪緼焉東山崇崇士之頴也文江沄沄
士之泓也有是頴故邑之士髙以秀有是泓故士之文
清以醇髙以秀則其節不屈清以醇則其學有源士不
負邑也第邑負士耳何謂邑負士毋乃作成興起之未
至歟邑見其所欲士將自琱琢邑見其指意士將自表
異顧為之宰者作成何如耳作成施焉興起隨焉士之
興起夫豈其難今學成而樓新樓新而名偉侯之所以
望於士者何如哉士曰魁壘漢也人曰傑魁唐也曰魁
者何冠冕之謂也月書季攷第其髙下三歳大比興其
賢能冠一經一賦一論一䇿者皆曰魁冠一郡一邑之
多士者則曰魁賓于太常旅于集英中于科目為天下
第一者則曰魁魁云魁云在天成象星以魁名斯玉衡
杓建之綱也在人成名人應乎星斯麟鳯抜萃之神也
綱揭而神運夫豈偶然哉然則學之有斯樓也樓之扁
斯魁也侯之所以作成者於是乎始士之所以興起者
於是乎生魁云魁云一樓云乎哉樓云樓云科目云乎
哉聞之師曰科目有二有帝王之科目有素王之科目
帝王之科目二素王之科目四曷謂二曰文曰武曷謂
四曰徳行曰言語曰政事曰文學冠文武之科者易冠
徳行言語政事文學之科者難冠其易者夫豈無人可
稱者曰董仲舒冠其難曰僅僅一人焉曰顔淵冠其二
而兼其四家淵而人舒柢其四而葩其二淵内而舒外
此侯之所望於邑士也不于其四而于其二惟舒之是
覬姑取其二而舍其四弗淵之是企豈侯之所望於邑
士哉遂書以為記
　　福州州學經史閣記(朱文公/)
福州之學在東南為最盛弟子貟常數百人比年以来
教養無法師生相視漠然如路人以故風俗日衰士氣不
作長老憂之而不能有以救也紹興四年今教授臨卭
常君濬孫始生既日進諸生而告之以古昔聖賢後學之
意又為之飭厨饌葺齋館以寧其居然後謹而出入之
防嚴其課試之法朝夕其間訓誘不倦於是學者競勸始
知常君之為吾師而常君之視諸生亦閔閔焉唯恐其
不能自勉以進於學也故嘗慮其無書可讀而業將病
於不廣則又為之益置書史合舊為若干巻度故御書
閣之後更為重屋以藏之而以書來請記其事且致其
諸生之意曰願有以教之也予惟古之學者無它明徳
新民求各止於至善而已夫其所明之徳所止之善豈
有待於外求哉識其在我而敬以存之其亦可矣其所
以必曰讀書云者則以天地隂陽事物之理脩身事親
齊家及國以至於平治天下之道與凡聖賢之言行古
今之得失禮樂之名數下而至於食貨之源流兵刑之
法制是亦莫非吾之度内有不可得而精粗者若非考
諸載籍之文沈潜參伍以求其故則亦無以明夫明徳
體用之全而止其至善精微之極也然自聖學不傳世
之為士者不知學之有本而唯書之讀則其所以求於
書不越乎記誦訓詁文詞之間以釣聲名干禄利而已
是以天下之書愈多而理愈昧學者之事愈勤而心愈
放詞章愈麗論議愈髙而其徳業事功之實愈無以逮
乎古人然非書之罪也讀者不知學之有本而無以為
之地也今觀常君之為教既開之以古人斆學之意而
後為之儲書以博其問辨之趣建學以致其奉守之嚴
則亦庶乎本末之有序矣予雖有言又何以加於此哉
然無已而有一焉則亦曰姑使二三子者知夫為學之
本有無待於外求者而因以致其操存持守之力使吾
方寸之間清明純一真有以為讀書之地而後宏其規
宻其度循其先後本末之序以大玩乎閣中之藏則夫
天下之理其必有以盡其纎悉而一以貫之異時所以
措諸事業者亦將有本而無窮矣因序其事而并書以
遺之二三子其勉之哉
　　婺源縣學藏書閣記(朱文公/)
道之在天下其實原於天命之性而行於君臣父子兄
弟夫婦朋友之間其文則出於聖人之手而存於易書
詩禮樂春秋孔孟氏之籍本末相湏人言相發皆不可
以一日之廢焉者也葢天理民彛自然之物則其大倫
大法之所在固有不依文字而立者然古之聖人欲明
是道於天下而垂之萬世則其精微曲折之際非托於
文字亦不能以自傳也故自伏羲以降列聖繼作至於
孔子然後所以垂世立教之具粲然大備天下後世之
人自非生知之聖則必由是以窮其理(然/後)知有所至而
力行以終之固未有飽食安坐無所猷為而忽然知之
兀然得之者也故傅說告髙宗曰學于古訓乃有獲而
孔子之教人亦曰好古敏以求之是則君子所以為學
致道之方其亦可知也已然自秦漢以來士之所求乎
書者類以記誦剽掠為功而不及乎窮理修身之要其
過之者則遂絶學捐書而相與馳騖乎荒虚浮誕之域
葢二者之蔽不同而於古人之意則胥失之矣嗚呼道
之所以不明不行其不以此與
　　鄂州州學稽古閣記(朱文公/)
人之有是身也則必有是心有是心也則必有是理若
仁義禮智之為體惻隠羞惡㳟敬是非之為用是則人
皆有之而非由外鑠我也然聖人之所以教不使學者
収視反聴一以反求諸心為事而必曰興於詩立於禮
成於樂又曰愽學審問謹思明辨而力行之何哉葢理
雖在我而或蔽於氣稟物欲之私則不能以自見學雖
在外然皆所以講乎此理之實及其浹洽貫通而自得
之則又初無内外精粗之間也世變俗衰士不知學挾
册讀書者既不過於誇多闘靡以為利禄之計其有意
於已者又直以為可以取足於心而無事於外求也是
以墮於佛老空虚之邪見而於理義之正法度之詳有
不察焉其幸而或知理之在我與夫學之不可以不講
者則又不知循序致詳虛心一意從容以會乎在我之
本然是以急遽淺迫終已不能浹洽而貫通也嗚呼是
豈學之果不可為書之果不可讀而古先聖賢所以垂
世立教者果無益於後來哉道之不明其可歎已鄂州
州學教授許君中應既新其學之大門而因建閣於其
上櫝藏紹興石經兩朝宸翰以為寳鎮又取板本九經
諸史百氏之書列寘其旁不足則使人以幣請於京師
之學官使其學者討論誦說得以饜飫而開發焉其役
始於紹興辛亥之冬而訖於明年之夏其費亡慮三百
萬而取諸廩士之贏者葢三之一其餘則太守煥章閣
待制陳公居仁轉運判官薛侯叔似實資之而總卿詹
侯體仁戎帥張侯詔亦揮金以相焉既成因予之友蔡
君元定以來請曰願有記也予雅聞許君之學葢有志
於為己而意其所以學者亦曰取足於心而已矣今以
是舉觀之則見其所以誨人者甚平且實然後知其所
以自為者不以泯心思滅聞見為極至之歸也因為之
記其本末而并推近世所以為學讀書之病請具列焉
以告登此閣而讀此書者使姑無溺於俗學之下流無
迷於異端之㨗徑則於理之在我者庶乎有以深求而
自得之矣道之不明豈足患哉
　　南安軍學記(東坡/)
古之為國者四井田也肉刑也封建也學校也今亡矣
獨學校僅存耳古之為學者四其大者則取士論政而
其小者則弦誦也今亡矣直誦而已舜之言曰庶頑讒
說若不在時侯以明之撻以記之書用識哉欲並生哉
工以納言時而颺之格則承之庸之否則威之格之言
改也論語曰有恥且格承之言薦也春秋傳曰奉承齊
犧庶頑讒說不率是教者舜皆有以待之夫化惡莫若
進善故擇可進者以射侯之禮舉之其不率教甚者則
撻之小者則書其罪以記之非疾之也欲與之並生而
同憂樂也此士之有罪而未可終棄者故使樂工採其
謳謠諷議之言而颺之以安其心其改過者則薦之且
用之其不悛者則威之屏之僰之寄之之類是也此舜
之學政也射之中否何與於善惡而侯以明之何也曰
射所以致衆而論士也衆一而後論定孔子射於矍相
之圃葢觀者如堵使弟子揚觶而序黜者三則僅有存
者由此觀之以射致衆衆集而後論士葢所從來逺矣
詩曰在泮獻囚又曰在泮獻馘禮曰受成於學鄭人游
鄉校以議執政或謂子産毁鄉校何如子産曰不可善
者吾行之不善者吾改之是吾師之孔子聞之謂子産
仁人古之取士論政者必於學有學而不論政不取士
猶無學也學莫盛於東漢士数萬人嘘枯吹生自三公
九卿皆折節下之三府辟召常出其口其取士論政可
謂近古然卒為黨錮之禍何也曰此王政也王者不作
而士以私意行之於下其禍敗固宜朝廷自慶歴熙寧
紹聖以來三致意於學矣雖荒服郡縣必有學况南安
江西之南境儒術之冨與閩蜀等而太守朝奉郎曹侯
登以治郡顯聞所至必建學故南安之學甲於江西侯
仁人也而勇於義其建是學也以身任其責不擇劇易
期於必成士以此感奮不勸而力費於官者為錢凡萬
三千而助者不貲為屋百二十間禮殿講堂視大邦君
之居凡學之用莫不嚴具増置廩給食数百人始於紹
聖二年之冬而成於四年之春學成而侯去今為潮州
軾自海南還過南安見聞其事為詳士既徳侯不已乃
具列本末嬴糧而從軾者三百餘里願紀其實夫學王
者事也故首以舜之學政告之然舜逺矣不可以庶幾
有賢太守猶可以為鄭子産也學者勉之無愧於古人
而已建中靖國元年蘇軾書
　　袁州學記(李旴江覯/)
　　　迂齋批(議論閧涉/筆力老健)
皇帝二十有三年制詔州縣立學惟時守令有哲有愚
有屈力單慮祗順徳意有假宫僣師苟具文書或連數
城亡誦弦聲倡而不和教化不行三十有二年范陽祖
君無擇知袁州始至進諸生知學官闕狀大懼人材放
失儒效闊踈無以稱上意㫖通判頴州陳君侁聞而是
之議以克合相舊夫子廟陿隘不足改為乃營治之東北隅
厥土燥剛厥位靣陽厥材孔良瓦甓黝堊丹漆舉以法
故殿堂室房廡門各得其度生徒有舍庖廩有次百爾
器備竝手偕作工善吏勤晨夜展力越明年成舎(音/釋)菜
且有日旴江李覯諗于衆曰惟四代之學考諸經可見
已(只一句說/過便了)秦以山西鏖六國欲帝萬世劉氏一呼(語/壯)
而關門不守武夫健將賣降恐後何邪詩書之道廢人
唯見利而不聞義焉耳(此學/之廢)孝武乘豐冨世祖出戎行
皆孳孳學術俗化之厚延于靈獻草茅危言者折首而
不悔功烈震主者聞命而釋兵羣雄相視不敢去臣位
尚數十年教道之結人心如此(此學/之修)今代遭聖神爾袁
得賢君俾爾由庠序踐古人之迹天下治則譚禮樂以
陶吾民一有不幸猶當伏大節為臣死忠為子死孝(學/之)
(設盖/為此)使人有所賴且有所法是惟朝家教學之意若其
弄筆以徼利達而已豈徒二三子之羞抑為國者之憂
(収拾/得好)
　　通州重修州學記(誠齋/)
通州故有學今太守監丞周公碩來作藩既拜先聖周
視厦屋雨風空穿杗桷蕞殘退而深念將欲作新亡所
取貲忽寤曰四鄰束脩之問辭之則禮缺受之則義缺
流貤之於横舎其可乃㫁乃度乃陶乃斵乃塈乃雘有
殿有堂有齋有廊有門有墻有百其楹有薙其唐於是
舎菜孔時齋宿孔修子佩林如誦弦鏘如有茁斯童有
野斯塾旁招幽討靡不翔集邦之士民靡不闓懌公移
書於余曰子盍記之余復之曰為我謝通州之士公之
厚士亦劬矣士何以報公余聞學者内而不外古也外
而不内古乎故自齊家而出至于平天下自脩身而入
至於格物出者止於三而入者極於五内外之詳畧何
如哉今有璞玉於此弗琢焉雕焉則大不作圭小不作
珮故身不可以不脩也琢且雕矣而脉理之不端瑕纇
之不瑩則玉人者力倍而器無就故脩身在正心理端
矣纇瑩矣良工視之曰噫䃉也則襮肖而裏不核故正
心在誠意幸而玉也非䃉也而主人慒焉莫之識則亦
或毁于埴或捐諸溝而已故誠意在致知又幸而主人
有寳而能識之矣問其所以寳或能言其粗莫能言其
精則亦淺之為知矣故致知在格物君子之學葢如此
何謂物其綱有三其端有四其典有五是物也天生烝
民之則者非歟究而至之是之謂格物學者能用力乎
此則自士而進於賢自賢而跂於聖潜乎身溥乎天下
國家夫獨待於外乎哉士之報公不在此其將焉在
　　瑞州髙安縣學記(誠齊/)
筠之負郭邑曰髙安故無學舍雖有附於州學之西廡
一小齋房號焉而已矣令宰陳君公璟作而新之經始
於昔歳七月八日落成於今年正月既望爰掲扁牓學
子咸集且樂且詠有歎于列者曰塗巷尚陋或曰棟宇
尚庳或曰廩給尚窶予解之曰二三子學在居處乎果
在是兹塗之陋不陋於顔之巷兹宇之庳不庳於憲之
室兹廩之窶不窶於陳蔡之羮彼聖賢者居之何如哉
不然闢以九軌廊以千區餫以萬鐘於二三子之學將
益乎否也使二三子開一巻之書於竹牖之下舉目而
見堯舜孔顔屬耳而聞金聲玉振潜心而得性與天道
家焉而親其親官焉而民其民國焉而君其君塞則淑
諸身亨則淑諸世於環堵乎取之不既充然矣乎雖微
學舍可不可也學職某某謁予記之為書其說
　
　
　
　
　
　
　
　
　
　
　
　古文集成巻十二
欽定四庫全書
　古文集成巻十三　　　　宋　王霆震　編
　　前乙集七
　　　記
　　江州濂溪書堂記(晦庵/)
　　　斆齋摽凖評曰(此篇論道未嘗亡惟托於人行/於世故有絶續明晦之異中間)
　　　(鋪叙濂溪不繇師傳黙契道體建圗屬/書根極領要可謂見微識逺之論也)
道之在天下者未嘗亡惟其託於人者或絶或續故其
行於世者有明有晦是皆天命之所為非人智力之所
能及也夫天髙地下而二氣五行紛綸錯揉升降往来
於其間其造化發育品物散殊莫不各有固然之理(理/到)
而其最大者則仁義禮智信之端君臣父子昆弟夫婦
朋友之倫而已是其周流充塞無所虧間夫豈以古今
治亂為存亡者哉然氣之運也則有淳漓判合之不齊
人之稟也則有清濁昏明之或異是以道之所以託於
人而行於世者惟天所畀乃得與焉决非巧智果敢之
私所能億度而強探也河圖出而八卦畫洛書呈而九
疇叙而孔子於斯文之興䘮亦未嘗不推之於天聖人
於此其不我欺也審矣若濂溪先生者其天之所畀而
得乎斯道之傳者歟不然何其絶之乆而續之易晦之
甚而明之亟也(文老/意正)葢自周衰孟軻氏没而此道之傳
不續更秦及漢歴晉隋唐以至于我有宋藝祖受命五
星集奎實開文明之運然後氣之漓者淳判者合清明
之稟得以全付乎人而先生出焉(發明本/朝好)不繇師傳黙
契道體建圖屬書根極領要當時見而知之有程氏者
遂擴大而推明之使夫天理之微人倫之著事物之衆
鬼神之幽莫不同然畢貫于一而周公孔子孟氏之傳
煥然復明於當世有志之士得以探討服行而不失其
正如出於三代之前者嗚呼盛哉非天所畀其孰能與
於此先生姓周氏諱敦頥字茂叔世家舂陵而老於廬
山之下因取故里之號以名其川曰濂溪而築書堂於
其上今其遺墟在九江郡治之南十里而其荒茀不治
則有年矣淳熙丙申潘侯慈明與其通守吕侯勝已始
復作堂其處掲以舊名以奉先生之祀而吕侯又以書
来屬某記之某愚不肖不足以及此獨幸嘗切有聞於
程氏之學者因得伏讀先生之書而想見其為人比年
以來屏居無事常欲一泛九江入廬阜濯纓此水之上
以致其髙山景行之思而病不得往誠不自意乃今幸
甚獲假文字以託姓名於其間也於是竊原先生之道
所以得於天而傳於人者以傳其事如此使後之君子
有以觀攷而作興焉是則庶幾兩侯之意也云爾
　　道州濂溪祠堂記(南軒/)
宋有天下明聖相繼承平日乆元氣胥會至昭陵之世
盛矣宗工鉅儒磊落相望於是時濂溪先生實出於舂
陵焉先生姓周字茂叔晚築廬山之下以濂名其溪故
世稱為濓溪先生舂陵之人言曰濂溪吾鄉之里名也
先生世家其間及寓於他邦而不忘其所自生故亦以
是名溪而世或未之知耳惟先生仕不大顯於時其澤
不得究施然世之學者攷論師友淵源以孔孟之遺意
復明于千載之下實自先生發其端由是推之則先生
之澤其何有窮哉葢自孔孟没而其微言僅存於簡編
更秦火之餘漢世儒者號為窮經學古不過求於訓詁
章句之間其於文義不能無時有所益然大本之不究
聖賢之心欎而不章而又有顓從事於文辭者其去古
益以逺經生文士自歧為二塗及夫措之當世施於事
為則又出於功利之末知力之所營若無所與於書者
於是有異端者乘間而入横流於中國儒而言道徳性
命者不入于老則入于釋間有希世傑出之資攘臂排
之而其為說復未足以盡吾儒之指歸故不足以抑其
瀾而或反以激其勢嗟乎言學而莫適其序言治而不
本於學言道徳性命而流入於虚誕吾儒之學其果如
是乎哉陵夷至此亦云極矣及吾先生起於逺方乃超
然有所得於其心本乎易之太極中庸之誠以極乎天
地萬物之變化其教人使之志伊尹之志學顔子之學
推之於治先王之禮樂刑政可舉而行如指諸掌於是
河南二程先生兄弟從而得其說推明究極之廣大精
微殆無餘藴學者始知夫孔孟之所以教葢在此而不
在乎他學可以至於聖治不可以不本於學而道徳性
命初不外乎日用之實其於致知力行具有條理而詖
邪淫遁之說皆無以自隠可謂盛矣然則先生發端之
功顧不大哉
　　隆興濂溪祠堂記(晦庵/)
葢嘗切謂先生之言其髙極乎無極太極之妙而其實
不離乎日用之間其幽探乎隂陽五行造化之賾而其
實不離乎仁義禮智剛柔善惡之際其體用之一源顯
微之無間秦漢以下誠未有臻斯理者而其實則不外
乎六經論語中庸大學七篇之所傳也葢其所謂太極
云者合天地萬物之理而一名之耳以其無器與形而
天地萬物之理無不在是故曰無極而太極以其具天
地萬物之理而無器與形故曰太極本無極也是豈離
乎生民日用之常而自為一物哉其為隂陽五行造化
之賾者固此理也其為仁義理智剛柔善惡者亦此理
也性此理而安焉者聖也復此理而執焉者賢也自堯
舜以來至於孔孟其所以相傳之說豈有一言以易此
哉顧孟氏既没而諸儒之智不足以及此是以世之學
者茫然莫知所適髙則放於虚無寂滅之外卑則溺於
雜博華靡之中自以為道固如是而莫或知其非也及
先生出始發明之以傳於程氏而其流遂及於天下天
下之學者於是始知聖賢之所以相傳之實乃出於此
而有以用其力焉此先生之教所以繼往聖開來學而
大有功於斯世也
　　袁州州學三先生祠記(晦庵/)
宜春太守廣漢張侯既新其郡之學因立濂溪河南三
先生之祠于講堂之東序而以書來屬熹記之葢自鄒
孟氏没而聖人之道不傳世俗所謂儒者之學内則局
於章句文詞之習外則雜於老子釋氏之言而其所以
脩已治人者遂一出於私智人為之鑿淺陋乖離莫適
主統使其君之徳不得比於三代之隆民之俗不得躋
於三代之盛若是者葢已千有餘年於今矣濂溪先生
奮于百世之下乃始深探聖賢之奥䟽觀造化之原而
獨心得之立象著書闡發幽秘詞義雖約而天人性命
之微脩已治人之要莫不畢舉河南兩程先生既親見
之而得其傳於是其學遂行於世士之講於其説者始
得以脱於俗學之陋異端之惑而其所以脩已治人之
意亦往往有能卓然不惑於世俗利害之私而慨然有
志於堯舜其君民者葢三先生者其有功於當世於是
為不小矣然論者既未嘗考於其學又拘於今昔顯晦
之不同是以莫知其本末源流之若此而或輕議之其
有略聞之者則又舎近求逺處下窺髙而不知即事窺
理以求其切於脩已治人之實也嗚呼張侯所以作為
此祠而屬其筆於熹者其意豈不有在於斯與
　　鄂州州學四賢堂記(勉齋/)
隂陽分而五行具人物生而萬事出而太極之妙為之
根柢而周流其間充塞宇宙貫徹古今不可須㬰離也
形交氣感而稟受不齊慾動情勝而好惡無節心以形
役志以氣移理以慾昏性以情鑿鄉之不可離者梏亡
茅塞莫之存矣圖書出而天文始兆聖賢生而人文始
開二儀肇分仁義著矣五氣順布五事備矣禮以天秩
典以天叙而教行焉因至顯之象驗至微之理即人事
之當然察天命之本然加之以操存持養則動容周旋
無適而不由於斯道之中矣聖賢之功與天無間凡有
血氣莫不尊親心之秉彛不容己也周徳既衰邪說並
作言道者祖虚無論治者尚功利談經者溺訓詁工文
者騁詞華千有餘年天理湮晦雖閎博俊偉之才未有
能窮其㫖歸者也聖宋龍興徳配天地尊道以儒出治
以仁經術文章一根於理鴻儒碩士彬彬輩出上擬三
代下軼漢唐何其盛哉漸摩積累斯道之乆蝕者復明
焉濂溪周先生不由師傅洞見道體推無極太極以明
隂陽五行之本人物化生萬事紛擾則定之以中正仁
義而人極立焉蓋與河圖洛書相為表裏周子以授伊
洛二程子程子所言道徳性命皆自此出而微詞奥義
學者未之達也新安朱先生稟資髙明厲志剛毅深潜
黙識篤信力行體用一源顯微無間之㫖超然獨悟而
又條畫演繹以示後學周程之道至是而始著矣窮理
盡性以至命存心養性以事天非四先生孰能發之道
之不明以學者無所見而異端禍之也四先生之道本
諸人心之所固有天理之所不可易則邪說不得肆而
皆趍於至正之途止於至善之地矣天下學者尊信崇
尚以為孔孟之徒復生斯世祠之學宫以起學者敬慕
之心是則師儒之職會稽石君繼喻之意也石君為鄂
州教授而某適分符於沔石君之先太常寺簿師朱先
生為門人髙第以某為同門後進也嘉定八年二月四
先生祠成遣其學正張某来請記四先生之書家傳而
人誦之矣述其關於道體之大要以見四先生之道光
明盛大其本原固有自也夫以天命之在人甚明前賢
之教人甚至聖朝之重道甚隆師儒之衛道甚切則遊
於學校而拜於祠下者亦思所以自勉哉
　　南雄州學四先生祠記(真西山/)
南雄州始立周子二程子朱子之祠于學教授陳應龍
屬真某為之記某曰四先生之道髙矣美矣抑某之愚
未能闚其籓也將何辭以記之雖然昔嘗聞其畧矣道
之大原出于天其用在天下其傳在聖賢此子思子之
中庸所以有性道教之别也葢性者智愚所同得道者
古今所共由而明道闡教以覺斯人則非聖賢莫能致
與故自堯舜至于孔氏率五百嵗而聖人出孔子既没
曽子子思與鄒孟氏復先後而推明之百有餘嵗之間
一聖三賢更相授受然後堯舜禹湯文武周公之所以
開天常立人紀者粲然昭陳垂示罔極然則天之生聖
賢也夫豈苟然哉不幸戰國嬴秦以後學術涣散無所
統盟雖以董相韓文公之賢相望于漢唐而於淵源之
正體用之全猶有未究其極者故僅能著衛道之功於
一時而無以任傳道之責於萬世天啟聖朝文治休洽
於是天禧明道以来迄于中興之世大儒繼出以主張
斯文為己任葢孔孟之道至周子而復明周子之道至
二程子而益明二程之道至朱子而大明其視曽子子
思鄒孟氏之傳若合符節豈人所能為也哉天也然四
先生之學豈若是之立竒見尚新説求出乎前人所未
及耶凡亦因乎天而已葢自荀楊氏以惡與混為性而
不知天命之本然老莊氏以虛無為道而不知天理之
至實佛氏以剗㓕彛倫為教而不知天叙之不可易周
子生乎絶學之後乃獨深探本原闡發幽秘二程子見
而知之朱子又聞而知之述作相承本末具備自是人
知性不外乎仁義禮智而惡與混非性也道不離乎日
用事物而虛無非道也教必本於君臣父子夫婦昆弟
而剗㓕彛倫非教也闡聖學之户庭祛世人之矇瞶千
載相傳之正統其不在兹乎嗚呼天之幸斯文也其亦
至矣南雄為郡邈在嶠南士習視中州號稱近厚迪之
以至正之學必將有俛焉自力者然陳君之所望於學
者果焉屬耶天之命我萬善具全一毫有虧是曠天職
昔之君子凜然淵冰没世弗懈者凢以全吾所受焉耳
嗟後之世何其與古戾也利欲之風深入肺腑理義之
習目為闊迂已之良貴棄置如弁髦而軒裳外物則决
性命以求之弗舍也吁是不可謂之大惑乎志於道者
其將何所用力乎緬觀往昔百聖相傳敬之一言實其
心法葢天下之理惟中為至正惟誠為至極然敬所以
中不敬則無中也敬而後能誠非敬則無以為誠也氣
之决驟軼於奔駟敬則其衘轡也情之横放甚於潰川
敬其隄防也故周子主静之言程子主一之訓皆其為
人最切者而子朱子又丁寧反復之學者儻於是而知
勉焉思慮未萌必戒必懼事物既接必㳟必欽動静相
因無少間斷則天徳全而人欲泯大本之所以立達道
之所以行其不由此歟陳君幸以為然則願以此刻于
祠之壁為學者觀省之助若夫誦其言而不反諸躬惟
其名之趍而匪實之踐是豈四先生立教之意又豈陳
君所望於南邦之士者哉
　
　
　
　
　
　
　
　
　
　
　
　
　古文集成巻十三
欽定四庫全書
　古文集成巻十四　　　　宋　王霆震　編
　　前乙集八
　　　記
　　復齋記(五峯/)
易卦有復孔子曰復反也所以反本復始求全其所由
生也人之生也父天母地天命固所有也方孩提未免
於父母之懐及少長聚而嬉戱愛親敬長良知良能在
而良心未放也逮成童既冠嗜慾動於内事物感於外
内外紛紏流於所偏勝故去於道日以逺也此大學所
以不傳而人心之所以流漫支離不可會歸於一歟扶
風馬君名其種學績文之所曰復齋不汨於流俗慨然
有志於大學之道因予友彪子也來求言予安能知然
從事於斯如老農之服田力穡也乆矣請試言其耕耨
収穫之功焉夫人非生而知之則其知皆縁事物而知
縁事物而知故迷於事物流蕩失中無有攸止自青陽
至于黄髪茫茫如旅人不得歸家而安處也今欲驅除
外誘不失其赤子之心以復其所由生之妙則事事物
物者乃人生之所不可無而亦不能掃滅使之無者也
儒者之道率性保命與天同功是以即事即物不厭不
棄必身親格之以精其知焉夫事變萬端而物之感人
無窮格之之道必立志以定其本而居敬以持其志志
立於事物之表敬行乎事物之内而知乃可精目流於
形色則知自反而以理視耳流於音聲則知自反而以
理聴口流於唱和則知自反而以理言身流於行止則
知自反而以理動有不中理未嘗不知知之未嘗復行
此顔子所以克己復禮不逺復而庶幾於聖人者也及
其久也徳盛而萬事一體仁熟而變通不窮豈特不為
事物所迷亂而已哉視聴言動皆由至理形色音聲唱
和行止無非妙用事各付事物各付物人我内外貫而
為一應物者化在躬者神至此則天命在我無事於復
而天地之心可一言而盡矣復之道於是為至馬君勉
之哉母驚焉而謂予言之狂也必顧名思義與其朋友
牽連而復於道然後為稱矣
　　復齋記(晦庵/)
昔者聖人作易以擬隂陽之變於陽之消於上而息於
下也為卦曰復復反也言陽之既往而來反也夫大徳
敦化而川流不窮豈假夫既消之氣以為方息之資也
哉亦見其絶於彼而生於此而因以著其往来之象爾
唯人亦然大和保合善端無窮所謂復者非曰追夫已
放之心而還之録夫已棄之善而屬之也亦曰不肆焉
以騁於外則本心全體即此而存固然之善自有所不
能已耳嗚呼聖人於復之卦所以賛其可見天地之心
而又以為徳之本者其不以此與
　　敬齋記(南軒/)
孟氏没聖學失傳寥寥千數百載間學士大夫馳騖四
出以求道泥傳註溺支辭又不幸而髙明汨於異說終
莫知其所止嗟夫道之難明也如此非道之難明也求
之不得其本也宋興又百餘載有大儒出於河南兄弟
並立發明天地之全古人之大體推其源流上繼孟氏
始曉然示人以致知主敬為聖學始終之要顧世方樂
於荒唐放曠之論窮大而失其居視斯言若易焉者而
曽莫思其然也天下之生乆矣紛綸膠轕曰動曰植變
化萬端而人為天地之心葢萬事具萬理萬理在萬物
而其妙著於人心一物不體則一理息一理息則一事
廢一理之息萬理之紊也一事之廢萬事之隳也心也
者貫萬事統萬理而為萬物之主宰者也致知所以明
是心也敬者所以持是心而勿失也故曰主一謂之敬
又曰無適之謂一噫其必識夫所謂一而後有以用力
也且吾視也聴也言也手足之運動也曷為然乎知心
之不離乎是則其可斯須而不敬矣乎吾飢而食也渴
而飲也朝作而夕息也夏葛而冬裘也孰使之乎知心
之不外乎是則其可斯須而不敬矣乎葢心生生不窮
者道也敬則生矣生則烏可已也怠則放放則死矣是
以君子畏天命不敢遑寧懼其一失而同於庶物也仁
壽崔子霖以敬名齋而請予記之予嘉其志之美也則
不敢辭吾鄉之士往往秀偉傑出而吾子霖方有志於
斯道以與朋遊共講之予歎夫同志之鮮也乃今得吾
子霖而子霖又将與其朋友共之益知吾道之不孤也
故樂為之書
　　敬齋記(南軒/)
誠者天之道敬者人事之本敬道之成則誠而天矣然
則君子之學始終乎敬者也人之有是心也其知素具
也意亂而欲汨之紛擾臬兀不得須㬰以寧而正理益
以蔽塞萬事失其統矣於此有道焉其惟敬而已乎伊
川先生曰主一之謂敬又曰無適之謂一夫所謂一者
豈有可玩而執者哉無適乃一也葢不越乎此而已嘗
試於平居暇日深體其所謂無適者則庶乎可識於言
意之表矣故儼若思雖非敬之道而於此時可以體敬
焉即是而存之由是而察之事事物物不得遁焉涵泳
不舍思慮將日以清明而其知不蔽矣知不蔽則敬之
意味無窮而功用日新矣天地之心其在兹歟學者舍
是而求入聖賢之門難矣哉至於所進有淺深則存乎
其人用力敏勇與緩怠之不同耳吾友臨川吳仲權志
於古道將以敬名其所居之齋而日勉焉於其行也書
此以贈之葢朋友相與警勸之義也
　　存齋記(南軒/)
太極動而二氣形二氣形而萬物化生人與物俱本乎
此者也原物之始亦豈有不善者哉其善者天地之性
也而孟子道性善獨歸之人者何哉葢人稟二氣之正
而物則其繁氣也人之性善非被命受生之後而其性
旋有是善也性本善而人稟天氣之正初不隔其全然
者耳若物則為氣所昏而不能以自通也惟人全夫天
地之性故有所主宰而為人之心所以異乎庶物者獨
在於此也是以君子貴於存之存之則在此不存則孰
知其極哉存之則有物不存則果何所有哉故主一無
適敬之方也無適則一矣主一則敬矣存之之道曷要
於此乎誠能從事焉真積力久則其所存者將洋洋乎
察于上下而不可掩功用無窮變化日生性可得而全
矣吾友吕季克敬而好義以存名齋其志逺矣屬予為
之記若予者葢矻矻自保之不暇而何以善於友朋然
則斯記也非特以勉季克且將自警歟
　　不息齋記(五峯/)
紹興二十有九年春友生毛子請曰以謨齋房衡麓先
生名曰不息惟義之奥至于今十年若存若亡請先生
辭而逹之以比盤盂几杖之銘戒庶幾可以朝夕從事
予聞其言喟然歎曰先兄既為子名我其可不敷暢厥
義以厲子志然難言也子試察夫天地之間有一物息
者乎仰觀於天日月星辰不息於行也俯觀於地鳥獸
草木不息於生也進而觀乎朝廷之上卿士大夫不息
於爵位也退而觀乎市井之間農工商賈不息於貨財
也滔滔天下若動若植是曽無一物息者矣今予兄以
不息教子無乃使子泯泯然與萬物同波淪胥以亡乎
將何以収子之放志表萬物而正之邪惟予知其有道
也子其審聴吾之言乎夫日月星辰雖不息於行而息
於象鳥獸草木雖不息於生而息於形卿士大夫之不
息於爵位也而固息於名農工商賈之不息於貨財也
而固息於利夫有所息則滯於物滯於物者不全於天
不全於天者雖日月星辰不能以自化而况於六尺之
軀乎噫六尺之軀有神妙而世俗之人不自知也聖人
闓之曰人者天地之心也此心宰制萬物象不能滯形
不能嬰名不能榮辱利不能窮通幽賛於鬼神明行乎
禮樂經綸天下充周徧滿日新無息雖先聖作乎無始
而後聖作乎無窮本無二性又豈有隂陽寒暑之累死
生古今之間哉是故學為聖人者必務識心之體焉識
其體矣不息所以為仁也此聖人與天為一之道大哉
言乎舜禹知之乎吾徒其可以日月至焉而已乎孔子曰
學而時習之此不息之端也言有盡㫖無窮有志於道
者可忽諸
　　弗措齋記(南軒/)
金華邵元通名齋曰弗措以為朝夕講習居處之地而
求予為記其請厪甚予焉能忘言也中庸論誠之道其
目有五曰學曰問曰思曰辨曰行而五者皆貴於弗措
葢聖學與天地並髙明博厚而悠乆無疆也學者竭終
身之力勉勉不已猶懼不及而况於若存若亡暫作復
輟其何益乎弗措之義大矣雖然入徳有門户得其門
而入然後有進也夫子之教人循循善誘始學者聞之
即有用力之地而至於成徳亦不外是今欲求所持循
而施吾弗措之功其可不深攷之於夫子之遺經乎試
舉一端而論夫子之言曰弟子入則孝出則弟謹而信
汎愛衆而親仁行有餘力則以學文嗟乎是數言者視
之若易而為之甚難驗之不逺而測之愈深聖人之言
化工也學者如果有志盍亦於所謂入孝出弟所謂謹
而信所謂汎愛親仁者學之而弗措乎學然後知不足
其間精微曲折未易盡也其亦問之而弗措乎思之未
至終不為己物盍亦思之而弗措乎思之而有疑盍亦
辨之而弗措乎思而得辨而明又盍行之而弗措乎是
五者葢同體以相成相資而互相發也真積力乆所見
益深所履亦固而所以弗措益有不可以已髙明博厚
端可馴而識矣噫學不躐等也譬諸燕人適越其道里
之所從城郭之所經山川之阻脩風雨之晦𡨕必一一
實履焉中道無畫然後越可幾也若坐環堵之室而望
越之渺茫車不發軔而欲乘雲駕風以遂抵越有是理
哉且夫為孝必自冬温夏凊昏定晨省始為弟必自徐
行後長者始故善言學者必以洒掃應對進退為先焉
唯夫弗措之為貴也吾子母忽於予言誠能服夫子之
教而用力焉則希音至味吾子將自得於心矣
　　克齋記(晦庵/)
性情之徳無所不備而一言足以盡其妙曰仁而已所
以求仁者葢亦多術而一言足以舉其要曰克已復禮
而已葢仁也者天地所以生物之心而人物之所得以
為心者也惟其得夫天地生物之心以為心是以未發
之前四徳具焉曰仁義禮智而仁無不統已發之際四
端著焉曰惻隠羞惡辭遜是非而惻懚之心無所不通
此人之體用所以涵育渾全周流貫徹専一心之妙而
為衆善之長也然人有是身則有耳目鼻口四肢之欲
而或不能無害夫仁人既不仁則其所以滅天理而窮
人欲者將益無所不至此君子之學所以汲汲於求仁
而求仁之要亦曰去其所以害仁者而已焉非禮而視
人欲之害仁也非禮而聴人欲之害仁也非禮而言且
動焉人欲之害仁也知人欲之所以害仁者在是於是
乎有以拔其本塞其源克之克之而又克之以至於一
旦豁然欲盡而理純則其胷中之所存者豈不粹然天
地生物之心而藹然其若春陽之温哉黙而成之固無
一理之不具而無一物之不該也感而通焉則無事之
不得於理而無物之不被其愛矣嗚呼此仁之為徳所
以一言而可以盡性情之妙而其所以求之之要則夫
子之所以告顔淵者亦可謂一言而舉也與然自聖賢
既逺此學不傳及程氏兩先生出而後學者始得復聞
其說顧有志焉者或寡矣若吾友會稽石君子重則聞
其說而有志焉者也故嘗以克名齋而屬予記之予惟
克復之云雖若各為一事其實天理人欲相為消長故
克己者乃所以復禮而非克己之外别有復禮之功也
今子重擇於斯言而獨以克名其室則其於所以求仁
之要又可謂知其要矣是尚奚以予言為哉自今以往
必將因夫所知之要而盡其力至於造次顛沛之頃而
無或怠焉則夫所謂仁者其必盎然有所不能自已於
心者矣是又奚以予言為哉顧其所以見屬之勤有不
可以終無言者因備論其本末而書以遺之幸其朝夕
見諸屋壁之間而不忘其所有事焉者則亦庶乎求仁
之一助云爾
　　無欲齋記(勉齋/)
家本仲訪予於于山之下相與讀周子程子以及先師
朱子之書探其端緒以求其本原至於周子無欲則静
之㫖本仲喟然歎曰入徳之要其在兹乎是可以名吾
齋矣盍為我言其義予嘉本仲擇之精信之篤幸吾黨
之有人斯文之未墜吾為之言曰寂然不動心之體也
事物未接思慮未萌湛然純一如水之止如衡之平則
其本静矣蔽交於前其中則遷而欲生焉欲熾而益蕩
感之而動者既失其節寂然不動者亦且紛紜膠擾而
不能以頃刻寧動静相因展轉迷亂天理日微人欲日
肆矣故主静者所以制乎動無欲者所以全乎静此周
子之意而亦有所自來也艮其背不獲其身行其庭不
見其人主乎静也旦晝之梏亡則夜氣不足以存無欲
則静也豈惟聖賢之教為然哉春夏陽之動也秋冬隂
之静也方其静也一物不生萬籟不鳴人木于根冰凝
于淵不若是無以嘘衆陽而生萬物及其動也物各付
物天何言哉天且無心欲何有焉不若是無以肅羣隂
而成嵗功矣天且不違而况於人乎夫健順五常性也
精氣百骸形也君臣父子夫婦兄弟朋友之交道也徇
耳目口腹之欲以厭足其蕞爾之形静以賊本然之性
動以害當然之道上以逆天地之化下以違聖賢之教
於禽獸奚擇焉誠能反而思之天之所以予我者如是
其尊且貴也先立乎其大者則小者莫能奪焉視世之
功名冨貴人之所大欲眇然若浮埃之在太空而况車
馬輕裘飲食之間乎葢將與造物者相從於沖漠之境
而非人世之所能覊縶也所謂襟懐洒落如光風霽月
者其所養可知矣周子推明無極動静之義以繼孔孟
不傳之緒而斷之以無欲則静之一言至其論聖學則
曰無欲則静虚動直論養心則曰無欲則城立明通然
則聖傅之樞要學者之塗轍果不出於斯言也哉
　　毋自欺齋記(勉齋/)
李君徳進自太學歸蜀祭酒袁公喜其篤實而嗜學也
為書毋自欺以勉之李君將歸以名其齋踰江過灊山
屬予為之記予聞學之之道知與行而已自昔聖人繼
天立極不曰知而曰精不曰行而曰一知不精行不一
猶不知不行也聖賢相傳啓悟後學言知必曰知至言
意必曰意誠至則事物之理無不通誠則念慮之發無
不質曰至焉誠其精一之謂歟知與行者學之塗轍至
與誠者學之歸宿有志於道者可不孳孳求止於是歟
江出岷山東望滄海不知其幾千里也滔滔不息卒亦
至焉誠故也觀於此則毋自欺之意可見矣予方懐信
道不篤之懼而徳進之請適有感於予遂不辭而述其
所聞以諗之且以自警云
　
　
　
　
　
　古文集成巻十四
欽定四庫全書
　古文集成巻十五　　　　宋　王霆震　編
　　前丙集一
　　　書
　　報燕惠王書(樂毅/)
　　　迂齋批云(可以見燕昭王樂毅君臣相與之際/略似蜀昭烈諸葛武侯書詞明白同)
　　　(見肺/腑)
　　　西山批云(戰國䇿士/談説之辭)
臣不佞不能奉承王命以順左右之心恐傷先王之明
有害足下之義故遁逃走趙今足下使人數之以罪臣
恐侍御者(迂齋批曰不敢斥/言故託之侍御者)不察先王之所以畜幸臣
之理又不白臣之所以事先王之心(迂齋曰書中多/是解説此兩句)故
敢以書對臣聞賢聖之君不以禄私親其功多者賞之
其能當者處之故察能而授官者成功之君也論行而
結交者立名之士也臣竊觀先王之舉也見有髙世主
之心(迂齋曰緣此/所以歸燕)故假節於魏以身得察於燕先王過
舉厠之賓客之中立之羣臣之上不謀父兄以為亞卿
(迂齋曰緣此/所以仕燕)臣竊不自知自以為奉令承教可幸無罪
(西山曰此自叙所/以事先王之由)故受令而不辭先王命之曰我有積
怨深怒於齊不量輕弱而欲以齊為事臣曰夫齊霸國
之餘業而最勝之遺事也練於甲兵習於戰攻王若欲
伐之必與天下圖之與天下圖之莫若結於趙且又淮
北宋地楚魏之所欲也趙若許而約四國攻之齊可大
破也先王以為然具符節南使臣於趙顧反命起兵擊
齊以天之道先王之靈河北之地隨先王而舉之濟上
濟上之軍受命擊齊大敗齊人輕卒銳兵長驅至國齊
王遁而走莒僅以身免珠玉財寳車甲珍器盡收入於
燕齊器設於寜臺(西山曰/臺名)大吕陳於元英(西山曰/宫名)故鼎
反乎磨室(西山曰當作厯室/徐廣曰磨厯也)薊丘之植植於汶篁(西山/曰徐)
(廣曰竹苗曰篁謂燕之/疆界移於齊之文水)自五霸以來功未有及先王者
也先王以為慊於志故裂地而封之使得比小國諸侯
臣竊不自知自以為奉命承教可幸無罪(迂齋曰此毅/所以事燕王)
(之心緣此/所以受封)是以受命不辭(西山曰此叙王/所以幸己之由)臣聞賢聖之
君功立而不廢故著於春秋(迂齋曰此以下轉/來燕惠王身上)蚤知之
士名成而不毁故稱於後世若先王之報怨雪恥夷萬
乘之彊國收八百嵗之蓄積及至棄羣臣之日餘教未
衰執政任事之臣修法令謹庶孽(迂齋曰見燕昭王/平日調度區處)施
及乎萌𨽻皆可以教後世臣聞之善作者不必善成(接/上)
善始者不必善終昔呉子胥説聴於闔閭而呉王逺迹
至郢(迂齋曰以闔閭比燕/昭王以夫差比惠王)夫差弗是也賜之鴟夷而浮
之江呉王不寤先論之可以立功故沈子胥而不悔子
胥不蚤見王之不同量是以至於入江而不化(西山曰/此下自)
(白所以去燕之由/與不敢背燕之意)夫免身立功以明先王之迹臣之上
計也離毁辱之誹謗墮先王之名臣之大恐也臨不測
之罪以幸為利義之所不敢出也(迂齋曰言已所/以去燕歸趙)臣聞
古之君子交絶不出惡聲(迂齋曰言不敢/顯斥惠王之過)忠臣去國不
潔其名臣雖不佞數奉教於君子矣(西山曰此結一篇/之意而安燕王之)
(心/)恐侍御者之親左右之説不察疏逺之行故敢獻書
以聞唯君王之留意焉
　　絶秦書(吕相/)
　　　東萊曰(吕相絶秦魏錡封於吕邑故稱吕相晉/欲伐秦故先數秦之罪後世檄書蓋自)
　　　(此始觀此書亦見得風聲氣習之變春秋以前/辭命未嘗有不著實者到後來以虛言相誣亦)
　　　(自此始晉數秦罪若以實論只有一二件其他/皆虛如秦晉初間同圍鄭秦從燭之武之言遂)
　　　(與鄭盟此是秦曲至晉為令狐之盟而又召狄/與楚伐晉諸侯是以睦於晉此秦最曲秦之曲)
　　　(只是數端耳見得左氏書此事有筆法如秦有/韓之師此本是晉許秦賂晉不與秦取之此是)
　　　(晉曲今晉却言秦不是秦納文公乃是大功今/言是穆之成如晉文之征魯衛使諸侯朝秦自)
　　　(是文公欲圖霸是時秦穆雖預諸侯之朝本不/是為秦而却言有大造於西此則已未有一分)
　　　(恩於人却言有十分别人有/十分恩於已則作一分説)
　　　又曰(文章不分明指切而從容委曲辭不迫切/而意已獨至惟左傳為然如當時諸國徃)
　　　(來之辭與當時君臣相告相謀之語蓋可見矣/亦是當時聖人餘澤未逺涵養自别故辭氣不)
　　　(迫如此非后世/専學言語者比)
　　　西山曰(此春秋列國徃/來應對之辭)
成公十三年夏四月戊午晉侯使吕相絶秦(吕相魏錡/子蓋口宣)
(已/命)曰昔逮我獻公及穆公(晉獻公/秦穆公)相好戮力同心申之
以盟誓重之以昬姻(穆公夫人/獻公之女)天禍晉國文公如齊惠
公如秦(辟驪/姬也)無禄獻公即世穆公不忘舊徳俾我惠公
用能奉祀於晉(秦納/惠公)又不能成大勲而為韓之師(秦伐/晉於)
(韓獲/惠公)亦悔於厥心用集我文公是穆之成也(成功/於晉)文公
躬擐(音/患)甲胄跋(草行/也)履山川踰越險阻征東之諸侯虞
夏商周之𦙍而朝諸秦則亦既報舊徳矣鄭人怒君之
疆埸我文公帥諸侯及秦圍鄭(晉自鄭貳於楚故圍之/鄭非侵秦也晉以此誣)
(秦/)秦大夫不詢於我寡君擅及鄭盟(詢謀也盟者秦/伯謙言大夫)諸
侯疾之將致命於秦文公恐懼綏静諸侯秦師克還無
害則是我有大造於西也(造成也言晉/有成功於秦)無禄文公即世
穆為不弔蔑死我君寡(弱/也)我襄公迭我殽地奸絶我好
伐我保城殄滅我費滑(伐保城誣之費滑滑國/國都於費今緱氏縣)散離我
兄弟撓亂我同盟(滑晉/同姓)傾覆我國家我襄公未忘君之
舊勲(納文公/之勲)而懼社稷之隕是以有殽之師(敗秦師/於殽)猶
願赦罪於穆公(晉欲求/解於秦)穆公弗聴而即楚謀我天誘其
衷成王隕命(秦使鬬克歸楚求成楚莊㓜弱不能/與晉競欲立王子職而為商臣所弑)穆公
是以不克逞志於我(逞快/也)穆襄即世康靈即位(晉襄秦/穆皆卒)
康公我之自出(晉外/甥)又欲闕剪我公室(闕其月反/徐如字)傾覆
我社稷帥我蝥賊以來蕩搖我邊疆(謂秦納/公子雍)我是以有
令狐之役(敗秦師/於令狐)康猶不悛入我河曲伐我涑川俘我
王官剪我羈馬我是以有河曲之戰(與秦師戰於河曲/秦師夜遁復侵晉)
(入/瑕)東道之不通則是康公絶我好也(言康公自絶故/不復東通晉)及
君之嗣也(君秦/相公)我君景公引領西望曰庶撫我乎(望秦/撫恤)
(晉/)君亦不惠稱盟(不肯稱晉望而/共盟稱尺證反)利吾有狄難(謂晉滅/潞氏時)
入我河縣焚我箕郜芟夷我農功(夷傷/也)䖍劉我邊陲我
是以有輔氏之聚(敗秦師/於輔氏)君亦悔禍之延而欲徼福於
先君獻穆使伯車來命我景公(伯車秦/相公子)曰吾與女同好
棄惡復修舊徳以追念前勲言誓未就景公即世我寡
君是以有令狐之㑹(秦晉為成將㑹於令狐不/肯齊盟秦伯歸而背晉城)君又不
祥(祥善/也)背棄盟誓白狄及(與/也)君同州君之仇讐而我昬
姻也(季隗廧咎如赤狄之女也/白狄伐而獲之納諸文公)君來賜命曰吾與女伐
狄寡君不敢顧昬姻畏君之威而受命於吏君有二心
於狄曰晉將伐女狄應且憎是用告我(言狄雖應答秦/而心實憎秦無)
(信/)楚人惡君之二三其徳也亦來告我曰秦背令狄之
盟而來求盟於我昭告昊天上帝秦三公(穆康/共)楚三王
(成穆/莊)曰余雖與晉出入(猶徃/來也)余唯利是視不榖惡其無
成徳是用宣之以懲不壹諸侯備聞此言斯是用痛心
疾首暱就寡人(暱親/也)寡人帥以聴命唯好是求君若惠
顧諸侯矜哀寡人而賜之盟則寡人之願也其承寜諸
侯以退(承君之意以/寜静諸侯)豈敢徼亂(徼要/也)君若不施大惠寡
人不佞其不能以諸侯退矣敢盡布之執事執事實圖
利之
　　上秦皇書(李斯/)
　　　迂齋批(此先秦古書也中間兩三節一反一覆/一起一伏略加轉換數箇字而精神愈)
　　　(出意思愈明無限曲折變態誰/謂文章之妙不在虚字助詞乎)
臣聞吏議逐客竊以為過矣昔者繆公求士(不引前代/他國事只)
(説秦亦/有意)西取由余於戎東得百里奚於宛迎蹇叔於宋
來邳豹公孫支於晉此五子者不産於秦(妙/)而繆公用
之并國二十遂霸西戎孝公用商鞅(客/)之法移風易俗
民以殷盛國以富彊百姓樂用諸侯親服獲楚魏之師
舉地千里至今治彊惠王用張儀(客/)之計拔三川之地
西并巴蜀北收上郡南取漢中包九夷制鄢郢東據城
臯之險割膏腴之壤遂散六國之從使之西面事秦功
施到今昭王得范睢(客/)廢穰侯逐華陽彊公室杜私門
蠶食諸侯使秦成帝業此四君者皆以客之功由此觀
之客何負於秦哉(結得直/是斬截)向使四君郤客而不内疏士
而不用(正説已盡/又反説)是使國無富利之實而秦無彊大之
名也今陛下致昆山之玉有隋和之寳垂明月之珠服
太阿之劔乘纎離之馬建翠鳳之旗樹靈鼉之鼓(舉輕/明重)
此數寳者秦不生一焉而陛下説之何也(與五子者不/産於秦同一)
(句/法)必秦國之所生然後可(上面一節只是順説/又倒説有無限精神)則是夜
光之璧不飾朝廷犀象之器不為玩好鄭衛之女不充
後宫而駿良駃騠不實外廏江南金錫不為用西蜀丹
青不為采所以飾後宫充下陳娯心意説耳目者必出
於秦然後可(將上面反説一兩項又倒/一倒不覺重疊愈覺精采)則是宛珠之簮
傅璣之珥阿縞之衣錦綉之飾不進於前而隨俗雅化
佳冶窈窕趙女不立於側也夫擊甕叩缶彈筝搏髀而
歌呼嗚嗚快耳目者真秦之聲也鄭衛桑間韶虞象武
者異國之樂也(以韶虞與鄭衛並/説此戰國之習)今棄擊甕叩缶而就
鄭衛退彈筝而取韶虞若是者何也快意當前適觀而
已矣(人才滿前適/用而已矣)今取人則不然(方正/説)不論可否不論
曲直非秦者去為客者逐(兩句一/正一反)然則是所重者在乎
色樂珠玉而所輕者在乎人民也(含無限/意思)此非所以跨
海内制諸侯之術也(説秦始皇之/辭不得不然)臣聞地廣者粟多國
大者人衆兵彊則士勇是以㤗山不辭土壤故能成其
大河海不擇細流故能就其深王者不郤衆庶故能明
其徳是以地無四方民無異國四時充美鬼神降福此
五帝三王之所以無敵也今乃棄黔首以資敵國郤賓
客以業諸侯使天下之士退而不敢西向裹足不入秦
(秦若不用/必歸它國)此所謂藉冦兵而齎盜糧者也(它國得士而/用之便成孝)
(公惠/昭)夫物不産於秦可寳者多(以小喻大/亦以自見)士不産於秦
願忠者衆今逐客以資敵國損民以益讐内自虛而外
樹怨於諸侯求國無危不可得也
　　上太常博士書(劉歆/)
　　　迂齋批(辨難攻擊之/體峻潔有力)
昔唐虞既衰而三代迭興聖帝明王累起相襲其道甚
著周室既㣲而禮樂不正道之難全也如此是故孔子
憂道之不行厯國應聘自衛反魯然後樂正雅頌乃得
其所修易序書制作春秋以紀帝王之道及孔子没而
㣲言絶七十子終而大義乖重遭戰國棄籩豆之禮理
軍旅之陳孔氏之道抑而孫呉之術興陵夷至於暴秦
燔經書殺儒士設挾書之法行是古之罪道術由是遂
滅漢興去聖帝明王遐逺仲尼之道又絶法度無所因
襲時獨有一叔孫通略定禮儀天下唯有易卜未有它
書至孝惠之世乃除挾書之律然公卿大臣絳灌之屬
咸介胄武夫莫以為意至孝文皇帝始使掌故晁錯從
伏生受尚書尚書初出於屋壁朽析散絶今其書見在
時師傳讀而已詩始萌芽天下衆書往往頗出皆諸子
傳説猶廣立於學官為置博士在漢朝之儒唯賈生而
已至孝武皇帝然後鄒魯梁趙頗有詩禮春秋先師(方/兼)
(説春/秋)皆起於建元之間當此之時一人不能獨盡其經
或為雅或為頌相合而成泰誓後得博士集而讀之故
詔書稱曰禮壞樂崩書缺簡脱朕甚閔焉時漢興已七
八十年離於全經固已逺矣及魯恭王壞孔子宅欲以
為宫而得古文於壞壁之中逸禮有三十九書十六篇
(自起頭至此皆是説諸經更/涉乆逺猶未得全備之意)天漢之後孔安國獻之遭
巫蠱倉卒之難未及施行及春秋左氏丘明所修(方説/左氏)
皆古文舊書多者二十餘通藏於秘府伏而未發孝成
皇帝閔學殘文缺稍離其真乃陳發祕藏校理舊文得
此三事以考學官所傳經或脱簡傳或間編傳問民間
則有魯國桓公趙國貫公膠東庸生之遺學與此同抑
而未施(其得之如此之/難豈可輕廢)此乃有識者之所惜閔士君子
之所嗟痛也往者綴學之士不思廢絶之闕苟因陋就
寡分文析字煩言碎辭學者罷老且不能究其一藝信
口説而背傳記是末師而非往古至於國家將有大事
若立辟雍封禪巡狩之儀則幽㝠而莫知其原猶欲保
殘守缺挾恐見破之私意而無從善服義之公心或懷
妒嫉不考情實雷同相從隨聲是非抑此三學以尚書
為備謂左氏為不傳春秋豈不哀哉今聖上徳通神明
繼統揚業亦閔文學錯亂學士若兹雖昭其情猶依違
謙讓樂士與君子同之故下明詔試左氏可立不遣近
臣奉指衘命將以輔弱扶㣲與二三君子比意同力冀
得廢遺今則不然深閉固距而不肯試猥以不誦絶之
欲以杜塞餘道絶滅㣲學夫可與樂成難與慮始此乃
衆庶之所為耳非所望士君子也(辨難/有方)且此數家之事
皆先帝所親論今上所考視其古文舊書皆有徴驗外
内相應豈苟而已哉夫禮失求之於野古文不猶愈於
野乎(有/力)往者博士書有歐陽春秋公羊易則施孟然孝
宣皇帝猶廣立穀梁春秋梁丘易大小夏侯尚書義雖
相反猶並置之何則與其過而廢之也寜過而立之(有/力)
傳曰文武之道未墜於地在人賢者志其大者不賢者
志其小者今此數家之言所以兼包大小之義豈可偏
絶哉若必専已守殘黨同門妒道真違明詔失聖意以
䧟於文吏之議甚為二三君子不取也
　
　
　
　
　
　
　
　
　
　古文集成巻十五
欽定四庫全書
　古文集成巻十六　　　　宋　王霆震　編
　　前丙集二
　　　書
　　上宰相書(韓愈/)
　　　西山批(按公三上書今獨取此以其論周公之/待士反復委折可為作文之法故耳然)
　　　(以公之賢而急於仕/進如此亦可惜也)
　　　迂齋批(以周公與當時之事反覆對説而求士/之緩急居然可見雖是退之切於求進)
　　　(然亦/如此)
愈聞周公之為輔相急於見賢也方一食三吐其哺方
一沐三握其髪當是時天下之人才皆已舉用姦邪讒
佞欺負之徒皆已除去四海皆已無虞九夷八蠻在荒
服之外者皆已賔貢天災時變昆蟲草木之妖皆已銷
息天下之所謂禮樂刑政教化之具皆已修理風俗皆
已敦厚動植之物風雨霜露之所霑被者皆已得宜休
徴嘉瑞麟鳳龜龍之屬皆已備至而周公以聖人之才
憑叔父之親其所輔理承化之功又盡章章如是其所
求進見之士豈復有賢於周公者哉不惟不賢於周公
而已豈復有賢於時百執事者哉豈復有所計議能補
於周公之化者哉然而周公求之如此其急惟恐耳目
有所不聞見思慮有所未及以負成王託周公之意不
得於天下之心如周公之心設使(反/前)其時輔理承化之
功未盡章章如是而非聖人之才而無叔父之親則將
不暇食與沐矣豈特吐哺握髪為勤而止哉(又進一步/不待吐握)
(矣/)惟其如是故於今頌成王之徳而稱周公之功不衰
今閣下為輔相亦近耳天下之賢才豈盡舉用姦邪讒
佞欺負之徒豈盡除去四海豈盡無虞九夷八蠻之在
荒服之外者豈盡賓貢天災時變昆蟲草木之妖豈盡
銷息天下之所謂禮樂刑政教化之具豈盡修理風俗
豈盡敦厚動植之物風雨霜露之所霑被者豈盡得宜
休徴嘉瑞麟鳳龜龍之屬豈盡備至其所求進見之士
雖不足以希望盛徳至(一作/如)比於百執事豈盡出其下
哉其所稱説豈盡無所補哉今雖不能如周公吐哺握
髪亦宜引而進之察其所以而去就之不宜黙黙而已
也愈之待命四十餘日矣書再上而志不得通足三及
門而閽人辭焉惟其昏愚不知逃遁故復有周公之説
焉(一有閣下其/亦察之六字)古之士三月不仕則相弔故出疆必載
質然所以重於自進者以其於周不可則去之於魯於
魯不可則去之於齊於齊不可則去之宋之鄭之秦之
楚也(精/采)今天下一君四海一國舍乎此則夷狄矣去父
母之邦矣(囘䕶善/救首尾)故士之行道者不得於朝則山林而
已矣山林者士之所獨善自養而不憂天下者之所能
安也如有憂天下之心則不能矣故愈毎自進而不知
愧焉書亟上足數及門而不知止焉寜獨如此而已惴
惴焉惟恐不得出大賢之門下是懼亦惟少垂察焉
　　與孟簡尚書書(韓愈/)
　　　東萊批(此一篇須/㸔大開合)
　　　迂齋批(出脱孟子是自出脱推尊孟/子亦是自推尊文字抑揚格)
來示云(吕本作愈白䝉惠/書云却無此三字)有人傳愈近少信(一無/信字)奉釋
氏者此傳之者(一無上/四字)妄也潮州時有一老僧號大顛
頗聰明識道理逺地無所可與語者故自山召至州郭
留十數(一作/百十)日實能外形骸以理自勝不為事物侵亂
與之語雖不盡解要且自(一無/自字)胸中無滯礙(一無自胸/中無滯礙)
(六/字)自以為難得因與往來及祭神至海上遂造其廬及
來袁州留衣服為别乃人之情非崇信其法求福田利
益也孔子云丘之禱乆矣(吕云自此/是作文)凡君子行已立身
自有法度(吕云承上警/䇿立兩句)聖賢事業具在方册(吕云解/上意)可
效可師仰不愧天俯不愧人内不愧心(吕云語健立身/行已兩句熟有)
(此一句上/兩句新)積善積惡殃慶自各以其類至何有去聖人
之道捨先王之法而從夷狄之教以求福利也詩不云
乎豈弟君子求福不回傳又曰不為威惕不為利疚假
如釋氏能與人為禍福(一作/祟)非守道君子之所懼也况
萬萬無此理且彼佛者果何人哉(吕云再/喚起)其行事類君
子邪類小人邪(吕云設/兩端)若君子也必不妄加禍於守道
之人如小人也其身已死其鬼不靈天地神祗昭布森
列非可誣也(吕云辭/語壯)又肯令其鬼行胸臆作威福於其
間哉進退無所據而信奉之亦且惑矣(吕云闗鎻/上兩意)且愈
不助釋氏而排之者亦有説(吕云平/鋪兩意)孟子云今天下不
之楊則之墨楊墨交亂而聖賢之道不明聖賢之道不
明則三綱淪而九法斁(音妬/敗也)禮樂崩而夷狄横(下孟/切)幾
何不為禽獸也故曰能言距楊墨者聖人之徒也揚子
雲曰古者楊墨塞路孟子辭而闢之廓如也夫楊墨行
正道廢將數百年(吕云欲反/難孟子)以至於秦卒滅先王之法
燒除經書坑殺學士天下遂大亂(吕云見楊/墨害深)及秦滅漢
興且百年尚未知修明先王之道(吕云不得/不重説)其後始除
挾書之律(吕云輕/説過)稍求亡書招學士經雖少得尚皆殘
缺十亡二三故學士多老死新者不見全經不能盡知
先王之事各以所見為守分離乖隔不合不公(吕云不/公字最)
(下得/好)二帝三王羣聖人之道於是大壞後之學者無所
尋逐以至於今泯泯也其禍出於楊墨肆行而莫之禁
故也(吕云下字詞自此以下直至篇末無限/曲折宛轉  意方足當通作一篇㸔)孟子雖聖
賢不得位空言無施雖切何補然賴其言而今學者尚
知宗孔氏崇仁義貴王賤霸而已其大經大法皆亡滅
而不救壞爛而不收所謂存十一於千百安在其能廓
如也(上面説孟子許多未盡只此一句轉了筆端有千/鈞之重  吕云此生一段難孟子然其中乃意與)
(辭不與乃説/孟子無功處)然向(一作/苟)無孟氏則皆服左袵而言侏離
矣(吕云難二百來字只作兩三句救起最警䇿處此上/一句破前頭數百句  侏音朱侏離蠻夷語聲也)
故愈嘗推尊孟氏以為功不在禹下者為此也(推尊孟/子亦是)
(為自已張本吕/云救起孟子)漢氏以來羣儒區區修補百孔千瘡隨
亂隨失其危如一髪引千鈞綿綿延延寖以㣲滅(吕云/下得)
(好之見不勝佛/老  害警䇿)於是時也而唱釋老於其間鼓天下之
衆而從之嗚呼其亦不仁甚矣(吕云不仁字/最下得好)釋老之害
過於楊墨(吕云此下却是韓愈自/論責佛老抑揚髙下處)韓愈之賢不及孟子
孟子不能救之於未亡之前而韓愈乃欲全之於已壞
之後(上面説不及孟子收拾在此句亦㣲見雖不/及實過之之意非謂道徳過之用力過之也)嗚呼
其亦不量其力且見其身之危莫之救以死也雖然使
其道由愈而粗傳雖滅死萬萬無恨(本意在此句亦與/説孟子處相應)
天地鬼神臨之在上質之在傍又安得因一摧折自毁
其道以從於邪也(吕云語壯/有氣骨)籍湜輩雖屢指教不知果
能不叛去否辱吾兄眷厚而不獲承命惟増慚懼死罪
死罪愈再拜
　　重答張籍書(韓愈/)
　　　東萊批(此篇節奏嚴潔/鋪叙回互分明)
吾子不以愈無似意欲推而納諸聖賢之域(練語此句/便有意下)
(得/好)拂其邪心増其所未髙謂愈之質有可至於道者(重/説)
浚其源導其所歸溉其根將食其實此盛徳者之所辭
讓(造語好即/重明輕)况於愈者哉抑其中有宜復者故不可遂
已(轉/換)昔者聖人之作春秋也既深其文辭矣然猶不敢
公傳道之口授弟子至於後世然後其書出焉其所以
慮患之道㣲也(應/)今夫二氏之所宗而事之者(避就○/回互)
下及公卿輔相(融/化)吾豈敢昌言排之哉(藏人/主意)擇其可語
者誨之(舉輕/明重)猶時與吾悖其聲譊譊若遂成其書(轉/)則
見而怒之者必多矣(重/)必且以我為狂為惑其身之不
能恤(自抑其中有宜復者至此是/抑輕明重段數鋪叙不雜)書於吾何有(結/佳)夫子
聖人也(抑/)且曰自吾得子路而惡聲不入於耳其餘輔
而相者周天下(文勢/自然)猶且絶粮於陳畏於匡毁於叔孫
奔走於齊魯宋衛之郊其道雖尊其窮也亦甚矣(作文/佳○)
(下字好長/短有力)賴其徒相與守之卒有立於天下(繳/)向使獨
言之而獨書之(應/)其存也可冀乎(結/好)今夫二氏行乎中
土也蓋六百有餘年矣(抑/)其植根固其流波漫(語健下/字好)
非所以朝令而夕禁也自文王没武王周公成康相與
守之禮樂皆在至乎夫子未久也自夫子而至乎孟子
未久也自孟子而至乎揚雄亦未久也(文勢○鋪/叙間架)然猶
其勤若此其困若此而後能有所立吾其可易而為之
哉(轉/)其為也易則其傳也不逺(結中含/警䇿意)故余所以不敢
也(生下/意)然觀古人得其時行其道則無所為書(轉○意/不露而)
(接/)為書者皆所為不得行乎今而行乎後者也(言著書/之意)
今吾之得吾志失吾志未可知俟五六十為之未失也
天不欲使兹人有知乎則吾之命不可期如使兹人有
知乎非我其誰哉(使孟子捨我其誰之意此㸃化好○/蘇文田承相書亦同○承襲孟子)
其行道其為書其化今其傳後必有在矣(應有力一/篇警䇿)吾
子其何遽慼慼於吾所為哉(結有/力)前書謂吾與人商論
不能下氣若好已勝者(此是/餘意)然雖誠有之抑非好已勝
也好已之道勝也已之道乃夫子孟軻揚雄所傳之道
也若不勝則無所為道吾豈敢避是名哉(又重説見得/承孟子以道)
(自任○下/得好處)夫子之言曰吾與回言終日不違如愚則其
與衆人辨也有矣(使事牽引以無為有因彼借此才使/正事便不是此文字所以好○旁影)
(甚/佳)駁雜之譏前書盡之吾子其復之昔者夫子猶有所
戯詩不云乎善戯謔兮不為虐兮記曰張而不弛文武
不為也豈害於道哉(用事中/間架)吾子其未之思乎孟君將
有適思與吾子别庶幾一來愈再拜
　　荅陳生書(師錫一云陳生商/)　(韓愈/)
　　　東萊批(中間四㫁鋪/叙齊整極好)
愈白陳生足下今之負名譽享榮顯者在上位幾人足
下求速化之術不於其人乃以訪愈是所謂借聴於聾
求道於盲雖其請之勤勤教之云云未有見其得者也
愈之志在古道又甚好其言辭觀足下之書及十四篇
之詩亦云有志於是矣而其所問則名所慕則科故愈
疑於其對焉雖然厚意不可虚辱聊為足下誦其所聞
蓋君子病乎在已而順乎在天待已以信而事親以誠
所謂病乎在已者仁義存乎内彼聖賢者能推而廣之
而我蠢然為衆人所謂順乎在天者貴賤窮通之來乎
吾心而隨順之不以累於其初所謂待已以信者已果
能之人曰不能勿信也已果不能人曰能之勿信也孰
信哉信乎已而已矣所謂事親以誠者盡其心不夸於
外先乎其質而後乎其文者也盡其心不夸於外不以
已之得於外者為父母榮也名與位之謂也先乎其質
者文行也後乎其文者飲食甘㫖以其外物供養之道
者也誠者不欺之名也待於外而後為養薄於質而厚
於文斯其不類於欺歟果若是子之汲汲科名以不得
進為親之羞者惑也速化之術如是而已古之學者惟
義之問誠將學於大學愈獨守是説而俟見知焉
　　與陳京給事書(韓愈/)
愈之獲見於閣下有年矣始者亦嘗辱一言之譽貧賤
也衣食於奔走不得朝夕繼見其後閣下位益尊伺候
於門牆者日益進夫位益尊則賤者日隔伺候於門牆
者日益進則愛博而情不専愈也道不加修而文日益
有名夫道不加修則賢者不與文日益有名則同進者
忌始之以日隔之疏加之以不専之望以不與者之心
而聴忌者之説由是閣下之庭無愈之跡矣去年春亦
嘗一進謁於左右矣温乎其容其若加其新也矣屬乎
其言其若憫其窮也矣退而喜也以告於人其後如東
京取妻子又不得朝夕繼見及其還也亦嘗一進謁於
左右矣邈乎其容其若不察其愚也悄乎其言其若不
接於情也退而懼也不敢復進今則釋然悟翻然悔曰
其邈也乃所以怒其來之不繼也其悄也乃所以示其
意也
　　荅陳商書(韓愈/)
　　　東萊集註
愈白辱惠書語髙而㫖深三四讀尚不能通曉茫然増
愧赧又不以其淺弊無過人智識且諭以所守幸甚愈
敢不吐情實然自識其不足補吾子所須也齊王好竽
(韓子十二篇齊宣王好竽南郭先生不/知竽而濫於三百人之中以吹食禄)有求仕於齊者
操瑟而往立王之門三年不得入叱曰吾瑟鼓之能使
鬼神上下吾鼓瑟合軒轅氏之律吕(前律厯志陽六為律/隂六為吕黄帝之所)
(作/也)客罵之曰王好竽而子鼓瑟瑟雖工如王之不好何
是所謂工於瑟而不工於求齊也今舉進士於此世求
禄利行道於此世而為文必使一世人不好得無與
操瑟立齊門者比歟文誠工不利於求求不得則怒且
怨不知君子必爾為不也故區區之心毎有來訪者皆
有意於不肖者也略不辭讓遂盡言惟吾子諒察
　　荅李翊書(韓愈/)
　　　東萊集註云(樊曰公荅李翊二書或作李翔作/也正元十八年陸傪佐主司權徳)
　　　(輿於禮部公以李翊薦於傪用是/其年登第此書其十七年所作歟)
　　　迂齋云(吕居仁説退之荅李翊/書最見為文養氣妙處)
李生足下生之書辭甚髙而其問何下而恭也能如是
誰不欲告生以其道道徳之歸也有日矣况其外之文
乎抑愈所謂望孔子之門牆而不入於其宫者烏足以
知是且非耶雖然不可不為生言之生所謂立言者是
也生所為者與所期者甚似而幾矣抑不知生之意蘄
勝於人而取於人耶將蘄至於古之立言者耶蘄勝於
人而取於人則固勝於人而可取於人矣將蘄至於古
之立言者則無望其速成無誘於勢利養其根而竢其
實加其膏而希其光根之茂者其實遂膏之沃者其光
燁仁義之人其言藹如也抑又有難者愈之所為不自
知其至猶未也雖然學之二十餘年矣始者非三代兩
漢之書不敢觀非聖人之志不敢存處若忘行若遺儼
乎其若思茫乎其若迷當其取於心而注於手也惟陳
言之務去戞戞乎其難哉其觀於人也不知其非笑之為
非笑也如是者亦有年猶不改然後識古書之正偽與
雖正而不至焉者昭昭然白黒分矣而務去之乃徐有
得也當其取於心而注於手也汨汨然來矣其觀於人
也笑之則心以為喜譽之則心以為憂以其猶有人之
説者存也如是者亦有年然後浩乎其沛然矣吾又懼
其雜也迎而距之平心而察之其皆醇也然後肆焉雖
然不可以不養也行之乎仁義之塗游之乎詩書之源
無迷其塗無絶其源終吾身而已矣氣水也言浮物也
水大而物之浮者小大畢浮氣之與言猶是也(退之論/佛骨表)
(徙鱷魚文并言折王庭湊出/牛元翼則氣之所養可知)氣盛則言之短長與聲之
髙下者皆宜雖如是其敢自謂幾於成乎雖幾於成其
用於人也奚取焉雖然待用於人者其肖於器則時用
焉用與舍屬諸人君子則不然處心有道行已有方用
則施諸人舍則傳諸其徒垂諸文而為後世法如是者
其亦足樂乎其無足樂也有志乎古者希矣志乎古必
遺乎今吾誠樂而悲之亟稱其人所以勸之非敢褒其
可褒而貶其可貶也問於愈者多矣念生之言不志乎
利聊相為言之
　　請韓文公配享書(皮日休/)
於戯聖人之道不過乎求用用於生前則一時可知也
用於死後則百世可知也故孔子之封賞自漢至隋其
爵不過乎公侯至於吾唐乃䇿王號七十子之爵命自
漢至隋或卿大夫至於吾唐乃封公侯曽參之孝道動
天地感鬼神自漢至隋不過乎諸子至於吾唐乃旌入
十哲噫天地乆否忽㤗則平日月乆昏忽開則明雷霆
乆息忽震則驚雲霧久鬱忽廓則清仲尼之道否於周
秦而昏於漢魏息於晉宋而鬱於陳隋遇於吾唐萬世
之憤一朝而釋倘死者可作其志可知也今有人(説韓/愈)
身行聖人道口吐聖人言行如顔閔文若游夏死不得
配食於夫子之側愚又不知尊先聖之道也夫孟子荀
卿翼傳孔道以至於文中子文中子之末降及貞觀開
元其傳者漓其繼者淺或引刑名以為文或援縱横以
為理或作詞賦以為雅文中之道曠百祀而得室授者
唯昌黎文公蹴楊墨於不毛之地蹂釋老於無人之境
故得孔道巍然而自正夫今之文人千百士之作釋其
巻觀其詞無不禆造化補時政繄公之力也公之文曰
僕自度若世無孔子僕不當在弟子之列設使公生孔
子之世公未必不在四科焉國家以二十賢者代用其
書垂於國胄並配享於孔聖廟堂者其為典禮也大矣
美矣苟以代用其書得不能以釋聖人之詞箋聖人之
義哉况有身行其道口傳其文吾唐以來一人而已死
反不得在二十一賢之列則未以乎典禮為備伏請命
有司定其配享之位則自兹以後天下以文化未必不
由夫是也
　
　
　古文集成巻十六
欽定四庫全書
　古文集成巻十七　　　　宋　王霆震　編
　　前丙集三
　　　書
　　荅韋中立書(栁宗元/)
　　　迂齋批(㸔後面三節則子厚平生用力於文字/之功一一可考韓退之與本朝老蘇陳)
　　　(後山凡以文名家者人人皆有經/厯但各有入頭處與自得處耳)
二十一日宗元白辱書云欲相師僕道不篤業甚淺近
環顧其中未見可師者雖嘗好言論為文章甚不自是
也不意吾子自京都來蠻夷間乃幸見取僕自卜固無
取假令有取亦不敢為人師為衆人師且不敢况敢為
吾子師乎孟子稱人之患在好為人師由魏晉氏以下
人益不事師今之世不聞有師有輒譁笑之以為狂人
獨韓愈奮不顧流俗犯笑侮收召後學作師説因抗顔
而為師世果羣怪聚罵指目牽引而憎與為言詞愈以
是得狂名居長安炊不暇熟又挈挈而東如是者數矣
屈子賦曰邑犬羣吠吠所怪也(就引喻/作議論)僕往聞庸蜀之
南恒雨少日日出則犬吠予以為過言前六七年僕來
南二年冬幸大雪踰嶺被南越中數州之犬皆蒼黄吠
噬狂走者累日至無雪乃已然後始信前所聞者今韓
愈既自以為蜀之日而吾子又欲使吾為越之雪不以
病乎非獨見病亦以病吾子然雪與日豈有過哉(出/脱)顧
吠者犬耳度今天下不吠者幾人(以犬比當時之人/此子厚最薄處)而
誰敢衒怪於羣目以召閙取怒乎僕自讁過以來益少
志慮居南中九年増脚氣病漸不喜閙豈可使呶呶(尼交/切)
者早暮咈吾耳騷吾心則固僵仆煩憒愈不可過矣平
居望外遭齒舌不少獨欠為人師耳抑又聞之(引類以/證之)
古者重冠禮將以責成人之道是聖人所尤用心也數
百年來人不復行近有孫昌𦙍者獨發憤行之既成禮
明日造朝至外廷薦笏言於卿士曰某子冠畢應之者
咸憮(音/武)然京兆尹鄭叔則怫然曳笏却立曰何預我耶
廷中皆大笑天下不以非鄭尹而怪孫子何哉獨為所
不為也(有/力)今之命師者大類此吾子行厚而辭深凡所
作皆恢然有古人形貌雖僕敢為師亦何所増加也假
而以僕年先吾子聞道著書之日不後誠欲往來言所
聞則僕固願悉陳中所得者吾子苟自擇之取某事去
某事則可矣若定是非以教吾子僕材不足而又畏前
所陳者其為不敢也决矣(應/前)吾子前所欲見吾文既悉
以陳之非以耀明于子聊欲以觀子氣色誠好惡何如
也今書來言者皆大過吾子誠非佞譽誣諛之徒直見
愛甚故然耳(自此以下歴言/畢生用工夫處)始吾幼且少為文章以辭
為工及長乃知文者以明道固不苟為炳炳烺烺(音/朗)務
采色夸聲音而以為能也凡吾所陳皆自謂近道而不
知道之果近乎逺乎吾子好道而可吾文或者其於道
不逺矣(自此以下皆/歴陳所得)故吾毎為文章未嘗敢以輕心掉
之懼其剽而不留也未嘗敢以怠心易之懼其弛而不
嚴也未嘗敢以昏氣出之懼其昧没而雜也未嘗敢以
矜氣作之懼其偃蹇而驕也抑之欲其奥揚之欲其明
疎之欲其通亷之欲其節激而發之欲其清固而存之
欲其重(一句中字又/更移易不得)此吾所以羽翼夫道也(此心術中/出故直説)
(羽翼/夫道)本之書以求其質本之詩以求其恒本之禮以求
其宜本之春秋以求其㫁本之易以求其動此吾所以
取道之原也(看他下許多本字又看/下面下許多參字)參之穀梁氏以厲
其氣參之孟荀以暢其支參之莊老以肆其端參之國
語以博其趣參之離騷以致其幽參之太史公以著其
潔(只是五經用五个本字其/餘只用參字不可移動)此吾所以旁推交通而以
為之文也凡若此者果是耶非耶有取乎抑其無取乎
吾子幸觀焉擇焉有餘以告焉苟亟來以廣是道子不
有得焉則我得矣又何以師云爾哉取其實而去其名
無招越蜀吠怪而為外庭所笑則幸矣(應前雪日/○應冠禮)宗元
復白
　　與韓愈論史書(栁宗元/)
　　　迂齋批(掊擊辨難之體沈著/痛快可以想見其人)
前獲書言史事云具與劉秀才書及今見書藁私心甚
不喜與退之往年言史事甚大謬若書中言退之不宜
一日在館下安有探宰相意以爲苟以史榮一韓退
之耶若果爾退之豈宜虚受宰相榮已而冒居館下近
宻地食奉養役使掌故利紙筆為私書取以供子弟費
古之志於道者不宜若是且退之以為紀録者有刑禍
避不肯就尤非也史以名為褒貶猶且恐懼不敢為設
使退之為御史中丞大夫其褒貶成敗人愈益顯其宜
恐懼尤大也(以重/明輕)則又揚揚入臺府美食安坐行呼唱
於朝廷而已耶在御史猶爾設使退之為宰相生殺出
入升黜天下士其敵益衆則又將揚揚入政事堂美食
安坐行呼唱於内庭外衢而已耶何以異不為史而榮
其號利其禄者也又言不有人禍必有天刑若以罪夫
前古之為史者然亦甚惑凡居其位思直其道(議論/正)道
苟直雖死不可回也如回之莫若亟去其位孔子之困
於魯衛陳宋蔡齊楚者是也(力詆紀錄者/有刑禍之説)其時暗諸侯
不能以也其不遇而死不以作春秋故也(難得/倒)當其時
雖不作春秋孔子猶不遇而死也若周公史佚雖紀言
書事猶遇且顯也(解析/分明)又不得以春秋為孔子累范曄
悖亂雖不為史其宗族亦誅司馬遷觸天子喜怒班固
不撿下崔浩沽其直以鬭暴虜皆非中道(十分難/得倒)左丘
明以疾盲出於不幸子夏不為史亦盲不可以是為戒
其餘皆不出此是退之宜守中道不忘其直無以他事
自恐退之之恐惟在不直不得中道(議論/正)刑禍非所恐
也(句有/力)凡言二百年文武事多有誠(一作/誡)如此者今退
之曰我一人也何能明則同職者又所云若是後來繼
今者又所云若是人人皆曰我一人則卒誰能紀傳之
耶如退之但以所聞知孜孜不敢怠同職者後來繼今
者亦各以所聞知孜孜不敢怠則庶幾不墜使卒有明
也不然徒信人口語毎毎異辭日以滋乆則所云磊磊
軒天地者决必不沈没且亂雜無可考非有志者所忍
恣也果有志豈當待人督責迫蹙然後為官守耶义凡
鬼神事渺茫荒惑無可准明者所不道退之智而猶懼
於此今學如退之辭如退之好言論如退之慷慨自謂
正直行行(下浪/切)焉如退之猶所云若是則唐之史述其
卒無可託乎明天子賢宰相得史才如此而又不果甚
可痛哉退之宜更思可為速為果卒以為恐懼不敢則
一日可引去又何以云行且謀也今當為而不為又
誘館中他人及後生者此大惑已不勉已而欲勉人難
矣哉
　　與李睦州論服氣書栁(宗元/)
　　　迂齋批(曉警深切詞氣勁拔開闔/曲盡其妙所恨太厲聲色)
二十六日宗元再拜前四五日與邑中可與遊者遊愚
溪上池西小丘坐栁下酒行甚歡坐者咸望兄不能俱
以為兄由服氣以來貌加老而心少歡愉不若前去年
時既言皆沮然眄睞(上莫見切下各/代切斜視也)思有以已兄用斯
術而未得路聞一日濮陽呉武陵最輕健先作書道天
地日月黄帝等下及列仙方士皆死狀出千餘字頗甚
快辯伏觀兄貌笑口順而神不偕來及食時竊睨和糅
(女救切/雜也)燥濕與啖飲多寡猶自若見兄陽徳其言而隂
黜其忠也(言其拒/善不納)若古之彊大諸侯然負固怙力敵至
則諾去則肆是不可變之尤者也攻之不得則宜濟師
今呉子之師已遭諾而退矣愚敢厲鋭擐(音/患)堅鳴鐘鼔
以進决於城下惟兄明聴之(借興師討罪/之意以闢之)凡服氣之大
不可者呉子已悉陳矣悉陳而不變者無他以服氣書
多美言而以為得恒乆大利則又安能棄吾美言大利
而從他人之苦言哉今愚甚呐(訥亦從口/見集韻)不能多言大
凡服氣之可不死歟不可歟夀歟夭歟康寜歟疾癘歟
若是者愚皆不言(亦因武陵/已言之故)但以世之兩事已所經見
者類之以明兄所信書必無可用愚幼時嘗嗜音見有
學操琴者不能得碩師而偶傳其譜(要見服氣無所師/承此是攻他要領)
讀其聲以布其爪指蚤起則嘐嘐(火苞/切)譊譊(馨么/切)以逮
夜又増以脂燭燭不足則諷而鼔諸席如是十年以為
極工出至大都邑操於衆人之座則皆得大笑曰嘻何
清濁之亂而疾舒之乖歟卒大慚而歸及年少長則嗜
書又見有學書者亦未能得碩師獨得國故書伏而工
之其勤若向之為琴者而年又倍焉出曰吾書之工能
為若是知書者又大笑曰是形從而理逆卒為天下棄
又大慚而歸是二者皆極工而反棄者何哉無所師而
徒狀其文也(結有/力)其所不可傳者卒不能得故雖窮日
夜弊嵗紀愈疎而不近也今兄之所以為服氣者果誰
師耶(應上無所師/承○疑詞)始者獨見兄傳得氣書於盧遵所伏
讀二三日遂用之其次得氣訣於李計所又參取而大
施行焉是書是訣遵與計皆不能知然則兄之所以學
者無碩師矣(决/詞)是與向之兩事者無毫末差矣宋人有
得遺契者宻數其齒曰吾富可待矣兄之術或者其類
是歟兄之不信今使號於天下曰孰為李睦州友者今
欲已睦州氣術者左袒不欲者右袒則凡兄之友皆左
袒矣則又號曰孰為李睦州客者今欲已睦州氣術者
左袒不欲者右袒則凡兄之客皆左袒矣則又以是號
於兄之宗族則皆左袒矣號姻婭則皆左袒矣入而號
之閨門之内則子姪親䁥皆左袒矣下之號於臧獲僕
妾則臧獲僕妾皆左袒矣出而號於素為將率胥史者
則將率胥史皆左袒矣則又之天下號曰孰為李睦州
讎者今欲已睦州氣術者左袒不欲者右袒則凡兄之
讎者皆右袒矣(友與客以下凡七句而讎只一/語蓋名之曰讎則無可分别者)然則利
害之原可知也(並列恩讎兩端有許多文/字却以一句結之所以佳)友者欲久存
其道客者欲乆存其利宗族姻婭欲乆存其戚閨門之
内子姪親䁥欲乆存其恩臧獲僕妾欲乆存其主將率
胥史欲乆存其勢(與徐公之妻之妾之客句法同○此/一段文字是從鄒忌告齊宣王闗轉)
(來六个字都/不可移動)讎欲速去其害(亦只/一句)兄之為是術凡今天
下欲兄乆存者皆懼而欲兄速去者獨喜兄為而不已
則是背親而與讎不及中人者皆知其為大戾而兄安
焉固小子之所懍懍也兄其有意乎卓然自更使讎者
失望而慄親者得欲而忭則愚願椎肥牛擊大豕刲羣
羊以為兄餼窮隴西之麥殫江南之稻以為兄夀鹽東
海之水以為鹹醯敖倉之粟以為酸極五味之適致五
臟之安心恬而志逸貌美而身胖醉飽謳歌愉懌訢歡
流聲譽於無窮垂功烈而不刋不亦㫖哉孰與去味以
即淡去樂以却愁(分别利/害之言)悴悴焉膚日皺肌日虚守無
所師之術尊不可傳之書(終始破他/無所師承)悲所愛而慶所憎
(用字/錯綜)徒曰我能堅壁拒境以為彊大是豈所謂彊而大
也哉(終始借興師/用兵而言)無任疑懼之甚
　　荅皇甫湜書(李翺/)
　　　迂齋批(觀翺此書直欲以當代史筆自任中間/品量前代史筆之髙下發明人所未及)
辱書覽所寄文章詞髙理直歡恱無量有足發予者自
别足下來僕口不曽言文非不好也言無所益衆亦未
信秪足以招謗忤物於道無明故不言也僕到越中得
一官三年矣材能甚薄澤不被物月費官錢自度終無
補益(雖是大綱所説/已含著書意)累求罷去尚未能以為愧僕性不
解謟佞坐不能曲事權貴以故不得齒於朝廷而足下
亦抱屈在外故累有所説凡古賢聖得位於時道行天
下皆不著書以其事業存於制度足以自見故也其著
書者蓋道徳充積阨摧於時(此其所以/任史筆)身卑處下澤不
能潤物恥灰燼而泯又無聖人為之發明故假空言是
非一代以傳無窮而自光耀於後故或往往有著書者
僕近寫得唐書史官材薄言詞鄙淺不足以發揚髙祖
太宗列聖明徳使後之觀者文采不及周漢之書(以史/筆自)
(任/)僕以為西漢十一帝髙祖起布衣定天下豁達大度
東漢所不及其餘唯文宣二帝為優自惠景以下亦不
皆明於東漢明章兩帝而前漢事跡灼然傳在人口者
以司馬遷班固叙述髙簡之工(發明人/所未及)故學者恱而習
焉其讀之詳也(發/)足下讀范曄漢書陳夀三國志王隠
晉書生熟何如左丘明司馬遷班固書之温習哉故温
習者事跡彰(未有人如/此發明)而罕讀書者事跡晦讀之疏數
在詞之髙下(好/)理必然也唐有天下聖明繼於周漢而
史官叙事曽不如范曄陳夀所為况足擬望左丘明司
馬遷班固之文哉僕所以為恥當兹得於時者雖負作
者之才其道既能被物則不肯著書矣(應/前)僕竊不自度
無位於朝幸有餘暇而詞句足以稱讃明盛紀一代功
臣賢士行跡灼然可傳於後自以為能不滅者不敢為
讓故欲筆削國史成不刋之書用仲尼褒貶之心取天
下公是公非以為本羣黨之所謂為是者僕未必以為
是羣黨之所謂為非者僕未必以為然使僕書成而傳
則富貴而功徳不著者未必聲明於後貧賤而道徳全
者未必不烜赫於無窮韓退之所謂誅姦諛於既死發
潜徳之幽光是翺心也僕文采雖不足以希左丘明司
馬子長足下視僕叙髙愍女楊烈婦豈盡出班孟堅蔡
伯喈之下耶(自任/如此)仲尼有言曰不有博奕者乎為之猶
賢乎已僕所為雖無益於人比之博奕猶為勝也足下
以為何如故古之賢聖當仁不讓於師仲尼則曰文王
既没文不在兹乎又曰予欲無言天何言哉孟軻則曰
予不遇魯侯天也臧氏之子安能使予不遇哉司馬遷
則曰成一家之言藏之名山以俟後聖人君子僕之不
讓亦非大過也幸無怪
　
　
　
　
　
　
　
　
　
　
　
　
　
　
　
　古文集成巻十七
欽定四庫全書
　古文集成巻十八　　　　宋　王霆震　編
　　前丙集四
　　　書
　　上范司諌書(歐公/)
　　　范文正公仲淹天聖中通判河中府召為右司
　　　諫
　　　東萊批(大率平正有眼目筋骨須看/他前後貫穿錯綜抑揚處)
　　　迂齋批(此文出於韓退之諫臣論之後亦頗祖/其遺意而文字無一語一言與之重疊)
　　　(真是可/與争衡)
司諫七品官爾(先立此一句/解説在後)於執事得之不為喜(吕曰/自小)
(説起抑揚所以待/范文正有此語)而獨區區欲一賀者誠以諫官者天
下之得失一時之公議繫焉(吕曰此是一篇主意/綱目亦頗説出大處)今世
之官自九卿百執事外至一郡縣吏非無貴官大職可
以行其道也(吕曰自/旁説來)然縣越其封郡踰其境(吕曰主一/事闗鎖來)
雖賢守長不得行以其有守也(吕曰結/上意)吏部之官不得
理兵部鴻臚之卿不得理光禄以其有司也(吕曰二句/自外面説)
(兩段來映得諫官大亦是鎖句/○守與司兩字亦移易不得)若天下之得失生民之
利害社稷之大計(應前面/主張)惟所見聞而不繫職司者獨
宰相可行之諫官可言之爾(吕曰以諫官比/宰相揚抑眼目)故士學古
懷道者仕於朝不得為宰相必為諫官諫官雖卑與宰
相等(吕曰此一段最是/筋骨節目警䇿處)天子曰不可宰相曰可天子曰
然宰相曰不然(吕日/鋪叙)坐乎廟堂之上(坐立兩字亦隠/然有尊卑之分)與
天子相可否者宰相也天子曰是諫官曰非天子曰必
行諫官曰必不可行立殿陛之前與天子争是非者諫
官也(吕曰語健精神○看他前面用廟堂與此間殿陛/四字又看他相可否争是非六字更移易不得亦)
(略見尊/卑之分)宰相尊行其道諫官卑行其言(吕曰總上二段/並説怕偏故以)
(一句轉結/諫官上)言行道亦行也(到此則言兩/道一般説盡)九卿百司郡縣
之吏(吕曰再/説前起)守一職者任一職之責(又生一/責字)宰相諫官
繫天下之事亦任天下之責(吕曰鎖前/意説出)然宰相九卿而
下失職者受責於有司諫官之失職也(到此又重/於宰相)取譏
於君子有司之法行乎一時君子之譏著之簡册而昭
明垂之百世而不泯甚可懼也(吕曰比宰相不如諫官/愈大此一段意筆最髙)
(他人説大止於宰相今/言不如極妙○愈重)夫七品之官(應起頭/一句)任天下之
責懼百世之譏豈不重耶(吕曰此二段應前任天下/之責結上説闗鎖來法)非
材且賢者不能為也(吕曰勾鎖下入/説文公生下)近執事始被召於
陳州洛之士大夫相與語曰我識范君知其材也其來
不為御史必為諫官及命下果然(吕曰省/文有力)則又相與語
曰我識范君知其賢也他日聞有立天子陛下直辭正
色面争廷論者非他人必范君也(期/之)拜命以來翹首企
足竚乎有聞而卒未也竊惑之(疑/之)豈洛之士大夫能料
於前而不能料於後也(吕曰/總上)將執事有待而為也(吕曰/生下)
(段○本欲責之而固/緩之文字節奏當然)昔韓退之作争臣論以譏陽城不
能極諫(吕曰此段説/破骨髓精神)卒以諫顯(吕曰應/有待)人皆謂城之不
諫蓋有待而然(吕曰應/下段)退之不識其意而妄譏脩獨以
謂不然當退之作論時(吕曰欲説下/士先立此柱)城為諫議大夫已
五年後又二年(吕曰論陽/城事最切)始廷論陸贄及沮裴延齡作
相欲裂其麻纔兩事爾當徳宗時可謂多事矣(吕曰欲/説下先)
(立此句/有力)授受失宜叛將彊臣羅列天下又多猜忌進任
小人於此之時豈無一事可言而須七年耶當時之事
豈無急於沮延齡論陸贄兩事耶謂宜朝拜官而夕奏
疏也幸而城為諫官七年適遇延齡陸贄事一諫而罷
以塞其責向使止五年六年而遂遷司業是終無一言
而去也何所取哉(吕曰此一段説破骨髓精神盡在於/此○精神都在幸而向使兩轉上)
今之居官者卒三嵗而一遷或一二嵗甚者半嵗而遷
也(此一轉/又𦂳)此又非可以待乎七年也(有從退之作論生/許多話更不曽㫁)
今天子躬親庶政化理清明雖為無事(出/脫)然自千里詔
執事而拜是官者豈不欲聞正議而樂讜言乎(吕曰餘/意不傷)
(時有含/蓄囬互)然今未聞有所言説使天下知朝廷有正士而
彰吾君納諫之明也夫布衣韋帶之士窮居草茅坐誦
書史常恨不見用(吕曰自此下餘/意皆鎖得盡)及用也又曰彼非我
職不敢言或曰我位猶卑不得言得言矣又曰我有待
是終無一人言也可不惜哉(應前○結得/好極有力)伏惟執事思
天子所以見用之意懼君子百世之譏一陳昌言以塞
重望(應/前)且解洛之士大夫之惑則幸甚(應前/惑字)
　　上富丞相書(老泉/)
　　　富公名弼字彦國河南人
　　　東萊批(此篇須看曲折抑揚/開合反覆節奏好)
　　　迂齋批(此篇須看抑揚處開/闔稱停得斤兩好)
　　　又批云(富公為相頗欲更張庶事羣小/人多不樂者故預為之憂慮)
往年天子震怒出逐宰相選用舊臣堪付屬以天下者
(吕曰一句重一句自此皆/一枝一節○責望重處)使在宰府與天下更始而閣
下之位實在第二方是之時天下咸喜相慶以為閣下
惟不為宰相也故黙黙在此方今困而復起起而復為
宰相而又適值乎此時也不為而何為且吾君之意待
之如此其厚也不為而何以副吾望(吕曰間架/鋪叙好)故咸曰
後有下令而異於他日者必吾富公也朝夕而待之跂
首而望之(難/)望望然而不獲見也戚戚然而疑(吕曰此/處難了)
(反解解/了又難)嗚呼其弗獲聞也(解/)必其逺也進而及於京師
亦無聞焉(難/)不敢以疑猶曰(解/)天下之人如此其衆也
數十年之間如此其不變也皆曰(難/)賢人焉或曰彼其
中則有説也(解此句/應在後)而天下之人則未始見也然而不
能無憂(吕曰此應後解/如砥柱立中流)蓋古之君子(吕曰再/生意)愛其人也
則憂其無成(吕曰一/篇意)且嘗聞之古之君子相是君也與
是人也皆立於朝則使吾皆知其為人皆善者也而後
無憂且一人之身而欲擅天下之事雖見信於當世而
同列之人一言而疑之則事不可以成今夫政出於他
人而不懼事不出於已而不忌(精神只在出字/與不出字上)是二者
惟善人為能(見難處/十分)然猶欲得其心焉若夫衆人政出
於他人而懼其害已事不出於已而忌其成功是以有
不平之心生夫或居於吾前或立於吾後(後前/)而皆有
不平之心焉則身危(吕曰鎖/上面)故君子之岀處於其間也不
使之不平於我也(結上/意)周公立於明堂以聴天下而召
公惑何者天下固惑乎大也召公猶未能信乎吾之此
心也(回互/兩全)周公定天下誅管蔡告召公以其志以安其
身以及於成王故凡安其身者以安乎周也(議論/好)召公
之於周公管蔡之於周公是二者亦皆有不平之心焉
以為周之天下周公將遂取之也周公誅其不平而不
可告語者告其可以告語者而和其不平之心然則非
其必不可以告語者則君子未始不欲和其心(吕曰警/䇿  最)
(要看人/精神)天下之人從士而至於卿大夫宰相集處其上
將有所為何慮而不成不能忍其區區之小忿以成其
不平之心則害其大事是以君子忍其小忿以容其小
過而杜其不平之心然後當大事而聴命焉且吾之小
忿不足以易吾之大事也(結前不/平之心)故寜小容焉使無芥
蔕於其間(吕曰結/得好)古之君子與賢者並居而同樂故其
責之也詳不幸而與不肖者偶不圖其大而治其細(下/句)
(好/)則濶逺於事情而無益於當世(吕曰責/富公深)故天下無事
而後可與争此不然則否(吕曰繳/結净潔)昔者諸吕用事陳平
憂懼計無所出陸賈入見説之使交歡周勃平用其䇿
卒得絳侯北軍之助以滅諸吕夫絳侯木彊之人也非
陳平致之而誰也故賢者致其不賢者也非夫不賢者
之能致賢者也(警/䇿)曩者今上即位之初冦萊公為相惟
其側有小人不能誅又不能與之無忿故終以斥去及
范文正公在相府又欲以嵗月盡治天下事失於急與
不忍小忿故羣小人亦急逐去之一去遂不復用以殁
其身伏惟閣下以不世出之才立於天子之下百官之
上(首尾/相應)此其深謀逺慮必有所處而天下之人猶未獲
見洵西蜀人也竊有志於今世願一見於堂上(含不/盡意)惟
閣下深思之毋忽
　　上韓樞宻書(老泉/)
　　　迂齋批(議論精切筆勢縱横/開闔變化曲盡其妙)
　　　又批云(詞嚴氣勁筆端收斂頓挫十分回斡精/神深識天下之勢而議論頗從韓非孫)
　　　(武等/書來)
大尉執事洵著書無他長及言兵事論古今形勢至自
比賈誼所獻權書雖古人已徃成敗之迹苟深曉其義
施之於今無所不可昨因請見求進末議大尉許諾謹
撰其説言語朴直非有驚世絶俗之談甚髙難行之論
太尉取其大綱而無責其纎悉葢古者非用兵决勝之
為難而養兵不用之可畏今夫水激之山放之海决之
為溝塍壅之為沼沚(看他用字以水譬兵/○此是疏道之時)是天下之人
能之(起之/易)委江河注淮泗匯為洪波瀦為大湖(此四个/字與前)
(四个字都移易不/得○此是收斂時)萬世而不溢者自禹之後未之見也
(言收斂/之難)夫兵者聚天下不義之徒授之以不仁之器而
教之以殺人之事(説盡○從來未/有人如此說)夫惟天下之未安盜
賊之未殄(用兵决/勝之時)然後有以施其不義之心用其不仁
之器而試其殺人之事當是之時勇者無餘力智者無
餘謀巧者無餘技(三个有餘/字應在後)故其不義之心變而為忠
不仁之器加之於不仁而殺人之事施之於當殺(㸃化/得好)
及夫天下既平盜賊既殄(養兵不/用之時)不義之徒聚而不散
勇者有餘力則思以為亂智者有餘謀則思以為姦巧
者有餘技則思以為詐於是天下之患雜然出矣盖虎
豹終日而不殺則跳踉大呌以發其怒蝮蝎終日而不
螫則噬齧草木以致其毒其理固然無足怪者昔者劉
項奮臂於草莽之間秦楚無賴子弟千百為輩争起而
應者不可勝數(筆力/勁)轉鬬五六年天下厭兵項籍死而
髙祖亦已老矣(句/法)方是時分王諸將改定律令與天下
休息而韓信黥布之徒相繼而起者七國髙祖死於介
胄之間而莫能止也連延及於吕氏之禍訖孝文而後
定是何起之易而收之難也劉項之勢初若决河(畧應前/譬喻)
順流而下誠有可喜及其崩潰四出放乎數百里之間
拱手而莫之救也嗚呼不有聖人何以善其後(㸔過/接處)太
祖太宗躬擐甲胄跋渉險阻以斬刈四方之蓬蒿(語/壯)用
兵數十年謀臣猛將滿天下一旦巻甲而休之傳四世
而天下無變此何術也(此四字/喚得好)荆楚九江之地不分於
諸將(兩句應/不盡)而韓信黥布之徒無以啟其心也(區處之/術㫁得)
(分明○結/定了使轉)雖然天下無變而兵乆不用(應養兵不用/可畏一句)則其
不義之心蓄而無所發(不用之此/則用之彼)飽食優游求逞於良
民觀其平居無事出怨言以邀其上一旦有急是非人
得千金不可使也徃年詔天下繕完城池西川之事洵
實親見凡郡縣之富民舉而籍其名得錢數百萬以為
酒食餽餉之費杵聲未絶城輒隨壞如此者數年而後
定卒事官吏相賀卒徒相矜若戰勝凱旋而待賞者(説/當)
(時事宛在目前不言/兵驕而驕態在其中)比來京師遊阡陌間其曹往往偶
語無所諱忌聞之土人方春時尤不忍聞葢時五六月
矣㑹京師憂大水鋤耰畚築列於兩河之壖縣官日費
千金傳呼勞問之聲不絶者數十里猶且睊睊狼顧莫
肯効用(㸔他/造語)且夫内之如京師之所聞外之如西川之
所親見天下之勢今何如也(雖不深言/而婉切)御將者天子之
事也御兵者將之職也(接得/尤𦂳)天子者養尊而處優樹恩
而收名與天下為喜樂者也故其道不可以御兵人臣
執法而不求情盡心而不求名出死力以捍社稷使天
下之心繫於一人而已不與焉故御兵者人臣之事不
可以累天子也今之所患大臣好名而懼謗(病/源)好名則
多樹私恩懼謗則執法不堅是以天下之兵豪縱至此
而莫之或制也(善用/字)頃者狄公(青/)在樞府號為寛厚愛
人狎眤士卒得其歡心(揚/)而太尉(韓魏/公)適承其後彼狄
公者知御外之術而不知治内之道(抑/)此邊將材也古
者兵在外愛將軍而忘天子在内愛天子而忘將軍愛
將軍所以戰愛天子所以守(又以戰守二字續/之則文字不困)狄公以
其御外之心而施諸内太尉不反其道而何以為治(回/斡)
或者(問/)以為兵乆驕不治一旦繩之以法恐因以生亂
昔者(荅/)郭子儀去河南李光弼實代之將至之日張用
濟斬於轅門三軍股慄夫以臨淮(李/)之悍而代汾陽(郭/)
之長者三軍之士竦然如赤子之脫慈母之懷而立乎
嚴師之側何亂之敢生且夫天子者天下之父母也將
相者天下之師也(内外戰守兩字既是恐其易窮/又添父母師之語此是字變態)師雖
嚴赤子不敢以怨其父母將相雖厲天下不敢以怨其
君其勢然也(綴上譬/諭立論)天子者可以生人可以殺人故天
下望其生及其殺之也天下曰是天子殺之故天子不
可以多殺人人臣奉天子之法雖多殺天下無以歸怨
此先王所以威懷天下之術也(此論偏六經中無此意/是從韓非孫武等書來)
伏惟太尉思天下所以長乆之道而無務一時之名(應/好)
(名/句)盡至公之心而無䘏三軍之多言(應懼/謗句)天子推深仁
以結其心太尉厲威武以振其惰彼其思天子之深仁
則愛而不至於怨思太尉之威武則畏而不至於驕(有/此)
(一邊方回䕶得人主恩/愛不然則為姑息矣)君臣之體順而畏愛之道立(人/臣)
(一意行法使恩歸/人主乃是識體)非太尉吾誰望耶
　　上田樞宻書(老泉/)
　　　名况字元鈞其先京兆人後徙信都嘉祐三年
　　　為樞宻使
　　　東萊批(此篇議論反覆極/有法度切宜詳味)
天之所以與我者夫豈偶然哉堯不得以與丹朱舜不
得以與商均而瞽瞍不得奪諸舜發於其心出於其言
見於其事確乎其不可易也聖人不得以與人父不得
奪諸其子於此見天之所以與我者不偶然也夫其所
以與我者必有以用我也我知之不得行之不以告人
天固用之我實置之其名曰棄天自卑以求幸其言自
小以求用其道天之所以與我何如而我如此也其名
䙝天棄天我之罪也䙝天亦我之罪也不棄不䙝而人
不我用不我用之罪也其名曰逆天然則棄天䙝天者
其責在我逆天者其責在人在我者吾將盡吾力之所
能為者以塞乎天之所以與我之意而求免乎天下後
世之譏在人者吾何知焉吾求免夫一身之責之不暇
而暇為人憂乎哉孔子孟軻之不遇老於道塗而不倦
不愠不怍不沮者夫固知夫責之所在也衛靈魯哀齊
宣梁惠之徒不足相與以有為也我亦知之矣抑將盡
吾心焉耳吾心之不盡吾恐天下後世無以責夫衛靈
魯哀齊宣梁惠之徒而彼亦將有以辭其責也然則孔
子孟軻之目将不瞑於地下矣夫聖人賢人之用心也
固如此如此而生如此而死如此而貧賤如此而富貴
升而為天沈而為淵流而為川止而為山彼不預吾事
吾事畢矣竊怪夫後之賢者之不能自處其身也飢寒
困窮之不勝而號於人嗚呼使吾誠死於飢寒困窮邪
則天下後世之責將必有在彼其身之責不自任以為
憂而我取而加之吾身不已過乎今洵之不肖何敢以
自列於聖賢然其心亦有所不甚自輕者何者天下之
學者孰不欲一蹴而造聖人之域然及其不成也求一
言之幾乎道而不可得也千金之子可以貧人可以富
人非天之所與雖貧人富人之權求一言之幾乎道不
可得也天子之宰相可以生人可以殺人非天之所與
雖以生人殺人之權求一言之幾乎道不可得也今洵
用力於聖人賢人之術亦已乆矣其言語其文章雖不
識其果可以有用於今而傳於後與否獨怪夫其得之
不勞方其致思於心也若或起之得之心而書之紙也
若或相之夫豈無一言之幾於道者乎千金之子天子
之宰相求而不得者一旦在已故其心得以自負或者
天其亦有以與我也曩者見執事於益州當時之文淺
狹可笑飢寒窮困亂其心而聲律記問又從而破壞其
體不足觀也已數年來退居山野自分永棄與世俗日
疎濶得以大肆其力於文章詩人之優柔騷人之清深
孟韓之温醇遷固之雄剛孫呉之簡切投之所向無不
如意嘗試以為董生得聖人之經其失也流而為迂晁
錯得聖人之權其失也流而為詐有二子之材而不流
者其惟賈生乎惜乎今之世愚未見其人也作䇿二道
曰審勢審敵作書十篇曰權書(心術法制攻守彊弱用/間髙祖項籍子貢孫武)
(六國凡/十篇)洵有山田一頃非凶嵗可以無饑力耕而節用
亦足以自老不肖之身不足惜而天之所與者不忍棄
且不敢䙝也執事之名滿天下天下之士用與不用在
執事故敢以所謂䇿二道權書十篇為獻平生之文逺
不可多致有洪範論史論十篇近以獻内翰歐陽公度
執事與之朝夕相從而議天下之事則斯文也其亦庶
乎得陳於前矣若夫其言之可用與其身之可貴與否
者執事事也執事責也洵何有哉
　　上劉長安書(欒城/)
　　　名敞字原父
　　　郎學士云(此篇論自處髙/者不合於世俗)
轍聞之物之所受於天者異則其自處必髙自處既髙
則必超然有所不合於世俗盖猛虎處於深山向風長
鳴則百獸震恐而不敢出松栢生於髙岡散柯布葉而
草木為之不殖非吾則爾拒而爾則不吾抗也故夫才
不同則無朋而勢逺絶則失衆才髙者身之累也勢異
者衆之棄也昔者伯夷叔齊已嘗試之矣與其鄉人立
以其冠之不正也舍而去之夫以其冠之不正也舍之
而去則天下無乃無可與共處者邪舉天下而無可與
共處則是其勢豈可以乆也苟其勢不可以乆則吾無
乃亦將病之與其病而後反也不若其素與之之為善
也伯夷叔齊惟其往而不反是以為天下之棄人也以
夷齊之不吾屑而棄夷齊者是固天下之罪矣而以吾
之潔清而不屑天下是夷齊亦有過矣古語有之大辯
若訥大巧若拙何者惟天下之以吾辯而以辯棄我以
吾巧而以巧困我故以拙養巧以訥養辯此又非獨善
保身也亦將使天下之不吾忌而其道可長乆也今夫
天下之士某已略觀之矣於此有所不足則於彼有所
長於此有所蔽則於彼有所見其勢然矣側聞執事之
風明俊雄辯天下無有敵者而髙亮剛果士之進於前
者莫不振栗而自失退而仰望才業之輝光莫不逡巡
而自愧盖天下之士已大服矣而某願執事有以少下
之使天下之士樂進於前而無恐而某亦得進見左右
以聴議論之末幸甚幸甚
　
　
　
　
　
　
　
　古文集成巻十八
欽定四庫全書
　古文集成巻十九　　　　宋　王霆震　編
　　前丙集五
　　　書
　　上席侍郎書(唐子西/)
　　　迂齋批(古人未嘗鑿事以為功故有功不為誇/無功不為慊若恥於無功則不安於無)
　　　(事矣發明甚佳此是規諷宣政間/紛紜制作之病何函相則何㮚也)
某備員學校三載於此在輩流中年齒最為老大詞氣
學術最為淺陋教養訓導之方最為疎拙所以未即逐
去正賴主人以為重今閣下還朝曉夕大用為執政為
宰相為公為師此誠門下小子之所願聞然孤宦小官
遽奪所依此其胸中不能無介然者日夜思慮求所以
補報萬一而書生門户無有他技因效其所得於古人
者惟閣下裁擇某初讀書時未習時事意謂古之聖賢
例須建立功名其後涉世益深更事益多考論前代經
史益見首尾乃知古人之心本不如此舟遇險則有功
燭遇夜則有功藥遇病則有功桔橰遇旱則有功戈弩
劔㦸臨衝兠鍪遇戰鬬則有功(以物諭人○/精於物理)凡物有功
悉非得已(結上/生下)龍蛇雜處而禹有功草木障塞而益有
功民不粒食而稷有功天理人倫顛倒失次而卨有功
夷蠻賊冦干紀亂治而咎繇有功(説人/之功)自此以降不可
勝舉然皆因時立功非聖賢本意伊陟臣扈巫咸相太
戊無他竒功以格上帝乂王家為功巫賢甘盤傅説相
祖乙武丁不聞有功以保乂有商為功君陳相成王畢
公相康王不自立功以循周公之業為功(使禹稷臯益/處伊陟臣扈)
(巫賢甘盤傅説之時功業亦只得如此使/此數人者當禹稷臯益之世則不容無功)後世知有功
之為功而不知無功之為功(佳/)其去道已逺至謂聖賢
有心於功名其探聖賢亦淺矣天下承平日乆綱紀文
章纎悉備具無有毫髪未盡未便一部周禮舉行略遍
但不姓姬爾竊謂今日正當持循法度不宜復有増廣
建置(主/意)歌呼於吏舍者勿問醉吐於車茵者勿逐客至
欲有所開説者飲以醇酒勿聴擇士唯取通大體知古
誼者用之雖不立功功在其中矣(斡旋/佳)某之所得於古
人者如此不知其當否也閣下倘以為然歸見何丞相
其亦以此説告之
　　上范待制書(李泰伯/)
嘗聞之鶡冠子曰賤於無所用中流失舡一壺千金始
猶未信今乃知之嗟乎古之為士者何其顯榮哉身敝
緼而寵踰華衮腹藜糗而富埒千乘故有以南面之王
而擁篲於匹夫公子國相而執轡於羸老兹戰國之士
尚未足法漢有天命四海之逺化戎為華而猶求如不
及州郡察焉四府辟焉一介之善無敢漏落縣鄉小吏
名汙賤者也翼之而仕角之而朝者往往有焉此無他
盖有國者慮下情之壅遏得人以快耳目當途者畏曠
官之罪以舉賢為稱職習俗相尚氣焰薫灼而然也故
于時能言以上多自瑑飾閨門為進仕之階鄉黨乃榮
名之路奬助風教夫豈小歟厥後古道不逞詞科浸長
不由經濟一出聲律源而海之以至今日矧惟真帝在
上皇天乃睠太平之根穏貫坤厚四鄙酣寢無雞鳴犬
吠之驚法令流暢罔或枝梧役夫賤類馳一乘之傳則
足以呼舞諸侯矣三尺童子據桉弄筆則足以斬决彊
梗矣不待偉人深智而職事已治故雖浮華賤類之輩
率為可用聲律取士孰不曰宜學小則易工利近則可
欲員位有數而求之者多國朝患其或私謁也於是糊
其名易其書混致於考官之手固不知其立身之行幹
蠱之才雖有仁如伯夷孝如曾參直如史魚亷如於陵
一語不中則生平委地况執其柄者時或非人聲律之
中又有遺焉薦於鄉奏於禮部第於殿廷偶失偶得如
奕棋耳名卿大臣以其無舉知之責也閉其口不復言
天下士俛視同術疏若秦越養威重崇愛惡管庫之𨽻
洒掃之僕皆得以保任而惜一言以舉遺逸雖然好古
亷潔之士寜忍飢而死耳安得仰面以希其咳唾於戯
道之無益如此夫宜其腐儒小生去本逐末父詔其子
曰何必讀書姑誦賦而已矣兄教其弟曰何必有名姑
程試而已矣故有縑緗凝塵不記篇目而致甲科帷薄
行辱市井不齒而階美仕勸善懲惡將安在邪萬一史
臣示書法於後世則赤墀之下當有任其責者矣噫非
大賢君子其曷敢矯之某建昌南城人也生二十九年
矣齠齔喜事以進士自業摘花蘂寫雲烟為世俗辭語
頗甚可取愚不惟道之隆替時之向背輒游心於聖人
之藴志將堯吾君羲吾民晨夜精思頗為有得視缺政
如已之疾視惡吏如已之讎恨無斗水以自濯瑕穢四
顧悲歌時或涕洟然而命薄計拙動成顛仆鄉書之不
録况爵命乎孤貧無依載其空文走南北楫焉而川澤
竭蹄焉而道路窮嘗遊京邑凡時之所謂文宗儒師者
多請謁焉但伏執事之名時最乆矣謀之於儒林則又
謂執事表知樂之士有自褐衣得召者如某等輩庶可
依歸不幸未及弛擔而執事以言左遷時異事變卒無
所遇彷徨而歸又黜鄉舉身病矣力窮矣仰喜朝車適
留兹土故不逺五百里犯風雨寒苦來拜於廡下古之
君子居易以俟命不患人之不已知今某也踽踽而來
若行賈之為者其故何哉伏念家世貧乏幼孤無兄弟
老母年近六十飢焉而無田寒焉而無帛喁喁科舉求
不可望之禄以為養抑疎濶矣毎朝夕進側則見其髪
體臞而食淡衣麄烏鳥之情痛劈骨髓王城百舍天門
九闗銖銅不畜何路自達遐方小郡知已斷絶姦邪所
怒哆沾所笑身無油膩日就乾腊往時多事勤苦成疾
今兹憂愁益復發作長恐醫餌不繼忽沈溝壑内孤慈
母上負明時所懷不伸抱恨泉裏以此計較不宜黙黙
是以來也
　　答譚思順書(澹菴/)
向者辱牋教扳援河伯海若問荅及引孟子觀海難為
水遊聖門難為言之論以至正人心之説反覆數百言
三復感歎知足下之望於僕也至矣鄉以方有私家戚
不即裁荅因循至今夫言辭之不酬雖孔子不得行於
互鄉况如足下之學誠非互鄉之比而又於僕懇懇耶
又安得嘿嘿而但已哉夫自古論聖人之道以江海為
諭者多矣而皆未能盡河海之極致何者以其未嘗識
海也某嘗浮於海矣竊自謂世之知海之極致者宜莫
如某今夫海之為器也南灔炎荒北洒璇極東演濛汜
西薄月􁞡渺滄溟與渤澥波黏天以漭沆浟湙㶑灎浮
空迷岸襄陵廣舄㶀㵧浩汗彯砂礐石蕩穹沃日􁁊雲
屑雨崩濤捲雪狀如天轂膠戾而激轉倐若坤輿挺拔
而幅裂飛流濺沫决眥股栗其蟲魚千怪萬狀而不可
悉數其鳥獸詭類殊形而不可致詰其舟如凌空之山
其帆如垂天之雲千尋之艬萬斛之􁀙巨艦廣􁀙若般
若舶若䑽若􁀙若呉之艅艎艂艭若楚之艨艟迅鶻千
艘萬柁舳艫相銜翩若鴻驚瞥若鷗没飄風一日踔數
千里漫不見畔岸决檣摧撞冏然鳥逝吁可畏哉水怪
則有海童邀路馬銜當蹊河馮蝄像出没隠見蜃樓忽
起突兀萬仭摩雲排空天地黯黮斗變異色則有吞舟
之䲔峌􁘌孤遊長鬐稍雲巨鬛刺天哆口脩牙劔㦸差
差崇島巨鼇延袤千里擘洪濤而㨖北斗五岳鼔舞窮
世間萬彚舉不足以盡其變態雖極班彪之覽木華之
賦酈元之經盧肇之説韓愈之碑雄辭傑識曾莫能詰
其髣髴信乎觀於海者難為水也知海之難為水則知
聖門之難為言亦猶是矣今夫源深者流必洪必至之
理也有徳者必有言亦必至之理也難為水者非水之
難也其淵源之大為難難為言者非言之難也其徳之
盛為難徳水也言浮物也水之大而物之浮者小大畢
浮徳盛則其言也㫖必逺亦其理宜也昔者孔子道大
而徳愽其垂世立教非有心於言也而能言之類莫能
加焉門弟子得其㣲辭奥義者寡矣惟許顔回於吾言
無所不説至於商也賜也可與言詩雍也然偃也是於
漆雕開則説之於曽㸃則與之亦庶幾矣然子夏之學
流而為田子方子方流而為莊周周之書喜稱子方之
為人則商雖可與言詩其失也誕子貢之辯多為聖人
所詘至荅原憲之問終身恥以為過則賜雖可與言詩
其失也躁子㳺習於禮至論本末而子夏以為過則偃
雖言是而其失也誣若夫宰予善為説辭而聖人且有
失之子我之譏顓孫師論致命思義善矣而偃也參也
皆詆其不仁聖人亦疑其忠信不足有若彊識好古能
明孝弟善矣而於羣弟子之問懵不能對夫數子者皆
號升堂入室而不若回也得聖人之所以言其不謂之
難乎哉善乎齊太史子與之言曰乃今而後知泰山之
為髙滄海之為大惜乎夫子之道徳不加於民也信乎
其知聖人之道也某也學苦而身益窮何足與論聖人
之道而足下不以為可鄙乃至扳援古者以發固陋辭
義髙逺殆非區區者所宜得也然僕竊有疑焉惜足下
不期至乎海而自比於河伯而止也夫㳂河而下苟不
止雖有疾遲必至於海故學者必慎其所道道於曲學
異端而欲究聖人之言誠韓愈所謂航斷港絶潢以望
至於海也故欲究聖人之言必自韓子始士固伸於知
已足下其毋謂僕嘵嘵不一
　　荅汪主簿書(澹菴/)
某聞古之君子其所謂知與遇者天今之君子其所謂
知與遇者人古之君子其所謂知與遇者非天也已也
今之君子其所謂知與遇者非人也利也古之君子其
言曰下學而上達知我者其天乎又曰吾之不遇魯侯
天也其知也其遇也皆天也而以為非天何邪曰聖人
嗟時不已知而曰知我者其天乎言人不已知亦不必
天之已知也君子自知明已有善必知之已有不善必
知之不謂天知而為善不謂天不知而為不善天之知
不知我何與焉故曰知我者其天乎疑辭也然則不遇
魯侯天也亦疑辭邪曰然曷疑哉曰君子之遇不遇在
已而已耳已誠善則在困亦亨雖不遇猶遇也已誠不
善居寵亦危雖遇猶不遇也夫在困亦亨天豈得而否
之居寵亦危天豈得而安之是遇不遇在已而已天何
與焉故曰吾之不遇魯侯天也疑辭也然則天生徳於
予天未欲平治天下皆歸之天亦疑辭邪曰然曷疑哉
曰聖人固云我非生而知之而肯自矜曰徳為天生乎
曰天生徳云者有為而言之也或曰固天縱之將聖云
者亦非聖人意乎曰非也夫聖孔子不居况肯居天縱
之名乎若夫平治天下人主職耳亦何與於天其曰天
云者甚嗟之之辭紂云我生不有命在天其臣固非之
曰迺罪多參在上乃能責命於天而謂軻也誠以治亂
聴於天乎故曰古之君子其知與遇非天也已也今之
君子則異矣其求知也不求諸已其遇合也不在於道
附麗匪人而謂之知已同流合汙而謂之遇主夫不患
人之不已知求為可知也已無可知之善而附麗匪人
以為知已其知也豈仲尼之所謂知也哉遇主於巷惡
其委曲求合若委巷然不由其道也而同流合汙以遇
主豈軻老之所謂遇也哉故曰今之君子其所謂知與
遇者利也某也辱書為賜始未及古人所謂知與遇之
道其論甚美至於稱道過實則非僕之所敢知也輒叙
所聞於師友者以為謝執事以為然否
　　上張子韶書(誠齋/)
某嘗言之士窮於窮亦通於窮達於達亦病於達且夫
爵三公得萬鍾達矣謂道必待達而後達則公孫之相
徒足為其曲學阿世之資飯􁋭茹草曲肱飲水窮矣謂
道必以窮而遂窮則顔氏之巷乃適借之以心齋坐㤀
之地嗟夫吾然後知富貴者中人之膏肓而貧賤者君
子之榖粟歟昔者孔孟嘗言如有用我而舎我其誰矣
豈嘗矯情而不願於達哉葢其用也意乃在於為東周
其不舍也意乃在於平治天下爾此孔孟之不忍獨樂
其樂而欲以天下樂其樂也若其所以真樂者豈用不
用舎不舍之謂邪自常人觀之忠恕之味固不足以療
不糝之飢仁義之恱心亦豈足以蘇轍環之疲也哉然
非不糝非轍環非伐木非削迹非自衛反魯非退自齊
梁則吾之真樂猶有未遂其極不然重圍之中胡為援
琴而歌其出晝也初無不悦之色此其心果何所屬而
其樂果將安寄邪故曰吾得之於桑落之下又曰我
豈若處畎畆之中此聖賢之意也厥今天下之士何病
哉志欲澤物而忘其我道欲被乎天下而曽不用其一
身皆曰達則行惜乎吾之窮也幸而達矣叩之則空空
無有矣盖前日之惜窮所以為今日之無有也歟某也
生乎今之世而慕乎古之樂獨嘗歎中庸一貫之妙致
知格物之學此聖賢授受之祕而六經流出之源子思
不識堯舜而以是識堯舜孟子不見孔子而以是見孔
子聖賢之所以内而正心誠意外而開物成務不待富
貴而欣不因貧賤而悲者也盖有志焉而其學莫之傳
其盟莫之主也竊聞淛江之西有君子焉異時䇿多士
之先居朝廷之上人皆賀其達而曾不以為達一旦寘
之於蠻徼投之以黜辱人皆惜其窮而曽不以為窮居
約置散者且將二十年矣而聞其貌夷然無自失之色
其氣盎然無不平之憤方且日泳洙泗登杏壇而入由
也未入之室在回也所在之寢啟中庸大學之管籥而
决論語孟子之淵泉渺渺焉若仲尼居而參侍若與回
言而終日也此其心必有至樂乎其中而不可以聲臭
窺測者某也願撰履攝齊以躬洒掃應對之役求聞所
以好之樂之之旨舊矣而未之得此來天誘其衷筦庫
於此而適遇從者之至是以踽踽焉自進於函丈而竊
有請也夫語道於非其人不智語人以非其道不仁先
生必不其然
　　上蘇仁仲書(誠齋/)
某聞君子之於世無意於合也有意於合者折旋委曲
惟合之求然未得其所無先喪其所有古之君子所以
合者惟無意於合也無意於合人者有守於已者也有
守於已者是惟無合於人合則膠固而不可解者昔齊
人鼔瑟以干齊王而有罵之者曰王好竽而子鼔瑟瑟
雖工如王之不好何説者往往笑齊人之工於瑟而不
工於求齊以為不求合者之戒嗟夫是知齊人之拙於
合而不合未知唐人之巧於合而不合韋蘇州之詩天
下之所同美也客有效韋公之體以見公者而公不恱
既而以已平生之詩見公而公悦之當其效人之詩體
以求合於人自以為巧矣而其巧適所以為拙則夫舎
已以狥於人與夫信已以俟於人其巧拙未易以相過
也彼齊人者患瑟之不工而已矣瑟果工矣天下必有
好瑟者矣無遇於此安知不有遇於彼哉且吾之所能
者瑟也所不能者竽也今舎瑟而學竽竽未能而瑟先
忘矣吾且不吾信安能使王之吾信乎與其學竽而未
必能也孰若工瑟以有待也世之君子不懲於唐人之
巧而懲於齊人之拙則亦誤矣閣下乘使者車方春而
行部其風采之所動聲光之所臨士之挾寸長負片善
者孰不翹首企足願忠而望賜也哉甲則曰蘇公之所
好者何道乙則曰蘇公之所惡者何事趨其所好而避
其所惡惟恐後也噫是知所以求合之合而未知不求
合之合也閣下以元祐名相之子孫而退然若一介之
寒士文學行藝加人數等而欿然如有所不及其未用
也初不愠於退用之而未盡也亦不懌於進小人之所
異而忌焉君子之所同而怙焉公之於人盖未始有意
於求合者公則不欲求合於人而顧欲人之求合於已
耶某生晚而學無朋地寒而時無遭將欲挈不肖之身
以自進於門下既無可喜之狀以取悦又無求合之言
以取售而獨持此書以見焉不知者又以為拙也夫以
巧而求合於人者某實恥之不惟某恥之閣下實恥之
也
　　見虞彬甫書(誠齋/)
某聞之天下之情必有憂有憂必有所在不在民則在
君不在君則在相天下有事無一人出而任之者當是
之時其憂在君與民雖然天下之所甚憂而君子以為
不足憂何者無一人任此事安知果無一人任此事者
至於有一人焉出而任之任之而不堪不堪而不能憂
此真可憂者也盖吾既相吾君而任此事則吾君不任
憂矣天下之民舉其憂以歸之君君舉其憂以諉之相
至於相則復誰諉者故夫天下之憂至於相之身而止
矣不去矣又不去於吾身而吾乃趯然欲自寧於憂之
外嗟夫殆哉昔者白公之役楚子髙之入也楚之人或
曰恐傷君若之何不胄或曰國人望君如望嵗若之何
胄欲子髙之胄者愛之者也欲子髙之不胄者亦愛之
者也子髙何修而得此於民哉盖子髙者楚之命也無
子髙是無楚也憂其不胄而至於傷雖然斯言也既見
子髙者之言也見子髙者一人而未見子髙者千萬人
千萬人未見則有千萬人之憂國人欲解此憂而皇皇
焉不知所付子髙而胄也國人何從而識也國人無從
而識則憂無從而解子髙何修而得此於民哉無乃任
之而能堪故歟無乃堪之而能憂故歟任之而能堪堪
之而能憂楚無事矣今之天下其可為耶其不可為耶
聞之曰孟賁之手無重負倉公之鄉無沈痼何則天下
之事自有能之者也獨患能者不得為為者不能爾異
時虜囚乘我積安不戰之後卒然而臨長江天下之憂
何如也樞宻與紫岩張公今副樞陳公起而麾之天下
之不憂何如也然則任之而能堪堪之而能憂不在樞
宻而誰耶自樞宻之歸蜀也國之人西其首者幾何時
矣至於屢召而未至也不特天下之憂吾君亦憂之矣
三數日來竊怪國之人何其喜也問之則曰吾相虞公
既至云耳非喜也喜其憂之解也喜樞宻之來果足以
付此憂也某也逺方書生未嘗有足迹於王公貴人之
門非敢倨也重於從也有從則無改矣可不重乎自至
都下獨一見副樞陳公天幸又遇樞宻之至私竊自喜
將得其從也且陳公曰吾將言子於虞公某之所以來
也某有書三十篇極陳天下之事而不知時之所諱欲
有獻於上而未能某貧故也敬納其副於東閣當今之
世不惟士求宰相宰相實求士古者不相求而相值者
有矣兩相求而不相值者有矣某之此來也樞宻不謂
之去不敢去不謂之留不敢留將惟樞宻之所以命
　
　古文集成巻十九
欽定四庫全書
　古文集成巻二十　　　　宋　王霆震　編
　　前丙集六
　　　書
　　上蘇公書(晁補之/)
古先哲王之世士無貴賤而道同國無逺近而俗均王
公大人服冠劔而坐廟堂握圖印而臨海縣所以宰制
萬物役使羣動者有道而窮巖深林長嘯逺引之人所
以為藏迹而不耀閉口而不傳者亦是道也鄒魯之邦
洙泗之間老幼叙於席男女别於塗鄉飲時祭執籩獻
豆之容不闕於堂而家塾黨庠鳴琴擊磬之聲不乏於
耳流風善政相漸成俗以波及夫宋衛燕晉秦楚者亦
是俗也世衰道㣲諸侯錯立而國自為治家自為法矣
徳禮之所全羣岐之所厚山川之所産風氣之所習故
其民思慮不純而趣舍異向不幸而小道異術羣起而
乘之駕徜徉之文張詭怪之事而使人動目駭耳而為
列禦冦莊周詆前言往行而自大尊禮法刑名以為賢
而為荀卿韓非峩冠博帶髙談乎九州之外閎大而不
經文具而難施而為衍奭㣲辭隐語滑稽不窮其混迹
若髙其䝉惡若卑而為淳于髠稷下學者伏車結駟東
奔西馳而使楚兵不得合臨淄秦甲不得下函谷而為
蘇秦張儀左手把人之袖右手揕人之胸義不返顧計
不旋踵以快一時之忿而為荆軻聶政葢先王之道披
猖磔裂此其極矣而秦漢已降則又有山東出相山西
出將之説魯多平原廣野土厚而水深故其民朴而少
文齊北有渤海南有琅琊魚鹽貨利之與俱故其民險
而多詐晉介齊秦之面搏燕楚之脇其道四平舟車之
所大㑹甲兵之所馳突故其民危而好亂燕土埆北迫
匈奴馬羊水草之所聚故其民健而少慮秦倚華山阻
函谷鷹擊韓魏垂頭中國一夫當闗百夫莫前故其民
勇而輕鬭楚接呉越之封雜荆舒之地故其民剽而難
恃其餘窮邦小國不可殫數要之天下蕩然無復先王
之民矣由漢歴唐雖賢君相望異人間出慨然太息有
憂天下之心而卒之道不同俗不均者其來有漸也某
不佞嘗竊歎此夫有盖天下之名而後可以服天下之
心有服天下之實然後可以望天下之化閣下布衣單
車﨑嶇出蜀一日而聲振四方四方之士拱手而來降
向風而交馳可謂有盖天下之名矣横身當職不肯碌
碌出辭吐氣無所阿避可謂有服天下之實矣然則天
下之所為望而化者非閣下何以哉昔者文翁一入蜀
而蜀之民雖縣邑小吏皆知文雅之可好常衮一治閩
而閩之人咸厲讀書穎脱而出者相望於途夫江之南
五湖之間其人便㨗而多能輕清而好竒閣下亦既知
之矣閣下之入呉也呉人固已有隨舳艫於末流望冠
盖於後塵者使閣下少借之以貌薄誘之以言彼孰不
由然喜翕然變哉故某將首為呉人慶而次為天下有
望於閣下而化者慶也某濟北之鄙人生二十年矣其
才力學術不足以自致於閣下之前獨幸閣下官於呉
而某亦侍親從官於呉也故願隨呉人拜堂廡而望精
光焉盖聞君子尊賢而容衆嘉善而矜不能某非能賢
且善也而方其盤辟俯僂從衆人之後以幸君子之知
而不自慊某雖不能亦閣下所宜容而矜之傳曰苟以
是心至斯受之而已輒敢進其説以累執事者伏惟幸
恕而少進之
　　上樓内翰書(陳篔牎/)
竊以文於天地間為物最鉅放之則横八極斥四海充
塞乎宇宙之外嗇之則入秋毫巻一握揜閟乎塵坱之
内抗之則翻沆瀣披鴻濛引星辰而上也抑之則洞山
嶽達河漢决土壤而下也其清也則澄波月明寒松露
滴孤鶴唳空驚鴻呌夕乙乙冥㝠韻韶武而雜咸英也
其壯也則崩濤裂山獰飈摺石雷車響空鐡騎臨敵震
震慄慄絶甬道而赴趙壁也其慘然而思也則荒域悲
風空山暮景逺客懷歸孤嫠弔影戚戚悽悽歌楚些而
賦湘纍也其薫然而和也則春來東郊氣回寒谷發秀
山川敷榮草木欣欣懌懌登春臺而歌夀域也窅窅乎
其深而章章乎其眀也愔愔乎其古而肅肅乎其澤也
倐幽而忽彰驟鉅而遽細恍乎其不可名也逺能見之
近晦能揭之著泛乎其不可形也是非文之體歟論文
之至六經為至經者道之所寓也故經以載道文以飾
經文近則經弗傳經弗傳而道存者妄也書之質詩之
變易之動禮之宜樂之和春秋之嚴盖與天地均闔闢
與日月争光明優優乎大哉必如是而後為天下之至
文也已子思氏得之而中庸孟軻氏得之而醇屈原得
之而幽莊周得之而愽降是則有太史公之潔賈生之
眀相如之富揚雄之雅班固之典韓愈之閎深栁宗元
之健元結之約李白之逸杜甫之工門庭軌轍不能一
㮣而皆深於文者也文乎文乎尚可以易言乎竊怪近
世之士不守其根而好其葉未嘗知有古六經亦未嘗
知六經之後有諸子也朝研夜誦惟時文之學焉夫今
之取士固以時文而不以六經諸子也然六經諸子獨
不為時文之根源邪而學者屏之是以器識淺隘而議
論浮薄也然某於此病昔者未之知也某少小讀書猥
欲以文詞自命毎一篇出同流歎譽之頗亦自以為不
可及也年來大悔悟懲創又自謂其可厭返求之六經
又求之諸子既乆爽然自失知向之學乃時文之學而
非六經諸子之學也更以六經諸子涵泳演繹蚤夜不
憊既乆乃覺其胸中與曩者異把筆行墨稍洋洋然視
時文之學或自謂逺過之矣然已以為然而人則不然
退之云小稱意則人小怪之大稱意則人大怪之然則
怪之者是歟怪於人者是歟以怪者為是則雖稱意不
足道也以怪於人者為是則愈怪愈可賀也栁子厚云
揚雄没而法言大興馬遷生而史記未振夫其大興於
没後而未振於生前者何也有一時之毁譽有千載之
是非君子常懼乎千載之非不懼夫一時之毁使可以
耀生前而不可以垂死後君子不由也又况天下之文
章苟合乎古必不合乎今苟合乎今必不合乎古學者
其求合於今乎其求合於古乎此不足為俗子道也亦
以俟知者知耳某偃服執事之盛名四十年矣恨未得
一望顔色以快此生也去秋忽有骫骳之文呈於堂下
者執事實愛賞之以為近於古人之文夫古人之文令
人之所棄也而執事顧有取焉將使世俗移其所以議
某者而議執事而執事不顧某之歸感宜何如哉不逺
千里俯伏於門葢欲略叙此謝以祈一言之誨庶或有
所持循以幾乎道而執事私淑之名善誘之功亦昭灼
於無窮顧不韙歟昔李氏子蟠年十七好古文退之嘉
其志作師説以貽之故退之之名與泰山北斗等髙大
某也年逺過蟠才不逮蟠而志則蟠之志也執事自許
宜不在退之下執事其裁之
　　上王司封書(劉雲龍/)
運判司封閣下六博最技之賤者不張之以氣則不勝
氛霧集野旦犯焉而氣不主體則百疾縁是而作盖
氣之不可恃也如此然有甚乎此者是故有寓物以感
動其氣者或相與浮海以觀渺瀰之瀾或登泰山而小
無窮之天下而是人初非山與水也有因事之適然以
移其氣者或觀舞劍而進乎字書繪畫之巧或攝袵式
鼃而鬬士之勇百倍而是人卒與劍相忘鼃異適也庸
非氣之鍾乎人者無索而不得邪匹夫無故殺人於道
有折之者必屈不善用氣故也童子立至孟賁懼焉氣
足故也弱趙之璧抵彊秦之府垂入者數矣相如一聣
柱之頃而趙則反璧而秦則不敢售欺曹沬三喪地於
齊劔鋒未揣其咽而向所負者按籍不失錙銖氣之不
可不恃也如此然又有甚乎此者其文章歟其氣完者
其辭渾以壯其氣削者其藻局以卑是故排而躍之非
怒張也綴而留之非懼脇也遒縱捷發非吝而驕也紆
餘不肆非憊而痿也時出冷汰以示其清務為龎渾以
示其厚如將不得已以示其平無適而不在於理以示
其専破觚掃軌以示其數鼔而不竭也丹艧繢繪以示
其朝徹而更新也有毅然不可犯如汲直之面折者有
時女守柔如回車以避亷頗者有省語徑説如曽子之
守約者有灑落快辯無敢校對如季布之呵曹武陽者
故曰文章以氣為主豈虚言哉孔子之氣周天地該萬
變故六經無餘辭焉而其小者猶足以叱夾谷之彊齊
孟子芥視萬鍾小晏嬰管仲而其自養則有所謂浩然
者故其書卒貽後世語賦者莫如相如其作似不從人
間來者以其慕藺也語史者莫如子長瑰瑋豪爽視古
無上者以其上㑹稽探禹穴闚九疑浮沅湘以作其氣
也唐之文人固無出退之者其入王庭湊軍也視若軒
渠乳兒則足以知其氣矣若夫持正褊中禹錫浮躁元
稹縁官人取寵吕温茹便僻規進而宗元戚嗟於放廢
之湘南皆其氣之不完者故其文章終綏於理亦其勢
然也某從事於兹有間矣自以為有得是狂也以為無
得是誣也凡此皆非所以慁凂閣下者自頃以來㑹有
感發小復翺筆伸紙時時各有勝處視古人身後翰墨
若冠屨然戢戢在目直未仰齎而俯納耳得非氣使之
然乎不幸少失嚴訓著鞭不早三十得官拔從白丁則
氣之搖奪者十一二矣愁凄脾以吟梁父物怵情以賦
歸歟則氣之搖奪者十三四矣訾黒四出孤懷無所托
宿而流俗病其前妬􁀬軋其後於是氣之搖奪者殆過
半矣夫以拙疎之一身氣之所存才十五之餘不為孟
子所謂梏亡者無幾耳方是時文章傑立有如閣下曽
不自列以規一眄之遇則尚誰恃耶萬一閣下矜無庸
而貸其賤割有餘而佐之教左培右擁使得稍復追緝
往時過半之搖奪以完其所自養以振其存焉而未盡
亡者則雖某不韻獨不得歩古人後塵而髙謝翺湜温
稹等數子耶舊所為歌詩并雜著合三通謹獻諸下執
事凡此皆出於平日氣之搖奪而僅存者閣下獨無意
激發之乎
　　答徐賡書(誠齋/)
宿昔辱臨晤語有頃知嗜學之不淺鑚文之不惰將有
以應吾君俊茂之求而赴當世經濟之用也甚欣甚賀
兹又䝉移書諏以今日科目文詞之利病某陳人也敢
知時世詞章之利若病哉方掩荀躒之耳閉彌明之口
之不暇而暇荅乎哉非不敢也非不暇也聞之者必不
信也信與不信固非所宜恤而又足下諏之而不置聊
復狂言盖聞文者文也在易為賁在禮為繢譬之為器
工師得木必解之以為朴削之以為質丹雘之以為章
三物者具斯曰器矣有賤工焉利其器之速就也不削
不丹不雘解焉而已矣號於市曰器莫吾之速也速則
速矣於用奚施焉時世之文將無類此抑又有甚者作
文如作宫室其式有四曰門曰廡曰堂曰寢缺其一紊
其二崇痺之不倫廣狹之不類非宫室之式也今則不
然作室之政不自梓人出而雜然聴之於衆工堂則隘
而廡有容門則納千駟而寢不可以置一席室成而君
子棄焉庶民哂焉今其言曰文烏用式在我而已是廢
宫室之式而求宫室之美也抑又有甚者作文如治兵
擇械不如擇卒擇卒不如擇將爾械鍜矣授之羸卒則
如無械爾卒精矣授之妄校尉則如無卒千人之軍其
禆將二其大將一萬人之軍其大將一其禆將十善用
兵者以一令十以十令萬是故萬人一人也雖然猶有
陣焉今則不然亂次以濟陣乎驅市人而戰之卒乎十
羊九牧將乎以此當筆陣之勍敵不敗奚歸焉藉第令
一勝所謂適有天幸耳抑又有甚者西子之與惡人耳
目容貌均也而西子與惡人異者夫固有以異也顧凱
之曰傳神寫照正在阿堵中又曰頰上加三毫殊勝得
凱之論畫之意者可與論文矣令則不然逺而望之巍
然九尺之幹迫而視之神氣索如也惡人而已乎抑又
有甚者昔三老董公説髙帝曰仁不以勇義不以力惟
文亦然由前之説亦未離乎勇力邦域之中也盍見董
公而問之問而得之則送君者當自崖而返矣若夫前
輩所謂古文者某亦嘗耳剽而手追矣顧足下方業科
目夫業科目者固將有以合乎今之律度也合乎今未
必不違乎古合乎古未必售於今使足下合乎古而不
售於今足下何獲焉坌炭無愛也其他日之俟
　　上陳丞相書(撙齋/)
學問貴少器識貴壯事業貴老未老之事業不出於器
識者也未壯之器識不出於學問者也器識不自學問
出則凡事業不自器識出則陋去凡去陋法在善養之
善成之而已矣是故養事業有道器識未成莫養事業
也養器識有道學問未成莫養器識也人生十年曰幼
學自十年而之學心計學樂學射御此學問之端也自
二十而之學禮舞大夏行孝弟如此十年則學問成矣
所以養器識也故曰貴少自三十而之理男事博學無
方孫友視志如此十年則器識成矣所以養事業也故
曰貴壯自四十而之始仕方物出謀發慮道合則服從
不可則去如此十年則事業可成矣自五十而之命為
大夫而服官政豈非責其事業以成歟故曰貴老此孔
孟之教也躬行如之孔子四十不惑孟子四十不動心
其壯年器識固然矣養之然得學問力也魯定公十四
年孔子五十有竒為魯相發少正卯奸狀而誅之周顯
王三十有三年孟子五十有竒為梁師攻惠王邪心而
正之七十有竒為齊卿充宣王仁心而大之其老年事
業固然矣養之然得器識力也故萬世之下言器識言
事業莫貴於孔孟公於今其為卿非齊卿其為相非魯
相周之卿相也其為師非一國之師天下之師也視孔
孟為有幸矣而公之年又與孔孟俱學問器識不得以
未成為解繼自兹事業不一毫凡陋視孔孟始為無愧
僕望於公如此未知公視僕如何僕自垂壯第太常衰
已甚始列通籍盖六十有三於兹矣初矢不鳴其老於
人也今則伯夷太公以天下大老當天下大寄老者可
一以其情鳴焉孔子去齊接淅而行曰去他國之道也
孟子去齊三宿而後出晝曰王猶足用為善去豈所欲
哉理無疑矣容有為焉未盡也僕考之魯昭公三十二
年孔子去齊實四十二後之日猶長也未五十不稱老
未老不稱叟周顯王之三十三年孟子至梁惠王曰叟
則孟子盖五十有竒也後二十三年是為赧王元年留
齊對沈同伐燕之問又後始辭齊去則七十有竒後之
日短矣後之日長則事業之心寛寛故不惜去不惜去
故其行速後之日短則事業之心切切故惜去惜去故
其行遲僕無孟子之徳也犬馬之年去留齊去齊無幾
鈆刀未㤀一割其心切實如之區區此來進退之機重
於一决雖然公之求士甚於士之求公自初參大政如
歐陽文忠公然也位若年今加於文忠則求士之念今
切於文忠矣其如視僕殆有寸長曽無一日雅何計於
兹進退之機重於一决尤甚於僕人於是觀焉僕於是
聴焉
　
　
　
　
　古文集成巻二十
欽定四庫全書
　古文集成巻二十一　　　宋　王霆震　編
　　前丙集七
　　　書
　　荅李詡論性書(歐陽公/)
前辱示書及性詮三篇故思與吾子卒其説脩患世之
學者多言性故常為説曰夫性非學者之所急而聖人
之所罕言也易六十四卦不言性其言者動静得失吉
凶之常理也春秋二百四十二年不言性其言者善惡
是非之實録也詩三百五篇不言性其言者政教興衰
之美刺也書五十九篇不言性其言者堯舜三代之治
亂也禮樂雖不完而雜出於諸儒之記然其大要治國
修身之法也六經之所載皆人事之切於世者是以言
之甚詳至於性也百不一二言之或因言而及焉非為
性而言也故雖言而不究予之所謂不言者非謂絶而
無言盖其言者鮮而又不主於性而言也論語所載七
十二子之問於孔子者問孝問忠問仁義問禮樂問修
身問為政問朋友問鬼神者有矣未嘗有問性者孔子
之告其弟子者凡數千言其及於性者一言而已予故
曰非學者之所急而聖人之罕言也書曰習與性成語
曰性相近習相逺者戒人慎所習而言也中庸曰天命
之謂性率性之謂道者明性無常必有以率之也樂記
亦曰感物而動性之欲者明物之感人無不至也然終
不言性果善果惡但戒人慎所習與所感而勤其所以
率之者耳予故曰因言以及之而不究也脩少好學知
學之難凡所謂六經之所載七十二子之所問者學之
終身有不能達者矣於其所達行之終身有不能至者
矣以予之汲汲於此而不暇乎其他因以知七十二子
亦以是汲汲而不暇也又以知聖人所以教人垂世亦
皇皇而不暇也今之學者於古聖賢所皇皇汲汲者學
之行之或未至其一二而好為性説以窮聖賢之所罕
言而不究者執後儒之偏説事無用之空言此予之所
不暇也或有問曰性果不足學乎予曰性者與身俱生
而人之所皆有也為君子者修身治人而已性之善惡
不必究也使性果善邪身不可以不修人不可以不治
使性果惡邪身不可以不修人不可以不治不修其身
雖君子而為小人書曰惟聖罔念作狂是也能修其身
雖小人而為君子書曰惟狂克念作聖是也治道備人
斯為善矣書曰黎民於變時雍是也治道失人斯為惡
矣書曰殷民頑又曰舊染汙俗是也故為君子者以修
身治人為急而不窮性以為言夫七十二子之不問六
經之不主言或雖言而不究豈略之哉盖有意也或又
問曰然則三子言性過歟曰不過也其不同何也曰始
異而終同也使孟子曰人性善矣遂怠而不教則是過
也使荀子曰人性惡矣遂棄而不教則是過矣使揚子
曰人性混矣遂肆而不教則是過也然三子者或身奔
走諸侯以行其道或著書累千萬言以告於後世未嘗
不區區以仁義禮樂為急盖其意以謂善者一言不教
則失而入於惡惡者勤而教之則可使至於善混者驅
而率之則可使去惡而就善也其説與書之習與性成
語之性近習逺中庸之有以率之樂記之慎物所感皆
合夫三子者推其言則殊察其用心則一故予以為推
其言不過始異而終同也凡論三子者以予言而一之
則譊譊者可以息矣予之所説如此吾子其擇焉
　　荅横渠張子厚書(程明道/)
承教諭以定性未能不動猶累於外物此賢者慮之熟
矣尚何俟小子之言然嘗思之矣敢貢其説於左右所
謂定者動亦定静亦定無將迎無内外苟以外物為外
牽已而從之是以已性為有内外也且以性為隨物於
外則當其在外時何者為在内是有意於絶外誘而不
知性之無内外也既以内外為二本則亦烏可遽語定
哉夫天地之常以其心普萬物而無心聖人之常以其
情順萬事而無情故君子之學莫若擴然而大公物來
而順應易曰貞吉悔亡憧憧往來朋從爾思苟規規於
外誘之除將見滅於東而生於西也非惟日之不足顧
其端無窮不可得而除也人之情各有所蔽故不能適
道大率患在於自私而用智自私則不能以有為為應
迹(一作/物)用智則不能以明覺為自然今以惡外物之心
而求照於無物之地是反鑑而索照也易曰艮其背不
獲其身行其庭不見其人孟氏亦曰所惡於智者為其
鑿也與其非外而是内不若内外之兩忘也兩忘則澄
然無事矣無事則定定則眀眀則尚何應物之為累哉
聖人之喜以物之當喜聖人之怒以物之當怒是聖人
之喜怒不繫於心而繫於物也是則聖人豈不應於物
哉烏得以從外者為非而更求在内者為是也今以自
私用智之喜怒而視聖人喜怒之正為如何哉夫人之
情易發而難制者惟怒為甚第能於怒時遽忘其怒而
觀理之是非亦可見外誘之不足惡而於道亦思過半
矣心之精㣲口不能宣加之素拙於文辭又吏事怱怱
未能精慮當否佇報然舉大要亦當近之矣道近求逺
古人所非惟聰明裁之
　　寄張欽夫書(胡五峯/)
比得款論竊識左右胸中正矣大矣大體既是正好用
工近察諸身逺察諸物窮竟萬理一以貫之直造寂然
不動之地然後吉凶與民同患為天之所為矣此聖門
事業也欽夫勉之哉則又有進於左右者堯授舜舜授
禹曰人心惟危道心惟㣲㣲言㣲妙也危言無常也故
孔聖自十五志於學積十五年工夫然後敢以立自許
自是而後每積十年工夫而一進未至從心所欲不踰
矩則猶有人心消磨未瑩徹也及至從心所欲不踰矩
方才純是道心與天無二故中庸稱孔聖之徳終以天
地之所以為大結之不更稱仲尼也今之學道者少有
所得則欣然以天地之美為盡在已自以為至足矣就
世俗而言之亦可謂之君子論於聖人之門乃是自暴
自棄耳左右方妙年所見大體已是知至矣當至之知
終矣當終之則顔曽地位何患不到欽夫戒之哉乾乾
不舎工夫深後自然已不得也今且當以速成為戒耳
　　荅陸子静書(晦菴/)
前書誨諭之悉敢不承教所謂古之聖賢惟理是視言
當於理雖婦人孺子有所不棄或乖理致雖出古書不
敢盡信此論甚當非世儒淺見所及也但熹竊謂言不
難擇而理未易明若於理實有所見則於人言之是非
不翅白黒之易辨固不待訊其人之賢否而為去取不
幸而吾之所謂理者或但出於一已之私見則恐其所
取舎未足以為羣言之折衷也况理既未明則於人之
言恐亦未免有未盡其意者又安可以遽絀古書為不
足信而直任胸臆之所裁乎來書反復其於無極太極
之辨詳矣然以熹觀之伏羲作易自一畫以下文王演
易自乾元以下皆未嘗言太極也而孔子言之孔子賛
易自太極以下未嘗言無極也而周子言之夫先聖後
聖豈不同條而共貫哉若於此有以灼然實見太極之
真體則知不言者不為少而言之者不為多矣何至若
此之紛紛哉今既不然則吾之所謂理者恐其未足以
為羣言之折衷又况於人之言有所不盡者又非一二
而已乎既䝉不鄙而教之熹亦不敢不盡其愚也且夫
大傳之太極者何也即兩儀四象八卦之理具於三者
之先而緼於三者之内者也聖人之意正以其究竟至
極無名可名故特謂之太極猶曰舉天下之至極無以
加此云爾初不以其中而命之也至如北極之極屋極
之極皇極之極民極之極諸儒雖有解為中者盖以此
物之極常在此物之中非指極字而訓之以中也極者
至極而已以有形者言之則其四方八面合輳將來到
此築底更無去處從此推出四方八面都無向背一切
(闕/)　故謂之極耳後人以其居中而能應四外故指其
處而以中言之非以其義為可訓中也至於太極則又
初無形象方所以可言但以此理至極而謂之極耳今
乃以中名之則是所謂理有未明而不能盡乎人言之
意者一也通書理性命章其首二句言理次三句言性
次八句言命故其章内無此三字而特以三字名其章
以表之則章内之言固已各有所屬矣盖其所謂靈所
謂一者乃為太極而所謂中者乃氣稟之得中與剛善
剛惡柔善柔惡者為五性而屬乎五行初未嘗以是為
太極也且曰中焉止矣而又下屬於二氣五行化生萬
物之云是亦復成何等文字義理乎今來喻乃指其中
者為太極而屬之下文則又理有未明而不能盡乎人
言之意者二也若論無極二字乃是周子灼見道體逈
出常情不顧旁人是非不計自己得失勇往直前説出
人不敢説底道理令後之學者曉然見得太極之妙不
屬有無不落方體若於此㸔得破方見得此老真得千
聖以來不傳之秘非但架屋下之屋疊牀上之牀而已
也今必以為未然是又理有未明而不能盡人言之意
者三也至於大傳既曰形而上者謂之道矣而又曰一
隂一陽之謂道此豈真以隂陽為形而上者哉正所以
見一隂一陽雖屬形器然其所以一隂而一陽者是乃道
體之所為也故語道體之至極則謂之太極語太極之
流行則謂之道雖有二名初無兩體周子所以謂之無
極正以其無方所無形狀以為在無物之前而未嘗不
立於有物之後以為在隂陽之外而未嘗不行乎隂陽
之中以為通貫全體無乎不在則又初無聲臭影響之
可言也今乃深詆無極之不然則是直以太極為有形
狀有方所矣直以隂陽為形而上者則又昧於道器之
分矣又於形而上者之上復有况太極乎之語則是又
以道上别有一物為太極矣此又理有未明而不能盡
乎人言之意者四也至熹前書所謂不言無極則太極
同於一物而不足為萬化根本不言太極則将淪於空
寂而不能為萬化根本乃是推本周子之意以為當時
若不如此兩不説破則讀者錯認語意必有偏見之病
聞人説有即謂之實有見人説無即以為真無耳自謂
如此説得周子之意已是大煞分明只恐知道者厭其
漏泄之過甚不謂如老兄者乃猶以為未穩而難曉也
請以熹書上下文意詳之豈謂太極可以人言而為加
損者哉是又理有未明而不能盡乎人言之意者五也
來書又謂大傳明言易有太極今乃言無何耶此尤非
所望於髙明者今夏因與人言易其人之論正如此當
時對之不覺失笑遂至被劾彼俗儒膠固隨語生解不
足深怪老兄平日自視為如何而亦為此言耶老兄且
謂大傳之所謂有果如兩儀四象八卦之有定位天地
五行萬物之有常形耶周子之所謂無是果虚空斷滅
都無生物之理耶此又理有未明而不能盡乎人言之
意者六也老子復歸於無極無極乃無窮之義如莊生
入無窮之門以遊無極之野云爾非若周子所言之意
也今乃引之而謂周子之言實出乎彼此又理有未明
而不能盡乎人言之意者七也髙明之學超出方外固
未易以世間言語論量意見測度今且以愚見執方論
之則其未合有如前所陳者亦欲奉報又恐徒為紛紛
重使世俗觀笑既而思之若遂不言則恐學者終無所
取正較是三者寜可見笑於今人不可得罪於後世是
以終不獲已而竟陳之不識老兄以為如何
　
　
　
　
　
　
　
　
　
　
　
　
　
　古文集成巻二十一
欽定四庫全書
　古文集成巻二十二　　　宋　王霆震　編
　　前丁集一
　　　表
　　出師表(孔明/)
　　　(東坡云孔明出師一表簡而且盡直而不肆大/哉言乎與伊訓說命相表裏非秦漢以下事君)
　　　(為悅者所能至也○戴溪筆議孔明出師表淵/然如肺腑流出無一㸃浮偽氣象皆真意所形)
　　　(故也○冷齊夜話李格非善論文章嘗曰諸葛/孔明出師表李令伯乞養親表皆沛然肺腑中)
　　　(流出殊不見斧鑿痕是數君子在後漢末兩晉/之間未嘗以文章名世而其詞意超邁如此是)
　　　(知文以氣為主氣以誠為主○樓迂齋云規模/正大志念深逺詳味乃見呉魏二國未說有此)
　　　(人物有此/文章否)
先帝創業未半而中道崩殂今天下三分益州疲敝此
誠危急存亡之秋也然侍衞之臣不懈於内忠志之士
忘身於外者葢追先帝之殊遇(此亦孔/明自謂)欲報之於陛下
也誠宜開張聖聽以光先帝遺徳(先開廣/其心志)恢𢎞志士之
氣不宜妄自菲薄引喻失義以塞忠諫之路也宫中府
中俱為一體(一篇之文精/髓在此兩句)陟罰臧否不宜異同若有作
姦犯科及為忠善者宜付有司論其刑賞以昭陛下平
明之治不宜偏私使内外異法也侍中侍郎郭攸之費
禕董允等(分別内/外之任)此皆良實志慮忠純是以先帝簡拔
以遺陛下愚以為宫中之事事無大小悉以咨之然後
施行必能禆補闕漏有所廣益將軍向寵性行淑均曉
暢軍事試用於昔日先帝稱之曰能是以衆議舉寵以
為督愚為營中之事悉以咨之必能使行陣和穆優劣
得所親賢臣逺小人此先漢所以興隆也親小人逺賢
臣此後漢所以傾頹也先帝在時每與臣論此事未嘗
不嘆息痛恨於桓靈也(可見先主孔明/平日所講論者)侍中尚書長史
參軍此悉貞亮死節之臣也願陛下親之信之則漢室
之隆可計日而待也臣本布衣躬耕於南陽(自述出/處本末)苟
全性命於亂世不求聞達於諸侯先帝不以臣卑鄙猥
自枉屈三顧臣於草廬之中諮臣以當世之事由是感
激遂許先帝以驅馳後值傾覆受任於敗軍之際奉命
於危難之間爾來二十有一年矣先帝知臣謹慎故臨
崩寄臣以大事也受命以來夙夜憂嘆恐付託不效以
傷先帝之明故五月渡瀘深入不毛今南方已定甲兵
已足當奬帥三軍北定中原庶竭駑鈍攘除姦凶興復
漢室還于舊都此臣之所以報先帝而忠陛下之職分
也(武侯之/職分)至於斟酌損益進盡忠言則攸之禕允之任
也願陛下託臣以討賊興復之效不效則治臣之罪以
告先帝之靈責攸之禕允等之咎以彰其慢陛下亦宜
自謀以咨諏善道察納雅言深追先帝遺詔臣不勝受
恩感激今當逺離臨表涕泣不知所云
　　後出師表(孔明/)
　　　(迂齋云一篇首尾多是說事不可已之意所以/不可已者以漢賊不兩立王業不偏安故也血)
　　　(脈聮属條貫統紀森然/不亂宜與前表兼看)
先帝慮漢賊不兩立王業不偏安(此是/主張)故託臣以討賊
也以先帝之明量臣之才故知臣伐賊才弱敵強也然
不伐賊王業亦亡惟坐而待亡孰與伐之是故託臣而
弗疑也臣受命之日寢不安席食不甘味思惟北征宜
先入南故五月渡瀘深入不毛并日而食臣非不自惜
也顧王業不可得偏安於蜀都(足前/意)故冒危難以奉先
帝之遺意也而議者謂為非計今賊適疲於西又務於
東兵法乘勞此進趨之時也謹陳其事如左髙帝明並
日月謀臣淵深然陟險被創危然後安今陛下未及髙
帝謀臣不如良平而欲以長計取勝坐定天下此臣之
未解一也劉繇王朗各據州郡論安言計舉引聖人羣
疑滿腹衆難塞胷今嵗不戰明年不征使孫䇿坐大遂
并江東此臣之未解二也曹操智計殊絶於人其用兵
也彷彿孫呉然困於南陽險於烏巢危於祁連偪於黎
陽幾敗伯山殆死潼闗然後偽定一時耳况臣才弱而
欲以不危而定之此臣之未解三也曹操五攻昌霸不
下四越巢湖不成任用李服而李服圖之委夏侯而夏
侯敗亡先帝每稱操為能猶有此失況臣駑下何能必
勝此臣之未解四也自臣到漢中中間朞年矣然䘮趙
雲陽羣馬玉閻芝丁立白夀劉郃鄧銅等及曲長屯將
七十餘人突將無前賨叟青羌散騎武騎一千餘人此
皆數十年之内所糾合四方之精銳非一州之所有若
復數年則損三分之二也當何以圖敵此臣之未解五
也今民窮兵疲而事不可息事不可息則住與行勞費
正等而不及虚圖之(深識/事勢)欲以一州之地與賊持久此
臣之未解六也夫難平者事也昔先帝敗軍於楚當此
時曹操拊手謂天下以定然後先帝東連呉越西取巴
蜀舉兵北征夏侯授首此操之失計而漢事將成也然
後呉更違盟雲長毁敗秭歸蹉跌曹丕稱帝凡事如是
難可逆見臣鞠躬盡力死而後已(此孔明/本心)至於成敗利
鈍非臣之明所能逆覩也
　　陳情表(李令伯/)
　　　(五臣注翰曰蜀志云李密字令伯揵為武陽人/父早亡母何氏更適人密見養於祖母以孝聞)
　　　(侍疾日夜未嘗解帶蜀平後晉帝徴為太子洗/馬詔書累下郡縣逼迫密上疏武帝覽其表嘉)
　　　(其誠欵賜奴婢二人使郡縣供/祖母奉膳服遷漢中太守也)
臣以險釁夙遭閔凶生孩六月慈父見背行年四嵗舅
奪母志祖母劉愍臣孤弱躬親撫養臣少多疾病九嵗
不行零丁孤苦至于成立旣無叔伯終鮮兄弟門衰祚
薄晚有兒息外無朞功强近之親内無應門五尺之僮
(向曰朞功謂大/功小功之親)煢煢孑立形影相弔而劉夙嬰疾病常
在牀蓐臣侍湯藥未曽廢離逮奉聖朝沐浴清化前太守
臣逵察臣孝廉後刺史臣榮舉臣秀才臣以供養無主
辭不赴(良曰聖朝謂晉朝也/逵榮並刺史字也)命詔書特下拜臣郎中尋
蒙國恩除臣洗馬猥以微賤當侍東宫非臣隕首所能
上報臣具以表聞辭不就職詔書切峻責臣逋慢郡縣
逼迫催臣上道州司臨門急於星火臣欲奉詔奔馳則
以劉病日篤欲苟順私情則告訴不許臣之進退實為
狼狽伏惟聖朝以孝治天下凡在故老猶蒙矜育況臣
孤苦特為尤甚且臣少仕偽朝歷職郎署本圖宦達不
矜名節今臣亡國賤俘至㣲至陋(銑曰偽朝謂蜀朝也/軍所虜獲曰俘蜀為)
(晉滅故/云此)過蒙拔擢寵命優渥豈敢盤桓有所希兾但以
劉日薄西山氣息奄奄(向曰日薄西山/喻劉年老暮也)人命危淺朝不
慮夕臣無祖母無以至今日祖母無臣無以終餘年母
孫二人更相為命是以區區不能廢逺臣密今年四十
有四祖母劉今年九十有六是臣盡節於陛下之日長
報劉之日短也烏鳥私情願乞終養(翰曰烏鳥反哺其/母言有此烏烏之)
(私情乞念祖/母之養也)臣之辛苦非徒蜀之人士及二州牧伯所
見明知皇天后土實所共鑒(銑曰二州謂梁州益/州也牧伯謂榮逵也)願陛
下矜愍愚誠聴臣微志庶劉僥倖保卒餘年臣生當隕
首死當結草臣不勝犬馬怖懼之情謹拜表以聞
　　論佛骨表(依韓文樊汝霖韓醇洪興祖孫汝聴注/韓愈)
　　　(韓曰新舊史皆具載於本傳先是鳯翔法門寺/有䕶國真身塔塔内有釋迦文佛指骨一節其)
　　　(法三十年一開開則嵗稔人泰至是憲宗遣中/使杜英竒押宫人三十持香花迎入大内畱禁)
　　　(中三日乃送佛祠王公士庶奔走賛歎公為刑/部侍郎上表極諫帝大怒欲抵死崔羣裴度戚)
　　　(里諸貴皆為公言乃貶潮州刺史時宰相疑公/此表為馮宿所草以宿嘗與公同年進士又同)
　　　(佐裴度淮西故疑之遂貶宿歙州刺史時宰必/皇甫鏄也亦可謂無識鑒矣此表豈宿所能了)
　　　(耶○補注聞見錄云憲宗元和十四年自鳯翔/法門寺迎佛骨入禁中韓退之以諫逐十五年)
　　　(有陳洪志之禍懿宗咸通十四年又迎其骨入/禁中諫者以憲宗為戒懿宗曰生得見之死亦)
　　　(無恨不數月崩送佛骨還法門寺愈之諫云奉/佛以來享年不永者其知言哉○補注邵太史)
　　　(曰𫝊奕上疏請除佛法云降自羲農至于有漢/皆無佛法君明臣忠祚長年久漢明帝始立胡)
　　　(神洎于苻石羌胡亂華主庸臣佞祚短政虐云/云予謂愈之言葢廣奕之言也故表出之○林)
　　　(之竒曰崔浩闢佛而死於魏韓愈闢佛而貶於/唐此浮屠者得為口實以為闢佛者之戒至于)
　　　(梁武三捨身而餓死臺城宋齊以下事之漸謹/而年代尤促則浮屠之徒又以為學佛不盡其)
　　　(道之過自非卓然不惑之/士未有不為其所迷也)
臣某言伏以佛者夷狄之一法耳自後漢時流入中國
(洪曰表云自後漢時流入中國又詩云佛法入中國爾/來六百年按後漢西域傳云明帝時入中國而梁劉孝)
(標注世說新語引劉向列仙傳序曰歴觀百家之中以/相檢驗得仙者百四十六人其七十四人已在佛經即)
(如此說則漢成哀之間已有經矣漢武故事曰昆邪殺/休屠王以其衆來降得其金人之神上置之甘泉宫金)
(人者皆長丈餘其祭不用牛羊唯燒香禮拜上使依其/國俗祀之此神全類於佛葢漢武時其經未行於中土)
(但以神明事之耳又開皇歴代三寶記云平帝世劉向/稱念覽典籍亦見有佛經將知周時乆流釋典秦雖熱)
(除漢興復出也又漢武作昆明池掘得黒灰東方朔云/可問西域道人西域道人佛之徒也又真誥云裴真人)
(有三十四人弟子十八人學佛道餘者學仙道陶隱居/云長安中似已有佛裴君即是其事以此考之中國之)
(有佛尚矣退之所云據正史也孫曰後漢明帝夜夢金/人長丈餘頭有光明飛行殿庭以問羣臣傅毅曰西方)
(有神名曰佛其形丈六尺而黄金色帝於是遣郎中蔡/愔及秦景使天竺求之得佛經四十二章及釋迦𤣥像)
(并取沙門攝摩騰竺法蘭東還愔之來也白馬負經因/立白馬寺於洛城雍門西以處之其經緘于蘭臺石室)
(又畫像于清源臺及顯節陵上自國/是始傳中國補注唐史作始入中)上古未嘗有也昔者
黄帝在位百年年一百十嵗少昊在位八十年年一百
嵗顓頊在位七十九年年九十八嵗帝嚳在位七十年
年一百五嵗帝堯在位九十八年年一百一十八嵗帝
舜及禹年皆百嵗(孫曰已上年嵗皆出/皇甫謐帝王世紀)此時天下太平
百姓安樂夀考然而此時(唐史無/此時字)中國未有佛也其後
殷湯亦年百嵗湯孫大戊在位七十五年武丁在位五
十九年書史不言其年夀所極葢亦俱年不減百嵗周
文王年九十七嵗武王年九十三嵗穆王在位百年(孫/曰)
(書穆王享/國百年)此時佛法亦未至中國非因事佛而致然也
漢明帝時始有佛法明帝在位纔十八年耳其後亂亡
相繼運祚不長宋齊梁陳元魏已下事佛漸謹年代尤
促惟梁武帝在位四十八年(補注唐史作四十八/年今本作四十九年)前後
三度捨身施佛(孫曰大通元年三月辛未中大通元年/九月癸巳太清元年二月庚子凡三幸)
(同泰寺/捨身)宗廟之祭不用牲牢(孫曰郊廟牲/牷皆代以麫)盡日一食止
於菜果(孫曰武帝煽信佛道日止一食/膳無鮮腴惟豆羹糲飯而已)其後竟為侯景
所逼餓死臺城(孫曰太清三年侯景攻陷/臺城帝憂憤崩于浄居殿)國亦尋滅事
佛求福反更得禍由此觀之佛不足信事亦可知矣髙
祖始受隋禪則議除之當時羣臣材識不逺(唐史作識/見不逺)
不能深知先王之道古今之宜推闡明聖(唐史作/聖明)以救
斯弊其事遂止(樊曰武徳九年髙祖詔有司沙汏/天下僧尼道士女冠事竟不行)臣常
恨焉伏惟睿聖文武皇帝陛下神聖英武數千百年已
來未有倫比即位之初不許度人為僧尼道士又不許
創立寺觀臣常以為髙祖之志必行於陛下之手今縱
未能即行豈可恣之轉令盛也今聞陛下令羣僧迎佛
骨於鳯翔御樓以觀舁(音/輿)入大内又令諸寺遞迎供養
臣雖至愚必知陛下不惑於佛作此崇奉以祈福祥也
直以年豐人樂徇人之心為京都士庶(一有/設字)詭異之觀
戲翫之具耳安有聖明若此而肯信此等事哉然百姓
愚㝠易惑難曉苟見陛下如此將謂真心事佛皆云天
子大聖猶一心敬信百姓何人豈合更惜身命以故(一/本)
(故作至一本/無以故二字)焚頂燒指百十為羣解衣散錢自朝至暮
轉相倣傚惟恐後時老少奔波棄其業次若不即加禁
遏更歷諸寺必有斷臂臠身以為供養者傷風敗俗傳
笑四方非細事也夫佛者(一無/者字)本夷狄之人與中國言
語不通衣服殊製口不言先王之法言身不服先王之
法服不知君臣之義父子之情假如其身至今尚在奉
其國命(一無/其字)來朝京師陛下容而接之不過宣政一見
(孫曰宣/政殿名)禮賔一設(孫曰元和九年置禮賓院/以待四夷之使設宴也)賜衣一襲
衞而出境(一作出/之於境)不令惑衆也況其身死已乆枯朽之
骨凶穢之餘豈可直入宫禁(可直一/作宜令)孔子曰敬鬼神而
逺之古之諸侯行弔於其國尚令巫祝先以桃茢(音/列)袚
除不祥然後進弔(祝曰禮記君臨臣䘮以巫祝桃茢執/戈惡之也注桃鬼所惡茢葦苕可掃)
(不/祥)今無故取穢朽之物親臨觀(一作/視)之巫祝不先桃茢
不用羣臣不言其非御史不舉其失臣實恥之乞以此
骨付有司投諸水火永絶根本斷天下之疑絶後代之
惑使天下之人知大聖人之所作為出於尋常萬萬也
豈不盛哉豈不快哉佛如有靈能作禍􁁑凡有殃咎宜
加臣身上天鑒臨臣不怨悔無任感激懇悃之至
　　潮州謝表(韓愈/)
　　　(樊汝霖註本傳具載公此表憲宗得表謂宰相/曰昨得知愈到潮州表因思其所諫佛骨事决)
　　　(是愛我我豈不念然愈為人臣不當言人主事/佛乃年促也帝欲復用愈故先語及觀宰相意)
　　　(皇甫鎛恐其復用乃率先對曰愈終太疎狂且/可量移一郡遂授袁州刺史歐陽文忠公云前)
　　　(世有名人當論事時感激不避誅死真若知義/者及到貶所則戚戚思嗟有不堪之窮愁形於)
　　　(文字雖韓文公不免此累或者又罪其以封禪/諛帝皆非也漢楊惲見廢報孫會宗書語渉譏)
　　　(訕遂坐腰斬雷霆之怒臣子所/當知畏公之此表不為過矣)
臣以狂妄戇愚不識禮度上表陳佛骨事言渉不敬正
名定罪萬死猶輕陛下哀臣愚忠恕臣狂直謂臣言雖
可罪心亦無他特屈刑章以臣為潮州刺史旣免刑戮
又獲祿食聖恩𢎞大天地莫量破腦刳心豈足為謝臣
某誠惶誠恐頓首頓首臣以今年正月十四日蒙恩除
潮州刺史即日奔馳上道經渉嶺海水陸萬里以今月
二十五日到州上訖與官吏百姓等相見具言朝廷治
平天子神聖威武慈仁子養億兆人庶無有親疎逺邇
雖在萬里之外嶺海之陬待之一如甸畿之間輦轂之
下有善必聞有惡必見早朝晚罷兢兢業業惟恐四海
之内天地之中一物不得其所故遣刺史面問百姓疾
苦苟有不便得以上陳國家憲章完具為治日久守令
承奉詔條違犯者鮮雖在蠻荒無不安泰聞臣所稱聖
徳惟知鼓舞讙呼不勞施為坐以無事臣某誠惶誠恐
頓首頓首臣所領州在廣府極東界上去廣府雖云纔
二千里然來徃動皆經月過海口下惡水濤瀧(音/雙)壯猛
難計程期颶風鱷魚患禍不測州南近界(一作州/之南境)漲海
連天毒霧瘴氛日夕發作臣少多病年纔五十髮白齒
落理不乆長加以罪犯至重所處又極逺惡憂惶慙悸
死亡無日單立一身朝無親黨居蠻夷之地與魑魅為
羣苟非陛下哀而念之誰肯為臣言者臣受性愚陋人
事多所不通惟酷好學問文章未嘗一日暫廢實為時
輩所見推許(一作/表)臣於當時之文亦未有過人者至於
論述陛下功徳與詩書相表裏作為歌詩薦之郊廟紀
泰山之封鏤白玉之牒鋪張對天之閎休揚厲無前之
偉蹟編之乎詩書之䇿而無愧措之乎天地之間而無
虧雖使古人復生臣亦未肯多讓伏以大唐受命有天
下四海之内莫不臣妾南北東西地各萬里自天寶之
後政治少懈文致未優武剋不剛嬖臣姦𨽻(嬖一/作孽)蠧居
棊處搖毒自防外順内悖父死子代以祖繼孫如古諸
侯自擅其地不貢不朝六七十年四聖傳序以至陛下
即位以來躬親聽斷旋乾轉坤闗機闔闢雷厲風飛日
月清照天戈所麾莫不寧順大宇之下生息理極髙祖
創制天下其功大矣而治未太平也太宗太平矣而大
功所立咸在髙祖之代非如陛下承天寶之後接因循
之餘六七十年之外赫然興起南面指麾而致此巍巍治
功也宜定樂章以告神明東巡泰山奏功皇天(補注范/太史唐)
(鑑曰終唐之世惟栁宗元以封禪為非以/韓愈之賢猶勸憲宗則其餘無足怪也)具著顯庸明
示得意使永永萬年(一作/年代)服我成烈當此之時所謂千
載一時不可逢之嘉會而臣負罪嬰亹(許慎/切)自拘海島
戚戚嗟嗟日與死迫曽不得奏薄伎於從官之内𨽻御
之間窮思畢精以贖罪過懷痛窮天死不閉目瞻望宸
極魂神飛去伏惟皇帝陛下天地父母哀而憐之無任
感恩戀闕慙惶懇迫之至
　
　
　
　
　
　
　
　
　
　古文集成巻二十二
欽定四庫全書
　古文集成巻二十三　　　宋　王霆震　編
　　前丁集二
　　　表
　　進春秋傳表(紹興六年十二月上/)　(胡文定/)
伏觀春秋二百四十二年其行事備矣仲尼因事属辭
深切著明非五經比也本夫周室東遷禮樂征伐自諸
侯出及平王末年王迹旣熄故春秋作於隱公之初逮
莊僖而下五霸迭興假仁義而行以推戴宗周為天下
之共主號令征伐莫敢不從其文則史官稱述無制作
之法其義則以尊周為名而仲尼固曰丘竊取之矣霸
徳旣衰諸侯放恣政在大夫専權自用官及失徳寵賂
益彰然後陪臣執國命夷狄制諸夏皆馴致其道是以
至此極耳仲尼徳配天地明並日月自以無位與時道
不行於天下也制春秋之義見諸行事垂訓方來雖祖
述憲章上循堯舜文武之道而改法創制不襲虞夏商
周之迹葢洪水滔天下民昏墊與簫韶九成百獸率舞
並載於虞書大木斯拔與嘉禾合穎鄙我周邦與六服
承徳同垂乎周史此上世帝王紀事之例至春秋則凡
慶瑞之符禮文常事皆削而不書而災異之變政事闕
失則悉書之以示後世使鑒觀天人之理有恐懼祇肅
之意若事斯語若書諸紳若列諸座右若几杖盤盂之
有銘有戒乃史外傳心之要典於以反身日加修省及
其旣乆積善成徳上下與天地同流自家行國措之天
下則麟鳯在郊龜龍游沼其道亦可馴致之也故始於
隱公止於獲麟而以天道終焉比於闗雎之應而能事
畢矣書火於秦賴諸儒口相傳授及漢初興張子房為
韓滅秦以明春秋復讎之義三老董公請漢為義帝發
喪以暴項羽弑君之惡下逮武宣之世時君信重其書
學士大夫誦說用以斷獄決事雖萬目未張而大綱克
正過於春秋之時其效亦可見矣粤自熙寧崇尚釋老
䝉莊之學以虛無為宗而不要義理之實殆及崇寧曲
加防禁由是用事者以災異之變政事闕失則黙不敢
言而慶瑞之符與禮文常事則詠歌賛誦洋洋乎盈耳
是與春秋正相反也侈心益縱至夷狄亂華莫之能遏
豈不痛哉陛下天錫勇智聖徳日新嗣承寶位於三綱
九法淪斁之後發於獨斷崇信是經將以撥亂世反之
正聖王之志旣自得之又命臣下有能誦習其書者使
訓明其義而臣以荒蕪末學榮奉詔音輙不自揆罄竭
所聞修成春秋傳三十巻十萬餘言上之御府恭惟肅
將天討之餘萬幾之暇特留宸念時賜省覽取自聖裁
鑒天人休咎之符覈賞罰是非之實懋檢身之盛徳恢
至治之逺圖式叙邦經永康國歩
　　進書集傳表(淳祐七年八月上/)　(蔡抗/)
臣抗言惟精惟一以執中蓋三聖傳心之法無黨無偏
而建極乃百王立治之經念先臣親繹於師承而遺帙
粗明乎宗旨恭逢叡聖敢效涓埃臣抗惶懼惶懼頓首
頓首臣竊攷典謨訓誥誓命之文無非載道及更劉班
賈馬鄭服之手浸以失真二孔註疏之雖存諸家箋釋
之愈衆黨同伐異已乖平平蕩蕩之風厭常喜新又失
渾渾灝灝之旨訛以相襲雜而不純曁皇圖赤伏之中
興有大儒朱熹之特出經皆為之訓傳義理洞明書尤
切於討論工夫未逮謂先臣沉從游最乆見道已深俾
加探索之功以遂發揮之志微辭奥旨旣得於講貫之
餘大要宏綱盡授以述作之意徃復之緘具在刪潤之
墨如新半生殫採摭之勞六巻著研覃之思帝王之制
坦然明白聖賢之言炳若丹青使登徹於九重亦緝熙
之一助茲者恭遇皇帝陛下智由天錫徳與日新任
賢勿貳去邪勿疑旣從民情而罔咈保邦未危制治未
亂益思君道之克艱雖聰明之憲天猶終始而典學臣
誤蒙拔擢獲玷班行自惟章句之徒莫效絲毫之報抱
文書而永歎望宸闕以冒塵倘獲清閒乙覽之俯臨豈
但疇昔辛勤之不朽置之座右常聞無怠無荒之規冒
于海隅咸仰克寛克仁之治
　　進大學衍義表(端平元年十月丁夘上/)　(真西山/)
伏以汗竹雖厪何補聖經之奥食芹欲獻誤蒙天語之
温以十年纂輯之餘欣一旦遭逢之幸中謝惟大學設
八條之教為人君立萬世之程首之以格物致知示窮
理乃正心之本推之於齊家治國見修已惟及物之原
曽子之傳獨得其宗程氏以來大明厥旨迨師儒之繼
出有章句之昭垂臣少所服膺晚而知趣謂淵源逺矣
實東魯教人之微言而綱目粲然乃南面臨民之要道
曩叨侍從論思之列適當姦䛕蒙蔽之時念將開廣於
聰明惟有發揮於經術使吾君之心炳如白日於天下
之理洞若秋毫雖共兠雜進於堯朝豈魑魅能逃於禹
鼎不量菲薄欲效編摩遽罹三至之讒徒結九重之戀
旣投閑而置散因極意以研精畎畆不忘君每惓惓於
報上藩牆皆置筆幾矻矻以窮年首列聖賢性命道徳
之言旁采古今治亂安危之迹必提其要皆聚此書凡
諸老先生之講明粗加該括於君子小人之情狀尤極
形容載瞻海岳之崇深期效涓埃之禆補兹葢恭遇皇
帝陛下乾旋坤轉日就月將於緝熙單厥心基命遹隆
於成后念終始典于學遜志克邁於商宗方將切磋琢
磨而篤于自修定静安慮而進於能得事欲明於本末
理期貫於精粗適粹成編冒塵清燕止其所止願益加
止善之功新以又新更推作新民之化
　　上資治通鑑表(元豐七年十一月上/)　(司馬光/)
臣光言先奉勑編集歴代君臣事迹又奉聖旨賜名資
治通鑑今已了畢者伏念臣性識愚魯學術荒疎凡百
事為皆出人下獨于前史粗嘗盡心自幼至老嗜之不
厭每患遷固以來文字繁多自布衣之士讀之不徧況
於人主日有萬幾何暇周覽臣常不自揆欲刪削冗長
舉撮機要専取闗國家興衰係生民休戚善可為法惡
可為戒者為編年一書庶使前後有倫精粗不雜私家
力薄無由可成伏遇英宗皇帝資睿智之性敷文明之
治思厯覽古事用恢張大猷爰詔下臣俾之編集臣夙
昔所願一朝獲伸踊躍奉承惟懼不稱先帝仍命自選
辟官屬於崇文院置局許借龍圖天章閣三館秘閣書
籍賜以御府筆墨繒布及御前錢以供果餌以内臣為
承受眷遇之榮近臣莫及不幸書未進御先帝違棄羣
臣陛下紹膺大統欽承先志寵以冠序錫之嘉名每開
經筵常令進讀臣雖頑愚荷兩朝知待如此其厚隕身
䘮元未足報塞苟智力所及豈敢有遺會差知永興軍
以衰疾不任治劇乞就冗官陛下俯從所欲曲賜容養
差判西京留司御史臺及提舉嵩山崇福宫前後六任
仍聴以書局自隨給之祿秩不責職業臣既無他事得
以研精極慮窮竭所有日力不足繼之以夜徧閲舊史
旁采小説簡牘盈積浩若淵海抉摘幽隱校計毫釐上
起戰國下終五代凡一千三百六十二年修成二百九
十四巻又畧舉事目年經國緯以備檢尋為目錄三十
巻又參考羣書評其同異俾歸一塗為考異三十巻合
三百五十四巻自治平開局迨今始成嵗月淹久其間
抵捂不敢自保罪負之重固無所逃臣光誠惶誠懼頓
首頓首重念臣違離闕廷十有五年雖身䖏于外區區
之心朝夕寤寐何嘗不在陛下之左右顧以駑蹇無施
而可是以専事鉛槧用酬大恩庶竭涓塵少禆海岳臣
今筋骸癯瘁目視昏近齒牙無幾神識衰耗日前所為
旋踵遺忘臣之精力盡於此書伏望陛下寛其妄作之
誅察其願忠之意以清閒之燕時賜省覽監前世之興
衰考當今之得失嘉善矜惡取是捨非足以懋稽古之
盛徳躋無前之至治俾四海羣生咸䝉其福則臣雖委
骨九泉志願永畢矣
　　進續資治通鑑長編表(乾道四年四月上/)　(李燾/)
臣燾言先於去年八月准尚書省劄子三省同奉聖旨
依敷文閣直學士汪應辰奏取臣所著續資治通鑑自
建隆迄元符令有司繕寫校勘藏之秘閣臣尋於十
四日䝉恩賜對面奉聖旨令臣早投進遂除官郎省
兼職史局續又准尚書省劄子奉聖旨令臨安府給
札臣今先次寫到建隆元年至治平四年閏三月五朝
事迹共一百八年計一百八巻内建隆元年至太平興
國元年太祖一朝事迹雖曽於隆興元年臣知榮州日
具表投進已蒙降付史館後來稍有增益謹重别抄錄
投進外餘治平以後文字増多兼見修四朝正史未畢
欲望聖慈特賜寛假臣更加整齊節次修寫投進疎
逺微賤僣為此書罪當誅絶聖主不即麾斥乃過聴而
兼收之臣死且不朽矣臣誠惶誠恐頓首頓首臣竊聞
司馬光之作資治通鑑也先使其僚採摭異聞以年月
日為叢目叢目旣成乃修長編唐三百年范祖禹實掌
之光謂祖禹長編寧失於繁無失於略當時祖禹所修
長編蓋六百餘巻光細刪之止八十巻今資治通鑑唐
紀自一百八十五巻至二百六十五巻是也故神宗皇
帝序其書以為博而得其要簡而周於事臣誠不自揆
度妄意纂集雖義例悉用光所創立錯綜銓次皆有依
憑其間扺捂要亦不敢自保區區小忠前表葢嘗具之
仰惟祖宗之豐功盛徳當與唐虞三代比隆乾坤之容
日月之光繪畫臻極訖弗能近矧令拙工强施丹墨臣
誠愚䦣豈不知罪然而統會衆説掊擊偽辯使姦欺訛
訕不能乘隙亂真祖宗之豐功盛徳益以昭明譬諸海
岳或取涓埃之助顧臣此書詎可便謂續資治通鑑姑
謂續資治通鑑長編庶幾可也其篇帙或相倍蓰則長
編之體當然寧失於繁猶光志云爾伏惟皇帝陛下煥
乎文章固已經緯兩儀黼黻萬化如臣薄技又安足陳
陛下徒以祖宗之孫謀彜憲徃徃在是委曲加恵之使
前承命距躍冥冒來獻夤緣幸會得御燕閑千百有一
倘符神指更擇耆儒正直若光者属以刪削之任遂勒
成我宋大典垂億萬年如神宗皇帝所謂博而得其要簡
而周於事者則將與六經俱傳是固非臣所能而臣之
區區小忠因是亦獲自盡誠死且不朽矣所有續資治
通鑑長編一百八巻今寫成一百七十五冊并目錄一
冊謹隨表上進
　　進新唐書表(嘉祐五年六月上/)　(曽公亮/)
切惟唐有天下幾三百年其君臣行事之始終所以治
亂興衰之蹟與其典章制度之英宜其粲然著在簡冊
而紀次無法詳略失中文采不明事實零落又百有五
十年然後得以發揮幽昧補緝闕亡黜正偽謬克備一
家之史以為萬世之傳成之至難理若有待臣某誠惶
誠恐頓首頓首伏惟體天法道欽文聰武聖神孝徳
皇帝陛下有虞舜之智而好問躬大禹之聖而克勤天
下和平民物安樂而猶垂心積精以求治要日與鴻生
舊學講誦六經考覽前古以謂商周以來為國長乆惟
漢與唐而不幸接乎五代衰世之士氣力卑弱言淺意
陋不足以起其文而使明君賢臣雋功偉烈與夫昏虐
賊亂禍根罪首皆不得暴其善惡以動其耳目誠不可
以垂勸戒示乆逺甚可歎也乃因邇臣之有言適契上
心之所閔於是刋修官翰林學士兼龍圖閣學士給事
中知制誥臣歐陽脩端明殿學士兼翰林侍讀學士龍
圖閣學士尚書吏部侍郎臣宋祁與編脩官禮部郎中
知制誥臣范鎮刑部郎中知制誥臣王疇太常博士集
賢校理臣宋敏求秘書丞臣吕夏卿著作佐郎臣劉義
叟等並膺儒學之選悉發秘府之藏俾之討論共加刪
定凡十有七年成二百二十五巻其事則増於前其文
則省於舊至於名篇著目有革有因立傳紀實或増或
損義類凡例皆有據依纖悉綱條具載别錄臣某典司
事領徒費日月誠不足以成大典稱明詔無任慙懼戰
汗屏營之至
　　進唐鑑表(元祐元年二月二十八日上/)　(范祖禹/)
臣切以自昔下之戒上臣之戒君必以古驗今以前示
後禹益之於舜則言其所無于佚于樂傲虐之作防於
未然周召之於成王則相古先民歴年墜命日陳于前
皆所以進哲徳而養聖功也臣某誠惶誠懼頓首頓首
臣昔在先朝承乏書局典司載籍實董有唐嘗於紬次
之餘稽其成敗之迹以義理緝成一書忍與庶人傳言
百工執藝獻之先帝庶補萬分比臣赴職不幸先帝遽
揚未命伏遇皇帝陛下嗣膺大統睿智日躋詳延耆儒
啟沃聖學監于前代宜莫如唐儀刑祖宗之典則四方
承式萬世永賴臣之此書雖不足以發揮徳業廣助聰
明拳拳之忠不能自己苟有所得不敢不告輒以狂愚
塵玷日月罪當誅死伏惟清閒之燕少賜省覽其唐鑑
十二巻繕寫成六冊謹隨表上進以聞
　
　
　
　
　
　
　
　
　古文集成巻二十三
欽定四庫全書
　古文集成巻二十四　　　宋　王霆震　編
　　前丁集三
　　　劄
　　用君子保泰道劄子(元祐六年上/)　(王巖叟/)
臣聞論者曰致天下之泰難守天下之泰易臣獨曰天
下之泰致之易守之難蓋方其未也莫不急於求賢渴
於聞諫得一善惟恐未之能行見一不善惟恐未之能
去潜心於隱微而用意於人之所不到兢兢業業不敢
暇豫故卒至於安樂而無事此天下之泰所以致之易
也旣泰矣我尚何求哉心日益驕志日益怠謂賢者足
矣而忽於求謂善言盡矣而厭於聽謂患之隱者為不
足慮謂事之微者為不足防姦生而不知禍變而不悟
故卒至於敗亂而莫之救此天下之泰所以守之難也
易曰君子安而不忘危存而不忘亡治而不忘亂又旣
濟之象曰君子以思患而豫防之此皆聖人戒懼於治
安無患之時也伏惟陛下臨御七年于兹進賢去佞恊
天下之公興利除害同百姓之欲無淫刑無横斂不聞
一夫有怨嘆之聲姦宄不作兵革不試時和嵗豐海内
寧謐以古驗今可謂泰矣陛下又所以守之者有道無
宫室之好無聲樂之玩無畋遊之樂無神仙之惑無干
戈之喜私謁不行苞苴絶迹百王之蔽乃無一焉進學
勤政寒暑不渝徳日以新天下之勢固已不憂矣而臣
尚區區若此亦何心哉以謂今日之治不易至此臣愚
誠過計竊憂朝廷恬於無事稍怠初心或容小人乘間
而隳我泰道為陛下惜耳夫小人而無能不足畏也惟
小人而材然後可畏正在陛下審問之深考之明辨之
謹遏之不使小人得以雜其間必擇端良忠信不二之
君子而用之則今日所以保泰道者至矣備矣陛下以
純一之徳守于上羣臣以純一之意守于下使泰道日
長而無窮天下無患臣不勝大願
　　留劉摯蘇轍劄子(王巖叟/)
　　　(通鑑長編元祐六年十月樞宻王巖叟言不為/一劉摯蘇轍為陛下惜腹心之人難得宣諭曰)
　　　(劉摯排斥奸邪殊有功朕極重之乃聞與邢恕/柬延接章惇子弟巖叟曰惇使摯分付宰相亦)
　　　(牢籠不得言事官未必皆忠直聞楊畏乃恵卿/面上人知被用意安在但欲去除陛下腹心之)
　　　(人便是與姦邪開道路耳時有詔草麻制罷摯/而巖叟未知初太皇太后獨遣中使得轍入省)
　　　(供職十一月摯為觀/文殿學士知鄆州)
切以為天下國家者必藉腹心之臣腹心之臣非一日
可得得而用之必加保全勿使讒邪得以雜間則忠於
事君者知所勸矣腹心之舊尚或不保則後來之人何
可倚信況腹心既虚外邪可入乃必然之理也臣之所
憂實在於此摯與邢恕通簡及接見章惇子弟盖其
思慮所不周防慎所不嚴之罪也謂牢籠為後日之計
則願陛下更加體照摯與蔡確不惟仇怨深切非小小
禮數施其黨人可以宛轉收確之心兼臣每見摯感戴
寵榮常有以死報國家之意豈復肯負陛下此真陛下
腹心之臣也今大奸未死人心危疑朝廷之上與之為
敵者摯為首焉一旦以小愆遂將疎棄天下之人不知
所以皆妄意陛下之心有所變易反與大姦報仇也前
日陛下用摯作宰相姦黨之氣自然消伏今待罪累日
羣邪相顧已復增氣蘇轍之進大約相類皆正人之所
繫望而姦黨之所忌嫉者也顧其去就豈不重哉今所
犯者小所繫者大幸陛下於輕重之間更賜較量則陛
下所得者多矣夫姦邪難防自古公患莫不因人主意
有所動急為傾擠陛下於此不可不察切聞楊畏乃吕
惠卿門人及受張璪知過最深舒亶作中丞日舉為臺
官前者再除御史公議沸騰交章排斥命遂不行自此
忿嫉正人常有報復之志後又因趙君錫無所執持為
人所使再三薦引竟除此職諫官虞䇿亦是張璪面上
相知之人嘗受璪特力論薦陛下試將此本末考究還
可保其所懷無他意否臣惓惓之心常恐巧言有誤陛
下故不避煩瀆委曲聞奏願陛下於聽言之際加意鑑
察使不能以疑似之罪誣陷善良而陰與姦邪為地則
不勝社稷天下之甚幸且摯轍之留於臣無所利而利
在陛下摯轍之去於臣無所害而害貽國家但臣忝聮
近輔乆荷異恩見聞所及不敢不竭其愚
　　論左右無雜邪正劄子(元祐五年六月上/)　(蘇子由/)
　　　(言行錄公使契丹還為御史中丞自元祐初革/新庶政至是五年矣一時人心已定惟元豐舊)
　　　(黨分布中外多起邪說以搖撼在位吕微仲與/中書侍郎劉革老二人尢畏之皆持兩端為自)
　　　(全計遂建言欲引用其黨以平舊怨謂之調亭/宣仁居疑不决轍于延和面論其非退復以劄)
　　　(子論之奏入宣仁后命宰執于簾前讀之仍諭/之曰蘇轍疑吾君臣遂兼用邪正言極中理諸)
　　　(公相從和之自此參/用邪正之説裒矣)
切觀元祐以來朝廷改更弊事屏逐羣枉上有忠厚之
政下無聚斂之怨天下雖未大治而經今五年中外帖
然莫以為非者惟奸邪失職居外日夜窺伺便利規求
復進不免百端遊說動搖貴近臣竊憂之若陛下不察
其實大臣惑其邪說遂使忠佞雜進於朝以示廣大無
所不容之意則冰炭同處必致交争薫蕕共器乆當遺
臭朝廷之患自此始矣昔者聖人作易内陽外陰内君
子外小人則謂之泰内陰外陽内小人外君子則謂之
否蓋小人不可使在朝廷自古而然矣但當置之於外
每加安存無失其所不至憤恨無聊謀害君子則泰卦
之本意也昔東晉桓温之亂諸桓親黨布滿中外及温
死謝安代之為政以三桓分莅三州彼此無怨江左遂
安故晉史稱安有經逺無競之美然臣切謂謝安之於
桓氏亦用之於外而己未嘗引之於内與之共政也向
使安引桓氏而寘諸朝人懷異心各欲自行其志則謝
安將不能保其身而況安朝廷乎頃者一二大臣專務
含養小人為自便之計旣小人内有所主故蔡確邢恕
之流敢出妄言以欺愚惑衆及確恕被罪有司懲前之
失凡在外臣僚例蒙摧沮盧秉何正臣皆身為待制而
明堂薦子止得選人蒲宗孟曽布所犯明有典法而降
官禠職惟恐不甚明立痕迹以示異同為朝廷斂怨二
者皆過矣故臣以為小人雖决不可任以腹心至於牧
守四方奔走庶事各隨所長無所偏廢寵祿恩賜常使
彼此如一無迹可指此朝廷之至計也近者朝廷用鄧
温伯為翰林承旨而臺諫雜然進言指為邪黨以謂小
人必由此彚進臣嘗論温伯之為人粗有文藝無大惡
但性本柔弱委曲從人方王珪蔡確用事則頤指如意
及司馬光吕公著當國亦脂韋其間若以其左右附麗
無所損益遇流便轉緩急不可保信誠不過也若謂其
懷挾姦詐能首為亂階則甚矣蓋臺諫之言温伯則過
至為朝廷逺慮則未為過也臣願陛下謹守元祐之初
政乆而彌堅謹用左右之近臣無雜邪正至於在外臣
子以恩意待之使嫌隙無自而生愛戴以忘其死則垂
拱無為安意為善愈乆而愈無患矣
　　乞不推治黨人劄子(范純仁/)
　　　(言行錄前蔡確坐詩語譏訕簾中臺諫章疏交/上必欲朝廷誅殛宰執侍從皆為當然公獨以)
　　　(為不可遂於簾前開陳方今聖朝宜務寛厚不/可以語言文字之間暧昧不明之過誅竄大臣)
　　　(今日舉動宜與將來為法式此事甚不可開端/也宰臣奏蔡確黨人甚盛不可含糊不開公面)
　　　(奏以為朋黨難辨却恐悞及善人此事正宜詳/審不可容易繼入奏曰云云公初與諸公議蔡)
　　　(確之命惟左丞王存與公相恊是日上前方開/陳論列之際諸公畫可皆不顧公而先退公獨)
　　　(留身因揖王存上前論之益堅宣仁怒卒貶確/新州言者交章擊公黨確公遂以疾請外即日)
　　　(以公知潁昌府王存知蔡州又聞見錄云元祐/三年有呉䖏厚者以蔡確題安州車葢亭詩來)
　　　(上以為謗訕宣仁太后得知怒曰蔡確以吾比/武后當重謫吕汲公為左相不敢言忠宣乞薄)
　　　(確罪不從初議貶確新州忠宣謂汲公曰此路/荆棘已七八十年吾輩開之恐自不免汲公又)
　　　(不敢言忠宣/因乞罷政)
切以朋黨之起葢因趣向異同同我者謂之正人異我
者疑為邪黨既惡其異我則逆耳之言難至既喜其同
我則迎合之佞自親以至真偽莫知賢愚倒置國家之
患何莫由斯至如王安石自負學術即非全無智識止
因喜同惡異遂至黒白不分引吕恵卿為大儒黜司馬
光為異黨至今風俗猶以觀望為能後來柄臣固合永
為商鑒恭惟仁宗皇帝政教施設實為帝王之師從諫
慎刑任賢容衆與陛下今日之政相同慶厯中先臣仲
淹與韓琦富弼同時大用歐陽脩石介以夏竦姦邪因
以嫉其黨類遂起大謗誣先臣與琦弼有不臣之心歐
陽脩尋亦坐罪石介幾至斵棺其時朋黨之論大起識
者為之寒心上賴仁宗容覆使兩黨之隙帖然自消此
事至今以為美談陛下聞之必熟則是仁宗所行陛下
可以取為成法今蔡確之罪自有國家典刑不必推治
黨人旁及枝葉臣聞孔子曰舉直錯諸枉能使枉者直
則是舉用正直而可化邪枉為善人矣又曰舜有天下
舉皋陶不仁者逺則是舉用仁者而不仁者自當屏迹
矣何煩分辨黨人或恐有傷仁化而況陛下聖度包荒
與天同徳至公克己今古無儔前來特降詔書盡釋臣
僚徃咎不復究治恐累太和自此内外反側皆安上下
人情浹洽盛徳之事誠宜久行臣心拳拳實在于此仰
惟皇慈深加采納
　　乞開言路劄子(元祐元年七月上時為給事中/上官均)
切聞比下詔書慰安中外今日以前凡宿姦舊惡一切
置而不問臺諫仍不得彈治臣始聞之疑惑不信數日
以來搢紳士人傳者愈衆以為信然臣以不肖備位風
憲聞而不陳則為隱情疑而不論則為曠職仰負陛下
任使之意臣切推詔旨必以為前日黜去一二大吏姦
諛刻深掊斂罔上之臣恐黨與反側無自全之意故為
此詔以慰安之臣以為賞罰者人主之大柄所以示天
下之公議使為善者勸為惡者懼要在䖏之至當斷之
必行而已若懲一二奸臣而以同類恐懼為疑又為善
辭以慰勞之則是行姑息之政非所以信賞罰而示天
下之公議也不知陛下以前日斥去一二姦䛕險陂之
臣為是邪為非邪以為非邪則命出之日天下之士莫
不心悦而誠服皆以為陛下聰明睿智洞照枉直不當
疑其非也以為是邪則去邪勿疑不當惑而中止為姑
息之政也夫諫官御史以言為職至於政事之得失人
臣之邪正凡係天下之利病理亂者皆得上聞所以廣
朝廷之耳目而通天下之情也自古求治之君導之使
言戒其鉗黙者有矣未聞預白曰某事當言某事不當
言如天下之事必待詔許而後得言則諫官御史為徒
設而天下之事朝廷有所不得聞矣陛下臨御之初詔
四方士人下及芻蕘之賤皆得上議朝政下言利病是
時天下之人莫不懽忻鼓舞罄竭所聞以禆日月之明
而又歌頌詠嘆以為陛下有寛明從諫之實今日之詔
乃戒言職有所不得彈治倘或有之實恐上累陛下從
諫之美異乎前日開闢言路之意也方今法度未為完
具生民未為充富内有未舉之政事外有未賔之夷狄
實朝廷廟堂孜孜夙夜講求利害博採衆言之時若使
諫官御史上觀朝廷之旨次窺大臣之意中心菀結所
懷有不得論列天下之事有不得上達恐非朝廷之福
也若陛下以為宿愆舊惡務欲葢覆許以洗心自新則
言者有謫發細故不足深治者陛下置其言而勿用可
也誠恐不當預戒以有所不得彈治仰累陛下從諌納
言之美臣愚欲乞追寢詔書以副前日開言路之意
　
　
　古文集成巻二十四
欽定四庫全書
　古文集成巻二十五　　宋　王霆震　編
　　前丁集四
　　　劄
　　論經筵第一劄子(程伊川/)
　　　(迂齋云此等議論闗渉大自伊訓字/說命無逸立政之後方見此等文)
自古人君守成而致盛治者莫如周成王成王之所以
成徳由周公之輔養昔者周公傅成王幼而習之所見
必正事所聞必正言左右前後皆正人故習與智長化
與心成今士大夫家善教子弟者(以小/形大)亦必延名徳端
方之士與之居處使之薫染成性故曰少成若天性習
慣如自然伏以皇帝陛下春秋之富雖睿聖之資得
於天稟而輔養之道非謂告詔以言過而後諫也在涵
養薫陶而已大率一日之中接賢士大夫之時多親寺
人宫女之時少則自然氣質變化徳器成就臣欲乞朝
廷慎選賢徳之士以侍勸講講讀旣罷常留二人直日
夜則一人直宿以備訪問皇帝讀習之暇游息之間時
於内殿召見從容宴語不獨漸磨道義至於人情物態
稼穡艱難積久自然通達比之常在深宫之中為益豈
不甚大切聞間日一開經筵講讀數行羣官列侍儼然
而退情意畧不相接如此而責輔養之功不亦難乎今
主上沖幼太皇太后慈愛亦未敢便乞頻出但時見講
官久則自然接熟大抵與近習䖏久熟則生䙝慢與賢
士大夫䖏久熟則生愛敬此所以養成聖徳為宗社生
靈之福天下之事無急于此
　　論經筵第二劄子(程伊川/)
　　　(迂齋云探本之論後世以/為迂緩古人以為急切)
三代之時人君必有師傅保之官師道之教訓傅傅其
徳義保保其身體後世作事無本知求治(末/)而不知正
君(本/)知規過(末/)而不知養徳(本/)傅徳義之道固已疎矣
保身體之法無復聞焉(無人/及此)伏惟太皇太后陛下聰
明睿哲超越前古皇帝陛下春秋之富輔養之道當
法先王臣以為傅徳義者在乎防見聞之非節嗜好之
過保身體者在乎適起居之宜(尤/切)存畏慎之心臣欲乞
皇帝左右扶持祇應宫人内臣並選年四十五已上厚
重小心之人服用器玩皆須質朴一應華巧奢麗之物不
得至於上前要在侈麗之物不接於目淺俗之言不
入於耳及乞擇内臣十人充經筵祗應以伺候皇帝
起居凡動息必使經筵官知之(所謂/保養)有剪桐之戲則隨
事箴規違持養之方則應時諫止調䕶聖躬莫過於此
　　乞復召伊川還經筵劄子(祖禹/)
　　　(道命錄云元祐七年三月伊川先生將免䘮宰/相吕正愍公奏欲與職判撿院蘇文定為門下)
　　　(侍郎奏云但恐不肯靖宣仁云只與西監遂除/直秘閣備判西京國子監其月丁亥也先生之)
　　　(在經筵也諫官朱公掞賈明叔皆其門人推敬/甚備而給諫顧子敦劉器之與先生不合每屢)
　　　(攻之先生亦以輔道自居故簾中以為不靖四/月先生免䘮上疏再辭新命極論儒者進退之)
　　　(道而監察御史董敦逸奏以為有怨望輕躁語/五月丙戌改管勾西京嵩山崇福祠從所請也)
　　　(未拜以疾尋醫八年九月宣仁崩哲宗視政用/伸秘閣西監之命先生再辭九年三月丁酉蘇)
　　　(文定自門下侍郎守本官知汝州四月壬子蘇/文忠自中山府路安撫使落兩職知英州癸丑)
　　　(改元紹聖范公先已數求去是日除龍圖閣學/士知陜州其薦先生必九年三四月間事蓋遲)
　　　(二蘇公之去/後言之也)
臣自居講職切謂天子當博求天下賢才置之左右以
備顧問禆益聖學追觀祖宗之時講筵之臣多由舊官
薦引故臣每思得人開達天聴然無因而言懼為煩瀆
或渉親舊言則有嫌今臣已三奏乞外任將去講職肝
膈所懷不敢不吐露于陛下臣伏見元祐之初陛下召
程頤對便殿自布衣除通直郎崇政殿說書天下之士
皆謂得人雖真宗待种放亦不過於此也孔子曰舉
逸民天下之民歸心焉夫舉一人而天下莫不歸心者
何哉為善於幽隱者知其以不廢陛下用頤實為希闊
之美事而讒及嵗餘即以人言罷之頤之經術行誼天
下共知司馬光吕公著皆與頤相知二十餘年然後舉
之此三人者必非為欺罔以誤聖聴也頤在經筵切於
皇帝陛下進學故其講說語常繁多頤草茅之人一旦
入朝與人相接不為闗防未習朝廷事體迂疎則固有
之而言者謂頤大佞大邪貪黷請求奔走交結又謂頤
欲以故舊傾大臣以意氣役臺諫其言皆誣罔非實也
蓋當時臺諫官王巖叟朱光庭賈易素推伏頤之經行
故不知者指為頤黨頤匹夫也有何權勢動人而能傾
大臣役臺諫自古處士入朝無有不被謗毁蓋處士本
不求仕進能輕富貴公卿大夫自以已不能如此故無
不稱重將謂處士入朝必有過人之能致太平之術故
其責望常重至於不賢者則直以處士為矯詐為沽激
為釣名又處士多不次得美官故其憎嫉之人多是以
處士入朝未嘗不遭毁謗也陛下慎擇經筵之官如頤
之賢乃足以輔道聖學至如臣輩叨備講職實非敢望
頤也臣久欲為頤一言懷之累年猶豫不果使頤受誣
罔之謗於公正之朝臣每思之愧也今臣已乞去職若
復召頤侍講必有補聖明臣雖老在外無所憾矣取進
止
　　乞封爵邵張二程列從祀劄(胡文定/)
　　　(道命錄云先是紹興改元之秋吕頤浩秦檜並/相秦欲傾吕而奪之柄乃託内修政事外攘夷)
　　　(狄之名俾吕督軍于外置修政局自領之多引/望士聚于朝廷首召胡文定為給事中兼侍講)
　　　(其所深敬也吕覺之欲盡去秦所引而未得其/方過平江太常席益語之曰目為黨可也然黨)
　　　(魁在瑣闥當先去之吕大喜至常州會其後軍/叛去乃引疾不進復還行在召朱丞相於紹興)
　　　(以為同都督胡公駁之改提舉萬夀觀兼侍讀/命檢正黄龜年書讀行下胡公以失職求去乃)
　　　(落職奉祠其年八月也秦相三上疏留之不報/旋被斥於是程伯禹張子公之徒二十餘人皆)
　　　(罷去臺省一空九月朱丞相復拜右僕射三年/秋吕丞相免四年秋偽齊入㓂朱丞相亦罷趙)
　　　(忠簡相張忠獻自謫籍中以趙公薦除知樞密/院拒賊兵却之五年春張公相夏四月張公出)
　　　(行邊五月建國公制下自是二公始有違言趙/公素尊伊川之學士大夫翕然鄉之然趙公實)
　　　(不識伊川故有偽稱河南門人者亦蒙進用張/公之門多才吏趙公亦不樂之趙公每言於上)
　　　(前謂元祐之人與紹聖崇觀之黨決不可合而/張公本黄英州所薦習聞紹述之論數以孝弟)
　　　(之説陳于上前二公所操浸異趙公改修神哲/兩朝實錄明著王氏及章蔡諸人之罪張公又)
　　　(不然之六年冬偽齊再入㓂趙公建議棄淮守/江張公以為不可力戰却之十二月趙公免相)
　　　(陳公輔遂上疏乞禁伊川學朱内翰在經不敢/諫胡公時奉祠居衡聞而非之遂上此奏然未)
　　　(達也七年三月十四日有㫖召文定赴行在初/趙公既去位張公復引秦丞相為樞宻使秦陽)
　　　(為柔佞一切無所異會文定春秋傳成朱内翰/乞嘉奬乃命召之張公既批㫖矣四月二十)
　　　(一日張公徃淮西視師五月十三日有旨胡公/除提舉萬壽觀兼侍讀委潭州守臣以禮津遣)
　　　(用金字遞行張公既以事不已出形於言而文/定之奏至公輔乃與中丞周祕侍御史石公揆)
　　　(共劾胡公學術頗僻行義不修疏文上六月十/二日有旨胡安國累上章引疾可與便郡除知)
　　　(永州胡公力辭復提舉太平觀仲并者江都人/胡公弟子也以薦對特改京秩其後通判湖州)
　　　(坐與倡女違踰抵罪王明清玉照志載其禱天/之祠所謂辟纑織屨早諧夫夫婦婦之儀者是)
　　　(也并嘗遺胡公書云近者伊川之學稍行于世/固可喜矣然天下之士乃有飾此為進取計者)
　　　(徃徃剽竊仁義之說故示椎魯之狀譊譊然言/必稱伊川使在位者知其虚名而用之書為石)
　　　(公揆所得繳上于朝并之責人如此而其所/自為者乃有甚焉此學者所以貴於力行也)
臣忝預從臣職當次對雖嬰疾疹尚竊祠宫苟有見聞
自當論奏庶逃尸素之責以酬隆厚之恩伏見元祐之
初宰臣司馬光吕公著秉政當國急於得人首薦河南
處士程頤以為言必忠信動遵禮義實儒者之髙蹈聖
世之逸民乞加召命擢以不次遂自韋布起居講筵而
臺諫臣僚光庭等又奏頤道徳純備學問淵愽有經天
緯地之才有制禮作樂之具寔天民之先覺聖世之真
儒也頤之見知於當世至矣自頤之司勸講不為辨辭
解釋文義所以積其誠意感通聖心固不可得而聞也
及當官而行舉動必由乎禮奉身而去進退必合乎義
其修身行法規矩準繩獨出諸儒之表門人髙弟莫獲
繼焉雖崇寧間曲加禁防學者向之私相傳習不可遏
也其後頤之門人如諫議楊時右史劉安節舍人許景
衡殿院焉伸待制呉給等稍稍進用於是傳者浸廣士
大夫争相淬礪而其間志於利祿者託其說以自售學
者莫能别其真偽傳者旣失之河洛之學幾絶矣壬子
年臣嘗至行闕有教授仲并者言伊川之學近日盛行
士大夫將轉而為伊川矣臣語之曰伊川之學不絶如
綫可謂孤立而以為盛行何也豈以其說滿門人人傳
寫耳納口出而以為盛乎自是服儒冠者以伊川門人
妄自標榜如喻樗輩真其人也乃不見知近臣亦有信
之而稱嘆者故樗之改官入館舍人王居正命其辭曰
頃窮西洛之淵源遂見古人之大體夫西洛淵源古人
大體雖其髙弟謝良佐游酢楊時諸人尚難言之而況
樗等曷為者也乃更許於詞命妄加褒借識者有憂之士
大夫所學各分黨與互相排擊自此起矣紹興五年省
試舉人經都堂陳乞不用元祐人朱震等攷試蓋從於
新學者耳目見聞旣已習熟安於其說不肯遽變而傳
河洛之學者又多失其本真妄自尊大無以屈服士人
之心故衆論洶洶深加詆誚夫有為伊洛之學者皆欲
屏絶其徒而乃上及於伊川臣竊以為過矣夫聖人之
道所以垂訓萬世無非中庸非有甚髙難行之說離世
異俗之行此誠不可易之至論也然中庸之義不明乆矣
自頤兄弟始發明之然後其義可思而得也不然則或謂
髙明所以處已中庸所以接物本末上下析為二途而
其義愈不明矣士大夫之學宜以孔孟為師庶幾言行
相稱可濟時用此亦不可易之至論也然孔孟之學不
傳乆矣自頤兄弟始發明之而後其道可學而至也不
然則或以六經語孟之書資口耳取世資以干祿愈不
得其門而入矣今欲使學者蹈中庸師孔孟而禁使不
得從頤之學是入室而不由户也不亦誤乎夫頤之文
於易則因理以明象而知體用之一源於春秋則見諸
行事而知聖人之大用於諸經語孟則發其微旨而知
求仁之方入徳之序然則狂言怪語淫說鄙喻豈其文
也哉頤之行其行已接物則忠誠動於州里其事親從
兄則孝悌顯於家庭其辭受取捨非其道義則一介不
以取與諸人雖祿之千鍾必有不顧也其餘則亦與人
同耳然則幅巾大袖髙視闊歩豈其行也哉昔者伯夷
栁下惠之賢微仲尼則西山之餓夫東國之黜臣耳本
朝自嘉祐以來西都有邵雍程顥及弟頤闗中張載此
四人者皆以道學徳行名於當世公卿大夫之所欽慕
而師尊之者也如司馬光吕公著韓絳吕大防等莫不
論薦之會王安石當路重以蔡京得政曲加排抑故有
西山東國之賢而其道不行深可惜也今雍所著有皇
極經世書六十巻載有正蒙書一十七篇頤有易春秋
傳一十巻顥雖未及著述而門弟子質疑答問之語存
於世者甚多又有書疏銘詩並行於世而傳者多失其
真臣愚欲望陛下特降㫖揮下禮官討論故事以此四
人加之封號載在祀典比於荀揚之列以見聖朝雖當
禁暴誅亂奉辭伐罪之時猶有崇儒重道尊徳樂義之
意仍詔館閣裒集四人之遺書委官校正取㫖施行
便於學者傳習羽翼六經以推尊仲尼孟子之道使邪
說者不得乘間而作而天下之道術定豈曰小補之哉
取進止
　　　(貼黄臣昨見成都府席益奏有吕錫山者師事/闗中大儒張載乞與差遣契勘載居鳯翔切恐)
　　　(其門人子弟必有流落在川蜀之間者乞詔席/益尋訪取索其著文字附遞聞奏○又貼黄臣)
　　　(切見朝廷累召尹焞赴闕乃程頤之門人而館/職王蘋亦崇寧初年從學之士也乞以頤及其)
　　　(兄顥之文字付焞/等校正庶無差誤)
　
　
　
　古文集成巻二十五
欽定四庫全書
　古文集成巻二十六　　　宋　王霆震　編
　　前丁集五
　　　劄
　　上殿論君道劄子(程明道/)
臣伏以君道之大在乎稽古正學明善惡之歸辨忠邪
之分曉然趨道之正故在乎君志先定君志定而天下
之治成矣所謂定志者一心誠意擇善而固執之也夫
義理不先盡則多聴而易惑志意不先定則守善而或
移惟在以聖人之訓為必當從先王之治為必可法不
為後世駮雜之政所牽制(一作/滯)不為流俗因循之論所
遷惑自知極於明信道極於篤(一本此句/在上句上)任賢勿貳去
邪勿疑必期致世如三代之隆而後已也然天下之事
患常生於忽微而志亦戒乎漸習是故古之人君雖出
入從容閒燕必有誦訓箴諫之臣左右前後無非正人
所以成其徳業伏願陛下禮命老成賢儒不必勞以
職事俾日親便座講論道義以輔養聖徳又擇天下賢
俊使得陪侍法從朝夕延見開陳善道講磨治體以廣
聞聴如是則聖智益明王猷允塞矣今四海靡靡日入
偷薄末俗嘵嘵無復廉恥蓋亦朝廷尊徳樂道(一作/義)之
風未孚而篤誠忠厚之教尚鬱也惟陛下稽聖人之
訓法先王之治一(一作/正)心誠意體乾剛健而力行之則
天下幸甚
　　請修學校尊師儒取士劄子(程明道/)
臣伏謂治天下以正風俗得賢才為本宋興百餘年
而教化未大醇人情未大美士人微謙退之節鄉閭無
廉恥之行刑雖繁而姦不止官雖冗而材不足者此蓋
學校之不修師儒之不尊無以風勸養勵之使然耳切
以去聖乆逺師道不立儒者之學幾於廢熄惟朝廷崇
尚教育之則不日而復古者一道徳以同俗苟師學不
正則道徳何從而一方今人執私見家為異說支離經
訓無復統一道之不明不行乃在於此臣謂宜先禮命
近侍賢儒各以類舉及百執事方岳州縣之吏悉心推
訪凡有明先王之道徳業充備足為師表者其次有篤
志好學材良行修者皆以名聞其髙道(一作/尚)之士朝廷
當厚禮延聘其餘命州縣敦遣萃於京師館之寛閑之
宇豐其廩餼䘏其家之有無以大臣之賢典領其事俾
羣儒朝夕相與講明正學其道必本於人倫明乎物理
其教自小學洒掃應對以徃修其孝悌忠信周旋禮樂
其所以誘掖激厲漸摩成就之道皆有節序其要在
於擇善修身至於化成天下自鄉人而可至於聖人之
道其學行皆中於是者為成徳又其次取材識明達可
進於善者使日受其業稍久則舉其賢傑以備髙任擇其
學業大明徳義可尊者為太學之師次以分教天下之學
始自藩府至于列郡擇士之願學民之俊秀者入學皆
優其廩給而蠲其身役凡其有父母骨肉之養者亦通
其優游徃來以察其行其大不率教者斥之從役漸自
太學及州郡之學擇其道業之成可為人師者使教于
縣之學如州郡之制異日則干室之鄉達於黨遂皆當
修其庠序之制為之立師學者以次而察焉縣令每嵗
與學之師以鄉飲之禮會其鄉老學者衆推經明行修
材能可任之士升於州之學以觀其實學荒行虧者罷
歸而罪其吏與師其升於州而當者復其家之役郡守
又嵗與學之師行鄉飲酒之禮大會羣士以經義性行
材能三物賔興其士於太學太學又聚而教之其學不
明行不修與材之下者罷歸以為郡守學師之罪升於
太學者亦聴其以時還鄉里復來於學太學嵗論其賢
者能者於朝謂之選士朝廷問之經以考其言試之職
以觀其材然後辨論其等差而命之秩凡處鄉郡之學
與太學者皆滿三嵗然後得充薦其自州郡升於太學
者一嵗而後薦其有學行超卓衆所信服者雖不處於
學或處學而未乆亦得備數論薦凡選士之法皆以性
行端潔居家孝悌有廉恥禮遜通明學業曉達治道者
在州縣之學則先使其鄉里長老次及學衆推之在太
學者先使其同黨次及博士推之其學之師與州縣之
長無或専其私苟不以實其懷姦罔上者師長皆除其
仕籍終身不齒失者亦奪官二等勿以赦及去職論州
縣之長莅事未滿半嵗者皆不薦士師皆取學者成否
之分數為之賞罰凡公卿大夫之子弟皆入學在京師
者入太學在外者各入其所在州之學謂之國子其有
當補蔭者並如舊制惟不選於學者不授以職每嵗諸
路别言一路國子之秀者升於太學其升而不當者罪
其監司與州郡之師太學嵗論國子之有學行材能者
於朝其在學賔興考試之法皆如選士國子自入學中
外通及七年或太學五年年及三十以上所學不成者
辨而為二等上者聴授以筦庫之任自非其後學業修
進中於論選則不復使親民政其下者罷歸之雖嵗滿願
留學者亦聴其在外學七嵗而不中升選者皆論致太
學而考察之為二等之法國子之大不率教者亦斥罷之
凡有職任之人其學業材行應薦者諸路及近侍以聞
處之太學其論試亦如選士之法取其賢能而進用之
凡國子之有官者中選則増其秩臣謂旣一以道徳仁
義教養之又専以行實材學升進去其聲律小碎糊名
謄錄一切無義理之弊不數年間學者靡然丕變矣豈
惟得士寖廣天下風俗將日入醇正王化之本也臣謂
帝王之道莫尚於此願陛下特留宸意為萬世行之
　　論程氏道學劄子(劉後溪/)
　　　(道命錄云先是王丞相秉政日乆士多失職周/益公旣相拱黙無所預姜體仁元善為太學博)
　　　(士率同志者請于益公反復極論責以變通之/理因疏納知名之士廢不用者陳傳良君舉而)
　　　(下三十三人淳熙十四年也益公雖不能用然/其後亦多所收擢明年五月王丞相罷十六年)
　　　(正月留丞相為次輔與益公不合擢何澹為諫/長攻益公罷之益公之門多佳士相繼去國者)
　　　(衆太學博士沈有開應先為留丞相所厚力勸/以拔用知名之士留丞相從之自是一時善類)
　　　(多聚于朝而不得志者始側目矣劉公在三館/時與何諫議善又是還為軍器少監首以保全)
　　　(善士勸之何不納會何被命同知貢舉而劉公/遂有副端之命元年二月十四日也後十餘日)
　　　(入對首上此疏天下聞而韙之三月四日劉公/被命拆號南宫與何坐席甫迫何曰近日風采)
　　　(一新劉公曰光祖非立異也但平日與大諫言/者今則自言之耳及退同院語劉公曰何自然)
　　　(見公疏為恍惚者數日至餌定志丸他可知也/二十三日劉公入對復論前諫議大夫陳賈今)
　　　(右正言黄掄檢黠佞柔清議所非二十四日批/出賈與祠掄補郡二人皆攻道學者也先是劉)
　　　(公以拆號差誤自劾四月一日既放罪矣會上/之舊給使呉端者除帶御器械何諫議論之疏)
　　　(三上御筆令依已得指揮又有孫璫者自言壽/皇潜邸舊人亦轉行觀察使給事中胡晉臣逺)
　　　(封還錄黄詔趣令書讀何胡既承命十八日劉/公入札子併論之不報二十一日再言之二十)
　　　(一日上諭留丞相遣都司沈訦楊經至臺諭指/劉公即日三上章論上不樂乃坐劉公拆號差)
　　　(誤徙太府少卿劉公求去即以為直秘閣潼川/府轉運判官其年五月也十月何諫議除御史)
　　　(中丞議論自此分矣始劉公之入臺也識者望/其擊何去之以絶禍本而劉公不忍但擊陳黄)
　　　(罷之後五年遂/有道學之禁矣)
殿中侍御史劉光祖奏臣聞是非不明則邪正互攻公
論不立則私情交起此固道之消長時之否泰而實為
國家之禍福社稷之存亡甚可畏也不可忽也臣本踈
庸蒙陛下過聴親擢孤逺使待罪言責凡賞刑僣濫號
令乖違民病未瘳官箴不戒皆可因人而舉劾隨事以奏
陳既顯然而易知曽未足以深慮若是非方殽而邪得
以害正清議方晦而私得以勝公則徃鑒昭然危機所
伏方今之事孰急於此臣觀本朝士大夫學術最為近
古足以愧漢唐追三代其端本也以居仁由義為道以
正心誠意為學其交際也以共學為朋而實非朋以同
道為黨而實非黨窮達知其有命進退知其有義是以
進之不見其泰退之不見其戚窮而在下則以窮性命
之奥為勲名樂正道之味為鍾鼎達而在上則以責難
為尊主忠諫爲愛君本朝盛時初非有强國之術而國
勢尊安根本深厚蓋其學術議論率由於此故也咸平
景徳之間渾然不見其際當此時也道臻皇極而治保
太和至於慶厯嘉祐兹謂盛矣不幸而壞於熙豐之邪
說疎棄正士招來小人幸而元祐君子起而救之而末
流太分事故反覆紹聖元符之際羣凶得志絶滅綱常
其論旣勝其勢旣成嗟夫崇觀而下尚復言乎臣所謂
道之消長時之否泰而實為國家之禍福社稷之存亡
非虚語也臣從逺方誤玷班列去來之間今已一紀見
聞所慮悉可指陳臣始至時雖間亦有譏貶道學之說
而實未覩朋黨之分中更外艱去國六載已憂兩議之
各甚每恐一旦之交攻逮臣復來其事果見因惡道學
乃生朋黨乃罪忠諫嗟乎至於忠諫為罪則其去紹聖
幾何日臣竊謂人言豈可因疾其人而併攻其黨因攻
其黨而併棄其言得毋甚也陛下至聖至明初無彼此
而衆議旣已交興賢愚豈得無惑臣本蜀人為學自有
原本介在朝序與人亦無親疎但以終嵗之私憂首為
明主而别白方今道學伊洛為宗然非程氏之私言出
於大學之記載大學之教民明徳為先其間舉詩人之
言於是有道學之目曰如切如磋者道學也然則臣所
謂以居仁由義為道以正心誠意為學者又在於切磋
之琢磨之今之道學其得之有淺深其行之有誠偽得
之深者固已合大學之明徳矣得之淺者又可不切磋
而琢磨之使之益深而遽自矜以召禍則無乃亦非歟
行之誠者足以為君子矣行之偽者人將見其肺肝然
是固其師友之所不予也而又何為乎臣每因論學之
間必有至平之說徃徃偽者色愧淺者心服未敢一槩
輕譏而痛疾之也何況其率多善士善人所至人必喜
稱又以為黨若俱擯斥安得更有好人必取凡材充塞
朝路陛下復位之初端拱而治凡所進退率用人言初
無好惡之私豈以黨偏為主而一嵗之内斥逐紛紛中
間好人固亦不少反以人臣之私意微累天日之清明
方是時大臣無所異同給舍無所封駮侍從無所論救
竊嘆而已委寄謂何所以斯(闕/)　　今之君子不明大
道自是太髙而責人太苛自是太髙則實將不副責人
太苛則衆忿且怨雖然以此窮居議道猶云可也朝廷
之上賢才並用名利之途智愚競馳古今然也而或者
乃倡為薦士之舉若區别而封域之夫薦士非不善也
然而凡有所取豈無所遺凡有所揚豈無所抑品題旣
衆則疑怨叢興心雖主於至公迹已渉於朋黨謗訕先
喧於羣口進退豈必於一言是以一時之虚名而賈今
日之實禍彼旣得志决不我容我於窮達進退之間亦
未有充實涵養之素彼如譏誚以修徃怨必至過甚而
快私情徃徃忠諫之言指謂沽名之舉至於潔身以退
亦曰怨懟而然欲激怒於至尊必加之以訐訕事勢至
此循嘿成風國家安賴臣欲熄將來之禍故不憚反覆
以陳伏幾聖心廓然永為皇極之主使是非由此而定
邪正由此而别公論由此而明私情由此而熄道學之
譏由此而消朋黨之迹由此而冺和平之福由此而集
國事由此而理生靈之幸社稷之福也如其不然使相
激相勝展轉報復為禍無窮臣實未知稅駕之所臣蒙
恩擢任請對之初首以是非公論為言以免異時無所
税駕之禍伏乞聖慈留神采覽必能上當於天心然
後下臣此章風曉在位一洗徃陋共趨至公臣言或非
甘受誅責取進止二月二十七日奉聖旨依
　
　
　古文集成巻二十六
欽定四庫全書
　古文集成巻二十七　　　宋　王霆震　編
　　前丁集六
　　　劄
　　移滄州過闕上殿劄子(曾南豐/)
　　　(迂齋云㸔他布置開闔文勢次求其叙事措詞/之法而一篇大意所以詳於歸美乃所以切於)
　　　(警戒不可専/以歸美觀)
臣聞基厚者勢崇(此說/祖宗)力大者任重(說當/時)故功徳之殊
垂光錫祚舄奕繁衍乆而彌昌者天人之理必至之符
然生民以來能躋登兹者未有如大宋之隆也(先說/本朝)
(只一/字)以禹之績大矣(却又/說古)而其孫太康乃墜厥緒湯之
烈盛矣而其孫太甲旣立不明(雖是說古其實却是引/此以和合本朝之所以)
(盛/)周自后稷十有五世至于文王而大統未集武王成
王始收太平之功而康王之子昭王難於南狩昭王之
子穆王殆於荒服曁于幽厲陵夷盡矣及秦以累世之
智并天下然二世而亡漢定其亂而諸吕七國之禍相
尋以起建武中興然冲質以後世故多矣魏之患天下
為三(語省而意明/又有包括)晉宋之患天下為南北(善措/辭)隋文始
一海内然傳子而失唐之治在於貞觀開元之際而女
禍世出天寶以還綱紀微矣至于五代葢五十有六年
而更八姓十有四君其廢興之故甚矣(便做說本/朝之漸)宋興
(再説/轉)太祖皇帝為民去大殘致更生兵不再試而粤蜀
呉楚五國之君並致闕下九州來同復禹之迹内輯師
旅而齊以節制外卑藩服而納以繩墨(大小規模許多/施設被兩句道)
(盡/)所以安百姓禦四夷綱理萬事之具雖創始經營而
彌綸已悉莫貴於為天子莫富於有天下而舍子傳弟
為萬世䇿造邦受命之勤為帝太祖功未有髙焉者也
太宗皇帝遹求厥寧旣定晉疆錢俶自歸作則垂憲克
紹克類保世靖民丕丕之烈為帝太宗徳未有髙焉者
也真宗皇帝繼統遵業以涵煦生養蕃息齊民以并容
徧覆擾服異類葢自天寶之末(又將唐/畧比並)宇内叛盪及真
人出天下平而西北之人猶間入闚邊至于景徳二百
五十餘年契丹始講和好徳明亦受約束而天下銷鋒
灌燧無雞鳴犬吠之警以迄于今故於是時遂封泰山
禪社首薦告功徳以明示萬世不祧之廟所以為帝者
宗仁宗皇帝寛仁慈恕虛心納諫慎注措謹規矩(不可/移之)
(他/人)早朝晏退無一日之懈在位日乆明於羣臣之賢不
肖忠邪選用政事之臣委任責成然公聴並觀以周知
其情偽其用舍之際一稽於衆故任事者亦皆警懼否
輙罷免世以謂得馭臣之體春秋未髙援立有徳付畀
惟允故傳天下之日不陳一兵不宿一士以戒非常而
上下晏然殆古所未有其豈弟之行足以附衆者非家
施而人悅之也積之以誠心民皆有父之尊有母之親
(形容仁/祖得出)故棄羣臣之日天下聞之路祭巷哭人人感動
歔欷其得人之深未有知其所繇然者故皇祖之廟為
宋仁宗英宗皇帝聰明叡智言動以禮上帝眷相大命
所集而稱疾遜避至于累月自踐東朝淵嘿恭慎無所
言議施為而天下傳頌稱說徳號彰聞(形容五聖功業/徳美全無一語)
(重/疊)及正南面勤勞庶政每延見三事省决萬機必咨詢
舊章考求古義聞者惕然皆知其志在有為雖早遺天
下成功盛烈未及宣究而明識大略足以克配前人之
休故皇考之廟為宋英宗陛下神聖文武可謂有不世
出之姿仁孝恭儉可謂有君人之大徳憫自晚周秦漢
以來世主率皆不能獨見於衆人之表其政治所出大抵踵
襲卑近因於世俗而已於是慨然以上追唐虞三代荒
絶之迹修列先王法度之政為其任在已可謂有出於
數千載之大志變易因循號令必信使海内觀聴莫不
奮起羣下遵職以後為羞可謂有能行之效今斟酌損
益革敝興壞制作法度之事日以大備非因陋就寡拘
牽常見之世所能及也繼一祖四宗之緒推而大之可
謂至矣蓋前世或不能附其民者刑與賦役之政暴也
(再挈起兩事為後面立柱要說本/朝好先説前代不好此作文之法)宋興以來所用者鞭
扑之刑然猶詳審反復至於緩故縱之誅重誤入之辟
蓋未嘗用一暴刑也田或二十而稅一然猶嵗時省察
數議寛減之宜下蠲除之令蓋未嘗加一暴賦也民或
老死不知力役然猶憂憐惻怛常謹復除之科急擅興
之禁蓋未嘗興一暴役也所以附民者如此前世或失
其操柄者(又再挈起/前世三事)天下之勢或在於外戚或在於近
習或在於大臣宋興以來戚里宦官曰將曰相未嘗得
以擅事也所以謹其操柄者如此而況輯師旅於内(應/前)
天下不得私尺兵一卒之用卑藩服於外天下不得專
尺土一民之力其自處之勢如此至於畏天事神仁民
愛物之際未嘗有須臾懈也其憂勞者又如此葢不能
附其民而至於失其操柄又怠而忽此前世之所以危
且亂也民附於下操柄謹於上(前面分開四/項此又合來)處勢甚便
而加之以憂勞此今之所以治且安也故人主之尊意
諭色授而六服震動言傳號渙而萬里奔走(形容/妙)山巖
窟穴之氓不待期會而時輸嵗送以供其職者惟恐在
後航浮索引之國非有發召而籝齎槖負以致其贄者
惟恐不及西北之戎投弓縱馬相與祗服而戲豫(看他/造語)
東南之夷正冠束袵相與挾冊而吟誦(此說/髙麗)至於六府
順叙百嘉鬯遂凡在天地之内含氣之属皆裕如也蓋
逺莫懿於三代近莫盛於漢唐然或三四世或一二世(又/應)
(前/)而天下之變不可勝道也豈有若今五世六聖百有
二十餘年自通邑大都至于荒陬海聚無變容動色之
慮萌於其心無援枹擊柝之戒接於其目臣故曰生民
以來未有如大宋之隆也竊觀於詩其在風雅陳太王
王季文王致王迹之所由與武王之所以繼代而成王
之興則美有假樂鳬鷖戒有公劉泂酌其所言者蓋農
夫女工築室治田師旅祭祀飲尸受福委曲之常務(看/得)
(親/切)至於兔罝之武夫行修於隱牛羊之牧人愛及微物
無不稱紀所以論功徳者由小以及大其詳如此後嗣
所以昭先人之功當世之臣子所以歸美其上非徒薦
告鬼神覺寤黎庶而已也書稱勸之以九歌俾勿壞蓋
歌其善者所以啟其嚮慕興起之意防其怠廢難乆之
情養之於聴而成之於心其於勸帝者之功美昭法戒
於將來聖人之所以列之於經垂為世教也今大宋祖
宗興造功業猶太王王季文王陛下承之以徳猶武王
成王而羣臣之於考次論撰列之簡冊被之金石以通
神明昭法式者闕而不圖此學士大夫之過也葢周之
徳盛於文武而雅頌之作皆在成王之世(來得/委曲)今以時
考之則祖宗神靈固有待於陛下(此應力大/任重一句)臣誠不自
揆輙冒言其大體至於尋類取稱本隱以之顯使莫不
究悉則今文學之臣充於列位惟陛下之所使至若周
之積仁累善至成王周公為最盛之時而泂酌言皇天
親有徳饗有道所以為成王之戒蓋履極盛之勢而動
之以戒懼者明之至智之盡也(前面歸美太過故終/之以警戒善救首尾)如
此者非周獨然唐虞至治之極也其君臣相敕曰兢兢
業業一日二日萬幾則處至治之極而保之以祇慎唐
虞之所同也今陛下履祖宗之基廣太平之祚而世世
治安三代所不及則宋興以來全盛之時實在今日陛
下仰探皇天所以親有徳饗有道之意而奉之以寅畏
俯念一日二日萬幾之不可以不察而處之以兢兢(都/收)
(拾在/此)使休光美實日新嵗益閎逺崇侈循之無窮至于
萬世永有法則此陛下之素所蓄積臣愚區區愛君之
心誠不自揆欲以庶幾詩人之義也惟陛下之所擇
　　召除禮侍上殿劄子(乙酉六月上/)　(真西山/)
臣聞國於天地必有與立焉三綱五常是也夫自髙卑
奠位而大分已明帝降之衷而善性均有然維持而主
張之繄君師是賴故聖人者作躬行此道以標的乎天
下君臣之綱正於上而天下皆知有敬父子之綱正於
上而天下皆知有親夫婦之綱正於上而天下皆知有
别三者正而昆弟朋友之倫亦莫不正使凡生人之類
各有寧宇不相鬬暴賊殺者此唐虞三代數聖人之功
所以與天地同其大也夫所謂五常者亦豈出乎三綱
之外哉父子之恩即所謂仁君臣之敬即所謂義夫婦
之别即所謂禮智者知此而已信者守此而已未有三
綱正而五常或虧亦未有三綱廢而五常獨存者嗚呼
是理也其抉持宇宙之棟幹奠安生民之柱石歟人而
無此則冠裳而禽犢矣國而無此則中夏而裔夷矣臣
嘗讀詩至六月之序曰小雅盡廢則四夷交侵而中國
微夫小雅之詩才二十餘篇而綱常之義略備中國之
所以為中國者賴此而已而至於盡廢焉是自為夷也
四夷交侵之禍安得不以其類至乎又嘗攷觀古昔有
當衰微削弱之世而綱常未至冺絶猶足以僅存者亦
有治安强盛之世綱常隳弛卒至於大壞而不可捄者
周自東遷日以卑矣然威文出力以奬王室則猶有君
臣也諸侯會盟以定世子則猶有長幼也故能擁持虚
器尚數百年晉氏之興奄有呉蜀再傳而至惠帝可謂
極盛矣而陽徳不剛陰慝内熾䜛巧交煽國本遽搖諸
王跋扈主威遂奪三綱盡廢而劉石之變興唐至明皇
亦太平極治之日而宫闈怙寵黷亂天常姦諛肆欺潜
竊國命兇邪造釁戕伐本支三綱盡廢而外寇之難作
即晉唐之事以驗序詩者之言千載相望若合符契有
天下者奈何其不鑒哉惟我祖宗繼天立極其於事親
教子之法正家睦族之道尊主御臣之方大抵根本仁
義故先朝名臣或以為家法最善或以為大綱甚正或
以為三代而下皆未之有猗歟休哉聖子神孫所當兢
兢保持而勿墜也恭惟陛下天啟睿明肇膺大寶此正
端本澄源之時臣來自逺方竊聞朝野之論以謂陛下
有承順太母之孝有憂憫元元之仁苟推是心何徃非
善獨不幸處天倫之變有未盡其道者雖棣華之愛方
篤而布粟之謠遽興流聞四方所損非淺夫一政之行
一令之出苟乖於理害且隨之綱常大端是謂人極人
極不立國將奈何且民無常情惟上所導大學曰上老
老而民興孝上長長而民興弟又曰一家仁一國興仁
一家譲一國興譲蓋情雖無常而性則本善倡之則應
作之則興故慈孝隆於上則下有忠順之風愛敬虧于
上則下有陵犯之俗影響相從至為可畏伏惟陛下深
懲徃悔而思所以補過者焉夫天子之孝與臣庶不同
陛下欲報先皇之大徳則繼志述事所當先衰麻之數
哭踊之節其次也欲報慈闈之至恩則先意承志者不
可後滫瀡之奉跪拜之恭其末也兢兢朝夕惟實徳是
充惟大政是習使朝廷以治而宗社以安則子道修矣
誦二南正始之詩而思異時之擇配者不可不謹玩大
易正家之義而思平居之反身者不可不嚴近而九族
必有以廣親睦之仁内而六宫必有以示肅雍之化則
家道正矣委任臣工者人君之大體躬親聴斷者人君
之大權二義並行初不相悖必使政令出於公門而絶
多門之私威柄歸於王室而無倒持之失則君道立矣
子道修者仁之本家道正者禮之源而君道之立則又
天下大義所由定陛下倘能明此三者而行之一本於
誠則不求感人而人自孚不求正俗而俗自化姦雄不
得為辭以動衆逺人不得伺隙以生心治安長乆之計
無越諸此
　古文集成巻二十七
欽定四庫全書
　古文集成巻二十八　　宋　王霆震　編
　　前丁集七
　　　劄
　　乙巳輪對第一劄子(誠齋/)
臣聞惟天愛君惟聖畏天天之於君厭之者則驕之以
嘉祥愛之者則譴之以變異絶之者則誤之以强盛愛
之者則懼之以災害故夫災異者天之所以愛君也聖
人以已占天而不以天占天太戊修徳而桑木即枯成
王怛然而偃禾盡起故夫警懼者聖人所以畏天也仰
惟陛下聖神之資與天同徳寛大之政與天同仁上天
眷之享國乆長固無時而不得乎天意矣然迺者上天
見異時則有星變地震之灾頻年無秋時則有水旱相
仍之患外夷多詐時則有邊防危疑之慮陛下法堯之
兢兢體舜之業業恐懼修省夙夜靡遑是以一念禱於
此而妖星退於彼前日之灾異一變而為清寧前日之
水旱一變而為豐穰前日之危疑一變而為安靖至於
告廟郊天前期而雪旣雪而霽旣霽而欲雨欲雨而復
霽頃刻之間感召轉移汔成熙事孰謂天道之逺乎此
惟聖畏天之明效也然臣聞之聖人不畏多難而畏無
難非畏無難也實自畏驕心之易生也臣願陛下移前
日之恐懼為今日之恐懼移前日之修省為今日之修
省属任大臣非不推誠也得無猶有逺嫌顧身而不敢
任事者乎延納臺諫非不聴言也得無猶有避怨畏禍
而不敢深言者乎中外臣子不間小大無不賜對許以
盡言此固美矣豈無聞見輕信得失相半或犯嚴忤勢
而以言為諱者乎權貴近習無所親疏苟有弄權即從
退斥此固肅矣豈無上畏聖明下憚物議或陽退陰進
而害攻無形者乎朝政修明矣必思其或舉其小者近
者而逺者大者未有講也邊備整輯矣必思其虚名末
節而實務宿弊有未察也懲贓吏以惠民非不嚴也必
思以懲疎逺小吏之法為懲貴近權要之法也禁軍債
以惠軍非不峻也必思以禁軍債剝割之意為禁債帥
交結之意也以此推之其類非一惟陛下思之思之又
重思之戒之戒之又重戒之則聖徳日新天命永保實
宗社無疆之休取進止
　　己酉奏事上殿第一劄(誠齋/)
臣聞天下有無形之禍僣非權臣而僣於權臣擾非盗
賊而擾於盗賊彊非猛獸而彊於猛獸其惟朋黨之論
乎蓋欲激人主之怒莫如黨論欲盡逐天下之君子莫
如黨論欲盡空天下之人才莫如黨論族親黨也交游
黨也薦引黨也欲陷一士止於一士而已矣至舉而名
之以黨則族親也交游也所薦引也可一網而盡矣漢
之黨錮唐之牛李是也本朝仁宗之世始於宰臣吕
夷簡與諫官范仲淹交論上前遂黜仲淹而諫官髙若
訥盡指歐陽脩尹洙之徒為仲淹之黨一切貶逐未幾
仁宗感悟大用仲淹而召用脩與洙不惟禍黨遂息而
已至於與仁宗同致慶厯之治者乃前日所謂黨人者
也其後紹聖崇觀之間宰臣章子厚蔡京盡指司馬光
蘇軾之徒凡元祐之忠臣義士三百餘人目為姦黨斥
逐禁錮死徙殆盡君子盡逐小人滿朝馴至靖康之變
黨人則一空矣國家之禍何如哉臣竊觀近日以來朋
黨之論何其紛如也有所謂甲宰相之黨有所謂乙宰
相之黨有所謂甲州之黨有所謂乙州之黨有所謂道學
之黨有所謂非道學之黨是何朋黨之多歟且天下士大
夫孰不由宰相而進者進以甲宰相一日甲罷則盡指甲
之人以為甲之黨而盡逐之進以乙宰相一日乙罷則
又盡指乙之人以為乙之黨而盡逐之若夫甲州之士
乙州之士道學之士非道學之士好惡殊而嚮背異則
相攻相擯莫不皆然黨論一興臣恐其端發於士大夫
而其禍及於天下國家前事已然矣可不懼哉臣願陛
下建皇極於聖心酌大公於天下公聴並觀壞植散羣
曰賢者曰才者曰忠正者曰君子者從而用之勿問其
某黨某黨也曰不肖者曰不才者曰邪佞者曰小人者
從而廢之勿問其某黨某黨也在廷之臣有復陳黨論
於前者取其尤者而斥之聲其罪於天下則黨論不攻
而自破矣復二帝三王之中道以消漢唐靖康之顯禍
惟陛下留神
　　第二劄(誠齋/)
臣竊觀陛下臨御以來聖徳日新聖政日美一賞一罰
春生秋殺一號一令雷動風散總攬天下之大柄而歸
之於獨斷凜凜乎漢宣帝唐太宗之上矣然古之帝王
固有知以一已攬其權而不知臣下竊其權者大臣竊
之則權在大臣大將竊之則權在大將外戚竊之則權
在外戚近習竊之則權在近習竊權之最難防者其惟
近習乎蓋近習之在君側何起居之不侍何言語之不
聞君喜知喜君怒知怒未命而唯唯未語而諾諾此其
所以能測人主幾微之指而遂至於竊其廢置予奪之
權也非敢公竊之也私測之也能測之斯能竊之矣甚
者至於政事之罷行出於此輩之議論人才之進退出
於此輩之抑揚外廷之章奏此輩得以去取羣臣之獻
納此輩與之表裏事至於此豈惟私測之而已也人主
威福之大權彼皆得而公竊之矣周之棸子内史秦之
景監趙髙漢之𢎞恭石顯唐之鄭注王叔文仇士良田
令孜皆是物也今陛下始初清明之日福威玉食莫不
惟辟禮樂征伐莫不自天豈容有此而近者乃有以招
權用事自抵譴黜陛下赫然震怒屏之外服此天下所
以詠歌奮激仰服聖斷而不能自已也大抵近習者便
嬖使令之臣也宰執者輔賛彌縫之臣也侍從者論思
獻納之臣也臺諫者箴規君徳糾逖官邪之臣也是數
人者各盡其公互防其私而不相附麗則朝廷正而天
下治在哲宗時范祖禹為諫官其東鄰宦官陳衍園
亭在焉衍至園中不敢髙聲謂同列曰范諫議一言到
上前吾輩不知死所矣此近習之臣與臺諫之臣兩不
相通所以致元祐之治在徽宗時王黼為宰相與宦
官梁師成鄰居一日帝幸黼私第徘徊觀覽適見其後
户與師成後户相通帝大不樂此近習之臣與宰執之
臣合而為一所以致靖康之變若使内廷之近習與外
朝之羣臣合而為一則人主之燕私人主之嚬笑下皆
得而知矣羣臣之姦邪天下之情偽上皆不得而聞矣
唐庚曰奴婢同則家道危臣下同則人主孤可不懼哉
可不懼哉惟陛下察之察之又重察之防之防之又重
防之不勝天下國家之福取進止
　
　
　
　
　
　
　
　
　古文集成巻二十八
欽定四庫全書
　古文集成巻二十九　　　宋　王霆震　編
　　前丁集八
　　　劄
　　論遣使劄子(胡致堂/)
　　　(迂齋云根本經誼曉暢事/情毅然有不可奪之色)
臣竊聞遣使臣入雲中已有定議臣愚陋䝉陛下擢寘
從班職在獻納雖小事失當猶合上聞況遣使體大縱
使初不預議苟心有所未安豈敢緘黙輙形論奏伏望
陛下留神省察昔孔子作春秋以示萬世人君南面之
術無不備載而其大要則在父子君臣之義而已魯桓
公為齊所殺魯之臣子於齊有不共戴天之讎而莊公
者乃桓公之子也非特不能為父雪恥又與齊通好元
年為齊主王姬四年及齊狩于禚五年會齊同伐衞八
年及齊同圍郕九年及齊盟于蔇是年為齊納子糾
仲尼惡之備書于䇿以著其釋怨通和之罪魯莊惟忘
父子君臣之義也魯之臣子則而象之故公子牙弑械
成於前慶父無君動於後卜齮圉人犖之刃交發於黨
氏武闈之間魯之宗祀不絶如綫此釋怨通和之效也
豈非為後世之永鑒乎金人者驚動陵寢戕毁宗廟劫
質二帝塗炭祖宗之民乃陛下之讎也頃者誤國之臣
自知其才術不足以勘定禍亂而又貪慕富貴是故譸
張為幻遣使求和以苟嵗月九年于此其效如何彼之
一身叨竊爵位而去曽何足道而於陛下聖徳國家大
計則虧䘮多矣所幸陛下勇智日躋灼然獨見於邪言乆
惑之後奉將天討罪狀豫賊再安國歩漸圖恢復天下
忠臣義士聞風興起各思自效以佐丕烈譬如人行萬
里登車出門又如支梧厦屋初正基柱存亡治亂實係
此時今乃無故蹈庸臣之轍踐阽國之址犯孔子之戒
(應/前)循魯莊之事忘復讎之義陳自辱之辭臣竊為陛下
不取也或謂不若是少有貶屈其如二帝何臣應之曰
自建炎丁未以至甲寅所為卑辭厚禮以問安迎請為
名而遣使者不知幾人矣知二帝所在者誰歟見二帝
之面者誰歟聞二帝之言者誰歟得金人之要領者誰
歟因講和而能息敵兵者誰歟臣但見丙午而後通和
之使歸未息肩而黄河長淮大江相次失險矣臣但聞
去年冬使者還言將帥帖服國勢奠安形于奏章傳播
逺近曽未數月而劉豫挾敵稱兵犯順矣金人者知中
國所重在二帝中國所恨在劫質知中國所畏在用兵
則常示欲和之端增吾所重平吾所恨匿吾所畏而中
國坐受此餌旣乆而後悟也天下其謂自是改圖必矣
何為復出此謬計耶苟曰姑為是爾則豈有修書稱臣
厚費金幣而成就一姑為之事也苟曰以二帝之故不
得不然則前效可考矣況嵗月益乆敵情益閟必無可
通之理也臣嘗思之陛下與金人絶則臣下無所得而
人主為義舉若通和則利歸臣下而人主受其惡故凡
願奉使通和者皆身謀非國計也陛下何不據孔子之
論而决此䇿乎自王安石廢黜春秋天下學士不知尊
尚一旦亂臣賊子接跡乎四海幸遇陛下篤信此書孔
子之志將仲於今日便當攷筆削之意斷當今之事只
行一二大者陛下美名輝映千古矣當今之事莫大於
靖康之怨也欲紓此怨必殄此讎則用此之人而不用
講和之臣行此之政而不修講和之事使士大夫三軍
百姓皆知金人為不共戴天之讎人人有致死于金人
之志百無一還之心然後二聖之怨有可平之日陛下
為人子之職舉臣等駑下伸眉吐氣食息世間亦預榮
矣苟為不然以中國萬乗之君而稱臣於外人則宰相
而下皆其陪臣也借使金人欣然講解以一將軍將數
萬衆駐兵泗水之上(學張儀約/從文字)願與陛下面相結約㰱盟
而退不知陛下何以待之則又欲變置吾之大臣分部
吾之兵將割我之地土而取其租賦有一于此其能從
之乎從之則無以立國不從則隳敗和好將何據而可
臣實戇昩思之不通是以略具古義凂瀆聰聴惟陛下
試加采擇或合聖意即以世讎當復無可通和之義明
降指揮寢罷奉使之命刻印銷印俄頃之間初無害於
明適足以彰陛下好謀能聴之美免累聖徳誤國大計
　　再論遣使劄子(胡致堂/)
　　　(迂齋云說利害明切却/是就理上見得如此)
臣竊聞宰相張浚有論使事為兵家機權與臣所論事
理不同今何蘚遂行不可救止臣待罪侍從初有所陳
已荷聖知今浚以輔國謀臣陛下之所改顔而禮貌之
者也勢難以臣故以沮其議臣不當力論取勝徒成紛
紛然臣再三思慮終未曉浚之說須至剖析聞於聰聴
望陛下留神省覽姑且志之聖懷俟他日驗臣所計
與浚孰忠孰否則使事之利害決矣今則未敢求直也
粘罕總師二十餘年破大遼弱我宋雖無逺略亦精
於用兵其所行事盡詭詐也今我之虚實彼豈不知尚
須卑辭執謙然後足以驕其心示弱屈服然後足以平
其怒乎此遣使之無益一也庚戌後不遣使敵兵亦不
來及癸丑遣使則鈎引金使入國熟視而去曽不旋踵
而淮南之警奏至矣此遣使之無益二也前我所遣四
輩皆朝廷之選侍從之臣聞其入敵境晝夜驅遞略無
禮節及見粘罕坐受欺紿怱怱而歸未嘗得其要領也
而況何蘚一使臣其何能任覘國之事乎此遣使之無
益三也昔富弼之使也以一言息南北百萬之兵可謂
偉矣使歸行賞遷進官職弼方以中國未能用兵徒賴
使人口舌下之為莫大之恥終不肯受其識度如此乃可
辦國今奉使者首先論其私事祈求恩澤一一足意而
後行所慮卑近與市井之人無異尚能明目張膽不辱
君命乎此遣使之無益四也萬一金人臨以兵威肆其
恐脅使人必不能就死則反以我之情告之是自敗也
死生之際唯烈士不懼曽謂何蘚而能之乎此遣使之
無益五也金人之所大欲者誰不知之旣有無厭之心
正使劉豫明日就亡今日亦必赴救而況豫賊祈哀乞
援秋髙草熟來㓂何疑此不待窺覘自可坐照於一堂
之上也此遣使之無益六也今淮以北劉豫自以為其
封疆矣河之北粘罕自以為其土宇矣使者之行豈能
乗雲馭風徑至朔庭哉必渡清河之阻經濁河之限然後
能至也去冬下詔罪狀劉豫明其為賊今豫肯賔吾使
人達之於金哉臣恐戌伐凡伯則有之矣此遣使之無
益七也今我與金人勢如兩家有沒世之怨一弱一强
强者侵陵不休弱者必固其門墉嚴其戒備待時而動
庶能有濟乃欲命一僕夫啗以酒肉悅以金帛適足以
重吾之弱増彼之强而已此遣使之無益八也自古兵
强馬衆玩武不戢而無自焚之變者此朔方英傑勒曜
垂珪之所難也尼堪生於幽朔幼習戰攻特騎將鬬將
耳非有保國永世兼并天下之術也度其勁兵壯者老
老者死其馬之齒日已長矣其謀臣志滿意得況酣乎
子女玉帛之間不越數年必有禍敗此易見也萬一今
冬黨助豫賊昧於一來陛下申嚴將士據大江之險以
禦之彼再而衰三而竭必矣小小勝負兵家之常今未有
兵交之形而遽自納侮以示畏恐情見力屈當反為所
乘非兵家形格勢禁之法此遣使之無益九也夫和人
之心(學從人衡/人句法)迎合粘罕之意為身謀而已陛下寤寐
賢才日昃不倦菲衣節食卑宫室陋器用以養戰士固
將為父兄攄覆載不同之憤雪滄溟不滌之恥也若堅
用和䇿則謀臣解體義士䘮氣將帥偷安而卒伍泮散
以為無復有輸忠效智建立功名之日使和人自謂其
說可用如此必有進為之漸以國與人取悅粘罕大事
去矣此遣使之無益十也獨有一說使陛下難處者以
二帝為言耳然自建炎改元以來使命屢遣無一人能
知兩宫起居之狀謦欬之音者況今嵗月益乆敵必重
閟惟懼我知之今以金為父兄之讎絶不復通則名正
而事順他日或有異聞在我理直易為處置若通而不
絶則彼握重柄歸曲於我名實俱䘮非陛下之利也使
或有知二帝所在一見慈顔宣達陛下孝思之念雖嵗
一遣使竭天下之力以將之亦何不可之有其如艱梗
悠邈必無可達之理乎以此揆之則以二帝為言者理
不難處也臣聞善為國者必有一定不可易之計正其大
義不僥倖以為之漢髙祖出闗得董公之謀以弑君討
項羽後雖屢敗然項羽負不義之罪雖彊必弱漢守其
䇿不變終有天下然張良嶢闗之舉養虎之喻君子猶
羞道之及劉先主諸葛武侯志在復漢目操為賊亦能
三分鼎立魏延出竒欲速孔明不求近功君子以為真
以天下自任者古之英雄規模注措大抵如此三國崛
起曹氏先據利勢蜀最後立豈以微弱之故卑下於操
以苟存耶孟子曰君如彼何哉彊為善而已今日大計
只合明復讎之義用賢才修政事息民訓兵以俟北向
更無他䇿倘或未可惟是堅守若夫二三其徳無一定
之論必恐不能有為至於何蘚之行非特無效決須取
辱臣所見如此豈得以張浚有言而自抑也
　
　
　古文集成巻二十九
欽定四庫全書
　古文集成巻三十　　　　宋　王霆震　編
　　前丁集九
　　　劄
　　論遣北使事劄子(戊辰四月為太博上時許舍人/奕奉使出國門  真西山)
臣切謂為國者當示人以難犯之意不可示人以易窺
之形昔春秋時晉師入齊齊使國佐求盟於晉其勢亟
矣一聞齊之封内盡東其畆之言雖僨軍之餘不肯苟
從以紓一旦之禍蓋敵國之相與有以折其謀則為和
也易有以啟其嫚則為和也難況敵情叵測變詐百出
又非可以隣國常理待之乎側聞日者小行人之遣也
敵人欲多嵗幣之數而吾亦曰可増敵人欲得奸臣之
首而吾亦曰可與至於徃來之稱謂犒軍之金帛根括歸
明流徙之民承命惟謹曽亡留難切揆謀國之意不過
以樂天保民為心幸和好之亟就耳獨不思金人得以
闚吾之情而滋嫚我之意乎雖然此旣徃之咎矣所以
圖制方來者猶可謹其初也蓋古者敵國通和有養其
事力以待可為之機者越之事呉是也有聴命於敵以
圖苟安之計者六國之事秦是也今日尋盟於金臣不
知姑欲養其事力而待可為之機乎抑將聴命於敵而
圖苟安之計乎勾踐之行成於呉也葢忍恥以志仇讎
之復而非倚和以自固也是以三十年間蚤朝晏罷卧
薪嘗膽未嘗一日忘會稽之恥故雖詘辱一時迄能伸
其志於異日若夫六國則不然其求和於秦也葢委國
以為仇讎之役而非用權以蘄濟也故朝割地以賂秦
則莫棄謀臣之言夕遣質以入秦則旦絶鄰國之援撤
防弛備冀秦之矜已而不加兵奚異委肉虎狼而幸其
弗食也夫是以六國之地卒歸於秦豈秦之力能亡六
國哉六國實自亡耳今日而知是則當以越之事為法
而以六國之事為戒可也抑臣聞之善謀國者不觀敵
情之動静而觀吾政之修否元祐初用司馬光為相盡
更王安石弊法契丹聞之以勿生事戒其邊吏今日號
為更化矣而敵之傑驁無異前日母亦我之所為尚有
可思者乎故臣妄論今日之事必吾無以取輕於敵而
後和可成必有以深服其心而後和可固臣觀昨者竄
殛柄臣之始不惟四方萬里咸服英斷而敵國亦竦然
易視矣誠使剛健不息之誠愈篤於初振厲有為之志
益加於舊則國勢日强敵自退聴奈何朝綱方整而紛
紊之漸已萌政事方修而懈弛之形已露正人雖進志
未獲伸言路雖開忠罕見用我之更化者僅如此其能
使敵情之畏服哉況夫彼之待我者方驕我之恃和者
太重一介行李曽未越境而動色相慶若無事然臣恐
盟好既成志氣愈惰宴安鴆毒之禍作浮淫冗蠧之事
興彼資吾嵗賂以厚其力乘吾不備以長其謀加之數
年聲勢浸盛然後發難從之請挑必争之端而吾徬徨
四顧將無以應之此長慮逺識之士所為寒心者也臣
願陛下以通和講好為權宜以修徳行政為實務君臣
之間朝夕儆戒于敵情之難保禍至之無日蒐討軍實
申飭邊防凜然敵師將至而國勢張外患弭矣
　　論金元劄子(真西山/)
　　　(時奉使回甲/戌二月上殿)
臣聞中國有道外敵雖盛不足憂内治未修外敵雖微
有足畏蓋昔者永嘉之紛擾與單于争立之事同而拓
跋氏之東西與匈奴之分南北亦亡以異然宣帝因呼
韓之朝而益强其國劉石符姚之變晉迄不能以成寸
功光武因南單于之歸拓地千里而侯景内附適以召
蕭梁之釁所遇略同而成敗以異者豈固有幸不幸哉
蓋宣光之政修而晉梁之政失也今金運衰微雖吾宗
社之慶然臣等審觀事勢竊以為深可慮者三亟當為
者二何謂深可慮者三曰對境之流民僅存之遺孽驟
興之勁敵是也臣等近抵山陽聞淮北之民扶攜老稚
結筏欲渡者日以百數雖邊臣謹守疆場拒卻使還然
蝟集而南者其勢未已蓋其仍嵗洊饑重以師旅遺黎
何辜死者什七苟非越境亡以偷生故其謀遂出諸此
今將容而納之固未易處若一切拒絶彼或萌等死之
心設有不幸隨之以潰散之兵繼之以羣行之盜其將
何以防之此其可慮者一臣等又聞金主之子改元僣
號於山東比者攻圍海州距吾新邊才數十舍倘其粗
能自立遂成瓜裂之形因而撫柔尚易為力萬一蒙古
得志必欲滅完顔之宗干戈相尋為力弗敵兔奔豕突
迫吾邊陲又將何以禦之此其可慮者二昔宣和中金
源始大耶律浸微識者豫知必貽中國之患蓋雖均出
北方然習安者易制崛起者難馴理固然也今金人土
傾魚爛埶必不支萬一蒙古遂能奄有其土疆境交壤
接剥牀以膚卻之則怨接之則驕重以亡金舊臣各圖
自售指嗾之計何所不為設或肆谿壑之求要吾以待
金國之禮從之則不可以立國拒之則必至於交兵宣和
舊事可為龜鑑此其可慮者三何謂亟當為者二曰内
固邊防外精間諜是也書曰惟事事乃其有備有備無
患傳亦有云無恃其不來恃吾有以待之今邊庭探報
未必盡然臣等所陳亦似過慮然未至豫言固常為虚
若其已至又無所及況積薪欲然之勢日長不已者乎
而封疆扞圉之臣徃徃内實驚危外示閒暇其說曰吾
將以鎮安物情也獨不知人心有所恃則雖不鎮而自
安若其未然則雖無故而自擾與其避張皇之小害孰
若圖倉猝之深憂夫自古立國東南未有不以兩淮荆
襄為根本紹興中李綱建議六朝之能保守江左者以
强兵重鎮盡在淮襄雖曹魏之雄符石拓跋之衆率不
能一闚江表後唐李氏有淮南則可都金陵其後失之
遂以削弱今朝廷欲為守備則當於兩淮荆襄置三大
帥屯重兵以臨之分遣偏師進守支郡小築城壘如開
新邊遇有賊馬則大帥遣兵應援稍能自守商旅必通
乃可召人來歸漸次葺理假以嵗月則藩籬成矣綱之
言政今日所宜用也臣等間者自揚而之楚自楚之盱
眙經行所及凡數百里平疇沃壤極目亡際重湖陂澤
渺莽相連而田野之民又皆堅悍强忍亡呉兒驕脆之
氣迨乆駐邊城訪問益審凡兩淮形勢之利如在目中
然後喟然嘆曰此天賜吾國以為大江之屏障使强兵
足食為進取之資也而士大夫習尚因循視其荒殘漫
弗之惜田疇不闢溝洫不治有險要不知所以控扼有
丁壯不知所以練習有豪傑武勇不知所以牢籠收拾
之方一旦驚急但思委而去之以長江為足恃是猶咽
喉見搤於人而欲與之角藩牆扃鐍為盜所有而欲保
堂奥之安亡是理也且徃者極邊之地城壘不建戍守
不増徒以區區要盟之故今事變一新政吾更張規模
之日臣等謂宜及今亟行經理選儒臣之有威重知兵
略者二三人俾之督䕶諸將其掊克自封巽愞不立者
易之沿江列屯亡慮十數萬勁騎精卒皆當移駐並邊
而増募舟師以扼江面凡城池樓櫓之未固若要害之
未築者就遣屯兵併力繕治使治邊數千里脈絡相聨
有貫珠之勢首尾相應有率然之形兵力旣雄民志自
固然後大修墾田之政倣漢搜粟故事顓為一司以領
之力本務農如周秦之用西土數年之後積貯充實邊
民父子争欲自保因其什伍勒以軍法不待糧饟皆為
精兵金湯之勢成磐石之基立則退足以守進足以攻
此亟當為者一也夫間諜不明最兵家之深忌今金人
與蒙古相持蓋非一日戰鬬離合不知其幾而吾邊臣
迄未有得其要領者至如吾林答忠之歸紇石烈執中
之死並邊諸郡言人人殊即此推之他可㮣見臣等比
至維揚首聞金都摧陷之報質諸邊帥亦復謂然迨次
修門其說又異夫敵國存亡兹非細事風傳不一迺至
於斯脫有緩急其將何及昔中興初韓世忠呉玠諸人
捐金募間如用砂礫故敵人深謀秘計靡不豫知取勝
之術大抵由此臣等謂宜申飭主兵之臣顓任遣間之
責事之驗否特示勸懲庶幾實事必聞而聞事必實此
亟當為者二也臣等區區本亡竒䇿獨念將命之初違
去殿陛蒙陛下温顔賜諭以江淮之事歸日奏聞故敢
罄竭愚忠期報萬一惟聖明裁察
　
　
　
　
　
　
　
　
　
　
　
　
　
　
　
　古文集成巻三十
欽定四庫全書
　古文集成巻三十一　　　宋　王霆震　編
　　前戊集一
　　　論
　　為君難論(歐陽公/)
　　　東萊批(子由君術論/正是此意)
嗚呼用人之難難矣未若聴言之難也夫人之言非一
端也巧辯縱横而可喜忠言質樸而多訥此非聴言
之難在聴者之明暗也䛕言順意而易恱直言逆耳而
觸怒此非聴言之難在聴者之賢愚也(下字不苟明暗/賢愚四字移易)
(不/得)是皆未足為難也若聴其言則可用然用之有輒敗人
之事者聴其言若不可用然非如其言不能以成功者
(一篇主意先説兩叚後/入主意是文字委曲)此然後為聴言之難也請試舉
其一二戰國時趙將有趙括者(實/事)善言兵自謂天下莫
能當其父奢趙之名將老於用兵者也毎與括言亦不
能屈然奢終不以括為能也歎曰趙若以括為將必敗
趙事其後奢死趙遂以括為將其母自見趙王亦言括
不可用趙王不聴使括將而攻秦括為秦軍射死趙兵
大敗降秦者四十萬人坑於長平盖當時未有如括善
言兵亦未有如括大敗者也(承接變化/結精神)此聴其言可用
用之輙敗人事者趙括是也秦始皇欲伐荆問其將李
信用兵幾何信方年少而勇對曰不過二十萬足矣始
皇大喜又以問老將王剪剪曰非六十萬不可始皇不
恱曰將軍老矣何其怯也因以信為可用即與兵二十
萬使伐荆王剪遂謝病退老於頻陽已而信大為荆人所敗
亡七都尉而還始皇大慙自駕如頻陽謝剪因彊起之剪曰
必欲用臣非六十萬不可於是卒與六十萬而往遂以滅荆
(規摹/一定)夫初聴其言若不可用然非如其言不能以成功者王
剪是也(繳意/盡結)且聴計於人者宜如何聴其言若可用用之宜
矣輒敗事聴其言若不可用捨之宜矣(下三宜/字精神)然必如其説
則成功此所以為難也(闗鎖此段不承/接  宜字眼目)予又以謂秦趙二
主非徒失於聴言亦由樂用新進忽棄老成此其所以敗
也大抵新進之士喜勇鋭老成之人多持重此所以人主之
好立功名者聴勇鋭之語則易合聞持重之言則難入也若
趙括者則又有説焉予畧考史記所書是時趙方遣亷頗攻
秦頗趙名將也秦人畏頗而知括虛言易與也因行反間於
趙曰秦人所畏者趙括也若趙以為將則秦懼矣趙王不悟
反間也遂用括為將以代頗藺相如力諫以為不可趙王不
聴遂至於敗由是言之括虛談無實而不可用其父知之其
母亦知之趙之諸臣藺相如等亦知之外至敵國亦知之獨
其主不悟爾夫用人之失天下之人皆知其不可而獨其主
不知者莫大之患也前世之禍亂敗亡由此者不可勝數也
　　君心論(林之竒/)
帝王逺矣其常存乎天下者心也非麗乎形非依乎象
人有握手而言同室而居終其身不能以相得者㳂萬
古之下以泝萬古之上茫茫昧昧編斷簡短人曰堯舜
禹湯文武其心至今存焉不已戱乎曰未之思也帝王
奚逺哉人與天地一心也天地不息人心亦不息天地
無古今人心亦無古今知此説者帝王胸次盡在人方
寸中矣嗟乎百世而下帝王何寡也是非心之罪也心
本無異人自異之人之有負於心也甚矣即一而言塗
之負販且不可謂無帝王之心離異而言雖與帝王勢
均位敵遐乎藐矣奚啻相望於霄壤帝王之治經緯
乎一心無得於其心則亦無得於其治君子謂是不可
不熟講也天下萬物莫不有偶善與惡分邪與正歧賢
之反也為愚是之敵也為非瞀於色者指白為黒迷於
方者指東為西人常於處事之際方寸了然所處必當
事至而心弗寜雖小必敗况四海九州如何其大一日
之間一時之頃事之至者不知其幾其可以擾心而應
之哉且帝王之心何心也一者心體之所以全帝王之
所以同乎萬世者也心存於一則體用俱備擾而雜之
體虧而用喪矣天下安危治亂之機特起於存不存之
間而存之奚難居則喪焉動而存之難也隐則息焉顯
而存之難也優游暇豫則不素養焉觸事物而存之難
也帝王亦是心爾日應百事如未嘗接事而亦未嘗有
遺事非莫然也非適然也亦不至乎臨事而存之耳存
之為言特其粗也存之而不覺其存用之而不知其為
用存之神用之妙也堯以精一執中三四言併與天下
而致之舜舜受其天下而守其治天下之法其後七十
年復以命禹禹又受其天下而守其治天下之法三聖
人一心也三百餘年一日也亦其親傳之符所宜然者
也湯之於禹去之五百嵗文武之於湯去之五百嵗心
惟一心也治惟一日也然則求心術者宜於此焉思之
也秦漢以還治道衰矣非失於為治失於心術矣天下
之大不越乎此心心術茫然奚所取而為治化民者必
以誠而心或流於荒也養民者必以仁而心或蔽於私
也處事者必以智而心或昏於疑也成事者必以武而
心或沈於弱也而况一人趨向天下標凖人才之進退
議論之離合莫不於此焉古之治亂安危俄且分焉
心體全則必髙明必廣大卑汙淺狹之説必不入心體
一虧毎毎反是反是而望治猶南行而望燕其背馳逺
矣然則如之何曰一之一之者何也堯舜禹之惟精湯
之日新文王之純亦不已武王之㒺有不欽皆所以一
之也一者全而萬有餘矣有復於人主者必曰正心人
主亦皆知曰吾惟正心也噫心非可以聞人之言而正
之也非可以慕古人之美而正之也臨朝而正之未正
也觸類而正之未正也卒然加意而銳於正焉未正也
一暴十寒物未有能生者揠苗助長無乃速其槁歟
　　君體論(鄭湜/)
人主所以制天下之命者權也權之在我雖不可一日
脫於手然知操之而不知縱知収而不知散知翕而不
知張則權雖在我而我終無以用是權也有是權而不
能用譬之於物非不􁆫然大也然挈之則不能運錯之
地又懼有負之而去者不幾於廢物乎夫惟聖人者能
屬人以權而權不下移舉天下之權攬於我而無吝權
權移於下則國不立吝權以自用則國無與共功者然
既屬之人矣而不下移者操縱自我也我既攬之而不
吝於人者我提其要也世之人主惟不能自執天子之
權故權移於下又恐權之下移執之而至於自用此所
以兩失之也今夫人主所為置宰輔捐爵禄而崇寵之
者非以夫萬機不可以自治故擇人而委之耶然則議
論政事進退人才乃其職也若夫政事不出於中書而
指撝悉自於㫖意人才不繇於廟堂而驟遷驟罷於冥
冥無據之中以此為能收威福之柄在已又焉用彼相
曰政事出於中書議論皆當耶人才由於廟堂進退皆
能公耶使皆當而公則天子安用自勞哉既不能皆當
而公則夫天子自執其權者宜也曰吾惟擇其人而用
之以議論進退之權而授之其或當耶否耶公耶私耶
然後吾從而黜陟之如是則議論進退之權雖在宰相
而黜陟宰輔之權實在人主也苟預疑不能為公與當
也而奪之權誤於委任以制斷由已為權柄昧於責成
以齷齪順㫖為忠純使材者鬱蓄而無所施不才者得
以黙黙而安其愚則成敗是非之責盡歸於人主而威
福之柄乃隂奪於私門烏在其為權在我也孰若授之
權而懲其不公與其不當者使進得以効其忠退有所
顧忌而不敢其委任之體豈不愽大而責之之術豈不
甚精且覈耶且大臣之任自與有司不同人主之權又
與臣下不同人主惟不自用乃能用人人主不用人而
自用何異於臣下乎大臣侵有司之職猶且不可而况
人主奪臣下之權乎夫天下人才之夥政事之繁决非
一人聰明所能了吾既疑大臣而不敢屬之以權則夫
所與議論進退此者果誰耶必左右曲躬附耳者得以
售其姦矣然則吾之執權而自用乃姦人之幸也夫世
之姦臣欲得其君之權非肆然而據之彼固隂有以使
權於已雖明主所不悟也何者明主必欲操天下之權
彼惟因其欲操天下之權也故間摘事之可喜而説之
使益奪臣下之權臣下之權一侵則彼之説益進明主
惟見威福之出於已而不知彼實借吾權以行其説則
權實在彼也此人主所以喜奪大臣之權而忘其機柄
之旁落也是以自古明王執權而自用者其遺患於國
或甚於庸主漢宣帝懲霍氏之敝躬總核之政雖甚尊
寵丙魏然所與出納樞機裁可政事者皆出於中書尚
書故其功雖足以中興然所以滋恭顯亦不薄也光武
號總攬權綱然薄三公之任不付以事方其無事時權
雖在人主繼之幼少而大柄委於内而無所屬故外戚
閹宦乘間而竊之雖三公憤激而不能救之者權素奪
也夫二君攬天下之權而執之所以求為無失也然其
末流權歸於嬖戚乃有甚於大臣之専何也患生於所
偏而勢失於所不料此操權者所深戒
　　君體論(鄭湜/)
有聖質必有聖學質非聖人之所恃也有聰明聖智天
縱之質而不知聖學之本其於天下國家必有悖理傷
道不中節者矣終不可入於聖人之域堯舜禹湯文武
之所以聖非特其質過人以有堯舜禹湯文武之學也
堯舜禹湯文武所以不作於後世者豈後世之君絶無
堯舜禹湯文武之質哉數聖之學不傳也漢髙祖豁達
大度寛仁愛人其質固有合於詩書者然雖銷印輟洗
從諫如流而溺愛易嫡争臣不敢捄諫雖誅秦蹙項如
此其壯而鵔鸃冠之婉媚公卿乃因以開説其雄略雖
足以駕馭桀猾而伉㢘慢侮商山之老齊魯大臣終不
肯從之游文帝恭儉元黙化民以躬二十三年如一日
可謂盛徳矣然惜百金之費不營露臺而賞賜㺯臣累
百鉅萬稽古禮文謙遜未遑而眩於玊杯之説及議制
度封禪號稱寛厚而所學者申韓其與廷尉議刑常過
於刻唐太宗文武之才英烈之氣自足髙出前古然優
容王魏導人使諫而有不殺此老之恨力行仁義欲與
三王比隆而窮兵伐遼乃欲求勝於隋氏制度紀綱雖
足為子孫憑藉而家法不正父子兄弟之間為有慙徳
夫髙帝之度孝文之仁太宗之才雖古之聖君不過如
是然而所蔽乃與庸主相類者何也可以為聖賢之君
者是質也其蔽不免類庸主者不得聖賢之學也使三
主者挾如是之質而留意於聖賢之學袪其所蔽廣而
充之則功業所就豈止為漢唐之君哉世之人主明智
者或失於伺察果决者或暗於先入彊毅者或吝於自
用英銳者或喜功而貪利夫明智也果决也彊毅也英
銳也皆明主之美質也天下所喜聞而欣道也然有是
質而反以害治而便嬖姦巧之人從而窺伺其志之所
向而隂投之滋其蔽而甚其惑者學不足以用其質也
古之帝王亦豈外是質而能為聖人哉然而其心曠然
無所偏繫嬖佞不能移功利機巧不能入雖明智足以
照物而無先事之察雖果决足以主斷而無偏信之惑
雖彊毅足以有立而無輕待臣下之意雖英銳足以有
為而無謀淺妄動之人同是明智爾同是果决爾同是
彊毅爾同是英銳爾然居之無所蔽用之而不偏者
學之力也廣厦之下細旃之上留意藝文表章經術親
與經生儒士考論同異寜不曰學乎曰非聖賢所謂學
也夫學者所以正其心也堯舜禹之所以精一湯之所
以日新文之所以純亦不已者果何所致力哉皆從事
於其心也何則心者萬物之一源聖人所以治天下之
本也是心虚明純一則事之是非利害君子小人忠邪
之情狀昭然吾前是心一差則諛佞得而誘之左右得
而蔽之憸巧得而乘之作於事害於政皆自其端發耳
天錫人主之質雖有所甚美必有所甚偏所謂明智也
果决也彊毅也英銳也皆其所甚美而不能無偏也必
能用其質則質之美者日以充大而偏處日以消融是
心既差則其病必於其質之偏處而發而并其質之美
者而汨亂之是以聖賢不恃其有過人之質日就月將
體察其病之所從起而究其病根之所伏而治之至於
學力純至足以化其質而不為所勝則其發也未有不
中節者矣嗚呼此乃堯舜禹湯文武之所以作聖人
之地又奚止於治天下哉人主幸而有可致之資不以
堯舜禹湯文武所以為學者為學而自期望止於漢唐
之君惜夫
　
　
　
　
　
　
　
　
　
　
　
　
　
　
　古文集成巻三十一
欽定四庫全書
　古文集成巻三十二　　　宋　王霆震　編
　　前戊集二
　　　論
　　大臣論(蘇東坡/)
　　　謝相山批(反覆説盡君子小人利害/曲折文字縱横議論痛快)
天下之權在於小人君子之欲擊之也不亡其身則亡
其君然則是小人者終不可去乎聞之曰迫人者其智
淺迫於人者其智深(主/意)非才有不同所居之勢然也古
之為兵者圍師勿遏窮冦勿迫(用兵法作事使可/謂使事不為事使)誠恐
其知死而致力則雖有衆無所用之故曰同舟而遇風
則胡越可使相救如左右手小人之心自知其負天下
之怨而莫吾赦也則將日夜為計以備一旦卒然不可
測之患(反復説/盡曲折)今君子又從而疾惡之是以其謀不得
不深其交不得不合交合而謀深則其致毒也忿戾而
不可解故凡天下之患起於小人而成於君子之速之
也小人在内君子在外君子為客小人為主主未發而
客先焉則小人之詞直而君子之勢近於不順直則可
以欺衆而不順則難以令其下(説/透)故昔之舉事者常以
中道而衆散以至於敗則其理豈不甚明哉若夫智者
則不然内以自固其君子之交而厚集其勢外以陽浮
而不逆於小人之意以待其間寛之使不吾疾狃之使
不吾慮啖之以利以昏其智順適其意以殺其怒然後
待其發而乘其隙推其墜而挽其絶故其用力也約而
無後患莫為之先故君不怒而勢不偪如此者功成而
天下安之(此數行若非正大語然世降俗末欲善處/小人之間而求辦天下之事恐未能廢此)今夫
小人急之則合寛之則散是從古以然也見利不能不
争見患不能不避無信不能不相詐無禮不能不相凟
是故其交易間其黨易破也而君子不務寛之以待其
變而急之以合其交已過矣(再説破小人易散之狀而/君子者不可急之以合其)
(交/)君子小人雜居而未决為君子之計者莫若深交而
無為(明白/設策)苟不深交而無為則小人倒持其柄而乘吾
隙昔漢髙祖之亡以天下屬平勃及髙后臨朝擅王諸
吕廢黜劉氏平日縱酒無一言及用陸賈計以千金交
驩綘侯卒以此誅諸吕定劉氏(單用事/須甚切)使此二人者而
不相能則是將相相攻之不暇而何暇及於劉吕之存
亡哉(説著/痛快)故其説曰將相和調則士豫附士豫附則天
下雖有變而權不分嗚呼知此其足以為大臣矣夫(用/事)
(結簡/捷)
　　相體論(鄭莆陽/)
大臣欲相其君大有為於天下者必自正其君心始何
者心者將大有為之本也心正則天下之事無不可為
者矣小人不待逐而去也政事不待更而脩也心不先正
今日逐一小人明日復用一小人今日脩一政事明日
復害一政事用力戛戛而勢愈疎矣假令其君能暫親
君子逺小人屏私意立政事以與我戮力有為於一時
他日之敗必自其心發之也傅説之相髙宗也其反復
啟沃之端惟曰典於學耳方商之中衰髙宗之所以夢
想良弼者固欲與共中興之業也説起版築之間謀不
及此者盖説之所恃與中興商家者髙宗之心也先之
以學以正其有為之本則撻荆楚朝諸侯有天下者固
已在説與髙宗二人規摹中矣管仲一見威公便許以
霸業不數年九合諸侯一匡天下功烈非不偉也然仲
不知正君之學以為肉腐於俎酒腐於觴不足害霸及
威公之心一蠧則三姦擅國六嬖多寵齊敗掃地矣向
來九合之功何益於救敗邪夫仲之所以先正於君心
者度其君不能聴則功業齟齬而不立也然與其功業
齟齬止於圖霸不成耳君心既蠧其禍豈止於不霸哉
觀仲之速成而遽壞則知傅説之相業所從來逺矣戰
國之世士益急於就功名獨孟子以格君心為已任以
為一正君而國定君不嚮道而不志於仁而求為之富
彊是輔桀而富之也後世貶管仲最深者莫若孟子盖
學術之源殊也嗚呼傅説不作正君之事不復見孟軻
既没正君之學不得其傳後之君子雖有致君澤物之
意而不探古人之本衷略者能以謀謨舉天下之事功
而已然知求治而未知正君也直亮者能危言正論繩
君之愆謬而已然知規過而未知養徳也君不正治不
可保也徳不養過不可勝改也魏徵能使其君信力行
仁義之説而不能救其晚節窮兵之失宋璟能使其君
厲精以成開元之治而不能去其女寵奢侈之敗裴度
能使其君果㫁以成平蔡之功而不能止其貪利䁥小
人之害夫太宗喜功好大之心即向者與徵力行之心
也元宗荒於女寵奢侈之心即向者與璟厲精圖治之
心也憲宗貪利無厭之心即向者與度果㫁成功之心
也心一爾曷為正於前遽變於後乎曰此非三宗之過
也徵未死已有欲殺此翁之語則太宗好諫之心已敗
於此矣璟猶居相位宇文融遽以言利幸則元宗侈心
已萌於此矣度平蔡未歸李揆皇甫鏄已相則憲宗明
斷已荒於此矣吾謂璟與度知求治而未知正君之過
也徵知正君矣然知規過而未知養徳之過也然則正
君之術果如何哉邪正之機一也導人以邪者必委曲
彌縫之然後䧟於邪而不自知使其心果知邪之為非
寜肯從吾於邪乎况彊人以正者豈可以一趣而直入
於正哉盖嘗以易求之孟子而觀之正君之術焉坎之
六四曰樽酒簋貳用缶納約自牖釋者曰牖明處也言
人臣欲以忠信善道牖納之君者必自其明處乃能入
也人心有所蔽有所明就其明處而導之推而及於所
蔽則自悟矣暌之六二曰遇主于巷釋者曰巷致曲之地
言當睽之世君心未合直不可直致其意者當盡誠致
曲使之信合也孟子因齊宣王不忍一牛之死遽以為
是心可以合於王而語之王道者方其不忍殺一牛之
時乃其仁心所發見也於此引而達之則油然生矣此
納約自牖之義也宣王之自言其好貨好色之疾孟子
不直折其所好乃就其所好而為之説也使之與民同
者大捐色與貨與民同之則已之所好者必薄矣所以
潜移其病根也此遇主于巷之義也大臣所以啟沃其
君者豈止如諍臣徒彊之於言語口舌哉惟因其所明
而悟入之使得其天理之本然致曲而達之使漸入而
不苦其難夫然故開之易悟誘之易入君心庶其正乎
或曰古之帝王正心誠意之學先已得於上故君臣之
間以都俞訓誥相與磨礱浸潤之耳後世人主生長於
深宫所以害其心者非一朝一夕也豈遽得而正諸曰
是心天理之所寓也使天理可滅邪則吾不知天理果
不可滅豈終不可感悟以復其正邪特患吾所以正之
之術有未至耳
　　論相上(誠齋/)
聖人不能為天下求宰相而能為天下受宰相惟能受
之是乃能求之歟知所以求之而不知所以受之則雖
焦心側席而相不至搜岩剔藪而相不出夢卜物色而
相不真盖有出而至者矣其如不真何人主曰賢天下
曰否人主曰忠天下曰邪人主曰才天下曰謬夫是之
謂相不真是故一言而天下譁之一動而天下折之非
天子悟而逐斯人則斯人慙而去之耳且夫一邑不可
欺一令一郡不可欺一守而天下獨可欺一相哉聖人
之求宰相初不求也非不求也不求者所以深求之也
是故聴天下之自求其人而我無與焉其得之也盖曰
爾自求之爾自得之吾為爾用之焉耳其用之也則曰
爾遺我以其人吾為爾相之矣其人欲去而天下不允
則曰還爾相夫是之謂能為天下受宰相古之聖人惟
其求而不求是以求而必得得而必任任而必乆乆而
必成盖得而必任而其人敢於盡任而必乆故其功不
敗於搖敢於盡而不敗於搖亦何事之不成哉而古之
君子之相其君亦不敢犯天下之所不許天下不許而
君許之君子有深藏逺遁以自脱天下之機而已昔者
漢武帝相車千秋而取譏於匈奴魏文帝以賈詡為太
尉而貽笑於孫權張昭薦李濤為宰相而周世宗薄其
無大臣體夫能言天下不敢言之事而回人主不可回
之疑有如千秋之賢乎䇿袁紹則取袁紹䇿馬超則取
馬超有如詡之謀乎知張彦澤之必為晉患知周髙祖
之必不為漢臣有如濤之先見乎而或以譏笑於敵國
或以不取於其君古者人主之用相如此其難也楚以
還子馮為令尹而子馮不食以避之晉以蔡謨為司徒
而曰我為司徒後世必哂竟不拜唐李鄘為宦者引為
相而鄘恥之竟不就職三君子之皆賢者也夫豈不堪
於相而不欲富貴哉古者君子不輕以身相人如此其
嚴也後之君子違天以利其身咈衆以欺其君不計其
身之所有以僥其分之所無可謂不智乎及得其所無
而天下皆責之以所有上以誤其國下以誤其身者皆
是也可謂智乎陛下即位之初盖嘗謀之國人而得賢
相矣天下方以為賀而陛下以為疑非陛下疑之也姦
臣有以啟陛下之疑也使陛下持之不堅天下恨之陛
下悔之亦無及矣而近嵗以來毎虚宰席以待其人天
下聳而望曰其必有慰我既而麻制一傳則天下悱然
誹之或曰此無聞之人也或曰此非君子或曰此何人
而何以了此事故朝廷輕用之輕視之亦輕罷之其來
不為朝廷重其去不為朝廷輕其進不為天下喜其退
不為天下戚舜之於臯陶湯之於伊尹武王之於太公
齊桓之於管仲蜀先主之於諸葛亮似不如此盖陛下
知為天下求宰相而不知為天下受宰相也故老相傳
仁宗朝嘗闕宰相天下之望在於韓琦富弼故洛之人
則曰我丞相三詔不起也相之人則曰我侍中屢詔不行
也此天下之人自擇宰相以遺朝廷今天下豈無其人天
下之望豈無所在陛下從其望之所在者而用之擇之
在天下受之在聖主用而觀其效則乆之此真天下之
相也而獨擾擾然何也
　　論相下(誠齋/)
臣聞天子之相必其人有以自恃而後其人為足恃盖
天下大器也有有此器者有負此器者天子者有此器
者也宰相者負此器者也匹夫有百金之器則必擇其
負擇其負故重其人夫惟重其人而後負之者輕其器
盖人可以勝器而器不可以勝人人勝器者全器勝人
者顛舉天下之大而負之負之而不能堪挈之而不能
舉事至而亂變起而驚且無以自恃而天子何恃焉古
之大臣居天下之至安而不驕居天下之至危而不懾
不勞談笑不動聲色而天下自定此其意非苟為不測
之量虛為不懾之氣以鎮服物情而已其必有以自恃
也恃在應應在裕夫敵國之相圖姦雄之相窺固輕發
於吾之所窮而重發於吾之所裕夫惟先事而破其謀
有事而出其不意發則應應則不窮天下安得而不定
天子者得斯人而相之則天下可以髙枕而無足憂何
則有足恃者也後之君子懦者既不足與有為而其勇
者又往往得其所恃之似而無以實之盖亦有所謂不
勞談笑而不動聲色者矣然可與之居安而不可與之
居危可與之守常而不可與之應變此其中無應變之
機而其外示鎮服之度故無事則若不可測而有事則
敗矣故夫古之相其君而當天下之變者盖有鎮物以
破敵者矣有同乎鎮物而不同乎破敵者焉有推誠以
解紛者矣有同乎推誠而不同乎解紛者焉有示彊以
止亂者矣有同乎示彊而不同乎止亂者焉謝安遨遊
飲博以當苻堅房琯彈琴清談以當安史此同乎鎮物
也然淝水大勝而陳濤大敗何也人不同也盖安有謝𤣥
而琯有劉秩此其所以不同於破敵歟郭子儀單騎而
入回紇張延賞亦使渾瑊撤備以盟吐蕃此同乎推誠
也然回紇拜子儀而唐以安吐蕃幾擒瑊而徳宗欲出
避何也情不同也蓋回紇之冦子儀知其情之不得已
故變冦以為盟吐蕃之盟延賞不知其情之欲圖唐故
變盟而為冦此其所以不同於解紛歟裴度荅朱克融
以兵匠速來之語景延廣荅契丹以横磨大劒之語此
同乎示彊也然克融卒不敢動而契丹遂滅晉何也勢
不同也蓋以克融之犯唐則以臣而叛君以晉而怒契
丹則背惠而立怨此其所以不同於止亂歟當天下之
變而决天下之機不可以一法應也得其一法而不得
其不一之法未有不敗事者方晉之未捷謝安與王衍
何以異而陳濤之未敗平凉之未變契丹之未動所謂
房琯者延賞者景延廣者誰不以為謝安子儀裴度復
出也哉蓋應變之難如此今彊虜盗有中原之半者四
十年矣自逆亮之斃其君臣日夜伺吾之隙而求吾之
便又五六年矣此何等時耶然無事則玩而不戚有事
則驚而失措不知朝廷所恃以應變者何人耶豈其以
天下之大而空無一人之足恃上之人獨得而不憂也
然則將以求謝安子儀裴度之才何從而得之夫子曰
如有所譽者其有所試人之能不能雖聖人不能逆知
之其能知之者以其試之也然才可試而變不可試臨變
而試才者垂死而試醫者也古之聖人惟能擇天下甚
難之事以試天下之才故一旦有急而不亂則試之者
熟而儲之者素也嘗聞冦凖以小臣言事而為太宗之
所知太宗屢以事宻詢於凖已知其有宰相之才當是
之時天下承平豈有他變其何事於凖哉其後真宗澶
淵之役獨决親征之議對敵髙卧天子恃之以為無恐
諸將恃之以成大功者乃前日太宗所宻詢之人也今
宰相之才無事而不求不試裘而不絺明年何衣稻而
不麥明年何食臣實憂之
　
　
　
　
　
　
　
　
　
　
　
　古文集成巻三十二
欽定四庫全書
　古文集成巻三十三　　　宋　王霆震　編
　　前戊集三
　　　論
　　爭臣論(韓退之/)
　　　東萊批(意勝反/題格)
　　　迂齋批(此篇是箴規攻擊體是反難文/字之格當以范司諫書相兼㸔)
或問諫議大夫陽城於愈可以為有道之士乎哉學廣
而聞多不求聞於人也行古人之道居於晉之鄙晉之
鄙人薫其徳而善良者幾千人大臣聞而薦之天子以
為諫議大夫人皆以為華陽子不色喜(雖説他好已自/開難他一端在)
(此/)居於位五年矣視其徳如在草野(此句便含/不諫意)彼豈以
富貴移易其心哉愈應之曰是易所謂恒其徳貞而夫
子凶者也(取易斷/有力)惡得為有道之士乎哉在易蠱之上
九云不事王侯髙尚其事(陽城不出/時如此)蹇之六二則曰
王臣蹇蹇匪躬之故(陽城既出/時如此)夫亦以所居之時不一
而所蹈之徳不同也若蠱之上九居無用之地而致匪
躬之節蹇之六二在王臣之位而髙不事之心(雖分兩/段此幾)
(句亦自/應回)則冒進之患生曠官之刺興志不可則尤之不
終無也今陽子實一匹夫在位不為不乆矣(此一句最/有力以匹)
(夫為諫官天/下所望如何)聞天下之得失不為不熟矣天子待之不
為不加矣而未嘗一言及於政(含蓄/下意)視政之得失若越
人視秦人肥瘠忽焉不加喜戚於其心(綱目露/於此)問其官
則曰諫議也問其禄則曰下大夫之秩也問其政則曰
我不知也(責得他最深引證/陽城不可不諫)有道之士固如是乎哉且
吾聞之(兩端/説)有官守者不得其職則去有言責者不得
其言則去今陽子以為得其言乎哉得其言而不言與
不得其言而不去無一可者也(一段關鎖大抵難文字/須教他不可逃難自前)
(難到此都/無辭了)陽子將為禄仕乎(又設兩/段説)古之人有云仕不
為貧而有時乎為貧謂禄仕者也宜乎辭尊而居卑辭
富而居貧若抱關擊柝者可也(意收於此又/就此轉主意)蓋孔子嘗為
委吏矣嘗為乘田矣(舉小/形大)亦不敢曠其職(都避/不得)必曰㑹
計當而已矣必曰牛羊遂而已矣若陽子之秩禄不為
卑且貧章章明矣而如此其可乎哉(不可/逃避)或曰否非若
此也(又設/難)夫陽子惡訕上者惡為人臣招(音/翹)其君之過
而以為名者故雖諫且議使人不得而知焉(解/)書曰爾
有嘉謀嘉猷則入告爾后於内爾乃順之于外曰斯謀
斯猷惟我后之徳夫陽子之用心亦若此者愈應之曰
(又/難)若陽子之用心如此兹所謂惑者矣入則諫其君出
不使人知者大臣宰相者之事非陽子之所宜行也夫
陽子本以布衣隠於蓬蒿之下(段段重/起説)主上嘉其行誼
擢在此位官以諫為名(説陽子職在此/而非宰相之職)誠宜有以奉其
職使四方後代知朝廷有直言骨鯁之臣天子有不僣
賞從諫如流之美(枝葉相生/有經緯)庶巖穴之士聞而慕之束
帶結髪願遊於闕下而伸其辭説致吾君於堯舜熈鴻
號於無窮也若書所謂則大臣宰相之事非陽子之所
宜行也且陽子之心將使君人者惡聞其過乎是啓之
也(又生/一意)或曰陽子之不求聞而人聞之不求用而君用
之不得已而起守其道而不變(解/)何子過之深也愈曰
(又/難)自古聖人賢士皆非有心求於聞用也(意/新)閔其時之
不平人之不乂(一段意/起于此)得其道不敢獨善其身而必兼
濟天下也孜孜矻矻死而後已故禹過家門不入孔席
不暇煖而墨突不得黔(證一段/之意)彼二聖一賢者豈不知
自安佚之為樂哉誠畏天命而悲人窮也夫天授人以
賢聖才能豈使自有餘而已誠欲以補其不足者也耳
目之於身也耳司聞而目司見聴其是非視其險易然
後身得安焉聖賢者時人之耳目也時人者聖賢之身
也(最警䇿切當之尤者/意有餘辭意俱到)且陽子之不賢則將役於身以
奉其上矣若果賢則固畏天命而閔人窮也惡得以自
暇逸乎哉(一段意結/歸此一句)或曰吾聞君子不欲加諸人而惡
訐以為直者若吾子之論直則直矣無乃傷於徳而費
於辭乎好盡言以招人過國武子之所以見殺於齊也吾
子其亦聞乎(左成十/八年)愈曰君子居其位則思死其官未
得位則思修其辭以明其道(引前/説後)我將以明道也非以
為直而加人也且國武子不能得善人而好盡言於亂
國是以見殺(此意/更好)傳曰惟善人能受盡言謂其聞而能
改之也子告我曰陽子可以為有道之士也今雖不能
及已陽子將不得為善人乎(放他一著○應結○從前/難到此已極了末後須用)
(放他一著蓋陽子在當時畢竟是个賢者大抵文字須/當抑揚若作漢唐君臣文字先須取他長處后説他短)
(處先須取他長處/自子告我下是)
　　諫官論(王安石/)
以賢治不肖以貴治賤古之道也所謂貴者何也公卿
大夫是也所謂賤者何也士庶人是也同是人也或為
公卿或為士何也為其不能公卿也故使之為士為其
賢於士也故使之為公卿此所謂以賢治不肖以貴治
賤也今之諫官者天子之所謂士也其責則天子之三
公也惟三公於安危治亂存亡之故無所不任其責至
於一官之廢一事之不得無所不當言故其位在卿大
夫之上所以貴之也其道徳必稱其位所謂以賢也至
士則不然修一官而百官之廢不可以預也守一事而
百事之失可以毋言也稱其徳副其材而命之以位也
循其名傃其分以事其上而不敢過也此君臣之分也
上下之道也今命之以士而責之以三公士之位而受
三公之責非古之道也孔子曰必也正名乎正名也者
所以正分也然且為之非所謂正名也身不能正名而
可以正天下之名者未之有也蚳鼃為士師孟子曰似
也為其可以言也蚳鼃諫於王而不用致為臣而去孟
子曰有言責者不得其言則去有官守者不得其守則
去然則有官守者莫不有言責有言責者莫不有官守
士師之諫於王是也其諫也蓋以其官而已矣是古之
道也古者官師相規工執藝事以諫其或不能諫謂之
不恭則有常刑蓋自公卿至於百工各以其職諫則君
孰與為不善自公卿至於百工皆失其職以阿上之所
好則諫官者乃天子之所謂士耳吾未見其能為也俟
之以輕而要之以重非所以使臣之道也其俟已也輕
而取重任焉非所以事君之道也不得已若唐之太宗
庶乎其或可也雖然有道而知命者果以為可乎未之
能處也唐太宗之時所謂諫官者與丞弼俱進於前故
一言之謬一事之失可救之於將然不使其命已布於
天下然後從而争之也(正觀政要求諫篇王珪曰云云/太宗稱善自是宰相入内平章)
(國計必使諫官/隨入預聞政事)君不失其所以為君臣不失其所為臣
其亦庶乎其近古也今也上之所欲為丞弼所以言於
上皆不得而知也及其命之已出然後從而争之上聴
之而改則是士制命而君聴也不聴而遂則是臣不得
其言而君恥過也臣不得其言士制命而君聴二者上
下所以相悖而否亂之勢也然且為之其亦不知其道
矣及其諄諄而不用然後知道之不行其亦辨之晚矣
或曰周官之師氏保氏司徒之屬而大夫之秩也曰嘗
聞周公為師而召公為保矣周官則未之學也
　　朋黨論(歐公/)
　　　東萊批(議論出人意表大凡/作文妙處須出意外)
臣聞朋黨之説自古有之(平/説)惟幸人君辨其君子小人
而已大凡君子與君子以同道為朋小人與小人以同
利為朋此自然之理也(解上/意)然臣謂小人無朋(驚人/句)惟
君子則有之(應後/句)其故何哉小人所好者禄利也所貪
者財貨也當其同利之時暫相黨引以為朋者偽也及
其見利而争先或利盡而交疎則反相賊害雖其兄弟
親戚不能相保故臣謂小人無朋其暫為朋者偽也(應/前)
(句/)君子則不然所守者道義所行者忠信所惜者名節
以之修身則同道而相益以之事國則同心而共濟終
始如一此君子之朋也故為人君者但當退小人之偽
朋用君子之真朋則天下治矣(一篇大意警/䇿有力處)堯之時小
人共工驩兠等四人為一朋(下得好/説少)君子八元八凱十
六人為一朋(下得/好)舜佐堯退四凶小人之朋而進元凱
君子之朋(應/前)堯之天下大治及舜自為天子(過接/處)而臯
䕫稷契等二十二人並列於朝更相稱美更相推讓凡
二十二人為一朋(説/多)而舜皆用之天下亦大治書曰
紂有臣億萬惟億萬心周有臣三千惟一心紂之時億
萬人各異心可謂不為朋矣然紂以此亡國周武王之
臣三千人為一大朋而周用以興(警䇿/有力)後漢獻帝時盡
取天下名士囚禁之目為黨人及黄巾賊起漢室大亂
後方悔悟盡解黨人而釋之然已無救矣唐之晚年漸
起朋黨之論及昭宗時盡殺朝之名士或投之黄河曰
此輩清流可投濁流而唐遂亡矣夫前世之主能使人
人異心不為朋莫如紂能禁絶善人為朋莫如漢獻帝
能誅戮清流之朋莫如唐昭宗之世然皆亂亡其國更
相稱美推讓而不自疑莫如舜之二十二人舜亦不疑
而皆用之(此㸃化處皆提起/説如人反説話)然而後世不誚舜為二十
二人朋黨所欺而稱舜為聰明之聖者以能辨君子與
小人也(下得好○上幾句説有力若無一句承得有力/亦􁁎然譬之千鈞一眇未承之則腰折了下一)
(句須/有力)周武之世舉其國之臣三千人共為一朋自古為
朋之多且大莫如周(有/力)然周用此以興者善人雖多而
不厭也夫興亡治亂之迹為人君者可以鑒矣(尤有/力)
　　五代史朋黨論(歐陽公/)
　　　東萊批(文忠公歐陽脩五代史最得春秋之法/蓋文忠公學春秋於胡瑗孫復故褒貶)
　　　(謹嚴雖司馬子長無以復加柰何五十二年之/間皆戎狄亂華君臣之際無赫赫可紀之功業)
　　　(故張子韶云歐公五代史其間議論多感歎又/多設疑蓋感歎則動情設疑則意廣此作文之)
　　　(法/)
嗚呼始為朋黨之論者誰歟甚乎作俑者也真可謂不
仁之人哉予嘗至繁城讀魏受禪碑見漢之羣臣稱魏
功徳而大書深刻自列其姓名以夸耀於世又讀梁實
錄見文蔚等所為如此未嘗不為之流涕也夫以國與
人而自夸耀及遂相之此非小人孰能為也漢唐之末
舉其朝皆小人也而其君子者何在哉當漢之亡也先
以朋黨禁錮天下賢人君子而立其朝者皆小人也然
後漢從而亡及唐之亡也又先以朋黨盡殺朝廷之士
而其餘存者皆庸懦不肖傾險之人也然後唐從而亡
夫欲空人之國而去其君子者必進朋黨之説欲孤人
主之勢而蔽其耳目者必進朋黨之説欲奪國而與人
者必進朋黨之説夫為君子者故常寡過小人欲加之
罪則有可誣者有不可誣者不能遍及也至欲舉天下
之善求其類而盡去之惟指為朋黨耳故其親戚故舊
謂之朋黨可也交㳺執友謂之朋黨可也宦學相同謂
之朋黨可也門生故吏謂之朋黨可也是數者皆其類
也皆善人也故曰欲空人之國而去其君子者惟以朋
黨罪之則無免者矣夫善善之相樂以其類同此自然
之理也故聞善者必相稱譽稱譽則謂之朋黨見善者
必相薦引薦引則謂之朋黨使人聞善不敢稱則人主
之耳不聞有善於下矣見善不敢薦則人主之目不得
見善人矣善人日逺小人日進則為人主者倀倀然誰
與之圖治安之計哉故曰欲孤人主之勢而蔽其耳目
者必用朋黨之説也一君子存羣小人雖衆必有所忌
而有所不敢為惟空國而無君子然後小人得肆志而
無所不為則漢魏唐梁之際是也故曰可奪國而子人
者由其國無君子空國而無君子由以朋黨而去之也
嗚呼朋黨之説人主可不察哉傳曰一言可以喪邦者
其是之謂歟可不鑒哉可不戒哉
　　續朋黨論(蘇東坡/)
歐陽子曰小人欲空人之國者必進朋黨之説嗚呼國
之將亡此其兆歟禍莫大於權之移人而君莫危於國
之有黨有黨則必争争則小人者必勝而權之所歸也
君安得不危哉何以言之君子以道事君人主必敬之
而疎小人惟予言而莫予違人主必狎之而親疎者易
間而親者難睽也而君子者不得志則奉身而退樂道
不仕小人者不得志則徼倖復用惟怨之報此其所以
必勝也蓋嘗論之君子如嘉禾也封殖之甚難而去之
甚易小人如惡草也不種而生去之復蕃世未有小人
不除而治者也然去之為最難斥其一則援之者衆盡
其類則衆之致怨也深小者復用而肆威大者得志而
竊國善人為之掃地世主為之屏息譬斷蛇不殊刺虎
不斃則傷人其愈多矣齊田氏魯季孫是已齊魯之執
事莫匪田季之黨也歴數君不忘其誅而卒之簡公弑
昭哀失國(見左傳及/史記世家)小人之黨其不可除也如此而漢
黨錮之獄(後漢黨/錮傳)唐白馬之禍(五代史唐六臣傳序/云云又李振傳云云)忠
臣義士斥死無餘君子之黨其易盡也如此使世主知
易盡者之可戒而不可除者之可懼則有瘳矣且夫君
子者世無若是之多也小人者亦無若是之衆也凡才
智之士鋭於功名而嗜於進取者隨所用耳孔子曰仁
者安仁智者利仁未必皆君子也冉有從夫子則為門
人之選從季氏則為聚斂之臣唐栁宗元劉禹錫使不
䧟叔文之黨(栁宗元傳/劉禹錫傳)其髙才絶學亦足以為唐名臣
矣昔欒懷子得罪於晉其黨皆出奔樂王鮒謂范宣子
曰盍反州綽邢蒯勇士也宣子曰彼欒氏之勇也余何
獲焉王鮒曰子為彼欒氏乃亦子之勇也(左襄二/十一年)嗚呼
宣子蚤從王鮒之言豈獨獲二子之勇且安有曲沃之
變哉(左襄二/十三年)愚以謂治道去泰甚耳苟黜其首惡而貰
其餘使才者不失富貴不才者無以致憾將為吾用之
不暇又何怨之報乎人之所以為盜者衣食不足耳農
夫市人焉保其不為盜而衣食既足盜豈有不能返農
夫市人也哉故善除盜者開其衣食之門使復其業善
除小人者誘以富貴之道使隳其黨以力取威勝者蓋
未嘗不反為所噬昔曹參之治齊曰謹無擾獄市獄市
姦人之所容也(本/傳)知此亦庶幾於善治矣姦固不可長
而亦不可不容也若姦無所容君子豈乆安之道哉牛
李之黨徧天下而李徳裕以一夫之力欲窮其類而致
之必死此其所以不旋踵罹仇人之禍也(本/傳)姦臣復熾
忠義益衰以力取威勝者果不可邪愚是以續歐陽子
之説而為君子小人之戒
　
　
　
　
　
　古文集成巻三十三
欽定四庫全書
　古文集成巻三十四　　　宋　王霆震　編
　　前戊集四
　　　論
　　亷論(篔䆫/)
亷者吏之元氣也他能枝榦也枝榦彊而元氣弱則所
謂彊者不足以樹福適所以賈患今之人固有夷常齷
齪無赫赫名而得免於謗藪者以其亷也亦有吏事魁
梧機惠捷出而為君子之所不恕者以其貪也貪之不
如亷信矣然亷者吏之常也設若饕餮嗜利如漁獵然
則何吏之為然則亷固未足深異也乃今天下見能吏
不甚掛口見亷吏則景星也鳳凰也競喜幸歆艶之其
異之若是豈常者足為異邪夫異蓋生於少也天下皆
亷則貪者異天下皆貪則亷者異嗚呼為天下而至於
使亷者異亦重可歎矣惟其然也故為小人者則曰當
貪之世吾可以飽貪之利浚吾溪洞吾壑務得而已矣
於是乎益貪其中人者曰吾與彼姻黨也故等夷也彼
皆然吾奚為不可夫亦與世同波而已矣於是乎益貪
其中人以上者則曰彼為彼我為我彼雖濁而我清焉
彼雖汚而我潔焉逮夫清不勝濁則見忌於濁潔不勝
汚則見嫉於汚忌嫉之心生則胥譸張為怨怨不已則
罵且攻隨之以一二而受千百之罵且攻則亦有不堪
焉者矣夫是以心雖不貪而亦不得以安行於亷嗟夫
小人不足責中人難深責中人以上固可喜者也而亦
不得以安行焉亷吏之難得也如此哉曰天下固有忌
之而不沮嫉之而不困罵且攻之而不挫不回者豈以
不得安行而遂輟於行哉特不多見爾然吾有説焉當
亷而不亷貪也不當亷而亷亦貪也當亷而不亷者貪
於利不當亷而亷者貪於名其所以為貪者不同而皆
不免於議也世之君子固有枯槁自命皓不淄俗以弗
愛禄養為髙以屏絶人事為介斯亷也亦非所以為天
下訓也然則將柰何曰非其道則一簞食不可受於人
如其道則舜受堯之天下不以為泰吾聞諸孟子者如
此作論亷
　　去能論(程大昌/)
能莫大於無能而有能為下名莫大於不可名而可名
為小夫有形於専専故偏而易見無冺於兼兼故莫得
窺其全孰知偏全之分而擅不可名之能者其知宰相
之體乎天子之臣一職一事等而上之各有所職而惟
宰相無職天下之才明可折獄文可典禮武且仁者可
為司冦司馬而不聞長於某者可為宰相惟其無職故
無所不職惟其無長故無所不長此其能髙視天下而
獨制其表也歟今夫元氣之散也得其温且燠者物資
以生得其凄且肅者物資以成信有能矣方其含四氣
於未形而求生且成其可能乎能生是春而已誰與啓
秋能成是秋而已誰與發春惟其自處於不生不成之
外則生生而不自生成成而不自成也是無能之能而
非有能之能也知此可以論大能矣書曰如有一个臣
斷斷猗無他技其心休休焉其如有容人之有技若已
有之夫惟其無技也故凡有技者惟我容亦惟我用若
彼以其技而吾亦以其技則我與彼同物於物而曾不
能以相髙其能裁品長短而運用之歟故用技者之不
可有技也非禁其有也亦不容有也昔者房杜之佐唐
也帝定禍亂而房杜不言功王魏善諫而房杜遜其直
英衛善用兵而房杜濟以文夫自迹觀之房杜其亦無
能矣君定亂而我不著功人善諫而我不著直人善用
兵而我不能武合是數者皆無有也而公議賢之何賢
乎賢其不専而兼不偏而全得體故也使房杜亦計其
功則濟武之文孰與經之使房杜自行其直則王魏之
直必不能相遜下也惟其自處於無能故能自冺於無
迹所謂輔相彌縫藏諸用使斯人由而不知乃其房杜
之大者歟
　　冗官論(楊誠齋/)
任官者寜以事勝人無以人勝事寜以恩棄人無以人
棄恩先王之時一事一官也不惟一事一官也蓋有數
事而一官也以一官而任數事是之謂事勝人事勝人
故居官者日無餘暇而身無餘力心無餘思無餘思則
明無餘力則精無餘暇則不懈精明而不懈則一人無
餘也而治百事有餘矣况數事今則不然一官而數人
居之一事而數人治之數人而居一官則不競其公而
競其私數人而治一事則任其功而不任其責甲則曰
吾之官正也彼則増也乙則曰官無異官事無異事也
我何增爾何正焉至於事之闕而不理民之不恱而有
辭上以責之則皆曰非我也責將誰執哉此以人勝事
之病也先王之時官者不於才未論之先而禄者必於
位既定之後以才詔官則非才不官也以位詔禄則禄
不及於無位矣非才不官則天下願官者不僥於官而
趨於才禄不及於無位則天下干禄者不冐於禄而求
有所立以得位蓋有有才而不官有所立而不位者矣
未有不才而官無立而位者也則禄之為禄誰得竊取
而素餐之是之謂寜以恩棄人今則不然人有餘而官
不足於是有無官而増官官有餘而位不足於是有無
位而制禄夫有是人有是官有是位而禄之蓋曰子大
夫之勤也不可以不食也今也臨無民也治無事也而
創為空虚之名以為之位而賦之禄不曰禄之棄耶此
以人棄恩之病也昔者堯舜在上禹臯䕫龍在下何其
事之多而人之寡也一日萬幾事不多耶而臯陶一人
也明刑則斯人焉弼教則斯人焉制蠻夷則斯人焉治
冦賊則斯人焉刑也教也蠻夷也冦賊也是得為細事
耶舉數大事而一士師之官兼之而數事如一事也大
事如細事也則天下之官有下於士師而天下之事有
小於此數者其有以人勝事者乎三代之士蓋有貧而
禄仕者矣疾而食於上者矣抱闗擊柝也乘田委吏也
此貧而禄仕者也然士則禄仕也而非抱闗擊柝非乘
田委吏則禄亦有及之者乎無也則必有職而且功也
瞽者食於樂跛者食於門此疾而食於上也然人則食
也而非能樂非能門則禄亦有及之者乎無也則必有
事而且勞也則當時之禄其有以人棄恩者乎古今之
官蓋未有冗於今日者也祖宗之制每路監司提轉而
已今日提専之外又有提鹺茗常平者焉郡有常賦賦
有常入更運牙籌足矣不可以無官長也臨之以一轉
運足矣今則有使有副又有判焉小郡兵馬之官至於
五六人而同一職小邑征稅之官至於二三人而共一
事以人勝事莫甚於此老氏之宫嶽靈之祠率建官以
領焉自宰執侍從之斥者歸老者與夫庶官之一命以
上而貧者惰者客者髙之為置使為提領卑之為主管
為監此何職哉此職何事哉國之安危民之休戚政之
利害不知也而一日不廩之則怨問之則曰我奉祠也
如是者千百焉國得而不貧民得而不病耶以人棄恩
莫甚於此楚人有拙於耕者患於踐其所種而莫之生
也則以數人肩輿而已坐於上以種焉自以為計之得
也既而鄰田之稻已生而已之稻不生夫楚人者非不
知愛稻也而愛非其愛也以已之不踐之為不踐而忘
其數人之踐為踐之大也設官以為民也恐官一人之
不治而以數人治一官得無踐吾民者多耶人之毁瓦
畫墁而得食則食人與食於人者交受其笑制禄而食
功也以士大夫之無位而創為奉祠空虚之位以禄之
得無與毁瓦畫墁者類耶臣願朝廷痛革其弊毎路之
監司止設提轉之一職而運轉止於一員析鹺茗以𨽻
於刑舉常平以歸於漕則監司之冗員省矣大郡之兵
官不踰於二而小郡則止於一大邑之征稅設官者一
而小邑則兼以令丞至於幕職有簽書而又有判官者
簿尉之可以併省者則存其一而廢其一則郡邑之冗
員者省矣庶乎人不勝事也先嚴任子試吏之法三嵗
一試而補吏者不過五百則來者徐而官曹漸清然後
乘其清而去其浮食所謂祠禄者一切罷之庶乎不以
人棄恩乎嗟乎不制其來勿病其衆不散其衆勿病其
冗前之説行所以制其來而散其衆也制之散之而後
去其冗則盡去天下之冗官而天下有不覺者矣覺且
不覺也怨且得而怨也耶
　　備官論(程大昌/)
一代之興必則其治之煩簡以定建官之制多寡一定
後世因焉人與員不容不相當也人多於員則為冗人
不充位則為闕冗非也闕亦非也惟其稱焉可也唐虞
之建官以百周人益之為三百六十其多寡固有定制
矣以其員之百而受之以三百六十則人無所容及其
員之既為三百六十而止以百人處之則事無所屬故
冗之與闕其失均也書曰兢兢業業一日二日萬幾無
曠庶官天工人其代之曠之為言闕也一日二日而其
幾萬者天以委君而君以付人者也一官曠則一事隳
曠者多則隳者不容言也故上而朝廷之官總治之大
者列為九官是九官者如人之有耳目也口手也相須
致用而後成其為人也世豈有視而不聴言而不作者
哉是故貴其備也九官之設自百揆之外治禮者不預
於典樂而作虞者不兼於納言人各有官官各有掌無
相叅也有夷無䕫韶音必虧有益無龍民言不通九官
之官也孰可曠哉嘻以舜為君而禹相之官之定員猶
不可闕而謂後世可闕歟謂其可闕則併省其員以貽
方來可也省之不可而直闕焉吾恐天工之無代也詩
曰濟濟多士文王以寜又曰維仲山甫愛莫助之聞以
多士為夸矣未聞以寡士為美也聞以無助為歎矣未
聞以多助為累也且天下之事又有大不可者人之智
慮雖不一稟而其精力要亦有限盡心一邑者至戴星
出入僅勝百里之政而振職内史者至積旬稽審而後
勑詔不相背戾若官闕事叢直以人兼焉彼智力竭則
苟而已嗚呼其何便焉孔子曰修廢官四方之政行焉
夫官者政之所托也官廢而不修則政墜而無托故官
之廢者尚當修之以行其政豈有有官而無人坐視曠
闕而不為之慮哉
　　吏論(止齋/)
昔者秦之趨亡非一道也而其若是其亟者吏不肖也
吾觀始皇之初陋三代之封建其弊至於戰國髖髀相
依以蹙王室故夷其城而郡縣之其慮誠逺矣既而天
下之吏習於嬴氏之暴斬艾斵剥草芥其民而弊之重
之以頭㑹之斂閭左之徭又重之以阿房驪山土木之
役當時之吏非殘忍侵漁痛民以逢其君者則貪釁幸
災不逞之人也於是民之欲亡秦者十户而八九矣闗
東之豪投袂而起一呼響從毛奮而鱗集戮力以傾秦
族者不可勝計烏合之師所至如破竹者大率皆郡馘
其守邑俘其令以應之者也不然則吏為自全之計挈
地以賂敵而市一旦之命者也又不然則談士掉三寸
之舌傳檄而風靡者也亦孰為秦守哉其閒黨秦之惡
不肯遽臣妾如三川之守由南陽之守齮泗川之守壯
亦徒驅欲潰之民疾鞭而戰之不敗而塗地則亦為降
虜而已亦奚救於秦之斃耶秦以虎噬之彊尺攻寸取
以吞天下一旦有變三十六郡皆無人之墟子嬰之席
未煖而天下為漢何也秦人之憂素不及吏也故夫天
下之禍莫大乎視以為常而不之憂者皆他日之所不
及支也且天下不可以一人守分疆析壤環居而羅衛
之者皆吏也吏之不肖人主將誰倚仗哉而朝廷之上
方病夫財之不豐兵之不彊以為大患至於守令之姦
民號而訴者牘相銜也則謾不之省重者不過罷去次
則賄免而已舒之嵗月民之寃血未乾而謫籍之書又
以恩貸矣甚者至於公卿大夫貪沓冗耗以不勝任聞
者皆剖之符而左遷之嗟夫不意父母斯民之職而為
逐臣之淵藪也有秦之弊幸而無秦之亂吁可畏哉可
畏哉
　　循吏論(東萊/)
風俗之變初無常也道隆則從而隆道汙則從而汙曷
嘗有古今之異哉昔之陋儒以為風俗自厚而之薄猶
人自少而之老古之俗厚猶人之方少者也今之俗薄
猶人之已老者也薄者不可復厚亦如老者不可復少
嗚呼何其不思甚邪將以三皇之俗為厚乎則黄帝之
末胡為有蚩尤之亂將以五帝之俗為厚乎則帝舜之
世胡為有三苗之亂將以三王之俗為厚乎則夏商之
季胡為有桀紂之亂蚩尤之亂無以異項羽之亂也亂
既除而俗有厚薄之異者非秦民之不如古特髙帝不
如黄帝耳三苗之亂無以異七國之亂也亂既除而俗
有厚薄之異者非漢民之不如古特景帝之不如大舜
耳桀紂之亂無以異煬帝之亂也亂既除而俗有厚薄
之異者非隋民之不如古特太宗之不如湯武耳自古
及今同戴一天同履一地同賦一性日月不變也耳目
鼻口亦不變也風俗何為不如古哉善乎魏鄭公之言
曰五帝三王不易民而教行帝道而帝行王道而王顧
所行何如耳若人漸澆詭不復返朴今當為鬼為魅尚
安得而化哉蓋嘗觀韓延夀之治潁川而益信風俗之
未嘗不如古也蓋承戰國孤秦之弊禮樂廢弛異端並
奮世以古先王化民之道為姗笑賢如髙帝乃曰以馬
上治之安事詩書賢如文帝乃曰卑之無甚髙論賢如
宣帝乃曰漢家自有制度本以霸王雜之君臣上下同
趨於刑名法律簿書期㑹之間無復逺畧惟延夀承潁
川趙廣漢告訐之俗獨能取世所姍笑為陳腐迂濶者
次第而行之百姓遵用其教至於賣偽物者棄之市道
其在東都馮翊如潁川之治洋洋乎絃誦之聲肅肅乎
俎豆之容庶幾乎治古矣謂風俗不可復古者果何如
哉大抵後世之患出於待古太髙而待已太卑惟待古
髙故自疑而不敢為待已卑故自棄而不復為殊不知三
代雖逺其理常存苟能盡其理則夫何逺之有哉故萬
石君處家而子孫燕居申申此一家之三代也王烈居
鄉而訟者望廬而還此一鄉之三代也魯恭治中牟而
童子不取乳雉此一邑之三代也延夀之治潁川庸非
一郡之三代乎以是論之則風俗古不必厚今不必薄
古不必易今不必難惟其行而已安可是古而非今哉
　古文集成巻三十四
欽定四庫全書
　古文集成巻三十五　　　宋　王霆震　編
　　前戊集五
　　　論
　　維民論(屏山/)
古無自固之國君有維民之道有國之大猶人之形神
其君也氣其民也神氣相資形乃生焉君民相資國乃
固焉相資之道必先有與也神與氣氣乃與神君與民
民乃與君蓋上者下之倡本者未之附也民有駭亂離
析與民者之過也氣有乖戾泮渙與氣者之過也是以
神存其氣則氣盛而形充君維其民則民歸而國固甚
哉民心之無常也浸浸下歸蕩蕩俄徃去就之端最為
難察自昔觀我政於廟堂之間得民情於肝鬲之内有
要道矣政苛歟刑酷歟賦斂重歟徭役數歟有是四者
民必不樂其生不待聞其怨嗟之聲見其蹙頞之色時
雖治安民必畔已無是四者時雖艱難民必附已不待
足閭巷訪鰥寡而知其必樂其生也夫民之樂不樂其
生至㣲何規規察察蓋不樂之意鬱於胸中亦不能自
制也積而為怨怨積則怒怨怒之心蓄而未發甚於敵
國之兵戈過於天災之水旱不見其形莫不警懼彼其
疾上如仇讐伺有釁隙與之偕亡而為上者方且偃然
撫之曰此吾赤子也猶木蠧於中魚潰於腹一旦破壞
其可支哉民心無常如此去就之端難察如此故有國
者兢兢業業不敢自安思有以維之也自古及今天下
之民必有所屬堯舜之民禹維之桀解其維而夏亡商
之民文武維之幽厲解其維而周亡自秦漢以來或解
或維此治亂興亡循環不已也我宋統御十聖雖武畧
文經其道不同要之皆以寛厚為治至哉仁宗之仁也
三代以來一人而已笑言為恩咳唾為澤薫酣沈浸四
十餘年所以維民者盡矣故金人崛興過於劉石徳光
之暴靖康竒禍同乎永嘉開運之酷而人心戴宋亂而
不離宜乎主上之所以中興也竊惟南渡以來天步窘
蹙宸心鬱焦凡咨詢之及詔令之頒惟勤恤元元是先
豈非鑒古昔之治道紹祖宗之遺澤以祈安耶愚嘗考
維民之四説焉政苛無有也刑酷無有也徭役之類無
有也惟賦斂一事不可輕且今日國家非有横給浮費
也特以軍旅之興資用不可一日闕耳有司奉承無術
益費増繁故常稅之外月有樁嵗有糴有明耗暗耗有
帶科折科有和買有預借如市庚良如貨鹺茗如賣僧
鬻爵如造甲修船其微至皮角竹木之類一取於民名
之曰和其實彊估名之曰借其實不償以瘡痍之民供
多多之賦豈易枝梧耶膏萎凉暍必有道焉幸兹邊燧
暫息戎事稍紓當講畫究明蘇彫氓活遺噍以成康阜
之治噫求瘼必瘼施恩弗恩維民之道輕斂為急
　　民事論(林之竒/)
民生乎成周之前其命制乎君民生乎成周之後其命
制乎天命制乎君凡其所以為生皆道命制乎天凡其
所以為生皆數也天非獨任乎數而純乎天則不得不
謂之數以人參焉乃所謂道蓋數者行乎適然之間而
道則有必然之理天之愛民豈曰不仁一嵗而豐一嵗
而歉水而旱蝗而螟仁有所不行焉謂之數可也謂之
道不可也豐而仁行焉歉而仁亦行焉水旱蝗螟無所
害乎吾仁是必道行乎其間惟道也者濟數於所不及
天之立君正為是耳為天下者一委民命於天無乃失
天職虧天道乎哉嗚呼三代往矣民之任乎天也乆矣
以為法不良歟未嘗無良法也以為吏不賢歟未嘗無
賢吏也法良而吏賢民宜無不受其賜矣法良矣吏賢
矣民之受賜鮮矣此其積弊豈一端也哉堯湯適遭一
時之㑹固不能使天無水旱而能使民無菜色成周之
天下又非幸其無水旱而必非水旱所能憂也堯湯逺
矣吾不得其政之詳矣周家有司徒之荒政有遺人之
委積有廩人倉人以預掌移民頒榖之政所謂良法可條
述矣自李悝建平糶之䇿其苗裔遂為常平之制起於
中丞夀昌而宣帝信之其後東都永平西晉泰始皆汲
汲舉其䇿而行之義倉一法根於北齊條於隋蔓於唐
以此二法為天下備吾意天下可使為堯湯之世而民
已非堯湯之民矣或曰法有未立固當議法法既立矣
非人不行如常平義倉先王美意無以加此無亦其人
不足以舉其法歟然而天下未嘗無賢人也考諸史籍
發河内粟無汲長孺乎開張掖倉無第五訪乎以倉曹
而發州粟不聞韓思復之名乎以一尉發縣粟不聞員
半千之名乎散富家之聚以飽貧民之腹如王起輩又
不知其幾人乎彼皆以民自任而為政於法之外况有
良法可守則若人等輩豈不能沛其澤於下之人哉君
也者立法任人以相天者也法既良吏既賢而惠不及
民則是民之命終亦制於人而已是果何故哉曰是其
弊固有自來而法與天俱不免其弊宜乎其不足恃也
嘗熟思之矣法雖良僅舉其大綱吏雖賢亦僅有於絶
無之中所貴乎君者以道制數而無一之不足若未盡
也是民之命果制乎天也又奚疑哉成周之民井里而
居於其私也猶可使之相賙相救因而斂之以為委積
則其斂必均因而散之以為賑給則其散必平後世君
民之術得如古乎惟其與古異也於是有計田科斂之
弊有輕重肆意之弊及其出粟也又有逺近不均之弊
有奸民欺誣之弊胥吏乘間抵巇殆有不可勝窮之弊
若夫縣官轉移以為他費又不在言也惟其得賢吏而
舉行之則百弊俱息抑今之用人宜無愧於古而大不
如古矣古者國中自五家為比以至於五州為鄉郊野
自五家為鄰以至於五縣為遂教化日漸漬於人心然
後賓興其能者賢者而還以治其政令曰比曰鄰其為
長者所治止於五家猶今之執賤役者耳必有下士以
任其責後之世取人混於雜流用人拘於資格賢與不
肖淆雜乎天下嗚呼吾民幸而遇豐年天也又幸而遇
明時天也又幸而遇賢吏亦天也天所不能如之何哉
君天下者誠知民命當制於我而無任乎天則廟堂燮
理萬國召和雖水旱無作焉可也况水旱之變可得以
困吾民乎
　　民論(陳止齋/)
天下之事有可畏之勢者易圖而無可畏之形者難見
也易圖者亦易應難見者必難支故明智之君不畏夫
方張之敵國而深畏夫未見其隙之民心蓋民心之搖
慘于敵國之變其變之遲者其禍大而患在於内者必
不可以復為也古者有畏民之君是以無可畏之民後
之人君狃於民之不足畏而民之大可畏者始見於天
下嗟夫民而至於見其可畏其亦無及也夫秦之先蓋
七國也自孝公至於莊襄亟耕力戰薦食諸侯之境歴
七世而并於始皇之手吁亦艱矣始皇唯知天下之難
合而其患在六國也故墟其社稷裂其土地而守置之
以絶内争之釁中國不足慮而所以為吾憂者猶有四
夷也於是郡桂林城磧石頸繫百粤而郤匈奴於千里
之外始皇之心自以天下舉無可虞足以安意肆志拱
視於崤函之上而海内晏然者萬葉矣而不知夫天下
之大可畏者伏於大澤之卒隐於鉅鹿之盜而其睥睨
覘覷者已滿於山之西江之東也一呼而起氓𨽻雲合
雖邯鄲百萬之師建瓴而下而全闗之地已稅駕於灞
上之劉季矣嗚呼秦以七世而亡六國之民以幾月而
亡秦以秦之彊不能當民之弱天下真可畏者果安在
乎人君不得已而用其民以從事於敵國可不懼哉
　　厚俗論(程大昌/)
自有天地以來俗幾變矣結繩之世民以恬淡相忘故
其俗樸可封之世民以輯睦相親故其俗和至叔世則
乖矣以利害相讎而已故其民可誅相親之不能反乎
相忘勢也勢聖人無如之何也直以和凝樸使不流於
乖則已矣相親之變而為讎政也身先而民隨焉不可
禁也則亦付之無可奈何而已使聖人能復太古之相
忘吾知聖人有所必為使叔世能樂其民之相讎吾意
夏商亦自不棄吾獨怪夫商君之治秦也民故相親而
立法以攜之俗未相讎而設法以鬭之勢可為而不為
反推而納之至乖至戾之地吁可駭也鞅之立法也設
什五以相師而専以告姦為賞罰有兩男者必出分而
不分者倍其賦是驅民為告訐而禁民為孝弟嗚呼孝
弟親睦之所從生也而禁之則民若何而可親告訐怨仇
之所從起也而導之則民若何而不讎故鞅之法行而
秦民無歡心矣怡愉之樂不暢於閨門窺伺之惡交相
於鄰里使之無熈熈自遂之適而嘗有惴惴意外之憂
鞅固前知其然而為之不恤也趙廣漢之治潁川惡其
俗之相黨設缿筩以招訐俗行詭譎以啓怨讎務使其
民不為朋而已而不知告訐之禍慘於民俗之相黨也
行之未幾潁川家家作仇特未相兵耳儻㣲韓延夀開
禮遜之端黄霸闡循良之政則廣漢刻薄所被安知潁
川之不秦也漢之文帝承秦之餘舊染猶在文帝一以
君子長者待之鎮之以淵黙示之以敦朴行之以質木
重厚之人比其乆也昔之告訐無行誶語無親者人人
自重恥言人過大漢之人蕩然與太和同風乃知書可
焚儒可坑是古者可禁惟民生厚者不鎖鑠也封徳彛
曰三代以來驕詭日滋秦任法律漢雜霸道蓋欲治而
不能非能治而不欲豈其然哉豈其然哉
　　激俗論(方鑑軒/)
不有以起天下之懦無以絶天下之偷不有以致天下
之愧無以杜天下之姦天下之俗天下之人為之也而
風俗成壞則必有為之先者矣非為之先者能成壞天
下之風俗也天下之人固視夫斯人者而為趨向也天
下之人舉不為而斯人獨先為之則舉天下皆觀夫斯
人斯人者獨奮而上之人莫之沮也則天下争先效之
矣是故斯人者天下之鋒也天下之鋒易以銳亦易以
折天下之人其剛毅不屈直道自守雖死而不回者天
下固知其少也天下而有斯人也則天下之觀必有在
矣是以明主因其獨為者而優容之以聳天下之觀以
厲天下之鋒而不敢輕折天下之銳何者懼其一折而
不振也昔者漢武之世汲黯以直道倡於朝矣而黯以
此被疎元帝之世蕭望之又嘗以直道倡於朝矣而望
之竟以此遇禍成帝之世王章又嘗以直道倡於朝矣
而章竟卒不免此三人者皆天下之鋒也而當時之君
不能優容之以信天下之氣而遂折其鋒天下之鋒一
折於武帝而姦佞之風起矣再折於元帝而姦佞之風
成矣三折於成帝而姦佞之風極矣故漢之風俗始壞
於武帝大壞於元成風俗大壞而漢遂以亡非有能亡
之也漢自亡也天下之人其剛者不百一而懦者常十
九是懦者常多也有一人焉立於羣懦之中而卓然有
以自奮此羣懦者之所聳觀也天下方聳觀於斯人而
斯人者不旋踵而逐去則天下之觀沮矣天下之觀沮
則天下之氣索天下之氣索則不懦者將折而入於懦
而懦者愈懦矣天下之士習於偷懦而不羞則安於為
之而不恥平居不敢一犯人主之怒而有急則臨大事
而不敢争此張禹孔光之流所以誤人之國而獨全其
身者也嗚呼悲夫天下之士豈皆務全其身而誤人之
國耶上之人逆折其鋒而勸之使苟容耳平居有敢言
之士雖臨難多死義之人何者義固有以激之也是故
明主以名驅人而以義激之使之震厲奮迅自援於庸
人而不肯為苟容之行然後天下之懦風始得而回之
矣天下之人惟其樂於名而勇於義也是故名可以率
而趨而義可以作而起也否則惟利之趨而已而今世
議者往往以好名而咎天下之士士之慷慨勁正好議
論者則遂以好名而詆之不目之以訐則斥之以狂而
士之立志不堅中無所守者毎有所為復以近名而自
沮嗚呼近名者不取而惟近利者乃可耶古今天下惟
兩端(原闕/)
欽定四庫全書
　古文集成巻三十六　　　宋　王霆震編
　　前戊集六
　　　論
　　練兵論(方恬/)
凡戰兵多以治勝兵少以精勝兵多而不治兵少而不
精均敗之道也驅三軍之士若役一夫非治不能濟也
舉數千之兵而當數倍之衆非精不為用也治則整整
則無間無間則敵不能犯精則銳銳則無前無前則敵
不能禦不能犯而後可以不敗不能禦而後可以必勝
故兵多而治者所以務為不可敗也兵少而精者所以
求為必可勝也夫兵多易撓也兵少易壓也易撓者隙
易乘也易壓者勢易孤也易乘者易伺其便易孤者易
兼其衆多而治則無隙矣少而精則勢勁矣無隙則不
可撓以寡勢勁則不可壓以衆故用兵者毋邀正正之
旗勿擊堂堂之陣者畏其整也銳卒勿攻歸師勿遏者
避其銳也善戰者使敵畏其整而避其銳然後可保其
全勝故兵多而不治者亂軍也兵少而不精者危軍也
苻堅以百萬之衆而敗於淝水者軍亂而不整也楚之
三軍以迭出相救為竒而困於黥布者軍危而不武也
故聚無行散無列飲無序鼔之不進金之不止在伍而
失次在陣而加囂者兵雖多而必敗也進不敢獨先退
不敢獨後未戰而氣先奪未陣而意先沮者兵之少而
愈危也惟治而後可以用衆惟精而後可以用寡治在
乎紀律精在乎鋒銳紀律以嚴整為先鋒銳以選練為
彊兵而無紀律者驕將也士而無鋒銳者惰兵也將驕
卒惰而求戰勝守固不可得也昔李廣為將無部曲行
伍人各自便然虜卒犯之而無以禁也虜卒犯之無以
禁敗繼之矣霍去病一常人也而戰數有功者乃諸將
常選也夫士之不能无勇怯也兵之不能无老壯也馬
之不能無駑與駿也技之不能無精與觕也是皆不容
無擇者也勿雜焉而已矣勇怯雜而驅之老壯雜而用
之駑駿雜而乘之精觕雜而隊之則勇者未必奮而怯
者先遁矣壯者未及鬭而老者先敗矣駿者未及騁而
駑者先顛矣精者未及施而觕者先潰矣凡兵未及戰
而先知其必敗者此類也今天下之兵其治耶其否耶
其精耶其未精耶愚竊窺軍政之不嚴而吏士之未精
也穰苴之治兵戮一後期之莊賈而三軍之士争奮為
之赴戰者令嚴而必行也呉起之論兵也以為一軍之
中必有虎賁之士力輕扛鼎足輕戎馬若此之等選而
别之可以擊倍者士勇而用命也故兵無死令之士而
將無用命之人必敗之道也則今日之軍政在諸將豈
可以不嚴而今日之吏士在諸將豈可以不選哉
　　原守論(方恬/)
用兵之道戰欲暇守欲豫戰非暇則不力守非豫則不
固暇生於豫豫生於戒惟戒而後可以擇勝故我利則
動不利則止善戰者常使制勝在乎我而不使制勝在
乎敵敵未至而先戒敵將至而先備敵已至而先勝寓
守於戰藏戰於守敵雖衆可使不得鬭敵雖銳可使不
得犯敵雖出吾之不意可使不得乘善兵者藏於𠖇𠖇
故敵莫知其聲動於黙黙故敵莫知其極夫惟敵不能
知則制勝在我矣天下之勢譬之操斧先制其柄則伸
縮進退莫不在我何則恃吾先有以待之也凡兵以有
待勝以應卒敗非至於應卒而後敗也蓋宿敗也未戰
而敗之證先形矣善戰者之於兵不使之至於應也非
不欲應也懼其奪於彼也故奪於勢則不得應奪於機
則不暇應奪於人則不能應奪於氣則不敢應以勢之
不得而乘機之不暇以人之不能而因氣之不敢如是
則茫然而無以應事至於茫然而無以應則將泛然而
應之救之於東而喪之於西扶之於左而迫之於右舉
一事而百弊起掩一方而四面病徘徊四顧而其力已
屈其勢已窮嗚呼吾見其殆矣昔尹公洙之論兵也以
為䇿之長在於戰與守䇿之失在於禦與救何也戰則
暇救則不暇守則豫禦則不能豫也敵至而後命將兵
交而後濟師則吾之勝勢已與敵共之矣故敵逸而我
勞敵主而我客敵静而我譁則制勝不在我矣兵法曰
善戰者致人而不致於人又曰善陳者不戰夫使敵自
至而我不勞則不戰在我矣故兵之使敵不得與吾戰
者三先奪其所愛而不得與吾戰先奪其所恃而不得
與吾戰先奪其所忌而不得與吾戰夫惟敵至而不得
與吾戰則不可勝在我矣不戰在我然後戰必勝守必
固矣
　　禁衛論(澹菴/)
自古禁衛之兵大㮣有四有以宰相而領之者有以宿
將而領之者有以宗室而領之者有以外戚而領之者
晉嘗以外戚而領禁衛矣羊琇典職十三年其計得也
然漢上將軍禄相國産以肺腑之親握兵柄幾為劉氏
之禍漢嘗以宰相領禁衛矣周勃一入北軍卒安其計
得也然唐昭宗誅宦官以崔嗣判六軍十二衛適以啓
東遷之難漢嘗以宿將領禁衛矣李廣程不識俱東西
衛尉其計得也然王叔文以故將范希朝為左右神䇿
以奪宦者權適以兆僖宗幸蜀之危漢嘗以宗室領禁
衛矣東牟朱虚宿衛長安共誅禄産其計得也然唐昭
宗畏藩臣跋扈以嗣覃王允典神䇿而興平五十四軍
一日俱潰適以啟李茂正犯闕之變則宰相外戚宿將
宗室又若不可以領宿衛矣是大不然安危在出令存
亡係所任任得其人則羊琇之謹審周勃之重厚程李
之忠肅東牟朱虚之赤心雖處禁司不嫌於握兵之重
任非其人則禄産之險賊何取於外戚崔嗣之昏庸何
取於宰相嗣覃王之駑材何取於宗室希朝之淺謀何
取於故將故夫典禁衛者不必外戚得如羊琇則可不
必宰相得如周勃則可不必宗室得如東牟朱虚則可
不必宿將得如程李則可此漢武所以肅建章之衛而
唐太宗所以嚴諸衛之軍誠知夫禁衛之不可輕也雖
然漢武肅建章之衛其亡也兵移於奸臣太宗嚴諸衛
之軍其亡也兵移於宦官兵移於奸臣其禍遲兵移於
宦官其禍速方漢之季曹操於相府自置領軍後改為
中領軍乃使韓浩史􁀙同領禁衛自是忠臣義士耘除畧
盡靈獻之間北面朝者拱而觀變漢魏何擇焉彼見宗
廟社稷之無與也執太阿而用其穎以司一世之命則
漢之亡非既亡而後知也禁衛之權一移於奸臣之手
而天下之勢去矣然而靈獻猶擁虚器而曹操亦終身
腹毒而色取仁及丕而易漢姓者其禍遲也唐之季始
以禁衛假魚朝恩既又以假竇文場已而又以假焦希
望夫䕶軍中尉中䕶軍皆古官也當時假寵奄寺兵奪
於内亂訌於外李茂正一犯闕則殺一中尉王行瑜一
犯闕則殺一宰相韓建一犯闕則歸十六宅殺十一王
自是朱全忠之難作於肘腋天子無一人之衛昭宗不
終其身而唐已亡其禍速也禍之遲速不同而其亡同
一轍故曰吾恐季孫之憂不在顓㬰誠有味其言哉作
原禁衛
　　機論一(方鑑軒/)
事以銳而奮亦以銳而惰銳宜不惰也而銳之終則惰
繼之何也氣銳而功不隨也古之大有為者不憑氣以
舉事以事不集則惰繼之矣衝風之衰不能起羽漂流
之餘不能蕩芥勢固有所窮也故明主折其氣而不使
之窮蓄其銳而待之而不肯輕用其鋒故其銳不挫而
其鋒不可犯何者彼固有以養其銳也至陽之潜於九
淵也葉焉者零波焉者冰凄焉者慄而不知其温然者之
將復也逮其乆也温然者蓊然於下勃然而達於上劃
然而為雷則惰者肅懦者悚蟄者伸甲而拆萌而達者
無不遂生而如意蓋其復之也漸故其蓄之也厚其出
之也遲故其震也驚不銳於其始而銳於其終怯於前
而勇於後静於乆而動於卒天下之事惟其發於卒然
者人之所不能料也髙帝之為漢王也項羽奪之闗中
而不敢争驅之南鄭而不敢怒帝非真能下人也而隐
忍不校以就蜀漢之封者所以安羽而求出於其不意
也迨夫漢中之席未温而三秦之師已舉鴻溝之約方
成而垓下之圍已合帝於此何其銳也夫惟其始也不
銳故其終也獨勇帝之始非真不銳所以養其銳而就
大事也故夫人主之為天下不病其怯而病其勇不取
其銳而取其堅盖銳者其氣也堅者其志也髙帝曰吾
意欲東耳安能鬱鬱乆居此乎此髙帝之志也天下之
事無必為之志而徒恃其輕為之勇無先定之謀而欲
求速成之效愚未見其能濟也何者輕為者不量力而
欲速者不知變故也方今天下其可有為之時邪未可
有為之時邪以為可以有為也則未見其可為之機以
為未可有為也而將遂不為邪則愚未見可如此而遂
已也古者敵國相持其為䇿有二而已可戰則戰不可
戰則守過是無䇿焉其所謂守者非不戰之謂也先為
戰備以待其可戰者也故以戰則勝以守則固戰則天
下莫能支守則天下莫能窺惟其先莫之窺也是以一
發而莫之支也今也以為戰而忘於戰以為守而懈於
守在彼既有可勝之形在我亦無不可勝之備則亦僅
自立耳嗚呼以今日事勢其將大有為邪其欲僅自立
而已邪如其志不止於僅自立也則今日之所以待敵
者愚不知其故也愚雖不肖竊嘗妄論當今之故以為
今日之失在於志太銳術太疎舉事太輕責效太速此
天下之事所以顛倒錯亂而無所成就符離之舉非不
銳也愚獨歎其疎而恨其失於太早也雖然符離之事
既已往矣則夫後日之事豈可不先為之謀而復蹈其
轍也哉
　　機論二(鑑軒/)
今天下之大勢不戰而勝者為上䇿戰勝而能有其地
者為中䇿戰勝地闢而不能堅守之者為下䇿故内修
政事者上䇿也復闗中者中䇿也取河南者下䇿也所
謂上䇿者愚前所謂正論之書其説備矣然所謂復闗
中為中䇿者何也愚非以為東兵不可進取也亦非不知
帝京祖宗舊都所宜先復也而曰復闗中為中䇿者何
也非以事論也以勢論也天下之事勢之所不便者雖
英雄有所不敢争而勢之所當先者此明智之所力攻
而無疑者也自古至今事變之興亦多途矣然大抵攘
羣盜者則先據其㑹而對大敵者必扼之於險夫人惟
其易與也是以可疾驅而争先為其難圖也是以可乘
便而自固是故擊蛇者奮臂於夷塗而刺虎者先據於
要地何則其勢不同也是故敵小則併兵以乘其卒敵
大則斂兵以襲其懈乘其卒則敵不能抗敵不能抗則
一舉而墟其國襲其懈則敵不及慮敵不及慮則一戰
而分其勢用兵之道敵小則銳於一舉敵大則審於一
戰一戰不勝後難救也戰有五易勝則戰必勝則戰有
所恃則戰有大利則戰不得已則戰不得已而戰者死
地也凡戰之道有不量力而與戰者一死地是也自不
得已而上未有勝負不可必而輕與人戰者也光武之
中興也而首事於河北曹公之争天下也先據於許
兖二君一舉事而遽與羣雄角者彼與争馳於中原者
皆非其敵故也天下之事譬如有物衆雜而取之則力
争者獲必多兩分而有之則直奪者未必得是故縱獵
者必於獸駭之時而刺虎者必於負嵎之際髙帝之取
天下與光武曹公異也光武以勇戰怯曹公輕戰髙祖
持重非他也勢也項籍之據梁楚虎而負嵎者也帝不
與之争於梁楚而固守成臯未嘗與之交鋒也而韓信
之師已翺翔於燕趙矣彼其所争者不争而争其所不
争者何也彼以梁楚不可一戰而遂有也是以乘便而
疾趨於其不意不攖其前而竊出其後不戰其膺而斷
其臂髙帝之斃項籍武帝之困匈奴同一術也今天下之
勢兩淮者盖吾之成臯闗中者盖吾之燕趙也以愚之計
莫若重兵戍兩淮精兵取闗中而别以輕兵援河洛重
兵所以守精兵所以戰守者務為不可敗而戰者務為
必可勝東兵脅之以其聲西兵掩之以其實而輕兵之
趨河洛者則撓之以張其勢聚重兵於東而脅之以聲
所以疑敵也敵疑則其備於東者必力備於東者力而
我持重而不戰則勝負之勢未有所决兩勢相持而勝
負不决則兵不可解兵不可解則備於西者必輕而吾
精兵之向闗中者可以乘虚而入矣然後悉荆襄之兵
連西蜀之甲數道並進以趨闗中可一戰而定也既得
闗中然後出闗搏戰東向以臨天下當此之時天下大
勢在南不在北矣
　　機論三(鑑軒/)
愚之計必欲重兵戍兩淮何也愚故曰聚重兵於東而
脇之以聲所以疑敵也曷為而必脇之以聲也所以成
吾西討之計也或曰成吾西討之計則善矣曷為不東
西齊舉而東兵獨専於守也應之曰東兵可以必有功
而不能必其不敗也可以復河南而不能保其不復失
也然則河南不可取乎曰可取而不可守也古之善兵
者不攻不可有不取不可守攻而不可有謂之棄士取
而不可守謂之棄功兵以勢攻以形守勢者有所不擊
而敵不能拒也形者有所不戰而敵不能争也故戰以
勢合守以形固形之不足恃者則守之有不能堅也地
之所必争而不能使敵之不能争則知兵者不輕處之
矣河南者盖敵之所必争而不能使敵之不能争也易
奪而難有易定而難集易乘而難固易得而難備是故
梁汴者天下之戰場也車徒之所必由馬蹄之所交道
環地而守之而兵之向某城者四面而至雖有墨子之
技吾知其不能固也非不能固也能固而不能持乆也
東晉之初祖逖嘗據譙矣黄河以南盡為晉土逖死未
幾而旋失之宋文之初嘗北伐矣取碻磝取虎牢取滑
臺取洛陽而卒不能有是何也河北之未平則河南不可
留而處夫以新定未集之勢而當河北悍堅之虜以驟勝
乆暴之師而嬰欻起四合之鋒雖湯武臨之未保其全
勝也昔陳宣帝嘗取彭汴矣而王喜以為棄舟楫之功
踐車騎之地去長就短非呉人所便喜之意非以彭汴
為不可取也以為取之易而守之難也國家往日符離
之舉未為全失也而獨首事於河南則愚以為計之疎
也而又東兵决䇿進取西師堅持不戰故東兵敗退而
西師無功者失於西師之不出而東兵之獨進也昔商
浩連年北伐而師屢敗元温一出而幾定闗中王元謨
平蕩河南旋即敗退而栁元景進攻潼闗所向皆捷非
人謀之不同也盖東西異勢也舉兵以攻人而不能數
道並進使敵勢不分而萃於一道非計之得也誠使當
時内外叶謀數道併力乘利伺便東西掩擊未有不勝
也就使東兵小衂而西兵必大捷矣不能出此而詢謀
不僉議論不一進退異意一前一却此所以自困歟愚
故曰失於西師之不出而東兵之獨進也愚嘗觀天下
之勢以為今日之事東兵宜緩戰而西師利竒襲宜緩
戰則持重隂伺而有所置而不取利竒襲則乘間大出
而疾趨於其不意東兵則示之以攻而實出於守西兵
則形之以守而實出於戰東兵則以竒而用吾之正西
兵則以正而出吾之竒使敵不測吾之所為而不知為
吾之備則墮吾計中矣不此之思而趨夫敵所必争之
地此愚所以謂計之疎也
　
　
　
　
　
　
　
　
　
　
　
　
　
　
　
　古文集成巻三十六
欽定四庫全書
　古文集成巻三十七　　　宋　王霆震　編
　　前戊集七
　　　論
　　論法上(宛丘/)
　　　迂齋批(反本之論亦頗參/之以莊周之說)
古之善為天下者不患法不立而患不能為法不患法
不足而患法宻而不勝然則天下治亂不繫法之存亡
歟夫亦推本而後知其至也夫法之所生不生於無事
事起而不可理則法從而經之事日益多法日益用事
日益新法日益工並起而相制則不勝者受其患故法
不勝事則天下之亂紛然而起故治天下者非無法之
為尚也為其無事之可貴也非法備之可削也為其事
變之可慮也昔者三代之治不若堯舜商周之治不如
夏后孔子曰後世有作者虞舜弗可及已又曰虞夏之
道寡怨於民商周之道不勝其弊夫舜之禮比於夏后
之時則畧矣商周之禮比於夏后之時則備矣夫四代
之治否豈禮不具之罪哉制度日多淳粹日衰矣天下
之勢譬如人之一身夫世之人有不畏寒暑不治藥石
恣口之所食肆體之所安夫如是則問其年必壯者也
深居奥處愛養備至藥石百物毒烈並進而灸艾鍼砭
遍膚而無遺問其年則必老者也夫虞夏之道壯者也
其不治可為也其不足可補也壯者疾易治也其成質
未虧而可以有為也商周之道老者也其不治難為也
以其嘗治之而不信故也其不足難補也以其嘗補之
而不滿故也彼之疾方來而吾之術已窮彼之變未休
而待之道已盡如是則死繼之矣嗟夫天下之所不願
取辦於法也如此而世之君子因事制變而尤法不足
豈不悲哉夫法度之弊起於徳不足而求勝其民而敗
於啓民之邪心而多怨夏之繼舜也豈不知舜之為不
可及也商周之繼夏也豈不知弊之將不勝也然而明
見其弊而為之不已何也豈其世變日繁而徳有所不
足故耶徳不足以還民之初熟視其亂而莫之禁則將
以智加之故曰法起於徳不足而求勝其民夫上以智
勝其下則下亦以智勝其上不絡馬首則毁銜竊馬終
身而不知不立門牆則穿窬竊發終身而不為法之於
民常制其一而開其一制之者易見而開之者難防上
下以智相勝而姦邪詭偽不可勝究故天下之人始忘
其歡欣戴君之心而有怨怒忌上之仇故曰敗於啟民
之邪心而多怨嗚呼夏之後為商商之後為周三代之
治未甚相變也其治亂之迹未易相逺也周亡而為秦
天下大亂先王之治掃滅而無餘治世之迹卒不能復
先王之絲毫而三代之俗遂以不見於後世何也夫法
未極則俗之變未足夏商之法嘗若極矣然民未大厭
也民有未厭之心則其淳氣美質猶有存者周之法詳
矣不可以復加其俗之變已窮而民之姦心邪態靡不
畢出其知備其質盡其惡甚其美殫故周之亡而不可
復為矣此聖人之所以深悲之而曰周人未瀆神而爵
賞刑罰窮矣此後所以必為秦也歟
　　論法下(宛丘/)
　　　迂齋批(議論好文勢委蛇/曲折用字尤工)
古之有天下者必得於紛争敗亂之後夫人之情出於
亂亡之後則其情苦而思安夫惟其情苦而思安故其
事簡而易教天下有易教之俗則上無難立之法故有
國家者其初下常綏静而易治安平之日乆(推原/得好)而民
之侈心生嗜欲之動無窮而罪過繁故居其上者乃始
日夜補完其缺敗而調伏其崛彊(下字/好)曲為之防多為
之制法度繁興刑政畢舉文勝而質不足名美而實不
稱大抵有國者中世以後天下之事常多而國家之觀
甚美生民之過日滋而有司之文加備而世之惑者以
謂能完上世之不足而務求前人之所未成以為成功
而不知其不若使上世之質未散而前人之樸常在也
天下之物其勢相激而後變生焉觀美者實之所由亡
文備者偽之所自起盖嘗以漢之事考之髙祖取天下
於秦民出於百戰傷夷之餘父子兄弟僅相保聚以安
其生故其氣帖然静愿而少事而髙祖文景得以畫一
之法羈縻而安輯之(四字/工)歴數世而天下安妥海内有
大亂而豪傑不作此民淳而法簡之效也(結有/力)至於武
宣天下之勢乆習於無事民意日縱豪俠盜賊稍起於
田閭而二帝乃修明制度収納天下之才講政備物以
與天下戰於才智之中才者奮而姦者隨之彊者勝而
亂者因之紛紛籍籍以傳於不肖之子孫而漢以大壞
此則事衆而法備之弊也故天下之難治不在於創始
鹵莽之初而常在於積安大備之後是故君子必觀其
兆而審其宜解其甚而不激其變使其勢不為周人之
已甚而務使後世可以有加(議論/好)嗚呼其本果何在哉
盖天下之弊好極治者必召天下之大亂務窮利者必
受天下之大害夫汙樽而抔飲蕢桴而土鼔天下之人
苟未厭其為禮樂也則吾之禮樂雖足以備天下之聲
容藏而勿陳可也橧巢營窟之居衣薪不封之𦵏天下
之人苟不失其生死之所安也則吾之制度雖足以建
九筵之堂五稱之衣棄而勿用可也不亂則已不必邀
其敬不欺則已不必盡其忠是謂不求備於民夫可乆
之道起於不求備而效於人不厭譬之萬金之家責之
千金其力亦足以供我之求然吾日取一金焉於是有
不得已而取之百金彼猶樂輸而不怨何則彼惟所有
者未竭而不厭故也禮樂刑政之設於下使民有未厭
之意則後世有作者得以復加焉故其弊也可以有救
而不至於術窮智竭而無繼嗚呼或者徒見法度宻而
民不化文理具而功不立日夜從而加之嗚呼亦失其
本矣天下之勢不可以激而民之智不可窮激之以所
欲者必得其所不欲窮之以所能者必報之以其所不
能徐導其欲激之勢而扶其未用之智(㸔他用徐導/兩字扶一字)則
天下可以乆安而無虞然則周人其未足以知此歟彼
或者遭其㑹而有不得已焉故也
　　存法論(程大昌/)
法之設以寓公亦以杜私也然則孰為重曰杜私重孰
明之以迹明之也著圓於規托方於矩以為方圓之則
而格夫不方圓者豈為能方圓者設哉是故法之設以
迹繩私也至私行乎無形而人莫得見其情則蕩然無
所限制故聖人設法以為寓公之具寓公之有具則戾
公者有形矣情然邪而法亦然則固得見其公矣法然
邪而迹不然則童子亦得議其私也夫惟迹暴於外而
人皆有所執著以為參按之形則縱私者其亦有所礙
矣是設法者之意而行私者之所深忌也春秋之世諸
侯相與削去周官之籍夫何讎而為此直惡夫行私而
有迹爾夫籍所著刑政有平制度有中班爵有等分田
有限昭昭乎至公之的迹與法揆則有指籍以責私者
故子産詰晉曰先王之制大國不過一圻今數圻矣若
無侵小何以致此祭仲曰先王之制大都不過乎三國
之一中五之一小九之一今京不度非制也凡此皆衆
忌所萃而周籍之不得不毁者也古語有之不知其
形視其影苟未知夫人公私之分於法之存亡觀之亦
足以察矣曹參之相漢忘天下之凋瘵而放心乎荒酣
似不足恤民也而天下歌之政以其不失畫一之法也
畫一之法非唐虞成周之法也天下何樂而歌之聞之
曰紿長短者不操尺譎輕重者不持衡何之畫一至公
寓焉參也委其可以行私之勢而一切付之定法之無
心非天下之至公能乎哉是故非守法之足尚而至公
之為可貴也不然參當坐因循之罪奚以功冠漢哉
　　一令論(程大昌/)
國有定法則吏有定守民有定嚮若二三焉則惑矣前
法既淆於後令而舊習固揺於新制吏民將安所取中
乎遵前則戾乎後棄舊則不安乎新擾擾焉適從之無
所故君子當其二三則求有以一之一之者非一諸我
也一諸所安而已一代之興必有一代之制其品章條
目上下循焉耳目熟焉所謂安也歴世滋乆必有講明
世變而創為新議者焉聴其言亦切於事揆諸世亦未
戾於民從其一旦之宜推而行之於是有與成法相悖
者今日之言如此明日之言如彼積彼此之異而法不
勝其二三天下始皇惑無凖矣吾將剗去一切權宜之
議盡復前朝世守之法則是二三而一之復以所安者
遺焉吏守民嚮皆有定而無惑矣無亦便而易治歟昔
日蕭何削秦之苛而為九章天下便其簡當謂之畫一
畫一之法守之以曹參之清净鎮之以孝文之元黙無
増損也孝武親崇給捷之士講故改制務以生事相髙
張湯杜周因得舞其智巧焉敢為紛更而憚其言曰三
尺律令安在哉前王所是著為律後王所是疏為令宜
世是為何古之法乎斯言一出向之畫一者盖歧中又
有歧矣而不止乎二三也魏相之相宣帝也數陳國家
便宜故事以為古今異制當今惟在奉行故事而已夫
故事即畫一以來承襲之舊而武帝之所紛更者也以
一漢世而有所謂髙帝之法焉有所謂武帝之法焉為
吏若民宜何從乎相之専行漢家故事也所以懲武而
遵髙也所以定法而一制也元帝嘗有所闗説而宣帝
不肯以為漢家自有制度不宜純用周政其知所以而
一焉或者相之言有以啟迪之歟雖然天下之事不見
其害不知其利令之布也知行其意之所可而不防其
二三則一君之身有自相蹖駮者矣蕭瑀為内史髙祖
嘗以不即宣勅責之瑀曰大業之世内史宣勅或前後
相違有司不知所從故臣每受一勅必勘審與前勅不
違始敢宣行太宗嘗勅選人詐冒者死未幾有犯者上
欲殺之戴胄處法當流曰勅者出於臨事之喜怒法者
國家布大信於天下卒得不殺夫後與前不相應勅與
法不相當此法令所從二三而天下之所為疑悞者也
髙祖太宗曽不知覺而待蕭戴之正救焉使㣲二子則
唐令惟新自相二三矣是故天下不可無正救之臣也
　　謹始論(程大昌/)
政之所始其重乎天下於此占終焉始善耶民意其必
終於善而否則民不復以善期之矣故是非之被民也
於此時為著而喜怨之入民也於此時為堅君子畏之
非畏一時之喜怨也畏其譏議既定他日有不可回奪
者也夫人惟未習乎我也而虚心兩擇焉其喜怨無成
心也故喜可致而怨可使不萌若兩擇之初不應所徯而
以私邪疑焉則疑者為主而信心難入矣噫疑心勝而
施設無是矣齊宣愛觳􁁥而易牛與成湯之祝網奚擇
焉一以為好生一以為貪得自古及今以疑信為是非
者不獨一事也亡鈇既獲則鄰人行動無或類竊牆壞
失財則鄰父勸築反疑於盜尚有真是非也哉是以魯
人不敢踐栁下惠之陳迹而曰栁下惠則可吾則不可
盖不容以未信而處可疑之地也嗚呼悲夫天下之事
無定形也爵人於朝以賞善也而可疑以飾喜刑人於
市以棄惡也而可疑以作威興作之鄰於生事也安静
之似於因循也謂之是可也謂之非亦可也無有必然
可指之形也彼天下操疑似不信之心以觀無形可指
之事雖堯禹臨之不能無扞格也然則奈何傳曰君子
謹始差若毫釐謬以千里又曰同言而信信在言前誠
能謹千里於毫釐而立信以素則役民以築臺而猶子
來以勸趨植羽以從田而猶欣欣乎有喜向之所可畏
者乃吾之所可恃焉者也夫人移其疑是為非之心而
信吾之所措則有所建立其能搖之使疑乎夫以謹始
之暫而結終身不移之信出治之道無要於此
　
　
　
　
　
　
　
　
　
　古文集成巻三十七
欽定四庫全書
　古文集成巻三十八　　　宋　王霆震　編
　　前戊集八
　　　論
　　治體論(陳謙/)
為大者不屑於其細而事之非甚迫者君子不枉已以
從之也今夫千金之家必不肯為負販之所為詩書之
後雖其甚窶終不敢鬻先世之圖籍何者所傷者大也
夫位者姦之窺也名者孽之乘也揭二者而制於上巍
焉而尊確焉而公圭芒崖角悶焉而不露是以無所於
窺而無所於争如操其柄而䙝用之齪齪焉與民相貸
於尋常彼習其勢之輕也則誰不欲如上之所為欲而
不得則不肖之心誰憚而不發嗚呼計天下者豈下顧
區區之小利而深防乎亷隅之際者以此昔晁錯之為
漢謀欲令民入粟以授爵免罪夫上之獲利以佐國也
下之脫禍以省刑也一舉而二利從至便也而識者毎
不可曰長惡而傷死也儒之論大抵迂濶而不切時變
然使稍知體者觀之慮稽其弊則寜不食而死無寜貿
貿然以自蹙也今天下所可慮徇一切而忘大體也淫
湎者先王所禁今反觀焉減榖粟之養盛醪醴之設白
晝大都之中列倡優具帷帟耀市人而招之曰吾酣爾
吾色爾此甚可愧也負乘者聖人所戒今反誘焉閭巷
之子儈賈商俠輕剽以逐什一之利輩流所不齒國家
捐吾身而委之曰吾官爾吾禄爾此甚可惜也問其然
曰利之也豈惟是哉牒數萬以髠天下絲粟之入耳滋
異端耗生齒不恤也楮數寸以權有無嵗月之智耳長
奸偽濫桎梏不顧也夫伐氷之家不與民争利而詭遇
以獲禽一藝者所羞為至於朝廷獨安為之玩其細而
忘其大愚恐天下之窺且争也一二年僅有寢者以今
用度而欲盡革是固難也然今之言治者動皆欲堯舜
其君至反革其所為中智以下有不敢刮目焉然則去
其太甚亦當柄者之所宜講也賈子曰使管仲而愚人
也則可管子而少知體豈不為之寒心哉作體論
　　治本論(陳謙/)
天下喜寛而惡嚴便簡而刻詳㳂人之情至無已也然
則㳂之乎雖然深於治道者不能不懼於此也盖天下
有至迫之機其狀常麗於歡欣愛順之中而渙於乖獷
不相受之際君子固憂大渙而幸夫麗也無寜亦㳂而
重毒之也昔者漢秦之先其世醇其政仁其有司賢且
恕曰我以治之云耳應而無倡也補而無缺也彼與天
下從事於誶訶之域未數數也夫故其民便安之浸入
之心膂念慮竭於上而無遺數百年而治未冺也嗚呼
不幸而天下不得如昔者之無事則棼吾求理也泛吾
求底也不至與之俱靡而已矣待之紓故承之也安安
之者可乆之道容之大故受之也樂樂之者不懈之術
也吾觀今之時法宻也非紓也事悉也非大也其為見
近而非逺其為謀拙而非工其為說蔽而不通也斂焉
燎也搉焉癘也征焉禦也今之吏非是三者無議也今
之民非是三者無抵也國之大民之細至絶也立法而
置之掩其口腹之尋常而與之為市市之不酬而還與
之為仇勢至蹙事至不美也是奚足哉數百里之地設
數大穽棊而布之武夫悍吏苟逃責大體不恤也不必
譏也真征而已矣不獨征也真攘而已矣行者重趼而
逺避迂險而深逝虎視吏坎乎視國也非苛政而奚若
然而獻計者猶曰無顧足國耳嗟夫足國而蹙其本拔
本而救其末何如其智也昔文王之政賦不二澤不禁
闗不征今之吏皆犯之矣人之虐於斯讟於斯聚族歎
於斯非一日也幸而天下未有故孰測其倪涇原之卒
長安市上之呼去爾架除爾陌撤爾僦有不争赴者乎
夫履九軌之道短足而蹈武步可羈而束也倚之於窮
蹊踧之於阨區計(闕/)而支得鋌而險無擇也天下之勢
其灼灼也如是嗚呼執天下之柄者其亦少察乎此也
作本論
　　治術論(張耒/)
嗚呼治天下之難也其為物也大而難舉其為情也雜
而不類為之不得其要用之不中其節用力勞而功不
成是故聖人本諸道而明於術凡吾所為術者制物以
使入於吾之道也然則何其不直致吾之所欲而為是委
曲迂緩而使之從也夫人之情使之從我而刧之以刑
則成功難隂有以役其心使之不得不從我則成功易
今夫欲天下之畏也而陳之以刀鋸欲天下之愛也而
陳之以金帛此直致其畏愛者也夫刑戮賞賜非不足
以立畏愛也使必陳其物設其具則刀鋸金帛亦不給
矣且天下固有不愛金帛之賞者則賞之所不能恱也
天下有不畏刀鋸之刑者則刑之所不能懼也故務求
吾欲而直遂焉者其事煩其教粗吾與物以力相勝而
物之從之也内有不伏之心而吾力之所不周者亂之
所從起今夫四馬之於車也奔驟舒遲至難齊也夫人
之於馬必待夫躬臨之而後如意耶則一車而四馭未
能足也今以一御而四馬之遲速惟十指之聴者以吾
所執者轡也以一轡之約制四馬之節者執馬之要雖
欲不吾聴不可得也是先王之所以役天下者執天下
之轡也今夫權衡之舉物也右仰則左俯右抑則左揚
夫苟欲俯則卑之而仰者何與焉欲揚則舉之而抑者
何與焉夫惟卑者有不能使之卑而後抑者用也舉者
有不能使之舉而後抑者用也先王知天下之卑髙有
不可以形為也故為其所以卑髙者而不為其形古之
知是道者執天下之所以必從者如轡而制物理之必
應者如衡四凶天下之巨姦也商容比干箕子商之望
也舜欲使天下不犯於有司而度罪之不可以盡刑也
取天下之巨姦者而擊之天下雖有悍彊不服者知所
畏矣舜非徒能施刀鋸也能沮其不畏之情也武王得
啇之善者而度其未可盡賞也取世之望者三人而尊
禮之而商之為善者恱矣夫武王非徒知尊賢能也能
動其恱我之心也故舜武王善執天下之轡者也昔梁
惠王以利問孟子而孟子非之然其終曰未有仁而遺
其親者也未有義而後其君者也何必曰利夫使不遺
其親不後其君利之大者也梁王以為利而孟子非之
何也孟子者以謂不求不遺於民而後民守之不求不
後於民而後民先之彼以利而責望於民則民散而惟
利之從而卒不獲吾之所求梁王之術疎而孟子之術
精梁王之事拙而孟子之事㣲老子之道絀術者也其
言曰將欲翕之必固張之將欲奪之必固與之又曰非
以其無私耶故能成其私夫將翕而合之將取而奪之
行其私以成其私是以暑致暑以寒致寒隂陽之所不
能為也天之將寒也不以霜雪為之也金石烈土山焦
者所以為今日之霰雪也天之將暑也不以蒸鬱為之
也震風積雪者所以為今日之炎烈也故邀其反物之
功不能逺守其復物之情不能伏故孟子之術祗是天
下之衡也夫術有小大道有邪正天下之士徒見夫世
之淺人執小術蹈邪徑而流入於譎詐之域而曰聖人
無術直道而已矣嗚呼亦惑矣聖人之所謂直道非無
術之言也過乎術者之言也故其道平易而常有成常
人之所謂直道不及術者之言也故其道疎魯而多敗
文王以仁義而王宋襄公以仁義而亡仁義同而存亡
之勢異何也烏獲之力弛而不用遇盜而三揖之則盜
知服矣無烏獲之力遇盜而揖焉則死矣文王過乎術
者也宋襄公不及乎術者也而况乎聖人之未必不尚
乎術也
　　治具論(陳謙/)
天下不可以勝治也亦求其所以然而已矣形有格勢
有禁彼之所以附我者吾不知其然也力可殫智可窮
我之所以御彼者吾不知其然也今夫四肢百體之所
運孰使則氣而已矣視聴照了之所及孰詰則神而已
矣盖其為物也無迹而其為狀也無證悠然行乎萬物
之表而不可控持及其索然消盡則亦漠然潰聱然戾
也燕之南𤏡之北營豳之東西若是其曠且夥也而坐
一人於堂奥之間使彼曠且夥者環而拱之合之而不
離固之而不散嗚呼是豈徒然哉豈非有以隂驅而潜
率之者邪是故古之為天下者必有紀綱維持之具凡
天下之人繫之以區區之形盖轇轕齟齬而不定也至
於心恱而誠服則不約而自定繩之以一切之法盖抑
遏剪拂而不順也使之浸漬乎義理之所安則不待告
語而自順吾求其順且定者不必其形也心可也不必
其法也理可也然則心者盖維之之地而理者又維之
之具也昔者三代之治惟其從事於内而置諸其外與
之周旋乎哀樂之中而脫畧乎勉彊之際是以其民優
游以入之安静以守之上下相馴數百年而不變而後
世亦恃以為憑藉扶持之具今夫下之勢至難言也征
搉峻而箠楚深法令繁而禁網宻天下之吏酷者逞其
聰懦者縱其姦此其凡也自始至以迄於終更無他業
也課辦否耳慮非願行也督責之嚴也迫趣之苛也而
天下之民無歡心矣下之於上直以形相制而所謂心
者漠然不相及也怵迫拘急之際剽者嘯者時接乎聴
聞及其弭之也非力復不可制也則其勢可見矣且夫
今有所謂學云者是淑之之具也今之吏名主之而實
棘之也今有所謂農云者是安之之具也今之吏名勸
之而實擾之也嗚呼有天下者而無其具上下以形相
制則可呼而來亦可呌而去可約而合亦可約而散也
鄉閭之人同宴於堂凶盜猝至則羣走而不顧何則形
合而心異也左氏曰本先顛葉從之管子曰維不張一
國從之韓子曰脈病而肥者死矣夫惟固其本張其維
夀其脈而後天下治矣
　　治機論(陳謙/)
事之不立也我知之矣執之者敗之也然則不可以執
乎夫甚弊之俗不懲不可也苟懲矣不執不可也然則
曷敗之天下之事其動有機夫機者發於至宻而藏於
不可臆料今夫一事之立也昭昭然若揭日月而行也
立的於此使過者皆得引弓而射之吾知其不足以成
也何者天下之情不一衆多之口難制欲者不止議者
無窮則吾心不得不徇吾説不得不搖事垂立而徇且
搖者繼之則宜其不足以成也昔漢之患匈奴之彊也
賈誼欲削之晁錯又欲削之二子發其謀而皆不享其
成彼特恃必削之説以與之相抗於必争之中是以事
未發而迹已暴於天下使之得自為謀者固乆也至主
父偃之䇿則不然予之以意之所欲而吾無削之之名
使之有不能不分之心而有不得不弱之勢嗚呼機之
所動乃在於此故夫昔之持必然之説以律天下者未
有能濟者也愚觀今之世上欲立一事革一弊則羣起
而議之議之不勝則極力而撼之上之人亦極力而悍
之捍之不勝則終舉而從之若然者是未得夫機之説
也試以一二端論之郊賞之汰也任子之濫也庶官之
冗且蠧也當世之君子未嘗不悒悒於此然其説大抵
皆曰必去是否則曰必省是夫上之祖宗之已行下之
人情之不順則吾之説不直夫惟其不直也故其隙之
易破君子思夫事機之發不在於灼灼明辨之日亦不
在於斷斷乖違之際郊賞不必廢省乎郊以遷乎賞如
蘇文忠之云是機也任子不必廢嚴乎銓以難其任如
近日之議是機也冗曹不必廢多其攝而缺其人如紹
興之初是機也此機之可言者也其不可以告人者吾
文不能悉數也夫三者之名舉不廢而吾之説獨行於
其間人不得而議我不得而搖若是者可以立乎嗚呼
有餘矣丙魏之佐宣帝號為樞機周宻以愚觀之則未
也膠東户口如故而王成受賞惟其以必然者待天下
持之愈急執之愈嚴彼進不得攻之使破則退而飾之
以為欺然則安在其為周宻也易曰神而化之使民宜
之是吾之説也作機論
　
　
　
　
　古文集成巻三十八
欽定四庫全書
　古文集成巻三十九　　　宋　王霆震　編
　　前已集一
　　　論
　　封建論(柳子厚/)
　　　迂齋批(以封建為不得已以秦為公天下之制/皆非正論所以引周之失秦之得證佐)
　　　(甚詳然皆有説以破之但文/字絶好所謂強辭奪正理)　東萊批註増入
天地果無初乎吾不得而知之也生人果有初乎吾不
得而知之也然則孰為近曰有初為近孰明之由封建
而明之也彼封建者更古聖王堯舜禹湯文武而莫能
去之蓋非不欲去之也(不取/封建)勢不可也勢之來則其生
人之初乎(吕曰/起伏)不初無有以封建封建非聖人意也(應/勢)
(不可/一句)彼其初與萬物皆生(直推向/前去)草木榛榛鹿豕狉狉
人不能搏噬而且無毛羽莫克自奉自衛荀卿有言必
將假物以為用者也夫假物者必爭爭而不已必就其
能㫁曲直者而聽命焉(此等議論/自不可破)其智而明者所伏必
衆告之以直而不改必痛之而後畏由是君長刑政生
焉(此説鄉胥/里師之屬)故近者聚而為羣羣之分其爭必大大而
後有兵有徳又有大者衆羣之長又就而聽命焉以安
其屬於是有諸侯之列則其爭又有大者焉徳又有大
者諸侯之列又就而聽命焉以安其封於是有方伯連
率之類則其爭又有大者焉徳又有大者方伯連率之
類又就而聽命焉以安其人然後天下㑹於一(此説天/子○吕)
(曰結一/段意)是故有里胥而後有縣大夫有縣大夫而後有
諸侯有諸侯而後有方伯連率有方伯連率而後有天
子自天子而至於里胥其徳在人者死必求其嗣而奉
之故封建非聖人意也勢也(吕曰封/建本意)夫堯舜禹湯之事
逺矣(省/文)及周而甚詳周有天下裂土田而瓜分之設五
等邦羣后布履星羅四周于天下(吕曰/宻)輪運而輻集合
而為朝覲㑹同離而為守臣扞城然而降于夷王害禮
傷尊下堂而迎覲者厯于宣王挾中興復古之徳雄南
征北伐之威卒不能定魯侯之嗣(國語周語魯武公以/括與戲見王王立戲)
(樊仲甫諌曰不可立也不順必犯犯王命必誅今天子/立諸侯而建其少是教逆也王卒立之魯侯歸而卒及)
(魯人率懿公而立伯御三十二年/宣王伐魯立孝公諸侯從是不睦)陵夷迄於幽平王室
東遷而自列為諸侯矣厥後問鼎之輕重者有之(左宣/三年)
射王中肩者有之(左桓/五年)伐凡伯誅萇𢎞者有之(左隠/七年)天
下乖盭無君君之心余以為周之喪乆矣徒建空名於
公侯之上耳(厯數封建之失蓋其意不/喜此制○吕曰結周語好)得非諸侯之盛
強末大不掉之咎歟判為十二(十二諸侯/見史記表)合為七國(七/雄)
(見史/記)威分於陪臣之邦(吕曰如威烈王二十三年命/韓魏趙為諸侯等事是也)國
殄於後封之秦(史秦記其先有非子者善養馬周孝王/封為附庸邑之秦昭襄王五十一年西)
(周君盡獻其邑荘襄王元年/東周謀秦秦誅之盡入其國)則周之敗端在乎此矣秦
有天下裂都㑹而為之郡邑廢侯衛而為之守宰(史秦/始皇)
(紀/)據天下之雄圖都六合之上游攝制四海運於掌握
之内此其所以為得也不數載而天下大壞其有由矣
(明明是取他郡縣又見有許多失處/却推向他處去以為非郡縣之過)亟役萬人暴其威
刑竭其貨賄負耡梃謫戍之徒圜視而合從大呼而成
羣時則有叛人而無叛吏(吕曰謂陳勝/吳廣之徒)人怨於下而吏
畏於上天下相合殺守刼令而並起咎在人怨非郡邑
之制失也漢有天下矯秦之枉徇周之制剖海内而立
宗子封功臣(前漢諸/侯王表)數年之間奔命扶傷之不暇困平
城病流矢陵遲不救者三代(匈奴/傳)後乃謀臣獻畫而離
削自守矣然而封建之始郡邑居半時則有叛國而無
叛郡(吕曰謂吳楚之/屬事見本傳)秦制之得亦以明矣(十分/取之)繼漢而
帝者雖百代可知也(此句言州/縣之制)唐興制州邑立守宰(唐/地)
(理志髙祖改郡為州太守為/刺史又置都督府以治之)此其所以為宜也然猶桀
猾時起虐害方域者失不在於州而在於兵時則有叛
將而無叛州(言州與郡不叛州縣之利可知○吕/曰謂魏傳盧龍之屬事見藩鎮傳)州縣
之設固不可革也或者曰封建者必私其土子其人適
其俗修其理施化易也守宰者苟其心思遷其秩而已
何能理乎余又非之周之事跡㫁可見矣列侯驕盈黷
貨事戎大凡亂國多理國寡侯伯不得變其政天子不
得變其君私土子人者百不有其一失在於制不在於
政周事然也(出脱○吕曰間架○事/見史記十二諸侯世家)秦之事迹亦斷可
見矣有理人之制而不委郡邑是矣有理人之臣而不
使守宰是矣郡邑不得正其制守宰不得行其理酷刑
苦役而萬人側目失在於政不在於制秦事然也(吕曰/事見)
(史記趙髙/李斯傳)漢興天子之政行於郡不行於國制其守宰
不制其侯王侯王雖亂不可變也國人雖病不可除也
及夫大逆不道然後掩捕而遷之勒兵而夷之耳(吕曰/淮南)
(厲王孝文六年謀反廢徙蜀/楚王戊孝景三年反誅之類)大逆未彰奸利浚財怙勢
作威大刻於民者無如之何及夫郡縣可謂理且安矣
何以言之且漢知孟舒於田叔(前田/叔傳)得魏尚於馮唐(馮/唐)
(傳/)聞黄霸之明審觀汲黯之簡靖(並本/傳)拜之可也復其
位可也卧而委之以輯一方可也(吕曰上四人下三/句結得用事法)有
罪得以黜有能得以賞朝拜而不道夕斥之矣夕受而
不法朝斥之矣(此固郡縣之得/然失亦在此)設使漢室盡城邑而侯
王之縱其令亂其人戚之而已孟舒魏尚之術莫得而
施黄霸汲黯之化莫得而行明譴而導之拜受而退已
違矣下令而削之(只因漢有許多不好/事故子厚得以為辭)締交合從之謀
周於同列則相顧裂眦勃然四起幸而不起則削其半
削其半民猶瘁矣(吴王/濞傳)曷若舉而移之以全其人乎漢
事然也(吕曰/間架)今國家盡制郡邑連置守宰其不可變也
固矣善制兵謹擇守則理平矣或者又曰夏商周漢封
建而延秦郡邑而促(賈誼治安䇿夏為天子十有餘世/而殷受之殷為天子二十餘世而)
(周受之周為天子三十餘世而/秦受之秦為天子二世而亡)尤非所謂知理者也魏
之承漢也封爵猶建晉之承魏也因循而不革(通典職/官篇魏)
(王公侯伯子男次縣侯次鄉侯次亭侯次闗内侯凡九/等晉亦有王公侯伯子男又有開國郡公縣公郡侯縣)
(侯伯子男及鄉亭闗/内等侯凡十五等)而二姓陵替不聞延祚今矯而變
之垂二百祀大業彌固何繫於諸侯哉或者乂以為殷
周聖王也而不革其制固不當復議也是大不然夫殷
周之不革者是不得已者也(應前封建非聖/人意也一句)蓋以諸侯
之歸殷者三千焉資以黜夏湯不得而廢歸周者八百
焉資以勝殷武王不得而易(皆是强辭初非正理然/就其説中可謂警䇿矣)徇
之以為安仍之以為俗湯武之所以不得已也夫不得
已非公之大者也(從不得三/字綴下來)私其力於已也私其衛於
子孫也秦之所以革之者其為制公之大者也其情私
也(吕曰承/得好)私其一已之威也私其盡臣畜於我也然而
公天下之端自秦始(十分取之/有激之論)夫天下之道理安斯得
人者也使賢者居上不肖者居下而後可以理安今夫
封建者繼世而理繼世而理者上果賢乎下果不肖乎
則生人之理亂未可知也將欲利其社稷以一其人之
視聽則又有世大夫世食禄邑以盡其封畧聖賢生於
其時亦無以立於天下封建者為之也(吕曰罪/封建)豈聖人
之制使至於是乎吾固曰非聖人之意也勢也
　　復古王者之制論(胡澹菴/)
荀卿知有三代而不知有一王之法知天之無王而不
究尊王之義知矯革時弊而適以啓天下之紛紛嗚呼
卿乎以春秋之義責之則不免為罪人也卿之復古之
説曰道不過三代法不貳後王謂復古當以三代為凖
也謂天下之無王可閔也是直以矯革時弊自任亦有
意乎春秋而作也愚謂卿之意則善而其説則疏也夫
隆虚談者不濟實用古今之通患士大夫立人之朝髙
言大論誰不自期以臯陶稷契亦誰不許其君以堯舜
三代言則髙矣其尚論古人則善矣幸而偶合古人之
塵迹亦足以聳動時主之觀聽矣然鹿豕魚鱉世所珍
者人子誰不欲獻於親而居山者不能致魚鱉居澤者
不能致鹿豕於其所不能致而必曰吾須此為吾親之
養孰若即吾所居以求可致之物常不闕於孝養哉是
則堯舜信古也三王信古也勢若不可行則徒膠空文
無益復古之實效也為是説者是未得春秋尊一王者
之法之説客有難者曰子以春秋責卿似矣若如子言
是簠簋可去而盤杅桮桉當御矣韶濩可抵而箜篌笙
笛應奏矣春秋何取也曰春秋非惡夫異代也惡夫崇
飾前古之虚荒誕幻以棄滅當代之舊制者也凡人之
情貴耳賤目為朝夕所常見者人皆不注視也一覩古
人之恠珍則且驚且愕抱烏號之弓以為古則必以彤
盧之制為可賤保曲阜之履以為古則必以革舄之制
為可賤考追蠡存昌歜以為古則必以雅歌時饌為可
賤世之好為譎恠者徃徃慕羲皇之髙蹤蔑視祖宗之
制度不啻脱屣今日變某事明日復某政改削更革畧
無顧藉遂使先朝百年之基業為之一空嗚呼信如卿
言三軍魯所當去也郊祀魯所當用也逆祀魯所當行
也春秋不當書而譏之也曰吁子責卿亦甚矣卿非不
知國家自有制度也謂凡非雅聲者舉廢也凡非舊文
者舉變也凡非舊器者舉毁也以是為可以復三代也
愚則曰聲非雅聲未害也色非舊文未害也械用非舊
器未害也春秋所最害者正謂兵暴而非古刑煩而非
古賦歛用度之非古故凡書伐某侵某戰扵某者謂某
兵暴而非古也書放大夫殺大夫者謂其刑煩而非古
也書初税畆作丘甲者謂其賦歛用度之非古也不聞
書曰廢某聲變某色毁某器然後為復古也必如卿言
是猶飢渴濵死而投以大羮元酒曰此其古也古則古
矣其不頓仆餓踣者幾希其謂復古而適以害之春秋
所深罪也曰然則先儒稱春秋之道亦通三王則春秋
豈無取於古歟曰為此説者何休也仲尼無此言也晉
鑄刑鼎仲尼専以唐叔之法度責之不聞其通稱三王
也季孫問田賦仲尼専以春秋之典責之不聞其通稱
三王也屬刑古良法紂行之則弊肉刑古良法漢行之
則弊井田古良法唐行之則弊三代法非本弊也後世
不能復三代也故仲尼嘗論夏商損益之理矣至春秋
則一以周典㫁之謂其欲興復文武之緒不當雜以異
代也故其書不告朔猶朝於廟者幸其猶朝於廟以存
周之遺典也是未嘗不尊一王之法也謂春秋必通於
三王者此僻儒之迂論也以是又知卿言之謬也嗚呼
荀卿閔天下之無王似亦有意乎春秋之作者而復古
之論迂闊如此後世執其説以敗亂國家者十常八九
且如褒賞一功臣直引周公錫山土田以為故事至用
兵則直援春秋車戰以為法翹然逺追遐想掇取古人
空談以欺其君漫不知何許有得所謂終日食龍肉而
未嘗一飽者良亦可笑然竊恠李斯師事荀卿既而焚
滅其書於其師反眼若不相識及觀斯之相秦奮不顧
患焚燒夫子之六經則變古也暴滅三代之諸侯則變
古也列都㑹而廢封建則變古也破壊周公之井田則
變古也是必嘗用荀卿復三代之説髙而難行遂至大
壊先王之法以甘心焉其父殺人其子且必行刼李斯
師事荀卿而遂亂天下亦卿之詭辭恠説有以激之也
吁春秋必謹始蓋重夫始為患者也卿其始作俑者乎
愚故曰以春秋之義責之則不免為罪人也嗚呼惜哉
　　復井田論(林之竒/)
齊宣王一悟仁術而可語王道之本滕文公一明性善
而可與興井田之制孟子車轍未嘗淹留於一邦徜徉
乎梁宋翔􁕀乎鄒魯或邈而退或言而退或仕不得志
而退其所拳拳者莫若齊足未嘗履其庭而心已親者
莫若滕吾觀孟子童而習之壯欲舉而行之而視王道
若可掌上而為之一日不遇則皇皇然不暇安席惟恐
斯民不復見堯舜文武成康之治是心何如哉然其為
齊宣發明者獨詳於他國為滕公規畫者又詳於齊宣
聖賢不私於齊滕必矣嗚呼欲復古者亦可以知復古
之由哉古先聖明致太平恢逺業非一道也其大者曰
井田井田一法富民之藪也安民之基寓兵之府也興
禮樂行政教之本也有如是之良法而秦人忍壊之秦
人何愚也非愚也功利之心奪之也由漢而下莫有能
復之者又不惟一功利之心奪之也夫已成之法心有
一奪則壊之如覆手既壊之餘有一毫不得於心則復
之如回天井田之法不幸而復於新氏之世幸而遺意
粗見於太宗之時使庸醫用藥必能廢藥使賤工御馬
必能廢馬井田復於新氏必廢於新氏何也井田之法
廢於秦而井田之利未嘗廢於秦一經新氏之害而民
聞井田如畏豺虎夫安得而不廢漢復為東尚二百年
未嘗敢有一人談古制於朝者獨荀悦慨然明其利害
猶有難行之歎蓋欲得如髙祖光武之時然後可以為
之噫是非懲新氏之禍歟晉人懲之而井田亦不敢行
宋齊而下吾何望焉千百年間乃有一元魏之主其施
設快人意然而元魏之主非深知古也特果於立事而
適當時之可者也元魏不足言而為太宗太平基地可
喜也元魏有可喜太宗乃有可恨太宗宜三代矣而卒
不三代愚故曰井田遺意幸而粗見於太宗之時也太
宗以來議者皆曰井田可復矣可復而不復則亦有説
乎愚前所謂既壊之餘有一毫不得於心則復之如回
天此古道興廢之機也將大復先王之法度必先正人
主之心術以堯舜三代之臣而致其君為堯舜三代之
君必能盡堯舜三代經綸天下之道智者規之仁者慮
之強者達之天下井井乎其成周矣
　
　
　
　古文集成巻三十九
欽定四庫全書
　古文集成巻四十　　　宋　王霆震　編
　　前已集二
　　　論
　　正統論(陳后山/)
統者一也一天下而君之王事也君子之所貴也吾於
詩春秋孟子見之也周南自風而雅王者之事也召南
自家而國諸侯之事也公羊子曰王正月者大一統也
孟子曰伊尹孔子得百里之地皆能朝諸侯而有天下
也夫正者以有貳也非謂得之有正與否也天下有貳
君子擇而與之所以致一也不一則無君無君則人道
盡矣吾於中説見之也王子曰中國有一聖人明之中
國有並聖人除之夫列國並力而不相尚君子必致於
一者不欲天下一日而無君也吾於春秋見之也詩降
於風書絶於文侯之命則天下無王矣春秋所以作也
天下無王而正月必書王者所以君之也由周而上天
下為一學者所不論也由周而下至於五代其所論者
五焉有其位而不一者東周是也有天下而無位者齊
晉是也有其統而為閏者秦新是也無其統而為偽者
魏梁是也上無所始下無所終南北是也正之説有三
而其用一三者天地人也天者命也天與賢則賢天與
子則子非人所能為也故君子敬焉地者中國也天地
之所合也先王之所治也禮樂刑政之所出也故君子
慕焉人者徳功也徳者化也功者事也故君子尚焉一
者義也可進則進可黜則黜而統有歸矣吾於詩與春
秋見之也西伯諸侯也君子與其王平桓周之餘而君
子奪其王也隠公攝位而先君之元子君子與其君也
桓公世子也王與諸侯大夫國人君之而王法之所討
君子黜之文王西夷之人秦與吳楚戎蠻也君子進而
中國之也杞夏裔也君子斥而夷狄之也自周之東夷
於諸侯其所有號爾故詩降而書絶之君子蓋有待也
夫詩降而書絶則天下無周矣王者可以作也而卒無
以代之徒以先王之世天下須君而復與之豈君子所
欲哉桓文一中國却外夷出民水火之中有功矣而天
命未改故管仲不得而革也夫周存之者天也文武之
澤也黜之者人也天下之法也此周與齊晉之辨也秦
之昭襄始亡周而臣諸侯及始皇又合六國而為一而
學者不以接統豈不已甚矣哉以秦之暴疾之可也而
不謂天下為秦可乎奪之其誰與哉新莽漢之盜也而
漢討之是猶夏之窮羿衛之州吁而齊之無知也而學
者疑其年吾於春秋見之也魯昭公之失國寓於諸侯
而季氏服君之服行君之事者七年君子以其前繫之
昭其後繫之定則以元始屬之建武其可矣此秦新之
辨也三國之一吾於續書見之也漢中邦之舊也劉葛
之所造也君子之所尚也而地則四隅也徳逺而功邇
君子不得而私焉吳魏皆有志於天下又皆有功於民
而魏則中州也於是與之其得已乎此曹魏之辨也自
晉而下則為陳陳亡於隋則有終自隋而上則為魏魏
而上為燕趙趙繼晉者也晉之亡猶秦也非人亡之也
舉天下而棄之智者得之而謂之逆乎其事則漢唐其
名則霸其義則雖非桓文亦晉之罪人也則有始石氏
羯也慕容氏鮮卑也然居中國之位有中國之民而行
中國之政矣是猶書之秦春秋之吳楚也燕趙不為夷
而謂魏為狄乎南北之變吾於元經見之也晉之東猶
漢也屬而繼宗古之制也其所以貴者以中土之無代
也君子因其舊而與之猶周也皇始授魏進之也天也
而帝晉者人也魏可貴而未貴晉可賤而未賤故君子
待之也待之者待其定也晉宋有其志又有其功而魏
未有以勝之武文没而孝文興於是南北定矣故宋亡
而帝魏也孝建之後可以奪矣而君子不忍者武文之
澤也故因其亡而取之或曰魏假之華齊梁陳斥之蠻
無乃悖乎曰夷而變雖未純乎夏君子進之也夏而變
猶未純乎夷君子斥之也矧其純乎孔子曰一日克已
復禮天下歸仁而不考其素善其變也又况終身由之
者乎色斯舉矣而不察其著惡其變也又况言弗行乎
此南北之辨也學者擬梁於新而唐非其族也且其取
之奪也非討也吾於春秋見之也楚比盜也而弃疾殺
之君子書之曰公子弃疾殺公子比以情不以迹也梁
之存猶魏也此朱梁之辨也吾於正統質之經以定其
論資之公以濟其義折衆説之枉而歸諸正庶乎其可
也
　　國勢論(陳止齋/)
天下之勢其立也難成其成也難變故強不易弱而弱
者不易遽强太公之治齊周公之治魯雖數十世之子
孫而先覩其强弱之形者蓋其積非一日也故夫積強
之後雖甚懦者處之而其烈猶未可以犯積弱之乆雖
甚武者處之而其流亦未能以頓起昔者秦祖七世之
君扼六國之吭而奪之地至於始皇夷名城芟傑士係
百粤之頸而走匈奴天下之立者無不側足而懼也二
世以庸暗承之而山東之豪傑競起以投其罅雖嬴氏
不得再傳而其救亡奔命之師猶足以斃周章蹶魏咎
潰陳兵覆田項何者其强猶故也李唐之世自中睿不
綱而天下趍弱漸矣而極乎天寳之變肅宗克復兩京
而不能翦河北之盜徳宗収洛博定魏地而不能俘孤
窮之田悦一軍大變軍奪氣沮専以姑息稔藩鎮之驕
至於憲宗海内八九為唐有矣其殘孽之存者尚頡頑
自若也而死於肘腋之禍嗚呼數君者非不鋭而㫁也
而無救於唐衰者何也其弱乆也蓋嘗論秦人之勢如
康强之人空中立僵而其手足便利耳目聰明猶未可
狎而侮之唐之勢如人之血氣疲薾筋力頓萎雖其脉
氣猶夀而亦不能以復壯故凡善處天下之强弱者不
以亟而以緩其欲敝人之強也不嬰其猶鋭之鋒而欲
堅守徐伺以隂入其隙欲振其國之弱則亦不悻然而
忿以徼成功日夜淬礪以作其氣厚其力而後舉此酈
生張良之所以謀秦而李訓鄭注之徒所以失之而促
唐之不永也髙帝之入秦也酈生憂其瓦合之卒徑入
虎口而勸其盤礴陳留之間至其戰嶢闗張良亦以秦
未可輕試宜堅壁以陷其將需其懈而後擊之敝人之
强其術固如此也訓注之徒不知唐勢之弱而欲浮躁
躑躅盡擊閹宦以収朝廷之權而倡佯於天下謀未成
而腰領已入於刑餘之手嗚呼有天下者不幸而以乆
弱之國當積强之冦宜以食其留侯之䇿處之無出於
李鄭之謀以自取天下之笑
　　恢復論上(止齋/)
自古争天下常易収天下者常難唐人有言神堯以一
旅取天下後世子孫不能以天下取河北嗟夫是亦其
勢然也夫以匹夫而争天下與失天下而収之者其勢
甚不相若也凡人之情輕於用人之所有重於用已之
所愛輕則勇重則怯何者非吾有而用之雖失之於吾
無損也其勢烏得不勇以其所愛而用之一或不濟則
併亡之矣其勢不能無怯此争天下與収天下之所以
異也昔漢髙帝資三尺之任五載而成帝業且秦以虎
狼之强猶數世而合之漢獨何其鋭也蓋髙帝崛起豐
沛之微無寸土為之階兵秦兵也粟秦粟也城邑秦之
城邑也驅非已之民食非已之粟而収非已之城邑故
得肆意而為之降數十郡而喪之不恨也捐數千里以
授三將不惜也睢水之逃滎陽之脱濵於死而不衰也
以匹夫而争天下其幸而集則帝王不幸而不集吾如
彼何哉髙帝亦不得不勇為之矣晉元之南渡也撫江
都之勝兼吳㑹之饒亦足以奮矣而没齒不能侵歸疆
之咫尺者非他也其心愛夫一隅之可以自託惴惴然
惟恐夫用之而併失之也故曰是亦其勢然也三代以
後中興之功莫易於光武豈光武獨能也哉蓋其勢亦
髙帝之勢而光武亦以其髙帝為之也嗚呼後之人主
不幸而失天下之全顧得為漢之光武猶幸而獨得天
下之半乃止於晉之元帝亦孰能處元帝之勢而以光
武用之也哉
　　恢復論下(止齋/)
處晉元之世而以光武用之者未必學光武也亦有所
弃而已矣大抵不有所弃不能有所就有志於取天下
者特未可深留而固閉之也以天下之大深留而固閉
之雖守之不足况於攻乎哉髙帝之所以踣項氏者以
其弃燕齊於韓信劉備之不能一駕於魏者以其不弃
吳於孫氏也方信之虜魏豹也請益兵三萬北舉燕趙
東擊齊帝灑然與之不吝也及其破厯下也請自王之
帝幾誤矣良平附耳一語帝翻然置之不争也嗚呼何
帝之明於前而良平善料之於其後也且帝以五諸侯
之兵顛頓於滎陽成臯之間帝不脱者屢矣帝之力果
能遂并齊哉假如帝之能并齊項氏亦躡而奪之矣三
秦之事可見矣以燕齊之壤綿亘萬里而為楚得之則
楚全而漢孤嗟夫楚全而漢孤則漢之不敵楚決矣孰
若弃之於信使之自戰其地自兼其衆而又自王其國
時出而佐我則項氏必不能捨相持之漢而東矣羽之
使龍且救齊也非不勇於自行也有漢王者在也則夫
弃齊於信所以錮項氏於不能進退之域分其力而弱
其權也漢之帝也信實掎角之歟劉備亦一時之傑也
而其志不若髙皇之大且蜀之讎莫若於魏而其力之
不能有吳亦明矣蜀之急於吳者失也使其掃巴蜀之
甲趍於江陵一舉而兼之則曹氏肯拱揖之而授之蜀
哉是以其勢必争争則便且强者勝是蜀之併吳所以
資魏也斃吳而踣魏蜀能自為蜀哉故莫若使吳自吳
與之權而併力於魏方權之請降也其機至矣因其欲
降而徳之權之所以奮於魏也以吳蜀之二當魏之一
其力足以舉魏蹙魏而圖吳未晚也惜乎其不弃於孫
氏而更生一敵是以卒無所成夫不忍弃之而委之為
敵人之資取天下者為之哉昔祖逖之渡江也晉之中
興其兆成矣而元帝不弃之逖遽使戴若思代之嗚呼
君子是以知晉之不能西也
　　固本論(方鑑軒/)
為天下者不可使天下無錙銖之利亦不可使天下無
錙銖之姦夫使天下利無錙銖之遺而姦無錙銖之遁
宜若天下之可以大治也而天下之心益怨而日離天
下之俗益詐而日偷則天下之勢固不可不少寛之也
昔者堯舜之世民不知徳其君亦不知有其吏三代之
民知徳其君矣而未知徳其吏也降及後世則民知徳
其吏矣夫不知徳其君而徳其吏者吏仁其民也吏仁
其民而民愛之民愛其吏而因以不忘君則吏者君民
之所恃以固結者也又降而後世則吏毒其民矣吏毒
其民則民怨之然民怨其吏而猶不以咎其君嗚呼天
下之民至於與吏為怨焉極矣猶幸而不至於咎其君
也與吏為怨焉而不止則將移其怨於君天下之民至
於移其怨於君則亦極矣極而不止愚未見其可以乆
安而無危也昔者秦之亡也其吏皆與民為怨者也非
特其吏與民為怨也其君亦與民為怨者也天下之怨
極而秦亡秦亡漢興而循吏之稱於時者始班班而可
考逮光武入洛之初漢之遺黎一見司𨽻威儀而涕泣
思漢雖髙文宣帝愛民之功而吏亦不為無助也書曰
予臨兆民凜乎若朽索之馭六馬天下之心如此其難
固也而吏又從而毒之其能不解乎是以古之為天下
者循循焉撫摩其民而温煖之日夜選練其百官奬用
仁愛之民而汰斥其無良者而役之則有時歛之則有
限不得已而刑罰加焉則時有所貸以致其寛凡此者
皆所以繫天下之心也昔趙簡子使尹鐸為晉陽尹鐸
曰以為繭絲乎以為保障乎簡子曰保障哉尹鐸損其
户數及智氏之難沈竈産鼃人無叛意彼固有以得此
於民也嗟夫後世之吏繭絲者衆矣
　
　
　
　
　
　古文集成巻四十
欽定四庫全書
　古文集成巻四十一　　　宋　王霆震　編
　　前已集三
　　　論
　　議財論(鄭景望/)
大易有訓聚人曰財洪範明疇政先食貨中庸以九經
為國而足財用於百工大學以明徳平天下而論生財
之大道故財者有國之司命理財者非可緩之務議財
者非不急之談也髙論之士握孟子仁義之説聞言利
之人急起而疾擊之不使喘息於其側置金穀為猥務
視三司度支為濁流以鉤校簿書為冗職漫然不肯誰
何於戯獨不以吾一身一家而思之夫飢而食渴而飲
自何而至仰而事俯而育自何而給彼晉之士大夫以
清談欺其妻孥果能枵腹而赤立乎天下之大事非一
端百官羣吏軍旅征戍朝聘㑹同郊社宗廟城郭宫室
噐服車馬之用矜寡孤獨凶荒札瘥之賑恤皆堯舜三
王之常規非後世創為之也一日非財百事瓦解而欲
置之度外亦幾於不辨菽麥矣雖然自周之衰先王之
制亡人欲日侈用財者多秦漢而下類以四海九州之
財賦養一人而不足於是賤丈夫者出而伸其喙剥膚
槌髓以厭一人之欲其原既開不可復窒後之承前有
增無損凡先王之予於民者奪之盡矣所以散在民者
歛之極矣利析秋毫而國用常乏雖以惻怛好治之主
其所奪者不能復予其所歛者不能復散也不惟不能
勢亦不可也嗟乎髙論之士雖不達時宜彼其平時讀
古人之書見先王之政纎悉委曲無非假民謹之重之
不敢少放回視後世如許則聞言利之臣遽起而擊之
望財利之司疾趍而馳之蓋亦無足怪也然時世不同
事變非一古之法不可用於今猶今之法不可用於古
茍不勝後世之弊欲一取先王之法而繩之此時君世
主所以病其説之難流俗鄙夫所以呵其法之迂有志
之士亦日悼其説之不合也抑不知先王之法雖不可
遽行而其遺意猶可言也蓋先王之於民愛之也厚之
也予之也散之也而猶懼其或傷焉夫財出於民而愛
之厚之予之散之是豐其本之術也烏有本豐而末不
茂者哉茍知此意則可以議邦財司民命矣先王之陳
迹無襲焉可也
　　議財論(鄭景望/)
夫財安從出哉弊去矣而不知養其源吾未覩其可也
山有材焉旦旦而伐之人見其濯濯也斤斧休而牛羊
樵牧之不呵則日夜之所息雨露之所養亦末矣先王
之時為民者四而以智力交相養瘖聾跛躃㫁者侏儒
各以其器食之彼廢疾之力猶必有所事而後食况耳
目手足無故者哉其不得游手而食必矣今之所謂游
民者何其多也髙宫大室撞鐘伐鼓談無演空惑誘癡
甿謂之緇黄之游懐黄挾彈玩養鳥獸六博鬬鞠歌舞
游行謂之市井之㳺冒名守闕充墀溢廡交相賛助招
權為姦謂之官府之游若此之類不可殫言賈生所謂
殘賊公行莫之或止者也昔句踐還越令壯無娶老老
無娶壯女十七男二十不嫁不娶罪父母蓋欲人民繁
息為國之用今有民而委之無用亦可惜哉今之四民
亦非古之四民也士舉無用之文以媒利禄立身事君
何嘗在是則士亦游矣工作無用之器以競竒巧而食
用所須苦窳不堪則工亦游矣商通無用之貨以煽侈
靡而實用所資徃徃不通則商亦㳺矣嗚呼民相與游
而人之類未相食者幸吾農民尚守耒耜而已然而解
凍而耕暴背而耘櫛風沐雨霑首濡足戴星而出戴星
而入其勤極矣而又有水旱霜雹蝗蜮間為之災幸而
収成則公私之債交相互奪穀未離場已非已有羣游
之徒聚而饞之又從而嗤鄙之良可哀也故其子弟時
出城市目覩盛麗歸視其糠粃不飽短褐不蔽其心搖
搖已不安於畎畆矣不急救之是農又將㳺也古之為
政闗市有譏偽飾有禁執左道以亂政者有誅作淫聲
異服竒技竒器者有誅用器不中度不鬻於市姦色亂
正色不鬻於市錦文珠玉成器不鬻於市不耕者祭無
盛不蠶者無帛不績者無衰無職事者出夫家之征此
皆先王抑末厚本之意茍損益而施之使彼輕而此重
其不轉而歸南畆者寡矣至於占田有限以抑兼并之
家儲粟有勸以廣凶荒之備選擇守令嚴責實之政則
田畯之官何必復建也寛養農功省公家之傜則力田
之科何必復立也孔子曰示之以好惡而民知禁法者
天下之大防而已要當明好惡以示之則靡然向方上
革其弊下養其源譬如疾已去體而厚加調養孰能禦
之吁治道無難顧力行何如爾
　　議財論(鄭景望/)
莫非王民予奪歛散其權在君何事非君治亂安危其
權在民先王知人上之權不足恃也而一聽於民凡有
所欲委曲彌縫不敢有已故制其常産與之相生養之
道為之比閭放黨州鄉鄰里鄼鄙縣都夫遂溝洫澮川
畛塗道路徑術以相居教之耕鑿種藝稼政女功飲食
醫藥喪紀祭祀判妻入子蓄牧用財以安其生老弱廢
疾孤窮則有恤養之政艱厄凶荒札瘥則有賙救之法
巡稼移民合耦趍耕以裕其力通貨歛滯貫賖貸假以
周其匱懼吏之侵牟則為之大比以周知山林川澤器
械六畜之數懼役之不均則為之稽其夫家以嵗之上
下為役之乆近事以民立而無長亊官以事建而無羨
官思慮周宻纎悉不遺既措之温飽安樂之地而後身
與其享民樂其愛已而閔其甚勤也於是輸其天育地
産與已之所致之物以供王之飲膳器物匪頒賜予賔
客喪祭以充府庫以供玩好多而不厭而先王亦以為
當然粒粟寸帛籍之有司要㑹鉤考不敢私焉少有不
登惻然變色邦計民財固未乏也而與士大夫捐膳徹
樂矣嗚呼彼豈不知予奪歛散之權在已耶自井田壊
而貧富不均後世不復能制民之産而先王之良法美
意日以消亡廟堂之間茍曰王府充軍儲備則幸矣餘
不暇問也而民始自為生矣自山海藪澤之利公家専
之冗食逐末之人耗農者衆而民之為生始勞矣自粟
米絲麻蔬果魚肉竹木薪炭百物有税而官司之法月
較日比羨則有賞虧則有誅上下相䝉不知其自何而
來也汙吏黠胥又從而私漁之而民始無以為生矣夫
先王之於民與之為生而後世之民至無以為生不反
其本方焦心勞思患於無財族談羣議以圖生財變法
易令以求豐財吾恐民之大權有時而或用也世固有
達於人情物理知先王之遺意者過而問焉其知本矣
　　理財論(方恬/)
理財之説古今談之盡矣愚不能復有説也非不能復
有説也不忍復有説也今天下之利已盡籠而歸之公
矣而猶復有説則桑洪羊商君之術愚不忍復言此也
今天下之財所以不足者何哉害農者繁而去本者衆
也古之為民者四而農其四之一也今之為民者六而
舍農者六之五也而胥吏不在焉胥吏蓋害農民而蠶
食之者也而又害農者之一也則是今之為民者七而
游民者居其六也而兵徒又不在焉傳曰一夫耕之十
人聚而食之欲天下無飢不可得也今天下農民益少
於古矣而治財之吏惟農之為困有田者耕之而輸粟
於官者有増而無減也有桑者蠶之而輸帛於官者有
重而無輕也故耕之而食不足於口也蠶之而衣不足
於身也則誰肯利於農而不去也今蠶者之桑有折而
薪之者矣耕者之田有逃而棄之者矣急而不止則農
不安於田畆而盡棄其生業背本者益蕃從末者益衆
而貨財之源先竭矣凡今治財之吏皆為人主驅良民
而為游民者也天下之民其良者惟農而其羣不逞之
民則聚為末作散為游民游民之中其雄且黠者則為
商今天下之良民已重困矣而議者方以排商賈為䇿
嗚呼今商賈不可更排矣今闗市之征法益苛矣征㩁
之利取益重矣而商賈亦且困矣儻又從而排之則散
而入於盜賊如是而又不察焉又將驅游民而為盜賊
也驅良民而為游民則國貧矣驅商民而為盜賊則政
亂矣國貧猶可為也政亂不可救也嗚呼胡不反其初
而求之乎彼其初何為而利於農也無乃上之人以務
農為至重而能寛其田租者乎故欲天下之富庶則莫
若重農重農則莫若去苛歛去苛歛則農益勸農勸則
趍本者衆趍本者衆然後商賈可稍抑也游惰末作可
漸禁也異端之無益於世教者可驅之而復歸南畆也
何者彼既利於農則不為農者雖驅之而不為盜賊也
何者有農之利誘之而不至於途窮而無所入也使天
下之游民不利於為農而又途窮而無所入則驅之必
為盜賊矣
　　抑商賈論(三山林之竒/)
田野之民安於耕市井之民役於利嘻亦信矣田野之
間猶有帝王之遺民而市井風俗囂囂乎其深染於秦
漢之習矣乎有語田野之事於市井之民則必笑以為
愚有陳帝王之道於秦漢之君則必斥以為迂識者觀
之直為長太息也堯之典豳之詩今人視之直為何等
語而廟堂冕弁切切及此然而帝王所以灰吾民詐偽
之心而域之於春風和氣之中略無他事吾觀其田野
之間則見其民厖厚淳質絶無機心切以為天下皆此
民何畏乎不治商鞅桑洪羊之徒視天下千智萬詐舉
不能脱吾籠絡之内而算計見效霄壤於古吾觀於市
井之間則見其胸腹機穽背面矛㦸竊以為天下皆此
民何畏乎不亂治亂之機亦易曉矣有識之士常欲抑
商賈而歸之農嗚呼是誠美意也雖然吾未知其所以
抑之者何説也必将曰致均輸立平準制百貨低昂以
排之乎必將曰管山澤之饒則商賈無所牟大利以侵
漁百姓乎是其説非不美抑淫刑以禁姦好戰以止亂
皆自文其過而已矣以此而革人之心正足以啟人之
心試觀秦漢而下於前數者未有遺術何其民益異於
帝王之民哉吾嘗竊恨秦始皇壞天下風俗正為行此
等術也古者四民各有常職農不可以無賈而賈不可
以勝農當井田未壊之前農於天下居其什九山澤之
占有限器物之竒有禁雖勸之為賈猶不能盛聖王未
嘗暫啓之也農之於田既不能以自有天下之民茍非
愚且弱者不肯操耒耜衣襏襫以為人役儻無懋遷之
路何以自養上之人乃曰奪其資塞其源使盡歸心於
畎畆之間嗚呼勢不可行矣勢不可行而文其辭以行
之吾知其用心不過欲使為國者自為商賈而已矣安
有自為商賈而革人之為商賈哉正恐其誘人為之不
暇也何者奪商賈之路而官自為之其何以流通乎始
欲抑商賈而歸農卒以商賈不行而自農然則始者猶
隂啟而陽抑之卒將至於公誘其民而為之也居後之
世欲還古人之俗必先為民處其為農之地然後可以
節其為賈之塗若曰未暇逺議而姑少抑商賈之風亦
當自國始不當自民始
　
　
　古文集成巻四十一
欽定四庫全書
　古文集成巻四十二　　　宋　王霆震　編
　　前已集四
　　　論
　　貴助論(程大昌/)
獨力所勝不如兼力之輕獨智所謀不如兼智之明有
助之勝乎孤立也固矣而天下之論者曰才兼人者不
資助也嗚呼天施地生日月遞明隂陽錯行猶不能無
待以獨成而人獨能天地日月隂陽之所不能者歟召
公之求去也周公作書留之其言曰予徃暨汝奭其濟
小子同末在位誕無我責吉甫之誦山甫也曰衮職有
闕維仲山甫補之愛莫助之周公吉甫才絶人矣猶以
召公諉責之為憂而補衮無助之為嘆曷嘗以智力有
餘而了然無所事助歟政使無所事助而猶得助焉不
害乎分已責以自逸也而况幾微之兆藏於眇忽千里
之謬差於毫釐固有不得師心而自是者歟征苗之役
舜命禹而行之蓋未有不以兵而為能柔逺也逮伯益
陳徳以賛而禹始班師兩階之舞七旬之格非益莫致
誠使才如大禹猶資益焉而謂人可無助歟漢唐以來
世有相而惟蕭曹丙魏房杜姚宋擅聲稱於千百年間
未必世世無與匹或者獨智獨力之所就不如兼智兼
力之宏大也夫惟有規而有隨焉則美成於乆矣有寛
而有嚴焉則治不偏矣以至謀㫁之相因正變之相資
率皆習彼此以成能焉故其能為全能而功為全功非
獨力之可跂也雖然勢得相兼者數公之幸也致其兼
而使肯相兼者亦數公之善處也房𤣥齡之建謀也曰
非如晦莫能㫁及如晦至卒用𤣥齡䇿是如晦初未嘗
㫁而𤣥齡亦無資㫁也然必歸重於如晦者若已不能
決而求決焉所以和其助也曹參之對惠帝亦自以為
不及蕭何故事無所變更此其肯為之助也歟故夫才
大則難明勢敵則易忌挾難明之才而資以易忌之勢
則勢可兼而不肯兼固有不平於其心也作史者不稱
數公之才而俱以同心美之其知本哉其知本哉
　　贊襄論(曾毅齋/)
古之相也無異而有異今夫其位崇如其爵穹如其禄
豐如是佐君者所同也其接從容其與宻勿其懽也魚
水其固也膠漆是得君者所同也家可亡吾君不可忘
身可殺吾國不可奪命焉斯寄孤焉斯托是報君者所
同也然有異焉非所操之異也用不同焉非所用之異
也遇不同焉由今觀之周公大聖人也而求如伊尹所
為有弗能非弗能也弗容能也伊尹大聖人也而求如
禹臯所為有弗得非弗得也弗可得也是故禹臯之相
也大以簡大以簡故其徳備伊尹之相也直以遂直以
遂故其業巨周公之相也艱以婉艱以婉故其功顯且
夫拮据捋荼憂勤以思周公豈願哉然欲堯舜君民以
重自任是弗容能也五就辛勤一訓諄複伊尹豈樂哉
然欲賡歌一堂都俞數語是弗可得也雖然有聖賢之
時有聖賢之權有聖賢之道時之所在而權用焉權之
所在而道形焉故曰禹臯伊周則一轍也漢唐非無相
也髙惠之間大業已定然而寛大襟懐不無猜防之心
鎮静基業不無動搖之患諰諰然周護宻備而不敢肆
蕭曹之為相也何其畏且謹也孝宣非不曉解也傷其
過曉解也精明有餘而寛裕不足以嚴相徇而不知相
濟雖或號為寛大而所就無幾丙魏之為相也何其懍
且促也太宗雖好名雅有志於前古之規轍一時翕合
諫諍征伐悉有其人藉第弗皆當也然總持其綱以遂
其君臣相與從事之意而有可否焉房杜之為相也何
其裕且整也明皇非無姿也不由其道鋭而輕明而不
固崇之進也要之也而璟之日又甚淺姚宋之為相也
何其隘且迫也嗟乎數君子之所立雖不無優劣也三
代以來僅有此耳而於大者俱缺焉是不能不令人慊
然也非咎之也望之也惜之也故嘗以謂隨世以就功
名君子所不免也講之平時用之一旦君子所當思也
盡其在我勉其在君君子所當思也隨今為異而不悖
古以為異君子所當思也能其君者孔明也因其君者
漢唐數子也大其君者傅説召公也聖其君者伊周也
神其君者禹臯也作贊襄論
　　燮調論(曾毅齋/)
天地之大則一指也宇宙之廣則一握也古之聖賢出
而有立於斯世夫豈眇其身而自小其用哉劵霄壤為
四肢而不知其有異也貫隂陽為一息而不知其有間
也是故體此以出治者君也體此以佐治者相也君能
是而相不能是其失則孤相能是而君不能是其失則
偏兩能是則昌兩不能是則荒循而星辰時而雨暘鎮
而山嶽寜而河海遂而人民孳而鳥獸亭毒之間無一
毫足以疥吾治則天下理太平立矣帝王盛時疇弗用
是道然而咸若裕如僅見一二語若不切切於是者彼
蓋視為當然而君相所當共留意焉者故隨其效著而
輙及之非差事也周官作大小職以分六卿帥屬事悉
就理綱維是主張是者不容缺也燮理寅亮始立三太
少而一不以他故屑之無幾何也泰和之風藹然薫塞
於四方萬里之間雅頌詠歌迄今不泯則亦有自也然
嘗攷之陳平之於文帝反覆開説言非不切也漢家水
旱盜賊隂陽之變為相者輙不免責非不嚴也自是而
來未見有如雅頌之所稱者則是何故後元以降熈然
豐殖亦云可矣政恐干戈之禍暫息穹壤之和俶集醖
釀淑郁於五六十載之間天與人因治與時偶兩相際
焉有非六出竒計者所能獨了是也不然天馬白麟黄
龍五鳯遽以為隂陽和嘉瑞應且謂黄霸二三君子實
召之寜不啓窽言滋媚習乎兹非為是鍥論也漢之君
責其相則是而所以責其相則非也朝夕汲汲困其身
於簿書期㑹㫁獄聽訟之叢俾之惶焉怛焉救過之弗
給何暇從容静嘿思所以與天地造物接哉雖然誠與
天通念與事接兩不相掩夜以繼日坐以待旦此心運
用初何有一刻息機務酬酢要不容以自逃陶鈞斡旋
要不容以自已顧不與之俱馳而淪於叢脞以自累則
一念明淨一念貫通也一事端忠一事感格也交際同
流太和保合天地逺乎哉作燮調論
　　經綸論(曾毅齋/)
天下大物也不可以小智私不可以小道持必有大於
是者從而掎挈焉運動焉斯可以乆安長治而無後患
蓋萬鈞之鼎非烏獲而舉之則必絶臏以斃器一不用
而置之於屏處則菌衣生之蝸蛛叢之不至於腐壊不
止也古之君子出而佐人之國静則觀勢動則觀變經
營圖回不敢暫息為是物也大易曰雲雷屯君子以經
綸經綸為言猶曰運用區處各有攸當四方萬里必使
無一隅偏而不舉也必使無一民梗而不帖也必使無
一事悖而不順也如斯而已矣而或者獻疑曰開闢也
創造也是之須爾守成其何庸所謂開闢云者天地劃
分人獸交迹疆理弗辨綱常弗立天下不可一日居也
則必正民彛設民極辨正體經綱維分畫發十三卦之
藏使民用以足夫是以四方正而萬民奠古之人有為
之者風后力牧舜禹臯陶之佐其君是也所謂創造云
者上無明君下無賢臣紀綱蕩然制度隳然八紘絶而
四維墮天下不可一日堪也則必興師鞠旅南征北伐
以救瘡痍以脱塗炭夫是以基緒植而事功成古之人
有為之者伊尹太公之佐其君是也又其下也志於立
國而未必為民志於取天下而未必憂天下然而權謀
之中有仁義焉戰伐之中有公恕焉是亦可以自附於
前古之人有為之者張子房諸葛孔明之佐其君是也
若夫有盈可持有成可守統紀素明也禮法素具也京
師有奠枕之安邊陲無挿羽之警則雍容廟堂唯諾殿
陛光輔太平優游樂嵗尚何以經綸為哉雖然竊嘗譬
之人之少也四體盛强百骸堅耐觸風冒露一無不可
而六氣運行間所侵薄猶不能不為鍼熨攻療之具况
其壯乎况其老乎一指之大一脛之瘇豈無如賈誼之
所當憂者乎養以膏粱伐以藥石豈無如崔實之所當
審者乎在膏之上在肓之下豈無如秦緩之所當防者
乎風寒數處何者當先禦脉病人病何者當速療昔人
有言無病而服藥與有病而不服皆足以殺人作經綸
論
　　用望論(程大昌/)
用人望以順衆嚮也一鄉一國之望一鄉一國嚮之矣
天下之望天下嚮之矣衆固嚮之我獨置之是為咈衆
咈衆者衆亦咈我也我之所用衆不謂是我之所措衆
莫肯孚其咈衆邪適以自咈也且其嚮是人也以謂是
惟無用用之決能表治而福民也吾其咈之彼謂我遏
膏澤使不流也雲行於天雷震於地未遽雨也而槁民
有生意焉意期之故心嚮之也是以君子乘此機而用
此人也則功未效而成形已著於事先矣舜之用賢也
元凱先焉為元凱者非不能施功而水土自平也不用
力而五教自叙也選用之初天下固許舜以為功者何
也是十六人者世濟其美斯民注其耳目乆矣堯未及
用則天下欎欎如有負焉舜申其欎欎則天下欣欣如
有獲焉是元凱雖未功而天下固必其功矣舜非能悦
天下也而能不咈乎天下也是謂以民治民以天下治
天下因其嚮而答之之謂也且夫衆望所屬固有父天
下而號天下之大父者又有能子一邑而得冠天下之
名者至於景星之覩龍門之登鳳鳴朝陽之賀心順嚮
之徃徃以其人之用舍卜天下之幸不幸豈可咈其嚮
而無所答邪是故以已用人庸有不宜而因衆用望者
無適而不宜也衆望在循吏則龔黄用矣衆望在名節
則嚴周聘矣衆望以舊士為重則紀顧之徒擢於晉衆
望以文儒為重則瀛洲之選重於唐彼以所欲嚮之我
以所嚮用之縱横曲折豈有時而不宜哉故周人典賢
之法因民之所自擇而還使之入長出治孟子用賢之
術必徇國人之所共賢而徐加採擇其亦求順衆嚮而
宜天下者矣
　　諏訪論(曾毅齋/)
嚴尊卑者謂之分畫上下者謂之勢通彼此者謂之情
達可否者謂之辭分與勢有截情與辭無窮是故賢且
明者不以分廢情不以勢廢辭守其分履其勢巋然其
崇而弗有其崇燁然其榮而弗有其榮降而下之抑而
晦之使天下之人無智愚無賢不肖欣欣然津津然皆
欲自進於其前而無所於憚有言得聞有語得達辭之
喜怒者情之屈伸也辭之善惡者情之好惡也㑹通焉
紬繹焉一人之辭無阻抑捍絶之憂則一方之情無壅
底滯塞之患推而大之八表以達萬事以察功緒以挈
民庶以悦勲績以傑聲實以晰古之善相人之國者捨
是何説哉不善者反此昂昂然􁀿􁀿然使人仰之如天
神之尊而不敢親望望然皆將求去之之不暇敢有言
乎有言矣敢盡言乎一節之塞萬善之窒一隅之蔽萬
法之敝無疑也雖然世未有如是之人而足以佐人國
也世未有如是之襟懐器局而能成大功立大業也然
而尊固根於卑養尊之乆者有時乎不自卑髙固基於
下養髙之乆者有時乎不自下富驕貴侈豈期而至獨
不防其將也哉况夫輕王公藐大人世每不多見而仰
視貴人之光容則低回瑟縮而不敢近者比比皆是鋭
然而進恐然而退蒼然而來慴然而去夫豈少哉嗚呼
千百人中而有一人焉不獲其情固未足以疵吾相然
使千百人中而有一人焉不獲其情亦豈足以示吾相
哉且夫還贄貌執之士多至百人又多至千人使其皆
賢也則必如閎散顛适著其聲者矣而未聞焉其不足
以進於周公之前亦明矣而僕僕吐握不敢少後豈直
借此以自牧哉諮諏訪問當必有在不然虚揖黙拱一
覿而退竊意聖人不爾為也一家之中有子弟焉有臧
獲焉有親故鄰曲焉通其情達其意使洞然無所隔是
家道所由以肥也戞戞然藐而不之接恩怨爾汝懵不
聞焉則家必睽睽則替矣是相天下之説也作諏訪論
　　選掄論(曽毅齋/)
君不能自治故屬之相相不能獨任故屬之人一日萬
機之繁千官億醜之多寸心兩耳目之聰明安能盡籠
而睹記焉是必有屬故夫君屬之相相屬之卿卿屬之
監司監司屬之郡上下相維等級相傳然而散之下則
衆歛之上則寡崇正斥邪進賢退不肖提綱挈領相實
任責寜不大哉寜不重哉然嘗聞之天之生人也氣不
皆全也一有偏焉性質以異隂柔陽剛各品殊形賢者
常少而不肖者常多君子常難逢而小人常滿天下此
一説也苗莠相欺朱紫相奪偽假真售姦託直遂出入
翻覆千蹊萬轍有未易以窺且詰此又一説也君子常
剛小人常柔君子多梗概小人多脂韋君子惡詭隨小
人喜順適而又身為天子之宰輔崇嚴威重每未易以
犯徃徃熟聞軟媚而聽激烈正直之言則易驚習見柔
順而逢剛方挺特之士則易憚此又一説也矧夫揆之
於時所忌者若人也揣之於俗所便者若人也所與親
者未必樂斯人也則進之終弗安所與處者未必快斯
人也則用之終弗果雜是數説有一柴於胷次間則變
目易耳移情改意姦且佞進而賢與君子日以逺矣嗟
夫一賢見踈未足恤也一不肖見用未足慮也然亦有
以外補利害試一數之者乎一路之間輕畀一節纔一
節耳而一路為之騷一郡之間輕畀一麾纔一麾耳而
一郡為之擾始有所牽而求以悦一人終有所悞而至
於不悦者千萬人即其千萬人所不悦者而推原之則
亦豈無所歸也哉又况所牽者愈上則所不悦者愈大
矣雖然於此有鈞焉於此有衡焉運之於中提之於上
洪也纎也良也窳也軒也輊也悉聽物自取而不亂以
人不參以已則賢不肖判君子小人不至於易位而天
下定矣作選掄論
　
　
　
　
　
　古文集成巻四十二
欽定四庫全書
　古文集成巻四十三　　　宋　王霆震　編
　　前已集五
　　　論
　　王者不治夷狄論(東坡/)
　　　東萊批(統體好前面開説長後正説甚短讀之/全不覺長短蓋後面一句轉一句故也)
　　　(大凡罵題先説他好然後罵中間/出入意外説戎乃筆力髙人處)
　　　郎學士曰(出公羊傳註公墓誌云秘閣試六論/舊不起草以故多文不工公始具草)
　　　(文義粲然/時以為難)
　　　斆齋評曰(此篇論春秋不治夷狄其不治者乃/所以深治議論儘有味中間鋪叙齊)
　　　(晉行事未能純為中國秦楚行事未能純為夷/狄聖經終抑夷而尊夏者此正可見其用法至)
　　　(詳處末又説戎之㑹公不/敢深責其禮文意亦髙妙)　全篇並東萊批註
夷狄不可以中國之治治也(説大意起/頭有力)譬若禽獸然求
其大治必至於大亂先王知其然是故以不治治之治
之以不治者乃所以深治之也(鎻處有力/亦使得體)春秋書㑹戎
於潛何休曰王者不治夷狄録戎來者不拒去者不追
也(公羊隠/二年)夫天下之至嚴而用法之至詳者莫如於春
秋凡春秋之書公書侯書字書名其君得為諸侯其臣
得為大夫者舉皆齊晉也(書公如葬齊桓/公之類是也)不然則齊晉
之與國也(如宋衛陳鄭之屬/皆齊晉相與之國)其書州書國書氏書人其
君不得為諸侯其臣不得為大夫者舉皆秦楚也(書州/如荆)
(人來聘之/類是也)不然則秦楚之與國也(間架○立二段若无/處結便不成文字亦)
(本原毁郎曰如崇如介人如/江黄之屬皆秦楚相與之國)夫齊晉之君所以治其國
家擁衛天子而愛養百姓者豈能盡如古法哉(散説若/不如此)
(散説都无氣此等/皆是放散錯綜處)蓋亦出於詐力而參之以仁義是亦
未能純為中國也(此是段中有力處○此二段/説得中國所以不與夷狄處)秦楚者
亦非獨貪冒無恥肆行而不顧也蓋亦有秉道行義之
君焉(如秦穆公楚/文王之流)是秦楚亦未至於純為夷狄也(有力/處○)
(意在/後)齊晉之君不能純為中國而春秋之所與者常嚮
焉(再整頓説/起解前去)有善則汲汲而書之(下字切○如書齊桓/召陵之盟晉文城濮)
(之戰/之類)惟恐其不得聞於後世有過則多方而開赦之(如/齊)
(桓滅項則書師滅項晉/文召王則曰王狩之類)惟恐其不得為君子秦楚之君
未至於純為夷狄而春秋之所不與者常在焉有善則
累而後進(如荆之入蔡伐鄭則以州稱至於來聘/則曰荆人焉所謂善累而後進者類此)有惡
則畧而不録以為不足録也(見所以不與處○商臣弑/其君頵止書楚子卒所謂)
(畧而不録/者類此)是非獨私於齊晉而偏疾於秦楚也以見中
國之不可以一日背而夷狄之不可以一日嚮也其不
純者足以寄其褒貶則其純者可知矣(統鎻冇力○斡/前後意此句最)
(得體好/斡下意)故曰天下之至嚴而用法之至詳者莫如春秋
(説盡了他/又生意)夫戎者豈特如秦楚之流入於戎狄而已哉
(意外一篇好處在此説正意/了自此已下一句轉一句)然而春秋書之曰公㑹戎
於潛公無所貶而戎為可㑹是獨何歟夫戎之不能以
會禮㑹公亦明矣此學者之所以深疑而求其説也(㸔/上)
(説戎狄全无分解處人皆以為如是重深絶不治/處今乃出入意外而説戎如此乃見其筆髙人處)故曰
王者不治夷狄録戎來者不拒去者不追也夫以戎之
不可以化誨懐服也彼其不悍然執兵以與我從事於
邊鄙固亦幸矣(此輕説過便見不治/繳結有力結前後意)又况知有所謂㑹
者而欲行之是豈不足以深嘉其意乎(彼自中國説入/夷狄此自夷狄)
(説入中/國來)不然將深責其禮彼將有所不堪而發其暴怒
則其禍大矣(見不治治/之本意)仲尼深憂之故因其來而書之
以㑹曰若是足矣是將以不治深治之也(結得盡處/一過好)由
是觀之春秋之疾戎狄者非疾純戎狄也疾夫以中國
而流入於戎狄者也(闗鎖上面无此則/前散漫○結有力)
　　匈奴論(東萊/)
治天下者不可以夷狄之强弱為中國之安危使夷狄
之勢强耶則吾中國之不可不治也使夷狄之勢弱耶
則吾中國亦不可不治也吾知治吾中國耳彼夷狄奚
有於我哉譬之治家者睦其宗族制其童僕謹其扄鐍
髙其垣牆此治家之常法也是法也不為鄰之厚而増
不為鄰之薄而損不為盜賊而設不為無盜賊而廢蓋
是數者之法為吾家而設非為鄰里盜賊而設也惟治
天下者亦然夫中國之與夷狄其不相為用乆矣仰觀
天文俯察地理北戎為胡門自三危而至於朝鮮所以
限戎狄也南戎為越門自岷山而至於甌閩所以限蠻
夷也是中國之與夷狄風俗不同嗜慾不同彼之休戚
何豫吾之利害哉是故先王之待夷狄其來不喜其去
不怒其欣然而朝覲也特象胥之職爾特行人之職爾
(禮秋官象胥之職掌蠻夷閩貉戎狄之國使掌傳王之/言而論説焉以和親之盛行人之職掌大賔之禮及大)
(客之儀以親諸侯九州之外謂之/蕃國世壹見各以其所貴寶為贄)吾心初不為之驕其
悍然而侵畧也特司馬之職爾特士師之職爾(夏官大/司馬之)
(職掌建國之九法以佐王平國秋邦士/師職掌國之五禁之法以左右刑罰)吾心初不為之
沮彼方紛然自來自去而治吾中國者亦未嘗一日廢
焉及至後世當夷狄之强則自以為危危則戒戒則治
當夷狄之弱則自以為安安則怠怠則亂故夷狄之强
弱雖不足為中國之安危而實兆中國之治亂此無他
為人君不能自治中國而每以夷狄為輕重也漢自宣
帝之前匈奴盛而漢以治自宣帝以後匈奴衰弱而漢
以亂觀宣帝以前太史之所書曰某年匈奴入雲中某
年匈奴入上郡某年匈奴入朔方誠艱難多事之時也
觀宣帝以後太史之所書曰某年斬郅支單于祠郊廟
某年呼韓邪單于來朝改元某年單于來朝赦天下誠
太平無事之時也有艱難多事之形而天下反治有太
平無事之形而天下反亂獨何歟多事則勤而修政無
事則怠而佚豫此治亂之所以分也吾嘗謂漢祚之亡
不在於元帝而在於宣帝不生於王莽之强而生於渭
橋之謁焉彼匈奴自髙帝以來桀驁不賔非祖宗之治
不若宣帝特其勢自强耳及宣帝之世欵塞來王非宣
帝之治過於祖宗也特其勢自弱耳初無一毫豫於中
國而宣帝乃以為功光祖宗張皇其事以震耀於後世
元成以下習熟見聞遂以為祖宗之所患者獨匈奴今
匈奴既服則天下無復多事矣遂盤樂怠傲以至於亡
豈非宣帝有以啓之耶自古深謀逺慮之士多以為無
外患則有内憂晉與楚戰於鄢陵范文子不欲戰曰盍
釋楚以為外懼乎此知其一而未知其二也夫人臣之
告其君不能使之悟而徒欲其懼使夷狄敵國常强則
君猶警懼敵國之患去則君必驕矣是其説雖足以致
今日之懼亦所以啓他日之驕得失適相半耳盍若告
人君以治内之説彼夷狄敵國之或盛或衰外患之或
有或亡皆無豫於吾事惟専意於治内而已如是則吾
説可以常行而無弊矣此又進言於君者所當知也
　　和戎論(止齋/)
後世之師不可以三代用也非三代之不可用也後世
之不能三代也昔湯之於葛伯大王之於狄人嘗卑而
下之矣然皆出於睦鄰之誠心而非所以餌敵故惟商
周而後可以為之未能商周而襲其跡則將自斃以資
冦何者惟有得天下之道而無取天下之心者可以無
事於術而聽其自爾也漢之髙帝自惟其無商周之徳
也故其圖天下一出於術欲離之故合之欲奪之故予
之雖其道異乎湯武然世之善論者未始不多其自知
之明而審其所處也方其羣雄競馳躡足而爭赴者亡
秦氏也周章百萬之師戰於麾下以嬰其鋒而已虀粉
於章邯之手沛公誠勇者詎能徑入之哉故為之舒遲
容與隂以利㗖秦將及秦將一欲連和而嶢闗之戰已
合矣髙帝之入秦也和也項氏手裂土宇錯建諸侯之
國其綿壤千里為楚漢輕重者無出齊右也故虜魏豹
蹙陳餘帝皆付之韓信而無憂獨念夫田齊之强桀猾
變詐未易以力鬭乃遣酈生説之食其之説一諧而淮
隂之衆俄集於厯下則髙帝之下齊也亦和也至其身
以屢衂之卒抗雷轟焱至之楚轉戰五年棄官軍而狐
竄者屢矣帝之意知夫漢之不楚敵也而惟和可以驕
之滎陽之圍嘗請和於楚矣而羽不聽蓋有范増者在
而帝之計未行也漢之四年也羽以兵少食盡自申鴻
溝之約當是時籍志衰矣漢得天下之半若可以氣要
而威制之也而方懽然與之畧無難色帝豈忘羽者耶
東兵未反國而垓下之追曵踵而至史臣以為良平之
謀不知夫髙帝之蓄於數年者蓋至此始獲逞也髙帝
所以滅項者抑又以和也嗚呼而今而後知夫豪傑有
志之主其所以有就於天下者未可以小廉曲謹論也
髙帝之仆勁敵而俱以和市之使帝不忍食區區之言
負信誼於天下則大事去矣安能基四百年之業哉故
夫髙帝之深持不校之形以陷敵人於術中者君子皆
不之罪蓋其圖天下者重而負人者輕故也後之豪傑
有志之主能三代則三代若猶未也得如漢髙亦足矣
　　易敵論(止齋/)
國雖小不可以無人侮之也以無人侮人之國者是易
敵也夫易敵者兵家之深忌而天下之至危道也古之
人亦有犯兵家之深忌而涉乎天下之至危以濟者矣
而不可以常韓信之將兵楚漢無與侶者矣而猶有難
於其人其擊魏也必知其不將周叔而將栢直始以嬰
孩視之及其破趙亦幸夫李左車之計不行而後喜夫
以區區之趙魏而有二子者為淮隂之所難使二子而
用則信之得志未可知也嗚呼天下豈有無人之國哉
吾觀賈誼之謀匈奴欲以五餌㗖之而不知中行説之
教其君者正欲其絶漢物趙涉之説條侯自以為從天
而下之計而吳有田禄伯者其計適侔於涉唐太宗揣
髙麗之上䇿而劉盧之䇿果合於太宗則夫詭思竒慮
之士靡國無之用兵者挾已之長而短人其危也哉知
彼而不知已此兵法之所殆也雖然輕敵者敗重敵者
無成功何者傲之固不可畏之亦不可過甚也將之用
兵必畏其有人則亦何徃而可善料敵者亦以其勢揆
之不怯其强而怯其弱不憂其勝而憂其敗蓋惟强者
易忽而勝者易驕弱者常危而敗者常戒也驕與忽之
心勝則賢者之謀不入一危而戒則屈已以下人必有
出而扶持之者矣蹇叔之言不用於秦師方興之日伍
員之諫不行於夫差屢勝之後至於秦師壓境則鄭伯
倉皇求計於之武㑹稽之恥句踐屬心於種蠡無他强
弱勝負之勢使然也君子之料敵必於此乎卜之故夫
窮冦不之迫而立喪埀亡之國必寛而假之者蓋恐夫
急攻疾取所以深其慮合其交而使之自為計也嗚呼
守即墨而田單奮入郢而申包胥哭此燕吳之所以反
大敗於齊楚也悲夫
　　知敵論(林光朝/)
以兵餌敵此最䇿之下者也而鄭楚以此獲勝何哉蓋
必先知夫敵人之情偽而後可用者也茍或敵人之情
偽我有所不知我之詭謀敵之諜者或得以知則其謀
不可用而其兵不可勝也北戎之貪鄭人知之因其貪
而餌之以兵彼惟貪是視也詎知吾有三覆之謀耶吳
人之輕楚人知之因其輕而誘之以師彼惟輕是視也
詎知吾有三覆之謀耶故貪則餌之輕則誘之不貪不
輕而後兩敵之勢等吾於此亦有術以待之名曰審機
彼之大臣相疑也吾則多出間諜以惑之彼之將臣失
權也吾則虛示讒謗以擾之帳下之情變則敵酋可襲
水旱之禍亟則邊民可誘未有可勝之機則拱以待一
旦之變已有可勝之勢則隂以鼔三軍之心如是而乆
之以嵗月持之以謹重勿以少挫而傷吾之氣勿以少
勝而驕吾之氣勿以無功而墮吾之氣勿以老師而憂
吾之氣氣既充實兵既持静而後可以觀敵人之變若
是而不全勝者吾未之信也
　　武備論(止齋/)
人有常言曰兵者治世之所諱也治世之士不言兵治
世之民不執兵變刀為犢變劒為牛變矛㦸為鋤耰變
營壘為畎畆凡鳥占雲祲金版六韜之書皆束之髙閣
使天下不復知有兵之名然後足為至治之極嗚呼何
其不思之甚邪治世雖未嘗好戰也亦未嘗忘戰也雖
未嘗用兵也亦未嘗去兵也先王於太平至治之世嚴
師徒肅號令謹閱習所以銷患於無形保治於無極曷
嘗以兵為諱哉且虞周之時為治邪為亂邪雖甚愚者
知其為至治也舜當至治之時固可以忘戰而去兵矣
然典謨所書在内則明射侯以為教養之術在外則奮
武衛以為備禦之防汲汲然惟恐兵之未練固未聞其
以兵為諱也武王之時為治邪為亂邪雖甚愚者亦知
其為至治也武王當至治之時固可以忘戰而去兵矣
然司馬所掌於春於夏則有振旅苃舍之名於秋於冬
則有治兵大閲之法汲汲然惟恐兵之未練固不聞其
以兵為諱也舜之備既具固可以鼓琴而詠南風之詩
武王之備既具固可以建櫜而奏戢戈之頌人見其鼓
琴之逸而不知其為備如此之勞也遂以為舜之治盡
於鼓琴人見其建櫜之易而不知其為備如此之難也
遂以為武王之治盡於建櫜使鼓琴可以盡舜之治則
房琯之惑董廷蘭何為有陳濤之敗邪使建櫜而可以
盡武王之治則始皇之鑄金人十二何為有勝廣之亂
邪鼓琴一也舜則可以琯則不可者有備無備之分耳
建櫜一也武王則可以始皇則不可者有備無備之分
耳房琯不善學舜者也始皇不善學武王者也論至於
是孰謂練兵嚴備非太平之先務也愚故曰兵者非治
世之所諱者也大抵銷兵不足以銷兵惟治兵乃可以
銷兵偃武不足以偃武惟講武乃可以偃武人徒見文
帝之結和比鄰煙火萬里以為偃武之功也殊不知文
帝所以致此者以有細栁棘門之備而已人徒見章帝
之儒館獻歌戎亭虚堠以為偃武之功也殊不知章帝
所以致此者以有金城戍邊之備而已人徒見太宗之
四夷冠帶胡越一家以為偃武之功也殊不知太宗所
以致此者以有殿廷習射之備而已晉武帝當平吳之
後可謂治矣恃其治而撤去州郡之備終致五胡之亂
豈非忘戰之害乎元宗當開元之後可謂治矣恃其治
而撤去中國之備終致禄山之亂豈非忘戰之害乎徳
宗當興元之後可謂治矣恃其治而撤去河朔之備終
致藩鎮之亂豈非忘戰之害乎由是觀之銷兵乃所以
召兵閲武乃所以偃武其理甚明無足疑者然則人君
當無事之時其可不為先事之備乎抑嘗謂衆人之所
輕乃明君之所重衆人之所後乃明君之所先凡開闔
操縱之權固非常情之能窺測也何以知之以光武之
事知之當用兵之際衆人之所重者騎射也所輕者詩
書也光武乃投戈講藝息馬論道於戰馬擾攘之中而
篤仁義禮樂之用輕人之所重重人之所輕非有先物
之幾孰能與於此乎當偃兵之際衆人之所先者文事
也所後者武備也光武乃疏築亭障脩明烽燧於宴安
閒暇之中而嚴守禦捍防之備後衆人之所先先衆人
之所後非有先物之幾孰能與於此乎天下方尚武吾
獨示之以文天下方尚文吾獨抗之以武一弛一張與
時推移彼見其勝敵謂之勇見其治國謂之柔是皆刻
舟膠柱而求其迹者也烏足以知光武
　
　
　
　
　
　
　
　古文集成巻四十三
欽定四庫全書
　古文集成巻四十四　　　宋　王霆震　編
　　前已集六
　　　論
　　本論(歐陽修/)
　　　東萊批(讀之易使人委靡然而/筆刀皆藏在裏面了)
佛法為中國患千餘嵗世之卓然不惑而有力者莫不
欲去之已嘗去矣而復大集攻之暫破而愈堅撲之未
滅而愈熾(練句/下字)遂至於無可奈何是果不可去耶蓋亦
未知其方也夫醫者之於疾也必推其病之所自來而
治其受病之處病之中人乘乎氣虚而入焉則善醫者
不攻其疾而務養其氣氣實而病去此自然之效也故
救天下之患者亦必推其患之所自來而治其受患之
處(就譬喻/立綱目)佛為夷狄去中國最逺而有佛固已乆矣(有/力)
堯舜三代之際王政脩明禮義之教充於天下於此之
時雖有佛無由而入(此説根源難與/力爭强此弱彼)及三代衰王政闕
禮義廢後二百餘年而佛至中國由是言之佛所以為
吾患者乘其闕廢之時而來此其受患之本也(此應/前)補
其闕脩其廢使王政明而禮義充則雖有佛無所施於
吾民矣此亦自然之勢也(此亦應/前道理)堯舜三代之為政(此/雖)
(叙事迹再整頓説堯舜三/代起○一段中有三節)設為井田之法籍天下之人
計其口而皆受之田凡人之力能勝耕者莫不有田而
耕之歛以什一差其征賦以督其不勤使天下之人皆
盡力於南畆而不暇乎其他然又懼其勞且怠而入於
邪僻也於是為制牲牢酒醴以養其體笙匏爼豆以悦
其耳目(説自古以來自冇維/持天下道精宻如此)於不耕休力之時而教之
以禮故因其田獵而為蒐狩之禮因其嫁娶而為婚姻
之禮因其死葬而為喪祭之禮因其飲食羣聚而為鄉
射之禮非徒以防其亂又因而教之使知尊卑長幼凡
人之大倫也故凡養生喪死之道皆因其欲而為之制
飾之物采而文焉所以悦之使其易趨也順其性情而
節之所以防之使其不過也然猶懼其未也又為立學
以講明之故上自天子之郊下至鄉黨莫不有學擇民
之聰明者而習焉使相告語而勸誘其愚惰嗚呼何其
備也(結得有力勾上生下事並見周/禮地官及儀禮前漢食貨志)蓋堯舜三代之為
政如此其慮民之意甚精治民之具甚備防民之術甚
周誘民之道甚篤行之以勤而被於物者洽浸之以漸
而入於民者深(接有力/有骨)故民之生也不用力乎南畆則
從事於禮樂之際不在其家則在乎庠序之間(此四句/繳盡前)
(意/)耳聞目見無非仁義禮樂而趍之不知其倦終身不
見異物又奚暇外慕哉(與前/相應)故曰雖有佛無由而入者
謂有此具也(結得/好)及周之衰秦并天下盡去三代之法
而王道中絶後之有天下者不能勉强其為治之具不
備防民之術不周佛於此時乘間而出(相/應)千有餘嵗之
間佛之來者日益衆吾之所為者日益壊井田最先廢
而兼并游惰之姦起其後所謂蒐狩婚姻喪祭鄉射之
禮凡所以教民之具相次而盡廢然後民之姦者有暇
而為他其良民者泯然不見禮義之及已夫姦民有餘
力則思為邪僻良民不見禮義則莫知所趨佛於此而
乘其隙方鼓其雄誕之説而率之則民從而歸之矣又
况王公大人徃徃倡而驅之曰佛是真可歸依者然則吾
民何疑而不歸焉幸而有一不惑者方艴然怒曰佛何
為者吾將操戈而逐之又曰吾將有説而排之何其不
思之甚也夫千嵗之患徧於天下豈一人一日之可為
民之沉酣入於骨髓非口舌之可勝然則將奈何曰莫
若脩其本以勝之(欲使下二事故/先立此一句)昔戰國之時楊墨交
亂孟子患之而専言仁義故仁義之説勝則楊墨之學
廢漢之時百家並興董生患之而退脩孔氏之道故孔
氏之道明而百家自息此所謂脩其本以勝之之效也
(此應上一句/以結此篇意)今八尺之夫被甲荷㦸勇蓋三軍然而見
佛則拜聞佛之説則有畏慕之誠者何也彼誠壯佼其
中心茫然無所守而然也一介之士眇然柔懦進趍畏
怯然而聞有道佛者義形於色非徒不為之屈又欲驅
而絶之者何也彼無他為學問明而禮義熟中心有所
守以勝之也(首尾/相應)然則禮義者勝佛之本也今一介之
士知禮義尚能不為之屈使天下皆知禮義則勝之矣
此自然之勢也
　　明論(老泉/)
　　　迂齋批云(此等意脈亦自戰/國䇿來曲盡事情)
　　　又批云(主意只是不測亦是一要字雖未免挾/數用術之説然理亦如此立法攻堅攻)
　　　(鍛亦/然)
天下有大知有小知人之智慮有所及有所不及聖人
以其大知而兼其小知之功賢人以其所及而濟其所
不及愚者不知大知而以其所不及喪其所及故聖人
之治天下也以常而賢人之治天下也以時(又添一常/字時字襯)
(上兩/段)既不能常又不能時悲夫殆哉夫惟大知而後可
以常以其所及濟其所不及而後可以時常也者無治
而不治者也時也者無亂而不治者也日月經乎中天
大可以被四海而小或不能入一室之内彼固無用此
區區小明也(回/䕶)故天下視日月之光儼然其若君父之
威(以其/不測)故自有天地而有日月以至於今而未嘗可以
一日無焉天下嘗有言曰叛父母䙝神明則雷霆下擊
之雷霆固不能為天下盡擊此等輩也而天下之所以
兢然不敢犯者(時/)有時而不測也使雷霆日轟轟焉(意/未)
(反説以/言之)遶天下以求夫叛父母䙝神明之人而擊之(如/此)
(則與不/測相反)則其人未必能盡而雷霆之威毋乃䙝乎故夫
知日月雷霆之分者(闗鎻一/明字)可以用其明矣聖人之明
吾不得而知也(聖人用明一節分曉故不待/詳説此文字緊慢用舍之法)吾獨愛夫
賢者之用其心約而成功博也吾獨恠夫愚者之用其
心勞而功不成也是無他也専於其所及而及之則其
及必精兼於其所不及而及之則其及必粗(㸔他下専/兼字與精)
(粗/字)及之而精人將曰是惟無及及則精矣(曲盡/人情)不然吾
恐姦雄之竊笑也齊威王即位大亂三載威王一奮而
諸侯震懼二十年是何修何營耶夫齊國之賢者非獨
一即墨大夫明矣(少則/易及)亂齊國者非獨一阿大夫與左
右譽阿大夫而毁即墨者幾人亦明矣一即墨大夫易
知也(少則/易及)一阿大夫易知也左右譽阿而毁即墨者幾
人易知也從其易知而精之(却有不/側者存)故用心甚約而成
功博也天下之事譬如有物十焉吾舉其一而人不知
(此以其所及濟/其所不及之喻)吾之不知其九也厯數之至於九而不
知其一不如舉一之不可測也而况乎不至於九也(言/人)
(未必有知九之/智徒强作耳)
　　質論(陳謙/)
人之情樂趍於文而不便於質何以哉惑於所觀也觀
人者常厭其陋觀乎人者常恥其不足一厭焉一恥焉
舉斯二者而求兩當焉則宜其不便於質也且夫侈靡
之未具也人情無趍也安焉而已矣不雜也朴焉而已
矣喜新而厭故自夫靡靡者之眩其觀也然則蓋人情
之靡敝而非其正也今反之本則旁愧投乎人之靡敝
則不得色且不獨此也天下方有甚迫之勢謀不給力
不贍也而猶狥耳目之末不肯少貶乎觀聽之際請譬
之千金之家出煩而用廣貲已耗而無之矣然而冠婚
喪祭凡動乎人之所觀者尤竭力以事之甚者鬻焉貸
焉以求足焜燿之飾何者彼之情不平乎自殺於不足
之名也嗟夫孰知夫儒者之室木器之苦窳綈褐之故
陋而詩書道徳之光華然有以衣被之也今之患者皆
曰無財凡為是征㩁裒歛之苛者皆以是故也曷不要
其質而推之堯之屋不剪椽不斵也文帝之衣綈也舄
革也若今之世必欲人之所為唐堯歟漢文歟則豈不
姍笑之以為享天下之奉何其自槁如此也古之裕天
下者於已皆有所忘今天下之勢方迫外而遺虜也内
而奉宗廟也上而禄吏也下而廩兵也執計者偲偲然
有不繼之憂而太平之矩度所以耀於觀者甚未泯也
郊祀以不文為不重賚賜以不渥為非體用度以不廣
為非稱服御所過絳綺文綉交映於道路走卒繫紐輿
馬被金玉用器服具紛如也百官有司煥如也唐堯漢
文嘗以此示民否乎况居天下之半而用之不給時乎
其不屑於損也豈其為天下之大而不美乎觀也欲適
於所觀而廢天下之大計亦惑矣康定之初有以日食
請罷撤樂執政曰不可既而北虜行之則深以為悔夫
其始之不可者豈非以不美於所觀哉美於目悔於心
奚擇焉盛徳之事捨之而不為而方今求生財之不已
吾亦恐後來之悔也作質論
　　一論(陳謙/)
物不能以相物夫物之不能以相物者何也非才不贍
智不足也夫彼我對立於天下兩無以相勝則亦兩無
以相制故必虛心而兩聽焉於是不物於物者得以制
其權嗚呼非以物之不一而我之一也歟衡垂於空輕
重就焉而衡不移鏡設於堂妍醜過焉而鏡不知夫惟
以我之一不變制彼之多變彼之來無窮我之應也如
初故曰天下之動正夫一者也坐一人於廟堂舉萬鈞
物為之從者其有以一之也今夫操至一之權居可一
之勢有不能自一者吾見其惑也是非牽於首䑕遷就
成於猶豫我與物常相拏於糾紛不定之中以我之擾
擾謂能應物之紛紛可信也哉是以君子貴一事不一
謀欲一也謀以處事者也謀於一人而或變於他人此
事之所以愈不一也雖然有本惟公故一溺而偏私而
沮也惟定故一静而明躁而紊也惟精故一審而専懵
而惑也惟和故一忌成疑矜成戾也曹參之繼何也始
也隙終也隨茍可以安民守之而不失終不以私害公
故曰惟公故一也子産之相鄭也始也民欲殺之終也
民歌之茍可以利國安之而不變終不以躁妨定故曰
惟定故一也充國之計邊始而是者十五終而是者十
八吾亦不知也人亦不知也所瞭然者吾計之勝也故
曰惟精故一也房杜之謀國始而非如晦不能㫁終而
卒用元齡䇿而在彼不知也在此亦不知也所洞然者
欲謀之濟也故曰惟和故一也嗟夫抗焉而公確焉而
定灼焉而精比焉而和孰能行此四物者可與語天下
之事哉今世之患最患乎民聽之惑也民非自惑也示
之者無介然之守也朝廷建一事出一令茍有罅隙之
可尋則皆執文以要其上幸者希恩罪者覬原夫是之
謂執文以要其上可刼之勢也民之私相與且不可况
下之於上哉然天下安為之者則亦以執之而上之人
嘗與我遷焉故也夫民情之無窮而我與之為無窮此
何異物之相物而安取夫制天下之動者哉曹侍中有
守者也一執而不行再執而不行三執而行之或者袖
手而傍睨於是得以行其姦然則不一者豈惟事之不
集而姦亦生焉可不懼哉
　　要論(陳謙/)
智不貴於周知而貴於灼知權不貴於盡用而貴乎大
用夫舉萬物之長短髙下惟吾之察而窮其抑昂軒輊
皆入吾之的悉之而無遺歛之而無罅君子固亦欲神
其機而舉吾事也然而天下之情無窮而事變之來錯
出聰明運於微妙而制御施於脱略彼其聳動之險情
衒飾之詖行雜然交至於此而吾以臆度采聽之區區
而欲盡其故故夫昔之周於智而盡其用者其卒也為
繁為䙝為不暇給而反以病之而卒亦不享其效何者
天下固利其所不及而輕於要之而亦不平其强及而
敢於欺之也昔者丙吉之在漢不問死傷之羣鬬姚相
之在唐不肯任擇刺史縣令之責其説皆矯且誕及詳
思而切揣之彼其堂奥之邃且宻而欲耳目四方萬里
之逺進見之須臾而根株天下之才此固有所不可繼
而天下固有任其責者也今天下之事吾知其不能以
盡察也而中書之剸決日繁焉今天下之士吾知其不
能以徧識也而三府之召呼日湊焉夫小民之情不習
國之尊來之則無窮而士之至於斯者大抵皆有可喜
之論欲行之學而任之則不酬夫以無窮之變不酬之
情相幻乎吾前而吾日以至誠惻怛之心而當其㑹揣
量布置各有以塞其求而亦卒不一二収其效然則是
擾擾者果何為也哉嗚呼是非欲周知之病邪於此有
要焉民也歟人可也人也歟求於人可也求於人者如
何才於才賢於賢徳於徳誠知其人與賢與徳邪則以
我之所以知之者委之以知人夫何憂此不過灼知於
萬分而大用其一二而天下之事畢矣昔孔子告仲弓
以舉爾所知爾所不知人其舍諸夫天下之事而惟所
知之從疑於不廣矣然吾所不知者所知之人將不我
遺矣則不廣者是無遺之術也嗚呼錙銖而稱之不若
鈞之為徑也龠合而量之不若鍾之為便也知此則知
要矣
　　重論(陳謙/)
天下之勢莫重於所習習者玩之玩者黷之嗚呼勢而
至於黷則情迫而難應求煩而多怨恩施而無所顧紛
然求以塞其難滿之欲而弭其不平之源吾力已窮而
人心猶未艾則習之過也今夫自庶人以上至於公卿
大夫其勢貌之相望固已截然而不可比等而至宰相
則又可知矣逆而睨之蓋如梯天而航海而孰敢習之
夫居天子之左右朝夕與一人謀度議論可生可殺可
與可奪者舉而屬之百執事拱手以聽其所為付其身
於不可必知之中而委其他日於惟所造成之地不敢
以私謀邪計䙝於其前傴僂而趍進倉皇而亟退不敢
指不敢臆故不敢議而又安敢怨惟其然故其端坐之
餘聲峻潔之末觀猶足以懾逺方而憺鄰國使其非心
奸態寢息而不作此必非崇飾振耀强為是以嫮天下
也夫固其居之者如此而已矣夫居之固如此而又安
用抑絶掩遏以與夫人從事於辨數之域而反以自病
也愚觀今之時宰相立乎堂上而百吏各進疏其所欲
得若誅負於鄰而索物於懐袖甚者彼此相排追前後
相扶持敢於自置而不顧少不酬則怨謗憤悱退而發
舒言故情而無所憚嗚呼向之所謂凜然不可黷者夫
誰隳之而邑邑至此今夫庸人之論必曰尊者不可抗
其為尊也下者不可甚其為下也大而容公而通無為
隔天下之善而盡其博而已矣嗚呼通者天下之事嚴
者人臣之法今取夫與天下為喜樂之權而用之出納
之際以求盡天下之情是不為以公而市私者乎昔者
王文正為相張師徳兩及其門則終身斥之而不念李
文公當國新進陳便利者皆屏不奏此不惟嚴之云耳
塞倖而抑貪由此故也故夫欲寛以盡其情乃不勝其
情而卒亦不得其情執古之恕法以御今之極變則亦
習之而已矣作重論
　　備論(陳謙/)
任人之事常患乎勢迫而不暇應計窮而無可為也蓋
立至之機間不容息四空之室智巧莫為之計二者不
幸而君子當焉猶将存什一於千百也茍其勢可以應
計可以為吾未覩夫置之悠悠之地而無後憂者也且
先事而慮慮無遺策過思而求求有餘應當其可為而
不為耳目可及而自窒手足可措而自縶及一旦倉卒
之變彼有怖四體以熟視而已鄭之垂亡也君臣相顧
縮手無䇿幸而得一人焉其言曰吾不早用子夫向不
早用而今以急求猶有其人可求也故賴以濟如無可
求不殆也哉夫為之不整者未必蹶辯之不早者未必
煩孔子曰不曰如之何如之何者吾末如之何也已矣
孟子曰今國家閒暇及是時明其政刑君子不以如之
何為可狃而以閒暇為不可失則玩嵗愒日吾知其必
不為也今之天下不易為者以其難測之也向者之和
非心也含憤而柔之不得已而從之蓋可危而不可安
可慮而不可恃而柄國者不圖遽為之晏然是以屢盟
之日士大夫出而適當之皆有勢迫計窮之嘆今之和
未異於初也夫兩國相持此弱而彼强則和者其倚之
以為固邪亦藉之以為計邪何者可以欵彼之謀而詳
我之備故凡來釁之未我及者皆吾為計之日也玩而
安習而常識者於是乎為之懼矣夫火流於天狐貉戒
焉霜薄於林絺綌具焉古人之智非直為是不切也其
所以豫備者悉矣矧事變之大可畏者乎虜之不賴盟
和必變變必不乆不待智者而後見也豫防之卦隂雨
之詩愚恐有後時之悔也夫有備之國天道從焉試以
吾説乎則勢迫而計窮非所患也作備論
　　制論(陳謙/)
能處人於無用而後能制人於有用夫世未嘗無才可
用者少也幸而有一用焉又皆挾所有以要其上彼則
可用耳而吾不得其用猶故也夫先王之世非其無人
也天下有故悉力而爭趍已事則旋踵晏然而已若夫
名器不假也爵土不濫也彼非擯富貴羞榮寵與人異
情也曰君心也臣手足也心静乎内手足運乎外吾責
也噫身之衛心心亦大哉道之不足其次有制夫制之
説不生於其所畏生於其所恃也恃忠者激恃寵者縱
恃功者戾持其有恃之心而不得當焉則反而狼顧上
之人不熟慮何也倚其力之足以緩其急卒不免優之
以豐其志嗚呼未有用而然如用何捐楚以豢信躡足
之機滋動剖劵以盟霍驂乘之亡益凜君臣相仇不根
於終吾今知制之不可已也今國家之所恃以安者曰
将與兵無事而養有事而用之然而養不以為恩用反
以為憚兵之驕也乆矣諉曰将用之也然而虛籍以自
豐濫功以蓋賞将之驕也亦乆矣諉曰此其小者也有
罪而黜之棄瑕而復之此亦望外之恩也則左右睥睨
盡求故賞故爵猶執券而取之懐袖間且夫報功者人
主事也盡瘁者人臣責也二者實相須不可以相求上
而求之下非甚盛事也為下而上之求焉不亦難乎其
上哉乃知上功差六級罰之不為過而慟哭以死者不
為無説矣議者尚謂創克融之亂使唐再失河朔者不
得一官之故以為時相之咎以愚觀之咎不在此夫鴟
梟之性安徃而不為不祥彼不作於藩鎮則作於肘腋
天下有變非唱則和者捨斯人而誰曽謂一官而足以
弭其不平之心哉彼唐之相知其不可用而制之又不
得䇿乃脱克融以自貽患若克融政當以寜我負卿毋
卿負我之䇿制之耳雖然今之言制者固不在於必予
亦不在於不予要令伸縮在我彼無恃焉可矣抑遏猜
沮不厚於禮不信其衷而奴𨽻視之者吾又不知其説
矣作制論
　
　
　
　
　
　
　
　
　
　
　
　
　
　
　
　古文集成巻四十四
欽定四庫全書
　古文集成巻四十五　　　宋　王霆震　編
　　前已集七
　　　論
　　盡性論(上/)　(張宛丘/)
一言而盡天下之道者性而已夫道之在萬物雖泮散
殊别無所徃而不得然其歸有二而已自内而本之者
為聖人之神故凡大至於參天地廣至於贊化育禍福
大故也而不得蕩其和死生至變也而不得干其常所
以極天下之髙明而寂然不動以待萬物之至者皆道
之在内者也自外而致用者為王者之事故凡觀變以
應天下之動而利用以成天下之務大之為禮樂小之
為政刑所以鼓衆動民而與一世同患無所感而不通
盛徳大業待之以立者皆道之在外者也嗚呼道則廣
矣大矣然不在外則必在内不在已則必在物所謂道
者不外是矣且天下之道不過於内外而内外之道其
初曷出哉凡在内者乃吾之所受於天而虚靜明達無
所待於外者所謂喜怒哀樂之未發者也凡在外者取
吾所受於天者而顯諸形名事物之際與物兩得而布
之天下取諸心而施諸事本乎天而成乎人動於無為
而著於有形使天下萬物䝉其利所謂喜怒哀樂發而
中節者也故内外之道雖殊而同出於吾性故兩言而
盡天下之道者曰内外一言而盡内外之道者曰性而
已然則天下之物未有逃於吾性之表則吾性者盡天
下之能事者也聖人之所以為聖人者豈能強其性之
所無而附益其所不足哉然盡其性之所受於天者而
無有闇蔽不照之累天之全受於我者能全之而已矣
故能盡已之性則能盡天下之道能盡天下之道而後
為聖人自聖人而下之至於庶人其别蓋多矣彼其為
是小大之辨者亦豈有他哉其於性也所見有廣狹故
其為徳也所立有小大性猶山也自聖人至於庶人登
山者也或蹈其半或止其下而其強力者出入上下無
所不至陟焉而窮其髙降焉而極其深盡一山之視而
無不至之處故無不至者聖人也或蹈其半或止其下
者賢否之别也均是性也因其所見而為聖賢之别均
是山也因其所止而知強弱之異故人之繕性也有不
求而性之於人也無不足人之登山也有不盡而山之
於人也無不與子思曰天命之謂性率性之謂道脩道
之謂教故道出於性教出於道一得吾性而道與教舉
矣
　　盡性論(下/)　(宛丘/)
孟子曰萬物皆備於我矣嗚呼此性之説也蓋孟子嘗
以謂性善矣夫善者萬物之一也萬物皆備於我則我
之所受於天者獨善矣乎故吾知孟子為性善之説其
有救乎當世之變而非性之至論也揚子曰善惡混揚
子之論出於萬物皆備於我者也然則盡已之性而為
聖人則聖人之於性豈亦兼受其惡者哉是不然聖人
之於聖其智足以知之者無不盡矣凡性之可以為善
者聖人達之無不至其極凡性之可以為惡者聖人察
之無不及其微於是乎有學焉開其所由達之途使趨
者必至其極而無蔽閼於前治其所能察之隙使避而
逺者必盡其微而無有鑠奪陷溺之累故能盡性之大
體則趍善而逺過也兩皆至其極故善之在我者無不
舉惡之在我者無不去自聖人而下之至於庶人自上
智而下之而為下愚所以為賢否之殊者亦計夫所趨
之善有淺深所避之惡有小大之殊者豈有他哉其於
性也所見有全有不全故也昔者顔子之於孔子蓋仰
之彌髙鑽之彌堅夫髙與堅也凡人之性舉有之也孔
子至焉而顔子之力幾弊於是矣是何也孔子得其善
之授於天者盡而顔子得之也有不至者矣夫子之門
人自子路子貢之徒皆嘗有不善於其身賜之貨殖由
之兼人是也二人者蓋終身而不知止而顔子之於不
善也未嘗不知知之未嘗復行也夫顔子之於子路子
貢其性之質一也然其於不善也逺(闕/)

天而存既已謂之存孰能亡其存哉
　　情論(葉肅/)
虛而靜者性也應而隨者情也情亦性也流於情則害
性也善治情者莫若養之養情者所以養性也性合於
神神凝於無情合於識識散於有統情者性統識者神
情離乎性則反以害性識離乎神則反以傷神養情者
毋使情離性是情與性一也毋使識離神是識與神一
也如此則何物之不可格何事之不可辨哉有為忘情
之説不知忘情者情之所以滋也有為制情之説不知
制情者情之所以縱也君子之於情致其養而已情無
極也安之人命以養之情無常也止於至善以養之養
之以禮而其情安養之以樂而其情和夫如是人之有
情亦何患哉養之而乆其性定矣其神全矣君子不流
於情得所養也人有居深山之中麋鹿之與居草木之
為伍淡乎而無欲也何也情不著乎識也引而處之㕓
肆之間日與物接則洋洋然而其物動矣語之曰汝其
忘之不知其可也人之在於孩提之時所慕者乳哺所
識者姆傅淡乎其無欲也何也情不著乎識也及其年
運而曉然知利欲之端則洋洋然而其慾動矣語之曰
汝其忘之不知其可也情猶火也火之炎炎火之常也
聚薪而壓之欲其不炎炎也其始也猶云可也乆則愈
熾矣情如何而可忘也情猶水也水之浩浩水之常也
為防以遏之欲其不浩浩也其始也猶云可也乆而愈
决矣情如何而可制也嗟乎忘情制情之説惑天下者
也豈知聖人固有以養情者哉
　　命論(葉肅/)
欲榮而惡辱欲利而惡害人之常情也常情之所欲君
子亦欲之常情之所惡君子亦惡之然而君子所以異
於常人者君子明夫欲惡之道而常人不明夫欲惡之
道也欲之而斯至惡之而斯去以吾明夫欲惡之道也
欲之而愈去惡之而愈至以吾不明夫欲惡之道也榮
耶辱耶有定命也利耶害耶有定命也命孰為之天為
之也天孰為之已為之也所以榮所以利必有道也其
道不同同歸於善而已矣所以辱所以害必有道也其
道不同同歸於惡而已矣欲之而愈去者不知所就也
惡之而愈至者不知所避也君子知其所就知其所避
者知命也命不可易也此其所以反也榮與利是吾之
所欲也致之之道必謹就之而有不可致者定命也安
之可也要其終榮利之實必將與吾為無窮者也命豈
吾易哉辱與害是吾之所惡也致之之道必謹避之而
有不可免者定命也安之可也要其終吾必不辱而不
害也命豈吾易哉彼之所為無以致榮與利而徒與之
必不能得矣其得者幸也要其終榮與利將必失之以
其所為者反之而命亦從之也彼之所為有以致辱與
害而徒惡之必不能免矣其免者幸也要其終辱與害
將必及之以其所為者道之而命亦從之也是故知命
者常得其所欲不知命者常遇其所惡知命者順道以
俟命道亦從之奚為不得其所欲哉不知命者悖道以
儌幸道亦悖之奚為不遇其所惡哉知命者無憂不知
命者多怨故曰不知命無以為君子也
　　宅心論(安正忘筌/)
易有太極是生兩儀兩儀藴太極於中是為天地之心
而天地之心實無欠體大包六合細入秋毫本無限量
與太虛等虚包萬有而無畛所可證者感應而已故雖
見其心於復乃無心之心唯見其情於咸而感應獨存
焉有感斯應悉縁象類感之以其道則正感之非其道
則忒蓋以本自無心特隨感而應惟影響耳是以文武
適正則致天之届幽厲反是則天之方虐是則天地之
心必待聖人而後立為人上而思所以福天下豈他道
哉慎所以宅心而已心之所居位正則體正體正則天
地正是以隂陽寒暑七政四時靡不悉歸於正而天下
和平災害不生禍亂不作質其本源由宅心正位而已
正位之居喜怒哀樂未發之先也是謂大中惟兩端無
偏重則至焉聖人之所以為聖人如斯而已
　　致知在格物論(洓水/)
人之情莫不好善而惡惡慕是而羞非然善且是者蓋
寡惡且非者實多何哉皆物誘之也物迫之也桀紂亦
知禹湯之為聖也而所為與之反者不能勝其欲心故
也盗跖亦知顔淵之為賢也而所為與之反者不能勝
其利心故也不軌之民非不知穿窬探囊之可羞也而
冒行之驅於饑寒故也失節之臣亦非不知反君事讎
之可愧也而忍處之逼於刑禍故也况於學者豈不知
仁義之美廉恥之尚哉斗升之秩錙銖之利誘於前則
趍之如流水豈能安展禽之黜樂顔子之貧乎動色之
怒毫末之害迫於後則畏之如烈火豈能守伯夷之餓
徇比干之死乎如此則何暇仁義之思廉恥之顧哉不
惟不思與不顧也抑亦莫之知也譬如逐獸者不見㤗
山彈雀者不覺露之霑衣也所以然者物蔽之也故水
誠清矣泥沙汨之則俛而不見其影燭誠明矣舉掌翳
之則咫尺不辨人眉目况富貴之汨其智貧賤之翳其
心哉惟好學君子為不然已之道誠善也是也雖茹之
以藜藿如粱肉臨之以鼎鑊如茵席誠惡也非也雖位
之以公相如塗泥賂之以萬金如糞壤如此則視天下
之事善惡是非如數一二如辨黒白如日之出無所不
照如風之入無所不通洞然四達安有不知者哉所以
然者物莫以蔽故也於是依仁以為宅遵義以為路誠
意以行之正心以處之脩身以帥之則天下國家何為
而不治哉大學曰致知在格物格猶扞也禦也能扞禦
外物然後能知至道鄭民以格為來或者猶未盡古人
之意乎
　
　
　
　
　
　古文集成巻四十五
欽定四庫全書
　古文集成巻四十六　　　宋　王霆震　編
　　前已集八
　　　論
　　仁論(王十朋/)
世之言仁者多矣不知其果何物也孔子曰若聖與仁
則吾豈敢又曰仁者樂山智者樂水夫自其對聖而言
之則仁為道之妙自其之智而言之則仁者五常之一
爾然則仁果何物也耶以吾觀於夫子蓋未嘗輕言仁
而亦未嘗以與人故曰子罕言利與命與仁至於令尹
子文陳文子則曰未知焉得仁子路冉有公西華則曰
不知其仁也是可謂難矣雖然竊猶有疑焉論語一書
孔子言仁居其半其自言也曰巧言令色鮮矣仁曰剛
毅木訥近仁曰君子去仁惡乎成名曰民之於仁也甚
於水火曰仁者夀曰仁者不憂凡此類者無非仁也其
與羣弟子言也樊遲問仁則曰仁者先難而後獲子張
問仁則曰恭寛信敏惠顔淵問仁則曰克己復禮為仁
仲弓問仁則曰出門如見大賓使民如承大祭司馬牛
問仁則曰其言也訒凡此類者亦無非仁也未嘗輕曰
仁於伯夷叔齊曰求仁而得仁於箕子微子比干曰三
仁是皆以仁與之也而何獨於令尹子文子路陳文子
之徒此不可不辯也吾意論語之所謂仁則易之所謂
性命也性與天道自子貢不可得而聞而况其他乎故
因人言之然而皆非其至也管仲之仁仁之功也夷齊
之仁仁之行也三仁之仁又仁之節也是亦非其至也
吾故謂孔子之於仁也其罕言也如其所謂聖而其所
以與羣弟子言者亦如其所以許管仲夷齊之類也蓋
其難也如此然則為仁者果無其道乎哉蓋嘗論之仁
不可為也去其害仁者而仁自至仁性命之理也人曷
嘗無是仁哉然而害之者多水非不清也而土渾之鑑
非不明也而塵昏之顔淵問為仁孔子曰克己復禮為
仁一日克己復禮天下歸仁焉請問其目曰非禮勿視
非禮勿聽非禮勿言非禮勿動夫禮與仁異而為仁必
於復禮則非禮者仁之害也非禮勿視非禁其為視也
以視無非禮也非禮勿聽非禁其為聽也以聽無非禮
也非禮勿言非禁其為言也以言無非禮也非禮勿動
非禁其為動也以動無非禮也視聽言動無非禮則害
仁者去害仁者去而仁可勝用哉土去而水自清塵去
而鑑自明故曰克己復禮為仁非顔子不足以語此故
舉以告之而又曰回也其心三月不違仁其餘則日月
至焉而已矣夫孔子之於仁不敢輕之如此自孟子以
仁義逰説而仁遂為愛人之一術學者至輕言仁義然
孟子曰仁者人也合而言之道也則凡孟子之書可謂
仁也亦非其至也惟以其至者言之故論語一書言仁
者居其半惟顔子為得盡聞當時之人未嘗不為仁惟
顔子為獨可許是可不謂難哉由是而言則知論語之
所謂仁即性命之理也蓋進于習而與乎聖矣不然則
仁果何物者耶
　　利者義之和論(老泉/)
義者所以宜天下而亦以拂天下之心苟宜也宜乎其
拂天下之心也求宜乎小人邪求宜乎君子邪求宜乎
君子也吾未見其不以至正而能也抗至正而行宜乎
其拂天下之心也然則義者聖人戕天下之器也伯夷
叔齊徇大義以餓于首陽之山天下之人安視其死而
不悲天下而果好義也伯夷叔齊其不以餓死矣雖然
非義之罪也徒義之罪也武王以天命誅獨夫紂掲天
下大義而行夫何恤天下之人而其散財發粟何如此
之汲汲也意者雖武王亦不能以徒義加天下也乾文
言曰利者義之和又曰利物足以和義嗚呼盡之矣君
子之恥言利亦恥言夫徒利而已聖人聚天下之剛以
為義其支派分裂而四出者為直為㫁為勇為怒於五
行為金於五聲為商凡天下之言剛者皆義屬也是其
為道決裂慘殺而難行者也雖然無之則天下將流蕩
忘返而無以節制之也故君子欲行之必即於利即於
利則其為力也易戾於利則其為力也艱利在則義存
利亡則義喪故君子樂以趨徒義小人悦懌以奔利義
必也天下無小人而後吾之徒義始行矣嗚呼難哉聖
人滅人國殺人父刑人子而天下喜樂之有利義也與
人以千乘之富而人不奢爵人以九命之貴而人不驕
有義利也義利利義相為用而天下運諸掌矣五色必
有丹而色和五味必有甘而味和義必有利而義和文
言之所云雖以論天徳而易之道本因天以言人事説
易者不求之人故吾猶有言也
　　禮樂論(上/)　(陳謙/)
水準平繩準直律準聲音規矩準方圎權度量準輕重
長短小大多寡天下萬事何所準曰準於禮禮無形準
於中中無定準於心權度未審準心為甚心無偏繫發
乃中節事之中節準亦大矣將欲作室室無定準心酌
廣狹將欲制器器無定準心量小大夫室諧於居器便
於用豈人之能乎天也飲食欲可於口衣服欲愜於身
一言一動欲當人情猶是也百事百體天理素定心誠
求之鮮有不中理具於天地之先而用因於散殊之後
仰觀俯察細大不遺彼一拜一揖之間行之尊者貴者
則歛容以致恭至卑賤則安坐而受其禮易位而施人
情不快賓及門延之坐盗及門操戈而逐之書䇿琴瑟
置於几箒箕甕盎置於地金玉藏於笥瓦礫棄於糞壤
之場易而處之亦人情以為可笑而不安孰使然者人
心天理自如是也聖人差别天下尊卑貴賤親踈小大
嫌疑是非而一為之節文非生事也因理而已夫理適
當舉目前皆帖㤗之域惟私惟作惟故惟鑿百用偏頗
天地萬物始不得其所聖人逆將來如是以啓大亂其
一一為之節文者所以準天下而使之和始於吉凶賓
嘉達乎朝廷閨門鄉黨俾尊尊貴貴親親老老長長幼
幼養生送死各得其節而安樂和易之情充且暢矣發
於手足詠歌播於琴瑟管磬亦準此而已禮樂存國家
存禮樂亡國家亡周公制作致太平魯齊之鄰國不敢
動叔孫通得其遺且以輯寜擊柱之亂老氏破其説曰
禮者忠信之薄晉王何輩如其言棄準割繩中原遂以
割裂晉以放誕失梁以浮屠失陳隋以荒淫失禮樂不
可一日亡雖盗亦有之矧國家失諸曰所欲不踰矩此
乃其矩也曰行法曰法家此乃其法也曰經天曰大經
反經此乃其經也曰順則作則曰物則此乃其則也曰
皇極曰中和之極此乃其極也曰天鍚洪範此乃其範
也曰節以度數紀綱章程亦惟此起也觸類而通名殊
準一禮云樂云鐘鼓玉帛云乎哉
　　禮樂論(下/)　(陳謙/)
仁名義生義名禮顯禮得樂斯得義質也禮文義而行
之行之而當準矣準乃樂而樂生焉天地準動靜常隂
陽準推盪常三辰準晷度常四時準寒暑常鬼神準變
化常岳瀆準地勢常家國準君臣父子夫婦長幼朋友
常得常太平和氣生反常刑兵横流作得常鳥獸魚鼈
寜反常山冢陵谷易太康畋遂十旬桀滅徳敷虐紂刑
以焚炙飲以長夜幽厲傾城紀綱蕩蕩始皇苛法厚歛
力役窮征反常也反常不度不度而能國古未之有心
天也以君之曰天君以宰之曰天宰以官之曰天官以
正之曰天政以準之曰天常心準則身準身準則國家
準國猶家天下猶國一心易治天下非難治一心易正
天下非難正君一心正天下自定一心準人倫百事準
矣理有自然心所素具在人行之耳至理宜於不説而
寓於尋常智者意得愚者名惑智少愚多故非禮之禮
非義之義常半天下禮野則夷樂繁則哀邪氣動蕩乖
節易生何以然無準則也非準非則任私意隨流俗浸
乆則成風矣天下滔滔食焉鮮知味行焉鮮知徳不知
天何以知禮樂知天者聖故能作知聖者明故能述行
為法作為則著為經掲為範序為彛倫建為民極無巨
無細一一天成無過無不及自有至當適當曰中得中
曰和開和曰常通行曰庸泛應曰恕名物數度因其當
等差之聲音舞蹈因其和導達之器不適當用不和服
不適當身不和聲色臭味不適當耳目口鼻不和情文
事理不適當如之何和於天下也適當曰中失中曰過
直過絞勇過亂恭過勞謹過葸明過傷節過苦柔過懦
剛過折井過困益過損陽過亢隂過戰中則不立和末
從生中和者天地萬物之所由位育也禮樂根於太上
周流於日用交際起居之間人自不察察猶可能也蹈
為難蹈猶可能也安為難安乆而天動容周旋中矣非
盛徳蔑以加此
　　主忠信論(象山/)
人不可以無所主尤不可以主非其所主蓋人而無所
主則倀倀然無所依歸將至於無所不為斯固有所不
可也然至於主非其所主則念慮云為舉出於其心之
所主方且陷溺於其中而自以為得雖有至言善道賢
師良友亦無如之何則又不若無所主者之或能入於
善也此夫子所以屢言之忠者何不欺之謂也信者何
不妄之謂也人而不欺何徃而非忠人而不妄何徃而
非信忠與信初非有二也特由其不欺於中而言之則
名之以忠由其不妄於外而言之則名之以信果且有
忠而不信者乎果且有信而不忠者乎名雖不同總其
實而言之不過良心之存誠以無偽斯可謂之忠信矣
由是言之忠信之名聖人初非外立其徳以教天下蓋
皆人之所同有心之所同然者也然人之生也不能皆
上智不惑氣質偏弱則耳目之官不思而蔽於物物交
物則引之而已由是向之所謂忠信者流而為放僻邪
侈而不能以自反矣當是時其心之所主無非物欲而
已矣然則聖人將欲導還其固有舍曰主忠信其何以
哉是故為人子而不主於忠信則無以事其親為人臣
而不主於忠信則無以事其君兄弟而不主於忠信則
傷夫婦而不主於忠信則乖朋友而不主於忠信則離
視聽言動非忠信則不能以中理出處語嘿非忠信則
不能以合宜凡文辭之學與夫禮樂射御書數之藝此
皆古之聖賢所以居敬養和周事致用備其道全其美
者一不出於忠信則雖或能之亦適所以崇奸而長偽
况其餘乎嗚呼忠信之於人亦大矣欲有所主捨是其
可乎故夫子兩以告門人弟子而子張之問崇徳亦以
是告之至於贊易則又以為忠信所以進徳也誠以忠
信之於人如木之有本非是則無以為木也如水之有
源非是則無以為水也人而不忠信果何以為人乎哉
鸚鵡鸜鵒能人之言猩猩猿狙能人之技人而不忠信
何以異禽獸者乎嗚呼學者能審其所主則亦庶幾乎
其可矣國以君為主則一國之事莫不由君而出軍以
將為主則一軍之事莫不由將而出家以長為主則一
家之事莫不由長而出人能以忠信為主則念慮云為
舉一身之事莫不由忠信而出然而不能進於聖賢者
吾未之信也
　　君子喻於義論(象山/)
非其所志而責其習不可也非其所習而責其喻不可
也義也者人之所固有也果人之所固有則夫人而喻
焉可也然而喻之者少則是必有以奪之而所志所習
之不在乎此也孰利於吾身孰利於吾家自聲色貨利
至於名位禄秩苟有可致者莫不營營而圗之汲汲而
取之夫如是求其喻於義得乎君子則不然彼常人之
所志一毫不入於其心念慮之所存講切之所及惟其
義而已夫如是則亦安得而不喻乎此哉然則君子之
所以喻於義者亦其所志所習之在是焉而已耳
　
　
　
　
　
　
　
　
　古文集成巻四十六
欽定四庫全書
　古文集成巻四十七　　　宋　王霆震　編
　　前庚集一
　　　銘
　　塗山銘(并序/)　(柳子厚/)
　　　通鑑外紀曰(禹娶塗山氏女生子啓禹南巡狩/㑹諸侯於塗山承唐虞之盛執玉)
　　　(帛者/萬國)
惟夏后氏建大功定大位立大政勤勞萬邦和寧四極
威懐之道儀刑後王當乎洪流方割災被下土自壺口
而導百川大功建焉(堯典湯湯洪水方割/禹貢壺口治梁及岐)虞帝耄期順
承天歴自南河而受四海大位定焉(大禹謨天之歴數/在汝躬汝終陟元)
(后孟萬章上舜避堯/之子於南河之南)萬國既同宣省風教自塗山而㑹
諸侯大政立焉(記王制注禹㑹諸侯于/塗山執玉帛者萬國)功莫崇乎禦大
災乃賜𤣥圭以承帝命(禹貢禹鍚𤣥/圭告厥成功)位莫崇乎執大象
乃輯五瑞以建皇極(舜典輯五瑞注舜斂公侯伯子男/之瑞圭璧云云洪範次五曰建用)
(皇/極)政莫先乎齊大統乃朝玉帛以混經制(見題/注)是所以
承唐虞之後垂子孫之丕業立商周之前樹帝王之洪
範者也鳴呼天地之道尚德而右功帝王之政崇德而
賞功故堯舜至德而位不及嗣湯武大功而祚延于世
有夏德配于二聖而唐虞讓功焉(禹受/舜禪)功冠于三代而
商周讓德焉宜乎立極垂統貽于後裔當位作聖著為
世凖則塗山者功之所由定德之所由濟政之所由立
有天下者宜取於此追惟大號既發華蓋既狩方岳列
位奔走來同山川守神莫敢遑寧羽毛四合衣裳咸㑹
䖍恭就列俯僂聽命然後示之以禮樂和氣周洽申之
以德刑天威震耀制立謨訓宜在長乆厥後啓征有扈
而夏德始衰(甘誓啓與有扈/戰于甘之野)羿距太康而帝業不守(五/子)
(之/歌)皇祖之訓不由人亡政墜卒就陵替向使繼代守文
之君又能紹其功德脩其政統卑宫室惡衣服拜昌言
平均賦入制定朝㑹則諸侯常至而天命不去矣兹山
之㑹安得獨光于後歟是以周穆遐追遺法復㑹于是
山(史記周穆/王本紀)聲垂天下亦紹前軌用此道也故余之為
銘庶後代朝諸侯制天下者仰則於此其辭曰
惟禹體道功厚德茂㑹朝侯衛統壹憲度省方宣教化
制殊類咸㑹壇位承奉儀矩禮具樂備德容既孚乃舉
明刑以弼聖謨則戮防風遺骨專車(史記夏本紀禹致/羣臣於㑹稽防風)
(氏後至禹戮之/其骨可以專車)克明克威疇敢以渝宣昭黎憲耆定混
區傳祚後裔丕承帝圗塗山巖巖界彼東國惟禹之德
配天無極即山刋碑貽後訓則
　　崆峒山銘(王元之/)
軒轅氏之為聖也天下首冠足履者皆知之况通儒巨
賢乎然則枉萬乗之駕不自為尊也降匹夫之室不自
為辱也陟千巖之險不自為勞也所以然者下風問道
而已哉故放勲法之以師許由重華繼之以讓善巻文
命宗之以尊子高凡數帝者天下非不理也諸侯非不
賓也兆民非不安也隂陽非不和也祥瑞非不至也所
以孜孜于一山翁林叟者何哉葢恐後世失尊賢好問
之道爾聖人之用心也其有㫖乎洎去帝及王厥道漸
喪君以重為極臣以賤為隔極則以下問為恥隔則以
上逹為患尊賤之不通上下之不安厥有萌矣然亦有
審象于傅者謂之聖獵賢于渭者謂之明吐握于朝者
謂之勤雖去道愈逺亦庶㡬乎及王化下衰伯圖孔熾
殉良之哀起逐客之議作高祖一沛公也見奉春君箕
踞而坐霍光一將軍也使蕭望之挾持而入遂使賢者
抱道以思退不肖者忍恥而求進至有劘礪其唇吻詭
怪其容儀囁嚅于閽寺之前趦趄于廊廡之下朝佞夕
媚髪白而不知其已者又何屑屑哉夫如是則抱帝王
之道藴經綸之材者老死空谷寂寞無聞未嘗降一尺
之書飛一介之使矧肯辱萬乗而顧匹夫者哉斯後代
未復于古也可痛惜哉是故首陽二老佐帝者也恥于
王也乃去周而採薇商山四皓佐王者也恥于霸也乃
去秦而茹芝豈無意于君邪無意于民邪葢尊賤不通
上下不交之致也嗚呼不自尊者取萬乗之尊也自尊
者取一時之尊也君天下者得無思邪某讀軒轅之紀
嘉崆峒之請美德垂誡乃賡作歌其辭曰
崆峒之叟心豈聖兮軒轅聖也不自聖哉崆峒之叟目
豈明兮軒轅明也不自明哉崆峒之叟耳豈聰兮軒轅
聰也不自聰哉寂寞巖隈孰為來哉吁嗟後君得無鑒
哉
　　燕然山銘(班固/)
　　　後漢和帝永元元年
惟永元元年秋七月有漢元舅曰車騎將軍竇憲寅亮
聖皇登翼王室納于大麓惟清緝熈乃與執金吾耿秉
述職巡御理兵於朔方鷹揚之校螭虎之士爰該六師
暨南單于東烏桓西戎氐羌侯王君長之羣驍騎三萬
元戎輕武長轂四分雷輜蔽路萬有三千餘乘勒以八
陣莅以威神𤣥甲耀日朱旗絳天遂陵高闕下雞鹿經
磧鹵絶大漠斬温禺以釁鼓血尸逐以染鍔(温禺尸遂/皆匈奴王)
然後四校横徂星流彗掃蕭條萬里野無遺冦於是域
滅區單反斾而旋考傳驗圗窮覽其山遂踰涿邪跨安
侯(水/名)乗燕然躡冒頓之區落焚老上之龍庭(冒頓老上/並單于)將
上以攄高文之宿憤光祖宗之𤣥靈下以安固後嗣恢
拓境宇振大漢之天聲兹所謂一勞而乆逸暫費而永
寧者也乃遂封山刋石昭銘上德其辭曰
鑠王師兮征荒裔勦凶虐兮截海外夐其邈兮亘地界
封神丘兮建隆嵑(其例切碑/之圎者)熈帝載兮振萬世
　　傳巖銘(吕温/)
昔商高宗恭黙思道至誠動天天將報之以說為瑞王
在于寢降神夢中審形旁求實得於此曽不待敷奏以
言明試以功脫刑人之衣被公衮之服授受之際君不
疑臣不慙大哉逸乎商之所以興也若非武丁之心周
乎天地傳說之德通乎神明何感㑹訢合如此其易嗚
呼見賢非難知之為難知之非難用之難用之非難特
逹難君人者苟以特逹為心假無商宗之夢必自得說
不然則雖咎䕫稷契盡入其庭亦葉公之見龍反疑懼
矣(葉公/子高)况氤氲之中乎恍惚之際乎銘曰
赫赫湯德如日不滅滔滔商祚如海不竭發祥播氣世
作聖哲國誕武丁野生傅說說始胥靡武丁即祚德通
神交忽夢如悟若帝導我期於顥素有無之間邂逅相
遇宵衣而起爰得其人貌符心冥如舊君臣飛龍在天
山川出雲感激自致其間無因捨築傳巖脫鱗鵬升作
霖時和奮檝川澄金在吾礪木從吾繩君何言哉殷道
中興元凱攀堯微舜曷階阿衡要湯抱鼎徘徊㑹合之
際厥惟艱哉何如夢中天授神開惟賢是登道貴特逹
匪次勿用才其壅遏高宗得說乃在恍惚揭銘摛光萬
古不没
　　魯壁銘(王元之/)
在天成象壁星主文聖人藏書所以順乎天也噫乾坤
不可以乆否交之以泰日月不可以乆晦又繼之以明
文籍不可以乆廢亦受之以興我夫子當周之衰則否
屬魯之亂則晦及秦之暴則廢遇漢之王則興其廢也
頼斯壁而藏之其興也自斯壁而發之矧乎三墳言大
道也述乎君則堯舜禹湯文武之業備矣述乎臣則臯
䕫稷契伊吕之功盡矣濟乎世則六府存矣化乎人則
五教立矣向使不藏魯壁盡委秦坑熖飛聖言灰歇帝
道則後之為君者不聞堯舜禪讓之德禹湯征伐之功
文武憲章之義將欲化民不亦難乎後之為臣者又不
聞臯之述九德䕫之諧八音稷之播百榖契之遜五品
伊之翊贊吕之攻伐復欲致君不亦難乎世不知六府
則無火食之人有卉服之衆與夷狄攸同矣人不知五
教則忘父子之慈孝兄弟之友恭與鳥獸無别矣欲見
熈熈之國政平平之王道不其逺乎嗚呼金有籝玉有
櫝防之以闗鍵固之以緘縢人必有竊而求之者葢重
利也斯壁藏君臣之道父子之教人無求而行者葢輕
義也天恐壊斯壁毁斯文命恭王以壊之伏生以誦之
使天下皎然復知上古之道其大矣哉銘曰
據山高兮為秦城鑿池深兮為秦坑城之高兮胡先壊
坑之深兮胡先平伊斯壁兮藏家書歴秦亂兮猶不傾
壊之者恭王誦之者伏生發典謨訓誥之義振金石絲
竹之聲如天地兮否而忽㤗如日月兮晦而復明秦之
焚兮未盡我不為燼秦之坑兮未得爾滅其國江海涸
竭乾坤傾側唯斯文兮用之不息
　　厄臺銘(王元之/)
天地厄於晦冥日月厄於薄蝕山川厄於崩竭聖人生
而肖天地之貌禀日月之靈鍾山川之粹得無厄乎所
以虞舜厄于歴山帝禹厄于洪水成湯厄于夏臺文王
厄于姜里我先生夫子厄于陳蔡其道一也于時周室
卵危魯道糜潰仁義路絶奢僭源開列國用權蝟芒而
起壊禮樂于糠粃視詩書于芻狗孩提王室糞壤儒風
爼豆不修軍旅用事苟有衣縫掖而冠章甫者鮮不抜
㦸而刺之三綱五常葢掃地矣夫子抱帝王之道處衰
亂之世痛五教之大壊嫉四維之不張刳道德為舟航
將欲濟天下之墊溺斵禮法為耒耜將欲芟天下之荒
穢故不程其力不顧其世聚三千之徒聘七十之國應
機設教與世垂範然佩蘭于鮑肆孰聞其薫施法於亂
主孰聞其正斯謂天柱將傾折建一指而扶之艱哉為
力乎故教不用于哀定位不崇于季孟遜辭于陽貨見
忌于子西至于樹迹亦削而伐之况文行忠信果得用
於世邪卒致天厭聖道絶糧于陳顔冉之徒餒目相視
我先師則坦爾無悶怡然自居腹虚腸乾未始太息葢
聖人為人也不為己也憂道也不憂貧也但欲綴皇綱
之絶緒闢帝道為坦途酌三代禮文垂萬古典憲興彼
王澤浸于生民苟道至于是雖不食而死固何恨哉不
然夫豈不知列國有膏梁之禄陪臣竊鍾鼎之食但詭
辭婉貌取之如拾芥豈獨區區乎六合中以寒餓而自
苦耶聖人之用心也不其逺乎吁奸喉佞舌者圖一日
之飫飽道醉德者謀萬民之利故教不用于當時而用
于今世位不顯于生前而顯于没後何則祖述憲章之
義雷行天地之間俾夫為君父為臣子者不可斯須而
離也得非用於今世邪名載典籍身饗廟食得非顯于
没後邪與圖一日之飫者又何遼哉某客在宛丘得斯
臺之址披蓁訪古馳筆而銘辭曰
　僭禄尸位　没則絶祀　所謂伊人　莫敖之鬼
　夫子恥之　不其餒而　飽德醉義　没則垂世
　所謂伊人　箕山之士　夫子求諸　可謂仁乎
　巍巍聖人　生而道迍　歴聘求合　絶糧于陳
　箕山之士　可齊其名　莫敖之鬼　且非其倫
　廟食不匱　祀典惟新　我來舊國　荒臺磷磷
　拂石勒銘　德聲益振
　　秦坑銘(司空圖/)
　秦術戾儒　厥民斯酷　秦儒既坑　厥祀隨覆
　天復儒讎　儒祀而家　秦坑儒邪　儒坑秦邪
　　沛國漢原廟銘(柳子厚/)
　　　斆齋云(沛國漢高祖所生之地原本始之意凢/人君立國必建原廟以其推原祖宗而)
　　　(奉祀/之也)
昔在帝堯光有四海元首萬邦時則舜禹稷卨佐命垂
統股肱天下聖德未衰而内禪元臣(謂舜/也)繼天而受命
四姓承體迭有中邦(夏殷周/秦四姓)五神環運(謂五德之/運循環)炎德
復起(漢承堯以/火德王)周道削滅秦德暴戾皇天疇庸審厥保
承乃命唐帝之後振而興之(高祖紀贊漢帝/本系出自唐帝)又俾元臣
之後翊而登之所以紹復丕績不墜厥祀故曲逆起為
䇿士輔成帝圗吐謀洞靈奮竒如神舜之胄也(陳平封/曲逆侯)
汝隂脫帝密網摧虜暴氣扶乗天休運行嘉謀禹之苖
也(灌嬰封/汝隂侯)鄼侯保綏三秦控引漢中宏器廓度以大帝
業卨之裔也(蕭何封/鄼侯)淮隂整齊天兵導揚靈威覆趙夷
魏拔齊殄楚(韓信封/淮隂侯)平陽破三秦虜魏王(曹參封/平陽侯)絳侯
定楚地固劉氏(周勃封/絳侯)皆稷之裔也克復堯緒昭哉甚
明天意若曰建火德者必唐帝之胄故漢氏興焉翼炎
運者必唐臣之孫故羣雄登焉是以高帝誕膺聖祚以
垂德厚探昊穹之奥㫖載幽明之休祐殺白帝于大澤
以承其靈(高祖夜徑澤中有大蛇當徑高祖拔劔斬蛇/後人至蛇所有老嫗哭曰吾子白帝子化為)
(蛇當道今赤/帝子斬之)建赤旂於沛邑以昭其神(高祖為沛公/旗幟尚赤)假
手于嬴以混諸侯(謂秦併六國/復歸于漢)慿力于項以離闗東(謂/項)
(羽剽悍闗/東心離)奉纂堯之元命而四代之後咸獻其用得乗
木之大統(謂周/木德)而秦楚之盛不保其位既建皇極(謂即/帝位)
設都咸陽撫征四方訓齊天下乃樂沛宫以追造邦之
本乃歌大風以昭武成之德乃尊(或作/奠)舊都以壯王業
之基生為湯沐之邑没為思樂之地且曰萬歲之下魂
遊于此(高祖謂沛父兄曰吾雖都闗中萬歲之/後吾魂魄猶思沛其以沛為朕湯沐邑)惟兹原
廟沛宫之舊也(惠帝詔郡國立原廟/原重也謂先已有廟)祭蚩尤於是庭而
赤精降(高祖祠黄帝祭/蚩尤於沛庭)導靈命於是邦而羣雄至登布
衣於萬乗而子孫得以纘其緒化環堵為四海而黎元
得以安其業基岱岳之高源洪河之長蓄靈擁休此焉
發跡葢以道備于是而後行之天下制成于是而後廣
之宇内天下備其道而神復乎本宇内成其制而心懐
于舊宜其正名以表功用成其始俾生靈盡其敬焉陳
本以宅神用成其終俾生靈盡其慕焉故高帝定位建
兹閟宫惠皇嗣服爰立清廟綿越千祀至今血食此所
以成終而成始也且夫以斷蛇之威安知不運其密用
佐歲功以流澤歟以約法之仁安知不流其神睠相舊
邦之遺黎歟以紹唐之餘慶統天之遺烈安知不奮其
聖化大祐於下土歟然則展慶乞靈烏可已也銘于舊
邑以迪天命其辭曰
蕩蕩明德時惟放勛揖讓而退祚于後昆羣蛇輔龍(晉/世)
(家文公即位賞從亡者未至介子推子推入綿上山中/至死不見子推從者憐之懸書宫門曰龍欲上天五蛇)
(為輔龍已乗雲四蛇各入其/宇一蛇獨怒終不見其處所)以翊天門(翊一作/􁀙音工)登翼炎
運唐臣之孫秦網既離鹿駭東夏(秦失其鹿/下共逐之)長蛇封豕
(左封豕長蛇/以薦食上國)蹈躍中野天復堯緒鍾祜于劉赫矣漢祖
播兹皇猷揚旂沛廷約從諸侯豪暴震疊威聲布流總
制虎臣委成良疇勦殄霸楚遂荒神州區宇懐濡黔黎
輯柔表正萬國焱靈用休定宅咸陽以都上游留觀本
邦在鎬如周穆穆惠皇宗禋克承崇崇沛宫清廟是慿
原念大業肇經兹地乃專元命亦舉嚴祀建旂釁鼓(旂/一)
(作/斾)遂據天位魂遊故都永介丕祉煥列唐典嚴恭罔墜
勒此休銘以昭本始
　　王氣臺銘(王元之/)
古之王者築靈臺視雲物察氣候之吉凶知政教之善
惡苟理合天道垂休降禎則必日新其德以奉之化失
民心為妖作沴則必夕愓其躬以懼之如是則變禍福
而反災祥不為難矣烏有築高臺厭王氣行巫覡之事
禦天地之災者乎嬴政之有天下也始以利觜長距雞
鬬六國而擅場復以鉤爪鋸牙虎噬萬方而擇肉終以
多藏厚斂蠶食兆民而富國然後戍五嶺築阿房驅周
孔之書盡付回禄惑神仙之術但崇方士收太半之賦
則黔首豆分用三夷之刑則赭衣櫛比鯨鯤國政螻蟻
人命原膏野血風腥雨膻六合嗷嗷上訴求主天將使
民息肩于炎漢故望氣者云東南有天子氣于是祖龍
巡狩築臺以厭之殊不知民厭秦也訴之于天天厭氣
也授之于漢秦獨厭天厭民而自王乎向使築是臺告
天引咎遷善樹德封六國之嗣復萬民之業薄賦斂省
徭役銷戈鎔兵朂稼穡誅高斯之暴政修唐虞之墜典
下從人望上答天意則王氣不厭而自銷矣劉項之族
何由而興哉某遊豐沛間覩臺之舊址思古逺覽悵然
有懐柅輪濡毫遂為銘曰
　臺之築兮　救秦之衰　救之不得　為漢之基
　氣之厭兮　慮漢之昌　厭之不得　速秦之亡
　秦之厭漢　甘惟一身　漢之厭秦　乃有萬民
　高臺巍峩　王氣氤氲　秦政已矣　漢德惟新
　快快前古　茫茫後塵　故國蕪没　荒臺草春
　行人環睇　惻愴斯文
　
　
　
　
　
　古文集成巻四十七
欽定四庫全書
　古文集成巻四十八　　　宋　王霆震　編
　　前庚集二
　　　銘
　　九成臺銘(東坡/)
韶陽太守狄咸新作九成臺玉局散吏蘓軾為之銘曰
自秦并天下滅禮樂韶之不作葢千三百二十有三年
其器存其人亡則韶既已隱矣而况於人器兩亡而不
傳雖然韶則亡矣而有不亡者存葢嘗與日月寒暑晦
明風雨並行於天地之間世無南郭子綦則耳未嘗聞地
籟也而况得聞天籟使耳聞天籟則凡有形有聲者皆
吾羽旄干戚管磬鞄弦嘗試與子登夫韶石之上舜峯
之下望蒼梧之𣺌莾九疑之聮綿覽觀山川之吐吞草
木之俯仰鳥獸之鳴號衆竅之呼吸往來唱和非有度
數而均節自成者非韶之大成乎上方立極以安天下
人和而氣應氣應而樂作則夫所謂蕭韶九成來鳳皇
而舞百獸者既已粲然畢陳于前矣
　　三槐堂銘(東坡/)
　　　迂齋云(太宗始欲相王晉公祐公請以百口保/符彦卿不反忤太宗意遂不相親戚有)
　　　(惜之者曰吾雖不做兒子二郎必做/二郎文正公旦也發明天人意好)
　　　又批(序文理致甚長然亦人所可到至於銘詩/則不可及矣學者須是看了序文且掩巻)
　　　(黙想銘文當如何下語却/來看他所作方有長進)
天可必乎賢者不必貴仁者不必夀(從史記伯/夷傳來)天不可
必乎仁者必有後二者將安取𠂻哉吾聞之申包胥曰
人衆者勝天天定亦能勝人世之論天者皆不待其定
而求之故以天為茫茫善者以怠惡者以肆盗蹠之夀
孔顔之厄此皆天之未定者也松柏生於山林其始也
困於蓬蒿厄於牛羊而其終也貫四時閲千歲而不改
者其天定也善惡之報至於子孫則其定也乆矣吾以
所見所聞而考之其可必也審矣(轉入下/一脚)國之將興必
有世德之臣(議論說/晉公)厚施而不食其報(好/)然後其子孫
能與守文太平之主共天下之福(說文正公此數語義/理甚長而於王氏尤)
(親/切)故兵部侍郎晉國王公顯於漢周之餘歴事太祖太
宗文武忠孝(厚/施)天下望以為相而公卒以直道不容於
時(不食/其報)葢嘗手植三槐於庭曰吾子孫必有為三公者
已而其子魏國文正公相真宗皇帝於景德(守/文)祥符(太/平)
之間朝廷清明天下無事之時(與守文太平之/主共享其福)享其福
禄榮名者十有八年今夫寓物於人明日而取之有得
有否而晉公修德於身責報於天取必於數十年之後
如持左契交手相付吾是以知天之果可必也吾不及
見魏公而見其子懿敏公以直諌事仁宗皇帝出入侍
從將帥三十餘年位不滿其德天將復興王氏也歟何
其子孫之多賢也世有以晉公比李栖筠者其雄才直
氣真不相上下而栖筠之子吉甫其孫德裕功名富貴
畧與王氏等而忠信仁厚不及魏公父子由此觀之王
氏之福葢未艾也懿敏公之子鞏與吾遊好德而文以
世其家吾是以録之銘曰
嗚呼休哉(起頭便/逈别)魏公之業與槐俱萌(言種槐即/是種德)封植
之勤必世乃成既相真宗四方砥平歸視其家槐隂滿
庭(言成/之速)吾儕小人朝不及夕相時射利皇卹厥德庶㡬
僥倖不種而獲不有君子其何能國(接有/力)王城之東晉
公所廬欝欝三槐惟德之符(若以為功名/之符則淺了)嗚呼休哉
　　正平堂銘(山谷/)
畏首畏尾不自尊已牽於勢放於利虐鰥寡以奉高明
是謂不平忠不足而詐有餘躬不行而責從令是謂不
正夫平者如執權衡以司重輕如天四時不言自行夫
正者渴飲而饑食冬裘而夏葛喜怒予奪由已而不由
物故行天下而不屈靈龜負圗告人吉凶刳腸在前中
黒如漆揚子耄毛思配寗蘧涪翁為銘周旋其樞
　　陋室銘(劉禹錫/)
山不在高有仙則名水不在深有龍則靈斯是陋室帷
吾德馨苔痕上階緑草色入簾青談笑有鴻儒往來無
白丁可以調素琴閱金經無絲竹之亂耳無案牘之勞
形南陽諸葛廬西蜀子雲亭孔子云何陋之有
　　書室銘(誠齋/)
　室不厭虚　書不厭整　牖不厭明　几不厭凈
　君子資之　君子師之　四物敢侮　非天疇欺
　我躬匪户　我性匪牖　莫整莫虚　心有弗疚
　　叢書銘(并序/)　(樽齋/)
清江鄉貢進士鄒師韓掲其家塾曰叢書屬余為記余
適坐官紛而師韓又怵於歸立須不容冥搜姑從省文
法而為銘曰
萬物華前或耽以娛君豈惡華而易以書問書㡬何淆
籖亂裛姑撮其概經史子集君味其間經辟則醪至史
子集漉餘而糟吾書六經吾道一貫以書眡經猶物之
玩况吾書外復以他亂君曰太初併經則無文字生焉
精觕已俱一非不足萬非有餘吾齋吾名吾何擇夫精
觕
　　文塚銘(并序/)　(劉蛻/)
　　　東萊註(唐之劉蛻於平生作文傳二千一百八/十紙不肯棄其草聚而封之曰文塚謂)
　　　(其所以工於文者天之助至於不能自振而見/知於人者是不獲助於人也於是銘於兠率之)
　　　(寺/云)
　　　　在梓州兠率寺
文塚者長沙劉蛻復愚為文不忍棄其草聚而封之也
蛻愚而不銳於用百工之技天不工蛻也而獨文蛻焉
故飲食不忘於文晦冥不忘於文悲戚怨憤疾病嬉遊
羣居行役未嘗不以文為懐也適當無事而天下將以
文為號文明代生殖明晦皆效文用故日月星辰文乎
旂常昆蟲鳥獸文乎彛器徐方之士文於侯社夏翟
之羽文於旌旄登龍於章升玉於藻百工婦人雕礱涂涷
(即練字/出周禮)以供宗廟祭祀之文豈獨蛻也生知效用不及
時文哉然而意常獲助於天而不獲助於人故其雖窮
無憾也當勤意之時不敢嚏不敢咳不敢唾不敢跛倚
嗜慾躁競忘之於心其祗祗畏畏如臨上帝故有粲如
星光如貝氣如蛟宫之水又有黯如屯雲如乆隂如枯
腐熬燥之色則有如春陽如華川逶逶迤迤則有如海
運如震怒動盪怪異夫十為文不滿十如意少如意則
豈非天助乎常欲使天下聞之而必行觀之而必蹈散
之茫洋以為道演之浸淫以及物然後為農文之使風
雨以時兵文之使戎虜以順文於野文於市使其所隱
之士以出口者使之言材者使之用然而自振者無力
終知者甚稀豈非不獲人助乎嗚呼十五年矣實得二
千一百八十紙有塗者乙者有注楷者有覆背者有朱
墨圍者於是以周易筮之遇復☷☳(震下/坤上)之同人☰☲
(離下/乾上)筮者曰鳴于地中殷殷隆隆七日而復復來而天
下昭融乎他日更召龜而合將聽襲吉卜於火如秦兆
(秦焚/書)惟曰不吉卜於水不成乎河洛兆(周公/相宅)則亦惟曰
不吉卜於木而悶悶上恊吉纍纍為塚則汲之兆乎(汲/塚)
(書/)峭峭為壁則魯之兆乎(孔壁/書)且其占曰土之文為山
河為華英將不崩不竭為滋味而傳乎結為丘陵為其
設險乎融為川凟率其朝宗乎華為百榖以絜祭祀之
粢盛乎不然使其速腐為虚壤生芻藁以食牛羊乎化
塗泥為陶甄以作器乎將塊為五色而茅社分封乎流
於樂為土鼓為凷(苦怪/切)桴以洩其和聲乎夷為都邑以
興宫廟乎坎為洿池以澤生殖乎祀為壇竈乎窽為井
墓乎吾皆不得而知也當既不為吾用唯速化為百工
之用慎無朽為芝菌以怪人自媚慎無堅為金鐡以作
貨起爭慎無潏為醴泉以味乎謟口慎無禱為城社以
狐䑕慿妖慎無聳為良材以雕琢傷性慎無萌為蘭茝
以佩服見藝嗚呼介而為石使之能言舒而為螾使之
飲泉既而他年遊魂之未返者亦命巫師而弔三招之
號曰在几閣而來歸兮掩為塵垢在耳目而來歸兮奄
視汝醜在口吻而來歸兮譽不汝乆噫筆絶之年而麟
見崇文其無崇乎唅非珠玉斂無裙𥜗後世詩禮之儒
無驚吾之幽墟其塚也在莾蒼之野大塊之丘(莊子儒/以詩禮)
(發冢大儒曰東方作矣事之若何小儒曰未解裙𥜗口/中有珠詩有曰青青之麥生於陵坡生不布施死何含)
(珠推控其頥别其/頰無傷口中珠)時有唐大中丁卯而戊辰之季秋銘
曰文乎文乎有鬼神乎風水惟貞將利其子孫乎
　　洗玉池銘(東坡/)
　　　復齋謾録云(洗玉池銘始予讀之皆不得其說/其後得李伯時石刻叙跋乃能明)
　　　(其意葢元祐八年伯時仕京師居紅橋子弟得/峽川馬臺石愛而置之山中一日東城過而謂)
　　　(曰斵石為沼當以所藏玉時出而浴之且刻其/形於四旁予為子銘貝唇而號曰洗玉池而所)
　　　(謂玉者凡一十有六雙琥璏三鹿盧帶鈎琫珌/□瑑杯水蒼佩螳蜋帝鈎佩刀柄珈瑱拱璧是)
　　　(也伯時既下世池亦湮晦徽宗嘗即其家訪之/得於積壤中其子碩以時禁蘓文因濳磨去銘)
　　　(文以授使者於是包以䄄褥棲於髹匣舁致京/師置之宣和殿十六玉惟鹿廬環從葬龍眠餘)
　　　(者咸歸内府矣東坡銘刻與伯時叙跋昔雖有/之今乃亡去而池亦歸天上惜其本末不著因)
　　　(存/亡)
　　　苕溪漁隱曰(洗玉池銘云維伯時父云云至以/幸斯石固已叙其事矣復齋以謂)
　　　(始予讀之皆不/得其説何也)
世忽不踐以用為急秦漢以還龜玉道熄六器僅存(周/官)
(大宗伯以玉作六器以禮天地四方如/蒼璧黄琮青圭赤璋白琥元璜是也)五瑞莫輯(公侯/伯子)
(男之/圭璧)趙璧婦翫(史記藺相如傳趙王遣相如奉/璧入秦秦王喜乃傳示諸美人)魯璜盗
竊(左定八年經書盗竊寳玉大弓謂陽/虎也杜預云寳玉乃夏后氏之璜)鼠亂鄭璞(戰國/䇿應)
(侯曰鄭人謂玉未理者為璞周人謂䑕未腊者為樸周/人懐樸過鄭賈曰欲買樸乎鄭賈曰欲之出其樸視之)
(乃䑕也因/謝不取)鵲抵晉棘(鹽鐡論崇禮篇云昆山之旁以玉/抵烏鵲抵擲也言玉之多晉棘即)
(垂棘/之璧)維伯時父弔古啜泣道逄玉人解驂推食劔璏鏚
珌錯落其室既獲拱寳遂空四壁哀此命世乆就淪蟄
時節沐浴以幸斯石(注見/前)孰推是心施及王國如伯時
父琅然環玦援手之勞終睨莫拾得喪在我匪玉欣戚
和仲父銘之維以咏德(公一字和/仲見墓誌)
　　采石征舍銘(澹庵/)
　掩耳盗鍾　閉目捕雀　自欺其心　謂人不覺
　咄哉揚沙　此溪之鱷
　
　
　
　
　
　
　古文集成巻四十八
欽定四庫全書
　古文集成巻四十九　　　宋　王霆震　編
　　前庚集三
　　　銘
　　西銘(張横渠/)
　　　(横渠先生銘其書室之兩牖東曰砭愚西曰訂/頑伊川先生曰是起争端不若止謂之東西銘)
　　　(葉采云頑者暴忍而不仁愚者昬塞而不智訂/頑主仁而義在其中砭愚主智而禮在其中)
　　　明道先生曰(孟子之後只有原道一篇其間言/語固多病然大要儘近理若西銘)
　　　(則是原道/之宗祖也)
　　　又曰(游酢得西銘讀之即渙然不逆於心曰/此中庸之理也能求於語言之外者也)
　　　又曰(西銘顥得此意只是須得子原如此筆力/他人无縁做得孟子以後未有人及此文)
　　　(字省多少言語要之仁孝之理備于/此須叟即不於此則便不仁不孝也)
　　　二程語録云(楊時問於伊川曰西銘深發聖人/之㣲意然言體而不及用恐其流)
　　　(至於兼愛後世有聖賢推本而論未免歸過於/横渠夫子盍為一言推明其用乎子曰横渠立)
　　　(言誠有過者乃在正䝉至於訂頑推理以存義/曠前聖所未發與孟子性善養氣之論同功豈)
　　　(墨氏之比哉西銘明理一而分殊墨氏則二本/而无分分殊之蔽私勝而失仁无分之害兼愛)
　　　(而无義分立而推理一以止私勝之流仁之方/也无别而迷兼愛至於无父之極義之賊也子)
　　　(比而同之過矣夫欲使人推而行之木為用也/反謂不及是不亦異乎時曰時也始從明道即)
　　　(授以此書於是始知為學之大方固將終身服/之豈敢疑其失與墨氏比也然其書以民為同)
　　　(胞鰥寡孤獨為兄弟非明者黙識安知理一而/分殊哉故恐其深至於兼愛非謂其言之發與)
　　　(墨氏同也夫惟理一而分殊故聖人稱物逺近/親踈各當其分所以施之其心一焉所謂平施)
　　　(也昔意西銘有平施之心无稱物之義疑/其辭有未逹也今夫子開諭學者无惑矣)
　　　龜山曰(西銘之書以民為同胞長其長㓜其㓜/以鰥寡孤獨為兄弟之无告者所謂明)
　　　(理一也然其辭無親親之教非明者嘿識於言/意之表烏知所謂理一而分殊哉故竊恐其流)
　　　(遂至於兼愛非謂西銘之書為兼愛而發與孟/子同也故人之所以大過人者无他善推其所)
　　　(為而已老吾老以及人之老㓜吾㓜以及人之/㓜所謂推之也孔子曰老者安之少者懐之則)
　　　(无事乎推矣无事乎推者理一故也理一而分/殊故聖人稱物而平施之兹所以為仁之至義)
　　　(之盡也歟何謂稱物親踈逺近各當其分所謂/稱也何謂平施所以施之其心一焉所謂平也)
　　　(某昔者竊意西銘之書有平施之心无稱物之/義故曰言體而不及用葢指仁義為説也故仁)
　　　(之過其蔽无分无分則妨義妨義之過其流自/私自私則害仁害仁則楊氏之為我也妨義則)
　　　(墨氏之兼愛也二者其失雖殊其所以得之於/聖人則均矣西銘之旨隱奥難知固前聖所未)
　　　(發/也)
　　　龜山曰(如西銘一篇伊川謂與孟子性善養氣/之論同功皆前聖所未發也詳味之乃)
　　　(見其用意之深性命之説雖揚雄尤未能造其/藩籬况餘人乎而世儒易言之多見其妄也)
　　　又曰(横渠作西銘亦只是/要學者求仁而已)
　　　龜山語録云(論西銘言河南先生曰理一而分/殊知其理一所以為仁知其分殊)
　　　(所以為義所謂分殊猶孟子言親親而仁民仁/民仁民而愛物其分不同故所施不能无差等)
　　　(或曰如是則體用果離而為二矣曰用未嘗離/體也且以一身觀之四體百骸皆具所謂體也)
　　　(全其用處則屨不可加之於首冠不可/納之於足則即體而言分在其中矣)
　　　無垢先生云(余觀西銘大意此謂人梏於形體/而不知我天地之子不與動植同)
　　　(生上與聖賢同氣要當窮神知化不愧屋漏存/心養性以盡為子之道又當惡㫖酒育英才不)
　　　(為持已接人之方以合天地之心而遇因苦遭/患難當如舜如申生如曽參如伯竒以聽天地)
　　　(之命而富貴福澤為天地之厚我貧賤憂戚為/天地之成我存則順天地没則安天地乃為大)
　　　(孝之/子耳)
　　　又云(西銘只是發明一箇事天底道/理所謂事天者循天理而已)
　　　晦庵先生曰(天地之間理一而已然乾道成男/坤道成女二氣交感化生萬物則)
　　　(其大小之分親踈之等至於十百千萬而不能/齊也不有聖賢者出孰能合其異而反其同哉)
　　　(西銘之作意葢如此程子以為明理一而分殊/可謂一言以蔽之矣葢以乾為父坤為母有生)
　　　(之類无物不然所謂理一也而人物之生血氣/之屬各親其親各子其子則其分亦安得而不)
　　　(殊哉一統而萬殊則雖天下一家中國一人而/不流於兼愛之蔽萬殊而一貫則雖親踈異情)
　　　(貴賤異等而不梏於為我之私此西銘之大指/也觀其推親親之厚以大无我之公因事親之)
　　　(誠以明事天之道葢无適而非所謂分立而推/理一者夫豈專以民吾同胞長長㓜㓜為理一)
　　　(而必黙識於言意之表然後知其分之殊哉且/所謂稱物平施者正謂稱物之宜以平吾之施)
　　　(云爾若无稱物之義則亦何以知夫所施之平/哉龜山第二書葢欲發明此意然言不盡而理)
　　　(有餘也故愚得因/其説而遂言之)
　　　又云(西銘則推人以之天即近/而明逺於學最為親切)
　　　又云(昨日說西銘都相穿透所以大極圖説五/行一陰陽也陰陽一太極也二氣交感所)
　　　(以化生萬物這便是天地之塞吾其體天/地之帥吾其性只是説得詳畧有緩急)
　　　眞西山云(西銘推事親之心以事天葢父母生/我者也而所以生之者天地也天賦)
　　　(以氣地賦以形父母固我之父母也天地亦我/之父母也朱文公曰父母者一身之父母也天)
　　　(地者人與物已與人皆共以為父母者也父母/生我也四肢百骸無一不全必能全其身之形)
　　　(然後為不忝於父母天地之生我也五常百善/無一不備必能全其性之理然後為不負於天)
　　　(地故仁人事親如事天事天如事親/此又西銘之妙指不可以不知也)
　　　兼山與艮齋論西銘曰(西銘言乾稱父坤稱母/予兹藐焉乃混然中處)
　　　(伊川謂理一分殊理一則無賤民分殊則有貴/君揚中立謂其言體不及用同於墨氏兼愛葢)
　　　(似之而非者也墨氏不知三才之理反謂分一/於西銘之義兩失之中立先生西銘之論劣於)
　　　(中庸當觀先生於中庸不當觀先生於論西銘/之日且自墨子者以君臣並耕為義是不知理)
　　　(一者在道分殊者在事而欲君臣之分同並耕/之事此亂天下也孟子闢之而後分始明後世)
　　　(分明之主至殫竭天下財力宫室車服飲食以/私一人奢侈之奉政煩賦重民失其業又豈知)
　　　(同胞之民當均所愛哉此張氏之論所由以發/所以救分殊之弊也伊川曰分殊之弊私勝而)
　　　(失仁正謂是也分而推理一以止私勝之流仁/之方也理一之道在君分殊之道在臣民文王)
　　　(之時無凍餒之民知理一也庶民攻之不日成/之知分殊也理一而貴民故無秦皇漢武之事)
　　　(分殊而尊君故無墨子並耕之説墨子既不知/理之一而謂分之一如此則民得以賤君也)
　　　艮齋答曰(理一仁說也分殊義說也專於理而/分之不知墨之所以為仁者然也專)
　　　(於分而理之不知楊之所以為義者然也墨之/仁仁也而所以不得曰仁者分有迷也楊之義)
　　　(義也而所以不得曰義者理有虧也/欲知楊墨之仁義是銘亦能為蓍龜)
乾稱父坤稱母予兹藐(音眇/)焉乃混然中處
　晦庵云(天陽也以至健而位乎上父道也地隂也以/至順而位乎下母道也人稟氣於天賦形於)
　(地以藐然之身混合無間而位乎中子道也然不曰/天地而曰乾坤者天地其形體也乾坤其性情也乾)
　(者健而無息之謂萬物之所資以始者也坤者順而/有常之謂萬物之所資以生者也是乃天地之所以)
　(為天地而父母乎萬/物者故指而言之)
　張子韶云(乾吾父坤吾母吾乃乾坤之子/與人物混然處于中間者也)
　吕與叔云(人者萬物之靈受天地之中以生為天地/之心者也能知其所自出故事天如事親)
故天地之塞吾其體天地之帥吾其性
　晦庵云(乾陽坤隂此天地之氣塞乎兩間而人物之/所資以為體者也故曰天地之塞吾其體乾)
　(健坤順此天地之志為氣之帥而人物之所得以為/性者也故曰天地之帥吾其性深察乎此則父乾母)
　(坤混然中處/之實可見矣)
　子韶云(吾之體不止吾形骸塞天地間如人物如山/川如草木如禽獸昆蟲皆吾體也吾之性不)
　(止吾視聽言貌思凡天地之間若動作若流/峙若生植飛翔濳泳必有造之者皆吾性也)
　與叔云(克已復禮天下歸仁此之謂體盡其心/則知其性知其性則知生矣此之謂性)
民吾同胞物吾與也
　晦庵云(人物並生於天地之間其所資以為體者皆/天地之塞其所得以為性者皆天地之帥也)
　(然體有偏正之殊故其於性也不无明暗之異惟人/也得其形氣之正是以其心最靈而有以通乎性命)
　(之全體於並生之中又為同類最貴者焉故曰同胞/則其視之也皆如己之兄弟矣物則得夫形氣之偏)
　(而不能通乎性命之全故與我不同類而不若人之/貴然原其體性之所自是亦本之天地而未嘗不同)
　(也故曰吾與則其視之也亦如已之儕輩矣惟同胞/也故以天下為一家中國為一人如下文復云物吾)
　(與也故凡有形於天地之間者若動若植有情無情/莫不有以若其性遂其宜焉此儒者之道所以必至)
　(於參天地贊化育然後為功/用之全而非有所彊於外也)
　子韶云(既為天地生成則凡與我同生於天地者皆/同胞也既同處於天地間則凡林林而生蠢)
　(蠢而殖者皆/吾黨與也)
　與叔云(均有是性彼傷則我傷故有怵惕惻隱之心/均有是生彼傷則我所不欲故血氣之類弗)
　(身踐而草/木以時伐)
大君者吾父母宗子其大臣宗子之家相也尊高年所
以長其長慈孤弱所以㓜其㓜聖其合德賢其秀也凡
天下疲癃殘疾惸獨鰥寡皆吾兄弟之顛連而無告者
也
　晦庵云(乾父坤母而人生其中則凡天地之人皆天/地之子矣然繼承天地統理人物則大君而)
　(已故為父母之宗子輔佐大君綱紀衆事則大臣而/已故為宗子之家相天下之老一也故凡尊天下之)
　(高年者乃所以長吾之長天下之㓜一也故凡慈天/下之孤弱者乃所以㓜吾之㓜聖人與天地合其德)
　(是兄弟之合德乎父母者也賢者才德過於常人是/兄弟之秀出乎等夷者也是皆以天地之子言之則)
　(凡天下之疲癃殘疾惸獨鰥/寡非吾兄弟之无告者何哉)
　子韶云(大君謂人主吾為天地之子人主主天地之/家事是大君吾父母宗子也大臣相天子以)
　(繼天地之業是大臣者宗子之家相也高年先我生/於天地間者也有若吾兄弟然吾尊之是長天地之)
　(長也孤兒弱子後吾生於天地間者也有若吾弟然/吾慈之是㓜天地之㓜也聖人合天地之德者也賢)
　(人特天地之秀也疲癃老疾也殘疾廢疾也惸獨鰥/寡㓜而无父者老而无子者老而无妻者老而无夫)
　(者皆天民之窮者也然數等无告者與吾周生於天/地其困苦如此是乃吾兄弟顛沛而无告訴也吾其)
　(可不/恤乎)
　與叔云(大君者裁成天地之道輔相天地之宜奉天/命代天治猶宗子治吾父母之家事也大臣)
　(爕理陰陽寅亮天地相其大君猶家相也宗子家相/吾所以敬者治吾父母之事云乎大君大臣治吾天)
　(地之事可不敬乎以天下為一家中國為一人則天/下之長於我者皆吾父兄天下之㓜於我者皆吾子)
　(弟天下之有聖人其敬之也猶父之執友盖與天地/合徳也天下之有賢者皆吾之執友天地之秀賢於)
　(我者也天下之貧民皆/吾宗族兄弟之貧者也)
于時保之子之翼也樂且不憂純乎孝者也
　晦庵云(畏天以自保者猶其敬親之至也/樂天而不憂者猶其愛親之純也)
　子韶云(畏天之威若畏父母之嚴保其心而不敢少/肆焉是子之敬者也樂天之命雖患難而不)
　(憂此天地純/孝之子也)
　與叔云(聽於無聲視於無形敬親不敢慢也恐懼乎/其所不睹戒謹乎其所不聞敬天不敢慢也)
　(惟順於父母可以解憂樂於事親者也不識不知順/帝之則樂於事天者也舉天下之重無以加此誠敬)
　(乎此者也舉天下之樂無以間此誠樂乎/此者也事親事天雖異所以敬樂則一也)
違曰悖德害仁曰賊濟惡者不才其踐形惟肖者也
　晦庵曰(不循天理而循人慾者不愛其親而愛他人/也故謂之悖德戕滅天理自絶本根者賊殺)
　(其親大逆無道也故謂之賊長惡不悛不可教訓者/世濟其凶増其惡名也故謂之不才若夫盡人之性)
　(而有以充人之形則與天地/相似而不違矣故謂之肖)
　子韶云(違天地之心是不愛其親者故謂之悖德害/天地之仁是父母之賊也世濟其惡是天地)
　(不才之子踐履天地之形以貌言視聽思之/形為恭從聰明睿之用是克肖天地之德也)
　與叔云(違天者天之悖德之子害仁者天之賊子長/惡不悛者天之不才之子與天地相似者天)
　(之克肖/之子)
知化則善述其事窮神則善繼其志
　晦庵云(孝子善繼人之志善述人之事者也聖人知/變化之道則所行者無非天地之事矣通神)
　(明之徳則所存者無非天地之心/矣此二者皆樂天踐形之事也)
　子韶云(天地之事不過乎化天地之志不過乎神故/知化則善述天地之事者也窮神則善繼天)
　(地之志/者也)
　與叔云(可以贊天地之化育則能述天地之事矣齋/戒以神明其德則能繼天地之志矣事所以)
　(行也志所/以存也)
不愧屋漏為無忝存心養性為匪懈
　晦庵云(孝經引詩曰無忝爾所生故事天者仰不愧/俯不怍則不忝乎天地矣又曰夙夜匪懈故)
　(事天存其心養其性則不懈乎事天矣此二/者畏天之事而君子所以求踐夫形者也)
　子韶云(天地之心無幽明之間止不欺而已故不愧/屋漏之隱者乃無忝於天地也心性即天地)
　(夙夜存心養性是夙/夜匪懈以事天地也)
　與叔云(天命我以信而不信則辱天之命天/付我以道而墮不守則擴天之職)
惡㫖酒崇伯子之顧養育英材穎封人之錫類
　晦庵云(好飲酒而不顧父母之養者不孝也故遏人/欲如禹之惡㫖酒則所以顧天之養者至矣)
　(性者萬物之一源非有我之得私也故育英材/如穎考叔之及莊公則所以永錫爾類者廣矣)
　子韶云(崇伯之子禹也禹惡㫖酒酒能亂德今惡㫖/酒顧天地父母之養者也穎谷封人請遺羹)
　(於母以生鄭莊公之孝心今我育天地/所生之英材則是以孝心與其類也)
　與叔云(不窮人欲所以存天德/以善養人所以廣天德)
不施勞而底豫舜其功也無所逃而待烹申生其恭也
　晦庵云(舜盡事親之道而瞽䏂底豫其功大矣故事/天者盡事天之道而天心豫焉則亦天之舜)
　(也申生無所逃而待烹其恭至矣故事天者/夭夀不貳而脩身以俟之則亦天之申生也)
　子韶云(舜祗載見瞽瞍䕫䕫齋慓瞽亦允若是舜不/弛勞而致父母之恱豫其事父母之孝大有)
　(功於名教吾能在困苦中竭力為善以致天地之喜/是乃舜之功也大舜逄父怒大杖則走小杖則受申)
　(生不明乎道乃以死為恭而成父之惡不可以訓者/也横渠意謂遭遇讒邪此命也順受其死以恭順乎)
　(天地如申生/之恭可也)
　與叔云(自彊不息至於與天地合德則天下底豫故/先天而天弗違无妄之以大非其自取則天)
　(無所逃故/順受其正)
體其受而歸全者參乎勇於從而順令者伯竒也
　晦庵云(父母全而生之子全而歸之若曾子之啓手/啓足則體其所受乎親者而歸其全也况天)
　(之所以與我者無一善之不備亦全而生之也故事/天者能體其所受於天者而全歸之則亦天之曾子)
　(矣子於父母東西南北唯令之從若伯竒之履霜中/野則勇於從而順令也况天之所以命我者吉凶禍)
　(福非有人欲之私故事天者能勇於/從而順受其正則亦天之伯竒矣)
　子韶云(曽子之疾病而易大夫之簀是順其受不以/父母遺體處於不正者也吾今能順天地之)
　(正而不以患難易其節是於天地有曾參之孝矣伯/竒尹吉甫子也吉甫惑於後妻虐其子無衣無履而)
　(使踐霜挽車伯竒從父之命順父之令不敢有辭焉/人當患難之際順而受之無怨尤於天地是乃伯竒)
　(之孝/也)
　與叔云(天全德於予既全而予之可不全而歸之故/行一不義殺一不辜而得天下不為也曽子)
　(曰吾得正而斃焉斯已矣吾又何求皆全而歸之者/也子之於父母東西南北惟令之從素其位而行不)
　(願乎其外安時處順/其順令之至者焉)
富貴福澤將厚吾之生也貧賤憂戚庸玊汝於成也
　晦庵云(富貴福澤所以大奉於我而使吾之為善也/輕貧賤憂戚所以拂亂於我而使吾之為志)
　(也篤天地之於人父母之於子其設心豈有異哉故/君子之事天也以周公之富而不至於驕以顔子之)
　(貧而不改其樂其事親也愛之則喜而弗/忘惡之則懼而無怨其心亦一而已矣)
　子韶云(富貴福澤是天地厚吾之生也貧賤憂戚是/天地愛汝欲成就我也此天將降大任之說)
　與叔云(父母厚汝之生使汝仁及宗族天地厚汝之/禄使汝澤及於民皆不可自致危暗父母苦)
　(汝使汝知艱難以成其身天地窮汝使汝由疾疚以/成其德愛汝故苦汝福汝故窮汝皆不可妄生疾怨)
存吾順事没吾寧也
　晦庵云(孝子之身存則其事親也不違其志而已没/則安而无所愧於親也仁人之身存則其事)
　(天也不逆其理而已没則安而无所愧於天也葢所/謂朝聞夕死吾得正而斃焉者故張子之銘以是終)
　(焉/)
　子韶云(吾存則順事天地而不逆吾死則安於其志/而不亂是乃終始聽命於天地而為天地至)
　(孝之/子也)
　與叔云(无終食之間違仁足以順吾生/無一行之有不慊足以安吾死)
　　東銘(横渠/)
　　　葉采解
戯言出於思也戯動作於謀也發於聲見乎四支謂非
己心不明也欲人無已疑不能也
　葉曰(言雖戯必以思而出也動雖戯必以謀而作也/戯言發於聲戯動見乎四支雖非本於吾心是)
　(惑也本於吾心而欲人/之不我疑不可得也)
過言非心也過動非誠也失於聲繆迷其四體謂已當
然自誣也欲他人已從誣人也
　葉曰(言之過者非其心之本然也動之過者非其誠/之實然也失於聲而為過言繆迷其四體而為)
　(過動謂之過者皆誤而非故也或者吝於改過遂以/為已之當然是自誣其心也既憚改而自誣又欲人)
　(之從之是誣人也此夫子所謂小人之過也/必文孟子所謂過則順之又從而為之辭)
或者謂出於心者歸咎為已戯失於思者自誣為已誠
不知戒其出汝者歸咎其不出汝者長傲且遂非不智
孰甚焉
　葉曰(戯謔出於心思乃故為也不知所當戒徒歸咎/以為戯則長傲而慢愈滋矣過誤不出於心思)
　(乃偶失耳不知歸咎於偶失反自/誣以為實然則遂非而過不改矣)
　又曰(學者深省乎此則崇德辨惑矯輕警惰之功亦/大矣然其於戯且誤者克治尚如此之嚴况乎)
　(過之非戯誤者豈復留/之纎芥以累其身心哉)
　
　
　
　
　
　
　
　
　
　
　
　
　
　
　古文集成巻四十九
欽定四庫全書
　古文集成巻五十　　　　　宋　王霆震　編
　　前庚集四
　　　銘
　　存誠齋銘(并序/)　(陳幾叟/)
余嘗問所以爲道之方於外舅楊先生曰大學之書聖學
之門庭也是可讀而求之余退而學焉觀其修身齊家治
國平天下之道其本在於誠吾意而已其説簡而盡其理
直而周其用要而博雖不敢疑而未知其可行也已而質之
先生先生曰是固然又辱教之曰中庸之書天道之淵源
也是可讀而知之余又退而學焉至其論至誠不息其極
至於不見而章不動而變無爲而成則作而嘆曰嗚呼盛
哉誠若此天下國家其不足爲也已又從而考之則天之
所以高明地之所以博厚山岳之所以峙江河之所以流
莫不以此葢嘗收視反聽一塵之慮不萌於胷中表裏洞
然機心自息既自以爲知之矣又以謂其致之也不凝則
其居之也必不安其養之也不熟則其發之也必不粹斯
道也其可須叟離哉以其不可離也而莫之違之故吾誠
常存焉葢古聖賢未有釋此而能至者以余之不肖幸與
知之而數年之間汨没於奔走曽未得少暇以休滌其心
而坐進乎此此余之所以乆而不入於道也大觀元年先
生官於餘杭夏四月余自親側復來因即縣宇之東舊屋
數椽治爲講習之所揭其榜曰存誠齋葢有志乎力行
其所知也自今而往凡吾飲食起居出處語黙之際必常見
其所謂誠者了然於吾心然後出之庶幾日進於君子而
不爲小人之歸也則命名之意可無愧矣既以自矢且
爲之銘曰
　天地之道　爲物不貳　君子養心　致一而已
　喜怒哀樂　未發其幾　意必固我　絶之於微
　正當此時　寂然不動　有物感之　全體即用
　是之爲一　以一故誠　一日至焉　天下歸仁
　我觀聖賢　異域殊世　惟是之存　若合符契
　敬以為宅　忠恕其門　自我闢之　推而及人
　唯我與物　初無二體　各私其私　則有彼己
　私智磨盡　成性渾然　無物非我　其天守全
　天理所在　如鏡如像　有來斯應　不與俱往
　又如月影　散落萬川　定相不分　處處皆圓
　相彼世儒　内外不一　不勝其私　機變横出
　孰知至人　動莫非真　飲食起居　誠無不形
　我作此齋　大可容膝　宴坐其間　虚而不迫
　廻光内照　隱几無言　氣專神凝　息調而淵
　表裏俱融　焉有所倚　或紛乎前　行以無事
　古人逺矣　斯道莫傳　以名存誠　其庶㡬焉
　　主一齋銘(南軒/)
　　　　為范文叔作
　人之心　一何危　紛百慮　走千岐　惟君子
　克自持　正衣冠　攝威儀　澹以整　儼若思
　主于一　復何之　事物來　審其㡬　應以專
　匪可移　理在我　寧彼隨　積之乆　昭厥㣲
　静不偏　動靡違　嗟勉哉　自邇卑　惟勿替
　日在兹
　　敬恕齋銘(晦庵/)
　　　　為陳師中作
　出門如賓　承事如祭　以是存之　敢有失墜
　已所不欲　勿施於人　以是行之　與物皆春
　胡世之人　恣已窮物　惟我所便　謂彼奚卹
　孰能反是　斂焉厥功　于墻于羹　仲尼子弓
　内順于家　外同于邦　無小無大　罔時怨恫
　為仁之功　曰此其極　敬哉恕哉　永永無斁
　　敬齋銘(南軒/)
　　　　為劉氏作
　天生斯人　良心則存　聖愚曷異　敬肆是分
　事有萬變　統平心君　一頺其綱　泯焉絲棼
　自昔先民　脩已以敬　克持其身　順保常性
　敬匪有加　惟主乎是　履薄臨深　不昧厥理
　事至理形　其應告響　而實卓然　不與俱往
　動静不違　體用無忒　惟敬之功　恊乎天德
　嗟爾君子　敬之敬之　用力之乆　其惟自知
　勿憚其艱　而或怠遑　亦勿迫切　而以不常
　毋忽事物　必精吾思　察其所發　以㑹于㣲
　忿慾之萌　則杜其源　有過斯改　見善則遷
　是則天命　不遏于躬　魚躍鳶飛　仁在其中
　於焉有得　學則不窮　知至而至　知終而終
　嗟爾君子　勉哉敬止　成已成物　匪曰二致
　任重道逺　其端伊邇　毫釐有差　繆則千里
　惟建安公　自力右義　我作銘詩　以諗同志
　　敬齋銘(誠齋/)
　維事維萬　維心維一　聽奕思鴻　維弍維忽
　弍豈其忱　忽豈其欽　維動維言　其弗喪心
　三堂孫子　學以為己　欲趾聖門　主一為址
　謹獨凛然　履臨氷淵　及臻厥成　對越昊天
　　恕齋銘(東萊/)
　　　　為陳同父作
　實理難精　實德難居　實責難受　實病難除
　實知其難　於人則寛　惟實惟寛　惟恕之端
　天地變化　草木繁廡　賾厥實然　可求其故
　陳子作齋　侑坐有勒　匪尚其通　亦尚其塞
　　中齋銘(東萊/)
　　　　為陳同父作
　泝流之舟　挽之猶遲　下坂之車　柅之猶馳
　木火金水　燥濕不齊　有習有積　有居有移
　亦既用力　蘄適厥宜　凢此數者　盖陰乗之
　潛有所贅　黙有所虧　是過不及　察之甚㣲
　凛乎其嚴　岌乎其危　匪曰設戒　理則如斯
　不將不迎　不留不處　敬而無失　大中之矩
　　所性齋銘(山谷/)
　道行不加　窮處不病　此之謂性　由思入睿
　由睿入覺　此之謂學　性則聖質　學則聖功
　謂予不能　倒戈自攻　天下求師　四海取友
　道立德尊　宗吾性有
　　求放心齋銘(晦庵/)
　　　　為程正思作
　天地變化　其心孔仁　成之在我　則主于身
　其主伊何　神明不測　發揮萬變　立此人極
　晷刻放之　千里其奔　非誠曷有　非敬曷存
　孰放孰求　孰亡孰有　詘伸其臂　反覆惟手
　防㣲謹獨　兹守之常　切問近思　曰惟以相
　　謹獨齋銘(澹庵/)
　　　　為黄世永作
　謹獨伊何　請條其目　安而行之　如顔之浴
　利而行之　如顔之宿　勉而行之　如禇之燭
　由勉至安　信道乃篤　猗歟哲人　盱江黄先
　戒謹恐懼　闇不愧天　非利非勉　得之自然
　作銘者誰廬陵胡銓
　　學古齋銘(晦庵/)
　　　　為周嗣恭作
　相古先民　學以為己　今也不然　為人而已
　為己之學　先誠其身　君臣之義　父子之仁
　聚辨居行　無怠無忽　至足之餘　澤及萬物
　為人之學　燁然春華　誦數是力　纂組是誇
　結駟懐金　煌煌煒煒　世俗之榮　君子之鄙
　維是二者　其端則㣲　眇綿弗察　胡越其歸
　卓哉周侯　克承先志　日新此齋　以廸來裔
　此齋何有　有圖有書　厥裔斯何　衣冠進趍
　夜思晝行　咨詢謀度　絶今不為　惟古是學
　先難後獲　匪亟匪徐　我其銘之　以警厥初
　　務本齋銘為左揆作(誠齋/)
　畯穡乎穫　梓穡乎斵　伊士所穡　何穡非學
　學將奚先　何學非賢　自賢而聖　自聖而天
　澮則有岸　甽則有畔　天人之道　畔岸河漢
　河漢可涯　道可方思　其端惟四　乃六其藝
　既三其綱　亦五其常　闖之彌幽　跂之彌悠
　據其一原　萬善來求　人有怙恃　誰無孟季
　執柯伐柯　乃睨而視　二典兩帝　參天兩地
　曷躋登兹　不曰孝弟　有若肖尼　參乎攸嗤
　本立道生　是以似之　瑟彼學子　遐不務此
　聖其逺而　子其反而
　　邵業齋銘(撙齋/)
　　　　為夏德謙作
孰狃匪安孰揉匪囏孰知夫安者囏之端孰囏弗遂孰
安弗累孰知夫囏者安之地學譬則山㡬簣始完初未
着工雖輟奚歎半焉而廢前功是喟况九仞高但虧
一簣我始子期乃聖乃賢子今我聽乃䇿乃鞭維其聽
之不石而䥴尚其竟之不䥴而傳
　　時術齋銘(山谷/)
禹初無功洪水滔國作十三載民降丘宅君子觀於蟻
而知學之可積
　　囦乎齋銘(南軒/)
嗚呼囦乎性命之㣲言之實難孰探其源匪言之艱天
高地下而人其心在躬者神統乎高深其端伊邇曷睨
以視當落其華而究斯理嗚呼信其為囦乎也已
　　至樂齋銘(晦庵/)
　　　　為葉學古作
　呻吟北窻　氣鬰不降　我讀我書　如病得甦
　客問此書　中作何味　君乃嗜之　如此其至
　趣為子語　無味乃然　是有味者　乃㾞乃羶
　天下之樂　我不敢知　至歐陽子　乃敶斯詩
　我思古人　實感我心　惟曰愔愔　式鈎且深
　　虚舟齋銘(南軒/)
　　　　為詹體仁作
　心本虛　理則實　應事物　無轍迹　來不迎
　去不留　彼萬變　我日休　行斯通　險可濟
　孚豚魚　貫天地　曷臻兹　在克已去其室
　斯虛矣
　　師立齋銘(水心/)
　　　　為魏華甫作
　人之睎聖　資盖匪夷　亦或僅有　而患失時
　我材甚良　我年孔當　捨彼雋轍　鮮為物降
　命以義知　心非外假　至於不踰　夫孰禦者
　雖則云然　有言于兹　是一非一　必也貫之
　曽參之忠　端木之恕　浩乎兩間　何憂何懼
　既見其易　復思其難　一簣苟止　無以為山
　卓哉淵㣲　大矣文獻　式昭斯銘　亹亹不倦
　
　
　古文集成巻五十
欽定四庫全書
　古文集成巻五十一　　　宋　王霆震　編
　　前庚集五
　　　銘
　　志道齋銘(晦庵/)
曰趍而挹者孰履而持曰饑而寒者誰食而衣故道也
者不可須臾離子不志於道獨罔罔其何之
　　據德齋銘(晦庵/)
語道術則無往而不通談性命則疑獨而難窮惟其厚
於外而薄於内故無地以崇之
　　依仁齋銘(晦庵/)
舉之莫能勝行之莫能至雖欲依之安得而依之為仁
由已而由人乎哉雖欲違之安得而違之
　　游藝齋銘(晦庵/)
禮云禮云御射書數俯仰自得心安體舒是之謂游以
游以居嗚呼游乎非有得於内孰能如此其從容而有
餘乎
　　崇德齋銘(晦庵/)
尊我德性希聖學兮玩心神明蛻汚濁兮
　　廣業齋銘(晦庵/)
樂節禮樂道中庸兮克勤小物奏膚功兮
　　居仁齋銘(晦庵/)
勝已之私復天理兮宅此廣居純不已兮
　　由義齋銘(晦庵/)
羞惡爾汝勉擴充兮遵彼大路行無窮兮
　　力仁齋銘(撙齋/)
　　　　為胡伯槱作
　吾物非物　不完則缺　維何缺之　實自則之
　物非吾物　不芟則茀　維何茀之　實自茁之
　捫茁之端　未一髪間　㧞之如山　凡累吾怛
　一髪難㧞　况不寧髪　緬其聖門　視聽動言
　克已惟顔　繄顔之克　聖門烏獲　尚監而勒
　　敬義齋銘(西山/)
　惟坤六二　其德直方　君子體之　為道有常
　内而立心　曰直是責　惟敬則直　不偏以陂
　外而制事　曰方是宜　惟義則方　各當其施
　曰敬伊何　惟主乎一　凛然自持　神明在側
　曰義伊何　惟理是循　利害之私　罔汨其真
　静而存養　中則有主　動而酬酢　莫不中矩
　大哉敬乎　一心之坊　至哉義乎　萬事之綱
　敬義夾持　不貳不忒　表裏洞然　上逹天德
　昔有哲王　師保是詢　丹書有訓　西面以陳
　敬與怠分　義與欲對　一長一消　禍福斯在
　怠心之萌　闒焉沈昏　欲心之熾　蕩乎狂奔
　惟此二端　敗德之賊　必壯乃猶　如敵斯克
　怠欲既泯　敬義斯存　直方以大　恊德于坤
　一念少差　眡此齋扁　嚴師在前　永詔無倦
　　尊德性齋銘(晦庵/)
　惟皇上帝　降此下民　何以予之　曰義與仁
　惟義與仁　維帝之則　欽斯承斯　猶懼弗克
　孰昏且狂　苟賤卑汚　淫視傾聽　墮其四支
　䙝天之綱　慢人之紀　甘此下流　衆惡之委
　我其監此　祗慄厥心　有幽其室　有赫其臨
　執玉奉盈　須叟顛沛　任重道逺　其敢或怠
　　震齋銘(并序/)　(撙齋/)
　　　　為裴大中秀才作
易之初有八卦而已其方位所直則震次於艮其重為
六十四而序卦所編則艮次於震震動也艮静也天下
之理未有静而不動動而不静者聖人互存其義而不
明言之殆欲使學者互而參參而徹則為自得歟嗚呼
第患未精於易爾精之則不惟艮之中震之義具焉震
之中艮之義亦具焉又何必互參而后徹哉余銘裴子
之震齋而懼其挾少年之氣以逞未領㑹也故作是序
其銘曰
　伊雷之神　眡時巻舒　有鼓莫鳴　或授之桴
　伊龍之靈　眡時舒巻　有門莫闗　或授之揵
　方卦云豫　同應物須　忽矣歸妹　同返吾初
　是謂龍雷　而卦為震　孔孟曰時　遞進遞退
　彼桴䇿勲　吾竈不燼　彼揵䇿勲　吾卸其靷
　子齋誰名　無乃太雋　二月之卦　子首其擡
　辟諸虎豹　兒稅于胎　行矣八月　子銳其摧
　辟諸草木　老復于孩　殊闗同鑰　一勘百開
　式頌且䂓　銘子震齋
　　艮齋銘(艮齋/)
某歸自荆北乾道乙酉之歲乃始名其齋以艮艮之為
義大矣齋中之寓聞之長陽長陽聞之兼山兼山聞之
廣平廣平聞之嶺北之理嶺北之理聞之泗濱泗濱聞
之靈臺靈臺聞之龍紀龍紀聞之先天斯其為聞也固
亦不一也或聞之於千載之後而不為踈或聞之於合
堂同席之頃而不為密或聞之於寂黙而不為畧或聞
之於諄複之辯而不為煩盖聞其所聞而後能知其所
聞知其所聞而後能信其所聞信其所聞而後能高其
所聞高其所聞而後能安其所聞聞而至於安則能說
諸心寒暑晝夜出入起居必有從容優游而不可解者
矣既聞之又從而銘之是安之之義也銘曰
　太極位奠　兩儀以分　天高地厚　生成惟均
　日月有明　運乎晝夜　離南坎北　炎上潤下
　至理可喻　矯首遐觀　言提斯綱　匪張自難
　山上有山　止之為止　挾嵩合岱　于壯于趾
　仁義忠信　盖無常名　由止而推　則勇于行
　禹稷濟時　陋巷為厄　一視其處　二特其迹
　將聖於此　富貴浮雲　有限之抑　無窮之伸
　傃而行之　允毅伋也　孟養浩然　無屈移者
　五綦六鑿　澒洞喧豗　不有隄防　奔川吼雷
　出門萬里　其途蕩蕩　用震以乾　是曰无妄
　孰信所信　孰契以心　十全之醫　良藥萬金
　有聞雖晚　或善其後　聞斯銘斯　以戒坐右
　　艮齋銘(南軒/)
　　　　為魏元履作
　物之感人　其端無窮　人為物誘　欲動乎中
　不能反躬　殆滅天理　聖昭厥猷　在知所止
　天心粹然　道義俱全　是曰至善　萬化之源
　人所固存　曷自違之　求之有道　夫何逺而
　四端之著　我則察之　豈惟慮思　躬以逹之
　工深力到　大體可明　匪由外鑠　如春發生
　知既至矣　必由其知　造次克念　戰兢自持
　事物雖衆　各循其則　其則匪它　吾性之德
　動静以時　光明篤實　艮止之妙　於斯為得
　任重道逺　時不我留　嗟我同志　勉哉勿休
　伊我小子　懼弗克力　咨爾同志　以起以掖
　　䝉齋銘(南軒/)
　　　　為余端䝉作
　乾坤既畫　八卦是生　八卦相乗　萬象以明
　下坎上艮　其卦曰䝉　其䝉伊何　源泉在中
　泉之始萌　其行未逹　雖則未逹　而理孰遏
　君子體之　于以果行　黽勉躬行　動畏天命
　泉之始萌　其勢則止　止乃日澄　源源曷己
　君子體之　于以育德　篤敬不渝　静保天則
　惟養于中　大本攸立　惟敏于外　逹道攸飭
　内外交修　相須以成　乆而有常　則能日新
　我銘䝉齋　敢越斯義　惟言之難　實以自厲
　凢百君子　有觀於斯　毋忽乎近　尚其懋之
　　䝉齋銘(西山/)
　物盈兩間　有萬其數　天理流行　無一不具
　維象之顯　理寓乎中　反而求之　皆切吾躬
　觀天之行　其敢遑息　察地之勢　亦厚于德
　天人一體　物我一源　驗之羲經　厥㫖昭然
　卦之有䝉　内險外止　止莫如山　險莫如水
　曷不曰水　而謂之泉　濫觴之初　厥流涓涓
　其生之微　若未易逹　其行之果　則不可遏
　有崇兹山　潤澤所鍾　維静而正　出乃不窮
　始焉一勺　終則萬里　問奚以然　有本如是
　是以君子　法取於斯　維義所在　必勇于為
　維行有本　繄德焉出　是滋是培　其體乃立
　静而養源　澄然一心　動而敏行　萬善畢陳
　厚化川流　初豈二致　漙愽淵泉　其用弗匱
　於惟簡肅　宜有此孫　掲名齋扉　目擊道存
　養正於䝉　奚必童穉　終身由之　作聖之地
　　敦復齋銘(南軒/)
復卦之義以初爻為重於畫為陽於義為善於人盖君
子之道也二比於初故為休復四應於初故為獨復而
三之頻復而厲則以其非比非應開其遷善而危其屢
失也上之迷復而凶則以其處極而最逺往而不返也
觀諸此則可見以初爻為重矣然則五之敦復柰何五
體順而居中以中自考者也故為敦篤於復夫能敦篤
於復宜曰吉曰亨矣而獨曰無悔柰何無悔者戒辭也
以其柔而逺於陽故為之戒辭謂如是乃無悔也南徐
陳希顔舊名其齋曰敦復歲壬辰與予相遇于長沙屬
予銘予知希顔有取儆戒之意也為之銘曰
　惟聖作易　研㡬極深　惟卦有復　於昭天心
　六爻之義　各隨所乗　其在於五　敦復是明
　其敦如何　篤志允蹈　順保其中　而以自考
　我觀爻義　厥有戒辭　君子體之　儆戒是資
　人欲易萌　天理難存　毫釐之間　消長所分
　凡百君子　奈何不敬　祗于夙宵　以若天命
　惟積惟乆　匪俟乎外　敢曰無悔　庶㡬寡悔
　　復齋銘(屏山/)
　大易之㫖　㣲妙難詮　善學易者　以復為先
　惟人之生　咸具是性　喜怒哀樂　或失其正
　視而知復　不蝕其明　聽而知復　不流於聲
　言而知復　匪易匪輕　動而知復　悔吝不生
　惟是四知　本焉則一　孰覺而存　孰迷而失
　勿謂有本　勞思内馳　亦勿謂無　悠悠勿思
　廓爾貫通　心㝠取捨　既復其初　無復之者
　蕩蕩坦坦　周流六虚　昔非不足　今非有餘
　伊顔氏子　口不言易　庶㡬之功　黙臻其極
　今我仰止　以名斯齋　念兹在兹　其敢怠哉
　　克齋銘(南軒/)
　　　　為陳擇之作
　惟人之生　父乾母坤　允受其中　天命則存
　血氣之萌　物欲斯誘　日削月脧　噫鮮能乆
　越其云為　匪我之自　營營四馳　擾擾萬事
　聖有謨訓　克己是宜　其克伊何　本乎致知
　其致伊何　格物是期　動静以察　晨夕以思
　良知固有　匪縁事物　卓然獨見　我心皦日
　物格知至　萬理可窮　請事克己　日新其功
　莫險於人欲　我其平之　莫危於人心　我其安之
　我視我聽　勿蔽勿流　我言我動　是出是由
　涵濡泳游　不競不絿　允蹈彛則　靡息厥修
　建夫既克　曰人而天　悠乆無疆　匪然而然
　為仁之功　於斯其至　我稽古人　其為顔氏
　於穆聖學　且有始終　循循不舍　與人同功
　請先致知　以事克己　仁逺乎哉　勉旃君子
　　存齋銘(水心/)
　　　　為蔣少韓作掲於弋陽之便坐
　孟存以心　易存以性　其入道義　其出愛敬
　此真存邪　衆善所門　如彼聚粟　常完倉囷
　性因物迷　心與事往　必謹司之　勿抑勿放
　勿輒有為　勿墮空寂　是固無存　執妄為得
　壯矣弋陽　雚竹青蒼　厥壤甚夷　水廣山長
　上迫征求　下憐愁苦　依其永存　以作民怙
　　存齋銘(誠齋/)
天爽天精孔神孔明肇域彼中扃宅是瓌庭我有神舍
弗掫于夜冦入在宇我出在野在宇一斯其從千之在
野懐歸室是逺而將聖有續予為孟孫之人導汝歸宿
冦則逐逐匪予汝歸汝弗去兮匪彼汝冦汝弗居兮汝
室載寧汝挾載宏宗廟百官疇不汝式承尼日堯墻有
覿斯煌有陟斯昂則莫我敢當道腴義梁詩冠禮裳有
操無亡疇莫知其鄉
　　顧齋銘(南軒/)
　　　　為宇文紹節作
　人之立身　言行為大　惟言易出　惟行易怠
　伊昔君子　聿思其艱　嚴其樞機　立是防閑
　於其有言　則顧厥為　毫釐之浮　則為自欺
　克謹于出　内而不外　確乎其言　惟實是對
　於其操行　則顧厥言　須臾弗踐　則為已愆
　履薄臨深　戰兢自持　確乎其行　惟實是依
　表裏交正　動静迭資　若唱而和　若影而隨
　伊昔君子　胡不慥慥　勉哉勿渝　是敬是保
　　省齋銘(水心/)
　　　　為周慤作
　昔者曽子　一日三省　今子五載　以省為請
　子悟何晚　我言已遲　相彼四體　測焉必知
　既有念慮　胡為昏迷　苟非忠信　奚以學為
　震霆洪鍾　有待而發　綿綿増隂　見此日月
　勿安陋習　勿隨俚說　區區利心　毋自溺没
　專己忘人　人道㡬絶　推己盡人　己則多闕
　斧柯可用　毫釐可别　咨爾周生　念念勿越
　　力齋銘(龍川/)
　　　　為何晦之作
厥初生民必完其力力完於心乃見天則形顧分之與
物交役若忘若貴弗覺弗克語汝力乎明以内飭惡也
則臭善如好色下學之功舉用其極此顔子所以欲罷
不能而樊遲所以先難而後獲也
　　安齋銘(龍川/)
　往則俱往　來則俱來　義苟精矣　動静必偕
　心之廣矣　亦可懼哉　天下雖大　吾安厥齋
　
　
　
　
　
　
　
　
　
　
　
　
　古文集成巻五十一
欽定四庫全書
　古文集成巻五十二　　　宋　王霆震　編
　　前庚集六
　　　銘
　　進齋銘(澹庵/)
　　　　為王允元作
　騏驥一躍　不能十歩　駑馬十駕　騏驥避路
　稽天之潦　不能終食　泰山之溜　可以穿石
　或進或止　功用相百　如何弗思　半途而畫
　在易之晉　如日之升　自昭其德　進麗大明
　在易之漸　如鴻之翔　惟進以正　可以正邦
　明則不惑　正則不謟　學當觀晉　仕當觀漸
　吾友允元　超然黙識　觀晉觀漸　兩造其域
　人亦有言　進猶有畛　有畛則極　極則有盡
　囘也屢空　孰究畔岸　請師子淵　以退為進
　　充齋銘(誠齋/)
人皆玉其廬莫或玉其軀人皆榖其腹莫或榖其德
　爾胡弗思　爾則不貲　孰降之衷　孰秉其彛
　有降靡竭　有秉靡奪　有覿靡悊　天以人滅
　睨柯匪柯　曽是逺而　操存舍亡　曽不反而
　推之而充　何垤弗崇　充之而實　何穡弗銍
　績之幽幽　織之油油　言製其秋　其衣其裘
　萬室燠只　爾弗鞠只　爾弗朂只　東方旭只
　　裕齋銘(誠齋/)
　　　　零陵嚴慶之齋以裕名而屬予銘之予盖德
　　　　於狹而心於懼者也將焉取裕抑敢不銘以
　　　　與吾友共守之銘曰
　肇允民彛　靡悊靡蚩　則外是移　而裏斯隳
　孰窶其脂　執嗇其豐　盍其反而　裕哉厥躬
　崇崇天如　若日伊煌　富以萬生　光施八荒
　仁以覺之　敬以握之　維其學之　是以穫之
　迺蓽迺門　則孟顔氏　于經于理　將不姚姒
　盈而沖諸　伊其冦而　沖而盈諸　豈其授而
　匪授匪冦　匪新匪舊　人見我新　我若而人
　我其裕矣　我其怙矣　怙心驕驕　其裕日消
　瑞乙孫子　孔聖孔神　而好是問　可自用云
　齋房靚如　夙圖宵書　弗性其性　有如百聖
　　絅齋銘(西山/)
　衣錦褧衣　裳錦褧裳　有美于中　而弗自章
　云乎昔人　若是其晦　為己之功　無與乎外
　懍焉戒愓　于隱于微　我欲亡媿　匪蘄人知
　充實光輝　其積莫揜　而我之心　惟一韜斂
　細人有善　汲汲暴揚　敝緼中悶　文錦外張
　孰知聖門　囘愚參魯　樸兮若無　至美森具
　中庸之末　凡八引詩　聲臭泯然　繇此其基
　淵乎㫖哉　聖學之妙　入德之門　曰惟至要
　猗歟王子　日處斯齋　益深益微　古人與偕
　　時齋銘(篔窻/)
　　　　為趙汝(闕/)作
　銖根寸莖　中涵天機　或遲而茂　或蚤而萎
　方其未苞　千罌莫汲　及其既蕚　萬户莫蟄
　寧為故柏　毋為新蕖　委順知化　溶溶太虚
　　魯齋銘(撙齋/)
　　　　為宗弟曽鼎臣作
　維目之初　大明如矇　維耳之末　大聵如聰
　窮性源流　與耳目同　參丱而巾　渾沌未鑿
　液金之鑛　文木之樸　鑪鎚斧斤　遽手俄閣
　漢唐諸儒　孰全吾元　强牖厥蔀　愈昭愈昏
　家法心傳　有仍雲孫　掲齋曰魯　惟祖時憲
　問魯淵源　大樸方寸　况於魯中　而更立論
　孝十八章　魯膚㡬重　忠恕一唯　魯骨皆融
　勉哉魯齋　余觀汝功
　　殖齋銘(山谷/)
　以心為田　我耒耜之　慈祥弟友　種而茂之
　忠信不貪　苖而立之　敦厚敬恭　水而耰之
　師友琢磨　耔而耨之　先王遺言　又時雨之
　仁義有年　左右取之　相彼寒窶　我則與之
　奉以饗帝　神其吐之
　　耘齋銘(龍川/)
　　　　為剡中任氏兄弟作
　人生而静　動則有遷　非物使之　人心則然
　耳目鼻口　實動之權　聖踐而聖　賢治而賢
　槁木不生　死灰不然　甚活者人　鳶魚天淵
　敬而無失　奉以周旋　喜怒哀樂　又何惡焉
　士之於學　農之於田　朝斯夕斯　舍是奚安
　去其害苖　則心之偏　耘之又耘　嘉種易捐
　不計其人　惟其不䖍　不䖍不力　悞我豐年
　工貴其乆　業貴其專　凡爾君子　相與勉旃
　　顔樂亭銘(明道/)
　　　　為孔周翰作
　天之生民　是為物則　非學非師　人覺孰識
　聖賢之分　古難其明　有孔之遇　有顔之生
　聖以道化　賢以學行　萬世心目　破昏為醒
　周爰闕里　惟顔舊止　巷汙以榛　井堙而圯
　鄉閭蚩蚩　弗視弗履　有卓其誰　師門之嗣
　追古念今　有惻其心　良價善諭　發帑出金
　巷治以闢　井渫而深　清泉澤物　佳木成隂
　載基載落　亭曰顔樂　昔人有心　予忖予度
　千載之上　顔惟孔學　百世之下　顔居孔作
　盛德彌光　風流日長　道之無疆　古今所常
　水不忍廢　地不忍荒　嗚呼正學　其何可忘
　　䝉泉銘(撙齋/)
　　　　歲在癸巳石湖居士范至能為劉晞韓題其
　　　　所遊息之亭曰䝉閱四年廬陵曽丰原居士
　　　　意而為銘曰
　汶山壓兮　彼迸者泉　汶泉迸兮　彼瀦者淵
　浩莫自制　漫焉平川　道學淺深　盖源流然
　大川三百　孟軻所傳　至荀揚韓　小川三千
　孔子則海　衆水聚焉　子亭誰題　筆大於椽
　渠機子參　有象皆筌　今也發明　到秋毫顛
　婦姑勃磎　不䝉下鞭　行矣收眎　未開闢前
　混沌七竅　不䝉不天　天耶䝉耶　如盤走圜
　小有礙則　玩余銘䥴
　　讀書樓銘(南軒/)
　洪惟元聖　研㡬極深　出言為經　以逹天心
　天心煌煌　聖謨洋洋　有赫其傳　惠我無疆
　嗟哉學子　生乎千載　孰謂聖逺　遺經猶在
　孰不讀書　而昧厥㫖　章句是鑿　文采是事
　矧其所懐　惟以禄利　茫乎四馳　其曷予暨
　嗟哉學子　當知讀書　匪有所為　惟求厥初
　厥初惟何　爾所固然　因書而發　爾知則全
　維誦維歌　維究維復　維以泳游　勿肆勿梏
　維平乃心　以㑹其理　切于乃躬　以察以體
　積功既深　有燁其明　逈然意表　大體斯呈
　聖豈予欺　實發予機　俾予自知　以永于為
　若火始然　若泉始逹　推之自兹　進孰予遏
　若登泰山　益高益崇　維理無形　維經無窮
　嗟哉學子　盍敬念兹　以是讀書　則或庶㡬
　　藏書閣書厨字號銘(晦庵/)
　於穆元聖　繼天測靈　出此謨訓　惠我光明
　永言寳之　匪金厥籝　含英咀實　百世其承
　　傳心閣銘(南軒/)
　惟民之生　厥有彛性　情動物遷　以隳厥命
　惟聖有作　純乎天心　修道立教　以覺來今
　孰謂道逺　始卒具陳　俾爾由學　而聖可成
　鄒魯云邈　章句有師　一經皓首　語道則迷
　惟子周子　崛起千載　獨探其源　以識其大
　立象盡意　闡幽明微　聖學有傳　不曰在兹
　惟二程子　實嗣其徽　既自得之　又光大之
　有渾其全　則無不總　有析其精　則無不中
　曰體曰用　著察不遺　曰隱曰顯　莫間其㡬
　於皇聖心　如日有融　於赫心傳　來者所宗
　有屹斯閣　尤溪之濱　翼翼三子　繪事孔明
　儼然其秋　温然其春　掲名傳心　詔示後人
　咨爾後人　來拜于前　起敬起慕　永思其傳
　于味其言　于考其為　體于爾躬　以㑹其歸
　爾之體矣　循其至而　爾之至矣　道豈異而
　傳心之名　千古不渝　咨爾後人　無替厥初
　　明倫堂銘(晦庵/)
　天叙有典　匪學弗明　我作此堂　大猷是經
　匪忠曷勸　匪孝曷程　咨爾學子　永觀厥成
　　西塾銘(誠齋/)
　　　　為寗行之作
　衛俞之族　有西其塾　維學之麓　維子之淑
　咨爾子孫　于弟于昆　洗心雪神　明聽話言
　我築我廬　爾羣爾居　有易春秋　有詩有書
　琴在在牖　書在在手　爾誦爾弦　以復爾有
　爾有伊何　伊孝伊忠　伊義伊仁　于玉爾躬
　雞既鳴矣　爾夙爾起　日之夕矣　爾膏爾燬
　具體維淵　聽視動言　維禮為塗　雄趍聖門
　命世維孟　盡心知性　俯蹴百氏　仰承三聖
　匪孟匪顔　于跂于攀　瞻彼數仞　譬而登天
　潛而未徹　如攻堅木　徹而莫禦　如泉赴谷
　由心而身　由身而親　由親而君　氣志如神
　咨爾孫子　爾聆爾思　非道𢎞人　室是逺而
　　省庵銘(誠齋/)
　人無鑑銅　當鑑以身　人無鑑身　當鑑以心
　一善之萌　鬼神知之　非鬼神之知　吾心已知
　一不善之作　海鷗亦覺　非海鷗之覺　吾心已作
　知之斯行　吾心吾朋　怍之斯絶　吾心吾鉞
　孰鉞孰朋　省則勇而　朋亡鉞喪　省則縱而
　以省攻昧　維聖作對　以昧翳省　擿植觀井
　參省以日　吾省以時　參省以三　吾省千之
　維聖無過　維賢寡過　欲寡未能　吾其敢惰
　　講座銘(晦庵/)
　師道絶塞　以圯其居　今其言言　亦莫我敢都
　前聖後師　文不在兹　如或見之　有行其思
　立之堂壇　惟以有嚴　厥臨孔昭　式訛爾瞻
　　葵軒石銘(南軒/)
　　　　為張氏作
　正爾衣冠　毋惰爾容　謹爾視聽　毋越爾躬
　爾之話言　式循爾𠂻　爾之起居　式蹈爾庸
　敬爾所動　毋窒其通　貞爾所存　毋失其宗
　外之云肅　攸保于中　中之克固　外斯率從
　天命可畏　戒懼難終　勒銘于石　用儆爾慵
　　虚舟銘(西山/)
　萬斛之舟　不楫不維　浟浟長川　縱其所之
　云誰有船　適與之觸　舟本何心　奚怨奚讟
　德人天游　其中休休　我無愛憎　物自春秋
　雨露零零　孰知其德　雪霜凝凝　豈曰予刻
　伯氏無尤　季平見思　懐哉兩賢　心事可師
　紛紛小夫　欲蔽私窒　森然戈矛　動與物敵
　涪翁有言　吾誰踈親　子今自名　豈其後人
　世塗漫漫　濤激浪洶　往安子行　萬變勿動
　
　
　
　
　
　
　
　古文集成巻五十二
欽定四庫全書
　古文集成巻五十三　　　宋　王霆震　編
　　前庚集七
　　　箴
　　大寳箴(張藴古/)
　　　　唐太宗初即位幽州記室直中書省張藴古上
今來古往俯察仰觀惟辟作福惟君實難主普天之下
處王公之上任土貢其所求具寮陳其所唱是故恐懼
之心日弛邪僻之情轉放豈知事起乎所忽禍生乎无
妄固以聖人受命拯溺亨屯歸罪於己因心於民大明
無私照至公無私親故以一人治天下不以天下奉一
人禮以禁其奢樂以防其佚左言而右事出警而入蹕
四時調其慘舒三光同其得失故身為之度而聲為之
律勿謂無知居高聽卑勿謂何害積小就大樂不可極
樂極生哀欲不可縱縱欲成災壯九重於内所居不過
容膝彼昏不知瑶其臺而瓊其室(離騷經曰望瑶臺之/偃蹇兮通鑑外紀紂)
(作鹿臺為/瓊室玉門)羅八珍於前(禮天官膳夫/珍用八物注)所食不過適口唯
狂罔念丘其糟而池其酒(紂為糟丘酒/池長夜之飲)勿内荒於色勿
外荒於禽勿貴難得貨(老子不尚賢篇/不貴難得之貨)勿聽亡國音(禮/記)
(樂/記)内荒伐人性外荒蕩人心難得之貨侈亡國之音淫
勿謂我尊而傲賢慢士勿謂我智而拒諫矜已聞之夏
后據饋頻起亦有魏帝牽𥚑不止(辛毗/事)安彼反側如春
陽秋露巍巍蕩蕩恢漢髙大度撫兹庶事如履薄臨深
戰戰慄慄用周文小心詩之不識不知書之無偏無黨
一彼此於胷臆損好惡於心想衆棄而後加刑衆恱而
後加賞弱其强而治其亂伸其屈而直其枉故曰如衡
如石不定物以限物之懸者輕重自見如水如鏡不示
物以情物之鑒者妍蚩自生勿渾渾而濁勿皎皎而清
勿汶汶而闇勿察察而明雖冕旒蔽目而視於未形雖
黈纊塞耳而聽於無聲縱心乎湛然之域遊神於至道
之精知之者應洪纎而效響酌之者隨深淺而皆盈故
曰天之經地之寧王之貞四時不言而代序萬物無言
而化成豈知帝力而天下和平吾王撥亂戡以智力民
懼其威未懐其德我皇無運扇以淳風民懐其始未保
其終爰述金鏡(唐張九齡上/千秋金鑑録)窮神盡聖使人以心應言
以行包括治體抑揚詞令天下為公一人有慶開羅起
祝援琴命詩一日二日念兹在兹惟人所召自天祐之
諍臣司直敢告前疑
　　舟扆箴(六首/)　(李德裕/)
　　　(唐李德裕傳敬宗立昏荒數游幸狎比羣小聽/朝簡忽德裕上舟扆六箴表言心乎愛矣遐不)
　　　(謂矣此古之賢人篤於事君者也夫迹䟽而言/親者危地逺而意忠者忤臣竊惟念㧞自先聖)
　　　(偏荷寵私不能竭忠是負靈鑒云云辭皆明直/婉切帝雖不能用其言猶敕韋處厚諄諄作詔)
　　　(厚謝/其意)
　　宵衣箴
　　　(諷視朝/希晚也)
先王聽政昧爽以俟鷄鳴既盈日出而視伯禹大聖寸
陰為貴光武至仁反仄不忌無俾姜后獨去簮珥彤管
記言克念前志
　　正服箴
　　　(諷服御/非法也)
聖人作服法象可觀雖在宴游尚不懐安汲黯莊色能
正不冠楊阜慨然亦譏縹紈(魏志阜常見明帝着㡌被/縹綾半褒䄂阜問帝曰此)
(於禮何法服也帝黙然不/荅自是不法服不以見阜)四時所御各有其官(事見魏/相傳)
非此勿服惟辟為難
　　罷獻箴
　　　(諷斂求/怪珍也)
漢文罷獻詔還緑駬鑾輅徐駈焉用千里厥後令王亦
能恭已翟裘既焚(晉武帝紀程據獻雉/頭裘帝焚之殿前)筒布則毁道德
為麗慈儉為美不過天道斯為至理
　　納誨箴
　　　(諷侮棄/忠言也)
惟后納誨以求厥中從善如流乃能成功漢騖(前成/帝諱)沉
酒舉白浮鍾魏叡(魏明/帝諱)汰侈凌霄作宫(帝復崇華殿時/郡國有九龍見)
(故改曰九龍/殿凌霄闕)忠雖不忤而善不從以視為瑱是謂塞聰
　　辨邪箴
　　　(諷任羣/小也)
居上處深在察微萌雖有䜛慝不能蔽明漢之孝昭睿
過周成上書知詐照姦得情燕盍既折王猷治平百代
之後乃流淑聲(昭帝贊昔周成以孺子繼統而有管蔡/四國流言之變孝昭㓜年即位亦有燕)
(盍上官逆亂之謀成王不疑周公/孝昭委任霍光各因其時以成名)
　　防微箴
　　　(諷偽游/輕出也)
天子之孝敬遵王度安必思危乃無遺慮亂臣猖獗非
可遽數𤣥服莫辨觸瑟始仆栢谷微行豺豕塞路覩貌
獻飱斯可戒懼
　　端拱箴(王元之/)
天生蒸民樹之司牧開物成務膺圗受籙為君實難惟
辟作福在以欲而從人不以人而從欲位既尊大時惟
開泰漸忘焦勞或生懈怠乃有諌諍乃陳箴誡箴誡既
艱斥君之過諌諍惟艱救君之禍君或好諌臣何不忠
臣或盡忠君何不從君臣之義今古攸同普天之下人
誰不賓如父如母為妾為臣虐之則讎撫之則親是以
王者可畏非民率土之濱物何不足乃犀乃貝惟珠惟
玉寒不被體餒不充腹是以聖人所寳惟榖無侈乗輿
無奢宫宇當念貧民室無環堵無崇臺榭無廣陂池當
念流民地無立錐御服煌煌有采有章一裘之費百家
衣裳御饍郁郁有粱有肉一食之用千夫口腹勿謂豊
財輕費之竭須知府庫聚民膏血勿謂彊兵征伐不息
須知干戈害民稼穡賞罰者國之大柄喜怒者人之常
情賞雖由已勿因喜而行罰雖在我勿因怒而刑喜賞
或濫虧損天鑒怒刑不正枉屈人命大臣元老經邦論
道禆補聰明于何不照樂成尹夀所以為其師友小臣
閹宦執巾沃盥干議政事于何不亂竪刁易牙所以敗
其國家孰為君子先人後己信而用之斯為至理孰為
小人害物謀身察而斥之斯為至仁無好人辯或有虚
誕喋喋之言侈而多訕無惡人詘或有淳質期期之口
直而不屈浮圗之教乃戎乃蕃漢明之際始入中原行
之既乆存而不論匃奴之種無義無仁秦皇之後常苦
邊塵禦之以道踈而勿親計口授田兼并何有是謂仁
政及于黔首約人署吏侵漁則少是謂能官惠于無告
父天母地日兄月姊乃郊乃禋勸其孝悌左輔右弼前
疑後丞一舉一動戒其驕矜罔或明察政體用傷罔或
弛紊國經不張行乎大中之道漸乎無何之鄉游神乎
簡易之域息慮乎清浄之場斯則妙有垂之無疆誰謂
古道革而不還君或行之是亦非難誰謂淳風去而不
返君或繼之是亦何逺慎始則多克終盖鮮朽索當手
覆車在眼庸庸祗祗兢兢戰戰小臣司箴敢告旒冕
　　鑒成箴(陳同父/)
　　　紹熈元年上
五閏失馭偽主僣竊綱常絲棼㝢縣𤓰裂干戈日尋湯
沸火熱元元悴憔無所存活藝祖勃興天為民設受命
之日兵刃不血痛兹版圖尚爾割截丙夜不安往就普
說獨立門外衝冐風雪謀定戈指莫敢我遏首征揚州
重進誅亟旋征澤潞李筠就殺復掩湖南保權力屈爰
取荆南繼沖悚懾一鼓孟昶蜀城斯抜徂征嶺南劉鋹
面縛馳使江南李煜踧踖傳檄吳越錢俶納國十餘年
間憂慮危慄頭若蓬葆雨沐風櫛東征西伐天下始一
解兵修貢降王在列絁袴麻鞋縁布衣褐訓練六軍法
度階級太宗繼之乾乾夕愓親征河東督勵士卒人百
其勇城無全堞下詔寛赦繼元乃伏收復漳泉洪進屏
息真宗嗣之二祖是法契丹來冦人心業業刻意親征
俯從凖䇿親御鞍馬躬秉黄鉞白旄一麾王師奮發我
氣既盈敵氣斯竭稽首請和干戈載戢譬以禍福實頼
臣弼於皇仁祖善繼善述未㡬元昊在西復悖謀臣勇
將連年討伐邊民既困厥用亦乏厥後智高忽爾猖獗
南嶺東西擾擾數月以時討平狄青之力靖康之難言
之汗浹二帝北廵狼窠熊窟沙漠萬里風霜洌洌飛塵
撲面驚弦慘骨國祚若旒孰任其責頼有高宗克紹前
烈怱遽渡江心膽如折皇天降鑒風濤安帖所至成市
暫都于淛顔亮兇熖震撼六合投箠采石意謂無越幸
而倒戈自取夷滅壽皇履位求賢如渇崇事高宗孝心
尤切二十八載始終無缺高宗上仙哀號哽咽四方來
觀其容慘怛王業艱難坦然明白今王嗣位祖宗是則
無湎于酒無耽于色色能荒人之心酒能敗人之德以
宰相為腹心以臺諌為耳目以將帥為爪牙以尚書為
喉舌登崇俊良斥退姦枿勿謂天高常若對越勿謂民
弱實闗治忽勿俾禍起於蕭墻勿使患生於倉卒勿私
賞以格公議勿私刑以虧國律勿侮老成之人勿貴無
益之物勿妄費生靈之財勿妄興土木之役勿謂嚬笑
之微而莫我知勿謂號令之嚴而莫我逆盡孝乃明王
之治論相乃人主之職聖言不可侮人言不可咈傾耳
乎公卿之言游心乎帝王之術勿謂和議已成而不慮
乎逺圗勿謂大位已得而不恤乎小失當效夏王寸隂
是惜當效文王日昃不食勿效夏王瓊臺瑶室勿效商
王斮渉剖直如履薄冰深虞没溺如馭六馬竊虞奔軼
勿謂微過當絶芽蘖勿謂小患當窒孔穴左右前後當
用賢哲王惟戒兹民罔不恱草茅作箴敢告司闕
　
　
　
　
　
　
　
　
　
　
　
　
　古文集成巻五十三
欽定四庫全書
　古文集成巻五十四　　　宋　王霆震　編
　　前庚集八
　　　箴
　　守性箴(濂溪/)
　人之守性　實為防城　仁義禮智　周張四營
　心為謀帥　直氣為兵　耳為金鼓　目作旗旌
　堅剛勇銳　動不缺傾　邪誘攻之　端守静待
　彼衰我鼓　自當散潰　冦攘之來　有時而至
　築陴浚濠　怵愓户備　邪之所攻　旦夕動作
　或乗其間　則崩厥角　善克御之　乃明而誠
　性誠既固　身因以寧　和氣悠揚　煒燁嘉名
　聊書諸紳　内制外情
　　守中箴(濂溪/)
　我或高剛　或謂我傲　則非所長　取禍之道
　我或卑柔　或謂我懦　不簡語言　則得侮嫚
　傲不可作　懦不可由　非和非同　非剛非柔
　中以為之　無為身羞
　　心箴(蘭溪/)
　茫茫堪輿　俯仰無垠　人於其間　眇然有身
　是身之微　太倉稊米　參為三才　曰惟心耳
　往古來今　孰無此心　心為形役　乃獸乃禽
　惟口耳目　手足動静　投間抵隙　為厥心病
　一心之微　衆欲攻之　其與存者　嗚呼㡬希
　君子存誠　克念克敬　天君泰然　百體從令
　　四箴(伊川/)
　　　(顔淵問克己復禮之目夫子曰非禮勿視非禮/勿聽非禮勿言非禮勿動四者身之用也由乎)
　　　(中而應乎外制乎外所以養其中也顔子事斯/語所以進於聖人後之學聖人者宜服膺而勿)
　　　(失也因箴/以自警)
　　視箴
　心兮本虚　應物無迹　操之有要　視為之則
　蔽交於前　其中則遷　制之於外　以安其内
　克己復禮　乆而誠矣
　　聽箴
　人有秉彛　本乎天性　知誘物化　遂亡其正
　卓彼先覺　知止有定　閑邪存誠　非禮勿聽
　　言箴
　人心之動　因言以宣　發禁躁妄　内斯静專
　矧是樞機　興戎出好　吉凶榮辱　惟其所召
　傷易則誕　傷煩則支　已肆物忤　出悖來違
　非法不道　欽哉訓辭
　　動箴
　哲人知㡬　誠之於思　志士厲行　守之於為
　順理則裕　從慾惟危　造次克念　戰兢自持
　習與性成　聖賢同歸
　　主一箴(南軒/)
　人禀天性　其生也直　克順厥彛　則靡有忒
　事物之感　紛綸朝夕　動而無節　生道或息
　惟學有要　持敬勿失　驗厥操捨　乃知出入
　曷為其敬　妙在主一　曷為其一　惟以無適
　居無越思　事靡它及　涵泳于中　匪忘匪亟
　斯須造次　是保是積　既乆而精　乃㑹于極
　勉哉勿倦　聖賢可則
　　調息箴(晦庵/)
　鼻端有白　我其觀之　隨時隨處　容與猗移
　静極而嘘　如春沼魚　動已而噏　如百蟲蟄
　氤氲開闔　其妙無窮　孰其尸之　不宰之功
　雲卧天行　非予敢議　守一處和　千二百歲
　　夜氣箴(西山/)
子盍觀夫冬之為氣乎木歸其根蟄坯其封凝然寂然
不見兆朕而造化發育之妙實胚胎乎其中盖闔者闢
之基正者元之本而艮所以為物之始終夫一晝一夜
者三百六旬之積故冬為四時之夜而夜為一日之冬
天壤之間羣動俱閴窈乎如未判之鴻濛維人之身嚮
晦宴息亦當以造物而為宗必齋其心必肅其躬不敢
弛然自放於牀第之上使慢易非辟得以賊吾之𠂻雖
終日乾乾靡容一息之間斷而昏㝠易忽之際尤當致
戒謹之功盖安其身所以為朝聽晝訪之地而夜氣深
厚則仁義之心亦浩乎其不窮本既立矣而又致察於事
物周旋之頃敬義夾持動静交養則人欲無隙之可入
天理皦乎其昭融然知及之而仁弗能守之亦空言其
奚庸爰作箴以自砭常凛凛乎瘝恫
　　四益箴(南軒/)
　　　(先君晚歲嘗大書四言以詔杓弟曰無益之言/勿聽無益之事勿為無益之文勿觀無益之友)
　　　(勿親杓受而藏之惟謹先君既没之九年則以/謀于棊四伏自推念大懼無以承先君之意自)
　　　(以四益名堂願兄追述其義將列之座右朝夕/敬戒以庶㡬乎萬一某奉書而泣退而為箴以)
　　　(告/之)
　若古有訓　聽德惟聰　聞過以改　聞善以從
　匪是之聞　則為無益　謟言溺心　奸言敗德
　嗟哉勿忘　敬共朝夕　卓爾有定　聽斯不惑
　朝夕之間　何莫非事　事所當事　是為君子
　惟欲之動　則亂于為　營營何益　擾擾孰知
　止之有道　當取放心　曷喻其功　履薄臨深
　異説異道　我則弗邇　浮文妨實　我則弗貴
　而况末俗　骫論俚辭　當絶于前　勿亂于思
　潜心聖賢　博考載籍　聞見之多　于以蓄德
　大倫惟五　友居其一　我觀昔人　敬戒無斁
　以狎而比　以順而同　德惟日喪　友亦曷終
　必端爾心　忠信是親　神之聽之　終和且平
　　敬齋箴(晦庵/)
　正其衣冠　尊其瞻視　潛心以居　對越上帝
　足容必重　手容必恭　擇地而蹈　折旋蟻封
　出門如賓　承事如祭　戰戰兢兢　罔敢或易
　守口如瓶　防意如城　洞洞屬屬　罔敢或輕
　不東以西　不南以北　當事而存　靡他其適
　弗貳以二　弗參以三　惟心惟一　萬變是監
　從事於斯　是曰持敬　動静無違　表裏交正
　須臾有間　私欲萬端　不火而熱　不氷而寒
　毫厘有差　天壤易處　三綱既淪　九法亦斁
　於乎小子　念哉敬哉　墨卿同戒　敢告靈臺
　　勿齋箴(西山/)
　　　(箕子陳洪範五事曰貌言視聽思顔淵問仁夫/子既告之以克己復禮為仁至問其目則又告)
　　　(之曰非禮勿視非禮勿聽非禮勿言非禮勿動/而思勿與焉何哉某嘗聞之勿之為言禁止之)
　　　(謂也耳目口體因物而動非心為之主宰孰能/止之然則勿云者正指心而言也特學者弗之)
　　　(察作勿/齋箴)
　天命之性　得之者人　人之有心　其孰不仁
　人而不仁　曰為物役　耳蕩於聲　目眩於色
　以言則肆　以動則輕　人欲放紛　天理晦㝠
　於焉有道　禮以為凖　惟禮是繇　匪禮勿徇
　曰禮伊何　理之當然　不雜以人　一循乎天
　勿之為言　如防止水　孰其尸之　曰心而已
　聖言十六　一字其機　機牙既斡　鈞石必隨
　我乗我車　駟馬交驟　孰範其駈　維轡在手
　是以君子　必正其心　翼翼兢兢　不顯亦臨
　萬夫之屯　一將之令　霆鍧飈馳　孰敢奸命
　衆形役役　統于心官　外止弗留　内守愈安
　其道伊何　所主者敬　表裏相維　動静俱正
　莠盡苖長　醅化醴醇　方寸盎然　無物不春
　惟勿一言　萬善自出　念兹在兹　其永無斁
　　思誠齋箴
　誠者天道　本乎自然　誠之者人　以人合天
　曰天與人　其本則一　云胡差殊　盖累於物
　心為物誘　性逐情移　天理之真　其存㡬希
　豈惟與天　邈不相似　形雖人斯　實則物只
　皇皇上帝　命我以人　我顧物之　抑何弗仁
　維子思子　深憫斯世　指其本原　祛俗之蔽
　學問辨行　統之以思　擇善固執　惟日孜孜
　狂聖本同　其忍自棄　人十已干　弗至弗已
　雲披霧巻　太虚湛然　塵掃鏡空　清光自全
　曰人與天　既判復合　渾然一真　諸妄弗作
　孟氏繼之　命曰思誠　更兩鉅賢　其指益明
　大哉思乎　作聖之本　歸而求諸　實近非逺
　
　
　
　
　
　
　
　
　
　
　
　古文集成巻五十四
欽定四庫全書
　古文集成巻五十五　　　　宋王霆震　編
　　前辛集一
　　　封事
　　元光封事　(依正本漢書音/)　(劉向/)
　　　迂齋云(鋪叙有倫首尾相應又須要看向所處/是何地位味其書詞方知其忠愛懇惻)
　　　(之意與他/人不同)
臣前幸得以骨肉備九卿(迂齋云此向/所據地位)奉法不謹乃復
䝉恩切見災異並起天地失常徴表為國欲終不言念
忠臣雖在甽畆猶不忘君惓惓之義也况重以骨肉之
親又加以舊恩未報乎欲竭愚誠又恐越職然惟二恩
未報忠臣之義一抒愚意退就農畆死無所恨臣聞舜
命九官濟濟相讓和之至也(自舜至幽厲以後皆含/君子小人意在其中)衆
賢和於朝則萬物和於野故簫韶九成而鳯凰來儀擊
石拊石百獸率舞四海之内靡不和寧及至周文開基
西郊雜遝衆賢罔不肅和崇推讓之風以銷紛爭之訟
文王既没周公思慕歌詠文王之徳其詩曰於穆清廟
肅雍顯相濟濟多士秉文之徳當此之時武王周公繼
政朝臣和於内萬國驩於外故盡得其驩心以事其先
祖其詩曰有來雍雍至止肅肅相維辟公天子穆穆言
四方皆以和來也諸侯和於下天應報於上故周頌曰
降福穰穰又曰飴(師古曰/與貽同)我釐(與來/同)麰(音/牟)釐麰麥也始
自天降此皆以和致和獲天助也下至幽厲之際朝廷
不和轉相非怨詩人疾而憂之曰民之無良相怨一方
衆小在位而從邪議歙歙相是而背君子故其詩曰歙
歙訿訿亦孔之哀謀之其臧則具是違謀之不臧則具
是依君子獨處守正不撓衆枉勉彊以從王事則反見
憎毒䜛愬故其詩曰宻勿從事不敢告勞無罪無辜䜛
口嗸嗸當是之時日月薄蝕而無光其詩曰朔月辛卯
日有蝕之亦孔之醜又曰彼月而微此日而微今此下
民亦孔之哀又曰日月鞠凶不用其行四國無政不用
其良天變見於上地變動於下水泉沸騰山谷易處其
詩曰百川沸騰山冡卒崩高岸為谷深谷為陵哀今之
人胡􁂋莫懲霜降失節不以其時其詩曰正月繁霜我
心憂傷民之訛言亦孔之將言民以是為非甚衆大也
此皆不和賢不肖易位之所致也自此之後天下大亂
篡殺殃禍並作厲王奔彘幽王見殺至乎平王末年魯
隠之始即位也周大夫祭伯乖離不和出奔於魯而春
秋為諱不言來奔傷其禍殃自此始也是後尹氏世卿
而専恣諸侯背畔而不朝周室卑微二百四十二年之
間日食三十六地震五山陵崩阤二彗星三見夜常星
不見夜中星隕如雨一火災十四長狄入三國五石隕
墜六鶂退飛多麋有蜮蜚鸜鵒來巢者皆一見晝𡨕晦
雨木冰李梅冬實七月霜降草木不死八月殺菽大雨
雹雨雪靁霆失序相乗水旱饑蝝螽螟􁒅午並起當是
時禍亂輙應弑君三十六亡國五十二諸侯奔走不得
保其社稷者不可勝數也周室多禍晉敗其師於貿(莫/侯)
(反/)戎伐其郊鄭傷桓王戎執其使衛侯朔召不往齊逆
命而助朔五大夫爭權三君更立莫能正理遂至陵夷
不能復興由此觀之和氣致祥乖氣致異祥多者其國
安異衆者其國危天地之常經古今之通義也今陛下
開三代之業招文學之士優游寛容使得並進今賢不
肖渾殽白黒不分邪正雜揉忠䜛並進章交公車人滿
北軍朝臣舛午(五故/反)膠戻乖剌(來曷/反)更相䜛愬轉相是
非傳授增加文書紛紏前後錯謬毁譽渾亂所以營惑
耳目感移心意不可勝載分曹為黨往往羣朋將同心
以䧟正臣正臣進者治之表也正臣䧟者亂之機也乗
治亂之機未知孰任而災異數見此臣所以寒心者也
夫乗權藉勢之人子弟鱗集於朝羽翼隂附者衆輻凑
於前毁譽將必用以終乖離之咎是以日月無光雪霜
夏隕海水沸出陵谷易處列星失行皆怨氣之所致也
夫遵衰周之軌迹(應/前)循詩人之所刺(總括/得盡)而欲以成太
平致雅頌猶郤行而求及前人也初元以來六年矣案
春秋六年之中災異未有稠如今者也夫有春秋之異
無孔子之救猶不能解紛况甚於春秋乎原其所以然
者䜛邪並進也䜛邪之所以並進者由上多疑心既已
用賢人而行善政如或譛之則賢人退而善政還夫執
狐疑之心者來䜛賊之口持不㫁之意者開羣枉之門
䜛邪進則衆賢退(言不/兩立)羣枉盛則正士消故易有否泰
小人道長君子道消君子道消則政日亂故為否否者
閉而亂也君子道長小人道消小人道消則政日治故
為泰泰者通而治也詩又云雨雪麃麃見晛聿消與易
同義昔者鯀共工驩兠與舜禹雜處堯朝(看他/發月)周公與
管蔡並居周位當是時迭進相毁流言相謗豈可勝道
哉帝堯成王能賢舜禹周公而消共工管蔡故以大治
榮華至今孔子與季孟偕仕於魯李斯與叔孫俱宦於
秦定公始皇賢季孟李斯而消孔子叔孫故以大亂汚
辱至今(治亂只在/反覆之間)故治亂榮辱之端在所信任信任既
賢在於堅固而不移詩云我心匪石不可轉也言守善
篤也易曰渙汗其大號言號令如汗汗出而不反者也
今出善令未能踰時而反是反汗也用賢未能三旬而
退是轉石也論語曰見不善如探湯今二府奏佞讇不
當在位歴年而不去故出令則如反汗用賢則如轉石
去佞則如抜山如此望隂陽之調不亦難乎是以羣小
窺見閒隙縁飾文字巧言醜詆流言飛文譁於民間故
詩云憂心悄悄愠於羣小小人成羣誠足愠也昔孔子
與顔淵子貢更相稱譽不為朋黨禹稷與臯陶轉相汲
引不為比周何則忠於為國無邪心也故賢人在上位
則引其類而聚之於朝易曰飛龍在天大人造也在下
位則思與其類俱進易曰拔茅茹以其彚征吉在上則
引其類在下則推其類故湯用伊尹不仁者逺而衆賢
至類相致也今佞邪與賢臣並交㦸於内合黨共謀違
善依惡歙歙訿訿數設危險之言欲以傾移主上如忽
然用之此天地之所以先戒災異之所以重至者也自
古明聖未有無誅而治者也故舜有四放之罰而孔子
有兩觀之誅然後聖化可得而行也今以陛下明知誠
深思天地之心近察兩觀之誅覽否泰之卦觀雨雪之
詩(括盡前面/許多話頭)厯周唐之所進以為法原秦魯之所消以
為戒更考祥應之福省災異之禍以揆當世之變放逺
佞邪之黨壊散險詖之聚杜閉羣枉之門廣開衆正之
路决㫁狐疑分别猶豫使是非炳然可知則百異消滅
而衆祥並至太平之基萬世之利也臣幸得託肺腑誠
見隂陽不調不敢不通所聞切推春秋災異以救今事
一二條其所以不宜宣泄
　　紹興戊午論和議封事(是年十一月上/忠簡公)　(澹庵胡/)
　　　(常州呉憲仲師古跋敵人復議論講和蓋見比/來國勢稍振將復父兄之讎故欲以此緩我邉)
　　　(備朝廷大臣務偷一時之安昧久逺之計遂悉/從其議天下之人見夫行墮敵人之計抑鬰之)
　　　(氣無不填塞胷臆如癰疽之不得潰言路之臣/又皆保寵固位無有念朝廷而進砭劑者編修)
　　　(官胡某乃能不畏鼎鑊越職犯分進切直之言/少囘天聴真國醫也師古切歎侍郎鄒公之後)
　　　(寂寞無聞今復喜見胡公恐其文墜地且欲使/荒徼知中國之有人不敢復肆姦詐因􁐨牓板)
　　　(以廣其傳然參政李公雅所傾望今已進用矣/其施為注措必大有可觀者則胡公之志奚患)
　　　(其不伸耶因此除名編置筠州○周益公跋封/事藁紹興戊午胡公忠簡年三十有七以樞密)
　　　(院編修官上書論和議此其藁也時長子方生/未幾南遷公知後禍叵測惟從姪昌齡字長彦)
　　　(賢而可託故以藁屬之今五十餘年矣昔顔魯/公與魚朝恩論坐位帖藁摹本已數百載人爭)
　　　(傳寳公之所論豈止坐位而其心畫端勁實法/魯公自當並傳於百世慶元丙辰六月庚戌平)
　　　(園老叟周必大書○楊誠齋跋封事藁澹庵先/生忠簡胡公請尚方劒以却帝秦之書當其一)
　　　(封朝奏之日敵人聞之募以千金三日得之君/臣動色發國有人焉之歎自是不敢南顧者二)
　　　(十四年某昔誦其文今見其藁財尺紙耳一尺/之紙乃能却百萬之師一何壯哉其傳本尚以)
　　　(千金况其藁乎昔仲尼孝經屬之曾子楊雄太/𤣥屬之侯芭非其人豈輕畀哉先生當竄謪嶺)
　　　(海之時以子在襁褓此藁不屬之他人而屬之/猶子昌齡其人何如也昌齡幸能保而永之其)
　　　(賢矣今先生之子澥又能刻石以示後學其亦/賢矣若胡氏世有人矣夫嘉泰癸亥仲冬丙寅)
　　　(門人楊萬里敬書○薛秘書跋封事士憤激忠/義在下位至乞用斧鉞以誅權佞世不數見惟)
　　　(漢朱雲以前槐里令請㫁特進張禹頭唐栁□/以太常博士請梟大將軍程元振顱紹興胡氏)
　　　(以編修官請竿宰臣秦檜等首於藁街烈氣相/望雲不過數語伉所欲誅不過大閹惟胡公之)
　　　(所論不獨關宗社之存亡乃天理之存亡不獨/係一時之榮辱乃萬世之榮辱自檜决和議迄)
　　　(今甘為陵夷國恥未雪大讎未復三綱為之不/振當時三數人者雖闔門寸斬未足快天下忠)
　　　(義之肝胡公之舉豈為過乎伉疏勁果與公辭/氣相似然元振汚刀鋸禹亦不足辱尚方劒也)
　　　(公所欲誅關係甚大古今罕儷公之子澥守沈/犁紱為供源長閒以公手書遺藁石刻見遺紱)
　　　(齊戒即誦想公張膽舊筆時心揺神掣當解觸/邪之角以為函析擊□之牙以為籖而襲以殿)
　　　(帷之囊載以都亭之輪發軌九折忠孝之途以/達諸天下舒公未盡之緼毋敢斁開禧元禩臘)
　　　(立春日漢嘉薛紱敬書○迂齋批論正詞/嚴誼形於色晦翁謂可與日月爭光信哉)
左通直郎樞密院編修官臣胡銓齋沐裁書昧死百拜
獻於皇帝陛下臣謹按王倫本一奸邪小人市井無賴
頃縁宰相無識遂舉以使敵専務詐誕欺罔天聴驟得
美官天下之人切齒唾罵今者無故誘致敵使以詔諭
江南為名是欲臣妾我也是欲劉豫我也劉豫臣事金
人南面稱王自以為子孫帝王萬世不拔之業一旦金
人改慮猝而縳之父子為虜商鑒不逺而倫又欲陛下
效之夫天下者祖宗之天下也陛下所居之位祖宗之
位也奈何以祖宗之天下為金人之天下以祖宗之位
為金人藩臣之位陛下一屈膝則祖宗廟社之靈盡汚
草莽祖宗數百年之赤子盡屬瘡痍朝廷宰執盡為陪
臣天下士大夫皆當裂冠毁冕變為異服異時逞其無
厭之求安知不加我以無禮如劉豫也哉夫三尺童子
至無知也指仇讎而使之拜則怫然怒今金人則仇讎
也堂堂天朝相率而拜仇讎曾童孺之所羞而陛下忍
為之耶倫之議乃曰我一屈膝則梓宫可還太后可復
淵聖可歸中原可得嗚呼自變故以來主和議者誰不
以此説㗖陛下哉而卒無一驗是金之情偽已可知矣
陛下尚不覺悟竭民膏血而不恤忘國大讎而不報含
垢忍恥舉天下而臣之甘心焉就令金决可和盡如倫
議天下後世謂陛下何如主况金人變詐百出而倫又
以奸邪濟之梓宫决不可還太后决不可復淵聖决不
可歸中原决不可得而此膝一屈不可復伸國勢陵夷
不可復振可為痛哭流涕長太息者矣向者陛下間關
海道危如累卵當時尚不肯北面臣金况今國勢稍張
諸將盡鋭士卒思奮只如頃者金人陸梁偽豫入冦固
甞敗之於襄陽敗之於淮上敗之於渦口敗之於淮隂
較之前日蹈海之危已萬萬矣儻不得已而遂至於用
兵則我豈遽出敵人之下哉今無故而反臣之欲屈萬
乗之尊下穹廬之拜三軍之士不戰而氣已索此魯仲
連所以義不帝秦非惜夫帝秦之虚名惜夫天下大勢
有所不可也今内而百官外而軍民萬口一談皆欲食
倫之肉謗議洶洶陛下不聞正恐一旦變作禍且不測
臣竊謂不斬王倫國之存亡未可知也雖然倫不足道
也秦檜以腹心大臣而亦為之陛下有堯舜之資檜不
能致陛下如唐虞而欲導陛下如石晉近者禮部侍郎
曾開等引古誼以折之檜乃厲聲折曰侍郎知故事我
獨不知則檜之遂非很愎已自可見而乃建白令臺諫
從臣僉議可否是乃畏天下議已而令臺諫從臣共分
謗耳有識之士皆以為朝廷無人吁可惜哉孔子曰微
管仲吾其被髪左祍矣夫管仲霸者之佐耳尚能變左
祍之區為衣冠之㑹秦檜大國之相也反驅衣冠之俗
歸左祍之鄉則檜也不惟陛下之罪人實管仲之罪人
矣孫近附㑹檜議遂得參知政事天下望治有如饑渴
而近伴食中書漫不可否事檜曰敵可講和近亦曰可
和檜曰天子當拜近亦曰當拜臣甞至政事堂三發問
而近不答但曰已令臺諌侍從議矣嗚呼參贊大政徒
取充位如此有如敵騎長驅尚能折衝禦侮耶臣竊謂
秦檜孫近亦可斬也臣備員樞屬義不與檜等共戴天
區區之心願㫁三人頭竿之藁街然後羈留敵使責以
無禮徐興問罪之師則三軍之士不戰而氣自倍不然
臣有赴東海而死耳寧能處小朝廷求活耶(辛亥有㫖/某書凶悖)
(削籍流昭州○言行錄云公上書力排羣議出為/福州僉判責新州又改吉陽軍斥居海外二十年)
　　　(盧溪王庭珪與胡邦衡手簡某自去年聞邦衡/以言事貶昭州中外聳瞻甞約刻校書作送行)
　　　(詩以俟邦衡之南走欲效昔人送唐介為一時/盛事既而恨邦衡謫太輕此作遂廢往時陳瑩)
　　　(中鄒志元名震天下號為敢言然當時利害尚/未及今日事體之重也國危矣諫官御史不敢)
　　　(言而邦衡以一編修官摩天子之逆鱗折宰相/而不悔决非所謂偶然者宜天下士大夫無賢)
　　　(不肖皆知稱頌邦衡也斯道未喪公議一出天/子喟然思見其人邦衡雖欲散髪岩岫效僕之)
　　　(閑致不可得矣○王盧溪送公之新州詩二首/坐貶辰州囊封初上九重關是日清都虎豹閑)
　　　(百辟動容觀奏牘幾人囘首愧朝班名高北斗/星辰上身墮南州瘴海間豈待他年公議出漢)
　　　(廷行召賈生還了大厦元非一木支欲將獨力/拄傾危癡兒不  官中事男子要為天下竒當)
　　　(日姦諛皆膽落平生忠義只心知端/能飽喫新州飯在處江山足䕶持)
　
　
　
　
　
　
　
　
　
　
　
　
　
　
　古文集成巻五十五
欽定四庫全書
　古文集成巻五十六　　　　宋　王霆震　編
　　前辛集二
　　　封事
　　壬午應詔封事(朱文公/)
八月七日左迪功郎監潭州南岳廟臣朱熹謹昧死再
拜上書於皇帝闕下臣恭惟太上皇帝再造區宇受命中
興憂勤恭儉三十六年春秋未高方内無事乃深惟天
下國家之至計一旦而舉四海之廣天位之尊㫁自宸
衷傳之聖子皇帝陛下恭承慈訓應期御厯爰初踐祚
曾未幾何而設施注措之間所以大慰斯民之望者新
而又新曾靡虚日其規模固已宏逺矣然猶且謙冲退
託不以聖智自居首下眀詔以求直言此尤足以見帝
王之高致知為治之先務也天下幸甚臣切伏草茅深
自惟念天下之大不為無人忠言嘉謨崇論谹議計已
日陳於陛下之前尚恐不足仰望清光無以少備採擇
况臣之愚雖欲效其區區豈能有補於萬分之一哉又
惟即位求言累聖相承以為故事則朱知今日陛下之
意姑以備故事而已耶抑真欲博盡羣言以兾萬一之
助也臣誠愚昧不知所出愛君尊主出於犬馬之誠有
不能自己者故昧死言之惟陛下留聴臣伏讀詔書有
曰朕躬有過失朝廷有闕遺斯民有戚休四海有利病
並許中外士庶直言極諫者臣切以陛下潛徳宫府幾
三十年不邇聲色不殖貨利無一物之嗜好形於宴私
無一事之過失聞於中外昧爽而朝嚴恭寅畏仁孝之
徳孚於上下所以大繫羣生之仰望濬發太上之深慈
以至於膺受付託奄有萬方者其必有以致之矣然則
聖躬之過失臣未之聞也今者臨御未幾而延豋故老
召用直臣抑僥倖以正朝綱雪寃憤以作士氣貢奉之
私不輸於内帑恭儉之徳日聞於四方凡天下之人所
欲而未行所患而未去者以次罷行幾無遺恨然則朝
政之闕遺臣亦未之聞也至於斯民之戚休四海之利
病則有之矣然臣屏伏閩陬十有餘年足跡未甞及乎
四方其見聞所及之一二内自隠度皆非今日所宜道
於陛下之前者不敢毛舉以溷聖聴至若隂拱噤黙終
不為陛下一言則又非臣之所敢安也臣聞召公之戒
成王曰若生子罔不在厥初生自貽哲命孟子之言亦
曰雖有智慧不如乗勢方今天命之眷顧方新人心之
蘄向方切此亦陛下端本正始自貽哲命之時因時順
理乗勢有為之㑹也又况陛下聖徳隆盛天下之人傳
誦道説有年於兹今者正位宸極萬物咸覩其心蓋皆
以非常之事非常之功望於陛下不但為守文之良主
而已也然而祖宗之境土未復宗廟之讎恥未除戎虜
之奸譎不常生民之困悴已極方此之時陛下所以汲
汲有為以副生靈之望者當如何哉然則今日之事非
獨陛下不可失之時抑國家盛衰治亂之機廟社安危
榮辱之兆亦皆决乎此矣蓋陛下者我宋之盛主而今
日者陛下之盛時於此而不副其望焉則祖宗之遺黎
裔胄不復有所歸心矣可不懼哉可不懼哉臣愚死罪
竊以為聖躬雖未有過失而帝王之學不可以不熟講
也朝政雖未有闕遺而修攘之計不可以不早定也利
害休戚雖不可徧以䟽舉然本原之地不可以不加意
也蓋學不講則過失萌矣計不定則闕遺大矣本不端
則末流之弊不可勝言矣臣請得為陛下詳言之臣聞
之堯舜禹之相授也其言曰人心惟危道心惟微惟精
惟一允執厥中夫堯舜禹皆大聖人也生而知之宜無
事於學矣而猶曰精猶曰一猶曰執者明雖生而知之
亦資學以成之也陛下聖徳純茂同符古聖生而知之
臣所不得而窺也然竊聞之道路陛下毓徳之初親御
簡䇿衡石之程不過諷誦文辭吟詠性情而已比年以
來聖心獨詣欲求大道之要又頗留意於老子釋氏之
書踈逺傳聞未知信否然私獨以為若果如此則非所
以奉承天錫神聖之資而躋之堯舜之盛者也蓋記誦
華藻非所以探淵源而出治道虚無寂㓕非所以貫本
末而立大中是以古者聖帝明王之學必將格物致知
以極夫事物之變使事物之過乎前者義理所存纎微
畢照瞭然乎心目之間不容毫髪之隠則自然意誠心
正而所以應天下之務者若數一二辨黒白矣苟惟不
學與學焉而不主乎此則内外本末顛倒繆戾雖有聰
明睿智之資孝友恭儉之徳而智不足以眀善識不足
以窮理終亦無補乎天下之治亂矣然則人君之學與
不學所學之正與不正在乎方寸之間而天下國家之
治不治見乎彼者如此其大所繫豈淺淺哉易所謂差
之毫釐繆以千里此類之謂也蓋致知格物者堯舜所
謂精一也正心誠意者堯舜所謂執中也自古聖人口
授心傳而見於行事者惟此而已至於孔子集厥大成
然進而不得其位以施之天下故退而筆之以為六經
以示後世之為天下國家者於其間語其本末終始先
後之序尤詳且明者則今見於戴氏之記所謂大學篇
者是也故承議郎程顥與其弟崇政殿説書頤近世大
儒實得孔孟以來不傳之學皆以為此篇乃孔孟遺書
學者所當先務誠至論也臣愚伏願陛下捐去舊習無
用浮華之文攘斥似是而非邪詖之説少留聖意於此
遺經延訪真儒深明厥㫖者置諸左右以備顧問研究
充廣務於至精至一之地而知天下國家之所以治者
不出乎此然後知體用之一源顯微之無間而獨得乎
堯舜禹湯文武周公孔子之所傳矣於是考之以六經
之文監以厯代之跡㑹之於心以應當世無窮之變以
陛下之明聖而所以浚其源輔其志者如此其備則其
所至豈臣愚昧所能量哉然臣非知道者凡此所陳特
其所聞於師友之梗㮣端緒而已陛下由是講學而自
得之則必有非臣之言所能及者惟陛下深留聖意毋
忽則天下幸甚臣又聞之為天下國家者必有一定不
易之計而今日之計不過乎修政事攘敵國而已矣非
隠奥而難知也然其計所以不能定者以講和之説疑
之也夫金人於我有不共戴天之讎則其不可和也義
理明矣而或者猶為是説者其意必曰今本根未固形
勢未成進未有可以恢復中原之䇿退未有可以備禦
衝突之方不若縻以虚禮因其來聘遣使報之請復土
疆示之以弱使優游驕怠未遽謀我而我得以其間從
容興補而大為之備萬一天意悔禍或誘其𠂻則我之
所大欲者將不用一士之命而可以坐得何憚而不為
哉臣切以為知義理之不可為矣而猶為之者必以有
利而無害故也而以臣䇿之所謂講和者有百害而無
一利何苦而必為之夫復讎討賊自彊為善之説見於
經者不啻詳矣陛下聰明稽古固不待臣一二言之請
始陳其利害而陛下擇焉夫議者所謂本根未固形勢
未成進不能攻退不能守何為而然哉正以有講和之
説故也此説不罷則天下之事無一可成之理何哉進
無死生一决之計而退有遷延可已之資則人之情雖
欲勉强自力於進為而其氣固已渙然離沮而莫之應
矣其守之也必不堅其發之也必不勇此非其志之本
然氣為勢所分志為氣所奪故也故今日講和之説不
罷則陛下之勵志必淺大臣之任責必輕將士之赴功
必緩官人百吏之奉承必不能悉其心力以聴其上之
所欲為然則本根終欲何時而固形勢終欲何時而成
恢復又何時而可圖守備又何時而可恃哉其不可兾
明矣若曰以虚禮縻之則彼雖仁義不足而凶狡有餘
誠有謀我之心則豈為區區之虚禮而驕誠有兼我之
勢則亦豈為區區之虚禮而輟哉若曰示之以弱則是
披腹心露情實而示之以本然之弱非强而示之弱之
謂也適所以使之窺見我底藴知我之無謀而益無忌
憚耳縱其不來我恃此以自安勢分氣奪日復一日如
前所云者雖復曠日十年亦將何計之可成哉則是所
以驕敵者乃所以啓敵而自驕所以緩冦者乃所以養
冦而自緩為人計則善矣而非吾臣子所宜言也且彼
盜有中原嵗取金幣據全盛之勢以制和與不和之權
少懦則以和要我而我不敢動力足則大舉深入而我
不及支蓋彼以從容制和而其操術常行乎和之外是
以利伸否蟠而進退皆得而我方且仰首於人以聴和
與不和之命謀國者惟恐失金人之驩而不為久逺之
計進則失中原事機之㑹退則沮忠臣義士之心蓋我
以汲汲欲和而志慮常䧟乎和之中是以跋前㚄後而
進退皆失自宣和靖康以來首尾三四十年金人専持
此計中吾腹心决䇿制勝縱横前却無不如意者而我
墮其術中曾不省悟危國亡師如出一轍去嵗之事人
謂朝廷其知之矣而解嚴未幾敵使復至彼何憚於我
而遽為若是是又欲以前䇿得志於我而我猶不悟也
受而報之信節未還而海州之圍已急矣此其包藏反
覆豈易可測而議者猶欲以已試敗事之餘謀當之其
亦不思之甚也哉至於請復土疆而兾其萬一之得此
又不思之大者夫土疆我之舊也雖不幸淪没而豈可
使彼仇讎之敵得以制其予奪之權哉顧吾之徳之力
如何耳我有以取之則彼將不能有而自歸於我我無
以取之則彼安肯舉吾力之所不能取者而與我哉且
彼能有之而我不能取則我弱彼强不較明矣縱其與
我我亦豈能據而有之彼有大恩我有大費而所得者
未必堅也向者燕雲三京之事可以監矣是豈可不為
之寒心也哉假使萬有一而出於必不然之計彼誠不
我欺而不責其報我必能自保而永無他虞則固善矣
然以堂堂大宋不能自力以復宗祖之土宇顧乃乞丐
於仇讎之金人以為國家臣雖不肖切為陛下羞之夫
前日之遣使報聘以是為請既失之矣及陛下嗣位天
下之望曰庶幾乎而赦書下者方且禁切諸將毋得進
兵申遣使介告諭纂承之意繼修和好之禮亦若有意
於和議之必成而坐待土疆之自復者逺近傳聞頓失
所望臣愚不能識其何説而切歎左右者用計之不詳
也古語有之疑事無功疑行無名今敵以好來而兵不
戢我所以應之者常不免出於兩塗而無一定之計豈
非所謂疑事也哉以此號令使觀聴熒惑離心解體是
乃未攻而已却未戰而已敗也欲以此成恢復之功亦
已難矣然失之未逺易以改圖往者不可諌而來者猶
可追願陛下疇咨大臣總攬羣䇿鑒失之之由求應之
之術㫁以義理之公參以利害之實罷黜和議追還使
人苟未渡淮猶將可及自是以徃閉關絶約任賢使能
立紀綱厲風俗使吾修政事攘敵國之外孑然無一毫
之可恃以為遷延中已之資而不敢懐頃刻自安之意
然後將相軍民逺近中外無不曉然知陛下之志必於
復讎啓土而無玩嵗愒日之心更相激厲以圖事功數
年之外志定氣飽國富兵强於是視吾力之强弱觀彼
釁之淺深徐起而圖之中原故地不為吾有而將焉往
此不過少遲數年之久而理得勢全名正實利其與講
和請地苟且僥倖必不可成之虚計不可同年而語也
惟陛下深留聖意毋忽則天下幸甚至於四海之利病
臣則以為繫於斯民之戚休斯民之戚休臣則以為繫
乎守令之賢否然而監司之本也欲斯民之皆得其所
本原之地亦在乎朝廷而已陛下以為今日之監司奸
贓狼藉肆虐以病民者誰非宰執臺諫之親舊賔客乎
其既失勢者陛下既按見其交私之狀而斥去之矣尚
在勢者豈無其人顧陛下無自而知之耳然則某事之
利為民之休某事之病為民之戚陛下雖欲聞之亦誰
與奉承而致諸民哉臣以為惟以正朝廷為先務則其
患可不日而自革而陛下似亦有意乎此矣蓋目前所
號召數君子者皆天下所謂忠臣賢士也所正朝廷之
具豈有大於此者哉然其才之所長者不同則任之宜
者亦異願陛下於其大者使之贊元經體以亮天工於
其細者使其居官任職以熙庶績能外事者使任典戎
榦方之責明治體者使備拾遺補過之官又使各舉所
知布之列位以共圖天下之事使踈而賢者雖逺不遺
親而否者雖邇必棄毋主先入以致偏聴獨任之機毋
篤私恩以犯示人不廣之戒進退取舎惟公論之所在
是稽則朝廷正而内外逺近莫敢不一於正矣監司得
其人而後列郡之得失可得而知郡守得其人而後屬
縣之治否可得而察重其任以責其成舉其善而懲其
惡夫如是則事之所謂利民之所謂休將無所不舉事
之所謂病民之所謂戚將無所不除又何足以勞聖慮
哉苟惟不然而切切然今日降一詔明日行一事欲以
惠民而適增其擾者有之欲以興利而益重其害者有
之紛紜叢脞既非君道所宜宣布奉行徒為觀聴之美
而已則亦何補之有况今旱蝗四起民食將乏圖所以
寛賦役備賑贍業流逋鎖盜賊之計尤在於守令之得
其人而其本原之地則又有在願陛下深留聖意毋忽
則天下幸甚蓋天下之事至於今日無一不弊而不可
以勝陳以獻言者之衆則或已能畧盡之矣然求其所
謂要道先務而不可緩者此三事是也夫講學所以明
理而導之於前定計所以養氣而督之於後任賢所以
修政而經緯乎其中天下之事無出乎此者矣伏惟陛
下因此初政端本正始自貽哲命之時因時順理乗勢
有為之㑹於此三言深加察納果㫁力行以幸天下則
夫所謂不可勝陳之事凡見於議者之言而合乎義理
之公切於利害之計者自然循次及之各得其所若其
不然今雖有求治之心而致之不得其方雖有致治之
方而為之不得其序一旦恭勞儉苦憂勤過甚有所不
堪而不見其效則亦終於因循怠惰而無所成矣豈天
下之人所以延頸舉踵而望陛下之初心哉至於是時
雖欲悔之臣恐其倍勞聖慮而成效不可期也又况旱
蝗之灾環數千里陛下始初清明行誼未過而天戒赫然
若是其甚其必有說矣臣愚切以為此乃天心仁愛陛下
之厚不待改過行失其先致其警戒之意以啓聖心使
盛徳大美始終純全無可非間如商中宗周宣王因異
而修徳以致中興也是宜於此三術屢省而亟圖之以
順民心以答天意以陛下之聖明必將有以處此愚臣
所慮獨患議者不深維其所以然之故以為其間不免
有所更張或非太上皇帝之意者陛下所不宜為以咈
親志臣切以為誤矣恭惟太上皇帝至公無心合徳天
地臨御三紀艱難百為其用人造事皆因時循理以應
事變未甞膠於一定之説先後始末之不同如春秋冬
夏之變相反以成嵗功存神過化而無有毫髪私意凝
滯於其間其所以能超然逺引屣脱萬乗而不以為難
者由是而已本其傳位陛下之志豈不以陛下必能緝
熙帝學以繼跡堯禹乎豈不以陛下必能任賢修政以
惠康小民乎誠如是也則臣之所陳乃所以大奉太上
詒謀燕翼之聖心而助成陛下尊親承志之聖孝也議
者顧欲守一時偶然之跡一二以循之以是為太上皇
帝之本心則是以事物有形之粗而語天地變化之神
也豈不誤哉且古者禪授之懿莫如堯舜之盛而舜承
堯禪二十有八年之間其於禮樂刑政更張多矣其大
者舉十六相皆堯之所未舉去四凶皆堯之所未去然
而舜不以為嫌堯不以為罪天下之人不以為非載在
虞書孔子錄之以為大典垂萬世法而况臣之所陳非
欲盡取太上皇帝約束紛更之也非貴其所賤賤其所
貴而悉更置之也因革損益顧義理如何耳亦何不可
而陛下何以之有哉願早圖之以幸天下毋疑於臣之
計也若夫戰守之機形制之勢則臣未之學不敢妄有
所陳然切念上流督帥物望素輕黜陟宜效於已試下
流戍兵直棄淮甸長江之險與虜共之斯乃古今之所
共憂愚智之所同惑臣雖鄙闇亦切疑之况今秋氣已
高敵情叵測傳聞洶洶咸謂當復有去嵗之舉雖虚實
未可知然是二者實强弱安危形勢所係呼吸俯仰之
間未足以喻其急也願陛下并留聖意臣不勝大願臣
凡愚不學頃嵗冒昧羣試有司太上皇帝賜之末第獲
叨官祿既又誤聴人言猥加収召適以疾病留落不前
今則血氣益衰精神益耗屏居山田未知所以仰報大
恩之日敢因明詔罄竭愚衷昧死獻書以聞
　
　古文集成巻五十六
欽定四庫全書
　古文集成巻五十七　　　宋　王霆震　編
　　前辛集三
　　　封事
　　庚子應詔封事(朱文公/)
四月二十一日宣教郎權發遣南康軍事兼管内勸農
事提轄本軍界分諸鋪逓角借緋臣朱熹謹齋沐奉䟽
東向再拜昧死獻於皇帝陛下臣伏覩三月九日陛下
可議臣之奏申勑監司郡守條具民間利病悉以上聞
無有所隠臣以布衣諸生䝉被聖恩待罪偏壘乃獲遭
值仁聖永言願治不間踈逺如此其敢不悉心竭慮以
塞詔㫖然臣甞病獻言者不維天下國家之大體而毛
舉細故以為忠聴言者不察天下國家之至計而抉擿
隠伏以為眀是以獻言雖多而實無所益於人之國聴
言雖廣而實無以盡天下之美臣誠不佞然不敢専以
淺意小言仰奉明詔惟陛下幸於其大者垂聴而審行
之則天下幸甚臣甞謂天下國家之大務莫大於恤民
而恤民之實在省賦省賦之實在治軍若夫治軍省賦
以為恤民之本則又在夫人君正其心術以立紀綱而
已矣董子所謂正心以正朝廷正朝廷以正百官正百
官以正萬民正萬民以正四方蓋謂此也夫民之不可
不恤不待智者而後能知亦不待明者然後能言也然
欲知其憔悴困窮之實與其所以致此之由則臣請以
所領之郡推之然後以次而及其所以施置之方焉臣
謹按南康為郡土地瘠薄生物不暢水源乾淺易得枯
涸人民稀少穀賤農傷固已為貧國矣而其賦税偏重
比之他處或相倍蓰民間雖復盡力耕種所収之利不
足以了納税賦須至别作營求乃可陪貼輸官是以人
無固志生無定業不肯盡力農桑以為子孫久逺之計
幸遇豐年則賤糶禾穀以苟目前之安一有水旱則扶
老擕幼流移四出視其田廬無異逆旅之舎蓋出郊而
四望則荒疇敗屋在處有之故臣自到任之初即甞具
奏乞且將星子一縣税錢特賜蠲减又甞具申提㸃坑
冶司乞為敷奏將夏税所折木炭價錢量减分數其木
炭錢已䝉聖慈曲賜開允獨减税事漕司相度方上版
曹若得更䝉聖恩特依所請則一方憔悴困窮之民自
此庶幾復有更生之望矣然以臣計之郡之接境江饒
等州土田瘠薄類此者非一郡一縣而已也賦税重大
如此者非一料一色而已也若不大為經理深加隠恤
雖復時於其間少有縱舎如以杯水捄一車薪之火恐
亦未能大有所濟而剥膚椎髓之禍必且愈深愈酷而
不可救元氣日耗根本日傷一旦不幸而有方數千里
之水旱則其横潰四出將有不可如何者未知陛下何
以處此此臣所謂民之憔悴困窮而不可不恤者然也而
臣所謂省賦理軍者請復言之夫有田則有租為日久
矣而今日民間特以税重為苦者正緣二税之入朝廷
盡取以供軍而州縣無復贏餘也夫二税之入盡以供
軍則其物有常數其時有常限而又有貼納水脚轉輸
之費州縣皆不容有所寛緩而减免也州縣既無贏餘
以給官吏養軍兵而朝廷發下離軍歸正等人又無紀
極支費日增無所取辦則不免創於二税之外别作名
色巧取於民且如納米収耗則自七斗八斗以至於一
倍而未止也豫借官物則自一年二年以至三年四年
而未止也此外又有月樁移用諸雜名額抛賣乳香科
買軍器寄招軍兵打造鐵甲之屬自版曹總所以至漕
司上下相承遞相促迫今日追究人吏明日取勘知通
官吏無所從出不過一切取之於民耳蓋不如是無以
補舊欠支目前雖明知其一旦發覺違法抵罪而不及
顧也夫以罪及其身而不暇恤尚何暇於民之恤乎以
此觀之則今日民貧賦重其所從來亦可知矣若不計
理軍實而去其浮冗則民力决不可寛然國家蹙處東
南恢復之勲未集所以養兵而固圉者常患其力之不
足則兵又未可以遽减竊意惟有選將吏覈兵籍可以
節軍資開廣屯田可以實軍儲練習民兵可以益邉備
誠能行此三者而又時出禁錢以續經用民力庶其可
寛也今將帥之選率皆膏粱騃子厮役凡流徒以趍走
應對為能苞苴結托為事物望素輕既不為軍士所服
而其所以得此差遣所費已是不貲以故到軍之日惟
務裒斂刻剝經營賈販百種搜羅以償債負債負既足
則又别生希望愈肆誅求蓋上所以奉權貴而求陞擢
下所以飾子女而快已私皆於此乎取之至於招収簡
閲訓習撫摩凡軍中之急務往往皆不暇及軍士既已
困於刻剝苦於役使而其有能者又不見有優異無能
者或反見親寵怨怒鬱積無所伸訴平時既皆悍然有
不服之心一旦緩急何由可恃至於軍中子弟亦有素
習弓馬諳曉戰陣者例皆不肯就本軍投募而朝廷反
為之分責州縣枉費錢物拖拽短小生踈無用之人以
補軍額凡此數端本末巨細無不乖錯而所謂將帥者
私欲飽滿鑚研有效則又可以束裝問塗而望他軍之
積以為已資矣故近嵗以來管軍臣僚遷代之速至有
一嵗再易者是則不為軍中利病無由究知冗兵浮食
日益猥衆而此人之所盜竊破費與夫送故迎新百色
支用已不知其幾何矣至於總餽輸之任者亦皆負倚
幽隂交通賄賂其所程督駈催東南數十州之脂膏骨
髓名為供軍而輦載以輸於權倖之門者不可以數計
若乃屯田民兵二事又特為誕謾小人竊取官職之資
而未聞其有絲毫尺寸可見之效凡此數弊天下之人
孰不知之而任事之臣畧不敢一言以告陛下惟務迫
趣州縣使之急征横賦狀伐邦本而其所以欺陛下者
則曰如是而國可富如是而兵可强陛下亦聞其説之
可喜而未究其實徃徃誤加奬寵畀以事權是以比年
以來此輩類皆高官厚祿志滿意得而生民日益困苦
無聊賴草茅有識之士相與私議竊歎以為莫大之禍
必至之憂近在朝夕顧獨陛下未之知耳為今之計欲
討軍實以紓民力則必盡反前之所為然後乃可兾也
蓋授將印委利權一出於朝廷之公議則可以絶苞苴
請託之私務求忠勇沉毅實經行陣曽立勞效之人則
可以革輕授非才之弊無苞苴請託之私則刻剝之風
可革將得其人則軍士畏愛奮厲蒐閲以時而竄名冗
食者不得容私於其間得人而久其任則上下相安緩
急可恃而又可以省送迎之費軍之汰卒與凡北來歸
正添差任滿之人皆可歸之屯田使之與民雜耕而漸
損其請給其有材勇事藝之人則計其品秩而多與之
田因以為什伍之長使教其人習於馳射擊刺行伍之
法罷去諸州招軍之令而募諸軍子弟之驍勇者别授
以田使𨽻尺籍大抵令與見行屯田民兵之法相為表
裏擇老成忠實通曉農兵之務者使領其事付以重權
久其事任毋貪小利毋急近功俟其果能漸省列屯坐
食之兵稍損州郡供軍之數然後議其課最增秩而因
任之如此十數年間自然漸見功效若其功效未能遽
見之間而欲亟圖所以紓州縣民間目前之急者則願
深詔主計將輸之臣且於見今樁積金榖絹綿數内每
嵗量撥二三十萬視州郡之貧乏者特與免起上供官
物三五分而代其輸向後軍籍既核屯田既成民兵既
練則上項量撥之數可以漸减而州郡免起之數可以
漸增州縣事力既益寛舒然後可以禁其苛斂責以寛
恤嵗課而時稽之不惟去其加耗預借非法科敷之弊
又視其土之肥瘠税之輕重而均减之庶幾窮困之民
得保生業無復流移漂蕩之意所在曠土亦當漸次有
人開墾布種而公上之賦亦當自然豋足次第增羡不
俟程督迫促而國真可富兵真可强矣此臣所謂省賦
治軍之説然也至於所謂其本在於正心術以立紀綱
者則非臣職之所當及然天下萬事之根本源流有在
於是雖欲避而不言有不可得者且臣頃於隆興初元
誤䝉召對蓋已畧陳其梗㮣矣今請昧死復為陛下畢
其説焉夫所謂綱者猶網之有綱也所謂紀者猶絲之
有紀也網無綱則不能以自張絲無紀則不能以自理
故一家則有一家之綱紀一國則有一國之綱紀若乃
鄉總於縣縣總於州州總於諸路諸路總於臺省臺省
總於宰相而宰相兼統衆職以與天子相可否而出政
令此則天下之綱紀也然而綱紀不能以自立必人主
之心術公平正大無偏黨反側之私然後綱紀有所係
而立君心不能以自正必親賢臣逺小人講眀義理之
歸閉塞邪私之路然後乃可得而正也古先聖王所以
立師傅之官設賔友之位置諫諍之職凡以先後縱臾
左右維持惟恐此心頃刻之間或失其正而已原其所
以然者誠以天下之本在是一有不正則天下萬事將
無一物得其正者故不得而不謹也今天下之事如前
所陳亦可見矣陛下欲恤民則民生日蹙欲理財則財
用日匱欲治軍則軍政日紊欲恢復土宇則未能北向
以取中原尺寸之土欲報雪讎恥則未能繫單于之頸
而飲月氐之頭也此其故何哉宰相臺省師傅賔友諫
諍之臣皆失其職而陛下所與親宻所與謀議者不過
一二近習之臣也此一二小人者上則蠱惑陛下之心
志使陛下不信先王之大道而悦於功利之卑説不樂
莊士之讜言而安於私􁂎之鄙態下則招集天下士大
夫之耆利無恥者文武彚分各入其門所喜則隂為引
援擢寘清顯所惡則宻行訾毁公肆擠排交通貨賂則
所盜者皆陛下之財命卿置將則所竊者皆陛下之柄
雖陛下所謂宰相師保賔友諫諍之臣或反出入其門
墻承望其風㫖其幸能自立者亦不過齪齪自守而未
甞敢一言以斥之其甚畏公論者乃畧能驚逐其徒黨
之一二既不能深有所傷而終亦不敢明言以𢷬其囊
橐巢窟之所在勢成威立中外靡然向之使陛下之號
令黜陟不復出於朝廷而出於此一二人之門名為陛
下之獨㫁而實此一二人者隂執其柄蓋其所壊非獨
壊陛下之綱紀而已乃并與陛下所以立綱紀者而壊
之使天下之忠臣賢士深憂永歎不樂其生而貪利無
恥敢於為惡之人四面紛然攘袂而起以求逞其所欲
然則民又安可得而恤財又安可得而理軍政何自而
修土宇何自而復而宗廟之讎恥又何時而可雪耶臣
誠至愚不勝憤懣因伏惟念自頃進對得竭狂瞽陛下
不唯赦而不誅其後十七八年間兩䝉収召五被除擢
雖臣愚暗自知無用於世又為疾病憂患之所牽留有
不得祇拜恩命者然陛下之知臣不為不深憐臣不為
不厚顧臣乃獨畏懦藏縮熟視天下之綱紀廢亂生靈
困苦至於如此而不能捐生出死一為陛下言之是陛
下不負臣而臣負陛下也今者幸值聖眀開廣言路而
臣官守適在可言之數於此而又不言則臣之罪雖萬
死不足以自贖是以敢冒言之伏惟陛下曲加容貸留
神省察奮發剛㫁一正宸心斥逺佞邪建立綱紀以幸
四海困窮之民則臣不勝大幸干冒斧鉞臣無任瞻天
望聖戰慄俟命之至臣熹昧死再拜謹言
　　　貼黄
　本軍管内去秋晚田旱損去冬地震有聲臣已各具
　奏聞去訖是後一向缺雨耕牛疫死今雖得雨恐已
　後時而牛死不止勢甚可慮伏乞睿照臣昨䝉賜對
　面奉玉音治天下當以正心誠意為本常切仰歎聖
　學高明深達治本如此天下安得不治比年以來乃
　聞道路之言妄謂陛下惡聞正心誠意之説臣下當
　進對者至相告戒以為語忌臣雖有以决知其不然
　然竊深慮此語流傳上累聖徳下惑羣聴伏望睿明
　更賜裁擇
　
　
　
　
　
　
　
　
　古文集成巻五十七
欽定四庫全書
　古文集成巻五十八　　　宋　王霆震　編
　　前辛集四
　　　封事
　　戊申封事(朱文公/)
　　　文公年譜云(䟽入夜漏下七刻孝宗已就寢亟/起秉燭讀之終篇翌日除主管太)
　　　(乙宫兼崇/政殿説書)
十一月一日朝奉郎直寳文閣主管西京嵩山崇福宫
臣朱熹謹齋沐具䟽昧死再拜獻於皇帝陛下臣切觀
今日天下之勢如人之有重病内自心腹外達四肢蓋
無一毫一髪不受病者雖於起居飲食未至有妨然其
危迫之證深於醫者固已望而走矣是必得如盧扁華
陀之輩投以神丹妙劑為之湔腸滌胃以去病根然後
可以幸於安全如其不然則病日益深而病者不覺其
可寒心殆非俗醫常藥之所能及也故臣前日之奏輙
引藥不瞑眩厥疾不瘳之語意蓋為此而其言有未盡
也然天下之事所當言者不勝其衆獨以天下之大本
為今日之急務深為陛下言之蓋天下之大本者陛下
之心也今日之急務輔翼太子選任大臣振舉綱維變
化風俗愛養民力修明軍政六者是也臣請昧死而悉
陳之惟陛下之留聴焉臣之輙以陛下之心為天下之
大本者何也天下之事千變萬化其端無窮而無一不
本於人主之心者此自然之理也故人主之心正則天
下之事無一不出於正人主之心不正則天下之事無
一得由於正葢不惟其賞之所勸刑之所威各隨所向
勢有不能己者而其觀感之間風動神速又有甚焉是
以人主以眇然之身居深宫之中其心之邪正若不可
得而窺者而其符驗之著於外者常若十目所視十手
所指而不可掩此大舜所以有惟精惟一之戒孔子所
以有克己復禮之云皆所以正吾此心而為天下萬事
之本也此心既正則視明聴聰周旋中禮而身無不正
是以所行無過不及而能執其中雖以天下之大而無
一人不歸吾之仁者(臣謹按尚書舜告禹曰人心惟危/道心惟微惟精惟一允執厥中夫)
(心虚靈知覺一而已矣而以為有人心道心之别者何/哉蓋以其或生於形氣之私或原於性命之正而所以)
(為知覺者不同是以或危殆而不安或之微而難見耳/然人莫不有是形故雖上智不能無人心亦莫不有是)
(性故雖下愚不能無道心二者雜乎方寸之間而不知/所以治之則危者愈危微者愈微而天理之公卒無以)
(勝乎人欲之私矣精則察夫二者之間而不雜也一則/守其本心之正而不離也從事於斯無少間㫁必使道)
(心常為一身之主而人心毎聴命焉則危者安而微者/著動静云為自無過不及之差矣又按論語顔淵問仁)
(子曰克己復禮為仁一日克己復禮天下歸仁焉為仁/由已而由人乎哉夫仁者本心之全徳也己者一身之)
(私欲也禮者天理之節文也葢人心之全徳莫非天理/之所為然既有是身則亦不能無人欲之私以害焉故)
(為仁者必有以勝其私欲而復於禮則事皆天理而本/心之徳復全於我也心徳既全則雖以天下之大而無)
(一人不歸吾之仁者然其機則固在我而不在人也日/日克之不以為難則私欲凈盡天理流行而仁不可勝)
(用矣此大舜孔子之言而臣輙妄論/其所以用力之方如此伏乞聖照)然邪正之驗著於
外者莫先於家人而次及於左右然後有以達於朝廷
而及於天下焉若宫闈之内端莊齊肅后妃有關睢之
徳後宫無盛色之譏貫魚順序而無一人敢恃恩私以
亂典常納賄賂而請行謁此則家之正也退朝之後從
容燕息貴戚近臣擕僕奄尹陪侍左右各恭其職而上
憚不惡之嚴下謹戴盆之戒無一人敢通内外竊威福
招權市寵以紊朝政此則左右之正也内自禁省外徹
朝廷二者之間洞然無有毫髪邪私之間然後發號施
令羣聴不疑進賢退奸衆志咸服紀綱得以振而無侵
撓之患政事得以修而無阿私之失此所以朝廷百官
六軍萬民無敢不出於正而治道畢也心一不正則是
數者固無從而得其正是數者一有不正而曰心正則
亦安有是理哉是以古先聖王兢兢業業特守此心雖
在紛華波動之中幽獨得肆之地而所以精之一之克
之復之如對神明如臨淵谷未甞敢有須臾之怠然猶
恐其隠微之間或有差失而不自知也是以建師保之
官以自開明列諫諍之職以自規正而凡其飲食酒水
衣服次舎器用財賄與夫宦官宫妾之政無一不領於
冡宰之官使其左右前後一動一靜無不制以有司之
法而無一芥之隙瞬息之頃得以隠其毫髪之私蓋雖
以一人之尊深居九重之邃而凜然常若立乎宗廟之
中朝廷之上此先王之治所以由内及外自微至著精
粹純白無少瑕翳而其遺風餘烈猶可以為後世法程
也(臣切見周禮天官冡宰一篇乃周公輔導成王垂法/後世用意最深切處欲知三代人主正心誠意之學)
(於此考之可見/其實伏乞聖照)陛下試以是思之吾之所以精一克復
而持守其心者果甞有如此之功乎所以修身齊家而
正其左右者果甞有如此之效乎宫省事禁臣固有不
得而知者然不見其形而視其影不覩其内而覘其外則
爵賞之濫貨賂之流閭巷竊言久已不勝其藉藉矣臣
切以是窺之則陛下之所以修之家者恐其未有以及
古之聖王也至於左右便嬖之私恩遇過當往者淵覿
説忭之徒勢熖熏灼傾動一時今已無可言矣獨有前
日臣所面奏者切以為此輩但當使之守門傳命供掃
除之役不當假借崇長使得逞邪媚作滛巧於内以蕩
上心立門庭招權勢於外以累聖政而其有才無才有
罪無罪自不當論况其有才適所以為奸有罪而不可
復用乎且如向來主管喪事飲食几筵之命逺近傳聞
無不切笑臣不知國史書之野史記之播於夷狄傳於
後世且以陛下為何如主也縱有曲折如前日所以諭
臣者陛下亦安能家置一喙而人曉之耶刑餘小醜不
比人類顧乃熒惑聖心虧損聖徳以至此極而公卿大
臣拱手熟視無一言以救其失臣之痛心始者惟在於
此比至都城則又知此曹之用事者非特此人而侍從
之臣蓋已有出其門者(臣伏見陛下即位以來臣下稍/有知識無不以此事為言者既)
(皆不䝉聴納甚者或至抵罪故自近年以來無復有言/此者蓋知其根株牢固不可動揺言之無益徒取乖牾)
(以致所言他事亦不見用故置此事於度外而姑論其/次耳不唯如此亦以過失之萌人所創見故以為異而)
(爭言之及其既久則習熟見聞以為常事而不足言正/如近年冬雷秋雪時時有之人遂不以為異然此豈可)
(常之理哉惟臣愚暗不識時宜故今日猶復論此人所/諱言而厭道之事雖幸不䝉誅斥而亦未見有所施行)
(也臣竊思之必使陛下聴踈逺之言而逐其平日深所/愛幸之人誠有所難能者然此事利害既陳於前而臣)
(所深憂又恐其不可為後世法也伏惟陛下深/為宗社子孫萬世之慮忍而行之天下幸甚)至其納
財之塗則又不於士大夫而專於將帥臣於前日亦甞
輙以面奏而陛下諭臣以為誠當深察而痛懲之矣退
而始聞陛下比於環列之尹已甞有所易置乃知陛下
固已深察其弊而無所待於人言然猶未甞明正其罪
而反寵以崇資巨鎮使即便安此曹無知何所忌憚况
中外將帥其不為此者無幾陛下亦未能推其類而悉
去之也(臣切聞之道路自王抃既逐之後諸將差除多/出此人之手蓋抃與此人專為諸將交通内侍)
(納賂買官得其㫖意風喻軍中等第論薦以欺陛下實/將帥之牙儈也今雖去之而未正其罪又聞向者鄂帥)
(尅剥之事亦是此人内外營救遂致罪人漏網言者被/罪中外至今為之不平既而又有匿名掲榜暴其過惡)
(者亦被决配此不惟行遣太偏足為聖政之累而自此/之後遂無復有人敢言諸將之罪者以小人握重兵或)
(在周廬肘腋之間或在江湖千里之外而中外無一人/敢白其奸此於國計深恐未便前代之鑒蓋亦非細伏)
(乞陛下少/留聖慮)陛下竭生靈之膏血以奉軍旅之費本非得
已而為軍士者顧乃未甞得一温飽甚者採薪織屨掇
拾糞壤以度朝夕其又甚者至使妻女盛塗澤倚市門
以求食也怨詈謗讟悖逆絶理至有不可聞者一有緩
急不知陛下何所倚仗是皆為將帥者巧為名色頭㑹
箕斂隂奪取其糧賜以自封殖而行貨賂於近習以圖
進用彼此既厭足矣然後時以薄少號為羡餘隂奉燕
私之費以嫁士卒怨怒之毒於陛下且幸陛下一受其
獻則後日雖知其罪而不得復有所問也出入禁闥腹
心之臣外交將帥共為欺蔽以至於此豈有一毫愛戴
陛下之心哉而陛下不悟反寵昵之以是為我之私人
至使宰相不得議其制置之得失給諫不得論其除授
之是非以此而觀則陛下所以正其左右未能及古之
聖王又明矣且私之得名何為也哉據已分之所獨有
而不得以通乎其外之稱也故自匹夫而言則以一家
為私而不得以通乎其鄉自鄉人而言則以一鄉為私
而不得以通乎其國自諸侯而言則以一國為私而不
得以通乎天下至於天子則際夫天之所覆極地之所
載莫非已分之所有而無外之不通矣又何以私為哉
今以不能勝其一念之邪而至於有私心以不能正其
家人近習之故而至於有私人以私心用私人則不能
無私費於是内損經費之入外納羡餘之獻而至於有
私財陛下上為皇天之所子全付所覆使其無有私而
不公之處其所以與我者亦不細矣乃不能充其大而
自為割裂以狹小之使天下萬事之弊莫不由此而出
是豈不可惜也哉(臣竊聞太祖皇帝改營大内既成躬/御正殿洞開重門顧謂侍臣曰此如)
(我心少有邪曲人皆見之竊謂太祖皇帝不為文字言/語之學而其方寸之地正大光明直與堯舜之心若合)
(符節此其所以肇造區夏而垂裕无疆也伏惟陛下逺/稽前聖而近以皇祖之訓為法則一心克正而逺近莫)
(敢不一於正/矣伏乞聖照)若以時勢之利害言之則天下之勢合則
彊分則弱故諸葛亮之告其君曰宫中府中俱為一體
陟罰臧否不宜異同若有作奸犯科及為忠善者宜付
有司論其刑賞以昭陛下平明之理不宜偏私使内外
異法也當是之時昭烈父子以區區之蜀抗衡天下十
分之九規取中原以興漢室以亮忠智為之深謀而其
䇿不過如此可謂深知時務之要而暗合乎先王之法
矣夫以蜀之小而於其中又以公私自分彼此如兩國
然則是將以梁益之半圖呉魏之全又且内小人而外
君子廢法令而保姦囘使内之所出者日有以賊乎外
公之所立者常不足以勝乎私則是此兩國者又自相
攻而其内之私者常勝外之公者常負也外有鄰敵之
虞内有隂邪之冦日夜夾攻而不置為國家者亦已危
矣夫以義理言之既如彼以利害言之又如此則今日
之事如不蚤正臣恐陛下之心雖勞於求賢而一有所
妨乎此則賢人必不得用而所用者皆庸繆憸巧之人
雖勤於立政而一有所碍乎此則善政必不得立而所
行者皆阿私苟且之政日徃月來養成禍本而貽燕之
謀未逺輔相之職不修紀綱壊於上風俗壊於下民愁
兵怨國勢日卑一旦猝有不虞臣切寒心不知陛下何
以善其後也然則臣之所謂天下大本惟在陛下之一
心者可不汲汲皇皇而求有以正之哉(臣昨來面奏劄/子内一節云伏)
(願陛下自今以徃一念之萌則必謹而察之此為天理/耶為人欲耶果天理也則敬以廣之而不使其少有壅)
(閼果人欲也則敬以克之而不使其少有凝滯推而至/於言語動作之間用人處事之際無不以是裁之知其)
(為是而行之則行之惟恐其不力而不當憂其力之過/也知其為非而去之則去之惟恐其不果而不當憂其)
(果之甚也知其為賢而用之則任之惟恐其不專聚之/惟恐其不衆而不當憂其為黨也知其為不肖而退之)
(則退之惟恐其不速去之惟恐其不盡而不當憂其有/偏也如此則聖心洞然中外融徹無一毫之私欲得以)
(介乎其間而天下之事將為陛下之所為無不如/志矣今恐日久元本不存再此具奏伏乞聖照)至於
輔翼太子之説則臣前日所謂數世之仁者葢已微發
其端而未敢索言之也夫太子天下之本其輔翼之不
可不謹見於保傅傳者詳矣陛下聖學高明洞貫古今
宜不待臣言而諭然臣甞竊怪陛下所以調䕶東宫者
何其踈畧之甚也由前所論而觀之豈非所以自治者
猶未免於踈畧因是亦以是為當然而不之慮耶夫自
王十朋陳良翰之後宫寮之選號為得人而能稱其職
者蓋已鮮矣而又時使邪佞儇薄闒冗庸妄之輩或得
參錯於其間所謂講讀聞亦姑以應文備數而未聞其
有箴規之效至於從容朝夕陪侍逰燕者又不過使宦
官數軰而已皇太子睿性夙成閲理久熟雖若無待
於輔導然人心難保習氣易汙習於正則正習於邪則
邪此古之聖王教世子者所以必選端方正直道術愽
聞之士與之居處而又使之逐去邪人不使見惡行葢
常謹之於微不待其有過而後規也今三代之制或不
可考正以唐之六典論之東宫之官師傅賔客既職輔
導而詹事府兩春坊實擬天子之三省故以詹事庶子
領之其選甚重今則師傅賔客既不復置而詹事庶子
有名無實其左右春坊遂直以使臣掌之何其輕且䙝
之甚耶夫立太子而不置師傅賔客則無以發其隆師
親友尊徳樂義之心獨使春坊使臣得侍左右則無以
防其戲慢媟狎奇衺雜進之害此已非細事矣至於皇
孫徳性未定聞見未廣又非皇太子之比則其保養之
具尤不可以不嚴而今日之官屬尤不備責任尤不專
豈任事者亦有所未之思耶謂宜深詔大臣討論前代
典故東宫除今已置官外別置師傅賔客之官使與朝
夕逰處罷去春坊使臣而使詹事庶子各復其職宫中
之事一言之入一令之出必由於此而後通焉又置贊
善大夫擬諫官以箴闕失王府則宜稍倣六典親王之
制置傅友諮議以司訓導置長史司馬以總衆職妙選
耆徳不雜他材皆置正員不為兼職明其職掌以責功
效則其官屬已畧備矣陛下又當以時召之使侍燕逰
從容啓迪凡古先聖王正心修身平治天下之要陛下
之所服行而已有效與其勉慕而未能及愧悔而未能
免者傾倒羅列悉以告之則聖子神孫皆將有以得乎
陛下心傳之妙而宗社之安統業之固可以垂於永久
而無窮矣此今日急務之一也(臣伏見比者聖詔令皇/太子參决庶務此見聖)
(慮之深將使皇太子以時習知國家政事之得失也然/臣之愚見則以為使之習事不若勉其修徳况今皇太)
(子育徳春宫幾二十年其於天下之事葢不待習而無/不熟矣獨恐正心修徳之學未至而於物慾之私未免)
(有所繫累則雖習於其事而或不能自决於取舎之間/故臣切論輔養之未至者非有他也但欲陛下更留聖)
(意於此而已/伏乞聖照)至於選任大臣之説則臣前所謂勞於求
賢而賢人不得用者蓋已發其端矣夫以陛下之聰明
豈不知天下之事必得剛明公正之人而後可任也哉
其所以常不得如此之人而反容鄙夫之竊位者非有
他也直以一念之間未能撤其私邪之蔽而燕私之好
便嬖之流不能盡由於法度若用剛明公正之人以為
輔相則恐有以妨吾之事害吾之人而不得肆是以選
掄之際常先排擯此等寘之度外而不取凡疲懦軟熟
平日不敢直言正色之人而揣摩之又於其中得其至
庸極陋决可保其不至於有所妨者然後舉而加之於
位是以除書未出而其物色先定姓名未顯而中外已
逆知其决非天下之第一流矣故以陛下之英明剛㫁
畧不世出而所取以自輔者未甞有如汲黯魏徵之比
顧常反得如秦檜晚年之執政臺諫者而用之彼以人
臣竊國柄而畏忠言之悟主以發其奸也故專取此流
以塞賢路蔽主心乃其勢之不得已者陛下尊居宸極
威福自己亦何頼於此輩而乃與之共天下之政以自
蔽其聰明自壊其綱紀而使天下受其弊哉夫其所以
取之者如此故其選之不得而精選之不精故任之不
得而重任之不重則彼之所以自任者亦輕夫以至庸
之材當至輕之任則雖名為大臣而其實不過供給唯
諾奉行文書以求不失其窠坐資給如吏卒之為而已
求其有以輔聖徳修朝政而振紀綱不待智者而知其
必不能也下此一等則惟有作奸欺植黨與納貨賂以
濁亂陛下之朝廷耳其尤甚者乃至十有餘年而後敗
露以去然其列布於後以希次補者又已不過此等人
矣蓋自其為臺諫為侍從而其選已如此其後又擇其
尤碌碌者而登用之則亦無怪乎陛下常不得天下之
賢材而屬任之也然方用之之初亦曰姑欲其無所害
於吾之私而已夫豈知其所以害夫天下之公者乃至
於此哉陛下試反是心以求之則庶幾乎得之矣蓋不
求其所喜而求其可畏不求其能適吾意而求其能輔
吾徳不憂其自任之不重而常恐吾所以任之者之未重
不為燕私近習一時之計而為宗社生靈萬世無窮之
計陛下誠以此取之以此任之而猶曰不得其人則臣
不信也此今日急務之二也至於振肅紀綱變化風俗
之説則臣前所謂勤於立政而善政卒不得立者亦已
發其端矣夫以陛下之心憂勤願治不為不至豈不欲
夫綱維之振風俗之美哉但以一念之間未能去其私
邪之蔽是以朝廷之上忠邪雜進刑賞不分士大夫之
間志趣卑汙廉恥廢壊顧猶以為事理之當然而不思
有以振厲矯革之也蓋明於内然後有以齊乎外無諸
已然後可以非諸人今宫省之間禁宻之地而天下不
公之道不正之人顧乃得以窟穴盤踞於其間而陛下
目見耳聞無非不公不正之事則其所以薰蒸銷鑠使
陛下好善之心不著疾惡之意不深其害己有不可勝
言者矣及其作奸犯法則陛下又未能深割私愛而付
諸外廷之議論以有司之法是以紀綱不能無所撓敗
而所以施諸外者亦因是而不欲深究切之且如頃年
方伯連帥甞有以贓汙不法聞者矣鞫治未竟而已有
與郡之命及臺臣有言則遂與之祠祿而理為自陳至
於其所藏匿作過之人則又不復逮捕付獄名為降官
而實以解散其事此雖宰相曲庇鄉黨以欺陛下然臣
切意陛下非全然不悟其欺者意必以為人情各有所
私我既欲遂我之私則彼亦欲遂彼之私君臣之間顔
情稔熟則其勢不得不少容之且以為雖或如此亦未
至甚害於事而不知其敗壊綱紀使中外聞之腹非巷
議皆有輕侮朝廷之心奸贓之吏則皆鼓舞相賀不復
畏陛下之法令則亦非細故也又如廷臣爭議配享其
間邪正曲直固有所在則兩無所問而并去之監司挾
私以誣郡守則不問其曲直而兩皆罷免監司使酒以
凌郡守亦不問其曲直而兩皆與祠宰相植黨營私孤
負任使則曲加保全而使之去臺諫懐其私恩隂拱不
言而陛下亦不之問也其有初自小官擢為臺諫三四
年聞趍和承意不能建明一事則年除嵗遷至極其選
一日論及一二武臣罪惡則便斥為郡守而不與職名
從臣近典東畿逺帥西蜀一遭飛語則體究具析無所
不至及究析來上而所聞不實則言之者晏然一無所
訶山陵諸使鬻賣辟闕煩擾吏民御史有言亦無行遣
而或反得超遷御史言及畿漕則名補卿列而實奪之
權其所言者則雖量加絀削而繼以進用(臣伏見近年/惟有王張近)
(習一事賞信罰必無所假借自餘百事多務含容曲直/是非兩無所問似聞聖意以謂如此處置方得均平此)
(誠堯舜之用心也然臣於此切有疑焉若推其本則臣/固已妄論於前只據平之一字而言則臣於易象稱物)
(平施之言切有感也葢古之欲為平者必稱其物之大/小高下而為其施之多寡厚薄然後乃得其平若不問)
(其是非曲直而待之如一則是善者常不得伸而惡者/反幸而免以此為平是乃所以為大不平也故雖堯舜)
(之治既舉元凱必放共兠此又易象所謂遏惡揚善順/天休命者也盖善者天理之本然惡者人欲之邪妄是)
(以天之為道既福善而禍滛又以賞罰之權寄之司牧/使之有以補助其禍福之所不及然則為人君者可不)
(謹執其柄而務有以奉承/之哉伏惟陛下深留聖意)從班之中賢否尤雜至於終
嵗緘黙不聞一言以禆聖聴者顧亦隨羣逐隊排連儧
補其桀黠者乃敢造飛語立横議如臣前所陳者而宰
相畏其凶熖反撓公議而從之臺諫亦不敢以聞於陛
下而請其罪(臣聞古先聖王敷求哲人俾輔後嗣然則/今日正是博求賢能置之列位之時而此)
(人趣操不謹俱為身害乃敢隂為讒慝公肆刼/時遂其奸謀不為國計欲望聖慈宻賜宣問)陛下視
此綱紀為如何耳可不反求諸身而亟有以振肅之耶
綱紀不正於上是以風俗頺敗於下蓋其為患之日久
矣而浙中為尤甚大率習為軟美之態依阿之言而以
不分是非不辨曲直為得計下之事上固不敢少忤其
意上之御下亦不敢稍咈其情惟其私意之所在則千
塗萬轍經營計較必得而後已甚者以金珠為脯醢以
契劵為詩文宰相可㗖則㗖宰相近習可通則通近習
惟得之求無復廉恥父詔其子兄勉其弟一用此術而
不復知有忠義名節之可貴其俗已成之後則雖賢人
君子亦不免習於其説一有剛毅正直守道循理之士
出乎其間則羣譏衆排指為道學之人而加以矯激之
罪上惑聖徳下鼔流俗蓋自朝廷之上以及閭里之間
十數年來以此二字禁錮天下之賢人君子復如崇宣
之間所謂元祐學術者排擯詆辱必使無所容措其身
而後已嗚呼此豈治世之事而尚復忍言之哉又其甚
者乃敢誦言於衆以為陛下甞謂今日天下幸無變故
雖有伏節死義之士亦何所用此言一播大為識者之
憂而臣有以知其必非陛下之言也夫伏節死義之士
當平居無事之時誠若無所用者然古之人君所以必
汲汲以求之者蓋以如此之人臨患難而能外死生則
其在平世必能輕爵祿臨患難而能盡忠節則其在平
世必能不詭隨平日無事之時得而用之則君心正於
上風俗美於下足以逆折奸萌潛消禍本自然不至真
有伏節死義之事非謂必知後日當有變故而預蓄此
人以擬之也惟其平日自恃安寧便謂此等人才必無
所用而專取一種無道理無學識重爵祿輕名義之人
以為不務矯激而尊寵之是以綱紀日壊風俗日偷非
常之禍伏於冥冥之中而一旦發於意慮之所不及平
日所用之人交臂降叛而無一人可同患難然後前日
擯棄流落之人始復不幸而著其忠義之節以天寳之
亂觀之其將相貴戚近幸之臣皆已頓顙賊庭而起兵
討賊卒至於殺身湛族而不悔如巡逺杲卿之流則逺
方下邑人主不識其面目之人也使明皇早得巡等而
用之豈不能銷患於未萌巡等早見用於明皇又何至
真為伏節死義之舉哉商鑒不逺在夏后之世此識者
所以深憂於或者之言也雖以臣知陛下聖學高明識
慮深逺决然不至有此議論然毎念小人敢託聖訓以
蓋其奸而其為害至於足以深沮天下忠臣義士之氣
則亦未甞不痛心疾首而不敢以識者之慮為過計之
憂也陛下視此風俗為如何可不反求諸身而亟有以
變革之耶此今日急務之三四也至於愛養民力修明
軍政之説則民力之未裕生於私心之未克而宰相臺
諫失職也軍政之未修生於私心之未克而近習得以
謀帥也是數説者臣皆已極陳於前矣今請即民力之
未裕而推言之臣聞虞允丈之為相也盡取版曹嵗入
窠名之必可指擬者號為嵗終羡餘之數而輸之内帑
顧以其有名無實積累掛欠空載簿籍不可催理者撥
還版曹其為説曰内帑之積將以備他日用兵進取不
時之須而版曹目今經費已自不失嵗入之數聴其言
誠甘且美矣然自是以來二十餘年内帑嵗入不知幾
何而認為私貯典以私人宰相不得以式貢均節其出
入版曹不得以簿書勾考其在亡其日銷月耗以奉燕
私之費者蓋不知其幾何矣而曷甞聞其能用此錢以
充軍中之用如太祖皇帝之言哉徒使版曹經費缺乏
日甚督趣日峻以至廢去祖宗以來破分良法而必以
十分登足為限以為未足則又造為比較監司郡守殿
最之法以誘脅之不復問其政教設施之得失而一以
其能剝民奉上者為賢於是中外承風競為苛急監司
明諭州郡郡守明諭屬邑不必留心民事惟務催督財
賦此民力之所以重困之本而税外無名之賦如和買
折帛科罰月樁之屬尚未論也(臣伏見祖宗舊法凡州/縣催理官物已及九分)
(以上謂之破分諸司即行住催版曹亦置不問由是州/縣得其贏餘以相補助貧民些小拖欠亦得遷延以待)
(蠲放恩自朝廷惠及閭里君民兩足公私俱便此誠不/刋之令典也昨自曽懐用事始除此法盡刷州縣舊欠)
(以為隠漏悉行拘催於是民間税物豪分銖兩盡要登/足曾懐以此進身遂取宰相而生靈受害寃痛日深得)
(財失民猶為不可况今政煩賦重民卒流亡所謂財者/又將無有可得之理若不早救必為深害臣毎讀大學)
(卒章見其所論小人之使為國家菑害並至雖有善者/亦無如之何者其言丁寧痛切未甞不為寒心惟陛下)
(少留聖意亟發/徳音以幸天下)其次則陛下所用之宰相不能擇中外
大吏而惟徇私情之厚薄所用之臺諫不能公行紏劾
而惟快己意之愛憎是以監司郡守多不得人而其賢
者或反以舉職業忤臺諫而遭斥逐也至於監司太多
而事權不歸於一銓法雖宻而縣令未甞擇人則又其
法之有未善者然其本正則此等不難區處其本未正
則雖或舉此臣恐未見其益而反有害也又甞即夫軍
政之不修而推之則臣聞日者諸將之求進也必先掊
尅士卒以殖私財然後以此自結於陛下之私人而祈
以姓名達於陛下之貴將貴將得其姓名即以付之軍
中使自什伍以上節次保明稱其材武堪任將帥然後
具為奏牘而言之陛下之前陛下但見其等級推先案
牘具備則誠以為公薦而可得人矣而豈知其諧價輸
錢已若晚唐之債帥哉只此一事有耳者無不聞有口
者無不道然以其門戸幽深蹤跡詭秘故無路得以窺
其交通之實狀是以雖或言之而陛下終不信也夫將
者三軍之司命而其選置之方乖剌如此則彼智勇材
畧之人其孰肯抑心下首於宦官宫妾之門而陛下之
所得以為將帥者皆庸夫走卒固不知兵謀師律之為
何事而惟刻剝之是先交結之是圖矣陛下不知其然
而猶望其修明軍政激勸士卒以彊國勢豈不誤哉然
將帥之不得人非獨士卒之受其弊也推其為害之極
則又有以及乎民者蓋將帥得人則尺籍嚴而儲蓄羡
屯田立而漕運省今為將帥者如此則固無望其肯核
軍實而豐儲蓄矣至於屯田則彼自營者尤所不願故
朝廷不免為之别置使者以典治之而兵屯之衆資其
撥遣則又不免使參其務然聞其占䕶軍人不肯募其
願耕者以行而强其不能者以往至屯則偃蹇不耕而
反為民田之害使者文吏其力蓋有所不能制者是以
陛下欲為之切而久不得成也屯田不立漕運煩費諸
州苖米至或盡數起發而無以供州兵之食則加耗斛
面之弊紛紛而起而民益困矣又凡和買折帛科罰月
樁之類徃徃亦為供軍之故而不可除若屯田立而所
資於諸路者减則此屬庶乎其皆可禁矣今乃不然則
是置將之不善而害足以及民也凡此數者根株深固
枝條廣闊若不可以朝變而夕除者然究其本則亦在
夫陛下之反諸身耳聖心誠無不正則必能出私帑以
歸版曹矣版曹不至甚缺必能復破分之法除殿最之
科以寛州縣矣聖心誠無不正則必能擇宰相以選牧
守矣擇臺諫以公刺舉矣聖心誠無不正則必能嚴宦
官兵將交通之禁而以屬將屬宰相矣宰相誠得其人
則必能為陛下擇將帥以作士氣討軍實廣屯田以省
漕運矣上自朝廷下達州縣治民典軍之官既皆得人
然後明詔宰相議省監司之員而精其選重其責又詔
銓曹使以縣之劇易分為等差而常切詢訪天下之官
吏能為縣者不拘薦舉之有無不限資格之高下而籍
其姓名使以次補最劇之縣果有治績則優而進之不
勝其任則黜而退之凡州縣之間無名非理之供横斂
巧取之政其泰甚而可去者可以漸去而民力庶乎其
可寛矣至於屯田之利則以臣愚見當使大將募軍士
使者招游民各自為屯不相牽制其給授課督賞罰政
令各從本司自為區處軍中自有將校可使不須别置
官吏使者則聴其辟置官屬三五人指使一二十人以
備使令又擇從官通知兵農之務兼得軍民之情者一
員為屯田使總治兩司之政而通其奏請趣其應副又
以嵗時按行察其勤惰之實以行誅賞如此則兩屯心
競各務其功田事可成漕運可省而諸路無名非理之
供横斂巧取之政前日有所不獲已而未可盡去者今
亦可以悉禁民力庶乎其益裕矣此今日急務之五六
也(屯田一事如臣之策亦是將來將帥得人之後方可/施行若將帥止如今日却恐徒壊漕司已成之功無)
(補將帥兵屯之實且乞指揮趂此水災之後廣招流亡/幷行民屯之策以俟見效仍詔漕臣更切詢訪利病之)
(未盡者條具以聞然後隨事商量及時措置庶/幾已成之緒不至動揺輕有廢壊伏乞聖照)凡此六
事皆不可緩而其本在於陛下之一心一心正則六事
無不正一有人心私欲以介乎其間則雖欲憊精勞力
以求正夫六事者亦將徒為文具而天下之事愈至於
不可為矣故所謂天下之大本者又急務之最急而尤
不可以少緩者惟陛下深留聖意而亟圖之使大本誠
正急務誠修而治效不進國勢不强中原不復仇讎不
㓕則臣請伏斧鉞之誅以謝陛下陛下雖欲赦之臣亦
不敢承也然又竊聞之今日士大夫之論其與臣不同
者非一及究其實則皆所謂似是而非者也蓋其樂因
循之無事者則曰陛下之年寖高而天下亦幸無事年
寖高則血氣不能不衰天下無事則不宜更為庸人所
擾其欲奮厲而有為者則又曰祖宗之積憤不可以不
攄中原之故疆不可以不復以此為務則聖心不待勸
勉而自强舎此不圖則雖欲䇿厲以有為而無所向往
以為標凖亦卒歸於委靡而已凡此二説亦皆有理而
臣輙皆以為非者蓋樂因循者知聖人之血氣有時而
衰而不知聖人之志氣無時而衰也知天下有事之不
可以苟安而不知天下無事之尤不可以少怠也况今
日之天下又未得為無事乎且以衛武公言之其年九
十有五矣猶箴儆於國以求規諫而作抑戒之詩以自
警使人朝夕誦之不離於其側此其年豈不甚高而其
戒謹恐懼之心豈以是而少衰乎况陛下視武公之年
三分未及其二而責任之重地位之高又有十百千萬
於武公者臣雖不肖又安敢先處陛下於武公之下而
直謂其不能乎且天下之事非艱難多事之可憂而宴
安酖毒之可畏政使功成治定無一事之可為尚當朝
兢夕惕居安慮危而不可以少怠况今天下雖若未有
目前之急然民貧財匱兵惰將驕外有强暴之勁敵内
有愁怨之軍民其他難言之患隠於耳目之所不加思
慮之所不接者近在堂奥之間而逺在數千里之外何
可勝數(堂奥之説已陳於前此/句更乞陛下少留聖意)追計其前既未有可見
之效却顧於後又未有可守之規(臣切見尋常之人將/欲屬人以一至微至)
(細之事猶必為規模使其盡善然後所屬之人有所持/循而不失吾之所以屬之之意况有天下者將以天下)
(至大之事屬之於人而不先為盡善可守之規以授之/乎然臣於此事不敢盡言若䝉聖明少加聖慮則當此)
(之時誠亦一新徳業重整綱維不可失之機/㑹也臣狂妄僭率罪當萬死伏惟陛下裁赦)亦安得遽
謂無事而遂以逸豫處之乎其思奮厲者又徒知恢復
之不可忘頺墮之不可久然不知不世之大功易立而
至微之本心難保中原之强敵易禦而一已之私意難
除也誠能先其所難則其易者將不言而自辦不先其
難而徒欲僥倖於其易則雖朝夕談之不絶於口是亦
徒為虚言以快一時之意而已又况此事之失已在隆
興之初不合遽然罷兵講和遂使宴安酖毒之害日滋
日長而坐薪甞膽之志日逺日忘是以數年以來綱維
解弛釁孽萌生區區東南事猶有不勝慮者何恢復之
可圖乎故臣不敢隨例迎合苟為大言以欺陛下而所
望者則惟欲陛下先以東南之未治為憂而正心克己
以正朝廷修政事庶幾真實功效可以馴致而不至於
别生患害以妨逺圖蓋所謂善易者不言易而真有志
於恢復者果不在於撫劒抵掌之間也論者又或以為
陛下深於老佛之學而得其識心見性之妙於古先聖
王之道蓋有不約而自合者是以不悦於世儒之常談
死法而於當世之務則寧以管商一切功利之説為可
取今乃以其所厭飫鄙薄者陳於其前亦見其言愈多
而愈不合也臣以為此亦似是而非之論非所以進盛
徳於日新也彼老子浮屠之説固有疑於聖賢者矣然
其實不同者則此以性命為真實而彼以性命為空虚
也此以為實故所謂寂然不動者萬理粲然於其中而
民彛物則無一之不具所謂感而遂通天下之故則必
順其事必循其法而無一事之或差彼以為空則徒知
寂㓕為樂而不知其為實理之原徒知應物見形而不
知其有真妄之别也是以自吾之説而修之則體用一
原顯微無間而治心修身齊家治國無一事之非理由
彼之説則其本末横分中外㫁絶雖有所謂廓徹靈通
虚靜明妙者而無所救於㓕理亂倫之罪顛倒運用之
失也故自古為其學者其初無不似有可喜考其終則
詖滛邪遁之見鮮有不作而害於政事者是以程顥常
闢之曰自謂窮神知化而不足以開物成務言為無不
周徧而實外於倫理窮深極微而不可以入堯舜之道
天下之學自非淺陋固滯則必入於此是謂正路之榛
蕪聖門之蔽塞闢之而後可與入道嗚呼此真可謂理
到之言惜乎其未有以聞於陛下者使陛下過聴髠徒
誑妄之説而以為真有合於聖人之道至分治心治身
治人以為三術而以儒者之學為最下則臣切為陛下
憂此心之害於政事而惜此説之布於來今也如或未
以臣言為然則聖質不為不高學之不為不久而所以
正心修身以及天下者其效果安在也是豈可不思其
所以然者而亟反之哉(臣聞仁宗時有程顥者與其弟/頤同受學於周敦頤實得孔孟)
(以來不傳之緒同時又有邵雍張載相與愽約遂使聖/道闇而復明其功甚大俗儒淺學既不足以窺其藴奥)
(奸人鄙夫又以其言居必誠敬動由禮義有害於已之/所為以故相與怨疾指為道學而加詆訕焉臣已畧論)
(於前矣夫世俗無知既以道學為不美則是必欲舉世/之人俱無道俱不學悉如已之所為而後適於其意耳)
(邪説肆行人心頗僻無所忌憚乃至於此此正閔馬父/之所深憂也今敦頤等所著之書頗藏册府陛下試取)
(而觀之聖學高明必將有黙相契合而見諸行事者若/遂於此賜一言以表章之則正心之效不惟自得而所)
(以正人心亦在是矣㐲/惟陛下深留聖意也)若夫管商功利之説則又陋矣
陛下所以取之者則以既斥儒者之道為常談死法而
天下之務日至於前彼浮屠之學又不足以應之是以
有味乎彼之言而兾其富國强兵或有近效耳然自行
其説至今幾年而國日益貧兵日益弱所謂近效者亦
未之見而聖賢所傳生財之道理財之義文武之政道
徳之威則固所以為富强之大而反未有講之者也豈
不誤哉今議者徒見老佛之高管商之便而聖賢所傳
明善誠身齊家治國平天下者初無新奇可喜之説遂
以為常談死法而不足學夫豈知其常談之中自有妙
理死法之中自有活法固非老佛管商之陋所能彷彿
其萬分也哉伏惟陛下察臣之言以究四説之同異而
明辨之則知臣之所言非臣所為之説乃古先聖賢之
説非聖賢所為之説乃天經地義自然之理雖以堯舜
禹湯文武周孔之聖顔曾伋軻之賢而有所不能違也
則於臣之言與夫論者之説其為取舎從違不終日而
决矣抑臣於此又切有感而自悲焉蓋臣之得事陛下
於今二十有七年矣而於其間得見陛下數不過三自
其始見於隆興之初固甞輙以近習為言矣辛丑再見
又甞論之今嵗三見而其所言又不過此臣遐方下土
田野之人豈有積怨深怒於此曹而固欲攻之以快已
私也哉其所以至於屢進不合而不敢悔者區區之意
獨為國家之計而不敢自為身謀其愚亦可見矣然自
頃以來嵗月逾邁如川之流一往而不復反不惟臣之
蒼頭白髪已迫遲莫而竊仰天顔亦覺非昔時矣臣之
鄙滯固不能别有忠言奇謀以禆聖聴而陛下日新之
盛徳亦未能有以使臣釋然而忘其夙昔之憂也則臣
於此安得不深有感而重自悲乎身伏衡茅心馳魏闕
切不勝其愛君憂國之誠敢冒萬死刳瀝肺肝以效野
人食芹炙背之獻且以自乞其不肖之身焉(臣區區私/計輙冒威)
(顔并此陳述臣賦性拙直不能隨世俯仰故自早年即/自揣度决是不堪從官所以一向竊食祠祿前後九任)
(豈不知有致身之義亦非恬無濟物之心寧為退藏蓋/以避禍中間稍䝉任使果然自速顛隮七年之間措身)
(無所今者一出又致紛紜幸頼聖明保全終始増其祿/秩使足以免於饑寒進其官資使足以延於嗣息此皆)
(已非臣平生意望所及天地之恩不啻厚矣今者奏疏/止為感激陛下虛心屈已容受狂言故竭平日憂國之)
(誠以畢前日願忠之意所兾上有補於聖明下無負於/所學而已非敢變其初心而復有進為之望也若䝉聖)
(慈詳賜觀覧循其本末次第施行使臣之言卓然實有/可見之效則臣不待違心犯患以汙周行而其榮遇已)
(不在諸臣之後矣如其謬妄無可施行則投閑置散乃/分之宜雖欲借之恩私適足増其慚懼决非臣之所敢)
(當也竊恐陛下見其所論懇切誤/謂尚堪使令故復具奏伏乞聖察)伏惟陛下哀憐財赦
而擇其中則非獨愚臣之幸實宗社生靈之幸(臣之所/論雖為)
(一時之弊然其規畫實皆治體之要可以傳之久逺而/無窮蓋前聖後聖其時雖異而其為道未甞不同此臣)
(之言所以非徒有望於今日而又將有望於後來也踈/逺賤微言不敢盡㐲惟聖慈憐臣愚忠赦其萬死或因)
(皇太子參决之際特/賜宣示千萬幸甚)臣熹誠惶誠恐昧死再拜謹言
　
　
　
　
　
　
　
　
　古文集成巻五十八
欽定四庫全書
　古文集成巻五十九　　　宋　王霆震　編
　　前辛集五
　　　封事
　　已酉擬上封事(朱文公/)
具位臣朱熹敢拜手稽首言曰臣竊惟皇帝陛下有聰
明睿智之姿有孝友温恭之徳有寛仁博愛之度有神
武不殺之威養徳春宫垂二十年一旦受命慈皇親傳
大寳龍飛虎變御極當天凡在覆載之間稍有血氣之
屬莫不延頸舉踵觀徳聴風而臣適逢斯時首䝉趣召
且辱賜對得近日月之光感幸之深其敢無説以效愚
忠之一二蓋臣聞古之聖賢窮理盡性備道全徳其所
施為雖無不中於義理然猶未甞少有自足之心是其
平居所以操存省察而致其懲忿窒慾遷善改過之功
者固無一念之間㫁及其身之所履有大變革則又必
因是而有以大警動於其心焉所以謹初始而重自新
也伊尹之告太甲曰今王嗣厥徳罔不在初又曰今嗣王
新服厥命惟新厥徳召公之戒成王曰若生子罔不在厥
初生自貽哲命今天其命哲命吉凶命厯年知今我初服
肆惟王其疾敬徳盖深以是而望扵其君其意亦已切矣
今者陛下自儲貳而履至尊由監撫而專聴㫁其為身
之變革孰有大於此者則凡所以警動其心而謹始自
新者計已無所不用其極矣而臣之愚猶切有懼焉者
誠恐萬分有一所以警動自新之目或未悉舉則釁蘖
之萌將有作於眇綿之間有於防慮之外者是以輙忘
踈賤而妄以平日私憂過計之所及者深為陛下籌之
則若講學以正心若修身以齊家若逺便嬖以近忠直
若抑私恩以抗公道若明義理以絶神奸若擇師傅以
輔皇儲若精選任以明體統若振綱紀以厲風俗若節
財用以固邦本若修政事以攘夷狄凡是十者皆陛下
所當警動自新而不可一有闕焉者也臣不勝犬馬愛
君憂國之誠輙取事為之説而昧死以獻謹條其事如
左
　其一所謂講學以正心者臣聞天下之事其本在於
　　一人而一人之身其主在於一心故人主之心一
　　正則天下之事無有不正人主之心一邪則天下
　　之事無有不邪如表端而影直源濁而流汙其理
　　有必然者是以古先哲王欲明其徳於天下者莫
　　不一以正心為本然本心之善其體至微而利欲
　　之攻不勝其衆甞試驗之一日之間聲色臭味游
　　衍馳驅土木之華貨利之殖雜進於前日新月盛
　　其間心體湛然善端呈露之時蓋絶無而僅有也
　　苟非講學之功有以開明其心而不迷於是非邪
　　正之所在又必信其理之在我而不可以須臾離
　　焉則亦何以得此心之正勝利欲之私而應事物
　　無窮之變乎然所謂學則又有邪正之别焉味聖
　　賢之言以求義理之當察古今之變以驗得失之
　　幾而必反之身以踐其實者學之正也渉獵記誦
　　而以雜博相高割裂裝綴而以華靡相勝反之身
　　則無實措之事則無當者學之邪也學之正而心
　　有不正者鮮矣學之邪而心有不邪者亦鮮矣故
　　講學雖所以為正心之要而學之邪正其繫於所
　　行之得失而不可不審者又如此易曰正其本萬
　　事理差之毫釐繆以千里惟聖明之留意焉則天
　　下幸甚
　其二所謂修身以齊家者臣聞天下之本在國國之
　　本在家故人主之家齊則天下無不治人主之家
　　不齊則未有能治其天下者也是以三代之盛聖
　　賢之君能修其政者莫不本於齊家蓋男正位乎
　　外女正位乎内而夫婦之别嚴者家之齊也妻齊
　　體於上妾接承於下而嫡庶之分定者家之齊也
　　采有徳戒聲色近嚴敬逺技能者家之齊也内言
　　不出外言不入苞苴不達請謁不行者家之齊也
　　然閨門之内恩常掩義是以雖有英雄之才尚有
　　困於酒色溺於情愛而不能自克者苟非正心修
　　身動由禮義使之有以服吾之徳而畏吾之威則
　　亦何以正其宫壼杜其請託檢其姻戚而防禍亂
　　之萌哉書曰牝雞之晨惟家之索傳曰福之興莫
　　不本乎室家道之衰莫不始乎閫内惟聖明之留
　　意焉則天下幸甚
　其三所謂逺便嬖以近忠直者臣聞蓬生麻中不扶
　　而直白沙在泥不染而黒故賈誼之言曰習與正
　　人居之不能無正猶生長於齊之地不能不齊言
　　也習與不正人居之不能無不正猶生長於楚之
　　地不能不楚言也是以古之聖賢欲修身以治人
　　者必逺便嬖以近忠直蓋君子小人如氷炭之不
　　相容薫蕕之不相入小人進則君子必退君子親
　　則小人必踈未有可以兼収並蓄而不相害者也
　　能審乎此以定取舎則其見聞之益薫陶之助所
　　以謹邪僻之防安義理之習者自不能已而其舉
　　措刑賞所以施於外者必無偏陂之失一有不審
　　則不惟其妄行請託竊弄威權有以害吾之政事
　　而其導諛薫染使人不自知覺而與之俱化則其
　　害吾之本心正性又有不可勝言者然而此輩其
　　類不同蓋有本出下流不知禮義而稍通文墨者
　　亦有服儒衣冠叨竊科第而實全無行檢者是皆
　　國家之大賊人主之大蜮苟非心正身修有以灼
　　見其情狀如臭惡之可惡則亦何以逺之而來忠
　　直之士望徳業之成乎諸葛亮有言親賢臣逺小
　　人此先漢所以興隆也親小人逺賢臣此後漢所
　　以傾頺也先帝在時毎與臣論此事未甞不歎息
　　痛恨於桓靈也本朝大儒程頤在元祐間常進言
　　於朝以為人主當使一日之中親賢士大夫之時
　　多親宦官宫妾之時少則可以涵養氣質薫陶徳
　　性此皆切至之言也然後主不能用亮之言故卒
　　以黄皓陳秖而亡其國元祐大臣亦不能白用頤
　　説故紹聖元符之禍至今言之猶可哀痛前事不
　　逺惟聖明之留意焉則天下幸甚
　其四所謂抑私恩以抗公道者臣聞天無私覆地無
　　私載日月無私照故王者奉三無私以勞於天下
　　則兼臨博愛廓然大公而天下之人莫不心悦而
　　誠服倘於其間復以新舊而為親踈則其偏黨之
　　情褊狹之度固已使人􁃊然有不服之心而其好
　　惡取舎又必不能中於義理而甚則至於沮謀敗
　　國妨徳亂政而其害有不可勝言者蓋左右厮役
　　横加官賞宫府寮屬例得褒遷固不問前例之是
　　非而或者又不問其有無此固舊事之失而不可
　　以不正况今又有蚤懐奸心預自憑結者又將貪
　　天之功以為己力而不顧其仰累於聖徳妬賢嫉
　　能禦下蔽上而不憂其有害於聖政也苟不有以
　　深抑私情痛加屛絶則何以明公道而服衆心革
　　宿弊而防後患乎唐太宗之責龎相夀曰我昔為
　　王為一府作主今為天子為四海作主為四海作
　　主不可偏與一府恩澤若復令爾重位必使為善
　　者皆不用心正為此也又况有國家者當存逺慮
　　若漢高祖之戮丁公我太祖之薄王溥此其深識
　　雄㫁皆可以為後聖法惟聖明之留意焉則天下
　　幸甚
　其五所謂明義理以絶神奸者臣聞天有顯道厥類
　　惟彰作善者降之百祥作不善者降之百殃是以
　　人之禍福皆其自取未有不為善而以諂禱得福
　　者也未有不為惡而以守正得禍者也而况帝王
　　之生實受天命以為郊廟社稷神人之主苟能修
　　徳行政康濟兆民則災害之去何待於禳福祿之
　　來何待於禱如其反此則獲罪於天人怨神怒雖
　　欲辟惡鬼以來真人亦無所益又况先王制禮自
　　天子以至於庶人報本享親皆有常典牲器時日
　　皆有常度明有禮樂幽有鬼神一理貫通初無間
　　隔苟禮之所不載即神之所不享是以祭非其鬼
　　即為滛祀滛祀無福經有明文非固設此以禁之
　　乃其理之自然不可得而易也其或恍惚之間如
　　有影響乃是心無所主妄有疑憂遂為巫祝妖人
　　乗閒投隙以逞其奸欺誑惑之術既行則其為禍
　　又將無所不至古今以此坐致亂亡者何可勝數
　　其監蓋亦非逺苟非致精學問以明性命之理使
　　此心洞然無所疑惑當有即有當無即無則亦何
　　据以秉禮執法而絶妖妄之原乎先王之政執左
　　道以亂政假鬼神以疑衆者皆必誅而不以聴其
　　慮深矣然傳有之明於天地之性者不可惑以神
　　怪明於萬物之情者不可罔以非類則其為妄蓋
　　亦不甚難察惟聖明之留意焉則天下幸甚
　其六所謂擇師傅以輔皇儲者臣聞賈誼作保傅傳
　　其言有曰天下之命繫於太子太子之善在於早
　　諭教與選左右教得而左右正則太子正太子正
　　而天下定矣此天下之至言萬世不可易之定論
　　也至論所以教諭之方則必以孝仁禮義為本而
　　其條目之詳則至於容貎詞氣之微衣服器用之
　　細纎悉曲折皆有法度一有過失則史書之䇿宰
　　撤其膳而又必有進善之旌誹謗之木敢諫之鼓
　　瞽詩史書工誦箴諫士傳民語必使至於化與心
　　成中道若性而猶不敢怠焉其選左右之法則有
　　三公之尊有三少之親有道有充有弼有承上之
　　必得周公太公召公史佚之流乃勝其任下之猶
　　必取於孝弟博聞有道術者不幸一有邪人厠乎
　　其間則必逐而去之是以太子朝夕所與居處出
　　入左右前後無非正人而未甞見一惡行此三代
　　之君所以有道之長至於累數百年而不失其天
　　下也當誼之時固已病於此法之不備然考孝昭
　　之詔則猶知誦習誼之所言而有以不忘乎先王
　　之意降而及於近世則帝王所以教子之法益踈
　　畧矣蓋其所以教者不過記誦書札之工而未甞
　　開以仁孝禮義之習至於容貎詞氣衣服器用則
　　雖極於邪侈而未甞有以裁之也寮屬具員而無
　　保傅之嚴講讀備禮而無箴規之益至於朝夕所
　　與出入居處而親宻無間者則不過宦官近習埽
　　除趨走之流而已夫以帝王之世當傳授之統上
　　有宗廟社稷之重下有四海烝民之生前有祖宗
　　垂創之艱後有子孫長久之計而所以輔養之具
　　踈畧如此是猶家有明月之珠夜光之璧而委之
　　衢路之側盜賊之衝也豈不危哉詩曰豐水有芑
　　武王豈不仕貽厥孫謀以燕翼子惟聖明之留意
　　焉則天下幸甚
　其七所謂精選任以明體統者臣聞人主以論相為
　　職宰相以正君為職二者各得其職然後體統正
　　而朝廷尊天下之政必出於一而無多門之弊苟
　　當論相者求其適已而不求其正已取其可愛而
　　不取其可畏則人主失其職矣當正君者不以獻
　　可替否為事而以趨和承意為能不以經世宰物
　　為心而以容身固寵為術則宰相失其職矣二者
　　交失其職是以體統不正綱紀不立而左右近習
　　皆得以竊弄威權賣官鬻獄使政體日亂國勢日
　　卑雖有非常之禍伏於𡨕𡨕之中而上恬下嬉亦
　　莫知以為慮者是可不察其所以然者而反之以
　　汰其所已用而審其所將用者乎選之以其能正
　　已而可畏則必有以得自重之士而吾所以任之
　　不得不重任之既重則彼得以盡其獻可替否之
　　志而行其經世宰物之心而又公選天下直諒敢
　　言之士使為臺諫給舎以參其議論使吾腹心耳
　　目之寄常在於賢士大夫而不在於羣小陟罰臧
　　否之行常在於廊廟而不出於私門如此而主威
　　不立國勢不彊綱維不舉刑政不清民力不裕軍
　　政不修者臣不信也書曰成王畏相語曰和臣不
　　忠且以唐之太宗之聰明英武號為身兼將相然
　　猶必使天下之事關由宰相審熟便安然後施行
　　蓋謂理勢之當然有不可得而易者惟聖明留意
　　則天下幸甚
　其八所謂振綱紀以厲風俗者臣聞四海之廣兆民
　　至衆人各有意欲行其私而善為治者乃能總攝
　　而整齊之使之各循其理而莫敢不如吾志之所
　　欲者則以先有紀綱以持之於上而後有風俗以
　　驅之於下也何謂紀綱卜賢否以定上下之分核
　　功罪以公賞罰之施也何謂風俗使人皆知善之
　　可慕而必為皆知不善之可羞而必去也然綱紀
　　之所以振則以宰執秉持而不敢失臺諫補察而
　　無所私人主又以其大公至正之心恭已於上而
　　照臨之是以賢者必上不肖者必下有功者必賞
　　有罪者必刑而萬事之統無所闕也綱紀既振則
　　天下之人自將各自矜奮更相勸勉以去惡而從
　　善蓋不待黜陟刑賞一一加於其身而禮義之風
　　廉恥之俗已丕變矣惟至公之道不行於上是以
　　宰執臺諫有不得人黜陟刑賞多出私意而天下
　　之俗遂至於靡然不知名節行檢之可貴而惟阿
　　諛軟熟奔競交結之為務一有端言正色於其間
　　則羣譏衆排必使無所容於斯世而後已此其形
　　勢如將傾之屋輪奐丹雘雖未覺其有變於外而
　　材木之心已皆蠧朽腐爛而不可復支持矣苟非
　　㫁自聖志洒濯其心而有以大警敕之使小大之
　　臣各舉其職以明黜陟以信刑賞則何以振已頺
　　之綱紀而厲已壊之風俗乎管子曰禮義廉恥是
　　謂四維四維不張國乃㓕亡賈誼甞為漢文誦之
　　而曰使管子而愚人也則可使管子少知治體是
　　豈可不為寒心也哉二子之言明白深切非虚語
　　者惟聖明留意天下幸甚
　其九所謂節財用以固邦本者臣聞先聖之言治國
　　而有節用愛人之説蓋國家財用皆出於民如有
　　不節而用度有闕則横賦暴斂必將有及於民者
　　雖有愛人之心而民不被其澤矣是以將愛人者
　　必先節用此不易之理也國家承五季之弊祖宗
　　創業之初日不暇給未及大為經制故其所以取
　　於民者比之前代已為過厚重以熙豐變法頗有
　　增加而建炎以來地削兵多權宜科須又復數倍
　　供輸日久民力已殫而間者諸路上供多入内帑
　　是致戸部經費不足遂廢祖宗破分之法而上供
　　嵗額必取十分登足而後已期限迫促科責嚴峻
　　監司州縣更相督迫惟務自寛已債何暇更察民
　　情捶撻號呼有使人不忍聞者而州縣嵗入多作
　　上供起發則又於額外巧作名色夤緣刻剝此民
　　力之所以大窮也計其所以至此雖云多是贍軍
　　然内自京師外達郡邑上自宫禁下至胥徒無多
　　浮費亦豈無可省者切計若能還内帑之入於版
　　曹復破分之法於諸路然後大計中外冗費之可
　　省者悉從廢罷則亦豈不能少有所濟而又擇將
　　帥核軍籍汰浮食廣屯田因時制宜大為分别則
　　供軍不貲之費庶幾亦可减節而民力之寛於是
　　始可議矣此其事體至大而綱目叢細類非一言
　　之可盡今亦未暇盡為陛下言之惟聖明留意其
　　本如上八者而後圖之則天下幸甚
　
　
　
　
　
　
　
　
　古文集成巻五十九
欽定四庫全書
　古文集成巻六十　　　　宋　王霆震　編
　　前辛集六
　　　疏
　　請立梁王疏(賈誼/)
　　　迂齋批(深識事勢議論剴切筆力老健至呉楚/之反而説始驗至主父偃之出而䇿始)
　　　(行信乎其通/達國體也)
陛下即不定制如今之勢不過一傳再傳諸侯猶且人
恣而不制豪植而大彊漢法不得行矣陛下所以為藩
扞及皇太子之所持者唯淮陽代二國耳代北邉匈奴
與彊敵為鄰能自完則足矣而淮陽之比大諸侯厪如
墨子之著面適足以餌大國耳不足以有所禁禦方今
制在陛下制國而令子適足以為餌豈可謂工哉(好/)人
主之行異布衣(議/論)布衣者飾小行競小廉以自託於鄉
黨人主唯天下安社稷固否耳高皇帝𤓰分天下以王
功臣反者如蝟毛而起以為不可故蔪去不義諸侯而
虚其國擇良日立諸子雒陽上東門之外畢以為王而
天下安故大人者不牽小行以成大功(應異布/衣一句)今淮南
地逺者或數千里越兩諸侯(梁淮/陽)而縣屬於漢其吏民
繇役往來長安者自悉而補中道衣敝(中道衣敝則自/悉其家財以補)
(之/)錢用諸費稱此其苦屬漢而欲得王至甚逋逃而歸
諸侯者已不少矣其勢不可久臣之愚計願舉淮南地
以益淮陽而為梁王立後割淮陽二三列城與東郡以
益梁不可者可徙代王而都淮陽(又一/䇿)梁起於新郪以
北著之河淮陽包陳以南揵之江則大諸侯之有異心
者破膽而不敢謀梁足以扞齊趙淮陽足以禁呉楚陛
下高枕終無山東之憂矣此二世之利也(謂之二世利/非誼本意)
當今恬然適遇諸侯之皆少數嵗之後陛下且見之矣
夫秦日夜苦心勞力(一節進/一節)以除六國之禍今陛下力
制天下頤指如意高拱以成六國之禍難以言智苟身
亡事畜亂宿禍熟視而不定萬年之後傳之老母弱子
(語/好)將使不寧不可謂仁臣聞聖主言問其臣而不自造
事故人臣得畢其愚忠唯陛下財幸
　　十漸䟽(魏徵/)
　　　本傳(唐貞觀十三年阿史那結社率作亂雲陽/石然史曰古燃字雲陽之石然妖異也自)
　　　(冬至五月不雨徵上䟽極言曰云云䟽奏帝曰/朕今聞過矣願改之以終善道有違此言當何)
　　　(施顔面與公相見哉方以所上䟽列為屛障庶/朝夕見之兼錄付史官使萬世知君臣之義)
臣奉侍帷幄十餘年陛下許臣以仁義之道守而不失
儉約樸素終始弗渝徳音在耳不敢忘也頃年以來寖
不克終謹用條陳禆萬分一陛下在貞觀初清靜寡欲
化被荒外今萬里遣使市索駿馬并訪怪珍昔漢文帝
却千里馬晉武帝焚雉頭裘陛下居常議論逺輩堯舜
今所為更欲處漢文晉武下乎此不克終一漸也子貢
問治人孔子曰懍乎若朽索之馭六馬子貢曰何畏哉
對曰不以道導之則吾讎也若何不畏陛下在貞觀初
護民之勞喣(光羽/切)之如子不輕營為頃既奢肆思用人
力乃曰百姓無事則易驕勞役則易使自古未有百姓
逸樂而致傾敗者何有逆畏其驕而為勞役哉此不克
終二漸也陛下在貞觀初役已以利物比來縱欲以勞
人雖憂人之言不絶於口而樂身之事實切諸心無慮
營構輙曰弗為此不便我身推之人情誰敢復爭此不
克終三漸也在貞觀初親君子斥小人比來輕褻小人
禮重君子重君子也恭而逺(于萬/反)之輕小人也狎而近
之近之莫見其非逺之莫見其是莫見其是則不待間
而踈莫見其非則有時而昵昵小人踈君子而欲致治
非所聞也此不克終四漸也在貞觀初不貴異物不作
無益而今難得之貨雜然並進玩好之作無時而息
上奢靡而望下樸素力役廣而冀農業興不可得已此
不克終五漸也在貞觀初求士如渴賢者所舉即信而
任之取其所長常恐不及比來由心好惡以衆賢舉而
用以一人毁而棄雖積年任而信或一朝疑而斥夫行
有素履事有成迹一人之毁未必可信積年之行不應
頓虧陛下不察其言以為臧否使讒佞得行守道䟽間
此不克終六漸也在貞觀初高居深拱無田獵畢弋之
好數年之後志不克固鷹犬之貢逺及四夷晨出夕返
馳騁為樂變起不測其及救乎此不克終七漸也在貞
觀初遇下有禮羣情上達今外官奏事顔色不接間因
所短詰其細過雖有忠欵而不得申此不克終八漸也
在貞觀初孜孜治道常若不足比恃功業之大負聖智
之明長(辰兩/反)傲縱欲無事興兵問罪逺裔親狎者阿㫖
不肯諫踈逺者畏威不敢言積而不已所損非細此不
克終九漸也貞觀初頻年霜旱畿内戸口並就關外攜
老扶幼來往數年卒無一戸亡去此由陛下矜育撫寧
故死不携貳也比者疲於徭役關中之人勞弊尤甚雜
匠當下顧而不遣正兵畨上復别驅任市物鏹屬於㕓
逓子背望於道脱有一穀不収百姓之心恐不能如前
日之帖泰此不克終十漸也夫禍福無門惟人所召人
無釁焉妖不妄作今旱熯(呼旱/切)之災逺被郡國凶醜之
孽起於轂下(謂阿史那結/社率作亂)此上天示戒乃陛下恐懼憂
勤之日也千載休期時難再得明主可為而不為臣所
以鬱結長嘆者也
　　議楊綰條奏貢舉䟽(賈至/)
　　　東萊注(唐書賈至字幼隣擢明經第寳應初遷/尚書左丞楊綰建請依古制縣令舉孝)
　　　(廉於刺史升天子禮部詔有司參議多是綰言/至議以為自晉後衣冠遷徙人多僑處因縁官)
　　　(族所在占籍今鄉舉取人未盡請廣學校增國/子博士員十道大州得置大學舘詔博士領之)
　　　(召至生徒使保桑梓者鄉里舉焉在/流寓者庠序推焉議者更附至議)
謹按夏之政尚忠殷之政尚敬周之政尚文然則文與
忠敬皆統人之行也且夫述行美極人文人文興則忠
敬存焉是故前代以文取士本文行也由辭以觀行則
及辭也宣父稱顔子不遷怒不貳過謂之好學至乎修
春秋則游夏之徒不能措一辭不亦明乎間者禮部取
人有乖斯義易曰觀乎人文以化成天下關睢之義曰
先王以是經夫婦成孝敬厚人倫美教化移風俗蓋王
政之所由廢興也故延陵聴樂知諸侯之存亡(左襄二/十九年)
今試學者以帖字為精通而不窮㫖義豈能知遷怒貳
過之道乎考文者以聲病為是非而務擇浮艶豈能知
移風易俗化天下之事乎(選舉志李栖/筠議進士科)是以上失其源
而下襲其流乗流波蕩不知所止先王之道莫能行也
夫先王之道消則小人之道長小人之道長則亂臣賊
子由是生焉臣弑其君子弑其父非一朝一夕之故其
所由來者漸矣漸者何謂忠信之陵頺耻尚之失所末
學之馳騁儒道之不舉四者皆由取士之失也夫一國
之事繫一人之本謂之風贊揚其風繫卿大夫也卿大
夫何甞不出於士乎今取士試之小道而不以逺者大
者使干祿之徒趨馳末術是誘導之差也夫以蝸蚓之
餌雜垂滄海而望吞舟之魚至不亦難乎所以食垂餌
者皆小魚就科目者皆小藝四人之業士最關於風化
近代趨士靡然向風致使祿山一呼而四海震蕩思明
再亂而十年不復(逆臣/傳)向使禮讓之道𢎞仁義之道著
則忠臣孝子比屋可封逆節不得而萌也人心不得而
揺也且夏有天下四百載禹之道喪而殷始興焉周有
天下八百年文武之政廢而秦始并焉觀三代之選士
任賢皆考實行故能風俗淳一運祚長逺秦坑儒士二
代而亡漢興雜三代之政𢎞四科之舉西京始振經術
之學東都終持名節之行至有近戚竊位彊臣擅權弱
主孤立母后專政而社稷不隕終彼四百豈非學行扇
化於鄉里哉厥後文章道弊尚於浮奢取士術異苟濟
一時自魏至隋僅四百載三光分景九州阻域竊號僭
位徳義不修是以子孫連顛享國咸促國家革魏晉梁
隋之弊承夏殷周漢之業四隩既宅九州攸同覆幬亭
育合徳天地安有捨皇王舉士之道蹤亂代取人之術
此公卿大夫之辱楊綰所奏實為正論然自典午覆敗
中原板蕩夷狄亂華衣冠遷徙南北分裂人多僑處聖
朝一平區宇尚復因循版圖則張閭井未設士居鄉土
百無一二因縁官族所在耕築地望繫之數百年之外
而身皆東西南北之人焉今欲依古制鄉舉里選猶恐
取士之未盡也請兼廣學校以𢎞訓誘今兩京有大學
州縣有小學兵革一動生徒流離儒臣師氏廩祿無向
貢士不稱行實胄子何甞講習獨禮部毎嵗權甲乙之
第謂𢎞奬擢不其謬哉秪足長浮薄之風啓僥倖之路
矣其國子博士等望加員數厚其祿秩選通儒碩士間
居其職十道大郡量置大學舘令博士出外兼領郡官
召置生徒人循故事保桑梓者鄉里舉焉在流寓者庠
序推焉朝而行之夕見其利如此則青青不復興刺(詩/子)
(衿/)擾擾由其歸本矣人倫之始王化之先不是過也
　
　
　
　
　
　
　
　
　古文集成巻六十
欽定四庫全書
　古文集成巻六十一　　　宋　王霆震　編
　　前辛集七
　　　狀
　　論進𤓰果人擬官狀(陸贄/)
　　　本傳(道有獻𤓰果者帝嘉其意欲授以試官贄/曰爵位天下公器不可輕也帝曰試官虚)
　　　(名且已與宰相議矣/卿其無嫌贄奏云云)
信賞必罰覇王之資也輕爵䙝刑衰亂之漸也非功而
獲爵則輕非罪而肆刑則䙝天寳之季嬖倖傾國爵以
情授賞以寵加紀綱始壊矣外寇乗之遂亂中夏財賦
不足以供賜而職官之賞興焉職員不足以容功而散
試之號行焉當今所病者在爵輕也設法貴之猶恐不
重若又自棄將何勸焉陛下謂試官為虚名豈思之未
熟耶夫立國惟義與權誘人惟名與利名近虚於教為
重利近實於徳為輕凡所以裁是非立法制則存乎其
義參虚實揣輕重則存乎其權專實利而不濟之以虚
則物有匱耗而不給矣專虚名而不副之以實則情有
誕謾而不趨矣故錫貨財列廩秩以彰實也差品列異
服章以飾虛也居上者達其變相須以為表裏則為國
之權得矣按甲令有職事官有散官有勲官有爵號其
職事受奉者唯職事一官以序才能以位勲徳所謂施
實利而寓虛名者也勲散爵號止於服色資廕以馭崇
貴以甄功勞所謂假虚名而佐實利者也今員外試官
與勲散爵號同然而突銛鋒排禍難者以是酬之其為
用也可謂重矣今獻𤓰一器果一盛則受之彼忘軀命
者有以相謂矣曰吾之軀命乃同於𤓰果𤓰果草木也
若草木然人何勸哉夫田父野人必欲得其懽心厚賜
之可也
　　議學校貢舉狀(東坡/)
　　　郎學士注(公墓誌云王介甫欲變更科舉神宗/疑焉使兩制三舘議之公議上神宗)
　　　(悟曰吾固疑此得蘇軾議/意釋然矣遂即日召見)
　　　又云(此篇論知人之/法在於責實)
熙寧四年正月某日殿中丞直史舘判官告院蘇軾狀
奏准勑講求學校貢舉利害令臣等各具議狀聞奏者
臣伏以得人之道在於知人知人之法在於責實使君
相有知人之才朝廷有責實之政則胥吏皁𨽻未甞無
人而况於學校貢舉乎雖因今之法臣以為有餘使君
相無知人之才朝廷無責實之政則公卿侍從常患無
人况學校貢舉乎雖復古之制臣以為不足矣夫時有
可否物有廢興方其所安雖暴君不能廢及其既厭雖
聖人不能復故風俗之變法制隨之譬如江河之徙移
順其所欲行而治之則易為功彊其所不欲行而復之
則難為力使三代聖人復生於今其選舉賢才亦必有
道矣何必由學且天下固甞立學矣慶厯之間以為太
平可待(慶歴四年三月詔立學於諸州/府軍監除舊有學者餘並立學)至於今日惟有
空名僅存今陛下必欲求徳行道藝之士責九年大成
之業則將變今之禮易今之俗又當發民力以治宫室
斂民財以養游士百里之内置官立師獄訟聴於是軍
旅謀於是又當以時簡不率教者屏之逺方終身不齒
則無乃徒為紛亂以患苦天下耶若乃無大變改而望
有益於時則與慶厯之際何異故臣以為今日之學校
特可因循舊制使先王之舊物不廢於吾世足矣至於
貢舉之法行之百年治亂盛衰初不由此陛下視祖宗
之世貢舉之法與今為孰精言語文章與今為孰優所
得文武長才與今為孰多天下之事與今為孰辦較此
數者而短長之議决矣今議者所欲變改不過數端或
曰鄉舉徳行而略文章或曰專取䇿論而罷詩賦或欲
舉唐室故事兼採譽望而去彌封或欲罷經生樸學不
用貼墨而考大義此數者皆知其一而不知其二者也
臣請歴言之夫欲興徳行在於君人者修身以格物審
好惡以表俗孟子所謂君仁莫不仁君義莫不義君之
所向天下趣焉若欲設科立名以取之則是教天下相
率而為偽也上以孝取人則勇者割股怯者廬墓上以
廉取人則敝車羸馬惡衣菲食凡可以中上意無所不
至矣徳行之弊一至於此自文章而言之則䇿論為有
用詩賦為無益自政事言之則詩賦䇿論均為無用矣
雖知其無用然自祖宗以來莫之廢者以為設法取士
不過如此也豈獨吾祖宗自古堯舜亦然書曰敷奏以
言明試以功自堯舜以來進人何甞不以言試人何甞
不以功乎議者必欲以䇿論定賢愚决能否臣請有以
質之近世士大夫文章華靡者莫如楊億使楊億尚在
則忠清鯁亮之士也豈得以華靡少之通經學古者莫
如孫復石介使孫復石介尚在則迂闊矯誕之士也又
可施之於政事之間乎自唐至今以詩賦為名臣者不
可勝數(唐如韓栁元白本/朝如二宋歐范輩)何負於天下而必欲廢之近
嵗士人纂類經史綴緝時務謂之䇿括待問條目搜括
略盡臨時剽竊竄易首尾以眩有司有司莫能辨也且
其為文也無規矩凖繩故學之易成無聲病對偶故考
之難精以易學之文付難考之吏其弊有甚於詩賦者
矣唐之通榜故是弊法雖有以名取人厭伏衆論之美
亦有貨賂公行權要請托之害一使恩去王室權歸私
門降及中葉結為朋黨之論(唐制主司以通榜取人兼/採譽望或自投所業或各)
(舉所知往往多/挾私意以去取)通榜取人又豈足尚哉設科舉人多出
三路(謂進士明/經學究也)能文者既已變而為進士矣曉義者人
皆去以為明經矣其餘皆樸魯不能化也至於人才則
有定分施之有政能否自彰今進士日夜治經傳附之
以子史貫穿馳騖可謂愽矣至於臨政曷甞用其一二
顧視舊學已為虚器而欲使此等分别注䟽粗識大義
而望其才能増長亦已踈矣臣故曰此數者皆知其一
而不知其二也特願陛下留意其逺者大者必欲登俊
良黜庸囘總攬衆才經略世務則在陛下與二三大臣
下至諸路職司與良二千石耳區區之法何預焉然臣
竊有私憂過計者敢不以告昔王衍好老莊天下皆師
之風俗陵夷以至南渡王縉好佛捨人事而修異教大
歴之政至今為笑(王縉奉佛晚節尢謹代宗每從容問/所以然縉盛陳福業報應帝嚮之大)
(歴政刑日/以湮陵)故孔子罕言命則為知者少也子貢曰夫子
之文章可得而聞也夫子之言性與天道不可得而聞
也夫性命之説自子貢不得聞而今之學者恥不言性
命此可信也哉今士大夫至以佛老為聖人鬻書於市
者非莊老之書弗售也讀其文浩然無當而不可窮觀
其貎超然無着而不可挹此豈真能然哉蓋中人之性
安於放而樂於誕耳使天下之士能如莊周齊死生一
毁譽輕富貴安貧賤則人主之名器爵祿所以礪世磨
鈍者廢矣陛下亦安用之而况其實不然而竊取其言
以欺世者哉臣願陛下明勑有司試之以法言取之以
實學愽通經術者雖樸不廢稍渉浮誕者雖工必黜則
風俗稍厚學術近正庶幾得忠實之士不至蹈衰季之
風則天下幸甚
　　論時政狀(東坡/)
　　　郎學士注(時新法既行中外皆言不便神宗亦/疑之頗有感悟意介甫之黨執之亦)
　　　(堅故公既上萬/言書後復進此)
熙寧四年三月某日殿中丞直史舘判官告院權開封
府推官臣蘇軾謹昧死上書皇帝陛下臣聞之益戒於
禹曰任賢勿貳去邪勿疑仲虺言湯之徳曰用人惟已
改過不吝秦穆喪師於崤悔痛自誓孔子錄之自古聰
明豪傑之主以漢高帝唐太宗皆以受責如流改過不
憚號為秦漢以來百王之冠孔子曰君子之過如日月
之食焉過也人皆見之更也人皆仰之聖賢舉動明白
正直不當如是耶所用之人有邪有正所作之事有是
有非邪正兩言而足正則用之邪則去之是則行之非
則破之此理甚明如饑之必食渴之必飲豈有别生義
理曲加粉飾而能欺天下者哉書曰與治同道罔不興
與亂同事罔不亡陛下自去嵗以來所行新政皆不與
治同道立條例司(熙寜二年王安石參政/立新法置三司條例司)遣青苗使(熙/寧)
(二年行/青苗法)斂助役錢(熙寧二年司農寺以免役法頒行天/下令五等戸皆輸錢入官以募役)
行均輸法(熙寧二年三司條例司言發運使實總六路/之賦入宜假以錢貨繼其用之不給凡糴買)
(税斂上供之物皆徙/貴就賤用近易逺)四海騷然行路怨咨自宰相已下
皆知其非而不敢爭臣愚憃不識忌諱乃者上疏論之
詳矣而學術淺陋不足以感動聖明近者故相舊臣藩
鎮侍從雜然爭言其不便(韓魏公富鄭公司馬/公范蜀公皆論列)以至於
臺諫二三人者本其所與締交唱和表裏之人也然猶
不免一言其非者豈非物議沸騰事勢迫切而不可止
與(温公目録云介甫與吕晦叔素親患臺諫多横議故/用晦叔為中丞既而天下皆患條例司為民害晦叔)
(乃建言條例司不便介甫以晦/叔叛已後竟出晦叔知潁州)自非見利忘義居之不
疑者孰肯始終膠固不自湔洗如呉師孟乞免提舉胡
宗愈不願檢詳如逃垢穢惟恐不脱之人情畏惡一至
於此近者中外讙言已有悔悟意道路相慶如䝉大賚
實望陛下旬日之間渙發徳音洗蕩乖僻追還使者而
罷條例司今者側聴所為蓋不過使監司體量抑配而
已(熙寧三年正月詔令諸路給散青苗錢今慮官吏不/問民間願與不願輙行追呼或即均配今仰提㸃刑)
(獄臣僚體/量覺察)比之未悟所較幾何此孟子所謂知兄臂之
不可紾而勸以姑徐知隣雞之不可攘而月取其一帝
王改過豈如是哉臣又聞陛下以為此法且可試之三
路(熙寧二年九月制置三司條例司言乞/於京東淮南河北三路先行青苗法)臣以為此法
譬如醫者之用毒藥以人之死生試其未效之方三路
之民豈非陛下赤子而可試以毒藥乎今是政小用則
小敗大用則大敗若力行而不已則亂亡隨之臣非敢
過為危論以聳動陛下也自古存亡之所寄者四人而
已一曰民二曰軍三曰吏四曰士四人者一失其心則
足以生變今陛下一舉而兼犯之青苖助役之法行則
農不安均輸之令出則商賈不行而民始憂矣倂省諸
軍迫逐老病至使戍兵之妻與士卒雜處其間貶殺軍
分有同降配遷徙淮甸僅若流放年近五十人人懐憂
而軍始怨矣内則不取謀於元臣侍從而專用新進小
生(東軒筆錄云王荆公秉政宿徳舊人議論不恊荆公/遂選用新進待以不次故兩禁臺閣内外要權莫非)
(新進/之士)外則不責成守令監司而專用青苗使者多置閑
局以擯老成而吏始解體矣陛下臨軒選士天下謂之
龍飛榜而進士一人首削舊恩示不復用(熙寧二年上/與輔臣論科)
(埸之弊以進士第一例與舘閣為非至十二月詔今後/科埸制科第三等進士第一人及第一任囬吏不與壁)
(通判/差遣)所削者一人而已士莫不悵恨以陛下有厭薄其
徒之意也今用事者又欲漸銷進士純取明經雖未有
成法而小人招權自以為功更相扇揺以謂必行而士
始失望矣今進士半天下自二十以上便不能誦憶注
義為明經之學若法令一更則士各懐廢棄之憂而人
才短長終不在此昔秦禁挾書而諸生皆抱其業以歸
勝廣相與出力而亡秦者豈有他哉亦以失業而無所
歸也故臣願陛下勿復言此民憂軍怨吏解體而士失
望禍亂之源有大於此者乎今未見也一旦有急則致
命之士必寡矣方是時不知希合苟容之徒能為陛下
収板蕩而止土崩乎去嵗諸軍之始併也左右之人皆
以士心樂併告陛下近者放停軍人李興告虎翼吏率
錢行賂以求不併則士卒不樂可知矣(虎翼/軍名)夫諂諛之
人苟務合意不憚欺罔者類皆如此故凡言百姓樂請
青苗錢樂出助役錢者皆不可信陛下以為青苗抑配
果可禁乎不惟不可禁乃不當禁也何以言之若此錢
放而不収則州縣官吏不免責罰若此錢果不抑配則
願請之戸後必難収前有抑配之禁後有失䧟之罰為
陛下官吏不亦難乎故臣以為既行青苗錢則不當禁
抑配其勢然也人皆謂陛下聖明神武必能徙義修慝
以致太平而近日之事乃有文過遂非之風此臣之所
以憤懣太息而不能已也昔賈充用事天下憂恐而庾
純任愷俱力排之及充出鎮秦凉忠臣義士莫不相慶
屈指數日以望維新之化而馮紞之徒更相告曰賈公
逺放吾等失勢矣於是相為獻謀而充復留則晉氏之
亂成於此矣自古惟小人為難去何則去一人而其黨
莫不破壊是以為之計謀游説者衆也今天下賢者亦
將以此觀陛下以為進退之决或再失望則知幾之士
相率而逝耳豈特皆如臣等輩偷安懐祿而不忍去哉
猖狂不遜忤陛下多矣不敢復望寛赦俯伏引領以待
誅殛
　
　古文集成巻六十一
欽定四庫全書
　古文集成巻六十二　　　宋　王霆震　編
　　前壬集一
河圖之文前七二後一六左三八右九四居中者五與十
　
　
　
　
洛書之文戴九履一左三右七二四為肩六八為足五
居中央
　晦庵啟䝉朱子曰天一地二天三地四天五地六天
　七地八天九地十天數五地數五五位相得而各有
　合天數二十有五地數三十凡天地之數五十有五
　此所以成變化而行鬼神也此一節夫子所以發明
　河圖之數也天地之間一氣而已分而為二則為隂
　陽而五行造化萬物終始無不管於是焉故河圖之
　位一與六共宗而居乎北二與七為朋而居乎南三
　與八同道而居乎東四與九為友而居乎西五與十
　相守而居乎中盖其以所以為數者不過一隂一陽
　一竒一耦以兩其五行而已所謂天者陽之輕清而
　位乎上者也所謂地者隂之重濁而位乎下者也陽
　數竒故一三五七九皆屬乎天所謂天數五也隂數
　耦故二四六八十皆屬乎地所謂地數五也天數地
　數各以其類相求所謂五位之相得者然也天以一
　生水而地以六成之地以二生火而天以七成之天
　以三生木而地以八成之地以四生金而天以九成
　之天以五生土而地以十成之此又其所謂各有合
　焉者也積五竒而為二十五積五耦而為三十合是
　二者而為五十有五此河圖之全數皆夫子之意而
　諸儒之説也至於洛書則雖夫子之所未言然其象
　其説已具於前有以通之則劉歆所謂經緯表裏者
　可見矣或曰河圖洛書之位與數其所以不同何也
　曰河圖以五生數統五成數而同處其方盖掲其全
　以示人而道其常數之體也洛書以五竒數統四耦
　數而各居其所盖主於陽以統隂而肇其變數之用
　也曰其皆以五居中者何也曰凡數之始一隂一陽
　而已矣陽之象圓圓者徑一而圍三隂之象方方者
　徑一而圍四圍三者以一為一故參其一陽而為三
　圍四者以二為一故兩其一隂而為二是所以參天
　兩地者也三二之合則為五矣此河圖洛書之數所
　以皆以五居中也然河圖以生數為主故其中之所
　以為五者亦具五生數之象焉其下一㸃天一之象
　也其上一㸃地二之象也其左一㸃天三之象也其
　右一㸃地四之象也其中一㸃天五之象也洛書以
　竒數爲主故其中之所以爲五者亦具五竒數之象焉
　其下一㸃亦天一之象也其左一㸃亦天三之象也
　其中一㸃亦天五之象也其右一㸃則天七之象也
　其上一㸃則天九之象也其數與位皆三同而二異
　盖陽不可易而隂可易成數雖陽固亦生之隂也曰
　中央之五既為五數之象矣然則其為數也奈何曰
　以數言之則通乎一圖由内及外固各有積實可紀
　之數矣然河圖之一二三四各居其五象本方之外
　而六七八九十又各因五而得數以附于其生數之
　外洛書之一三七九亦各居其五象本方之外而二
　四六八者又各因其類以附于竒數之側盖中者為
　主而外者為客正者為君而側者為臣亦各有條而
　不紊也曰其多寡之不同何也曰河圖主全故極於
　十而竒偶之位均論其積實然後見其耦贏而竒乏
　也洛書主變故極於九而其位與實皆竒贏而耦乏
　也必皆虛其中也然後隂陽之數均於二十而無偏
　爾曰其序之不同何也曰河圖以生出之次言之則
　始下次上次左次右以復于中而又始于下也以運
　行之次言之則始東次南次中次西次北左旋一周
　而又始于東也其生數之在内者則陽居下左而隂
　居上右也其成數之在外者則隂居下左而陽居上
　右也洛書之次其陽數則首北次東次中次西次南
　其隂數則首西南次東南次西北次東北也合而言
　之則首北次西南次東次東南次中次西北次東北
　而究于南也其運行則水克火火克金金克木木克
　土右旋一周而土復克水也是亦各有説者矣曰其
　七八九六之數不同何也曰河圖六七八九既附于
　生數之外矣此隂陽老少進退饒乏之正也其九者
　生數一三五之積也故自北而東自東而西以成於
　四之外其六者生數二四之積也故自南而西自西
　而北以成於一之外而七則九之自西而南者也八
　則六之自北而東者也此又隂陽老少互藏其宅之
　變也洛書之縱横十五而七八九六迭為消長虛五
　分十而一含九二含八三含七四含六則參伍錯綜
　無適而不遇其合焉此變化無窮所以為妙也然則
　聖人之則之也奈何曰則河圖者虚其中則洛書者
　總其實也河圖之虚五與十者太極也竒數二十耦
　數二十者兩儀也以一二三四為六七八九者四象
　也析四方之合以為乾坤離坎補四隅之空以為兑
　震巽艮者八卦也洛書之實其一為五行其二為五
　事其三為八政其四為五紀其五為皇極其六為三
　徳其七為稽疑其八為庶徴其九為福極其位與數
　尤曉然矣曰洛書而虚其中五則亦太極也竒耦各
　居二十則亦兩儀也一二三四而含九八七六縱横
　十五而互為七八九六則亦四象也四方之正以為
　乾坤坎離四隅之偏以為兑震巽艮則亦八卦也河
　圖之一六為水二七為火三八為木四九為金五十
　為土則因洪範之五行而五十有五者又九疇之子目
　也是則洛書固可以為易而河圖亦可以為範矣又
　安知圖之不為書書之不為圖也邪曰是其時雖有
　後先數雖有多寡然其為理則一而已但易乃伏羲
　之所先得乎圖而初無待乎書範則大禹之所獨得
　乎書而未必追考於圖耳且以河圖而虚十則洛書
　四十五之數也虚五則大衍五十之數也積五與十
　則洛書縱横十五之數也以五乘十以十乘五則又
　皆大衍之數也洛書之五又自含五則得十而通為
　大衍之數矣積五與十則得十五而通為河圖之數
　矣苟明乎此則横斜曲直無所不通而河圖洛書又
　豈有先後彼此之間哉
　晦庵書河圖洛書後世傳一至九數者為河圖一至
　十數者為洛書考之於古正是反而置之予於啟䝉
　辨之詳矣讀大戴禮書又得一證甚明當篇有二九
　四七五三六一八之語而鄭氏註云法龜文也然則
　漢人固以此九數者為洛書矣閤皂甘君叔懐欲刻
　二圖山中覽者未必深考又當大啟争端聊書以諗
　之慶元丁巳上元節日遯翁書
　　　推伏羲神禹畫卦作範之原辨劉牧易置圖書
　　　之失
　晦庵易學啟䝉孔安國云河圖者伏羲氏王天下龍
　馬出河遂則其文以畫八卦洛書者禹治水時神龜
　負文而列於背有數至九禹遂因而第之以成九類
　歆云伏羲氏繼天而王受河圖而畫之八卦是也禹
　治水賜洛書法而陳之九疇是也河圖洛書相為經
　緯八卦九章相為表裏關子明云河圖之文七前六
　後八左九右洛書之文九前一後三左七右四前左
　二前右八後左六後右邵子曰員者星也厯紀之數
　其肇於此乎(厯法合二始以定剛柔二中以定律/厯二終以紀閏餘是所謂厯紀也)方
　者土也畫州井地之法其放於此乎(州有九井九百/畝是所謂畫州)
　(井地/也)盖員者河圖之數方者洛書之文故羲文因之
　而造易禹箕叙之而作範也蔡西山(元定/)曰古今傳
　記自孔安國劉向父子班固皆以為河圖授羲洛書
　錫禹關子明邵康節皆以十為河圖丸為洛書盖大
　傳既陳天地五十有五之數洪範又明言天乃錫禹
　洪範九疇而九宫之數戴九履一左三右七二四為
　肩六八為足正龜背之象也惟劉牧意見以九為河
　圖十為洛書託言出於希夷既與諸儒舊説不合又
　引大傳以為二者皆出於伏羲之世其易置圖書並
　無明驗但謂伏羲兼取圖書則易範之數誠相表裏
　為可疑耳其實天地之理一而已矣雖時有古今先
　後之不同而其理則不容於有二也故伏羲但據河
　圖以作易則不必預見洛書而已逆與之合矣大禹
　但據洛書以作範則亦不必追究河圖而已暗與之
　符矣其所以然者何哉誠以此理之外無復他理故
　也然不特此耳律呂有五聲十二律而其相乘之數
　究於六十日名有十幹十二支而其相乘之數亦究
　於六十二者皆出於易之後其一數又各不同然與
　易之隂陽䇿數老少自相配合皆為六十者無不若
　合符契也下至運氣參同太一之屬雖不足道然亦
　無不相通盖自然之理也假令今世復有圖書者出
　其數亦必相符可謂伏羲有取於今日而作易乎大
　傳所謂河出圖洛出書聖人則之者亦汎言聖人作
　易作範其原皆出於天之意如言以卜筮者尚其占
　與莫大乎蓍龜之類易之書豈有龜與卜之法乎亦
　言其理無二而已爾

　合沙先生曰大衍之數與爻成七八九六而連山歸
　藏之文變統而謂之三易作於文王大衍之數五十
　者一與九為十二與八為十三與七為十四與六為
　十五與五為十共五十也其用四十有九者一用五
　行其數五二用五事其數五三用八政其數八四用
　五紀其數五六用三德其數三七用稽疑其數七八
　用庶徵其數五九用五福六極其數共十有一筭至
　四十九也五用皇極其數一不曰一而曰極大衍所
　虚太極之皇極之一適在五數五為六函三所引之
　數也於五十五數之中亦得夫四十有九焉此自然
　之理所謂河出圖洛出書聖人則之豈苟云乎哉學
　者試思之

　合沙先生曰八卦之位始于虙重于夏商衍于周作
　經於孔皆不易其方位實本河圖洛書之本文本數
　也其述作之意一歸於中所謂執中惟一之道皇極
　一而繫于五共得六數乃太極函三之引六也近太
　極莫若乾出中而居六位正吾曾子謂貫一之忠恕
　也用太極者莫若震故以震居三位蓋得六極函三
　之圓不動正吾子思所謂發而中節之和也判太極
　者莫若以與坤坎得其一坤得其二一即二矣二即
　三矣此水土所以並生於申善與惡陰與陽執其一
　者皆非道是曰失中而中庸之學不取也以大㮣論
　之一三七陽數布于四方分至之義二四六八陰數
　布于四隅啓閉之義求中氣而積閏之理也
　
　
　
　古文集成巻六十二
欽定四庫全書
　古文集成巻六十三　　　宋　王霆震　編
　　前壬集二
　蔡氏皇極經世指要曰大傳曰易有太極是生兩儀
　兩儀生四象四象生八卦八卦定吉凶吉凶生大業
　其法自一而二自二而四自四而八實則太極判而
　為陰陽陰陽之中又有陰陽出於自然不待智營而
　力索其叙首乾而尾坤者以陰陽先後為數也
　朱子曰右繫辭曰易有太極是生兩儀兩儀生四象
　四象生八卦邵子曰一分為二二分為四四分為八
　也說卦傳曰易逆數也邵子曰乾一兌二離三震四
　巽五坎六艮七坤八自乾至坤皆得未生之卦若逆
　推四時之比也後六十四卦次序放此

　邵伯温曰康節先君曰孔子曰天地定位山澤通氣
　雷風相薄水火不相射天地定位則乾與坤對也山
　澤通氣則艮與兑對也雷風相薄則震與巽對也水
　火不相射則離與坎對也乾之初交於坤之初得震
　故為長男坤之初交於乾之初得巽故為長女乾之
　二交於坤之二得坎故為中男坤之二交於乾之二
　得離故為中女乾之上交於坤之上得艮故為少男
　坤之上交於乾之上得兑故為少女乾坤大父母也
　故能生八卦復姤小父母也故能生六十四卦復之
　初九交於姤之初六得一陽姤之初六交於復之初
　九得一隂復之二交於姤之二得二陽姤之二交於
　復之二得二隂復之三交於姤之三得四陽姤之三
　交於復之三得四隂復之四交於姤之四得八陽姤
　之四交於復之四得八隂復之五交於姤之五得十
　六陽姤之五交於復之五得十六隂復之上交於姤
　之上得三十二陽姤之上交於復之上得三十二隂
　隂陽男女皆順行所以生六十四卦也此伏羲之易
　也
　蔡氏指要曰大傳曰天地定位山澤通氣雷風相薄
　水火不相射八卦相錯數往者順知來者逆是故易
　逆數也其法自子中至午中為陽初四爻皆陽中前
　一爻皆隂後二爻皆陽上一爻為隂二爻為陽三爻
　為隂四爻為陽自午中至子中為隂初四爻皆隂中
　前二爻為陽後二爻為隂上一爻為陽二爻為隂三
　爻為陽四爻為隂在陽中上二爻則先隂而後陽陽
　生於隂也在隂中上二爻則先陽而後隂隂生於陽
　也其叙始震終坤者以隂陽消息為數也
　　原卦畫(晦庵/)
古者包犧氏之王天下也仰則觀象於天俯則觀法於
地觀鳥獸之文與地之宜近取諸身逺取諸物於是始
作八卦以通神明之徳以類萬物之情
易有太極是生兩儀兩儀生四象四象生八卦
　朱子曰大傳言包犧畫卦所取如此則易非獨以河
　圖而作也盖盈天地之間莫非太極隂陽之妙聖人
　於此仰觀俯察逺求近取固有以超然而黙契於其
　心矣故自兩儀之未分也渾然太極而兩儀四象六
　十四卦之理已粲然於其中自太極而分兩儀則太
　極固太極也兩儀固兩儀也自兩儀而分四象則兩
　儀又為太極而四象又為兩儀矣自是而推之由四
　而八由八而十六由十六而三十二由三十二而六
　十四以至于百千萬億之無窮雖其見於摹畫者若
　有先後而出於人為然其已定之形已成之勢則固
　已具於渾然之中而不容毫髮思慮作為於其間也
　程子所謂加一倍法者可謂一言以蔽之而邵子所
　謂畫前有易者又可見其真不妄矣世儒於此或不
　之測往往以為聖人作易盖極其心思探索之巧而
　得之甚者至謂凡卦之畫必由蓍而後得其誤益以
　甚矣


　蔡氏指要曰八卦重而為六十四卦一卦之上各有
　八卦也實則自八而十六自十六而三十二自三十
　二而六十四也大傳曰因而重之爻在其中矣者是
　也此陰陽流行之數前三十二卦為陽後三十二卦
　為陰古往今來者也

　邵伯温曰先君曰先天圖者伏犧八卦也伏犧八卦
　即有六十四卦盖上世聖人皆有易作用不同其道
　一也今之易經文王之易也故謂之曰周易伏犧之
　易無文字語言獨有卦畫次序而已孔子於繫辭實
　述之矣圓者為天方者為地天地之理皆在是也
　朱文公曰右伏犧四圖其説皆出於邵氏盖邵氏得
　之李之才挺之挺之得之穆脩伯長伯長得之希夷
　先生陳摶圖南者所謂先天之學也此圖圓布者乾
　盡午中坤盡子中離盡卯中坎盡酉中陽生於子中
　極於午中隂生於午中極於子中其陽在南其隂在
　北方布者乾始於西北坤盡於東南其陽在北其隂
　在南此二者隂陽對待之數圓於外者為陽方於中
　者為隂圓者動而為天方者静而為地者也
天地定位山澤通氣雷風相薄水火不相射八卦相錯
數往者順知來者逆是故易逆數也
雷以動之風以散之雨以潤之日以烜之艮以止之兌
以說之乾以君之坤以藏之
　邵子曰此一節明伏羲八卦也八卦相錯者明交相
　錯而成六十四也數往者順若順天而行是左旋也
　皆已生之卦也故云數往也知來者逆若逆天而行
　是右行也皆未生之卦也故云知來也夫易之數由
　逆而成矣此一節直解圖意若逆知四時之謂也
　朱文公曰以横圖觀之有乾一而後有兌二有兌二
　而後有離三有離三而後有震四有震四而巽五坎
　六艮七坤八亦以次而生焉此易之所以成也而圓
　圖之左方自震之初為冬至離兌之中為春分以至
　於乾之末而交夏至焉皆進而得其已生之卦猶自
　今日而追數昨日也故曰數往者順其右方自巽之
　初為夏至坎艮之中為秋分以至於坤之末而交冬
　至焉皆進而得其未生之卦猶自今日而逆計來日
　也故曰知來者逆然本易之所以成則其先後始終
　如横圖及圓圖右方之序而已故曰易逆數也
　
　
　
　
　
　蔡氏指要曰一動一靜之間者易之所謂太極也動靜
　者易所謂兩儀也陰陽剛柔者易所謂四象也太陽太
　陰少陽少陰少剛少柔太剛太柔者易所謂八卦也
太陽　　日　　暑　　性　　目　　元　　皇
太隂　　月　　寒　　情　　耳　　㑹　　帝
少陽　　星　　晝　　形　　鼻　　運　　王
少隂　　辰　　夜　　體　　口　　世　　伯
少剛　　石　　雷　　木　　色　　嵗　　易
少柔　　土　　露　　草　　聲　　月　　書
太剛　　火　　風　　飛　　氣　　日　　詩
太柔　　水　　雨　　走　　味　　辰　　春秋
　蔡氏指要曰動者為天天有隂陽(陽者動之始/隂者動之極)隂陽
　之中又各有隂陽故有太陽太隂少陽少隂太陽為
　日太隂為月少陽為星少隂為辰是為天之四象日
　為暑月為寒星為晝辰為夜四者天之所變也暑變
　物之性寒變物之情晝變物之形夜變物之體萬物
　之所以感於天之變也静者為地地有柔剛(柔者静/之始剛)
　(者静/之極)剛柔之中又有剛柔故有太剛太柔少剛少柔
　太柔為水太剛為火少柔為土少剛為石是為地之
　四象水為雨火為風土為露石為雷四者地之所以
　化也雨化物之走風化物之飛露化物之草雷化物
　之木萬物之所以應於地之化也暑變走飛草木之
　性寒變走飛草木之情晝變走飛草木之形夜變走
　飛草木之體雨化性情形體之走風化性情形體之
　飛露化性情形體之草雷化性情形體之木天地變
　化參伍錯綜而生萬物也萬物之感於天之變性者
　善目情者善耳形者善鼻體者善口萬物應於地之
　化飛者善色走者善聲木者善氣草者善味盖其所
　感應有不同故其所善亦有異至於人則得天地之
　全暑寒晝夜無不變雨風露雷無不化性情形體無
　不感走飛草木無不應目善萬物之色耳善萬物之
　聲鼻善萬物之氣口善萬物之味盖天地萬物皆隂
　陽剛柔之分人則兼備乎隂陽剛柔故靈於萬物而
　能與天地參也人而能與天地參故天地之變有元
　㑹運世而人事之變亦有皇帝王伯元㑹運世有春
　夏秋冬為生長收藏皇帝王伯有易書詩春秋為道
　德功力是故元㑹運世春夏秋冬生長收藏各相因
　而為十六皇帝王伯易書詩春秋道徳功力亦各相
　因而為十六十六者四象相因之數也凡天地之變
　化萬物之感應古今之因革損益皆不出乎十六十
　六而天地之道畢矣故物之巨細人之聖愚亦以一
　千百千四者相因而為十六千千之物為細物千千
　之民為至愚一一之物為巨人一一之民為聖盖人
　者萬物之最靈聖人者又人倫之至也自天地觀萬
　物則萬物為萬物自太極觀天地則天地亦物也人
　而盡太極之道則能範圍天地曲成萬物而造化在
　我矣故其説曰一動一静天地之至妙歟一動一静
　之間天地人之至妙歟一動一静之間非動非静而
　主乎動静所謂太極也又曰思慮未起鬼神莫知不
　由乎我更由乎誰所謂範圍天地曲成萬物造化在
　我者也盖超乎形器非數之能及矣雖然亦數也伊
　川先生曰數學至康節方及理康節之數先生未之
　學至其本原則亦不出乎先生之説矣
　
　
　
　
　
　
　
　
　
　
　
　
　
　古文集成巻六十三
欽定四庫全書
　古文集成巻六十四　　　宋　王霆震　編
　　前壬集三
　　　圖
　　兼山傳家學九圖
　　　(郭雍字子和兼山先生忠孝丘之之子/兼山傳易於伊川雍傳其學畫為九圖)
　　性善圖(郭氏/)
善惡萌於心已非性也方其未萌之初性之所有不可
得而言故孟子名之曰善即孔子子思謂之中與誠是
也性善之後方流為善惡既曰善惡則非性善之善矣
性善盖赤子之心也天命之性也喜怒哀樂未發之時
也故人有善惡而性無之言性惡善惡混者是言人也
非論性也孟子所以力明性善者盖謂學者必先明知
性之善胷中無疑然後道可進若疑其為善惡則道不
可得而進矣荀揚盖見善人惡人而論之非知論性者
也伊川曰孟子言性善盖極本窮源之理故此為入道
之始善者性也善惡性之流見於外者也
　　克已圖(郭氏/)
學有二道曰不失赤子之心曰求其放心放心盖已失
之心所謂求其放心者復也求之而不能復者欲勝也
故克之而後復復克皆内事克彼人欲復此天理也凡
性分之内有害吾性善矣於作偽自私者皆人欲也孔
子告顔淵之克已盖克非禮之欲而復非欲之理也顔
子不逺復進此道也謝先生論立已與物之際即是言
外事其説本於躬自厚故齊物我此盖續西銘廣大一
説又非孔子告顔淵者也
　　浩然圖(郭氏/)
養浩有二道曰不動心曰充不動心用力難而效速充
者用力易而效遲充有不至者矣不動心無不至者也
觀孟子養浩然之氣二者盖兼之矣不動心又有養心
之道曰寡欲其為人也寡欲雖有不存焉者寡矣孔子
於易之乾明大人之道則知大者乾道也至孟子又明
其養心之道而曰塞于天地之間豈欺我哉養大即浩
然也所養反是皆為小人大小所養於内者也大人小
人成於外者也
　　无妄圖(郭氏/)
无妄即誠也在易曰无妄至孔子又言及中庸而後言
誠又至孟子則曰性善皆一也然无妄有動象故又為
誠之見於有為者如是則誠然後无妄矣以其本善故
誠以其誠故无妄又為三者之序不誠則妄矣天人之
分其間不能以寸伊川曰動以天故无妄動以人欲則
妄矣
　　大畜圖(郭氏/)
健為天德大畜止健畜天德也故彖曰剛健篤實輝光
日新其德不能畜天德則見於有為者不能无妄故天
德止於大畜而動於无妄也序外曰有无妄而後可畜
是為交相養之道則知无妄者動亦无妄静亦无妄而
大畜一於止矣
　　艮止圖(郭氏/)
艮止也天下之欲無窮而人每患於不能止者盖不知
無欲之地而止之也止於無欲之地所謂艮其背也人
之耳目口鼻皆有欲也至於背則無欲矣内欲不動則
外境不入是以行其庭不見其人也不獲其身止於止
矣不見其人止於行矣内外兼止故人欲自滅而天理
固存孟子曰養心莫善於寡欲其艮其背之義乎自一
身之外言之庭與四海皆一也聖人舉而措之天下謂
之事業皆行其庭之事也此道可明以理不可窮以辭
即所謂中庸之道也
　　誠明圖(郭氏/)
誠明有後先無内外異體而同功者也自源委流曰誠
明因流窮源曰明誠用力多寡有至有不至則異而誠
足以養明明足以養誠則一而已自誠而明生而知之
安而行之也自明而誠學而知之利而行之也誠明相
須以成功猶隂陽晝夜闕一不可孟子不動心近誠明
擴而充之近明誠
　　盡性圖(郭氏/)
人不能盡性者非不及於性也常過之也且飢而欲食
寒而欲衣此天命之性也欲食者止於飽欲衣者止於
煖是之謂盡性乃若過之則飢必食膏粱寒必衣文繡
窮極人欲則天理滅矣以我飢而食也必思天下之人
飢而皆食以我寒而衣也必思天下之人寒而皆衣如
此則人之性盡矣故孟子之論至於五十者衣帛七十
者食肉黎民不飢不寒養生送死無憾盖明盡人性之
道也數罟不入洿池斧斤以時入山林則物亦盡其性
矣此自飢寒衣食言之則盡性之道皆可類推是以天
地之大雖能生物實不能衣食繁息之衣食繁息使各
遂其生是聖人賛化育盡其性之功也觀孔子之盡性
盖始於絶四孟子之盡性盖始於不動心前所謂克復
養浩无妄大畜艮止誠明皆欲盡其性善也性盡則功
成矣三者盡則參天地豈曰小補之哉
　　光明圖(郭氏/)
能盡其性盡人物之性則動静不失其時其道光明矣
學者成始成終之道也故曰成言乎艮然此特由學者
成已成物時止時行而論也極動静之道盖不可得而
盡言雖天地之大其為光明亦不外此
　
　
　
　
　
　
　
　
　
　
　古文集成巻六十四
欽定四庫全書
　古文集成巻六十五　　　宋　王霆震　編
　　前壬集四
　　　解
　　獲麟解(昌黎/)
　　　東萊批(字少意多文字立節所以甚佳其抑/揚開合只主祥字反覆作五叚説)
　　　斆齋批(自先秦雅訓之書不復作而學者溺於/浮靡之習韓愈氏以古文起八代之衰)
　　　(至今天下師承之此無他盖其立意精嚴措辭/簡古鋪叙繳結句法圓轉如走盤之珠後世雖)
　　　(有作者未易造其閫域且以獲麟解言之自首/及末立為五叚抑揚開合皆以祥字為主字雖)
　　　(少而意則多反覆玩味/使人一唱而三歎耳)
　　　澹庵獲麟説已見説類　　全篇東萊批註
麟之為靈昭昭也(起得好先/立此一句)詠於詩(承得上好○周/南麟之趾云云)書
於春秋(哀十四年春/西狩獲麟)雜出於傳記百家之書(公羊傳麟/者仁獸也)
(鶡冠子麟者盖元枵之精也廣雅麟者含/仁懐義行步中規折旋中矩謂此類也)雖婦人小子
皆知其為祥也(此見昭/昭處)然麟之為物(難/)不畜於家不恒
有於天下其為形也不類非若馬牛犬豕豺狼麋鹿然
然則雖有麟不可知其為麟也角者吾知其為牛鬛者
吾知其為馬(造語○蘇文樂/論學此下句)犬豕豺狼麋鹿吾知其為
犬豕豺狼麋鹿(作文大抵兩句短/須一句長者承)惟麟也(序前意盡/○説不祥)不
可知不可知則其謂之不祥也亦宜雖然(説/祥)麟之出必
有聖人在乎位麟為聖人出也聖人者必知麟麟之果
不為不祥也又曰(意髙○百尺/竿頭進一步)麟之所以為麟者以德
不以形若麟之出不待聖人則其謂之不祥也亦宜哉
　　進學解(昌黎/)
　　　本傳云(公再為國子博士既才髙數黜官又下/遷乃作進學解以自喻執政奇其才改)
　　　(比部郎中史館修撰時元/和八年三月二十三日也)
　　　斆齋云(樊曰進學解出於東方朔/客難揚雄解嘲而公過之)
　　　又云(孫樵曰韓吏部進學解玉川子月蝕詩莫/不拔地倚天句句欲活讀之如赤手捕長)
　　　(蛇不施鞚勒騎生馬/急不得暇莫不捉搦)
　　　迂齋云(設為師弟子詰難之辭以伸其已/意機軸自揚雄解嘲班固賔戯來)
　　　　全篇迂齋批註
國子先生晨入太學招諸生立館下誨之曰(設為國子/先生之辭)
業精于勤荒于嬉行成于思毁于隨方今聖賢相逢治
具畢張拔去兇邪登崇俊良占小善者率以録名一藝
者無不庸爬羅剔抉刮垢磨光盖有幸而獲選(幸字有/含蓄)
孰云多而不揚諸生業患不能精無患有司之不明行
患不能成無患有司之不公言未既有笑于列者曰(設/為)
(弟子/之辭)先生欺余哉弟子事先生于兹有時矣先生口不
絶吟於六藝之文手不停披於百家之編記事者必提
其要纂言者必鉤其𤣥貪多務得細大不捐焚膏油以
繼晷常矻矻以窮年(一作/兀兀)先生之業可謂勤矣觝排異
端攘斥佛老補苴罅漏張皇幽眇尋墜緒之茫茫獨旁
搜而逺紹障百川而東之迴狂瀾於既倒先生之於儒
可謂(一有/有字)勞矣沈浸醲郁含英咀華作為文章其書滿
家上規姚姒渾渾無涯周誥殷盤佶屈聱牙春秋謹嚴
左氏浮誇易竒而法詩正而葩下逮莊騷太史所録子
雲相如同工異曲先生之於文(趙作/徳)可謂閎其中而肆
其外矣少始知學勇於敢為長通於方左右其(一作且/一作具)
宜先生之於為(一無/為字)人可謂成矣然而(轉/)公不見信於
人私不見助於友跋前㚄後動輒得咎暫為御史(下字/不苟)
遂(一作/逐)竄南夷三年博士冗不見治(平聲舊史三年博/士作三為博士按)
(公貞元壬午授四門博士元和丙戌為國子博士丁亥/分教東都生壬辰自職方員外郎為國子博士凡四為)
(博士矣此先言暫為御史繼言三為博士拜御史在癸/未嵗自丙戌後三歴此官也若云三年則自元年夏赴)
(召至四年春尚為博士首尾已四年矣玉川子有常州/孟諫議座上聞韓員外貶國子五首云國學大頻頻謂)
(此/也)命與仇謀取敗幾時冬暖而兒號寒年登而妻啼飢
頭童齒豁竟死何禆不知慮此而反教人為先生曰吁
(設為/之對)子來前夫大木為杗(音盲爾雅杗廇謂/之梁屋大梁也)細木為桷
欂櫨(音博/蘆)侏儒椳(音隈/户樞)闑(魚列切門閉爾雅在地/謂之臬住即門橜也)扂(徒/㸃)
(切廣韻閉門也又音琰/聲類扊又作扂關牡也)楔(音屑爾雅注/門兩傍木)各得其宜(一作/施)
以成室屋者匠氏之功也玉札丹砂赤箭青芝牛溲馬
勃敗鼔之皮俱收並蓄待用無遺者醫師之良也登(月/日)
選公雜進巧拙紆餘為妍卓犖(一作/犖犖)為傑校短量長惟
器是適者宰相之方也(歸之/宰相)昔者孟軻好辯孔道以明
(以孟荀/相形)轍環天下卒老于行荀卿守正(一作/宗王)大論(一作/倫)
以興逃讒於楚廢死蘭陵(史荀卿嫉濁世之政亡國亂/君相屬鄙儒小拘如莊周等)
(又滑稽亂俗於是推儒墨道徳之行事/興懐序列著數萬言而卒因葬蘭陵)是二儒者吐辭
為經舉足為法絶類離倫優入聖域其遇於世何如也
(含不盡/之意)今先生學雖勤而不繇其統言雖多而不要(平/聲)
其中文雖竒而不濟於用行雖修而不顯於衆猶且月
費俸錢嵗靡(平/聲)廩粟(比之孟荀/自謂是矣)子不知耕婦不知織乘
馬從徒安坐而食踵常途之役役(一作/促促)窺陳編以盜竊
然而聖主不加誅宰臣不見斥兹非(一作/非其)幸歟動而得
謗名亦隨之投閑置散乃分之宜若夫商財賄之有亡
計班資之崇庳(音/卑)忘量已(一作/已量)之所稱(去/聲)指前人之瑕
疵是所謂詰匠氏之不以杙(音弋莊子求狙猴之/杙者斬之注杙橜)為楹
而訾醫師以昌陽引年欲進其狶苓也(應前醫師匠氏/之句  楚人呼)
(猪為狶狶苓乃猪苓也昌陽/昌蒲以一寸九節乆服延年)
　　擇言解(昌黎/)
火洩於密而為用且大能不違於道可燔可炙可鎔可
甄以利乎生物及其放而不禁反為災矣水發於深而
為用且逺能不違於道可浮可載可飲可灌以濟乎生
物及其導而不防反為患矣言起於微而為用且博能
不違於道可化可令可告可訓以推於生物及其縱而
不慎反為禍矣火既我災有水而伏其焰能使不陷於
灰燼矣水既我患有土而遏其流能使不仆於波濤矣
言既我禍即無以掩其辭能不罹其失者亦鮮矣所以
知理者又焉得不擇其言歟其為慎而甚於水火
　　通解(昌黎/)
今之人以一善為行而恥為之慕達節而稱夫通才者
多矣然而脂韋汨没以至於老死者相繼亦未見他人
之稱其豈非害教賊名之術歟且五常之教與天地皆
生然而天下之人不得其師終不能自知而行之矣故
堯之前千萬年天下之人促促然不知其譲之為美也
於是許由哀天下之愚且以争為能迺脱屣其九州髙
揖而辭堯由是後之人竦然而言曰雖天下猶有薄而
不售者况其小者焉(一作乎/下同)故讓之教行於天下許由
之為師也自桀之前千萬年天下之人循循然不知忠
之易其死也故龍逢哀天下之不仁覩君父百姓入水
火而不救於是進盡其言退就其割烹故後之臣竦然
而言曰雖萬死猶有忠而不懼者况其小者焉故其忠
之教行於天下由龍逢之為師也自周(一作/殷)之前千萬
年渾渾然不知義之可以換其生也故伯夷哀天下之
偷且以彊則伏食其葛薇逃山而死於是後之人竦然
而言曰雖餓死猶有彊(一作死/又作義)而不懼者况其小者焉
故義之教行於天下由伯夷之為師也是三人俱以一
身立教而為師於(一有/百字)千萬年間其身亡而其教存於
扶持天地而功亦厚矣嚮令三師恥獨行慕通達則堯
之日必曰得位而濟道安用讓為夏之日必曰長進而
否退安用死為周之日必曰和光而同塵安用餓為若
然者天下之人促促然而争循循然而佞渾渾然而偷
其何懼而不為哉是則三師生於今必謂偏而不通者
矣其可不謂之大賢人哉嗚呼今之人其慕通達之為
弊也且古聖人言通者盖百行衆藝備於身通而行之
者也今恒人之言通者盖百行衆藝闕於身而求合者
也是則古之人言通者通於道義今之人言通者通於
私曲其亦異矣將欲齊之者其由矜(一作/不由)糞丸而擬質
隋珠者乎且令今父兄教其子弟者曰爾當通於行如
仲尼雖愚者亦知其不能耶曰爾尚力一行如古之賢
雖中人亦希其能矣豈不由聖可慕而不可齊邪賢可
及而可齊也今之人行未能及乎賢而欲齊乎聖者亦
見其病矣夫古人之進修或幾乎聖人今之人行不出
乎中人而恥乎力一行為獨行且曰我周通同如聖人
彼其欺心耶吾不知矣彼其欺人而賊名耶吾不知矣
余懼其説之將深為通解
　　文之章解(韋籌/)
垂日月所以為天也光盛而形物于地備禮樂所以成
人也言成而著訓于簡非是而光者燭龍爟火亦光矣
非是而言者狂童詖子亦言矣故定曰天文曰人文自
文之于地之于簡者章也然而文在帝則簡在史是以
堯文思章于典舜文明亦章于典文王性堯舜之文也
文治于西伯章于詩易仲尼性堯舜文王之文而弗帝
弗伯也盛章于禮樂經記回性仲尼之文也文不及章
偃商學仲尼文而之于人也故樂章武城民而經章魏
國君伋性其祖者也參以學而章于中庸軻性伋者也
勤其道而章于七篇由偃至軻無有禮樂者乎是畢由
人文而章者也未見不由而章者也人視影於地者仰
而見爝火而不見日月必曰非天文之章也視辭章於
簡者乆而見狂濫而不見禮樂則不曰非人之文章也
浸有不自文而章(諸國卿/已降)易曰觀乎人文以化成天下
使章不自人文也天下孰觀而孰化
　　仲尼不厯聘解(盛均/)
學者多稱仲尼歴聘不遇吾謂仲尼觀禮行道不歴聘
不遇吾謂仲尼觀禮也夫二國交驩曰聘以臣使於君
亦曰聘男輸財於女國駕帛於士皆曰聘故無財與無
君國之命不曰聘也當徳蝕衰周道徂七國盖仲尼傷
禮樂不起是以學韶於齊求師於周將欲鑄義以鏡國
張仁以羅俗使明笥為宗資也且去魯適衛盖辭在於
仕矣自宋之鄭殆非臣矣絶糧於陳蔡亦無財矣官至
司冦果不為士安謂聘哉吾聞夫子觀夏道則之杞觀
殷道則之宋較是而言雖他國可知也安謂歴聘哉
　　工器解(程晏/)
匠刀者不必自用割匠弓者不必自用射善為器而已
善割者不必善匠刀善射者不必善匠弓善用人之器
而已庖丁豈自鍜而後操之耶由基豈自斵而後射之
耶然則匠刀者不嫉庖丁之解匠弓者不嫉由基之中
業已之為器而懼刃之不利𢎞之不勁也我器既利既
勁稱彼之用是器得其所又何嫉哉蕭張為漢之器既
利既勁矣不嫉漢祖之能刃我而解羽𢎞我而中羽天
下是業已之為器也反是者所謂已匠刀不欲人之善
割已匠弓不欲人之善射然則器安適乎范増之器也
既利既勁矣鴻門之言不用羽非善割善射者終不能
用其器也是器豈嫉人也哉痛器之失其所也是言也
不足為儒者道用警乎貪民嫉上之臣也
　　人旱解(盛均/)
涒灘嵗越垠曠旱塞諸陽遷市不雨祈山川庶神又不
雨觴土龍舞巫覡愈不雨或言邦有術人能捕退龍而
譟之昔嵗嘗然農剩其澤及召術人至而旱色如故太
守怒亟命擒之術人遁去矣其遺囊有書一幅目曰人
旱旱有三曰天旱國旱人旱曷為天旱蹇陽肆凶下土
祗慎雖六七嵗黎人不飢曷為國旱君道熾災徳涸仁
枯貪風暴氣蒸為時癘曷為人旱邦燬其政吏賊其行
千里人心燥不為隂夫天旱求諸仁仁洽而時豐國旱
求諸德德潤而澤流人旱求諸政政清而俗阜今貨遊
於上利黷於下百姓焦愁結成狠暑所謂人旱者也邦
守不清其政而逮龍貨雨是猶乘攆適海豢羊望翼於
何可冀乎太守得書増怒是嵗自正月不雨至于五月
明年殍死者數千人而太守亦以財禍
　
　
　
　
　
　
　
　
　
　
　
　
　
　
　古文集成巻六十五
欽定四庫全書
　古文集成巻六十六　　　宋　王霆震　編
　　前壬集五
　　　辯
　　桐葉封弟辯(栁子厚/)
　　　説苑君道篇(成王與唐叔虞燕居剪梧桐葉以/為珪而授唐叔虞曰余以此封汝)
　　　(唐叔虞喜以告周公周公以請曰天子封虞耶/成王曰余與虞一戲耳周公對曰天子無戲言)
　　　(言則史書之工誦之士稱之於是遂/封唐叔虞於晉周公旦可謂善説矣)
　　　東萊批(此一篇文字一段好如一段大抵做文/字須留好意思在後令人讀一段好一)
　　　(段/)
　　　　全篇東萊批注
古之傳者有言成王以桐葉與小弱弟戯曰以封汝周
公入賀王曰戯也周公曰天子不可戯乃封小弱弟於
唐(此一段只/是叙事)吾意不然(難/)王之弟當封邪(開二/段説)周公宜
以時言於王不待其戯而賀以成之也不當封耶周公
乃成其不中之戯以地以人與小弱者為之主其得為
聖乎且周公以王之言不可苟焉而已(又/難)必從而成之
也設有不幸王以桐葉戯婦寺亦將舉而從之乎凡王
者之德在行之何若(自設有不幸止何若難得倒處大/抵難文字須難得倒譬如争訟須)
(争得/倒)設未得其當雖十易之不為病(前既難倒須説正/理此㡬句却是正)
(理/)要於其當不可使易也而况以其戯乎若戯而必行
之是周公教王遂過也(破得/好)吾意周公輔成王宜以道
從容優樂要歸之大中而已必不逢其失而為之辭又
不當束縛之馳驟之(意思/好)使若牛馬然急則敗矣(警/䇿)且
家人父子尚不能以此自克况號為君臣者耶是直小
丈夫缺缺者之事非周公所宜用故不可信或曰封唐
叔史佚成之(結束委蛇曲折有不盡意不指定史佚又/設一難在此○史晉世家成王與叔虞戯)
(削桐葉為珪以與叔虞曰以此封君史佚因請擇日立/叔虞成王曰吾與之戯耳史佚曰天子無戯言言則史)
(書之禮書之樂歌之/於是封叔虞於唐)
　　諱辨(韓昌黎/)
　　　東萊注(洪曰李賀父晉肅邊上從事賀年七嵗/以長短之製名動京華時愈與皇甫湜)
　　　(覧賀所業竒之㑹有以晉肅行上言者二公因/連騎造門請見其子既而總角荷衣而出面試)
　　　(一篇承命欣然旁若無人仍目曰髙軒過二公/大驚命係鑣而還所居親為束髮年未弱冠丁)
　　　(内難他日舉進士或謗賀不避家諱文公特著/諱辯一篇又幽閑鼓吹云賀以歌詩謁愈愈送)
　　　(客出歸極困解帶旋讀之首篇鴈門太守行云/黒雲壓城城欲摧甲光向日金鱗開却挿帶急)
　　　(命邀之又云張昭論舊君諱云周穆王諱滿至/定王時有王孫滿者厲王諱胡至莊王之子名)
　　　(胡其比衆多退/之諱辯取此意)
　　　　全篇東萊批註
愈與進士李賀書勸賀舉進士賀舉進士有名與賀争
名者毁之曰賀父名晉肅賀不舉進士為是勸之舉者
為非聴者不察和而唱之同然一辭皇甫湜曰(一有若/不明白)
(字/)子與賀且得罪愈曰然律曰二名不偏諱釋之者曰
謂若言徴不稱在言在不稱徴是也律曰不諱嫌名釋
之者曰謂若禹與雨丘與蓲(音丘烏蓲草名詩音/義江東呼為烏蓲)之類
是也(記曲禮禮不諱嫌名二名不偏諱註為其難辟也/嫌名謂音聲相近若禹與雨丘與蓲也偏謂二名)
(不一一諱也孔子云母名徴/在言在不言徴言徴不言在)今賀父名晉肅賀舉進士
為犯二名律乎為犯嫌名律乎父名晉(一有/肅字)子不得舉
進士若父名仁子不得為人乎(議/論)夫諱始於何時作法
制以教天下者非周公孔子歟(引古人證/一篇之意)周公作詩不
諱(謂文王名昌武王名發若曰克昌/厥後又曰駿發爾私則不諱也)孔子不偏諱二名
(若曰宋不足徴/又曰某在斯)春秋不譏不諱嫌名者(若衛桓/公名完)康王釗
(音昭康王名書/用敬保元子釗)之孫實為昭王曽參之父名晳曽子不
諱昔(若曰昔者吾友/又曰裼裘而弔)周之時有騏期漢之時有杜度(杜/操)
(字伯度曹魏時人以其名同武帝故因/以其字呼之又去其伯字呼為杜度)此其子宜如何
諱將諱其嫌遂諱其姓乎將不諱其嫌者乎漢諱武帝
名徹為通不聞又諱車轍之轍為某字也諱呂后名雉
為野雞不聞又諱治天下之治為某字也今上章及詔
不聞諱滸勢秉機也(此引事一段盡是不諱嫌名説○/滸近太祖廟諱勢近太宗廟諱秉)
(近代宗廟諱機/近𤣥宗廟諱)惟宦官宫妾乃不敢言諭機以為觸犯
(以諭為近代宗廟諱/以機為近𤣥宗廟諱)士君子立言行事宜何所法守也
(承上段有力抑彼揚此以將要收歸周孔曽/參事且問起何所法守句已含周孔曽參意)今考之於
經質之於律稽之以國家之典賀舉進士為可耶為不
可耶凡事父母得如曽參可以無譏矣作人得如周公
孔子亦可以止矣(收意/不露)今世之士不務行曽参周公孔子之
行而諱親之名則務勝於曽參周公孔子亦見其惑也
(亦以人/情反説)夫周公孔子曽參卒不可勝勝周公孔子曽參
乃比於宦官宫妾則是宦官宫妾之孝於其親賢於周
公孔子曽參者耶(警䇿/有力)
　　辯姦(老泉/)
　　　東都事畧云(嘉祐初王安石名始盛歐陽脩勸/洵與之游而安石亦願交於洵洵)
　　　(曰吾知其人矣是不近人情者鮮不為天下患/乃作辯姦云云後十年安石用事其言乃信)
事有必至理有固然惟天下之静者為能見微而知著
月暈而風礎潤而雨人人知之人事之推移理勢之相
因其疎闊而難知變化而不可測者孰與天地隂陽之
事而賢者有不知其故何哉好惡亂其中而利害奪其
外也昔者山巨源見王衍曰誤天下蒼生者必此人也
郭汾陽見盧杞曰此人得志吾子孫無遺類矣自今
而言之其理固有可見者以吾觀之王衍之為人也
容貌語言固有以欺世而盜名者然不忮不求與物浮沈使
晉無惠帝僅得中主雖衍千百何從而亂天下乎盧杞之姦
固足以敗國然不學無文容貌不足以動人言語不足
以眩世非德宗之鄙暗亦何從而用之由此言之二公之
料二子亦容有未必然也今有人(暗説/安石)口誦孔老之書
身履夷齊之行收召好名之士不得志之人相與造作
言語私立名字以為顔淵孟軻復出而隂賊險很與人
異趣是王衍盧杞合而為一人也其禍豈可勝言哉夫面垢不
忘洗衣垢不忘澣此人之至情也今也不然衣巨盧之
衣食犬彘之食囚首喪面而談詩書(安石嗜讀書多不/及梳褁盥潄故云)
(然/)此豈人之情也哉凡事之不近人情者鮮不為大姦
慝竪刁易牙開方是也(史齊世家威公問誰可相者管/仲曰易牙殺子以適君非人情)
(不可開方倍親以適君非人情難近竪刁自宫/以適君非人情難親威公用三子三子專權)以盖世
之名而濟其非常之惡雖有願治之主好賢之相猶將
舉而用之其為天下之患必然無疑者非三子之比也
孫子曰善用兵者無赫赫之功使斯人而不用也則吾
言為過而斯人有不遇之歎孰知其禍之至於此哉不
然天下被其禍而吾獲知言之名悲夫
　　辯謗(徂徠/)
余讀青州劉㮣韓吏部傳論曰憲宗迎佛骨羣臣無敢
言者獨吏部論之走南荒八干里此豈利於身利於道
也介於此知吏部之功也潮陽之湫鱷魚為害潮人患
之吏部至投文以逐之一夕盡去鱷魚厥性暴戾無識
猶感其化而去焉使吏部立巖廊輔元首施其道而化
天下之暴戾無識復有如鱷魚者乎必無也鱷魚可化
况於人乎介於此知吏部之道也曰使史臣謂排釋老
於道未大不知大其道者復何也介於此知吏部之尊
也曰諱辯其㫖不獨為賀也有激於時爾凡人怠於敦
孝而亟於避諱甚無取也介於此知吏部之孝也曰鯀
無徳於民猶有靈於晉國宗元有徳於民豈無靈於羅
池者乎吏部碑之何所不可介於此知吏部之是也曰
平蔡碑非不善也信一婦人而磨之焉知實録不類蔡
碑介於此知吏部之受誣也則是吏部之誣由㮣而後
釋吏部之道由㮣而後明㮣亦可稱為端直士矣天聖
四年秋詔郡國舉進士時故諫議大夫滕公涉守青州
謂㮣能明吏部之道特為首送㮣少則為古文專意聖
人之道性僻野以介特自守常居深山中或逾年一下
山未嘗一造權豪門先兩為青州舉送以是名字不得
髙至是首送青人皆大怒滕之所為以滕不知人或謂
㮣有化丹砂為黄金術滕意得之特為首送或以為㮣
恃當塗力故得首送滕於是被此謗噫八九年矣介昨
自整亂書得㮣韓吏部傳論讀之知吏部之大道知㮣
之名不虚得知滕之被謗噫吏部之道二三百年得劉
㮣伸之劉㮣之名二三十年得滕公發之滕公之謗八
九年得石介明之故作辯謗云
　　忠辯(澹庵/)
小大之獄雖不能察必以情曹劌曰忠之屬也古之言
忠者多矣未有以情為忠者余嘗事斯語矣曽子曰自
吾母而不用吾情則何所用其情哉語曰上好信則民
莫敢不用情大哉情乎君臣父子兄弟朋友無所不用
其情情苟至焉不欺於君不欺於親不欺於兄弟不欺
於朋友一有不情而欺罔無所不至矣遂至欺其君親
欺其兄弟朋友夫欺為不忠則不欺者為忠矣非必如
龍逢比干殺身然後為忠非必如扣閽排闥伏蒲折檻
血湔御衣血汙車輪血流殿階然後為忠使必如是而
後為忠其間容有不情而為之如隠刺之亂數進忠䇿
者非至誠愛君憂國者也古之君子在廟堂之上則憂
其民出一言而澤被天下情乎愛民者也處江海之逺
而憂其君出一言而中時病情乎愛君者也杜子美﨑
嶇江湖其身不能一日巖廊之上拾遺補闕未之聞也
徒以片言半辭有閔時憂國之心史臣正色稱之曰情
不忘君世推其忠余然後廢巻而歎知發乎情者之為
忠而不情者之非忠也
　　石鼓辯(歐公/)
　　　韓退之石鼔歌云(周綱陵遲四海沸宣王憤起/揮天戈大開明堂受朝賀諸)
　　　(侯劒佩鳴相磨蒐于岐陽騁雄俊萬里禽獸皆/遮羅䥴功勒成告萬世鑿石作鼓墮嵯峨云云)
石鼓文在岐陽初不見稱於前世至唐人始盛稱之而
韋應物以為文王之鼓至宣王刻詩爾韓退之直以為
宣王之鼓在今鳳翔孔子廟中鼓有十先時散棄于野
鄭餘慶置于廟而亡其一皇祐四年向傳師求於民間
得之十鼓迺足其文可見者四百六十五磨滅不可識
者過半余所集録文之古者莫先於此然其可疑者三
四今世所有漢桓靈時碑往往尚見在其距今未及千
嵗大書深刻而磨滅者十猶八九此鼓按太史公年表
自宣王共和元年至今嘉祐八年實千有九百一十四
年鼓文細而刻淺理豈得存此其可疑者一也其字古
而有法其言與雅頌同文而詩書所傳之外三代文章
真蹟在者惟此而已然自漢以來博古好竒之士皆畧
而不道此其可疑者二也隋氏藏書最多其志所録秦
始皇刻石婆羅門外國書皆有而獨無石鼓文遺近録
逺不宜如此此其可疑者三也前世傳記所載古逺竒
怪之事類多虚誕而難信况傳記不載不知韋韓二君
何據而知為文宣之鼓也隋唐古今書籍粗備豈當時
猶有所見而今不見之邪然退之好古不妄者余姑取
以為信爾至於字畫亦非史籕不能作也
　　怪竹辯(歐公/)
謂竹為有知乎不宜生於廡下謂為無知乎乃能避檻
而曲全其生其果有知乎則有知莫如人人者萬物之
最靈也其不知於物者多矣至有不自知其一身者如
駢拇枝指懸疣附贅皆莫知其所以然也以人之靈而
不自知其一身使竹雖有知必不能自知其曲直之所
以然也竹果無知乎則無知莫如枯草死骨所謂蓍龜
者是也自古以來大聖大智之人有所不知者必問於
蓍龜而取決是則枯草死骨之有知反過於聖智之人
所知逺矣以枯草死骨之如此則安知竹之不有知
也遂以蓍龜之神智而謂百物皆有知則其他草木瓦
石叩之乂頑然皆無所知然則竹未必不無知也由是
言之謂竹為有知不可謂為無知亦不可謂其有知無
知皆不可知然後可萬物生於天地之間其理不可以
一㮣謂有心然後有知乎則蚓無心謂凡動物皆有知
乎則水亦動物也人獸生而有知死則無知矣蓍龜生
而無知死然後有知也是皆不可窮詰故聖人治其可
知者置其不可知者是之謂大中之道
　
　
　
　
　
　
　
　
　
　
　古文集成巻六十六
欽定四庫全書
　古文集成巻六十七　　　宋　王霆震　編
　　前壬集六
　　　辯
　　皇極辯(晦庵/)
洛書九數而五居中洪範九疇而皇極居五故自孔安
國訓皇極為大中而後之諸儒莫有以為非者予嘗考
之皇者君之稱也極者至極之義標準之名常在物之
中央而四外望之以取正焉者也故以極為在中之至
則可而直謂極為中則不可若北辰之為天極屋棟之
為屋極其義皆然而周禮所謂民極者於皇極之義為
尤近觀今之説者既誤於此而並失於彼是以其説展
轉迷謬而終不能以自明也即如舊説姑亦無問其他
但於洪範之文易皇以大易極以中而讀之則所謂惟
大作中大則受之之屬為何等語乎故予切獨以為皇
者君也極者至極之標準也人君以一身立乎天下之
中而能修其身以為天下至極之標準則天下之事固
莫不協於此而得其本然之正天下之人亦莫不觀於
此而得其固有之善焉所謂皇極者也是其見於經者
位置法象盖皆本於洛書之文其得名則與夫天極屋
極民極者皆取居中而取極之義初非指中為極也則
又安得而訓之哉曰皇建其有極者言人君以其一身
而立皇極之標準於天下也曰斂時五福用敷錫厥庶
民者言人君能建其極而於五行焉得其性於五亊焉
得其理則固五福之所聚而又推以化民則是布此福
而與民也曰惟時厥庶民于汝極錫汝保極者言民視
君以為至極之準而從其化則是以此福還錫其君而
使之長為天下之標準也曰凡厥庶民無有淫朋人無
有比徳惟皇作極者言民之所以能若此者皆君之德
有以為至極之標準也曰凡厥庶民有猷有為有守汝
則念之不協于極不罹于咎皇則受之者言君既立極
于上而民之從化或有遲速深淺之不同則其有謀為
操守者固當念之而不忘其不能盡從而未底於大戾
者亦當受之而不拒也曰而康而色曰予攸好德汝則
錫之福時人斯其惟皇之極者言人有能革面而以好
德自名雖未必出中心之實亦當教以修身求福之道
則是人者亦得以君為極而勉其實也曰無虐煢獨而
畏髙明人之有能有為使羞其行而邦其昌者言君之
於民不當問其貴賤强弱而欲其有以進德故其有不
能者必皆使之勉進其行而後國可賴以興也曰凡厥
正人既富方穀汝不能使好于而家時人斯其辜于其
無好德汝雖錫之福其作汝用咎者言欲正人者必先
有以富之而後納之於善若不能使之有所顧於其家
則此人必將陷于不義而不復更有好德之心矣至此
而後始欲告之以修身求福之説則已緩不及事而其
起而報汝惟有惡而無善矣盖人之氣稟不同有不可
以一律齊者是以聖人立極於上者至嚴至密而所以
接引於下者至寛至廣雖彼之所以趨於此者遲速真
偽才德髙下有萬不同而吾之所以應於彼者矜憐撫
奄懇惻周盡未嘗不一也曰無偏無陂遵王之義無有
作好遵王之道無有作惡遵王之路無偏無黨王道蕩
蕩無黨無偏王道平平無反無側王道正直㑹其有極
歸其有極者言民皆不溺於已之私以從夫上之化而
歸㑹于至極之標準也析而言之則偏陂好惡以其生
於心者言也偏黨反側以其見於事者言之也遵義遵
道遵路方㑹其極也蕩蕩平平正直者則已歸于極矣
曰皇極之敷言是彛是訓于帝其訓者言人君以身為
表而布命于天下則其所以為常為教者一皆循天之
理而不異乎上帝之降衷也曰凡厥庶民極之敷言是
訓是行以近天子之光者言民於君之所命能視以為
教而謹行之則是能不自絶逺而有以親被其道德之
光華也曰天子作民父母以為天下王者言能建其有
極所以有作民父母而為天下之王也不然則有其位
無其德不足以建立標準子育元元而履天下之極尊
矣天之所以錫禹箕子之所以告武王者其大指盖如
此雖其奥雅深微或非淺聞所能窺測然嘗試以是讀
之則亦坦然明白而無一字之可疑者但先儒昧於訓
義之實且未嘗講於人君修身立道之本既誤以皇極
為大中又見其辭多為含洪寛大之意因復誤認以為
所謂中者不過如此殊不知居中之中既與無過不及
之不同而無過不及之中乃義理精微之極有不可以
毫釐差者又非含糊苟且不分善惡之名也今以誤認
之中為誤認之極不謹乎至嚴至密之體而務為至寛
至廣之量則漢元帝之優游唐代宗之姑息皆是物也
彼其是非雜揉賢不肖混淆方且昏亂陵夷之不暇尚
何斂福錫民之可望哉吾意如此而或者疑之以為經
言無偏無陂無作好惡則所謂極者豈不實有取乎得
中之義而所謂中者豈不真為無所去就憎愛之意乎
吾應之曰無偏無陂者不以私意而有所去就爾然曰
遵王之義則其去惡而從善未嘗不力也無作好惡者
不以私而自為憎愛爾然曰遵王之道遵王之路者則
其好善而惡惡固未嘗不明也是豈但有包容漫無分
别之謂又况經文所謂王義王道王路者乃為皇建有
極之體而所謂無所偏陂反側者自為民歸有極之事
其文義亦自不同也邪必若子言吾恐天之所以錫禹
箕子之所以告武王者上則流於老荘依阿無心之説
下則溺於鄉原同流合汙之見雖欲深體而力行之是
乃所以幸小人而病君子亦將何以立大本而序彛倫
哉作皇極辯
　　或問(附/)
或曰皇極之為至極何也予應之曰人君中天下而立
四方面内而觀仰之者至此輻湊於此而皆極焉自東
而望者不能過此而西也自西而望者不能踰此而東
也以孝言之則天下之孝至此無以加以弟言之則天
下之弟至此而無少過此人君之位之徳所以為天下
之至極而皇極所以得名之本意也故曰惟聰明睿智
首出庶物如所謂天下一人而已者然後有以履之而
不疚豈曰含容寛裕一徳之偏而足以當之哉客曰唯
唯因復記于此以發前之未盡
　　皇極辯後(晦庵/)
莊子曰為善無近名為惡無近刑縁督以為經(莊子養/生主篇)
(云/云)督舊以為中(上文縁督以為經注李云/縁順也督中也經常也)盖人身有督
脈循脊之中貫徹上下(見醫/書)故衣背當中之縫亦謂之
督(見禮記深/衣篇注云)皆中意也老莊之學不論義理之當否而
但欲依阿於其間以為全身避患之計正程子所謂閃
姦打訛者也故其意以為為善而近名者為善之過為
惡而近刑者亦為惡之過也唯能不大為善不大為惡
而但循中以為常則可以全身而盡年矣然其為善無
近名者語或似是而實不然盖聖賢之道但教人以力
於為善之實初不教人以求名者自非為已之學盖不
足道若畏名之累已而不敢盡其為學之力則其為心
亦已不公而稍入於惡矣至謂為惡無近刑則尤悖理
夫君子之惡惡如惡惡臭非有所畏而不為也今乃擇
其不至於犯刑者而竊為之至於刑禍之所在巧其途
以避之而不敢犯此其計私而害理又有甚焉乃欲以
其依違苟且之兩間為中之所在而循之其無忌憚益
甚矣客嘗有語予者曰昔人以誠為入道之要恐非易
行不若以中易誠則人皆可行而無難也予應之曰誠
而中者君子之中庸不誠而中則小人之無忌憚耳今
世俗苟偷恣睢之論盖多類此不可不深察也或曰然
則莊子之意得無與子莫之執中者類邪曰不然子莫
執中但無權耳盖猶擇於義意而誤執此一定之中也
老莊之意則不論義理專計利害又非子莫之比矣盖
迹其本心實無以異世俗鄉原之所見而其揣摩精巧
校計深切則又非世俗鄉原之所及乃賊德之尤者所
以清談盛而晉俗衰盖其勢有所必至而王通猶以為
非老莊之罪則吾不能識其何説也既作皇極辯因感
此意有相似者謾筆之於其後云
　　聲律辯(晦庵/)
五聲之序宫最大而沈濁羽最細而輕清商之大次宮
徴之細次羽而角居四者之中焉然世之論中聲者不
以角而以宫何也曰凡聲陽也自下而上未及其半則
屬於隂而未暢故不可用上而及半然後屬於陽而始
和故即其始而用之以為宫因其每變而益上則為商
為角為變徴為徴為羽為變宫而皆以為宫之用焉是
以宫之一聲在五行為土在五常為信在五事為思盖
以其正當衆聲和與未和用與未用隂陽際㑹之中所
以為盛若角則雖當五聲之中而非衆聲之㑹且以七
均論之又有變徴以居焉亦非五聲之取正也然自其
聲之始和者推而上之亦至於變宮而止耳自是以上
則又過乎輕清而不可以為宫於是就其兩間而細分
之則其别又十有二以其最大而沈濁者為黄鍾以其
極細而輕清者為應鍾及其旋相為宫而上下相生以
盡五聲二變之用則宫聲常不越乎十二之中而四聲
者或時出於其外以取諸律半聲之管然後七均備而
一調成也黄鍾之與餘律其所以為貴賤者亦然若諸
半聲以上則又過乎輕清之甚而不可以為樂矣盖黄
鍾之宫始之始中之中也十律之宫始之次而中少過
也應鍾之宫始之終而中已盡也諸律半聲過乎輕清
始之外而中之上也半聲之外過乎輕清之甚則又外
之外上之上而不可為樂者也(正如子時初四刻屬前/日正四刻屬後日其兩)
(日之間即所謂始之始中之中也然則聲自屬隂以下/亦當黙有十二正變半律之地以為中聲之前叚如子)
(初四刻之為者但/無聲氣之可紀耳)由是論之則審音之難不在於聲而
在於律不在於宫而在於黄鍾盖不以十二律節之則
無以著夫五聲之實不得黄鍾之正則十一律者又無
所受以為本律之宫也今有極論宫聲之妙而無曰黄
鍾云者則恐其於聲音法制之間猶有所未盡也夫以
聲音法制之粗而猶有未盡則雖有黄帝大舜之君伶
倫后䕫之佐亦如之何徒手而可以議大樂之和哉又
有為宫當配仁之説者恐亦非是迹其所以盖以仁當
四德之元而有包四者之義耳夫仁木行而角聲者也
以之配宫則仁既不安而信亦失據然以為可包四者
則不害其有是理也夫五行之序木為之始水為之終
而土為之中以河圖洛書之數言之則水一木三而土
五皆陽之生數而不可易者也故得以更迭為主而為
五行之綱以德言之則木為發生之性水為貞静之體
而土又包育之母也故木之包五行也以其流通貫徹
而無不在也水之包五行也以其歸根反本而藏於此
也若夫土則水火之所寄金木之所資居中而應四方
一體而載萬物者也故孔子賛乾之四德而以貞元舉
其終始孟子論人之四端而不敢以信者列序於其間
盖以為無適而非此也是則宮之統五聲仁之包五常
盖有並行而不悖者矣何必奪彼以予此然後快於其
心哉
　　文辯(艮齋/)
禮始於太一文亦始於太一混沌鑿矣文無不在於天
得文之髙於地得文之厚於日月星辰得文之光輝發
越於風雷雨露霜雪得文之鼓舞震曜潤澤嚴威於山
岳得文之􁦛崒峥嶸於江河淮濟大海得文之源深流
長千變萬態不主故常而卒有所歸於鬼神得文之幽
於草木花實得文之微於金石得文之堅於鳥獸蟲魚
得文之飛動儔匹於都邑城池屋廬冠屨衣裳車輿旂
旗百爾器械得文之方圓曲直巧而且法其在人也於
君臣父子兄弟夫婦朋友得文之順於升降揖遜獻酬
得文之和於賀慶福祥得文之喜於干戈兵戎得文之
怒於富貴利達得文之顯於貧賤困窮幽憂無聊得文
之抑於莊欽端肅得文之正是其文也而其實也道也
徳也忠信也孝弟也仁義禮智也耳所聴目所視手所
執足所履無非文也耳目手足所及即理之所在理之
所在乃文之所在也理發於外得於心成於文謂之自
然聖人以自然為經經者聖人不能不為者也堯舜禹
湯文武周孔皆是也去聖人日逺孰不為文而有所謂
自然之重者人之重之也莫知其所由已之見重於人
也亦莫知其所由重之者不必在於當時尤在於後世
此所以見其自然也孟荀揚韓其自然之重歟四氏之
文亦有議其非者矣亦有自為矛盾者矣終不足以奪
衆多之重世固有為四氏之所為以自附於四氏而人
卒不與者猶宋襄公之霸有附之者有不附之者而霸
卒不成不若威文得衆而後世猶以為霸也文未嘗無
弊也欲去之非他也唯循中則無詭譎夸誕唯自得則
無攘奪刦取唯髙明則無暗沓鄙淺唯勁挺則無柔靡
蕪穢唯廣大則無碎鎖叢雜唯檢束則無濫溢瀰漫唯
公平則無險怪僻執唯變通則無局趣拘牽唯有守則
無遷就傅㑹唯不惑則無妖冶侈縱意得其正智得其
圓氣得其直神得其全故能推而納諸自然
　
　
　古文集成巻六十七
欽定四庫全書
　古文集成巻六十八　　　宋　王霆震　編
　　前壬集七
　　　原
　　原道
　　　朱文公校昌黎集補注云(山谷嘗曰文章必謹/布置每見學者多告)
　　　(以原道命/意曲折)
　　　又云(石守道曰孔子之易春秋自聖人以來未/有也吏部原道原人原毁行難禹問佛骨)
　　　(表諫臣論自諸/子以來未有也)
　　　西山先生批云(程正公曰退之晚年為文所得/處甚多學本是修徳有德然後)
　　　(有言退之因學文日求其所未至遂有所得如/云軻死不得其傳似此言語非蹈襲前人非鑿)
　　　(空撰出必有所見若無所得不知言所傳者何/事又曰韓愈亦近世豪傑之士如原道中語言)
　　　(雖有病然自孟子以後能將許大見識尋求者/才見此人又曰孟子而後却只有原道一篇大)
　　　(意儘近理又曰原道云孟氏醇乎醇又曰荀揚/擇不精語不詳若不是見得豈千餘年後便能)
　　　(斷得如此分明也又曰韓文不可漫觀晚年所/見尤髙朱文公曰自古罕有人説得端的惟退)
　　　(之原道庶幾近之或問揚子韓子優劣曰各有/長處韓公見得大意已分明如原道不易得也)
　　　(揚子之學似本於老氏如清浄淵黙之語皆是/韓公綱領正却無他近老氏底説話又曰原道)
　　　(中説得仁義道徳極好問定名虚位之説如何/曰恐未必便如此然謂如此亦無害盖此仁也)
　　　(此義也固是縂名此仁之道仁之德義之道義/之德則道徳乃摠名乃虚位也須要知他此語)
　　　(為老子説老氏謂失道而後德失德而後仁失/仁而後義失義而後禮所以原道云吾之所謂)
　　　(道德合仁與義言之也須知此意方看得程朱/二先生有取於原道者如此惟發端二語則程)
　　　(子嘗曰仁是性愛是情豈可專以愛為仁退之/言博愛之謂仁非也仁者固博愛然便以愛為)
　　　(仁則不可而朱子亦曰韓愈云云是指情為性/又曰仁義皆當以體言若曰博愛曰行而宜之)
　　　(則皆用矣又曰以博愛為仁則未博愛之前將/非仁乎問由是而之焉之謂道曰此是説行底)
　　　(非是説道體問足乎已無待於外之謂德曰此/是説行道而有得於身者非是説自然得之於)
　　　(天者也學者即二先生之説而參/玩之則此篇大指瞭然於胷中矣)
　　　詩眼云(山谷每言文章必謹布置布置必得正/體如官府甲第廳堂房室各有定處不)
　　　(可亂也韓文公原道與書之堯典盖如此其他/皆謂之變體可也譬如山林園圃各有首尾前)
　　　(後至於以正為變以變為正以首為尾以尾為/首臨時變化妙用無方如行雲流水初無定質)
　　　(出於精微奪乎天造是又難以形器求矣然要/以正體為本自然法度行乎其間譬如用兵竒)
　　　(正相生若初不知正而徑出於竒則紛然無復/紀綱終於敗亂而已矣原道仁義立意而道德)
　　　(從之故老子捨仁義則非所謂道徳也其言仁/義也豈不既大矣乎乃叙異端之汨正道又歴)
　　　(叙古之聖人不得不用仁義以治天下也如此/佛老捨仁義則不足以治天下如彼反覆皆數)
　　　(疊既而復結之以治天下中庸之道言堯舜禹/湯文武相傳之仁義非吾胷臆之論也終之以)
　　　(人其人火其書必以是禁止而/後可以行仁義於是乎成篇)
　　　迂齋批(詞嚴義正攻擊佛老有開/闔縱横文字如引繩貫珠)
　　　　全篇依東萊批注　　全篇増迂齋批㸃
博愛之謂仁行而宜之之謂義由是而之焉之謂道足
乎已無待於外之謂德(散/起)仁與義為定名道與德為虚
位(總/結)故道有君子有小人而德有凶有吉(樓曰見得/是虚位)老
子之小仁義非毁之也其見者小也(老子/病原)坐井而觀天
曰天小者非天小也彼以煦煦為仁孑孑為義其小之
也則宜(吕曰綱目/一篇之意)其所謂道道其所道非吾所謂道也
其所謂德德其所德非吾所謂德也凡吾所謂道德云
者合仁與義言之也天下之公言也老子之所謂道德
云者去仁與義言之也一人之私言也(史本傳老子迺/著書上下篇言)
(道德之意/五千餘言)周道衰孔子没(異端之行/有所自)火于秦(史始皇紀/李斯請史)
(官非秦記悉燒之天下敢有藏詩/書百家語者悉詣守尉雜燒之)黄老于漢(曹參傳聞/膠西有盖)
(公善治黄老言使人厚幣請之盖公言治道貴清静而/民自定於是避正堂舍盖公焉其治要用黄老術○又)
(儒林傳孝景不任儒竇太后又好黄老術/○汲黯傳黯學黄老言治官民好清静)佛于晉宋齊
梁魏隋之間其言道徳仁義者不入于楊則入于墨(孟/子)
(序異端並起若楊/朱墨翟放蕩之言)不入于墨則入于老不入于老則入
于佛入于彼必出于此入者主之出者奴之入者附之
出者汚之(此處説人/從異端)噫後之人其欲聞仁義道徳之説
孰從而聴之老者曰孔子吾師之弟子也佛者曰孔子
吾師之弟子也為孔子者習聞其説樂其誕而自小也
(呂曰從異端/之病原也)亦曰吾師亦嘗師之云爾不惟舉之於其
口而又筆之於其書(家語觀周篇孔子謂南宫敬叔曰/吾聞老聃博古知今通禮樂之原)
(明道德之歸則吾師也/今將往矣問禮於老聃)噫後之人雖欲聞仁義道徳之
説其孰從而求之甚矣人之好怪也(吕曰接/有力)不求其端
不訊其末惟怪之欲聞古之為民者四(左成元年古者/有四民士商農)
(工/)今之為民者六(吕曰併佛老而為六也樓/曰古今並説○添了佛老)古之教者
處其一今之教者處其三農之家一而食粟之家六工
之家一而用器之家六賈之家一而資焉之家六(吕曰/用得)
(新○/警䇿)奈之何民不窮且盜也古之時(樓曰/説古)人之害多矣
有聖人者立(吕曰一/句生文)然後教之以相生養之道為之君
為之師(吕曰眼目○聖人/治天下有條理)驅其蟲蛇禽獸而處之中土
寒然後為之衣飢然後為之食木處而顛土處而病也
然後為之宫室為之工以贍其器用為之賈以通其有
無為之醫藥以濟其天死為之葬埋祭祀以長其恩愛
為之禮以次其先後為之樂以宣其湮鬱為之政以率
其怠勌(吕曰與倦同疲也懈/也○莊子學道不勌)為之刑以鋤其强梗相欺
也(吕曰轉/文好)為之符璽斗斛權衡以信之相奪也(吕曰轉/文好)
為之城郭兵甲以守之害至而為之備患生而為之防
(樓曰看他連下/十四个為字)今其言曰(樓曰再/説佛老)聖人不死大盜不止
剖斗折衡而民不争(樓曰此佛老之説吕曰反覆論○/莊胠篋篇夫川竭而谷虚丘夷而)
(淵實聖人已死則大盜不起天下平而無故矣聖人不/死大盜不止雖重聖人而治天下則是重利盜跖也為)
(之斗斛以量之則并與斗斛而竊之為之權衡以稱之/則并與權衡而竊之為之符璽而信之則并與符璽而)
(竊之為之仁義以矯之則并與仁義而竊之故絶聖棄/智大盜乃止擿玉毁珠小盜不起焚符破璽而民朴鄙)
(剖斗折衡/而民不争)嗚呼其亦不思而已矣如古之無聖人(樓曰/再起)
人之類滅久矣(吕曰一叚/之相應)何也無羽毛鱗介以居寒熱
也無爪牙以争食也是故君者出令者也臣者行君之
令而致之民者也民者出粟米絲麻作器皿通貨財以
事其上者也君不出令則失其所以為君臣不能行君
之令而致之民則失其所以為臣民不出粟米絲麻作
器皿通貨財以事其上則誅(吕曰説佛老/不可行之意)今其法曰(樓/曰)
(亦佛老/之説)必棄而君臣去而父子禁而相生養之道以求
其所謂清浄寂滅者(吕曰又説佛老所/以不可行之意)嗚呼其亦幸而
出於三代之後不見黜於禹湯文武周公孔子也其亦
不幸而不出於三代之前不見正於禹湯文武周公孔
子也(吕曰健而有力/意外意○關鍵)帝之與王其號名雖殊其所以為
聖一也夏葛而冬裘渇飲而飢食其事雖殊其所以為
智一也今其言曰(樓曰又是/佛老之説)曷不為太古之無事(樓曰/攻擊)
(佛/老)是亦責冬之裘者曰曷不為葛之之易也責飢之食
者曰曷不為飲之之易也傳曰古之欲明明德於天下
者先治其國欲治其國者先齊其家欲齊其家者先修
其身欲修其身者先正其心欲正其心者先誠其意(大/學)
然則古之所謂正心而誠意者將以有為也今也(樓曰/説佛)
(老/)欲治其心而外國家天下滅其天常子焉而不父
其父臣焉而不君其君民焉而不事其事孔子之作春
秋也諸侯用夷禮則夷之(左僖二十七年春杞桓/公來朝用夷禮故曰子)夷而
進於中國則中國之(穀梁文九年楚子使荻來聘楚無/大夫其曰荻何也以其來我褒之)
(也/)經曰夷狄之有君不如諸夏之亡(八/佾)詩曰戎狄是膺
荆舒是懲(閟宫吕曰/引證有力)今也舉夷狄之法而加之先王之
教之上(樓曰應/在後)幾何其不胥而為夷也(吕曰/收歸)夫所謂先
王之教者何也博愛之謂仁行而宜之之謂義由是而
之焉之謂道足乎已無待於外之謂德(吕曰反覆應前/面説樓曰與前)
(面許多説話相/應此是作文法)其文詩書易春秋其法禮樂刑政其民
士農工賈其位君臣父子師友賔主昆弟夫婦其服麻
絲其居宫室其食粟米果蔬魚肉其為道易明而其為
教易行也是故以之為已則順而祥以之為人則愛而
公以之為心則和而平以之為天下國家無所處而不
當是故生則得其情死則盡其常郊焉而天神假廟焉
而人鬼饗曰斯道也何道也曰斯吾所謂道也非向所
謂老與佛之道也(吕曰關鍵鎖/盡一篇之意)堯以是傳之舜舜以是
傳之禹禹以是傳之湯湯以是傳之文武周公文武周
公傳之孔子孔子傳之孟軻軻之死不得其傳焉(吕曰/流暢)
(○承上幾句有力/一篇精神在此)荀與揚也擇焉而不精語焉而不詳
由周公而上上而為君故其事行由周公而下下而為
臣故其説長然則如之何其可也曰不塞不流不止不
行人其人火其書廬其居(樓曰又言所以/去異端之術)明先王之道
以道之鰥寡孤獨廢疾者有養也其亦庶乎其可也(吕/曰)
(言語下得好○/主意又見於此)
　　原性(昌黎性原/一作)
　　　斆齋批(此篇論性之品有三孟荀揚/之説皆舉其中而遺其上下)
　　　　全篇斆齋批㸃
性也者與生俱生也情也者接於物而生也(雙關/説起)性之
品有三而其所以為性者五(下明性/情之異)情之品有三而其
所以為情者七曰(一無/曰字)何也(問/)曰(答/)性之品有上中下
三上焉者善焉而已矣中焉者可導而上下也下焉者
惡焉而已矣其所以為性者五曰仁曰禮曰信曰義曰
智上焉者之於五也主於一而行於四中焉者之於五
也一(一無/一字)不少有焉則少反(一作/及)焉其於四也混下焉
者之於五也反於一而悖於四性之於情視其品情之
品有上中下三其所以為情者七曰喜曰怒曰哀曰懼
曰愛曰惡曰欲上焉者之於七也動而處其(一作/於)中
中焉者之於七也有所甚有所亡然而求合其中者也
下焉者之於七也亡與甚直情而行者也情之於性視
其品孟子之言性曰人之性善(引三/説證)荀子之言性曰人
之性惡(見本/篇)揚子之言性曰人之性善惡混(闕/)
　夫始善而進惡歟始惡而進善歟始也混而今也善
惡歟(辨/難)皆舉其中而遺其上下者也得其一而失其二
者也叔魚之生也(引性惡/三事辨)其母視之知其必以賄死(國/語)
(晉語叔魚生其母視之曰是虎目而豕喙鳶肩而/牛腹谿壑可盈是不可饜也必以賄死遂不視)楊食
我之生也叔向之母聞其號也知必滅其宗(食音嗣左/昭二十八)
(年夏晉殺祁盈及楊食我遂滅祁氏羊舌氏初叔向娶/申公巫臣氏生伯石伯石始生子容之母走謁諸姑曰)
(長叔姒生男姑視之聞其聲而還曰是豺狼之聲也狼/子野心非是莫喪羊舌氏矣遂弗視○注楊叔向邑食)
(我叔向子/伯石也)越椒之生也子文以為大(一無/大字)戚知若敖氏
之鬼不食也(左宣四年楚左司馬子良生子越椒子文/曰必殺之是子也熊虎之狀豺狼之聲弗)
(殺必滅若敖氏矣子良不可子文以為大戚及將死聚/其族曰椒也知政乃速行矣無及於難且泣曰鬼猶求)
(食若敖氏之/鬼不其餒而)人之性果善乎(辨性/善説)后稷之生也其母無
災其始匍匐也則岐岐然嶷嶷然(詩生民篇誕實匍匐/克岐克嶷注云云)
文王之在母也母不憂既生也傅不勤既學也師不煩
(國語晉語文王在母不/憂在傅弗勤處師弗煩)人之性果惡乎堯之朱舜之均
文王之管蔡(辨善惡/混説)習非不善也而卒為姦(史本/紀)瞽叟
之舜鯀之禹習非不惡也而卒為聖人(一無人字/史本紀)人之
性善惡果混乎故曰三子之言性也舉其中而遺其上
下者也(責三/子)得其一而失其二者也曰然則性之上下
者終不可移乎(辨/問)曰(應/)上之性就學而愈明下之性畏
威而寡罪是故上者可學(一作/教)而下者可制也(發明/學力)其
品則孔子謂不移也曰今之言性(一作/情字)者異於此何也
曰今之言者雜佛老而言也(責後/世)雜佛老而言者奚言
而不異
　　原人(昌黎/)
　　　斆齋批(此篇論人者夷狄禽獸/之主聖人一視而同仁)
　　　東萊批増入
形於上者謂之天(鼎足/立説)形於下者謂之地命於其兩間
者謂之人(極/好)形於上日月星辰皆天也形於下草木山
川皆地也命於其兩間(辨析/三説)夷狄禽獸皆人也曰然則
(辨/論)吾謂禽獸曰人可乎曰非也指山而問焉曰山乎曰
山可也山有草木禽獸皆舉之矣指山之一草而問焉
曰山乎曰山則不可故天道亂而日月星辰不得其行
(反/説)地道亂而草木山川不得其平人道亂而夷狄禽獸
不得其情天者日月星辰之主也(正/説)地者草木山川之
主也人者夷狄禽獸之主也主而暴之不得其為主之
道矣是故聖人一視而同仁篤近而舉逺(吕曰結/得極好)
　　原毁(昌黎/)
　　　斆齋批(此篇論古之君子責已重以周/後世怠者不能修忌者畏人修)
　　　迂齋批(曲盡/人情)
古之君子其責已也重以周(斆齋曰立/二説起)其待人也輕以
約重以周故不怠(斆齋曰應上迂/齋曰繳上兩句)輕以約故人樂為善
聞古之人有舜者(斆齋曰/引舜證)其為人也仁義人也(孟離/婁下)求
其所以為舜者責於已曰彼人也予人也彼能是而我
乃不能是早夜以思去其不如舜者就其如舜者聞古
之人有周公者(斆齋曰引/周公證)其為人也多才與藝人也(書/金)
(縢/)求其所以為周公者責於已曰彼人也予人也彼能
是而我乃不能是早夜以思去其不如周公者就其如
周公者舜大聖人也後世無及焉周公大聖人也後世
無及焉(迂齋曰便含/重以周意了)是人也乃曰不如舜不如周公吾
之病也是不亦責於已者重以周乎其於人也(斆齋曰/證下句)
曰彼人也能有是是足為良人矣能善是是足為藝人
矣取其一不責(一作/取)其二即其新不究其舊恐恐然惟
懼其人之不得為善之利一善易修也一藝易能也其
於人也乃曰能有是是亦足矣曰能善是是亦足矣是
不亦待於人者輕以約乎今之君子(斆齋曰/貶後世)則不然(趙/本)
(無此/三字)其責人也詳(迂齋曰詳者/輕約之反)其待已也亷(迂齋曰亷/者周重之)
(反/)詳故人難於為善亷故自取也少已未有善曰我善
是是亦足矣已未有能曰我能是是亦足矣外以欺於
人内以欺於心未少有得而止矣是不亦待於已者已
亷乎其於人也曰彼雖能是其人不足稱也彼雖善是
其用不足稱也舉其一不計其十究其舊不圖其新恐
恐然惟懼其人之有聞也是不亦責於人者已詳乎夫
是之(一無/之字)謂不以衆人待其身(斆齋曰/繳上意)而以聖人望於
人吾未見其尊已也雖然為是者有本有原怠與忌之
謂也(迂齋曰怠與忌雖不/同只是一般病原)怠者不能修而忌者畏人修
吾嘗試之矣嘗試語於衆曰某良士某良士(斆齋曰/正説)其
應者必其人之與也不然則其所疎逺不與同其利者
也不然則其畏也不若是彊者必怒於言懦者必怒於
色矣又嘗語於衆曰某非良士某非良士(斆齋曰/反説)其不
應者必其人之與也不然則其所疎逺不與同其利者
也不然則其畏也不若是彊者必説於言懦者必説於
色矣是故事修而謗興德髙而毁來嗚呼士之處此世
(斆齋曰發/明本意)而望名譽之光道徳之行難矣將有仕(一作/化)
於上者得吾説而存之其國家可幾而理也
　
　
　
　
　
　
　
　
　
　古文集成巻六十八
欽定四庫全書
　古文集成巻六十九　　　宋　王霆震　編
　　前壬集八
　　　原
　　原化(皮日休/)
　　　斆齋批(原者所自始也此篇推原聖化之所自/出而闢佛教之亂中國引孟子距楊墨)
　　　(韓公闢佛/老二事證)
或曰(設問/起)聖人之化出於三皇(推原/聖化)成於五帝定於周
孔其質也道徳仁義其文也詩書禮樂此萬代王者未
有易是而能理者也至于東漢西域之教始流中夏(佛/教)
(興/)其民也舉族生敬盡財施濟子去其父(佛教/之興)夫亡其
妻蚩蚩嚚嚚慕其風蹈其梱者若百川蕩滉不可止者
何哉所謂聖人之化者不曰化民乎今知化者唯西域
氏而已矣(西域氏即佛也後漢顯宗迎佛/骨於西域國此佛入中國之始)有言聖人之
化者則比戸以為嗤豈聖人之化不及於西域氏邪何
其戾也(辨/)如是曰天未厭亂不世世生聖人其道也存
乎言其教也順乎道彼廢其言悖其教者即戾矣古者
楊墨塞路孟子辭而闢之廓如也(引孟/子證)故有周孔必有
楊墨要在有孟子而已矣今西域之教岳其基而溟其
源亂於楊墨也甚矣如是為士則孰有孟子哉千世而
後獨有一昌黎先生(引韓/公證)露臂瞋視詬於千百人内其
言雖行其道不勝苟軒裳之士世世有昌黎先生則吾
以為孟子矣譬天下之民皆桀民也苟有一堯民處之
(説透/病源)一堯民之善豈能化天下桀民之惡哉則有心於
道者乃堯民矣嗚呼今之士率邪以禦衆握亂以治天
下其賢尚爾(責當/世)求不肖者反化之不曰難哉不曰難
哉
　　原過(王安石/)
　　　　全篇依斆齋批㸃
天有過乎有之陵歴鬭蝕是也(取天地/設喻起)地有過乎有之
崩弛竭塞是也天地舉有過卒不累覆且載者何(救前/二説)
(○/問)善復常也(答/)人介乎天地之間則固不能無過(言人/有過)
卒不害聖且賢者何(復救前/説○問)亦善復常也(答/)故太甲思
庸(引證太/甲上)孔子曰勿憚改過(學/而)揚雄貴遷善(學行/篇)皆是
術也予之朋有過而能悔(謂過而/能改)悔而能改人則曰是
向之從事云爾今從事與向之從事弗類非其性也飾
表以疑世也夫豈知言哉天播五行於萬靈人固備而
有之(推尊/人性)有而不思則失思而不行則廢一日咎前之
非沛然思而行之是失而復得廢而復舉也顧曰非其
性(反説/人上)是率天下而戕性也且如(設/言)人有財見簒於盜
已而得之曰非夫人之財向簒於盜矣可歟不可也財
之在已固不若性之為己有也財失復得曰非其財且
不可性失復得曰非其性可乎(説透/本原)
　　法原(淇水/)
　　　迂齋批(以警䇿語易陳言以傑特句發/新意所謂化臭腐為神竒者)
法者何也聖人所以齊天下之動至公大定之制也其
原出於道徳禮義而其用散於號令賞罰凡有天下之
君未嘗有無法而久者也昏世嘗有無法之君矣奈何
乎人之多欲而趨(闕/)　　　市人之多欲而無法以(闕/)
　　有臂者攘有足者(闕/)　　　　　而奪其資智者
給愚者而兼其聲色耳目之奉紛紛籍籍其去禽獸者
間不容一毫故聖人為之法使天下强弱小大貴賤逺
近莫敢不一於法焉由法者安不由法者危由法者得
其所欲而生不由法者失其所欲而死如是故法立法
立而天下之心定天下之心定而治道畢矣法為貴君
位次之(學孟/子)法壞則民亡民亡則君如之何其尊且安
也故人主尊法懼法之不立也故以身先之懼天下之
慢法而法壞也故一舉事而不敢忘法賞罰以法號令
以法取予以法廢置以法殺生以法動静以法視法如
神物而不敢侮如天墜地設不敢輒破壞改易也不以
一事小害而損法不以一時苟利而増法使天下無有
不由法而自為者故智者不得越法而謀辯者不得越
法而議士不得背法而有名臣不得背法而有功我喜
可抑我忿可窒而法不可離骨肉可刑親愛可滅而法
不可屈也故雖成王之叔不得流言而亂政(大綱不過/是行法不)
(私於貴近意思/只是無人如此)髙祖之父不得屈君臣之儀文帝元帝
之子不得越王門絶馳道光武之姊不得保臧獲姦使
吏民(無人如/此形容)愛若孝王(句法與上文又别/要一緊字移在上)嬖若韓鄧功
若陳湯馮奉世義若郭解不免於有司之議而天下不
敢私恐其開亂法之原而後争以為比也故明王之法
左者不為右右者不為左上不奪下職下不侵上事為
廷尉者不以才有餘而道禮樂(尤/好)為太常者不以官優
寡事而言刑法(尤好用字/不可移易)士者不為工商賈人不為士
也今夫大匠之起巨室彈畫一定木之曲直小大長短
必皆就吾繩墨規矩焉其差參不齊齟齬不合則斤削
燎括而已矣若毁吾彈畫而從木之情則工勞而事拙
紛擾而不可理矣故聖王立法賢王守法立法者使法
必出於道德禮義而後布之天下以為法守法者使賞
罰號令必出於法而後以為賞罰號令法不出於道徳
禮義者(闕/)　　　　　　法非法者未乆而還賞罰號
令不出於法(闕/)　　　　　　　非政者法壊而天
下不從故法一則威法二則疑法固則君尊法揺則君
削法行則要而治多法不行則煩漫而無功今夫一人
之寡居深戸之中傳盈尺之紙而風驅霆行(好/)殺生廢
置人於千里之外提癯夫羸老僅勝衣冠之人付之寸
印(好/)而坐諸帷幄進退萬夫若羊彘然童子據奥室羣
湖海之珍怪(文字交/錯處佳)處女嬰珠玉而立乎衢塗烏獲戾
目而不敢動以法在也故天下視法如藩籬守法如疆
界彊者以攣縮弱者以安全至哉法乎人君之衛天下
(用字/工)所恃而生也闇王則不然不能以法制勝私欲不
知己亦待法而後安(即是趙/奢之説)故從欲而慢法其意若曰
法者我之可自出也何有於法哉暱乎所愛則無勞而
封爵有罪而不誅或利害僅如毛芥而輒變大法名分
不立百職相侵日革月易人不知所循下皆知法之易
撓而可踰也則險庸譎詭者舞其私意以動法倖諛便
僻者倚上之恩以貨法悍暴傑健者奮其亂力以干法
如是故法亡法亡而民亡民亡而國亡矣如藩籬然臧
獲者超履穿穴而主人弗禁安能使盜之不窺而保其
室中之所有也如封界障隧然其羊童牛牧已嘗有踐
之徑之之迹矣(董安于/有此意)安能制衆人之不來而全其果
蔬稼穡也或曰法之説無乃膠固滯事而失於圓通狥
物之道歟曰不然法者天下之公也千世之守也大道
也通者人臣之私也一時之偷便也短術也法同而治
異者吏不能舉法也吏之罪也法不可輕立亦不可屢
變也立法之主必若禹湯文武漢祖唐宗者也議法之
臣必若臯陶伊尹周召蕭張房杜者也晁錯且尚弗克
况庸人乎臣切觀今之世朝廷或弛祖宗之法羣下或
慢朝廷之法大臣或率胷臆而輕法庸士或作衆辯而
侮法為牧伯者或擊斷於法外以為能臣恐綱紀制度
縁是而亡故作法原
　　勢原(李清臣/)
　　　迂齋批(能道他人説不出底意思/文字傷於刻削太深些子)
君之所以安危國之所以存亡治亂令之所以行不行
勢也不善知勢不能為創業之君不知勢之可畏而失
其所以審度將順不可以為持成之君經世之臣故善
用國者勢而已矣理勢循則行仵則變動則險止則平
輕能重緩能速故物有至小而力不可勝既事有至易
而功不可勝原發如毫芒針端而巨若丘阜本在拱把
而逺際窮髮者勢也如戸之運也如車之馳也如弓之
圓也如矢之激也如衡以一權而舉數倍之重也水之
注於卑澤也原火之燎於風中也兵之奮寡而走衆也
人之乘髙而制下也勢也豈惟萬物為然今夫一人而
勝天下之大制天下之衆兼聴天下之廣沛焉有餘非
勢而何如也故明者用勢闇者用於勢明者提至要之
處持其關紐制其樞機動静在我開闔在我弛張在我
一教一令一賞一罰必輔之以形勢故教之而行者易
令之而從者速賞一而千萬人勸罰一而千萬人懼仁
少而悦者多義近而服者逺無他理勢為之也教令賞
罰仁義而無形勢之輔必且人人而治之矣人人而治
之教之行也必艱令之出也必煩天下之善有餘而賞
不足天下之惡有餘而罰不足天下之民無窮而仁義
不足無他理勢不先也夫千世之君可僂指而數之矣
或善或惡或仁或義其間差不能銖寸而功名輒相倍
蓰禍福輒相百萬者無他形勢之異使然也成湯祝獸
網而歸者三十六國文王葬枯骨而天下三分有其二
千世之君徳有大於此者矣而湯文用此收天下之助
其從民情而集天下之勢也方形勢之在桀紂夏臺之
囚羑里之獄如拘匹夫及善惡之暴也形勢之變而遷
也如林之師而莫敢射車中之木主(無人道/得出)故天下之
勢安則(闕/)　　則安難當其安也垂紳端委(闕/)拱於堂
奥戸牖之内(闕/)　　　　　上尊明如天日閎隠如(闕/)
霆煦煦如雨露肅肅如(闕/)　　　　　而天下莫不趨
走鞭笞海外之蠻夷若制童妾雖有劉項之魁雄曹馬
之姦桀必且老死民籍至不敢唱及乎昬孺為之也席
先王之位傳先王之民朝有遺老故舊事有綱目軌度
先王之澤未涸天下之勢未運自視其安也以為無有
危事也任一喜怒從一嗜慾矣而患未切己也以為可
為而無傷也習知天下之尊服已也以為人終莫敢蹙
路馬之芻觸囿兔之毛也簸頓關紐嬉弄機樞動静不
以時開闔不以法張弛不以節滛樂在宫中而怨毒滿
天下略易在一朝而禍患遺千日民心之他屬也君柄
之旁落也勢之翻然而離也雖欲安之不可能也竊譬
之山之髙厚也萬夫不能墮壊也朽壤生乎中巋石震
乎上及其傾也人力不能枝拄而維持也非天事也勢
也故前聖創業起今之利變昔之害所以治天下之具
甚備憂天下之慮甚深綴民心而乆天下之勢堅完固
密為不可拔及其久未嘗無罅缺蠧漏也然而其剥也
亦有漸矣在後時節其勢而繕之耳汰則約之危則平
之擾則静之微則養之弱則扶之急則縱之緩則持之
塞則導之使萬事之理百物之節皆不至於窮極而大
變則勢久而長無危亡之形矣故勢之在我也我蓄積
之固執之審則發弗便則居故勢為我使而天下莫能
逆也若一失其要則横肆奔悍於外不可復之雖有天
下一旦驅擠排壓而仆矣臣故曰如戸之運也如車之
馳也如弓之圓也如矢之激也如一權而舉數倍之重
也如水之注於卑澤也如原火之燎於風中也如兵之
奮寡而走衆也如人之乘髙而制下也其動不可不謹
也人主知勢則處治如將亂處存如將亡處安如將危
而亂與危亡亦且不至臣故作勢原
　
　
　
　
　
　
　古文集成巻六十九
欽定四庫全書
　古文集成巻七十　　　　宋　王霆震　編
　　前癸集一
　　　辭
　　秋風辭(并序/)　(漢武帝/)
　　　休齋曰(詩變而騷騷變而為辭皆可歌也詞則/兼詩騷之聲而尤簡邃焉者漢武帝因)
　　　(祠后土於汾隂作秋風辭一章凡三/易韻其節短其聲哀此詞之權輿乎)
　上行幸河東祠后土顧視帝京欣然中流與羣臣飲
　燕上歡甚乃自作秋風辭曰
秋風起兮白雲飛草木黄落兮雁南歸蘭有秀兮菊有
芳懐佳人兮不能忘(濟曰佳人謂羣臣也○/休齋曰此三韻一叶)泛樓船兮
濟汾河横中流兮揚素波簫皷鳴兮發棹歌歡樂極兮
哀情多少壯幾時兮奈老何(休齋曰六韻一叶錯雜/成章亦楚詞之體也)
　　連昌宫辭(元稹/)
　　　東萊先生集註
連昌宫中滿宫竹歳久無人森似束又有牆頭千葉桃
風動落花紅簌簌宫邊老人為余泣小年選進因曽入
上皇正在望仙樓太真同凭欄干立(貴妃召内禁/中號太真)樓上
樓前盡珠翠炫轉熒煌照天地歸來如夢復如癡何暇
備言宫裏事初過寒食一百六(荆楚歳時記去冬至百/五日即有疾風甚雨謂)
(之寒/食節)店舍無煙宫樹緑夜半月髙絃索鳴賀老琵琶定
場屋力士傳呼覔念奴(開元天寳遺事念奴者善歌唱/未嘗一日離左右每執板當席)
(顧盼左右帝謂妃子此女妖麗色媚人每轉聲歌喉/則聲出於朝霞之上雖鐘鼓笙竽嘈雜而莫能遏)念
奴潜伴諸郎宿須臾覔得又連催特勑街中許燃燭春
嬌滿眼睡紅綃掠削雲鬟旋裝束飛上九天歌一聲二
十五郎吹管逐逡廵大徧梁州徹(曲/名)色色龜兹(音丘/慈)轟
録續(畨樂/名)李謩擪笛傍宫牆偷得新畨數般曲平明大
駕發行宫(明皇次/蜀郡)萬人鼔舞途路中百官隊仗避岐薛
(諸/工)楊氏諸姨車鬭風(貴妃三姊帝呼為姨/封韓虢秦國三夫人)明年十月東
都破御路猶存禄山過驅令供頓不敢藏萬姓無聲淚
潜墮兩宫定後六七年(肅宗即位於靈武/尊皇帝曰太上皇)却尋家舍行
宫前莊園燒盡有枯井行宫門闥樹宛然爾後相傳六
皇帝不到離宫門久閉徃來年少說長安𤣥武樓成花
萼廢(樓/名)去年勑使因斫竹偶值門開暫相逐荆榛櫛比
塞池塘狐兔嬌癡縁樹木舞榭欹傾基尚存文牎窈窕
紗猶緑塵埋粉壁舊花鈿烏啄風箏碎珠玉上皇偏愛
臨砌花依然御榻臨堦斜虵出燕巢盤鬬栱菌生香案
正當衙寢殿相連端正樓太真梳洗樓上頭晨光未出
簾影黒至今反掛珊瑚鉤指似傍人因慟哭却出宫門
淚相續自從此後還閉門夜夜狐狸上門屋我聞此語
心骨悲太平誰致亂者誰翁言野父何分别耳聞眼見
為君說姚崇宋璟作相公勸諌上皇言語切爕理隂陽
禾黍豐調和中外無兵戎長官清平太守好㨂選皆言
由相公開元欲末姚宋死朝廷漸漸由妃子禄山宫裏
養作兒(通鑒天寳十載召禄山入禁中貴妃以錦綉為/大襁褓裹禄山使宫人以綵輿舁之上聞後宫)
(喧笑問其故左右以貴妃洗禄兒對上自往/觀之喜賜貴妃洗兒錢復厚賜禄山盡歡)虢國門前
閙如市(見前/注)弄權宰相不記名依稀憶得楊與李(楊國/忠李)
(林甫凡在相/位十九年)廟謨顛倒四海揺五十年來作瘡痏(羽軌/切)
今皇神聖丞相明(憲/宗)詔書纔下吳蜀平官軍又取淮西
賊此賊亦除天下寜年年耕種宫前道今年不遣子孫
耕老翁此意深望幸努力廟謨休用兵
　　延陵懐古辭(誠齋/)
　予假守延陵盖州來季子之墟也迨暇登城游目四
　顧慨然想見季子之風烈既而問諸故老古今之士
　或邑於斯或寓於斯者獨三人焉作延陵懐古辭
　　　延陵季子
􁊬之溪兮澹以幽惠之山兮雲侔思君子兮不見莽草
兮脩脩面句吳兮東而坐背朱方兮北卧齊楚豈不彊
而大兮吾王以妥賢於國其無禆兮不曰季子存而吳
賀被懵者之躗言兮謂兆亡於遜王弗丕承於考心兮
用五湖之與三江祀太伯其忽諸兮顧襲譽於子臧曽
不知民無遜而不立兮自古皆有亡諏屺岵與鋤箕兮
疇莫知其重輕若千乗暨簞食兮絜豐約而則明迨躬
逢而利怵兮亦幾何而靡争謂吾札之不懿兮札亦恬
受而茹聲思復思兮君子乾坤毁而日月息兮則君子
之亦死
　　蘭陵令
宻雲兮終風健順閉兮罔寸蹊之通喟葵丘踐土而迹
熄兮矧冀方岐山之與逢單棠谿以鑄兵兮靡遺蒲於
董澤燕簴無趾而造齊廟兮楚甿而秦其魄鬬六王於
一說兮微儀衍之舌而不國嗟若先生兮雞知時之不
如儲唐虞之故冕兮鬻洙泗之敝裾乗方輪與折軸兮
欲先鞭而疾驅豈不家捐而人棄兮載之萬世之亨衢
伊素王兮中都若蘭陵兮聖之徒征九伯而佩六印兮
晞二邑宰而不得俱倘不欲以天球玉磬而貿康瓠兮
嗟爾後死者其舍諸
　　東坡先生
吹赤壁之月笛兮瞻黄州之雪堂彈湘妃之玉瑟兮織
天孫之錦裳招先生其來歸兮何必懐眉山之故郷歴
九州而猶隘兮誕寘之祝融之汪酌乳泉以當醴兮餐
荔子以為糧葺榕葉以作屋兮托桄榔之䕃以為堂驅
海濤以入硯滴兮挽南斗文星於筆鋩昌黎兮歐陽視
先生兮雁行韞不洩兮忠憤炯不揜兮文章乞鏡湖兮
九闗營菟裘兮是邦予之來兮云暮與先生兮相望視
屐跡兮焉在問故宫兮就荒俯仰兮永懐渺山川兮蒼
蒼
　　録蝗蟲辭(孫因/)
嘗試掇蝗之魁傑者數輩置于前詰之曰使汝害稼天
歟人歟惟天惠民必不使爾為吾民痡也且食民天也
汝啖民之天以餓其體膚天將汝誅矣速去毋乆居頃
之若有卬首揚眉趯趯而股鳴者聴之則曰今為害者
豈我乎牟人之利以饜己之欲者非蝗乎食人之食而
誤人之國者非蝗乎利口而邦之覆磨牙而民之毒者
非蝗乎故窮竒饕餮虞之蝗也夷羿豷浞夏之蝗也受
臣億萬啇之蝗也蹶楀家伯仲允棸子周之蝗也齊豹
庶其牟夷黒肱春秋之蝗也儀衍申韓楊墨列惠戰國
之蝗也鞅睢斯髙翦邯翳欣蝗於秦者也酷吏游俠外
戚佞宦蝗於漢者也大者如是小者不可算也自漢而
下蝗日益盛民日益病蝗日益碩民日益瘠雖唐正觀
開元間號多樂歳蝗未嘗熄也嗚呼其為害三千餘年矣
跔跔躣躣實繁有徒去之復生芟之益蕪其庸有既乎
必有良史特書屢書而胡獨罪予且夫節按常程無非
急征鬻獄賣判價隨重輕外托公計内為己贏若是者
不謂之蝗可乎囊金櫃帛峙如山岳轉餽苞苴道途盤
錯一筵之費或至千索咀嚼已竭未厭溪壑不稼不穡
取禾三百若是者不謂之蝗可乎大昕退朝崇朝退食
水珍陸羞映照巾羃是中其誰羔羊正直乗馬從徒呵
哄塞衢鳴玉曳履鏘鏘步趨明旦封事問之則無月糜
都内錢日廪太倉粟輔郡致醇醴京府飾居屋休問坎
伐檀不論鼎覆餗若是者不謂之蝗可乎屯雲百萬耄
弱相半問其所工鍼韗鳬鍜負米已喘執弮已汗褒衣
麗襦市㕓嬉媮私第一占終身晏如食粟而已烏知其
餘此冗兵之為蝗也官如傳舍彼長子孫所在朋曹蟄
蟄詵詵舞文冐賄齧吾本根幸而黥涅復為官軍此吏
胥之為蝗也傑閣廣殿金臒炳㶷土偶䝉珠牆壁湧鈿
黔首無知禍福驅煽此夷鬼之為蝗也節察防團遥刺
等官本待有功豈為養安養安以佚坐糜厚秩率民户
百不足供一贓吏斥歸更得真祠豈念祠廪亦民膏脂
推此以往其他可知貴介姻族乃及僮僕倚勢豪奪飛
食人肉鼓吻弄翼道路側目凡此皆人其形而蝗其腹
者也其為民害章章如是若夫惰田之農淫浮之技曳
縞之商纂組之女倚市門之子假飾衣冠之士𤨏𤨏碌
碌者尚不與此然則豐年樂歳常有數十百億萬飛蝗
在天下齚人骨髓豈特食稻黍而已况害稼者有時害
民者無期害稼者遇官吏如魯中牟則不入境遇人主
如唐太宗則不為災而彼害民者誰憚而不為邪然則
今為害者豈特我邪愚愧其語書以為有位儆焉
　　録蠧書魚辭(楊億/)
　　　東萊集註
蠧書魚曰吾常游於文字間(韓雜詩古史散左右詩書/置後前豈殊書蠧虫生死)
(文字/間)文字有所殘缺者人則曰吾蠧之故目予曰蠧書
魚夫書豈吾蠧之邪昔者孔子脩春秋帝王之道取三
代之政述而為經則謂之書其又要而簡其道正而一
所以扶世而佑民示萬世常行不易之道也後世之有
悖之者則其書或息其書息則聖人之道隳壊也斯得
不謂之蠧乎文中子曰九師興而易道微三傳作而春
秋散齊韓毛鄭詩之末也大戴小戴禮之衰也(天地/篇云)又
楊墨之言出而孔子之道塞(孟滕文/公下)佛老之教行而堯
舜之道潛(韓原/道)斯則易其九師之蠧乎春秋其三傳之
蠧乎詩其齊韓毛鄭之蠧乎禮其大戴小戴之蠧乎孔
子道其楊墨之蠧乎堯舜道其佛老之蠧乎魏晉以降
迄於今又有聲律對偶之言彫鏤文理刓刻典經浮華
相淫巧偽相衒劘削聖人之道離析六經之旨道日以
刻薄而不脩六經之㫖日以解散而不合斯文其蠧也
書之蠧有自來矣而謂予曰蠧書魚予敢辭
　
　
　
　
　
　
　
　
　
　
　
　
　
　
　古文集成巻七十
欽定四庫全書
　古文集成巻七十一　　　宋　王霆震　編
　　前癸集二
　　　辭
　　歸去來兮辭(并序/)　(陶淵明/)
　　　五臣註(銑曰潛為彭澤令是時郡遣督郵至縣/吏當束帶見督郵潛乃歎曰我不能為)
　　　(五斗米折腰向鄉里小兒乃自解印/綬將歸田園因而命篇曰歸去來)
　　　胡仔苕溪漁隠叢話曰(韓子蒼云以淵明傳及/詩攷之自庚子嵗始作)
　　　(建威參軍由參軍為彭澤令遂棄官歸是嵗乙/巳凡為吏者六嵗故云疇昔居上京六載去還)
　　　(歸然淵明乙巳嵗三月尚為參軍下一月去彭/澤而云家貧耕植不足自給何也傳言淵明以)
　　　(郡遣督郵至即日解印綬去而淵明自序以程/氏妹喪去奔武昌余觀此上既以違已交病又)
　　　(愧役於口腹意不欲仕乆矣及因妹喪即去盖/其孝友如此世人但以不屈於州縣吏為高故)
　　　(以因督郵而去此士識時委命其意固有在矣/豈一督郵能為之去就哉躬耕乞食且猶不耻)
　　　(而恥屈於督/郵必不然矣)
　　　懶真子曰(淵明之為縣令盖謂貧爾非為酒也/聊欲弦歌以為三徑之資盖欲得公)
　　　(田之利以為三徑閑居之資用其非謂旋創田/園也舊本云公田之利過足為潤後人以其好)
　　　(酒遂易為過足為酒遂有公田種秫之説且仲/秋至冬在官八十餘日此非種秫時也故凡本)
　　　(傳所載與歸去來序/不同者當以序為正)
　　　定齋曰(世謂淵明歸去來詞亦得漢魏之賦體/而為是詞予以為不然賦則漫衍其詞)
　　　(體亦叢雜長卿長於叙事淵雲長於説理張平/子而下着意以為之其律愈切而辭愈庳淵明)
　　　(盖沛然出肺腑中不見斧鑿痕如首云歸去來/兮田園將蕪胡不歸間又云歸去來兮請息交)
　　　(以絶游疑為二章而自無端緒此如莊列言大/道縱横飄忽而其中  有繩削但人不得而窺)
　　　(蹈之/耳)
　　　冷齋夜話云(李格非善論文章嘗曰諸葛孔明/出師表劉伶酒徳頌陶淵明歸去)
　　　(來辭李令伯乞養親表皆沛然肺腑中流出殊/不見斧鑿痕是數君子在後漢末兩晉之間未)
　　　(嘗以文章名世而其詞意超邁如/此是知文以氣為主氣以誠為主)
　　　東坡云(歐陽公言晉無文章唯陶/淵明歸去來一篇而已)
　余家貧耕植不足以自給幼稚盈室(一作兼稚/子盈室)缾無
　儲粟生生所資未見其術親故多勸余為長吏脫然
　有懐求之靡途㑹有四方之事諸侯以惠愛為徳家
　叔以余貧苦遂見用為小邑于時風波未静心憚逺
　役彭澤去家百里公田之利(一作/秫)足以為酒(一作過/足為潤)
　故便求之及少日眷然有歸歟之情何則質性自然
　非矯勵所得飢凍雖切違已交病嘗(一作/曾)從人事皆
　口腹自役於是悵然慷慨深愧平生之志猶望一稔
　當斂裳宵逝尋程氏妹喪于武昌情在駿奔自免去
　職仲秋至冬在官八十餘日因事順心命篇曰歸去
　來兮乙巳嵗十一月也
歸去來兮田園將蕪胡不歸既自以心為形役奚惆悵
而獨悲悟已往之不諫知來者之可追(翰曰悟已往之/事亦不可諫而)
(來事亦可追改謂雖為/官今將歸去是追改也)實迷途其未逺覺今是而昨非
(向曰言如人行迷失道路尚/未逺可早迴也謂休仕也)舟揺揺以輕颺風飄飄而
吹衣問征夫以前路恨晨光之熹微(良曰日/欲暮也)乃瞻衡宇
載欣載奔僮僕歡迎稚子候門三徑就荒松菊猶存攜
幼入室有酒盈樽引壺觴以自酌盼庭柯以怡顔倚南
窗以寄傲審容膝之易安(銑曰北郭先生妻云今結/駰列騎所安不過容膝)園
日涉以成趣門雖設而常闗策扶老以流憩時矯首而
游觀(濟曰䇿杖以扶老/弱周流而憩息也)雲無心以出岫鳥倦飛而知還
景翳翳以將入撫孤松而盤桓歸去來兮請息交以絶
游世與我而相遺復駕言兮焉求恱親戚之情話樂琴
書以消憂農人告余以春(一有/及字)將有事乎西疇或命巾
車(濟曰巾/飾也)或棹孤舟既窈窕以尋壑亦﨑嶇而經丘(翰/曰)
(謂行舡以尋之/駕車以涉之也)木欣欣以向榮泉㳙㳙而始流羨萬物
之得時感吾生之行休己矣乎寓形宇内復幾時曷不
委心任去留胡為遑遑欲何之富貴非吾願帝鄉不可
期(濟曰帝郷/即仙都也)懐良辰以孤往或植杖而耘耔登東臯以
舒嘯臨清流而賦詩聊乗化以歸盡樂夫天命復奚疑
(銑曰乗化謂/乗其運㑹也)
　　和淵明歸去來辭(并引/)　(蘇東坡/)
　　　東塾燕談曰(東坡和歸去來辭謂湯稼之終枯/遂不溉而不耔盖用嵆叔夜養生)
　　　(論夫為稼於湯世偏自一溉之功者雖終歸於/焦爛必一溉者後枯然則一溉之益固不可誣)
　　　(也/)
　子瞻謫居昌化追和淵明歸去來辭盖以無何有之
　鄉為家雖在海外未嘗不歸云爾　(出三峯蔡夢弼/註)
歸去來兮吾方南遷安得歸卧江海之澒洞(淮南子鴻/濛澒洞莫)
(知其/門)弔鼓角之悽悲迹泥蟠而愈深時電往而莫追懐
西南之歸路夢良是而覺非悟此生之何常猶寒暑之
異衣豈襲裘而念葛盖得觕而䘮微我歸甚易匪馳匪
奔俯仰還家下帷闔門藩援雖缺堂室故存挹我天醴
注之窪罇(窪俞矩切與窳/同器空中也)飲月露以洗心飱朝霞而眩
顔混客主以為一俾婦姑之相安知盗竊之何有乃掊
門而折闗廓圜鏡以外照納萬象而中觀治廢井以晨
汲滃百泉之夜還守静極以自作時爵躍而鯢桓歸去
來兮請終老於斯游我先人之弊廬復捨此而焉求均
海南與漠北挈往來而無憂畸人告余以一言非八卦
與九疇方飢須糧已濟無舟忽人牛之皆喪但喬木與
高丘驚六用之無成自一根而反流望故家而永息曷
中道而三休己矣乎吾生有命歸有時我初無行亦無
留駕言隨子聴所之豈以師南華而廢從安期(唐法師/成𤣥英)
(莊子䟽序莊子姓莊名周字子休生宋國睢陽䝉縣師/長桑公子受號南華真人○又劉向列仙傳安期先生)
(者琅琊阜郷人也賣藥於東海邊時人皆言千歳翁秦/始皇東遊請見與語三日夜王賜八璧度數千萬出於)
(郷亭皆置去留書以赤玉舄一量為報曰後年求我於/蓬萊下始皇即遣使者徐市盧生等數百人入海未至)
(蓬萊山輙逢風波而還立/詞阜郷亭海邊數十處云)謂湯稼之終枯遂不溉而不
耔師淵明之雅放和百篇之清詩(子瞻和淵明詩/一百有九篇)賦歸
去來之新引我其後身盖無疑
　　和淵明歸去來辭(蘇潁濵/)
　予謫居海康子瞻以和淵明歸去來之篇要予同作
　時予方再遷龍川未暇也辛巳嵗予既還潁川子瞻
　渡海浮江至淮南而病遂没於晉陵是嵗十月理家
　中舊書復得此篇乃泣而和之盖淵明之放與子瞻
　之辯予皆莫及也示不逆其遺意焉耳
歸去來兮歸自南荒又安歸鴻乗時而往來曾奚喜而
奚悲曩所惡之莫逃今雖歡其足追蹈天運之自然意
造物之良非盖有口之必食亦無形而莫衣苟所頼之
無幾則雖喪其亦微吾駕非良吾行弗奔心游無垠足
不及門視之若窮挹之則存俯仰衡茆亦有一尊既飯
稻以食肉撫簞瓢而愧顔感烏鵲之夜飛樹三繞而未
安有父兄之遺書命却掃而閉闗知物化之如幻盍捨
物而内觀氣有習而未忘痛斯人之不還將築室于西
㕓堂已具而無桓歸去來兮世無斯人誰與遊龜自閔
於牀下息眇緜乎無求閱嵗月而不移或有為子深憂
解刀劔以買牛(前龔/遂傳)拔蕭艾以為疇蓬累而行捐車捨
舟獨棲棲於圖史或以佞而疑丘散衆說之糾紛忽冰
潰而川流曰吾與子二人取已多其罷休己矣乎斯人
不朽誰知時時不我知誰為留嵗云往矣今何之天地
不吾欺形影尚可期相冬廪之億秭勤春壟之耘耔眎
白首之章韍信稚子之書詩若妍醜之已然豈復臨鏡
而自疑
　　和淵明歸去來辭(張宛丘/)
　子由先生示東坡公所和陶靖節歸去來辭及侍郎
　先生之作命之同賦耒輙自憫其仕之不偶又以弔
　東坡先生之亡終有以自廣也
歸去來兮行世不偶余曷歸其出無所為喜兮舍去而
何悲盼一世之無與兮古之人逝莫追求不疚於余義
兮又奚恤餘子之是非彼好惡之罔極兮或顛倒其裳
衣顧吾涉之已深兮媿哲人之見微吾歸甚安無所事
奔既守吾室又杜吾門一氣孔神於中夜存納至和於
靈根兮挹天醖於𤣥尊既充溢于幽闕兮亦粹然而見
顔往有坎而兹夷兮昔或危而今安將從他人于西域
兮面藏吏於函闗將以一世為芻狗兮廢與興吾厭觀
彼福旤之一源兮必兹出而兹還彼自以為無隙兮何
異夫石椁之桓歸去來兮吾悲斯人不返兮豈招仙聖
與之游昔惠我以好音忽逺去而莫求余曷異於世人
兮初為哽塞而増憂彼錢鎛則深藏兮盍視夫已墾之
田疇萬古芸芸共逝一舟半夜而失旦號其丘畏逹觀
之誚余沛已泣而不流悟榮名之取憎兮善斯人之獲
休己矣乎萬物之作各其時吾獨與時而去留豈或能
力而違之既往莫或追來者尚可期盖雨暵之在天豈
吾稼之不耔彼蜀雄之必傳作猶媿於書詩嗟身屈而
道伸於斯人兮曷疑
　　和淵明歸去來辭(東萊先生集註/)　(陳瑩中/)
歸去來兮人生之樂無如歸捨軀命而不保兹明哲之
所悲悼前言於既往舌駟馬兮焉追(語十二惜乎夫子/之說君子也駟不)
(及/舌)持孤願以取戮叢一身之百非心耿耿兮如醉淚浪
浪兮霑衣情犬馬兮恩厚(選曹植求通親親表臣伏/以為犬馬之誠不能動人)命
螻蟻兮力微乃瞻帝闕夢馳心奔俯步駑蹇曽嘶君門
筋力已竭皮骨空存煙不染突酒離空尊縱傷戚之盈
抱遣飢渇而違顔先衆餒而獨飽非素懐之所安偶隻
影而南騖度桂嶺之遥闗頼皇明之獨照邁曦娥而監
觀(逸二/句)稽白刃於槁頸察忠精之枅枅(淵明此句云撫/孤松而盤桓)
歸去來兮息心猿之外遊覓波鏡而不得奚泡像之可
求聴自他之可幻寂閑忙之兩憂吾既知之矣又將以
告乎朋儔事海無際身如輕舟葵轉動以傾日(曹植通/親親表)
(若葵藿之傾葉太陽雖不為/之迴光然終向之者誠也)狐終盡而首丘(記檀弓古/之人有言)
(曰狐死正/丘首仁也)金百死而不化水萬折而東流審物性之莫
奪戒餘習之未休己矣乎岫雲舒巻各有時出者自出
留者自留誰能比迹而同之華胥非一途遊寢不可期
(列黄帝篇黄帝晝寢/而夢遊華胥氏之國)諒飢穰之莫易聊致力於耘耔感
子牟之昨夢(莊遜王篇中山公子牟謂瞻子曰/身在江海之上心居乎魏闕之下)繼天保
而成詩雖死生之事大矣安之若命復何疑
　　和淵明歸去來辭(并引/)　(胡澹庵/)
　子瞻謫居儋耳追和淵明歸去來辭邦衡遷新興亦
　追和之東坡以無何有之郷為家予則以醉鄉為家
　雖在嶺外未嘗不歸云爾
歸去來兮醉郷吾家奚不歸盖自賦形於大塊常少樂
而多悲念隙駒之忽過驚脫兔之難追翁自號曰亡是
冠奚名於却非寄天地以為宇何室廬之作衣猶太空
之一塵悟此生之甚微樂哉痛飲萬象崩奔驚懼死生
皆不及門大道自通非目而存萬壑雕爼百川窪樽盡
鯨汲於一吸海揚塵而酡顔固弗知於乗墜亦何有於
危安不南望於𡨕山奚西出於陽闗得壺觴之三昧忘
露電之六觀付萬刼於一喘了羣迷於八還既何思以
何慮亦無堂而無桓歸去來兮邈無期而獨游如去國
之流人返故都兮焉求孰為寢而不夢孰為覺而無憂
農人問余以田園視八荒而同疇悠然浮雲汎然虚舟
非假道於麴封曷回車於糟丘蝶自適於化城魚相忘
於清流任夫物之芸芸獨予心之休休己矣乎是中真
樂無盡時萬户不必須擇留胡為御風欲何之姑射寜
足羨華胥非所期自耕耘於何有豈稊稗之堪耔黙超
無眼之禪妙入無聲之詩(一云静不聞於雷/霆妙不容於聲詩)聊優游以
卒嵗坦然歸路復奚疑
　
　
　
　
　古文集成巻七十一
欽定四庫全書
　古文集成巻七十二　　　宋　王霆震　編
　　前癸集三
　　　辭
　　風雩亭辭(南軒/)
　嶽麓書院之南有曽丘焉於登覽為曠建安劉公命
　作亭其上以為青衿遊息之地廣漢張栻名以風雩
　又繫以詞
眷麓山之回隩有弦誦之一宫欎青林兮對起背絶壁
之穹窿獨樵牧之往來委榛莽其䝉茸試芟夷而卻視
翕衆境之來宗擢連姢之脩竹森偃蹇之喬松山靡靡
以旁圍谷窈窈而潛通翩兩翼兮前張擁千峯兮後從
帶湘江兮浮渌矗逺岫兮横空何地靈之乆閟昉經始
乎今公怳棟宇之宏開列闌楯之周重撫勝㮣以獨出
信兹山之有逢予揆名而諏義爰逺取於舞雩之風昔
洙泗之諸子侍函丈以從容因聖師之有問各跽陳其
所𠂻獨㸃也之操志與二三子兮不同方舍瑟而鏗然
諒其樂之素充味所陳之紆餘夫何有於事功盖不忘
而不助亦何始而何終于鳶飛而魚躍實天理之中庸
覺唐虞之遺烈儼洋洋乎目中惟夫子之所與豈虚言
之是崇嗟學子兮念此遡千載以希蹤希蹤兮奈何盍
務勉乎敬恭審操舍兮斯須凛戒懼兮㝠濛防物變之
外誘遏氣習之内訌寢私意之脫落自本心之昭融斯
昔人之妙㫖可實得於予躬循㸃也之所造極顔氏之
深工登斯亭而有感期用力於無窮
　　濓溪辭(并序/)　(山谷/)
　舂陵周茂叔人品甚髙胷中灑落如光風霽月好讀
　書雅意林壑初不為人窘束世故權輿仕籍不卑小
　官職思其憂論法常欲與民决訟得情而不喜其為
　小吏在江湖郡縣盖十五年所至輒可傳任司理參
　軍轉運司以權利變其獄茂叔争之不能得投告身
　欲去使者斂手聴之趙公閱道號稱好賢人有惡茂
　叔者趙公以使者臨之甚威茂叔處之超然其後廼
　悟曰周茂叔天下士也薦之於朝論之於士大夫終
　其身其為使者進退官吏得罪者自以不寃中歳乞
　身老於湓城有水發源於蓮花峯下潔清紺寒下合於
　湓江茂叔濯纓而樂之築屋於其上用其平生所安
　樂嫓水而成名曰濓溪與之游者曰溪名术足以對
　茂叔之美雖然茂叔短於取名而惠於求志薄於徼
　福而厚於得民菲於奉身而燕及煢嫠陋於希世而
　尚友千古聞茂叔之餘風猶足以律貪則此溪之水
　配茂叔以永乆所得多矣茂叔諱惇實避厚陵奉朝
　請名改惇頥二子壽燾皆好學承家求余作濓溪詩
　思味潛徳茂叔雖仕宦三十年而平生之志終在丘
　壑故余詩詞不及世故猶髣髴其音塵
溪毛秀兮水清可飯羮兮濯纓不漁民利兮又何有於
名弦琴兮觴酒冩溪聲兮延五老以為壽蟬蛻塵埃兮
玉雪自清聴潺湲兮鑒澄明激貪兮敦薄非青蘋白鷗
兮誰與同樂
津有舟兮蕩有蓮勝日兮與客就閒人間挐音兮不知
何處散髮醉髙荷為盖兮倚芙蓉以當妓霜清水寒兮
舟着平沙八方同宇兮雲月為家懐連城兮珮明月魚
鳥親人兮野老同社而争席白雲䝉頭兮與南山為伍
非夫人攘臂兮誰余敢侮
　　游濓溪辭(并序/)　(鄒旉/)
　道州城西十五里有村曰濓溪保盖周茂叔先生之
　居也先生宦遊過九江愛廬阜不能歸故以濓溪榜
　書堂示不忘本山谷一世洽聞者也而曰有水發源
　於廬阜蓮花峯下茂叔樂之用其平生所安樂嫓水
　而成名曰濓而近世大夫又謂本名亷溪先生子求
　詩於山谷避其叔父諱遂加以水且曰亷與濓義殊
　而音睽不應嫓水以明其亷其說具載九江學宫先
　生祠堂記以旉觀之俱失也旉糜粟道州考濓溪頗
　詳因暇日遊焉訪先生之遺迹且悼世人之惑也敢
　述以辭
度營川之脩梁兮遡其瀕而走西路平原之瀰沲兮容
飛盖而並馳行將半於一舍兮折而涉于荒蹊漸林開
而阜斷兮隠約聞乎犬雞亟引鞭而前望兮萃或瓦而
或茨逢翁問之奚所兮翁告予以濓溪閱民氏而皆周
兮本其系之為誰伊茂叔之故家兮自鼻祖而占兹後
昆出於兵燼兮逢掖淪於牛衣諏先生之所復兮已乎
莫之知也從先生其已逺兮曷慰乎我之悲也雲山矗
而崇崇兮豈絶塵之姿也泉石激而泠泠兮抑弦誦之
遺乎百卉秀而不枯兮豈道徳之輝乎少長羣而不囂
兮抑微俗之未衰乎彷徨乎奚忍偭而去之途日暮兮
既去而猶遲遲幸頹垣與敗級兮存故基而未夷還可
耕者數畆兮昔帶經之所治森一丘之梧檟兮亦夙喪
之所規盖求其他而弗得兮尚矚此而庶幾惟先生之
蚤嵗兮逢彼百罹奉親學於渭陽兮仕謀歸而願違故
湓江之所築兮志此溪於門楣何山谷之不審兮指蓮
峯而實之病後之人迷益逺兮曰亷與濓義殊而音睽
妄取濓而増水兮由媚客而請詩嘻其本之不覿兮冝
所言之皆非吾聞南公之語此兮云權輿於唐之時元
結之刺道兮事率愛竒以􁳣涍與淔汸兮賁七泉而為
題道之人祖結之故智兮溪得名之是依曰義殊而非
類兮爾奚􁳣涍之不疑曰音睽而無取兮淔與直亦參
差而不齊故濓者以徳而嫓水兮逺矣昔人之所貽先
生之桑梓兮他寓而是思何以療世之惑兮寄鍼砭於
此辭
　
　
　
　
　
　
　古文集成巻七十二
欽定四庫全書
　古文集成巻七十三　　　宋　王霆震　編
　　前癸集四
　　　議
　　晉文公問守原議(柳子厚/)
　　　東萊集註(左僖二十五年晉侯朝王王享醴命/之宥請隧弗許與之陽樊温原攅茅)
　　　(之田冬晉侯圍原原降遷原伯貫于冀晉侯問/原守於寺人勃鞮音孛低對曰昔趙哀初危切)
　　　(晉大夫以壺飱從徑/餒而弗食故使處原)
　　　東萊批(看回互轉換貫珠相似辭簡意多/大抵文字使事須下有力言語)
晉文公既受原於王難其守問寺人勃鞮以畀趙衰(先/說)
(事因使事起/頭要接有力)余謂守原政之大者也(主/意)所以承天子植
霸功致命諸侯(文勢見意/已着寺人)不宜謀及媟近以忝王命(接/有)
(力分開鋪叙/見得出處應)而晉君擇大任不公議於朝而私議於宫
不博謀於卿相而獨謀於寺人雖或衰之賢足以守國
之政不為敗(正文公罪/輕過了)而賊賢失政之端由是滋矣(上/說)
(朝與宫下說卿相寺人下四句不合掌所謂/異様不俗承上說雙闗回互○下字好輕過)况當其時
不乏言議之臣乎(此一叚生下句先理一句亦應卿相/大抵如貫珠前既說不謀於卿相到)
(此説/䟽外)狐偃為謀臣先軫將中軍(左僖二/十八年)晉君䟽而不咨
外而不求(下/字)乃卒定於内竪(與媟近/相應)其可以為法乎且
晉君將襲齊桓之業以翼天子乃大志也(換新意好○/與政之大者)
(相/應)然而齊桓任管仲以興進竪刁以敗(史齊世家桓公/既得管仲脩齊)
(國政桓公始霸管仲病桓公問誰可相者曰竪刁如何/對曰自宫以適君非人情難親管仲死桓公不用管仲)
(言竪刁専權公卒竪刁立公子/无詭為君五公子争立作亂)則獲原啓疆適其始政
所以觀視諸侯也(文勢下字/文字好處)而乃背其所以興跡其所
以敗(引○意/到語壯)然而能霸諸侯者以土則大以力則彊以
義則天子之冊也誠畏之矣烏能得其心服哉(過好換/好下文)
(回緩衰既是賢説到此正難解說故/以土則大幾句見得有力回互好處)其後景監得以相
衛鞅(史本傳公孫鞅八秦因孝公寵臣景監以/求見孝公以鞅為左庶長後封為商君)𢎞石得
以殺望之(縁他好誤了/○蕭望之傳)誤之者晉文公也(趣上/說)嗚呼得
賢臣以守大邑則非失舉也盖失問也(此一叚餘意精/神○又是一意)
(舉趙衰未為不/是問寺人則非)然猶羞當時陷後代如此况於問與舉
又兩失者其何以救之哉(精/神)余故著晉君之罪以附春
秋許世子止趙盾之義(外事結切○又是一个意繳/結好○事見左昭十九年)
　　楚議(宛丘/)
楚雖三户亡秦必楚楚人之志也而言卒驗何也曰殺
人者必見殺虐人者還自虐自有覆載以來未有能免
者何則天道也秦㓕六國秦雖㓕乎楚楚怨秦最深怨
深者復之必力人事也此理之所必至也又何怪焉
　　韓信議(宛丘/)
或問韓信服高帝乎余曰韓信為高帝將數年常將重
兵㓕大國而動以武涉蒯通之邪説信無所顧召之而
至令之而行何為不服然則何為卒反余曰信服高帝
之智力而不服其為人是以反也然則何也夫信之反
非重失楚也在夫偽遊雲夢而執之也夫偽遊雲夢之
計是市井下俚之智而萬乗之主親行之此信所以怏
怏北面而薄其君以謂不足為其下也夫暴奪人之冨
貴而幽囚之欲使夫雄桀者帖然而無怨非服之以徳
屈之以理則不可夫以下俚市井之策而詐韓信彼身
可執心輕其上矣彼且問其計出於謀臣則君臣皆輕
是不反何待然則為高祖者奈何必從夫反形明白乃
明其罪引天下兵誅之耳信雖難制然不過數年而定
一偽遊而縛韓信自爾出令天下誰敢信之歟
　　韓信議(宛丘/)
自古士有所負而功名見於世者未嘗有肯以身輕就
人者也何者彼輕就人者其規矩凖繩將在彼矣夫如是
則我之所有安得盡布之哉且保鏌鎁之利者不以試薪
售和氏之璧者不以登門彼皆不求人而人自求之若不
得已焉而後即之者亦自其理然也韓信當秦之亡天下
之窮士也非有孔孟進退之節然蕭何獨察其非汲汲於
求顯待之不厚禮之不至則不為用也故以高帝之倨必
使之築壇齋戒備禮而後官之舉之三軍之下而加之諸
將之上而不疑知不若是信將不滿而無留心矣諸葛亮
戰國之䇿士也高卧於隆中其主就而後起而後能使劉
備三分天下而伸於彊敵彼孫武求試兵法於宫人叔孫通
度上所能行而蕝禮其事業功名卒以不顯有以也夫
　　平江南議(宛丘/)
余聞諸故老言樊若水不得志於李氏乃獻浮梁自采
石濟江卒用其策取江南余嘗恨焉若水李煜之臣叛
其主而來且不當受况獻䇿以㓕其國乎是時藝祖西
平巴蜀南朝吳越威徳響震而李氏自周以來國蹙民
懼亡可立待朝廷使㳂江諸郡大治舟師順流而下由
歴陽趨金陵李煜不足亡也何患無䇿而用此姦人叛
夫之計乎晉文不以原易信而諸侯服漢高帝斬丁公
以正君臣之大義余謂當縛若水送李煜使甘心焉不
然正其叛主之罪而誅之以示天下江南君臣當望風
向義之不暇豈不諒乎偉哉惜乎當時在廷無為此言
者也
　　救災議(南豐/)
　　　東萊批(此一篇後面應/得好説利害體)
河北地震水災隳城郭壊廬舍百姓暴露乏食主上憂
憫下緩刑之令遣持循之使恩甚厚也(轉/)然百姓患於
暴露(轉/)非錢不可以立屋廬患於乏食非粟不可以飽
(兩句/綱目)二者不易之理也(此一叚文/字有操縱)非得此二者雖主上
憂勞於上使者旁午於下無以救其患塞其求也有司
建言請發倉廪與之粟壯者人日二升幼者人日一升
主上不旋日而許之賜之可謂大矣然有司之所言特
常行之法非審計終始見於衆人之所未見也(闗鎻破/前説○)
(結前/説)今河北地震水災所毁敗者甚衆可謂非常之變
也遭非常之變者亦必有非常之恩然後可以振之(應/常)
(行/字)今百姓暴露乏食已廢其業矣使之相率日待二升
之廪於上則其勢必不暇乎他為(作文好/散說)是農不復得
修其畎畆商不復得治其貨賄工不復得利其器用閒
民不復得轉移執事(開說文/字暢)一切棄百事而專意於待
升合之食以偷為性命之計是直以餓莩之徒養之而
已非深思逺慮為百姓長計也(警/策)以中户計之户為十
人壯者六人月當受粟三石六斗幼者四人月當受粟
一石二斗率一户月當受粟五石(下得/好)難可以久行也
則百姓何以贍其後久行之則被水之地既無秋成之
望非至來嵗麥熟賑之未可以罷自今至於來嵗麥熟
凡十月一户當受粟五十石(筭得/分明)今被災者十餘州州
以二萬戸計之中戸以上及非災害所被不仰食縣官者
去其半則仰食縣官者為十萬户食之不遍則為施不
均而民猶有無告者也食之徧則當用粟五百萬石而
足何以辦此又非深思逺慮為公家長計也至於給授
之際有淹速有均否有真偽有集㑹之擾有辨察之煩
厝置一差皆足致弊又羣而處之氣久蒸薄必生疾癘
此皆必至之害也且此不過能使之得旦暮之食耳(轉/)
其於屋廬構築之費將安取哉屋廬構築之費既無所
取而就食於州縣必相率而去其故居雖有頹墻壊屋
之尚可完者故材舊瓦之尚可因者什器衆物之尚可
頼者必棄之而不暇顧甚則殺牛馬而去者有之伐桑
棗而去者有之其害又可謂甚也今秋氣已半霜露方
始而民露處不知所蔽盖流亡者亦已衆矣(警/䇿)如不可
止則將空近塞之地失鬬戰之民此衆士大夫之所慮
而不可謂無患者也空近塞之地失耕桑之民此衆士
大夫所未慮而患之尤甚者也(結生下意/結前生後)何則失戰鬬
之民異時有警邊戍不可以不増爾失耕桑之民異時
無事邊糴不可以不貴矣二者皆可不深念歟萬一或
出於無聊之計有窺倉庫盗一囊之粟一束之帛者彼
知己負有司之禁則必鳥駭鼠竄竊弄鋤梃於草茅之
中以扞游徼之吏(不重説盗賊/文字有回互)强者既囂而動則弱者
必隨而聚矣不幸或連一二城之地有枹鼔之警國家
胡能晏然而已乎(回/互)况今外有夷狄之可慮内有郊祀
之將行安得不防之於未然銷之於未萌也然則為今
之䇿(前説害自此/以下説利)下方紙之詔賜之以錢五十萬貫貸
之以粟一百萬石而事足矣何則今被災之州為十萬
户如一戸得粟十石得錢五千下户常産之貲平日未
有及此者也(說利破有司/說○獻䇿)彼得錢以完其居得粟以給
其食(應/)則農得修其畎畆商得治其貨賄工得利其器
用閒民得轉移執事一切得復其業而不失其常生之
計與專意以待二升之廪於上而勢不暇乎他為豈不
逺哉此可謂深思逺慮為百姓長計者也由有司之說
則用十月之費為粟五百萬石由今之説則用兩月之
費為粟一百萬石(説利害/分明)况貸之於今而收之於後足
以振其艱乏而終無損於儲峙之實所實費者錢五鉅
萬貫而已此可謂深思逺慮為公家長計者也(與前相/應得劉)
(向文/字體)又無給授之弊疾癘之憂民不必去其故居苟有
頹牆壊屋之尚可完者故材舊瓦之尚可因者什器衆
物之尚可用者皆保而不失况於全牛馬保桑棗其利
又可謂甚也雖寒氣方始而無暴露之患民安居食足
則有樂生自重之心各復其業則勢不暇乎他為雖驅
之不去誘之不為盗矣夫飢嵗聚餓殍之民而與之升
合之食無益於救災補敗之數此常行之弊法也今破
去常行之弊法以錢與粟一舉而賑之足以救其患復
其業河北之民聞詔令之出必皆喜上之足頼而自安
於畎畆之巾負錢與粟而歸與其父母妻子脫於流離
轉死之禍則戴上之施而懐欲報之心豈有已哉天下
之民聞國家厝置如此恩澤之厚其孰不震動感激恱
主上之義於無窮乎如是而人和不可致天意不可恱
者未之有也人和洽於下天意恱於上然後玉路徐動
就陽而郊荒夷殊陬奉幣來享(文/字)疆内安輯里無囂聲
豈不適變於可為之時消患於無形之内乎此所謂審
計終始見於衆人之所未見也(結/)不早出此或致於一
有枹鼓之警則雖欲為之將不及矣或謂方今錢粟恐
不足以辦此夫王者之富藏之於民有餘則取不足則
與此理之不易者也故曰百姓足君孰與不足百姓不
足君孰與足盖百姓富實而國獨貧與百姓餓殍而上
獨能保其富者自古及今未之有也故又曰不患貧而
患不安此古今之至戒也是故古者二十七年耕有九
年之蓄足以備水旱之災然後謂之王政之成(前食/貨志)唐
水湯旱而民無捐瘠者以是故也(同/上)今國家倉庫之積
固不獨為公家之費而已凡以為民也雖倉無餘粟庫
無餘財至於救災補敗尚不可以已况今倉庫之積尚
可以用獨安可以過憂將來之不足而立視夫民之死
乎古人有言曰剪爪宜及膚割髮宜及體先王之於救
災髮膚尚無足愛况外物乎且今河北州軍凡三十七
災害所被十餘州軍而已他州之田秋稼足望令有司
於糴粟常價斗増一二十錢非獨足以利農其於増糴
一百萬石易矣斗增一二十錢吾權一時之事有以為
之耳以實錢給其常價以茶荈香藥之類佐其虚估不
過捐茶荈香藥之類為錢數鉅萬貫而其費已足茶荈
香藥之類與百姓之命孰為可惜不待議而可知者也
夫費錢五鉅萬貫又捐茶荈香藥之類為錢數鉅萬貫
而足以救一時之患為天下之計利害輕重又非難明
者也顧吾之有司能越拘攣之見破常行之法與否而
已此時事之急也故述斯議焉
　
　
　
　
　
　
　
　
　
　
　
　
　
　
　
　古文集成巻七十三
欽定四庫全書
　古文集成巻七十四　　　宋　王霆震　編
　　前癸集五
　　　議
　　舉逸民議(劉龍雲/)
探射隠伏妄意必得是前識者之詭性也要之以逹道
則躓矣賤近貴逺比所從說是小智者之私嬰也㮣之
以公心則屈矣古之人於賢者有一言焉必曰求乎云
爾而未始置疑於前識小智則非以夫幽必詣逺必索
然後顯乃可用近乃可得故邪斯舉逸民之意也盖賢
者退藏於深渺如罩罩之魚未易得也潔白不汚如皎
皎之駒不徒來也應而非曲徇也出而非虚覯也翔而
非苟集也永矢以逝而非不得已也彼將臣之必先賔
之彼有饋焉必曰獻焉則何世而無逸民哉則亦無時
而不舉矣竊嘗謂潛徳之士如五噫之梁鴻三黜之下
惠無適而不有彼惟耻與世俗子浪自沽激規巾糈末
利轉徙蠻觸之域是以蟬蛻囂埃謝縁人封而在上者
或不得而知之知之或不得而如審非必高逝獨往皆
投淵洗耳徒也亦猶古人藏畔埋民自謂陸沉則豈率
在寛閑之野寂寞之濵也邪然人君之求之也不異乎
衆而直取之寡不豐昵狎邇而先諸振拔之所不逮釋
此稔熟之後塵佇彼方馳之來軫則亦逸民者誠在所
急故也時無有莘之躬耕則三往之幣聘為虚禮人非
傅巖之操築則惟肖之物色為徒飾必有臧丈人之賢
然後可載而與之俱必有南陽之髙卧然後可以起而
與之共亊彼漢之君嘗知此矣至其久也弊卒乘焉武
帝始以蒲輪迎枚生見主父偃而嘆息然猶不免有方
朔之尚容光武委禮於故舊之嚴光勢適然爾未見有
助也而樊英楊厚之徒激其頹波至三閲順帝之聘而
不少屈李固朱穆以謂處士純盗虚名良亦有由也至
於唐人則殆又甚焉士之既文而不既實非士成綺則
公文軒之比也徇物而不徇己非南榮趎則滿苟得之
類也李渤隠少室韓愈詆以索價高而終南嵩少區區
窮絶之域至號仕途捷徑逸民之弊一至於此彼孔子
所謂天下之民歸心焉果若是乎國家由祖宗以來士
之䕃長松而藉豐草伍猿鶴而輩鹿豕以逸民自占者
時有人焉如楊朴种放輩或召而不至或至而爵不留
故大中祥符之制曰頒一尺之詔方俟於來庭馳駟馬
之車未聞於戒道其急得人乃如是聖上側席異人惟
恐弗及譬猶剖璞窮崖洗去埋蝕披豹䝉霧發彼幽姿
下取文木之殫殘更增青黄之新飾往嵗至有徒步由
處士而起頴隂者未能閲歳旋見躡文石摩螭頭而厠
侍從之列矣士於斯時翕然嚮慕甚於逺壑之赴隆墀
一何盛哉迨今盖歴稔矣卒未有嗣其後者豈遂無其
人邪且技癢之卜肆不無拔俗之君平末業之魚鹽時
有晚出之膠鬲則况萬里之海隅乎直求之未悉爾然
賢者耻於自進則惟恐人知而未嘗從人而求知緩於
必得則惟恐利合而未嘗赴人而合利東海之濵有賢
人焉吾得而知之然後舉北海之濵有賢人焉吾得而
知之然後舉則是知之每審而舉每隨之也既已舉之
則賢否不待較而明矣方復曹搜伍比角之以無益之
空文則猶科舉若也彼來游來歌者能勿望望而驚乎
前日之敦遣是已為今之說也莫若於每嵗之終縣委
之令而舉諸守州委之守而舉之監司監司於是乎舉
而升諸朝朝委二三執政大臣相與諏逮而稽察之信
乎其不窽於實也然後即其地給傳遣行亦若古人之
所謂勸駕之為者率一道無一人焉雖勿舉可也率數
人而聚一道雖遍舉之亦可也及其用也然猶視是人
適亊之材否而加舉者之懲勸焉則竒偉㧞出之士宜
有出而應上之求矣齊之紈楚之綃㑹稽之竹箭豫章
之金鐵陳夏之髹漆窮巴之文梓阿井之沉液與夫丹
砂赤箭或生蠻蜒或産儋耳初非近人也惟其人近之
是以中國無一物之缺而冨家巨室卒取盈焉又况於
逸民者乎顧上之人所求如何耳
　　武功爵議(龍雲/)
漢高帝提孤劒起豐沛轉戰數百以至摧項籍有天下
諸將力也嘗觀夏侯絳灌之屬披荆棘沫霜露用力為
多而爵之酬也方在一二計城而十百累級也平陽舞
陽視諸將功居最至由中㳙列大夫積數年僅得徹侯
曾不如黥韓輩計日而王指土而食也由是言之爵賞
固自有次第哉無隙可投無巇可抵則辯者滕口而耻
說之不見售卧鼓韔弓無與為敵則悍者揚茀氣鷙右
武而憤力之不得行與夫挂功宿名之士喪元没齒而
不自以為悔則彼誠有以敺之故也然則漢之議臣請
置賞官名曰武功賞爵者豈得為無謂乎盖勇遺身後
者翣資可得而去不以力殞者兆域無從而入死且有
激生亦宜然春秋之法與楚者固有不一而足則况積
閱之戰士乎昔秦石權尚霸挈國以呼功利孝公接之
商君業之舉其民而頓之必争之地則武功爵其兆也
秦人不愛殊死以饕大利今日之陷鋒膏鏑長為不反
之腐骴是乃前日之饕名殊死而拔自上造者也欲使
之無死得乎哉盖其法斬一首賜爵一級欲為官者五
千石自公士簮裊循縁而上以至徹侯等為二十視功
孰多迎受其至譬猶堂有九陛禮每有加則取等而進
無不可者故秦卒以并諸侯一天下則斯爵盖與有力
也高帝之始法制搶攘文景因之時惟息肩斯爵不暇
講勢則然矣比及孝武承奕世之烈奮毒民之武恚彼
胡馬之數窺臨以衛霍之飛將南剪勁越北却天驕于
襄即序之美僅追一二而中國之罷耗與虜略相當矣
彼議者因縣官之觳也乃始請置賞官則賞官之設不
獨純寵戰士而止爾利在五千石入也彼抑孰知古人
抑縱推挽更自有術而初不止是邪後世弗究其實一
切煩為號名爵列以啓夸䟦之隙於是勲階乘之而柱
國開府之號每為亟奬則彌非舊矣又况若騎都尉闗
内侯而方之爛羊者乎昔祖宗西取巴蜀南尅嶺表呉
㑹荆巫以次俱下最後殄并汾撫江左以截九有神武
之所震疊如屈伸肘唯所欲加則武功爵雖未始或用
固不害其為賞功也雖然戰功曰多在司勲固所不廢
而昔人之兵法使貪與焉使其終身長不離故處則無
慮悉掉臂引去為閭巷自好人也尚誰肯甘長勞而騖
危道乎此武功爵冝在所急也若乃賞不視勞爵不酬
能則鬬士體已解矣方復掇拾煩委之號名一切紛更
之為彼不旋日而徼利者果可欺以美觀乎不幸功狀
晻曖忮心之將方得快私欲於一日之去取虚名未移
而實效旋廢是重失衆望未見能飽其貪志者也則漢
人之議疑若可緩矣昔之人一避螳怒而士氣百倍一
投單醪而衆舉厭足危事之譏固有作其真情者彼所
謂爵賞特外之一助耳况號名乎亦因時之冝比次而
已矣何必秦
　　復圜土議(龍雲/)
先王以君子長者之道待天下而欲人之相與適其當
也初無意於用刑不幸天下之人時有不出乎善人之
途而後刑將不免則先王於是又有不忍之心加焉猶
曰姑教之而勿殺也斯大司冦以圜土聚教罷民之意
歟說者曰圜主規規主仁盖以仁本刑者圜土是已傳
曰唯强而有力者能行禮然則不能行禮者罷民是已
必於罷民言不能行禮則以嘉石之所平者知之故也
彼民之生天地實囿其形則疑若有拘而無肆矣其或
不能强力是自棄也不能由禮是自放也放棄之民唯
收乃可則彼將更自取囿而以拘即拘者也是何時而
輙肆邪雖欲無怵乎圜土不可得矣不力於事散徙弗
常則大司冦於是乎言聚之矣一身之至約而莫知孰
置則大司冦於是乎言寘之矣潰如湍水逸如放豚則
司圜於是乎言收之矣往而不返流而不止則司救於
是乎言歸之矣是圜土之本末也雖然大司冦之所施
盖亦有序焉坐諸嘉石役諸司空聚之圜土如是而已
禮之為物譬火在木因鑚顯照棄也弗取是誰之過歟
石無知物也且以嘉獲名可以人而不如石乎桎梏之
所取是在我也使能知此則先王尚焉取而坐之乎坐
之而猶以為不足於是又繼之以司空之役矣夫生以
勞矣又况以故取勞哉不為賢已辱矣徒以不能禮而
重取辱孰若以禮自克使能知此則先王尚焉取而役
之乎役之而猶以為不足於是又繼之以圜土之聚教
矣先王之於民惡夫置之而不恕然又惡夫恕之而不
置也不教而誅仁則吾不知也教之不從而不誅義則
吾不知也圜土之法施職不如耻之明刑改而反于國
中猶三年不齒與夫不能改而出圜土者殺是殆所謂
仁矣而卒不害其為義歟仁逺乎哉義在其中矣義逺
乎哉禮名其中矣雖然請因卒其緒說焉嘗以謂禮刑
相為表裏者也禮之所去是刑之所取彼其拘之乃終
將愛之也其教之也幡然改而知禮則良知良能不鑠
於形盤體肆之偽而放僻邪侈之習斯逺矣其教之也
幡然改而行禮則力不敢身自愛情不敢家自戾向也
愚者之所病不肖者之所拘今也可得而撙節矣夫如
是則勇鬬好犯之氣弭而和樂豈弟之風移一旦擇吉
地而投足一旦有涯而尊生彼挂身刑禍之肆而為世
大戮者尚誰乎此先王之時所以有頼於圜上為不少
而卒之以刑措不用歟故曰禮禁將然之前法施已然
之後豈虚言哉末世尅核太至仁不下逮其所以俟民
者略方復一切羅取瑕釁僅如析毫洗垢而麗人之辟
往往傍及於遷就不辜至號其獄為虎穴則慘亦甚矣
語曰畫地為牢義不入亦所居之勢然也然其圜土之
法其可復於今乎曰道徳弗明教化弗行悍民之幸愿
民之不幸雖煩為刑禁猶不足以督不勝之奸宄况圜
土乎脫以謂必復圜土然後慊則今之犯流而加役與
夫命城曰牢者去圜土盖亦無幾矣尚焉取而復之乎
唯上之人講修所以憫怜元元之道謹防範明分守相
與趨嘉㑹之適而一切接以粲然之至文則禮俗成刑
斯省矣何必一二而追先王之迹哉是以孝文太宗之
治而㫁獄數百幾致刑措則况休明之盛際乎
　
　
　
　
　
　
　
　
　
　
　
　
　
　
　
　古文集成巻七十四
欽定四庫全書
　古文集成巻七十五　　　宋　王霆震　編
　　前癸集六
　　　問對
　　對楚王問(依斆齋批㸃/)　(増五臣註解/)　(宋玉/)
　　　斆齋批(此篇設辭先論曲彌高而和彌寡後以/鳳凰鯤魚自喻其行能而王不能用也)
楚襄王問於宋玉曰先生其有遺行與何士民衆庶不
譽之甚也宋玉對曰唯然有之願大王寛其罪使得畢
其辭客有歌於郢中者其始曰下里巴人國中屬而和
者數千人其為陽阿薤露國中屬而和者數百人其為
陽春白雪國中屬而和者不過數十人(選本有而/已二字)引商
刻羽雜以流徵國中屬而和者不過數人而已(選本无/此二字)
(○翰曰下里巴人下曲名/也陽春白雪髙曲名也)是以其曲彌高其和彌寡故
鳥有鳳而魚有鯤(自/喻)鳳皇上擊九千里絶雲霓負蒼天
(選有足亂/浮雲四字)翺翔乎杳冥之上夫蕃籬之鷃豈能與之料
天地之髙哉(銑曰蕃籬蒿草之屬鷃小鳥也言棲於蕃/籬之上豈能料計天地之髙逺哉玉自喻)
(髙才人安能知之/乃肯輙自為聲譽)鯤魚朝發崐崘之墟暴(露/也)鬐於碣石
暮宿於孟諸夫尺澤之鯢豈能與之量江海之大哉(翰/曰)
(孟諸大澤名尺澤/小水也鯢小魚名)故非獨鳥有鳳而魚有鯤也士亦有
之(翰曰言亦有大/才不可識知者)夫聖人瑰意琦行超然獨處夫世俗
之民又安知臣之所為哉
　　對禹問(昌黎/)
　　　斆齋云(此篇論禹以傳/子為慮後世)
或問曰(設/辭)堯舜傳諸賢禹傳諸子信乎曰然然則禹之
賢不及於堯與舜也歟曰不然堯舜之傳賢也欲天下
之得其所也禹之傳子也憂天下争之之亂也堯舜之
利(一作/慮)民也大禹之慮民也深曰然則堯舜何以不憂
後世曰舜如堯堯傳之禹如舜舜傳之得其人而傳之
堯舜也無其人而不傳慮其患而不得如己者(一云慮/其患而)
(不傳/者)禹也舜不能以傳禹堯為不知人禹不能以傳子
舜為不知人堯以傳舜為憂後世禹以傳子為慮後世
曰禹之慮民也則深矣傳之子而當不淑則奈何曰時
益以難理傳之人則争未前定也傳之子則不争前定
也前定雖不當賢猶可以守法不前定而不過賢則争
且亂天之生大聖也不數其生大惡也亦不數傳諸人
得大聖然後人莫敢争傳諸子得大惡然後人受其亂
(一作/禍)禹之後四百年然後得桀亦四百年然後得湯與
伊尹湯與伊尹不可待而傳也與其傳不得聖人而争
且亂孰若傳之子雖不得賢猶可守法曰孟子之所謂
天與賢則與賢天與子則與子者何也曰孟子之心以
為聖人不苟私於其子以害天下求其說而不得從而
為之辭
　　晉問(八首/)　(柳子厚/)
　　　迂齋批(晉國之美多矣自山河而兵自兵而馬/曰木曰魚曰鹽一節細如一節至於晉)
　　　(文公之霸業盛矣然以道觀之亦何足貴却有/一項最可貴者曰堯之遺風也至此則前面所)
　　　(舉可以盡廢此是善占地步一着最髙者特地/留在後面說譬如賈人之善售物者必不肯先)
　　　(將好底/出來)
吳子問於栁先生曰(吳子吳武陵先/生子厚自謂)先生晉人也晉之
故宜知之(故字下一本有封/字者因下文而誤)曰然然則吾願聞之可乎
曰可晉之故封太行掎之(掎舉綺切/偏引也)首陽起之黄河迤
之(潘云迤演爾切邪/行也字亦作迆)大陸靡之(大陸澤名/靡曼也)或巍而髙或
呀而淵(呀虚加反/張口也)景霍汾澮以經其壖(晉語注景大也/霍山在河東汾)
(澮水名潘云汾符分切澮古/外切壖而宣切在河邊地)若化若遷鈎纓蟬聮然後
融為平川而侯(晉/)之都居大夫(韓趙/魏)之邑建焉其高壯
(山/)則騰突撑拒(撑抽庚切○/拄也拒捍也)聱岈欎怒(聱五交切語不/入岈許加切山)
(深皃與谺同/谷中大空)若熊羆之包口虎豹之嘷(音/豪)終古而不去攫
秦搏齊(攫厥/縛切)當者失據燕狄惴怯若卵就壓振振業業
覷闗蹀户愓若僕妾其按衍則平盈旋緣紆徐夷延若
飛䳒(鳶同余/專切)之翔舞洄水之容與以稼則碩以植則茂
以牧則蕃以畜則庶而人用是富而邦以之阜其河則
濬源(河/)崑崙入于天淵出乎無門行乎無垠自匈奴而
南以介西鄙衝奔太華(山在晉/之西)運肘東指混潰后土濆
濁麋沸(濆音汾又/房吻切)黿鼉詭恠于于汨汨騰倒䭿(音/佚)越委
泊涯涘呀呷欱(呼合/切)納摧雜失墜其所盪激則連山參
差廣野瓌裂轟雷怒風撼(戸敢/切)􁊣(諸韵无/本作領)于􁖇(音/戞)漰石
之所轉躍大木之所擢拔漰(披朋/切)泙(白明/切)洞踏者彌數
千里若萬夫之斬伐而其舳艫之所負橦(傳江/切)檣之所
御鱗川林壑隳雲遁雨瞬目而下者榛榛沄沄百舎一
赴若是何如吳子曰先生之言豐厚險固誠晉之美矣
然晉人之言表裏山河者備敗而已(左僖二十八年/子犯曰云云)非
以榮觀顯大也呉起所謂在徳不在險皆晉人之藉也
(史吳/起傳)願聞其他
先生曰大鹵(音魯太原/晉陽縣)之金棠谿(屬蔡/州)之工火化水淬
器備以充為棘(即㦸/宇)為矛為鎩(音殺/長矛)為鉤為鏑(音/的)為鍭
(侯候二/音矢名)出太白徴蓐收召招揺伏蚩尤肅肅褷褷(山宜/切一)
(作/祁)合衆靈而成之博者狹者曲者直者歧者勁者長者
短者攅之如星奮之如霆運之如縈浩浩奕奕淋淋滌
滌熒熒的的若雪山冰谷之積觀者膽掉目出寒液當
空發耀英精互繞晃蕩洞射天氣盡白日規為小(語極/工)
鑠雲破霄跕(音牒用字工/見馬援傳)墜飛鳥弓人之弓函人之甲
膠角百選犀兕七屬(音注見/考工記)乃使跟超掖夾(音/挾)之倫服
而持之南瞰諸華北讋羣夷技擊節制(荀子齊之技擊/威文之節制)
聞於天下是為善師延目而望之固以拳拘喘汗免胄
肉袒進不敢降退不敢竄若是何如吳子曰夫兵之用
由徳則吉由暴則凶是又不可美觀也先軫曰師直為
壯曲為老(左宣二/十二年)况徒以堅甲利刃之為上哉
先生曰晉國多馬屈焉是産(馬○左傳所謂屈/産之乘○僖二年)土寒氣
勁崖坼谷裂草木短縮鳥獸墜匿而馬蕃焉師師兟兟
(音詵/進也)溶溶紜紜轠轠(音/雷)轔轔或赤或黄或𤣥或蒼或淳
或駹(莫江/切)黭然而隂炳然而陽若旌旃旂幟之煌煌乍
進乍止乍伏乍起乍奔乍躓(音/致)若江漢之水疾風驅濤
擊山盪壑雲沸而不止羣飲源槁(工/)廻食野赭浴川蹙
浪噴震播灑(音/洒)潰潰焉若海神駕雪而來下觀其四散
惝(齒兩切/本作敞)怳(許往/切)開合萬狀喜者鵲厲怒者人搏决然
坌躍千里相角風騣霧鬛斸(音/燭)山抉壑耳揺層雲腹捎
衆木寂寥逺遊不夕而復攫地跳梁堅骨蘭筋交頸互
齧鬭目相馴聚溲更嘘昂首張齗其小者則連牽繳繞
仰乳俯齕(下没/切)蟻雜螽集啾啾潗潗(七立切上林賦潗/湁鼎沸注謂水激)
(也/)旅走叢立其材之可者收斂攻教掉手飛縻指毛命
物百步就覊牽以荀息(谷梁僖二年荀/息牽馬操璧)御以王良(孟滕/文下)
(趙簡子使王/良與嬖奚乗)超以范鞅(左哀二/十三年)軒以欒鍼(左成十六年/晉楚遇于鄢)
(陵步毅御晉厲公欒鍼為右欒范以其族夾公行/陷於綽鍼乃掀公以出云云○逐一看它用字)以佃
以戎獸獲敵摧若是何如吳子曰恃險與馬者(左昭/四年)子
不聞乎故曰冀之北土馬之所生是不一姓請置此而
新其說
先生曰晉之北山有異材(木/)梓匠工師之為宫室求大
木者天下皆歸焉仲冬既至寒氣凝成外凋内貞瀋(昌/枕)
(切汁/也)液不行乃堅乃良萬工舉斧以入必求諸岩崖之
欹傾磵壑之紆縈凌㠝(徂丸/切)岏(吾官/切)之杪顛漱泉涯之
淦(古南/切)瀯(音/營)根絞恠石不土而植千尋百圍與石同色
羅列而伐者頭抗河漢刃披虹霓聲振連巒柹(音胏古/廢切木)
(札/也)填層谿丁丁(中莖/切)登登硠硠(吕唐/切)稜稜若兵車之乗
凌其響之所應則潰潰漰漰洶洶薨薨若騫若崩若螭
龍之鬭風霆相騰其殊而下者札􁖇捎殺摧崪(昨没昨/律二切)
坱(於浪倚黨/二切塵也)圠(音/軋)霞披電裂又似共工觸不周而天柱
折(史三皇紀伏羲末年諸侯有共工氏任智刑以强/霸與祝融戰不勝而怒頭觸不周山崩天柱折)鵾
鸛鶖鶬(昆灌/秋倉)號鳴飛翔貙(勑俱/切)豻(音/岸)虎兕奔觸讋慄伏
無所入遯無所脫然後斷度收羅捎危顛芟繁柯乘水
潦之波以入于河而流焉盪突硉(郎兀切硉/兀危石也)兀轉騰冐
没類秦神驅石以梁大海抵曲鱗蹙匯(音/㑹)流雷解前者
汨越後者迫隘乃下夫龍門之懸水摺拉頹踏捽(昨没/切)
首軒尾澒(胡動/切)入重淵不知其幾百里也濤波之旋滔
山觸天既停既平彌望悠焉良乆乃始昂屹涌溢挺拔
而出林立峯崪穿雲蔽日渙然自撓復就行列渾渾而
去以至其所唯良工之指顧叢臺(趙武靈王起叢臺/見選東都賦注)阿
房(始皇/紀)長樂未央建章(並漢/宫名)昭陽(殿名見選/西都賦注)之隆麗詭
特皆是之自出若是何如呉子曰吾聞君子患無徳不
患無土患無土不患無人患無人不患無宫室患無宫
室不患材之不已有先生之所陳四累之下也且褫(音/斯)
(福/也)初既成諸侯叛之(左昭十/三年)
先生曰河魚之大(魚/)上迎濤波羅壅津涯千里雷馳重
馬輕車遂以君命矢而縱觀焉(矢用左傳中字縱/觀用西漢書字)大罟
斷流脩網亘山罩(都教切四/物皆魚罟)罶(力九/切)罣(張衡西京賦設/罣䍡注云魚網)
(也音獨鹿唐韵古賣切义胡卦切皆不說/是魚網今上文四物皆是魚網當音獨鹿)䍡(音/鹿)織衽其
間巨舟軒昂仡仡逥環水師更呼聲裂商顔於是鼔譟
沓集而從之扼龍吭(户郎/切)㧞鯨鰭(音/耆)戮白黿逐毒螭叱
馮夷立水湄搜攪流離掬縮推移梁㑹網蹙騰天彌圍
掉踔擁踴以登夫歴山之垂如川之歸如山之崔(字亦/作摧)
如雲之披其有乘化㑹神振㧞漣淪摛竒文出恠鱗騰
飛濤而上逸生電雷於龍門者猶仰綸飛繳(音/灼)頓踏而
取之莫不脫角裂翼呀(虚牙/切)嚇(音/赫)匍匐復就臠切莫保
龍籍甘糅(女救/切)五味布列雕爼風雲失勢沮散逺去若
夫魦鯔(音/緇)鮪鯉鰋鱧(音/禮)魴鱮(音叙/上聲)之𤨏屑蔑裂者夫固
不足悉數漏脫紘目養之水府而三河之人則已填溢
饜飫腥膏舄鹵聞膾炙之美則掩鼻蹙頞賤甚糞土而
莫顧者也若是何如吳子曰一時之觀不足以夸後世
口舌之味不足以利百姓姑欲聞其上者
先生曰猗氏之鹽晉寳之大也(左成六/年云云)人之賴之與榖
同化若神造非人力之功也但至其所則見溝塍畦畹
之交錯輪囷若稼若圃敞兮勻勻渙兮鱗鱗邐瀰(音/彌)紛
屬不知其垠俄然决源釃(山宜/切)流交灌互澍(注樹/二音)若枝
若股委屈延布脉冩膏浸潗(即入/切)濕滑汨彌高掩庳漫
(平/聲)壠冐塊決決没没逺近混㑹抵值堤防瀴(伊盈/切)瀛霈
濊(水/聲)偃然成淵漭(音/莽)然成川觀之者徒見浩浩之水而
莫知其以及神液隂漉甘鹵密起孕靈富媪不愛其美
無聲無形熛結迅詭囬眸一瞬積雪百里(語/到)皛皛(胡了/切)
羃羃(音/密)奮僨離析鍜圭槌璧眩轉的皪乍似隕星及地
明㓕相射氷裂雹碎巃(洛孔/切)嵸(子孔切見/上林賦)増益大者印
纍小者珠剖(形容/工)涌者如坻坳者如缶日晶(音/精)熠煜螢
駭電走亘步盈車方尺數斗於是裒歛合集舉而堆之
皓皓乎懸圃之巍巍皦乎溔(戈沼/切)乎狂山太白之淋灕
駭化變之神竒卒不可推也然後驢(音/閭)驘(盧戈/切)牛馬之
運西出秦隴南過楚鄧北極燕代東逾周宋家獲作鹹
之利人被六氣之用和鈞兵食以征以貢其賚天下也
與海分功可謂有濟矣若是何如吳子曰魏絳之言曰
近寳則公室乃貧(左成/六年)豈謂是邪雖然此可以利民矣
而未為民利也先生曰願聞民利吳子曰安其常而得
所欲服其教而便於已百貨通行而不知所自來老幼
親戚相保而無徳之者不苦兵刑不疾賦力所謂民利
民自利者是也
先生曰文公之霸也(霸/)援秦破楚囊括齊宋曹衛解裂
魯鄭震恐(左僖二十七/年二十八年)定周于温奉冊受錫(僖二十五/年二十八)
(年/)夾輔糾逖以為侯伯齊(側皆/切)盟踐土(見上/注)低昂玉帛
天子恃焉以有諸侯諸侯恃焉以有其國百姓恃焉以
有其妻子而食其力叛者力取附者仁撫推徳義立信
讓示必行明所嚮逹禁止一好尚春秋之事公侯大夫
䇿文馬馳軒車出入環連貫于國都則有五筵之堂九
儿之室大小定位左右有秩禽牢餼饋交錯文質饗有
嘉樂宴有庭實登降好賦犧(素何/切)象(皆尊/名)畢出犒勞贈
賄率禮無失六卿理兵(左僖二/十七年)大戎小戎鍾鼓丁寜以
討不恭車埓(音/劣)萬乗卒半天下鼓之則震斾之則畏其
號令之動若水之源若輪之旋莫不如志當此之時咸
能驩娛以奉其上故其民至于今好義而任力此以民
力自固假仁義而用天下其遺風尚有存者若是可以
為民利也乎吳子曰近之矣然猶未也彼霸者之為心
也引大利以自嚮而摟他人之力以自為固而民乃後
焉非不知而化不令而一異乎吾嚮之陳者故曰近之
矣猶未也
先生曰三河古帝王之更都焉(史年表晉/阻三河)而平陽堯之
所理也(通厯堯/都平陽)有茅茨采椽土型之度故其人至于今
儉嗇有温恭克讓之徳故其人至于今善讓有師錫僉
曰疇咨之道故其人至于今好謀而深有百獸率舞鳳
皇來儀於變時雍之美故其人至于今和而不怒有昌
言儆戒之訓故其人至于今憂思而畏禍有無為不言
垂衣裳之化故其人至于今恬以愉此堯之遺風也願
以聞於子何如呉子離席而立拱而言曰(尊堯之至/故如此)美
矣善矣其蔑有加矣此固吾之所欲聞也夫儉則人用
足而不淫讓則遵分而進善其道不鬬謀則通於逺而
周於事和則仁之質戒則義之實恬以愉則安而乆於
其道也至乎哉今主上方致太平動以堯為准先生之
言道之奥者若果有貢於上則吾知其易易焉也舉晉
國之風以一諸天下如斯而已矣敬再拜受賜
　　齊司冦對(程晏/)
齊境多冦司冦不理景公召司冦讓之反諍公曰請理
君朝廷之冦也公曰君廢其職反責我欲亂其責也曰
不然君不聞鼷䑕之牙乎食人與百類雖囓盡而不痛
俗謂之甘口䑕也魯國之牛聞食其角矣請以是諷焉
牛之寢齕有蚊蚋撓其膚毛必知鼓耳揺尾以揮之及
鼷䑕食之即不知痛也䑕之一牙豈不甚於蚊蚋千噆
乎以其口甘雖貫心徹骨而不知也况其角乎公誠職
臣以司冦請司朝廷之冦然後司封疆之冦也朝廷之
冦其鼷䑕乎食君之角矣又將貫骨與心也是患大而
君不知也封疆之冦蚊蚋乎但撓君之膚毛耳君將鼔
耳揺尾以揮之是患小而不知大也臣所以急其大而
不知慢其小而得知也景公不喻竟坐司冦以不事晏
子曰司冦死田氏為鼷䑕於齊矣
　　寒泉子對秦惠王(陸龜䝉/)
寒泉子(秦之/處士)見秦惠王曰客有自趙來以約從連横事
說大王者為誰惠王曰東周人蘇秦也寒泉子曰事十
上王弗聴有之乎曰然其道如何王耶霸耶曰黜其霸
以隮王乎曰然則何上書之煩而用之踈乎惠王曰醯
雞不能混雷霆嬰兒不能抗烏獲者嚮與力懸絶故也
蘇子誠辯矣安能以三寸舌謀山東諸侯使西面朝秦
者乎寡人非不知不破一領甲不折一隻矢之為利也
顧其猶捕風耳諸侯不可一非一朝也齊桓晉文之伯
也始若膠附終若冰坼豈連雞不能俱上於棲而已哉
寡人塞耳義弗聞寒泉子曰不然夫齊荆三晉之人病
於兵乆矣方城之金十九為兵一為鏄銚董澤之蒲十
九為幹一為箕其父子兄弟之血前後濺野草齊魂為
燕氛趙骨化魏土悽痛之聲入金石出絃匏聞之者悄
慼酸骨泣不自禁一旦有人謂曰朝與秦連衡暮得怗
怗安卧秦亦猒戰雖鼔牙頰未能吞諸侯秦休而彊吾
亦勇而奮矣設有辯口安能反覆乎大王不用秦詔一
武士斷其頸無令車輪輾闗下土使東諸侯聞其言從
散衡敗東向以背秦王出則奪氣入則包羞及其殆也
披土地以奉讎國獨不念秦仲之業艱難寒泉子耕於
鄙趙即封蘇季子為武安君六國果奉教秦閉闗十五
年
　
　古文集成巻七十五
欽定四庫全書
　古文集成巻七十六　　　宋　王霆震　編
　　前癸集七
　　　問對
　　設漁者對智伯(栁子厚/)
　　　史世家(智宣子以瑶為後智果諌弗聴智果别/族於太史為輔氏瑶立是為智襄子智)
　　　(伯為政請地於韓康子康子使使者致万家之/邑又求地於魏桓子桓子復與之万家之邑智)
　　　(伯又求蔡狼臯之地於趙襄子襄子弗與智伯/怒帥韓魏之甲以攻趙氏襄子乃走晉陽三家)
　　　(以國人圍而灌之城不浸者三版沈竈産鼃民/無叛意智伯行水曰吾乃今知水可以亡人國)
　　　(也桓子肘康子康子履桓子之跗以汾水可以/灌安邑絳水可以灌平陽也趙襄子使張孟談)
　　　(潜出見二子曰臣聞唇亡齒寒今智伯帥韓魏/而攻趙趙亡則韓魏為之次矣二子乃隂與張)
　　　(孟談約而决水灌智伯軍智伯軍救水而亂韓/魏翼而擊之大敗智伯之衆遂殺智伯盡㓕智)
　　　(氏之/族)　　　斆齋批註
智氏既㓕范中行志益大(一篇/主意)合韓魏圍趙水晉陽智
伯瑶乘舟以臨趙且又往來觀水之所自務速取焉羣
漁者有一人坐漁智伯恠之問焉(又/意)曰若漁幾何曰(漁/者)
(荅/)臣始漁於河中今漁於海今主大兹水臣是以來曰
(又/問)若之漁何如曰(漁者/又荅)臣幼而好漁始臣之漁於河有
魦(沙/)鱮(似吕/切)鱣(氊/)鰋(於幰/切)者不能自食以好臣之餌日
收者百焉臣以為小去之龍門之下伺大鮪焉夫鮪之
來也從魴鯉數萬垂涎流沫後者得食焉然其飢也亦
返呑其後愈肆其力逆流而上慕為螭龍及夫抵大石
亂飛濤折鰭(音耆禮記羞魚/儒者夏石鰭)禿翼顛倒頓踣(音/匐)順流而
下宛委冐懵(牟孔/切)環抵溆而不能出嚮之從魚之大者
幸而啄食之臣亦徒手得焉猶以為小聞古之漁有任
公子者其得益大於是去而之海上北浮於碣(音/竭)石(山/名)
求大鯨焉臣之具未及施見大鯨驅羣鮫逐肥魚於渤
澥之尾震動大海簸掉巨島一啜而食若舟者數十勇
而未已貪而不能止北蹙於碣石槁焉嚮之以為食者
反相與食之臣亦徒手得焉猶以為小聞古之漁有太
公者其得益大釣而得文王於是舍而來智伯曰(以文/王自)
(比/)今若遇我也如何漁者曰嚮者臣已言其端矣始晉
之侈家若欒氏祁氏郤氏羊舌氏以十數不能自保以
貪晉國之利而不見其害主之家與五卿甞裂而食之
矣是無異魦鱮鱣鰋也腦流骨腐於主之故鼎可以懲
矣然而猶不肯寤又有大者焉若范氏中行氏貪人之
土田侵人之勢力慕為諸侯而不見其害主與三卿又
裂而食之矣脫其鱗鱠其肉刳其腸斷其首而棄之鯤
鮞(音/而)遺𦙍莫不備爼豆是無異夫大鮪也可以懲矣然
而猶不肯寤又有大者焉吞范中行以益其肥猶以為
不足力愈大而求食愈無饜驅韓魏以為羣鮫以逐趙之
肥魚而不見其害貪肥之勢將不止於趙臣見韓魏懼
其將及也亦幸主之蹙於晉陽其目動矣而主乃慠(魚/到)
(切/)然以為咸在几爼之上方磨其舌抑臣有恐焉今輔
果舍族而退不肯同禍(注見/前)叚規深怨而造是謀主之
不寤臣恐主為大鯨首解於邯鄲(地/名)鬛摧於安邑胷披
於上黨尾斷於中山之外而腸流於大陸為鱻(鮮/同)薧(音/槁)
(二字出/周禮)以充三家子孫之腹臣所以大懼不然主之勇
力彊大於文王何有智伯不恱然終以不寤於是韓魏
與趙合㓕智氏其地三分(春秋之世晉自范氏中行氏/智氏魏氏趙氏韓氏之卿各)
(有采邑為晉卿春秋之末晉公室弱六卿强更相攻伐/貞定王十二年智氏趙氏韓氏共伐范氏中行氏㓕之)
(而分其地十六年智氏驕侈韓/趙魏又共㓕智氏而分其地)
　　假陸賈對(胡五峯/)
　　　迂齋批(議論正大規摹開闊不可獨以文字觀/而抑揚起伏假設高帝陸賈問對之辭)
　　　(尤可/玩味)　全篇依迂齋批
陸賈為漢高帝太中大夫時前說稱引詩書帝罵之曰
乃公居馬上得之安事詩書賈再拜對曰臣竊以為陛
下馬上之功不如項王也上曰何謂不如對曰天下初
發難時秦軍常乘勝逐北項王獨破秦軍虜王離懾服
諸侯將降章邯及欣翳西攻破函谷東繫死田榮蹙漢
軍於榖泗困陛下於滎陽成臯七十餘戰未嘗敗北(揚/)
陛下失太公於彭城(抑/)亡衆於滎陽跳身於玉門中伏
弩於廣武勇不振於鴻溝既及羽於固陵必待信越而
後敢戰此臣所謂不如也上曰是則然矣而我得天下
項王失天下者何也賈對曰項王失信(抑/)弑君意忌聴
讒行姑息樂殺人殖貨利犯聖王之法此其所以失天
下也陛下本以寛大長者受懐王入闗之命為天下除
殘賊所過亡鹵掠赦秦降王子嬰財物無所取婦女無
所幸約法三章父老唯恐陛下不為秦王(揚/)此三代得
天下之仁也項王負約王陛下於蜀漢陛下忍而就國
用蕭何為丞相養其民以致賢人收用巴蜀還定三秦
項羽賊殺義帝陛下舉軍縞素告諸侯而伐之此三代
取天下之義也不齷齪自用多大畧得英雄心師張良
任陳平將韓信此堯舜禹湯文武知人之明也以野戰
略地之功譬狗以文墨議論之功為人此堯舜禹湯文
武尚徳不尚戰之心也鎮撫百姓下令軍士不幸死者
吏為衣衾棺斂轉送其家此堯舜禹湯文武哀鰥寡恤
孤獨之政也此五者陛下所以得天下成大漢磐石之
基非歟馬上一時之功乃河漢之波瀾起伏耳上忻然
而笑曰(設為/之辭)生言起吾意殊非腐儒之論吾欲治天下
法先聖何若而可賈再拜對曰陛下及此言天下之福
也天下法制自周幽厲掃蕩幾盡平莊之後浸微浸滅
五霸假托仁義以自封其志不在於斯民至于七雄益
以戰争强大為務秦據形勝以利誘民鬬取一時之勝
而不知其勝為僥倖也遂安而行之居十有三嵗天下
争起而亡之矣願陛下退叔孫通聘魯二生(亦設為陸/賈之辭)
使與張良四皓及如臣者共論所以承三代之宜定一
代之典以幸天于以詔子孫以傳萬世上曰善然吾老
矣不能用也明年丙午夏四月甲辰帝崩於長樂宫寥
寥千餘嵗未有能明漢家承三代之宜者也又可論承
漢家之宜乎大宋癸酉嵗有士嘆曰嗚呼天乎使陸生
有是對而漢祖用其言則必六宫有制適庶有辨教養
子弟有法后夫人嬪媍各得其所矣又安有戚夫人為
人彘張美人以恨死趙王如意以酖死淮陽王友以餓
死梁王恢以殺死燕王建絶嗣山朝武彊不疑幾於亂
姓之事哉又安有審食其入於死誅不赦之辠而吕氏
至於族㓕後世世有外戚之禍哉則必制國有法荆王
賈楚王交代王喜齊王肥不封數十縣而伏羲神農黄
帝堯舜禹湯文武及臯陶伊傅周吕之裔得血食矣則
必體貌大臣韓信彭越之夷三族可悔蕭相國不繫獄
黥布陳豨盧綰韓王信不背叛矣則必不襲秦故尊君
抑臣而朝廷之上制禮以道謙尊而光乾剛不亢臣道
上行致天地於交泰而大臣可以託天下委六尺之孤
矣則必封建諸侯藩垣屏翰根深蔕固難於崩陷可以
正中國四夷之分不至畏匈奴與之和親而首足倒置
矣則必復井田之制不致後世三十稅一近於貊道冨
者田連阡陌僣擬諸侯而貧民寃苦失職矣則必用靈
制五刑使好生之徳洽於黎民不下三大赦以啓後世
惠姦宄賊良民之原矣則必侍御僕從罔匪正人有疾
病不枕宦者卧臨棄天下公卿大夫受顧命婦寺不得
與而大正其終矣則必兼用仲尼立嫡與賢之法嗣天
子繼離之明行乾之健不受制於母后遂飲為淫樂不
聴政矣鳴呼天道往而必返三代之盛其有終不復者
乎(所以望/後世也)
　　惰農者對(孫定齋/)
孫子學於天竺之山北登乎廪丘之上見一惰農焉驅
羸牛曵朽索操不時之耒而耕乎烈日之中炎風薄其
肌暑色燋其面人畜之汗交流而疲薾之聲不已孫子
不知其惰也過而撫之曰叟何勤邪叟何勤邪人皆畏
暑而叟獨若是其力邪往而視其田則宿土之若焦而
蓬蒿之高三尺顧而循其牛則脊脅出乎外而蹄角之
纍然者僅存細而察其鋤耰之具則外黄而朽中菌衣
之集乎其上者若魚鱗焉仍之而未去也孫子矍然而
驚曰此豈惰農者耶已而視其四隣之田則蒔者已蕃
耘者已抽决水而注之滿塍環而綠者皆是而叟之田
塊然其宿莽者猶在也孫子曰嘻信矣其果惰農者矣
向吾見其力也不知其惰也見其耕也不知其晚也良
農之田啓蟄也而耕鳴蜩也而耨授衣也而穫入暑而
操其耒其名曰不時今雖勤且勞其後穫也必粗惜哉
其初之惰也惰農者蹙然不悦曰吾豈樂為是惰者耶
吾之家業農者十世矣吾見其鹵莽而耕㓕裂而耘其
報也皆從其初若是者吾亦笑之矣今吾豈不自知耶
顧吾之家十口而九其弱也吾以一夫之耕而仰哺焉
者衆吾朝夕奔走焉猶懼口腹之不繼也方嵗之春田
事既作食之艱也滋甚吾旦而起操耒而去之門則牽
衣索飯者留而不我决也吾割而去之則一日之炊不
贍而又吏之理我者役焉豪民之貸我者役焉僦我以
居傭我以田凡有私乎我者盡役焉吾以一人之身而
百役之是奉將耕也而奪之耕將動也而抽其力夫是
以田之遲而種之晚也子又焉可尤吾之惰子欲哀吾
之惰乎胡不告乎涖事者寛我征節我力而勤我恤焉
則吾之惰也有瘳矣今不哀其窮而曰惟我是惰且子
過矣子知農之惰亦知所以自惰者乎十嵗而讀書十
五而能文二十而擢高科登膴仕高車大馬徜徉乎四
方人皆曰士之力學者如是吾亦曰耕之勤而穫之早
也今吾視子則不然子之才自視以為翹翹而挾古以
為高斥今以為庸則子之田非不腴家貧而富於書羅
六藝之羞列百家之饌曵輪蹄而充棟宇則子之耕具
非不富問津乎師友之源染指乎聖賢之鼎渇而盈飢
而豐隨所取焉必具則子之灌溉非不足三者備矣而
耕之不及其時斂之不見其効方其少也猶不如人今
壯且立矣吾視子之隣皆耕且穫矣而子獨塊然室於
深山事童子之吟哦習癡兒之句讀木石之與曹猿鳥
之與朋旦暮營營而蒼蠅同乎聲則子之耒耜毋乃晚
而不時乎操不時之耒而耕於宿土之喧囂吾懼炎風
烈日之傷子也子不謂子為惰士而反以我為惰農亦
將有說乎孫子赧然失容困乎其辭而未有以對也惰
農者笑曰嘻戯之矣子之惰不至是也而取才者惰焉
夫是以棄子吾聞屈於人者伸於天吾力寡而病於耕
人不我恤也而天或助焉故嵗之收也常獲螟蝗雀䑕
之害無我及焉而隣之先種者或罹其患是天閔其窮
而相我也焉知子之惰不有閔其窮而相之者乎且吾
與子皆惰也而皆其小者焉猶不足以病子吾視世之
惰復有大於此者食人之禄尸人之位飽食而遨遊荒
其職而不思其憂名之曰為惰之尤而吾切以為羞故
郡也而媮邑也而慵文吏之惰也其政荒武吏之惰也
其兵弛其位愈尊而其惰愈大以至佐天子調隂陽擎
槃水之重而措之閫外者天下名之曰將相而其為惰
也實多機有可乘而不乗隙有可投而不投慮患之遲
見利之晚驚脫兔於處女而悠悠以敗事者相繼也其
為害不既多乎且夫吾與子之惰也惰於身彼之惰也
惰於國惰於民較之吾與子則為瘳矣由是言之世之
惰者庸有既乎於是釋然而笑悠然而散退而書其説
以寘諸座右而警乎朝夕
　　窮客逹主人問荅(曽撙齋/)
有窮客過逹主人主人為具客不識恠而問其名則堯
之漿舜之泉禹之粮也反而思平時食淡而已孔蘖孟
菜之外未嘗及箸焉今遽享此恐為殃遂固辭主人大
笑以為玉食非近臣莫由得今以所自享者享客意客
食淡乆必饜而思甘乃以不識辭客殆秪有窮分邪客
曰誠如主人言則客有說更髙顧主人悟不悟爾食堯
舜禹之食食於事者也食孔孟之食食於道者也食其
食不道其道客自責而已客不自責它無責之者食其
食不亊其事主人不自責天下獨不責主人邪一時人
不責萬世獨不責主人邪眇然一身而百責集焉當是
時窮客未必不為逹逹主人未必不為窮於其末也而
為之劑量則堯舜禹之甘比孔孟之淡尤為易饜者饜
孔孟盖有不思堯舜禹者矣饜堯舜禹未有不思孔孟
以雪之者也敢以所自享者反享主人主人若未領㑹
者已而悟曰客言然吾當辭事而就道客曰雖然遲矣
不俟撤具而退
　古文集成巻七十六
欽定四庫全書
　古文集成巻七十七　　　宋　王霆震　編
　　前癸集八
　　　設論
　　荅客難(東方朔/)
　　　五臣註(銑曰漢書云東方朔字曼倩平原厭次/人也武帝時舉賢良方正之士待以不)
　　　(次之位朔乃上書/自云其才上偉之)
　　　翰曰(朔上書陳農戰强國之計終不見/用又以位卑故假為客難以荅之)
客難東方朔曰蘇秦張儀一當萬乗之主而身都卿相之
位澤及後世今子大夫(向曰謂/朔也)脩先王之術慕聖人之
義諷誦詩書百家之言不可勝數著於竹帛脣腐齒落
服膺而不可釋好學樂道之無效明白甚矣自以為智
能海内無雙則可謂愽聞辯智矣然悉力盡忠以事聖
帝曠日持乆積數十年官不過侍郎位不過執㦸意者
尚有遺行邪同胞之徒無所容居其故何也東方先生
喟然長息仰而應之曰是故非子之所能備也彼一時
也此一時也豈可同哉夫蘇秦張儀之時周室大壊諸
侯不朝力政争權相擒以兵并為十二國未有雌雄得
士者彊失士者亡故說(去/)得行焉身處尊位珍寳充内
外有倉廪澤及後世子孫長享今則不然聖帝徳流天
下震慴諸侯賔服威振四夷連四海之外以為帶安於
覆盂天下均平合為一家動發舉事猶運之掌賢與不
肖何以異哉遵天之道順地之理物無不得其所故綏
之則安動之則苦尊之則為將卑之則為虜(銑曰虜/謂冦敵)抗
之則在青雲之上抑之則在深淵之下用之則為虎不
用則為䑕雖欲盡節效情安知前後(濟曰言皇徳自行/故不藉盡節效情)
(者也安知前後謂/无所用其才也)方今天地之大士民之衆竭精馳說
並進輻湊者不可勝數悉力慕之困於衣食或失門户
(翰曰言土人盡力以慕天子之徳欲效精誠區/區於下困於衣食或失道路者門户謂道路也)使蘇秦
張儀與僕並生於今之世曽不得掌故安敢望侍郎乎
(向曰掌故/卑吏也)傳曰天下無害雖有聖人無所施才上下
和同雖有賢者無所立功故曰時異事殊雖然安可以
不務脩身乎哉詩曰鼓鐘于宫聲聞于外鶴鳴九臯聲
聞于天(銑曰言人好學脩/身聲譽聞於天下)茍能脩身何患不榮太公體
行仁義七十有二乃設用於文武得信厥說(音稅濟曰/用文武之)
(道以相周室得/信用其說䇿)封於齊七百嵗而不絶此士所以日夜
孳孳脩學敏行而不敢怠也譬若鶺鴒飛且鳴矣(向曰/鶺鴒)
(亦如人脩身/不懈怠也)傳曰天不為人之惡寒而輟其冬地不為
人之惡險而輟其廣君子不以小人之匈匈而易其行
天有常度地有常形君子有常行君子道其常小人計
其功詩云禮義之不愆何恤人之言水至清則無魚人
至察則無徒(翰曰人至明察人所疾畏/故孤立而無徒侣黨援矣)冕而前旒所以
蔽明黈(它口/切)纊充耳所以塞聦明有所不見聦有所不
聞舉大徳赦小過無求備於一人之義也(銑曰不求備/才於人盖取)
(片/善)枉而直之使自得之優而柔之使自求之(濟曰寛容/使自求所)
(宜/也)揆而度之使自索之(翰曰揆度其才性所為使/不相奪倫各自求分也)盖聖
人之教化如此欲其自得之自得之則敏且廣矣今世
之處士塊然無徒廓然獨居上觀許由下觀接輿(良曰/許由)
(接輿並/隠者)計同范蠡忠合子胥天下和平與義相扶寡偶
少徒固其宜也子何疑於予乎若夫燕之用樂毅秦之
任李斯漢用酈食其之下齊說行如流曲從如環所欲
必得功若丘山海内定國家安是遇其時也子又何怪
之耶語曰以管窺天以蠡測海以筳撞鐘豈能通其條
貫考其文理發其音聲者哉(銑曰蠡力和反蚌蛤也筳/小木枝也言以管窺於天)
(以蚌量其海以木枝擊鍾其條貫文理聲音終不/可通矣朔自言荅客之辭不可通發於心意也)猶是
觀之譬由鼱(精/)鼩(劬/)之襲狗孤豚之咋(士白/反)虎至則靡
耳何功之有(良曰鼱鼩䑕也咋齧/靡耳畏服而已矣)今以下愚而非處士
雖欲勿困固不得已(濟曰下愚朔自謙/也處士謂客也)此適足以明其
不知權變而終惑於大道也
　　答賔戯(并序/)　(班固/)
　　　斆齋曰(此篇主意設為問荅以解譏/刺論辨精當學者不可不讀)
　永平中為郎典校秘書専篤志於儒學以著述為業
　或譏以無功又感東方朔揚雄自喻以不遭蘇張范
　蔡之時曽不折之以正道明君子之所守故聊復應
　焉其辭曰
賔戯主人曰(設/辭)盖聞聖人有一定之論烈士有不易之
分亦云名而已矣故太上有立徳其次有立功夫徳不
得後身而特盛功不得背時而獨彰是以聖哲之治棲
棲遑遑孔席不煗墨突不黔(五臣注善曰墨子無黔突/孔子無煖席非以貪禄慕)
(位欲起天下之/利除萬民之害)由此言之取舎者昔人之上務著作者
前列之餘事耳今吾子(設戯/辭)幸遊帝王之世躬帶紱冕
之服浮英華湛道徳矕龍虎之文舊矣(孟康曰矕被也/亡叛切善曰易)
(曰大人虎變其文炳/言文章之盛名也)卒不能攄首尾奮翼鱗振拔洿塗
跨騰風雲使見之者影駭聞之者響震徒樂枕經藉書
紆體衡門上無所蔕下無所根獨攄意乎宇宙之外銳
思於毫芒之内潜神黙記縆以年歳(縆音亘/竟也)然而器不
賈(古/)於當已用不效於一世雖馳辯如濤波摛藻如春
華猶無益於殿最也意者且運朝夕之䇿定合㑹之計
使存有顯號亡有美諡不亦優乎主人逌爾而笑曰(荅/逌)
(讀若/攸)若賔之言所謂見世利之華闇道徳之實守窔奥
之熒燭未仰天庭而覩白日也(應劭曰爾雅云西南隅/謂奥東南隅謂窔善曰)
(窔一弔切/熒小光也)曩者王途蕪穢(援古/事證)周失其馭侯伯方軌戰
國横騖於是七雄虓闞分裂諸夏龍戰虎争遊說之徒
風颮電激(韋昭曰颮音庖/風之聚猥者也)並起而救之其餘焱(必遥/切)飛
景附霅(焱輙/切)煜(弋叔/切)其間者盖不可勝載(銑曰言游說/之人有辭如)
(烈火之飛熖馳逐如影之附形恣/為强盛游於其間者不可勝數)當此之時搦朽摩鈍
鈆刀皆能一斷是故魯連飛一矢而蹶千金(濟曰齊圍/燕燕將保)
(聊城魯仲連乃為書約之係於矢射與燕將燕將得之/泣而自殺又仲連游於趙是時秦伐趙秦聞仲連在趙)
(為謀秦軍為之退五十里趙王以/千金為酬仲連棄而不受蹶棄也)虞卿以顧盼而捐相
印(翰曰秦昭王遺趙王書索魏齊魏齊亡出見趙相虞/卿虞卿度趙王終不可說恐殺魏齊乃解棄相印與)
(魏齊/間行)夫啾發投曲感耳之聲合之律度淫䵷(烏佳/反)而不
可聴者非韶夏之樂也因勢合變遇時之㑹移風易俗
乖迕而不可通者非君子之法也及至從人合之衡(横/)
人散之(良曰從人謂蘇秦合六國以備秦横人/謂張儀佐秦散六國之徒使棄君事秦)亡命漂
說覊旅騁辭(濟曰亡命謂棄君命而外游覊旅謂客游/不得志漂說謂浮詭之言騁辭謂馳辯之)
(説/)商鞅挾三術以鑚孝公(翰曰三術謂帝道王道伯道/商君說秦孝公用此三術孝)
(公用其/伯術)李斯奮時務而要始皇(向曰要致也謂致/始皇為强暴之法)彼皆
躡風塵之㑹履顛沛之勢據徼(古堯/切)乗邪以求一日之
富貴(良曰言據徼倖乘/邪險以求富貴)朝為榮華夕為顦顇福不盈眥
禍溢於世(濟曰眥目匡也不/盈目匡言不乆也)凶人且以自悔况吉士而
是頼乎且功不可以虚成名不可以偽立韓設辨以激
君(服䖍曰韓非/設辨於始皇)吕行詐以賈(古/)國(韋昭曰吕不韋立/子楚以市秦利)說
難既遒其身乃囚(項岱曰韓非作說難之書欲以為天/下法式然為李斯所說囚死於秦)
秦貨其貴厥宗乃墜(善曰秦昭王子子楚質於趙吕不/韋賈邯鄲見曰此竒貨可居乃以)
(五百金買竒物玩好而遊秦獻華陽夫人立子楚為嫡/嗣昭王薨子楚代立為莊襄王以不韋為丞相飲鴆而)
(死/)是以仲尼抗浮雲之志孟軻養浩然之氣彼豈樂為
迂闊哉道不可以貳也方今大漢洒掃羣穢夷險芟荒
廓帝紘恢皇綱基隆於羲農規廣於黄唐其君天下也
炎之如日威之如神涵之如海養之如春是以六合之
内莫不同源共流沐浴𤣥徳禀仰太龢枝附葉著譬猶
草木之植山林鳥魚之毓川澤得氣者蕃滋失時者零
落參天地而施化豈云人事之厚薄哉今吾子處皇代
而論戰國曜所聞而疑所覿欲從堥(毛/)敦(都囬/切)而度高
乎泰山懐氿(軌/)濫而測深乎重淵亦未至也賔曰(又/問)若
夫鞅斯之倫衰周之凶人既聞命矣敢問上古之士處
身行道輔世成名可述於後者黙而已乎主人曰(又/荅)何
為其然也昔者咎繇謨虞箕子訪周言通帝王謀合神
聖殷說夢發於傅巖周望兆動於渭濵齊寗激聲於康
衢(銑曰寗戚見齊桓公過於/路乃為高歌公聞而用之)漢良受書於邳垠(張良游/下邳圯)
(上見一老父出/一編書良受之)皆竢命而神交匪言詞之所信故能建
必然之冊展無窮之勲也近者陸子(陸/賈)優游新語以興
董生(仲/舒)下帷發藻儒林劉向司籍辯章舊聞揚雄覃思
法言太𤣥皆及時君之門闈究先聖之壼奥婆娑(項岱/曰偃)
(息/也)乎術藝之場休息乎篇籍之囿以全其質而發其文
用納乎聖徳烈炳乎後人斯非亞歟若乃伯夷抗行於
首陽柳惠降志於辱仕顔淵樂於簞瓢孔終篇於西狩
聲盈塞於天淵真吾徒之師表也且吾聞之一隂一陽
天地之方(善曰方/常也)乃文乃質王道之綱有同有異聖哲
之常故曰慎修所志守爾天符(性/也)委命供已味道之腴
神之聽之名其舍諸賔又不知(又/荅)和氏之璧韞於荆石
隋侯之珠藏於蚌蛤乎歴世莫眡不知其將含景曜吐
英精曠千載而流光也應龍潜於潢汙魚黿媟之不覩
其能奮靈徳合風雲超忽荒而躆昊蒼也(史記注/躆音㦸)故夫
泥蟠而天飛者應龍之神也先賤而後貴者和隋之珍
也時暗而乆章者君子之真也若乃牙曠清耳於管絃
離婁眇目於毫介(濟曰伯牙師曠皆善/樂者離婁目明者)逄䝉絶技於弧
矢般輸㩁巧於斧斤良樂軼能於相馭烏獲抗力於千
鈞和鵲發精於鍼石(銑曰和鵲/皆善醫)研桑心計於無垠(研范/蠡之)
(師也桑桑𢎞羊也/以心計為侍中)走亦不任厠拔於彼列故密爾自娛
於斯文(服䖍曰走孟/堅自謂也)
　　解嘲(并序/)　(揚雄/)
　　　斆齋曰(此又是一様文體隂寓譏時之意陽/詠歎之進學解送窮文皆出於此)
　　　　斆齋批註　　　　迂齋批㸃
　哀帝時丁傅董賢用事(漢書定陶丁姬哀帝母也兄/明為大司馬又孝哀傳皇后)
　(哀帝即位封后父晏為孔鄉侯又董賢傳哀帝/立拜為黄門郎寵愛日甚為駙馬都尉侍中)諸附
　離之者起家至二千石(良曰人有附/着其勢者)時雄方草創太
　𤣥有以自守汨如也人有嘲雄以𤣥之尚白(𤣥當黒/而尚白)
　(將無/所用)雄辭之號曰解嘲其辭曰
客嘲揚子雲曰(設/辭)吾聞上世之士(泛/說)人綱人紀不生則
已生必上尊人君下榮父母析人之珪儋(荷/也)人之爵懐
人之符分人之禄紆青拖紫朱丹其轂(漢制公侯紫綬/九卿青綬吏二)
(千石朱/兩轓)今吾子幸得遭明盛之世處不諱之朝與羣賢
同行歴金門上玉堂有日矣(待詔金馬門晉灼曰黄/圖有大玉堂小玉堂)曽
不能畫一竒出一䇿(嘲/辭)上說人主下談公卿目如曜星
舌如電光一從一横論者莫當顧黙而作太𤣥五千文
枝葉扶踈獨談數十餘萬言深者入黄泉髙者出蒼天
大者含元氣細者入無間(言至/微也)然而位不過侍郎(反應/上)
擢纔給事黄門意者𤣥得無尚白乎何為官之拓落也
(問/)揚子笑而應之曰(荅/)客徒朱丹吾轂不知一跌將赤
吾之族也(因朱丹字/生赤字出)往昔(解/)周網解結羣鹿爭逸(喻在/爵位)
(者/)離為十二合為六七四分五剖並為戰國士無常君
國無定臣得士者富失士者貧矯翼厲翮恣意所存故
士或自盛以槖或鑿坏以遁(范雎入秦藏於槖中史/記王稽辭魏去竊載范)
(雎入秦至湖見車騎曰為誰王稽曰穰侯范雎曰此恐/辱我我寜匿車中○魯君聞顔闔賢欲以為相使者往)
(聘因鑿後垣/而亡坏璧也)是故鄒衍以頡頏而取世資(齊人著書所/言多大事故)
(齊人號談天鄒/衍仕齊至卿)孟軻雖連(音/輦)蹇(值屯/難也)猶為萬乘師(滕文/公尊)
(敬孟子/若師)今大漢(反上/文)左東海右渠搜(屬雍州在金/城河間之西)前畨
禺(南越王都/也畨音潘)後椒塗(漁陽之北界迂齋/批應四分五剖)東南一尉(㑹稽/東部)
(都/尉)西北一候(玉門/闗候)徽以紏墨制以鑕鈇(斬腰/之刑)散以禮樂
風以詩書曠以歳月結以倚廬(漢律以為親行三年服/不得選舉結為倚廬以)
(結其/心)天下之士雷動雲合魚鱗雜襲(雖尊大漢其實含/不滿意迂齋批觀)
(下文/可見)咸營于八區家家自以為稷契人人自以為臯陶
戴縰(所氏/切)垂纓而談者皆擬於阿衡五尺童子羞比晏
嬰與夷吾當塗者升青雲失路者委溝渠(發出/主意)旦握權
則為卿相夕失勢則為匹夫譬若江湖之涯渤澥之島
乗雁集不為之多雙鳬飛不為之少(四雁/曰乘)昔三仁去而
殷墟二老歸而周熾子胥死而吳亡種蠡存而越霸五
羖(百里/奚)入而秦喜樂毅出而燕懼范雎以折摺而危穰
侯(摺古/拉字)蔡澤以噤(欺禀/切)吟(疑甚/切)而笑唐舉(蔡澤就唐舉/相舉乃笑之)
(噤吟語而笑皃後/乃代范雎為相)故當其有事也非蕭曹子房平勃樊
霍則不能安(含譏/諷意)當其無事也章句之徒相與坐而守
之亦無所患故世亂則聖哲馳騖而不足世治則庸夫
髙枕而有餘(迂齋批以治世尊漢既不/失體其實含不盡之意)夫上世之士或
解縛而相(左傳齊鮑叔帥師來言曰云云管仲請囚鮑/叔受之及堂阜而脫之歸而以告曰管夷吾)
(治於髙傒使相/可也公從之)或釋褐而傅(傅說被褐帶索庸築傅/岩武丁得之舉為三公)或
倚夷門而笑(侯/嬴)或横江潭而漁(漁/父)或七十說而不遇(孔/子)
或立談而封侯(虞卿說趙孝成/王再見為上卿)或枉千乘於陋巷(吕氏/春秋)
(曰齊桓公/見小臣稷)或擁篲而先驅(鄒/衍)是以士頗得信其舌而奮
其筆窒隙蹈瑕而無所詘也當今縣令不請士郡守不
迎師羣卿不揖客將相不俛眉言竒者見疑行殊者得
辟是以欲談者巻舌而同聲欲步者擬足而投跡嚮使
上世之士處乎今世䇿非甲科行非孝亷舉非方正獨
可抗䟽時道是非高得待詔下觸聞罷又安得青紫且
吾聞之也炎炎者㓕隆隆者絶觀雷觀火為盈為實天
收其聲地藏其熱髙明之家鬼瞰其室攫挐(女居/切)者亡
黙黙者存位極者宗危自守者身全是故知𤣥知黙守
道之極爰清爰静游神之庭惟寂惟寞守徳之宅世異
事變人道不殊彼我易時未知何如今子廼以鴟梟而
笑鳳皇執蝘(烏典/切)蜓(徒典/切)而嘲龜龍不亦病乎(說文在/璧曰蝘)
(蜓在草/曰蜥蝪)子徒笑我𤣥之尚白吾亦笑子之病甚不遇俞
跗與扁鵲也悲夫(俞跗扁鵲/善醫者)客曰(又/問)然則靡𤣥無所成
名乎范蔡以下何必𤣥哉揚子曰(荅/)范雎魏之亡命也
折脇摺骼(音格腰/骨也)免於徽索翕肩蹈背扶服入槖(服蒲/北反)
(入槖見/上文)激卬萬乗之主介涇陽抵穰侯而代之當也(激/卬)
(怒也范雎至秦上書因感怒昭王昭王乃免相國逐涇/陽君於闗外秦昭王母宣太后長弟曰穰侯姓魏名冉)
(昭陽同母弟/曰涇陽君)蔡澤山東之匹夫也顩頥折頞涕唾流沬
西揖强秦之相搤(烏革切/一作扼)其咽而抗其氣拊其背而奪
其位時也(上曲曰顩欺甚切史記蔡澤聞應侯内慙乃/西入秦應侯使人召蔡澤蔡澤入則揖應侯)
(應侯延入坐數日言於秦昭王曰客有從山東來者曰/蔡澤其人辨士昭王與語說之應侯請歸相印遂拜蔡)
(澤為相說文頞/鼻頸也於逹切)天下已定金革已平都於洛陽婁敬委
輅脫輓掉三寸之舌建不拔之䇿舉中國徙之長安適
也(漢書髙祖都洛陽婁敬脫輓曰臣願見上言便宜說/上曰陛下都洛陽不便不如入闗據秦之固是日車)
(駕西都/長安)五帝垂典三王傳禮百世不易叔孫通起於枹
鼓之間解甲投戈遂作君臣之儀得也(叔孫通/制禮儀)吕刑靡
弊秦法酷烈聖漢權制而蕭何造律宜也(蕭何摭秦法/取其宜於時)
(者作律/九章)故有造蕭何之律於唐虞之世則誖矣(誖布内/切乖也)
有作叔孫通儀於夏殷之時則惑矣有建婁敬之䇿於
成周之世則乖矣有談范蔡之說於金張許史之間則
狂矣(金日磾張安世許/廣漢史恭史高也)夫蕭規曹隨留侯畫䇿陳平出
竒功若太山嚮若坻隤(天水有大坂名曰壠坻其山堆/旁著即崩落作聲聞數百里故)
(曰坻隤○/坻丁禮切)雖其人之膽智哉亦㑹其時之可為也故為
可為於可為之時則從為不可為於不可為之時則凶
若夫藺生收功於章臺(相如獻璧/於章臺)四皓采榮於南山公
孫創業於金馬(𢎞對䇿/金馬門)驃騎發迹於祁連(驃騎將軍霍/去病擊匈奴)
(至祁/連山)司馬長卿竊貲於卓氏東方朔割炙於細君(事並/見本)
(傳/)僕誠不能與數子並故黙然獨守吾太𤣥(末句言不/變其所守)
　　惡圓(元結/)
元子家有乳母為圓轉之器以恱嬰兒嬰兒喜之母使
為之聚孩孺助嬰兒之樂友人公植者聞有戯兒之器
請見之及見之趨焚之責元子曰吾聞古之惡圓之士
歌曰寜方為皁不圓為卿寜方為汙辱不圓為顯榮其
甚者則終身不仰視曰吾惡夫圓或有喻之以天天無
窮人不能極逺視四垂因謂之圓天不圓也對曰天縱
不圓為人稱之我亦惡焉次山柰何任造圓轉之器恣
令恱媚嬰兒小喜之長必好之教兒學圓且陷不義躬
自戯圓又失方正嗟嗟次山入門愛嬰兒之樂圓出門
當愛小人之趨圓吾安知次山異日不言圓行圓動圓
静圓以終身乎吾豈次山之友也元子召季川謂曰吾
自嬰兒戯圓公植尚辱我言絶忽乎吾與汝圓以應物
圓以趨時非圓不預非圓不為公植其操矛㦸刑我乎
　　惡曲(元結/)
元子時與鄰里㑹曲全當時之歡以順長老之意歸泉
上叔盈問曰向夫子曲全其歡道然也茍為爾乎元子
曰叔盈視吾曲其心以徇財利曲其行以希名位當過
吾吾茍全一歡於鄰里無惡然可也東邑有全道之士
聞元子對叔盈恐曰吾聞元次山約其門人曰無惡我
之小曲真惛鄙惡辭也吾輩全直世年未常曲氣以轉
聲曲辭以逹意曲步以便往曲視以囘目猶患於古人
古人有惡曲者不曲臂以取物不曲膝以便坐見天下
有曲於君曲於民曲於鬼神者往刼而死之今元次山
茍曲言貌彊全一歡以為不褻其直慁哉君能茍曲於
鄰里彊全一歡豈不能茍曲於郷縣以全言行能茍曲
於郷縣豈不能茍曲於邦國以彰名譽能茍曲於邦國
豈不能茍曲於天下以揚徳義若言行名譽徳義偕顯
豈有鍾鼎不入門權位不在已乎嗚呼曲為之小為大
之漸曲為之也有何不可姦邪凶惡其㘥(音/由)乎元子聞
之頌曰吾以顔貌曲全一歡全直君子之惡我如此由
有過於此者何以自免
　
　
　
　
　
　
　
　
　
　
　
　
　
　古文集成巻七十七
欽定四庫全書
　古文集成巻七十八　　　宋　王霆震　編
　　前癸集九
　　　戒
　　守戒(韓昌黎/)
　　　斆齋云(此篇論備/在得人)　　全篇斆齋批注
詩曰大邦維翰(按詩大雅板篇价人維藩大師維垣大/邦維屏大宗維翰疑邦翰二字必有一)
(誤/)書曰以蕃王室(蔡仲/之命)諸侯之於天子不惟守土地奉
職貢而已固將有以翰蕃之也今人有宅於山者知猛
獸之為害則必髙其柴援而外施陷穽以待之宅於都
者知穿窬之為盗則必峻其垣墻而内固扃鐍(音訣鎻/鑰也莊)
(子固/扃鐍)以防之(以小/喻大)此野人鄙夫之所及非有過人之智
而後能也今之通都大邑介於屈彊(屈渠勿切强居/亮切义臣兩切)之
間而不知為之備噫亦惑矣野人鄙夫能之而王公大
人反不能焉豈材力為之而有不足歟盖以謂不足為
而不為耳天下之禍莫大於不足為而不為(說透病源/○一無而)
(不為三/字非)材力不足(一有/為字)者次之不足為者敵至而不知
材力不足(一有/為字)者先事而思則其於禍也有間矣彼之
屈彊者帶甲荷戈不知其多少其緜地則千里而與我
壤地相錯無有丘陵江河洞庭孟門之闗其門又自知
其不得與天下齒朝夕舉踵引頸冀天下之有事以乗
吾之便此其暴於猛獸穿窬也甚矣嗚呼胡知而不為
之備乎哉賁育之不戒(善/譬)童子之不抗魯雞之不期蜀
雞之不支今夫鹿之與豹非不巍然大矣然而卒為之
禽者爪牙之材不同猛怯之資殊也曰然則如之何而
備之曰在得人(結有/力)
　　敵戒(柳子厚/)
　　　斆齋云(此篇論敵/存滅禍)
皆知敵之仇而不知為益之尤皆知敵之害而不知為
利之大秦有六國兢兢以彊六國既除􁀿􁀿(音怡自得/皃又淺意)
乃亡晉敗楚鄢范文為患厲之不圖舉國造怨(左成十/六年晉)
(侯將伐鄭范文子曰若逞吾願諸侯皆叛晉可以逞若/唯鄭叛晉國之憂可立俟也六月晉楚遇于鄢陵戰楚)
(師宵遁十七年范文子反自鄢陵使祝宗祈死曰君驕/侈而克敵是天益其疾也難將作矣六月戊辰士爕卒)
孟孫惡臧孟死臧恤藥石去矣吾亡無日(左襄二十三/年孟孫惡臧)
(孫季孫愛之孟孫卒臧孫入哭甚哀其御曰孟孫之惡/子也而哀如是季孫若死其若之何臧孫曰季孫之愛)
(我疾疢也孟孫之惡我藥石也美疢不如惡石夫/石猶生我疢之美其毒滋多孟孫死吾亡無日矣)智能
知之猶卒以危矧今之人曽不是思敵存而懼敵去而
舞廢備自盈祗益為瘉(俞愈/二音)敵存滅禍敵去召過有能
知此道大名播懲病克壽矜壯死暴縱欲不戒匪愚伊
耄我作戒詩思者無咎
　　三戒序(柳子厚/)
　　　東坡云(予讀柳子厚三戒而愛之乃作河/豚魚烏賊魚二說并序以自警)
　　　　全篇並依斆齋批㸃
吾恒惡世之人(恒胡登/反常也)不知推已之本而乘物以逞(此/下)
(提出/三件)或依勢以干非其類出技以恣彊竊時以肆暴然
卒迨于禍有客談麋驢鼠三物似其事作三戒
　　臨江之麋
　　　斆齋云(此篇戒依勢以/干非其類者)
臨江之人畋得麋麑(音眉宜/鹿子也)畜之入門羣犬垂涎揚尾
皆來其人怒怛之自是日抱就犬習示之使勿動稍使
與之戯(善叙/事)積久犬皆如人意麑稍大忘已之麋也以
為犬良我友抵觸偃仆益狎犬畏主人與之俯仰甚善
然時啖其舌(轉/)三年麋出門見外犬在道甚衆走欲與
為戯外犬見而喜且怒共殺食之狼籍道上麋至死不
悟(言其不/知覺悟)
　　黔之驢
　　　斆齋云(此篇戒出技/以恣强者)
黔無驢有好事者船載以入至則無可用放之山下虎
見之尨然大物也以為神蔽林間窺之稍出近之憗憗
(魚僅/切)然莫相知他日驢一鳴虎大駭逺遁以為且噬已
也甚恐然往來視之覺無異能者(漸知/其技)益習其聲又近
出前後終不敢摶稍近益狎蕩倚衝冐驢不勝怒蹄之
虎因喜計之曰技止此耳因跳踉大􁯡(虎檻/切)斷其喉盡
其肉乃去噫形之尨也類有徳聲之宏也類有能向不
出其技虎雖猛疑畏卒不敢取今若是焉悲夫
　　永某氏之䑕
　　　斆齋云(此篇戒竊時/以肆暴者)
永(地/名)有某氏者畏日拘忌異甚以為已生歳直子䑕子
神也因愛䑕不畜猫犬(一作/又)禁僮勿擊䑕倉廪庖厨悉
以恣䑕不問由是䑕相告皆來某氏飽食而無禍某氏
室無完器椸(音移方言榻前几趙魏/之間謂之椸一曰衣架)無完衣飲食大率
䑕之餘也晝累累與人兼行(肆暴/之時)夜則竊齧鬭暴其聲
萬狀不可以寢終不厭數歳某氏徙居他州後人來居
䑕為態如故其人曰是隂類惡物也盗暴尤甚且何以
至是乎哉假五六猫闔門撤瓦灌穴(惡貫/已滿)購童羅捕之
殺鼠如丘棄之隠處臰(與臭/同)數月乃已嗚呼彼以其飽
食無禍為可恒也哉
　　藥戒(宛丘/)
　　　斆齋批云(此篇首論治痞之疾不可急攻以求/快苦用藥之速則必耗元氣中間引)
　　　(秦啇君求快之過後歸美/先王之治斡歸主意有力)
客有病痞(部鄙反腹/内結痛)積於其中者伏而不得下自外至
者捍而不得納從毉而問之曰非下之不可歸而飲其
藥既飲而暴下不終日而向之伏者散而無餘(造/語)向之
捍者柔而不支焦鬲導逹呼吸開利快然若未始有疾
者不數日痞復作投以故藥其快然也亦如初自是不
逾月而痞五作五下(文/老)每下輙愈然客之氣一語而三
引體不勞而汗股不步而慄膚革無所耗於前而其中
薾然莫知其所來嗟夫心痞非下不可已予從而下之
術未爽也薾然獨何歟聞楚之南有良毉焉往而問之
毉嘆曰子無歎是薾然者也凡子之術固為是薾然也
坐吾語汝天下之理有甚快於予心者其末必有傷(一/篇)
(主/意)求無傷於終者則初無望於快吾心夫隂伏而陽蓄
氣與血不運而為痞(究得/病源)横乎子之胷中者其累大矣
擊而去之不須㬰而除甚大之累和平之物不能為也
必將擊搏震撓而後可夫人之和氣沖然而甚微泊乎
其易危(意/高)擊搏震撓之功未成而子之功盖已病矣由
是觀之則子之痞凢一快者子之和一傷矣不終日而
快者五則子之和平之氣不既索乎故膚不勞而汗股
不步而慄薾然如不可終日也且將去子之痞而無害
於和乎子歸燕居三月齋戒而復請之毉曰子之氣少
復矣取藥而授之曰服之三月而疾少平又三月而少
康終是年而復常且飲藥不得亟進客歸而行其說然
其初使人懣(莫困/反)然遲之盖三投藥而三反之也然日
不見其所攻之效則月異而時不同盖終歳疾平客謁
毉再拜而謝之坐而問其故毉曰是毉國之說也豈特
毉之於疾哉子獨不見夫秦之治乎(引秦/為證)民悍而不聴
令情而不勤事放而不畏法令之不聴治之不變則秦
之民嘗痞矣商君見其痞也(引歸/本意)厲以刑法威以斬伐
悍戾猛鷙不貸毫髮痛剗而力鋤之於是乎秦之政如
建瓴流蕩四逹無敢或拒而秦之痞嘗一快矣自孝公
以至二世也凢幾痞而幾快矣乎頑者已圯彊者已柔
而秦之民無歡心矣(史商君傳孝公用衛鞅鞅欲變法/孝公曰善卒定變法之令令民為)
(什伍而相牧司連坐不告奸者腰斬告奸/者與斬敵首同賞匿奸者與降敵同罰)故猛政一快
者歡心一亡積快而不已而秦之四支枵然徒有其物
而已民心日離而君孤立於上故匹夫大呼不終日而
百病皆起秦欲運其手足肩膂而漠然不我應矣故秦
之亡者是好為快者之過也昔者先王之民(歸美先/王之治)其
初亦嘗痞矣先王豈不知砉然擊去之以為速也惟其
有懼於終也故不敢求快於吾心優柔而撫存之教以
仁義導以禮樂隂解其亂而徐去其滯(文/工)使其悠然自
趨於平安而不自知方其未也旁視而懣然者有之矣
然月計之嵗察之前嵗之俗非今嵗之俗也不擊不搏
無所忤逆是以日去其戾氣而不嬰其歡心於是政成
教逹安樂悠久而無後患矣是以三代之治皆更數聖
人歴數百年而後俗成則予之藥終年而愈疾盖無足
怪故曰天下之理有甚快於予心者其末也必有傷求
無傷於其終則初無望於快吾心(昭前主意/結有力)雖然豈獨
於治天下哉客再拜而記其說
　　言戒(洓水/)
迂叟曰言不可不重也子不見鐘鼔乎夫鐘鼔扣之鳴
鏗鏘鍧鞳人不以為異也若不扣而自鳴人孰不謂之
妖邪可以言而不言猶叩之而不鳴也亦為廢鐘鼓也
　
　
　
　
　
　
　
　
　
　
　
　古文集成巻七十八
