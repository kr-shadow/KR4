#+TITLE: 存悔齋稿-元-龔璛
#+DATE: 2018-05-12 10:19:46
#+SOURCE: github.com/kanripo/KR4d0457 master 60152e29                
欽定四庫全書　　　　　集部五
　存悔齋稿　　　　　　　别集類四(元/)
　　提要
　　　　(臣/)等謹案存悔齋稿一卷補遺一卷元龔璛
　　　　撰璛字子敬自高郵遷居平江父潗宋末官
　　　　司農卿國亡不食卒璛少為憲使徐琰辟置
　　　　幕下舉和靖學道兩書院山長當路者交薦
　　　　其宜居館閣調寧國路儒學教授遷上饒主
　　　　簿改宜春丞以浙江儒學副提舉致仕所著
　　　　有存悔齋詩稿一卷明朱存理復輯其佚篇
　　　　為補遺一卷附之蓋存理作鐵網珊瑚行世
　　　　所見前人書畫題跋為多故所錄往往得之
　　　　手蹟也盛儀嘉靖維揚志稱璛善屬文刻意
　　　　學書有晉人風度蓋亦一時知名之士而篇
　　　　什所存無幾當已不免散佚然其詩格伉爽
　　　　頗能自出清新在元人諸集中猶為獨開生
　　　　面者焉乾隆四十二年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　存悔齋稿
　　　　　　　　　　　　　元　龔璛　撰
　　詠岳王孫縣尉復棲霞墳田
岳鄂諸孫復墓田清明寒食起新烟道傍為我除蒼檜
山下如今哭杜䳌高廟神靈應悔此中原父老尚悽然
西湖靡靡行人去却望栖霞轉可憐
　　盛庶齋先生初見於維揚程雪樓學士坐中再見
　　　練溪學官詩見遺次韻
塵世重逢驚鬢鬚世人不滿笑談餘從渠胃脯亦連騎
顧我緯蕭寧鍛珠白雪共聞樓上曲青藜誰照閣中書
淮南桂樹相攜隱千首新詩酒百壺
　　嘉定州道中寄庶齋
客夢孤雲散漁翁一帆投人行江路晚花遶槿籬秋有
酒誰同醉還家此暫留中年髮盡白豈必為離憂
　　為白香巖州判賦茅亭
手結茅亭隱澗阿香巖行住得婆娑乾坤鰲足立四極
風雨漁翁安一蓑舊與幽人同此屋秋來杜老為誰歌
宦途想憶衡門事可奈晴簷曝背何
　　送錢仲昭任永春簿
紫帽雲横天宇高掀髯為我拂征袍瘴鄉處處檳榔唾
番市年年翡翠毛王化本隨滄海濶縣官常念逺民勞
極知簿領非能事試㸔廉臺舊掾曹
　　次張菊存除夕見寄(以下原闕/十二行)
　
　
　
　
　　記夢二首
𣺌渺東西南北路扁舟重載老侵尋夜涼破夢秋蟲語
一笑平生萬里心
睡時作夢覺時醒更欲哦詩惱性靈緩步行來良久坐
秋槐花落露初零
　　姑蘇驛
閒官此地有逢迎且向姑蘇臺上行更與黄花期九日
能消幾屐了平生秋田垂老嵗功急野樹著寒烟景横
我憶吳都舊時賦棲烏渺渺堕江城
　　孟潛心先生輓詩
昂昻鶴骨老深衣耆舊年來積漸稀京室先傳太任徳
海濱今見伯夷歸士林長望風塵表心易獨潛天地機
家世源流不勝逺錫山新壟照秋暉
　　送漕府王子方經歴
燕北呉南一萬艘順風天外翼鴻毛碧濤渺渺雲帆穩
紅腐陳陳廩粟高此日朝廷多妙選何人幕府最賢勞
共知餉饋須劉晏且為明時坐省曹
　　次貢仲堅教授汙灣行
滄海蜃化樓臺生瑣碎一一不可名夜如何其夜六更
是中精異方㝠行忽然鐘鼓聲轟鏗我恰混沌死來覺
濁惡泥沙埋齷齪珠璣金碧視性命黷貨聊堪付官榷
洞房蛛網鏤象牀重門蘚鋪撼倉琅魂兮歸來知在亡
縱令僵立倚橋柱忍見逝者相為忙百爾君子須逺猷
公私漫藏多後憂官庫訶護竟失守豈以尤物無庸留
傳聞頃刻飛煙塵天奪鬼偷希世珍重雲寳構亦變滅
況復區區迷幻身積蘇累塊驚盲人
　　送石仁卿南康知事
嗟我與君相㑹少半生識面不知心如今握手俱頭白
避暑攜書共竹陰長為人材論棄置肯從幕府坐侵尋
重聞臺省須佳士且寄匡山大雅音
　　為胡則大賦飛鴻軒
飛鴻踏雪本忘機一舉冥冥何處飛隨地能無矰繳在
此身肯逐稻梁肥士生獨立萬物表塵世相㸔千古希
為謝心期嵇叔夜雅琴隨手不妨揮
　　姚筠菴之越教題雲山圖送之
春煙春雨染溪雲此意正堪持贈君異日筠菴有相憶
千巖秀色却平分
　　次筠菴題花光梅南卷
嵗晚可憐冰雪姿風流隱約未開枝此花南畔幽人住
每記陽春初到時
　　次鄧善之修撰
一室貧逾陋南州暑正煩故人相㑹處幽草自生萱别
夢江湖在浮雲車馬奔寥寥揚子宅𤣥白定忘言
　　菖蒲石
夢隨涼月過清都緑髮仙人白玉壺塵世何知用無用
石田如掌種菖蒲
　　送方韶卿先生(其隱居有/存雅堂)
處士白雲源槃歌矢弗諼韶成猶及見雅廢更能存偶
渡秦淮月相逢呉市門山川又秋曉此意欲誰論
　　題石民瞻蘭石鄧覺非畫蘭
石子畫石積墨如山化為鄧林蘭生竹間我懷古人見
此粲者草木臭味日月瀟洒
　　次張菊存送陳無逸澧陽教
浮雲日東征大江㵼秋晴一仕四千里公無離别情如
何我輩人後此百年生茫茫古人飢種葵不盈烹校官
非要務顧足煩經營聊為三徑資殆悞舉燭明欣然便
成往分甘為窮并腹書不及口久矣君不驚儒生坐常
格夫豈爭功名亦有下祿隱何妨卿自卿臺閣習漢事
誰當慕黄瓊今日南士望我方觀顧榮相與任時運終
期白鷗盟
　　送盛庶齋任衢教
淮南木葉紛然墮大江君挾清秋過逺遊意氣今其始
萬折浙江須一葦錢唐㸔盡生色圗亂山勿辨越與呉
老子西湖詩未了釣臺烟雨是前途雨餘懸瀑玉練飛
雜花隱樹芳菲菲經行我憶好晴景碧波漾人青嶂圍
地皇灘底駭浪翻篙師歘急爭木猿水亭門外君繫䌫
此地可著殷淵源石格仙家對誰奕木奴迎霜斗如實
攜二三子揮墨汁書來揚州千里難鄉之賢侯主衣冠
日傳西安安問安
　　題鄭子實所藏燕穆之龍圗山水及牛戩鴈圗
八月望夜題此畫蓮花漏冷秋沈沈仁人義士不可見
萬疊好山千古心
飛來兩鴈不成字偶得一灘相並眠南國江天秋欲雨
西風木葉夜如年
　　偕林彦達天平即事
籃輿過西郊故指長松樹幽尋得清深古藤蛟蛇聚聊
為取徑來復作循澗去峩峩天門山僧坊掩其處稽首
忠烈祠兹遊有神助違世常獨行㑹心即同趣手㪺白
雲泉一洗儒者腐躋攀龍門上滄海欲竟渡狂歗風雨
飛血肉那可住俯觀大千界莽蒼盡囘互病夫杖藜還
數息安窘步之子凌絶頂相失不相遇脩廊把臂笑物
色方受句跏趺贊公房茶甌要深注蹇余每多艱沮洳
沾兩屨肩僕亦已痡重負寧少恕前途更囘首空翠洒
嵐霧持此將安歸濟勝自非具知津問長沮無淚灑羊
祜平生樽酒期中秋月當户
　　晚對桂花開
閒與碧雲暮恍然金粟堆風香不自食月影為誰來
　　史監蘭谷圗鄭氏畫
晼晚幽人佩江南水石間紅塵没馬耳此意政相關
　　為陶吉甫賦心山
世事關心心在山愛山終欲共高閒三茅嶺上白雲晚
五栁籬邊飛鳥還與物生來無住着何時到處便躋攀
幽人雅處吾能識隱几原非佀石頑
　　送汪鶴舟之華亭
仙人之逺遊跨鶴以為舟閑與白雲侣俯觀滄海流翩
然萬里小大抵此生浮後夜華亭唳寥寥天九秋
　　題林彦達臨老米雲山
海嶽山前路不分無窮天地幾氤氲形形色色今猶古
長待幽人卧白雲
　　題陸氏曉嶂圗
平生王馬曺爽氣在今朝未了山林事人之意也消
　　賦宋文璧伯牙禪
亹亹高山調靈靈橋木禪何人以氣聽此事豈心傳悟
入終於寂聲聞各自圎昭文元不鼓陶令久無絃
　　次周方溪韻(方溪謝疊/山外孫也)
謝老外諸孫因君觀九原猶疑古人在轉使薄夫敦臭
味偶萍聚風流如玉温江東二三策此道久忘言
　　送周山(闕/)趣瑞安州同知
江頭雨意濕賓鴻千里東甌淛最東碧樹漁磯山水窟
朱衣象笏簿書叢吾民又遇時更化此地今聞嵗屢豐
若得曽遊謝靈運官閑詩好和清風
　　題鄧覺非雲山圗
雲欲行兮時止山將闇兮日章渺太虛而觀化載神氣
以無方
　　題王君章山水(古桌/人)
山中古寺秋隂有客攜笻獨尋歸來自可一榻江南落
盡楓林
　　題劉文偉府判收藏山莊夜歸圗
盤桓長松樹莽蒼歸薄莫惟應門外山見我蹇驢去泠
泠野水聲候子莊山路亦有東隣僧分卧清寒處
　　題春江别意圗
春生南浦上自子棹歌聲今古郵亭恨一巵君有行相
望日以逺山色寫離情
　　遊桃花塢次郭祥卿陸友元二首
三月西城多少花暖風吹雨過晴霞海棠昨日開時路
山鳥清陰到處家長袖挽春攜手去小輿舁醉一肩斜
閑人好在江湖酒只辦年年賞物華
野水自行路松風誰掩關仙家忘日永老圃得春慳夢
已投林下生當出世間𤣥同二三友大智本閒閒
　　春日寄懷書臺
閶門栁如帶中有别離在當時官河船飄摇忍相待二
月東風吹暮寒追送百里問河干破屋殘燈人去住欲
語不語千萬端竹雞鉤輈啼夢闌九江道中雨漫漫已
恨金華六年别當時再鼔荆江楫七年又恨瀟湘濶人
生貧窶北門憂我一思之生白髮白髪生何足驚志士
潦倒俱無成酒澆磊塊澆不平況復不飲難為情長歌
短歌無新聲念我獨兮在吳城今年石湖好清明數樹
梨花香雪晴夫君不來湖上亭昨朝見家信紙尾煩相
問是親不可疏既逺不可近此身江海事多違往往舊
交零落盡我亦徘徊㸔舞謳誰家歡宴及春遊越王郊
臺踏芳草危絃二七彈箜篌箜篌嘈雜兒女語繡柱朱
絃生眼霧感物逢時重懷古悠悠我行處總是衰遲路
待君歸來問君故各天一涯水東注
　　雨中簡韓竹閒二首
擁被寒逾峭雨聲遥夜來蛙鳴東階下柴門猶未開寂
寞秋在念芳菲髮先衰昔我二三友晤語初陽臺
采采一寸芹靡靡不食飽王孫從何來芳年亦同老徒
憂侵病顔積靄迷逺抱猶能尊酒期共語山中好
　　擬遊僊詩
清風振南海桂樹山之幽仙人立於獨浩浩逍遥遊長
袖拂塵几下視萬蟻丘此道真富貴高情謝公侯廣居
在何許浩氣標瓊樓隱映雲母屏錯落珊瑚鈎煖笙雙
紫鸞飛車駟蒼虬朝余鑒靈淵夕余擷芳洲執手木羽
御世我相為浮醉翻九霞觴一笑三千秋
　　次張菊存韻送翁舜咨歸金陵
知音我亦恨鍾期聞士誰曽得趙咨北海疑乾薦禰墨
東都不采適吳詩三秋菊酒同行樂一路家山各坐馳
江國相逢送蕭瑟病身無賴倚笻枝
　　呈高顯卿參政二首
人材並用幾相投法度難持每獨憂衆味調和羮一鼎
此身屹立柱中流時賢幸際昇平福世事深煩久逺謀
滿眼江湖又豐嵗漢廷行拜富民侯
支離無狀獲升堂舊事驚嗟重永傷葛帔令人愧劉峻
雞羣往日見嵇康車書混一誰東道風樹凄迷此異方
文獻北來今咫尺敢從公衮借餘光(至元丙子子敬北/去時顯卿父為湖)
(縣尹因及舊事/三十五年矣)
　　題簡蕙畫
滿堂美人芳菲菲如此食墨何能肥古今蘭蕙不一種
兄弟夷齊無二薇
　　虞韶卿以謝疊山請諡立祠北上
萬疊山中足舊聞只今誰使意勤勤周人頗義伯夷事
晉代行收諸葛文九死本無榮諡願一香終為老師焚
黄金臺上逢知己袖有江東日暮雲
　　方子𤣥為錢徳鈞作水村圖
太湖三萬六千頃分得一村如斷槎獨立蒼茫子𤣥子
故將秋色畫詩家
　　送史徳甫任崑山教(為后來者先上/今被省符改任)
世家餘漫仕名籍幾經年之反馬獨後祖生鞭已先提
攜離選海晼晚熟書田此地分迎送玉峯秋朗然
　　和王録事次盧疎齋送饒教詩
白髮冷官來學校江上秋蘋催雨櫂居然閒寂竟何為
升木之猱那復教官長毋庸責功效大府㕘軍同好樂
我嘗技癢得渠搔醉眼却將高下較貧無才能食家稍
寤寐九關多虎豹天寒鐘鼔不分明剝啄送詩驚睡覺
傳聞漢詔重儒流雅欲文章存大較分付王維孟浩然
明主時呼玉堂儤
　　題陸梅南雪灘圖
嵗晚空江一灘雪伊人何處渺蒹葭扁舟乘興不可極
見説南涇梅漸花(南涇陸魯/望所居)
　　題鄧覺非觀蘭圗二首
小橋流水曲䦨西悄悄寒鴉意欲迷九畹滋蘭香一國
茶煙禪榻是幽栖
玉囦橋下别君處明月海邊生亂雲獨自歸來坐無寐
長空雲盡月如君
　　次年大卿贈張菊存
借得才名重此州州人共看菊花秋從來游刃有餘地
如此佞山能拔不前輩風流猶可作一官嵗月不勝遒
和詩若寄陵陽老説與平生為道謀
　　為周静境賦玉芝
雙鳯祥光芝蓋軿仙人來聽誦黄庭珮環為我飛零亂
霜露當時下杳㝠太華移蓮秋一色三年刻楮地通靈
世間久服輕身藥未用神農本草經
　　題趙大年小景
風流文采王孫夢景物當時處處同楊栁煙輕飛燕子
芰荷水煖浴鳬翁
　　惠崇小景
物外道人方晏坐身如枯木倚寒江鴉鴉鴈鴈集禪觀
何似鴛鴦畫一雙
　　雪吟
江雲寫愁霰詩鬢共侵尋瑞應臘前語寒生天外心㝠
搜歸一色兀坐了𤣥隂玩我玉如意微茫太古音
　　飲滄浪園得紅字
攜酒盈樽煩小童翩然丘壑試東風分畦菜本豐年玉
二月桃花一雨紅官事閒忙適相半世人憂樂豈無同
古來喬木今誰在濯足滄浪曲未終
　　訪别鄭鵬南僉事
借屋青山下移舟百里程我慚徐孺子君是鄭康成夜
語破春夢天寒聞霰聲行藏一尊酒嵗晚更同傾
　　次韻房晦叔自京口來訪
我愧徳璋能勒文却因久别慰辛勤家鄉故老來今雨
客路春陰結暮雲二月酒樽寒悄悄少年心事白紛紛
江山只在君歸處囘首無聲寫離羣
　　物外軒分韻得飲字
俗氣何由來開逕入蕭凛駈馬一日休授以游仙枕是
名物外軒分别正當審萬物同此生距我不逺甚旦旦
出世間診夢猶在寢東風吹故衣衆客坐斂衽城南學
者家九畹告春稔伊誰相與娛折蘭侑清飲
　　詩㑹分韻得萬字
士生適江湖豈必甚髙論天下本無事過許無乃慁君
㸔古商君擾擾終轅轘不如淵明酒悉索錢二萬于焉
永今朝良晤極繾綣旭日敷春陽愛雨滿衆願諸公美
采芹我亦竟忘獻既聞召故老世治復何恨膏雨當及
時物態競滋蔓呉儂得豐登飽喫殘年飯
　　賦蘭分韻得服字
至人委蛇道風雨化清淑濱紛從何來偃蹇靈姣服采
芳孰同心可近不可俗舉觴對兹花沅湘浩然緑陶陶
醉為醒亹亹衆所獨嵗晏深相期種徳如種玉
　　社集分韻得生字
桃李向來蹊自成閒身半見緑陰生每隨曉夢換時事
猶記春寒聞雨聲滿坐嘉賓須北海三升美酒似東平
清和風日江湖好相伴長歌復短行
　　賦圓荷分韻得細字
幽人豈無衣遇物思芰製甘脆相本根帖妥誰㸃綴池
光展更開雨聲打還細坐㸔青春改不歎緑波逝葺之
湘纍蓋抗之洛神珶泥塗久甲子鉛汞方既濟世紛晚
若遺水中采薜荔
　　偕杜懋修魏飛卿昆仲飲尊相寺前康家桃園
醉倒春風酒百壺桃花一色一千株除是武陵溪上有
決定𤣥都觀裡無
　　次鄭僉事送于夀道之慈湖長
樽酒南薰别意涼慈湖宛在象山陽人生莫恨書檠短
地褊何堪舞袖長親舍雲飛千里白客篷雨漲一川黄
昔賢了了經行處草木留君發舊香
　　留岳仲逺處欲歸賦
客懷迷積陰歸夢理前路篠㟁散清漪秧疇生緑霧蚓
鳴沮洳夜鳩喚蒼茫曙我本江海人安得扁舟去
　　為鄧覺非賦倦篷
倦遊已學漁翁漁舟倦來掩篷蝦蟇䱥魚天氣菰羮蓴
菜秋風
　　清風
清風鳴禽竹解籜忩下枕書還看書老去不能知世事
向來端合愛吾廬
　　王伯儀往洞庭祭龍祠同遊不暇賦四絶因記昔
　　　遊(伯儀平江府/推濟南人)
幽洞髯龍老不眠眼明初識醉鄉􁦚來㕘縹緲峰頭句
付與齊州九㸃煙
石塘小泊欲三更商估歸船唱月明睡覺方知過湖去
曉風蘆葦作灘聲
􁦚翁釋子雜漁樵容我遊人問路遥種樹園林㸔馴鹿
采菱風日蕩輕橈
湖上西山青一螺白頭人怕白頭波春來秋去扁舟在
園客相邀種橘窠
　　呉儂行
呉儂畏雨如畏虎不道梅霖是時雨江湖占水多作田
雨來水漲無堅土年年相戒築岸圍州縣施行督田主
紛紛何益耕者勞鼕鼕還聽踏車鼓鄉風種麥屬農家
拾穗泥中鐮不舉公私上下望西成兒女插秧深没股
飢荒却憶四年前百貨如今尚高估惟有斗米八十錢
雖賤傷農未為苦此事猶應費將䕶因民所利物無迕
諸賢煉石天可補肯使窮閻怨寒暑
　　分韻得栁字
小年不畏暑赫日抗塵走中嵗得早衰受熱坐不偶炎
官不貸人焦火十日久一涼謝天公物極出援手不知
簷間雨為洗池上栁便蔭赤藤簟來傾碧筒酒此身付
陰陽了了魚在笱相逢取意醉是名無何有夷猶太平
時自稱江南叟
　　送黄易巖訪商廉訪
天地清溪鶴不羣百年文獻足知聞外家自是朱元晦
今代豈無揚子雲太極異同須共載連山真偽可難分
故人江右三千里荔子紅時政憶君(舊講於荔枝/樓閩中時也)
　　次馬唐卿與髙㕘政八詩
芒芒九土大赫赫初日臨迢迢江之南斯民有呻吟伊
誰分顧憂志通亦惟深將令被其澤王道由仁心
冗官固當汰一手揮萬蠅羣類雖難除臭腐寧久憑致
治固有要必去世所憎彼物無已害天民本蒸蒸
斯民如良苗豈堪食根蟊抵冒取其財不盡有不休漢
人附五行周家先九疇正直方世用萬古清風留
唐人作丞相分當食萬羊不知苦辛者但取充飢腸祇
今天下宰聖明登俊良勿言公孫儉布被意何長
秔糯三百萬連檣發南溟嵗計給浩穰來音傾耳聽明
公順天道坐鎮魚龍腥未羨蔣漕使風旂立中庭
菁莪正樂育泮水涵至清自公朂多士非時無所爭垂
簾晝閒寂豈無讀書聲口耳四寸間慎思辨宜明
編氓召往役破産納宫中吁嗟不均患兼并遂成風義
米可救弊上下當齊同譬如山有林衆木成其叢
吳市昔繁盛酒壚器錚錚子錢永為額官榷久不行幹
辦責府城醉夢相死生損多以予少人心刻嘉名
　　偕陸季道錢徳鈞陸友元葉彦思張仲容飲府庠
　　　荷花池上既而又自韓園至鄧覺非家飲觀蓮
　　　分得色字韻
清樽如有期初涼意俱適肯來寂寞濱菡萏亦淨植陶
然轉乘興逕度一圃碧遥指城南家臨水更展席酒狂
易為仙風便香堪食空宇無能塵物我皆醉色誰言鬢
己秋始得痛飲力願將花上露為洗坐中客
　　夜涼偶題寄子中弟
夜涼細雨枇杷樹相送無眠到枕前何時釀熟山中酒
却數東遊二十年
嵗嵗言歸歸未得家書不復送歸期㸔雲憶弟在何許
三百里程長别離
石門小塢五州南二父遺基履見菴租戸田間斵秧馬
墓人雨過掃松蠶
五岳名山終徧遊今人那復晉風流向來婚嫁無難事
及至中州見白頭
吳中粳稻甲天下我種薄田當水涯梅霖本為嵗太旱
百畝其如數口家
　　題王得臣䕶親喪歸平陽卷
北人莫作江南土陟屺之悲貧莫傷辛苦平陽王孝子
三千里外䕶親喪
　　題高氏詩卷
景徳禦戎渡河時王曰曷不吟一詩逮其後世富有作
共維聖母元祐脚國破家亡出古壁
　　日夕佳為義上人賦
朝來常見山不暇為山計日夕山最佳山僧此時睡牛
羊久下來飛鳥泊林際寄語陶淵明是真即非意
　　題李飛卿所藏鄭子實竹石
歸來乎山中荆薪煑白石周碧恍已化殷墨久不食
　　次陸梅南蘭桂玉簮三花卷
偃蹇淮山隱離騷楚國清玉簮凝思冷香墨掃秋横一
水空明淨三花色界輕人間較多品於此已忘情
　　題丁生所藏錢舜舉山水
寒溪深無魚扁舟小如屐舉世相為浮更用一篙力畫
彼山中人憩此松下石
　　病起試筆十韻
積雨彌空濶翩翩多去舟將家值卑濕無事得幽憂安
石非高卧文園已倦遊壯心釋如意短髮寄搔頭病約
山容瘦閑窺雁影浮雙扉寒自語一榻澹相留香篆紆
縈晚畫屏瀟灑秋黄花荒古道白月起滄洲不死千年
藥平生百尺樓蹔分仙枕夢遥訪羽人丘
　　王寛齋送菊
閉門伏枕重陽過病起誰來伴病夫王家園裏秋光好
須送黄花三兩株
憶與諸賢入醉鄉黄金得意買秋光微紅淡白相輝映
遮莫雨來深院荒
今朝無事要花開盛酒老盆移菊栽若覓庾冰猶在此
信知陶令早歸來
　　玉茶二首
忩外西風開玉茶春山傳味更傳花年年冰雪通紅火
縱不同時總一家
乳白晴雲瀹嫩茶秋江一色賦竒花髩絲禪榻㸔花笑
惟有玉川真當家
　　白扁豆
小園閑種藥白荳近花籬蔓草渾相亞酴醿不自持我
衰方采采秋實正離離幸約繁香在平生見事遲
　　山藥歌
緑薜紫藤山色子種玉綿延春透髓晴虹嵗晚寒不起
托命長鑱山谷裡小隱墻東整藥欄劚土政得才槃槃
服食相傳養生訣茂陵劉郎和露掇
　　牟大卿挽詩
宦業遭時運儒先保夀齡來徵宋文獻竟是蜀沈㝠清
節衣冠古吉人山水靈高門久陰徳諸子用遺經
　　藩邸洪子深㕘軍得㫖江南印儒書歸國次韻張
　　　清夫所贈以贈之
聞君結客滿金臺多是賢王推挽來漢殿早朝分使節
揚州春興動官梅海東貿易雞林賈天下文明鳯詔開
歸載圗書廣恩賜新正同赴萬年杯
　　題黄葵卷
誰念相如渴仙盤露正寒秋風茂陵客不見紫金丹
　　次仇山村見寄
故舊相望憐索居病身禪榻了無餘從知聚散等成夢
却要寒温多寄書四海定交吾靡靡浮雲方駕自魚魚
唯君尊酒論量好出口他人得我徂
　　送杜義方臺掾
物我相忘杜徳機閶門别意立霜威春前春後梅初白
巷北巷南人漸稀社裡詩章常直草臺端掾史最褒衣
昇平氣象身親見執法光輝拱太微
　　次張正卿平江伯見贈
車馬匆匆不我過詩書亹亹奈君何鄰牆燭影夜未艾
客路梅花春漸和佳士逢時文苑傳小人有分力田科
支頤送逺陽湖上急雪迴風生意多
　　題鄭子實著色溪山漁樂圖
東風忽來吹緑雨閑雲更學苕花舞山中之人歸未歸
溪上漁舟泛春渚
　　社集陳行之家不能往分韻得几字
氣如牽絲汗如水小忩長凭烏皮几六合一甑蒸雨山
矯然欠伸望詩壘城南城北三十里出門何之蠒余趾
平生投轄是誰家豈不相尋醉鄉裡昨朝疏食常見邀
已怕青鞋在泥滓高堂衆彦集清風脱略邊幅去臧否
況我從來有成約往又不勇嗟委靡江湖雖寛暑雨深
彼蒲與荷美人美安得提攜冰雪仙直上虚空馳騄駬
　　分得牖字(追録/)
南州候炎蒸端居啟忩牖及兹窘繁陰時雨無乃久涼
朝掩書坐霽旭閒門守雅集登高堂爽朗在俎豆曠懷
何以娛新筠緑於酒生物趨化功我亦非敢後願言玉
燭和嵗事望農畝
　　題小米雲山
分流岡下石門灣日日白雲如此山薄暮米墳松櫪暗
扶笻曾與一僧還(元章以下數世皆𦵏分流東西來/為石門則余先壟所在也故云)
　　錫山道中
憶昨理征棹郊源微緑初一水霽寒碧前村生逺墟何
如帶笭箵政復在籧篨客裡問啼鴂江南人欲鉏
　　題荆公詩後上有甓社文房印乃吾祖遺書散落
　　　者十餘年前子中弟得之書來相報今不能共
　　　觀聊書其後
憶子書來説買書印章驚認劫灰餘松風小牖秋如夢
淡墨疎行淚滿裾
　　鍾性春以大拙和尚偈周景逺書見示往杭性春
　　　師鄧中齋(周號如是/鄧號安明)
亭亭白蓮花了了本無語禪者真大拙破口為君舉混
俗如是翁寫之墨飛舞豈伊安明宗到此究竟取攜將
江東雲去聽湖上雨感君來相問欲起蟄蟲俯衆生我
皆病萬法立何所欠伸送君行鍾子琴自撫
　　訪袁伯長于尹山歸寄
新桐有清露有懷相聚稀塵襟開悄悄浦帆下依依宇
宙蒼茫共風流迤邐微平生謝安石雅志不相違
　　焦山
還鄉白髮鍊丹臺世外襟懷渺渺開山與江傾横海立
人隨秋迴御風來石公渡口扁舟在鐵甕城頭斷角哀
輾轉闌干凭萬古少年自許拔塵埃
　　洛社東泊
放舟山水間舟上載青山薄暮臨溪坐青山相對閒
　　南墅散步
散策忘逺近㸔雲孤野夕履石冰磵喧緣岡松林黒紛
紛車輪後宛宛﨑嶇迹矯身一延竚金彩罅西魄遐思
動盈抱百年㑹有息人生信少娛道心常自得山中樵
者歸舍南炊煙直焉知同嵗暮亦有還鄉客
　　遊長山靈淵廟
勝日攜尊逺前岡縁路深輕輿容嵗暮衆木耿嵐陰勺
水神龍宅龕燈古佛心悠然無與晤欣㑹在沖襟
　　離京口二首
尋常夢歸處行來如夢時一身無舊業白髮幾新知容
易平生别乆長孺子悲空牀獨風雨世事轉難期
十舍官河接夜航却憐歸去是他鄉骨肉無多來送别
半生猶為一窮忙
　　雲石詩為慶上人作二首
世間一切法如雲行空中太空不待雲因雲而見空
英英出山雲去作豐年雨歸來化為石㸃頭了無語
　　贈醫僧海峯
白白雲生海上山飛來作雨洗塵寰即是華嚴發心住
一時龍藏滿人間
　　金沙道中二首
野翁依約事春農試手閒門種兩松門外行人踏殘雪
肩輿小駐見茅峰
呼酒得魚魚滿罛削來甘藕脆如無行人若過南興郡
白浪休摇長蕩湖
　　宜興道中
雞犬如同社山川故逼人從知生事拙失喜客途新野
麥去年雪風篷千里春方當太平日更齒浙中民
　　汎湖
五湖何所如來往一舟虚水徹晴明際人游開闔初青
尊浮世事白髮順風梳豈必行天下好竒歸著書
　　賦朱自齋環碧亭
自開老子得環中色色俱無處處通行到小亭逢水竹
偶然一碧是虛空
　　送鄧覺非餘干教
大隱留呉市餘干問越田象山皆教忍學者更家傳多
士芝蘭室古人書畫船東亭重懷舊詩滿緑陰前
　　朱自齋畫石鄧覺非作蘭朱寄其子叔過吕蒙齋
　　　賦詩索和
滋蘭彌前庭自是山中英昔年徵吉夢今日寄幽情千
里何當遥晼晚如石貞毋為童子佩藥蔓取周名援毫
思楚南嶷嶷被秋榮長歌植徳詩采采一襟盈(植徳朱/堂名)
　　次林彦粟春興
誰復春閒時不遨花時政坐海棠巢何妨痛飲稱狂士
更擬扶藜過樂郊淡沲風光疎雨歇芳菲蝶夢一鸎捎
俊遊到底須年少髩影衰來蔭白茅
　　柬彦達
移牀風雨中間卧散帙詩書取次㸔自笑無能成老大
相投一語逼清寒吾生往往車輪角世事區區茗椀乾
更約君家好兄弟通羣塵尾拂悲歡
　　送束申甫任江陵教因寄書臺時錄荆之廣西憲
　　　幕
世事氣翩翩莫令成白顛鄧侯文學掾張子孝廉船夢
澤幾千里停雲又一篇因書極南楚離别盛中年
　　六月
六月涼如冰熨齒枇杷移陰碧書几風勻書葉蠶暈紙
語黙無窮岸巾起我思古人望逸軌遥山巖巖作清峙
百年幾何北忩裡宇宙不滿平生喜
　　至元七年濱州渤海縣劉平戍棗陽夜宿沙河虎
　　　嚙之去其妻胡氏掣虎足呼七嵗兒取刀刲虎
　　　出腸胃夫脱三日乃死
婦人見夫不見虎上天下地孰予侮小兒見母不見刀
躍然赴手無咆哮惻隱乍見即如此微而究之極生死
共惟人人第一心汝其毋二帝汝臨
　　再次韻舜中
徂暑有今日太空無積埃閑抛數㸃雨涼暈一痕苔獨
立江湖迴深然霜雪來因君歌白苧醒醉入徘徊
　　中山為舜中賦
舜中山中來手持中山記我吟山中詩石礪攻玉粹先
正司馬公常念一中字當時伊川程初不以為是人生
所謂命受之於天地未有字義前此念何所寄日用而
不知禮樂本孝弟聖賢豈異人衆以華嵩企舜中學既
優具見諸行事立剖是與非敢問何所自於焉道無陂
政爾心得位知能執兩端功在進一簣堂堂大丈夫萬
物皆我備乃今為中山轉欲生疏義寂然不動時更不
容擬議
　　晝眠起題
把書敧枕㸔書倦睡相干睡好書墮地覺來風雨寒
　　次舜中言别
一日政須官九遷故來悶處共超然露蛩咽響聽幽語
巖杜生香醒醉眠青髩光陰無事飲錦袍意氣大江船
明年若伴(闕/)明録我亦逢時舉力田
　　吳君玉哀詞
好客貧無厭傷懷病若何書來唯市藥酒在不成歌萱
草先秋謝蛩聲咽露多平生狂阮籍揮淚邈山河
　　和張仲寛紫薇花
焚和孰勝火避暑受清陰文書靜不忙紫薇相伴吟物
態皮膚盡炎威顔色深下㕔日方永初開映煩襟可憐
再三開盛衰驚客心結實難為期采香空自尋虚名似
西山療飢匪斯今一搔望麻姑猶為忍雋禁醉眼紛已
纈涼飈吹衆林
　　贈洪子潨參軍瀋王處購書奉㫖乘驛
輿圖瀋國東南境家世遼城尺五天志士何妨曳裙貴
賢王欲與購書傳文風物色先江左使指光華下日邊
我亦平生小溟渤要隨洪範過朝鮮
　　次張仲實遊山圗
地勝清游慣山空一笑譁嵐陰冰入體林影雨天花北
水知魚處南隣有酒家應聨納凉句歸去故園誇
　　題龔巖翁龍馬圖
學古齋中楚龔攬天飄御風鬃莫論將軍畫馬試㸔老
子猶龍
　　題小像
留眼何妨去了眉天公肯復要鬚兒不同之處如其面
三代斯民政是誰
　　送學道龎山長
學分如舟小先生一飯多雨花容灑掃風竹送絃歌漢
上舊堪隱吳江春始波聖朝方取士更舉孝㢘科
　　梅隱君輓詩(廣徳人即/巖弟也)
梅仙非素隱兄弟樂鄉閭自住東頭屋長乘下澤車嵗
寒喬木古江逺暮雲疎生死知無憾傳家萬卷書
　　空心亭分韻得旭字
依微轉樵逕更上虞山麓閒尋昔人詩自悟禪房宿野
木蔭花氣幽潭得山綠日日空心亭山僧愛朝旭
　　蕙花二絶答李翠璧
山谷幽蘭春正開芳菲堂下為誰栽底須閑辨招魂注
更㸔光風轉蕙來
生須百畮紛披綠一榦數花香更足却恨涪翁是楚人
詩到山礬水仙俗
　　題醉女六言
至人猖狂妄行吾欲名非常名自為燕西王母或從逢
左女生
　　江魚少賦者思杜少陵青青竹笋迎船出白白江
　　　魚入饌來雖非此江魚然可與吳郡志所載楝
　　　子花開石首來篋中紫被舞三臺為對戲賦一
　　　詩
腥風吹石首曉日曝金腮不去網三面竟分羹一杯迎
船竹笋出脱絮楝花開海錯物外貢時來無棄材
　　龔巖翁以焦墨作亂山甚竒為題六言
無力拔山竟去奮髯飲研欲枯介甫但有執拗吕端不
是糊塗
　　(題目/原闕)
碧落銀河西北傾披襟散髮沐空明谷陽老子眠不成
夜如何其候雞鳴廓然高秋浸嚴城街鼓逢逢人未行
車輪碾地何年平寐者寤時皆六更
　　菊山詩為醫者周生作(父存菊/祖菊圃)
南陽水可飲欲夀人所同藥圃能幾菊嵗晚滿山中若
昔尚種徳培之滋不窮後來襲芳菲草木皆竒功士生
及志物有技孰俾通掇英療人飢此當代天工人困何
可醫人病尚可攻我歸讀我書老眼明霜叢
　　題史景福山水為文壁
晴雲蓊蓊未出山好山屹屹能㕘天逺者大者青綿綿
依依石間得流泉清樾離離蔭我前高堂對此冰雪懸
忽如載之書畫船摻執子手翛翛然
　　夜坐傷書臺旅櫬未歸葬
涼宵坐無寐螢火耿熠熠徘徊去年秋憮彼逝者急九
天露氣高四野蔓草濕搔髮不容垢所念沐如泣平生
相知心瘴嶺表獨立白駒縶維久華屋風雨入湘漢多
方舟傾身望何及旅泊更晼晚山中物皆蟄
　　陸季道歸汾湖居寄懷
汾湖水滿天如碧美人扁舟弄秋色相望知無兩日程
昨日便為風雨隔四十里城何偪仄遼鶴飛飛不停翼
桂花欲開尊酒在世事肯容頭髮黒君能發藥起我病
時復思君支短策却尋論心攜手處意行猶到城西陌
伊誰不是無家客鄉井田園歸路直莫令懷抱感中年
中年一笑良難得
　　史教授輓詩(眉山/人)
宦轍迴㸔蜀道賒閒門靜掩霅溪斜幼來本為斑衣舞
老去何須絳帳遮秋日驢魚共蓴菜舊鄉鳯鳥集桐花
一丘埋玉人生了詩禮相傳孝行家
　　題子昂兩小幅畫二首
西風山欲瘦敗葉不辭柯幽草無人識其如嵗晚何
竹萌終抱節葉落始歸根慘慘秋無際依依石不言
　　題高𢎞道游廬山圖
閒裡題詩不奈閒輸君把酒對廬山平生更有丹青手
便著幼輿巖石間
　　次陳響林併答王錄事
半生欲歸心識路如老馬童子髮已華往夢肄宵雅家
園故京口阿蒙久城下山雲横五州先壟暗松檟宿昔
風雨多捲我茅一把相攜記父兄獨恨辭里社猶餘耆
舊人既逺不我舍我生墮竒蹇知我晚逾寡裀溷偶飛
花身世劇飄瓦造物奚以為為是區區者詩從響林來
氛塵頓清灑何時杖屨撰縱觀大江㵼倚歌發出狂態
度直草野晤言誰復同筆意浩難冩但憂㕘軍訶不飲
面為赭喧喧東郊鬭面面西涼假卑濕類長沙偏仄住
顛厦願從祥麟郊與辨白魚鮓
　　題趙子固水仙墨梅二首
神仙何渺茫子固類元章奕奕湖海氣明明金玉相
春風的皪微凝笑補之肥大似廉仲宣雅疑陳去非
　　題翠禽畫
一曲寒塘漾夕暉珍禽照影惜毛衣非魚也自知魚樂
不肯花前掠水飛
　　浮圖山莊冬夜
山田得秋稔農家共欣欣里社競簫鼓吾生愧鉏耘耽
書嵗云晏五十更無聞古今轉難通何能筋力勤緬兹
寤寐懷擁爐取微熏荒村雞鳴逺不知遥夜分可憐獨
轅車徑度長同雲賣薪者誰子低囘日寒昕曠望城中
塵天地方絪緼
　　題劉平叔所藏輞川圖
輞川圖裡王摩詰勝事後來空自知想見開元全盛日
山林朝市兩逶迤
　　元貞乙未予賦詩有爛遊吾欲首斜川之語於是
　　　延祐乙夘二十年矣正月三日與猶子永誦淵
　　　明詩憶舊事恍然如為今日設將男婚女嫁少
　　　文之願倘遂乎
一語匆匆二十年爛遊吾欲首斜川今朝開嵗倐五十
稚子誦詩驚醉眠元亮歸來殊未晚買臣富貴政堪憐
名山五嶽無窮意浩蕩春風白髮前
　　題酈桂巖通判太平歸來詩卷
宫錦翩翩五色麟如君端合侍楓宸山中事業陶𢎞景
湖曲歸來賀季真上界神仙足官府此身城郭舊人民
還鄉我結同庚社只㸔桃花莫問春
　　次莊恕齋總管
時平宰輔致民康事合天心雨露香要補崇丘極高大
請歌成相用賢良車書混一輕金玉螟􁊋銷除富黍粱
四海豐年化為酒願餘酺飲夀吾皇
　　題(闕/)隱君像
挂冠供白蜜無藥得黄金至竟山中相松風庭院深
　　劉時中來過緑筠齋
自君之來吾劇談古今落落鬢毿毿筠齋有琴亦不鼔
醉過春風三月三
　　送醋芹
食芹之美心獨苦不為家居頖水東采采盈筐轉無味
借君老面摺春風
　　班彦功為蕭君璋畫紅梨花
節物臨寒食莆丘冷淡新院落尋香雪京華生軟塵
　　陳君祥㕘政挽詩
混一謀猷早承平屬任繁躬行儒不及陰徳獄無寃草
木知遺愛人林痛達尊雙珠掌中見宦業紹家門
　　廣微龍
紅光掣電墨雨入誰袖轟霆起春蟄絪緼之際物化醇
九天下垂海拱立
　　林彦達山水
㸔山頭拄背結屋樹隨緣一水盈盈隔閒雲在在眠
　　人生
生人本同體弱肉强之食方其恣奸險從爾言籍籍相
為舞官法未幾遭鬼責是非予奪間一二堪指迹此固
可以戒猶搔夀考額彼哉幸而免至竟心不測
　　天平道中二首
望荼䕷好雪䰐鬖暖日和風信去帆寂寂餘香花數㸃
晴波欲動嫩鳬攙
鼓聲依約分魚市不負儂家白酒鮮粳稻新秧及時插
苧衣清楚入梅天
　　分荷字
酒為新涼飲詩來酒意歌微風萬个竹過雨一陂荷窈
窕初開徑漣漪不起波明年避暑錄何處共婆娑
　　山水畫
竅於山川載神氣開闢而來畫何異無隱乎爾觀爾志
子敬為子敬敬識
　　白雲阡為張祥卿作
物外方絪縕白雲山之巔匡廬下馬墳是家卜牛眠人
子豈不養生人無百年至今心眼孤皎如香爐煙人人
有此雲回望俱可憐霜降春雨濡何獨君拳拳終身知
孝慕體受當歸全一舉足出言而親長在前因君與世
人死生安者天不見南陽行荒哉原巨先但威太行險
勿羨懷英賢
　　謝陳壺天惠蟹
寒蒲縛來腸已無枯骨裏肉肉自腴為君喚醒江湖夢
孤篷細雨聲相濡貧家翻不滿眼沽糟牀溜溜紅珍珠
起來為立西風裡一徑晴寒菊數株
　　題横披竹
竹影平尋月落時小舟移岸半蒿遲參差化作一匹練
我獨寒篷親見之
　　題岳仲逺所藏坡翁焦墨枯木竹石
坡仙胸中非酒澆吐出蒼玉秋寥寥忽然變化不可極
怒龍倒海拔沃焦
　　蓬萊音琴銘
蓬萊仙人佩霞飛縆我朱絃明玉徽千古萬古大音希
海深深兮山巍巍
　　次趙可大見贈二首
江浦有捐佩幽蘭共芳馨解后展良晤習容觀玉聲翺
翔誰與偕即之遡修名友士常來足蹇予車蓋傾寒宵
念鄰居皎月臨中庭信知西坡翁老眼千載明士生有
窮達不辱斯為榮
美哉慈烏詩倚歌鼻酸辛矯矯寸草微茫茫天地恩人
人有此樂囘㸔親舍雲何如奉菽水晼晚嚴晨昏但云
谷口耕名為京師聞
　　讀漢書
張湯多巧詆公孫但從諛甚惡刀筆吏亦鄙章句儒在
廷無黨偏惟有汲長孺徒為右内史幾以不悦誅武帝
欲云云顧問當何如陛下内多欲奈何效唐虞申生言
力行較之得皮膚惜不能用黯為御史大夫丞相取充
位不用董仲舒對策最純正尚憂書自書六經日表章
儒效舊濶疏治道固有本千載一長吁
　　次干壽道陪曹許二丞山行
西郊凜風快冬晴南州落木先春榮驊騮並轡來幽并
天上丞弼山中行山如削華水環瀛觀山玩水寛作程
海鷗忽來立虚明翛然更覺富貴輕路傍初植析羽旌
道從肯令僧定驚涵空俯瞰吳王涇當時射越飛鶻鳴
入貢施女如嬌鶯亡國不在黄池兵吁嗟斯人為物靈
豈隨血肉同腐腥故有戒心無放情爾培爾栽覆爾傾
姑蘇范公自高平慶厯執政用六經是能才全徳不形
一代治化非難成二公酌泉倚雲屏古今事業相崢嶸
棟梁松栢森森青忠烈寺下誰將迎有客新列慈恩名
何假禪悦談無生促坐參語酒未冷焉得閒日留雙清
歸途寥曠嵯峨城林薄萬籟皆琴箏洞庭懾伏波濤聲
英雄廢臺呼舊鷹魚龍末技不敢呈惟見夕照寒煙横
　　香林長老為其師叔祝香求詩
故紙堆中喚師叔香林花葉續傳燈尋思四十年前事
只為茶毗一个僧
　　冬至
有約佳人殊未來地爐孤坐畫寒灰今年物色得春早
一夜梅花如雪開閲世徘徊九節杖凌風縹緲百層臺
江南若个山中樹幾許陰晴生綠苔
　　書臺像
荆江亭詩長沙酒浩浩東流㵼南斗守徳之宅揚子雲
疾惡如風朱伯厚仕雖可久耕欲耦
　　周氏野泉别墅圖
臯陶舊國羣山裡寂寂野泉山谷底試尋山脈問泉源
定有蛟龍拔湫起城郭猶堪萬家汲蕪穢適從何代理
大雨不溢旱不枯育徳淵然古君子簿領三年報政成
習俗能諳風土美桐鄉愛我愛桐鄉舊日勸農曾到此
身閑却作負耒來願與吾民同井里安仁已種環縣花
伯道惟飲吳中水毋勤父老歌去思此處枕流方洗耳
　　五栁圖
吾友石民瞻平生書畫忺曾為彭澤令栁下識陶潛
　　遊桃花塢次郭祥卿陸友元韻喜善之赴召
黄堂鄧公直金匱史遷書朝野太平久文章全盛初北
方多宿老南士有新除此事須公等秋江晚執袪
　　題了堂所藏郭天錫作亂山烟雨圖
南郭山人隱几處青山白雲無所住萬壑度盡松風聲
更向了堂㕘一句
　　和靜春贈唐心月韻
白苧蕭然涼意迴清尊不共故人開江湖水滿鴈鴻過
天地秋高風雨來
晚來索索酒初醒巖桂花開香滿庭掩書不讀亦不寐
明滅一燈如露螢
我㸔浙江無數山盡攜明秀與俱還平生此復興不淺
宛轉小詩料理間
越來溪頭煙水秋綿綿洲渚憶曾遊城下荷花望不極
城上烏棲樂未休
舊雨人來今不來柴門自為晚涼開平生所得二三子
一日須來一百迴
　　不果留棊於無友作(以下原/闕五行)
　
　
　
　
　
　　茶屋
世事有餘味心交多淡成樹依寒舍種詩為蚤春萌穀
雨排簷滴松風泛鼎鳴就中留小徑飽飯得閒行
　　雨篷二首
黄篾江南舫(隋書山/谷曽用)風煙春水波輕推横畫卷薄暮理
漁蓑俛首安身了浮生渉世多庾冰正在此瀟灑扣舷
歌
正在籧篨下猶疑篛笠前凄迷不寐客飄泊未歸船枕
藉無餘地江湖有漏天平生萬里意風趂一帆懸
　　題蘭花二首
綠葉兮紫莖數花香正足為我語涪翁山礬水仙俗
孤竹皆殷墨兩龔真楚清試憑蘭與蕙難弟復難兄
　　挽蔡山長
仙遊分望族相葉肇嘉名古道見師法平生無宦情雪
林驚嵗晚門巷逼林清萬卷藏書逺何當繼老成
　　讀元祐黨籍碑
彼狂曰予聖莫辨烏雄雌安知百世公乃在黨籍碑在
昔漢唐末所無恐為之安真或敢侮自是宋徳衰空令
大梁人至今歌黍離
　　與照元晦月夜聞人讀諸葛武侯傳得南字
繄惟諸葛公謀國雅性耽懷寳世不售龍卧南陽菴風
雨耒耜底憂國如焚惔自比管與樂闗張渠得諳平生
益州牧枉顧至於三君臣天作合鯤鯨鉅海涵堂堂漢
丞相大星在西南斯文出師表姦賊安足戡典午何人
斯巾幗誠不男天自不祚漢論功可無慚星隕尚千載
耿耿在立談九原不可作有淚濁如泔
　　苦雨(甲寅/)
玉帛端如委山川已徧宗蒼生容有罪昊宰忍妨農南
畝猶須問東溟恐不容疇能補天漏匪石耿吾胸
　　喜晴
積澇從旁午新晴破鬱陶乾坤還日月民社脱波濤不
怕漂廬舍何妨用桔橰從今且粒食勿用想蟠桃
　　復雨
雨勢仍可畏天心竟若何未應妨稼穡只欲喜蛟鼉野
色歸長夜簷聲決大河無錢買小艇腸斷鞠藭歌
　　送僧歸仙居
一雨暑氣熸秋聲著梧葉故山入幽夢晨起事逺涉故
家仙人居矗矗山如樓三林與海通我家林邊頭功名
不捄死文字不樂飢開門風雨夕且食故山薇
　　用元微之寄樂天韻奉懷元晦(時余徙徑山元/晦在浙西憲獄)
十宵九夢遣分身世事翻騰可具陳天意何時孤悔禍
吾徒到處不如人雨聲歴歴侵殘夜風物凄凄入小春
縮地無方臂不羽倚樓東望獨傷神
　　題宋楊大年山景二首
漠漠雲連逺水荻灣舂鉏成雙誤隨絳城葉影王孫本
願秋江
蒲栁蕭條秋晚錯漠江南逺村磧月照人無寐翻江要
湔淚痕
　　西湖晚意
天賦幽人事事幽西湖佳處七年留荷香欲老茭如臂
得意斜陽一小舟
　　張清夫心逺堂
張君曠士惺逸翮辭籠樊天游絶有待旁魄造化原春
風菰蒲影璧月湖上村歸栖度華搆斂翅寂不喧床敷
學僧跏梵夾手自翻神交匡山逺遺烈千載存華榱見
芳扁雅意識素敦何時載茗盌妙理遲細論
　
　
　
　
　
　
　
　
　
　
　
　
　
　
　存悔齋稿
欽定四庫全書
　附朱性夫補抄龔子敬遺詩
　　　　　　　　　　　　　元　龔璛　撰
　　送李孔言上舍北遊
士也今安用何為志必行將無因技術亦可遂功名漫
把(闕二/字)厯還稱國子生悠然燕市酒此日㸔昇平
　　次貢仲章虎丘韻
逺客喜舊交相逢乗興遊輕帆不用楫出郭望林丘旭
日時來暑春服何清修涉世儒生腐尋芳僧寺幽紅塵
避人逺緑陰入山稠奕奕文翰英于于江海陬凭高劇
弔古濯纓便臨流蒸鬱變雷風倚徙客遲留取涼盡酒
尊沾濕壞詩篝空濛駕歸舸起滅波中漚
　　郭祥卿同遊虎丘
弱植有緩步同遊無雜賓清陰山寺古紅樹石楠春丘
壟埋吳國園林閲晉人不應繫舟處猶是去年津
　　吳中寒食
寒食清明賣酒家酒瓶亂插紅白花江南蠶子非一種
日暖蜂房報午衙八十漁翁罾半破往來醉客路三义
村中女伴無忙事疎雨小塘收漾紗
　　中山夜遊圖
嵗云莫矣索鬼神九首山人生怒嗔獵取羣祅如獵犬
驅儺歸去作新春
　　文泉
泉者水之原其初果何適泓澄末沄沄取辟人畜徳畜
徳唯其深行道亦在兹以彼周流意於焉文命之噫古
所謂文即禮樂法制從世將奈何而非此之謂華身習
口語逢時貴詞章油油青山雲不到白玉堂文者理而
已循理屬君子謂予言不信法㸔逝川水
　　題龔聖子畫馬
人問能有幾天馬試問來從西極者二十萬匹從貳師
攻破大宛僅得之執驅校尉奏妙選帝閑自此收權竒
未央宫門銅作式矯矯如此龍八尺絆者自絆逸者逸
不是老龔誰貌得
　　嵗殘
嵗殘春雨初晨興人意舒萱草侵階緑慈鴉巢樹疎耕
鋤餘幾壠門巷愛吾廬休笑𤣥晏病時翻架上書
　　馬虚中栁城春色圖
城中塵頭十丈高欲畫春風風怒號佩霞仙人騎鶴背
却度太虛觀樂郊當時丹青爭出色借與天公動摇碧
上流老子餘舊蹤極大將軍亦曾植樹猶如此我何堪
莫學江南繫船客雉堞平成天下平有情有思弄春晴
隔葉睍睆黄鸝聲
　　海底眼歌為陸茂林作
海底寧有眼幽暗魚龍囦海底若無眼何為騰騰光燭
天定有明珠在其下能令世間長不夜試㸔露出珊瑚
枝神物效靈紛變化吳門别駕理伯雍卜肆從誰問吉
凶陸姓森名特竒驗識高見逺術非淺以此喻之名遂
顯揚火以致墨冢宰總列職其法今不傳太史載龜筴
足臑彷彿意頗遺南士按書猶或知九江納錫不聞矣
僂句成欺皆棄之流俗沈淪海波底藉子一言與提耳
我作好歌以贈子㑹訪茂林談物理
　　𤣥天妙景歌
光陰過去留駒隙海宇微茫起蜃樓夢境清都真帝所
仙人一室有天游珠如黍米懸何許掌上臙脂爛不收
飛佩超然凌倒景擬將變化問洪丘
　　送宋梅隱
黄鶴山中醉幾囘山中良是夢徘徊流水青蘋杏華影
晴江緑漲蒲萄醅灩灩西湖汎春去奕奕好風吹子來
門外酒船撾鼓過何如同上姑蘇臺
　　雪樵
伊川門下已齊腰清苦誰如雪裡樵浩蕩山林行靡靡
低迷蓑笠影飄飄枯梢一夜號寒墮野菜尋春待凍消
炙手故應猶可恝高人塵甑儘無聊
　　王園玉蘂開後作
南園玉蘂玉敷腴十日不來花已無此地緑陰渾欲滿
平生清興不能孤香隨小徑尋前夢老待閒門種一株
過眼年華猶把玩人間留在輞川圖
　　次趙書臺荆州見寄
江水滔滔不繫舟一官已作五年留詩從别後多清氣
夢擬歸來到白頭骨肉幾人如此在林泉何處晚來休
臯橋傭作猶堪憶一飽平生本不謀
　　次張仲實送項桂山韻
昔時聞隱處桂樹滿巖幽涼雨飄歸夢江湖萬里秋我
亦翛然客相逢戀一遊鱸魚政堪鱠無酒為君謀
　　題趙子固畫嵗寒三友圖次韻
借問僧忩梅幾梢從來只合穀芽焦孤芳未辨切磋玉
細萼深藏繁衍椒宣仲韻高春破㸃補之豪邁氣抽條
散花室裏何人到知見香中使意消横軸更憐松竹映
卧遊殊覺水天摇何郎東閣無多樹逋叟西湖舊六橋
白石歌殘徒自笑彞齋去後更誰聊蜂鬚作蘂容微吐
鐵線成圈豈强描昨夜前村吟悄悄長年一笛怨瀟瀟
底須㕘透閑菴法開落不知昏復朝
　
　
　
　
　
　
　
　
　
　
　
　
　
　存悔齋稿附遺
