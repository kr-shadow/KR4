#+TITLE: 斐然集-宋-胡寅
#+DATE: 2016-06-11 12:24:49
#+SOURCE: github.com/kanripo/KR4d0198 master 8a2cbcf3                
欽定四庫全書　　　　　集部四
　斐然集　　　　　　　　别集類三(宋/)
　　提要
　　　　(臣/)等謹案斐然集三十巻宋胡寅撰寅字宋
　　　　史作明仲此集題曰仲虎樓鑰序又稱曰仲
　　　　剛盖有三字也崇安人本胡安國弟之子其
　　　　母以多男欲不舉安國妻取而育之遂為安
　　　　國之子宣和三年登進士甲科南渡後官至
　　　　徽猷閣直學士忤秦檜謫新州檜死乃復故
　　　　官紹興二十一年卒事迹具宋史儒林傳是
　　　　集端平元年馮邦佐刻於蜀樓鑰序之嘉定
　　　　三年鄭肇之又刻於湘中章頴序之宋史本
　　　　傳作三十巻與此本相合盖猶從宋槧繕録
　　　　也寅父子兄弟篤信程氏之學寅尤以氣節
　　　　著其晚謫新州乃右正言章復劾其不持生
　　　　母服寅上書於檜自辨其文今載第十七巻
　　　　中大意謂遺棄之子不同於出繼之子恩義
　　　　既絶不更以本生論之然母子天屬即不幸
　　　　遘人倫之變義無絶理章復之劾雖出於迎
　　　　合秦檜假公以濟其私而所持之事則不可
　　　　謂之無理寅存此書於集中所謂欲盖彌彰
　　　　也至於秦檜之罪罄竹難書而集中上檜第
　　　　一書苐規其不當好佛其細已甚又寅作崇
　　　　正辨三卷闢佛不遺餘力資善堂崇奉佛像
　　　　寅至形之繳奏載此集十五巻中而三十巻
　　　　末乃有慈雲長老開堂疏嚴州報恩長老開
　　　　堂疏光孝長老請疏光孝抄題疏龍山長老
　　　　開堂疏龍山長老請疏六篇尤未免自亂其
　　　　例然靖康元年金人議立張邦昌寅方為司
　　　　門員外郎與張浚趙鼎均不肯署議狀邦昌
　　　　立遂棄官而逃建炎三年為起居郎時詔議
　　　　移蹕之所上萬言書力争其文今載第十巻
　　　　中紹興四年為中書舍人時議遣使往雲中
　　　　又抗疏力諫其文今載第十巻中並明白剴
　　　　切樓鑰序所謂引誼劘上往往有敵已以下
　　　　所難堪者殆非虛語又上言近年書命多出
　　　　詞臣好惡之私使人主命德討罪之詞未免
　　　　玩人喪徳之失乞命詞臣以飾情相悦含怒
　　　　相訾為戒故集中十二巻至十四巻所載内
　　　　外諸制並秉正不阿史稱所撰諸制詞多誥
　　　　誡至寅之進用本以張浚後論兵與浚相左
　　　　遂乞郡以去其父安國與秦檜為契交檜當
　　　　國日眷眷欲相援引寅兄弟三人並力拒不
　　　　入其黨寅更忤之至流竄其立身固具有始
　　　　末者其文亦何可廢也乾隆四十四年九月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
斐然集原序
長沙呉德夫間為予言胡仲剛氏學業行誼為世楷則
出一編書名斐然集以授予曰其為我廣諸蜀予識之
弗忘後守廣漢將以刻諸梓未皇然也厥二十又七年
予歸自南旋起家渡瀘叙州馮侯邦佐已栞之求一言
冠篇子又取而熟復之葢自公遊庠序已深詆王氏專
尚闗洛諸儒之學舉宣和三年進士教授西京國子監
與忠獻張公同被薦召入掖中書靖康改元金人深入
與張公為當路䇿守禦甚著京師圍解始得省親荆潭
建炎再造首以記注召還極陳三詔之不同論七事六
條之利害娓娓數萬言如必罷和議必用君子必退小
人必明賞罰必固本支必建藩輔必擇守令必討盜賊
大抵監耿李汪黄誤國之不可再引誼劘上往往有敵
巳以下所不能堪者高皇帝雖聽奉祠而簡注不忘既
狩錢塘申命記注首論四維不張帷刑是從利在尼雅滿
則欲釋怨以悦其心利在劉豫則欲友邦以通其好文
定亟稱其得敷奏體張公以右相視師嘗議遣使公辯
遏懇至謂堂堂天朝相率而為敵國之陪臣葢視胡公
邦衡後日之疏有過之尋貳春卿兼掌書命如追廢
王安石配享孔廟追謫章蔡誣謗宣仁后及褒表諫臣
等事高文大筆大抵皆公發之暨趙張去而檜再相則
公逺徙炎荒幾陷五十三家羅織之獄至檜死後得復
官還里迹其平生任重道逺之死不渝實由文定為之
父仁仲為之弟謀之家庭者固如此至其述崇正辯以
闢異端纂伊洛緒言以闡正學著論語説以明孔門傳
授之心法讀史管見以扶資治通鑑數千百家褒貶之
實最後傳諸葛侯世以寓其討賊興漢之心葢公自宣
靖炎興四十年間雖顛沛百罹而終始一説所以扶持
三綱者其不謂大有功於斯世矣乎因馮侯之請摘其
闗於世教者著於篇端平元年九月戊申鶴山魏了翁
序
天之生聖賢也豈偶然哉昔者洪荒之世人物混并
賢不肖淆亂堯舜禹臯䕫稷契所以致力於此
者亦云盡矣叙典秩禮命德討罪皆天意也天之所以
命聖賢者孰大於此五品之未遜五教之未敷五刑之
未明是雖飽食煖衣果能保其生哉由唐虞至於商周
天下事亊物物凡當正名而辨分者無一之或闕及周
之季聖賢之澤微矣聖如孔子不得位而無以行其志
於是春秋作焉故曰春秋定天下邪正迹其功用不特
被之當年實為萬世法程由漢迄唐大亂而後小治極
危而後粗安飢渇者之於飲食以為得是不啻足矣而聖
賢用力之地鮮致意焉故朝夕之安不能銷百年必至
之患斯須之快不能償他日無窮之憂昧者安之智者
懼焉皇宋作興文治燦然百餘年間賢人君子所以推
明乎是者固已昭昭乎心目之間遏人欲之横流彰天
理於既冺士生斯時抑何幸也兵革紛紜天下學者渙
散而莫之統一文定胡先生始以春秋鳴而其子致堂
繼之見於辭章著於賦詠陳於論諫莫非極治亂之幾
謹名分之辨黜邪而與正尊王而賤伯明義利之分辨
枉直之實取而誦之鑿鑿乎五穀之可以療飢斷斷乎
藥石之可以治疾由其言以推其行事即其文以究其
用心使其功化得盡顯於時則撥亂而反之正三光明
於上民物育於下猶反掌也世方交競於利祿之途角
勝負於得失之際滔滔馳騖不可救止古之聖賢所以
孳孳焉者固已與之背馳矣此愚之所以中夜而起抱
書而嘆也三山鄭君肇之持節湖湘得是文於致堂之
猶子大時遂取而刋之木夫致堂之為是文夫豈知後
世有揚子雲哉葢其露緼奥而寓諸言發憤懣而形諸
書有不得已焉者鄭君之好尚亦豈為文章之美哉天
理之明人心之正是書其標的也嘉定三年八月望日
南郡章穎序
欽定四庫全書
　斐然集巻一
　　　　　　　　　　　　　宋　胡寅　撰
　　原亂賦
始予納履于重圍兮期汗漫而遐征又眷眷而躊躇兮
觀國光于廣陵方郊禋之先慶兮祥雲郁乎帳殿忽黒
幟之連林兮朔吹激夫鳴箭瞻日隕于武林兮又浴光
于秦淮何羲和之鞭車兮與吾願以或乖弔夫差于姑
蘇兮望句踐于會稽送龍旂之翩翻兮怒雲氣之淫裔
俯潮海之洋洋兮蹇吾行之不濟傷春心乎江南兮懷
九辨乎三湘莽蒼梧之愁予兮顧洞庭而浩湯計北歸
之幾時兮誓南征而徊徨星攸拱必北辰兮客子懷惟
故鄉雖山川之信美兮非吾土以安翔結湘雲以為廬
兮攬明月而為袂煑澗石以考槃兮樂琴書而卒嵗曷
斂迹之遥遥兮道未昧而孰睹鯨鯢翻于陸海兮曠野
嘷夫兕虎掃欃槍于紫清兮翳黄道以榛莽蹙四方而
靡騁兮民曷罹此怒也豈天運抑人事兮吾未聞其故
也悼厲階之方梗兮誰不仁而落基泝頹波以討源兮
我有云君其聽之監自古與在昔兮懿哲后之御極儼
動作于威儀兮起風化于衽席故妺喜妲己兮滅夏商
之祀飛燕太真兮傾漢唐之國何覆轍之荒忽兮邇聲
色而縱極曼三十六宫之蛾眉兮承倩盼而弗懌慚栢
谷之主人兮託富平之貴客朝貰酒乎新豐兮暮更衣
乎綺陌湛露瀼瀼乎草茨兮孔鸞雍雍乎枳棘九侯争
寵以迅衆兮五家競麗于淫泆靡夜宴而絶纓兮姱大
庭而衷衵寵光爛以相紛兮莫敢指乎東霓(入/聲)故沬鄉
采葑菲于要期兮溱洧贈芍藥于戲劇三綱蕩而淪胥
兮此所以啓亂萌者一也人才不足以屹柱石兮法度
不足以斥麗敝崇傾宫與瑶臺兮鳩班輸與工倕土賈
埒于粟帛兮木林蔽于河渭粲珠宫與貝闕兮耀金塗
而玉砌沙堂方連以蛾綠兮網户縹緲而朱綴矗穹窿
而交翬兮界夭邪而鱗次前鍾鼔之未移兮後繩墨已
新制曾步游之幾何兮又改圖而更締眷蒼頭之下陳
兮錫歌兒之外嬖近皇宫之秀色兮峙北闕之大第毁
孤耋之室堵兮快狐鼠之凴祟激宏侈以交夸兮紛渠
渠之莫計嗟赤子之流離兮或風雨之無庇竟不得以
託處兮此所以失土宇者二也事逺畧于四陲兮闢疆
境而孔貪收夜郎于已弃兮指青海而必戡建石泉于
成都兮置真播于巴灊䇿振武于河外兮開古平于瘴
嵐軍旅動而繹騷兮民呻吟而弗堪竊弄兵于潢池兮
繡衣斧以斷斬又使講于強敵兮航東海以揚帆遂渝
盟而北師兮授兵符于老閹罄大農之陳陳兮飽虓虎
之飢饞乃計口而調庸兮吏疾視而欲芟乖皇祖之仁
術兮換幽薊以帑縑府廐何知于璧馬兮稱慶之觴猶
未銜通烽火于甘泉兮突騎已漫乎闗南隳廟祏其何
救兮獵九土而血染微道德之安强兮此所以不戢而
自焚者三也舉籍包于四至兮闢提封于禁地視崑閬
之規模兮壯天都之形勢作崔嵬之艮方兮六五岳曰
萬嵗笑祖龍之驅石兮憚瑶池之騁轡斵瑰特于太湖
兮浮巉巖于汴泗役嵗星其兩周兮崇嶪峩于天際望
峯巒之連娟兮瞰洞壑之遐邃跨玉梁于瀑下兮漾金
沙于澗涘珎林日以劍拔兮嘉卉藹其雲萃移西域之
蒲萄分轉南海之丹荔空檀欒于江湖兮牛曳輦以道
瘁扛綺檻及雕籠兮殫文毛與彩翅豈中貴人之未稱
兮又應奉焉有相使聳福威以享上兮十五里而傳置
盡動植之怪竒兮夫烏識其稱謂疇若予之虞衡兮日
千斛為鳥飼宜便嬖之自忠兮忍暴殄之滋熾或蕩析
其家巷兮咸此物之攸致胡為阱于國中兮失一兔而
與死比彼佞巧之偷樂兮方腰束夫金賜通權科于私
門兮竊揮霍以如志邊塵坌其既揚兮山猶覆乎一簣
子及汝以偕亡兮此所以不能獨樂者四也海上燕齊
之士兮神姦變化之語投耽肆以易惑兮遂服行而莫
悟上天安得而矯誣兮曰李耳乃吾祖積氣何有于基
扃兮曰神霄其有府夫孰為此詼譎兮幻羽客慧名而
姓楮握符籙之小技兮駭恍惚于呼吐神光煒其炳夜
兮雷隆隆而在户赤劍鏗然電焱兮墮梨棗以如雨按
神變之是則兮謂天地之神祇亦可覩降玉皇于圜丘
兮出方澤之后土接萬靈于明庭兮紛肸蠁之延佇惕
羣臣之薦恭兮閔下俗之聾瞽皇自躋于上帝兮七廟
曷其孔俯敞千柱之琳宫兮兩帝君之攸處騰步虛之
希聲兮廣袖颯以翻舞遂覃風于八紘兮黄冠紛其鶴舉
排閶門遊禁内兮户者莫之敢禦日再中不可候兮鼎
金餌而何補渺三山之安在兮奚用神之巨武豈聞異
教之駁雜兮正座講于黌宇六籍危其不焚兮學士窘
而如鼠痛人紀之俶擾兮強鄰固宜予侮既彞倫之大
斁兮此將亡而聽于神者五也朝既列夫高位兮國又
賦于重祿聖王所以俟天下之豪傑兮為億兆而作牧
彼刀鋸之殘人兮祗閽寺之役畜一身而二任兮達内
外而妾僕資慘刻而厲荏兮示柔靡而含毒任巾車而
秦敗兮殿國師而齊辱仰前古其一律兮禍必發于所
伏悼崇觀之已還兮乃卒踐于往躅班輔國之王爵兮
建承宗之旄纛踵澄樞師傅于南漢兮睎令孜總兵于
西蜀根盤據于紫闥兮奪萬乘之心腹以小善要君之
諗已兮以巧思逢君之多欲外攘擅以肆行兮况奉承
而加肅從媟狎于閨閤兮事繕營于土木攬尚方之工
技兮筦靈囿之花竹司防扞于城闉兮導津梁于河瀆
籍稻畝于塘水兮領修宫于洛卜資文武之二柄兮將
相涵其恩育稱門生其未厭兮又申義子以敦篤口天
憲而慘舒兮脅不附已以赤族沛恩澤之四漸兮走貨
賂而上黷逮僣亂之引咎兮勢已迫于指鹿昭廣陽之
雙節兮飛燕頷以食肉帷籌蠢其無良兮百萬挫于一
衂皇匆匆而内禪兮孽隸凜而頸縮就斧質于倉卒兮
罪未書于獄牘雖少紓天下之憤兮已無益于顛覆木
蠧盡而自及兮此親小人所以傾頽者六也姑置此而
勿論兮敢請循夫厥初河源可以濫觴兮下流憂其為
魚曾議道以持世兮申商術而施諸昔願治而更化兮
荆舒秉夫國政詆先后之持循兮肇欲新夫邦命憎鼎
鼐之敦古兮工鑿之而鍛銷悦鄭衞之利耳兮罷希夷
之咸韶陳王度以法律兮興太平于聚斂惡私藏之削
國兮曰民富爾何僣日剝割而月朘兮民岌岌其愁阽
城高危而復隍兮此損下而為漸飾六藝以文姦言兮
假皇威而敷之示好惡以同俗兮䝉一世而愚之標榮
利以為誘兮敕罰法以為驅何中人之敢桀兮謹迪率
而取模又憺威於西戎兮拔將軍於利口俄斬將而軍
沒兮終兀擦於羌醜考氓利於畎洫兮嗣涇漳之古功
茗荈𣙜而奪商兮掘五金於地中璅碎逮於手實兮籍
釡甑與彘狗坐市吏以龍斷兮列賈肆而窶藪何下漁
之竭悉兮皇自富以九有行犖然而弗恤兮捩萬情而
力揉夫孰與羽翼斯化兮裒細德之險巇斥忤恨之異
已兮羣刺天而高飛久咸喻乎僻志兮般新進之合黨
黜諌説之忠辯兮謂以私智非其上輔累葉之遺老兮
籲昊穹以血誠皇中疑而未决兮雱欲殺而示懲勢崇
成而權一兮換斗魁而自斡闔闢洶其雷風兮喬木萎
而先拔鳯知幾而高逝兮翔梟鴟而來巢赤麟不屑於
好畤兮紛孽狐之在郊緜七閏而弗績兮皇晚悟而瘝
恫罷輪臺以富民兮授馬吕於震宫彼柏充亦何忍兮
迷德意而弗將順忽龍胡之不可攀兮紛須厲以吾刃
雖任姒之黄裳兮席晏粲於九載慘鍾山之死屬兮惎
婿卞以無改卞先登而拔幟兮京背水而力攻一戰勝
而奪國兮此蔡方之崇墉詭丕承之前修兮謂遂非為
達孝進興亡之大規兮曰汝詈大宗廟皇不核其損益
兮埀衣裳而聽之梟與狐其彚昌兮迄進退而證之洽
韋布之美譽兮修禮樂之彌文兹誦播於要荒兮殍瘠
惠之宰墳鑄九金以聚粹兮圖忠良為魑罔闢三雍而
旌伐兮植衞輔以自廣刼特操以犴獄兮鉗民口以誹
謗裒善類而網舉兮聨祖孫而流放襲貂蟬於幄内兮
玩圭組於乳嬰著籍通於永巷兮家人紛紜以紫庭夾
城洞以澓流兮輕舟颺而小輦角與徵其合奏兮閟諼
慝之非淺總六害以自躬兮益蠱疾乎皇衷阿瞞肝膈
之有要兮巨君肯休乎漢公冠沐猴於巖廊兮豺狼䦧
其相牙飛亷舞以夷羊兮白晝號乎鬼車歌桃李之成
隂兮乃雜族而此等也迫荒耄而未試兮韜匕首而心
猛也兵氣躔於岱華兮横彗孛於太微載頭顱而遽南
兮前星升而闡威披穴窟於城社兮逐鮫鱷於潮海式
拂除夫氛曀兮或碪鑊以俎醢予以天為可恃兮網不
漏而恢恢豈霜霰之既零兮杳陽春之不回少皇鋭而
致理兮升陸沉之髦傑俾投戈於瀚海兮奠弨笴而未
發士雲興而踴來兮願為皇而捐軀忍城下之盟辱兮
誰出口而矢謨約質以皇之介弟兮約盟以朝之台衮
獻服以國之冕輅兮輸器以廟之圭瓚周赫赫之南仲
兮實獫狁之於襄我舊學之老傅兮何執計之不臧皇
洞監其不任兮割邦寄於爰立傅忿懟而愎戾兮怵自
營而增急終故恩之攣攣兮侍黄門而眷留荐呼吸其
阿好兮與清議而為仇嫉導日之啟明兮彎大弧而落
之妒止車之金柅兮騰謗口而鑠之敵陽張而内恇兮
虎臣蹙之以貙貔恥籌畧之衆詘兮得氣去而弗追愚
自用而何燭兮禍方隠於旋踵舒施施而委蛇兮諛媚
態以取寵么嗣子之讒儇兮方舞智而矯䖍間乃翁之
多猜兮罔上下而為後先斸畝蘭與畹蕙兮畦藝之以
艾蒿䕃嘉樹以方榮兮逸殘剝之騰猱倘受和於三闗
兮何并門之淪陷又割分以大河兮何京師之環闞皇
勤恤而旰宵兮駭顧輔而託疇何望傅以隆平兮傅遺
台以幽憂二百年之洪業兮敵舉之如持葉沙漠漠以
北吹兮悽孤城之遺堞妖魃出不惴人兮張楚坐而受
圖欣藉藉而附攀兮猶老姦之黨徒自熈寧之師臣兮
反淮蔡之維垣迄宫傅之調䕶兮咸喪邦於一言坦周道
之如砥兮今胡鞠為茂草過宫闕而禾黍兮塗黔黎之
肝腦彼臨川之雄才兮妄仰儔於伊臯偶睿思之有作
兮沕配合其自遭若賊京之巨猾兮尚得輩於林甫嗟
耿耿之庸暗兮才闒茸而誰數貽大患之既彰兮曾莫
較其重輕嗟世俗之䝉欺兮或未歸之罪名亂與敗孰
甚於此兮蓄萬古之遺憾往噬臍而奚及兮吾將為來
者之龜鑑惟黄茅與白葦兮日既淹而就摧習新説之
小生兮亦寂歴於寒灰握京手而磨足兮紛淫朋之比
德天𠞰殛而莫逭兮又多淪於鬼蜮獨傅黨之肖翹兮
銜卵翼之類我班陸離其錯綜兮固幸時之轗軻膠投
漆以締要兮繘汲井而必隨指九天而誓日兮憂一朝
而顛隮辜少康之纘祀兮又美衞文與燕昭宣王遇灾
而側身兮漢光四征而勞焦偉哲王之英達兮撥亂世
而反之正求豪傑與之馳騁兮掃舊跡於邪徑蚤發軔
於暘谷兮行萬里以為期選騏驥使伏轅兮駕玉輿而
乘之建霓旌之千仞兮五色燿其相章騰蛟龍之蠖畧
兮驂雲氣而高驤詔豐隆使導路兮風伯屏夫埃昧役
太嵗而隸辰星兮勇有進而無退遂弭節於清都兮登
通明而受朝昳蕩蕩而天門開兮羣仙侍而超遥樂九
奏以萬舞兮執斗柄而斟酌調玉燭於四時兮備太和
於九洛懭下土之虐妖兮流虹氣與星精嘯涕為霾霖
兮噓旱為螽螟帝有命以下討兮集海嶽之百職建修
鋒而乘飛霆兮汹震蕩而翕􁆦威横廓以雷迅兮歘掃
滅而無蹤藐神凝而息癘兮帝不言而自功噫嘻乎世
幽欝而迫隘兮黨人曷其猶紛就重華以敶詞兮儻濬
哲之子聞亂曰天道周如循環兮治與亂必因續吾端
䇿而潔筮之兮得七日而來復
　　送呉郛賦
宣和四年江陵呉衞道求師於漳水之濵因遂稔熟亦
復切偲逮庚戌秋脱寇難來湘澨叙舊道故又八年於
兹矣聞湖之北稍稍有城郭村聚流散幸存者皆思還
其故處一旦束書買馬慨然告别而去誦子路之言曰
何以贈我再而三而益勤子應以可且問之曰子裹囊
窶貧行乎凋殘之千里山川良是而無跫然似人之喜
曷遄其行而又曷以康夫至日之訃耶衞道愀然曰丘
壠所以不忍離而先人之敝廬庸葺而世業之常産所
不可不治也是三者泝而修之其必有序庶幾於茍合
以不忘畀付則生於斯世又何慕矣予應之曰是之所
志確乎本務然子故鄉荒萊蕪沒葢有年所子將啟而
闢之必有烈薙之勩墾而畝之必有斵揉之利溉而滋
之必有源泉之蓄播而稼之必有五種之美高下肥磽
之宜風雨霜露之齊滅裂閔力之殊螟蝗水旱之氣於
是有苗而不秀秀而不實稊稗之莫比者矣幸而登場
舂釋簸揚炊以釡甑薦以匕鬯乃不曰常珍而異饌之
嗜又有不知其味雖食而弗肥者矣故凡今人之田荒
萊蕪沒不能自理至於流離漂轉仰哺待活以死於凍
餒葢不可勝計也子獨有復業之志惟本是力益既乃
心勿中道而畫冺饑豐於穮蓘毋輟耒而太息觀沮溺
之避世察荷蓧之體勤懲宋人之無益考陳相之並耕
問大舜於歴山訪伊尹於有莘若禹稷之躬耕與樊遲
之小人孰為力穡孰為曠耘孰舎其田孰收其成用彼
之効為我之績固將稻粱蔽疇稂莠不殖倉箱既盈時
萬時億鼔腹行歌醉於酒而飽於德也我未能有行焉
敢謂老農之不如書以遺子辭曰餽贐倘可以為開荒
之資乎
　　寄張趙二相三首
賢哲不同才論心則皆仁去就不同趨惟義乃可親仁
非比周用推已以逮人義非楚越疎顧不私其身伊誰
覺後世凜凜周先民姬公徂東山流言起齗斷召公發
金匱王逆繡裳新它日奭有疑不悦公未逡子往暨汝
濟公語尤諄諄忠誠共白日勢利一飛塵姬家八百祀
盛業兩公因其人不可見此意常自真吁嗟刎頸士一
失為參辰我思尚友徒表此三千臣
昨朝觀扺戲千步廣場對甲也烏獲徒顧步熊虎態乙也
乘勢來躑躅進復退或有敗甲心弦矢立其背甲初奮左臂一
箭奮者廢甲復舉右股再射舉者墜坐令乙取勝或乃一笑快
因思中山趙秦睨猶拾塊何為亷將軍恥與相如㑹不念國之
存以吾兩人在一朝私仇破兩虎共穴内他年藺公薨頗老仍
見代坑兵四十萬大福遂不再依然卞荘子拱手視成敗
河出崑崙墟江出岷山㡳涵涵受百瀆滚滚經萬里水
惟準之平而徳鑑之比離堆與砥柱何事中流起坐令
平者傾復使明者滓臣門雖如市臣心要如水勿為砥
柱激乃作天地紀在家而有怨惟舜處父子在邦而有
怨惟旦憂室毁夫豈忿慾哉過是非天理蕭曹貧賤交
隙自將相起迄能除芥蔕至死相推美彼亦何所監覆
轍有餘耳同時秦漢人異趣百代史
　　題浯溪
戎馬胡為踐神京翠華東廵朝太清(乙巳幸東以/謁老子為名)扶桑
日出湧少海虎符百萬屯雲興皇威意無窮髪北老傅
坐籌自巾幗謀臣猛將俄解體吹入胡笳一蕭瑟塞南
莽莽多穹廬塞鴈年年不繫書回首朔雲清淚滿傷心
玉坐碧苔虛中興聖主宣光類羣材合㳫風雲會會稽
甲楯今幾時於鑠王師尚時晦最喜鄴侯開肅宗不謂
晨昏急近功竟使大唐宏業墜豐碑有媿昭無窮徙倚
碑前三太息江水東流豈終極頌聲諧激不為難君王
早訪平戎䇿
　　和范元作五絶
馬遷法左氏實錄繫日月孰傳經世學儻可論絶筆
久矣閟大音無譏鄶以下一聞入聖處萬古洗凡馬
種學根不深履道乃郵傳欲收反約功必也破萬巻
挾策博塞殊愚智相千萬反躬誠且樂此事要早辦
閱書五行下未勝百迴讀至道一念存請事不逺復
　　和韓司諫叔夏樂谷五吟
　　　布被
昔年司馬公清德如伯夷簞瓢不改樂又似吾先師平
生一布被天地乃吾知豈比平津侯挾詐坐受嗤公今
蹈前修自適性所宜不受寒暑變炎凉但相推彼美錦
繡温䝉覆真虎皮愧非三絶手何以嗣銘詩
　　　竹枕
故鄉清渭濵一節取君子相從大江南展轉秋風裏清
慵笑玉便傲兀勝隠几屏山煙景媚醉倒日髙起此君
通晝夜俗士乃輕鄙願言一奠枕四海春睡美䃘䃘孫
子荆未便洗吾耳得意大槐宫古今真夢爾
　　　瓦爐
靈臺净含光虛室自生白縹緲沉水香瓦篆青羃羃何
用金狻猊浮動羅綺席緇黄手(闕/)　兒女衣篝僻一從
戰塵漲岱華風烟隔君臣若際會至治發明德普熏遍
十方氤氲本埏埴何人學孔禱鼻觀久已塞
　　　蒲團
少年慕簡册編蒲抄古書有聞未能行常恐迷厥初青
氊雪窗夜卧起巻復舒嵗久亦穿穴客冷不及渠知公
已坐忘物我歸如如黄團穏叠足繡茵一籧篨傳聞伏
蒲諌天子懷毎虛出處諒未免裹輪聨鋒車
　　　紙帳
細皺巻寒波輕明籠白霧何以相徘徊嵗晚正凝沍枕
欹一尺竹被展幾幅布賢哉楮先生不以貧不顧夜玉
圍紅綃羞澁强自賦書生説富貴志士安貧素風驚銀
海潮春在明月庫先生睡方濃不覺糟床注
　　送黄彦達歸建安
漳濵讀書夜復日十七年間駒過隙相逢忽認語音存
面皺髯張都不識嵗晚懸鶉百結穿坐寒我亦無青氊
少時意氣今何似對此猶能吸百川北風草木傷遲暮
秀嶺長松色如故須知憂道不憂貧莫厭儒冠羨紈袴
坐悲四海方横流長劍未試心未休寄語幔亭雲外客
他年終約紫霄遊
　　題全州礲岩(癸丑/)
葢山峯厜㕒灕水不得出澗壑相奮撞竟朽此山骨想
其初洞達借勢有神物臂開青石壁黤黮烏龍窟奔流
成長溪岩洞寒突兀秉燭千步遊怪景纔彷彿華髪結
乳頂空翠誰掃拂石田耕未熟石鼔響不沒靈仙𦕈羽
化古廟凜紆鬱我來庚伏初弄水解纓紱清甘流渴肺
妙聽含鍾律兩腋御泠然回首歎飄忽
　　示上封長老洪辯
濯足瀟湘湄瘦藤拄衡岳尋山半吳楚何意得雄邈青
㝠幾石級屐齒響犖硞低昻度翳鬱軒翥見披剝下視
千萬山碧海潮初落無風浪自鼔浮動洶嶽嶽誰云地
南傾鼇足有踸踔請看高幾許天近只一握高寒變沖
融三伏謝焦灼羣松何人種凜立傲氷雹况彼凡草木
跋望難簉著精廬憑佛力雲外聊自託上方連兜率下
界指蝸角道人洪河辯萬巻歸領畧湯休以詩鳴澄觀
老禪縛相從塵垢外一語符啐啄愁雲結蒼梧來雁𦕈
燕朔鄴侯有舊隠此興吾數數不須理牙籖借問有三
學
　　示高臺足菴紹印
萬生紛綸墮迷網誰能自拔起情想隙塵初傍隂色空
燒草又趁春風長將身出家叅佛祖此病中作膏盲養
足菴道人肯珍重不與凡流較斤兩彼方彈雀棄隋珠
我自舎魚取熊掌高臺平挹石廩翠古轍下輾雷溪響
粥魚齋鼔不經營竹月松風静來往定心古井波浪息
夜氣靈源襟韻爽憶昔幽尋度雲壑見投佳句論鄉黨
豈惟高格擅風騷頗信中扃得平廣轉頭塵事還匆匆
入夢勝遊真莽莽山梅有信寄一枝更欲青鞋快真賞
　　記夢
夜夢虛齋整衣冠客五六輩相揖還中有一人少留連
叩簷叩齒禱甚䖍顧謂吾儕曷傾耳紅藥叢深鳥聲美
翻枝颭葉縹緲間俄有珍禽集雕欄宛然小鶴未省見
羽翮紺碧光斕斑凝眸一瞬觀對立忽成四鶴齊飛入
赴予紛泊若投林藻錦縈帶復動衿綠毛么鳯只倒掛
翠襟鸚鵡空好音或將攬取不從手相視眙愕萌争心
吾殊無言行且睨與客徐理出户意徘徊八翼疑驂鸞
雜遝諸儒競連袂不知剝啄誰扣門推枕高樹晨光暾
　　示能仁長老祖秀
此世未可出太虛無古今一塵絶㸃染萬象羅蕭森白
雲從何來舒巻亦無心流風散逺影花雨釋重隂俄然
際碧海倐爾歸遥岑方來詎可執已去誰能尋何人知
此意魚鳥徒高深道人乃如許洒落湘之南㝠鴻豈避
弋倦鶴亦投林昔年淮泗間清譽喧佩簮石塔縫無際
鹽官鼓無音衡山亦何有神廩供爨鬵十年一紙衲綵
線穿金針上方萬壑外微笑開我襟幽懷久自契俗慮
何由侵攀蘿共明月流水寫瑶琴
　　題能仁照菴紹亨所建
福州多僧天下聞緇衣在處如雲屯何人能了一大事
齋魚粥鼔徒紛紛雲中復表第二月何異汙渠鑑毛髪
不獨詩人水鏡昏定知佛祖龕燈滅道人朅來南山下
葢頭隨分茅一把菩薩果地已孤高石廩峯前更瀟洒
草菴初就來乞名試往尋之水竹清莫訝此菴安四壁
大千沙界總分明觀君所至金碧煥公才利用如澄觀
隣僧無賴苦侵疆何似古人不争畔從他三毒痴貪嗔
我自元無一㸃塵擕菴南北東西住萬象光中獨露身
　　送余澤還義興
挾䇿漳濵兩韶稚君後南隨州計吏相逢冠嵗璧池頭
頓覺詞華使人惴謂宜雲路恣騰踏豈料霜蹄多蹶躓
君才視我十倍加蓄積那堪五經笥已窮孟軻不動處
得喪窮通歸一致每懷會合未曾欵輒復鴻燕春秋異
寸莛才欲撞舂容不盡之音耳空記去年邂逅得所願
千里過我少停轡圍爐燒栗忘夜分蹙雪訪梅喜春至
窺園細看百卉動陟榭滿挹千峯翠讀君舊詩黄鍾律
觀君新德清廟器黙求至善不近名下視羣愚非飾智
常虞涉世傷坦率見語躬行合謹細值君隠憂方食蓼
而我美疹如紾臂飛觴引滿不復能戰飲呉門夢中亊
采菊聊同茗盌清丸艾時歸藥婆利忠言贈公豈肉骨
益友貺予真補劓浮雲聚散古則爾人生出處孰無累
聞道雙珠已候門便乗一葉同插翅朱樓婉婉托旅夢
江樹霏微攪離思一區衡山勿負約三絶麟經更涵粹
得時而駕諒不免有使且寄相思字
　　送朱翌赴召
青松出澗底志已棟梁具平生飽霜雪嵗晚中尋度屈
伸諒有時窮達係所遇如君才與學八面有餘裕志修
文自昌身阨守愈固已甘韞匵藏寧願莫邪鑄急趨冠
葢林萬里便跬步時來則卿相慎勿負平素霜繁干嶂
晚天澗三江注倘遇子陵臺為我一回顧
　　與范信仲及嚴陵同官納凉萬松亭
黄堂無徒真面壁休暇相招出城北(一云北/城出)千岩窈窕
萬松豪把酒觀棊得終日此邦前修邈難繼嚴范千古
堂堂色用之折箠笞羌戎否則持竿弄泉石我才濩落
何足道行藏未有資身䇿公當長嘯起家聲雲臺高敞
風塵息
　　和信仲酴醿
化工收餘春不令寂寞回殷勤三月盡更放名花開燦
然白雪姿亂洒青雲堆竒香滿深院冷艷絶浮埃弟昆
林下蘭執友嶺上梅何年蕊珠殿移根畫堂栽邂逅得
佳客開窗設尊罍檀心丰采展更著紅燭催惜無傾城
髻斜插一枝來賞心不可奈折取浸瑶醅可憐清夜䦨
叠鼔如輕雷笙簫發夢想雲雨下陽臺櫻廚未羞澁高
會意重陪花魂入詩韻屬和愧非才
　　和呉元衡
先生頌酒夸兩豪使我讀之如飲醪詩情不遂春光老
春在毫端尤婉好頗聞下堂小不佳未欲頌公長者車
不道芳菲成一夢滿城寒食藉梨花便把千峯名擬峴
同撥新醅酬闕典
　　和元衡送牡丹
春工知君亦好竒倚檻山丹開壓枝山城何人識國艷
中州對此稱花時新詩秀色揺京洛詞鋒生使侵疆拓
金明釣賞思見之貢花驛使來莫遲
　　題永州東山西亭(辛酉/)
此亭得名從子厚琬琰一篇傳不朽我來相望三百年
誤使承流稱太守初無施舎慰民心漫有詩歌諠衆口
東山妓女北海尊歌舞春風醉花栁欲回面勢直西南
更植脩篁遮培塿巻舒雲雨襟袖間濺浣冠纓塵土後
近聞王師頻奏凱勍敵不復窺廬夀吾君神武光宣上
將相宏畧方召偶遄歸北狩定有期開拓中原豈無手
顧子疎懶歸意迫當世功名息心久寄言悵望獨醒人
欲報厚德乏瓊玖遥山蹙黛酒如江勸我日飲無何有
　　題朝陽閣
瀟水東來北流去宛宛山城挾江住城中萬瓦蔽雄觀
江外千岩自幽趣朝陽近止瀟之西繫舸捫苔上石蹊
翠壁劃開光黤湛高蘿埀覆綠㝠迷排岩闖水飛欄出
挂插洄潭老蛟脊渾疑海蜃噴珠宫復訝樓船褰繡帟
鳴鸞佩玉不須論西雨南雲手覆翻寄語子牟來獨夜
試看天闕瑞霞暾
　　題永倅㕔康功堂
政拙催科永陵守實賴賢僚明可否邦人復嗣海沂歌
倉廩雖空閭里有功成將去朝日邊更闢虛堂得晝眠
後圃花好初著土前簷新竹已㕘天貔貅未飽軍需急
赤子如魚釡中泣若知王業在農桑國勢無勞憂岌岌
酒闌四壁讀前碑吏隠猶勝五馬隨千古濓溪周别駕
一篇清獻錦江詩
　　送茶與陳霆用賈閣老韻
閩相渺天涯新茗誰與促對兹火雲候漫説酒千斛要
須臨水榭滿啜一甌玉冷然生兩腋萬里那更僕想君
坐茅齋口授汗如沃飽䬸先生饌睡思莽難逐玉川亦
何有撑拄文字腹遣餉良未多精品端不辱
　　用前韻示賈閣老
壑源春未回已著金鼓促争先入包匭價比金盈斛何
人敢僣睨奉御食惟玉草荈空有名氣格臣與僕緬懷
侍凝粹苦口同啟沃散仙今得伴鸞鳯相追逐雪泛定
州甆澆此飲河腹飽食慚太倉那復驚寵辱
　　遊雲湖
衡湘久未往眼到山輒對愛山真自性久看眼未礙今
朝渡石潭蘭槳亂青帶初升岸稍高忽喜地更大行行
兩垣間沙路得平快豁然見良疇小覽百里外涵溶趙
家汑千頃疏幾澮人家隔楊栁或映桑林背連連麻麥
墟雞犬達鳴吠宛如京洛郊北望一悵慨古城誰所築
隠隠僅如塊娉婷九家藏巧緻六寶在想其夸壯時豈
念遺迹晦主人隴西生懇欵具鮭菜墅前稼尤美彌壤
黄雲曬雲湖從此逝日暖風不噫循岡逶迤登呀口駭
漰沛是名湖西缺節縮有石埭舎輿尚盤陀漸見湖尾
派菰蒲傍籬落獵獵村沽斾曳笻大隄長堤址屹然塞
胡床羅四五植傘據其會恍若畫圖張綵筆窮物界滿
奩開玉鏡萬象自清汰浮光散鵞鶩沉影亂鱗介紛紛
漁舟子㸃綴助姿態其心曾未閒詎比觀者泰東頭輸
寫處百丈走霜瀨滙為碧泓深囓漱垠㟧瓌非兹兩雄
堨何以鎮横潰尚云春水時雷注聒天聵田翁亦好亊
巨艇遣迎載山隂興則同所訪何必戴招提有豪客置
醴久相待歸途瞰烏泉船首滯葭薈朱樓亦近止欲住
思中敗刺竿小彎碕迥眺長嶺背峯巒未可窮却過陳
家滙幽尋何所得憩倦茂林最廻舩漾中流枵腹思勇
嘬羽觴凡五舉銀鯽纔一鱠山氓争睢盱窺覘互驚怪
桃源果何似此地良足愛要當建亭榭聊復蓺苽芥賞
心浩無涯羲馭慘欲退吾儕幸强健勝踐莫辭再人生
貴歡娯世俗苦埃􁦬黄君早交友聞善肯相誨楊君素
疎豁為善克自裁李君更清苦有意飭紉佩彪君知勉
勵不但聞梗概惟余真潦倒道退齒徒邁從游亦何幸
魚目慙明琲誓言來年春景物重華綷荷花千葉裝一
一青羅葢蒼蒹沒大浸碧巘㩜芳藹逺陪鷗鷺羣坐笑
桔橰械仍須少留宿促駕古所戒持鈎不求魚何用五
十犗優哉復悠哉此樂未為太
　　示龍王長老法讚
東峯峩龍頭西嶺掉其尾蜿蜒藏爪鬛雲卧久未起誰
憑象教力掛腹千柱啟重天飛鐵鳳寶地按金指於今
幾百年松栢合抱峙悄無車馬塵一徑渺雲水我來亦
何亊蠟屐自遊徙讚公好禪伯道俗共懽喜浮雲本無
心錫杖聊壁倚借問此山名其實安所止答云蒼岑頂
萬觴湧清泚伊何司蓄洩神物宜在此又言干戈際流
血幾萬里龍胡為自珍岩洞深伏弭笑挹香松槽漱盥
白玉齒清風出長嘯月净天如洗
　　示龍王長老法讚用舊韻先公佳城與寺相直
堂堂感麟翁耿耿跨箕尾已埀百世芳何用東山起平
生夢奠處欝欝佳城啟禪枝附奕葉魚粥常千指老龍
卧頽波秀木森嶷峙堆螺沃黛山瀉玉摐金水上人一
錫拄心寂倦他徙我亦希子文仕已忘愠喜時來語道
要中立旁不倚而君樂幻空説定不説止永懷先覺人愧
發汗流泚彞倫出筆削一是無彼此修程不自勉九十
半百里相彼齅世芬所向輒揺弭未知吾相馬異質遺
毛齒更須求真龍萬古資一洗
　　賦韓叔夏雪齋
君不見齊王築宮夸孟子瑶殿珠階千柱啟只知歌舞
暖娥眉君未能賢寧樂此又不見玉局文章萬丈光七
年忍凍吟黄岡忽騎白鳯凌天去江上空餘一草堂不
如衡山樂谷藏春風明窗小閤地爐紅物自涅緇分净
穢我方瀌晛閲窮通夜驚山竹珊瑚折起愛溪松濛曉
月蹇驢烏帽去相尋可但子猷清興發
　　和仁仲歸鄉有感(癸亥/)
大堤蜿蜒挾江長卉木同泛春風香青青嘉蔬不用買
采擷烹瀹皆堪嘗羜肥豕腯白黒正酒美魚賤吞江鄉
豈惟物産具豐好地勢固可争雄强歸來作賦興不淺
一飯美芹心詎央
　　登南紀樓
西望巫峽峯東望洞庭湖南望大江横北望楚王墟平
時十萬户鴛瓦百賈區夜半車擊轂差鱗銜舳艫麥麻
漫沃衍家家足粳魚深山雞犬接誰復識於菟挻禍者
何人火獵而兵屠庚戌日南至渠魁宴宜都一膾八百
姬坐無羊與猪葛伯殺餉童湯征自亳徂恢恢天網漏
莽莽一紀餘遺民百存一茨棘伏且逋有田不敢耕十
倍出賦租籍户析丁口奏言民數敷一縣三十家一城
三百廬指為太平象蒼穹焉可誣翩翩兩孤鶴歸自青
海隅長松雖好在池圃傷榛蕪邦君能好客授館高明
居春風揺宇宙慘澹心盤紆玉花暗寒食桑穀凍不蘇
流民渡沔來曳牛負其孥似聞俶擾中復有紅巾徒轇
轕隨鄧間厥意知何如古來上流地最重荆州符形勢
在東南横跨此其樞皇文不用武重閉聞勇夫要當强
楚蜀莫使窺全呉滔滔江與漢晨夜朝宗趨天聰方四
達廟算有良圖
　　題闗雲長廟
西方有幻師以利行幻術利他乃甘言自利則其實曾
微證形象顧喜論恍惚可憐億兆人明智百無一冺然
俱受紿寧以鬼自怵疑怖既迫心祈禱便屈膝千載浮
屠氏箇箇提一律雲長忠烈士蜀漢凜三傑許身初擇
義遇主益秉節一受先主知不為曹公屈最後圍樊城
許南已無拂智畧孫呉儔議徙股膽慄惜哉片言戾壯
志遂紆鬱至今想英風使我竦毛骨廟祀禮則宜為國
有典秩而彼天台僧相此山水窟欲繕廬而處假靈宣
鬼物章鄉城近止將軍此焉沒斯人兼畏仰吾計行可
必唱云暴悍魂岩壑擅營室從吾受净戒父子歸命佛
初猶未赫烜靈響沉寂謐奈何無盡翁作記極詞筆一
毛成萬鈞財施日盈溢精藍敞千柱城旦洶溟渤捐身
養惰游小智之所弗而况正直神肯徇智顓汩永懷王
迹熄異説競蠭出聖言甚微𦕈學士迷祖述佛徒竊其
柄高坐弄拳拂翕張性命説自謂了生滅孤標類清逺
陰趣盡攘奪凡民何足算吾黨是可嫉終始莽如夢變
化暗若漆矧希有漏因便怛無常猝推波而助瀾司寇
莫能詰豈惟兹一廟淫祀如髪宻誰將驅緇褐南畝畀
巾幘幽明無俶擾典祀不相昵坐令宇宙間禮樂興炳
蔚
　　和仁仲孱陵有感
奸雄乘亂謀稱帝不暇從容問傳器荀公死坐靳殊錫
文舉誅因白畿地金根曲葢乘五時謬以踞火尤呉兒
懸知以鼠睨漢獻終欲搏噬如飢狸吁嗟白日䝉浮雲
豫州奮臂提孤軍虎熊争先氣烈烈魚水相契情氲氲
赤壁端如殽二陵於操猶或稱其能身在行間一交戰
阿瞞始信河難馮仲謀亦恃江濤漲豈憂炎德終淪喪
孱陵自駐遏呉師要知身繫蒼生望丈夫葢棺事方休
未報平生宗國仇英雄安得無塊土固令於此分荆州
春風吹花不濡滯綠滿郊原何蔽翳前漢興隆後漢頽
永懷啓沃臨行際
　　和仁仲遊桃源
桃江穏楫蘭舟渡記得劉郎有仙路未能趨海訪神仙
且欲沿溪看紅樹釣竿已自慰羈束平生况得滄州趣
最欣傲吏輕儻來擬學淵明賦歸去與君一問桃花宿
豈但行如武陵暮伯陽八十有一篇立教清净貴自然
神仙之説何所始虛怪汗漫無中邊漁郎迷路去家久
雖踐勝境終廻旋雕辭飾實好亊者至令千載猶流傳
寧聞自古有仙人茂陵埀老一語真豈伊冠履薦紳士
惑溺不異蚩蚩氏誠能御氣友造物陋彼蟬蜕悲埃塵
想見桃源之埜花正開牧兒模管吹出芳林來不知人
家尚幾許雲屏玉帳空悠哉霏紅泛綠竟杳杳我亦乘
興山隂迴不如與君歸種待蕡實成蹊晝永無地生蒼
苔
　　歸舟濡滯示仁仲
扁舟下荆江信宿七百里少縈玉州岸翠壁紅樓起提
擕桃竹杖飛步同徙倚永嘯來長風極望際天水登臨
興未窮歸思孰能弭枕湖駕高浪萬頃期一葦飛亷不
借便進尺或退咫莽蒼入葭蘆回環亂洲沚刺篙力言
匱挽纜路仍圯物用各有時奡盪未可鄙風水亦何心
邂逅乃如此快意得濡滯贏縮固其理子文三已仕了
不見愠喜斯猶未稱仁胡不聽行止南山定非逺風駛
一帆耳擕壺上翠微旅瑣為君洗
　　過方廣不遇主僧留示(甲子/)
﨑嶇犖确梁復矼頳肩四力流汗杠笋輿軋軋三十里
乃值道人遊近邦倦軀且借禪榻卧仰睇傑閤丹青龎
泉湍夜挾風雨壯撼床殷枕如濤江晴巒空濛染佛髻
白月皓皓團僧窗高杉大松間修竹烟旄霧葢參雲幢
要須酒壺綴羊羫哀簫怨笛歌鬟雙緬懷東岩謝太傅
提擕靚艷凌崆㟅不學香山白居士只與如滿相敦厖
想君聞之笑且􁀙西東分流嶺頭瀧歸來亦復有何好
方寸坐以鐘魚降留詩六反皆震動魚誰考擊鐘誰撞
　　和叔夏海棠次東坡韻
久矣心灰形槁木有爛錦衾誰與獨殷勤調䕶得繁枝
抹黛施朱盡凡俗池上靚粧開曉鏡露晞嬌潤離湯谷
佳人得意矜絶代陋彼牽蘿補茅屋真賞幸逢尊有酒
清玩可使食無肉十眉彷彿畫難親百匝徘徊看未足
兩旬綠秀承紅嫩一日籬槿何能淑朝來但覺花照眼
夜去不夢松生腹休誇艷杏䕃白鷳漫説天桃夾疎竹
固知尤物人共愛也使先生動心目老坡有詠記江城
少陵無句慚巴蜀顧我荒詞陪絶唱何異斥鷃追黄鵠
夜來風雨太豪横惆悵遥峯縈度曲不如却賦黒牡丹
寄語孔翠防抵觸
　　和彦達新居
喜居夏屋成竹樹讙燕雀門徑𦕈雲水亦見輪蹄錯君
本有用才魏匏自濩落平生五車勤嵗晏一簞樂永言
青眼舊每笑春風薄共保貞石心火炎豈能鑠激志山
岳聳放懷宇宙廓過我雖蹁躚柱杖得所托但慚城市
逺兼味止葵藿方羅玉麈揮忽聽金奏作薰然陶天和
寧復慕人爵澹泊道義交已謝勢利怍遥知尊杓存酒
熟待同酌
　　寄題義陵呉簿義方堂
萬生天地間靈者乃知義何獨於義明而利心亦熾兹
焉分兩軌君子小人異秉義一毛輶百川利趨亟紛紛
冒貨賄役役奔勢位資之以狼貪攘之以螳臂深較毫
釐差交攻兵刃剚大賈五百金徙蜀死無庇小偷慚簠
簋褫魄對犴吏一生幾量屐身後糞土棄夫豈無良心
習慣遂殊致試令呼之跖悍目艴然視又或號之夷喜
笑亦隨至也知清譽好寧自濁汙置頽波日不反方跖
尚當愧有美短簿賢老矣能劼毖善為子孫謀闢堂寘
經笥松筠嵗寒色不種春藻媚郴山固竒變其江㵼青
翠盤礴以蜿蟺淑氣宜産粹是將出秀民庸稱名堂意
願言承學子不受流俗漬雖共雞鳴起拳拳閔顔志本
原孝而恭由此充其類附翼而攀鱗四科有陞次或誇
詭遇功固恥與之比何况浮雲侣秋露草頭墜勿忘先
師言亦何必曰利
　　和仁仲賞梅
萬竅鳴饕風千秋厄嚴雪花心獨沖融足以慰愁絶太
和起孤根枝上見明滅稍稍占芳辰時時破苞結天葩
忽晏粲餘卉盡騷屑培植幸逢賢主人平臺翠竹承清
薰要看千樹挂山月肯把一枝縈髩雲輕風休吹落繽
紛待我詩成酬繼君飛觴半酣未忍去詩情花氣相氤
氲須知魏夫人元長姑射神咄哉趙飛燕况乃楊太真
但願華筵對晴昊年年領袖百花春
　　赴德秀海棠之集(丙寅/)
穿山復履塍忽望翠林杳漸近一崦環茅簷净而小赴
君雞黍約仍被酒壺繞爛爛庭下花迎予遍開了誰將
淡燕脂染雪團枝裊枯碁忘勝負響鐵聽窈𦕈煩襟浣
一笑至樂如此少愛君富才藝守約自强矯諸子如松
筠意氣在雲表幸是田舎隣不作離别悄
　
　
　
　
　
　
　
　斐然集巻一
欽定四庫全書
　斐然集巻二
　　　　　　　　　　　　　宋　胡寅　撰
　　和劉彥沖白髮
避炎掃淨室卧看浮爐烟讀君五字詩鶴髮驚臞仙緬
懐少壯日意氣横無邊春風欝雙髩緑草爭芳妍酒豪
既跌宕花惱仍狂顛涉境如刺繡針行久忘邅中路一
線通悟彼稱世賢不知老将至此道聞尼宣髙山戴雪
早從人嘲樂天青青復種種榮謝理固然市翁一彈籋
意眇飛鴻前何況大丈夫乃顧兒女憐為語偓佺輩癡
心莫攀縁褭蹏諒可鑄此物無由𤣥
　　醉歩前溪示彥沖
溪南溪西渺雙溪中有良苗緑千畦參差人家傍脩竹
隠約負戴通山蹊南溪先生氷雪胸虚堂坐詠荷花風
西溪散人晞汗髮半夜泉頭飲明月欲賞奇文析疑義
藴隆當路不可越安得阿香輕著鞭驅龍噀雨𤣥雲邊
徑携枕簟就公宿對床飽聽秋聲懸
　　和彥沖三日飲
名園直萬金一頃連芳䕃秀巒千尋矗石井百尺深花
殘尚聞鶯林勝不留鵀時來覓清暑却扇涼沉沉三盃
有道通萬戸無法禁平生師洙泗正爾戒已甚相彼無
漏學亦復忌疎滲紅顔不肯駐白髮來寖寖洗心聆妙
語至味良足飲常聞麗澤兌美潤相灌浸淡交那甘壊
諒直靡讒譛此歡屬吾輩端匪異人任又憐囁嚅子有
口終自噤不若更歌呼醉挽溪流枕
　　又和早飲
零露漙漙風滿塘美人不來儼分行天葩艷然出翠被
倚檻嫋嫋傳秋香對之索酒飛觴快浩如一海朝千派
主人絶倒任忘形接籬便向三花掛狂夫未是詩酒豪
先生卓爾能禪逃忽聽雷聲起淵黙坐使萬竅皆呼號
　　自開善寺飯已赴彥脩之集新陂初成次其韻
旱氣欲流石澗溪失盈溶況逢青田渴萬鍤決使東南
山思照影三日雲氣重玉蜺忽墮地行君竹林中潤騰
百年樟翠寫千丈松澄之新堨横浄緑涵秋容是日看
雨花一香萬縁空歸來趁清約賞心還此同桂枝耀三
更裊裊來天風名觴或可醉警讀安得慵永謝世味醺
敢懐歸意濃朝懽過狎洽夜氣方沖融意超謔浪表伊
誰躡斯蹤獨愧和篇斐不堪稱兩雄
　　賦吳守友石臺
南圃繚粉牆幽徑便蠟屐䝉然遇髙䕃炎景不予赫天
成一髙坫為印子雲宅大藤如虯龍陟降蜿尾脊青冥
搴茂葉何異張翠帟想見春風時紫蕊濃可摘富哉他
山骨輦致羅鐵碧或如㸑桐斷或若林筍刺或如五老
拳或若大華擘或如虎方踞或若羱欲躑或崎難著足
或坦可敷席或倚以憩憊或坐以對弈廣輪兩拓手叢
秀不迫窄何須狻猊座方丈出戲劇况論芥子中不與
須彌隔有之則似之知君介如石石中有良玉終古不
變易兹遊謝蘭亭何用嘆陳迹
　　示吳守
汲湔明月泉散襟清風亭秋陽不能暑宿酒爽以醒佳
哉此勝原歴覽所未經一溪曲折白萬嶂低昂青上有
蟄龍湫比渭不比涇天邊建河漢地底奔雷霆物產不
儲秀伊誰當炳靈早負李固笈夜拾車公螢古學探奧
突髙文掞天庭善力隨所遇小試常發硎胡為嶺南州
尚屈摩霄翎人生多離合泛泛如流萍忽焉復邂逅豈
辭倒公瓶著身山水窟已浣埃壒形況乃家塾間美誦
盈客聽頎頎兩孫子玉立此寧馨居然五經笥問嵗纔
十齡詩成使之哦清越公其聆
　　題泉石軒
過橋忽與平疇對石路鱗鱗蹴蛇背登堂面勢脩竹林
百叠青瑶襯其外就中新著小軒竒湩乳披崖草樹滋
蒼牙砑然如虎飲一泓寒碧湛琉璃雪花茗盌浮談席
欲去冷然生兩腋留詩聊足記嵗年更寫軒題號泉石
　　和劉仲固痛飲四叠
舊詩未酬新句新向來毒酲與死濵頹然一榻誰料理
子思之側知無人華筵再開不辭醉夜碧千鍾慰愁肺
盍簮如霧君不來豈念清遊後難繼朱唇少罷凌風歌
蓮舟小槳翻青羅笛聲無哀亦無怨喚取月色今宵多
狂時駘蕩醒時恥情景循環亦何已但愁霜過沾人衣
塒上嘐嘐坐當起
　　曉乗大霧訪仲固
稚金不耐老火鑄有烈秋陽尚驕倨汗流亭午憶淒風
氣應佳辰欣白露朝來開窗迷眼界霧色無邊莽回互
誰為夜半有力者竊負羣山著何處却驅滄海白潮來
濤浪初平不成怒人家慘淡暗漁浦水墨微茫認烟樹
我行有似江湖雀彼岸應恠浮杯渡從教弱水三萬里
一棹桃源未迷路忽然五霞漏激射清颷作陣翻空鶩
渤澥盡輸無極底祖龍枉被徐生誤雲屛儼映蓬嶠矗
鳳翼騫帶瀛洲嫮連蒼接翠層叠青秀色著絢忘初素
前觀象罔非夢迷後矚離婁豈驚寤真化自然相隠顯
幻士謬爾生智故有真無幻信誕分此境易透亦難覷
要知萬理無不寔聚散一致此焉悟常記向時聞劇論
知自少年得真趣風雲變態襟抱開山水之樂仁智具
胡為顰呻不料理氷炭受坐瘧鬼怖願君讀此一醒然
未負當年少陵句
　　題傅氏真意堂
髙柟落繁䕃茂竹疏冷風小亭尋丈景已冠一畆宫況
復哆北楹方池渺溶溶遊鯈亦何樂動影相冲融卉木
羅以差想見芳菲容香枝寒月碎雪架春雲濃我來秋
暮時山葉般般紅乃眷黄金花尚閟東籬叢維君抱材
氣志通身則窮和璧獻未售夜半光騰虹樂嵗突尚冷
初筵尊未空恨我早病衰不能巻千鍾喜聞滌塵話氷
壺瑩心胸又知此勝境芹溪縈硯峯昔有遺世士烟霞
眇飛蹤先生儻邂逅問訊為我通芝苗不足飽多謝甪
里翁相期玉京路手把青芙蓉
　　和彥冲
七載飛電邁百慮秋水澄獨餘故鄉念居然常兢兢同
是幔亭仙乗風釣湘蒸魚寄水千里歴傳雲萬層十論
賜甚腆一篇䝉未曽登堂話衮衮寓寢香凝凝看君道
氣充可仰誰敢明寸隂謝尺璧黙然耀千燈世路多招
呼掉首未渠譍幽尋嘆川逝彼寧記雲騰但願我輩人
拳拳知服膺聖門無閡轍自畫理豈應君子有所病沒
身名莫稱虚生既何補浪死誠堪懲君仍詩律髙愧我
酒量能屬耳風雅頌因忘斗與升山林足竒觀朱䦨盍
時慿
　　和彥冲
詩腑五字城酒腸九曲灣興來摧髙堅觴至輸潺湲眷
此山澗曲素緇邀畿寰人境俱寄陶陋巷同樂顔新黍
釀初熟小槽泣微潸僅堪代湯茗敢望頹玉山獨餘要
眇音超然難追攀所賴見寛假悲嗚三日閒清風又吹
句玉佩崢瑶環使我發深省迷蕪自除刪得意言語外
放懐天地間人生貴知心願言長往還
　　清湖山大火(丁卯/)
青天露坐月斂昏忽見山燒明溪村轉移胡床飽寓目
獵獵變態真難論清湖之山峨帝閽盤陀四隤如雲屯
千章大材翳山黒忽作秋樹繁鮮縕得非祝融張南軍
周騵漢幟雜邀巡萆山奪壁秣且獵陳皮較獲羣毛騂
又疑棲岩窮道人鏖砂灶破寶魄淪丹光飛飛弄明滅
恠氣閃閃騰輪囷隨風廓爆聲何喧遇澗縁絶勢復分
金虯赭虺怒欝律紫鳳朱鳥驚翔鶱欲尋仙家訪桃源
武陵太守馳雙轓紛敷絳雪土不濕近逺蒸霞山正燃
離離㸃㸃羅星垣燦燦爛爛披纈紋巫陽研朱盡屈曲
盤印繚燼香氤氲山清宛然大裘尊藻粉之間繡光焞
侍官服章畫彤韎佩玉環玦皆瓊璊誰移太華玉井根
開此翠巘芙蓉園徒勞禪宫詠火傘豈媿花島歌紅雲
連岡槎牙宣空齦缺􁒅侈哆呀殷唇眉峰胡為變賊赤
頂髻何事從僧髠翻思元宵遊端門巨鼇岌載蓬萊蹲
蜿蜒雙銜照天炬十萬油蠟爭晨暾只今留滯磎河盤
青熒一燈讀書殘埜人亦解相暖熱坐使寒谷驚龍鸞
吁嗟此山美崇巒若動若植方涵春閩氓力耕地無草
嵗嵗爇薙供犂犉火行于寒反行暄忍使秀緑餘焦痕
為翻銀河一洗濯回禄雖熾應逃奔毎欽韓公觀陸渾
雄詞險句咻而燉我猶皇甫爝不息看君續焰輝無垠
　　遊將軍岩
初識後亭山一賞北岩秀更聞將軍隠飛䇿過雲岫何
為英烈姿石壁寄門竇得非馬力竭依險聊自救無乃
弃長弓一念希不漏餘情尚慳滯嗔客來徑簉唏雲翳
凡木涕雨滑峻甃以君智慧鎧與我忠信胄才刃及詩
鋒勝客雜前後懸崖雖仡仡有進寂寞鬬山靈方恫悔
斂迹祈恕宥坐令䝉蔽景倐變清明晝前峯霄漢近矗
矗駭猱狖絶澗雲練明宛宛出篆籀奇觀固難值況復
有清酎不須待重九菊蕊已堪齅
　　觀柳源瀑布
遐歸獲勝踐風日清廣宙途巘意未䦨景絶願初副回
巒豁大壑萬古貯天漏無人識秋河此地一源透鎔銀
誰戲劇𢷬玉供噴潄未知三峽橋與此孰雄陋却來據
盤石雲氣滿襟袖指顧組練軍洶湧出左右八元坐收
功獨聽九韶奏摧岩決澗手笑我泫寒溜出入更回頭
雲水莽迷覆歸瓶注小瀑雪乳尚真鬬
　　題棲雲閣
青山畫出天台障溪流宛是桃源漾一菴深著翠微間
髙閣更搴雲氣上道人於此幾經春七閏不作黄楊屯
孤標如松自磊砢爽氣映竹長清真爐中寒灰與心寂
世味只今餘好客横潭一笑得烹鮮通道三杯酬䗶屐
願君勿羨飛升天亦莫面壁沉幽禪問雲何心不出岫
歸與吾黨相周旋
　　題四畫
　　　清湖驟雨
銀竹森空映湖光莽蒼中不因風捲去那得見沖融
　　　潭溪秋碧
秋容何處佳淡泊寄寒水無滓湛遥天我心正如此
　　　石峯春靄
騰龍紛埜馬非霧亦非烟心共春山逺詩慿淡墨傳
　　　屛山夜雪
熟醉蓮蕩風未賞梅溪勝踏雪訪屛山今年得乗興
　　陪叔夏遊法輪(戊辰/)
不雨度十旬山行尚清美兹晨岣嶁南昔者紫蓋尾三
益伏蒲公眷我共遊徙晉時雲龍寺煇煇千柱啓老禪
贍幽思靜室更經始梁橑杉桂馥窗戸水雲洗況逢月
幾望天宇澹無滓空庭竹柏影藻荇漾流水散衣捧皤
腹行食躡細履不隨羽人夢當處廣寒裏何須霓裳曲
梵唄亦不起紛紛共塵世清絶乃有此又嗟情事隔不
得久棲止人生誰定閒吾行未云已
　　賦向宣卿有裕堂堂在伊山桓伊舊隠也
仕進行所志退居適吾情本無顛瞑患那有得失驚想
彼貪者狼跋㚄不少寧又哀觸藩羝兩角掛紫荆君子
但居易肯與世轍爭彼以戚戚終我以坦坦生斯堂誰
所築向公勇且英百鍊見剛質千尋抵孤清藝蘭畹畹
滋栽竹箇箇成無復笛三弄只聞絃誦聲客來引壺觴
客去山峥嶸咄哉狙詐兒夸眩機巧呈揶揄復揶揄鏡
空難遁形天命有通塞況公負時名唐濟嗣先業選掄
待揚庭一朝看遊刃光芒發新硎十歩即千里紫氣無
留行青蠅失榛棘周道如砥平
　　以墨一品餉叔夏
人墨兩相磨此語昔賢嘆平生幾兩屐何用積不散未
忘文字耳四寶且同案陶泓有潤澤毛穎稱詞翰論交
楮先生相厚不相貫直須造𤣥黙乃可發三粲南山太
古松盈壑凌霄漢煤珠貴輕逺膠結要堅捍脩圭及圓
餠脫手千金煥寄君亦何意往作文房伴君子萬巻讀
胸次春氷泮飜水即千篇燁若雲錦爛獵華将食實以
道自澡盥當年伏蒲疏慨欲排世難民瘼今益深山谷
寧可玩請君携此寶慎勿比毉炭恭惟上隆寛繕寫臣
謹按當從黝然處凜有光芒觀繼君諸皇祖勲徳侑清
祼
　　和諸友春雪
蟄蟲恰好雷聲發更聽陽春歌白雪仙葩亂墜絮繽紛
竒韻相髙山嶮絶筆尖不為風力退酒面肯作氷澌冽
千林萬木絢華滋玉李銀桃幾時結不将瑶草充大藥
獨愛浮筠凜髙節天公憫世緇塵土故使萬穢䝉一潔
涵濡之力啓豐登后稷資為天下烈手寒固已懶摶玩
齒病那敢夸嚼齧清歡悵然懐舊賞白戰漫爾踵前哲
却欣淑氣掃餘寒杲日當天不勞揭
　　上元寄向令豐之
雪罷梅殘烟柳浮上元燈火春風柔紅蓮萬枝開岳縣
比似河陽花定羞官松有明不敢斫烏臼作燭供清愁
君能分光到蝸舎為遣華星三百毬
　　贈邢子友
憶昔筮仕初典教洛學省故家多遺俗往叩冠屢整得
交邢公子伯仲皆豪穎湖園萬竿竹伊水注深靜藤林
與花島轉歩即殊景梅臺更稱奇雲玉粲寒耿官閒日
從君何宴不酩酊每聞魁偉論雖醉灑然醒尋幽訪古
徑並轡緩無騁向來春風鬢忽忽雪飄頸三川在何處
㑹合乃潭永久要見襟抱意態謝炎冷顧予衰懦質酬
答忘形影泛舟三百里念我特相省酒酣攄劇論壯氣
尚雄猛樂将髙歌發忠以微語警豈無一可恨不肯破
空境石壇夜焚香岩寺朝供茗相逢多譏評墨守卒未
領湘流平似席告别理歸艇願言頻恵音庶以代欬謦
它年當扣門此話欲重請
　　示法輪宗覺
身如槁木藏春色眼似澄江映秋碧洞庭湖上月同圓
石廩峯前人不識從來說法閙雲林直措人心定難得
豈闗佛運有窮通自是擔肩無膂力看君古井且浪盡
閱世空花等塵寂雖然獨飯一盂香爭似分甘千百億
　　仁仲小圃
白雲不為輕風起閒影融融映秋水靜中觀物萬象呈
借問此心何所始蚊飛蠓過那足問要識人生行樂耳
君開小圃富幽致自外而觀如畫裏陶公髙興只柴桑
晏子之居徒近市春歸森森青竹上秋盡離離從草靡
嵗華流轉只常在月魄盈虧未嘗死經綸胸次自開泰
語笑尊前即傾否君知消息何處來於穆我師純不已
　　人日驚蟄前數日大雪寄孫竒父韓叔夏
臘雪不溉旱天公念嘉生稚春乃祁寒號令如冬行栗
烈鼔噫氣碎訇動霆聲初疑雨飜盆旋覺散灑甍暫止
俄并集中宵遽開明衾裯起稜角屏幌同戸楹淅淅紙
窗戰鐺鐺銅漏驚雞寒罷曉唱鴉凍猶晨鳴驚戒臧獲
起吹噓燎爐頳開闗醉魂醒倚杖詩思清便欲披鶴氅
豈思飲銀鐺空濛勢轉盛飛舞祥爭呈月池方漫汗潮
山正峥嶸詎應柳皆絮却訝梅始英荆璞羞自獻藍田
遣誰耕塵埃爭受洗糞壤叨䝉榮幸已陴巘㠋若為投
澗坑分功雨露澤絢綵氷霜精良足潤麥麰未能浹粱
秔經旬苦料峭三日觀熒晶恍憶遊汴洛都忘在湘衡
瑶林鄙王衍冠玉懐陳平亦念袁邵公長安門自撐更
奇李侍中淮蔡功先成漸喜雲解駮頻瞻日舒晴昂然
秀松出倐爾危檐傾牆角僅委積瓦溝那持盈朝暾破
凝沍淑氣蘇鰥㷀斷決岡隴色斬餘白蛇横泮流溪谷
響擊碎珊瑚琤瓶去蚌珠餐庭空獅子獰粉圖記姿態
不屑供使令陡覺時序正不令寒温爭氷泥就涸澁卉
木紛勾萌蒨蒨弄池柳煌煌然山櫻了無半面粧强學
六出霙二老久不覿千篇諒難評羔醪忍獨酌鳳茗宜
同烹或且放筆快敢言當敵勍木桃得瓊玖耳屬長謡
賡
　　送智京長老智京普融上足也
人生如浮雲片片隨所起值遇初偶然解散亦俄爾識
君湘水頭凝袂衡嶽裏十年去何住新化五百里乗興
出山來相對淡無滓因思相見初賊幟森未弭世事幾
秋葉壯懐今止水堂堂普融老鶴瘦松孤峙廣舌浩江
輸迅機無箭擬八請六道塲到處萬人喜一燈千百焰
髙第君得髓法席既紹隆詩鳴亦能似衡門鮮晤語杖
錫盍留止翩然復告辭母病急甘㫖故知秉彞性誰或
外此理為話本來心聞聞即彈指
　　示端推單普(辛未/)
我是瘴嶺跕誰為青田真若使新羽燕老鷹安得親君
行何方來袖有三吳雲訪予墮珠玉蟄戸開青春無以
答嘉贈深衷宜重陳仲尼且待賈至寶宜貴珍
　　謝楊珣梅栽(壬申/)
南梅土不貴往往薪槱束倖然傍寒㕔久亦未見録牆
隈非所恨自可凌冬發奈何瑶臺伴辱近紫姑闥佳人
雖薄命時運忽來復一朝䝉閔嘆移近東家屋孤根便
靜深池上映天碧我為渠主人梅是先生客且須創幽
榭賸與種脩竹炎荒無雪片且對氷花馥西施佩生麝
姑射歩微月何當見舊官應使中腸熱
　　贈陳生
茅容殺一雞留半置庋板奉親須肉味對客但蔬飯仲
由身負米豈顧人嗤莞參乎三釜樂不羨千金產古今
履誠信薄俗行茍簡競敲聲利闗汲汲組綬綰指兹為
顯榮于義遑復揀賢如郭林宗尚負牲牢赧孝衰百行
失豈特厚賔饌為人在我爾誰以力自限今君修古道
田土亦未昄帶經已能克扶耒意無􁄕似聞收一稔銍
艾工日僝茂筠為載具泛壑出􁡤嵼歸家魚菽美愉婉
已在眼君非沮溺流文字富編撰中扃務恬息外慕正
除剗晚交慰荒蕪切磋兼瑟僴何時還過我望望車有
機梅花開正繁飛雪待浮盞
　　簡黎生生時旅寓郡庠
雨多杖藜阻室邇言少賒示病今如何起居諒能佳小
市禁宰割每無魚與蛙何以侑旅食頃當羮莧茄在昔
多貧師況自接東家藥物有所缺諭我心莫遐明日能
相遇煑茗看荷花
　　和蔡生
吾生慚松獨天賦比樗散學道纔窺藩聖門未容欵老
來憂患集鵻草經濕暵衣帶埀有餘樗腹無可坦跫然
喜君至肯就我乎館一醉老瓦盆寧用玻璃盌春風正
駘蕩柳暗月欲滿蚩蚩萬物類混化胎與卵吾儕幸襟
靈詩書足相伴浩然天宇内未暇論脩短揚雄正希顔
曽子豈顧管希聲非折楊下士每大莞
　　送張倩歸衡嶽(癸酉/)
鄙人麗丹書分合墮荒杳玉郎胡為來髙誼雲共眇一
年常惜日四序乃過鳥安能久相留話别情太悄離筵
亦何有瘴雨對蠻醥羞以蛙與蛇茹以芹及蓼相将丹
茘熟悵望剥絳皎愛君温克姿不被歡伯繞緬懐君祖
烈徳粹學甚窈乃翁才情富未試嗟折夭早交論金蘭
晚契託蘿蔦顧慚兼金贈聊用苦語曉發身在求仁此
理悟者少人雖處塵世心盍度塵表凌霄而俛睨萬物
孰不小規模要宏廓聞見忌寡謏南方君子居吾敢廢
強矯勿興兒女戀後㑹龜已兆千山空稜層萬水自漭
渺行行得夷路長轡䇿騕褭
　　邀朱推單令周尉賞西隣埜人屋前梅花次單令
　　　韻
西崦一株梅在野何清麗遥知不是雪香散青林際肆
筵賔沓來秉炬僕相遞幸䝉五字詩妙敵一言蔽便恐
清夜䦨行酒莫濡滯莓苔何必掃月地作瑶砌細蕊䕶
檀心已帶輕酸味為語青裙嫗斤斧煩叱衛㑹有移根
人趁得春風至顆顆調君羮年年映塵世來遊者誰子
此興恐難繼
　　周尉不來用單令韻見寄和之
穠李太穠華夭桃苦夭麗不如姑射子仙質淡難際破
寒傳芳信春意豈迢遞亭亭映碧霄茨屋安得蔽一壺
掃花隂聊散客愁滯千珠聯萬玉襞積誰所砌飛英時
落盃草木吾臭味頗嫌三弄笛聲雜鄭和衛二公何恵
然悵望周郎至哦詩要何似孤絶表一世風吹佳句來
端可使人繼
　　示周尉(甲戌/)
官酒不可求村釀不足酤似聞糟床注滴瀝真珠露載
醪欲相過好語亦已屢梅花雖零落殘雪尚可顧已捉
籠中雞仍擷園中茹一壺便堪醉不必更携具數朝風
雨濕兩日已通路行樂貴及時蟋蟀嵗云暮
　　題單令雙清閣
中扃有天遊一室四海見倘無空虚地六鑿互爭戰琴
堂故蕭爽向也正牆面棘茨莽䝉蔽鼷䑕紛旋轉剗除
資豁達頓覺雲水眩瞰臨幽閣出率畧重營繕從容五
六客尚得揺歌扇西山隔雉樓佛髻三兩現渺然宜北
望深碧湛芳蒨羣峰湧翠浪逺邇相明絢珍禽知幾種
演漾花雪片有時恵風來輕皺蹙霜練最憐明月夜酒
渴光可咽主人藹優政不媿宓子賤撓之莫能濁聊用
青白燕心澄迹自潔眼靜照還徧他年騰踏去回觀等
郵傳只今簷前渌但足注詩硯予方混泥塗毎媿陪髙
宴更書梁棟間何以賁花縣
　　贈朱推
淨緑環城亦何有跳錦潜銀不容取尚餘翠蓋擁紅粧
兩兩三三早秋後秋官公廨臨池傍結筠為筏開軒窗
落日輕風泛船好歡呼取笑徒相望忽聞報予酒初熟
亟往從之傾白玉疎蟬有思曳長繰寒露無聲洗殘燠
君才豈合州縣勞前雲後暉家世髙一經不但有遺訓
千古記注談滔滔新州州土烝嵐瘴從來只是居流放
於今多住四方人況復為官氣條暢山肴野䔩應時須
真率相期久已渝君今滿秩稍淹此牛刀又欲将雞屠
嗟予衰謝人所去晚交幸作年家遇浮生聚首安得常
一笑傾懐亦難屢莫辭瓶罄燭再然異日重逢歌此篇
嵗時豈忍無記述明朝仲朔青龍年
　　題蔡生竹裏茅簷似埜航
誅茅自結林中屋林宻先刪百竿竹南山獻狀漏南亭
北路行歌喧北曲誰知江海蔡中郎嵗晚栖栖泊嶺陽
未有淨名方丈室小齋聊寄錦江航勸君須學逃名隠
題掲徒然絢黛粉請看鄭圃四十年妙在不知而不愠
我今亦住茅竹間身世渾如繫纜船空洞之中何所有
聖門勲業浩無邊此君且伴幽人趣時來豈不茅連茹
瓶罍果醉兩三人㑹約伊渠杖藜去
　　求木磑于周尉
舂簸精粗期適口老夫脱粟艱難久它山木臼纔百金
四市營求輒無有願惟仁者試咄嗟要使赤脚治勝㪷
豈惟軟飯慰無牙亦冀糠粞及雞狗
　　同蔣徳施諸人賞簡園梨花
君不見韓退之招喚劉師命醉賞長安西郭梨青天白
日交相映豈料炎荒中好事如簡翁彫氷剪玉春不融
二十五樹髙籠松風流八仙携草具輕隂閣雨相隨去
朝同去暮同歸回頭翠微明日玉花飛
　　畫馬
曹霸丹青徹馬骨應師伯樂遺毛物請看此圖筆外意
萬里人寰定超越
　　畫牛
江上春犂雨當年力共強只今對圖畫臧穀兩亡羊收
子鞭繩急防渠犯苗稼人人白水牯豈必溈山下
　　題勝業悦亭
欲結衡山茅未買脩竹徑杖藜借危亭面勢五峯正何
人縱惡木牆外巧翳映揮斤快望眼岳色涵空鏡連岫
忽生雲又厄登臨興吹開指顧間獨立西風勁天機進
人事衆定兩相勝不競獨此心萬象同一瑩
　
　
　
　
　
　
　
　斐然集巻二
欽定四庫全書
　斐然集巻三
　　　　　　　　　　　　　宋　胡寅　撰
　　古今豪逸自放之士鮮不嗜酒以其類也雖以此
　　　致失者不少而清坐不飲醒眼看醉人亦未必
　　　盡得蓋可攷矣予好飲而嘗患不給二頃種秫
　　　之念徃來於懐世綱嬰之未有其㑹因作五言
　　　酒詩一百韻以寄吾意雖寄古人陳迹并及酒
　　　徳之大槩以為開闢醉鄉之羽檄參差反復不
　　　能論次也同年兄唐仲章聞而恱之因録以寄
　　　庶幾兹鄉他日不乏寳鄰爾(辛亥/)
美禄無過酒星泉奠兩儀端由皆作聖意趣少人知肇
命惟元祀迎春祝夀祺功深資藥石力厚起疲羸若羨
千鍾美休嫌九醖遲忘情惟大禹無量乃宣尼抔飲觴
初濫留連禍始基先王防以禮後世利其資黙識人情
異叅稽俗習移放懐無事矣問口縱言之惑溺終長夜
奢殘竟作池包茅齊服楚奏鼓𦙍征羲大澤斬地後當
爐折劵時彭城正髙㑹睢水已填尸謫去憂占鵩歸來
喜受釐缾盆感田父餔餟念湘纍壑谷中宵問糟丘一
簣虧怒排樊噲盾吐卧允之順擊幘籠錢鳳爭權殺魏
其脱靴慚力士飛燕忤楊妃司隷要殊切虞人獵已馳
魏文敦信義王猛用鈐鎚有客言雖吃何人字識奇裸
身荒已甚滌器事還卑軟飽深形頌醒狂屈受譏雖将
齊物我亦合悼功緦渭水歌初闋髙陽伴蚤稀湖船回
太白水殿燕西施薤露停杯唱鯨魚入海騎緬懐七子
㑹悵望八仙期瀟灑斜川影風流曲水湄日斜休百拜
罍恥便三辭頭上巾頻漉腰間鍤自隨諒難操北斗且
復坐東籬西海桃埀實南山豆落萁無違商士誥宜葺
杜康祠李脫朱温穽劉為石勒縻死生當有在王伯豈
由斯五斗酲方解三人影對嬉髙談傾坐聽痛飲亦吾
師責味曽圍魯提筒更憶郫安能洗晏粉聊復漲黄陂
章子以孝顯酆舒因俊危夫妻不成屬父母或貽罹詎
比華茵汚寧虞窟室隳壁懸疑角影車載號鴟夷口不
掛臧否醯猶和薄醨立苗諷鋤惡種秫待充飢雨落香
檀注春融緑髓脂雲輕浮蟻子金嫩寫鵝兒滴滴葡萄
顆涵涵鸚鵡巵胸呑九雲夢筆走萬蛟螭風月江山好
賔朋笑語宜繡簾初靜捲銀燭已髙埀儼雅神仙坐紛
羅水陸竒色深迷琥珀光溢艷琉璃緑笛翻羅袖紅潮
上玉肌獻酬俱繾綣沾洽盡融怡不問簷花落惟愁畫
角吹初筵何抑抑屢舞忽僛僛寒食梨花發重陽菊蕊
披龍山猶可想洛浦尚能追月滿倚瓊樹雨餘攀柳枝
髙飛鴻鵠逺左手蟹螯持賢聖分清濁青齊辨等衰市
沽難共食家釀恐成私算爵商壺矢忘杯泥夾棋資深
酣道韻端的露天倪翠竹沉雲色酴醿浸玉㽔過咽輸
浩渺赴吻重漣漪捲盡青荷葉顛飄白接籬埜畦供鼔
吹幽鳥奏塤箎但看朱成碧那知玉作瓷長瓶卧荒草
山郭颭青旗目井欣投轄窺門悵縶驪提壺留客住杜
宇勸人歸碧嶂下紅日飛霜㸃黒髭邴原良自苦畢卓
未為癡處士林泉適騷人景物悲放臣離國恨遷客去
鄉思須藉杯中物聊舒鏡裏眉蹔時澆磊磈到處吐虹
霓但戒零霜露無勞灑涕洟從教禁網宻莫遣醉鄉迷
為沃塵生肺應防水尅脾破除閒病惱斷送老頭皮埋
玉空煩酹揮金莫計貲三行何法制五齊孰官司喜怒
或交作隂陽因并毗達人眇天地曲士謹毫釐夜汲文
園井朝餐大谷梨渴心便渌醑大户怕甘酏滋味将何
比經綸倘在兹一尊常準擬三頃要耘治吾道久榛莽
世途多虎貔黄封憶内醖絺繡念宗彞傅說膺新命曹
參守舊規羣生思覆䕶寰海厭澆漓倘負膏肓疾須慿
國手毉欲傳方法者把盞詠吾詩
　　送黎才翁往荆門
聖道原來不易窮君今何處覓同風唐虞世逺精神在
鄒魯人歸事業崇徳性未尊須强學道心纔勝即收功
他時杯酒論暌濶應有微言激懦衷
　　文定題范氏壁次韻
四海兵戈裏一家風雨中逢人問消息䇿杖去西東歴
數前朝亂何曽掃地空山居自有樂時對主人翁
　　初至青湘聞安仁帥司為曹成所襲四首(壬子/)
風急灘聲亂雲紅雪意酣空庭初霰集寒硯忽氷涵天
造推移宻人情冷煖諳江頭聊問信春到一枝南
稅鞅年華暮圍爐夜飲酣雪梅清共映沙水凍相涵逺
意人誰㑹殊方俗未諳前令發湖北今日滯湘南
有道持危國無人識素書屢驚時易失更覺意難如莽
莽旌旗暗紛紛組綬紆白雲一天地今日又遷居
結束趨安地征營報急書諸軍聞好在元帥竟何如嵗
晏風雲慘天低嶺海紆悲歌撫長劍吾道敢懐居
　　題嶽麓西軒三絶
偶向紅塵得此生嵗寒松竹尚多情道人亦有生前契
幽處開軒巧見迎
月户風窗悄不扃靜中真樂故難名山泉未識幽人意
自作穿林寫壑聲
山雨冥濛久未晴袖中長笛為君横一聲吹破浮雲色
歸去呼船載月明
　　題指南軒二絶
老屋蕭疎四五椽瓦爐香冷斷諸縁客來若問名軒意
莫似維摩但黙然
軒轅逸駕已旋歸赤水𤣥珠却背馳南去北來何處是
坐令楊子泣多岐
　　和鄧友直
坐看嘉樹溢枯流快作南江汗漫遊曉岸林巒光寫鏡
夜窗風露冷涵秋謏聞豈解論三豕澁思真如曳九牛
但喜維舟時接席一篇珠玉勝封侯
　　示黄岡長老二絶
歸興逢山便解頥上人多思乞留詩千岩萬壑經行處
他日煩師覓舊題
落日溪橋佇立時溪雲歸盡月生遲溪聲漏洩真消息
借問溪翁却不知
　　題上饒半月岩四絶
何年落月掛蒼山長似瑶梳插翠鬟擬琢半輪營魄處
莫教如玦只如環
瓊樓玉宇匝天開織女天孫靜往來月姊故應差老退
譴除私館墮岩隈
毎見雲端上下弦遥憐破鏡兩娟娟願移此景蟾宫去
日月當令一再圓
非闗狡兎月中藏肯與癡蟇飽寸腸只恐世人嫌冷看
故依雲岫掩寒光
　　題郭伯成畫竹月岩寺
夫君自是雪霜姿落筆風生更不疑留向岩前弄明月
桂枝相伴影參差
　　題郭伯成畫竹道傍人家作雨勢
可但文翁㑹寫真典型今見一枝新含風帶雨蕭然意
共看林宗墊角巾
　　過疎山題一覽亭梁谿公所書也二首
手遮西日到疎山忽得昏鴉斂翅間未暇拈香叅佛祖
且須襆被扣禪闗月林散影參差靜風磬傳音窈渺閒
擬買一㕓通水竹杖藜他日寄疎頑
林梢斜月墮金盆接影蒼茫白霧飜欲倚小欄收遯景
試慿長嘯巻遐昏寒山濯濯空堆皺埜水瀰瀰不待源
莫道此亭觀覽富未如賔日上天門
　　同余汝霖遊西湖觀天竺觀音永懐林和靖三絶
莫話蔣陵陳迹青松翠碧躋攀此别再遊何日夢魂長
遶湖山
岩前晴日䕃樹林下微風采蘭臨水更無塵想望雲時
有遐觀
刼火不燒大士寒泉誰薦先生跋馬與君弔古西風落
日淒清
　　初歸范伯達弟相㑹夜歸有成
亂後風塵稍破昏歸來骨肉喜全存飲君竹葉醉不惜
映我梅花香正繁問學據今宜了了唱酬從此定源源
夜寒踏碎灘頭浪為篤平生友弟恩
　　癸丑元日文定時留豐城今歸青湘唁家
去年已向爆聲殘曉氣絪緼雨不寒玉佩想聞趨桂殿
綵衣遥祝獻椒盤千齡帝運方更始一統王春正履端
不與時光共流轉此心那更覓人安
　　和仁仲春日十絶
雪後雲收萬里天春從何處著山川紅邊緑外無窮思
莫道今年似去年
氣浹髙深物物蘇問言還有欠春無桃紅李白猶閒事
麟鳳應來瑞此都
雨細雲輕隠隠雷東君行樂正徘徊欲教遊客留連醉
須放名花次第開
莫笑遊人冷落時風光流轉不須疑去年草色空成恨
今嵗花光又滿枝
燕舞方酣鶯又啼草堂春睡日平西枝頭有酒尋花去
小雨冥冥漸作泥
行春對酒滿壺頻樂此春風自在身須信壺中春不老
何人作計强留春
年年緑水送殘紅不怨東君只怨風芳草連雲愁更逺
勸君當醉萬花中
萬卉千葩自不同吹開只是一般風對花不見花開處
却恐嬉遊興易窮
洛陽風俗事栽花流水園林眇一涯移得舊根春不老
錯疑蜂蝶過隣家
陋巷當年只屢空于今還詠舞雩風已推寶瑟鏗然後
莫認青春醉眼中
　　将次鍾鄉先寄處厚唐文癸丑
試問雲山數嵗華寒梅吹盡兩年花倦遊吳楚六千里
幸脫兵戈三四家那用有田從桀溺且欣無疾住毗耶
欲将别後從頭說滿眼春酤盡更賖
　　元院冠
一行作吏擲分隂世路塵勞滿客襟三語風流埽夢想
十年書問寄浮沉門前種柳春光好堂上鳴絃古意深
别後新詩都覓取對哦湘渌醉還斟
　　再遊嶽麓示法光其隣道林人言陶士衡舊居也
　　　五絶
雄城千雉壓江横倒影蛟龍十里明欲倚危欄舒逺眺
東風無力暮雲平
火宅清涼定幾時三車門外世終迷青蓮紺宇慿何住
片雪紅爐只自知
樓船東下啓扶桑千古英明日月光未必此心如古井
且應蒼檜比甘棠
舊詩不省作何言新句無奇墨亂飜要是雲山通宿契
故将文字寄深論
草堂何日傍雲根借問隣家兩足尊欲買漁舟繫江樹
先慿屐齒記苔痕
　　題湘西小景
身在山中不見山山前行客未能閒何人水墨秋毫外
十里湖西尺寸間
　　題浯溪小景
卜宅元郎豈偶然江山千古共流傳乾坤巨石知多少
待看中興第二篇
　　自勝業寺過銓徳觀
出岫無心倦即還悠然信馬望南山忽驚蓮社青萍合
却到蓬壺白日閒方士内丹論九轉導師平地設三闗
不知洙泗真消息誰可相期一解顔
　　題銓徳秋聲堂
紫極題詩嵗月深秋風懐感重沉吟殷勤種此一庭玉
回薄依然萬古心獨有佳名追綵筆誰将幽思入瑶琴
蕭蕭醉掃筆池石水月光中覓至音
　　和鍾漕汝强四首
霧豹成文不厭深喧卑何事競翰音為言墨客誇三賦
那似仙翁振八吟欲繼髙蹤其敢後下看浮世豈須臨
何時蠟屐携笻杖來撥衡雲一萬尋
丈人愛客酒杯深更和南山白石音大户不知濡首節
逸才應笑撚髭吟箴規有過風雷益儆䇿無窮地澤臨
每憶向來談讌處桃花流水路難尋
風日薰薰草樹深黄鸝遷木送新音有懐春服成雩詠
遥想青山伴醉吟詩老幽棲雖地僻聖君髙拱正天臨
未須靜處論方藥㑹見蒲輪逺訪尋
雲自髙閒水自深此間誰契不傳音倦飛偶作歸田賦
髙卧時為梁甫吟為己宫牆當獨詣過門車馬肯相臨
惟公知我迂愚甚狂直何曽較尺尋
　　和曽漕吉甫
本來秋月映澄潭牆面猶須學二南徑路枉尋難直尺
巵言暮四等朝三文如楮葉何勞刻道在蒲團恐費叅
玉帛雍雍王㑹處禹宫惆悵一精藍
　　題雲峯齊雲閣示住山思達二絶
舒捲髙低晴復隂澹然無滓亦無心不知底處相齊得
且倚危欄一散襟
秀色參差千萬端浩然無碍碧天寛上人若見相齊處
試與慿欄指似看
　　題浄明觀
長官氷操正飄纓嘆息東流宰木青佳句不隨方士化
故應留作換鵝經
　　題劉練師屋壁
誰言無路出塵氛丹灶初聞一語真窗外未堆千嶂玉
坐中先盎一壺春
　　題草衣岩
石室流傳一草衣草衣消息了無違此山只是如如體
休向山中覓祖師
　　臘雷春雪示吉甫(甲寅/)
曉色空明衡嶽南一塵那復隔仙凡貫時松竹色自好
破臘雷霆聲未咸萬里鮫綃開歩障千金火浣試春衫
漁舟不與人供畫獨駕雲濤月滿帆
　　同邢子晉范伯達遊方廣二絶
黄梅作雨暗朝曛山北山南路不分知我與君非俗駕
曉天收盡五峯雲
　　又
瑶堦金殿湧青蓮此是南山小有天詩客若為深避酒
道人無奈不叅禪
　　仲秋赴伯達浴兒㑹不見月
準擬清光滿十分論文那用醉紅裙天公有意韜隂采
風伯無威掃曳雲東道浴兒方洗腆南齋留客更殷勤
朦朧碧澗三更路衣袂翛然桂子芬
　　将遊上封先寄南臺珏老
淅淅風揺玉露秋尚懐分柿半山不衆香肯共維摩飯
元亮聊同恵逺遊薈蔚彫零岩壑露佩環清越澗泉幽
青鞋本自無泥滓更約諸峯最上頭
　　登上封三絶
仰止髙髙幾夢思躋攀乗興遂忘疲直須駐足青冥上
方信前山次第卑
山下隂晴只蔽虧山中烟靄更迷離天風忽與遊人便
吳楚屯雲萬里披
北斗回杓正指西丹梯從此與天齊為君挹注銀潢水
一洗人間火宅迷
　　和上封洪辯用明察院韻
繡衣御史有前聞衲子禪師亦好文出稟聖謨蘇瘵俗
坐持詩律戰魔軍訪尋水石閒招隠際㑹風雲偶筞勲
喧寂兩忘歸一致此心何處不超羣
　　同宣卿和仲仲達遊上封值雨而歸時上封辯病
　　　南臺珏同行
不到峯頭正一年兹遊新客更超然浄名不語元無病
恵逺同行定有縁風雨不期相邂逅雲山未許獨留連
歸途絶景何人見萬頃銀濤漲楚天
　　酬宣卿見和
不向杯中覓聖賢獨於山水意翛然相門事業方傳世
官路升沉祗信縁萬巻圖書資博約九衢車馬任顛連
翠微卜宅須相近且住蓬壺小有天(宣卿/不飲)
　　謹次家君元日之韻(乙卯/)
薰然和氣爆聲殘賀客充庭上慶牋令節共欣元㑹日
本朝新數中興年仰觀北斗書王正合起東山付國權
天祐斯文知有在稱觴還詠福如川
　　和宣風寺壁間韻
客夢到何許南山桃李園未能忘䗶屐何意謁金門願
舉漢三傑盡戡周陸渾虎皮包劍㦸農務看村村
　　遊三角寺
再遊三角寺勝踐十人偕雨後林巒媚心同笑語諧碧
蘭初秀畹紅藥漸飜階若問經行意春風寫客懐
　　酬邦鑑見和
恭誦親征詔戈矛與子偕叛徒三鼔竭凱奏八音諧上
主開宣室羣公擁泰階慚無經濟學感激漫裝懐
　　和路樞四首
圖書雖是舊生涯翰墨那能掞國華戲綵便甘辭五馬
退朝猶想覆千花先民事業髙三代将聖春秋自一家
他日登門謝佳句劇談當許岸烏紗
前籌初見翊元樞何事扁舟泛五湖脱屣紅塵誰肯辦
挂冠黒髮世應無願陪几杖登南阜遥想氛埃暗北區
晚節功名端不免雲臺依舊矗天都
林壑蒼茫渺一涯辱公詞藻借光華大聲豈直金投地
清夢懸知筆有花不似罷兵初度嶺應同奏疏早名家
曳裾未愜平生志常恐追鋒侍絳紗
進退行藏合道樞詎分廓廟與江湖願陪東閣留賔後
定向南山卜宅無不為避喧隣懶瓉祗縁嘗藥訪臾區
勉搜累句酬髙韻端似無鹽簉子都
　　子正生日以黄柑為夀(丙辰/)
正論風流不辱親髙文還稱掌絲綸豈惟補衮須詞伯
自是安邦出諍臣嵗晚已回松柏操時來休愛水雲身
欲為公夀倡優拙戲遣商山四老人
　　和余汝霖雪七絶
無數天花鬬舞風迷離玉色映寒空共誇破臈逾三白
更喜新詩報屢豐
雖無諧謔去相携且乏輿梁濟涉溪之子恵然須痛飲
醉眠應夢鎮幃犀
日日東園探早梅那知一席萬林開君詩還似揚州句
掃盡因風柳絮才
周宣闢國號中宗六月興師灑汗同莫為苦寒辭出塞
采薇歸戍亦論功
燕山大雪暗邊雲将士何人欲賜勲聞道玉宸温詔出
絶勝純纊被三軍
低唱誰家有女伶映窗那用讀書聲何當翠被同君獵
得獸雄夸得句新
朱老能詩更謹䖍葉公好學亦窮年飢寒共保凌霜操
未羨重裘食萬錢
　　再和
紛紛狼籍下天風萬里寒光鏡色空莫學袁安但髙卧
也須斗酒醉新豐
逈眺層臺酒屢携千風攅玉映瑶溪南枝更有東風面
未減爭妍燦瓠犀
今年花是去年梅又對春風一笑開不似飛霙能頃刻
香中更有和羮才
埋玉腰間覓性宗儒冠謀道有誰同筆尖凍折新詩就
但可徒收翰墨功
猛将謀臣氣靄雲興邦雪恥在竒勛因思衛國瓊瑶報
更憶吳人組練軍
劍峯犀利拙優伶果聽淮南奏凱聲隂翳便隨朝雪盡
東風還放曉光清
自笑兵厨吏不䖍凍醅如蜜只年年却思踏雪江頭路
屢費詩人一斗錢
　　嵗除示汝霖三絶
柏酒椒花又盍簮莫将談笑枉光隂自憐四十無聞者
欲問如何不動心
邂逅遮留閱嵗寒山肴溪䔩且同盤不憂絶學商量少
只怕新詩屬和難
紫蓋峯前萬壑流長松脩竹與雲浮欲分一半誰人可
子若能來亦易謀
　　和汝霖三首(丁巳/)
客思如春日日深莫令鶗鴂損芳隂忽逢佳士能傾蓋
那用髙眠有抱衾陌上正歌歸緩緩尊前聊酌夜沉沉
君詩也得池塘夢沈謝風流尚可尋
聖門功業海同深大禹猶曽惜寸隂知有詩書消永日
不将狐貉愧寒衾定心應已觀川逝濶歩何須歎陸沉
聞道北山蘭正好果堪紉佩即幽尋
桃李無言春事深便看園樹欲交隂永懐北固吹長笛
一醉春風典破衾金羽喜從幽谷出錦鱗貪引翠竿沉
好傳消息睎曽㸃莫把平生問李尋
　　和朱成伯
刼刼官身未許收江山到處發詩愁弃繻西上今将老
襆被東來又欲秋安得紫簫横鶴背漫從清釣覓羊裘
黄梅正作冥冥雨每詠新篇興轉悠
瀾飜筆墨浩難收妙處端能浣客愁落筆千章輕萬户
思君一日勝三秋持身貴比琥璜爵得句精如狐白裘
應有二南風骨在令人輾轉更優悠
　　荷花
夢到南塘翠蓋稠姹然得意斂然羞驚鴻逺映朝霞色
白鷺先窺霽雨秋裊裊芳馨煩折贈霏霏涼吹想追遊
天花欲試維摩病衣袂何曽一片留
　　酬諸同官見和三首
初看緑浄已紅稠有艷無情不障羞依倚鉛華閒寫鏡
霏微風露早涵秋虎溪香社應難入玉井長梯未許遊
同賦諸仙語皆妙坐令芳色句中留
蘭塘清暑瞰稀稠早見排房結子羞照水華燈宜獨夜
薰香翠被欲爭秋潜珍不薦霓裳歩凝佇誰同漢女遊
欲種此花須摘實自憐踏藕漫淹留
莫道同時岸卉稠背萱無態側葵羞金蓬未實猶韜日
玉節深藏更耐秋肯把仙姿供鷺悦故標髙致待龜遊
期君秀色蓮峯似終古名埀華岳留
　　和信仲喜雨二首
雲漢吁嗟墮杳冥徳音雷動走羣靈天心自契犧牲禱
田畯先聞黍稷馨簾捲西山増爽氣水通南澗漫平汀
一篇可嗣東坡記北榭今成喜雨亭
天公知我亦頑冥不許山川借寵靈何事民謡為膏澤
祇因君徳薦明馨楩楠未厭雲迷谷鷗鷺初便水漏汀
試攬秋光澄北榭千峯爭翠岌岩亭
　　禱雨
久閟天公澤焦然品彚情遏雲虹屢飲擊海電空明禱
祀山川遍薰修道釋并帝心終閔物國力未休兵帽覆
烏龍頂軍移黒蟻營乍看雲葉宻遥想浪花平早熟攙
先刈髙荒趁晚耕歸逋庭少訟交潤水無争喜氣連城
洽餘波集澮盈蕉心重自展荷葉宻相傾菊映蘭兼茂
松連竹共清杯觴初料理書帙尚縱横欲賦田園樂猶
慚組綬縈隠淪千古重名利一絲輕釣客風流逺農師
局次生庶幾逃責罰户户有坻京
　　酬信仲見和二首
數篇新雨意真見古人情當拜王靈及非闗祀事明雷
聲空自碾雲氣不相并試為驅潜物安能役鬼兵曉來
聞鵲唶座上掃蠅營地脉沾濡遍天心賦與平逺慚白
水政坐想有莘耕各競千峯秀誰平兩港争稻花重撲
撲蓮臉更盈盈但欲禾麻穟無令棟宇傾教心蘧叟化
官況伯夷清霽電金虵掣晴霞綺鳳横仙人歸縹緲詩
客思紆縈句屑餘霏妙人涵晚吹輕故園三徑緑新水
半篙生遂有乗槎興秋風白玉京
不作悲秋賦猶牽夢雨情人心空懇迫天聽自昭眀驟豈風
能靡和非雹與并霤懸廬阜瀑山映羽林兵已灑臨菑汗將
漂石勒營循良慚召父調燮賴陳平方士田俱溉先生道可
耕亂飄絲未理急㸃射方争願補天無漏誰占坎不盈雲披
心屢折雷屬耳常傾未說千箱滿聊欣八極清幸令鵝
貰死那恤虹仍横銀竹森猶亞簷花落更縈昆陽萬矢
盡滄海幾漚輕反照霞初散中秋月已生一杯相屬處
憂慮洗京京
　　以崇正辯示新仲
不羨飛仙術仍修謗佛書知音鼓琴後覆瓿草𤣥餘龍
象空相蹙鳶魚祗自如更煩君印可底處認吾廬
　　酬新仲見和二首
自喜逢端友初䝉賞異書不譏吾好辯更請慎其餘術
業須三代宗風謝一如與公俱目擊紙上亦蘧廬
蓬蒿翳環堵左右只圖書面壁知無累心齋諒有餘經
綸今賈誼詞賦昔相如莫廣離騷意行看直禁廬
　　賦向伯共五老小山六言五絶
奇石來公几案參差仙掌規模遂欲强名五老逍遥鵬
鷃羌廬
聞說身依蓮社坐䝉勅賜薌林五老與公為六何須詩
酒棋琴
問法想應得髓好竒那復忘疲此石未同瓦礫耆年直
是兒嬉
山石詎聞變化蒼顔能復嬰孩想見輕葱秀色正如蘭
玉陪堦
文簡風流未冺公孫節氣誰班當與皐䕫佐舜莫尋黄
綺商山
　　和錢孫叔委心亭二絶
交衢塵霧祗相煎回首山林去未縁安得委心無一事
陪公清話許忘年
寄傲羲皇以上人古今雖隔意常親聖時方欲詢黄髮
未許公收致主身
　　奉家君自勝業遷居書堂久雨乍晴道中口占
五峯收巻萬層雲一水流通四海春南極有星天地久
東風無際柳梅均
　　謝人恵舂陵石山(辛酉/)
何人蹙縮九疑山叠映公家几硯間欲識神魚閟凝湛
試看雲氣出孱顔新蒲已結根千嵗舊蘚猶窺暈一斑
舉餉敢辭歸載重要将竒絶寄幽閒
　　和賈陶二老二首
已愧名邦忝仍無秀句傳花光隨處好草色與愁連訟
少庭常寂心閒地更偏先生肯乗興一醉賞風烟
節物怱怱度邊烽幸不傳名花空雨墮秀樹已雲連孤
負杯蓮倒蕭條燭蕊偏但欣民小泰凝寢有爐烟
　　和邢子友
可憐牒訟汩華年賴有神交肯惠然萬石同登髙柳外
一尊相屬晚花前浮雲空解遮人境止水何曽染世縁
安得小舟銜尾去風檣激箭不須鞭
　　和趙生二首
徧遊南北與西東欲訪人間國士風處世甚疎皆笑我
宅心無累獨奇公詩才自愧非三上酒聖相從又一中
芍藥待開應且住莫令清賞轉頭空
冠月裾雲佩緑霞百年将此送生涯愁心别後無詩草
病眼燈前有醉花落筆擅場聊寫意背山臨水遂成家
也須南畆多栽秫休似東陵只種𤓰
　　遊淡竹岩
岩好城還近山南路却西淡交同魯衛新釀到青齊桑
宻家家繭秧稠處處犂朱陵更清絶何必此幽棲
　　題賈氏超然堂
超然華榜照新堂兀爾忘機入醉鄉城外有山心共逺
壺中無事日偏長月留粉壁檀欒影欄俯氷池菡萏香
最愛南窗通北牖好風時送一襟涼
　　又題迎月亭
從來共惜隔年期剗却東山尚恐遲欲向塵中先得眼
故應雲表屢揚眉停杯専待寒光舉起舞還愁素影移
常與此亭相照耀更須佳什煥梁榱
　　和賈閣老三首
新柳逢秋葉尚隂晚蓮披露色難禁坐聽玉屑軒犀麈
静對山爐颺水沉緑酒淺深皆有味白雲來去本無心
辱公麗藻相留句且復追隨翰墨林
來朝杲日破頑隂共指秋成喜不禁寸碧遥岑供眺望
長空飛鳥自消沉四時景物千鍾酒萬古功名一寸心
尚媿先生遊佛海兩忘軒冕與山林
西雲十日結重隂葵箑桃笙自不禁書帙有縁燈耿耿
酒杯無伴雨沉沉君恩未報空懐禄民瘼難醫只媿心
為問埜麋何處好鸎鳴雕檻隔長林
　　中秋寄賈閣老
香霧沉秋氣迷雲捲暮天金篦撩眼浄玉斧斵氷圓無
復霓裳舞空歌水調篇新亭偏得景一醉豈無縁
　　和彥達九日
滿頭黄菊鬬芳妍人與秋光兩静便試把杯觴論舊日
未須筋力較明年詩慚戲馬臺頭客目斷歸鴻渚上天
更愧白衣能送酒坐令彭澤意空傳
　　和唐夀隆上元五首(壬戌/)
滿城和氣在春臺玉漏沉沉鐵鎖開明月誰知千里共
華燈同照萬人來市橋漸漲丰容柳江路猶殘的皪梅
欲與先生拚醉賞未須歸去隠蒿萊
　　二
明月升天鏡上臺燈如蓮沼萬枝開恨無立部歌仍舞
空有遊人往更來續法未能窺佛祖𢋫歌聊得繼歐梅
壯心消盡嬉遊興矧復斑衣悵老萊
　　三
名章絡繹走陪臺得對春風一笑開樓外未知明月出
袖中疑有夜光來秀如王子登門竹味勝曹公止渇梅
已向歌謡挹和氣預知豐稔變汙萊
　　四
山褰雲色暗陽臺俄復晨曦萬里開行雨忽隨新夢斷
春風還似故人來精神總屬陶潜柳燮理須歸傅說梅
已共此邦同樂嵗更須躬稼辟田萊
　　五
幾年踪跡逺中臺夢想傳柑宴斚開懶擁牙旗穿市去
縱看玉李墮天來從教獨照青藜炬莫使輕吹畫角梅
也有江風浮綵巘坐令形勢巻東萊
　　寄題吳郁養素軒
到處風塵染素衣蜉蝣掘閱尚何知似聞掃雪開三徑
可但移梅探一枝分我髙山彈舊曲乞君明月斵新詩
幾時把酒臨窗檻借問如何湼不淄
　　和次山遊朝陽岩
畫船浮客到岩阿小閣經年又一過天逺恍如開翠幕
江春渾似遶青羅雨晴風日山山麗花發園林處處多
早喜四郊膏澤徧試從堯壤嗣農歌
　　和范元作二首
江北風塵靜江南水竹居世交論契厚嵗晩莫情疎斸
雪重培菊臨溪易買魚瀟湘有舊約相就不投書
　　二
仇敵何須殺調和乃妙機又聞堅誓約不用講攻圍六
月鵬南徙三春鴈北歸自知同斥鷃蓬艾且卑飛
　　和李子楊題龍源田舎
舊隠今何許新宫定幾間紅塵昏北道青壁睨南山若
擬崧和潁猶勝蒯與菅居方二頃得我愛一生閒䕃石
多雲樹行田有翠灣客來那更問門設不須闗世味浮
雲薄顛毛小雪斑功名當未免亦念早來還
　　又和湘濵卜居
聞道園池各著名起予歸夢過臨蒸已開塵外尋山眼
更曲堂中飲水肱有地且須多種秫好閒何必苦邀僧
杖藜他日端來去但恐公朝正與能
　　郭偉求鄙文
少時文墨已非工漸老才情更覺䝉空有簿書相汩沒
了無朋友共磨礲功名也只浮雲似富貴還應逝水同
寄語宅心何處所晚春沂上舞雩風
　　思歸八絶
天柱峯前又一區已聞松菊漸荒蕪近來更草歸田賦
敢以無功戀左符
昨日春風花滿山回頭秋葉錦斑斑終年竊禄慚憂寄
何事遲留久未還
壯時嘗有意功名不覺星星白髪生眼亦漸花心更短
歸與猶可事農耕
夜夢俞音出帝闈朝來江雨已生肥扁舟載酒吹長笛
未減遼東獨鶴歸
上聖心唯赤子矜庶邦可以佐軍興自書政拙催科考
今古舂陵復永陵
屢督平反獄易空深慚龍斷貨誰籠後來倘念全齊寄
應築虚堂致蓋公
傳家素業祗圖書永日沉涵樂有餘方信此心無所著
山林鐘鼎一蘧廬
畫角聲中欸乃歌野人應未許雲和扣舩我欲𢋫餘唱
更沐西風雨一蓑
　　和孫竒父
攬轡丹青久更恬掛冠髙處靜尤厭情田不是年年熟
世味安能種種廉虎䑕乗時爭用舎鳶魚適意自飛潜
也應及取仙舟下同向南山看水簾
　　留别唐次山
占君州土負沉痾飽聽溪山欸乃歌季路漫傳能折獄
陽城元自拙催科茍逃譴責恩波厚更喜逢迎廩粟多
珍重老人分手意論文何日再經過
　　和次山贈别
牧養惟聞政失中茇棠深愧召南風却歸舊隠三家市
回望耆儒一畆宫蕙帳我今尋怨鶴蘋洲君復送驚鴻
别懐不得同杯酒西柄居然挹大東
　　留别賈閣老
熈朝侍從老堂堂和氣如春與物昌未見峩冠真楚越
思逢傾蓋在瀟湘放懐繾綣情何厚憂世艱難話更長
果有南山求問意芷蘭猶冀襲清芳
　　和任大夫贈别
未老先衰負疾憂敢貪榮禄尚為州已慚騷客能招隠
更愧疲民欲借留斤斧且應存夜氣江湖那得獻辰猷
新詩滿把珠璣重歸艇全勝載石舟
　　贈張徳餘
平生骯髒孰如君破屋荒山飯煮芹不寐耿懐留落月
有時扶杖看浮雲嚴平推測歸前定原憲家風飫舊聞
欲挽鮒魚無氣力須知予是故将軍
　　觀碁
平地縱横十九條古今爭向此中消乾坤二䇿歸皇極
愚智殊途祖帝堯競勝鮮能思自活臨機誰肯暫相饒
旁觀有著如當局敢道今無國手超
　　溪旁大楮為水所浸将蹶有感
樹引江流得自滋不虞波浪齧根基願言捧土加培植
長䕃行人暍暑時
　
　斐然集巻三
欽定四庫全書
　斐然集巻四
　　　　　　　　　　　　　宋　胡寅　撰
　　楊秀才書屋有墨竹一枝為其添補數葉五絶
老榦枯枝傲雪霜何人寫影向華堂為君補綴枝頭葉
坐覺春風細細香
葉染青雲節抱霜一枝聊寄墨君堂故園根撥依然在
㑹見龍孫脫籜香
穿壁扶蘇稍避霜干霄形勢自堂堂如何耿介琅玕色
也帶雙鴉寶墨香
莫驚緑葉襯𤣥霜更上幽人白玉堂為與蒼官論久要
筆端應借逺烟香
掃盡鵝溪匹練霜未知三尺映茅堂此君不是塵中物
何必區區較色香
　　和叔夏嵗除
新年節物推排有舊嵗光隂掃蕩無白髮任教裝鬢換
青春元自與心符茹芝休慕商山老舎瑟當睎魯國儒
三益況逢天下士夷途從此得歸愚
　　和叔夏水仙時見於宣卿坐上叔夏折一枝以歸
　　　八絶(癸亥/)
玉質檀心翠羽衣寒梅開後獨當時一枝折得将誰贈
想見花容出霧帷
梅後寧知花便無不從香草寄相如為君表出風流冠
只有春蘭僅比渠
葉是青霞剪作衣花如靜女不爭時豈應更浥薔薇露
撩得窺園不下帷
灑然仙意指虚無羅襪凌波定不如織女未忘銀漢㑹
空煩濁水映清渠
蓀橈蘭楫芰荷衣嫋娜愁予二八時嫁與湘君捐袂褋
玉搔頭映白羅帷
海岸仙人絶代無清揚白日坐如如若從妙色光香覓
須信先生未識渠
萱草盈堦是緑衣玉簮陪檻敢同時更餘濺水無聊賴
都向仙姿共一帷
為花求偶豈全無梅與山礬姊弟如我已㝠心薌澤觀
何須江水對軒渠
　　寄唐堅伯
君詩平昔思如泉無事尋醫孰使然禮尚往來思報玖
情深汲引屢抛甎豈能遽造忘言地應有沉吟得意聯
待聽鐘聲撼清夜明朝紙貴萬人傳
　　遊元陽觀
矯首元陽觀崢嶸度十年忽逢塵外客因訪洞中仙横
躡脩虵路低看破衲田縈紆篁竹嶺窈窕碧松川撫石
齋壇古圍棋燒刼遷諒無飜榼術安得逺庖烟擗盡蒼
麟脯彈餘别鶴絃晴香烘拆蕊暝色繞歸鞭太白浮橋
上孤燈炫馬前黄冠紛雨散紫蓋杳雲連鳥爪休爬背
鸞驂漫拍肩子真隨處隠何必大羅天
　　早梅
何事悲揺落空林有早春光輝一笑粲領畧萬花新看
去疑山雪攀來效席珍妙香風送逺秀影月傳真肌冷
氷難斵妝初粉未勻商量開瘦蕊剰得占芳辰
　　和堅伯梅六題一孤芳二山間三雪中四水邊五
　　　月下六雨後毎題二絶禁犯本題及風花雪月
　　　天粉玉香山水字十二絶
折綿威力漫相侵根暖怡然獨秀林萬紫千紅非我對
為渠無有嵗寒心
間錯浮筠冷更嚴長松低顧拂蒼髯清標總是君朋侣
桃李相望幾陛㢘
欣逢冷艷破冬温更待飛霙滌晝昏剰欲約君移酒處
小橋斜過竹邊門
未開疎蕊著詩催依約蜂聲欲隠雷姑射坐中親綽約
嶺頭空有路縈迴
六出誰人剪刻成侵凌飄灑正縱横仙姿不賴相黏綴
浣盡浮埃艷更明
潑落瓊華作雨濛迷離髙樹映寒空莫尋雲外瑶臺侣
且對尊前鶴髮翁
東閣題詩得緒餘溪頭千樹繞幽居來禽青李曽何算
底事猶傳逸少書
清溪練練影全呈絶勝斜梢出竹横便是霓裳臨曉鏡
搔頭初揷未行行
意態衝寒不自持桂華相伴亦多時未須細覩青春面
且看扶疎寫影宜
疇昔黄金入漢宫只今嬌額為誰容嫦娥也覓孤棲伴
併照巫陽十二峯
若道殘冬不是春洗妝那得一枝新杏園芳灑真顦顇
爭似而今斂路塵
博山湯氣馥籠寒裛盡啼痕作醉歡賞去角巾從小墊
接䍦何惜一生酸
　　馬擴作亭湘江之上來求名以飲江名之
疇昔縱横虎豹韜斾旌悠緬馬蕭蕭飽聞國士無雙譽
今見将軍第五橋秀句自堪消永日壯懐仍復在中朝
樓前拍拍湘江緑安得從公舉一瓢
　　中秋雨
待賞今宵定幾人豈應於畢遽相親坐令華燭風頭捲
却喜枯簷雨脚勻拱璧何妨藏韞櫝湛銅那得蔽遊塵
明年記取瞻銀闕萬里秋光景更新
　　憶端子三首
當年夢賚見清伊勁氣全歸目與眉髫齓已能莊語笑
嬉遊元只在書詩青松不及明堂用黄壤空餘白玉悲
精爽有無何處去豈能知我痛心時
不知埋玉已經年忽值生朝倍黯然空向夢魂期逺大
謬於方技覓安全翩翩翰墨留身後炯炯精神在目前
桂折蘭摧千古恨淚痕那得到黄泉(兒解春秋首四/段文字已成)
不見佳兒正一年鍾情難遣故依然久知朝菌同年夀
終惜童烏早棄捐篋裏詩書迷白日堂中珠玉墮黄泉
汝翁去此知多少安得忘懐未死前
　　又題草衣岩
携手童烏三尺強已知經術勝文章可憐不見凌雲日
逬灑西風泪幾行
　　初冬快晴陪宣卿叔夏遊石頭菴過三生藏窮深
　　　極峻遂登上封却下福嚴最愛廓然亭靜憩久
　　　之乗興入後洞置酒雲莊榭徘徊方廣閣山行
　　　崎嶇不可以馬雖筍輿傲兀小勞尚勝騎從之
　　　煩也既歸山前之翌日復㑹於堅伯兄小閣同
　　　安趙澗看北山餘雪披雲映日翠瑩瓏葱殆難
　　　模狀因訪季父廟令歡飲而罷集記所見成十
　　　五絶
石滑梯山祗自疲誰云此法妙難思便教元亮荒三徑
也勝楊朱泣兩岐
衣薪難以大留形破石空山浪予名倘信此心無起滅
一身那得有三生
仰止春風潑黛山亦應秋色兩難攀祗嫌痼疾烟霞上
且愛陶鎔水石間
遊梁屐齒破蒼苔深沼笻枝駭蟄雷如海亂山争起伏
碧波直欲撼蓬萊
祝融朝日麗東天嫋嫋西風紫鴈前千玉散青攅叠巘
萬雲流白漲晴川
大明遺甃已荆生列宿名橋但板横宅險跨危能幾日
空教狐兎飽經行
寶樓香殿隘空山都謝茨亭竹石間静有客棋真掩映
悄無僧話更清閒
西嶺回看天柱峯却行山背蹴蒼龍雄竒未有詩章寫
深秀惟将顧盼供
大林深䕶棟梁材蔽日韜風萬壑哀不見斧斤尋谷去
只看薪槱出山來
茂樾初無一鳥鳴晴曦叅錯晝隂清楓林霜後未全赤
岩菊冬來方自榮
大壑谽谺十里寛雲莊髙榭渺雄觀西天日墮餘霞絇
南嶂猿啼曉月寒
誰聞玉磬即過門漫說金燈不破昏等是此身俱物化
云何五百至今存
山北山南久問津瘦藤芒屫最相親況逢日下雲間客
那用驢前馬後人
凍雨籠山秀木氷斜陽側鏡逺峯澄罷籹羣玉褰雲障
寶髻珠花幾萬層
鞭笞鸞鳳地行仙變化鵾鵬背負天他日寓言真十九
只今功行已三千
　　題叔夏樂谷
君知至樂本難名何事猶令谷應聲植杖自鋤園草緑
掛瓢時浥澗泉清了無歌吹娛賔從只有詩書養性情
却恐仁人尚蒿目又須慿酒破愁城
　　和叔夏田舍三絶
尚恨山前塵土侵去耕山後白雲深下泉不使苞稂秀
夫子寧忘濟物心
作堨辛勤雨更遲桔橰誰語漢隂知不嫌機事侵純白
一日何妨灌百畦
日望雲霓手揠苗何時能和快哉謡不如且種陶公柳
贏得長飢舞細腰
　　又和松碧軒三絶
欣此幽居惜未深時搴芳秀浣塵襟棟梁自是君材器
鐵石空餘我寸心
聞説鋤耰手自持力耕初不願天知却防有客携壺到
杞菊應添一兩畦
新陂剰水沃良苗想見當時相杵謡尚有荒餘須快犢
何須塌具更懸腰
　　和竒父壁間留題
竹杖輕堅野服寛嵗寒應得見蒼官世情無限殘霜葉
昨日青青今日丹
　　冬至前半月赴季父梅花之集與韓蒲向憲唐幹
　　　諸人唱和十首
今年共嘆物華遲春信孤根獨早知未到書雲十五日
已看綴雪兩三枝寒香宛是臨風好冷艷還於照水宜
莫待江頭千樹暗只今携酒正當時
天寒袖薄竹光侵溪轉橋横草閣深妃子定應來月窟
寧馨誰說是瑶林顔開玉色春光滿香動氷姿冷不禁
漫道江南好詩句只誇紅蠟與黄金
南人慣識賞來遲北客相逢勝舊知何必粉圖争畫樣
更勞餳糝亂粘枝天饒絶品千花外人換新籹一笑宜
佳句定非横笛比温存疎蘂半開時
不管霜威日夜侵肯教飛蝶到深深六花漫爾呈三白
一蕚居然映萬林軟玉香氷空自惱芳心愁思遣誰禁
市橋江路風流别枉費千顰買笑金
追陪強韻思猶遲寄語疎林恐未知酒半尋香攀近蘂
夜分然燭照髙枝莫愁花浪飜天逺且看鮫鮹剪玉宜
冠冕衆芳歸獨步固應桃李不同時
氷圍風戰雪交侵方是春工屬意深緑蕚已開栽樂谷
一枝那得寄薌林依然照水如相媚粲者巡簷也未禁
香白檀心誰解賦賴公戛玉更摐金(薌林近書云病起/方能䇿杖探梅樂)
(谷昔與薌林/為隣故云)
好花不恨好詩遲國色須䝉國士知漫比玉容歌璧月
空将鷺羽鬬瓊枝旁無綽約天仙對中有甘酸鼎味宜
聞說北枝開亦徧一尊相屬定何時
愛花從使二毛侵嘆賞孤髙與靚深調䕶臘前珠結蘂
蕩揺年後玉成林莫教三弄飄飄落剰把千篇得得禁
姑射肌膚最温潤夜眠無用辟寒金
的皪凝情開自遲風亭微馥許君知直須藉草傾松葉
絶勝登樓唱竹枝韓夀香囊難取似何郎粉面且隨宜
豈知萬顆埀黄實擢秀前村夜雪時
不辭開後苦寒侵為與騷人托契深可但風光回嵗律
更分華色掞儒林欲歌白雪詞難和試挽幽香力尚禁
等是美名無玷染臘梅何事色如金
　　和彥達至日木氷
千林木稼苦低埀惟有長松不受欺蘭雪方懐蕭慤句
河氷還讀鮑昭詩卧聞寫竹驚殘夢戲折寒枝調小兒
寄語達官不須怕勉旃戈甲渡淮師(隋蕭慤冬至應/詔詩曰除雪出)
(蘭栽鮑昭至日木氷詩曰/長河結闌干層氷如玉岸)
　　寧鄉有感與仁仲彥達同行
太和薫宇宙王旅不親征鴈北同兄弟鶯遷得友生正
便春入望莫厭雨稽程何限山花發遥看為擬名
　　過益陽
僑寄家連楚歸遊鶴背衡川原漸舊國鮭菜愜平生淮
海風難定江湖浪豈平春融一杯酒下馬且同傾
　　和仁仲過澬江
溈山未暇往石磴上雲端初識清修路遥憐菡萏寒野
寛耕僅有民殄政猶殘總使林泉穏那能寢飯安(小廬/山一)
(名芙蓉寺/曰清修)
　　遇雨晚宿和彥達
天以春歸野雲将雨暗山三人行甚樂五字句何艱毎
喜詩償債還須酒破顔禽聲接芳樹和氣亦闗闗
　　出益陽和仁仲
兀夢三山馬投鞭四壁家暮天雲潑墨春樹雪添花遊
宦初無補歸休漸有涯渺然江海興篷笠釣烟沙
　　夜大風雪次日快晴
造物非難料寒温本一家衝風來雨雪暖日放鶯花行
矣春方嫩悠哉興未涯蘆蒿媚烟渚荻筍破江沙
　　過鼎澧
沅澧春風拂馬鞭客愁何事四無邊於今榛棘三州地
自昔坻京百姓天安得鳴雞連比屋空餘歸鴈落平川
一觴莫酹懐沙魄且對桃紅李白傳
　　和仁仲過五溪
沅水千年非舊波英風元自振闗河本懐國士知心早
豈念檉函挾恨多龜固有神寧豫罔鴻雖髙舉畏虞羅
椒蘭從古能如此何有沉湘作九歌
　　和彥達至公安
未識南陽有卧龍阿暪先已畏南風如何赤壁分三國
不向神州決兩雄營峽晩圖千慮失截江初意一丸封
蒼茫漢日西南落莫道無由却復中
　　和仁仲至荆門
虞帝當年闢四門三苗那更蠢迷昏茫茫舊楚祗芳草
處處朱樓空斷垣不願耦耕招素隠要看良耜接深村
韓公守戒誰能用虎豹難慿折柳樊
　　清明風雪小酌莊舎示黎才翁
月厭梨花墜風扶柳絮新故園寒食路回首踏青人萬
竅方號籟千山忽湧銀擁衾聽窈眇舉盞寄經綸浩蕩
寰中意逍遥物外身賡歌咸當律謔浪亦淘真又理沙
邊棹將浮雪後春蘭亭非達者空嘆迹成陳
　　拜大父中大塋和彥達
仙翁真氣與神遊宰樹叅天也不樛悵念青春家塾日
共聞規訓有源流
　　和彥達過先公舊居有感
論文斆學兩髫年訪舊同來雪上顛我步鯉庭心欲折
公登龍坂足何縁後凋尚喜無雙士不韡真慚大少連
桂楫又浮湘水去家山回首共悽然
　　和玉泉達老餉笋
籜龍孤介亦騈闐不比花嫣與柳眠雪裏頓超千佛地
風來應上四禪天飽叅玉版頭頭是秀出薌林箇箇圓
知我逺庖薇蕨少倒籠登俎共便娟
　　留别王元治師中譚純益三首
兒釣童遊幾夢思春風千里恨歸遲君今舊隠治三徑
我尚他州寄一枝載酒猶慚來問字對花深欲共論詩
不堪又聽陽闗曲想見酴醿噴雪時
幸不當官也去思春江風日正舒遲少留畫鷁呼桃葉
捲盡紅螺看柘枝三爵勸酬三益友四并除掃四愁詩
渭城景色朝朝是不用丹青李伯時
欲步夷途盍近思行尋捷徑却成遲大弨不必穿楊葉
古樂何曽唱竹枝須信孔門無用賦也知髙叟漫為詩
功名易立書難讀努力當乗少壯時
　　酬師中見和
亂定誰人不土思如何鄉井尚陵遲莫嗟釣艇重湖隔
終待書堂一木枝彼美獨髙鸚鵡賦孔懐均契鶺鴒詩
願君再起臨流閤約我花汀柳岸時(兵火後惟我二家/兄弟無故而師中)
(近日聲/律甚工)
　　酬任正叔見和
莫嗤文子動三思我亦今來去魯遲潦草荷鋤開菊徑
殷勤持酒對花枝韋編舊服精三易絳帳新開講四詩
把釣不須嗟嵗久大魚端有上鈎時
　　岳陽樓雜詠十二絶
沅澧澬湘此並行漲流洄薄又東傾西南或與天為際
禹貢如何不記名
朱樓深穏可慿欄萬頃波光一目間不見驚鴻偏鳳髻
空餘天鑑寫雲鬟
黄帝鈞天曲未終至今烟浪舞魚龍臨風更欲吹長笛
揺蕩波心碧玉峯
祖龍遊豫亦荒哉風折雲颿促駕迴一怒赭山何所損
依然蒼翠似蓬萊
代馬超江又飲湖湖中今有卧龍無青虵袖手將何用
漫說飛仙膽氣粗
汩潭桂酒奠三閭尚想夷猶泛五瀦進退存亡皆有義
懐沙處死是何如
𤣥徳驍雄世所知蛟龍寧肯在汙池館于貳室謀何陋
借與全荆意自奇
風烈言言滕子京豈於荒怪未全明尼姑狡獪遥相幻
雷電那知有姓名
有時風浪戰城西何啻漁陽萬鼔鼙狎水蚩蚩忘墊溺
誰人能續偃虹堤
大手文章浪得名佐王功業亦何成獨餘不證元忠事
努力還因宋廣平
李杜詞源廣更深數篇春漲𣺌雲岑争如一首修樓記
妙寫仁人出處心
范公才具濟川舟翰墨居然第一流毎向遺文窺逺意
願言憂樂繼前修
　　泝江濡滯
何處難忘酒舟行不進時漫流迷縴道數日誚篙師近
樹久猶見逺山都未移此時無一盞吾意亦紓遲
　　和仁仲舟中三絶
異代紛争戰伐多樓船贏負倚蒼波如今天險如平地
敵國深謀只用和
支川千百欲歸東不得江湖不㑹同可但中流能擊楫
也知髙浪要乗風
湘君誰識是皇英占得君山冷淡青月滿湖平相照處
姮娥應得見娉婷
　　歸次湘西元作以詩見迎和之
十載重湖閱使星坐令疲瘵灑然醒從來駿足輕千里
豈但詞源蕩四溟笑我林間投倦翼辱公江上訪歸舲
南山幸有為隣約何日來分一半青
　　賦永寧嚴老幻菴
物理初無妄云何以幻觀得非心有礙坐使肉生瘢日
月當天久山河著地安波斯不别寶學道古來難
　　題浄明觀用舊韻簡黎才翁
得酒相逢笑絶纓而今雙鬢不全青蓬萊尚說三四淺
何況方平與蔡經
　　示詩僧了信
伊誰遣了著袈裟幸自同源又一家尚喜深山閟珍璞
曽看枯枿粲奇葩空言組繡真無用實際津途亦易差
衣敝履穿頭欲雪定於何處作生涯
　　春雪(甲子/)
北客南來十五春今年春雪妙洪鈞梅花著子無堪比
柳絮藏條未有因何限萌芽煩蹙縮幾多峯嶺倦顰伸
紅桃頮面還添粉翠竹埀頭詎辱身争似松枝擎蒨絢
恰如桂魄浄埃塵無人敢琢非牢玉有客曽歌是爛銀
一夜東風吹地匝四簷甘雨落堦勻天公變化誰能測
坐看郊原景物新
　　謝諸友見和
飛霙三日太欺春撲地鵝毛積萬鈞沙上幾人迷去迹
風前何處問來因諒非天造夸工巧當是神機有屈伸
松竹未應寒改操龍虵有喜蟄存身緑窗朱戸偏饒色
瓊樹瑶林不染塵笑粲争妍人似玉狂歌先醉髪如銀
方看衣袂天花集俄見庭除木屑勻多謝衆詩相映發
筆端六出更尖新
　　和李生九日二首
節物休驚木葉催相逢佳節興悠哉尊如北海聊同醉
菊傍東籬也自開烏帽任教吹脫落紫茰仍得看徘徊
諸君合有登髙賦為繼當年戲馬臺
騷客悲秋心易催主人醪醴正時哉登髙何必仙家術
酬節聊慿笑口開鳳嶺勝遊詩自好龍山髙宴首空回
獨餘眇莽梁園念想見黄花滿吹臺
　　過明田寺㑹楊李二生於碧玉三首
已宅連延紫蓋椒尋山依舊不辭遥借床未暇桑三宿
解飯還須水一瓢風外野雲俱淡蕩雨餘秋氣亦蕭條
故人適有登髙約又拄枯藤過埜橋
騷人空自怨蘭椒更遣招辭歎逺遥争似夷齊飽薇蕨
每同嵇阮醉觚瓢清歌窈眇成珠貫仙步虚徐按玉條
最憶向來携手處雲平溪樹水平橋
漿酒香浮桂與椒此間誰惜馬蹄遥愛君澗壑沉吟樹
笑我江湖濩落瓢前日好風猶泛座只今零露已盈條
東山妓女誠何算頗羨周郎得小橋(楊携後房侑酒李/方再醮而深鄙之)
　　和叔夏視穫三首
閒客何如樂聖時欣聞威鳳再鳴岐且將詩筆耕堯壤
寧記書囊集漢帷日錯碎金歸埜菊風欺危緑戰棠梨
殷勤雲將豐年問無奈鴻䝉謝不知
莫嗤公子務農時后稷生民亦嶷岐稻割黄金䥥似月
汗揮白雨袂連帷願趨座上雞和黍未種胸中棗與梨
此樂若嫌兒輩覺後知何以賴先知
天賜豐年豈不時閔公荒度傚徂岐經丘烈日能焦扇
獨夜秋風已泛帷豈愧石兄推竹弟聊斟杜酒破張梨
過門若有樊遲問老子於中正遍知
　　和叔夏遊雙峰二首
有佛留深境無僧闡大音殷勤五字句揺蕩衆香林自
適登臨興誰窺隠顯心從來多暇日悔不早追尋
　　二
山擁交加翠風傳瑣碎音想聞尊有酒待得月穿林真
樂難陪席蕪詞漫寫心要須専一壑散䇿每相尋
　　阻雪慈雲有懐叔夏
常恨山陽少籃輿故出郊𤣥冥方北鶩屏翳又南交勁
氣將凝海寒威便折膠白雲揉盡碎黒壤勢全包著袂
成花唾沉波異雨泡萬方齊穢潔一潤浹肥磽比色羞
鉛粉量多誚斗筲禱神休奠璧謝佛寢鳴鐃獨鶴驚羣
舞晨雞誤曉嘐峯巒䝉似禿溝隴劃如抓巧謝鹽相比
甘宜蜜共抄戾天鳶凍跕嘯壑虎飢虓薏苡連車載
珊瑚列樹敲鮫綃從剪製火布任焚炮埜漫鱗鱗磧林
攅翯翯巢頗思馳駿足快意舎鳴髇及逺飜銀鴈搜潜
動玉蛟出畋瞻翠被入賀聽紅鞘瑶席瑚玗器珠盤璪
瑮肴一時簮琲蘂相與藉瓊茅莫計消并積聊平凸與
凹可憐詩繫帶更有火烘骹斷手超三界堅氷上六爻
飛霙終見晛素饌闕盈庖叠巘方名假團毬未忍抛要
看朝日杲思達泮泥淆對飲宜空榼離羣奈繫匏似聞
梅雪在猶冀挽香梢
　　雪中寄黎才翁
寒日已無暉饕風更擅威暝山雷虺虺隂壑雨霏霏酒
緑思同酌爐紅憶共圍不辭泥徑逺要看雪花飛天與
人情契春從草樹歸幻成銀世界偷取日光輝安得千
金舞來飜六出衣南枝香破玉别有好芳菲
　　和竒父叔夏雪五首
不須十日照胥敖且要仙花麗隰臯集霰果然歸望望
同雲因得蔽髙髙輝山玉璞韜虹氣亂眼烟霄隘羽毛
欲叩小齋拚醉賞最憐纎玉勸持醪
誰能逐獸搏于敖敏捷詩才笑魯臯桂魄梅花俱自好
海山銀闕兩相髙回風最愛飜雙袖潤物全勝拔一毛
打底和成真少味空慚清酎映甜醪
懶把冬雷問告敖休將玉雪試方臯但驚梁苑風流在
難繼陽春格調髙宫女妝梅皆妬色仙山花石總泠毛
自慚涸思無多子糟粕何由更取醪
乍霽初離房與敖又看雲氣壓神臯崑岡屢得因心友
東郭真慚舉趾髙最愛謝兒方柳絮可憐漢使囓氊毛
水晶鹽是何人得拜賜曽同御縹醪
善遊不必慕閻敖避雨休尋夏后臯共喜九天羲馭整
要登千仞祝融髙交情自分居龍尾酒算何妨劇蝟毛
聞道雷池尚殘雪且携茗盌罷壺醪
　　和奇父竹齋小池及遊春五絶(乙丑/)
虚齋要使暑天寒移得扶疎愜靜觀不但好風生殿角
已應春笋鬬春䦨
緑竹叢邊築小塘泉來何處已洸洸未涵北戸星辰影
斗覺南風藻荇香
不瞻犀柄動經旬忽報巾車獨輾春曽作天津歌酒伴
此間誰是識花人
春事已驚飛柳絮香醪何日釀松脂要平萬㸃風前恨
莫遣千鍾醒後知
東風不放兩般春只繋胸懐故與新為問漆園蝴蝶夢
何如沂水舞雩人
　　和叔夏十絶一宿雲峯寺二到韓公莊三飯草衣
　　　岩四泊東禪刹五六七八遊碧玉泉九訪楊秀
　　　才十叔夏思歸
醉騎生馬却扶輿雪灑春衫二月初行樂偶從山寺始
他年重到未成虚
久聞人境寄陶廬深約同遊駕小車文舉舊傳樽有酒
馮驩寧歎食無魚
前僧已著草茅培後死猶來瘞骨灰一醉劇談非為爾
自澆胸次有崔巍
馬飢人困日西昏無限歸鴉已著村記取東禪風雨夕
卧無床薦闔無門
不惜衝泥步步前為聞幽處有明川峯回路轉酬勞客
一派琉璃春正姸
跨溪臨岸各清真上客來臨景更新幽樹好花脩竹色
相鮮浮動鏡中春
種竹何時匝兩垠只今疎翠已情親會看染合全溪影
照映來遊碧落身
謔浪瀾飜間詆訶絶勝歌貫舞婆娑解順為聽談詩妙
脫腕空傳草檄多
莫笑田翁不任真好賢留客意殊親海棠半拆山丹重
京洛何曽逺客身
重按東臯豈自歸曽聞歸思勇如飛只因昨夜沉香帳
蟣虱夤縁金縷衣
　　赴宣卿牡丹之集和竒父二首
勝業看花暖正繁玉仙洪福且休論初筵愛客尊俱盡
落筆成詩水共飜京洛追遊真似夢風光流轉絶無言
武林亦有西池否安得姚黄奉至尊
移得仙丹手自封䕶花雲結秀隂濃未嫌芍藥爭時發
却有酴醿作酒供喜見典型開朶朶寧須緋紫計重重
定知禾黍勝桃李何似犁牛問老農
　　和子楊雲峯留題
夙有水雲趣倦遊塵土間衝山為誰秀几案我江山
　　題能仁竹軒竹皆猫頭也
負崖臨壑幾千竿掩映虚堂繞曲欄森矗翠幢叅玉槊
毰毸緑鳳戲青鸞三冬已見龍孫起六月猶便虎嘯寒
置酒㑹歌貍首節要令䑕子不相干
　　和彥達
扶藤有興即東西不用花驄向月啼閒看浮雲倚危嶠
静臨流水瞰寒溪過頻幸樂雞豚社歸暮何憂虎豹蹊
肯似世塵名利客班荆折柳悵分携
　　上封登髙
今朝的的是重陽獨步崔巍覓醉鄉飽日山楓千樹赤
絢秋岩菊一枝黄幽禪出應耶城供倦客來迎宴寢香
閒讀舊題嗟嵗月功名回首鬢毛蒼
　　題石頭菴
剥落烟雲秋晩晴身心無累此閒行正聽萬壑松風滿
想見西南新月生
　　送姜醫與能仁西堂印老能仁韋宙讀書之地
韋公挾䇿漫荆榛牧子亡羊也未真百叠亂山秋思杳
半岩脩竹嵗寒親不須招手遊蓮社且可冥心舎筏津
山芋畦蔬正味好餉君薑醢助芳辛
　　和唐堅伯留題莊舎
無端世故若連環獨未忘懐畎畆間不問落花隨水逺
最憐脩竹伴人閒非求垣屋須窮僻自愛巾車得往還
已諭耕奴多蓺秫免教華髪變朱顔
卧看月落半瑶環起喚清風紫翠間玩意詩書千古樂
放懐天地一身閒幾多倦鳥歸何晩無限浮雲去未還
不向此中真得趣更論盤谷與商顔
　　和趙用明梅
浄几寒窗日翛然萬慮忘詩筒忽到手花信已催籹茅
舎斜斜彴氷溪短短牆仙膚下姑射嬌額映昭陽崔竹
飜新畫龍涎出古香有金攅蘂細無緑認條長慰薦騷
人寂挑撩酒態狂雪遊空泛剡蘭佩枉沉湘隔屋吹生
麝盈枝縱夜光詎能煩驛使聊自占年芳渡盡鴻飛影
迎開柳帶黄繁華收拾後結子又先嘗
　　再次前韻
經年與花别花意不相忘綽約素情在掃除時世籹楚
人輕剪伐北客䕶垣牆半樹竹亭亞幾株溪水陽可模
非絶代難學是生香當結珠宫伴休吹玉笛長賞心甘
爛醉被惱漫顛狂正當映喬岳未應浮碧湘松筠共瀟
灑雪月佐輝光自保孤根暖寧隨百草芳逺天方絢白
細雨便埀黄佳實收功地君羮必可嘗
　　用明有携酒賞梅之約久而未至復和以督之
美酒名花並無情即易忘小槽應注瀑大樹欲殘籹雖
則通達道其如隔繚牆寄人慚大庾求伴媿髙陽好傍
枝間醉時聞醆面香已勤賡唱久未覩肆筵長月下疎
疎映風餘片片狂可憐花似雪那得酒如湘夢作瑶林
去斟浮玉斚光八仙當避席百卉定羞芳莫待松醪碧
休尋蜜蕚黄風流貴公子火急傚原嘗
　　和用明梅十三絶
的皪輕臨宋玉牆世間顔色盡凡籹病夫欲作天花觀
無奈時時得暗香
若道南枝春信微如何開向雪飛時却堪謝女因風句
休詠楊家膩肉肥
寧須較短復論長拖白施朱亦兩忘有羨廣平能草賦
病來無緒不成章
雲消天氣一番新水際逢春淑且真未信長安多麗者
定知空谷有佳人
緑蕚全勝紅蕚好新枝爭亞舊枝長賞心未減春風蝶
傍蘂穿花栩栩狂
半開何惜恣追遊最怕風飄萬㸃愁倘是仙山有真籍
待慿方士更遲留
要寫横斜臨水枝應從淡墨見依稀畫師未必傳天巧
爭似西廂月影微
玉管吹殘滿地霜去年遺恨不能忘還來月下呈疎影
先向風前試晚籹
寒梅應不是甘棠我輩為詩豈面牆便對雪霜矜節操
未妨雲雨下巫陽
漫說瓊花淮海陽要知蘭蕙不能香人間草木如相對
寧遣詩仙引興長
醉把天葩嚼蘂香筆端翻水趁詩狂結成却薦和羮鼎
妙手先從錡釜湘
公子曽遊翰墨場詩成寒律帶春光杯中竹葉悠悠夢
句裏梅花字字芳
指數春回驅嵗寒催令花落鼻先酸要須晴昊開芳草
亂插繁華足意看
　　和趙廟欲携尊賞殘梅二絶
為惜紛紛作雪飛忍看桃李便芳菲小瓶留得春風面
尚可携壺一醉歸
離離疎蘂抱寒條開晚渾疑雪未消風雨助君慳且澁
吹將詩句淡相撩
　　出門偶成
飯已柴扉手自開杖藜三徑久徘徊忽驚無雨溪流漲
遥認他山雪浪來葉暗青雲環舍竹樹團香玉繞池梅
春光已近宜行樂未怕年華冉冉催
　　寄竒父
似聞北舎與南隣各向西疇答問津獨使丈人留閴寂
更無佳客奉光塵思公待泛山隂雪破悶須携麯米春
往行前言未多識古來元重老成人
　　携酒訪竒父小酌竹齋以詩來謝次其韻
優游林麓避塵沙杖䇿巾横一幅紗却老自燒金鼎藥
醒心時進玉川茶鈎窗愛日頻遷坐䕃竹流泉屢滿窪
當記此歡同醉處歈歌折柳舞傳巴
　　和竒父再寄首韻竒父易用
酒影何時有畫蛇燈光不必罩紅紗幸能真率時添菜
未憶柔纎笑捧茶世路風波常起伏醉鄉田地絶隆窪
愛公詩句如清瑟自比流魚感瓠巴
　　碧泉芍藥四首(丙寅/)
暈紫層紅各自花翠痕稠葉整還斜有情豈必含春泪
自是殷勤管嵗華
林影溪光風力微黄鸝隔葉囀還飛從教萬㸃飄浮去
賴有庭花願不違
春事紛綸去槐隂襞積來此花方靚麗待我正徘徊墮
砌晨霞爛凌波錦帳開有懐能賦客把酒獨登臺
樂水頻頻到尋花特特來餘春初自媚清賞未能回雨
裹仙苞重風扶秀臉開寶刀移造化單葉變樓臺
　　三月晦和唐人韻詩云三月正當三十日風光别
　　　我苦吟身共君今夜不須寐未到五更猶是春
一氣沖融轉大鈞四時舒巻見全身若云春向晨鐘斷
須信詩人未識春
　　和堅伯碧泉留題
欲濯冠纓塵垢侵梁亭横占一源深碧紗演漾蒼魚色
黛白因依翠木隂疏沼豈惟三鳳飲買山初聽一龍吟
請君莫惜來遊屢耆舊風流尚可尋
　　和毛生瑞香
久雨妨園涉竒芬待客吹今朝搴翠幄晴日麗繁枝一
一花相簇翩翩蝶未知薰篝䝉紫錦香過毎輕披
　　贈劉仲固
恭惟事契逾三紀一醉昇州十八年回念壯遊多契濶
欣逢情話重留連珠庭骨相封侯在金奏詩章落筆傳
預恐西風送離袂莫孤南阜好林泉
　　謝彥脩携具見過
識字深慚揚子雲載醪何以塞殷勤山騰海浪兼天碧
雨薦秋聲映燭聞秘藏未能窺佛界劇談聊足張吾軍
浮蛆玉色人間少判却陶然引十分
　　和彥沖晩飲
北澗霜飜浪南山翠竹堆早酣隨夢斷晩酌傍池開莫
放清歡闕從教急管催精深與雄徤剰欲見天才
　　和彥仲長汀鋪留題
瘦馬鞭猶懶長亭室正虚五言留敗壁一飯飽新蔬閱
世但如許浮生寧願餘茅簷與藻梲等觀是蘧廬
　　和彥沖雲際院留題
久聞幽寺𣺌雲間且向新詩見一斑不羨寶華承白足
最憐澄水漾秋山飛車要度重重嶺繫艇還思淺淺灣
彈指大千何逺近却將遊想付無還
　　和彥沖茉莉二首
易刻無瑕玉難勻不汗籹有誰同素絢無物比生香寶
靨三年笑氷肌六月涼畹蘭何足佩懐瑾枉沉湘
　　二
謫墮天仙子生憎袨服籹華雲油潑碧花雪麝開香晒
喜金鴉熱洗宜玉井涼芳根如可乞携取詫娥湘
　　和彥沖新涼
河朔時堪擬溟南意懶圖相羊逢勝地瀟灑似精廬暝
翠千山合芳紅一雨濡跳金魚亦樂爍石暑全無昨夢
暌神女沉疴問鬼臾無輪生四角有憤反三隅方羨溪
塘滿俄趨岸柳疎共欣甘入稻仍喜脆歸蔬歌舞還縈
座盤肴不趁虚放言庸喋喋引釂願徐徐有客敦農圃
多憂出賦租但教魚菽具何必囷倉餘來巻千鍾盡歸
乗萬竅呼御風非數數愛酒亦如如
　　小飲武夷道士吳之竒竹坡兼示章副觀
福地今身到𤣥天舊迹非溪聲寧有謂山意了無機儼
立千雲纛同來二羽衣酒新良可飲棋妙不須圍
　　遊武夷贈劉生
六曲睎真館千松奪秀亭回橈失相值載酒約重經小
雨裝圖畫紅塵隔杳冥更煩横鐵笛吹與衆仙聆
　　十二月二十一日見雪於籍溪
何事團爐一笑譁窮冬纔許見瓊花細論剪刻誰能解
欲鬬輕明豈易加且共落梅紛沼鑑未須融玉掛簷牙
知君素有陽春句可但梁園著賦夸
　　謝道醇見和
畏佳于喁處處譁先春吹出萬林花要看臘瑞三番白
寧許霜威十倍加瓦隴未平俄淅瀝氷池難合漫槎牙
若嫌吾土山川暖蜀客相逢尚可夸
　　二十七日立春夜雪髙下盡白閩中所謂大雪也
曉來兒女共諠譁喜見東風颺水花鶴羽賜衣方一襲
小巔冠玉已三加髙眠有客闗蓬户低唱無人拍翠牙
白帝出遊應最樂月旌蜺斾正豪夸
　　二十八日快晴
隂機誰使弄譁譁摽彼無梅漫有花銀海夜潮猶未落
火輪朝馭早相加應慚餘潤歸麰麥未怯隆寒戰齒牙
莫笑鬢毛輕㸃綴龍鍾姦黠兩矜夸
　　讀禮至五十始衰有感示彥沖
虚齋永晝玩陳編千古昭昭尚有傳昨夢飽經全盛日
此生俄歎始衰年不須把鏡刪鬚雪且願疏封拓酒泉
咫尺劉郎住仙境桃溪應許刺魚船
　　和仲固
多謝春風吹雨晴出遨今日計初程去隨碧澗䙰褷上
歸與閒雲澹沲行順理以觀皆有趣㑹心之樂最難名
山間桃柳寧知此斂笑舒顰亦自情
　　春日幽居示仲固彥沖十絶(丁卯/)
映空微雨不成絲約勒桃花欲動時爭奈東風有情思
曉紅輕笑竹邊枝
碧沙承水漾嬌春弱柳縈烟作淺顰正好追尋沂上侣
未須攀贈灞橋人
殘梅昨日尚盈盈一夜溪橋風雨聲不是微酸注香蒂
箇中幽恨即難平
人日春愁連上元薄寒吹雨罩花村傳柑說道昇平復
夢斷鼇燈放五門
微茫烟漵見人家四合青山雨遍遮畫出江鄉二三月
河豚安得配蘆芽
花事先從桃李來海棠紅杏即相催化工節度重重好
䕶得山丹最後開
紅含宿雨兩三枝浄插銅瓶浥注之不是靈芸初一見
也非迷路武陵時
晩菘爭上碧瑶簮芥也芳心苦復甘未見菜頭論白黑
何人携鉢肯同參
菊本離離趁雨栽杞根成壠更深培詩人自古無供給
倘有敲門載酒來
染溪曽是竹千竿嵗久生鱗化碧灘賴有龍孫振根撥
且須深蟄捍濤瀾
　斐然集巻四
欽定四庫全書
　斐然集巻五
　　　　　　　　　　　　　宋　胡寅　撰
　　和仲固春日村居即事十二絶
臨流負巘百年居手植松楠合抱株傳寫春光入詩句
味之如對輞川圖
有興相尋即扣門不須招致簡書繁試從大雅歌鶯谷
未羡詞人侈兔園
欲駐長春學道家如何白雪是黄芽聊憑高士五株柳
為問仙人三朶花
舊花一一斬新春慰薦經行自在身且使緩開常照眼
莫教輕墮恐傷神
西園聞道徑封苔落落髯仙去不回安石中年離索意
吾徒笑口且頻開
春半曾無决定晴今朝初上九天明檻花莞爾窺人意
林鳥嚶然求友聲
陶公春日事西疇不是同羣沮溺流君亦荷鋤貪雨足
誰知幽意在滄洲
仙居何異武陵溪泛出殘紅春水肥擬欲泝流兼載酒
應容艇子傍苔磯
籜龍本是飛天物養鱉宜充照席珍一飯午窗春睡起
義皇而上更何人
栽培君子要添丁䕶惜龍兒出錦棚莫學當年饞太守
直須脫粟伴藜羮
正眼如君了了明未嘗沉醉本來醒自將周易規兒輩
白馬空傳一藏經
似聞寂寂帶經鋤老圃何知莫問渠况是漢隂機事息
豈憂芳草翳嘉蔬
　　題翁道人竹軒
寄語東陽翁道人開軒種竹意何親經春又看龍孫上
晚歲寕憂鳳食貧風月肯來聊競爽塵囂不到獨相親
何時柱杖敲門去若比王猷懶更眞
　　題斯行厚親庵世祀閣二首
軒冕身猶寄金貲意不存永懷三釜樂當把一經繙靜
室依松栢清規遺子孫里仁如長者眞使薄夫敦
不用登臨趣憑高心重催龎公勤上冡束晳更循陔羊
棗終身慕莪蒿鞠子哀年年拜寒食豈但數雲來
　　贈李子揚
洛社看花各妙年那知關塞起狼烟舊遊只有山川在
佳政時聞嶺嶠傳對酒鮮歡吾老矣登高能賦子依然
不忘雞黍平生約更泛瀟湘下水船
　　和彥達落梅(戊辰/)
為問東風有底忙吹成踈雪洒林塘應知剰馥歸香骨
誰拾殘英試粉粧安得反魂三折臂漫披能賦九廻腸
枝間賴有青青子不遣行人折過牆
　　簡奇父
累旬不見孫夫子聞學神農闔戸眠藥物諒能收近效
精神應復類癯仙欲趨丈室求高論恐費華池溉下田
指日春風動花柳也須乗興慕斜川
　　從趙廟求菖蒲
欲從蒲㵎問安期仙事茫茫不可知何許寸根仍概節
解教霜鬢却青絲風流公子茝蘭伴憔悴騷人香草詩
乞取蕭踈映窗几蒼然常揖歲寒姿
　　和趙榮州
兵戎暌隔幾春秋又向南州話北州一飯識君塵外趣
三川回首夢中游可堪麗藻相華寵自斷沉疴合罷休
安得卜隣如二老杖藜來往亦風流
　　和奇父二首
示病維摩體暫癯習閒中散禮誠踈已知道義能相與
故使情交得自如前日又欣揮麈尾何時重見命巾車
棲遲甘就衡門下不見龍章卧草廬
　　其二
丈室虛明了不扃寸田蕪廢正須耕容顏半歎年華改
品目猶煩月旦評洗礪子荆眞可慕中庸伯始竟何成
且將禮節規兒輩不止文書記姓名
　　和洪秀才八首
杖策紛紛是誰能志大猷觕衣與糲飯長夏及清秋辯
論輕三耳齋明見兩眸聖門多要妙文藝不須游
　　二
自昔超羣者無非遠大猷要令心似鏡莫遣氣横秋末
學多牆面深窺異瞽眸君看顔氏子何以過商游
　　三
愛酒希元亮敲門重子猷孤松將秀嶺萬竹已揺秋懶
去手搔髪興來書映眸此生當皎皎毋作夢中游
　　四
于今聞議論自昔際風猷勁栢君凌雪衰蒲我望秋讀
書欽滿腹歌舞倦回眸豈但人稱善無慚馬少游
　　五
栽花為事業種􁉷是謀猷不羡兩蝸角從教雙鬢秋登
樓山抹黛垂釣水澄眸此樂應誰侶雩風昔從游
　　六
鄙人聞道晚何以播芳猷未就三年刻還驚一葉秋論
交無白足對客有青眸之子懷仙趣相期汗漫游
　　七
有煩推後覺未克繼先猷痼疾資醫緩心專慕奕秋遠
遊方策足參倚在凝眸更仗磋磨力時時警惰游
　　八
聞說頻頻黨深遵秩秩猷題評歸月旦裁鑑比陽秋賦
謝雕蟲手詩通美盼眸看君多直諒端似漢朱游
　　示法輪長老
人間膏火日烹煎塵外光隂可判年路轉峯回能幾許
鳥啼花發故依然同遊多病空攜酒相對忘機不話禪
請撤溪橋休送客却須多種遠公蓮
　　題樟源嶺下老嫗井欄嫗百五歲(己巳/)
嘻嘻呀呀三伏中投鞭拭汗一畝宮銅瓶擊深響鞺鞳
翠綆引重聲璫東雪花下咽肌骨醒風腋泛駕仙靈通
百年老嫗羽化久名與甘井垂無窮
　　和楊秀才二首
林下何所樂放懷天地中青山供客眼明月與君同靜
聽蕉窗雨閒披芰沼風未忘蒿目意時一夢周公
　　其二
林下何所樂遊心書史中時窺言語外黙想聖賢同沂
水有餘詠舞雩多好風區區守一介未肯易三公
　　和仁仲
岩壑風烟可寫憂千竿筠玉净脩脩弟兄無故兼三樂
杯斚相歡第一秋豈似墨卿夸楚澤最宜從事到青州
胸中固自春風在小試安能學太丘
　　示延平日者
萬物森然播大鈞一言鈎訣妙通神捲簾與客談忠孝
袖手觀時任屈伸燕石勒名應有日凌烟圖像果何人
且從冠蓋林中看莫滯天涯與水濱
　　紹興壬子六月先公再被掖垣之命某時侍行自
　　　清江登舟經祖印江口趨行在所未幾罷歸還憇
　　　豐城之龍澤寺明年初夏歸隱南山己巳歲予
　　　偶遊祖印畱宿寺僧惠嵩能道昔寓龍澤之梗
　　　概兩寺相望蓋五十里時先公沒十有二年矣
　　　予亦衰病投紱俯仰悲慨因成兩詩以遺嵩
雲歸龍澤寺風引墨池船誰識行藏妙空驚歲序遷從
行矜壯齒撫事嘆華顚約略人間世耆僧亦憮然
　　二
車騎紛來去帆檣競泝㳂雲閒天淡淡江靜竹娟娟恥
學飛騰術慵叅寂滅禪春風常滿意無處不怡然
　　宿餘干臨江高寺題清音寺
閒身何事有塵勞憇息欣逢一榻高瀼水轉灣如玉玦
曲洲斜抱記檀槽凭欄偶見飛鴻翼對酒仍持紫蟹螯
疇昔未觀東滙澤片帆聊欲駕洪濤
　　題中元觀次黎才翁韻
掛了衣冠却問農幾回欹枕聽晨鐘壯懷不與浮雲𣺌
宿疹猶資大藥功想像濠梁寧有趣追尋風馭豈無蹤
道人要識春臺樂須向壺公問所從
　　十二月酴釄盛開
不虞集霰與飛霜可但寒梅度暗香翠碧重敷秋後葉
玉明爭絢曉來粧應憐高架裊清艷誰道踈條無妙芳
折向清尊沾賸馥與君冬日對春陽
　　和仁仲治圃三首
扶持嘉樹起條枚未覺風前齒髪頹深鑿坐邀千澗水
縱觀如歩九層臺雲間秀巘濃還淡案上陳編闔又開
莫似昔賢誇獨樂與人同處首應回
　　二
不遣身心同槁灰化工隨手自量裁一欄仙蘤端倪露
九畹崇蘭次第栽生意可觀那畫得暗香難覔偶吹來
柴門漫說何曾閉俗駕經過也未猜
　　三
憒瞀年來藥漸須喜君猶自手抄書塵冠固合懸圬壁
羽扇何當出草廬勝景但逢詩發遣壯懷聊用酒驅除
寄身擾擾膠膠者奇貨從來不可居
　　謫居新昌過黄羆嶺(庚午/)
昔年曾作守旌騎擁山頭省己無遺愛投荒歴舊遊妻
兒相翼衞風雨漫淹留力學如何騐仁人乃不憂
　　遊龍山寺六祖故居也
范陽盧以仕南遷卜宅空山不計年間氣有鍾超象類
美材無匠制方圓誰能判斷風旛話等是追隨粥飯縁
攜客同來又同去浮屠依舊插蒼烟
　　次劉坦見和
君以苛留我罪遷鄉情相値且忘年歸心莫共孤雲遠
定性當如皓月圓沂水舞雩方有詠曹溪尋派即無縁
向來策杖經行地不礙渾如石壁烟
　　喜雨
聞說頻年旱先懷併日憂家書不易到囷米諒難求一
雨連三夕千倉裕九秋若為知帝力鼔腹聽蠻謳
　　治園二首
渉圃親鋤草分畦賸種蔬潤通隣沼近色映野雲虛瘴
重難求藥心閒易看書但令羮有梜那嘆食無魚
　　其二
萊菔瑶英體蕪菁翠羽叢壓黄千葉韭競秀一畦葱渰
渰金莖露飜飜玉宇風不忘藏聚力醯醬有無同
　　喜義卿得子端倅攝新守
喜樂民宜甚平反笑屢春故應熊夢協還見鳳毛新桂
籍他年繼桑弧舊俗因豈無湯餅㑹也合到窮賔
　　和郡將勸農
仁政惟敦本躬行豈好夸舞停衫颺雪盤藉綺如霞童
馬爭騎竹村厖息吠花向來觀饁地和氣滿家家
　　酬黄執禮見和
聞從軺車出勤農不務夸歡謡驅宿霧飛蓋亂晨霞醉
偃風前艸詩裝錦上花也將求二頃輸稅補公家
　　再美勸農
邦本古攸重民天辭匪夸詎能皆辟穀漫道獨餐霞一
笑為良繭力耕無賣花信知豳七月于耜起周家
　　觀諸人唱和
五言雖窘歩才力競雄夸壑聳千章木霄霏五色霞聲
諧金擲地夢到筆生花豈謂明珠貫清輝照蔀家
　　和王維三首(辛未/)
老矣雞栖愛一㕓生涯隨分不求全一杯那復思身後
三爵聊將補食前
素不能詩復戒吟辱君笙鶴墮清音何須風月三千首
已洗塵埃一寸心
蓬門相直是南山傍着丹梯尚可攀野興舊同流水遠
道心今共白雲閒
　　和黄執禮六首
稅得東家一畝宮向來喧市馬牛風誓將尤悔加深省
肯為飢寒嘆屢空十里溪山愁眼外數家梧竹畫屏中
惠然更感無雙子時有高談發蔽䝉
　　二
賜牆那及仲尼宮妄意堅高立下風志士有求雖汲汲
鄙夫無得漫空空詩鳴寡學安能善酒聖多愁詎敢中
惟賴有朋想博約過情之譽豈宜䝉
　　三
浮生均是大槐宮永日聊便竹簟風若要語言求要妙
猶將筆墨畫虛空一區聊寄塵囂外萬景皆歸眺望中
敢似越雞孚鵠卵正慚雲將問鴻䝉
　　四
律呂旋相六十宮聲如佳句比南風自非詩印全提得
難使言瑕一洗空已向襟靈窺致遠更從彪炳見弸中
讀書有益非虛語請看孫權與阿䝉
　　五
尚德南宮勇北宮羡君兼有古人風無雙自昔稱江夏
第一于今鄙解空㑹友更求三以上策名應簉二之中
須慚纇語賡黄絹但可㕑人作醬䝉
　　六
文才久合歩蟾宮未肯爭摶九萬風賸欲論詩宗典樂
故應憐我𨽻司空高山宛在緑琴裏白髪從多清鏡中
要識起予眞賞意聖門千古望龜䝉
　　送茶與執禮以詩來謝和之
簟瓢曾不飽顏回何事新茶轉海來八餅尚懷經幄賜
一苞聊對嶺雲開分君要使澆書腹待客應須罷酒罍
自笑玉川空兩腋清風無夢到蓬萊
　　黄倅生日送茶壽之
北苑仙芽紫玉方年年包篚貢甘香願君飲罷風生腋
飛到蓬萊日月長
　　和李靖
三間茅屋陋無人聊著投荒罪垢身此地相逢應有數
他年重見復何因雅騷我豈堪嘉贈逸足君宜據要津
更把一尊當雨霽坐看氷鑑拓秋旻
　　寄題趙化州清白亭
聞話維城刺史尊關西夫子是師門太清不取班超論
堅白寧同惠子言棐几蕭然心似寄銀鈎精甚勢如鶱
政成歸報蘧廬子常使甘棠庇本根
　　和黄倅祈求有應
海山和氣四時連太守賔僚自十仙明恕而行非茍爾
感通之效固昭然萌心甘澤雲從地舉意晴暘日麗天
可但南冠瓶有粟家家酣詠太平年(新州有十仙圖謂/州縣官只十員)
　　又和錦阜登高
久廢危亭也待時俄然榱棟出鎡基已應氣象軒城表
更覺登臨冠海湄萬里秋風宜落帽四并高㑹稱傳巵
幽人但把東籬菊坐看南山久未移
　　再和前韻本欲創亭以穫時而止
不因修築廢農時欲以仁心翊化基野草從來豐可藉
量陂元自𣺌無湄登臨有愜三檛鼔衰病多慚一斗巵
獨喜高秋對黄菊風吹烏帽看雲移
　　和陳生三首
此道存亡仁不仁遺編所載豈其眞若非象外㝠心契
寧向環中得意新玉麈有文堪悟道錦囊無句不藏春
簞瓢倘可分留客更欲聞君一語親
　　二
車塵馬足兩紛綸談叟渾如谷口眞閙裏光隂渠不駐
靜中滋味我嘗新高眠展轉三竿日熟飲頻煩一甕春
請看夏畦勞瘁者歲寒當與子相親
　　三
掛却衣冠把釣綸那知藏拙未全眞餘生意態無相顧
未死工夫有自新弦絶誰傳流水曲瑟希曾對舞雩春
晚交况得陳丘子不但波瀾子建親
　　示程生二首
利域名途較少多人生那用學燈蛾如君甘作長貧士
視古寧慚獨行科鶴可羅時煩寵顧鳶嘗跕處重經過
扁舟又指閩山隱奈此蒼凉别意何
　　二
柴桑風度極清眞地位當齊古逸民不為兒曹營飽暖
聊將詩句寫經綸喜君自得超遥趣與世相忘寂寞濵
正欲細論嗟遽别空慙祖謝響然臻
　　和單普二首
能向詞江挹彼清愛君詩句早知名百家懸鏡知妍醜
一字提衡有重輕畫話豈淹三友益簡才方廓四聰明
肯臨蔀屋相輝映自愧常談只老生
　　二
棄捐孤陋與誰隣插棘誅茅漫隱淪亂思詩書隨手揭
慰懷風月逐時新慚無用舍行藏道有愧東西南北人
久矣筆端塵土暗因君聊復擬心神
　　謝朱推梅栽(壬申/)
南國雖云有學堂了無松菊徑徒荒瘴痕元愛氷花洗
衰鬢聊依玉樹芳便覺小池招秀影更令寒月映新粧
從今賸醖萸香酒指擬春風摘子嘗
　　示臨川曾革
闕里三千盛參乎一唯優古來宗德業誰復繼風猷晚
𣲖南豐衍賢名内相尤高文推大手奧學擅前修有美
清江彥胡為瘴嶺陬宗盟標姓望海若富源流侯館甘
魚食賔筵聽鹿呦㑹須題雁塔聊爾敝貂裘美玉宜深
韞明珠謝暗投自嗟鳶跕墮空羡鶴夷猶三釜古云樂
一簞今漫憂但令心了了那畏力仇仇繫馬行雲凈飛
觴梅雪稠愧君相屬厚弱水詎勝舟
　　寄陳生
窮冬纔得雨梢梢梅已無餘柳漸包且把簡編遮病眼
時拖衾絮擁寒骹譏訶駁雜懷張籍聨續詩章憶孟郊
歸卧蕭齋諒安穩可無消息到衡茅
　　謝趙戎惠白菘甚腴且再求之
已是居無竹那堪食一簞煩君餉園茹使我助盤餐秀
色春風早甘肥曉露漙美材今又闕小摘更相寛
　　送黄熈赴韶推
籯金不取義方嚴孝友家庭嶺海贍力古共推經笥富
决科爭看筆鋒銛才非俗契心難展清畏人知德尚潛
鵬翼埀天終九萬固應鳬舄未能淹
　　送黄權守歸八桂三首
展驥官良是憑熊職未專中和已成頌清淨豈無傳樓
雘環新堞丁黄溢舊編聖朝方考績華寵定頒宣
　　二
樂物羇栖伴筋骸放逐餘自甘門有雀寧嘆食無魚傾
蓋情文腆投醪笑語舒晚途多感慨賴此得時祛
　　三
雨岸溪紋蹙風亭柳帶縈借留無上策送别有兼程望
杳雲間斾班餘野外荆路從簪玉去增我故山情
　　迓黄守再來二首
舊治重臨寵渥新聖朝因任慰斯民芾棠不拜隂如幄
騎竹爭迎氣似春金重百斤兼賜爵車高一丈更施茵
能名籍甚宜䝉此潁水盧溪共演深
柴扉雖設悄無隣聽說君來氣又振鷗鷺㸃開愁意思
詩書吟起病精神也知憔悴嫌杯酒可尚談諧對席珍
旌斾悠悠將入眼爭除三徑待朱輪
　　和黄秀才
羮藜飯糗自無餘身世蕭條亦自如十里溪山連枕席
一堂風月伴琴書畹蘭幸襲仙人佩徑草欣承長者車
四海弟兄非浪語先生何恨九夷居
　　寒食日約蔡生以雨不至
細雨斜風惱㺯春荒郊不見踏青人傷心湖外松楸域
弔影天涯露電身楊柳杏花何處好石泉槐火一時新
舉杯幸有君相屬更待泥乾歩屧勻
　　謝蔡生見和
三分已過二分春尚想綿田一善人冷食未平千載恨
浮雲何與百年身從教對雨攜壺阻自愛觀風得句新
芍藥酴醿無復見花林芳草翠初勻
　　二弟在遠經年無書張倩忽來相看蔡生以詩見
　　　慶次其韻
鴻雁分飛接翼難稻粱謀隔水雲寒千山路遠勞魂夢
一紙書來强笑歡東榻人材慚潤玉西崑詩韻勝芳蘭
從今更勵男兒操金鐵為心石作肝
　　病中有感
武侯輔世侔伊尹明道傳心繼孟軻五十四年而已矣
小儒如此豈非多
　　送英州推官
素業平生筆硯交麄官何事管榜敲自傷放逐生中熱
時對清風解外膠掞藻更窺青玉案分甘常記緑羅袍
扁舟北上英州幕卜吉應逢㤗拔茅
　　和單令
炎州暑令比烝炊茅屋深更未掩扉倦鵲繞林飛又上
流螢照水亂還稀寡尤正爾三緘口新浴又思一振衣
獨怯詩壇把麾將欲摩堅壘費攻圍
　　和周尉遊簡園
敝屣稀行故不穿荒陬何處賞芳妍詩人邂逅能乗興
野客勤劬便肆筵滿壁畫圖俱儼若一川風物更蕭然
攀翻百樹梨花雪醉擬春風二月天
　　簡單令
十月絺無斁中冬木尚榮願為寒玉佩思灌閬風清之
子牛刀暇尋餘免徑行已攜從事至旋覺大庖盈荒郡
書雲節虛簷寫雨聲寂寥無一事浩蕩有閒情草樹環
居宻雲山極望平羇愁添繡線鄉味得金橙獨酌臨空
迥高歌徹晦明醉惟凴曲几窮不念方兄詩怕吟來拙
書便讀後精紋楸忘勝負緑綺混虧成忽見江梅蕊如
披瑞雪英旅中相慰薦箇裏自分明更待塗茨了仍看
藝竹生茅柴如可壓為吾糝藜羮
　　周尉以詩致霅鱠次韻為謝
新興何事憶吳興因話鱸魚割素鱗不是南烹無口實
要看西子授㕑人堆盤雪縷開花面泛艇秋風想釣綸
玉醴浮來為鄉導金橙研破助芳辛老饕難繼蘇公賦
一飽鮮腴敢更頻
　　再謝見寄
非關粮盡不能興自嘆車中蹭蹬鱗詩客頗能憐逐客
饔人知復受鮫人為憐飛箸千條玉不忘牽潭百尺綸
腹似鼓鼙無塌處詩如薑蒜有餘辛閿鄉少府新權爾
爭比周郎美味頻
　　周尉丹砂次其韻
日鑷蒼浪鬢還童意未賖易衰如下阪難熟似烝砂不
信三峯妄曾聞九轉誇刀圭何太少薏苡舊盈車
　　和周尉立春二首
筮易欣逢天地交送殘寒晷石光敲化工造物初施手
天仗迎春已在郊一飯及辰堆細菜千花從此放香苞
欲賡妙句無餘味久矣庖人不治庖
　　其二
新年仍復得詩交和氣排門不待敲藏谷寒氷猶北陸
應時甘雨背西郊松筠挺挺浮烟色桃杏紛紛拆繡苞
凖擬尋春多酒肆芳羶何必費良庖
　　用前韻簡單令
斑白欣逢子墨交懸知琴化息榜敲不從凍芋窺侯喜
端向長松倚孟郊竄逐自甘藜不糝太平還見葦方苞
全牛妙割須君手笑我鉛刀似族庖
　　謝周尉用前韻致丹砂且見勸葆眞
寒衾未暖睫先交曉漏那聞促㸃敲非有眞丹存下海
詎同和氣滿春郊王𢎞頗亦知陶令仲達何勞誚石苞
為報邇來幽意愜籜龍拳鱉漸充庖
　　李簿攜具用前韻和之
春禽遭凍息交交不及風箏迭遞敲睡起依然開白屋
客來仍是俯青郊方兄無勢寧能熱窮鬼多羞祗自苞
載酒刲羊煩厚意當年莘野尚烹庖
　　和單令春日
新厯自披展故交誰與歡顏容羞把鏡菘韭强登盤袖
手籠東老侵肌料峭寒大鈞方播物吾道豈艱難
　　金沙
海棠開後數金沙誰料炎荒有此花青玉案頭張重錦
碧雲堆裏漏彤霞高枝已寫清尊照嫩蘂猶須翠幕遮
未信東風肯吹謝且教遊客看繁華
　　簡單周二子
回首清明遠矣哉和風還挾褉辰來麗人空憶行歌樂
曲水難追翰墨才鬢髮飄蕭吾自祓形骸放蕩孰相開
早知勝集荷塘上何不飛觴看恥罍
音塵踈濶思悠哉有底忩忩不我來陳合鸛鵝須敵手
詩成珠玉要奇才新荷雨定如蘭馥曲沼風閒作鏡開
况是凉蟾方半璧清光應欲照金罍
　　簡單令
烝炊不奈瘴氛侵一霎微凉屬晚隂自軸疎簷掃堦砌
却憑安几看雲林風中梧竹旌幢亂雨外江山水墨深
來日小槽篘釃白眷言騷客肯相臨
　　楊尉見招朱推單令與焉月色甚佳
南郭無縁到北城却因招喚得同行四郊禾黍未全熟
滿眼雲山何限情幸有好風能洒袂况無閒事稱揮觥
藍輿欲去留還住愛此月凉河漢明
　　七月十八日與諸人集眞于燕譽堂
盍簪相與記春芳落去爭如桂影香故覔層臺延曠望
可無尊酒泛寒光交揮玉麈傾懷盡半仄氷輪耿夜長
坐到銀河分曉色彤霞金暈更蒼凉
　　吳守祈雨有應
延陵宿望冠三吳又見熈朝老大夫善政舊聞風偃草
清規今信浦還珠山川毎應精神禱禾稼全憑潤澤蘇
可但邦人歌五袴也知還客慰焦枯
　　和單令自龍山迎月而歸
招提爐上寳香氲問信浮屠作祖人想得妙心同水鏡
故應歸路見氷輪清輝萬里無窮雪淨觀千山不隔塵
欲識新詩惟累句頗慚曹植與君親
　　重九簡單令
殊方令節也堪憐可詠江涵雁影篇買得紫萸虛市裏
種成黄菊小池邊相逢便是華胥國一醉寧慚玳瑁筵
何必登臨追舊俗南山秋氣自超然
　　和單令
朝雨催寒細似毛賔鴻帶影朔雲高菊萸不分簪華髪
糕酒無因拜赭袍笑我功名如墮甑愛君情義比投膠
病衰阻趂芙蓉約木末搴飜獨詠騷
　　吳守生朝(十月二/十二日)
梅信初傳冬未深高門熊夢慶相尋三朝耆舊人皆仰
一德純全衆所欽難老椿齡方演迤後凋松色正隂森
願公常記茱萸釀每歲兹辰細細斟
　　和蔡生遷居二首蔡學佛故用杜老與贊公故事蔡
　　　常令一嫗持簡來
浮生何處不蘧廬且喜飄然乍卜居一室未應忘洒掃
四隣聊復認親疎荔蕉餉客還堪飽笋蕨登盤莫願餘
有意相尋即扶杖無煩赤足致雙魚
一壺村酒要同嘗脯醢葅肴取次將談話翠微修竹徑
追隨斜照晚風岡梅花淡淡傳春意柳色依依作歲陽
只麽往來成樂土豈知身世落南荒
　　和單令除夕二首
又聞幽谷有鶯遷况復山晴花向然泥犢戒耕呈歲歲
户靈呵鬼換年年茅簷賸有三竿日􁉷地曾無二頃田
且買東江百花酒與君同棹十分船
坐閱流年同擲梭未曾聞道合如何擊壺安用鐵如意
愛酒猶須金叵羅重讀豳詩賡節物還師魯聖對鄉儺
東風漸次開桃李之子寧能不我過
　　新春即事二首
竹爆臘寒盡桃符春事來和風已披拂暖日便徘徊曳
杖閒挑菜攀枝齼摘梅太牢雖有味豈必勝登臺
　　二
恰賦春還柳俄聞地出雷雨絲分織作風籟急喧豗寂
寂爐無火欣欣甕有醅臨寒插羔褎雪觀亦悠哉
　　同蔣教授單令訪竹里
遲日芳郊路寒暄氣已分共尋茅屋趣一醉竹光雲藴
藉潘懷縣清修鄭廣文衰遲亦何幸併得友多聞
　　即事
梧葉經冬不識霜杞茅䝉潤已宜湯夜除愛日太和境
衣袂輕風單薄裝盤綰翠絲春意近盞浮清艷臘容光
東君又試芳菲手行樂寧嗟鬢轉蒼
　　次德施見和
頭如衰葆更加霜身似陳茶不奈湯春服又陪曾㸃詠
歸心尤美陸生裝山川浮動風雲氣草木欣榮日月光
賸種雞頭剥温軟不教無齒愧張蒼
　　和單令
曾歩雩風詠晚春肯教清鏡受纎塵詩書漸與心為一
文字終慚筆有神奕局不爭先後手醉鄉常値聖賢人
得時花卉千千狀須倩能詩為寫眞
　　送朱推于水東口
送客水東口散襟城北頭清風正駘蕩細雨忽飛浮荒
傳少來燕平田多乳鳩何時理歸棹横笛下滄洲
　　和德施賞金沙
籠紗未暗塵錦幄又經春有艷曉酣酒無言時惱人後
先爭絢倩開落自仍頻相對長松樹香心結蘂新
　　令節即事簡晞仲德施
寒食清明節令佳禁烟遺俗𣺌天涯清醇只向丹田暖
料峭猶煩翠幕遮長短驟看森雨笋高低難覔旋風花
小齋寂寂誰為伴水底初聞兩部蛙
　　同單令遊延明寺
下馬敲門扁蝠飛亂鴉啼晚客還歸村江淺可褰裳渉
美酒清宜滿斚揮獨樹高花紅啄玉繁叢嫩蘂細編璣
追隨冠者皆行樂借問何人鼔瑟希
　　和單令簡園梨花四絶
梅花如夢李成塵却伴酴釄過晚春未要烘晴千樹白
且看帶雨一枝新
野老山園未省開今朝何事客俱來炎荒有此清凉地
剪水裝林絶㸃埃
共傳嘉樹鎻山隂氷彩瑶光自一林未必甘滋追大谷
照人風韻故能深
清遊當日興怡融無奈如絲雨映空聞道只今方爛漫
莫教飛趂棟花風
　　和單令九日二絶
爽氣深秋徹九霄憑高眼界迥寥寥凄風但可開黄菊
零露行應到蓼蕭
行樂從來貴及辰况逢節物一番新病夫久矣捐杯酌
悵望臨風落㡌人
　　題清遠峽山寺(丙子/)
清遠峽山寺幾年聞汝名維舟得眺望滿目慰經行壁
立巉天秀溪閒寫鏡清嶺雲方北上濤雪漫南傾罪垢
三熏凈歸風兩腋輕皇慈天共大睿知日同明重起闕
廷戀敢懷山水情生綃無畫手聊此寄眞形
　　歸次義彬老人廖康吉惠靈壽杖以二十八字謝
　　　之
緑鬢投荒白髪歸瘴餘渾欲不勝衣煩將扶老殷勤贈
未怕登高足力微
　　魏漕彥成昔宰弋陽政績上聞召對改秩予適當
　　　詞命後自臺郎出守滁墾荒田千二百頃柄國
　　　者挾妻家私憾以為罔功將漕襄陽修築大堤
　　　禦水患又以為妄作與洪興祖為程伯禹刋論
　　　語解至周公謂魯公有太息流涕之言彥成遂
　　　被竄于欽州柄國者死例逢赦宥歸道南嶽以
　　　大篇侑酒十尊見遺因成七絶以謝之
紹興乙卯選賢時弋水鳴琴有去思文石對敭言動聽
演綸無愧改官詞
滁萊千頃變嘉禾兩歲之中績效多賞格雖懸初不用
柄臣何事有偏頗
漢水縈州北且南大堤花映府潭潭若非刺史禆頹缺
鴨緑澆成幾醉酣
觧到周公謂魯公尚書深見古人風流傳頓廣誰之力
千古須知魏與洪
天涯羇枕看三山一日皇恩詔使還君子但知為善樂
豈同餘臭滿人間
名酒煩將一斛來瘴餘衰病不勝杯醉中獨愛舂容奏
恰似春潮巻海廻
聞說仙居窈復寛湖山全似畫圖看謫歸正値皇綱整
莫向斯時詠考槃
　　簡彥達
别來魚雁半浮湛一日掀杯酒便深照水顏容皆欲老
䕃門槐竹盡成隂驅山塞海成何事飯糗羮藜只此心
但願歲豐人共樂扶笻有興即相尋
　　將歸南嶽黎才翁命蕭復來相迎且以二詩見貺
　　　因作一絶謝之
涑水分攜首重回南山指日可徘徊殷勤問訊煩甥友
更遣新詩兩詠來
　
　
　
　
　
　
　
　
　
　
　
　
　
　
　
　斐然集巻五
欽定四庫全書
　斐然集巻六
　　　　　　　　　　　　　宋　胡寅　撰
　　除中書舍人謝表
記言文陛已非傳信之才承乏詞垣遽有即眞之命省
循負愧隕越拜嘉(中謝/)竊以典掌贊書為儒林之妙選
與聞幾務乃法從之要津基帝命于省中闡人文于天
下自非學深往訓識達今宜判花協僉論之公視草擅
語言之妙端方有守忠信不欺則何以潤色遠猷參聨
近列伏念臣降才魯鈍聞道淹遲挾策少年漫習雕鐫
之小技趨庭壯日方聞經濟之大端指夷路以騰驤顧
急流而斂退頃因入侍嘗請賜休入則事父兄初識仲
尼之為政言必稱堯舜更聞孟子之欽王懼素業之未
成悵流光之坐易荐䝉嚴召俾即舊班重入修門覬當
前席豈謂美芹之獻而堪華袞之褒策牘家傳敢自期
于麟角絲綸世掌曾何有于鳳毛惟是教忠于焉資事
恭承明制不獲固辭此蓋伏遇皇帝陛下耆定武功誕
敷文德謨訓之懿上配于三王昭回之章下飾于萬物
宜有能言之士出膺給札之榮顧慚微臣塵玷盛選况
父子並躋于禁路在縉紳咸以為美談伏惟恩私何以
報塞補天煉石雖無五色之文委質策名夙有二心之
戒以兹自勉儻稱所䝉
　　除集英殿修撰知邵州謝表
方司帝制忽剖郡符戴從欲之慈仁積違顏之深戀(中/)
(謝/)㐲念臣資才既陋術業仍疎未能善已而疾惡太深
無以逾人而叨榮已甚物情夸已世俗尚諛凡司毁譽
之人皆惡丁寧之語至于同省正爾自疑出則誦言謂
陛下惡臣之訐直入而浸潤指大臣用舊之黨偏謀欲
譖人如得奇貨陛下知由來而罔惑察交鬬以甚明欲
一網而盡者計未得施思直道而行者人姑自保臣于
此日幸免嚴科許以便親坦然去國比出修門之外上
還次對之除曲賜矜憐特形慰諭雖慈父之于子不過
如斯惟大恩之所䝉若為而報此蓋伏遇皇帝陛下體
天覆幬並日照臨稽衆如堯知巧言之可畏取人如舜
堲讒說之震師施及下臣獲全小節臣敢不增培學殖
勉勵操修有社與民事主何分于内外移忠以孝致身
終誓于糜捐
　　除徽猷閣待制謝表
詞闈請去初乏年勞綸命疏榮遽遷職序仰銜殊眷俯
激懦衷(中謝/)伏念臣聞道不先效官太早行致身之義
雖力慕于前修迷渉世之方常恐貽于後患昨預招延
之列浸登機要之司翰墨非工言尤已積褒嘉猥被朝
嫉遂多終賴保全俾逃蹸藉招些忍同于激楚夢魂空
遶于勾陳覬奉眞祠少安蹇歩向使有功于演語猶當
累日而拜官况無東里之稱濫次西清之對一䝉抆拭
那復瑕疵徒愧恩施未知報所此蓋伏遇皇帝陛下用
人惟已以道觀能將博取于衆謀欲恢張于丕業絶壑
萬牛之重咸備棟梁疲駑十駕之凡亦歸鞭策遂令遠
迹重簉近班臣敢不學務知新行思寡過循良豈弟期
無負于承宣獻納論思豈有分于中外庶收塵霧以答
丘山
　　嚴州到任謝表
上還澬水之章不䝉賜可改畀桐江之紱更荷親除已
見吏民具宣德意拜嘉甚寵受任奚勝(中謝/)伏念臣早
以諸生濫塵黄甲初典芹宮之教繼參蓬館之遊雞省
握蘭螭坳載筆遂躋法從專掌贊書曾未習于治民乃
自期于補外已勵飲氷之操偶牽嘗藥之情因請奉祠
反叨易地内量才力無以逾人仰迫恩私不遑將父臣
今所領地望尤高氣象欝葱上聖兆興王之迹溪山瀟
洒前賢遺高世之蹤近止朝廷隱然藩輔豈伊緜薄所
克堪承此蓋伏遇皇帝陛下擇人任官愛民猶子謂臣
嘗侍軒陛必知惻怛之懷察臣久在里閭或諳疾苦之
狀付之牧養責以循良惟是此邦本亦無事政煩賦重
弄兵或至于陸梁薄斂緩刑按堵自臻于靜治臣敢不
服勤夙夜少効涓埃期免後艱以副保全之意更申前
請冀從孝養之心
　　駕幸建康問起居表
日行天運四方均被于照臨雷厲風飛萬物悉歸于鼓
動(中賀/)恭惟皇帝陛下孝存九廟心切兩宮誓將伐玁
狁而出車豈特鋪淮濆而執醜沉潛剛克肇敏戎公上
契帝心下符人欲當六飛之初駕宜萬福之是膺臣限
以守符阻于扈蹕(闕/)
　　永州到任謝表
瀝懇干威䝉恩賜可稍諧色養亟服官箴(中謝/)㐲念臣
學謝通方材非適用與時寡偶同朝嘗困于斷斷造事
多窮一介自知其斷斷幸値聖明之主嘗叨剴切之褒
遂欲請纓仰酬知遇豈甘懷綬退即便安屬父年已廹
于摧頹在子職尤先于定省良藥地偏而莫致珍羞市
遠而缺供陟岵遐瞻共結雲飛之恨循陔相戒深懷日
短之憂屢凟天聽果從人欲俾解桐江之印復分瀟水
之符因蹙縮于鯉庭更婆娑于萊戲朝敦孝治誠錫類
以非難民偃德風乃興仁而競勸顧臣何者荷眷如斯
此蓋伏遇皇帝陛下性藴堯天德昭舜日至心不匱推
内恕以及人博施無方遣近臣而分土臣敢不益殫夙
夜祗服訓詞三釡及親榮己逾于曾閔六條宣化效當
勉于龔黄仰瞻華闕之賖彌積丹心之戀恩雖難報忠
必可移
　　代家君除寳文閣直學士賜銀絹謝表
臣某言昨奉聖㫖以臣解釋春秋書成特除寳文閣直
學士仍賜銀絹三百疋兩臣尋具辭免准詔書不允不
得再有陳請者臣已扶疾望闕謝恩祗受訖末學荒疎
上凟高明之聽異恩濃厚俯加劬瘁之身拜賜有光撫
躬增媿(中謝/)伏念臣志雖汲古才不逾人方太平極盛
之時久甘貧賤逮神武中興之運已廹尫殘獨抱遺經
自從所好潛思雖篤渉造弗深窺美富于宮牆詎臻彷
彿揀粹精于沙礫忍弃錙銖閱歲律以屢更顧聰明而
凋䘮因加紀述聊備遺忘私淑諸人罔繼昔賢之軌道
興乎世幸承温詔之言促就簡編仰塵几御涓埃自竭
海嶽何裨頒陸賈之金獨縁新語賜春卿之爵止為舊
恩豈如微臣兼受大賜褒嘉甚腆稱塞知難此蓋伏遇
皇帝陛下天授英資日躋聖德守經合變稽筆削以有
為舍己從人采菲葑而不棄肆推德賞加賁陋儒臣敢
不仰體眷懷恭承嘉惠奇蹤自遠尚陪清切之班大藥
有資庶獲康寧之福傾葵莫喻結草為期
　　代先公遺表
有生必死乃物理之大常無德不酬實人臣之至分將
違聖代更納善言(中謝/)伏念臣奮迹寒鄉䇿名熈世且
降才甚鄙造事多窮功書蔑著于涓塵仕路漫諳于升
黜晚叨殊眷復列近班隆㫖閔勞俾就祠庭之逸羸軀
嬰疹更慚廩粟之頒念獨抱于遺經矧特䝉于優詔畢
精竭慮庶克祗承廢寢忘飢遂臻危殆日西頹而已廹
川東逝而弗還生也有涯夫奚可益斃而得正則亦何
求伏望皇帝陛下保合太和建用皇極撥亂反正深明
尼父之心任賢使能早繼周宣之治再安神器永御寳
圖臣已隔清光空餘忠戀裹屍效死雖莫逮于昔人結
草報恩誓不渝于素志
　　賜先公銀絹謝表
昨于紹興八年九月臣本家准尚書省劄子三省同奉
聖㫖以臣父所進春秋義著一王之法方欲召用遽聞
淪亡可特賜銀絹三百疋兩令湖南轉運司應副葬事
仍賜田十頃以恤其孤餘人不得援例除賜田臣先具
辭免外餘已祗受皇恩者遺忠作聖具存謹始之書宸
念閔賢特厚飾終之典恩併沾于孤息義深勸于百寮
(中謝/)伏念先臣早潛大業願學孔子故服膺于春秋譬
之宫牆蓋見美于宗廟壯年發憤皓首成書親逢睿智
之日躋况許遠猷之辰告奏篇迄上方裨乙夜之觀召
節垂頒遽作重泉之隔注懷未憗錫命有加將厚意于
幣金給稱財于壤隧至謂著一王之法方袞贈以誠踰
更令絶援例之人示䕫章而已足恭味崇儒之㫖深惟
遺老之思在昔鮮倫方來是式豈兹存殁竊以哀榮此
蓋伏遇皇帝陛下祖述帝謨憲章王道敘典秩禮以承
夫天意命德討罪以馭夫人羣慨然撥極亂之絲棼卓
爾被中興之眷佑麟經不絶鳳德那衰臣頃在居廬弗
遑奏牘書藏石室嘆古人待後之傳疏列銀臺述此日
䝉休之異莫勝殞咽曷副矜憐
　　辭免賜田䝉降詔允謝表
昨䝉聖恩閔先臣淪亡賜田十頃以恤其孤臣不敢上
當異數即具辭免伏奉詔書奬諭依所乞者賞延于世
欲令永謝于窮愁父教之忠將使不墮于清白懇誠上
達聰聽俯從蔀家容日月之光坎水適井蛙之願(中謝/)
竊以許行去楚本乏一㕓季子擯秦因無二頃急于衣
服之奉是或物情之常雖斥廣田疇固非高士而服勤
隴畝亦有先賢恩私既軫于談經寵答遂光于畫壤族
多困弊人覬温饒惟揣分以當安故拜嘉而莫敢誠仰
宅心之訓必敦處約之仁不慕執鞭自窺絶筆視揠苖
而興嘆觀學稼以知非既浮雲莫翳于靈臺乃汗簡克
當于賞鑒顧兹愚嗣皆曰凡人出預論思早竊累鍾之
奉處修孝弟尚均斗粟之舂比先臣自奮于艱勤愧諸
子已甘于豢養君羮不洎負米長悲理合屬厭幸䝉賜
可此蓋伏遇皇帝陛下俟賢加腆勵俗戒貪錫以膏腴
始推仁而博施嘉其廉遜終狥志以曲從諷誦堯言激
昻參魯臣謹當益堅素守祗率義方修禮以耕庶不茅
于心地移忠而事期無忝于德音
　　辭徽猷閣直學士知永州恩命䝉降詔不允謝表
祗奉新書已愧聖知之厚荐䝉温詔益知官寵之優志
雖守于匹夫義難形于再凟撫躬兢惕拜命徊徨(中謝/)
竊以列聖圖書所藏非俊乂之臣孰堪寓直遠方民社
所寄惟循良之吏乃克承流稱一職以為難兼二能而
豈易伏念臣學蕪而識陋智短而才疎感慨逢時夙抱
捐軀之志思皇得士嘗䝉前席之咨論功蔑繼于時髦
撫迹空縻于歲紀遂罹釁罰良自叨逾洎三釜以長悲
首一丘而待仆既邈劬勞之報便頹榮進之心而况舊
苦臂拘新纒心悸砭湯未效付餘燼于寒灰雨露重沾
出寸萌于顚木不令避免更欲激昂衆耀䝉休懼深履
薄此蓋伏遇皇帝陛下臨朝願治以道觀能念方州之太
輕故分庸近侍考毁譽之已試乃因任舊人曾是奬提
及兹孤瘁臣謹當温尋廢忘勉策疲庸倘幸到官誓竭
涓埃之効庶幾寡過以酬天地之恩
　　永州到任謝表
誕敷德意播告疲民雖江山千里之遥如觀闕九重之
近非惟良而共理斯受寵以若驚(中謝/)伏念臣道學弗
深吏能更淺致身事主嘗聞大訓于趨庭中孝顯親徒
負深悲于過隙餘生雖在諸念頗頽敢謂恩私再加褒
用仕宦至二千石載籍稱榮前後纔六七年除書屢降
矧是永州之古郡實惟平楚之中流蜀相受知社稷早
推于重器唐人謫宦星芒獨耀于高文雖窮陬乏金谷
之饒顧雅俗有絃歌之盛輒䝉委寄何以堪承此蓋伏
遇皇帝陛下保固邦基簡求師帥不泄邇而忘遠同周
武之用心欲訟理而政平邁漢宣之圖任俯憐羈𤨏曾
侍睟嚴庶能宣惻怛于遐方固可責循良于薄技而臣
比縁久役增重宿疴巨擘無强豈有人功之指畫靈臺
易震未還神觀之精明少効微勞再干洪造黄庭紫府
奉香火以周旋赤箭青芝燮筋骸而康濟遂起將深之
疾進輸無隱之忠
　　乞宫祠降詔不允謝表
削牘輸誠願投散局出綸示寵尚閟俞音拜命有光撫
躬增懼(中謝/)伏念臣材資甚鄙智略尤踈自䝉特達之
知未立殊常之報銅魚繼佩獲邇松阡竹馬再迎乃慚
棠茇惟竭愚衷于辰夜勉宣德意于疲羸倘副委令庶
無罪悔而乃閱方肘後覺身慮之亡聊趣辦目前悵聰
明之不及永念專城而竊食敢云閉閣以偷安蹐地靡
遑籲天有請此蓋伏遇皇帝陛下建賢以圖外治累日
而責成功視民如傷每錫循良之懋賞使臣以禮常全
進退之大恩曲軫皇慈過形温諭顧􁃍然之質被華袞
以難勝而蕞爾之邦耀宸奎而增重臣雖貪藥石尚冀
涓埃終祈從欲之仁以逭瘝官之譴
　　除提舉江州太平觀謝表
不任郡事久稽曠職之誅請上印章再被閔勞之寵洪
私所浸弱植奚勝(中謝/)伏念臣術業空踈智能謭薄自
沐藩宣之寄亶惟芻牧之求不善催科軍興屢乏所期
靜治民瘼小蠲顧禄賜之已豐縁福基之素薄隂陽交
寇憂慮積傷臂運指以不能疥遂痁而增劇緑鬢遽裝
于白雪清矑復翳于昏花對鑑無塵漫有功名之意觀
雲不駐敢萌富貴之心瀝此危衷凟于公聽豈意仍叨
于清貫且令自逸于殊廷此蓋伏遇皇帝陛下並日照
臨侔天覆幬支持厦屋兼收椳􁀙之材駕御英雄不竭
駑駘之力遂令孤躓尤軫深仁臣敢不愛惜分隂訪求
大藥雖辰猷仰告自隔于江湖而夜氣黙存均沾于雨
露恩光未答糜隕為期
　　册立皇后賀表
乾坤合德日月並明凡居覆載之間均被照臨之賜(中/)
(賀/)竊以塗山啟夏媯汭興虞若稽聖帝明王罔不齊家
治國恭惟皇帝陛下孝思九廟色養東朝眷中壼之久
虛考外廷之僉議樂兹淑德非以愛登煒燁椒塗之尊
柔嘉葛施之化一人有慶四海是孚臣竊禄觀祠馳誠
魏闕獻百男之祝三復思齊想萬壽之觴載歌既醉
　　致仕謝表
剡牘陳情願乞骨骸之賜出綸許謝得安林壑之居拜
命有光捫心增愧(中謝/)伏念臣器同瓠落材更液樠少
也習文而匪工壯焉委質而甚戅讀書渉獵但傳糟粕
于前人論事荒唐寧補絲毫于當世入班二省清嚴之
地出畀三州尊重之權侍經帷則未能陪日月之明服
詞禁則無以鼔風霆之動典禮視秩宗而自愧牧民方
循吏以誰如歲月侵尋江湖渺緬駭機屢發獨賴矜寛
腆禄坐縻詎忘捐殞曾是福基之狹居然氣榦之衰既
困負薪遑干繼粟雖則訪求于大藥未甘憀慄于小山
而乃自覺支離日臻癯瘁目花眩蠅翼之翳耳沸喧蜩
聲之啾跪起痟酸秉持緩弱班資故在殊非厄閏之揚
齒髪遽彫宛是望秋之柳諒難勝于鞅掌因决計于棲
遲此蓋伏遇皇帝陛下義不遺遐仁惟念舊知士俗喜
榮而憎謝將激勵其廉隅謂人臣辭位而告歸必保全
其志節肆頒俞㫖仍進文階聽違遠于官途俾優游于
聖日訓言甚寵名論莫踰鷃下蓬蒿顧逍遥而已足鳬
飛渤澥計多少以何虧洪造無窮微軀獲考雖在陳力
不能之際寔懷感恩未報之忠臣謹當勉所可修輔其
將弊期復神明于舊觀克存道德于初心慕伯玉之知
非年從屢化師仲尼之發憤老亦何憂用此荅酬庶逃
罪悔
　　進先公文集表
臣某言臣弟太常丞寧輪對奏事伏䝉聖慈宣問乃父
既解釋春秋尚當有他論著其具以進者宸衷尚舊故
老形思訓釋典文夙簡淵深之記遺餘篇翰更䝉清燕
之求(中謝/)伏念先臣早捐塵事志希任道謀不為身心
遠地偏寄陶廬于三徑人憂己樂甘顏巷于一瓢吟詠
性情而無雕蟲篆刻之為交際往來而乏竿牘苞苴之
智中經俶擾多所散亡晚獲奠居僅成編秩精忠皎皎
每提撥亂之綱莊語諄諄多闡濟時之用進則傾懐于
君父退猶關說于公卿壯懷投老而益堅弱齒抱痾而
彌勵自期有補終冀一伸丘木成隂雖鬱春秋之志囊
書奏御何殊旦暮之逢此蓋伏遇皇帝陛下典學裕身
崇儒化俗華袞豈惟于一字緇衣不間于十年乃因仲
息之對揚錫以温言之清問斯文不墜多士流傳臣謹
已校定舛訛分成門次爰從傳置進備覽觀函劍有光
既徹斗牛之象浦珠無纇合供旒冕之須
　　落職謝表
伏奉誥命臣僚論列臣坐昨與李光通書落職職列禁
廷身居里巷安榮難冐鐫奪是宜伏讀訓詞恍驚方寸
(中謝/)伏念臣頃分符竹合畏簡書乃與罪人輒敦風義
一講寒温之問寧存誹謗之心相聞既類于交私自保
愈慚于明哲九年宿負閱寔如新三褫嚴威撫躬若厲
此蓋伏遇皇帝陛下操持八柄駕馭羣工用刑弗間于
隱微示戒俾知于恭愼江湖雖遠震耀惟均臣敢不言
動加思公忠是力庶逃大悔以荅隆恩
　　散官安置謝表
准尚書省劄子備坐臣寮章疏言臣罪惡奉聖㫖責授
果州團練副使新州安置臣即日奔馳上道水陸兼程
已到新州公叅訖重劾批根期于勿植皇慈軫舊貫以
有生姑置遐荒俾知内省危衷震動感涕流漣(中謝/)伏
念臣初乏令猷誤塵清貫歲時淹遠咎戾浸彰乃致抨
彈謂虧忠孝罪多擢髪疵非吹毛思父慕君五情隕穫
拕舟踰嶺六氣并毗朝典至公臺評勿僭皆臣自取反
已誰尤此蓋伏遇皇帝陛下與物為春退人以禮德同
舜大干舞兩堦仁類湯寛網開三面俯矜墜石曾侍甘
泉特出隆恩弗加大譴臣敢不恪終嗣道刻勵臣規仰
止先民行乎患難夙宵觀過惟務修身萬一棄瑕尚圖
報所
　　再表上二表既行累月邸院駁下新州不依條差
　　　官㸃對繳奏亦以落職初不見事因後得大理
　　　寺符方知坐李孟堅供嘗與其父書因經界誹
　　　謗不敢自白再上此表邸院又打下云左降官
　　　不應上表
批根重劾論以四凶祝網隆私開其三面驚餘魄悸感
極涕沱(中謝/)伏念臣初乏令猷濫聫清貫年時浸遠罪
咎滋彰惕若微軀虧乎大戒正推子道莫重承宗雖遠
仕途敢忘祇辟矧復華資難冐淺局易盈遂速顚隮致
干呵譴拕舟踰嶺行觸藴蟲裹藥負餱居防瘴蠱皆由
自作夫豈人尤尚玷散員仰繄善貸此蓋㐲遇皇帝陛
下德侔天大明並日中立愛惟親於昭孝治使臣以禮
用勸忠規俯念遺簪嘗持舊槖俾知循省姑示竄投臣
敢不愼厥身修行乎患難雷霆震耀既肅豐刑雨露涵
濡猶祈解澤
　　自便謝表
恩由獨斷澤被諸纍强臣之壅閼雖堅聖主之聰明無
蔽乃公朝之盛事非小已之私榮祇叙孤忠仰塵淵聽
(中謝/)伏念臣降才不腆渉道甚膚妄有意于壯行蔑自
知其躁進螭拗載筆當龍飛天位之三年鳳掖演綸實
虎變人文之九載荐更外使還簉中臺陪講幄以談經
參玉堂而視草戅愚冐犯嘗逭斧誅剴切論思更叨袞
贈銜憂去位從吉為州遭逢論道之人憑恃貪天之力
黨同伐異瘠國肥家淪三綱而外交託一德而上凂臣
受恩再世雅意本朝事主有慺慺之誠輸忠無坦坦之
路輒慕隱居而求志庶幾遠害以全身遂掛衣冠退尋
丘壑少待氷山之泮還瞻雪晛之光尚且猜虞必加中
害臺評受其風㫖誣以不忠不孝之名詞命出其妻家
當以腹誹反唇之罪欲辨明而奚敢具章謝而莫通一
墮黄茅六看春草病無醫藥窮逮饑寒忍攫􁕒于衆狙
聽欺凌于百鬼戴盆伏地難窺覆幬之高明傾藿向陽
終預曦輝之臨照獲脫賤拘之俗復陶貴肆之風仰荷
矜憐若為報塞此蓋㐲遇皇帝陛下收還八柄陟降羣
工臣作福威既自罹于殃咎天為剛德初奮發于沉潛
巍乎堂陛之尊崇惕若風雷之鼓動遂使赦無留令昔
阻隔而今行士有非辜姑放投而終宥在顏威邇銘腑
感深跕鳶已出乎煙嵐豈忘飛戾瘦馬倘加之秣飾尚
可驅馳
　　復官職謝表
盡滌垢汙恩波浩蕩俾還官職綸誥坦明感切涕沱喜
深拜舞(中謝/)伏念臣智謀不足以識時務文彩不足以
為國華唯資家學之教忠仰慕先賢之致主被遇况早
眷知非輕雖拱侍北辰歴光隂者兩紀而放投南裔䝉
萋菲者六年葵心宻向于重光蓬首莫知其萬死白髪
飄蕭而老去黒裘破敝以歸來茍非睿慈垂察孤躓遺
簪墜履不忍弃捐片善寸長尚期采用則何以首膺赦
宥荐對寵休此蓋伏遇皇帝陛下廣運聰明弛張文武
博學造皇王之極摯沉機收制斷之大權旋乾轉坤而
關機閤開雷厲風飛而日月清照泰通君子之志夬决
小人之柔有如微臣亦預大賜臣謹當激昂衰懦游泳
至仁顧摧傷疾病之餘只合嗣農歌于堯壤念獻納論
思之舊豈能忘雅意于漢朝自結主知更從今始
　　代劉待制遺表
生也有涯孰移定命死而不朽難跂前修獨餘垂盡之
忠仰籲蓋高之聽(中謝/)伏念臣早憑世賞浸歴仕途作
屬外臺入丞卿寺偶鎭府上扞城之伐于機司叨秘閣
之嚴繼忝使華俄丁家難値神武中興于丕祚而師干
初試于邊庭世屬艱虞家傳忠義妄意功名之際㑹不
虞材智之卑凡祗赴詔音亟聞除用坐談將幕曾無虎
豹之韜攝事帥藩那有鸛鵝之陣盡瘁謬殫于筋力論
功蔑著于絲毫投竄是宜甄收未替出駕軺車而撫士
歸分符竹以臨民尋從祠館之便安擢付江壖之要重
疏榮渙汗還綴甘泉而臣識昧遠猷器慚大受與時寡
偶造事多窮推擠並嘖于煩言保庇盡歸于全度念國
恩之未報豈家食之遑寧尚冀駑鈆再堪策礪詎知蒲
柳頓廹風霜顧靈劑以何施悲逝川而莫返將捐朽質
勉貢善言伏望皇帝陛下並日照臨侔天覆幬持守盛
成之治柔能遠邇之情燮太和于穆清措羣品于熈晏
任賢勿貳永隆不拔之基與時為春坐享無疆之厯臣
委身厚夜絶望穹宸拖司冦之紳不能下拜寢大夫之
簀獲以正終
　　代向直閣復職除湖北憲謝表
戴盆絶望仰洪覆之何私傾藿當陽祈容光之必照丹
書已削紫誥仍頒直中秘之圖書付外臺之耳目恭承
擢敘彌劇震惶(中謝/)伏念臣禀資至愚趨勢甚拙屢忝
分憂之任惟思共理之忠驅虎豹而遠之善良是保受
牛羊而牧者蕃息為期惟彼合江最稱凋郡遺種幸逃
于鋒鏑調庸復困于金湯仍遭雲漢之憂更急羽書之
餉猾吏豕心而蠆尾疲氓鮒轍而燕巢曾是羈單誤䝉
器使稍鋤巨蠧漸振頹綱施行恪奉于詔條檢率先嚴
于寮寀呻吟少定流散粗安庶有袴襦免自書于下考
忍脩㕑傳以善事于上官豈期饕餮之徒敢負澄清之
寄巧為章奏公肆詆欺内省不愆甘受四年之譴庶言
既繹初無一事之眞實荷聖明洞知沉枉併加湔拂俾
効捐塵具臣慶公道之開下士免脅權之困此蓋伏遇
皇帝陛下恢張治具奬勵才猷遠惡直醜正之人重守
法奉公之吏愼選不遺于一介哀矜尤在于五刑臣敢
不欽奉訓詞益修履業向以責人者今以責已用不負
于隆恩抑聞守道者是為守官更勉圖于來效
　　代范漕移湖北漕謝表
使指終更蔑聞于底績宸綸易地仍畀于輸將仰惟因
任之恩積有冐榮之愧(中謝/)伏念臣箕裘替緖薪槱荒
材少日趨庭粗獲聞詩而學禮長年從宦惟知守道而
向方當大搜髦彥以綏寧四方之時乃累被咨詢參刺
舉一路之寄憲章具在何所建明金穀羡餘靡勤調度
况乏汝南之清裁寧逃月旦之公評所懼黜幽更叨器
使此蓋伏遇皇帝陛下道參天大治格氣和思足國而
裕民用寧邦本肆因能而授職博盡衆才致兹已試之
罔功猶辱上流之重地臣敢不勉殫夙夜恪守靖共鞭
㸃錢流倘稱木牛之運根盤節錯敢辭鼯鼠之窮
　
　
　
　
　
　
　
　斐然集巻六
欽定四庫全書
　斐然集巻七
　　　　　　　　　　　　　宋　胡寅　撰
　　謝貢啟(丙申/)
論秀鄉邦深慚庸陋獻書天府猥預甄收初聞姓名之
傳頗覺心顏之靦竊以聖王有作世道交興辟雍首善
于京師學校明倫于郡國氣蒸川泳雷動雲飛惟楚國
之上游有荆門之要壘沼藏珠而媚景州產玉而得名
峽水西奔詞源可想郢樓東峙曲韻爭高衿佩之侶摩
肩絃誦之聲盈耳遇良輒取寧空冀北之羣待賈而沽
多抱荆山之璞欲當妙選宜屬美材如某者樸遫無庸
踐修尤淺家庭入侍早聞詩禮之方黌舍出遊幸被師
儒之教究難窮之事業驚易往之歲時黄巻青編坐消
寒日朱顏緑鬢獨對春風未居比數之流敢有賔興之
覬夫何末技亦綴後塵事雖儻來恩實有自某官士徒
儀表吾道宗師澄學海之深瀾植儒林之美䕃文高萬
丈燦然星斗之光名壓衆流響若風雷之轉惟茲後進
亦仰前修遂使愚頑猥䝉題品某敢不勉其未至增所
不能觀絳闕之光幸齒羣英而入獻貢丹墀之策期收
薄效于决科儻素志之未違庶明恩之可報過此以往
未知所裁
　　問候張相啟(庚戌/)
一違台屏再閱時行良史直書蔑著丹青之效戅言妄
發合干斧鉞之誅旋屬家君累辭朝命寛仁賜可已知
負疾而無堪喜懼兼懷其敢冐榮而不去罄披誠悃繼
荷俞音俾寓直于河圖仍即安于琳館拜辭文石之陛
歸覲綵衣之庭狐突教忠庶無罪悔蕭生雅意終誓糜
捐由二浙而問津及臨川而聞戒越趨章貢冀達瀟湘
身遊坱圠之鈞孰云置散夢遶熒煌之座能不侍前遂
忘重趼之勞思奉片言之誨發其䝉覆借以輝光戀德
既深向風增抃寒威漸弛暖律初回願益毖于鼎饔用
早躋于槐席
　　荅湖北趙憲啟(丙辰/)
頃誤簡知進司三事旋懷洎養請布六條維是澬川介
乎湘楚民淳事簡本遊宦之樂郊行悔言尤亦省愆之
靜處適庭幃之久病方藥石之未閒捧檄固榮望雲更
切罄輸危悃仰籲高聰乞從祠館之安覬免郡章之付
䖍須允㫖尚闕馳書某官疏沠洪源騰芳夷路卒浮丘
之業經學有聞讀元王之詩風騷甚富爰念剖符之地
宻隣仗節之方敦篤襟期寵貽牋翰粲然丹雘施樗櫟
以非宜詠彼木𤓰報瓊瑶而何有披風尚邈跂德尤勤
願益保于生經以茂承于光寵
　　賀湖南王漕啟
解虎符之佩光被詔書仗龍節之權肅將使指先聲所
暨喜氣惟均某官美德粹夷高風凌厲書開萬巻列科
居游夏之倫筆掃千軍掞藻出班揚之右談兵將幕佐
計漕臺久練達于政經尚鬱堙于賢業留京子佩嘗賴
表儀遐徼烏蠻更煩綏御本自金閨之彥合陪玉笋之
班將勤三節之走趨先試一方之刺舉眷兹湘俗困彼
軍須但椎髓而弗矜既露根而可畏狡桀有萑苻之念
柔良多狴犴之寃微官惟急于受知大吏茍祈于免過
頽波如此遠慮奈何竊詳聖主之保邦允藉仁人之種
德士欣除目民止遯心某自間風猷相望楚越置酒高
㑹形夢寐于十年賦詩遠貽寫殷勤于千里豈謂剖符
之地宻依攬轡之封先取豺狼式觀政術再歌襦袴當
仰吏師惟幸㑹之方深匪敷言之能罄輕寒在候遠渉
正勞尚愼節宣以承光寵
　　荅沅州王守東卿啟
伊川洛汭十年同緩轡之遊沅水澬江千里接分符之
壤瞻言契濶敢敘悃悰自昔解攜尋遭蕩析共楚天之
月徒有詠思棲衡嶽之雲固嘗招隱學未周于已事心
敢累于世紛偶被召除進司書命吾徒忝竊深慚子厚
之旁觀公等弃閒當誚臧文之竊位竟縁冐昧恐速推
擠有懷奉檄之榮自詭專城之寄問安嘗藥情既戀于板
輿剡奏呌閽願獲從于琳館雖幸託兩邦之契而未遑
馳一介之書某官義比金蘭契同膠漆屢枉孟公之尺
牘如披彥輔之青天梅榭月明撼雪英而命酒竹亭春
暗䕃雲葉以嘗茶薛華最善于醉歌李白尤高于長句
三川邈矣一夢恍然文老益工疑得江山之助才高未
展合依日月之光臨邊鎻以徒勞奉詔函而非晚重欽
埀眷逖枉飛文讀厚報之詩願敦夙契修寳隣之好莫
遂初心尚阻披承益深瞻頌冀妙頥于寢食以蚤對于
寵光
　　謝浙西帥啟
祈從散局不奉俞音改畀近藩復叨優命顧此臨民之
始適當開府之初幸㑹所深寅縁有自某官器資英邁
才智通宏北道觀風嘗著扞城之畧南州攬轡尤高富
國之功久爾踐揚藹然譽處果膺宸眷擢總行畿發硎
之刃常新坐空盤錯枹鼔之聲不聳行被寵褒某濩落
無堪液樠奚用久荷出塵之照兹諧䕃德之方
　　謝浙漕啟
祗承綸命改畀郡符顧非師帥之良幸託澄清之庇自
惟多躓庶獲少安某官才資絶人儒雅飾吏盤根錯節
解牛之刃常新輓粟飛芻流馬之功益著國計有賴上
心所知别觀詔除以快輿議某崎嶔可笑濩落無堪荷
知素深暌德浸久雖趨風之未果欣託䕃之匪遥庸以
腹心布之竿牘方兹凄凜願愼節宣
　　迎呂相啟
伏審被追鋒之召入覲宸顏付居守之權典司宫鑰制
書一出輿誦四騰某官茂德格天精忠貫日才肩房令
居多應變之功智比姚崇允號濟時之相險阻備嘗而
不改其操富貴已極而克勤于邦起自眞廷遐分帥閫
當雲漢嗟吁之後適羽書調發之時威肅萑苻惠先溝
壑仁風所播坐獲豐年民瘼既除遂成樂土甘棠之化
南國寔維羣辟之師繡袞之來東山無復大夫之刺聖
君虛左以待元輔非公而誰措國歩于大安享天心于
一德某久違台座竊守郡章屬櫜鞬以修恭徯瞻旄鉞
託帡幪而庇迹正荷陶鈞
　　答王鹽啟
竊審拜恩北闕仗節南州問俗觀風山川改觀奉公守
法民物知歸某官白璧持身青松植操文學足以飾吏
事器識足以應時須三尺是循坐折姦凶之氣百鍊不
變衆欽剛特之才固當凌厲雲霄羽儀臺省發硎游刃
益攄露于藴藏煮海摘山豈勞煩于計畫未遑馳慶先
枉飛文欣悚之私敷宣罔既
　　答秦德儒啟
竊審拜命宸庭通名京籍亨衢伊始清論所期某官純
茂賦資端良修志早培學殖發為春麗之華不齅世芬
挺立歲寒之操沉下僚而自適藹榮問以甚休當塗不
壅于上聞逸軌漸看于横騖某頃分憂顧初接風猷欣
楚國之有材欲周家之多士比君鵰鶚慚非薦禰之流
贈我瓊琚愧辱報齊之意誓言什襲寧述四知
　　答路樞賀年啟(代家君/)
斗柄回寅陽聲入律若木餞餘寒之氣時朝崇嗣歲之
儀慶禮既陳頌言斯舉某官夙推公望靜葆天倪五福
純全雖脫紅塵之屣四方傾屬宜歸紫極之班肇對嘉
辰必符善祝某負痾寖劇修謁無縁徒切傾祈莫勝敷
述
　　賀年啟
寳厯更端陽春交泰槐烟泛彩迎天上之和風栢葉浮
杯絢人間之慶禮某官忠存廊廟名動華夷接武赤松
世服遺榮之勇歌詩菉竹皇深舊弼之思宜對令辰早
膺急詔某初還親右阻造客間頌祝徒深敷陳罔既
　　又
新元肇序上日開祥柳色槐烟迓陽春之交泰椒花栢
葉修獻歲之盛儀某官緯世傑才端朝公望幅巾坐嘯
無煩虎豹之韜急詔言歸行慶雲龍之㑹式臨穀旦倍
擁繁禧某職在親闈望遥賔閤奉一觴之爵徒劇傾祈
修咫尺之書莫伸悃愊
　　又
寳厯更端陽春式序寅餞餘寒之氣交脩嗣歲之儀某
官學探本原文追典雅宣平反之詔功既及于一方展
經濟之才恩佇承于三接未遑馳慶先辱惠音感頌之
深敷宣罔既
　　答唐道州啟
比者解印桐江分符瀟水初獲便親之欲仰荷天慈載
欣接壤之仁遠同河潤屬乍休于徒馭仍謹視于簿書
尺牘未修飛文先及退惟凉薄何以堪承某官才稟疏
通政成肅給仰分憂寄依然循吏之風遠紹家聲尚矣
名卿之胄行聞顯用益奮遠猷某器業非長官箴未熟
有可師之隣國庶免曠瘝無越境之㑹期徒深渴仰和
風扇物淑景宜人尚愼節宣慰兹勤禱
　　答鎭江劉待制啟
方安遠郡遽奉賜環旋忝近班仰慚出綍未敘推先之
施首煩貽問之勤伏念某才非疎通器惟淺廹既與時
而寡偶遂造事以多窮小試勿堪大迷安用漸圖丘壑
敢望雲霄某官風烈匡時謀猷緯國入持筆槖嘗獻納
以盡規出布藩條更中和而樂職眷此迃愚之迹早陪
英邁之遊曲借揄揚遂令忝冐悵披風之尚邈愧染翰
之莫宣但祝保頥亟聞登拜
　　答李校書啟
伏審光膺宸命職列書林凡屬俊遊共欣榮問嘗謂西
崑册府南極星躔集冠冕之名流實朝廷之妙選于此
養才而育德俾茂經綸豈徒較藝以程能務為華藻時
雖右武上急用儒厭馳馬試劍之言求說禮敦詩之士
肇開秘館廣集時髦既富之簡編使博其聞見以盡卓
約之守又淹之嵗月使積其進修而期器業之成凡風
望之所加寔紀綱之攸賴進居廊廟必能熈帝載而亮
天工退處江湖亦可立懦夫而敦薄俗搜揚孰稱英特
是宜某官識度涵宏器資凝遠書開黄巻窮師友之本
原筆掃千軍見文章之户牖進當清問罔㐲嘉猷亟通
籍于金閨遂觀珍于玉海作史代言之任寔自此途澤
民致主之功式觀他日未遑慶牘遽辱華牋過形引重
之辭彌仰推先之義永言感抃莫罄指陳
　　答胡校書啟
上言伏審某官奥學窮源英詞掞藻未經險阻驊騮何
貴于駑駘既遇雪霜松栢遂殊于蕭艾令名莫掩舊物
斯還楚望九年不作劉郎之賦潮陽萬里應高韓子之
文雖暫屈于校讐方益觀于制作亨衢伊始清議畢歸
未遑修慶之儀先辱飛文之貺過形引重彌仰推先感
抃之深敷宣罔既
　　答錢待制啟
伏審光膺中詔還直西清公議稍伸士流交慶某官三
朝舊德一世偉人忠孝王家矧繼文儒之後安平泰日
已高法從之名嶢嶢多困于不全落落固知其難用江
湖遠迹屢易歲隂松栢後凋方騰月旦果動達聰之聽
俾歸持槖之班獻納是資職不分于中外典型未泯人
思見于老成徯聞環召之音那遂琳庭之逸念馳牋之
未果辱墜翰之遽先謙厚俯臨愧懷交集
　　答張寺丞啟
伏審光膺宸命分布邦條在仁人獲濟物之權于疲俗
有樂生之慶某官賦材肅給秉志堅剛權勢者人之所
趨吾獨奉公而弗畏貨財者衆之所欲吾能潔已而無
求政惟摩拊之先吏率廉平之化何屢書于上考而久
鬱于下僚天聽雖高月評難掩爰從九寺出將一同追
汲鄭之風流奚勞施設繼龔黄之績用行慶寵光未果
修書先承墜翰永言感悚曷既敷宣
　　赴永答衡守啟
祗奉誤恩俾臨舊治忱辭懇免蓋虞五技之窮優㫖弗
俞曷慰十行之寵方鳩徒御將道封墉未遑竿牘以通
誠遽沐緘縢而敦眷某官端倪公望磊砢卿材擅豈弟
之仁聲受藩宣之重寄化行時雨下車早洽于歡謡刃
發新硎餘地已空于盤錯顧如頑陋加以憂衰欲尋一
壑以忘年豈謂專城而眷禄况乖洎養重興去魯之悲
嘗問為邦更激希顏之志遲瞻風度庶悉悃悰尚珍葆
于天倪用亟膺于帝寵
　　答任大夫啟
祗奉誤恩俾臨舊治露章丐免寔虞五技之窮被詔弗
俞仰媿十行之寵方戒徒御謹諏日辰未遑修筦記之
儀已先沐函封之祝某官德門濟美道韻垂成以智養
恬弗馳情于時競用和為貴常遠迹于衆紛兹聞寓止
之方將有披承之便其為欣幸曷罄名言更冀保調以
綏榮寵
　　謝曾漕吉甫啟
叨被除音俾分憂寄懇辭弗獲祗赴云初竊以學道而
愛人君子之事既得而患失鄙夫所為方今軍旅之興
惟是貢輸之急州郡經費已傾困焉其所以自支則必
犯詔條之所禁民氓資用殆竭澤矣而至于不已豈能
保根本之無虞某天禀迃踈衆嗤方拙憂傷之後志意
尤衰欲斂裳遠迹則未報上恩將枉已狥時乃大辱家
訓若為稱塞尚賴庇庥某官能宅道心務尊德性文章
足以鼓吹六藝業履足以冠冕諸儒共嗟煩使之久淹
彌歎冲襟之不競眷兹一道均仰惠綏豈特孤蹤獲逃
呵譴追陪尚邈企詠尤深
　　答邵守啟
昨甫外除亟承中命分符是寵還尋淡竹之仙共理非
良那有甘棠之愛貢忱辭而懇免辱優詔以遄征憂患
餘生支離病質雖幸託兩邦之好而未遑修一介之儀
某官資禀公忠戎昭整暇飛聲夷路功久著于百為受
寄專城譽已喧于五袴顧臨民之伊始欣託庇之弗遥
首辱惠音彌欽敦眷莫縁披晤尤劇瞻馳
　　答趙漕啟
某禀資甚拙處世多奇但信詩書之言不閑時習之態
叨塵末第將二十年竊廩太倉纔五六歲進不能高舉
遠引以希鴻鵠之遊退不能遠害全身而取牛羊之踐
常負愧恥况罹閔憂悲隙駟之易徂嗟林烏之孰哺餘
生雖在諸念益頹敢謂新恩俾臨舊鎭五日遺愛曾何
有于甘棠二江清風尚依然于淡竹以孤露支離之質
牧呻吟凋瘵之民撫封未幾給日不暇雖鄉德而甚邇
欲馳書而尚淹某官宗室茂枝縉紳高選刺州總道推
潔廉公正之才援翰抽毫富組麗鏗鏘之製退居云外
公論弗咸惟是鄙人夙䝉異顧首貽音問報眞乏于瓊
琚心佩眷存篆乃同于鍾鼎
　　答李憲啟
禁省出綸誤䝉寵奬侯邦綰綬爰得舊遊自惟才業之
空踈每愧班資之超越主恩宜稱家業空存駒過隙以
難追烏集林而何哺僅終憂制仍負沉痾覺身慮之亡
聊支離已甚悵聰明之不及黽勉奚堪方圖仰籲于天
心庶獲俯從于人欲訪求大藥棲息小山萬里秋風𦕈
滄浪之釣影一犁春雨嗣臯壤之農歌弗逮控章已聞
錫命懇免惕俞音之閟奉承懷陳力之慙某官植操端
方抱忠昭徹妙年槐市高文獨掃于千軍廣問桂堂大
策復觀于三道安行素履自致清途以直繩參執憲之
聯由勁節受觀風之寄貴名愈白公論攸歸乃顧鄉情
復通年契雖山川攸遠瞻眉宇以濶然惟臭味所同借
齒牙而多矣愧馳書之不敏辱墜問以相先徒佩好音
豈云厚報
　　答梁潭州啟
伏審陞華秘殿擢畀中權除命初傳己聳列城之聽涓
辰既協同傾一道之瞻某官術略閎通材猷高邁考本
源而師友兼文武以弛張霜凛清秋肅邦刑于臺憲泉
流平地裕國計于軍興挺然公望之端倪卓爾卿材之
磊砢果膺宸眷更倚外庸粲然如列宿之拱太微屹乎
如長城之扞四國即觀報政别拜疏榮某患難餘生支
離病質謬忝于蕃之寄正依分閫之庥趨覿未縁向風
徒切其為欣仰曷罄敷陳
　　賀沈潭州啟
伏審帝制誕揚侯藩選建物議允推于時傑威聲已肅
于方隅某官自禀英材夙追前輩手披萬卷心期卓約
之歸筆掃千軍體絶浮華之尚三道對廣廷之大問一
鳴驚寰宇之同聲精思洞徹于幾微博識周知于治忽
以忠言嘉謨而出入禁闥以直道勁節而周爰咨詢疇
庸豈後于諸公詳試每淹于一面藩宣嶺表帖華夷遠
邇之情夾輔畿中作師帥表儀之冠更屈經綸之手來
蘇涸竭之氓在國計以甚疏聽民謠而大慰下車報政
即趨三節之嚴參鉉調元遂應六符之象某支離負疾
懇欵投閒尚閟允音意終期于一壑獲漸餘潤今復有
于二天欣幸為深敷宣莫既
　　答江簽判啟
鼔篋賢關嘗覘紫芝之面决科文陛同攀丹桂之枝一
暌逖于風猷遂恍迷于歲月遠勤墜翰良沃企悰某官
文儒發身器識致遠不為回翔而興歎行看簡抜而赴
時某材術無聞叨塵過分控章屢上祈養疾于山林接
袂猶賒徒寄懷于鱗羽願廸氣序更加保綏
　　賀范漕元作啟
伏審被命九宸觀風一道再受輸將之寄益思足國以
裕民屢持刺舉之權尤欲薦賢而剔蠧使華增重物議
同歸某官器識天資詩書家學負材能而擇所宜就守
義命而恥夫茍從劭農政于重湖事皆有指轉邦財于
五嶺民不知勞還對便朝上孚聰聽盍振鴻飛之漸猶
煩龍節之行竊計召除近在晨夕某夙聯德契乃託仁
封雖瀝懇投閒未獲天從之欲而養痾藏拙正叨雲䕃
之私欣幸惟深敷宣曷罄
　　答處州陳倅啟
舊邦摻袂杳然魂夢之驚仙里停驂恍若年光之迅山
川回首笑語關心未果尺書以問安遽承一介而示貺
詞情交腆欽雅故之未忘推許太高豈迂疎之能副某
官靖共秉質炳蔚掞華早挹賢科見譽髦于庠序久淹
才業良稱屈于薦紳暫為别駕之行即慶廉車之選某
降才甚拙渉世無禆瀟水牧民空有懷于畫諾縉雲展
驥眞不愧于題輿晤集正賒傾瞻尤切願言珍衞以廸
寵除
　　賀湖南鈎漕啟
來自日邊稱禮樂光華之選眷兹湖外獲仁賢刺舉之
公民物知歸山川改觀某官禀資明粹無事疏通蚤揚
歴于煩難尤飛騰于譽處郎潛向久使節尚勤問俗觀
風展孟博澄清之志裕民足國推士安取予之才諒不
俟于匪伊遂歸瞻于咫尺某叨居藩翰幸託部封欣仰
之私敷言奚究
　　答永倅啟
伏承光膺除命佐刺偏州亦既食𤓰爰卜戒途之吉諒
惟行李克䝉坦道之祥某官圖史發身廉隅勵操合鶱
翔于膴仕尚淹恤于遐方曾是迂愚謬分憂寄乃有為
僚之幸矧兼同里之仁雖輿或可題景辟蕃而不就然
驥之初展亮于統而能知更愼節宣即期披奉
　　答交代羅寺丞啟
伏審顯被楓綸再參竹契先驅漸邇合境同歸某官浣
彩詞江抽奇經笥賢關奮迅早登髦士之科夷路騰驤
益勵膚公之操遂由九寺出刺一同風猷凛凛而吏得
明師政術優優而民依嚴父某忽膺除目勦繼芳塵初
以小嫌勢難免赴遂縁疾病力懇投閒逮輸納職之誠
始報奉祠之命久紆高躅良負夙心至于局務之留行
且復軍須之滯運民雖粗息而帑則乏儲官有溢員而
軍多缺數方虞速戾何以告新遠辱飛文重令生愧炎
威鼎盛徒御頗勤願毖保綏以承華渥
　　謝湖北王漕東卿啟
頃縁多病上二千石之印章每愧無功叨三百㕓之稍
廩仍美名于内閣分散局于殊庭某生則㝠頑少而懶
惰承立庭之訓出赴事功叨持槖之聨入無報効朋友
誚往來之屑屑鬢毛紛黒白之斑斑固欲濯足滄浪冥
心霄漢洎再行于剖竹乃益困于負薪治慕頴川于得
民而何有政慚東海徒卧閤以奚為屢凟天聰幸從人
欲貰其罷軟養以寛閒兩棹湘流若巨魚之縱壑一枝
衡阜如倦翼之投林方將繫釣艇于苔磯聽碁聲于花
院烹不材之鴈時訪故人換可愛之鵝聊從道士優游
樂歲涵泳聖時某官比玉純姿斷金久要賞奇文而析
疑義過從無俗調之談諧詠招隱而賦閒居述作有詞
人之風味身尚紆于簪佩志早抗于烟霞施及迂愚俾
逃顚躓更辱雙魚之贈來寧獨鶴之歸煥若丹青光于
蓬蓽某官氣冲而行粹本茂而言昌考厥源淵定商游
之可及追夫雅健奚崔蔡之足多乃留滯于江湖盍羽
儀于臺省如椽大筆鏤牒告功削札細書演綸出命是
為稱愜徯俟褒陞豈同癯瘁之人自屏支離之列北風
時厲南紀望遥悵詹覿以何縁敘悃悰而難盡願言珍
嗇少副傾祈
　　答湖北王運判啟
伏審顯被絲綸再將禮樂騰歡聲于愁嘆布皇澤于焦
枯某官德比圭璋言成黼黻坦蕩中涵之度温恭表著
之儀見聞該洽于羣書器識周通于衆治使夷途布武
亦何往而不堪况昭代右文豈久遺而未錄乃滯江湖
之上數嬰芻粟之間承羽檄以哺軍師資毛錐以紀財
賦閔勞大雅其可再乎因任舊人直差易爾惟君子攸
居之職縈生民有徯之心矧赤壁之上流經緑林之太
擾殘骸暴野猶聞肉視于遺黎刲股藥饑誰喜足音于
故國何止有露根之漸實當懷撥本之憂發儲積以振
流亡奚云黯戅糾愆違而褒忠善爰俟滂清即須美績
之昭遂慶寵靈之聚念兹羇旅居𨽻封疆有宅一區蕪
没詎存于三徑崇墳四尺荒凉那置于萬家望古郢以
馳誠指今天而均庇和風扇物淑景對時願為光華精
加調衞
　　謝趙鹽啟(癸亥/)
秦淮枳棘初瞻棲鳳之標楚地江湖遠拜緘魚之貺悵
十四年之暌阻跂六百石之光華某官挺秀天支騰芳
朝路好古求是不傳鴻寳之書積思受經早卒浮丘之
業遂由鄉屬出總使權維斥鹵以阜商與摘山而通貨
雖名國計豈宜淹屈于雅猷行聽詔音自此翺翔于清
貫某性資鄙拙謀議迂踈久塵法從之聯効無尺寸叨
食殊庭之餼疾更支離白髪旋生壯懷將盡逐飛鳬于
渤海從斥鷃于蓬蒿尚辱記存過形問勞相望浩歎未
知披霧之期獨詠牢愁徒切向風之想益祈珍衞以對
寵光
　　答張桂陽啟
廬陵識靣恍若一星衡阜向風忽傳雙鯉獲審竹符之
寵已臨桂水之陽某官擢秀賢科蜚聲朝路尚紆宏業
來試小邦地錯蠻猺爰藉安邊之畧民罹軍賦更資出
牧之仁復仰體于堯文亟纘修于商序子衿無刺城闕
同歸侯斾有光藻芹交采顧此拔豪之拙何增揭榜之
華竊揆惟良克勤宣化永言先民之事業必傳至學之本
源問居不吾知子路未逃于莞爾稱以其君伯夷吾猶
貶于怫然惟明道正誼不萌功利之心則致君澤民可
格唐虞之治是乃成均之首善攄為稷下之遠猷某文
乏自嬉教無私淑獨喜聆于高誼因寄語于諸生虎卧
龍跳勿貴臨池之習金相玉質徯觀樂泮之風詹覿未
縁傾馳徒切願言珍衞以俟寵休
　　答高參議啟
欽誦旦評傳聞風㫖未快青天之覩忽驚明月之投自
省迂愚何當眷屬某官望高東土譽重南金文副質以
彬彬行顧言而慥慥蓬壺仙籍方開碧海之津梁蓮幕
賔筵自適青油之談笑湛情懷于止水閱富貴于浮雲
逖傃清規孰量遠歩某用慚明效舍負素餐華髪漸生
寧復倚樓而看鏡塵纓未濯方將枕石而潄流尚餘蒿
目之憂不怠緇衣之好披瞻正阻向往良勤當三陽交
泰之昌時寔五福類升之吉㑹願調寢饋早被詔除
　　答朱鹽啟
桐江假守嘗傾舶趠之風衡阜僑居値攬軺軒之轡披
瞻未遂跂仰為勞某官廸德醇明受材肅給蜚聲夷路
序績昌時疇望寔之交孚付咨詢之重寄惟五嶺重湖
之南北如三湘九郡之封疆醝旅縱横荈商隱屏比屋
但資于食飲大農深責于緡錢幾許官僚徯循公而刺
舉猗嗟閭里賴賦政以澄清想使指之敷宣慰輿情之
屬望功比臨淮之李名參折檻之游遂被寵靈益攄器
業某迂愚無用疾病相縈藏拙投閒粗適山林之性通
名筦記未遑竿牘之修先枉飛文可量愧汗亢陽滋久
微雨初殘願厚寢興少符頌祝
　　答劉帥啟(甲子/)
伏審光膺宸綍榮畀藩維除目初傳已聳士林之觀軺
車既下大歸民物之心一面得人三湘增重某官圭璋
粹質冠冕勝流早追吏部之高蹤篤于文行遠繼曲江
之稱首各有度程省户羽儀曲臺緜蕝議論必期于尊
主持循不茍于隨時威鳳鳴岡允彰瑞應明珠照乗信
曰寳臣宜升禁宻之司益慶忠嘉之告尚煩詳試以察
外庸清議畢歸貴名愈白某差池一羽俯仰七年蓬艾
卑飛自適鷦鷯之趣雲霄高跨方觀騕褭之遊幸此僑
居䕃于德宇敢圖謙厚先枉賁文益知久要之未忘惟
是永藏之為好
　　答孫判監啟
伏以荆臺故國夙聞耆舊之推衡阜僑居晚幸光塵之
奉懸衣自結冷突誰黔雖達者之能堪豈善人之宜爾
永懷先子好賢如緇衣矧有里仁赴義若飢渴因期出
力薄助置錐作是念言既彌年所分華岳之半眞仰愧
于希夷寄草堂之貲僅免慚于錄事尚虞凂冐或取麾
訶某官勁氣凌霜孤操聳壑學練熈朝之典故行追前
輩之風流小試邊城譽即騰于襦袴倦遊末路身早掛
于衣冠遠不離羣清而容物卜陶廬之三徑甘顏巷于
一瓢恥同攘臂以受薪寧自曲肱而飲水義當難處必
辭貨財之金禮或可從豈非道交之餽遂䝉虛受以詢
衆誠顧何力之有焉辱贈言而過矣枕流潄石平生已
慕于子荆為黍殺雞繼此願從于荷蓧
　　答韓諫罷歲旦往來啟
伏奉誨函約停苛禮惟高情之所覺契卑悃之每懷良
以病質支離野情疎放猿狙冠服掛思効于逄萌鼷鼠
車輿懸欲睎于廣德既先後適投閒之願尚往來講交
際之儀效官曹朴遫于泥塗比市利登趨于龍斷觀人
且愧處已何堪只合藜杖葛巾弗期而遇東阡北陌乗
興即行未妨金玉之寳隣雅稱烟霞之道侶雖㑹名眞
率難追西洛之遺風而遊曰逍遥請暢南華之高論三
陽交泰萬寳更新願綏福以鼎來亟承恩而晉接
　　答崇安詹令啟(丙寅/)
伏審銅章初綰已擇剛辰玉軫乍調深符輿誦某官茂
資天禀美業世傳早知從政之方爰被承流之寄推心
及物諒期閭里于安平積善在身行啟津途于遠大念
有維桑之敬方圖染楮之儀先枉飛文尤深愧抱
　　答江令賀冬啟
竹起英風既騐微陽之應日迎脩晷方崇亞嵗之儀某
官天賦通才世推能吏學該百氏深窮述作之源氣蓋
萬人旁達弛張之畧尚淹驥足來試牛刀宜對令辰亟
膺殊奬時承慶問倍切感悰
　　答趙守賀年啟
王春建正寳厯授民柳色槐烟寅餞餘寒之氣椒花栢
葉欽崇嗣歲之儀某官天𣲖清流朝紳雋望累分憂寄
名簡在于上心式聽歡謡德允諧于民望乗兹穀旦宜
對寵光某滯迹鄉關馳誠賔戺辱慶函之俯逮懷愧頌之
交深
　　答鄧倅柞啟(丁卯/)
昨者抗章有請引疾告休天幬寛宏畀孱生之後福山
樊閴寂涵化日之餘輝某材甚液樠器惟瓠落少習詞
章之技徒以干名壯求忠孝之端詎能充實顧叨逾而
厚矣論功效以闕然矧迫疲羸寖頹榮望掛衣冠于神武
非慕昔人狎鷗鷺于滄洲姑從野性某官掞文而勵行
履信而資忠取友必端自致切磨之益與人為善更推
題品之公遠示好音有懐歸歩搶榆鷃翼宜戢伏于一
枝擊海鵬程盍鶱翔于萬里願愼保頥之節式膺寵目
之頒
　　答化州周守啟
某久欽雅望未縁夙霧之披正墮炎陬那有清風之濯
薰慈所軫華翰見貽誦味以還感銘難喻某渉道蹇淺
䝉榮叨逾進不能發策吐奇効忠嘉而致主退不能知
非補過希明哲以保身終朝之禠奪既行二紀之愆尤
斯信聖恩寛大未忍誅夷要服荒遐尚容省察禦魑是
職茹蠱何辭平日交游箝口姓名之道暮年形影灰心
贈答之篇踽踽晨昏茫茫寢飯非徒弃物允是畸人敢
謂某官高誼鎭浮至仁敦厚垂愛閔于炎凉之外通殷
勤于隔濶之間織錦成章被糞牆而豈稱和鑾中齊駕
駑蹇以非宜竊承分符近比鄰壤氓庶已嗟于來暮藩
宣尤急于惟良豈但枯鱗漸漬九河之潤要觀逸足騰
驤千里之衢願厚節宣以酧瞻貺
　　自便謝政府及中司啟
青蠅止棘遠投魑魍之羣白骨成人俄戴乾坤之賜併
還資秩安處丘園某識昧通方器非受大雖循途而平
進奈得數之多奇逢時斯行豈有心于黨附不可則止
冀無染于悔尤焉能貴身而賤名詎比隱居而求志囘
省昨夢塵勞半生西掖南宫持槖摠經于八月嚴陵瀟
岸分符併計于三年自餘寢飯之辰皆是退閒之日逮
廩粟之弗繼知賜環之愈遥芝草山中希風綺季桃花
源内接武劉郎不虞貴肆之遐蹤終掛賤拘之宻網飛
鳶跕處秋艸黄時渴肺生塵屢跰躚而鑑井愁城對酒
從酩酊以逃禪相彼炎荒允宜罪放户牖盡蛛蝥之世
界枕衾皆螻蟻之經行鈎吻叢羅人能采用蠱蛾翾舞
食輒猜防大冬或至于袗絺長夏有時而附火病須謁
鬼俗不貴醫俟以歲年之多淹兹惡弱之氣不必膏汙
于斧鑕固將反掩于纍梩茍非聖明輔以耆哲孰矜憐
其寃横俾盡滌其疵瑕曾是摧頽有此僥倖某官秉心
公亮執德寛宏既攬時髦俾咸輸其功用又矜沉屈使
各遂其飛潛上臣之勲業方興多士之歸依初合致兹
丘壑亦在門闌某病以衰侵心隨力退開結廬之三徑
于以怡顏甘在巷之一簞求其樂地誓堅晚節少答隆
私某官中丞秉心端亮廸德公方奮由直道以受當陽
之知盡逐羣姦克勝執法之寄烏集府而不去鳳鳴岡
而屢聞傾否有功既力扶于大厦得人無競方兼引于
衆材稍淹風憲之司遂正鈞衡之拜益攄素業永固皇
基(上下/同前)
　
　
　
　
　斐然集巻七
欽定四庫全書
　斐然集巻八
　　　　　　　　　　　　　宋　胡寅　撰
　　代范伯達謝及第啟
金扉雷動辨色造廷寳幄雲垂臚傳賜第慚非出類何
以䝉休嘗謂聖學失傳人心就壞雕蟲篆刻深有似于
俳優發策决科初無闗于理亂重以功利之邪說蔑然
道德之遺風四維不張六籍僅在棄毛錐而說劍自慶
遭時均博塞以亡羊莫知溺志上主尊賢重道匿武覿
文表章撥亂之書修舉興衰之政雖羽檄交馳之際不
廢國章于糊名愼選之餘更頒制舉思皇多士罔伏嘉
言而某學植未敷詞江弗廣少時鼓篋趨世轍以多迷
壯歳摳衣仰師門而甚峻顧粗聞于謦欬煩深發于蔽
䝉獨抱遺經曾靡一詞之措有懷至養尚希三釜之榮
偶與計偕遂逃省下懲公孫之阿世自罄丹衷非董子
之潛心曷酬清問忽叨科目有靦面顏事雖儻來恩寔
有自某官忠扶大業志慕先賢致君澤民夙負阿衡之
愧恥吐哺握髪躬行姬旦之勤勞言念愚衷濫躋龍坂
品題不茍士爭覬于一言眄睞特温價遂增于十倍致
兹庸懦亦被采收某敢不勉所不能趨其未至念難窮
之實學誓當人百而已千戒易惑之虛榮詎敢枉尋而
直尺庶幾有立仰副異恩
　　代人賀陶帥啟
方隅報政亟疏出綍之恩都㑹疇庸就易介圭之寵凡
叨庥廕舉切歡愉某官惇大而裕和清明而易直九流
貫學論必極于持平六德裕身行每先于推恕一昨軒
翔膴仕炳煥羣英騰美譽以造朝奮嘉言而動聽臺郎
盛選方觀表著之儀宰士要司繼闡彌綸之緒聖治惜
才而詳試哲人尊已而遐心一佩左符甚淹輿誦再臨
邊𤨏愈茂旦評果膺西顧之簡求改畀南邦之楷式矧
江左上流之宏烈有荆州外屏之前徽奕世增光維公
濟美允咸聽矚全係弛張大纛高牙千里初依于良翰
追鋒急召九重行陟于泰階某朴遫無堪斗升是戀巍
巍龍坂嘗有幸而獲登踽踽鳬趨乃無因而自進永言
蹤跡欣在帡幪
　　代季父上湖北王帥啟
言念智効一官將𨽻旌麾之下地遥七澤方親鞍馬之
勤當先布于腹心爰謹修于竿牘伏念某箕裘末胄薪
槱𤨏材挾策讀書望聖門而蹇歩叨恩筮仕遵宦路以
卑飛縁伯兄擅儒學之宗䝉師相敦朋游之好顧未忘
于微賤乃屢辱于提撕嶽鎭靈祠䖍奉三年之香火侯
藩盛幕就更兩路之馳驅家食未幾官期甫及方策磨
于駑鈍罄趨走于嚴明某官識洞戎韜智深義府鑿門
制勝嘗高玉帳之功卧鼓養威尚藴金城之略輟宿衞
徼廵之重寄資撫循牧養之宏才授以中權畀之全楚
萬井並喧于來暮九重方注于惟良氓俗阜財載洽南
薰之化邊庭徹警用寛西顧之憂遂設壇塲式頒旄鉞
充國練四夷之事更切倚毗班超享萬里之封寔懸瞻
頌某裹粮諏日襆被首程兼欣悚以裝懷仰寛仁而託
庇歸依斯切敷述奚殫
　　代人賀劉鹽啟
伏審光寵制檢陞畀使華除目初騰早聳列城之聽先
騶伊邇益喧載路之謡矧在庇庥曷勝瞻抃某官望隆
國寳名著朝紳襟㝢中和處剛柔而兼濟器能開敏施
左右以具宜况乃胄出名卿業高濟美忠心義氣凛有
家傳直節孤標藹為世範于以識典刑之舊豈徒稱吏
道之師故牛刀之刃常新暫煩劇邑而驥足之才乍展
旋屈輿題甫及𤓰期已頒芝詔褰帷問俗杖節觀風出
心計之緒餘仰資調度付臺評之公正允賴激揚茂寔
既昭寵靈斯煥指青雲之布武登紫闥以奮庸克瑞聖
時用繩祖烈某零丁墜緖冗𤨏凡材奉香火于明祠僅
同蠖屈候旌麾於達道徒效鳬趨輒修竿牘之儀少敘
帡幪之願
　　代人賀范漕啟
伏審外計告功中綸渙渥尚畀輸將之任益觀刺舉之
能凡託帡幪實深慶賴某官疏通而縝宻整肅而裕和
世服簪紳練達熈朝之典故家傳詩禮歩趨前輩之風
流飭吏方以儒雅之優行仁術以政材之敏早由簡拔
累付澄清將四路之光華日新賢業處十年之烜赫人
誦謙勞眷此三湘嘗紆六轡虎威餘凛固無待于施為
龍節再來重有孚于觀聽第恐詔除之駛不容旬序之
稽身在日邊遂攄宏藴泉流地上寧究遠猷某備數祠
官依棲德宇喜既常情之倍禮宜削牘之恭塵凟是虞
鑒容為幸
　　代人賀晏憲啟
伏審光奉制除祇乗使傳十行甚寵著惻怛于絲綸六
轡既均播皇華于原隰凡在庇庥之内舉深瞻􁑔之誠
某官挺秀江山儲英象緯簪紳世服共知前輩之風流
忠孝傳家允是後來之領袖才刃發硎而無滯德風偃
草而必行不吐茹于剛柔惟中是守能弛張于文武與
道何拘頃由鶴聞之招已振鴻飛之漸握蘭雞省炳然
列宿之光芒衣繡熊車煥若二星之符采顧兹平楚復
畀祥刑挾温詔以平反民歌冬日持公心而刺舉吏肅
秋霜方旌節之鼎來快襜帷之乍徹治道九變雖云因
任于成能泰階六符徯看追蹤于前軌某箕裘末緖薪
槱𤨏才服職明祠仰有依棲之便馳誠威著莫遑趨走
之儀
　　代人賀方帥自桂移廣啟
八桂維藩政成初報五仙謀帥命出有孚爰升内閣之
華式壯中權之重千旌照海萬目披雲惟南粵之奧區
屹番禺之巨屏遼遼更千百載顯顯纔十數公士守廉
隅念歸來之蚌蛤政無俶擾占飛去之鶢鶋兵威外讋
于雕題寳貨上充于玉府如風偃草則渤澥乂安自葉
流根則朝廷增重克當憂顧允謂才難某官瑞世傑人
端朝重器逸民清裔東吳之聲望素高昭代名流北極
之班聨已著前籌借箸煮海提綱近剖兩符豈弟咸歌
于襦袴遠馳六轡光華克副于咨詢遂膺分閫之榮克
底殿邦之績自天錫寵易地建侯帶水簪山徒結去思
之恨馬人龍戸大興來暮之謡右之有而左之宜彼無
惡而此無斁先聲甚烜公論愈歸四府得師連十州而
控帶一邊靜治匝千里而迎承雖云古制之異今亦見
馭輕而居重久虛隆寄果獲眞材洽燕喜于神人徯並
流于刑德高牙大纛豈戎翰之久淹赤舄繡裳佇公歸
之信處某嵩臺冷族圭竇腐儒不知天下之大而姑務
正心未信聖人之遥而但知汲古文乖飾物學昧隨羣
雖嘗賔于鄉大夫旋見黜于春宗伯倦遊塲屋寄傲山
樊假黄綬以結要歎素絲之垂領昔者甘為陳孺子今
而幸識韓荆州潤以斗升豈獨濟轍中之鮒借其羽翼
庶幾鶱海上之鵬輒修贄見之儀併敘歸依之願
　　代人謝端州守倅啟
官有等威仕路敢忘于分守人無公論身修或値于嫌
猜方嚴檄之下頒屬明廷之爰究持權不撓掛網遂蠲
恩施匪私感悰為甚㐲念某抗塵未吏辦俗短材竊聞
詩禮之餘幸續箕裘之緖二十年之造化自分䑕肝九
萬里之扶揺敢攀鵬翼覽景空驚于老去坐貧未賦于
歸來竊禄强顏隨羣斂板倘在公而無愧亦行已之有
名昨所奉承既相翦拂轉㗋觸諱固知薄命之奇窮張
目見尤頗動衆情之嗤怪况饋餞未由于司屬而平反
自出于長官必有依憑潛行浸潤未䝉相察訴書幾至
于厚誣不欲自明公聽必歸于直道省躬惕若賜辨昭
然靖念垢䝉之疑曷勝江漢之濯丘山至重頂踵知歸
某官肅括而疏通寛慈而勁正北海南溟以為之氣度
長蓍大蔡以儲其襟靈歩趨前輩之風流式儀後進練
達熈朝之典故頻迄外庸缿筩之嚚訟每虛襦袴之歡
謡鼎洽甘棠蔽芾豈久著于南邦列宿光芒即近依于
北極顧慚猥𤨏已在洪鈞某敢不益勵壯猷祈榮晚節
執鞭欣慕幸叨晏子之解驂置驛招延尚覬鄭莊之推
轂某官儲粹全閩呈祥昭代學冠九流而㑹于卓約才
兼數器而居以謙冲自騰省殿之隆名即藹簪紳之偉
望西崑册府陪鴛鷺以誠宜南國貳車展驊騮而曷稱
稍淹稽于藴蓄尤咈欝于僉諧帝簡日深郎潛奚害霸
陵獵罷未歎數竒宣室釐餘將聞駿召見而恨晚睹則
爭先遂假道于玉堂亟參調于金鉉顧慚下走已辱兼
收某(上下同前/)
　　代季父上劉帥求薦章啟
處黄綬之卑心期寸進位青雲之上義必分光揆二理
于古今亶相求于交際爰伸竿牘少布悃悰伏念某禀
質甚㝠視躬未植幼聞詩禮方趨獨立之庭長値兵戎
幾墜一經之教洎再逢于伯氏乃重獲于師資聽絃歌
則涵泳而醉心請筆削則區分而授指倚春風之緑鬢
玩寒日之青編忠孝大閑固欲飛騰于聲寔文章小技
猶將掇拾于科名荏苒歲華蹉跎心事迄縁友愛敷奏
遺言式均緩帯之恩以啟高車之漸上公置醴念道義
而慨懷喬岳頒香俾寅恭而庀職得無咎無譽之已幸
豈有猷有為之敢圖固合望絶攀陞心遊淡泊靖共正
直庸克享于明靈齋戒吉蠲庶仰崇于丕祚然念仕貴
逢時而後遇學當及壯而欲行既非英才頴脫之流必
假先達手援之力是以長卿被眷于楊得意而難忘户
牖受封則魏無知而不背又况去就者榮辱之本取舍
者得失之原在下士宜愼所依歸若大賢固公其采擇
是以張宗有用隂興不逞于私嫌王吉立朝貢禹即萌
于雅意用陳固陋獨凂高明某官德比圭璋文摛藻火
光風霽月灑然胷臆之奇玉樹瑶林瑟彼塵氛之外奮
由直道自致夷途羽儀早振于文昌制作旋參于稷嗣
盍升兩禁尚畀十連文武殿邦兼仗鉞褰帷之盛美中
和樂職繼投壺散帙之清標方且好善猶飢見賢若渴
謂世務舍人材則難濟如匠師雖扂楔以俱收衆聞推
轂之仁咸起提衡之願某䕃于德宇服在官箴龍坂乍
登眎盧前而有愧鶚書未剡從隗始以何慚聳聽觀于
一時開津途于萬里惟公之惠潔已而須
　　代范仲達謝孟郡王薦章啟
爨下焦桐無心于中律道旁苦李何益于登盤豈知遭
遇之有時乃幸采收之誤及俯躬承命揣已負慚竊以
宦路九遷其誰免相先之念亨衢萬里要當有自致之
才然非豪傑之流必借維持之力如某者降才猥𤨏賦
分奇單幼讀父書曾未終于詩禮長依舅學乃遽忝于
簪紳孤根乏寸土之資弱羽惟短蓬之托文不足以擲
地金聲而穿天月脇武不足以洗劍青海而勒銘燕山
奉香火于喬岳之旁竊斗升于太倉之内至為散局何
所稱揚然雖職有重輕而均于奉上某亦事無大小在
一于用心惟律已之自嚴庶効官之弗忝若夫平衡之
所俛仰公度之所裁量拔自塵埃薦諸旒冕乃是上臣
克盡報君之道必也奇士乃膺舉類之知曾此么微敢
形夢想自非仁能汎愛善必兼收不求其備以取人不
以所長而格物則何以居然冐昧獲此叨逾某官茂業
格天精忠貫日萬籖插架學尤長于詩書九德在躬言
必本于堯舜仰盛德可以扶世運推至公可以服人心
取威則賢于長城借重則屹若九鼎是故疇咨右地太
和無金湯之虞偃息价藩列辟有矩矱之則允合坐論
于黄閤庶幾夾輔于紫宸傾耳白麻之頌忭心黔首之
慶再念某寒蹤遠外勢援孤單譬彼飛蠅雖欲依于驥
尾其如跛鱉曾未躡于龍門遽䝉薦禰之章使激希顏
之志品題若是稱塞云何論貢賢以觀能于德何有若
遠臣以所主為幸已多某敢不益勵身修恪居官次鞭
駑十駕殫鼠五能戴恩豈止于此時報德尚期于他日
　　代向宣卿知衡州謝當路啟
懇請祠宮覬安散地遽叨恩命復領州符仍促之官亟
令共理拜嘉增感揣分知榮伏念某無所取材未能自
信屢忝牧民之任但知奉法之忠竟以頑㝠自貽譴黜
歲華荏苒每惜分隂學術空虛終忘寸進方聖主欲安
于黎庶而清朝愼擇于循良名在選中寔繫望外某官
至誠無間盛德有容務廣引于時髦將大釐于邦采遂
令愚戅亦預陶甄自顧羇單徒深悚懼念衡陽之古郡
列湘水之上游井邑凋零値暴客傷殘之後田疇荒圮
適天時旱暵之餘俗習衰頹規程弛紊殉衆欲則上負
分憂之寄守正理則下為斂怨之媒所賴仁賢斡化權
而當軸克隆相業承天意以調元將公道之大開庶私
門之能杜鄙詞未達聊輸肺腑之情横議或興全仗帡
幪之賜依仁方始感幸難言
(同前/)某官至誠樂善厚德鎭浮濟時務急于人材體國
罔分于中外遂令愚陋亦預甄收(同前/)所賴仁賢撫列
城而作鎭克隆相業亮衆采以于藩有公道之可依必
私門之能杜行臺在望阻趨台屏之嚴官政或踈全仗
鈞慈之庇
(同前/)某官至誠樂善厚德鎭浮為國謀不為身謀以己
立故思人立遂令愚陋亦預甄收(同前/)所賴仁賢素有
澄清之志正膺委寄肅持刺舉之權有公道之可依必
私門之能杜治臺在望近瞻使節之光華官政或踈全
仗誨言之警飭
　　代向宣卿復職除湖北憲謝當路啟
久負譴呵委心丘壑忽䝉抆拭仗節江湖仰荷殊私俯
增危悃伏念某迂愚而寡與蹇薄而多違少也効官但
識吏師之可尚壯而受業遂知儒術之有宗倘用于時
盍行厥志稽自古考材之要無重收人論推心及物之
功孰先試郡惟守身斯能奉法令非戢吏何以恤惸婺
思奬善良當鋤强梗欲臻富庶必務輯綏値鴈峯偶闕
于守臣付魚竹俾承于人乏去鋒刃屠殘之未久加墉
隍勞役之尤深推髓剥膚以供餉餽磨牙厲吻因肆噬
呑自惟短拙之才妄意循良之最勉殫筋力粗振維綱
但知信道而直前孰敢恃强而犯上凡賤士苞苴之結
納及小夫竿牘之諂諛飾㕑傳以取遊談降色詞而求
容悅非正義之所出豈小心之敢為大咈羣凶遂招積
怨方舟共下觴豆交歡飲食之人論心自契蚍蜉之援
同氣相求宻為巧詆之章上惑辨朝之聽所謂按停姦
釋黥配猾胥乖詔㫖之平反見專城而跋扈厚誣則可
在理何安驅虎豹而遠之指為肆虐受牛羊而牧者不
許施仁考亂世以或然曷聖時之宜有幸䝉朝命推核
有無重辱臺評究窮奸罔丹書盡削紫誥仍頒寵還册
府之聨擢付軺車之任升沉毁譽在小已以為輕賞罰
公私繫大綱而甚重事歸至當榮倍尋常某官水鑑羣
形權衡多士慨衰微之末俗圖丕赫之中興百揆惟公
蓋自任以天下一物失所若已納諸溝中致此孤蹤再
紆洪造某謹當益修業履祗服訓言萬折必東誓不渝
于素守五刑有服期眞體于好生更資奬激之恩庶効
糜涓之報某官盛德傳家精忠許國鳳掖宣坦明之制
蘭臺正綿蕝之儀遂總憲綱力開公道凡猥𤨏久叨于
濡養及回邪猶逭于藴崇對仗糾彈果見霜威之肅輸
懷獻納不開風指之承八元之儲望益隆千里之借留
寧久退惟孤憤亦累片言憎羣枉之善讒閔沉寃之無
訴俾承翦拂還可激昂歸依獨在于門闌銘感寔深于
肺腑
(上下同前/)某官偉望冠時精忠許國入為侍從每傾側
席之聰出殿方隅獨擅長城之譽以激濁揚清為己任
以闢邪扶正格君心望寔久隆奮庸何晚徯遂聞于大
政以協濟于中興言念鯫生嘗登龍坂借温言之甚寵
閔沉枉之不伸坐使湮淪再䝉翦拂某(上下同前/)承流
宣化妄希師帥之良飾惡廢忠遽被窮竒之譖賴皇明
之燭隱繼白簡之摧姦中憫沉寃併加湔濯某禀資固
陋渉世拙疎但知守法奉公仰分憂顧寧敢狥情悅衆
俯為身謀異二三子以何傷雖千萬人而必往讒或偶
就理焉可誣縱哆侈之成箕肆為鬼蜮迄瀌浮之見晛
何慮蠻髦安困厄于三年動昭融于一日某官持心尚
義秉志嫉邪德不孤而有鄰人小善而必取餘論已資
于月旦好音更辱于封題既劇震惶復深銘佩瞻承上
阻企頌尤增益冀節宣晉承光寵
　　代張子期上秦太師啟
不度寒微敢縁恩紀輒伸懇欵凂冒威尊顧惟螻螘之
誠難覬埏塎之造再三以瀆誅譴是宜某駑蹇下材瓶
罌小器志惟守分仕則為貧奉香火之明祠寸能莫効
謹夙宵之常職五斗是資荐歴歲華遂終考秩永惟熈
旦大闢夷途人懷布武之心士切競長之志乃顧卑飛
之羽翼已踰壯嵗之光隂乃者它方杳然來耗滯留興
嘆痿人不忘于起行坱圠無垠頑礦寔思于鈞鑄况異
代居夷之難有本家先祖之忠早被賞音下延族從萃
隆私于門户銘深感于肺肝念此僥求非無階級雖降
才不腆如鼯鼠五技而易窮然所欲甚微在鷦鷯一枝
而已足危誠廹切公聽旁通某官命世大賢興邦元佐
蹈危履險確然金石之不移守信資忠炳若星辰之有
度一登揆路大振邦榮横舟楫于風濤巨川攸濟置鹽
梅于鼎鼐衆口稱和秦漢已還勲庸莫二蓋以伊周之
術業賡陪堯舜之都俞百揆惟公蓋自任以天下一夫
不獲如已推諸溝中自憐樗散之無庸本辱匠師之所
弃一施斤削即預桷榱某誓當勤瘁當官靖共守位思
糜身而報德方屏息以祈恩
　　代向深之上范漕啟
名山祠事曾無上考之書緑水賔筵誤玷後塵之選揆
才非據受寵若驚伏念某艱苦餘生零丁墜緒挾策罔
窺于閫域干時尤乏于智能重惟家國之讐因息階梯
之念年華荏苒鬢髪刁騷為活妻孥姑謀釜庾譬彼溝
中之木何冀青黄端如爨下之桐甘心煨燼重以早親
有道誨使修身御者且羞視王良而知戒先生非憊于
原憲而得師既無羡于飛揚即自安于固陋敢意姓名
之賤忽䝉埏冶之恩靖揣厥由敢迷所自某官風規肅
給德度雍容素景仰于前修用表儀于後進澄清濁俗
振孟博之威聲綏靜方隅流元年之惠政顧兹凡鄙夙
被提撕蓬心已幸于倚麻鷃翼敢欣于披隼某敢不益
希賢行增講吏方行止非人倘𤓰時而可赴靖共守位
庶肉食而逃譏過此以還未知所措
　　為大原作上劉帥啟
爨下焦桐敢希玉軫溝中斷木何意犧罇忽此叨逾重
其愧悚伏念某禀資孱陋承學顓䝉王父提擕僅識春
秋之比事家庭趨過方聞詩禮之名篇亦嘗試席以自
呈不與賢書之同薦迄䝉延賞服在官箴喬嶽具員明
燎之勤莫展太倉五斗素餐之愧難勝念植德可以修
身非立誠莫能居業致遠者恥藝文之尚揚名者惟忠
孝之歸而從事水舂未知米價窺宫牆于黄巻寒日坐
移問岐路于青霄春風漫倚使在簿領徒勞之地尚虞
斗筲何算之譏今也重鎭開藩名卿出牧南金東箭才
彥朋從紅芰緑池芳華森映豈伊弱植亦繼後塵某官
五緯天英千章國棟光風霽月灑然胸臆之間瓊樹瑶
林瑟彼塵氛之外自得夷途而布武即騰直氣以干霄
華省羽儀笑馮唐之漫老曲臺議論追稷嗣之前規屬
熈朝倚重于上流顧寔略可當于一面士人依表重獲
所圖閭里借恂再從其欲洎此熊車之甫至闐然竹馬
之歡迎望實愈孚寵靈斯近師帥千里衆猶淹䘏之嗟
泰階六符帝即登庸之召某頃縁危疾悵失望塵兹幸
小瘳勉能削牘鷃翼將欣于披隼蓬心尤幸于倚麻期
斂板以歴階斯揆辰而首路道古今譽盛德雖無授簡
之才聞下風望餘光冀遂執鞭之願
　
　
　
　
　
　
　
　
　
　
　斐然集巻八
欽定四庫全書
　斐然集巻九
　　　　　　　　　　　　　宋　胡寅　撰
　　辭免起居郎奏狀(建炎己酉/)
准尚書省劄子奉聖㫖除臣起居郎聞命震驚罔知所
措竊以秉筆入侍日近清光有舉必書事存規鑒欲當
妙選宜屬名流伏念臣種學弗優屬辭無法荐叨器使
未著事功重念平奏鸞臺臣父初䝉于嚴召記言螭陛
臣身復玷于寵光常情以為至榮微分之所深懼倘仍
冒昧必速顚隮當瀝悃誠仰祈聰聽收還成命改授異
能臣不勝隕越俟命之至
　　辭免起居郎奏状(紹興甲寅/)
准尚書省劄子三省同奉聖㫖除臣起居郎限三日起
發聞命震驚罔知所措伏念臣頃縁急養常丐就閒一
遠天光六更歲紀豈圖踈逖尚沐記存特渙新恩俾趨
舊列而臣操修弗勵學業彌荒秉筆非才見于已試出
綸甚寵疇敢冒居輒罄悃悰仰祈洪造收還成命改畀
異能
　　第二状
昨准尚書省劄子三省同奉聖㫖除臣起居郎臣以已
試非才具状辭免仍依限起發迤邐前路恭候賜可至
潭州醴陵縣據進奏官報殿中侍御史常同除起居郎
奉聖㫖胡寅别與差遣臣更不敢前去竊念臣愚陋之
資不堪任使伏望聖慈矜憫特降睿㫖除臣宫觀差遣
一次
　　辭免再除起居郎奏状(乙卯/)
准尚書省劄子奉聖㫖除臣起居郎不許辭免者聞命
優隆撫躬驚惕恭惟皇帝陛下務戡世難深軫聖懷降
禹湯罪已之言震文武安民之怒親臨戎事廣攬時髦
豈謂踈蹤再䝉嚴召方敵騎憑陵之際非人臣避免之
時義合捐軀禮難俟履伏念臣智能謭薄術業空踈念
記注清切之班不宜冒昧有冗散驅馳之地儻幸使令
仰籲聖慈俯矜微悃收還成命改付異能别除臣一閒
慢差遣庶安愚分
　　第二状
昨准尚書省劄子奉聖㫖除臣起居郎尋具奏状以智
能淺薄術業空踈難躐華途願從冗局至今多日未奉
俞音夙夕以思進退維谷竊以通班鸞省執筆螭坳君
舉必書用埀規訓克當妙選宜得英材而臣學未成家
屬辭無法使遂貪于榮寵寔懼速于顚隮仰冀睿慈俯
矜愚悃收還成命特降指揮檢㑹臣前奏除一閒慢差
遣使得黽勉自効萬一臣今來已至信州迤邐于行在
門外恭聽賜可
　　應詔薦監司郡守奏状
伏覩近降聖㫖寺監長貳監察御史以上薦舉監司郡
守不限員數者
一右朝請大夫直龍圖閣向子諲
　頃任發運使値張邦昌僭竊偽命下東南者子諲一
　切截送所司拘繫申元帥府餽給東南勤王之師數
　十萬不激怒生變者子諲之力為多後守潭州値前
　政姑息所遣戍兵作亂子諲夜半登陴發兵擒捕逮
　曉遂定誅其亂首卒分遣之到官未半年敵騎乗百
　勝之威自江西來潭州欲指顧受降子諲率勵兵民
　盡力守城累日而後破子諲又守子城誓不屈膝及
　火攻廹近兵民不忍相與扶掖上馬力戰决圍而出
　城雖不守而二百年涵養兵民無一人投拜者節義
　昭然不可掩也再守潭州孔彥舟馬友李宏曹成百
　萬之衆相繼盤據子諲以數百饑卒與曹成相持衡
　州累月而邦昌之黨方據要路不遣援師遂致刼執
　比入賊中正色詛罵賊卒不敢害其才氣忠節大槩
　如此正是今日可用之人雖其少年恃氣陵傲而其
　晚節更練淹詳所以帥廣未幾政聲翕然至公有去
　思委可充帥守之選
一右通直郎主管台州崇道觀劉子翼
　頃知建州南劍州値范汝為大亂之後物力匱乏民
　不聊生子翼晝夜究心寛以撫民嚴以治盗儉以足
　用不事㕑傳以要虚譽知民利病政平訟理至今二
　州去思之心如慕父母其人治官如治家愛惜官物
　通曉財利委可以充監司郡守之選
一右承議郎主管台州崇道觀向子忞
　頃知眞州値女眞焚刼之後本州有招安賊徒數千
　屯駐日夜恣横子忞用法彈壓訖不敢妄動招徠百
　姓通惠商旅課利增羡朝廷有大支遣數賴其用後
　知明州設方略捕强盗取權臣之怒知道州奉公守
　法値監司以出廵為名住本州半年子忞申陳小郡
　窮乏應副批請不前又貽監司之怒誣以罪犯迎合
　權臣之意遂被罷黜至今道州寃之子忞才力敏强
　遇事立决持身廉勤愛惜百姓可以充監司郡守之
　選
一右朝奉郎知潭州湘潭縣張承
　頃知崑山縣値朱勔恣横之日承與爭論圍田為民
　害遂被罷黜後知岳州之江平柳州之永興今見任
　潭州之湘潭老于為吏夙夜在公賦斂均平訟獄明
　允公人皂吏足跡不至鄉里視民如子防吏如冦民
　感其惠凡有公家之事率先辦集其持身儉約舍飲
　食之外一毫無所取公廉健决可以充郡守之選
一右朝奉大夫前知通州海門縣張久
　頃任沅州曹官値徯洞黄安俊反守倅逃遁牒州事
　與久賊遂攻城久倡率兵丁乗城守拒出城接戰數
　日之間大敗賊衆保全一州朝廷嘉之先轉四官驛
　召赴闕蔡京以久風貌不揚止令還任復為荆門方
　量指教凡經久所按視民皆帖服無有詞訟遂使一
　方田稅均平為長遠之利後授筠州通判為人攘奪
　安貧不競退閒宫祠賦性耿介不干進可以充郡守
　之選
一右宣義郎通判全州軍州事范寅秩在范氏中最有
　智識有才幹頃權潭州通判府事賴之以冶又為宣
　司屬官幕畫藉之亦多見為全州通判郡政調和發
　摘縣令賍汚民間忻快可以充郡守之選
　　舉王蘋自代奏状
伏見秘書省正字王蘋早親有道潛心大業精深之識
可以備論思典實之言可以資獻納士林推重臣所不
如舉以代臣實允公議
　　中書舍人乞出奏状
臣輒瀝危衷上干聰聽退惟冒昧敢俟誅夷伏念臣愚
陋不才分甘遠外昨䝉陛下曲賜記存召還左螭遂司
外制每聞訓奬常懼弗勝既潤色之非工復論思之無
補日月浸久罪愆遂多而臣父抱疾晚年不獲迎侍人
子之志夙夕靡寧出而事君忠嘉蔑著入則事父定省
久虧不待人言臣自宜去仰祈洪造俯鑒微誠除臣湖
南小郡一次既使臣得遂于孝養又令臣粗習于吏方
他日復有使令誓將九殞圖報
　　乞出第二状
臣近具奏状陳乞湖南便親一郡至今多日未奉指揮
須至再干威聽伏念臣天禀頑固才出人下自頃違去
清光歸就色養意欲講明學問以備使令雖屢易于光
隂迄未成其志好再䝉收召適當戎車親駕之日不敢
辭避遂叨禁闥腹心之選亦惟陛下志在復讐事先討
叛國論初正志士思奮臣不自揆恐于此時得以涓埃
仰禆海嶽而不思智術淺短何補于論思辭翰不工無
禆于鼓動寖歴時序多積過愆是臣出事陛下無所取
材退思親闈徒虧子職有臣如此將安用之臣非不知
貪慕恩榮强顏就列而愚戅之性終不可移久處要津
悔尤日甚上辜知遇厥罪逾深臣是以悉罄悃悰冀䝉
矜許早降睿㫖檢㑹臣前奏所乞施行庶幾他日猶得
奔走陛下左右殞身畢命别圖報塞臣不勝祈恩俟命
激切屏營之至
　　待罪状
臣于今月日具奏以潤色不工論思無補仰籲天聽乞
除湖南一小郡至今多日未奉指揮竊聞臣僚論臣行
詞失當臣已即時牒職事與在省以次官見在假俟命
竊念臣文學至陋謬司帝制不任所職上負恩遇退而
自訟其敢逃刑伏望聖慈早賜黜責以為詞臣之戒臣
不勝惶恐待罪之至
　　辭免徽猷閣待制奏状
准尚書省劄子三省同奉聖㫖除臣徽猷閣待制知邵
州臣聞命震驚罔知所措伏念臣昨以空踈叨塵詞掖
蔑聞令譽徒積悔尤仰荷寛仁保全終始非臣捐軀殞
首所能報塞分憂之寄已懼弗勝次對之班豈宜輕授
切縁中書舍人在職一年不以罪去乃當此選故事具
存使臣得非所宜必致重招物議臣雖愚甚敢以死請
伏望聖慈察臣危廹特指揮寢罷待制恩命以安愚分
　　第二状
臣近䝉聖恩除徽猷閣待制知邵州臣即具状乞寢罷
待制恩命以安微分准尚書省劄子三省同奉聖㫖不
允竊以中書舍人與待制均為侍從之臣自來由詞掖
外補必須在職一年仍非罪譴乃膺次對之選蓋所以
昭示恩禮不輕除授祖宗故事不可違也臣頃學贊書
纔踰半歲不能請止以逭刑誅今叨任邊州尚虞物議
之未允况西近清列本以待儒學忠賢之士論臣疵賤
則恩禮非所施考臣怨仇則刑誅不可免上當寵數無
一而宜雖知聖慈矜察下臣務存終始然使臣受所不
當得以速官謗又豈陛下保全覆露之本意哉臣所以
不避再凟必冀矜許非獨臣辭受之義謹自為謀蓋名
器所加必惟其稱乃陛下制賞罰馭人羣之要術也臣
敢冐死上還恩命伏望聖斷俯憐懇廹早賜指揮
　　第三状
臣近具奏乞寢罷待制恩命准尚書省劄子三省同奉
聖㫖不允臣聞辭受之際人臣所謹辭所不當辭則為
偽受所不當受則為貪臣雖凡庸粗知義訓豈肯貪偽
再辱聖朝所以懇免誤恩稽違詔命者前奏已具陳之
矣分當在譴不合䝉休重念臣多積言尤久䝉間毁止
縁冐昧上玷簡知念若躐取顯名循㳂近例既大違廉
恥又增積罪辜茍物議之再喧請天威之果斷臣何足
道有累賞刑伏望聖慈矜其懇欵收還成命終始保全
　　乞宫觀奏状(丙辰/)
臣昨䝉恩除臣集英殿修撰知邵州仰荷聖慈俾便親
養自去年十二月二十八日發離行在雨雪連月道途
濡緩于二月六日方至臣父左右去邵州本任雖止六
程迎侍赴官可謂近便而臣父自去冬以來屢感寒疾
氣血衰損尚多疲曵板輿登頓未任就途既迎侍之不
遑難委親而獨往輒披肝膽仰籲至仁乞除臣在外宫
觀差遣一次任便居住庶幾不違菽水之奉日勤藥石
之供臣父他日安康臣當别圖糜殞臣不勝祈恩俟命
激切屏營之至
　　辭免徽猷閣待制奏状
准尚書省劄子勘㑹胡寅昨除中書舍人已及一年奉
聖㫖除徽猷閣待制改差知嚴州者伏念臣頃以荒蕪
謬司帝制禍機一發將速大訶仰賴陛下日月之明特
加照察天地之量曲賜保全分以州符俾便親養適縁
嘗藥猶未到官少効涓塵仰酬恩施豈期慈造尚爾記
憐雖在江湖不遺簪履改畀近郡次對西清併示寵榮
若為稱塞人臣之義無以有已東西南北惟命是從其
知嚴州臣更不敢辭避外所有待制職名本以寵遇儒
學之士如臣無取豈得冐居况臣昨忝詞掖未周期月
豈宜外補通㑹年勞雖眷待之隆念嘗近侍而叨逾之
甚必致煩言伏望聖慈矜其踦窘收還成命使免傾隮
　　永州辭免召命奏状(戊午/)
准金字牌御封尚書省劄子正月七日三省同奉聖㫖
召臣赴行在所限三日起發者伏念臣器能淺薄學術
荒蕪嘗被使令未聞報効比者切于歸養屢凟宸聽便
郡疏恩粗諧定省即之官所宣布詔條曾未淹時遽䝉
收召賜環甚寵盡出宸衷豈臣愚庸所能稱塞禮無俟
履夙夕靡遑臣已恭依嚴命起發前赴行在所臣無任
感恩惶懼之至
　　第二状
臣昨准召命已即時具奏依元降聖㫖日限起發赴行
在外伏念臣愚昧頑鄙實無可用往者叨冐近班不聞
忠讜之益假守外郡又乏異最之效虛竊餼廩常負愧
心分合投閒庶免罪悔敢謂宸衷尚記簪履再加收召
恩意優渥豈臣捐軀碎首能報萬一退自量度震懼靡
寧伏望聖慈憫臣便養之心憐臣數奇之迹特降指揮
令臣且依舊知永州或除在外宫觀差遣一次庶安愚
分
　　第三状
准金字牌御封尚書省劄子二月二十六日三省同奉
聖㫖胡寅依已降指揮疾速起發仍具已起發日時申
尚書省者臣昨在永州仰承召命已依限起發先具奏
知外臣縁用舟行遂成濡滯既至衡山縣畧到臣父左
右省侍訖見不住起發恭奉嚴命再賜催促天威咫尺
不遑寧處顧臣何者若為稱副陛下收拾之意臣只數
日間至潭州一面出陸蹉程前赴行在次重念臣至愚
極陋無所取材豈敢仰當異恩如此之寵已具奏状乞
依舊知永州或宫觀差遣一次且令便養冐凟天聰隕
越無地
　　第四状
准金字牌御封尚書省劄子三月十九日三省同奉聖
㫖令臣依已降指揮疾速起發前來仍具已起發日月
申尚書省者臣先具起發月日及辭免情實奏聞外恭
以陛下回鑾駐蹕凡所收召盡皆俊乂如臣庸陋無取
亦預招延恩命稠重實難稱副内惟色養尤所不遑仰
籲聖慈俯矜誠悃特降睿㫖檢㑹臣累奏追寢召命以
安愚分
　　辭免禮部侍郎兼侍講奏状
准尚書省劄子三省同奉聖㫖除臣禮部侍郎兼侍講
者竊以文昌貳卿儀曹為清選經席勸講儒者之榮遇
伏念臣識昧古今學迷閫奧召從遠服賜對便殿道閭
里利病之細何禆聖聽玷侍從高華之列遽被親擢知
効一官猶懼不克矧能共二必速顚隮方今多士並列
于朝廷壽俊皆承于顧問豈兹庸陋輒簉其間敢控悃
誠仰干聰聽特降指揮收還成命除臣一在外宮觀差
遣以侍親疾他日再被委使誓當粉骨上答隆私冐凟
威嚴無任戰慄
　　辭免徽猷閣直學士知永州奏状(庚申/)
准尚書省劄子閏六月六日三省同奉聖㫖除臣徽猷
閣直學士知永州者寵目維新俯增愧惕伏念臣昨丁
家難違去天臺風木不停痛深色養隙駒易過奄及禫
除慨此餘生分絶榮進敢圖洪造尚爾記存西序綴行
示不遺于舊物南邦假守俾未遠于新丘汗渙初頒涕
零知感便當祗受不合具辭重念臣縁在服中禀行先
訓北逾荆渚修省祖塋南至甌閩展親世族摧心本甚
血氣已凋總轡既頻指筋加緩豈餘精力克任顧憂而
况延閣清資儒林妙選併令冒處尤用弗遑敢籲聖慈
盡收成命庶獲訪尋藥石棲息衡茅倘偷歲月之安少
復神明之觀使令再及糜捐是期
　　第二状
昨准尚書省劄子三省同奉聖㫖除臣徽猷閣直學士
知永州臣尋具奏辭免竊慮道途濡滯未獲上徹天聽
須至再有干犯威顏伏念臣孤露餘生亟䝉記錄超畀
職名付以便郡所當奔走官次少圖報効實縁累歲憂
患心氣耗傷指臂舊痾因而加甚記事多忘書判又艱
以此承流定虞曠弛至于通班内閣所以待遇賢俊臣
昨忝卿貳甫閱旬時遽䝉恩除尤不當得今臣既懇免
郡寄有自逸之嫌更不敢輒丐祠宫覬無功之禄只乞
聖慈檢㑹臣前奏及今次所陳特降指揮併收成命具
令休息疲瘁收拾神明年歲之間獲就安健自當請被
任使仰答天恩冐凟威嚴臣無任惶恐戰慄之至
　　申尚書省議服状(庚申/)
禫服人胡寅右寅輒有私義仰干朝聽伏念寅于先父
諡文定為世適長子服母李氏繼母王氏䘮合齊衰服
祖父祖母䘮合期今來服先父䘮見在禫制昨紹興六
年正月先父得末疾初委寅以承家主祭之事于四月
内得建州鄉人劉勉之書責不歸見世母升堂而拜以
盡融融洩洩之意世母者先父同堂三兄之嫂也先父
震怒所患遂增作辯謗一篇以授寅二弟寧宏及三兄
之子見任建州教授憲又授父指令寅答書以曉勉之
寅請曰升堂而拜融融洩洩母子事也勉之安得此言
先父曰此欲離間吾父子也汝祖母于汝始生收而存
之即以付吾吾時年二十有五婚娶之初孰云無子而
洎爾母氏劬勞顧復以逮長立遂承宗祀亦惟不違汝
祖母愛憐付託之重于汝之大義本末如此汝他日于
世母當厚有以將意而已寅自是請問情義曲折至于
再三先父所告曾不越此且曰汝于吾言未能一聞而
信則以勉之離間之言為是乎今來寅禫制將畢遂還
建州省覲世母以遵遺訓又聞諸道途得鄉曲議論謂
寅于此時當為三伯父追服此寅所不禀于先父者也
若據而行之則士大夫謂寅伸其私意干貳正統非為
人後之實若斷而不用則士大夫謂寅忘其世父故匿
服紀將加以不孝之名惟仰奉義方不敢違背而叅稽
衆說必有折衷謹具申尚書省伏望叅政僕射相公詳
酌特賜敷奏取㫖下禮部太常寺定奪明降指揮非特
使寅得所遵守不為名教罪人實足垂之四方詔示後
世伏候鈞㫖謹状
　
　
　
　
　斐然集巻九
欽定四庫全書
　斐然集巻十
　　　　　　　　　　　　　宋　胡寅　撰
　　進萬言書劄子(己酉/)
臣竊考古者人君巡狩本以省方觀民黜陟諸侯而考
制度故舜以五載為節周以十二歲為節蓋有常制不
然則詰戒戎兵征討不庭如高宗伐鬼方成王伐淮夷
宣王伐玁狁無非事者先王之舉動惟此二端固不為
茍也秦漢以來如始皇孝武乃好用兵外夷間以豫遊
馳騁八荒國家病矣亦未有為敵人廹逐逃避奔潰而
無所定止者也至唐明皇為安禄山所叛首以萬乗之
君弃宗廟社稷而出奔如古失國諸侯寓公為笑萬世
至其後嗣習為故常代宗德宗皆一再出狩不以為恥
然猶所據得形勢之利又有謀臣猛將為之宣力扞患
雖能克復不至滅亡而其剉志忍辱亦不少矣豈古所
謂巡狩之意哉本朝受命太祖太宗躬擐甲胄以定大
業無有寧歲卒平四方奠宅中土則與古戒兵戎征不
庭伐鬼方淮夷玁狁之事可無媿矣至眞宗親駕澶州
戡定北狄功尤俊偉自是以後坐致太平思欲告功神
明昭示得意遂祀汾隂封太山則與古省方觀民黜陟
諸侯而考制度之意雖未盡善亦庶幾焉夫此二端豈
不費國勞民而國以益安民無怨咨者以其所舉凡欲
為民非苦之也聖聖相繼至上皇凡五朝非以郊祀籍
田未嘗警蹕城外軍民之情四方觀聽皆以為固當如
此歴百餘年生長老死惟京師為安爾靖康之失既往
難悔陛下嗣位則正商高宗周宣王所遇之時而遽循
唐明皇代德奔走之跡遂不力圖興復抗志有為公卿
大臣反以省方巡幸之美名而文飾之自南都至維揚
自維揚至錢塘自錢塘至建康自建康至平江三年之
間國益危勢益蹙敵益横人益恐回視過日但有不如
况平江素無江山險固之强惟以陂澤沮洳數百里自
保譬猶蹄涔坎井豈足以盤礴神龍一失波濤雖螻蟻
猶能困之若又遠駕縱能緩于追侵而衆怨必生定有
肘腋之變不待蓍龜所告理之必然者也故播越隱遁
天下之人皆可惟陛下則不可臣自扈從以來日夜憂
懼欲奮然陳論慕斷鞅之所為竊恐宸心積久多畏在
朝議論决不僉諧虚凂聽聞無補于事欲冺黙度日又
念備數近侍存亡休戚分義所同反覆思之不能自已
輒以愚鄙之見條成一書綱舉七策别為二十事論巡
幸之失畫撥亂之計冐昧塵獻其間切要輒用黄紙貼
出以備省覽至于因議大體而泛及他事者難以槩舉
則亦用紙表見之非敢自謂無不中者然今日大謀恐
須如此乃能振起伏望陛下懇惻憂思特賜詳閱如可
施行即乞降付三省宻院叅酌去取斷為國論即日改
圖如或不然則臣所見亡奇止于如是雖備任用何能
有補願從廢黜實所甘心至于狂戅之言觸犯顔色私
自揣度理難寛貸陛下鴻慈天覆必能恕之震慄雖深
恃以無恐所有臣書謹具進呈取進止
　　謝御札促召家君劄子(御札附/)
　　御札已降詔命召卿父赴行在于今未到卿可以
　　　朕意催促俾疾速前來以副延佇之意押付胡
　　　寅
臣昨日䝉陛下頒降宸翰以臣父安國未到行在令臣
宣諭催促早來臣已即時差人附書歸家具宣德意想
惟臣父荷陛下眷記如此疾病雖久亦必勉力就道入
覲清光自陳忠欵臣退伏思念臣父處身孤外實無左
右之容而簡在天心從臣莫比豈非堙晦之跡藴蓄之
懷遂將感㑹風雲以赴功名之盛際乎則其平生出處
辭受之大致為衆所毁而忌疾隨之未盡達于聰聽者
臣固不當隱黙而不自陳于君父也臣父于哲宗皇帝
朝第三人賜第出官歴荆南府教授太學博士三舍之
初例察提舉學事官到任未久論薦遺逸二人為屬吏
所訴以為所薦之人乃元祐宰相范純仁門客黨人鄒
浩素所厚善其時蔡京當國怒臣父沮毁學法俾湖南
北兩路刑獄官置獄推治除名勒停臣父于是時已知
是非倒置直道難用遂退伏閭里絶意仕宦後䝉敘復
屢除監司差遣終不曾赴因求侍養乞宫觀至于致仕
蓋自大觀以後凡歴宰相八九人如蔡京何執中鄭居
正劉正夫余深王黼白時中李邦彥秉政之時以臣父
才學名望稍加附㑹則富貴顯榮可以立致而守道不
屈甘心丘園未嘗叨受恩寵及淵聖皇帝即位累加恩
命召為太常少卿又除為起居郎臣父亦以為千載一
時遂有捐身許國之意然謹守禮義遵昔賢進退之規
四具辭免方始到闕淵聖召見面除中書舍人臣父于
對劄之中嘗及淵聖嗣位日久而成效未見宜考古訓
以圖功績若夫分章析句牽制文義無益于心術者非
帝王之學今紀綱猶紊風俗尚衰施置乖方舉動煩擾
大臣爭競而朋黨之患萌百爾窺觀而交間之姦作用
人失當而名器愈輕出令數更而士民不信若不掃除
舊迹乗勢更張則恐奸雄竊發于内不恭恣行侵侮大
勢一傾不可復正遂為耿南仲所怒謂臣父有意譏之
讒毁百端因臣父辭免中書舍人至于五奏指為傲慢
誣以不臣幾陷大戮獨賴淵聖照知不以為罪至遣從
臣宣諭臣父即日供職然終縁論事觸忤執政甫及一
月黜領偏郡逮至陛下登極復賜收召繼有𤨏闥之除
臣父適以舊疾加深未任奔走僻在遐遠纔兩具奏而
給事中康執權已復祖述南仲之意劾敵國恭乞賜黜
責又賴陛下寛大不行其請姑令罷免而已至于今日
眷念不忘促使造朝恩禮隆異保全所守風動一世人
非木石豈不知感竊縁世方右武儒學益衰守禮義廉
恥者反加以悖慢之名䘮廉恥茍得者乃稱為恭順之
行凟亂朝聽使四維不張深可痛惜非特臣父一身休
戚所係也揚子曰周之士貴而肆秦之士拘而賤或貴
或賤或肆或拘豈士自能哉皆上之所化而其所係則
國家隆替隨之或曰孔子君命召不俟駕而行人臣之
禮也然則孟子所謂大有為之君必有所不召之臣欲
有謀焉則就之者豈孟子之非乎或曰郭子儀朝聞命
夕引道人臣之禮也然則諸葛孔明高卧草廬蜀先主
三往顧之然後與語者豈孔明之非乎臣父進德修業經
綸當世年未六十鬢髪斑然憂國之深屢忘食寢察其
用心非願枯槁巖穴而已素所蓄積既以古人自期則
得志施為必以古人所以事君者仰事陛下亦安敢雷
同流俗茍賤諂諛而負辱非常之知遇哉重念臣父退
閒日久今在朝公卿知識絶少必無能以心之精微達
于聰聽者若不謂之曲學迂僻則必謂之懷姦詐誕若
不謂之愛身避禍則必謂之釣名要君考于衆情大率
如此欲加之罪不患無辭若非仰恃日月之明何以俯
察葵藿之向臣一介賤息䝉陛下寵待之厚忘其僭越
輒具縷陳不勝惶恐惟陛下恕而察之取進止
　　乙卯上殿劄子(文定公云此章/深得敷奏之體)
臣聞大哉乾元萬物資始至哉坤元萬物資生成位乎
兩間則與天地合其德故體元者人主之職而春秋謂
一為元元即仁也仁人心也人君者正心以正朝廷則
百官萬民莫不正而治道成矣堯舜禹傳心之言曰人
心惟危道心惟微人心謂利欲之私也行乎私欲則背
于義理豈不危乎道心謂義理之公也公與私在一念
之間耳私欲蔽之雖離婁不能自見也豈不微乎惟危
故安之為難惟微故知之為不易是故三聖研精審擇
而懼其雜致一不二而懼其放不雜不放本心昭然然
後能執守中道無所偏倚猶鑑明水靜于人之美惡無
不知也猶權輕重度長短于事之舉措無不當也以此
為元后而仁覆天下矣周道既衰孔子作春秋首明此
心以示萬世人君南面之法更秦絶學異端並作言黄
老者以虛無為心明申韓者以慘刻為心好攻戰者以
權謀為心毁倫類者以寂滅為心心體既差其用遂失學
士大夫謂誠不如詐謂正不如譎謂道德不賢于術數
謂教化不捷于法令遺經雖在而帝王之迹熄矣陛下
濬哲文明性與道合舉天子之事傳仲尼之心使斯文
不䘮所謂天授非人力也夫源清者流澄本端者末正
有諸内必形諸外為其事必有其功今士風陵夷四維
未張惟利是從不顧義理利在尼雅滿則欲以釋怨悅其
心利在劉豫則欲以友邦通其好利在迷國之宰輔則
欲為之羽翼以助其飛利在怙權之將帥則欲為之疽
囊以厚其毒奸邪回遹民之所惡者相與封殖之使不
揺守道秉節天之所好者相與傾擠之使不立邪說爛
漫人心不正未有甚于此時聖人所為懼春秋所由作
也今陛下于仲尼百世以俟之意聖性既自得之若夫
體元居正端本清源力行所知以收撥亂反正天下歸
仁之效更加聖心焉則何畏乎女真何憂乎叛賊何難
乎中興之業哉取進止
　　輪對劄子
臣聞設官分職凡以為民受官蒞職非以為身兵興以
來衣冠失所者衆于是開奏辟之路置添差之闕廣宫
廟之任增待次之除所以惠恤之者亦厚矣而奔競日
昌不安義命方在責籍則乞敘雪已得敘雪則乞祠禄
已得祠禄則乞差遣已得差遣則乞改替已得改替則
乞近闕已得近闕則乞見任已在見任則乞超擢攀援
進取肩摩輦下士風之弊莫甚此時人以私計不便為
言豈有體國在公之念曲狥其意則闕少員多勢難均
及漠然弗顧則造為譏謡有害治道伏見舊法已有差
遣未滿任及方在貶謫者不得輒入國門所以杜貪躁
清仕路存綱紀也臣愚伏望陛下明詔宰執舉行成憲
有馳騖不悛者仍委御史臺覺察彈奏重懲治之庶幾
澄清選授興崇廉恥合傅說惟治亂在庶官之戒無子
產惠而不知為政之失誠中興急務也取進止
　　二
臣聞孔子定書載帝王典誥誓命之篇垂法萬世其要
在于教戒箴警初無溢美溢惡之辭所謂大哉王言言
之必可行也臣竊見比年以來書命所宣多出詞臣好
惡之私意遇其所好則譽莊跖為夷齊遇其所惡則毁
晉棘為燕石極意夸大有同牋啟快心摧辱無異詆罵
使人主命德討罪之言未免于玩人䘮德之失是豈代
言為命之法哉夫文者空言也言而當則為實用善者
帖焉惡者懼焉其有益于治不在賞罸之後矣而非空
言也曾謂是可忽乎臣愚伏望陛下申諭外制之臣以
飾情相悅含怒相訾為戒褒嘉貶絀務合至公詞貴簡
嚴體歸典重庶幾古昔誥命之意以成一代贊書之美
取進止
　　三
臣恭覩陛下虛心求言日昃不倦凡職事官以上悉許
面對資衆謀屈羣策以收恢復之功德意甚美而比來
待對之人隔下班次有五六日至于旬時者卑官冗吏
職有常守既爾徘徊不無妨廢其間嘉言讜論稽于上
達乂無以稱陛下見賢若渴之心臣愚欲望特降指揮
凡當面對臣僚若遇其日引對未及即令退具所欲論
奏之言依祖宗時百官轉對故事實封于閤門進入則
陛下有達聰之美臣子無底滯之嘆兩得之矣取進止
　　四
臣聞臯陶告舜曰天命有德五服五章哉天討有罪五
刑五用哉視天好惡無私于其間而天下治矣古之世
仕而有罪則廢黜之甚則流放竄殛之此堯舜之仁政
非刻薄也今有罪者自非編置咸得食宫祠之禄夫禄
之為物天生之地成之百姓奉于縣官王府賦于諸吏
凡以養民而非養有罪之用也豈不與天意戻乎臣愚
謂縱未能大有變革猶當為之分别使優賢養老均逸
之美意不與得罪斥去者等則凡因得罪斥去而與宮
觀者勿與理作自陳乃加權字于提舉主管之上而其
俸給人從並當减半庶幾功罪不淆賞罰不偏人知所
勸沮亦足少奉天討之公其于國政已非小補矣如合
聖意乞降睿㫖立為定制施行取進止
　　五
臣聞天下之惡莫大于謀為反逆先王豈不知是為深
可懲戒哉然止于未萌固亦多術而未有預懸重賞誘
人使告者蓋知告訐之路一開則其禍不可勝言故也
臣伏見昨來有言者以建昌軍人作過請降空名官告
付下州郡誘人告變夫以反逆加人雖人情之所不忍
然見官秩可以告變而得則淺思寡慮與夫凶猾怨家
不忍小忿而致人于大惡非難事也故自令行以來適
當防秋之際建處廬陵數郡相繼告發何昔日之絶無
而今乃競有耶彼建昌之禍則有所本矣不治其本而
禁其末見目前之小利昧經久之遠圖將使官吏軍民
盻盻相伺在上者不敢治其下在下者得以持其上謀
慮如此傳笑四方臣謂弭亂之要在于州郡得人至若
告陳之法自來條制莫不備盡只合申明行下所有昨
來已降指揮伏望聖慈特賜追寢庶幾人心不揺禍亂
不作取進止
　　六
臣竊見靖康中孝慈皇帝以朔望分謁龍德寧德而用
祀宗廟之儀以太常官贊道知禮者非之陛下思慕兩
宮發于聖情每于朔望率羣臣遥拜七年于此可謂至
德矣然禮以義起易窮則變正使二聖在宮無恙陛下
孝友忻愉問寢侍膳固無常日而外廷臣子致恭瞻拜
當有常時以義起禮變而通之必不至若是數也臣愚
謂自今以後每遇朔旦陛下宜于宮中用家人禮北望
遥拜宰臣宜率百官于東閤門奉表遥致起居既畢則
陛下御殿受朝如常日然至于天寧乾龍二節及冬至
歲旦然後陛下躬率親王宰執已下望拜于庭以表中
外臣子上壽之意雖他日二聖南還綿蕝禮儀不過如
此伏望聖斷詔大臣詳酌施行取進止
　　七
臣竊見近歲帥臣監司更易頻數雖使絶人之才居之
號令未及信于民而已報除代矣建官分職皆以為民
今二年成資徒欲為人擇官速于使闕非為民也為政
而不為民茍循士大夫饕禄營私之計則非政矣臣愚
欲望陛下明詔大臣凡前宰執侍從官為州郡未滿三
年不許除代其庶官知州及轉運副使判官提㸃刑獄
候到任一年方差替人其餘凡係堂除者除代以兩人
而止仍皆以三年為任如此則官有宿業之志功緖可
稽士息競奪之風廉恥可立乃中興急務也取進止
　　八
臣竊謂無功而受禄則有功者不服故曰士無事而食
不可也今日有之宮觀嶽廟是也臣嘗論之矣夫既以
禄養無事之人而磨勘轉官暗理資任與服勤職事積
日累勞者無以異是以官爵益濫任子益衆賢士不勸
而用人之資格廢矣是弊政之大者豈可不為之限制
哉臣愚伏望睿斷詔大臣立法應宮觀嶽廟人並不許
理磨勘日月入官資任庶幾名器稍重勞逸殊科于今
日興事建功之政所補不小大臣侍從以身率之則人
知僥冐之不可為而心自帖服矣所有臣前來奏論未
䝉采用亦望聖慈指揮檢㑹特賜施行取進止
　　九
臣竊以州置通判佐守而治巡行屬縣號按察官其任
重矣祖宗舊制必兩任知縣無罪犯有保舉然後關陞
通判其難其愼如此近來由判司簿尉初改官人雖為
京朝官而實不曾歴親民差遣者例皆不肯叅部便欲
直為通判其意以為一經堂除即是資歴他時可以攀
援越次差遣其人既不安于小吏之分而有驟升半刺
之心則必作勢威凟貨賄為民之害無所不至茍徇其
欲豈所以為治也伏望睿斷詔大臣嚴守格法不輕除
授其已除未赴者亦乞别作施行庶幾息僥倖之風勵
人材之操以稱陛下奉若成憲擇吏而愛民之意取進
止
　　十
臣竊謂孔子孟子皆生于列國戰爭之時衞靈公問陳
而孔子以爼豆為對滕文公問為國而孟子以庠序為
言聖賢之謀必非迂濶究觀治亂可驗不欺自軍興以
來布衣韋帶之士儒風掃地下無學賊民興此先哲之
所深憂非國家之美事也方陛下潛心道奥日就月將
發明經世之書以幸當世而承學之士未有可以仰副
聖懷者豈亦教導之法有所未至哉臣愚謂諸州教授
宜愼擇老成名士以充其選仍詔守臣留意學校則凡
鄉舉遊學之科居處飲食之制生徒多寡之額師儒殿
最之法皆在所議如合聖心即乞睿斷詔大臣施行取
進止
　　十一
臣聞周公制法使民興賢出使長之使民興能入使治
之以是致太平垂萬世後漢憙平時縁朝議以州郡相
黨人情比周乃制婚姻之家及兩州人士不得對相監
臨立三互法禁忌甚宻蔡邕上疏論其非且曰韓安國
起自徒中朱買臣出于幽賤並以事宜還守本邦豈顧
循三互繫以末制乎司馬光韙其言近年指揮監司郡
守不得除用土人違周公之訓蹈憙平之失出于當時
用事大臣私意非良法也夫得賢才使臨本邦知利害
尤悉愛百姓尤切不賢不才者雖在他方以非吾土為
害滋甚矣不知擇人而謬于立法此與三互同為後世
笑也臣愚伏望陛下明詔大臣蠲除近禁盡公選授惟
務得人有功則賞有罪則罰何憂其狥情亂政而以疑
忌不廣示天下哉取進止
　　十二
臣竊見比來歲旱民力已竭而國用方滋縣令近民之
官尤宜愼擇而賢才可用合入知縣之人往往禄隱于
宫廟而自以為能者則未必不為民害此國用之所以
日屈而民力之所以重困也臣愚謂宜籍中外已為臺
省寺監官依倣漢制分宰百里俟有治績不次升擢則
又増重事權優假其禮借以服色厚給餼廩凡軍馬屯
駐本縣者許其節制其經由者悉從階級則又據今諸
路縣分户口賦入分為三等上等自朝廷除授中等自
吏部注擬下等令帥臣監司同共辟奏立為定格不得
差誤則又用宋元嘉致治之法以六期為斷革去三年
成任兩考成資與堂選數易之弊則又立四條為三等
縣令考課之法曰糾正稅籍曰團結民兵曰勸課農桑
曰敦勉孝弟俟及三年考其績效已就緖者就加旌賞
未有倫者嚴行程督皆無善状則黜汰之則又命從臣
各舉二人之能任亦刺舉二人之姦賍者皆籍于中書
俟考按功實以次施行如是則縣令之選重仁人君子
有愛民利物之心者胥為之安民固本為中興不拔之
基其與用才取辦斵䘮元氣以成膏肓之疾者相去遠
矣臣言或有可采伏望睿斷詔大臣詳酌而行之取進
止
　　十三
臣聞昔冉有退朝孔子問其何晏也對曰有政孔子曰
其事而已如有政雖不吾用吾必與聞之既譏冉有之
以事為政又以明大夫之職當與政而不與事也列國
之大夫尚以與政為先務而况天子之大臣乎夫審于
音者聾于官明于小者暗于大而以庶事不舉必躬視
而行之則于大政必有偏而不起之處矣聖人之言後
世法也今左右大臣陛下之所委任以圖中興之丕烈
而兼總六曹有司之事至于受詞訴閱案牘走卒賤史
一有所求皆得自達窮日之力不得少息皆細故也而
政事堂與州縣無以異矣自頃刀筆之吏偷安之人竊
據此地勞心畢智于簿書期㑹之間以為稱當無足深
怪而餘風尚在久弊未革此天下所以疑中興之無效
也臣愚欲望陛下詔宰相大臣選補六部長吏凡有格
法者一切付之使得各舉其職則大小詳要不相奪倫
中書之務清有司之事治文移奏報各從簡省廟堂之
上可以志其遠者大者久長之䇿恢復之功庶乎可冀
矣取進止
　　轉對劄子
臣謹考歴古帝王保天下之要以民為本而得民心之
道以食為先此腐儒之常談亦經邦之至論也舜命十
二牧曰食哉惟時箕子陳八政一曰食二曰貨人之有
食猶魚之有水水盛則魚繁减則魚耗涸則魚死至易
見也民獨何以異此方七國爭雄之時爭地以戰爭城
以攻尚權謀棄仁義謂可以朝諸侯有天下而孟子獨
以農桑牧養之事告時君莫不以為迂濶無效是時惟
秦兵力為强鞭笞四海卒立為帝孟子之言眞若迂濶
矣秦惟兵之强而不恤百姓視民如草芥朝芟而夕刈
之曾不三世而雍州之地崤函之固為他人所有則孟
子之言乃至急至切而非迂濶也臣觀今日民力有水
涸之勢其可憂不在尼雅滿之下願陛下勿以為腐儒常
談使臣得畢其說趙充國西漢名將曹操三國英雄其
用兵無不屯田積粟而今日之兵開口待哺此何理也
自司馬法及戰國以來䝉恬白起頗牧信布之流臨敵
制勝無不計首級而今日功状皆言不令斫級露布掩
殺横屍幾里或入水不知其數此何理也自古臨敵有
用命者有不用命者故藝祖皇帝嘗出入行間以劒斫
士卒皮笠記其退縮者事定而誅之若其摧堅陷陣則
賞不旋踵是謂有賞有刑旌别勇怯而今之賞功全隊
轉授未聞有以不用命被戮者此何理也自古行賞其
將帥勲伐尤異者則遷其官秩或封以國邑若其士卒
則犒賜而已或以金帛予之而已今自長行以上皆以
眞官賞之人挾劵厯請厚俸至于以官名隊此何理也
自古利權盡歸公上予奪操縱惟君所命如李牧之軍
市租如藝祖命邊將回易之類則衣粮器械賞設之費
皆出其中今煮海𣙜酤之入遇軍屯所至則奄而有之
闤闠什一之利半為軍人所取至于衣粮則日仰于大
農器械則必取于武庫賞設則盡資于縣官此何理也
自古制兵有事則付之將帥無事則歸之天子光武中
興可謂馬上取之之時矣猶且不假將帥以久權鄧禹
取三輔總數十萬衆一旦無功奪之如探囊中物今總
兵者以兵為家厚自培植若不復肯捨者曹操曰若欲
孤釋兵則不可也無乃類此乎自建炎以來易置宰執
凡四十餘人矣謀慮不臧政事不善雖台衡之重股肱
之親一言而去之何獨于將帥而不可進退以均勞逸
之任拔沉滯之才乎此又臣所未曉也自古制兵必有
實數戰鬬必有敗北平居則有死亡緩急則有散逸此
不能免也今諸軍近者四五年遠者八九年未嘗開落
死損折傷之數豈皆不死乎抑隨死隨補乎逃而不以
告敗而不以告死而不以告補而不以告不可也以補
者之姓名充死者之姓名以死者之妻子為補者之妻子
不可也不然軍籍何自而無缺乎此又臣之所未曉也
自古制兵必去冗食存精銳分為等級如所謂百金之
士千金之士則戰之所恃以必勝者其餘充聲勢備輜
重而已則所以食之役之者不敢與銳卒班焉雖其等
如是然無非軍旅之用也今諸軍則無所不有矣避賦
役免門户者往焉納賄賂求官爵者往焉有過咎不得
仕者往焉犯刑憲畏逮捕者往焉違科舉失士業者往
焉則又有鄉黨故舊之人百工手藝之人方技術數之
人音樂俳戲之人彼所以輻凑雲萃者非有勢以庇之
乎非有利以聚之乎不然人生各有業何必軍之從此
又臣之所未曉也凡今日軍政之弊其大致如此其詳
從可知矣恭惟陛下克己臨政惟儉惟勤無華衣美食
之奉無嬪嬙柔曼之嬖無宮室臺榭之觀無撞鐘舞女
之樂無匪頒賜予之濫寛詔屢下以民為心惟恐傷之
若保赤子者九年于此矣加以東南諸路未嘗有數千
里水旱之變民力宜足國用宜裕而上自宰相下至縣
令鰓鰓然日以軍食不給為莫大之憂索之于帑藏則
無終歲而不發之儲索之于計司則無運轉而不竭之
貨索之于州縣則無陳積以待調發之物索之于百姓
則無出力佐興有餘不匱之家然而贍軍之費歲歲增
益日樁月樁急于星火要王官置審計以示覈實無隱
之状而境土未拓叛敵未擒讐人未殱二帝未復不幸
而旱蝗水潦方數千里連二三年因之以盗賊則不必
尼雅滿㸃集劉豫犯順而國家之大事去矣是豈小故可
不思所以善後之策乎今邊防無事之時則曰兵數衆
多食不可缺也及疆埸小警則曰兵力不足敵不可當
也情状蓋盡于此其智術機巧不施之于敵國而施之
于朝廷大要在于自封而已官愈高則待之當益隆兵
愈衆則畏之當益甚至于民力已竭國用已屈自彼觀
之猶越人視秦人之肥瘠耳亦何足少概其心哉故臣
謂兵政不修則水涸魚死之喻指日可見矣臣愚謂宜
于諸軍中各選取壯勇京軍三二千人補宿衞之缺存
祖宗三衙之制使兵政有考然後命諸將揀其軍為三
等請給視之凡上功状依舊制論首級又命各舉所知
可以為將帥者各若干人就以其軍分試之無事則分
戍有警然後聽大將指揮凡疾病而死及失律散逸者
即時具數申上缺額必聽朝㫖補塡屯軍所在不得侵
奪在官之利以兩淮荒地分給頃畝責委大將率次軍
下軍受田而耕其上軍則固䕶營屯閱習武藝諸大將
宣力有年或告勞而有疾不當强使之宜每軍置副帥
一人叅管軍馬以俟交代其謀議官許置兩人一聽自
辟一從朝廷選授諸將總軍則于州縣之事都無干預
雖建使置司其官屬猥多至數十人坐縻俸禄宜從减
損凡監司守令皆係王官與陛下分民而治者也兵將
官即不得輒有按削凡校用使臣自為隊伍者先㑹總
數然後分番按試若不能挽强擊刺即黜去之勿令竄
名冗食如此之類朝廷改紀法制示以必行則兵威自
振民力自寛國用自足矣自古建官非為他也惟以為
民也凡事皆本于有民無民則無事無事則無官而民
終不能無也故因事建官使民出粟以養之事治則足
矣而未有羣天下之人無所職任而禄之者也而未有
以優局餼廩以待不才有罪之人者也今日宮觀嶽廟
添差不釐務可謂姑息之極弊非修政事攘外患之先
務也非寛民力足國用之要術也此其為害亦餽餉之
次矣士大夫惟元臣故老有德有勞閔煩苦之役示恩
意之人處以宫祠差遣自餘任事則食禄否則罷之而
已矣猶慮貧寠可恤者據品秩給以閒田可也至于監
當等官皆課利所出費用所資乃有一闕添差至五六
人者為公乎為私乎若其為公則不當差也如為私者
天下吏員猥多皆可以五六人而共一闕矣何獨監當
而可乎故凡添差與所謂不釐務悉宜减罷也䘮亂以
來士子廢學失業惟志于得平時則投匭函獻封事科
塲則乞收試求恩免風俗大壞宜有率勵之道將來科
塲宜降指揮特展三年且令進修以待後舉比年法制
從寛遷官僥冐者衆人得任子仕流混濁當相時之宜
稍澄其源凡任子之恩遞陞一等大禮奏薦者必至朝
議大夫而後許自是率而上之不隔郊者仍須隔郊得
者既艱又須嚴入仕之門守銓試之法未出官人勿令
以恩例及奏辟入官必須試選合格乃聽注授如此之
類朝廷改紀法制示以必行則流品漸清民力自寛國
用自足矣則又遴選守令而又任之以拊循既困之民
民各安業則生財之路廣公私皆濟無乏絶之患以守
則固以戰則勝何為而不如志乎或謂如臣所陳乃今
日大病也而無治之之方人徒能言之耳臣以為不然
彼數人者自陛下拔擢用之非有世家根據難馭之形
陛下灼見利害命大臣條具一幅詔書敢不從乎握兵
而不從人主之命彼將何理以自白臣知其不敢違也
若因循今日之事更加以歲月則唐末五代之禍眞可
馴致矣夫濟大難之世必有拂衆之畧絶人之才乃立
非常之功光武起兵誅討僭叛中興漢祚宜其蕩然施
恩以收西京人心然考其所為則用法嚴宻未嘗以政
悅人至于减天下吏員十存一二而已豈聞人懷怨咨
欲充無厭之望乎孔明輔劉先主志在復漢倡大義于
天下而所據險僻又出吳魏之後宜尚寛大以固蜀人
也然考其行事限人以爵律人以法其始蜀人不安其
後遺愛比之召公甘棠死之日百姓如䘮考妣而不聞
有舍蜀而走吳魏者人心惟是之從耳處置盡公必自
帖服不在溱洧之濟濡沬之惠也漢削諸侯七國同日
反景帝憂其得山東豪傑袁盎曰吳王安得豪傑而用
之所用皆鑄錢亡命耳如得豪傑亦且輔吳王為誼不
反矣自頃以來朝廷稍欲裁制冗濫恤民便國小人不
利輒從而譁之或造為謠言以駭動朝聽至謂無所得
于此則攜持而北去胡不觀稱臣拜敵有一人賢智之
士乎廟堂公卿無鎭浮之量亦從而改度輟令者踵相
接也嗚呼曾謂如此而可以振頹敗之俗成中興之功
哉太祖太宗櫛風沐雨東征西伐以平藩鎭之禍收養
民之功而陛下倒持太阿高拱熟視以成不掉之勢為
失民之事臣竊憂之伏望陛下出臣此章明詔大臣考
其當否早議國制若以前人已壞之迹今不可為安知
他日不又難于今日乎臣不勝納忠懇切之至取進止
　
　
　
　斐然集巻十
欽定四庫全書
　斐然集巻十一
　　　　　　　　　　　　　宋　胡寅　撰
　　論遣使劄子
臣竊聞遣使入雲中已有定議臣愚陋䝉陛下擢寘從
班職在獻納雖小事失當猶合上聞况遣使體大縱使
初不預議茍心有所未安豈敢緘黙輒形論奏伏望陛
下留神省察昔孔子作春秋以示萬世人君南面之術
無不備載而其大要則在父子君臣之義而已魯桓公
為齊所殺魯之臣子于齊有不共戴天之仇而莊公者
乃桓公之子也非特不能為父雪恥又與齊通好元年
為齊主王姬四年及齊狩于禚五年㑹齊同伐衞八年
及齊同圍郕九年及齊盟于蔇是年為齊納子糾仲尼
惡之備書于策以著其釋怨通和之罪魯莊惟忘父子
君臣之義也魯之臣子則而象之故公子牙弑械成于
前慶父無君動于後卜齮圉人犖之刃交發于黨氏武
闈之間魯之宗祀不絶如綫此釋怨通和之效也豈非
為後世之永鑒乎女眞者驚動陵寢戕毁宗廟刼質二
帝塗炭祖宗之民乃陛下之讐也頃者誤國之臣自知
其才術不足以戡定禍亂而又貪慕富貴是故譸張為
幻遣使求和茍延嵗月九年于此其效如何彼之一身
叨竊爵位而去曾何足道而于陛下聖德國家大計則
虧䘮多矣所幸陛下勇智日躋灼然獨見于邪言久惑
之後奉將天討罪状豫賊再安國歩漸圖恢復天下忠
臣義士聞風興起各思自効以佐丕烈譬如人行萬里
登車出門又如支梧厦屋初正基柱存亡治亂實係此
時今乃無故蹈庸臣之轍踐阽國之址犯孔子之戒循
魯莊之事忘復仇之義陳自辱之辭臣竊為陛下不取
也或謂不若是少有貶屈其如二帝何臣應之曰自建
炎丁未以至甲寅所為卑辭厚禮以問安迎請為名而
遣使者不知幾人矣知二帝所在者誰歟見二帝之面
者誰歟聞二帝之言者誰歟得女眞之要領者誰歟因
講和而能息敵兵者誰歟臣但見丙午而後通和之使
歸未息肩而黄河長淮大江相次失險矣臣但聞去年
冬使者還言敵豪帖服國勢奠安形于奏章傳播遠近
曾未數月而劉豫挾敵稱兵犯順矣女眞者知中國所
重在二帝知中國所恨在刼質知中國所畏在用兵則
常示欲和之端增吾所重平吾所恨匿吾所畏而中國
坐受此餌既久而後悟也天下其謂自是改圖必矣何
為復出此謬計耶茍曰姑為是爾則豈有修書稱臣厚
費金幣而成就一姑為之事也茍曰以二帝之故不得
不然則前效可考矣歲月益久敵情益閟必無可通之
理也臣嘗思之陛下與女眞絶則臣下無所得而人主
為義舉若通和則利歸下而人主受其惡故凡願奉使
通和者皆身謀非國計也陛下何不據孔子之論而决
此䇿乎自王安石廢黜春秋天下學士不知尊尚一旦
亂臣賊子接迹乎四海幸遇陛下篤信此書孔子之志
將伸于今日便當考筆削之意斷當今之事則行一二
大者陛下美名輝映千古矣當今之事莫大于敵國之
怨也欲紓此怨必殄此讐則用此之人而不用講和之
臣行此之政而不修講和之事使士大夫三軍百姓皆
知女眞為不共戴天之讐人人有致死女眞之志百無
一還之心然後二聖之怨有可平之日陛下為人子之
職舉臣等駑下伸眉吐氣食息世間亦預榮矣茍為不
然以中國萬乗之君而稱臣于讐敵則宰相而下皆其
陪臣也借使女眞欣然講解以一將軍將數萬衆駐兵
泗水之上願與陛下面相結約歃盟而退不知陛下何
以待之則又欲變置吾之大臣分部吾之兵將割吾之
地土而取其租賦有一于此其能從之乎從之則無以
立國不從則隳敗和好將何據而可臣實戅昧思之不
通是以畧具古義凂凟聰聽惟陛下試加采擇或合聖
意即以世仇當復無可通之義明降指揮寢罷奉使之
命刻印銷印俄頃之間初無害日月之明適足以彰陛
下好謀能聽之美免累聖德誤國大計臣不勝區區納
忠之至取進止
　貼黄臣恐議者欲以遣使為名而實行間探此又不
　　可者小人惟利可以使之曷若召募敢于深入之
　　人厚與金幣資遣之有歸者必得敵中動靜或不
　　歸則不過䘮失一夫而已何必自損名位然後可
　　乎伏乞聖察
　又若曰通書尼雅滿則尼雅滿是親自用兵破京師取二
　　帝者也于書上如何稱呼實是無辭可措伏乞聖
　　察
　又臣聞君臣謀議務為明白若陛下心知不可則當
　　明白宣諭建議之臣不必含糊隱忍以遂過舉之
　　失
　五月十一日上十三日三省同奉聖㫖中書舍人胡
　　寅論使事辭㫖剴切深得獻納論思之體可令學
　　士院降詔奬諭
　勅胡寅唐陸贄職居近宻屬當艱難朝廷一時利病
　　多所論奏詞極剴切有補當世朕甚嘉之卿智造
　　幾先學貫今古比言使事陳義甚明反復致詳深
　　切于理既推遠識復見盡忠以言語侍從之臣得
　　獻納論思之體披覽至再嘉嘆不忘故兹奬諭想
　　宜知悉
　　再論遣使劄子
臣竊聞宰相張浚有論使事為兵家機權與臣所論事
理不同今何蘚遂行不可救止臣待罪侍從初有所陳
已荷聖知今浚以輔國謀臣陛下之所改顏而禮貌之
者也勢難以臣故而沮其議臣不當力論取勝徒成紛
紛然臣再三思慮終未曉浚之說須至剖析聞于聰聽
望陛下留神省覽姑且志之聖懷俟他日驗臣所計與
浚孰中孰否則使事之利害决矣今則未敢求直也粘
罕總師二十餘年破大遼弱我宋雖無遠畧亦精于用
兵其所行事盡詭詐也今我之虛實彼豈不知尚須卑
辭執謙然後足以驕其心示弱屈服然後足以平其怒
乎此遣使之無益一也庚戌後不遣使敵兵亦不來及
癸丑遣使則鈎引敵使入國熟視而去曾不旋踵而淮
南之警奏至矣此遣使之無益二也前我所遣四輩皆
朝廷之選侍從之臣聞其入敵境晝夜驅遞略無禮節
及見粘罕坐受欺紿匆匆而歸未嘗得其要領也而况
何蘚一使臣其何能任覘國之事乎此遣使之無益三
也昔富弼之使也以一言息南北百萬之兵可謂偉矣
使歸行賞遷進官職弼方以中國未能用兵徒賴使人
口舌下敵為莫大之恥終不肯受其識度如此乃可辦
國今奉使者首先論其私事祈求恩澤一一足意而後
行所慮卑近與市井之人無異尚能明目張膽不辱君
命乎此遣使之無益四也萬一敵人臨以兵威肆其恐
脅使人必不能就死則反以我之情告之是自敗也死
生之際唯烈士不懼曾謂何蘚而能之乎此遣使之無
益五也敵人之所大欲者誰不知之既有滅宋之心正
使劉豫明日就亡今日亦必赴救而况豫賊祈哀乞援
秋高草熟來冦何疑此不待窺覘自可坐照于上也此
遣使之無益六也今淮以北劉豫自以為其土疆矣河
之北尼雅滿自以為其土宇矣使者之行豈能乗雲馭風
徑至敵庭哉必渡清河之阻經濁河之限然後能至也
去冬下詔罪状劉豫明其為賊今豫肯賔我使人達之
于敵哉臣恐戎伐凡伯則有之矣此遣使之無益七也
今我與敵之勢如兩家有沒世之怨一弱一强强者侵
凌不休弱者必固其門墉嚴其戒備待時而動庶能有
濟乃欲命一僕夫啗以酒肉悅以金帛適足以重我之
弱增彼之强而已此遣使之無益八也自古兵强馬衆
玩武不戢而無自焚之變者此五胡英傑勒曜垂珪之
所難也粘罕好利貪色剛愎自用特一時之勝耳非有
保國永世兼并天下之術也度其勁兵壯者老老者死
其馬之齒日已長矣其謀臣志滿意得沉酣乎子女玉
帛之間不越數年必有禍敗此易見也萬一今冬黨助
豫賊昧于一來陛下申嚴將士據大江之險以禦之彼
再而衰三而竭必矣小小勝負兵家之常今未有交兵
之形而遽自納侮以示畏恐情見力屈當反為所乗非
兵家形格勢禁之法此遣使之無益九也夫和人之心
迎合粘罕之意為身謀而已陛下寤寐日昃不倦菲衣
節食卑宮室陋器用以養戰士固將為父兄攄覆載不
同之憤雪滄溟不滌之恥也若堅用和策則謀臣解體
義士䘮氣將帥偷安而卒伍泮散以為無復有輸忠効
智建立功名之日使和人自謂其說可用如此必有進
為之漸以國與人取悅粘罕大事去矣此遣使之無益
十也獨有一說使陛下難處者以二帝為言耳然自建
炎改元以來使命屢遣無一人能知兩宫起居之状謦
欬之音者况今歲月益久敵必重閟惟懼我知之今以
敵為父兄之讐絶不復通則名正而事順他日或有異
聞在我理直易為處置若通而不絶則敵握重柄歸曲
于我名實俱䘮非陛下之利也使或有知二帝所在一
見慈顔宣達陛下孝思之念雖歲一遣使竭天下之力
以將之亦何不可之有其如艱梗悠邈必無可達之理
乎以此揆之則以二帝為言者理不難處也臣聞善為
國者必有一定不可易之計正其大義不僥倖以為之
漢高祖出關得董公之謀以弑君討項羽後雖屢敗然
項羽負不義之罪雖强必弱漢守其策不變終有天下
然張良嶢關之舉養虎之喻君子猶羞道之及劉先主
諸葛武侯志在復漢目操為賊亦能三分鼎立魏延出
奇欲速孔明不求近功君子以為眞以天下自任者古
之英雄規模注措大抵如此三國崛起曹氏先據利勢
蜀最後立豈以微弱之故卑下于操以茍存乎孟子曰
君如彼何哉强為善而已今日大計只合明復仇之義
用賢才修政事息民訓兵以俟北向更無他策倘或未
可惟是堅守若夫二三其德無一定之論必恐不能有
為至于何蘚之行非特無效决須取辱臣所見如此豈
得以張浚有言而自抑也又况䝉被詔書曲加奬諭先
以為榮今焉内愧所以致詳盡義忘其喋喋心在報君
非好辯也若夫軍旅之事則未之學張浚以遣使為機
權者臣所未喻不敢强為之說伏乞陛下幸赦之取進
止
　　論衡州修城劄子
臣仰惟陛下視民如文王好生如虞舜寛詔屢下滲漉
遐邇監司郡守所當悉心竭慮以承休德竊見衡州瀕
江地夾沙石城壁自來只用磚甃不可建築而知州裴
廩信任衡陽縣令仇頴之謀乞降度牒修立外城凡十
餘里衡州昨經孔彥舟兵屯五十餘日殺戮凈盡今經
五歲矣城外三四十里間尚無耕種之民裴廩仇頴不
恤困窮大興五縣丁夫令自備粮餉更番充役隔瀟湘
大江船運新土雞鳴而役見星而罷差監築官四員以
提舉為名取供給于五縣縣分遠處民户賠備至于鬻
賣妻子不能自給經冬渉春雨雪飢凍死者千餘人而
土脉疏惡一遇雨濕輒復圮剝隨又修補有同兒戲百
姓愁嘆痛入骨髓提刑馬居中端坐容縱令其親戚與
提舉官通同作過虐視陛下赤子牛羊不如也衡州去
行朝二千餘里守令貪惡如彼職司又從而庇之陛下
雖有深仁厚澤為此輩所隔安得下究遂使百姓怨及
朝廷今廪頴乃重為欺罔居之不疑畫圖薫香芬郁燦
爛以眩睿聽而百姓疾首蹙頞相告之状陛下不得而
見也臣愚伏望聖斷特降指揮將馬居中裴廩仇頴先
次放罷差清强官吏置獄取勘候案上日嚴賜譴黜以
慰一郡五縣之民為監司守令之戒取進止
　貼黄臣伏見昨來吉州守臣呂源亦以修城騷擾遂
　　坐譴斥然考其事未至如廩頴之甚江西監司乃
　　曾按發呂源今馬居中蓋庇廩頴不以上聞乃是
　　同惡相濟豈可輕貸伏乞聖察
　又馬居中差親戚權攝所部官吏至多若心畏陛下
　　必不敢蔑棄法令如此伏乞聖察
　　論湖南漕不歸司劄子
臣伏見湖南轉運司元在潭州昨因孔彥舟盗據州城
權時移司往上江今冦盜平定已是四年自來條制監
司巡歴所至不得過三日有事故不得過半月今轉運
司盤礴衡山縣公然違制俾吏人兵級依出巡法按日
批請者凡三年矣不知以朝廷為有邪為無邪昨來宣
諭官嘗具奏陳乞降朝㫖令歸元來去處置司而官屬
侮文遷延稽故侵漁小邑以自安便率不肯動甚可怪
駭夫監司者郡縣之表儀也今為監司慢棄君命蔑視
條法如此則郡縣視傚必有甚焉一路之政從可知矣
祖宗分建外臺各據都㑹豈可以一己不便輒欲徙移
畔官離次遐棄厥司此羲和所以伏大刑也伏望睿斷
嚴降指揮令湖南轉運司限一月内歸潭州置司如尚
敢違慢當重寘典憲除轉運判官薛弼自初交割遵奉
詔條徑入潭州外其餘官屬各行責罰庶幾營私慢命
者稍知聳懼以為監司之戒取進止
　　請行三年䘮劄子(丁巳/)
臣聞三年之䘮自天子至于庶人一也古之聖帝明王
躬率天下著明于父子之恩君臣之義由堯舜逮漢初
其道不變其欲短䘮者有之而聖人不許責宰我曰予
之不仁子生三年然後免于父母之懷予也有三年之
愛于其父母乎公孫丑欲使齊宣王為朞䘮曰猶愈乎
已孟子譬之紾其兄臂而徐徐云耳兄臂不可紾徐徐
是亦紾也親䘮不可短為朞是亦短也此皆聖賢大訓
載在方策以示後世者也及漢孝文自執謙德用日易
月至今行之子以便身忘其親臣以便身忘其君心知
其非而不肯改以臣觀之孝文固有罪矣孝景冐奉遺
詔陷父于失禮自陷于不孝乃千古薄俗之首也自常
禮言之猶且不可况變故特異如今日者又當如何恭
惟大行太上皇帝大行寧德皇后䝉犯風塵永訣不復
實由尼雅滿是有不共戴天之讐考之于禮讐不復則服
不除寢苫枕戈無時而終所以然者天下雖大萬事雖
衆皆無以加于父子之恩君臣之義故也伏觀十二月
二十五日聖㫖㳂國朝故典以日易月臣竊以為非矣
自常禮言之猶須大行有遺詔然後遵承今也大行詔
㫖不聞而陛下降㫖行之是以日易月出陛下意也大
行幽厄之中服御飲食人所不堪疾病粥藥必無供億
崩殂之後衣食斂藏豈得周備正棺卜兆知在何所茫
茫沙漠瞻守為誰伏惟陛下一念及此荼毒摧割倍難
堪忍推原本因皆自粘罕怨讐之切切于聖情情動于
中必形于外苴麻之服其可二十七日而遂釋乎縱未
能遵春秋復仇之義俟讐殄而後除服猶當戒漢景之薄
䘮紀以三年為斷不然以終身不可除之服二十七日
而除之是薄之中又加薄焉必非聖心之所安也昔滕
定公薨滕文公欲行三年䘮問于孟子孟子曰親䘮固
所自盡也自盡者言己之親己當竭其哀痛非他人所
能止也滕文公用其言曰是誠在我至今美之未聞以
為過也晉武帝為文帝服䘮雖從權除服而猶素冠蔬
食如居䘮中者羊祜欲請帝遂服三年裴秀傅元難于
復古且以君服不除而臣下除之是有父子無君臣也
其議遂止當時未有以孟子之言曉之者然武帝至孝
感慕遂以蔬素終三年故司馬光曰漢文師心不學變
古壞禮後世帝王不能篤于哀戚之情而羣臣諂諛莫
肯釐正晋武以天性矯而行之可謂不世之賢君而裴
傅庸臣習常玩故不能將順其美惜哉夫有父之親有
君之尊服莫重焉豈為難于復古歟臣下不行而自廢
人子所當為之大事乎方滕之百官皆不從也文公猶
以為疑孟子曰上有好者如風下之從者如草歠粥面
深墨即位而哭百官莫敢不哀者以身先之故也文公
篤信而力行顏色戚哭泣哀于是時四方來弔者皆悅
其得禮何則舉措合于人之良心良心不可滅故也今
在陛下斷之于心身自行之裴秀傅元之言曾何足恤
乎陛下離違大行十有一年雞鳴問寢以天下養既不
足以當大事矣獨有三年之服少稱孝思尚可自勉耳
人之所以異于禽獸以有君臣父子也陛下一舉而恩
義皆盡敵國有人焉豈得不心服乎吳王夫差每出必
使人謂己曰汝忘越王之殺汝父乎則對曰唯不敢忘
陛下衰服在躬痛苦隨之甚于夫差敵國有人焉豈不
知畏乎雖宅憂三祀而軍旅之事皆當决于聖裁則諒
隂之典有不可舉蓋非枕塊無聞之日是乃枕戈有事
之辰故魯侯有周公之䘮而徐夷並興東郊不開則以
墨衰即戎孔子取其誓言後世晉王克用薨梁兵壓境
莊宗决勝于夾寨周太祖殂契丹入冦世宗接戰于高
平古今莫不以為孝今六師戒嚴誓將北討萬幾之衆
孰非軍務陛下聽斷平决得禮之變卒哭之後以墨衰
臨朝合于孔子所取其可行無疑也武夫悍卒介胄之
久不無倦心獨可以至恩大義感動而使之前日詔書
令大將偏裨發哀成服識者無不稱善此乃漢祖為義
帝縞素之節得馭軍之本制勝之大幾矣陛下更以身
率之深有以感動于人仁者為此増思慕大行之心智
者為此畫撲滅女眞之䇿勇者為此奮百死無一還之
氣天下匹夫匹婦皆可率而効命于龍荒之外自古所
謂君臣之義父子之恩悉歸于陛下巍然為萬世帝王
之師不亦善乎昔子思之論䘮禮也曰必誠必信勿有
悔焉蓋人子之䘮親非可再為者也今日行禮一有未
盡是為不誠不信他日追悔尚何及耶居䘮三年雖若
久矣自孝子當之若白駒之過隙惟恐日月之逝也亦
何久之有如合聖意便乞直降詔㫖云恭惟太上皇帝
寧德皇后誕育𦕈躬大恩難報欲酬罔極百未一伸鑾
輿遠征遂至大故訃音初至痛貫五情想慕慈顏杳不
復見怨讐有在朕敢忘之雖軍國多虞難以諒闇然衰
麻枕戈非異人任以日易月情所不安興自朕躬服䘮
三年即戎衣墨况有權制布告中外昭示至懷其合行
典禮令有司集議來上如敢沮格是使朕為人子而忘
孝之道當以大不恭論其罪陛下親御翰墨自中降出
一新四方耳目以化天下天地神明無不佑助臣不勝
大願臣雖守外郡不當論事然職列禁嚴獻納論思均
有責焉且其所述皆前古聖賢之論非出私意陛下學
問高明孝思深切遭此大變振古所無雖貴為天子富
有四海由舜而論僅同敝屣夫何足以解憂者必將有
取于此言是以不敢緘黙謹昧萬死薦之聰聽取進止
　　乞回避呂頥浩張守呂祉劄子
臣昨䝉恩除待制知嚴州到任已來勉竭駑下思報恩
施所幸郡事簡少未至曠敗自可偷安歲月今輒有危
懇仰干天聽臣之于君猶子之于父休戚利害一關其
身則必盡誠祈籲無縁隱匿理有固然勢之必至也呂
頥浩素不與臣相知方其秉鈞臣出在外亦有未相渉
之事只縁前年臣忝行誥命不合據實以頥浩嘗佐勤
王之舉破其累載叨冐元勲之計載于詞命頥浩恨臣
切骨而未有以報也每對賔客語及此事必曰向來其
父之出自是上意則又出陛下親批以示之頥浩服事
陛下致位將相尚不知善則稱君過則稱己之義其于
微臣宿怨豈能釋乎前年冬臣䝉恩知邵州臣父適感
風疾不可迎侍頥浩即議移牒抑臣前去偶聞臣已請
宮祠遂止然于賑濟奏状言及邵州見闕守臣以相中
傷則知頥浩未嘗一日而忘臣但未有其便耳今頥浩
為浙西大使臣正在其屬部動有干渉以臣愚戅安能
自保不落其手此臣所以蹙踖者一也前年張守被召
將至闕庭臣偶因面對嘗及其短張守初亦不知却縁
章蔡事行遂怨及臣以為臣預議議雖臣所不預然趙
鼎請臣至堂面授聖㫖令臣撰進詔意臣本不敢退思
中書舍人撰詔亦有故事遂擬以進守等蹤迹來由既
非學士所撰定是臣之所為積此二事其怨固當今守
復叅大政必將變更已行之令為章惇蔡卞雪寃復置
宣仁聖烈太后于有過之地批根事始加以罪辟此臣
所以蹙踖者二也臣與呂祉同鄉同年素無嫌隙祗是
爭進見忌遂相傾擠前年冬趙霈周葵相繼擊臣皆是
呂祉畫謀臣既罷職祉大得意及陛下記錄臣有與近
郡聖㫖祉尚遊說政府令除臣筠州則知祉心惡臣在
近今聞其獻議納說求進益甚遏人揚己必悉其力則
素所不快有如臣者豈能免乎此臣所以蹙踖者三也
况此嚴州去行闕宻邇人所爭欲而臣危根鎩羽易摧
難庇褊心疾惡多仇少與眇然自視當赫赫之三怒若
非投誠陛下何計以免禍辱之及重念臣再違軒陛又
易三年多士流傳謂臣頗䝉聖心簡記臣雖無取豈不
願他日再依日月之末光然危機在前誠恐蹈犯以負
陛下平日收拾之意用是不能自已披瀝肝胆冐凟威
顏使臣少避頥浩則乞對移徽婺一處使臣少避守祉
則乞除臣宫觀一任但荷保全無所不可雖同草芥之
至賤且非木石之無知㑹當捐軀圖報萬一取進止
　貼黄臣聞臣不宻則失身今臣此章如䝉天慈矜念
　　乞因大臣奏事之際只自聖慈特有處分不賜降
　　出免使臣重為人所側目臣不勝瀝懇
　又臣性質愚甚粗知向學慕古人責己遠怨之方亦
　　無記恨頥浩守祉之意只欲斂迹避禍而已伏乞
　　聖察
　　戊午上殿劄子
臣聞善建室者必立基故作舍道旁則三年不成善奕
棋者必布勢故舉棋不定則不勝其偶為天下國家猶
建室與仇敵爭勝如奕棋而無成謀其可乎陛下總師
履極十有二年中原之禍益深生民之力益困中興績
效茫然未立夫以聖學日躋恭儉克己臨朝向久明習
國家事可謂誼主矣然為其事而無其功豈不曰計畫
未嘗前定故歟人主之職莫大乎論相人才政事皆由
相而後舉今十有二年之間易相至于九人賢者用未
及盡憂讒畏禍而已去不肖者持禄懷寵坐待黜免而
後行昨日所用之賢才明日指為邪佞者有矣今日所
行之善政他日以為誤國者有矣朝廷無不改之令臣
下無久任之功軍士無堅守之心百姓無固結之志持
此而欲中興豈不猶充飢以畫餅利渉以土舟者乎宰
相不職而更用賢才當也數不職數更用昔人所謂誤
豈可數毋乃陛下知人之哲亦有愧于古耶夫此九相
者其操術智慮必不盡同求其同而用之又將疑其為
朋黨求其不同而用之正猶病者用醫一以為寒一以
為熱一進温補一專導利務為不同以茍免而病者亦
斃矣然則國家何利焉坐此之故奔競恣睢惟利是從
而仕風愈壞或和或戰俄怯俄勇而軍律益隳改更紛
錯前後乖違而政事益不修舉措既煩財用横費而民
生益不樂夫此四者國恃以存今而若此雖月行一美
詔時建一善事僉言稱薦收召一君子交章論列罷退
一小人祗為無益而已淺士短識久誦中興智者寒心
方憂極弊若不及時大有變革改紀國政以趨事功而
因陋就簡日復一日至于智者無以善後之時正使良
平復生不能為陛下計矣昔光武中興東晉南渡其所
措置務適時宜于舊法亦不盡循事雖不同同歸于治
伏望陛下慨然遠覽詔兩府大臣及侍從臺諫官條具
今日立國之大計經久可行之務損益因革之宜各令
展盡底藴于十日内畫一具奏陛下留神省覽斷自聖
裁若大臣議絀則叅用侍從臺諫之言若論思疏駮不
當則專守廟堂之䇿仍集百執議于都堂衆心僉同三
占從二定為國論以次施行從此者嚮用爵賞違此者
威用刑罰加以歲年力行固守庶幾經綸有敘用聽式
孚可冀中興之效不然雖人材衆多文法良是而大計
不定猶丹楹刻桷輪奐翬飛于浮沙之上水至則蕩然
矣雖卒武兵利若可禦敵而勝勢不立猶坐分客主局
合龍蛇而一枰之上無有生眼亦不待戰罷計子而後
知其敗也今敵據汴京士氣恐懾重斂歲久民心已離
惟陛下早圖之若揖遜救焚徐行拯溺臣不知所稅駕
矣取進止
　　乞宮觀劄子
臣有誠懇仰干天聽内量僣易甘伏誅戮臣昨者䝉恩
擢寘詞掖文字疎謬遭致人言聖度寛容許其善去外
除三郡皆以便親政效無聞復䝉收召前後聖㫖催促
非一感戴恩遇如此之厚雖率先士卒身膏草野亦何
足以仰報重念臣父比得末疾至今未安臣為長男義
難遠去左右今來恭趨召㫖雖稟教忠之言退顧私情
實同駒犢既至行闕復覩天光在臣愚分已為榮遇伏
望聖慈矜憫特除臣在外宮觀差遣一次且令就養臣
年方强仕筋力未䘮九殞報恩尚期他日取進止
　　辭免直學士院劄子
臣伏䝉聖恩令臣兼直學士院伏念臣學踈才陋初不
能文試郡累年又加荒廢今于本職之外兼侍講席一
身二任已懼弗勝敢不自量復司内制况自來學士院
闕官多是西掖詞臣權攝事體為順今絲綸之任咸已
當才豈宜使臣暴其所短或當視草傳笑四方不惟自
速顚隮實恐仰累國體伏望聖慈寢罷恩命别付賢能
庶安愚分取進止
　　乞春秋傳序劄子
臣伏仰陛下獨智遠覽稽古圖治知制世御俗之略莫
備乎春秋斷自宸衷服膺獨好固已粃糠五傳糟粕百
家深造仲尼之藴矣臣父壯年刻意白首成書乃値此
時可謂天幸比及奏御仰愜聖心褒稱之言多士傳誦
賜金加爵併示恩賞斯文不墜天實興之昔司馬光編
集歴代史記神祖皇帝愛重其書賜之美名寵以冠序
中更崇觀邪說並作屢欲毁板賴序而存自仲尼在時
尚有罪我之慮蓋誅討亂賊大法既闡或所不便心思
詆廢自古如此何獨于今伏望陛下萬幾之餘略御翰
墨著為法語勒于經端庶幾一字之褒有同華衮之贈
聖謨定保人誰間言共以雲漢之章非力所取然而日
月之照容光則來冒凟威嚴伏俟誅殛取進止
　　議服劄子
臣有孤危之誠不敢自隱須至詳凟天聽臣閩人也閩
之俗地狹人稠計產養子臣祖母憫臣之必不生也委
臣父收養之臣父其時年二十有五方事婚娶豈有無
子之慮而必至收養堂兄已棄之子者縁臣祖母知書
好善告戒之切于是撫憐鞠育以為元嗣凡幼時疾病
粥藥之勤長後教訓維持之備義方恩愛老而彌篤最
後感疾付臣主祭于臣大恩本末如此而世俗常情重
利輕義黨生忽死見臣父既没即謂臣合與伯父追服
行心䘮臣在禫制中嘗具申明乞禮官詳定行下其状
中詞指婉白欲使議者知其攸趨至今未有與决萬一
此事謬誤非獨䧟臣于無妄之疾累先臣立嫡之志亦
有干國家事體據禮為人後者為之子不得顧其私親
聖人以此使天下後世之為人父子者定之法人而有
二父是二本也二本則兼愛孟子斥墨氏為禽獸以此
是故漢宣帝衛太子孫也為昭帝後則不敢奉悼王其
禮正于本始之初英宗皇帝濮安懿王子也為仁宗皇
帝後則不敢崇濮陵其禮謹于治平之始獨漢哀帝背
孔光傳喜師丹忠諫信冷褒段猶董宏朱博邪說追尊
定陶王至今非之士大夫過房子甚衆皆不聞有敢行
此者姑以近者論之通經有德如楊時營私好利如席
益皆為人後未嘗解官持心䘮也孝子事死如事生設
使所後之父母尚存而為私親行此禮敢乎如不敢行
于生前而敢行于死後是不以死者為有知也則稱子
孫奉祭祀出于誠乎人而若是不得單斃其死矣雖然
此特論常禮也紹興令為人後者為其父母降齊衰不
杖期申心䘮三年臣伯父以建炎三年身故臣父其時
方遣臣仕于行朝而不使臣行降服之常何也其意若
曰臣之過房異于世俗之過房事具如前是不可以常
禮處者耳然則如之何而可原臣之所以得生及先臣
不使臣行降服之意權再從伯父與所生父之中行同
堂伯父之服齊衰不杖期斯得禮之節矣夫義歸于一
則心無二用禮重于祖則本立道生以此為人後庶乎
其可以報再生之恩也至于歲時厚致恩紀于先伯父
一位則又有先臣之治命臣今奉承惟謹若或議者以
不服心䘮三年為臣罪雖削官永弃亦所甘心臣遠守
郡章方乞祠觀無由自訴于旒扆之前惟陛下天慈留
神深察則知臣父所行與臣所執實干國家事體非獨
一己之私利害也冐凟威嚴不勝惶恐取進止
　　宫祠劄子
某輒有誠悃仰干朝聽某昨於三月内以心忡指弱乞
從散局䝉降詔書不賜俞允孤逺之蹤感荷記憐且令
勉修官業上副聖眷縁自入秋以來暑毒發作遍體腫
瘍急於療治導利過當遂成瘧疾寒熱交攻氣幹薾然
日夕憂皇慮曠職守非不貪戀蕃宣之寄俸禄之厚情
不獲己又不敢再具奏狀頻凟天聽伏望鈞慈察其懇
迫特賜敷奏除一在外宫觀差遣任便居住少加休養
復誓糜捐
　　又
某昨具誠懇以瘧疾所苦陳乞在外宫觀差遣竊慮未
䝉矜許須至再凟朝聽伏念某縁夏中伏暑瘡瘍横生
凉劑所攻復損正氣寒熱交戰療治未痊飲食益㣲瘦
瘁加甚尚當郡寄晨夕不遑雖使竊食祠庭亦恐非所
當得伏望鈞慈亟賜奏陳收還職名解罷所任俾獲訪
尋醫藥早就安愈他日復被任使謹誓糜捐
　
　
　
　
　
　
　
　
　
　
　
　
　
　
　斐然集巻十一
欽定四庫全書
　斐然集巻十二
　　　　　　　　　　　　　宋　胡寅　撰
　　李綱江西安撫制置大使
朕觀自古立徳立功之人必有一定不可易之計終身
固守以克有成子房為韓報仇孔明志在復漢皆其素
所蓄積用則舉而措之扶持大倫埀訓萬世豈吾臣子
曾是才難具官器資英明業㝢髙邁能㫁大事先見如
蓍龜永堅一心後凋如松栢爰自奮庸之日已陳雪恥
之謀民所具瞻邦之表幹中排掣於邪論嗟備嘗於艱
難治世之業益宏許國之志彌勵朕以怨讐未殄寝食
不康厭聞避敵之言灼見和戎之失知卿秉義可繼前
修起於祠庭付以方面兼隆節制之號用侈蕃宣之儀
其早迄於外庸以對揚於休命
　　吕頥浩湖南安撫制置大使
惟三湘東南上流土瘠而民匱自敵兵殘破雖無屈辱
而盗賊盤據常有奸謀奉公守法之人愛而莫助蠧國病
民之吏恃以肆行俗既甚偷人又重困逮王旅掃平之
後值天災旱暵之傷軍食尚興道殣相望念民惟邦本
當厚於拊循必政擅吏師乃膺於委寄具官精勤應務
權略投機早宣力於四方屢奮庸於百揆嘗佐勤王之
舉獨髙衛上之功既将相之迭居乃安危之注意其釋
閒館徃臨大藩爾當慎柬官僚蠲除疾苦惟謹度可以
制節非敦信不能立民無縱詭隨式遏冦虐畢公保釐
而正色率下方叔元老而克壮其猶尚服訓言聿觀績
效
　　席益端明殿學士湖南安撫制置大使
朕以禮使臣記功忘過念股肱之舊嘗麗丹書眷藩翰
之勞克孚清議方隆施于事任宜載錫于徽章具官術
畧宏深材猷敏達頃留兵騎保障湖湘事同出于戒嚴
迹或疑于方命姑從貶削以警其餘爾乃率職甚修幹
方殊懋卒乗輯睦而無犯閭里愁嘆之不聞睠彼長沙
分鎮南楚地接荆襄之㑹水通江漢之津惟恢拓之逺
圖頼忠勤之協濟升華秘殿制節中權以壮具瞻用昭
寵數雖身在外彌肩恭順之心自葉流根徯報阜成之
政毋煩朕訓勉迄爾庸
　　吳革升職名
國家建延閣使儒學之士寓直其間其有趨事赴功亦
預兹選所以廣懋賞俟羣才也以爾風力敏强見推能
吏屢将使指功緒可稽肆予臨戎整旅誅叛輸将盡瘁
軍不乏興宜疏加職之榮庸示報勤之勸爾其念兵食
之當足民力之已殫益究乃心稱此光寵
　　温厚母年九十封太孺人
仁善之報冠于五福子孫所願于其親者孰加于此明
堂敷慶燕及髙年爾克膺之申錫書命古人不云乎貴
老為其近于親也夫此豈獨為爾一門慈孝之賚盖所
以見朕志焉
　　王俁轉一官
朕惟人臣之義自致其身不待爵賞而後勸也然有功
而不見知則待賞而後勸者必怠于趨事而罰之有所
不勝矣其可緩乎以爾政事疏通才猷敏達踐揚中外譽
處甚休方虎旅之徂征比革車之親駕奔走先後職思
其憂軍食坐豐事不愆素丕視功載序進一官勉服茂
恩益思来效
　　王􁞯降三官
朕待遇将臣務推恩厚非行姑息之政欲收戡定之功
其或孤負使令蔑聞底績法所難縱罰其可辭具官世
受國恩乆提軍律河東乗塞投戈西遁于劍門江左援
師巻甲南趨于甌粤旌旗所過井邑為空朕貸其徃愆
責以後效所當創艾思報寵靈而乃長惡弗悛亂常滋
甚躬捕湖冦首殱舟師反歸獄于偏禆敢便文于功状
執掠編戸補充伍符日費千金行苞苴而易竭士食半
菽豐觴豆而自安藩臣解體于中傷計使捐軀于陵暴
官由貨授政以賄成軍心坐離敵勢愈張自損威于一
戰遂遺毒于兩湖制節乖違已失為臣之義玩兵放恣
不虞怙亂之嫌罪既稔盈人皆憤疾屢閲糾邪之奏謂
稽司敗之誅少降官聨尚頒祠禄徃思内訟毋速大刑
　　范正已降兩官罷宣撫處置司參議
将幕上僚參決議論欲其可否相濟協成事功乃被削
書難逃黜典爾名臣之子宜自愛重從軍于外規益靡
聞元戎露章罪状顯著黜官二等免乃攸司既不謹前
尚思善後
　　陳宥復景福殿使
朕祗祀明堂均福臣庶凡陷于戾咸與維新具官見謂
小心偶坐薄謫㑹赦當叙在法靡私俾還舊官以責来
效惟避權利可以保爵禄惟蹈忠信可以逺罪愆益勵
乃𠂻毋忝明命
　　吕源復一官
朕毖祀總章覃福在序丹書所載咸與惟新以爾屢更
劇煩見稱才吏廬陵之政以過舉聞坐法削官㑹赦當
叙稍還舊秩漸洗徃愆夫風力悍强者多違于仁厚智
術皎厲者或短于篤誠能抑其有餘而勉其不足則何
過之有祗服明訓益勵乃猷
　　仲儡自外官換環衛
夫枝葉茂蕃而後本根有所庇自敵騎南馳同姓剪落
朕讀角弓葛藟之詩未嘗不三復而永慨焉以爾濮園
之後屬近行尊頃縁便私願試外吏宿衛益缺司宗有
言良惬予懷俾奉朝請爾其務信厚修恪恭自期于賢
公子以稱兹意
　　陳康伯回授封祖居仁
人道以祖為本惟仁者不忘其本惟學士大夫則知尊
祖矣爾懷徳居善既夀而康燕及其孫位于朝列加上
封秩應吾禋賚之命賛書申勸併為爾寵里居稱道尚
及耄期
　　張宗顔轉四官遥宣
國家匿武累年觀釁而動小試江北敵人讋焉朕不愛
勇爵之頒作勵士氣将以復祖宗境土而恢中興之業
非濫賞也具官勇力持重襲擊遁師幕府上功謂有奇
績躐官四等遥屬使權爾當貪著戰功思稱冠軍之保
任勿謂重賞可以幸得而見絀于公議然後為榮矣
　　戚方王再興再加兩官
功重而報輕人何以勸勞小而賞大政則無章朕之治
軍以是為戒果有等状其可異科具官躡擊敵兵多所
俘獻再閲元戎之奏謂有殊常之績請與奇比加進兩
階爾當戮力効忠益茂功實怯于希賞而勇于捕敵使
不為公議所貶乃可無愧矣
　　祖秀實叙官
朕毖祀太室大賚臣工凡麗丹書咸與洗濯矧惟修士
其可弗甄爾受寄祥刑常失使指遂坐貶削既閲嵗時
雖不謹前諒深内訟稍還舊秩庸示寛恩夫人各有才
貴于審已量力受任則無不勝若爾者質直亷清時論
所與益思勉勵以俟寵嘉
　　宇文淵劉僅排轉
周廬之衛待遇加隆矧執羈靮而從者可無爵賞之勸
乎以爾祗扈戎行勤力可尚序進軍麾之列遥分州刺
之榮益思効忠以報恩寵
　　宇文淵南荆門歸峡公安安撫使
朕惟古郢名城上流重鎮北據漢沔西通巴蜀南蔽湖
嶺東連吳㑹其土沃衍可以足貨食其人壮力可以充
甲兵頃縁冦殘鞠為茂草改命帥守夫豈茍然具官才
智有聞忠勇自奮乆領師衆頗著勤勞擢從宣司全委
方面之政罷易鎮使首還綏撫之權注意既深圖功可
緩夫盛軍容而入國仗将鉞以臨民非寛猛得兼濟之
宜則本根有先撥之患爾其奉法擇吏務農通商必使
民力富强然後兵威震叠坐成南紀之勢可以進規中
原寛于西頋之憂豈特捍禦外侮克若明訓嗣有寵嘉
　　李璆轉一官
郡守兼軍旅之寄訓兵以義銷患于未萌職也至于欲
危其上以告而後殄之抑末矣又賞及焉則亦為中材
之勸不虞之戒耳以爾持槖舊侍剖符大邦發摘凶謀
剪平煽亂行己有恥初不自明連帥以聞遂應褒典進
官一等豈為爾私其深服于訓言以克臻于静治
　　閭丘陞復職
朕毖祀總章賚及臣庶丹書所載咸抆拭之爾頃縁勤
王逗留左次坐黜既乆宜克自省還直秘府庸示寛恩
其服訓言以圖来效
　　范正國江東漕
朕于元祐之臣既追褒之又録用其子孫不獨雪黨籍
之沈寃意有能濟其美者出為吾君耳以爾祖父世篤
忠貞遺澤未冺必在後裔用召爾于逺服使敷奏其言
而視其所以乃能纂述先正忠宣之事業成編来上亦
可以見幹蠱承考之志矣足食裕民今日大計也将漕
一路惟爾所諳加賁身章併示華寵毋謂憑藉可取世
資徃懋厥官以稱朕命
　　向子忞復職
朕毖祀太室賚及臣工凡麗丹書咸與甄叙爾屢分符
竹所至有聲不肯曲從乆坐直廢乃能勇于進學思亢
厥宗俾還直于圖書以漸階于進用夫自克之士緩于
責人育徳既深乃能致逺倘益勉勵人其舍諸
　　張戒國子丞
朕感詩人衿佩之篇思先聖爼豆之對雖時右武未皇
庠序而存其官秩将以為修廢之漸非冗設也爾召自
遐方敷奏便朝志意克修説辭亦贍既寵以京秩且俾
丞于冑子之宫爾其謹守舊規勿使墜失益進所學期
于有成稱予奨掖之意
　　黄子逰江西憲韓膺胄江東憲
昔臯陶之告舜曰罪疑惟輕刑故無小朕率是道監于
祥刑欲有平反謂寃濫也而有司失指乃以縱出有罪
為賢使被殺者入地而含寃殺人者籲天而不死凡四
方具獄来上疑非所疑者十之七八反則有矣平其謂
何此豈舜與朕之志哉以爾子㳺温厚不苛見稱長者
以爾膺胄敏慧克幹是謂世家並付使權徃司詳讞必
使輕重諸罰無僣亂辭其審克之庶幾稱職
　　李健直秘閣督漕
朕志平僣亂兼用衆材督府餽糧尤資幹敏以爾奮由
科第即列儒館牙籖萬軸既以飽聞金版六韜又能詳
説亦念從軍之乆必知足食之方賜對便殿授以使指
兾未忘于俎豆俾寓直于圖書服我寵光尚克自振
　　王子獻復職
朕謁欵真室賚及臣工凡麗丹書咸與洗濯爾早以文
行擢秀士林胡為中身數絓清議寓直延閣惟爾舊聫
既逢寛恩例得甄叙夫古人貴于改過者将以不辱其
生豈為耄期而廢稱道尚思奮勵庸稱寵光
　　鄭滋顯謨閣學士宫祠
侍從之臣紀綱所頼去就之際風俗是儀爰錫寵章式
存禮貌具官學殖博茂造養和夷羽儀禁途多歴年所
可謂服勞之舊居聞譽處之休輟從銓曹屈貳民部實
重大計豈為左遷乃繼露于忱辭願少休于散局重違
雅尚毋有遐心
　　崑山縣静濟侯加静濟永應侯
式觀祭典之文曰山林川澤能出雲為風雨見怪物者
皆曰神有天下者祭百神此古誼也爾神保兹穹阜蓄
泄蒸澤惠于民庶可信不誣有司上聞加隆爵號其歆
予寵命以無失職而孤民望則惟爾休
　　黄克柔落致仕
人臣齒髮逾邁膂力既愆則致事于君告老而去倘欲
再用不在此科具官既嘗乞身想克静退今俾復仕勉
思忠勤毋取逸于外祠以見貶于公議
　　宋唐卿入内内侍省都知
書稱文武之盛以小大之臣咸懷忠良侍御僕從罔非
正人夙夜承弼然後其君動無違禮言無非法朕甚慕
之于諸常侍必擇而後任又況其貴者乎具官亷介畏
慎不蹈過愆召于退休俾尹内省夫恭顯甫節之事至
今人猶疾之則吕强張承業之美豈非汝之可願歟勉
服朕訓以永終譽
　　某人入内内侍省副都知
朕監祖宗之憲懲近世之失于諸近習不借以權必擇
端良然後委使所以保全之也以爾習知文書克自檢
戒服事甚宻不犯公議參典禁省以示褒擢夫前人之
美惡成敗後人之師也益務恪恭稱此光寵
　　仲儡轉一官
武秩所以勸武功也我國家强榦弱枝是以宗子多在
右列矧今單削又思培植之道凡可官爵者吾何愛焉
爾既自外官入備環衛矣以爾毋遺奏加進一階朕非
徇私猶前志也其益思忠慎勉從振振之習乃稱茂寵
　　令玒正任觀察使襲封安定郡王
仰惟太祖誕受天命列聖嗣統百世不遷爰自神祖以
来隆續小宗之緒封王襲慶遂著國章増固本枝其意
逺矣今當繼絶必擇親賢具官春秋既髙多閲義理仕
宦已乆不聞過愆諗于宗司之言謂髙雋望之譽召自
外職俾紹王爵亷使觀風併示榮寵爾其知富貴之難
保念驕矜之當戒樂于為善慎厥表儀庶幾不辱訓言
以長守其禄位
　　孫渥川陕宣司參議
古者大國三卿其一自命其二命于天子自命者猶今
之奏辟也命于天子則非臣下所得請矣宣撫之任盖
方伯連帥之職豈直大國哉凡廢置其屬朕未及命而
惟請之從則推赤心重閫寄非茍從也具官整軍經武
見推勇略元戎幕府欲藉爾謀夫所為據險宿師者實
惟保民力固邦本耳民力一困雖有貔虎之士何所仰
食今當熟議莫急于此汝其勉之以稱命書之意
　　王居正改台州
古之世用人至于可使南面則至矣姬吕父師以聖賢
之業分茅列土百里而止徳廣于地㳺刃有餘宜其為
政後莫能及也今中州下郡猶侈于古子男之邦而仕
者小之不頋其力何恕己之甚歟具官材氣不羣服在
邇列輟使共理以饒易台自視欿然其志逺矣徃布朕
徳惟既厥心嘉靖一邦俾無愁嘆徯聞報政予則汝褒
　　余祐之将轉一官換封祖母
頋復之恩有懷欲報節行之美視典宜褒爾守義不渝
教孫以仕舍官一等請為爾榮慈孝蔚然出于右列茍
可以訓吾何愛焉
　　池守陳規失按降兩官
贓吏病民甚于盜賊若祖宗之憲必罰無赦乃有罪刑至
死而長吏弗察法所不縱予何敢私具官智略足以扞
城忠藎見于尊主時論稱美遂列從班所部受賕偶失
亷刺不以貴近而有佚罰庶幾邇遐知所懲畏削秩二
等是為寛恩益謹教條以臨爾屬
　　任仕安立功轉一官仍貴州刺史
朕不愛官爵以待有功矧時戰多豈復稽賞以爾勇力
自奮乆總師旅頃在閩粤嘗建奇績及戍湘楚亦稱勤
勞元戎露章請從褒序進加名秩仍分州棨克底樓船
之績尚推杕杜之恩
　　仲儡磨勘
考績之法三嵗而遷獨于宗子俟之尤乆為其居佚禄
厚鮮能寡過至于十年而無犯則亦可以陟矣以爾守
身恭順不事貴驕作正外宗克有儀矩兹縁大計叙進
一官益務恪勤以永終譽
　　王滋将隨駕恩賞回封祖母
甲胄之臣干戈衛上必先孝順乃有忠勤爾孫不忘劬
勞報以封叙用心如此良所嘆嘉其益教之使立功效
予用康爾繼此未量
　　陸寘落職
朕以禮義俟君子刑罰威小人如爾奴𨽻自居又何責
焉然玷官職之髙榮煩言章之論列醜慝昭著典憲未
申則奸貪肆然自謂幸免矣褫直中秘尚為寛恩徃慎
厥終庶逃大譴
　　皇叔士􁷉磨勘
宗籍無吏責故其考績之法俟之最乆久而後計則黜
陟明而功罪當其得賞也不為過而益知所勸矣以爾
屬在諸父惟慎惟恭不以過聞至于十稔進官一等爾
實宜之尚勉厥修以稱明訓
　　郭仲荀宫祠
陳力就列或告不能均逸閔勞當從所欲矧在爪牙之
任尤推心腹之恩具官世濟勲勞器凝荘重比疇宿望
深倚雋功建兩纛之威儀分四明之符竹帷籌決勝未
施虎豹之韜尊俎折衝已帖鯨鯢之浪方資卧䕶遂以
病辭諒非避事于危時姑俾奉身于閒館徃近藥石益
專精神尚慰聞鼙之思重煩據鞍之勇
　　張順換翊衛大夫
強敵侵暴國家之讐父兄不還吾怨不釋具官嘗從主
将協力徃捕雖未成擒亦見忠勇遷進官秩用勸有功
益務戰多當受重賞
　　張宗元轉官
臣服其勞君施其賞非相為賜也上下之交施報之道
如是然後稱爾以爾才識精敏政術通明比從軍麾宣
力陜蜀王事鞅掌不已于行忠勤具昭可無嘉勞序進
官秩既已有功而見知勉趨事為尚思無徳之不報
　　魏安行改官
守令民之師帥一有不善則病吾民而令于民為尤親
故朕尤加意焉爾為政有方率職無過信惠既著百里
安之使凡為令者咸爾之如吾何憂乎邦本之不固哉
嘉錫賛書寵畀京秩勉終課最嗣有褒陞
　　王居正降授待制宫祠
朕待遇近臣進退以禮若公議之有貶豈國法之敢私
具官召從退閒寖被任使入則周旋臺省獻納論思出
則畀付郡章承流宣化自初遇合厥有休聲逮毁謗之相
摩亦慷慨而自信兹焉請外曽未淹時屢閲彈章頗疏
舊失有無于此汝實自知少黜近班尚仍次對徃分祠
禄深務省循夫止謗莫若自修惟責躬可以逺怨名浮
于實如雨集而澮盈行顧其言則鶴鳴而子和丁寧以
訓善後是圖
　　某人追復待制
朋黨之論明君所惡聞也東漢禁錮逮于五族終成分
裂之禍唐季報復投諸濁流徒增䟦扈之勢天啟朕心
深監前失雖覆轍之難救庶後車之不傾故于在籍之
沈寃盡復平生之故秩所以明示好惡埀訓方来具官
徳由類升嘗任言責論新法之不善與賊卞為深仇遂
遭詆誣繼被黜逐昔也忠賢之士同麗丹書今焉甄録
之恩再昭清議皆臣子之榮遇何死生之足論
　　張嵲秘書正字
朕惟䘮亂以来文籍散落屢詔有司網羅天下放失舊
聞又選英髦分職讐正考古以建事育材而待用兩有
兾焉爾賜對便朝策文制苑辭藻温潤議論正平擢寘
書林俾益涵養夫有志于世者立徳立功是謂不朽若
夫詞章末技非予所以望于多士也爾其勉哉
　　李光知平江
士有直道而行懷忠不二憂心悄悄雖屢及于謗䜛明
哲煌煌終弗移其志節予所尊用人無間言具官趨操
端方識慮深逺氣剛大而無撓才左右而具宜頃在靖
康嘗司言責備罄精神之感曷聞比附之私事朕累年
周旋中外望實愈著時論所歸兹改付于大邦仍漸還
于故職財殫民匱更觀綏輯之方訟理政平嗣有褒揚
之寵徃欽予訓益懋爾庸
　　楊穜直秘閣
吾所幸州郡四方輻輳人衆事夥貴于静治爾佐刺大
府風力敏劭便朝賜對所陳有取俾寓直于中秘增别
乗之光華是為異恩勉思報效
　　子劇贈威徳軍節度使封嘉國公
生而顯仕既敦睦族之恩沒有追褒乃厚飾終之典具
官本支雋望肺腑懿親知為善最樂而脱屣膏粱之風
以博古為賢而捐情狗馬之好謂宜夀禄遽爾湮淪當
戎塵暗闕之時未皇劭䘏念祖父流芳之緒良為䀌傷
稽故實以疏榮稱情文而示寵齋壇授鉞當帥閫之雄
權名壤分茅列公圭之貴爵下以慰爾子孝思之請上
以昭予家惇叙之規英識尚存欽承無斁
　　張觷直秘閣移鼎州
武陵為郡界于湖湘控制蠻猺以捍兩路昨以官吏貪
虐政煩賦重民窮為盜于此六年招徕之初正頼綏撫
改命守将其任重矣以爾練達政術無適不宜劍津巴
陵未究材業徃臨新治善拊循之寓直圖書併示光寵
無使令問少損于前則予汝嘉奚愛爵賞
　　崔邦弼轉一官
良民之心畏兵為甚勇将之烈殺賊為賢爾乆提師徒
頗有紀律徃捕反冦克奏成功序進一官用為勸賞益
思自奮以取寵榮
　　劉大中中書舍人
朕惟舜命九官簡言而盡義商盤周誥煩悉而盡誠凡
代予言宜尚體要具知惻怛之意形于播告之修厥惟
艱哉孰克稱任具官好善如不及守身如奉盈列在諫
垣多直諒之益出将使指有激揚之功臺省踐更聲望
甚美爰自秉筆試之演綸議論持正而弗阿文詞務實
而有補徃即真拜益觀逺猷
　　閭丘籲叙官
朕慕虞舜宥過之道凡諸臣自陷于戾者待以嵗月得
用赦原忠厚之至也以爾頃縁保任有乖審詳繼被驅
馳又渉稽慢併坐黜削亦既省循稍復舊階庸示矜貸
過而能改可不務乎
　　皇兄安時用遺表轉一官
亷車之寄武職髙選若時宗子効官于外者無次遷之
文可謂重矣具官以英皇近孫頼叔父遺表服在南列
遂膺此除爾其恭順自持閲習義理以貴驕為可戒乃
能保其榮禄矣
　　王亦特叙翊衛大夫
朕祀明堂大賚四海凡有宿愆咸與洗滌具官頃提軍
律不能馭下縱逸部曲害及郡縣遂從逺黜兹稍甄叙
爾其自省徃過深革厥心思報寵光勉立来效
　　李洪用循資回封祖母
古之典刑者莫非孝弟吉徳之士逮其流弊則苛刻而
寡恩非其性然盖不善推其所為也爾孫職自法家能
篤匪莪之念㓜依王母不殊陟屺之情願以一官歸上
恩號綏爾眉夀吾用嘉之
　　趙椿大理寺丞石淑問軍器監丞
人命至重在獄國之大事在戎分職置官慎選其屬爾
椿其明慎刑罸體予好生之徳爾淑問其飭除器械備
師禦侮之用徃丞而長毋怠厥職以稱選任之意
　　許亢宗知台州
士君子有所藴積然後能安于退閒退不克安而以憂
世自名汲汲求用者衒鬻之道朕不取也以爾頃在靖
康已服吏職十年逺外放意山樊亷靖無求諒非徒爾
召對便座言足聴聞俾班内閣之華徃試臨海之政夫
民所利病在爾知之宜熟矣勉布朕徳以觀爾成
　　饒守董耘降一官
官無大小職無内外食禄受任咸曰事君職分之中而
有不舉則其處心積慮及于弗恭可無小懲用存大戒
具官以列尚書之重膺殿學士之榮出綰郡章不聞報
政按章来上弛慢有端何昔者悉心竭力于權倖之人
而今乃曠事瘝官于君父之役削官一等尚免嚴科徃
思循省毋重後悔
　　周綱措置收糴轉一官
建官設職使之趨事而赴功事功有成于職纔稱熙豐
而後以賞誘人逮其末流國之所賞乃民之所病朕甚
非之然足食足兵欲伸志義于天下非急功利也人効
其材國頼其用奨勤而示勸豈異時僣濫之比哉爾頃
持使節儲輓有勞民無强糴之嗟吏謹輸将之役雖爾
亷靖無意于遷官而以身率人亦體國者之所樂為也
尚服訓言益勵乃守
　　仇愈知明州兼沿海制置
忠智之士立國所資險阨之邦維人無競疇克堪于重
寄有試可之近臣具官政擅吏師材通世務輔以敢為
之氣截然不撓之忠睠東海之冦疆邇鄞江之藩輔貔
虎星羅于要害舳艫鱗次于𣺌茫施置隨時惟敏果足
以應變形聲格敵非明畧安能折衝付爾裁制之權委
爾拊循之政欽若予訓勉圖乃功
　　朱震中書舍人
昔者周穆繼南征之後而無討賊之心至于平王為東
遷之君而無興復之志觀其書命與成康之世無異君
子是以知周徳之衰矣嗚呼有能宣我惻怛難喻之情
如奉天制書以助中興之烈者乎具官學博而造深行
和而志正以道獻替簡于朕心擢陞綸誥之司兼率金
華之業尚賢西學諭教如初夫士以得君為難朕之待
爾者厚矣論思潤色尚克欽哉必無媿于古人乃有辭
于永世
　　王縉秘閣知温州
永嘉為郡介乎山海之間其士則學道而愛人其民則
勸善而易使茍無君子斯焉取斯朕命守臣奚敢不慎
以爾禀資忠孝有學有才所臨之方治課必最輟自郎
遷為我出牧升華中秘式寵其行爾益以古之從政者
自期使治效有加于前日乃稱予意可不勉哉
　　王良存度支員外郎
文昌諸郎一時遴選非有材業疇可冒居以爾吏治詳
明向公奉法民曹攝事備見勤勞因任所長徃司支計
益思自勉以稱寵光
　　張宦秘書郎
麟䑓置郎㕘治書府衆務雖非文字之任然自昔分典
四部通掌三閣處于無競之地多為起家之選實維清
職非才不授爾修潔博雅達予聴聞敷奏以言克孚衆
譽徃服新命益觀器業之成
　　劉大中吏部侍郎
惟用武之時入官者衆而經兵之後冒法者多詭迹讕
辭漫無稽考用寛則濫尚嚴則怨天官貳卿可不得其
人乎具官守正篤義無所枉撓踐更臺省之乆備形獻
納之忠輟從祠闈徃試小宰昔韋陟剛腸嫉惡則偽集
退聴崔暐介然自守則選司畏之汝必優為奚俟吾訓
　　賈若谷成都運副
均輸有無上下俱濟計臣之職也今以理財自名者嚴
刑峻令督責郡邑取目前之辦幸賞而去耳吾民何以
堪之爾材諝有聞餽餉無缺元戎剡上改漕益部夫兵
籍不加于舊而調度之費嵗倍民力不勝其困而科斂
之勢日增朕心憂之汝必有以處此矣欽若訓命尚勉
之哉
　　郭淪潼川府路提刑
民之多辟非在位者有以致之乎比其麗于刑也又忽
而不察欲百姓之不寃難矣則授使指可不慎乎以爾
明慎愷樂政術通敏肆予命爾詳讞一道必也故犯罰
之無赦如其不幸矜之勿喜一付于法無容心焉則梓
潼之風雖在西南數千里之外若朕親決其曲直豈非
爾之美歟
　　李健應副收光州錢糧轉一官
夫所以克復郡邑者擒其主守攘而斥之使封疆無虧
民人有恃者也弋陽之克元戎以功状聞爾服勤輸将
使軍食弗缺亦云懋矣可無賞乎序進一官益思後效
　
　
　
　
　
　斐然集巻十二
欽定四庫全書
　斐然集巻十三
　　　　　　　　　　　　　宋　胡寅　撰
　　王縉監察御史
憲府置糾察御史乃進居言職之漸負中外觀望為朝
廷重輕其任亦難矣以爾忠信愷悌才識俱優更練事
為所居可紀俾輟郡寄徃冠惠文夫善惡是非出于人
之良心自古至今不可冺也然直言不聞毁譽亂真則
為國家病有甚于三辰失行螟蝗水旱之變朕所深畏
也若夫有司簿書不報期㑹之故亷按常職耳豈朕用
爾之意哉
　　韓駒轉一官致仕
逢時取位亦既䝉榮抱疾引年所宜從欲具官早以詞
藝躋于禁嚴附麗匪人飯蔬奚怨中更赦宥不汝瑕疵
復班綴于西清俾優㳺于真館庶幾善後以獲令終兹
陳告老之章更軫遺簮之念進官一等式寵其歸徃復
恩綸尚綏夀嘏
　　范柔中特贈直秘閣
士之効忠于上者犯顔納説死且不頋初豈有意于身
後之名哉然使人至此國必隨之朕所以深監亂原閔
悼黨籍盡從昭雪以為後日之永戒以爾秉心端直抗
疏危言困于凶渠迄用淪殞列職中秘少湔沈寃使披
肺肝効丹赤者知不朽之義在此而不在浮雲之富貴
也
　　湖南漕薛弼湖北漕劉延年並直秘閣
屬者臨遣輔臣督視師旅盪平湖冦不日告功亦惟輸
将之臣克舉餽餉之事進直中秘是為異恩悦于見知
當益自勵
　　郭執中秘閣修撰督府咨謀
鼎澧之民弄兵沅沚之間六年未平深介吾念比命次
輔徃督師征靈旗所麾不戰而下惟是幕中之畫豈無
口伐之功以爾識慮精詳尤習軍事徃從咨議果協成
績中秘論譔以旌厥勤欽乃攸司益務罄竭
　　王世忠轉武功大夫刺史
邊塞不和稱兵南騖凡将士有能戮力斬捕者吾厚賜
之盖為祖宗基業父兄憤恥非我一人之私也具官忠
勇自奮頗著勤勞超進官榮仍亷郡刺益思滅敵之計
勉立非常之功則予賞汝又有加焉
　　趙子偁特轉朝奉郎秘閣修撰與郡
漢唐宗室之盛其文武政事昭當年而埀後世者史有
傳焉居今而慕古則亦勸勉之道有未至耳以爾佐刺
近郡達于從政被服儒素之習馳騁仁義之途敷奏以
言實副厥譽既俾升其秩任又畀以論譔之職吾用是
勸爾尚勉哉好學謹禮以持乃身守法奉公以保乃位
則于古人何逺之有
　　知宣州趙不羣直龍圖閣再任
朕聞有定主然後可責其下以忠有定民然後可責其
下以化江左之治昔稱元嘉得非任守宰以六朞為㫁
乎或謂乆任而非其人何以賢于數易如朕意者吏為
民病将不終日而去之民所願事将使終其官而不徙
惟其當而已矣以爾宗屬雋茂所治稱最秩當嵗滿民
適安之吾不忍奪也羲圖寓直以示勸奨慎終如始惟
既乃心
　　劉昉宗正丞
宗伯典司屬籍其任甚重仍置丞職處以清流非時俊
髦不在此選爾富于文章達于從政肆予命爾徃踐厥
官夫立志之士于職務清簡之地進徳修業而待世用
将有餘力矣徃其懋哉
　　孫逸大理少卿
典獄賤事也然民命之存亡天意之喜怒國體之安危
在焉則其事重矣朕所盡心而不敢兼也肆于廷尉之
任慎擇所寄以爾詳練忠恕乆更事為必能審克辜功
兹俾貳于棘寺夫希意迎合以取賞于明縱出有罪以
幸福于幽聴獄者之大疵也汝當以古人自期庶幾于
民自以為不寃者乃稱予意
　　何慤度支員外郎
文昌六職郎選甚髙民曹諸屬司度為重非有資望則
不輕授以爾行能謹飭中外踐更賜對察言益見練達
毋鄙出納之吝而廢有司之事徃懋厥職以若訓㫖
　　李公懋著作佐郎
承明金馬著作之庭羣處大雅著作國史文學清選也
以爾敦朴而文勁正而通列職書林士論甚美其陞東
觀益究撰述使一代施設後世有考焉徃其勉哉以稱
明命
　　馬觀國直顯謨閣添差江東帥司叅議
凡帥幕預議論之臣必得智謀忠信之士乃能裨賛協
成事功爾進對便朝所陳可採徃處賔筵之右仍加内
閣之名祗吾訓言思自罄竭
　　張誼龍圖閣學士知温州
卿士分職已髙八座之名師帥承流爰慎六條之寄具
官猷為敏劭業履强明志在愛君不憚死生之變義深
許國罔辭險阻之嘗自陟邇聫乆司大計疏利源而無
壅足兵餉而不愆方期協濟于事功何乃屢陳于懇欵
永嘉山水維東土之名邦羲閣典謨號西清之極選遂
爾便親之欲分吾共理之憂服此寵光無忘報効
　　程克俊兵部吕丕問工部陶愷金部並郎官
六曹郎選各有司存而衆建材能以待進用皆異時卿
相之儲也其任豈不重哉以爾克俊器業端良以爾丕
問見聞逺大以爾愷操守堅正或就加于陞擢或初預
于柬除勉罄猷為稱予光命
　　吕祉權兵部侍郎
朕以父兄遐狩戎馬生郊講武訓兵九年于此思得俊
乂協成丕烈維時武部尤念得人具官材識疏通志在
當世頃備諫列知無不言持節奉藩咸著聲績踐揚既
乆器業益宏擢自省聫俾貳兵政若通和遣使之失朕
已曉然而伐仇討叛之圖衆多疑者勿以司存之常守
而望獻納之嘉謀惟究乃心欽予時命
　　潘良貴秘書少監
朕徧閲羣材仰稽治道思皇直諒之士共開公正之途
人皆曰賢吾然後用以爾志剛而氣勁行肅而言端乆
矣踐揚夙髙風望澹然安静莫掩旦評簡在朕心召還
秘府領袖羣彦雖多圖史之娛談論古先當有箴規之
益徃復訓命嗣承寵光
　　張致逺户部侍郎
孟子談農桑于戰爭之際光武勤稼穡成中興之功王
道所先民食為急今百姓已弊六師方張将竭澤而漁
豈無後患不加賦而足安得此言若時版曹慎選卿貳
具官持心近厚經徳不回數總利權獨推善計輟從選
部徃佐司農必使下不病民上能裕國頭㑹箕斂罔貽
今昔之譏食足兵强一洒乾坤之憤是為稱職可不勉
哉
　　李宷上殿改官
朕夙興御朝延見多士一言動聴賞輒隨之非為泛然
之恩盖将以示勸勉之道也爾敷奏詳慎不辱所知其
從易秩之榮勉稱懋官之寵
　　梁弁監察御史
朕求直諒之士置諸憲臺于其所言考其取舍以灼知
其心術公卿侍從多由此出其或弗稱為臺之羞厥選
重矣爾以才行達于聴聞召從外官奏言有取擢備察
史時惟茂恩其服訓詞将觀爾守
　　田欽亮改初等官
朕推心魁将倚集大勲凡所奏陳多即聴許状功来上
以爾名聞總叙勤勞願從改秩觀其保任之力必無僥
覬之文徃服官榮益思報効
　　孫安道贈三官
人臣克致其身立天下之大閑則宜有褒嘉以為在位
之勸爾當總兵京輔不屈強敵恥與偷生失節自同于
犬彘者伍朕聞而壮之追錫名秩用慰忠魂爾雖死而
猶生也可謂榮矣
　　向子諲落致仕知江州
湓城為郡據大江之中流在昔宿勁兵為重鎮地有常
險則守有常勢茍非其人險不足恃也爰擇材望乃畀
符竹以爾秉節立義術畧疏通總六路之權當大邦之
寄屢履變故不懷二心夷貊知名姦回破膽自以危行
告老而歸聞精力之尚强正艱難之所頼為朕復起徃
守九江必有忠謀以寛憂顧能益光于世業斯無忝于
訓言
　　周鼎特贈待制
朋黨之論不聞于帝王盛時而起于漢唐季世夫舉賢
才之士目以附罔而加之罪辟其效至于戎馬在郊中
原板蕩既徃之禍豈不痛哉朕深懲艾盡湔沈寃激勸
具寮為世永戒具官秉心端亮盡言無諱受材肅給所
至有聲昔䝉邪慝之名今見忠良之實西清次對追賁
九泉尚其有知服我休命
　　靳博文䕫路提刑
民帷邦本獄繫人命廣朕好生之徳實頼按刑之臣以
爾持節選方謹奉憲度忠厚明允不聞過愆其易使華
徃司詳讞若寃濫之有實則當平反或奸宄之無良亦
難故縱式欽訓命庸副選掄
　　晏孝本大理丞
廷尉有丞所以佐其長平刑獄之事人命所繫其選亦
難昔狄仁傑嘗居是官嵗中㫁滯獄萬有千七人無寃
訴者最號稱職以爾名臣之後克承家法初從委用其
徃欽哉
　　郝晸遥郡刺史
洞庭之冦為南國患乆矣比命大将徃蕩平之爾協心
招徕不待討殺刺史之任古人所榮今寓武聨非功不
授予用嘉爾以勸有勞勉竭乃心毋怠報國
　　种思道諡忠憲
古者死而無諡至周有之考行易名付之公論褒貶予
奪莫之敢私百世傳焉埀勸大矣具官世載韜畧性服
仁義早親有道以自修飭言行無玷出處可觀論新法
之害民遂坐黨籍言北伐之誤國黜使退休女真内侵
起受師柄昌言撃討國勢所憑和議奪之至于禍敗驅
馳出入以沒元身四海䀌傷九原難作夫心篤國家之
念可謂曰忠材兼文武之資是宜為憲使爾不朽名言
在兹精爽未淪尚歆嘉寵
　　孟庾觀文知紹興府
西樞宥宻方資帷幄之籌東輔翰宣允頼股肱之寄具
官裕和而强敏篤實而疏通頃疇器業之良擢與政幾
之重宣明威畧督䕶軍師忠嘉備罄于夙宵勤瘁早驚
于華皓念足國富民之大計申畀利權有雪仇討叛之
丕圖載謀兵政薦閲囊封之奏懇陳膂力之愆章屢却
而復来守甚堅而難奪俾升華于秘殿姑出鎮于名藩
夫豈吾心重違爾志徃雖閉閣尚期静治之功有以殿
邦宜共安平之福勿忘眷注尚服訓辭
　　任良臣司農丞
大農掌金榖出入國計所資則其屬官亦豈輕授哉以
爾名臣之孫克自修飭俾丞司稼以觀厥能益勵乃心
稱此光寵
　　趙霈大諫
古者人臣皆得進諫其君官與世變乃專設一職選之
既遴則責之尤重得其人乃能置君于無過之地非其
人則變是非移黑白為患有不可勝言者此朕所以原
省因任而不敢茍也具官乆服諫垣多所陳述蔽自朕
志就正大夫之位夫朕躬得失施于有政惟臺諫二三
人任耳目之寄聰明蔽塞罔不由之爾當以先正清獻
所以事朕祖宗者事朕毋求姑賢于近世之士而足則
予之徳惟乃之休
　　陳古知瀘州
昔武侯治蜀思先入南故五月渡瀘用遏蠻方庶幾出
師劍門無後顧之患今瀘南列為郡縣亦已乆矣茍非
撫綏得人則平民猶能弄兵況夷獠之風相接乎以爾
将漕益部見推幹敏元戎剡奏請守是邦徃奉教條以
壮藩屏勿謂朝廷之逺而怠忽官箴勿憚權勢之威而
浸漁民力佇聞善最自取寵榮
　　程千秋轉一官
國家法令皆保民之具官吏能守奚冦盜之興以有違慢
而出一切之政者民用不堪弄兵茍免究其所自予忍
殺乎爾能勞来之降者頗衆肆用進官一等以為服勞
之勸夫殄戮治民而謂之有才苛急辦事而謂之赴功
者致冦之道也爾其念之乃稱寵命
　　任申先左史
史國典也昔有姦臣尊尚私記遂㕘實録以誣神祖朕
用憤之選官訂正爾總職策府紬書金匱是非去取既
有功矣維時記注東華入侍尤資端亮乃可傳信以爾
文學行誼世濟其美老而益壮氣節凛然古人不云乎
作而不記非盛徳也朕方克勵以是自期若夫有舉不
書書而不法論思之際獨無責哉徃欽新命仍卒前業
以稱委屬之重
　　胡世将兵部侍郎
六官貳卿侍臣髙選古大夫之職也聞事而不聞政大
夫恥之然則守䋲墨簿書之細而于周公分職之本㫖
不及知焉豈侍臣之體哉具官才氣敏達輔以藝文由
持槖之近聨當維藩之重寄具有聲實孚于師言兹用
召還為小司冦今四郊多壘姦宄竊發爾其思明邦禁
詰暴亂之道祗佐戎辟勿以有司自處尚克欽哉
　　劉登禮部郎官
儀曹郎掌式度牋奏為文昌清望之地必時鴻碩乃堪
此選以爾文學純茂行誼端飭乆于奉常之屬庶幾稷
嗣之譽因才而用必有可觀徃服訓言以光厥職
　　林季仲吏部右選
銓曹右選于今多事滌除宿弊非明不能燭鈐制姦吏
非㫁不可行司列大夫其選匪易以爾學知原本行有
持循為郎文昌才望甚美因能叙進以究所長祗服訓
言徃修厥職
　　蘇符司勲郎官
朕器使人才厚于褒勸典司功籍必資通敏之士然後
六賞有等輕重不頗以爾名臣之後詞學甚優内外踐
更名實相副寵以儒科之目徃從勲府之聫益究爾能
對兹榮訓
　　張守侍讀醴泉觀使
出有藩條已著列侯之式入陪經幄方嚴一節之趨爰
錫徽章用昭眷禮具官職明而行粹器博而用周窮六
藝之本原發為事業兼四科之品藻名重薦紳自徃鎮
于海沂忽屢更于嵗籥乃眷服勤之乆宜頒均逸之恩
召使遄歸副兹虚佇路門勸讀徯聞入告之嘉言瑶館
奉祠仍示閔勞之殊渥朕求多聞而建事咨舊弼而圖
勲正學以言勿事公孫之阿世責難于我當如孟子之
欽王諒克奉承無煩訓勵
　　任伯雨贈右諫議大夫
仰惟宣仁太皇太后御簾聴政功在社稷聖叡賢徳克
嗣徽音盖與任姒比隆而髙出漢唐之右小人誣毁罔
復顧忌天下憤之莫敢式遏具官精忠直道不負言責
力排奸賊之計獨謫瘴海之外自今遐想凛有生氣朕
表章坤徳而刋正謗史昭雪鉤黨以祗慰在天又取正
諫美官為爾光寵使世知公論之不可滅䜛慝之不可
行而盡言納忠之士雖絀于初終得申白埀勸之義大
矣
　　曾懋知福州
維福州自昔割據以来崇尚異端以規利益遺俗至今
而未殄名田沃壤歸浮圖者十六請謁行貨撓官府者
紛然政化不行民彞冺亂此非帥守之任為人上者之
恥乎具官清修不競恬淡寡求揚歴禁途踐更内外稽
譽處以無玷觀政術而有方式是南邦今以命汝夫使
民興于孝悌不失其良心直道而行不惑于邪説此致
治息兵之本務也祗服予訓徃其欽哉
　　沈長卿秘書省正字
昔仲尼無所不學而于疑則闕焉其不疑者尤慎言之
故除黜丘索考正頌雅而于魯史則有損而不能益也
而後之人以私意更易古書者多矣豈聖人之訓哉以
爾學識明審趨操端亮書林訂正之職宜以命汝古之
人正心以正身正己以正物汝服膺此道以懋逺業則
于魚魯之辨又何難哉
　　葉煥復待制
西清次對儒學髙選時方右武亦以賞能具官起從乆
廢之中徃當一面之寄稔聞政術頗著勤勞俾復列于
近班以有光于藩翰爾當益戒前失深圖来效使清議
之無貶也可不欽哉
　　薛弼劉延年轉官
爾等分使兩湖軍興不乏列職中秘亦既疏恩載閲将
臣之章以是為未足也維慶賞予奪皆自朕出進官一
等益務靖共
　　邵伯温贈殿撰
士君子依仁守義雖不見用乃有追録褒贈之典施于
既死之後使聞其風者興起尚論如見其人亦何存沒
之間哉維先民康節學貫三易懷寳遯世而爾以孝謹
為之子維先正弼光公著純仁道徳勲賢表儀百代而
爾以學行受其知浮沈下僚迄不大試柄臣有請朕用
慨然寵以論撰之華資庸示儒林之深勸
　　王縉殿中侍御史
朕慕帝舜達聰而堲讒説好問而察邇言託耳目于二
三言責之臣使司天下毁譽之實茍非良士孰副吾意
具官疏通篤厚練達世務擢自臺察寘于副端越次而
升時論維允夫辨小事而不及大政彈小吏而不及大
官居其位有所不知知之有所不言言之有所不行行
之而善人病焉小人怙焉君子以是為御史之責也徃
祗予訓以增憲府之重
　　何掄著作
自崇觀而後時政闕焉不記朕廣攬髦士付以制作閲
嵗滋乆成書未上使右文用武之際来世無考可乎以
爾殫見洽聞詞藻清麗召自西蜀入直東觀其服訓詞
之寵肆觀良史之才
　　董将刑部
昔漢髙以寛大除去秦苛法三章之約民至于今安之
固不以殺人者不死為徳也我國家本仁尚義法之所
制民自以為不寃逮熙寧用事之臣析言破律以舉首
之似亂刑名之實流弊至今而未止朕欲變而更化乆
矣爾强慎明恕為時望郎兹以次升列職憲部其佐而
長監于舊章使輕重有倫不蹈前失以稱予恤刑之意
可不勉哉
　　錢葉都司
惟用武既乆都官之籍日衆能否真偽朕疑其淆而不
覈也循名而進之他日安取官闕給是哉以爾茂文劭
行嘗為察吏兹服新命列職司僕必也㕘稽成憲疎理
近弊使無壅積偽冒之患以昔之察人者今而自察然
後為稱若餘所典亦罔不欽
　　董弇少常
朕以孝弟之情未伸雖郊禋大祭毋敢以樂若夫格宗
廟以一民志訓軍旅以嚴等威謹邦交之聘好示天下
以君臣父子之大倫必得鴻碩之士典朕三禮厥任豈
不重乎以爾文史足用勁正自将出使觀風不畏强禦
召還敷奏持論據經兹擢貳于奉常實一時之妙簡爾
其深惟天秩之意以丕承明訓直清夙夜尚克欽哉
　　范直方閩憲
用刑者疑而後有讞議濫而後有平反若夫縱釋罪人
謂之隂徳使良民無告訟獄不公此豈朕好生之意哉
爾勲賢之後辨治詳明輟從天臺徃按閩部惟閩之俗
明恩讐尚氣義御失其道狙詐亦興徃慎刺舉之權去
其陷民于罪者朕将閲奏牘多寡下酌民言以考爾之
賦政可不勉哉
　　梁燾復資政
維元祐大臣咸有功于宗社乆陷黨籍天下寃之自朕
疚心以次昭叙豈伊丞弼尚閟賛書具官勁節深忠遭
時委質有犯無隠夙髙諫諍之風同寅協恭遂格平康
之化巧言既作遐竄不還行直道于三代之間吾誰毁
譽考公議于百年之後彼自愛憎追秩故官㕘聫峻職
昔也賢哲之士俱麗丹書今焉湔雪之恩再光清議皆
臣子之榮遇何死生之足論
　　朱震轉一官
典謨訓誥皆上古之書筆削春秋著先王之志其文雖
史埀世為經朕仰奉孫謀恭繩祖武覧裕陵之實録悼
私史之謗言譬夫氛祲之興或掩昭回之象乃詔羣彦
同次舊文具官學貫九流趨皇極㑹歸之要識深五傳
窮古人作述之原頃預編摩克明去取兹閲奏篇之上
彌嘉汗簡之勞十九年之勲徳既昭千萬世之楷模斯
在祖宗有慶非出朕私爵秩所加式為爾寵名附不刋
之典實彰有永之辭
　　陳桷直龍圖閣知泉州
七閩貧瘠異時調斂不及焉惟泉南負海有舶市之饒
未嘗罹兵革之禍于今為望郡然造舟艦鬻僧牒以佐
軍興民不能無事矣而賈冦大盜出沒乎𣺌茫其患方滋
朕所以南顧睠焉求良二千石而付之也爾學修而行
潔志静而慮周臺省踐揚恬然自守惟此為政必有可
觀者矣寓直延閣善撫吾民治最上聞褒典奚吝
　　楊時贈四官
自聖學失傳道無統紀以佛老而亂周孔託六藝以文
奸言聰明才智之人溺于空虚而不知安宅猥瑣蔽䝉
之士安于卑陋而莫肯遷喬髙明中庸析為二致學術
既壞興替隨之具官躬稟異材早親有道徳宇和粹望
而可知其賢事業修明用之未究所藴方立言而埀後
将以道而覺民邪説漸排正途斯闢朕念談經之益爰
深憲老之懷而天不憖遺邦其殄瘁已詔有司厚賻恤
之禮又給史札取辨正之書兹俾愍章更加榮秩用作
興于多士以表著于斯文
　　徐度李誼宋之才孫雄飛除館職
若古有訓大亨養賢将開拓丕基永圖康濟必搜羅羣
彦以俟選掄爾等行義潔修文詞敏妙試言来上陳誼
甚髙俾接武于英躔共讐書于秘府惟志趣逺大不萌
富貴之心則涵養博深必著事功之美淑慎爾止明聴
朕言
　　范正平贈直秘閣
朕觀士大夫守正者必疾邪為惡者必遏善方詐力取
勝則小人有時而肆行及公道既伸則君子豈至于乆
屈順天休命吾職則然爾志操剛方孝義有聞以小吏
而抗大奸終守其節遂陷黨籍徳名愈光朕于元祐之
臣茍賢且忠不間末㣲咸用褒秩所以申廣勸戒非爾
一人之為也死而不朽豈不在兹
　　余應求江西憲
隂慘陽舒天之大徳五刑五用所以憲天間者典獄之
臣罔燭厥理舍姦戾法謬謂從寛使柔善之民寃憤不
伸于朕心有戚戚焉爾守身直諒乆從閒曠所養宜厚
矣俾持憲節徃慎折衷而況江右列城半罹賊虐昬頑
詿誤亦兩有之必清心迪智則下不敢欺必推恕及人
則刑斯無濫克若予訓豈忘汝嘉
　　某人司農丞
自昔寺監丞貳進為臺省之用出為郡守部使者故非
材效已著不預是選省併以来用人不次幾于輕矣然
誠得其人朕亦何憂乎爾學求有用留意乎世務徃丞
大府試才之始也夫為委吏而㑹計當聖師猶盡心焉
可不勉哉
　　謝惇徳上書改官與升擢差遣
朕好聞直諒有益之言雖小人怨詈猶惕然康色以受
之而況所陳中理者乎爾為逺邑小吏謄書来獻議論
可用實嘉乃心既易其官又擢其所任非獨為爾之報
盖使志義之士皆将輕千里而来告予以善也
　　趙子淔判西外大宗正司
朕遭家之多難思宗子之維城眷求親賢分典屬籍推
吾惇叙之意助成信厚之風以爾天禀浚明吏能超邁
有文好學早讀元王之詩近義親仁不忘穆生之醴曩
縁進鋭以得過亦既退間而省愆艱難備嘗齒徳俱劭
召從逺外逡巡持克慎之心入對咨詢慷慨多可行之
論用還舊職俾正外司抑抑威儀徃篤本支之慶振振
公族庶幾磐石之宗
　　周葵殿中侍御史
朕惟祖宗盛世斯民直道而行矣猶汲汲于求忠良開
言路矧今邪説趨利而作毁譽不核其真辨政事則規
一切而忘逺功論人才則以一眚而掩大徳至于九法
斁三綱淪國家安危所在則未有能正之者也然則居
耳目之官非難不惑朕之聰明為不易耳爾學修而行
美有意乎當世亷察向乆今庸次升勉竭乃𠂻無忝明
命
　　詹至郭執中進階
頃命相臣督䕶戎旅膚功克奏婉畫是資爾識慮端詳
預聞機事第功来上式畀寵名思稱異恩可無来效(執/中)
(云爾識慮端詳諮謀有/補第功來上加進崇階)
　　陳彦忠轉一官
頃命相臣督䕶戎旅凡厥官屬咸有勞能具官材力敏
强克總行務第功来上加進官聨思稱異恩可無来效
　　輔逵馬師謹邢舜舉與郡
比命虎臣出平冦盜凡在将領咸有勞能爾既克摧鋒
又能撫納(師謹云爾期㑹不愆敏于招納/舜舉云爾敏有才能恪恭師次)第功来上寵
畀郡符思稱異恩可無来效
　　韓仲通大理寺丞再任
廷尉用法天下取平焉屬者未聞審克之譽而有徇情
出入之譏朕思得守正不撓者徃革其弊爾為佐理卿
見謂諳練請爾乆于其事諒非私舉矣謹遵法律将考
爾之成績
　　何伯熊改官
爾以學行著稱乎西南而達于聴聞召對考言有足嘉
者錫以書命易其官榮謹守爾身将有任使
　　張浚母計氏改封蜀國太夫人
朕念恢復土宇莫若内修肅清江湖實繫良弼及褒揚
而懋賞乃謙畏而辭榮嘉哉誠節之彰尚矣義方之效
可無寵錫以表慶覃某氏懿範慈祥清風肅穆靡他守
志恪遵衛婦之規為子擇鄰逺寄軻親之識浚仗孤忠
而許國爾能萬里而移書不形姑息之言純是激昻之
戒行光徃牒福萃髙門王珪之交友皆賢固宜有立陶
侃之功名寖盛可見所原庸侈君封以華邦號昔先正
作股肱而洎養榮孰此如維冲人慕父母而報仇功殊
未建益康乃後用相我家
　　席益成都利州梓䕫潼川安撫制置大使
朕自南渡以来不忘北向之念慨昔者經邦之多誤致
中原宿盜之未平下拓兩淮中收漢沔漸規進取期殄
冦仇乃眷西南地連闗隴猛士如雨待弦矢之機岷山
導江有襟帶之勢内蕃王室外張天聲非得傑才曷勝
重寄具官器度凝逺智術通方入預政幾忠嘉屢告出
當方面威望孔昭勿辭泝峽之難徃懋幹方之績況益
部之甘棠不翦而渭川之草木知名吾方因任于世臣
爾盍勉移于忠藎昔孔明治蜀光照古今以集衆思存
設教之心以攻已闕為平賊之本故能臨大節而不可
奪處經事而知其宜兹委使權仍加職序思蹈前規期
于有成
　　向子諲江東漕
古之大夫老而得謝則不復可仕其或夀耉康寧時之
所頼亦不以年及而聴其去盖知足者一身之事而用
賢者國家之計也況能齒髮初艾精力未愆才智足以
周事為氣節可以壮形勢而乃確然堅卧以必退為髙
失出處之宜非朕所望也今江南之民困窮日甚以豐
凶相半之嵗給雲屯待哺之卒将漕充使非爾孰堪毋
執小謙乆稽成命能副期待之意是乃世臣之忠
　　董弇右司
左右司置郎文昌髙選宰相之屬也彌綸闕失禆賛庶
務非取其奉行成事而已間者典籍散亡人有求于法
之所不可者六曹具上必付都公而吏以其情先擬所
決抱牘叢進請占書之習以成風是将何頼爾才識明
敏志操端方所臨有聲宜任此職必使廟堂之上無過
舉胥史之志不得伸當官而行何强之有
　　何慤太常少卿
中國之所以久安長治者有禮樂以節文仁義而導迎
和氣也自昔承平既乆人欲肆行而天秩不建以致雅
廢之禍今将撥亂世反之正則凡禮之所不可不為與
其所不必為及夫流習承誤而當損益因革者亦衆矣
秩宗之任必惟其人以爾學行明粹智慮詳謹兹由宰
士擢貳奉常其思訓言徃懋乃職
　　趙子淔江西運使
自軍旅之興九年于此土宇未闢而兵食日衆賦于百
姓者悉矣既不得已斂民以養兵則亦豈可厚兵而殘
民思得通材付以利柄庶幾士飽而歌攘敵于外民安
其業守邦于内上下交濟是惟難哉具官才刃優游心
計精敏乆于閒散慮患克深自初召還逡巡以進及此
委寄辭避靡寧先聖不云乎慎斯術也以徃其無所失
矣江西之地冦旱相屬徃思厥職務弭師言
　　李迨兩浙運使
國以民為本以兵為衛今輔弼大臣詔朕均節于上而
計司守令率職供億于下日不遑給兵事聿艱深惟其
方必得公勤智能之士以總輸将調度之計取之有制
用之有節猶庶幾焉耳具官才智强明吏事肅給盤根
錯節㳺刃有餘至于理財尤見推許今二浙之稔國用
所資而嗣嵗之豐天時難必都漕置使莫如汝諧職思
其憂以副朕命
　
　
　
　
　
　
　
　
　
　
　
　
　
　
　斐然集巻十三
欽定四庫全書
　斐然集巻十四
　　　　　　　　　　　　　宋　胡寅　撰
　　范直方樞宻院檢詳官
本兵宥府幾務實繁前之所行後以為例視已成事詳
處厥中必待更練之才乃副司屬之任爾議論明發才
周事為朕思文正忠宣肇敏戎公而不得見訪求後裔
倘或有聞爾宜以奕世之所傳㕘今日兵政之治否告
于而長豈曰小補之哉
　　陳昻直徽猷閣知信州
朕之用人必内外劇易無所不試然後其才之宜否灼
見不疑爾頃由薦論超列樞屬柔濡退默不露其鋒褒
揚和議之人以賛本兵之政吾固知爾之所存矣俾聨
内閣出剖郡符更觀所為尚服休命
　　吳革福建提刑
任力者必勞逸相半然後所任不蹷用才亦然茍勤其
才而不閔其勩此北山之詩所以刺役使之不均而歎
從事之獨賢也爾屢領漕寄未嘗辭難軍不乏興厥績
既茂稍從休假俾按祥刑咨爾七閩僻在一隅大盜之
後已漸安堵能使訟獄平允民謂不寃刺舉無私吏知
所畏則爾之職亦不勞而稱矣
　　李謨知潤州
維京口重鎮自昔南北之際必謹守以固國今城池髙
深天塹截然其險阻之勢自如也獨以數罹冦攘民散
不復而供億軍師之資重困遺黎是皆守險所當念者
可不務乎爾學優而仕揚歴有聞曩在北方嘗著干城
之畧兹為敵使益髙足食之能矧爾鄉邦潤為北境又
嘗攝事恩信已孚徃祗厥官勉建勲績
　　朱震轉一官
朕惟帝王之治求端于天本天理而時措之後世用智
力判天人凡厯象授民之妙散為術家至于閏餘失次
攝提無紀以為是固然而不知其拂天害民亂之大者
也具官學深象數智潜幽𦕈㑹于道要得其本元屬厯
法之有差視筭家而㕘正成書来上七政以齊雖史遷
之起太初子雲之明三統不得專美予用嘉之序進一
官少旌勞勩是謂徳賞徃其欽承
　　陳葵将作監丞
朕卑宫陋室不敢少安營繕之事蠲省乆矣而大匠官
屬猶存不廢者意将恢復中原則左宗廟右社稷面朝
後市之制有其人而後政舉非為冗設也肆其命爾徃
丞于監勿謂無事而忘職思
　　劉大中回授祖一官
盖聞木落糞本水深則回徳善之修既覃其後裔孝愛
之報必光于前人天理固然朕心所尚爾質直而好義
泛愛而親仁言行信于鄉閭氣節厚于風俗輕財重士
教子起家遂生聞孫靖共正直居朕左右為國羽儀㑹
修史而遷官願疏恩而追賁特屈常法旌其念祖之心
尚有英知歆此漏泉之渥用為世勸豈獨爾私
　　汪應辰改官
屬者延見多士問以治道爾年未及冠而能推明帝王
躬行之本無曲學阿世之態遂冠時髦名震中外夫學
于聖門者必辨義利之分正其義不謀其利則為舜何
難焉茍以利為義其去跖亦不逺矣爾益自勉以成逺
業初從京秩服此訓言
　　趙伯牛湖北提刑
大湖之北土沃俗富自軍興賦重吏縁為姦訟欝政煩
民不堪命乃相保聚以延嵗月今既蕩定吾加惠焉按
臨列城尤在良吏以爾才藝之美性質之厚用付使節
俾司祥刑問俗觀風舉才刺否爾其正身率下寛刑省
苛勿庸喜怒之私惟民便否是視庶幾遺黎知朕徳意
安其生業徃思勉之
　　韓璜廣西提刑
朕閲諸道讞奏病庶威奪貨頗類放紛未嘗不申飭憲
曹再三欽慎矧八桂二十餘郡逺在數千里外大姓侵
漁州縣小民訟獄失平言者上聞朕所隠惻以爾亷明
公介學道而愛人為吏南方聲實甚著就易使節俾按
祥刑夫嶺海僻陋之邦華夷雜居俗本無事庸人擾之
耳惟力去其為民害者則訟理而政平矣
　　馬擴轉一官
比命相臣督䕶戎旅凡厥将屬咸著勞能具官韜畧從
横曉暢軍事朕勤于外績用甚昭加進官聨用為衆勸
其祗新命益務逺猷
　　郭執中樞宻都承㫖
朕以世仇未復軍政是修既任大臣分典内樞之地乃
選良士入㕘宥宻之聨俾幾務之與聞實嘉謀之有頼
乆虚厥位必惟其人具官氣果而才通識明而論辨早
周旋于塞上更事已多晚諮議于軍中臨機輒應挺忠
誠而自竭當勤勩而罔辭其次對于西清以近承于中
㫖尚詢黄髮勿云膂力之愆益罄丹心思佐戎衣之烈
　　吳超等轉官
侵敗王畧偏師禦之㨗音上聞可無懋賞具官忠于敵
愾勇克摧鋒戰艦孤騫敵舟盡覆淮壖不聳紀律無譁
旌以郡符(餘人云超/進官聨)用為勸衆
　　王權轉一官
侵敗王畧偏師禦之㨗音上聞可無懋賞具官忠于衛
國勇可冠軍總貔貅以前驅鬪艨艟而盡獲淮壖不聳
紀律無譁超進兵團用為衆勸益思逺績别對寵光
　　李弼直太常博士
奉常禮樂之所自出凡有大典詢度訂正必及于屬士
厯世以来皆為清選爾學識趣正文藝宏博徃踐厥職
夙夜惟寅使議論屈服于諸儒禮儀不專于胥吏是為
稱矣可不勉哉
　　陳得一賜號通㣲處士
朕稽若上古治厯明時嵗乆或差未之有改爾潜心數
學髙歩筭家推徃知来無一不合成書既上正朔以齊
用錫寵名少旌篤志歸榮華皓服此訓言
　　潘良貴起居郎
左右史秉筆入侍言動必書凡有嘉謀直許進對惟不
欺可以信後世惟有學可以宏規益乆虚其選疇克當
之以爾瑚璉守身氷霜勵操達于世務心在國家徳譽
日隆朕所器重入聫東省莫若汝諧以無玷之身修行
可移之忠順不獨俾司于記注實将有取于論思尚服
訓言以對光寵
　　某人贈直秘閣
昔元祐初登用先正司馬光天下賢材由類而至小人
不利黨論興焉自今觀之孰邪孰正朕所以昭洗寃憤
而次第施恩實惟埀勸方来非獨有憫于既徃者也爾
得所附麗名掛于籍閲世之後清議皎然兹用追錫以
中秘之美其視為讒邪竊富貴死而與草木俱腐者亦
相逺矣尚服明訓增爾之光
　　孟某贈直秘閣
有國家者養才勸善如藝嘉木扶持拱把以須合抱之
成而或夭于斧斤遭彼霜露匠伯睥睨尚且歎惜況佳
子弟近出戚屬不幸類此吾懷如何以爾天質茂明有
志自立以積學為富以敏行為貴維我昭慈先后慶門
所頼秀而不實孰測其然中秘萃資儒林妙選今以贈
爾雖死而猶生矣
　　某人太府丞
外府受藏國用所待凡厥官屬非才孰宜爾来自逺方
見稱行治徃司丞職益究所能克謹有司之常當被陟
明之典
　　某人改合入官
屬者臨遣使臣宣諭諸道委以刺舉之事爾才學行治
克膺薦論賜對便朝審如所舉俾易京秩庸示寵嘉服
此訓言以永終譽
　　某人加職
朕選忠智之士佐議于軍師又時親考其策畫以觀中
否爾以職事入奏所陳辨達可謂能矣夫言適于用好
謀而成朕之所樂聞也增畀榮序益思厥績
　　李彌遜直寳文閣知吉州
廬陵之俗喜爭而嚚訟賦輸所入乃甲于江西自頃鄰
邦冦殘或逮屬邑赤子流散鮮安南畆是以大農所仰
數減于舊而習俗利弊乃甚于前與我共理者其惟良
二千石乎以爾才智疏通吏能肅給踐更中外咸著嘉
稱兹俾對敭有言動聴進班延閣徃服郡章其推吾子
養百姓之心以善爾拊循千里之最
　　吳玠贈三代
朕方用武西頋秦闗爰有虎臣為時而出居秉鉞建牙
之位貳宣威撫俗之權克奏膚公以佐戎辟想其慶衍
盖有福基屬毖祀于合宫用均恩于幽顯以明積善之
效而慰孝孫之心具官曾祖隠約自修沉潜弗耀仁深
徳厚報雖不在其身本固末蕃乆而克昌厥後東朝二
品名寵秩尊加賁愍書以重褒典朕之所以惠爾三世
而玠之所以逮其重祖者可謂盛矣歿而未冺尚克歆
兹
人臣忠力自奮雖起孤單逮其功績既昭官尊職鉅則
所以寵之者上及其三世盖欲為服勞者之勸而示天
下以積徳累仁之有報也具官曾祖母静專閫淑嬪于
令門流澤既長啟佑乃後時予禦侮之士實爾多才之
孫付以節旄任重陕蜀合宫敷慶追錫有章登崇號名
易畀嘉郡徃奠厥壤歆承茂恩
朕祗率舊典禋祀總章五福之敷廣覃于民庶四簋之
惠下及于翟閽矧時仗鉞之臣乆懋幹方之烈逺承祖
武克亨宗祧爰有彛章豈忘追賁具官祖懷實不售種
徳自深義訓所覃戎昭是力念功原始加秩疏恩東朝
之孤傅位最寵愍書申賁兼示哀榮俾致告于烝嘗尚
無忘于祗服
朕惟婦人功用不得表于世而于其子孫觀焉才力忠
勤能扞門戸之冦謙恭謹畏罔干典憲之文富貴不離
其身以克光大勲閥則其祖妣之所以教亦可考矣疏
榮上達厥有國常禋賚方頒追褒可緩具官祖母行應
儀矩化行閨門祚其材孫作我名将易封上郡申錫賛
書揚于廟中服兹寵渥
盖聞父愛其子則因其材而教之君愛其臣則俟其功
而褒之既褒其功以是為未足也則又推其義方之所
自愍有加寵位不次授奨忠勸孝各得其宜然後吾所
以待臣子之心于是為無歉具官父藴材抱器雖不自
見而其後嗣能讀父書瑞節虎符佐使秦蜀功名浸美
克大其門惟爾教忠衍有兹慶明堂大賚䘏典致隆貳
子官師名秩尊寵尚其如在服此茂恩
人子愛其父母孰不願于顯揚人臣致其勲勞乃克膺
于追報得預兹典豈非至榮具官母作徳懿純慈而能
教錫羨流慶在爾後人兹有事于總章迺均賚于存歿
許國之忠既効終天之念不孤豆籩致隆那復大隧之
賦膏沐贈腆改卜小君之封尚其靈明服膺寵號
部伍致衆猶家人僕妾之蕃原野陳兵積鞭扑譴懲而
大我有材将克成武功想其閨門必有賢助推齊家之
道資馭衆之方副笄六珈是宜偕老矧當慶賛可後褒
封具官妻懿淑令儀歸嬪勲閥婦職恭順母道慈嚴爾
夫所以能忠于君而臨其下者盖有取矣山河象徳湯
沐君封祗服恩榮永宜家室
　　馮氏封太孺人
學士大夫則知尊祖矣爾孫仲服在右列乃能請損小
君之封以歸榮其大母朕用嘉之咨爾馮氏其服寵章
勉修慈仁永綏眉夀
　　韓治贈官
朕有先正之臣曰忠獻魏王徳在生民功在宗祏福澤
所播克有賢孫慎守其身不忝厥祖而位不稱徳美名
獨彰朕見喬木而興懷念九原之難作屬當禋賚國有
故常申錫寵靈以昭幽魄具官行誼甚飭政術有方冠
紳累朝而典籍是好富貴奕葉而家聲不頽知以義榮
肯為利動迄不大試尚其後人賛吾事樞繄爾是頼爰
自宫師之重升聨亞保之崇加錫賛書聲于其廟豈特
大官髙位著韓氏家傳之盛盖将表仁旌善為具僚立
宗之勸明命如此汝其享哉
　　余殊封官
明堂敷慶燕及耆老所以勸夫為慈與孝者也爾以眉
夀克膺此寵其益教爾子以孝為忠焉
　　陳規贈父
總章毖祀徼福于神祇霈宥施恩兼榮于存歿以爾躬
積至善克生令子忠以衛上干城一方遂服列于從臣
以克膺夫追錫加畀顯秩為爾寵光魂而有知尚其歆
受
　　馬欽贈父
明堂敷慶存歿畢及以廣忠孝以昭典常具官生于朔
方嘗列顯仕克訓厥子慕華而歸官聨既髙得用追贈
大夫之貴團兵之職併為爾寵尚體予恩
　　折彦質贈父
朕御戎衣而憤國家之辱聞鼙鼔而興将帥之思眷昔
虎臣克當閫寄屬兹禋賚宜錫愍章具官河曲令門山
西賢将不由附麗自致功名謀闢天都戎嫗棄帷而逺
塞功成夜帳泰陵受凱以臨朝未殫金櫃之奇已静玉
闗之柝澤流後裔世有顯人賛予宥宻之謀繄爾猷為
之緒九原難作故國興懷用追秩于庭槐以增光于泉
壤尚惟精爽能體哀榮
　　張媫妤贈二代
祗祀明堂均福臣庶矧時内職法等外官得以追恩上
及祖廟國有常典其可廢乎某人祖積善在躬乆而愈
著有孫令淑進列九嬪位視上卿豈非餘慶聿加顯秩
為爾之光精爽未忘尚克歆受
宗祈藏事霈澤流恩凡欲顯揚其祖先盖均式典于中
外某人祖母作配名族徳為女師爰咨令孫入備嬪御
淑慎厥職弗累其宗得援敷錫之恩加賁大母之號申
以書命尚其歆承
祀于明堂示民以孝爰及慶賚之典庸慰顯揚之心矧
時女卿均法外職疏榮上逮可廢國常某人父徳善甚
豐源流有衍克生賢女進列貴嬪罔極之思欲報以徳
追贈加秩是為茂恩想克有知服此光命
若古宗祀斂福錫民欲顯其親無不如志用廣孝道内
外惟均某人母淑令慈祥宜其家室慶流之美有女甚
賢登進掖庭光列嬪御藐矣歸安之日終然顧復之情
改畀新書以昭舊號沒而未泯猶克有聞
總章告慶民皆受福之人褒贈及親國有追封之典若
時内職視法外庭某人繼母允蹈柔嘉不愆訓範克生
令女進預内卿念温養之無從庶顯揚之有慰美號雖
仍于舊貫命書庸示于新恩芳識如存諒知歆受
　　趙鼎贈三代
三代王者謂同姓諸侯曰伯父叔父親之也矧夫正位
上宰弼亮王室協同姓之親而任天下之重仰延爵命
不臻重祖将何以稱朕倚注之心示勸有位哉具官曾
祖榮徳光厥身埀範後裔本大末茂彌逺益昌嘉爾曾
孫之賢服我股肱之任爰從亞弼擢拜元輔觀典刑之
具美識故老之遺芳是用躋榮公台㕘位師傅疏九原
之渥澤煥百辟之光華爾尚有知享予休命
婦人無非無儀克守箴戒乃有徳配君子宜其室家義
訓仁風覃及後嗣将必有以夫豈茍然具官曾祖母柔
惠慈祥端荘靜順育徳望族作嬪髙門蘋藻之職孔時
尊章之禮不懈用能光昭奕世丕赫于曾孫為予大臣
秉國魁柄不有休顯之數何以增賁九泉庸侈君封改
畀大國式彰婦道用格幽顯賛書寵錫尚克欽哉
朕推心股肱之臣康濟艱難之運委任既重禮貌宜優
疏恩及于前人錫寵自其初拜用章眷意仍慰孝思具
官祖友直懷寳沉潜福基隆厚以積善為傳家之慶于
髙閎知種徳之深聿生聞孫作我元輔計安社稷身任
安危俾登冠于台衡遂推仁于祖廟式昭遺訓爰示愍
章頒一品之命書陞三公之崇秩訓辭褒大存歿哀榮
尚其英靈不忘歆識
人道本乎祖學士大夫知尊祖矣至于挺不朽之功業
居人臣之極地則得追秩其三世而加崇其祖妣君于
大邦以永慶譽國章維舊朕敢忘之具官祖母早以懿
範歸配賢徳既茂宜家之慶永埀傳世之裕佐予艱運
爰正位于台躔繄爾有孫迺疏榮于湯沐相攸安定改
卜新封申錫命書哀榮兼至尚惟未冺歆此休光
若昔太祖肇造丕烈佐命先正曰韓王普咸有一徳奄
甸萬姓朕開闢否運寤寐英賢爰得宗臣置諸左右以
保我皇家之基業慨懷祖武若合符契則惟大臣追賁
禰廟厥有令典孝心如我其可弗敦具官父玘葆徳在
躬流光裕後道義輕乎萬物然諾重于千金和氣所鍾
乃生賢子嘉謀是頼為國柄臣觀百善之所從想九原
之可作爰錫上公之服就封曲沃之邦酬狐突之教忠
嘉畢萬之有後三牲致養雖不逮于平生四海知名斯
有光于来裔尚其幽壤服我隆恩
冢宰之統百官職已躋于上位君子之澤五世福當及于
前人爰錫命書用尊母道具官母早由淑徳来相令門
能安在饋之常迄享充閭之慶以外觀内灼知閨閫之
肅雍自葉流根宜有服章之盛美胙之大國錫以綸言
禮等君封義彰子貴慰吾賢相有念母不見之悲俾爾
臣工知移孝為忠之效冺而未冺庶或有聞
盖聞仲尼有言積善之家必有餘慶所積有深淺大小
則其慶有淹速廣狹若乃布衣之士致身台衮之崇舟
楫巨川與民俱濟茍非善積深大何以慶流廣速顯揚
之報理所當然具官繼母天資髙明徳性宏大輕財重
義有能治千人之功以禮防身繼髧彼兩髦之誓三遷
而教易世遂昌拓爾小君之封圻盖自大臣之寵數庸
慰罔極之念且旌移孝之忠賛書哀榮尚克欽受
朕為民父母思天下之民匹夫匹婦有不被仁義之澤
故選其衆而舉其英傑以佐吾治則于其室家可無恩
紀以慰痌瘝之念乎具官妻行應儀矩化行閨門徳則
可師宜享成家之報仁而不夀空餘異室之悲眷爾良
人位予元弼玉瑟之音雖㫁金花之誥加榮改卜名邦
以薦膏沐徃奠厥壤永康後人
　　趙㠓贈官
宣力服勞既致為臣之義飾終厚徃宜昭有國之恩具
官胄出名門時逢熙旦早以材諝薦更猷為聨議論之
崇官列禁嚴之近職清郡訪道尚期夀履之綏夜壑移
舟遽起淪亡之嘆既追錫于名秩復推恩于後人存歿
哀榮吾心有慊諒惟冥漠能服命書
　　劉光世贈三代
官為貳公人臣之顯位爵胙大國贈典之異恩惟克尚
其後人乃能膺于追錫具官曽祖受資勁果結髮從戎
積忠致誠必在君父奮勇宣畧不二險夷謙恭無長傲
之心樸厚無虚辭之態天之所助福之所鍾未及百年
勲閲增大慶流有衍爰啟曾孫建兩鎮之節旄位三孤
之表著加榮重祖之廟惟國有章改卜大名之封于爾
甚寵九原可作尚或有聞
古者廟制諸侯五大夫三今雖上公家廟止于三世視
古為殺然追命贈錫則與周公上祀先公祭以大夫之
意不殊可謂美矣具官曾祖母柔嘉荘順作嬪令族以
忠正勉其夫子以義方貽厥孫謀于再世而遂昌逮曾
孫而尤盛出擁兩邦之纛入聨九棘之班扞城其民思
懋公侯之績無忝厥祖爰增廟祏之光乃澤平凉薦爾
湯沐諒惟芳職歆此寵靈
昔在周成董正治官三孤二公其任最重若今臣子以
功自致則于初拜之日聿頒追贈之恩盖眷顧于大臣
俾顯榮于私廟古今異制典禮維時具官祖氣禀金方
家受韜畧志吞仇敵功未及施精誠所傳在其後裔勲
名丕顯爵位崇髙乃錫上公之封式紓尊祖之願信都
大國堯壤舊邦徃奠厥居歆兹寵命
維我七廟世都大梁祖宗神靈夾河卜宅朕方用武汎
掃中原喬木故都寝食在念是故委任将帥多西北之
人又以齊晉燕秦之邦胙其父祖使開國邑禮典雖舊
注意則深具官父才術通疏功業未究篤生令子能讀
父書方陣圓機縱横善應五權七畧囊括靡遺坐陞孤
棘之班居擁将旄之重踈恩上逮諏地改封乃眷常山
用錫爾祉俾爾子思爾國之所在為予将副予意之所
圖是惟休哉徃歆命訓
若古爵齒婦人從夫厥今大臣加贈三代盖從夫之遺
制非子貴之陋典行之乆矣世少知之爰因賛書申著
正誼具官母儉勤是守淑慎其身躬芣苢之和平協芝
蘭之占兆篤生英偉為國勲臣朕既取上公加爾良人
之秩遂列名壤侈爾小君之封用旌義方之有成式慰
孝思之罔極服我明命徃宅新邦
隂陽交泰然後能成萬物夫婦義和然後能成室家古
之名門多由内助視其爵秩乃得榮名具官妻族望髙
華言容端肅躬此慶譽嬪于功臣不務貴驕克遵禮訓
相彼閨中之治協成閫外之勲遂聨孤保之崇宜易君
封之地㑹稽大國汝湯沐焉夫閔其夫之勤勞而勸之
以義勉之以正載在國風至于今美之爾閑習圖書所
宜自飭以永保其富貴
　　盧法原贈五官
始終之際人道之大常贈恤之恩國家之令典矧持從
櫜乆總戎旃奄忽云亡吾心所惻具官才刄利達器使
具宜入侍禁嚴雖在右文之旦外分閫寄乃當用武之
辰輯和師徒攘却仇敵形色已臨于乾竇阜安何止于
坤維方倚長城以寛西顧遽聞窀穸不返東流宣力四
方功著爪牙之助錫官五等秩隆章綬之華既旌爾勞
又燕乃後想其營魄猶克欽承
　　太上皇后贈三代
朕躬飭清祼祗薦明禋昭格神祇導迎景貺近以福于
九族逺以覃于庶民有異姓王實予舅祖疏恩追賁又
可後乎具位曽祖積善在躬貽慶厥裔如木之根深本
固其華實繁以滋多如水之源逺流長其浸潤廣而莫
禦母儀四海燕及𦕈躬揆厥所原實爾孫子荆州三楚
之大國既啟曩封堯都五服之上㳺更申今命庶加榮
于英魄用遥慰于母懷精爽未淪歆承無斁
祗祀明堂爰有大賚凡一命以上猶得以恩榮及其父
母況予舅族維國戚藩可無徽章以昭令典具位曾祖
母心迪至善躬蹈深仁種徳隠約之中收報光明之旦
宣和大練惟爾令孫母儀四方王爵三代凡有錫慶之
事又隆加贈之名兼君大邦改卜韓楚非特著我心之
惻怛亦将慰吾母之悲思服此寵靈尚綏厥後
所貴乎子孫者謂其能顯榮祖考有隆而勿替也若夫
裂土以封之因襲以崇之至于奄有大邦爵臻王號以
極人臣之位其于顯榮又豈常人之可擬則非懿戚夫
孰宜然具位祖隂徳不貲流光甚逺遂啟女孫之淑肇
開文母之祥既已追上隆名國于南鄭今兹大賚改畀
周疆藏劍履于廟庭侈旌麾于門戸以舉中朝之典式
昭外戚之榮想未淪亡諒能祗服
明堂之祀示天下以孝也匹夫庶人有孝愛之志而不
預其儀公卿大夫遂顯揚之心而未極其禮若時母后
追賁外家恩典之行于斯為盛具位祖母秉徳荘静宅
心慈仁作嬪髙門種慶孫女觀福基之隆厚驗流澤之
深長豈惟一世之功必本百年之積是用加榮其祖妣
庶幾少慰于母儀其釋夏商之舊封徃君吳越之大國
絲綸寵錫泉壤䝉休
朕惟國家盛時太上皇后母儀天下有葛覃之本歸安
父母上皇抑制外族不假以權将以常保其富貴撫今
念昔睠焉永傷適均慶賚之恩可後追封之禮具位父
懷仁蹈善徳厚流光六五黄裳惟爾淑女母儀天下埀
二十年棨㦸髙門邈不可見傳龜襲紫爾有慶而可貽
路車乗黄吾欲贈而無與茅土命社改圖新封莫如博
平徃奠厥壤以寫母懷之愛以昭國典之常英識尚存
服兹休命
婦人之心愛女為甚女子之徳報母為勤矧居椒屋之
尊不逮葛覃之化適降慶賚宜篤追榮具位母氣涵太
和行率至善肇佳祥而夢月中元吉以承天澤及四方
爵隆三代自昔母懷之愛爰告爰歸于今宗祀之恩或
燕或譽相坤維之大國疏湯沐之新封以隆厚于舅家
以昭明于國典芳靈未冺尚克有聞
昔者西漢皇后封其母為平原君而鄧后以新野為其
母爵邑湯沐萬户世不以為過何者為天下母而孝愛其
親亦其禮宜也又況慶賚疏恩有國家之舊典乎具位
繼母行蹈儀訓徳藴粹和百祥所鍾爰有淑女配儷霄
極厚載羣生歸寧之化日徂追錫之章未憗按圖考地
改定爾封天水大邦庸薦湯沐申以賛書之寵兼紓存
歿之懷
　　故楊時父贈正議大夫
禋祀敷恩凡大小之臣皆得以官封追榮其先世若夫
仁人君子埀裕之慶顯揚之心而膺此典禮則其榮當
有甚焉具官隠約弗耀沉潜自珍閲躬有數世之仁種
徳為百年之計是生賢哲為世名儒寵秩閔章上覃禰
廟又惟爾子夭不憗遺既有請而遽亡悵疏恩之不嗣
精爽如在尚服休光
　　吕源落職
城郭溝池之固守臣所當盡心也勞民費財而無見功
者以爾喜興作急功利志在希賞而不恤百姓也比以
霈恩既還舊職兹縁按舉復黜除之一予一奪咸爾自
取朕何容心哉徃思省愆毋重後悔
　　撫問張浚制(奉㫖撰/)
卿心存社稷志殄冦讐初陪端揆之司未遑暖席首念
大江之險請徃視師貔虎奮其積威旌旗改其舊觀􁛁
思夙駕行次上流裴度勤勞克底蔡方之績孔明開濟
先收赤壁之功惟爾忠誠體予憂顧規模既定委付得
宜式遄其歸毋乆于外運籌决勝方資帷幄之謀論道
經邦何獨兵甲之問今俾信使徃諭朕懷
　　追廢王安石配饗詔(奉㫖撰/)
仰惟神祖英睿之資勵精圖治将以阜安宇内威服四
夷甚盛徳也王安石首被眷求進秉國政所當致君堯
舜措俗成康以副委屬之重而乃文飾姦説附㑹聖經
名師帝王實慕非鞅以聚斂為仁術以法律為徳政排
擯故老汲引憸人變亂舊章戕毁根本髙言大論詆訾
名節歴事五代者謂之知道劇秦美新者謂之合變逮
其流弊之極賢人伏處天地閉塞禍亂相踵率獸食人
三綱五常寖以堙滅而習俗既乆猶未以為安石罪朕
甚懼焉昔者世衰道㣲暴行有作孔子撥亂反正寓王
法于春秋以俟後世朕臨政願治表章斯文将以正人
心息邪説使不淪胥于異學荆舒禍本可不懲乎安石
廢絶春秋實與亂賊造始今其父子從祀孔廟禮文失
秩當議黜之夫安石之學不息則孔子之道不著子大
夫體朕至意倡率于下塞源㧞本無俾世迷庶幾于抑
水膺戎驅猛詎詖崇夫子之事為聖人之徒則予一人
有辭于永世惟子大夫之休烈尚明聴之哉
　　行遣章惇蔡卞詔(奉㫖撰/)
朕比覧元符諫臣任伯雨章疏論列章惇蔡卞詆誣宣
仁聖烈太后欲追廢為庶人誰無母慈何忍至此頼哲
宗皇帝聖明灼見不從所請向使其言施用豈不蔑太
母九年保祐之功累泰陵終身仁孝之徳自朕纂服是用
疚心昭雪黨人刋正國史雖崇寧而後迷國猥衆推原
本始實自紹聖惇卞竊位之時而諼慝未彰公論猶欝
将何以仰慰在天稱朕尊嚴宗廟之意哉可令三省取
索見存干照文字議罪来上當正典刑布告天下為萬
世臣子之戒
　
　
　
　
　
　斐然集巻十四
欽定四庫全書
　斐然集卷十五
　　　　　　　　　　　　　宋　胡寅　撰
　　繳傅雱用赦量移
臣謹按傅雱于建炎三年為宣撫處置使司主管機宜
文字徑至荆南自稱湖北路制置使以撫定孔彦舟為
名入其軍中相與渡江過澧州與澧州通判任誼竭取
民之膏血以啗彦舟因以自潤百姓怨苦乃從鍾相為
冦彦舟不敢安處遂破鼎州遣兵擊敗鍾相又以押送
為名直犯湖南入據潭州已而大掠潭衡旁及永邵三
湘千里之内公私舟船為之一空最後自衡順流下岳
鄂為蘄黄路鎮撫使雱皆與之終始其事彦舟凶狡初
不識知文法凡奏請文移欺惑朝聴侮㺯三尺詭詐百
端皆雱教之至于州縣應副錢糧不知紀極雱則公然
乞於彦舟動以萬計營置田産皆有實状李成江西之
敗張用已就招安彦舟其時行次武昌兵勢窮蹙若乗
機㑹一掃無餘雱又教之厚行賂遺躬自押送為之緩
頰非獨免討且得兩州遂使彦舟自是北遁投於逆黨
未即授首推究本末皆自傅雱人但知彦舟作賊之披
猖而不知雱畫謀之奸秘原情定罪豈可赦原謹按春
秋誅討亂賊之法尤嚴於與惡者夫欲為賊亂之事而
人皆莫之與則無以自立於世其謀尚得施乎惟有與
之者而法不加焉是以無所畏憚浸淫滔天雖陳旅誓
師加以征討或有所不勝矣况雱身為朝郎職在省户
所為如此上干國體按據其罪揆以春秋之法就死司
冦方為稱當得從羈置已是寛恩若遇赦文便許内徙
使懐姦黨賊者安心自肆指日貸宥不懼放流恐非式
遏亂畧修明軍政之道一雱雖小所係則大伏望聖明
深察别降指揮将雱永不量移以為後來羽翼亂賊之
戒所有錄黄臣未敢書行
　　繳湖南勘劉式飜異
臣聞劉式係大贓吏宣和六年任潭州湘潭縣日值科
燕山免夫錢湘潭管田八十六萬畆式毎畆科錢七百
文二分納見錢每畆盜一百文入己一分以銀折納其
時銀價踴貴每兩至三貫文式用潭等取之於民而以
廣等納之於官廣等者以十錢為兩見行法秤也潭等
者以十三錢為兩湖南民間通用私秤也據此兩項式
之所盜其數多矣當時為監司按發送邵州根勘事已
明白式用重賂於京師求囑遂行飜異乞移别路遂改
送袁州㸔詳得無罪狀遂還元任考滿而去至今湖南
言贓吏者以式為首昨縁姻婭之私冒法改官不依資
格注授邵州通判其意以邵州舊曽盡法勘己欲報私
怨也賴言者發其奸狀追官罷任稍快公議今來河南
憲司所勘止坐言章中論式殺害平人為百姓胡安所
訟式反訟安以書達衡守祝其周旋式當連坐一事而
已然衡州推勘院已申提刑司稱鞫勘圓備比至差官
録問胡膺等一十九人各已伏辯獨式飜異不承今來
致煩朝廷令提刑司别選官移桂陽監置司重别根勘
謹按式冒法改官不依資格授通判差遣則殺害平人
又以書干託太守祝其周旋事之必有理無可疑也今
干照人各已伏辯而式獨不肯承罪其挾權驕恣可騐
臣僚之言矣至於冒法改官不依資序注授通判差遣
朝廷雖灼見罪狀各已追改而式之罪名未結正也今
衡州置獄追呼已多聞有破産之家被殺者沈寃未伸
方逮者證佐未畢而又移獄已是暑月只縁劉式一夫
奸兇抵悍頃年飜異得其慣便是致獄訟滋彰煩瀆典
憲伏乞聖慈别降指揮令湖南提刑司選差強明官吏
嚴立近限疾速具案聞奏所貴劉式不敢恃頑脫免而
於無辜干証之人免於囚繫淹延俟案上日将式冒法
改官等事一併行遣為惡吏之戒以稱陛下愛民去姦
之意所有録黄臣未敢書行
　　繳程千秋乞不以有無拘礙奏辟縣令
臣竊見洞庭水賊本縁官吏非人政煩賦重所致今治
之之術以郡縣得人為本而縣令尤為近民若得其人
則能奉行寛恤之政使未為賊者安土樂業已為賊者
壊植散羣其選付責成不在兵將之下豈可輕也軍興
已來便宜辟置及於縣令固已非是又乞不以諸般拘
碍皆許奏辟於是諸官負罪姦贓無行一切拘礙不敢
至朝廷叅銓部者盡輻輳之其為赤子之害可勝言乎
又况鼎州昨縁程書禹奏補烏合官吏猥多急政豪奪
為楊么驅民今程千秋繼之尤當加意選擇縣令而所
陳如此豈可聴許臣欲勿從千秋所請特降指揮應殘
破縣分奏辟令佐者須選已出官厯任無贓私罪犯之
人方許奏請差遣其未出官無厯任曾犯贓私罪及見
係貶降未經叙復或無出官吿勅批書印紙而稱兵火
去失者即不得輙行奏辟及不得陳乞不以諸般拘碍
辟差庶縣令得人百姓受惠掉棄兵刃復縁南畆以愚
見不以諸般拘碍辟差縣令利害甚大所有已降指揮
臣未敢書行
　　繳宣諭官明槖乞封龍母五子
臣竊以雨暘順序係乎政事故漢明親决獄寃則甘雨
應期東海殺一孝婦則三年大旱此其大略也不修人
事而祈禱求福非聖人之道先王之法也宣諭官以敷
君徳求民瘼為職乃為龍母五子求加封爵其陋甚矣
又况封為夫人爵稱侯伯施之於人然後相稱龍母五
子夫何物哉舎彼介鱗襲我冠裳毋乃反常失禮為後世
笑乎伏望聖㫁特賜寝罷仍降指揮監司郡縣當以愛
民為急若政平訟理民無愁歎和氣所召必有豐年更
不得陳乞廟額崇修淫祀以為不先勤民獨致力於神
者之戒所有龍母五子封爵詞命臣未敢撰行
　　繳岑朝殺妹該赦
臣取到大理寺備坐岑朝元初情節㸔詳得岑朝典田
與叔岑和尚岑和尚死岑朝持鎗就和尚妻阿劉分討
所收禾阿劉不與岑朝便下田要奪取之時阿劉将禾
擔竿趕趂岑朝岑朝囘面以鎗柄隔阿劉擔竿其阿劉
女岑倉娘以禾擔竿趕趂岑朝岑朝以鎗刃决著阿劉
脚面見血其岑倉娘又以禾擔竿趕趂要打岑朝岑朝
以鎗柄隔開擔竿决著倉娘左肋辜限内死即是岑朝
鬬殺其理甚明又况阿劉是岑朝再從叔母倉娘是岑
朝三從妹欲奪取未贖之田禾已是無賴其叔母恐為
所奪用擔竿赶逐初未嘗行打而朝以鎗刃傷之見血
其妹以母被傷用擔竿赶逐要打亦未曾及身而朝以
鎗柄打之致死兇頑不睦事可按見臣以謂莫大於人
倫莫重於人命賊害骨肉情理深切人情共惡有何可
憫若從寛宥顯見罪重㫁輕非公共之法伏覩明朝赦
文十惡罪至死不赦其岑朝合准於絞刑上定㫁更乞
朝廷詳酌施行所有録黄臣未敢書行
　　繳吳幵逐便
臣謹按吳幵莫儔徐秉哲等致身侍從偷生惜死奉女
真之意将祖宗一百六十年神器泣涕來往交割與叛
臣張邦昌為邦昌之臣行邦昌之政施施然自肆亦不
得已也怨在七廟天下仇之貸死投荒失刑甚矣猶萬
冀一少紓公議者謂無湔洗之理耳今乃節次用赦許
令自便是教人使反覆賣國戕毁三綱豈撥亂反正之
道乎昔者世衰道㣲暴行有作臣弑其君于弑其父孔
子為此大懼而作春秋以俟後世有能舉行其法者其
法謂何莫嚴於討賊矣陛下志在春秋固将見諸行事
深切著明况當艱難之時逆臣僣竊反面事之者皆我
臣庶天下大變也若不申著君臣之義以立國政則乾
綱解紐賊亂迹接人欲放肆天理淪滅亦何所不至哉
所有吳幵逐便指揮下臣惶恐不敢書行
　貼黄臣竊以人臣之罪莫大於背君反國此而可赦
　　則其餘罪犯皆不足治矣今二帝未有還期而吳
　　幵等乃得逐便忠臣義士聞之切齒伏望陛下特
　　賜睿㫁别降指揮其已得逐便如莫儔者亦合改
　　正依吴幵施行庶昭陛下孝友之念永為二心者
　　之戒伏乞聖察
　　繳内侍馮益轉官
臣取㑹到吏部内侍轉官格法昭宣使轉宣政使係碍
止法如以功轉即合囬授初無轉行之文今來馮益見
任昭宣使則有止法况皇城司親從官堆垜子配填班
直及幹辦本司職務即是提舉禁衛職分之常也有何
功績乃欲慿恃舊恩轉行所不當轉之官而為宣政使
乎臣竊謂今日遷轉超躐惟荷戈北伐斬将搴旗收復
境土者可以當之如馮益服侍禁内智効一官茍能稱
職以免於罪戾不啻足矣乃欲揚己論功角逐於被堅
執銳舎爵䇿勲之際小心謹節者知不為也倖門一啟
他日必有求為節度使者矣不若止之於其漸之為易
既於格法無所損且使馮益免致僥倖又以示羣臣使
知陛下不輕予人以官自左右親近始彼不當得而志
於得者亦少有以窒其浸淫之慾矣一舉而四善得焉
豈不美哉所有馮益詞命臣未敢撰行
　　繳資善堂畫一内未有先聖
臣竊見建國公出就外傅陛下選儒學老成之士充輔
導之職固将使國公近正人見正事聞正道涵養氣質
熏陶徳性以副陛下茂建宗支之意凡有舉措可不慎
哉臣謹考古帝王教世子之法莫備於周其在禮記文
王世子篇曰始立學者必釋奠於先聖先師立太傅少
傅以養之欲其知父子君臣之道也夫父子君臣之性
人同禀之於天先聖先師則盡其道載之於六經語孟
之書以示萬世者也故始入學者必釋奠於先聖先師
欲其知道之所本故也若老佛二氏之說則毁父子無
君臣泯亂民彛為世大害者前代有國家者溺心於此
無不致亂亡之禍今置其像設於資善堂而不以先聖
先師為矜式非所以訓示國公也若謂福祐䕶持俗所
不免則鄙俚尤甚君子不道伏望陛下詢之范沖朱震
必亦以此舉為非縱國公未冠未能行釋奠之禮且當
崇飾先聖先師之像於資善堂中使晨朝瞻仰以生恭
敬之心是亦勸學之一助也今士大夫家訓誨童䝉未
有不然者誠以人之趨習罔不在初曽是初建資善而
可輕有過舉乎所有録黄内縁有此畫一一件未為允當
臣未敢書行
　　繳劉僴復秘閣修撰
臣謹按劉僴服事蔡攸以叨官爵天下共知其所厯差
遣則為大晟府按協聲律則為提舉道籙院管幹文字
而非士大夫之所肯為也其所轉官則縁按樂精熟及
修道籙院與管幹明節皇后園陵而非年勞之所當得
也其所賜帶則因撰祥應記而非品職之所當賜也其
所被譴則以臣寮論其諂事蔡攸交結童貫而貶降則
以臣寮論其詭計秘謀附㑹奸惡而褫職至於勒停廢
棄不與士齒而非過誤不幸情可矜宥之人比也今已
累縁恩赦盡還官秩食祠宮之禄僥倖甚矣乃敢陳狀
訴求復職無恥之心未嘗悛改若使叅華中秘與論撰
之列則名儒碩學寓處其間者心将謂何臣恐非勸懲
之道也伏望聖慈别降指揮所有録黄臣未敢書行
　　繳韶倅宋普根括田産減年
臣契勘諸州常平主管官依法到任一年取㑹籍記功
過及措置利害嵗終考校分為三等職事修舉顯有績
狀者為上等元降指揮即無立定賞格户部今却引用
守令考課入上等知州減二年磨勘占射差遣一次法
比附常平主管官到任考校入上等課績賞格與韶州
通判宋普減二年磨勘施行契勘守令考課終任徳義
有聞公平可稱奉行敎法催科不擾獄訟無寃農桑墾
植屏除奸盜賑恤困窮考課居最方獲被減二年磨勘
之賞廣東一十五州嵗賦苗禾止有二十餘萬石韶州
又號小郡所管四縣地瘠人稀户絶之産能有㡬許時
暫根括有何勞能作册供申即非難事安得與守令考
課比乎又况常平法主管官每月添給食錢十貫文若
不修舉上件職事可謂尸素今創開此例則二廣其他
小郡一一攀援無有窮已啟僥倖之風亦足害政所有
宋普減年指揮乞賜寝罷所有常平户絶田産亦乞别
降指揮立定根括頃畆財産數目賞格施行所有録黄
臣未敢書行
　　繳都督府辟范希荀充廣西經撫庫官
臣契勘經府庫乃祖宗時優恤邉方給降見錢六萬五
千貫度牒四百道付廣西經畧安撫司充本息専備蠻
夷犒設支用自來安南三年一次入貢比嵗有朝㫖只
就本路荅賜雖是諸司應副錢物多是不肯承認全仰
經撫庫排辦津遣及邕欽連宜螎等極邊州郡刺探支
費鹽菜生料亦於經撫庫出給乃是一路事體囊槖全
在得人經營庶使本錢不耗息錢足用一有侵欺失陷
便致隳壊失逺人心為國生事然則經撫庫官雖名監
當其實所係不輕矣切見范希荀見知衡山縣吏能鹵
莽邑事不治好任胥吏民無所訴通受賄賂亷聲無聞
監司帥臣屢欲按發委實不足以充上件差遣切慮李
彌大未知子細有誤藩屏之政欲望聖慈别降指揮令
李彌大選清白謹幹之人别行奏辟所有録黄臣未敢
書行
　　繳户部乞拘收湖南應副岳飛錢糧
　准中書門下省送到録黄一道尚書省送到户部狀
　吴錫軍馬已差往池州駐劄其湖南安撫司舊支錢
　糧數目已改撥應副岳飛支使所是湖南安撫司每
　月見應副岳飛錢數若本軍起離本路即據每月合
　用錢數今湖南轉運司拘收令項樁管聽候朝廷指
　揮不得擅行支用奉聖㫖依户部勘當到事理施行
　令臣書行者
臣契勘湖南累年屯駐軍馬並係朝廷指揮令轉運司
撥支上供錢斛應副尚猶不足則帥臣不免多方措置
僅能給遣昨來岳飛一軍入境支費浩瀚遂至均科田
畆錢竭一路民力不足充三月之用所幸水冦已平大
軍移駐然本路重斂之後加以大旱民間困急坐待溝
壑所以都督行司減放租稅多方存恤猶懼無以善後
豈可将岳飛每月合用錢數便令湖南漕司令項樁管
将安使從出哉若謂已将吴錫一軍之費改撥應副岳
飛只合明言候岳飛移軍日即據吴錫元來每月合用
錢數令湖南安撫司拘收不當海言岳飛所用錢數也
漕司以應辦為職若遂黽勉奉承重有科斂以候朝廷
支遣百姓狼顧孰保其生得財失民亦将安用欲乞别
降指揮下湖南轉運使取問每月應副岳飛錢數支用
是何窠名或是上供錢斛自合撥正若縁軍期一時賦
斂即合蠲除難為立額拘收庶㡬盜平之後旱嵗之餘
民力少蘇邦本以固所有録黄臣未敢書行
　　繳湖北漕司辟許宜卿為桃源令
臣竊以湖北昨來民聚為盜止縁守宰貪虐政煩賦重
所致今平定之初縣令尤宜再三慎擇如人以酒色伐
身㡬致危殆藥攻之後氣血乍復凡昔日所以生疾者
一切屏逺輔以良劑養以珍羞加以嵗時庶㡬復舊若
仍以嗜欲戕賊之則不可復救矣謹按許宜卿者建炎
二年曾知湘隂縣到任未㡬即取祗應弟子為妻就本
縣創造大第窮土木之役百姓交訴為潭州帥臣所劾
值番賊破城獄事不究後權湘潭縣纔四十日比其解
去滿邑胥吏攀船號送又相與裒集賄賂於上司借留
而百姓重足一迹畏見其面去年宜卿有族人客死於
潭州境内宜卿託名經理其家乃盜發其囊篋及私其
婢女為族人之子訴於潭州又訴於監司尚未結絶也
宜卿往來潭州九年睥睨富實縣分宻結胥吏揺動見
任人常有奪攘之意賴其惡聲已著上下共知計不得
發其人材大槩如此而可以牧民乎今乃投名湖北漕
司僥倖奏辟知桃源縣契勘桃源是鍾相所起之地其
疾視令宰虐已為甚故倡亂之日首殺縣官今當委付
何等循良庶弭後日之患乃用宜卿輩此何異於以嗜
欲戕賊大病初愈之人欲其乆生不可得也漕臣以刺
舉為職而所薦如此知而舉之是不忠也不知而舉之
是不明也一路何賴焉桃源赤子何其重不幸哉今宜
卿先次赴任已是逾月想見遺民已在鼎鑊伏望聖慈
速降指揮罷斥仍戒約本路監司帥臣每有奏辟必加
審詳如所舉繆妄再致臣寮論列重賜黜罰施行庶㡬
一路官吏上下得人以慰惟新之望所有録黄臣不敢
書行
　　繳馮躬厚特補䕃
臣伏見近有臣寮章疏論列崇觀而後誤國之臣凡有
所得恩數乞令有司一切報罷聖明洞照已從所請矣
除惡務本公論稱快而馮躬厚乃蔡氏之甥在宣和中
叨竊侍從之人也况有條制責降未叙復人不許奏薦
躬厚未嘗復職其為責降明矣今以何名而許之䕃補
哉天下莫平於法惟法之聴人何敢僥倖今躬厚法不
當得而反許之無以昭示好惡人心不服公論謂何所
有躬厚許䕃補指揮臣未敢書行
　　繳郭東知台州
臣竊聞郭東奔競進取茍賤無恥其平生所薦論者則
商守拙尚用之賈讜趙野李孝揚毛才李(缺/)之流觀逺
臣以其所主東之為人亦可知矣頃附權貴躐躋郎曹
朝路之間指目為笑權貴庇之旋令出守徽州州素岩
險城壁堅固張琪作賊雖入徽境去城尚五十里本無
侵犯之意東乃挈攜資財子女一夕逃遁事不可掩有
㫖放罷送提刑司取勘未結正間輙造行在權貴又為
之地止降一官且復免勘叨竊宫祠之禄於紹興寄居
娶富人女厚納婚田其子亦然父子同日成婚以富妻
夸耀於人畧無羞惡縉紳恥言之其人品如此豈可為
民師帥付以承流宣化之任哉台雖小郡然陳槖以循
吏受賞矣柯棐繼之已是不稱重以郭東所謂一暴而
十寒也昨來詔書銓量澄汰如東者其當之矣伏望聖
慈别降指揮所有録黄臣不敢書行
　　繳劉黻潼川府提刑
臣竊聞劉黻係蜀道富家以貨寳犀帶厚結王黼乃自
小官賜出身改京秩躐升史觀遂玷郎選當時有黼黻
之譏帶劉之號蜀人羞稱之人所共知不可掩也昨來
陳乞䕃補為臺章論列以謂循資既濫則不當改宣教
郎出身既濫則不當轉奉議郎送吏部不知坐何銜與差
遣不知填何闕供述不明事迹詭祕其合比附討論無
可疑者前件臺章日月未逺今又委黻以一路提按之
權觀其所由無不疑怪今四川逺在數千里之外民力
已困監司之選尤不可輕黻既能無恥納賂於貴權必
能不亷誅貨於州縣交征財利且自黻始豈所以重外
臺之寄慰逺服之心哉伏望聖慈詳酌别降指揮所有
詞頭臣未敢書行命詞行下
　　繳范正國除廣西提刑
臣竊見陛下加恵元祐勲賢之族既昭雪其黨錮之寃
又録用其子孫以至公之義照臨百官風勵天下非為
利也凡預録用者所宜激昻節行思不辱其父祖以稱
陛下之意而乃乗時僥倖犯義營私無所不至若范正
國者是已謹按正國于故相忠宣公純仁為季子自廣
東轉運判官被召既至行闕即獲賜對褒稱甚美錫以
章服與江東見闕漕臣異恩稠重皆以純仁之故在正
國未有以堪之也既而畏江東漕事應辦之難請刺一
郡改畀桐廬則又以為由監司為太守失其故歩處之
不當遲囘城外必欲陞擢每語人曰猶子直方尚得為
郎而正國反不如也奔走半嵗經營甚力乃有今來除
命公論籍籍咸不謂然以外臺耳目之寄率勸列城非
寡亷鮮恥者之所宜處也昔者純仁生存之時所得恩
澤先及異姓次及孤貧比其薨謝子孫尚多未命世以
是高其徳今正國陳乞先世恩澤凡四資盡欲官其諸
子之在孩抱者而親兄之子年長貧悴乃不及焉其行
己處事如是亦可謂不肖子矣古者世禄而不世官禄
以報功故其世可延建官惟賢故其人當擇是二者不
可相貿易如正國以其父純仁之故使有禄足矣而為
之擇官至於再至於三不惟其人而惟其世此公論之
所以不平也夫陛下以義行而正國以利報何其輕上
施蔑大徳乎此而不正餘風相傚亦非所以恤故家之
門户彰勲賢之遺烈也臣愚伏望聖慈詳酌别降指揮
所有詞頭臣不敢撰行
　　繳王羲叔黄願李膺復職
臣謹按王羲叔宣和中因縁後宫遂叨侍從士論不齒
尋被譴斥建炎三年為防江制置聞敵兵逼近黄州引
舟西去略無措置少遏敵勢坐此落職放罷後居江州
買沒官田官價三萬餘貫只作一萬六千餘貫又只納
一千二百貫入官便行耕種坐此降一官舉此三者不
才貪墨之狀著矣黄願昨守揚州奴事黄潜善貨事黄
潜厚躐躋論撰公論鄙之敵兵入冦職在城守曾無奏
請遽爾逃避方懐禄燕安之際則僥倖進取忘羞惡之
心及見危致命之時則偷生茍全虧効死之節行治如
此何足録哉李膺守䖍諸縣百姓相扇為賊膺與其魁
首交通隂受厚賂相約不犯城郭自以為功為民父母
隠蔽賊盜賴奸之用主藏之名監司按劾賍証明甚獄
情不究當以公罪至今䖍州羣盜未息上煩宵旰則膺
之為也臣愚謂此三人者中外踐更非不任使畧無功
用但有罪愆若縁赦恩漸此復職與人才一眚再䝉褒
寵者無以異焉恐非迪簡多士旌别淑慝之道又况延
閣中祕祖宗所以克宅俊乂今使庸惡賍賄敗事致冦
之人寓直其間汚辱華資塵玷清貫則當得者不以為
榮而勸懲之具廢矣所有詞頭臣未便奉行
　　繳朱勝非從吉宫祠
臣契勘朱勝非昨自知紹興府除同都督自都督除侍
讀臣父某時為給事中以勝非黨附黄潜善馴致南渡
及苗劉造逆勝非位居宰執不能面折奸兇盡股肱之義
乃依從囘互隂懐二意其人才如此實忠臣義士之所
惡叛人讐敵之所輕恐其入朝再壊天下遂具論列雖
臣父縁此以罪去國而聖心照知亦既甄叙臣又叨誤
恩擢居獻納之地必謂臣克守家訓事主不欺考勝非
後來罪犯屢致言章天下聞之不可掩也臣若隠黙則
欺君違父為世大戮伏望聖慈矜察别降指揮所有録
黄臣不敢書行
　　再論朱勝非
臣伏見故相朱勝非以服闋除觀文殿大學士提舉臨
安府洞霄宫臣以臣父任給事中日曾論列勝非臣適
當詞掖不敢書行已具奏外臣謹按朱勝非與張邦昌
皆是鄧洵武家婿王黼之客苗傅劉正彦之隂黨也自
其為小官時文學行治皆為人所傳笑在宣和中仕流
混濁猶取庸陋之誚時相主之雖力猶且提攜不行出
為南京副總管值敵兵入冦自是而後勝非之志操能
否著矣臣欲不言恐負陛下欲詳言之又懼煩瀆請略
言之南京胡直孺勤王被擄勝非為副總管值張邦昌僣
位遣快行親事至其母家淮南發運使向子諲拘留送
獄騐其文劵則經由南京勝非厚與批請以資其行子
諲疑勝非與邦昌交私為之羽翼遂急勝非勤王且云
不可汚張巡許逺之地是時天下共知陛下為大元帥
二帝北去主宋祀者非陛下而誰勝非身在南京去元
帥府不逺而於邦昌蹤跡若此若謂是時勝非心不在
邦昌而在陛下臣不信也繼而諂事黄潜善叨與政事
戊申之冬敵騎已破澶濮犯大名掠齊鄆駸駸南向勝
非不恤國歩之将危且晏安於寵禄略無一語上動天
聴寜致狼狽恐忤潜善若謂是時勝非心不畏潜善而
畏陛下臣不信也苗劉造逆為大臣者當正色立朝死
生以之此宋督所以憚孔父劉安所以憚汲直曹操所
以憚文舉也勝非乃依從其間顯然援唐襄王晉太后
事其意以苗劉事成則已收佐命之功不成則已託調
䕶之説然則何所往而不可哉若謂是時勝非心不操
二端而一於陛下臣不信也逮陛下返正大明典刑取
一時宰執勝非顔岐張澂聲罪致討載之親詔謂不如
歐陽脩所稱㫁臂之婦人天下傳誦以為舜誅四凶不
是過也為勝非計尚以何顔面立於人間哉未㡬又䝉
抆拭付以宣撫之權於江州置司勝非常為宰臣義當
即日受命趨赴治所而乃逡巡退匿謬為辭遜坐使李
成馬進毒流數郡江州既破即請移治但欲偷安無意
討賊忠義徇國者顧若是乎比吕頥浩以都督還朝斥
逐異己意謂勝非庸謬易制力加援引再汚揆席上天震
怒星文示變勝非偃然不懼以調䕶自處外示佞柔於
事無所決白而實則奸憸私事俱辦惟陛下少寛臣喋
喋之罪使陳梗概一言有欺罪當萬死李綱于勝非本
無仇怨止縁綱在相位日曾行遣偽命臣寮又為黄潛
善中傷邦昌之死潛善所行也乃嫁其事於綱勝非暗
昧惟綱之怨及再入相首諷臺諫官論綱舊惡時綱為
湖廣四路宣撫治狀方著並無過舉勝非不恤國事以
私憾而罷之向子諲才氣忠義人所推許止縁南京之
事勝非怨之刺骨常謂人曰李綱向子諲皆是凶人不
殺不静其所存險毒如此自其再相子諲深懼遭其宻
戮即日引疾掛冠而去吕頥浩既為勝非斥逐賢才開
其入相之路勝非即以黄堂傅掌瑣闥黄龜年司制命
劉棐為諫官王詳為佐使汲引親黨虞澐陳桷輩分據
要津其人皆凡下不為時議所與乃用劉棐黄龜年章
疏謂秦檜大植朋黨有龍戰于野之象考其章疏所稱
事實又只縁除楊願為宻院計議王鈇為提舉茶鹽宋
暎為提舉坑冶而已以勝非所為方之秦檜其為龍戰
不亦大乎葢勝非外寛内忌陽為敦厚長者之狀而耳
聞目見習成宣和之風乃心疾狠能為人禍至於非義
之事人所不敢為者則肆意行之李擢為京城南壁守
禦官恨孝慈皇帝不用耿南仲和議以召敵釁乃傲然
端坐視城埀破而不救又為邦昌翰林學士罪當伏法
而勝非所以深喜也再相之初首復擢職名因席益與
擢善則道益使薦之擢竟叨竊八座而去黄潛厚是聚
賄亂政偷盜府庫之人李邴是行苗傅劉正彦建節白
麻極意稱奨之人顔岐是同黨潛善阿諛誤國之人張
澂是觀望苗劉詔書所謂情理尤重之人王安中是諂
事梁師成隨逐童貫收復燕雲為國産禍之人王孝迪
薛昂宇文粹中蔡懋是崇觀宣和戕毁帝業使戎馬在
郊之人放投永棄誰曰不宜勝非乃以為失職之士星
象所由著也盡復職名意将引用天下聞之莫不大駭
賴徐俯初作諌官未至繆妄力疏寝罷人心乃安豈非
人所不敢為而勝非敢為者乎康執權闒茸汚賤廢置
累年勝非以其曽擊異己者必欲收召再召三召迫於
衆情不可而後已自謂謙慎不敢專權而布列内外皆
其親厚陳藹者不肖人也所生母死紿謂人乳母而不
持服兄死嫂弱遂奪其兄致仕恩澤以自薦既得之後
凌辱其嫂困苦至死又以隂計陷害其姪此藹為人大
槩勝非與之中表姻婭故自為宣撫使即辟為幕薦凡
江西繆政多藹之謀及再為相遂差藹監吉州𣙜貨務
偷盜官錢嵗時賂遺入於相府超越資格差為湖北提
刑逮言章論列勝非猶諷吏部詐供藹曾任提舉鼎澧
刀弩手藹雖曾有此差遣旋即廢罷未嘗到官勝非乃
改除字為任字欺罔陛下以濟其私張銖者為静江通
判值勝非遣子迎母自賓州過桂府銖以别乗之尊不
顧亷恥出城數十里執杖聲喏於國太夫人轎前稟覆
起居行數百步然後退廣西人莫不恥笑比至府城竭
力應辦勝非徳之先除銖為湖北鹽務以為未足又薦
之對又指揮與陞擢差遣遂除郎官仍攝奉常劉式者
大賍吏也勝非以妹嫁之遂詐改官除邵州通判比為
言章論列見在湖南置獄取勘勝非門客劉澤者為衡
陽簿傳道勝非之意與提刑馬居中仍厚賂居中遂使
劉式飜異殃害干連良善百姓至今未畢式嘗以三千
緡就勝非買門客恩澤奏其子劉師心又為湖南土豪
姓胡人以八十緡買給使恩澤奏承信郎韓京者屯兵
衡州茶陵縣隂與郴冦交通據有數縣民田奪百姓牛
以耕之名為贍軍實則入己以充賂賄之費大為湖南
之害紹興二年十一月勝非母由茶陵而東韓京詐
稱前路有警邀留數日極其供待然後以兵衛送至吉
州境上勝非以為誠然湖南帥臣累奏韓京過犯勝非
一切䝉蔽反以廣東鈐轄與之程昌禹者鄧洵武使臣
也自蔡州擅興徑趨荆南朝廷遂除京南鎮撫不肯受
命移兵至鼎州罪當誅戮范宗尹即以鼎守付之昌禹
兇殘不能綏撫竭取民之膏血以贍所部及厚遺過客
凡由鼎而東者人人滿意為之延譽而嚴刑峻法誅剥
日甚激民從賊牢不可破致煩陛下宵旰者無人肯以
上聞也勝非與昌禹以同出鄧門之故超加職名改授
静江遂除待制明降指揮候楊么已就招安然後付以
告命而宻諷李蕘使一面送告與之視陛下官爵私物
不如也李大有者居臨江軍為勝非子夏卿行媒議王
羲叔家姻事既成以都司處之張顔術者常以弓刀奇
玩獻於夏卿仍為之轉販米糧遂為江西宣撫屬官後
值湖南擾攘權知道州狼籍不法為提刑吕祉所按勝
非不行反令作武岡軍通判郭千里者嘗勸勝非奔避
馬進勝非以其忠愛於己亦為宣撫屬官千里受降賊
賂遺引為宣司使臣廣以金帛納結夏卿勝非再相遂
除千里為監丞盧宗訓者以盧益累薦堂吏之族也其
人汚穢茍賤不為士人所齒得淮西提舉為臺章言罷
勝非必欲主持之遂送與岳飛使辟為官屬意藉外兵
權脅制衆口使不敢言飛大鄙宗訓之為人不得已受
之俾權徳安府果以贓盜自敗吕延嗣者曽任賓州通
判照管勝非家屬遂擢為桂陽知監好貨受賄監事不
治百姓嗟怨張轂者嘗為郴州司户與勝非子唐卿同
官勝非嘗居郴州每請俸氷轂必令髙帶斗面以給之
郭敦復者嘗任道州營道縣尉贓汚不法曽以妾奉唐
卿二人皆䝉勝非封送姓名吏部不循資格皆注湖南
漕司見闕屬官其長子唐卿建炎四年任郴州録事㕘
軍公幹差出其實避賊一去兩年不曽還任監司州郡
不敢罷去至紹興三年還自賓州過郴州懇太守趙不
羣批書四闗陞又因江州軍中繫名冒賞循承值郎在
任嶽廟尚恐三十箇月不能成任乃諷吏部侍郎建明
選人嶽廟許以三年為任改官凡勝非除授不公變亂
法制大抵如此臣在湖南所知已如此其在行朝及他
路所未知者又不知其尚㡬百條也自庚戌年敵騎退
後朝廷一向謝絶不與交通三四年間敵不我測不敢
輕舉及勝非再相復議遣使誤陛下於忘恩釋怨之地
且俾使人受劉豫餽送啟寵納侮果至去冬犯蹕之事
其經邦㫁國一至是哉臣竊謂宰相之任佐天子治天
下治亂之所本其任至重不可冒居勝非負彌天之罪
陛下寛大赦而不誅再付相權責以功效非為賜也勝
非所宜革心改悔以報大恩而其所為如前所奏則又
闗通内侍諂奉将帥牢籠堂吏沽譽羣小専以軟熟無
忤持禄取容所謂怙終長惡迷復不悛國家之大賊人
理之巨蠧方邊報稍息則冒哀當軸而不辭及淮上有
警則力懇去位而不顧謹按春秋之法任大者責重勝
非獨相逾年可謂専矣寸功不立百度乖張天下目為
勘當相公無責可乎今其喪制已除是古諸侯免喪以
士服入見天子之日命徳討罪柄出大君如勝非者豈
宜寵以祕殿之名資食以真祠之厚禄賞刑失當以乖
天下之望夫恩章寵數體貌大臣國之令典固不可廢
然施之稱愜則國體尊重人以為榮施之非宜則彼當
得者不以為貴而名器輕賤人主之權替矣騏驥驊騮
一日而馳千里是故潔其皁櫪豐其芻豆緩急之際與
人一心若夫駑駘下乗既無絶足仍有詭銜竊轡以智
為盜之患則凡馬畜之而已矣人君駕馭人材何以異
此伏望陛下奮發威㫁奉将天討出臣此章深詔宰執
正名定罪以為大臣二心誤國之戒以慰四方積年憤
懣不平之心刑辟既昭叛亂自懾事干大政所繫不輕
臣是以竭忠仰冒聰聽茍利於國九殞不辭臣不任犯
顔惶懼之至
　
　
　
　
　
　斐然集卷十五
欽定四庫全書
　斐然集巻十六
　　　　　　　　　　　　　宋　胡寅　撰
　　上皇帝萬言書
九月二十一日承奉郎試起居郎臣胡寅謹沐浴百拜
上書皇帝陛下伏覩詔書以敵人侵陵備禦不給遂有
移蹕之意右顧岳鄂左趨吴越安危利害下詢羣臣臣
時駭然不意清問之及此何者陛下自錢唐來幸江寜
也有詔曰以援中原矣及至江寜以舊邸之名符啟建
之義改為建康府以昭受命之祥也有詔曰興邦正議
於宏規矣繼而深懲維揚之禍遣奉隆祐太后以六宫
及百司不與軍旅者之南昌也有詔曰朕與二三大臣
帷幄宿将堅守不動誓有一死以答羣生矣前後三詔
近在半年之中而今來詔音不同如此退伏思念至於
旬時陛下以安危利害訪於在庭茍或慮之不精計之
不審以害為利以危為安偷顧目前妄有建白則其負
誣聖明迷誤社稷罪在不赦輒陳愚見不避斧鉞泛論
建炎謀國之失而陳撥亂反正之計念時事之迫切仰
徳義之廣大冀功效之可立忘觸冒之難恕惟陛下留
神省察臣聞孔子曰成事不說遂事不諌既往不咎今
臣所陳不免追咎既往者葢謂建炎已來有舉措大失
人心之事今欲復收人心而圗存則既往之失不可不
追咎不可不改故也一昨陛下以親王介弟受淵聖皇
帝之命出師河北二帝既遷則當糾合義師北向迎請
而據膺翊戴亟居尊位遙上徽號建立太子不復歸覲
宫闕展省陵寝斬戮直臣以杜言路南巡淮海愉安嵗
月敵兵深入陜右逺破京西漫不治軍畧無扞禦盜賊
横潰莫之誰何無辜元元百萬塗地怨氣上格日昏無
光飛蝗蔽天動以旬月方且製造文物縻費不貲猥於
城中講行郊報朝廷動色相謂中興敵騎乗虚直𢷬行在
匹馬南渡狼狽不堪淮甸之間又復流血逮及反正寳
位移蹕建康不為乆圗百度頹弛淮南宣撫卒不遣行
自畫大江輕失形勢一向畏縮維務逺巡軍民怨咨如
出一口存亡之決近在目前凡此節次十餘條皆所謂
舉措失人心之大者也自古衰亡固不足道請以中興
者言之夏少康周宣王燕昭王越勾踐漢光武莫不任
賢使能修政事治軍旅而其奮發刻厲期於必成者則
又本於憤恥恨怒之意不能報怨終不茍己所以光復
舊物各稱賢君未有乗衰㣲決絶之後竊竊焉因陋以
為榮施施焉茍且以為安而能乆長無禍者也為陛下
計當如何而黄濳善汪伯彦顔岐顧以乳嫗䕶赤子之
術待陛下曰上皇之子殆将三十人今所存惟聖體不
可不自重愛也曽不知太祖勤勞取天下列聖兢業嗣
守不敢墜失今也宗廟為草莽堙之陵闕為畚鍤驚之
堂堂中華戎馬生之赫赫帝圗敵騎營之然則濳善伯
彦所以誤陛下陷陵廟蹙土宇喪生靈者又豈燕昭越
踐漢光武之比乎本初嗣服既不為迎二帝之䇿因循
逺狩又不為守中國之謀以至於今徳義不孚而號令
不行刑罰不威而賞爵不勸巡幸所至民以淮甸為戒
駐蹕所在人以敵至為憂東南之州郡㡬何翠華之省
方無已若不更轍以救埀亡則陛下永負孝弟之愆常
有父兄之責人心已去天命難恃雖欲羇棲山海跋履
﨑嶇臣恐非所以為自全之計也為今之䇿願陛下一
切反前失而已則必下詔曰繼紹大統出於臣庶之諂
而不悟其非巡守東南出於僥倖之心而不虞其禍經
涉變故僅免危亡葢上天警戒于𦕈躬俾大宋不失于
舊物金人以無厭之求喋血中華蠶食併吞扶立僣偽
以亂易治俾臣作君朕義不戴天志思雪恥父兄旅泊
陵廟荒殘罪乃在予無所逃責以此號召四海聳動人
心不敢愛身決意講武然後選将訓兵戎衣臨陣按行
淮甸上及荆襄收其豪英誓以戰伐天下忠義之士必
雲合而景從天下武勇之夫必響應而颷起國用不足
於此不患無財甲馬不強於此不患無備有道多助孰
不順之秦隴雖遙壮士驍騎即可坐致齊魯雖失饒財
厚貨必自竭輸陛下凡所欲為孰不如志其為利害豈
與退保吴越日就滅亡同年而語哉臣不自量每切憤
歎既未能被堅執鋭先啟戎行而服業簡編討論古昔
固當忘其昧陋少賛經綸輒為陛下畫中興之䇿莫大
于罷和議葢和之所以可講者兩地用兵勢力相敵利
害相當故也非强弱盛衰不相侔所能成也而其議則
出于耿南仲何也淵聖皇帝在東宫當宣和季年王黼
欲搖動者屢矣南仲為東宫官計無所出則歸依右丞
李邦彦邦彦其時方被寵眷又隂為他日之計每因王
黼䜛說頗曽解紛亦縁上皇仁慈本無移易太子之意
也既而淵聖嗣極遞遷前朝大臣而邦彦為次相金人
遽至城下邦彦諧謔小人烏知逺慮遂獻和議而南仲
以宫傅之重方奉椒房出奔聞六飛堅守至陳留而返
自愧其失因附邦彦而沮种師道撃敵之謀于是覆邦
之患滋蔓而起分朋植黨必欲自勝主戰伐者李綱种
師道兩人而已㡬㑹一去國論紛然中制河南之師必
使陷沒以伸和議之必信二帝逺去宗族盡徙中原塗
炭至今益甚者本縁南仲主持邦彦以報私恩不為國
慮之所致其朋徒附合狠忮膠結寜誤趙氏不負耿門
之所為也使其可和則淵聖執徳不堅馴致禍敗而陛
下卑辭厚禮避地稱臣無所不用其極乞和之使接武
于道宜其少緩師矣何乃累年而尚無效耶自古中國
盛強如漢武帝唐太宗其得志邊方必并吞掃滅以示
廣大侮亡取亂極其兵力而後已中國禮義所自出也
恃強凌弱猶且如此今乃以亷退慈仁君子長者之事
望于侵凌強暴反覆無常之尼雅滿豈有是理哉若以為
強弱之勢絶不相侔縱使向前萬不能抗則自古徒步
奮臂無尺寸之地而争帝王之圗者彼何人哉伏望陛
下明照利害之原罷絶和議刻意講武以使命之幣為
養兵之費此乃晉恵公征繕立圉之策漢髙迎太公吕
后之謀㫁而行之堅確不變庶㡬敵人知我有含怒必
鬬之志沙漠之駕或有還期不然則今僻處東南萬事
不競納賂則孰富于京室納質則孰重于二帝餽子女
則孰多于中原之佳麗遣大臣則孰加于異意之宰輔
深思逺慮反覆計之所謂乞和必無可成之理昔北敵
至澶州王欽若陳堯佐請幸吴蜀惟冦凖勸親征及成
功之後欽若羞恨無以藉口則撼真宗曰當是時冦凖
亦豈有好計但是熱血相沃譬如博錢以陛下為孤注
耳使人君不明則欽若之言為愛君而冦凖之功為幸
勝今之議和者其情狀一一出于此茍能息絶其議陛
下不藉之以塞民望大臣不藉之以寛己責則必為善
後之圗矣夫事有緩急治有先後旣定議講武則其餘
庶務有日力不暇給者當置行臺以區處之今典章文
物一切掃地百司庶府殆為虚設其必不可缺者惟吏
部户部為急誠使江淮兩浙湖北並依八路法慎擇監
司而付之則吏部銓事亦復減省不過置侍郎一員郎
官兩員胥吏三十人則所謂磨勘封駁奏薦常程之事
可按而舉矣户部所以治天下財賦也今四方供貢乆
不入于王府往往為州郡以軍興便宜截用經常一壞
未易復理竊觀行在支費每月無慮八十萬惟以𣙜貨
鹽利為無窮之源耳故臣謂宜置行臺或建康或南昌
或江陵審擇一處以安太后六宫百司以耆哲諳練大
臣總臺謹守成法従事郎吏而下不輕移易量留兵将以
為營衛命戸部計費調度以給之其虚名無實徒費國
用之所一切省罷陛下奉廟社之主提兵按行廣治軍
旅周旋彼此不為定居惟是侍從臣寮師臣監司要害
守牧則當加意以時進退其賢不肖功罪之著明者而
餽餉之權自宜専責宰相而選委發運以佐行于下如
漢委蕭何以闗中唐委劉晏以東南經制得人加以嵗
月量入為出何患無財所謂宰相之任代天理物扶顛
持危其責甚重非特早朝晚見坐政事堂弊弊然于文
具無益之末移那闕次以處親舊濟其私欲而已也古
之人君臨政願治必委任宰相豈徒體貌崇重一聴其
所為亦必深相提䇿務為明白計日累月以考功緒陛
下視今日國勢孰愈于前日乎此在宸心所自鍳照臣
未敢深論也夫大亂之後風俗靡然躬率而丕變之者
則在陛下務實效去虚文夫治兵必精命将必賢政事
必修誓戡大憝不為退計者乃孝弟之實也遣使乞和
廣捐金幣不恥卑辱冀幸萬一者為孝弟之虚文也屈
己致誠以來天下之士博訪䇿略信而用之以期成功
者乃求賢之實也未見賢若不克見既見則不能由之
或因茍賤求進之人遂乃例輕天下之士姑為禮貌外
示美名者為求賢之虚文也聴受忠鯁不憚拂逆非止
面従必将心改茍利于國即日行之者乃納諌之實也
和顔稱善泛愛其説合意則喜之不合則置之官爵所
加人不以勸或内惡其切直而用它事遷徙其人者為
納諌之虚文也将帥之材智必能謀勇必能戰仁必能
守忠必不欺得是人而任之然後待以恩御以威結以
誠信有功必賞有罪必刑者乃任将之實也庸奴下材
本無智勇見敵輒潰無異于賊與之親厚等威不立賜
予過度官職逾涯将以收其心適足致其慢聴其妄誕
張大之語望其樸實用命之功者為任将之虚文也簡
汰其疲老病弱升擇其壮徤驍勇分屯所在置營房以
安其家室聚粟帛以足其衣食選衆所畏信者以董其
部伍申明階級之制以變其驕恣悍悖之習大抵如周顯
徳年中世宗命我太祖之意然後被之以精甲付之以
利器進戰獲首虜則厚賞死則恤其妻孥退潰則誅其
身降敵則戮其族令在必行分毫不貸者乃治軍之實
也無所别擇一切安養姑息之惟恐一夫變色不悦幸
無事則曰大幸矣教習擊刺有如聚戲金鼓之節旗幟
隊伍皆習敵人之所為紀律蕩然雖其将帥不敢自保
者為治軍之虚文也慎選部刺史二千石必求明恵忠
智之人使乆于其官懲革弊政痛刈姦贓以除民害雖
軍旅騷動盜賊未平必使寛恤之政實被于民固結百
姓将離之心勿致潰叛者乃愛民之實也詔音出于上
虐吏沮于下誑以出力自保則調發其丁夫誘以犒設
贍軍則厚裒其錢穀弓材弩料竹箭皮革凡干涉軍須
之具日日征求物物取辦因縁奸弊民已不堪乃復蠲
其税租載之赦令實不能免茍以欺之者為愛民之虚
文也若夫保宗廟保陵寝保土地保人民以此六實者
行乎其間則為天子之實也陵廟荒圯土宇日蹙衣冠
黔首為肉為血以此六虚者行乎其間陛下戴黄屋建
幄殿質明輦出房雉尾金爐夾侍兩陛仗馬衛兵儼分
儀式賛者引百官以次入奉起居既退宰相大臣卑卑
而前搢笏出奏司辰唱辰正則駕入而仗出矣以此度
日而國勢益卑彼粘罕者晝夜厲兵跨河越岱電掃中
土遂有吞吸江湖蹂躪衡霍之意吾方挾持虚器茫茫
然未知所之此則為天子之虚文也伏望陛下留意實
效勿愛虚文于此七者奮發慷慨而力圗之今宿衛单
弱國威銷挫臣嘗言乞早勾發京師衛士赴行在又降
等杖于兩浙福建江東西湖南北四川兩廣抽揀禁軍
貢發充御營正兵増厚其月廩精加訓閲陛下自将之
天子之軍既強則中國之變自弭昔漢髙祖嘗大敗于
成臯矣與數騎渡河入張耳韓信軍奪其印易置諸将
軍遂復振此得御将之大權雖知如韓信且莫能測宜
其取秦滅項甚易陛下今欲于劉韓張辛四人之兵有
所移易廢置臣知其不能矣權既偏重柄既倒持彼必
謂陛下不能一日而舎之夷踞桀驁日以滋起陛下以
孤立之身寄于其上安能使此四人者常無怨怒相激
而不為變乎劉苗之亂率爾而作者坐此故也漢獻帝
時主柄下移不能自立李傕郭汜以偏禆小将互刼乗
輿至以臭牛之骨與帝進饌萬乗人主為叛臣所質此
既往之鍳也臣謂今日見在兵必不可用既未有以大
更易之莫若先集天下勁兵以強御營之勢然後可以
彈壓悍将驕兵悍将驕兵既不敢妄動就紀律則四方
横潰之軍及羣起不逞之盜必自貼息猶有披猖不軌
者遣偏師以銳卒往禽滅之遂罷招安之䇿况陛下以
雪恥復讐為己任仗大義而行天下兇頑不義之徒固
将斂衽倒戈而聴驅使之命矣漢光武為銅馬帝者用
此道也東南之禁卒既起則又命福建團結槍杖手建
汀南劍邵武四郡精選萬人各擇其土豪使部督之各
屯本處以俟興發命兩浙募水手并選發諸州撩湖捍
海等兵盡付水軍教習戰艦命江東西湖南北募弓手
以在官閒田給養之人得一頃正稅之外其餘科須一
切與免命廣西及辰沅鼎靖于見數峒丁中實料有技
能壮勇者不取虚數分畨踐更屯戍襄陽為山林谿合
之援以京西淮南荒廢無主之地為屯田招集兩河山
東及本路流徙之人略依古法均節之擇強武者訓習
使且耕且戰文武臣中有明習營屯之事肯承任者用
以任之凡此六條雖非講武必為之急亦不可不為之
助陛下試使執政大臣委棄簿書細故勿設他説以相
論駮日夜圗囘擇人而為之必見績状于是時而兵不
強敵不畏盜不息然後可以歸之天命無所復為矣不
然是自棄也陛下茍有自棄之心而欲于目前三四庸
将數萬潰卒中求為乆安三尺童子亦知其不能矣或
者必曰軍旅之興民最受弊今若如前所陳恐未能有
損于强敵而先已自殘其民矣則臣應之曰自敵南牧
以來國家嵗嵗以和好自處未嘗敢以兵刃北向凡以
愛民恐勞之也然大河以南連亘數十州之地城覆民
屠不可勝計豈用兵之罪耶設有一城一邑能率厲兵
誓以死戰一郡不克一郡繼之不猶愈于束手屈膝斃
于白梃之下哉惟在任将相使處置合宜則雖使民以
死尚且不怨况欲用兵以保衛赤子乎漢光武既滅新
莽之後東征西戰尚十餘年而後天下大定當時豈無
勞民費財之事所計者大則有所不暇恤顧能于軍旅
擾攘之中常有愛惜生靈之意故天助而人歸之茍坐
視四海流血而避用兵之勞費則是舜不當征苗啟不
當討扈髙宗不當伐鬼方宣王不當伐玁狁以噎廢食
非通時務經國之逺猷也自古圗王霸之業者必定根
本之地而固守之而非建都之謂也陛下家世都汴舎
汴何都焉今欲用闗中而制山東則力未能至按南渡
六朝之遺迹則舎建康不可雖然欲謀進取則非堅坐
不動之所能必觀進取形勢之便用之而圗成臣竊謂
惟荆㐮為勝春秋之世楚嘗以是抗衡上國窺周問鼎
三國割據曹操聞孫權以荆州假劉備則失箸而駭六
朝建立雖南北之形已判亦必増重上流庾亮欲經略
中原則先分戍漢沔宋太祖欲伐魏則先廣襄陽資力
故晉何充謂荆楚國之西門地帶趙蜀得人則中原可
定失人則社稷可憂今湖北接京西雖無大險然方城
為城漢水為池管仲之所不敢輕葢地近中州上下不
過千里其要害易守非如淮泗汗漫平原按衍四通五
達易入而難備也曹操用兵彷彿孫吴而赤壁敗亡㡬
于不救則難易之勢可見矣誠能屯唐鄧㐮漢之田以
養新兵出廣西武陵峒丁並施黔獠軍築堅壘列守漢
上阻以水軍經以正軍緯以弓手民軍牽制江黄呼吸
廬夀則進取之基立然後陜西聲氣血脈通達而騎卒
可至川廣之富皆猶外府易以拱挹其比于漂泊大江
之南棲伏東海之濵險易利害相去逺矣建康固是六
朝舊都甘守偏隅遷延國祚亦何不可臣獨以為不可
焉葢為陛下之責與晉元帝不同故也西晉為劉聰吞
併無復能立懐愍兩君皆以弑殞故元帝自琅邪王又
慿王敦専制淮南十年之威起而纉祚然傳世十帝享
國百年強臣内叛邊騎外迫其得僅存猶綴旒耳當時
非無謀臣猛将提重兵出入終不能復取中原者非獨
天運亦勢使然也今陛下之父兄在敵中固無恙穹廬
蠻帳羈棲雜聚其衣服飲食居處動静豈得比中國民
庶中人之奉哉其聞陛下嗣登寳位也必日夕南望曰
吾有子弟為中國帝王吾之歸庶有日乎痛維愁荒屈
辱之中發此念為此言于今三年日迫月切而獻謀者
方欲導陛下南狩日逺日忘遂無復國之心别求建都
之所此臣所深不喻也今河北河東之民知朝廷不復
顧思已甘心事敵山東京西淮甸之民猶冀陛下未忍
遽棄若更遲延嵗月無以及之則怨恨陛下而為敵國
者所至皆然亦何必粘罕邪于此而欲建都非特不可
亦必不能矣故臣願陛下先命吕頥浩杜充分部諸将
過江廣斥候治盜賊自以精兵二三萬為輿衛于穏宻
州郡速置營屋以安存其所謂老小者陛下提此兵渡
江而北緩轡而上遣使巡問父老撫綏挺刃之餘民至
于荆襄規模措置為根本之地猶漢髙之于闗中光武
之于河内雖巡歴往來征伐四出而所固守必争而勿
失者以荆襄為重陛下方富于春秋非如昔人白首舉
事覬萬一之成者誠能堅忍聳厲坐薪嘗膽悠乆為之
而不能濟則書傳所載周宣王漢光武之事皆為妄言
以欺後世無足信矣陛下聪明洞照必不謂然也上世
帝王為治之道敦睦宗族强本弱枝所以鞏固基扃紹
延佑命故三代有天下皆傳數十世而周又特為長乆
葢以大建宗室以自藩屏故也原其用心葢以天下為
公而不以為私分非如後世以智力把持之褊心多忌
雖有骨肉懿親眄眄然不借以尺寸之權而恐其伺便
軋已亡秦是已漢以為鍳遂大封同姓非劉氏不王及
其乆也光武劉備皆以宗室倡義而起于滅絶之後夫
漢髙固欲為乆逺無窮之慮非為其一身也以為不如
是不足以大庇子孫萬世血食然則封建宗室者乃固
守天下之要術也今陛下之族北去者衆矣所幸免亦
㡬何而黄濳善鄭鼔小人之見本無逺識謂陛下以支
子入繼又不縁傳付之命國步未夷恐肺腑之間不無
非望之冀考其行事必曾進言恫疑虚喝以恐動宸心
故自南郡以至維揚誅竄之刑疑忌之意相尋繼見雖
其罪戾或自貽戚然亦恐未必盡出治親齊家之美意
審如是欲以保國而延厯難矣今宜于同姓中不問親
疎選擇賢才布之内外廣加任使其望實傑然出衆者
陛下宜留之宿衛夾輔王室其有克敵戡難之功者宜
漸為茅土之制星羅而棊列以慰祖宗在天之靈以續
國家如綫之緒使仇敵知趙氏之居中國者尚如此其
衆既失而得復者非獨陛下一人而已則其撲炎火之
横心立異姓之逆謀庶其少息乎夫創業垂統之君必
立綱紀以遺子孫繼世承序之君必守綱紀以法祖宗
綱紀存則存綱紀亡則亡所係如此夫一君子進衆小
人未必退一小人進則衆君子必退矣勢不兩立而于
君子為難葢其道固如此仁宗皇帝在位最乆得君子
最多小人亦時見用然罪著則斥之君子亦或見廢然
忠顯則收之故其成當世之功貽後人之輔者皆君子
也至王安石則不然斥絶君子一去則不還崇信小人
一任而不改故其敗當時之政為後世之害者皆小人
也仁宗皇帝所養之君子既乆且逺日以消亡矣安石
所教之小人方新而近其蕃息未艾也所以誤國破家
至毒至烈不知己時然則陛下欲求君子而用之而不
愛爵禄以待其人豈非甚不易得者乎君子未得而已
試無堪敗事顯著之小人稍稍類聚其未至則召之惟
恐其不來其既至則用之惟恐其不速混然雜進其黨
必集所謂悔過用賢之意與陛下反正之初絶不侔矣
陛下土地金帛能有㡬何豈堪此輩大言輕捨盡輸之
敵國耶将以汲引豪傑延致英雄而標的如此是猶却
行而求前北轅而適越爾夫以賢治不肖此治平以前
陛下之家法以不肖治賢此熈寜以後陛下之家戒矧
當今日否塞之氣充牣于中原隂長之滋勃興于兵革
非得希世異材上下内外迭任交用泰何由復而否何
由傾乎此綱紀國家之一事也右文左武者有國不易
之道漢髙祖用韓信彭越不以加于蕭曹光武用賈復
耿弇不以加于鄧禹唐太宗用李靖李勣不以加于房
杜蜀先主用闗張二公不以加于諸葛孔明非獨其禮
文等降不同其誠心所以待遇之亦異今儒學衰息未
有巨賢碩徳屹乎朝廷以收運籌指蹤之功陛下所深
恃以為心膂爪牙者惟三四庸将耳夫此數人者以近
時論之曾不足以當种師道之厮役况望古昔名将乎
而偃蹇厖然當負重寄使平冦盜尚或未能豈敢冀其
向敵人發一矢也自愧無以塞責則大言詭論以上欺
睿聴慢辭倨禮以下視朝士謂今日禍亂皆文臣所致
耳敵人方强不可與争鋒必以退避自保乘時而動又
不鈐勒其衆動則潰潰則盜盜則招招則官反復循環
無有窮已其為國家之害豈文臣所敢望哉竊聞陛下
推心撫之失于太厚出入内禁不以時節小人不知義
理習于所熟以為君臣上下猶朋輩然恃憑威靈無有
紀極寵而不驕驕而能降降而不憾憾而能眕者鮮矣
臣願陛下委大臣以心腹待近臣以禮貌當使南衙朝
士氣勢重于此徒天下抱才自愛之人必願立于左右
緩急之際必有能為陛下竭忠盡節不愧古人者矣與
樊噲為伍韓信猶羞之况儒士乎臣叅奉内朝班綴之
後欲求近臣如汲黯之流氣折淮南多得羸驅弊輿惴
惴然于長㦸大馬之中卒伍賤人皆得以惡聲誰何之
不敢正色忤視少拂其勢從臣如此况其下者乎唐制
監察御史秩七品衣緑至卑也然銜命出使則節度使
且櫜鞬郊迎本朝㳂此意郎官出使則序位在轉運使
之上凡此葢欲尊重天朝習民于上下之分也故事宰
相坐待漏院三衙管軍于簾外倒仗聲喏而過吕夷簡
為相日有管軍忽遇于殿廊年老皇遽不及降階而揖
非有悖戾之罪也夷簡上表求去以為輕及朝廷其人
以此廢斥葢守分之嚴如此今見其分庭抗禮矣推此
類非一日長不已陛下不為之别異表著是自削堂陛
無復等威亦将何所不至哉此綱紀國家之二事也治
天下者必取篤實躬行之士而舎浮華輕薄之人所以
美教化善風俗本朝自熈寜以前皆守此道至王安石
以佛老之似亂周孔之實絶滅史學倡説虚無以同天
下之習其習既同于今五十年士以空言相高而不適
于實用以行事為粗迹曰不足道也其或蹈規矩守亷
隅稍異于衆則羣嘲而族笑之以為異類紛紛肆行以
至敗國二帝屈辱羿莽擅朝以為是適然耳伏節死難
者不過一二人此浮華輕薄之為害也夫欲變風移俗
惟係上所好惡韓琦富弼在朝文武兩班升朝官以上
即不許自陳磨勘皆聴檢舉所以養勸亷恥恢張四維
故當時人知自重風俗忠厚至今乃有身為従臣而自
陳磨勘乞覃恩轉官不以為恥者矣推而上之見利必
忘義貪得必患失遺其親後其君背叛簒奪便可馴致
此明君之所甚畏而深戒者也今萬化之原本于陛下
茍力行孝弟則天下忠順者來矣好賢逺佞則天下名
節者出矣賞清白則貪汙者屏矣崇行義則奔競者息
矣旌能實則謬誕者懲矣貴忠厚則殘刻者逺矣茍反
此道則頽波日慢必至于糜爛而後已至于文辭之麗
言語之工倒置是非移易黑白誠不宜任用以為浮薄
之勸也靖康二年著作郎顔博文佞諛張邦昌則曰非
湯武之干戈同堯舜之禪讓及為邦昌作請罪表則曰
仲尼従佛肸之召本為興周紀信乗漢王之車固将誑
楚博文近世所謂能文之士也其操術反復如此故亷
恥道消四維大壊則社稷隨之陛下何利焉此綱紀國
家之三事也法度者所以治天下之具號令者所以行
法度之㡬而信義者所以出號令之實也孔子曰自古
皆有死民無信不立聖人重信至于易死疑若太過鄙
夫陋儒以智詐譎詭為術者必忽此言然真宗澶州與
契丹結盟契丹守之百有二十年不敢先動宣和宰相
王黼一旦敗盟舉兵結逺夷伐與國取景徳誓書還之
天章閣天地鬼神所臨重誓自我背之遂使敵人得以
藉口夫金人何憾于我哉皆契丹惎之假手借兵報滅
國之怨耳失信之禍乃至于此孔子之言良不為過而
近日以來朝廷失信于民尤甚臣不能徧舉其目但如
所謂前降指揮更不施行如所謂已差下人别與差遣
此等奏語必日聞于冕旒之側矣陛下何惜不勅大臣
俾審熟思慮而直為此反汗之失以欺駭四方之聴乎
今外州郡専制不稟朝命者漸多有之所恃以指揮役
使惟在號令出之不審則輕守之不固則疑輕而且疑
則制命之權不在陛下矣承受既數奉行實難不曰略
與應破指揮則謂早晩必又更改近在朝廷尚有此風
逺而四方従可知矣陛下縱有真賢實能付之民社仁
政恵澤播之黔黎以是之故何由責其功效百姓雖愚
然習于知見必謂朝廷之令率皆誑我是心一萌姦雄
得以誘之矣此綱紀國家之四事也郡守縣令者親民
之官監司者統臨州縣之長天下之治起于一縣縣治
則州治州無不治則天下治矣明主必慎擇居此之人
既得其人必乆任之以考功罪之實而施賞罰焉近日
已來朝廷移易郡守監司無月無之殆不可勝紀東南路
分不過十數何為紛紛如此陛下宜察其故矣謂其不
才而罷之耶則曷若考慎于未命之前也頋恐未必然
特出于用事者之私意耳民力已困財用已竭潰兵劇
賊方羊乎其間戎務軍須交制乎其上朝廷憂勞嘆息
而未能救尚忍不為擇忠信之長慈恵之師以撫綏之
乎臣願深詔大臣自今已往于郡守監司縣令㫁以三
年為任非有大過勿輕移改縣令不許輒従奏辟去官
其有貪汙為民害者舉祖宗法痛懲治之仍許内外侍
従官舉所知堪為令者嵗一人後不如舉貶秩示誡留
意此事庶㡬斯民于鼎沸之中有蘇息之望又今吏部
無闕以待入官之人士無所得禄一切茍且求權攝以
度日見居官者不能勝任逆避患害則求差檄幹辦之
名茍營俸粟無復宿業之志欲事治而民安難矣今欲
乞専委諸路帥臣轉運提刑不以逺近共限一季申明
部内見任及闕官已授未到職位姓名叅三司之實付
吏部為案柢以行差注諸有以便宜從事辟置官屬者
必用曽任令録以上無過犯人其奏補出官及曽以不
職無治状罷者不聴奏舉奏補人必依舊法試銓無銓
則于逐路運司嵗一試之仍增時議問䇿各一首精其
選少其數中格則出官以絶請求賄賂冗食之弊肅清
仕路政在得人此綱紀國家之五事也臣稟賦凡下無
大過人然夙夜思之又考之往古揆之公論所得如此
于當世之務雖未能盡亦可見其大概矣維陛下動心
加慮反復而求之隆寛降意開納而聴之萬一可行則
至誠惻怛奮乾之徤而速圗之日月逝矣嵗不我與以
為今日難于前日安知後日不又難于今日乎往者雖
不可復追不當謂無可為者而遂已也天定勝人大福
不再深可憂懼今年之春震雷大雪白虹貫日中有黑
子錢塘之變實先埀象恭以上天之仁眷顧陛下懇懇
至厚所以申命用休者不啻再矣陛下出于屯難側身
怨艾親近書史引對多士減徹玩好躬親庶政亦非復
維揚之比臣民共知不可誣也然任至重者力必強責
至大者憂必深天下萬姓以二帝之故所望于陛下者
非止如是而已迺閏月金犯大火芒怒赫然九月朔旦
日有食之車駕復有思患預防之行明堂遂虚陽徳大
弱錢塘受辱之地豈可再枉六飛縣名柏人漢祖不宿若
趨㑹稽幸三衢則地形窮僻扈衛益勞貢賦不通財用
益窘道路艱阻朝覲益稀郵置迃深命令益隔人知陛
下無復興之志威權日削無可瞻望投戈四逸孰能止
之惟有臣區區之言理明事順思迎父兄誓報讐敵奮
志強厲有進無退庶足以感發軍情率先将佐于危絶
之中求生全之道此非怯懦畏避之所能濟也不然而
姑恃天命之不庸釋是猶不耕于田枵腹以待嘉穀之
旅生不績于麻露肌以待野蠶之成繭事理之必無者
矣又惟斯民戴宋無二者徒以祖宗徳澤深厚人未忍
忘雖甚塗炭猶未瓦解雖甚怨怒猶未反叛然以比來
巡幸所過觀之道傍里縣之民一切空盡以避兵卒其
甚者田疇荒萊室廬破毁生聚不保滿目蕭條殊非來
蘇望幸之美傳示四方何以彰徳頃在建康已獲敵人
之覘者以此知敵人雖負十全之勢而限以長江不敢
輕渡然屯駐山東聞有數路並入之謀陛下不深委将
相早為防遏但欲深尋幽逺則囘顧州郡復為虚邑必
曰君王尚且畏避何以責我守城民心覩此安能乆忍
而無變亂若不望風納欵以事敵人必将推賢擇能以
自保治陳勝吴廣因民不忍而劉項乘之秦遂滅亡者
葢本于此古人稱中興之治者曰撥亂世反之正秦不
正而甚亂漢髙祖反之正而興焉王莽不正而甚亂光
武反之正而興焉隋不正而甚亂唐太宗反之正而興
焉唐末五代不正而甚亂我太祖皇帝反之正而興焉
反之正者反易其道究其敗亡之由盡更而去之猶反
覆手之易也今之亂亦云甚矣其反正而興之在陛下
其遂陵遲不振亦在陛下敵人雖強暴其亡可待特恐
中國豪傑因之而起反我之亂興彼之治則陛下之大
事去矣天下記之野史書之善惡榮辱埀之方來後人
觀之亦猶今之視昔夫湯以七十里而有天下楚以七
千里而為讎人役今粘罕之強未如秦其横行于中國
無人不怨則有甚于始皇之于六國也東南形勢控帶
江山兼有吴楚之地坤維嶺海提封自如非如湯以七
十里而起也而乞憐偷生之勢乃甚于楚之為秦役此
臣所以日夜憤懣為陛下痛惜而傷大臣之過計也昔
宗澤留守京師一老従官耳猶能致誠鼓動羣賊北連
懐衛之民誓與同迎二帝皆相聴許剋期宻應者無慮
數十萬人不幸為黄濳善所惡百方沮抑憤悒而死其
志不就羣臣亦無敢以澤所謀達于宸聴者以此知人
心未厭二帝之徳何况陛下身為子弟責孰加焉誠欲
北向而有為臣将見鋤耰慘于長鎩奮臂威于甲兵舉
四海惟陛下之用決不為失䇿惟在陛下㫁與不㫁為
與不為耳五路事宜張浚已行措置今能使淮南荆襄
肘臂相應山東合従則敵人所守者數千里之地兵分
勢離批亢𢷬虛攻其不備多方以誤之不厭不退以十
年為期陛下必能掃除羣氛一清天步修上京之廟貌
拜鞏雒之神皋逺迓父兄歸安鳳闕再親儀物永固皇
圗陛下于時憂責方已巍然南面稱宋中興永永萬年
欣懐無斁其與惕息遁藏蹈危負恥有如今日豈不天
地相絶哉臣本疎外之蹤無所知名誤䝉眷求擢侍左
右顧睞之温寵遇之榮多士流傳以為口實重惟職司
記注掌書言動喪亂已來典籍廢缺官業不舉素餐是
愧况覩烽烟未息敵騎憑陵鑾輅傍徨民無死所臣于
此日得近清光有知不言有言不盡茍非畏禍即是欺
君震懼于衷不能自已戅愚抵冒理合誅夷寛仁如天
恃以無恐倘或其言可采有補大猷尺寸之功埀名竹
帛是古人之所榮㣲臣之至願也干瀆威嚴臣無任隕
越俟罪之至
　
　
　
　
　
　
　
　
　
　斐然集巻十六
欽定四庫全書
　斐然集巻十七
　　　　　　　　　　　　　宋　胡寅　撰
　　寄秦㑹之
某頃于丙午之冬屢欲進謁既而不果前年侍家君東
行每䝉相公存問而某時有母喪非惟不敢趨伏屏著
亦不敢輙具書尺惟是向慕感激之誠至今何嘗不在
左右也自相公均逸于外而謀奉親閒處迨此暇日可
以曳裾齋閤少聆道義之誨以自警䇿而吴楚相望緬
焉數千里有志未遂增以馳結是用伸布竿牘少見區
區近世以來邪說暴行横騖于天下三綱九法浸以湮
滅相公見危授命于二聖北征之日事君以道于羣枉
連茹之時主張斯文領袖當世真得古者大臣之義矣
其于放淫詎詖正人心息邪説使斯民不淪于異端曲
學乃天下所以徯望于相公者也側聞閉户讀書討論
大業動心忍性以承大任之降徳譽日新有識欽嘆而
某竊有疑焉葢謂相公㣲信佛說手抄華嚴經八十巻
終嵗而後畢則未知鈞意之所存也佛之為道葢以大
倫為假合以人世為夢幻其辭善遁而不稽實理従其
教者必棄絶君親掃除人事獨以一身處乎山林之下
皇皇然以死為一大事凡慈孝忠順之屬殺身成仁舍
生取義扶持人紀為生民之大經者自彼觀之猶露電
泡影空花之過目耳其為世害葢甚于荘老之弊清談
之晉也自臨川王氏以二教之似亂周孔之實天下靡
然化之判心迹二言行臨難忘義見得忘恥高言大論
詆訾名教謂劇秦美新為達權以歴事五代為知道其
效至于風俗大壊戎馬長驅國君逺行宗廟荒圯中原
板蕩逆賊亂常學士大夫拱手圜視不以槩于心以為
是固然耳至其甚者又或臣敵庭拜仇人廢君簒國安
行而不顧夷考其平昔則未必非誦經持素歸向空門
禮佛參禪非笑孔孟之人也此豈非以大倫為假合以
人世為夢幻之禍與相公蹈方秉節正色立朝捐一身
表萬世君臣之義而得政日淺施設未究一日聖上寤
想忠赤追鋒圗任縉紳之責望者益備聖上之期待者
益深則相公于格天之術業當盡明也于遯世之賢材
當盡知也于奸慝之情狀當盡窮也于恢土宇除讐逆
之方略當盡講也凡此乃皋䕫伊周所以相其君而鄒
魯先生所以詔後世非竺乾以寂滅為樂者所能知也
是宜求之六經考之前史而相公任重道逺當濳心而
措意者也彼香水海妙髙峯徧叅互攝之寓言曾何足
進乎往時嘗見觀文李公與故相吴公書論華嚴與大
易無二其詞宏辯固難窺測而某竊欲置議曰三代而
上聖賢繼出天下大治不以無佛而闕典也及漢魏而
後佛說浸淫乎中國聰明才智之士尊而信之者葢有
其人矣而拯溺救焚出生靈于塗炭者不在何充謝廣
王縉之流乃在乎諸葛武侯東山太傅李唐之狄相本
朝之冦公葢三綱九法之所恃以存何嘗讀非法之書
而後能也方欲請決于李公而李去長沙某也于心終
不釋然今又聞相公日進常珍間以異饌竊恐嗜好有
以移天下之正味使無父無君者崇尙佛乘益歸于性
空遺累之習謂蹈方秉節如相公猶有取焉則于自任
天下免民塗炭之意毋乃終始本末不相符乎某未獲
瞻望履舄而輙進瞽言者誠以相公好善虛懐山藏海
納某不敢自以其言為不善怠于輕千里而告也願畢
其辭則俟他日惟相公有以教之敢冒鈞嚴伏深悚懼
　　寄張徳逺
竊承大府乆次長沙以重兵厚賞脅降水賊遂通兩湖
之道絶外連之株悉意防秋無所牽制國勢幸甚此本
郡縣之任一将之功昔者失計耳不足為相公道也然
既降之後若給還牛具與之田土得良守令拊循之免
三年租賦庶不復為賊而鼎守輩非愷悌之人也其間
可為兵者習熟江湖便利宜因其舟楫自作一軍付之
别将然近世鮮有肯強本制末之勢而徇情憚衆従而
封養疽癰者則有之矣願相公及此事㑹改易郡守監
司若皆如張觷柴武則非特人無議論必有綏輯之功
也昨見程千秋乞不以有無諸般拘碍辟差縣令一次
所謂諸般拘碍者詐官負犯不敢赴銓者也而使之為
民父母某意不謂然即嘗奏乞令下千秋慎選及是者
左相曰無人願就處不如是誰肯往且督府已行矣關
照而已事遂寝夫以人所不願往尤宜加意而使有拘
碍不可授任之人而委之某以是疑相公欲平賊之速
而忽于使民不為平賊之本也民叛與兵叛不同如䖍賊
向來岳飛非不討殺亦有已見浄盡之言終不能絶尚
跨四路出沒何也州縣非其人歸業不可寧為冦耳水
冦本縁政煩賦重加以任人速之一日兩郡響應所欲
殺者五等人以官吏為最獨免執耒之夫其心可見矣
一叛之後梗塞數路首尾六年塗炭良民失陷嵗入及
行師用兵之費不知㡬何若州縣自初一一得人豈其
至此已往不可及來者猶可追願相公加意而圗之自
古英豪治殘破之後未有不減州縣及官吏文書者靖
州乆合仍舊為渠陽砦前已具聞鹽香常平悉當權廢
諸司事兼委一漕一憲不啻足矣縣止須一令一尉官
省則事省而費寡民可安居矣今天下之所共患者外
雖有讐敵叛臣内則有握重兵難馭之将帥謀臣䇿士
思所以善後之計未有得也昨來吕相國以私怒減降
親衛之兵迄今不復日以稀少而勁卒利器良馬盡歸
諸大将名為神武軍其實恩威不出于天朝誣上行私
自植形勢其智術不施之于敵仇而施之于朝廷虚增
軍數以取糧帛詐為北討以規器甲求無不得言無不
聴自副貳而下徧置私人軍屯所臨盡奪公家之利令
之不受禁之不止功小而賞大有賞而無罰政使國有
宿儲民有餘力嵗無水旱之變坐贍大費将何能乆以
是為安乎而况加之以師旅因之以饑饉仰食一不足
禦冦一不勝非倒戈向内則曳甲北走不然散為盜耳
必至之理也所幸尚有諸小校分統之兵可以自朝廷
指蹤今聞祁超一軍又為岳飛所併而任士安吴錫郝
晸王宗等飛盡欲得之飛本忠義自立初不若是有所
效而為之也昨來王􁞯討賊無狀其軍併之韓世忠夫
主将不善易之可也何乃與其衆而分之祁任之事則
又甚于此矣以是計之水賊之勝兵與其戰艦未必全
歸朝廷而其牛畜未必散之耕種也自建炎初載黄相
國用招安之䇿流毒九年盡變祖宗軍政使天子無自
将之兵天下岌岌相公不有更制二患仍在則無惡乎
議者之紛紛也昨䝉教賜似以軍民為二道厚于軍而
薄于民欲棄五穀養生之具而日進鳩酒烏喙竊惟精
忠逺識四海仰望固非愚者所能窺測而舍己用善以
勤攻闕失為平定之方則相公有意于孔明之烈某辱
知最舊敢不以董幼宰徐元直自處每事十反期于有
補乎
　　寄宣撫樞宻
去九月扈従至平江朝廷懲維揚之禍日謀逺徙私竊
以為不然夫維揚葢由謀之不臧而非為避之不早也
而用事畫議者多以宦官宫妾愛君之情揣中上意叨
竊美官心實憤恥之遂具囊封疏過失陳今日所當先
務者傾展殫盡不敢絲毫有隠于宸聰之聴亦庶㡬萬
分有一不辱知遇言雖不效亦不䝉譴葢主上聴納之
徳裕于昔時而閤下薦引重言雖逺而不替也適縁大
人祗命至池州忽得宫祠之請某勢不得留遂復丐閒
併沐俞㫖間闗去國敵騎繼侵戈甲烟塵瀰漫吴楚徯
聞麾幢入援張大宋之天聲者以日為嵗中外所切兹
承搃提秦甲已渡漢南扶持國勢天下幸甚閤下忠義
大節照冠一時幕府賔僚又多竒俊施設注措動闗存
亡某夙已顓㝠矧復疎逺投機應㑹又非逆料之所能
也古人曰與治同道㒺不興與亂同事罔不亡撥亂世
反之正者必推原禍敗之所従起掃滅而更張之庶其
有濟然則今日必罷和議必用君子必退小人必慎名
器必講武略必明賞罰必擇守令必固本支必建藩輔
必討盜賊此十必者有一不必非所以撥亂而反之正矣
然和人用事則此十必者必不行何則其道不同而其
身不利故也今欲撥亂反正則以罷和議為本此議不
行則此人不用君子必可進小人必可退自餘七者亹
亹有緒矣夫和人初心非有覆國亡邦之毒也無謀慮
則和無才術則和土地非割于其家也金帛非捐于其
府也子女非出于其室也姑以偷目前之安悦用事者
之意耳其乆而不破則結朋黨則迷國論則立異姓則
事敵國惟利是従無所不可今嵗不征來嵗不戰日㫁
一股月斬一臂刻膚盡肉椎骨及髓雖于敵人得計而
于國家最病此議不息雖㣲外患其禍機隂發不在金
敵之下也夫建都立國伏惟閤下既有定論某不敢知
竊謂奉迎大駕西幸梁秦以圗闗中者中興之宏規也
屏蔽江淮增重上流定居建康者往古之明騐也可行
則行不可則止因時制變者哲人之達識也成敗在乎
天得失在乎人物有本末事有先後茍為倒置未見其
可今緩急之序某既略陳于前矣具瞻所屬非閤下其
誰任哉某逺迹林壑職當緘黙尚兹喋喋實為知己
　　寄趙相
自承白麻播敷登位次輔以直道繼庸邪之後以宏才
當蠱壊之時天下聳然慶明主之英㫁知中興之有日
賊臣不道挾敵稱兵原其胎禍非朝夕之故相公戡此
大難必有成畫而得諸道路有可疑者自詔書既下聲
罪致討不知革輅今次何都以君避臣古人所辱或傳
宫省已邁泉南而祠曹告牒之下閩廣者數又甚富審
有此計非萊公奉章聖親征之䇿矣兵交之時自治尤
急賞罰號令必有以收人心囘天意者而功罪是非一
切含糊未得别白至于去留除授兵馬應援命令不一
衆聴不孚凡此數端恐非保邦制勝之術也頃者廷議
燕安江沱但欲南趨不圗北向荆襄要地僅若荒餘自
岳飛奉揚天威稟受指蹤而援師不繼復輕召還即今
重兵盡聚江浙上流空迥全無保障李成孔彦舟等諳
知洪潭利便若或六飛遷幸兩越則敵必留兵屯守吳
楚諸路財賦粟帛朝廷不得而用之豈聞舉國避冦輿
轎柁舟煙瘴谿谷百越之外而能再興王業者乎荆南
飢卒不滿數千鼎岳二州方困水賊徳安最為要害縁
曾妄改守臣今雖再委陳規深恐已失事㑹武昌名為
帥府實則僅能自存惟長沙捍江湖之衝為二廣之蔽
闗公所為取湘西杜預所為通零桂而孔明所為利盡
南海者比于諸處差為完實而所恃者吳錫一軍六七
千人耳錫至湘中四年屢立戰功御衆有律人已信服
全楚所頼比聞羽檄追赴江西雖帥司有請借留深恐
未聴錫之不可離湖南猶往年柴斌之不可去荆門趙
宗印之不可去郢西近日陳規之不可去徳安也用人
如用馬因其服習其功十倍鄭之小駟至晉而敗故亷
頗在趙莫與為敵及為楚将不復有功正此類耳明主
不泄邇大臣慮四方孫皓之季慮不及逺徹南郡之備
専意下流于是杜預王濬一舉取之若必欲移吴錫是
棄三湘八桂之地矣切乞廟堂留念所願者相公啟沃
主上深發獨智克奮神武如光武昆陽之事以三千破
賊莽六十萬豈云衆寡不敵相公集衆思廣忠益去自
賢之意求所受教者虚心而用之如謝太傅淝水之績
以一謝𤣥却苻堅九十萬豈云强弱不侔再安宋朝永
保天命君臣俱顯不亦美與某待次山間無縁曳裾東
閤終日正言而心之精㣲又非筆削所能敷叙然愚者
千慮大抵如前又于侍讀張公亦有咨稟仰惟宏度必
賜開納革輅徂征扈從勤止敢請精調寝餗上副倚毗
　　寄張樞宻
近承追鋒甚峻天鍳孔昭竊計許國精忠聞命引道不
特還事樞之舊宜遂膺爰立之求中外具瞻日徯明制
然敵人匪茹蓄謀累年而朝廷燕安不為逺慮一旦禍
發所忽舉國雲擾乃是智者無以善後之際趙公既當
致柄閤下復被圗任宗社存亡豈不在兩公之手乎昨
來反正之初忠臣義士所為裂裳裹足願立乎朝廷者
以主上進幸建康有中原之志其後佞臣諛媚更互取
寵但言退避不務恢張用此之人行此之政至乃安然
通叛受侮考之古訓雖使茍安嵗月戎車不駕必非興
隆之兆矣今事㑹如此乃是上天警悟聖主深發獨智
使懲艾既往改紀國政開中興之運也夫以臣叛君其
事固逆而以君避臣其事尤恥此乃勝負之決要在䇿
畫堅定不輕退轉耳昔苻堅以百萬南伐其視晉如石
下之卵耳又非有君臣逆順之説也若如前日諸公所
謀小則引避大則屈降彼東山太傅獨以何道而談笑
制勝哉閤下與丞相公所當慨然以古人自期必不忍
靡靡委委循望實俱喪之覆轍也夫興衰撥亂全在人
材而其難知堯舜猶病人之常情好見其所長而隠其
所短好遜志之語而惡逆心之言于是臣其所教友不
如己而阿諛求合之士日凑其側慮有遺䇿者吾不得
知也舉有過事者吾不得聞也其心非不以善為之而
卒陷于迷繆破毁者無不由此人雖難知而某獨謂告
之過則喜聞善言則拜集衆思廣忠益不甘受佞言而
貌敬正士者乃知人之本也人無不知則于扶顛持危
興衰撥亂無不如志又何必役其心思勞其耳目區區
于事為之末乎今聖上親御六師兩公夾輔王室其當
明大義攘羣醜申嚴賞罰保固上流之大略已具之丞
相書中望樞宻一見之而此所陳亦欲丞相兼聽而並
觀也夫不待下問而先自獻言誠以荷知素深思効萬
一耳仰維宏度必賜開納
　　寄折帥
某去秋嘗拜短書似聞已塵清覽自惟逺迹乆不再瀆
兹承奉膺重寄分䕶上流殿此南邦仰寛西顧恭惟神
明交相台候萬福竊以湘中比嵗大勞未艾水冦接境
軍饋頻煩奸吏因之反為民患人材風俗大抵宣和之
餘習至于每下則有甚焉枝葉既萎本根将蹶如䖍冦
之出沒三路如楊么之梗塞兩湖非由敵兵實自郡縣
政煩賦重民生無聊坐使善良化為怨敵興兵屠剪于
此累年賊則未平民祗愈困封疆日蹙和議猶乖雖行
聘好之多儀未免營屯之横費勢須厚斂以佐大農而
此魚鼎之民又類牛山之木莫逃踐履仍厭斧斤月引
嵗滋其終可畏若或推行寛政必坐乏興所以赦令丁
寜徒成文具計臣罷軟立被譴呵歴攷自昔衰亂之時
亦有乘勢維持之政而其樞要全在人材維人難知聖
哲猶病公抱濟時之術業藴憂國之丹誠固嘗叅決萬
㣲鋪張有叙陟降多士器使具宜方魄兆于中興尚淹
稽于成效斂此大恵施于一方如決江河以潤尋尺惟
是有識逮彼遺黎式觀取舎好惡之端深思注措先後
之意将以固宗社靈長之慶豈徒息閭里愁嘆之聲動
干威休當此非易伏惟宏才逺略逰刃有餘早乞外庸
歸秉元化某向奉勅命假守小邦謂官期之尙賖于温
凊而無曠繼䝉録用俾復舊班未敢冒承幸䝉賜罷奉
親屏處澗壑考槃乃值鎮臨禮當造請路㡬十舎江隔
三津跂望旌麾輙伸竿牘言念著誠去偽乃古人處己
之方務實去浮亦今日移風之道獨具咨目謹罷煩文
尚冀聪明特埀亮察輕寒在序開府之初敢請上副倚
毗精調茵鼎
　　寄張徳逺
春間䝉賜鈞誨嘗有詢問之言方其時相公獨運廟堂
進退賞罰聳動天下凡所舉措諒皆安允雖欲進說亦
無所及今化鈞在手已逾半年以功效考之所以賢于
去嵗者固不可掩相公道心髙明世味淡泊于富貴權
勢必不得已而無所慕羡于仇怨睚眦必務平之而無
所報復于異論殊方必虚己考納而無所嫌忌于親戚
故舊必視才選用而無所黨私于諂諛遜志必求諸非
道而無所悦著然後誠心果昭公道果闢則所革不待
已日而孚又况半年之乆哉孔明廢李平廖立沒齒無
怨必非智與力所能使也今議者或以前五事窺測相
公而畏威逐利之風日盛士大夫以結舌相戒雖口不
敢言而心未必服人不心服而能成百世之功者振古
無之相公無亦少思其故乎惟聖人然後每事盡善雖
大賢未免有過相公才髙天下徳冠多士可謂大賢矣
獨恐道古今而譽盛徳如所謂慮無遺䇿善不可加之
語洋洋乎鈞聴所以虧損徳業者為不少也往時人材
之不善既已黜逐往時政事之不臧既已更改要使異
日相公功成身退之後所用之人所行之事皆無可議
不為他人藉手猶今之視昔乃盡美矣若曰權在令行
適意而已後亦皇恤此非相公自任以天下之重之本
意也惟恕其狂愚而取其忠焉
　　寄趙張二相(詩見第/一巻)
某承乏支郡尋常無事不敢輒以竿牘上勤威覽聞之
道途既衆有不得不以輒千鈞聴者或謂二公細故之
間薄有相望未知信否若其無之何乃人言籍籍萬一
有之某竊謂二公不取也自聖主即位以來七年之間
命相七人而後及二公宰相佐天子定天下不可數易
也易之數者葢聖主欲歴試羣臣擇其可屬大事然後
乆任焉耳二公登庸于今将三年自比年任相未有如
是之乆者也聖主既推心天下又屬望将責中興之效
于二公今也六師方張事功初起協恭比徳轉敗而圖
成二公之相倚猶左右手之不可相無耳與目之不可
偏廢也何為相望于細故而忽事君許國之大計耶夫
權勢所在易以移人進取之士有不得于彼而求于此
有不得于此而求于彼彼此交間左右掠賣以售其説
有鄭朋之傾邪隂附無谷永之協和朝廷自非皋䕫伊
周聖哲之資心如明鑑無所偏黨鮮不惑矣若不為此
然則二公之所由異者何耶右相早登樞府首以左相
之賢薦于上其後右相仗鉞遐裔謗書流聞獨左相不
以為然嘗力辨白及秉鈞之日首乞還右相于退閒之
中非相為報也必曰國步方屯禍難未息倘得志同氣
合之士相與左提而右挈之庶乎其有濟耳比年吏員
益冗而不加澄清兵将益驕而不加控御財用益匱而
不見節省民力益困而裒取未已毁譽益亂真而䜛巧
得志賞罰益失當而功罪反易若此之類未聞廟堂論
辨切磋汲汲愛日而行之也而乃以芥蔕肝膈間布于
多士夫豈二公相引重之本心哉夫人識慮所到固不
能皆同而義理所趨則不容有異不知二公所異其無
不公耶抑亦有動乎血氣之偏也自頃公卿大臣得志
據位惡人異己援引朋黨倡和如響及有過失亦不復
肯相救正一時所取富貴隨即雲散烟滅矣而其得失
是非至今不可掩猶昨日事是故小人同而不和君子
和而不同猶和羮醎酸醯醢不同而和于味同猶以鹽
濟鹽梅濟梅而不和矣二公以國事而有不同耶則當
有君子之和左相曰某人賢右相曰某人不肖其賢不
肖在人宰相何喜怒焉則亦廣詢詳覈而用舎之可也
左相曰某事不可舉右相曰某事可舉其可否在理宰
相何留情焉則亦反復研究而施置之可也凡此不由
乎䜛譛之人附麗之私離間之道又不動乎血氣之暴
好惡之偏視聴之蔽揚己矜衆輕人重我之所為也直
相與推公心行直道以期乎世難之或濟而已如此則
二公徳度坦然嫌間不開上而使聖主信君子之可用
異乎世俗之所為也下而使士大夫無愧勿令小人得
以藉口也幸而因此賢材益進政事益修攘斥強鄰開
拓故業垂諸史册照映萬年将有光于蕭曹而亷藺不
足云矣不然春秋無義戰彼善于此愚恐天下有以議
二公也某淺識短見不足以知先賢往哲之彷彿獨思
逢時遇主言聴計従建立功業可以光前範後者皆以
道義器識為之本根進為撫世則二人同心各致股肱
之助功成身退千里命駕不失平生之歡若其較計于
勢利之途睚眦于同異之際理屈事乖固無足論倘幸
取勝則亦悻悻然小之為丈夫必見笑于大方之家矣
二公負俊傑之才抱髙明之識直言正行受萬乘非常
之知豈其有此必也某聴聞浮淺不詣厥真然而鼓鐘
于宫聲聞于外或者云云未有底止是以欲黙而不敢
輙爾布之才非宜僚辯非陸賈念荷眷待有素又方棄
外無與人交馳爭轍之嫌故敢傾盡而不疑干犯威重
不勝惶恐幸恕其狂易而察其區區郡事少閒因得讀
史書有所感成古詩三篇併以凂呈仰冀采目不宣
　　寄劉致中書(丙辰/)
致中兄一别二十年世路艱虞好音不嗣每聞博學謀
道徳問日休雖相望閩湘千里之外猶足少慰比日毒
暑不審起居能好安否緘書累幅為貺荷意雖勤而謂
某有以取譽與謗于世此則不敢當也學業未成早被
任使不聞善狀為家國之光方逺罪不給何譽之有毋
乃以告者過而左右又過聴乎至曰恩義未加厚于託
體同生則某所未聞也某自嬰兒㡬濵于死先祖妣永
夀君鞠育撫養之不啻如己生以至成人永夀君臨終
它無一言惟以不肖之身屬大人使善視之大人長養
教誨日厚一日必使有立以不墜祖妣付託之意于今
三十有九年矣過庭詩禮資以事君常懼不肖仰辱恩
紀他日無以見永夀君于地下此某終身之責也如左
右之見責者祖妣不以是語某大人不以是詔某一日
無故以左右違經背禮之言従而信之毋乃亂倫而悖
徳也乎若夫世父世母以至羣従兄弟里居食貨宜有
以奉養周賑之此則任門户者之責顧先後緩急之序
有所未及非恝然忘之此不待鄉黨朋友譏議而後知
也頃在荆州大人棄官躬耕共為子職比嵗屢稔廩粟
漸盈方有買田合族之意而散于盜賊空嚢來湘中食
口無慮千指流離漂轉略無寜嵗壬子冬又遇刼散亡
遂盡某粗守訓戒不肯枉道以取世資十年之間三見
廢黜其于仰事俯育葢有難以語人者若不出情實勉
強而為之以要譽于鄉黨朋友是鄉愿而已矣使其力
有餘足以仁及宗族人子之義不敢有已又必稟命而
後行亦無専輙之理也來書盛稱仁義禮樂之道夫仁
有厚薄義有重輕擇義之重則禮由是起居仁之厚則
樂自是樂言豈一端而已哉古之人有得乎義理之安
雖舉世非譽不加勸沮又况治平之公論風化天下龜
山之至徳師表士林徳不孤必有鄰矣左右所謂世謗
不負無乃以利而言得罪名教乎承晤殊未期惟増懐
仰伏冀為道加愛
　　寄秦丞相書(壬戌/)
近䝉寵錫鈞翰併及二弟所以存問之意雖夐絶千里
如載色笑下情感幸無以名言某病朽之質叨竊祠餼
無功而食有愧伐檀却掃柴門謝絶賔客指疾日甚裁
減書疏惟是玩心典籍用寡悔尤或行或藏均廕徳宇
獨有議服事累曾具稟後聞吴尚書㳺郎中皆傳及鈞
意欲使自明乃以未䝉照悉葢私家本末非外人所知
意相公以海行常禮謂某當然也今不免詳述塵凂鈞
聽某所為辨論者縁于人情未安重違先訓故耳人情
未安重違先訓者縁過房入繼與收養棄遺恩意輕重
不侔故耳過房入繼禮之正也則當為本生行心喪解
官收養棄遺則本生之恩已絶而所養之恩特厚雖不
為本生服可也是故福建路有専得條令及近年守臣
申請禁約明文而某三伯父沒時某官建康叨列記注
雖齊衰不杖期先子猶不詔某行之然則何為心喪解
官之云夫父之愛子必期其行成名立名與行之成立
孰加于孝其不成立孰加于不孝豈有喪紀大倫反使
迷繆以陷于五刑莫大之罪曾是以為愛乎先子非有
憾于某伯父也揆諸理當然爾某非懐私于先子也反
諸心不忍爾先子心源澄静道學精深處事如權衡閲
禮如水鑑使其亂命某于先子無能為役猶當奉以周
旋不敢失墜况治命丁寜而反復乎其本直守所志亡
言可也而向來禫服中須至略陳仰闗朝聴者其説則
多矣方某仕未顯時人未嘗為此言其後通班禁闈入
預論思而出守屏翰世人所謂宦官之榮也鄉情理分
疾勝而忌前乃始交唱迭和暴而短之其下則羣吠所
怪聚蚊成雷萬分一恐當塗聴來有誤焉耳人非甚愚
不靈未問義理姑擇孰利而孰害巷之人猶能也五刑
莫大之罪終身廢棄心喪解官厥紀三年寜其三年而
仕乎寜其終身而廢乎禮者稱情而為之節文聖人制
母服不敢二斬若父在則齊衰不杖期夫豈欲薄于母
哉武后隆興隂教乃始越典至明皇時賈至等議復古
已有制命而習俗不之改以至于今斯禮也仲尼為是則
武后為非武后為得則仲尼為失可謂習俗不改而非
喪服儀禮之大法哉然當時従武后之政與夫習而不
改者必自曰盡孝于母矣今其政與人雖已滅沒而得
失是非不可移于人心是故君子處禮不可不慎也若
夫先王未有此禮則聖人許以義起故叔齊不受父國
而孔子賢之韋𤣥成不襲世封而漢宣帝嘉之張鏗復
父之讐而裴耀卿殺之温嶠欲奔母喪而晉元帝止之
葢自野外綿蕝以來或因時或因俗或因事或因人而
變常立制者何可勝數本朝法令備具乆矣申明衝改
尚無月無之亦未嘗固守禮律膠柱而調瑟也葢有不
服所生天下以為不孝而道徳柄臣以為孝任用至八
座者矣亦有身姓某後姓某既膴仕矣母貧困扣門逐
去不顧而位登将相者矣悖于大倫至是茍見保持非
惟不蹈刑辟又且利達况事理之異乎此者反不見容
于物議亦獨何哉龜山先生君子之宗也益尹席侯小
人之冠也皆過房入繼亦未嘗解官行心喪三年天下
不之罪則棄遺收養者従可知也日者伯氏建州教授
録示所上相公書為某别白物議之不然者其說詳盡
獨造端三數語未免婉曲葢伯氏與先伯今為嫡長子
當為親諱不得不爾也如其審然則某所申請為妄議
者排擊為當投竄誅殛為宜豈可以一經家訓文飾私
義變海行之禮律私于某之一身哉竊知相公不欲用
有司所定冀某早自覺悟決然行之免成大釁相公之
所以愛憐是也而過房入繼與收養棄遺之殊則恐士
大夫未有以達于鈞聴者此事葢人倫之變某亦何心
誦言之今日披露殆不得已耳伯氏為親者諱之意正
不願彰此一節然衆口齗齗日多一日其究使必父子
兄弟乖暌疑阻骨肉之恩同乎路人則某不若直言正
論以祈事理之定于一也彼借此為竒貨相排掣者誠
不足道士大夫立身行己惟義之適義茍不可死且不
辭官于何有某雖不肖嘗奉令承教于君子矣自乙夘
年吕常伯之譏誚宻行丙辰年劉進士之書札顯至先
子作釋謗一篇手澤尚濡然一時羣公隨俗毁譽知不
出乎拘攣之域有相契愛者則為某憂之而莫能主也
幽懐耿耿積有年所仰惟相公學識行義器量事業直
配前古宗賢世哲不特俯視近時作者是故旋乾轉坤
閤闢萬化旁人視之如扁舟片帆在銀山雪障之中莫
不胆裂魂喪自失而走而相公處之綽有餘裕批郤導
窽逰刃恢恢若庖丁之于牛揮斤八極神氣不變若伯
昏之于射六轡在手控馭如志若王良之于八駿負大
任重氣力舒徐若烏獲之于百鈞葢才全而徳不形亦
行其所無事故能若是其妙也某于此時不竭其血誠
仰扣威聴脱或議者有以見訾則與訾先子無以異某
然後真負孝之責雖相公追眷先子一日出入門䦨道
義之契亦何及矣伏乞相公以禮部太常所定将上于
議政之暇特出片言謂禮縁人情以義而起某比尋常
過房事體不同合為所生服齊衰不杖期如此降㫖則
先子銜恩于九泉某也戴徳于沒齒本宗與伯氏兩房
大義堅定縉紳及鄉閭浮言帖息無搖撼簸揚之態天
下之如某者皆得安其身為人之後相公之賜可謂深
矣逺矣不可以有加矣夫非常之議反經合權非有司
之任也故願相公以道揆之乃能變而不失其正也自
堯舜象刑夏后肉辟商周因馬漢文帝聴緹縈一言興
仁恤刑易笞鉗城旦之法至于今千五百年天下之全
軀保體受一女子之恵不知其㡬何人周勃張蒼之徒
親見鄼侯定律不為緹縈㣲且賤而棄其言也則某之
所陳必望相公哀而許之慺慺丹赤不覺詞費冒瀆威
嚴悚息遲命
　　致黎生書
吾友奮自艱苦未及顯榮其親而遽罹大故欲報㒺極
何以堪處然聖人教人欲顯其父母者本于立身揚名
吾友要須行義日修謗讟日息乃立身揚名之效也往
者不可諌來者猶可追謗讟之不止毋乃檢身亦有所
闕乎試摘三事尤大者為吾友誦之龍㫁一也鬻爵二
也聴鄉曲之訟三也夫㒺市利所入雖厚然放利而行
斂怨不少既坐此致富則可以已矣世業有可嗣者有
當改者吾友被服儒行而使昆弟習為駔儈不仁孰甚
焉今富名既著雖欲深藏若虚不可掩矣曷若使子弟
力田敦本取財于天地不為侈靡夸耀恭儉節用仰事
俯育必無不足之理也葢尚侈靡以夸耀愚俗之耳目
則以客氣相尚必求勝于人求勝則廣費費廣則謀利
不得不急利入既厚則公上徭役必重其勢遂至于入
貲求官以復門户于是多事矣吾友曩逰漳濵見其俗
皇皇于財利無復義氣每以歎笑今㡬何時其積貨無
極入貲得官自足為鄉黨者亦何在矣由是言之使金
玉滿堂而人知其有盜跖之行且旋即毁與家無儋石
而人稱其為善人之門且享之乆安孰得孰失乎夫以
厚賄係名軍籍以俟奏功僥倖恩命非獨法之所禁是
亦吾徒平日所疾惡者方軍興時冒濫固多而論事者
屢及之朝廷數有戒約一日兵革少弭具數覈實澄斥
浮冗即不得遯而皆見矣當是時非特以有官為患又
且以失貲為侮商度利害者猶必及此况論義理乎居
鄉里立門户當與人為矜式至愚無知如梁氏輩亦何
足介懐抱而較雌雄乎必欲心競力争勝而後已沒世
窮年其有既乎夫分争辨訟小人所不能免聴其詞訴
而決其是非此乃州縣之權非布衣韋帶之職也吾友
天性疾惡故凡耳目所接必為之區處其意若曰與其
使犯于有司或顛倒其曲直有所賕賂曷若善言曉析
之使兩解而去此固善矣如出位何人之常情喜怒予
奪未必能去私意一循公道或智慮所照必有偏蔽則
裁處之際豈能盡當受辱者既須積忿得理者又思報
恩他日之患有不可勝言者亦非全身保家之道也至
其甚不服者或用笞杖以懲之是顯用州縣之權事之
最不得者也不待詳述而後知也故願吾友奮然罷此
三事閉户讀書脩其天爵脱去卑近力慕髙逺以仁為
富以義為榮急于治已緩于攻人不負師友之所期待
此于吾友平日剛決一反掌之易耳凡相勸戒者未嘗
不拂逆其意今由貧窶而致富以白身而得官見信于
鄉人争訟不決于有司而取決于一言自世俗觀之豈
非美事然稽之聖人之教則悖矣孔子曰富與貴是人
之所欲也不以其道得之不處也龍㫁之事是不以其
道也孟子曰古之人未嘗不欲仕也不由其道而往者
與鑚穴隙之類也入貲之事是不由其道也中庸曰君
子素其位而行不願乎其外以舉于而聴鄉曲之訟是
出位而有願乎其外也然則世俗之所美乃君子之所
惡必矣禮義誠不愆然後可不恤人言内省誠不疚然
後能不憂不懼不然毁言日積安得不少加意拔本塞
原冀以弭之豈可藐然勿聴因自隳壊乎古人曰名譽
不彰朋友之罪某與吾友逰十有三年矣比來令問少
損于前時每一念之事如在己獨以吾友自信堅確難
于進言亦恐衆口無端未可稽據今兩年于此誠有疑
焉適值吾友居喪更無外事是以告忠或䝉采擇如其
不然茍冀見教豈敢強䀨以取疎絶也
　　寄張教授書
某受資不髙才智淺短一自幼童早聞父師餘論誨以
克己之學汩于場屋冉冉十期見道未明持志弗堅欲
取世資登門而覔舉其去小人儒特一間爾所少自恃
者尚謂平昔槩乎有聞未能忽焉忘去冀得脱跡學校
訪友尋師或卒相其鄙陋昨從昭武李氏伯仲㳺已聞
有閤下今年識某人云乆依綘帳尤能誦記閣下言動
之詳獨某恨未獲瞻際也常謂英雄豪傑何世無之惟
道之不明俾斯人莫知所以用已方略足以幹八區氣
幹足以興事為然而識不徧理而誠弗立焉故蹈于自
用妄作之愆篤信好善率履不越非特鄉人皆好之雖
蠻貊之邦行矣然而世變萬殊不能執中而並應使各
適其當則未免為獨善孤徳之隘此伊周事業所以不
可多得而後世功葢天下者其平生終始未嘗不有遺
恨也伏聞閤下學貫百氏才雄萬夫明允篤誠克勤小
物施設注措獨守其宗某雖未嘗少窺道徳之光華然
妄意藩籬敢謂如此某也僅守其聞未能自得力量又
不宏逺夫安能任道乎惟思力求賢者親炙而扶持之
庶㡬不入自棄之域某人為某言閤下亦知其無狀之
姓名自念何以得此益見閤下之與人為善厥道甚廣
也故思自納于門墻是以因某人而拜書雖未能百舎
重趼有愧于心若夫服膺問道尚冀他日辭不諭心敢
幸矜亮承閤下方憂居更願為斯文抑情稱理以副善
類之望
　　代人上廣帥書
某嘗歴攷在昔隠約成徳之士與進為輔世之人其建
立光明盛大不膠一曲者未有不立于中道無過無不
及者也所謂過與不及者長于剛而短于柔厚于柔而
缺于剛是也夫惟達觀萬物之情而内鍳氣質之偏知
事之不可以理揆而不以一概處乃能矯揉而權度之
以之為己則柔而立剛而塞以之為人則剛而不怒柔
而不懾使彼觀我者名之曰此剛人歟則寛厚則従容
則裕然其不可澄撓焉名之曰此柔人歟則威嚴則㫁
制則毅然其不可犯干焉是故有商綴旒于下國者此
道也仲山甫補衮于周家者亦此道也畢公保釐于東
郊者又此道也是故東京以兵革定天下則世祖以柔
道行之劉璋以暗弱失國則武侯以剛克振之若夫子
太叔不忍猛而寛則國多盜賊而乳虎屠伯之流専尚
刑名則斯人畏而不愛終莫得其適嗚呼安得一弛一
張圎機之士與之共論此哉伏以某人俊傑足以識時
務通達足以周事變精察纎宻總理周盡而不失之于
苛慈仁博愛樂易可親而不失之于泛葢詩人之詠賢
才也曰奉璋峩峩髦士攸宜則所以形容其文之徳也
又曰周王于邁六師及之則所以表著其武之致也此
所謂左之左之君子宜之右之右之君子有之今乃于
閤下見矣是以聖主灼見而深知觀能而詳試二郡承
流而豈弟之譽播兩道膺使而周爰之職修乃授以嶺
西之藩既收其千嶂滅烽之效又畀以南海之印益取
其萬艘輸贐之績葢自偃武以來将明于外施為注措
焯焯在人耳目未有如閤下之懿者也惟是廣東環十
有三郡負山並海而緑林之聚北與章貢相呼吸四民
之集東與閩甄相控引風帆浪舶出沒乎汪洋浩渺之
間者其程次遐邇又孰得而計之而真姦大偷與健家
豪舉屏匿其間莫不隂交猾吏相為囊槖以勤有官君
子之心至于受害而無告者則謹畏之旅隠約之民爾
然則牧伯于是者葢不宜師曹叅之治齊願直法子産
之治鄭然後得寛猛之分無競絿之失也竊伏待于下
風而聴于道途閤下開府曽未時月而緩急之施無不
顯仁藏用善良者如䕃乎慈母狡傑者如懼乎嚴師譬
夫庖丁之技未經肯綮而發硎之刃恢恢乎其有餘地
矣彼有廣孔公之刑徳並流不能専美于前一方之幸
何其盛哉上方急賢朝有虚位追鋒促召且在旦晚逺
方蓬蓽之士不于此日爭先覩之快而形歌頌之聲則
亦僻陋愚䝉将有後時之悔矣是敢齋祓以言跪拜以
進惟閤下恕其狂瞽而又加采目焉干冒台嚴俯伏俟
罪
　
　
　
　
　
　
　
　
　
　斐然集巻十七
欽定四庫全書
　斐然集巻十八
　　　　　　　　　　　　　宋　胡寅　撰
　　寄張相
即日秋凉恭惟鋒車入覲神天所相鈞候萬福某久違
熒座瞻仰實勤去九月縁大人趨召至池陽忽得宫祠
之命勢當就飬遂復丐閒冬初離去行朝間闗江西道
中今夏才達湘潭侍下傳聞總師出闗已次襄漢即嘗
修布尺牘少叙區區道途多艱未知得徹鈞聽否近有
自㑹稽來者竊承上念忠勲已正爰立之拜遐方幽僻
未覩制書然中外傾心為日已久建中興之茂業今也
其時昔三老董公説漢王以滅項籍之道曰明其為賊
敵乃可服晋文始伯登有莘以觀城濮之衆曰少長有
禮其可用也立國治軍之要不過是二言矣若夫黜邪
登正修明百度去亂從治鎮撫百姓所以成此者也相
公今既當軸處中運動四海切惟成畫素定以次施行
必有以大慰蒼生埀絶之望獨恨固陋莫由自近陪東
閤後塵終日正言少禆知遇又不敢從事于刀筆未禮
重以凂凟依歸之誠寔恃鍳照氣序向冷徒御逺勞仰
兾上副睿𠂻精調鼎食
　　寄折叅謀
湖南向伯恭提衆駐耒水之上仗孤忠以遏犲虎旁無
救援日乆情見為賊所執舂陵三路襟喉而賊據之韓
京呉錫夲𨽻伯恭京屯回鴈錫屯桂陽頋望環睨而不
敢進部使者移司逺徙徒以空文譸張列郡例經殘破
惴然自守誰能合從以解紛難聞宣撫公已體頋憂慨
然受命則部分将校掃清冦盗救連帥之危兵所從出
當不愆素而逺近側耳未聞鼔行之聲有如緑林知用
先人奪人之謀徑逾湘源超越嶠外以迎請大使為名
遂将授人以柄束手遐裔耶以丞相元勲舊徳當此重
寄承㫖嘉謀逺識叅决籌畫幕府所置諒多賢才豈其
遷延坐取譏議何如速奮威聲即日引道以一軍出昭
賀逼舂陵檄京錫两軍嚴兵俟命以為犄角元戎縂中
權之重肅按全城勿使賊鋒乘勢猖獗然後文告擒縱
之勢成而救難解紛之功立矣
　　寄張相
昨者姦庸乆據要路遂致仇敵亂常干紀警報初傳四
方深恐朝廷冄蹈覆轍為退避之計及聞聖主獨斷登
用相公下詔親征罪状衆著人心咸悦士氣自倍宗社
再安係此一舉實天下幸甚然以乆驕不用之兵當蓄
謀有援之賊以彼下駟當吾鋭鋒則小㨗未足喜而其
前輕後重尚或可虞諸將勁兵盡䕶昇潤無他竒道難
以立功似聞京西一帶空虛豈無精騎可以直搗宣武
之巢穴乎竊料廟堂已有勝筭直欲攘却淮泗之聚擒
豫馘麟不止列屯據險茍為自守之計而已相公既已
任天下之重動干休戚注措非易更望體武侯用心不
自滿假集衆思廣忠益誓戡大憝克成中興之烈乃副
人願
某學業未成方幸閒處得以討論古昔兾他日或有萬
一可為世用而相公毎加論薦欲使暴其所短近奉堂
帖再有柱史之命恭惟聖主宏度欲屈羣䇿相公旁招
俊乂猥及非才艱虞之時不敢避免只候潭州差到兵
級遵依聖㫖即日就道但執筆記注清切之地如某已
試無狀豈敢冐處已具奏牘乞一閒散差遣少効尺寸
伏望進呈之際更賜一言俾遂所請下情至願
荆南自唐慤在任日修治城池亦極險固後縁允文千
秋二憾攜之慤既出兵二部不援以至于敗然今險固
尚如舊也解潜本合便入居之而留枝江累年是以無
成王彦今移襄陽則兵必盡往而所種麥荆南必不得
也則薛帥到官日雖有城池而無兵無食民何由歸業
民不歸業則土雖沃衍而財無所生猶無有也竊恐當
更出峡中耕牛仍徹瞿塘米禁二物通流民有所資矣
襄鄂既皆宿兵則荆南乃是内援豈可無人為薛帥之
助宜分監職司一員置治臺于城中則緩急謀議有商
量處薛既佳士又美才當周旋其事乃可責功效耳千
一之慮更在鈞念
　　與制置叅政
竊以世衰道廢公卿不下士乆矣雖其布衣之舊一旦
相視絶等矧不逮此者乎昨者麾斾西來所為脩記叅
問動静者直以事貴于禮當然固不敢少萌覬覦延佇
報賜伏辱鈞翰所以慰藉者未忘世好欽戴徳度奉承
誨言然後自愧淺之為丈夫也幸甚幸甚冬寒伏惟鈞
候萬福謹啓不宣
伏䝉諭以一路之資供一路之費此天下之正理仰服
至論所以紓民而足兵者两得其道矣世所以亂縁拂
理之事積而不治也以一路之資足以供一路之費推
而廣之則一世之材可以周一世之用一世之民可以
出一世之兵一世之物可以足一世之役而或以人材
乏少調度不給兵威不振為今日之患者特于正理不
眀焉耳矣頽波冺冺其效可見叅政所存如此不獨方
隅之幸將天下實頼焉所恨僻居出無僕馬無由趨侍
仰承餘教引領北望不勝拳拳
　　寄叅政
自聞追鋒入陪大政某以僻處未果修附慶問其于欣
慰則與有識同之四月下旬忽奉堂帖䝉上恩記復俾
入侍退省踈逖實自薦論已試不才方且懇免召㫖嚴
峻亦既就途冐暑飲氷遂感瘧疾隂邪内冦正氣傾侵
欲再露章躊躇未决忽見邸報已䝉改命在于愚陋則
固宜然不敢更前重招譏議輙形奏牘丐從祠館爰自
己酉去國逮兹六年僑寓流離雖獲粗定仰事俯育未
免食貧自惴無庸敢萌過望眷焉微禄終頼國恩鈞照
既深必䝉埀念倘得閒局不棄分隂求所未聞證其已
學他日叅政精忠直道深格帝心正位鈞衡旁招俊彦
其將曵裾東閤誠未為晩干冐威嚴下情皇恐
近聞王師克復襄郢國威稍振志士増氣恐須及時收
還湖北一路不以分鎮置帥司于荆南改付才望重臣
仍須兼制䕫路出其鹽米耕牛又通湖南仰其均濟糧斛
襄郢安峡分屯勁旅仍以襄陽割𨽻河北以成自南圖
北全控上流之勢以紓行朝虞虢下陽之慮此誠存亡
所係不論安危而已某往屡告當路聽者藐藐叅政若
不以為然亊幾再失無可為者尚何言哉
　　寄張相
竊以今日人材最難得未用者則不易知不若于已用
者舍短取長猶少失也左相及相公宏才盖世運量固
有餘矣然周公孔明之心尚欲兼用天下之士終不自
以為足而輕盖人材也李丞相心在王室威望已著使
當一面則有折衝之勢矣秦丞相死生不動社稷臣也
還侍經幄時有獻納其功不在汲黯之下矣李端明氣
畧剛正奮不頋身内之六曹尚書外之藩方要害無施
不可局促霅上何用之之淺也致仕向子諲才其通敏
有扞衛我宋之赤心為偽臣所忌乆不見用精力未衰
正可任使夫此四人者人品各不同皆今世難得者若
薦之于上則秋防有十萬兵之形隐然在大江之南矣
昨日竊聞論使劄子褒借之語尤美不勝皇悚某初論
奏時未知相公有請也既上然後知之今兹陳謨顯仁
藏用非小智所能窺測惟是昧暗于軍旅之事猶未之
學故于措意尚有未曉焉耳謹俟還朝齋心以請進所
不逮也水賊屡諼且復罪大自知不赦人之淺識咸謂
無可招之理今聞相公威信已著令之必從則湖南雖
宿重兵竭民力所謂一勞永逸亦何不可之有銓量之
事在三湘則當以馬居中為首某所論特因修城差其
親戚為提舉官及多差親戚在部下權攝耳固未盡百
分之一也其人吕丞相所善也相公何從于湖南旬日
間而遽知其無過乎鈞斾按行一方觀聽而以馬居中
為無過某恐逺方自今得以輕議朝廷也願相公審之
大旱嵗事可憂去虐吏逐不才為民害者亦召和氣之
一䇿賢于致齋祈佛逺矣自五月四日不雨至今火雲
烈日殊未有霑霈之意果成旱嵗民力已竭軍旅之費
不貲于何從出如䖍賊水妖未平添一两火恐非國家
之福惟相公深念深念
聖上虛佇相公之朝羣公莫比此千載一時人臣難逢
之㑹也所薦而賢所行而善中興之基也或有不合衆
心而相公先入其言拂衆而舉之成敗之决也某區區
之心豈有他哉誠以天下之事難成而易壊君子少而
小人衆邪説熾而正法將㓕善惡二途無一視同仁之
理相公得君當國而失大幾于人材進退何足道恐國
家之大事自是不復振也好人同己惡人異己王介甫
已有成效廓開心量用度外之人志義之士而屏逺議
和失節之軰此自古先民所以建立世界垂譽無窮者
也未信而言古人所戒相公于某不可謂未信也是以
盡其誠
人主之職在論相聖上既得之矣宰相之職任進賢退
不肖知人而任當其才以坐收其功此則相公所當自
勉也或曰孔眀不縂兵乎則將應之曰孔眀自先主在
時左右國政而已及劉禅闇庸諸臣又皆不如己闗張
相次淪䘮孔眀安得不以師旅為己任然其治軍尚嚴
賞罰相稱亦非易及頃在長沙一一禀白相公改容而
聽之矣若以大江險易及諸將軍伍必資歴覧區處固
無不可若沿江而上以招安水賊為己任則望實俱䘮
失大計費時月而未必有成非宰相職事亦與孔眀欲
事北方先平南蠻之意異也左相居内孝友如張仲其
意欲相公早還協恭和衷謀其逺者大者士大夫之望
中外一也今國之大勢若綴旒然吏員猥多不敢裁損
武爵雜遝無縁核實軍数汗漫請給不貲科歛百端民
力已盡矣用兵之意本何謂哉以衛宗社復境土也宗
社有民而後可安全視軍如民治民如軍倒行逆施之
則剥膚次骨日長不已小有水旱雖殺之無所得而賞
格給餉一切蕩然行煦濡之政謂以此收其心而兾其
用竊恐與詰姦刑暴之意異也諸軍節次渡江車駕尚
駐臨安荆襄上流合建大帥分屯兵馬亦未有次第前
日陳桷尚能言之豈逺謀大慮而不及此耶願相公自
眀職分勿為天下所窺
呉錫一軍自成次第前年討曹成嘗暫𨽻岳飛壯士健
馬精兵堅甲頗見選取故其心不樂為飛用今若俾聽
飛節制不獨無功而已某昨論平賊利害似可施行望
一閲之湖南憲馬居中湖北監軍董補之以言章汰去
無不稱快衡守裴廪視民如禽獸已罷新守尚用之宣
和間監司之下材也有向子忞者才刃如干將持身如
氷蘖累作郡守皆有聲績頃縁取怒呂相無罪而罷若
使守衡則一郡之事旬月便舉矣向子忞者為一路太
守之最然諸司惡之而百姓不惡也揣度事勢邢儔趙
子巖必按劾以窘之朝廷若主張得定則一郡受賜如
不然則子忞以疾惡数遭口語不若遂其所欲與宫祠
却令范寅秩守衡亦可了一郡爾呂安老與子巖是親
頗右之子忞又與呂丞相不周旋亦難為也切乞鈞念
便為更易不爾定致紛紛却欲主張亦無益矣
伏承制命登進殊秩以相公勞勩之乆聖主隆異之恩
體貎當然矣區區竊有獻焉誠以相公自任天下之重
方平内冦一意外圖身率諸將建立功業若中原未復
二聖未還相公必無受賞之心此有識之士窺覘舉措
貪冐之人倚平凖則非可茍爾也竊計深志逺畧己力
上辭不俟愚鄙之説矣近者左相縁史事遷官亦既懇
危史館官属莫不然者二公亷于取賞風動天下以作
忠義之氣而抑僥倖之習所補非小甚盛甚盛
女真廢豫文字荷示下事亦可怪但未知彼别有所立
耶抑自欲兼制南北也聖駕復還臨安恐廟謀未善某
自來妄議凡立功立事須上意堅定不為浮議所移不
然恐終無所成耳
湖南縁大兵大旱之後繼以月樁重歛又州郡縣道鮮
得人故民力大段困乏怨咨日甚村落窮民有私製緋
衣巾以俟盗起者今道州之永明有冦未平桂陽之藍
山為賊所據郴州之永興羣盗方作已犯衡之安仁安
仁距衡百二十里耳帥司所遣兵折北不支遂避賊鋒
過别縣帥司縁近年例不得兵州郡縁無錢粮招軍不
得憲司憂恐計無所出若更無以善後加有桀黠者誘
之鼔行而前直至長沙非難事今衆謂歩諒一軍元在
本路若劉資深以事實請于朝暫乞歩軍徑自吉州過
永新永興茶陵安仁掃除根本猶可及止資深受公厚
知重言一發必可濟也
論語一書自先哲人人為之説昨見李尚書語及此因
問以第一句某問何謂時習荅曰諸家説不如先儒言
日中時時中時身中時所謂日中時如昏定晨省中夜
以興坐以待旦朝聽政晝訪問之類時中時如春夏學
干戈秋冬學羽籥之類身中時如自十五志學至七十
從心之類某曰是固善矣不審方其昏定晨省之時適
在春夏則廢學干戈乎其學干戈適當三十則廢立乎
恐有妨碍耳某又問學而時習何所學也曰學聖人之
道某曰大道茫茫何處下工如是往復竟未有與决也
又竊聞先哲言論語所載皆求仁之方試即其説考之
仁凡六十餘處大抵言為仁也獨答樊遲之問曰愛人
而已自韓退之而後皆以愛命仁則恐失之子思傳之
曰仁者人也孟子傳之曰仁人心也此心何處不備獨
指以為愛可乎漢唐以來名世儒學往往工于訓詁度
数刑名而未必知此故曰軻之死不得其傳道術為天
下裂乆矣不識何以幸教之
䝉示乙邜論使劄子某至今思之未曉其理縱使盡歸
土地及梓宫淵聖母后一無須索只是敵衰大讐不報
于義有何榮乎又况王倫軰非忠信之人徃來簸㺯使
者動獲厚賞而初去只是請諱日諱日不肯報却設没
底之事畢竟恐墮姦計不然只是如某等軰愚䝉委不
通曉而已矣如相公所論機權翕張之道此則宏規逺
畧未易窺較也
比者諸將㨗音繼上敵益斂退以誘我軍深入平地今
秋氣已冷矣又聞遣楊殿前過淮必是見得可進但黠
敵詐謀亦豈可不虞智慮淺短者毎用寒心惟公憂在
天下譬如袖手觀棊畢見得失一日當局則諸人徃轍
决不再蹈扶持興運逺迹前哲多士有望焉然則稽古
謀道訪求人物以輔大業者未可恝然而空門寂地異
學所歸又豈足永煩咨重以少貶盛徳哉
聞敵人果有以河南地授我則應接當慎始十餘年間
凡有詔令必以恢復中原為言所以繫百姓心也今乃
于臨安増修母后淵聖宫殿是不為北遷之訃也然則
居杭者乃實情而恢復者乃空言耳一未是也既下赦
令免三年租税五年繇役軍兵依元年營分招收不知
何處運物支給及官吏所請應有從出若取于民則赦
令所言是罔新附之民也不取于民何以給之二未是
也中原之地一是金人強暴所向凴陵二是為世間人
不知有三綱動輙投拜甚則僣叛號令之初要當申明
大義以示勸戒而張楚劉齊並以本非獲已處之自今
而後誰不利此此三未是也不知公以為如何(闕/)





　今嵗聞進十三萬緡比之逓年則為加数然㑹計公
　私本用及脚運所費則當七八錢而後得一亦恐朝
　廷未之知耳
　　寄張相徳逺
某四月十八日對于便殿面蒙天㫖俾列卿貳即心先
父乆病未安之状不遑寜處乞一外祠上千宸聽聖㤙
隆厚却其劄子惶恐而退欲俟旬月再有奏請不謂禍
罰之速以五月四日訃音鼎來倉卒奔歸幾死道路此
月二日僅逹䘮次慈顔杳邈攀慕無及罪逆至此何用
生為伏惟鈞慈亦賜軫念先父自崇寕二年任湖南路
學事應詔薦遺逸二人蔡氏以為范堯夫之客鄒志完
所薦委两路提刑司置勘不得情實猶降特㫖除名勒
停夫應詔而薦非自薦也謂之遺逸則非在學之人及
趨時之士矣而行遣若此用以卜政治亂可知由是絶
意仕宦經歴觀政重宣一任宫祠两年侍飬及二親終
事即便掛冠靖康之初多士雲集用人迅速立致公卿
先父時居荆門去京師纔半月程正月被召六月到闕
七月除祠掖辭免至十月在職三十日不敢取容遍觸
羣公之怒而去建炎紹興六年之間三命𤨏闈最後入
覲五旬省闥又以罪斥四十年仕途興廢如此非特世
味淡泊忘懐軒冕亦圓鑿方枘必不可行故甘就岑寂
修葺遺文證明斯道以待後學亂離以來世途益隘喜
怒軒輊寜可復道雖晩節抱疚不享遐夀所切幸者不
蹈駭機獲没牖下而已先父韜晦潜耀舉世不知相公
疇昔信愛于未識之前嘗有汲引使進為當世之意今
而已矣豈特嗣子孱弱無所䝉頼在于門䦨桃李萎落
人物之念寜不䀌傷無由訴陳但切零淚
某歸伏䘮次視弔慰之問伏䝉相公鈞慈以先君捐館
特遣使人貺致奠禮自致祭文發明其道所以期屬者
甚重而傷悼之良切三復摧心言不能叙畧此具謝仰
乞垂察
　　寄趙秦二相(戊午/)
某㓜承義方之訓才忝科第先父宦情乆寂即便掛冠
雖時艱虞不令自逸教以致身事主而某資才凡下造
事多窮不能出竒振䇿為親榮顯加以轉徙僑寓脆甘
大藥所以輔飬老人之具徃徃不備自乙邜丙辰得疾
日就衰耗某又從仕拘綴少得定省比及大故又不在
左右扣地號天無所逮及痛貫五内何以生為言念父
子乆荷眷憐伏惟聞之亦動鈞抱
追念先父道學髙深徳行純懿潜心大典術業修明平
生深自韜晦惟恐人知雖交逰至熟賞文析義而心相
忌媢白首如新者多矣獨䝉相公信愛于未識之前屡
降指揮賁其晩節還職西清寵除便郡閔勞從欲委訓
經籍(秦云獨䝉相公信愛知重屡/加汲引欲使振耀乆而逾篤)逮謗㷔薫灼之後引
疾告老復被隆渥加職賜金益昭聖明崇儒重道之意
皆近代儒臣所未嘗有先父存日感戴固深今諸孤藐
然待盡苫塊論報厚徳未知其日血涕零隕言不能叙
某上世世居武夷寸田不足以餬口逮先父起家名冠
當代而廢黜之日十居其九晩遭離亂百念灰㓕獨以
壯年守官湖外賞愛衡山有卜居之志己酉嵗自荆門
避地遂來湘中兵革相尋又五年乃克息肩人生不可
以無寝廟也即欲結茅数間族衆不可以吸風露也又
欲買田二頃然僑寓力薄無由可成視公子荆之茍合
猶未彷彿而讒疾之言靡所不至姑置是事但荆閩逺
阻勢難歸𦵏禮有時制不敢踰越已于八月内克襄大
事于湘潭縣之西山先妣祔焉送終之具雖不得不可
以為悦然無財不可以為悦亦稱家之有無而已至于
埋銘不獨先賢以謂非禮兼先父韜藴潜閟平昔號相
從之乆者亦不知其涯畧莫有任此事者惟是節恵易
名或云官品未應得乃䝉朝廷特降指揮哀榮之典始
卒並舉豈惟先父沒身之幸寔自聖朝盛事耳哀感之
情不能詳布
某昨䝉收召列職天臺兼直禁林仍司勸講要津華貫
委于一身切度相公愛念之意非徒欲富貴之也而在
(闕/)


　　職司亦可作武林守以代馬擴邵陽守以代王彦
　　要之数為郡守不獲自伸莫若與一外臺俾詳讞
　　刑獄捕治盗賊為當其才耳
　　致李叔易
叔易近日看閲何書侍下優游所得計益粹大人嘗言
學詩者必分其義如賦比與古今論者多矣惟河南李
仲䝉之説最善其言曰叙物以言情謂之賦情物盡也
索物以託情謂之比情附物者也觸物以起情謂之與
物動情者也故物有剛柔緩急榮悴得失之不齊則詩
人之情性亦各有所寓非先辨乎物則不足以攷情性
情性可考然後可以明禮義而觀乎詩矣舊見叔易要
見此説故録以奉呈
　　致單令
両辱過訪良深慰感晡昃暑風伏惟徳覆頓䕃清涼日
前聞蔡朝詢言欲為左右收淚某曰此俗俚之語也渠
不知令子成人非殤報服斬衰三年恩義兼重豈為我
軰謀一笑之樂而忘至情乎適又聞已致簡相招度用
哀誠已拒之矣向來徳施朞䘮亦俟卒哭而後赴飯獠
俗慢易不知禮節公為邑宰仍兼學事當如髙柴使薄
俗矜式不待聲言也恃從游之乆忘其僣易然在仁人當
有取焉耳
　　致蔣教授
某詜聞末學妄意窺測洙泗微言而為之説又不敢以
簡約之語包括逺㫖反使觀者疑惑于此累年幸爾脱
藁未嘗示人荷徳施好善不厭詢問毎及朋友道廢乆
矣某今何幸其敢有隐輙往一策五篇如旬日過目却
當易致其間有于公心未然者便望籖出續得請益也
　　謝魏叅政
某言念宣和辛丑幸忝桂堂末契而某仕途蹭蹬乃不
少接英躅髙山仰止三紀于兹今者閤下上當天心叅
與大論天下之士孰不願在下風而望餘光矧如某者
宜如何哉
恭以聖主收還威柄改用仁賢公于此時首被圖任十
五年之大弊其事衆矣動干休戚注措非易伏惟精忠
以副君上之委寄逺識以觀治亂之本原宏量以用度
外之人敏材以濟萬微之務一正綱紀鞏固邦基不于
閤下而誰望哉勝政流行傾耳以聽也
某昨以無庸退即丘壑竟亦不能自免一墮瘴地踧踖
六年蒸漬煙嵐氣血耗瘁若非大賢登進協賛風雷使
赦令必行公道闡開則如某軰從蠻鬼之録必矣近者
已被堂帖放令逐便恩徳之厚未知報所若夫拯㧞湮
沈與繼千帆之後吹噓朽蠧俾同萬木之春願以晩年
歸依鈞造
　　謝湯侍御
某疇昔仕路既已回環比及投荒與世益邈是故仰止
賢誼雖劇區區而窺尋聲光其道無由也苐聞侍御踐
更所至風績凛然范孟博蘇君章不能逺過向者分閫
南州命下之日士民引領跂踵以俟届止欲解紱投劾
而去者郡郡縣縣不下数人某于時雖正麗丹書懾懦
之氣因以激昂髙山仰止心向徃之真若司馬子長之
于晏平仲矣
兹者聖上獨攬乾綱侍御首膺耳目之寄直言敷聞公
道大闢收召志義之士屏黜凶邪之人敷宣貴肆之風
變革賤拘之俗剗十五年之弊政崇千百祀之宏基侍
御之功今為第一巖廊虛位注意有歸側耳柄除盡究
賢業
某一斥六年自分永已大恩曠蕩盡滌垢汚半月之間
併還階品自非侍御哀閔堙厄協賛聖謨何以得此感
篆肝鬲未知報効某謝事早嵗實有憂讒畏譏之心今
則瘴癘薫蒸齒髮衰矣正合待盡丘林歌詠聖日惟公
勉建勲業以幸區内乃所望也
某嘗謂効忠莫先于薦士伏見右朝請大夫向子忞奉
身守正持身如冰玉通才利刃遇事如發硎前後坐廢
皆非其罪休閒既乆更練益深朝廷方念外任難得其
人有如子忞正膺選舉若付以帥守監司之任定有殊
績伏望侍御特與檢㑹落職之因及弃置之故敷奏于
上改正過名亟加任使使直道不壅抑塞稍伸豈惟子
忞之幸多士實有勸焉
　　答張子韶侍郎
冬春之交伏惟味道燕閒台履萬福近两拜教辱極慰
瞻傃眚翳想已清瞭更廣訪毉藥為祝又聞健飯甚康
不勝欣羡某痁疾已愈溲旋亦减但半年病後朘削為
甚行將六十度亦難更充壯也每勤憂軫荷友朋之義
復禮忠恕两段䝉不相鄙見既透徹言亦了逹珍拜珍
拜何時得覩全書并尚書大學中庸孟子諸説渇飢莫
喻也㑹之踵荆舒後塵以蔡京王黼為標凖以耿南仲
李邦彦為宗𣲖其所願欲幾青出于藍矣溘然遽死遺
臭奈何向以得君之専行政之乆依仿先民事業豈但
小康東南固可開拓河北乃僻經反道迷誤本朝若非
天佑宋室𠞰絶其命滋長禍亂何止于焚書坑儒而已
遺材尚衆惟公最受聖主之知當戒舍人促裝以俟環
賜益行正學副清議所望此外惟善衛興寝
　
　
　
　
　
　
　
　
　
　
　
　
　
　斐然集巻十八
欽定四庫全書
　斐然集巻十九
　　　　　　　　　　　　　宋　胡寅　撰
　　崇正辨序
崇正辨何為而作歟闢佛之邪説也佛之道孰不尊而
畏之曷謂之邪也不親其親而名異姓為慈父不君世
主而拜其師為法王棄其妻子而以生續為罪垢是淪
三綱也視父母如怨仇則無惻隐㓕類毀形而不恥則
無羞惡取人之財以得為善則無辭讓同我者即賢異
我者即不肖則無是非是絶四端也三綱四端天命之
自然人道所由立惟傲狠頑嚚則背違之而毛鱗蹄角
之属咸無焉不欲為人者已矣必欲為人則未有淪三
綱絶四端而可也釋氏于此丕單掃除自以為至道安
得不謂之邪歟豈特此哉人生物也佛不言生而言死
人事皆可見也佛不言顯而言幽人死然後名之曰鬼
也佛不言人而言鬼人不能免者常道也佛不言常而
言怪常道所以然者理也佛不言理而言幻生之後死
之前所當盡心也佛不言此生而言前後生見聞思議
皆實證也佛不以為實而言耳目所不際思議所不及
至善之徳盡于乾坤也佛不知其盡而言天之上地之
下與八荒之外若動若植無非物也佛不恤草木之榮
枯而閔飛走之輪轉百骸内外無非形也佛不除手足
而除髪須不廢八竅而防一竅等慈悲也佛獨不慈悲
父母妻子而慈悲虎狼虵虺等弃捨也佛獨使人弃捨
其財以與僧而不使僧弃捨其所取之財以與人河山
大地未嘗可以法空也佛必欲空之而屹然沛然卒不
能空兵刑灾禍未嘗可以呪度也佛必曰度之而伏尸
萬物烈焚淪沒卒不獲度此其説之踈漏畔戾而無據
之大畧也非邪而何今中國之教無父無君則聖賢闢
之萬世不以為過中國之治弑父與君則王法誅之人
心不以為虐至于詭術左道皆重加禁絶所以扶持人
紀計安天下也釋氏之説盡麗于此数者吾儒反相與
推尊歸向無乃有三蔽乎三蔽謂何一曰惑二曰懼三
曰貪夫闚光于隙穴者豈知日月之大明囿知于一物
者豈信隂陽之變化此凡民淺識也佛因而迷之曰世
界不可以数計生死不可以世窮于是不智者亦從而
惑矣身拔一毛則色必慄然變足履一刺則心必惕然
動此凡民懦氣也佛因而惴之曰報應之來迅于影響
之答幽冥之獄倍于金木之惨于是不勇者亦從而懼
矣廹窮患害必興饒益之想謀及悠逺必為子孫之慮
此凡民貪情也佛因而誘之曰從吾之教則諸樂咸備
夀富不足言造吾之地則超位髙明天帝不足貴于是
不仁者亦從而貪矣吾儒誠能窮理飬氣而宅心必無
此三蔽有此三蔽是衣冠身而衆庶見也是引夷貊入
中國以為未快又與禽獸同羣而不知避也何乃不思
之甚哉無亦可悼之極哉雖然賢智之士有出塵之趨
髙世之念者以事為膠擾非清净妙圓之體也則曰吾
豈有所貪懼如愚夫之所期歟盖將求佛所謂無上法
第一義者悟徹此心耳烏乎堯舜禹湯文武之徳衣被
天下仲尼子思孟軻之道昭覺萬世凡南面之君循之
則人與物皆䝉其福背之則人與物皆受其殃載在方
册之迹著矣其原本于一心其效乃至于此不可禦也
今乃曰事未足以盡吾本心兼利萬物為髙士也豈不
猶食五榖而曰不足以飫登太山而曰不足以崇者乎
盍亦思聖人之言窮萬物之理反求諸心乎今于聖人
之言未嘗思于萬物之理未嘗窮于志卑氣餒倀倀然
如逆旅之人也乃率然曰妙道非六經所能傳亦何言
之易邪假曰孔孟有未盡者故佛言之佛言其妙所以
出世而孔孟言其粗所以應世耳其心則一也然則以
耳聽以目視以口言以足行饑而食渇而飲冬而裘夏
而葛旦而動晦而息戴皇天履后土皆孔孟日用之常
佛者何不一槩反之而亦與之同乎同其粗而不同其
精同其心而不同其用名曰出世而其日用與世人無
以異烏在其能出乎故道不同不相為謀儒與佛不同
審矣佛者未嘗為儒謀而儒之陋者無不為之謀悦其
受記之媚承其外䕶之謟張而相之扶而興之至使非
毁堯舜詆譏孔孟曽不以為疾也一有距西方之説者
則怵心駭色若罪之在已雖弑父與君未足以方其怖
且怒矣良心䧟僻乃至于此耶或者曰凡子所言皆僧
之弊非佛本㫖也子惡僧可也兼佛而斥之則過矣則
應之曰黄河之源不揚黒水之波桃李之根不結松栢
之實使緇衣髠首者承其教用其術而有此弊是誰之
過也仲尼父子君臣之道經紀乎億千萬載豈有弊邪
惟其造作而無弊也是以如天之覆不待推而髙如地
之載不待培而厚如日月之照不待廓而明惟其造作
而有弊也是故曼衍其辨張皇其法防以戒律而詛以
鬼神侈以美觀而要以誓願托之于國王宰官刼之以
禍福苦樂而其弊乆而益甚矣墨氏兼愛其流無父楊
朱為我其流無君非身自為之也孟子究極禍害比之
禽獸况其身自為之又率天下而從之其害源之所逹
而禍波之所浸千有餘年䘮人之心失人之身破人之
家亡人之國漂汩㴞懐天下溺焉莫之援也豈曰弊而
已乎昔梁武奉佛莫與比隆及侯景之亂諸子擁重兵
圖便利雲翔不進卒殍其父而後兄弟相夷宗國亡滅
彼于君臣父子之際可謂澹然無情不為愛欲牽矣而
道果如是耶或者猶曰佛之意亦欲引人為善道使人
畏罪而不為慕善而為之豈不助于世而何闢之深也
則應之曰善者無惡之名也無父無君者惡乎善乎自
非䘮心者不敢以為非惡孰與有父有君之為善乎道
者共由之路也不仁不義者可由乎不可由乎自非䘮
心者不敢以為可由孰與居仁由義之為道乎子悦其
言而不覈其事過矣或者又曰夫在家以養口體視温
凊為孝者其孝小出家得道而升濟父母于人天之上
者其孝大佛非不孝也將以為大孝也則應之曰良价
之殺父效牟尼之逃父而為之者也逃父避之于山而
得道不若使父免于思念憂勤而親其身之為全也殺
父升之于天之非理不若使父免于此逐餒殍而養其
生之為得也然則佛之所謂大孝乃其父所謂大不孝
耳借使佛之説盡行人皆無父則斯民之種必至殄絶
而佛法亦不得傳矣人皆無君則爭奪屠膾相殘相食
而佛之黨亦無以自立矣此理之易見者彼非懵然不
知也特罔人以虛誕之言善其悖逆之情聾瞽姦惰之
徒而安享華屋之居良田之利金帛之施衣食之奉泰
然為生民之大蠧不謂之異端邪説謂之何哉是故仲
尼正則佛邪佛邪則仲尼正無两立之理此崇正辨所
以不得已而作也上士立徳以教變之中士立功以法
革之下士立言以辭闢之吾下士也凡若干言覧者矜
其志而左右其説忠孝之大端建矣
　　上蔡論語解後序
論語一書盖先聖與門弟子問答之㣲言學者求道之
要也而世以與諸子比童而習之壯而弃焉訓詁所傳
雖未嘗絶然智不足以知聖人之心學不足以得道徳
之正遂以私智簧鼔其説以眩天下夫其侮聖人之言
何足深罪特以斯文興䘮于此係焉此憂世之士所為
動心者也上蔡謝公得道于河南程先生元祐中掌秦
亭之教遂著論語解發其心之所得破世儒穿鑿附㑹
淺近膠固之論如五星經乎太虛與日月為度数不可
易也其有功于吾道也卓矣而學者初不以為然也某
年二十一當政和戊戌在太學得其書時尚未盛行也
後五年傳之者盖十一焉嗚呼師友道廢乆矣欲求吾
資莫與為方圓欲得吾助莫與為切磋所可决信而不
疑者獨聖賢所餘紙上語爾同舍建安謝襲智崇傳于
山陽馬震知止欲以其傳授粥書者使刻板焉庶以道
好善君子欲博文求徴而不得者其志足稱矣然某以
徃昔所見比智崇今本文義有或不同意先生年邵而
智益明有所是正故更欲得善本叅校然後傳之雖然
大畧當不外是也以今日好者漸衆安知來者之不愈
于今乎使有誠好而力行焉固將黙識神受見于参倚
之間不者幾何不按劍而向夜光之投乎此非某之志
也先生之志也宣和壬寅仲夏望日後序
　　送郭偉序
同年友郭伯成自澬江訪予于永山予詢以邵之人士
曰吾邦有金氏兄弟以孝友雍和見稱于宗族鄉黨因
請其目曰育其名者事親謹甚訓其婦執禮率道力家
幹蠱一錢寸帛不以自歸不幸皆早世其仲彦叔奕恪
承規法益敦内行欲使子孫不相别異用財則均而後取
議事則協而後行食饌則集而後嘗衣服則備而後製
以其餘力賑業窮乏食客常滿坐家富而不贏也予曰
君子所以異于小人者喻于義而已三金知所喻是以
能成其行且聞其種學積文屡薦于有司借使寵禄之
報不在其身必在子孫矣和氣致祥理固然也古人不
云乎美成在乆伯成歸幸以告之
　　送張堯卿序
學如何而為當始于明善而行之力而守之固亦可矣
百家衆技時有足觀岐㨗易從膚淺易通易以入人而
聖人之言𤣥微奥逺淵深天髙藐乎希聲如朱絃而䟽
越澹乎無味如尊𤣥酒鉶大羔而俎腥魚也耳宜之口
嗛之者噫噫尠矣于是見善為難幸而見之或出門而
尼或半途而廢類為俗所變物所移勢所遷則向也君
子而今也小人者肩相差武相躡地醜徳齊非二五則
十九也浦城張生哲從予伯氏學甘淡泊迷寒暑孜孜
兀兀惟讀書質疑為事其于覔舉千禄若無意焉者予
盖嘉之且須暇以乆而觀之㑹妖僧張圓覺以邪術鼔
于富沙其説至陋而甚鄙不必傅太史之羊角而後判
其石齒之誕幻也然而横目蚩蚩族而擎跽羣而膜拜
泉布圓覺金幣圓覺垂紳正笏之士與夫布衣韋帯之
儒斯民所視傚以為從違者亦皆莫究莫覈靡然趨風
吹波助瀾洶呼應和于是連延郡邑廣逺千里忘其素
業委其生飬之道願一覿聴頓顙趼足憧憧暍暍之死
靡悔所以然者不明乎善兾其利也趨利不止不奪不
饜識者有憂之謂二張角魯之禍跬息可待間有特立
不之然者訓告既忤因取疾憎累足屏氣虞禍之及于
是時張生乃能鑑然無所惑見其里人必為之辯有像
孔聖于瞿曇之側者必使之正之亦庶幾乎尊所聞行
所知者矣夫常物之大情企富貴而歆利逹于不可易
之定命必欲以智力易之因曰命在乎天我不得知也
則奚不擇夫義循夫理而必求其所不可求而不安其
所可安亦獨何哉雖則云然窮厄困蹇古與今以為難
堪張生推不惑詭妄之心以御此世態進善極于勇信
命極于確則于賢人君子逺者大者固將條逹而上遂
其益勉之古之人惟善推其所為是以大過乎人予又
將觀生之進否于它日于其歸也書此以遺之紹興十
六年月建辛丑日當癸邜武夷胡寅序
　　進先公文集序
紹興十八年閏八月太常丞臣寧次當輪對奏事殿中
皇帝若曰惟乃父既纂釋春秋尚當有他論著其具以
進臣寜走使告其兄臣寅曰先大夫沒十有一載遺文
雖就編綴然未之出也學士大夫欲見者已鮮矣何况
天子崇髙富貴日有萬幾今主上眷言舊學之臣乆而
未憗其思所以仰稱明詔者臣寅即取先集離為門次
繕冩以獻惟鄒魯之學由秦漢隋唐莫有傳授其間名
世大儒僅如佛家者流所謂戒律講論之宗而已至于
言外傳心直超佛地則未見其人是以聖道不絶如綫
口筆衮衮異乎身踐其書徒存猶無書也逮及我宋熈
寜以來先覺傑立上繼回軻天下英才心悦而誠服然
後孔氏術業浸以光顯五經語孟所載譬猶逢春之木
有本之瀾生意流形初非死質成己成物始終有序先
臣夙禀大志聞而知之以仁為居以義為用以身修家
齊國治而天下平為效若夫記誦訓詁辨説詞華之習
一不與焉其宏綱大用奥義微辭既于筆削之書發揮
底藴自餘因事有作進則陳之君父退則語于公卿或
酬酢朋逰或訓教子弟一言一話猶足以證明徃昔昭
廸來今敢圖家藏遂上御府斯文不墜後裔有榮然父
書精深而臣以淺粗之言冠于篇首君學髙逺而臣以
卑近之論凟于聴聞兹榮也祗所以為愧歟謹序
　　送劉伯稱教授序
進士同年登科相為兄弟自唐至今亦已乆矣今之朝
事既賜第授勅而出則涓日集于一所用官給金錢設
酒饌為宴集同年者畢至按先後列庭下推一人年最
長者榜首拜之又推一人年最少者出拜榜首謂之叙
黄甲黄甲者黄紙榜之甲乙丙丁戊五科之次也所以
訓在榜之人勿以科之髙下相重輕而以齒之長幼相
伯仲推此意也凡在榜之人是宜先義後利爵位相讓
患難相恤乆相待而逺相致也豈不美乎然昔之取士
尚少少者数十人多者不過数十百人故其為兄弟也
交不廣而情可厚其流風餘韻猶足以立懦志敦鄙夫
使不預者生羡心焉承平既乆三嵗一大比天下之士
無慮六七百人當是時靜躁華質游衍漫散既不齊其
志又不常厥居固不能盡相識知雖一日叙甲之集盖
亦闐然進旅退旅何由問其姓字而窺其聲光且復有
以故而不至者十常一二于是同年兄弟之名存而交
情契義非故舊已熟則一時意氣傾動扳聫喜合為最
篤其餘亦泛泛焉爾矣此非人為盖風俗醇醨之漸至
也今夫酒必自醇而醨醨而過則腐壊不堪尚何味之
可求是故修徳于己施化于人必欲革偽從忠舍薄處
厚者凡以惡其末之腐壊建冩而無味也予投畀新昌
親交益踈徒友益散至之三日州學教授劉君伯稱來
以同年子請納其拜予辭之曰是禮也如告朔之餼羊
矣况交有淺深而勢有通塞予于尊公所謂未及問姓
名而窺聲光者又方墮罟中而君以平時通家之契歸
之無乃過乎伯稱曰惟惡薄俗是以不敢視炎凉為禮
之升降區區之志敢固以請盖自是始與伯稱徃還而
知其為年兄徳常之子也徳常生于丁未嵗至元符庚
辰年三十有四應詔上封事入邪等後雖許逰學校而
有司以别號為職終不敢薦舉然鄉里學士宗師之者
甚重隐然為鄉先生宣和初盗起東南黨禁解徳常始
得試于南宫中辛丑進士第作邑桂嶺勤政愛民不忍
割剥大忤郡將㑹部刺史有知之者乃得善去而徳常
年已六十有三矣迄不遇以死識者惜之伯稱刻勵自
立及其父無恙時能取科第不墜世業﨑嶇嶺海間凡
二十餘年猶未改京秩予見其篤實而䟽通嚴毅而豈
樂留心所職于閒冷之局黌宇一新百廢具舉雖三舍
盛時有不能及者訓誘程課孜孜弗怠士知向方焉予
病間日從燕談則該洽古今周知利病利不茍就害不
茍違信其為適用之通才而克家之賢子也予踽踽然
如迯虛者頼君風誼聊以忘憂君乃秩滿而去使我離
索之思倍于常情雖然男子志在四方仁人不私一己
君且表表著見為明時用予亦動心忍性改前過而求
自新不知老之將至焉是别也抑又何悲姑掃茅簷敷
重席飣梹榔剥黄焦以為肴捕欝屈釣蛙黽以為羞貰
酒蠻村相與一醉行矣加飯時恵好音此則畸人之所
望也
　　傳燈玉英節録序
學必有疑疑必有問問必資賢智于我者問非所疑答
不酬問與夫不待問而自告之此師弟子之失也傳燈
録所載釋子以葛藤目之其失在此矣今獨取其敷揚
明白者庶易以考其是非焉若夫談鬼怪舉詩句類俳
戱如誑誕者則盡削之或誚予為蔽曰曽不聞粗言細
語無非第一義而于其間妄生揀擇是豈禪意予曰以
鬼怪詩句俳戱誑誕之説相唱和于穿穴空籠滉漾無
實之中是為遁詞乃得法者之所訶也觀少林啓廸姬
光警發梁武莫非的確要論何有如末流蘿蔓轇輵不
可致詰者哉雖然此亦就其心聲而去取之非宗其道
也夫意由心生而意非心心由性有而心非性今釋者
之論心纔及意耳其論性纔及心耳是自名見性而未
嘗見性也未嘗見性于是以世界為幻以性命為欲以
秉彛為妄以事理為障雖清净寂㓕不著根塵而大用
大機不足以開物成務特以擎拳植拂揚眉瞬目遂為
究極則非天地之純全中庸之至徳也此在學者慎思
而明辨之爾紹興庚午予自休官中謫置新昌夏六月
息肩既無書可觀又不敢從事翰墨城南二十五里龍
山寺乃六祖太鍳故居而亦無藏經獨有四大部與玉
英集遂借而閲之乃景祐大臣王隨所撮楊億傳燈録
也隨之意正以麄言冗事有混真詮則予今之去取仰
睎前哲可無愧矣壬申夏六月己巳序
　　智京語録序
新化承熈長老明覺大師智京嗣法于普融平公盖臨
濟宗也平之道盛行乎崇觀政宣間京執侍最乆深得
師傳分化流通所至縁合住承熈之八年書來謂予曰
平日拈提唱道隨和而應本無一語而叅學者係風捕
影遂成痕跡是則有也不識可為發揚以慰二三子之
勤乎予曰逹摩面壁九年如死灰枯木及對姬光安心
之問文采遂彰或隠或顯固無緘口齰舌以終其身者
然世逺道㪚人人説法沛如雲雨浩若江海紙墨傳布
亦云多矣乃欲與面壁同符此逹者所以莞然而弗信
也子既紛紛言之子之徒又從而記之予又為子序之
于少林之㫖豈不大有徑庭乎雖然言心聲也言是事
而曰我未嘗言不言是事而曰我未嘗不為汝言自昧
者聽之如嬰兒未孩易耳目而不知也自逹者觀之明
鏡之中豈有遁形哉故傳燈録所載一千七百餘人若
深若淺即言可判如物之經乎權衡度量焉可誣也具
眼之士因予序以觀斯集之言因其言以求明覺之心
因其心以求書記未叅之所契黄梅夜半之所付少林
斷臂之所證亦若是耳
　　洙泗文集序
洙泗集者龍谿陳君元忠以後世文體之目求諸論語
得其義類分明而編之以為文章之祖也丐予為之序
予嘉其述乃序之曰文生于言言本于不得已或一言
而盡道或数千百言而盡事猶取象于十三卦備物致
用為天下利一器不作則生人之用息乃聖賢之文言
也言非有意于文本深則末茂形大則聲閎故也周衰
道䘮而文浮孔子盖甚不取嘗曰孝弟謹信汛愛而親
仁行有餘力則以學文又曰文吾不若人也躬行君子
則吾未之有得學士大夫千百成羣行彼六者誰有餘
力行之未有餘力是夫人未可以學文矣汲汲學文而
不躬行文而幸工其不異于丹青朽木俳優博笑也幾
希况未必能工乎㳺夏以文學名表其所長也然禮運
偃也所為樂記商也所為華實彬彬亞于經訓後之作
者有能及邪從周之文從其監于二代忠質之致也文
不在兹者經天緯地化在天下非吮筆書簡祈人見知
之作也離騷妙才太史公稱其與日月爭光尚不敢望
風雅之階席况一變為聲律衆體之詩又變而為雕蟲
篆刻之賦槩以仲尼刪削之意其弗畔而獲存者吾知
其百無一二矣是則無之不為損有之非惟無益或反
有所害乃無用之空言也夫竭其知思索其技巧蘄于
立言而歸于無用果何為哉然自隋唐已來末流毎下
擇才論士皆按以為能否升沉之决而欲夫人通經知
道守節秉義有君子之行不亦左乎陳君盖疾夫末流
忘本得已而不已者可見好古篤實之趣矣聖門問答
教詔本言也而成文雖文也特一時之言耳豐而不餘
約而不失其法備于論語能熟環而體識之必不敢易
于為文深之又深知其有無窮之事業在焉必不復以
文為志道果明徳果立未有不能言者孟子曰仁義禮
智根于心其生色也晬然見于面盎于背施于四體四
體不言而喻此洙泗集之本原也
　　熏峯集序
古之人各有所立曰徳曰功曰言然不必甚盛也惟其
可傳而已茍為可傳則盛莫禦矣僑恵肸直一字之徳
也夷吾尊周子房報秦孔明治曹安石膺符两字之功
也言亦猶是也曲江别駕呉慎微集其平生所為文字
求予作序編未及就而卒其子仲衍遂以書來請成先
志予讀之数過撫巻而歎曰仁勇人也方建炎紹興間
金人荐侵羣盗四起主持國論率以通和講好招安撫
納為䇿志義之士格不得用讐敵日横冦攘日滋君自
小官被薦得見天子首請應天順人張皇威武北向而
雪恥諸㺯兵屯聚無悛革心者宜悉力致討以除民害
光武中興省併官吏今添差冗員當一切罷去磊落三
章詞氣激烈當時切務莫過于此可謂知言之要矣奏
雖報聞理則無負是故言而當則史佚周任龍子之徒
皆以片言見取于孔孟言而不當則雖詭辭数萬如恵
施文飾六藝如王莽又將安用烏乎慎微官雖不顯而
言亦不朽矣夫言之不朽固不係于官之尊顯也其餘
詩賦雜文縂若干篇皆温純雅實可想見其人分為若
干巻名曰熏峯拙叟集云
　　向薌林酒邊集後序
詞曲者古樂府之末造也古樂府者詩之旁行也詩出
于離騷楚詞而離騷者變風變雅之意怨而廹哀而傷
者也其發乎情則同而止乎禮義則異名之曰曲以其
曲盡人情耳方之曲藝猶不逮焉其去曲禮則益逺矣
然文章豪放之士鮮不寄意于此者隨亦自掃其迹曰
謔浪逰戱而已也唐人為之最工桞耆卿後出掩衆製
而盡其妙好之者以為不可復加及眉山蘇氏一洗綺
羅香澤之態擺脱綢繆宛轉之度使人登髙望逺舉首
髙歌而逸懐浩氣超然乎塵垢之外于是花間為皁𨽻
而栁氏為輿臺矣薌林居士歩趨蘇堂而嚌其胾者也
觀其退江北所作于後而進江南所作于前以枯木之
心幻出葩華酌𤣥酒之尊弃置醇味非染而不色安能
及此余得其全集于公之外孫汶上劉子荀反覆厭飫
復以歸之因題其後公宏才偉績精忠大節在人耳目
國史載之矣後之人味其平生而聽其餘韻亦猶讀梅
花賦而未知宋廣平歟
　　魯語詳説序
道一而已而有中偏大小正邪粹駁之不同何也中故
大大故正正故粹粹故一彼狭小偏私僻邪駁雜為道
者失也其所以失或由師傳或由鑿智或由氣禀故殊
途各出騖而不返道無是也先聖先師為此所以有教
救學者于多岐欲歸之于至當故曰吾道一以貫之一
者仁也聖門之徒皆學為仁夫子言行莫非仁也其在
論語者著矣某年十六七見先君書案上有河南語録
上蔡謝公龜山楊公論語解間竊窺之乃異乎塾之業
一日請諸塾師曰河南楊謝所説與王氏父子誰賢塾
師曰彼不利于應科舉爾將趨舍選則當遵王氏于時
某未能樹立而輙萌好惡矣既㳺庠序方崇忌諱肆諛
諂歌功頌徳陵跨唐虞或道史書及李杜詩章亂離之
句則衆以謗訕操切之纔二十年川壅大决睦盗猝興
勢揺嵩岱然後信王氏學術不本于仁穿穴碎破以召
不仁之禍也當兹時天子臨軒䇿士收採讜言黨禁向
弛于是卲康節皇極書張横渠正䝉篇河南先生諸經
諸説元祐忠賢言論風㫖稍出好之者徃徃傳冩襲藏
若獲希世之寳而謝公語解則已鋟板盛行噫此豈人
力也哉後四載嵗在乙巳女真入侵嫚書騰聞詔音夜
頒引慝孫位靖康元禩遂撤王安石配食坐像廢字説
勿得用俾學者兼用先儒收召遺老佚賢欲改絃更化
雖狂瀾既倒捧土莫遏而遺書幸存出于良知者如濟
貫河終不冺沒然後益信仁者人之本心大中至正是
是昭昭未嘗亡也人自不求爾今皇帝勇智中興灼知
禍敗之釁本由王氏以其所學迷誤天下變亂憲章得
罪宗廟于是詔三省政亊並遵至和嘉祐發自聖性篤
好孔子所作安石所廢之春秋又于講筵進讀神祖所
序司馬光所纂之通鑑下楊時家取三經義辯寘之館
閤選從程氏學士大夫漸次登用甄叙元祐故家子孫
之有聞者仍追復其父祖爵秩將以剗削蠱蠧作成人
物朝兾賢才之頼國培安固之基此紹興五六年間大
哉王言一哉王心凡百臣子所宜和𠂻將順不忍違矣
而狃習舊染者見王氏言行不類有同俗趨利之便而
于程氏則如嫫毋之惡軒鑑也蓄忿伺間仲其詭罔反
以専門歸咎堂奥夫學士大夫意向殊乎王氏則擯斥
隨之必如是説始堪仕進蔽離窮䧟百唱千和既率天
下出一私口矣又相與攘袂扼腕柴柵闕里禁人趨之
不亦甚乎自古詧言之法必觀其事王氏宗派效于紹
聖元符崇觀政宣已來夫何可掩試舉其大者則纉瞿
聃虛空之緒亂鄒魯禮義之實談二帝三皇之治濟
申商韓非之政託人子繼述之孝毁祖宗艱難之業指
豐亨盛大之象肆窮奢極侈之欲慕開疆闢土之績速
佳兵好還之禍乗國破君亡之釁扶背主僣命之賊環
燕巢危幕之勢致荆揚蹀血之苦積刑賞不平之憤起
周廬干紀之變假偃武息民之説成外交固位之計殄
烝民三綱之道甘臣服讐敵之辱稱太平無事之美導
般樂怠敖之失結忠賢諌説之舌生隆家卑國之漸皆
背違先聖操心不仁而精于經義字説立乎本朝据權
斷論之大騐也若君子私淑所被曽微一人簉其列焉
特用此觀之明善喻利之判豈不昭灼乃復營營翩翩
變移黒白上欺君父下蔑清議不念率獸食人近有覆
轍亦何意哉愚不肖幸聞伊洛至教承過庭之訓而冥
頑怠廢不早用力盖嘗妄意論語一書為仁道樞管欲
記所見聞指趣附于章句之下内揆淺䟽乆而未果髪
秃齒豁恐負初志矣適有天幸投畀炎壤結廬地偏塵
事遼絶門挹山秀忩涵水姿簷竹庭梧時動凉吹朝夕
飯一盂蔬一盤澹然太虛不知浮雲之莽𦕈也觀過宅
心自是始篤乃得就藁遺諸童丱博學而詳説之將以
反説約焉若夫推己及人指南洙泗之路放滛詎詖分
北荆舒之旅非愚所能也困而學之期成功于不二而
已矣紹興甲戌三月甲寅朔序
　
　
　斐然集巻十九
欽定四庫全書
　斐然集巻二十
　　　　　　　　　　　　　宋　胡寅　撰
　　豐城縣新修智度院記
事無記無以傳久逺有大事不足記而有小事足記者
有常事不必記而亦有當記者人生必有業古之民業
四今之民業七既服耒耜而又執斤削既通貨財而又
習弓矢失常變守蓋棄材也治道所惡君子不言也各
安其業不相侵紊猶動物不植走物不飛理之固然則
又不必記也均是農也或鹵莽或力田則力田者可取
矣均是工也或竒衺或信度則信度者可取矣取之以
勸能者戒不能者則不以細故常事而無記也今夫儒
服衣冠則當修仁義禮樂一取正於仲尼乃其業也詆
訾先聖而歸向異端五濁貪欲而守持齋素殃民害物
而懴罪祈福實諸所有而談論空寂猶之棄材焉則無
可稱者矣去父母毁膚髮攻苦學佛為廣宫大厦以事
佛而居其徒相與紹隆而不替此為僧之常業也凡其
所建立必求吾儒之能文者以紀述之若不必記而君
子有不免為之言者亦因其敎寓勸戒焉爾既已為僧
而又隳敗其業甚則破戒律私妻子近屠沽市販或至
棄寺而居風雨敗佛像經巻為窶藪亦不顧恤如是者
衆矣則能不畔其教而守其常業者豈不足道乎豐城
龍澤寺主僧廣照以修佛事縁化有徐氏父子施最厚
照一不私己盡用以葺其廬凡殿堂門閤寮庖浴匽丹
靑鑄甃物物咸稱寺在邑西五十里山崦中松篁蔽虧
澗壑舂撞人境佳處也紹興壬子末予侍親自杭西行
至是少憇焉家居愛其淸曠留度冬春甚適明年夏四
月將去而之衡山廣照請曰山僧埀老多病劬瘁於此
屋未嘗有士大夫車轍馬跡也今幸辱臨得一言刻諸
石沒齒無恨予既許諾又以其事問諸里邑無間毁者
遂為之記蓋嘆世有當為而不為不當為而為之者則
凡能為不失其分者亦可嘉也
　　湘潭縣龍王山慈雲寺新建佛殿記(記首一百四/十字先文定)
　　　(作/)
自古學道之徒嚴事其師等於君父遡流循榦厥有原
本若中國業儒者必宗仲尼西方浮屠氏號名雖衆亦
以佛為無上士天人師未能或之先也仲尼夢奠之後
門弟子欲以所事聖人移於有若而曾子不可以此防
民猶有設故臣像侑坐先聖端視至尊拜伏不以嫌君
子有憂之昌言於朝以為天地以來中國規制未有如
此者庶㡬乎曾子之心非迂言也西方之敎雖異於是
凡慈孝忠順之屬尊卑貴賤之分禮樂刑政所以維持
人紀胥立於世者皆掃除之曰是有為法非實際也吾
嘗攷其事則有不得遯者其法有父子之傳其位有賔
主之異其叙有戒臘之次其居有丈室堂寮之别其名
位有長老主事衆僧童僕之等其奉養有寒裘暑葛朝
晡蔬穀之具其情文有交際往來送死哭服哀樂之節
尤恐其壊也則又為之規律以整齊之守此者為威儀
犯此者為罪愆其嚴如是固秉彛之理欲去之而不能
者而其言曰若以亊觀是為事障若以理觀是為理障
吾不為是也至其師弟之際抑又謹甚自其敎東行精
舍徧天下凡殿宇繪像歸依所向必以佛居上位菩薩
羅漢次第布筵列屋而環之入其門大殿翬飛金碧相
照巍然而中尊者不問可知其為如來也所從久矣而
湘潭隱山大禪寺嘗有主僧創意徙佛於左廡革殿為
閣刻木高三丈象千手觀世音居之夫觀世音固慈悲
神通其視如來蓋亦瞻前忽後安能遽履佛地哉一日
挈弟子登坐其師之席揖其師退侍弟子之旁倒置而
逆施之自有佛以來無是理其徒艴然不悦蓋理有不
可者人心所同也有大比丘法讚實嗣總持命僧子積
敦匠庀工營殿於閣前復其常制瑰麗雄深瞻仰端正
既成求文以記之予謂人生有三重焉君父彛倫也師
承至徳也冰寒於水無水則無冰以弟子既傳道而可以
黜師是逢䝉既盡巧而可以殺羿推此志也子而齊聖
亦可先食於其父臣而庇民亦可易位於其君雖學佛
者絶倫離類無意乎三綱猶不取此也况中國之大經
乎讚是舉有感於吾心故為之一言殿成於紹興三年
某月某日若工與費經營常事也則不必書
　　富陽觀山嚴先生别廟記
古之君子治則見亂則隱漢室中興子陵可以仕矣乃
不肯屈去而隱居終其身道之不明賢者過之子陵之
行不㡬於過乎武夷胡寅曰否不然也昔者世祖無一
旅之衆起平僣賊尋邑王郎赤眉銅馬隴蜀之主衆皆
數十萬折箠笞之無不如志天下耆定躬攬乾綱而獨
斷之三公之尊猶困於吏事鄭興孫言以辟禍韓歆直
諫而不免彼其功烈蓋世亦有輕待其臣之心子陵不
屑就焉非介然狷者將以警帝也子陵文叔布衣交友
之素豈後冦鄧諸公其襟度曠夷足加萬乗而脱屣卿
相固有呑納海宇之量開闢造化之才矣使書功於竹
帛圖形雲臺之上未知孰先孰後子陵不為此頋為彼
者人君意滿志得常喜傲視士大夫簡賢而忽老違衆
而用己以區區圭組為足以怒役一世使茍賤無恥者
日進潔修自重之士望望然去之其亂亡不旋踵矣此
子陵勤懇愛文叔之深情而世祖所為屈己忘勢從其
所好不敢以君臣之分臨之者也至於今千有餘年流
風餘韻猶足以窒貪競無厭之心作頽懦不振之氣前
賢所謂有大功於名敎吾乃以見之子陵㑹稽人歸耕
富春山中即今之富陽也西南數十里有桐洲石瀨世
傳為子陵埀釣處山紆水回秀色可攬真遺世遯迹之
地文正范公初建祠宇今屬之桐廬而富陽縣觀山亦
有小廟巋然圖經不載其像設衣冠殆非達人勝士幅
巾野服之高致土偶壁畫雜以鬼神物怪士女朝夕持
楮幣奔走曰此閻大王也安能使人想見儀形而興起
哉廟瞰大江潮汐呼汹雲山浮動與江濤相起伏亦神
氣英靈之所止宅有好古君子稍更製作去其鄙俚而
歸諸簡雅俾邑有望思騷客徘徊揖先生淸風於東海
之濵豈曰小補云乎哉
　　悼亡别記(丁亥/冬)
宣和三年天下士大比試於南宫兵部郎中南劍張公
哿參主文柄中選者五百人寅名在第十寅大學同舍
友給事今知福州張致逺子猷亦在選中子猷於兵部
公為無服族孫一日謂寅曰子之文兵部公所主嘆賞
不去口恨未識子寅旦日袖書上謁謝公問勞再三如
子猷所云時寅未議婚有中書侍郎張其姓者方求壻
來謂寅甚迫寅年少氣剛鄙當時公卿不願從逃之三
日子猷竒寅志曰兵部公有季女愛之擇配惟子可歸
然少君十嵗君有意者相為謀之若何寅念受公知且
與子猷厚其家儒素可長久也以書白家君家君曰吾
未識兵部公然知其與龜山中立楊公右司瑩中陳公
為親朋汝可依無疑兵部公聞之大喜遂以是年四月
委禽越明年四月親迎於京師宜男橋公之僦舍其冬
十二月晦以宜人歸至荆門漳水之濵二親之側癸卯
月正元日盛服見舅姑舅姑設饗禮退見宗族雍雍如
也君性莊重無㺯言戲色中外皆嘆其婦徳夙成舅姑
愛之如女秋九月命從寅赴西京國子監教授甲辰孟
夏生男子今名大原西京多名園美榭登眺嵩洛君欲
一出嘗為游水南北二三勝處已即不復出曰不過如
是爾游觀非婦人事也寅獨尋勝訪古驅馬逺適君必
謹戒以居一夕有盜騎屋山下瞰君覺之增張燈燭戒
奚獲無得寢寅四鼓醉歸不知也明日乃聞盜得於東
隣教授官冷俸薄不以時得寅破君奩乃與英俊相追
随費且盡君不見於辭色寅或觀書作文至夜分君亦
縫紉其側時一發問以是為常乙巳嵗河北羣盜起女
真將入㓂冬十月寅謁告㩦家歸荆門又單車之官丙
午春京師解圍寅被召賜對校中秘書尋遷省郎丁未
夏四月敵騎北去寅請急歸省五月至家方京師被圍
中外音問不通者半年寅因問君頗憂不測否曰寧不
憂然度君必無恙也戊申嵗春夏之交寅如維揚久不
調己酉嵗春二月旦女真輕兵渡淮揚州潰寅脱身至
常潤間久之召還復為省郎遷左史秋九月請奉祠得
之其時荆門已為盜區家君度洞庭而南寓居湘潭而
寅行次臨川值敵兵方下江西諸郡甚梗明年三月僅
得至庭闈退問君今兹憂乎其對猶前冬十月一日先
令人疾革執君手頃之捐館舍君於諸婦中最䝉愛以
君多病每寛其禮儀辛亥春巨盜馬友孔彦舟交戰於
衡潭兵漫原野四月奉家君西入邵席未暖他盜至又
南入山與峒獠為隣十二月盜曹成敗帥兵於衡又遷
於全西南至灌江與昭接境敝屋三間兩廡割茅遮圍
之上下五百餘指度冬及春瘴霧昏昏大風不少休鬱
薪禦寒粢食僅給壬子春家君有掖垣之命寅與弟寧
侍行季弟宏守舍行既逺六月成餘衆卒入灌江君與
二姒將子女倉皇奔避一夕忽聞鼓聲已近徒從鬨然
四逸囊槖悉委之獨餘負橋者不去遂偶脱冬十一月
家君罷掖垣還至豐城遣寅省家嵗盡逢之淸湘山寺
中君身獨暑服餘單布衾嫁日衣襦無存者獨挈寅敕
文誥身皆無失寅勞苦既定問君驚懼莫此為甚矣對
曰至無奈何惟一死耳蓋以兒髪刀自隨急則用事無
所懼也大抵君氣和而志靜見理明而臨事果癸丑春
正月家君來湘潭秋七月然後尊卑㑹於南嶽甲寅終
嵗奠枕乙卯寅以左史召趨錢塘其冬出守邵丙辰二
月至家七月改郡嚴陵君平時見寅逺適不以為念至
是行臨别泣意殊悲丁巳八月書來乃云手攣不能親
書命大原書之寅官守欲歸不得也九月訃至實是月
四日自君歸寅其聚散契闊如此君素喜病熱二十四
五已前嵗一發其後嵗或再發後乃至於三四每疾作
必疾首痰甚藏氣結澁昏不知人如中風狀必以凉藥
導下即良已一下一虚而不能服温補藥服即又熱寅
在家之日少凡君疾有危殆時寅皆不見見則既平忽
以為常事又不遇良醫使君盛年而氣血耗消以至於
死也寅遭亂加窶十年三黜禄入至鮮君每疾平時少
思㫖甘輔養然無力以致也説食取飽以為戲笑寅每
謂之曰今之世得存全者已大幸尚何望美食以貧凖
病寧貧可也祈君安瘉而已君聞此言無慮百十過久
亦安之雖然飬羸而無食禦病而無藥君之死天乎人
乎自大原既生君年纔十有七寅嘗曰多男子人之所
欲也君曰為君生一子耳妾媵多所出與己何異當一
一善視之寅曰君何以知惟一子也君曰姑志之必不
妄他日寅出其不意徴前言十六年無爽亦果如其説
不知其何所見而自必也妾生一女衍一子大端大端
嘗病危君日夜泣視營救百方既得愈喜不自勝君㓜
嘗受論語終身置几案間以章句問寅且問其義寅淺
告之或能因類推意敎大原甚嚴略不假以言色寅尤
之曰一兒且弱何忍如此君曰愛之在心不可縱也慈
母多敗子君豈不知寅無以奪歸寅之三月兵部公族
黨素通家者置酒君飲少醉自是後飲不復及量以寅
嗜酒每相對細酌濡唇而已素不信鬼物輪回之説凡
内外䘮戚婦女多恐怖君如常日然甲寅嵗寅因徧觀
大乗諸經及傳燈録究佛氏所論遂有所見著崇正論
一編數萬言君每問大略輙怡然㑹心相約以死日不
用浮屠氏法及將死前二日猶為叔氏宏誦之卒踐其
言自佛法入中國以死生轉化恐動世俗千餘年間特
立不惑者不過數人而已雖才智高明鮮能自拔又况
隂柔之質乎君可謂賢矣君事寅有禮自結髮至死未
嘗以㣲言頩色相失然情質恬寂於世味淡如也兵部
公之沒君恨不得見每語及淚輙雨墮一兄一姊先逝
常以疚心寅至桐江為取其季弟至君尚切長兄之思
每言氣弱負疾其何能久與兄姊相見於地下耳委之
記事未嘗忘間一二年乃或忘君曰此早死候也寅聞
其言輙驚惻亦豈料止此疾舊苦熱聞其將沒前體冷
自汗蓋陽盡變寒九月三日脅内痛刺明日辰巳間遂
不救嗚呼悲夫往者數數語寅盍先為志欲一讀之寅
必力拒曰何至是今於悼愴中緝綴平生十不得一既
擇其事約其詞為埋志又書此以付大原等使篤孝思
云
　　桂陽監永寜寺輪蔵記
文籍惟吾儒與釋氏為最多然儒書之要莫過乎五經
鄒魯之語是七書者上下關千五百餘嵗非一聖賢所
言總集百有餘巻而已既經仲尼裁正理益明道益著
三才以立萬世無弊違之則與人道逺焉未嘗丁寧學
者收藏夸眩以私心是之而所以至於今存而不廢者
蓋人生所共由自不可離故也其餘百氏著述日繁世
久得以卷記者至於數萬可謂衆矣然明智之士則必
紀綱大訓折衷於聖人使至當歸一精義無二詖淫邪
遁之辭遏而不得肆固不盡以為是也今釋氏之書五
千四十八巻以詞之多故世人鮮能究之吾嘗閲實其
目則曰論曰戒曰懴曰贊曰頌曰銘曰記曰序曰録雜
出於僧人所為居其大半而以經稱者纔二千餘卷焉
僧人於是中所常誦味舉唱者又亦六七品而止爾餘
則置而不道也所以不道者抑未暇歟將無庸稱歟然
則自其術論之所得有淺深則所言有當否若舉以為
是不亦罔之甚哉夫其詞之多雖未可盡究而立説之
大㫖亦可知矣蓋論心則謂耳目鼻口之用喜怒哀樂
之變皆非本體之妙也論身則謂假暫聚生老病死無
非苦惱雖以食狼虎飽鴟鳶而可也論生死則謂有前
世之來後世之往人與狗彘羊牛相為輪轉而不息也
論世界則謂天之上有堂地之下有獄日月之中有宫
囿星辰之域有里數而宇宙之衆如河沙㣲塵者蓋不
可勝計也論庻物則謂羽毛介鱗皆前生之親愛宗族
而含靈蠢動蚊蚋螻螘與佛不殊亦欲化之使登正覺
也其於秉彛天命則以為愛欲所鍾因而滋續無足貴
者故視父母兄弟妻子猶怨憎仇毒之可惡也其所親
厚則以它人為慈孝傳繼凡九州四海殊根異質不問
賢否茍同於我者皆法屬也其論覆載之内可見之物
可名之事則等之寐夢幻詭漚影電露舉非堅久真實
不必為也其論鬼神則記其狀貌叙其種類知其嗜慾
年壽得其居處名數縱口而談極筆而書不自以為怪
也佛既言之又付囑之僧遂演説而推廣之所以其書
至於五千四十八巻之富且以為字字皆至理句句皆
妙法巻巻有光明發見處處有神物䕶持無可置議於
是裒人之財竭人之力印以紙墨匣而蔵之載以機輪
推而轉之丹砂黄金文珉香木窮極侈麗葩華絢飾然
後為快獨疑而闢之者乃外道魔障佛之罪人若傅太
史韓文公之流至今為釋子怒罵而未已也夫既以空
虚寂滅為道之至矣雖天倫之重乾坤之大照臨之顯
山河之著猶將掃除殄絶洞然不立則凡見於形象當
一毫無有焉今乃建大屋聚徒黨耕良田積厚貨憧憧
擾擾與世人無異而以佛之遺書營置儲貯巍然煥然
鬱相望也烏在其為空乎不能空其言説之迹而欲空
並育之萬有烏知其可乎是必有説矣比丘慈嚴居桂
陽之永寧悉其志力以營兹事勤苦厯年而後克成來
求為之述以示久逺予因舉儒釋異同且箴夫弃有趨
空者之蔽庶吾黨之士相與講明以止於至善夫豈好
辯哉蓋亦不得已也
　　衡岳寺新開石渠記
物無不可用用之盡其理可謂道矣乎非邪言道而弃
物體妙而用粗或以為精吾見其二於物也五榖飽人
者也今有人不種不穫廪庾無積釜甑無㸑持其枵腹
而語於衆曰吾飫於食吾之腹果然汝奚不作稻粱黍
稷之想而自肥乎又奚不忘稻粱黍稷之念而已飽乎
衆美其詞相與贊之曰先生不忍獨飽又憂弟子之飢
吾一聞之了達無疑咀嚼至敎而厭足甘味雖六瑚八
簋豐盛乎前皆幻物也吾見天下之人皆口充乎此而
中餒者也迭唱更和以為至矣居無何不免於為若敖
氏之鬼謂道不在物至妙非事為之用者不類此歟今
夫人不可一日而無食田不可過旬而暴之有沃壤腴
地而無溝洫畎澮以資不雨之急則大聖智亦不能拔
苗擢穗使發秀而穎栗也而好誕者顧曰是粗之為用
矣吾有道於此説雨露之功談江河之徳發揮涵濡滋
養之利而指示灌溉收濟之效顧盼作用倐忽俄傾則
生物之衆既已被潤澤而大豐美豈獨爾之長畝為多
稼哉雖火雲焚空金石融泮萬類焦灼固不能為吾田
之病也嗟夫此與向之為若敖氏鬼者固歸於無智而
不仁三尺童子猶將笑之而又可以欺夫通天人合外
内之君子乎衡岳寺長老純粹領寺之三年數罹暵乾
顧田旁有溪流不可激而使也乃泝源上絶璧相可引
之道躬率其徒以鑱鑿從事勞而益勤未㡬石渠告成
疏分巨𣲖飛練挂壑流虹帶山滂傾演迤随意停决餘
潤所覃隣壤作乂是嵗秋大穰齋庖恬愉鼓鐘其鏜粹
來請記之使後有考焉予曰天地之内事物衆矣其所
以成者誠也實有是理故實有是心實有是心故實有
是事實有是事故實有是物實有是物故實有是用今
以手舉物而曰必未嘗舉亦初無物也以口對客而曰
心未嘗對亦初無客也斯亦妄人而已矣何以明之爾
不能耕不土之田居無地之室衣不蔽之服而食無米
之飯是則誠之不可掩也而獨外此以為道可乎往刻
諸石使來者讀而味之而要其歸則吾之言猶爾之渠
蓋相與流通而不窮矣
　　前知衡州向公生祠記
郡守以撫養百姓為職賢否於是乎觀不聞以能奉承
大吏為賢也昔光武戒任延曰善事上官無失名譽延
對曰忠臣不和和臣不忠若務雷同非陛下之福帝嘆
息稱善以其時考之循吏得行其志海内之人咸安土
樂業而誣上行私亂人之功罪者莫或肆焉其致中興
宜矣嵗在乙卯江南大旱衡陽焦灼於築城暴政之後
遺黎懔懔尤甚會相臣督師平冦植牙於潭知冦之本
由民失其所也聞直秘閣向侯宣卿有政材剡章上聞
請使守衡制曰子忞往欽哉善拊吾民惟既乃心毋怵
于權侯頓首受命至府屬帥臣以民訴外臺大胥姦贓
蠧害事下衡治之無追證捕逮之煩三日而獄具厥徒
震竦民情始得自通於是昭明曲直而伸達寃滯振業
矜寡而擊斷豪舉興民所便博捐其畏去華務實謹率
憲章磨牙砥掌之徒内視斯人噤莫得動方是時米斛
為錢萬有五千而衡境歡然反無飢乏憂官僚肅於庭
士卒整於伍商賈集於市縁南畝者惟恐侯之報政而
去隣於衡之人則曰天子何為不以向公而牧我乎其
頌嘆願望洋洋乎滿耳矣而方伯與部使者顧且傅致
劾之曰向某以酷刑失民心民之畏之重足而一迹方
旱且多盜又重之以某不亟斥之㡬何而不召變嗚呼
嬰而盲者無怪乎指靑為黄孩而齆者無怪乎謂香為
臭人自非生而䘮心則臧否好惡不至若是悖矣侯既
坐斥士民扶耋擕孺犯雨雪泣涕屬道而送其能逺者
衆資之使謁諸朝久而未報念終無以自慰乃即城北
靑草佛祠為堂繪侯像嵗時合笳吹鼓舞其下以祈侯
夀考而思其來也夫萬人之譽不可以非道干謂侯無
以致此則民奚不從彼貪且盜者尸而祝之邪濟惟貫
河人乃知其淸松柏不遇大冬與蕭艾未知其孰賢也
然則謗侯雖深所以榮侯者不既厚哉哲后方覈名實
考毁譽賞即墨以圖治康而御史采輿人之誦為侯明
著劾奏之不然者宸㫖寵煥擢畀使華士大夫益知奉
公守正之可為讒邪不得而終困之不獨衡之人以為
喜也侯雖屢折志意益勵力操汲古令聞彌著則進為
世用以就功業不獨慰此州之去思又必有日矣詩不
云乎樂只君子民之父母保艾爾後徳音不已衡之人
以是歌於斯堂也不亦可乎
　　雲莊榭記
名與實猶影與形未有形直而影曲也世乃有實然而
名不然者由人智故之私繆為之以欺衆焉耳予卜居
衡岳陽麓亦嘗窮高極深以求盡夫岳之勝矣蓋御雲
培風四眺蒼莽縈湘江於練白開洞庭於鏡空凡以峯
巒雄傑附岳而自名者至是叠叠焉如碧海怒濤簸蕩
於蓬萊之足焉則祝融絶頂之大觀而人所共知也若
夫溪行樾隂披䝉撥翠陟降窈窕忽得虚曠兩山呀然
大壑十里危立北岸面勢靑壁秀嶺竒障層擁乎其外
淙流奔雷呼洶乎其下猿啼鳥弄應和於烟霞杳藹松
筠寂厯之中凡以門壑幽邃得譽者至是亦無以過也
則後峒高臺之奠景而知之者少矣据景之㑹有亭以
車轍名由浮屠氏相傳昔有得道而山居者鬼神欽之
運米修供驅車循崖尚存轍迹無從質其信否有老僧
年七八十雪眉霜顱眸子烱光破裓埀肩扶杖至止揖
之坐問其故則笑而應曰烏有是哉鬼不能服田力穡
何自而得米其竊於人邪則有道者必不取取之是主
藏也其乞於人邪則是天地以來未聞人與鬼相授受
也一噐而工聚焉者車為多鬼又安能操斤斧而為輪
輿乎所謂轍跡乃石脉之修廣者耳道散於異端人不
知鬼神之理其誕乃至此予曰然則何者為鬼神對曰
天高而地下山止而水流日月星辰之運行風雲雷霆
之聚散萬物榮枯成敗之迹人事動靜終始不窮之端
皆是也顧人日用而不知爾予曰浮屠氏之説何為而
不然老僧舒然而歎曰凡為我道者好假託怪靈以張
大其術使天下愚夫愚婦駭而從之蓋亦達人之嗤也
而尚何辯余因其言推類而問之曰然則此山之屬峰
以擲缽名壇以羅漢名泉以卓錫名岩以隱身名以一
生名石以㸃頭名以飛來名以七分名其亦然歟曰固
也然則爾佛於屈伸臂頃現種種變相謂之不可思議
者又不與是類乎老僧不悦而去余喜其言直而不欺
乃易亭曰榭更其名曰雲莊取李北海厯下新亭句意
以為奥景之表著焉嘗試觀岩岫之間烝氣騰縷留矚
須臾霮䨴無際彌覆乎喬嶽之上喬嶽不能有也浣沐
乎萬物之衆萬物不能知也且巻且舒悠然翛然有其
功不見其心無乃雲之出納貯費獨富於此山乎因為
之記以曉夫吾黨之溺於荒誕幻而不復致詰者曾老
僧之不如而欲名與實副雖谿谷林壑人所闊略吾猶
將正之使來者無惑焉
　　永州澹山巖扄記
瑰竒偉絶之觀人所同好也覆壓淪溺之害人所同畏
也役於甚好而忘其可畏人所同惑也今夫山之秀拔
孰如西方之所謂大華者乎俯仰而滿足其意孰若麓
之人飲食起居之與山接者乎熙寧中一峰剥墜六社
皆沒近山之患乃有如此者錢塘海潮盡波濤壯觀不
論四方至者自其土俗朝與夕差肩疊跡待望而不厭
也壬子嵗中秋潮來且近忽聞一枝巻㟁勢如電掣濺
若雹散其所鞭激處漂落五千餘人予蓋親見之是在
平地非有㠶楫傾欹水至弱也狎而翫之則組甲練兵
起於足下甚美必有甚惡亦何往而不然淸馨凍飲或
亡於池肥甘芻豢或死於林燕姬趙女妙舞宜笑能傾
人邦家而八駿騰驤九臯飛唳亦足以召亂而喪師也
豈獨是哉富貴顯嚴之所在氣力侔天收四海之命斷
於掌握其究有願為役夫而不可得者故曰疾顛履危
丹轂赤族是皆縱耳目鼻口一時之適而不知為之戒
者過也永城南二十餘里有曰淡山岩自山谷詩既行
名聞於天下凡岩之病以暗而濕淡岩獨竅北而透南
方臺夷燥嘘吸雲氣受風納月信乎其稱絶景也然卬
眡脉絡往往鱗皴而岩中大小石蓋不可勝數人不幸
或值一拳許焉則碎首斃矣况巨片哉因嘆且笑曰此
古人所謂雞肋不足以當者今乃襄羊終日而忘知命
之訓仁者樂山殆不然也乃相南缺得地不盈丈為亭
命之曰岩扄却顧中虚盡攬勝致而重山大壑環乎外
者又咸在目且令穿山壑間剪竹開徑以趨於亭自今
騷人遊子去來徙倚得所好而逺所畏然後斯岩之美
全矣人世芬味蓋不必遊藩而醊醨大抵類此古人所
謂登門入奥惟恐資之不深居之不安者必無險巇危
阨之理未見蹈仁而死者也而君子或反望望然去之
不啻如逆旅亦獨何哉可不求其故而勉之哉作岩扄
記委零陵主簿劉汝舟視工鑱之石
　　東安縣重建學記(辛酉/冬)
永之屬邑三惟東安在西重山複嶺間境與峒獠接其
風俗鄙陋無足怪也然號名為人靈於羣動則其鄙陋
非天之降才矣是故仲尼有教無類蓋欲居乎九夷曰
忠信篤敬可以行於蠻貊而况斯邑政治所加向二百
年之久乎知縣事上官闡惠化威令既洽百里乃修崇
黌宇飭簠簋俎豆之事帥儒其衣冠者使進而舍奠瞻
想温厲恭安之容退而遊處沉酣詩書禮樂之意亦武
城絃歌之遺風餘韻也來求一言記之余曰士未嘗不
論學而知要者實鮮矣彼有敏慧秀爽之資玩心於載
籍馳騖乎見聞以記誦精博為功詞華藻麗為能獨步
儒林而擅名當代者非不足賢也試舉洙泗之間聖人
與門弟子答問之㣲言以質之未有不瞠然視呿然謇
望洋向若而莫測其際者何哉英華易披而本根難見
樊籬可越而閫奥難詣也前人有詩云夜夢入小學自
謂總角時不記有白髮猶誦論語辭意若忽此書者夫
童而習之白尚紛如孰比論語之難讀而可忽乎是以
欲知後世之故必觀諸史欲權史事之是非必觀六經
欲知六經道徳性命之㫖必通論語而讀論語則有法
矣得其法者亦且請事書紳黙㑹於意言之表而書可
捐也不得其法雖句為之解字為之訓浩然成篇粲然
成文君子未之許焉蓋窶人談寶不若富人之有寶畫
餅療饑不若膾炙稻粱之實吾腹也豈不然哉予非能
之而竊有志焉故樂以告吾徒乃因記斯學也而粗言
之
　　旅堂記(辛酉/)
㕘録零陵軍事河内向君圖南于公治西偏飾堂為遊
息之所謁名於郡守武夷胡某某以旅名之或問其義
某曰是在易上火下山之象仲尼繫之曰君子之觀乎
此而施於事也當明慎用刑而不留獄焉君以典獄為
職吾是以云火進而不止者也居高而照照有遺乎山
止而不動者也處下以靜將何失矣世有見事風生務
為敏速而或失於脱略彼斷者不可復續誤而不慎後
將噬臍故聖人言慎以為决者之戒亦有謹密反復務
為審克而又失於淹滯彼繫者如覆盆之望天其思出
也以日為嵗故聖人言明以為緩者之勸兼斯二善何
留獄之有不得已而獄獄而無留歸民心合天徳之道
也夫慘酷之吏輕視人命鷹擊毛摯丹衢赤水固得罪
於仁政而惑邪説希後報者惠暴而寛惡隱姦而貰猾
使死者銜寃莫之能訴亦非君子所與故處天下之事
至於適當其可則善矣可刑也雖貴如共驩親如管蔡
誅殺流放非虐也如不可刑雖匹夫匹婦㷀獨無告不
幸而麗於桎梏必欽恤哀矜之非姑息也司獄至此明
之至慎之極而旅道盡矣若不能然是以靈於萬物之
心其用之也曾不若無知之火與夫頑然之山豈不失
其性哉己則失性而曰能治人者未之有也君辨察詳
恕率職平允方將被識擢躋顯官其視斯堂猶旅也嗣
有來者亶惟一言尚有取於鄙言因書以遺之使刻諸
石
　　䝉齋記
沙津鄧君温伯作齋面山臨泉以䝉名之求記於衡麓
居士胡某某曰斯義也文王周孔示之著矣吾子玩
辭觀象吉其吉吝其吝利用其利用勿用其勿用可也
而復謂吾記之吾又為子言之不亦贅乎然吾嘗考聖人
之作易憂後世之未達也則屢致意焉發端起例厥㫖
詳複故重卦者八卦之未盡者也名卦者畫卦之未盡
者也爻繇者名卦之未盡者也彖者繇之未盡者也文
言者彖之未盡者也象者文言之未盡者也繫者象之
未盡者也説者繫之未盡者也序者説之未盡者也雜
卦者序之未盡者也其所以詔後如此不啻悉矣而今
之老師宿儒編殘簡蠧尚不能窺易之藩况能超然黙
㑹於包犧未畫之前乎吾徒少也為俗學所桎梏名利
所攻擊聽窒而視霧思蔽而智困蓋不特童而䝉矣今
子晦者明塞者通得户牖於羣經發覆蔀於衆疑異端
邪説之善惑人者雲霧巻而塵垢開何謂而然歟方其
䝉也達固自若及其既達䝉則無在故也雖然達有大
小逺邇深淺若仲尼則猶天之不可階學者所得亦隨
其才之所至而已其未達者不為少也言語工則短於
徳行文學優則粗於政事二之中四之下則不及充實
而光輝一於淸安於和則偏夫金聲玉振之無可無不
可也是自聖人以降皆然已達者固善矣未達者雖大
賢有不免焉或遂止而不進或愈進而不息止而不進
者亦非特童而䝉也進而不止者可以入聖域故箕子
以䝉反聖而仲尼嘗曰我學不厭好古敏以求之今温
伯及其弟講習於此齋篤志勇往不為小成其造未可
量也則亦勉之又勉期於養正之至時中之亨他日卓
然為羣䝉之先覺焉不亦美哉
　　義齋記
孰不趨利而避害趨其所當避避其所當趨者皆是也
是烏知其利害之所在跖以貨為利者也紂以酒為利
者也周幽以艷女為利者也太康以擊熊豕雉兎為利
者也方其利之固不虞害及夫害至則思利而不可得
矣是故湯不邇色不殖貨大禹惡㫖酒而文王不敢田
抑有甚焉朱利於為我翟利於兼愛𥅆周利於虚放申
韓利於慘殺彼亦自謂道之大全也為我則害君兼愛
則害父虚放則害禮慘殺則害仁是故周公禁竒言子
夏闢小道孟子詎詖行而放淫辭抑又有甚焉使斯人
父子不相保君臣不相邇兄弟乖序而男女失配軀體
弃敗而秉彛殄滅方且語之曰爾富之不充歟貴之不
足歟夀命之不長歟快樂之不廣歟憂怨之不釋歟疾
痛之不免歟凢有所願欲祈向之不遂歟汝能吾聽今
之生修其因則來之生獲其果必矣貪利之夫既吞此
餌而其㣲妙之説則又謂空為真謂有為幻謂寂滅為
樂謂夫不能脱生死者與飛走萬類轉化無端或以罪
辜受辟冥圄深悲而重閔之於是雖明智之士有不免
怛化者迭唱更和利於無生死之患謂道至是然後極
率天下入於殊類而不自覺其究也乃獨成彼居處飲
食衣服之利爾彼師之術以利為道肆然居侈然食䧟
其身與人入於異類洋洋然而不慙而斯人相與聖而
神之蓋千有餘年凡堯舜禹湯文武孔孟所以修人紀
位天地育萬物者除掃荒蕪日甚一日是豈直前所謂
八害而已哉有道於此因天之高而戴因地之厚而履
因晝夜而作息因四時而播斂因萬物之材而服役制
作因人之不能不夫婦也敎之以正而順因人之不能
不父子也敎之以慈而孝因人之不能不兄弟也敎之
以友而恭因人之不能不相君臣也敎之以仁而忠凡
綱紀法度刑政禮樂之用皆猶是也泛酬曲酢未嘗不
當萬變遷代而心則自如無所冀而為之如水之必濕
火之必熱止於各得其所宜焉爾夫濕之在水熱之在
火豈偽設而用其潤與熯者豈附益哉是故各得宜者
中國聖人謂之義斯義也君子小人之所以差華夏夷
狄之所以分伯術王道之所以不同聖學異端之所以
殊絶自孟氏沒寥寥而無傳焉必欲治心修身扶世導
民愈久而愈無害舍是無足為者沙陽葉君超然知先覺
有大中至正之敎心篤好之收合族黨子弟使一以是
為師障異端之波庶其不溺百舍重趼求余文以記其
齋余固陋烏能廣子意子歸以六經語孟置之舍率二
三子拳拳服膺若董仲舒所云仁人有正明無謀計者
可也如其反此請事他岐或乃稽古而車馬自夸明經
而青紫是求放利而行不與義比以自投於八害之役
則按孔門故典鳴鼓而攻之是亦天地之常經古今之
通義矣
　　陳氏永慕亭記
仁人君子之治葬也竭誠於死者必深長思衣衾周棺
椁備土厚而水深藏之固則已矣非禮不為也是之謂
慎終自盡其心致思而不忘猶終身之喪焉是之謂追
逺此孔子之教也後世禮壊人肆其精力競務末習凡
附身而合禮以勿有悔焉大抵忽不加意顧汲汲於厚
錢刀食饌㗖夫為浮屠之人使誦幻詭語夜以繼晝且
多焚楮幣繪輿馬賂鬼神拘嵗月日時擇能致富貴之
地而後葬𦵏已則侈大工徒華飾垣屋於墟墓間凡禮
所不得為者悉為之相視少不傚則子孫赧赧然歉人
亦號之曰不孝方是時惟僧與隂陽家施施然得志蓋
迷本徇俗有致之者矣噫嘻悲夫養生未足以當事惟
送死可以當大事而民彛泯亂如此莫之救也孔子之
敎其無補於後世耶師孔子則獨可茍簡闊略於斯耶
今子華榮亭隧前為春秋祭祀之所名之曰永慕則其
心有所存異於世之彩楹彫桷以悦愚夫之目者矣余
因為之言曰心無理不該以言乎逺莫之禦也去而不
能推則視之不見聽之不聞痒痾疾痛之不知存而善
推則潛天地撫四海致千嵗之日至而知百世之損益
子華慕親而永其亦概乎聞存而推之之道乎昔者舜
起於側陋一日而妻英皇負黼扆皆不足以解憂五十
而猶慕蓋所憂甚於所可樂者故其慕勝而其樂久世
人綢繆妻子之愛詭曰無後為大䟦㚄利禄之塗且以
顯父母自解心方係於物欲顧曰吾不忘親亦無日月
至焉之效矣又何永之云子華名夢逺贈諫議陳公從
孫公蓋慕君而不志於利禄厄窮以死而憂國益深者
也視其忠而思孝焉不息則久久則徴徴則逺矣子華
其勉之
　　戲綵堂記
人子愛親之心無窮而能遂其無窮之心則有數存焉
數在天非力所能愛在我勉之則盡其道矣謂力所不
能致遂怠其心非深愛也深愛者以其所養而養焉雖
啜菽飲水足以盡歡然而捧檄動顔君子猶且有取推其所
得為等而上之至於以天下養然後無歉則以愛親之心無
窮故也夫惟愛親既自得其心而温廬清室䡖煖甘毳視聴起
居杖履所及又咸其事而備其物豈非仁人之甚願而
天下之至樂哉零陵郡守富春羅侯偉正書扺予曰長
康不才試郡得竊分寸之隂緩帶侍旁念萊氏子既老
而衣錯五色為孺子容輙新公治之後堂以戲綵名之
以寓其樂昔茅容殺雞供饋庋置半饌俟有餘之問而
蔬飯對客泰然安之此世俗所未識而郭林宗獨知其
賢又欲勤公以記其實余三復有感焉嗚呼余雖三千
鍾而弗洎矣侯之婉愉乎斯堂是誠足樂矣而聞之者
猶以為未究侯之志焉且侯年過五十致政公鶴髮兒
齒裕寧康鮮兩轓之耀五馬之貴二千石之禄承顔膝
下事類萊子而貧非茅生是誠足樂者然猶以為未究
侯之志焉何哉豈不曰侯奮自四壁擢取名第入丞卿
寺而出殿藩屏方且布明天惠綏逺服之徳輕徭而薄
賦平政而理訟使合境耄耊皆得其子孫之飬保存生
業無嘆息愁恨之聲則斯民頌吾君於日月之明而歌
太守於岡陵之崇者薰蒸浹洽散為和氣介高堂期頤
之夀不待月祈而嵗祝也是乃顯親之純孝非萊氏所
能彷彿者矣古之人老㓜吾老㓜及人老㓜善推其所
為放諸四海而準此固侯之志也予鄙陋甚何敢望林
宗然觀侯之書而求其志則又竊喜是以引而伸之而
忘其詞之不文也
　　岳州學記
學之失有五而其難有二蓋自書契已來至於今上下
數千年紙墨之傳以萬號巻不知其㡬也則有溺於名
數者焉則有囿於訓詁者焉則有役於記誦者焉則有
耽於文詞者焉則有惑於異端者焉夫是之謂五失豪
傑之士慨然自拔於流俗曰道徳性命聖人之奥也豈
是五者之謂哉索之以私志廣之以辯言言之成文而
持之有故材出其下者滔滔是也則和而從之曰是誠
得聖人之奥矣今迹其言曰天道高逺資之無深也居
之無安也雖欲不變亦末由矣終於惑異端迷義利舉
外夷雜霸偏駁之具參亂正教談高語妙係風拾瀋而
使人紀人綱淪胥於無父與君之極其勢然也故學而
得正一難也明善審是擇中庸知正當不身踐之猶無
有也是二難也自漢唐已來取士之制不本乎先王夏
侯勝明經則希望靑紫之拾桓榮稽古則夸侈車馬之
賜跋於五失而㚄於二難惟利是趨俗逺益弊先聖先
師大學之道㡬於熄矣天子閔焉乃詔中外興復庠校
罷三傳出問目以尊經世之書退詩賦厭彫篆以隆六
籍之訓著為邪説者毁其板黜其人示道術之統於一
徳意美矣巴陵古郡地挾湖山之勝長材秀民多出其
間太守趙侯尚之通判董君時敏教授齊君稷奉承詔
㫖曾未閲時黌宇一新屬某經從見委為記而諸生之
請抑又勤焉曾子曰為人謀而不忠乎某雖固陋敢不
竭所聞語之或問然則何以去二難而離五失耶將應
之曰孟氏所受於子思至於今不絶者子思得之曾子
曾子傳之仲尼其言在語孟中庸之中其則不逺也造之
得門進之得序游而泳之有樂積而久之有成視形名
度數之詳箋注釋文之精聞見誦習之多語言辭采之
利猶冥鴻之過矰弋巨魚之睨數罟也支離穿穴而配
合撰作者無之口筆尹旦而施設申商者無之蘧廬孔
孟而歸宿老釋者無之必信趨汶之辭異乎出兕毁玉
者矣必信莫春詠歸異乎夫子哂之者矣必信可仕不
仕異乎學為干禄者矣必信潔已辭粟異乎為人聚斂
者以詩理情而養性以書監古而决今以易從道而隨
時以春秋正己而正物心日廣體日胖徳日進業日修
用則致君堯舜措俗成康舍則獨善其身不願乎外非
此族也夫亦何足道於闕里之前哉
　　桂陽監學記
紹興十二年五月制詔郡邑崇復庠序知桂陽監左朝
奉大夫無棣張侯修以書抵某曰修不敏守蕞爾國而
黌序一新永惟徳意所覃興廢舉墜不可無述敢請書
之某曰鋪張彌文為太平盛觀乃朝廷大典非一邦專
美後世尚論且將以其時考之豈當率爾而形容也若
夫教與學之多術志士固思其上者試為子矜誦之蓋
三代之於人才自㓜童而教養加焉皆輔成徳行之具
薰陶漸漬歴數十年徳立行修可以仕矣然後在上者
舉而用之士未嘗有求也世逺道喪科舉之法設父詔
其子兄詔其弟鼓篋摳衣登門投牒而覔舉於是洙泗
之風掃地盡矣方其讀聖人書顧知編綴附㑹以待場
屋之問惟不中夫程式是慮有司問之又豈皆道徳之
意仁義之説養心修身之要治國平天下之務往往蔽
正而徇己道諛而誨謟行之浸久皆曰取士如是足矣
大學堙㣲炎火消膏利欲肆行洪波稽天間有資禀開
明厭此紛糾望道而不見則又輕忽經訓淺薄周孔溺
於詖淫邪遁泯然無覺寄名淸高實有貪覬其趨愈下
所以然者忘義趨利之習也義者天理之公也華夏聖
賢之敎也利者人欲之私也小人蠻貊之所喻也學而
不本於義惟利是圖其患可勝言乎未得之惟恐不得
也既得之惟恐不多也既多矣惟恐不久也相貴以等
不尤則悲相覿以貨不積則憂必放此而行懐此以相
接是謂失其本心亦何往而不夫耶故善學者擇義而
已矣今夫慈孝忠順交際辭受語默動止出處久速各
有不可易之理處之當夫理是義也不當然而然當然
而不然者有欲蔽之今而後二三子窮理期於精由義
期於熟必也不惑然後智益明必也不離然後仁益敦
以古之制自居而不為在彼者是則鄒魯之所以貽後
人天子之所以望多士名第云乎哉靑紫云乎哉
　　澧州譙門記
經世安民之道除其憂而後同其樂既其實而後修其
文蓋心志不怡則鏘洋窈眇莫娛於聽聞氣血憊瘁則
甘毳芳珍莫適於口體飢寒毒痛交切並至而有彼樂
之思則封疆之界不足以域山谿之險不足以固而况
於墉乎况於閈閎而扄關乎仁人君子推己及物必有
本末先後之序矣古之為城也非曰必可恃也其為門
也非曰必可犍也蓋亦立制度焉爾茍得民心雖畫地
而守植表而限效死者莫肯去冒死者莫能入不然崇
城到天嚴扉重閉金鋪而銅鐶鐵扇而石樞無以固結
民心至於内擕而外叛曾不若折柳之樊吾圃也故曰
國之有城城之有門蓋亦立制度焉爾澧陽舊苦衆溪
羨溢嵗築隄防然後郊與市咸得奠厥居嵗在己酉北
盜南騖有守者闕隄召水以自保賊既引久城亦隨䧟
他日立郡於荆榛瓦礫中遺黎百一喘焉茍活蓬户且
未安而何暇議隄之復大水時至沉竈産鼃稚耊病之
逾一紀矣太守羅侯下車訪民疾苦莫先斯事即帥百
姓修壊補缺向者呻吟今者謳歌予嘗過其境呼田夫
逆旅而問焉往往他邦負耒耜願受一㕓而至者也侯
之得此蓋有道矣乃作譙門徇民之欲閾内外謹閤開
置壺箭以授時棲角鼓以警軍匠則庸工役則鳩兵材
則斬浮屠氏之山泛沿以來未㡬告成而民不與焉侯
嘗為高郵曹掾不拜僭臣偽赦節義上聞即被褒擢及
守是邦恵養凋瘵去其害惜其力不惑異端斸其閒材
歸夷物於公家舉墜典於蕃宣蓋忠君者必愛其民根
諸良心必形諸仁術也春秋一門之廢興謹書於策謂
夫不當為而為之今侯作門而予乃記焉則見其識本
末知先後遵制奉度非時絀而舉贏異乎屈宜臼之譏
者是可傳已侯名薦可字養䝉南劍州沙縣人云
　　企踈堂記
士方為布衣思立於凡民之上應舉干澤倘幸得一官
食寸禄始願畢矣久之歆夫有達於我者稍自歉也經
營累積以為人子當務顯親爵不及親不可稱孝則又
以子孫為念曰巨室强宗之所以紹隆而不絶者有世
禄爾今不通朝籍傳來裔男子起家顧若是耶而其意
氣矜强才可自奮則又慨然曰碌碌乎州縣塵勞冗散
之局曾何足適意於當年必也進直承明立侍淸廟鳴
玉趨班而黄金横帶號天子禁闥腹心之臣然後為貴
矣而凡頡頏乎此位者皆輔相大臣所由選也蹙縮居
後睥睨在前則又萌計度之心曰諫爭論思之為益孰
與調燮弼亮之為功持槖簪筆之為親孰與日奉都俞
之為信言未必盡聽計未必盡從也孰與大柄歸手高
下在心之為專哉故其未得則屈己枉道以求之其既
得則持禄怙黨以守之而企心猶未已焉烏乎自匹士
之賤百僚之底而視公卿亦有間矣窮而不得進進而
不得已豈非命也命在乎天人不能移攀縁希望如升
梯級遽心促步惟恐弗逮嘗試道其情狀於高人達士
之前蓋亦莞然而笑喟然而歎爾此二疎所以振衣西
京埀芳靑史至今千有餘嵗使人詠誦愛仰而莫不興
起者也薌林居士向公伯共識達才高輔以文雅嘗總
六路大計遏僭臣偽命遮障江淮人心不揺及殿巨藩
嬰東夷百勝南牧之鋒能使士民致死以降為恥年未
五十懸車而去天子思其忠優禮起之遂登華近冩誠
納策多所裨贊人咸謂必且大用而公力請歸休至於
四五竊味詔書有進而無悔退不待年之語以為非二
疎所及者於是中外之士皆光其行而惜其去公既歸
榜其堂曰企疎上以榮君命下以旌素心以所既踐者
猶有羨於廣受若未能有行焉其志廉矣夫用舍行藏
惟義是與則無富貴之累而知止不足言動靜語默惟
仁是依則無出處之偏而後悔不足慮伊尹傅説太
公之流憂則違之不以退為高樂則行之不以進為泰
是故聖人之道高深逺大愈進愈益非若他岐之恐泥
世味之有窮大抵如此公雖脱屣塵垢棲遲丘園濯纓
乎淸江之流晞髮乎玉笥之風而精力未衰視聽尚强
則於先正文簡致主康時之業又安得恝然而已乎
　
　
　
　
　
　
　
　
　
　斐然集巻二十
欽定四庫全書
　斐然集巻二十一
　　　　　　　　　　　　　宋　胡寅　撰
　　復州重修伏羲廟記
古祭法之義有報而無祈非仁與智孰能與於此哉徳
莫盛於五帝而包犧為首蓋三千餘嵗於兹矣景陵廟
祀未詳肇始考聖徳之所建萬世衣被而不能違則有
土有民者亦何時而不可祀耶昔司馬遷作本紀列黄
帝顓辛堯舜五人焉其言曰孔子所告宰予儒者或不
傳及春秋國語發明五徳繫姓章矣書缺有間乃時見
於他説善乎予弟宏之論曰判古昔之昏昏當折衷於
仲尼仲尼繫易厯叙制器致用兼濟生民者獨稱羲農
黄帝堯舜氏蓋以是為五帝也而顓辛無聞焉大史公
所載特形容之虚語爾烏得與羲農比也豈遷有見於
尚書之斷自唐堯而無見於易之稱首包犧歟故凡論
道議事一折衷於仲尼則無失者置仲尼而取儒者所
不傳及它説為據未有能臻其當也然則今以包犧為
五帝首蓋祖諸仲尼爾謹按包犧風姓生於成紀母曰
華胥以木徳繼天而王號曰太昊都於宛丘河龍負圖
帝乃則之畫八卦分三才通神明之徳類萬物之情以
著開物成務之道龜為卜蓍為筮時方洪荒人民呿吁
禽獸同居未知倫理養生帝始推擇聖賢可共代天工
者得金提鳥明視默紀通仲起陽侯以為輔佐始有書
契代結繩之政始建官分職以龍紀名布之天下統民
治事始教民稼穡用儷皮為禮始敎民作網罟佃漁豢
馬牛羊豕狗雞充庖厨薦神祗在位百有一十年羣生
和洽各安其性民到於今䝉頼日月之實非虚語也可
謂盛徳也哉是宜載之祀典昭其報於罔極矣嗚呼漢
唐而後道術不明異端並作學士大夫昧於鬼神之情
狀凡戕敗倫理耗斁斯人下俚淫祠巫祝所託以竊衣
食者則相與推尊祗奉徼冀福利至於古先聖帝明王
有功有徳仁人義士輔世導民不可忘也則或堙沒而
莫之承或文具而致其享郡邑長吏政教不善感傷和
氣一有水旱蟲火之災顧汲汲然族緇旅黄擎跪數拜
謁諸偶像適㑹災變自止因即以為土木之賜禳禱之
效日滋日迷正禮大壊復守焦侯惟正秉心純撫民惠
在郡三嵗人和年豐紹興十二年合宫赦令詔長吏修
繕境内祠廟侯曰莫先於包犧氏矣鳩工藏事肅給告
成有尊報之誠心無希望之諂意庻㡬於知古道憫俗
失良二千石也乃推明帝徳之本列號之正經史是非
使刻之堅珉以示來者
　　永州重修學記(甲子/春)
學孰難莫難於知道徳之本性命之正幽明之故死生
之説鬼神之情狀矣今夫該洽九流攝貫百氏或有問
焉其應如響强記者能之鋪張事物陶冶情思雄竒妙
麗不專一長工文者能之莅官賦政以吏為師在邑最
邑在國最國敏才者能之善斂散析秋毫充府實庫流
錢地上足心計者能之揮羽扇仗將鉞指縱授略戰勝
攻取有智勇者能之是皆秦漢而後時所必用人所鮮
能者試考諸仲尼之教於門弟子嘗以此品目之矣而
未之詔也仲尼豈不通世務固使門弟子為椎朴無用
之器以見誚於便儇皎厲之俗哉蓋治其難則振領而
裘舉澄源而流淸安於所易則耳目鼻口不可相借官
而私意小智僥倖成功自以為是不合於道理者衆矣
是故有志之士所存必大所期必逺譬彼涉海必窮其
源譬彼登山必造其極凡外營末趨人所共騖無與乎
我者一不留於太靈之舍顧且囂囂然誦詩書親師友
反躬内省若不皇暇惟思知所當知而未知者勉所宜
能而未能者如飢不可不食渴不可不飲也昔者誠然
寐今者蘧然覺天高則著明動氣必麗焉地厚則流形
賦生必託焉經綸酬酢輔相裁成之具蓋未始出吾宗
無所求而不得無所處而不當則豈直智効一能才周
一事區區見役於人交累於物老身童豁而不悔哉至
於此必也釋然而笑曰鄒魯埀訓固不使我為覔舉干
禄之用貧賤富貴命不可易者又何暇商得喪較利害
戚戚而不欣欣也蓋飯疏飲水敝褐緼袍曵履而歌商
頌鼓琴而思文王優哉游哉聊以卒嵗而已矣余曩者
假守零陵郡嘗與士人講此又時作問目以求起予之
益愛其勤勸者衆往往固窮恥為非義大抵遺風餘韻
自三國以來人物表見於世理亦宜然也紹興十二年
六月予奉祠埀去官有詔㫖令郡邑修復黌宇交代羅
侯適至即因舊而增新之數數致書述二三子之請欲
余一言以記本末夫有天下國家者不可一日而無學
城闕之刺園蔬之誚廢毁為異則建置為常春秋之法
凡文章制度克合典禮者常事也常事不書故於首善
之化不敢施贊詞而於樂泮之觀不復薦諛語獨以鄙
陋竊聞於先生君子者為靑衿申言之夫道徳有本而
非殄彛倫也性命有正而非趨空寂也幽明有故而非
天地之外復有天地也死生有説而非受形輪轉人獸
同區也鬼神有情狀而非居處姓氏言語主掌之可名
可接也不溺於此而得之可謂善學也已必於此求之
適越而北轅歟曰吾於此得之畫餅而療饑歟
　　祁陽縣學記
祁陽令吕君堅中修書遣縣學講書周度來言縣東有
先聖廟與浮屠氏居為鄰浮屠氏懐侵奄之計已久㡬
廢而他徙者屢矣頼二三學子力爭而䕶存之堅中承
乏邑事惟念敎化之本方欲增葺黌舍招徠後進㑹有
詔㫖州縣學盡復置即諭士勸民稱力効助甫再閲月
告成一新且叙二三子之意謂予嘗守是邦而記零陵
東安之學矣斯邑也奚可以無述予不得辭則為之言
曰建學校者必祀先聖示道業之有所宗也天下同知
宗孔氏然自孟子而後曠千餘載居仁由義徳業備成
卓然而為斯人之先覺者不越數君子而已是誠宜師
而學士大夫鮮克師焉或且悻悻然曰孰為數君子吾
知師孔氏而已予竊惡其説託是而濟非也今有人生
乎遐方下域而欲至乎王者之國都必得知王都之所
在者引而導之庻乎其可至焉弗逮中人之資豈特下
域之比也孔氏之堂室豈特王都之逺也乃從未嘗知
者導吾而前其不迷津而㝠途入叢棘而陷大澤也㡬
希故欲學孔氏必求深乎孔氏之術居仁由義徳盛業
大者志而潛之講而明之精而深之然後孔氏之堂室
邇而弗逺造而弗差也昔者仲尼無位以行其道則綱
紀典籍埀範來世雖然於易則繫之而已於書則序之
而已於詩則刪之而已於禮樂則正之而已未嘗作也
年七十致大夫而老道必不行矣乃始筆削魯史之文
作為大典曰吾志在春秋是則易詩書禮樂前聖之所
同而春秋仲尼之所獨也使仲尼君天下而南向為公
師而北面所以經斯世燮大化致隆平而頌淸廟六五
帝而四三王者不出乎春秋之志矣今也宗孔氏而廢
春秋是猶子而叛父臣而背君尚稱闕里之門人耶宗
孔氏而不知春秋於是以莊老為真以瞿曇為妙以稱
貸取息為迓衡之王政以李斯小篆為道徳之㣲㫖劇
秦美新者謂之合變厯相五代者謂之知道發於其心
害於其亊與王衍淸談之禍異軌而同轍亦云酷矣本
夫強項穿穴失所依歸無指南瞻斗者鄉導乎其前故
顛倒謬亂至此極也是豈足以為人師邪彼既撰而無
師吾又師之而不悟其非所宜師則亦將顛倒謬亂有
甚於彼者矣和靖先生侍講尹公受道於河南夫子聖
上尊其徳樂其義擢從布衣置之經帷俾發明論孟以
啓告其進與退皆可法也吕君摳衣服勤尹公左右實
有年數今以其行學試之政事則凡聖賢傳付師弟子
授受當為二三子精言而深啓之使䕶存廟宇增葺黌
舍不為虚文美觀而絃歌之聲學道愛人之效有光於
武城異日英材秀民無待而興雖中人懦夫猶能敦亷
恥勵風操可謂曰士則斯文也刻諸金石而無愧矣
　　成都施氏義田記
古明王之治計口授田俾人人各給乎衣食無甚貧甚
富之患貧者不至於無以自存而富者不至於越制踰
度兼人所養故井田之法以義取利公天下而致和平
者也自秦開阡陌廢疆理用智力雄厚自封殖斯民則
之交騖於物欲不極不已稽考後效城復於隍象焚其
身貴賤雖殊其致一也唐虞封建侯邦其大小以里斷
見於禹貢之書里則井地也周衰強吞弱衆奄寡千八
百國併為六七此六七君猶未厭於心肆其詐謀礪其
鋒刃殺人盈野流血成川而嬴氏為尤甚卒之未有不
反及其所甚愛者蓋棄義爭利利壅則害從之天虧盈
人好謙理所必然爾孟子深原其本以救其末極言義
之不可不務利之不必圖而以正經界為仁政之先誠
令有天下國家者皆以義為利分辨志定不至於猜嫌
憎疾奪攘賊殺而相與安乎交足無求之域豈不善哉
漢唐而後士大夫家能維持累世而不敗者非以淸白
傳遺則亦制其財用著其禮法使處長者不敢私為卑
者不敢擅凡祭祀燕享喪婚交際各有品節出分出贅
之習不入乎其門而相養相生之恩浹洽於其族也今
夫一鄉之師使東家窶西家厚行道必譏其頗况乎一
家之聚伯也羨粱肉厭紈綺而叔也糠覈藍縷不免於
飢寒心其謂何故善推其所為者由良心而充之本朝
文正范公置義庄於姑蘇最為縉紳所矜式自家而國
則文正公先天下之憂而憂後天下之樂而樂可知己
吾同年兄左史施公揚休家素貧逮仕受禄共承甘㫖
之外儉節而儲餘并其室齎送之奩辛勤積累二十餘
載然後得田六百畝既資其弟及其從昆季矣又念經
逺之計復割二頃為義田遵文正公舊規刻諸石而以
予早同硯席知其孝友奮立之艱也俾為文以記焉予
申言之曰聖賢自一衣食一居處之㣲而興澤被四海
並育萬物之政者理義而已矣貪人鄙夫損彼益我謂肥
其家乃隕其宗不利之究起於為利揚休亹亹蹈善
景行前修以燕雲來夫豈茍然哉嗚呼不井地不封建
不足以寢兵措刑保國而長世斯道也安知不有能復
之者有能復之豈獨士大夫不必置義田而已哉然范
公舊規亦庻㡬乎革薄從忠合族於悠久勿替引之則
施氏子弟之任也
　　武夷桂籍記
古者取士雖多術大要有三曰徳進曰事舉曰言揚兩
漢而上由前之二而能言者因以顯唐以來用後之一
而才行者隨以奮然則奏言取士雖非得人之本倘詢
之有道考之有權度詞樸而義正者不見遺藝工而理
乖者無幸中則方諸度徳量能者亦不至甚失故進士
科自唐中葉至本朝為最貴而元徳顯功計安宗社躋
世隆平者光明碩大繼武輩出如二十八宿經紀乎天次
森羅乎太淸而作為文章擅名天下之士反不多得僅
晨星寥落相望焉乃有鼓篋操觚一趨試席睨棘闈出
入之密且嚴也則浩然太息以為待己輕賤拂衣去之
終其身斯人也視伏光範門三上書仰首鳴號者不啻
賢矣曾未思三嵗一科天子先期下詔申勸舉子使亹
亹勉焉以待有司之問將及期命部使者擇主文官即
其州闢場以程之其限紓其法精其道公其預選者姓
名文字上於宗伯於其行也郡守設賔筵勸為之駕歌
鹿鳴以遣之明年春羣試於春官於是時主文柄者朝
廷益加擇其預選者士林益稱之曰能矣天子尚慮其
未詳也親御廣除策以經史當世之要務而提衡持鑑
則又北門西掖蘭省蓬山一時英彦之極品奏申夜半
上質明法駕坐雲帷臨香案大臣啓巻讀所對策臚傳
姓名而賜之第錫之服蓋日下昃君與臣不敢倦既再
拜出則頒少府金錢俾集期而館處越旬時勅太官供
具太常張樂侍從近臣為獻主酒中遣中貴人賫御製
詩章就賜舉首以下諭以致身事主之意益寵光之然
後入吏部籍而器使加焉於是取士之禮畢其文實縟
篤如而或者顧謂俟已輕賤不亦賢者過之也與是故
進士設科功業如韓范徳行如司馬道學如程張文章
如廬陵臨川南豐眉山數君子其究雖殊途其俶也皆
由此其選也科目之貴重於世夫豈茍然哉建州七縣
每應書者率四千而贏崇安固里絃閭誦家詩户書之
邑也自淳化三年張倣始登第迄今纔六十有四人以
設科之年應書之數大略計之無慮數十百人而得一
豈科目貴則得之艱亦其理宜歟嗚呼此六十四人者
其通塞顯晦與其賢材稱否或逺矣不得而知其近者
鄉老先生所見所聞祖之所逮聞亦班班可道也山川
英淑之氣蜿蟺磅礴未嘗間息則何世而無材去古雖
益逺出於人心者猶在我欲仁斯仁至矣則何材而不
可就後來之秀以一鄉取友為未足又尚論焉於此六
十四人是非去取豈特三行一師而已哉况明天子留
神校序善養樂育承學韋布追琢其章必有瑰偉傑特
雖習詞藝而詞藝不能局雖由科舉而科舉不能拘者
是謂竒材逺器可以主盟斯文扶持皇極為聖時之瑞
則斯記也且將續書又書不一書蓋與我宋相昭乎永
世矣
　　建州重修學記
建州守張侯銖伻來以書繪示泮宫新成之狀曰天子
偃武修文留神敎化凡庠序之事已廢缺頹靡者咸振
舉之仰惟明倫善俗徳意宣渥銖也既幸於欽承詔㫖
而前後三漕使徐公馬公范公請於朝給錢二千萬聽
郡司委吏屬敦匠董役告成藏事如圖所冩此侯藩大
典也當書而君建人也能為建人書之否乎寅曰是則
不敢辭其如樸學不文請改屬能者既再三不獲命乃
次比所見聞而言曰吾鄉山川竒秀土狹人貧讀且耕
者十家而五六三嵗大比於春官奏名射策視諸方取
數為多蓋自唐常衮觀察本道以文藝興勸而昌黎先
生表著歐陽詹之行義警動後進至於今而益盛風移
俗易其來逺矣本朝學法無慮數變元豐中賜建州學
田十頃增其序宇崇寧舍選之制隆洽則又斥大而華
侈之嵗在丁未蕩於内訌紹興二年秘閣劉侯子翼來
作守埽土剏立累政相因亦既就緒甲子五月巨浸冒
城摧擊漂散其獲存者獨大成殿爾自是徐公經其始
馬范二公圖厥中而張侯成厥終起乙丑之春盡冬十
月為一堂十二齋閎廡庖庫成備最後建教官寓舍而
峙閣其北以貯御書經籍雲漢之章與洙泗之風昭回
薰播作新多士摳衣負笈來遊來處者䝉幸至厚一時
盛觀震耀甌粤是可記也古之學者必有師師弟子莫
嚴於顔氏子之於仲尼故始入學必釋奠用幣春若秋
仲月上丁日必釋奠大合樂今學者往往訾病後世以
為無足師也顧乃大言曰吾知師孔子而已茫乎泛然
涉波而窺藩問其潛心請事就有道而正焉者謂何則
瞠莫置對豈不忤於事師之名而歉夫為弟子之實也
乎昔者顔氏子不遷怒不貳過不逺復不違仁見稱於
聖人以為無能繼之者而回之自述則知堅高之難及
而致鑽仰之功見卓爾之難親而興瞻忽之歎師弟子
之相期如此彼於功蓋天下名載終古未數數然也况
下此者寧足道耶一日問為邦聖人遂舉四代之美治
兼一王之成法而告之是所以宰制大物弛張質文陶
動植於中和措烝民於禮樂其事偉矣自世俗觀之瓢
飲簞食蕭然陋巷孜孜克己之人而能與於此豈不大
有徑庭乎曾不知理義悦心則關百聖俟千載而無疑
權度在我則稱輕重揆長短而靡忒其舍藏之泊爾用
行之粲然亦直寄焉耳然則學而成是徳用而見是效
譬夫藝黍稷稻粱者不生荏菽麻麥之實决也河出崑
崙則必經營中國而入於大海矣寅嘗即是以求學者
之失蓋不尚志而親師一也膠陋䕶舊憚於擇善一也
指記誦詞藻為事業一也用於覔舉干禄而已矣一也
不得之或歎儒冠誤身弃而他從一也既得之視故習
猶兔蹄蟬蜕焉一也効官庀職以柱後惠文支梧一切
謂政材學術本自異科一也進乎此者知有上達之理
矣乃不探索於語孟之㣲易之㡬詩之深書之要春秋
之奥則取遁辭小道兀焉而宅心一也嗚呼豈無抗志
大慮凌高厲逺晞顔苦孔之徒與誠得其門造其堂嚌
其胾雖謂後世咸無足師而吾直以仲尼為師何不可
之有寅既為侯記學之廢興又申言此以告子佩之同
志者侯不以為言之贅也則請鑱之石
　　麟齋記(丙寅/)
麟龍鳳龜動物之殊尤者耳既以靈目之又稱瑞焉太
平而後見非若凡物可力致也今易得莫如龜而龍也
人亦多見之惟麟與鳳則自周已來未嘗有覩其羽毛
色象者漢獲一角獸為之改元獸之一角者衆矣又安
知麟之不兩角而斛觠䚘觡也故史氏曰獲一角獸蓋
麟云者弗然之詞也惟鳳亦然宣帝時鳳凰婁集而少
府宋疇因譏被貶不待後世然後知其為鶡爵矣孝宣
治號中興然任刑餘尚法律不以中車府令為龜監四
三良臣死非其罪而風俗尤薄水旱災異見於魏相之
奏决不足以震珍産効九苞又况茂陵多欲奢泰窮兵
四伐海内虚耗盜賊半天下㡬與祖龍同轍麟何為而
至哉故必聖如虞舜簫韶九奏而後鳳凰來儀必道如
文王關雎之化成而後麟為之應不可誣也由是觀之
史載龍見於某江某水某井中當時以為美談者殆亦
可豢之龍必非神龍而九疇所寓禹貢所錫寧王所寶
之大龜定非卜人朝鑽暮灼枯腸朽骨之凡龜蓋物有
同類而殊能者宰予所以興㧞萃之嘆也大龜神龍真
鳳之不浪出審矣然則魯哀公之時周公之衰已久於
是而獲麟何也曰麟非為魯哀乃為仲尼耳仲尼大聖
之人也春秋聖治之法也以大聖之人立聖治之法雖
享帝於郊未足以方其精神之所感動也雖升中於天
未足以喻其和氣之所薰蒸也四靈皆至然後為宜曾
是一麟而曰多乎惟麟為仲尼出所以仲尼識之不為
魯哀公出所以魯人不識也仲尼厯聘七十餘國無所
鈎用高蹈如耦耕貴卿如武叔從游如㣲生畝多智如
晏嬰皆不能知也而麟乃獨知之謂彼不知者不如一
麟是人而不靈也烏乎可謂彼聰明辯達萬物之靈也
而曾不知孔子是果麟之弗若也烏乎不可麟乎麟乎
得不為靈智之瑞乎韓退之曰麟之形不類非若馬牛
犬豕豺狼麋鹿然故雖有麟亦不知其為麟也又曰麟
之為麟以徳不以形然説麟之詩者謂其角端有肉無
事於觸而其趾不踐生草其定題也亦必有異焉此既
言其形矣若其徳非神靈智識何以名之先儒謂仲尼
感而作春秋曰麟出非其時聖人以自况此説非也仲
尼述憲乎帝王詔教乎萬代豈以身之不遇感而著書
與憤世疾邪者比正使麟適不出春秋遂不作乎故知
春秋非本於麟蓋經濟無施而寓於筆削性命道徳莫
不中正禮樂法度莫不備善俊良賢傑莫不章陟讒惡
慝姦莫不討棄璣衡七政莫不齊叙山川動植莫不繁
廡横目黔首莫不率化蠻夷戎狄莫不賔服厥志既定
同符於堯舜成康為天下萬世太平熙洽之原於是麟
出而為之祥應此理昭灼炳著無可疑者以為未然則
亦未得其門不嚌其胾耳沙陽張時子發治春秋學以
麟名其所居齋謁余記之子發潛心日久聖人宏規大
用妙意精義當自得之予無以進焉姑為麟説以表其
在棷之珍而篤其下帷之趣云
　　㑹享亭記
太史公叙九流而隂陽家與其一至唐吕才乃立論非
之夫此二端各有㫖趣司馬氏蓋取天地之大經弗順
之無以為綱紀故曰不可失也吕才則摘摽末習背禮
害義之事正子長所謂拘而多畏未必然者今以耳目
所覩記幽明吉凶之效稽諸青囊撥沙諸説得失參半
則其得者豈皆幸而中邪或曰人之興衰非智力所能
為其形數氣燄適相值㑹爾或曰砥礪之石不孕和璧
培塿之地不生杞梓是各一道也余遊武彛自崇安挾
溪而南過芹口西望有山甚尊指以問居人對曰是名
為研山乃甪里先生弟子華子期學仙之地墨池丹竈
今尚無恙圖經可考也其下則高平范氏舊隱而先世
宅兆在焉遂渡溪西行五六里至山麓見一峰巍然妥
肩而揚衣袂冡塋所据在三岡内抱宛宛間左右巒陵
起弭拱顧大勢隆傑中襟舒夷百祀喬林翠紺濃鬱芹
水帶右阜前注於崇川予與范氏世交契也攝齊登隧
修恭㑹享堂上周覽泛觀而歎曰古稱佳城不是過矣
維范氏自太傅公以儒學起家仕不亨遂而五子森然
為盛時聞人羽儀省臺步武廊廟各奮所長蜚聲騰實
其後來秀諝嶄嶄輩出夫豈偶然無所自乎公雖居方
城著姓五六十年而孝謹行乎閨門奉先尊祖之念奕
葉濟美是故此堂由政和辛卯嵗長子祕閣而次遵用
治命建立直太子少保墓前而少保寵贈之命則戊戌
嵗右丞初拜疏恩及祖之彛典也後二十八年秋七月
祕閣子寅秩元作將漕甌粤衣繡故里復加締葺以永
祠事子孫繩繩有舉無墜嗚呼盛哉元作知予過而下
馬以修堂本末見託紀述予考諸禮廟以存神墓藏體
魄神伸魄死聖人達之故古者有廟享無墓祭而後世
道晦禮失以寒食拜掃為達孝之典常先儒因謂禮雖
未之有亦同乎俗而不害於理此説將以誘夫不知追
逺者耳非經禮也然則昭榮祖考之道必區區然俎豆
之於丘墟尸祝間而後為慊歟是不然昔者祕閣公宏
才正誼不事權黨阨窮半世與余先君為同年弟兄先
君於其生音問未嘗絶於其沒也久矣猶哭之以詩知
其用不究材埀裕在後也而元作器業是則是似數為
部刺史因所臨風俗注措施設咸有績譽其初入閩境
建值人忿公帑吏厚㕓征鬨然赴愬立談之際去其疾
苦拊而安之在公夙夜以首法除弊為急務㑹稽官緡
錢之委於轉販者而賕請不行按致屬部吏之狃於貪
戾者而郡縣知畏禽幻僧破妖黨消黄巾五斗之患於
胚胎萌蘖中浮言莫搖風采堅重其功利之所浸博矣
識者以是占范氏餘慶蓋繁衍未艾而期元作之顯庸
於朝著也則元作所以為祖考之光糾合族屬俛伏拜
興奉酒醴肴肉裕然而無愧者豈與勢榮俗尚同情而
比事哉故為之書
　　復齋記
性不動而情或遷遷者善歟曰因物有遷古訓非之安
得謂之善然則惡歟曰見善則遷聖人所取安得謂之
惡夫一言而兩趣片語而數義奚適不然顧用之如何
爾莫至乎道之為名而曰君子道長小人道憂莫中乎
極之為道而皇極六極皆號之極焉是故讓一也不善
用則之噲希堯舜而披其身儉一也大禹惡衣菲食孔
子無間然墨翟禽滑釐勤苦大觳其行難為而天下不
堪也子沈子謂子胡子曰古之學者目有銘戒耳有絃
誦琴瑟躬有佩玉之節皆所以閑情而忍性正志而帥
氣度也作齊房詩於是書於是游息於是榜之曰復蓋
欲顧名思義也願遂聞復之説又將玩其文而既其實
焉予曰復之説是亦不一而足者可不慎歟知吾違仁
汲汲焉反之如不及者復也知不善之不可再而再焉
者亦復也是吾所謂一言而兩趣者也復其可復不復
其所不可復斯則真復而吾所謂善用者也故孔子曰
克己復禮為仁孟子曰湯武反之也嗚呼有能一日用
其力於復者乎累名則悲權勢之不尤貪利則憂貨財
之不多溺於嗜慾屈於威武則荒乎其求慄乎其居一
者為病方寸外馳靈臺雖存而神者不守之人也於復
逺矣雖然亦豈誠逺也哉使其幡然致克視聽言動必
禮之循其用力也如上汲如還轅如旋其面目則向之
逺者一念而近於此四用以我命我於彼四病以物付
物之人之於仁也若赤子之趨其親若旅人之赴其家
惟恐其弗至也而其道日進徳日升猶日月之經乎太
虚不離其次舍也猶水氣上騰為雲漢為雨露播乎萬
物而歸乎其元未始不復也子沈子默堂之高弟而默
堂蓋龜山之回騫也其授受不差而訓明有素矣子沈
子之潛心也久矣尚奚待予言雖然予方從事於此請
嘗試言之如向之云云者不以進所厭飫為凟相與終
日乾乾復而不厭以致切磋之益不亦可乎
　　觀瀾閣記
水之變態多矣非其本然也淵然其渟油然其平漻然
其淸者水之性也載而逝溉而浹浣而潔沃而滅者性
之用也石齟齬之則激則蹙焉風震薄之則騰則湧焉
性於是亂用於是失非水之正也故善觀水者愛其澄
澹而不愛其渾潰喜其流衍而不喜其決溢是故浩浩
湯湯神禹平之百川沸騰周大夫憂之斯閣瞰兩溪之
會而以安瀾名者得非意出於此歟胡子曰美則美矣
義則未盡夫水之流也沄沄然鱗鱗然若鯉之躍若鷺
之翻差差之紋若漾沙疊疊之勢若層雲起伏追隨散
漫無垠斯其浪之形乎曰波曰漾則浪之巨者也曰濤
曰潮曰澐曰􁀙則波之大者也惟瀾之為言古今未有
訓而當其義者文中子曰吹波助瀾退之南山詩曰㣲
瀾動水面其進學解曰逥狂瀾於既倒是則二子皆從
趙岐顧野王以瀾為波特有大小之異而目之曰㣲者
語雖近而意已逺矣夫瀾非波也謂水流動之狀也流
動之狀汩汩衮衮冲融演迤浩乎其方來浟然而不窮
惟有源之水為然蓋未嘗不安也彼其無源者雖萬頃
之瀦非有激之則固安矣而求其瀾又不可得此義也
惟孟子知之故曰觀水有術必觀其瀾蓋觀其有源也
不觀其源而徒觀其波是猶觀人者不考其實觀道者
不要其用觀政者不稽其心觀言者不質其事失之逺
矣夫水之為物不盈科不行盈科而後進則放乎四海
凡喻夫學者不可無本也君子任重道逺事業無涯古
之祭川者先河而後海不造乎本而能濟者末矣閣上
主人倘欲聞本之説請於孟子焉求之因易安曰觀而
為之記
　　伊山向氏有裕堂記
裕之為義兼寛容優足而言見於易詩書而孟子以之
其在易者訓人承父母也其在詩者訓人友兄弟也其
在書者訓人燕子孫而覃百姓也若夫出處語黙從容
而有餘浩乎其沛然則孟子之所以為孟子者也是道
也𢎞而後能故曽子曰士不可以不𢎞毅以𢎞宅心所
謂廣居以𢎞飬徳所謂大畜推己及物所謂放乎四海
而準由邇傅逺所謂参乎萬世而純其為寛容優足也
至矣如易詩書所載孟子所處宜其無施而不可矣是
道也夫人皆具而有裕不裕異者充與不充之故也夫
惟不能擴而充之於是局為淺局徳為細徳見為小見
行為隘行雖不動聲色罔窺其際而險㣲忮狠氣象自
露如是者周公目之為憸人人一也充則裕不充則憸
其同源而殊𣲖乃爾此君子所以貴於學問也或者析
文離字以衣受身谷受水發明裕之説其為裕也褊矣
哉河内向公宣卿小隱於衡陽之伊山結茅為堂置書
史其中茂竹幽蘭隂鬱前後春葩秋馥以時自獻猿啼
近嶂鷗馴曲沼馬堁車喧杳然雲水之外寅與諫院潁
川韓璜叔夏自天柱峰南襆被枝笻嵗一再往焉或商
較文義或把醆賦詩逍遥襄羊興盡而後别蓋五柳先
生所謂談諧無俗調所説聖人篇或有數斗酒閒飲自
歡然者也宣卿曰堂不可無名請名而記之庻㡬後世
知吾三人者常優游笑語於此不但使元伊笛聲穿雲
裂石噴薄窈眇而流傳也公前後分部寄攝帥權仗部
刺史節威宣惠播所至有遺愛在人久而猶未冺是時
公解湖北憲印已七八年仕途憧憧獨無履跡未嘗有
戚色愠懐寅乃取孟子進退綽綽之意以有裕名其堂
宣卿四世祖大丞相文簡公也寅先君子喜宣卿資氣
剛正授以左氏春秋傳且為之言大義故宣卿學古益
力守義益固亢宗糾族樂多賢友不與惡人言若易詩
書所載孟子所處宣卿蓋勉焉日有孜孜矣使其才見
用雖有官守言責亦且裕如况無是二者乎人必富而
後志醻必貴而後意愜必据權怙勢而後神肆體胖則
顔回曾參無乃憂愁憔悴不聊其生耶二公陋巷一簞
樂以忘憂曵履而歌若出金石蓋與天地同其量矣方
諸衣中被甲壁後置人通夕婁徙牀一物不具則不敢
出怒虚舟而怨飄瓦媢有技而違彦聖方寸營營不得
須臾寧者其裕不裕何如哉由是言之居斯堂而以孟
子為師可謂擇術處仁之美矣予既記之云爾又從而
歌之曰六合無際此堂廓如四時行焉此堂為樞堂心
日休堂路常坦堂智閑閑堂色侃侃池似黄陂孰撓澄
之林動淸風執熱者披往蹇來碩阿槃獲考神具聽止
百禄是保
　　邵武重建軍治記
國風載甘棠之詩其序曰美召伯也釋其事者曰召伯
之教明於南國後之訓解者謂召伯聽訟不忍勞民
使來故往之郊野即民而聽焉及其久也民歌思之因
愛其樹相戒以勿翦勿伐曰此召伯所嘗憩息者也世
之安此説也久矣而或者非之以為諸侯治國當有制
度臨厥臣暨厥民固將尊而不逺親而不凟今以南面
諸侯爵貴位崇車旗冕服禮絶一國而乃出舍于郊芘
身茨草節則勤矣亦何異夫以乗輿濟人惠而不知為
政者哉予嘗喜是言非識治道知大體者不能至也不
然路寢之居塞門之儀臯應諸門之制何為載於春秋
論語大雅之什而許行陳相以有倉廪府庫為厲民者
又何見貶於孟子邪且四境之内比閭族黨衆矣使召
伯去其朝説於此棠則民之趨之未免裹飯趼足之勞
使召伯即民而屢遷則其休止固無常處召南之民東
西南北不應覩一棠而寄懐也又是詩三章反復一意
未嘗及聽訟之事訓解之言胡得焉然則詩人之㫖必
有在特學者辨之未明爾今縣邑之地度袤挈廣何啻
古公侯之邦雖中下郡猶或環四五縣方之儉於百里
者蓋已遼絶而公家庭宇或庳褊蕞陋曾不眡豪舉大
姓燕私之館豈事理所宜哉昭武固東南名壘扼飛猿
峭石其險足恃自洪潭廣桂江漢巴屬之有事於東甌
者道必出此蓋甌閩之西户也是以國朝太平興國四
年革歴代之規陞縣為軍大守張侯度自故縣移今治
凡西徙五里前据重岡後帶鹿水山川竒秀民力生業
尚氣而服義承平既久儒學之風尤盛對大廷之問則
有文冠天下者為言責近臣則有忠昭一時者致身丞
弼則有光輔中興者至於孝義材學顯晦可紀皆不乏
人四方之聞有是邦也蓋歆艷而談之其入境而問俗
也君子則樂其善小人則阜其貨故凡有意乎斯人者
受命作長不稱為難治而郡廨再火於建炎紹興之冦
草創一切無復基序十一年太守左史王公始訪古問
舊趾而建置之餘以百姓未裕未遑及也後五年今太
守大夫江侯為政之明年嵗比有秋内無冦攘訟獄簡
稀里閭康乂於是衣冠父老合詞言曰未有有州而無
聽事之所者大夫其念之大夫雖重於興作其若蕃屏
觀瞻使客臨過邦人之望何侯不得已令龜襲吉鳩工
㑹材措畫規模一出心匠僚屬比志兵民勸勤經始於
丙寅仲秋之戊申迄役於丁卯孟春之戊寅錢以緡計
者萬一千有餘傭以日計者二萬八千有竒高明靚深
體與名稱修廊傑閣衛以㦸閎儉而不削美而不汰落
成之日衆大懽㑹詠侯之徳寛裕而肅歌侯之政簡靜
而理贊侯斯舉得事之宜賦役舒徐下弗敢遲巍巍崇
成民若不知以一觀百亶稱吏師郡從事謝沇叙廢興
本末道邦人意來謁不腆之文鑱諸堅石庸示悠緬予
患夫短於才者以因循不振為徳而涼於徳者以苛刻
促辦為才於是有當為而不為不當為而為之者江侯
則異乎此矣會予經從目擊輪奐耳熟謠譽非借示而
傳聞也廼原古義訂時措而并書之
　　新州州學御書閣記
皇帝臨御之十有二年至徳既孚聿修文教首善賢関
覃及外學廢墜之具罔不興振遴選儒臣典司訓廸於
是長材秀民自藏於畔者摳衣鼓篋來遊來居濟濟乎
衿佩之盛洋洋乎絃誦之富而賢能俊傑將不勝用矣
聖心猶以為未也乃於淸閒之燕自易詩書春秋孝經
語孟中庸篇左氏傳周六官之籍悉經宸筆刋諸琬琰
而以墨本普賜學校厯考前代留神治要以善養人之
君未有此舉亶乎懿哉眷兹新昌百粤陋郡煙嵐蒸漬
瘴氣䝉濁車馬舟楫奏集艱隔平時士子欲見書籍之
善者其道無由於是抃舞流傳矜戴上賜而未知所以
處之也先是黌宇傾漏茂草延堂饔飱缺供士散城闕
前郡守臣張棣嘗捐布緡俾加繕修繩板經端棣以擢
去教授臣劉徳驥䟽剔弊本會計出内給用有羨即謹
儲之日累月滋載營載作蠱壊汙萊革為大壯荒菆椎
鄙粲為文物遂建重屋於㦸門之上直大成殿丌承御
書起十九年之十一月迄十二年之孟冬檐宇騫翔丹
碧華爛䧺傑之勢冠壓嶺海攝郡事臣黄齊傚陽氷書
恭題榜揭涓良日率寮寀藏事奉安萬目咸覩陳迹遺
編於焉增重臣徳驥以臣寅嘗習詞命見屬為記臣寅
拜手稽首而言曰凡州若縣與浮屠老子之家各有勅
札御書舊矣學校之有御書而專以經術詔多士也乃
自皇帝始今夫鋟板賈貲捐金即得尚或怠而不觀其
肯勤勩抄録能終巻帙者固以鮮矣何况天子之尊富
貴之奉一日萬㣲弗敢皇暇乃能游意筆硯徧寫羣經
為燈窻韋布之所難以激勸人材為急務而又天縱聖
智妙解書法跳龍卧虎不足擬倫心畫所形顯道章徳
精能之至入神出天如日如星如雲如漢文明在上煥
飾在下故使爾諸生雖生遐服與七十二子追逐乎闕
里而親炙夫子之文章無以異也是宜服膺至教毋善
口耳毋趨利勢力求忠孝大端見於行事以不負聖主
樂育之化然後為稱可不勉哉
　　新州竹城記
新昌郡自兩漢及南齊皆縣置號曰臨允至蕭梁時始
升為新州廢於隋而復於唐本朝因之既七百年亦可
謂古郡矣然有城而無郭無以攷其故惟城之北曰朝
天門者斷墉翼之巋然猶存讀其記則政和中太守古
公革承詔所為經始之績未就緖也城纔一里百有十
二步耳僅容州治列廪獄餘官廨民居悉在城外莫為
保障理不應爾紹興二十年八桂黄齊義卿由肇慶别
駕來攝郡符值狗䑕盜數十輩依山為害官兵三討而
未克坊市數驚最後受諭出降人猶洶洶義卿於是有
興築之意㑹真拜郡乃俾推官朱洵權令黄熙廵行四
周求古遺迹相今所宜摽示其處分委兵馬監押趙公
傃廵檢董元縣尉周祺各督所部丁夫夷凹凸裨狹虚
基址既堅取野竹駢植之環袤一千二百八十四丈再
旬而畢不愆於素或曰闕土為城不易之道也恐其未
堅則有登而築之者矣虞其易圮則有甓而石之者矣
今也望固禦于檀欒蔽翳之間曽是以為可乎唐大中
中王式為安南都䕶始至無城池式乃立木柵塹其外
而栽竹焉是時詔蠻浸强莫能犯也孰謂竹不可恃哉
凡物有同類而殊材者斯竹也引梢如鍼分枝如棘既
衆且多森如蒺藜其叢則轇轕緻密望隔表裏及嵗久
而愈繁雞鶩羔豚不能道也或者火之葉燬幹存乃益
悍勁嗚呼異哉昔樊川子目於郊園賦所見者有曰竹
林外襄兮十萬丈夫甲刃樅樅兮密陳而環衛始以為
詞人之空言今施於實用乃如此物孰不然在人處之
耳方言刺竹曰艻竹其音羅徳反蓋嶺南謂刺竹云然
也工庸告成竹日盛長州之人歡喜晏然若有壁壘之
恃咸曰後之來者與公同志本之以徳政重之以備豫
申嚴戒令有培勿翦非特甘棠一召伯之思也其為斯
民之惠所覃逺矣義卿勤於職業厚於愛民興利補弊
甚衆新興户知之若推排丁口以均徭賦役不及士既
新子城樓觀雉堞又作南門及竹城則其最大者也郡
學正麥充等來道耆老之意恐久而無傳丐余為之記
余憂患疹疾筆力衰乏不能兼載衆美獨取其最大者
而書之云爾
　　羅漢閣記
邵陽西偏縣曰新化勅額禪寺是為承熙有大比丘智
京其號明覺承嗣普融紹臨濟宗三返致書武夷居士
具道承乏餘十載所行解淺薄有愧負荷惟是殿堂供
養諸佛梵唄香燈齋魚粥板雲寮海㑹來者安隱内外
四維室居器用罔不備具方丈之職如涵月水如應撞
鐘以是因縁心未厭滿乃建崇屋延貯五百大阿羅漢
信士楊茀曾衢劉璩楊甫羊㮚僉議營剏儒衣蘇林全
山舍材紹興癸酉仲春上休鳩工經始明年七月十有
五日百役告成所費緡錢溢三萬高明宏深升以飛梁
下敞三門翼以行廡受任衲子與來賔客幽討棲集各
有其處仰而瞻焉巍巍耽耽譬如海岸迦陵伽林滿月
大樹穹然彌覆又如毗盧華藏莊嚴僧祗蓮界所化現
事以是幻故三磨鉢提龕屏盤陀竒肖岩谷寶香所薰
結成雲蓋幢旛鬘網蔽虧空色檐鈴風鐸擊觸妙響彼
工師衆非得定慧特由善巧疑於神變彼五百像雖則
木偶如喜如怒如美如醜如恭如肆如悲如智如入三
昧如相諭授如泊無思如默有應如語未發如視久諦
如數十輩同作一念如方寸地起百千想如以所執表
示法度如得無漏過于辟支聲聞獨覺如未湼盤希慕
三世大乗諸佛承上有云華嚴莊嚴得住處者纔以百
數豈如此間舉眼即見山僧老矣形劬心耗誠不自料
克果勝縁願求証明用語言施居士辭曰如來嘗説我
滅度後有能尊信興隆像教種種嚴奉是人獲福應不
可説而達摩師譏訶梁武寫經度人造寺無算人天小
果有漏之因如影非實並無功徳今爾所作是佛非祖
是祖非佛於意云何明覺答曰如智京見亦佛佛智亦
祖祖法一萬萬一是大圓鏡於此鏡中無窮邊際一毛
端相現出承熙羅漢傑閣事理真如不相留碍倘遇彌
勒彈指開門善財童子隨引而入則此閣中乃是如來
祕密藏海少林一𣲖從兹流出爾時居士忻然笑曰我
異於是予欲無言以請之勤悉載來語謂之閣記亦云
可哉
　　新州重修㕔記(丙子/春)
古者臨人之所居通曰堂顧以高庳為上下之等爾世
逺俗移物名更變其用亦異於是官居之臨人者通曰
㕔而燕息之寢閒曠之屋乃以堂為名夫所謂㕔者義
取於處是而聽也陸徳明釋為治官處顧野王釋為客
㕑以自唐而後命名之意攷之則顧説有所未喻而陸
説得矣治官聽事必正位顯明然後賔客寮宷進退侍
衛離坐離立從容不隘震風凌雨無飄濡覆壓之患凡
臨涖官所皆當若是又况環地數百里分民而治二千
石之尊重反可坐敝陋傾壊之下而不加葺乎新昌州
㕔建剏無嵗月之志棟橈梁脱隨楹支拄行而仰矚焉
岌岌乎惟恐武之不布也因循引久蓋有不得已者矣
簽書英州判官劉君奉檄攝符至之三月慨然嘆曰嵗
幸豐稔茍憚改作他時勞民費財當不啻倍蓰於今日
乃命出木四山僦工鄰邑涓日庀徒撤而新之珍材輻
湊斤削雷動民知君非厲己而營其私也衆工所恃以
成屋之之用者咸勸趨焉無何大厦潭潭高明靜深稱
子男邦君之居入公門而望之見檐宇之張而端序之
直形勢之騫而丹雘之煥嚴畏祗肅已生於中則瞻使
君之威容賦掾屬之職事一嚬一笑人知向方一號一
令下有懼悕又當何如哉君謂予曰向者興廢已漫然
無傳今若不加紀述此㕔雖大壯㑹有復修之日豈可
使後人亦昧昧於稽攷耶予既美君之舉因為之言曰
仲尼立教甚重民力為民上者必時視民之所勤民勤
於力則功築罕民勤於財則貢賦少民勤於食則百事
廢是故春秋於城邑門觀臺囿之作失其時制靡不書
之若夫不可不修如魯之泮宫則於之示儀範昭孝道
修其刑政以廣徳心折獄而慮囚遣師而受凱皆有國
之急務也是故聖人取頌聲之揄揚而舍筆削之刺譏
以埀訓戒俾後之有官君子識輕重先後緩急之事今
劉君質直好義治尚安靜廷無留獄事不付曹既得百
姓之歡心又於民無所勤時革故起弊一新公堂不以
己之暫至而於此即為經久之慮可謂仁人之事循吏
之績矣是皆可書者故為之書是役也始於紹興二十
五年之仲冬逮明年某月某日落成若夫工役費用之
數則有籍存不復道也君名藻字廷潔始興人以文學
中紹興二年進士科今通籍朝列云
　
　
　斐然集巻二十一
欽定四庫全書
　斐然集巻二十二
　　　　　　　　　　　　　宋　胡寅　撰
　　無逸傳
臣頃任記注立侍經幄竊觀陛下親御翰墨書周公無
逸一篇置之座隅聖心憂勤圗治濡毫灑牘不忘警戒
臣退而取無逸篇誦讀研究至再至三雖聖言宏深未
易窺測譬如涉海或得涯涘不俟揆度輙以淺陋之學
分章訓釋古今相去已數千年至於人心未嘗有異臣
所以本原古訓貫以時事談經尚論而無益於今則腐
儒而已恭惟陛下聖學緝熙髙出一世如臣等輩何能
仰望清光草芥賤微求裕覆載熒爝之照呈輝大明僭
易伏誅誠無所逭一言有補臣不虚生臣無任納忠隕
越之至謹上
周公作無逸
　臣竊原人之常情好安逸惡勤勞故雖聖賢必以勤
　勞自勉而以安逸為戒自昔帝王勤則治而興逸則
　亂而亡人臣之忠愛其君聞勸其勤者有矣未有勸
　其逸者也是故罔遊于逸益所以戒舜也克勤于邦
　舜所以稱禹也無教逸欲臯陶所陳之謨也思日孜
　孜大禹自勉之志也無時豫怠伊尹訓太甲也不惟
　逸豫傅說告髙宗也罔或不勤太保所以作旅獒也
　不懈于位召公所以賦泂酌也有衆率怠成湯所以
　黜夏之命也荒腆自息武王所以致商之伐也周公
　之意何以異於此哉創業之君起於艱難生於憂患
　不敢自逸乃其常也如周成王中人之性耳承祖宗
　之後無險阻之嘗居于鎬京則不知大㑹孟津之勞
　也左右虎賁則不知秉旄仗鉞之勩也聽小人之流
　言則不知亂臣十人同心同德之美也周公之所深
　憂莫加於此矣故作無逸之篇以警其心成王誠信
　而力行之卒為賢君至於刑措不用兵革不試所謂
　始於憂勤而終於逸樂周公之有功於王大矣宜後
　世明君以為永鑒也
無逸周公曰嗚呼君子所其無逸
　臣謂嗚呼者歎美之言也君子者聖賢之通稱也禹
　湯文武成王周公皆謹於禮孔子稱之曰此六君子
　者則聖人亦可謂之君子也南宫适尚德而不尚力
　孔子稱之曰君子哉若人則賢人亦可謂之君子也
　所者猶居處也君子之安處其身者惟無逸乎無逸
　疑於勞動而不安然身修而治立乃所以為甚安也
　好逸疑於閒暇而無憂然德毁而亂萌乃所以為甚
　憂也故無逸者圖逸之本也
先知稼穡之艱難乃逸則知小人之依
　臣聞舜自耕稼以至為帝禹稷躬稼而有天下文武
　之功起於后稷葢生人之功無大於稼穡四民之勞
　莫勤於農夫古之聖帝明王皆以此為最重之事有
　國家者大則祭祀賓客小則匪頒好用常則百官有
　司變則軍旅饋餉不從天降不從地出一本於農而
　已雪霜之辰為來歲之計則皸瘃而寒耕炎歊之候
　為收成之慮則暴炙而暑耕其播種也假貸於人以
　為之本而不敢飽也其收成也倍稱輸息以償其負
　而不敢有也豪强者兼并之有司者重斂之而又有
　螟蝗水旱之變桴鼔盜賊之虞徭役屯戍之煩異端
　游手之食不可勝計豈特耕者一夫而食者百人也
　其艱難如此為民父母者必盡知之則思有以厚其
　生節其力平其稅斂去其蟊賊慎擇為其上者以拊
　綏之使皆安於田里樂于耕稼不至於棄襏襫掉耒
　耜竄身於軍伍僧道工商之中或詭名影占以規免
　賦役或出離鄉井以荒閒土地反為良農之害也然
　後邦本牢固民心不搖財用有餘兵師足食而人君
　可以安逸而無憂葢能知稼穡之艱難則知小人依
　恃之所在也農之依田猶魚之依水木之依土魚無
　水則死矣木無土則枯矣人主之依農亦猶此耳
相小人厥父母勤勞稼穡厥子乃不知稼穡之艱難乃
逸乃諺既誕否則侮厥父母曰昔之人無聞知
　臣聞相視也小人之家其父母竭力劬身以事稼穡
　既致温厚其子享已成之產謂固然也華衣美食輕
　費妄用一無所愛豈知父母積累之勤哉惟逸而已
　矣其甚者則又戲諺誕言以侮慢其父母曰古老之
　人窮窶寒陋何所聞知乎昔南宋髙祖起自孤貧既
　得天下命以微時所用農器藏之以示子孫至太祖
　見之乃有慙色逸諺誕侮之流也至於今閭巷不令
　之子弟毁其先業者皆如此是何異於言昔之人無
　聞知也哉以里巷不令之人觀之豈所以戒人君以
　南宋太祖之事視之使成王無周公其不至於誕侮
　者幾希矣是故古之忠其君者過為之防先事而戒
　言所不當言以為之譬喻大槩如此若其不然則謂
　周公誕侮成王亦何不可之有
周公曰嗚呼我聞曰昔在殷王中宗嚴恭寅畏天命自
度治民祗懼不敢荒寧肆中宗之享國七十有五年
　臣謂周公恐成王之未信也故引先代人君無逸而
　享年者以明之中宗即大戊也太戊都亳亳有妖恠
　桑榖二木共生於朝七日而大拱天著不恭之罰太
　戊恐懼作原命之篇告其相伊陟以改過自新遂能
　弭灾變致太平故書曰在太戊時格于上帝此嚴恭
　寅畏天命之寔也自度治民者自其身由法度以率
　百姓也源濁而求其流之清表曲而求其影之直沒
　世不可得矣或曰萬民之衆好惡不齊愚智不一人
　君以一身而欲化之不亦難乎臣曰人之性善雖千
　萬人猶一人也人君据可為之地有可行之勢好正
　直則下以諂諛為戒矣好誠慤則下以欺詐為懼矣
　其化之流行速於置郵而傳命也人之常情約以法
　度之事則以為厲己格以法度之言則以為謗己日
　行一善言月布一善令見百姓之不從也則曰民頑
　難化而不自責其躬率之未孚者人君之通患也非
　灼然獨見自度之方必無治民之效矣大戊能自度
　猶未敢以為足也又復祗肅恐懼不敢荒怠安寧然
　後可以終自度治民之道其檢身如此嗚呼美哉上
　而奉天則嚴恭寅畏下而治民則自度祗懼不敢荒
　寧其心必不放縱其身必不怠惰何暇為淫佚敗度
　之事乎其享國久長降年有永乃其必至之理也臣
　聞天人相去不知幾千萬里之逺人能動天世多疑
　之然古之聖人記消異之途不可誣也大雷電以風
　偃禾拔木成王畏之不信讒言親逆周公而風不為
　災旱既太甚宣王畏之側身修行欲銷去之而旱不
　為虐此詩書之格言也魯隠公八年三月大雨震電
　庚辰大雨雪隠公不戒而兆鍾巫之難晉惠公時沙
　鹿崩惠公不戒而有韓原之獲魯成公十六年雨木
　氷成公不戒而有苕丘之執此孔子之明訓也葢通
　天下一氣耳大而為天地細而為昆蟲明而為日月
　幽而為鬼神皆囿乎一氣而人則氣之最秀者也殺
　一孝婦何與於隂陽而天為之旱烹一虐吏何與於
　隂陽而天為之雨必深考其故則知天不可忽而古
　人應天以實不以文之說明矣以實者誠心畏懼改
　過從善也以文者徒以言語而心不存焉心不存則
　其氣不專故無感應之驗誠心畏懼則其氣與天地
　合與神明通未有不應者也孝慈皇帝始生之年日
　食四月旦寧德皇后始立之月月有食之既其禍為
　如何崇寧二年彗星出其長竟天宣和元年一日無
　故大水至京城皆大變異不聞消弭之方其禍為如
　何靖康元年八月有星孛于東北芒怒赫然其行甚
　速見者震懼獨耿南仲以為敵國將滅之象使孝慈
　不戒其禍為如何天不可誣也頃在維揚秋蝗如雨
　春雷而雪廷臣不以告而敵騎飲江及次錢塘白虹
　貫日中有黑子廷臣不以告而周廬倡亂及次建康
　夏寒木落九月日蝕廷臣不以告而六飛泛海以成
　王宣王之所為攷焉陛下當時有消弭之道決不至
　此矣至紹興二年八月姦臣擅朝斥逐賢士上干天
　象有星孛焉攷其日辰乃在譴逐黨魁之後一時羣
　小自以能欺惑宸聽矯誣上天以為除舊布新之象
　顯然載於赦令謂得志矣是年十二月八日行在大
　火三省六曹憲臺諫院一切煨燼冬雷木氷地震海
　溢積隂四十餘日之異雜然竝見其時朋黨已盡逐
　則災祥決不為黨人而見也乃去年九月賊豫稱兵
　徑欲犯蹕人理所無天下之大變也然後知星火雷
　震之類天所以告耳上賴陛下肅將天威聲罪致討
　明君臣之義以扶三綱戎輅親行師旅用命逐却敵
　人不然其禍可勝言耶以往時天變如彼廷臣為退
　避之計終不足以禳之以比年天變如此陛下決進
　戰之謀轉災為福易於反掌則天人之際其果相逺
　乎臣於此有私憂過計者自十二月二十六七日敵
　騎將退而正月朔旦日有食之三元之始太陽虧光
　不盡如鈎幾于暝晦敵已折北此象何為而見耶其
　時雖下詔音共圗應天之實而未見施為之事民心
　不信葢陛下避殿減膳大臣上章待罪亦故事之文
　也且不聞舉行又況其他乎迺仲春之月雷電震耀
　繼以雨雹連日大雪甲拆盡摧季春已來及此仲夏
　常隂多雨氣候正寒皆陽微隂盛小人道長敵國憑
　陵之象無逺慮不知愛君者以為日食乃豫賊敗走
　之應也寒雨乃三呉梅潤之常也此言不息使陛下
　遇灾而懼之意不及於太戊畏天之實臣竊憂之臣
　聞日月星辰雖度數有常雷電雨雪雖隂陽為沴然
　休咎著應則皆人為感之也既因感而致亦可感而
　弭上天可畏不可不畏此古先帝王所以兢兢業業
　而陛下睿哲尤當加意而圗之以祈天永命者也
其在髙宗時舊勞于外爰暨小人作其即位乃或亮隂
三年不言其惟不言言乃雍不敢荒寧嘉靖殷邦至于
小大無時或怨肆髙宗之享國五十有九年
　臣聞先儒言髙宗之父曰小乙使髙宗久居民間與
　小人出入同事以知稼穡艱難故曰舊勞于外爰暨
　小人暨及也孔子曰小人哉樊須也孟子曰有大人
　之事有小人之事葢田野細民耳非奸邪庸佞憸小
　之人也作起也起而即位遭喪宅憂幽默三年未有
　命戒天下莫不虚心傾耳以聽之及其免喪猶弗言
　也羣臣請焉曰不言則臣下無所禀令矣髙宗於是
　作書誥四方舉傅說于版築之間用以為相此言一
　出天下信之喜其得賢臣置左右興時雍之治也得
　賢而任之疑可以自暇自逸猶且不敢荒寧而勤于
　蒞政故傅說告之曰知之非艱行之維艱髙宗曰爾
　罔予棄予惟克邁乃訓其後雖有飛雉升鼎之異髙
　宗用祖乙之戒正厥事以應之嘉靖殷邦小大無怨
　降年有永享國久長非不忘艱難戒於逸豫何以致
　此哉夫小人無怨人君之盛德也而非可違道以干
　之考傅說告髙宗之言曰惟衣裳在笥又曰官不及
　私昵爵罔及惡德則官爵車服豈可輕以與人而求
　其悅哉若奪私昵之官以與能取惡德之爵以與賢
　私昵惡德之人獨無怨乎而髙宗乃能行之葢惜名
　器慎賞賜與所當與天下恱之不與所不當與彼自
　其分當然又何怨之敢興哉嘉靖之要無過此矣茍
　為不然則人思茍得廢法毁令紛然求於分外以干
　其上與此則彼怨與彼則此怨不嘉而惡不靖而競
　雖區區不自暇逸亦無益于治矣
其在祖甲不義惟王舊為小人作其即位爰知小人之
依能保惠于庶民不敢侮鰥寡肆祖甲之享國三十有
三年
　臣聞祖甲即湯孫太甲也夫與細民同處可以知艱
　難耳非天質甚賢未有不淪於汙下之習者太甲之
　質中人而已不義惟王為小人所化也伊尹放之于
　桐宫三年自怨自艾復歸于亳起而即位其為小人
　所化之行已改而小人之情狀則盡知之矣伊尹訓
　之曰無時豫怠太甲聽之是以能保惠庶民不敢侮
　鰥寡民安樂之天眷顧之而降年有永享國久長也
　夫鰥寡之人衆所易陵也惟聖人加意焉故帝堯則
　不虐無告武王則不虐㷀獨成湯則子惠困窮文王
　則政先四者葢天道至大未嘗擇物而覆之代天理
　物不當使匹夫匹婦不被其澤又況衆所易陵之人
　乎茍惟保形勢畏髙明貧者日貧富者日富使强陵
　弱衆暴寡智詐愚勇苦怯疾病不養老幼孤獨不得
　其所人心怨咨干動和氣水旱盜賊由是而作則大
　亂之道矣此古人之言非臣之言也
自時厥後立王生則逸生則逸不知稼穡之艱難不聞
小人之勞惟躭樂之從自時厥後亦罔或克夀或十年
或七八年或五六年或四三年
　臣嘗觀民庶之家其辛勤創業者大率皆黄髮鮐背
　既夀且康至其子孫一傳再傳之後膚革柔脆疾病
　易入嗜慾放恣年命不永豈天使之然哉逸與不逸
　之所致耳況於人君乎晉悼公漢昭帝皆明君也其
　即位之日尚幼耳目口體之奉早矣亦無能夀考況
　於求為逸樂之主乎或謂漢世宗唐明皇放情恣慾
　而享年甚久則周公之言有時而不可信也臣曰冶
　葛酖酒人食之必死而魏武帝唐太宗不死豈可遂
　以冶葛酖酒為可食哉若漢世宗唐明皇葢千萬人
　而一遇耳以其偶然乃欲以不貲之身而試之非愚
　則狂而已矣臣因周公之言而思之五福一曰夀古
　之聖人無不夀者臣子之願乎君父莫加於此矣而
　周公獨以無逸為致夀之法者葢人君伐生殘形之
　事有五曰酒曰色曰音曰遊觀曰田獵此五者皆生
　於逸逸則不知戒懼無所用其心於五者必有一惑
　焉惑則心移志易氣耗而形敝不得盡其天年必矣
　後世人主目視極色耳聽極聲口嗜極味撞鐘美女
　酒池肉林日力不足繼之以夜方且溺方士之說鏖
　金化丹以祈不死秦漢之君行之莫效有唐以藥而
　沒者三帝其亦不講無逸之過歟
周公曰嗚呼厥亦惟我周太王王季克自抑畏
　臣聞王季文王之父也太王王季之父也周公言非
　特商之三宗為能無逸我之父祖莫不然克勤于德
　世世相承此周之所以興隆而無替也抑有遏止之
　意人所以肆行而無所畏者不能自抑也遏其妄情
　止其私欲惟義理是從則必畏天命必畏祖宗必畏
　師保必畏諫諍必畏謗讟必畏禍亂凡可以致治者
　無不慕也凡可以致亂者無不畏也此非他人所能
　與由我而已矣故曰克自抑畏言其心自為之不由
　乎人也然畏一也而有當畏有不當畏者如前所陳
　當畏者也雖聖人不敢不畏若夫逆理之臣子反道
　之仇敵則當修明政刑以禳却之如舜征有苗周征
　三監髙宗伐鬼方宣王伐玁狁亦何所畏哉
文王卑服即康功田功
　臣謂文王大聖人也不以美衣服為心其心在於安
　民重農事耳組麗文繡之飾人心所同欲兒女子之
　所尚士志於道而耻惡衣猶不足與議況為天下國
　家而好潔其衣服必無逺大之慮矣古人發蜉蝣之
　刺為是故也康功者安民之功也田功者重農事也
徽柔懿恭懷保小民惠鮮鰥寡
　臣謂徽柔懿恭者周公形容文王德美之言猶書稱
　文武曰聰明齊聖語稱夫子曰温良恭儉讓之類也
　人君執剛行徤威如雷霆故以徽柔為難尊無與比
　天下奉之故以懿恭為難徽也懿也皆美也美于和
　柔非强柔也美于謙恭非强恭也其德氣粹美如此
　若慈父母焉所以能懷保小民惠鮮鰥寡也鮮乏少
　者也鰥無妻者也寡無夫者也文王所施惠賜予者
　乃乏少匹夫匹婦之類非補有餘損不足也天之道
　損有餘而補不足虧盈而益謙君之道當抑兼并扶
　貧弱裒多而益寡文王所為與天合德而不以私情
　好惡為予奪也昔者子華使於齊冉子為其母請粟
　子曰與之釡請益曰與之庾冉子與之粟五秉子曰
　赤之適齊也乘肥馬衣輕裘吾聞之也君子周急不
　繼富孔子之言豈特為子華發哉葢聖人用財之政
　莫不如此是故髙爵厚禄之人而又分之以貨寳惟
　恐不足陪之以土壤莫知紀極則繼富矣而匹夫匹
　婦至於飢寒凍餒而莫之恤者必不能周其急也此
　伯者之所不為而況文王如天之道乎
自朝至于日中昃不遑暇食用咸和萬民
　臣謂人過時而不食則飢寒之患立至文王獨何所
　急而自朝至于日中昃猶不暇食哉葢其心以天下
　為一家以百姓為一體言有不便於民事有不益於
　治者切心思慮而改行之以民情和恱無有怨怒為
　事誠有時而不暇食耳非虚言也禹曰啓呱呱而泣
　予弗子伊尹曰先王昩爽丕顯坐以待旦孟子曰周
　公有不合者仰而思之夜以繼日孔子曰吾嘗終日
　不食終夜不寢大聖人憂世猶若是況不及聖人者
　當如何哉雖然勤有二道於所當勤而勤之則事立
　而功倍於所不當勤而勤之徒敝精神勞體膚而無
　益也秦始皇衡石程書隋文帝衛士傳餐非不勤矣
　而其治亂比之文王如天壤之相絶葢徒勤而已矣
　冉子退朝孔子曰何晏也對曰有政子曰其事也如
　有政雖不吾以吾其與聞之葢譏其勤勞於事而不
　知為政也政與事相似而不同人君能識政事之異
　親政而不親事則知所勤矣
文王不敢盤于遊田以庶邦惟正之供
　臣謂惟正之供者賦稅之常也所入有定數則所用
　有定式一或妄費必將不給而加賦横斂之政出矣
　遊田者一時之逸樂也以一時之逸樂使斯民困於
　供億文王不忍也惟其不忍是以不敢盤于遊田其
　自克如此嗚呼文王之德至矣哉
文王受命惟中身厥享國五十年
　臣聞文王年四十七賜斧鉞得專征伐為西方諸侯
　之長雖身不有天下而後世推原得天下之始則自
　為西伯時實受天命矣文王享夀九十有七年享國
　五十年而曰受命惟中身者先儒謂舉全數也四十
　七年之前為諸侯四十七年之後為方伯三分天下
　有其二其權重矣其勢崇矣其富貴將極矣而文王
　自奉未嘗加於昔日不侈衣服不遑暇食不盤遊田
　以伐其生蕩其志克綏期頤之夀非德勝其氣性化
　其欲不為權勢富貴所變何以至此此文王之所以
　聖歟
周公曰嗚呼繼自今嗣王則其無淫于觀于逸于遊于
田以萬民惟正之供
　臣謂嗣王者指成王也則者法也淫者過也文王于
　觀逸遊田不敢有所過為成王者當法其不過于觀
　逸遊田也何謂觀如魯隠公觀魚于棠莊公觀社于
　齊齊景公觀于轉附朝儛之類臧孫所謂不軌不物
　曹劌所謂後嗣何觀而晏子所謂流連荒亡為諸侯
　憂則觀之過也何謂逸如魯文公三不㑹同而怠于
　邦交四不視朔而怠于布政作主稽緩而怠于練祭
　太室屋壞而怠于宗廟自正月不雨至於秋七月而
　怠于憂旱魯國失政自文公始則逸之過也何謂遊
　如周穆王欲肆其心周行天下將皆必有車轍馬跡
　焉秦始皇隋煬帝作離宫别館不知其數千乘萬騎
　極意巡行百姓嗟怨以亡其國則遊之過也何謂田
　如夏太康畋于有洛之表十旬不返為羿所奪羿又
　不監冐于原獸忘其國恤而思其麀牡為浞所殺漢
　武帝微行出獵夜過栢谷渇而求漿為主人所辱則
　田之過也故于觀于逸于遊于田則必輕費妄用萬
　民正供之常賦不足以給之而重斂於民民力窮困
　弱者死溝壑壯者為盜賊莫與守其國家而欲與之
　偕亡矣其初特欲為快樂耳其終至此此聖人所以
　長慮却顧而戒之於其漸也
無皇曰今日躭樂乃非民攸訓非天攸若時人丕則有
愆
　臣謂無皇者不敢自暇也不敢自暇曰姑為今日之
　樂後日不為也今日為之心必好焉安能忘之後日
　欲不為得乎若曰姑為今日之樂耳則是逸意已萌
　民心不從天意不順下得罪於民上得罪於天如此
　之人大有過咎也若順也丕大也民以力事其上艱
　難孰甚焉而我以躭樂臨之彼肯服乎杜牧之曰使
　天下之人不敢言而敢怒者非民攸訓之謂也天行
　健一日一夜周三百六十五度凡物之健者無以加
　之故君子自强不息上法乎天畏天之威憲天聰明
　庶乎其能則之也茍躭樂暇逸弗克若天天其眷顧
　乎書曰紂自息乃逸天罔愛于殷非天攸若之謂也
　天所不順民所不從人君之過咎無大於此矣凡此
　皆以情慾自恕謂一日躭樂不足為害者也人情猶
　水耳隄防謹固則水不得洩一有蟻穴之漏則千丈
　之隄百尺之防亦將潰矣禮法嚴備則情不得放一
　有自恕之意則經禮三百曲禮三千亦將廢矣故臣
　竊謂無逸之君未有不謹於禮者能克己復禮逸何
　從生乎
無若殷王受之迷亂酗于酒德哉
　臣謂紂之無道後世言惡者必稽焉周公方稱文王
　之聖又及商紂之惡無乃不類乎葢人心無常也操
　之則存舍之則亡罔念則狂克念則聖使成王聽周
　公之訓則有及於文王之理使成王而忽周公之訓
　則有同於商紂之道葢中人之性可上可下惟有志
　之君乃能自克焉耳齊小白用管仲則九合諸侯一
　匡天下用䜿刁易牙則身死在殯四隣謀動其國家
　唐明皇用姚崇宋璟則海内晏然幾致刑措用李林
　甫楊國忠則失國播遷出咸陽四十里而無食是故
　明主兢兢憂畏必近君子必逺小人不諱亂亡不惡
　逆耳雖比已為丹朱如禹之於舜方已以商紂如周
　公之於成王亦所樂聞而喜聽銘心而永戒是以不
　至於亂亡而能保其安逸也
周公曰嗚呼我聞曰古之人猶胥訓誥胥保惠胥教誨
民無或胥譸張為幻
　臣謂古之人者周公稱往昔聖賢君臣也胥者相也
　相誥訓以事而相啟迪相保恵以德而相安和相教
　誨以道而相成就君有過舉臣則正之而無隠臣有
　未盡君則求之而不蔽各務展盡不事形迹讒言不
　入譖愬不行上下交而志意通物理明而人情達小
　民所以不敢相與譸張為幻以誑惑其上也譸張誑
　也幻惑也凡姦憸之人欲誑惑其上者必因其所好
　惡之偏而入其說貪則誘之以貨財怯則導之以畏
　懦是非不明則變亂邪正以遂其私賞罰不當則誣
　罔功罪以壞其政自旁人觀之猶幻師施迷人之術
　顛倒反易亂其耳目被幻者初不自覺乃以為誠然
　是可歎也憸姦之人多矣周公欲成王不為所惑則
　莫如受忠良之訓告求吉士之保恵師賢哲之教誨
　姦憸逺屏誑惑何因而至哉
此厥不聽人乃訓之乃變亂先王之正刑至于小大民
否則厥心違怨否則厥口詛祝
　臣謂正刑者正法也詩稱文王曰刑于寡妻古之王
　者知命之不長是以為之律度陳之藝極引之表儀
　告之訓典以遺後嗣保其國家所謂正法也後嗣之
　賢者則監于成憲後臣之賢者則謹守前規天下所
　以治安民心所以不怨謗言所以不作也至其子孫
　不知前人之艱難不知小人之依恃不聽訓誥保惠
　教誨之言於是姦憸之人因其所好而訓之曰先王
　之法何必固守而不變也時既不同事與時並有損
　有益同歸于治而已世主甘心而不察於是先王正
　法自大至小無不更改違道咈民茍便一切之欲天
　下騷動民不得安怨讟並興入於大亂而莫可捄止
　矣原其所以皆出於人主自聖輕忽其臣不求忠良
　以胥訓誥不求吉德以胥保惠不求賢哲以胥教誨
　而姦憸之人譸張為幻故耳往在熙寧欲大有為王
　安石譸張新法之說而為幻往在崇觀欲承考志蔡
　京譸張紹述之說而為幻往在宣和欲文致太平王
　黼譸張享上之說而為幻往在靖康欲好邊疆耿南
　仲譸張講和之說而為幻皆以一言中人主之欲馴
　致禍釁塗炭生民家國兩亡豈不痛哉方姦憸在位
　之時與其徒黨唱和響應欺罔其君以竊富貴而志
　士仁人觀之於隠微側陋之中與世俗幻師以術誑
　惑迷人而取其金錢見笑於旁觀者無以異也前車
　已覆後車當戒臣敢因是有獻焉臣聞天下有至正
　之理自有天地生人以來至於今日不可改者存之
　則為正心行之則為正道言之則為正論盡之則為
　正人先王用是建立注措而謂之正法也何謂正天
　尊地卑君臣之義不可易也比年以來縉紳大夫忘
　君臣之義譸張為幻者又有甚焉尤可駭懼邦昌僭
　君入尸天位天下大變也從之者則譸張為幻謂能
　存宗廟活百姓矣苗劉握兵謀為簒逆天下大變也
　助之者則譸張為幻請録用其黨使言者勿論矣豫
　賊挾敵竊汙京邑天下大變也許之者則譸張為幻
　欲通書問講隣好受禦餽以免其討矣稽之古訓無
　有是事特出於庸人懦夫偷生茍活為持禄保位之
　計滅三綱毀五常而不顧變亂先王之正法豈不逆
　理之甚乎陛下深思所以致此者而求忠良相訓告
　求吉德相保惠求賢哲相教誨愛日惜時不自暇逸
　則所言所行無非正法而譸張為幻者猶雪見晛亦
　何所施其說哉不然正法消亡邪法熾甚非國家之
　福也
周公曰嗚呼自殷王中宗及髙宗及祖甲及我周文王
兹四人迪哲
　臣謂哲者智也迪者由也由其天稟之智不以私欲
　昏之則其明不蔽所以人莫得而欺之也中宗髙宗
　祖甲文王四人者葢嘗苦其心志空乏其身行拂亂
　其所為矣所以動心忍性兢兢業業不敢少有逸豫
　故其智慧日開情偽盡知天下之理無不昭晰彼譸
　張為幻者莫得投其隙葢無逸之功也哲非人所能
　乃天所命也天命之而人不能自迪猶鑑之不拭塵
　愈集之猶井之弗汲泥愈汩之則昏然而已矣傳說
　告髙宗當念終始常主于學惟學可以順志于理能
　務時敏速而不怠則其修勉乃有所至此亦迪哲之
　道也故董子曰强勉學問則聞見博而智益明勉强
　行道則德日起而大有功此皆聖賢之格言人主所
　當自克以行之者也
厥或告之曰小人怨汝詈汝則皇自敬德厥愆曰朕之
愆允若時不啻不敢含怒
　臣謂自常情觀之以小人而敢怨恨人君毁詈君父
　罪不容於死此周厲王所以設監謗之官秦始皇所
　以設偶語之禁或至於誅腹非戮反唇無所不至也
　古之聖人所見廣大不自私其一身惟恐有一言一
　事之不善故開闢言路使無壅蔽凡有口之人皆得
　以其情上達故曰士傳言庶人謗商旅議于市工執
　藝以諫夫惟如此是以身無擇行朝無粃政以成安
　逸之功此周公所稱之意也皇大也大自敬德者責
　已而不責人之甚也責已而不責人信美矣則將何
　以驗之必曰朕之過失誠若是也心既樂聞之其形
　於辭色者一無忿疾之可見也不特不敢含怒而已
　夫然後人知其君納諫受言雖怨詈之至亦欣然接
　之出於至誠而非矯飾四海之内皆將輕千里而來
　告之以善而德庸有不至治庸有不成乎恭惟本朝
　祖宗無不虚懷從善勉於改過所言言路未嘗蕪塞
　太平百年自王安石得志好人之同乎已而惡人之
　異乎已擯逺老成汲引輕薄風俗大壊蔡京繼之專
　以朋黨一言禁錮忠臣義士或謂之詆誣宗廟或謂
　之怨讟父兄或謂之指斥乘輿或謂之謗訕朝政行
　之二十年天下之士不仕則已仕則必習為導諛相
　師佞媚歌功頌德如恐不及防民之口甚于防川一
　日戎馬在郊烟塵暗闕而人莫敢告也天下猶人之
　一身言路猶闗膈也闗膈通則血氣流行而身體通
　言路通則得失不蔽而政事治安石蔡京之化淪浹
　乎三紀之外至今遺風餘俗未消殄也欲變革之在
　陛下一人而已孔子曰天子有争臣七人雖無道不
　失其天下以後世觀之劉安欲叛漢獨畏一汲黯而
　不敢發使人主得如黯者七輩正色立朝昌言無隠
　小人必退聽姦宄必息心豈特不失天下而已哉固
　可以變危為安易亂為治矣又況能如周公所戒普
　受天下之言者乎
此厥不聽人乃或譸張為幻曰小人怨汝詈汝則信之
則若時不永念厥辟不寛綽厥心亂罰無罪殺無辜怨
有同是叢于厥身周公曰嗚呼嗣王其監于兹
　臣謂人君信譸張疾怨詈是不以堯舜自待而以周
　厲王秦始皇為可法也小人善於誑惑者未有不以
　告怨詈為小心茍入其說則必以萬乘之重而計較
　曲直於匹夫之口不從長思念其為君之道其心褊
　隘記過不忘罰無罪殺無辜天下之怨舉集之矣孟
　子曰無罪而殺士則大夫可以去無罪而戮民則士
　可以徙恐其漸及於己也賢人君子衆心之所與也
　小人欲肆其姦必忌君子君子無罪可指則必反指
　為小人匿言潛譛以中傷之或以為退有後言或以
　為賣直歸怨或以為取名於外或以為朋比欺君其
　術雖多大要不出此數者人主一怒小則謫罰大則
　誅殺不知其實則無罪徒默受天下之怨也隋煬帝
　嘗謂左右曰吾性不喜人諫臣下知之恣為譸張以
　憂國者為怨以忠言者為詈宇文士及虞世基之流
　以此取寵至於大難忽作兩臣終得自全而煬帝獨
　尸其禍則以衆怨所叢不怨言者而怨聽者故也或
　曰罰一無罪殺一無辜何遽至此臣應之曰自秦皇
　隋煬觀之所殺固多其亡非不幸也自葛伯觀之則
　以殺一童子而滅其社稷自啇紂觀之則以殺一比
　干而失其天下然則繫殺罰之當否耳豈在多寡乎
　周公戒王無逸而及此則以心昏志蔽讒邪得入者
　皆生於好逸求安不知警懼浸淫及亂而罔覺也是
　以反復言之驗於成王躬致太平則其著心服行之
　效不可誣已
　
　
　
　
　
　
　
　
　
　
　
　斐然集巻二十二
欽定四庫全書
　斐然集巻二十三
　　　　　　　　　　　　　宋　胡寅　撰
　　左氏傳故事
隠公元年鄭武姜愛叔段請使居京莊公許之祭仲諫
曰都城過百雉國之害也先王之制大都不過三國之
一中五之一小九之一今京不度非制也君將不堪公
不聽既而叔段使西鄙貳于已公子呂曰國不堪貳君
將若之何公又不聽叔段又收貳以為己邑至于廩延
子封曰厚將得衆公又不聽叔段繕甲兵將襲鄭公然
後命子封率車二百乘伐京叔段出奔共
　臣聞制國者必使本大而末小然後勢順而易制故
　末大必折尾大不掉古人至言也鄭國當是時可謂
　危矣姜氏以國君嫡母主乎内叔段以好勇得衆居
　乎外伐君簒國之勢已成莊公若無兵車二百乘則
　鄭固段之有也古者用車戰一乘之車當七十有三
　人二百乘則一萬四千六百人在春秋書法當名之
　曰師非小衆也克段者力争而僅勝之詞以一萬四
　千六百人討不義之叛人力争而僅勝則以叔段形
　勢壯盛不易圖也使莊公早用祭仲之言不至此矣
　緜緜弗絶蔓蔓奈何毫釐不伐當用斧柯前事之不
　忘後事之師也
衛公子州吁有寵而好兵公弗禁石碏諫曰愛而弗納
于邪驕奢淫佚所自邪也四者之來寵禄故也寵而不
驕驕而能降降而不憾憾而能眕者鮮矣
　臣聞驕謂氣體傲肆奢謂奉養侈靡淫謂情慾縱恣
　佚謂心志怠忽四者有一焉必入於邪而況兼有乎
　邪者不由正道之謂也為子以孝為正有此則不孝
　為臣以恭恪畏慎為正有此則不恭恪畏慎原其所
　由然則由寵待過厚爵禄太崇積日累月其勢必至
　於此是故嚴父於子戒之於初辨之於早不致末流
　之禍父子天性也其治尚爾君臣以人合尤不可忽
　也
州吁阻兵而安忍阻兵無衆安忍無親衆叛親離難以
濟矣
　臣謂阻者恃也恃兵以為險阻使人不敢忤犯也人
　之良心本於不忍忍者非良心也安於殘忍非能除
　害徒生害耳人道以慈愛相羣所謂用兵者去其害
　人者耳茍為阻兵安忍視平民如禽獸推而進之將
　何有於君父哉漢光武責其將曰觀放麑啜羮二者
　孰賢葢知此道矣
石碏惡其子從州吁為逆使從州吁如陳乃告于陳曰
此二人者實弑寡君敢即圗之陳人執之而請莅于衛
石碏殺之
　臣謂父子主恩君臣主義其輕重不二是謂大倫當
　臣之無禮於君雖慈父不敢私其子石碏之於石厚
　舍慈愛之小存名分之大可為萬世法矣雖然子為
　叛逆父則誅之其割恩為難何者以天性故也臣為
　叛逆君則誅之其正義非難何者以人合故也孔子
　之春秋為亂臣賊子作以俟後聖也後世有事偽君
　從逆臣而誅討不加焉難於行義而易於為不義孔
　子之志隠矣
魯隠公如棠觀魚臧僖伯諫曰君將納民于軌物者也
不軌不物謂之亂政亂政亟行所以敗也公曰吾將畧
地焉遂往陳魚而觀之僖伯卒公曰叔父有憾于寡人
寡人弗敢忘𦵏之加一等
　臣謂孔子教人以克己為要克己者以義理勝其私
　意也凡人志意云為試以一日之中自加考校由私
　意而動者十有八九由義理而動者十無一二故克
　己最難有志之士未有不由此而進德者而況人君
　居移氣養移體所以動其情恣者多乎不能自克則
　其不善之積猶火消膏亦不自覺魯隠是也僖伯之
　諫忠言也隠公不能自克舍曰欲之而必為之辭其
　志荒矣其不終之兆著矣厥後雖加禮於僖伯之𦵏
　又復失言謂僖伯恨已僖伯賢人也豈致憾於其君
　哉隠公若曰叔父有諫于寡人而弗能從寡人悔之
　𦵏之加一等猶足以昭改往修來之意而加等之𦵏
　為德賞矣惜其不能及此也魏鄭公諫唐太宗伐髙
　麗太宗不從及敗績而歸乃曰魏元成若在不使我
　有此行亟使馳驛祀以少牢立所製碑召其妻子勞
　賜之若太宗拒魏公之諫與魯隠同而悔過出於誠
　心非如隠公之偽飾其致太平宜哉
隠公四年宋公陳侯蔡人衛人伐鄭秋翬帥師㑹宋公
陳侯蔡人衛人伐鄭左氏曰諸侯伐鄭宋公使來乞師
公辭之羽父請以師㑹之公弗許固請而行故書曰翬
帥師疾之也
　臣謂兵權者有國之司命也古之得天下者未有不
　謹持此權者也以堯舜禹三大聖人之宅天下可謂
　以德不以力矣然四凶强族堯不誅而以俟舜舜初
　即位按其惡而投之四夷而後天下服是堯以兵權
　授舜也有苗弗率舜不討而以俟禹禹初即位乃㑹
　羣后誓師奉辭伐罪是舜以兵權授禹也湯武之事
　又可見矣至周成康之際天下刑措兵寢可謂無事
　康王以元子即位名分素定其誰敢有異志然成王
　命仲桓南宫毛與齊侯呂伋以干戈虎賁之士逆康
　王于南門之外干戈虎賁者親衛也于南門之外者
　顯之於衆也古先帝王制世馭俗之權如此是以令
　之無不行禁之無不服手麾指顧動容嚬笑之間無
　不如意所謂兵權者有國之司命命者死生所係故
　也宋殤公聽州吁之邪謀㑹諸侯伐鄭隠公辭宋公
　之命而拒公子翬之請義也翬乃不稟公之義而樂
　從宋衛之邪謀固請而行專已無上出入自肆不待
　鍾巫之事而知其為弑君之賊矣春秋簡嚴不貴辭
　費若書曰翬帥師㑹伐鄭亦可矣而必曰翬帥師㑹
　宋公陳侯蔡人衛人伐鄭言之重辭之複惡之之甚
　也隠公自是失權而兵制于翬至於十年中丘之㑹
　又不待公而先㑹齊鄭伐宋其縱恣跋扈如此而隠
　公終弗能治其及於寪氏之禍非一朝一夕之故其
　所從來者漸矣是故伐鄭之舉因請而行伐宋之舉
　不待公而先㑹其志之所存正所謂履霜隂凝聖人
　之大戒而隠公智不足以及此惜哉仲尼於是去翬
　公子之稱一以謂翬者隠之賊非公子也二以明討
　翬之法當絶其屬籍不使得為公子也使隠公於翬
　固請之際未及成師而出之時奪其兵權改付賢卿
　片言而已矣夫為天下國家者以有法度為要前王
　立法度固為保守基業消弭禍亂也而往古握兵之
　人其始必請便宜從事其久則事必出於法度之外
　夫便宜從事者施於臨敵對陣機不可失難從中覆
　故擇利便權時之宜而行之豈謂無時不便宜邪既
　以便宜自處則以法度為不便宜於已乃託為詞說
　曰法度者承平之所用若施之亂世行軍用師則有
　所碍矣今日以私欲乞行一事明日以私怒乞罷一
　亊往往非法之所當聽也設智計較勝負不用之於
　外而用之於内人皆知之獨以迫於形勢不得已而
　從之者多矣夫事至於不得已而從則必有欲禁而
　不能禁之事其失司命之權不已著乎其為羽父之
　固請不已大乎此智士之所憂懦夫之所畏喜因循
　者之所不顧非聖人獨見於魄兆之端明霜氷之戒
　傳筆削之大用其孰能與於此
隠公六年周任有言曰為國家者見惡如農夫之務去
草焉芟夷藴崇之弗使能殖則善者信矣
　臣謂人君之德當如天地無不覆載何獨於惡人而
　欲去之如此臣請以農圃者喻之去稂莠者以其傷
　禾稼也除蒿蔓者為其蔽卉木也若推兼容之量使
　稂莠禾稼並生於畎畝卉木蒿蔓雜毓於園圃人必
　指為農圃之病矣況為國家者乎此所以發周任之
　論也昔武王聖人也亦曰樹德務滋除惡務本故舜
　舉十六相則十六族務滋故也去四凶則四凶族務
　本故也夫黍稷果蔬養人之物不種則不生種而草
　侵之亦不能成矣草之為物其生不待種雖芟夷藴
　崇而功或不繼未有不復生者也是故君子難至小
　人易聚難至則常不得行其道易聚則每得伸其志
　治日以是常少亂日以是常多此有國家者之至戒
　也或曰芟刈也夷殺也不亦已甚乎臣曰天下之道
　二善與惡而已自一言之當一行之是推而上之至
　於聖而不可知皆善也有小大耳惟惡亦然所謂芟
　夷者非舉天下之小人而盡殺之葢謂官使者也或
　禁之於未然或遏之於方萌或既形而黜除之或滋
　蔓而斬絶之皆去惡之道大要在於勿使能殖殖者
　深根固蔕牢不可拔之謂也夫草之初生毫末之萌
　耳與黍稷果蔬之萌未有異也其壯長條達則為害
　如此草之萌猶惡之微也見著非難見微為難自古
　滔天之惡未有不起於微者如王莽志在簒逆曹操
　窺伺神器初皆匿情矯飾終移漢祚然則人之善惡
　皆不易知知之矣而樹德不務滋除惡不務本猶無
　益也
桓公三年晉始亂封桓叔于曲沃師服曰吾聞國家之
立也本大而末小是以能固故天子建國諸侯立家今
晉甸侯也而建國本既弱矣其能久乎
　臣謂人主之尊如天臣民猶地地無及天之理而臣
　民於君有僭逼易位之道是何也本小末大威權去
　已始也欲正之而有所不忍中也欲治之而有所不
　敢終也欲取之有所不能矣名者實之賓天子者名
　實之極隆也擅生殺之柄操慶賞之權予奪在我縱
　舍在我令之必行禁之必止雖總衆百萬如韓信雖
　控制萬里如王忠嗣東西南北用舍進退惟君所使
　而莫敢或遑此充名之實也至於欲取之而不能則
　必有其漸非一朝一夕之故矣師服之論無乃意在
　此乎其後沃盛強昭公微弱國人將叛而歸沃則民
　不服事而下有覬覦此言果驗乃後世之戒也
桓公六年楚子侵隨楚鬭伯比曰隨少師侈請羸師以
張之熊率且比曰季梁在何益鬭伯比曰少師得君隨
果用少師之言追楚師季梁請止隨侯勿追隨侯懼而
修政楚不敢伐其後少師益有寵鬭伯比曰可矣楚子
伐隨季梁請下之弗許請攻楚右弗許惟少師之言是
聽遂至敗績少師見獲而免
　臣謂國有賢材則隣敵視其用舍為進退而賢材者
　固凡愚之所忌疾也是故齊有管仲九合諸侯管仲
　死則四鄰謀其國家百里奚一也虞不用而亡秦穆
　公用之而伯上論千古無不然者季梁與少師之謀
　自今觀之一得一失易見也自隨侯觀之未免於二
　三其聽矣夫驗成敗於事為之後者衆人之見也辨
　得失於謀議之初者非小智所及惟明主能之唐憲
　宗欲伐淮蔡舉朝不可惟裴度以身任之迄用有成
　非度之能乃憲宗用度之難也武宗欲伐劉稹諸鎮
　皆有輔車之勢惟李徳裕以身任之迄用有成非德
　裕之能乃武宗用德裕之不易也二宗無二臣其中
　興之功未必能立二臣不遇二宗則無聞而死耳後
　世尚何知故曰君臣之㑹千載一時也夫楩柟豫章
　天付之以棟梁之用騏驥驊騮世知其有千里之足
　老於空谷阨於鹽車顧臨事而歎人才之難得何哉
　坐使反賊睥睨而無憚强敵慿陵而不置彼豈無如
　鬭伯比知少師之可欺豈無如熊率且比幸季梁之
　不用者乎文王立賢無方言用之之路廣不止一人
　而已人君於賢材惟患不知既知之而不急於用則
　大謀無時而決大險無時而出大難無時而平也古
　人不云乎日月逝矣歲不我與
桓公十一年楚屈瑕將盟貳軫鄖人將伐楚師莫敖患
之請濟師于王鬭亷曰師克在和不在衆商周之不敵
君之所聞也成軍以出又何濟焉遂敗鄖師卒盟而還
　臣聞鬭亷之言古今之至論也考之往事無不然者
　矣常人之心動於血氣之使好已之勝不能自克是
　以不和智愚異才而並列是以不和能否異功而同
　其賞是以不和不擇端方之士以裨贊之有讒人交
　鬭於其間是以不和負才藝者屈於下而善媚賂者
　壓於上是以不和出法違度不以時制馴習既久彼
　懼於討而訓之懷疑心以事其上是以不和親之厚
　之疏之薄之係於愛憎之偏而不協賞刑之正是以
　不和有求則必得將至於求所不可求而勢不得與
　也則怨怒興焉是以不和能者奮其勇而前不能者
　忌而疾之是以不和疾人之能則必幸其敗勝不相
　推敗不相救彼見疾者又思所以報之是以不和官
　尊禄厚者奉已侈泰多妖麗廣金帛奪商賈侵公家
　之利莫知厭也而士卒乃有短褐半菽之歎非心附
　之徒迫於勢耳是以不和保任功狀未必皆有功而
　實有功者或䝉私怒而見黜鞭笞斬殺未必為軍事
　而實有罪者或䝉私喜而見貸人心不服莫肯為用
　因以姑息不敢役使是以不和有一於此雖廉藺並
　將韓彭共軍闗公前茅張飛後勁未有能成事者也
　而況才不逮古人萬分之一而兼有如前之失乎如
　是而欲所征克所戰勝必不能矣故紂之旅億兆而
　心德暌離武王之臣十人而一德一心王莽虎豹之
　師六十萬光武以三千摧之苻堅之衆九十七萬謝
　安以一將破之鬭亷之論可謂信而有證者也自古
　大衆難用而輕軍易勝子玉剛而無禮不可過三百
　乘是能將二萬人而已其後城濮之戰卒以衆敗漢
　髙駕馭豪傑滅秦亡楚而才之所將不過十萬古之
　觀人者大抵如此若較實而論之凡後世以將自任
　者上孰與漢髙而其衆已中分矣下孰與子玉然未
　嘗不以兵少為請也雖然兵者詭道也故雖不能將
　而以大衆虚聲加之敵人猶之可耳至於實不可犯
　者非虚聲之足恃也上下同志生死同情勞逸同形
　動静同慮則在於和而已矣然則如之何而可以使
　之和也惟監前所謂不和之由處之各當於義宜賞
　然後賞當罰則必罰予奪抑揚若權衡於物不徇乎
　私情而行乎公道當於其心方且欣畏帖服之不暇
　又何不和之敢乎是故茍和矣光武可以敵尋邑謝
　𤣥可以刼苻秦茍不和則若林之旅無救於曳兵而
　走故曰師克在和不在衆不明乎此而曰知兵不治
　乎此而欲用兵臣愚所不信也
　
　
　
　
　
　
　
　
　
　斐然集卷二十三
欽定四庫全書
　斐然集卷二十四
　　　　　　　　　　　　　宋　胡寅　撰
　　子產傳
國僑字子產鄭之公族子國之子也達治知變正而有
謀魯襄公之八年子國侵蔡獲司馬燮鄭人皆喜惟子
產不順曰小國無文德而有武功禍莫大焉楚人來討
能勿從乎從之晉師必至晉楚伐鄭自今鄭國不四五
年弗得寧矣子國怒曰爾何知國有大命而有正卿童
子言焉將為戮矣鄭伯獻捷于晉其年冬楚公子貞帥
師伐鄭討侵蔡也子駟曰民急矣姑從楚以紓我民乃
及楚平使行人告于晉晉人對曰君有楚命亦不使一
介行李告于寡君而即安于楚君之所欲誰敢違君明
年晉帥諸侯軍于城下鄭人恐乃行成楚子聞鄭與諸
侯同盟于戲也復伐鄭鄭人患晉楚之故謀使晉師致
死于已乃侵宋以怒之又明年晉㑹十一國之師觀兵
于鄭東南門之外三駕而楚不能與争然後納斥堠禁
侵掠盟于蕭魚葢五年而鄭國得寧卒如子產之說焉
初子駟當國子國為司馬駟與尉止有爭及為田洫司
氏堵氏侯氏子師氏皆喪田故五族聚羣不逞之徒以作
亂攻執政于西宫殺子駟及子國獨司徒子孔知之得
不死子駟之子聞盜不儆而出尸而追盜盜入于北宫
乃歸授甲臣妾多逃器用多喪子產聞盜為門者庀羣
司閉府庫完守備成列而後出兵車十七乘尸而攻盜
于北宫殺尉止盜衆乃奔子孔當國為載書以位序聽
政辟大夫諸司門子弗順將誅之子產請焚書子孔不
可曰為書以定國衆怒而焚之是衆為政也國不亦難
乎子產曰衆怒難犯專欲難成合二難以安國危之道
也不如焚書以安衆子得所欲欲為政也衆亦得安夫
豈不可專欲無成犯衆興禍子必從之乃焚書于倉門
之外衆而後定子孔之為政也專國人乃討西宫之難
(尉止作難子/孔知而不言)殺子孔而立子產為卿襄公二十有二年晉人
徵朝于鄭少正子產對曰在昔先君悼公九年我寡君
于是即位即位八月而我先大夫子駟從寡君以朝于執
事執事不禮于寡君寡君懼因是行也二年六月朝于
楚晉是以有戲之役楚人猶競而申禮于敝邑敝邑欲
從執事而懼為大尤曰晉其謂我不共有禮是以不敢
攜貳于楚我四年三月先大夫子蟜又從寡君以觀釁
于楚晉于是乎有蕭魚之役謂我敝邑邇在晉國譬諸
草木吾臭味也何敢差池楚亦不競寡君盡其土實重
之以宗器以受齊盟遂帥羣臣隨于執事以㑹歳終貳
于楚者子侯石盂歸而討之溴梁之明年子蟜老矣公
孫夏從寡君以朝于君見于嘗酎與執燔焉間二年聞
君將靖東夏四月又朝以聽事期不朝之間無歲不聘
無役不從以大國政令之無常國家罷病不虞荐至無
日不惕豈敢忘職大國若安定之其朝夕在廷何辱命
焉若不恤其患而以為口實其無乃不堪任命而翦為
仇讐敝邑是懼其敢忘君命委諸執事執事實重圗之
晉人憚其辭自是免于大國之討范宣子為政諸侯之
幣重鄭人病之子產寓書以吿宣子曰子為晉國四隣
諸侯不聞令德而聞重幣僑也惑之僑聞君子長國家
者非無賄之患而無令名之難夫諸侯之賄聚于公室
則諸侯貳若吾子賴之則晉國貳諸侯貳則晉國壞晉
國貳則子之家壞何沒沒也將焉用賄夫令名德之輿
也德國家之基也有基無壞無亦是務乎有德則樂樂
則能久詩云樂只君子邦家之基有令德也夫上帝臨
女無貳爾心有令名也夫恕思以明德則令名載而行
之是以逺至邇安毋寧使人謂子子實生我而謂子浚
我以生乎象有齒以焚其身賄也宣子悅乃輕幣初陳
侯㑹楚子伐鄭當陳隧者井堙木刋鄭人怨之襄公之
二十五年子展及子產帥車七百乘伐陳宵入陳城陳
侯奔于墓子展命師無入公宫與子產親御諸門數俘
而出祝祓社司徒致民司馬致節司空致地乃還使子
產獻捷于晉戎服將事晉人問陳之罪對曰昔虞閼父
為周陶正以服事我先王我先王賴其器用與神明之
後也庸以元女大姬配胡公而封諸陳以備三恪則我
周之自出至於今是賴桓公五父之亂先君莊公與蔡
人奉戴厲公至於莊宣皆我之自立夏氏之亂成公播
蕩又我之自入君所知也今陳忘周之大德蔑我大惠
棄我姻親介恃楚衆以慿陵我敝邑不可億逞是以有
往年之吿未獲成命則有我東門之役當陳隧者井堙
木刋敝邑大懼不競而耻大姬天誘其衷啟敝邑心陳
知其罪授首於我用敢獻功晉人曰何故侵小對曰先
王之命惟罪所在各致其辟且天子之地一圻列國之
地一同自是以衰今大國多數圻矣若無侵小何以至
焉晉人曰何故戎服對曰我先君武莊為平桓卿士城
濮之役文公布命曰各復舊職命我文公戎服輔王以
受楚捷不敢廢王命故也士莊伯不能詰復于趙文子
文子曰其辭順犯順不祥乃受之仲尼曰言以足志文
以足言不言誰知其志言之無文行之不逺晉為伯鄭
入陳非文辭不為功慎辭哉鄭伯賞入陳之功享子展
賜之先路三命之服先八邑賜子產次路再命之服先
六邑子產辭邑曰自上以下降殺以兩禮也臣之位在
四(上子展次子西/次伯有次子産)且子展之功臣不敢及賞禮請辭邑
公固與之乃受三邑公孫揮曰子產將知政矣讓不失
禮楚子及秦侵鄭楚人獲鄭大夫皇頡以獻于秦鄭人
取貨于印氏子太叔為令正以請之子產曰不獲受楚
之功而取貨于鄭不可為國秦不其然若曰拜君之勤
微君之惠楚師其猶在敝邑之城下其可弗從遂行秦
人不予更幣從子產而後獲皇頡許靈公如楚請伐鄭
師未興而卒于楚楚子曰不伐鄭何以求諸侯楚師起
鄭人將禦之子產曰晉楚將平諸侯將和楚王是故昩
於一來不如使逞而歸乃易成也夫小人之性釁於勇
嗇於禍以足其性而求名焉者非國家之利也若何從
之子展悅不禦寇楚人入南里墮其城涉于氾而歸明
年宋向戍請于晉楚欲弭諸侯之兵果盟于宋自是晉
楚之從交相見也蔡侯自晉歸過於鄭鄭伯享之不敬
子產曰蔡侯其不免乎日其過此也君使子展迋勞于
東門之外而傲吾曰猶將更之今還受享而惰乃其心
也君小國事大國而傲惰以為已心將得死乎若不免
必由其子其為君也淫而不父僑聞之如是者恒有子
禍未幾蔡世子果弑其君固子產相鄭伯以如楚舍而
不壇外僕言曰昔先大夫相先君適四國未嘗不為壇
自是至今亦皆循之今子草舍無乃不可乎子產曰大
適小則為壇小適大則茍舍而已焉用壇僑聞之大適
小有五美宥其罪戾舍其過失救其災患賞其德刑教
其不及小國不困懐服如歸是故作壇以昭其功宣告
後人無怠于德小適大有五惡說其罪戾請其不足行
其政事共其職貢從其時命不然則重其幣帛以賀其
福而弔其凶皆小國之禍也焉用作壇以昭其禍延陵
季子聘于上國至齊說晏平仲至衛說蘧伯玉至晉說
叔向適鄭見子産如舊相識與之縞帶子產獻紵衣焉
謂子產曰鄭之執政侈難將作矣政必及子子為政慎
之以禮不然鄭國將敗初伯有知政使子晳如楚辭曰
楚鄭方惡而使余往是殺余也伯有曰爾世行也將强
使之子晳曰可則往難則已何世之有怒而將伐伯有
諸大夫和之裨諶曰禍未歇也必三年而後能紓然明
曰政將焉往裨諶曰善之代不善天命也其焉辟子產
舉不躐等則位班也擇善而舉則世隆也天又除之奪
伯有魄子西即世將焉辟之天禍鄭久矣其必使子產
息之乃猶可以戾未幾子產相鄭伯以如晉叔向問鄭
之政焉對曰吾得見與否在此歲也駟良方争(駟子晳/良伯有)
未知所成若有所成吾得見乃可知也叔向曰不既和
矣乎對曰伯有侈而愎子晳好在人上莫能相下也雖
其和猶相積惡也惡至無日矣伯有耆酒為窟室而夜
飲酒擊鐘焉達旦朝者皆自朝布路而罷又將使子晳
如楚子晳以駟氏之甲伐之伯有奔許大夫聚謀子皮
曰仲虺之志云取亂侮亡推亡固存國之利也罕駟豐
同生(罕子皮駟子晳豐公/孫段本同母兄弟)伯有汰侈故不免人謂子產
就直助强子產曰豈為我徒國之禍難誰知所敝或主
强直難乃不生姑成吾所因斂伯有氏之死者不及謀
而遂行子皮止之衆曰人不我順何止焉子皮曰夫子
禮於死者況生者乎遂自止之子產乃入鄭伯及其大
夫國人盟伯有聞鄭人之盟已也怒聞子皮之甲不與
攻已也喜遂自墓門之瀆入駟帶率國人伐之皆召子
產子產曰兄弟而及此吾從天所與伯有死於羊肆子
產枕之股而哭斂而殯之伯有之臣在市側者既而𦵏
諸斗城駟氏欲攻子產子皮怒曰禮國之幹也殺有禮
禍莫大焉乃止于是子皮為上卿而授子產以政辭曰
國小而偪族大寵多不可為也子皮曰虎帥以聽誰敢
犯子子善相之國無小小能事大國乃寛子產為政有
事伯石(伯石公孫段/有事欲使之)賂與之邑子太叔曰國皆其國也
奚獨賂焉子產曰無欲實難皆得其欲以從其事而要
其成非我有成其在人乎何愛于邑邑將焉往子太叔
曰若四國何子產曰非相違也而相從也四國何尤焉
鄭書有之曰安定國家必大焉先姑先安大以待其所
歸耳伯有既死使太史命伯石為卿辭太史退則請命
焉復命之又辭如是三乃受䇿入拜子產是以惡其為
人也使次已位子產使都鄙有章上下有服田有封洫
廬井有伍大人之忠儉者從而與之泰侈者因而斃之
豐巻將祭請田焉弗許曰唯君用鮮衆給而已子張怒
(豐/巻)退而徵役(欲攻/子產)子產奔晉子皮止之而逐豐巻豐巻
出奔子產請其田里三年而復之反其田里及其入焉
從政一年輿人誦之曰取我衣冠而褚之取我田疇而
伍之孰殺子產吾其與之及三年又誦之曰我有子弟
子產誨之我有田疇子產殖之子產而死誰其嗣之鄭
伯如晉晉侯以魯襄公之喪故未之見也子產使盡壞
其館之垣而納車馬焉士文伯讓之曰敝邑以政刑之
不修寇盜充斥無若諸侯之屬辱在寡君者何是以令
吏人完客所館髙其閈閎厚其墻垣以無憂客使今吾
子壞之雖從者能戒其若異客何以敝邑之為盟主繕
完葺墻以待賓客若皆毁之其何以供命寡君使丐請
命對曰以敝邑褊小介於大國誅求無時是以不敢寧
居悉索敝賦以來㑹時事逢執事之不閒而未得見又
不獲聞命未知見時不敢輸幣亦不敢暴露其輸之則
君之府實也非薦陳之不敢輸也其暴露之則恐燥濕
之不時而朽蠧以重敝邑之罪僑聞文公之為盟主也
宫室卑庳無觀臺榭以崇大諸侯之館館如公寢庫廏
繕修司空以時平易道路圬人以時塓館宫室諸侯賓
至甸設庭燎僕人巡宫車馬有所賓從有代巾車脂轄
隷人牧圉各瞻其事百官之屬各展其物公不留賓而
亦無廢事憂樂同之事則巡之教其不知而恤其不足
賓至如歸無寧菑患不畏寇盜而亦不患燥濕今銅鞮
之宫數里而諸侯舍於隷人門不容車而不可踰越盜
賊公行而夭厲不戒賓見無時命不可知若又勿壞是
無所藏幣以重罪也敢請執事將何所命之雖君之有
魯喪亦敝邑之憂也若獲薦幣修垣而行君之惠也敢
憚勤勞文伯復命趙文子曰信我實不德而以隷人之
垣以贏諸侯是吾罪也使士文伯謝不敏焉晉侯見鄭
伯有加禮厚其宴好而歸之乃築諸侯之館叔向曰辭
之不可以已也如是夫子產有辭諸侯賴之若之何其
釋辭也是歲北宫文子相衛襄公如楚過鄭印段迋勞
于棐林如聘禮而以勞辭文子入聘子羽為行人馮簡
子與子太叔逆客事畢而出言于衛侯曰鄭有禮其數
世之福也其無大國之討乎詩云誰能執熱逝不以濯
禮之于政如熱之有濯也濯以救熱何患之有子產之
從政也擇能而使之馮簡子能斷大事子太叔美秀而
文公孫揮能知四國之為而辨于其大夫之族姓班位
貴賤賢否而又善為辭令裨諶能謀謀于野則獲謀于
邑則否鄭國將有諸侯之事子產乃問四國之為於子
羽且使多為辭令與裨諶乘以適野使謀可否而告馮
簡子使斷之事成乃授子太叔使行之以應對賓客是
以鮮有敗事北宫文子所謂有禮也鄭人游于鄉校
以論執政然明謂子産曰毁鄉校如何子産曰何為
夫人朝夕退而游焉以議執政之善否其所善者吾
則行之其所惡者吾則改之是吾師也若之何毁之
吾聞忠善以損怨不聞作威以防怨豈不遽止然猶
防川大決所犯傷人必多吾不克救也不如小決使
道不如吾聞而藥之也然明曰蔑也今而後知吾子
之信可事也小人實不才若果行此其鄭國實賴之
豈唯二三臣仲尼聞是語也曰以是觀之人謂子産
不仁吾不信也子皮欲使尹何為邑子産曰少未知
可否子皮曰愿吾愛之不吾叛也使夫徃而學焉夫
亦愈知治矣子産曰不可人之愛人求利之也今吾
子愛人則以政猶未能操刀而使割也其傷實多子
之愛人傷之而已其誰敢求愛於子子於鄭國棟也棟
折榱崩僑將壓焉敢不盡言子有美錦不使人學製焉
大官大邑身之所庇也而使學者製焉其為美錦不亦
多乎僑聞學而後入政未聞以政學者也若果行此必
有所害譬如田獵射御貫則能獲禽若未嘗登車射
御則敗績壓覆是懼何暇思獲子皮曰善哉虎不敏吾
聞君子務知大者逺者小人務知小者近者我小人也
衣服附在吾身我知而慎之大官大邑所以庇身也吾
逺而慢之微子之言吾不知也他日我曰子為鄭國我
為吾家以庇焉其可也今而後知不足自今請雖吾家
聽子而行子產曰人心之不同如其面焉吾豈敢謂子
面如吾面乎抑心所謂危亦以告也子皮以為忠故委政
焉子産是以能為鄭國魯昭公之元年楚公子圍聘于
鄭且娶于公孫段氏伍舉為介將入館鄭人惡楚懷詐
使行人子羽與之言乃館于外既聘將以兵衆逆子產
使子羽辭曰以敝邑褊小不足以容從者請墠聽命令
尹命伯州犂對曰君辱貺寡大夫圍謂圍將使豐氏撫
有而室圍布几筵告于莊共之廟而來若野賜之是委
君貺於草莽也是寡大夫不得列於諸卿也不寧唯是
又使圍䝉其先君將不得為寡君老其蔑以復矣唯大
夫圖之子羽曰小國無罪恃實其罪將恃大國之安靖
已而無乃包藏禍心以圖之小國失恃而懲諸侯使莫
不憾者距違君命而有所壅塞不行是懼不然敝邑館
人之屬也其敢愛豐氏之祧伍舉知其有備乃請埀櫜
而入居無何令尹圍使公子黑肱伯州犂城犨櫟郟鄭
人懼子產曰不害令尹將行大事而先除二子也禍不
及鄭何患焉已而圍果弑楚子殺伯州犂而黑肱出乃
自立為君於是游吉如楚歸語子產曰具行器矣楚王
汰侈而自說其事必合諸侯吾往無日矣子產曰不數
歲未能也後四年始㑹諸侯于申子產聘于晉叔向問
焉曰寡君疾病卜人曰實沈臺駘為祟史莫知之敢問
此何神也子產曰昔髙辛氏有二子伯曰閼伯季曰實
沈居於曠林不相能也日尋干戈以相征討后帝不臧遷
閼伯於商丘主辰商人是因故辰為商星遷實沈於大
夏主參唐人是因故參為晉星然則實沈參神也昔金
天氏裔子曰昧為𤣥冥師生允格臺駘臺駘能業其官
宣汾洮障大澤帝用嘉之封諸汾州沈姒蓐黄實守其
祀今晉主汾而滅之然則臺駘汾神也抑此二者不及
君身山川之神則水旱癘疫之災于是乎禜之日月星
辰之神則雪霜風雨之不時於是乎禜之若君身則亦
出入飲食哀樂之事也僑聞君子有四時朝以聽政晝
以訪問夕以修令夜以安身於是乎節宣其氣勿使有
所壅閉湫底以露其體兹心不爽而昏亂百度今無乃
壹之則生疾矣僑又聞内官不及同姓故男女辨姓禮
之大司也今君内實有四姬焉其無乃是乎晉侯聞其
言曰博物君子也而厚為之禮叔向出行人子羽送之
叔向問鄭故焉且問子晳對曰其與幾何無禮而好陵
人怙富而卑其上弗能久矣初鄭徐吾犯之妹美公孫
楚聘之矣公孫黑又使强委禽焉犯懼告子產子產曰
是國無政非子之患也唯所欲與犯請于二子請使女
擇馬皆許之子晳盛飾入布幣而出子南戎服入左右
射超乘而出女自房觀之曰子晳信美矣抑子南夫也
夫夫婦婦所謂順也適子南氏子晳怒櫜甲以見子南
欲殺之而取其妻子南執戈擊之及衝子晳傷而歸告
大夫曰我好見之不知其有異志也故傷大夫皆謀之
子產曰直鈞幼賤有罪罪在楚也(先聘子南直也用戈/子晳直也子産未能)
(討故鈞其/事而罪楚)乃執子南而數之曰國之大節有五女皆奸
之畏君之威聽其政尊其貴事其長養其親五者所以
為國也今君在國女用兵焉不畏威也奸國之紀不聽
政也子晳上大夫女嬖大夫而弗下之不尊貴也幼而
不忌不事長也兵其從兄不養親也君曰余不忍女殺
宥女以逺勉速行乎無重而罪遂放游楚于吳將行子
產咨於太叔太叔曰吉不能亢身焉能亢宗彼國政也
非私難也子圗鄭國利則行之又何疑焉周公殺管叔
而蔡蔡叔夫豈不愛王室故也吉若獲戾子將行之何
有于諸游鄭為游楚亂故六卿私盟于薰隧公孫黑强
與于盟使太史書其名且曰七子子產弗討未幾公孫
黑將作亂欲去游氏而代其位傷疾作而不果駟氏與
諸大夫欲殺之子產在鄙聞之懼弗及乘遽而至使吏
數之曰伯有之亂以大國之事而未爾討也爾有亂心
無厭國不女堪專伐伯有而罪一也昆弟争室而罪二
也薰隧之盟女矯君位而罪三也有死罪三何以堪之
不速死大刑將至再拜稽首辭曰死在朝夕無助天為
虐子產曰人誰不死凶人不終命也作凶事為凶人不
助天其助凶人乎請以印為褚師(市/官)子產曰印也若才
君將任之不才將朝夕從女女罪之不恤而又何請焉
不速死司冦將至乃縊而尸諸周氏之衢加木焉子產
相鄭伯如楚楚子享之賦吉日既享子產乃具田備王
以田江南之夢因使椒舉如晉求諸侯問于子產曰晉
其許我諸侯乎對曰晉君少安不在諸侯其大夫多求
莫匡其君在宋之盟又曰如一若不許君將焉用之王
曰諸侯其來乎對曰從宋之盟承君之歡不畏大國何
故不來不來者其魯衛曹邾乎曹畏宋邾畏魯魯衛偪
于齊而親于晉惟是不來其餘君之所及也王曰然則
吾所求者無不可乎對曰求逞于人不可與人同欲盡
濟明年夏諸侯如楚曹邾辭以難魯辭以時祭衛侯辭
以疾椒舉言于楚子曰諸侯無歸禮以為歸今君始得
諸侯其慎禮矣宋向戍鄭公孫僑在諸侯之良也君其
選焉楚子乃問禮于左師及子産左師獻公合諸侯之
禮六子產獻伯子男㑹公之禮六君子謂合左師善守
先代子產善相小國楚子示諸侯侈椒舉諫不聽子產
見左師曰吾不患楚矣汰而愎諫不過十年左師曰不
十年侈其惡不逺逺惡而後棄善亦如之德逺而後興
子產作丘賦國人謗之曰其父死于路已為蠆尾以令
于國國將若之何子寛以告子產曰何害茍利社稷死
生以之且吾聞為善者不改其度故能有濟民不可逞
度不可改詩曰禮義不愆何恤人言吾不遷矣子寛曰
君子作法于涼其敝猶貪作法于貪敝將若何政不率
法而制于心民各有心何上之有鄭人鑄刑書叔向詒
書子産曰始吾有虞於子今則已矣昔先王議事以制
不為刑辟懼民之有争心也民知有辟則不忌於上並
有争心以徵於書而徼倖以成之弗可為矣夏有亂政
而作禹刑商有亂政而作湯刑周有亂政而作九刑三
辟之興皆叔世也今吾子相鄭國作封洫立謗政制參
辟鑄刑書將以靖民不亦難乎詩曰儀式刑文王之典
日靖四方又曰儀刑文王萬邦作孚如是何辟之有民
知争端矣將棄禮而徵于書錐刀之末將盡争之亂獄
滋豐賄賂並行終子之世鄭其敗乎子產復書曰若吾
子之言僑不才不能及子孫吾以救世也既不承命敢
忘大惠子產聘于晉晉侯有疾韓宣子逆客私焉曰寡
君寢疾于今三月矣並走羣望有加而無瘳今夢黄熊
入于寢門其何厲鬼也對曰以君之明子為大政其何
厲之有昔堯殛鯀于羽山其神化為黄熊以入于羽淵
實為夏郊三代祀之晉為盟主其或者未之祀乎韓子
祀夏郊晉侯有間賜子産莒之方鼎二鄭人相驚以伯
有曰伯有至矣則皆走不知所往或夢伯有介而行曰
壬子予將殺帶也明年壬寅予又將殺段也期至而駟
帶公孫段卒國人愈懼子產立公孫洩及良止以撫之
乃止(洩子孔子/止伯有子)子太叔問其故子產曰鬼有所歸乃不
為厲吾為之歸也太叔曰公孫洩何為子產曰說也為
身無義而圗說從政有所反之以取媚也不媚不信不
信民不從也及子產適晉趙景子問焉曰伯有猶能為
鬼乎子產曰能人生始化曰魄既生魄陽曰魂用物精
多則魂魄强是以有精爽至於神明匹夫匹婦强死
其魂魄猶能慿依於人以為淫厲況良霄我先君穆公
之胄子良之孫子耳之子敝邑之卿從政三世矣鄭雖
無腆抑諺曰蕞爾國而三世執其政柄其用物也𢎞矣
其取精也多矣其族又大所馮厚矣而強死能為鬼不
亦宜乎子產為豐施歸州田于韓宣子曰日君以公孫
段為能任其事而賜之州田(初段相鄭伯如晉禮無違/者晉侯賜之田施段之子)
今無禄早世不獲久享君德其子弗敢有不敢以聞于
君私致諸子宣子辭子產曰古人有言曰其父析薪其
子弗克負荷施將懼不能任其先人之祿其況能任大國
之賜縱吾子為政而可後之人若屬有疆埸之言敝邑
獲戾而豐氏受其大討吾子取州是免敝邑于戾而建
置豐氏也敢以為請宣子乃受之鄭罕朔奔晉韓宣子
問其位於子產子產曰君之羇臣茍得容以逃死何位
之敢擇卿違從大夫之位罪人以其罪降古之制也朔
于敝邑亞大夫也其官馬師也獲戾而逃惟執政所寘
之得免其死為惠大矣又敢求位宣子為子產之敏也
使從嬖大夫晉平公卒諸侯如晉送葬鄭子皮將以幣
行子產曰喪焉用幣用幣必百兩百兩必千人千人至
將不行不行必盡用之幾千人而國不亡子皮固請以
行既葬諸侯之大夫欲因見新君叔孫昭子曰非禮也
弗聽叔向辭之曰大夫之事畢矣而又命孤孤斬焉在
衰絰之中其以嘉服見則喪禮未畢其以喪服見則是
重受弔也大夫將若之何皆無辭以見子皮盡用其幣歸
謂子羽曰非知之實難將在行之夫子知之矣我則不
足書曰欲敗度縱敗禮我之謂矣夫子知度與禮矣我
實縱欲而不能自克也初子産如陳涖盟歸告大夫曰
陳亡國也不可與也聚禾粟繕城郭恃此二者而不撫
其民其君弱植公子侈太子卑大夫敖政多門以介于
大國能無亡乎不過十年矣後十年果為楚所滅楚子
誘蔡侯般殺之于申遂圍蔡晉荀吳謂韓宣子曰前日
不能救陳今又不能救蔡為盟主而不恤亡國將焉用
之遂告諸侯㑹于厥憖子皮將行子產曰行不逺不能
救蔡也蔡小而不順楚大而不德天將棄蔡以壅楚盈
而罰之蔡必亡矣且喪君而能守者鮮矣三年楚其有
咎乎美惡周必復楚惡周矣已而晉人請蔡于楚果弗
許而諸侯歸于是鄭簡公卒將為葬除及游氏之廟將
毁焉子太叔使其除徒執用以立而無庸毁曰子產過
女而問何故不毁乃曰不忍廟也諾將毁矣既如是子
產乃使辟之司墓之室有當道者毁之則朝而塴弗毁
則日中而塴子太叔請毁之曰無若諸侯之賓何子產
曰諸侯之賓能來㑹吾喪豈憚日中無損于賓而民不
害何故不為遂不毁日中而葬君子謂子產於是乎知
禮禮無毁人以自成也晉侯成虒祁之宫諸侯朝而歸
者皆有貳心叔向曰諸侯不可以不示威乃並徵㑹以
甲車四千乘合諸侯于平丘子產子太叔相鄭定公㑹
子產以幄幕九張行子太叔以四十既而悔之每舍損
焉及㑹亦如之晉人令諸侯甲戌日中造于除癸酉退
朝子產命外僕速張于除太叔止之使待明日及夕
子產聞其未張也使速往乃無所張矣及盟子產争承
曰昔天子班貢輕重以列列尊貢重周之制也卑而貢
重者甸服也鄭伯男也而使從公侯之貢懼弗給也敢
以為請諸侯靖兵好以為事行理之命無月不至貢之
無藝小國有闕所以得罪也諸侯修盟存小國也貢獻
無極亡可待也存亡之制將在今矣自日中以争至于
昏晉人許之既盟子太叔咎之曰諸侯若討其可凟乎
子產曰晉政多門貳偷之不暇何暇討國不競亦陵何
國之為仲尼謂子產於是行足以為國基矣詩云樂只
君子邦家之基子產君子之求樂者也夫合諸侯藝貢
事禮也子產歸未至聞子皮卒哭且曰吾已無為為善
矣惟夫子知我初子皮如齊晏子驟見之陳桓子問其
故對曰能用善人民之主也晉韓起聘于鄭鄭伯享之
子產戒曰茍有位於朝無有不供恪孔張後至立於客
間執政禦之適客後又禦之適縣間客從而笑之事畢
富子諫曰夫大國之人不可不慎也幾為之笑而不陵
我吾皆有禮夫猶鄙我國而無禮何以求榮孔張失位
吾子之耻也子產怒曰發命之不衷出令之不信刑之
頗類獄之放紛㑹朝之不敬使令之不聽取陵於大國
罷民而無功罪及而弗知僑之耻也孔張君之昆孫子
孔之後也執政之嗣也為嗣大夫承命以使周於諸侯
國人所尊諸侯所知立於朝而祀於家有禄於國有賦
於軍喪祭有職受脤歸脤其祭在廟已有著位數世世
守其業而忘其所僑焉得耻之辟邪之人而皆及執政
是先王無刑罰也子寧以他規我宣子有環其一在鄭
商宣子謁諸鄭伯子產弗與曰非官府之守器也寡君
不知子太叔子羽謂子產曰韓子亦無幾求晉國亦未
可以貳晉國韓子不可偷也若屬有讒人交鬬其間鬼
神而助之以興其凶怒悔之何及吾子何愛於一環其
以取憎於大國也盍求而與之子產曰吾非偷晉而有
貳心將終事之是以弗與忠信故也僑聞君子非無賄
之難立而無令名之患為國非不能事大字小之難無
禮以定其位之患夫大國之人令於小國而皆獲其求
將何以給之一共一否為罪滋大大國之求無禮以斥
之何饜之有吾且為鄙邑則失位矣若韓子奉命以使
而求玉焉貪淫甚矣獨非罪乎出一玉以起二罪吾又
失位韓子成貪將焉用之且吾以玉賈罪不亦銳乎韓
子買諸賈人既成賈矣商人曰必告君大夫韓子請諸
子產曰日起請夫環執政弗義弗敢復也今買諸商人
商人曰必以聞敢以為請子產對曰昔我先君桓公與
商人皆出自周庸次比耦以艾殺此地斬之蓬蒿藜藿
而共處之世有盟誓以相信也曰爾無我叛我無强賈
毋或丐奪爾有利市寳賄我勿與知恃此質誓故能相
保以至于今今吾子以好來辱而謂敝邑强奪商人是
教敝邑背盟誓也毋乃不可乎吾子得玉而失諸侯必
不為也若大國令而供無藝鄭鄙邑也亦弗為也僑若
獻玉不知所成敢私布之韓子曰起不敏敢求玉以徼
二罪敢辭之將行私覲于子產以玉與馬曰子命起舍
夫玉是賜我玉而免我死也敢不藉手以拜有星孛于
大辰裨竈言于子產曰宋衛陳鄭將同日火若我用瓘
斚玉瓚鄭必不火子產弗與明年夏宋衛陳鄭皆火裨
竈曰不用我言鄭又將火鄭人請用之子產不可子太
叔曰寳以保民也若有火國幾亡可以救亡子何愛焉
子產曰天道逺人道邇非所及也竈焉知天道是亦多
言矣豈不或信遂不與亦不復火初火作子産辭晉公
子公孫于東門使司寇出新客禁舊客勿出于宫使子
寛子上巡羣屏攝至于大宫使公孫登徙大龜使祝史
徙主祏于周廟告于先君使府人庫人各儆其事商成
公儆司宫出舊宫人寘諸火所不及司馬司冦列居火
道行火所焮城下之人伍列登城明日使野司冦各保
其徵郊人助祝史除于國北禳火于𤣥冥回禄祈于四
鄘書焚室而寛其征與之材三日哭國不市使行人告于
諸侯陳不救火許不弔災君子是以知陳許之先亡也
踰月子產大為社祓禳于四方振除火災乃簡兵大蒐
將為蒐除子太叔之廟在道南其寢在道北其庭小過
期三日使除徒陳于道南廟北曰子產過女而命速除
乃毁于而向子產朝過而怒之除者南毁子產止之曰
毁于北方初火之作也子產授兵登陴子太叔曰晉無
乃討乎子產曰小國忘守則危況有災乎既晉之邊吏
讓鄭曰鄭國有災晉君大夫不敢寧居卜筮走望不愛
牲玉鄭之有災寡君之憂也今執事􁄕然授兵登陴將
以誰罪邊人恐懼不敢不告子產對曰若吾子之言敝
邑之災君之憂也敝邑失政天降之災又懼讒慝之間
謀之以啓貪人荐為敝邑不利以重君之憂幸而不亡
猶可說也不幸而亡君雖憂之亦無及也鄭有他竟望
走在晉既事晉矣其敢有二心于是楚左尹王子勝
言于楚子曰許於鄭仇敵也而居楚地以不禮于鄭晉
鄭方睦鄭若伐許而晉助之楚喪地矣鄭方有令政君
其圗之楚子乃遷許于白羽鄭駟偃卒初偃娶于晉大
夫生絲弱其父兄立子瑕(偃子/叔父)子產憎其為人且以為
不順勿許亦勿止他日絲以告其舅晉人使以幣如鄭
問駟乞之立故(乞子/瑕也)駟氏懼乞欲逃子產弗遣請龜以
卜亦弗予大夫謀對子產對客曰鄭國不天寡君之二
三臣札瘥夭昏今又喪我先大夫偃其子幼弱其二三
父兄懼墜宗主私族于謀而立長親寡君與其二三臣
曰抑天實剥亂是吾何知焉諺曰無過亂門民有兵亂
猶憚過之而況敢知天之所亂今大夫將問其故抑寡
君實不敢知其誰實知之平丘之㑹君尋舊盟曰無或
失職若寡君之二三臣其即世者晉大夫而專制其位
是晉之縣鄙也何國之為辭客幣而報其使晉人不敢
復言大水龍鬬於時門之外洧淵國人請為禜焉子產
弗許曰我鬭龍不我覿也龍鬭我何覿焉禳之則彼其
室也我無求於龍龍亦無求於我乃止初子產喜然明
問為政焉對曰視民如子見不仁者誅之如鷹鸇之逐
鳥雀也子產喜以語子太叔且曰他日吾見蔑之面而
已今吾見其心矣子太叔問政於子產子產曰政如農
功日夜思之思其始而成其終朝夕而行行無越思如
農之有畔則其過鮮矣及子產有疾謂子太叔曰我死
子必為政惟有德者能以寛服民其次莫如猛夫火烈
民望而畏之故鮮死焉水懦弱民狎而翫之則多死焉
故寛難疾數月而卒太叔為政不忍猛而寛鄭國多盜
取人于萑苻之澤太叔悔之曰吾早從夫子不及此興
徒兵以攻萑苻之盜盡殺之盜少止仲尼曰善哉政寛
則民慢慢則糾之以猛猛則民殘殘則施之以寛寛以
濟猛猛以濟寛政是以和詩曰民亦勞止汔可小康惠
此中國以綏四方施之以寛也毋縱詭隨以謹無良式
遏寇虐慘不畏明糾之以猛也柔逺能邇以定我王平
之以和也又曰不競不絿不剛不柔布政優優百禄是
遒和之至也及子產卒仲尼聞之出涕曰古之遺愛也
　　諸葛孔明傳
諸葛亮字孔明瑯琊陽都人也漢司隷校尉豐之後亮
早孤隨叔父𤣥避亂荆州建安初與潁川石廣元汝南
孟公威等俱遊學諸人務於精熟而亮獨觀其大略晨
夜從容常抱膝長嘯顧謂廣元等曰卿曹仕進可至郡
守刺史也或問其所志亮笑而不言及𤣥卒躬耕隴畝
好為梁父吟身長八尺容貌甚偉每自比管仲樂毅時
人莫之許也惟博陵崔州平潁川徐庶元直與亮友善
皆信然之襄陽龎德公有重名於當世目亮為卧龍從
子統為鳳雛同郡司馬徽為水鏡亮每至其家獨拜牀
下德公初不令止徽字德操清雅有知人之鑑劉先主
訪世事於徽徽曰儒生俗士豈識時務識時務者在乎
俊傑此間有伏龍鳳雛先主問其人曰諸葛孔明龎士
元也徐庻見先主於新野先主器之謂先主曰諸葛孔
明者卧龍也將軍豈願見之乎先主曰君與俱來庶曰
此人可就見不可屈致將軍宜枉駕顧之由是先主遂
詣亮凡三往乃得見因屏人曰漢室傾頽姦臣竊命主
上䝉塵孤不度德量力欲信大義於天下而智術短淺
遂用猖獗至於今日然志猶未已君謂計將安出亮答
曰今曹操已擁百萬之衆挾天子而令諸侯此誠不可
與争鋒孫權據有江東已歴三世國險而民附賢能為
之用此可與為援而不可圖也荆州北據漢沔利盡南海
東連呉㑹西通巴蜀此用武之國而其主不能守殆天
所以資將軍豈有意乎益州險塞沃野千里天府之土
髙祖因之以成帝業劉璋闇弱張魯在北民殷國富而
不知存䘏智能之士思得明君將軍既帝室之胄信義
著於四海總攬英雄思賢如渇若跨有荆益保其岩阻
西和諸戎南撫夷越外結好孫權内修政理天下有變
則命一將將荆州之軍以向宛洛將軍身率益州之衆
以出秦川百姓孰敢不簞食壺漿以迎將軍者乎誠如
是則帝業可成漢室可興矣先主曰善於是與亮情好
日宻關公張飛等不說先主解之曰自孤得孔明猶魚
之有水也願諸君勿復言闗張乃止劉表長子琦亦深
敬亮表受後妻之言愛少子琮不悅於琦琦每欲與亮
謀自安之術亮輙拒塞既乃將亮遊觀後園共登高樓
飲宴之間令人去梯因謂亮曰今日上不至天下不至
地言出子口入於吾耳可以言未亮答曰君不見申生
在内而危重耳在外而安乎琦意感悟隂規出計遂得
為江夏太守俄而表卒曹操征荆州琮遣使請降先主
在樊聞之率其衆南行亮與徐庶並從為操所追破獲
庶母庶辭先主而指其心曰本欲與將軍共圖王霸之
業者以此方寸地也今失老母方寸亂矣無益於事請
從此别遂詣曹公先主至於夏口亮曰事急矣請奉命
求救於孫將軍時權擁衆在柴桑觀望成敗宿仰先主
大名又覩亮英偉甚敬重之亮說權曰海内大亂將軍
起兵據有江東劉豫州亦收衆漢南與曹操並争天下
今操芟夷大難畧已平定遂破荆州威震四海英雄無
用武之地故豫州遁逃至此將軍量力而處之若能以
吳越之衆與中國抗衡不如早與之絶若不能當何不
按兵束甲北面而事之今將軍外託服從之名内懐猶
豫之計事急而不斷禍至無日矣權曰茍如君言劉豫
州何不遂事之乎亮曰田横齊之壯士耳猶守義不辱
況劉豫州王室之胄英才葢世衆士仰慕若水之歸海
事之不濟此乃天也安能復為之下乎權勃然曰吾不
能舉全吳之地十萬之衆受制於人吾計決矣非劉豫
州莫可以當曹操者然豫州新敗之後安能抗此難乎
亮曰豫州兵雖敗於長阪今戰士還者及關某水軍精
甲萬人劉琦合江夏戰士亦不下萬人曹操之衆逺來
疲弊聞追豫州輕騎一日一夜行三百餘里此所謂强
弩之末勢不能穿魯縞者也故兵法忌之曰必蹶上將
軍且北方之人不習水戰又荆州之民附操者偪兵勢
耳非心服也今將軍誠能命猛將統兵數萬與豫州協
規同力必破操軍操軍破必北還如此則荆呉之勢强
鼎足之形成矣成敗之機在於今日權大悅即遣周瑜
程普魯肅等水軍三萬隨亮詣先主并力拒曹操操敗
於赤壁果引軍歸鄴先主遂收江南建安十六年先主
攻益州亮與關公留鎮荆土居無何亮率張飛趙雲等
泝江而上分定州郡㑹圍成都劉璋遂降宜城馬良致
書於亮曰聞雒城已拔此天祚也明公應期贊世配業
光國魄兆見矣夫變用雅慮審貴埀明于以簡才宜適
其時若乃和光悅逺邁德天壤使時閑于聽世服于道
齊高妙之音正鄭衛之聲並利於世無相奪倫此乃管
絃之至牙曠之調也雖非鍾期敢不擊節二十六年羣
下勸先主即帝位先主未之許亮曰今曹氏篡漢天下
無主大王劉氏苗族紹世而起今即帝位宜矣於是稱
尊號䇿亮為丞相曰朕遭家不造奉承大統兢兢業業
不敢康寧思靖百姓懼未能綏於戲丞相亮其悉朕意
無怠輔朕之闕助宣重光以昭明天下君其朂哉以丞
相録尚書事其治頗尚嚴峻人多怨嘆法正謂亮曰昔
髙祖入闗約法三章秦民知德今君假借威力跨據一
州初有其國未埀惠撫胡不緩刑弛禁全客主之義乎
亮曰君知其一未知其二秦以無道政苛民怨匹夫大
呼天下土崩髙祖因之可以𢎞濟劉璋闇弱自焉已來
有累世之恩文法羈縻互相承奉德政不舉威刑不肅
蜀土吏民專權自恣君臣之道漸以陵替寵之以位位
極則僭順之以恩恩竭則慢積弊致亡職由此也吾今
威之以法法行則知恩限之以爵爵加則知榮恩榮並
濟上下有節為治之要著矣章武三年春先主于永安
疾篤召亮屬以後事謂亮曰君才十倍曹丕必能安國
終定大業若嗣子可輔輔之如其不才當自取也亮涕
泣曰臣敢不竭股肱之力効忠貞之節繼之以死建興
元年封亮武鄉侯開府治事又領益州牧事無巨細咸
決於亮是歲越巂夷高定背叛建寧大姓雍闓負阻不
賓䍧柯太守朱褒擁郡相繼而反南中騷動亮以新遭
大喪故未即加兵初孫權聞先主住白帝使大夫鄭泉
來聘蜀亦遣人相與報答及先主殂殞亮策權有異計
謀欲聘之而未發也於是鄧芝見亮曰上幼弱初在位
宜遣使人重申呉好亮答曰吾思之久矣未得其人今
日始得之耳芝問其人謂誰亮曰即使君也因遣芝修
好於權權果狐疑不時見芝芝表請面陳吳蜀脣齒之
計權乃絶魏與蜀申盟自後和親遂為與國亮將自南
征長史王連力諫以為此不毛之地疫癘之鄉而丞相
者一國之望也不宜冐險而行亮度諸將才不及已意
欲必往而連言輙懇至故稽留者久之三年春亮遂率
衆南征其秋悉平軍資所出國以饒富有孟獲者為夷
所服亮募軍中生致之麾下使獲周觀營陣之間問曰
此軍何如對曰向者不知虚實故敗今䝉賜觀營陣若
祗如此即易勝耳亮笑縱使更戰七縱七擒而亮猶遣
獲獲止不去曰公天威也南人不復反矣遂至滇池使
其渠帥自相統領不復别置漢官亦不留兵鎮守或者
以為不便亮曰夷新傷破父兄死喪若置官吏而無兵
必成禍患一不易也留兵鎮守而無食必當運糧二不
易也夫夷人累有廢殺之罪自嫌釁重若留外人終不
相信夷漢雜居猜嫌必起及其反叛勞費蕭然矣三不
易也今吾欲使不留兵不運糧而綱紀粗定夷漢粗安
策猶有便於此者乎初參軍馬謖送亮南征臨别獻言
曰南中恃其險逺驕黠不賓之日久矣雖今旦破降明
日必反耳今公方欲傾國北伐逺事强賊彼知吾勢内
虚其叛亦速若殄盡遺類以除後患既非仁者之情且
又不可倉卒也夫用兵之道攻心為上攻城為下心戰
為上兵戰為下願公服其心而已亮深納其策赦孟獲
以服南方故終亮之世夷人無敢反者五年率諸軍北
駐漢中臨發上疏曰先帝創業未半而中道崩殂今天
下三分益州罷弊此誠危急存亡之秋也然侍衛之臣
不懈於内忠志之士忘身於外者葢追先帝之殊遇欲
報之於陛下也誠宜開張聖聽以光先帝遺德恢𢎞志
士之氣不宜妄自菲薄引喻失義以塞忠諫之路也宫
中府中俱為一體陟罰臧否不宜異同若有作奸犯科
及為忠善者宜付有司論其刑賞以昭陛下平明之理
不宜偏私使内外異法也侍中侍郎郭攸之費禕董允等此皆
良實志慮忠純是以先帝簡拔以遺陛下愚以為宫中
之事事無大小悉以咨之然後施行必能裨補闕漏有
所廣益將軍向寵性行淑均曉暢軍事試用於昔先帝
稱之是以衆議舉寵為督愚以為營中之事悉以咨之
必能使行陣和睦優劣得所親賢臣逺小人此先漢所
以興隆也親小人逺賢臣此後漢所以傾頹也先帝在
時每與臣論此事未嘗不嘆惜痛恨於桓靈也侍中尚
書長史參軍此悉貞亮死節之臣願陛下親之信之則
漢室之隆可計日而待也臣本布衣躬耕南陽茍全性
命於亂世不求聞達於諸侯先帝不以臣卑鄙猥自枉
屈三顧臣於草廬之中咨臣以當世之事由是感激遂
許先帝以驅馳後值傾覆受任於敗軍之際奉命於危
難之間爾來二十有一年矣先帝知臣謹慎故臨崩寄
臣以大事也受命已來夙夜憂歎恐託付不效以傷先
帝之明故五月渡瀘深入不毛今南方已定兵甲已足
當奬率三軍北定中原庶竭駑鈍攘除姦凶興復漢室
還於舊都此臣所以報先帝而忠陛下之職分也至於
斟酌損益進盡忠言則攸之禕允之任也願陛下託臣
以討賊興復之效不效則治臣之罪以告先帝之靈若無興徳
之言則責攸之禕允等之慢以彰其咎陛下亦宜自謀諮諏善道
察納雅言深追先帝遺詔臣不勝受恩感激今當逺離臨
表涕泣不知所云遂行屯於沔陽六年春使趙雲鄧芝據
箕谷魏大將曹真舉衆拒之雲芝兵弱失利亮身率諸軍
攻祁山戎陣整齊賞罰肅而號令明南安天水安定三郡
叛魏應蜀闗中震響魏明帝西鎮長安命張郃拒亮亮
使馬謖督諸軍在前與郃戰於街亭謖違亮節度舉動
失宜為郃所破亮拔西縣千户還于漢中蜀人或以此
賀亮者亮愀然有戚曰普天之下莫非漢民國家威力
未舉使百姓墜於塗炭一夫有死皆亮之罪以此相賀
能不愧乎由是蜀人悉知亮有呑魏之志矣下馬謖於
獄或說亮曰楚誅子玉二世不競秦赦孟明遂伯諸侯
天下未定不宜戮計謀之士請釋之以圖後效亮曰古
人所以能制勝於天下者用法明也故楊干亂行魏絳
戮其僕四海分裂兵交方始若復廢法何用討賊耶遂
戮謖以謝衆上疏曰臣以弱才竊叨非據親秉旄鉞以
厲三軍不能訓章明法臨事而懼至有街亭違命之闕
箕谷不誡之失咎皆在臣授任無方臣明不知人撫事
多暗春秋責帥臣職是當請自貶三等以督厥咎於是
以右將軍行丞相事所總統如前或勸亮更發兵者亮
曰大軍在祁山數多於賊而為賊所破則其病在一人
而非兵之少也今欲减兵省將明罰思過權變通之道為將
來之舉若不能者雖兵多何益乎而今而後有忠於國者但
勤攻吾闕則事可定而賊可滅也於是考㣲勞甄烈壯引咎
責躬布宣所失厲兵講武以為後圖戎士簡練民忘其敗矣
孫權破曹休魏兵東下闗中虛弱亮上言曰昔先帝託臣以
討賊臣受命之日寢不安席食不甘味思惟北征宜先入南
是故冒危歴險不敢自惜以奉先帝之遺意而議者謂為非
策今賊適疲於西又務於東兵法乘勞進取之時也謹陳其
事如左高帝明並日月謀臣淵深涉險被創危然後安今陛
下未及高帝謀臣不如良平而欲坐定天下臣之未解一也
劉繇王朗各據州郡論安言計動引聖人羣疑滿腹衆難塞
胸今歲不戰明年不征使孫策坐大遂并江左臣之未解二
也曹操智計殊絶於人其用兵也髣髴孫呉然困於南陽險
於烏巢危於祁連偪於黎陽幾敗北山殆死潼闗然後偽定
一時耳况臣才弱而欲以不危而定之此臣之未解三也曹
操五攻昌霸不下四越巢湖不成任用李服而李服圗之委
夏侯而夏侯敗亡先帝毎稱操為能猶有此失况臣駑下何
能必勝臣之未解四也自臣到漢中纔及期年而喪趙雲馬
玉閻芝丁立劉郃鄧銅等及曲長屯將七十餘輩青羌武騎
一千餘人凡此皆糾合四方精鋭於數年之内非一州所有
而取備於旬日之中者也若復數年則損三分之二矣將何
以圖敵臣之未解五也今民窮兵疲而事不可息則止與行
勞費正等而不及早圖之欲以一州與賊持乆臣之未解六
也夫難平者事也昔先帝敗軍於楚當此時曹操拊手謂
天下定矣而先帝東連呉越西取巴蜀舉兵北征夏侯授首
此操之失計而漢事將成也及呉人違盟闗某毁敗秭歸蹉
跌曹丕稱帝凡事如此難以逆知臣鞠躬盡力死而後已至
於成敗利鈍非臣之明所能逆覩也於是復出散闗圍陳倉
未克糧盡退軍魏將王雙率騎追亮與戰破之臨陣斬雙七
年遣陳式攻武都隂平雍州刺史郭淮率衆擊式亮自出
至建威淮聞之遁還遂平二郡八年使魏延西入羌中大破
郭淮及費瑶於陽谿詔策亮曰街亭之役咎由馬謖而君
引愆深自貶抑重違君意聽順所守前年耀師馘斬王
雙今歲爰征郭淮遁走降集氐羌興復二郡威震凶暴
功烈著明今天下騷擾元惡未梟君受大任幹國之重
而久自挹損非所以光揚盛業也其復君丞相勿辭九
年亮復出祁山以木牛運司馬懿自荆州入朝魏明帝
曰西方事重非君莫可付者乃使懿督張郃等諸軍雍
凉勁卒三十餘萬西救祁山郃欲分兵駐雍郿司馬懿
曰料前軍能獨當之者將軍言是也若不能當而分為
前後此楚之三軍所以為黥布禽也遂進亮留兵攻城
自逆懿於上邽懿斂兵依險軍不得交亮引還而懿追
躡其後至於鹵城張郃曰彼逺來逆我請戰不得謂吾
利在不戰欲以長計制之也可止屯於此為祁山聲援
分遣竒兵示出其後今亮縣兵食少行亦歸矣不可更
前而不敢逼沮三軍之氣也懿不從兵既相銜復不肯
戰而登山掘營於是諸將咸曰公畏蜀如虎奈天下笑
何懿病之乃使郃等攻别圍自按中道向亮時蜀兵更
下者十二魏軍始陣幡兵適交參佐俱言賊衆强盛宜
權留更卒張助聲勢亮曰吾統武行師大信為本得原
失信古人所惜更者束裝以待期妻子鶴望而計日雖
臨征難義不廢也皆督遣令行於是去者感恱願留一
戰止者憤踊思致死命臨陣争先以一當十却司馬懿
殺張郃獲甲首三千級𤣥鎧五千而還十二年春亮率
大衆由斜谷出以流馬運據武功五丈原與司馬懿對
於渭南亮每患糧乏使已志不伸是以分兵屯田為久
駐之基耕者雜於渭濱居民之間百姓安堵軍無私焉
亮數欲合戰懿亦表固請戰魏明帝恐不能禁使衛尉
辛毗制其軍姜維謂亮曰辛毗仗節而來賊不復出矣
亮曰彼本無戰情所以固請戰者以示武於其衆耳將
在軍君命有所不受茍能制我肯千里而請戰耶相持
百餘日其秋八月亮疾病宻授長史楊儀司馬費禕䕶
軍姜維等以身殁之後退軍節度亮適薨儀等按亮成
規整軍而出百姓奔告司馬懿懿率衆追焉儀反旗鳴
鼓若將向懿者乃不敢逼於是蜀兵結陣而去入谷然
後發喪司馬懿之退也百姓為之諺曰死諸葛走生仲
達或以告懿懿曰吾能料生不便料死因按行其營壘
處所歎曰天下竒才也亮遺命𦵏漢中定軍山因山為
墳塚足容棺斂以時服不須器物策諡為忠武侯初亮
自表後主曰成都有桑八百株薄田十五頃子弟衣食
自有餘饒至於臣在外任無别調度隨身衣食悉仰於
官不别治生以長尺寸若臣死之日不使内有餘帛外
有贏財以負陛下及薨如其所言景耀六年春詔立亮
廟於沔陽初亮亡所在各求為立廟時議以禮秩不聽
民間遂因時節私祭之于道陌之上校尉習隆等上言
曰周人懷召伯之教甘棠為之勿伐越王思范蠡之績
鑄金以存其像自漢以來小善微德而圗形立廟者多
矣況亮德範邇遐勲葢天下興扶王室實賴斯人而烝
嘗止於私門廟像闕而莫立使百姓巷祭夷戎野祀非
所以存德念功聿追往昔也今若盡順民心則凟而無
典建於京師又逼宗廟宜因其墓立之沔陽使親屬以
時賜祭凡亮故時臣吏欲奉祀者令至廟所斷其私祀
以崇正禮於是始從之亮體資文武明睿篤誠英畧絶
時而行治純懿直方守正而應變無窮自為幼童已欲
興微繼絶撥亂世反之正其規模大策素定於胷中見
諸行事皆平時所藴積者非臨危演思嘗試其說而行
也故翼戴先主於傾覆顛沛之間從容談笑分割山河
興復漢宗與疇昔語先主於南陽其策無不效者及夫
受六尺之孤履危急之地事凡庸之主政由已出而不
失臣禮身握强兵而中外無間行法嚴峻而國人悅服
用民盡其力而下不怨勞死之日百姓追思如喪考妣
庶幾哉帝王之輔伊呂之儔度越管蕭逺矣亮雖雄姿
傑出而從諫如流改過不吝嘗教於羣下曰夫參署者
集衆思廣忠益也若逺小嫌難相違覆曠闕損矣違覆
而得中猶棄敝蹻而獲珠玉然人心苦不能盡惟徐元
直處兹不惑又董幼宰參署七年事有不至至於十反
來相啟告茍能慕元直之不惑希㓜宰之慇懃有忠於
國則亮可少過矣又曰昔初交州平屢聞得失後交元
直勤見啟誨前參軍於㓜宰每言則盡後從事於偉度
數有諫止雖姿性鄙暗不能悉納然與此四子終始好
合亦足以明其不疑於直言也其好善如此亮之治國
撫百姓示儀軌約官職從權制盡忠益時者雖讐必賞
犯法怠慢者雖親必罰服罪輸情者雖重必赦遊辭好
飾者雖輕必戮庶事精練物理其本循名責實虛偽不
齒終於邦域之内咸畏而愛之其用心平而勸戒明也
人有言亮惜赦者亮答曰治世以大德不以小惠故匡
衡吳漢不願為赦先帝亦言吾周旋陳元方鄭康成間
每見啟告治亂之道悉矣曾不語赦也若劉景升父子
歲歲赦宥何益於治乎都䕶李平同受遺詔平後挾詐
自營無憂國之事侍中廖立徙長水校尉因怏怏懐恨
疵毁亂羣亮表廢平立為民平徙梓潼郡立徙汶川郡
後聞亮卒平發病卒立埀泣歎曰吾終為左衽矣或謂
亮之致廖立埀泣李平致死豈徒伯氏奪邑沒齒無怨
言而已哉於是可謂能用刑矣自秦漢已來未之有也
亮之行師本仁義明節制其止如山其進如風踐敵人
之境而芻蕘者不止耕者不變初出祁山三郡應蜀亮
不速進志大㑹而不就近功也前軍敗於街亭亮屯去
數里不救魏兵相接又徐行其安静堅重而有勇乃如
此魏大將司馬懿善用兵殄公孫淵擒孟達如探取囊
中物耳及與亮相抗衆寡强弱客主勞佚之勢相去甚
懸絶矣然終不敢交戰懿亦雅知亮師有節制終非詭
變之所能敵也故閉營自守而已其損益連弩木牛流
馬創物之智出人意表所作八陣圗黄帝太公丘井法
也周衰而後亮獨得其要云亮知人賢否而能盡其才
初蔣琬為廣都長先主因遊獵奄至廣都琬衆事不治
時又沈醉先主大怒將加誅戮亮曰蔣琬社稷之器非
百里之才其為治以安民為本不事修飾願加詧之先
主雅敬亮乃不加罪費禕為黄門侍郎亮南征還羣僚
迎謁於數十里外年位多在禕右者而亮特命禕同載
衆人莫不易觀其後二人相繼總政事琬方整有威重
而禕寛濟博愛見稱為賢相其當國功名畧相比擬云
犍為太守李嚴命楊洪為郡曹先主争漢中急書發兵
亮以問洪洪曰無漢中則無蜀矣此家門之禍也發兵
何疑亮因表洪領蜀郡太守衆事皆辦遂使即真而嚴
未去犍為洪迎門下書佐何祗有才䇿洪尚在蜀郡而
祗已為廣漢太守於是西土莫不服亮能盡時人之器
用也先主稱漢中王升黄忠為後將軍亮說之曰黄忠
名望素非關馬之倫而今便令同列馬張在近親見其
功尚可喻㫖關遙聞之恐必不恱無乃不可乎先主不
聽頃之策關為前軍關果大怒曰大丈夫終不肯與老
兵同列賴行人費詩緩頰說之關始拜命劉封初為先
主養子後領上庸太守關公圍樊促令發兵封不肯助
又侵陵孟達遂降魏及魏攻上庸封敗自歸成都亮慮
封剛猛易世之後終難制御勸先主因此除之遂賜封
死魏延楊儀小人之難養者也然延驍勇善撫士卒儀
雅有才幹二人積不相能自亮在時使儀當勞劇延冒
險阻皆捐軀受命不敢辭難及亮沒即舉兵相圖同以
誅滅其燭微消患駕馭姦桀皆此類也亮書奏言教皆
有可觀晉時嘗令著作郎陳夀録亮故事夀定著二十
四篇為諸葛氏集開府作牧權制計算南征北出綜覈
訓厲貴和傳運軍令法檢兵要等皆名篇之目也夀又
為之奏其畧曰亮少有逸才英霸之氣遭漢擾亂不求
聞達後遇先主解帶寫誠厚相結納及魏武南征先主
失勢亮時年二十七乃建竒䇿大破魏軍托據荆益先
主殂歿嗣子幼弱於是專決政事外連孫吳内平南越
立法施度整理戎旅科教嚴明賞罰必信無惡不懲無
善不顯至於吏不容姦人懐自厲道不拾遺强不侵弱
風化肅然也當此之時亮之素志進欲龍驤虎視包括
四海退欲跨陵邊疆震蕩宇内又自以為無身之日則
未有能蹈涉中原抗衡上國者是以用兵不戢屢耀其
武然所與對敵或值人傑加衆寡不侔攻守異體故雖
連年動衆未能成功昔蕭何薦韓信管仲舉王子成父
皆忖已之長未能兼有故也亮之器能政理管蕭之匹
而時乏名將無成父韓信故使功業不及耶葢天命有
歸不可智力争也青龍二年亮率衆出武功其秋病卒
黎庶追思以為口實至今梁益之民咨述亮者言猶在
耳雖甘棠之詠召公鄭人之歌子產無以逺譬也孟軻
有云以佚道使民雖勞不怨以生道殺民雖死不憤信
矣論者或怪亮文采不艷而過於丁寧周至臣愚以為
臯陶大賢也周公聖人也考之尚書臯陶之謨畧而雅
周公之誥煩而悉何則臯陶與舜禹共談周公與羣下
矢誓故也亮所與言盡衆人凡士故其文指不得及逺
然聲教遺言皆經事綜物公誠之心形於文墨足以知
其人之意理而有補於當世夀不為知亮而其言亦多
有可取者子瞻字思逺亮嘗與兄瑾書曰瞻今已八歲
聰慧可愛嫌其早成恐不為重器耳後與董厥共平尚
書事鄧艾伐蜀瞻領兵拒戰艾遺書誘瞻曰若降者必
表為瑯琊王瞻怒斬其使臨陣戰歿晉泰始中詔署亮
孫京為郿令京後位至江州刺史
　
　
　
　
　
　
　
　
　
　
　
　
　斐然集巻二十四
欽定四庫全書
　斐然集巻二十五
　　　　　　　　　　　　　宋　胡寅　撰
　　先公行狀
寶文閣直學士左朝請郎致仕南陽縣開國男食邑三
百户賜紫金魚袋贈左太中大夫諡文定胡公行狀本
貫建州崇安縣開耀鄉籍溪里曽祖容故不仕祖罕故
不仕父淵故任宣義郎致仕贈中大夫母吳氏故永壽
縣君贈令人公諱安國字康侯五世祖號主簿公五代
中至建州之鵞子峯下釣魚自晦人莫知其所從來後
世相傳云本江南人也父中大始讀書為進士業時同
縣有仙洲翁吳先生以六經教授中大往從之翁閱其
所寫論語尚書終帙如一無差舛即妻以女是為公母
令人公初能言令人試教以訓童䝉韻語數十字兩過
能記大母余氏撫之曰兒必大吾門七嵗為小詩有自
任以文章道徳之句令人俾就外家學嵗時得一歸留
不過信宿日記數千言不復忘年十有五逰學信州一
日有為馬戲于學前者諸生百許人皆不告而出教授
歙人胡公行兩廡間聞誦書聲問為誰得公姓名延之
堂上詢所習業與所以不出咨嗟歎賞出紙筆佳硯為
贈益勉之曰當為大器越兩年與計偕既而報聞遂入
太學修懋徳業不舎晝夜是時元祐盛際師儒多賢彦
公所從逰者伊川程先生之友朱長文及潁川靳裁之
裁之才識高邁最竒重公與論經史大義一日博士令
諸職長呈其文將考優劣而去留之皆争先自送公繳
還差帖願列諸生自祭酒以下相與稱嘆曰是真可為
諸生表率者矣凡三試於禮部年二十有四中紹聖四
年進士第初殿試考官定公䇿為第一將唱名宰執以
無詆元祐語遂以何昌言為首選方天若次之又欲以
宰相章惇子次天若時䇿問大要崇復熈豐公推明大
學格物致知正心誠意修身齊家治國平天下以漸復
三代為對哲宗皇帝命左右再讀之諦聽逾時稱善者
數四親擢公為第三臚傳至陛前俄有聖語宣問師何
人公對曰久處太學在廷者皆以為名對授常州軍事
判官改授江陵府觀察推官未赴如荆門納室道出江
陵帥臣監司一見合章奏乞除府學教授報可㑹學校
頽廢職事者十餘人以廪米為家欺公年尚少扞格頑
冐公再三鐫諭不悛乃按其蠧弊事盡屏之於是逺近
父兄喜遣子弟來公正身律物非休沐不出凡所訓説
務明忠孝大端不貴文藝繕修宇舎䋲度整立任滿除
太學録謝絶請求無所假借蜀人劉觀越人石公揆輕
俊有名試選屢居上逰觀代筆事覺公揆薄逰成訟人
多為之逰説公曰録以行規矩為職規矩不行奚以録
為且二人如此非佳士也竟致之罰未幾遷博士足不
躡權門期年用法改京秩至政事堂請外任蔡京色變
宻使張康國欲薦以館職不願就㑹新學法博士例除
諸道提舉官擬公河北路公辭以南人不便於奉親執
政曰禄厚莫如朔部者公終辭遂除湖北路陛對奏曰
學校所以養育人才非治之也今法令具矣當使學者
於規矩之外有所恥而不為謹按聖門設科成周貢士
皆以徳行為先文藝為下臣當以此仰奉明詔徽宗皇
帝首肯之實崇寜四年也到官改使湖南是時蔡京所
行事既不善而官吏奉承過當愈為民害學校其一也
公撙節行之禁其太甚士子恃法自肆者必懲之常曰
韓魏公最善行新法者也所至訪人材詢利病禮賢士
慎刺舉五年三月例罷學事司除通判成徳軍八月所
罷司官仍舊時令人多病厭道途之勞留居荆門公以
便養有請再章上未報㑹詔諸道學事官舉遺逸公得
永州布衣鄧璋王繪應詔繪已老不願行公請命以一
官風勸學者零陵縣主簿李良輔方以賍被劾乃逃竄
訴於朝稱二人者黨人范純仁客而鄒浩所請託也蔡
京特改良輔官與在京差遣命湖南憲司置獄推治人
皆為公膽落帥臣曽孝廣來唁公退語人曰胡康侯當
患難凝然不動賢於人逺矣用例册致餽公不受曽復
書曰前此無不受者當明載於籍以彰清徳云蔡京以
獄不成罷憲使陳義夫命移北路迄無請託狀直除公
名勒停而曽及永守樂昭厚别教官皆坐黜五人者非
特無怨而問勞不絶公問舍求田於漳水之濵治農桑
甘淡薄服勤左右婉然愉色得間則專意經史及百家
之文家人忘其貧而親心適焉大觀四年良輔以他罪
抵法臺臣毛注乃辨明前事有㫖復公官改正元斷政
和元年張商英相除公提舉成都府路學事公以親年
寖高旁無佽助叱馭泝峽皆所甚難即乞侍養曰臣而
留令無所逃誅子若委親亦將安用得請滿二年未朝
叅丁令人憂公侍令人疾食不盡器衣不解帶居䘮哀
毁營奉窀穸冐犯霜露一事一物必躬必親荆楚風俗
素陋州里見公自致者如此然後知以慎終送死為重
公糲食逾年不能勝衣中大勉之力乃少進滋味以慰
中大之意服除政和八年矣余深相薦名士十人九人
者已遷拜公赴召至京師卧疾知舊交來勸勉或稱廟
堂威怒以脅之公孫言而已所訪問惟醫藥居百餘日
逡巡謁告而歸宣和元年除提舉江南東路學事復召
對未受命中大捐館初中大常欲公及時報國榮家而
令人又欲公保身崇徳公承志以道既不拂中大之嚴
訓且不失令人之素心及公赴闕辭未獲命也中大手
書促之歸無復曩時督責矣中大感疾且一年公奉事
節適如一日凡服餌禁戒中大必聽既免䘮謂子弟曰
吾奮迹寒鄉為親而仕今雖有禄萬鍾將何所施遂致
其事築室塋山旁分置圖籍瞻省丘墳繙閲古今慕陶
靖節為人誦心逺之章望雲倚杖臨水觀魚淡然無外
營將終身焉宣和末侍臣李彌大吳敏譚世勣合章薦
公經學可用齒髪未衰特落致仕除尚書屯田員外郎
公辭不起靖康元年二月除太常少卿公辭再除起居
郎又辭時女真乗虚直擣京師為城下之盟公移書大
諌楊公時曰按春秋書齊人來歸鄆讙龜隂之田是田
本魯田也始失不書者不能保其土地人民為不君諱
也太原兵勁天下藝祖太宗自將再駕而後入於版圖
河間中山北方重鎮猶鄭有虎牢虞虢有夏陽秦之潼
闗蜀之劍閣吳之西陵也今聞割以遺敵不亦辱乎按
春秋齊侯侵蔡伐楚楚使請盟美而書來者荆楚暴横
憑陵中國鄭在畿内數見侵暴齊侯伐而服之則自此
帖然矣此門庭之㓂所當懲創不可已焉者也逺方犯
闕釋而不擊反與之和戾於聖人之訓不已大乎按春
秋鞌之戰齊師敗績遣國佐致賂請盟晋郤克欲以蕭
同叔子為質而使齊之封内盡東其畆國佐震怒請收
合餘燼背城借一郤克懼反與之盟而不敢復也故聖
人特書曰及國佐盟以明國佐一怒折伏郤克示天下
後世忠臣義士以克敵制勝在於曲直不以强弱分勝
負也金人陵辱朝廷人心同疾非止郤克之於齊四鎮
三闗倘皆割棄豈特盡東其畆而已乎而城下結盟親
王出質不競甚矣按春秋徐子章羽斷其髪携其夫人
以逆吳子聖人特削其爵而書其名者罪其不自强無
興復之志也敵欲地則割要害而與之地欲人則飾子
女而與之人欲金帛則傾府庫而與之金帛欲親王貴
戚則抑慈割愛而與之親王貴戚假如敵請六飛㑹於
遼水之上不徃則恐違其約欲行則懼或見欺又將何
處乎按春秋於寶玉大弓失之書得之書者重傳器戒
不恭也強敵猝至上下無備取金帛於盗臣之家以紓
急緩攻則亦可矣似聞宗廟供器輸於敵庭果有之乎
於寶玉大弓孰輕孰重於聖人失則書得則書之意又
如何也按春秋滅梁者秦也聖人不書秦滅而書梁亡
者不能守在四隣而溝公宫亡其自致也今勤王大衆
不以擊敵而以治城池金帛用物不以募戰士而以賂
敵國堂堂大宋萬里幅隕奚至陵藉如此其甚哉主上
初政老儒在朝四方徯觀安危所係而外侮侵陵國勢
衰削豈其既徃言之不及乎必有應之於後者矣人以
是知公通於春秋雖畎畆堅卧固非素隐忘世者也朝
廷促㫖沓降公幡然有復仕意六月至京師以疾在告
一日亭午孝慈皇帝急召坐後殿玉色虚佇勞問甚渥
公奏曰明君以務學為急聖學以正心為要心者事物
之宗正心者揆事宰物之權也自王迹既熄微㫖載於
易詩書春秋時君雖或誦説而得其傳者寡矣竊意陛
下在昔潛徳東宫其於經籍所載帝王制世御俗之大
畧必有所避而不欲問官屬之司勸講者必有所隐而
未及陳今正位宸極代天理物則於古訓不可不考若
夫分章析句牽制文義無益心術者非帝王之學也願
慎擇名儒明於治國平天下之本者虛懐訪問以深發
獨智則天下之幸臣又聞為天下國家者必有一定不
可易之計謀議既定君臣固守雖浮言異説沮毁動揺
而初計不移故有志必成治功可立陛下南靣朝天下
越半年矣而績效未見紀綱尚紊風俗益衰施置乖方
舉動煩擾大臣争競而朋黨之患萌百執窺觀而浸潤
之姦作用人失當而名器愈輕出令數更而士民不信
若不掃除舊跡乗勢更張竊恐奸雄不忌敵人肆行大
勢一傾不可復正上世帝王詢事考言以圖成績願咨
訪大臣何以修政事禦外侮令各展盡底藴畫一進呈
宣示臺諫如有不合者使隨事疏駁若大臣議詘則叅
用臺諫之言若疏駮不當則專守大臣之䇿仍集百執
議於朝堂衆謀僉同然後斷自宸𠂻頒之中外以次施
行敢有動搖必罰無赦庶幾新政有經民聽不惑可冀
中興之效淵聖頷之良久問曰卿學何所師承對曰孤
陋寡聞莫逃明鑒淵聖曰比留詞掖一員相待已令召
卿試矣公對曰臣壯年守官湖湘得足疾頹心榮進亦
已乞身今日扶憊趨闕者貪慕聖徳願瞻天表一伸其
志而已於侍立之職且不敢當况敢聞異恩語未畢日
昃暑甚龍衮汗洽公遂退而具奏蓋自七月七日親奉
玉音被受堂劄四上辭免淵聖數予寛告時門下侍郎
耿南仲倚攀附之舊凡於已不同者即指為朋黨見公
論奏愠曰中興如此而以為績效未見是謗聖徳也乃
言胡某意窺經筵不宜召試淵聖不答及公屢辭南仲
又曰胡某不臣淵聖問其迹南仲曰徃者不事上皇今
又不事陛下淵聖曰渠為疾而辭耳非有向背也遇臣
僚登對者徃徃問其識胡某否中丞許翰對曰臣雖未
識然聞其名久矣自蔡京得政士大夫無不入其籠絡
超然逺迹不為所汙如胡某者有幾淵聖嗟異遣中書
舎人晁説之至公所居具宣徳意令勉受命且曰他日
必欲去即不强留時已九月初矣公既趨試復上章乞
外有㫖除中書舍人賜三品服南仲諷司諫李擢侍御
史胡舜陟論公稽遲君命傲慢不恭宜從黜削以儆在
位疏奏不下公乃就職南仲既傾宰相吳敏樞宻使李
綱欲併逐善類遂謂中書舎人許景衡晁説之視大臣
升黜為去就懐姦狗私失事君義而黜之公繳奏曰二
人為去就必有陳論懐姦狥私必有實迹乞降付本省
庶可按據載諸詞命不報王安中責授散官隨州安置
公言安中自大臣建節知燕山府委任重矣而畏避童
貫專務蔽䝉民力殫殘敵情變動軍食缺乏師徒失律
畧不上聞數奏祥瑞以固寵禄一旦敵騎深入社稷幾
危推原本因其罪與蔡攸等乃居漢東近地公論不以
為允今并圍未解朔部戒嚴若非恃賞罰之公厭服人
心何以攘却外侮乎安中移置象州言者論内侍王仍
張見道鄧文誥圖欲離間兩宫將以遂其奸計有㫖令
三省覺察公言圖欲離間兩宫則罪不可赦將以遂其
奸計則惡不可留望深察衆情及時裁處以全慈孝之
情三人遂黜應天尹葉夢得坐為蔡京所知落職宫祠
公言京罪已正子孫編置無遺土地悉入縣官家財没
於府庫無蔡氏矣則二十年間嘗為京所引用者今皆
朝廷之人也若更指為京黨則人才之棄於此時者衆
矣且黨論何時而彌乎以臣所見弃瑕舍過消散朋黨
正在今日乃除夢得小郡中書侍郎何㮚建議治平則
宜重内遭變則宜重外乞分天下為四道置四都總管
各付一靣為衛王室禦邊境之計公上奏曰内外之勢
適平則安偏重則危東漢季年王室多故劉焉言四方
兵冦由刺史威輕宜改置州牧及焉求益郡劉表鎮襄
陽袁紹得冀曹操取兖争相割據自此不復有王室矣
今州郡太輕理宜通變然以數百州分為四道事得專
决財得專用官得辟置兵得誅賞則權復太重又非特
州牧比也使四人者果皆盡忠君父則固善矣萬一號
召不至如焉表紹操所為又何以待之五大在邉古人
所戒以身使臂於理乃宜臣愚欲乞據二十三路帥府
選擇重臣付以都總管之權專治軍旅每嵗一按察其
部内或有警急京城戒嚴即各帥府所屬將應援如此
既可擁衛王室又無尾大不掉之虞一舉兩得矣㮚方
得淵聖心宻陳京師不可守則幸山南因可入蜀其意
蓋自欲當南道又以於公有推挽之力必無駮異及此
奏上淵聖深然之㮚力争於上前謂公專以異義為高
不可信用淵聖不能决止令於四道各削其逺外州郡
命大名守趙野總北道公奏曰魏都望冠河朔今為天
下重地謹按趙野在政和間初為侍從首乞禁士庶用
天王君聖等字厥後置身丞轄童貫譚稹分掌兵柄於
外王黼蔡攸梁師成紊亂三省政事於内造成兵革之
禍野居其間不聞救正以為無所干預則身在二府以
為言而不從則懐禄不去何也竊恐緩急必誤委寄乞
更用素有才術歴練老成之人庶可倚仗詔命一出難
復輕改疏入不從是冬敵大入野遁逃為羣盗所殺西
道王襄擁衆漢上不復北顧大畧如公所䇿云中書後
省論資政殿學士詹度罪惡自金紫光禄大夫降兩官
公奏曰言者謂度首開燕山罪不下於童貫養成邉患
使朝廷不為備罪不下於王安中廣行賄賂故庇之者
衆今乃仍崇資領優局舎邉境就鄉閭纔削兩階何名
懲戒昨日宸翰咨訪禦敵之計聖心焦勞羣臣悚懼莫
知所出追究亂原無不切齒於度望依王安中例施行
以厭公論少釋河北憤怨乃落度職吏部侍郎馮澥上
言中書舎人劉珏行李綱責詞實為綱逰説珏坐貶公
上言李綱昨自樞宻宣撫使除觀文殿學士知揚州詞
臣列其罪狀不肯具草而聖㫖令以次舎人行下是聖
心不以繳奏為是未欲罪綱也故珏先言厚於記功薄
於責過以將順聖徳之美復言綱敗軍覆將豈可不責
以申明賞罰之公朝廷遂用珏言罷綱郡寄又用諫官
袁當可等言置綱逺郡矣澥乃節畧珏章中以險語謂
綱薄加朝典未快輿議不亦甚乎從臣雖當獻納至於
彈擊官邪必歸風憲各有分守今臺諫臣僚未聞緘黙
而澥遽越職此路若開臣恐在位者各立是非滋長怨
讎上凟宸聽非所以靖朝宁也漢室之東大興黨論始
以微憾結釁藉人主威福相排掣卒皆誤國馴致亂亡
而士大夫自謀其身者亦不能免故君子謂始為黨論
者亦不仁矣陛下無私好惡廣開正路而澥稱黨與未
殄議論未一宜察奸罔早加懲戒夫欲殄黨與一議論
此蔡京行於崇寧脅制異已遂其跋扈之謀也何忍更
遵用之坐使羣臣益分門户强者主盟弱者附麗狥私
情為向背置國勢於傾危豈朝廷之福乎陛下數降徳
音追復祖宗善政良法而澥獨建言祖宗未必全是熈
豐未必全非推隆王氏之學再扶紹述之議國論紛紛
澥之故也若指為敢肆奸言以惑衆聽豈不可乎然朝
廷不以此罪澥者正恐人務雷同而言路壅也今澥乃
欲以章疏加人之辟茍合目前不為國家逺慮望加詳
察别降指揮臣孤立無朋誤塵詞掖茍有所見不敢隱
情於是耿南仲大怒宰相唐恪與詹度姻家故亦怨公
論度太廹何㮚從而擠之有㫖除郡㮚請除懐州淵聖
曰懐當敵衝可與東南恪擬徳安㮚知公素苦足疾聞
海門地最濕遂除右文殿修撰知通州蓋是年十月晦
也公在省一月告日居半每出必有論列或曰事之小
者盍姑置之公曰大事皆起細微今以小事為不必論
至於大事又不敢論是無時可言也公去國逾旬敵復
至城下長子寅校書中秘賔客每為公念之公愀然曰
主上在重圍中號令不出卿大夫之辱也余恨効忠無
路敢念子乎聞者感動敵圍益急有㫖促召公及許景
衡竟不達越明年五月一日今上皇帝登極公上言崇
寧以來事不稽古奸臣擅朝濁亂天下論其大者凡有
九失上皇即位日食正陽之月下詔求言曰言而不當
朕亦不加罪於是臣庶争言天下事及蔡京得政公然
置局推考直言盡行竄斥使上皇失大信於天下一失
也上皇嗣位文母埀簾増置諫員擢用名士豐稷王覿
鄒浩陳瓘諸人各以危言自効公論既行下情不壅幾
有至和嘉祐之風及蔡京用亊放諸嶺表於是天下以
言為諱二十餘年二失也立朝廷者争為歌頌取説求
容祥瑞之奏未嘗虚月至於災異大變則匿不上聞使
人主不復知省修三失也廢格法棄公論市井儇薄而
居宰府世卿愚子而秉兵柄臺省寺監清望之班雜用
商賈胥吏技術之賤於是仁賢退伏奸佞盈廷四失也
士大夫進為於元祐之初與元符之末者盡忠許國不
顧其私乃誣以謗訕竄逐下逮其子孫追削上及其祖
父於是善類陷於黨籍不能自明而羣飛刺天讒諂益
勝五失也奄寺得志用王承宗故事而建節旄用李輔
國故事而封王爵用田令孜故事而主兵權用龔澄樞
故事而為師傅生殺予奪悉歸掌握宰執侍從皆出其
門於是賄賂公行亷恥道䘮六失也變銓法而官制紊
變軍法而兵政弛變泉貨法而輕重失平變學校法而
風俗衰薄變𣙜茶法而刑獄滋熾變鹽鈔法而征賦倍
増變漕運法而倉廩空竭法既屢變吏得為奸民受其
弊七失也用兵暴亂軍旅數起南復渠陽西收􁆚鄯建
石泉於成都置珍播於巴峽開古平於五嶺築振武於
河外餽運艱險勞民費財積怨連禍實基於此八失也
牛羊用人窮極奢侈道宫王府御幸之館園林池沼花
竹之勝運土塞路伐木空山民困而不恤財竭而不慮
九失也靖康之初輕許割地尋復堅守已正濫賞事即
中變號令無常紛錯更下而四海不知所從矣余應求
李光以憲臺得罪陳公輔程瑀以諫省去官趙令衿以
獻書論事黜送銓曹潘良貴以奏對語侵責司征市於
是臣庶結舌而迷國誤朝之語入矣淵聖東宫潜徳中
外所知不待贊也至如未習為國則當進盡忠益以相
弼亮乃有稱頌春坊節儉乞宣付史館者亦從其請而
責誚不加李邦彦擢居上宰張邦昌進位次輔趙野等
主審駮基命之司李税等當肅政本兵之地未數月間
登延宰執十有五人遷轉如流不孚人望指為蔡氏黨
而罷許翰指為吳敏黨而逐許景衡指為李綱黨而去
劉珏等大臣争競至用醜語詆訐於朝百執窺觀互以
邪説批根於下茍可快其私忿雖危國亡師安行而不
顧都人毆擊内侍出於積憤非有私也而府尹廵門朝
廷降詔奄侍厲氣喧争御側此乃無禮於君不可恕也
而詞臣論奏僅得贖金命帥宣撫而遣之監視守禦京
闕而付之總領宰臣均逸體貌不加而臺屬召還遣賜
優渥破吏部格而楊景得監殿門破宫廟格而葉煥得
除祠館其餘紊亂規程者不可悉數敵騎南牧封境日
蹙賞罰無章士不用命調發嚴峻民多失業昔秦有十
失漢去其九遂致興隆崇寧以來國有九失淵聖即位
而不知變獨九重節儉工役不興一事為愈爾八失不
去一事雖愈欲正己傾之勢難矣陛下親睹覆車如不
改轍豈有興復之望乎夫有生不可無信聖人以信急
於食君子以信重於生按春秋幽之盟魯莊公在㑹而
不書者齊侯始伯仗義以盟莊公叛之首失大信仲尼
以為大惡故諱不書公以為後戒願自今慎出詔令無
令反復以去弃信之一失興國必開言路而賞諫臣亡
者反是按春秋書陳殺其大夫洩冶於前而載楚子入
陳於後明殺諫臣者必有滅亡之禍不待貶絶而自見
也願自今開納直言無令壅閉以去拒諫之二失導諛
者召亂之原按春秋不書祥瑞而灾異則書者絶諂端
埀警戒正天下後世人主之心術也願自今黜逺佞媚
無令得行以去導諛之三失名器者國家之寶按春秋
非三命正卿者姓氏不登於史册非有天子之命者不
書其官至於有罪雖以諸侯之尊或黜其爵卿士之貴
或書其名重名器也願自今重惜恩賞無令冐濫以去
輕用名器之四失人臣義無私交君子正而不黨按春
秋祭伯來朝不書朝祭叔來聘不稱使譏外交戒朋黨
也願自今信任君子抑絶小人以去互分朋黨之五失
奄侍通傳内外以一身兼僕妾之職可謂賤矣按春秋
書閽弑吳子不稱其君者言閽寺之賤不使得君吳子
也願自今門户掃除復其常守以去信任奄寺之六失
為國必師上古必法祖宗必戒末世危亡之漸按春秋
書税畝丘甲田賦曰初曰作曰用者譏變古也願自今
逺稽上古近法祖宗以去輕易改作之七失古者不以
蠻夷弊中國春秋内諸夏而外四夷齊侯伐山戎為燕
闢地貶而書人戒勤逺畧也人君職在養民有國必先
固本按春秋凡臺囿門廐土木之工必書於册者重民
力也願自今修明軍政保固邦本以去外事邉功之八
失震驚陵寢則有衣冠弓劍之悲播遷沙漠則有羮墻
急難之念積覆載不同之憤懐滄溟不滌之恥據九重
之位而不以解憂享四海之奉而不以為樂必期於殄
滅仇敵伸中國大義則凡百臣子亦將震懾奔走捐軀
殞命而不辭矣六月四日召公為給事中㑹宰相黄潛
善專權妄作斥逐忠賢公再辭免因奏曰臣賦性踈拙
全昩事幾前掌贊善積日雖淺適縁六押兼管兵刑所
降詞頭茍有未便不敢觀望迷誤本朝須至盡忠逐件
論執遂因繳奏遍觸貴權貽怒既多幾陷不測陛下方
圖中興而政事人才弛張升黜凡闗出納動係安危聞
之道途揆以愚見尚多未合臣竊寒心而况瑣闈典司
封駮倘或患失不言即負陛下委任其罪至大若一一
行其職守動皆違異必以妄發干犯典刑徒玷清時無
補國事臣所以不敢當恩命者也况臣自嬰危疹多歴
嵗年前後陳情並闗朝聽辭榮處約衆所共知不縁多
事之秋乃有計私之請有㫖不允公三辭因致書右丞
許景衡曰強鄰肆擾蠶食併吞以若所為更欲兼制南
北五胡英傑所不能辦也况今河朔遺民未甘自棄朝
廷主議不棄中原恭聞鑾駕廵幸淮南盡䕶四方東州
羣盗諒已消除遼海鯨波想難直搗願回天歩歸格宗
祧副七室憑依之靈繫萬方歸向之望此正不可失之
㑹也善為國者謹禮於至微比聞民部郎官出督材用
忽慢條約罪狀明白直行罷黜誰曰不宜而下諸路根
尋州郡管押恐非所以習外方耳目也按春秋王人不
書姓氏者蓋下士耳而序於方伯連帥之上唐制御史
纔八品衣碧亦下士也而將命出行則節度使必具軍
禮送迎於道此得聖人尊王室抑諸侯之意者也故方
鎮雖跋扈而國祚延長自今宜精堂選而重其禮凡在
京職事官出使諸路畧如唐制茍有罪犯内付憲臺不
使外方得行陵藉則朝廷之體不至於弱而禮行於外
吏矣凡士民之必聽於縣令佐之必聽於州守將之必
聽於按察監司之必聽於朝廷猶指之順臂葉之從根
不可逆施之也崇觀以來每下赦令必開越訴以荆門
言之則造私醖户酗酒學生鬻茶猾吏訴郡太守於監
司而罷之者三以荆南言之賈客豪民訴都鈐轄於朝
省而罷之者二使民習見犯上之可為而貴賤無等此
亂之所由作也建炎赦令不知改更豈撥亂反正之道
哉謂宜精選監司守令重禁越訴茍有故犯以違制論
雖已經由而所訴虚妄不移前斷者加越訴之罪三等
則人知嚴上而禮行於庶民矣自唐末用兵暴亂禮法
不行五十載間變置十有餘君藝祖受命首修軍法自
押官以上各以階級相承小有違犯罪至於死然後行
伍整肅賊亂不興崇觀以來决遣衛士而斥責三衙降
配軍員而斥逐提㸃於是無知之兵習於陵犯靖康之
變衛士祝靖之徒委棄君親破州畧縣至於此極今既
投換法謂宜依周世宗顯徳元年故事悉行選揀去羸
軟取精鋭藉如祝靖等類别加裁處選將明法日教旬
比月一試而施賞罰則人將不敢驕縱陵犯而禮行於
士卒矣凡此三者若緩而急若迂而直乃趨時救弊之
要務也靖康皇帝誠心願治已及期月而澤不下流者
以諸方按察師帥皆宣和之舊非糟粕書生權豪親戚
則奄寺之奴𨽻也以若等人位於民上幸冦賊擾攘恣
為奸欺以自潤耳故内冦有三係籍驕悍習於陵犯之
兵也就招潰散利於刼掠之兵也人户㸃差憚於征役
之兵也三冦縱横而官吏又有甚焉謂宜據今諸方憲
漕功效已著者旌賞之功罪未明者程督之罪惡可知
者澄汰之命侍從官以上各舉堪任職司者二人審其
才具所宜以補其闕則耳目明達而不蔽矣至於諸藩
與要郡亦如是則教條宣布而不壅矣申明乆任斷以
三年使得展其才志則小州下邑官吏之為冦者無所
措其手足而三冦可消弭矣國事以安民為本軍事以
足兵為要輕徭薄賦所以厚其生也稱物量力所以平
其施也扶善良助貧弱所以著其仁也剔奸偽鋤强惡
所以行其政也若不正户籍則四事必格求欲安民乃
以病民耳既罷常平官今嵗適當造宜令民皆以土田
為斷而一一自言凡私所蓄藏與馬牛廬舎頗如舊法
悉皆濶畧田有隐匿必没縣官諸詭為官户因濫賞得
比䕃補者咸許首陳命監司專以此為守令殿最庶幾
四事可施而民可安古者大國至於家邑諸侯至於士
庶軍師有數城堞有制聨屬有分器械有物若不本先
王法度而急於招置則足兵乃所以起兵耳夫律禁民
蓄兵器者所以息争而收其柄也今置廵社使得自備
敢必其皆以禦賊而不自為賊乎夫尉司弓手廵檢土
軍大約不過百人於以覺察奸細良民猶有被擾者今
廵社人人執持凶器絡繹道路則必陵暴居人困苦羇
客刑法有不能禁矣又廵社首領將使與令佐抗行乎
抑猶以部民遇之也抗行則名分不正以部民遇之則
有悖心如唐初魯寧者矣又今東南名藩帥府兵不滿
千而廵社總轄萬人團結推排權在百姓借之名目而
稱號同王命給之朱記而行遣比公移守令徒有統制
虚名莫之能制矣又廵社悉行於諸路以為守令殿最
不出嵗月必當坐得數百萬之衆挽强者解發推恩廣
加激勸又選將壅而不行復加裁損則必指為釁端而
禍變起矣謂宜詳議審裁廵社之法使無後悔施於河
朔以禦金兵而東南諸路有便於保甲者宜増修其法
别行排造其便於弓手土軍者宜増置其數精加教閲
則兵可足而亂可息矣夫易積而難通者事也自大觀
赦令廣開恩倖真偽渾淆軍興之後恩霈相仍賞典踰
越百司縁此竊弄權柄招賕納賂百事滯留四方急奏
待報稽遲百姓訴陳漫無可否蓋六部諸司事皆禀於
都省中書取㫖門下審駮行遣迂回此政事所以日壅
而不决也夫宰相者啟沃人主進退賢才阜安百姓天
下之事無所不統者也而日覧詞訴又各兼一省互相
闗制則失其職矣謂宜合二省正宰相之權使得專行
其職而六曹之事皆决於長官應奏上者直奏上應下
行者直行下自非闗大體有改更更不經由僕射丞轄
則事不稽壅矣徃蔡氏時首興黨論塞天下之口汲引
羣小輕用名器交結閹尹汩䘮亷恥今宜一切反其行
事乃可以撥亂反正殄讎雪恥使天下士大夫伸眉吐氣
食息世間無所愧矣黄潛善諷給事中康執權彈擊謂
不合辭免乞重譴黜中書舎人劉觀實有力焉上恩止
罷除命建炎三年反正之始樞宻使張浚薦公可大用
申命前除公辭因致書宰相吕頥浩曰伏讀四月八日
赦書首稱遵用嘉祐條法逺方傾耳拭目固以仁宗皇
帝盛徳大業跂望主上而以魏國忠獻輔佐勲績期於
相公也夫嘉祐政事其大要本於愛民始於審謀成於
果斷置寛恤司詔均田税募耕唐鄧廢田收諸坊監及
牧馬餘田賦貧民籍户絶田租置廣惠倉出百萬緡賜
諸路常平為糴本弛江淮茶禁通商收税罷提㸃刑獄
武臣守令治有善最者使久於其任凡此數端事方經
始必博采衆謀詳究利害立為條約委曲周盡故議成
而舉朝不異令下而所至奉承行久而弊端不見至於
軍政修明戎行輯睦六軍聳聽而驕惰革邊方震慴而
暴横消則其政事本於愛民審謀能斷之明騐也今朝
廷欲理兵政以强國而官吏不知恤民以養兵是欲稼
之長而涸其水欲木之茂而去其根則與嘉祐本於愛
民之意異矣至於衆謀紛紜而國論未定命令交錯而
民聽未孚法制數更而下不知所守其與嘉祐審謀能
斷亦異矣夫審謀而不斷罔克有成斷果而不藏必貽
後悔惟相公深究嘉祐政事本末專務愛民凡新舊法
度與増添創置一切擾民之事置司討論叅稽衆謀窮
極利病而後罷行則政事可立民心可安軍旅可强讎
恥可雪宗社可寧矣朝廷遣使詣公所居詔州郡以禮
敦遣寅時修起居注上賜之手札曰卿父未到可諭朕
㫖催促前來以副延佇公以建康東南都㑹上既在是
而眷待如此行次池陽㑹聞車駕移駐姑蘇將踰浙而
東公重感疾遂具奏而返是日亦勅下除公提舉臨安
府洞霄宫紹興元年十二月除中書舎人兼侍講公辭
因致書叅政秦檜曰春秋大畧貴前定是故撥亂興衰
者其君臣合謀必有前定不可易之䇿管仲相齊狐偃
輔晉樂毅復燕子房興漢孔明立蜀王朴佐周莫非策
畫前定令出必行故事功皆就建炎改元聖主憂勤願
治於上大臣因循習亂於下國制搶攘漫無定論玩嵗
愒日寖失事幾於今五年已極紛擾天下之事未有極
而不變者也至於極而不變則危者遂傾亂者遂亡考
今民情尚未潰散猶可更張雖事幾已失無半古必倍
之功而危可復存亂可復治無傾亡之患必矣宜及時
建白前定之計振頽綱修弊法變薄俗蘇窮民庶幾觀
聽有孚以啟中興之兆春秋序正官名而綱紀重事責
歸宰相蓋位隆則所任者大上則啟沃人主經理朝綱
中則選用百官賞功罰罪下則興利除害阜安兆民仰
而深思夜以繼日猶恐有不得者而暇省文書接詞訴
乎頃者遵用元祐大臣奏議合中書門下二省為一而
事不分决於六部是循名而不得實併與不併無以異
也宜及時建白令列曹尚書各得專達各辟其屬久於
其任責以事功而宰執不復親細務庶幾奸蠧消除漸
可為矣春秋以好生惡殺為心獨於叛逆之黨必誅而
不赦以用兵侵伐為戒獨於救患解紛惟恐次止遷延
而欲其速也以此見聖人之情矣蓋亂常毁則赦而不
誅則天理必滅賊虐無辜視而不救則人道必淪故罪
在五刑上天所討大𤯝俱肆春秋譏之苻秦之世凡叛
逆者必加原宥終復失邦措身無所比嵗盗賊毒徧諸
方皆奸惡之徒乗隙肆暴非廹饑寒官吏不恤弄兵潢
池之赤子也而謀國者盡用招安不吝濃賞遂使軍民
傾心健羡逺近縱横莫之能止宜及時建白乗破李成
馬進之鋒盡掃三楚緑林之聚誅魁首散脅從庶幾遺
種餘民復得解衣而寢矣春秋貴守土疆恥於䘮地戒
於失險昔尚父周公以盛徳大勲受封齊魯而儉於百
里雖列壤南靣而大夫必命於王朝方伯雖得專伐而
遣將出師必請王命昨建分鎮舉河南汝孟帝都之地
合為一鎮輕以授人若此類可疑一也廢置僚屬事無
待報二也足食足兵專征閫外三也舎建康棲東越而
以湖北為分鎮四也詔令已行誠難反汗然有應機無
害於信者宜申述前詔得專征者謂攘外冦討亂臣如
李成馬進之比則當不拘常制或無故舉兵自相呑噬
必以擅興坐之又别降指揮以湖北一路與諸鎮事體
不同當仍舊制亦無失信之嫌宜及時建白保固形勢
倚為基本庶幾有恢復之期矣春秋大一統遵王命惡
臣下分權諱賤人犯上歴紀王正而不私朔使舉上客
而不稱介副微者名姓不登於史册所以嚴分正名也
比者雖命江表三省復歸行闕百司庶務决自天臺而
宣撫重臣久居外服諸方守將並假便宜夫以便宜從
事本為出師臨機奏報不及明有建炎赦文矣諸路後
來並不遵稟或以察訪為名而擅按他路截留公賦編
營師臣執殺郡守或以節制為名而擅兵外境專斬命
官直轉資秩移易守將或未被受指揮先次便宜行事
或擅罷堂除監郡自辟别路正官凌蔑朝廷於斯為甚
宜及時建白收斂權柄以弭分裂之形嚴分正名以遏
侵凌之勢而後大經可正民志可定矣春秋惡以邪人
塞言路慎於遣使而重於用民力臺諫者朝廷綱紀所
憑也監司者外臺耳目所寄也守令者宣教條均賦役
百姓所恃以安其生也辨小事而不及大政彈小吏而
不及大官三綱淪而不扶九法斁而不救則朝廷紀綱
無所憑矣漕臣理財賦而公私匱竭憲臣理刑獄而盗
賊公行上下相䝉莫知糾察則外臺耳目無所寄矣惠
澤壅而不宣教條廢而不守暴虐百姓與奸為市貧窮
孤弱寃苦失職則田里無以安其生矣宜及時建白精
選監司刺舉郡守精選郡守刺舉縣令明詔臺諫官使
論奏大事無入小言則綱紀可肅視聽可用賦斂可平
民力可裕矣春秋戒失兵權而嚴於軍律以三綱為本
以民事為要以賞功罰罪為先昨者屢降詔書專理軍
旅於行事竊有所疑偽楚簒逆之臣也許録其親屬金
人不釋怨之讎也而遣使請和其於三綱有未正也河
南江北羣盗嘯聚楚燒倉庫靡有孑遺波漢之陽外薄
五嶺急征横斂不務勸農其於民事有未急也誤朝迷
國之人與盡忠死節之士恤終贈典畧無差等是賞未
足以勸忠也或擅興專殺或罔上奏功罪狀明白典憲
不申是罰未足以懲惡也然則何謂理戎旅乎本則不
正治於末流雖力扼虎氣蓋世必無成功而謂安定天
下在於長槍大劍此楊邠史洪肇所以䘮身及其國也
可不戒乎宜及時建白行春秋理戎之法使天下心悦
而誠服則盗賊可弭邊土可拓矣春秋尊嚴廟制而謹
於祀禮故古者師行必載廟生寓戎田獵以乾豆為先
戰而必勝其有以乎頃者南狩神主豫選洪䖍館御薦
享未肅奉常有請顧謂遷移窮僻為已試之效至乞更
擇五嶺之西迎奉前去者時方渙散格廟為本奉先既
隆人心自屬而獻議若此如禮樂何宜及時建白尊崇
禮祀嚴致孝享則人知所從來而天下服矣春秋不與
公族大夫專政用事而以親賢為急聖主屢詔諸方津
遣宗室俾赴行在優加寵奬誠以昨者皇族北徙枝葉
已踈必施茂恩以滋根榦宜及時建白上稽帝堯明峻
徳睦九族之義中循周漢急親賢之隆下掃六朝孤立
之弊則王室益强國勢磐固矣自崇寧以來邪説盛行
公論廢格獻言者以亂制為能不期於定制從政者以
擾民為事不務於安民用人者以辦事為才不求於曉
事望治者以速成為䇿不冀於美成取快目前積成後
患至於綱紀大壊宗廟丘墟皆此曹所致也積習成風
至今未殄夫欲撥亂世反之正者必變衰亂之俗欲變
其俗者必去衰亂之臣今衰亂之臣死亡無幾矣然猶
内歴華途外典方靣間有廢黜尋復寵升毁譽不核其
真賞罰不當功罪使聖上憂勤願治未有見效者亦皆
此曹所致也天下有公是非出於人心不可易者今國
歩艱危民情揺動宜乗勢更改轉敗為功不然大勢益
傾不可復振矣朝廷不許公辭又遣使至所居公遂行
以時政論先獻之定計論曰臣聞自昔撥亂興衰者必
有前定不移之計而後有舉必成大功可就修内政張
四維師帥不遣上卿伐國不動大衆教民懐生示信討
貳此齊侯晉文前定之計也取闗中據河内大封同姓
以懲孤立减省官吏以息百姓抑制將帥保全功臣此
高帝光武前定之計也斬高徳儒叱宇文士及以逺佞
人賞孫伏伽禮王魏以開言路宣示好惡使民向方薄
賦輕徭選用亷吏此唐太宗前定之計也陛下履極六
年以建都則未有必守不移之居以討賊則未有必操不
變之術以立政則未有必行不反之令以任官則未有
必信不疑之臣奕者舉棋不定不勝其偶况立國而不
定乎夫難平者事也易失者時也舎今不圖後悔何及
人主廣覧兼聽不可自專宰相擇才使能不可自用望
賜咨詢僉定國論謀所以前定者建都論曰立國者必
建都必據形勢握輕重之權必居要津觀方來之㑹如
北辰在天安於其所不可動也陛下駐蹕金陵本以舊
邸號稱建康降詔為受命之符傳播天下則可都者一
也自劉先主吳孫氏諸葛武侯一代英雄周㳺吳楚皆
稱建康王者之宅則可都者二也北據大江外阻長淮
隔絶奔衝難於超越則可都者三也有三吳為東門有
荆蜀為西户有七閩二廣風帆海舶之饒為南府則可
都者四也諸路朝覲郡縣貢輸水陸舟車道里適等則
可都者五也凡都北者必闢境於南而都南者必畧地
於北昨者鑾輿時邁狩於吳越則王道所謂望實俱䘮
而晉不果遷之地也三省百司寓於南昌則李煜避周
徙自秦淮卒不能振之所也國勢一統不可數分國都
一定不可數動與北人居穹廬逐水草無城郭宫室市
朝者異矣今宜還都建康環諸路而中持衡則人心不
揺而大事可定也設險論曰按春秋書晉師伐虢滅下
陽下陽者虞虢之塞邑也塞邑既舉則虢已亡矣聖人
特書以示後世設險守邦之法故魏人都許不恃方城
而守襄陽蜀人都益不恃劍門而守漢中吳人都秣陵
不恃大江而守荆渚夫荆渚江左上流也北據漢沔西
通巴蜀東連吳㑹真用武之國故楚子自秭歸徙都日
以富强近并榖鄧次及漢東下收江黄横行淮泗遂兼
吳越傳六七百年而後止此雖人謀亦地勢使然也後
逮漢衰劉表收之坐談西北先主假之三分天下闗公
用之威振中華孫氏有之抗衡曹魏晉宋齊梁倚為重
鎮財賦兵甲當南朝之半其為江東屏蔽猶虞虢之有
下陽也今欲定都建康而以湖北為分鎮失險甚矣按
湖北十有四州其要㑹在荆峽故劉表時軍資寓江陵
先主時重兵屯油口闗公孫權則并力争南郡陸抗父
子則協規守宜都晉大司馬温及其弟冲則保據渚宫
與上明此皆荆峽封境也今割以與人使跨長江臨吳
㑹猶居高屋建瓴水也獨無虞虢下陽之慮乎臣謂欲
保江左必都建康欲守建康必有荆峽然後地形險固
北可出秦甲西可下蜀貨血氣周流首尾相應矣又曰
昔人謂大江天所以限南北而陸抗乃曰此守國末務
非智者所先何也杜預嘗襲樂鄉矣胡奮嘗入夏口矣
賀若弼嘗濟廣陵矣曹彬嘗渡采石矣則其險信未足
恃也雖未足恃然魏武困於居巢曹丕困於濡湏拓跋
困於𤓰洲苻堅困於淝水皆不得渡則其險亦未可棄
也設險以得人為本保險以智計為先人勝險為上險
勝人為下人與險均纔得中䇿方今所患在於徒險而
人謀未善爾地有常險則守亦有常勢當孫氏時上流
争襄陽而不得故以良將守南郡與夷陵下流争淮南
而不得故以大衆築東興與皖口中流争安陸而不得
故以三萬勁卒戍邾城邾城今黄岡是也今欲固上流
必保漢沔欲固下流必守淮泗欲固中流必以重兵鎮
安陸此守江常勢雖有小變而大概不可易者也今強
敵侵河朔叛臣擾山東淮北京畿諸鎮處危疑之地大
江設險未可輕弃若委任得人則不特可保江左而已
制國論曰凡制國者必周知山川形勢土地所宜然後
可與謀荆州在江漢沮漳之間水陸沃衍乃足食足兵
要地江左六朝所以必争而不肯失也棄為分鎮使法
得自立兵得自用財得自理官得自命即與戰國諸侯
無異而非上世封建之法也宜有更張獨仍舊制通荆
湖憲漕二司治盗理財而以襄陽𨽻湖北岳陽𨽻湖南
鄂渚𨽻江西則地理連屬形利勢便矣又曰變更舊制
不稽今古則事不可行近嵗荆湖變更舊制多矣於國
家形勢初無所益徒困兩路之民耳今既復南北兩路
宜罷荆峽分鎮仍舊制帥司於荆南一便也公安軍宜
仍舊廢為屬邑二便也靖州置在崇寕元年自鼎澧應
副嵗費二十七萬今此二州既皆殘毁宜仍舊廢為渠
陽砦三便也武岡軍置在崇寧四年自邵衡永應副費
亦不貲今此三州既皆空乏宜仍舊廢為武岡縣四便
也四者仍舊創添窠闕悉從除削省併官吏裁損文書
有所謂刀弩手博易務營田司事皆欺罔驅民為盗者
也宜依徃年禁止保馬茶鹽法施行以戒誤國害民之
賊然後國制定民心安矣又曰昔祖宗宅都於汴其勢
當自内而制外是故置京西路而襄州在漢水之南則
以制湖北也置湖北路而岳鄂在荆水之南則以制湖
南與江西也今建都江左未能恢復中原則當自南而
制北置於江西者治南昌而分兵屯鄂置於湖南者治
長沙而分兵屯岳置於湖北者治荆南而分兵屯襄則
東南之勢全恢復之基立矣今安撫大使古州伯也形
勢必相屬而後能相援有無必相資而後能相成五嶺
之外財賦盛於東南兵馬出於西北宜置大帥一員兼
統二廣以殿南服荆湖殘破北路尤甚若置大帥必兼
領䕫府蓋峽中有䀋米耕牛而無曠土荆渚有沃衍桑
田而無餘田若弛瞿塘之禁懋遷有無商旅自西而入
物貨㳂江而下不越數年荆州富盛形勢可成矣恤民
論曰保國必先恤民而恤民之事有五一曰除暴二曰
擇令三曰輕賦四曰革弊五曰省官近嵗除外暴者主
通和竟為敵國所誤不敢用兵而其流毒遍中國自若
也除内暴者用招安竟為盗賊所誤不敢用兵而盗賊
毒遍天下自若也為民父母安得若是恝又官爵之其
與成湯為童子報讎不亦異乎今劉忠殘黨蹂數郡曹
成反復刼帥臣理無可赦宜早加殄滅肅清江湖然後
精擇縣令一意撫綏則民心安邦本固矣近嵗此官冗
濫已極宜以五説稍革其弊籍中外嘗為臺省寺監官
依倣漢制分宰百里俟有殊績即不次擢用又増重事
權優假其禮許借服色厚給廪餼凡軍馬駐本縣者並
聽節制其經由者悉從階級以免將士陵辱示百姓瞻
仰之尊則又據今縣分户口賦入多寡輕重分為三等
上縣朝廷選差中縣吏部注擬下縣帥臣監司通共奏
辟不得侵互立為定格仍用宋元嘉法以六期為斷革
去三年為任兩考成資與堂選數易之弊使吏無茍免
民心有係凡三等縣皆以四條糾正税籍團結民兵勸
課農桑敦勉孝弟俟及三年考其事效已就緒者就行
旌賞未有倫者嚴加程督如此則民心安邦本固矣焚
林而田非不得獸而明年無獸竭澤而漁非不得魚而
明年無魚以近事騐之京東西路嵗入凡一千萬其餘
山澤之利在祖宗時捐以與民不盡取也百姓歸戴無
有二心及李彦等取為西城之租窮竭民力其時若有
言罷此掊尅然後國用足則必指為妄言也然百姓愁
苦轉而為盗今此四路所入不歸王府五年矣荆湖南
北嵗入凡五百萬其外豈無遺利在祖宗時捐以與民
不盡取也百姓歸戴無有二心及部使者取之折變則
有一折兩折三折收糴則有均糴敷糴補糴散引則有
麴引鹽引茶引受納則有一加再加倍加其時若有言
罷此諸色然後國用足亦必指為妄言也然百姓愁苦
轉而為盗今此兩路所入不歸王府三年矣乃知有若
所為百姓足君孰與不足信不誣也今封境日蹙賦斂
日重百姓日貧田莱日荒更臨之以貪吏困之以弊法
是為敵國驅民也願詔大臣速講輕賦恤民之事為生
財足用之源以京東西湖南北為至戒則民心安邦本
固矣凡為國以利不以義者皆自小人始為其所見者
小不知大體法所以弊也祖宗時以義為利四海無困
窮之苦天禄永安所利大矣姑以鹽法論之行於西者
與商賈共其利行於北者與編户共其利行於東南者
與漕司共其利大計所資均及中外所謂以義為利也
崇寜首變此法利出自然者禁而不得行則解池是也
利在編户者皆入於官府則河朔是也利通外計者悉
歸於朝廷則六路是也諸路空乏乃復百種誅求尤不
能給民窮為盗遂失嵗入常賦以數千萬計則鹽法實
致之耳陛下宜鍳前失有所改更久而未也天下望焉
畧以湖南一路言之昔日嵗課一百萬緡本路得自用
者居其半故斂不及民而上下足變法以來既盡歸之
朝廷則本路諸色支費皆出横斂至如上供舊資鹽息
者猶不蠲除民所以益困也又畧以道州一郡言之嵗
認上供錢二萬緡徃時本州嵗賣鹽息常倍此數故斂
不及民而上下足今上供錢仍舊而鹽息不復有矣乃
至以麴引均科此民所以益困也又畧以來陽一邑言
之有未變法前官所自運鹽有既變法後客所拘納鹽
封樁日久既縁軍期支用而鹽司必欲追索朝㫖亦令
撥還不知何自而出豈得不取於民此民所以益困也
以一路一郡一縣觀之則他處可知矣今𣙜貨所入嵗
以千萬計其利至厚謂宜遍下諸路一一檢㑹凡若此
類悉蠲除之以活百姓使稍安其業不至為盗長納二
税存國家大利之原不亦善乎𣙜酤之弊亦極矣畧以
道州言之課額既高嵗有虧欠即抑勒專知牙校令兼
管州倉俾因受納取足於税户其害為如何此民所以
益困也又以邵陽言之酒課嵗約二萬餘緡而折税為
糯者凡六千斛糯貴於粳價幾一倍其他固未論此民
所以益困也近者嘗下諸路㑹計而州縣利此為造弊
之端不以實聞固當斷以必行令凡係官監酒務許百
姓買撲入納净利與轉運司及本州支用收官務年費
米麥等專以贍軍兼濟公私存活百姓使稍安其業不
至為盗長納二税存國家大利之原不亦善乎如此庶
幾民心安邦本固矣自崇寜以來中外創添員局重以
濫賞不勝其冗蠧國生亂至今未革而又加甚兵官舊
係兩員者添差至於七員八員而未止也監當舊係一
員者添差至於四員五員而未止也其餘荒殘州縣未
有百姓先置官司凡是舊員一一填足又多不應差注
之人其為民害不異冦賊考於春秋以民為重而大夫
次之考於孟子以民為貴而社稷次之故養民者陛下
之職也願亟行併省以建武為法既不病民所省官吏
使居閒散稍捐廪禄養之亦無失職之嘆庶幾民心安
邦本固矣立政論曰人主宰臣必先明其所職而後政
可立選擇忠賢以為輔弼任而不疑者人主職也薦進
人才布列中外賞罰不私者宰相職也唐太宗既黜封
徳彛邪説任房杜為相矣又敕尚書庶務並屬左右丞
而責二公以廣求賢人隨才任使此委相臣以其職者
也陳平既不答文帝决獄之問自謂所主佐天子理隂
陽矣而召河南守吳公為廷尉吳公治平為天下第一
其能致民無寃可知此使九卿各得其職者也而政有
不立乎陛下以宰相不可非其人頻有選任可謂得人
主之職矣然而政事未立者竊恐所以責任異於唐太
宗而宰相所以自任未若陳獻侯也夫坐政事堂受詞
决訟弊精神於簿書而進退人才賞功罰罪有未察焉
則失其職矣政何由立乎陛下以庶務决之六曹官長
皆得專達並如元祐大臣所請自非大事不復資白則
中書之務簡矣然後專責宰相以慎簡六曹長貳諸路
帥守部使者及上縣令宰咸得其人而政治不建未之
聞也又曰三綱軍國政事之本人道所由立也三綱正
則基於治而興三綱淪則習於亂而亡春秋宋華督有
不赦之惡齊魯陳鄭同㑹以成其惡受賂而歸天子不
討方伯不征咸自以為利也未幾陳有五父之亂齊有
無知之亂鄭有子突亹儀之亂魯有叔牙慶父之亂數
十年間四國舛逆幾至䘮亡則以昩於堅冰之戒不能
辨之於早也春秋備書於策以明三綱之重為後世鑒
深切著明矣昨者張邦昌挾女真僭名號援契丹立晉
為例分遣使人布諭諸路直下赦令倍行恩賞原其用
心與華督何異陛下特施寛典賜死於隱而不尸諸市
朝已失刑矣及敵騎南騖乗輿渡江黄潛善及其黨事
窮計廹乃指邦昌為金人所立而廹之至死遂以致冦
欲自解其誤國之罪至其宗族皆命以官是訓誘亂臣
賊子使利於為惡此臧哀伯所謂百官象之又何誅焉
者也於是不踰旬月苖傅劉正彦有今將之心既伏大
刑而近臣乃有抗章乞行湔洗無所忌憚故比日羣盗
所在焚刼或有官吏樂為之用末流至此可不戒乎願
特降指揮昨在圍城有職當守禦視城埀破而端坐不
救者有草為表章上詆君父取媚敵人受其婦女者有
起自閒散特仕偽朝長其諌省者有於苖劉肆逆並建
節旄所除制命極意稱美者及乞用邦昌傅正彦之黨
者審其輕重不過數人依法施之以正人心息邪説則
三綱不至淪胥而軍國政事得以時立矣覈實論曰政
事紀綱莫大於賞罰而功罪是非以毁譽為本者也必
要其真偽而後賞罰當比下赦文推美仁宗皇帝盛徳
大業應舉行政事並欲上遵嘉祐臣嘗攷其大要特在
於直言數聞毁譽核實而已必自大臣與臺諫始大臣
定功罪施賞罰於上臺諫論功罪主毁譽於下不可不
先核也仁宗皇帝信王曽之正任吕夷簡之才終以富
弼韓琦為宰相而余靖蔡襄賈黯吕誨等迭居臺諫此
真偽所由核也故丁謂雖以奸邪當國而終投四裔冦
凖雖以忠正逺貶而終得辨明范仲淹雖屢以危言獲
罪歐陽脩雖以譏斥佞人招難明之謗而皆終聞政事
是邪説不得亂毁譽之真而直道行也邪説息直道行
則惡人有所憚而不為善人有所恃而不恐此所以致
至和嘉祐之治者也昨者黄潛善汪伯彦范宗尹軰廣
引奸邪顛倒是非變亂名實諫官鄭㲄攻李綱以六不
可貸之罪騐於奏議則無據按於施為則無迹特以撰
造文致傾陷大臣當時遂信行之又以美官激勸之是
欲其亂毁譽之真而不核也言官馬伸擊潛善伯彦措
置乖方凡舉一事必立一證皆天下所共知見不敢以
無為有以是為非當時乃罷黜之又置諸危地殘賊之
是惡其亂毁譽之真而不核也邪説何由息公道何由
行乎今㲄雖已死恤典隆厚伸雖有詔命不聞來期按
春秋治奸慝者不以存没必施其身所以懲惡也奬忠
良者及其子孫逺而不冺所以勸善也陛下必欲繼仁
宗之政則按是非明賞罰使天下知所懲勸亦何逺之
有尚志論曰帝王應時而造必先立志欲定大事而志
不先立則無本矣焉能有成靖康臣僚不知責難勸淵
聖篤於立志而即安屈辱城下結盟此齊國佐宋華元
請合餘燼背城借一誓死力争有以國斃而不肯從者
也當時國勢何異厝火積薪之下而寢其上宰相徐處
仁遽進諛説以為金兵出境社稷再安由聖徳儉勤致有
天人之助遂言今日可比唐虞而臣主俱榮抑何志之
卑陋也故廟堂聚訟顛沛末流未及期年坐以失國夫
志則不立急於事為雖有逺猷宏議必格而不得施矣
陛下自初發憤欲殄冦讎當時親信左右莫能輔道乃
至因循坐消嵗月國日益削六載於今然上天所以啟
悟聖情日躋盛徳陛下所以深懲既徃刻厲將來者可
謂卓然有立於萬物之表矣願堅持此志無復變遷仍
飭羣臣各致法家拂士之義必志於恢復中原祗奉陵
寢必志於掃平仇敵迎復兩宫必志於得四海之歡心
以格宗廟必志於致九州之美味以養父兄然後文武
百僚六軍萬姓丕應徯志而陛下孝弟之責塞矣正心
論曰心者身之本也身者家之本也家者國之本也國
者天下之本也能正其心則朝廷百官萬民莫不一於
正安與治所由興也不正其心則朝廷百官萬民皆習
於不正危與亂所由致也然心有所憤怒而弗能忍則
不得其正有所貪欲而弗能窒則不得其正有所蔽惑
而弗能斷則不得其正有所畏怯而弗能自强則不得
其正正心之道先致其知而誠其意故人主不可不學
也蓋戡定禍亂雖急於戎務而裁决戎務必本於方寸
不學以致知則方寸亂矣何以成帝王之業乎陛下日
親典䇿博考古今徃行前言固將畜徳又經變故備嘗
險阻外患益深必無邪念至誠所發通貫幽明固有人
不及知而天獨知之者矣願更選正臣多聞識有智慮
敢直言者置之左右日夕討論以克厥宅心表正於上
則内外逺近將各歸於正奚亂之不息乎養氣論曰凡
用兵勝負係軍旅之强弱軍旅强弱係將帥之勇怯將
帥勇怯係人主所養之氣曲直如何耳蓋人主將將者
也以直養氣自反而縮則孟子所謂約而狐偃所謂壯
也壯則强以曲䘮氣自反而不縮則孟子所謂餒而狐
偃所謂老也老則弱紂師如林武王數其不事宗廟賊
虐諫輔之罪則商曲而周直故周勝項羽威震天下漢
祖數其弑義帝之十罪則楚曲而漢直故漢勝凡曲直
者兵家之大要制勝之先幾也金人稱兵曲亦甚矣陛
下上皇之子孝慈之弟自大元帥入踐宸極比年以來
克勤聽政追賞直士登用讜言令問四達可謂直矣以
直對曲勝負已分中國士氣宜不待鼔而自强然敵兵
毎動四方震慴奔走莫與抗衡者以兵家之畧制勝之
幾未有以明之也今欲使人人知彼曲我直以作其衰
敗不振之氣更在陛下强於為善益新厥徳使無有曲
失可得指議則守為剛氣可塞乎兩間震為怒氣可以
安天下將帥必聽命而不敢驕軍旅必畏威而不敢惰
不待對敵接刃而百勝之算已坐决於九重矣宏度論
曰人主以天下為度者也明當並日月不可私照臨徳
當配天地不可私覆載所好當遵王道不可以私勞行
賞所惡當遵王路不可以私怒用刑其喜怒則當發必
中節和氣絪緼而萬物育也故能理其情而君道備矣
然人情易發而難制者惟怒為甚克己然後可以治怒
順理然後可以忘怒書曰必有忍乃其有濟此治怒不
遷之法也忍者隐忍不發之稱遷者自此遷彼之謂能
隱忍而不遷則事必濟矣漢高帝忍於有故怨者而封
雍齒忍於數窘辱者而赦季布忍於比已為桀紂者而
用周昌至如丁公免已於厄可謂有再生之恩矣及即
位乃斬以狗其不賞私勞如此故能成帝業於五載之
近陛下聖度虚明天心廣大固當不以私喜親近諛佞
亦當不以私怒踈逺正直中外百執其有迷國悞朝罪
惡昭著衆所指目不可掩者雖有私勞願陛下與衆棄
之不使幸而得免以致天下之疑也其有抱忠守正犯
顔逆耳公論所歸不可蔽者雖遭䜛謗願陛下與士共
之不使退而窮處以失天下之心也如此賞而必當是
謂天命罰而必當是謂天討施之一人而千萬人悦以
畏矣寛隠論曰自昔創業興衰與増光洪業之君待遇
臣下恩禮雖一而崇高嚴恪常行於介胄爪牙之夫以
折其驕悍難使之氣柔遜謙屈必施於林壑退藏之士
以厲其亷靖無求之節乃能駕馭人才表正風俗故漢
高祖之威行於暴秦强楚而不行於四皓世宗之威行
於尋邑王郎赤眉銅馬隴蜀之主而不行於嚴光周黨
惟公孫述能行其威於李業等然不能行於吳漢是何
也威有所當加勢有所可屈加於所當加以立威則强
屈於所可屈以忘勢則昌反是道者難乎免於亂亡之
禍矣陛下屢下詔書詳延遺逸而羣臣有不能欽承美
意者凡所宣召或有未至不原情實即肆䜛謗以為違
於君命召不俟駕之義被以偃蹇之名而欲加以不恭
之罪雖陛下寛容不從其説而侍從近臣不有忠言竒
䇿上動聖聽奮揚天威殄殱強敵顧請施於疾病退藏
之臣其意安在夫召而不至者其心豈樂貧賤而惡富
貴哉其必有以也若聽其所守下全隠居之操上有好
善之美兩得之矣四月八日所下赦書首欲上遵仁宗
法度謹按康定間嘗以詞館招張俞矣辭而不受至於
四五其後又以修起居注用王安石矣辭而不受至於
八九皆從其欲又優奬之以勵風俗未嘗加以雷霆之
威而紀綱不縁此而不立命令不縁此而不行威加於
西則臣服元昊威加於北則削平王則威加於南則掃
蕩智高柔巽屈於隠士而徳愈隆剛克伸於四裔而威
愈震可謂知所用矣此其所宜遵者也望特降詔書申
明此㫖凡被召有不能赴者悉從其欲不强制之獨以
威刑外施暴威之戎内掃貪殘之賊與悍驕不可使之
將䜛説殄行則天下歸心而治道成矣其言反覆甚詳
此其大畧也論既入上即命再遣使促召未至復除給
事中二年七月入對於臨安行在所上曰聞卿大名渴
於相見何為累召不至公再拜辭謝進曰臣聞保國必
先定計定計必先定都建都擇地必先設險設險分土
必先遵制制國以守必先恤民夫國之有斯民猶人之
有元氣不可不恤也除亂賊選縣令輕賦斂更弊法省
官吏皆恤民之事也而行此有道必先立政立政有經
必先核實核實者是非毁譽各不亂真此致理之大要
也是非核而後賞罰當賞罰當而後號令行人心順從
惟上所命以守則固以戰則勝以攻則服天下定矣然
致此者顧人主志尚何如耳尚志所以立本也正心所
以决事也養氣所以制敵也宏度所以用人也寛隠所
以明徳也具此五者帝王之能事備矣乞以核實而上
十有六篇付宰臣参酌施行上勞問甚渥公退而就職
居旬日再見以疾懇求去位上曰聞卿深於春秋方欲
講論遂以左氏傳付公㸃句正音公奏曰春秋乃仲尼
親筆門人高弟不措一詞實經世大典見諸行事非空
言比也義精理奥尤難窺測今方思濟艱難豈宜虚費
光隂耽玩文采尤氏所載師春等書及諸國交兵曲折
尚渉繁碎况於其他陛下必欲削平僭暴克復寶圗使
亂臣賊子懼而不作莫若儲心仲尼之經則南靣之術
盡在是矣上稱善八月一日轉對奏曰臣扶疾造朝備
位瑣闥亦既經月凡所書讀多是臣庶整㑹升降資給
事渉細微少有論駮虚度時刻愧溢顔靣復詳論定計
建都設險三事上尋命除公兼侍讀專講春秋時講官
四人援例乞各專一經上曰他人通經豈胡某比不許
公乞在外編集成書仰備乙覧不敢當講席章再上不
允未及卒辭㑹除故相朱勝非同都督江淮荆浙諸軍
事公上奏曰謹按勝非與黄潛善汪伯彦同在政府緘
黙附㑹循致渡江至今人心追恨未冺南狩倉皇國勢
岌岌凡下詔令當本至公以收潰散之情冀安天歩乃
稱尊用張邦昌結好金國許其子孫皆得録叙淪滅三
綱天下憤欝若謂事由潛善已不預知此大事也亦可
從乎及正位冡司苖劉肆逆貪生茍容辱逮君父故七
月八日聖㫖以其荷國重任不衛社稷式遏兇邪不如
歐陽脩所稱斷臂婦人之節其責詞曰凶意已行乃援
唐襄王之故事逆謀先定共推晉太后之前聞在君可
移於國何有以此觀勝非其忠邪賢否斷可見矣方今
強敵憑陵叛臣不忌㳂江都督極天下之選用人得失
係國安危深恐勝非上誤大計勝非改除侍讀召赴行
在左相吕頥浩以公既有論列不復經由遂命檢正官
黄龜年書行公上奏曰由臣愚陋致朝廷過舉侵紊官
制隳壊紀綱孟子曰有官守者不得其職則去臣待罪
五旬毫髪無補既失其職當去甚明况勝非係臣論列
之人今朝廷乃稱勝非處苖劉時能調䕶聖躬即與向
來詔㫖責詞是非乖異昔公羊氏以祭仲廢君為行權
先儒力排其説蓋權宜廢置非所施於君父春秋大法
尤謹於此自建炎改元凡失節者非特釋而不問又加
進擢習俗既成大非君父之利臣䝉睿奬方俾以春秋
入侍而與勝非為列有違經訓倘貪禄位不顧曠官縱
臣無恥公論謂何初吕頥浩都督江上還朝欲去異已
者未得其方過姑蘇太守席益謂之曰目為朋黨可矣
然黨魁在瑣闥當先去之頥浩大喜力引勝非為助而
降㫖曰胡某屢召偃蹇不至今始造朝又數有請初言
勝非不可任以同都督改命經筵又以為非豈不以時
方艱難不肯致身盡瘁乃欲求微罪而去其自為謀則
善矣百官象之又如國計何可落職提舉建昌軍仙都
觀實八月二十一日也是夕彗出東南右相秦檜三上
章乞留公不報即解相印去位侍御史江躋上疏極言
勝非不可用胡某不當責右司諫吳表臣上疏言胡某
扶疾見君亦欲行其所學今無故罪去非所以示天下
也奏皆寢頥浩即排根黜給事中程瑀起居舎人張燾
及躋等二十餘人云應天變除舊布新之意臺省一空
勝非遂相公登舟稍稍泝流三日而後行次衢梁訪醫
留再旬至豐城寓居又半嵗乃渡南江而西休於衡岳
買山結廬名曰書堂為終焉計寅被召造朝公戒之曰凡
出身事主本吾至誠懇惻憂國愛君濟民利物之心立
乎人之本朝不可有分毫私意議論施為辭受取舎進
退去就據吾所見義理上行勿欺也故可犯至誠而不
動者矣不誠未有能動者也善人君子吾信重之不輕
慢之惡人小夫吾憫憐之不憎惡之天下事猶一家如
仲舉於甫節元規於蘇峻皆懐憤疾之心所以誤也諸
葛武侯心如明鏡不以私情有好惡也故黄皓安於卑
賤而不辭李平廖立甘於廢黜而不怨馬謖入幕上賔
流涕誅之不釋也孔明此心可為萬世法觀公室中所
以戒其子者如此則其自為者可知矣河南尹焞聞公
進退大致語人曰斯人可謂聞而知者矣翰林徐俯侍
讀春秋薦公曰道術有在公論所歸臣敢蔽賢不報初
王荆公以字説訓釋經義自謂千聖一致之妙而於春
秋不可以偏傍㸃畫通也則詆為斷爛朝報廢之不列
於學官下逮崇寧防禁益甚公自少留心此經每曰先
聖親手筆削之書乃使人主不得聞講説學士不得相
傳習亂倫滅理用夷變夏殆由此乎於是潛心刻意備
徴先儒雖一義之當片言之善靡不采入嵗在丙申初
得伊川先生所作傳其間大義十餘條若合符節公益
自信研窮玩索者二十餘年以為天下事物無不備於
春秋喟然歎曰此傳心要典也推明克已修徳之方所
以尊君父討亂賊存天理正人心者必再書屢書懇懇
致詳於是聖人宏規大用較然明著讀而味之犂然當
於人心翰林朱震久從公㳺方侍講此經欲見公所著
公曰某之初學也用功十年遍覧諸家欲多求博取以
㑹要妙然但得其糟粕耳又十年時有省發遂集衆傳
附以已説猶未敢以為得也又五年去者或取取者或
去已説之不可於心者尚多有之又五年書向成舊説
之得存者寡矣及此二年所習似益察所造似益深乃
知聖人之㫖益無窮信非言論所能盡也今幸聖上篤
好要當正學以言不當曲學以阿世子發其勉之先儒
有制作以俟聖漢之語其不見排誚幾希紹興五年二
月除徽猷閣待制知永州公辭以擯斥三載未能寡過
不敢當次對之除不習吏事年衰病劇不能勝共理之
寄詔曰胡某經筵舊臣引疾辭郡重憫勞之可特從其
請差提舉江州太平觀令纂修所著春秋傳候書成進
入以副朕崇儒重道之意仍給吏史筆札委疾速投進
公嘗謂宫觀之設本以養老優賢非因辭職不欲請非
獲譴不欲受也及此除乃謝曰謹修有用之文少報無
功之禄即自為工程再加訂正然後繕寫奏御凡十餘
萬言上屢對近臣稱道謂深得聖人之㫖非諸儒所及
也除提舉萬壽觀兼侍讀委潭州守臣以禮津遣金書
疾置召㫖甚駛宰相以事不自己出形於言諫官陳公
輔方上疏力詆程氏公上奏曰臣忝預從臣職當次對
雖嬰疾疹尚竊祠宫茍有見聞自當論奏伏見元祐初
宰臣司馬光吕公著急於得人首薦河南處士程頥言
必忠信動遵禮義實儒者之高蹈聖世之逸民乞加召
命擢以不次矜式士類禆益風化遂自韋布超居講筵
而諫臣朱光廷等又奏頥道徳純備學問淵博有經天
緯地之才有制禮作樂之具實天民之先覺聖代之真
儒也則頥之見知於當世至矣自頥之司勸講不為辨
詞釋觧文義所以積其誠意感通聖心者固不可得而
聞也及當官而行舉動必由乎禮奉身而去進退必合
乎義其修身行法規矩凖䋲獨出諸儒之表門人高弟
莫或繼焉雖崇寧間曲加防禁學者宗之不可遏也近
年頥之門人稍稍進用而士大夫有志利禄者口誦其
説高自標榜或乃託於詞命妄加褒借紛然淆亂莫分
真偽識者憂之學士大夫植黨相非自此起矣蓋安於
王氏者不肯遽變而道伊洛者多失其傳無以厭服人
心故言者㴱加詆誚夫不辨真偽皆欲屏絶既已過矣
又及於頥不亦宜乎其言曰聖人埀訓無非中庸是也
然中庸之義不傳久矣自頥兄弟始發明之然後知其
可思而得也不然則或謂高明所以處已中庸所以接
物本末上下析為二途而其義愈不明矣又曰士大夫
當以孔孟為師亦是也然孔孟之道不傳久矣自頥弟
兄始發明之然後知其可學而至也不然則或以諸經
語孟之書資口耳以干利禄愈不得其門而入矣今欲
使學者蹈中庸師孔孟而禁使不得從頥之學是猶欲
納之室而使不得由户也夫頥之文於易則由理以明
象而知體用之一原於春秋則見諸行事而知聖人之
大用於諸經語孟則發其微㫖以示求仁之方入徳之
序然則狂言恠語淫説鄙喻豈其文也哉頥之行其行
已接物則忠誠動於州里其事親從兄則孝弟顯於家
庭其辭受取舎非其道義則一介不以取與至人雖禄
之千鍾必有不顧也其餘則亦與人同耳然則幅巾大
袖高視濶歩豈其行也哉本朝自嘉祐以來西都有邵
雍程顥及其弟頥闗中有張載皆以道學徳行名於當
世公卿大夫之所欽慕而師尊之者也㑹王安石當路
重以蔡京得政曲加排抑其道不行深可惜也願下禮
官討論故事以此四人加之封號載在祀典比諸荀揚
韓氏仍詔館閣搜集其遺書委官校正取㫖施行便於
學者傳習羽翼聖經使邪説者不得乗間而作而天下
之道術定豈曰小補之哉奏既入溺於王氏學者喧然
於是公輔及中丞周柲侍御史石公揆承望宰相風㫖
謂公學術頗僻行義不修章疏交上除知永州公辭復
除提舉江州太平觀久之諸言者皆罪斥除公寶文閣
直學士賜銀絹三百疋兩公辭詔曰朕憫邪説之誣民
懼斯文之墜地肆求鴻碩爰命纂修卿發心要之未傳
洞見天人之閫奥明聖師之獨斷大陳治亂之權衡俾
給札於上方旋觀書於乙夜徃承朕意勿復固辭公常
念故鄉宗族貧不能自給逮受此賜即付猶子憲買田
於先廬傍嵗時修祀曽高丘壠施及親屬以疎戚為差
方公之奉詔纂修也雖寒暑不少懈畢精竭慮殆忘寢
食疾遂日増至是上章謝事以紹興八年四月十三日
殁於書堂正寢享年六十有五遺表上聞詔贈四官賻
銀絹二百疋兩公積階至朝奉郎靖康登極覃恩轉朝
散郎致仕轉朝請郎至是贈左朝議大夫繼又降詔㫖
云胡某春秋義著一王之大法方欲召用遽聞淪亡特
賜銀絹三百疋兩令本路轉運司應副葬事仍賜田十
頃以䘏其孤他人不得援例公卿大夫士莫不為時嗟
悼形於文詞以祭公而挽其葬惜公迄不大用佐天子
成撥亂反正之功也公見善必為為必要其成知惡必
去去必除其根强學力行以聖人為標的初登科同年
燕集微有酒自是終身飲不過量嘗好奕令人曰得一
第事業竟耶遂終身不奕為太學官同僚為謀買妾既
卜姓矣歎曰吾親待養千里之外何以是為亦終身不
復買也奉使湘中日出按屬部過衡山下愛其雄秀欲
登覧已戒行矣俄而止曰非職事所在也它日二親欲
逰亦以是告中大及令人喜曰爾周慎如此吾復何憂
晚嵗居山下五年竟亦不出平生不樂近城市寓居必
深静之所逢佳樹清流輙扶笻拂石徘徊而後去風度
凝逺蕭然塵表視天下萬物無一足以嬰其心者言必
有教動必有法燕居獨處未嘗有怠容慢色尤謹於細
行麟經之外語孟易詩書中庸資治通鑑周而復始至
老孜孜常不自足每子弟定省必問其習業合意則曰
士當志於聖人勿臨深以為高不則嚬蹙曰流光可惜
無為小人之歸戚屬後生艱難窮阨但勉以進修使動
心忍性不為濡沫之惠士子問學公教之大抵以立志
為先以忠信為本以致知為窮理之門以主敬為持養
之道開端引示必當其才訓厲救藥必中其病每誦曽
子之言曰君子愛人以徳細人愛人以姑息故未嘗以
辭色假人近世士風奔競惟事干謁公在瑣闈雖抱羸
疾接納無倦隨其品歴訪以四方利病於容貌顔色辭
氣間消人貪鄙有欲啟口請託者必忘言而去壯年嘗
觀釋氏書亦接禪客談話後遂屏絶荅贛川曽幾書曰
窮理盡性乃聖門事業物物而察知之始也一以貫之
知之至也無所不在者理也無所不有者心也物物致
察宛轉歸已則心與理不昩故知循理者士也物物皆
備反身而誠則心與理不違故樂循理者君子也天理
合徳四時合序則心與理一無事乎循矣故一以貫之
聖人也子以四端五典毎事擴充亦未免物物致察猶
非一以貫之之要是欲不舉足而登泰山猶釋氏所謂
不假證修而語覺地也四端固有非外鑠五典天叙不
可違在人則一心也在物則一理也充四端可以成性
惇五典可以盡倫性成而倫盡斯不二矣學佛者其語
則欲一聞便悟其行則欲一超直入縱有是理必無是
人如舜可謂上上根矣然猶好問猶察言猶取諸人以
為善獨聞斯行之若决江河與人異耳今以中才欲了
此事不從博學審問慎思明辨篤行以求之則亦何以
異於談飲食而欲療饑渴乎釋氏雖有了心之説然知
其未了者為其不先窮理反以理為障只求見解於作
用處全不究竟也以理為障而求見解故窮高極大而
失其居失其居則惑人也故無地以崇其徳至於流遁
莫可致詰於作用處全不究意故接物應事顛倒差謬
不堪㸃檢聖門之學則以致知為始窮理為要知至理
得不昩本心如日方中萬象畢見則不疑其所行而内
外合也故自修身至於天下國家無所處而不當矣子
又曰四端五典起滅心也有所謂自本自根自古以固
存者夫自本自根自古以固存者即起滅心是也不起
不滅心之體方起方滅心之用體用一源顯微無間能
操而常存者動亦存静亦存雖百起百滅心固自若也
放而不知求者静亦亡動亦亡燕居獨處似繫馬而止
也事至物來視而不見聽而不聞矣是以善學者動亦
察静亦察無時而不察也持之以敬養之以和事至物
來隨感而應燕居獨處亦不坐馳不必言致其精明以
待事物之至也子又謂充良知良能而至於盡與宗門
要妙兩不相妨何必舍彼取此則非某之所敢知也夫
良知不慮而知良能不學而能此愛親敬長之本心也
儒者擴而充之達於天下立萬世之大經經正而庶民
興邪慝息矣釋氏則指此為前塵為妄想批根拔本殄
滅人倫正相反也而謂不相妨何也孔子曰道不同不
相為謀惡似是而非者差之毫釐謬以千里故善學之
君子慎所取焉公精識强記無所不知而與人談論氣
和詞簡若中無所有者故未嘗失色於人亦未嘗失言
於人仕止久速由道據義行心之所安其欲出也非由
勸勉其欲去也不可挽留朱震被召問出處之宜公曰
子發學易二十年至有成説則此事當素定矣世間惟
講學論政則當切切詢究若夫行已大致去就語黙之
幾如人飲食其飢飽寒温必自斟酌不可决諸人亦非
人所能决也某之出處自崇寧以來皆内斷於心雖定
夫顯道諸丈人行亦不以此謀之而後亦少悔浮世利
名真如蠛蠓過前何足道哉定夫㳺公酢顯道謝公良
佐也與楊公中立皆程門高弟公之使湖北也楊尚為
府教授謝為應城宰公質疑訪道禮之甚恭來見而去
必端笏正立目送之僚屬驚異吏民聳觀鄒公浩聞之
歎曰將軍北靣帥師降敵此事人間久寂寂謝公嘗語
朱震曰胡康侯正如大冬嚴雪百草萎死而松栢挺然
獨秀者也從逰三君子之外則河清劉奕君曼開封向
子韶和卿贛上曽開天㳺荆南唐恕處厚及朱震子發
情義最篤者也又嘗曰四海神交惟君曼一人且稱其
有相業云平居尚論古人自兩漢而下則以諸葛武侯
為首於本朝卿相則以李文靖韓忠獻為冠言必稱之
毎語學者曰學以能變化氣質為功公性本剛急及其
老也氣宇冲澹容貌雍穆若無喜怒者即知和樂而有
毅然不可犯之象望之嚴威而薫然可親年寖高矣加
以疾病而謹禮無異平時每嵗釀酒一斛備家廟薦享
造麴蘖治秫米潔器用節齊量無不躬視於其祭也沐
浴盛服率子孫諸婦各執其事方享則敬已祭必哀濟
濟促促如祖考之臨之也禮成置酒五行分胙内外雖
亂離遷次衣食或不給而奉先未嘗闕由少至老食不
過兼味疾病中值嵗大旱所居岑寂膳羞不可致子弟
或請稍近城郭便藥餌公曰死生有命豈以口體移不
貲之軀哉躬耕漳濵二十餘年所仰以卒嵗者一旦廢
於盗冦聞之容色無變若未嘗勤力其中也惟問丘墳
則泫然流涕雖轉徙屢空取舎一介必度於義飢不可
得而食寒不可得而衣自登第逮休致凡四十年在官
實歴不登六載雖數以罪去其愛君之心逺而逾篤每
被召即置家事不問或通夕不寐志在康濟艱難見中
原陷没百姓塗炭若疾痛之切於身也然宦情如寄道
有不合色斯舉矣侯無可諸孫冲良有祖風言必稱二
程先生他無所許可後至漳濵瞷公言行日月淹久不
覺嘆服語同志曰某以為志在天下視不義富貴真如
浮雲者二先生而已不意復有斯人也常服澣濯紉補
或至二三十年嵗不必隨有所増製逺適亦以自從謂
子弟曰不使汝等有倉卒不辦之憂年既六十即命造
束身椑自授尺寸嵗一漆之得疾不能閲書命子宏取
春秋説誦於前間一觧頥而笑時結廬猶未成獨戒宏
曰當速營家廟若祭於寢非禮也二弟問疾泣而撫之
至於諸子則正容曰事兄友弟遂不復語泊然委順斂
以深衣不用浮屠氏皆治命也初娶李氏繼室王氏皆
贈令人子三人長寅左奉議郎試尚書禮部侍郎兼侍
講次寧右承務郎行尚書祠部員外郎季宏右承務郎
女申適迪功郎監潭州南嶽廟向沈其父即和卿也孫大
原右承務郎公没五年之後始生大經大常大本大壯
大時公少時有作為文章立名後世之意其後篤志於
天人性命之學乃不復作故召試辭免之奏曰少習藝
文不稱語妙晚捐華藻纔取理明既覺昨非更無餘習
文集十五巻皆不得已而應者靡麗無益一語不及每
患史傳浩博學者不知統要而司馬公編年通鑑正書
叙述太詳目録首尾不備晚年著舉要歴八十巻將以
趨詳畧之中矣然尚有重複及遺缺者意司馬公方事
筆削入秉鈞軸尋薨於位不得為成書也遂畧用春秋
條例就三書修成一百巻名曰資治通鑑舉要補遺自
為之序以廣司馬公願忠君父稽古圖治之意諸孤以
其年九月一日葬於潭州湘潭縣龍穴山令人王氏祔
焉從臣建言公當蔡氏專權棄官不仕歸養膝下左右
無違靖康紹興出入禁闥正義直指風節凛然方春秋
大禁之時慨然憂世心無二慮窮源闡奥學遂顯行其
功不在先儒之下昔人有一節可稱猶褒之以諡列諸
史傳况如某孝於親忠於君好學不倦身死而言立可
不飾其終乎詔下禮官議禮部太常官合議曰謹按諡
法道徳博文曰文純行不差曰定請諡為文定制曰朕
憫士大夫高爵禄而下禮義尚權勢而薄亷恥禍敗之
釁職此之由惟予近臣守死善道服仁體義老而不衰
生多顯名没有遺美顧此褒恤豈限彛章具官某以名
世傑出之才探千載不傳之學窮春秋奥㫖續前聖微
言旁貫諸經網羅百氏優㳺饜飫久自得之不可以勢
利回不可以威武屈近代以來數人而已是用致尊名
之義廣崇徳之風以訓後人以明吾志凡爾有學尚克
繼之可賜諡曰文定蓋非常格也紹興十有九年郊恩
贈左大中大夫惟公道學溥博渾深不可涯涘追究平
生言行反覆訂正凡十有五年粗能成章以備太史氏
采擇且求誌於有道立言之君子傳諸永世謹狀
　
　
　
　
　
　
　
　斐然集巻二十五
欽定四庫全書
　斐然集巻二十六
　　　　　　　　　　　　　宋　胡寅　撰
　　資政殿學士許公墓誌銘(代文定作/)
國朝自宣和之季戎馬生郊神州板蕩起灰塵投天隙
身都將相無益於斯人而没於牖下者何可勝數其間
才術徳度自結主知有意於當世者不過二三人而㑹
遇之際僅得以聲名自終何其艱哉若永嘉資政許公
乃其一也公諱景衡字少伊其先長沙人七世祖贊避
五季之亂徙居温之瑞安縣至公遂為名家公兒童時
氣質端重鄉丈人異待之中紹聖元年進士第在選調
久之以亷勤守職不為因循苟且出入京師足不一至
貴要之門識者期以逺大大觀中大臣有知其名者用
為勅令所删定官歳滿書成遷承議郎丞少府監久之
乞外任除大名少尹未行改通判福州州將不事事公
悉力佐之郡賴以治終更請奉祠館得之眀年宣和庚
子歳也以監察御史召既至除殿中侍御史冦起東南
詔兩浙江東路權免茶鹽比較賊平有㫖仍舊公論奏
以為茶鹽人所日用當視食之者衆寡以為歳額髙下
今被兵州縣户口減半而茶鹽歳額必使與舊比東南
赤子何以堪命奏三上卒從公言燕山之役童貫為大
帥公力論不當用且列其罪數十條又疏譚稹罪大罰
輕時論韙之燕山役不已誅求益甚公上疏論財不足
當節用民已困當厚恤之元豐左藏庫月支約三十六
萬緡今費一百二十萬非舊制者可減營繕諸役花石
綱運非舊制者可罷凡吏員以㸃檢文字祗應準備為
名及伶官伎藝待詔之屬因事増置禄費尤多與夫無
名之功賞非常之賜予僥倖之請求宜一切省絶常賦
之外又以買糶為名與其他抑配者不可一二數監司
督責州縣促辦百姓破産者相屬為民父母豈不惻然
加恤乎王蔡方擅政公言尚書省比闕長官而同知樞
密院亦久不除雖近例以三公通治然文昌政事之本
樞密搃兵之地各有任屬安可遂虚其位況近年賞罰
僭濫官吏猥多奸賍狼籍財匱民困軍政縱弛邊備不
嚴陜西諸路地震彌月京東淮東積水害稼此正敷求
輔佐振舉紀綱之時望博攷公議慎選忠賢以補政府
之闕黼素已惡其多言至是大怒隂以他事中傷逐之
淵聖皇帝嗣位即以左正言召而中執法陳引親避嫌
遂改太常少卿兼太子諭徳至不閱月召試中書舍人
賜三品服入對上曰朕在藩邸已聞卿名公感勵上書
論人君心術及政事缺失甚衆上方信向㑹臺諫官李
光程瑀以直言忤大臣耿南仲意被斥公為辨眀時過
庭為中書侍郎公復引嫌南仲并惡之乃誣公視大臣
進退為去就罷之與宫祠未幾淵聖開悟有㫖召還屬
城守内外隔絶今上登極之八日遂以給事中召至則
除御史中丞病暑未及朝聞東京留守宗澤為當路所
忌將罷去公即具奏言澤不可罷狀事遂寢時敵初渡
河而北車駕駐南都公十上章請東幸時浙西軍變朝
議欲招安公言宜遣兵討之今官吏百姓被塗炭而作
亂者反受爵命非政刑矣凡六論奏迄如公言又論方
今人才未備而政事不立意欲節浮費輕賦役慎命令
眀賞罰平冦盜嚴武備汰奸貪抑親黨伸公論以革往
時之弊悉䝉嘉納黄潛厚以宰相兄為户部尚書公極
論其不可潛厚遂罷而猶以延康殿學士領財計公論
之不已上由是益知公可任拜尙書右丞公既受命獨
念天下方多事欲調和同列以求濟已而嘆曰調和不
可為也則請間為上端言之時大臣有議改鈔法者公
曰國家號令失信於天下埀三十年而鈔法最甚尤而
效之奈何議者中格有嘗為從臣為敵人草表者宰相
以為有文欲復使典制命公曰是大辱國此而可用孰
不可用也卒止之惡宗澤者毁之不已公曰澤忠義之
節居守之狀非特臣能言之東都宗廟所在北抗强敵
責任不輕必欲易之非左右大臣不可謗者黙然故迄
公之去澤賴以安車駕幸廣陵河北山東相繼陷覆公
言敵勢方張京師既未可歸此非可安之地宜及時移
蹕建康限以天塹據帝王之宅保障東南經理淮泗倉
卒無不及亊之虞矣懇懇為上下言之宰相以議非已
出極力排沮公遂請去至於再三志益確上不得已以
公為資政殿學士提舉杭州洞霄宫公罷政之眀日宰
相遂下還京之詔公以為深憂行至𤓰州遇疾薨寔建
炎二年五月二十日也享年五十有七上聞之驚愕詔
贈五官其子世厚以眀年某月某日塟公於瑞安礪塘
村下灣之原曾祖偘祖薄父球追贈東宫三少曽祖妣
王氏祖妣陳氏母何氏昌元義和永嘉郡夫人公初娶
陳氏贈嘉興郡夫人再娶胡氏封齊安郡夫人三男世
厚迪功郎女七人長曰端適文林郎前婺州録事叅軍
蕭振季女章適進士趙䝉孫曰臺曰中尚幼餘並早亡
孫男曰疇曰畯公幼喪母長事父孝少師公喜飲酒好
客公手自製麴糵臨醖釀居喪毁瘠蔬食不浣垢廬於
墓者終三年性不喜飲它日遇名酒未嘗不惻然思其
親與兄景亮友弟尤篤景亮試禮部病卧逆旅公時為
河間尉聞之即日棄官來省兄死事嫂謹慎悉推家財
予之姊孀居食貧析屋分田割禄以養之終其身孝弟
慈祥忠厚樂易恂恂然為君子長者鄉人化其徳搢紳
推其賢而萬乗信其忠其師友淵源盖有所自也平居
與人言如不出諸口至其行已臨事則毅然有不可回
奪之操方宣和間窮奢極侈虚内以事外邦本將蹶天
下寒心公卿方導諛以為太平之盛觀公居言責首陳
節用固本以救時病自中常侍用事文武將相皆出其
門無敢忤者公乃誦言於上視之如無有故雖仕於當
時用亦不顯而四海知其名及靖康中黄門大臣異論
肆行呼吸阿好不次而用之彈斥不附己者公保正拂
邪從以去國而名益重晚受主知擢長憲臺與聞國政
直言讜議不畏强禦精忠懇到以感動天意祈於有補
不求赫赫之名天下倚望卜濟否焉若假以歳時贊襄
彌縫獲盡其心則息禍亂佐中興必有過人者權邪抑
之天又奪其年嗚呼可悲也已公事三朝所言於上者
退不以告人故傳於世者少而世以盡言歸之者以公
誠寔不自表暴而共知事君之有犯而無隠也有文集
三十巻既葬之七年其子世厚以公行事狀不逺數千
里來請銘以予知公之深累請而益勤予固不得辭乃
序而銘之銘曰
顯允右丞學有正聞踐修厥徳勁直而温逢時之衰志
在濟物言期有補終以不絀出入三朝清議隆洽遂聞
大政天子嘉納先事而謀措國於安進賢是急恤民是
光邪說盛行徒得公重和而不同仁者之勇顧思其時
如渉川水亦未克濟舟楫傾墜公以讒擠隠憂而疾殄
瘁興哀天不可測考行無愧雖亡猶存曷庸信之其在
斯文
　　左朝奉郎曹君墓誌銘
國家自治平而上制立治定所用人才以愷弟忠寔為
本宦學大夫守己奉法不求赫赫之名風俗雍醇海内
無事逮功利之說用右能而左賢憸巧競進於時敦樸
亷静之士見謂不才至於世既陵遲向也以才能顯者
誅夷勦絶冺冺然與亂俱逝人乃思見君子長者尚論
盛時若不可及然惇徳勵行沉於下僚迄死不試者盖
不少矣嗚呼惜哉若徳久者其亦斯人之流歟徳久姓
曹名中徳久其字也幼負穎質稍長博習經傳遊學所
至輒以文藝居首凡再預薦送中建中靖國元年進士
第調蘇州常熟縣主簿丁父憂服除授福州閩縣尉以
母喪去官終喪又尉江寧府之上元改宣義郎任滿得
温州永嘉丞未赴㑹朝廷設詞學兼茂科就試選第一
遂除秘書省正字尋遷著作佐郎久之請補外得知永
州坐非意去官後竟不復用方其在省中日視同列去
為美官不少介意繙書直舍泊如也或願與偕至執政
之門徳久許諾一日連轡將往中途稱疾而歸周旋東
觀凡五六年以久次出守永永民病鹽額歳増亟奏減
之民以少安㑹族兄載徳上書諫微行相輔大怒株連
罷徳久靖康中載徳暴貴叅機密欲挽用之而持議不
合度國已危無復仕宦意買舟東下至錢塘聞京師失
守感疾而卒官至朝奉郎享年五十有五徳久篤於孝
友忠信和易不喜言人過族黨鄉閭間無訾毁者文詞
温雅似其為人祖熟贈宣徳郎父俊贈中奉大夫母羅
氏封令人妻張氏封安人長子巖老廸功郎鬱林州興
業縣尉次曰演曰湜曰麟曰嗣儒業曹氏本夀陽人徳
久七世祖避五代亂遷閩中没𦵏沙陽之髙沙至今子
孫無它徙者以某年月日𦵏於劍浦縣長沙里西芹之
原諸子以予知其父來請銘銘曰
嗚呼徳久與世永隔味其平生素所蓄積如穀稻粱如
衣布帛如藥參苓如木松柏人進以才我退以徳較其
悠逺孰失孰得爰有嗣子承厥考翼必大其門諗此幽
刻
　　元公塔銘
予少也居荆門漳水之上遊學京師敎道襄漢聞白馬
寺有得佛法長老曰諒元者久之去白馬如湖湘而不
詳其所止紹興甲寅之歳予寓居南嶽一日前住覆船
山慈嚴來謁問其孰嗣則曰先師元公予以元知名僧
頗欲識之而不果則遂詢其本末於嚴嚴曰先師福州
之福清人姓董氏幼而奉佛棄家投瑞峯寺元祐四年
試誦經中格度為僧住洪州禮事泐潭乾乾器之師自
念言古人學道必先勤苦我今無營坐享乳麋薌飲此
意非法乃為泐潭禮佛逺去及歸乾已沒師復謁分寧
玉溪慈叢林號曰慈古鏡者咨決安心不更他適洎慈
就寂始領衆遊方歴潭之溈山鼎之梁山荆之玉泉襄
之白馬率上首立僧提唱皈信者漸衆大觀己丑歳白
馬虚席州將以疏帖授師師遜避再三卒不得免攝衣
升座衆聽狎洽莫不恨其搃持之晚也一時聲譽與谷
隠顯公相先後居十年以化縁既畢去客於䝉城蘭若
桂陽監守與師有舊遣書迎致居監之天寧監僻而寺
陋師隨方誘導其說盛行猺俗信化越三年當宣和乙
巳歳春正月六日出謁知識人人敘違還寺令考鼔與
衆言别端坐而逝逮十有九日體魄堅植色相自如其
徒不忍用火相與即其身塑飾以事之師質朴和易接
引欣欣未嘗有愠怒色揀擇心囊中不蓄一物得供施
即隨手散盡坐僧夏三十六夀六十四有語録一巻門
弟子為長老者十一人慈嚴所稱述者大概如此以予
聞質諸知師者騐嚴之語皆曰然嚴乃請曰先師道行
孤髙篤寔慈嚴等不能振大家風恐遂冺然弗傳願假
一言刻諸像塔其請至五六而益勤予既重元之為僧
又矜嚴之志乃敘而銘之曰
宣道者言任道者身身則弗行言則誰信九年面壁一
人得髓獨為死生其艱猶爾末法滔滔言滿天地分據
諸方各有孫子試聆其言何法不證夷考其行鮮克相
應如彼所說真空無相以相見我事障理障如我所說
一陽一隂心即是迹迹即是心謂迹非近道終不近於
行必詖於辭必遁維元導師浮屠之劭質寔亷清盖以
身敎咨爾學人欲嗣清風尚視斯銘以叅異同
　　吳越國濟陽郡夫人江氏墓表
古之立國家者必有賢配修隂敎自中形外以御於家
邦伉儷雖亡則次配攝行内主之事亦必柔順有徳宜
與君子偕老及其化基衽席警戒以相成禮義之風變
乎國俗而洋溢乎詠歌則聖人表而出之如渚汜之詩
與蘋蘩之詠並編召南以法萬世若夫人豈聞其風而
興起者乎夫人姓江氏錢塘人武肅王起兵夫人曽祖
諱元從之為將有功後受中國命為檢校司空兼御史
大夫歿得從食武肅廟廷祖傳父庭滔並仕吳越有使
號武肅之孫晉諸道兵馬元帥檢校太師兼中書令既
嗣國夫人以良家選入見稱婉淑是冬大將有稱兵者
王釋位退即於越之别第元妃鹿氏沒夫人數於守適
盡心服勤不失恭順雖一衣一饌必經手而後進以周
事故王故王深居無悶克以夀考終及忠懿王嗣位承
制封濟陽郡夫人國入仍本封居京師以嚴肅畏慎檢
其家而無悔子十一人曰緬曰暐曰昈曰旦皆早貴宦
不及歸闕庭曰昻皇朝咸平二年巡警荆渚與蠻賊戰
死曰映淳化中為渝州監軍蜀有亂城守不辱以沒曰
昆曰若虚曰易曰滉當納土陛見之際深自陳願從進
士試舉不録録就環衛官於後昆中進士甲科終諫議
大夫若虚慷慨獻策自布衣擢為西頭供奉官閣門祗
候終諸路提㸃刑獄易舉進士第二賢良第一終翰林
學士知制誥滉亦登進士第終都官員外郎女一人適
琅琊王氏故王雖於其身失位然其子武不失節文能
發身皆夫人以詩書敎而成之至其後世遂以蕃衍盛
大翰林贈太尉生司徒彦逺以善諫争官至知諫院司
徒生少師勰以髙文大策宏才逺畧入為名侍從出為
賢帥牧少師生左太中大夫伯言嘗列貳卿今為徽猷
閣待制文學材行世濟不隕其餘以能事自奮翺翔於
仕途者盖不可殫舉考其流慶之逺非有深仁善行修
於人所不及知則天之報之何為久而不替於以知夫
人之賢尚矣夫人葬開封府開封縣汴陽鄉中邊村之
原凡一百六十七年當靖康改元女真初入畿甸伯言
悉其力舉夫人而下十有五柩東歸藁𦵏於潤州金臺
縣村又十年乃舉夫人及太尉司徒少師與曽祖妣平
陽郡夫人盛氏祖妣吳國太夫人丁氏妣楚國夫人吕
氏𦵏於故王墓卓筆之後天柱山伯言前室碩人鄭氏
亦祔焉自兵戎徧天下生不得其死死不得其𦵏既𦵏
而不保其窀穸者不知其幾人矣錢氏四世七柩乃得
歸骨於舊都山川宛然靈魄交妥惟夫人之徳惟夫人
之孫之孝古人不云乎樂樂其所自生禮不忘其本此
舉也由先頼後胡云有憾自義率祖庶幾無愧𦵏以紹
興七年秋八月十有二日先期伯言以夫人行治見属
且云知制誥李宗愕嘗志汴陽之墓今不得存誠心懇
篤屢以不文辭而不可乃次序本末書而表之墓道云
　　亡室張氏墓誌銘
君名季蘭字徳馨世為南劍州渉縣人父故任尚書兵
部郎中諱哿母鄧氏贈宜人兵部公宣和三年佐校禮
部試凡五千餘人得寅程文置前列寅修書謁謝一見
䝉異顧有中書侍郎張其姓者求寅為婿甚迫寅方心
鄙當世公卿因拒之公益相竒眀年遂以君見歸君時
年十有五盖公季女也少失母不閑饔羞組絍之事而
性莊情澹儀貌夙成無嬉謔無恐怖不信鬼恠不聽下
人切切語臨義截然莫可移酬酢有少差隨即改之事
舅姑未嘗被訶譴事寅無違言頩色接諸姒同天倫處
内外恩紀周洽有譽歎無間毁誨子不以慈使就外傅
甚力均愛庶姓猶已出也寅筮仕西京交遊廣薄禄不
時得費君奩具且盡君不以為意於後亂離家益空乏
飯脫粟菜羮或無鹽酪君能安之自歸寅歳必一病尋
輒愈後乃病益數不遇大醫又缺補養享年三十寔紹
興七年九月四日寅時守嚴留君侍先君居衡岳病與
死遂皆不見自佛敎入中國以死生輪轉恐動下俗望
道之士鮮不惑焉予嘗取大乗諸經與達摩而後宗𣲖
所傳窮見㫖歸因斥其說之荒虚誕幻者志之為一書
君嘗從傍咨問即知大意治命不用浮屠氏法屬纊之
際謂其諸姑勿以疾革告阿翁啜藥置虚倐然而逝君
疇昔每度不得永年謂寅盍先為志文欲一經目以自
慰寅曰所苦豈不遂復康徳則當與年俱進必有傳也
悲夫子男三人長大原次大端幼子曰永三歳矣後君
十七日而夭女曰衍君受紹興四年眀堂恩封宜人以
十有一月乙巳𦵏於潭州湘潭縣龍穴山先妣王令人
之右銘曰
桃夭之心兮情如止水處生雍雍兮又不怛死有此衆
美兮奚不脩齡悲將奈何兮揚以斯銘
　　陽夏謝君墓誌銘
君諱舜賔字穆叔姓謝氏裔出陽夏徙居建之建安東
集者至君五世父與華而上皆潛徳晦行君生七歳則
孤長而氣質渾厚事大母及母以孝自力成童則俾遊
庠序戒之曰師必就賢友必親勝不若是者非徒無益
敗已滋甚家人生業漠不屑意浮沉里閭奕棋飲酒甚
適也然斷自立義不漫為然諾聞人一善為廣之口弗
置其惡則未嘗道以是人皆服君長者有争競往往詣
公請一言即判而解去盖嘗曰一生無所遇能不獲咎
於州鄉是豈非馬少遊之志耶予心跂焉故其欽賢樂
義老而益勤歳在甲辰病嘗殆夢二人臨之其一曰可
若何其一曰是下夀耳以其善人帝予五齡覺而疾良
已年六十七乃終紹興九年春正月癸夘也娶丘氏生
子男三人長曰襲左廸功郎汀州司户叅軍次褒次衮
皆肄進士業二女早亡一孫女尚幼眀年冬十有一月
己酉葬於天慶觀永豐莊右山之首君之沒里人哭之
咸悲又相與扶送其柩襲與予同為太學生今逾二十
年文日昌行日修策名南宫以顯其親方力學不怠曰
吾父期我者非覔舉得官之謂也是可書乃序而銘之
曰
莫難得於人心兮莫難必於天報君並格以奚修兮亦
曰善之攸好兹道彌夫穹壤兮本則眇然而奥以是尚
其後人兮諗斯文而永告
　　朝議大夫田公墓誌銘
公諱有嘉字㑹之世居開封曾祖皓贈右衛將軍祖澄
贈左屯衛將軍父世立贈金紫光禄大夫母趙氏太寧
郡夫人公未冠當元祐間補太學生居士林有譽娶母
黨女以恩授右班殿直試換登仕郎歴任扶溝縣尉南
京留守司判官監在京粳米倉監軍資庫軍器監主簿
提轄軍器所通判信州通判筠州最後知南康軍累官
至朝議大夫享年六十有六畿内上軍逃至死捕獲賞
格隨而重用以改京秩者武相接也公得之察其或無
他即令自首所活凡數百人月廩給貴賤有疏鑿中常
侍胥徒欲一品朱婁以語脇公公確守不為之變苗傅
劉正彦稱亂於周廬敗突西走信當其衝人情洶洶將
潰公率郡兵逆拒之賊卒不測退入閩山饒之安仁與
信接境民習妖為冦呼吸至數萬受討伐之任者往往
縱鋒刃禽獮之公必為之别白孰脅從孰詿誤俾還生
業惟真冦始付有司於是魔黨始散渠魁授首時有制
置大使經從調民丁五百峻急甚下吏奉承或縶貫之
閉諸空舍以待至有三三五五飢凍而斃則又驅負薪
鬻菜之人以足之怨嗟載路公見大使具道其狀且曰
不許役民故有近詔率先遵奉宜在重臣大使頸頰赤
而語噤乃風部使者捃摭公公不少屈卒亦無事南康
經李成殘刼户口耗十八而賦斂按承平之舊公既至
民聞曰是必肯恤予瘼者即羣愬焉公力懇於朝得据
寔蠲減或建議造樓船為江防其數多其製修廣器械
悉具木必十圍工殆百萬公曰勞民費財而非禦敵便
利之事丐寢之不許繼請稽違之罪不報聞卒之船成
無補於用一日視事退坐正寢呼諸子侍左右泊然而
化寔紹興壬戌二月三日公之喪父也哀幾毁廬墓次
終三年每履歳時雨露之變慕思弗怠自少篤學親賢
友善孜孜焉資氣寛厚推心待人未始有嫌隙其仕也
安分自信無枉道希求之習奉身調度甚約專以敎子
為務妻封令人先亡四男子昕右奉議郎簽書常徳軍
判官昉從義郎旼右從政郎常州司理叅軍昭右廸功
郎監潭州南岳廟二女長適右承事郎荆湖南路安撫
司屬官譚知古次適右通直郎知梧州蔡傳素孫男十
一人孫女七人諸孤以其年三月二十七日葬公於信
州貴溪縣化行鄉新昌山田院之後予昔守桐廬郡昕
為屬邑丞官無負今以左廸功郎鼎州觀察推官謝襲
所狀公行治來求志文予不得辭既書其大者如此從
之以銘銘曰
受皇降𠂻孰成以養率元祐敎廸已弗枉詒厥後人髙
山可仰存以斯文有逝無往
　　右承事郎譚君墓誌銘
旃䝉大荒落之歳東北敵女真内侮越眀年靖康改元
月哉生眀黑幟環都邑先是五日禮部侍郎譚公世勣
跪白其父曰國方有難大人朝不坐燕不與宜歸舊隠
世勣弗克從從大人者有元孫知古時知古侍旁兩不
忍違涕泣未即承命侍郎顧謂之曰俾爾代我子職吾
得一意王事汝之孝不既移乎忱念勉之母慼知古又
涕泣逡巡而后行未幾女真得貨解圍去知古至京師
省覲少留侍郎曰敵禍方滋吾不可以此時為私謀既
屬汝以王父之重汝能紓其憂而燕其老是吾有子而
汝王父有孫吾計端審汝其行矣君遂復歸眀年敵再
入克汴植偽主侍郎死之君聞訃氣殆絶而息奔喪䕶
柩奉終事哀過於禮自是不離王父大夫公之側雖大
夫公喪賢子年益老辟冦歴險而氣體無傷疾不異侍
郎在時於是族黨鄉里及賢士大夫卿咸以孝子順孫
稱君君諱知古字邦鑑世為潭州善化人母令人黄氏
君幼而穎敏讀書過目即不忘大夫侍郎慮其太雋毎
戒以謹朴習以重厚君乃韜才而敦行刻意古學尤熟
於易至歴代史無不該貫凡興亡治亂必深考其致又
博知本朝故實為文詞專宗西漢書早遊鄉校與計偕
尋預國學選再試於春官報聞遂罷進取用延賞補承
務郎重逺親膝亦久不調官前後免父母喪前右丞許
公翰前簽書樞密院折公彦質及其他貴要人使至潭
者往往欲論薦於朝君以大夫公悼齒迄不就嘗攝藤
之鐔津令辟潭之衡山丞及辟湖南帥屬君從之御史
眀槖宣諭廣東西使㫖甚重引君為屬君辭之皆以便
養也其在潭幕日値朝㫖鬻荒田久而不售君條陳其
故白帥曰兵旱之後無上戸無見緡錢無耕傭牛此百
姓所以不能售也不願買必至於抑配立近限必至於
鞭笞經界不眀必至於訟訴輸直有欠必至於逃移此
官司所以未可鬻也其言甚詳其意則以鬻田非大體
而不欲斥言之帥謝君祖信具上其不便事遂寢安撫
司治帖武岡犯邊徭君例被賞不肯用曰以人命易官
可乎帥卒君即丐罷優游大夫公左右仁風謹化薰陶
逺邇舟車上下於昭潭者望譚氏欝然如漢萬石之家
非有賢父祖良子孫而然歟建炎元年主上登極覃恩
文武官進一階君曰吾聞喪雖在赦令後而吾父死在
赦令前不可冒此恩以年勞官至右承事郎紹興十三
年夏四月感疾卒其日丁亥得年五十有一大夫公哭
之屢慟其叔大父贊讀哀之以詩曰事余如事祖然後
人又知君之能廣孝也君外樂易而中耿介處衆如不
能言聞人之惡如未嘗知詩與文皆過人逺甚而不以
自名其奕也隨敵為髙下無求勝之心或旁觀人局乃
若未解平生敦信義憎諂諛尚亷孫周匱乏不登權門
修竿牘之贄予嘗問君於佛學何如君曰吾欲取其徒
平日所口者不越百十門使舍此而問荅則其術窮矣
少之日嘗為同學所輕君不之校唯務自修其人後反
愧君交遊克終有傲狠不恭於君者友而惻之間以誨
語無匿憾焉有文集三十卷娶彭氏繼室以曹氏再以
田氏子男子三人長式祖將仕郎次述祖企祖女二人
長女未嫁而卒次適右廸功郎趙伯辨孫男二人曰仁
曰伊是年九月庚申式祖等葬君於昭潭南十里予與
君再世從遊申以婚姻之好知君詳矣式祖持君之叔
父世卿所狀君行治來謁銘世卿固賢士言不以私溢
與予所知合予安得辭乃為之銘銘曰
清文裕學百行始年纔逾艾位又痺或耆且貴善㒺紀
然則天於子厚矣荷塘之山汑源迤君魄是藏祖所履
銘以昭徳無泐毁勿替引之繄孫子
　　左宣敎郎江君墓誌銘
志曰學士大夫莫難於有識志意誠立行治誠修記誦
誠富文詞誠美施之於為政又誠才以敏而或黤然則
其立其修其富其美其才以敏未必中乎理不中乎理
則其所長猶小道曲藝姑賢於不我若者而已矣聖門
所不貴也識乎識乎其如五官之有目乎夜之有燭乎
覆載之間有日月之昱乎非天授之超則必學力之廓
乎方臨川以虚無枝遁之說鼓於前蔡氏以三舍升黜
之法驅於後學者俛焉趨冺焉同得時而駕武相屬也
作於其心害於其事曾未三十年而蒼生塗炭神州陸
沉楊墨之禍不至若是烈也政宣間予入辟雍遊太學
頗嘗物色和而不同之士盖數千衆中僅得三五人耳
江君全叔其卓卓之徒歟是時全叔雖習王氏新說為
舉子而出入游公定夫楊公中立及予先君之門聞一
善言見一善行必懽然志之久而好尚益篤當頽波横
潰遊者溺焉利禄之罟餌如彼雅道之荒蕪如此而全
叔好惡乃爾相懸非識眀而見逺安能舍徑背馳緩轡
乎九軌之路以趨君子之歸哉嗚呼其亦賢矣全叔名
琦全叔字也世居建州建陽縣之北樂里曽大父諱九
疇大父諱測以儒孝為鄉先生晩從特恩授將作監主
簿贈大中大夫諱立中進士第蒞官循循然終左朝奉
郎妣吳氏封宜人全叔資質警悟自幼已謹厚老成未
冠試於轉運司中選後再預能書宣和三年對策集英
殿賜出身主筠州髙安簿部使者知其才俾攝令新昌
尤善決疑獄數被委咸稱民負稅有至十年者全叔徳
信既孚不待遣吏而載輸告具將去父老凡三詣郡丐
留移信州永豐丞丁内艱服除得邵武軍敎授舊學在
溪北有先聖像暴露摧毁全叔惕然徙置今學捐已俸
設飾之太守詣學奉安賦詩以謝過俄遭父憂廬於墓
次終三年授永州敎授至則修廢壊増狹隘唱眀誘接
亹亹孜孜生徒舊纔逾十數至是來者溢百員往往裹
粮自贍而願親炙之居選調二十五六年未嘗求薦達
有大臣侍從交剡章遂改左宣敎郎而歸張丞相安撫
福建欲辟置幕中辭焉主管台州崇道觀感疾卒年五
十有八紹興十二年正月丁巳也十二月壬寅葬於里
中地名唐厯大中公塋右方兩娶虞氏能勤苦内事以
佐其夫全叔乃推先世遺業與諸兄焉子男曰渙曰確
為進士業曰紹老曰嗣老尚幼全叔事親孝既及禄親
年皆八十承顔養志有婉無違其執喪永豐文武僚友
合賻甚厚全叔曰大事當自竭奚敢為諸公費一謝却
之平居無它嗜好獨研究春秋之㫖裒古今傳註叅校
取舍雖祁寒盛暑不少輟者將十年嘗述其所見數條
就正於楊公楊公撫書而嘆曰百世之絶學留心者幾
希吾老矣之子勉旃後進有望焉著春秋經解三十巻
辨疑一篇君於朋友重信義有寸長輒誦譽之惟恐人
弗聞茍有過失亦面折責之每論事預料成敗後必騐
故公卿識之者喜與之謀其交遊甚廣於事無不知盖
將以有為也而止於是命矣夫確持太史氏范如圭所
狀君平生來請銘於千里之外再更歳而詞愈切狀又
云如圭㑹君葬時紹老七齡耳號而泣甚悲以君克孝
是以有此子予念歳在戊戌始從君遊生同州學同道
賜第同年零陵同官予官先達君無阿言多警發語盖
畏友也嘗問君曰學道者無所得鮮不歸於佛君既有
得而或者謂亦趨乎空寂信乎君笑曰是復為陳相矣
斯又可知其不變也銘曰
秩秩春秋夫子所作而敢廢之行其私鑿兄顔弟孟千
古之師懵不知尊奚又毁疵脫此拘攣卓矣全叔崑火
不燼瑟彼良玉晚得三傑志潛一經持以永歸夫豈虚
生
　　吳國太夫人王氏墓誌銘
贈少師賈公偁夫人姓王氏宋初勲臣秦王審琦之五
世孫贈太師慶國公克詢女也幼遵姆訓不競驕奢之
習既嫁事舅姑執婦道待少師謹妻禮懿淑婉愉貴室
儀之族黨中外無間毁者少師薨訓子加嚴撫庶逾厚
制家之務整整有法使媵御㸑掃咸得其歡心顯恭皇
后夫人同母兄贈太師藻之女姪姑雅相愛重故后嘗
居夫人家及正位椒房於是賈氏恩遇亞王氏而夫人
每戒其子曰男兒當努力自致清途耳初特封安康郡
夫人後封安定郡太夫人子讜列職西清奉祠輦轂下
一日徽宗皇帝召見便殿顧問庭闈安否讜再拜謝以
夀康奏翌日親御翰墨書永國太夫人誥遣中黄門就
賜且詔有司給俸視后母慶賚烜赫戚屬榮之夫人雖
席貴處富而志謝芬樂好觀天竺東來空寂之說祁寒
盛暑不少懈所得禄賜隨以施浮屠氏使修佛供及班
諸親族之貧者靖康改元讜念夫人年寖髙以喜以懼
即丐便養除守鄭州不赴得請外觀奉安輿僑居建康
建炎二年五月二十六日夫人以疾薨享年七十有五
贈吳國太夫人屬内訌多故藁葬郊壤後亂粗定讜中
止零陵追惟疏封永國之祥惕然曰吾母其當葬於此
乎卜之習吉得地於城東北二里所曰大塘岡遣子友
之扶䕶用紹興十四年某月某日克襄窀穸子男五人
曰諲故顯謨閣直學士贈銀青光禄大夫曰評故眀州
觀察使曰讜寶文閣直學士左正奉大夫曰詵故武經
大夫曰諶故武經郎閤門宣贊舍人孫十三人元之輔
之思之朋之友之敘之容之澤之戒之真之成之駒之
皆列仕版孫女二十人曽孫三人大年延年彭年曽孫
女六人銘曰
有淑夫人秀於王閨逮及作嬪服禮初笄奕奕賈宗少
師昌之孰宜厥家夫人相之六五黄裳姑姪攸好天語
宣恩雲章冩誥寵光有爛左戚盡傾甲第名園金奏絲
聲夫人懿恭不以汰處有樂費諭清净是與五子聨翩
出忠入孝以文以武慈闈之敎種徳植善皇天所穰考
終太平其夀其長又何以占永國錫祉安固罔極我銘
在此
　　儒林郎胡君墓誌銘
君名昭字彦升曽祖簡能自杭徙居潭祖舜寶父覿世
業儒君年十五喪父克自修飭遵業講授以養母喪母
服除當元符末應詔上封事言不起用元祐賢輔佐而
先召還内侍郝隨非所以視天下也并乞復瑶華廢復
立春秋經學久之京卞秉政追治直言君麗邪等拘於
鄉校自訟逾年得釋從三舍舉選有司終以君為邪人
也每隂降黜之以是困於塲屋靖康末中都潰兵破荆
南潭帥郭三益延君問計策諭解勤王峒丁之欲為變
者三益躋右府薦君召試中書堂補登仕郎時相議假
君朝秩賜章服充信王侍講時傅雩者領萬騎渡河君
白曰五馬山之事廟堂誠信之耶授廸功郎充江西提
㸃刑獄司屬官女真蹀血沿江西鄉湖南廬陵守逃有
土豪附敵據州三省遣將收復俾君攝郡别駕將欲屠
城君争曰百姓何罪登城呼首領開以禍福其人遂降
隆祐皇太后從衛喪舟中軍於䖍吉之間憲司委君究捕
浹日獲所失十之二盖直四十餘萬緡即上曰方衆情
震動不可以財重失其心有詔從之仍令估售所獲充
軍費李相綱鎮潭辟君湘隂令張相浚親督師駐於潭
奏君充湖南安撫司屬官所以除洞庭水冦者君圖畫
有助乙夘歳大旱流殍千里君被檄賑屬縣首請安撫
使減俸以救飢安撫使黽勉率僚屬從之君又以身先
之因出勸富於倉廩者損賈糶吝者按致其罪人以䝉
頼後調湖北轉運司屬官㑹新罷宣撫大將其儲帑之
在襄漢者尚以千萬計君受委鈎校或乃夜焚君館廬
君弃行囊抱文籍走免他日㳂檄過家已而歎曰仕則
死於官亟歸司無疾而卒享年若干官止儒林郎寔紹
興某年某月某日也眀年三月庚申祔葬於長沙縣大
賢鄉母塘山母塋之側娶盧氏生女二人長適將仕郎
陳忱次尚幼無子取弟晰之子文眀為後臨終致書長
沙當路者憫鄉校廢缺曰竊觀風俗先利後義日甚一
日孟子以下無學為憂詩人有子衿挑達之刺城南山
水秀㑹可建學宫以惠後來當路者然之逾年落成晰
以尚書郎王觀國所述君行治狀來再拜請銘狀盖與
予所聞合為之銘曰
少則自立以致養壯則激忠以劘上利不茍於得義必
勇於往作業既成呼弟畀之老服下僚諂無一詞今之
成人匪君其誰篆此銘章以發幽光
　　朝請郎謝君墓誌銘
公諱孚字允中建州建安人曽祖易知祖守靖皆殖産
自晦父伯益始讀書敎子敦信義以著見於鄉里贈武
功大夫母魏氏贈令人公幼而秀邁善屬文年十八預
鄉貢試禮部報聞罷益刻勵務該貫補太學生元祐中
革去聲律崇尚經術公程藝多占前列即時為人刋播
後進者宗焉中元符三年進士第授真州司理叅軍就
差蘄州州學敎授改充荆湖南路學事司主管文字入
為辟雍學博士大臣交薦召對便殿擢秘書省校書郎
尋兼權符寶郎除尚書比部員外郎謁告歸寧未還臺
遷為吏部㑹遭父母憂哀毁骨立僅而勝喪服除提舉
京西路常平等事賜對留為尚書司封員外郎未幾除
提舉河北東路學事初肄業成均時與劉炳俱以學易
擅名有竇盥者嘗游從俄同解褐㑹言者論盥假於中
選炳坐斥久之又進用矣復以及公公之謁告也蔡氏
子攸委求壑源之貨公曰無似誤辱相君見知今行苞
苴豈所以報也攸怒故借盥以中公或勸公請覆試盥
必可自眀公曰反躬無愧足矣出監齊州新孫耿鎮酒
稅務公起家即歴清望是貶也或意其不復事事比至
臨瑣冗親簿書不少懈鎮民王言豪且黠脅持官吏恣
横甚良善苦之莫敢誰何公悉得其姦狀捕送州寘之
理境中稱快除利州路轉運判官陛辭天子褒其才識
將任用之漢中土瘠民貧州郡歳計常不足公為經畫
財用裕如革弊摘貪號賢使者童貫宣撫陜蜀妄更鹽
法民以為病公奏罷之嘗劾一郡將不法事楊戬以書
屬公公曰若狥私請使逺人無所赴訴豈天子委付外
臺之㫖寧負楊侯耳又被言章罷歸未及朝見感疾卒
歴階至朝請郎無横轉享年五十有四實宣和二年五
月癸丑也娶葉氏贈安人再娶業氏國子直講唐懿之
女封安人子男二人曰淙廸功郎台州天台縣尉俄弃
官變名從桑門曰沇縁舅尚書公遇郊祀恩補官為右
從事郎邵武軍判官二女長適右廸功郎泉州南安縣
主簿葉芹次適進士鄒少穎孫男曰端友修進士業孫
女尚幼公沒之四年四月丁酉淙等葬公於平江府吳
縣穹窿山麝香塢之原又二十有四年沇持左朝奉大
夫新知肇慶府吳逵所述公行治狀來謁銘公之任學
事司屬也余先君為提舉官甚善公而沇事母孝處内
外婣睦守官率職不苟公雖不究施設而有子矣銘曰
義不可守乎公守之而氣振命不可信乎公信之而理
順三忤貴權仕雖不進曽幾何時彼赫然者既已灰滅
而無燼而公之言何表表乎其方傳也則知浮氣之易
消而直道之宜殉矣
　　莢氏墓誌銘
予先君子歳在己酉航洞庭而南小憇碧泉之上老於
衡岳之陽登門求益久而愈恭者太學進士楊訓其一
也訓嘗問孝之道先君曰謹行而慎言一言之尤一行
之悔是謂不孝訓退而思曰二十年從新義之敎争能
否於筆舌間豈曰躬之云乎更始誦語孟經史稼穡致
養不汲汲於利禄自遣猶子友仁以致政大夫譚公申
所比次其母莢氏行治狀來請銘其墓予益知訓趨善
之易盖有自矣夫人世居潭州之湘潭縣在家言不出
口敏於女工年二十有一歸同縣楊君振伯起即訓父
也舅諱鼎字仲寶孝行聞州里推家財與兄弟自力而
居室與徳義者遊好賔客樂振施而姑亦篤於姻親收
恤困乏内外館無虚日夫人於祀饋賔客之奉親服烹
飪舅姑甘食則喜甚饌寡則懼不遑處嘗為姑製衣燈
膏小汙通夕不能寐姑初不之責也而夫人終身以是
為懐舅疽疾伯起吮疽夫人煑粥藥不解衣者數月姑
老有瘡血疾凡掖持櫛沐洒厠牏一出夫人手冽寒惔
暑不少解伯起末疾夫人事之視舅姑市家失火伯起
奉親出夫人守舍火大至隣婦使避之應曰夫君未來
廟主在吾何之已而旁舍皆燼楊氏之居獨存喪舅姑
及夫送終周緻執喪哀戚夫族妹二人孤遺為擇婿嫁
遣之姑族女二人孤遺取而養成之各得所歸伯起前
配黎氏生子曰詵曰誼夫人顧復如己出姑憫其勤曰
盍諉使令以間爾力夫人曰一有不至非異人任也舅
姑大恱詵誼就外傅則又躬視其師之服膳誼它日著
聲鄉黨庠序間夫人生三子訓幼從師被扑逃歸夫人
亟遣之曰少焉姑息長必敗家謙力田詠修舉子業早
死一女嫁進士彭大受詠之死也妻謝氏齒尚壯其兄
議更嫁之夫人因暇日語及里中某人之妻曰夫亡有
子而再適彼盖不知非婦人行也謝氏聞而守節詠子
友仁齠齓即敎以詩書稍長誨之曰汝不逮父惟力學
可以報姑存日家貲累鉅萬伯也慮三弟不能保割三
十分之一遺之夫人謂訓等曰汝以是為生生之基矣
慎勿計多寡晚歳亦裕如也而夫人服紉補敦儉樸績
麻不釋手子孫勸以毋自勞夫人曰此婦事也不然何
所用心年七十有八以微疾終子婦泣而請所言夫人
曰吾無累寔紹興乙丑歳五月十有八日也孫男女若
干人訓等以仲秋壬寅奉柩葬於縣之上眀鄉龍歸山
銘曰
女則婉婦則祗母則均姑則慈夀富康兮天報宜鑱石
紀徳千祀埀
　　進士梁君墓誌銘
番禺詎京師盈三千里吉行三月而後至中州淑氣既
界嶺而不南故南粤之地多山少田草木欝翳生聚稀
闊而嵐氛瘴毒興焉凡震於物産者其形色臭味例之
華土得彷彿耳人生其間所稟不能獨厚況聲敎遐逺
乎幸而有穎秀之質乃無搢紳先生眀道徳之歸以啟
覺於人又無髙蹈潛夫含章隠耀相與薰陶浸灌以輔
成其美則由中材而淪胥不振者夫豈少哉若梁君觀
國所謂豪傑特立之士歟觀國君名其字賔卿本隴右
人五季南徙遂為番禺人賔卿始業儒挺挺屹屹如孤
松立石凡再預州薦輙報聞罷年益壯長退而取經書
熟復誦之浩然嘆曰嗟夫聖賢埀敎乃使人譁於口吻
誕於紙筆小而干澤大而迷國此荆舒公用以盲瞶天
下者可守而弗變耶裒所作科舉文畀諸火勵志求道
沉浸醲郁殊途百慮一歸於正資之深持之久確乎其
不可奪也嘗謂學而畔道皆由異端惑之乃力排老佛
二氏窮其指歸摘其蠱禍若言若行若事必折以正理
食息語黙未嘗忘也為奏䟽兩通各萬言走私僮謁諸
天子願屏絶二氏勿俾無父無君之術侵紊人紀㑹所
在道梗阻於上聞時為文章亦不及它故一以攘斥二
氏為機杼且作勸諭一篇鋟板廣播之見斯人陷溺者
不啻如沉疴伏疾之切其體也有賔客來必探其微知
其在溺中則不復發口或竟歸掩闗而卧晩節見溺者
益衆化之難入亦不復對客曰閱百人未得一二何以
見為前後分閫仗節者衆矣迄無知者其州之人苐私
竊姗毁之曰彼其愚歟抑有狂易病歟紹興壬戌歳退
居衡山之陽辱賔卿詒書致襍文一編凡數十首盖因
其友髙登以知予之有志乎鄒魯而無趨於竺乾也其
文豪勁該辯或勸或戒率不茍作予用是信人生不繫
方所但賦受不與邪氣値則襟懐定自㧞倫每為知交
論人物輙稱而揚之曰豈意嶺海間有竒士如梁觀國
者乎後三年乃聞其死為齎咨太息且弔吾道之不幸
賔卿得年五十九死之時十六年四月八日也數子皆
夭其遺文存者有歸正集二十巻議蘇文五巻駮其羽
翼異端者編正喪禮十五巻以革用道士僧者壼敎十
五巻付其女弟為女師訓閭巷童女以守禮法勿徇俗
溺也死之逾月其友人陳元忠率門人約古禮葬之賔
卿所與遊獨髙陳二子耳二子閩人也予既憫賔卿篤
信好古守死善道恐其冺滅而無傳訪其平生而得其
本末如此為敘而銘之予不識二子且聞髙逺宦而陳
居番禺也遂以授使鑱石而瘞諸其墓前因廣其趣曰
士之大致有三志於道徳者功名非所慕志於功名富
貴利達非所羡求富貴利達而已矣則亦無所不至矣
而此三致又各有二端謂富貴之義與不義功名之正
與不正道徳之純全與不純全也彼異端之所謂道盖
非純全者也然其說夸張侈大而有闗鍵鈎紐能操切
人入明夷之左腹其似是而非若不可不注意盖相去
毫忽耳髙明修潔之資亟於上達者以仲尼大訓為迂
且淺遂甘心於彼服其服食其食一循其圏䙡深入其
奥窔矣而考其行事乃自置於彞倫之外形猶毁之況
其心乎由此觀之賔卿之賢豈不過人逺甚使獲親有
道其所進立必不止是是又可重惜者銘曰
扶正有要絶惡有機非造道者伊孰能之昔在昌黎逮
乎六一皇極是扶老佛是斥其言雖長彼徒自昌滔滔
横流塊土莫當豈不可當必兩君子一言折之利心怖
死利誘人貪死脅人疑千經萬論卒歸於私君子敎行
雲披日耀操以騐彼情無遁照邪火雖燼邪焰已消亦
且鼓鐘莫榮其彫卓哉梁生生在遐域無師可親探諸
方册得匪朋來聞而知歟否則安能篤信弗渝大布之
衣藜羮糗饟其中沛然孰為卿相厄窮己矣雖莫之嗟
士而死道君何歉耶越山峩峩下莫潮汐與君令名俱
久無極
　　右朝奉大夫集英殿修撰翁公神道碑
東漢而後賢士大夫多由銘誄以傳國朝官至卿監即
附史立傳史之體畧而直志銘之義婉而詳以二者叅
考之則斯人之寔殆不可掩已不幸而史或闕遺志之
又有所未盡則金石之託亦無以行乎悠久豈非尚論
者之所惜哉前奉常翁公既沒之六年某為其孫女壻
得徵士劉勉之所述公行事狀與故中書舍人吕君本
中所撰公志銘而求公遺文於其孫紹之盖亂離放失
之餘尚班班也夫作史者未嘗不先詢求於當傳之家
次及於見聞故其家之所載宜尤悉以俟太史氏采擇
而孝子慈孫思顯揚祖考者必為之行録以請幽藏之
文猶以為未也復大書深刻於外曰表曰碣曰神道碑
而門人學者往往為之歌詩贊詠以翼而張之庶乎其
先徳之流光而不冺斯亦仁之至義之盡矣紹之以是
見謂曰先祖應得神道碑願屬之子寅曰公父執也不
敢辭乃次序之曰公諱彦深字養源世居建州崇安縣
之白水曽祖伯珍不仕祖元方贈朝奉郎考仲道仕至
朝奉郎累贈至特進恂恂長者不言人過師事安定胡
瑗先生歸以諸經敎授從之者數百人守官多建學校
興水利前後溉田萬餘頃朋游有貴達者欲援之輒辭
以親老生三子公仲也初補太廟齋郎紹聖元年進士
第出身福州侯官主簿攝閩清令為濠州鍾離令詳定
九域志所編修官秘書丞禮金部員外郎提㸃淮東湖
南京西路刑獄尚書右司員外郎秘書少監國子祭酒
秘書監除集英殿修撰知濟南府提舉南京鴻慶宮知
婺州亳州皆未赴入為太常少卿復以修撰提舉江州
太平觀則公所歴任也由選調改宣徳郎遷至右中奉
大夫則公所歴官也生於熙寧己未十一月之甲午終
於紹興辛酉五月之戊申則公所享之年也葬於所居
里之鍾臺山與其妃余氏恭人合葬則公將沒之治命
也初與鄉荐中南宫選而丁父憂次牓乃奉廷對其在
侯官月奉錢十有二千公以五奉母以一資女弟與布
衣數人交友論文覽勝後皆知名閩清故令厚斂諛部
使者公條具以告且乞聞諸朝省部使者善之邑之苛
政盡革令鍾離時崇寧間也歳大蝗公請於當路得米
十萬斛食餓者貸之種眀年鄰邑田尚蕪而鍾離獨賴
麥以免飢既滿秩丁内艱哀毁骨立服除不忍去坟壠
者幾年大臣荐入書局更六歳不遷淡如也其於古今
地理多所是正而丞中秘遂為南宫郎逾年改金部凡
度支用度無成法者移金部給之重複無以稽考公立
籍以著移吏奸遂沮自外使召為都司入對論奏讞之
弊曰伏見淮東十一州軍政和六年七年坐殺人而死
者纔十有二人刑幾措矣然計二年之獄盖一百三十
二人而獨此十二人者死問之有司則曰不死者有情
理者也自五帝三代至於漢唐未有殺人不死之法在
律詈人者笞四十借如以一詈之故即遭毆殺是殺人
者不死詈人者顧當死輕重倒置莫此為甚且百有二
十人皆大辟也州郡奏而免之可謂仁心矣彼其遭殺
者受無辜之虐而銜不報之寃反不足恤乎廷尉天下
之平乃仁於强暴使寡弱者不保其生烏在其為平也
以一路二年計之已如此天下復當幾何所謂好生者
將以省刑而召和氣也今舍止殺之具致被殺者滋多
非所以省刑也寛殺人之人使銜寃者益衆非所以召
和氣也朝廷徒見夫歳斷大辟之少以為刑將措矣盍
亦并奏案而計之乎致治猶元氣也刑之禁民為非猶
藥疾也慕措刑之虚名而忘失刑之寔患是猶慕治古
之無札瘥而但去其藥民知擠於溝壑矣今之官吏外
希雪活之賞内兾隂徳之報遞相驅煽遂成風俗一作
奏案無敢異議胥吏乗之奸弊萬態文致情理莫可究
詰讞狀徑上不由憲司其就東市者大抵貧民耳臣請
於讞狀列囚之日必使大理刑部得以檢察庶少革其
弊從之退而以民間疾苦論於宰相且條所宜更張者
甚衆又與同僚綱紀省務追復舊制於是堂吏失權而
宰相不悅㑹公弟為御史中丞公引嫌自列即徙為秘
書監公建言唐人文章悉藏御府而本朝不然宜訪求
國初至今諸儒論纂可傳永久者並以來上從之宣和
元年冬盜起睦州東南大震上言兩浙自錢氏納土百
四十餘年無桴鼓之警今狂夫一嘯從者如雲若非百
姓不樂其生何以致此夫民有疾苦不得上聞者二十
餘年以言為諱故也宜取上書邪等名籍焚諸通衢應
太學生上書更不經由長貳刪去大觀三年指揮而下
詔求直言則天下之亊畢陳於旒扆之前矣又言諌官
久缺不除者以朝廷無事四方無虞不必論列故也今
羽書狎至禁旅出征諸路騷然調兵餽餉不可謂無事
矣杭為都㑹歙睦巖邑也城郭焚蕩死者莫知其數不
可謂無虞矣迹其致此豈無所自哉宜悉召忠臣義士
列於諫垣使直言日聞粃政盡去則海内竦然知陛下
之徳如禹湯之心雖太平可致也盜何足云乎又言六
路者朝廷府藏而淮南處上流淮南者六路咽喉而揚
據要害今乃地最狹力最弱非所以為控扼也乞如熙
寧故事廢髙郵為縣及取泰州之泰興海陵俱𨽻揚州
則官減冗員民力頓寛形勢増强戰守有備矣且乞亟
選忠義名節之士易㳂江守臣之不勝任者其語之切
當者曰折衝禦侮要在得人而已眀年秋方賊平公又
言大軍之後公私虚困撫綏安集之事尤當加意唐既
平龎勛不能深恤其民遂致乾符之亂可以為監今賊
魁就擒而它方相應蠭起者尚多有之宜曲赦二浙江
東西福建淮東南路不問前過俾各復其業令下十日
不散者亦未得進兵具賊首姓名以聞其所破六州及
諸縣遺民無幾宜蠲放兩稅三年免役一年權罷和預
買倚閤見欠常平錢坊渡課利並減半盡三年止州縣
官非治獄可暫減者減之曹官可暫倂省者省之茶鹽
宜暫弛之非泛抛買年例科率宜並止之商人販牛及
五穀農器如六州者宜蠲其征比縁軍興除武臣守郡
若尉者宜還用文吏其越台温秀信建宣則勤於戰守
昇與潤則大兵所駐饒蘇湖眀常廣徳則供億頻煩皆
失耕桑之候宜與蠲兩稅一年免役和預買一次而蠲
放所在官兵之費宜委發運司速於豐熟州郡置場和
糴專一應副仍不得苛糴於人户及用官告度牒香藥
鈔準直乞從朝廷支降見錢務令寔惠早及百姓朝廷
既下赦其間條目往往有用公所請者南師凱旋即議
北討公見宰相論曰匈奴自古抗衡中國前世能臣服
之未嘗不因其乖亂今遼主猶存而守燕者自立此其
乖亂之時也徒以女真内侵隔絶其間是以未至争國
為吾之計莫若駐師境上養威飭備俟女真退却匈奴
兩主必且交兵吾勿有所助彼兵拏不解人畜耗盡猛
敵時發勢力皆窮當有欵塞稱臣者然後撫而定之使
向風慕義永為宋藩則功光祖宗徳埀後裔可謂萬世
一時矣既不渝盟信結方外一利也大河東北無調發
之勞金革之患二利也契丹為吾固圉女真不得窺邊
三利也天子有道守在四夷又況全燕本非吾有委之
以封北狄吾又從而助之則備女真有餘力矣今女真
雖半得燕地而不能得其人則引弓之民燕尚屬之王
師出境能必克乎未能必克而先自渝盟兵連易水之
上曠日引久是使女真為卞莊子也萬一燕已衰弱屈
服於吾露布告捷天聲赫然信可夸耀一時矣女真席
破燕之威長驅而南是吾代契丹受猛敵也然則王師
克與不克皆未見其可且契丹與國也女真强敵也今
有强敵壓据垣墉之外已自當之乎抑使人當之乎夫
拓復土宇誠曰美事亦必長慮却顧保無後虞乃可也
矧女真方張蠶食無厭而欲與之為隣決有近憂豈惟
土宇未可拓復而已乎以愚見揆之如二漢故亊使契
丹當女真便是時廟算已定不可回也車駕幸三館賜
公三品服未幾師表成均建言自三舍法行學者急於
中選有茍得之心不復窮經閱史惟誦程文為楷式以
剽竊對義以阿諛荅策氣節委靡寔闗盛衰識者以為
深憂今既罷舍法宜降詔㫖申敕多士俾深明經術博
知古今以養其氣節在外舊無敎授處委知通物色名
士為衆所推服者充之於是太學士習稍變蔡氏子任
大宗伯媢公異已譖之云所以勸誘皆元祐學也徙拜
秘書監公笑曰彼亦知有元祐學耶八月朔日食太史
前一夕以奏且移省知而執移者誤送著作局及期百
官赴眀堂待班朔車駕不出始知日食公坐是降兩官
守濟南復値歳大飢公發粟平糶民賴以安輦運司和
糴麥經制司責民燕山府貸錢皆奏罷之帥司捕盜將
過境内殺平人十二公痛劾之詔鞫引伏而為權倖所
沮宦者李彦奉使至公待之如舊儀彦大怒除公提舉
南京鴻慶宫公素愛金陵江山之勝遂買宅居焉除守
婺改亳州尚待次建炎元年十月召貳奉常從車駕自
睢陽至江都是歳卜郊宰相以出城可虞築壇城中公
陳三不可争之不從又每陳江都無險固宜早渡江以
定基業又不納二年冬大諫鄭㲄者論公縁李綱相有
今命見綱被黜懐忿恚神識如痴無心職事每食已乃
赴寺數刻而出有㫖罷免未兩月女真輕軍來襲而東
南亦多故矣公自是不復當世之念歸老舊山貧甚故
食祠禄逮於終其為人忠厚樂易平居静黙喜怒不形
接人無衆寡小大一以莊謹雖家人不見其惰容自少
至老且病未嘗釋書不觀道論古昔博洽審緻無少舛
謬鑒裁精逺臧否冺然而胸中是非如白黑也語甚希
簡出必中理不以己所不能者告人女兄嘗以子屬公
補官公經郊祀恩即以名上而法不許也或勸公改奏
族黨者公泫然曰亡姊之意切姑行吾志焉守官四値
旱饑力舉荒政皇皇然如在己所活者不可勝計在濟
南日山東多羣盜公所部獨無之每與僚屬論事率以
敎化為本勤恤為先不汲汲於簿書期㑹馭吏不嚴而
畏亦無敢欺侮者志慕前修期以所學及物既稍用㑹
在位者以市為朝公冲泊自守見謂連蹇然弗屑也梁
師成提舉中秘書凡文士希進者必稱門生宰相且然
公未嘗一造其舍師成數數致願見之意公卒不往或
尤其太甚公正色曰三館在大慶殿旁乃國家書院也
臣璫雖貴猶直事老兵耳吾領袖羣英而納交於彼不
懼辱天子之館乎少監蜀人韓其姓者方以詞采受梁
知猶難於越公而進乃以日食不奏出公翌日韓即召
試知制誥公之文質而麗體製多放古作者凡十五巻
又有皇宋昭姓録十五巻忠義列傳二巻唐史評一巻
鍾離子自敘一巻公嘗宰鍾離故因以為號其著述之
最刻意者莫如春秋學盖纂特進公之遺業而源流自
安定先生以來成書十二巻有卓絶之論百餘條嘗有
客以荆國王文公圖像示公求為贊者公筆之曰壯長
圖書癖老大禪寂痼枉敎黄閤開竟把蒼生誤雖纔二
十言而王氏之平生亦概舉矣惟公學術有本取舍素
定不必進亦不必退扁舟短棹夷猶於横流之世泛而
不溺既老且窮所履益固嗚呼孔子稱尚徳君子詩歌
老成人子雲所謂不作茍見不治茍得非公其誰其葬
以終之眀年十二月丙寅子揆文林郎密州司户曹事
及二女皆先卒揆自有誌孫男紹之右廸功郎湖州徳
清主簿存之登仕郎象之右廸功郎衢州當山縣尉孫
女長適右文林郎福建茶司幹官余祉次即寅婦寅既
得公言行之詳而屬比之如此又係之以詩曰士名一
善其中或偶言純行懿惟學斯有學亦多門各趨所安
孰泝其𣲖而窮其源元豐作人廸以新說元祐之敎祖
訓是式渾渾翁公亶其覺而何去何從善則吾師潛思
麟經多所自得發於云為正静温直以其不競因不見
庸以或泥之徳名乃崇散逸之餘裒載遂少於稽厥心
亦既皎皎白水之原千古之藏賚其後人寔繁且昌
　　左朝散郎江君墓誌銘
余嘗觀自古搶攘之㑹上之人急於有濟才知者乗時
願奮以取世資而狂譎夸妄之徒亦因得衒鬻而售已
盖不如是者鮮矣建炎己酉聖潛年四十有九由左朝
散郎主管江州太平觀遂請老衣冠耆舊歌詠贊仰之
或未必知公之志也後十二年公子邦光為零陵決曹
掾予適守是邦嘗屬公手書詞意温重而邦光飭躬恪
守官次予固諗其義方所自又六年邦光以婺州别駕吕
忱中所狀公行治來謁銘予熟復再三恨不及識公於
是焉得公之為人益審乃序而銘之公江姓名衮聖潛
字也世為衢州開化縣人曽祖鎬尚書屯田郎中知處
州贈刑部侍郎祖楫尚書職方員外郎知撫州贈中
大夫父汝言北京留守推官潤州金壇縣令贈左通奉
大夫母石氏贈碩人公幼知奮勵稍長操履不羣補太
學生自立嶷然好古尚友連丁二親憂執喪哀戚甚悼
廬於墓次服除再貢名禮籍處太學十年聲聞秀令中
大觀戊子進士第授通州静海縣主簿滿歳遷磁州邯
鄲縣令發奸摘伏惠愛兼流部刺史才之辟權保州敎
授邯鄲民惜其去遮道者衆且逺用荐章改京秩擬徐
州彭城縣丞未赴除廣親北宅宗子博士端靖居官不
事造請言者劾公令邯鄲日部築濬州城斬官林為板
幹罪也黜送銓部授平江府司兵曹事方臘之亂有商
旅數十人入境惶遽羣將疑其為諜將斬之公力争非
是卒免之後知杭州餘杭縣一日他邑有賈人訟僧竊
其劵者官久不能決郡將以委公公捕賈之黨與鞫得
其情乃負僧博金無償因瘞劵於寺而誣之既得劵賈
遂伏辜一府皆驚守歎曰江君可謂掘地決獄者矣苕
水發源天目山經六邑入於具區餘杭介乎二之下三
之上地勢按衍當水衝集洪流歳必婁至為害甚廣後
漢熹平中陳渾宰是邑始築南北西湖瀦水以殺其怒
所謂西函者據王母港苕興溪之㑹叠石起埭均節盈
縮雖霖溢不能冒田旱則啟函灌輸在餘杭為千餘頃
之利惠及旁郡者又倍蓰焉年寖久函既虧疏塘長貪
賂竊啟以過舟水因大至官吏又遽塞之弭目前之患
於是恃函之田十歳九潦殆成沮洳公至則詢父老得
利病甚詳民知公之有心於興廢也或勸趨之乃以農
隙度功賦事自西函及錢塘境凡二十餘垻皆復堅壯
公躬親視役皸瘃饑渴不少懈民亦忘其勞一日甚雪
約使霽而來咸曰縣大夫猶在此終莫肯去既成百姓
歡舞琢石刻詞以章公惠用年勞賜五品服尋請奉祠
遂謝病嘗自述其平生曰吾少時挾策遊塲屋偶拾一
官行二十年幸疏榮及親有田二百畝無向平之憂吾
分足矣宦途風波奚可蹈犯人若不知休官愈進心愈
侈禄愈多用愈廣氣愈驕意愈銳機詐日生佞邪日甚
危禍奄至可為長太息也既得謝不入城郭幅巾埜服
蕭散林泉接物和易稱人善如在已賙贍困乏勸勉惰
游鄉里愛而敬之奉身甚薄無聲色嗜好淡如也閨門
之内睦而有制積俸餘及妻奩具嫁孤女凡六人病不
服藥曰吾素克踐修命可逃乎盥櫛而坐含笑如瞑家
人視之已逝矣享年六十有六紹興十六年八月十六
日也娶建安葉氏鴻臚少卿大方之女封安人五男子
邦光以世賞右從政郎新臨安府昌化縣令溥登進士
第左廸功郎新袁州州學敎授邦孚邦翰邦憲皆習科
舉業公從弟褱無子公以邦翰為之後三女皆得所歸
孫男女各三人公好讀書至老手之不釋時時作詩多
竒句然為文不喜留藁今存者三巻諸孤以是年十一
月十八日奉公葬於開化縣之倉塢原先塋南自侍郎
至公世取進士髙等處州之墓江西李泰伯為志焉職
方與通奉則翰林王眀叟為志焉聖潛又善守終其身
克有傳為人子孫亦庶幾無愧銘曰
江以國氏世為兖人永嘉之亂統也南奔奕葉江左庸
昌厥門有世源者宦遊信安子孫家焉寔君之先世載
其美又集厥身奊詬之際以身為尊黜從小官王亊益
勤北風振海大浸稽天千帆争駕一棹獨還守約之仁
斂而弗宣天且篤之在其後昆
　　左朝請大夫王公墓誌銘
公諱震字東卿姓王氏四世祖仕江南從其主歸命遂
為開封人曽祖密不仕祖昌太子左司禦率府率父澤
朝奉郎致仕贈中奉大夫母崔夫人早世繼母楊氏封
令人公幼而慧不嬉遊年七歳得歐陽公五代史一讀
輒成誦既冠遊太學再舉禮部登大觀三年上舍第注
均州司法叅軍提舉曽弼愛其才荐為敎官講訓不倦
豫賔興者歳率數人每至旁郡校試文多得鄉里知名
士政和四年調太原陽曲丞中貴傳命過境得白石遂
以寶聞有㫖取五斛且令充貢府委公監採公至其處
召父老究利病既以狀白府曰石瑣瑣烏足備方物盡
取寔難政使得之將久貽斯人患願奏罷之尹曰丞不
畏辜耶公曰便嬖以此病太原之民丞安所逃辜尹賢
之乃上其亊遂寢府有二婦同居而寡家資累巨萬長
婦兩子次婦一子俱戯二子墮井子娣以寃告訊其詞
則姒有謀焉而府尹終疑乃謂公曰母之愛子均也何
至自殺耶公曰庸有之石碏之殺子忠也郭巨之瘞子
孝也豈惟忠孝之人如是貪而妬者亦然獨不聞武昭
儀斃兒衾下乎議遂決兵官杖營卒致死上下籍籍逮
繫十數人命公讞之公曰皆當用階級不當以法繩之
盡縱所繫去官亦不問七年改京秩為坊州敎授歳滿
除太學正以貧丐外宣和三年為京西轉運司主管文
字有吏乾没官錢十三萬緡公發其事當受賞而不言
同僚問之公曰稽考職也七年改鄜延路經畧司主管
機宜文字時童貫檄五路勒兵將襲夏人取天徳雲内
州公力争於主帥曰燕山之役國力竭矣而士卒藥創
未復奈何輕以一尺之紙搖十萬之衆願審奏受成算
未晩也不浹日果詔罷役戒生事者除判西京國子監
靖康元年有㫖以一時之秀召赴闕未赴轉徙南渡奉
親隠約雖薪水皆躬之迄不求之人紹興元年應荆南
鎮撫使辟為叅謀武人方專決公導以義理所全活甚
衆建議毋用便宜請一切循成法勿以將佐親民招徠
歸業之人薄立租稅荆峽荒餘隂受其賜制置司與鎮
撫使皆受命收復襄陽荆南兵先入制置司争功朝廷
命分析軍情不安公曰何以為功為亦不可辨當以表
謝罪曰頃喜封疆之復伏寛君父之憂朝廷善之丁忠
奉公憂哀毁過禮負土甓伍傭保以克襄事服除六年
知沅州有言者請如四川交子行之湖北公曰以引權
貨惟鉄錢重難持也是故可行今亦壊矣奈何復困此
方哉乃論罷之郡有學廢而無生徒公請以官田充學
粮養士子南夷聞中國方用兵遣小行人來告願獻馬
二十匹趨行宫公曰今天駟雲屯充廐不駕何假汝數
乗耶且馬直不至二百萬錢而供億勞費當不啻數倍
豈民所便乎即戒疆吏毋得内繕城壘疎溝瀆命縣令勸
農桑懇田畝百姓安之八年除湖南轉運判官均節財
用除苛斂於民歳九十六萬度支疑蠲減過多公曰軍
民食不給漕臣當任其責何敢要譽以敗軍事自投憲網
哉然襄漢營屯卒不乏事以母老丐祠官歸養主管台
州崇道觀十三年再為湖北轉運判官朝廷移田晟軍
自蜀來屯於荆南令公專主餽餉公得請以常平經搃
錢榖支用乃不加賦於民代還卜居武陵營小圃率子
弟奉親翛然自樂十六年七月一日無疾而終享年六
十有八通亮純厚不汲汲進取亷潔自持誠心好善誦
前漢書寒暑不懈為文典麗議論有經據長於歌詩孝
友之志老而彌篤每侍親疾寢食幾廢對母婉愉燕粲
能兒子然歴官至左朝請大夫有文集二十巻娶趙氏
封恭人兩男長若水次若谷皆右廸功郎女三人未嫁
以其年十月十日合恭人葬於武陵縣羅紋山之原予
於公三十年之舊若谷以狀來再拜而泣請予銘公墓
乃次第為敘係之以銘銘曰
粤肇接公西邑洛只居隣一墻陪集數只花塢竹溪名
園廓只風月賞期大雪漠漠只朝觀並轡夜飲樂只烹
藜㸑菽間羔酪只瓶缶屢罄餘滓粕只唱酬翻水棋響
雹落只或激烈髙歌幽思以托只歌及王風發喟愕只
襟袂中分吳楚各只忽復相値潭鼎郭只我顔換朱公
髪如鶴只曩遊不可嗣懽不可作只顧欽為政惻民瘼
只邦條式序使華爍只為國固基苛賦削只源流西漢
既精且博只孝乎惟孝又能處約只何仕路回環進而
復却只何不羽儀望臺閣只羣飛薨薨何遺一鶚只蕭
條楚南媚蘭葯只豫章翳雲忽隕籜只文既成編子孝
恪只銘以永之後於鑠只
　　處士魏君墓誌銘
紹興十有六年秋予過建陽魏挺之以名來謁既見袖
出書相屬陳義甚髙不為蕪詞又出所論著一編予熟
復其評訂馳騁上下文采蔚然無舉子態度他日又得
其古律詩數十首幽思感發雖窮為布衣而邁往之氣
軒翔乎筆墨之外將有以自表於世者問之伯氏伯氏
曰是建陽之秀也予私謂魏子能外擇所從必其義方
之訓良有素矣然恨未與之欵語益叩其所自到越三
年乃以訃來曰挺之罪大不天先君於戊辰六月二十
五日以疾終日月有時用季冬七日克就窀穸之事惟
先徳潛晦若無一言詒久逺是挺之重不孝之負今既
得鄉丈人朝請丘公所次行録敢縁一日昆季門闌之
契丐為銘文使先君自託以不朽則挺之即死而無恨
予乃取狀所載之大節序而銘之曰君諱大名字國賔
其先汴人五季避地入閩始居甌寧至君髙祖秘書少
監又遷於建陽曾大父文璉粹然儒者也有春秋豁疑
六巻易說五巻大父穎累預計偕詞賦有能稱藏書甚
富湛浸簡帙父貢大觀擢進士第抗直違俗淹回州縣
官止文林郎君少讀書博通而不事科舉文倜儻輕施
重諾里人急難或凶歳族黨不給者未嘗不量厚薄濟
助之手足惟女兄二人盖文林所鍾愛也君遂以先業
三分各居一焉中娶葉氏有前夫一兒尚幼㑹劇賊入
境葉以悸死君携兒逃難不在己子之後人問其故君
曰使此兒不幸死則陳氏不祀矣賊平人返業争營生
理君獨益務收書敎子嘗得美木欲自為櫬命工度之
乃足四櫬君欣然曰族人若某若某者可取於此矣故
廬有書樓水閣竹木蔽虧十畝荷池映帶左右承平之
際日與親朋觴詠其中自經喪亂即不懐安居處服用
取足而已先娶饒氏最後徐氏四子挺之長曰存之順
之貫之皆業進士三女長適龔湜故潮陽太守寛之子
也餘未嫁孫曰繁曰繼皆幼君享年五十有七其葬在
邑之招賢原銘曰
學不蘄聞也庸美厥身富不蘄壅也樂周乎人君子之
過以厚長者之風未冺玩圖書而卒歳資嘯傲以陶真
克有嗣子尚友親仁搴華乎文苑之柢奮鬛乎天地之
濵思顯親以稱願猗何憾乎國賔
　　王氏墓誌銘
紹興二十年六月晦日湘南逸民彪虎臣之妻王氏卒
年六十有三王氏齠齓即知學女事於織絍組紉酒醬
脯修盖藏備曉治既歸虎臣虎臣遊庠序有才俊稱及
親老不復求仕以經術敎授鄉里而貧特甚王氏能順
承舅姑燕其志氣舅沒佐夫治喪事蹈履誠信斂手足
形還葬姑益老王氏於其衣服飲食藥餌必躬親之凡
二十年未嘗懈生二子曰居厚居正自孩提時即敎以
善道他日謂其夫曰聞客言於君者皆謂讀書務記誦
為章句取利禄我竊其言幸敎二子勿同流俗一女適
鄉人許君許君早死無子王氏戒之曰婦氏大守節而
父言古有共姜能此道父母欲嫁之共姜作柏舟之詩
誓而弗許爾宜取其詩讀之毋貽吾羞爾夫無嗣若求
諸宗族而善撫養之未必不逾於己所生也故許氏婦
以繁華時孀居靡他能立許君嗣嗚呼王氏負識致如
此故相其夫處陋巷伏飢臘寒而羞饋祀待賔客肅給
無乏上下讙喜族黨鄰里莫有間言臨終戒勿用浮屠
氏曰妄誕不可信也喪事稱家有無足矣子孫乃率古
禮以眀年二月五日丙午葬於縣之易俗鄉白木芭蕉
之原彪氏與班氏出於鬭穀於莵而彪氏自衛國彪徯
之後未有聞人虎臣七世祖在李唐中季避山東亂南
來居於湘鄉祖淑好善樂施父約孝友渾厚聞有言人
過失者則掩耳去之兄弟欲分財不得已於室屋取其
庳陋者田園取其僻瘠者久之兄弟悉破其分又將䦧
奪公推而與之誅茅而居稱貸而食其尤無良者以公
為可欺益不顧忌公遂徙居湘潭曰吾所以終保兄弟
也虎臣又以學行為鄉先生而王氏為内助生才子有
男孫六􁞎翨翔䎖翺􁁜女孫四人多秀異可聞詩禮者
此積累之效其寖興乎居正從吾弟宏學故宏知其家
事尤詳次第王氏懿授居正居正求銘於予予述而銘
之曰
為親不慈為子尚孝慈而敎之仁義可傚􁛁播淑令不
在斯文力善以昌繄其後昆
　　太孺人李氏墓誌銘
太孺人姓李氏桂林訾家洲人故觀州富銀監主世則
之女太孺人年十四而孤家寠甚又無男兄弟與諸妹
深居奉母黨巷人為之憂而能久處約也年二十有一
始歸同邑人黄君表中養不逮舅以事母者事其姑怡
怡婉婉承志服勞無違忤其姑每曰自此婦來賡饋職
黄氏之族愈睦吾食㫖而寢甘於是諸娣姒交願致養
而姑獨安於太孺人太孺人事姑十六年如一日不以
久倦有間毁者生子四人夫君延師力敎太孺人悉心
協相之腆其禮幣雖質劑服環弗告貧也子齊既決科
筮仕未幾丁外艱後為州别駕二千石奉板輿從官禄
入向豐矣而太孺人勤儉不汰與昔無異年益髙性益
慈周旋困乏閔下勞勩它人臧否一不掛口閫之内未
嘗聞其語也諸孫初能言即以孝經授之篤老亦不忘
齊先攝符新興甫二年遂真拜太孺人年七十有六以
疾終寔紹興二十三年五月八日齊弟庭扆育皆進修
士業女二人長元妃所出太孺人撫猶已子適靈川縣進
士劉某次適右從政欝林州興業縣令秦籲孫男十二人
齊通籍左奉議郎遇郊祀赦令恩追贈其父右承事郎
而封太孺人今號喪行有日齊以其門人南恩州司户
黄執禮所次太孺人内行狀來曰齊不孝將以十二月
丙午塟吾母於某縣東鄉福夀里蛟龍木山聖泉之原
請銘其藏予曰某也既非立言者且末路摧頽豈所託
以傳信齊請彌確乃不獲固辭為敘而銘之銘曰
幽閨静淑兮有家則宜之忱孝厥姑兮神以福膍之白
屋而朱門兮吾與我之子規之耋然邦侯之夀母兮金
花誥爰寵綏之蘭玉培其堦庭兮慶流羡夫孰夷之藏
石於泉扃兮琢詞顯以丕之
明年齊又以書來曰埋銘為悠久計然百世後不幸出
乎人間曷若以昭乎今之人更願碑碣立之墓前可乎
予惟齊欲顯揚其親雖杜元覬峴首漢淵之謀何以尚
兹乃不易初文書以畀之庶懿劭之不渝也
　　承仕郎蔣君墓誌銘
新昌郡學敎授蔣允濟既葬其父承事君五年來見謂
曰先子之藏右廸功郎權藤州岑溪縣令石安民雖寔
銘之更願為墓碣庶伸罔極之思且袖出石文埀涕洟
再三請予不得辭乃約銘志所載而著之曰君八桂興
安人諱熙字眀逺生七歳而孤號慕如成人長事母躬
親膳寢飫飢寒燠之適母病不解衣者累月喪母執喪
哀毁每遇父母諱日輒哭泣不食事叔父致其孝嘗有
間之者叔父懟君順承愈謹叔父病率諸子事奉不少
弛叔父愛以感生初君服勤南畝以供親養恨不得從
學後居室苟合矣乃俾二子業經史求師友曰吾為其
勞女為其逸盍勉則吾志二子承訓自力遂同登進士
第君稟賦剛直不妄交際見布衣韋帶之善者則禮遇
之言不及財利惟贊使勉懋修身揚名周恤困窶至於
解衣節食以貧且賤故周知民間疾瘼吏道疵病其子
居官君必戒以亷敏公正督責尤嚴於未仕時或有稽
緩必曰民莫苦於是及曹無滯事然後顔色怡然故允
濟善惡眀白表表有立所至號循良吏君三世隠約不
耀及君敎子起家而蔣氏有聞矣蔣氏之在永桂間者
大抵出於蜀相公琰永桂之蔣儒衣仕版相望也君長
子允中左廸功郎卒於融州融水尉允濟既升朝列預
紹興十九年冬祀南郊赦令封君右承事郎致仕君享
年與卒塟月日其賢妃孺人秦氏及女嫁孫名則石文
具之惟次序其潛徳必流羡於後者使刻之墓道而繫
之以詞其詞曰
篤於親嚴於子言不及利惟義與理雖曰未學是即學
矣嗟嗟士夫身紆紫朱言與行乖何貴讀書種之以徳
兮百年之則兮俾後有考兮不在斯勒兮
　
　
　斐然集巻二十六
欽定四庫全書
　斐然集巻二十七
　　　　　　　　　　　　　　宋　胡寅　撰
　　祭外舅張兵部
承奉郎新除起居郎胡某謹以清酌庶羞之奠致祭于
故致政兵部丈人之靈惟公受資敏哲秉徳夷粹飭身
修行博學强記妙齡發䇿卑冗自試不弛不競悠然卒
嵗擢為御史排擊蔡氏即被汰斥曽不少惴還寘郎省
復要郡寄文昌羽儀太守豈弟周旋出入三已三仕公
時既老守道克毖笑色温如一坐和氣不義浮雲棄若
唾涕蔡門招之斂衽謹避竟不得汙以成其志惟公宦
逰踰五十祀其在京師舉子奏技疇咨衡鑑惟公是畀
錙銖罔忒妍醜莫蔽一時公卿多門下士奮身寒逺廩
肉既繼豐人約己脫粟布被平生嗜書白首益勵藏之
萬籖不以足意抄之龜手不以為勩掇其英華拔其根柢
發之文章奥雅精麗不自表襮狐裘反衣誰之不如雲
路獨躓訖無見知奄忽違世嗚呼哀哉宣和辛丑吾仕
初筮試於南宫萬人來萃公得其文手之不置擢于上
科見謂逺器妻以季女申篤情義登門受敎盡發其秘
日聞格言飽識竒字别手都城後㑹難冀公守定陶我
官洛汭公歸甌閩我客淮泗心與雲飛跡若匏繫祝公
百齡庶得欵侍一疾何遽電倏川逝病不執手奠不躬
醊斂不凴棺𦵏不臨隧死生永隔有淚如雨自公之殁
亂日益熾兵塵暗天流血滿地中原衣冠流落四裔孰
得耆老晏晏休致歸榮故鄉順命委蜕生雖不遇死則
無媿如彼美玉今古所貴埋之佳城韞匵何異善積流
衍况有賢嗣終大公門亦復何喟
　　祭亡室張氏
維紹興七年嵗在丁巳九月某日夫胡寅明仲謹遣香
燭酒茗果饌衣服歸祭亡室宜人張氏徳馨四十三娘
之靈嗚呼哀哉與君因縁十有六年逮事翁姑最䝉撫
憐鞠養適庶大小滿前内外姻族曽無間言敬愛良人
禮節周旋才雖不敏志識多賢我行四方仕路回環留
君侍傍以悦親顔君禀弗强為疾所纒數經危殆復幸
平痊時不少須氣血消殫豈謂一疾永訣終天常時介
來書翰盈牋今以訃聞一語不傳屬纊之際念予在逺
想君此心欲語誰展孰不夫婦義薄情專義重于情惟
君則然阿翁慟哭白髮埀肩兒女蹁蹁呱泣漣漣君去
不顧亦何忍焉傷哉久貧囊無留錢養生治疾藥餌不
全以貧凖灾庶幾少延吾言既屢君志亦堅我夢不祥
歸心如湍形不能馳以危為安粥藥不親衣食不見雪
涕西風此懐千萬山川悠悠霜月苦寒君何所歸長夜
漫漫時服一襲酒肴一盤遥寫我悲何以自寛
　　祭陳運判夢兆
嗟夫人不知心中道而反苟其知之奚論嵗晩惟予不
肖寓居衡山中列于朝其職可言利病之悉得于民間
有二千石虐及㷀鰥有部使者營私畔官相與奉承一
道永嘆常以上聞天討厥奸其後來者視予仇寃首尾
四人先後三年謗而傷之欲禁其宣平生善交聽之于
逺心為我危舌為彼巻卓哉惟公素無半面持節平楚
厚相慰荐予方大憂臥苫斬然既旅其䖏又營新阡非
公仁明軫兹孤孱使彼忌者尚爾持權雖有誠信豈無
悔焉公才利决忍無留難百里所恬千里所安眷言三
相邈于帝關劇盗之餘比罹旱乾饕吏牙之益困于殘
自公下車深鋤其患脩白者舉反此者按曽未㡬時民
瘼稍痊而公病矣弗佑于天天不可期曷禍于賢聞公
之訃有涕漣漣以徳報徳以直報怨先聖所許人道所
建嗟公已矣我報未展姑酹一觴千古之醆
　　祭侯郎中思孺
古語有之生若浮萍死若逝水顧所立之如何曷耄期
而後喜公奮跡於寒鄉飛英聲而跅􁀪躐俊造之上㳺
决髙科而鵲起睇雲霄如咫尺陋一息而千里總泮水
之弦歌飫瀛洲之圖史經握蘭于華省尋仗節于使指
師作新之術業稟紹承之道揆宜所懐之亟展誰使行
而尼止雲濤洶乎三峽傲扁舟于屣履笑委禽于徳耀
豈夢雨之可擬抗鐵冶以窮年困鹽車而埀耳倐蹭蹬
于晩迹撫壯心而未已監武林之小城刺炎陬之窮壘
復撼頓于師言遂逍遥于岳趾飯疏食而奚怨衣縕袍
而孰恥吾先君之息駕屏世紛而莫邇公不倦於叩門
矧復齊于甲子有若我之愚戅嚴禮貌而弗鄙貽氷柱
之大篇貺長須之雙鯉越既久而益勤不自尊于髮齒
擷南山之紫翠酌北澗之清泚稽宏論而茫洋齊譎恠
與俶詭㑹予馬之逺適來重諾于離仳曽轉首而幾何
遽驚心於哀誄惟公才之放逸若漲川之無涘騰意氣
于風雲絢詞章于霞綺逮憂患之霧蒙投佛海而自洗
嘆白足之無人領青衲之長跪晚乃弄夫墳典悟曩得
之非髓摩治忽于往聖欲論患於旒扆諏諸生以衆説
黙瞑聽而隱几决去取於須臾俾授辭而落紙粲大義
以盈編閲日月而甫爾仰精爽以翹翹抗談端而靡靡
咸祝公於三老何奄忽於一逝云春秋與易傳尚胸次
之盤峙嗟後學之莫知悵斯文之已矣想殷勤之故情
慘悲風而涕委魂兮來哉歆此芳釃
　　祭李待制似矩
惟公生稟異才夙存逺志佩鈎䋲而帶規矩推四重於
士林窺户牖而考淵源㑹九流於皇極譽髦昭代振羽
髙衢持槖從行言必忠嘉之告宣威作屏治稱師帥之
良踐更内外而公望愈隆經歴艱難而誠心益著柄臣
不能以非道屈致天子嘗欲以大政倚毗軒冕倘來豈
隨人而俯仰山林獨往聊卒嵗以優㳺濯纓紱於滄浪
結茅茨於紫翠緤馬閬風之苑騎鯨渤澥之波厭雞虫
得失于堦除付鵬鷃逍遥于宇宙方欲拉喬松而玩倒
景友期羡而㳺太清屬聞讎敵之詭盟深慮覆車之併
轡拜章極論寧曰身謀納禄告歸庶㡬王改清議終期
于岩石耆年俄迫于逝川縉紳歌不憗以興悲邦國歎
云亡而増瘁永惟先子早揖俊逰道不逢時嘗草歸田
之賦義深引重俾彈掛壁之冠逮兹臬楔之凡材亦借
丹青之妙手雖薦賢舉類公心自比於上臣而被遇辱
知我意實同於國士載念寢苫之日方來侑奠之詞嵗
月未㡬老成繼往憫餘生而獨在展新兆以無緣愴懐
倍切於尋常哀誄莫陳於彷彿英魂未冺㫖酒來歆
　　祭陳少卿幾叟
人生孰不有知兮惟無學之足患束帶秉笏孰不慕君
兮能行義之為難昔先覺曰龜山丈人兮實伊洛之回
騫公服膺其左右兮由緑髮而華顛有諫大夫了翁兮
匪躬蹈難而不變謂公為吾賢孫兮付志業之未宣公
受資既逺絶於人兮天又玉之以百艱偉發身於英妙
兮落組麗而雄健中優柔以饜飫兮求精粹而竆研探
閫奥發其秘兮坦坦道而是踐後來者雜沓横出兮邁
五十矣而青綸沉伏百寮之下兮突晝冷而蔬飯羞折
腰於五斗兮亦何冀乎九遷凛大冬萬木慄以標兮獨
長松鬱乎蒼翠倘匠石欲成厦屋兮無寧弃而弗挻遂
觀珍於玉海兮遂佐御史而執憲遂進預七人之列兮
遂掌禮樂而司存皇清問訪古道兮又前席於講幄之
筵公以所受於師者兮單厥心而薦聞以所承於家者
兮祗乃事而辯論何忽然而去國兮曽坐席之未温主
施厚庸酬荅兮道不可枉以求安知我者相期於國士
兮胡敢衆人而報恩耿薄雲之乎太空兮輕塵棲裊裊
乎弱管據鐘鼎豈不有命兮還食薇於故山强哉矯不
變塞兮亦得正而斃焉予先君子器愛兮逮晩嵗而益
敦既論獻於冕旒兮復重之以婚姻公歸兮邈無縁一
訣兮寫繾綣陳以斯盤想危坐抵掌而快談兮難庶幾
於復見生晝明死夜悄兮達者未怛而興嘆惟善人之
云亡兮悵此道之何蹇既清芳颺於罔極兮紛身外其
又奚言
　　祭譚大夫煥之
惟公粹冲賦資夙涉於艱有才無地徒奮空拳隱約之
脩知者惟天天實相之苦勞必先不滓之金百火所燔
合抱之松飽經嵗寒逮其有成精幹髙堅猗與我公豈不
其然初記姓名寖窺簡編遂至該洽聞窮見殫治道革
因事倫本根剖分詣盡如不能言溢為文字下筆盈編
貫珠纍纍倒峽源源乃敎厥子夷途加鞭詩禮發身忠
烈名存乃立厥家於門江干髙廪大囷書樓飛鶱求志
弗仕甘守丘園朱衣象笏郎省通班弟昆怡怡曽𤣥蹁
躚目有國史耳無管弦其處樂者如處約焉木訥惟仁
利口非賢信行恂達里閭欣嘆千古共詞無間無愪李
耳持寳子輿達尊旁稽幻説鏡象忘詮衆甫既具五福
又全尚祝期頥憲老恩宣贊入饋酳折俎加籩以乞箴
誨以昭化原云何奄忽逝矣如川惟我與公四世之間
爰始道義迄於姻連聞公考終了不吟呻委形弗怛魂
合於乾生雖有既性則無淪公自無憾吾何涕潸惟以
叙違酹此肴筵
　　祭劉待制彦脩
人生大倫朋友居一交非其道鮮不中失風俗盛時市
價久要及其既澆士夫或恌惟吾與公鄰里鄉黨祖考
而來情好還往識公王城彼此壯年杞國憂天不逮周
旋厥後二載相遇建業繾綣初通話言始接我留震方
公行坤維志各有在寧嗟别離驊騮騰驤歴塊而躓道
出衡山見尋蕭寺時吾先子命啟新尊吾瀹園蔬大白
浮君跨驢紲袢夜飲達晨舉扇障日氣衝南雲丙辰之
秋吾為嚴州公守温陵過而肯留千峰映臺寒菊静悄
醉睨弓彎呼扣窈𦕈同時侍臣而參而商朝不並席燕
不聨觴豈無愛憎事靡相及豈無謀議言靡相拾而我
伯氏養親衡茅參乎羊棗回也簞瓢公曰惜哉敬而禮
之悉力吹嘘振而起之自情而論本無暌疎撫事而思
情既有餘逮於庚申我歸榆社見公弟昆屏山之下引
之升堂拜母夫人塵榻解懸主意仍頻水有湫源山有
岩巘無髙不臨無勝不踐無唱不酬約我重來送我交
溪别首重回及公晩年復此展訪我懐坦爾公語宣暢
因悟南華凡有皆妄開吐衿抱有加於前我見脱略公
歡則全甲第翬飛名園繡錯觥籌蝟磔棋響雹落作以
絲管紛羅麗研艷動華屋轄投深泉三日不瞻巳辱誨
戒嘉肴我食㫖酒我待頃獨恠公形色凋謝凥輪欲行
神馬弗駕又復喜公氣弱志强憂在國家病語忠莊五
十非夭古人所稱曷為公悲欲攘未膺惟公英邁受之
間氣篤於施人勇於為義聱牙大論衆頸縮龜公一奮
髯立决無疑錯節盤根衆所憚避公一舉手㳺刃餘地
其牧民也所臨去思其總戎也畏而愛之光射斗牛十
步千里俾為鉛刀干越所恥匣而藏之痛惜已矣書公
志業國有史官有誄有銘炳如青丹莫寫我心寓此鮭
䔩酌醴盈巵公不舉覆
　　祭外大舅翁殿撰
伏以合姓所先爰係宗祊之主悼亡滋久莫尸蘋藻之
羞載擇宜家審諧名裔仰師資於庠序瞻賢範於省臺
視先公為道義之交潜大業同春秋之志通津一棹夷
猶誰見其疾徐虛室萬籖造詣孰窺其涯涘夙以年家
之子進脩父執之恭喜溢眉間意㝠語外毎幸攝齊而
侍坐未皇挾䇿而請疑白玉精金歎疵瑕之絶指太羮
元酒知典則之尚存回首八年驚心一夢有齊孫季爰
契我嬪龜筮既同川途弗礙自始謀而迄事咸率禮以
無違粤從靖節之廬來訪子雲之宅柏堂春靜空餘隔
葉之音蕙帳宵闌尚感鳴臯之怨光塵雖杳愴悼曷忘
願惟鍾愛之有歸欽想英靈之如在謹率新婦某具清
酌庶羞之奠陳於墓前以故外大姑恭人余氏配尚享
　　祭季弟婦唐氏
維紹興十七年十二月二十六日伯寅姆姆翁氏同祭
於三十四嬸唐氏惟靈生自名族來嬪胡門逮亊尊章
祗肅晨昏燕及娣姒情同友昆相其夫君克有諸孫室
家令儀外無間言歴時多難翼翼辛勤謂享晩福以永
其年何期奄忽命也難論今當永歸南山之原酌此家
醴具此常餐終天永訣有泪盈巾魂乎未冺尚克有聞
　　祭孫判監竒父
惟公敏健之才可以躋膴仕該洽之識可以備訊究雄
詞本乎騷誦逸學窮乎篆籀所交慎篤非仁而不與所
守勁介非義而不受是謂縉紳之老成非特荆州之耆
舊也中嵗念亂孤憤心疚支末雖廢精神自富流離困
躓以逮皓首懐不忘於故丘志尚切於戎醜毎臨長風
對觴酒壯氣激烈以彌厲吐壺已缺而重扣葢猶足以
乞言問政欲見則就賜之几杖加以籩豆不使老至長
飢捉衿而肘見突冷於永晝也嗚呼哀哉我先君早嘉
英秀及觀為政晩意逾厚俾自拔於瘴鄉來卜隣于衡
岫人事好乖斯願莫副獨予兄弟乃幸參候聞前言與
往行常發蒙而啟覆雖大藥之乏資在徳人則宜夀忽
不瞻而幾日俄斂藏於一匶方公病革隂陽交冦了不
怛化出語無謬有固窮之義訓遺諸子以筆授卷釣絲
於七澤𦕈孤風於遐宙讀先生之自傳與斯文之奠侑
庶潄石之髙情克紹乎簡冊之光而斷蛇之隂徳燕翼
於雲來之後也
　　祭妻兄張撫幹良臣
昔我冠年羣試南宫即以藝文受知而翁收置門闌妻
以愛女獲交昆仲竟嵗逰處効官洛杜君在定陶匹馬
見過意方逸豪遺俗故家尚有存者弔古搜竒歡不忍
舍戎塵坌來相與契濶乙卯㑹語丈人已殁曽未三年
予復悼亡君之仲氏丘木既長庚申訪君家山蕭寺悲
笑雜集如夢中事丙寅之秋予還武夷未及尋君君喜
而來留止彌旬情好逾厚觀君氣骨堅耐如舊豈謂此
别遽隔死生一朝訃至驚呼失聲篤實之資朴茂之行
謹幹之才樂易之性青衫下僚迄不一施徯克厥家而
止於斯君幸有子仍有季弟武部之澤庶其在是望君
千里遥遣此觴疇昔之思曷日而忘
　　祭張給事子猷
昔在政和學校賔興青衿譽髦鮮或不升賢士之聚實
始識兄兄時遇厲力弗自騰日一溢米有問莫譍舍中
諸生春貢來盈語誦嬉嘲嘈嗷其聲兄雖臥病靜黙而
聆他日見謂子獨爽靈定交投分相與以誠予方冠年
憍氣矜騰蕩潏詞江湛酣酒觥髙視四海孰為公卿兄
獨温慎期我有成帘樓夜集花市朝行悠然雲淡漻爾
氷清曰此紛華罔堪寄情與子出郊曠美舒平北望大
河西眺諸陵東臨汴泗南想羌衡春風融洩秋氣澄泠
短琴一弄長笛時横尋幽弔古治亂常評心憂禾黍耳
厭簫笙顧謂銅駝將埋棘荆嵗在辛丑雲海鶱鵬龍門
並進雁塔同登武部星郎實司文程於兄從祖有女瓊
瑛遂以見妻由兄推名㑹迫告歸分袂征營後合之艱
先以凄凝各効一官啟明長庚召冦者誰中天欃槍宗
祏遂南再立都京紹興五禩同簉王庭回首舊逰恍如
夢驚簡書是畏讌語何曽閲日未幾又别江亭十有四
年猶飯一蒸書題雖數心曲難形但祝加飱百禄具膺
豈謂小疾奄嗟沉㝠惟兄之學演迤深閎涉乎諸史貫
乎羣經怡怡外容肅肅中扃有類坦率了無巇傾沂水
之詠雖則未賡荆舒之説早嵗已懲孝養純篤夙師閔
曽口體為下志意是承故其為文以燁以榮而見於用
以敏以精撫字稱良轉輸稱能入時從槖近列華明出
殿藩維逺俗綏寧上主所知清議所凴奚不黄耉進班
疑丞俾究施為以詰戎兵云亡之痛豈惟親朋我欲為
誌述兄平生傳之悠逺不在斯銘姑遣長鬚往薦芳馨
莫寫予悲有涕其零
　　祭郭提舉子元
嗚呼有道之後其傳逺矣賢如立之志業可紀予逰雒
師立之巳死葢嘗徘徊通徳之里聞公純厚操行懿美
欲見未遂人逺室邇衣冠南渡邂逅湘水公越耆年予
亦艾齒山陽岳縣相望甫爾毎聆車音歡笑倒屣從咨
往故哀哀歴耳粹氣薫然徳容靜止温恭是力信順是
履皓首簞食蕭齋隠几玩意韋編終而復始謂言仁者
期頥乃已何期奄忽一疾不起回首曩者同數君子到
我碧溪旬日逰徙漾艇鏡中舉觴竹裏談笑清真風度
凝峙似雲無心如泉無滓徳星暫聚髙躅誰跂諸人好
在公獨傾阤盤有時蔬尊有浮蟻遣詞叙情魂尚來只
　　祭劉致中
嗚呼天生百材莫不有用材之尤者其用尤重南金大
貝金玉明璣惟或不好好則徳之獨吾致中乃異于此
百不一見不夀而死嗟嗟致中早自貴珍見賢必事遇
仁必親學無定師叅以訂證濬其明頴礲其亷勁事親
篤孝友於弟昆政施厥家肅雍閨門其在友朋忠益相
告其於鄉黨善者所好徳義積躬名聞於朝公卿引重
弓旌是招三揖而前尚赴堂察君以疾辭歸馭遄發縉
紳趣榮快徃奔馳豈有匹士重已如斯士負知能鮮克
遵養嵗不吾與利有攸往猗歟致中術略疏通若將終
焉一畝之宫謂天艱之式燕其晩而迄艱之惟理之反
文木良徐仆於嶔巔有嵬者樗乃終天年切玉之刀以
貴弗取鉛胡能割玩之在手鄉里之分姻婭之情膠庠
之舊磨琢之誠别去再期期復來㑹我今來矣君往安
在旅酒弗旨豆籩不嘉獨有悲思君其知耶
　　祭楊珣
人之生兮浮萍隨波濤兮無垠偶飄颻兮值遇遂密比
兮依因吾初來兮新昌睨爾居兮西隣方念咎兮息交
俄數面兮成親屈輪指兮逮兹淹五冬兮四春結茅屋
兮南郭爾來曽兮逾旬不顧我兮寂寥匪附炎兮强臻
或狂風兮摇空或清月兮掛旻或夜雨兮蕭瑟或春花
兮氤氲或髙臺兮寫望或埜寺兮怡神有好酒兮必同
班肴蔌兮錯陳或商謳兮浩蕩或齊諧兮紛綸眷地角
兮徘徊忘天涯兮悲辛予舊交兮日疎爾既久兮彌寅鼓
爾篋兮未冠嘗簉足兮成均中慷慨兮投筆脱儒服兮
戎紳餬其口兮一官竟何得兮隕身賦才諝兮可用祗
碌碌兮埃塵四十四兮無兒絶新昏兮室人甫不覿兮
七朝被微恙兮永淪耿昭昭兮就盡視死生兮夜晨歎
逝者兮臨川眇今古兮同津吾慶弔兮久隳乃酬爾兮
芳醇亦忘懐兮怛化聊為爾兮唏嚬
　　祭顔翼
嗟嗟顔生曷隕其身耶抑恃妙齡忽衞生之經耶晨出
夜歸冐犯瘴氛耶酒焦水浴寒侵而熱蒸耶昧彼藥石
孰損益於吾身耶延子外館敎我二孫不縱不苛訓飭
甚勤見子所著干禄之文為蠅頭之細字擬詞塲之千
軍我於爾時追隨人事趨走頻煩未克自貴方將遲以
嵗月感以誠意勸使為已而學凡致逺在識趣天爽敏
以賦汝勿逐末而暴棄何曄然之春花遽隕霜而萎瘁
既殮殯爾酧以薄祭旅魂悠悠豈能一至
　　祭妻兄翁主簿子光
嗚呼子光何為夭折方行萬里登車軸折錦山霅水道
里數千聞君之訃驚心慘顔昔在少卿有言有徳宜躋
華近終老岩側司戸秀傑洵美令儀不遐其騖九品之
卑再世所鍾謂在孫子君齓而孤克自峙嶷既就師友
既敦詩書孝弟祗祗家庭愉愉親仁篤義疎才弃怨䖏
約則甘趨俗則倦載此粹懿宜福於天宜富宜貴宜得
永年理有難推君奚不淑凡百交逰咸為君哭而况北
堂鶴髮慈親哀哀諸兒曷辜于神吁嗟斯人命孰長短
貪婪無厭谿壑寧滿四福具矣好徳靡稱展跖考終亦
曰茍生誠能好徳而貧而賤而不大耋君子維燕用是
以商子光奚尤昔也若浮今也若休惟我摧頽晩婿君
媦與君論心百未十既屬以罪垢跕墮南雲見君知難
何期永分長號西風佗傺鬱結寓詞侑奠聊以告别
　　祭范太監元禮
惟公器質温良材用膚敏飭躬力學服職靖共門戸盛
時不自驕汰循途平進厥聞甚休晩守衡陽承郡凋困
竭意摩拊民獲少蘇上官弗仁詆為慢事退奉閒館亦
無怨尤顧予迂疎託契先代書問勤縟情義甚敦中經
瀏江值公寓止接語又欵益窺所懐毎及時難詞氣感
慨許國之意不忘拳拳尚期顯榮以攄志業有生遽盡
曷至於斯聞訃失聲天不可慮方此哀制往哭不能遥
持一觴以寫悲抱
　　祭龍王長老法讃
嗚呼嵗在己酉强敵内侵予先君子航湖而南小駐碧
泉莽野荒墅冬鬱濕薪急雪堆戸忽有僧至草衣讃公
佛堂巍巍步象音鐘與之坐談飯以乳(闕/)惜其遁身公
材利用厥後慈雲虚席生塵魚鼓弗振府州選人遂以
畀師移錫來處誰為證明予有請語自兹還往二十暑
寒毎辨異同拊掌大歡維師行事詳締稳實公方無累
私語無失梵宫之内金碧煌煌水雲明潤山木葱蒼心
雖不朽生則有盡示病寂如埋骨弗燼念我先子築丘
宫前樵牧不犯師勤則然誰其嗣之感舊興愴茗餌薦
誠目斷青嶂
　　挽呉丞相
妙齡一目了羣書未壯聲華衆已孚器逺况曽師舊徳
時來俄看獻嘉謨親扶日轂升天路不許金戈入帝都
大節已全名自永詎同姦慝茍全軀
追念宣和國勢孤上公元宰導人諛妖氛已覺前星暗
皇澤寧論少海枯誰謂玉華傳玉座共知青瑣伏青蒲
讒言一發堪流涕禍在同升有鄙夫
黄扉清啟帝之初俊乂招徠念逺圗桃李舒華方雨露
鴛鴻戢翼又江湖當年舉國蒙休烈至死無人雪厚誣
圓覺妙明何計此獨疑遺恨遶蒼梧
　　挽劉忠顯
念昔京都晝掩關黒雲黄霧塞人寰南城掃雪迎耶律
北道聞風拜禄山不為身謀心皎皎已終臣事意閒閒
何人得與髙名並千古常山諒可班
未識堂堂玉立姿已傳薤露滿山悲空餘父執修恭意
漫繼詞流紀徳詩諸子盡賢門益大萬家餘地塜初纍
紛然盡奪三軍帥誰識公心死不移
　　挽陳幾叟
妙質曽揮匠石斤久於其道更超羣皂貂破敝頭䝉雪
黔突凄凉氣吐雲忽上諫坡規帝徳又陪經殿勸皇墳
事功難必清名在未辱先賢付託勤
　　挽楊訓母莢氏
戚戚秋風颭旐旌送車千輛咽佳城令妻夀母名兼美
孝子慈孫禮備成望士有詩歌紼綍梵坊無侶獻鐃鉦
更慚朴語書銘石萬一幽光久更明
　　挽某氏
慈祥令淑禀于天宗族閨門共仰賢中饋克脩惟六二
義方能敎亦三遷藝萱無復忘憂日種栢行看合抱年
舊欲升堂今已矣大招成些重悽然
　　挽李太孺人
桂水無情日夜東空餘丹旐泝西風一經不負門閭望
五鼎端宜饋祀豐茂渥出綸觀有煒芳徽勒石播何窮
遥知祖送詩千首挽鐸聲悲大隊中
　　挽端州黄大用大用喜讀書有志行數過予講討
　　　雖未詣宗本要自佳士可尚也心為形役遂以
　　　病死作二詩哭之
毎惜南冠懶讀書欣逢之子富三餘文章戸牖雖頻闖
師友源流或未疏底事箇中紛侘傺坐敎淫末費驅除
昭昭奄作𡨕𡨕去悼爾能無一束芻
鋸屑霏談涉往今濡毫洒紙掞詞林聽歌鹿野三章後
悵下龍門九曲深十口西疇貧索莫一官南選晩侵尋
早知大易無思慮應悔生前未洗心
　　挽黎承事
北正黎司地南來得姓繁清時能敎子餘潤必髙門珠
蚌他年譽金籝晩嵗温王師勤佐餽鄉鬭待平反援手
遺嫠難酬心樂泮恩凄凉投轄井慨歎給孤園萟檟平
居近攀松永慕敦流年駒過隙不辱付諸昆
　　挽譚邦鑑
忠烈延康子期頥致政孫文詞金震蕩行治玉純温夢
熟黄粱早名餘絳旐鶱傷哉九京路白日悶泉門
契好聨三世交情晚更深宦逰乖握手書到豈論心歎
失超騰願愁聞相挽音平生一尊酒已矣不同斟
　　挽楊子川
傾葢小冠市論文喬岳陽一生能幾屐兩鬢忽成霜我
尚棲南嶺君俄赴北邙無因澆絮酒回首重呻傷
　
　
　
　
　
　
　
　
　
　
　
　
　
　
　
　斐然集巻二十七
欽定四庫全書
　斐然集巻二十八
　　　　　　　　　　　　　宋　胡寅　撰
　　跋髙宗御筆
建炎三年夏四月上移蹕建康臣蒙賜對為尚書郎未
幾擢司記註是時上鋭思致理招徠賢俊臣父安國以
給事瑣闈再被嚴召六降敦促之命申以使人復因臣
奏事坐旁開借玉色問及臣父造朝之期宸翰寵頒備
形徳意而臣父抱疴寖久艱于入覲臣繼荷聖恩曲從
所請退食祠館俾就色養仰惟急賢願治多士傾心孝
愛之風形於四海豈臣父子獨受隆賜謹以雲漢之章
寫之琬琰四年夏四月宣義郎直龍圖閣主管江州太
平觀臣胡寅謹記
　　跋唐十八學士畫像
昔孔子語冉有曰衞庶矣冉有曰又何加焉曰富之曰
富矣又何加焉曰敎之唐文皇不世出之君也房杜宗
臣之魁也相與圖治至于斗米數錢行旅不齎粮則貞
觀之功極矣其禮樂道化無傳焉千載一時而所成就
止此可不深嗟而重惜哉故予嘗論三代而後獨漢光
武明章之治庶幾于敎者可一變而王也因觀羅湜所
藏唐十八學士畫像遂書其巻末
　　跋劉殿院帖
自新法禍民天下塗炭獨謀殺人者蒙首免之惠至於
令人習知夫按問欲舉之便也其不忌之寖酷矣方王
氏秉國之時闔闢雷風動揺山岳抗議而變之固難覩
禍敗之後追賞盡言而於弊法則未之有改豈特首免
一事而已哉此公卿大夫之恥也寄語公嗣孫駸駸萬
世用尚克勉之
　　跋唐質肅公詩巻
質肅公父子以忠直為宋名臣天下知之不待贊譽也
嘗聞道鄉鄒公語先君子曰子方送行詩惟王介甫為
最獨記其一聨云薄俗易髙名已重壯圖難就學須强
謂不止於歎詠而已二公名節始終俱美而介甫當權
面斥質肅公使發憤而薨竄逐諫院使流落至死介甫
之學非不强也其行事乃爾果孔孟之學耶今臨川集
中此詩不存然言不可以人廢故書以附詩刻之末抑
以見公於語言者未必能踐而重厚簡黙之人其所立
必有大過人者如質肅公父子是可師也
　　跋陳諫議書杜少陵哀江頭詩
諫議陳公所書公外親臨江蕭君建功得而藏之云公
之絶筆也公學行文章皆居第一流而尤顯白聳動于
天下後世者則以知蔡京姦慝禍國于未用之前也此
書信其絶筆是乃憂思至痛之情言不見用身且竄逐
視國家將危而無可柰何後之覽者猶欲慟哭流涕而
况其身親之者乎嗚呼悲夫
　　跋畢文簡與冦忠愍帖
古者人君將有事于四方必使知者慮義者行仁者守
澶州之功用此道也夫應事于倉卒者其難有甚於耳
聞目見切身經慮之熟也文簡諸公文昭武烈乃當晏
粲右文之旦伏觀此帖詞平意和不見凌遽非有大過
人者必不能成天下之大事也遐想其人願為之執鞭
而不可得
　　題畢西臺墓誌後
西臺公與師垣恭氏為布衣交有同年之好蔡既擅國
亟欲引公助已公謝絶之遂坐黨入籍後又數寄聲通
殷勤公終不荅以此坎壈竟不得試彼富貴熏天忽與
草木俱腐而公徳名義爵皭然不緇得喪榮辱果安在
哉予晩生不及識然髙山仰止心誠好之與其子季我
逰獲見銘文伏讀三歎因書其後
　　跋楊龜山李丞相送鄧成材詩巻
君臣之義與節義之辨在今日尤所當謹者成材為盱
江幕金人檄至守以城降成材爭之不可乃弃官歸成
材為小官所守已若是是宜先覺名臣深嗟而重賞之
行且為世用矣願卒此志昔在仁祖時朝臣送唐子方
詩皆譽其直諫之美王介甫詩獨曰薄俗易髙名已重
壯圖難就學須强識者以為得古人相勸勉之意予於
成材亦云
　　跋胡待制詠古詩
前事之不忘後世之師也古人求多聞將以建事貴多
識所以畜徳至聖賢猶不敢不勉而後世之士有寸長
片善則裕然若不啻足矣以儒士為無用以古學為迂
僻非史洪肇之倫則原伯魯之流反理𡨕行身世兩敗
吁可憫矣宗兄汝明有志當世不以材能自髙又尚論
古之人形於詠歌觀其所否可以知其所不為味其所
與可以見其所景行非特評史葢言志也如不用則已
用則吾知其無率意而行揚已矜衆之事于昔人建立
必有所到矣三復欽仰題其巻末
　　跋李尚書路樞密送張元裕主簿序
某識徳餘十有六年毎見之口道古今而未聞其論醫
觀李尚書路樞密所與序跋則知徳餘兼通神農岐扁
之術而有家學葢恥以藝名耳某曰醫已人病救人死
君子之心無足恥者向使徳餘既富且貴而殃民害物
其可恥豈不甚乎今仕而不偶曷若己人病救人死如
君平賣卜稍可藥飢而止斯亦賢於受禄居位而為人
病者逺矣徳餘試思鄙言
　　跋葉君論語解
學者得一官皇皇於進取若不及忽焉老死莫知自憐
滔滔皆是也超然年將六十方且從事於童習之書忘
其飢寒之困可不謂賢乎著書既難釋聖人之言尤非
易要當多求博取以㑹至當驗之於心體之於身則考
諸前言往行而不謬矣斯道也有志者殁身而後已超
然其懋哉
　　跋石洞霄傳
死生之際為異學者名之曰一大事至于刳心没齒而
不能辨而石虛一蹈履白刃有守無惴夫豈一日所能
哉觀其被召不留得官不居見林生而不屈對人主之
問而不諂其胸中葢有過人者得非讀南華之書而深
造者耶使其早得所從知孔孟之正其所成就又豈止
此哉
　　示張醫
一切有為法不可以利存心以利存心雖善亦惡務合
於義雖有小失不害其為善也觀諸君譽張生者謂其
有活人之術以濟物為心而無所取信斯言也可以為
良醫矣雖然術無盡而心易倦利能動人而義難終也
惟不以譽己者自足而思進吾所未足則岐和扁華亦
將可及爾尚勉之哉
　　題嚴子陵祠堂
嚴子陵不屈于漢光武其襟度髙逺非世俗淺丈夫所
知姑置勿論其告友人之詞曰懐仁抱義天下悦阿諛
順㫖要領絶士大夫能奉此二言之戒庶幾往來祠下
不㸃汙山水它亦何足道
　　示雲瑞
先祖父中大公隱約時聚徒敎授長老元嗣方童丱在
衆中讀書最頴出其後為僧得法名振禪林有詩二十
篇寄先君雖灰心槁形非欲以言語自名然竒氣秀發
溢於翰墨終不可掩先君感舊歎今以兩絶句荅之嗣
没將十年門人雲瑞開堂於永之報恩機縁密熟意象
恬逺有師之遺風乃録兩絶句使刻之石則未知讀之
者以為追隨香山之人歟抑以為不入蓮社之客歟紹
興十一年七月望日武夷胡某書
　　題草衣寺松碧軒
此軒舊為曲廊趨惡濁之地脩老斷其去路闢南壁為
小牖於是嶺谷蟠互大木森映盡在目中軒雖小葢草
衣之勝處也林壑諸木惟松尤盛軒當樹半秀色如潑
故以松碧名之凡材雖多不足數也胡明仲書
　
　
　斐然集巻二十八
欽定四庫全書
　斐然集巻二十九
　　　　　　　　　　　　　宋　胡寅　撰
　　中書門下省試館職䇿問
葢聞士之處世稱于家者其徳當周于一家聞于鄉者
其賢當葢於一鄉今有以事舉言揚達乎天子之聽而
咨詢之於禁省則必其逺大之識宏達之謀固不可以
小言片善取也敢問今天下之吏員數衆多流品雜出
有司無缺以處之欲置而不恤歟則下有失職之歎將
使人得其欲歟則聞為民設官而不聞十羊九牧以殘
之也天下之兵分統既久欲因而不革歟則末大必折
古人之戒欲有所變制歟則乗塞者以力寡為言分閫
者以不專為患固難于改作也天下之材調度既廣欲
取于民歟則利源已竭民力已困取之不已露根可畏
也欲輕徭薄賦以休息百姓歟則環數十萬之師荷戈
被甲以捍冦敵不可一日而無食有功而不賞不取於
民安所從出哉是三者皆當今之急務學士大夫究心
於兩説之間謀其利不蹈其害而未知其術渴佇崇論
願茂明之將以告于上焉
　　零陵郡學䇿問
問匠必以規矩為法射必以正鵠為志學必以聖人為
師孟子非親見聖人者其言曰乃所願則學孔子然則
能以聖人為師不必親見聖人也仲尼道大而徳全門
弟子不能徧觀而盡識之故曰大哉孔子博學而無所
成名固天縱之將聖又多能也今學仲尼者將由其一
言一行乎抑將從其大體乎從其大體非生知上智必
有所不能由其一言一行則枝流𣲖别何以㑹于有極
是皆學之所甚難也敢問孟子學孔子之要安在其所
以為亞聖而於孔子有未及焉何故後之學者其必循
孟子所以學而學之歟其亦謂入徳之門不一書紳請
事皆可以進於道歟諸君師孔孟于千數百嵗之上當
知規矩正鵠之所在願與聞之以警不敏
問聖人之道必有傳受然後不墜於世堯之所以命舜
者舜亦以命禹孟子泝流窮源推其所傳受以湯文孔
子太公伊尹之流或見而知之或聞而知之葢以是為
在已也敢問見聞而知之者果何事歟由孟子而上何
為而得其傳由孟子而下其有傳耶其無傳耶如失其
傳則自秦漢以來為道者衆矣其皆謬於聖人而無所
折衷耶若曰在則人亡則書求之經可也彼親炙乎聖
人者猶有好勇貨殖短喪學稼聚斂色莊之鄙而况誦
空言者耶然則學聖人而不知其所傳之事雖緝詞數
萬讀書五車未免乎𡨕行也諸君皆願學孔子者于此
豈無所志竊幸聞之
問善學者必適時務學而不適時務是腐儒而已耳今
有人知盈虚善斂散取民而不害民足國而不害國可
謂通財賦者矣若冉求是也其自言曰方六七十如五
六十求也為之可使足民今有人戰必克攻必取據城
則人不敢犯對陣則敵不敢遏可謂曉軍事者矣若季
路是也其自言曰千乗之國加之以師旅由也為之可
使有勇嗚呼其適時務者乎彼曽㸃之言志異此之撰
乃特在乎莫春之逰詠歌之樂而已此與撫時玩景朋
羣嬉逰者亦何辨其視由求功效之及物者絶不侔矣
夫子乃喟然歎而許與之陋彼二子者無稱道焉聖人
生於周衰列國並爭之時其敎人取才固將以有用為
急也而不適時務乃如此無亦迂濶為世笑耶然仲尼
所去取萬世信之求其説而不得今舉以問
問儒衣冠者皆言學學未易知也孔子之自言曰十室
之邑必有忠信如丘者焉不如丘之好學也其稱人曰
有顔回者好學今也則亡未聞好學者也而未始言其
所學者何事後世之稱好學者或異於是挾䇿讀書博
習乎詞藝之末務以悦人之耳目而取世資故論明經
者以拾青紫為志稱稽古者以得車馬為榮自聖人觀
之必謂之未始學矣今將捐記誦詞藝之習而求聖賢
之所學則當得其門而入必有事焉豈非吾徒之急務
乎二三子葢以聖人為師而好回也之所好者矣請問
其目
問論人物者必以功烈著乎世利澤加乎民為大丈夫
之能事雖居仁由義有致君堯舜之術而窮不得施亦
何用矣昔者管夷吾相齊尊戴宗周攘斥夷狄不以兵
車之力而九合諸侯威令加乎四海使斯人無左衽之
患仲尼稱之曰如其仁如其仁嗚呼盛哉彼子路一學
者耳好勇行行無保身之智率爾而對無為國之禮為
季氏宰取具臣之譏不知以正名為先蒙野哉之誚動
輙得罪於聖人其賢於管仲者未聞也使今學者尚友
千載而擇所從必以管仲比身而仲父自許矣然而曽
西乃畏仲由而艴然陋管仲孟子取其説以拒公孫丑
曰管仲曽西之所不為也而子為我願之乎夫聖賢之
志尚去取乃如此敢問其所以然者
問學莫要於求仁而仁之為道難言也孔門問此者衆
矣聖人亦語以為仁之方而已未嘗指名何者為仁也
韓退之乃以博愛盡之是特聖人所以答樊遲者不足
以盡也然自是而後言仁者舍愛則無以命仁吾信其
不知夫仁也學而不知仁豈非闕典之甚乎諸君其歴
考聖賢之心以要其極而陳其大略
問仁知勇天下之達徳也缺一焉不可矣孔門弟子有
問仁而無問知勇者獨樊遲一問知而已善問者如攻
堅木先其易者後其節目莫難知于仁而必問之是何
也仁者不憂而君子有終身之憂知者不惑夫子生而
知之矣何待四十而後不惑勇者不懼子路勇矣而告
使臨事而懼又何也
問世儒言伊尹之任其弊多進而寡退茍得而害義故
伯夷出而救之伯夷之清其弊多退而寡進過亷而復
刻故栁下惠出而救之惠之和其弊多汙而寡潔惡異
而尚同故孔子出而救之至孔子之時三聖人之弊各
極于天下故孔子集其行而大成萬世之法使三聖人
者當孔子之時皆足以為孔子矣予有疑焉葢由湯至
於文王賢聖之君六七作其成就人才之衆至其衰世
猶有存者使伊尹有弊當時君臣獨無以革之乎由周
至於戰國又百餘嵗文武周公之化不為不深使伯夷
之弊猶在則周之一道徳以同風俗者殆無補於世而
獨俟一栁下惠耶孔子去栁下惠未逺若栁下惠能矯
伯夷之清使天下從之其弊不應繼踵而作而孔子救
之又何遽也且孔子之時荷蕢荷蓧接輿沮溺之流必
退者尚多也則栁下惠所為果何益乎以孟子之言考
之三聖人所同者得百里之地而君之皆能以朝諸侯
有天下行一不義殺一不辜而得天下皆不為而已彼
為任為清為和一節之至於聖人者其可以為孔子乎
幸推明之
問師者人之模範也模範孰加於孔子矣其作春秋惡
諸侯之僣王自立於其薨也以大夫之禮卒之不與其
為諸侯也而己乃逰乎其間為之臣是何也惡世卿之
僣君自三家受氏之後一譏而不足再三致貶焉不與
其為大夫也而己乃有見行可之仕是何也惡夷狄之
猾夏有能攘斥使不侵中國者則與之方是時楚最强
窺周問鼎管仲相齊興召陵之師楚自是帖服聖人稱
之曰㣲斯人吾其左衽矣而既失魯司冦遂之荆先之
以子夏申之以冉有有若謂是行為不欲速貧是何也
夫所行如此而立言埀後俾人不得為爾烏在其模範
哉吁其慎思而明辨之
問形寓數不可逃也後世有知命之術以五行支幹納音
推人之窮達夀夭其精者十不失一故知其不可逃也治亂
廢興之在世不亦猶是乎周卜世三十卜年七百漢之興也
五星聚東井其衰也當陽九之厄其大致然矣聖人作易蔵
徃而知來其於治亂廢興如指諸掌不待推占而後明也
自周衰至漢然後天下平其間蓋百有餘年人力所必不
能扶持者而仲尼方且區區歴聘諸國曰茍有用我者期
月而可三年有成夫豈不知世無能用之者不幾於不知
命耶荷蓧耦耕之徒浩然長徃其心殆亦非笑仲尼之所
為矣在聖人夫豈茍然是必有説不可不知也
問鬼神之理學者所當知也樊遲問知孔子語以敬鬼
神子路問事鬼神孔子語以事人為先何也或不問而
語之或問而不語是可疑也中庸曰鬼神之為徳視之
不可見聽之不可聞而舜之作樂也祖考來格周之作
樂也天神降地示出何以知其格其降其出歟是又可
疑也夫所謂視不見聽不聞者為其無形聲可接也而
易曰精氣為物逰魂為變是故知鬼神之情狀既有情
又有狀則非不可見不可聞矣而中庸云爾是又可疑
也以天神地祇言之其情與狀可得而言歟孔子祭如
在祭神如神在葢亦誠心想其嗜欲貌象以致之祖考
可爾也天神地祇若為而想之是又可疑也今釋老二
教皆言鬼神且又繪事之土木偶之果得其情狀乎若
以為是則世人所不識也安知其為是乎若以為非則
聖人所未及言也又安知其為非乎是非有無茫茫於
吾心以之亊祖考祖考必不格矣又況於凡為鬼神者
乎此學者所當精思而明辨之不可以難知而遂止者
也
問聖人能知人而堯不知鯀之績用弗成何也仁人於
弟親愛之而已而舜封象於有庳庳距舜都在五服之
外親愛之固若是乎啟之賢必不若臯陶與伯益也禹
不為堯舜之禪而與其子何以知其非私也桀可放則
獨夫耳不可放則事之湯既放桀而又有慙徳何也無
乃於心有未慊乎大人者能格君心之非仲尼則進乎
大人矣行乎魯衞陳宋不聞一君格其心者何也惟聖
人為無過行孟子稱夷惠曰聖人而又議其隘與不恭
夫隘與不恭君子不由也而可為百世師又何也尚論
古人學者之事故舉以問
問茍卿氏有言學莫便乎近其人昔七十子身逢元聖
得所依歸可謂近其人矣其與生乎百世之下希慕企
望而不得見者豈不異哉然子路好勇子貢好貨宰予
晝寢子張色莊冉求為季氏聚斂是皆常人之行曽不
少革則何貴於近其人乎聖人敎育丕變之功又安在
乎伯夷栁下惠清和之徳非若孔子集大成也聞其風於
百世之下非若洙泗親炙之者也而亷貪立懦敦薄寛
鄙之效靡然甚速何夷惠能之而孔子不能豈其興起
者皆賢於由賜之徒歟二三子其茂明之
問自堯舜至孔子幾一千五百年間何聖賢之多也或
君臣並立於朝如唐虞之際或父子同生於家如姬周
之盛逮乎洙泗闕里弟子賢哲至六七十人孟子而後
五季而上亦幾千五百年所謂聖人何其不復生也方
仲尼未修經之時學者固無書可讀若伊尹自畎畝而
發傅説自版築而發膠鬲自魚鹽而發百里奚自市井
而發為聖為賢何從而致之六經傳世既久在七國則
荀卿氏在漢則毛董子雲在隋唐則王通韓愈皆號大
儒相望如晨星然其孰為知道者耶夫以古之時未有
經書而聖賢接武於世後世經書備具而曠千百嵗求
一人如顔閔而不可得然則六經有益於世乎其無益
乎
問事莫大乎祀祀莫重于天周監於二代其文備而可
考矣惟明堂之禮學者疑焉孝經載仲尼答曽子之言
曰昔者周公宗祀文王於明堂以配上帝而周頌我將
則其詩也然以其禮屬之周公歟是嚴父也嚴父則武
王所當為周公事武王時未嘗攝政胡為而嚴父以其
禮在攝政之時歟是攝成王也攝成王則武王乃當祭
而文王為祖矣禮未聞嚴祖其曰周公其人也又考之
戴記則明堂者乃周公負斧扆朝諸侯之地也考之孟
子則明堂者乃王者之堂行王政之所也皆不及宗祀
之事是皆可疑者幸辨明之
問文之為用大矣堯舜禹文王之聖咸以文稱曰文思
曰文命説者曰經天緯地之謂文其用之大乃如此仲
尼曰文王既没文不在兹乎葢以斯文為己任矣自孟
子而後左氏荀卿太史公司馬相如揚雄劉向班固之
流各擅文章之譽後世莫得班焉如唐韓愈栁宗元皆
竭力希慕僅成一家夫此八九子者其建立與古所謂
文同耶異耶如其同則經天緯地之效安在如不謂之
文則末世執筆綴言之士皆師法於八九子者自謂文
之至矣而未嘗知堯舜禹湯文王仲尼之大業有潜心
於堯舜禹湯文王仲尼之大業則笑之曰是古學耳安
得為文夸多鬭靡至于支青配白騈四儷六極筆烟霞
流連光景舉世好之有司亦以是取士為日久矣其得
失是非願從二三子聞之且觀所志
問昌黎文公唐之鉅儒也著書立言有原道之篇焉其
意欲扶皇極尊帝王明孔孟之敎而攘斥佛老也嗚呼
亦可謂特立不羣之傑矣即其原道之論曰博愛之謂
仁行而宜之之謂義由是而之焉之謂道足乎己無待
於外之謂徳仁與義為定名道與徳為虚位是六言者
古未之有也而愈斷然筆之敢問二三子夫愈之為六
言其盡善矣乎其槩諸仲尼孟子所謂仁義道徳者同
乎異乎佛老氏髙談性命自以為至矣是六言者其足
以破其術服其心乎
問鳯皇來儀虞史美焉其不至也仲尼嘆之是為太平
之瑞章章信矣三代盛際聖君繼出治功之極至於兵
寢刑措越裳氏以無疾風暴雨占中國之有聖人也重
譯而獻白雉於斯之時鳯何為隱乎厥後漢孝宣乃獨
䝉嘉應或集於郡國或降於京師其數甚衆孝宣何以
得此以其治考之美政固多矣而粃政亦豈少乎大將
軍以元勲而滅族夏侯勝以正言而被囚王成以虚偽
而蒙賞葢韓楊二良臣死皆非其罪也而魏相之奏子
弟殺父兄妻殺夫者嵗中且二百二十餘人若夫日食
地震雨雹饑饉之變史亦未嘗絶書不可謂之太平决
矣然則鳯凰胡為乎而來哉夫休咎之証有國大事也
尚論古之時是非真偽奚可以不辨
問揚子有云祭莫重於地地莫重於天古者祭天其名
曰郊百代之所不變也而未聞祭地之禮其名何謂也
考之周官祭天於圜丘祭地於方澤考之祭法燔柴於
泰壇瘞埋於泰折考之郊特牲郊所以明天之道也社
所以神地之道也考之中庸郊社之禮所以事上帝也
考之昊天有成命郊祀天地也然則周官祭法郊特牲
分為二祭中庸及周頌舉天地而合祫而禮記毛詩所
載則社者祭祀之名耳欲斷以社為祭地之名乎則古
者之社本以祀后土后土者共工氏之子也又有亳社
見于禮夏社見於書則社非祭地之名矣周公成洛邑
用牲於郊越翼日社於新邑舉郊舉社則又類社以祭
地而天地不合祫者故凡天地之祭合歟不合歟祭地
之名社歟非社歟若其社也而周官祭法不言何也若
非社也則祭地當何名也後世以為北郊者是耶非耶
既錯見于羣經而未有折𠂻願與諸君論之
問四科之目非惟品次門弟子之為人抑謂人才無能
外此而有品也歟孔子以學為貴其言多矣未有不須
學以成之者徳行而無學不亦質朴而少通乎言語而
無學不亦口給而少稽乎政事而無學不亦莅政而墻
面乎然則三科者皆當學以成之者也而文學殊科何
也世之言者以政事文學為兩途其原葢出於此而古
人之論則皆不然曰聞學而後從政未聞以政學也舉
此一語彼言語徳行何獨不然而四科之别乃吾聖門
所設敢問如前之所疑也
問宗廟之禮尚矣禮樂庶事尤備於周則後世言禮樂
者舍周何以哉然於宗廟之制有未喻焉者武王既宅
鎬京宗廟之建必先宫室無可疑矣及周公營洛又作
清廟朝諸侯率以祀文王而書曰王在新邑烝祭嵗文
武騂牛各一是鎬京既立廟洛邑又立廟且廟必有主
其奉鎬廟之主而祀洛廟乎抑别立主乎故凡成周之
廟制分建于鎬洛一可疑也或徙主或作主二可疑也
天子七廟洛邑獨祀文武而舍王季而上三可疑也成
王祀於洛則鎬使誰祀之四可疑也周公豈欺我哉其
必合於禮矣願推明之以釋所疑
問道果一乎而易有天道地道人道於其中又有隂陽
剛柔仁義之異名而非一也果二乎孔子孟子皆曰道
一而已何也果不異乎則仁與不仁之道二君子之道
三聖人之道四天下之達道五後世又有黄老之道西
佛之道學士大夫宗師或以為賢於仲尼如其果二乎
則損之六三其致一也先聖後聖其揆一也三子不同
其趨一也孟子排楊墨董氏絶申韓昌黎闢佛老周公
誅竒言異行惟恐道術之為異端裂又何也幸茂眀之
問留武二侯秦漢以來竒才䇿士之冠也髙祖與楚解
羽歸太公呂后引而東矣良復請襲之可謂信乎先主
羈旅公安孔明勸使跨有荆益遂奪劉璋之國可謂義
乎失信違義鄉黨自好者不為而二子為人建立邦家
厥功巍然後世至許以三代之佐而為此何也荀彧為
曹操謀取天下而沮其九錫杜牧以盗方之司馬文正稱
其死節於漢馮道歴事五代歐陽氏譏其無恥而臨川
先生以知道許之夫孰為當
問揚子雲漢儒之賢者也富貴人之所欲彼不汲汲焉
貧賤人之所惡彼不戚戚焉文采人之所喜彼悔詞賦
之作焉古道人之所忽彼好而樂之有深沉之思焉卒
之著書立言以自表見至於今千有餘嵗矣而名不冺
没可不謂之賢矣乎然以其言行考之法言取模倣之
譏太𤣥有重屋之誚所以發揮聖學錯綜易數必不可
缺者未聞君子與之也方王莽盗漢時或潔身去之或
守死不屈葢多有其人雄號為知數豈不知死生之有
命奚至於惶怖投閣哉且作美新之文謂莽過於伊尹
是何言也或曰亦遜言譏之耳莽之罪族誅而不足何
譏之云乎臨川王文公温國司馬公議論未嘗同獨於
子雲則皆謂孟子之後一人而已于雄果何取而云爾
也諸公其深考而詳著之
　
　
　
　斐然集巻二十九
欽定四庫全書
　斐然集巻三十
　　　　　　　　　　　　　宋　胡寅　撰
　　陸棠傳
陸棠者建州建安縣人家素貧棠長不滿五尺堅刻精
悍既冠負書逰學至鄒魯間入闕里拜孔子墓盡恭訪
藏書舊宅眷焉徘徊遂登㤗山夜上天門觀日初出慨
然有逺舉意其鄉人異之曰小陸故善角抵戯擊薄相
今乃折節如是耶棠乃入太學一試中髙等聞有得道
於河南夫子者曰楊公駕説荆楚則贏粮往從之舍於
逆旅朝暮執弟子禮過市不徒行不忤目衣冠甚莊貌
惟謹居數月如一日楊公使與諸兒處家人毎從屏户
間聆其講讀喜謂公曰陸秀才脩潔博習士也以次女
妻之棠既托身君子之門見聞日増聲稱籍籍然有口
才善機巧術數作嚴冷面堅坐談説原經證史引物連
類考古據今縱横擺闔責數人過失據道理衮衮無疑
誤聽者悚然一時交逰多已通顯而棠連蹇塲屋然出
入公卿間知識甚廣亦以楊公有道而棠為之婿必有
所謂耳棠乃年逾四十未得第時時轉販以歸養且自
給識者非之棠固安行而楊公不知之也宣和末罷三
舍法復科舉取士棠自度遲暮恐終蹉跎㑹中官梁師
成竊主文柄網羅遺書充御前文籍置官設屬有白衣
試員棠往預焉居一嵗補迪功郎未幾孝慈皇帝履極
盡召遺賢將革宿弊興太平中丞許公建白請汰雜流
冗濫者棠既羞悔其前舉又懼見奪奔走權要自營日
不暇食㑹王門耿南仲力沮言者曰人主務施恩行此
必失人心事遂寢棠又大喜然終不敢就銓選值國有
戎事起東南兵棠念惟軍功可取賞持久獻言當路謂
福建槍杖手趫捷名天下倘使為竒翼正兵何憂乎鉄
騎哉權要人主之得行是冬敵大入東南勤王之師格
不得進明年五月黄潜善等言敵已逺去天下無亊可
偃武遂罷遣諸道入援之師棠又不得志還鄉部攝局
資斗禄居久之輦蹕駐錢塘棠與時相范宗尹有一日
之舊得廣西提刑司屬官未肯赴也值范汝為弄兵閩
中擁衆數十萬屠郡邑據城郭勢揺呉越官軍數不利
建人有詹時升提舉者里居信厚士嘗挺身説賊使無
動朝廷必撫爾賊然之方少戢棠黙念此竒貨可居也
一日歴見臺省諸君輙蹙額慘然若有大憂者或問之
則曰閩越重不幸詹公長者以空言綏數十萬虓虎寛
朝廷南顧今乃聞死矣將奈何傳口喧喧語達廊廟無
不震恐間一二日棠又見徐曰此至難事誰可繼詹公
者閩越地岩險人素善鬭兵精甚況今羣兇大合勢若
烈火恐討之未易得志獨有説諭使欣然離其巢穴乃
在我耳有朝散郎謝嚮膽略過人棠嘗與同部槍杖手
鄉人信服之今欲不勞師不害民而坐彌連城旅拒之
劇冦莫若使嚮以朝命往其賢於詹逺矣誠使嚮棠也
父母之邦不敢愛其死請從而後㑹時相檜言兵偷安
尚姑息俾嚮銜命以旂牓行棠副之詹實不死也棠既
入賊中宣上㫖賊即日馴帖凡事必禀而後行掠得太
守部使者儀物盡以歸嚮棠且獻饋豐給延日引月而
實無降意棠遲留不忍釋手嚮復以閩王潮故事導汝
為自欲佐命嚴兵拒險以抗王旅謂宰相甚庸破其膽
如觸浮漚耳棠心亦難之然終戀戀弗决也閩中重官
好夸勝快恩怨棠假使者權出入旌旂弓刀前後甚盛
可畏堂皇幄衞耽耽然附趨者盈塞賔次謁入有時以
得見為幸平日一飯必酬睚眦必報擇良田美貨多自
封殖其父讀書謹厚至是莫知其子之非其妻舊閑圖
史安處貧約既習化於棠亦謂良人者如是乃可仰望
而終身也親知素與厚者雖疾惡之又哀而危之遣書
譬曉令乗間脱身去棠不一荅賊勢益張翦剽及旁郡
㑹朝廷罷宗尹更用相臣思振國威乃發神武軍三萬
捕擊斷斬大將韓世忠介馬率衆親冐矢石僅乃克之
建之餘民追恨禍敗惟嚮與棠之怨痛刻骨髓御史以
聞有㫖命檻車致兩人者廷尉皆瘐死圄中出其尸道
上數日無收者家財盡没入縣官其父年埀八十謂其
子死無罪為文祭之而縊其妻寡獨歸宗自棠由宦豎
得官以書白婦翁楊公公三日寢食無味他日不復向
之解頥楊公簡易奥黙學者非堅懇扣問終不發言至
棠陷身獨三書招之苦言反復棠竟不用棠既坐檻車
度必死乃從守者乞紙作書復向所與書者𢷬心自傷
欲存活為建安布衣疏食不可得投筆雨涕其詞甚悲
或以咎楊公是大不然雖古聖人尚不能化其子弟豈
可必楊公能化棠然棠薫炙仁義涉一世乃不少變又
有甚焉質亦太薄矣迹其狡黠詭秘將為姦慝兆于謁
孔林登泰山摳衣問道之時而破敗僇辱乃在三十年
後匿情矯行以自立厲色辯口以行之士大夫為所籠
惑者比迹而是不幸不早死遂彰醜末路人固不易知
也嗟乎棠以譎健之才無形勢之資掉舌覔官意欲乗
軒車紆緼綬夸耀鄉里以快意一時卒於身誅族殞為
士類笑何也力行詐諼孳孳為利故也彼之才實有過
人者終猶如此况又不逮者乎夫聖至于舜惡至於跖
霄壤絶矣其發端殊趣乃在善利一念之間大哉間乎
君子之所甚謹也不謹於是而有毫釐之差雖不為龍
斷穿窬而謁孔林登泰山摳衣問道終無救於毀則而
為賊也如其不然盍以棠鑒作陸棠傳
　　敘古千文
太和氤氲二儀肇分清濁奠位乾坤為門品物流形睿
哲超羣維河出圖顯道之原伏羲畫卦爰始斯文儼埀
衣裳下臣上君軒轅通變成於華勲意誠心正萬化生
身神禹胼胝疏濬汩堙底别九州拯㧞墊昏貢賦包篚
多寡適均沐浴咏歌逮今攸遵棄稷厥初夙震姜嫄秬
秠穈芑茀種耕耘暨益播食燔烈饔飱字育蒸黎餘慶
茂繁契掌邦敎修叙彞倫由己敬敷丕革頑嚚孝慈友
弟賤卑貴尊寛宏悠久帝風雍醇臯陶矢謨秋殺春温
欽恤象刑信順協存共鯀驩苖討而弗論蠻貊賔服治
俗愈敦岳牧代工洪造何言三辰珠粲四序環循鳥獸
咸若草木殖蕃簫韶鳯凰焜耀典墳夏承虞禪咨稱儉
勤啟聽謳訟付畀後昆戰廿𠞰扈威賞詎煩洛汭荒畋
馳騁十旬御毋述戒祖訓忍聞羿射擅朝寒浞又因戡
殲澆豷少康興綸癸墜令緒鼎遷於殷湯聘莘畆伊尹
戮力征徂自葛畏愛無敵徯來其蘇鳴條倒㦸俾后堯
舜匹夫必獲速戾放桐遂終允徳予弼夢賚武丁恭黙
營求郊野築巖説得對敭休聲鬼方是克總福駿厖賢
主六七悼監辛紂凶矜驕溢師箕囚奴忠諫焚炙邠岐
積累文謨寖赫重演爻繇端本衽席孚佑緝熈西顧與
宅肆武觀政旄鉞麾斥盟津約誓附國八百釣渭非熊
皓首凴軾殪戎漂杵祝斷丑厯嗣王幼沖旦豈履籍植
璧秉圭金縢納䇿管蔡挾庚往差罪辟斧斨卒完繡衮
赤舄康持既盈囹圄閴寂穆耄喜遊遐騖轍跡厲仍板
蕩宣續憤惕側躬厲行俊髦任職獫狁侵鎬徐土騷繹
迅霆燀焞虓虎緜翼恢復疆境雅頌諧激平王徙居俯
就裏絀宗廟黍離過者閔惻伯業紛更周綱竟失尼父
將聖休明皇極魋圍莫害陳餒蔡厄刪詩定書繫辭黜
索晩潜奥思筆削史冊姚姒以降斟酌凖的日星炳煥
千古昭則麟瑞應期妙感孰測樂育英才升堂入室伋
蹈前軌軻禀絶識標示中庸攘距楊墨王澤息傳獨頼
遺編嬴秦訖赧惆悵卜年烹滅列侯廢壊井田雜燒簡
牘耽惑佺仙良遇劉祖嬰頸拘牽再報仇讐楚羽戕咽
炎漢開基規模廣延勃誅産禄光擁昭宣董相仲舒儒
術窮研請罷僻邪乃績巍焉賊莽竊璽冦佩豭豜白水
龍翔榮取青毡燮洽敉寧吾奚間然志宏朽馭奄寺聨
翩黨錮縉紳傕汜兵纒許都曹操鄂保孫權亮兮翊漢
據蜀當天司馬欺孤熾鄴連顛導建江表安摧苻堅南
北判裂圻甸腥羶隋暫混并煬惡罔悛秦王雄視資受
勇智除殘滌暴慕仁勸義斗米數錢外戸不閉丞輔疇
功鑑亡一魏玩凟句驪猶横壯氣牝雞遽晨枝幹披瘁
狄傑扶傾唐統薦繼霓曲喧轟鼙鼔駭沸臨淮汾陽汎
掃氛翳贄斬簒泚度梟叛濟貂璫專命霜凝氷至藩鎮
交拏虐悖狂恣魚爛絲棼吁嗟五季猗與我宋盡美全
懿坱圠難名普率純被喬松孕秀顔孟並轡私淑諸人
追配洙泗莊老虚談佛釋空諦申韓慘刻朱翟偏蔽璞
輅考占黥彭擊刺篆籀末習詞章小技肯涉波瀾致逺
恐泥探頥鈎隠涵養精粹達理制事酬酢經緯舉此加
彼兼善博施參乎覆載可謂大器
　　中興十事家君被召命子姪軰分述所見
一曰定都建康以係民望昨來未分鎮問中原有可歸
之理今南北既分事當從宜必有國都定基立本東南
都㑹莫如建康宜還六飛龍蟠虎踞立宗廟社稷百官
有司貢賦有常程朝覲有定所江淮險阻堅守不移則
天步無艱而形勢成矣
二曰選用賢徳以修民紀昨來敗國皆營私失節之人
今當登進忠良而黜退奸邪表章亷恥而屏逺頑頓推
廣仁術而勿用掊克崇奬端亮而斥去佞諛君子漸多
各舉其類小人無並進之幸賢者無在野之遺則天心
自回而杏運革矣
三曰改紀國政以便民心昨來欲復嘉祐之政事有名
無實今專置一司討論稽時之弊叅酌前制勒成令甲
攽降行用鹽利歸官茶收其税官務買撲度牒住賣科
斂無名一切蠲減不數降赦以幸小人則仁心善政皆
由是出而疲民致冦之端不勞而自息矣
四曰修明軍制以為民防昨來婁經巡幸軍心益驕己
酉錢塘迫脅乗輿庚戌四明擊逐宰相今宜以樞密院
併歸三省宰相領使量置屬官敷求將帥申嚴紀律卒
伍有功者賜以金帛而不必轉資見在尺籍者更加料
簡而不必招刺信賞必罰勿行姑息討論府兵營屯之
制以省厚斂轉餉之勞則武經漸修而兵庶乎其可用
矣
五曰擊捕盗賊以阜民生昨來用招安之䇿偷安目前
人習為冦之利故盗賊日滋蒼生塗地今宣司控制闗
中諸鎮分屯淮泗朝廷稍間自可互遣諸將申嚴號令
以殄滅為期擊賊者捕獲斬首為功則重加禄賞其有
革心願自新者以肯渡河殺強敵為約則聽以衆行講
民團社兵之法為之綱目以合兵民之判而暗銷黥湼
使州縣自有備禦則桴鼓可以不驚矣
六曰増重上流以存民基昨來分畫湖北歸之藩鎮形
勢不便今宜仍遵舊制歸之朝廷襄陽武昌皆宿重兵
荆南㑹府付之重臣視諸路則加畀事權比列鎮則不
皆專制上流之勢既固則金陵之宅可安而國祚有維
新之命矣
七曰薦舉縣令以安民俗昨來不擇親民之吏貪虐恣
行民怨而冦興今宜刻意縣令之選委自從臣薦舉人
上兩名監司郡守人上一名資序至通判官品至正
郎皆聽充舉中書籍記差注以流散歸業盗賊不作耕
桑日衆戸口充溢為殿最有不如舉重罰舉者所舉稱
職舉者受賞則實才見用而黎元受賜矣
八曰久任守宰以固民志昨來二千石賢者不久任久
任非其人流轉如織坐困百姓是以民無定志所在不
守今宜考古守宰以六期為斷慎選於未用之先勿輕
罷遣於既任之後以省送迎以考功罪使得盡其心民
主相安尊重堅固下難危也有殊效者増秩賜金亦不
遽加移用則郡縣可保而國基無城復於隍之憂矣
九曰開闢言路以通民情昨來數降求言之詔未聞安
邦禦敵其事出於某人者而鯁亮之臣屢聞賜罷今宜
棄故忘怨招徠四方忠直敢言之士充滿臺諫之員其
言之當小加賞賚大加擢用其不當者亦姑置之以勸
來者時遣忠信使臣分行諸路郡縣問民疾苦事有不
便立變易之則闗隔通達上下交濟而國平泰矣
十曰網羅遺逸以收民才昨來訪求文武全才又兩命
從官舉其所知而舉者非其人故真才實能愈晦而不
出今宜以時開文武舉塲申明制䇿大科又復元祐十
科之目州郡必置學校選擇師儒以育後學購求圖書
闢冊府以處英俊而待上之用取才之路既廣而不壅
則智謀才略各思自奮不得於此必得於彼無沉淪之
嘆息飛揚之心而太平之基立矣
右件十事亦今日中興之大略也竊謂天下之治以人
才為急百官之衆以宰相為先治亂之變不逃乎天時
興亡之㡬全係乎人主天之未喪斯文也則啟帝之心
錫以賢輔握機處要人材皆㑹國强師壯政治日新而
成康之俗可坐致矣尚何膠擾之云乎
　　賈寳學記顔贊
眉宇兮清揚和氣兮至剛無施兮不宜紫霄兮褰翔或
欲係夫單于而笞夫中行公抗疏兮忤姦於表餌兮有
光比珠厓兮請棄之兹孔武兮言更昌服閒兮無悔逍
遥兮襄羊塵外兮超然壺中兮未央㑹圖形兮凌烟
為夀俊兮樂康
　賈誼請以五餌三表係單于而笞中行說後世譏其
　疏賈捐之請棄珠厓專憂山東君子與之公昔使朔
　部值權臣開燕山嘗奏陳不可坐此取怨久奉祠館
　所言雖不用然當是時以軍法鉗士大夫之口無敢
　言者則公之奮然不顧是為難矣豈不有光於西京
　二子耶故賛中表而出之
　　清寐記
吾毎食已必有欲寐之狀比就枕而交睫則皎皎未嘗
寐也雖未嘗寐而向來欲寐之意既已洒然爽然若熟
寐而初覺者葢至真完實内外一如其欲寐與人同而
終不寐與衆異寐與不寐相與為適是寐而不瞑瞑而
不寐以昏藏覺神不離形以覺破昏動不違靜其不寐
而寐也猶日之韜乎夜其寐而不寐也猶月之隠乎晝
開目閉目幽顯混融鼾息雷鳴而本心澄黙靈臺煥照
而四體嗒然殆進乎晦息之隨而超乎晝寢之表矣
　　硯銘四
猗仙李墨筆紙滃雲霧走蛟虺為世珍出自此
下岩之珍名聞四方物貴有用慎無匵藏
石不自知繄人取不幸或與噲等伍嘘雲滃霧走龍蛇
歸于劉子乃得所
騏驥之肝石色之正兮活眼死眼均石之病兮燥潤悍
柔雖石之性兮宜筆與墨斯石之令兮明忩净几四友
相命兮豐詞珍翰於研為稱兮
　　嚴州祝文
　　　岳
東方主生岳司其權今苗日槁民將隕墜雖吏之責亦
神之羞爰遣官僚奔走以告盍佐上帝大發隂機起行
西風遏雷無動一雨三日嵗尚有秋當飾牲醪䖍修報
事
　　　龍
惟龍舒巻二江此邦所仰用興祠宇丕赫神功方此亢
陽大命遂殄潜臥不恤豈非龍羞謹陳芳馨遣吏昭愬
蜿蜒御氣霈澤四方非龍所難跂立而俟
　　　風
發達飛動揚雲四施惟神之功萬物所仰今旱已甚雲
興油然風輙散之反為物病起自東北與雲西南披拂
沾濡實在俄頃反訟為徳豈非神休
　　　雷
惟神所司上帝號令當與惠澤俱及於民雨未及施大
聲遽發風雲披敗民用怨咨謹陳潔蠲願閟車皷隂氣
騰聚商羊縱行是則神休永享明祀
　　　雨
旱既太甚雲漢日髙嘉生焦然閔雨如渴神明自閟不
恤有生用欵明壇懇俟隂澤御雲而播不問邇遐三日
為霖萬物咸遂民用歸徳何日忘之
　　永州譙門上梁文
瀟江拱抱永阜盤環畫境為州西漢以來甚久擇人分
土南邦之寄亦髙獨愧非才屢膺此選爰念兵民之輯
云何土木之興惟是侯門嘗罹賊炬因循既久圮剥滋
多仰形勢於麗譙茅茨僅在屬往來於軌道風雨莫除
當揆理以不然願勞民而非厲聚財諸縣鳩役彌旬農
畎告成衆情胥勸秋陽應候素計㒺愆瞻輪奐以干霄
瞰閭閻而撲地長州通浦能消王粲之憂乎平野浮雲
聊寫少陵之望耳修梁乍舉善祝斯陳
抛梁東髙嶺翬飛有頖宫莫學齊人知管晏好追沂上
舞雩風
抛梁西遥望連山接九溪要使絃歌興雅俗漸令忠信
革雕題
抛梁南天下知名淡竹巖應有髙人潛板築巨川何日
駕雲帆
抛梁北兩江下合浯溪色溪邊有石尚齊天大業載歌
還此刻
抛梁上岌岌崇墉兼大壯天際烏蟾自曉昬樓頭皷角
常清亮
抛梁下太守無才宣徳化但祈方域屢豐年自葉流根
固宗社
伏願上梁以後官方清正人物泰通常使斯樓永為壯觀
　　永州天申節功徳疏四首
生民推尊爰及誕彌之月天保報上共輸歸美之情用
集勝縁恭陳多祝皇帝陛下伏願則天之大如日之升
舞干羽以格苗滅澆豷而祀夏玉樓問寢逺追文武之
蹤金匱紀年更過商周之厯仰祈十號俯鑒一心
盛徳在火欣逢震風之期至仁如天宜享延洪之筭誦
西佛之無量賛南山之不騫臣子之誠日月所照皇帝
陛下徳載恭儉孝通神明安樂延年不用求仙之方士
勤勞享國自占無逸之元龜伏願如日方中後天難老
復文武之境土大㑹東都埀堯舜之衣裳永瞻北極
盛徳在火載逢震夙之期至仁如天宜享延洪之筭誦
西佛之無量賛南山之不騫符生民推尊之詩效天保
報上之意伏願皇帝陛下㢮張文武廣運聖神黄鉞白
旄靜掃神州之氛祲金枝玉葉永恢聖祖之基圖端拱
辨朝仰侔穹覆萬年是頌八表所同
彌刀應期出撫中興之運後天稱夀共輸下報之誠恭
惟皇帝陛下躬秉聖資紹隆寳祚履風塵於初載嘗極
焦勞燮氛祲于太和遂臻閒暇惟神心之炳炳照幾事
之源源治亂相因安危倚伏方且修明徳政寤想英才
放鄭聲而逺佞人好善言而惡㫖酒不以一身之逸豫
而忘四海之困窮必防後患於未然思建元功于不世
文王赫怒終駾昆夷呂后遄歸即梟項籍際普天而丕
冐罄寰宇以榮懐協氣無乖詠歌有實又豈待緇黄之
誕祝自然膺堯舜之遐齡臣迹逺江湖心存軒陛縉紳
蹌躋逖聞萬嵗之呼丹赤懇勤願獻千秋之鑑
　　永州天申節錫宴致語口號
律中㽔賔爰記誕彌之月卦通離氣嗣開丕赫之祥敷
湛露於椅桐拜需雲於觴豆恭惟皇帝陛下聰明比舜
勇智如湯中御至權啟闢榛蕪之運外分良牧昭蘇疲
瘵之民精誠期格于髙穹治化欲躋于富夀是以齋居
决政旰食儲思放鄭聲而逺佞人光昭孔訓好善言而
惡㫖酒茂建禹功俯察輿情不違故典均鎬京之餘瀝
犒侯服之具僚緑綺朱弦播仁風而解愠黄葵金盞依
化日以傾心臣等謬忝伶倫因知律呂敢陳口號上祝
天齡
門開閶闔曉霞鮮劍佩稱觴玉座前五福惠心敷下土
三呼稽首望層天龍旂已盪淮濆祲狼燧行清朔塞烟
復㑹東都臨四海衆星環拱萬斯年
　　新州鹿鳴宴致語口號
聖主右文師臣論道繼虞夏商周之盛揚詩書禮樂之
風賢闗既本于行都學校遂彌於率土四方子佩城闕
同歸千里諸侯藻芹交采韋布動縉紳之念斧斤無棫
樸之遺乃眷新州實惟古郡自古地靈而氣淑于今俗
易以風移聖賢之道滿門弦誦之聲盈耳屬膺科詔大
闡詞塲無譁羣戰士之銜枚下筆響春蠶之食葉填然
一鼔作者七人賔興難駐于車徒燕享式陳于觴豆恭
惟知府學士詞林大手畫省名郎崇儒繼常衮之規猷
興敎有文翁之忠厚坐觀薦送喜溢顔容元龜在前同
庭實之旅百鳴鹿食野聽工歌之拜三某等叨習樂音
幸逢髙㑹槐花已過無煩舉子之忙菊蕊方新宜盡賢
侯之意敢陳口號上賛清歡
秋氣清髙肅雁行賢侯勸駕㑹黄堂賔朋滿坐曳珠履
鼔吹喧天飛羽觴題柱棄繻俱有志班荆折桂正相望
明年春色催行李衣錦榮歸耀故鄉
　　慈雲長老開堂疏
佛燈無盡祖鉢有傳必屬當仁乃揚勝事讃公長老全
提心印早擅法航變草衣為鷲嶺之雄蹴湘楚以象王
之步水澄月現草偃風行眷流葉之名藍久虗猊座契
拈花之密意徯闡潮音所集妙縁仰祈皇筭
　　嚴州報恩長老開堂疏
浙江西部嚴瀬名州千嶂回環宛是寳華之座兩溪交
㑹無非舍筏之津乃眷精廬久虛法席欲興廢墜誰與
流通某人性海澄明道機純熟悟一花于微笑付百念
於寒灰心在定中人見慧花之起名浮實表衆求甘露
之滋當契因縁勿勞撝挹鐘鳴鼔震大宏臨濟之家聲
花發鶯啼同住報恩之佛地
　　光孝長老請疏
拯後學之迷津既資悟徹賛先皇之覺路尤頼精修自
非當仁孰堪髙座某人編叅已罷黙契無餘清風久播
於三湘甘露合沾於四衆屬聞戾止那尚隠淪五葉開
花況接錦山之寳地千燈續焰幸提龍穴之宏綱時節
因縁善來善往
　　光孝抄題疏
循行乞食本如來之素規歡喜布金由長者之餘裕禪
腹已萎於敗鼓懇誠當叩於髙門或捐貫朽之青蚨或
施廪餘之白粲但繄惻閔何計少多不拒細流終成大
浸雖一鉢香飯未能遍飽於河沙而三時唄音庶可少
資於飇馭俾盡報恩之職事勿孤光化之道塲仰冀深
仁慨埀芳號
　　龍山長老請疏
人皆具足無瘡何用於傷之或乃冥迷有路必資於指
者以是義故爰求導師某人心地澄圓信根純熟不滯
方所如善財之遍叅迥超見聞同迦葉之微笑屬以國
恩無主大鑒疇依允賴當仁幸毋謙避地無盡藏為西
方東道之主人拈一瓣香祝北極南山之夀筭
　　龍山長老開堂疏
法無可説誰為師利之聲人各開堂何預龍山之事欲
知來處可徂黙然某人家印全提機鋒不滯雖屢膺於
公選或尚閟於師承智閑無酧乃臻擊竹之悟希運有
得不知牧牛之歌宗𣲖所同舉揚斯是法筵龍象衆看
取令行時
　
　
　
　
　斐然集巻三十
