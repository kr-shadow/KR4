#+TITLE: 珠玉詞-宋-晏殊
#+DATE: 2016-06-11 12:26:41
#+SOURCE: github.com/kanripo/KR4j0001 master 5d2c3be4                
欽定四庫全書　　　　　集部十
　提要
　　珠玉詞　　　　　　　詞曲類一(詞集之屬/)
　　　　(臣/)等謹案珠玉詞一巻宋晏殊撰殊有類要
　　　　别著録馬端臨經籍考載殊詞有珠玉集一
　　　　巻此本為毛晉所刻與端臨所記合蓋猶舊
　　　　本名臣録亦稱殊詞名珠玉集張子野為之
　　　　序子野張先字也今巻首無先序蓋傳冩佚
　　　　之矣殊賦性剛峻而詞語特婉麗故劉攽中
　　　　山詩話謂元獻善馮延巳歌詞其所自作亦
　　　　不減延已趙與峕賔退録記殊幼子幾道嘗
　　　　稱殊詞不作婦人語今觀其集綺艷之詞不
　　　　少蓋幾道欲重其父名乃故作是言非確論
　　　　也浣溪沙春恨詞無可奈何花落去似曽相
　　　　識燕歸來二句乃殊示張寺丞王校勘七言
　　　　律中腹聫復齋漫録嘗述之今復填入詞内
　　　　豈自愛其造語之工故不嫌複用許渾集中
　　　　一罇酒盡青山暮千里書回碧樹秋二句亦
　　　　前後兩見知古人嘗有此例矣
　　六一詞　　　　　　　詞曲類一(詞集之屬/)
　　　　(臣/)等謹案六一詞一巻宋歐陽修撰修有詩
　　　　本義别著録其詞陳振孫書録解題作一巻
　　　　此本為毛晉所刻亦止一巻而於六十家詞
　　　　總目中注原本三巻蓋廬陵舊刻兼載樂語
　　　　分為三巻晉刪去樂語仍併為一巻也曽慥
　　　　樂府雅詞序有云歐公一代儒宗風流自命
　　　　詞章窈眇世所矜式乃小人或作艷曲謬為
　　　　公詞蔡絛西清詩話云歐陽詞之淺近者謂
　　　　是劉煇偽作名臣録亦謂修知貢舉為下第
　　　　舉子劉煇等所忌以辭蓬萊望江南詞誣之
　　　　則修詞中巳雜他人之作又元豐中崔公度
　　　　跋馮延已陽春録謂其間有誤入六一詞者
　　　　則修詞又或竄入他集當在宋時已無定本
　　　　矣晉此刻亦多所釐正然諸選本中有梅堯
　　　　臣少年遊闌干十二獨凭春一首呉曽能改
　　　　齋漫録獨引為修詞且云不惟聖俞君復二
　　　　詞不及雖求之唐人温李集中殆難與之為
　　　　一則堯臣已别有詞此詞斷當屬修晉未收
　　　　此詞尚不能無所闕漏又如越溪春結語沈
　　　　麝不燒金鴨玲瓏月照梨花係六字二句集
　　　　内尚沿坊本誤玲為冷瓏為籠遂以七字五
　　　　字為句是校讐亦未盡無訛然終較他刻為
　　　　稍善故今從其本焉乾隆四十五年九月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　珠玉詞
　　　　　　　　　　　　　宋　晏殊　撰
　　點絳唇
露下風髙井梧宫簞生秋意畫堂筵啓一曲呈珠綴
天外行雲欲去凝香袂爐煙起斷腸聲裏斂盡雙蛾翠
　　浣溪沙(舊刻十三闋攷青杏園林/煮酒香是永叔作今刪去)
閬苑瑶臺風露秋整鬟凝思捧觥籌欲歸臨别强遲留
　月好謾成孤枕夢酒䦨空得兩睂愁此時情緒悔風
流
　　又
三月和風滿上林牡丹妖豔直千金惱人天氣又春陰
　為我轉囘紅臉面向誰分付紫臺心有情須殢酒盃
深
　　又(向誤入南/唐二主詞)
一曲新詞酒一盃去年天氣舊亭臺夕陽西下幾時迴
　無可奈何花落去似曾相識燕歸來小園香徑獨徘
徊
　　又
紅蓼花香夾岸稠綠波春水向東流小船輕舫好追遊
　漁父酒醒重撥棹鴛鴦飛去却囘頭一盃銷盡兩睂
愁
　　又
淡淡梳粧薄薄衣天仙模様好容儀舊歡前事入顰睂
　閒役夢魂孤燭暗恨無消息畫簾垂且留雙淚説相
思
　　又
小閣重簾有燕過晚花紅片落庭莎曲闌干影入涼波
　一霎好風生翠幕幾囘疎雨滴圓荷酒醒人散得愁
多
　　又
宿酒纔醒厭玉巵水沉香冷嬾薫衣早梅先綻日邊枝
　寒雪寂寥初散後春風悠颺欲來時小屛閒放畫簾
垂
　　又
綠葉紅花媚曉煙黃蜂金蕋欲披蓮水風深處嬾囘船
　可惜異香珠箔外不辭清唱玉樽前使星歸覲九重
天
　　又
湖上西風急暮蟬夜來清露濕紅蓮少留歸騎促歌筵
　為别莫辭金盞酒入朝須近玉爐煙不知重㑹是何
年
　　又
楊柳陰中駐彩旌芰荷香裏勸金觥小詞流入管絃聲
　只有醉吟寛别恨不須朝暮促歸程雨條煙葉繫人
情
　　又
一向年光有限身等閒離别易銷魂酒筵歌席莫辭頻
　滿目山河空念逺落花風雨更傷春不如憐取眼前
人
　　又
玉椀氷寒滴露華粉融香雪透輕紗晚來妝面勝荷花
　鬢嚲欲迎睂際月酒紅初上臉邊霞一場春夢日西
斜
　　清商怨(向誤入歐集按詩話或問元獻公/雁過南雲云云確是公作今増入)
闗河愁思望處滿漸素秋向晚雁過南雲行人囘淚眼
　雙鸞衾裯悔展夜又永枕孤人逺夢未成歸梅花聞
塞管
　　菩薩鬘
芳蓮九蕋開新豔輕紅淡白勻雙臉一朶近華堂學人
宫樣妝　著時斟美酒共祝千年壽銷得曲中誇世間
無此花
　　又
秋花最是黃葵好天然嫩態迎秋早染得道家衣淡妝
梳洗時　曉來清露滴一一金盃側揷向綠雲鬟便隨
王母仙
　　乂
人人盡道黄葵淡儂家解說黃葵豔可喜萬般宜不勞
朱粉施　摘取承金盞勸我千長算擎作女真冠試伊
嬌面看
　　又
高梧葉下秋光晚珍樷化出黄金盞還似去年時傍欄
三兩枝　人情須耐久花面長依舊莫學蜜蜂兒等閒
悠颺飛
　　訴衷情(舊刻八首攷海棠珠綴/一重重是子瞻作今刪)
青梅煮酒鬬時新天氣欲殘春東城南陌花下逢著意
中人　囘繡袂展香茵叙情親此時拚作千尺游絲惹
住朝雲
　　又
東風楊柳欲青青煙淡雨初晴惱他香閣濃睡撩亂有
啼鸎　睂葉細舞腰輕宿粧成一春芳意三月和風牽
繫人情
　　又
芙蓉金菊鬬馨香天氣欲重陽逺村秋色如畫紅樹間
疎黃　流水淡碧天長路茫茫慿高目斷鴻雁來時無
限思量
　　又
數枝金菊對芙蓉揺落意重重不知多少幽怨和露泣
西風　人散後月明中夜寒濃謝娘愁卧潘令閒眠心
事無窮
　　又
露蓮雙臉遠山睂偏與淡妝宜小庭簾幙春晚閒共柳
絲垂　人别後月圓時信遲遲心心念念説盡無慿只
是相思
　　又
秋風吹綻北池蓮曙雲樓閣鮮畫堂今日嘉㑹齊拜玉
爐煙　斟美酒祝芳筵奉觥船宜春耐夏多福莊嚴富
貴長年
　　又
世間榮貴月中人嘉慶在今辰蘭堂簾幙高巻清唱遏
行雲　持玉盞斂紅巾祝千春榴花壽酒金鴨爐香嵗
嵗長新
　　採桑子
春風不負東君信徧拆羣芳燕子雙雙依舊衘泥入杏
梁　須知一盞花前酒占得韶光莫話匆忙夢裏浮生
足斷腸
　　又
紅英一樹春來早獨占芳時我有心期把酒攀條惜絳
蕤　無端一夜狂風雨暗落繁枝蝶怨鸎悲滿眼春愁
説向誰
　　又
陽和二月芳菲徧暖景溶溶戲蝶遊蜂深入千花粉豔
中　何人解繫天邊日占取春風免使繁紅一片西飛
一片東
　　又
櫻桃謝了梨花發紅白相催燕子歸來幾處風簾繡戸
開　人生樂事知多少且酌金盃管咽絃哀慢引蕭娘
舞袖迴
　　又(石/竹)
古羅衣上金針様繡出芳妍玉砌朱欄紫豔紅英照日
鮮　佳人畫閣新妝了對立樷邊試摘嬋娟貼向睂心
學翠鈿
　　又
時光只解催人老不信多情長恨離亭滴淚春衫酒易
醒　梧桐昨夜西風急淡月朧明好夢頻驚何處高樓
雁一聲
　　又
林間摘徧雙雙葉寄與相思朱槿開時尚有山榴一兩
枝　荷花欲綻金蓮子半落紅衣晚雨微微待得空梁
宿燕歸
　　酒泉子
三月暖風開却好花無限了當年樷下落紛紛最愁人
　長安多少利名身若有一盃香桂酒莫辭花下醉芳
茵且留春
　　又
春色初來徧被紅芳千萬樹流鸎粉蝶鬭翻飛戀香枝
　勸君莫惜縷金衣把酒看花須强飲明朝後日漸離
披惜芳時
　　望仙門
紫薇枝上露華濃起秋風管絃聲細出簾櫳象筵中
仙酒斟雲液仙歌轉繞梁虹此時佳㑹慶相逢慶相逢
歡醉且從容
　　又
玉壺清漏起微涼好秋光金盃重疊滿瓊漿㑹仙郎
新曲調絲管新聲更颭霓裳博山爐暖泛濃香泛濃香
為壽百千長
　　又
玉池波浪碧如鱗露蓮新清歌一曲翠睂嚬舞華茵
滿酌蘭英酒須知獻壽千春太平無事荷君恩荷君恩
齊唱望仙門
　　謁金門
秋露墜滴盡楚蘭紅淚往事舊歡何限意思量如夢寐
　人貌老於前嵗風月宛然無異座有嘉賓樽有桂莫
辭終夕醉
　　清平樂
春花秋草只是催人老總把千山睂黛埽未抵别愁多
少　勸君緑酒金盃莫嫌絲管聲催兎走烏飛不住人
生幾度三臺
　　又
秋光向晚小閣初開讌林葉殷紅猶未徧雨後青苔滿
院　蕭娘勸我金巵殷懃更唱新詞暮去朝來即老人
生不飲何為
　　又
春來秋去往事知何處燕子歸飛蘭泣露光景千留不
住　酒闌人散草草閒堦獨倚梧桐記得去年今日依
前黃葉西風
　　又
金風細細葉葉梧桐墜綠酒初嘗人易醉一枕小窗濃
睡　紫薇朱槿花殘斜陽却照䦨干雙燕欲歸時節銀
屛昨夜微寒
　　又
紅牋小字說盡平生意鴻雁在雲魚在水惆悵此情難
寄　斜陽獨倚西樓遥山恰對簾鈎人面不知何處緑
波依舊東流
　　更漏子
蕣華濃山翠淺一寸秋波如剪紅日永綺筵開暗隨仙
馭來　遏雲聲囘雪袖占斷曉鶯春柳纔送目又顰睂
此情誰得知
　　又
塞鴻高仙露滿秋入銀河清淺逢好客且開睂盛年能
幾時　寶筝調羅袖軟拍碎畫堂檀板須盡醉莫推辭
人生多别離
　　又
雪藏梅煙著柳依約上春時候初送雁欲聞鸎綠池波
浪生　探花開留客醉憶得去年情味金盞酒玉爐香
任他紅日長
　　又
菊花殘梨葉墮可惜良辰虛過新酒熟綺筵開不辭紅
玉盃　蜀絃高羌管脆慢颭舞娥香袂君莫笑醉鄉人
熙熙長似春
　　相思兒令
昨日探春消息湖上綠波平無奈繞堤芳草還向舊㾗
生　有酒且醉瑶觥更何妨檀板新聲誰教楊柳千絲
就中牽繫人情
　　又
春色漸芳菲也遲日滿煙波正好豔陽時節爭奈落花
何　醉殺擬恣狂歌斷腸中贏得愁多不如歸傍紗窗
有人重畫雙蛾
　　喜遷鶯
風轉蕙露催蓮鸎語尚綿蠻堯蓂隨月欲團圓眞馭降
荷蘭　褰油幕調清樂四海一家同樂千官心在玉爐
香聖壽祝天長
　　又
歌斂黛舞縈風遲日象筵中分行珠翠簇繁紅雲髻裊
瓏璁　金爐煖龍香逺共祝堯齡萬萬曲終休解畫羅
衣留伴綵雲飛
　　乂
花不盡柳無窮應與我情同觥船一棹百分空何處不
相逢　朱絃悄知音少天若有情應老勸君看取利名
場今古夢茫茫
　　又
燭飄花香掩爐中夜酒初醒畫樓殘笛兩三聲窗外月
朧明　曉簾垂驚鵲去好夢不知何處南園春色巳歸
來庭樹有寒梅
　　又
曙河低斜月淡簾外早涼天玉樓清唱倚朱絃餘韻入
疎煙　臉霞輕睂翠重欲舞釵鈿揺動人人如意祝爐
香萬壽百千長
　　撼庭秋
别來音信千里恨此情難寄碧紗秋月梧桐夜雨㡬囘
無寐　樓高目斷天遥雲黯只堪顦顇念蘭堂紅燭心
長焰短向人垂淚
　　胡搗練
小桃花與早梅花盡是芳妍品格未上東風先拆分付
春消息　佳人釵上玉尊前朶朶穠香堪惜誰把彩毫
描得免恁輕抛擲
　　秋蕋香
梅蕋雪殘香瘦羅幙輕寒微透多情只似春楊柳占斷
可憐時候　蕭娘勸我盃中酒翻紅袖金烏玉兎長飛
走爭得朱顔依舊
　　又
向曉雪花呈瑞飛徧玉城瑶砌何人剪碎天邊桂散作
瑶田瓊蕋　蕭娘斂盡䨇蛾翠迴香袂今朝有酒今朝
醉遮莫更長無睡
　　滴滴金
梅花漏泄春消息柳絲長草芽碧不覺星霜鬢邊白念
時光堪惜　蘭堂把酒留嘉客對離筵駐行色千里音
塵便疎隔合有人相憶
　　燕歸梁
雙燕歸飛遶畫堂似留戀虹梁清風明月好時光更何
况綺筵張　雲衫侍女頻傾壽酒加意動笙簧人人心
在玉爐香慶佳㑹祝筵長
　　又
金鴨香爐起瑞煙呈妙舞開筵陽春一曲動朱絃斟美
酒泛􁧠船　中秋五日風清露爽猶是早涼天蟠桃花
發一千年祝長壽比神仙
　　望漢月
千縷萬條堪結占斷好風良月謝娘春晚先多愁更撩
亂絮如雪　短亭相送處長憶得醉中攀折年年嵗嵗
好時節怎奈有人離别
　　少年遊
重陽過後西風漸𦂳庭樹葉紛紛朱闌向曉芙蓉妖豔
特地鬭芳新　霜前月下斜紅淡蕋明媚欲囘春莫將
瓊蕚等閒分留贈意中人
　　又
霜華滿樹蘭凋蕙慘秋豔入芙蓉臙脂嫩臉金黄輕蕋
猶自怨西風　前歡往事當歌對酒無限到心中更慿
朱檻憶芳容腸斷一枝紅
　　又
芙容花發去年枝雙燕欲歸飛蘭堂風軟金爐香煖新
曲動簾帷　家人拜上千春壽深意滿瓊巵綠鬢朱顔
道家裝束長似少年時
　　又
謝家庭檻曉無塵芳晏祝良辰風流妙舞櫻桃清唱依
約駐行雲　榴花一盞濃香滿為壽百千春嵗嵗年年
共歡同樂嘉慶與時新
　　雨中花
剪翠妝紅欲就折得清香滿袖一對鴛鴦眠未足葉下
長相守　莫傍細條尋嫩藕怕綠刺罥衣傷手可惜許
月明風露好恰在人歸後
　　迎春樂
長安紫陌春歸早軃垂楊染芳草被啼鸎語燕催清曉
正好夢頻驚覺當此際青樓臨大道幽會處兩情多
少莫惜明珠百琲占取長年少
　　紅窗聽
淡薄梳粧輕結束天付與臉紅睂綠斷環書素傳情久
許雙飛同宿　一餉無端分比目誰知道風前月底相
看未足此心終擬覓鸞絃重續
　　又
記得香閨臨别語彼此有萬重心訴淡雲輕靄知多少
隔桃源無處　夢覺相思天欲曙依前是銀屛畫燭宵
長嵗暮此時何計託鴛鴦飛去
　　睿恩新
芙容一朶霜秋色迎曉露依依先拆似佳人獨立傾城
傍朱檻暗傳消息　静對西風脉脉金蕋綻粉紅如滴
向蘭堂莫厭重新免清夜微寒漸逼
　　又
紅絲一曲傍階砌珠露下獨呈纎麗剪鮫綃碎作香英
分彩線簇成嬌蕋　向晚羣花新悴放朶朶似延秋意
待佳人挿向釵頭更裊裊低臨鳯髻
　　玉樓春
東風昨夜囘梁苑日脚依稀添一線旋開楊柳綠蛾睂
暗折海棠紅粉面　無情一去雲中雁有意歸來梁上
燕有情無意且休論莫向酒盃容易散
　　又
簾旌浪巻金泥鳯宿醉醒來長懵鬆海棠開後曉寒輕
柳絮飛時春睡重　美酒一盃誰與共往事舊歡時節
動不如憐取眼前人免使勞魂兼役夢
　　又
燕鴻過後鸎歸去細算浮生千萬緒長於春夢㡬多時
散似秋雲無覓處　聞琴解佩神仙侣挽斷羅衣留不
住勸君莫作獨醒人爛醉花間應有數
　　又
池塘水綠風微暖記得玉眞初見面重頭歌韻響錚深
入破舞腰紅亂旋　玉鈎䦨下香階畔醉後不知斜日
晩當時共我賞花人點檢如今無一半
　　又
玉樓朱閣横金鎖寒食清明春欲破窗間斜月兩睂愁
簾外落花雙淚墮　朝雲聚散真無那百嵗相看能幾
箇别來將為不牽情萬轉千囘思想過
　　又
朱簾半下香銷印二月東風催柳信琵琶旁畔且尋思
鸚鵡前頭休借問　驚鴻去後生離恨紅日長時添酒
困未知心在阿誰邊滿眼淚珠言不盡
　　又
杏梁歸燕雙囘首黄蜀葵花開應候畫堂元是䧏生辰
玉盞更斟長命酒　爐中百和添香獸簾外青蛾囘舞
袖此時紅粉感恩人拜向月宫千嵗壽
　　又
紫薇朱槿繁開後枕簟微涼生玉漏玳筵初啓日穿簾
檀板欲開香滿袖　紅衫侍女頻傾酒龜鶴仙人來獻
壽歡聲喜氣逐時新青鬢玉顔長似舊
　　又
春葱指甲輕攏撚五彩條垂雙袖捲雪香濃透紫檀槽
胡語急隨紅玉腕　當頭一曲情無限入破錚深金鳯
戰百分芳酒祝長春再拜斂容擡粉面
　　又
紅條約束瓊肌穏拍碎香檀催急衮壠頭嗚咽水聲繁
葉下間關鸎語近　美人才子傳芳信明月清風傷别
恨未知何處有知音長為此情言不盡
　　鳯銜盃
青蘋昨夜秋風起無限個露蓮相倚獨凭朱䦨愁放晴
天際空目斷遥山翠　彩箋長錦書細誰信道兩情難
寄可惜良辰好景歡娛地只恁空顦顇
　　又
留花不住怨花飛向南園情緒依依可惜倒紅斜向一
枝枝經宿雨又離披　凭朱檻把金巵對芳樷惆悵多
時何況舊歡新寵阻心期滿眼是相思
　　又
柳條花纈惱青春更那堪飛綠紛紛一曲細絲清脆倚
朱唇斟綠酒掩紅巾　追往事惜芳辰暫時間留住行
雲端的自家心下眼中人到處覺尖新
　　踏莎行
細草愁煙幽花怯露凭欄總是銷魂處日高深院静無
人時時海燕雙飛去　帶暖羅衣香殘蕙炷天長不禁
迢迢路垂楊只解惹春風何曾繫得行人住
　　又
祖席離歌長亭别宴香塵巳隔猶迴面居人匹馬映林
嘶行人去棹依波轉　畫閣魂消髙樓目斷斜陽只送
平波逺無窮無盡是離愁天涯地角尋思徧
　　又
碧海無波瑶臺有路思量便合雙飛去當時輕别意中
人山長水逺知何處　綺席凝塵香閨掩霧紅牋小字
慿誰附高樓目盡欲黃昏梧桐葉上蕭蕭雨
　　又
綠樹歸鸎雕梁别燕春光一去如流電當歌對酒莫沉
吟人生有限情無限　弱袂榮春修蛾寫怨秦筝寶柱
頻移雁樽中綠醑意中人花朝月下長相見
　　又
小徑紅稀芳郊綠徧高臺樹色陰陰見春風不解禁楊花
濛濛亂撲行人面　翠葉藏鸎朱簾隔燕爐香静逐遊
絲轉一塲愁夢酒醒時斜陽却照深深院
　　臨江仙
資善堂中三十載舊人多是凋零與君相見最傷情一
尊如舊聊且話平生　此别要知須强飲雪殘風細長
亭待君歸覲九重城帝宸思舊朝夕奉皇明
　　蝶戀花(舊七首攷玉椀氷寒銷暑氣是子瞻作梨首/葉疎紅蟬韻歇是永叔作今刪去又後二)
　　　(向另刻鵲踏枝攷是/一調今併入仍七首)
一霎秋風驚畫扇豔粉嬌紅尚折荷花面草際露垂蟲
響徧珠簾不下留歸燕　埽掠亭臺開小院四坐清歡
莫放金盃淺龜鶴命長松壽逺陽春一曲情千萬
　　又
紫菊初生朱槿墜月好風清漸有中秋意更漏乍長天
似水銀屛展盡遥山翠　繡幕巻波香引穗急管繁絃
共愛人間瑞滿酌玉盃縈舞袂南真祝壽千千嵗
　　又(一刻六一詞/一刻東坡詞)
簾幕風輕雙語燕午醉醒來柳絮飛撩亂心事一春猶
未見餘花落盡青苔院　百尺朱樓閒倚徧薄雨濃雲
抵死遮人面消息未知歸早晚斜陽只送平波逺
　　又
六曲䦨干偎碧樹楊柳風輕展盡黃金縷誰把鈿筝移
玉柱穿簾海燕雙飛去　滿眼游絲兼落絮紅杏開時
一霎清明雨濃睡覺來鸎亂語驚殘好夢無尋處
　　又(上二首或/刻六一詞)
南雁依稀迴側陣雪霽牆陰偏覺蘭芽嫩中夜夢餘消
酒困爐香巻穗燈生暈　急景流年都一瞬往事前歡
未免榮方寸臘後花期知漸近寒梅已作東風信
　　又(向另刻/鵲踏枝)
檻菊愁煙蘭泣露羅幙輕寒燕子雙飛去明月不諳離
恨苦斜光到曉穿朱戸　昨夜西風凋碧樹獨上高樓
望盡天涯路欲寄彩箋無尺素山長水濶知何處
　　又
紫府羣仙名籍祕五色斑龍暫䧏人間媚海變桑田都
不記蟠桃一熟三千嵗　露滴彩旌雲遶袂誰信壺中
别有笙歌地門外落花隨水逝相看莫惜尊前醉
　　玉堂春
帝城春暖御柳暗遮空苑海燕雙雙拂颺簾櫳女伴相
攜共繞林間路折得櫻桃揷髻紅　昨夜臨明微雨新
英徧舊樷寶馬香車欲傍西池看觸處楊花滿袖風
　　又
後園春早殘雪尚濛煙草數樹寒梅欲綻香英小妹無
端折盡釵頭朶滿把金尊細細傾　憶得往年同伴沉
吟無限情惱亂東風莫便吹零落惜取芳菲眼下明
　　又
斗城池館二月風和煙暖繡戸珠簾日影初長玉轡金
鞍繚繞沙堤路㡬處行人映綠楊　小檻朱闌囘倚千
花濃露香脆管清絃欲奏新翻曲依約林間坐夕陽
　　漁家傲(舊刻十四首攷粉筆丹青/描未得是六一詞刪去)
畫鼓聲中昏又曉時光只解催人老求得淺歡風日
好齊喝調神仙一曲漁家傲　緑水悠悠天杳杳浮
生豈得長年少莫惜醉來開口笑須信道人間萬事
何時了
　　又
荷葉荷花相間鬬紅驕綠掩新妝就昨日小池疎雨後
鋪錦繡行人過去頻囘首　倚徧朱䦨凝望久鴛鴦浴
處波文皺誰喚謝娘斟美酒縈舞袖當筵勸我千長壽
　　又
荷葉初開猶半巻荷花欲折須微綻此葉此花真可羨
秋水畔清涼綠映紅妝面　美酒一盃留客宴拈花摘
葉情無限爭奈世人多聚散頻祝願如花似葉長相見
　　又
楊柳風前香百步盤心碎點真珠露疑是水仙開洞府
妝景趣紅幢綠盖朝天路　小鴨飛來稠閙處三三兩
兩能言語飲散短亭人欲去留不住黄昏更下瀟瀟雨
　　又
葉下鵁鶄眠未穏風翻露颭香成陣仙女出遊知逺近
羞借問饒將綠扇遮紅粉　一掬蕋黃霑雨潤天人乞
與金英嫩試折亂條醒酒困應有恨芳心易盡情無盡
　　又
罨畫溪邊停彩舫仙娥繡被呈新様颯颯風聲來一餉
愁四望殘紅片片隨波浪　瓊臉麗人青步障風牽一
袖低相向應有錦鱗閒倚傍秋水上時時綠柄輕揺颺
　　又
宿蕋鬬攢金粉閙青房暗結蜂兒小斂面似啼還似笑
天與貌人間不是鉛華少　葉軟香清無限好風頭日
脚乾催老待得玉京仙子到剛向道紅顏只合長年少
　　又
臉傅朝霞衣剪翠重重占斷秋江水一曲採蓮風細細
人未醉鴛鴦不合驚飛起　欲摘嫩條嫌綠刺閒敲畫
扇偷金蕋半夜月明珠露墜多少意紅腮㸃㸃相思淚
　　又
越女採蓮江北岸輕橈短棹隨風便人貌與花相闘豔
流水慢時時照影看妝面　蓮葉層層張綠繖蓮房箇
箇垂金盞一把藕絲牽不斷紅日晚回頭欲去心撩亂
　　又
粉面啼紅腰束素當年拾翠曾相過密意深情誰與訴
空怨慕西池夜夜風兼露　池上夕陽籠碧樹池中短
棹驚微雨水泛落英何處去人不悟東流到了無停住
　　又
幽鷺慢來窺品格雙魚豈解傳消息綠柄嫩香頻採摘
心似織條條不斷誰牽役　粉淚暗和清露滴羅衣染
就秋江色對面不言情脉脉煙水隔無人説似長相憶
　　又(上二首或/入六一詞)
楚國細腰元自痩文君膩臉誰描就日夜鼓聲催箭漏
昏復晝紅顏豈得長依舊　醉拆嫩房和蕋嗅天絲不
斷清香透却傍小䦨凝望久風滿袖西池月上人歸後
　　又
嫩緑堪裁紅欲綻蜻蜓點水魚遊畔一霎雨聲香四散
風颭亂高低掩映千千萬　總是凋零終有恨能無眼
下生留戀何似折來妝粉面勤看翫勝如落盡秋江岸
　　破陣子
海上蟠桃易熟人間好月長圓惟有擘釵分鈿侣離别
常多㑹面難此情須問天　蠟燭到明垂淚薫爐盡日
生煙一㸃凄涼愁絶意謾道秦筝有剰絃何曾為細傳
　　又
燕子欲歸時節高樓昨夜西風求得人間成小㑹試把
金尊傍菊樷歌長粉面紅　斜日更穿簾幙微涼漸入
梧桐多少襟懷言不盡寫向蠻牋曲調中此情千萬重
　　又
憶得去年今日黃花巳滿東籬曾與玉人臨小檻共折
香英泛酒巵長條挿鬢垂　人貌不應遷換珍樷又覩
芳菲重把一尊尋舊徑所惜光陰去似飛風飄露冷時
　　又
湖上西風斜日荷花落盡紅英金菊滿樷珠顆細海燕
辭巢翅羽輕年年嵗嵗情　美酒一盃新熟高歌數闋
堪聽不向尊前同一醉可奈光陰似水聲迢迢去未停
　　瑞鷓鴣(詠紅/梅)
越娥紅淚泣朝雲越梅從此學妖嚬臘月初頭庾嶺繁
開後特染姸華贈世人　前溪昨夜深深雪朱顏不掩
天真何時驛使西歸寄與相思客一枝新報道江南别
様春
　　又
江南殘臘欲歸時有梅紅亞雪中枝一夜前村間被瑶
英拆端的千花冷未知　丹青改樣勻朱粉雕梁欲畫
猶疑何妨與向冬深密種秦人路夾仙溪不待夭桃客
自迷
　　殢人嬌
二月春風正是楊花滿路那堪更别離情緒羅巾掩淚
任粉㾗霑汙爭奈何千留萬留不住　玉酒頻傾宿睂
愁聚空腸斷寶箏絃柱人間後㑹又不知何處魂夢裏
也須時時飛去
　　又
玉樹微涼漸覺銀河影轉林葉静疎紅欲徧朱簾細雨
尙遲留歸燕嘉慶日多少世人良願　楚竹驚鸞秦箏
起雁縈舞袖急翻羅薦雲迴一曲更輕攏檀板香炷逺
同祝壽期無限
　　又
一葉秋高向夕紅蘭露墜風月好乍涼天氣長生此日
見人中喜瑞斟壽酒重唱妙聲珠綴　鳳筦移宫鈿衫
迴袂簾影動鵲爐香細南真寶籙賜玉京千嵗良㑹永
莫惜流霞同醉
　　連理枝
玉宇秋風至簾幕生涼氣朱槿猶開紅蓮尚拆芙容含
蕋送舊巢歸燕拂高簾見梧桐葉墜　嘉宴臨晨啓金
鴨飄香細鳯竹鸞絲清歌妙舞盡呈游藝願百千遐壽
比神仙有年年嵗嵗
　　又
綠樹鸎聲老金井生秋早不寒不暖裁衣按曲天時正
好況蘭堂逢著壽筵開見爐香縹緲　組繡呈纖巧歌
舞誇妍妙玉酒頻傾朱絃翠管移宫易調獻金盃重疊
祝長生永逍遥奉道
　　長生樂
玉露金風月正圓臺榭早涼天畫堂嘉㑹組繡列芳筵
洞府星辰龜鶴福夀來添歡聲喜色同入金爐泛濃煙
　清歌妙舞急管繁絃榴花滿酌觥船人盡祝富貴又
長年莫教紅日西晚留著醉神仙
　　又
閬苑神仙平地見碧海架蓬瀛洞門相向倚金鋪微明
處處天花撩亂飄散歌聲装真筵壽賜與流霞滿瑶觥
　紅鸞翠節紫鳯銀笙玉女雙來近彩雲隨步朝夕拜
三清為傳王母金籙祝千嵗長生
　　山亭柳(贈歌/者)
家住西秦賭博藝隨身花柳上鬬尖新偶學念奴聲調
有時高遏行雲蜀錦纒頭無數不負辛勤　數年來往咸
京道殘盃冷炙謾消魂衷腸事託何人若有知音見採
不辭徧唱陽春一曲當筵落淚重掩羅巾
　　拂霓裳
慶生辰慶生辰是百千春開雅宴畫堂高㑹有諸親鈿
函封大國玉色受絲綸感皇恩望九重天上拜堯雲
今朝祝壽祝壽數比松椿斟美酒至心如對月中人一
聲檀板動一炷蕙香焚禱仙眞願年年今日喜長新
　　又
喜秋成見千門萬戸樂昇平金風細玉池波浪縠文生
宿露霑羅幕微凉入畫屛張綺宴傍薫爐蕙炷和新聲
　神仙雅㑹㑹此日象蓬瀛管絃清旋翻紅袖學飛瓊
光陰無暫住歡醉有閒情祝辰星願百千為壽獻瑶觥
　　又
笑秋天晚荷花綴露珠圓風日好數行新雁貼寒煙銀
簧調脆管瓊柱撥清絃捧􁧠船一聲聲齊唱太平年
人生百嵗離别易㑹逢難無事日剰呼賓友啓芳筵星
霜催綠鬢風露損朱顏惜清歡又何妨沉醉玉樽前
　
　
　珠玉詞
