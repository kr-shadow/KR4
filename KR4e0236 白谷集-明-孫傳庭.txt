#+TITLE: 白谷集-明-孫傳庭
#+DATE: 2018-05-12 10:20:18
#+SOURCE: github.com/kanripo/KR4e0236 master 2c21ef5a                
欽定四庫全書　　　　集部六
　白谷集總目　　　　　别集類五(明/)
　　巻一
　　　奏疏
　　巻二
　　　奏疏
　　巻三
　　　奏疏
　　巻四
　　　雜著
　　　清屯録(附/)
　　巻五
　　　詩鈔
　　　　(臣/)等謹案白谷集五巻明孫傳庭撰傳庭字
　　　　伯雅代州振武衛人其名或訛為傅庭誤也
　　　　萬厯庚申進士官至督師兵部尚書討李自
　　　　成兵敗潼闗殁於陣乾隆四十一年
　　賜諡忠靖案史載崇禎十一年李自成自蜀還走
　　　　陕西傳庭扼諸澄城分兵五道擊之降其驍
　　　　將混天星過天星等朝廷恃以為屏蔽十六
　　　　年出師潼闗降其偽將四天王李養純擒其
　　　　偽果毅將軍謝君友自成懼謀降賊幾盡滅
　　　　乃以霖雨七日餉絶軍亂致敗遂以身殉今
　　　　證以集中澄城報捷諸奏疏委曲詳盡一一
　　　　相符惟史載崇禎十二年正月戊辰劉宇亮
　　　　孫傳庭㑹師十八萬于晉州不敢進考集中
　　　　官軍苦戰疏内稱解真定之圍救濟南之陷
　　　　出口之役又率所統鎮將官兵勠力合戰事
　　　　皆在正月戊辰之後又恭聽處分兼瀝血忱
　　　　疏内歴舉正月二十七日臣欲先發兵馳東
　　　　安扼擊而督察不從二十九日臣勉發曹變
　　　　蛟楊國柱等兵先往次早復約督察同往或
　　　　臣獨往而督察又力阻云云督察乃劉宇亮
　　　　也據此則兵集不敢進其責全在宇亮傳庭
　　　　特為所牽制故本紀連書之耳是亦足資考
　　　　證也此集自一巻至三巻為奏疏巻四為雜
　　　　著巻五為詩奏疏載自崇禎十年七月二十
　　　　日起至十二年六月十二日止其于十五年
　　　　復起救開封至十六年奏疏併佚不載殆傳
　　　　庭殉難全家俱殁其十五年以後稿本或俱
　　　　失于兵火歟乾隆四十四年三月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　白谷集巻一
　　　　　　　　　　　　明　孫傳庭　撰
　　疆事十可商疏
題為廟筭當一無不毖疆事尚十有可商敬抒愚見恭
請聖裁事自流氛煽亂殆閱十年發難之初賊勢甚小
我兵日勦而賊勢益大今用樞臣楊嗣昌之議復措餉
二百八十萬集兵十二萬付之督理及臣等各撫臣以
圖大創謂滅賊在此一舉矣儻任事諸臣繇今之道迄
無變計臣恐今之措餉二百八十萬豈多於向者已費
之幾百十萬哉今之集兵一十二萬且不逮向者見調
之九萬矣廟堂苦心而籌豈可再供一番嘗試而天下
事又尚堪再誤乎臣不為臣等身家慮而為朝廷封疆
慮葢事之可商者有十焉　一曰商兵夫𠞰賊須兵此
必然之理也然兵必核實為我用否則紙上空談有兵
亦與無兵等今各邉之精鋭以屢調盡空即欲照部議
集兵不可得矣如使可得皇上但據督臣所奏兵數一
細按之似督臣之所以應大剿者竟未有加於前也且
榆鎮以聞警淹留寧鎮以被衂歸息皆不能即至夫兵
力如故迅掃何期又况可憂不獨在無兵乎此其可商
者一也　一曰商餉夫未籌兵先籌餉士馬所以貴飽
騰也然必餉圖可繼餉始不窘今海内之脂膏已竭澤
欲盡雖欲照部議徴餉未必如數矣即能如數皇上但
據督臣所奏餉數一細覆之似兩部之所議以供兵三
萬者必不能供二萬也且兵合於何日餉足於何期見
支猶虞掣肘補欠更需時日調兵原期大𠞰餉將困於
坐食又况可憂不獨在餉之難繼乎此其可商者二也
　一曰商地夫用兵全在地利地利者我之所利而賊
之所不利也向來賊勢張則四出困則歸秦賊之地利
在秦明矣乃我又若惟恐賊之不得地利始則合督理
之力而驅之於秦繼則儘一督之力而守之於秦環秦
皆山也賊既據山為巢兵又視山為阱賊自安閒於山
内兵殆坐困於山外賊掠糧而兵不能㫁賊之糧道兵
屯日久所需米豆日益騰貴至不能支是逼賊於山不
能窘賊反以自窘此勦賊之大病也樞臣四面六隅之
議毋亦欲我殺賊有地賊逃生無地耳若竟如此賊將
踞全秦為窟穴而四靣六隅㡬為空張之網矣此其可
商者三也　一曰商時滅賊須審天時天時者我當其
時則可勝賊當其時則可圖也賊夏秋則横冬春稍戢
賊之時不在冬春明矣乃我若偏憐賊之窘於冬春而
不肯乘機者無兵每嘆於冬初兵集已至於春杪屢值
冬春我既無兵乘賊賊更乘我無兵不戰而賊愈鴟張
强戰而兵或敗衂繇是賊益肆而我愈無如賊何兵無
能為而賊所埀涎之城堡日任其攻刼竟付之不能問
矣夫有圖賊之時我既錯過賊反狂逞此勦賊之大患
也部臣計餉一年毋亦謂我之殺賊在此一年而賊之
滅亡在此一年耳若竟如此雖再易年亦無望獲醜報
訊而年復一年竟成不了之局矣此其可商者四也
一曰商賊勦賊必需知賊而後賊可圖也賊動稱十萬
動稱數十萬而老本精賊畢竟無幾今豫楚江北雖皆
報有多賊乃賊之强者悉在秦然秦賊自闖王被擒蠍
子塊張妙手就撫惟過天星闖將混天星三賊畧稱悍
肆而三股精賊亦自寥寥無多也今我如畢智竭力日
夜惟三賊是圖苐能於三賊了當一二股而秦賊便成
破竹秦賊平而豫楚江北之賊便可傳檄定矣如不握
定要領早從大頭顱處下手而泛泛從事賊必不可滅
也夫賊雖無他志然原非善類未有竟不滅而竟無他
志者臣不能不深憂其卒也此其可商者五也　一曰
商我圖賊宜先知我我之滅賊非更有可待也地方破
殘凡㡬人民殺戮凡幾猶可徐竢修復乃上下人心渙
散黠卒窮民到處思亂是吾之可憂者不獨在賊葢自
廿載供邊十年備㓂以來已悉索敝賦矣兹復議餉二
百八十萬兵十二萬措辦之難為何如此番兵餉豈可
輕於一擲耶當如卧薪嘗膽痛念此番兵餉非易使此
番之兵餉不又似從前之虚擲而我之力尚可少舒我
力舒而後來再有征繕猶可勉强供應也如不深維根
本而悠悠如故後來之事益難矣夫我之元氣久索尚
爾剋削不已寧有不危者乎臣又不忍深思其卒也此
其可商者六也　一曰商剿覷定一股𠞰完一股此𠞰
賊之要訣也今計不出此迎擊既畏賊鋒合圍又苦兵
弱遂不得不殺零截尾以掩餙目前而𠞰不成𠞰矣不
思賊即衆强自可設計以圖之葢賊無城郭自固原日
日寄命於我驅之於必困之途取之於垂死之日王師
所以有征無戰也如苐一彼一此争勝負於矢石之間
即勝亦無闗於蕩平况未必勝乎專𠞰之責在督理之
臣各撫臣止可恊心叅賛必不能随賊逺逐也此其可
商者七也　一曰商撫懐之以徳懾之以威此撫賊之
要著也向之歸命未必假我既有誘殺之嫌今之投戈
未必真我已無堅拒之力遂不得不遷就籠絡而撫不
成撫矣不思賊即真誠無他我亦須張威以待葢賊已
窮極思返我惟有以懾服之則狐疑狙伺失其故智又
乘其欲盡之勢迫以難犯之鋒乃可永消反側也如已
恩窮威頓始望懐來於狡詐之軰即來亦難保其有終
况必不來乎苐行撫耑責之各撫臣而督理惟宜一意
𠞰殺庶不啟賊以輕視也此其可商者八也　一曰商
將制勝之機在於擇將總鎮偏裨皆𠞰賊之將也乃能
實實𠞰賊者幾人即左光先曹變蛟二帥一則頗能詳
慎一則頗能勇徃然久歴行間究未能獨奏膚功而此
外之庸碌者尚多也臣謂曹左暫堪驅䇿其餘亟宜裁
汰失律者亟宜按以軍法以警衰惰即如臨洮總兵孫
顯祖年暮無功㫁難姑容則凡如顯祖者均宜次第甄
别此事之可商者九也　一曰商人戡亂之任在於得
人督理巡撫皆辦寇之人也乃能實實辧寇者㡬人惟
督理二人一則勞著征流自可劵諸已徃一則功成靖
邉尤可信其將來其餘尸位應不乏人也臣謂督理併
膺倚任其有不能辦寇者似宜亟行更易如臣傳庭心
徒切而命實乖今且貽累督臣一事無成即或憐非禍
始亦宜重加罪斥則凡似臣者皆不敢貪戀勝臣者亦
不敢推諉矣此事之可商者十也以上十事伏祈穆然
深思毅然獨㫁於一切事情宜廟堂裁决者即行裁决
宜該部申飭者即行申飭於文武諸臣宜照舊留用者
仍行留用宜覆議斥處者即行斥處懲前毖後改故圖
新封疆之事或有瘳乎臣身在局中實見情形如此用
敢備疏請裁期於在事諸臣力圖共濟非徒以條議塞
責伏祈聖明全覧施行崇禎十年七月二十日具題八
月二十七日奉㫖該部看議具奏
　　報甘兵扺鳳併請責成疏
題為恭報甘兵扺鳳臣遵㫖調度併請防擊一定之責
成以便遵守事崇禎十年六月初一日准兵部咨為塘
報成階𠞰賊級功等事該本部覆題奉㫖是這川兵應
量撤量留著該督撫會商妥確速奏西鳳留王國靖兵
専聽撫臣調度及川兵回日分别賞擢等事宜俱依議
標旅屯軍併著該撫上𦂳募練務濟緩急不得遲延欽
此欽遵抄出到部移咨前來隨經移咨督臣洪承疇會
議去後除川兵撤發回蜀已經督臣另疏具題外其甘
兵奉㫖給臣調度臣一面移咨督臣督發仍一面屢次
移文王國靖催調今於七月十五日准督臣咨稱原任
總兵王國靖統領甘肅官兵二千八百餘員名馬騾一
千八百餘匹頭於五月二十五日自禮縣離營回鎮將
選留實在官兵二千七十九員名馬一千三百二十八
匹騾五十四頭俱交付甘肅原任副將盛畧統領於七
月初八日自秦州啟行前赴鳳翔西安聴貴院調度其
官兵應支廩糧馬騾料草自六月二十日以前俱於本
部院軍前餉銀動給自六月二十一日起至七月初十
日止共該廩糧料草銀四千五百八十八兩七錢六分
已行布政司於収貯八九兩年新裁公費銀内支給其
自七月十一日起應支廩糧料草則例總統副將一員
盛畧日支銀五錢見任甘肅鎮夷遊擊一員趙用彬日
支銀三錢甘肅總兵標下坐營都司一員葛勇日支銀
二錢五分甘肅總兵標下旗鼓守備一員鄧萬鍾日支
銀一錢八分加銜遊擊見任大平堡守備一員王萬䇿
日支銀二錢五分加銜守備楊奎光等三員毎員日支
銀一錢六分千總曹撒頼等二十一員每員日支銀一
錢四分把總孫登魁等四十員每員日支銀一錢材官
紅旗張六等一百一十一員名毎員名日支銀八分百
總管隊大旗陳能等一百一十名毎名日攴銀七分軍
丁一千七百八十九名每名日支銀六分馬一千三百
二十八匹每匹日支料草銀八分騾五十四頭每頭日
支料草銀五分以後聴貴院給發等因到臣該臣看得
甘肅之兵奉㫖屬臣調度臣催取再四今始東來適寳
雞屢報賊警臣即檄令屯駐鳳翔𠞰禦此兵共計二千
七十九員名并馬騾月費餉七千二百餘兩計一年即
該費銀八萬七千餘兩臣不得不照督臣原支則例按
月支給督臣通計剿兵猶欲將甘鎮續調之兵併以予
臣苐督臣會移臣手書謂甘兵非賊敵手臣查此兵隨
征半載功級寥寥塘報可稽臣受防𠞰一面之寄安能
全領非賊敵手之兵以圖僥倖於萬一查有部調鎮臣
王威親統延兵南下威以宿將臨戎威聲紀律自與偏
禆不同乞勅督臣將威兵留之西鳳佐臣防擊又可兼
顧本鎮其甘鎮見到各兵内其中有應汰者臣清屯事
竣刻下即親詣鳳翔逐名選騐分别去留約或可得千
餘名臣聞延鎮整搠待調之旅亦僅千餘以此二兵合
臣見在標兵併各防兵與臣所遣官市募者陸續齊集
共可得馬步戰兵六千餘名臣必能於分防恊擊勉圖
報効臣於此竊有請焉朝廷馭邊臣之法必責成分明
然後賞罰畫一臣職任鎮撫奉皇上分防恊擊之命東西
皆當兼顧勢不容騖東而遺西騖西而遺東理臣𠞰賊
於東者也如理臣追賊近陜臣即應分防恊擊於潼闗
督臣𠞰賊於西者也如督臣追賊過隴臣即應分防恊
擊於鳳翔儻東西防擊各無隕越則臣可幸叨不譴如
東西防擊或有不效則皇上治臣之罪以為督撫戒臣
甘心焉此外不特潼闗之東臣不能越境東出即秦隴
之西業有督臣大兵臣亦不能舎郤根本與督臣盡聚
西偏如今嵗春夏間督臣提五鎮之兵𠞰賊於隴右臣
居守省會西鳳郡邑幸得晏然即有零騎窺逞臣檄偏
師一擊賊即踉蹌西遁數月以來臣雖苦無兵實未悞
事邇奉嚴㫖與督臣一併議處恩威出自朝廷臣子豈
敢餙避然犬馬㣲忱亦欲仰邀天鍳竢有處分部咨另
疏剖陳外臣思地方之責成若不分明則廟堂之賞罰
何以畫一伏祈勅部覆議分别責成除漢興商雒臣已
前疏籲請復設鄖撫專轄外自今以徃如令臣遵奉屢
㫖於潼闗西鳳之間調度兼應即以調度之效不效定
臣之功罪惟命抑或念督臣久勞行間宜令督臣彈壓
於潼闗西鳳之間使臣提分防恊擊之孤旅隨賊專𠞰
臣亦不敢不惟命總期於責成分明賞罰畫一臣非敢
擇便非敢避難惟有竭智畢能以求仰分聖憂於萬一
而已若似今者督臣提五鎮之兵𠞰賊於西臣在省防
守近省千里内毫未有失一旦併干聖怒使臣惶惑無
措則此後臣將何以自免也統祈聖明鑒裁施行崇禎
十年七月二十六日具題八月二十七日奉㫖該撫親
統甘兵恊𠞰已有㫖了這延兵留鳳事宜及分别責成
以定功罪該部看議速奏
　　糾參婪贓刑官疏
題為刑官委署婪贓遵勅先行挐問事臣惟𠞰寇必先
安民而安民尤在察吏臣備員秦撫每於詰戎討寇之
餘晷益厪察吏安民之本圖故屢飭所屬郡邑凡問理
詞訟不許濫贖加罰徴収錢糧不許勒収羡耗日用買
辧不許虧累行户榜示諭禁再三嚴切尤於署篆各官
諄諄加意詎有貪黷恣肆如署涇陽縣事慶陽府推官
何守謙其人者涇陽一邑為三秦富庶之區前任知縣
王珵先經臣備察論劾臣慎重此缺不敢輕率擬補而
西安丞倅寥寥無可委署藩司因議借才鄰郡以守謙
調委臣據詳批允謂本官必知刻勵自愛或不至染指
羶地臣以邇來吏治日汙秦中尤甚恐徴収索羡錮弊
難除宻諭守巡兩道單騎親徃掣櫃拆騐隨據分守闗
内道李虞䕫掲報親至涇陽抽騐各里収完在櫃糧銀
每櫃抽騐二封每兩除正數外有加収羡耗三四分有
五六分者有原収數少者却於流水簿并封袋揑寫數
多者其餘在櫃銀兩尚未盡拆等因乂據稟稱自本月
初七日以前収者何推官拆訖無可查考惟自初八日
以後者貯櫃無幾抽掣數封秤兌每兩正數之外餘者
多寡不一至少不下三分至多不過六分另單呈覽中
有一櫃係収書作弊簿封與銀數不符見發糧㕔究擬
另報臣又訪得本官婪肆多端復將單欵事跡並被害
證佐姓名開發該道就近秉公親審明確呈報一面令
該道先將収完在櫃糧銀公同教官逐封秤兌通完縂
算原該正數若干外加羡耗若干並將収糧原等及拆
騐之等嚴追封解去後隨據該道呈報該本道共同西
安府通判余昌祾該縣教官李連芳等親詣該縣堂將
前抽騐銀封騐明本道原判硃封即追原収銀等三把
將各里銀櫃共一十一箇逐一拆騐秤兌正數銀二百
八十九兩五分一厘八毫外加羡耗銀一十四兩五錢
二分總計毎兩外加耗銀五分屢經申飭之後尚有此
數就此計算本官任内共収銀二萬三千七百四十二
兩二錢零共外加羡餘銀一千一百八十七兩一錢一
分其前収過銀兩已經起解恐所加之數尚不止此今
將収銀吏趙參張光顯田國璽原収銀等三把固封呈
解拆騐之等係民間私等恐與天平不合請乞本院查
審將三等發布政司較合等因臣面審趙參供稱何推
官原定等子每兩比民間重三分秤時又髙擡六七分
大約每兩重一錢先因百谷里花户成光徳納銀六錢
八分拆銀輕少責二十板枷號二日身死是實又據張
光顯供稱何推官平素火耗原有加一今囬慶陽因本
院告示嚴禁令戸房吏分付上糧花户從今秤平些是
實又據田國璽供稱何推官自枷死花户成光徳後因
火耗輕少又挐三櫃四櫃九櫃十櫃十一櫃花戸羅安
等約十餘人各責二十板十五板不等將十一櫃九櫃
十櫃各問有力杖罪六分自此以後花户俱加火耗毎
兩以民間等子在加一以外以降發法馬毎兩約加六
七分又封銀不論多少俱要成錠因此百姓所費逐多
又供秤銀若是平了何推官便説就是買賣也沒有這
様平秤之理等情各供明白及將解到原等與布政司
法馬較兌所差無幾恐此等猶非収糧原等并將各吏
所供火耗輕少拘挐花户枷號斃命及納銀無論多寡
俱要傾銷成錠情節并行該道與原發單欵一併審明
確報去後今據該道將臣原發單欵(計十四欵/)逐一審
明登答呈報前來併粘連已故知縣王光翰妻曹氏武
生樊聖謨當舖行王周斗行張萬庫告狀四紙同審明
犯証申解到臣臣復行親審無異該臣看得秦吏至今
日固稱數摘之𤓰而秦民至今日更無可剜之肉連嵗
均輸助餉派徧九州皇上獨俯聽臣言特免陜西者誠
以十載兵荒之殘黎實有旦夕難保之勢不得不稍留
一息以養將來回蘇之脉如聽不肖有司朘削吞噬而
莫之問則皇上破格所免與微臣痛哭所請者不且毫
無及於小民而止飽此輩之囊槖耶慶陽府推官何守
謙司理既有察吏之權握篆更受保民之寄乃不聞潔
已惟知谿壑是盈且加以殘民豈但簠簋不飭憑奸僧
為線索賄賂潛通視民命如草菅枷責立斃尤可異者
以縣令之妻忠將之母㷀㷀孀嫠望八埀死而本官無
端拶指慘目傷心又何有於武生樊聖謨之橫加責罰
也本官酷以濟貪㫁難逃於三尺除遵奉勅諭一面先
行挐問外謹將審寔事欵備列糾參其慶陽推官員缺
勅下吏部速選嚴限到任臣謹會同按臣謝秉謙合詞
具題崇禎十年七月二十六日具題八月二十七日奉
㫖何守謙即盡法追擬具奏員缺速補該部知道
　　恭報官兵兩戰獲㨗疏
題為恭報官兵兩戰聨㨗事據分守闗西道李公門塘
報大天王合陵雁等賊塘馬逼犯寳雞地方請兵援𠞰
適甘兵奉調東來已至岐山臣隨飛檄副將盛畧速返
鳳翔偵賊勦殺臣亦即親提標兵前徃調度乃以天雨
連綿至八月初二日臣統兵西發本日據副將盛畧塘
報七月二十四日官兵至寳雞渭河迤南八廟天王村
伐峪與賊大天王賽闖枉等對敵斬獲首級九十八顆
等因到臣臣復諭令該將乘勝鼓勵務期盡殱賊衆旋
聞賊被創之後猶屯渭河南伐峪八廟等處臣思賊在
河南宜從盩郿進兵且賊方隄防河北正可掩其無備
首尾夾擊一鼓剪滅臣隨提標下馬步官兵一千八百
餘員名介馬星馳又檄監紀同知張京督内丁二百名
併咸陽駐防參將尤㨗都司賀英守備馬虎官兵七百
一十六員名悉赴盩郿恊𠞰至初三日俱抵盩厔臣隨
發隨征守備薛見龍從盩厔渡河與副將盛畧約期夾
攻去後至初五日夘時臣督兵行至郿縣聞盛畧已於
初四日殺賊獲功隨據該將報稱八月初四日官兵至
賈家村與賊鏖戰斬獲首級二百三顆等因到臣又節
據分守闗西道副使李公門塘報相同該臣看得大天
王等賊從徽秦東犯逼近寳雞督臣洪承疇大兵方扼
闖過等賊於階成臣檄甘兵剿擊一戰得㨗臣復悉索
標下馬步從盩郿而西迎賊之前期會甘將以圖夾擊
乃師方次郿而甘兵再戰復㨗之報已至賊兩創之後
竄伏山峪似欲西奔臣馳渡鳳翔調度官兵兩路搜討
儻奔軼不逺更無别股賊黨為之聲援則此賊必落彀
中矣甘兵久在隴右未立功績一入鳳而兩戰兩㨗雖
賊僅數千亦以新來之氣可鼓耳副將盛畧都司葛勇
並應叙錄而葛勇斬臨陣退縮一卒遂使軍氣大振功
尤足多随征參將趙用彬加銜遊擊王萬策旗鼔守備
鄧萬鍾加銜守備楊奎光中軍祁功偉千總盛𦙍昌等
均應彚叙獲功軍丁臣即照例賞給用示鼓勸臣繕疏
將發九月初九日晩據都司葛勇差塘丁口報本日早
該將遵臣屢檄期約標兵從顧川一帶偵探大天王等
賊會剿間忽見南山有馬賊無數執打大旗絡繹出峪
循渭河南岸東走有賊營走出一人因販椒被擄乘空
逃出稱出峪之賊係闖將過天星混天星賽闖枉四隊
六隊八隊小紅狼等十數大股合力東來賊自寅至酉
尚未走盡東西寛約四十餘里聲勢甚猛次日酉時又
據守備薛見龍報稱徽秦東來大賊於初九日三鼓從
東石家嘴探河口看賊之向徃從東路行又於初十日
寅時從益門鎮出來之賊俱徃東行兩日尚未走盡等
情臣於數日前即聞督臣督左曹兩帥大兵駐劄禮縣
賊日近縣城索戰若大兵不勝賊必倒東直犯涇三内
地今賊果東矣大兵消息尚未知何如臣惟闖過等賊
與大兵相持於階成山中者七八月氣熖風聲並非昔
比各賊固多有借之以為名者此東來出峪之賊亦未
必即係闖過然據報兩日之間自寅至酉尚未走盡其
衆可知憶去冬今春賊盡聚西鳳即闖過等賊其衆亦
未至此當其從咸陽東窺涇三闖過糾諸股之賊合力
狂逞臣提寥寥標旅猶能扼之使西使此賊即闖過也
則是賊勢未嘗少减而尤少増使此賊非闖過也則闖
過之勢又不知若何而賊衆之猖獗愈不可言矣且聞
西禮之賊尚有未盡東者如此賊之來竟無𠞰兵尾其
後督臣止分臣甘兵二千晉蜀之餉尚未解到分文臣
新増之兵雖竭蹶募練焉能一蹴就緒乃欲以獨力支
此猖獗之寇豈易易也且初八九等日節據潼闗道禀
混十萬老回回等賊已至陜州塘馬撒至閿鄉有河南
王都院陸兵道督兵追𠞰勢必入秦儻東西之賊合謀
並犯更可寒心除臣馳檄西鳳州縣固守城池併行潼
闗道督闗門及韓郃防兵賛畫司務㕔陳繼泰督鄉兵
馳赴堵禦外臣惟有酌量緩急徃來調度謹先馳報上
聞伏乞埀鑒崇禎十年八月十一日具題九月二十一
日奉㫖據報甘兵再㨗闖過混十萬等賊東西交逞俱
有㫖了該撫須嚴加秣厲相賊形勢與督理二臣恊力
夾𠞰蚤奏蕩平不得借口弛缷該部知道
　　降處陳謝併瀝下忱疏
奏為臣罪䝉恩降處恭陳謝悃併瀝下忱事崇禎十年
八月初六日准吏部咨為馳報平鳳商雒賊情暨聞石
漢二邑賊寇入城事准兵部咨該巡按陜西監察御史
謝秉謙題前事等因奉㫖據奏賊突涇鎮南窺西屬又
商雒紛告軼入石漢不聞疾救玩延流毒殊可痛恨該
督撫身膺鉅任遵限蕩平何在俱著議處仍一面嚴飭
鎮將互援分討窮搜盡殱速底廓清如再僨誤諸將定
立置憲典不宥其興安傳報情形該撫還確查馳奏該
部知道欽此欽遵移咨到臣該本部覆題看得流賊横
軼漢中時日不為不久攻克石泉因而圍困漢隂民命
旦夕正宜調發兵將救焚拯溺迺督臣洪承疇撫臣孫
傳庭二臣均膺討賊之任坐視城陷置赤子於淪亡咎
將誰諉相應各降二級照舊戴罪剿賊自贖等因奉㫖
洪承疇孫傳庭著各降二級照舊戴罪剿賊自贖欽此
欽遵抄出到部移咨到臣臣不勝感激不勝惶悚除恭
設香案望闕叩頭謝恩外臣竊惟秦事當壊亂之極實
㣲臣受事之初臣自銜命入闗所見所聞皆堪浩嘆臣
已自分有必得之罪然私意挽回補救雖非臣力所及
而頂踵捐糜臣所素矢逾嵗以來率一旅標師東援西
擊恨不立奏蕩平其僥倖所成徃徃出於臣力之外臣
不敢老師也皇上給臣餉銀六萬兩臣直欲當幾百十
萬之用支用經年猶未告匱此外𠞰餉未嘗分費錙銖
臣不敢糜餉也鞏漢所屬雖失事屢聞苐非在大兵行
𠞰之地即係撫治分轄之區他如西鳳平慶等府幸皆
保全寧謐臣不敢貽誤地方也凡此皆皇上所素鑒舉
朝所共知惟是藍田之變兵叛標下就中委曲臣茹苦
難明實臣之罪乃䝉皇上矜其乖蹇特賜寛宥自此以
外臣竊謂可幸無罪矣頃因按臣謝秉謙有馳報平鳳
賊情一疏臣奉有議處之㫖臣皇皇莫知所措續接部
咨因賊攻剋石泉圍困漢隂將臣與督臣洪承疇併議
各降二級戴罪𠞰賊自贖覆奉俞㫖其涇鎮西屬之有
無失事商雒之曽否軼入該部並未議及想已知之悉
矣惟是石泉漢隂之攻陷俱在大兵入漢之後爾時臣
止慮彼中米貴餉絶特促布政司那借餉銀七千兩於
標兵數百名内選撥二百名徒步分擕從黑水峪解漢
接濟至於大兵救沔後奔亡之賊猶能攻陷兩邑與夫
民命之旦夕咫尺大兵猶待臣迅發將領馳赴此豈臣
意料之所及也如所云均膺討賊之任臣敢謂非臣之
任第討賊之所必需有三曰兵也餉也權也委付均則
責成亦均臣之均與不均不待臣言之喋喋固盡在聖
明鑒照中矣况即委付原均而東西逺近必有區别寧
臣之敢於坐視乎為法受過臣所甘心故臣初奉嚴㫖
即有寧重無輕寕㫁無疑之請苐該部擬議之際權衡
㣲覺未審恐罰臣不足以示後來之警則臣之所重惜
也若夫不即褫斥仍許臣𠞰賊自贖此實皇上鼓勵之
洪仁臣雖駑劣不敢不竭蹶從事其能逭過與否臣莫
能自必惟恃聖明在上無微不矚朴忠鯁念終當仰荷
憐詧也為此謹奏崇禎十年八月初九日具奏九月二
十一日奉㫖地方功罪督撫均屬一體孫傳庭著同心
共濟力圖殱𠞰毋得諉缷該部知道
　　奏報賑過饑民并發牛種銀兩數目疏
奏為遵㫖行賑已竣謹會疏奏報事崇禎十年二月初
三日准户部咨該臣題為秦民窮困已極相率走險可
虞懇特沛殊恩奠安危疆事該本部覆題本年正月初
十日奉㫖覽奏秦省災荒至極民不聊生深惻朕懐亟
宜賑恤但目今部庫匱詘兹特發御前銀三萬兩再著
太僕寺發銀二萬兩光禄寺發銀一萬兩該部撥給車
驘著忠勇營中軍李應忠星夜押解會同該撫按相度
緩急設法救濟務令饑民得沾實惠事完報銷如奉行
不善及乘機作弊者據實參奏仍查災重之處停徴錢
糧併飭地方有司實心拊循不得虚應故事欽此欽遵
移咨前來臣即檄行陜西布政司督令被災州縣確查
應賑饑民户口三月初四日欽使賫銀六萬兩到省暫
停布政司聽候分發臣同監臣李應忠按臣謝秉謙仰
遵明㫖會同商確除慶陽臨洮二府屬州縣兵荒未若
西安等府州縣之甚者不遍賑外將西安鳳翔延安平
凉興安漢中鞏昌六府一州所屬兵荒州縣逐一詳酌
分别應賑量賑先以里甲之多寡州縣之大小擬註銀
數及取冊已到復為裒益其在鞏昌府屬者臣等與甘
肅按臣黃希憲一體移會緣流寇擾害道路多梗齎冊
發銀勢難齊一有從山谷間道陸續投冊者臣等即陸
續會議銀數一面行布政司分撥解發一面行各該道
府委亷幹官員公同監臣分遣把牌併該州縣掌印官
分鑿包封逐名㸃散有臨時不到或别有事故者即扣
銀繳還毋容混冒至秦韓兩藩貧宗與衛所牧監窮軍
亦皆報冊求賑葢罹災實與民同徃例原皆併賑是以
臣等亦酌議量賑其荒殘最甚州縣貧民無力耕種者
仍各酌給牛種令每十人同領銀一十五兩俟其収獲
二年後止照原數還官収貯仍備賑貸之用今事已報
竣總計賑濟過極次貧宗貧生貧民貧軍共九萬八千
一百三十九人共散過賑饑銀五萬六千四百八十四
兩三錢共給過牛種銀三千六百五十八兩六錢七分
二項共用銀六萬一百四十二兩九錢七分内一百四
十二兩九錢七分係秤兌多餘之數臣惟三秦荒盗頻
仍哀此下民非死於賊即死於嵗其顑頷未盡而僅延
視息者葢已無幾矣不惟含鼔非其故即耕鑿亦鮮其
人郡邑集鎮强半邱墟阡陌田園祇餘蓁莽一二孑遺
皆竄伏於土穴山洞之中掘草根刳樹皮以果腹甚至
有人相食者各省災祲困苦未有若斯之極仰䝉皇上
特允臣等之請沛發多金遣使遥臨渙綸逺播鳩形鵠
面咸戴皇恩山谷水濱盡沾聖澤人心賴以維繫即天
意亦賴以挽回葢自欽賑既頒之後西鳳近地遂得風
雨無愆來年有穫此實皇上軫恤災黎感格天心之所
致也其十年分災甚之處如漢中興安與鞏屬數處寇
擾最久斗米價至兩餘所有應蠲應緩錢糧已經兩按
臣疏請奉㫖止酌量蠲緩存留然漢中興安及鞏昌兵
荒最甚之處一切錢糧俱萬難催徴至西安鳳翔平凉
所屬之商雒隴扶涇崇等處殘破已極遽難望荒蕪於
有秋近按臣謝秉謙復以商雒五屬軍餉賦役全書生
員優免三項具題矣其餘應免錢糧并延安旱災雹災
俱俟西成之後勘確重輕分數同漢興鞏昌臣等通行
酌議題請外今將賑過人數銀數及發過牛種臣謹會
同監臣李應忠按臣謝秉謙黃希憲合疏具奏至臣等
於欽賑未至之先按臣曽發倉糓分賑臣於山陽鎮安
藍田三縣行司府措給過賑銀共一千兩然為數涓滴
未敢溷列上聞為此謹奏崇禎十年九月初四日具奏
本月二十六日奉㫖已有㫖了該部知道
　　報寶郿剿撫㨗功疏
題為恭報大捷事先是大天王等賊從徽秦東掠鳳寳
我兵兩戰兩捷斬三百餘級賊敗入顧川山谷臣抵鳳
翔仍督標兵與甘兵兩路搜討間又有棧道出峪之賊
從寳雞渭河南岸東犯又潼闗道報混十萬等賊已近
閿鄉勢將西闖闗門臣酌量東西緩急調度堵禦情繇
已於八月初一日具疏奏聞随准督臣洪承疇手書謂
東犯之賊係小紅狼蠍子塊餘黨及臣詢差官李明謂
闖過混諸賊亦俱東犯臣亦即於十一日移文督臣并
按臣謝秉謙會調大兵東來合剿随據統領甘兵都司
葛勇報稱出棧諸賊選精兵渡渭窺探虚實都司即率
蕃漢兵丁擒獲活賊一名來山虎縛解到臣臣面審據
供出棧之賊係猛虎中斗星闗索一練鷹闖事王奎木
狼黄巢闖將等股欲繇盩鄠渭華一帶徑下河南臣諭
來山虎爾賊頭闖王等已就戮蠍子塊等已就撫今放
爾回去宣布恩威有能改邪歸正者皆待以不死若有
好漢准隨營殺賊有功一體給賞如執迷不悟本院督
大兵盡行𠞰滅不直殺爾一人釋放去後十二日午時
據原發寳雞探賊塘撥守備薛見龍報稱本日寅時賊
到髙店蔡家坡放火等因據此臣見賊漸東犯如過省
南則鄠藍臨渭一帶震驚如渡渭北則興咸涇三等處
可憂因一面檄行監紀同知張京督同參將尤㨗等統
延兵於寳雞堵扼賊後臣提標甘二兵從岐扶渡盩厔
馳抄賊前迎𠞰以盩厔地稍平衍便於衝擊本日酉時
師次岐山當夜有中斗星領步賊哨頭草上飛的名揚
威來投稟稱來山虎䝉本院不殺放歸故小的捨妻子
來降又供各賊欲東犯河南等情十三日臣行次扶風
據鳳翔府通判陳元勛推官張鳳鳴差役押被擄難民
杜孝孝齎猛虎等八頭目乞撫稟帖到臣臣一面給示
開諭一面鼓勵兵將赴武功渡河衝殺十四日臣至武
功報賊復西退二三十里十五日臣復移咨督臣催發
𠞰兵從鳳寳東下與臣東西夾擊至十六日又據原發
郿縣探賊塘撥守備薛見龍報稱從賊營投來頭目翻
山鷂等一十四名并帶男婦六十四名口馬騾驢八十
匹頭查翻山鷂係前賊闖王舅子臣審明收撫隨差千
總張世强前去猛虎等營招諭十七日張世强回稱行
至河上與賊宣布招撫徳意見各賊雖口稱願降仍行
搶刼似有潛徃東行消息等情是日又據潼闗道報稱
混十萬等賊仍在閿靈一帶屯劄等因十八日寅時又
據塘撥守備薛見龍報稱賊在髙店等處圍攻堡寨甚
急等因臣自至武功大雨三日是日少晴臣即提兵渡
盩厔進𠞰途中又據監紀同知張京報稱大天王等賊
從楊家河出口捉住鄉民盤問猛虎等賊今在何處要
去合營卑職即於十七日發内丁并延兵前去衝殺斬
獲首級一十五顆生擒二名日晡賊始逃奔上山等因
臣於十九日五鼔提兵從盩厔馳至郿縣東三十里槐
芽鎮遇賊我兵奮勇衝殺賊敗西返日暮収兵次早臣
至郿縣據分廵闗内監軍道僉事王文清塘報斬獲强
壯賊首四顆生擒一名射死無數収獲强賊九名等因
臣慮賊仍東潰一面檄潼闗道丁啓睿併標下賛畫司
務陳繼泰從藍田一帶差塘撥逺探如賊潰敗或賊有
從東路奔逃者該道即督闗門防兵該㕔即督民屯等
兵設伏堵賊一面督官兵於二十一日進攻賊據阻不
出二十二日賊頭闗索一練鷹復具稟令難民張義投
臣乞撫臣仍給告示差鄉導趙士學等徃諭并偵賊頭
住址及賊中虚實二十三日賊復遣書寫岑彭等二名
齎稟赴臣投見臣察彭願撫最真授計於彭使搆賊相
圖去後二十四日賊遣精兵近縣窺探臣發馬兵數隊
馳殺陣斬二級活擒馬賊三名審明梟斬是夜岑彭約
同賊精兵數十人潛驅馬騾出營來投臣即於二十五
日發兵分四路進𠞰賊憑髙瞭見先發老營入峪留精
兵賊倚山待敵我兵馬步並進奮勇仰攻鎗砲齊發賊
不能支敗退上山我兵奪嶺大戰獲捷據監軍道王文
清塘報共斬强壯馬賊五十二顆生擒一十三名塘報
間又據降丁翻山鷂赴本院稟稱鷂先年隨闖賊時曾
在扶風醴泉地方埋銀二處醴泉埋銀處所記識不真
扶風城下埋銀處所至今猶能記憶乞行差人押赴該
縣掘取等情䝉本院差官郭鳴鳳李國艾押同鷂并行
令扶風縣印官同赴原埋銀處所眼同鷂等掘取去後
本月二十七日隨據該縣申稱卑職同差官及降丁街
民掘出銀四大錠二百兩碎錠六百九十三兩共銀八
百九十三兩同衆稱兌包封解赴軍前等因䝉本院驗
明給賞翻山鷂等各降丁銀一百兩餘銀發監収㕔貯
庫充餉訖等因復探賊自殺敗狼狽已極循山西遁臣
又星夜移文督按二臣會催𠞰兵從西面堵擊使賊進
退無路至二十八日二鼔有臣先後差役李玘均等同
督臣差役賷督臣回文到臣臣閲督臣密字謂親提左
曹等兵於二十八日早至寳雞據報猛虎中斗星大天
王三賊合營俱屯聚寳雞以東楊家店本日辰刻具圅
會兵間傳聞賊已向西行走未知何如賊情變幻時刻
不定若果向西逼近寳雞二三十里官兵勢又不容等
待延遲不速𠞰以至失此機會希即傳齊官兵先量發
馬步各兵若干執火器速赴斜峪山口鳴砲扼堵再督
大兵從東徃西擊殺若左曹等兵一殺則各賊勢必東
竄正所謂東西夾𠞰可必成功如或今二十八日午未
時以後賊苗頭未盡向西來未甚廹近寳雞則此中官
兵必不先動必以今夜二更發兵二十九日黎明到賊
處𠞰殺本院官兵亦即於今晩定更時發行次日黎明
同到賊所東西夾𠞰等因臣當即傳齊各將掌號發兵
西馳合𠞰去後據監軍道王文清塘報到臣又據監紀
同知張京報稱二十九日進𠞰各營共斬賊級八百餘
顆生擒一百餘名又招投降上天虎等賊五百名内精
賊一百五六十名俱到鳳翔闗廂住宿等因又據總兵
左光先曹變蛟差人口稱相同除左光先曹變蛟等營
斬獲功級聽督臣具題外九月初一日又據潼闗道塘
報八月二十五日探得豫中之賊老營仍在地名中原
西留東留魯山等村屯劄塘馬到秦村傷人八口復至
永泉鎮離閿鄉止二十里等因到臣該臣看得臣之振
旅而出也為大天王一股也其衆僅數千臣擬調度標
甘二兵夾擊盡殱乃臣提標兵方出甘兵已遵臣先檄
兩戰獲捷斬首三百有竒故臣扺郿而賊已西臣遂渡
渭入鳳欲另畫攻圍之計以盡賊而忽報大賊出棧葢
即猛虎中斗星等賊也各賊哨目頗多猛虎則代蠍子
塊中斗星則代闖王統其黨衆以稱老掌盤子者也賊
出棧即遣賊撥渡河直瞰寳雞甘營都司葛勇率親丁
生擒其領撥之來山虎解臣訊之知賊欲繇盩鄠歴渭
華徑犯河南臣釋之使復還賊營宣布朝廷恩威以開
其來歸之路而携其死戰之心臣一面提師東旋從武
功渡河於盩厔川中迎擊比來山虎去而草上飛隨投
未幾賊目翻山鷂亦以來山虎之言率其精兵併男女
六十餘人繼至翻山鷂乃與俘賊闖王相伯仲而久以
驍雄敢戰聞者也當小紅狼投降之後衆議欲以山鷂
統其衆因闖將總掌各賊之盤惡其勇力儕已乃以中
斗星統之此賊歸而中斗星之衆皆不能自保矣賊復
具稟求撫臣亦佯應之而惟决計以圖盩厔迎擊之舉
及臣武功阻雨三日賊猶逡巡寳郿之間又報攻尅堡
寨臣恐秋禾遍野賊或據險久屯臣遂於十八日渡河
十九日從盩赴郿忽遇賊於槐芽鎮賊之塘馬與我之
塘馬方見而賊之老營即隨其後官兵奮力撲賊賊䕶
老營各輸死鬬苦戰半日僅斬賊數級賊老營漸登山
賊乃引去官兵亦以日暮収營是夜臣與監軍道臣王
文清率官兵露宿本鎮臣復懸賞遣竒兵姚敬邢公夜
入賊營借撫行間而賊目孟絶海又率其妻孥隨姚敬
等來投絶海乃蠍子塊營中之錚錚出色者當張鎮被
陷時賊得其蟒甲三領蠍子塊與存孝及絶海各分其
一今絶海猶披之其勇力可知此賊歸而猛虎之衆亦
莫不相顧震悚次日報賊西折臣督官兵至郿偵𠞰而
賊屯郿之南山下西踞五丈原東接洪河南倚斜峪闗
各山口北則石河稻畦圍遶其前臣於二十一日發兵
誘戰賊恃險不出我兵空返臣復諮度地形宻籌用間
用竒之著使鄉導趙士學徃復賊所盡得賊中情形及
賊首居停之所二十三日晩賊復遣其書寫岑彭等叩
臣乞撫而岑彭盡輸賊情於臣願為臣用臣宻授彭意
彭唯唯而去次日賊遣精騎近城窺探臣發馬兵數隊
縛斬五人甲馬併獲是夜彭遂率其同謀歸正之唐守
玘等驅賊馬騾偕來而賊頭闗索之戰馬在焉彭至言
賊甚窘畏各頭目共議出山而羣賊憚險不從臣於是
日晩分派標甘等兵於二十五日之五鼓四路並進賊
方日夜懼臣進𠞰每至夜半即發老營入山精賊鞴馬
待戰兵方出郿賊已偵覺狡伏兩翼從中迎敵勝則肆
彼長驅敗則誘我入伏不意臣兵分路而徃埋伏之賊
計無所施只得分頭接戰官兵奮勇披殺立斬其哨隊
精鋭數十級敗遁上山我兵亦乘勝攻山追歴數嶺賊
之滚崖落澗者紛紛無數慮馬騾悉為我得自行砍傷
與推入崖澗者無算我兵争欲乘勝窮追而山徑益險
不可踰不得不収兵囬營賊自是東犯之謀寢而西折
之形見乘夜起發老營循山而徙營於寳雞之南山精
賊找撘窩舖狙伏山頭以防臣蹴其後時尤捷之兵雖
駐防寳雞而為數不多不能出竒制勝臣屢咨督臣請
兵夾擊督臣慎宻東來禁絶行旅即臣請兵之差役亦
慮其漏洩不肯先發於二十七日之夜至寳雞次日近
午裁書約臣於二十九日黎明夾𠞰賊距郿逺而寳近
故督臣期臣兵於定更時發左曹等兵於二鼓發乃差
使不能飛馳書至時已二鼓臣得之固知臣即發兵已
遲然喜賊之必可大創也不覺從榻中躍起葢竭賊之
力止防東邊若西邊則不惟不及防且不及知出其不
意大捷必矣急傳各將掌號啟行諭以即不能依期馳
至賊所但能扼賊東奔之路併嚴防諸峪使賊毋軼出
俾左曹得以趕盡殺絶亦即各將之功比兵行則已三
更矣途中復有石河稻田各兵將纔歴﨑嶇復行沮洳
心徒急而不能前也辰時至釣魚臺則見賊已登山左
曹大兵已擒斬近千収兵劄營甘營都司葛勇憤無賊
可殺見山頭有賊堅欲攻山匹馬先登樵徑狹仄馬實
難行徒步徃從者數人而已勇之夷丁擠擁山下方尋
路急進而勇已中林莾伏賊之矢落馬殞生各丁痛恨
搜林斬獲六級負勇回營各兵収劄山下總兵曹變蛟
聞各兵至亦領兵四隊至山前與盛畧等相見而返畧
等本日統兵回郿是夜賊從山内奔竄次日發塘出哨
並無一賊復差步撥乘夜入峪哨探行百里外無所見
憶此賊初出益門鎮時氣焰風聲不可嚮邇旁觀者皆
以衆寡不敵為臣危之即督臣寓書於臣亦言此賊若
與大天王合則甘肅等兵迎敵宜慎臣擒獲來山虎訊
賊之情言將犯省會闖闗門東去中州臣為髪竪眦裂
陳師鞠旅迎頭苦戰臣每曉諭各兵將以迎頭之與截
尾苦戰之與掩襲其難易懸絶人所共知然蕩平之功
必應從迎頭苦戰做起則各兵將之有志功名者亦必
應從迎頭苦戰做起各將兵但能迎頭苦戰即斬馘無
多亦必從優叙錄故各將鼔鋭諸兵奮勇槐芽鎮之役
力遏潰决使不得東下臣復於就中用間設竒頗費籌
畫幸頼皇上威靈屢發皆中賊之戰馬歸我營廏賊之
積金歸我帑藏賊之心腹爪牙歸我部曲且各兵將殱
鋭逐北不避險阻使賊膽落西折逼賊之老營於西牽
賊之精兵於東以成左曹數月來未有之大捷逺則河
南之郡邑無虞近則盩鄠華渭之禾稼可保目前滿篝
滿車轉盼即千倉萬箱諸將之功不可没也使賊從峪
徑狼狽西出督臣復發偏師遄徃扼擊於徽鳯要險之
處此賊其無噍類矣臣已移咨督臣謂當以左曹大兵
仍偵闖過各賊所在馳赴圖𠞰而以臨洮總兵孫顯祖
及副將賀人龍之兵待此賊於徽鳳之間掩擊度督臣
必有定畫臣因西賊既敗遁而豫賊之在閿靈者猶眈
眈西窺未已督臣大兵見在鳳翔郿縣斗城兵難久駐
遂令監軍道王文清督甘兵駐盩厔留標兵駐鄠縣臣
暫回省彈壓兼料理闗門之防如此賊仍出峪東窺臣
仍介馬星馳赴盩厔調度一日可至所有迎頭苦戰屢
捷之諸將如甘營統兵副將盛畧遊擊趙用彬旗鼓守
備鄧萬鍾加銜遊擊王萬䇿加銜守備楊奎光崔朝印
王宗義中軍祁功偉千總盛𦙍昌盛𦙍祥葛衛國卜言
免張士英標下綂兵調征參將王永祥隨征原任參將
解文英統兵後左營實授都司僉書李國政郝光顯實
授守備張文耀調征守備李遇春王世惠督陣守備千
把總郭鳴鳳王加福魯自友知事錢士芳參謀武清周
中軍千把總實授守備黨威楊豹李文奎監軍道中軍
鍾鳴豐俱應從優議叙内李國政𠞰賊最久上嵗十二
月華渭潼閿𠞰混十萬等屢著捷功今嵗正月以孤兵
入山解商雒之危𠞰撫皆有成效此畨聨絡將士督陣
衝鋒又居中䇿應得本官之力最多臣標下别無大將
獨恃有本官宜量加遊擊銜以示鼓勵至陣亡都司葛
勇臨敵身先士卒且晁峪之戰手刄退縮之大旗軍丁
馬尚徳而諸兵奮戰獲捷又親縛賊撥之來山虎臣特
破格旌賞勇益鋭意當先遂欲攻大帥不攻之山躍馬
巉巖隕命鋒鏑殊為可惜除臣賞棺収殮親行致祭仍
應題請優卹以慰忠魂伏乞聖鑒施行為此具本謹題
崇禎十年九月初四日具題本月二十六日奉㫖據報
郿寳合捷具見督撫同心調度將士戮力行間著乘勝
極力夾𠞰净此賊氛毋氣盈弛懈復縱他逸兵部馬上
馳諭其有功陣亡兵弁著察議具奏
　　恭報司務㕔練兵併請闗防馬匹疏
為題請闗防馬匹事准兵部咨遵奉明㫖行據標下賛
畫司務陳繼泰呈詳到臣該臣看得用兵莫善於土著
莫不善於逺調臣童而知之自入秦疆疢心寇患而兵
單餉匱無力驅除恨不倣古人寓兵於農之意以握根
本之圖而収蕩平之效惟是邇來之寇狂逞多年精强
慣戰實不易與每思標本兼舉之計方議募調邊兵以
資目前之摧陷而又清練屯兵徐圖自强臣實非敢薄
土著而貿貿逺求也臣查司務陳繼泰請纓一疏不禁
稱快繼准部咨以繼泰充臣標下贊畫俾其募練土著
三千隨臣征𠞰臣既幸於無兵之日得兵又幸臣所有
志而未逮者可於本官見之施行准部議云西安州縣
募有自守之兵一縣三四百名嵗費銀六七千兩故臣
於本官未至之先行司議將近省州縣民兵摘取二千
名即以原有工食充餉各州縣工食每兵每日有三分
四分五分之不等臣令一遵部議悉准五分聽本官至
日選練支給如所取民兵不能如本官之意即聽其汰
回令扣解工食候本官另募則在各州縣不徒養無用
之兵在本官自可得見在之餉其挑揀教訓又一任本
官為之臣惟樂觀厥成併不掣本官之肘此外臣有清
出屯軍所給鎗銃砲藥一一精備正當分營團練之時
撥給本官一千名與民兵合練俾成勁旅三千以禆征
𠞰兹時將三月臣有鳯翔之行臣尚恐簡訓或有未
周不肯輕試其鋭留防省城後恐豫賊西犯秦賊東逸
惟令本官於潼藍之間張聲設疑乘敝擊惰戒勿輕與
接戰葢臣方期本官以大用而不敢令其汲汲漫為也
今䝉行查據本官申報選収各州縣解到民兵九百六
十名本官自募官生材勇九百七十名并臣所發屯軍
九百六十二名計數幾於三千不為不多閲日已過八
十不為不久又謂訓以百日之功可効半臂之力臣謂
本官既從實地做實事即百日之期亦可無限本官肝
膽意氣勃勃無前皇上惟執本官之言以責本官之效
苟能裨補廓清即稍需時日非遲也乃本官又以茶馬
闗防功賞三事為請臣惟衝突須馬故𠞰兵皆以馬三
步七為率本官鋭意殺賊不欲以尋常鄉兵自格且云
所選官生兵丁併屯兵内熟練弓矢精通劍㦸善於馬
上技藝者屈指千餘皇上於本官既不惜破格鼓舞將
為各省練用土著之倡豈靳此茶馬千匹使本官詘於
前鋒而安於後應也臣所那凑逺市西馬千餘匹見在
募到邊丁數百虚䇿以待其未到而需馬者猶多本官
亦知臣馬無幾不能分給故特求茶馬應請勅下兵部
將本年解京茶馬二千匹内撥給本官一千匹以展其
才此一千匹之路費草料該銀三千五百兩亦祈併給
本官以充數十日草料之費其以後不足者臣即以𠞰
餉動給至於本官文移動闗錢糧兵馬須有闗防應請
勅下禮部鑄頒若夫功賞銀兩臣標下原無額設本官
之兵但能立功豈患乏賞臣請於𠞰餉内一體那給似
不必另請專設也再照本官原請募兵三千今三千内
有臣發屯軍一千名臣祇以屯軍亦皆土著又不煩措
餉而其人之年貎勇力不讓募兵且器械精備似尤過
之臣故撥令並用如目下臨敵𠞰禦募兵果逺勝於屯
兵臣願為本官另行措餉使其募足三千之數且不但
三千即盡皇上所給之𠞰餉臣悉倚本官俱募土著以
速奏蕩平用力逸而収功大又不至釀釁貽憂臣何憚
而不為也至於因用民兵扣取其原有工食臣祇以既
有此民兵有此工食即其兵不若本官自募之兵而其
工食豈不可為本官自募之餉莫非地方之物力莫非
朝廷之錢糧何必𠞰餉始為餉而付此項於虚糜也此
實臣區區節縮苦心然亦本部文私鬬公戰之意而行
之耳統祈聖明鑒裁施行謹奏崇禎十年九月初六日
奏十月初一日奉㫖該部看議具奏
　　報降丁掘獲窖銀疏
題為續報降丁掘獲窖銀事臣昨提兵於郿寳間擊𠞰
出棧諸賊収獲降丁翻山鷂等據翻山鷂供先年隨闖
賊時曽在扶風醴泉地方埋銀二處醴泉埋銀處所記
識不真扶風城外埋銀處所至今猶能記憶乞行差人
押赴該縣掘取等情隨經臣差官押翻山鷂至扶風同
該縣知縣宋之傑掘獲銀八百九十三兩解至軍前臣
給賞各降丁一百兩餘銀七百九十三兩發監収㕔収
貯充餉業經臣於報捷疏中附奏在案續據翻山鷂稟
稱醴泉埋銀處所雖記識不真若至彼相度形勢尚可
掘挖等情據此臣票委參謀武清周押同前徃醴泉縣
同該縣印官掘取去後今據該縣知縣韓景芳申稱䝉
委武清周押降丁翻山鷂等到縣卑職即同委官并降
丁翻山鷂等至窖銀處所掘出原窖銀兩眼同秤兌共
二千九百一十三兩九錢封裹貯庫等因據此臣行令
於内給賞翻山鷂併衆降丁劉君槐等三百五十兩俾製
買甲馬隨征報効其所餘二千五百六十三兩九錢貯
庫為照降丁畨山鷂的名拓攀髙乃前俘賊闖王髙迎
祥心腹至戚而其智力亦與迎祥相頡頏者也迎祥於
八年九月屯擾西鳳其所刼掠之貲捆載不盡者悉穴
藏於扶醴空濶之地諸賊皆不與知惟令攀髙知之迨
迎祥成擒於盩厔而攀髙逺遁於漢南今始從棧道出
峪感臣不殺其夥賊來山虎之恩率衆來歸遂舉迎祥
所瘞之金一一首出掘獲查窖銀處所於扶則在郊闗
之外於醴則在園野之間乃攀髙等記憶既真不敢私
起頗能守法輸誠臣用敢即動原銀從優給賞俾製買
甲馬隨征効用由此或能格面格心得其死力為我用
亦未可定除給賞各丁外先後二次共存銀三千三百
五十六兩九錢俱應充餉或作軍前功賞之需統俟事
完同兵餉彚册報銷謹題崇禎十年九月十三日具題
十月初八日奉㫖知道了先後掘獲銀兩著充兵餉賞
功等用彚册報銷該部知道
　　清屯第三疏
奏為㣲臣清屯事竣三秦永利已興彚報前後清出實
在兵糧數目事竊惟清屯之舉臣不揣謭劣謬欲修舉
祖宗久湮之成法於患貧患寡之時為足食足兵之計
矢志殊迂用力匪易今幸邀寵靈克副愚忱竟臻成效
以兵則向欲為省會四門各索乘障之三百人而不可
得今則於前後左三衛清出實在營軍九千三百三十
八名於右䕶衛除旗軍校尉七百八十名外清出實在
修工軍二千五百一十七名悉年力精壯營軍已分六
營團練修工軍已撥令増築省㑹三闗矣此臣清出實
在之兵數也以餉則向盡四衛之嵗入支都司衛所廩
俸雜費及標下家丁二百月餉竒兵千人加糧而猶虞
不足今則於前後左三衛清出課銀一十四萬五千二
百四十二兩零於右䕶衛清出本色麥米豆一萬三千
五百五十六石零今夏課銀已將完而本色亦見行徴
収至原兌各軍未起課之地應納丁條草馬等銀共四
千五百八十一兩零猶不在内此臣清出實在之糧數
也是役也兵不煩募徴苐稽之㫁殘之尺籍遂得萬二
千餘修我戈矛事乃畚鍤在將來終不敢謂戰則不足
在今日已可謂守則有餘餉不假摉泒苐復自奸宄之
槖囊遂得一十五六萬兩石金盈於帑粟充於庾在目
前可支繁匱之軍興在後日可禆富强之永計矣至於
酌其便於人情留其餘於地力故當經畫之初已無難
於慮始即經撓亂之後竟無害於觀成葢臣籌度逾年
確有主見經營數月㫁在必行遂使二百載相沿之弊
竇摉滌無餘億萬年不涸之利源流通㒺既臣於是益
信天下無不可為之事而自今以徃凡有心為朝廷任
事者亦不至以臣之多事無成為戒矣然其所以成始
而成終者非臣一手一足之力所能辦除原任西安府
推官今行取王鼎鎮當臣初舉此意本官即力賛其可
行及奉臣檄則直窮蠧壊之根不避羣小之忌精心擘
畫定力擔當始事之功獨居其最臣已於第一次清屯
疏内題敘奉有准與優叙之㫖聽部考選外如分守闗
内道副使李虞䕫接管清理不狥情面至於軍户地户
争訟之案情偽百出剖㫁公明至各衛之册籍繁多毎
衛輙至十餘本而分郡分邑縷析於三十六州縣者毎
本輒經數造而續清續發毎州縣又輒至數畨紛紜浩
繁本官必經手經目勞績鮮儔叙酬宜厚此外督徴州
縣當屯政修明之始能加意奉行有裨軍國大計與尋
常嵗額遵例催辦者不同應照完課次第并行甄叙内
如長安縣知縣賈鶴年清操軼俗催徴有法首先報完
夏課以為諸有司之倡咸寕縣知縣宋屺留心督催夏
課遵限報完鄠縣降級知縣張宗孟悉心調劑使軍佃
悉得其平不急争一日之早完獨深圖長久之至計而
夏課報完亦不落後渭南縣署印西安府同知王明福
奉文之初有一二奸徒妄思延抗本官擒首惡枷責示
警旬日之内遂報完三千餘兩蒲城縣知縣田臣正項
錢糧不逾夏而征完六分於屯課尤竭蹶從事遵限及
額同州知州羅爌守潔才練使梗頑頓化課額能完華
州知州鄧承藩本州額課雖數僅五百七十餘兩而夏
季遂完解八分亦見勤敏興平縣知縣閻堯章額解亦
僅數百而鼓舞軍佃有方使人皆知納課之便臨潼縣
知縣張鼎課額頗多完將及數以上各官均請議叙以
示鼔勵者也其餘州縣或解數僅多而准之原額尚不
及半或解雖及額而按之銀數原自無多又或解將及
額銀數亦多而始則奉行不力近於怠緩繼復肯綮未
得涉於張皇臣俱不敢濫舉所有清出軍糧臣謹造册
奏報再清出屯課銀粟共十六萬餘數固不為不多然
較國初尚不敷原額秦方兵餉兩絀臣搜剔有此自兹
以徃庶幾經理有方侵牟永絶以秦兵衛秦地即以秦
餉養秦兵凡遇軍興不至動煩呼籲可永寛聖明西顧
之慮若此項銀粟則必不宜别有挹注也葢四衛軍糧
各有定數有一軍即應有一糧有一糧即應補一軍必
軍糧漸如原額乃能漸復先朝富强之盛内且有額支
丁條草馬司衛雜費等項又營軍加糧軍役工食與夫
延寧各邊班價俱於此中取給又向䝉聖明准臣設標
兵三千除當年給臣冏金裁站新餉六萬兩之外以後
着臣自行設處臣凜奉明㫖至今未敢另有陳凟亦應
以此項接支頃户兵兩部計議會𠞰兵餉該給臣餉銀
二十三萬四千兩止撥給臣本省裁站并晉蜀均溢銀
一十八萬七千餘兩尚不敷銀四萬六千有竒以臣見
抽屯餉緩議昨臣通計𠞰兵原列標兵在内亦自應以
此項通融凑抵又省會重地南北西俱無闗城東闗有
城亦低薄不堪臣見行分守道督咸長兩縣分工修築
夫役即用右衛軍丁而鹽菜等費亦於此項支給又打
造軍器獲捷賞功臣衙門并無額設亦應於此項那用
則此屯課自各項支銷外無多贏餘即欲招補額軍已
不能不需之異日况軍佃良頑不一未必一一通完臣
若不預為陳明當兹司農仰屋之時或取臣所清出之
課另充别項酌濟則不但使秦地空虚如故且並有名
無實之原額亦永不可問是臣徒費一畨苦心於秦無
益而反害之矣至於十面合𠞰之舉仰借皇上天威諸
臣謀力果能刻期蕩平則自崇禎十年以後秦與各省
之𠞰餉俱不煩戸部撥給即或餘孽猶存尚費驅殱臣
有此兵有此餉臣為悉心料理自可支撑防擊臣亦必
自崇禎十年以後再不敢仰求接濟於户部此則臣之
所可自任而敢昌言於聖明之前者也統祈鍳照施行
謹奏崇禎十年九月十三日具奏十月初八日奉㫖據
奏清屯既竣裕餉足兵孫傳庭具見實心任事該部看
議具奏
　　題被災地方蠲緩錢糧疏
題為遵㫖查明災重地方仰請蠲緩事巻查崇禎十年
二月初三日准户部咨該臣題為秦民窮困已極相率
走險可虞懇特沛殊恩奠安危疆事該本部覆題本年
正月初十日奉㫖覽奏秦省災荒至極民不聊生深惻
朕懐亟宜賑恤但目今庫部匱詘兹特發御前銀三萬
兩再著太僕寺發銀二萬兩光祿寺發銀一萬兩該部
撥給車驘著忠勇營中軍李應忠星夜押解會同該撫
按相度緩急設法救濟務令饑民得霑實惠事完報銷
如奉行不善及乘機作弊者據實參奏仍查災重之處
停徴錢糧并飭地方有司實心拊循不得虚應故事欽
此欽遵移咨前來除監臣李應忠齎到賑銀臣等會議
散賑并分發牛種先後事竣前已造册具疏奏聞外其
十年分災重之處臣等仰遵明㫖檄行布政司分行各
府道確勘去後節據分巡闗南闗西河西商雒潼闗各
道并西安漢中平凉鳳翔鞏昌等府及興安州各申報
所屬州縣災傷有值亢旱夏麥無収秋禾未種者有雖
佈種成苖被氷雹打傷者有人民被寇殺擄逃散未能
佈種荒蕪者有苖秀將成被㓂殘毁者或請賑恤或請
蠲緩等情到臣臣復批行布政司覆勘彚報去後十月
十六日准戸部咨該監臣李應忠奏為㣲臣賑秦事竣
恭報散過銀數并查蠲緩錢糧仰祈聖鑒事九月十七
日奉㫖據報賑濟秦省饑民六十二處已盡霑實惠并
節存改助牛種蠲緩勘明續奏知道了内稱印官有棲
身無地俸薪全無者該撫按確查㢘善分别勸勉俾得
堅心愛民以昭朝廷體羣臣至意該部知道欽此欽遵
抄出到部移咨前來已經備行遵照去後今於十一月
二十八日據該司呈詳到臣該臣會同按臣謝秉謙黃
希憲議得軍旅饑荒乃從來偶值之變而秦則嵗以為
常臣等拯救無能乃䝉聖明注念危疆軫存遺孑大沛
恩膏即使野殍溝瘠咸荷更生猶慮災重地方窮民應
輸錢糧不能辦納令臣等查明停徴雖古聖人如傷在
抱何以加諸臣等祇奉明綸分行踏勘如商雒之累嵗
荒盗漢中之斗粟兩餘鞏昌之罹㓂最久與興安之巖
邑兩陷臣等先後疏報俱在御前自應併以災重邀恩
其他西鳳平延各州縣或殘破之極一望邱墟或殺戮
之餘呻吟徧野或民逃㓂踞東作未興或夏旱秋雹西
成㒺穫臣等查覈分别奏聞除西安屬地有㓂警稍息
二麥頗登惟夏末稍旱併臨洮府屬雖經㓂擾被災未
甚與凡稍可徴輸州縣俱不敢概議蠲緩外查得屢經
㓂殘地方與夫旱雹災傷最甚之處如西安之山陽鎮
安商州商南雒南漢中之南鄭洋縣城固西鄉沔縣褒
城略陽鳳縣鞏昌之階州文縣兩當成縣西和漳縣秦
安平凉之涇州崇信華亭鳳翔之隴州麟遊興安并所
屬之白河紫陽洵陽平利以上三十州縣或屢被㓂殘
或酷遭旱荒被災一等應將十年分存留錢糧并新舊
軍餉及雜項公費羊價料價匠價并衞所屯派軍餉俱
蠲五分緩五分鞏昌之隴西寧逺伏羌秦州禮縣清水
徽州并洮岷西固城三衛所平凉之靈臺隆徳鎮原平
凉莊浪鳳翔之扶風汧陽延安之安塞保安延長甘泉
宜川延川慶陽之寧州真寧安化合水以上二十四州
縣并衛所營堡曾經㓂掠民多逃竄地多荒蕪即間有
耕種又罹旱雹被災二等應將十年分存留錢糧并新
舊軍餉及雜項公費羊價料價匠價俱蠲三分緩二分
徴五分西安之耀州同官永夀長武三水淳化同州藍
田朝邑韓城蒲城郃陽澄城鳳翔之寳雞郿縣岐山鞏
昌之通渭安定平凉之固原静寧慶陽之環縣延安之
鄜州膚施中部宜君雒川綏徳安定清澗米脂葭州神
木府谷吳堡以上三十四州縣并各衛所營堡亦經㓂
擾民殘地荒又值夏旱秋成甚薄被災三等應將十年
分存留錢糧并新舊軍餉及雜項公費羊價料價匠價
俱蠲二分徴八分至於石泉漢隂寧羌三州縣俱新經
㓂陷百姓殘傷已極十年分存留錢糧并新舊軍餉及
雜項公費羊價料價匠價俱應盡蠲以上所議蠲緩止
及存留錢糧與新舊軍餉雜項公費羊價料價匠價數
項此外有䘵糧為宗藩急需民運為邊軍急需站價為
驛逓急需豫徵軍餉為𠞰兵急需俱未敢概議蠲緩至
監臣疏稱印官有棲身無地俸薪全無者䝉㫖著臣等
確查亷善分别勸勉臣等查得西安府鎮安縣知縣秦
來傒力捍空城賊偪境内猶能出竒斬馘已經兵部叙
錄先因薪俸無給至家口不免嗷嗷臣曾括金四十兩
以贍之鳳翔府隴州知州文應麟受事該州當屢經殘
破之後無復州治該本府知府熊應元條議修復督臣
洪承疇發兵鎮守一時在事諸臣各有捐助臣亦搜捐
贓贖二百餘金以佐工料今城工報竣而拮据綢繆頼
該州之力居多扶風縣知縣宋之傑委署之初該邑官
舎民廬無復存者本官代庖數月勞來有方未幾而百
堵具興市肆如故邑治漸有可觀臣因以本官題陞該
縣以償其前勞且以鼔其後効平凉府靈臺縣知縣敖
浤貞方履任時賊猶踞城内本官受事於城外之南堡
及賊漸引去本官招集居民繕葺城垣置備守具殫竭
心力厥後大㓂屢犯其境竟能固守崇信縣知縣髙斗
垣歴殘邑二載卧薪嘗膽形神俱瘁今城已修復廢墜
可徐俟興舉而本官以憂去之數官者艱難困苦既已
備嘗黽勉勤劬復能自効與㢘善二字有當用當遵㫖
勸勉内髙斗垣雖以憂去而勞不可没故並列以聞至
於見在各官倘能初志不渝末路愈振以㢘善始復以
㢘善終是在各官之無棄爾勞矣此外凡城經殘破之
處官之俸薪未盡無給而棲身實苦無地者尚有山陽
永夀華亭麟遊涇州褒城漳縣秦安成縣階州文縣兩
當石泉寧羌漢隂等處苐其官或經參處或久缺未任
或新任而㢘善未能自見臣等所以分别勸勉者亦不
能不徐俟其後而官廨俸薪等項現飭各道府從長計
議另疏題報為此謹題崇禎十年十二月初十日具題
十一年正月二十六日奉㫖該部㸔議覆奏
　　題按臣錢守廉卹典疏
題為勵勞臣以光大典事准吏部咨遵奉明㫖行據陜
西布政司呈詳到臣為照臣忠莫大於致身主恩特優
於死事若其勞在邊疆尤宜上邀殊典該臣看得前巡
按陜西監察御史錢守廉立朝著謇諤之風報國矢捐
糜之志有懐慷慨匡扶豈異人為殫力澄清髪膚縂非
我有入闗值㓂盗擾攘之日縱橫盡封豕長蛇按部際
近邑殘破之餘來徃悉青燐白骨乃守廉㒺辭險阻備
極辛勞既巨細靡不身親復安危引為己任籌兵籌餉
捋蓄而肌骨為銷議撫議征擘畫而心神幾瘁憤將士
之驕玩成習直欲以繡斧代尚方痛我師之延悞㒺功
恨不以驄馬當汗血故擒闖酋於盭厔實守㢘畫策於
火攻収滿㓂於延安又守㢘自受以戎索此守㢘勞績
昭昭在人耳目俱有塘報可稽然守廉致病致死之繇
不專在是也兼任三年之巡閱勞旦晝於簡伍稽儲親
覈兩鎮之邊防歴馳驅於衝寒冒暑故鄜宜之轍未返
馬上血傾數升比榆固之役方周榻間食惟幾箸迨勉
竣掄才之典棘甫撤而守廉遂不起矣按臣謝秉謙接
任謂守廉以死勤事實不敢没其成勞亦臣所真知灼
見若非破格優䘏非所以勵臣節而昭國典至守㢘生
平才品與夫察吏安民觀風問俗諸善狀為巡方職業
之所應盡者臣不敢一一縷數也查得大明會典一欵
凡在京出外文武官員不拘品級其以死勤事者䘏典
取自上裁今守廉功在秦疆臣謹會同按臣謝秉謙合
詞具題伏乞勅部議覆施行謹題崇禎十年十二月初
十日具題十一年正月三十日奉㫖該部查例覆奏
　　移鎮商雒派防汛地疏
題為㣲臣遵㫖督兵㫁截商雒恭報到汛派防情形仰
祈聖鑒事照得流㓂煽禍十載勢益披猖臣實不勝痛
憤於十一月初十日具有㣲臣素負癡膓一疏以秦㓂
適去臣兵少集輒自請出闗𠞰賊方在候㫖本月三十
日准兵部咨為請㫖責成𠞰賊第一事令臣兵㫁截商
雒十二月初三日又准兵部咨為𦂳急軍情事令臣速
赴所派地方臣一面咨覆兵部一面厲兵秣馬發撥逺
探豫楚各賊西向情形間本月二十一日又准兵部咨
謂兵機介在毫髪賊勢急於奔湍申令扼𠞰謹具題逹
事内云賊既自南而北勢必自東而西或涉南陽走内
淅則商南受其衝或過汝州走永盧則雒南受其衝苟
一入商雒而萬山環之岐徑錯出出藍田則通鄠杜出
山陽則達鄖房出興安則奔蜀漢而我官兵追之不及
截之不能又散漫而無可如何故臣前議陜撫堵商雒
實當賊首衝而潼闗一路有晉兵横截陜靈即諸賊不
敢正視此形格勢禁用兵之理有不可易者也本月初
三日接得陜撫孫傳庭㣲臣素負癡腸之揭自請出潼
闗殺賊而欲令監軍道張京領王洪祖大弼之兵别出
鄖西此或拜疏在未見責成之前可耳若旣見明㫖責
成該撫宜急趨商雒豫堵賊衝等因移咨前來准此臣
於二十四日親督官兵繇藍田赴商雒議以後左營都
司李國政統領馬步官兵九百一十三員名屯兵砲手
四百四十四名署中軍事旗鼔都司王國棟統領馬步
官兵一百七十員名竒兵砲手四百二十名直抵商南
以堵内淅之衝以甘營副將盛略統領馬步官兵一千
五百八十八員名屯駐雒南以堵永盧之衝以原任副
將遣戍趙大𦙍所統馬步官兵六百八十八員名併原
任副將王根子所統蕃漢官丁一百八十四員名原任
參將解文英所統馬步官兵五百九十六員名守備張
文耀所統馬步官兵一百四十二員名操司孫枝繡所
統馬步官兵四百二十二員名俱駐商州居中四應及
臣至藍田據前發河南及鄖西塘撥報豫楚各賊尚未
有西犯情事臣因念商雒米糧騰貴臣前發商雒道屯
課銀三千兩所買糧料不能濟多兵駐防之用臣因暫
駐藍田二日又發屯課銀令該縣糴買料豆令旗鼓都
司王國棟同竒兵千總董朝薦分派騾軍轉運查臣原
買運騾僅二百餘頭計程運至商州六日一轉每次運
豆一百五十石以供千馬六日之料尚爾不足其兵士
所需糧米臣先行藍田糴買並屯課折納在倉者約千
餘石俱不及運臣因令趙大𦙍等兵於藍田暫駐其盛
畧甘兵見在潼闗臣亦行令暫駐闗上俟發李國政王
國棟各兵赴商南之後即調趙大𦙍等兵齊赴商州盛
畧兵亦俟臣另檄至即赴雒南臣親提李國政王國棟
各兵於二十七日自藍田入山從七盤坡攀援而上側
身一望萬山如簇行旅久絶草木蓊蘙併所謂羊腸鳥
道不可辨識臣棄馬而徒同官兵披荆捫石躡雪凌氷
下窄坡闗經藍田每至險滑不能定足之處左右争掖
臣臣不欲使各兵將窺臣之憊輒皆麾去行數十里所
過村落廬舎無一存者晚露宿牧䕶關燐火生於寢處
馬溺時濺襟裾軍中踐更之卒於數武外喧傳虎過者
至再臣擁裘與随征健丁十數軰危坐達曙呼早炊無
所具僅脱粟一盂鹽蔬數莖其諸將士枕戈懸釡之苦
固可知已洎涉秦嶺道枕南巖積隂險滑更甚臣雙足
蹣跚欲踣者幾再臣益賈餘勇以示諸將之稍懈者再
行竟日近商州僅一舎尚杳人烟比及郊闗亦以賊火
成墟始見三五老稚行立道左然皆疾首蹙額似畏多
兵之至不能相容者既抵州詢商南城内居民約僅百
家難以駐兵查有商雒鎮龍駒寨兩處居商州商南之
中距州百里猶可運糧接濟臣因將李國政王國棟所
領兵馬分屯兩地擇賊焚餘之屋稍存椽瓦者居之俾
於鄖豫兩路逺差哨探如商南以東但有賊耗李國政
等兵即馳詣商南截𠞰一日可至其趙大𦙍等兵與盛
畧之兵亦俟賊警稍西大𦙍等兵即從藍田徑馳商州
盛畧兵即從潼闗徑馳雒南俱兩日可至兵在内而賊
在外兵在近而賊在逺汛地已經派明聞警即可遄赴
庶於扼堵既無悞而亦不自致窘困若闗門重地雖陜
靈已有晉兵我兵猶宜設防臣行令原派防韓郃叅將
王永祥統領馬步官兵四百二十七員名仍與潼闗守
兵恊防至漢南大㓂雖遁入川中而遺孽尚多與土㓂
相倚為祟如畧陽階州城固洵陽白河之間或報千百
甚或報萬餘臣雖行各該道相機𠞰撫度難盡滅且漢
中米糧騰貴尤甚商雒見今雲棧猶梗販運難通臣行
令賛畫司務陳繼泰統民兵二千名疏通機道給以三
月餉銀共九千兩即作糴本販運米糧入漢接濟外有
原任參將田時升所統馬步官兵八十九員名并所督
練屯兵一營及司務㕔屯兵九百六十二員名與各營
屯兵俱留防省城臣到汛派防已定謹具疏馳報至臣
㫁截之方畧請豫陳焉方臣未至商雒而商雒之情形
在臣意中及臣既至商雒而商雒之情形在臣目中其
在臣意中者賊無處不可入我無處可防故臣謂惟有
困賊於山之外擊賊於山之内而已其在臣目中者賊
無處不可入我無處可防如故而臣所以算賊者則似
更進一籌固即該部所謂臣先入伏兵待賊毋令狡賊
先入為伏待兵之説也葢商山之險阻荒苦我與賊共
之臣既提兵先入則以逸待勞以静待動之勢猶在我
較扼賊而困之山外取效捷與索賊而擊之山内用力
易故或賊繇永盧入雒南或繇内淅入商南臣必能迎
頭擊堵即或繇永盧内淅各山峪紛出之岐徑奔竄於
不商不雒之間然未有竟不商而突興漢竟不雒而越
藍鄠竭臣之愚即不能滅此朝食乃如部議所云務必
驅之東出俾禁旅理臣與豫晉之兵収功一戰臣不敢
不惟力是視苐賊衆我寡賊合我分故該部復議調督
臣洪承疇兵與臣兵合勢㫁截倘督臣旦夕果至計乃
萬全然今川事决裂督臣或不能恝然東返而臣亦不
敢以單薄自諉乃臣所慮者陜靈横截之兵未必能代
臣塞崤函之罅漏誠以在人者不敢恃故臣仍以韓郃
之兵與潼兵恊防闗門臣所無可奈何者鄖防之南竹
房等處接壤興洵臣鞭長難及不能並騖賊或自楚地
從彼中闌入在臣即可缷責而藩郡震驚又在所不免
然此自有治臣鄖襄之汛兵扼之於前督臣漢興之𠞰
兵殱之於後臣猶不能不鰓鰓過計則臣為封疆無已
之私衷也至於此中駐兵無地運糧最難臣惟望天心
悔禍速滅此賊臣何敢妄冀立功不然則望大兵星馳
電掣速驅各賊早至荒山臣得以未疲之力與之一决
可僥倖寸竪仰報聖明亦臣之所願也伏乞垂鍳為此
謹題崇禎十年十二月三十日具題十一年正月二十
二日奉㫖據奏到汛派防情形知道了所陳方畧孫傳
庭著即相機扼賊毋致狂突仍飭督治諸臣力遏鄖襄
以障藩郡如玩悞諉缷一併重治該部知道
　　辭加級銀幣疏
奏為異數殊恩萬難祗受事崇禎十一年正月初五日
准户部咨該臣奏㣲臣清屯事竣三秦永利已興彚報
前後清出實在兵糧數目事一疏該本部覆題十年十
一月初六日奉聖㫖李虞䕫加一級賈鶴年等俱紀錄
孫傳庭清屯充餉勞怨不辭著加一級仍賞銀三十兩
紵絲二表裏用昭激勸今後各撫務以秦撫真心實事
為法不得自狃匱詘徒煩仰請欽此欽遵抄出到部移
咨到臣臣跪誦明綸不勝惶感伏念臣至謭劣悞䝉皇
上簡擢填撫秦中今幾二載方臣叱馭入闗時秦徧地
皆㓂而問兵無兵問餉無餉臣惟照臣所請設兵數招
集訓練即以所請冏寺遼站等銀六萬兩催解支給東
援西𠞰亦累奏㣲功然兵力既單餉且虞㫁㓂氛方劇
迅掃難期臣日夜展轉恨不折肢為兵糜骨作餉以遄
靖狂飈早紓宸慮且以振弱濟虚俾百二重闗可永恃
無虞臣因查西安前後左三衛併右䕶一衛有軍如許
固一一可勾毎軍有贍田一頃固一一可覈臣竊嘆國
家兵餉莫大於是乃日疾首攅眉憂兵憂餉耶用是多
方稽討一力擔承溯流窮源循名責實幸藉皇上寵靈
一時道府州縣諸臣靡不恊心共濟得成厥功雖於兵
食大計不無禆補然為國家應有之利臣子應盡之職
乃䝉皇上嘉許過甚寵賚非常謂臣清屯充餉勞怨不
辭加臣一級仍賞銀三十兩紵絲二表裏用昭激勸且
俾各省撫臣以臣真心實事為法臣聞命自天措躬無
地夫以軍衛民以屯養軍原祖宗富强永圖祇以法久
弊滋盡歸隠占致難究詰臣受封疆重寄何得悠忽瞻
徇不一清釐即獨勞衆怨皆臣所甘况自有此舉在臣
既幸展布有資不苦襟捉肘露在地方之人亦以緩急
足恃謂可席慶䝉安臣且一勞永逸有徳無怨矣而更
以勞怨厪聖慈之矜憐叨明庭之晉錫則於臣誼涉欺
㒺而於君恩為逾格况臣自受命撫秦之初曽䝉召對
平臺親承真心實意之聖訓兹即以區區樸誠荷皇上
之洞鑒昨於臣奏報之疏既嘉臣以實心任事今於戸
部叙覆之疏又嘉臣以真心實事且俾各省撫臣以臣
為法臣何人斯䝉皇上知遇至此臣生既非虚死且不
朽况臣撫秦無状叢慝實多日者漢隂之失不即加臣
以斧鉞僅薄示降罰若復以負罪之身冒兹寵異雖聖
明固有不測之恩而臣愚實凛非分之懼伏乞収回成
命准臣辭免使臣心稍安臣罪稍逭臣無任激切屏營
待命之至為此謹奏崇禎十一年正月初九日具奏二
月初十日奉㫖孫傳庭清屯著勞叙賚已有成命不必
辭該部知道
　　議蠲漢中錢糧疏
題為漢郡復值災荒亟請拯救事照得漢中親藩重地
無嵗不罹㓂患而凶荒亦因之去嵗之春斗米八錢窮
民飢餓死者不知凡幾仰賴我皇上發帑賑饑一二未
盡孑遺幸得少延旦夕以冀天運之轉移不意入夏旱
魃為虐二麥俱枯及夏末得雨稍種榖黍晩田幾幸薄
収乃八月間闖將過天星等九股大㓂復遭蹂躪迨十
月去蜀西成已過顆粒未登兼以棧道久梗販運阻絶
即今斗米價至一兩且無處糴買臣每詢之彼中差來
官役僉云在城在野殍殣相望白骨成邱臣心如割無
計可援幾擬再懇皇慈發帑賑濟又思聖澤即可頻邀
而涸鮒亦難久待展轉再四惟有疏棧通糶一䇿尚可
以濟燃眉適臣標下賛畫司務陳繼泰扼腕時艱條畫
具申欲以疏棧通糶為己任臣即據本官詳議令統領
官兵二千名疏通棧道臣仍檄布政司轉行西安府借
動屯課預給本官三箇月餉銀九千兩内以四千五百
兩給散各兵充餉以四千五百兩作糴本易買米糧驢
頭販運接濟臣又念棧道屢經流㓂奔突人烟㫁絶各
兵應用器具俱宜自行擕帶仍檄西安府動屯課銀二
百兩給賞各兵以為製辧之資鼓勵遄徃令於棧道挨
程屯駐更班轉運兼令設法招勸附近民人給與糴本
同各兵徃來負販除糴本之外得有利息即給各軍民
自潤使樂於從事本官已於十年十二月二十六日於
西安府領銀督各兵從涇咸取齊前徃至十一年正月
初五日又接按臣謝秉謙手本議再借銀數千兩易買
米糧兼買騾驢另行委官設法販運臣念彼中饑荒至
極増本廣運多多益善又行布政司復凑銀四千兩行
分守闗西道李公門轉發鳳寳岐郿等縣易買米糧仍
令該道移駐鳳縣令鳳翔府通判陳元勛移駐寳雞催
督各縣將買完米糧運交鳳縣署印官収貯該道即設
法雇募騾驢或募夫轉運并令漢中道府急速設法給
文貸價前來接運或鼓勸士民自行販運至漢報數在
官聴該道府仍即酌定出糶之價除原本之外營出利
息亦聽販運軍民自潤然此兩運糴本若即分給漢民
作賑勢難遍及故臣責成官為買糧督兵接運又招致
民人負販俾其絡繹周轉源源不㫁則所濟於漢民自
多至於彼中一切錢糧已萬難催徵業據布政司申詳
已具有遵㫖查明災重地方一疏議將漢屬各州縣本
年各項存留并新舊軍餉及雜項公費羊價料價匠價
分别蠲緩内議寧𦍑州盡數蠲停南鄭洋縣城固西鄉
沔縣褒城畧陽鳳縣俱蠲五分緩五分其存留軍餉等
銀外尚有祿糧民運站價俱未議及今該處凶荒至此
臣恐所緩之五分與禄糧民運站價即不議蠲亦難望
其完納似應全數蠲免之為愈也臣謹會同按臣謝秉
謙合疏具題伏乞勅下該部覆議施行為此謹題崇禎
十一年正月二十五日具題二月十七日奉㫖據奏疏
棧通糴招勸賑濟知道了所請蠲緩事宜該部看議速
奏
　　奏報甘兵廩餉疏
奏為甘兵廩餉久有成額㣲臣接管委難釐正謹具疏
奏聞以祈聖鑒事崇禎十年十月初八日准兵部咨該
臣題為恭報甘兵扺鳳臣遵㫖調度併請防擊一定之
責成以便遵守事該本部覆題本年九月初八日奉㫖
督撫功罪一體恊力夾𠞰屢㫖申飭孫傳庭著與洪承
疇等彼此同心随賊東西殱堵早奏蕩平豈得分别以
滋䂓缷若失時僨事國憲具存甘兵仍聴孫傳庭調度
毋容又更甘兵廩餉事宜作速釐正欽此欽遵抄出到
部移咨到臣除臣與督臣洪承疇恊力同心隨賊殱堵
不得分别䂓缷及臣調度甘兵祇遵明㫖外臣隨將甘
兵廩餉事宜移咨督臣會議去後至十一月十六日准
督臣回咨内稱甘肅官兵本部院原定則例係二月間
調到之初即在臨鞏階文洮岷徽成地方米豆價騰自
應照各營事例一體支給今各官兵既改聴貴院調處
皆駐在西安潼闗渭華涇三鳳翔地方徃來不過二三
百里力不苦於奔疲且地方米豆價賤糧餉自可節省
以勞逸飢飽逺近之勢較之自不能以相同所有甘兵
與各官目酌量釐正等項應聴貴院裁酌相時隨地先
為釐正另行會題等因准此該臣看得甘兵乃督臣三
邊四鎮所統轄之兵而臣則隔鎮之撫軍也彼自督臣
軍前發臣標下其所應支廩餉臣即未准督咨亦不便
岐視况督臣曾以則例移臣臣安得不照督臣則例支
給今該部據臣奏報覆請釐正奉有明㫖臣當東手憂
餉之時苟可以酌盈濟虚豈非臣之至願苐揆之情理
釐正之舉臣實未可冒昧故臣遵部咨移咨督臣會議
及得督臣回咨調甘肅官兵二月間調到之初在臨鞏
等處米豆價騰應照督臣各營事例一體支給今聴臣
調度皆在西安潼闗渭華涇三鳳翔地方米豆價賤自
可節省應聴臣酌量釐正夫去嵗春初臨鞏米豆價猶
减於西鳳後因大兵久駐價始日騰恐臨鞏貴而西鳳
賤之説實非定論即以勞逸飢飽逺近為言臣奉命措
兵亦思滅此朝食倘遇赴湯蹈火各兵豈得不徃即使
解衣推食在臣豈容少靳若任其逸不妨聴之饑而苐
知減餉俟其勞方可許之飽而始為増餉又鰓鰓焉較
量於逺近以為之裒損其何以使各兵樂為臣用而得
其死力乎且各兵之在西鳳距甘鎮不較在臨鞏倍逺
乎乂今隨臣㫁截商雒非即向來官兵所裹足不前之
地乎其勞逸飢飽逺近之處又何如耶况從來軍餉由
少得多則以為固然由多得少則以為駭然臣即慳吝
存心刻薄成性實未敢以三軍之怨讟為可嘗試輒貿
貿然輕議釐正也至於臣之所釐正亦不少矣各兵初
屬臣調度時毎月應支餉銀七千二百五十餘兩臣於
郿縣親㸃一過復行監軍道王文清同總統副將盛畧
逐一揀選汰去官目三十一員兵丁四百一十四名馬
騾七十匹頭毎月共减支銀一千五百六十餘兩是臣
之所釐正也至臣約束各兵不得擾民間一米一蔬各
兵洗心滌慮以奉令惟謹是亦莫非臣之所釐正也且
樞部計議兵餉督臣之兵與臣之兵原無等差今臣標
兵廩餉不敢概拘督臣則例而甘兵廩餉似不得不仍
如督臣則例支給矣至臣之兵數原應一萬今計臣見
在兵數即除去甘兵尚在一萬之外刻下臣即以臣練
就兵馬營制及分營將領詳列奏報稍俟二月合𠞰後
臣擬將甘兵繳還督臣如督臣不用則應發回甘鎮臣
已移督臣咨會矣伏乞聖明垂鑒為此具奏崇禎十一
年二月初二日具奏三月初三日奉㫖該部看議具奏
　
　
　
　
　
　
　
　
　
　
　白谷集巻一
欽定四庫全書
　白谷集巻二
　　　　　　　　　　　　明　孫傳庭　撰
　　剖明站銀斟酌裒濟疏
題為剖明秦省站銀僅存給驛之數併請斟酌裒濟以
禆實用以佐急需事崇禎十年六月初一日准兵部咨
該本部等衙門㑹題為兵餉遵㫖熟商事機萬難遲滯
等事八月十六日又准兵部咨該山東廵撫顔繼祖題
為驛逓倒逃不飭緩急脉絡難通等事俱移咨到臣巻
查秦省節裁站銀先該兵部坐泒八萬四千一十二兩
零後據各府報到所屬州縣原開撒數止該八萬三千
九百五十二兩零十年分議以三分之二給驛該給驛
銀五萬五千九百六十八兩零該部通查本年銀數除
督臣洪承疇題留剿餉銀四萬兩又漢中新増兵餉銀
一萬二千兩止存給驛銀三萬二千一十二兩零及臣
覆查本年銀内又應除前撫臣甘學濶題允俟事平始
撤兵餉銀一萬兩併前州縣原開撒數少銀五十九兩
零止存銀二萬一千九百五十二兩零又漢中新増兵
餉銀一萬二千兩布政司原議以漢中所屬寧南九州
縣裁站銀八千三百二十餘兩兌給及查該府所屬州
縣殘破幾半又值異常饑荒此項站銀萬難催徵臣已
行該司另以應存站銀補給則又當除去銀八千三百
二十餘兩止存銀一萬三千六百三十二兩零乃漢中
而外又如鞏昌之階州文縣漳縣成縣兩當西和秦安
及西延平慶鳳興所屬各殘破地方應徵錢糧無論已
未題免悉催納不前站銀豈能獨完故即督臣原留之
四萬尚多借解漢中原留之一萬二千亦臣以屯餉借
給見今嚴催該司抵補該司若不能措又安所得一萬
三千六百三十二兩給驛之銀也則此給驛之銀自應
從十一年始及查十一年站銀照該部原議以二分給
驛該銀五萬五千九百六十八兩零以一分報部該銀
二萬七千九百八十四兩零其報部銀内又應除㓂平
始撤兵餉銀一萬兩漢中新兵銀一萬二千兩尚該銀
五千九百八十四兩零乃十一年之民力豈遽加於十
年即給驛之二分與事平始撤及漢中新留之兵餉亦
斷不能盡完無欠又寧有贏餘可以報部乎此臣所謂
秦中站銀僅存給驛之數其報部之一分自應仰懇天
恩勅該部即為除免至於給驛之數無論完多完少俱
應給驛乃臣又請為之斟酌裒濟者查兵部原議陜西
用兵所在驛逓數倍艱難徑免三分之二仍給各驛是
該部原因秦之用兵而念其艱難因秦之艱難而始為
給驛也乃秦之驛逓固艱難而驛逓之艱難實不一且
秦之艱難又不盡在驛逓而更有甚於驛逓者臣身任
秦事苐欲使此徑免之二分實足以濟秦之艱難以仰
副聖明之德意以不虛兵部為秦請命之苦心則於給
驛之中既不容混施於給驛之外又不得不兼顧矣查
得秦中驛逓向因各衙門差遣繁多夫馬苦累臣於入
關之初設法嚴禁置立號票非係傳報𦂳急軍情部解
京邉錢糧與夫取辦軍器等項例應用勘合火牌者不
得用驛逓一夫一馬於是濫差盡杜應付遂减臣又查
近省各州縣驛逓如咸寧長安臨潼渭南華州華陰潼
關髙陵富平三原岐山鳳翔等處驛逓向皆僉募馬户
多有市棍包攬借口衝繁攀害里甲毎馬里甲幇貼銀
八九十兩甚有百五十兩二百兩者臣盡革市棍仍訪
其奸弊之甚者嚴拏勘問時尚未有兵部官飬馬匹雖
是美意實非良法之議臣行令各該州縣以原額站銀
官買馬騾於公所攅槽餧養走逓其馬騾間有倒斃仍
詳申臣衙門批動站銀買補於官無累於民無擾即不
敢保後來永遵無斁而見今行已逾年頗有成效故臣
接部咨之後於未經官養者固行令照舊於已經官養
者亦未敢更改節據咸寕長安岐山潼關等處開報該
驛站銀自官養以來各有省剰不等今如槩行給驛欲
給民則民未應差欲給官則見在已有省剰此項之給
不幾付之虛擲乎是此十餘處官養之驛逓固可以無
給矣此十餘處乃本省有數衝繁之地經臣釐飭調停
既支撐容易其諸次衝而少僻者自可類推即其中道
路遠近不一原額多寡相懸亦可以無槩給矣又有向
來雖稱衝繁近因前路梗阻差使罕至如鳳翔之寳雞
西安之武功興平等處走逓既減即宜量示優恤亦可
以無全給矣臣何敢以朝廷軫恤艱難之賜而漫為市
恩也至有昔稱簡僻今較衝繁如沔縣畧陽徽州秦州
清水隴州汧陽等處自棧道梗阻漢興一帯差使俱改
繇此路其臣禁裁偽濫之所減亦不勝此道路歸併之
所増自應遵照部議以三分之二徑給又有殘破驛逓
無論夫馬全無即驛舎民居皆被火燬如草凉三岔松
林安山武關青橋馬道開山等處俱宜另議修復工費
不貲雖儘此原給之二分或再於二分之外更加一二
倍猶不能濟事故前撫臣練國事曽請有修復站銀二
萬竟未敢輕舉昨臣已借動買馬今剿威大振賊滅有
期凡各倒廢驛逓皆應次第整理似不得舎此項而别
請經費自應那各驛可以無給與可以無槩給及可以
無全給之銀以充修復之用故敢以斟酌裒濟仰請明
㫖乃秦之艱難更有不在驛逓而甚於驛逓者無如防
餉是矣查得韓城郃陽馬蘭潼關等處防兵先年題准
毎年支用兵荒銀一萬九千五百六十兩七錢商稅銀
二萬九百九十四兩初時計口授食無虞虧缺嗣因㓂
勢披猖兵數日増餉額不敷俱於題留剿餉内凑支至
崇禎八年部議將兵荒銀改充韓藩宗祿其應支防餉
於本省軍餉内照兵荒銀數撥抵其防餉不敷者亦應
仍以剿餉凑支乃本年因調到剿兵衆多題留剿餉且
不能支剿兵之用故不能凑支防兵節經前撫臣李喬
甘學濶批行布政司措給除正項外剿兵及防兵共長
支過軍餉銀五萬四千五百六十六兩零曽經前撫臣
甘學濶題請開銷部議以未題先支未准仍將前長支
銀令毋年設補一萬九千餘兩即准作撥抵兵荒之數
自九年起防餉益無着落今查九年防餉支過銀三萬
六千九百餘兩原額商稅銀止收完八千六百有竒十
年防餉支過銀三萬六千一百餘兩原額商稅銀止收
完一萬一千八百有竒其餘不敷之數皆於司庫那借
凑支以至於今那無可那借無可借除臣於稍緩處節
次裁去兵約一百七十餘名馬約三十餘匹而實支月
餉歲費尚約需三萬三千餘兩此在户部自知為應支
之數且該部既以原支之兵荒銀撥抵韓藩宗禄題明
以軍餉撥補乃因前撫臣於額外各有長支遂恡惜刓
予自臣接管併額内應支之一萬九千餘兩亦不准支
故臣不得不行該司委曲借給今所借日多該司日申
詳促臣請補臣以時值空匱聖明宵旰方殷逡廵不敢
凟陳頃臣清有屯課銀兩除支三衞官俸軍糧解給班
價及脩闗軍丁鹽菜與夫造器充賞之外尚可凑補此
項但户部因臣見抽屯課已將應給臣剿餉扣短四萬
六千餘兩又臣自崇禎十年該部撥臣剿餉一十八萬
之外以後即臣兵不能遽撤其所需之餉臣矢不取給
於該部臣已於清屯事竣疏中明白入告矣是臣所期
以屯課濟朝廷之用者固不能一樹幾剥以應各項之
需也幸此裁站銀兩兵部已題允給驛合無容臣通融
支用除應給之驛逓與應修理之驛逓臣酌量徑給及
通融動用外餘有若干即凑給防兵餉銀總此給秦之
物一裒濟間而於彼既不致虛糜於此亦不患匱乏計
盖無便於此者至給過銀數布政司於年終分析造册
報部銷筭其户部抵過宗祿原撥防餉兵荒銀一萬九
千餘兩止照原數以軍餉撥臣抵補其九年十年用過
防餉除毎年應支軍餉一萬九千餘兩併稅銀外九年
長支過銀八千六百餘兩十年長支過銀四千七百餘
兩令該司照數補完其前撫臣八年長支銀五萬四千
餘兩候事平水陸路通商筏稅銀足額陸續扣還庶透
支永杜而正項亦永清矣再照站銀雖屬在兵部防餉
雖屬在户部然兩部協心體國豈分彼此且此銀業已
給秦矣又用以餉兵兵部豈有靳焉至該部原議以十
年分站銀給驛三分之二未及十年以後乃秦彫攰至
極非邀皇上厚澤深仁徐為培養元氣何能遽復則皇
上之所以濡沬而噢咻之者豈忍自十年遂已即臣之
所以仰懇再造者亦非直以秦十年之自處其窘未獲
實霑浩蕩輙敢喋喋也統祈勑部施行為此謹題崇禎
十一年二月初二日具題三月初三日奉㫖該部知道
　　報流寇自蜀返秦疏
題為微臣遵㫖東截剿兵邀賊北返謹馳奏上聞併報
微臣回省調度相機防擊以竭臣愚事臣遵奉明㫖親
督官兵在於商雒斷截已經具奏併節具塘報外今於
二月十一日據西慶平鳳監軍道僉事張京塘報同日
又准按臣謝秉謙手本到臣案照先於二月初五日據
漢羌營遊擊韓進忠塘報同日又據分廵關南道劉宇
揚塘報各到臣今據前因該臣㸔得自闖過等賊入蜀
而秦之西南半壁亦併無大㓂之跡矣督臣洪承疇復
提固原總兵左光先臨洮總兵曹變蛟及副將馬科賀
人龍趙光遠等勁兵盈萬入蜀遠討而又馳調延鎮總
兵王洪及寧帥祖大弼之兵厚集於漢畧徽秦之間首
尾聯絡以防賊之奔逸而備我之堵擊臣謂盡賊在此
一舉矣故臣奉聖明斷截商雒之責成臣亦不敢望督
臣分一鎮之兵以佐臣之單弱即樞臣楊嗣昌低回籌
度亦似穆然於臣力之難支而臣迄不敢稍萌諉缷且
有督臣不能恝然東返之奏以决我兵入蜀之行臣之
區區惟日望大兵滅賊於蜀使一騎不還則蜀之危解
而秦西南之患亦可以永絶矣縱臣汛守之地或以力
綿僨悞致干斧鉞臣甘之已不謂自臣入山豫楚之㓂
反徘徊未敢突犯商雒及入蜀之㓂忽又盡報還秦老
營已劄西禮塘馬已至秦州矣查各賊自至蜀中三閱
月皆盤旋於川西一帯在白水江西故所失城池亦俱
係江西地方川西西阻羌番東南俱阻大江川兵亦盡
聚於東南故賊不能東出䕫門南走叙瀘設使我兵即
從川西進發川兵扼堵於前秦兵馳擊於後賊逃死無
路勢成釡魚不謂兵從川北南下賊遂從川西乘罅而
北矣此實秦之刼運未已臣之蹇劣應值此厄夫復何
言據報左曹兩帥似皆在賊後王帥已赴漢中倘祖帥
又不能拒堵於西禮則西鳳平慶勢復岌岌臣見防商
雒豫楚諸賊如八大王等股猶鷙伏於榖城而葉縣舞
陽亦報有大㓂擾掠瓦背餘孽復出於嵩永之間臣原
不敢遽離商雒苐西鳳内地尤宜急顧查原任總兵張
天禮領有馬兵一百餘名歩兵三百餘名先奉督臣檄
駐咸陽臣已移文促令馳赴鳳翔防禦然為力㡬何恐
不足恃臣不得不馳還省城適中調度如西賊突犯鳳
寳恐商雒駐防官兵逺調不及亦應預檄赴省以備發
勦俟臣至省酌量緩急調取謹先據報奏聞伏乞聖明
垂鑒至臣母老子獨迎養則水土不宜送還則倚閭難
禁臣方欲俟大剿期畢陳乞終養而今不敢請矣賊既
返秦此臣報君之日非臣報母之日臣所練就兵將儘
堪一試臣惟有捐糜頂踵矢不與賊俱生以盡臣戮力
封疆之義倘徼天之倖稍有寸効可以稱塞萬一臣乃
敢披瀝血誠萬懇聖恩以還臣身於臣母俾臣母未盡
之餘年得以少延臣今年方四十有六竭萬死以報聖
明固有日也臣無任悚息待命之至臣草疏甫畢據商
雒道副使邊崙塘報本月十二日酉時據本道原差徃
内鄉探賊舎役趙自旭等報稱年前尅了鄧州褁去難
民一百有餘䝉鄖縣給票各回本地從榖城來正月三
十日到州州官審問難民說八大王長判子二營安榖
城縣内一半為民一半跟隨鄖院招成兵馬他要剿賊
又有鎮平縣差人在内郷縣探報賊情二月初二日據
報縣官說四大營賊闖塌天老回回掃地王興世王俱
在裕州唐縣泌陽縣後有河南撫按兩院統領祖左二
將官兵馬俱在裕州駐劄跟剿其四營賊並不殺人放
火俱在裕州討招安不知真假等情據此則豫楚賊情
俱緩臣斷截商雒之兵益應預發還省無容再計為此
謹題崇禎十一年二月十三日具題三月初三日奉㫖
據奏蜀賊返秦孫傳庭馳還適中調度并駐防商雒官
兵檄令赴省備剿知道了督兵必繇川北始達川西這
所奏即從川西進發取道何路還著查明具奏
　　酌議量蠲民運錢糧疏
題為蠲緩已奉明綸查酌萬難需待事崇禎十一年二
月初三日據陜西布政司呈詳到臣該臣㸔得秦中被
㓂殘破州縣及兵荒最甚地方崇禎六七八年存留課
程等項錢糧凡拖欠在民者業荷聖恩蠲免矣至於民
運一項係供延寧甘固四鎮軍需盡蠲則邉餉虧缺可
慮不蠲則災黎輸納不前另議抵補則公私匱竭從何
取辦臣仰遵明㫖從長確議除臨鞏二府屬州縣九年
以前起存錢糧已經前按臣黄希憲具題分别蠲免又
漢隂石泉二縣九年以前起存錢糧已經按臣謝秉謙
具題全蠲俱經部覆奉有俞㫖又漢中府屬九州縣十
年以前各項錢糧昨臣已疏請全蠲兹不再贅今復將
其餘州縣酌被災之重輕議蠲徵之等差如西安府屬
之山陽鎮安同官永夀澄城藍田商州商南雒南九州
縣鳳翔府屬之隴州麟逰扶風汧陽四州縣與平凉府
屬之涇崇等十州縣慶陽府屬之寧安等五州縣延安
府屬之鄜膚等十九州縣并興安州及所屬白河洵陽
平利紫陽四縣應將所欠六七八年民運錢糧全蠲如
鳳翔府屬之鳳翔寳雞岐山郿縣四縣應將所欠民運
錢糧在六七兩年者全蠲在八年者量蠲五分帯徵五
分如西安府屬之咸陽耀州韓城邠州長武三水淳化
乾州白水富平華州華隂郃陽蒲城十四州縣應將所
欠六七八年民運錢糧量蠲五分帯徵五分如西安府
屬之鄠縣盩厔長安三原臨潼同州六州縣應將所欠
六七八年民運錢糧量蠲二分帯徵八分總之原議蠲
之數原皆不能徵者也祇縁民力已殚在議徵之數亦
未始非可蠲者也祇縁軍需難缺正該司所謂萬不得
已之情無可奈何之勢也除將蠲免過存留課程等銀
遵㫖造册報部外臣謹㑹同按臣謝秉謙周一敬合詞
具題伏乞勑部覆議施行為此謹題崇禎十一年三月
初六日具題四月初一日奉㫖該部知道
　　恭報東西㓂警併陳剿禦情形疏
題為恭報東西㓂警併陳剿禦情形仰祈聖鑒事節據
分廵闗西分守河西守廵隴右并固原洮岷商雒及分
廵闗内臨鞏漢興監軍各道所報東西賊情臣已塘報
閣部訖三月初三日據潼關道按察司丁啓睿塘報初
四日又據邠州知州鄧元復塘報又據西安府同知管
三水縣事孔宏燮塘報同日又據西慶平鳳監軍道僉
事張京塘報各到臣該臣㸔得自入蜀大㓂復返階文
臣慮其飽而愈横且有左曹等兵逐之於後恐賊即出
我不意疾走西鳳故臣從商雒還省内顧然猶不敢遽
撤商雒斷截之兵者誠以屢㫖責成甚嚴又臣荒山久
戍之苦辛不忍自棄耳及嵩盧之小醜宵奔平固之警
聞復迫臣方欲移緩就急儘臣所有之兵悉索西援乃
河南按臣忽有傳帖馳約夾剿情事甚急且有一刻千
金之囑而靈陜之晋兵又因期畢渡河臣何敢以西援
廢東顧故臣先將盛畧之兵調至臨潼又將李國政之
兵調至省城其趙大𦙍及王萬䇿之兵亦擬併調出山
發之使西而今不敢盡調矣乃六隊大天王混天王諸
賊已從平固分道而來左曹之兵俱落賊後又兩帥相
倚仍與闖過相持不能分圖此賊祖王之兵雖在賊前
或縁道左相失今亦俱落賊後遂聼其爰爰東奔據各
處塘報此賊分合無常飄忽不定衆寡之勢似猶未確
及得監軍道張京之報該道哨探最真此賊儘非小弱
督臣洪承疇已摘發一旅付該道分提尾逐轉瞬之間
此賊便當越平慶突邠乾瞰淳三矣臣朝夕摩厲與賊
一决正在此候其又何敢藉口於商雒之斷截奉有畫
一之責成而遂任此賊鴟張内地剽掠惟意乎苐臣之
兵合之差堪自强分之未免見弱然臣不敢以弱自諉
也臣且將總兵張天禮之兵移令與該道合力逼賊又
嚴檄該道謂賊在東而兵在西且賊塘已至鎮寧該道
惟逐賊使東勿縱賊復西即該道之功若夫迎頭堵擊
設竒殱剿臣當惟力是視成敗利鈍悉臣任之臣今將
李國政王根子張文耀之兵檄繇耀淳邠乾之間隨西
賊所向奮力迎擊而發叅將解文英之兵與王萬策兵
分駐商雒偵探東賊以應河南之夾剿潼闗有韓郃叅
將王永祥兵併闗兵馬歩千名堪與王萬䇿解文英兵
犄角聲援其趙大允兵暫更回省併副將盛畧兵中軍
鄭嘉棟新兵亦俱屯駐近省聼臣酌量東西緩急檄發
䇿應此臣目前調度之大畧也為此謹題崇禎十一年
三月初六日具題四月初一日奉㫖兵部知道
　　復級謝恩疏
奏為恭謝天恩事崇禎十一年三月初六日准吏部咨
該臣奏為㣲臣清屯充餉雖効㣲勞過䝉異數殊恩萬
難祗受謹披瀝控辭仰祈聖鑒事奉聖㫖孫傳庭清屯
著勞叙賚已有成命不必辭該部知道欽此欽遵抄出
到部移咨前來同日又准吏部咨為㣲臣清屯事竣三
秦永利已興謹彚報前後清出實在兵糧數目等事一
疏該户部覆題奉㫖李虞䕫加一級賈鶴年等俱紀録
孫傳庭清屯充餉勞怨不辭著加一級仍賞銀三十兩
紵絲二表裏用昭激勸今後各撫務以秦撫真心實事
為法不得自狃匱詘徒煩仰請欽此該吏部覆題查得
見任廵撫陜西等處地方賛理軍務都察院右僉都御
史加從三品服俸䧏二級戴罪孫傳庭加一級應加從
三品查部院無從三品職級合無將本官原䧏二級俯
准開復仍免戴罪等因奉聖㫖是欽此欽遵移咨到臣
巻查先該兵部覈叙擒闖功次奉聖㫖洪承疇孫傳庭
著各加一級仍俟事平彚叙欽此該吏部覆題查得見
任總督陜西三邉兼攝總督河南山西陜西湖廣保定
等處軍務兼理糧餉兵部尚書兼都察院右副都御史
洪承疇係正二品今加一級該從一品合加官銜伏候
聖裁見任廵撫陜西等處地方賛理軍務都察院右僉
都御史孫傳庭係正四品加一級該從三品查部院無
從三品職銜合無擬加從三品服俸等因奉聖㫖洪承
疇著加太子太保孫傳庭加從三品服俸欽此臣連疏
控辭兩奉叙陞已有成命著即祗受不必遜辭之㫖臣
具疏謝恩祗受訖嗣因大兵入漢剿賊賊攻陷石漢按
臣謝秉謙具題吏部覆奉聖㫖洪承疇孫傳庭著各䧏
二級照舊戴罪剿賊自贖欽此欽遵移咨到臣欽遵在
卷今准前因伏念臣有懷報主無術匡時頃以力尋濟
否之方輒爾勉為清屯之役祗甘勞怨敢冀寵榮乃叠
荷褒嘉更渥邀叙賚雖勞微賞重式蛙市駿朝廷自有
機權然噐小受盈濡鵜續貂臣子宜揆涯量用是特求
辭免以慊愚忱何期未賜矜原更叨温汗幸藉司衡之
裁酌適協引分之籲陳即臣秩之原無可加知君恩之
益未有極矧戴華袞而逭斧鉞僥倖已多又曳文綺而
橐精鏐冒叨復甚臣惟有追前愆以省過矢竭捐糜勵
後効以酬恩永圖稱塞而已臣無任瞻依感戴激切屛
營之至為此謹奏謝以聞崇禎十一年三月二十五日
具奏四月二十九日奉㫖該部知道
　　題潼闗設險合兵疏
題為設險乃能據險合兵即以増兵謹請留用工軍改
移營將以固巖闗以明責成事崇禎十一年二月初八
日據潼闗兵備道按察使丁啓睿呈詳到臣巻查十年
十一月三十日准兵部咨該臣奏為遵㫖查奏事該本
部覆題十月三十日奉㫖李燁然專轄地方任賊闌入
漫無扼禦豈得以不繇潼闗輒議調用著革職賊出入
既不必繇闗以後堵禦作何責成該督撫詳查確議具
奏不得朦溷欽此欽遵抄出到部移咨前來已經備行
潼闗道查議去後十二月十二日據該道呈詳隨即移
咨督臣㑹議去後今准咨復前來該臣㸔得潼闗夙稱
天險比來賊騎衝突惟意豈河山形勝忽異則以控扼
需人今不古若耳查闗城之南有平野四十里直抵南
山之麓為南原與豫之閿鄉壤地相錯寥闊漫衍實賊
徃來孔道賊入秦出豫率從此奔竄此外依山傍壑有
徑可行者謂之峪豫秦處處為鄰而處處皆山處處皆
峪然繇豫入秦之峪其通商雒道地方者紛紜不可指
數其通潼闗道地方者則惟葱峪甕峪蒲峪潼峪蒿岔
五峪通華隂𡼏峪喬峪構峪石堤四峪通華州苐使南
原四十里之罅漏一塞則隂華之九峪俱有一夫當闗
之勢而闗門一帯節節皆成難踰之險矣臣又查南原
四十里俱下臨禁溝深峻可憑故臣與潼闗道臣丁啓
睿籌畫經年議于原上建三堡堡與堡相距約十里各
屯歩兵二百名扼守聲援又置一十五墩墩與墩相距
不三里各宿火器手二十名俾憑髙擊打火砲之力彼
此相及其堡若墩俱傍禁溝築建又將溝旁樵牧小徑
剗削壁立但堡墩先完各於前數置兵於内賊即有十
萬之衆必不敢迫近溝下此臣所謂設險乃能據險也
今墩已修完八座臣又發屯課三百兩檄該道嚴督夫
役併工修築刻日可以通完惟是三堡之剏工費頗多
該臣議將潼闗衞本年應撥延寧鄜州班軍一千二百
一十八名暫留一年以自為計在延寧不過免催一年
逋欠之班價而可使全省咽喉之地金湯永固想延寧
共濟有心或亦必許留不靳也至設險既周固可無需
多兵然此堡兵六百墩兵三百在不可少除墩兵即以
衞卒撥用其堡兵六百專令伏險邀擊非邉丁不可查
闗門有見在夷漢丁僅五百名即盡充堡兵尚少一百
名又自堡兵而外如别無一兵非所以建威消萌故臣
欲共設兵一千二百名原不為多然當此單虚匱竭之
時縱兵可另募餉從何出臣查先年因㓂起延北設有
韓郃營兵除先撥闗門三百即在今五百之内又因防
餉不敷陸續逃亡調用者未行招補今止存三百二十
名又馬蘭防兵亦因備禦延㓂而設俱係邉丁除逃亡
調用外尚存一百名今延北寧息兩地又俱非重地臣
於馬蘭且另撥有屯兵徃守此兩地之兵俱應歸并闗
門合之闗門夷漢丁共九百二十名再於潼闗衞兵内
撥砲手二百八十名共足一千二百名以馬兵六百當
闗歩兵六百居堡俱付王永祥統領以其營改為潼闗
營以該將改為潼闗營叅將則不煩増兵而闗門自不
患兵寡矣此臣所謂合兵即以増兵也查王永祥原銜
係以遊擊署叅將該將資俸已深勤能練達屢有戰功
應改為實授叅將則該將感恩圖報凡可為巖闗効竭
者當益無不殫之力矣夫如是則天險以人謀増勝非
徒有山河百二之名兵威以地利益雄居然成虎豹當
關之勢自今而後賊乃不敢正視關門倘或更有窺逞
該道將自當併力堵禦務令匹馬不得闌入脫致踈虞
該道將不能辭其責然或賊從内出則難槩為苛求葢
我據溝設險險俱在外不在内也凡内出之賊必先據
南原非墩堡所能禦且賊衆動稱數萬亦非墩堡之軍
所能格又各峪之徑自内抱堵固易為力若賊原在内
我即有百十戍守之卒站立且難尚望其扼堵乎若該
道將能出竒擊剿即當據功論叙至道臣丁啓睿締造
籌畫為重地永遠計尤備極苦心應俟堡工通完查覈
優叙至於商雒賊入之路不啻萬徑千蹊實窮於扼堵
無方則所以責成商雒道者惟有預偵早報嚴守城池
以待援兵之至而已臣謹㑹同督臣洪承疇合詞具題
伏乞垂鑒為此謹題崇禎十一年三月二十九日奉㫖
該部㸔議具奏
　　報合水㨗功疏
題為官兵出竒扼要恭報㨗音事臣提標下副將王根
子等兵馳赴慶陽征剿六隊等賊先檄監軍僉事張京
督逰擊崔重亨吳國偉兵從西𦂳躡賊後又檄監軍僉
事王文清督副將盛畧趙大允兵赴中鄜埋伏於前檄
定邉副將栁汝橒從北靣堵截夾剿三月十七日夜臣
抵慶陽據報賊老營奔東北水飯臺吳旗營賊撥精兵
尚在馬嶺潘家寺臣傳令各兵秣馬的于十九日平明
進兵十八日據副使鞠思讓報稱監軍道督崔重亨吴
國偉二將尚在萬安監是夜臣率各兵肅隊前徃約四
鼓將近阜城又據報賊營已移閻家嶺臣恐我兵疲勞
勢難追擊又以崔吳二將尚在萬安監距曲子驛二百
餘里不能遽至因將兵馬撤伏阜城歇息擬俟二十日
進剿十九日卯時據曲子驛禀報崔吳二將兵馬於十
八日二皷抵曲子驛十九日進兵臣即督副將王根子
叅將鄭嘉棟逰擊李國政等兵馳赴夾擊我兵窮追六
十里賊奔東北訖臣將歩兵屯阜城二十日帯馬兵至
慶陽探賊所向另圖進剿二十二日據監軍張京塘報
本職奉總督軍門牌委監逰擊崔重亨吳國偉統領馬
歩官兵一千三百餘員名於二月二十六日自禮縣起
程赴平固追剿六隊等賊三月十二日師次鎮原嚴督
崔吳二將兵馬扼險設伏驅賊東奔毋使西折以便大
兵就近夾剿職思賊在曲子驛若我兵直抵府城則賊
必西奔遂於十四日改繇萬安監接據慶陽府塘報内
稱賊在環縣地方曲子驛馬嶺河攻堡搶糧久屯不去
等情職思該監離賊營尚二百餘里路險溝深不宜趨
利遂與二將等商議令於十八日五皷起行直抵賊營
十九日平明交鋒賊精健五六百騎倚險迎敵鏖戰多
時賊且戰且却誘我深入官兵已追殺三十餘里恐墮
賊計乃始收營當陣斬賊首級奪獲大旗盔甲馬匹賊
本日即東奔柔遠川等情臣度賊雖東遁東邉一帯人
煙斷絶無可搶掠恐賊乗我官兵在西或南奔合水出
犯三淳遂一靣發叅將鄭嘉棟統兵馳赴華池襄樂堵
截一靣發叅將王根子逰擊李國政都司張文耀各統
兵馳赴合水擊剿二十四日至合水青岡原遇賊大戰
賊敗東奔臣一靣檄令副將盛畧趙大允兵迎頭截殺
一靣檄李國政王根子等兵尾賊𦂳促窮追二十六日
忽報過天星混天星等賊自階文透出成徽突至寳雞
臣聞警即調李國政王根子鄭嘉棟俱撤兵馳赴鳳寳
截剿又調叅將解文英逰擊王萬䇿俱赴臣軍恊剿其
六隊之賊仍檄崔吳二將兵從西尾追又檄盛趙二將
兵從東堵禦臣於二十七日自慶陽繇華池先統鄭嘉
棟兵南發復檄李國政王根子星馳赴援臣已塘報閣
部併合水㨗功附報大畧訖本日據報三月十九日追
賊遠遁死賊忽東忽西各處竄奔二十四日已時官兵
至合水縣隨據鄉民報稱賊從羊圏溝蜂擁前來前隊
已過黄家崖窯離縣城二十餘里馬兵從旁抄撲三路
齊攻死賊大潰各路官兵追殺二十餘里至青岡原龍
王廟當斬獲賊級生擒活賊奪獲盔甲戰馬隨有賊數
千接戰迭相迎殺自午至酉我兵奮勇戰經百合羣賊
調聚各山精悍設伏誘敵我兵鼓勇直前當陣砍殺馬
上精賊數人旗幟盔甲弓刀馬匹全獲死賊披靡我兵
乘勝又追十餘里夷漢兵丁追砍射賊落馬者數十當
陣斬獲首級無筭前後一日五陣追殺三十餘里我兵
全勝收兵回營於戌時回至合水縣查得都司孫鑑等
斬獲老營隊賊混名三隻手等首級六顆新營副將王
根子標下守備張大成斬獲小頭目飛山龍首級一顆
中哨都司趙祥斬獲上天虎首級一顆千把總王加棟
等一十九員各斬獲强壯賊首級一顆夷丁毛哥則等
斬獲老管隊黒虎賊混世龍小天神二天王首級各一
顆紅藍旗材官夷丁明罕等一十五名各斬獲强壯賊
首級一顆新營副將王根子標下都司趙祥等奪獲大
天王長子雷神保年十二歲次子三家保年五歲奪獲
賊婦盧氏常氏劉氏張氏逰擊李國政標下守備李文
奎等斬獲强壯賊首級八顆把總吳養純等斬獲管隊
賊飛龍賊頭鑚天龍老夜不收張飛等首級各一顆隨
征都司守備路哱囉等二十一員各斬强壯賊級一顆
監營逰擊張承烈標下親丁張應太等五名各斬强壯
賊級一顆都司張文耀等斬獲上天虎不着地小鷂子
首級各一顆周永圖等一十八名各斬獲强壯賊首級
一顆材官范廣等擒獲活賊三名李敬等奪獲賊婦陳
氏王氏以上各營官兵斬獲有名賊頭首級并强壯精
賊首級共一百五顆生擒活賊三名賊婦六口賊子二
名俱押送合水縣查驗明確取有印結在巻所獲鐵盔
甲二十二頂副綿盔甲六十一頂副弓箭刀共四百二
十件驗明仍付原獲兵丁收執各營共獲馬騾三百餘
匹分别給賞有功員役各等情到臣三十日臣行次邠
州據報過混等賊已過興咸臣先因標下賛畫司務陳
繼泰統兵漢南疏棧報歸即檄本官統民兵二千名赴
口子鎮扼防六隊等賊出犯涇三嗣因各賊殺敗東遁
臣復檄本官統兵赴涇河上下渡口堵截混過各賊去
後續據各縣報賊已至涇三時王根子兵次政平李國
政兵次寧州臣令鄭嘉棟之兵改繇淳化截徑於四月
初一日先赴三原臣催王根子兵亦繇淳化於初四日
抵三原據陳繼泰塘報三月二十九日丑時探至南原
有賊騎二百餘已到涇陽縣之南渡職親督官兵截之
於信和堡與賊相遇當陣斬獲强壯首級七顆活擒一
名奪獲婦女二口馬騾驢一十六匹頭盔甲一副弓刀
十三件箭刀鋴砲所傷無數等因又據各縣報賊從高
富東奔臣先於沿途一靣檄催叅將解文英遊擊王萬
䇿從商雒作速前來一靣調原任叅將朱國棟田時升
統在省鋴砲手一千五百名赴軍前俟各兵齊集即隨
賊所向合圖大剿該臣㸔得六隊大天王混天王爭管
王等賊與闖將過天星混天星等賊自秦入蜀飽掠同
歸而六隊自負精强惡為闖將所軋因先度陽平走畧
陽歴禮伏越平固直抵慶陽將為久屯之計以其地有
糧可因且險足踞也臣自聞賊東犯即申約道將分汛
責成誓圖剿滅比東西兩川之聚結報探稍真臣一靣
檄監軍張京督逰擊崔重亨吳國偉兵又擇總兵張天
禮所部精銳益之俾從鎮原一帯張勢東逐一靣檄監
軍王文清統副將盛畧趙大允兵俾從中宜一帯鼓鋭
西截又一靣檄定邉營副將栁汝橒率該營精銳塞其
北遁之路臣親督中軍鄭嘉棟遊擊李國政原任副將
王根子都司張文耀等兵出淳三寧真徑撲慶陽迎擊
臣於十七日夜四鼓率各兵入慶陽府城於十八日傍
晚發兵約十九日早可至賊所剿殺及行逾夜半將近
阜城而守弁郝光顯報稱賊營又北徙三十里臣念各
兵遠渉已勞若趨利於百三十里外恐犯兵家之忌又
崔吳兩兵不能齊集因撤各兵暫憩阜城不意崔吳二
逰擊是日於二百里馳至突逼賊壘遂與接戰臣迅發
各兵應援乃兵未至而賊已望塵奔矣僅二逰擊斬賊
二十七級稍挫其鋒猶未大創賊奔之後據險不出累
據偵役報賊精兵猶出没西川而老營則已宻移東川
臣慮賊欲賺我兵於西却繇東川疾走三淳乗隙剽掠
臣遂檄監軍道張京仍督崔吳厲兵以毖西邉之防而
以鄭嘉棟兵發華池以李國政王根子兵發合水偵賊
南向即縱兵截擊比李國政等兵方至合水忽報賊果
結隊而南矣兩將能謀善戰决機迅敏當即申嚴軍令
奮臂先登而都司張文耀素懷忠義復經樞部叙陞期
以死報與兩將聯鑣同進又各率所畜夷降丁健驍勇
絶倫故能迎頭苦戰冒險窮追殱對壘之窮兇執渠魁
之孽子雖功級僅百餘然皆馬上精賊較襲零尾後掩
殺被擄脅從豈但一可當十至所獲二孽俱皆賊首大
天王之愛子乃悉為我俘則我師之勇奮與賊衆之狼
狽固可知巳夫賊當掠蜀新歸兇鋒烈焰不可嚮邇諸
將之㨗使我氣振而賊魄奪即内地風鶴之人心亦有
所恃以無恐其有造於風雨漂摇之危秦殊非淺鮮衡
功論叙似不宜較量於功級之多寡矣王根子善用蕃
丁此戰尤最得蕃丁之力所擒大天王二子皆其部下
官兵厥功居首本官曽經題叅擬戍尚未部覆後以擒
闖功奉㫖另案酌議今應行免議量與湔除李國政瀝
血誓衆殫力殫心且此戰之分合有法始終不懈實賴
有國政為之指麾相應優叙張文耀率偏師一枝能與
二將分路齊驅勇氣無前亦應並叙其原獲雷神保之
趙祥胡椒大王之孫成才與督陣當先衝鋒斬級之兵
部差官施應堂都司守備孫鑑郭鳴鳳崔應舉任國柱
王加福等各營守備千把總張大成李文奎李秀張鵬
翼李國愛苗大勝劉友元賀登第吳養純范廣許成光
等蕃漢兵丁毛哥則卜桑顧髙遷孫世才卜卜户白光
明等亦應併叙至逰擊崔重亨吳國偉星馳赴敵突爾
一戰實為各將之前驅中軍鄭嘉棟都司張一貴與隨
征都司李世春泒伏南路雖未與戰勞不可冺亦應紀
録監軍道臣張京度賊去向如在目中而徃來邀擊宵
征露處備極勞苦并應紀録示勸定邉副將栁汝橒曽
經檄調未到或因道梗至都司郝光顯始雖探賊未確
繼能親尾賊後得賊情形不時馳報俱應免議其獲功
官兵與對陣被傷兵丁容臣動屯課銀兩徑行賞恤至
賊既東竄臣查邵莊隆益一帯荒苦至甚毫無可掠隨
檄李國政與王根子裹五日糧𦂳促賊後臣又預設盛
畧趙大允兩兵於鄜延候賊夾擊臣私計此賊業入彀
中或即其應滅之時臣忽以鳳寳告警牽臣以不得不
顧之内地無奈撤兵而東鳳寳之賊為過天星混天星
兩大股及邢家米闖將兩小枝乗臣在慶即星夜奔突
徑越涇三今且渡雒河犯同澄葢及臣未至欲先據黄
龍山為逃死地臣隨飛檄司務㕔陳繼泰扼守涇河毋
縱賊渡苐賊風馳雨驟又衆寡相懸未易截堵尚在可
原臣草䟽巳畢又據監軍道王文清塘報六隊大天王
爭管王等賊圍攻甘泉縣盛趙二將統兵馳援至甄家
灣與賊對敵把總王萬虎斬獲首級一顆塘馬守備張
守艾等又生擒賊塘一名抓地虎中哨守備張登朝生
擒争管王兒子小黄鷹餘賊奔潰立解縣圍又招出領
哨賊頭一名滿山紅管隊一名小黒鷹救獲被擄難民
張希春等一十五名查賊因鄜東有兵遂從西原遶走
及聞鳳寳告警追兵撤赴内地賊徑圍甘泉旋被官兵
衝擊北遁等情又據監軍道張京塘報稱賊見在鄜州
西原知鳳寳有警本院大兵調回惟趙盛兵在鄜州賊
准備打仗職兵自西賊不隄防機㑹可乗擬不至鄜州
俟至張村若有路可抵賊營則宻㑹王監軍訂期夾剿
等情臣仍檄該二道相機期㑹夾剿去後又據延安府
報稱大天王的名髙見係延長縣人於四月初一日到
雒河地方卑職將王副將擒獲大天王兒子二名情繇
冩帖招諭去後隨據大天王禀稱小的因飢寒所迫求
生無路今王副將將小的嬰兒收住一名雷神保一名
三家保未知存亡既然有命懇乞本府轉報將小的兒
子送出一個來相見一靣必然就撫等情臣相機操縱
如果渠㓂大天王悔罪輸誠實心乞命即准收撫陣擒
孽子給渠收養再照臣計前後東犯之賊約十之八九
其未東者獨八隊闖將一股及闖王餘孽中斗星一股
此外無可指數之㓂夫此㓂非即破蜀郡邑之㓂乎今
獨以臣當之臣兵自甘兵而外未嘗另分邉鎮一旅臣
餉户部原議短給臣四萬而蜀餉又毫未解至乃臣之
兵尚堪支賊臣之餉尚堪支兵臣在昔或屬空言今一
一皆可明試臣惟有殫竭臣愚以盡臣仰報天恩於萬
一耳再敢冐陳者臣之兵分防協擊者也乃使之兼防
獨擊豈臣所敢諉缷倘旦夕各總鎮念臣孤危皷義東
援乃臣之至願然而必不能遽至也即一二月内或至
而兵又疲賊又道矣向臣請與督臣分地分兵東西分
剿度兵力賊情必應如此時樞臣楊嗣昌迫欲滅賊以
西安無賊恐臣意在規避其所舉以責備臣者實疆臣
之通病且臣奉有不得分畛畫疆之諭㫖固未敢更有
凟陳今賊之大勢八九在東止闖將一股在西以四總
鎮及各副將叅遊之全力圖之自應刻期殄滅其東邉
之賊紛紜正甚殱除量非易易臣今復申前請自與規
缷無渉伏乞聖明速勅該部覆議賊勢雖盡在東督臣
剿滅闖賊之後不必盡發各總兵於東臣止願分一鎮
携原食剿餉東援其餘兵將盡在西暫時休息俟臣將
各賊驅剿西遁督臣即督西兵迎頭急擊即不能使賊
盡滅又必驅之使東倘賊復東折臣仍以臣兵及一總
鎮之兵迎擊於東即不能使賊盡滅仍必逼之使西而
督臣仍以西兵迎擊如是則我静賊動我逸賊勞我飽
賊飢徃還數次使賊疲於奔突而自不可支矣至應分
汛地或即照臣前疏區畫或樞部另為酌議其應分東
援之鎮必應於曹左兩鎮擇撥一鎮以兩鎮之汛地兵
馬皆與臣尚相關渉臣調度為便也臣向以尾賊亦可
滅賊苐視尾賊者如何人耳今尾賊諸將官且忽失賊
之處賊何能滅也故臣又謂滅賊要着必應如此如苐
與賊俱騖臣不知奏效何日矣伏乞聖鑒施行為此具
本謹題崇禎十一年四月初七日具題五月初二日奉
㫖該部㸔議速奏
　　報㓂孽率衆投撫疏
題為㓂孽率衆投撫謹報解散安挿確數以祈聖鑒事
先於二月二十九日據監軍道僉事王文清塘報賊首
一朶雲等四名率衆投撫等情據此臣一靣檄行監軍
商雒二道仍行山陽縣審察如投撫果真即令解散安
挿已於三月初三日塘報閣部訖今於四月初五日據
山陽縣知縣常吉申報又據商雒道副使邉崙塘報各
到臣該臣㸔得山陽地方與上津接壤一朶雲等盤踞
上津六郎關一帯出没肆掠於商雒為臥榻之賊一為
官兵追迫輙遁入商雒其視商雒又逋逃藪也自秦兵駐
防商雒賊營窟之計已窮而遊釡之勢日促故其化豺
狼為鴻雁易牛犢以劒刀豈真悔罪慕義盖實無可奈
何此正樞臣楊嗣昌所謂形格勢禁之明效也苐恨荒
山兵難乆處又秦㓂殊多臣以有數之兵隨賊四應不
能逐日守山然有此五百人之投戈則我兵數月之苦
守非徒然矣今據該縣册報招撫過共五百一十九名
内解散歸各原籍者一百九十七名見在該縣給田耕
種者三百二十二名造具姓名籍貫清册前來固可無
虞反側永保輯寧矣其在事監軍道王文清商雒道邉
崙山陽縣知縣常吉應請議叙其差委員役小王虎劉
應祥史邦遂楊世重張秀等臣酌量給賞外伏乞聖鑒
勅部施行為此具本謹題崇禎十一年四月初七日具
題五月初四日奉㫖該部知道
　　報澄城㨗功疏
題為大㓂合股東犯官兵齊力奮剿仰仗天威恭報竒
㨗事照得大㓂過天星等自鳳寳東犯直越涇三富同
在澄城縣地方搶掠臣先於慶陽聞警馳回追剿料賊
欲倚黄龍山盤踞為害臣親提官兵夜渡雒河馳至澄
城分兵五路按期進發於四月十三日在楊家嶺虎兒
田馮原等處大戰獲㨗斬級千餘生擒活賊及奪獲男
婦盔甲器械馬騾無筭先於陣前差報部科訖今於本
月十九日據潼闗兵備道丁啓睿監軍道王文清塘報
准副叅逰都鄭嘉棟等牒報三月二十六日過天星等
大夥自蜀入秦突犯鳳翔䝉撫院與按院檄令監軍道
督副將趙大允盛畧兩營官兵從間道南下一靣督率
鄭嘉棟李國政王根子張文耀等營各官兵前徃鳳翔
迎頭截殺兼程馳至邠州據報賊已過涇三一靣檄調
原任叅將解文英遊擊王萬策各統駐防商雒之兵同
管餉西安撫民同知王明福前來合剿撫院復繇三水
淳化至蒲城賊已繇同州地方晉城渡雒河意欲盤踞
黄龍山一帯搶掠賊倚北山為營湏於東西兩靣併正
南一路㑹兵齊進方可制勝隨檄監軍道督甘兵自中
部宜君繇白水徑抄黄龍山先據險要以扼賊路復檄
潼關道督潼關精勇營自朝邑馳赴澄城合剿令原調
商雒駐防遊擊王萬策統領甘兵并原任叅將朱國樑
統領屯兵星夜馳赴黄龍山與監軍道所統趙盛二副
將合兵檄令賛畫司務陳繼泰統兵扼雒河管餉同知
王明福督叅將解文英及田時升駐蒲白以防賊潰撫
院隨於初十日酉時督領副叅逰都鄭嘉棟等兵自蒲
赴澄三更至雒河䝉撫院不避危險䇿馬先渡各官兵
聯絡過河五更入澄城兵馬盡伏城内不許一人出入
以洩兵機宻探賊營住縣北沿山一帯馮原劉家凹劉
家圪老南北趙莊上下彌家村黨家莊虎兒田等二十
餘村首尾七八十里烟火相望聯絡不絶離澄城縣七
十餘里隨准監軍道移㑹鄭嘉棟等併督趙大允盛畧
兵繇白水䟎行一百八十里亦於十一日寅時到黄龍
山屯兵夾剿約以鳴砲為號隨䝉撫院繪圖分兵四路
其黄龍山之兵專堵黄龍山一路各照泒定村莊一齊
剿殺隨分馬歩官兵八百七十員名砲手五百向東路
剿殺武安村髙原村雷村寺莊之賊分馬歩官兵一千
一百一十八員名砲手二百四十有三赴西路剿殺宻
石南北趙莊上下彌家村黨家莊溝西上下村之賊又
分馬歩家丁八百二十一員名砲手五百分中路剿殺
何家莊羅家凹楊家嶺虎兒田喬莊之賊又分夷漢馬
兵四百餘員名赴河西剿殺馮原劉家凹之賊督家丁
一千五百八十三員名從黄龍山約㑹夾剿於十二日
黎明潜至賊所申明號令賊已知覺將老營打發起身
惟留精兵迎敵職各官兵照依泒定汛路村莊一擁齊
衝死賊遁走官兵乘勢追砍叅將鄭嘉棟都司張一貴
李世春等從東抄殺逰擊李國政都司張文耀等從西
路殺入副將王根子守備胡安等從中路殺入叅將王
永祥從河西馮原一路追殺官兵力戰死賊大敗官兵
窮追逼賊老營賊䕶老營益拚命死闘官兵齊力圍攻
當將賊老營衝開副將王根子家丁池化受將過天星
親姊張氏擒獲其餘擒斬射傷砍殺及落澗墮崖死者
不計其數賊潰徑向黄龍山奔遁塵土障天監軍道督
副將趙大允盛畧郭鳴鳳等同王萬䇿塘馬哨見塵起
知大兵從東南殺來即於馬上傳諭諸將士務要勇徃
接殺各官兵無不踴躍直從黄龍山殺下信砲相接趙
大允盛畧領官兵奮勇撲砍死賊驚見我兵從山頭殺
下復向東奔趙大允親執白旗領衝鋒官丁同盛畧一
齊赴殺與李國政領李文奎李國愛等兵㑹合一處衝
殺愈勇死賊棄馬滚溝陣前喊稱我過天星混天星從
來未喫此虧乃復將各哨精兵傳合一處拚命抵當時
已過午各路又將新造白甲官兵直撲賊中砍殺賊愈
不能支遂奔石堡川又上射公山五路官兵齊力赶殺
仰靣上攻鏖戰時已至申逰擊李國政謂此戰必湏穿
攪賊營方可盡殱即領本官内丁二隊喊殺直入賊中
射殺穿紅蠎甲賊頭一名死賊大潰時巳至酉馘斬死
賊千餘滚跌及帯傷死者無算餘賊哭泣逃奔有不入
大營四散落草者亦不計其數天色漸晚乃鳴金收營
監軍道仍督趙大允等兵回黄龍山防賊暗竄白富各
營收兵回營查得中軍叅將鄭嘉棟所部官兵斬獲强
壯賊級一百八十四顆生擒活賊五十六名奪獲馬騾
五十五匹頭婦女八口鐵盔甲三十六頂副綿盔甲一
十九頂副弓箭刀共六千一百三十五件陣亡家丁宋
學孔等四名重傷家丁張英等九名輕傷家丁王天柱
甯有德二名後左營逰擊李國政所部官兵斬獲賊級
二百八顆内官丁李文奎等斬賊頭目領哨老管隊一
撮風等首級二十二顆强壯賊級一百八十六顆生擒
活賊八十名婦女十口奪獲馬騾三百二十七匹頭鐵
盔甲四十二頂副綿盔甲七十三頂副弓箭刀一千二
百一十四件陣亡隨征把總一員王國武夷丁一名薩
竒勒新營副將王根子所部官兵斬獲賊級二百二十
九顆内官丁王建都等斬賊頭目領哨老管隊虎頭大
王等首級二十八顆强壯賊級二百一顆生擒活賊四
十一名婦女二十二口奪獲馬騾三百二十匹頭鐵綿
盔甲一百五十頂副弓箭刀三千四十件陣亡夷丁阿
桑等二名重傷官丁張一鳳等九員名輕傷家丁一名
中營都司張文耀官丁斬獲賊級六十二顆内官丁范
廣等斬領哨老管隊青背狼等首級八顆强壯賊級五
十四顆生擒活賊一十二名婦女四名奪獲馬騾七十
三匹頭大旗一桿鐵棉盔甲五十五頂副弓箭刀一千
四百六十件鐵鞭一十一根潼闗營叅將王永祥所部
官兵斬獲賊級一百二十七顆内官丁艾登舉等斬賊
領哨老管隊紅狼等首級九顆强壯賊級一百一十八
顆生擒活賊三十一名奪獲馬騾三十一匹頭盔甲弓
刀器械共三千三百一件重傷官丁馬蛟麟等九員名
輕傷家丁李賢等七名澄城縣鄉兵斬獲賊級三十五
顆前右營副將趙大允所部官兵斬獲賊級八十二顆
内官丁郭鳴鳳等斬賊頭目管隊明樓等三十顆内守
備趙完英斬級一顆靣刺大王二字據生擒活賊黒鷹
認識係混天星哨頭領三千人强壯賊級五十二顆生
擒活賊二十四名婦女八口奪獲馬騾二百五匹頭盔
甲五十三頂副弓箭刀撒袋共二千二百一十二件重
傷官兵張我耀等二名甘營副將盛畧所部官兵斬獲
賊級三十二顆内官丁辛土谷赤等斬賊頭目新天王
等首級一十一顆强壯賊級二十一顆奪獲婦女二口
馬騾一百六十一匹頭盔甲三十六頂副弓箭刀器械
俱全陣亡家丁劉尚仁等六名甘營遊擊王萬䇿所部
官兵斬獲賊級五十八顆内官丁劉建勲等斬賊頭目
下山虎等首級二十二顆强壯賊級三十六顆奪獲馬
騾一十八匹頭陣亡千總一員葛衞國家丁一名李進
監軍道守備朱貢瑞等斬級五顆生擒活賊一名奪獲
馬騾九匹頭黄龍山守備賈竒珍内丁袁汝欽等斬獲
首級一顆生擒活賊一名守備吕承誥斬級一顆丘加
遇斬級一顆以上各營通共斬級一千二十五顆内據
生擒活賊來虎黒鷹等併賊婦認出各營官丁李文奎
等斬獲有名賊頭目領哨老管隊一撮風等首級一百
三十顆强壯賊級八百九十五顆生擒活賊二百四十
六名俱當陣乞䧏解騐審明各給免死票發回原籍奪
獲婦女五十四口俱發澄城縣招諭親屬認領其所獲
功級騐明發該㕔縣收貯仍取印結附巻訖各營奪獲
馬騾一千一百九十九匹頭馬匹堪用者給兵丁准自
備入營騎征騾頭堪用者留營給價充官運糧其馬騾
并驢不堪者分賞有功并原獲及同隊同伍兵丁各營
共奪獲鐵綿盔甲四百六十四頂副大旗一桿鐵鞭一
十一根弓箭刀撒袋共一萬六千三百六十二件仍令
原獲兵丁收執隨營應用陣亡後左營把總一員王國
武甘營千摠一員葛衞國各營蕃漢兵丁宋學孔等一
十四名陣失併射死各營官馬三十一匹自馬一十五
匹重傷官丁徐成等四十員名輕傷官丁岳友才等十
員名重傷官馬一十八匹自馬一匹輕傷官馬六匹等
因塘報到臣該臣㸔得過混兩㓂衆盛精强並稱雄於
諸大㓂之中烈熖兇鋒不可嚮邇八年之覆曹帥九年
之䧟俞帥十年之衂祖帥皆兩㓂之為也今復掠蜀飽
還聲勢益横又有邢家米闖將等諸小股為之羽翼乘
徽秦夾剿之稍踈遂繼六隊大天王爭管王混天王之
後分道東窺知臣有事慶陽輙直抵涇三及臣未返西
安遂飛越同郃屯劄澄城將倚黄龍山為負嵎地臣聞
警馳追算賊倖中以我兵先發據山使彼衆計窮營窟
臣復提旅親征銜枚宻進河山難渡臣即率衆投鞭曙
色未分兵已入城息鼓乃為精選嚮導細畫地形分兵
分寨期於一網兼收為衝為援毋令針芒或漏嚴門禁
以防預洩得奸諜而破狡謀二皷出師五路向賊平原
萬隊既若輸地以來髙嶺一軍又巳從天而下賊驚駴
莫測應接不遑加以士卒盡選練之驍雄號令遵申明
之約束故能奏功一鼓斬首千餘擒䧏累百死傷潰散
及所獲甲馬器械不可勝記過混二賊僅以身免此實
秦中剿賊以來未有之大㨗也非賴皇上聖武旁昭神
謀遠運及朝臣計畫周詳樞部指授盡變與夫督臣同
心共濟按臣新任協恭豈臣之區區所能辦也臣受寄
巖疆奄及二載無禆戡定臣罪實深臣不敢借此自贖
至於在事道將與行間材武如不為破格優異恐無以
作奮新之氣而鼔樂効之心故臣不得不以賞不逾時
之曠典仰懇皇上立沛恩綸勅部甄叙如潼關道臣丁
啓睿分廵闗内監軍道王文清俱應優叙臣標下中軍
叅將鄭嘉棟徃來䇿應所獲功級纍纍後左營遊擊李
國政奮銳先登誓以死圖報身中七矢而鏖戰益力且
部下所獲功級最多新營原任副總兵王根子衝鋒破
陣功級獨多於各營且合水之役俘獲大天王之二子
今又俘獲過天星親姊張氏查張氏有夫混名二虎子
混名大星宿俱以慣戰得名賊中過賊倚之如左右手
張氏既獲則過賊氣奪而二賊皆可間之使為我用前
右營原任副總兵趙大允設伏山上進兵悉如期㑹潼
關營叅將王永祥率關兵馳至獨分溝西一路掩擊得
勝逼賊使就我夾擊而獲級且多中營都司僉書張文
耀所部䧏丁僅一百四十而毎戰必扼要争竒都司僉
書張一貴擐甲臨戎能使千人自廢甘營副將盛畧提
甘營馬歩一千雖獲級較少然與趙大允聯鑣並進能
無失夾剿之期原任太平堡守備加銜遊擊王萬䇿繇
商雒遠至兵不及食息馬不及飼秣即毅然隨剿而獲
級差多以上各將均應優叙内王根子原任薊鎮馬蘭
副總兵都督僉事降三級又因陜西剿賊題叅擬戍尚
未部覆前以擒闖功奉㫖另案酌議昨合水㨗功臣已
題請量與湔除趙大允以原任陜西流曲副總兵題叅
遣戍前以殱蠍功部題奉旨戍案量與湔除以上二員
俱應量予復職王萬䇿新經甘肅按臣糾叅奉㫖提問
應照從輕量擬俾殺賊自贖張一貴前因藍田兵叛奉
㫖戴罪剿賊自贖應免戴罪督陣兵部差官施應堂標
下旗鼓都司王國棟隨征都司孫鑑郭鳴鳳守備胡安
崔應舉原任叅將郭清原任逰擊張承烈分營督戰鼓
勇直前内施應堂王國棟孫鑑郭鳴鳳胡安崔應舉六
員應各加一級郭清以原任寕塞叅將被劾奉㫖提問
擬徒相應論功末減張承烈以原任紅德城遊擊被劾
奉㫖革任回衞相應論功叙用中營中軍李毓椿千總
劉吉明臣把總馬負圖後左營守備張鵬翼李文奎千
總李國受苖大勝吳養純前右營中軍守備黨威千總
李遇春郭永夀武大定拓應卿新營中軍王建都實授
都司趙祥千總張大成潼關營千總馬蛟麟以上十八
員躍馬當先摧鋒斬鋭俱應加一級中營隨征都司李
世春千總楊王庭把總魯典魯宗用陳自興後左營中
軍守備李秀守備楊豹路哱囉路著太千總羅國用把
總賀登第劉友元隨征守備楊成材官王友蒼前右營
千總趙完瑛新營千總杜成禄中營張文耀下千總范
廣把總牛希才潼關營中軍艾登舉把總劉福祿監軍
道下中軍守備鍾鳴豐把總孔珠甘營盛畧下守備楊
奎光甘營王萬䇿下千總席大卿黄龍山駐防加銜守
備賈竒珍以上二十五員戮力苦戰馘斬功多併應紀
録原任叅將解文英田時升從商州調剿兵馬急趨奔
疲臣因令伏兵蒲城以防賊潰雖未交鋒勞不可冺應
俟彚叙駐劄黄龍山西延捕盜同知徐文泌管餉西安
撫民同知王明福澄城縣知縣傅應鳳蒲城縣知縣田
臣管餉咸寧縣縣丞喻品叅謀武清周雷鳴時或撥防
兵隨營協剿或選嚮導審察地利或轉運糧餉備辦軍
需併應叙録内武清周以原任知縣被劾遣戍臣稔其
素有才幹故以叅謀委用今本官隨征已久頗多勞績
至自募丁健殺賊立功所騎戰馬亦皆本官自備費殊
不貲亦應量與湔除其各營斬獲首級應請照兵部題
頒新例毎顆給銀五兩用示鼓勸臣查有臣前題降丁
拓攀髙兩次掘獲窖銀三千三百餘兩堪以動用除即
先照向來舊例毎顆賞銀三兩俟欽賞頒到仍照新例
補足其陣亡後左營把總王國武甘營千總葛衞國均
應議䘏内王國武以所乗戰馬付之主將歩戰殞身尤
宜厚贈以旌忠義至標下賛畫司務陳繼泰虛怯無當
本官倚借京銜鴟張於桑梓之地官民上下罔不側目
錢糧出入亦不清楚伏乞聖明勅部察議為此謹題崇
禎十一年四月二十二日具題五月二十日奉㫖奏内
有功及陣亡員役該部核議叙䘏欽賞銀兩著即給發
陳繼泰併即察議速奏
　　報官兵迎剿獲㨗疏
題為狡賊聞風先遁我兵迎剿獲㨗恭報調度期㑹情
形仰祈聖鑑事照得流㓂過天星混天星等自澄城大
創後與六隊爭世王等俱奔竄延安地方臣因西安麥
秋未畢將標下官兵分布白蒲富耀等處扼防五月初
四日據分廵關内監軍道僉事王文清塘報延賊苗頭
已向鄜州地方臣即檄調𣲖防白蒲富耀各官兵俱赴
中宜堵擊并移㑹總兵左光先統兵自鳳翔馳赴慶陽
夾剿臣亦於即日赴中宜調度繇三原耀州行次同官
縣欲候兵齊即從中宜進剿初七日據宜君縣塘報賊
於初六日三更發老營奔馬蘭等處精兵天明亦去等
情臣因賊勢西奔恐兵從中宜尾追不能殱掃且慮賊
從馬蘭突犯涇三一面督發逰擊李國政統兵自同官
馳赴中宜從東防擊臣仍返耀州督發中軍叅將鄭嘉
棟原任副將趙大允叅將解文英等兵馳赴三水扼堵
并移㑹總兵左光先自慶陽截剿去後初八日又據塘
報昨初七日探賊老營奔西北今仍折回店頭蘓家險
等處等情臣查賊屯店頭等處驚疑不定官兵一至賊
非西奔慶寧必南犯三水我兵宜三靣約期𦂳促使賊
遁逃無處隨檄監軍王文清監督副將叅逰鄭嘉棟趙
大允解文英王萬䇿等兵從三水真寧扼剿以防賊潰
臣親提副將王根子都司張文耀等兵赴中宜與李國
政之兵約於十四日從中宜進剿復移㑹該總兵亦於
十四日馳赴隆坊進擊賊潰勢必南奔三真彼中有鄭
嘉棟等兵扼堵店頭隆坊之兵創賊之後即乗勝追擊
苐慮賊情瞬息變幻兵機遥度為難仍宜隨機應變俟
兵至隆坊店頭該總兵與臣彼此移㑹進剿的期如東
西各有可乗之機期㑹可以無拘即隨便圖之去後十
一日臣抵宜君據報賊知官兵至老營已奔老山惟過
天星等精兵在於隆坊西北侯村河李家凹太平原等
處打糧十二日臣抵中宜部議於十四日發王根子李
國政等兵從隆坊進剿十三日卯時准左總兵手本回
稱本鎮從合水邵隆進剿則寧州西華池無兵賊乘空
逸出我兵返殱不及昨䝉軍門手扎内云曹祖兩總兵
初四日自秦州起身走固原計十四日可到慶陽若賊
轉向張村邵隆北路自有曹祖兩總兵堵截本鎮准於
十四日至賊駐之處剿殺請乞貴院提兵北進使賊同
時兩靣受敵首尾難顧可藉運籌而成大功期㑹固如
此議約但賊情變幻若早晚離店頭西犯保安蘆保則
本鎮兵近貴院兵遠應遵憲檄所云東西各有可乘之
機不拘期㑹隨便而圖之矣等因又據李國政塘報太
平原之賊於十二日夜從猿猴神嶺入山奔竄距官兵
已遠難以窮追臣隨查此山人煙斷絶不惟官兵未易
深入即賊亦難久居勢必出山奔突非西遁合慶環固
必南犯真寧三水臣復移㑹總兵左光先督兵從西視
賊所向如西奔合慶則該鎮就近迎頭截擊如從合水
北竄環縣固原則該鎮急移曹祖二總鎮於彼處極力
扼剿如南奔真三則有臣預發鄭嘉棟等兵足資堵殱
使賊不得西奔南竄務逼東折臣督兵從東扼擊賊一
再徃返掠糧不得困餓待斃可以盡殱移㑹該鎮并咨
督臣去後十四日又據王根子李國政等報過天星等
知官兵於十二日到中部縣賊於本日夜二更俱起營
西奔繇猿猴神嶺柏樹店大山犯慶寧合水等處去訖
等因十五日據監軍王文清探報十二日左總兵在羅
山鎮打仗得功賊已大敗奔駱駝巷徃東南中部地方
等情臣查過天星之賊十二日二鼓方始西遁該鎮所
殺之賊必係混天星一股且各賊自聞兵西遁並未東
折恐賊從西奔竄復移左總兵㑹查堵剿去後十六日
准該鎮手本移稱本月初十日准貴院手本過混等賊
折回店頭蘓家險等處約㑹十四日彼此進兵以期夾
剿等因到鎮准此本鎮隨遵照指授啓行間忽於本日
申時據報初九日賊塘數十騎出駱駝巷徃蘆保兒嶺
㸔路情形亦具報矣十一日寅時復據報賊於初十日
卯時經過駱駝巷徑徃蘆保嶺羅山阜去本鎮即日取
道襄樂秣馬午時肅兵潜進十二日黎明馳至羅山阜
賊已起營追至羅保嶺官兵奮勇力戰斬首二百七十
顆生擒五十六名審據活賊口供西來者係混天星新
天王張妙手三家之賊畏怕貴院雄旅迫剿故奔西躱
避其過天星之賊走張村邵莊隆益至合水相合又有
言駐劄隆坊求討招安其混賊被殺之後或奔合過賊
亦不可定本鎮列營羅山阜分投差撥嚴探㸔犯某路
即行𦂳追至於過天星未知果約去合水抑尚駐隆坊
請受招安如去合水本鎮自應追殺如駐隆坊另聼調
度等因准此查臣十一日據報賊知官兵至遂發老營
已奔老山止有過天星精兵在隆坊西北太平原等處
打糧是晚臣督王根子張文耀兵駐宜君因過天星投
禀赴臣乞撫臣以我兵不能即至賊所故給與諭帖以
緩其遁令其悔罪自决及十二日臣抵中部各賊遂於
是夜西遁非過賊假撫探兵則知混賊被創急遁合營
除臣復移該鎮賊如西奔合慶該鎮就近迎擊賊如北
竄環縣固原該鎮急移曹祖二鎮扼剿如南遁真寧三
水有臣預發鄭嘉棟等兵堵殱賊如東折臣從鄜中之
間督兵扼擊使賊徃返延慶荒山中掠食無所逃生無
路即可盡殱外該臣㸔得過混等賊自澄城被創北奔
蹲伏延安一帯惕息不敢南下者半月餘矣兹以延地
荒苦無糧可掠乃從甘鄜遶出分突中宜恐臣之標旅
又忽飊馳迅擊驚棲不定到處窺探臣甫次同官而彼
巳西奔臣復返耀州而彼又折還比臣提師再進而彼
益聞風急走雖臣許撫以緩之亦不能使之少需故競
乘夜奔逃矣幸臣三方之布置頗預累次之申約已明
混賊先奔一日至羅山阜適與鎮臣左光先及副將馬
科兵遇迎頭一擊斬級二百七十顆生擒五十六名賊
遂大潰賊以東南俱有官兵故未敢折鄜中瞰三淳度
必馳合過賊併突慶陽據左鎮移文稱曹祖兩鎮於五
月初四日自秦州啓行計十四日可至曹鎮素為賊憚
又有祖鎮佐之以併力此路賊自不能爰爰逸去也臣
查鄜州百里之西合水數十里之東真寜百里之北慶
陽東川之南横竪約三四百里彌望荒山掠食無所賊
藩觸此中萬難久處非西突合水走寧邠鎮涇則東返
鄜州折甘延中宜非南下真寧突三淳涇三則北越慶
陽奔環縣固原苐使臣兵能扼之於東南各鎮兵能堵
之於西北各勿縱令賊逸併斷其出掠之路賊窘促坐
困殺食牲畜一盡惟有束手就死而已樞臣所謂雖有
十萬之衆難禁三日之飢正此地此時滅賊之要著也
至延北之賊惟六隊爭管王二股盖自合水賊衂混天
王以潰散失羣西遁頃報自環慶折還必已附入過混
之營大天王因二子被擒已經投撫止餘六隊争管王
彼中悉索鎮堡官兵自能辧之若漢中雖報闖將復繇
畧沔犯寧羌然據各鎮塘報闖將自河洮屢創之後所
餘無幾自難復振倘徼天幸過混旦夕就殄餘賊次第
可滅三秦庶有蕩平之期矣除臣移咨督臣併移㑹左
鎮及申飭臣標下各將鄭嘉棟等各嚴加堵扼及左鎮
㨗功俟查明題叙外為此謹題崇禎十一年五月十七
日具題六月十四日奉㫖知道了該部知道
　　報三水㨗功䟽
題為馳報㨗功以紓聖明西顧之憂事照得混天星過
天星米闖將等各股大㓂繇延安折犯中宜臣馳約勦
師與臣標兵四靣圍賊以標兵分任東南二靣臣親督
遊擊李國政原任副將王根子等兵於東靣逼賊以臣
中軍叅將鄭嘉棟原任韓郃叅將解文英原任副將趙
大允甘營原任遊擊王萬䇿於南靣候剿賊從合水突
出總兵左光先曹變蛟等從慶陽馳追賊折三水邠州
馬蘭等處鄭嘉棟解文英趙大允王萬䇿等兩日三㨗
擒斬約一千名顆投降男婦六百臣復介馬親督王根
子等兵繇中部宜君趙和尚寺馬蘭一日夜行二百五
十里入山搜剿又收降大掌盤子混天星邢家米闖將
火熖斑就地飛劉秉義等并過天星領哨通天柱尖兒
手等及各營領哨管隊精兵與隨從男婦約二千五百
餘人潰散無筭先於五月二十一日差官報部科訖今
於本月二十四日據監軍道王文清塘報准標下中軍
副將叅遊鄭嘉棟解文英趙大允王萬策塘報混天星
過天星邢家米闖將等賊繇涇三東犯至澄城地方四
月十二日我兵擒斬一千二百餘名顆已經塘報訖死
賊狼狽北遁延安䝉撫院以西安二麥正值收穫恐賊
復南下繇東必犯韓郃白蒲繇西必犯同耀淳三仍宜
分布扼防隨令監軍道親督叅將鄭嘉棟原任副將趙
大允扼防白蒲東援韓郃逰擊李國政原任副將王根
子都司張文耀扼防富耀西援淳三又䝉移㑹延綏撫
鎮發兵從延北剿殺於五月初三日據報混過等賊自
雒奔鄜苗頭西向中宜本職等極力堵剿又䝉監軍道
調取泒防白蒲富耀及藍田駐防原任叅將解文英雒
南駐防遊擊王萬䇿各官兵俱赴中宜堵擊并移㑹左
總鎮統兵自鳳翔馳赴慶陽夾剿本院亦於即日繇三
原抵耀州先提遊擊李國政原任副將王根子官兵行
次同官縣欲候兵齊即從中宜進剿初七日據宜君縣
塘報賊探知官兵將至於初六日三更將老營先奔馬
蘭等處精兵天明亦去䝉本院因賊勢西奔恐兵從中
宜尾追不能殱掃且慮賊從馬蘭突犯涇三一靣督發
遊擊李國政統兵自同官馳赴中宜從東防擊本院仍
返耀州初八日又報賊仍折回店頭蘓家險等處䝉本
院檄因查賊屯店頭驚疑不定官兵不至賊非西奔慶
寧必南犯三水我兵宜三靣約期𦂳促使賊逃遁無所
其中宜一路本院親督進剿無用多兵除量提遊擊李
國政副將王根子官兵及都司張文耀家丁先赴中宜
從東進剿其餘四營官兵應赴真三截剿并移㑹左總
鎮督兵自慶陽馳赴隆坊從西進擊然賊情瞬息變幻
兵機遥度為難仍宜隨機應變如東西各有可乘之機
期㑹可以無拘即隨便圖之該監軍道親督中軍叅將
鄭嘉棟原任副將趙大允叅將解文英甘營遊擊王萬
䇿各官兵馳赴真三分布設伏扼防南奔仍急督四將
遠行偵探極力堵剿務期一鼓殱掃萬勿致賊遁逸䝉
此監軍道即移㑹本職等俱要仰遵撫按兩院憲檄鼓
銳出竒擒渠掃黨滅此朝食准此偵剿間十一日本院
兵至宜君據報賊知兵至遂將老營發奔老山止有過
天星等精賊在隆坊西北太平原等處打糧是晚過天
星等投禀遣小賊管來子赴院乞撫本院以我兵不能
即至賊所因給與諭帖以緩賊遁令其悔罪自决及本
院抵中部據報各賊遂於是夜西遁䝉本院檄云十三
日准左總鎮手本覆稱本鎮從合水邵隆進剿則寧州
西華池無兵昨䝉軍門札開曹祖兩總兵初四日自秦
州起身計十四日可到慶陽若賊轉向張村邵隆北路
自有曹祖兩總兵堵截本鎮准於十四日至賊駐之處
剿殺請乞貴院提兵北進期㑹固如此議約但賊情變
幻若早晚西犯本鎮兵近貴院兵遠應遵憲檄所云東
西各有可乘之機不拘期㑹隨便圖之准此查賊已西
遁本院復移該鎮賊如西奔合慶該鎮就近迎擊賊如
北竄環固該鎮急移曹祖二鎮扼剿賊如南遁真寧三
水有本院預發鄭嘉棟等兵堵殱賊如東折本院從鄜
中之間督兵扼擊使賊奔突無路掠糧不得困餓待斃
即可盡殄除移該鎮查照督兵堵剿并移㑹軍門及按
院外該道速督各將遠偵堵剿務期殱掃不得踈縱䝉
此本道即移㑹各將遵照十三日據報十二日左總兵
在羅山阜打仗賊敗奔駱駝巷徃東南中部地方䝉本
院於十五日接報查賊聞兵西遁並未東折中部地方
亦未報有賊警恐賊從西奔竄復一靣移文左總鎮㑹
查堵剿一靣檄監軍道即督各將確探堵剿俾賊不得
遁逸䝉此即移各將嚴加偵剿又䝉本院令箭傳諭慶
寧一帯已有左曹等鎮兵馬足能堵剿各將宜駐三水
馬蘭防剿等因該本職鄭嘉棟解文英駐防三水趙大
允王萬䇿駐防馬蘭各督士卒偵剿間本月十八日午
時據賊頭哨已至湫頭原一帯直奔西南等情該本職
與解文英㑹議過混等賊素稱狡悍我兵當分兩路夾
擊出竒制勝使賊前後受敵當即飛移趙大允等知㑹
十九日本院中軍叅將鄭嘉棟統領該營都司張一貴
等官兵八百餘員名本院叅將解文英等統領官兵八
百餘員名并㑹同西安府同知孔宏燮發該縣鄉兵五
百名繇三水地方迎頭進剿本院監營原任叅將郭清
等官兵七百六員名并監軍道中軍守備鍾鳴豐隨征
家丁五十名甘營遊擊王萬䇿統領官兵四百九十餘
員名俱從馬蘭赴邠州地方當先邀擊并飛報撫院訖
本日寅時賊果漫山塞野蜂擁而來本職等以逸待勞
預布官兵扼險設伏更番迎敵賊率精兵撲戰我兵奮
勇鏖戰我之伏兵衝出賈勇砍殺賊不能支鄭嘉棟所
部官兵當陣斬獲賊級一百五十七顆生擒活賊一百
一十二名婦女二十口奪獲馬騾一百六十七匹頭弓
刀箭五百六十件鐵綿盔甲八十五頂副餘賊披靡奔
竄我兵馳追有掌盤子劉秉義等率領男婦約四百名
口跪伏馬前乞命職等遵檄准收投撫叅將解文英所
部官兵斬獲賊級一百六十五顆生擒活賊七十名婦
女二十三口奪獲馬騾一百六十一匹頭鐵綿盔甲七
十二頂副弓箭刀一百五十二件三水縣鄉兵加銜守
備陳登盈等斬獲賊級四十二顆餘賊分為兩股混天
星一股奔去馬蘭宜中赴撫院軍前投撫本職等即飛
報本院發兵馳赴馬蘭剿撫過天星一股奔去西南史
家店地方知彼處已有趙王二將官兵在前截剿正中
本院分路截擊本職等仍催兵向前追殺使賊不知前
有伏兵一意奔竄該副將趙大允遊擊王萬䇿哨賊已
至遂於前途披殺賊且戰且走我兵賈勇撲砍賊皆潰
竄我兵追殺四十餘里副將趙大允所部官兵當陣斬
獲賊級四十二顆生擒活賊五十二名奪獲馬騾一百
六十五匹頭撒袋二十一副弓箭刀五百六十四件王
萬䇿所部官兵斬獲賊級一十二顆生擒活賊一名奪
獲馬騾九匹頭紬綿鐵甲一副弓箭刀四件副賊之滚
溝落崖者不計其數時天晚不便前追收兵暫屯南河
村甫二鼓趙大允等傳令兵貴神速急宜乘勝追剿各
兵褁糧已畢有賊一股潰折三水炭店溝地方二將復
督各兵連夜馳追於二十日寅時賊仍出死力回敵我
兵一齊衝殺賊不能支拚命從邠州地方奔西我兵因
連戰兩日又兼大溝阻隔收營查得趙大允所部官兵
當陣斬獲賊級八十七顆生擒活賊八十一名當陣乞
降混天猴通天柱等男婦二百名口奪獲馬騾一百三
十匹頭弓箭刀二百四十件綿盔甲一十八頂副遊擊
王萬䇿所部官兵斬獲賊級一百一十一顆生擒活賊
六十四名奪獲馬騾九十四匹頭弓箭五十七副刀三
十五把綿甲九副監軍道標中軍守備鍾鳴豐等斬獲
賊級七顆奪獲弓箭刀一十七件騾一頭是日本院據
西路塘撥傳報趙大允等統兵已赴邠州地方截剿恐
賊西邉被殺奔突馬蘭一靣檄令遊擊李國政統該營
官兵仍在中宜地方扼賊北奔一面親督副將王根子
中軍王建都等自中部馳赴宜君先令蕃丁飛赴馬蘭
哨探入山搜剿比有賊頭大掌盤子混天星的名郭汝
磐邢家米闖將的名米進善被各兵追殺窘迫欲赴軍
前投撫行至馬蘭山後劉家店各賊以本院駐節中部
相距窵遠復懷疑畏及前哨塘撥哨見王副將塘馬夷
丁回報前途又有黄帽達子截剿混天星等驚惕無措
遂率夥衆約二千人奔赴馬蘭城下具禀投降隨諭各
降丁赴趙和尚寺空堡内蔵駐候撫院明示裁奪適本
院差官至彼混天星與米闖將隨具禀帖内稱小的等
原係良民因連遭荒旱逼在迷途萬死難贖小的等前
在中部有乞撫之心但衆口難調今幸陳把總說撫院
奉㫖招安小的等衆情願投生等情䝉本院令副將王
根子馳馬止兵暫退於玉華二十里本院單騎至趙和
尚寺抓山虎等率衆羅拜馬前哭聲震天叩頭乞撫䝉
本院宣諭朝廷恩威俱俛首傾心乞命俱准收降又有
小掌盤子火熖斑就地飛等原領約五百人逃匿山内
亦即出山投降俱一體准收本院仍即起馬日馳二百
五十里三更復抵三水仍令將混闖等賊營男婦約二
千五百人俱赴三水縣㸃名安挿查得各營官兵通共
斬級六百二十三顆在邠州地方所斬者該州驗明收
貯在三水地方所斬者俱擺列通衢䝉本院并監軍道
飭三水縣驗明收貯取有印結附巻共生擒三百八十
名奪獲婦女四十三口共收降三千五十名口内大掌
盤子混天星的名郭汝磐一股領哨抓山虎的名李玉
傑走山虎的名郭應春王龍的名李望昇普天飛的名
孫養教惠傑管隊一條龍的名張玉正江虎的名高政
過天飛的名劉將過天王的名王守信飛龍的名李安
猛虎的名楊秀頭翻山虎的名田一秀飛虎的名張希
雲劉軰的名曹丙英二㸃油的名楊君祿永長的名任
之才隨虎的名李二惠國孝惠文英惠國順李有才白
其金黄希全張有良李有士王進祿高靈線一龍并率
領男婦一千一百二十名口獻出馬騾一千二百一十
匹頭大掌盤子米闖將的名米進善一股領哨走山虎
的名景友倉踉虎的名薛孟秋一盞燈的名蘓孟秋三
刀毛的名王一節賀守亨管隊搜山虎的名楊守禮三
要子的名高自卓増虎的名劉望軒存孝的名馮守瑞
笑虎的名張士英宋虎的名王景玉飛浪的名高明跟
虎的名李可元喬應髙飛鷂子劉二張新虎閻明朱朝
貴小答子并率領男婦七百三十名口獻出馬騾七百
二十一匹頭小掌盤子火熖斑的名高仁美一股領哨
隨虎的名白養竒跑山虎的名黨丙友高宜普閻五管
隊奎木狼的名王小則趙五劉成張聚寳王玉周之才
梁長閣王尚禮劉大利高中兒趙玉李撓絲梁初志趙
龍并率領男婦二百八十三名口獻出馬騾二百二十
三匹頭小掌盤子就地飛的名白坤一股領哨草上飛
的名封養正劉世安郭俊管隊走虎的名賀養浩俊龍
的名王佐偏虎的名折邦俊過天龍的名薛方成一根
葱的名劉昇曹養王曹養正劉光友趙守全蘓宗儒任
國宗周𤓰子鄧一山并率領男婦二百一十名口獻出
馬騾二百三十匹頭大哨畨山鷹的名劉四禮管隊撾
地虎的名宋尚遷并率領男婦四十一名口獻出馬騾
三十二匹頭次掌盤子劉秉義一股領哨新虎的名張
國能魔羅的名白邦英馬上飛的名馬守伏管隊張虎
的名張應庫三條龍的名王汝昇馬漢的名景彥一斗
金的名周希貴來虎的名馮希才飛山的名髙進賢來
軍的名石立旗牌的名李自顯隨虎的名趙文耀沙將
官的名李國寵騙過海的名趙應選并率領男婦三百
一十二名口獻出馬騾二百六十九匹頭混天星下大
哨頭李三管隊韓來選并率領男婦四十名口獻出馬
騾二十九匹頭過天星下大哨頭尖兒手的名高英領
哨四隻手的名張一科雲裏燕的名黄建恩管隊馮成
劉福安崔友亮周彥竒王汝正閻自聰并率領男婦一
百一十四名口獻出馬騾一百五十四匹頭大哨頭通
天柱的名韓宗位領哨馮萬油管隊琉璃猾的名王世
倫新燕青的名龎文升并率領男婦一百三名口獻出
馬騾七十七匹頭大哨頭混天猴的名路三讓領哨迫
天飛的名吳養世秦明的名趙可秀管隊北飛的名路
川雙花的名位能八虎的名位養道并率領男婦九十
七名口獻出馬騾七十五匹頭俱行監軍道同三水縣
㸃查收訖内願隨征者收營隨征願回籍者給免死票
發回原籍其各賊逃散及為鄉民所殺未驗者不可勝
算各營當陣奪獲馬騾共七百二十七匹頭馬堪騎征
者給兵丁准自備入營騎征騾堪用者留營給價以充
官用䭾糧不堪者分賞各有功兵丁各營奪獲鐵綿盔
甲共一百八十五頂副弓刀箭撒袋共一千六百五十
二件俱給各原獲兵丁備征陣亡兵丁張贇等七名傷
斃各營官馬三十五匹自馬一十二匹重傷官丁寫令
等二十六員名輕傷官丁馮在京等四十八員名等因
到道塘報到臣又據陜西監軍道右叅政樊一蘅塘報
准固原總兵左光先塘報本鎮於五月十二日在羅山
阜殺混天星等賊斬獲首級二百七十顆生擒五十七
名已另具塘報訖混賊被殺之後復東遁鄜中地方本
鎮十五日轉慶陽備辦糧糗同日曹總鎮統兵亦至十
六日報賊走合水南山向西北撥隨獲一賊子訊據供
稱混過兩賊又合營一處徃西路搶糧即知㑹曹總鎮
迎頭攔殺本鎮追尾殱剿十八日至真寧縣地方三河
原大戰斬獲首級七十五顆生擒二十六名十九日至
三水縣地方斬首級一百六十五顆生擒五十八名收
降二百四名奪獲馬騾六十四匹頭等因又據該道塘
報准臨洮總兵曺變蛟塘報本鎮十五日至慶陽據報
賊從合水南原徑奔黒水河本鎮㑹同左總鎮同副將
馬科提兵從合水大路追躡賊尾本鎮同副將賀人龍
提兵從華池間道以截賊頭即連夜越寧州至早社十
八日晚據報賊在湫頭原本鎮督統官兵連夜前進至
真寧又報賊於二更起營奔回邠州本鎮繇大廟㨗路
馳至金村原適遇混過前哨精賊本鎮嚴督各將兵努
力惡砍賊悉敗奔查得當陣斬首二百八十顆生擒五
十名奪獲婦女一百六十口馬騾五百六匹頭等因又
准寧夏總兵祖大弼塘報本鎮十六日抵邠州即差官
各路偵探十八日酉時據報有賊數千從三水逸出本
鎮即統官兵出城十九日黎明至赤茶坡與賊對敵斬
獲首級二百三十八顆生擒一十八名收降一百一十
七名奪獲馬騾一千餘匹頭等因各報到臣查秦中大
㓂自闖擒蠍殱而後則必首稱混過混天星固大㓂中
之最雄者也若邢家米闖將雖不及混天星然亦自領
一營與混同驅並逐火熖斑就地飛雖所領止二三哨
然皆不附混過等營而各為一營至劉秉義則又全領
張妙手之遺孽以錚錚於諸賊之中故皆得以掌盤子
稱也各㓂猖獗十年蔓延七省决裂至於今日我之元
氣為之銷索殆盡臣秉鉞三秦兩年碌碌竊以憤惋有
心揮霍無具去嵗樞臣楊嗣昌畫䇿大剿分餉措兵臣
亦與有專責臣徬徨審顧拮据數月粗有可觀及大天
王與争世王混世王争管王突犯平慶臣嚴申道將務
逼使東臣報警之疏亦可覆按比合水一戰賊直走鄜
延就我夾剿我師𦂳促其後勢在垂剪而混天星米闖
將與火熖斑就地飛劉秉義及今僅以身免狼狽西遁
之過天星新天王等又復越鳳寳而東牽臣以不得不
内顧之勢臣分身無術兼顧實難用是竊竊憂之然臣
耿念癡腸不敢不以東邉剿賊自任重申前請明區區
之愚忱已備載合水報㨗一疏苐臣矢願雖奢才踈識
黯幸荷皇上威靈楊家嶺之役使賊膽落䰟銷比賊遶
折中宜驚棲不定臣詳察地形變窮賊計馳約剿帥分
布標兵又合督臣西來之師三月之内大小七戰總計
此賊幾滅十分之八據臣標各將探得死賊隨過賊西
奔者大約不及千人内精兵不能一百比臣晤督臣洪
承疇云西奔之賊尚有二千精兵尚有二三百臣已宻
行賊所經過州縣確查具報該臣㸔得混天星等藪澤
兇頑乾坤沴戾或頡闖頏過狎主梟獍之盟或合隊分
營並張虎狼之勢蔓延七省㒺非流毒之區烽積十年
尚尠銷煙之日金雞之赦累下全無繇作其悔心鐵馬
之征不休迄莫能戢其逆志恩威兩頓剿撫俱窮頃復
掠蜀飽還輙爾躪秦深入欺内地之單弱恃賊夥之衆
强將謂我如彼何豈知今非昔比臣禀責成於樞部磨
勵已閱三時荷特達於聖明報稱惟期一日擬嗣凱旋
於黒水遂賀戰勝於黄山酋魄早禠軍聲大振洎北奔
延鎮賊得緩死三旬比西遶宜郊我遂出師五月跡其
驚棲不定之狀度其潰奔必出之途千里合圍九軍齊
奮既雲屯而霧列或一地二營或兩地三營亦電擊而
颷馳或兩日三戰或三日四戰在賊傷弓之後寧堪萬
弩環張在我投網之餘肯使一目或漏故報㨗之騎方絡
繹而來乃傳飭之符猶聯翩以徃遂使釡魚檻獸馘首
而膏斧鉞者前後三千澤蜮山􁀙革心而入縧縼者大
小五股收渠散黨一朝幾致蕩平懷德畏威指日可期
㡳定盖過㓂僅以身免虎無翼而難飛矧餘夥㒺不心
寒鴟有音而可格此實聖天子中興之烈亦惟師武臣
大創之功欲鼓敵愾之忠宜渙酬庸之典若臣猥逢多
事抒丹敢謂臣勞謬有積忱垂白嘗思母老幸我圉之
無恙庶親闈之可依此屬至情别無他冀除督臣標下
及各總鎮功聼督臣題叙外臣標下中軍叅將鄭嘉棟
原任叅將解文英功實居首鄭嘉棟前以澄城㨗功題
叙加級今請再加一級在解文英澄城之戰前已彚叙
今請加一級本官先任韓郃叅將因病回籍調理後陜
西按臣奉㫖彚叙秦中剿功議加本官一級給有副總
兵部劄今請以副總兵加級征剿原任副將趙大允甘
營逰擊王萬䇿伏兵馬蘭聞警西馳一戰再戰兩日連
㨗趙大允前以殱蠍功奉㫖戍案量與湔除又以黄龍
山㨗功題叙復職今應同前功通叙新營副將王根子
鼓率夷丁所向無前屯營玉華懾賊歸命後左營遊擊
李國政扼險隆防原獨當東西逼賊入網王根子先經
題叅擬戍未覆以擒闖功奉㫖另案酌議昨合水㨗功
已經題叙量與湔除又澄城㨗功已經題叙復職李國
政前以澄城㨗功已經題叙加級俱請同前功通叙中
營都司僉書張一貴李世春毎戰當先千人辟易旗鼓
都司王國棟都司僉書張文耀新營中軍王建都戮力
行間屢有成效張一貴前因藍田兵叛奉㫖戴罪剿賊
自贖昨以澄城㨗功免罪李丗春前以澄城㨗功已議
紀録王國棟張文耀王建都前以澄城㨗功已議加級
原任叅將李當瑞田時升郭清監營守備署指揮同知
郭鳴鳳千總盧自友雷世英樊學仁臨陣督戰指麾嚴
明郭鳴鳳前以澄城㨗功議加一級郭清前因叅劾提
問擬徒昨以澄城之㨗論功末減今均請一體議叙中
營中軍李毓椿千總明臣楊王庭萬流芳梅永高把總
魯典魯宗周趙光遠陳自興馬負圖鋒營中軍守備劉
夢鯤中哨千總解文學把總趙希貴守備張進忠江竒
華前右營中軍黨威三哨守備張登朝李遇春郭永夀
守備武大定甘營守備葛士英千總劉建勲當先勇戰
擒斬功多内李毓椿明臣馬負圖黨威李遇春郭永夀
武大定前以澄城㨗功各加一級楊王庭魯典魯宗周
陳自興前以澄城㨗功已叙紀録今請并前功各加一
級萬流芳楊永高趙光遠張登朝劉夢鯤解文學趙希
貴張希忠江竒華葛士英劉建勲俱請量陞一級馬蘭
把總陳我志收降宣力應與塘撥百户王明德并叙分
廵關内監軍道僉事王文清前以黄龍山㨗功優叙因
誤傳賊信今應停其議叙叅謀原任知州雷鳴時隨營
畫䇿多合機宜經前撫臣糾叅節經督按諸臣審明部
覆奉㫖降調澄城功已經叙録在案今請復還原職管
三水縣事西安府同知孔宏燮自兵屯該縣措辦糧芻
無誤且所練鄉勇隨兵協剿又多馘斬之功請與優叙
統領鄉兵守備陳登盈等請給加銜部劄布政司經歴
劉文濟隨營管餉輓運收支各數明晰前叙澄城㨗功
未經列名昨於㓂渠投撫疏中補叙今請前後一并優
叙以上有功文武各官仍俟㓂平日照部頒新例彚題
分别再議其應給功賞銀兩臣先動餉銀墊給俟部發
大賞到日還項臣草疏已畢頃據長武縣報十九日有
賊千餘騎自本縣東北地方來至城北將欲劄營仍復
散徃西南去訖是晚三更有過天星下頭隊四虎及六
隊郭應聘等男婦三百餘名口復回城下乞降又據鳳
翔府報稱有過天星下頭目王永吉等七人率領男婦
一百一十四名業赴府投降各等因據此則知賊勢瓦
解過天星之黨存者亦實無㡬除臣已行該府縣㸃查
解騐審明一體遣散安挿外統祈聖明勅部施行為此
謹題崇禎十一年五月二十六日具題六月十四日奉
㫖這剿降各股大㓂允稱竒㨗孫傳庭具見方畧勤勞
並有功各官俱先行叙陞仍俟㓂平彚叙應賞者准動
餉銀軍前立賞該部作速解補敗遁者乘勝盡殱已降
者務安挿得所該部知道
　
　
　
　
　
　
　
　
　
　
　
　
　白谷集卷二
欽定四庫全書
　白谷集巻三
　　　　　　　　　　　　明　孫傳庭　撰
　　報漢中官兵獲捷疏
題為漢中流孽突逞官兵奮勇獲捷謹㨿報奏聞事本
年五月初十日㨿漢中副將趙光逺遊擊韓進忠塘報
到臣該臣看得漢南流㓂遺孽紏合土賊饑民藏伏南
山不時出掠臣嚴檄副將趙光逺督兵偵剿俾毋養癰
貽患四月間賊繇棧道南犯黄沙該副將督率遊擊韓
進忠與同參將鄒宗武官兵及漢中府知府姚一麟親
丁合力截擊斬級一百四十餘顆且擒獲首賊一名殺
死首賊一名除藩郡切近之憂絶賊夥滋蔓之勢擬合
恭疏報聞為此謹題崇禎十一年六月初二日具題本
月二十九日奉㫖兵部知道
　　紏參貪横監司疏
題為監司貪横已極謹㨿實紏參以肅憲紀事比来察
吏之法不及於監司在賢者固不因以弛防在不肖者
遂至敢於敗檢於是有恣饕餮以營私橐而攫取勝於
盜行縱狐鼠以剥民膏致科派多於額賦且憑播弄以
行其顛倒法紀全無借傾險以肆其把持善良側目以
至虧行濫訟鬻士買官批問輙下及中軍闗説敢旁干
學政誠不容一日姑容如分守闗西道副使李公門者
特為我皇上臚列陳之(計事蹟共十七欵/)該臣參看得
本官慾如谿壑難盈情比山川尤險指能障目遂謂天
日可欺膽欲包身寧復神明是畏罄竹莫窮其穢跡鑠
金更饒有䜛謀亷吏視之如讎民瘼置之罔恤最可恨者
徇劣令則一縣之錢粮侵混至一萬有餘竟欲使知府
不敢揭參庇積役則兩地之幇貼科派至二萬餘金幾
欲使按臣不得過問縁利令智昏寧惜身敗名裂况於
文較武試亦欲居竒而請托公行即聖明累飭之功令
曾不足以動其顧慮其他塗面昧心寡亷鮮恥之事於
本官又何責焉若不重加斥處則大之不法安望小亷
前之不懲何有後警秦之吏治臣殆不知所底矣再照
驛遞私派一事抗不裁革知府熊應元鳳翔知縣楊大
勲幾欲請損亦竟不能力爭葢本官儼然監司本官既
為羣役所用雖於臣之檄禁面叱尚恬不為意各官亦
何能為至若知府熊應元一清若水徒以本官驅除異
已竟罹盆寃貪人固善為下石之謀亷吏豈竟杳撥雲
之日是非難泯故微臣不能無復楚之心衮鉞有靈惟
明主乃能為烹阿之事伏祈勅下該部將李公門嚴加
議處庶官邪知警而憲紀可肅臣謹㑹同按臣王倓合
詞具題崇禎十一年六月初二日具題本月二十九日
奉㫖該部嚴察速奏
　　報收發甘兵晉兵日期疏
題為甘兵歸還督臣晉兵還駐晉地謹將收發兵數日
期恭報上聞事照得甘兵先隨督臣洪承疇軍前征剿
崇禎十年六月内奉㫖屬臣調度七月十五日准督臣
咨送副將盛畧遊擊趙用彬王萬䇿等所統實在官兵
二千七十九員名馬騾一千三百八十二匹頭赴臣標
下随於鳳寶截剿屢獲捷功節經臣題叙在案其官兵
内有患病馬騾内有瘦弱者臣於郿縣親行㸃驗汰退
官目三十一員兵丁四百一十四名馬騾七十匹頭令
趙用彬帶領囬鎮止留堪戰兵馬令盛畧王萬䇿等統
領向在潼華商雒駐防先准兵部咨以官目數多移臣
將甘兵廩餉釐正臣查甘兵自督臣軍前發臣標下其
應支廩餉不便異同且又查部派臣應統兵一萬臣遵
㫖選募除甘兵外馬步已逾一萬足資防剿故臣於釐
正廩餉疏中議將甘兵仍還督臣如督臣不用發囬該
鎮臣於今嵗正月二十九日移咨督臣㑹議去後三月
初六日准督臣囬稱本部院時下亟圖滅賊正苦兵單
宜照来咨留甘兵於本部院軍前即令就近聽西慶平
鳳監軍道監同崔呉兩遊擊官兵合營於平慶西鳳地
方專剿六隊裡之賊等因准此適報六隊各賊逼犯平
固欲從慶陽逸出耀淳又潼闗道報抄河南按院張任
學手札内云曹操等㓂欲入秦令秦兵一出函闗截賊
於盧靈一繇商州截賊於商雒臣東西兼顧時各鎮大
兵又無一鎮東援者臣遂一面發標下副將王根子參
將鄭嘉棟遊擊李國政等兵視平慶之賊随向堵剿一
面發王萬䇿甘兵五百同臣標下參將解文英官兵分
防商雒以堵豫㓂令盛畧甘兵一千暫駐臨潼聽臣酌
量緩急調發東西援剿俟東賊稍緩商雒撤防發甘兵
赴督臣軍前復移咨督臣去後随報六隊各賊已至慶
陽臣即親督王根子等兵擊剿一面令盛畧同臣標下
副將趙大𦙍各統兵赴中鄜扼剿臣至慶陽提王根子
等兵於合水大戰獲捷馘斬百餘級陣擒大天王二孽
子賊敗東奔我兵正乗勝追剿忽報混天星過天星等
賊透出寶鳳東犯同澄臣聞警急督標下各兵返顧内
地併於中鄜調盛畧等於商雒調王萬䇿等俱赴黄龍
山截剿臣督各兵於楊家嶺等處大戰獲捷擒斬一千
二百餘名顆賊敗奔延北與六隊各賊合臣随將盛畧
甘兵除選汰及陣傷外㸃驗見在官兵九百五十二員
名發随西慶平鳳監軍道張京合剿六隊各賊其王萬
䇿官兵四百九十四員名臣因報混十萬賊逼犯朱陽
闗仍發本官雒南防剿未同盛畧併發嗣報混過折犯
中宜臣提王根子李國政等兵赴中宜從東擊剿一面
調發鄭嘉棟解文英趙大𦙍王萬䇿之兵預伏馬蘭三
水之間防賊南犯一面移㑹總兵左光先等於慶寧進
剿扼賊西奔及臣赴中宜賊聞兵至起營西移因左光
先等就糧慶陽賊從合水南奔鄭嘉棟等四營官兵於
三水等處迎頭敵戰兩日三捷擒斬千餘渠魁混天星
等五股過天星下三哨共三千餘人勢窘投降又總兵
左光先曹變蛟祖大弼共報擒斬九百有竒収降三百
餘人過天星僅以身免所餘殘孽無幾遁入秦隴山中
督臣令曹變蛟及副將賀人龍等兵急趨入棧扼截并
令副將馬科統兵𦂳促追剿潰敗零孽無難剪滅至六
隊各賊聞諸大股剿撫殆盡勢孤膽寒亦繇慶陽西北
逺遁督臣令左光先祖大弼等兵追剿可期盡殱頃准
督臣咨稱甘兵若合全營猶可收一臂之用若將一營
分為兩處未免俱屬單薄希將盛畧王萬䇿所統全營
官兵俱送本部院庶兵合力厚便於成功等因准此臣
遂撤王萬䇿從鳳汧囬省我給餉銀移送間六月初五
日准兵部咨該臣題為官兵出竒扼要馘斬當陣精賊俘
獲㓂渠二子恭報捷音事該本部覆題奉㫖是即著猛
如虎與秦撫合兵奮擊共圖蕩㓂奏内有功將士著監
軍御史作速勘報兵丁軍前立賞欽此欽遵抄出到部
移咨到臣隨㨿副將猛如虎禀報統領官兵一千員名
馬騾駝六百八匹頭已於本月初二日渡河入秦至初
八日該將統兵至臣標下臣將王萬䇿甘兵查㸃除事
故陣傷外見在官丁四百七十七員名馬騾五百三十
七匹頭已於十一日咨送督臣訖臣因賊孽遁入西山
諸帥搜剿可盡暫留晉兵駐省十一日㨿猛如虎禀稱
初十日䝉山西撫院憲牌准兵部咨竊照秦賊東奔虞
其衝出潼闗非晉兵不能就近遏之也今自陜撫澄城
一戰賊折而西而北大掠延安秦將呉國偉戰死則眈
眈之勢不在潼闗而在延東盈盈衣帶與晉𦂳隣該撫
宋賢前者大聲疾呼謂兵單不堪他調該將猛如虎呈
報領安犒啟程僅兵一千則未足以當大敵也合行晉
撫斟酌所向就近延東一帶河狹水淺凡可偷渡之處
嚴㫁賊衝如可乗機截殺不妨出竒暗渡破賊成功不
必拘於前議繇陜入闗空勞士卒而不與賊相值可也
若偵賊逺遁在晉近河駐防不得疲我兵馬聽調防邊
等因該將備録原牌稟報到臣除行該副將遵照部文
刻日啟行囬晉外該臣看得殺賊需兵然必真能殺賊
而始謂之有故鶴立成隊非有也惟不能殺賊則謂之
無即尺籍森列皆無也臣雖不知兵事然自役秦中於
兵之利鈍用兵之得失窺之頗稔故臣謂無兵臣必實
見其無兵乃不敢謬以為有雖樞部曾以川兵延兵予
臣而臣亦不敢受葢此二兵無論强脆若何而臣不能
用則臣不敢倚之以為有也及臣遵照部派之數自行
募練漸有可觀臣又何敢諱以為無故秦賊入蜀臣輙
自請出闗蜀賊返秦臣輙願圖一當至因甘兵廩糧不
便自臣釐正併欲將甘兵繳還亦以臣兵亦可不靠甘
兵非徒以其釐正之難而遂敢因噎廢食也乃未幾蜀
賊之還秦者相繼東突又無一鎮剿兵尾其後豫寇混
十萬窺闗逼雒且同時見告臣東西馳騖兼顧恐難又
臣兵自募練之後未曾一試臣亦不能不竊竊憂之故
於續報𦂳急賊情疏中謂臣本非利器而盤錯已甚臣
之私憂過計不得不爾比臣展轉揣度謂為其事而無
其功乃淳于髠之所未覩臣挑簡各兵葢無一兵之弓
矢技藝不經臣躬親試驗者挑簡之後凡如何進剿如
何接應如何收營無一不經臣窮思極慮務求一當為
各兵耳提面命三令五申者也賊即衆多即不乏精鋭
其能如臣所挑簡訓練之兵諒必無幾故臣恐懼之餘
又不禁鼓奮即初報六隊等賊豕突慶陽臣且申嚴道
將務逼使東即臣曾致書樞臣亦惟願大兵逼賊使東
比賊盡東大兵未至臣又敢以獨力往来馳擊使賊大
潰䘮比大兵既至三水之役臣復敢以孤標與各鎮兵
分任東西迄今無一賊潰而在東者則以臣誓不與賊
俱生之一念有以奪賊之氣而褫其魄又臣所挑簡訓
練之兵稍稍為賊所憚耳今賊滅不止七八㨿塘報過
天星之賊零星鼠竄勢必不能復振其哨目見存者已
無多人内有臣所擒張氏之夫二虎子大星宿皆彼最
得力之人雖以彼日夜𦂳防不能脱離然已皆繫心於
我旦晩之間此賊非滅即降止餘六隊各賊又安能孤
立於秦而臣兵則猶如故且非復昔之未曾一試矣臣
差可恃以無恐甘兵除臣先將盛畧所統馬步一千移
送督臣外其王萬䇿兵五百臣因其久駐雒南習熟雒
南地利欲留以備彼中緩急督臣謂與盛畧所統之兵
分之恐俱單弱臣遂併送督臣至山西副將猛如虎之
兵將最勇而兵頗單且臣鄉自鎮臣虎大威而外所恃
惟該將之兵故臣鄉撫臣宋賢謂兵單不堪他調而樞
臣覆議亦謂不必繇陜入闗若偵賊逺遁在晉近河駐
防聽調防邊臣又安敢虚拘該將於秦中故隨檄該將
如部議遵行矣至若與督臣同心共濟以臣自揣亦似
無有如臣者無論累當賊禍決裂欽限嚴切之際臣於
剿事每能累効一臂聖明知之中外知之即督臣亦知
之苐以用兵一節陜撫之有固原臨洮兩鎮猶甘撫之
有甘鎮延撫之有延鎮寧撫之有寧鎮也臣奉皇上之
命併有剿賊之責於固臨兩鎮之兵分一鎮以𨽻臣豈
不較他兵得力乃兩鎮皆在督臣軍前督臣方左右手
倚之臣故從不敢爭執請討寧自募兵寧以隔鎮之兵
屬臣一切調停駕馭較本鎮原有之兵未免費手臣豈
樂彼而惡此則以督臣惟恃此兩兵而臣如分其一是
欲督臣失左右手之倚臣故不敢出也今又以甘兵還督
臣併王萬䇿之五百亦唯督臣之命未留一人即此亦
可想臣與督臣同心共濟之一端矣徒以臣嘵嘵多口
未免取罪督臣致滋中外之疑反似臣與督臣不能同
心者臣之嘵嘵豈臣得巳即督臣亦未甞不諒臣也夫
賊之如何滅如何不滅臣亦既知之已滅則秦之土地
人民與秦之藩封俱安而臣與督臣之身家性命俱可
無恙不滅則秦之土地人民與秦之藩封俱危而臣與
督臣之身家性命皆不可保而且皆為萬世之罪人如
是而欲臣之不嘵嘵得乎臣原非崖異褊急之人苐因
處禍亂危急之中迫圖共濟而致滋中外之疑故臣之
區區不得不望於中外之平心一觀也然臣之始終止
知為朝廷濟事而巳他非所知則臣之此言又嘵嘵已臣
無任惶悚之至為此謹題崇禎十一年六月十二日具
題七月初四日奉㫖㨿奏收發各兵事宜知道了孫傳
庭以實心任事同力恊剿朕所素知不必剖陳該部知道
　　議濬漢江淺灘疏
題為臣職當竭其力報國猶有苦心極慮禦防捐資製
造以壯軍威以固根本事崇禎十一年三月初四日㨿
陜西布政司呈䝉撫按兩院案騐准工部咨該南京守
備司禮監太監孫象賢題前事等因十年四月初九日
奉㫖留都飭備宜周㨿奏捐資製砲等項具見急公併
寄貯改造事宜俱依議完日開報覆銷其湖廣漢中灘
峽淤淺宜濬著該撫按看議速奏該部知道欽此欽遵
抄出到部移咨前来備行到司行准守巡闗南二道查
議到司呈詳到臣該臣㑹同按臣王倓看得漢江發源
秦地故江流在漢興猶淺如能挑濬胥成巨浸使賊衆
望洋自失寧非至願苐查洋縣之金峽灘等處尚可挑
濬已經該道行該府州所屬地方督率鄉勇合力濬深
若洵白之間淺處皆係沙灘旋濬旋淤工無所施故該
州申議遇警則撥鄉兵用舟載砲防堵葢險阻不足恃
者仍須以人力扼守耳既經該司查報前来相應題覆
為此謹題崇禎十一年六月十二日具題七月初六日奉
㫖該部知道
　　恭報過賊投降疏
題為恭報過賊投降事六月十六日㨿陜西監軍道右
參政樊一蘅西慶平鳳監軍道僉事張京塘報案照過
天星一股大賊䝉總督軍門陜西撫院分布各官兵於
三水縣邠州等處剿殺大敗勢窮逃走復䝉總督軍門
分布總兵曹變蛟副將賀人龍馬科等官兵分頭追剿
又於本月初七日發遊擊崔重亨等於東河堵截間初
八日有邢家掌盤子勇將等先赴寶鷄於軍門軍前投
降初九日有過賊親侄大黄鷹等亦至寶鷄投降初十
日有過賊親兄張二等至寶鷄投降十一日辰時有大
掌盤子過天星併王吏目等俱至寶鷄投降䝉總督軍
門准降安挿南闗訖除各賊大小頭目男婦馬騾數目
查明另報外理合塘報等因到臣該臣看得平寇之䇿
惟剿惟撫然必有真剿乃有真撫故剿有剿之著臣向
疏所謂驅之於必困之途取之於垂死之日此剿著之
不易者也撫有撫之著臣向疏所謂乗其欲盡之興迫
以難犯之勢此撫著之不易者也前㨿累報過天星之
賊零星鼠竄勢必不能復振非滅即降臣於疏報中業
已屢悉今㨿監軍道樊一蘅張京塘報過天星等賊果
從寶鷄山中陸續出山投降此賊降後則秦中西奔之
賊止餘六隊等一夥似難孤立久存且當混天星等初
降之日臣馳諭遣使分投賊營招安六隊等囬報語甚
哀切苐有疑混寇之未降内有云如各股来投縱分屍
斬首亦甘心樂輸今過賊又投降矣則彼之歸命亦在
可必倘闖將之賊竄入漢南者果大狼狽或即渡江逺
遁秦賊之蕩平只在旦晚矣再臣前遣招安官任國柱
至山新天王尚領賊黨約三四百餘見國柱一人馳至
即盡棄馬騾登山賊之窘蹙已極故相繼投降束身歸
命臣等自當推廣皇恩待以不死苐中有必不可赦者
則吏目王賜衮是矣彼以職官從逆作惡尤踰於諸寇
故人人切齒即諸寇亦無不謂賜衮之宜誅者若賜衮
不即正法凡投降諸寇必且相顧猜疑謂朝廷之招撫
若真豈有併賜衮而不殺者恐反側自此起矣况二虎
大星宿等前在隆坊原曾屬任國柱禀臣謂王吏目與
伊等不同自無併赦之理伊等願縳賜衮以自贖豈可
令賜衮倖逃法網臣已移咨督臣洪承疇遣任國柱與
投降各丁面質即將叛官王賜衮於軍前斬決梟示另
疏題報除收降大小頭目併安挿事宜與招降有功官
丁俱聽督臣彚題外為此謹題崇禎十一年六月十七
日具題七月初八日奉㫖該部知道
　　辭剿餉借充䀋本疏
題為聖明原諭暫累吾民一年微臣不敢再累謹辭今
嵗剿餉一十三萬還之户部併議借充䀋本裕國濟邊
事竊惟朝廷恤民以禦寇每厪念於痌瘝乃疆吏糜餉
以老師竟甘心於延悞貽宵旰之憂於至尊際全盛之
時而無䇿臣雖謭劣恥之恨之自流寇蔓延十年披猖
七省皇上既從樞臣楊嗣昌之請厚集師徒大張撻伐
又慮軍需難措重困閭閻渙發徳音如不得已臣三復
暫累吾民一年之天語輙慚憤欲死謂誰任封疆縱寇
流毒以致聖𠂻憂愓至此聖諭婉摯至此臣輩庸碌玩
泄之罪真不容誅時臣方有清屯之役臣計其課入儘
足養兵養兵既成自可辦寇臣恨不即將户部派給臣
餉繳還該部體皇上之心以恤皇上之民併聖諭所云
暫累一年者臣亦不累實臣至願苐臣屯在初興恐數
難取盈又兵亦新設諸費繁多且户部派給臣餉該二
十三萬四千兩因有清屯之舉隨短給臣餉銀四萬六
千兩故臣遵照派數催解接支其撥在四川者距秦窵
逺難以遽至臣仍以本省預徴軍餉兑抵其兑抵未盡
者臣復一面檄行布政司措給一面咨部扣抵至於令嵗
剿餉臣矢不仰給户部臣已屢疏自認昨准部咨因剿
局未結重煩聖慮復諭該部量徴均輸一半以濟急需
且諭該部即行撫按嚴飭有司仰體朝廷為民除殘萬
不得已之心大書榜示多方勸勉臣跪讀聖諭之婉摯
較前有加仰窺聖𠂻之憂勤較前彌切臣為感激泣下
又續准部咨内開陜西巡撫十年分撥給餉銀一十八
萬七千四百八十六兩零今約派十分之七計銀一十
三萬兩已奉有先將見數分派支用之俞㫖臣查兵部
原派臣應統兵一萬今臣募練兵數合邊屯計之約一
萬五千餘内邊兵及馬匹月支之餉稍浮於部額其屯
兵則惟選鋒月有加糧出征日有行糧支數較邊兵頗
少計自昨嵗起以十年剿餉及臣所清屯課接支今嵗
之餉可無虞匱乏頃者大寇相繼東突臣兵往来馳擊
業有成效似兵亦可無再增臣思臣兵既足辦賊臣餉
又足支兵其今嵗給臣之餉臣安敢不照數繳還以副
皇上暫累吾民一年之明㫖且以明臣區區報效之微
忱若户部原給臣十年之餉以臣清屯比應給之數扣
短四萬六千是臣於皇上之民亦未敢全累一年也至
臣之屯課業已抵支剿餉自不堪一樹幾剥有秦中原
額防餉舊取足於兵荒及商税銀兩户部先以兵荒銀
一萬九千五百六十兩七錢撥充韓藩宗禄議以新餉
撥抵今欲取足於屯課又因慶藩疏奏該部覆議將商
税銀一萬二千七百七十七兩七錢撥抵慶藩宗禄亦
應以新餉照數撥抵今亦欲取足於屯課臣屯課止有
此數實難勉從非臣敢慳吝也至此剿餉臣既繳還户
部即為户部之餉臣又欲借充䀋本者何也臣甞考國
家大利自屯田之外無如䀋法䀋法邊中海支其支之
海者臣未敢遙議其支之邊者為各倉口䀋糧向係商
人辦納徒有其名若官備䀋本改商納為官納一轉移
間苐就秦之三邊論可以嵗增户部本色十萬又可使
邊兵多得一倍之利且收其餘息可以備秦省兵凶緩
急之需其有禆軍國視臣所清屯課尤多臣已移文延
寧甘肅巡撫及檄各道取三鎮節年䀋糧清數以憑酌
議今延寧兩鎮册已齎到惟候甘鎮册到臣即另疏奏
聞倘事在可行伏乞勅部即以臣所辭剿餉借作䀋本
不足者臣另行布政司設法那凑計一年所增户部本
色之數即可與此剿餉相當况此剿餉終在不致懸宕
也統祈聖明勅部議覆施行為此謹題崇禎十一年六
月二十一日具題七月十七日奉㫖該部即速議奏
　　題覆華隂議修磚城疏
題為賊勢横㨿秦中民力彫敝已極懇乞聖明發銀倡
義以救殘黎以保危疆事崇禎十一年三月初二日㨿
陜西布政司呈䝉撫按兩院案騐准工部咨該掌河南
道事浙江道監察御史王之良題前事崇禎八年十一
月初四日奉聖㫖紳民好義散財恊力城守着一體叙
録已有㫖了華隂築城事宜該撫按酌議速奏該部知
道欽此欽遵抄出到部移咨前来案行該司行㨿西安
府查議呈詳通詳到臣該臣㑹同按臣王倓看得華隂
彈丸之區城係土築鄉官王之良因寇氛未靖議易土
城為磚城此誠一勞永逸之計無奈工費浩繁措辦非
易捐助之舉自一二鄉紳而外未可多望之編氓前任
知縣崔大任方集衆通議致愚民夜譟經臣題參議處
在案繼委華州判官李如楠署印鼓勸官僚紳士於城
外增築圍牆於城上修葺舊垜今俱報竣尚堪固守至
磚包大城宜俟年嵗豐稔民力有餘另議舉行既經該
司呈詳前来相應具題伏乞聖明垂鑒為此謹題崇禎
十一年六月二十三日具題七月二十二日奉㫖該部
知道
　　題犯官任錡等招繇疏
題為微臣殫力清屯羣奸多方撓法謹將續清軍課實
數併處分事宜㨿實報聞以祈聖鑒事准户部咨遵奉
明㫖行㨿陜西按察司呈報勘問過犯弁任錡等情罪
招繇到臣該臣看得任錡視軍紀若弁髦居營務為竒
貨賣間空伍工剥削以充囊鑚委撓屯肆奸欺而蠧國
多贓狼藉衆怨沸騰欲正王章宜投邊戍張彪按時且
久包月復同苐效尤之罪可輕又飲恨之人較少似應
衡情末減合准照例立功既經該司勘明具招前来相
應具題伏乞勅下該部覆議施行為此謹題崇禎十一
年六月二十三日具題七月二十日奉㫖該部核擬具
奏
　　題覆扶風恊濟平屬站銀疏
題為遺黎困苦已極殘邑賦税當清謹㨿實控陳比例
懇恩伏乞聖明垂憐釐正以拯水火事崇禎十一年三
月二十九日㨿陜西布政司呈䝉撫按兩院案騐准户
部咨該本部福建清吏司郎中王㺬奏前事等因崇禎
十年三月十一日奉㫖這奏内事宜著交該撫按查奏
該部知道欽此欽遵抄出到部移咨前来又准兵部咨
同前事俱案行到司行准守巡闗西二道查議咨牒到
司通詳到臣該臣㑹同按臣王倓看得驛站之有恊濟
所以通地方之肥瘠齊道路之衝僻均力役之勞逸派
徴原等於正供索取亦異於私厲故在為所恊濟者雖
似挹彼注此在恊濟之者實非舍巳芸人扶風縣原派
平涼所屬各驛遞恊濟站銀六千五百二十三兩嵗有
成額相沿已久扶風鄉官王㺬因念桑梓破殘具疏控
籲懇求掣囬臣等備行藩司移文守巡兩道轉行平鳳
二府往復查議在鳳翔為殘黎計恨不即行除免在平
涼為窮募計似難毫釐逋負彼此爭執各具意見今該
司議將十年以前欠數盡行蠲豁十一年以後額銀乃
行徴解此既可以寛孑遺之力彼又不至滋窮募之累
一調劑間似兩地均得其平矣再查扶風恊濟平涼站
銀之數與賦役全書開載毫無浮溢賦役全書訂正方
新尤難另議更張既經該司呈詳前来相應具題伏乞
勅部議覆施行為此謹題崇禎十一年六月二十七日
具題
　　題紫陽縣官老病疏
題為縣令老病不堪任事懇就近陞補以慰民望事崇
禎十一年六月初八日㨿陜西布政司呈詳到臣該臣
看得紫陽屢經寇殘印官久缺諸務廢弛李瑤陞補踰
嵗以衰病不能赴任按臣王倓巳㨿興安州申報彚請
另銓續㨿布政司呈詳因紫陽士民合詞籲請議以興
安州州判史采就近陞補臣方批允㑹題而李瑤因申
請晉撫咨題未果恐秦中糾其規避輿疾赴秦乞休查
本官陞自廣文年老病劇委係實情應准囬籍苐員缺
雖經彚報尚未銓補司議以興安州州判史采陞補本
官出身正途勤能練達委署洵紫兩邑繕城禦寇著有
成績向因漢隂缺官臣曾議以本官陞補漢隂知縣具
題嗣因漢隂補有新官未經部覆今紫陽新陞知縣李
瑤既病廢不堪莅任署官莊冕又新報病故本官雖報
陞兵馬尚在興元紫陽士民爭欲得以為令合無俯從
輿情將史采改陞紫陽知縣庶殘邑料理得人從此可
望有起色矣既經該司呈詳前来臣謹㑹同鄖陽撫臣
戴東旻按臣王倓合疏具題伏乞勅部覆議施行為此
謹題崇禎十一年六月二十七日具題七月二十三日
奉㫖吏部知道
　　糾參規避疏
題為糾參規避官員併請就近陞補以濟時艱事崇禎
十一年六月初六日㨿陜西布政司呈詳到臣該臣㑹
同按臣王倓看得合水以蕞爾之區經荒盜之後一切
恤民固圉治賦練兵惟印官是賴知縣張瑞傑陞補年
餘尚未到任規避顯然自當照例議處所遺員缺若推
自逺省恐益躭延查得邠州州判孟學孔由恩貢出身
綽有幹才巳登薦剡堪寄民社合無即以本官就近陞
補合水縣知縣則聞命即可受事而殘邑料理有人地
方幸甚為此謹題崇禎十一年六月二十七日具題七
月二十三日奉㫖吏部知道
　　議留道臣疏
題為議留重地道臣懇恩降級照舊以鞏藩郡以慰輿
情事㨿陜西布政司呈詳到臣該臣看得分巡闗西一
道駐劄平涼該郡建立韓藩夙稱重地比来因饑加旅
脊脊多虞幸賴副使萬谷春駕馭得宜恩威並著畢殫
心力定四履於擾攘之日措累碁若覆盂復五城於殘
破之餘易風鶴為澤鴈勞績具在公論咸孚乃於保舉
案内部議降三級調用在該部衡鑑無私欲伸連坐之
罰以塞倖進之門故不能為成例少寛乃臣等處兹多
事需才之時其可與共濟危舟同支亂國才識兩優官
兵共賴若該道其人者實指不多屈今地方輿情攀卧
甚切惟恐本官一去後来推補者即才能無異本官亦
不若本官駕輕就熟之為愈啓懇韓藩命長史司申臣
保留臣批布政司查議前来臣謹㑹同督臣洪承疇按
臣王倓合疏具題伏乞勅部覆議合無將本官照所降
之級從寛留任該員果能益加奮勉酌限保題庶保舉
之法既行而重地亦不至失人矣至本官所保舉之聶
朝明該部參其文品俱劣臣則以該部考官止定於一
日之帖括文固可定而品難遽窺如以品也臣不敢知
如以文也皇上此舉所重似不在文是本官之罪並不
在不可寛之列為此謹題請㫖崇禎十一年七月初九
日具題八月十二日奉㫖該部知道
　　題犯官林應瑞招繇疏
題為糾劾劣員以飭吏治事准刑部咨奉㫖行㨿陜西
按察司呈報提問過犯官林應瑞贓罪招繇到臣該臣
㑹同延綏撫臣劉令譽陜西按臣王倓看得延長當大
寇殘破之後㷀㷀遺孑業已無肉可剜林應瑞賦性本
貪又年當衰暮亟欲以一符取償不思延長乃急當撫
恤之地延長之民豈尚堪朘削故鼯腹未盈怨聲已沸
嚴審入槖之贓較原參曾不及十分之二然而鄙穢難
容昏瞶已極耳目旁寄狐鼠縱横大負民社之寄奚辭
糾劾之條雖受事半年離鄉萬里承讞至此猶不能不
為應瑞憐苐一家哭何如一路哭褫衣徒配固以警官
邪亦以酧民恨衙蠧郭盛民張芳董洪雨朱心悟宋士
傑叢樹作奸憑城肆害贓證俱確併徒不枉經該司勘
擬前来相應具題伏乞勑部覆議施行為此謹題崇禎
十一年七月初九日具題八月十二日奉㫖該部核議
具奏
　　題出闗善後疏
題為微臣出闗北上亟陳地方善後之䇿以祈聖鑒事
臣遵㫖出闗已於十月二十五日渡河而北十一月初
三日過平陽矣臣於出闗之後還憶臣入闗之初郡邑
半墟人民幾燼兵餉兩竭寇焰益横豈意獲有今日臣
幸不至以身殉秦且舉秦之一塊土盡洗妖氛還之皇
上臣痛定思痛即不敢顧影自憐而囬首金城有懐如
刺其何能不為秦一圖善後也顧此時為秦計者疇不
曰呻吟方息則元氣宜培反側乍安更隠憂當慮乃臣
低囬於標本緩急之間其所鰓鰓慮者則無如永㫁商
雒嚴扼漢興而已昨豫楚諸寇耽耽西窺雖經臣屢創東
奔然諸寇之渠首與其哨隊猙獰者十九皆係秦人一
為兵逼勢必望秦若歸如北走内淅則秦之商雒當其
衝西走鄖竹則秦之漢興當其衝商雒山峪勾連蹊徑
百出向以臣拚命從事固於皇上㫁截之命未至隕越
今臣奉命逺出在省兵將又以臣摘携千餘未免單弱
臣已欽遵明㫖行令監軍道臣王文清統領防禦文清
大畧小心遇有緩急固自能竭力支撑苐須再益以剿
兵千餘方可濟事即總兵左光先曹變蛟之兵不能摘
撥或以孫守法尤捷等兵凑合一千或以盛畧王萬䇿
所統甘兵選擇一千增付該道調度或以監軍道張京
統領同文清分汛合力共圖堵擊其潼闗營副將王永
祥之兵亦聽兩監軍移㑹潼闗道臣丁啓睿斟酌情形
調援䇿應而三秦東南之罅漏乃可塞也漢興界在僻
逺賊每視為避兵之地非重兵預駐扼防迨聞警調發
遂已無及左光先曹變蛟等兵自闖將餘孽突蜀返漢
以来日告疲頓前據監軍道樊一蘅塘報且有情見勢
詘之語近接督臣洪承疇疏藁亦以各兵病苦為言今
曹變蛟已奉㫖調赴理臣熊文燦軍前其左光先及賀
人龍與馬科原領剿兵似俱應留駐近漢地方休息秣
厲漢中尚有邊患與饑民聨合為祟㨿督臣疏謂實繁
有徒宜即責令左鎮等努力迅掃勿留一孽其豫楚之
賊如從鄖竹一帶西突亦即責令迎頭奮擊勿縱一賊
闌入則三秦西南之釁蘖可無滋也至臣已逺離地方
幸督臣奉㫖留秦自宜東西兼顧然漢中未了之局恐
尚煩收拾督臣即或稍移秦隴仍應專顧漢興省㑹為
列屬轂綰之區五方雜沓姦宄易生隄備彈壓惟恃一
二藩臬大吏查臬司久缺未補臣就近題陞尚需部覆
清軍道王公弼臣復檄令帶管監軍隨臣行矣學道職
專較士新陞未任監軍道遇有警息即當督兵出征居
守省㑹遂寥寥乏人布政使司左布政使梁鼎賢自郡
守以至藩臬久莅秦中賢聲懋著士民咸長城倚之又
目今軍興旁午措辦饋餉宜借練才乃本官以開報闗
西道李公門官評一節詿誤降調夫李公門之不肖臣
於往来征剿得之耳聞目睹最真故能抨擊於該司開
報之外而該司平昔於該道亦未稱以為賢獨其所開
報於鹽臣者不宜薄許本官之才幹以微示抑揚鹽臣
耳目既逺故於本官劣狀無繇摸索該司誠難辭咎苐
向来臣等舉刻方面原不憑兩司之開報其兩司開報
方面亦不若開報有司明以應薦應劾分别臚列者例
也則該司固在可原兹聞降調之命一時人情皇皇攀
卧籲懇萬口一辭惟恐本官離任以去昨臣接本官申
請署官詳文故批令暫留理事候新官交代今新官尚
未推補即推補亦未必遽至秦省兵荒疊罹之餘固圉
安民不可不愸遺老成合無將本官遵㫖降級俯准留
任周資保障於地方善後之計固亦禆益非淺也若夫
禦災捍患守令最宜得人西安華隂一縣治雖蕞爾然
錯壤崤函咽喉全陜實稱重地前任知縣崔大任又築
城僨事罷斥頃接茶臣疏稿今任知縣李向日又以庸
碌被糾矣如欲以治邑佐當闗之用非具有骨力兼饒
幹畧者不能勝任查得岐山知縣張名録一腔浩氣四
應長才若以本官移調華隂則闗内第一要區庶可恃
以無虞至岐山撫育荒殘催徴屯課亦需賢令料理查
有安化縣知縣賀應祥皭然自好且雅欲有為乃因奉
行餉部勸納一事急公之過致為刁生詬誶而人地遂
不相宜本官英年美質儘堪逺到若即調補岐山必能
以一割自見所遺安化一缺另遴一新令治之斯刁頑
可戢而人與地兩得之矣凡此為地方計用人俱屬善
後急切之務臣故敢喋喋併及統祈聖明勅部覆議施
行崇禎十一年十一月初四日具奏三十日奉㫖該部
看議速奏
　　辭樞貳疏
奏為微臣驚聞新命揣分難承謹披誠控辭仰懇聖慈
鑒允事臣奉調入衛於本年十一月十八日行次獲鹿
據報北兵環繞真定臣遂介馬擐甲督兵於十九日馳
赴真定解圍至二十一日准兵部咨為奉㫖事内開該
吏部題為陜撫出闗别當推補等事十一月初九日奉
聖㫖孫傳庭著陞兵部添設左侍郎仍帶住俸陜撫員
缺務須得人還著確選另推来看欽此欽遵抄出到部
移咨到臣臣跪誦明綸恐惶無地自惟樞貳重任非臣
謭劣所能祗承除恭設香案於寓所叩謝天恩外擬即
具疏控陳祈天辭免時臣吏書俱阻獲鹿無人繕冩兹
臣行抵保定暫駐候㫖十二月初一日又准吏部咨同
前事促臣到任管事臣謹披誠叩懇竊念臣徒有癡膓
殊無逺畧頻年辦事伎倆已窮終日憂親神情復亂祗
以職守覊紲竟致請告遷延何意渥被殊恩寧敢冐叨
顯陟不但器小受盈則易覆抑且力綿肩重則難支思
邊腹交訌而廟筭猶紛其何以贊帷幄萬全之計顧䇿
力幾竭而國威未振其何以鬯朝廷九伐之靈雪恥誰
無同心而鎮將巾幗自甘其何以鼓忠忱於敵愾飭備
屢煩明㫖而郡邑衣袽罔戒其何以挽錮習於處堂况
進而仰格主心何以使一切不急之政刑毋煩宵旰憂
勞而獨握安攘之要又幸而俯恊羣意何以使百凡無
益之議論毋事雌黄爭搆而共成戡定之猷倘躐添設
之一官有同疣贅即糜虚生之七尺莫贖愆尤此臣所
以聞命自天有懐如刺者也伏乞聖明俯賜鑒原收囬
成命准臣以原官率兵入衛其臣原缺幸已推補有人
竢臣入衛事竣許臣陳情歸養庶幾依子舍以終母餘
年惟有賡民謠以祝君萬壽臣無任悚息待命之至除
俟臣入都赴鴻臚寺報名見朝外為此具本謹奏伏候
勑㫖崇禎十一年十二月初二日具奏初九日奉聖㫖
樞佐已有成命孫傳庭不必控辭該部知道
　　密奏疏
奏為密奏事北兵發難業經二十餘年而封疆之臣無
一人為皇上做實事説實話者大家延靠一味欺䝉以
致決裂至於今日良可悲痛臣素䝉皇上鑒知今䝉皇
上委任其何敢效尤他人朦朧躭閣致於必不可再悞
之時再有一悞臣竊見今日各鎮之兵望風膽落必不
能驅之使戰其言戰者非愚昧即欺罔若真逼令一決
譁潰之形瞬息立見當此之時豈堪更有他虞至於不
戰之故祗縁簡練不豫積怯難前非闗兵寡臣細察各
兵情狀即使立增十倍蓄縮依然其稱兵寡者皆藉口
也臣又觀地方有司物力實萬萬不能供兵故閉門罷
市到處皆然雖日取所在守令加以重法亦不能禁若
更增兵無益於戰徒自窘困儻滋釁端尤為可虞臣愚
竊謂當救急之時豈容復用錯着尋持危之計何得稍
萌倖心似宜將各鎮援兵量選精鋭留督監及微臣軍
前人各數千隨所向往犄角聲擊正不必輕言戰勝至
於機㑹可乗臣等各有心知寧肯坐失若其餘之兵俱
宜分發京畿逼近之邑隨地守城即有見圍之處亦須
密約守令間道潛往力圖捍禦夫如是則兵不結聚一
處糧自可繼又實有濟於守兵此微臣一得之愚亦今
日萬全之計也統祈聖明密勑本部確議施行事闗兵機
故敢密奏然不得不與聞本部以便籌畫臣無任悚息
待命之至為此謹具奏聞崇禎十一年十二月初六日
具奏本月十一日奉㫖知道了軍務至急孫傳庭著聨
絡督監盡力操防其分發随守著各相機行該部知道
　　督師謝恩疏
奏為微臣祗承新命拜受勑劍恭謝天恩事本月二十
七日准兵部咨為𦂳急軍需事該本部題奉㫖孫傳庭
著以兵部左侍郎兼都察院右僉都御史總督各鎮援
兵仍賜尚方劍勑書闗防符驗旗牌併速給發該衙門
知道欽此欽遵備咨差官併齎捧勑諭一道尚方劍一
口到臣臣即恭設香案郊迎於臨清公署叩頭祗領訖
其符驗旗牌闗防尚未齎到臣以外患方殷義難諉卸
不敢循例控辭即於二十八日任事外竊念臣廿載憂
時一心報主其不敢自愛頂踵欲為朝廷一効緩急者
有日矣苐臣矢念惟忠作事以實其不敢僥倖欺君朦
朧悞國亦不自今日始然如使臣為事有功按期奏效
臣雖至不肖之人而天下無不可為之事未有雪我朝
之仇恥必應借異代之才能獨是無米之炊巧婦不能
臨渴之掘萬分難濟臣即自欺欺世妄謂可能亦必聖
明之所不許而舉朝之所難信也然今日之事臣不能
誰為能者臣不任誰肯任者當主憂臣辱之時豈見可
知難之候此臣之所以拜命不辭當即祗領勑劍受督
事矣獨是向来悠忽玩延誇張誕妄虚念餘年嵗月糜
幾萬萬金錢而秋毫罔績遺憂君父者何人臣以戮力
危疆不遑將母三年盡瘁之孤臣滅寇無可居之功而
又當疆事決裂已甚收拾最難之後甫任恊理已無督
可恊再改總督已無兵可督方束手待兵以束身待罪
此實臣命數乖蹇使然臣有付之無可奈何而已惟祈
皇上原臣苦情見今雲帥王樸兵北去未還宣鎮楊國
柱山西鎮虎大威兵已潰難收延綏和應詔兵往調未
至河南援剿總兵左良玉臨洮總兵曹變蛟兵竟無音
耗臣所督者除保鎮總兵劉光祚步兵同臣原帶步兵
五百炤監臣髙起潜題疏防守臨城更易登撫楊文岳
兵赴青併監臣大兵征剿外止有原帶陜西馬兵及劉
光祚馬兵共千餘耳是尚不堪當一禆將指揮臣顧能
擁此區區以對壘哉然即使諸兵既合而各兵伎倆廟
堂不知臣甚知之決勝殊未易易但舍此請兵將徴兵
何處臣故不敢别有無益之凟陳乃兵尚未合而見今
二東郡邑望風淪陷者已不知凡幾矣苐祈皇上於臣
兵未合時憐臣原屬無辜即臣兵既合後鑒臣非甘有
罪少寛斧鉞或使臣苟存視息臣非欲强顔人世亦不
敢遽陳烏私苐得薄命朝天罄竭平生面請聖明為皇
上確定大計料理年餘於以逺鬯皇靈定有微效臣於
此時死有餘榮矣臣無任感激惶悚之至為此具本謹
奏崇禎十一年十二月二十八日具奏正月初十日奉
㫖覽奏謝知道了符驗旗牌闗防何尚未到着嚴催孫
傳庭仍遵㫖集兵出竒制勝以副簡任該部知道
　　辭保督併謝降級疏
奏為微臣力竭重任難勝罪深量罰猶幸謹謝天恩兼
陳愚悃事本年正月二十八日准吏部咨為薊督亟宜
早定保督不宜另推伏乞皇上勑部速竣以便從頭實
做事該本部㑹題正月十八日奉㫖洪承疇仍以兵部
尚書兼都察院右副都御史降四級戴罪住俸總督薊
州等處軍務兼理糧餉經畧禦倭着作速到任孫傳庭
仍以兵部左侍郎兼都察院右僉都御史總督保定山
東河北等處軍務各鎮援兵兼理糧餉俱冩勅與他欽
此欽遵抄出到部移咨到臣臣即於行間恭設香案望
闕叩頭謝恩繕疏控辭間二月初五日准兵部咨為飛
報省城失陷事該本部㑹題正月二十六日奉㫖省㑹
重地兵到輙陷甚至親藩罹難尤國家從来所未有内
外防援各官俱屬有罪然主客久近又當分别宋學朱
力阻援兵又無防禦著確查下落定案顔繼祖雖奉㫖
守徳而平時全無料理有事一味虚恢著革職聽勘倪
寵巧猾避敵著革了職錦衣衛拏解来京究問髙起潛
雖有調援豈能辭罪著降六級仍戴罪孫傳庭受事日
淺著降一級戴罪與髙起潛奮力圖報自贖首輔劉宇
亮督察何事也著戴罪李績祖寛等楊振周祐等朱之
鎮等還著作速查明分别確議具奏山東撫鎮員缺著
即推立補本内無名首領衛所等官也著一併查明卿
已有㫖了欽此欽遵恭捧到部備咨到臣臣不勝感戴
不勝惶悚竊念軍中制勝宜借壯猷閫外持衡每需福
將臣天下之庸人也念年通籍什五投閒三任當官萬
一罔效逺不具論即頃者奉命入援詎不切同仇之義
且浸假而躋樞貳恊贊浸假而以原官總督乃將多巾
幗不能遽使之赳桓兵若眠蠶不能速化為驍健庸莫
庸於此矣臣乂天下之蹇人也役秦秉鉞備歴艱辛念
母尸饔未申菽水非所敢言即今者代匱督師已屬極
難之任而何以聞命適在濟陷三日之前又何以兵集
已在濟陷三日之後况二東雖靖而保全之外無繇副
報効之心左輔尚紛而出口之時誰可爭到頭之著臣
之蹇莫蹇於此矣庸為人之所棄寧堪更試以錯盤蹇
實天之所刑豈得自逭於斧鉞何以聖明重加委任既
若忘臣之庸薄示創懲又若憐臣之蹇苐臣力已竭而
難効驅馳臣罪實深而莫酬浩蕩此臣所以感激涕零
愧憤莫措者也除於行間恭設香案叩頭再謝天恩外
其保督事任竢北兵出口臣乃敢另疏瀝血懇辭今仍
以原銜督師自贖統祈聖明原鑒臣無任感激惶悚之
至為此謹具奏聞崇禎十二年二月初五日具奏初十
日奉㫖覽奏謝知道了孫傳庭著恪遵屢㫖鼓勵督軍
不必另辭該部知道
　　附請陛見原疏
奏為恭謝天恩兼陳微臣切欲陛見之悃仰請聖明裁
諭事臣卧病通州伏候廷議本月二十三日准兵部咨
該兵科都給事中張縉彦題為薊督擔荷甚重事奉㫖
這本説的是再嚴行申諭孫傳庭着即赴任作速料理
抽練事宜該部知道欽此欽遵恭捧到部移咨到臣臣
不勝惶悚不勝感戴隨於寓所恭設香案叩頭謝恩外
伏念臣自督師役竣屢多舛謬數奉嚴綸九死餘生不
堪震叠徬徨憂懼無以自容於前月二十三日突感耳
症遂至失聰今已浹月向臣甫任督師皇上復允廷臣
之請俾臣總督保定山東河北等處軍務臣綿薄無似
且已成廢物自應具疏籲免然以方在席藁即斧鉞或
逭而鞶帨應褫故不敢自行控請何意聖明雷霆忽霽
雨露頓囬若暫寛臣前愆且將責臣後効臣罪不容寛
才無可用仰荷不測之矜原復䝉無已之收録感激思
奮恨不捐糜頂踵稍圖報塞苐臣自絶於天五官缺一
其何以振飭將吏臨莅軍民祗誦温綸跼蹐無地惟有
囬環飲泣仰天搥慟而已顧犬馬戀主實難恝然至臣
無可奈何之下情容當瀝血另陳今不敢遽凟宸聰也
臣自丙子陛辭忽越三載迫欲一覲天顔又臣仰荷任
使雖防禦罔效然於一切軍國大計竊甞留心究考稍
窺約畧臣耳固廢心尚存舌猶在也意懇聖明召臣入
見庶幾罄陳芻蕘即皇上俯有諮詢但令輔臣書示數
字臣亦能一一條對臣竊見皇上虚懐下問於真保等
屬新設監司諸臣俱令星馳陛見豈獨於臣而靳之臣
才畧非能於諸臣有加然巧不如習言貴可行臣似覺
有微長惟皇上勿吝堦前盈尺俾臣畢吐其愚臣於内
安外攘之間必有一二肯綮之言可以收事半功倍之
效者用備採納如膚襲無當斧鑕願甘倘以臣聾廢蹣
跚趨承未便或容臣越闕一叩勑樞户部垣諸臣各出
兵餉欵畧與臣籌議一二日臣苟有一得即令各臣酌
確上聞臣不敢謂輕塵墜露必無補於嶽海髙深也臣
無任感勒激切待命之至
　　官兵苦戰斬獲疏
為官兵雖有斬獲不敢言功實實苦戰三日臣不敢不㨿
報轉聞仰祈聖明勅部察覆事竊思敵圍真定首至退
敵者臣也臣恥報解圍而保撫報之及敵㨿濟南首至
退敵者亦臣也臣恥報恢復而東撫報之即靖二東障
陵京且為聲防為拒堵為接戰殫厥心力悉副明㫖而
臣之所入告於皇上者亦惟是如何聲防如何拒堵如
何接戰以無沒諸將士之血苦已耳臣先事未甞誇詡
後事未甞欺飾也葢臣以癡忠報主憤恥二字臣實獨
切臣身可殺臣必不敢自䘮本心以熒聖聽出口之役
我兵用步得力是以一鼓戰勝情形實實如此彼時各
監提兵内臣與各邊鎮將領士卒同集邊口臣如飾罪
冐功大言無實皇上之斧鉞可逃而萬衆之指摘奚逭
也且初十日之戰曹變蛟遵臣步法與北兵轉戰衝擊
臣之步兵莫不一往無前臣與總監諸臣俱在陣前豈
敢欺乎至十一日之戰以相距漸逺故從衆議用馬遂
不能摧陷如前然我兵與敵騎力抵竟日亦臣等所目
擊者也十六日臣旋師薊州㨿監軍道塘報到臣正在
繕疏具奏間適接邸報見督察一再誣臣意不可測又
見各部痛感天言泣領臣罪疏内首指及臣云夫夫羣
望之所歸而推轂則名實不副又該部覆察沙偶疏奉
有原係孫傳庭飾詞不必行察之㫖臣乃自痛才劣隕
越竟至於此遂於出口叙疏趦趄不敢具報已思各將
士拚死力戰敵愾之勇實向来所未有豈可以臣故湮
沒輙復㨿實勒陳内云臣身任軍務大創無能惟有引
罪何敢復為諸將士言功苐諸將士臨陣血戰昭昭在
人耳目臣不得不㨿報轉聞除總監原督闗門勁旅及
山永巡撫與從西應援之薊督宣督京營提督督理分
監遵撫所獲功次應聽各臣自行察奏其臣所統各鎮
將官兵與分監陳正彛兵合營同進仰仗天威頗知鼔
奮雖所獲無多而敵愾殊勇總兵曹變蛟則揮刀當先
人馬辟易祖大夀親語臣等曰今日衆將中顯了一人
諸將皆服則變蛟也此固大夀彛好之公而變蛟之勇
畧冠軍槩可知巳王樸則親提步卒力戰衝鋒九日之
役北兵以數千人来突而能不為動楊國柱則往来摧
陷矢捐糜以圖桑榆之收均應併録在將領李國政則
決䇿鼓衆先後數陣本將聨率之力居多而全守亮刁
明忠鄭嘉棟王根子趙大𦙍李有功劉忠劉芳名魯文
彬張天麟張一貴郭清王國棟王鉞趙祥賀人龍郝崇
𦙍劉世爵王希貴蕭繼節等恪遵師律有進無退均於
行陣有禆相應併録其餘文武將吏應否分别議叙俱
候該部酌覆至於戰殁之台賴李孟貞王兩等血濺沙
場俱應優䘏内李孟貞係臣標下劄委守備以一人步
逐五敵奮砍忽中敵矢貫腦而斃亦祖大夀親見為臣
等言之曹變蛟遣材官身負其屍以歸為臣慟服不已
者也尤應優恤被傷之劉成呉宗踪馬應騰郭汝磐武
定等臣騐多對而之傷足知進戰之勇内郭汝磐即降
寇之混天星武大定即殺蝎子塊之黄巢而堅不復叛
者俱能報國亡身尤宜風勸至於從来捷報率多誇張
臣矢志不欺素邀聖鑒頃以舉事謬妄又為舊輔劉宇
亮兩次牽誣致聖明屢責其諉飾即同朝亦莫保其初
終臣有身未死無血可揮於此畨叙疏實惴惴然閣筆
難下止以諸將士戮力疆場勞勩難泯輙敢詳述以聞
苐祈皇上勑部密察則諸將士血戰之苦得明臣雖身
受斧鉞有餘榮矣為此謹題崇禎十二年三月十七日
具題二十一日奉㫖該兵部知道
　　恭聽處分兼瀝血忱疏
為微臣行近通州忽接嚴㫖暫止中途恭聽處分兼瀝血
忱併請交割陜兵以聽薊督酌議事臣因内外多事憂
憤廿年揣摩十載懐忠思効匪朝伊夕初奉命協剿臣
即有而請聖明另作良圖之奏既奉命督師臣又有面
請聖明决定大計之奏復以請見之意寓書閣部
不一而足臣之率妄極矣該部此請盖特為臣若
薊督事竣陛見前已有㫖無竢請矣彼時臣方下部
院看議正在席藁又安得借前席之箸耶該部豈見
不及此使臣於此時儻得䝉恩召對罄所欲吐無論
於禦敵長策條畫必當聖意即議留陕兵臣得一參
末議亦何至徒失戰守家當虚糜無限錢糧而薊門
竟未得陜兵絲毫之濟也顧薄命如臣胡可得也痛
思臣自入援以來萬苦備甞一著未錯比敵將去臣
罪遂多及事甫竣臣即束身待議雖欲碎首御堦剖
心無繇臣因具疏瀝陳内稱臣三年逺役半載入援
咫尺天顔妄冀一瞻睟穆稍申犬馬戀主之私本月
二十日於三河接邸報知原任督察閣部劉宇亮又
疏牽指及臣奉有孫傳庭躱閃虚恢全無調度大負
重任該部院一併確議速奏之㫖又兵部請召薊保
督臣奉有薊督著遵㫖陛見陜西兵馬著洪承疇酌
議速奏孫傳庭已有㫖了之㫖臣惟有席藁待罪無能
稽首瞻天矣獨是躱閃虚恢臣所萬萬不敢出臣向剿
寇秦中無兵措兵無餉措餉能使十年之寇數戰立掃
䝉皇上真心實心之褒不一而足臣豈初終相謬其不
能滿志者則固以形勢之地方各異亦兵馬不皆臣所
自練耳皇上痛念藩封淪陷郡邑丘墟生民塗炭無論
是否臣任後之事何敢置辯但督察欲葢已愆誣臣不
已甚且舉經過州縣駐宿時日一一可稽之事惟其顛
倒不知何以任誕至此臣報北援在濟陷之先彼時前
股北折之敵尤多於後股東省有總監大兵臣應否不
顧陵京及初六日聞濟陷之變臣等公議謂宜併力南
向屬督察具疏臣於初七日即發兵分防初八九日即
發總兵王樸等統兵繇平原併趨禹齊十一日臣亦親
赴平原焉用督察之挽捉且督察自聞濟陷稱病卧榻
又何暇挽臣捉臣豈病未真耶抑祗任奚僮挽捉耶其逺
繇河間者督察欲逺繇也督察不於十八日從徳州過
河赴河間行十里許乎時河西無警督察已擕延綏保
鎮火器兩營及雲鎮馬兵一千同提標營馬兵五百可
無虞矣又欲擕宣鎮馬兵一千臣以兵不能多分無戰
之地始邀還督察同行督察逡巡不敢行臣於本日夜
至呉橋督察止徳州囑令臣駐呉橋相候二十日早臣
遣兵迎督察至始同抵東光二十一日臣欲繇泊頭赴
滄州督察堅欲迂道交河二十二日督察復駐交河囑
令臣先至滄州相候二十三日督察始至滄州今謂臣
欲逺繇河間獨不思經過州縣駐宿時日一一可稽乎
夫督察即遲行一二日於事何礙苐督察止亦不容臣
行即或容臣行亦必令臣相候以擁䕶督察今反以迂
遲誣臣若夫督察盡職於革職之後咨札紛至固欲補
向来之缺陷以為抄送兵部之地抑知剌謬多端祗見
心勞而日拙矣他如偵探之不確騐級之未真即今偵
探有報可考而首級之經臣解與督察解者司馬堂當
自有定衡也又言督察參劉光祚彈墨未乾又復疏救
致奉嚴㫖忽指及臣初但以沙偶之言畧為㸃綴繼聞
朝議頗嚴復具瀝陳顛末一疏謂臣當言不言一味旁
觀專欲以督察卸擔夫督察叅後始袖出一稿示臣方
叅時臣不知也何以謂臣卸擔且督察前疏既云若督
臣白簡無靈尚方空握而必借臣代紏督臣亦難自解
反謂臣以督察之叅卸擔豈督察好為此等不倫之語
祗以歸罪於臣督察必可解釋耳若臣之所以不叅劉
光祚者非縱也茨州之役劉光祚等原未失律䘮師即
怯懦委屬隠情而叅劾宜有顯罪自大城督察為各鎮
下拜各鎮將皆悚惕不寧臣以各鎮新合之兵辦敵實
非易易恐繩之太急别致僨誤又行間之情形左右之
奸偽督察殊未諳未知臣實慮之正月二十七日我兵
大城戰敵後報苗頭已向東北臣謂宜量留火兵設防
先發戰兵馳赴東安扼擊而督察不從故臣止發刁明
忠李國政劉芳名領哨兵八百隨敵偵探餘兵俱頓大
城二十九日晩臣勉發總兵曹變蛟楊國柱等兵先往
次早復約督察率餘兵同往不然或臣獨往掌號將發
督察遣家人力阻復停一日比兵兼程於初三日寅時
奔至東安晝夜疲勞距河猶六十餘里敵即於是日午
時盡數渡河又安為半渡之扼擊及敵破黄花店等村
各鎮布置敵兵設伏誘戰各鎮俱在張家鋪一帯埋伏
臣等未甞易各鎮於前敵而各鎮不遵臣等歸後前官
兵遇敵接戰互有殺傷我兵未能抵禦敵未至張家甫
時已薄暮北兵舉號火整隊而還我兵亦收營各鎮未
甞臨敵潰逃無可罪也乃督察遽行題叅發疏之後以
稿示臣臣因以行間情状為督察微及與臣所入告於
皇上者無異也未幾而有磚厰之役督察不候報至即
行具奏約畧繕疏如内云首級在二十顆上下從来無
如此報法督察謬誤當自有因乃無端相尤執定沙偶
之言為下水拖人之計督察即思陷臣當强敵在内邊
丁久戌之時何可以此語見之章奏督察顛倒乃爾而
毅然請纓則臣等行間文武之不幸於督察何責馬若
劉光祚鎮屬郡邑多陷自有光祚應得之罪臣始終非
為光祚寛也臣䝉皇上委任不效即援二東遮陵京守
内堵外前後大小血戰屢次俱不敢言功苐臣即不才
亦不至逺遜督察乃督察患失懼禍厚誣臣以行其掩
飾臣即任受將如清議何哉臣見候議處陜西兵馬應
遵明㫖交薊督聽其酌議臣繁寃欲訴謹就事剖析伏
乞聖鑒為此謹奏崇禎十二年三月二十二日具奏二
十八日奉㫖郡邑失陷孫傳庭任後不少豈得諉卸併
所奏督察事情該部院通行確議速奏
　　趣赴保任謝恩疏
奏為恭謝天恩事臣卧病通州伏候廷議本月二十三
日准兵部咨該兵科都給事中張縉彦題為薊督擔荷
甚重等事奉聖㫖這本説的是再嚴行申諭孫傳庭著
即赴任作速料理抽練事宜該部知道欽此欽遵恭捧
到部移咨到臣臣不勝惶悚不勝感戴隨於寓所恭設
香案叩頭謝恩外伏念臣自督師役竣屢多舛謬致奉
嚴綸九死餘生不堪震叠徬徨憂懼無以自容於前月
二十三日突感耳症遂至失聰今已浹月向臣甫任督
師皇上復允廷臣之請俾臣總督保定山東河北等處
軍務臣綿薄無似且已成廢物自應具疏籲免因見候
議處故不敢自請褫斥何意聖明雷霆忽霽雨露頓施
若暫寘臣前愆且將責臣後効臣罪在難寛才無可用
仰荷不測之矜原復䝉無已之收録感激思奮敢不捐
糜頂踵稍圖報塞即臣自絶於天五官缺一似不容靦
顔於將吏軍民之上然臣年未五十倘徼靈藥餌未必
不調理漸痊臣荷聖明如此特恩其何能自甘暴棄臣
當勉强趨任一面調養一面料理萬一竞不瘳臣始瀝
血另陳今不敢遽凟宸聰也臣自丙子陛辭忽越三載
迫欲一覲天顔又臣竊見皇上虚懐下問於真保等屬
新設監司諸臣且俱令星馳陛見臣才畧非能於諸臣
有加然巧不如習言貴可行臣似亦有一得倘能續諸
臣之後跪伏御前畢吐其愚臣於内安外攘之間必有
一二肯綮之言可收事半功倍之效用備採納苐恐聾
廢蹣跚趨承未便故亦不敢妄有凟請臣過都之時或
當於正陽門外望闕一叩以申犬馬戀主之私然亦必
奉有明㫖乃敢遵行至保鎮之事不止兵馬錢粮俱屬
新創應俟部議即臣兼管直省屬地頗寛駐劄衙門似
宜適中以便調度今亦未審當在何處併祈聖明勅部
確議請㫖詳示施行為此具本謹奏崇禎十二年四月
二十四日具奏二十六日奉㫖陛見不必行保督練兵
計餉昨已有㫖孫傳庭著即星速遵行真心實做朝廷
自有裁鑒駐劄不必又議該部知道
　　請斥疏
奏為微臣迫欲報主已至地方奈兩耳竟廢不能聞言
何以受事又拂戾輿情已見其端展轉無計不得不據
實哀鳴仰祈聖明勅部速議斥更以無致貽悞事臣負
恩溺職罪孽深重自三月二十三日於通州感患失聰
了不聞聲今已一月有半前月二十三日臣方席藁候
議忽接部咨知臣復儌皇上使過洪恩催赴保督新任臣
跪讀明綸感激思奮不暇深維始終謬謂臣年未衰暮
或可調養料理漸需痊可既具疏謝恩刻期赴任固臣
區區犬馬報主之私也孰意兩耳既廢跬步難行一至
地方始知不可旦夕容留如不及早馳請斥更以至躭
延時日虚負重寄臣雖死不償責矣臣方過都之時臣
同鄉親友宦於京邸者視臣於郊闗之外見臣狼狽之
狀皆為掩泣日暮抵蘆溝橋㑹分監臣武俊以督修城
工在彼邀臣一飯凡所問訊慰勞之言臣俱不能聽惟
令書役私記而已及行近涿州該州知州呉同春及衛
輔營將官温良等出郭相迎突值輿前臣不知為誰氏
茫無以應左右以手指畫臣都不省一時慚憤無地自容比
至城署舉砲迫近臣輿止見火光迸發亦不之聞也臣
在通州尚有一日偶聞砲聲兹殆以慚憤之故錮蔽更加
於前矣迨入署於各將吏俱未延見閉門獨坐泫然泣
下既就榻涙猶涔涔盈枕也次日抵定興諭令左右於
該縣官吏接見皆豫開一帖投臣始能辨識比該縣知
縣王賜璽接見之後原役偶離臣所突有易州道臣劉
在朝因便道就見遣差官大聲喊禀無如臣何旁役不
得已乃代為傳免謝之而去已得中軍官李國政小帖
始悉其故臣於是慚憤益甚幾不欲生及進該道入見
留坐少頃該道有所語亦惟令書役於其去後書冩呈
臣次日至安肅縣又次日至保定府凡有將吏接見非
報帖不能知聞凡有事體聲説非開冩不能裁示臣時
覺環臣左右殆無一不揶揄臣而姍笑之者臣之慚憤
愈不可言臣因思臣方新莅於將吏叅謁之末節不能
支吾已無以肅體示觀若臣任事之後諸所經畫非稽
閲兵馬即清覈錢糧與夫勸懲將吏諸重務乃臣出入
内外俱不得不借聽於報帖假手於開冩就中藏奸啓
弊寧有紀極若欲左右之人體臣充耳不相愚弄此萬
萬必無之事然即令若輩守法無他亦必不能禁所屬
將吏之借口其何以保無後言使羣然懾服乎臣因候
印未至偃坐一室前思後想無一而可即臣才力果堪
而聽而不聞豈得尚言才力即使三五月可愈而保督
之事豈可躭閣三五月况臣伎倆已竭又廢病難痊縁
是煎憂之過煩燥增劇兩日已来併水火結濇頭目暈
眩手足時作麻木延醫吕國賔診視謂心腎不交肝經
火燥故爾氣閉聲收葢縁累年勞役受病已深且恐轉
生他症殊非藥餌可能旦夕取效臣竊維保督新設責
任何等重大上厪宸慮何等殷切乃於一刻千金之時
而容以兩耳無聞之人尸位貽悞乎其宜仰請斥更無
容再計乃臣方擬繕疏瀝陳而初七日夜已有匿帖粘
臣署前云軍民啞總督聾雖有苦情誰陳九重又聞各
巷口及各衙門亦粘有此帖旋經揭毁則臣之不孚衆
望拂戾軍民已見其端然使臣力或可勉即人言奚恤
乃臣憒憒若此安能稍圖寸效以謝兹悠悠之口又烏
得不早自裁决也用是泣血哀鳴冐死馳奏至於臣罪
原應罷斥䝉聖明寛宥趣令復任實出臣之望外今臣
既不能復任督事自應仍行褫革庶國法明而臣心亦
可自愜非臣所敢辭也若夫堪任保督者以臣愚計之
實不乏人皇上勑該部廣求公舉天下之人自足供天
下之用何至於今日而嘆乏才乎以臣所知如原任兵
部侍郎張福臻作令臨潁不捐公私創造磚城百雉屹
然祗今豫寇紛紜臨潁獨獲安堵皆福臻之貽也又如
登撫楊文岳氣定神閒遇事迎解前者守徳守臨以及
援登俱先期遄赴便宜即行具見逺畧而沈雄温湛妙
有張弛殊不易及向臣曾以文岳及東撫顔繼祖併舉
之樞部臣於繼祖猶知之鎮撫之前若文岳則臣信宿
清源時親見其遇卒能暇處紛不亂圓應無方所不勝
心折者也臣耳目固陋其自二臣而外所不及知不能
舉者何限苐在該部之亷訪推用耳伏祈皇上勅令該
部務為新設重鎮推舉賢能仰請簡用俾其星馳受事
早奠巖疆力振初局念臣已經聾耳且不能聞屬官之
言身何能勝地方之任又憐臣撫秦剿禦三年入援馳
驅六月積勞嬰病萬非得已及臣印勅俱未領到無可
交代允臣即去俾早獲囬籍調理又與臣老病之母早
獲相依一日倘不遽填溝壑惟有偕山樵野牧共祝聖
夀於億萬斯年矣臣無任悚息待命之至為此謹奏崇
禎十二年五月初九日具奏十三日奉㫖孫傳庭特任
練兵何得輙以病諉着即遵㫖刻期料理不許延誤取
罪仍着兵部查明速奏
　　再請斥革疏
奏為微臣幸邀寛政恭謝天恩併再陳聾廢及病苦迫
切情狀萬乞聖明慨賜矜憐急行斥革另簡才能蚤為
料理免悞封疆大計事臣自五月初六日抵保定因兩
耳聾廢萬難受事具有微臣迫欲報主已至地方奈兩
耳竟廢不能聞言何以受事又拂戾輿情已見其端展
轉無計不得不據實哀鳴仰祈聖明勅部速議斥更以
無致貽悞一疏於初九日拜發去後初十日准兵部咨
該本部題為功罪闗封疆之重威福係朝廷之權歴數
失機列為五案祈皇上立伸國憲垂玩逗之大戒以鞏
治安之新圖事臣奉㫖實降五級照舊管事臣跪誦明
綸不勝感激不勝惶悚除恭設香案望闕叩頭謝恩外
竊念臣承局雖殘矢心原實苐智勇俱困之日殘局委
屬難收矧庸蹇無似之人實心何能自白負愆殊重伏
罪何辭乃謬䝉廷議曲原特荷聖恩薄創此臣於稽首
稱謝之餘所不禁感激涕零者也惟是應斥獲留臣之
際會誠竒雖生猶死臣之嬰疾最苦乃今不但雖生猶
死且又垂死難生矣臣自前疏拜後枯坐一室咄咄書
空僮僕書掾皆視臣若無物或詬誶於門屏之外或搆
鬭於㕔事之上臣如在夢寐間有解事者密帖告臣即
於帖後求臣勿加窮詰臣忿不能忍呼羣役親訊之而
彼此執筆互推臣竟莫悉其故反致誤責陜西携来稿
書一名而羣役相顧散去已乃知所責者非其罪也臣
孑然一身别無親屬相從可以代臣體察禁飭然即有
親屬亦止能體察禁飭於門之内已耳門之外何以代
也臣乃知天之廢臣以至於此臣真雖生猶死矣又不
意復感一症將無生理臣因醫官吕國賔之言謂臣耳
受恙繇肝火燥發且中有積痰恐轉成别症連服清痰
之劑未有微效至十二日早起忽覺胸膈如有一物直
抵喉間嚥之不下咯之不出及以匙箸引之則有血塊
如核與頑痰相纒不解愈引愈多該醫及僕輩相視惶
駭謂不急圖謝事靜養性命之憂且在旦夕不但聽不
聞聲而已臣為憮然者久之因思臣之性命亦何足惜
惟是臣母衰年獨臣一子臣向在秦切欲請告塵皇上
睿聽者屢矣苐以疆事遷延至今倘臣或有他臣母暮
景為可憐耳然此終屬臣之私情亦非臣所敢言也臣
所不能不急急陳者則以臣既兩耳無聞必不能卧理
保督之事而保督之事又㫁不可時刻躭延惟祈皇上
如臣前疏將臣速賜斥革另簡賢能星馳抵鎮早為料
理俾抽練重務毋致躭遲臣或死或不死而猶之死總
非臣所計也使非臣病廢萬難受事保督之事又萬難
頃刻躭遲臣前疏猶未奉㫖安敢復有瑣凟伏祈聖明
立賜施行臣無任激切待命之至為此謹奏崇禎十二
年五月十四日具奏二十一日奉㫖孫傳庭已有㫖了
該部知道
　　奏繳督師符騐闗防兼報撫秦存積銀兩疏
奏為敬繳微臣前任督師符騐闗防兼報撫秦任内存
積鍰站銀兩事臣前任督勦原領勅劒旗牌已於四月
十九日具疏進繳訖其闗防因查覈官兵支過行鹽併
候部文扣算功賞臣已奏明俟事竣同符騐併繳今行
鹽文册臣已行令各鎮將徑報理餉主事李光宥查覈
功賞臣已銷筭奏報所有闗防暨符騐相應併繳至保
督闗防據塘官王燝於五月十二日齎至時臣業已病
廢請斥未敢開動其准到部文及行各衙門文移凡闗
抽練事務者臣俱用督師闗防轉行至二十一日接邸
報臣䝉恩革任行查臣即於公署恭設香案叩頭謝恩
訖至二十六日接邸報新督已推登莱巡撫楊文岳奉
有俞㫖登莱原在督屬聞命即可受事臣隨將保督闗
防於六月初二日差旗鼓守備楊豹率官承吏書羅國
用等六員名齎送新督臣訖有節次准到部咨二十九
件併行過及各鎮道投到文巻不及一扛檄發保定府
呈送其衛鞏二營兵馬已行井陘易州二道遵照部題
責原管官訓練應交新督臣稽閲臣於本月初九日自
保定扶病移駐易州聽候查奏再臣原任秦撫叨轉今
官節改四任俱於行間拜命其巡撫復命事宜臣曾於
恊理謝恩疏中奏明俟恊理事竣補行秦撫自臣以前
七易其人而無一好去者故歴十三年未有一復命之
撫臣獨臣得倖陞例應復命今亦以病廢䝉罷不敢補
行矣惟是一切錢糧臣仍期移㑹今撫臣丁啓睿銷算
明白奏報至臣撫秦三年禁訟寛罰任内贓贖無多除
凑買戰馬打造軍器及括充賞犒外未甞以一鍰入私橐
有臣摘發鳳岐驛遞私派等弊各贓贖併臣行潼闗京
兆岐陽等驛站馬立法官應除省民間私幇無算而在
官正項站銀各州縣俱有節省悉在該州縣存積但未
彚確總數向各州縣有申文至臣報充公費者臣皆嚴
批拒之未動一分二項合之約三萬餘兩臣在秦之日
悉以分檄布政司西安府收貯以充本地軍餉用備軍
餉之不敷今原巻與各項錢糧册簿俱於獲鹿失毁經
承吏書亦被擒殺然俱經臣屢次批駁原委數目自可
稽考臣已屢檄司府取造清册俟至日臣雖廢處田間
亦必覈確報聞亦臣已離地方不忘敝笱之區區也臣
自填撫危秦苦心拮据措餉則實實使無餉而有餉只
清屯一項計三年共得折色銀四十五萬餘兩本色米
麥豆約五萬石措兵則實實使無兵而有兵清出屯兵
一萬二千人練就邊兵五千人即作太平之役總兵曹
變蛟勇推獨冠而所得力者半繫臣標禦敵則實實使
全秦十載不結之大寇數戰蕩平就中有名渠首如闖
王蠍子塊張妙手混天星過天星大天王米闖將劉秉
義火熖班就地飛整齊王瓦背乙條龍鎮天王一朶雲
皆屬臣殱撫臣屢䝉皇上實心任事勞怨不辭大捷竒
捷方畧勞苦體國籌邊之褒不一而足甚且以臣風示
海内俾各省撫臣皆以臣真心實事為法乃臣之已䝉
鑒知於皇上者止此清屯足餉練兵禦敵之數事其臣
朝夕砥礪及諸禆益地方未經奏報而可以為海内嚆
矢者臣未敢一一自明顧後来未有不為聖明洞燭者
即此鍰站二項臣原擬於復命時一併奏報然非因文冊
失逸吏書被殺恐後来隔手經承或致隠混臣業留之
地方即以完臣始終為秦之一念亦不敢自矜苦節仰
凟聖明也為此謹奏崇禎十二年六月初八日具奏十
七日奉㫖該部知道
　　奏請查結疏
奏為微臣聾廢久真監按查奏未結披瀝泣陳仰請明
㫖事臣因兩耳聾廢疏請褫革萬非得已荷䝉聖明重
念封疆革臣之任别推保督其臣病之真偽勅令監按
勒限查奏臣聞命以来感涕無已日夜靜竢查奏惟恐
不速以查奏一事闗於臣之一時進退者小而闗臣平
生之忠詐者大也夫臣才智疎淺氣質剛躁則誠有之
若夫畏難求脱甘處人後平日夢想亦所不出臣始任
秦撫繼任督援拚性命而靖十載之妖氛殫心力而計
方張之敵勢未甞一日稱病矧今䝉皇上洪使過之仁
及是時為解嚴之日從容儘可料理勉圖尚足贖愆且
臣三年敭歴尚未儌聖明已逮之恩千載遭逢亦思沐
臣隣共被之典顧無病呻吟願褫鞶帶自外生成夫豈
情理臣感恙在方候議之日求斥在已抵鎮之時其病
廢不堪之狀人所共覩葢臣於三月二十三日通州感
恙通州監臣崔進自能洞悉臣過都時涿州監臣武俊
亦曾目擊臣駐保定月餘真定監臣陳正彛密邇保定
諒亦知之臣病今近三月服湯丸藥約二百劑迄未有
效在通醫治有醫官傅懋宰在保醫治有醫官吕國賔
又在通時主事楊汝經及道臣江禹緒每過臣皆為惻
然甚至垂涕在保時道臣錢天錫正值臣咯血来見曾
面覩其狀既得保定府臣黄師䕫牛黄丸連服數丸其
血乃已至於易州道臣劉在朝與保定府㕔各臣黄師
䕫湯一統黄圖安皆曾與臣一面臣褎充之情景又皆
各臣所共矚者也任舉一人詢之皆可為㨿臣萬萬不
敢有所假托明矣臣庶幾望夫早結一日則臣之心事
亦可一日早見而安心調理冀有痊期不意適值按臣
劉呈瑞奉㫖革任總監臣方正化亦奉㫖革任囬京而
新者又未知何日題差臣之候查即今已逾二旬其前
任督師符騐闗防業已奏繳保督闗防亦送新督臣楊
文岳不日且至臣不宜復駐地方乃監按俱缺查結何
時溽暑孤栖有如望嵗伏祈聖明垂念臣病非偽查結
無人或勅令臣所陳三監臣中擇一查奏詢之衆口訪
之醫人自不患其不實或另展限期仍候新任監按查
奏及臣或駐境候查或囬籍候查統祈聖明裁示昨見
山海總兵候拱極告病亦䝉皇上勅下督監查其果否
真病然於拱極即准革任囬衛臣地異邊闗職非戰帥
八月馳驅一身狼狽其可憐念倍於拱極皇上帷葢之
恩豈有靳焉臣迫欲報主一片癡腸原不敢仰負君父
臣苟不終絶於天但得兩耳稍豁異日如䝉聖明不棄
臣雖執殳荷戈以當朝廷一士之用亦臣所願効也臣
無任悚息待命之至為此謹奏崇禎十二年六月十二
日具奏二十一日奉㫖孫傳庭著俟查明奏奪不得凟
陳該部知道
　
　
　
　
　
　
　
　
　白谷集巻三
欽定四庫全書
　白谷集巻四
　　　　　　　　　　　　明　孫傳庭　撰
　　鑒勞錄序
丙子春三月臣奉撫秦之命夏四月六日恭承召對詢
臣以剿撫方畧臣畢陳愚見因以撫標無兵無餉為請
欽䝉聖諭措兵難措餉更難宵旰焦勞形於天表又諭
臣以真心實意期勉殷切臣自矢殫力盡心實圖報稱
陛辭而西以五月十有六日入闗受事爰及戊寅之十
月廿二出闗北援拮据凡三十閲月巨㓂悉平兵强餉
裕視向之妖氛匝地徒手罔措者又一秦矣自維臣履
極難之地肩極重之擔當極敝之時能無即於隕越以
為簡書羞且得通理京兆前俸報成滿考亦數十年來
秦撫所未有也非賴主上推誠委任多方鼓勵豈臣區
區之愚徼倖至此乃䝉聖明軫念犬馬凡有効力必賜
褒嘉温綸之下嵗無虚月月無虚旬甚且風示各撫以
臣為法至臣以癡腸苦口數為樞部督過因謂臣報兵
後期自請白衣領職以甚臣罪聖明迄信臣無他仍於
臣奏剖疏中嘉其實心辦理臣之仰邀帝鑒可謂至矣
故臣毎拜寵命雖戎馬倥偬感泣之餘必畧識顛末手
錄登簡漸積成帙名曰鑒勞錄夫臣即捐糜頂踵何勞
敢言顧聖明之鑒不敢忘也敬付剞劂惟志天恩罔極
云若夫叙錄猶稽實所司有意矜慎在諸將士不無顒
望然非臣愚所及矣崇禎戊寅十有二月朔識
　　省罪錄序
臣維今中外棘手惟北敵與流冦臣至謭劣剿㓂秦中
遽銷十載之烽旋以北敵深入奉召入援尋被佐樞之
命祇遵遄赴復改協理無何賈庄兵潰遂儼然承師中
之乏方受事集兵濟陷已三越日矣維時敵熖燎原人
心風鶴臣始收餘燼以支殘局不自意儌天之倖及臣
之身輒一無疎失而安二東障陵京固内堵外于我皇
上宵旰毖飭之廟謨咸肅將罔墜至臨口之戰則又灑
血誓衆鼓鋭摧强二十三年之積衰為之一振若夫枕
戈擐甲長征六閲月轉戰數千里暨督援七十日之内
日與敵一彼一此界生死于呼吸臣未嘗少有退怯亦
可謂備嘗艱阻㒺愛髮膚矣乃敵將去而求臣者遂多
敵既去而阨臣者益力臣盡瘁之餘加以憂鬱狗馬之
疾所自來也何圖一疏籲陳貽罪亦至此極噫保督需
人誠急胡虚懸五月豫属于臣督援之初比臣席藁待
譴奚復任之敢望顧已早為規缷之地乎况時已解嚴
臣一身叢垢又有母垂危揆之臣義子情俱有不得已
者伏思臣忠君報國起念非誣雪恥禦敵殫心未謬而
得禍如斯殊非無自臣敢謂何辜于天實命不同乎因
撮行間始末成帙名曰省罪錄吁嗟臣惟不省以至于
罪省而後知臣罪實深苐臣取罪之繇雖死不變如以
今日之省初志稍渝臣罪滋甚尤臣之所不敢出也崇
禎辛巳十月望日識
　　朋來艸小序
孫子一日坐辟易齋中俄見隂雲四合雪花如拳因憶
王子猷訪戴事千載興懐大呌曰武子何在也亟命童
子買蹇直抵太原一路堅氷在鬚冷風刺骨九原寥落
石嶺凄其余於此時興益不淺盡日至太原徑入李署
武子方趺坐蒲團上聞余履聲勃勃有動瞠目向余曰
伯雅來耶伯雅來耶余不作風塵之色武子亦不及寒
暄之語苐呼酒酒酣武子為月下歌騷人之致英雄之
淚具見舌端余亦為三載闗河今把袂百年天地此銜
杯之句彼唱此和竟夜忘倦武子復向余曰我兩人豈
以一笑空虚了今夜局耶乃啟蕭師拈朋來一題各就
五首情之所至文亦同趣一切道學氣頭巾氣腐鼠氣
盡掃而空之而興猶未盡也噫子猷訪戴後世侈為美
譚然余且病子猷之淺也我兩人今日竒縁自謂過子
猷一着海内弟兄其謂之何丙辰長至後一日書於晉
陽李署之氷玉堂
　　鑒勞錄跋
臣自陷法網幽繫請室悔罪愈深感恩益厚毎手斯編
輒拊膺悲慟不能自己臣因是而深慨於疆吏之難也
蓄縮無論矣即髮膚不敢愛而濟事為難庸疎必及矣
即猷畧可自効而獲上為難幸而竪尺寸徼寵眷矣而
搆忌轉叢初終莫保則毋自喪生平仰負知遇之為尤
難臣於秦事一力擔承剿撫幸有成緒又悉在聖鑒叙
錄屢厪明㫖臣之遭際不為不竒祇以樸拙無似動逢
齮齕意見之參差固惟其可否而蕩冦安秦之戰功胡
可掩也臣一手足之勤劬亦任其遏抑而將士衝鋒陷
陣之血績何忍没也猶曰臣實首事不便偏舉至若清
屯之效利在軍國臣何與焉且聖明加意屯政方風示
各撫為法而撓亂百出不廢不已又鹽政之議臣考究
有年稽核閲嵗一歸官納利倍清屯其官納之需又取
給於臣所辭還之𠞰餉臣疏告詳明仰䝉聖俞已勅所
司舉行新撫因𠞰餉派在鄰省請以秦餉通融挹注攝
部事者遂借端寢閣夫司農方苦仰屋乃以人廢言坐
棄富强之長䇿而不恤是誠何心噫見之實效奉有欽
依猶承望相阨亦至于此臣復妄談軍務竊欲以禦敵
管窺稽首御前畢陳芹曝之悃維宗社苞桑之計何可
得也此實臣報國有心致身無術自階之厲以至下貽
鮮終之譏上累知人之哲臣罪萬死莫贖矣
　　吳太孺人乞言述
不肖傳庭頓首頓首謹齋沐祈言於老先生大人木天
閣下傳庭自己未通籍而無禄先子見背四載於兹矣
所恃㷀㷀相依為命有母氏在母氏以未亡之身不忍
從先子地下以有不孝孤在傳庭念自先大父先子以
來家世清白一經而外絶無長物至傳庭之身無以資
膏油四載機杼之力實賴母氏以底於成一行作吏悠
悠三年邑衝政煩不遑將母人子之謂何幸以敬受母
命居官勤慎無大隕越以干吏議循資小考奏之天官
氏得借一命貤恩二人使逝者發幽光於蒿里存者荷
寵賁於孀居真千載一時也謹述母氏懿行淑徳命女
史掌記備太史公採録焉母出呉氏為太僕丞呉公安
孫女受育繼母有威無慈母氏年七八嵗即嫻女誡慎
居内謹話言鞶絲女紅而外終日不出一語雖無以逢
繼母讙然繼母直頷之耳邦有淑女君子好逑繼母必
欲委之寠人子以失所仰望為幸是時先大父知呉之
早有令女也力為先子求匹繼母曰寒士之家安得發
跡乎曷其字之母氏遂歸先子縞巾練裙躬服節儉力
行婦道滫瀡罔怠凡米鹽畜字精心綜理井井有方篝
燈佐先子讀毎至丙夜不倦先子大小文試母必形之
夢寐嘗刻期以竢先子之薦洎辛卯丁酉先大父先子
後先列賢書里人榮之母處之泊如也已丁先曽祖及
先祖母之變先大父雞骨支牀先子亦犯滅性之戒時
母少婦耳室以内獨母為政母哀號而隨之拮据襄事
二喪克舉先子從不解問家事母經理悉中窽一切瑣
務不以煩先子慮先子好行其徳周人之急不責其報
母善承志意不難脱簪珥以佐不足凡弟輩婚娶輒出
笥中之有以相其成及先大父先子相繼不諱繼祖母
暨側室一人年皆僅逾二十志存匪石之固母朝夕慰
存迄今氷玉之徳晚而彌芳雖天植其性而母左右之
力居多大約母氏慈惠端慤温懿肅慎馭臧獲以嚴而
不廢恩處妯娌以和遇燕接必取古名媛以相勗喜持
戒奉佛深信因果然語以禱祠邪魅則輒麾去又持衷
淵塞人不易窺其喜愠至心應事機睹兆知微往往與
先子若合符節而沈静詳審處艱難辛苦之時委蛇克
濟即文夫何過焉當先子見背時遺命母氏曰吾弗及
用世齎志以没是吾未瞑目之日也不腆孺子可望早
成曷緩治任其以素靈蹔停室堂三年後看孺子崢嶸
歸來徐徐入地下吾志畢矣于時聞者咸謂送死大事
成敗之數未可逆無惑乃翁亂命母慨然奉先子命惟
謹時撫不肖孤曰母能食貧不以饔飱分兒念有志竟
成兒其早慰若父也則又搶地呼先子曰夫子在天之
靈其早有以相孺子也不肖孤㑹友課議或下帷攻苦
母喜且不寐或眤交逰狎酒人則隕涕欲絶孺子若此
曷急營菟裘無貽親朋羞噫非母氏矢志激勵不肖安
得幸兹一第耶既傳庭釋褐都門領符而出始歸謀穸
事哀禮畧盡母怡然曰孺子今而後始有以謝爾父於
地下矣雖然立身揚名方自今始祖父清白家聲具在
爾其勉之即今竊禄數載不至尸素取戾所禀於母訓
者大也幸際聖恩汪濊之日孝治聿新之㑹敢祈青藜
彤管曲為㸃綴片言九鼎一語七襄頂戴恩徳奚啻銜
結先子行實載在志中兹不敢贅(不肖傳庭/)可勝百拜
懇禱之至
　　劉太孺人乞言述
母劉氏先子元配也劉為代之望族女徳聞於閭里母
氏淑媛尤著結褵婉娩篤同心之義先子攻苦發憤母
氏佐以織紝之勤有無逸之思焉至其蘋蘩致潔雜佩
相徳庶幾婦職無忝乃事先子無幾時而竟以天奪嗚
呼傷哉香返清魂榮分白骨端有望於金閨之溢美焉
　　馮孺人乞言述
馮氏為傳庭元配孝廉馮公明期女也年十四歸傳庭
十七嵗而天僅育一女托之師氏馮氏膏沐為容知為
頎頎碩人而婉孌幽閒足跡未嘗離壼閾門以内閴若
屏息雖欲聞一笑語不可得傳庭嘗負笈汾水輒能慫
恿不作兒女沾戀至其温恭孝惠尤足述者天不祚我
良配竟使蒲栁之姿溘然先零傷哉敢邀餘芬少光兆
域
　　兩邑拙政乞言述
傳庭塞下䜿儒耳烏知為令苦今而後知其苦也永商
二邑實稱繁衝又以數年加派民乃重困傳庭始至訪
民間疾苦首問錢穀宿蠧剔兠収之奸曉然示以親輸
之法徵收里排勒索火耗尤為民害嚴諭平等交納自
封投櫃民不苦催科輸將恐後門攤之役市民憯于剥
膚召募火夫裁公費以給廩餼在市之窮民以甦𣙜税
奉恩停免議者欲復流税以佐宗禄輒力言其不便者
四深切利害旋獲告罷軍餉永獨極重激烈具申曲折
數千言列小民苦狀如覩當事靡不嘉允奉文搜括義
切急公搜過二千餘金税契之鏹嵗解不過十數金而
目擊時艱不敢以纎毫充他費前後解過一千餘金踰
常額奚啻十倍募兵諭以忠義無不踴躍先登捐俸輸
馬未已也又出家畜之最善者以獻他如清累年之滯
牒而積案一空懲猾胥之舞文而衙蠧若洗窮兩造之
隐伏而雀鼠向化一切乗傳所需自行置辦又力葺公
署之頺壊使者有即次之安至辛酉之夏蝗蟲害稼為
文禱於社蝗即出境民乃有秋尤極重者黄河衝决直
逼䝉牆故道岌岌乎將有甲辰乙巳之變甫任商邱急
請詳發帑脩築即今徼惠河伯得免汎濫又浚壕之役
不憚艱難以其素所佐縣官費之公田易金一千四百
有竒以供民力金湯之險恃以無恐洎鄒滕妖變商邱
實逼處此無賴棒㑹狡焉思為内應於是嚴保甲練鄉
兵創栅欄繕重門製戰車備火器不避暑濕單騎巡歴
諸隘口相度地形指陳要害而防禦始周擒緝渠魁妖
賊聞風遠遁輦轂亂民莫不解散盖縁犯法有禁又許
令自新以不治治之而邑始有良民業䝉督撫援新例
題叙矣若夫工夫稍暇加意學行羣諸士造就之悉彬
彬裁文質不乖于道則又傳庭以一經起家即多事之
秋不廢課藝凡此區區政蹟固令之所不能盡得之民
而民卒無不樂其便者則傳庭一念欵欵愚拙可以致
民之信從民亦且相安於愚拙焉永之父老子弟謀而
勒之去思且欲尸而祝之何以得此於民哉則曩之所
苦者今又若甘之矣噫嘻斯固濫竽兩邑四載之行畧
如此伏惟太史公忘其葑菲采其一二以少存實蹟云
　　歸徳府商邱縣剏置養濟院碑記
邑舊有養濟院以収卹無告之窮民原址不知何年附
於城東南雉堞之下日久漸積居民依之列為衢道以
故池不得附城寢遠在數十步外屋近城則有攀縁之
虞池遠城則有攻圍之虞時嵗在壬戌余以永令借移
於此東省妖賊正横訛言朋興相違三百里皆謂旦夕
可至亟修城守僉云民社不徹城無可守之法余獨計
以為民居尚可諸在養數者皆㷀然無依使待有警而
後徙之屋一撤安得遽有盖頂駐足之地將更顛連失
所乃為期令他居民徙而預為在養籍者擇得巽壇之
右髙阜爽塏之區乃故憲副莒岸曹公冡君明經之地
欲購而得之明經義不計直遂捐以為用乃為之創立
棟宇以備風雨為之周建垣堵以禦外侮為之恢廓其
庭院以便逰息為之分别其庖湢以通緩急摠之南北
若干步東西若干步共為地若干畆分其舊址撤屋未
竟而諸罷癃已杖䇿扶掖徙於中而安之不覺有遷移
之擾其他居民更不迫而去上視崇墉巖巖百尺如自
地中踊出乃始量其髙下計工開濬不逾期而池仍附
於城下深廣各如法引陂而注之淵然巨浸乃始為之
浮橋扼其四闉出入之路萬一欲守綆橋而去之遂為
長河天險已余亦不自意功之速成成功而不擾也然
非先移養濟院俾之有所歸則罷癃殘廢之人奸黠者
倚之為觀望安得使令之惟行如此余既乗一時之攘
搶為商邑固墉隍之防貽百世以磐石之基方憐養籍
諸老與他徙居民之不暇然一時創建之始末并其址
之袤延不可不志其數以杜將來侵没之弊庶得永其
居於無窮也輒為之記
　　派就壯丁曉示闔城告白
照得守城壯丁毎垜一名共該二千四百九十九名隊
長及把栅等項約用二百名共該用壯丁二千七百名
及實查在城居人堪應壯丁者殊不能派足此數故初
議鄉官自身應免今除家人住户照例抽派外仍議令
幇應有差且視餘人幇應獨多矣初議生員業儒又已
派管壯丁應免今又酌其力量厚薄議令幇應矣衙門
人役係在官之身應免今亦議令協應或帮應矣初議
營衞軍丁應免今除在城營軍不派為備有事征調之
用其外城食糧者一槩不免即本城衞所軍亦查其原
未著伍者議令協應矣幇應者此借彼之利彼利此之
餘原可以相資而不為相厲協應者取二人之力収一
人之用原可以兩濟而不至兩妨至於幇應之外有獨
應一壯者非其父兄子弟之多則其産業生意之厚原
可以獨承而非為獨苦傳庭清查以來拮据兩月頗竭
苦心無非為一城身家性命之計固不敢望一城之人
相感苐欲求一城之人相諒倘派定之後鄉紳責余曰
我輩叨在仕宦奈何反視平民幇應獨多傳庭則曰我
輩曽沾俸禄不宜為地方倡義乎在學諸友責我曰我軰
列名庠序既分管城垜奈何又復令幇應傳庭則曰諸
友既為四民之首宜明大義且幇應原責之饒有力者
非敢强寒畯以難堪豈宜自甘菲薄乎各衙門人役責
余曰某等服役公家安能分身守垜傳庭則曰爾等惟
身家十分豐厚者始令獨應一名其餘身家稍次者必
兩人乃協應一名爾輩即在官之身獨不有上班下班
乎其衞所及外城食軍糧者責余曰我等亦列在軍籍
奈何不如例均免傳庭則曰爾等不著伍假借名色坐
領公餉已属不法豈公派守城復可聽爾等偷安乎至
於肆市商賈既於各巷住居挨派浮舖原議俱免其不
免而亦議幇者則以資本厚而得利多耳倘或私有後
言傳庭則曰使窮民登城為爾等守財爾等舖面正財
利之藪止令量幇銀錢分文猶如割如刺天神鑒之亦
豈肯福爾乎事期共濟傳庭固不辭怨勞心苟相同闔
城想自能體念今將派定壯丁掲示如左
　雨公先生評後云霖按丁壯守陴天下通例而貧富
　多寡之際調劑極難有人心不固而金湯可恃者哉
　比年協贊城首竊効芻蕘法屢變而後定讀孫白谷
　先生議實獲我心總之以人和為要遵孟夫子談兵
　法也
　　答樞輔札
僕祇遵尺一量率所部官兵共一千六百餘員名已于
本月廿日啟行矣繇秦赴都取道山西較近乃計程亦
四十一站士馬遠涉長征勢難越站馳突俟渡河而後
或可催令儹行然亦須月餘乃能抵都心徒急而足難
前想必能垂諒也至此時敵勢若何僕無能遙度乃區
區之愚謂惟一意固守勿事張皇則敵無如我何而膚
功可立奏也苐恐廟堂之上議論紛呶令當事者即欲
不張皇而不可得且奈何
　　又
昨行次徐溝原擬改繇紫荆可以兼程入都旋奉部咨
俾從真定進兵義不敢以兵單自諉遂取道井陘方抵
栢井真保按院道府告急之文接踵而至因叱馭冒險
直撲恒陽幸保重地無恙一切情形具載塘報中不敢
復贅到郡之日驚聞新命兼接台札自維謭劣君恩台
誼何以克副祇有踧踖靡寧已耳奉教的在月終先兹
馳報前後差官縁道路梗塞今始同返綂維慈照臨穎
瞻結
　　致閣部札
自敵南下我兵實不能一矢加遺想台臺自有確聞僕
何敢妄贅大約各處兵情一言北敵遂無人色又安能
責以交鋒然此猶督監所提之精鋭也若保鎮左帥之
兵人馬器甲不能望督監精鋭百一而劉光祚兵壯馬
不及二百鞏固營兵一半又以從征久疲其馬率多欵
段其人與光祚步卒十九盡畿輔鄉民固可一僥倖乎
况左鎮兵尚未到闗門兵較諸兵或强然亦總監摘攜
之餘也又驕而難馭必不能驟成節制之旅僕無他謬
巧臨渇掘井其何以仰副帷算聞北兵實未出龍固俱
在畿南頃報督師提兵已遶出廣平若僕一渡河而南
又空真保之兵以往倘敵復北折真保亦危似不可不
深長思也為今之計㫁不宜輕言進戰飾報捷功惟宜
馳飭督監各提一旅一東一西隨敵聲援分兵守城至
撥僕之兵即旦晚可集俱宜駐防東邊照管真保倘敵
勢南侵益深勢不能復折真保僕乃可舍真保而與之
俱南若敵從山左河北俱出山西僕即從龍固與之俱
北而畿南重地乃可無虞矣
　　致樞輔札
六日定州具書同公移塵凟想䝉垂鑒僕至真保吳襄
兵尚須數日總計撥給僕見在各兵内不能選堪用馬
兵五十較督監兵力衆寡强弱奚啻天淵乃今之可慮
猶不在兵之寡弱師行糧從始能責以用命比見所在
芻糧皆苦難繼且地方士民恨兵若仇一聞兵至𦂳閉
城門闗廂房屋惟存四壁户牖鍋竈一切烏有况行間
無折色接濟兵即攜有金錢何處可易一飽至真定以
南所過州縣率多殘破又敵去之後繼以大兵僕兵再
往即欲搜乞于鄉村不可得矣當此時勢即有精鋭之
兵可以多攜亦恐以嗷嗷致變况敢以備數之兵徒自
窘苦乎候吳襄兵到僕選攜馬兵大約不敢過五千步
兵欲備分防亦不得不勉攜數千亦不能多也其選餘
之兵應留發真定所属分防惟定州胡守識力超羣或
當願留餘則恐不相容尚祈移檄馳飭若僕承他人極
壊之局恐不免終與同罪然報主有心亦所不計也至
題催户部多解折色權宜救濟是目前喫𦂳之著併乞
留意旅舍匆勒不知所云
　　致樞輔札
僕于初九日抵恒陽原意就便攜鞏固營兵馳往乃該
營兵因分監題留不肯遽發左鎮兵不知何在劉鎮堪
用馬兵約僅二百闗門兵再須三四日始至聞亦係步
兵則僕之軍前馬兵依然止原攜之一千與新増劉鎮
之二百耳即以之撒塘發撥尚難支吾顧可以當一面
犄角乎惟有憂憤欲絶而已至軍機現在何如已遣塘
撥偵探馳請督師裁酌
　　致樞輔札
念七日驚聞新命方切徬徨明日差官已賫勅劍至矣
揣時度事力必難勝許國致身義無可諉當即郊迎祇
受訖至於警報方甚兵集無期郡邑攻陷日聞人心所
在風鶴即三藩重地刻下俱有不可知者僕功無可望
罪非敢辭惟是畿東之事自有主者僕方束手待兵萬
希台臺公虚主持為幸率勒附謝併懇
　　致樞輔札
壊局難承屢懇矜免無可奈何竟䝉相属當此時勢何
能有為一切苦情具詳疏掲惟台臺念之猛如虎兵單
而將勇故欲一借然須得部咨馳催方能遄至祖大壽
兵已見調併祈檄赴僕軍前為懇閲邸報知有内備之
議懲前毖後自應早計苐所列某某真才殊大不然天
下事恐不堪再悞也若僕之一身倘逭斧鉞其所願効
容當面請僕必不敢舍難趨易避險就夷也杞憂在念
冒昧附陳死罪死罪
　　致閣部札
鉅鹿之失縁當事者計無復之惟思謝責朝廷罔顧貽
憂宗社真堪令人切齒痛心也宣晉兩鎮雖幸拔出責
以収潰圖功不可望已雲鎮規避殆成積習榆兵烏延
之事伎倆已見曹帥音信杳然左鎮亦無消息僕謬膺
新命其所督者依然原帶之一軍與新益保定及闗門
疲敝之步卒耳今且派守臨城僕亦以此兵僅堪派守
故唯唯總監之布置鄭嘉棟兵約旬日乃可望至僕徒
手難搏亦不敢以無兵自諉頃已選精鋭近千發繇武
徳之間張聲堵擊但報敵尚無北折之意而兵力單薄
若此安能創之使去僕向謂用竒用少可圖一當祗以
前督喪師侯鎮又復被挫士鮮鬭志無著可施則惟有
用虚而已然虚則難恃况將領中解人甚少怯病已深
併虚亦不能用也可奈何哉伏楮漫陳憂憤欲絶
　　答東撫札
氣誼最深睽違日久悵結可知邊事如此悞國何人比
極壊難支乃責之褦襶子曰非爾不可區區一身不足
惜其如疆事何哉弟甫奉協理之命已無督可協今又
承乏總督已無兵可督豈可以徒手搏乎弟所率惟秦
中一旅馬步凡一千五百餘皆保定及闗門疲敝之步
卒耳初報敵渡河北折擬徑指徳州比得總監疏掲促
守清源遂繇棗强取道南下及抵清源即以所率步兵
盡派登埤弟遠辱使命仰體懸切已儘原部馬兵挑選
精鋭數百繇武赴徳稍示聲援應用芻糧荷年兄軫濟
自無虞缺乏駐歇闗廂又有郡守照管已属厚幸濟兗
諸重地總監俱已撥有援兵面晤有期臨穎瞻結
　　又答東撫請援兵札
繇冀趨徳改適清源其詳已悉前札兹不贅㑹城告急
纓冠之救自不容緩且何敢緩也苐弟於前督僨潰之
後突承新命其所撥給之兵祇今無一旅調至弟何能
張空拳以相格拒屢晤總監云已發兵二枝往援東路
之責專在該監度必不以誑言相悮也徳州諸紳亦復
有書望援昨發去兵數百皆弟部下之錚錚者若収之
城上以備應援的可勝鄉兵及内地兵數萬第恐州人
士不肯納入然納入萬萬無妨也盖若輩强半皆功陞
都守又弟經年行間與共利害死生者幸年兄為闔州
一曉諭之頃報雲鎮及榆林兵旦夕可至至即提赴左
右惟年兄指揮是聽不宣
　　致督察劉
台臺宜駐徳兼顧頃已畧陳細繹明㫖所云一隅盖指
臨也非可總監之奏也又明㫖云視敵所向今敵實未
嘗向臨攻臨之説乃總監意外之慮耳台臺必欲一往
為總監勸駕後仍宜遄返徳中守臨豈台臺事也步火
兵餘雖無幾俟旌斾朝發即照濟兵南發之數撥令赴
防而彼中緩急仍僕任之李主政餉銀實此間續命之
膏萬勿令攜之入臨髙唐有寄餉八萬已為總監取去
彼中固無需此也曹變蛟兵共五千原無額餉俱應取
給行間連行鹽日費不貲聞軍士沿途頗以窘苦咨怨
内副將賀人龍兵千餘已於祁縣譁逃今尚不知作何
狀也曹鎮兵見在止存四千在秦時已欠餉五月洪亨
老借之州縣量給兩月尚欠三月乃赴援又一月矣將
何以免其嗷嗷乎曹鎮勇員敢戰副將白廣恩亦武夫
中出色者叩見時希勿吝金玉一鼓勵之然此無庸嘱
也
　　又致督察劉
台體就平社稷之福也披翰可任額手台臺駐徳南北
東西可以兼顧豈為滯於一隅入清源則一隅矣若東
撫自應一往以彼中守計惟東撫可便宜以圖也徳州
之防僕自時時在念但有聲息即遣馬兵一千馳往火
步兵自分發之後僅存千餘備札營緩急之用頃報曹
變蛟與楊國柱兵且陸續抵徳彼中事必不敢悮也苐
台臺應否入臨宜一酌耳率占奉報
　　又致督察劉
兵漸集矣將士之氣較前亦稍知競奮俟曹鎮兵至偵
有機㑹鼓勵而前務圖一當不敢負台臺拳切也曹鎮
兵凡四千儘多驍健然未攜有片甲禦敵與剿㓂不同
昨曽為台臺屢悉密兵原駝盔甲二百頂副步兵無所
用之萬祈借給該鎮僕當補牘以聞也台臺大札已抄
示諸鎮將矣敬復
　　委曹鎮領兵擊堵諭四鎮札
戰守機宜必協謀乃能共濟臨時進止必專責乃不亙
諉適與諸大將軍面属不啻詳矣不佞所以强借曹大
將軍者以臨鎮兵多又不佞標下之兵實曹大將軍所
素綂者區區之意諸大將軍想已洞悉功成題叙亦照
各鎮所獲為差毫不敢以意軒輊機㑹難得師克在和
惟諸大將軍實圖利之嘱嘱切切
　　答魯王啟
頃二東被兵播越徳藩此時職兵未集負罪萬千比各
鎮餘燼稍稍收合因念殿下名封震隣不勝顧慮輒發
一旅馳衞分自應爾乃蕭弁重荷金帑之賜職復謬䝉
慰譽過當實增愧悚至於疏奏録功尤非菲劣所敢承
也兹因蕭弁役旋肅裁附復臨啟不勝感戢悚惶之至
　　致樞輔札
敬咨保鎮劉光祚庸碌不堪台臺據閣部劉老先生疏
㕘立請正法大是快舉第賜劍從事惟副將而下為然
若施之鎮帥頗駭耳目僕久役行間深知此時兵將積
怯殊非誅戮所能立起若繩之太急恐致僨誤益煩聖
慮昨曽冒死密奏聖明業即聞之台臺矣今僕同劉老
先生審酌再四此舉殊有闗係因合詞馳請聖裁倘下
部議逮問結正乃不易之法萬維台臺主持臨穎不勝
悚切
　　答兵科張坦公札
不佞庸劣無似蹇承壊局艱辛萬狀非所敢言獨是黽
勉支撑自受兵以來幸不至致有决裂就中著數實未
敢少錯針芒苐屢奉嚴㫖震叠有加凜凜天威不啻雷
霆在頂惟有勉圖竭蹷束身以待已耳督察公才畧猶
人請纓而出一籌莫効受誤左右舉動乖違既奉嚴㫖
無端欲嫁禍不佞當静聽處分之時乃咨移紛出謾罵
相加以為出疏自解之地此等用心寧不可恥竢部咨
到日亦當有小疏畧剖即不敢過傷雅道然封疆事重
何能寂無一言也各鎮將積怯有日又所部無兵此豈
嚴法可能立振不佞教訓鼓舞嘔盡心血今且人人知
奮又自属不佞調度之後若輩實未嘗失律逗怯有顯
罪可誅難逃台鑒至從前可殺之罪又非向後領兵者
所宜究督察今日因左右之怒而㕘明日又因左右之
喜而救兩次之疏俱於發後相示不佞何能畧贊一語
乃謂不佞缷擔於督察不亦竒乎夫總督奉朝廷威靈
手握尚方而鎮將漫不知畏者有所以使之䙝也不佞
自信實不至此亦知己所可共信頃太平一戰總兵曹
變蛟等鼓鋭直前副將而下若白廣恩萬邦安中矢愈
奮與各鎮譟呼衝陷連奪四山城頭萬目共見皆以為
二十三年以來所未有即向所稱文懦無如王樸亦步
率火器仰面攻山豈樸忽能畏法死戰至此則不佞之
披誠激勸有所以使之然也不佞於若輩又何求焉其
若輩從前罪狀輕重不同廟堂自有公議俟協督事竣
細衡功罪誰可相凖誰應另議不佞自當率諸鎮同請
斧鉞國憲具存何敢玩徇於其間也冗勒附報可任依
切
　　與樞輔札
陜省標兵原因近日從各邊新募成營其家口俱僑寓
省城無親可托兹以從行半載戰事幸竣迫欲西歸僕
察其情不容己業為移文請示竚候發還乃遂有迫不
能待乗夜潛逃者業已行該營亙相挨查俟查確再報
至其餘兵丁雖畏法未敢從行而思歸之情人人皆同
僕謂宜念其從行微勞檄諭先逃者速止前途候本營
將官領餘兵俱至同還併密諭該將至彼止訪查首倡
者挐解正罪足以儆人心而彰國憲此外仍不必深求
也數行佈達臨穎無任延切
　　答閣部將材札
今日之所以無將者以封疆大吏無將將之人也有將
將者則大冶洪爐是鐵堪鑄而將材不可勝用矣以小
喻大僕非能將將者也方僕奉命入陜時標下止罪廢
數弁耳僕即因而用之渠輩偶有一長即嘉許誘掖偶
有一短即裁抑呵禁甚或萌心不肖逞詐試貪又為之
預先逆折使其廢然自返如竟至違犯則毫不假借或
又稍有功勩則又稱賞不置使知鼓舞至於一切方畧
必多方解説務令躍然有會及試之有效又迎機省諭
俾其觸類引伸故去嵗澄城三水以及闗門數戰遂成
掃蕩之功即此數弁以至僕出闗之日所與俱者亦惟
此數弁以僕觀之今似亦人人可將乃最優者無如李
國政一人今以功賞事為分監糾㕘見候究擬已矣此
外沈毅精練則有鄭嘉棟即可旦晩登壇恢宏明爽則
有趙大允技勇知機則有王根子二弁亦可需次至其
勛勞實績一一俱在按册可知無俟縷數若夫逰都而
下堪備簡拔者不能徧及至標下之外又未敢臆對矣
無已廢帥中有張天禮者當是守將之選置之取到諸
帥或猶稱白眉乎噫取大帥於廢帥之中此實出於不
得已然廢帥之可用者原寥寥也敬復
　　又回兵部議發陜兵回鎮咨
為軍務事四月初五日申時准兵部咨前事等因到職
准此為照自北兵出口各鎮援兵已奉有著從便道還
鎮之㫖大同宣府等兵俱已遵㫖回鎮矣其陜西兵馬
因復奉有聽薊督酌議之㫖職隨檄令延綏并陜西撫
標之兵各暫駐聽候薊督同臨固甘寧等兵一併酌議
一面移咨薊督酌議具題及接薊督回咨止欲酌議臨
固甘寧之兵而以延綏及撫標之兵聴職去留職以薊督
奉有明㫖非職所敢擅議因復咨請貴部及薊督㑹議
今准貴部咨謂己巳西兵入衞至辛未陸續發回將延
兵先發回鎮其餘兵馬仍聽密行遼東偵探北兵有無
續發真確信息再酌請命已經具題自應遵候苐查已
巳入衞皆各鎮額兵今陜撫標兵係因近日從各邊新
募而來且内多降丁攜帶眷屬僑寓省城自去冬入援
已閲半載心牽内顧頗切思歸目今闗外警報且息况
宣大延綏各兵既俱回鎮此兵亦應暫行遣還如防秋
需兵不妨馳檄再調想陜撫誼切急公未有不遵依遄
發者聞薊督方往閲邊口恐不能即行酌議各兵日望
遣還徒糜芻粟亦属可惜為此合咨貴部煩請查炤或
將陜撫標兵先行具題發回其臨固甘寧各兵聽薊督
酌議施行崇禎十二年四月初六日
　　報兵部挐獲逃丁正法掲
為擒獲倡逃官丁即行正法警衆事陜省乗夜私逃兵
丁巳經職屢諭該將密查為首倡逃者挐解去後十二
日辰時據職原差標下劄委旗鼓都司楊豹守備梅永
髙禀報卑職等䝉差追諭先行兵丁今俱見住舊店地
方約共一百餘名至十一日副將鄭嘉棟遊擊張文耀
綂兵回鎮到彼查出張遊擊下倡逃劄委守備一員劉
三本材官一名邢永祥同住通州東南闗外倡説我們
見今防禦事竣先行也不妨遂與永祥當街約呌各丁
起身又查出鄭副將下倡逃二名尚自友蔣宏明俱係
家丁住十里村聽説劉三本等起身遂邀約各丁同行
訪實鄭副將等隨同卑職等即時將四犯擒挐解送良
鄉縣監候取有収管其劉三本及邢永祥下餘丁併尚
自友蔣宏明强騎車户騾八頭妄稱係給錢僱騎隨查
給本户認領等情又據張文耀呈稱䝉本部院憲牌仰
卑職等即挐倡首逃丁馳報本部院正法䝉批卑職選
差中干范廣牛希才等即將逃回守備劉三本材官邢
永祥趕至地名舊店挐獲解赴良鄉縣監候除家丁張
平等二名卑職綑打一百棍警衆外理合呈報又據鄭
嘉棟呈稱卑職十一日辰時至良鄉地方舊店據先差
官楊王庭同本部院原差都司楊豹等俱稱初九日將
各丁趕至舊店即止諭令候本營人馬同行各丁在途
未曽生事當即查出家丁尚自友在村聞知東來兵馬
􁽈呌人馬起身自友即出沿街催督步兵併蔣宏明奪
騎騾頭同行卑職等當將二丁挐送良鄉縣其騾二頭
涿州曹副將帯同原主認去餘兵㸃明收伍前行等因
各報到職據此為照陜西標兵方候遣發乃忽有私逃
之事劉三本固居然劄委守備也向來𠞰㓂諸案俱列
有三本之功見候叙陞即偶與各丁同逃未嘗預約亦
應以三本為首况實三本作俑乎至邢永祥以張文耀
之貼身而背主約逃尚自友蔣宏明以隔營之部卒而
聞風糾合皆為戎首均應梟斬若候提解正法恐各營
兵馬去逺無以示警不若當此前兵甫行後兵纔發之
時即就彼中駢戮庶可以懲一警百耳故職當差傳號
遊擊趙祥執令旗前往良鄉㑹同該縣印官將劉三本
等四員名即行梟首仍發示馳傳各營以警將來其所
奪騎張秉廉等騾頭已經追給原主訖至鄭嘉棟張文
耀等應否免議綂惟貴部裁酌具題施行理合掲報須
至掲者崇禎十二年四月十二日
　　清屯示
照得西安左等三衞所額設屯軍屯地照軍給地以地
養軍乃祖宗足兵足食良法祇縁承平日久初制盡廢
屯軍既不堪實用屯地亦徒有空名其各軍原領屯地
有被權貴豪强衙蠧學劣霸占者亦有始因兑食軍糧
日久欺隠者甚至有本軍逃亡所遺田畆佃户徑行侵
没者種種詭弊難以枚舉已經嚴行西安理刑官溯流
窮源從頭搜查務照國初原額軍地及額徵糧草一一
查出地不容失一畆糧不容遺一粒通融祖制設立新
規使地出之糧實可養軍糧養之軍實堪征戰則國初
富强之盛可復見於今日而三秦可以長治久安矣俟
查明議定本院以必行為主一任權貴豪强衙蠧學劣
與各項奸徒百計阻撓本院已誓之天日㫁無調停人
情為若輩轉移之理想若輩亦各有良心當此内外空
虚腹心交訌兵單餉匱人民日見殺擄城郭所在破殘
五位宵旰勞心羣工上下束手之日即不能捐貲効義
戮力佐公乃猶忍占朝廷之軍屯貽國家以單弱此其
為人毒猶逾於流賊而奸更甚於細作無論明有人非
抑且幽有鬼謫本院叨兹鎮撫若使此法不伸此志不
行尚可羞兹簡命汗顔於三秦士民之上哉為此示諭
爾屯軍屯餘及占種屯地之家其各静聽查理至各軍
屯投到告詞姑收立案待查出之後各家如敢怙終不
悛生端抗拒本院應按法處治者即按法處治應特疏
糾㕘者即特疏糾㕘亦無庸爾等紛紛控凟也若所官
軍職旗甲人等務洗心滌慮將從前隠弊一一首出除
往罪盡行寛恕仍加賞勸如藐玩不遵復肆奸欺一經
發覺身家性命皆不可保矣决不虚示崇禎九年十一
月二十二日
　　行西安理刑官清屯檄
為清查軍屯以裨實用事照得西安左前後三衞所額
設屯軍屯地照軍給地以地養軍乃祖宗足兵足食良
法祇縁承平日久初制盡廢屯軍既不堪實用屯地亦
徒有空名其各軍原領屯地有被權貴豪强衙蠧學劣
霸占者有始因兑食軍糧日久欺隠者甚且有本軍逃
亡所遺地畆佃户徑行侵没者至如常追免補一項軍
有二千餘名皆係豪强霸占毎軍一名該地一頃嵗取
麥米或三四十石或二十餘石止議追糧價銀二兩三
錢七分即免補伍更可駭異當兹内外多事腹心交訌
人民日見擄殺城郭所在破殘設此數萬屯軍何嘗効
一臂之力乃以有用之屯糧徒飽奸狡之腹何如照地
徵租另募精兵以資戰守之為得也為此仰本官即將
前項軍屯調取各衞册巻并所官旗甲軍職人等溯流
窮源從頭搜查要見國初原額軍屯若干内水旱地各
若干額徵糧草各若干坐落某州某縣地方其地或係
軍種或係民佃或係權貴生員衙役人等承種令其各
逓認狀報首明白俱許照常耕種免其當軍即照所種
地之肥瘠分為等第酌定本折糧銀數目備開某某地
應徵本色麥豈米各若干折色銀各若干其糧銀近省
者運赴永豐倉上納離省窵遠者納貯坐落州縣專聽
另募精兵支用至於赴邊班軍亦免上班止議納價各
衙門應用軍役亦止議給工食俱不許兑種屯地務要
一一查出地不容失一畆糧不容遺一粒通融祖制設
立新規使地出之糧實可養軍糧養之軍實堪征戰則
國初富强之盛可復見於今日而三秦可以長治久安
矣此事本院期於必行如有權貴豪强衙蠧學劣與各
項奸徒詭計阻撓生端抗拒及首報不實者指名報院
應按法處治者即按法處治應特疏糾㕘者即特疏糾
㕘本官務要留心清理速竣此役仍備造屯地糧數坐
落州縣承種花名文册齎院以慿覆覈具奏施行崇禎
九年十一月二十六日
　　行清軍兵備道查各衙門軍役檄
為清查衙役軍丁實數議給工食以釐積弊事照得西
安左前後三衞屯軍昔年鑽營各衙門答應有應舍人
者有應夜役者有應軍伴軍牢者有應鼓手襍差以及
諸色匠作者名色不可勝數又巧立二三班更圖歇役
計各衙門濫用之數實繁有徒推原其故盖以倚藉衙
門占役名色希圖霸種屯地甚有全不應役而以家僕
充㸃一時者其影占之弊種種難悉今本院痛釐此弊
將前項軍役一槩起課即衙門差使不可盡裁宜另議
工食豈可以官軍額屯任冗役濫食乎如本院衙門舊
有襍項軍役三班共計四百三十餘名今已盡發起課
止留二班毎名另給工食七兩三錢本院衙役既清而
司道操屯府㕔衞所獨不可清乎為此仰道官吏即將
三司各道并屯操㕘將府㕔衞所等衙門各役使軍丁
盡數㑹查實數行令起課其有應該留用勢必不可缺
者另詳申議工食但係濫役盡行裁汰歸營以實伍省
費逐一清查明白總造一册報院再照按察兩院駐劄
省城為日不多豈可常設軍丁影占滋弊此項尤宜盡
裁也以後毎遇兩院進省駐劄其應用軍役各衞所即
照有司撥快皂例撥牢伴或各衙門下班人役借用應
役不得仍前常川設軍限十日内查清造册報院以慿
施行毋得延緩崇禎十年四月二十九日
　　行西安監収官第一次屯田起課檄
為徴収屯糧事據西安監收官呈齎改正西安左前後
三衞常追免補等項起課册到院案照本院先因各衞
軍屯或被權貴豪强衙蠧學劣霸占或被奸狡之徒侵
隠以致營伍空虚檄行西安理刑㕔清查續據該㕔將
常追免補勢豪影占逺近脱逃衙門答應四項逐一查
出酌量地之肥瘠分别上中下三等起課上地毎頃一
十八石中地毎頃一十五石下地毎頃一十二石毎糧
一石折銀七錢册繇前來查有股項未明者隨行監收
㕔覆覈改正去後今據前因合行徵收為此除行各屯
地坐落州縣収解外仰本官查照發去册造應徵糧銀
自崇禎十年起將各州縣解到屯糧銀兩照數収貯永
豐倉專聼本院兵餉支用不許别項擅動分毫仍轉行
各衞所管屯官員各將原管前項屯地應徴糧銀亦自
崇禎十年起督責旗甲嚴催種地人户速赴坐落州縣
上納務要六月内先完一半十月内通完永為定例如
各官催徵有法銀完獨蚤本院具題優叙倘或漫不經
心以致軍餉缺乏者官定重處旗甲拏究决不輕貸先
具遵依縁繇報查崇禎十年四月二十九日
　　又行布政司查追喊譟軍人屯田并挐未獲譟軍
　　檄
為發審事據該司呈具李進成等焚劫喊譟詳繇到院
該本院審看得各犯無端發難法紀蕩然李進成擒於
本院大門之内與李􁀙業許通江段守强所劫陳隆化
家衣物俱被見獲固皆應斬無辭至其餘各犯原赴教
塲應㸃乃相率入城恣行無忌當被擒獲俱應正法未
可以有贓無贓為首為從分重輕也至胡久興當擒獲
之時除去大帽自稱非軍及欲加刑乃將地畆軍户一
一供出貎猙獰而語閃爍尤是各犯之渠若劉見所攜
皮襖裁製方新未經穿著豈本軍曽用之物况五月非
衣裘之時又見獲雲履一隻云得之三門口查陳隆化
之門即與三門口相對此非本犯隨衆譟亂之確証乎
至吳錫方在喊譟之時擒自鐘樓之前是本院所目擊
者若以無贓曲宥使各犯止譟於本院衙前不焚劫陳
隆化之家或焚其室而不劫其有遂可置之不問乎若
各犯者正所謂求其生而不得則死之可也除將七犯
俱行梟示外其陳應積朱一寧馬一坤王權楊應曉賈
浩兒陳希虞徐登山程宗徳李繼忍姑行綑打陳征徊
姑行責治李朴然審係新至原未至教場當即釋放外
為照已斬李進成等七名與綑打責治陳應積等十一
名皆係應㸃之軍併無一人在起課之數者本院清屯
之舉於應軍者但取軍能實在除種原贍屯地外仍議
毎年另給銀二兩四錢加恩不為不厚於種地者但使
地不落空僅照各軍私典之價止毎畆約徵租銀一錢
取數不為不輕故凡實在應軍者未有不忻然入伍凡
本等種地者亦未有不樂於輸租惟是貪紳梟弁蠧役
劣衿徑欲白占軍屯與夫積年包軍奸徒指稱代應剥
取軍資自肥併無實軍操㸃皆以此舉為害已為不情
於是邀衆講止未已也而倡議阻撓倡議阻撓未已也
而挑釁恐喝謂第得鼓煽各軍一譟遂可寢其事耳逐
審李進成等止陳應積許通江楊應曉程宗徳李繼忍
各自種地五十畆王權自種地四十畆陳希虞自種三
十畆李樸然自種十三畆徐登山自種十畆其餘俱係
各占地之家僱覔應㸃若輩冒軍霸屯流禍至此其各
名下屯地豈可復聽若輩占據合行查議為此仰司官
吏即將前犯一十八名原贍軍屯地逐一清查明白作
何追還招佃速議妥確呈院以慿施行未獲脱逃王爾
勲仍嚴限緝挐務獲另結毋得疎縱其王爾勲軍地的
係何人隠占查確併報至都司原出示㸃軍及各軍齊
集教場又分付不㸃且遽下嚴令以駭衆聽本院原行
令該司領兵二千屯司領兵一千操司領兵二千本院
中軍官領兵一千如何不遵原示移付各官分㸃又兵
先在教場喊譟如何不行禁止即不能禁止教場距城
約三里餘如何不馳報城内遏阻聽其入城一併查明
通詳兩院毋遲崇禎十年五月初六日
　　又行各州縣申飭徵收屯糧檄
為徵収屯糧事據長安縣申稱本縣額徵三衞上半年
屯課銀一千二百餘兩止催旗甲嚴督佃户完納收糧
吏役公平収受並不加收毫釐仍給佃户原發繇票一
張佃户樂意輸納今已通完等因到院為照西安贍軍
屯地率皆膏腴原派課額極輕完納最易無奈各有司
悠忽因循以致各佃户觀望抗負如長安縣催徵不擾
鼓勸有方原派夏季額銀一千二百餘兩奉行僅月餘
開収不旬日即照數通完有禆軍務殊非淺鮮除將賈
知縣紀功優叙外苐查長安屯地較之該縣肥瘠相等
而長安未煩鞭扑勾攝申擾能令佃户樂從輸納通完
而該州縣均司督徵完報豈容獨後合行申飭催解為
此仰州縣官吏即將該州縣額徵屯課照依節行事理
并師賈令催徵之方嚴責旗甲督催佃户人等速將應
納上半年糧銀設法催完報院定與賈令一體優叙如
或泛視緩延定行㕘處决不輕貸崇禎十年六月十八
日
　　行都司議給各衙門軍役兑支工食檄
為立法兑支軍役工食以省煩擾事照得本院與各衙
門裁定應留供役軍人原種屯地既經起課合照本院
前行毎名月給工食六錢嵗給七兩二錢應於屯糧内
支給但查留用各役中亦有自種屯地者今議即於原
種屯地應納課銀給票兑抵以免本軍輸納以省官給
煩擾實為兩便擬合清查造册給票為此仰司官吏即
將本院及各司道衞所等衙門原奉本院批准應留軍
役逐一查明彚造一册毎一衙門備開某項人役若干
某某共若干名造册報院以慿查發印票徑給本役執
赴原種屯地坐落州縣付収糧吏將本役名下應納課
銀照票内銀數登簿註收即作已支工食本役止取實
收併領繇票存照其兑糧票著收糧吏存貯抵數除抵
兑之外本役仍該課銀若干即照數補納通完不得拖
欠毫釐中有新應未種屯地者應該另行給糧不得混
造一處致難稽查未便崇禎十年六月十九日
　白谷集巻四
欽定四庫全書
　白谷集巻五
　　　　　　　　　　　　明　孫傳庭　撰
　　五言古
　　鄰翁嘆
鄰翁有三男長男差膂力仲也絶怯弱季尤可矜惻一
身都廢棄所存惟視息忽驚遼事非繕發徧四國紛紛
閭左兒不能安稼穡長以力見選執殳將軍側王師二
十萬軍容亦旣飾豈知不慣戰聞鼓皆變色長男遂死
之全軍盡奔北司馬復徵兵倉皇請嚴勅長令畏譴訶
何敢遲頃刻又僉仲男往且稱百夫特隣翁前致語哀
鳴聲唧唧長男且戰亡仲弱豈辦賊長令亦信然材勇
不可得强驅出闗去勍敵何以克再戰復不利疆事益
叵測司馬計安施徵調且倍亟隣翁顧季男恐亦不能
匿出門官使至復以威令逼隣翁慘不言蒼天曷有極
　　靈邱山中
平生躭幽賞所在恣㝠討偶來此山中悠然暢懷抱怪
石髙挿雲直欲凌蒼昊霏微小雨來空濛山益好乍看
瀑布飛忽疑天河倒香霧散新花錦蘭藉細草層巖轉
深壑蓊翳悉難考古來觀空人往往志蓬島求之不可
得徒爾滋煩懆咄咄今日逰頓令俗腸掃應接自不暇
何必山隂道
　　𤣥滌樓
　余於映碧園搆一樓日處其上世念都忘偶劉青岳
　相公過我為題其額曰𤣥滌且綴以詩余拜而受教
　恍若有㑹援筆率和不復刪削求工苐以答公示我
　之意或可比於拈花之微笑乎
繄我搆此樓我意殊有托得翁名我樓與我意殊若我
樓倚髙峰我樓環大澤上可拂丹霄下可淩廣漠辟暑
接涼臺飛雲連傑閣秀木種千章繁䕃深相錯名花蒔
百種嬌豔競芳蕚累石以為山森森翠如削引泉以為
池濯濯清可酌菽麥滿四原阡陌附城郭春可眺平疇
秋可省收穫於此得一名取義總非薄翁也不謂然㝠
心為深索謂余有心人塵氛早卸却自能脱軒冕非徒
擅邱壑𤣥滌為我題豈以示微謔千古有秘藏任人自
領略奈何當我輩此道致淪落卑者躭世緣髙者恣清
樂詎知性命間一毫無所著元不貴豪華亦不崇寂寞
東山妓堪嘔北海賔亦惡陶令無絃琴亦似涉穿鑿諄
諄五男兒先生已受縛繹翁𤣥滌指䜿儒漫相愕太𤣥
本無𤣥當從實地作欲扣衆妙門一切非糟粕揚子謬
致疑毋乃見未擴如此𤣥自存寜復待疏瀹滌於何處
施愚人難索摸伎倆日紛紜神理常渾噩譬借匠石斤
為削鼻端堊譬就良醫鎞為割眼中膜滌盡乃見𤣥𤣥
亦於何槖所以真如性無病亦無藥惟余具微慧雅志
在寥廓盡日此樓上萬念歸隕籜醒坐倦即眠羮藜而
食藿間亦窺典墳不效張華博有僕不裹頭有婢長赤
脚庭並無懸魚門安知羅雀如此而已矣翁其發一噱
　　蕭武子以詩見貽次韻答之
與君晉陽日傾盖結深歡太行山色古汾水朝隂寒陵
谷有時變不渝惟寸丹咫尺秋風起君應振羽翰即蹶
君仍在寜足掛睂端祖鞭吾先着翻疑多此官南州髙
士榻信宿尚堪安世態羞鴟鼠交情自鳳鸞男兒重意
氣母悲行路難士為知己死念之發永嘆
　　邂逅李捖陽明府有贈捖陽與張象風師稱同籍
　　　友其先太翁曾倅郡太原
吾師曲江歸嘖嘖李瀛海博碩復魁奇曠逹饒文采燕
趙繫相思余心久屬乃大梁忽把臂呼樽澆塊壘因念
别駕翁雁門甘棠在顧今二十年口碑曾未改君能衍
世德出為神明宰惟余骯髒人落落無可採如何傾盖
間兩情足千載
　湧泉寺八詠
　　踈鐘撞月
踈鐘古刹傳秋月空山朗深聴自相聞如從月得響素
影不可扣清籟竟安往如何林莽間一一皆鳴爽
　　霜林歸鳥
根塵無了息性真日以深悟徹無早晚元始自可尋肅
殺滿天地泬寥秋氣清有鳥忽歸來凄然霜滿林
　　象塢雲深
誰將大士座寘向山之阿因以象名塢猛氣狎煙蘿塢
上經掛衲無雨雲自多我來探靈跡或恐是龍窩
　　仰公春曉
浮生覺如夢至理色即空林鶯一聲曙天地為啟䝉名
藍存勝跡新花發故叢此中有宻諦安能啟仰公
　　寒松戞漢
鬱彼千歲枝偃盖寒光映奇聳龍鶴形冷具霜雪性長
風拂漢來謖謖動清聴鏗聲散寥廓寥廓如相應
　　松落煙蘿
深徑蘿冉冉彌望煙漠漠遥聞雞犬聲知有人居錯老
㓜總無營第不廢耕作辟地余有心此中良不惡
　　溪橋晚眺
䇿杖湧林外徙倚溪橋晚靜碧飲長虹夕陽在絶巘雲
歸洞壑幽倦鳥望林返悠然縱雙目神與目俱逺
　　雪崦啼猿
啼猿聲本哀况復在雪崦層峰鎖寒色聴者慘不忺余
亦落漠人淚下襟袖沾山寺有老衲趺坐意自恬
　　謁臺歸逢大雨旋霽
入山何晴佳歸來雨滿道其初始霡霂倐焉勢傾倒萬
壑怒雷奔彌川漲霪潦我馬不能前僕夫不自保余謂
天胡然應是山靈惱謂子與我期已在十年早十年始
一來歸去何草草雲煙粗領略深幽未全討倐爾遽言
旋使我意如擣余乃祝山靈毋因逋客懆有約願重逰
勝蹟容再考向平婚嫁畢尚圖此中老應言遂清霽當
空日杲杲
　　七言古
　　丈夫行
君不見西家生女施巾帨東隣生男懸弧矢男子縱横
天地寛女子深閨無越趾吾曹磊落負鬚睂顧瞻四方
心曷已若使低睂垂首老一邱毋乃丈夫而女子
　　秋夜飲貢二山同年醉後漫歌書贈
江南有客狂且清我一對之爽氣生見人先乞寛禮數
索筆每能賦秋聲有時舉杯横白眼有時起舞狎青萍
嗟爾長我三十歲愛我慷慨相結契醉來執手共唏嘘
意氣淋漓輕身世自言天地總浮漚醒持一杯醉即休
堪笑䜿儒何爾爾一日長懷千歲憂
　　得蕭武子書喜賦
去嵗知君文戰靡遣使迎君江之沚那知一往絶音耗
我心忡忡曷其已縱横道路滿豺狼浩淼况隔大江水
咄嗟逾夏復秋冬屈指殷勤數景晷疑君昔别語踈狂
羞墮青雲淹鄉里又思君固饒襟期豈為敝貂遂爾爾
云何彭蠡一月期經年曾不致雙鯉愁來兩髩為君秋
廬嶽嶙峋暮山紫出門有客揖余言袖出一函磨折齒
開函驚見君姓名令我大呌發狂喜持讀彷彿見顔色
離緒纚纚披滿紙為道芒山下榻時吏隱朋親同蘭芷
問我夢蘭事若何又道蚌珠新添子我讀未竟欲起舞
僮僕相咤胡若此吁嗟武子我本乾坤落漠人為君憂
復為君喜兩人之情可知矣
　　午日西溪讌集歌
五月五日霽色鮮西溪開宴羅羣賢薰風微動水清漣
寳樹瓊枝紛四筵王郎善謔至獨先往往令人發狂顚
雄飲真如吸巨川髯張意興凌青氊揮麈能譚秋水篇
曹生雅是青門傳畏飲却知聴管絃竇叔愿者亦復然
劉家兄弟殊翩翩伯仲叔季華蕚聨阿姪文采獨披宣
太學馮君任俠偏一擲能輕百萬錢弟充落魄愛逃禪
兩郎詞壇何蹁蹮元三時花美女妍令我一見心誠憐
元瑞奇古薄丹鉛欲奪蘇韓印獨專相馬常思九方歅
猶子修隱文行全朝舞萊衣夕韋編宸居早著祖逖鞭
羣季俊秀皆惠連獨有六古堪比肩余家大阮盡招延
新叔揚州跨鶴還不貪腰無十萬纒綸叔脩飭自娟娟
吉叔臨池筆如椽常來醉倒習池邊健叔絶伎擅鳴絃
時向新豐酒家眠德叔尤喜酒如泉經叔(闕/)　羙且鬈
瑞兒纔知放紙鳶相與調笑弄潺湲親知骨肉相周旋
固知此樂屬性天况復良辰美景駢少長雜列不問年
登髙臨水隨其便主賔迭進摇畫船夾岸歌兒唱采蓮
鳴箏撾鼓聲闐闐栁外新月一鈎穿長去少留素手牽
更縱蘭橈破暝煙一曲滄浪意欲仙曾聞滄海變桑田
金谷蘭亭久棄捐及時我輩毋拘攣
　　嶽蓮篇壽田御宿大參
我聞華嶽之頂池生千葉蓮采而服之成神仙華嶽之
名以此傳雁門使君神仙者自㓜生長華嶽下早探玉
版嚼金丹駕鹿騎龍如走馬使君咄咄薄霞舉揮手山
中謝毛女徜徉陸地漫浮沉冥搜時共嶽靈語嶽靈使
君相下上爍爍蓮花開五臟落腕雄文擘巨靈山鬼呌
號混沌䘮一日聲名動帝闉夷然束帶向風塵鳬舄蹁
蹮聊玩世驄馬騰驤亦避人驄馬春明不可留玉節雄
藩領上逰纔向匡廬觀瀑布忽依勾注攬斗牛勾注煙
雲接五峰文殊見後多遐踪遍地平鋪金菡萏倚天髙
插翠芙蓉使君靜對意何有紫塞煙銷靖刁斗掃榻焚
香詩思幽欲喚太華共杯酒每來訪我荷池邊如臨玉
井意嫣然為言十丈花開處使我兩腋同飛仙仲夏六
月荷英鮮恰逢使君開壽筵我有白雲不堪贈特為賦
此嶽蓮篇惟願使君如蓮還如嶽赤英傾日綠隂稠千
秋萬載標卓犖
　　五言律
　　夏夜獨坐
獨坐南窗月悠然欲二更空庭踈雨歇小苑淡煙横湖
海憐多病乾坤苦用兵旁皇清不寐倚劍看欃槍
　　暮春晦夕偶張屏燈同武子飲分韻得來字
為惜春宵盡紗屏四面開影摇花欲動光滿月疑來客
共飛觴興人稱入洛才稍聞烽火息潦倒醉金罍
　　送别武子
戎馬愁方劇那堪送逺人看雲憐别苦折栁問歸頻宦
况惟余拙交情獨爾真明年十日酒同對帝城春
　　其二
痛飲真吾事其如别恨何風塵勞歲月湖海尚干戈病
骨開樽懶雄心倚劒多蕭蕭漣水上千古此悲歌
　　同梁大煦工部飲王宜蘇吏部園亭
城市開佳勝登臨擬輞川莓苔新著雨竹樹晚含煙水
部才誰似山公興獨偏何當逃吏事長此共留連
　　其二
莫話風塵事相憐但酒巵挑燈花轉豔倚檻月初垂衫
履追隨雅天涯聚晤奇獨憐烽火急重醉定何期
　　秋夜
經年長作客獨夜况逢秋燭影摇鄉思砧聲亂旅愁夢
隨鴻北下心逐火西流山月今方好安能載酒酬
　　除夜
邊塞家何處天涯歲又除鄉心三載劇客况此宵餘看
劒心彌壯謀糈計轉踈明朝三十一獨坐嘆居諸
　　其二
柏酒堪成醉其如感慨何風前人一别客裏歲三過鴻
鴈闗河逺烽烟道路多坐深聊假寐清夢繞煙蘿
　　元日試筆用除夜韻
歲從今日首臘自昨宵除郡邑驚危後乾坤戰伐餘物
華人自競世局我全踈何似悠悠者漁樵老孟諸
　　春郊
躡履郊西路愴然思有餘輕雲颺逺岫新水湛平湖别
恨縈春栁新愁長綠蕪不堪成獨嘯征鴈一聲孤
　　野宿
燭影孤村夜星光獨宿樓愁隨春野闊夢逐故山浮倚
枕憐多病持杯笑浪逰何時歸計得嘯咏繞煙洲
　　火樹
不借東風力還因劫火新聨翻天不夜亂落地皆春片
片霞光幻枝枝寶色勻誰云花頃刻人世總非真
　　其二
煖豔圍紅玉偏宜月下逢輝煌侵夜色雕鏤失天工長
養非闗雨飄零豈待風莫疑枝葉異玉樹本青葱
　　其三
疑是乗春氣瑩瑩萬朶繁樓臺靈蜃現庭院燭龍翻士
女喧良夜笙歌滿上元漫矜饒豔麗桃李本無言
　　龎雲濤孝㢘至留酌衙齋用韻
詞壇乆寂寞割據尚吾曹把酒分花氣論文落翠濤余
才原僻傲汝意故粗豪千古存深寄蕭踈在二毛
　　春雲
春雲如有意片片下城闉乍合遥天媚俄開逺岫新有
情元是幻浮世總非真晚景蒼茫色攸然得所親
　　酒籌
共覓清宵醉消磨付酒籌參差分夜月來往促春甌愛
客宜苛令撩人喜暗投漫言探海屋此飲足千秋
　　喜雨
已嘆遺黎盡誰驅旱厲囬一年纔見雨五月始聞雷父
老扶藜出兒童跨犢來欣然如有告具燼不須哀
　　苦雨
蝗旱愁初歇重憐雨不休田廬翻作沼闤闠可乗舟索
餉追呼急徵兵羽檄稠蕭條四野内不忍豁雙眸
　　闈中夜集用李捖陽扇頭韻
棘院初鳴柝繡衣晚散衙萍分俱是客星聚即為家醉
倚床頭月狂生筆底花漏深香氣濕知己落霜華
　　同陳玉鉉張雨蒼小集
兩君天下士與我一鄉人轟耳才名重論心臭味真雌
雄驚劒合慷慨覺情親咫尺聨青瑣何勞嘆積薪
　　與許亦齡諸丈夜集
知己當今夕何妨漏幾催縱譚燈漸短劇飲月初來蕭
索同官况悲歌總賦才西樓漫寥落歸雁幾聲哀
　　九月七日署中小酌
小院驚秋老天涯忽二霜干戈連五月風雨近重陽作
賦惟鄉思當歌任酒狂廵簷頻感事叢菊為誰黄
　　伍家集早發
荒村夜不寐明發攬征衣殘月沉髙樹踈星照短帷雞
聲催曉亂暝色入晨微漸覺春寒薄東林日欲暉
　　春夜
官署饒幽况含毫對酒壚春星臨曉樹夜色滿平蕪興
劇呼明月詩成質老奴盤桓不成寐清坐未言孤
　　對雨次蕭武子韻
清署偏宜雨當壚飲興增竹窗香霧合草徑晚煙凝酒
劇蒼頭妬詩豪白眼憎狂來無著處却憶六朝僧
　　夜坐次武子韻
無計堪消暑偏宜趁晚凉都將愁付酒不為病修方攬
髩憐余短論心愛女長賦成聊共質如覺齒牙香
　　㩦樽飲胡漢涵民部於楊氏園
愛客晚㩦樽開門月滿園春花初倚檻翠竹故當軒畫
棟歌聲繞綺筵舞袖翻憐君歸思切執手欲消魂
　　其二
飛觴同醉月乗興復登樓梁苑聞新曲并州憶舊逰深
談時屏御乆坐數添籌為問芒山氣今仍似昔浮
　　自大梁還署中小酌即事
燕邸人方至梁園客亦還煙塵頻悵望樽酒暫開顔草
長空堦寂花開小苑閒征途新得句搦管共君刪
　　荷亭飲丁竟豪憲副次韻(二首/)
負郭成溪隱閒情合灑然學耕時省稼試釣或臨淵碧
栁垂門外青山遶座前偶延雙盖入光采照池蓮
　　其二
小築南洲逈鳴騶喜賁然芰荷迎劒佩簫鼓振林淵酒
繼平原後詩追大厯前使君饒藻逸伯仲見青蓮
　　園居
闢地開三徑誅茅搆一椽藜羮堪飽食竹簟任髙眠夾
岸千株栁環溪百畝田今年穡事好足了酒家錢
　　其二
窺園時縱履隨地得悠然曲澗雙橋轉危崖一徑穿摘
蔬遴嫩菌試茗汲新泉憇蔭垂楊下飄飄意欲仙
　　其三
迂僻眞成性終朝靜掩門就中微有㑹此外復何言種
得花千樹沽來酒一樽自非庭畔鶴不許破苔痕
　　其四
不是躭元寂吾生合隱淪煙霞支病骨山水愛閒身草
閣全無暑花田别有春祗應成獨往魚鳥却相親
　　其五
浮名吾自厭豈與世相違逺岫孤雲没空林一鳥歸屠
龍心漫切刻鵠事全非終計惟深隱西山蕨正肥
　　其六
清事吾猶懶况於俗事闗亭空惟貯月案静獨延山作
賦羞雕棘敲碁厭角蠻評花與選石尚謂礙餘閒
　　其七
交逰近冷落吾亦拙逢迎山色當門古溪光拂座清平
疇開逺眺曲徑引閒行老此無餘羨堪同鹿豕盟
　　其八
離騷原夙好齋坐探深幽哀怨悲今古文章第一流髙
才多放逐濁世合夷猶讀罷餘深感牀頭酒滿甌
　　初夏小憇映碧園
小憇山園静清和四月天栁飛瓊玉亂荷散碧錢圓臘
酒隣翁送芽茶稚子煎聲聲布穀鳥驚破午窗眠
　　西溪舟泛
　余卜築西溪七載於兹壬申之夏偶作小艇命童子
　操舵與二三知友引胡牀據其上一觴一咏致甚樂
　也因成四律以落之
曲水饒幽况閒情寄小艟杯邀楊栁月裾引芰荷風蘭
社人同載桃源路可通却憐塵世上勞苦嘆飄蓬
　　其二
小泛西溪上悠然自在流吾原應縱壑僕故解操舟短
櫂隨花發輕帆共月浮忽疑多事客擊楫欲何求
　　其三
三尺平塘水居然可放舟新荷迎客豔細栁拂堤柔江
海雙泡落乾坤一葉浮煙波如有意即此是滄洲
　　其四
星漢仙槎杳扁舟樂意闗自能專一壑何用訪三山萬
事無過酒浮名好是閒漁鷗堪作侣竟日每忘還
　　苦熱屏燭
辟暑偏宜夜帷燈覺可憎人疑居火宅吾欲踏層氷乍
可華樽暗從敎堆案仍呼童亟屏去照膽有良朋
　　園侣
園居誰是伴鹿豕總堪羣遶檻皆予美環池有此君松
陰邀鶴共蓮沼與鷗分相對不相厭朝霞共夕曛
　　園課
園居有密課早起向前除花徑隨風掃藥畦趁雨鋤閒
臨鵝換帖悶檢蠧留書琴畫兼詩賦蕭然雅興餘
　涵虚閣四詠(選三首/)
　　流觴
流觴溪水曲雜坐列羣仙籌借新花作杯憑細浪傳飛
揚塵外客瀟灑鏡中天逺憶蘭亭蹟山陰脩褉年
　　聴泉
衆籟溪邊寂泉聲枕上通急來知帶雨逺至想隨風宛
轉危橋下清淒亂石中拂琴聊一曲流水調堪同
　　泛月
蘭橈侵晚盪桂影逐人來舟似珠盤轉溪如鏡匣開映
波霜欲立浮瀨雪為堆還視涵虚閣依稀逼玉臺
　　西園偶成
世情總如此吾意復何求負郭山連水為園近且幽朝
來黄鳥喚晚駐白雲留因憶陶彭澤居然達者流
　　咏松塔二首和田御宿焦涵一作
浮圖耽夙寄對此意殊饒細葉攅峰削髙柯累級遥沸
濤仙梵落掩盖寳幢摇舎利應曾貯君無訝後凋
　　其二
别有團欒致亭亭倚盖齊疑摶氷雪造喜引蔦蘿躋幹
直知為柱枝垂想作梯盤桓神骨爽髣髴過招提
　　田太液將軍請告西歸賦贈(太液大參/御宿弟也)
君歸元自好吾意惜君歸四海妖氛劇三邊將畧微請
纓心正切投筆願何違麟閣方虚左寜應問釣磯
　　山行
盡日崎嶇路登躋意自閒雲深時有寺樹宻若無山怪
石崚嶒見奇峰曲折攀何當歸隱地長此隔人寰
　　其二
行處山俱好何妨任意逰草間横亂石樹杪落寒流古
洞晴如雨隂崖夏亦秋盡知延勝賞隨地有髙樓
　　其三
惟恐行將盡行來境益偏石林披霧入翠壁捫蘿穿徑
轉全無路峰囬别有天漸㸔日欲暮愛此且停鞭
　　其四
不識五峰路真逰杳靄間廻巖行欲住曲徑往疑還惜
馬知僮健尋僧信客閒翠微如見許投老鍵柴關
　　峩谷
五峰知不逺峩谷亦殊佳水遶明珠曲山排翠髻了嵐
光銜古寺樹色吐村家巖畔尋髙隱忻分羽士茶
　　清凉石與王永泰對奕
欲證三乗妙非爭一局强山中人自靜石上日偏長子
奪琉璃色枰分薝蔔香豈同賭墅客定不礙清涼
　　秘魔巖
夙慕靈巖勝扶笻共客探危崖懸佛宇峭壁嵌僧龕鶴
舞髙松健龍眠古洞酣幽踪藏絶頂扳陟獨余堪
　　其二
巖前夏日冷巖上晚雲多我到真遺世人傳古秘魔深
林禽鳥息幽徑虎狼過老衲饒聞見其如山鬼何
　　萬年社(即萬年氷寺/)
合受清涼福還依雲水僧到來蓮社寂真似玉壺澄夏
日猶飛雪東風不解氷家鄉逾百里三伏苦炎蒸
　　過觀來石斷愚上人留齋微雨旋霽遂行
靈石知何自觀來幾歲華地幽踈履舄僧韻帶煙霞香
供雷生菌(蕈屬雷/震始生)元言雨散花陰晴莫遞變津渡已無
差
　　其二
歸路臨蘭若仍餘攬勝情雲煙携客至麋鹿夾僧迎(将/至)
(羣鹿隨/行不去)經罷龍收雨齋餘馬趁晴重來非漫約諸衲記
深盟
　　張文岳吏垣過雁門留酌山園因邀田御宿大㕘
　　　同集
雨散陰初歛園林夕意幽披襟臨水榭躡屐上山樓客
興優登眺主情洽挽留數峰横宿翠相對豁吟眸
　　其二
隂晴日屢易向晚復新霋湛露花邊下繁星栁外迷十
年吾磊塊四海爾雲霓况是髙陽侣何妨醉似泥
　　送田御宿大㕘歸里
　公治兵鴈門以㢘卓樹聲甲戌流㓂西犯公於雁門
　實有全城却賊之功㑹公西臺時所彈劾某方柄政
　輒苛議中公竟罷鴈門之人咸為公侘傺不平公夷
　然曰奉親課子適吾素願邀惠修郄之力多矣傳庭
　與公千秋共砥亦頗不以一去為公訝然世道人心
　之感何能己巳漫成十律情見乎詞
惜别兼懷感銜杯意未平烽煙歸逺道雨雪去孤城罪
合邊臣任功惟野史明相看餘侘傺不獨為交情
　　其二
已作賢人隱那禁義士傷魚還誰矢直鳥盡爾弓藏五
岳逰堪壯千秋氣轉揚驚看雙髩短元不負君王
　　其三
自抗西臺節已髙北斗名射墉矜獨力斥仗忌孤鳴衆
論方紛沓天心厭治平故因㓂禍搆竟使撤長城
　　其四
正切北堂戀何妨早拂衣榮名輕節鉞樂事慕庭闈况
有蘭芽茁更兼棣蕚輝懸知歸子舎遶膝共依依
　　其五
白雲縈渭水紫氣動函闗遽遣雙龍失惟将一鶴還遺
編窺韋絶初服著萊斑獨我悲離索㝠鴻不可扳
　　其六
舊有蓬蒿徑新經兵火餘到家惟四壁解槖獨羣書自
信名心薄寜嫌生計踈公歸吾意决小草欲何如
　　其七
圖隱有新寄嬾齋及澹園數椽蘭作室十畝竹為垣靜
有琴樽對僻無車馬喧避居非傲物吾道拙中存
　　其八
何物送君去城頭勾注山浮雲連冀野明月滿秦關拙
宦終成蹶工詩早得閒二華几案上行矣任開顔
　　其九
拂袖歸秦隴囂然故作豪人情涇水濁君意華山髙結
客懐燕俠論詩續楚騷悲歌亦我事永矢托綈袍
　　其十
吾生常落落於世總悠悠龍劍殊難合驪珠豈易投浮
樽分郢唱飛舄共梁逰自許生平在當為知己酬
　　雨中小酌讀杜律有作
一雨來新爽移樽傍短簷鄉心愁裏盡詩思客中添閱
世才難老驚人句可拈偶然披一過滿座失蒸炎
　　己未五月抵舎甫浹旬而北轅又發矣浪蹟萍踪
　　　可勝惆悵因成一律以志感尤以道區區将母
　　　之私云
越年初返轡十日又長征聚散悲塵世浮沉嘆此生塞
雲縈子舎官栁促王程為語閨中婦憐予菽水情
　映碧園産並頭蓮三十首(選十五首/)
　　一東
驚見嘉蓮湧真成别様紅雙葩霞采異一幹素心同並
映西溪日平分十里風似聞闗瑞應吾欲問𤣥工
　　二冬
虚心知有約一壑解相容馥馥香如和翩翩影自重臺
簫齊下鳳津劒並飛龍混跡汙泥裏忻然得所從
　　三江
矯矯風塵外競芳兩不降秪因無物並只許自成雙湛
露分襟挹炎威合力扛芙蓉空好妬冷落向秋江
　　四支
清溪標異致灼爍照漣漪元以一生兩翻因偶見奇季
昆疇命玉伯仲孰操箎芍藥輕相謔故因事可離
　　五微
解語都無語因知喻意微飛揚同翠盖綽約並紅衣幻
豈方神女愁寜托帝妃獨清憐衆濁水上自相依
　　六魚
竒葩開盛夏香色兩相如得氣誰吾閏吐華不厭餘凌
波聨縞帶映日綴霞裾為謝塵中客應難附執袪
　　七虞
精靈元獨種瑞采合分敷自信根心一誰云生色殊波
流仍獨立風雨足相扶莫遣齊諧志由來德不孤
　　十一真
净土根深結應窺未了因渾㤀爾我相齊現後前身不
是全空藴安能並出塵妙華寜可説解到本來真
　　二蕭
自是芳心合清溪如見招角英髙二陸比豔薄雙喬偶
矣終非蔓奇哉竟不夭倚欄頻顧盼一様絶塵囂
　　三肴
煙水芳菲際依依不暫抛日移花互隱波動影頻交笑
覷雙魚泳愁防獨燕捎為言休隕落翡翠欲來巢
　　六麻
把盞看芳蒂真如客興奢疑将雙勸酒豈合獨開花居
共藐姑射名同蕚綠華澤癯難應接次第酌流霞
　　八庚
愛爾亭亭者胡為並蔕生臨風香共逺濯水韻同清仙
子聨肩立天孫一手成休将鴛侣擬原不落凢情
　　九青
倚檻延清賞那禁眼並青吾方嗟落落爾自惜惺惺拂
鏡齊生態紉蘭互襲馨荷陰堪覆庇風雨勿飄零
　　十三覃
靜碧一泓澈仙葩影並涵曉摶空翠濕夜抱水雲酣南
岳雙遺鈿西池兩墜簪同妍非互効相對亦何慚
　　十四鹽
俱饒清逺致相並不相嫌目豈學魚比翼非效鳥鶼總
緣頭角異奚但色香兼若作芙蓉鍔應勞紫氣占
　　答王炳藜檢討(其二/)
不淺蓬瀛意由來感慨多文能傾海市氣欲挽天河有
客宵占劍何人夜枕戈出山余自哂雲壑未能那
　　留别吳鹿友中丞
自是英雄别那禁倍黯然雲霄空道路天地正風煙落
日干戈外孤城鼓角邊此時分手去不獨悵離筵
　　其二
已為蒼生病仍成社稷功伏牀親草檄裹藥自臨戎毳
帳連宵北衮衣信宿東峴山碑可續墮淚古今同
　　其三
正切安危倚胡興歸去情道㸔八座淺官較一邱輕鸞
鳳惟應隱虎狼未是横憐余不解事叱馭一何營
　　其四
自傍西溪隱蹉跎十載餘非能輕好爵聊以愛吾廬愁
有堪呼酒窮多未著書時名誰復問知己意何如
　　次馮二瑞韻留别
迂僻殊多感非躭一壑娛衣冠猶蹻跖泉石亦穿窬聲
氣分髙士肝腸托腐儒相期能不淺吾世見唐虞
　　其二
自向青門隱人情識大都九疑横地軸五緯暗天樞共
信飛為鳥誰云赤匪狐曝芹吾欲獻未卜聖明俞
　　其四
時趨日以偽世路總嶔嶇無處尋崐璧何由辨碔砆識
途嗟欵段變色駭於菟分手深相惜故園松菊蕪
　　七言律
　　送余德先之任閩中取道雲中省覲
霜飛木葉亂紛紛京邸蕭踈此送君海内不堪多戰伐
天涯偏是惜離羣閩江春色延青斾冀嶺秋風動白雲
此去相思同萬里梅花驛路好相聞
　　春夜同武子聨句
九十春光漸欲殘客心無事一凭闌(武/)談兵漫灑丁年
淚(伯/)把酒堪消子夜歡快閣煙霞同汝夢(武/)芒山星月
好誰㸔愁聴啼鳥聲聲急一曲燕歌不忍彈(伯/)
　　送别武子有感
看君明日動歸帆把酒西風淚滿衫人在闗河難作别
時當離亂易逢䜛一龍早起青雲色雙鯉先飛白苧緘
江上故交如有問王喬乆擬脱囂凡
　　其二
此去休悲行路難髙齋樽酒暫留歡荷香乍度飄官路
榴火新垂照繡鞍念亂有人爭解綬懷才我輩始彈冠
秋風咫尺髙南浦明月寜教按劒看
　　秋日同謝九如常振寰二廣文飲三台閣漫賦
飛閣嵯峩倚太清凭欄一望失塵纓西来樹影摇金刹
南下煙光繞石城邱壑有時歸傲吏乾坤何地著狂生
坐深月上髙臺靜片片幽芬落酒觥
　　其二
宦跡天涯感慨中登髙覽勝解相同思鄉節候逢流火
玩世行藏任轉蓬漣水煙飛老子氣芒山雲起漢王風
細論往事增惆悵徙倚尊前意不窮
　　再次前韻
為愛秋光逼眼清閒來一笑絶冠纓黄金徒散三千客
白璧難償十五城漫把閒愁消短鬢誰将大藥度長生
與君且盡登臨興潦倒風前酒數觥
　　送王彭伯先生北上
軺車明日問長安尊酒離筵且盡歡論将中原豪傑動
談兵午夜斗星寒新秋早見邊聲急時政深憐外吏難
聖主乆虚前席待佇成霖雨到江干
　　其二
多亂㝠鴻不可尋何來空谷轉傳音烽煙正想匡時䇿
霄漢長懸報主心上國羣公疏漫切强隣此日禍方深
驅車忽動中朝色幾席相看擊筑吟
　　闈中與許亦齡張斗垣二明府夜集
銀燭輝煌照素秋芳樽涼夜對清幽香飄玉樹風生户
翠拂金莖月滿樓車馬昔憐燕市别文章今作兎園逰
酒闌忽漫談時事萬里邊聲起暮愁
　　許亦齡持朱允岡吉士扇頭韻索和走筆次之
閒館清言夜更宜開襟又到酒酣時尊前白雪生長鋏
樓外青霞落逺陂梁苑秋光驚過眼楚天露氣欲沾脾
不知何處寒砧急銀漢迢遥月轉遲
　　飲明逺樓次李夢陽先生壁間韻
嶻嶪飛樓俯夕煙招㩦吾黨一開筵感時客有悲秋賦
攬勝人同入洛年指㸃河山分檻外笑談星斗落簷前
元龍自昔多豪興應擬身臨尺五天
　　寓相國寺有懷
僧房落葉滿荒苔小院煙光暝欲開萬里秋風人入洛
一天夜月客啣杯踈鐘漸向髙樓斷清梵頻從古殿來
客舎不堪成獨嘯近隣疑有謫仙才
　　送友人還里
正惜天涯聚首難風塵何故促征鞍百年兄弟三秋闊
千里闗河十月寒解槖自憐官况薄開樽常憶故情歡
何時我亦偕歸計紫塞青山好共看
　　秋夜同楊慕垣貢二山小集醉後聞二山誦曹孟
　　　德短歌聲甚悲壯漫賦
雨餘官署動新涼縱飲髙呼自酒狂忽憶昔年歌轉嘯
相憐此夜慨當慷愁聽魏武烏三匝驚見燕京鴈幾行
盡醉不須悲去日乾坤萬古總蒼茫
　　黄年伯京兆招飲園亭留咏
招逰忽漫問名園把酒偏憐北海樽花徑芳菲通近沼
竹籬宛轉䕶髙軒三春澮水煙光逺一曲芒山夜色繁
盡醉不妨歸去晚幾將時事坐中論
　　其二
廿年幽賞寄邱園謝傅東山道益尊楊栁風來春繞砌
梨花雨過夜開軒坐看蘭玉前庭秀仰視星河北闕繁
京兆新承明主詔白門煙月正堪論
　　梁大煦來自白下因言道逢倪武雙致詢出其扇
　　　頭次韻詩次之
燕臺一别幾經秋兄弟天涯尚黑頭音信漫憑天外鴈
行藏都付水中鷗梁園才子如君幾南國佳人不可求
二十四橋明月好不知今夜共誰逰
　　考績
悠悠兩地忽三年撫字催科俱惘然墨綬方慚臣職曠
丹書復荷主恩偏九邊此日仍多壘四海何時可息肩
為語登閎新諫議蒼生滿眼盡堪憐
　　其二
亳都潦倒竟何為嚴劇踈庸總不宜五鳳人爭推漢吏
雙鳬我自愧明時傳家清白雖無忝治邑艱辛未有禆
聖主若虚前席待願将血淚灑彤墀
　　大梁道中
桃花爛漫水潺湲何事風塵惱客顔四海幾人堪定亂
百年吾道合投閒懷中有璧羞逢主囊裏無錢欲買山
幾度言歸歸未得夢魂空遶雁門闗
　　龎雪濤至署中留酌
思君愁逐太行髙此夕芳尊任我曹月滿空庭生桂樹
風翻清漏落松濤百年道義交元古一載天涯意轉豪
多難獨憐余未已却因時事慘皮毛
　　其二
中原寥落總消魂慷慨猶憐我輩存舊有奇文傾海舶
今皈禪思叩風旛深談六月炎蒸失盡醉三更意態翻
不道梁園俱是客十年難得此宵論
　　宿安平集
草舎茅簷障短屏荒村事事總飄零秋風况是愁中見
夜雨那堪客裏聽濁酒漫供勞吏醉隣雞頻喚僕夫醒
未明忽又驅車去踪跡真同泛水萍
　　題竹居宗正園亭
莫道梁園路已荆仙宗别館是蓬瀛樓臺忽向空中見
洞壑偏從絶處生檻外風來松舞鶴池邊水至石飛鯨
一邱已擅山河勝千載應同帶礪盟
　　其二
小山兀起勢疑傾面面奇峰削不成微徑自能藏宛曲
幽巖原不礙空明登臨此日無三島開闢當時有五丁
何處忽聞清嘯發恍從緱嶺聽吹笙
　　送友人還里
隋堤春望草離離愁是天涯惜别時淪落非闗才獨短
迂踈自合衆相疑風塵世上吾青眼文酒場中爾白睂
此去故園應有賦好将雲樹動遐思
　　其二
梁園十月共清嬉愛爾人如玉樹枝四海論心惟我輩
一時分手又天涯黄河水接龍門下大麓雲連鴈塞垂
極目闗山情共逺與君重醉定何期
　　對酌
天涯同是客夷門月夕相将共此尊念我懷才知有意
逢君任俠敢無言歌殘白苧情猶劇看罷青萍態欲翻
明日匆匆應話别飛花踈栁總消魂
　　歸興
風塵事事不堪論囘首雲山斷客魂四海勞民皮已盡
三年傲吏骨猶存倦思縮地歸南墅愁欲呼天賦北門
奄忽故園春又暮空教青鬢負華樽
　　其二
宦况今成窶且貧艱危世路况愁人陵陽白璧投偏偽
勾漏丹砂鍊未真有鐵鑄來俱是錯無錢擲去可通神
何時頓却支祁鎻豐草長林任此身
　　武子南還賦送
開樽莫問夜如何惜别清秋恨轉多此去秦淮堪寂寞
由來燕趙擅悲歌天涯執手腸如雪離亂驚心世欲波
南浦風髙須努力未應伏櫪嘆蹉跎
　　送田待溪侍御入都
西園斗酒暫相留驄馬翩翩識壯遊烽火幾年勞戰伐
乾坤何日罷誅求知君剰有憂邊䇿愧我殊無報主謀
北望燕京情倍切榆闗一線使人愁
　　雨霽遲月
一雨初囬晚霽開閒庭幽敞共徘徊水邊涼氣生衣袂
花外新香入酒杯作客十年人幸健問天今夜月當來
獨憐故國闗山逺萬里清秋起暮哀
　　秋日同新陽叔飲象風師宅賦謝
負笈幾年慚友道倒尊此夕亦師恩吾翁自昔曾聨榻
阿叔於今並在門宿雨翻階秋欲老春風入座夜疑温
爇香燒燭忘更漏舊賦新詩細討論
　　小憇東園書舎
一廬新搆水雲隈文雅清幽亦快哉小院止應留竹在
短垣特為放山來消閒據案頻拈管破悶推窗獨舉杯
即此鑿坯堪永日蓬門不許等閒開
　　其二
多病閒居耽寂寥却憐清興未全消溪聲到枕疑相約
山色當門似見招酌酒每同花竟日探詩常伴月通宵
吾身自分園林物不為移文作解嘲
　　啜氷
誰将玉斧伐凌隂片片清涼似客心頓使當筵無暑氣
寜須到吻失煩襟月囬漢殿金莖淺天入峨睂白雪深
豈有熱腸消不得獨餘清興滿瑶琴
　　代武子寄内
十年無日不天涯囬首春風悵逺離紅袖獨憐卿任俠
青山自笑我探奇三秋鴻鴈音書杳千里星霜髩髪知
江蟹欲肥歸計決好儲新酒掃東籬
　　亳都秋興
蕭蕭梁苑獨徘徊客思秋容黯不開文獻總憐微子去
風流曾識孝王來戰餘天地仍刁斗水後田廬半草萊
芒碭數峰垂檻外白雲紅樹總堪哀
　　其二
十年萍梗嘆浮踪一篆憂勞滯宋封乆客益工離亂賦
長愁欲失壮遊容樓頭夜月吹雙鳳塞下秋風泣九龍
為憶故人天極北何時歸去日相從(雁門闗下/有九龍亭)
　　其三
山海徒聞尚可支堪憐一線繫安危客兵况老三年戍
邊馬偏肥九月時永夜寒隨霜氣結窮秋愁聴角聲吹
丸泥不是封闗計仗劍誰歌出塞詞
　　其四
海上神仙十二樓珠宫貝闕擁丹邱紫雲光泛明河曉
白露清分太液秋有客逍遥看鶴舞何人寥落對猿愁
塵遊自笑渾無定又見長空大火流
　　過訪黎爾瞻留飲
相憐何必嘆沉淪小酌扳留臭味真於我正宜寛禮數
如君豈合老風塵自矜藏酒能供客更喜移花解傍人
忽爾酩酊翻可愛當筵起舞倒烏巾
　　侯木菴編修請告賦送
此日真成離别難正逢秋色滿長安西山泉石開新爽
北闕雲霞散曉寒世事祗消君拂枕風塵猶笑我彈冠
應知多病不勝感但去無勞囬首看
　　同王天初明府劉遜菴作聖茂才張肖築太學飲
　　　王永泰山亭次壁間謝畹溪王華野二先生韻
臺舘新晴動晚涼憑虚攬勝引杯長鳥鳴深樹山逾静
花滿平堤水亦香作賦何人成往蹟登髙有客擅清狂
酒䦨興劇仍更酌枕藉空庭夜欲央
　　其二
訪勝重來問舊途相拚醉眼欲糢糊雲歸林壑全飛動
雨過煙村半有無席地壺觴花作幕跨山臺榭石為衢
主人愛我饒幽况指㸃溪前許結廬
　　秋日丁竟䝉憲副招飲
塞下秋髙夜色寒虚亭乗暇共盤桓一樽風雨重陽近
十載闗河此㑹難瓶菊似知矜晚節伶歌未許雜清歡
招㩦折柬休辭數世法應從我輩寛
　　秋興
西風一鴈下河洲客思悠悠獨倚樓窮塞不堪逢九日
羙人何事隔三秋看萸把酒情無限對菊捜吟意未休
欲向中原舒望眼南雲北樹總闗愁
　　其二
煙淒古戍晚楓丹水咽平沙塞草寒邊馬正肥生事易
漢師已老撤防難雄藩自古推三晉壯畧何人繼一韓
聞道聖明宵旰切封闗或可恃泥丸
　　得吳訥如㢘憲書却寄兼柬貢二山比部
玉節東南控上游喜逢驛使問并州錦帆横槊酬新興
碧藕傳杯憶舊逰晉國河山存巨麗毘陵文物擅風流
寄言秋署清狂客莫為閒愁泣楚囚(時二山/有家難)
　　送曲陽令宋𤣥平入覲兼膺内召
種得河陽花滿城徵車今喜上春明西山積雪留琴韻
北闕疎星候履聲治行兩朝重紀異文章四海舊知名
中興輔佐需公等霄漢應将隻手擎
　　其二
鴈南一望思紛紛遮道遥傳送使君仙舄曉縈龍塞栁
御書宵捧鳳墀雲時艱擊目誰堪濟民隱闗心帝欲聞
應為并州濡諫草頻河㓂警近方殷
　　除夕
滿城簫鼓沸春煙欹枕挑燈自囅然兒女試衣爭問夜
妻孥庀食競更年兩園花竹存詩料六載漁樵足酒錢
不是野人知節候偶隨流俗樂林泉
　　朱抱貞㕘戎擢陽和恊鎮賦贈
東西戎馬日縱横誰挽天河洗甲兵上黨将軍今大樹
雁門闗塞古長城親提虎旅新馳捷曾勒燕然乆著名
制府政虚帷幄待佇看倚劒落欃槍
　　答貢二山比部禮闈見懷之作兼致楊慕垣春坊
　　　次二山原韻
肝膽真堪比素琴俗交那得此情深五年秋署人如玉
二月春城栁似金文字總闗經世業詩篇不改嵗寒心
草𤣥尚有揚雄在漫向風塵覓賞音
　　斥蠅次象風師韻
炎日偏宜爾輩生翩翩緝緝欲何營呼朋引類羣難渙
逐氣尋羶性不更稍歴氷霜知匿影纔逢薰灼便凝情
㸃汙最是闗公憤變白那論璧與珩
　　斥蚊次韻
利吻輕身何處來那堪聚處若聞雷止憎善遁追難獲
漫恃多援逐不開有隙因縁能入幕無端團結欲成堆
市朝自合逢辛螫恨殺窺人遍草萊
　　又合斥蠅蚊二首
　二醜苦人庭業應象風師檄分擊之而忿猶未已復
　合誅二律以其同惡相濟必對鞫伏罪並付藁街庶
　貪殘永戢耳
日下青蟲何攘攘晚來白鳥復營營乾坤未合吾髙枕
晝夜偏敎爾遞更㧞劍空餘豪客忿集帷殊負寡君情
天生穢惡真無忌曾嘬貞媛㸃白珩
　　其二
貪殘相濟逐炎來奮擊何當假迅雷綺席聞香先客至
紗㡡扺隙伺人開青衣集似蟻為陣素羽飛疑絮作堆
獨有逰仙堪去汝知難髙逐向蓬萊
　　贈苖功甫茂才
文雅風流爾擅長更饒意興獨清狂時名藉甚蜚三晉
書法居然逼二王作客闗山多㓂盜還家廬舎久荒涼
猶能自恃舌無恙過我溪亭日舉觴
　　咏蓮
倚欄清興滿滄浪静挹荷風度逺香君子元為花上品
伊人宛在水中央芙蓉秋老空零落桃李春歸幾豔陽
華實誰能雙擅美亭亭九夏日偏長
　　戲贈畫僧
悟得菩提色即空㝠然意象畫圖中閒臨竹石知禪在
靜寫昆蟲見性同不是毫端藏佛解安能腕下奪天工
偶成淨土蓮花瓣却與人間一様同
　　胡滏陽大㕘招飲賦謝
新秋爽氣動邊城把酒相看意欲傾貔虎有如公輩出
豺狼敢似向時横階前露下杯堪挹匣裏霜飛劍欲鳴
為指天河須早挽東西今苦十年兵
　　其二
使君豪邁更難儔何物山癯喜見收塞外驍騰驚壮畧
天中耕饁想循猷敢分元賞來春徑欲挹雄風上晚樓
我自應消平世福行㸔王化到遐陬
　　八月十三夜李念騰餉部招飲鼓樓微雨無月
何事中秋景不賒先期約客意空奢月華應欲遲三夕
雨色堪憐滿萬家臺上髙樓生暮角城邊古戍斷霜笳
相㸔酒旣餘深欵小集重圖讌晚衙
　　壬申中秋夜邀諸友飲風雅堂月光皎甚興亦頗
　　　佳歡賞未終漏下五鼓矣因憶余自歸里以來
　　　七度中秋四值隂雨中間愁病相尋事與心阻
　　　此飲殊未易得也感而賦此
林間七歲度中秋强半隂雲興未酬况復文園偏善病
更兼漆室本多憂月華特為今宵勝風雅誰如爾輩優
酣飲何妨更欲盡主人未倦且淹留
　　秋日炳寰王翁㩦榼相過因邀劉遜菴兄弟同集
髙飲誰堪繼鹿門多翁風尚晚逾敦耆年雅興猶詩社
暇日清歡但酒樽有客悲吟同宋玉何人起舞似劉琨
相逢惟問奚囊物舊賦新詩與細論
　　九日邀諸友同集
招擕素友共清嬉傾倒髙齋九日期應節茱萸看自好
經秋菡萏訝全衰乾坤此㑹人同健風雨連宵酒更宜
酩酊不禁狂態發偶然落㡌未為奇
　　其二
霜天摇落動清哀詞客相將自快哉雅興不隨楓葉落
芳樽好共菊花開百年勝日登髙㑹四座雄風作賦才
新釀正饒看菊飲門前不用白衣來
　　咏菊
園林摇落盡堪傷惟見階前菊有香豈是孤芳偏傲物
祗因羣卉不禁霜葉雕寒玉深凝碧花嵌精金密覆黄
我亦清幽堪作侣朝朝把酒醉君傍
　又菊四咏
　　醉楊妃
宿酒沉沉困未抛猶餘醉態倚香苞真同妃子柔無骨
殊異先生嬾折腰粧罷豈容飛燕似睡來不數海棠嬌
凌霜晚節胡如此堪與傾城作解嘲
　　老僧衣
飛錫籬邊日欲斜遺将破衲冷霜華逺公舊在淵明社
釋氏應拈隱逸花不分禪心常寂寞故敎秋色滿袈裟
何當收向維摩室笑指諸天落晚霞
　　舊朝服
孤芳無分侍東皇慘淡堪憐委徑旁羞傍曉星迎劒佩
故敎秋露冷衣裳自知應著寒籬色誰謂猶擕滿袖香
遥憶上林紅共紫每陪春賞沐恩光
　　萬巻書
耻作空齋老蠧魚擕樽籬畔興偏餘我方欲縱千觴酒
爾却先開萬巻書求解自知元亮懶欲眠誰道孝先踈
坐看蓓蕾愁呫嗶一任西風仔細茹
　　紅菊
為愛秋容淡似余誰令雲錦爛吾廬一從嬌殿千花後
老圃春回九月餘豈待先生披綘帳疑徵晚節被丹書
海棠亦有秋時種香色元來總不如
　　新正十三夜李念騰招飲署中賦謝
良宵清宴酒如澠劇飲酣歌逸興増我欲問天宜有月
君堪照夜不闗燈慨慷元自空三輔裘馬何妨似五陵
玉樹臨風殊皎皎階前火樹漫相矜
　　其二
當筵誰似度支郎酌酒論詩總擅長文雅不存才子色
風流曾入少年塲龍門舊識家聲重鴈塞新承使節光
愛我粗豪差脱俗中堂小集任踈狂
　　送馮生元瑞赴試
與子深期在此行開尊不是悵離情髙文欲擅千秋業
弱冠先操十載盟燕趙淒涼歌調逈井參燦爛劍光横
忻聞主者饒元賞藝苑司南乆著名
　　送馮生修隱暨弟宸居元振赴試
相㸔意興總縱横入夜星文照舉觥累代文章重振響
一時兄弟盡知名無衣合為吾儕賦有酒當同爾輩傾
留酌莫辭持共醉階前明月正多情
　　送馮生益之劉生琴軒赴試
同驅秋色下河汾南浦扳留酒欲醺豈但文章堪脱穎
即論肝膈亦空羣離亭劒影連霄動㑹省雞聲入曉聞
為屬聨鑣須努力廣寒仙蕚好平分
　　七夕有懷
長空雨霽月初波恍見靈妃駕鵲過對景不禁人去逺
舉觴無奈客愁何乾坤七夕元無盡今古雙星㑹已多
聞道橋邊猶悵别此情吾欲問明河
　　邀田御宿李念騰飲映碧園次御宿韻
辟疆環水跨山隅上客登臨意興殊似喜一邱能獨擅
更憐三徑未全蕪新荷拂座香風度細栁縈堤翠浪鋪
溽暑不知當六月兩君丰致總氷壺
　　其二
愛我城南近水臺招擕此亦勝逰哉拈樽坐上飛元屑
縱屐花間破碧苔爽氣忽來風乍入煙光欲散雨初回
漸㸔溪月涵清影旣醉何妨更一杯
　　田御宿大㕘擕榼飲余映碧園李念騰計部同約
　　　以事阻未至
壺觴就我河之濵雅興髙情事事真看竹不知誰是主
愛蓮其謂此何人游巖本是耽泉石思邈從來志隱淪
獨怪長源虚此㑹空齋應悵月華新
　　送李念騰計部東還
秋髙木落大河濵惜别無由挽去輪斗北羣情方御李
江東孤興忽思蓴故家閥閱推司馬宿老文章屬舎人
公論乆知勞績在拂衣漫謂任閒身
　　其二
我本乾坤落漠人與君傾盖即情親唱酬漸覺詩盈帙
懽賞頻驚酒向晨此去東山原有約由來北海自多賔
相憐漫訂春明約嬾嫚那堪溷陌塵
　　春雪喜賦得飛字
塞上春寒春事微却憐玉蕋競芳菲隴梅欲發花先落
岸栁纔舒絮已飛登眺正宜浮白醉招逰不信踏青歸
吟成謾訝多奇句郢曲由來和者稀
　　張文岳給事典楚試還過鴈門留酌兼别
兄弟天涯此㑹難為君似覺酒腸寛曾憐采葛三秋别
可乏平原十日歡座上文章飛郢雪樽前氣味襲湘蘭
簡書獨畏催行急一曲驪歌不忍彈
　　次韻答李念騰計部
新栁垂垂翠欲牽旗亭握别已經年三春懷想燕雲阻
千里音書郢雪傳去就爾猶餘古道浮沉我自遜時賢
寄言近日西溪上蘿月松風倍可憐
　　送李欲仙司李内召入都
近來無事快人情獨喜公膺内召行楊栁接天孤劍往
桃花映日玉驄鳴平明久著虞庭績保障同推晉國城
况是御屏曾記姓掖垣虚左合誰迎
　　吳菊菴將軍以黄玉辰題園亭詩索和走筆次之
十年孤興寄山阿小築城隅足笑歌石磊數拳擎翠壁
池開一鑑落明河階前日報新花發簷外時聽好鳥歌
最喜歸來殊未晚况兼能逐魯陽戈
　　寄宋元平給事
十年踪跡任浮沉知己相期意轉深無我一邱誰作癖
有君四海盡為霖雪腸尚在終堪矢霜鬢何來欲見侵
輦上舊逰如訊問澤癯分老碧雲岑
　　贈馮忝生侍御
蜚英吳下久無倫攬轡今驅塞上塵驚世文章歸諫草
補天事業屬才臣霜摇勾注千峰動雨灑滹沱萬樹新
怪底澤癯承惠渥詞壇十載舊情親
　　其二
聖朝使節重乗驄况復艱危滿晉中被㓂遺黎仍苦旱
殺良諸將總多功此時正藉車前雨近日誰髙柱下風
繡斧忽來輿望洽咸云何幸得吾公
　　王炳藜簡討以詩刻見寄賦答
漫憐踪跡滯林邱忽誦題函破我愁鳳閣早傳新姓字
鴈門遥憶舊交逰曲中髙調驚山鳥局外閒情笑海鷗
早晚昇平君可致澤癯坐享復何求
　　其二
一壑俄驚十載過故人且莫問蹉跎雲霄北望星辰逺
道路東來雨雪多較獵揚雄元有賦飯牛甯戚豈無歌
報書欲遂彈冠意嬾嫚其如近状何
　　西溪夜泛
浮舟歡賞畫樓西煙樹微茫夜欲迷辟暑堪同河朔飲
逰仙漫問武陵溪澗泉響逐歌聲逺山月光隨舞袖低
旣醉難傾今夕意笑余潦倒有新題
　　其二
向夕芳樽傍水開最憐知己共銜杯詩成警處難為和
飲到酣時不用催池上涼風交翠竹亭前新月照髙槐
吾生此地應閒嬾漫訝明時有棄才
　　謁臺初發
炎天城市畏喧豗特覓清涼謁五臺暑溽恍從兹日去
山靈應道此人來驅車翠巘排空出巻幔新花夾路開
為語奚囊休索莫儘敎領取入詩裁
　　入山
纔到山前已絶塵馬蹄隨意看嶙峋瞻依五頂心同逺
懷想十年願始伸翠岫開顔如見迓白雲傾盖即相親
不辭幽險須逰遍漫向歸樵問路頻
　　金閣嶺
寳刹崔嵬俯夕隂何人曾此布黄金嶺頭風雨來天地
閣上浮雲變古今正好憑虚生逺眺何妨攬勝入孤吟
詩成却自嫌饒舌欲證菩提不染心
　　西林寺
　寺經㓂火惟聖水一樓巋然靈光他如二聖對譚殿
　七寳樹皆諸山未有之勝無復存者即石上獅踪亦
　俱焚裂僅能於灰燼中辨識耳
八水空憐翠欲浮西林勝概委荒邱鷲宫半没祥光杳
獅跡徒存猛氣收逰客無縁瞻寳樹寺僧猶自説靈湫
豈因二聖譚鋒盡只合同歸一黙休
　　清涼石僧舎同諸丈坐談
落落襟期總出塵看山况復盡閒身世情齷齪惟兒女
我輩蕭踈自主賔掬得青霞同作帔藉來碧草共為茵
相憐欲問清涼隱孰是人生未了因
　　西臺
　臺寺為㓂火焚毁殆盡一望瓦礫諸佛鐵像數尊悉
　委叢草中
纔過八水上西臺瞻眺那堪重客哀佛解固應藏瓦礫
法身豈合委蒿萊金蓮火後花彌發(金蓮花惟臺山/産各頂尤盛)寳
炬燃時影自開(臺頂時/放金燈)莫訝諸僧悲愴甚袛餘法象未
全灰
　　中臺
中峰清勝俯諸天六月登臨倍爽然泉迸都從絶頂出
雷鳴還自下方傳經樓騁望羣峰列(寺有經樓登其/上五峰俱見)佛
塔投誠一炬燃(寺有文殊髪塔僧言/逰人䖍誠則金燈現)衲子似憐塵夢苦
梵聲徹夜醒人眠
　　北臺
獨雄五頂撼清虚(清涼志惟/北頂最髙)䇿杖登臨眼界殊五夜每
驚凌斗柄萬年常見拱宸居俯環雁塞烽皆息平倚恒
峰嶽可如指㸃滄溟真一勺圖南漫效化鯤魚
　　東臺
東頂嵳峨不易攀平看渤澥漫驚顔須知觀海難為水
(峯名/觀海)乃信登臺始是山蜃市樓臺縹緲外蓬萊宫闕有
無間奮飛欲塞雙丸窟莫遣居諸速往還
　　南臺
離方孤峙鬱巑岏森秀真如錦繡攅(峯名/錦繡)金閣曉霞環
翡翠竹林晴日擁琅玕老人星近堪齊壽大士潮隣足
縱觀欲與山靈爭巨麗漫将好句掛林巒
　　永明寺同諸友夜酌不壞廣莫二上人啜茗在坐
此日眞堪號最閒忻隨暝色扣禪闗祗園宫闕凌霄搆
鷲嶺煙巒入夜攀僧為談深偕看月客因逰倦拒登山
(諸友倦逰頗/撓登山之興)坐來我倍饒清興一路新詩取次刪
　　其二
閒心元與白雲親此際尤疑失幻身月滿琳宫晴若洗
風清玉宇淨無塵偶逢禪侣知詩妄忽悟𤣥宗覺酒真
我欲醉中窺秘密傳言䕶法莫深嗔
　　塔院寺
名藍薄暮挹新晴雲搆天開象外清月色半空浮塔影
松濤滿谷帶鐘聲千年功德揚先后萬聖莊嚴佑我明
瞻禮不禁心地肅欲從檀越悟三生
　　别山
看山殊慰十年盟隱計猶憐尚未成到日雲霞如有意
歸時猿鶴豈無情丹崖翠壁皆留詠瑶草琪花半識名
此去清涼應笑我勞勞城市欲何營
　　其二
又驅匹馬向風塵回首名山漫愴神身類向平終有屬
宅如謝脁久為隣林巒此㑹成知己杖履重來是故人
躡磴探蘿仍有日攢峰列巘莫相嗔
　　閏八月初十夜酌樊淑魯為余誦田御宿邀賞望
　　　夜之作口占次韻
天涯知己共清時濟勝招㩦喜未遲三五况當明月夜
尋常已是菊花期塵銷北塞偏宜酒興續南樓倍可詩
雅㑹幾能逢此夕須教盡醉莫輕辭
　　閏中秋夜田御宿大㕘擕樽飲余映碧園
又見長空好月來明河如洗淨無埃天開霽景重飛鏡
人聚芳筵再舉杯鐵騎銷氛清朔漠銀蟾瀉影静樓臺
扳留未盡登臨意明日還應醉一回
　　其二
瑶臺此夕望彌新漫欲髙飛問玉輪天與山園留颯爽
月隨好客振精神衣沾桂氣香逾逺盞落蟾光影更眞
忽憶前朝登眺處邊雲滿目正愁人
　　又月下口占用韻
綺席重臨玉鑑開良宵寜厭此徘徊桂枝不共黄楊縮
菊令仍分皓魄來賦月客應重授簡問天我合更停杯
為憐前夕成虚度枕藉空庭醉不回
　　樊淑魯以九日燈下作見示次答
冷署棲遲意不違更逢佳節與詩宜斗星錯落驚新賦
風雨蕭踈憶故籬吟罷襟懷還自放狂來鬢髪豈羞吹
登髙有約成虚負獨傍孤燈却語誰
　　其二
九日偏憐得句奇詩情惟許素秋知風塵落落誰青眼
文采翩翩爾白睂閒品霜枝飛玉屑清分露氣倒瓊飴
遥驚夜半揮毫處筆陣猶嫌刻漏遲
　　風雅堂菊為從人髠去田御宿大㕘以詩見慰次
　　　答
忻分玉蕋帶霜來清豔元宜曲徑栽色映圖書堪寂寞
香生几席足徘徊披心有客頻邀賞摩頂何人苦見催
豈是使君一顧後漫将花事等閒開
　　題馮當之茂才春雪齋次御宿韻
春滿髙齊雪未䦨蕭然一榻此中安吳鈎拂拭分朝霽
鄴架抽翻映夜寒人是瑶林呈積素詩成玉澗湧飛湍
漫因郢曲憐孤調並奏於今有二難
　　其二
春雪霏霏覆畫闌美人幽况足相安文章堪與春爭麗
氣韻原同雪並寒太液池邊浮瑞靄峨睂山半落清湍
馮君收入空齋裏愧我留題得句難
　　挽楊斗玉少㕘
蒿里幽沉掩夕陽隴雲愁抱海天長賜帷自切明君惠
裹革徒深義士傷血灑江氛終化碧骨埋冀野舊飛黄
招魂欲賦重搔首風雨瀟瀟下白楊
　　其二
一柱天南正倚君俄驚地下促修文無人不欲歌黄鳥
有母那堪舎白雲歴盡艱辛惟逺道到來愁慘獨孤墳
闗河摇落逢秋暮滿目松楸對夕曛
　　其三
尋常死别已難禁况復知交感倍深郢曲昔曾先我賦
楚詞今為弔君吟春風共啖紅綾餅流水誰聽綠綺琴
一往頓成千載恨幾回清淚欲沾襟
　　其四
愁瞻素旐下荒原執紼傷心不可言梁獄上書應有恨
楚臣作賦本多寃河山斗北千年氣風雨滇南萬里魂
有友如余殊任俠安能為爾呌天閽
　　秋興四首用田御宿大㕘韻
落木蕭蕭葉漸稀客閒猶厭岫雲飛三秋卧病逢迎少
十載為郎踪跡微兵火自餘松菊徑風霜不礙薜蘿衣
故人漫切彈冠望為語西山蕨正肥
　　又
塞下悲風九月來亂餘天地不勝哀桑田漫訝成滄海
池水曾聞是刼灰感奮有人應擊楫踈慵如我合銜杯
祗憐病骨逢多難蒲栁那禁秋又催
　　又
伏枕頻聽秋漏殘轉思長夜正漫漫風雷未合飛龍劒
煙雨何妨滯鶡冠縱酒劇憐三徑寂探詩清愛五峰寒
即今髙卧仍多感一似崎嶇世路難
　　又
清閒深荷主恩遺况是東籬菊綻時最喜陶君能任俠
翻疑楚客獨多悲一邱乆擅情堪放十畝粗安命未畸
因憶承明趨侍者緋衣博得鬢絲絲
　　秋夜不寐
勞攘憑将一枕休却驚長夜轉多憂微霜鬢裏秋先到
大火心頭曉尚流有我楚臣非獨醒何人天姥與同逰
謾言世事如蕉鹿好夢憐今無處求
　　又
不寐愁看秋夜㝠幾回强起步空庭短檠特與心相照
孤榻堪令眼獨青天有奇方常夢夢我饒慵病却惺惺
無勞蛩語忩前聒殘漏清淒已足聽
　　又
欲倚寒忩半榻休深宵客緒正闗憂銅爐火燼茶煙冷
紙帳香銷燭影流月落不堪把盞問河横未許泛槎逰
豈因久斷長安夢一覺黄粱不可求
　　又
怯眠欹枕歎沉㝠露冷風淒葉滿庭客在窮途雙眼白
家餘故物一氊青自驚病後同秋老誰遣愁來似月惺
隣舎不知長夜苦頻将歌管惱人聽
　　又
秋暮愁心入夜偏呼樽覓醉浪逃禪五峰煙月餘詩料
百畝桑麻足酒錢葉墜空階同我落霜添短髪合誰先
不禁憑檻增惆悵徙倚明河欲曙天
　　又
獨寐惟余意久恬比來衾影自相嫌捩人已厭揮𤣥草
逸我安能入黑甜月色可憐霜色似柝聲無賴葉聲兼
不禁倚劍生悲壯斗下頻将紫氣占
　　又
頑愚長笑賦余偏秋思翻成黙照禪涼夜强斟求醉酒
清風虚送買眠錢目光漫擬夏侯隱腹笥寜同邊孝先
感激幸生明盛世華胥無夢愧堯天
　　又
薜蘿自分此生休何事偏銜楚客憂多病却憐饒暮氣
獨醒豈敢附清流百年只合焚香坐四壁那堪秉燭逰
欲賦悲秋為遣悶愁腸佳句苦難求
　　又
幽思真疑入杳㝠兀然中夜坐閒庭菊樽漫對陶顔綠
藜火空迎阮睫青十載行藏嗟落落三秋懷抱恨惺惺
撩人何處來𦍑管哽咽隨風斷續聽
　　又
輾轉寜闗意未恬自憐明發轉生嫌和丸敢昧從前苦
啖蔗徒思向後甜椿樹有懷霜露並蓼莪空賦蔚蒿兼
祗疑光顯非吾事為望熊羆有夢占
　　又
髙卧從矜林壑偏秋來不寐似枯禪捜吟豈是躭詩癖
却飲非闗乏酒錢興至清芬憐菊晚病來零落懼蒲先
坐深漸覺殘更盡幾㸃踈星淡逺天
　　又
中夜怦怦意未休不堪秋氣攪離憂澆腸渴欲吞宵露
洗耳清思枕上流浣沐棲遲成小隱招提潦草負前逰
空餘逺志覊塵網期向莊周夢裏求
　　又
泉石追尋任晦㝠幾看落葉舞閒庭風霜容易侵頭黑
歲月艱難滯汗青養拙一邱人共棄息機午夜我常惺
晨鐘暮鼓休相聒向日承明已厭聽
　　又
惟餘我與我相恬近狀支離我亦嫌時訝蛩鳴因甚苦
每嗤蜂釀為誰甜笑啼豈合逢人易醉醒那堪涉世兼
俯仰祗應歸獨覺茫茫岐路總難占
　　又
清宵爽氣小齋偏一榻蕭閒可悟禪歡賞幾虚逰野屐
幽尋漫貸買山錢徵書不就髙思邈博物無能愧茂先
客况眞同秋意索祗應搔首問青天
　　又
歸卧眞拚與世恬秋宵淒冷未須嫌有愁自覺風霜苦
申旦安知睡夢甜世上滄桑俄頃易古來仕隱幾人兼
江湖魏闕俱多得獨把行藏夜夜占
　　又
草堂竹簟自堪休豈為傷秋未解憂星影靜窺書幌入
霜華清傍客衣流琴樽自負千秋意杖履行追五嶽逰
永夜不眠緣底事區區於世總無求
　　又
兩眼驚秋不可㝠起隨竹影步前庭闗山月照千門白
河漢天回萬里青最是人間今夜靜却思林下竟誰惺
夜來秋憲傳新唱流水髙山未易聽
　　又
歸來魂夢久相恬困倚孤幃漫自嫌頸厭鶴長難學短
味諳荼苦反疑甜人情冷與秋風並世路䝉如夜色兼
怪殺屈原原未醒卜居何用拂龜占
　　馮忝生侍御還朝有贈
繡衣使者有殊庸攬轡今㸔報九重驄出吳門非衆馬
(侍御/吳人)劒來豐獄是眞龍皂囊已吐臺中氣白羽還銷塞
上烽開府竚應承寵渥還将雨露灑堯封
　　又
氣節文章世兩難眞宜才子作言官時英爭覩囊中草
大吏猶欽柱後冠按晉河山殊借色趨朝霜雪正生寒
(時方/十月)共知足副澄清志不忝鳴陽一鳳㸔
　　焦涵一開府雲中賦贈
名髙台鼎風流詘藻奪雲霞竹帛難天使文章兼事業
君能才子復尊官行當自勒燕然石更有誰登漢将壇
節鉞非榮君可貴范韓揚馬一時看
　　又
雲中舊是瀕戎地警息新當出塞時宵旰九重思鎻鑰
瘡痍萬姓望旌旗交河躍馬鯨鯢戢廣野陳兵虎豹馳
竚奏膚功膺簡畀願将鐃吹入歌詩
　　留酌焦涵一於映碧園因邀田御宿同集
風雅寥寥我輩存頻年河漢漫銷魂懷中明月寒相照
匣裏清霜晚共論大白浮杯臨水榭太元題宇署山軒
(涵一為余題/太元别境)髙牙獨訝催行急一曲溪前夜色繁
　　又
溪水溪雲凍欲連空庭酌酒劇相憐春風十憶金門栁
(自乙丑相晤都/門今經十載)朔雪雙看玉井蓮(晚步荷池又/二公皆秦人)並有襟
期存世外何妨意興滿樽前却疑鼎足非吾事幾傍雌
雄劒惘然
　　冬日田御宿大㕘邀飲清宴堂晚復圍罏暢飲益
　　　出内庖佐酒屬余病𠻳却飲為樊淑魯計部所
　　　窘輒飲至醉即事
霜清紫塞罷談兵月滿空庭照舉觥詞客都㤀天使重
(監視某/在坐)酒人獨有夜郎横(淑魯/黔人)偶拈勝句吟懷爽忽得
梟盧醉眼明縱飲那能寛病骨狂來吾亦渺浮生
　　又
盡捐苛禮叙從容雅集何妨命酌重蘭室晚擕人似玉
㦸門初掛月如弓坐深徐榻殊堪下飲劇郇厨不厭供
解道春風生滿席故敎此夜失嚴冬
　　王樂齋以幕府劄從戎索詩為賦
文雅風流已足觀援弓上馬亦桓桓不因有意麒麟閣
安得無端鵕䴊冠匕首久從燕趙把刀頭莫向斗牛㸔
自驚儒服兵機見知爾應登大将壇
　　田御宿大㕘西歸有日小酌草堂樊淑魯計部同
　　　集限韻
相看欲别復何言對月堪銷此夜魂歸客遐心千里去
隱人傲骨十年存鴈行把酒悲燕市龍塞談詩憶兎園
南北天涯同努力重圖執手問華樽
　　遣病
病來不訝世緣奇久病翻知病却宜天上神仙如不病
月中靈藥欲何為姓名已落時人忌詩句還生眞宰疑
伏枕儘敎儒雅廢漸還懵懂覺堪支
　　送張深之歸里省親深之雅負奇任俠詩意頗涉
　　　規勸知不足當一哂也
北風吹冷透征裘河水凝愁凍不流雲遶髙都瞻大麓
雪棼上館憶并州藏身莫遣千秋失有母須敎七尺留
我意獨嫌君任俠等閒未可試吳鉤
　　賦贈袁臨侯督學
柏臺磊落振孤踪直道終應聖主容殿上昔驚人是虎
斗間今識劒為龍文章自繫千秋業禮樂原推一代宗
吾黨相期殊不淺河汾佳士正雲從
　　午日偶成
為逢午日集園亭遣興持杯杯轉停病後傷時思艾畜
愁來覽物感蒲零綵絲疑效腸如縷紈扇應憐髩欲星
浩渺忽看溪上水汨羅千載恨猶醒
　　送盧靖寰大㕘之任西川
雄風萬里動雙旌酌酒相看壮此行花發錦江明馹路
雲浮玉壘度山城文翁舊化風應好漢檄新傳㓂未平
到日定知經緯裕草堂遺老漫怦怦
　　乙亥警
去嵗㳺兵獵雁門雄闗虎豹自雲屯請纓漫切書生志
聞鼓偏銷戰士魂草垜隂風吹白晝桑乾燐火照黄昏
只今痛定方思痛又見煙塵滿冀原
　　又
頻年戎馬任縱横此日長驅氣轉盈兩鎮元戎爭料敵
一時健旅盡嬰城樓煩磧外朝鳴角石嶺峰頭夜合營
燕壁晉藩俱咫尺令人擊目淚如傾
　　留别樊淑魯餉部用韻
十年無復聽和鸞小草殊多此一端曾羨陶潛能解綬
敢言貢禹愛彈冠天髙北闕風雲逺地逈西溪雨雪安
强起不知緣底事馬頭秋色正餘寒
　　九日同潘升允侍御薛行塢簡討宋泗洲驗封集
　　　李龍門樞部宅漫賦
帝城佳節足追陪良晤何妨結駟來千里一堂今把袂
百年九日此銜杯龍山客好仍同健燕市花寒却早開
拚醉盡忘歸去晚迢迢清漏漫頻催
　　又
登髙作賦本吾儔閒館清歡亦勝逰天入幽燕瞻上國
地連豫晉憶并州(李潘薛三公皆宦/晉余亦曾令中土)從敎月色開新爽
莫遣邊聲起暮愁囬首闗河勞夢寐南雲北樹幾悠悠
　　寜署壁間刻馬端甫公咏竹詩而竹與人俱不可
　　　覩矣次以志感
偶從題咏想琅玕春老空亭客夢寒渭水千竿何處挹
沱陽三徑幾時看殘枝未許喧烏雀遺韻猶堪下鳳鸞
惆悵此君不可作惟餘汗簡照心丹
　　五言排律
　　陳玉鉉給事入都寄贈十二韻
聖代需鴻碩天街儼駟驂雄風空冀北大業起周南霄
漢孤心映乾坤隻手擔𤨏垣秋冷烈彩筆夜清酣氣向
豐城識珠從赤水探直疑雲可作戅比黯何慙猶憶同
聨綬相期自盍簪解牛知絶伎捫蝨想雄譚世局今逾
變時賢理未諳澤鴻方肅肅嵎虎復眈眈恤緯余空切
回天爾獨堪遥聞旋上國聊此寄心函
　　賦得看劒引杯長十韻
别有臨觴意非闗飲興頻琴樽徒寂寞詩酒漫逡巡狎
厭東山妓喧憎北海賔胸原饒磊塊世未息煙塵何物
堪酧主斯時合致身龍精驚在握虎氣喜相親雷煥占
非偶風胡辨獨真芙蓉鍔上燦霜雪匣中新睥睨懷仇
齒盤桓念蹇屯連呼盡百斗此際意誰倫
　　至日二十韻
穀旦迎長至昌期應大來復臨三極轉泰履一陽回建
子周為厯書雲魯有臺嚴凝初地拆寥落乍天開金翼
馳南陸璇衡指北垓乾坤終不改日月故相催廣漠占
風逺元㝠識氣該荔生乗歲亞梅歛待春魁真宰殊堪
信浮生漫自哀有為皆駢拇不盡是枯荄半世吾将老
兩儀爾更孩齋居探混沌兀坐辟喧豗淡取匏樽酌寒
將爐火煨忝親多夙夜報國少涓埃久分魚鷗侣都忘
鵷鷺陪懶疑能惜病拙敢望憐才意氣消三鼓行藏滯
一雷緒添同繡線名斷異葭灰氷雪餘心在風霜任髩
摧儘看時輩棄合付彼蒼裁
　　七言排律
　　至日南郊恭紀同徐嵋雲文選孫三如考功黄率
　　　行騐封限韻
祗天大禮三先甲罄地精誠七閱辰正厪殷憂連下土
轉思至德合穹旻望靈夙戒勤将享奉贄親臨毖祀禋
雲遶郊宫華似盖月依輦路碧如輪儒臣履舄聨雙珮
衛士兠鍪挽六鈞氣肅牲牷登豆列光浮玉帛鼓鐘陳
釐樽馨馥初将酒燎火輝煌不盡薪煖入管灰宵動玉
漏催宫箭晚傳銀紫煙輕拂仙韶逺黄道重旋御仗新
肅駕鳬趨環左掖慶成嵩祝徹中宸忭歡自叶迎陽義
摶捖知回造物仁九塞無虞烽盡息萬年有道福長臻
　　題先徽錄十韻
　石瑶符鄉丈以先徽錄索詩余雅善瑶符且韙其事
　為賦七言近體十韻未及登冊遽聞先慈之變遂成
　逋負越一年瑶符以近遣行猶申前請因感其意不
　可已輙取原草雪涕泚毫書已殆不能還視益知古
　人蓼莪廢讀同此至情余於瑶符深矣
漢代君家盛絶倫明時奕葉逺逾新一完白璧生庭玉
兩獲元珠擅席珍出應禎祥同鳳覽誕繇仁厚並麟振
積書早信兒能讀斷織嘗愁母見嗔弓冶相承䝉澤永
壎箎迭奏此情真銜鱣座上儒風古擾雉田間吏術淳
即墨不封翻是臯原思何病但宜貧瞻雲灑淚悲空罍
傾日懷丹嘆穫薪邱壑尚堪容故我耕樵總不愧前人
天心倘在偏衡慮世路難知漫愴神
　　五言絶
　　别友
一樽風雨至孤劒暮雲横意氣知難老何妨萬里行
　　山中雜吟(九首/)
人跡真難到奇花自在生原皆天女散安得盡知名
　　又
引水遥通竈裁山曲抱牆髙樓窺樹逺虚牖納雲長
　　又
天畔數聲鐘聽之清思發獨起步空階但見空山月
　　又
細路何盤折重經碧蘚封鐘鳴知寺近只隔數重松
　　又
樹起不見山雲生不見樹來往翠微中衣濕非闗雨
　　又
空林寂無人清言共誰訂流水澗中鳴泠然動我聽
　　又
一片清涼石憑余任意眠歸來倘有意不用買山錢
　　又
留驂僧罷磬肅客寺敲鐘迎送能俱廢願將幽意容
　　又
輟巻入山來捜吟非自苦好景擕不去只合倩詩取
　　七言絶
　　郡城夜眺
立馬城頭月未闌樓臺新霽暮空寒客心此際真悲壯
指㸃欃槍仔細㸔
　　贈相者
誰将姑布動公卿洛下原來舊有聲一領青衣雙碧眼
敎人到處説髯生
　　其二
曾聞早嵗遇奇人知汝傳來骨法真不為千金輕一决
偏將物色到風塵
　　送别蕭武子
寳劒黄金贈逺人雄風萬里動車塵却憐一雨添離恨
愁殺長亭酒數廵
　　白鼻騧
何處馳來白鼻騧銀鞍金勒總豪華笑㸔紅袖飄飄處
道是垂楊第幾家
　　結客少年塲
長袖翩翩白皙郎紫騮斜控綠絲繮等閒來往青齊近
為訪何人是孟嘗
　　郊行有感
澗底凍隂猶漠漠岸頭草色已芊芊袛緣物理分髙下
不是春光有後先
　　許州道口僕夫偶折牡丹一枝置輿中
輿中忽見一枝春帶雨含煙自可人正是洛陽饒富貴
窮途也得借花神
　　蕭生瑶來自西昌訪余商邱十日辭去
十載交逰感慨中清樽涼夜意何窮送行冷署仍前度
猶有榴花似火紅
　　其二
匹馬匆匆出宋城主人相愛轉相驚知君欲續平原約
十日追隨又逺行
　　聞鴈
秋滿長空月滿湖忽聽征鴈一聲孤逺來應解傳書信
曾到鴈門闗下無
　　聞笛
闗山楊栁盡飄零逺客含愁夜獨醒何處風前三弄笛
泠然清韻滿空庭
　　聞柝
涼夜孤燈客思焦柝聲和雨度寒宵荒村不是嚴更鼓
為伴隂蟲送寂寥
　　聞砧
日落孤城秋氣深西風入夜轉蕭森飄來一片寒砧急
敲碎離人萬里心
　　送張志南再歸鴈門
去年四月送君歸楊栁花飛㸃客衣今日送君春正早
雪花却似栁花飛
　　棲賢社
十里青松一徑煙嵩陽老衲此安禪寛余許似淵明否
賢社何妨繼白蓮
　　澡浴池戲題口號
聖水誰將澡浴名不知智慧幾人生日來刼火名山遍
安得靈泉一洗清
　　萬年氷
誰斧凌隂結玉虹炎天赤日總難融緣何不與夏蟲語
此地繇來無夏蟲
　　竹林寺憶月川上人
髙衲曾聞隱竹林應憐空翠似禪心一從寂後荒涼甚
明月川前自古今
　　廣宗寺
靈鷲峰南半麓髙䕶持曾此荷宸褒殘碑漫訝沈苔蘚
功德元逾銅瓦牢
　　圓照寺
圓照旌幢望欲遮我來空自問袈裟㫋􁊿寂寞香花冷
幾杵踈鐘撞晚霞
　　羅㬋寺
一路尋僧苦寂寥羅㬋寺裏漫相招番僧貌古言難曉
一語都無意較饒
　　閏中秋夜田御宿大㕘邀飲映碧園樊淑魯民部
　　　以微恙未與書二絶見示依韻答之
銀漢重看拂素盤依然清影遶䦨干如何不共春風坐
露冷風凄覺夜寒
　
　
　
　
　
　
　
　
　白谷集巻五
