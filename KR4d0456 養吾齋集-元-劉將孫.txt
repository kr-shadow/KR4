#+TITLE: 養吾齋集-元-劉將孫
#+DATE: 2018-05-12 10:19:46
#+SOURCE: github.com/kanripo/KR4d0456 master eb6eb1cd                
欽定四庫全書　　　　　集部五
　提要
　　養吾齋集三十二卷　　别集類四(元/)
　　　　臣等謹案養吾齋集三十二卷元劉將孫撰
　　　　將孫字尚友廬陵人辰翁之子嘗為延平教
　　　　官臨汀書院山長辰翁已以文名於宋末當
　　　　文體冗濫之餘欲矯以清新幽雋故所著書
　　　　多標舉纎巧而所作亦多以詰屈為奇然蹊
　　　　逕獨開亦遂别自成家不可磨滅將孫濡染
　　　　家學頗習父風故當日有小須之目吳澄為
　　　　作集序謂其浩瀚演迤自成為尚友之文如
　　　　蘇洵之有蘇軾曾以立序則謂淵源所自淹
　　　　貫千古今觀其感遇諸作效陳子昻張九齡
　　　　雖音莭不同而寄托深逺時有名理近體亦
　　　　多佳句序記碑誌諸文雖傷于繁富字句亦
　　　　間涉鈎棘然叙事婉曲善言情欵具有其父
　　　　之所短亦未嘗不具有其父之所長又宋元
　　　　之際故老遺民如胡求魚聶濟之問學趙文
　　　　劉岳申之文章郭汝介涂世俊之孝行多不
　　　　見於他書獨是集能具其顛末亦頗賴以傳
　　　　至所云歐蘇起而常變極於化伊洛興而講
　　　　貫達於粹然尚文者不能暢於理説理者不
　　　　能推之文其言深中宋人之弊又云時文之
　　　　精即古文之理韓栁歐蘇皆以時文擅名其
　　　　後為古文如取之固有皇甫湜樊紹述尹洙穆
　　　　修諸家寧無雋字妙句幽情苦思所以不得與
　　　　韓歐並時文有不及焉故也其言尤足以砭
　　　　髙語奇古而不能文從字順之病雖所作不
　　　　盡踐其言要不能不謂之通論也據曾以立
　　　　序四十卷而自明以來罕見藏弆惟周南瑞
　　　　天下同文集首有將孫序一篇中録其文一
　　　　篇顧嗣立元詩選僅載其詩一首蓋亡佚久矣
　　　　今採永樂大典所載輯為三十二卷以偹文
　　　　章之一格亦歐陽修偶思螺蛤之意耳乾隆
　　　　四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
原序
惟天下之公言為不容泯而世之為論至久而後定則
人心之始蔽於其私也古文自先秦以來漢推司馬班
揚唐稱韓柳宋數歐蘇此天下之公言也而揚子雲自
謂五百年乃有知吾𤣥者韓昌黎集叙云時人始而驚
中而笑且排終而翕然隨以定蘇子瞻叙六一居士集
亦言世之不悦者譁而攻之能折困其身而不能屈其
言嗚呼古今文章議論至子雲韓歐猶不能使人言之
必無蔽於其私然卒亦莫能以掩其所不容泯者是故
頼有君子之論也廬陵自歐陽文忠公倡古文為學者
師後百有餘年而殿講巽齋先生太博須溪先生相繼
以雄文大筆儗於歐盡常蘇盡變由是海内之推言文
章者必以廬陵為宗先生為須溪先生家督天才宏澹
蚤從嚴侍留古心丞相昭文館已喧百寮誦佳句為時
文輙翹然度越流輩淵源所自淹貫千古故先生之於
文渾浩變化長驅直逐濤驚浪駭虎躍龍騰有傾河倒
海之勢而來者望洋不可涯涘同時宿學知名之士雅
相推讓必經論著共謂此須溪氏之文也四方慕一言
以自異者必相與謀曰非廬陵先生而誰歸閒居終日
更請交謁未嘗經意停筆而原理道性數典考文連引
古今證據經史譬之化工隨物賦形各極痛快又未有
不靡然服也夫攢眉擁鼻血指嘔心披揀之而獲寸金
組織之而成碎錦此非世所乏也至語大制作稽典謨
而徵雅頌耀金石而播韶鈞卓然成一家之言非正音
大雅無以與此視鉤棘以為艱深蹇拙以為簡古數急
以為𦂳嚴刻露以為勁峭施之先生真足汗流籍湜僕
命騷耳而窘於步者常疾人之速乏於才者毎忘人之
多狹於施者輙憚人之廣故其得於公論為不少矣而
私竊異論亦或有焉抑孰知源泉萬斛初不擇地而出
其浩乎沛然者誠得於天分之本自髙非徒力所能至
也方之蘇氏父子將追坡翁以翺翔文章固自有定價
亦惡可以無君子之論哉西山邵公濟之論柳文以為
文之行雖繫其所載猶有待焉為之紀次非其門人故
吏則其親戚朋友自昔然矣聞禮之在門辱先生愛而
敎之顧無所肖似不足紀次惟是先生之文其不容泯
者在人心公論四方後來願見者衆乃編彚為集凡四
十卷爰鋟諸梓以俟君子其散落人間者將廣輯而續
刋之不揆僭妄誠知無所逃罪抑編次之歳月不可以
不之志焉而非私言也先生須溪劉氏諱將孫字尚友
學者稱養吾先生云門人曽聞禮序
西漢之文幾三代品其髙下賈太傅司馬太史第一漢
文歴八代浸敝而唐之二子興唐文歴五代復敝而宋
之五子出宋文人稱歐蘇蓋舉先後二人言爾歐而下
蘇而上老蘇曽王未易偏有所取舍如道統之傳孔孟
而顔曽子思固在其中豈三子不足以紹孔而劣於孟
哉叙古文之統其必曰唐韓柳二子宋歐陽蘇曽王蘇
五子也宋遷江南百五十年諸儒孰不欲以文自名可
追配五子者誰與國初廬陵劉㑹孟氏突兀而起一時
氣燄震耀逺邇鄉人尊之比于歐陽其子尚友式克嗣
響夫一家二文人由漢迄今僅見眉山二蘇而尚友之
嗣㑹孟不忝子瞻之嗣明允嗚呼盛矣然歐實宗韓明
允乃以為非韓子之文而歐陽子之文劉與歐為同鄉
而不專宗歐予亦以為非歐陽子之文而劉子之文也明
允雄渾竒峭永叔儗以荀卿直躋之周秦間子瞻長江
大河一㵼千里語者曰子瞻之文非明允之文也若㑹
孟之諔詭變化而尚友之浩瀚演迤語者亦曰尚友之
文非㑹孟之文則為知言也已嗚呼百世之下有深於
文者其亦然予斯論否乎尚友之門人曽聞禮編輯其
文自附於韓門李漢予與尚友善素喜其文辭又嘉劉
門之有南紀也是以序其卷首云泰定丙寅十二月之
望臨川吳澂序
先兄養吾先生自少時侍先君子於古心江文忠公館
中學為文出語驚人喧衆口逹朝路及長習程文屢魁
郷校占前名老儒匠手敬服不惟抗衡且避其銳皆以
小須稱之先君晚年倦踈筆墨凡酬應者悉屬之先君
棄世之後其文益工四方之求者如先君焉筆力豪贍
衮衮莫竭議論援据一出於正而能俯仰隨時諧俗不
驚揮毫漫興紙盡詞窮旁觀唶唶脫手若忘故所著述
雖多而存藳亦少其壻曽以立慨然於樂天冩本傳兩
家子孫珍藏之語遂編校刻而傳之以立親炙先兄既
久才學日近詩文字法皆已逼真故於斯文不啻兩手
分也今其所編者多所意授而非效李漢輩徼名者也
刻梓已成區區因得附名不朽并述其編次之意如此
若夫先兄之文在人心公論非予淺陋者所能贊也泰
定乙丑十月季弟參拜書
欽定四庫全書
　養吾齋集卷一　　　　　元　劉將孫　撰
　　賦
　　　黒猿賦(并序/)
　　　　當庭之前楹豐草隂隂有猿時而㳺息以為
　　　　公娯命曰黒猿以嫓赤鳯并為之賦曰
參躔之精劍翁之孫潛心子雲之易參色道妙之門黒
可以鑑黔過於漆染煙化蒼裁雲守墨體崑崙之童烏
面玉毫之團白臂通盧弓之長皮鬬鬒髪之澤龍戰野
之合氣黿裏骨之戴色豈烏孫之異種抑元夫之靈質
霧養潤而削黳日舒光而藏碧墨卿之翠欲流黒靈之
冥逾鐡青玉環之返䰟醉道士之變石或騰而升或盤
而嬉聨絡東西之步扶摇下上之枝衣被泓頴之光發
舒老蒼之竒團鴉色之颺采淡螺丸之弄姿惟兹之儔
自表於羣白敎射於矢人赤駭夢於步兵青表道康之
童金記峽山之英毎與人而相即浩變化之留名况夫
與天一同其體返無色幽其光固湼之而不可緇亦闇
然而有餘章門列山房之玩庭止文字之祥勿長嘯而
懐寥廓勿捷走而志飛揚優游右軍硯池之上食息笑
啼墨竹之旁幸不為河東先生之所憎是可繼玉堂仙
人之所謂黒衣郎也
　　騷
　　　寒巖詞
　　　　余來延平首識沙陽張寒巖題其詩去之十
　　　　八年忽相遇於劍溪之上出舊題一笑且示
　　　　以寒巖圖邀予為之賦溪山𣺌然相視白首
　　　　余固栖遲俛仰無以自異於昔而君亦蕭條
　　　　獨徃方欲托之此以老也其能無所感耶因
　　　　倚風而為之詞曰
巖之上兮風蕭然蒼蒼之木兮與我齊年東風過之兮
碧葉華鮮歲寒兮伴我我不遐兮載笑載言巖不寒兮
以我我之寒兮吟肩我不厭其寒兮巖乎巖乎吾與爾
兮周旋
巖之下兮春草既緑風日豈不煖兮十寒一暴不改吾
容兮植杖兮巖之曲豈不懐兮四方之人兮如玉寧此
寒兮我獨秋風兮卷芳巖不動兮吟客比屋寒不可加
兮如此而足笑四方兮春夢斯巖兮寧不我卜
山悠悠兮入雲𦕈荒荒兮無木仙之人兮何之浩東西
兮何所於屋我欲從之兮石齧我足白雲兮遐矚毋我
逝兮於我乎宿
仙之人兮何年昔仙未來兮山與誰兮周旋仙不知其
氏名兮山乃以仙而傳儻非是山兮仙亦泯然他山無
仙兮亦浩蕩而蟬聨仙不少留兮山空而雲怨欲招仙
兮問山山蒼蒼兮不能言
我昔對山兮三霜忽别山兮十五年而强我知我俗兮
不敢與仙兮翺翔美人兮招我月露為之旌兮雲錦為
之囊仙之人兮來思儻分我兮餘芳
　　五言古詩一
　　　感遇
六經之為文其文汪以洋浩然如河漢萬古流清光斯
文一變史理絀氣始張竒字抉幽𦕈陳説極焜煌豈不
雄千古洪水之湯湯耳目雖可駭意象焉得望况如佔
畢者呐呐豈文章凄其懐古心宇宙何微茫
讀書初何為耿耿各有意精神在宇宙沙滓為文字聖
賢不自遇存此俟來世悠悠空言載未墜猶既墜徒然
三千年竟未見行事誰知此空言亦復有時廢來者愈
難知傷哉聖賢志
道本無一言無言乃為天傳心不傳言所謂以是傳回
愚參也唯由賜未足賢多言固破碎不言非空𤣥向非
載六籍何用行千年沉酣文義間于此求大全赫然廢
興統欲奪王伯權何斯黄面老不立言語禪悟入得近
似㨗解馳聨翩盡驅諸夏豪墮落彼中邊悄悄八九公
一二挽百千書多言自長心苦辨愈堅至今講糟粕未
得離蹄筌
王言貴深渾此道何乆荒斷從西漢下偶儷為辭章剪
截鬬纎巧何異于優倡代言襲一律設科號詞場个字
誇歇後廋詞競遺忘綴拾蟻注字套類蜂分房謂此臺
閣體哀哉虞夏商我欲揭古書使識謨洋洋又恐倣大
誥句字摹偏旁
文章猶小技何况詩云云沛然本情性以是列之經賡
歌五字始雅頌譜律聲蘇李非騷客醻倡流中情噫嘻
建安來雅道日以湮晉人善語言其言明且清少許勝
多多飄蕭欲通靈使其入韻語豈但諸子鳴安得三謝
辭逺與陶阮并唐風晚逾陋宋作髙入論遂令後來者
末流騁縱横髙者傚選體下者唐作程
　　　古興呈簽事王朋益
鳯凰擇朝陽千仞不下視羣狡鳯無能百鳥鳯獨貴丹
山有梧桐中夜降甘露苟無饑與渴潔身故為瑞
猛虎嘯隂風百里為慘凄深山復長谷獵者安所施威
行豈顧穽變或所不疑養威貴善用慎勿輕出之
豺狼煽為羣朝暮據路岐樵蘇不敢度吮血為之肥噬
吞各飽去逺引如能飛朝朝南山獵獨得狐兎歸
蜘蛛結小網密密覆修竹徐行罥我巾仰視眩我目跼
蹐不能言低徊入復出天明屬不照風雨曷無力
孔雀出炎海毛羽異復馴舒翼為光采娯我主與賓置
之雕籠中撫玩誠足珍詎知毛羽異其毒能殺人
鶻或好義者鷙搏有異才同類有不平極力為䧟摧江
南多蝮蟒盜摶情可哀蕭條呼鷹臺安得爾一來
一烏延秋啼百烏畢逋應山中傾鵲巢横絶無敢競飛
鳴啄腥腐意得志逾逞哀哀失巢鵲飛鳴不能進
巢蜂巢髙髙時出撓行客撲之不能盡彈之愈飛集舉
火徃攻之颺去不留迹蜂雖蹔得息喬木損可惜
蠧生文字間終老無所遷方冊穿欲罄滯死不得僊年
年七月曝薄福亦莫延不飲復不食性命絶可憐
海燕重歸來春風漫能語故人𣺌何之今人不我處風
塵正眯目荆棘動成阻安得畫堂成銜泥入君户
　　　記夢
縹緲蓬萊宫夜夢僅能至幸曕金華伯手授瓊笈記文
辭雜篆籀反覆未了義侍臣撫掌笑正坐汝識字
凡骨未易換十年巢名山服食學龜蛇沆瀣充朝餐道
逢洞中仙哂我枯槁顔與我一頓飯火食如人間
嚴嚴青華君英英蘂宫仙靈房數千間玉姬美於蓮按
歌節金玉微粲傾嬋媛棄家漫學道仰視心悽然
洞府不可探棄命窮其深踐地狎虎吻攀藤陟遥岑贏
糧乆欲盡微覺徑可尋疾歩得平處乃在故山隂
驂鸞越溟渤飛逹靈芝宫羣仙有公事期集東海東問
言何當還刼籍校未終俛坐黙有悟猶在運數中
明明三山近毎恨風引去多生得幸㑹乃一至其處仙
公賜巵酒辭謝飲非素顧謂速遣歸不飲安可度
避喧入山深松下有棋者旁觀記頃許歸視家巳謝始
知逢仙人問道乃未暇不曉局何長一子乆不下
白首讀丹經傳秘作丹竈辛勤道未成夢謁三神島稽
首願開度摇手謬探討節食省妄想全生以為寳
傳藥不傳火至人有微言銖兩刻進退屯蒙時朝昏自
謂得道妙見笑於野人子心火未滅火候安得論
瀛洲隔弱水丹表奏玉墀共惟普度慈曷不通一岐天
顔蹙臣過仙伯怒臣癡儻非間絶許乆已郡縣之
　　　感興
飄風集亂雲頃刻墨四垂疾雷馮震電奔赴如恐遲咫
尺不自辨混闢俱可疑海水當已立茅屋凜不支大聲
纔數㸃夕陽已逶迤區區不成雨何以作勢為
厥或抱危疾荏苒醫屢更既傷烏喙毒又以鍼砭并峻
補力已微養痾證復驚何人號國手參苓聊和平但令
具衣冠不必完神明始知良醫訣不死亦不生
叢祠閟荒毁草蔓森如束偶坐猶衣冠半體失腰腹規
摹結構在風雨暗青緑倘無動人者何以有此屋謂此
信有神今者一何蹙家國有廢興何况於土木
一水西來清一水東去渾清者緑波泚渾者黄流昏交
流不相入一線各一痕風掀不能混波激不能分百里
猶固然到海始可呑人言水無定孰識有定存
河流㵼奔洪瞬息不可駐夾岸為洄波逆上可徐遡卷
沙怒噴薄力盡成囘互使皆如中流徃者歸無路束急
極得寛兩宻疎有處物理無不然人心自難悟
　　　雜詩
楚水浩浩白楚山悠悠青人生自失路山水初何情重
華入愁雲閶闔環峩纓快然各千載笑汝空一生長風
𣺌湘波屈恨何由平
興衰晝夜事反覆今昔同可憐仁人心忍死不忍從明
知力不及誰遣身適逢販鬻有竒利守方無駿功一餓
西山西一覇東海東
人生無智愚用舍隨其向儻能采葑菲往往見所長
當其未得意百計無一望因依豈非命遇合如有相張
良本為韓陳平亦事項
才難聖所嘆千百不一全能言未易得况復可繼傳大
官老於事肉食偷目前方當竊光寵肯顧擇後賢絳灌
苐一語老死賈少年
事主敢不忠忠乃特未易捐軀欲奚為中道咄非意是
非或有局忠邪亦易位一時容異見千古尚倒置嗚呼
東市車此豈晁家事
大厦亦既顛一木何能扶况乃非棟梁曽不比􁀙櫨彼
皆無責備此獨有遺誅公卿置何地文字累老儒寂寞
揚子雲見稱莽大夫
小兒必解事老父何足記頃時床下拜終古眼中媿新
交陰郭家平視壽張氏風生臺閣上寵列諸王次固宜
伏波翁歳晚困帝媚
人或恃故素安可知平時誓忠益一語成嗔癡布衣忽
逢青雲友舊意更先疑子陵作故態鼎足無益辭狂奴
固當爾君房殊可兒
狂俠世共喜事敗有餘徳咄哉皆惡子坐致人死力風
塵豈純臣饑虎傅健翼君看刦昬者此豈嘗失職時平
一偷兒世亂兩漢賊
俗下未易居浮沉不可諧諛之為見玩嘿謂我不儕但
平或可刦好語猶亂階不能皆逹人誰當恕中懐徳操
尚可事逢人好復佳
百年未易料何徃非失身功名固震世亦復多誤人中
道失知已小兒共經綸千年出師表磊磊悲如新一笑
孝正語此豈髙光倫
勲業各有天才智竟無與伯符志不遂公瑾年忽暮髙
臺銅雀春黄屋臺城路赤壁固依然江東兩抔土二喬
幸遇君君亦二喬誤
英雄有惑志百鍊居然柔驅馳一世倦歴落身後愁遺
言教賣履想見訣涕流美人内隱笑世子外囘眸何待
伏魄時已忘西陵丘
大緩人所有小靳非人情乘危作險語何能不疑嗔君
心人豈知君語非所陳造然豈友道餘悔不蔽身暮年
王茂𢎞流涕周伯仁
遂非何不至中媿鮮自道誰能當末路未肯忘始好初
心盛徳事日暮行顛倒古人有風致語竟見懐抱處仲
思伯仁桓公念阿浩
名輩不可髙同流何濁清名猶天所忌况乃自立名邂
逅有相逢恩怨不自明虚裁了何益實患安可嬰平生
庾元䂓晚拜陶士行
士貧患無主事主欲親已親猶恨不密密獲全者幾奸
雄志負國疑忌及妻子此猶凜不保爾乃何足恃吐茵
岌殆哉窺牘噫死矣
少年輕前輩新貴喜失序虚名隨位起流俗浪交許英
賢意寥落䑕子成乳虎歳寒何足較人事亦多故向來
王逸少坐愧小懐祖
山河向寂寂喬木嗟乆衰雲間昔汜濫洛下相娯嬉朝
遊王和同莫宿劉樂隨身猶先一輩事已被一時低徊
波江來乃識蔡充兒
人生有邂逅所托非所願物論極無情心迹誰與辨噫
嘻落㡌狂豈有入幕戀髯叅與短簿談笑入文獻孟嘉
盛徳人老續桓温傳
六合方内外意賞各一尚朱門玩海鷗故覺神氣王髙
屐遊塵間談辨雄坐上或云古無有彼道焉得放不見
元嘉間嘗有黒衣相
六姓更逐鹿南北沸問鼎熾然臚九錫紛若夢一頃何
者非奕棋乃有愧未冺姪嘲子廬墓史誚士不遜如何
千年齒獨笑彦囘冷
晉陽家化國首事子推父擒充又戮竇平杲遂誅武東
宫漫長嫡統業誰基緒縱無元武門可但天䇿府頗笑
魏鄭公歡取萬餘虜
語言誰不美肝肺鮮如流貫髙對滕公令伯念母劉千
年真寥寥情語罕其儔靈武黄瓜辭蓬萊家事謀吾評
唐名相三歎李鄴侯
知士明觀火仁人心持衡宦閹禍東都以權不以兵大
厯衰失馭神策監專征伾文固姦朋易置亦忠君崛彊
昌黎公曷賦永貞行
論勢不論理盜或非所憎苟安不慮逺事有願因循涓
涓既成河滔滔愈無津固知多荆棘長此待何人不曉
白樂天風諫平藩鎮
宦海古風波髙位危竿伎况復間亂離安所盡命義一
朝姓七八忽起年三四富貴不掩身瞬息無噍類漫令
馮瀛王得證佛地位
淵明節髙世甲子書微茫子美窮念君同谷歌悲傷可
憐天復末羈絏圍困場故官署庚子事苦無名章得非
韓致光坐累香奩香
　　　遣興以韓詩名浮猶有耻味薄真自幸為韻
小窻兀然坐十月聞啼鶯髙林已變衰四顧難為情風
日豈不佳終非春晴明風流廹遲暮荏苒餘虛聲過時
雖見采亦復可憐生
吾衰未四十鬢已先秋秋如何百年内長負千載憂讀
書或垂涕聞惡深已仇經營欲濟世衣食不自謀大哉
天壤間毋乃吾生浮
吾嘗内攻惡於世宜悔尤佳客纔周旋勝處必夷猶俗
子殆糞土鄙言如穢羞時宜與我違富貴不我儔及我
所知愛窮乃與我侔
端居閲世變反覆何不有金錢驕窟郎白首笑馮叟失
時巧或拙顔貎姸亦醜紛紛外交惑徃徃顔不厚吁嗟
自亷貞寂寞為誰守
平生所甚媿䟦涉漸不耻我已悼本心人猶謂狂士不
知謟諛者何物為心髓豈伊天又地别賦毛與裏悄悄
自如疑茫茫安敢鄙
吾生長過慮於世本寡味况復事逺遊屈身傍權貴冷
看望塵拜顧我猶得氣人品亦何殊宦途豈非畏善寳
千金軀勿犯世忌諱
朝日照盤蔬草具殊不惡書生多乖迕揆分合窮薄勿
言一囊粟已有素餐怍清談得飽食可復忘髙閣君看
風塵中幾人能寂寞
吾慕吾真長撥皮意皆真詎知深情子愛作多事人髙
標樹夷齊挾術包儀秦面如九秋霜心事百摺輪而彼
必得志汝乃誰肯信
空庭得客語初月光滿地意賞未渠央浮雲遽何自須
臾驚枕雨破夢不成睡蒼茫三更頃撩亂千古事何者
非偶然維天正無意
臨風勿悵悵撫事勿耿耿人事十年間若此已僥倖髙
之汝安能卑之汝多幸一官固落拓舊夢閑自省長詠
秋風歌孰非滹沱警
　　　釋悲
我嘗釋人悲我悲誰釋之我悲不自釋始悟釋人非悲
來如春江泛泛愈𣺌瀰倐忽為滔天歸海茫無期三生
余何業皇降于百罹陽春如我擇霜雪獨我為平生懐
耿耿嘗企古人齊人間尋常樂今羡東家兒悠悠皆勝
我黯黯似我誰何意二十二為此憂患衰
　　　與參議史文彬
聖賢所甚恨于世不兼濟著書著其心留以竢來世豈
非徒嘐嘐反覆事文義千年非無人位徳不兩致浮沉
落州縣俯仰媿名誼皇皇大行臺上幕用佳士平生父
子間館穀抱竒字周旋屬何為耿耿亦有志庶幾行其
言不負聖賢意
聖賢分易畫其道必貴中位以中為近道以中為隆至
哉居此位可以收元功號呼俾上逹潤澤得下通和之
為甘雨化之為祥風天乎惠西江惠之以我公
乾徳一六合千古莫或先功業既如此扶持頼諸賢東
南所以壊貪黠胥官聨甘言謾墻壁實害流林泉原推
商監失此即周命延法度貴尚明文武各不偏備官必
惟人以之為民天經綸有公等草野徒多言
風氣各不同情偽未易識膚受浸潤之明者或昡曲獄
雖天下平寃或不能直死者不復生斷者不復續罪疑
情可亮哀矜必三復在昔有仁人夜坐閲庶獄為言求
其生不得意始足餘澤在子孫廊廟位接跡永命吁在
兹豈獨一人福
斯文天未䘮人者自䘮之興衰世所有此道寧相隨紛
紛各改化更謂此一時讀書既自誤不忍復誤兒所憂
十年後識字將亦稀長官至學校惠顧豈不私低徊不
能振欲怨當歸誰此道凛未墮豈非逢良師
　　　與龍仁夫共坐永業寺門信意成十詩
悠悠清江水一去何當歸東流已云急况乃風送之古
塔臨寺門閲水幾盈虧相看共千載水塔兩無知感此
忽自悟戚戚吾何為
颯颯松下風適從何方來向當炎熱時汝獨安在哉太
虛本無有一氣閉或開當其不得志亮亦如吾儕蕭然
持此念已足玩刼灰
峩峩百尺松一旦摧為炊主人豈不惜風力已㧞之喬
木臨東偏夭矯更崔嵬外貌謾如許中空竟何為奈何
談仙者毎欲千嵗期
粲粲飯如雪光滑照瓦盆安坐擇精美媿之不能飱已
憐力作者汗血為朝昏矧惟有大化何功勞營營天公
甚辛苦人媿何可論
團團庭中桂盛夏旉其榮微風飄拂之一葉為琤琤深
根正生息薄命先凋零因依不堅固風亦初何情置之
勿復念有酒還當傾
促促籠中鷄交競相飛鳴洒血不自顧盛氣何崢嶸區
區共握粟彼我安所爭賦命湯火中旦夕誰長生嗟汝
尚若此奈何人心平
栖栖梁間燕辛苦營其居秋風一吹去南北不可知重
來擇故壘𣺌復容阿誰大化相推遷顛倒隨所之哀哉
不任運而乃苦心為
薄薄一樽酒雖薄亦足歡千年知者少誰為君一歎紛
紛何易醉耿耿醉獨難况有不能飲視此為憂端安得
二三子擕之醉鄉間
唧唧壁間蛩長夜悲漫漫如恐言不盡歳月忽已䦨惜
時心獨苦受命風露間低徊初何求守節不敢閑物性
有如此於人何獨難
明明雲間月萬里共此光雙闕髙入雲空街惨如霜故
人九地下飛魄懐故鄉天山直海角歌哭逓茫茫惟有
杯中物與月長相忘
　　　病中寄興
病中百無為寂寞惟可嬾開窻對逺山隨意作料揀平
生磊磈胷閲世極磨剷惟餘豪髪在摇落嵗年晚南遊
兒戱耳漫欲舒困眼及兹掉頭去未許牽袖挽乾坤志
願違日月晝夜趲天機何當息逝水不可反亭亭萱草
花臨風為予粲我無憂可忘獨復寄深嘆
欽定四庫全書
　養吾齋集卷二　　　　　元　劉將孫　撰
　　五言古詩二
　　　白雲出岫圖
白雲如高人所積在深宻晴明偶㑹意浩浩時一出人
間可逺望近視輙已失天逰何不極變化安可必况能
辨其色何一何不一天以雲而高青者天之質當其初
出山惟白無與匹及其升中天隨遇不同律黒者澤通
雨紅者霎映日黄乃氣所薄蒼入𤣥始實皆非雲本體
亦若世流汨古今有志士抱負在遺逸初心邁莘渭勿
化殊枳橘亮非事得已無奈變難詰其間成事業豈必
殊學術是雲本無心非為晴雨溢祥慶端有時明晦任
比比若以色見我還君眼如漆
　　　東户
東户啟玲瓏歩造天忩頂下窺巖照井仰視雲垂嶺平
田草茵褥屏列峯朝請竹樹望如低登臨亦高影
　　　和青山與晏鎬民蕭行叔彭氏園中欵陳南居
　　　山長詩韻三首
荒園餘春色孤亭依墻隂汝能留君醉聊復散客襟可
人對名花不能忘情唫慨然天寳上如見子美心斯時
尚可事䧟矣猶未沉何知蜀天暗并入朔雲深蕉萃到
江南坡仙所登臨茫茫漁陽鼓恨恨鍾儀音已矣當何
言千年古猶今
春風不成勢春花愛微隂偶然一尊酒合此四海襟高
談遍風雅欠伸惟謳唫俯仰此何年蒼茫誰知心亦知
滄海變豈意俱陸沉逝者已如斯君何求之深東風換
枯枿啼鳥亦好音但當擇勝地日日醉如今
臨觴黯懷舊𤣥雲結重隂當時一執手語别如絶襟淋
漓我與子歌哭寄以唫悠悠望來日耿耿何苦心駭機
子先覺錦穽我後沉幸哉欝相望䟽矣情猶深但恨無
絃琴久失知已音棄置勿復道徃者豈及今
　　　題南鄭尹氏四序堂四詠(并序/)
　　　　予既為萃貞堂詩又得永思景先二亭義塾
　　　　萬卷堂四記皆良臣所揭於是萃貞之道盡
　　　　矣昔後山之記思亭東坡之賦思成皆一亭
　　　　而已范文正之義莊養而未專於教也李氏
　　　　廬山之山房劉氏清江之墨莊皆藏書感事
　　　　亦未嘗揭然以萬卷為博也斯堂斯名聚人
　　　　間之所不能聚而備天下之所未易備豈獨
　　　　光於前聞而敷遺後人者復有過此者乎夫
　　　　子孫之賢不肖雖天而人事之所當盡者惟
　　　　教祭筵濟濟高山景行雖無此心亦檢束之
　　　　有其所嚮徃焉而得其師顧瞻而毋忝爾生
　　　　反求而自詒多福是則出斯門者且將如望
　　　　而如其為司馬家兒矣視韓昌黎以富貴誘
　　　　符杜牧之以廢興戒宜者不其小哉有萃貞
　　　　而無二亭猶未足以為勸有二亭矣而無是
　　　　塾是堂則亦未得謂之教也所謂萃之永貞
　　　　者不在兹乎是宜各為詩以傳
世人誰無思思僅目前止惟其所思近其就亦淺爾聖
賢計千載孝義香百祀雖無一時赫而可來世俟試思
堂中人閲世如不死矢心毋或忘勒記自某氏
　　　　右永思亭
合族聞誦絃餘潤及鄉隣推我淑後心以廣桑梓仁讀
書初何為知理自愛身豈非鄭公鄉願作滕廛氓想見
同井間比屋如古淳與人已愈有寜但一門春
　　　　右義塾
　　　十日一休沐調趙宜可
十日一休沐休沐一杯酒百年以此老千載以此朽空
庭對夕陽兒童自賔友須臾各非意嬉笑成侮詬使爾
如我年此樂寜復有饑寒累目前功名動身後所以古
賢達杯酒即長夀持杯滿屬君願君醉如桞酒醒月方
中露下更擕手
兒時逢此日喜若得釋囚宿約二三子明當何方逰自
從識書趣休沐長不休坐此一念誤忽忽二十秋勿遣
兒輩覺此事何足尤
　　　寒坐
殘燈挑欲盡小雨止復作山寒無人聲瓶凍梅自落呼
茶不愜意掩卷興逾索豈無杯中物獨舉誰與酢殘年
十日盡千里一枝託前冬東湖雪親友共磅礴取歡各
極意且復嘆飄泊而况隻影留微吟付寥廓
　　　文學山别去之洪索及贈言輙哦短章徃送於
　　　江上奉呈静得提舉一笑
此别豈云逺此行為凄然當時黄金榜共祝玉堂仙俯
仰事大謬厯落三十年功名𣺌身外饑渴累目前鷄羣
得失間魚肆枯空懸端為五斗米去買十日船諸公多
古道能不慷慨憐
送人豈不好惜不作好語徃年祝遇合此日感羈旅明
知聊復爾政莫奈何許四顧負販人無不得其所而我
獨何為一食猶待訴天風吹浩蕩激水西江注目極望
歸舟歳寒仍此聚
　　　石牀
一竅僅容身一榻五尺地是牀元非牀而睡亦豈睡突
窪得平處曲肱緫游戱亦悟世間人身外皆餘贅
　　　平村别青山
林雨急易止緑净無纎塵斜日出半池好鳥鳴樹隂空
堦對客語俛仰别日深新愁不可盡舊夢何堪尋對床
黯如昨芳草忽已今吾道固悠悠悠悠亦傷心
百年堪幾别歡會忍不嚬重持一杯酒昔日此共吟當
時坐中客忽忽成埃塵彼有不得還此有不得親頺然
聽夜語耿耿難具陳
我懷空作繭君已高談禪視我戀幻妄一笑何足憐未
知靈運佛何似丁令仙千年尚懷舊哀歌思悽然不忘
固大累忘亦未足言願君日精進歳晚當我傳
　　　暮過水驛
薄暮度長橋晚色入溪路山椒猶落日水面已微霧蒼
茫汀洲烟漁火三兩處似可小盤桓樓角催人去
　　　上下巖
一巖空空碧一巖英英白横穿左右室如建東西宅昻
藏厦屋覆嵌竇壁竒崛上光下為土平地固無别
　　　緑水潭(原注古佛運木造/寺皆出此池中)
方池湛深碧來水了無跡曾經佛運木遂作無底穴僧
言網得魚千鯉隨涎沫熟視黮沉沉此固宜有物
　　　清都臺
茫茫風雪中登此清都臺坡仙經行處山川尚磊磈長
吟詩一過燕以酒三杯先生不在兹先生安在哉
　　　南安巖(原注相傳古佛赴東京/齋自天窗飛錫而去)
一穴中透空當年佛出處燕寂南安巖雲乗東京去逰
玩一供齋瞬息萬里路豈知不動者元只在裏許
　　　題皮君野逸堂
四時有野色秀麗入天趣葱蘢浮動間濃淡淺深具江
山帯草木畦壠盡農圃依微逺村煙明滅晴川霧桑麻
蔚藍曉花桞罨畫雨悠悠輞川吟厯厯山莊賦造物苦
違人佳景不輕付而况逸其間百一未易遇開山靈運
狂梯華退之苦人生苟適意何徃不可寓少文畫四壁
六一寄集古興到即悠然俛仰六合撫皮君幽雅興於
野澹有取西村蕭散筆遂為逸作所客佳時展卷晻靄
排窻户古今好詩本徃徃以想悟可人不必識遥屬宛
如故吾題野逸堂不待展墨素已如見其人亦已至其
處
　　　獅子山
高蹲石作勢偃翠竹為髮平地呀吐呑尻首互依拂隔
溪十二子奮迅如有約忽遇大獅王回環足如縶
　　　晚晴
初晴喜見山驟雨忽暗戸卷書聽簷聲何事爾喧怒溝
渠欲侵堦江流想奔注焚香事一室幸乃無行路
雨乆不出門晴新喜閒歩臨流玩溪漲撫栁念春暮豈
無桃與李一望山隱樹誰為攜一尊俄爾感虛度
春霜半濃露春曉深作寒倚袖初陽升未曝衣襟乾輕
花與嫩桞忍此良獨難東風轉微暄一笑反掌間
晴忽已三日暄風蕩春和紈扇久棄捐拂拭塵網窠斜
陽泛樽酒花栁入歗歌天運誠當爾去日亦已多
　　　杉闗曉行
曉凉上闗路蒼茫繞高木瞢騰身踏空左右雲滿谷日
光未出海平野氣如玉葱籠虹五色霞翠錦一幅自非
逺役忙竒景曷到目囘語同行人為此㳺亦足
　　　誠齋詩
喝石石碎裂指山山泉流匹夫志精激造化力不侔矧
吾履踐真豈與感慨儔人本有不誠閱世幻相醻讀書
事縁飾去道轉謬悠是齋佳主人白首愈好修出言不
欺心謹行自寡尤會心床頭易一貫何顯幽蓍龜以我
動宇宙以我謀朋來睹齋扁内省無疚不讀誦三省章
以附青雲逰
　　　病起秋懷示羅以道
風露侵小牕夢破四壁秋蕭然屬有念萬古頃刻周賢
達亦何為徃徃逝不留誰能識悟迷豈待歳晚休
書生真妄意高欲比松桂蕭爽固可憐傲兀不相契朝
暉或未光夕墜已先悴寄謝塵中人何用抱竒氣
昔在少年時不悟天將夕至今遲暮恨愁見西山日况
復感秋風低徊弄荒寂寒蝶不勝情黄花故悲瑟
我欲畫羲之清坐嗅花蘂亮其誓墓心舉世不吾以壯
懷蚤摇落佳話亦爾爾人生有不釋未易知幾幾
情事不可淺然亦何用深依稀光景間但能傷人心西
風空塵埃山骨青岑岑此景豈不佳恨君不能琴
浮雲有厚薄流水互縈洑人生歳月短天運古今速蒼
茫不同志狹路紛擊轂吾心耿如月吾鷄久如木
青者日以黄白者何由𤣥問故人安在已矣變復還存
者如枯枝逝者不待年為君振商音有淚當徹泉
斗牛無英氣風雨暗孤劍了無一寸光寜復百尺燄田
翁腰間䥥春芟秋以歛光芒耿如昨何用才華掞
此日今何惜此生古無匹惟應天黮慘有似懷襞積何
當健羽翮六合浮雲出逍遥與道俱寜當為愁役
　　　丙申正月五日晚歩用陶韻
開歳倐五日一分春半休積雨賞新霽意行得同逰叩
户無主人倚樹臨清流和聲集飛鳥晴雪㸃飛鷗山城
鮮閑曠轉歩陵復丘雖有登陟勞自愛寂寞儔老翁伺
中路酌酒邀勸醻未知明年㑹頗有此客不笑指庭前
花為子銷百憂引滿盡翁醉不醉吾何求
　　　石碓(原注石甃作碓甚整云古佛所作緑水潭/上有小水灌之惟碓寺中米他米輙不肯)
　　　(碓/)
鑿石作機舂聊應僧鉢求自碓不碓他豈恡此水流日
用不容缺事辦神不留何至作機械代衆生馬牛
　　　同此觀觀劒鞘鳯山寺用西塔韻
㑹散惜晴日未忍遽絶溪共行斜陽路穿此犖确蹊彎
岸弄流波升丘望秧畦山寺慨久别彷彿塗未迷入門
悄無僧芳草没跡蹄長廊樹劒鞘何年此安栖歳月𣺌
不識神怪何所稽倦憇門外石悵然欲分題穹林催暮
色佳興浩難齊倒景入滄波雲霧燦頗黎蚤歸安得此
笑領毋忘繄
　　　延平齋居
一日或屢睡睡起日脚平蕭然夢覺間遣此羈旅情經
世俱不任讀書晚何成南逰復千里所得荔子生高居
瞰萬瓦悄悄無市聲僧鐘送朝暮鼓角報山城一閒用
不盡天風有餘清浩蕩此身微能不百念輕今者吾忘
我不獨已忘名
　　　三山客館
古人惜寸隂今我玩日時但喜晦朔易不悟年歳移官
事固難了了者彼固癡不了徒了日我豈願此為讀書
志用世約略皆前期忽忽頭半白皇皇欲何之我非坐
無用天也人何疑浮沉宇宙間聊可相娛嬉
　　　樵川再病
歸計數日迫病乃復見留頽然無寸力彌覺吾生浮西
風吹片雲草草雨作秋簷聲入殘夢撫枕歳月遒㝠㝠
北逝鴈整翮將南遊蕭蕭我如燕無語行歸休功名千
古塵人事一聚漚新知何脉脉舊雨何悠悠斜陽聞斷
笛俛仰驚白頭惜哉不可飲磊磈空如丘
　　　夜歸呼渡
寒星出雲踈晴霧起溪濕呼舟空響合石磴久佇立來
來勿告勞吾事亦何急街皷已驚人送迎非願及
　　　客館對月
兩簷蠣不合流月環中邊推枕驚見之粲粲一榻前須
臾上我被耿耿真嬋娟抱持欲成夢玩視不忍眠忽兮
舍我去回首如飛仙山風隔屋急林聲亂流泉想像久
營營竚立心茫然
　　　順昌道中
前路亦已近何必去苦馳解鞍沽村酒聊復申我眉秋
雨作復止秋雲澹如垂野店八九家髙下颭酒旗父老
向我言歳時稔可期長官稍清平田里不苦饑追思離
亂始不謂有此時敢云有過望但願常若兹酌酒謝父
老汝言美可思
　　　大乾旅館
夜雨不成泥朝雲有餘隂四山含清氣萬木留蕭森鷗
飛㸃空碧煙淡出逺林灘石得初漲金石發新音小憇
臨水閣前陳皆會心歸程與晤賞二事俱難任
　　　秋夜旅館偶憶淵明詩氣變晤時易不眠知夜
　　　永因輾轉不寐用十字為韻成十首
凉秋卧孤館中夜知露氣横牎耿落月幽夢不可繼携
持單衾出忽與凉相值感此日月移吾生又兹歳
中夜懷故人意或夢中見精神皆上下所夢非所願類
非平生親徃徃日所靣可憐風塵中魂夢亦復變
吾生亦多幸遭變得蚤悟憐彼歳晚人逐逐入謬誤千
年古有今萬事今非古及此更熾然愚哉汝難度
種田田為石種豆豆為萁丈夫當窮時萬事無可為促
促床下蛩音響如桐丝我如不能言爾乃獨知時
夜讀淵明詩讀竟淚霑臆其時豈非季所遇未為戚折
腰可棄去抱菊得閒適凄其後來者固窮安可易
墻東臨古道喬木餘高栁滿城尋故物嗟汝良獨夀池
傾臺又平頗恨不速朽青青閱世人亦復有情不
在昔亦何愚落筆誇字千終然何所得不得一熟眠此
世已如此况欲行千年悠悠壯且老憬憬安所傳
神仙古難得世亂多有之乘除或一理慨慕可等期折
節學方外大要忘欣悲嗟哉吾有心安能使無知
鷄聲唱復亂凉月去如㵼人語起前塗忩隙曉光射所
憎不容釋所好不得借推枕天既明今朝復來夜
吾年能幾何來日川方永胡為浪自苦五内互炎凛幸
無駭機蹈又不名塲競為爾攪閒愁居然失甘寢
　　　延平官滿歸路有感示送客
兩溪東西合中有神物藏萬石喧雷霆四海森鋒鋩以
此得名劒千載稱鏌將宇宙有此竒鏌將豈其祥假令
託兹地正似隱豫章父老為我言春西秋南翔當其一
徃來雲雨浩驚茫此時君在西吾亦返吾鄉隃指斗牛
間紫氣占夜光
亭亭文筆峯秀麗有筆意宇宙當何人應此山水瑞科
目何足言一日定文字况此亦無傳泯沒誰與記三年
伴我獨朝暮景氣異山靈自珍重世道大有事鍾英勿
草草翻作造物累相期浩蕩間四海共欽遲
演山何年去山色長青青晴雨各有態逺近為目成何
必先有無物色詭氏名此山即可仙他山無此清大地
分丘陵高下摩霄崢擁腫復蟬聨萬種不可平其間特
出者亦如人之英山如喜我知驟雨忽好晴森然倍作
熊如為我送行
九峯如渴馬雙旌如樹門厥初誰立石髣髴有足存四
山無寸罅數疊為藩垣日月礙出没雲氣迷朝昏偪仄
若可厭竒特未易言古寺植劒鞘脊凸無琢痕潭石隱
異狀畫手同簡繁信哉地靈别未覺他方尊聊當誇燕
粤歸以解鶴猿
老學百間屋風雨西山巔我來雅飾之青紅照平川舟
行仰指㸃想像居欲仙豈知箇中人忍日如忍年閣道
蔽絶景明晦䦨干前下方臨鼓角縹緲雲霧邊娛我忘
我獨我獨長周旋山水豈不佳塊然自蕭然我代未及
去陳跡已如捐馬廐依前榮雞栖混西偏凡我晤賞處
繼我誰此憐反復固有爾耿耿不自宣獵獵彩旂風遥
遥鼓笛喧聫翩使君馬來欵冷官門使君舉杯泣羣吏
各獻尊惜哉從此别三歳無違言此學非君子荒凉如
廐園苟完子亦去念子良弗諼低頭辭使君薄命何敢
論人皆獲佳處所遇輙艱屯四年三徃返屑屑道路煩
幸逃官長罵不逷狗曲冠職分懼未盡已媿鹤在軒唯
有使君意愈逺常如存
我有二三子送我來吉舟(原注舖名過順昌三十里/離南劒一百五十餘里)愛
此名適似與我到家侔不逺二百里欲别重夷猶臨岐
一掬淚回首何悠悠顧我不任徳之子焉所求茫茫客
西去浩浩水東流寂寂山溪路忽忽影無儔屢頋不可
見獨語始莫醻想君低徊意如我離索愁三宿猶有情
况此託三秋只應今夜夢與子仍綢繆
林子年逾六(原注林元甲仁初/曾為太學服膺生)湯子老望七(原注後村/先生集中)
(題湯野孫詞四/六者其人也)林如依人鳥湯亦退飛鷁張子於其間
(原注張/世清)壯志未展翼三年頼三子伴我形影隻小牕聽積
雨長廊送永日我無親與踈俗有逺難宻了知未易别
况乃吾語出老稱見無期壯謂㑹難必頋我尚何言臨
風意如窒
　　　别尚學林
墻東倚愛景劃與好客辭依依不能别索語彊支離明
知不能留聊復寛心期合離相因依安能長追隨此别
若可惜歳宴行及之養筠託梅竹婉娩為此時此時乃
分飛能不感我思君歸空江上我守滄洲湄清談夜秉
燭文字為娛嬉悠悠一尊酒彼此兩相思
江路梅當花不得共一杯君言毋太苦春風還復來此
來七十日多情共徘徊君行固云久别恨終難裁彭城
夜雨老親友白髪催得閒即相過有興莫易衰聊將春
風約遣此愁懷開
　　　三詩别王稼村末寄其子巨濟
平生王茂𢎞䘮亂始得識峩峩千尺松風雪見古直浮
沈嬰世網耿耿未易出相見復何言欲語難盡臆桃花
一日雨江路漲三尺逆水緩歸帆遲迴盡相憶
東皇布百花粲粲日以好斯文如秋風蕭索入衰草蒼
茫黯凝竚歳晚此相保一或天相之與子興此道慎毋
若黄鵠矯矯恨不早
浮浮西江水千里一脉分悠悠相與言頗及操與君一
為路傍塵一作天邊雲此地不相見何日當共論東風
吹斷鴈天路聲相聞寄將長太息恨恨當何云
　　　雜詩
虎為百獸長女乃無與配屈意采下狐驚走不敢對固
知為婿寵亦懼殺身害君意安可常未可辱君愛
鵲鳴人所祝鴉乃得人唾主人屬有疑聞鵲喜驚坐鴉
隨噪其間反復無可那人言有不信况復飛鳥過
欽定四庫全書
　養吾齋集卷三　　　　　元　劉將孫　撰
　　七言古詩一
　　　淮之水
　　　　淮之水為王節山而作也節山嘗從趙冀忠
　　　　靖公掦州補鎮江户曹掾於是因其人思其
　　　　所主及其地以發其生死之哀也
淮之水中潤揚揚之流美洋洋金蟠焦踞𤓰洲横大江
滔滔兮日夜未央江東注人西去大江依然兮斯人一
往不見且為土
淮之水銅揚州揚之山天悠悠當年三城江為溝祖鞭
不神兮風木幽幽營星哭銅揚踣楚雲荒凉兮平山客
盡秋草春自緑
淮之水江流平江既平淮水清空山無人月滿城歸來
兮景景平生蒼蒼者山翳翳者木于躬不贏于後爾福
　　　寓言
益友不能善其朋孝子不能諫其親而况下土蟣蝨臣
乃欲取必於其君彼其生深宮長婦人豈比講貫道義
明制六合重萬鈞左右順適候笑顰奈何布衣事摩拂
欲去所愛捐所珍甚者使其好色不敢好㫖酒不敢斟
誰無便嬖無私愛乃眷不克保志不克伸吁非人情偶
逢伶優詭故實悠然有感於予心龍逢比干固俊物人
非堯舜何能有所益早已亡其身
天道逺人道邇古人事天但修已旁推巧測求其理聖
賢逺災異起六經䜟緯紛不軌洪範五行經有之附以
象數真無謂庚午辛夘四字止其初不過以實紀詎知
穿鑿漢翼李隂陽邪正百怪詭孝經亦復神左契遂令
不信不如已天道悠逺偶然耳吁嗟伏羲堯舜氏之不
作衰久矣
稷狐不灌社鼠不熏古語以比於近君既欲擇所重得
不置所輕及其禍敗成國亦或以傾何況稷與社又安
得存嗟哉當其盛時此事難以口舌爭
倡優貴戰士屈一笑傾城又傾國但道佳人難再得未
應三寸脚踏倒長安千丈壁馬嵬坡下淋鈴雨琵琶膝
上何王府頗得回思向來否人間又看新歌舞
河濟左泰華右長江天塹三復九劒閣崔嵬一夫守潼
闗天上井陘口高者如登天下者如投井險者不可徑
與舟萬里提封億兆貔貅自非天崩地陷當何憂孟津
河上步逐螢金城驛中卧無燈奉天袴寒華州粥蕩隂
貸錢食瓦盆嗚呼胡為至此極曽乃不若塗之人
塢中金三四萬斤成就臍中一炬連日夜達明胡椒一
物八百石贏得夫婦相對泣當年惟恐子孫貧轉眼已
不知何人彼貪宜禍不足責投欲爭獻窺伺之諂子厥
罪均此徒往往僥倖免所以前傾後覆轍迹如相尋
女自媒非貞士自薦者輕伊尹五就要割烹孔孟轍環
老於行良平鄧竇房杜固隨世比之綺皓子陵不可同
日論功名雖云道義視此輕事亦安得不與人使其材
不愧其位計雖少貶亦人情惟其得之不以道既得無
可稱遂使山林之士鴻冥冥
淵明不肯折腰向小兒棄去五斗歸來兮却來柴桑不
救饑緣門乞食感賦詩至欲冥報以相貽等為一食俱
鄉里何忍於此不忍彼人生安往非口腹不仙不去聊
爾耳淵明政爾無奈何東籬日晏愁孔多笑渠飽食腹
皤皤效陶采菊行婆娑
燕南垂趙北際惟有此中可避世十重塹十丈樓鑄鐵
為門穀成丘地中舞天上鼓美人無聲淚如雨易京傾
夜大明百樓營櫓轉眄平噫吁嘻非避世乃致人
松耶栢耶客耶昔者之客今誰家必復以我為口實謂
我不能盡其力吁嗟又當敗一國古有敗主無敗客事
已爾吾何云願天勿生此人願人皆無此心
有天眼有肉眼天眼除非世外人非佛非仙無此神肉
眼雖凡猶是眼眼前好惡猶能揀無如俗眼最可憎瞠
若兩目元昏盲
人生何用侯萬户不如稚子生紈袴人生何用家千金
不如愚兒坐守成人生福智不兼得富貴經營總勞力
壯年苦辛老僥倖欠伸未快夢中失少年氣盛安所知
苐可縱横快一時便敎顛倒盡失計早已極意無足悲
千年興廢多如此何但膏粱二三子髙堂往往好老公
政復業奴豚犬耳珊瑚七尺八九株胡椒八百如蓄租
彼非貪賄曷至此千古萬古嗤其愚雖然盜亦有道者
不亦天命賦予殊使其無獲難錙銖使其無力無巧圖
不見巧者拙更痡不見窮者錐亦無是雖借彼觀須臾
豈得坐饗逃天誅取所不應皆一趨不獨今也古有諸
一匹絹或以死一錢盜或棄市玉川一宿永寧里
佛説大藏八萬卷猶有祕宻藏不傳臨終説偈法非法
無一个字名為禪自禪以來又幾藏隔皮吹調如風烟
標宗異派各賢聖抽戈拔劒絲命懸名山鐘鼓飽食坐
所講何事消天年末流假託不一種動謂其力能回天
空餘一藏誰肯看反使文士窮蹄筌殺生聚穢過世俗
頂戴服御親乃寃深山鐺脚誰共煮括糠擇米交熾然
佛乎見耶亦不見爾步何用黄金蓮
莽兮秋雲不知其何所極泬兮凉風不知其何所息望
之𣺌𣺌斷予目思之嫋嫋感予臆獨欲隨之出塵外浮
六合意者可以快然而有所得顧安所而致六翮不如
低頭掩闗坐悠悠髙逺非我力
五更鐘一更鐘風雨霜雪昏曉同嬾者卧貪者起神仙
也少能閒底若使希夷真个睡華山驢上笑不墜一年
中秋今夕望今夕何人舉杯賞雲間漫自十分圓寂寞
清光委林莽昨夜無月人人愁有月不計既望不便敎
一二分不滿亦自滿意斷送秋庾樓黄鶴兩寂寂世態
人情看厯厯能知解賞已無誰落後攙前都可惜書窓
坐對月正中齋居對酒空情濃月乎有情偏照我我亦
隨身移坐相追從
　　　題天開圖畫歌
晉朝羊公一片石千年過者猶涕流南陽諸葛已無廬
至今圖畫代不休古今宰相幾千百何獨二公感人得
彼猶始終都哀榮况復東南堅鐵壁當年山水天畫圖
匹馬領客荒寒區何嘗泉石著歌舞惟有筆墨相嬉娯
東山棋殘無喜屐海天風惡神龍鬰漫留一卷舊山川
付與人間作陳迹李生生長鄭公鄉徘徊收拾得散亡
人雖已逺迹未熄草木矜持猶蒼蒼畫圖天成何異昔
惟有英靈何處覔不知襞積幾百年復為乾坤再生一
當年摩詰圖輞川後來山莊畫龍眠此圖世道有闗涉
珍重此筆傳之異代千百年
　　　題江山春色圖
錦城繡嶺花為雲金明太液波揚塵沈香亭北牡丹醉
長安水邊多麗人東風如酒花滿眼千㸃萬染還一真
浮青換緑野浩浩新潮宿雨光鱗鱗峩眉彷彿大面近
浣溪曲折瀟湘鄰東林西林互出没前臺後臺髙嶙峋
栁隂船隔人待渡石磴沙斷村連津虹橋重屋閉寂寞
野水略彴行逡巡佛廬杳靄木杪見晴竹逺近烟竿新
翠眉濃淡秀欲語桃葉浩蕩招難親窅然世與流水逺
著我畫作孤烟身茅亭蔽樹可招隠漁網列柵誰垂綸
篷回谷合路忽盡川平浪逺天無垠數帆落落已煙霧
逺岫杳杳同飄淪却知人間真艶麗不要妝束添精神
紅顔正嫌脂粉汚天然何必丹青勻不知住此者誰子
輞川詞客當絶倫不知何處有此景子瞻買田願為氓
當年畫手極㸃綴絲縷想像幾暮晨蒼然水墨見妙趣
直與元氣同化醇展圖早覺心目醒何况遂作桃源民
　　　林巒夏緑圖
妖紅艶紫飛成土颯颯南風入清暑秋千院落閉重簾
寂厯黄梅新過雨千峰如洗青欲滴萬樹入雲深幾許
萋萋幽草徧天涯嫋嫋芳洲到鷗渚緑隂流水勝花時
葉不驚風日停午此時秀野偏得趣正在紅塵難到處
料渠長安市上客方堕黄粱夢中苦炎埃赤日倦無漿
逐馬隨車汗如煮豈知穹林間絶壑别開勝境疑仙宇
髙巖下石澹明潤舊翠新黄競清楚泉紳瀑練界烟碧
葉幄蘿帔叢山圃村墟靜閉若無人野徑獨行非俗侶
重樓複閣知誰住逺塔微鐘難覔户潮生港漲渡船遲
登髙忽見漁郎浦人人在在有此景山水于人元不阻
世外日月開清境自是人生多齟齬只言盡日長苦短
如許日長誰領取低徊熱惱空難息汝自不去誰縛汝
開圖往往意蕭然轉眼不知身靡所蹇予平生丘壑興
正坐失計悔可數不辭誦詠深自憐萬一觀圖有人悟
　　　江山秋意圖
遙岑湧翠聮林丘逺水兼碧環滄洲荒荒野凈日凄薄
索索葉語風蕭颼誰家複閣臨流閉何許華屋撑巖幽
重闗接棧蜀山道孤城隠霧峽中州懸崖峻阪喬木外
平沙疎栁古渡頭連檣漁艇尋别浦板橋茅舎通層樓
抱琴䇿杖豈髙士絶頂依竹疑仙儔香臺翠嶺半天出
丹楓白荻連峰稠縈迴鷗渚四五曲開闔屏岫百折周
西風塵銷天漠漠長空雁過雲悠悠穹林絶壑濃淡趣
回川亂石清淺流不須烟雨添莽蒼坐覺俯仰懐夷猶
少陵平生故人夢仲宣落日他鄉愁凭闌星霜感齒髮
舉目草樹増離憂思呉吟越興晼晚悲屈弔賈情綢繆
何曽黄落冩枯悴豈必桑化傷沈浮滿前繁宻無異昔
觸境攬致何能休此如彈琴不彈字泠泠絲倡桐自醻
聲文天成辭抑末趣味𤣥徹神與謀四時惟此心㑹景
難於色見於音求此畫有詩詩有畫詩成如在畫中遊
　　　雪晴圖
輕輕盈盈積復疊晃晃耀耀明不滅蕭蕭條條天野接
㸃㸃綴綴心目徹煙籠不盡霧不遮月照無痕野無缺
亂石崩騰添浪綴枯木稜層供眼纈小亭孤撑突以兀
重櫩一片平如截烏鳥影斷雲不夜墟里煙沈路迷轍
江流無波色暗奪石壁分岐驚聞裂近村遽失費指㸃
逺浦平鋪混邱垤重林如蘇没又露遥樹疑塔昭若掲
何人杖策訪山寺底處寒舟藏石蕝堆山積阜大富貴
張天幕地真陳設嚴風不動澹傲兀斜月㣲照増蕩潏
恍然立我通明前直可泛之河漢碣蒼茫一棹者誰歟
毋乃山隂清興切人生對景各有情相憶相求隨所悦
王孫公子誇燕賞志士幽人尋勝絶到頭歌舞一夢散
秪有風流千古説穹廬窖裏太苦辛灞橋驢上嗟窮拙
茫茫對此幾魂銷落落可憐人事别故人便遣長相憶
逺道何能心百折四方安道豈無人難覔子猷能泛雪
　　　子卿歸漢圖
隂山隂大澤北雪花如席雲如墨寒漫漫野荒荒漢天
何逺塞天長當年出闗頭漆黒節旄與髪各丈八如今
秃髮似斷旄歸拜茂陵陵上栢生妻去房兒僅存官霍
搆怨兒無孫老孤通國訪消息李陵當笑漢少恩南使
解鞍誇誚漢戎傳歸鞍談轡緩可憐萬死一生身畫盡
酸寒與君看
　　　春日郊行和城山
春懐滿眼不可道安能寂寞為愁老蹉跎情緒自匆匆
浩蕩春光非草草等閒一出便成賦誰向山中書第考
初春最喜晴色久山市况試新燈早尊中有酒杯有月
歸路何辭玉山倒風流心曲自相知亦有癡兒笑何好
醻君豈須青玉案行處不必紅雲島一杯兩杯評酒淡
三首五首添詩惱但敎毎嵗賞春晴定遣旁人圖綺皓
　　　送五羊區善叔買書
　　　　五羊士區善叔奉廣東憲府檄乘傳詣江閩
　　　　浙買書實尊經閣過廬陵求所以贈因記坡
　　　　公送楊次公遊錢塘謂其以王事而從方外
　　　　之樂今善叔亦以公事而從文字之樂敬和
　　　　坡韻冩坡詩于前以紀其兹遊之勝絶云
南海去觀北海日炎曦靡憚黄埃赤搖官船去買官書
樂意不減商山橘幾年身謀誇九九流俗溺人劇於酒
一朝科復夢驚回却恨穿楊無妙手從今經笥不愁虚
正可胷中著石渠翻思往日幾書閣何恨牙籖飽蠧魚
由來讀書無别法心廣眼開誰得敵輸君收攬徧東南
天壤應無此閒客
　　　送王實甫
　　　　廬陵實甫垂髫流落從其母於鹵獲俘𨽻之
　　　　中卒從賣身得贖并贖其母以歸故鄉然為
　　　　貧逐食復奉母依其所為主於南海上母遽
　　　　死焉可哀也已因為賦長句反覆古今之痛
　　　　以慰之嗚呼實甫有讀吾詩而悲涕者即有
　　　　以處吾子於死生患難之間矣
絶裾兒將母絶域伏劒兒相母無骨功名何用寧馨兒
不如之子髫齓哭相隨堂上老公呼脱足閤下郎君駭
還目天哀神合幾見稀不如之子賣身并贖歸雲飜雨
覆落干戈巢破卵碎同網羅斷箏啖臂不得死織履賣
燭吁奈何謂天不仁若予祐萬里母前容子後幾多駱
谷散全家又看故琴執兒手謂天至仁憐此兒單車歸
母江之湄風霜伶仃母良健一食南海母棄之瘴雲憔
悴天不語今古人間一抔土全歸葬處尚江南何限杜
鵑啼血苦蕯保錦袍哀久羈建中望斷沈婆兒更憐嵗
晚黄龍骨癡待南風到北吹
　　　送李生
劒南詩老文章公一生隔絶江以東時時夜夢出闗塞
滎河温洛恍惚中人生材命不相合本志厯落空辭雄
一衣帶水又百載九州今乃吾世同昔人夢遊所不及
皆可杖屨舟連通如何閉置守鄉里仰屋偪仄如塗窮
坐令小兒競得志躍躍鞍馬欺盲聾山河奇傑須俊句
我輩不往誰當上東南人才墮衰弱正坐顧慮懐土風
向來豈無英特士偷安未肯陳範鴻賈生不奉宣室對
江充來見犬臺宮居然時論卑南土更俾方士隨旌弓
生兒朝氣正幾許二十寒暑顔非紅青年不蚤快奮翼
白首何恨如飛蓬蘇君激發貴張儀馬周受用窮新豐
藉令富貴不可倖不負雙眼一覽空李君昔年乍相見
髙視肯顧斥鷃叢十年再㑹萬山厎筆墨意氣光搖虹
我衰固無當世用君亦四十未就功披腹正欲呈琅玕
意行直且登華嵩逢時金臺曳珠履寓目匹馬遊無終
贈言何敢懐不已所慮濡滯年匆匆往時借手所推轂
先鞭或已誇犀童可能不貴復不去東西湖海添詩筒
愛君願君一吐氣他日為我談渢渢
　　　送平陽李漢臣
南垂北際天地合朝馳夕秣萬馬踏牛車龍軸遍梯航
玉佩金腰遡閶闔就令嶔崎可笑人亦復輕肥照耀春
呉嬌越麗金買屋山飛海步魚襲鱗何人嬉遊但娯目
何人蕭散不累俗諸公去者輒翩翩今我何為長碌碌
異哉此君何逍遥長身如鶴之飄蕭閒談不知劇暑去
清坐能令客意消我行鑄錯氈未穏君吟瘦顆饑可忍
窮塗執手自相憐過午呼茶不嫌冷髙翔百鳥爭風香
眼中見此孤鳳凰往時鄴下劉公幹此日江南穆伯長
人間往往難留盼泛愛虚名徒足歎虵行貢禹有彈冠
鉤直子輿無裹飯悠悠薄俗久厭之人生作客真何為
擔頭第惜二萬卷一字不療寒與饑此中無定留君住
君亦塵間無住處山中猿鶴望歸來个裏燕鴻相避去
萍蓬相遇知何年欲别未别心茫然長安市上倘重見
更賦匡山第二篇
書生何用三寸舌嘲風戲雨晴飛雪等閒日食米二升
比似常人倍磨折書生枉費頭上冠同流合汚良獨難
俗人固已嗤鄙我吾黨亦在瑕疵間人生誰遣稱書生
詐憐偽喜中實憎十人共語九不應一語不中謗已騰
書生薄命為詩人嘔心刳胃供笑嗔千金誰要長門賦
萬首不捄哭雪貧早知所遇有如此恨不投筆棄脱屣
秪今鬢影半蒼凉正在塵中不生死惜君所嚮非鄭莊
歎我裹飯徒子桑江湖魚命自相弔宇宙蝸角爭何長
為君感發嗟薄命我亦風塵老孤夐金蓮何限兩足尊
我爾三生寧好徑明年我亦歸去來君遊汜濫塗方開
江空年晚黯執手他年須記此銜杯
　　　古梅先生不逺數百里特為我來以斯文故此
　　　誼厚甚復枉贄篇臨别走筆依韻為之語短不
　　　能盡情也
秋霖濛濛客西上慘澹江山供意匠塵侵短䇿叩城門
寂寞行人問何向明經當家推幾文舊日題名千佛藏
秪今輜駕欠蒲輪空餘講部尊鳩杖出門乘興彊為起
如此西風行道里奈何逺記徵山香亦遣河伯夸秋水
此賔此主可人人我愧我稱君子子書窓一榻塵又懸
秋鴻數㸃天如紙
　　　石麒麟
堂堂麒麟驛邊路東西相望數百步莓苔荒裂形象存
云是六朝陵寢處公卿琢石為虎羊别作麒麟表帝王
山平陵圮隧道没平疇晚風禾黍長相逢老翁荷鋤耕
借問老翁何處陵遥指隔田稚子立此處往往留其名
我生猶及聞祖父此田又復幾易主何况千年廢帝陵
只有麒麟知處所我聞此語淚霑襟人生反復理難尋
陵遷谷變誰料得便房幽户何用深中原百年生荆榛
清談歌舞為君臣珠襦玉匣賊不討金鳬銀鴨恨又新
麒麟落落得為石千年猶存舊蹤跡不如變滅都無餘
免使行人三歎息
　　　中秋與青山露坐口占長句
今宵之月天下無天下有月無吾徒吾庭數丈為庭除
不許一木來扶疎齋居無肉陳盤蔬髙歌乃有吟客俱
盃行授簡詩須㬰急起迭奏聲烏烏吾不負月月負吾
滿城閉户如幽都去年之客今年殊欲飲此酒可得乎
東家之君萬石租西家之室二八姝肆筵設席我不如
豈有一語能形模羣仙瓊樓宴天厨龍肝麟脯玉醍醐
酒酣雜擊抽簪瓐青冥之上為天衢蟾光俯踏照六虚
坐狂一語干天誅謫下生世為凡愚况敢縱飲狂歌呼
嗚呼此月豈獨天下無
欽定四庫全書
　養吾齋集卷四　　　　　元　劉將孫　撰
　　七言古詩二
　　　題南鄭尹良臣(時用/)萃貞堂詩
人道以萃為大成天道以貞為一終否睽離渙浩難聚
榮敷華實收其功貞如循環起元亨萃至於廟功乃崇
非亨莫萃安得貞萃乃異彼豫與豐彼盛彼大物常理
物理有極貞無窮世人視祖若𣺌茫君子以身為棟隆
方興備禮猶或有已墜蒐緒誰歟同美哉南鄭尹氏孫
此堂繼志宣祖宗森然名德叙昭穆逺矣光寵如新蒙
里人縱觀興孝義信史採摭揚休鴻外䘮力舉十不憚
孤姪代死神猶恫功緦聽長世謹率翠華幸燕恩湛洪
廢興奈何厄運數神具相爾仍樂融新堂翼翼煥楹桷
舊刻濯濯芟蒿蓬後來稱説萃貞始又似推本七世翁
天於倫紀極留意忠孝如種生芃芃子孫蕃衍族復合
餘報貽答幽顯通人間此事何處得千古相望四五中
長歌揚厲端有觸如美泱泱風渢渢
　　　客中歲宴
朝暮三年葱復醋未若辛酸歲晚路何况連年作宦逰
隻影蕭然山上往一更鐘斷蒙頭睡五更鐘動半枕寤
下方市合久見日四望峯環猶是霧荒涼過客常無人
來徃閒庭自徐步前山望雨十里來半溪雲㸔隂晴度
時驚潦水屢贏縮夜聽灘聲靜喧怒怪禽飛鳴作人語
山蛩閉蟄猶啼露我行遊戱乃久留輾轉簡書無可訴
平生迂意竟何許讀書長笑為儒腐文經武畧固非長
世事心期豈無素十年奔波成百拙一朝推擇偶相遇
重來鑄錯不可改時復望雲嗟巳誤秖今憔悴經節物
何愛别離走荒戍人言㣲官勝家食我媿長勤負初賦
奈何憂患久侵凌兼復兒女迫昏娶低徊豈獨隠身世
浮沉聊以應門户十年出處未易言百念悲辛自狂顧
亦知貧賤寧所少如此飄流屬何故天地四時有消息
風月三生感回互寒氊寂寞固其所青燈忼慨空無數
　　　寄鄭義山
萬山之間春日長春山之外雲蒼茫客來叩門稱清江
袖書上有鄭字章廣文先生初入庠聞有束擔汀之陽
寄緘丁寧携報襄得之倒抽心慨慷喜極疾讀淚數行
四坐驚怪旁觀旁謝客卷書行倀倀晝立夜坐中彷徨
書辭僅百語非詳一紙雖短情永傷上言北行子南裝
中言出處還江鄉感昔霞佩相頡頑今專一席各一方
幸不變化鬢巳蒼重逰麗澤臨修廊俯仰陳迹一葦航
携手倚醉闌干狂今我衣冠領洋洋此㑹二紀又半强
惟君記省平生嘗使我回首悲行藏徃者驅馳翰墨場
君廿有七顒卭卭我纔十入俱翺翔君先十載名聲揚
我後突出髙與亢榜帖先後姓字香餘子側目汗走僵
先軰歛袵才葩滂咸曰二人且騰驤此豈泥塗老風霜
酒樓濤翻九霞觴揚州飛挾琵琶倡或惜書記私皇皇
或憎阿瞞謗浪浪一笑美惡孰在亡襟期何許虚名彰
夢未合眼炊熟粱僅為人作春衣裳誰數馬周推君房
彼如鐵榜誇裝潢今我白衣媿粃糠長憶過君滄洲芳
迎門笑謂里卜祥兆曰貴客來徜徉君期我為鳳若凰
我媿君如秋後螿年二十㸔田海桑亂餘無誰哀淪䘮
惟君見我涕泗雙我坐無計蓬風颺吹落閩嶠棲幽篁
君詩戱靳念渠央君行萬里排雲閶我逃墓廬望兄岡
平素熱交頃刻涼誰閔練裳哀羸尫儻不自植甘括囊
蹴踏蹈藉勇且剛東鄰髙樓穴埽墻西舍泮岸池侵隍
豈無他日爾許忙畏哉人心過劒鋩我始避爾南之疆
藉此一官走屠羊豈比君錦榮且光泛家上冡夜發艎
携兒講坐朝升堂大江前陳風泱泱髙樓吟嘯漁鳴榔
親友上謁洽酒漿清江之上嘉榖秧清江之友楩楠樟
昔有典則叔度黄梅洞磅礴河汾王髙風特達圭璧璋
如心博雅珩琮璜人間此士不可常可惜抑鬱如干將
大秀蒿目談虞唐想已金華鳴鏐鏘若此未收柱與杗
君宜誦如君家莊毋計彼欲與彼商我懐可人心内痒
我友豈念我遯荒滕兄攬轡四牡彭原章一生志始償
前趨後謁東西廂狂奴故態敢厚望(原注/自謂)故人何用中
書郎誰夢太白落月梁孰為伯樂空冀良捩眼不泊思
曠傍㨗路慣走甚若麞巧聾善瞽美舌簧蛇信蠖屈頭
地搶我拙疎逺極自量人生有命定低昻所不宜得徒
披猖及得雖巧命適當以此於心澹平康更拚數年耗
官糧昏嫁事畢脱絡韁祝君青雲日益壯致身事業行
煒煌一洗廿載閒愁膓因君感念著不忘作詩宣心寫
悢悢百書安能盡毫芒詩成樓鼓三擊鏜風燈影亂雨
打窗
　　　紫山為瑞陽鄒氏賦
向來夕陽行萬山晃耀閃爍霏㣲間煙耶霞耶逺奪目
老者少者驚換顔其隂半壁仍翠浪其上咫尺鎔金盤
騰如虹霓宛激射璨如火齊堆絡環鬱葱勃湧劒衝斗
冲融蕩漾海浴丹慶霄倒暈去入采靈熖嘘吸透九關
摩尼水波珠氣王通明風定爐煙閒居然隔我埃壒外
豈可不作蓬萊㸔始知畫手真亂色㸃染極力何能攀
忽聞此山錦江上四時朝暮總一般聞名見詩憶所見
轉使想像心骨増清寒
　　　广石行(原注石在/建昌道上)
巨靈斜劈山半壁一半飛空去無迹至今枯骨不生皮
撑拄稜稜骸赤立傾崖東西首相擊錢路井窺天一匹
劃開束峽臨清曠特聳屏幃蔽風日斜崩覆壓如重簷
横展平鋪幾百尺旁蹲側踞森鬼怪醜臥竒奔隨散擲
猿猱攀縁定難上燕雀礨孔時容入淨無寸草㸃空碧
惟有溜痕留舊濕可憐道周不遭遇斗大浯溪二三筆
秪今荒寒誰願省莓苔不沒狂題蹟當年中興藐靈武
湘水何所山水窟海樓雲氣儻成龍此地東西正行驛
大書深刻待名手過車下馬留爭席惜哉山靈不努力
五陵蕭瑟三神泣茫茫六合一片石誰向天涯海濱覔
　　　青原門外夜飲口占
青原寺前門已閉青原門外歌如沸歌聲不是繞梁聲
東坡之詩動鬼神松風吹露月當空一世巳入醉夢中
吾徒之狂不在酒借酒放歌歌愈有人間何許無月明
誰肯作此山中行此山此地寧無客曾有夜中驚破月
東坡正爾不自聊長歌有淚如吳潮我聞歌聲忽掩泣
文字生前那得力諸賢能狂勿惜狂持杯未識能斷腸
自憐我巳無狂態坐負山中月明海
　　　爛柯圖為福寧州尹殷周卿作
　　　　福寧州尹殷公徃貳三衢府事為爛柯圖名
　　　　士叙詠成卷予昔以郡文學獲事公於閩憲
　　　　知公甞用是以消日乃為爛柯圖詩曰
神仙閒日無處消借棊對着聊逍遥蓬萊光景無晝夜
頃刻坐見年光凋信安山中亦塵世樵夫來徃朝復莫
偶然觀奕出世間遂號柯仙無再遇廼知仙境只眼前
三山弱水非桑田仙乎終日與我即我自不見吁無縁
清風明月時時有空山無人夜如晝蕭然有客聽松風
却怪旁觀栁生肘我評二奕證樵夫此樵三世名金書
儻非仙骨當發舒柯且爛矣安得渠
　　　題明皇按樂圖
華清選勝春迎鑾内家小隊雙琱鞍虹橋風清直馳道
玊座按曲樂未闌換頭促拍知幾許髻偏釵嚲嚬無語
繡茵賜坐列瓊枝似是霓裳第三部龍顔撚髭記紫雲
部頭喚起調更新展縑奏譜意未愜指擪沉吟思入神
嬌棠含露波脉脉藕膓知為誰絲結東風一笑萬花香
端正樓頭端正月犢車先道指玲瓏何人曵裾御路中
輜軿深閉八貴人紫衣毋乃冰山公人間樂事隨風散
只有開元畫供玩太平天子五十年釀成人間一離亂
　　　題譚梅屋所藏楊妃上馬圖
萬花御路東風香六龍攬轡回扶桑芙蓉煖夢醒來晚
端正晨裝未肯忙趣持歩輦四輩急貴人嬌癡故遲出
欲行未行望何遥待來不來意如失仙韶一片下層霄
寳􁧂重幃降鵲橋鳳尾扇開晴日早龍珠節動暗塵銷
先驅欲似明駞使期解君王凝竚意翠華晼晚又西來
分隊如花立千騎從官侍衛總前瞻矯首紅雲斷復連
天顔脉脉未回笑列仗肅肅何當旋逡巡步障開煙霧
玊座圍春按歌舞至尊屢顧不勝情侍兒奉上新翻譜
古今謾説絶傾城風流未必並世生太平天子妙晤賞
絶代佳人不負名遂令圖畫極精藝一一當時意中事
笑他赤鳳温柔鄉僅得老樊談擁髻人生正爾聊稱心
世故反覆無定形千年百代興亡事何必宫中有太真
　　　題張萱寫虢國出逰圖
平明朝天澹掃眉温泉午浴侵暮歸意行盡歡丞相府
天街蹋騎宵逰嬉不知禁漏今幾許憑醉晚粧鞭緩步
籠妨嫌殺樺煙香九萬青天明月炬羅巾三角低髻雲
姨㜮嬙倦蒼廬英堆鬟不省子兮粲聨鞚交暎苕之榮
驚鴻飛鷰何曽畫髙足大鞍雄善跨若教畫墜爛五花
肯但素姿從七馬人生反覆後昔今馬嵬倉猝投竹林
三郎忍淚玊環别仗外那知虢與秦韓生把筆雙絲絹
追寫百年如目見明眸皓齒巳三生煙埃彷彿春風靣
南唐北汴印斑斑江東遺墨冄送官垂芳遺臭等寂寞
總得千年百世㸔
　　　題天師畫梅
當年夜泛剡曲船三更酒醒心茫然推篷雪壓不勝重
半露一抹洲明煙船舷戛岸露地白枯梢老幹横中堅
上者不見空濛𤣥下者不見根盤旋腰支正對婉孌處
笑靨適映鬚眉邉美人背靣猶可憐况此明媚停嬋娟
繇此移棹回前川已見安道不復前此畫此筆通靈仙
寫來妙相無與傳秪今王戴已相識但玩此圖非雪非
月長千年
　　　贈黄庸之傳神
人心不同如其靣人靣千百日所見可能一目阿堵中
古怪清竒隨電轉世間人物不可知是邪非邪任渠疑
眼前衆裏靣對靣頗似不似安可欺山川草木晴復晦
古貌前賢無定在難將活脱戱虚空却向人前施五采
坡公顴骨真復真至今想像謫仙人形容似否亦閒事
描寫政恐羣兒嗔人生好惡何足數不似丹青留畫堵
時花美女有人玩擲瓦盈車誰要汝庸之庸之汝誠能
縱横筆墨皆巧心短圖大幅恣簸舞寸田尺宅存古今
如何模寫亦到我壁上童兒驚似頗酒酣醻贈作長歌
我可定無渠不可
　　　以立此來遂不得㑹以予心之悵然知必倍我
　　　之懐因寫竹米詩再用韻為一行公案
道旁石人笑盧胡誰遣嗜好流俗殊曷不深居寧子軀
擔簦負笈携行厨粉兒騃子交嗤愚古人逺矣乃欲俱
雕玊刻楮為葩柎嘔心撚髭欲立枯森若武庫戈矛戵
淨洗不作鈆華膚自詫明月如意珠頃刻欲使花滂敷
鄙薄無鹽誇子都衣裾不憚醉墨濡吹嘘槁乾榮華荂
連晝分夜忘其孥食寒屢煖饑靡須以苦為甘瘦為腴
行歌拾穗如美稃囊盛筒走急急符猶謂未及三一隅
劇欲靣覿搜枯蕪此間真有龍鳳雛雲開日明非糢糊
誰知交臂失異途天公捉遣差特銖一彼一此何之乎
自憐濩落錐欲無十年逺宦無蓄租飢欲使哺寒欲襦
人情落落秦越俘宇宙莽莽四望孤能不録録慚丈夫
吾行聊爾誰忍誅子雖虚返勿厭儒任彼衝衝復扶扶
(原注衝衝與扶/扶皆𤣥爻辭語)循飾自好東門荼不作花奴與玊奴
　　　禽笑八首
鸚鵡南飛異風土巧尋人意知賔主喚茶慣道小玉名
吟詩時學長城句秪縁觜角矜小黠未忍鳴號雜凡羽
如何人靣介葛盧不肯隨人作人語
鼠鳩形醜百無肖縮頭閉目充戱調隔林衆鳥噪相㸔
連架黏竿捕如釣網羅豈必在髙宻同類機張非復料
世間大有靣如藍第一相逢未須笑
鷓鴣悲啼瘴雲黑一馬南來一馬北深林叢薄自相呼
水逺山迢正無極南人斷腸北人笑故家兄弟嗟何及
近來海外也堪行只有山中行不得
白鷴毛羽文且澤條疏縷宻分黑白如圖如畫逺可觀
不鳴不啼百無益主人以冗多見棄童僕得閒時惡劇
信知文采無補人故可人間作閒客
烏啼何嫌鵲何喜嫌烏好事不到耳佛言烏眼乃有神
洞視隂靈粲如指或以其睛㸃人目變化幽通當若此
怪君説事非眼前元是烏睛長見鬼
飢虵望蛤奔欲啖蜈蚣見虵寧肯逭包藏二毒適遭逢
反覆三义交畏憚可憐顛倒無竒術捉將一處共嬉玩
滿前相制不相吞所喜無災且無患
癡兒愛鴨好緑頭强驅作鷹駕以韝草間放飛乃低走
羈絆欲困猶怒投悲鳴自愬此脚手抓沙何以供追求
故人拊掌笑阿浩何以當年莫上樓
雉媒驅雉虞發機由鹿誘鹿足折踦歸來籠檻飽飲啄
視爾鼎爼相追隨物情豢養或失性人事恩怨何難知
他年布弟劉𤣥德坐上徐稱董太師
　　　禽言六首
不如歸去歸去無處江南旅魂招不歸汝獨啼向江南
路東風千年吹落花蠶叢而後徃徃皆天涯願後身世
世勿生天王家
郭公郭公何人誤殺此老翁至今哀鳴於雲中世間可
惜好活計長安公家舊宅墓聚六州八十四縣鐵鑄不
能成受人誤
婆餅焦阿婆惜殺孫兒嬌白頭望孫收我骨誰知孫兒
不得力斷送阿婆無餅喫孤魂猶記孫靣目孫又不知
何處哭
把禾籮榖人生無足去年榖熟不償債今年糴榖如食
肉朝相催暮相催秧田水放三兩回尚待誰家借榖來
泥滑滑春雨多行不得也哥哥長岡峻阪君奈何驛塗
横陳八九尺馬蹄踏裂深沒膝滑達滑達君勿驅安得
飛來助君力
提葫蘆村村處處無酒酤去年驛騎乗鋒車江淮酒課
江西敷江西之水不得力若問沽酒江西無
欽定四庫全書
　養吾齋集卷五　　　　　元　劉将孫　撰
　　五言律詩
　　　黙坐
焚香聽春雨黙坐不觀書千古如昨日一心逰太初山
寒鳥語寂葉落晚忩虗受用償今我平生不願餘
　　　嵗初
新嵗已復舊雨深無客來踈踈青入栁淡淡緑肥梅世
慮随年倦天機借物催計迂託蕭散不厭小徘徊
　　　春雪
一夜東北風三千世界陳眀眀不羞晝白白欲爭春河
煖澌殘凍天清壓色塵今畨化工别又是一洪鈞
凍木堅猶折輕花忍獨難何期逢臘後未可怨春寒欲
鬬粧逾澤將晞泣待乾由來頃刻玩賸得一畨看
　　　寄牕選授教導大慰公評輙賦二詩叙賀
府檄從公論鄉黌致碩師校官得眀復(原注孫眀復從/范文正公於睢)
(陽范公薦之/為學教導)弟子待千之(原注焦千之善教開館洛學/吕申公使子弟從之稱焦先)
(生/)虎帥憑君重臯比樂我儀從今不落寞三嵗共襟期
每歎君房拙仍嗤學究村居多平丈我(原注放翁詩都/都平丈我謂村)
(校誤讀郁/郁乎文哉)更笑釜金坤(原注宣和間有出問題云乾為/金坤又為金何也乃書坊本誤)
(刋坤為釜作坤為金學/徒以監本示之乃悟)本色傳都授(原注唐書都/授者學長也)當家
潤討論(原注近年教導為教/官掌代文翰之職)君來一洗濯湯便試黄昏
　　　七日散藏經齋罷獨留南巖
齋散我自住雨閑雲共棲留行木上座送盡飯闍梨共
客梯雲洞随僧屐水蹊慙無大椽筆空負石巖題
　　　酒闌
對酒不成興聞歌早斷腸天懸萬户水月浸一庭霜翻
覺閑為病誰傳醉是方深村逢長老何事鬢蒼蒼
　　　洗硯
洗硯得新雨題詩聊紀年山川存筆墨嵗月祇雲煙花
事紅塵外春風白髪前一溪清漲滿江海意悠然
　　　日出巖
恰值佛生日遊於夢境囘望雲穿石去帯雨出山來中
野疑何暝前峯望或開午晴吾亦憇新緑對池臺
　　　巖遊
遊子瀟湘倦歸心逐翠蘿谷深纔有寺江逺不聞歌禪
夢世還小覊懐愁更多有情巖畔月待我一婆娑
　　　調劉虚舟
一語不可得可憐相見難未應懐錦字要似問金丹世
路秋同老心期嵗未寒塗窮思度世俛仰絶堪歎
　　　過樵徑
歴歴昔所見悠悠今復經愁能添髪白塵不到山青斜
月遲歸燕㣲風起腐螢人生㑹行役可復恨飄零
　　　欲行
役役長千里畨畨是莫春自憐蠶作繭豈有燕留人囘
薄何關命迂踈更坐貧吾生等無擇石上問來因
　　　槐城王國正挽詩
涉跡收三館題棺號一麾斯文空日色吾道并天疑家
慶生榮備耆英死傳悲一為當世慟更使後人思
論事心如血憐才眼最青山河向寂寞鄉國遡儀刑盛
徳何人記佳城萬古扄通家最承盼攬淚寄山靈
　　　十日宿曲江上
别乆望江路行遲翫歲華嫩晴雲剪葉新水浪翻花古
岸劖成壁枯洲淺帯沙悠然又成賦不省墮天涯
　　　中秋月圓
富貴南樓燕風流赤壁舟若為千里客又負一年秋豈
不團圓許終無晤賞休酒酣如此夕君莫唱汀洲
　　　宿石岐鋪
曽此僧同宿歸歟影自擕嵗年慙種柳勲業媿聞雞旅
店多相識山溪漸不迷村酤聊濕口眀日是江西
　　　正月晦
貧豈文能遣花知信又寒東風天地闊乆客嵗年寛壮
志空留劍閒情莫倚闌栖遲兼落落俯仰付漫漫
　　　别敖㓜邁
相望只同雲兹行及故新江空憐乆客年近看歸人嵗
月堂堂老乾坤草草春共留今夜話更覺别情真
　　　語别
中路親知别三年逺客心語長愁燭短酒淺釀情深落
月山兼水荒塗古又今殊時得同宦特用慰浮沈
　　　宿鷺洲樓上
新月不滿樹滄洲無限秋何須主下榻不是客登樓别
乆更相問宵殘語未休披衣聽曉角此日得吾州
　　　答彭巽吾見憶
未必片雲逺能令故意踈第憐相爾汝頗費問何如顧
我俱為客輸君自結廬又聞蒔花竹安得共樵漁
　　　哭長舅斯濟蕭國諭
一日不能待百身何可追飄颻寧識我變化復為誰一
世来因淺三年到䖏悲千行如血淚并入五言詩
無復来相過何繇更嗣音山林空好在詩酒莫重尋天
逺鳥雛力春歸燕子心高堂㷀白髪一望淚盈襟
　　　叅政徐忠肅公(宗仁/)挽詩
從橐頻憂治(原注咸/淳左史)鋒車急濟時猶傳相韓偓竟莫返
家覊歌斷龍蛇盡天長猿鶴衰并無一哀䖏空復百年
期
逃山或行遯蹈海亦言然灰冷身為腊湖平月尚懸(原/注)
(死於/水火)有寃蔵極浦無地禁新煙逺媿生蜍志歸榮魯仲
連
往往嫌迂濶悠悠共亂亡忠公忠是譜(原注忠公楳埜/元杰其叔皆廣)
(信/人)節惠節相望玉表千人見丹心百奏長翹材記覘矕
嵗晏撫蒼茫
　　　過章山携表弟蕭朝陽之子謁先姑周氏墓因
　　　為之立後割已田與之使嵗時祭周氏
宿志如今契天知貴我希非關大業卜自念若敖饑𤓰
蔓人猶摘蘆灰獨為飛百年通一念持用答春暉
　　　意樂
欲睡鶯起我閑行鵲導吾山川奉佳致煙雨畫新圖風
日催暄早䦨干入倦扶隔溪數聲笛可愛不能呼
　　　宿齋
宿齋似禪觀細語透邉中何必三家異將無一笑同茫
茫癡證夢擾擾實談空嘗試觀川上江流萬古東
　　　狠石在鎮江甘露寺云孔眀仲謀坐處
促膝何知語當時汝共謀得非談赤壁焉得借荆州地
得羣雄重名餘一世羞三分成底事不似此猶留
　　　和永興院題壁韻
古寺如松老危巢寄塔顛悲風來獨樹急雨失鳴蟬皷
角傳天下旌旗擁日邉亂離談笑重日晏且留連
　　　鳯山寺
小歩散微酒斜陽投古禪地偏苔帯露山暮樹浮烟壁
畫評新意梁題愴廢年興衰増眼底於意失蕭然
　　　江春(原注庚子三月/三日赴臨汀)
佳節減凋零人間萬不平富兒儗金谷俗士品蘭亭歌
舞慳風致山林羡腐腥随時雙眼孔亦復懶為眀
　　　又出杉關
寥廓増屢顧四年能遽忘何來嘗畏壘一笑亦桐鄊二
水循流盡千山隔路長有懐初過日竚立咏蒼茫
　　　候舟
蕭然無可事投枕賞新凉為客當中路慿䦨又夕陽夷
猶雖足樂展轉亦何長到得延平日依然是望鄊
　　　三日微晴臨川發舟
三日逢壬吉中塗發軔初西流添雨漲午日澹郊墟忽
忽鄊心近悠悠宦蹟踈看人作太守同樂是歸歟(原注/是日)
(有撫州贍都丁同知/赴衢州治中同時發)
　　　東關發舟
一棹欲安之微官未了癡可憐為客日又是落花時迂
與閒身稱貧非逺宦宜乾坤真莽蒼坐失素心期
　　　舟行
蕭然無可念欹枕聽江聲上水如此雨北風真復情四
山天欲束萬古石難平獨有幽禽語時時入耳清
　　　訪完顔慎獨副使
曠世不一見居今有是公神眀天子後剛正古人中霜
氣千官肅春陽萬里同三年香一瓣此日到南豐
淹滯當前日哀憐有大功鳯能知汝屈麟不恨吾窮盛
徳枯魚泣深仁宻網通東風桃李列亦是一枝紅
少日慙流俗周旋頗異聞劒遲寜可學硯在不堪焚世
已無吾黨公猶念此文長懐談孔孟何地得云云
　　　别李政卿副使不及歸乃得其留别數字
送行得寄聲中路見多情微雨適來集獨歸殊未平相
知在傾盖何用說平生拄頰西山上悠然目若營
　　　旴江小樓
逺役寜辭暑留行去且徐一凉思客館三月夢家書高
枕餘閒足清談百念踈慿䦨終有興眀月照踟蹰
　　　示趙青山
連床聽夜雨推枕話平生此世無賔主窮途自弟兄向
來何許志亂後且為情士雅何當奮還令越石驚
　　　留建昌
煙城澹塔竿縮水抱洲寛客路幾行役故人誰嵗寒孤
舟中道感三日兩年殘無復遮留者悠然撫夜䦨(原注/往年)
(過此趙定宇每以/不及為恨今亡矣)
　　　與頼愛山别
吾歸君更老此路豈重來難說别逺近祗應書往回江
湖耆舊少嵗月道途催古樹滄洲晚徘徊一棹開
　　　與熊天慵自三山同歸天慵出江西
我又送一客何時我亦歸不妨身少住但使願無違白
鴈仍南北青山孰是非徘徊立江上雲影記秋暉
　　　候趙𢎞道僉事移江西
冷官候歸客俯仰意蕭然往復同千里蒼茫記一年寒
雲亂鴉後野日落鷗前獨坐孤亭乆悠悠極自憐
　　　七哀
死乃尚可忍哀哉何可甘風塵起燕趙海角䧟東南機
㑹渾難信功名勿漫談從今收百念改面事黄曇
望望乃大謬云云信有諸誰能收玉體寧復歛金魚有
髪難歸婦無兒可守廬斯人乃如此憤憤欲投車
斯人尚如土我輩合為泥英氣寒燕北餘羞洗隴西孔
眀難尚可越石恨應齊從此江南樹羣烏得意啼
　　　三山初歸
欲脫如驚兎一行真悔來不能鳯翔仞更遣鴆為媒乆
客愁煩役閒情總冷灰寄聲謝風伯好送一㠶回
　　　清江江上
新月帯雨濕頽雲如陳殘細談不可了欲睡更重看静
聽江鳴櫓誰知客倚欄更同一夜話轉覺别時難(原注/時蕭)
(高風/同宿)
　　　客夜有懐
夜雨如流水春寒滿小牎孤燈立四壁倦夢渡西江山
氣侵詩骨簷花和角腔何人有忘疾此處此心降
　　　六日出閩界
度關猶借問真箇是江西便覺安心竟今非作夢迷出
山輕可悔隨世乆俱低婚嫁何當畢閭閻亦定棲
　　　出關
旗鼓喧重騎郊關駐别杯仍煩厚相送猶記悔初來無
徳誰將戀多情亦甚推不惟載家去更喜抱孫回
　　　連作三山書問倦極有賦
人事須來往寒暄托故新昔為嬾叔夜今作倒陳遵世
路方苛責客心長畏人何時深却掃筆硯付生塵
欽定四庫全書
　養吾齋集卷六　　　　　元　劉將孫　撰
　　七言律詩
　　　臨汝書院(原注馬深居所創深静完/整往年予嘗得山長不赴)
髙堅棟宇夥沈沈絃誦無人鎖綠隂豈有文章扶世道
空餘樓閣壓穹林蒼茫話柄寒灰後寂寞諸賢道統心
曾割半氊嫌尚遠十年更著萬山深
　　　客來
睡起小窻聞客至蟬聯坐露久成癡他鄉明月我與爾
四海古人今者誰風霧空濛談慷慨溪山破碎夢參差
平生本欲逃昏宦展轉中年興可知
　　　和馬僉事鄉飲韻
皇華嘉惠禮行嘉坐覺東風轉柳芽諸老如歸周北海
窮鄉相會魯東家豆籩自古稱為聖風雅遺音誦敢譁
莫笑陳人衰已久雍容賓席豈非華
　　　僉事崔公彦材(傑/)臨發索詩(有序/)
　　　　伏承亷訪司僉事相公臨按山邑肅清吏民
　　　　觀風所覃染俗頓革幸備下走得奉教條每
　　　　蒙撫存曲盡誨愛臨發索賦佩意彌深輙成
　　　　短章以志知己
一節公忠衆莫攀四方選表不教閒氣吞西雒山河外
名撼中州臺省間儀鳳遊麟出為瑞握蛇騎虎笑非艱
蒼生大有為霖望未許驅馳老玉關(原注公見告平生/所歴官嘗未滿復)
(遷擢去且歴言周旋臺省/屢排大奸掃權貴數事)
先聲所至凜於秋懷抱如春語笑柔庶獄哲矜眞澤骨
萬金涕唾肯回眸十官一馬無留畜二膳常衙不退休
但得片言皆政論他年會有史能修(原注折獄辭金以/及不買馬不退食)
(皆公相與言/平生及此)
州縣由來繫本根繭絲保障渺難論但教落落皆元結
豈必區區恨子元稂莠不除終害稼參苓雖好莫還魂
有懷緒論書紳在不但人間清渭恩
髙軒少日浪名虚流落窮山怨莫舒百謫陳遵寧可免
　一言鬷蔑喜無如威嚴曲霽何非教政術皆師但恨疎
從此四方說門下已應勝讀十年書(原注公臨去時/曾有公舉之言)
　　　清江分司蔣長卿僉事席上和韻
何人能顧客星槎浩蕩春風放兩衙尊酒西園同藉草
清談雅詠欲生花人生難得開懷笑明日相思有味茶
不為使君留得住片帆當已宿漁家
　　　送方嵓章君昆仲歸南劍并寄湯中山及林碧
　　　山范碧灣張省吾諸君
游雲藏劍坐差池二陸江南為說詩春絮送君分袂日
暑風記我出關時天長雨絶嗟何及燕老鴻稀有所思
寄語故人好消息相看未失舊襟期
　　　志聞
縣吏家家夜打門春寒悄悄晝空村料應仰屋多竊歎
安得先生肯正言乳虎一時寧復計𢎞羊千古不稱寃
豈無他術摟髙位亦使蒼生得自存
又說舟車算賦租寧惟磽确化膏腴遺民墮淚元太守
蠻子叩頭桑大夫有客不須誇泛宅從今敢復歎乘桴
閒中今古聊成笑難載西施泛五湖
　　　和尚學林感懷
古路三义落日凄總難開口况談詩青春已去安歸只
萬古不然今信噫落落故應君與操悠悠焉識我為誰
自憐年少成何事昨日旁人指鬢絲
　　　夙興
自笑殘生愛睡鄉時時也作攬衣忙西風三日木犀雨
薄曉滿城梅角霜三十九年驚夢過五更二㸃記班行
八千里外𤓰期報徙倚看雲喜意長
　　　和青山會散韻
燭光穿透半林明攜手行扶送衆英月色挾霜寒半戸
梅花帶雪守殘更沉吟獨笑談堪憶欲睡不眠詩未賡
忽憶明朝當送客孤燈挑盡若為情
　　　與鄭元夫會社平而别
等是兵間亂後身同行共轡了無因已憐太白配殘月
况復南箕望北辰一世壯心成昨夢千年知已待何人
詩成憶盡平生友舉扇西風幾許塵
　　　解嘲
九萬風髙落照前三千身老暮雲邊我生本是悠悠者
汝正何須研研然龜䇿肯知賢士意琵琶自感昔人憐
斷無六國黄金印猶復癡心二頃田
　　　九日和彭明叔登髙
　　　　古今九日稱孟嘉落㡌陶潛獨酌潛於嘉為
　　　　外孫潛為晉處士而嘉以此與桓温同傳哀
　　　　哉孟生本自落魄何與人事郗超輩安在彼
　　　　不與為黨而嘉與焉前史之妄不足惜而千
　　　　載未有一明之者豈不可嘆也因和韻志其
　　　　恨云
酒與身名孰是親垂芳遺臭等時新小兒已作晉處士
一命獨為温輩人壁後豈無推幕客醉餘不濯墮纓塵
千年史冊無端的閒愛禪房白㲲巾
　　　山中
澹澹疎雲襯日光雨新泥軟暑風涼林空終歲有落葉
路轉半山無夕陽客燕又看忙護子乳鶯時聽靜調簧
三年到處成桑下何限閒情總未忘
　　　文江中秋夜宴和觀復僉事
空濛露氣靄天庭桂影無風玉宇澄一段碧雲如渡海
半牀涼月欲眠冰昔離今聚憐秋雨坐詠行歌得酒朋
踏破瓊瑶三萬里廣寒元不用梯層
不知秋夜幾何長似可淋漓更幾章落月窺人如半面
清風對客不成霜坐來歡伯聊知已行聽簫聲為斷腸
如此江山如此酒可能隱約待回廊
鼓笛滄江破夜闌意行緩坐得追歡一年此夜况有客
萬里與君同倚欄疊紙揮毫馳腕脱停杯移坐就天寛
縱談滿眼中州集更覺瓊樓玉宇寒
　　　考試
十年矻矻事雕蟲二十周星斷曉風廢簡回春冷灰外
寒牕讀賦萬山中重期將相公侯選肯信倡優卜祝同
努力後來宜絶藝太平制作待諸公
　　　送陳宏叟第三詩寄其兄壯叟
十年名士不相知後出難兄更崛竒落葉空山人自語
西風古路客攜詩往來盡是新吟者談笑長如未亂時
異代他鄉猶有此匆匆能不恨分離
未可悲歌吾道窮詎知異好有同功千年科舉除流俗
一旦文章得古風餘事倡酬供日月太平制作望兒童
了知此事須吾輩碌碌還應媿阿蒙
長公仲氏近何如臨别憑君問訊渠四海元龍難著傲
窮塗阮籍故應疎三生有命中原世千古無情一卷書
有約不來秋又去江空歲晚孰憐予
　　　約龍仁夫共語不至
黄埃赤日君何往嘉樹清泉我欲眠閱世平心多一笑
逢人開口亦前緣坐從塔影無隂起問到山僧建寺年
共對金仙思此劫不知為減復為賢
　　　登麻姑山
五月炎天不作埃清風如泛陟崔嵬吹教紫陌紅塵浄
直上𤣥都絶頂來騁望未應吾興盡好懷須待可人開
瀑聲近處行微倦未飲先嘗水一杯
　　　殘雪
忍寒小立傲空濛此夕何人意賞同斷角疎鐘人定後
亂山殘雪月明中一天霜氣凝冰柱萬里烟痕襯玉虹
尚可數朝供(去/聲)茶事今年最是不匆匆
　　　二日寒雨聞客語有感
歲暮因依風雨交寒爐客語慨農郊夜呼總是田賦急
火迫都將椒頌抛閭巷閉門無竹爆兒童剪勝自梅梢
蒼生辛苦誰當奏憔悴臣同在旅巢
　　　臨川荆公祠堂
白髮何求坐廟堂苦心千古視荒荒天津有客攢眉早
洛下何人著史忙展轉已憐初意失是非更覺後生長
青青芳草江南又誰向新亭泣夕陽
　　　秋懷
𣺌𣺌西風遍九州江花江草索然收青天萬里鴈飛盡
長日四時蛩語愁白髮宫人杜秋曲中年客路仲宣樓
浮生何用思渠事天地由來慣作秋
　　　放榜
零落鳩盤待抹塗依稀榜帖報黄荂龍門久息三春浪
馬廐新開一日花鴈塔天傾塵莽蒼雉譙風𦂳字横斜
少年場屋麄豪意直舍人歸看暮鴉
　　　寶氣亭
千年九地蟄深藏獨為張雷發伏祥自是羣兒無眼目
何曾一夜不光芒隂幽如獄堪蟠屈變化為龍極混茫
我欲西江吞一口行澆鐔水浴干將
　　　題郭招討野齋
少日經行某水丘至今如畫目中留千年尚父遇西伯
萬里伏波思少游風致山林疑未晚功名歲月慨如流
但存物外超然意何必山廬更釣舟
　　　旴江
山圍故壘鬱參差遼鶴歸應記舊時巷陌猶書晉甲子
女牆未改漢罘罳(原注旴江城未廢視其/脾睨坊扁猶開慶舊題)髙林翁仲留
殘照古字塵埃拂舊碑寂寞西江猶有此風流俛仰可
勝悲
　　　羅壺秋訪來志别
霜信横江鷺不飛風流晚歲倍依依蒼茫寒日三竿短
冷落詩人一舸歸南北行囊惟史記文章餘事到禪機
秖憐夜夜空梁月夢破梅花水四圍
　　　遊白紵山(原注白紵山在當塗十數里相傳桓/大司馬每登其上歌白紵以是得名)
　　　　(後人亭其處為游賞/北望地又名四望)
危亭突兀據山墩芳草長封晉屐痕去後無人歌白紵
行來何處是中原一春不識桃李面夾道聊看桑柘園
豪傑風情誰復念晚烟歸路市關門
　咸淳已已余年十三隨侍漕幕時幕中多名士以詩
　稱者莆田黄一㕓以牧而山南余魁安裕自建康來
　尤自負詩筆素稱江東偶諸公共會白紵山山南為
　此亭賦詩余固未嘗學作律體也不肯為不能者强
　出此和家君一見微笑以視諸公山南一㕓大稱賞
　以為去後行來雖後村諸家節制不過如此明日一
　㕓又誦之古心公且以簡來云一夜思之此聨無以
　加繇是予亦妄意衝口而談詩今髮種種無以醻知
　已之言姑記當日提奬之所自如此非敢衒也
　　　送春
竟亦何嘗受用春送春每歎百年身曾無一覺揚州夢
也見三畨海水塵前度看花誰負我長楸走馬似何人
從教風雨連天暗我爾相忘一欠伸
　　　送春三首
今夜初程阿那家飛觴恨不到天涯人情空似繞枝鵲
春事真同赴壑蛇夜雨興亡餘燕麥曉鐘南北夢鶯花
千紅萬紫成何事至竟桑麻是歲華
此别年年何在今但悲不得醉鄉頻多情薄倖日邊雨
萬水千山天上春芳草茫茫金谷友斜陽冉冉燕樓身
楊花零落滄江路每歲相逢是故人
色香世界轉頭空萬古銷磨一笑中獨坐最愁當落日
驟歌忽覺已南風長門天遠千金盡閬苑雲深八駿窮
明日多情聊遣處綠隂啼鳥隔簾櫳
　　　馬觀復同天寧閣上觀水和韻
身如飛鳥立雲孤恍惚相攜藥市壺是處荒殘增感慨
箇中指點到虚無江湖烟浪東南坼仙聖風埃九萬扶
曾是年時登覽處茫茫斜日水平湖
　　　豫章臺
傑閣髙臺斷復連舊時歌舞落荒烟空餘喬木枯成腊
轉覺西山淡欲僊湖海元龍何敢傲江山王粲自堪憐
書生情性終來别才到登臨思悄然
　　　臨川
臨川門外綠浮城擬峴臺前雨弄晴賓主千年幾叔子
江山一笑亦初平(原注臨川地志稱/羊角洞天故云)閭閻歌舞更隨世
翰墨詞華肯讓名(原注臺有數碑皆繼南豐不知裁而/作而寫曽記者復自書名不書曾)
晤賞由來俄頃耳好風佳月付臺兵
　　　題城隱
何處如今更有仙此心安處即悠然移松忽忽成尊行
種柳匆匆又少年世外笑談懷客語閒中早晚刻鄰煙
東風似妬人清福啼鳥牛山驚晝眠
　　　與黄西友宋梅洞郭外小步
不得過江觀爛霞却乘餘興到山家可憐晴日况此客
但有賞心何必花荒草野田隨步遠斷流新雨繞城斜
村酤雖薄須聊醉明日滄波望眼賒
　　　自省
如此風流如此休十年心事兩悠悠昔如駿馬方馳阪
今似飢鷹欲附韝秋雨路傍相識少春風觀裏獨來愁
倚闌莽蒼無言處何必成翁是白頭
　　　清明日晴
莽莽中州草自青江南池館黯然平飜教風景不相似
選得清明也解晴荒塜琵琶忘舊曲斷橋羌管競新聲
山河了不關人事底處曾為百二城
　　　到洪
纔從楊柳隂時去又向黄梅雨裏來漠漠曉雲低欲暝
㝠㝠水氣濕如苔神仙政爾皆陳迹城郭依然只廢臺
鷗鷺莫嫌何屑屑行藏自欲混塵埃
　　　丙申元日
家書宿報平安字尊酒相於南北賓(原注時數客留學/於此南北皆有焉)
香霧空濛殘夢曉燭光蕩漾小窻春谷鶯海燕聞雷早
風虎雲龍送雨新客舍官居人事省掩關燕坐屬閒身
　　　十七日宿新口
關水潺潺各自還歸人去客路聨翩(原注是日遇夏元/帥將欲赴福州總)
(管/)千端世事堪一笑百歲人間幾八年隨寓無聊吾僊
矣兹行所得足蕭然秪應後日談癡絶尚與溪山結澹
緣
　　　送歸
積水平溪柳自春天涯海角白頭新茫茫相遇同為客
去去時看汝送人明月何曾隔吳越青山各自占湘秦
歸心遠逐江西去翼翮何由生我身
　　　旴江買船
南州行去不多時又買西江短棹歸六月雨肥秋渺渺
一篷人瘦月依依倚樓宿酒餘殘夢轉柁孤城恨落暉
最憶旴山竒又秀千巖如畫翠屏圍
　　　和蕭壑冰至日見寄三首
幾度寒爐話雨隂平生心事付長吟久留未覺懷傾倒
忽别却知愁淺深柳下水邊重到約人間世外未來心
多情正爾還多恨誰把吾曹直一金
愛君妙語絶如隂笑我三年作越吟歲冉冉同行客去
雪茫茫隔萬山深登臨惝怳形神影俛仰欣悲風月心
不曉相思緣底事過於失玉更遺金
何限笙歌不咽隂天教我輩作蛩吟可人政爾少愈少
閱世奈何深復深醉裏平生華屋眼花前一往少年心
眼中夸奪紛如意自喜無慚舉袖金
　　　隨興
荒閴亦無芳可尋飄流贏得此登臨輕雲閣雨花逾澤
斜日穿簾樹有隂詩酒澹能留客興溪山展不盡春心
錦江洛浦吾生晚反覆人間古又今
　　　阻風泊鄭步共壑冰諸賢上岸徘徊久之夜坐
　　　於柂樓風甚
江閣彌旬目斷望滄洲共載宿連荒似憐我輩一别苦
特作北風三日狂是事有時忙不得我行無速住何妨
但慚柂屋談相對寒倚吟肩無處藏
　　　欲泊新淦次質記戊五日亦相與阻風南塘灣
　　　口
浪颭烟竿淡靄邊寒欺客袂北風前當時停棹曾五日
今與同舟忽十年歴落塵埃吾老矣纒綿今夕子依然
故人昔醉華堂夜轉盼山丘更可憐
　　　過新塗遇蕭髙風宋梅洞
牽聨解后得同流有約何能似此醻逺客不憂明日晚
北風似為可人留去鴻住燕同今雨沽酒得魚來水頭
正爾合離驚夢覺一川晴霧落悠悠
　　　贈蘭思
　　　　蘭思卷舒師席領袖家山羣玉留人沛吾乘
　　　　兮雲氣九仙招我忽臨睨乎故鄉喜季子之
　　　　來歸感朗陵之久别髙矣美矣孰如晚節之
　　　　香言之歌之真有登仙之羡惠徼誼味薄叙
　　　　和悰
一代風流賀季真人間游戲謫仙人神仙晝錦新官府
文獻天葩舊搢紳南澗林泉端有約北山猿鶴斷無嗔
九仙迎笑還吾侶第一頭銜不染塵
　　　俯仰
俯仰如鷄寄鶴羣家書信鴈兩浮沉小窗淡月浪浪雨
一枕西風寸寸心癡絶已無金屋想夢遊不到玉堂深
少年似我原虗度况復漂流老日侵
　　　送莆田班尉舜玉
宇宙猶容此士奇江湖坐歎此生違揚州舊日名書記
塞上中年勇布衣對酒醒狂豪氣在倚樓意賞壯心非
何當著我東西屋笑傲風塵也息機
劍客三年歎索離眼明初見便知希相從已覺十年晚
忽别俱持一笑歸匹馬短衣魚計得殘山剩水鵠身微
寄書漫有臨分誓正怨江閩鴈自稀
　　　甲寅離光澤至石岐
慇懃送客話新晴俛仰流光百感生一往波濤隨運去
回看歲月自心驚浮沉玩世今方朔蕭散居官一長卿
古路塵埃漫今昔八年贏得客身輕
　　　漫題
力屈塗窮定某州如今草莽是何丘已傷無哭田横處
乃有追評葛亮謀劍氣閴寥狐拜斗龍光變滅蜃成樓
逢人不忍重相問時倚空庭淚洒楸
穹穹厚厚此含人零落纍魂託斷雲萬里忠精記髙廟
一函枯腊從先君越吟已復江南些漢土終無海外墳
故舊盡哀知有處西州鞭語不堪聞
　　　李志蜚和前韻作三詩來見且道座主瓠山王
　　　公自東平寄聲語各如來韻次答之
一笑相逢寂寞濱未言蚤已識丰神我為何者元和脚
君勿談之戴晉人道故此時喜傾葢語離前路渴生塵
意輕萬里當如此浩蕩男兒不負身
素餐千載愧河濱落月依稀夢不神特達公能為座主
栖遲我未免鄉人寄聲未有一箇字攬袂更添五斗塵
河濟閩山瞻莫遡撫今感舊可憐身
笑渠寂寞臥漳濱豈必區區著論神往返不知三閱歲
飛鳴會見一驚人縱談傾坐茶餘味得句連章水不塵
甚喜故人真有子風埃珍重祝長身
　　　快閣
此閣因依翰墨香高於儗峴匹滕王峯多遠引江平闊
野曠平陳天混茫清景何曾於世隔人生彊半為塵妨
後來豈但無詩句絶笑癡兒抵苦忙
向令賢達盡得意豈有風流遺後來安得人生如此水
莫論世事且銜杯昔時風月多情賞閒處山川笑口開
不是深明窮太史東南更有最高臺
　　　慥菴郎中快閣留題刻布傳和過廬陵得見一
　　　鉅軸次韻
案牘勞形九曝蒸闌干入手一吟凭片帆落日天風飽
一雨中宵雪浪增明月窺人長是客畫圖著我勝如僧
沙鷗洲鷺休驚起社入江南自我能
寐懷塵外桂枝叢感慨凡間野鶴籠有限身聊永此日
不平事付快哉風飄零江海詩千首報荅乾坤酒一鍾
欲識襟懷𤣥悟趣扁舟清漲百灘空
　　　呈敬軒公
　　　　莆田參政敬軒公與先君子須溪先生定交
　　　　於廬陵謫居時同舍同年同門同朝知契深
　　　　厚亂來隔絶不肖來閩往復二十年每問契
　　　　家何如於莆田往來者兹行光澤見吳教諭
　　　　能言中齋屹立風波中深慰此情聞教諭弟
　　　　歸欲專拜書渺其今昔何所可極輙附小詩
　　　　以見惓惓言有盡而意無涯也猶憶癸酉先
　　　　君送先參政守廬陵歸詩序有云追念江東
　　　　辭舉姑蘇惠予孰非可感此詩傳之兩家子
　　　　弟永為好耳今詩追記前語俯仰凄然
市朝早歎轉頭空門戸欣傳屹棟隆南北風霜陳迹遠
江閩子弟幾時同空餘易世懷中散未必通家記孔融
四十三年一詩問猶勝今字不相通
　　　延平移病
吾行不計是耶非身外茫茫一羽微避世長卿何况病
彊來王式徑須歸老人兒子長竿伎有道先生杜徳機
千里無慙持一笑蕭然清絶返萊衣
　　　旅樓
重雲辛苦熟黄梅四望冥冥撥不開細雨小樓人獨坐
黄昏隔屋燕飛來昔時種柳今成樹前度看花半是苔
徙倚周遭成冷笑人生逐臭肯心灰
　　五言長律
　　　浴乎沂
休沐宜相浴時哉豈自娛于沂盡賢者吾道亦春乎盡
洗言侯霸羣來詠魯洙駕言適彼水餘興舞於雩花柳
聖門樂鳶魚天理俱笑渠脩禊者除袚競區區
　已已三日當塗學官招幕客同舍會于東教㕔浴沂
　亭李叔通謹思素相與忘年戲笑因謂東教趙崇鈭
　養大云宜試此君趙葢初上未久趙謂已非詞賦遜
　西教天台戴覺民希尹戴方思所以命題吕監簿圻
　正父云只亭名最親切讙以為宜纔具筆墨叔通戲
　云停筆磨墨者罰諸客環觀或曰只有沂字可押余
　性不欲蹈成説不敢謂乎字亦可押漫且題奉試小
　緩之即得春乎韻恰湊上娛字蕭如壎先生云娛字
　十虞叔通曰豈可押乎字耶客共謂難押忽見落筆
　皆驚賛及成篇傳玩尤以花柳鳶魚一聨為精微入
　理一時夸許至達朝路他日賈平章堂中亦問古心
　公云聞江東時館中一後生省詩押竒韻公舉此亦
　一笑偶然億中無足道者而斯文之知始此至今猶
　蒙被其賜故不敢忘而著之此云
　　　玉堂今夜涼
今古文章手傳宣臥玉堂人間秋未到天上夜先涼學
士青綾被中書白象床襟懷三伏雪枕簟五更霜漏靜
聞鈴索風回帶御香明朝傳制草好語滿班行
　是歲六月留昭文館中值謝堂建節丹山先生當宣
　鎖隨諸客往觀中夜在庭丹山已易服堦下立馬待
　矣丹山忽見顧云子為我立成一詩玉堂今夜長吾
　改一涼字子即賦之當時口占作此丹山極賞人間
　天上之句且謂劈頭今古字便是活處尤喜後四句
　語諸客云此郎會到此處今渺焉如夢惟大君子之
　賞識不可以不識也此詩拙速所為有當改處不忍
　忘當日意姑存之
欽定四庫全書
　養吾齋集卷七　　　　　元　劉将孫　撰
　　五言絶句
　　　古興三首
井深泉始冽綆短空勞心不悟綆不及但怨古井深
弓强力苦弱挽極意廢然不道力不逮反咎弓性偏
新絃上古桐挂壁三十年不省久不彈更且求新絃
　　六言絶句
　　　和宜可感懷
路傍王孫勿泣南冠君子莫啼鈴語占胡洛度童謡聽
拉颯栖
有客太息太息東風一年一年越女歸來化石秦人大
半成仙
坐閱燕來鴻去寂無虎鬭龍爭雕欄玉砌何在髙䑓曲
池未平
焉能忍此終古與女逰兮九河嬋媛為予太息夫君不
來奈何
得酒但須徑醉有詩何用鐫頑斯文自萬古事一醉又
一日閒
年年三月鴈去日日五更雞啼玉關不見生入㑹稽誰
念愁栖
海上一十九嵗車中三十六年逢人不敢開口避世除
是飛仙
天道非耶莫問人生到此何爭銅輦荒凉無夢葉溝嗚
咽難平
事去劍空斫石悲深淚漫懸河彈棋有不平處飲酒如
作病何
東方小兒狡獪長樂老子癡頑署大傳作履歴挼北斗
似等閒
　　七言絶句
　　　春日即景
急雨驚雷短夢過晚晴草色静如何一溪新緑無人管
付與鳬雛飽弄波
紅紫元知只軟塵不堪日夜竟時新回風珍重思歸鳥
又向人間送一春
深緑啼鶯清似琴轉丸流水自天成王孫公子雕籠内
憔悴何縁得許聲
布穀知時苦勸耕農貧謀種更關情不知聒得田家厭
夜夜村村叫徹明
城闕荒凉秋復春青林髙下嵗時新亂山野水斜陽路
漸覺沙鷗不避人
天風梅雨盡新亭誰寄遥遥貞觀孫滿眼兒童新宇宙
已無父老說開元
布穀子規啼暮春春山蠶箔更清新教人却恨南蠻舌
不似禽聲字字真
楊柳隂隂梅子酸燕泥雨濕落花乾東君也作人間别
特地花開㡬日寒
桑葉青肥蠶再眠低雲疎雨晚春天筍輿睡覺山新濕
流水斷橋聞杜鵑
山路茶香觸鼻清不須煎焙入甆瓶摘來帶雨徐徐嚼
也得籃輿午困醒
　　　和宜可感懷
六朝舊跡餘淮水百尺荒城感石頭不用題詩悲往事
後來自有後來愁
鋒車使節欲空班昨日平章出北關斷送乾坤消㡬許
一邱荒草木綿山
連雲偉觀千般巧賽錦頭船十樣長只恨裏湖逰不到
裏湖到了外湖荒
長羡馬城城畔叟油牕眩目四時花如今邸第難依傍
旋問山農學種瓜
狎客有樓貪午夜幽人露坐惜芳樽風流彼此無消息
無雨無風早閉門
絳紗玉斧瞻天表雉尾龍旂破曉雲萬事由來誰料得
天涯今日甬東君
撤了明堂詔舉賢大州論萬小州千如今不用人圍棘
滿地荆榛雜草芉
賛祀轉㕔頒邑厚宣麻歸衮賜金多太平宰相平安在
聞說翩翩北渡河
孤山大小屹江心最愛危亭隠樹深粉壁半頽詩客盡
一江憔悴到焦金
閒說承平似昨朝回頭何事不魂銷珠簾繡幕争迎駕
金鼓紅旗看弄潮
　　　山居苦
村深無藥又無醫旋斫生柴晚未炊風雨連朝人跡斷
鹽無來處菜枯時
夜半星炊起飯田月明績露趂簷前囊衣缾粟粗能遣
草薦藜牀亦可憐
長官入境費逢迎縣吏敲門早縱(去/聲)横不但過軍能色
變夜間吠犬亦心驚
　　　故京道上
百年吴㑹朝天路抛却筠州行信州二十年來信州斷
黄河通得兩淮舟(原注誠齋詩云筠州舊是/朝天路七十年來行信州)
舊日三更有夜行公郵私餉走如輪可憐白塔山頭路
白日堂堂少過人
石板長街化亂蹊連甍華館改雞栖塵埃壞壁依稀字
猶有咸陽一徳題
　　　和城山見賀遷城隠六絶
江山草草成萬古天地悠悠今五年猶能東住移西住
尚勝南遷與北遷
處士竟誰分晉宋小兒不復辨曹劉㳺塵漠漠能成海
洪水湯湯盡化漚
龜䇿安能卜爾居悠悠忽忽復為娱假饒夜夢千億種
豈有天風九萬圖
夜光處處閟竒珍閒却千年有用身落落風雲無勝槩
悠悠天地總孤臣
蜀鳥尚思前日蜀錢塘不是舊時錢何堪世事分今古
惟有江流送嵗年
茫茫世俗盡成猜敢向人間自詭才江濶波清鷗自在
山空雲暗鶴歸來
　　　村平閒日與青山賭詩各得數解
簷隂緩轉厭呼茶手倦圑綃坐半斜忽聼一蛙鳴草際
呼童著屐探荷花
緑隂啼鳥不知名午睡醒來獨自行山下行人應羡我
誰知愁是此中生
飛鳥帶将梅子落癡蟲打得紙窻聲莫嫌獨坐愁如海
滿眼新詩拾得成
竹林風定日流金人似逰魚抱釡鬵道是無情如有意
時時一霎放輕隂
日長談倦厭拈棊怕惹閑愁嬾賦詩忽憶故人天外去
緑隂濃處立多時
莫将幽夢攪天涯珍簟凉厨鎖碧紗自愛竹牀趺坐久
起來薝蔔已開花
　　　田間即事
力作朝飡苦易飢眼穿婦饁已多時隔田又見鄰先餉
遥問儂家底事遲
　　　夢語
芙蓉誰賞玉腰圍香霧何人煖鳳棲寂寞一窻殘夢醒
滿山明月杜鵑啼
　　　和趙定宇欲逰武夷訪道
匡阜只今無太白華山未必有希夷節食服藥差少病
閉户焚香取次嬉
　　　戍婦詞
幸自清宵逺夢稀何人遞得近書歸不知山上人成石
猶説天寒更寄衣
　　　汪水雲復索西湖一曲櫂歌如諸公例十首走
　　　筆成此
東橋西橋春水生南髙北髙春日明畫船四望遥指㸃
何日兩峯髙處行
朝見去棹波鱗鱗暮見歸舫泊層層斷橋橋邊初弦月
大佛頭裏一㸃燈
第一橋東嫩柳黄第四橋外烟微茫舟中何處窈窕女
岸上誰家逰冶郎
柳堤㸃㸃照紅粧畫樓歴歴盼倚牕淨慈寺前僧三五
湧金門外船㡬雙
當年兩度别西湖湖固依然客自疎嵗嵗城中出逰賞
鴈飛不帶上林書
捩淚休窺葛嶺邊停橈莫近裏湖前當時眼見都如昨
一夢人間三十年
清明時節下湖天富貴中官百戱船就裏最誇水爆杖
如今秪有掌喧闐
春燕弟子頭船棝三學諸齋日日爭寶祐坊街無角伎
西湖書院有書生
連雲偉觀想飛埃豐樂樓基又刼灰珍重書生數間屋
慈(原/缺)元曾架樑來
迍賤覊臣感舊逰蕭然樂叟出春愁道人閲世心如鐵
受用西湖到白頭
　　　别龍仁夫返浙八首
十載如雲取意飛一行似鴈忽先違江西生長江東老
又説江東正是歸
歴落江湖一束書平生浩蕩志何如髙懷健論消磨盡
敢向人間說遂初
此世懸知不我親平生更覺白頭新不知落月空梁夢
四海鍾情合㡬人
杭州客舎望歸情嵗晚鄉關忽去心欲問再來愁出口
十年一别到如今
膝下嬌兒語帶吴眼中氷玉託崔盧把鋤相對吾無望
時節澆松子念無
煙雨樓䑓蒼莽中建章禾黍塔西東可憐舊日明光手
想像招魂補楚風
欲説思吴思悄然君逰不及竟寧前平安只有西湖水
毎嵗春風著畫船
老鶴飄然遂故丘一壺何日泊中流如何季子貂裘敝
只在春風燕子樓
　　　延平謁告歸省塗次雜紀
珍重延平八面山一年著我翠微間終然不滯看山福
又共東風作往還
往日驪駒意已灰年時鐵錯鑄難回可憐夢夢西江去
漫道重來似未來
當年病客倚空齋破屋西風自感懷誰信再來開絶景
溪山亦若為安排
二十年無進士科新愁舊學久消磨一官乞與閒無奈
徙倚庭前自放歌
水遶山圍故有情舊鷗新鷺總成盟東風獨作鄉人意
一雨緑波相送行
北南從昔意難侔清濁相逢復異流何事郵亭一杯酒
殷勤也作弟兄愁(原注髙提控良/臣張司獄仁卿)
十年白屋遽青雲轉眼練裳愴客程使國不亡那至此
臨岐一慟不縁卿(原注劉淵徳時相送過/順昌盖蒙川元樞子也)
我亦安能振子衰徘徊百里淚如揮江雲淛雨無他祝
好做温州一布衣(原注淵徳别於吉舟舖持/杯再􁩐而泣夲瑞安人)
萍梗相依忽一年相於相密豈非天未歸只道歸時樂
及至臨分更黯然
把做𤣥都小夢回自飜公案絶驚猜劉郎臨别丁寧意
但有桃花一任栽
　　　題婁易牕北行詩卷
送盡髙人侍尚方金門羽客意堂堂箇中也有悠悠者
萬里歸來詩一囊
金掌仙人去不辭秋衾銅輦夢無誰可憐華髪𤣥都客
風雪龍沙自詠詩
　　　送劉師復道士隨主人進京并寄蕭與道
烟雨空濛一鶴輕又隨人去上瑶京三山明月聊須㸔
莫望花枝傍輦行
移棹纔過桑落洲滿前今古到中州且尋故老談成史
未用題詩莽説愁
百年寤寐想中原輸與閒人恣北轅萬里故人煩問訊
可憐溝壑但寒暄
　　詩餘
　　　踏莎行
　　　　閒逰
水際輕烟沙邊微雨荷花芳草垂楊渡多情徙倚忽成
愁依稀恰似西湖路　血染紅牋淚啼錦句西湖豈憶
相思苦只應幽夢解重來夢中不識從何去
　　　阮郎歸
　　　　舟中作
斜陽江路柳青青傳杯那放停上船不記送人行南風
吹酒醒　江曲曲路縈縈月明潮水生送將殘夢作浮
萍角聲何處城
　　　南鄉子
　　　　重陽效東坡作
山色泛秋光㸃㸃東籬菊又黄嵗月欺人如此去堂堂
一事無成兩鬢霜　佳節共持觴無限盃供有限狂明
月明年詩句苦茫茫細把茱茰感慨長
　　　八聲甘州
　　　　九日登髙
不看茰把菊對名山無帽壓西風𣺌四海故人一尊今
雨萬里長空宇宙此山此日今夕㡬人同舉世誰不醉
獨屬陶公　當日白衣㡬許漫凄其寄興落日籬東撫
停雲六合借醉托孤蹤弔古不須多感古人那得共杯
中拚酩酊明年此㑹誰似從容
　　　　和人春雪詞
看東風天上放梅開經嵗又新成笑柳眼迷青桃腮改
白蝶舞塵驚任是萬紅千紫無力與春爭想建章鳷鵲
猶是殘霙　不比臘前憔悴賸寒爐榾柮茶薄煙清快
玊龍戰罷四野逈収兵望紅光扶桑國裏玊瓏玲海天
平晴窻下疎疎花雨滴滴春聲
　　　　送春
又江南三月更明朝便已是南風擬强駐韶光狂追柳
絮卧占殘紅早向尊前沉醉莫聽五更鐘贏得春公笑
惱殺渠儂　只道東風不改年來嵗去柳密花濃但沈
腰潘鬢無復舊時容春還是多情多恨便不教緑滿洛
陽宫只消得無情風雨斷送匆匆
　　　滿江紅
　　　　建安戯用林碧山韻
正好花時忍辦得悤悤來去道一往無情却又别顰愁
嫵細説雲鬟髙樣髻長思紅袖行分路怪近來不怨客
氊寒嬋姢誤　黄花約終難據曽未肯清園住只晝思
夜夢淺斟低訴蓮子擘開誰在薏徐娘一笑來何暮又
爭知寂寞白頭吟寒機素(原注碧山劒人仕建安詞中/雲鬟紅袖皆建近景蓮薏徐)
(何皆建故有名妓戯存具/其姓名知者可一笑也)
　　　　和李圓嶠話别
南浦緑波只斷送行人行色雖則是鵬摶九萬天池春
碧鸞侣鳳朋争快覩鷗盟鷺宿空曽識到玉堂天上念
西江今非昔　公去也寧懷别人感舊情空切但嵗寒
松柏相期茂恱好在莫償塵土債風流寧可金門客俯
人間大暑少清風多炎熱
　　　改調滿江紅
　　　　五日風雨蕭然獨坐偶撿康與之伯可順庵
　　　　詞見其中櫽括金銅仙辭漢歌自謂縛虎手
　　　　殊不佳因改此調雖不能如賀方囘諸作然稍
　　　　覺􁀊妥長日無所用心非欲求加昔人也
千里酸風茂陵客咸陽古道宫門夜馬嘶無迹東關雲
曉牽上魏車將漢月憶君清淚知多少悵土花三十六
宫牆秋風嫋　衰蘭露啼痕繞畫䦨桂彫香早便天還
知道和天也老獨出携盤誰送客劉郎陵上烟迷草悄
渭城已逺月荒凉波聲小
　　　摸魚兒
　　　　己卯元夕
又悤悤一番元夕無燈更愁風雨人間天上無歸夢惟
有春來春去愁不語漫淚濕香綃茅草人何許百年勝
處還更有琉璃春棚月架萬眼蝶羅否　風流事辜負
後來兒女可憐薄命三五千金無買吴獃處更説龍飛
鳳舞今又古便剰有才情無分登樓賦春醪獨撫也難
覔阿瞞肯容狂客醉裏試酣鼓
　　　　甲申客路聞鵑
雨蕭蕭春寒欲暮杜鵑聲轉山路東風於汝何恩怨强
管人間去住行且去漫憔悴十年愁得身成樹青青故
宇看浩蕩靈修徘徊落日不樂復何故　曽聽處少日
京華行路青燈夢斷無語風林颯颯雞聲亂摇落壯心
如土今又古任啼到天明清血流紅雨人生㡬許且贏
得劉郎㸔花眼慣懶復賦前度
　　　　用前韻調敬徳
甚平生風流謝客刀頭夢送酸楚不堪聽得花間曲猛
憶雲英霜杵閑情賦誰催就月眀雲鬢犀梳吐才情㡬
許待遺策重来吹簫一弄鸞鳳共輕舉　留春住買斷
綠波南浦黄金𣪚如土薔薇洞口三生路無奈風光頓
阻新情緒也待見東隣花艷墻低處東風看取便嬌送
飛梭半摧編貝笑詠尚髙古
　　　金縷曲(用稼川韻/)
老我無能矣歎人生得開笑口一年間㡬去景悠悠如
有待白髮已非春事便一笑何曽是喜我本漁樵孟諸
野向舉家盡歎今如此空自苦有誰似　堆堆獨坐文
書裏是無能愛閒愛静清時有味出處古今無真是往
往君言有理看攘臂後來鋒起戴晉唐虞一杯水只魯
連猶未知之耳况碌碌共餘子
　　　梅花引
　　　　和子昂題水仙花卷
雲濤白鳳賀瑤妃仗葳蕤路芳菲十月温湯賜浴卸羅
衣半㸃檀心天一笑瓊奴弱玊環肥　風流誰合壻金
閨露将晞雪争暉貝闕珠宫環珮月中歸誤殺洛濱狂
子建情脈􁀧恨依依
　　　江城梅花引
　　　　登髙
明霞回雨霽秋空笑難逢步城東直上翠微客有可人
同回首向來輕節序筋力異心猶在媿鬢蓬　悲年冉
冉江滚滚騎臺平蒋陵冷天髙年晚山河險煙霧㝠濛
一幅烏紗閒著傲西風古往今來只如此便潦倒𣺌乾
坤醉眼中
　　　六州歌頭
　　　　元夕和宜可
天涯倦客如夢説今宵承平事車塵漲馬鳴蕭火城朝
狂歌間嬉笑平康客五陵俠間相待沙河路灞陵橋萬
眼琉璃目眩去閒買一剪梅燒數金娥綵蝶簇帶那人
嬈説著魂銷掩鮫綃　波飜海塵換世銅仙淚鐵心嬌
𣺌何地趿珠履解金貂步宫腰瑶池驚燕罷瓶落井箭
離弨燈樓倒吴兒老絳都迢㸃㸃梅梢殘雪似東風吹
恨難銷悄山村漁火風鬢立春宵夢繞寒潮
　　　水調歌頭
　　　　敗荷
摇風猶似斾傾雨不成盤西風未禁十日早作背時看
寂寞六郎秋扇牽補靈均破屋風露半襟寒坐感青年
晚不但翠雲殘　歎此君深隠暎早闌珊人間受盡炎
熱暑夕㡬憑闌待得良宵灝氣正是好天良月紅倒緑
垂乾摇落從此始感慨可能閒
　　　沁園春
　　　　近見舊詞有隠括前後赤壁賦者殊不佳長
　　　　日無所用心漫填沁園春二闋不能如公哨
　　　　遍之變化又局於韻字不能效公用陶詩字
　　　　作詩之精整姑就本語捃拾排比以自遣云
壬戌之秋七月既望(原注望效公/予懷望平讀)蘇子泛舟正赤壁風
清舉杯屬客東山月上遺世乗流桂棹叩舷洞簫倚和
何事嗚嗚怨泣幽悄危坐撫蒼蒼東望𣺌𣺌荆州　客
云天地蜉蝣記千里銜艫旗幟浮歎孟徳周郎英雄安
在武昌夏口山水相繆客亦知夫盈虚如彼山月江風
有盡不喜更酌任東方既白與子遨遊
十月雪堂将歸臨皐二客從坡適薄暮得魚細鱗巨口
新霜脱葉步影行歌有客無肴有肴無酒如此風清月
白何歸謀婦得舊藏斗酒重載婆娑　登虬踞虎嵯峨
更憑醉攀翻栖鶻窠曽嵗月㡬何江流斷岸山川非昔
夜嘯捫蘿孤鶴横江羽衣入夢應悟飛鳴昔我過開户
視但寂寥四顧萬頃煙波
　　　　大橋名清江橋在樟鎮十里許有無聞翁賦
　　　　沁園春滿庭芳二闋書避亂所見女子末有
　　　　埋寃姐姐銜恨婆婆語極俚後有螺川楊氏
　　　　和二首又自叙生楊嫁羅丙子暮春自涪翁
　　　　亭下舟行追騎廹間道入山卒不免於驅掠
　　　　行三日經此橋睹無聞二詞以為特未見其
　　　　苦乃和於壁復云觀者毋謂弄筆墨非好人
　　　　家兒女當諒此情詞雖俚近而首及權奸誤
　　　　國又云便歸去嬾東塗西抺學少年婆乂云
　　　　錯應誰鑄皆追記往日之事甚可哀也因念
　　　　南北之交若此何限心常痛之適觸於目因
　　　　其詞為賦一詞悉叙其意詞不足而情有餘
　　　　悲矣
流水斷橋壞壁春風一曲韋娘記宰相開元弄權瘡痏
全家駱谷追騎蒼皇彩鳳隨鴉瓊奴失意可似人間白
面郎知他是燕南牧馬塞北驅羊　啼痕自訴衷腸尚
把筆低徊媿下堂歎國手無棋危塗何策書牕如夢世
路方長青塜琵琶穹廬笳拍未比渠儂淚萬行二十載
竟何時委玊何地埋香
欽定四庫全書
　養吾齋集巻八　　　　　元　劉将孫　撰
　　書啟
　　　與姚牧菴參政書
某嘗歴觀於古人知己遇合之故未始不慨然而有懐
也夫所謂知己者豈直交相為之謂哉其樂固有在乎
此也然有周旋游從於終身而後為師友者有不逺千
里求而後得之者有怳焉中路相遇而若平生者有未
嘗識面神交而懸合者夫得英才而教育之者天下之
至樂也孔孟是也若邴根矩之於仲弓范孟博劉𤣥徳之
於元方康成雖逺不憚也識鬷蔑于堂下得孟嘉于坐
中適然而相遭者也此皆理之所宜有者也至於不識
而知心不待内交而如師友此則於知己之道疑於神
矣而亦非過也季札見子産於鄭如所素識孔程班荆
傾盖而語山濤嵇康一面為金蘭士龍鳴鶴雲間日下
各自謂得意此猶可曰相知之素相得之快固有如此
者也蘇氏父子生於眉山萬里之外明允之慕用歐公
可也子瞻童時謂為我師以至晝誦其文而夜夢見之
他日相知文字間遂為千載師友嘉話計一時山巔水
涯之士誦歐公之文而悦風者何啻蘇氏父子而歐公
中朝數十年知友交契所賞激所敬愛自聖俞子美來
如三蘇者政復何限然一旦得之如未嘗有老蘇則以
為既去之後公雖賢俊滿門至於不言而心喻者於何
取之歐公不以其言為過東坡則以為富貴不足道有
大賢焉為之徒優哉游哉可以卒嵗歐公欣然不意其
如此且有讀之汗出之歎盛哉有文字來未有若此之
相得者也有師友來未有若此之鮮儷者也是意也孔
孟而下未嘗得之於言歐公雖樂其樂而亦無自而發
適㑹二公能言而千古知己之味初見其一二焉而未
易言也今夫朋遊少長歗歌俯仰友惟其所擇交惟其
所與然猶晤賞之無所同問辨之不可合知音之絃欲
絶斵堊之斤安施參差難合抑又多故况於賔客之造
請僚吏之奔走位益髙趨益衆非其人勢不得以不相
與非其間情不容以不之接幸而吾黨之有其才吾世
之得其侣而或彼之所懐有藴于欲利有志于迎合有
急於自營氣不足為之主而好惡是非遷徙變化亦無
以發彼之所長而寄吾之所樂又况知道之喻所謂莫
逆於心言語文字特記以見趣其樂有在於同異可否
之外者哉此固曠數百年之所不能合閲千萬人之所
不能知而得於吾世出於吾徒故歐公雖極意於蘇氏
而不為黨蘇氏自視一世無誰而不為僭雖更千百世
聖賢復起而猶無以易此也嗟夫自昔先輩之望於後
進後進之攀于先輩孰不有是心哉嘗慨歎異端之徒
皇皇然以得人傳道為事或片言之契雖資講授他意
有在必不負當日者之一晤而吾道之是非斯文之引
翼乃若媿之振於前者動掩後為不足望起於後者類
訾前為有未足各私其賢而吾誰與歸於是士之求知
者特怵於勢利而失其所從論卑而氣弱雖賢者不免
韓退之最號倔彊而光範之書㡬若無具其間顧慮纒
綿雖辭華亦復不競惟三蘇驟起雖不免於科舉之累
進取之望而恢疎慷慨猶未失斯文浩然之氣故歐公
得之也如不期而其所為遇歐公者亦非有僥倖之心
此則知己之所以樂文氣之所以昌於韓公風聲之樹
於後世風流之繫于人心者又在乎此也伏惟明公文
章門第為天下第一以真儒位參預如昔歐公凡及門
者孰不道古今譽盛徳明公㡬厭聞之矣竊嘗見明公
之草書而觀于制作私以為明公之雄于文皆其氣足
以充之也夫草書之所以妙縱横浩蕩竒詭變化不可
以意測不可以迹泥其落筆也與造化之生物同其功
推之而無不極極之而無所礙不懾不疑不膠不撓投
之所向無不如意望之若槎牙洶湧而識之者行雲流
水不足以喻其順不知者以為神施鬼設而知之者蟻
封回䇿亦不足以盡其理也字者形也氣者神也得是
氣者形神之所以妙盖明公之於草書至矣而未有若
明公之隷之又古也凡文字之大雅也亦然某自年十
二知為文十五六試時文亦能遽擅其塲諸老或許其
可與兹事而所自見者亦止此早攖世故今且五十矣
憂患退墮志落而才退一無以自表於世往嵗東平容
齋公於浙於湘聞或者之稱其少日也㑹江西有閩選
事不謀而置之校官之列繇是入閩者再粗不見非于
公議而才不足以有為力不足以自㧞年運日往本志
何為亦自分不復分寸望矣獨斯文之縁未斷四方來
者猶以少日待之家世期之筆墨不能已於酬應然未
嘗敢有意於文也因其人其事盡意之所欲言者而已
大懼索居鄙陋從俗改化隤其家聲聞明公來江西亟
欲一見於下執事且承明公緒論亦若知有已者将知
已於此乎在而食貧牽制雖七百里之洪一舟之便久
不能至則其疎濶可笑往往類此竊嘗喜老泉論歐公
之文非孟子韓子之文而歐陽子之文也故於誦詠吾
牧菴先生之文有草書之説焉明公其謂之然乎否也
未見顔色謹具書不備
　　　賀雪樓除學士啟
伏審渙發中綸晉登内相王人絫騎昭禁庭迅召之章
閣老冠鼇峻特㫖真除之拜一佛出世六經同風竊以
上古之書典謨訓誥兩漢而下號令詞章其義雅浮與
時髙下馴至駢四而儷六㡬于倡一而和千然而元光
建武之制書得王言體興元奉天之詔令革武夫心風雷
一時黼黻千載惟翰林罕置於院長亦儒林難遇於宗
工唐稱九相為美談宋僅數公號本色盖将詩書相表
裏而編之䇿所謂将相而富貴則固其宜衆人特以喜
賢哲之登庸君子於焉占運數之升降斷唐虞而下必
得南北之大宗師遡歐蘇以來又見朝廷之真學士諸
生待此久矣天意不在兹乎恭惟大學士内翰相公先
生學力木本而水源筆妙金聲而玉振掃空絺章繪句
之陋習獨見尊主庇民之大全伊川之雪明道之春備
四時氣禹貢而圖春秋而志成一家言雲龍混合之交
珪璋特達之選登瀛眷早入掖班髙兼綰而使南臺獨
對而趨北闕埋輪奏執政百僚憚侍御之都亭褰帷示
監司兩道頌亷車之按部雖黄閣紫樞猶謂晚豈金鸞
玉署足為榮顧諸子百家之言久紛而三光五嶽之氣
始合於是而整頓破碎之大道真足以追還灝噩於古
初肯僅使作者比崔魏徒觀所謂其功不在禹周公下
若稽故實厥有華宗天球繇翰長秉鈞在益部使歸之
後滄洲自外庸掌制振江左正始之音偉哉我公夐豈
前比某托根有素承盼愈青不但恩深極栽培於拱把
固嘗意許講制作之體裁欣聞驛召之傳不勝松茂之
悦固以動得輿之至喜寧不希附驥之素期其如守株
之途窮坐覺出門之天礙心雖馳於前路跡毎至於後
人落落自憐悠悠何贖若為安世不通今涑水之書竊
附庭堅遥賦舊東坡之句敷陳語淺歡抃心長謹具啟
詣堦墀慶賀伏惟鈞慈俯賜鑒念不備謹啟
　　　謝李士元俞僉事存問啟
伏以屏跡抱書媿冷更生之藜杖褰帷接士喜登元禮
之龍門敬立下風薄修初贄竊惟憲部所以揚清而激
濁前賢於此㧞異而蒐竒唐贊皇徳裕江左觀風毎進
孤寒之匹士宋淇水清臣京東按部遂成醻唱之美談
豈惟一時之因依乃留千載之風致厥若芳躅允屬當
仁恭惟亷訪僉事御史相公先生華胄仙李之分蟠異
稟長庚之挺秀東西将相共推天下才氣之無雙政事
文章見謂朝中門地之第一盛徳之報宜貴鉅公之
推愈髙太白稱五藏之皆成文東坡詠一身之都是徳
評參東府察直南臺貞清則朝隠之封上千斤執法則
素立之力爭三尺暫屈當朝之霜簡出馳将指之軺車
雖一道幸遇如前之廣平然九重久思於今之汲黯已
傳擇笏表南面之顧懐見行信銀趣西江之召客某疎
無時用迂有書癡亦嘗髙慕於古人無奈早攖於世故
凄凉少日誤諸老之髙軒俛仰中年從俗人於委巷偶
辱東平公之異顧遂入南外選者十朞一官不補於遺
餘再調自憐於落拓誤為故知而越俎不虞潛禍之發
機何圖宿留之間乃有特達之遇長懐請間謝未識之
祁大夫重荷垂慈問所在之徐孺子感斯文之篤厚恨
陳迹之趦趄儻不假於辭鳴将曷抒於情藴晚依門下
敢攀北海之通家春在坐中願托臨淄之識面敷陳語
短期望心長
　　序一
　　　先聖格言序
昔者夫子喟然而有無言之歎夫子之歎蓋歎道也四
時行百物生天之所以為天者其在於言乎其在於不
言乎天固不言也以不言求天何足以知天不知天矧
知道微子貢之問夫子一語而止誰當悟者然竟未有
悟也謂以此譏子貢之多言者淺謂遊於無言之天者
誕夫子則與天一可以無言學於千載之下不於言何
以哉夫子未嘗著書易書春秋裁定而已論語皆弟子
記諸善言其敢溢出於語之外稱之曰夫子所聞所傳
聞敢有異辭使當日有存於齊魯間問王知道傳習有
宗皆當如二十篇如玉如金故余於安城蕭君佐俌所
萃先聖格言敬受而讀之不敢置評議其間也今道統
諸賢語録山立其間遺忘廢缺睹記參差壹尊事之不
敢小同異廼於稱道聖言而疑之彼出於諸子固或附
益依託然槩皆流風未逺師傳友述精思論著非但匆
匆問答獨奈何尊海而後河數典而忘祖佐俌又備考
世紀碑記褒典皆所以慎事尊敬推之罔極其心與力
勤矣佐俌經家老宿年七十六成此書嵗晏馳百里來
城首以見示恨不獲就正於家君遂俾叙其端嗟乎佐
俌此書誰敢叙復何待叙哉則為志其感聳始見之私
如此云
　　　禮記義帙序
東萊編文鑑獨取書義二篇歐公在清班擬進士廷試
題以諫晦菴稱致堂酒酣誦人自靖獻義以為豪傑之
士有科舉來六七百年於此時文亦屢變經義最後與
詞賦争髙而辭理過之至近年而極如禮記數十年來
以學庸二書之精微過詩書而作者竒變縱横無不自
達如洋洋乎分上下截亦使人無異辭嗟乎時文盛而
科舉衰固前無古人而亦後無繼者此予於讀静軒劉
君禮記義帙不知慨然言之及此也往予為時文時嘗盡
取諸經義閲之見前輩所為詞簡而理足其光彩俊逸
俱不盡露不獨吾賦家然也居今言之豈不因乎人哉
當時已有分省監方州者予嘗謂不然辭主於達義主
於當詎有省監異人而方州異教亦何意一朝併盡吾
黨持此技如屠龍無所用如冠章甫適越以為怪後生
棄不之學相謂無用甚或謂世道之敝以此傷哉未易
言也静軒乃能篤守所業不為俗變不為利遷義紆餘
而體裁論反覆而根据大之可金華殿中語小之猶所
謂當時舊過秦也是當使何人作明有司而没没謹自
獻若此嗚呼往者升歌清廟今也獨絃哀彈豈獨一人
一世之不遇哉嘗聞有某公闢時文不容口今翰林張
待制師道復之云某可闢此藝公乃不可或謂公不能
此故闢之奈何於是某公語塞予因叙君義及之亦以
間執不能者與不為者之口嗚呼往者吾不及來者吾
不聞已而已而
　　　解金剛經序
王寄牕詩文外邃於内典留意金剛經遂能擴開二千
年之雲霧脱離八百家之聲聞指示四句偈之端的采
摭融㑹坦然明白不推墮滉瀁不添減注脚是真為人
解縛減擔庶幾修行誦念如中流傍岸容易得度尚欲
余言為叙毋乃増益迷塗耶寄牕吾黨也惟以吾黨心
胷求釋氏之解悟故能盡掃諸説而求其當彼偈頌者
就彼法中亦不得不爾昔吾夫子亦有四句偈曰毋意
毋必毋固毋我盖無我人衆生夀者相即毋意必固我
也當夫子時釋未為釋道未為道聖人之悟往往而同
後來謂三教一家者特未識其初耳是安得有三教哉
佛之所以出没其詞雖説一大藏最後收拾為金剛五
千言又約為四句偈其不容以明言者懼學者之無得
也吾夫子之性與天道雖子貢且不得聞而若仁義道
徳之講析辨論其何不極而繇後來儒者言之其心體
而身驗者幾何人也於是知佛之引而不發者慈悲廣
大然亦未嘗不發諸祖以來其不得以明著之者猶佛
心也乃今掲然指其所歸然非自為之説秪在從來義
疏中不離從來義疏而義疏非從來所有予為寄牕叙
繇吾儒家相與映發以為以實明實賢乎托虚以状實
且以識吾儒之有未能知夫子者
欽定四庫全書
　養吾齋集卷九　　　　　元　劉將孫　撰
　　序二
　　　刻長吉詩序
先君子須溪先生於評諸家詩最先長吉蓋乙亥辟地
山中無以紓思寄懷始有意留眼目開後來自長吉而
後及於諸家尚恨書本白地狹旁注不盡意開示其微
使覽者隅反神悟不能細論也自是傳夲四出近年乃
無不知讀長吉詩效昌谷體然類展轉譌脫劍江王庭
光篤好雅尚取善夲校而刻之寄聲廬陵俾識其端抑
所不可聞者莫能載也何以爲是編言哉第毎見舉長
吉詩教學者謂其思深情濃故語適稱而非刻畫無情
無思之辭徒苦心出之者若得其趣動天地泣鬼神者
固如此又嘗謂吾作興觀集最可以發越動悟者在長
吉詩嗚呼姑著其常言之淺者於此凡能讀此詩者必
能解者矣其萬一有所徴也
　　　天下同文集序
唐劉夢得叙栁子厚之集曰文章與時髙下政厖而土
裂三光五嶽之氣分太音不完故必混一而後振作者
㮣以爲知言予獨嘗謂夢得之辭則髙矣美矣以其時
考之則未也唐之盛時在貞觀開元間其時稱歐虞禇
薛最後稱燕許大手筆今其文可睹也至貞元元和來
以韓栁著比至德爲盛而去混一之初則有間矣才未
必皆福福亦何必其才因使人思易所謂吉人辭寡者
其福未易量也此則所謂時也吾取以叙安成周南瑞
所刻天下同文集甚宜嗚呼文章豈獨可以觀氣運亦
可以論人物予每讀漢初論議盛唐詞章及東京諸老
文字三千年間混一盛時僅此耳彼乍合蹔聚者其萎
弱散碎固不得與於斯也然此盛時作者如渾河厚嶽
不假風月爲狀如偃松曲栢不與花卉爭妍風氣開而
文采盛文采極而光景消夢得之言之也不自知其盛
者已及於極也方今文治方張混一之盛乂開闢所未
嘗有唐盖不足為盛搢紳先生創自為家述各為體功
德編摩與詩書相表裏下逮衢謡亦各有烝民立極之
學問南瑞此編又得之鉅公大筆選精刻妙則觀於此
者豈可以尋行數墨之心胷耳目爲足以領此哉自文
選來唐稱文粹宋稱文鑑皆類萃成書他日考一代文
章者當於此取焉
　　　潜光集序
栁子厚爲其先世墓表碑隂列叙先友姓氏敭歴名德
用表見其所與者皆當世名士大夫古之孝子順孫欲
張其前人之景光者無徃而不用其極也徃年李肯齋
芾守廬陵集四忠一節行狀銘碑諡議刻之郡齋名景
行編肯齋西州文獻髙山景行之懐猶若此後來長沙
之節照映東南與四五公相望不朽豈非其志尚之所
立哉吾郡喬木世家自澹庵忠簡公後惟平林蕭氏近
年麾節之盛歴世愈顯居官行事表裏愈偉行録隧碑
名流鉅筆五世不絶書閨則閫儀又他所未有煥有紹
承先美如恐不及纂録太中公以來庸齋趙尚書而次
所爲銘誌萃爲一編名之曰潛光美哉八葉之家聲不
啻過也他人之所謂發潛者謂其有當世所不及知者
有待於發而後著若一門閥閲昭揭於鄉閭而傳播於
南北其孰不知孰不聞固不待於斯集迺煥有之所以
集者盖將使後來知其聨榮襲慶之光大者百年之澤
奕世之傳皆自期其身如乃祖父之盛德善政垂芳而
傳後不但於世官而家慶也嗟乎煥有豈但孝子順孫
之心哉吾知其光逺有曜者雖十世可知也蕭氏夲大
和人自平林公來居城中云
　　　川雲清潤集序
夫川泳而雲飛者交遊之至樂氷清而玊潤者家庭之
美談故氣類之相同宣心寫妙真一時之希有人物之
輝映播芳吐秀亦或百年之幾見怳然之遇乃不知其
可樂願而不得求而不遂間見昔人之所逢為之羡慕
企歎而不容已予於四方斯文之望惓惓也故名此集
曰川雲清潤而叙其説如此去年閩歸吾倩曽以立間
以詩來諗隨而和之或聨翻數十疊或牽引滿百韻而
寄窻顔民詹於以立師友之好亹亹起予者復相望焉
㑹今年春雪醻倡狎至以立稡而爲集謁名與叙予愛
川雲之辭秀雅而雍容清潤之稱簡逺而爽朗二語不
謀而同不約而合興致適可而情味𤣥著賔主妍麗之
樂婣友頡頏之願淵泉興觀之益聞斯名也猶可以悠
然而逺想矯然而遡懐况得而覽觀之也昔東坡之知
山谷也得其詩文於孫莘老盖山谷娶於莘老氏及宰
西昌始和宻州半字韻詩且勉白下諸生亦篤於酬倡
自是辭華翰墨照耀千載稱蘇黄他日王子立參於秦
晁張李間坡戯舉不知猶有王郎語以見文字無涯之
喜前輩朋友親戚間風流意象宛然可睹記也寄忩以
立又皆西昌家也予欲重評兹集疑於譽家雞抑斯名
也亦足以傳斯集矣
　　　本此詩序
古今詩人自得語非其自道未必人能得之如謝靈運
池塘生春草自謂夢惠連至如有神助非其鄭重自愛
兼家庭昆弟之樂托之裏許此五字本無工致或者人
亦皆能及也其二語爲園樹䨇鳴禽此句乃似作意又
或以䨇爲變變不如䨇䨇乃有一時自然之趣靈運倘
不自發其趣後人當更愛下句耳詩夲出於情性哀樂
俯仰各盡其興後之為詩者鍜鍊奪其天成刪改失其
初意欣悲逺而變化非矣人間好語無非悠然自得於
幽閒之表而留意於兹事者僅以爲禽犢之資此詩氣
之所以不昌也本此巻中詩徃徃皆昆弟賔客之集酒
邊花下乘興倡酬非無謂而作此其一笑傾懷或四顧
感賞池塘春草之興具在目中故其詞情酣暢如和風
之醉人更不自覺正不必㸃綴清妍詞皆清美融適四
六俱料實句稱予嘗評郊島之詩僅能作寒瘦語如昌
谷亦特宜苦如昌黎非不竒古然沛然者有文字之福
焉文章可能也福不可能也本此作雖不多皆隱隱得
福意此予所以深喜而樂賛之也
　　　新城饒克明集詞序
古之人未有不歌也歌非他有所謂辭也詩是已登髙
能賦可以爲大夫雖牀第之言不踰閾廼誦之會同不
為之慙抑揚髙下隨其長短而音節之由是習於聲者
裁之以律呂而中而房中之樂或異於公庭然有其調
不必皆有其辭絲竹之所調或不待於賦降及竹枝金
縷始各爲之辭以嫓樂與舞而有能歌不能歌者矣然
猶未離乎詩也如七言絶句止耳未至一長一短而有
譜與調也今曲行而參差不齊不復可以充口而發隨
聲而協矣然猶未至於大曲也及柳耆卿輩以音律造
新聲少游美成以才情暢制作而歌非朱唇皓齒如負
之矣自是以來體亦屢變長篇極於哨遍大酺六醜蘭
陵無不可以反復浩蕩而豪於氣者以為馮陵大叫之
資風情才子乃復宛轉作屏幃呢呢以勝之而詞亦多
術矣樂府有集自花間始皆唐詞蘭畹集多唐末宋初
詞曽慥集雅詞近年趙聞禮集陽春白雪他如稱大成
稱妙選數十家未憗然歌喉所爲喜於諧婉者或玩辭
者所不滿騷人墨客樂稱道之者又知音者有所不合
新城饒克明盛年有志兹事以美成為祖類其合者調
别而聲從之近年以之鳴者無不有且四方増益而刻
布之予以其主於調也爲言歌焉
　　　送彭元鼎采詩序
近年不獨詩盛采詩者亦項背相望寜非世道之復古
而斯文之興運哉安成彭元鼎以明經世美清才能詩
持此道行江湖刻本成帙諸贈之䇿者上規古史下極
詩評顧猶索予一言予豈能外此而他有以相資哉抑
嘗觀於物理而有感者竊以爲采之道或有取乎此也
今夫園林盛麗千紅萬紫神眩目奪雖飄英墮蘂無不
可愛亦無敢疵者而荒寒野水一枝數朶雖逺望動容
廹視還目而憔悴於孤孑踈淡草莽枝虬節擁固可喜
亦可議及於黄稊白葦彌漫極目乃或野芳小豔稍異
顔色手擷意賞不能無情下至蜂蝶亦徘徊焉嗟夫文
章亦若此矣吾嘗嘆夫子既刪之後離騷未作以前寧
無一言之幾於道而曠數百年不見稱於世是雖一技
豈不亦有時命哉昔吾先君子須溪先生毎哀江南百
年文獻之零落欲以詩存其為人盖采詩者之行四方
以此然竟未得遂其志毎誦河汾續詩語於乎小子未
之敢忘故於元鼎也言采詩之道焉行矣元鼎觀於四
方其必毋廢斯義也歟
　　　送臨川二艾采詩序
予嘗讀中州集憐傷其意以兵餘亂後史佚人亡存其
梗槩於此因念東南百年丈獻爲盛今𣺌然誰復睹記
如予之晚出猶能及諸老見聞知其彷彿今髪種種已
爾嘗欲效中州體因其詩各為之小傳以待方來苦無
四方之使徒時時望雲而興歎故毎於采詩者之遊
未嘗不慫惥厚望之也臨川二艾君以詩家之英逺求
予於光澤吏塵中以發其采詩之行自此而杭而金陵
子之欣然躍然爲何如哉因記徃年談間有及成都舊
事謂范石湖爲帥陸放翁來入議幕成都一妓能詩有
稱石湖先戲之云陸㕘議詩中第一汝能動之否妓笑
曰可放翁至石湖亦先以告且曰毋落兒女子姦便一
日開燕妓圑扇題兩句其上云畫堂蟋蟀怨深夜金井
梧桐生暮寒范陸相顧不能得其所出陸於唐詩號無
不記周遭無可奈則呼而問之逡巡對曰妾詩也二公
大駭謂其甚似唐集中句也今劒南有此聨㣲異嗟乎
此徃昔一妓猶爾也二君行矣雖𤨏𤨏如此者猶未可
忽况磊磊軒天地者耶他時冄見傾囊細論尚願有以
成余之區區而不負君之䟦履者
　　　蕭學中采詞序
古今作者之作流落多矣豈獨當吾世為可恨哉秦少
游詞勝於詩正銷凝黄鸝又啼數聲乃其詞最勝處然
洪容齋記杜牧之正銷魂梧桐又移翠隂乃知少游所
出幾於句意倣傚不止暗犯而已後來行到一溪深處
有黄鸝千百乃其觀化垂去神變活脱猶未離此窠臼
牧之要何可及哉然予極意求其全不可得頃乃得之
古詩雜襲中非容齋拈出詎復知有牧之者文字流落
人間本泰山毫芒復有如是不傳之恨豈非無與采而
布之之恨哉詩以句猶有口熟而稱道不忘者詞特散
碎落落故不傳尤甚江湖百年騷人墨客苦心為之如
牧之不傳者何限夫樊川固名家也猶爾况於不如樊
川者哉姜白石嘗試春寒共數客垂虹賦詞以被䝉頭
行吟未休逐句塗改一詞之就其難如此不傳之恨可
勝嘆哉年來采詩多未有及詞者吾友蕭壑氷之子學
中慨然有意兹事學中固嘗及吾先君子之教怒長㧞
出筆墨粲然其爲此非借爲名者予固甚願之也是行
得詞若詩皆廣搜而悉儲之予願得而細評焉徃先君
子嘗見教云少時京華道中愛觀壁間留題亦有佳處
玊山旅邸有題一詞者中兩語云如許凉宵無可恨恨
只恨故人頭白洎再過則失其壁矣嘻君雅趣自牧之
來以予心之景景者爲子發之而以是二語也為采之
先容念哉學中雖壁間者且不可失也
欽定四庫全書
　養吾齋集巻十　　　　　元　劉將孫　撰
　　序三
　　　曽御史文集序
東南百五十年來廬陵文字為盛胡澹庵竒博如彛欵
鼎識周益公典裁如金科玉度楊誠齋清峭如氷松雪
栢二三大老風流相望大啟迪於後人楊東山以衍裕
承家曾撙齋以藻洽啟秀毅齋以醇茂華國近年黄廬
東之簡則劉玉淵之精雋歐陽巽齋之天趣理致又往
往出彌髙盛哉豈獨四方不敢望唐所謂三百家盖風
斯下矣唐文雖變於韓栁然同時樊宗師皇甫湜輩未
免囏棘求如李習之杜牧之劉夢得者四方落落僅可
數而偶儷事實之敝至西崑猶未憗也歐蘓一變而議
論皆本心闗洛嗣興而詞華兼義理師友之淵委胷襟
之本源雖場屋試藝亦丈從字順不媿古作者尚論一
代文字所自出歐陽公罔極之賜也則吾廬陵之盛冝
哉故御史東軒先生曾公則生乎歐公之里接於毅齋
秘監之風而於巽齋又如東坡之遇歐門也自少叅諸
老浩然自任於斯文天資髙朗一往超詣入太學魁公
闈升舍選稱名進士初分教即入閫幕婉畫章檄稱才書
記兩佐春官所得皆宿士稱明有司分察德祐論不合
即去稱不阿時御史此集凡五十餘卷其雍容也祥麟
威鳳不鷙搏而羣狡服其雅正也清廟朱絃不于喁而
衆音希其剖决也楚鍾周鼔不章采而制作備其明麗
也青天白日不炫焯而萬景呈至於以少少許勝多多
許幽蘭芳芷不足喻其清也紆餘曲折辭極意足晴春
風景不知而使人欲醉也嗚呼此豈眩世以為竒駭俗
以為工者哉先是公之長子復初與其族叔舜咨彚而
編之今益初巽初刻梓以成集昔公之以賦魁公闈也
巽齋歐陽先生實校文其發粟長沙也古心江文忠公
於是為知己而先子與公同時六館公闈同試聫魁亞
壬戌同第於巽齋同師古心同門平生心同道同相知
為深迺巽初兄弟以序引為屬亦唯是斯文纒綿之好
雖非其任而亦無所可諉也且公實知我竊推論斯文
之盛以至於公者豈獨為廬陵望哉文獻之徴冝有考
於此也公名睎顔字逹聖學者稱東軒先生毅齋其族
今益初兄弟又以文世其家云
　　　蕭逹可文序
太史公作史記筆力神志專在世家列傳方創體變史
法自為一家言藏之名山大川不假金匱石室得以獨
行其志是非去取俯仰談笑第如閲世老人歴歴聞見
或旁及㣲隱或中絶參差其為賛特以足一傳餘意嬉
戯彷彿或無足更論漫借他事著一語如為言髙帝功
臣之興皆若此如世無善畫者莫能圖何哉無問大人
物大功業縂只裏許但使人爽然意足眉目倡歎如對
當日班孟堅以精宻勝之而優孟不復似孫叔敖矣此
古今文章之第一流也而學者第以史視之以叙事讀
之可歎也昌黎得其精變發之金石絶出千古且出竒
為毛頴一傳乃或為人嘲病是殆子長所謂未易為俗
人言者耶然昌黎造意為之矜重刻露若不自然不知
使肆於唐史當何如也後來誰不知尊史記知學韓丈
然語人學文讀史記為文效毛頴傳非灼然動悟心領
者鮮矣吾友蕭逹可盛年以時文稱已有古意渉古文
即𤣥思深構凝頴而作諸起興運意即不落􁝭逕窠臼
至韻語亦楚楚非時世粧真所謂戛戛乎陳言之務去
或者誚之惟吾家君須溪先生一見之即喜嘗以語門
生兒子輩曰此其入處異乎諸子之撰如人學道參頓
悟禪即不成佛已離初地逹可每求一言以自信遲之
又久間歎曰吾日俟其亹亹且逼當猶不止此也已矣
誰當知者逹可茫然徴緒言於篇端掩袂相視謂猶當
有以益我顧皆君之所以蓄積尚奚言哉抑君之作也
其皆感於中而溢於言乎抑不免於矯其情性以徴其
事也莊子之長於譬喻也愈下愈近愈逹故不厭太史
公之鼔舞變化類常事小節他人以為不足傳者君不
患不竒不患不古獨不能使君不為竒不為古學古人
如傳神有得其形者有得其神者即神似雖形不酷似
猶似也吾言如東坡燈下模壁上顴骨君得無以為卑
之無甚也乃所願則共學
　　　瞿梧集序
冕山熊先生門人新刋瞿梧集成以寄其承學劉某於
臨汀郡泮某别先生且三十年得而讀之爽然如侍鶴
臯而從明秀不知歲月之逺而今昔之異也作而言曰
斯文之得䘮天也聖賢以來往往皆以所遇之不遂其
志而千載者亦在於此六經諸子其孰不然顧所遇之
時有淺深而所發之辭有隱顯洙泗轍環憔悴以及其
徒諸所論著既極開物以來正大之情而無學問之可
入漆園氏於孤憤長往是以一人而自為名字混天地
造化四方内外而一之不待見於論議而某某者無不精
義存焉雖假物以鳴亦深造其㣲葢所遇已極而所發
愈竒嗚呼孰知後三千年而遂以瞿梧名吾冕山之集
也哉悲哉乎梧也昔者豈非鳳之所棲而朝陽之所往
來者乎忽崦嵫其歲暮寓四海於一枝雖未嘗非潭潭
之千仞而聞其聲者有感其木者矣吾固自處於瞿鵲
之間而入於耳觸於心者未嘗不以為前日之鳳也歐
公謂蘓梅待太平而生者與致太平之功等抑初志孰
不願此撫一代之百年問梧年之何許豈鳳之願乎毋
亦梧之衰也或曰是為瞿梧言則然矣後之評斯集者
何如謹以東南之言著之曰冕山先生在太學程文變
一時文體考官得之者如六一遇東坡其教廬陵也得
人才不减湖學而文采過之其碑銘記序詩賦雜傳變
化莊列混涵瞿曇嬉笑顰歎卓然自為一家然皆其粗
也當其提教授兵解舟蒼然亭下志念何許耆舊凋零
靈光晚燭及使門人弟子執筆叙致先生之不遇而斯
文之幸也故曰天也某年十七以試藝見異於先生今
髪亦種種白矣編集論次責也顧適外流落僅能冩其
感慨之私如此先生東陽澹圃先生之子父子兄弟科
第文字直冠冕當世家君須溪先生嘗叙藻思流春惜
辛未上三人不能致自廬陵教授國子正掛冠去遂為
清虛道人
　　　清權齋集序
予嘗嘿有感於詩之故而壹非語言文字間意也五言起
二卿以少卿提數千人横行絶域意氣何如而纒綿婉
孌不睹英氣曹孟德豪傑變化妙出羣雄上豈功業不
建而音韻低黯殊不見下馬横槊之姿下至韋蘓州悠
然者如秋泊然者如水乃自陳往者共楊開府豪俠跌
宕豈獨如兩人嗟乎不知其人誦其詩可乎松瀑黄可
玉廬山西坡先生家也猶及接於古心昭文家庭問學
之趣文獻典刑之存懐抱至一之性感慨蒿目之悲其
景景者凄其諸葛之望其倀倀者薇歌之不任四方上
下之無足以懐而託之此也往從吾先君子講悟期之
為太𤣥之一足今讀其詩者共知其可味而未有知其
為人者也知之者亦知其為髙尚士而曽何足以知其
心之所存哉予庻幾知君者而亦恫然於言之也葢君
之自藏也乆矣嗚呼因言以見志而志有不著於言吾
豈敢謂昔人之言與志異哉抑屈折於文字不得不俛
仰低鬱而掩抑者亦在是矣是則雄伉者往往皆偽而
情性之深宻非以其人索之其骯髒者未易識也於是
詩之音逺也而其故可感也予懼觀斯集者以為昌黎
之張東坡之晁而以為足也故反復映發著之嗟乎可
玉其使予與若如此為知而已也還當三千秋更起鳴
相醻長歌逺望命也柰何
　　　譚村西詩文序
文以氣為主非主於氣也迺其中有所主則其氣浩然
流動充滿而無不逹遂若氣為之主耳故文之盛也如
風雨驟至山川草木皆為之變如江河浩渺波濤平駭
各一其勢大之而金石制作歌明堂而頌清廟小之而
才情婉孌清白雪而豔陽春古之而鼎彛㓜𦕈陳淳風
而追泰古時之而花桞明媚過前川而學少年故昌黎
之古文其小律小絶無不精妙東坡之大才其囘文麗
句各極體裁或有謂能文不能詩能詩不能文者皆其
主弱而氣易衰也茶陵村西譚明望寄予以其文若詩
其書記序誌浩蕩竒偉之中有節制嚴宻之意雜著諸
賦在古雅磅礴之外得優游含蓄之思詩文精整磊落
屬對巧而寄興逺凡其翩翩邁往而截截暢逹者豈非
其得所主耶昔韓公於東野有昌其詩語而東坡二百
後自昌身昌詩昌氣而極於昌誌予亦於氣為主之言
而竊願有所益也主者同而所以為主者異輙欲更之
曰文以理為主以氣為輔村西其有得於是耶故為村
西舉此
　　　九臯詩集序
九臯者幽閒深逺處也而鶴則樂之夫豈其上林梧桐
之不可以栖息然其聲之所極雖雝雝喈喈翔仞而覧
輝者未必如其清徹而無旁豈非去人愈逺於世若踈
其聲之不可聞而天者遂與之一此逺則彼近也此踈
則彼宻也而非耳目間意也嗟乎天地間何往而非聲
也天籟莫如風而翏翏而調調可爾而嘑而譹而激而
叱披靡之不給而聽者有厭之者矣鶯之綿蠻也燕之
呢喃也寧不可愛而過之也有忘之者矣若夫感賞於
風露之味暢適於無人之野其鳴也非以為人媚其聞
也非其意而得之縹緲者無不囘首蕭然雖肉食之鄙
夫筝笛之聾耳將亦意消而神媿則惟九臯之鶴聲為
然故曰聲聞於天非天不足以知之凡聲者不過聞於
人而已孰能聞於天九臯何許天髙聽下復何以加焉
物之負清氣出乎其類者如此人聲之精者為言言之
又精者為詩使其翩翩也皆如鶴其詩之矯矯也如其
鳴於九臯將人欲聞而不可得聞詩至是始可言趣耳
夫詩者所以自樂吾之性情也而豈觀美自鬻之技哉
欣悲感發得之油然者有淺深而冩之適然者有濃淡
志尚髙則必不可凡世味薄則必不可俗故淵明之冲
寂蘓州之簡素昌黎之竒暢歐之清逺蘓黄之神變彼
其養於氣者落落相望皆如嵇延祖之軒軒於鷄羣冝
其超然塵埃混濁之外非復喧啾之所可匹儕凡學詩
者必不可以無此意也而未之見也迺見薛君卬夫焉
卬夫以公侯胄子人門家地如此顧蕭然如書生厲志
於詩名其集曰九臯此其志意過流俗逺矣余閱之盡
卷飄飄乎如青田之君子立乎吾前泠泠乎如華表之
仙人戛然於吾側爽兮如飲金莖醉玉液不知其驂蓬
萊而夢赤壁也雖然九臯者無求於世而不能使其聲
不聞於天摶扶摇而遡紫清者其遊也其亦不可以已
也下視臯壌之舊其猶足存也吾聞天門九重仙人終
日追陪惟鶴之與侣吾等且將一聞其聲不可得矣安
得不周遭反復於茲集也哉
　　　蹠肋集序
老杜有新詩改罷自長吟之句葢其句有未足於意字
有未安於心他人所不知者改而得意喜而長吟此樂
未易為他人言而作者苦心深淺自知正可感也他年
聞吾鄉羅磵谷李三谿徐西麓胡古潭諸賢各以詩為
日用四方行李每為㑹期逺者二三歲一聚近者必數
月相見無雜言必交出近作相與句字推敲有未穩處
或盡日相對無一言眉間欎欎參差倚闌行散餽食不
知問事不應如是者數日以至踰旬乃别雖其詩格律
髙下難以槩論而一時用心與力之勤繇今舉之豈非
風流文獻哉每見作詩者言之易其疵病前輩也過目
如不存竊嘗私恨於此是賈長沙所為流涕於三年之
二句也以立每寄詩輙進余每俟而勁之然其可取在
於詩外者詩來輙請改勤甚此其意象異乎諸子之撰
進之不可已者在是矣然詩有可改者不可改者篇中
之句句内之字可改者也長篇之曲折不可改者也長
篇兼文體或從中而起或出意造作不主故常而収拾
轉換竒怪百出而作詩者每不主議論以為文人之詩
不知各有所當諸大家固有難言者如昌黎東坡真以
文為詩者而小律短絶囘文近體往往精絶後山簡齋
詩律嚴宻而七言古體終似㣲欠吾豈敢病昔人哉然
此亦不得而隱者也以立於長篇得其意矣吾故重喜
而舉於此改者既得之矣得其意者以吾所云者於諸
家索焉無不可以有發所謂付子以二百年者何幸於
吾王郎得之也皇慶癸丑七月望日養吾齋書於光澤
是為以立詩第二序云
　　　牛蓼集序
學詩如學仙時至骨自換此語非無為言之也予固身
體而心驗之矣往嘗冩字恨不能如意長者教予曰乆
當自熟當時嘗以俗語反之云傭書者不已乆耶既而
冩愈乆愈多筆下忽覺轉換如移神方悟其趣詩亦若
此非可以顰齲效而得之也乆不見以立詩往年見其
老意可喜近歸得此小巻亹亹來逼人凡吾數十年用
力得趣處忽已収攬而枕籍之矣律詩用事用意似對
不對古句出竒嚴整浩蕩收歛無不合作詩何必多倘
由此而擴充之名家不難予故欣然識之東坡嘗游戯
云不知又有王郎子吾封胡羯末無可人意歲寒不孤
獨喜有此郎耳是當别為一巻此題其端養吾齋老人
乙邜中秋書
　　　如禪集序
詩固有不得不如禪者也今夫山川草木風煙雲月皆
有耳目所共知識其入於吾語也使人爽然而得其味
於意外焉悠然而悟其境於言外焉矯然而其趣其感
他有所發者焉夫豈獨如禪而已禪之㨗解殆不能及
也然禪者借滉瀁以使人不可測詩者則眼前景望中
興古今之情性使覺者咏歌之嗟歎之至於手舞足蹈
而不能已登髙望逺興懐觸目百世之上千載之下不
啻如自其口出詩之禪至此極矣而詩果能此地位者
幾何人哉雖然學者不可以不有此志也葢積之不厚
則其發之也淺發之不禯則其感之也薄彼禪者或面
壁九年雪立齊腰後之學詩者其工夫能爾耶廬陵易
成已示予詩一編於閩山中曰如禪集予自閩手之不
釋至歸江西數月而後叙之其汪洋大篇有不可極之
勢其簡净短賦有不可盡之情推此而為禪宗可也抑
詩但患不能禪耳儻其徹悟真所謂投之所向無不如
意往聞湯晦静接後進每舉喜怒哀樂未發两語無能
契答者一日徐徑畈以少年書生徑詣請晦静復舉此
徑畈云請先生舉某當荅晦静舉云如何是喜怒哀樂
未發之謂中徑畈云遲日江山麗又舉如何是發而皆
中節之謂和應云春風花草香師友各以為自得而徑
畈平生學問大㫖不出此予舉以叙詩禪禪乎禪乎獨
詩而已也哉
欽定四庫全書
　養吾齋集卷十一　　　　元　劉將孫　撰
　　序四
　　　黄公誨詩序
蓋余嘗憮然於世之論詩者也標江西競宗支尊晚唐
過風雅髙者詭選體如刪前綴襲熟字枝蔓類景軋屈
短調動如夜半傳衣步三尺不可過至韓蘇名家放為
大言以㮣之曰是文人之詩也於是常料格外不敢别
寫物色輕愁淺笑不復可道性情至散語則匍匐而倣
課本小引之斷續卷舌而譜雜擬諸題之磔裂類以為
詩人當爾吾求之三百篇之流麗卜子夏之條暢無是
也詩與文豈當有異道哉子曰辭逹而已矣辭而不逹
誰當知者故縮之而五七言鬯之而長篇發之而大制
作孰非文也要於逹而止鵬之大也斥鷃之小也羽翼
同心腹手足無不同一不具則非其物矣詎有此然而
彼不然者往往窘步者借之以蓋慚而效矉者因之而
䘮我甚可歎也渝黄公誨過廬陵示余莊山小草詩文
具在詩不為某家某體雖社友講習各隨性所近情景
盡興已極刷洗楚楚如清風之泛春服文無論時文古
作而才力不乏語必不俗摩厲飛動弄姿多態粲粲如
時花之照晴日幸哉言詩者之有如公誨也每見昌黎
諸詩凡小家數矜持稱能者其中無不有第小絶雜賦
則精至此老狡獪特使人不可測東坡神邁千古至回
文作詞語更可愛于以見文人於詩皆寢處而活脫之
宜詩人者之望而媢之魏公舒之射素知者尚有不能
盡而尹夫人之絶世自不可使相見而並立也以公誨
之能何患他日之不極吾之望公誨者猶不止如今所
觀也公誨一門中郎則有如西月焉東家規矩則有如
梅洞焉之二君者余畏友也宜公誨之不凡余復何以
贈公誨哉
　　　彭宏濟詩序
天地間清氣為六月風為臘前雪於植物為梅於人為
仙於千載為文章於文章為詩氷霜非不髙㓗然刻厲
不足翫花栁豈不明媚而終近婦兒兹清氣者若不必
有而必不可無自風雅來三千年於此無日無詩無世
無詩或得之簡逺或得之低黯或得之古雅或得之怪
竒或得之優柔或得之輕盈往往無清意則不足以名
世夫固各有當也而後出者顧規規然效之於其貌焉
耳而曰吾自學為某家不亦馳騁於末流而詩無本矣
乎清以氣氣豈可揠而學攬而蓄哉目之於視口之於
言耳之於聴類不知其所以然而然有得於情性者亦
如是而已夫言亦孰非浮辭哉惟發之真者不冺惟遇
之神者必傳惟悠然得於人心者必傳而不朽彼求之
物而不求之意鍊於辭而不鍊於氣何如其逺也吾先
君子須溪先生之説詩其不可於衆可也若甚嚴其獨
賞於人棄也若甚異然廓然而雲霧開犂然而神境㑹
一日而沛然發於情性者清才軰出晤言賞歎自慰暮
年如葯房彭宏濟又其傑也既於印證發其凡顧其集
尚多新作日富間携示余曰師門之緒言在願有序予
反復三日夜不厭如月明聞笛疑有飛仙如蟬鳴緑隂
風日妍寂從中而起又如驚啼過樹矯然林表轉眄驚
絶因物所感髙山流水遏契琴趣混合自然眼前意中
宛然不食煙火談笑有風骨少少許勝他人多多許五
七字而有數十言之味方盤礴而寢處之旁午而弛張
之未憗也余何足以序君詩哉有印證在繇印證而證
之此編爽如也夫豈張皇吳江楓哉
　　　髙紺泉詩序
髙𤣥度詩陶冶精鍊不在言語文字間匆匆隨物指葉
知根槩非想像依微景趣松栢之姿鐡石之意比於華
子魚面目所至獨坐然非特異時時一笑能使皮襲羙
歎廣平作嫵媚語詩雖一技其難得有過於文世人第
以平仄對偶者為詩往往如土偶人耳目非不具而神
明不運及稍識入處白堅墨守望塵拾唾襞裙龋齒嘔
啞啁哳簔笠瀾浪各自以為絶世迺不得如作文即至
淺者文從字順亦足以達詩於五七字中見意於千百
言外見趣甚不易得也一言幾於道猶且難之而况於
𤣥度之亹亹哉𤣥度詩本從霶霈入初見來贄二篇闗
渉宏闊俛仰有態先君須溪先生即援筆㸃如雨和詩
深致其意自是從容論議傾倒契悟行吟提携夜坐共
賦一朝出同門諸子上或媢且疾而先生益親之嘗嘿
自笑曰吾具眼豈輕許可耶一日得其見寄閩歸詩几
間取朱筆賞記熒煌復笑曰其以示羣兒爾囂囂自尊
大曽當吾意如此耶自揆造語嘗有此吾靳不賞耶嗟
乎𤣥度得此語可以傳其詩矣詩題東見後藁其亦有
所自得而不可忘者哉床下之談未了身後之𤣥誰知
斯文未䘮所志何許渺然緒言不可得聞者何限一恨
也䟽逺班荆敝帚借重朝夕親承而未得一言示千載
二恨也苶然未死其亦何以叙君詩也哉則叙宿昔之
音旨於此嗟乎𤣥度吾家先生所為欣賞若此者豈獨
以其詩哉𤣥度少時即時文有聲嘗見知於文山信公
名其齋曰紺泉先君後二十年記之能得此於當世是
亦足以不朽矣
　　　彭丙公詩序
往年侍先君子須溪先生居髙山絶頂一日昧旦起見
萬山之外㣲明湛然逺如水光已而紫翠金彩稜露百
疊良乆則雲收天澹山尖如染其下霧氣方㝠濛如晦
心竊如有所省因請曰詩宜得如此景趣意者畵手猶
難之也先君子欣然證之曰詩道具此矣濃者欲其愈
濃淡者不厭其更淡繇是觀於諸家始畧得濃淡真處
嘗歴舉唐詩至黄鸝深樹春潮過雨急進見問曰此入
何畵品對曰水墨迺掉首否否此生色畵也良久乃悟
然未悟固不識其妙既悟亦不能得於言欲舉以語人
誰當領此者特為吾友丙公發之丙公初以采詩見於
先君子一見喜其質可深造繇是傾囷倒廩以付之雖
足下家君相與上下論議且語之曰吾此脈賢子得之
矣其厚願之如此今集中半經當日許可者然丙公之
悟入欲持以語人政亦如予之呿也丙公之勝我蓋又
審宻能思既神變於親承復隅反於紙上故其趣味不
但形似止乃猶索一言叙其集顧方媿君歎君瞠若君
後獨著宿昔交際始末而讀君集者當别具眼矣文章
皆技也詩又小然一言幾乎道有平生白首不能得予
與君皆願學者也因舉初入語相贊發其覽者不誚我
輩之如禪哉晉人有云政復索解人不可得耳
　　　魏槐庭詩序
先子毎為將孫言甲子秋彗出栁㑹大比當發策類觀
望喑噫所取䇿亦然是時適留古心公三山館中古心
方銳意作士氣八郡取上章册一一閲視惟三山教槐
庭魏公取擢士皆盡言懇切與策問俱高即日舉以厲
當路且欲明揚以賞直顯抑以戒諛直者惟魏公章已
具㑹有穆陵之變不及上猶及見傳寫册本渢渢乎洋
洋乎正大切直之作也嗚呼今三十四年矣乃得復讀
公詩蓋讀未盡卷如聞先子當日談公直氣不自知其
慷慨激烈而繼之以感咽也嗚呼詩者固仁人志士忠
臣孝子之所為作也豈直章句之巧而風月之尚哉古
所謂驚風雨泣鬼神非以其竒崛突兀以其志也刺心
血以食無母之鳯雛者杜陵之所以一飯不忘者也呼
穹穹與厚厚者李習之所以識苦語之動神理者也天
若有情天亦老者長吉之所以使金銅墮淚而能言者
也此身無處哭田横玉川子之怨魄所以痛絶於玉泉
之㑹者也白草建康宫反袂哭途窮者徐騎省之所以
辟言易世而無忍疵之者也二千年間此語有數亦所
遇至此予於公詩反復再四不知所以評之獨歴載古
語所嘗感發者以發之而公之詩之志㮣可睹矣嗚呼
天其以公耆年閲世厚其悲慨而發其感觸寫其今昔
而紓其博洽使來世知無不可賦之事而無不可言之
情亦使千古所無之恨有一人一言存之無涯而不歎
於一世之無人也公今年八十又四筆力不减盛年耆
壽蓋未有艾此集特選其最者以傳
　　　胡以實詩詞序
文章之初惟詩耳詩之變為樂府嘗笑談文者鄙詩為
文章之小技以詞為巷陌之風流㮣不知本末至此余
謂詩入對偶特近體不得不爾發乎情性淺深疏宻各
自極其中之所欲言若必兩兩而並若花紅柳緑江山
水石斤斤為格律此豈復有情性哉至於詞又特以塗
歌俚下為近情不知詩詞與文同一機軸果如世俗所
云則天地間詩僅百十對可以無作淫哇調笑皆可譜
以為宫商此論未洗詩詞無本色夫謂之文者其非直
致之謂也天之文為星斗離離髙下未始縱横如一水
之文為風行波鱗鱗洶湧浪浪不相似聲成文謂之音詩
乃文之精者詞又近自吾家先生教人始乃有悟者然
或謂好竒或謂非規矩繩墨惟作者證之大方而信對
以意稱者重於字字以精鍊者過於篇篇以脈貫者嚴
於法脫落蹊徑而折旋蟻封狹袖屈伸而舞有餘地是
固未易為不知者道誠不意婣親中有以實詩若詞也
凡天趣語難得以實自證自悟故一出而髙其逺者矯
首發於寥廓近者悠然出於情愫意空塵俗徑解懸合
所謂詩若詞之妙横中而起者顛倒而出之者與離而
去推而逺者如墮如吐如拾而得了莫之測者往往有
焉即此能使予駭而敬况其年之不可幾而學之不可
既哉故予於題其集端也尚深望之
　　　須溪先生集序
於是先君子須溪先生棄人間世十六年矣迺皇慶壬
子泉江文集刻本成逺徴為序嗚呼如之何使孺子僣
妄重貽笑於大方也抑歲月不可以不之志述其所以
刻者而感慨係之矣蓋嘗竊觀於古今斯文之作惟得
於天者不可及得於天者不矯厲而髙不浚鑿而深
不劉削而竒不鍛鍊而精若人之所為高者虚深者蕪
竒者怪精者苦三千年間惟韓歐蘇獨行而無並兩漢
以來六朝南北盛唐名家豈不稱雄一時而竟莫之傳
者天分淺而人力勝也先生登第十五年立朝不滿月
外庸無一考當晦明絶續之交胷中之欝欝者壹泄之
於詩其盤礴襞積而不得吐者借文以自宣脫於口者
曽不經意其引而不發者又何其極也然塲屋稱文自
先生而後今古變化義理沉著皆有味之言至於今猶
有遺者師友學問自先生而後知證之本心遡之六經
辨濓洛而見洙泗不但語録或問為已足詞章翰墨自
先生而後知大家數筆力情性盡掃江湖晚唐錮習之
陋雖發舒不昌不能震於一世之上如前聞人而家有
其書人誦其言隱然掇流俗心髓而洗濯之於以開將
來而待有作嘗論李漢稱韓公摧䧟廓清之功雄偉不
常比於武事東坡推歐公同於禹抑洪水周公之膺懲
千載無異詞抑佛老人知其為異端也西崑體世之所
謂時文也未有若學問之平沉而文字之瀾倒也且視
韓蘇所遇為何如哉而振㧞一時至此則先生之文豈
不有闗於氣運力難而功倍而其不幸則可感者在是
矣徃年侍側嘗授以詩巻俾為選次謹排比一卷以呈
不以為不然丁酉以來深懼散佚編彚成集季弟参之
婿項逢晉篤志願學乃其父時楙審而授之今刻為詩
八十巻文又如干緒言如昨荒忽隊忘不能有所發明
顧無以慰刻者之意誠知其不韙不贖而亦無所逃也
是歲十月之望癸夘嗣子將孫謹書於昭武之光澤
　　　從孫千林小草序
文章稱天下公器非一家之私也然私而師友於家庭
公而可傳之於天下顧豈父兄之所不願哉意者願焉
而不可得也子弟之賢不肖所為繫於天者望千百之
選於一二固宜其難若同宗同時聚指輙千數亦豈無
嶄然小異者而古今文字家絶少見坡公晚愛養直初
不同派收之為吾家意若自慰夫一言之幾於道常曠
一世百世而不可同豈惟後生得遇大宗師為之長上
者為甚幸而一時一姓得可人者相與共兹事亦有幸
也此固非一人之私也為他人評論則有高自稱道過
為品目者矣為家人言而不為私者公之而無以為過
也傳之而無不信其所自也嗟乎試求之若此有幾昔
吾先君子須溪先生之門以詩若文進者衆矣而族孫
公永自往年以時文銳然請益再見頓異自後日異時文
廢肆力於詩古文每見毎進吾家先生固嘗對客稱此吾
家寡二者又嘗厚望之以老而成深而道今所刻千林
小草半經㸃定抑以吾題公永集端復何以張皇為獨
記吾家先生之言於此文章固公器無私傳然疏宻逺
近安有愛結於心而語適得其髓者如東坡所謂吾文
如萬斛泉不擇地而出所可知者行乎其所不得不行
而止乎其所可止此亦為其姪言之也非坡自語其姪
至此雖欲探坡之所自得者更千萬言亦不能得此語
之髣髴也然則公永之得於所受與後之求公永而觀
於此者亦如吾所舉坡語者矣吾乃得著之於此又何
幸也公永名迴共六公山祖而下於吾為再從孫
欽定四庫全書
　養吾齋集巻十二　　　　元　劉將孫　撰
　　序五
　　　送閻子濟應奉翰林序
漢士特起寓直承明廬待詔金馬門奏薄伎從官之内
第賦游幸奉燕侍間受㫖意具制草未專職代王言也
至唐玉堂最重典策悉資焉至叅宻議號内相士或由
布衣召後來雖東坡盛名以制科高等試民庸嵗滿格
當試館職人主欲徑命入翰林如唐故事韓魏公賢相
且知己猶斤斤不可豈非位望清華職親而地近為世
所貴重不可驟致之選哉如吾子濟君一命而入為編
修再命而進為應奉盛唐待太白不啻過矣斯人斯文
聞者以為宜或尚恨晚盛時慶㑹可謂珪璋特達之遇
抑文字因依之託得不甚幸於君之任此事哉典謨之
渾噩逺矣殷盤周誥聱牙詰屈經生學士迨今絫詁譯
而猶不能以通之如流水之順然當時萬姓乃無不如
見一哉之心稱大哉之言則其懇盡惻怛出於其中者
有油然者矣斯其所以為至也先漢制詔雍容反復之
而輙有餘味至所質責震怒亦無不藹然厚道得君人
之度東都光武匆匆一二詔即高峻竒聳下至曹孟德
諸令猶彷彿遺音四六嗣興特以便傳宣句讀而古意
自此逺矣然苟能發之以沈着痛快如宣公奉天赦書
尚能使武夫悍將感悔泣下辭之動人固如此尚恨其
有所顧畏未極其趣至詞科盛而叢事實類典故飾字
對豈復識所謂一札十行明見萬里之外者哉於戲昭
示四方傳著千古為一代典章豈比書生絺章繪句稱
雄一二語而止而彼方以是相傳為體製為師法或厭
而離之而疎而浮而樸拙而直致久矣夫降之不可復
升離之不可得合也若君之學之文之時之位果足以
起數百年之陋而一洗之矣此吾黨士之望也斯文之
福也邦家之光也君之素所蓄積固於此有餘裕矣相
遇西江之上喜君子之得輿懐舊交之贈策情不自已
敢送以言得無嫌於敎玉人琱琢玉哉雖然其或亦有
取於此也
　　　送贑州路治中金侯序
章貢府治中金侯之為政也吏服其公民歸其仁士譽
其文寮屬安其平所過問先賢徵文獻公退掩闗讀書
共佳士商名理精神滿腹竹破刃解治且美成而閒居
者久之自其郡之士君子若小人無不咨嗟歎息使客
之出於境土聞父老兒童之歌詠又無不愀然私憫惜
之乃今昉得去亦竟無一瑕可指則咸誦其前美以及
東西州詩文交屬為序予也往從汀歸過贑實聞一時
道路之言則慨然而起曰古今論之不直天道常相之
倘非茫茫者若有為於隂隲世豈復有公論哉自古髙
材絶俗所遭不偶徃徃皆屈於一時者也天定而公論
歸之以是為不朽而使物論常公而人事無忤亦無所
於見人物古人云難平者事也豈非變化之不可知而
直道之不必信哉公論所以扶人才也人才邂逅蹉跌
何所不有古人常以一善掩百瑕而後來輙以一瑕不
復問百善思前修身為公論明難明之謗雪不可雪之
寃于其人不于其事非必皆故舊之私也固終已無他
而當時仰穹俯厚恨執我不力亦復壹鬱而與誰語此
公論之所以不足恃而人才之所以不振也雖然于是
乎有天道予於侯固未識所為反覆志其感者亦以泄
千載之所不平一世之所共憾此其所以為公論也將
聞者亦有所感也侯方盛年美才當一日進用何不極
所施益𢎞所行亦自勵其修以公論與天道為可信而
勿自惑哉
　　　贈新城丁景曾序
今翰林閣老雪樓公㢘按兩道㧞擢士最多而旴之俊
造仕于閩于湘楚者往往出公門下新城丁景曾以翹
楚受知版授沅陵郡學録其明年官期且及㑹得得為
光澤來且别求贈言予何言哉沅陵故楚也山川風氣離
騷之遺音存焉浦蘭汀若靈均之佳致寓焉其地其望
他㑹府有不得與于斯也八十年前魏鶴山謫居靖州
是州也于靖為近士之接言論經指授者又與洙泗之
餘波等其學問人物豈無傳苞而守𤣥者又非他邦比
也君行吟楚澤當盛明之世有佩衿之樂而無離放之
戚搴芳擷秀無不足以自樂席間函丈在師友之間當
講論之責而非遷客之比蒐遺引緒寧無過於所聞仕
而相攸有過此者乎予之無言以贈君者蓋謂此也雖
然斯言也足以壯斯行矣是為贈
　　　贈河間王侯序
河間王侯以隨朝吏最出任大府推事繇贑而吉政聲
著兩路既代誦詠歴歴考其行事信其有以得此於人
也蓋辨枉濫不以姦宄憚争罪疑不以權勢屈明寃抑
不以刼攘避正婚義不以巧文狥具有其目可一一數
也長官之貪鷙難語者其見之竽瑟則微辭以開之其
性之枘鑿則正言以警之遇警敏有志者勸之以除弊
啓之以布新汰吏卒稽訟牘下不能欺人以為之譽皆
隂有以發之他幕僚傲執嚚暴則以明法鐫之以情理
裁之雖不能沛然如志而終亦無不條順日計嵗計又
不可數舉也侯嘗從事宣政院知僧之所為横露章言
司存必不可再立省韙之以聞其于職掌之外忠直不
私有如此者或忿嫉于頑命五伯重其杖侯庭訊之曰
法有常制古人蒲鞭猶恨其重彼自犯法如法止耳何
仇視之無不誦其美言省憲交委東西郡無虚歲及今
而列屬僂指以歎曰是三年間雪釋者㡬繇重讞輕者
㡬流刺原減者㡬殆百餘人矣父老誦言而慨曰吾廬
陵獄囚繫常數百自侯在事所不得不成獄者毎六七
人止前是所未睹也嗟乎是可以言仁人君子矣昔賢
嘗夜讀獄書曰吾求其生而不得則死者與我俱無憾
而世嘗求其死也侯之所以稱于時者豈獨求其生而
已哉其藉以生者已如此其衆也以吾郡三年之所就
推之其平生施于敭歴者可想也以今之一府者自是
而大其用則惠及于元元者又可知也感頌侯之德者
願有以記之予敘其實不溢辭以為紀實者所以傳信
亦固不可得而盡也
　　　送鎭陽王廷秀廬陵縣尹序
官莫古於宰莫正於尹今言三代之官舉聖門之教不
過宰之職存焉耳雖推之天下亦同此名也同此理也
而重輕則有間矣自昔有志於愛民者未有不重此官
也至有以郎官出為之者後來或指為灘為債巧避不
屑為仁人君子宜不如此也士大夫出身從政豈不欲
分寸及物若政近民而民受賜其未有若宰之便也事
得行而志得遂足以表見於世者又未有若尹之順也
即上而府大而監司而上至廊廟是非不能以奪一窣
而利害不能即達之民而寛之一分解絃急而甦釡熱
又未有若宰之得賢尹也故古今才賢多以邑令著名
而取人才擇六察必以縣最為首然弱者或不獲乎上
下健者或不順乎民心興利者或以害好名者特私自
為其間簿書期㑹慢誅急索飛釣箝制非此復無以自
全於是邑之難治宰之未易為亦多故矣若鎭陽王君
廷秀為吾廬陵也豈不恢恢乎㳺刃綽綽乎餘裕哉廬
陵西江最北縣亦最劇處訟牒文牘山積吏卒蠭聚魚
貫糧斛數萬計府儼然臨之諸曹毛舉牽制豪猾馮陵
格禁憲部臨按輙四五月過使客終歲不絶類無不取
具廬陵者君不為赫赫名而自治辦田里無愁歎上官
無瑕疵庭無留訟獄無寃囚循循然棼梳而滯滌暇日
從學校課生徒亦無不整一歴數前後諸令弱䘮而强
敗者相望也君豈惟勝之殆無能踰者矣君昔為上猶
有政聲廬陵豈直十上猶哉而稱道之者如上猶是則
難能也詩曰豈弟君子民之父母若君者應是豈弟矣
君昔自上猶歸吾先君子湏溪先生嘗誦其美廬陵政
成為士者將詠歌之絃誦之屬予為序是安得辭君名
筠士大夫稱竹居云
　　　送劉岳申序
吾友岳申繇諭教永豐得代且踰年始能詣選别且言
曰何以贈我託我宗盟相視如兄弟為舉昌黎薦侯喜
語若自有名聲又託形勢此乃市道之事今待舉有司
誰能踰岳申者岳申所下視數等格當授無不得矧岳
申之材又應格是為贈岳申慨然曰吾豈患無見知者
獨平生師友間意如後山古來妾薄命事主不盡年者
九亰武子之不作嗚呼曷歸予謹謝曰我言之嗟乎岳
申吾歐門先進弟子子也蚤事心逺聶先生為師宗家
門下大生林立晚特推岳申無雙寡二復誦之吾家君
湏溪先生已而見於家君驚歎敬愛倍聶先生焉岳申
雍容兩家文獻朝扶桑而夕𤣥圃不知歲月之晼晚一
日心逺病病十年猶談論不衰不二三年而與吾家先
生相望棄諸生岳申葢甞欲為其師請銘墓著交際遊
從本末固屢許苐來日未渠央也忽其中野千古不贖
吾知岳申所為悵悵於過化之蹊而栖栖於徐起之後
者其中之憬憬重有恨也嗟乎岳申古稱師死而遂背
之與改面他門毁變其所以學以詭遇一時者往往而
是厚哉子之壹也不可解於心所謂求忠臣於孝子政
復在此昔歐陽公於慶厯皇祐間為一代人物宗主王
介甫吕吉甫無不遊門下暮年得二蘇於四海九州之
大乃為斯文千載之託平生聖俞子美隣㡬無黨不得
與於斯也吾家君之門固無歐公之力能振寒素然潤
色退之扶𥪡項斯與凡為士者口誦其文家有其書孰
非所啟發然抗並行者有矣彎射羿者有矣俗媮誼薄
古今一體無足道者顧其所期待厚望安知吾子之不
眉山若也固吾廬陵文獻也士固為吾所自重者而已
方二蘇以少年起逺外其意氣之盛豈得比中州韓吕
家哉文章如精金美玉固决不冺于瓦礫抑藉用白茅
不得不交有所借也前史稱徐孺子生於江南卑薄之
域傑出角立以是居一時名士之先固以為難矣富貴
與利達常相因惟士之致身也其難如登天及所周旋
因依類皆如河汾之隠約不得如叔孫子之遇合故吾
道之窮者昔猶今也今猶昔也予也苐能言子之篤於
舊耳抑吾家君望子久矣其孰能使聞京氏而求梁丘
懐公幹而進季重也邪無亦或者憮然一歎而止也
　　　送趙青山序
青山趙先生宜可父以六十之年獨行歲晏馳驅於千五百
里之延平負其死弟元簡二十年客葬之骨歸而規二
穴以藏以待他日而合念平生擕持同進同患與之同
出魂魄猶與之同歸也傷哉斯志人世間孰無兄弟孰
無死生其有若青山之與元簡者乎語之塗人猶悲况
為之類若友且舊者乎嗚呼元簡年十九第甲戌同時
青山升太學一時文氣雲龍如二蘇復出俯仰㡬何回
風往日忽其不復茫茫中野之無所容兄先弟後重趼
間道負覊以從此豈有功名富貴念邪何天道之悠悠
而直為此夢也予猶憶秋塵赤日青山手竹枝歌數首
索家君和寄天山文人匆匆一揖出門去當時相視眞
長翼大翮之生身何意﨑嶇歴落席未暖而患及杲卿
死别於平原干將飛堕於鐔水却後二年與青山相對
荒寂之濵每慿髙望逺同吟共語意未嘗不在鉅鹿下
連牀清夜嘗獨泣不忍聞然亦何意棲遲偃仰猶有今
日無道塗之不虞霜露之不幸以酬君耿耿之素志也
哉六年前余客授延平知元簡墓在焉久廼從前服膺
生林碧山仁初父物色得其處延平學正與鳳山對朝
暮凝望心目愴然已而得君書寄詩弟墓約且為此來
也墓雖落尚可得耆宿雖凋謝猶可問寺上人長素食
寫華嚴慈心可情愬然君方為東西邀迎不果來今春
過清江别且言曰吾年六十不可緩日尚能歩五六十
里不可緩吾昔以子為可恃今已不相値獨恃碧山而
碧山踰六望七不可緩吾必秋晚行矣吾無三飡之資
行行以累四方之知我計二十年藁葬幸無恙亦銷釋
惟骨在吾墨其次第囊負之幸我健尚堪此事惟子知
我閩士知子其為我言往復水陸何便狀且叙吾所為
行者嗟乎青山昔太白之友武十七鍔慕要離之風冒
兵以致其愛子伯禽唐郭仲翔感吳保安之恩走彭山
蕭寺啓窆骨墨記其節盛練囊徒跣親負之以至魏郡
漢㑹稽陳文理求其兄遺骨於亂骸中刺臂血以試然
後得之今君之行也幸有必得之理顧無仲翔之於死
友武鍔之於生客者而使君白首徒歩䟦履山川以在
此也劍山溪石皆余熟經行處想君貿貿蕭條犖确何
能為情託君斯文兄弟之誼恨無以相事已矣無過傷
山行晏起日半蚤休遡劍溪可渡樵及石岐買舟峭石
直扶盱徑抵君家歩下其間陸行百五十里止耳予止
此矣若相君之誼比於鄧伯道孔文舉殆過其誰不感
動聞君之來又如陳孟公驚坐王潜夫在門怪何能至
此其誰不倒屣余非能相君者能言此而已
　　　送張碧牎序
碧牎張廣文當盛年平世為長安中五侯家君卿為揚
州牧之嘉賔為貞元前韋應物布衣揖客馮陵意氣朱
門曽不若蓬户周旋玩世寧知人事多態白首江湖方
泛泛不知所止息蓋荆州仲宣之不可久浣花子美之
不能歸而天台鄭公之重失路也於是以前鷺洲長選
諭教興國當路交勸勉彊起亦忻然謂出處不足復計
姑優游以忘吾憂嗟乎碧牎使二十年前相遇豈意當
蓬蔂而行三江五湖之不足以容遂爼豆子於萬山間
哉抑君平生所閱多矣平川章貢騷國也士無不矜持
好修嗜吟事為日用君横經之暇為言元方康成間聞
見間及京華故實如開元遺事指畫西湖孤山林處士
墓水仙王祠曲折風致何似使嘗遊者爽然如令威之
化歸鶴不及見者矍然如聞海上之有蓬萊俯而弔仰
而賦興酣酒倦斜陽斷笛如洞簫嗚嗚君蕭然其間亦
足以不落寞矣寄謝諸君恨我不能往作坐中客耳
　　　送南劍二章生序
余客授南劍往來凡五閱歲索居塊獨惟湯中山先生
年七十時時相過譚詩亹亹以紓余懐蓋後村集中所
謂喜其詩若長短句者也每徘徊日暮極論未了頓足
閣道何年何人復傾倒至此臨别悵悵於未必再見也
余嘗叙其詩致恨意歸來又兩春其凝其盲落然宰樹
之隂有客二生征衣而來問其名居則劍士二章君也
驚何以來曰不逺千數百里拜耐軒先生問何相見晚
曰生且長尤溪萬山間未省有城市跡也問於劍士誰
識曰嘗事林碧山余爽然如見我碧山焉碧山亦中山
友也喜作詩詩頃刻就及將行以其西江行藁及所得
周耐軒曽立齋二序索予言以别余謝曰子之跡未始
及四方也一出而詩成帙一岀而得二翁之言皆子之
鄉先達大夫士白首不一遇者子之歸足以稱於其鄉
曰詩人矣余何言抑嘗聞七閩之稱劍士也輙曰劍氣
是氣也未易言也九峯之刻峭以凝其鍔二水之湍激
以淬其鋒千巖萬石之磊塊以聚其礪其精貫斗牛其
神超汗漫詩之變化也宜若此矣西江之寳氣干將之
所潜息也延平之鐔津二龍之所出没也吾聞於劍父
老之二龍者固周旋客於豐城豫章間子以劍士游西
江得二翁之贈如二寳歸而以吾言從中山碧山講於
九峯二水之下求所謂氣者吾知夜光五色必横亘於
子之室矣余也幽憂憔悴之餘也於劍士得無情哉而
一無以賛子矣歸見故人幸道無恙亦必有所感發以
益吾子也重論何日回首戚然
　　　送倪龍驤序
安成之俊士倪龍驤以晏山心甫送行之序若詩來别
且曰山心俾我以示子何如非我輩人勿出也子必有
以復贈我余開卷啞然適有感於客之言也與山心之
歎也因請陳以為别客之言曰日吾黨士之東下者舟
相望所可知者已百許人何如其多也母亦使人厭且
賤之邪余歎曰異哉子之以是為已多也往年場屋終
場動萬計鄉漕凡十八九等臨軒親策諸科南廊賜袍
笏浮千百豈其太平一統事事超古昔上而獨士之盛
乃不及偏方時如必以為此在所不必盛則藹藹吉士
不稱於周冠帶之萬計不著於漢矣士之盛國之盛也
士未必無用也而類自訾曰何用東南百年一隅偪仄
長三邉不得休息其間捃拾倥偬文貌鉅麗養兵贍禄
撑拄興發不見耗矣哀哉之歎微白靣書生不及此武
夫健將以是屈其下卒其所以亡者乃在彼不在此士
何負於世哉而方且患其多疑其厭以及於賤哉天地
間惟生意不可盡天之所以為天春之所以可愛者生
生也人材之於世豈其不若草木哉獨奈何平津之貴
人既以翹材馬厩為當然而博山之先進復以不引門
生為得體於是横議叢生以少年賤才畯以親私脅當
塗是洛陽之才子不若槁項黄馘而山東之文山西之
武永無茅茹之望也可不可也崔貽孫一除而吏八百
李賛皇聽裴宏中崖略數三十輩月日遷擢都盡此皆
賢相事業也用人不當如是邪至哉唐先正文貞公之
言也曰非親非故安知其材有意於人物者亦可以自
信矣悲哉老蘇公與光範之書也曰豈天下之官以某
故冗邪士之進而無所入退而無所容至此有可念者
矣龍驤行乎哉余無可求者也故言之不為妬且意萬
一聞者之有益也亦以吾龍驤卜之也
　　　送彭庭蘭序
蓋余嘗嘻然於近世之論士者也自三代舉才聖門取
人未知以年為限自昔英偉傑特之士以功名才學見
知當世流芳千載其人類皆以盛年自致青雲之上大
略崖舉諸葛孔明周公瑾年不滿三十後來科舉盛如
王君貺汪聖錫才十有八歐陽公東坡兄弟周益公楊
誠齋皆參差二十餘邇年文丞相二十有一朱晦菴吕
東萊豈必擢第然成名皆未及三十使在今日固當以
年少之邪然所植立論議前無古人使兹之自詭前輩
者及門傴俯曽不足以望游夏之塵而魁然以齒角裁
量一世何其劣也余意私心悼恨惟其未識先進推賞
後進之盛心故其意隘而言肆以余之少賤所見鉅公
長徳猶不爾也政亦何能加於士之所以輕重獨閔其
胸中漸無生意無以樹流風以竢後來為可哀耳夫天
之生才也難矣自其嬰兒能言以至於通古今識義理
以至於能文詞蓋千百之一二意者造物猶以為難也
廼顧望而以行輩折之靳而以許可格之私而以同異
排之東閭子為相六年而晚行乞或問其故自悔曰吾
惟不薦賢故至此嗚呼此又豈獨不薦賢之過哉蘇老
泉慨然於天之與我者而以不我用皆歸之逆天用不
用猶有所制而中自挾以塞當世之罪其逆天又何如
也安城彭𢎞深清材雅士吾家君湏溪先生之所許可
其子庭蘭冠而有文一試而㧞尤於同輩將問津洪都
别求所以贈者余以其少也才之望之又懼或者之議
如余所歎者焉因上下古今名勝反復以宏論者之度
而非為有位用人言之也其或者余言亦可以為解也
余也年過四十流落無聞企前修已逺故望於方來者
至切而不知其辭之過然亦不及厚者之言也而非黨
少年者也
欽定四庫全書
　飬吾齋集卷十三　　　　元　劉將孫　撰
　　序六
　　　送劉桂翁序
吾鄉詞賦見稱東南自壬子來貢第相望號一時名進
士聚族授館者闔郡僅數大宗南嶺劉氏其一也噫嘻
五十年矣吾猶及雲祥雲瑞二丈人譚賦槩主體製斤
斤科條金玉不紊數年前校鄉校試藝見劉桂翁為賦
竒俊變化不可注視毎進毎異塵埃糠粃猶足以盖餘
子問孰何子何其聳特至此則或告曰二雲家也豈惟
降我軰下風將一門羣從亦避之矣惜也無場屋廣武
以紓其長雄廼使錦衣楚製墮在泥塗亦政爾可憐傷
耳今年棄館去遊洪都就試别且歎曰日月逝矣不能
鬰鬱以久居此也嗟乎使在二十年前蜚英騰茂世科
異等何必不如前聞人之才之美亦何能局促以老今
之行也固己晚矣抑吾夫子嘗贈仲由以言曰不彊不
逹夫仲由非弱者夫子之語以彊也非勇之謂也士不
能不屈折於世以求一日之逹其間參差俛仰可使人
銷沮者政自不少若以草茅慷慨之氣行之徒有悵然
去之而已其亦不可以不之忍也强者强其志非强其
氣也即君之兹行小試於當路而又公道方明知己滿
前足以奮於久蟄然對掾史不得不頭搶地顧同進治
筆墨亦寧無王仲舒靣視同列自悲意雖然不為此復
奈何哉所志有小大所屈有淺深豈獨科舉以來為然
方歴聘之世已有不得不爾者矣夫逹非易能也升而
高也如鳶之傅于天潛而深也如魚之游于淵水火猶
將入之金石猶將貫之非强何以哉蘇老泉慨然追念
少年舉茂才時待試東華門外裹飯擕餅屈膝就席其
後毎思至此即為寒心晚年特起得一官復狀其迎候
張益州雪後唇黑靣裂道逢貴人車騎驚愕下馬立道
周之狀自傷至此以為㢘潔而有文可以比漢之司馬
子長者盖窮困如此然則當如何而可耶士之不自逹
也往往氣岸高而責備廣桂翁意象和粹吾知其必逹
然望於君者不止於目前故特稱夫子之言贈焉
　　　送吳文彬序
以科舉取士入唐最盛然唐進士良不易科塲或開或
不開毎不過數十甚或不滿十貢士投卷温卷望公卿
一言為知己遇合論薦以至伏光範不憚其間名諱轉
觸展轉拘忌不可勝道非如後來糊名較藝三歲兩科
動千計士俛起草野倘其有命弱冠徒步無不驟致青
雲之上即不幸潦倒第名薦書猶得賜袍笏故其敝濫
吹假手僥倖冒竊冺冺不足稱數復在此雖欲不廢亦
不可復繼也後有作者宜一反於此矣其必以三代鄉
舉里選為經以唐法贄薦試考為緯庶幾文字之外以
耳目得人物兩年來江西之有職於校官者無不以試
選宿士俊才項背相望起山谷古意今法日以粹密推
之復科繇此其本矣永新吳文彬慤乎其為士者文采
深厚資館授以給一日有天上故人問名氏乃其從昆
弟有列於朝為今祕書丞張義山既公舉之復私介之
以至當路文彬亦慨然而起念世家廬山將取道就試
其間問譜牒快游覽訪親舊吳氏大族出唐良史五代
以游宦居永新科第相望有與二蘇同試館職者以文
彬之今日安得遂欝欝以久此也行且謀焉曰吾惟貧
不自理愳不能待若何予告之曰昌黎嘗愛吕毉山人
之才又喜其始自山出有材茂之美意不同進士明經
及卿大夫之世習熟時俗工語言識形勢獨戒其少安
無躁以聴其所為今以子之能試於至公之下毋慮其
不獲居而或有為之先行而非無因而前毋患其不合
然願吾子之安之也試者吾之所可能不得不力以求
知不得不竭以自異其處我者必有所當皇皇然而進
或者以為競也暨暨然而語不知者以為有所挾也昌
黎舉入於陸祠部也受舉者未必知也陸之聴與否昌
黎亦不與知也舉者盛心聴者公道而非所識窮乏之
為徳也吾以文彬有始自山出之操故以是望之其使
舉文彬者獲能知人之名而文彬之遇也則文彬之才
有司之公也其自是游於四方持此道以往且無不名
實光昭而進退餘裕矣何但西江燄燄而已哉
　　　送劉復村序
往乙丑丙寅間余侍親客西府堂西榮其東榮則廬山
公外甥小村劉宰先在焉小村踈髯下豐眉目常有笑
意談論傾倒廬山公無已出之子弟兄鮮少中外親賢
惟小村君一人小村内承顔色外接賓從其間調笑幾
微力勞而功倍以此不得從事於宦遊徒藉幕薄飬歲
月先君湏溪先生嘗絶歎其才而惜其不試於用乃亦
如我等老於筆墨文字間也其時余年始八九垂髫左
右睹記歴歴復村年相若弟兄參差以長書暇相覓嬉
戲夜輙隨諸公行天街坐卜肆歸已廹朝焉動以為常
豈識離别感慨為何等事哉暨已已再讀書昭文館中
於世事益習則小村方從辟書邊淮上徒書問往復自
是江東西隔越政俛首事舉子業時蕭如壎先生從芝
山館歸出片紙曰劉小村文伯純李明通寄聲問小湏
何如一笑小湏者當日戲相命語也乙亥廬山公兄弟
鄱陽小村與焉彭衙駱谷腸斷天末又六年用周始相
聞先君走廬山葬文忠公用周公子也廼不三年用周
亦己矣回首百年一代師友零落未有若此其甚者也
歲庚寅而行省移治廬陵有同姓來訪稱自廬山問其
名居則小村之子復村也執手泫然何以至此乃有職
於奉新之學官恍忽談舊事如夢先君為題其詩相與
細論今古而官事有程惘惘而别丙申夏予自閩歸聞
吉水新州得學正為吾復村欣然吾二人之復合也秋
晚而復村來來未數月而先君棄世予皇皇幽憂自無
神情與故舊周旋而復村亦低徊欲去之不可朝夕蕭
條惡况毎相對黯然各不一語徑去追念三十年間今
昔之故手循餘髪人事何長一日來城撫手笑曰人生
再見良難以予與君合於此若數者而差池多憾其來
日重逢不更密耶未可知也以君之材為古心先生之
外孫已試於奉新表表如此再治於吉水吉文士最多
不易理屹然三載以完錦去由是而四方萬里青雲汜
濫何故㝢之足懷而余獨區區感念平生遊從之槩撫
塵迹之已逺論舊事而無人天高地迥長庚落月不自
知其心之悲而辭之苦也因託之商聲而為之歌歌曰
廬山之高兮浮沉春濤我夢五老人兮覺而呼嘷重游
西湖兮翹材既而餘蒿徒逺想兮心勞廬山之清兮夫
人美子一棹空明兮落月千里相見何年兮既三載已
若此悔何云兮逺矣廬山之逺兮不逺者心幾易世三
十年兮白頭猶新固何所無芳草兮毋金玉爾音尚後
今兮如今歌罷悄然白雲流空揮淚而别
　　　送郭適安學正序
廬陵適安郭君以前貢士鄉曲之英滿路學正資歴之
考憲部明揚備言老成文學之實鄉老誦歎共惜歲月
今昔之淹以其才遇知己雖為洛陽賈新豐馬已晚然
公孫𢎞七十徒步致平津田千秋一言感悟蔡義蕭望
之明經皆遲暮驟至卿相君年視同進為屈視公孫尚
少為田蔡蕭未憗也顧一命分教尚湏問銓候選守格
法限資次雖古人復出亦安能不黽勉出此是固公論
之所以為君惜者不但惜其遇合之晚也雖然吾於二
三年間有感於三人者為君誦之西京舉孝㢘舉賢良
歴數世百年幾詔幾䇿而後仲舒出焉計仲舒亦中年
矣豈前是皆無知其人者哉唐科最盛以昌黎之才試
藝不合而三謁光範極其所以求合復脅之而不可捨
之而不可歴落孤夐極矣而昌黎卒由科目進書復何
益哉東坡少年自眉山至益州遇張安道試開封選南
省一時名動當世獨以自蜀來諸書耳後之知韓蘇者
諸書揭揭廼試之選者未嘗稱也嗟夫仲舒之徐起者
以命韓蘇之特奮者以才其對䇿科舉特借徑而已天
於人物未嘗不惓惓也乃其變化成就也有時遇合發
越也有道天且有所不能與也况於人哉今盛時急士
如渴恨宿士羞自衒而後進多捷出故没没無所短長
至此若適安者豈非在門之潛夫晚見之嚴徐哉余亦
於斯行而卜之也
　　　送趙玉相序
往歲癸酉共傳宗學内舍生趙玉相舍選第一易義雖
他經能賦無不誦詠其破四語前軰唶唶口贊筆録不
絶繇是教授鄂渚當其時稱其文復歎其年不可及後
此更二十六七年計當徊翔館閣無不極其選即小却
亦佐一郡丈夫當若此矣詎意﨑嶇流落途窮翼墮為
世閔笑及今始正鄉校考滿詣選部當授一校官匍匐
邯鄲故步也哉君素抱負闓爽毎俛仰塵埃間遇故人
相視無足回首酒酣烏烏破涕為笑知君者識君景景
不知者知復何人吾先君湏溪先生毎凄然念之然苦
貧貧不同尋常得代踰年尚不能詣洪都矧燕臺萬里
外卿大夫士能不交致其力將繇此而聚糧而治裝而
湖而江泝河而上或又羡君之從此升矣予獨懷思今
昔固喜君之將逹而盛衰轉燭憂患日長君之及此命
也士之生世當雲雷經綸之交奮而起者何限而繇潛
入沉一不自振者復安可勝道哉故召平侯也賣瓜於
青門王績賢也躬耕於東臯彼其所遇豈無其時哉而
不自偶至此今吾與君乃得長衣清談優游庠序以致
其身於阨窮之餘此則上之仁也斯文之澤也其何以
報哉識時務者謂之俊傑而不通於方者於用一無所
宜以文藝取士歴世有年矣人間大富貴或庸人饜之
而去顧獨周旋其衰遇也校短量長爭尺寸之先於崦
嵫之景適也當絶續之交遭休明之運而乃不能激昂
以自異於流軰恥也夫事有因有革或不必其因而有
加於昔時義固各有所當也而况君之深於易乎
　　　送劉榮輔序
昔東坡官錢塘子由自陳留來相與泛西湖遊徑山唱
酬連數十湖山景物一日落二公筆墨間千載如圖畫
後來坡守彭城子由再來遊留非不久乃不見詠賞之
樂不特位高負憂責無餘暇亦山水不復有錢塘勝麗
也東南山水稱錢塘金陵又兼六朝遺迹晉人品目殆
過錢塘自唐以來名賢才子歎詠不可極通衢荒邱東
西寸步往往皆可訪古而逹官貴人揚鞭過之有所未
暇顧也蓋秦淮夜月寂寞久矣榮輔劉君自趙州來江
南問候其兄行臺薄遊廬陵自兹而東下自北之故家
文獻及南之博士諸生交贊迭詠成章授簡屬筆為叙
以君之學之才當世之知己如過江二陸行且見一臺
二妙矣余獨張金陵景物之勝誦坡潁錢塘之遊者贊
君之留意乎此也君行矣倚棹石頭之城對床長干之
里臺清務簡伯壎仲箎談别後之家山説南來之賦詠
登新亭謁定林藉草而微吟聮轡而晤賞他時遊宦復
思當日之興而觀於此詩亦足以不負兹行也
　　　送倪天全序
吾猶及諸老盛時毎漏入戌夜雞未唱廣庭列炬如晝
籸盆明燎大吏具衣冠出笏峩峩如士大夫高下以列
賓廡分上中下無不籠絳紗垂簾幙拂拭坐席以湏過
客車馬馬未辨色就門下各入賓位遊士亦軒軒其間
至卜相藝術亦有候謁處掌客者潔筆墨請刺標名次
推擇先後治版牘謹書之置兩臂間奉之以升如大典
䇿主人傳警呵擁小車徐出屏後稍治錢榖出入竟即
推案且視賓牘幾何人坐幾時得毋淹久贊者導謁者
以序升簷光燭影間顒顒卬卬一介賤微無不抗焉為
賓主問何方來何來僕馬舍館得無有不足者至江湖
丐書尺干薦賞未有不唯然答也洎送客聴訟已退食
罷未皇他務取賓籍第某某當餽當問卜某日奉盃酒
接殷勤祁寒盛暑公劇忙事不敢憚廟朝大老衮斧尊
貴節度數道不敢自暇逸先期治具下州小邑厨傳酸
薄紅粉凄暗不自惜酒酣促膝道平生閲歴或以是為
終身交遇識㧞為知已出雲萍録請爵里世次出處交
際本末歸以誇示鄉黨他日子孫四方相遇猶稱先契
以洎别下者為幣帛筐篚無素者亦分數楮券為資最
下奉一醉費納數書某寓公大家為前途計未有行百
里無一邑千里無兩州者所至上謁無不得見無不得
所欲士何必致身名宦而後為快哉浮游湖海行不齎
糧曵裾趿履有餘以及妻子江山名勝無不可樂猶有
立談白璧一雙之歎猶有堂下一言不知子之恨摩劘
搪激張為虚聲落落氣出公卿大夫上刼而下之且有
所不滿嗟乎此道廢又二十年矣後生裹足不敢出邱
里先軰車輪草莽生四角興言昔者何可得也毎寤寐
嘅嘆何地復歌驪駒别南浦送人四方作遊客乎西昌
倪生天全往嘗見之東湖望而知為俊士一旦擕鉅幅
來曰吾將遊南北所至交其豪俊當使相識者各記於
此帙如雲萍子為我敘其端余盖俛仰欣悲感動於生
之用心抑余也亦僅知聞之疇曩而己當今王公大人皆
魁磊傑特如黃河泰山高大深厚吾聞古稱四公子其
賓客立㧞卿相金千鎰車千乘客之客且結駟輕肥傾
邑都固有朝窶人夕封君者行矣大梁之墟有如夷門
生之遁跡焉冀之北上有望諸君之墓焉君振臂而風
雲合舉袂而名聲流安知史所稱遊士之遇者不於君
乎見之也吾言盖不足羨
　　　送郭于石序
郭君于石持先君子癸亥所贈郭徳章序且述梅垣先
生客逰始末過予而言曰先君癸亥之入沅也湏溪先生
序而送之癸酉之没於重慶也先生蓋屢問焉哀之閔
之而孤也至今未能歸重慶之骨往兄若姪先塗往又
道死近乃有自重慶來者能言洪崖寺之殯如初必於
一二年間遡沅入五溪道反其匶顧萬里䟦涉上高下
深言之猶難也非諸公閔念我我何能行子其為我發
之蓋言未既涕泗下雖余聞之亦感慨而不能答也嗚
呼士生世何必才哉使泯泯無聞亦必不能出州里庸
衆人而生庸衆人而死亦庸衆人而葬可矣坐抱負惜
不試展轉䟦履穿篁竹攀青天以及重悼於不幸非才
之為累不至此然三十年間不幸於世故而竟不歸者
抑又何限有沙場戰地邂逅執俘而不得歸者少卿河
梁之泣别王孫道旁之困苦其為溝中瘠而異鄉鬼者
必不可得而知也有時命蹉跌塗窮力屈而不能歸者
越石撫枕於中夜魯公透爪於暮年其魂魄憾而蔵血
碧者亦無所而不可知也有孤憤决絶囚羈長恨而不
可歸者河流西去之歎南風飛灰之詞雖起巫咸招而
司命聴亦卒付之於不可知者也若梅垣之没也雖不
及於兵興而旅殯之存也猶有待於世泰謂非𡨕㝠者
愛其平生而深望於此日耶不可也抑于石之言猶有
可悲者其言曰癸酉及今又三十年矣尚忍言哉嗚呼
昔柳子厚之貶也吳武陵嘗慨然言於朝曰人生三十
年一世今子厚之謫半世矣予嘗誦其語而悲彼逺調
猶生存也地上非地下也半世又非一世也孰非人子
其誰無人心行道之人猶不忍也况於所識所厚所往
來之同類者乎李贊皇死珠厓猶夢於故人曰公幸哀
我使我得歸葬生者之欲歸其父猶逝者之欲託之子
也彼謂魂氣無不之者殆出於無可奈何者也而非人
情之言也所謂於禮合乎者亦疑其辭於可不可之間
而非以為禮之據也嗚呼予無所乎寓吾情故反復論
著之蘄以動聞者之感而己其毋亦顰蹙三歎如我而
止也
　　　送戴石玉序
士而懷居不足以為士矣此井田既廢之歎也南山之
南北山之北交游不出邱里議論不接耳目而欲扳知
已當世望天下士友我辟之逆行而求前况於裹飯無
及門之平生卧雪靡愛才之長吏而蹙蹙四顧如隅翮
之不可展無高山鉅野可以登臨雪涕無新知忽合可以
慷慨論心日復日歲復歲不知青春之去我而白髪之
不赦予也自孔孟來士未有不游或以師友游或以賓
客游或以學問游或以才藝游或以辭華游二千年才
賢特逹未有非以游而合也老泉自歎無成有二子不
忍使其老於窮鄉故汲汲焉及盛年而推之四方置之
通都京邑以發舒其才使二蘇待其修於眉山傳之京
師驛致而禮羅之何能震動超越如是哉安成戴石玉
美才也相從於斯文有年毎惜其不試其靜重不炫予
嘗為之字説以警世之瞶瞶者詩文凌厲俊㧞毎見愈
進予往屢推轂之而未遂於用亦石玉毎有所不屑也
今慨然有逺遊之意予蓋喜其不安於尋常且由此而
有遇也故贈言以慫慂之以予之期石玉於斯行也惜
其晚也諸公之憐才者豈後於予哉使石玉不恨於出
晚必有任是責者矣
　　　送劉文州序
吾廬陵多劉氏皆世族有美名如文州之劉其先世又
與楊文節公父子為姻聮寶蔵誠齋東山遺墨若諸父
科第麾節相望文州以其才遊諸公間口之所講靣之
所命沛然縣河而奔流粲然倚馬而具草又未嘗不遊
薜宣之東閣逢當時之推轂然三四年一再選坐視同
升後進各持一紙若一卷告身去而文州不與愛其文
而惜其命者無以寓其意則復為之剡上監之院於格
復宜試廼慨然曰吾患無所於試耳萬里非所憚也其
意氣浩乎無千帆側畔之歎而有一日看花之想雖無
所不足以自致抑所遇亦小挫矣相遇東湖之上索贈
言必長語予亦黯然喟然於所以相求者也嗟哉文州
吾道之遇合自孔孟以來皇皇以遺我後之人凡二千
年於此苟自吾孔氏其道必爾若夫起徒步至公卿朝
白屋暮青雲或貲為郎或擇為吏屠酤而侯蹶張而相
往往皆非吾黨士故横翔直上若轍環若載質道之行
廢决於命予之不遇歸之天盖我道宜爾也政使君蚤
得其志特不過山巔水涯深衣清談以老歲月止安能
使觀黃河泰華窺金馬玉堂為江東之機雲闕下之嚴
徐哉故不遇者遇之資難進者進之道嘗見公孫𢎞屢
舉賢良或輒報罷亦嘗奉命逺使非不見知者又以不
稱指斥暮年西上乃驚喜其偉麗遇合冠一代司馬長
卿固嘗為郎在陛㦸間無能推之者他年從狗監聞名
氏幸乃同時何今昔之懸絶耶固遇合之有待也於是
命之説信而天之道驗然則文州之是行也不亦昔之
遲君扼君者有以發君之命而相君之天也耶嗟乎吾
言長矣抑君命我既歎以寓吾感復頌以致吾情凡為
士者所以浩然於天地之間而不恨於流落者徒以能
自釋而已而其窮亦政坐此雖然非文州余寧言哉
欽定四庫全書
　養吾齋集卷十四　　　　元　劉將孫　撰
　　序七
　　　送樊仲璋序
元貞丙申冬客有賈廣文與匠監蒲坂樊君仲璋來謁
先君子湏溪先生望其容肅然即之温然聴其言藹然
知為豈弟詳密人也所寓隣並不聞有逹官者如是幾
五年余閒居無公府之跡凡見大人嘗不一識自侍邊
識樊君已而憂居服釋雖相近無所為事未始往見之
間遇之於㑹同一揖如平生交雖不交一言意彌屬日
聞有旗皷載道者闖焉則樊君也路人唶曰樊提舉替
矣諸為匠者歎曰樊公往矣我安適歸矣閭里間亦惜
之曰善人去矣余於是益信樊君之賢也夫受嘉師為
父毋芻牧之託寄焉然或暴如狼或狠如羊或俘用之
如奴或漫不省恤如塗人考工會計日程嵗課供億有度
小弛則不應額故前史稱將作少府有聲者多嚴刻致
治辦雖賢者任此不能免彼治天下都會浩穰猶若此
也况以一出𨽻邑數千戶之衆工令要東専奉藩府而能
使去思之至此是可書也已邦之人士又載之歌詠且
治卷屬敘以傳南北是皆無所為而為之亦有以見樊
君之能得此於人也是可敘也已嗚呼後之人其益求
所以如樊君者
　　　送黃徳安序
廬東黄先生文章名品在淳祐諸賢間為第一流人物
今雖家有全集祀列學官而其精神氣槩想像而不可
見者亦有年於此矣而今曽孫徳安以名家趾美沛然
於斯文屢試屢擅其塲受命於行中書省且有教人之
責使問家世者知為廬東之傳望其丰度接其論議親
其筆墨昔之想像而不可見者盡俯仰得之此其感慨
動悟亦何待橫經而講然後為教哉夫教不在於講也
而今之教僅講足以自見而己講本非吾儒法也崇高
而堂巍峩而坐回環而聴未知杏壇之下河汾之上當
日為何如而二氏者有其似矣師者所以傳道授業解
惑也予之所欲傳或彼之所未得授之而非其素惑之
所蓄有不在此宿搆而成之過耳而棄之甚且退而舉
其目而有不得於口也若是者無一而可也予固厭是
而媿也久矣徳安以家傳之舊兼才學之富發講貫之
硎屬目者於此焉傾耳者於此焉當必有以慰彼之望
而洒予之媿也
　　　送柴景實序
往歲庚辰先君子湏溪先生留先溪時鄱陽柴堂長實
來相與亹亹談古心東澗間師友聞見序而送之後二十
四年予承乏洪泮適祝靜得提學江西與柴景實偕間問
世族則堂長家也出前序相與歎别後事已而予去洪
景實教導洪諸學繇才選資歴憲部考覈皆宜升遂受
省命教諭彭澤因訪故人于廬陵值予繫舟江滸且入
閩慨然曰願有以贈我回首再世再見三十年間俛仰
今昔未知重逢之何地復何辭足以為景實贈也然予
昔聞堂長之皇皇四方也欲為精舍以講今景實坐得
講處毋勞於建立虎帥而聴寧有所不足哉抑講學一
也公言之者常具文私淑艾者必切實孰能以私淑艾
之心為招諸生立講下之教則雖前軰猶或在其位而
不獲遂其效也故滄洲鵞湖嶽麓東陽皆諸賢昔者學
聚問辨之地後之建為書院毎出州縣今亦具文而已
矣何如斯而可謂之教也今之學校寧為講者之備位
雖入而學者特不得不至於此而豈有求益之心哉古
之論敎者如是而逆如是而不入如是而失其時敎之
事多術如此今一餉之頃四坐之衆少長之不擇髙下
之不辨羣而進羣而退三年而去之其亦何能以有所
益也雖然亦視其人何如耳景實以家學之所講視彭
澤如在洪學時又視如在堂長問學時於其人有益與
否未暇計而吾於傳家無愧焉耳矣景實固沛然於是
者也余以故舊之誼懷堂長之素不欲為無益之云云
覽者或有感焉不但為景實贈也
　　　送饒士悦序
凡世之交未有不以利也利者豈必有所得失之謂哉
雖斯文之雅事或乍見喜於新交或相遇至於久處評
論之歡遊從之密淺利於求深短利於取長若不可一
日闕者别時執手悵然離合未有不約他日之相求後
㑹之不爽也然而踐焉者鮮矣適重逢者未有非偶然
而得得來者未之聞也往予留光澤一日以公至於杉
闗余友晴川周君敎新城相望隣也漫約晴川為我會
闗上晴川慨然為我來與其徒饒士悦一二賢偕余適
又以公去不得俟相失交臂頃耳又二年科復士悦薦
江西予歸見晴川則誦士悦之為人孝友氣誼奉母篤
愛且約我必來也既受旴學正歸果訪晴川言蕭然留
憇無毫髪流俗意徑别去晴川歴歴言士悦奉事其母
之異於常人之為子者予歎曰古稱求忠臣於孝子之
門其取友之端也與人之一也處身之㢘也行世之義
也孝之屬也夫既有其本矣予復何以贈君哉獨詠嗟
君之所行亦以厲夫薄俗之為利者也嗟乎叔夜之於
吕安千里而命駕子猷之思安道中夜而扁舟非絶無
而僅有亦何以為千載之美談哉士悦行矣其青原螺
浦之外復有乘興如此君者乎毋亦使我後此以望於
蒼茫逺想於寥廓徒懐士悦而己也
　　　送聶以道序
余别以道九年一閩一廣欲相聞無繇也今春來歸聞
以道掾憲幕名聲日起功名皆分内所宜有獨誦其政
稱其能歎其貧過於入嶺之舊此可為以道欣贊喜道
之者也日以公事赴臺過驛不少滯僅寄聲故舊而去
兹行亦匆匆一見慨然不敢自暇逸觸暑而南馳予雖
故且别久亦悵然而無以留也用見以道於奉公畏謹
也若此以兹心逹於佐幕議其致令名課憲最也宜哉
臨别曰何以贈我予流落變衰之餘何以為贈也抑以
道吾師之子也其能無言哉昔在二先生講下相知為
深心逺毎讀書墮淚甚或悲歌涕下此其感何為哉誠
悲天命而哀人窮也吾先生正襟危論及世事之不平
人情之不釋辭色振厲靣赤氣張辯折不小屈豈為其
身謀哉二先生之所為慷慨憤激者皆以道今日之所
得行與得為也今官事類左牽右制使不得遂於志庶
幾風憲可爾而風憲又惟分按也尤可為又恨日月之
淺而往來之不贍也雖然以道所以稱者能行二先生
之志故也予也區區州縣汨没之久獨平生受教於父
師者尚未改化故為以道言亦僅舉以道之已知己行
者以望之而已以道得不以予為淺乎哉
　　　送劉卓翁序
東南廬山如西北太行特為人所喜稱山北為九江又
古郡自東晉以來皆名賢隠處故其山水不待圖畫而
矜麗今古自非可人不得攬而有也以吾卓翁初筮而
得占其境内豈可謂位置之不稱其所哉卓翁之才豈
但敎一邑止顧格宜出此然此任運而彼探决適乃得
瑞昌焉雖其小且逺宜若負兹人者而君獨以為有不
偶然者也行矣卓翁廬山南北有太白子瞻之遺跡焉
瑞昌之水有元次山之讓溪焉行吟而望紫葢之烟倚
憇而聴三硤之瀑從游少長尋流訂古而講其所以為
讓者亦豈不足以快君之平生而紓君之勃欝也於是
君之教亦在是矣夫昔之諸賢皆困悴流落而至於斯
也今君名為官而有敎之責於其土地視彼不已勝耶
猶不足耶余以是送子矣卓翁之家君梅溪先生蓋經
學宗家卓翁其傳子余又為瑞昌之人士得師賀也
　　　送黃觀樂連州學正序
往予將入閩與觀樂遇東湖之上觀樂慨然有歸志予
彊之小忍觀樂掉頭不顧曰吾館榖幸不乏徒為諸君
甘言紿我使我在此如雞肋予復上下前軰出處遇合
以窒其意去四三年予歸自汀聞觀樂奉省檄為連州
學正相見復愀然曰吾歸休矣問何故則具言連逺諸
不便狀今年方厓蕭御史别時約為金陵来昉治行
而方厓遽以盛年去我念平生知己初出山也惟是公
之故今其已矣初遇處復爾吾本色止合敎書爾三誦
后山妾薄命篇相視澘然復示予以其祭文詞指尤哀
予為舉鄉先進魁太學第初筮僅教連州今以州不設
敎學正敎授等耳其亦不可少也觀樂誼高而志逺殊
不屑予惟斯人斯才之日老也則張皇連州之美倡其親
若友而道之以言曰陽山天下之佳處也山水之勝昌
黎固以為有名平生作記惟燕喜亭與滕王閣而二劉
夢得以為炎州之凉墟則與中土無異張南軒賦為八
景則又與衡湘抗衡唐之劉韓後來魏公父子皆嘗居
之若東西州繁富雄麗則有之矣人物地望無是也君
所為不足者特夫人而得所宜乃欝欝居此抑吾聞之
無味者其足味者也雖僻亦必有善士道雖逺未若昌
黎夢得之所為來學雖少廪稍薄亦未必無一囊粟也
率其父兄朂其子弟友其賢大夫飲水而讀書觀山而
訪古安往而不得吾貧饗儉有餘福用寡無遺責擅清
事足盡興以此視彼豈不足味耶抑吾又聞之前利者
後趨往諸老嘗為言吾州仕者連為利如曽東軒蕭南
如陳靜山皆善於連或自連而升朱約山屢守郡不上
獨守連終更夫觀樂之聞斯言也豈不足以行矣夫
　　　送彭希吕逺遊序
古之人蓋未有安居而為士者也豈惟歴聘之世為然
後之言士者類不講於古今之世第以結軫馳騁者為
遊士而遊幾若士所獨不知古之所謂士者往往皆爾
鄉舉里選一定其為士未有不升於朝交於天下士者
也惟科舉行士始有不出鄉者然亦惟東南百餘年偏
安土著使然當其盛時如歐陽公二蘇公皆驅馳䟦履
執贄四方入至於京都各取開封解送皆非舉於廬陵
舉於眉山也歐公遇蕭公於翰林二蘇遇張安道于成
都皆道遇知己相因依為千載倘數公者以其才低徊
於岷峨之下江湖之間未必聲光一日隠然動四海如
後來所觀也人才與世道交為用彼一時也此一時也
識時務者為俊傑而豈抱山林徒仰屋浩歎以為曷不
如古之人古之人哉此余於彭君希吕之逺遊也慨然
言之於是希吕之行且止者屢矣希吕為吾先君子湏
溪先生之門人蓋稱其才望其逹十年前為叙送之舉
金臺郭生語意當乘風破浪何所不及顧猶在此耶鵬之運
於天池也培風者六月息莊周者寧惟寓言且實以百
里之宿春三月之聚糧毛耶翮耶胡不我施此草廬梁
甫之詠與中夜漫漫之歌其恨惋一也易曰係小子失
丈夫孰使希吕之才而歲月如流未遇知己者非係之
者累之哉前史有言北方高凉西方强士南方卑濕三
十以往便為已衰此真愛惜人物之言也朝氣幾何相
看遽晚所為區區舉此蓋欲希吕之勇於行而有志於
用人者亦為斯言而動心也
　　　送道士秋泉序
東南名山有幾如衡嶽魁然荆楚間廼未嘗一識其何
如得不為齊客所听然哉况江湘接畛非如終南嵩華
重趼贏糧而後能逹又况方外之士無俗累後顧青鞵
布襪何方之不可遊雖然事固有不能如意者昔吾先
君子湏溪先生遊南岳之興豈不十八九年蓋屢招山
僧客道流刻期為約固有聞風先路迎候者又嘗約長
沙平逺公信信必不負然或治裝而間於軍旅或出門而
避於風雨卒不能踐其志此余於秋泉今日之遊岳也
感念深矣秋泉固歲歲來赴先君子之期者平生夜話
想像湘山之上岳麓之下鄴侯如黄石之子房海蟾為道
中之過客松風蘿月石上雲間可以左揖袂而右拍肩
蒼然白雲變化何許秋泉之行山中也其感念寧不有
如予者乎吾聞仙者可遇而不可得見故常狡獪出没
為嬰兒以嬉也秋泉之往也其見山中草木樵牧無不
以異人待之即乞食予塊買藥得蟲亟拜勿疑萬一樹
陰遇丐者堂中見懶殘亦勿謂道不同不為屈則兹行
也豈獨償平生夢想之願而己哉余也審知其非仙才
靈氣不足以與於斯矣然猶望秋泉之得道也猶先君
子之望子也
　　　郝㢘訪送行詩序
夫子以春秋為政事誅姦諛論功罪者秋之事也旱而
雨歉而有年饑而賑恤春之事也後之言政者誇攬轡
之清風壯埋輪之特操美則美矣然幾於有秋而無春
故激濁揚清者職也問民疾苦又其大也擊彊鋤姦者
理也敎化風俗抑所先焉古今詠甘棠而毋忘角弓者
人心之愛公論之思夫子之所以筆削而鄉校之所以不
可廢也若今㢘使郝公十一年之再來廬陵也士民之
所以歌詠之者則盛徳至善所不可忘者矣公之清裁
絲弦壺氷不足以喻也公之力量㧞山倒海不得其似
也公之志固有所局而未盡展而公之心則童兒父老
深山長谷無不知之者也今持節而發廪濡轡而周原
使下州小邑幾年無因而吐者一且而見天日之如臨
使疲甿病叟窮櫩無所於告者舉首而欣父母之孔邇
如之何而不詠歌之也子産於鄭仲尼於魯頌聲載焉
彼一聖一賢者豈受諛哉人心之不容已君子亦於此
而自信也儒館詩成屬筆為叙蓋以其未嘗一迹於公府
紀父老之詞而非佞亦不得以賤辤大徳丁未三月丁
亥
　　　段敎諭送行詩序
屠牛垣解牛而芒刃不頓為之躊躇滿志善刀而蔵之
夫垣之解牛也與衆同而善刀四顧滿志而蔵之者垣
之所以為垣也余嘗喜誦斯言與鄭子産美錦學製語
油然出於中心之誠而極人事不能言之樂後來以錦
製言邑獨本諸有大官大邑語耳孰非錦也製之不完
其美與刀之不缺則折同安得滿於志哉匡廬段君敎
諭廬陵三年得代留數月始能行自大夫士無不安於
其為人而服於其為敎吾黨之士又為鉅軸聚為詩歌
頌之而屬筆於予叙其端予舉屠刀僑錦語發之或曰
敎官無他公事與他官異其錦也易完而刀也可善予
曰不然敎官愈不可為職愈簡而愈多責也彼其繁也
容有諒之者焉亦有不能與不暇者焉亦有交涉多失
之此而得之彼者焉若官之小職之簡無足以動於其
意無與接之為殷勤且無所他望而待於異日者也一
往復之參差一醻酢之得失皆足以貽怒而搆怨今而
美成也若此恢恢乎若此得不謂之難哉夫趙魏老之
優不可以為滕薜大夫驥足之才或不展於百里之任
古今之才賢未有不感慨於斯也君之為廬陵綽綽餘
裕矣其自是大於廬陵而易廬陵矣亦不足以表見君
之賢也然則是卷也後有談君之美者其必勿廢也乎
哉
　　　李龍川平盜詩序
延祐乙卯夏秋之交有盜起於贑之寧都聲勢摇煽張
甚龍川平章提兵臨捕省掾李君友仁實掌案牘未幾
而盜潰又未幾而盜執曽不二三月之間班師奏凱暨
朝命遣將此己平定蓋混一以來用師之神速成功之
偉特未有若斯之盛者也雖繇元臣威徳將吏用命抑
幕議與有力焉歸過廬陵鹿湖之甘棠也詠西平之有
子喜平蔡之成功於是咸相與為詩而屬筆為之叙余
受言記載曰此亦一平蔡也雖淮西之事不可與一邑
語然以唐封域之大平淮蔡二小州經十數載之久晉
公與小西平公韓退之李建封諸人僅乃平之兹㓂亦
蔡也收功於數月不謂之平蔡乎昌黎諸詩毎稱平蔡
亦自喜其名也君以世家之懿兼幕府之英第勞行賞
在此行矣昔晉公繇平蔡入相昌黎建封皆列侍從此
平蔡賞例也君又建封當家嗣有褒嘉尚能為君賦之
欽定四庫全書
　養吾齋集卷十五　　　　元　劉將孫　撰
　　記一
　　　吉州路重修學記
聖天子興崇學校毎申飭攸司罔俾廢墮不治顧㑹計
贏縮不等規制宏狹異宜嵗久近殊費而廬陵郡學廣
大荒落於江右為甚蓋自甲子前魏侯峙一新之於今
四十餘年矣迺大徳甲辰西廊之仆者起乙已丙午振
文堂尊經閣之傾者正圮者崇翬飛顯設腐更朽易漫
漶復鮮繩直準平攻堅緻宻佩衿誦詠三紀以來所未
有也敎授康彦博以學録永豐周似周具圖始末來請
記曰似周之來也惟八年之三月時堂廡久敝不修而
西廡視如棄齋蕪庖斷草生之矣爰及敎授湖虞廷桂
學正洪冷天成謀焉是安得坐視弗省㑹省臺重以此
責有司府判承務馬公顯實提綱其事慨以為已任檄
廬陵孫丞世顯料之其費諉之邑數月而西廡成四齋
翼翼爐亭復舊養正堂小學以及公厨完缺整敝二井
亭久廢復建雖還舊觀若無闕而堂閣積壊亦不可以
已抑費鉅不贍誰與領此時廉訪簽司郝公按部實來
疏滯飭蠱風威肅然新美學政爰以治中奉直陳公彧
董之九年冬乃合以諸公曰事莫切於此矣吾夙夜節
縮舎是復安所為授工掄材計覈㑹當期年乃大備方
振文尊經完而未美也虞冷相繼代去饒康彦博來為
敎吉康安世為正復協力善其終於是明秀堂敬義堂
藏書閣周爰雅飾循序修舉殿柱内蠧簷壓弗支亟易
之工良材鉅屹如新成凡緡粟之費出内各有司存惟
治中公之不倦而同知有扎拉台朝列公適自湖北副
憲分符此來明習治體其主張綱維是也逾力以濟登
兹似周則周旋其初終與其議而知其勞請記之毋忘
諸鉅公之賜以勸後之人而學之長貳先後亦牽聮得
書願毋辭將孫受言紀載既登其嵗月次第而竊有感
也夫屋不修且壊壊之久則復之也不易是以費若此
其夥也力若此其勤也為學亦若是也修身篤行戰兢
臨履豈為君子者必若是難哉百美猶懼於一缺一不
成而萬有餘喪也且夫學奚為哉學所以敎忠敎孝也
勿以善小而不為勿以惡小而為之忠之屬也出一言
不敢不謹行跬步不敢不思孝之屬也故古之求忠臣
者於孝子而觀大節於其細吾道在宇宙間有迂闊而
無切近有是非而無利害有名檢而無得失一簣之不
加九仞虧焉涓流之不塞江河及焉此固為士者之所
當自省也昔吾有先正為歐陽公文章勲業師表海内
然猶以晚節蚤退乃為名節之無憾士而至於歐公其
自處也猶若此學者可不念哉嗟夫廬陵固忠節之鄉
也歐公望於鄉之子弟道徳明秀而行於郊里禮節慈
孝蓋風俗之厚公猶有望於吾黨有以為之倡也今朝
廷所為敦學而敎士羣公所為竭力而崇宇者其望之
士也猶此心也其自四代以來所求於士者莫不然然
則吾黨之士厚猶懼不蔇也而可自菲乎哉士未易言
也名焉而已孰不為士儻循實而求之何如斯而可謂
之士也雖及孔氏之門者猶有非吾徒者也予言之及
此也豈敢為諸君規哉竊懼夫後生之無所放流俗之
不可返吾黨與有其責而無以稱上意也嗟夫又豈獨
為士者當自警乎哉是役也贊議於府者推官王君欽
公君道幕府則經厯陳君琦知事成君文煒提控案牘
周君濟胡君世昶督工於學者前人匠提舉崔世榮
　　　吉州路重修儒道碑記
大徳十一年丁未五月乙酉聖上龍飛制書首以學校
作養人才其俾業精行成所期望甚逺諸為士者皆賜
復終身優假甚厚既又遣使禮祭于曲阜加徽號先聖
大成至聖文宣王訓辭渾噩所以欽崇嘉樂甚褒録副
布天下乃江西廉訪副使南陽澹然蔣公元祚分治吉
贑南安適留廬陵吉蠲月望捐奉展牲府侯寮寀駿奔
走在廟薦鬯致告以昭崇丕顯休命暨禮成合燕堂上
文武髦俊山谷衣冠列坐先後者百數十人蓋禮嚴於
蜡賓而事鉅於鄉飲則是嵗之臘也在泮之士迺賡載
歌曰皇興右文首崇我元聖維新之命厯代無與並明
明廉車在泮肇祀肅肅新學神具燕喜學孰新之我有
賢侯新學新綸式昭徳音於是敎授康彦博起而謀曰
新學不可以不之記也謂是前碑嘗授簡焉乃伻圖屬
筆于閩先是十年丙午彦博初上事時學録周似周方
營度補葺于朝夕之弗給學正康安世適同時庀職學
録徐濟川繼至㑹廉訪簽事李公俞郝公鑑分部相望
篤意斯文勉勵興起于不懈治中奉直陳公彧實董學
政公暇則躬督時省今廣東監司濟古爾朝列公方同
知府事是崇是叶爰乃振文堂以秋修明秀敬義二堂
藏書尊經二閣以冬備先賢祠故在講堂左中更而辟
逺奠謁或不時至爰奉還其舊以及三賢二相之祠蓋
瓦級磚次第整飭則以十一年春俱新禮殿建時未久
而柱以材濕遽腐楹以薄脅致隘墀道以因舊頽缺還
擇材以易之撤扉以敬之墄平以道之儀門作且五十
年鳥鼠之朝暮風雨之春秋棟蠧橈而蓋罅疏髙廣力
倍悉庚之如初赭堊翬翼與殿交煥則以秋賦工而冬
題梁若掄魁堂之改作東西齋之未備者又其餘也學
至是乃大備澹然公書先賢祠掲焉治中奉直公則終
始于是役以迄于成推官程承務敏慧繇憲幙長除用
意刑獄簿書之外尤于此亹亹焉至大三月巴爾斯布哈
嘉議公繇侍從東宮倡牧兹路嘉惠吾道周覽稱善士
益用勸贊襄于成者治中陳武義推官王承務經厯張
時中知事成文緯照磨曹珣提控案牘胡世昶所為書
之詳者紀其實也於是廬陵郡學為至大初元江南列
郡大成新學第一其可弗記嗟夫記者豈獨記成事而
已哉蓋吾夫子之論邦也曰夏時殷輅周冕韶舞雖天
人禮樂之要在焉抑四代寧惟兹四事為法於後世迺
聖人通宇宙為一心兼往聖為一人者精神志氣猶可
見於此也是則吾夫子之大成也自過魯祠來唐以前
周孔迭尊開元而後定于一然自開元來豈不嚴事而
異端典冊前進後加木本水源曠佚未講辭若有所諉
恭承明詔於大明升天之始然後見昔者如有闕而來
者無與繼巍巍乎大成之道金聲而玉振之矣則鳶飛
魚躍於天涵地育之下者其有思乎其亦苐以為觀美
已乎堯舜禹湯文武周孔皆以是傳者也而道獨尊於
孔氏繇孟子以皋陶伊尹萊朱太公望散宜生者不得
其所以傳孟子而來荀卿揚雄以為傳之者矣韓愈出
而荀揚不免於疵韓愈以軻死不得其傳蓋自任矣伊
洛興而韓愈僅比於荀揚昔之人所為不得與於斯者
講之不精而傳之無聞也今講不可謂不精矣傳不可
謂無聞矣吾黨之士去聖人之世雖逺而逢至治之澤
方新沿伊洛而辨千年學問之所以分醇疵遡洙泗而
㑹見知聞知之所謂合符節因損益而悟粲然之何以
敝觀㑹通而識確然之此乎興將義理融為文章而學
問措之事業人才世道端有望焉二三子其有意乎青
原白鷺千古明秀四忠一節景行四方其益思所以成
者有光前聞又以不負二三廉使奉宣之勤賢侯交贊
新美之力以稱聖世光寵則廬陵之昌亦邦國之光也
　　　永新州新修學記
永新州學往稱規制雄深因譚氏世科先後興起之中
而邑燬烟塵餘邑復建髙明前貢士揆齋龍君邦偉蓋
用力焉又四十年矣濩落日深殿傾門壓事大體重罔
敢興于不度延祐乙夘廬陵蕭安國正學事顧瞻慨然
今我弗圖何以事先聖先師然未知所以濟登兹也周
還擇言非識髙力宏者無足領此凌霄蕭君穎翁浩然
特達能世俗之所不能則就而謀焉一語而合首議修
殿伻圖工度獨力任之為費千五百緡工堅緻宻不日
而成顧門弗稱復就而謀焉徧於其所知素彊委野獲
聲應氣感旁及僧槖聚少剖多又得緡如前數於是門
之修如殿㑹同知州事李侯來以世家嘗受學於名流
壹意奉奬勵圖新美繇是學大體已立諸次第以完爰
以本末屬予以記予以斯文託君昆弟歡幸其有成不
敢以不敏辭昔者竊聞之聖人不能為時亦不能違時
記之言禮者極於小大輕重之所以貴而曰時為大易
之變通不居亦莫加於時是則時之用大矣君之為兹
學也豈有意於必為之改觀矣哉得凌霄周旋曲折以
底于成逢李侯維持主張以惠于終豈非所謂時也哉
以時考之而可者亦難逢者也予記成而有感於時則
亦願諸賢之無失其時也凌霄往乃祖雲心有意於鄉
校而未及竟又揆齋壻也是固有啓之者李侯稱鍾山
文采廉正於公事無不盡其心焉
　　　㑹昌州新修儒學記
聖上龍興嘉惠斯文首興科舉以登賢才既褒進擢陞
加等凡鄉貢而來者悉齒之仕版年及者加錫服以歸
老進退光寵度越前古重惟育材之本始於學校既申
命所以崇異敦勉之者其學之無田有司相攸所宜給
以官餘壤分賁之大哉洋洋乎典謨訓誥之所未嘗有
三代禮樂制作之所不及備也維時㑹昌州判官楊景
行以延祐乙夘進士實來丙辰莅事欵謁學宮顧瞻頽
壊凜然於無以奉俎豆寧惟干戈煙塵之邑因仍至此
士貧廩空安放安仰倚席曠官者且十年他固當爾爰
慨以自任首捐俸大新之自門徂堂禮殿有伉櫺星鼎
創廡繪彰施曽幾何時儀展體具是嵗之冬翰林直學
士葉天麒出守是邦重美其成念是荒落惟無田以養
故無官久無官故敝者日以仆毁者嵗以撤爰經畫于
疆是究是圖州人陳志道感於長貳之急先務也奉五
十畝為之率士大興起二侯復以禮器綿蕝弗度宜木
者從木宜竹者工竹於是州之耆壽才俊相與言曰賢
侯之徳之勤不可以不之記顧百年前學之繇建宋淳
熙尚書洪文敏公之碑在訓導權學事曽某載其伻圖
次第以來請願記新學㑹昌在贑西南今為州其山襟
磅礴而帶連綿故其俗篤厚而淳壹其水近澄涵而逺
湍悍故其人物秀特而節槩往東京尹先覺侍講杭京
黼隠青城賴太博克紹唐編修稷載於圖記可考也其
自于今修于鄉仕于時者如前聞人則為不負賢侯所
以修學之意矣抑學尚矣予嘗欲求唐虞以來周孔之
前之所以敎者而不可得也其時六經未作也禮樂射
御書數小學之事而徳行道藝所以興賢而登名拜而
受之者不知其何所於考也若誠意正心修身格物致
知之學雖夫子之敎未之聞也自成周盛時施及春秋
王朝之所命侯國之所表數百年間未聞其某里選而
某貢爵也嘗竊惑於此矣獨於書而得所以敎胄子者
焉曰直而溫寛而栗剛而無虐簡而無傲憮然而悟其
敎也夫其敎之習之者如此其徳行無加焉以此游藝
其藝為何如以此從政其政當何若是有以為之本矣
鳴呼昔科之敝也文勝而質淺今一返之古矣猶懼其
文之徒樸而質之不能充也竊三誦書之敎以為諸賢
勉山川之扶輿風氣之鬱積固有以兆之矣亦惟學者
之善推其所為也豈曰榮名利達而已哉
　　　重修上髙縣學記
上髙縣在元豐間始建蘇文定公嘗為筠司征記其朔
延祐二年廬陵曽同父敎諭是邑書來言曰上髙之北
山行六七里有隠君子者為任毅夫好義人也其子清
則尚徳而文為邑庠直學凡三卜月悉以官所得俸為
官費祭器自兵革來鹵莽不治則捐以力舎舊而圖新
之大成殿東西二梁蠧益壊學計不贍學官吏仰視竊
歎幾年於此乃乙夘臘輦美材撤而易之瓦甓磚之破
缺者完赤白之漫漶者鮮粲然宗廟百官備清則力也
其父子之自竭於是不以徼名不以干利不以求福又
非有檄於前而迫於後也其所以勵流俗而樹風聲不
可以不之勸也願記之以志不朽碑謹具予愛曽君叙
其事覈而確不浮不溢而可以風可以勸也復為之言
曰修學多矣有取辦於衆力者有望給於有司者有借
之以為聲者有飾其舊以為欺者有更其一二反不如
前者有増益其所不必有者有補苴罅漏而張大之者
皆非所宜也若一家之力一士之志以其得於官者還
以奉之以其小腆於私者美而成之事若淺而其心長
役若小而其益大出内之間苟無欺則公矣况不有其
當有也事其事而不求多於分表者已難矣况事育之
所餘而能捐其所甚愛也厯數於吾前取於夫子也無
得謀於夫子也無議而吾安得不取也並觀於吾類信
於我者不與厚於我者不過而問而吾何獨攬之以為
貴也嗚呼不知事夫子則已儻知事夫子必有以盡心
焉矣昔者夫子食於少施氏而飽作而曰少施氏食我
以禮夫食夫子者多矣固有厚於少施氏者矣固有勤
於少施氏者矣豈盡非禮哉而夫子獨以少施氏為禮
者何也以其出於誠也然則清則之用力於斯也足以
事於夫子矣吾故樂為之記又善毅夫多善舉乙夘五
月潦驟漲一日髙數丈居民升屋顛數日不火食其父
子具飯僦舟往食之舟人髙其直概不與校所濟不勝
計水去米直涌為粥於門食餓者日千計或持金轉糴
謀鬻利謝曰吾非不受汝金留此續鄉食是皆急義輕
利宜牽連得書曽君字同父吾鄉世儒家秀士延祐第
三季夏辛夘朔記
　　　建寧縣重修學記
三王之祭川也先河而後海此之謂知本昔者記禮者
之言之也蓋為學言之也是故鄉舉里選之取士黨庠
遂塾之敎民風化之端王道之始也三代以降破封建
為郡縣崇文藝為貢舉不以先後正本末而以髙下示
重輕上好下甚人心從之古莫古於邑然官或卑邑謂
不必為善莫善於學校然士亦訾何足與共學於是山
林之外有書院功名之徑稱賢闗所養非所用所用非
所敎其流失衡決有自來矣嗟乎彼一時也皇朝造士
邁前猷而追古制敎養興勵視縣與郡一考舉論秀必
自邑以升士然後自靖以學有司交相勸勉為職業諸
邑校起發改觀相望規制上方郡無不及是則知本之
至也郡武屬邑建寧治萬山間舊學越在東門外間阻
斗角津漲不得渡瞰望拜退宋南渡鄭令繼道始遷之
南門濉水前横鳯岡後踞為邑勝處暨嘉定已已錢令
衢迺建明倫堂以及齋舎門序悉備宏壯甲諸邑髙科
顯仕項背相望甫七十三年為至元辛已燬於鄰盜無
遺㑹邑望士謝君伯忠同知縣事撫綏倥偬中念鄉校
若此無以見先聖迺捐家貲度巨財具經費建大成殿
廡環門拱繪事新美顧講堂齋序未遑就朔朢班荆牆
立存綿蕞誦師説過者俛首念不及此元貞丙申山東
錢侯勉來為尹慨然肄習之無所豈其曰學㑹嵗入幾
何僅四十斛餘不贍爰自長官以次佽助有差士亦用
勸咸自竭力簿李侯祐實董其役經始於大徳丁酉冬
明年春丁慶成簽事濟南潘公昻霄大書明倫堂掲焉
堂五十楹縱横十丈為書庫一東西序又各二十楹庖
湢整具其餘力以重覆殿瓦如式及於門垣墉周廬嘉
樹時植一旦森然臨川鄒君某來為敎諭列其始末請
記曰某未有以自見於斯學也前敎諭杉陽馮琯孫實
勤於其事而邑大夫士所以經營完美之者不可以不
之紀也僉曰願記之邑有寓客謝蘭者謹具碑以俟余
嘉鄒君盛年初筮言不没其前功而百年二令南北二
錢相望為斯學斯堂地亦若有數既為之次第工載書
之則請有以復於二三子夫學何為者也掲焉以為名
則必有所事乎此矣學非為人而學也致知格物正心
修身孰非已之事者雖推之治國平天下大而伊傅周
召經綸制作有益於天下國家者其跡亦有時而熄而
勲名聞望掲天地而明日月者其言與之俱長則亦自
為而已道之不行也我知之矣士不以三代自期學不
以聖賢自任不知陋巷易地有禹稷之道顧乃自菲於
下州小邑殊時異事若無與吾責者抑知道不以窮達
計孔孟皆匹夫也邑不以所居小鄹鄒皆附庸也思昔
轍環厯聘崎嶇窮困無所庇焉以明其道今也美之宮
室以居之厚之米廩以食之立之學官以掌之復之不
征以奬之然且學之不講本之不修升堂挾䇿名焉而
已諉曰世未必我用也是則世棄士耶士自棄耶叔孫
通陸賈抱遺經攜諸生轉側兵間移説馬上事難力倍
然干載君子之議猶有遺責瞻言梁木回首荒墟嵗月
幾何輪奐如舊衣冠衿佩在列洋洋固賢大夫絃歌之
化以及此而撫今懐昔免於兵革之餘安居游詠歌聖
人之道視昔賢不愈幸耶蓋聖朝如天之仁大矣詩不
云乎無徳不報二三子其何以報上哉是邑長官沁逹
噶將仕燕人錢侯字勉卿累掾臺省長建安總幕有能
聲李侯字人治最方日有聞前敎諭馮君鄉善士成績
可考今敎諭鄒君字成大世明經家才美特達邑士之
有勞於是役者謝順父謝權朱景星俞世祥諸出入㑹
當之最列碑隂
　　　南安路上猶縣新建縣學記
南安上猶之新學始創於至元乙未一新於大徳癸夘
至乙已大備敎諭廬陵郭椿年實倡為之學成而官亦
滿邑前進士黄桂開厯叙本末來請記曰南安三邑上
猶在西山間南迫東廣西帶郴桂而文獻冠三邑宋進
士有籍近年節婦有碑士果而義民直而剛入至元大
兵環而臨之者踰七旬竟以死守屠焉學由是并燬荆
榛生之者又十數年而後民安其居學乃有綿蕝乙未
以來殿堂廊廡次第大略具顧官賦猶不足以支久今
敎諭之來也慨然于學制之未備曰吾責也諸生曰廩
不足奈何曰吾以俸益之又不足吾以私財倡諸生雖
義之心未之信也一年而櫺星門成庠門齋舎如式二
年而大成殿展具按典禮翼以兩廡繢祀嚴肅三年而
講堂拜臺有崇有截庖湢除治施及佑善祠咸新美之
取石于章貢甃址工堅學廩罄取給於其槖又簿正祭
器取具于廬陵皆以銅舊租湮没者嵗有増士役于有
司者為請免之興小學擇敎導聚良家子共講習文物
彬彬經過使客環視交贊今且滿復捐俸作繪先聖像
及配位義不以一未備遺後來諸生相與伐石以紀載
其盛以毋忘其賜而敎諭實嘗遊須溪先生之門幸哉
斯文之猶有託也不逺千里願記之以示來者予嘉郭
君之能於其官而不自炫而黄君善為辭之信之確也
上猶一邑耳介邊鄙之間米廩之入纔幾何予視江西
邑有數倍此者矣而不見有稱道如上猶者又豈惟邑
諸學以萬石計者有矣而敝弗修官長罵而有司譙者
皆是也乃上猶而有之又乃得之於吾故人也其敢以
固陋辭既載其功圖先後狀則復為上猶言曰學始於
孝弟而極於忠信孝弟者所以修之家忠信則所以措
之事業而有國家者之所望也議論多而孝弟逺文貌
飾而忠信疎此學問之敝而世道之衰古今之異也地
無小大盡其心者所以事天事無難易竭其力者所以
報上人人以小為不足為難為不可為迂為不必為而
天下無事功矣無事功則學問亦無以自見未可以此
為精而彼為粗也昔者夫子喟然思禹於千載之上乃
以致孝乎鬼神致美乎黻冕者同於溝洫萬世之功吾
黨之士其亦有感觸而悟其所謂無間者乎學之為聖
賢者皆所以為天下國家任也先輩記學而必以臣忠
子孝乃不為二三子之羞而為國家之憂念哉其言之
也上猶山川深厚民氣淳古其為東南絃歌之魯者地
與學俱有助也而其事既逺矣舊邦新宇來游來歌撫
廢墟而俛仰瞻華構而徜徉相與詠郭君之敎而樂太
平之化講於斯植立於斯人才輩興而風俗益美學不
亦愈重哉予也執筆紀成不敢以空言為無益而世道
人物亦在此矣
　　　蒙齋書院記
廬陵彭正翁復建乃祖蒙齋書院於舊址鄉耆俊鶴
田李公為之記復俾予贅一辭彭氏世讀易科第魁彦
為世家冠祖訓名扁厥有㫖哉蒙以聖功言嘗以意測
之蒙雖未有所成而天之所與者未漓推其極功有可
以為聖為賢之資而世之學者不能以相過者往往皆
聰明累之也昔者夫子之門可謂得天下英才而敎育
之矣然賜之辯求之藝其聞知𤣥悟誰足以及之而他
日傳道之所係乃屬之回愚而參魯其所以愚所以魯
乃其所以得道者也蒙稱泉泉者涓涓而初出為江為
河而㑹之海皆此泉也使其沛然即溪即澗衆流之㑹
而天一之初逺矣水一也而所出者有不同故易於坎
不但稱水或以為雲或以為泉雲者氣之感泉者質之
正人生讀書識字以往精神之所驅使智慧之所鼓舞
一目之十行萬言之倚馬父兄炫之以為竒師友語之
以為異孰知詞華勝而去道逺嗜欲深而復初難復欲
反為赤子之無知而亦不可得矣大人者不失其赤子
之心赤子之心者蒙之道也書院之復雖一家之舊而
今之所講非昔之所講矣昔之講者猶有科舉之業亦
不得而不從事於此也佩衿今雨如得新泉其亦樂蒙
之正而推蒙之功將昔之所未及講者於此乎語也豈
猶幸愚于童蒙為世家嘉語而已哉正翁兄弟交致其
力於此可謂知本者矣
　　　朴山書院記
國家混闢區宇崇植學校布人文以化天下興禮樂而
敦經訓凡東南郡縣學向之因陋就簡者無不更新美
大當路省視推廣益勤間好義向風創建書院者以聞
恩錫奬重如諸學規明良相逢永念人才之本莫不由
學天庠肇新卑唐陋漢化成俗易且比屋可封家稷契
人咎陶不難上行下效凡為士者皆當扶植倡率相與
復四代黨遂之盛以承休徳敷遺于方來江西為文風
盛處廬陵郡又盛乃未聞有如他路以書院興而請者
大徳乙已吉州路太和州嚴氏朴山書院先聖燕居殿
成鴻碩朋來感詠歎美塗歌里詠傳布成帙自是而講
堂齋序嵗増月益庖湢垣墉翼整完緻遊于學篋袂接
裾聮一皆前瑞陽尹嚴用父之所建也其家事非甚有
餘而沛然悉力為之故共以為尤難書院成且將次第
轉聞于上授圖請記則撮而書之蓋朴山嚴公諱某字
方子為宋咸淳間明經大儒六經俱有義疏惟易傳成
書固上之熙明藏之東觀當時名相古心江文忠公碧
梧馬公咸敬而薦之不合各為易傳序用父其子也文
行如其先人平生辛勤一飯寜已不足與朋友共而無
憾且悲朴山之不遇其志不得一遂自其家塾課孫已
聚里之秀異共學且食逺方之耆俊能來下榻不厭既
刻易傳與程朱楊並驅廉訪魯山臧公夢解又發揮著
之復作室于東偏為書院㑹舊邑閲武亭址時清丘寢
諸弗度者悉正如草官棄業民野圃其處圃者請歸爰
佃之有司屋而不私規制輪奐考訂大備掲以朴山書
院示不忘先人之敎也四方師友企焉來思相與講義
理之指歸潛聖賢之心學使千載之下由書院知朴山
問朴山得易傳彬彬文獻可以質不悖而俟不惑也嗟
乎學之不明也久矣古者官有學非聚士而養之也特
養老乞言敘倫敎樂于此而已乃所謂敎者在于黨庠
遂塾之間後世建學徒以多士為盛而敎之道未之講
也才不能盡致之其中敎不能盡達之其才科舉興而
學之文具益甚矣故唐之先始置書院於郡縣學之外
宋初州鎮未置學因而増之及州縣學立而書院衰朱
文公振伊洛以接洙泗謂是學校不足以得人才乃因
前代之基與二三子置科舉之累相從于山林之下以
詠歌周旋于斯道繇是而書院以次畢興諸賢之轍迹
師友之游從無不為書院焉而所講者復非文公之舊
矣今科舉雖廢而書院如郡縣學文公之志嘻其荒矣
已往者不得與于斯也若興于方來無後之書院之累
而足以復文公之初者其惟朴山書院矣乎蓋石鼓白
鹿者唐之書院諸布于東南之諸郡者宋之書院若朴
山書院比者皇元之書院也於是上之徳澤深矣敎化
成矣昔河汾氏﨑嶇講學于閒退之中不忍其先世之
泯没厯厯敘諸經之得于銅川府君安康獻公者然有
其名而無其書或謂其以後光前君子亦悲其志焉老
泉平生欲傳易未成書以屬之東坡坡雖以為受于老
泉而後世苐知有坡易也老泉亦不得以遂其意矣孰
如朴山之傳之有子而子之所以傳朴山者又超出乎
文字之表顯光加命具有成比將田丁王以來之易未
有彰著煒奕于此豈非所謂不朽者哉亦可以不悼其
不遇矣嚴氏世居太和其初自秣陵徙用父共稱之後
山以嫓朴山云某先子太博於朴山好也用父以記託
不敢辭若書院之成規養徒之具式與其間架疆理别
列之隂
　　　重修南劒路順昌縣雙峰書院記
書院以雙峰稱者著順昌也所祀二廖公蓋邑人髙峰
尚書剛字用中與龜山遊學問名節推重建炎紹興間
没諡文肅槎溪經略徳明字子晦為晦庵髙弟語録中
問答最多宋咸淳中提舉廖邦傑以里族持鄉節奏建
書院邑中奉四先生其址故簿廨也亨龍五馬獅子諸
山森乎前雙髻豸角仙掌巖擁乎後堂宇規制撥田營
贍魁然與四方名書院爭髙未十年而燬官據基為私
宅怙勢牢不可拔至元三十一年九月有司奉明制嘉
惠廟學四方風動郡府判蜀梅庵母公逢辰倡率公私
計直買而歸之始復為書院然因仍位置諸不稱而學
官以其廩薄地寒特籍名苟嵗月去而田制於盜霸既
莫與主張是則朔朢無告禮衿佩無來跡出内變化任
匹夫為之破屋頽垣保姦聚慝弗問弗省大徳十年冬
十一月山長謝中來環瞻感憤亟詣府言書院蠧壊狀
首闢盜霸正黄景顔之罪鉤索欺隠以次畢露返侵括
欠舊疆寖歸則按儒籍懲逋播召子弟斥非類漸復儀
觀則大節殿廡自門徂堂齋序祠宇牆階逕道周廬映
帶無不治飛簷浮構觚稜文甓髙低按度無不合櫺星
溝路蓋瓦級磚赤白漫漶表裏顯節無不鮮衮冕繪事
著像設位祭儀禮器以及講坐屏席日用百具無不備
厨湢完整邑倉都廩周防曲制無不至於是用力勤矣
書來請記曰書院成而代亦且至其敢以自為功哉惟
縣長官鼐滿岱進義始終力濟登兹而總管集賢員僑
李公作興於上又大書特書為書院光不記何以表見
賢守宰之勸相不記何以誅前姦而懋後圖其為我著
春秋書盜之意以絶覬覦繼泮水歌頌之興以美賢侯
且於此乎語也某往備員劒泮實與聞書院之所以歸
先君子蓋為前記若謝君之難之勤蓋勤於始創而難
於復歸矣嗚呼吾道之在宇宙間綿綿延延於存亡繼
續之㑹者往往而如是也今夫功利之速效一日而赫
奕者有矣禍福之神變轉盼而盛麗者有矣若義農之
業孔孟之敎其盛也受其賜而莫名其功其衰也可廢
其人而不可廢其道以為晦矣而未嘗不明以為絶矣
而莫之為而既續之也洙泗之濱杏壇之下乃轍環既
老之餘武夷之深竹林之宻又黨禁方張之際今之所
蒙蓋未有非寂寞之所周旋阨窮之所講切者人皆以
不難不勤者為過而孰知聖賢之所以繼往而開來其
道有固然哉繇堯舜禹湯文武周公之傳莫盛於夫子
其所以盛者以六經存也繇荀况揚雄韓愈以及濂洛
諸賢之講又莫盛於朱氏其所以盛者以四書語録在
也心此心也理此理也引之而如有未發開之而如有
所待者覺之有先後而闡之有顯幽也聞知所以盛於
見知以其用心苦致力深而自得之也然則吾黨之士
怠且棄者毋亦成書具在講貫粲然得之易而知之速
哉其自于今入斯門者慨然於今昔之不易登斯堂者
喟然而思師友之淵源則繇槎溪而知朱氏自髙峰
而證龜山其若是班乎讀其書不知其人可乎豈伊異
人予何人哉亦可以自警矣其復田本末見别碑
欽定四庫全書
　養吾齋集卷十六　　　　元　劉將孫　撰
　　記二
　　　彭澤縣學三賢祠記
彭澤以淵明著舊為祠祀陶並之以唐狄梁公稱二賢
祠兵後祠燬僅石碑二像存東坡自黃移汝道九江訪
子由筠陽後來溯江入嶺和陶詩孤山碑與像亦並列
大徳丙午令尹東平曹侯靖國並建三賢祠於邑學邑
敎諭郭則正敘其始末請記曰侯為彭澤再書考矣自
始至修譙樓新縣廨夷官道飭水驛建萬里江天亭復
淵明祠葺城隍東嶽二廟士民感説立惠愛亭以美之
一日問二賢祠於學謀再建其處則正請曰侯此舉實
宜學有東坡像合為三賢何如侯曰然前簿楊月湖為
我言矣子言之如契焉吾為是邑免儒役此祠為士者
宜任之於是歐陽士正林懋等乃請於邑官長博囉部
邊濟之寧尉焦從善良輔典史屈應隆咸欣然捐助共
倡成之經始於十年十二月畢工於十一年之二月顯
敞輝映來燕來寧願記之以毋忘曹侯之徳且使後來
知祠三賢之所以始嗚呼梁公之事業與淵明之隱約
異東坡之議論又與梁公之事業異三賢所遇之時不
同所居之位不等所守之道不一而所存之心則未始
殊也古今忠賢一念所以建天地質神明者惟其心而
已其事與迹未論也淵明依稀歲月於今昔之交東坡
流落擯斥於言語之旤聞者為之感聳而興起也若梁
公以精忠至誠深謀逺計低徊於姦孽之間變悟於蕩
覆之後非其功有以開於前而遺於後則一時之回旋
何以解千載之責備故君子不能違時而事之成否皆
天也當義熈之代而建梁公之業不為謝晦之同波則
與王曇首軰爭席而已方久視大足之間而宏東坡之
論前裴河東之覆轍後李昭徳之殺機相踵也熙豐紹
聖時而效柴桑之為則龍門伊闕之隠華山豹谷之遯
相望於寂寥而竟何益也隠豈士之本心哉逢百年廢
興之㑹無一日朝燕之迹固無能為支厦之木聊自樂
於在澗之槃必以為高則非所以訓也不有仕也孰任
其難不有處也孰量而入三賢之事皆非所願而三賢
之志皆不可以不存也梁公成功則天矣而淵明完晉
宋間之高節東坡稱元祐之全人其參差一時模楷千
古者豈可謂非天哉見不可而不知退知難而猶欲覬
於行聞彭澤之風以之立身以之持已亦可以悟也事
有屈而道信勢有曲而志遂尋梁公之迹以之事君以
之從政猶庶幾於有補也身可辱而論不可易名可毁
而理不可誣咏儋州之遺烈與離騷爭光亦所謂顛沛
造次必於是也高山仰止景行行止誰謂華高企其齊
而賢侯之所以祠者豈不欲為風化地哉予故反覆三
賢之事使過祠下而讀斯文者有所發焉不但鋪張揚
厲而已此則侯之所以教也侯字清卿方盛年有志事
母孝為政簡而㢘其父兄皆嘗為吾廬陵郡守貳有遺
愛予有以知其政也大名總管其父也今提舉其兄也
士大夫稱侯曰水心云則正佳士吾先君子湏溪先生
之門人祠成又二月孟夏二日丙申記
　　　攸州蘭溪鄴侯祠記
唐貞元丞相鄴侯趙郡李公泌字長源少以竒童被明
皇賞過肅宗以為賓友代宗以為師保晚相徳宗當猜
疑之世榮名終始過於陸宣公其平生山林之願多於
鐘鼎以白衣山人侍謀軍國非其志也中棲衡嶽能知
懶殘而懶殘亦許以十年宰相當其隠約湘中彼乎此
乎衡陽南北往往有其迹焉以是古攸蘭溪之西北為
龍隐山泉石清越地志載鄴侯嘗築室讀書於此代遷
迹熄僧寺履之蘭溪之姜為著姓則敬好脩景行每懷
清風而遡逸響㑹吳興陳無逸教兹州暇日經行以言
感則敬㑹其心故址既局於勢不可得則於山西麓剏
龍隱精舍祠之是公隱於是山也其猶龍耶於是大徳
之戊申也爰自敘其始末請為精舍記曰晦庵歸來館
意也使鄴侯遺迹如陶公醉石惟斯文之以也予既載
其伻圖然為鄴侯言而古今人才相業竊有感於予衷
者亦不得不語於此也世率謂三代而下無王佐是則
然矣抑事當論實上而非堯舜禹湯文武之世也下而
非三代之氏也刑政賦歛兵財調度又非井田封建學
校之舊也儻使禹臯夔稷伊傅周召生斯世也為斯相
也蕭曹丙魏房杜姚宋者之撰雖必有所不為抑信可
以躋典謨而儕雅頌乎毋亦有所不行與不能也後之
論人物者必以孔明為稱而孔明自比管樂則亦揆其
不能如唐虞之際也豈謂其資之不逮哉時不可也若
鄴侯之遇同於蕭曹房杜而其事難其力倍於丙魏姚
宋而其志苦予嘗論留侯於漢二荀於曹鄴侯於唐皆
以才智致輔相而就睡之辭不待於香案之前者賢於
文若之顛沛黃臺瓜辭之誦延英撫背之涕有不待於
商山之狡獪鄴侯之所立豈不明白竒偉也哉而世猶
以好神仙少之不其過矣乎夫身謀非世患也嗚呼臯
夔當日讀何書之語無不以斯言為然雖然書有善用
不善用孰不讀書而書之誤人人之誤世者多矣鄴侯
善用者也予以斯言記斯祠鄴侯有靈其不以予亦稍
知其解乎哉而世道槩可感矣則敬篤學雅尚是役也
無所為而興於善其風流志操可傳也已
　　　松坡趙公祠堂記
公諱必覃字景淵繇先世居天台父仕于吉没官所因
家焉公以太平户隨孟忠齋歸附授宣撫司叅議既李
武愍公平南上公除同知鬱林州事未上而卒此其故
居也方公之歸自太平也又它卜宅公卒子㓜復舊廬
歸焉廼乙已子又没僅一孫煢然彊侵詭謀之不保公
之婿劉蕘賀士貴謀曰何以存之使望者息心則相與
象公而祠之廰事刻於石而屬余為之文每憶先君子
言往失父時與公相先後居相近舉當時扶匶紞髦孤
苦特相似後來公成名筮仕以致歸而有園廬之樂嘗
凄然幸彼此之皆能以有立而亦不虞其夢之短也公
之平生成弟姪不少畢其婚嫁營其生理剖分不腆而
食之其望之後人者何如儻并此而不能保有人心者
其將忍乎則魂魄如有憾矣嗟夫祠之道各有所為起
也有畏而祠者神而明之是也有愛之而祠者盛徳至
善不能忘是也有哀思而祠者思其人而不可見是也
是祠之所為作又不獨哀思而已且藉之以慰其平生
之勤九亰之如有所不釋則凡名為人者其忍廢之哉
是以義起者也廢是者為不義矣何所獨無芳草兮又
何懷乎故㝢所為惓惓於此者亦無所而寓其情也昔
東坡捨佛畫板以人守以鬼守而不可慨然曰取此者
與廣明之焚此者一也坡語以廣明鉅猾待夫人則過
矣而人事之感誠有所不可知者也公鬚髯㦸張目光
炯然計其精神未嘗可死也然則是祠也必與之俱存
也矣
　　　文氏祠堂記
廬陵富川文氏繇丞相信國公與廣西宣慰公同年第
榮名穹爵於今逾四十年寵褒三世胙土啟封品秩並
崇皆宜立廟丞相懷欲建而不遑及宣慰營垂集而未
底成惟嗣子尚志於先廬之不易繼遺構而有光即宅
東為祠堂既稽古禮蒐舊儀飾庭㝢崇閥閲嚴嚴翼翼
特阿别雉閎門疏敞墁地肆展曲欄回環兩序六室左
以蔵手澤以宿袝主以與享外氏右以蔵遺書以緘祭
器以貯遺衣進為拜庭兩階以登重户有侐四世一堂
五龕昈列右為太保邢國公邢國劉夫人次則太傅永
國公永國鄒夫人永國劉夫人又次則太師魏國公華
齋先生魏國曽夫人然後為少保右丞相樞密使信
國公文山先生焉然後為廣西宣慰文溪先生曽夫人
焉既美成登饗尚志以書來曰是祠堂也不可以弗之
記也先世之廬代生長其間中例録上官先宣慰初南
歸引例辨之得不盡没至元丁亥官例斥賣諸名簿者
贖而返之是屋也失而復得則先宣慰之以晚從廣西
歸不遑它務枚數先祀之所宜舉伯氏之志之所未盡
者歲自竭成之祠堂其一也畫堵飾工而奄弃諸孤舉
扶治命猶惓惓焉重惟先世隠約有年而後顯為二父
而二父之志獨在乎此焄蒿悽愴洋洋如在思古人魂
魄不忘語黽焉苫凷中以私力至於就緒然繇丞相言
之隆子貳宗也弟陞冢子也陞居清江以是不得不以
為任四室而五龕以先宣慰祔永惟宗祀之不墜以至
於今脩祠舉祭燕及高曽其囏其勤非先宣慰不及此
揆情度義以妥以侑抑毋寧滋後人謂斯非禮子為我
徵文獻折衷其宜記之以傳方來按家廟國典也寢堂
私祭也國典制於爵故品節以著恩私祭主於情故從
宜以為禮祭非宗法不可行而宗法之廢二千年於此
先儒亦謂古諸侯大夫世有爵禄土田故有大小宗主
祭傳重之義朱氏則謂大宗不得行而下從於小宗廟
雖國典所臨制然漢以來廢不講唐雖復其名而不與
其實後來慶厯舉行竟無立者一時諸老謂必如三代
世冡嫡封國邑墜典無可復之期董文潞公倣唐杜氏
立一廟河南亦以制未備謂之私廟則夫廟之制祭之
度揆於人之情而安者亦逹於禮之意而不悖者也若
稽典考之則亦有可徵者矣兄弟同居則合享者政和
禮之廟制也兄弟共祭依叔伯次第設位祝文各以其
嗣為主板位亦如初者范氏之家儀也則一世而二龕
非禮之訾也宗兄宗弟宗子他在使介子執事者古禮
也宗子仕或逺適支子倣此而祭者藍田吕氏説也則
小宗而任宗事亦非禮之訾也至哉宋莒公之議也曰
古今異儀夫建宗祏敘昭穆所以為孝雖有過差是過
於為孝而不為者是去小違古而就大違古也不亦惑
乎温公之記潞公家廟也曰此皆禮之從宜者也吕與
叔之為祭法也曰傳曰子不私其父則不成乎為子兄
弟之没也祭必宗子主之則是子有不得事其父非義
也禮不得申則祔廟亦何以安所謂不得已焉者也夫
夫也皆習於禮者也於是文氏之廟合夫則為之記曰
禮以義起事以情稱廟何為而作也所以報本也報本
莫著於事業若乃盡節於存亡廢興之間全宗於死生
絶續之㑹以一身為本自得姓以來復由我而後有宗
則宗不得以常法論祭何為而重也所以寧親也寧親
莫先於孝弟生而同出也第而同年也仕而同志也没
而此乎托也至於祭岐而二之别而不㑹非孝弟意也
非親之所以安也非神之所以寧也觀損益於㑹通之
中酌闕文於曠佚之後既其事也前無古於其禮也亦
亡於禮者之禮也則祭固不得以常誼拘夫禮之不行
也勢不可也勢所為不可者情之所不安也事有闗於
倫紀之大者惟揆之於人心而安禮有變於古今之常
者惟引之於大義而合禮不云乎夫固各有當也將孫
之先人交丞相兄弟為厚蓋嘗與江西幕議又為尚志
記春暉之堂不肖夤縁於二公間皆嘗有知已之言故
於尚志之請不敢辭則訂之古約之情講之文繼之聲
為銘詩若世系名跡如昔廟碑之所以載烈象容者則
二文公之所立表表東南是毋庸詳隆子尚志也陞遜
志也尚志今以承事郎為龍與路寧州判辭曰文武之
徳嵩降甫申千年廬陵魁彦一門龍首鰲頭衮衣繡裳
一門之昌一郡之光虹輝劍氣朔雪南雲一身之逢一
代之榮維宣慰公虎應龍從伯也命我式全其宗追藩
作侯分鉞宣威承明侍從異代同輝山川無福黔庶無
祿國無信公永媿科目歸廬甑墮拯溺淵墜家非宣慰
忠有不祀筵室洋洋劍履峩峩孝子有子忠臣有家兄
先弟後先祖燕喜孝子之家忠臣之子非孝莫祭非忠
莫傳歲時觴豆來齊來觀天知盛徳神閔忠孝勿替引
之以祀以教
　　　孝睦庵記
吉文新淦之境曰界山其顯者稱王氏近年日盛昆弟
肅穆堦庭森秀奉其家君怡怡後先升其堂者難其雍
熙之軌可誦而傳一日以其先母彭夫人之庵記請曰
痛哉吾母之早世也當垂殁時呼諸子教之曰孝順去
之二十五年而未始忘墓再遷庵亦再起名以孝睦著
不忘也願有以記之俾子若孫毋忘如今日余嘆且羡
曰孝未有不睦也睦何為也孝之終也夫非為兄弟而
睦也乃所以為孝也仰高俯厚四方上下無所用吾情
乎吾親猶幸而鴈行之相望安得而不致其睦也霜露
既濡哀哀中野思他人顧影之無儔而我乃棣華之交
映安得而不圖其睦也人惟以一人之身分而視為異
體故疎親而親疎孩提之童無不知愛其親者然有弟
而兄啼矣長我育我顧我復我欲報之徳昊天罔極孰
不知孝之當盡然孝於所自出孝於所不容已及兄弟
之際則有癢痾之不相闗而情䘏之容可已者矣夫非
厚薄之異趣也惟其心以孝與弟為二而不念親之遺
體兄弟與我為一也嗚呼孝者本於天地尊於綱常所
以載天理植民彛愚夫愚婦之可與知與能而世之君
子或一舉足而失之彼殆謂吾之所以為人子者大端
己正大本已立手足之不齊也如指之不能以一律形
體之爾汝也如靣之不可以一類烝烝而愉愉固可謂
美事倘貌同而心異亦無損於大節也然兄弟者誰之
所自出乎吾親之身體髪膚也桮棬猶有所不忍起處
笑語猶將思之顧廼岐鞠子而不哀食紾臂而不恤則
是承顔膝下之日已抱臺瓜不摘之怨分梨讓棗之笑
中懷䦧牆操戈之思所以敬養盡歡於生前哭泣擗踊
於身後者特偽焉而已盍亦反而思之吾有子其有不
愛者乎吾愛吾子吾親當亦愛其子也志之不知而禮
以為孝蓋往往而是也復有利害之相切甚其惡以及
其親竟毒于及泉之誓者且不顧也愛憎之相軋疑於
迹以蓄於恨事廹於懼選之旤者猶將極之也于是華
門圭竇有子臧季札之節而富家世室類多本初景升
之豚犬矣古語有之多男多懼又曰多藏為子孫累嗚呼
吾論世道人情至此不自知其心之傷也夫睦乃所以
為孝而人不之知也孝無已睦亦未有已也吾兄弟今
也思不忘其親以為孝而睦焉吾子又不忘我之睦兄
弟者而於其兄弟睦焉為兄弟者世未有涯也是睦未
有已興亦未有已也念哉王君先夫人之教盛哉王君
兄弟之以此名庵也昔晉臨沂王氏事母篤孝太保光
禄二公如一人其後公侯數十世天之於孝睦深念之
矣吾舉當家盛事以記此庵嗟爾後之人無忘而諸父
之志此庵始作於杜園戊寅十一月遷觀藪阡又二十
年戊戌復建於塋右彭夫人梅友貢士之妃名泰孫五
丈夫子長君文采論議與諸季子姪相高孝睦之澤方
興者如此
　　　盱趙氏三庵記
盱常庵趙氏以清介才賢起進士登從班尹京兆其行
事功狀見先君湏溪先生所為誌定宇君承家繼志所
以追逺厚終者無不竭其力常庵死而家無餘貲無田
廬以遺其子定宇遭家旤於世變之後强力樹立既宰
上碑成建庵買田以守以祀以及於先人曾大母凡四
阡三庵常庵葬南豐安化之黃山庵曰常清南徐人葬
南城沙溪常庵為西廣經畧機宜事誌其壙言客路夢
歴歴告身後事且謂為通神君掌女事庵曰常靜常庵
死九年而後太夫人曾氏始即世年過九十名士曾自
庵之女婦徳母儀為鄉邦師訓定宇為壙誌欲求銘名
公未果葬英徳生母吳夫人墳右為南豐之軍港合而
庵之曰常清靜英徳定宇曽祖使君也庵各有田命僧
若道尸其事廼合三庵命記於余其言則有可感者矣
定宇之言曰吾不幸閲世蚤多見世態其負負不平者
殆不可語往時士大夫致身顯榮霜露蓼莪之感無所
以寓則飾屋廬買膏腴托之二氏者以致其無涯之思
間進位二府得賜功徳寺亦或赤手白地建立如叢林
規所托於彼者茫茫何許而安居而飽食而聚徒引翼
縱不任徳亦何怨者代衰世易或乃更為累陵轢其子
孫盡去其籍客主倒植白骨且不保焉雖報不及此吾
歴變多懼渺焉遐思若今昔之故未有不以為戒也然
吾將奚托子孫分而墳墓逺吾陵谷之憂有切於所戒
者矣彼負人者固無可奈何要亦豈無可托抑來者賢
不肖不可知也儻且有不忍負者未必不藉是以存無
已則為之防通三庵為一記庵各具一石復刻其一蔵
於家是三庵之守未必無一人有人心者也俾我後之
人有所質責格禁或庶幾焉余蓋俯仰悲傷於定宇之
用心古語有之自三以往巧厯不能知也雖然可知也
盛衰反復之變皆物理所有惟知者事制而曲防明者
見微而知著夫道以清靜為宗至於常則無為無所事
矣清靜之至也然無不生於無而生於有吾見世之欲
無事者類多事生焉亦必有以待於無事而後可及於
無為老子曰將欲翕之必固張之将欲闔之必固闢之惟
翕張闔闢足以周事物之變而後清靜者可常豈獨是
庵也哉定宇之為兹慮也密矣然則其常可知也東坡
為老泉捨吳道子畫板以追福其言慮佛者之不能保
以力守以世守以鬼守皆不可則慨然曰凡吾所以捨
者為先君捨也其誰非人子其誰忍取之夫區區之畫
板而其辭若此不自知其過也吾取以記此庵也實宜
嗚呼彼為二氏之徒者亦獨非父母之身哉佛之所以
為佛道之所以為道者以其平也使其不平者過於世
諦蒼蒼而下視也其謂斯何夫定宇之心苦矣來者尚
其念曰誰非人子
　　　項氏旌表記
皇慶元年江西行省咨上中書言吉安路龍泉縣項振
宗以家財新起縣學廟舍咸備府憲覆實如章宜議所
以旌表之者中書下部議還報行省所言實飭所司旌
表門閭於是龍泉縣官崇閥閲其家扁曰朝省旌表義
士項振宗門閭先是學燬於兵僅一殿簡陋甚朔望具
文歴十年無過而問者㑹府推官程侯以公事行縣周
還嘅嘆顧學計弗支官又安所取餘察一時勇於義而
才足以用其力者無如兩浙鹽司袁步場司丞如常項
君即而語焉如觸於其心一言而興任之自門徂堂棟
榱一新殿更其舊軒敞高明長廊深靜庖湢悉具旁為
米廪及校官之廬既又覈學租所入廼疆廼理登載簿
正使永勿壞費不可數計既美成坐息饌飲之器悉備
蓋皇慶戊申也去旌表之三年肖如常遺像於明倫堂
右佩衿耆舊咏思之不能忘其尊宿張某康某謂是旌
表之顯寵者修泮之績也願記之於祠來者使有考焉
予受言不敢辭嗚呼旌表古制也自式閭以來其所以
善善而勸在於爵賞之表而繫人心之景仰者未見其
有若斯表者也書曰表厥宅里樹之風聲宇宙間之植
立能使其風聲愈久而愈新愈逺而猶傳者非樹之不
至此政之所謂教風之所謂化豈有他哉因其人之善
而表之樹之使過其下者問知其故咨嗟而太息世有
盡而聲無涯雖百年之逺數世之後猶為之感發而興起
寧惟移風易俗之嘉賴雖吾聖人之教所以行萬世而
揭日月者皆樹之以聲者如此也此所謂風也夫表閭
有以孝節者一人所自盡其分也有以賑貸者一時之
所賴以濟也其有以脩學褒者乎財易捐也捐之得其
所者難善可能也善之充其類者少他之好義旌者其
有以義士稱者乎沛然而為斯文之光増吾道之重非
以求名非以徼利是非所謂無所為而為之者乎魯侯
之脩泮也著於頌文翁之建學也祠於蜀彼有教化之
責於土地者也猶且頌之祠之不能以自已况責之所
不及以一人一家之力而成之者乎則記是也豈獨載
其美而著其榮以為閭里之美談雲仍之嘉話哉思慕
之而如甘棠封殖之以毋忘角弓所為興仁義化民成
俗者知有勸也人亦孰不欲為善使來者知所勉則其
勸者在是矣
　　　王司獄去思記
國家甚詳刑而尤慎獄罪未有端不得輕繫雖即獄錮
鉅猾首惡猶日給食暑命浴寒料薪以至衣絮各有程
凡所以惜民命廣好生也司獄建官得伸枉滯又在護
視囚徒外然類以職地冷循故事慎毋害止若太原王
天輔之為吉司獄者前是未之有也吉一路統四州縣
囚視他路再三倍貧無倚仰食者幾半他時囚入獄具
無家籍上府暨准支下非數日不辦廩陳粟每升舂得
八合為二膳何足以飽前政劉司獄鎔則既與屬吏趙
良考驗囚所為不飽狀明白捐已俸率邦之吏若士聚
薄少得中統鈔以貫計五百八十有二買負郭田鄉斛
計者一十八石三斗折九石一斗五升官𨽻為業以周
所不及兹天輔之來也益充而為之寧俸不足必不使
缺食至聚市瀋汁豉滋味楮衾莞席如制寒暑櫛沐以
時不幸病親督視醫必不瘐枉間寃滯汲汲申理廷爭
觸上官怒不憚又用餘力因故㝢為新廨嚴嚴翼翼明
潔顯敞下逮獄户方増置田謀永利未已而以父艱報
即日解官請去雖近制可以不去必不肯但己囚如失
慈父母官吏彊留之不顧也則以其去思之愛請記於
壁以勸後之人嗟乎古之君子未有不盡心於兹獄也
有飲食休沐視如家者有謹視全活囚自謂不寃者有
感恩伏法猶為獄官誦佛者不必皆縱擊囚復歸為竒
然後立名也宿留未决之間朝夕饑寒之廹有不可頃
刻忍者矣彼治獄無寃民者勢不得以縱舍分别之也
新廨所圖壁有唐宗平反事觀者亦可以動心矣此其
陰徳不過之哉昔人謂求其生而不得則死者無憾以
其施於一獄猶爾則推而聴訟論决其有不盡心以求
其生者乎世固有匿哀而求榮誕自解無不有説聞天
輔之風得不媿哉一記而三善備不但去思之可紀而
已其可不書天輔名懋徳階進義久在省闥儀觀偉然
而明練篤實蓋有用材也
欽定四庫全書
　養吾齋集卷十七　　　　元　劉將孫　撰
　　記三
　　　西峯寶龍祥符禪寺重脩記
廬陵城中諸禪現大神通道塲者西峯第一西峯之盛
繇定光古佛古佛之得道繇圜凈禪師圜凈則西峯之
第六世也今法堂題古佛叅處以此然郡士民與四方
皆知事定光請藥藥現五色異采祈嗣悉應禱雨暘雨
暘若而圜净乃未有談者則其心本以神通為不必為
也蓋圜净襌師雲豁姓曽氏吉之永和人為青源派雲
門嫡孫當宋祥符間以道徳著聞召對契指入定御園
定陵賜詩還山改寺名祥符寺在唐曰實龍其先曰經
蔵最古定光之辭去也圜凈曰留福徳鎮山門以是西
巖雖盛於臨汀而靈異尤著於廬陵與仰山等方寺盛
時每歲孟春六日人皆袨服車徒波騰塵沸十里爭道
環為園林遊娛炫麗地主遨頭歌衢擊壤耳喧目奪忽
轉襌林喬木如雲高堂法坐風幡肅然雖接跡坌至入
門意消稽首足尊生平何行未有不俯仰自失也代遷
跡熄過卒野屯園毁林童遽落烟莽寺適無主漂摇僅
存逃戍盜兵暮夜竊發邱墟相望寺在橫衝前兵後牧
卷侵細掠僅存靈柱總管耐軒周公天驥顧之惻然不
寧廢墜是為咨諏列襌求僧補處公論以惟珍選珍蚤
歲包笠徧叅諸方覩是傾頽宏大誓願入山蕭條坐無
穏處襟風屨雨空手談河首闢樵牧稍減蹂踐與强貴
勢爭古佛手所種道松工徒鋸集東西身蔽幸乃得完
廼縮衣食廼廣施縁不避囏勤不憚寒暑寸收尺拾小
因大控公無妄費私無餘蓄衣麤食糲戴星踏月如是
者三十餘年繇門逹堂鼎新越舊宗風法席煒煒煌煌
佛殿尊嚴法堂重閣僧㑹宏宇寶蔵新輪古佛殿祠深
靚環拱僧寮方丈瀟洒不塵廊廡改敝山門増高補松
種樹像設金碧制器備用既美既完施田日増度徒歲
廣其餘力者為太平橋厥自至元丙子以及大徳丙午
西峯新寺無處不新無物不備無大檀那無沛入積而
皆珍公一力所就爰以世契屬予記之予惟先君子湏
溪先生之生實禱於西峯而夢記予責也乃不敢辭夫
佛以不住為功徳而以無所住為法功徳之與法異矣
而其道則一也人情類以功徳為功徳故功徳未有已
而心先住若不住於功徳即此心無所因而生無因而
生則無因而住吾心無住功徳亦無住所以佛說無所住
而生其心而歸於不住布施為功徳是非功徳語也嗟
夫忉利兠率非業力之所成人天小果視塔廟若無有
此其故何哉以為功徳則無功徳心有所住則施亦有
住也吾觀師之入西峯也豈有利之之心哉方其荒寒
滿目經營慘澹於不容已東支西傾住不可住完舊復
新新且倍舊非繇力鉅豫計畫堵如月初生漸滿故昔
之蕭然者無不足今之澹然者常如昨也然人事之殊
時歲月之異世則可感矣師惟以不住為心不以寺為
功徳寺雖大備予以記成而此不住本無所住古佛有
云贈之以中師歴江浙五山禪宗爐鞲最後嗣杭州淨
慈古田垕禪師人稱之曰石澗篤實文采今年方七十
余前為南巖記新均慶今又得執筆叙新西峯寧非
所謂因縁者與又何幸也
　　　汀州路南安巖均慶禪寺脩造記
天下名山類皆諸佛祖師修行處其初無不荆榛泉石
人迹斷絶一經瓶錫宴生徘徊從是建道塲聞諸方鉅
麗如忉利兠率其間成壞住歇人事無不有而旋踵湧
現貴勢豪倨彊力精悍生死不敢忤視下至萬石家節
縮銖寸或生計僅足衣食無少豐子孫且勿念見見聞
聞奔赴樂施如恐後還視舊觀愈偉此豈可以智力彊
而言語勸哉乃其心誠悦服以為世間者皆身外物各
自竭以自為則亦以佛之為教托於世諦而無求於世
舍所難舍雖身亦空有以觸人心於亹亹也佛於度世
出世無不以為時節因縁夫因縁未契雖天地且不能
使山川遇而况於人乎往予客授臨汀大徳癸卯有㫖
誦經環一郡六邑惟南巖均慶襌寺定光古佛道場有
新蔵於是陪府公涖焉貝葉新翻列函嚴整寶輪炫耀
棟宇高深龍蛇通靈護持顯赫長老興公為予言皆郡
人寧化柳楊印空長者余應祖専力所予於是心識之
矣又後六年興公書來光澤曰新均慶則子昔者記之
矣吾所感印空者不止此大雄寶殿古佛巖屋皆其力
也又買田如干入之寺其同里士曽景文復興雨華堂
連州同知權梅州事熊進義福輦石夷道甃通廣橋鼎
建三門偉特宏壯寺僧元悟志崇化於汀梅循惠聚少
分多成就阿羅漢閣莊嚴五百尊像以及僧堂衆寮雲
㑹齋厨所未備具無不完美圓通聳閣摩利分天開井
泉甘湧澮供汲逾萬不竭古佛舊碓重建雷車以給水
舂創立三塔普結後果主張是者邵汀萬户顯武清微
劉公源汀州路總管府逹嚕噶齊伊遜都武徳僧録輦
真李大師也綱維是者千户俄羅斯武義范武畧必勝
鎮撫提領案牘胡堅也諸黎畬翼百夫長化營伍運木
石又其次也劉公則始終是而為力勤矣自初入山廣
東宣慰副使朝列薜公梅州僧正陳樂山武平總管黃
昭信偕劉公舉焉以元貞初元正月八日開堂次春正
六日劉公首率倡度十僧以興均慶其為我詳著之毋
憚煩予惟記事寧覈興公之縷縷也亦惟是虚空建立
卓卓如此感之於心故欲傳之於我柰何其肆於文而
濶於實予亦安得而不言之長也抑予聞古徳有云佛
能空一切相成萬法智而不能即滅定業佛能知羣有
性窮億刼事而不能化道無縁美哉言乎時節因縁如
是如是南巖得公興得諸公重凡施於此者又適遇於
斯會自古佛成道而後又三百餘年而為此縁往者逺
矣來者又孰得與於斯也予以讚嘆為佛事而列名兹
碑者其心固無望於厚報也而施之縁與時之合豈不
足以自慰矣夫而功徳在所不必校矣
　　　玉笥山承天宫新建鐘樓記
道宫之在東南者玉山最古天降玉梁肇開漢茂陵時
宫殿樓觀計二千年間所閲多矣廼延祐之新鐘樓清
江二劉君所成也其先人清逸處士昔者於山中還往
後没葬水西望兹山一舍弟兄歲時展省必徘徊焉永
念再世之遊從而二親之墳墓皆密邇乎此㑹宫門多
興葺而鐘樓宜建於是悉力叶言度山選材掄匠賦工
畫宫經制涓剛厯吉鼎來輻輳壯麗有加翬飛出林環
為偉觀神仙勝境簷牙入雲大聲發鯨神靈歡喜念諧
傳夸是大功徳逺求作記刻之堅珉以垂方來以無忘
兹大惠嗟乎聲之在宇宙間也至矣天之所以為天鼓
萬物之動者聲也莫神於風莫妙於雷霆而鐘也實参
之凡聲之不風雷若者自下者不能以騰上而風之號
雷之震皆自高而臨下故怒萬竅而驚百里鐘因縣而
後聲者也非虛不足以傳况閣之大空之中撞之百尺
之上其動天地而感鬼神者固有造化之不可測者矣
運宇宙者氣也氣之神為聲聲之託也於人為靈於物
也惟鐘為大是樓也又載之霄漢而升明章幽贊真通
合神警一世之聾瞆發九地之陰濳則建之之殊特成
之之利益福昭昭而資𡨕㝠者豈但一時之鉅麗可鋪
張紀載也哉鏗鍧鞺鞳因名山而升中天縹緲虚無通
蓬萊而遡閶闔高靈顧歆在雲雨之半人天出入正昏
曉之中兹山兹樓高明美大孰不為力力之遂其宜者
寡孰不為施施之得其所者難予之樂為記也以此莊
周氏以吹萬不同為籟之天林木為籟之地比竹為
籟之人夫比竹亦小矣若鐘之叩即鳴譹呌于喁何止
於調刁而樂之出虛不知其所使人籟則無以加鐘矣
雖謂之天可也或曰其命於人也亦比竹已噫天非人
不同
　　　吉水玉華觀記
江西山高聳處往往祀華盖稱華山吉水有中華為四
方望走視太華埒近年復興玉華號福地在中華西同
水鄉南嶺之近栖隠原中其地峰巒廻環百里一息俯
視支壠表特而獨尊其勢外高中平望之超然就之坦
然如玉枕然其遺跡晉王真人嘗學道於此猶存雩壇
仙石有天仙感遇之㑹樵隠錄云其應唐元和間旱九
鯉應禱山下今為九龍象時有鶴翔三日不去或見老
人如六十年期比至元丙戌丁亥如期禱旱雨如元和
傳聞復禱疫癘應如救旱繇是雲物異焉天燈燦焉父
老欲建壇其處衆讙趍之山近為馬驛朝馳夕秣公私尤
欲以祈福廼象玉枕名玉華廼表三仙廼奉三官廼祀
上真請於宗門錫名玉華福地紫宸元壇前府尹耐軒
周公倡主之吾先君子湏溪先生題辭相之郴陽總管
養晦謝侯與府長貳及行省都與撫交贊之崇閣嚴殿
門廡道堂悉備像設威儀完具整麗皆出里人羅氏父
子之力道士某實開山請記則為玉華記曰夫至尊者
天也物無足以名言之曰玉清曰玉帝曰玉京曰玉樓
玉亦物耳而必玉之何居玉者生於山韞於石皇皇高
明亦何假於是區區者哉毋亦物之為玉亦如人之成仙
脱於類萃而遊高明比物象徳非玉不足以為喻也仙
者誰為之毋乃其人也人者又孰生之耶天與人隠顯
為一氣神與仙變化皆一人於其事不於其迹論其似
不論其名天地人為三才天地水為三官神而明之浮
邱王郭為三仙𤣥之𤣥為北方之真武庸詎知其初三
者本一也一者為三而三未有已也俱不可知者也猶
兹山之為玉華也自開闢以來而有此山山之為靈也
久矣及兹而顯顯而與中華太華鼎峙而爭高山未有
異也玉之嫓於天上也與玉之隠於地中也亦若是矣
高而天也化而仙也神而通也亦不能不在人間也亦
不得不與人事也請而余答也感而余應也竭而奉之
亦何事乎此也顧而福之若相與為亡涯也倘非是人
者蒼蒼𡨕𡨕亦安所為哉繇是言之地上者皆天也嘗
試夜中而朝星斗離離如在山下月明流空萬籟俱息
怳然對越所謂玉華者非此也耶
　　　安福州北真觀三元閣記
㝢宙之大可一言而盡者天地水而已日月星宿風雲
雷雨無非天也四嶽三塗嵩高太室無非地也江河淮
濟九湖八海無非水也夫固有司之者而况其凡乎秩
羣祀而觀於正大若三元者可以建而不悖矣自開闢
來興生俱生豈比於援而神之云云號而人之某某若
鴻濛溟涬云爾哉雖太微玉清鬰羅蔚藍道言之所以
妙而未有若取之俯仰而已足也嗚呼曷其柰何不敬
古安成郡南道宫之有名者稱北真若昔海陵徐神公
之所嘗遊青山前屏江水靣帶平疇古岸喬木宿雲入
門左折浮動翬飛旁挾鐘樓對映道蔵者三元閣也閣
起大徳戊戌前瑞州路道判月山歐陽至真實倡成之
至真掌教數城兼領名山蕭然如初得銖積寸還奉昭
事首建是閣言便禱祈見聞懽贊岧嶤虛明平步樹杪
低昂獻狀金翠麗暉象服煒煌旌旛婀娜旋蟲夾縣浮
空動碧香風繞簷神具燕喜里善士王鼎孫施其財像
飾展具沛然成之至真又連閣為樓七間棟宇方由是
一新永惟斯役鉅矣然觀興百七十年僅紹興澹庵胡
忠簡公一碑日余過之宿閣下去遂得聞剏建本末次
第許之記而王相霖以斯文碑具謹待刻余寤寐北真
久矣往有朱道士善告斗如斗與言今又與歐陽游清
真簡素宜北真之方興也仙好棲居天人感遇往來一
氣儻所謂神仙者如徐之不死清風明月其精神浮動
依乗回合必當在是間而况三元之不逺人哉羣黎日
用覆載生息而不知悟故皇皇臨之為近兹固教之不
容以已也夫余受言記最惟贊歎之不足復長言之月
山本儒家子今為崇正冲妙靈逺法師領洞虛提㸃事
是觀開山與神公遊者為歐陽日珣今再興復歐陽信
不偶哉其詞曰
北真左閣飛巖巖千山兩嶂高青巉清江一環平縱銜
烟樹薈蔚松桂杉晴波平疇微風含慶霄雲低空明涵
太虛圓鏡水月鑑寶暉夜騰仙蔵函真游聯翩降塵凡
俯視高敞神惠監鐘清皷肅龍回髯地靈山君雜遝儳
海陵仙裾和颺颿三府啟事臣奏緘皇靈剡剡宸聦諴
林端縹緲旗斿縿屏除庚甲質矯讒尊氣肅穆氛厲芟
屢豐頴同岐分嶄梵行道景風渢渢陰陽無沴星無攙
多男夀富周徧咸
　　　沂濱道院記
天地間樂事一也學問議論有同異情性趣悟無古今
夫子之川上曾㸃之浴沂莊周之濠濮誦其書聞其語
悠然百世之上百世之下猶有樂意夫豈獨有取於水
哉善觀物者觀於動天地之妙亦於動乎候之而動之
足以鼓舞變化未有若水也今言浴沂者如有聞於川
上而濠濮間趣必其異於浴沂是何一笑之樂未易得
而適然之趣乃多事至此即吾欲抗濮於沂疑或齊莊
於孔吾且以浴沂言之莫春時服少長浴罷休於嘉樹
詠歌而歸雖不自以為樂而聞者尤以為喜也此其襟
懷光霽與風日俱麗夫子安得而不與之惟夫子喟然
而歎與之之决來者不敢措一辭然猶或謂狂者之事
與川上之樂不得並而川上之學問又有不睹不聞之
工夫焉夫如是宜濠濮之不可同日語也川上者不可
知己沂水之趣豈伊異人而二千年間流連光景狂嬉
醉舞豈不十倍當日而没没無稱重可歎也景與人不
相入人與趣不相待天高地下佳時美景乃任萬物各
自得於其間鳶飛于天魚躍于淵而人者乃無足以得
其得亦有矯然而思爽然而悟者乎而言非不習也論
非不明也主吾道而欲異端無不辨也而其所以失之
者亦在此矣吾嘗浩歎於此而無所於發乃以記沂濱
道院云道院在永豐邑南之濠上曾氏平翁自城遷居
而始築之前闢一區花竹高下起臺接榭俯瞰清池蓮
栁夾植綠陰清香書暇興來花時月夕弟昆親友觴詠
從容館招名流不但教子老成才俊文墨傾倒地近屋
東跬步可涉扁以沂濱志家學也宛轉徵記以貽嘉話
予蓋想像如至是間夫舞雩之沂去我逺矣其趣予能
知之而亦不能得於言也今之沂濱與我相望其境予
既言之矣而言亦不可得而盡也平翁之為此必有得
於此矣而亦不容言也遊於此者以予言發之豈不俛
仰而㑹心感賞而在目然欲言之而亦不能得也或又
曰亦有一言而可以得諸形容者乎余曰平翁藝兼書
易試憲臺疊選分教典江待銓行省力非有餘乃志尚
獨在此尤可稱
　　　霖巖道院玉皇銅像記
古人出入起居陟降先後無一息不如見上帝者焉小
心毋貳齋戒沐浴如睹其睠顧如聞其言謂如知其喜
怒豈惟志氣清明者與之為一昭昭之多非戴盆無不
望天天豈止蒼蒼者耶則有主之者矣皇皇乎國之必
有君也明明乎家之必有長也天地萬物父母此父母
之父母也乾為天為君此則君之君也日月星斗之所以
章也雲霞霜露之所以神也陰陽寒暑之所以時也雷
霆風雨之所以令也元㑹運世之所以推也凡仙佛神
明之出於人者皆其子也其言語文字而謂之道者皆
其秕也而謭焉者自私以為𤣥眩焉者創竒以為博不
亦醯雞之覆而川灌之欣哉乃世人之所為事徼福於
靈威者徒知禱奥而媚竈效靈於禨祥者往往祀海而忘
河不知巍巍蕩蕩仰首而在其上在其左右生生化化
之所自出其簡簡穰穰者豈塊土之賜而膚寸之澤哉
吾為霖巖道院記玉皇銅像嘉其知本樂其能事帝故
論天於元氣之始尊帝於開闢之先而壹不敢以人間
意者意之也介廬陵太和間匡山之下霖巖道院者至
元癸已曽氏所建也霖巖云者作霖父之所自號也霖
巖壯志軒豁灑然方内外逺視高舉於所居對萬松岡
施田造屋仙山幽雅梅溪縈環茂林晻靄中事天帝旁
為先祠其不他取名而曰霖巖云者所以志也吾先君子
湏溪先生書之與為不朽今其中子以立夫婦令冶氏
範銅為玉皇像天師真君侍不惟以承霖巖之志輔之
翼之所以祈自今而始綿綿延延者於此乎在而住持
道士明逺大師羅以莊捐己所蔵鑄為爐瓶以奉上帝
慫慂圓滿盛大之觀以莊具石請記垂之永久夫至不
息者天也不息則久久則大道院之始也至今而盛繇
其所以盛則子之能子而居是間者之能其事也因今
之盛而繼之以不息後之嗣羅者皆能以羅之心為心
其久且大者且與曽氏為無窮則道院常如新也人事
不能以日新而人心之新者常與天而同流則其事雖
日又新焉可也吾既以事之實者明其所以事帝又以
事之可新者望於方來觀者皆可以興也則斯言也豈
但記成觀美已哉霖巖諱良孺以立名聞禮婦劉氏嘉
則延祐三年七月三日癸卯吉鑄像是日記
　　　南劍路芹山福地新建門記
大徳十一年秋八月集賢侍讀學士河東圓嶠李公乗
傳赴南劍次西芹道見芹山福地之門問而知為伏虎
禪師道場即灑然如有宿契黙念誥朝當往即祠庭潛
通感悟神交縁合未見既見自是閔雨禱晴言發輙應
再閲月而繇門遷殿輪奐新美塗榛者夷橋圯者崇嚴
嚴翼冀環山映谷乃十一月二日揭扁告成公率僚屬
蒞之光澤簿廬陵劉某適部餫三山還公命共載通逹
為芹山福地中路小憇為亭曰塵外橋曰通惠及門重
樓之上揭伏虎道場殿曰慈蔭之殿升殿右折巖竇泓
泉昔名顯聖以惠泉易之旁護法神祠橋亭曰景福皆公
大書新扁嚴重飛躍使山水坐増清暉父老懽舞持盃
擁馬拜獻公夀公顧曰新門也未有記屬筆於子焉惟
是初筮為劍文學往來祠下日久何幸得以筆墨鋪敘
托公於不朽罔敢以蕪賤辭按慈蔭通濟顯應惠利大
師本葉氏法名慧寛汀州寧化人在南唐宋初間道成
於長汀化被於劍津而祀尤盛於西芹其成佛在定光
前所至與定光並祀西芹去劍城二十里舊名虎歴居
民畏虎一日有僧過之自言使我得結庵於此虎當不
害一道者隨之轉山三里許曰小芹築草庵焉實宋淳
化甲午基地之日土中得石舄一窪製如天成驚異希
有虎爰屏迹而僧不復見物色求之徵於臨汀始悟為
化身之所顯幻乃追省得舄之日則二月二十八日也
於是歲以此日奉石舄設齋闔境蠲潔毋或不清魚鰕
網絶塗旅以戒殿故依山屋老弗理公一至而鼎新之
百年所未有也或曰公之誠之緣之契故其應若是是
則然矣而未逹也盡大地皆佛身者非幻語也人惟不
知虛空之皆實故以佛為空而以事若物者為實然所
謂實之成毁去來無不歸於虛空而空長存則是空者
實乎虛乎世之所共傳以為實者無可感而空必應則
感之道端有在矣大地皆佛也吾身佛身也感其有不
應者乎感不知其所以感則應求於所不宜應及其不
應也不咎感而咎應應豈負感哉太空無非氣愈空者
愈實直心者為佛不直則不彰以為神又竒者由逹者
視之固其理之自然者也佛之道雖一而入者隨所悟
故聲聞之間而文殊普賢觀音入道之門三者異焉出
斯塗也入斯門也顧瞻棟㝢之今昔而永歎我公賢侯
應感之效隨觸隨悟其有思乎其但以為觀美矣乎公
牧劍甫爾公宇一新又為文投牲祭黯淡灘鎍鐵湧字
納神於善有昌黎南海徙鱷風烈實西芹揭扁先一日
云相是役者劍浦縣尹李祐督工農隙民不知勞叙佛
事以示者劍教林元甲里人前太學進士其父禱夢而
生以靈感類也亦牽聮書之用昭大師之丕顯休貺
　　　汴梁路棲雲觀記
全真教汴朝元宫為盛去宫數百步當城西北隅大寧
坊迎秋門街左觀曰棲雲女冠居之皆祖重陽真人宫
有姚翰林碑觀創於姬志真之徒李妙元妙元南宫人
父寛蚤没與母王氏俱入道中統癸亥至汴禮姬為師
姬賜號文醇徳懿知常真人樓雲則姬之師王所號也
教行於汴則棲雲始然為朝元開山觀以棲雲名不忘
其所以興也重陽六子棲雲父郝太古從邱長春遂為
嗣祖棲雲之是似者姬與李志居徐志根也全真徒滿
天下道派此為嫡觀繇妙元母子以起至元甲子知常
名妙元母曰守志授地三畆卓庵居之日闢以至為觀
三十年間構前殿奉𤣥元後堂祀列祖齋壇蔬圃悉備
監壇里域各為祠又拓地十畆有竒去年余按事夷門
妙元之徒李妙常具觀始末請記予行四方所遇名山
勝景毎攷論其初未有無其故也嘗遊西山見旌陽之
教以孝道為道慨然神仙之説亦必皆有自本自原者
不但荒忽為竒也若李之母子奮於孤孑喘息相倚不
苟附託周旋澹泊經營莭縮以有棟宇傳之後來迹其
事師服勤之初心豈希覬於度世成仙者哉母子至情
也孝節一理也即其不忍於棄捐天下念之矣東坡謂
無仙則已有則非斯人誰宜為仙未易言也予獨本其初
諒其志而棲雲為可傳矣韓昌黎賦謝自然詩為吾徒
者喜誦之然昌黎正惜其弃父母絶影響而離世之所
托倘非所謂仙則不得其所歸斯母斯女一念之立於
人間者若此仁人君子且隠然有動於心者何悖於世
教倫紀而何忍靳之吾之記雲棲以此觀成於甲申是
年記
　　　吉州路永和重修輔順新宫記
廬陵四境神廟封爵寵靈赫奕未有若永和輔順之
祠者自宋紹興五年賜廟額迄寶祐四年加王封極八
字百五十年間繇侯而公公而王始二字増四以極美名
上自王父母下逮妃若子又孫皆疏王爵崇顯號八八
而並以及女姬子婦無不累加逾尊鈿軸綱袋高下襞
積命圭衮服揆錫備儀計東南累朝貺賜隆重豈獨廬
陵四境所未有雖嶽瀆外若此者幾無與儔厥惟王之
水旱應禱神威震疊民之所不能忘而地靈人傑寓公
貴仕交請靖獻有以發一時之丕顯休命王本晉人姓
匡氏與叔俱學道叔已仙去遺命王當為神匡山其廟
食處也入宋避廟諱稱王山王仙云匡山在太和境王
之遺體在焉而永和廟最盛前後制書皆下永和王仙
廟而朝謁禱祈者皆之之近年尤著南北初境有逃卒
挾衆窺城隟私謂得吉卜亟進不則此乎穴暨卜則吉
乃覆於城近焚洗之旤他所當之則王詭以吉卜驅之
也又有宼夜闖境見兵馬無數駭而走他日宼執實云
如是者不一雨暘時若不枚書也廟舊有後宫六六而
備廼壬午水壁壞㝢頽里善士巽溪楊子賢既新臺門
及左右夾至後離宫便殿軒偉嚴翼㦸衞馬御畫士顔
輝手自位置見稱絶筆復倡建新宫粤癸卯自為東掖
則集以衆力増庳拓隘高堅倍舊綺䟽玲瓏金碧繚繞
選按宫體名手巧圖棊傳琴瑟書冊繡牀寒温簾帷曉
粧午浴縵立匡坐絶態負妍弄嬌扶姹壺氷盤雪鮫綃
雲錦錯落瑰竒珊瑚交枝水精立石柘漿棠露捧侍待
宣金猊寶鴨籠衣香暖乍凉新燠顰碧斷紅待月迎風
襞裙動帶嚴粧待旦賜宴迎車遞宿倦扶弄簫記譜珠
𥜗玉佩佳節稱觴綠樽翠杓閒奉斟酌極時物之芳菲
情態之宛轉人間天上事完理極又分四時為四閣對
奕䟽拊考圖閲籍奉天一笑清事日新回環寢宫燕娛
曲折鈞天清都則不可知所謂南靣王樂無過此者矣
經始於大徳且落成其費鉅工夥不可㑹巽溪求予記
之予周還而歎曰往者不可及己備物典䇿昭示百世
其盛麗之奉若此者幽明不同崇高無二豈必其平生
所嘗有哉神明之道類皆其徳宜食其報不得極於生
前者於是帝錫之而肸蠁格朝命之而靈威彰民烝甞
之而報事嚴雖極想像之工繪事之巧神之玩也猶人
之觀也孰非幻也即所謂瓊臺玉室臨春結綺傾城絶
世其與幾何亦有以異於圖畫間哉故化人之宫視中
天之臺若絫蘇積塊而其遊者神遊而已曽未離乎所
居則俯春宫而涉青雲者亦若是矣夫仙者無與於人
事神則不能不在人間王之志也本仙而其事則出於
神凡世之所鋪張揚厲祀之所以閎大衍迤皆人間意
也王則何事於斯而人之所以資於神神之所以惠夫
人者槩可見矣運數推遷天有所不能違者也陰隲其
間若私之二天者人之望豈有極哉余既歴紀其盛而
折衷於理宫碑廟樂宜有聲詩復侑之以詞曰
蓬萊雲曉鳴珮環詔迎仙客匡之山龍車拱侍杳靄間
叔兮垂釣潭前灣雲中飛胡黯莫攀遺竿化竹青珊珊
帝命封建名山朌賜履接畛聮闠闤水旱疾疫銷阨囏
魑魅罔兩潛淫姦仙者忘世神恫瘝俯撫孫曽拯其孱
民戴朝錫森若班寵眷四世圭璧賁禕翟姬婦絲綍綸
美人列宫立望姍珠籠翠裏宫髻鬟鬒峩曼鬋蜷曲鬘
清矑的皪睇美盼舞袖娜嫋腰弓彎翳雲拽霧舒斑斕
明璫組珮琮璜瑗鏗鐘摇簴琴瑟嫺棊博五白姣且儇
瑶環瑜珥扶抱板桂風梅雪芳秉蕳錬金香玉照指鐶
書雲換繡覘矕􁃂王歡恣賞清燕􁀙娭娛婉孌樂未䦨
下土急愬惻遺患前驅鸞鳴後虎霦乗雲天門奏欲澘
皇覽閔度命曲刪運數雖爾寧哀矜還省三島遊芝闗
丁寧校籍悲塵寰永嘉而還數屢慳人生實難勿弃管
毎朝懇欵如請間世衰道䘮非民頑紫雲浮空王駕還
列騎清道車班班東風靈雨泉流湲坐朝冠冕春仗閒
宫開樂作歌巧孄王顧一笑民懽顔千秋萬歲無後艱
　　　江東鉛山州黃柏王道者靈應記
鉛山𨽻廣信郡昔邑今州南陬連閩萬山高深其名黃
柏坂者尤斗絶宋昭陵時有王道者名通世黃柏人其
在母也母盧夢日光吞焉生而不葷酒辭父母以上有
二兄奉養願方之外以居始誦經天柱山家近時一歸
省既親没遂入黃柏幽逺處傭林氏一二年入大六鋤
山畦蔬蔬茂倍常青以奉人黃則自食有竊之者傷足
惻然更織屨縣籬以給所居輙如雲氣覆之一日樵者
過山中巖崖下聞異香梯縁而上則道者趺化巖中不
知幾許日矣前留偈有佛法清凈孤燈明月語繇是里
中趨謁烝嘗之以巖阻僻轝之㑹聖庵為祠禱靡不應
里士祝鴻遇狀其實求記曰以所聞於祖父則昔紹定
庚寅汀宼鴟張且逼招討陳忠惠公檄叔祖應期守毛
青隘民益單弱他日宼望隘自驚走謂旗幟征鼓繞隘
蓋神云以所見則丙子間閩尚南守毛青嚴備禦勢甚
張環饒信士夫巨室擁貲保險者集黃柏讙謂隘兵北
我必衝掠快意時前趙信州孟君偕同患諸公日禱道
者必曰吉咸恃以無恐已果然他水旱癘疫靈應常年
常事不勝舉願記之以昭方來予於是重有感矣今夫
佛之為道若神通應現不以為極則事猶若未逹一間
以是名散聖謂其未至於化尚人間縁也抑宇宙間兵
革水旱之故類運數之所不得已然豈造物意哉方其
轇轕而未平亢鬰而未解五合六聚而不能以逹者與
我無異故㝠㝠之有神乃造物藉以斡旋其所不及與
寄之人以濟世者同事如使急焉而不顧號焉而不接
豈惟失人望而已天地復奚以此為哉當時窘憂跼踳
靡措幸而有所望走又非耳目間往復可考質直托之
萬一以自解又幸而所報不誣如有相亦因是以不朽
奈何乎如不聞以自為聖也嗚呼世率以汨無情者為
高而漫不省者為化此民之所以無告而事之所以無
奈何也何獨佛哉余推道者之顯異卓卓而著所感於
此或者其有所觸也亦以宏道者之道云爾祝君篤實
善士於所舉無溢辭至大辛亥三月戊戌記
　　　超燕堂記
超燕堂在玉山為佳處與承天俱興唐季始揭然以名
稱入宋渡江茂穆二陵盛時堂中羽衣以數十琴書道
術各有聲當世白玉蟾往來為賦玉笥有此小蓬萊之
詩其盛麗可想己然淳祐來頽圮欲盡堂空人去敗屋
高寒惟雲隠蕭元悊以休亭後裔睠焉守之不忍去如
是者幾三十年以待至元戊寅廼得烏江士族陳思欽
為之徒又久而度蕭之侄紹雲拮据經管至癸已之臘
復完舊堂為新超燕前記有太博李應中求所為碑亦
不復可得惟是修復之業勤矣請記超燕予反復其故
慨然為之言曰老子不吾欺也世孰不志於榮觀哉方
之内者毋論即方外本棄人間事者然金碧巍煌丹楹
刻桷虬麟鬛角猶謂清都鈞天視之如絫蘇積塊猶諉
曰以事天人宜爾即閒居一室稍廢不自理過者興盡
固非以觀美而棟宇相望亦安能鬱鬱久居此使來者
寂寂笑人哉故雖崇飾之而不為過也雖然燕處者不
在是也所謂超然者在於物外而後得其所以燕者焉
昔者穆滿之遊於化人之居者蓋若是矣以其中天之
臺土木之功赭堊之色無遺巧而化人者猶庳之一日
執化人之袪而及其宫出雲雨之上而不知其㨿望之
者若屯雲既寤而所坐猶嚮處也視其前則酒未清肴
未胇夫非禦宼之寓言也庸詎知夫神移之所睹非今
之坐忘而不屑者乎且夫榮觀者豈有極哉嘗試與子
想像而言之昔之神明通天金莖露盤以為一時之鉅
麗靡大而猶有存焉者乎金門玉堂珠璣瓊瑶洞駭心
目以為前千古之所未有而猶有傳焉者乎神霄玉清
千門萬户出天入神以為後百世當復何如而大畧皆
可睹己後者無前來者無繼此皆所謂榮觀者也而未
悟也其時其人處于其間者由今視之不啻集飛蚊之
睫而聚浮泡之沫曽不得朝夕之安而忽焉俱盡乃山
中之漂摇世外之建立托於廢興之所不及而聴之盛
衰之所固然此昔之超燕雖一人守之而無不足今之
超燕自三以往至於萬且倍又倍昔而有宜然者也則
以其榮觀者無足以為之累也嗚呼孰非繼繼承承者
安得此吾以此記超燕或者反復有省於老子言
欽定四庫全書
　養吾齋集卷十八　　　　元　劉將孫　撰
　　記四
　　　真定鄭侯徳政碑記
士大夫奉命出使未有如按獄慮囚之為快也當幽閉
展轉望脫去無日一旦逢别白定罪否出門恍然再覩
天日無復恨此其人父母妻子宗族鄰里問勞感聳為
當何如而吾以片言得専縱舍無牽掣左右一事竟一
獄减吏奉卷藏故府卒解纒勾禁籍顧不快哉况受寛
條雪寃滯誼得辨是非略㣲薄久禁者蚤决株連者不
蔓為惡者服而為善者勸觀聲騰為協氣協氣蒸為太
平理有固然昔周公之作書也再三以庶獄庶慎之勿
悮所以長我王國為祈天永命之本盛哉得奉命於此
亦與有其樂矣朝廷分遣使節於曠恩之後所至親歴
焉蓋惟刑之恤者宜若此瑞陽同知真定鄭侯實受命
行省副玉節郎行江廣暨至廬陵則侯前治所也父老
驩迎如舊父母所决遣平亭道路傳誦以廬陵之所見
聞他郡從可知矣以劇繁如廬陵無留寃餘獄如此則
他所不足治已昔侯之佐此郡也嘗以選涖重囚東廣
訖事無一寃而此郡不與理者興寃獄侯之明之仁之
材豈待今日而歡詠之哉漢于定國以治獄無寃至卿
輔唐狄梁公為寧州有遺愛他日他處囚得公釋去者
道過寧州徳政碑下而泣故老曰爾迺吾使君所活耶
侯徳政在江西盛徳被南海坡公所謂使國家無疆之
福而明公之子孫亦與饗其報者斯言也侯應是矣予
也杜門聼輿人之誦於侯之在事無門下之跡於兹之
行部無繼見之因獨以公論所屬筆而著其端視諸君
子所稱道為尤信
　　　李運副徳政碑記
鹽䇲之利資於天下之經費盛於漢尤盛於唐國家因
前世之舊立轉運司以綜其務兩浙轉運司理杭州所
統濶逺每嵗分官案治諸路紹興東州大郡列塲伍為
鹽五萬餘引民貧額重當其任者尤以盡職為難元統
三年轉運副使李侯分治明越期年之間官課趣辦齊
民不擾越之父老相與稱贊侯之功徳疏其實績俾為
之記將刻諸石以示永久辭不獲則為之言曰鹽課國
家所甚重故其立法至詳至宻奉行得人官民均便其
選任常不輕若李侯可謂能盡其職而不負朝廷之選
者矣亭民伐薪􁁊具牢盆日夜力作而官本之給或刻
減於吏胥之手亭之長吏又從而擾之以耗其力是以
日煎月辦有不能及者洎侯之来屏斥騶從飲食之資
取於裝槖吏屬畏其清嚴莫不屏息自勵唱名給本無
毫分之損亭民感恵趨事竭作以赴期程比至庚伏而
課之登者十八九官事趣辦非侯之功歟私鬻罪釱無
賴之徒既抵於罪誣引於民以肆其毒而吏以縱谿壑
之欲為幸民死徒相屬田里蕭然洎侯之来犯禁者引
問面審立為斷遣不使有所指引於是無罪之人得安
其業民之不擾非侯之徳歟夫民國之本也民不失業
而食鹽者衆則商賈無淹滯之憂而官課之及額易矣
有徳於民所以有功於國也嗟夫侯之能居其職而不
負朝廷之選益推而廣之豈特鹽䇲之利而已哉侯名
守中字正卿世為潁州人由中書掾出為令為守所至
有遺愛有子四人仲子藻國子生釋褐第三子黼泰定
丁夘進士第一人起家義方之訓為然而亦積善之餘
慶也為之詩曰浙河之陽其土廣斥李侯涖止司正鹽
䇲櫛風沐雨飲茹冰蘖夙夜亶亶爰究厥職列亭萬夫
老弱聚庸官與牢盆散給以公民忘其勞與海分功先期趣
辦繄侯之功敢有私鬻以干成辟有惻其愚有伸其抑
大慰齊民以田以宅聚廬不擾繄侯之徳我聞裕財莫
若厚生民生既安商賈攸行維侯克稱轉運之名宜廣
其施以輔太平天錫吾侯世濟其美彯纓蟬聨躋於膴仕
我述民情作為歌詩其永勿忘式爾後来
　　　申屠致逺博古堂記
東平申屠公徃以御史出使江西一日而斯文生氣當
時士大夫幽逺傳誦想望風采恨不得相見吾先君子
須溪先生尤為吾道吾世有斯人喜山牕表君自金陵
歸又能言談論氣象一家父子講貫琢磨古書積疊他
無嗜好名堂博古客来終日煮茗談坐前橋後梓交發
輝映蓋欣然未見如既見也客有請曰博古何如則為
之言古之不可以不博者山牕請曰是可以為堂記矣
則曰他日未憗也緒言如昨於今距至元甲申相與語
時十有七年矣而山牕慨然復語此因俾述為記志不
得辭則為博古記曰古之人古之人未有不博於古者
也計其幼而學之者無一非此聞見涵蓄窮原探本茍
不傳習無問遐僻取為師友雖吾夫子之聖問禮問樂
且猶之杞之宋考徴不足以至問官名而信其學此在
後人皆以為不必詳者故専車之何異萍實之何祥接
於目者如所覩記想其胸中包羅蒐括鴻荒以来開闢
而後人事物理書墳史乗横陳歴落觸而發者千百之
一二其不及見而不可聞者何可測也子産實沈臺駘
之對梓慎五正之答傳於書傳之所不傳而不疑其為
異知於衆人之所不知而不惑於所眩其問也非意所
及其應之也如響竊意一時講貫本末徃徃皆知及而
質近倉卒考質此撞彼待適如合契不特對者之博亦
聽者之辯也此非専對敏給之比也然此猶學問間事
若決大疑處大議非依於經貫於史疑有辨折有當則
雖子孟之忠或䧟於無術長孺之直或誚其無學况是
非得失成敗利害雖姦猾變化創新出竒無不前有轍
而古有鑑並事而觀賢於臆度指效而數㨗於滕說功
力難易從違逆順相去倍蓰古患不能博耳世或訾儒
者曰知古而不通今此未嘗學者之論也士惟不知古
是以不通於今若知古之事君為臣治民行政理財治
兵其難如此無非吾事者則何今之不通又或自量以
為言曰古今不同制此不通之論也事至於理而止古
之所以傳至於今者何以哉理而已順之則治悖之則
亂未有古之所不能行而能行於今者也雖然古亦豈
易言哉周禮太平之書也再用之再以為口實而論語
之半部或二言者以之開國以之治天下而有餘若此
者又或不以博為能也古人之所謂博其取諸人者非
口耳之謂也後来者非載籍無以為學博者博於此而
已然且猶有不及博者也故博為貴然審思明辨之功
精神心術之妙紙上者猶糟粕也故博之外猶有事也
是乃所以為博也公方負南北重望向用於時而堦庭之
名且日起世以韋平事業期於方来者逺且大故為斯
堂言者豈直書生之博云哉公名致逺字大用以忍名
齋人皆稱忍齋先生其子名伯騏字子夔才俊卓犖堂
蓋随所寓而掲之云
　　　劉氏勤有堂記
謂詩書勤乃有者韓公訓子姪語也彼未嘗識有之趣
故望之以勤若既勤而得其有矣而猶掲之以名若西
山劉君之稱其用意豈不可感哉劉君教吾郡永豐凡
為士者皆矜喜於得師迺其家尊君耆年宿學為里大
宗居西山之下洪崖天寳列其左右簫臺臨其上築堂
奉親且對床聼雨其間惟念詩書歴世辛勤揷架倦遊
嵗晚家庭至樂翁季從容弟兄頡頏吾伊徃返考質講
論慨然平生以有此有故取韓公語為之名且俾後人
之不忘其所以有者也間以諮於余請為勤有堂記予
歎曰有未易言也勤而不能有者有之矣有而非所有
者亦有之矣回思隋唐科舉㡬二千年富貴利達山林
皓首各不相為謀或欲盡見未讀書不可得或一徃遂
於書有不暇讀此則勤而不能有者也東坡嘆士方田
野有志莘渭出試大謬如芻狗之不重陳蓋自子政以
来及王介甫輩若此者多矣此則有非其有者也是
猶所謂能有其有也復有不必有而有者鄴侯牙籖萬
卷新若手未嘗觸安陸連艦輦蔵一箧供一炊飯彼得
之不以勤有之而無所付者如此又有不當有而有者
成都之經驅之以版築黄樓之刻沒之以泗水有之非
其任而敗喪之無何有者又如此嗟乎知勤之可有知
有之可味獨書生可耳而書不能盡聚有不能盡包世
事之相違也必若此則君之斯堂寧不使予感哉人有
常言曰父師方其在父師之日朝夕鞭策或且以為厲
婚宦館榖而父師日以逺矣兄弟無故一樂也出處離
合有不得不然而兄弟之樂亦㡬希矣而况夫呻吟緩
翟之異趣﨑嶇吴蜀之相望復有非常情所及哉斯堂
是父是子難兄難弟與居與稽俯仰今昔清風白日黄
卷素心天禄何之善和屢易不知四海之内六經之外
頗復有人否若予者明發之懐愈逺歴變之感愈長故
於記君之堂歎羡之未終而感慨係之矣雖然此皆人
事之所不能無也則君之堂也不愈有餘也哉
　　　桂隠堂記
桂之於木也生於江南深逺之地山林之姿風露之氣
幽人之所晤賞而隠者之所盤旋也是以騷人取之以
味其芳小山賦之以表其趣科舉興而桂乃疲於攀折
累於升沉若昔唐世非不以此取士然有欲斫之以多
得月者有歎寒而願以為薪者猶未為塲屋牽率也自
燕山一語特借以喻五子而桂司文之造化者幾三百
餘年廣寒之幻遊月影之彷彿亦不能不符人事以答
時好幾與昔之染栁汁者同夢久矣夫桂之不得與於
隠明矣天地間草木隠顯亦若有運數離合行乎其間豈
獨好尚之殊時哉梅在古殷首以為相業久乃有何遜
杜陵寥寥焉意屬之孤山數語直怳然相與於世外而
後来清事非梅不談茍欲與清流無不强附於梅若富
貴者望塵而猶若涴吾常為梅而歎桂本何與於利達
而直為此擾擾也於是桂不得以遂其隠者非一世矣
吾乃以記吾劉君聖則之桂隠如稱小山爰以隠之事
為桂也張之巢由遯而水不足以飲牛四皓出而山不
免為㨗徑龔生之蘭或惜其以香自累淵明之菊或謂
其初不為世故竹林之逰不免俗物敗意橘中之樂終
不得固蒂而深根而兹桂也偃蹇於通達之中傲兀於
零落之後婆娑乎嵗晚貫四時而不改色芳菲乎天末
不與時葩竒卉而争妍其隂森也未有非百年之徳數
世之澤其為喬木也足以閱故國之廢興留雲仍之嘉
話蓋未嘗不在人間而隠然者同於世外古稱大隠朝
市若此者又不待朝市而為大隠者也三十年前為聖
則詠歌此桂寧能不以名為期今而談隠之有餘味桂
乎桂乎豈不以予為知已乎哉或曰聖則之桂久矣而
聖則又種之種之方来之孫枝未有涯也聖則隠矣其
不以此為王氏槐耶予謹謝曰吾姑記桂隱云爾使謝
安石聞此言又當掩耳
　　　志樂堂記
族諸孫潛自五羊府以公事驛至洪省予因寓書故人
熊天慵氏天慵善篆不輕為人作也於其歸得其志樂
堂三大字請曰願有以記之予為之言志曰士尚志不
可不有所尚者此志也而不可涯者亦此志也聖門教
學者必曰盍各言爾志又曰亦各言其志也而門弟子
之於聖人亦曰願聞子之志聖人之與人與人之於聖
人也皆以為問何哉不言誰知其志言猶有所不盡也
其藴而不可知者在此而浩乎其不可涯者亦在乎此
也况於樂則尤有未易言者孔顔之樂前修之所講師
友之所習未有知其處者則兹之樂也何居人不能以
無所樂也志之所在則樂之所寓也矣人情有所望而
未得也則志至焉得之如其思則樂極焉人有常言曰
得志至於得志未有不樂也而其志何如哉嗟夫樂者
人之情也人性之剛柔緩急清濁也異而心之所之也
亦不同樂未有不囿於物以物交物而引之心唯甚卑
汚淺陋者固患於志之不立而髙逺廣大者又不能以
無弊也則志之所在亦不可以不審矣莊周有言知士
無思慮之變則不樂辯士無談説之序則不樂察士無
凌評之事則不樂此皆極人情世態而言之也夫觀於
聖門之教也若此推之物理之變也若彼則志其所可
志樂其所可樂亦何以加焉斯堂也吾宗孫子之堂也
潛也方於此乎發身方於此乎事親以其能行於四方
一出而遇斯文知已或推之或輓之遂掾大府自是以
儒飾吏功名可冀也惟勤惟謹迄於成名歸拜其親斯
堂之上弟兄相視各以其才奮舉觴一笑其不惬志矣
乎其不謂樂乎潛字季剛今以字行於行為季諸兄皆
自植其父道亨名文鳯明練宜有子云
　　　尋樂堂記
安成王學顔為予言其先人名之以所學也教之曰先
儒謂尋顔子樂處所樂何在安分而已人生每論所學
惟為人而無愧於人可以稱人矣足於分而無過求是
之謂無愧每凛乎斯訓之墜蓋愈老而愈不敢忘也故
廬僻逖晚得今居敞為一區掲尋樂二字匪獨示不辱
先人之教且以遺於子孫請記以言予曰孰有踰於家
訓者哉而猶待附益之耶然吾嘗反復不改其樂之章
與所學所樂之意竊歎夫世之學者未有能知其樂處
者也是樂也非以陋巷簞瓢為樂也後之言樂者尋之
於陋巷簞瓢之間於是以處貧為樂則已失其趣矣迺
相率而為偽者出焉麄衣糲食敗牕塵几以蕭然為至
其所謂樂乃其所大不堪而矯揉之所為豈復有從容
之意久而亦無所揜也於是又有以忘貧為樂地則又
非其意矣迺相與為欺者出焉髙談濶論糠粃一世若
他有可知之味存乎其間不可以言傳而我之所獨得
其跡乃有類於方外之秘而卒亦不能守也是樂也尋
於陋巷簞瓢之間固非也尋於陋巷簞瓢之外者亦未
睹其得也即陋巷簞瓢之中而適於陋巷簞瓢之趣樂
在是矣所謂不改其樂者非樂是貧也貧不可去而樂
吾所安是所謂不改者也人見其陋巷簞瓢而我不知
其可憂即一日榱題數尺八珍方文若固有之我不知
其可樂人惟有一念之㣲出於强揠而力制者必不能
以無固我意必不能以無隠見當其貧賤無素而行之之
心則遇富貴之来遂欲以貧賤加乎富貴雖浮雲視之
髙出物表而終未得其所以樂亦必有遺累焉謝安石
東山髙卧絲竹自遣而一時已有如蒼生何之歎與真
憂不起者同其調安石亦自謂政恐不免王介甫垢敝
枯槁者終其身而蘇明允已疑其不近人情他日於勢
位是非之際何如其逆行也安石之樂非出於自然介
甫之枯槁偏於執一以是觀之亦可以自省矣若夫子
所許顔之陋巷簞瓢曽之浴沂詠歸所謂與上下同流
所謂致中和而天地位萬物育而求顔者於貧求曽者
於放蓋胥失之孟子推顔子同於禹稷即天下不為泰
而後之喜言顔子者不過癯然與原憲振履而歌商者
並是烏足以識顔子哉分之所在即天之所命求加於
分者抗天求勝於分者傲天惟無入而不自得知止於
其所止者樂天者也而非以貧為樂也學顔之先人可
以言能教為士如學顔可謂之不負所教矣来者復何
必他求以為尋哉學顔之是似焉可也
　　　絜矩堂記
絜矩堂者永豐曽氏義翁記其先訓於此者也義翁之
言曰先君子霜月先生四十年塲屋不得志晚逢科廢
辟地東西轉側深僻間惟教子日篤他事俱不謂切浮
沉娱嬉處異鄉如故里玩馬上如鄰曲語見大夫如平
生交一惟是中慤平易油然俱化㡬不復有逆境暨事
定返舍扁㕔東偏曰絜矩使諸子讀書其中嘗謂義翁
兄弟曰儒吾世慎毋輕墮斯業且必為通儒矩方也規
圓也人以方非所以處世吾則謂方乃所以為圓斯義
也如有合於予心已所不欲勿施於人他人有心予忖
度之可以持身可以待人吾生平所歴非守此方以應
於圓詎能及今日耶汝謹識之邑火堂廢依城以居義
翁念茲不敢忘欲復堂如舊力不逮即屋西小室加塗
堊掲舊扁焉爰著先人之教請記之以示子孫予觀義
翁練而謹介而通不以文采襮而意象灑然信能守其
家學者記無過此者矣予又安能於儒先格言之外溢
出於足下家君身體之驗而他有深切著明者哉抑嘗
讀君家子輿書而有所觸者亦願於此乎講也是書之
用力處誠之者為慎獨學之者為格物用之者為絜矩
獨也物也矩也人之所同也慎也格也絜也我之所以
為我也慎猶自修之道若格與絜將無事不有無物不然
所謂無不用其極也中庸之致中和致亦是物也故致
中和而天地位萬物育絜矩之道舉之而天下平而天
地變化草木蕃茂莫非其效一方一圓理有自然特患
人不絜而度之耳茍以是心度未有不睹其故也人心
之好惡能蔽於愛憎之私而無以加於本心之愧雖外
之縱横變化移白黒易左右而旦晝之交血氣之定霜
降水涸之見未嘗無一隙之明而一念之復倘其初嘗
絜而後處豈復有後悔餘憾哉嗟夫矩無形事無體物
無方吾欲為矩而彼不與我為矩吾揆之則矩矣而㨗
出者常在其外古語有之難平者事也夫世之所謂圓
機者非不知所謂矩也特出於隨世遷就之心以為曲
且有成而未害吾事而不知展轉而無以自久彼所謂
執方者知圓之害矣然見已之理而不足以盡物之情
其擇而執者乃犯世忌諱而惡於左右上下之交是皆
未能絜者也絜者所以用是矩也昔者曽子於夫子之
道曰忠恕而已矣謂如此而足也而論者以為未盡大
學之絜矩忠恕之事也迺復若以為未極於忠恕舉斯
加彼亦善推其所為而已予豈敢通之為一哉抑大學
之道亦夫子之道也而於此乎語為當家義翁之先訓
既簡而當矣予獨為絜也言之以斯心至甚易知甚易
行義翁之才識宜為時用顧歴試鄉校有實迹方待選
無汲汲心後有用者執是矩以徃
　　　覺是堂記
尹氏心甫書自茶陵来曰吾上世居城北為雙江口兵
燬入城今復歸故園為耕桑謀作屋三間其右迎陽者
命以初陽取復意也後老屋如之西靣雲陽紫㣲諸峰
羅立則先君子須溪先生丙申所書紫㣲峰掲焉南室
為牕扁之覺是以見歸来志合而記之何如予曰是特
未定也莊周氏於是也反復之而卒不得其所當特終
之以莫若以明之一言此其故何哉我之所謂是者人
之所謂非我之所謂非者人之所謂是昔之見自以為
定於前矣而後之見又視昨之見如有所未足也蘧伯
玉五十而知四十九之非是猶在非是之間者也孔子
行年六十而六十化則㡬於兩忘而今而後得其所以
為我者矣而未易言也毋亦未六十之前而猶有伯玉
五十之累也耶蓋是與非對未有無非之是見昔之為
非然後覺今之為是覺未有已也淵明為衣食之故脫
然求彭澤種秫未及一醉而蕭條去之其自悟一出之
非者誠非也去而違之即是矣若君之昨也非有出之
累也非有去之故也私淑艾而立教開門而授徒招諸
生立講下夫何非之有昨未嘗非而今亦何是也初陽
之望其於天地民物之春人物世道之盛猶未能以無
意也紫㣲峰之參前神仙豪傑之意山川今昔之懐其
亦悠然而在目則今之所覺者彼乎此乎必有一於此
矣吾非與君辨也是之道實然而覺亦政復在此雖然
舉世混混醉馳而夢驟而覺者希矣認非為是枕迷而
藉惑而是逺矣如君之覺此世㡬人然乎然不然乎不
然可乎可不可乎不可即然不然可不可之間而是亦
於此乎見矣嗟夫予言淺矣君之所是未必予之所知
也亦願與君分席而講所是也君嘗正鄉州學未㡬以
憂去繇是無當世意其覺者謂是而公論之屬君者特
未已也
欽定四庫全書
　養吾齋集卷十九　　　　元　劉将孫　撰
　　記五
　　　晚香堂記
攸州之故家雅士稱李君照叔文獻篤守子孫競爽華
髪雍容賓客觴詠共為備福名堂曰晚香而其廬陵之
舊客謂予記之予曰君亦知之乎是香也有鉅貴人之
所不得而華其晚也秋芳寸草野外寒根枯槁之所顧
懐風霜之所偃蹇當淵明柴桑栗里間誦停雲感時雨
平路伊阻駕言懐人豈六合之不寛吾誰與玩此芳草
其所謂感賞於泬寥而周遭於遲暮者亦㑹無所可為
而徘徊以此若魏公之功銘彛鼎勒聲詩播金石夸晝
錦乃獨於兹香自以為甚愛而不能忘者焉此其意端
可識矣士大夫出身用世極其聰明强力砥礪磨淬盡
分寸自見冐風埃忘饑渴花間酒下寧無興者顧意有
在而人事之參差宦途之巇嶮灰心忍事霜鬢蚤衰幸
而全名大節歸休林壑仰今俯昔逍遥永日而年嵗之
不吾與如流水之不復東顧念蕭條有感懐者矣人以
魏公之詩為相業美談予獨味其詞情嗒然興寄香何
心於予晚而晚乃得與於此香愛之之深乃感之之切
也非耶若君之兹堂有山林之平生以寄其傲有春秋
之暇日以閲其變楚鄉湘畹藝之擷之坐念昔人所為
彷徨於夕露欣悲於尊酒其興於變衰之故豈不與吾
世同而棟宇之安賓燕之適撫兹芳其未艾森玉樹兮
芝蘭所謂不同其憂同其樂其真有足玩乎此也古今
功名人物風流興致無不有所託以為晚而晚豈易遇
哉謝安石東山海道欲一日遂其志不可得荆公暮年
栽花種樹顧前事悠然於心亦不能以無所憾斯魏公
之所為愛者亦自幸其無媿於此香也孰非晚也花時
以秋為晚人事以老為晚若夫通千載為旦暮則晚未
央也一嵗之香有時而來世之芳無已彼花也亦惟特
立於三時而有以待於嵗寒儻為之質者皆如此花則
其香者以歳年而復以世也吾聞李氏之子孫多秀而
文記君晚香既以君之所得於此香者有過於昔賢以
頌君晚復以香之引而長者望之方來使稱李氏者曰
斯晚香堂之子孫也不更香耶
　　　存耕堂記
茶陵彭嗣翁本吾吉安人也繇祖融教官歸居茶陵於
是三世矣日者來見粹然無圭角浮露望而知其自勉
於為善人君子者也以堂名存耕請記是可以稱存矣
近年取方寸語為號若扁者徃徃而是雖談笑相與語
無不以是為勸且戒要亦人情所近誰不為子孫願之
者雖然亦未有悟者也凡局於世故塞於人事無不以
是自解而力之所不及勢之所無奈何無不以是自幸
及事過而忽忘者有矣一旦得意而不復念者有矣以
是為小且不足計而吾他多為厚足以遺之者有矣人
之為善誰不如我雖復天性與小人近亦寧無一念之
近於厚當其汨没勢利為身謀者皆所以為子孫地即
其經營變化亦無不自以為其能及此而彼之所積若
負於造物而吾有以得此於天者槩以其智有所不盡
用利有所不極取吾之所存仰不愧俯不怍愛子弄孫
政復何憂而後人食吾之舊徳者未有已也人生志意
各欲自慰席已成者用之如不既力自致者得之又恨
晚撫今懐昔顧後悲前方悼徃者之無所益而慨來者
之庻有瘳則其所謂不爭不校以為厚者乃其蓄而無
所於泄而隠然者有過於攘臂者矣及其所以為圖存
者從可知也同是田也有禮以鋤之者義以耨之者仁
以培之者亦有勇以吞之力以圖之智以守之者而此
之迂者見利逺彼之㨗者得便多淵明不肯仕宦不事
生業然兒軰饑寒之慙柴水之勞歳晚言之不忘於心
而韓子束書三十年之所成猶不無徳色於妻子此皆
賢逹且不能不以之興懐豈非人情所繋哉天地間物
理常相待而造化之報也報其人之天今之有餘者未
有非前人之所不足者也惟其有所不足者存於前是
以留其有餘者遺於後儻當其有餘常若不足則方來
者每有餘也而或者惟見其不足也所不足者又有在
也若是則存焉者寡矣嗚呼予言非謂不能存者也而
存之道有不言而喻者矣天不與吾爭時地不與吾爭
利寸吾寸也尺吾尺也春耕而秋穫吾視風雨寒暑常
不給於赴吾之用吾幸而有可用吾力者不此之竭而
又何圖四民各一業無業者謂之無恒之民燕晉之棗
栗岷蜀之蹲鴟要不可以易五榖登枝逐末歳也奚尤
嗟乎此耕説也彭君既存所存以待之矣使君之後皆
以是為志則亦存之道也故以是為斯堂記融教字文
伯淳祐丁未自大學以春秋魁别後没於官逺不能歸
葬茶陵嗣翁以儒飾吏頗以亷稱湖湘間
　　　中和堂記
中和者天地間之元氣也隂陽以調寒暑以正四時以
化萬物以生人得之以為人聖賢充之以為學問措之
以為事業雖洪纎高下精微廣大其極至於不可知而
無物不有無時不然日由之而與之俱化盛哉以言乎
宇宙之情則備矣而知者鮮矣今夫熙然而春也人知
其為春而已不知其所以春者也春者陽之中也亢則
夏溢則秋降則冬然就其時言之流風麗日山明川媚
未及則隂曀之來徃小過則煙霧之横斜即其夏其秋
亦必有夜旦之間適其宜者焉即四序為冬雪霜申之
而寒燠之節亦必有不改其度者焉此所謂中也中在
此則和在此矣和者所以生殖長養成就而收藏者也
故百昌之芳有不專於三春而一氣之清猶足以傲於
歳寒中者所以為和和而天地萬物之理不可以復加
矣人生一天地也吾身立而子孫著焉兄弟並焉條分
彚列而莫不各遂其生焉近來逺說而莫不各盡其心
焉非中和何以哉人身一天地也呼吸運動既與元氣
者相表裏充周流動猶有以補造化之所不及燥濕之
推移不足以動素定之體流峙之變化不能有加於保
合之用非中和何以哉天下之大本逹道如此而其端
其究不過家庭之間日用之常人情之不能無物理之
所必至者内而父子兄弟長㓜之各盡其分外而酬酢
出入泛應曲當之各中其節擴而充之乃彌綸之用至
此中和一理非二物而道常並行中未有不和和又必
致其極吾以元氣體之豈不油油然如鳶天魚淵意哉
虎溪之上蕭徳髙之堂以中和名謁記於予乃以是記
之徳高昆弟並興至子姪競爽光於前人枝茂根蕃雍
容輯睦方來未艾則所以名斯堂者蓋有得於其意矣
抑斯義大前修固云家有家之中和在充之而已中無
定體隨事有中和無止法隨時有和致中和者推而極
之之謂致吾為一家一堂言之則積即致也有此積則
無不可推中錫福和致祥福如其事事稱其心有必至
者則凡居斯堂也仰斯顔也其必有以自勉而自廣乎
哉
　　　見心堂記
天地之所異於人者無形體之累也而奚獨有心人心
之不同所謂不可知者也人者如不可知而天地者乃
可見然則非也聖賢之心即天地之心故指其可見者
以啓後之人夫豈獨見其心而已其隠其賾深極而幾
研其至也與之同流故曰乾者天之性情也情性猶可
識而况心乎天地之心一言而可以盡者生意也然生
意者不在於春而在於冬聖賢之所謂見之者不以泰
而以復復之所以為心者以雷不以乾而復之為雷者
又潜於地而未升於天吾嘗求是心於隂陽升降之間
而知天地之不得已者徃徃而如人也造化莫大於隂
陽而隂陽之極為水旱水旱之亢若恒所以變動而開
闔之者莫神於雷而其事亦勤且苦矣夫水隂極也方
時茫茫而濛濛者六合而一雲其蘇蘇隠隠亦欲披重
霾而舒陽采然沈㝠之氣隔而在下者逾積則或不能
以出日而適以增雨夫旱陽亢也如惔如焚片雲者興
焉或隂不足以敵火霹靂之所回旋常五合六聚垂垂
欲澍而一離一散卒不能為霡霂之潤當其驅風走電
傾河倒海之不足而寂然悄然亦若無可奈何而聽之
若數蓋天地之心於是而可感而復之道亦若是矣閉
塞之不得不然隂陽循環之不可以已猶水旱之不能
以遽平也天地豈欲以隂陽為人間沴哉直一氣之積
偏勝者有所不免而入於過及其過也天地之力不能
使之回而雷未嘗不經營是間此所謂心也復之為道
非失而後為得無而後為有也特一徃一來一消一長
之間於其動而悟其本然者焉此所謂心也古今運數
之推移治亂之反覆仁人志士之所為驅馳展轉聖賢
憂患之所為不改其操亦以待於茫茫俟百世而不惑
者皆有見於此也微此心亦且無以為此世豈獨雷也
哉吉文劉見心篤厚學者也天地隂陽之理無不講風
霆志氣之妙無不通於虚舟羅公為師友潛心合道出
天入神以見心名堂四方歸之者如虚舟吾嘗連日夜
與處静愿而不炫沉深而純守即其脩於身養於中有
以為之本矣是堂也吾先君子湏溪先生書之許之記
而未及作也間以屬我抑君之所見君所自知也猶不
可以言傳予也敢與之哉予言特得其所可見者而已
於其不可見而見者亦不能得於言也昔康節伊川談
雷之起而曰起處起人皆以斯言已得其微予獨疑此
語也如有所不及竟也知天地之心之所起則知雷之
所起矣而復者見其心處也又非其所以起也君既深
於其理而知其情狀矣必見其所以起者尚願從君於
斯堂之上而講之也君名朝瑞字祥叟世家吉文之江
口云大徳十年丙午下元壬子
　　　可懶堂記
山間劉君園林擇勝亭榭環清揆名寓興竒秀不凡聞
其題顔灑然超詣中為新堂扁之可懶時賢詩客誦詠
交極客或以語予曰以山間之才之年之時斯文斯世
如有待也而可懶乎哉予曰不然人不可以無此意也
古今名賢風致樹之千載雖功名震世而使人想望如
不可及徃徃皆以此意得之子房願棄人間事從赤松
遊孔明蕭然成都桑田之念王茂宏角巾烏衣之懐謝
安石東山髙蹈之志李鄴侯白衣山人初意淺淡誠急
流勇退終以富貴縶維爵禄終始何能一日遂其逍遥
之樂而當時異世莫不聳敬特以其與於人事也如不
得已而欲遺其身於物外者不可謂無其意也不可懶
者其責無所遜而可懶者其志未始忘彼𢎞式之牧豕
光禹之妾婦廣戎之糞土其位豈不與諸賢同而其名
醜而謗長者徒以未嘗一日有此意而已人生情性雖
各不同亦必各有所好或好於勢利或好於嗜欲充其
所好雖欲懶不可得也雞鳴而起晝夜僕僕以至夢猶
化為役夫蓋終其身不克㧞以及於悼悔蹉跌凄其晚
悟或欲聞鶴唳不可得使其蚤有一念之及於懶亦安
至此人欲不懶若是者又可願之耶世間惟學問不可
懶而非有懶趣者亦不能以遂其學問之功何則志有
所分於彼則力不得以盡之此也掩關永晝約束俗塵
黄卷陳編細論新益非懶之效不至是然風日佳時花
草芳處舉觴屬客前倡後酬較遲速一笑或将畫倦奕
事忘情較一着覆殘局至杯行忘接待食屢煖是間樂
意不能以無此等則謂之懶得乎曰所謂可懶者政復
在此若予者徒能知其趣而不能遂其意者也因是堂
之名竊美且喜以是為堂記山間詩詞有卓然語多清
事雅興於名堂也可以觀其人焉
　　　明明齋記
茶陵陳汲作齋汲古堂後扁之曰明明齋寄聲來閩其
為我記之先君子須溪先生固嘗記君汲古君於講貫
宻矣其明也明矣猶有待於予言也耶抑斯義也有一
言而可以盡有千萬言畢精竭智而不得於辨一言而
可以盡者明明徳是也吾儒之說也有千萬言而不能
得於辨者佛氏之所謂明也彼其指明以示人者未嘗
不與吾儒同而欲明其所以明者由明分暗由暗分塞
見聞覺知種種成礙汗漫竒詭經論充棟而卒不得其
指歸吾夫子一語曰在明明徳四字而止始知擇精而
守約者固如此也明者自明也本然者無不明也自然
者無非明也明徳者本心之天也明明徳者但明之而
已無不明也大學之教如親民如格致誠正脩齊治平
皆致力之道無所不用其極而於明徳特曰明明而已
豈顧於此不用力哉蓋欲用其力而不可得也他氏之
説乃抽絲析縷以索之則愈惑而已矣夫粲然於天地
之間者明也一舉目而見矣明孰如天然隂陽之變何
限其雜至於雲烟杳靄千態萬狀其晦者固所以掩之
其光采發耀要亦適以滓其清也然其體湛然非必假
於風霆之汛掃河漢之倒洗而復得其蒼蒼之正色日
之行於天也亦然風雨昏之霧氣匿之薄蝕間之而皆
不足以増損之也唯一隙以為光者可得而漏亦可得而
障爝火以為照者可得而起亦可得而息無他本無其
體而有待於物也明明者如夢之覺也方其夢也不動
於耳目而已矣耳目自若也夢無不覺覺而知覺運動
有不期然而然者矣明明者如坐之起也方其坐也無
所事乎手足也已而起起而信縮徃來有不自知其所
為者矣虛靈知覺者天命之謂性而人得之為心應事
接物者心所以為神而性所以為用性吾性也心吾心
也非失而復得也非去而復還也不求以明之是知垢
而不以濯也心有所資以求其明是懐寳而外索也是
明者在物而不在我也明明者明之而明無加於本然
者也本然者已爾雖欲竭吾力以脩之治之而亦不可
得而加也即充其明徳以至於為聖為賢而皆其固有
也譬之毛嬙之美也施朱加白增分减寸有無所用其
巧者矣今是齋也息而古學㳺而客談仰而瞭然俯而
廓然證之而本心貫之而經傳叅之而物理無所徃而
非此明也静而養之擴而充之出而兹齋之外也事異
宜物異趣道異觀喜怒哀樂異情剛柔緩急異施迺能
使是心如兹齋叅前倚衡者迺能使是心如醻應未發
之前者則明明徳於天下者不過於此矣予舉字義為
君言之若是先君子毎稱汲古善學其然不然乎夫予
也離羣而索居亦已乆矣
　　　勤窻記
譚履常以勤窻請記曰譚之著於雲陽者逺矣徃巽齋
已酉貢於鄉曾大父丁卯繼魁漕鄉之文風相觀而盛
視國老老人之初基有光焉徃巽齋建樓江上曰臨清
慨然宗黨子弟孰不願其賢顧力不給矧暇擇師哉乃
作堂樓側曰義方買田蓄書聘碩師使族後進願學者
有所歸束脩飲食一不以煩之蛟峯方尚書書其扁齎
志弗集大父南山每携過臨江舊址舉先志三太息曰
昔人望之宗族者猶若此已乃作書舎於居右俾讀書
其間教以先世興立之囏難謂吾所望惟汝可不勤哉
受言不敢忘遂以名窻宣慰趙太初公為書之是窻雖
讀書處而國老以來十數世以及巽齋由巽齋而詩書
之傳及於我乃老人大父之志不可以不存也願記兹
窻使一言而朝夕觀省焉亦不負於前人且以朂子孫
予聞履常盛年清才有志於斯文贄予書楚楚其師尹
微峯吾先子之與也觀於所立勤之効可睹已尚何言
吾嘗讀書開卷有得如追亡捕逐惟恐弗及又惟恐其
盡少選爽然莫逆於心欣然而快玩之而不忍舎不知
饑渇之累而駒隂之速也又嘗作文紛綸營度蓋膏繼
焚燭屢䟦而意之所使樂而忘疲晨雞已鳴而亦未始
倦也旁觀者以我為勤而我不自知也因以為斯窻記
曰勤以心不以力勤以趣不以事宰予之晝子貢之息
競於力者也陶士行之運甓卞望之庾季堅矯風流而
理煩碎勞於事者也運於心者自强而不息涵千古而
撫六合適於趣者天機之神遇學習說而朋來樂知其
味者勤固有所不能已也雖然此猶學問間意也古人
正心誠意必逹之修身齊家又推之而治國平天下後
之學者所謂勤者不過朝吟過午夜諷及卯而以為勤
也士生斯世孰非事者身之修者格物致知之效家之
齊者治國平天下之䂓也履常既知勤矣又常志於體
立而用行者則斯窻之下不為徒用其力而先世之所
望者端有在矣
　　　寳熙齋記
予徃歳己巳於昭文翹館得熙明殿新賜墨二笏蓋古
心江文忠公拜左相正謝宣賜也藏之四十年以遺予
壻曾以立嘗為長歌載其事㑹以立求硯於我家有大
歙石背刻緝熙殿詩字中上品陂陀圍可五尺許得之
楊中齋左丞所中齋穆陵朝副車也爰以此硯予之以
立得是二美作室以庋求所以名者且請記予以米元
章寳晉齋例名之以寳熙蓋穆陵書殿號緝熙紹陵繼
緝熙為熙明自乙酉訖甲戌二熙始終之前是未有也
元章京口之園以一硯易之稱研山園所藏晉帖故齋
名寳晉後來刻米帖亦以寳晉冠之此風流嘉話也爰
記寳熙曰徃者不可及已古之人愛其人猶封殖其木
以無忘角弓賢者之文獻徘徊而懐思者且爾况兩朝
文治之盛哉東坡銘龍尾黼硯謂是章聖之所嘗御以
賜外戚而坡得之以遺蒲傳正其辭以為雲蒸霧滃祥
符之澤二臣更寳之見者必作後山賦晁無斁李墨謂
是睿思之餘熙寧之故物證以潘谷之再拜秦少游得
之王四學士之為余以為明窻净几風和日暖萬斛之
愁才八斗耳彼龍尾之黼非若玉堂之大也又非有緝
熙之識也又非有字號之品目也半瓦之嚢非若盤龍
之䨇笏也又非待竒識之識竒也又非不為文理而分
伯仲之子侄也且其時天球河圖之藏無恙流落於人
間者可得瑶琨砥礪之貢方來錫予之匪頒者可待也
橋山弓劔嵗月逾邁故宫禾黍舊事無譚於斯時也㸃
校研磨於雲漢為章之餘小試揮翰於明光先入之後
斯世斯文其有加於此寳者乎彼以一研易一園惟其
好而已四境之内其有若此者乎東南之美其有具是
者乎有其一者已夸矣其有兼兩者乎昔賢鋪張飛白
以為抱烏號之弓寳曲阜之履俱有所不若或藏名山
或流四方見者皆當聳然而作如望旄頭之塵而聽屬
車之音夫以其時為斯言也宜若此兹硯兹墨流傳至
此不逾可寳矣乎緝熙熙明逺矣文不在兹乎嗚呼後
來者不得與於斯也兹齋之可傳者在是矣
欽定四庫全書
　養吾齋集卷二十　　　　元　劉將孫　撰
　　記六
　　　明善堂記
四端五常生之謂性百行萬善充之謂道秉彞好懿尊
徳行而道問學豈獨希聖希賢稱善人而已乃所以自
愛其身愛其身乃所以事其親也人孰不知愛其身哉
有以外物為愛者有以欲利為愛者不知反身而誠天
之所以與者無不善致知而格物窮理而盡性萬物皆
備於我無入而不自得樂莫大焉人孰不知事其親哉
有以致養為事者有以顯榮為事者不知誠身眀善俯
仰無愧而盡菽水之歡家庭肅睦而有不與天下之樂
守身而身安悦親而親悦事孰大焉夫語事親而本之
於誠身而本之於明善宜若不相似然者而古今才賢
志士所以墮其身而危其親者往往以善為之而不知
其害以納於敗然後知善之不明不獨學問之累莫切
於身莫切於親身不可得而保親不可得而安惟不明
善故至此豫章徐氏以明善名其堂其佳子弟為楚材
請記於予則其家傳之敎所以掲此名者固有其本矣
嗟夫善之不明也我知之矣譬若大路然不能以無蹊
徑而蹊徑者必捷事有取疾而利速者頃焉之擇便以
為無害於大體而不明者在此矣明之不行也我知之
矣譬如飲酒然未嘗不惡㫖而亦以飲醇為可味非不
知剛制無憂而謂解憂之不可無是則不行者之害與
不明者相去幾希是亦不明耳為人父者不可以不之
明也愛有惑而不見嚴有蔽而不聞為人子者不可以
不之明也起敬而心不白懼慚而志愈違為人兄者不
可以不之明也帥正者不通私情篤慈者若養於惡為
人弟者不可以不之明也抗直者類於不讓和易者嫌
於小狎以及逺之事君邇之取友私而齊家公而從政
其間是非疑似之形善利跬步之境抑又何限然善非
難知也明非不足也以學問為學問而不體之於身心
於是不能盡事物之情偽躬行為迂闊政學歧兩途擇
非不精執非不固而知有未至故不達則不明智非不
足以嚴操舎而守之不篤見非不足以辨得失而行之
不力纒綿於因循而牽制於顧慮卒其後悔餘憾者皆
在此故不剛則不明物格知至而後能達意誠心正而
後能剛善明而知所止於善何獨誠身事親而已徐氏
之善既著矣使其升斯堂也睹斯名也思夫天之所以
予我而祖若父之所以望我者心體而身驗之抑何善
之不明予獨取人生家庭日用間意為斯堂記之特以
感發其無涯之良心云爾而未暇精言之也
　　　止善堂記
釣臺張公一飛服勤戎幕升掾省闥周旋過江之役星
霜馬上涉厯江湖以忠實沈毅受知元宰倚重留後幾
務繁夥小大究懐如是者逮二十年毎慨然王事之獨
勞而偃息之未有涯也寧造物所命則然嘗以語平逺
宣慰趙公平逺以止善名其堂且以寓優游之有其所
而志念之遂其樂也既繇潜水令遷長蘄府選佐七閩
宣慰以名堂之意俾予著之予復於公曰止善者大學
之極功而中庸之所自出也大學之道主於至善中庸
之無過不及者止之所也古今忠賢志士其事之善有
倍於古人而所以不逮於聖賢未免於議論者往往皆
過於中庸聖人之道至平至實人皆可以為堯舜者謂
愚夫愚婦皆可以與知與行而其極也聖人有所不能
盡非不能盡也知止於其所止無過不及則足矣然世
之論者常求其過也中庸無奇而流俗多好異此止之
所以難言而中庸之所以鮮能也今語人以為聖為賢其
事逺其言長若語人以為善誰不欲之善之道不可極
隨其性之所近情之所鍾無節文以為之閑無中道以
為之度觀過雖足以知仁制行不知其無節亦不得為
盡美也止慈止孝止敬止信人生之常理人事之近情
如是而為善行而不已如繇門庭而造閫奥升培塿而
及九仞起足下而達萬里必然之理必至之勢夫是之
謂至而又何加焉後之言善者則異是矣君父之道勿
論臣道止於敬如子産之事上夫子許之矣孟子之陳
仁義自以為人莫如也敬不出於此矣或者乃必待如
申生之無所逃而後謂之恭石慶之懼書馬而後為之
謹則敬本不如是也子道止於孝閔子騫不間於父母
昆弟之言曽子之養志孔孟皆以孝歸之矣或者乃必
欲如卧冰而得鯉汲井而移江乃得謂之孝則孝有不
必爾也南容之三復白圭子路片言可以折獄聖門之
言信亦如是而已而為尾生為白公為田光者毎喜談
而樂道之未已則信之理不自知其為可疑矣為善之
志不可後而善之道各有其當為善之道不可盡而善
之事必得其中不可止者吾心也止於其所止者亦不
得而不止也中庸之言曰所求乎為子以事父未能也
所求乎為臣以事君未能也所求乎朋友先施之未能
也此與大學之至善相為發揮於是而見曽思之同道
夫常有未能之心則止有所不能止而何過之有哉有
餘不敢盡有不及不敢不勉拳拳乎得中而後止而至
善無以踰是矣公好古博雅老成厯練遇事明敏論説
有方其於為善若饑渇所至皆可紀雖用未酬其勞而
諸子皆好學自立長者才望如其家君盛年已繼踐入
荆省為名掾是堂之名將後人之興用之猶有餘裕且
將與江漢並傳吾記之以俟方來云
　　　後記
東漢李郃以隠徳不仕前輩謂不饗之報在其子固古
今之興家也何不然哉嘗浩歎夫隠徳之初未有非艱
虞之日而窮約之秋惟其力不副於心事不行於勢乃
回折於無可為之中嚅呴於茍可及之域人者有不可
知而天者念之矣然推之而無可陳也感之而無所驗
也蓋善人之善毎如此故報之及也不能于其事于其
身而常施于其人之天及其著也儻能思其先世植立
之勤人事反復之故則其報也愈逺而其慶也方長若
因其獲而以為已能侈其逢而謂人莫已若不知木之
方盛而根之已撥水之方漲而源之不繼若此者往往
而是也若張公之述是可謂世有其徳矣張公不饗而
旉遺其子孫今止善公由蘄水幕升佐宣帥子之掾湖
南者選掾于省去余君之述幾何年而新灼加焉後此
又可知矣余君繇俘為止善行軍所獲以屬對知其為
儒繇是登之上坐師禮之乃其素志不願得子女玉帛
願得一南士以敎子並如其意今止善堦庭森然皆講
於詩禮恂恂無求多於人未艾者固在此即是一事其
所積有加于張公之隠徳者幾倍張氏其可涯哉予既
執筆書之復記其後如此
　　　適安堂記
人情於所安者不能忘而安不可常得往辟兵離城居
顧念戀戀孰非所素安故人飾華屋迎奉待還顧慨然
不如故廬之為適間清風明月思舊家竹樹雖清景有
過之而不予適也一日戈矛迫之走暮夜穿荆棘心搖
搖不自寧所過深宻柴門抖擻茍團欒相保意未嘗不
羨之及歸而得故處欣然安之有過于其舊也於是思
所謂惟適之安語古人類閲世而為斯言也吾等儻非
逢不意得蹔逸安知其味哉日西英以適安堂記請予
蓋悠然當日之意而為之記適非其所固有也而適亦
非常境常意孰不飲食也日用而相尋而適得其宜者
常終嵗可數孰不安居也朝與夕相禪而適得其趣者
亦一往不常得足之於屨也熱之於濯也偶然而得之
偶然而忘之者多矣未有識其所以安也脱憂患而安
平可以為適矣寢驚而夢噩境固以為適矣而神未得
謂之安也惟安其安者無往而不適惟隨適而適者亦
無往而不安杜子美厯鐵硤石龕之餘視羌村猶如夢
浣溪花竹欣然樂之如故鄉過從鄰里比於少長杜曲
何所獨無芳草兮吾何懐乎故宇若此者亦不能不安
之也東坡當承平盛時三遷未已至往復渡海慨然有
乘桴之歎泛合浦下蒼梧他鄉清夜共方外蕭條賦詩
對月乃知天壤間何人不清安若此者又不得而安之
者也今予與西英皆嘗倀倀於四達之衢而皇皇於一
葉之泛固無足以為安者彼山居雲角柵險鳥道者自
以為莫予勝也今其存者有幾蒼廬螘附形勢兔狡自
以為無與奪也今其效竟何若則斯堂也雖不得遂其
初志而在枌榆相望茍無逖逺偶得安居子孫少長吾
伊嵗晚坐念昔人漂搖厯落如子美之亂喪東坡之流
浪非意及此抑昌黎辛勤屋廬非喬木之故歐公思潁
歸老無土思之音則造物者之惠我為有餘矣即他日
雲仍磅礴如南北阮東西李所至而適安掲焉推其所
以始者固世故之所驅而安其所以存者同適之味也
斯堂斯記亦豈不足以貽永久而無不足邪西英本幢
橋劉氏居城亦二十年其家君昭叔甫予蓋舊交云
　　　天咫齋記
誰謂天去地一億一萬六千七百八十一里半者齊諧
者臆之以為怪詭誦之如東西若干里某至某强半纎
悉仰而眩焉者信以為厥若有神告不誣異哉言天者
也天日夕爾左爾右之不知而謂其荒且逺若是方之
外者于以誕而愚若狂者肆焉或曰若是則蒼蒼者非
耶惡而以為蒼蒼耶則吾見其昭昭而已至虚者天也
固也至實者莫如天而未有識之者也隂陽日用流動
充滿一舉首而參乎吾前一瞬目而臨乎吾上其喜怒
變化而聲而形無一有隠于我我日與之周旋而乃欲
以耳目之區區不聞不睹者若逺若近以欺之可乎哉
繇是有以尸居而龍見淵黙而雷聲者如神人焉則亦
其誕我于蟬翳而愚我于雲霧也然則天惡在謂天在
爾心自事其心者也猶隠而不可知也吾謂天無不在
吾日所見者皆是也陽明者天道也吾晨興而東方粲
然四塞之室亦必有一隙之明焉窮居偪仄亦必有尋
尺之虚焉仰而瞻不必有接于視俯而視地上者無非
天也天在咫尺之間出入游衍曰明曰旦嗚乎曷其奈
何不敬以斯心至所在而見之尺地之盤桓無以廣于
四達之衢一室之磅礴無以大于大荒之野幽之而鬼
神原始要終而生之説死之故屈伸之情狀昭布森列
知其説者之於天下也逺之而事君冰天桂海如其城
南之尺五所在而如凌紫霄躡青雲玉闗萬里無往而
非威顔之在望玉階之方寸地也蓋退而無不足於心
進而無不滿之望以之隠約以善其身以之優游以卒
吾嵗以之自律以遺其後人以待夫天之察焉自求多
福在我而已非耶吾宗友字昭甫老屋市間低徊一窓
取昔人君家近市所得天咫尺語名其齋吾家君須溪
先生為書之而未有記乃為發天咫之義備數義之言
依蘇氏三槐之敘敘而銘銘曰
天逺乎哉一仰而足毋曰髙髙視下于目毋曰茫茫無
隠爾伏天之于我如我觀天一動一靜帝臨汝前無地
不有無時不然蒼蒼匪雲雲亦何有九闗非髙九萬非
厚于觀于游慎爾舉首
　　　思齋記
東平孫誠子中州儒家少負俊譽所事皆文獻大老所
交多臺閣英流恂恂言行和慎篤敬故前輩親之如師
弟子朋游愛之如已昆季館于相門而人不知其為貴
客職為元幕而蕭然無異于儒生予自客授臨汀君提
綱總府公退無一日不相從談論聞見講貫商確相知
為深又七年相遇三山食貧守次閉門敎子不妄交往
偶訪舊共載同卧起者月餘慨然語我吾名以信而字
以誠其為吾齋一言何如予于君厚自不得而辭也抑
君之為人于名若字可謂應是二徳矣予復何以為贊
予讀中庸孟子於其一字之異若有以得于誠之所以
誠者為君陳之則名君齋以思而為思齋記曰中庸曰
誠者天道誠之者人道孟子曰思誠者人之道子思之言渾
涵而有未用之處孟子發以思誠而誠之之㫖乃明人
之為道為有所依矣誠者天道至一而不雜至實而不
偽不必委曲而無不中不假忖度位置而無不合人則
安能非不能也為之而有所不可也我與之無心彼不
與我為無心我與之行道彼不與我為行道况夫人情
險于山川世變浩于江河金石可入而愚嚚者有不可得
而化神明可通而姦偽者有不可得而測彼方捷出而
爭馳吾乃守方而執固感之而有不動行之而有不達
則吾之道無所施矣所以誠之者思也事至物來揆之
于義者如此度之于人者如彼在彼無惡也在此無斁
也而何不可行之有以此事上孔明魚水之樂也以此
使人東山忘死之説也以此處友晏平仲與人交之善
也以此臨民召父杜母之不可忘也以此奉親曽子之
養志也以此齊家元方一門之雍熙也以此待兄弟温
公視其兄之寒饑也以此處同寮子産歎他日見蔑之
面而子皮今而後知僑之心也以此進諫觸龍之所以
寤也以此處變謝安石之所以全其弟也天下無不可
為之事亦無不可行之理患勿思耳彼守正而必為任
理而明辨其心豈不誠乎為善哉然由扞格而為參差
由勝負而立黨與古今忠賢之禍往往相望于覆轍其
後也以身殉之而已一無補于事則竟何益哉不誠未
有能動者也誠而不思誠則誠矣所以行之者有未盡
也誠子之審恪其有得于斯乎毋亦予淺之論誠也
　　　春谷記
文瑞於予同姓又世交往又婣親也其醫稱最於吾廬
陵城中審謹而有思巧悟而有守居衆中恂恂不眩耀
暮夜寒暑風雨赴人急不憚煩遊諸公貴人間不借聲
以髙視同輩輕車肥馬意氣自洋溢泊如也迺親友相
呼必曰文瑞予久客乍歸四坐毎稱文瑞爰以春谷顔
其藥室則記春谷曰谷者生生之所聚所以為此春者
也嘗聞之燕地有谷居於極寒而鄒律吹焉黍於是乎
生是谷者乃所以胚陽春而胎百穀者也由是而勾萌
甲拆暢達茂遂紅奇紫巧競芳逞秀而不可涯也由是
而荏菽禾穟麻麥瓜瓞方苞發秀堅好穎實千倉萬箱
而不可極也其繁衍盛大如此而春意之所肇皆自於
此谷已而芸芸歸根木凍地裂雪霜凝沍而九地之陽
自回碩果無餘而一氣之春有在是谷之所以生生不
息往過而來續者無往而非春也夫兹谷之所以得擅
於此春何哉豈無髙山大川而不足以蓄此春豈無窮
林喬嶽而不足以養此春蓋谷者以不爭為郛郭以能
下為方隅故老子曰谷得一以盈又曰知其辱為天下
谷彼其所以逺於春者魁然以為大放焉以為驕故也
是則予以春谷為文瑞稱者豈不與其天性近耶且自
得以為春者未有如醫之為可樂也與一藥一病愈彼
病者不可測而吾藥有常驗是不可謂我非春也耶不
亦可樂耶昔有仙人董奉善醫其愈者人種杏一株毎
杏熟時隨買者寘榖取杏去有虎監之稱為杏林夫杏
有開有落有宻有疎方外一壺之景非攬萬象以為春
者也美哉春谷吾願與子相倚於嵗寒
欽定四庫全書
　養吾齋集卷二十一　　　元　劉將孫　撰
　　記七
　　　羊石山記
天髙地下與神明具焉微顯闡幽森羅布列惟其不可
測是之謂變化而或者必欲人知而後謂之神於是推
大道之初惟皇上帝之尊顧皆胚胎孕育與世人等至
所稱謂紀年運刼類取後來者屑屑傅㑹以為竒乃大
不信天與神同出而神與仙異故仙者可人為之而天
與神皆命於氣若炳靈而星載祀而鬼或精貫而魄彊
亦莫非氣之所為惟其氣之剛積物聚者有久近故其
神而明之者亦隨之為盛衰消長吾每讀經文碑記始
末揆之傳輒不合往往以其不可誣者自誣之以為欺
可惜也嘗經章貢至江南祠下見古碑記神之所由興
曰石也靈自漢以來予慨然曰信夫其亦異夫必以人
實之者矣今復得永豐沙溪之羊石通天之神而記之
乃與江東類盖喜聞而樂記之以其無偽而可傳也永
豐邑南為沙溪去沙溪又二十里餘有山聳焉與沙山
對峙沙山者固有神居之兹山為羊石有三石色正青
髙皆丈餘其一最髙儼然如參列其鄉之人祀之不知
㡬何年矣而未著於祀典廟有泉注可百里旱輒大湧
禱雨者汲以歸雲雨隨之疫癘魑魅之祈應如響或不
敬雷動以威近年逾盛其父老謁記夫天之精氣常為
日月星宿變為風雨雷電地之精氣水為江河湖海山
為石皆若有物焉主之惟其亘開闢之初與天地同生
而人無得以某某者意之所鍾者異故不可以名求不
可以跡執其所繇者不測故無廢興無代謝彼托於人
者其積有自則事有時而窮亦與人世之代遷者等嗟
夫山川之氣與天地之道一是何可涯哉吾故原始要
終通其故言之既以寄世歎祛衆惑而兹山之靈方興
而未艾者且益有聞乃復為迎送之詞以授其鄉人以
竢于方來詞曰
蒼蒼兮何年有宇宙兮此山上華盖兮台躔班參立兮
齊肩中峰兮魁然兹山之民兮而子若孫天門歸兮神
能言泉泠泠兮為雲雨横野兮下秔髙黍山無魑魅兮
野無豺虎牲肥酒㫖兮坎坎伐鼔彼捧掲兮忽其來去
山之峙兮千古歴千古兮福兹土神寧歸兮其所
　　　栖碧山房記
太白天逰神縱麾斥八極何山何地可著磊磈顧獨有
栖碧山之問答将求太白於山乎山者不可知也抑求
之山之外乎而太白固在是間也其不可以他求也毋
亦桃花流水境適意㑹别有天地未嘗不在人間而非
人間者亦在是矣則是碧也豈不往來吾目中耶而皆
非世間意也新塗多佳山水平逺而峭拔盤旋而磊落
乃萬山中一水縈廻坐挹清曠盡得竒趣為龔氏居舜
咨光霽灑落又足以稱之位置園林不廣不儉而有爭
流競秀之景池環徑繞俯亭仰閣中為堂曰栖碧山南
而仙女二峯秀色縹緲荒祠古木其下悠然昭王茅屋
之感西而太和玉笥聯嶂叠巘茂陵歸鶴寧不與飛雲
汜濫是間羊角三峯玉立如笋為之北問洞天濈濈何
能及此清峻溢山十二如巫雲錯落為之東未知錦屏
何似而使人應接不暇風月不减剡中也客有過予而
鋪之歴歴髙下疏密之狀雲烟開闔之變予聳然如昔
所想見於太白詩者焉客為舜咨請曰願記之予曰天
之蒼蒼其正色非耶山之蒼蒼其正色非耶惟其蒼蒼
而猶不可極正色而不得其所以名故出於碧碧者色
而非色者也天與雲也則然而山都之他不得以與於
斯也水之深者亦有似者矣然狎而玩隨物而遷也江
之春則有彷彿焉者矣然暫而象不可得而常也天之
清也有時而山之色然者無間其弄姿浮嫮名山喬嶽
有不得與者矣今夫山莫尊於岱宗雖亘齊跨魯而青
未了也然峻極而雲霧藏髙薄而雷雨半不能使之秀
眉嫵而螺髻列也江湖間之負特者莫若廬阜矣固翠
掃空而天浮嵐然烟出焉而紫瀑畧之而白亦不能使
之朝隮而歸萬古之青夕歛而凝千尋之黛也山雖縱
横竒秀近而即則亦使人意廢彼之鉅麗者何顧不若
哉髙深之連綿或奪光於日月而居遊之向背有轉側
於峯巒茍得其要寸步之所攬可以薄雲氣而羞蓬萊
祗繫其逢一目之所加固足以駐流光而凌倒景盖彼
之碧者如神之形而吾栖者亦情之所寓吾栖吾於太
虚之中而碧媚我於萬象之外夫謫仙之仙者固在是
矣而曰山之云乎嘗試徘徊堂上暉隂不動入眼清新
染不能逮客欣然賛主人曰微斯人誰與領此主人亦
命客曰與客共之是間是樂則必有分矣而栖者誰耶
予未嘗至其間而安知景之竒與栖之樂我知之太白
也客曰美哉是堂是山宜得是記乃書以遺之
　　　長沙萬卷樓記
近數十年㡬不復聞斯文傳説嘉話當興運不宜爾豈
海内無好事者寂寂至此耶一日聞長沙新有建萬卷
樓藏書如其名者豈非偉特風致可流傳誦詠者哉又
久之問知樓主人為前管軍總管張侯使人想見湖江
之上嶽麓之外翬飛照郭馮䦨落日端非絲竹筦絃之
娱牙籖揷架臚列山積清風佳客考古訂今恨不得身
至其間徵異書讀所未見即寄聲内交不啻足跡矧以
筆墨附託其間者乎張侯為廬陵來馳盛暑走四境一
無他求獨搜書問帖致楮君摹子墨間過予清坐未嘗
雜言評鼎彝欵識商晉宋筆意品畫格甲乙語日晏啜
杯茶去如有得色予於是又有以識侯之為人其心誠
好之如此也且别以樓記為屬是惡得以淺陋辭或曰
書至於萬卷多矣備矣不可以有加矣予曰傳有之計
物之數不止於萬物而期曰萬物者以數之多者號而
讀之也天地者形之大隂陽者氣之大因其大以號而
讀之可也夫知道者之論天地隂陽之變化猶若此况
於書哉有載籍以來以至於今其傳其不傳雖萬又萬
不可計而自今以往即十倍百倍於此而猶不可知也
彼號物之數之多皆一定而不可易者又不得與書比
也字之初也起於數由數而為字字而卦特八而止耳
天下之字無窮而日用可見之文者極四聲不過五六
千字止耳又推而竒恠恢詭神化理造亦不過加之二
千字止耳皆八之所生也而此數千字者自聖賢經傳
諸子百家史策書志圖牒文義稗官小説詩詞記載何
但什伯萬億其不傳者又不止此而方來者復不可計
也書所以載道一言而可以備天下之事盡天下之理
者道也道裂而揆之事事叢而析之理至於理而文繁
故書至於萬而不可極者理愈極而愈亡涯也其亦不
得而已者也嗟乎書雖以萬數而必通於一彼謂讀書
萬卷猶有今日者未嘗知書之用故也彼以椰腹藏萬
卷而芥子須彌之喻見困於異端者求多於書之外者
也書至後世愈多刻本至近年愈盛而學問事業視古
人愈逺則夫覽於此者其亦有興懷者乎侯以豪傑之
資兼文武之懿蚤退閒居曠懷博雅不為齊雲落星之
攬風月又不為秦青徐白之貯歌舞所以與賢者共而
遺其後人者有餘矣方時清平文治日盛講同而合異
彰往而察來善人多而才輩出其必自兹樓始然則斯
樓也豈獨斯文嘉話而已哉侯名用道字夢卿真定世
家人稱之曰簫齋
　　　停雲軒記
雲者行乎太空四方上下而不可知者也偶然而遇之
見而不可得也徘徊於我若可以得之矣倐然而不能
留也惟其可見而不可得若可得而不能留所以悠然
而在人目去矣而猶思逺矣而不能忘為之精神飛越
而常不能以自已也雲之妙固如此而朋友之可懷亦
在是矣昔淵明於柴桑栗里之間周旋義熙元嘉之際
感念四方親友之不可見而時雨之濛濛平路之伊阻
重觸于中賦停雲之詩以見志後之君子厚其誼而慨
其心因以志其景慕者焉廬陵井岡髙氏貴逢父學詩
篤厚扁其讀書取友之所曰停雲軒吾先君子須溪先
生書之其佳子稱志翔雅致清吟交友稱其詩興趣有
古作者之風自號雲間可以知其志已幹裕美大子又讀
書停雲願有以記於是停此雲者既三世矣嗟乎淵明盖
欲停此雲於北牕之下而不可得者也而是軒也固久
有之如此知此雲也深則雲有可言者矣今夫雲有縹
緲而輕盈者焉有蒸滃而綿密者焉有竒崛而變化者
焉有深沉而鬱抑者焉其為雨也有沛然而傾倒者有
油然而遲逥者有漠然而偃薄者其為晴也有依稀而
開豁者有奮激而滯遏者有發舒而澹蕩者雲之態亦
多矣逺而望企焉其将以有為近而即睠焉其有以慰
於所見浩浩乎予思南山之來謂當宿於吾簷而風離
之者有之矣嫋嫋乎予懷西山之爽必可卷之以吾簾
而日鑠之者有之矣我有意於斯雲雲亦豈無意於我
或兩求而不相值也五合六聚而不之齊也雲之可感
者亦何可勝道哉是軒久矣其沛從龍而為雨者維其
時矣斯四方之望也抑客之來此軒者豈不如雲哉夫
豈獨客友朋猶是也人物猶是也文字亦猶是也今古
亦猶是也吾為此記使來者讀之躊躇而四顧矯首而
遐思亦必有俯仰而三歎者當必憮然曰是知雲哉貴
逢號逢齋一門固多可人先後館多名士
　　　竹齋記(原注為閩/縣朱尹作)
晉王子猷呼竹為此君曰不可一日無此君夫豈獨賞
寄之名言哉竹之在宇宙間實如此也且以四時言之
春雷蟄驚萬角濈濈未㡬而拔地以起轉盼而琅玕如
林生意之盛未有過焉者也炎風暑日鑠石流金穹林
髙樹傘盖僅蔽若乃蕭森連畝望焉而心凉疎眀極日
入焉而意銷庇之而不晦㝠倚之而不叢脞清隂之無得
加焉者也凋梧悴柳望秋先零寒露凝霜届侯靡爽青
青者特立而愈秀楚楚者抽潤而逾長勁氣之磅礴又
孰得而逾也山空谷静嵗晏年非風能摇之而不能損
其一葉雪能壓之而不能動其一枝而侵雲之千尺聳
壑之百圍有枝披而幹折者矣晚節之髙堅槩無得而
與於斯也人有常言曰三友抑松之始也踐於牛羊其
出地之奮不能如其勇也梅之芳也未離乎姿媚其絶
塵之標不能如其潔也然獨盛於東南而鮮出於西北
故徂徠之松新甫之柏閟宫清廟乃専棟梁之美而淇
澳之菁菁璧圭金錫僅以像君子之徳擁腫之樗被麗
之櫟當塗横道亦或眩匠石之顧而孤竹君之表表氷
霜鐵石惟足以著君子之操抑所以使人懷思而不已
願望而如不及愈足以增其暉而惜其逺者正復在此
而竹何求哉武林朱君累宰巖邑政聲方洋少時即斷
大獄與宰士辯曲直所歴皆人所避處鋤奸去梗不吐
不茹殆所謂偏能治劇縣者士民之去思䑓府之剡列
刻成集而播盈路者固所在而是豪强之蜮中官權之
鷙側朝加膝而夕墜淵者亦不無也然君直道而行中
立而不撓知行其素而已抑他人有君之一二當横飛
軒舉而君猶淹鬱以在此也愛竹名齋問記於予爰冩
竹之不可無而寓不能不為竹歎者於此而君之志亦
於是見矣齋前日永清風悠然掲予文壁間閒居坐嘯
有觸於懷當必對此君一笑惟我與爾有是夫
　　　竹齋記
植物之貴重者莫如竹見於詩易禮記之書異於凡卉
尚矣世之人亦知竹之可貴重也甲觀大囿培植相向
叢花茂木俯仰映帶以資游玩之娱譬如元夫鉅人大
冠長劔而與貴介公子接膝綺疏華燭之側將重之耶
抑溷之也嗟夫世之知竹者鮮矣暨陽王元章以竹名
齋求記於余余家抵暨陽不百里而未嘗一至其處不
知所以記元章出畫卷示余蒼巘斷橋中無雜木茅屋
十數楹蔽著篁竹間指曰是所謂竹齋而求子之記者
也可記以不嗟夫元章真知竹者非耶古者燕居之室
曰齋有取於祓滌自潔之義元章居是齋圖史以為師
起居不肆冠珮嚴整出門四矚清風凛然如接畏友逺
去而不忘必假圖畫以寓其心目元章其真知竹矣而
余何能記然有進也君家内史脩禊蘭亭脩竹之名聞
天下竹以人重也子猷事業不多見徒以愛竹之故世
言竹者必徵子猷人以竹重也元章齋居求志業日益
就使過其處者相語曰是竹齋者王元章讀書之所也
餘暨之竹將由元章而重矣士患無志耳有志而無成
吾不信也
　　　夢庵記
吾名吾女所為吾壻蕭徳叟之庵曰夢庵而為之記曰
人世皆夢也抑夢有㡬有夢而祥者有夢而誤者有夢
而無所損益最下不祥極矣即夢而祥如昔人所為黄
梁之熟南柯之醉一世不足滿於一覺而况於忽焉而
聚儵然而散生有遺憾没有餘痛曽人世常理不少遂
者豈不可謂之不祥耶而或有以為天之所畀者矣彼
自以為祥而以物理視之皆不祥也雖欲化為松柏其
魂魄猶不平也凡所以為是庵者亦以平其所不平者
耳而猶懼其不能守也則人事亦多故矣東坡捨畫於
佛寺畫何足有無佛寺誰適為主而坡皇皇然僧守鬼
守之不足至以為奪此者比於廣明之巢賊而亦不能
保其無廣明之刼然其心不亦可悲也哉吾記夢庵載
其贍庵之田如干而明以告之夫人者曰此天地間之
不祥夢也孰有年二十而死死而無子者乎孰有歸良
人有子而不能育以有待者乎六極之最不幸曰凶短
折而無夫無子居天民無告者四之二此屋也為凶短
折之所舍而此田也天民之無告者無可奈何而託之
此也其誰忍取之何所無田何田之不可有而攬是不
祥者而已有之亦且復為此夢也而可為若願之耶盛
衰成敗未有不相尋也彼祥者亦復幾何封君之澤子
孫之衆再世以往則罔敢知况於是區區者特以其不
祥不忍而懼來者或蔽不悟也嗚呼吾言悲矣其孰使
予言之而不獲已至是耶然亦可以動心矣是田所在
曰小坑曰山下曰田南曰舍前曰黄竹坑曰召省曰西
江下為石百數嵗以贍守庵者若香燈與其忌日之供
庵為屋再疊是為虎溪蕭充逺之夢庵悲夫大徳乙已
臘朔記
　　　此山中記
東澗既築静庵以妥静寄乃前樓而名之以此山中盖
所營歸休之藏與先父母之丘皆此山也名之以此山
中樂其慰於心而盡於責而他日之得以相從於此也
嗟乎人生欲適其願亦難免初志之蹉跎成説之契濶
古今賢逹每有此恨馬伏波感飛鳶於浪泊之外坐念
少游平生語欲鄉里守墳墓𣺌其何及是固不得以歸
此山者也東坡出蜀萬里晚年欲歸眉山不能遂他日
子由年八十老潁作遺老傳乃曰以是累諸子矣竟不
得如志是又可得以歸於此而無與歸之者也宇宙間
惟此情最苦最真望白雲而思吾親之在其下是雖人
子不忘之懷若倚門望而不至則倚閭而望之親之所
以念其子也有甚於子者矣九亰而可作吾將誰從使
得先大夫而從之豈有憾哉仁夫東澗於其葬親也必
慰於其志必安而後安其自擇於山林也又得與二親
東西而相望則東澗之願不既遂矣乎兹樓顯敞山竒
水秀松楸在望興至登臨賓從聨翩子弟能賦思昔人
欲故山而不可得乃今近而在鄉井之内繇是曠然於
宇宙之間如化人修士之閱世耆福方益逺四方傳者
聞此山中之名其孰不悠然而三嘆曰樂哉斯丘東澗
又於此山得吉以為其中饋兆婦姑相望如瀧岡是皆
難能者
　　　涯泳記
三山陳惟志篤學好修居後隙地有池泓然作亭息逰
扁以涯泳往亷使西臯趙公為書二大字問記於予或
曰是池爾何深何涯予曰不然而所謂涯者必江河之
大而後有之耶吾隨所遇而樂之亦安知是水者非天
地之涯也哉而何小之有涯泳云者以聖人之道言之
也道無大小得其趣者無不可以自樂也泳者㳺之而
可樂者也㳺而樂未有其若涯者也今夫江河之大也
溪澗之細也稍涉其深浪波之沄沄者有之沉浸之浩
𣺌者有之風濤之洶湧者有之魚龍之出没者有之雖
不然犀而照怪亦無敢狎而翫也雖不索珠而潜淵亦
無敢狂而戯也其可樂而泳者惟涯乎淺而已離乎岸
深而未至于厲也波餘之所及可泛而夷猶載浮載沉
無適而非所以自娱也取之左右逢其原繇此而深造
不舍晝夜無入而不自得也若泳于斯者亦何以異哉
水此水也樂此樂也一勺之多比于湖海之磅礴半畝
之鏡孰非天光雲影之往來凭之而徘徊焉對之而優
㳺焉升堂而入室得其門而入縱觀于宫墻數仭之内
躍然而觸于心喟然而如有所立是則吾之所以有取
于泳而泳之所以為樂趣者惟志其有得于是乎遂書
以為記
　　　古塘記
浮光楊侯平仲以其母方夫人古杭新阡之地名曰古
塘俾知友詩之叙之如自號然暇日謂文學廬陵劉將
孫曰子為我言吾志嗟乎侯之志可謂古矣凱風寒泉
之思反本之悲也桮圈遺澤之感終天之懷也夫皆托
於物者也古之君子無所徃而不孝孝無所往而不通
雖一草一木之愛孝之道在焉况吾身者親之身也天
地間所以相通者氣而已人之一身呼吸運動猶可以
變隂陽合神明而况于母子乎吾身在此即親在此吾
志在此即親之志亦在此四方上下而不可忘者志也
去之千里萬里之逺以及百年之久數世之長而如将
見之如聞其聲如在其上如在其左右者志也吾親之
體魄托於是聞其名如見其處而睠然如其平生思其
笑語思其起處不知膝下之逺而及泉之隔也夫亦惟
其心之所在而已矣故一膜之爾汝有痛痒之不知而
至誠之流通雖異域而心動地下之望有切於地上者
矣士大夫未有不離其親戚墳墓者也望雲而思親有
觸於目者也嘗羮而念毋有動於中者也夫人之情少
則戀父母從仕則志於功名雖罔極之哀終身之憂既
久則如常矣既逺則忘之矣若侯之兹志無日而不如
在望也無往而不在念也斯塘也在湖山佳處僅一嶺
隔演迤百頃渟深涵蓄赤壁踞其東方山屹其西髙亭
峙其北髙峰望其南穹林茂壑清溪盤澗四山回環一
水之𤣥草堤柳岸依約隠映昔者不為園囿之盛麗若
天留以慰孝子慈孫之心者侯周旋兵間自丁年至于
白首固嘗南出谿洞猩鼯篁竹間﨑嶇往復此時之不
忘親惟一心焉耳今日耆年終養擇勝卜阡三釡之禄
既及於親五馬之貴復輝於後是母是子斯名斯志亦
可以無憾矣亦豈不可美傳矣夫侯篤實忠厚其發于
天性每如此今為宣武將軍繇福建銀司提舉授同知
汀州府事名和喜讀法華能以為躬行者福夀盖未艾
云
　　　雲壑記
河間孫侯丞廬陵有政聲邑之士多稱雲壑盖侯所自
號以此有問於予者曰壑之義何如予曰孰不為壑小
言之則穿地以往一澮一曲者皆是也大言之則合山
水為谷谷之大亦無不有也等而上之凡虚而為容者
無非是物也天地之東有大壑焉百川之所歸而不知
其所往彊而名之曰無底之谷則海特一壑也四溟之
所浸萬山之所環日月之所出入方之外者以為四遊
方之内者以為九州外復有九而中州者特寄浮其間
則天地亦一壑也壑不可以限量計猶雲不可以變化
測盖一言而可以盡其理者宇宙間無非虚而生生者
皆虚之所為也今之言雲者特見其出于山布于太空
澹者濃者矯者孑者蛻者隠者窪者突者離者合者屯
者族者㝠者迷者則曰此雲也其飄者如龍㳺鶱者如
鳳舞如獸而相逐如翼而欲翔如錦炫機如花合障如
枝如葉如廬如幕如車如騎則曰此雲之神也此皆其
散殊之後隨物之所遇者也盖嘗升髙而望而得其所
以藏於茫茫而興於浩浩者而六合之内外盖可睹已
試四矚而求之凡山之拱抱而有間者其烝烝者未有
非雲也東者如炊而起西者如湧而勃騰騰者如炷而
逹卬卬者如列而張壹不知其誰之為而天與之為一
此皆雲之専壑也又上而下觀焉昔之平田者初則芊
芊綿綿者如野烟之衆稍髙則已如陶墟之紛紛杳杳
久則如霧矣又逺則渾渾而一白莽平陸如化海是又
雲之大壑也而下之仰髙也亦如之使有化人乗飛車
而觀之壙埌之外鴻濛之表則無往而非壑亦無往而
非雲也雲何心于藏壑壑何意于為雲哉盖天地之元
氣為雲人者日在元氣之中如魚逰于壑不可以無此
氣而豈但為晴為雨之謂哉人事亦猶是矣于是聞者
爽然而起曰美哉吾乃今知雲之理與壑之功侯之有
取於斯也其所存亦何可極哉侯固中原故家先府君
貳常徳總府時昆仲七人皆列仕版孝友篤厚多雅致
為廬陵屢被憲檄按外邑雪寃滯修學校倡修魯公祠
用意深逺吾友王元用言雲壑清修豈弟予閒居聽輿
人之誦如元用言侯名世顯字彦暉云
欽定四庫全書
　養吾齋集卷二十二　　　元　劉將孫　撰
　　記八
　　　湖山隠處記
西湖在三百年前特隱者之所盤旋自坡公築堤種栁
遂為遊賞處自過江京都宫闕遂成富貴窟然三十年
來烟雲莽蒼雖舫嬉如故而感慨係之豈無山水佳處
著方外遊踪顧昔之覽者意豈在是後之來者去而他
之山水依然吾意造物者亦厭是久矣且復如其初使
髙人勝士得覽而有之固其所也而誰與領此僊翁釋
子方各治公事而名山大川類光寵過人間於是東南
無隱處矣况湖山間哉水雲汪氏盛年以詞章給事宫
掖如沉香亭北太白中嵗從八駿宴瑶池如奉天陸九
鳯翔韓致堯燕雲朔雪抱琴來歸如還自㑹稽之庾肩
吾繩橋棧道使禱羣望又如乘槎之博望侯於是棄塵
事稱道人復尋古杭舊築於豐樂橋五步外作小樓五
間上題湖山好景紫㣲史公書也下題水雲隱處本心
文樞宻書也樓後船亭十一間本心公書西湖一曲在
焉乃昔者奉親所其址則春谷趙卿所畀者船軒囘環
刻諸名士櫂歌十數未已請記水雲隱處指㸃虚無結
契以示予真復怳然如再至其處則為之記曰此疇昔
盛處也南北兩峯在紅雲島嶼間所謂飛龍而舞鳯者
也畫船來往此禁籞邸第所不能得見臺觀登而杳茫
望者也右而斷橋之曲折大佛頭之竒詭西太乙四聖
之先後第一橋之風月此穿紅繞緑塗金湧碧宫省領
而禁旅衞者也左而萬松籟之欎蒼湧金之出入浄慈
之岧嶤隱約第六橋之烟浪此畫圖屏障摹幽冩勝横
斜髙下而不能盡得之於筆墨者也在他時為隱處得
乎若昔遭逢隆盛尚方加賚貴公名宰分地題顔亦豈
意為今日隱處哉水之今昔不見其改雲之來去邈不
可留俯仰對之得無有觸目而興懐者乎何所獨無芳
草兮何懐乎故宇抑吾聞之大隱朝市若兹隱處又以
朝市之變而隱者也隱者誰獨無其意哉固有不可隱
與不得隱者矣馬上之去笳遼東之化鹤雖欲隱而去
之得乎憶開天者想月宫之遊疑巫山者繼陽臺之夢
雖欲於此而隱得乎若水雲之隱也則閲其常也如水
之無味玩其變也如雲之無心澹與泊相遭而晦與明
不異逍遥乎四方而湖山無不在目歸休乎四望而宇
宙之大總不出几案間是足以隱矣嗟乎却後百年徘
徊其處者觀於予又以悉水雲之平生其亦可永慨矣
乎抑但以為觀覽之勝而已也雖然水雲不與知也水
雲名元量字大有其家尊名琳字玉甫生甲申於今八
十一七子明白燦逸清逺皆從元水雲其三各取號於
水以月天霞相玉樓為序與中峯鳯山𣪚人俱稱其競
秀如此宜水雲之得以遂其隱也
　　　自有樂地記
宇宙間樂地往往人不得而有彼非境則物人者適寓
其間樂其樂而彼不與吾隨則固安得而有之也况夫
山水之雄傑本不預人事雖如歐公於滁東坡於百步
洪自以為樂矣然或内不得於意而外託以自寛談笑
之中有景景者焉燕酣之外有鬰鬰者焉地與人不相
屬也若乃揚州明月特歌舞之聚蚊山隂莫春慨風流
之過隙一往而今昔非重尋而時物異境則依然而誰
實有之至於物則尤不可常者也鈞天萬舞樂可以忘
生而夢之所逢境不可以更索牛山四顧樂足以極意
而情之所遷歡不足以勝悲地與物不與謀也厥或金
谷去來笑石友之安在燕樓俛仰賦紅粉之成灰當其
作調於千年何但娯志於一餉若是者豈非已有而竟
莫之有也然則樂地果不得有乎盖有者不以境而樂
者不以物則我之所居有餘地矣簾垂而塵逺語渴而
茶香壁畫可以卧遊書籖可以神悟不必理登山之屐
具乘興之舟而樂亦不可名也浩歌而風雪飛長嘯而
鸞鳯合長前少後意行心㑹浴沂舞雩不足以慰其暢
也山晴禽哢天清蟲吟洞庭雲和不足以喻其適也矧
清風而親友來夜雨而兄弟集寤言一室之内周旋萬
象之觀婉愉而無媿辭説豫而無餘憾此又閨門之雍
穆天性之好合是地也雖强争力奪不能以侵其疆雖
巧傾智覆不能以闖其域雖塵昏路阻亦不能使之分
且裂也謂非我之自有也可乎吾廬陵曽氏文章禮法
家也以立又特建其志以自有樂地名其堂乃本之人
心察之事理以語之不但指名教而言而名教已具是
矣
　　　半隱記
永豐鄧聖任屢求記半隱於我半隱其自號也或曰隱
可半乎予曰古今固無全隱也巢由之隱古矣而其言
其跡與被衣老龍吉者傳之後世語之當時竟亦與立
功立言者何異於是塵埃之中想望之如不及山林之
表咏嘆之為無涯則其隱之本心不免於以名未必不
見笑於綿上之老媪也而好事者遂從而傳隱逸傳逸
民傳髙士熾然而起隱然與史冊同其流芳而夷考之
而有所不盡然也則遂壹反之曰大隱朝市嗟夫棄人
間之樂從物外之遊所求何志所望何事毋亦自放於
烟霞稍逺於名利寧不有可諒者乃猶未免於責備不
亦可悲矣乎以是言之雖謂古今無隱者可也人不能
髙飛逺舉不能不在人間四皓商山隱處政在長安不
逺一日安車聘之即隨之而起入侍稱觴功叅良平是
半世隱而半世顯也嚴子陵富春釣臺則臨江當道又
非他深宻比服羊裘以自異後來鄴侯辟穀名山所願
如子陵客星之動天文則子陵之隱又以半自表鄴侯
之隱又不能以半也約畧言之聖任得處於其半亦足
矣天下事未有如半之可樂也莊生有言縁督以為經
斯半之説也仕不仕之間可以玩世飲不飲之中可以
全生此隱非隱之半真足以存我也浮湛娯嬉以為混
亦可蕭條散朗以為逹亦可黄埃赤日視之如青山白
雲石田茅屋處之如通都大衢至是則半隱者無往而
不遂亦不待隱之迹矣聖任方事親授館盛年非隱之
時所謂半者有其意則於人間世非厚望而我之踪跡
亦得以自藏矣昔有過深山中見隱者自云五十年不
出户明日乃遇之市問何故則曰有事使人疑隱者皆
若此半隱固日與人相從也但相遇呼半隠則對曰諾
是真半隠矣
　　　蘭友記
人皆謂蘭為離騷之君子靈均楚鄉故所好尚采擬在
此不知蘭固天地之嘉草聖賢比物之志百昌之芳不
列於易而同心之言乃有取於蘭吾夫子弦歌杏壇之
上浩乎天地不足以動於意而獨於猗蘭有感焉蘭之
國香其表表著見於千載之上者如此豈必以靈均重
哉予為王君植翁記蘭友植翁清修雅持取友於蘭爰
舉蘭之盛者以大其所友且夫友也者友其徳也芳深
翳宻幽逺自好蕭條山澤之間不即人而人即之此其
徳也徐孺子龍隠於西江謝安石鳯舉於東山出處不
同而一時之所植有相似者是可以言徳矣友者莫逆
於心者也人心之不同如其靣然耳餘以利王貢以市
豈所謂友哉澹蕩邱壑之姿傲兀風日之操其清也可
玩而不可䙝其香也愈逺而愈不衰郭大業追逐羊叔
子三日不能已劉真長清風明月輙思許𤣥度十年人
物風致如此適可㡬許是則可以言莫逆於心者矣此
所謂不言而飲人以和者此所謂薰其徳而善者三友
之嵗寒清則清矣而風霜孤髙潔比於華子魚之獨坐
風月之與居山水之與游髙則髙矣亦如烟子霞子稱
於太白藐乎與人無與也兹蘭也未甞不在人間亦未
始非耳目之近矯然而如逺悠然而若近與善人居如
入芝蘭之室久則與之俱化昔人所謂經時不見黄叔
度則鄙吝之心復生友之有益未有若此者矣芝蘭玉
樹欲其生於堦庭間封胡羯末他日淮淝事業所立揭
揭為世道重此豈風流之晤賞襟度之清適哉豈曰友
之云乎至是則與蘭友而我為蘭矣蘭不止於知心而
且見於用世亦兹芳之遇也
　　　如心畫室記
黄庸之濬發天巧自得成趣不繇師傳丹青水墨花木
竹石禽鳥人物神鬼仙佛圖障山水目過手就無不滿
意又工傳神老少妍醜雖童兒不問知為誰何以如心
名其畫室而請記焉予曰道與藝一也未有得之於
心而繇師傳者非其至者也傳之於人者無非效人者
也於吾心何有哉傚人者極於其人則無以加矣心不
可極藝亦不可極也故善教人者必旁喻逺引待其困
而忽悟然後驗其然否徴其淺深然藝成而下所自出
者必不能以大異何則所以傳者不過是物也書畫一
也自昔以書擅稱者未有蹈襲者也章草興而至逸少
若無以加矣而素旭之倫以及滄浪山谷化未有已也
即畫言之顧虎頭之筆謝安石以為蒼生以來未之有
然不聞虎頭誰歟師者周昉後來兼能移人神氣情性
笑言之姿同時韓幹僅得狀貎至昉不必師虎頭而精
入神品傳神畫之一耳其髙出且爾况畫之理何可既
哉莫神者心也莫巧者心也心之所向必求所以如吾
心何事之不能而何能之不妙哉矧畫物求其似而已
粲乎吾目者横斜髙下皆吾畫本也参乎吾前者精神
談笑皆吾畫意也得之心應之手心欲其似而手如吾
心以吾之心為彼之靣吾既如吾心而彼靣豈有不似
者耶人心之不同如其靣然吾之心則一而已吾心之
一必欲其如不變於貴賤不改於清濁眉目此眉目也
顴頰此顴頰也一體有一體之動一靣有一靣之韻吾
神遇其趣而道攬其英吾所欲如寧患其不如吾心而
見者亦以為甚如彼以之冩妍媸者此心也以之㸃阿
堵者此心也以之經營惨淡者此心也以之臨摹㸃染
者此心也貎萬不同而吾一欲肖之心境異而物殊而
吾一必類之心若此者固非師友講之所及形迹踐之
所進也是以呉道子學書不成而攻畫或謂僧繇之後
身盧稜伽一旦筆力忽似其師知其精爽之已盡豈非
心通而解㨗者與造化同其倐忽師承而積學者雖超
詣不過極似而才力俱竭矣以此言之畫之生意不可
盡者心之生道不可得而測也昔東坡作畫説載子由
之言以為鬼魅易工而狗馬難好固以為至言而韓非
子已云然矣虎頭甞云人物最難其生動可狀須神韻
而後全此又非坡語大畧止吾為庸之記如心取其所
自得者甚言心之師勝人之師而古今名手之所自出
者皆具是焉予甞於名畫記喜其一言曰書畫皆須意
氣而成亦非懦夫所能作此心説也夫為如心言推之
於學問則大有說矣獨為庸之精藝厯舉予之所得於
畫之説者以表庸之之心當徐熈畫盛行黄筌遂作脱
骨氣韻逈出熈上夫固非黄氏家法耶庸之廬陵城南
人年方盛進固未已
　　　菊隠記
人未有不有所託以隠者也山林朝市各繫於志之所
存花木山水亦寓於興之所適乃或幽閒獨往之懐功
名餘事之樂物於物者固然而不可易我之為我悠然
其間者夫所以寄所寄也東籬婉娩髙人物外為千載
之盛徳自靈均芳䬸仙露而柴桑依約之味南山徘徊
之情寥寥乎相望於宇宙景景乎壹往為襟期可以為
至矣孰知老圃秋容寒花晚節收歛彛鼎絃歌之神功
晝錦相州之事業何所獨無芳草而獨懐乎此也於是
所以華此菊者不但隠者之所盤旋鉅公元夫亦浩然
俯仰而隠是間矣稱菊隠也維舊或曰是方嚮用於時
而何必於隠松栢之姿而梁石之望而何愛於菊予曰
不然丈夫生世豈欲為隠哉寸草而春暉拱把而干霄
天之所以厚其成者固所以降是任也厥既培植敷腴
之昌於逢珪璋特逹之與於時而顧曰吾隠豈所以靈
承天寵抑隠之意不可以不之存也留侯不願三萬户
欲從赤松黄石之約謝公功成名遂而慨然於東山海
道之歸隠之迹終南之佳處或以為仕宦之徑隠之心
金馬門亦或以為避世之地也六一公以其一者隠於
六物之間不隠之隠隠之得趣物特寄焉而已濓溪以
菊為花之隠逸與蓮之君子並而牡丹之富貴鼎二而
三東坡以朱遜之取黄為菊之正色稱羙之為正人况
於適隠之興其深有意於菊者襟懐趣味可知已吾記
兹隠若隠非隠秋英佳色宛其矜麗不知菊之有待於
人歟人之重此菊也見菊也如見人見人也如見菊舉
杯一笑而仰彭澤之髙風咏安陽之盛事為斯菊願之
者未渠央也
　　　風月吟所記
清風明月在宇宙間無處不有獨無能得而専之漁夫
樵父江中山外可以有之矣而其人類非能言者解賞
惟騷人墨客邂逅傾倒以其一言直為千載風月亦賴
以自壯斯其所以為吟所者歟古今稱太白子瞻飄然
如仙而二公之得意語正在風月間清風明月不用一
錢買者太白之神情猶可想見惟江上之清風與山間
之明月取之無盡用之不竭是造物者之無盡藏者東
坡之淋漓放浪固如在目中也此風此月千古常新吾
吟吾所絶塵奔軼二仙者精意浮動吟風弄月如將見
之陟青雲以汜濫遊兮悲古人之不吾與雖然茍有其
意亦必有以異於流俗者矣萬安祐聖觀道士蕭獨清
以詩行四方為名公先進所稱甞提𤣥學西山滕玉霄
大書獨清嬾拙人予之徑遊廬阜又繇此遨遊四海意
未憖也以風月吟名集山房扁風月吟所要予記抑風
月也在此所外子以吟得而所之者幾何而所之外
無涯者又孰得有哉誰争子所風月惟無邊故不可盡
將在在皆所而何特是間雖然東坡有切月批風語吾
亦為子試新發之硎清心還近道渉世即多憂甚本色
能如此容不自是故吾非甚有往復流水落花何處鶯
聲飛過垂楊不深不淺予約畧著之所見無非風月者
自是而無全風月也則是所也得其所哉
欽定四庫全書
　養吾齋集卷二十三　　　元　劉將孫　撰
　　論
　　　天地之中數如何論
隂陽之消長其漸可知也一氣不頓進而惟中可以候
之中不立則漸不可見中者漸之積也論氣則積漸以
求中論數則即中以明漸天地之化雖渾淪磅礴而不
可知然原始要終而往來屈伸見矣理無獨必有對不
離而為配則亦無獨也原其始而知一之所由生要其
終而知十之所以成執其兩端而五六見矣自此而進
進而為盈而其七其九其漸可知也自此而退退而為
減而其四其二其漸可知也五六者天地之中合故中
五為衍母而黄鍾為律本不觀於黄鍾則吾何從而知
其損與益哉夫數生於律律生於氣固也或者謂非數
無以知律雖謂數先於律亦可也數猶繩也律以權氣
則氣亦物也氣至權移而低昂者責於繩凡天下之物
首髙而尾下者特無定在以尾權首則一髙一下其定
在終古不可得也繩一立而天下之銖兩定矣寸尺數
也以寸尺衡氣則雖謂律生於數無不可也人無能知
律者非不能知律也不知數也吾且即數以明之自一
而十三尺之童所能知也而一之所從生也亦知之乎
一之生也始於畫畫則其乾也命之以乾則所謂九也
天地之初止此矣有乾而後有坤則一者離而二也非
二之外别有所謂一也此氣之所以有配而數之所以
不能無待者也進而至於五焉中矣然而猶有待也何
也非六則無配也配五而為六則五五配而為十亦沿
是而推之矣及其為十也遡而求之則六者亦中矣五位
相得而各有合人以其自六而上為順長之數以為積
而至十者猶其積而至五也然而非也五六合而生者
皆其子矣故其九也即其始焉之一者也所謂乾也逆
而數之則六即坤也今之所謂六者即昔之為二者也
雖積而為十十亦耦也耦則其二也故從中而論自一
積五則五為中自十遡六六不立則五無配也若以十
配五則十者逺而在乎三世之後也不能以有所待也
故五者陽之盛也六者隂之極也天地之中合五六而
已其進而為九為十即其為一為二者也雖謂為九為
十者亦退可也何也由六以降也自其始而觀之則五
者自少而壯之候也自其既合而觀之則六者既中而
昃之候也進而語其生之序則十者其盈也樂之皦如
繹如退而語其生之本則一者其減也木之必歸於根
也而非立中數以準之則無進無退也無進無退則三
分黄鍾損一下生林鍾者何從而知之也三分林鍾益
一上生大蔟者亦何從而知之也故黄鍾者四面而輻
凑者也蓋常論中無所不在自縱横而言之南者愈南
北者愈北各不可得而合猶適燕者必背越也使先立
乎中者則少南少北者從是而見矣不必極所至而言
之而分寸不可易矣故其道貴中昔者吾嘗欲觀天地
之中而不可得也蓋候於寒暑而得其漸至者焉漸積
而中中降而漸雖其極至於冰炭之相反其暴至於潮
汐之不可以瞬其移也不能以寸其應也可前知其然
也人者與大化升降而不知為之有聖人者參天兩地
而天地之情見矣參兩而五也二三而六也其二三者猶
其參兩也凡倚於數者不得不參兩也莊周之徒有見
於滋而後數而卒墮於虚無乃認夫聲之忽微以為配
故曰一與言為二知一之有二而不知言之非他也意
者一與一為二而周未之知也復有證於理者曰一生二
二生三三生萬物然而三者何也即其為一為二者也
二合而長子生焉其自三而往者雖巧厯不能知也然
則三獨無配乎三二合而為五一配五而為六其自六
以往者亦有窮乎此所謂十也而非窮於十也數之自
一而五猶卦之自震至乾其數順也數之自六而十猶
卦之自巽至坤其數逆也數往者順知來者逆中者其
順逆往來之㑹也天地一嘘吸也河圖洛書一體之不
言而喻者也故以五為中則六不得與於中矣以六配
五則五之為中者猶未定也一虚一實參伍錯綜而無
形者形無聲者聲矣彼以五為聲六為滯於形者非惟
不知參伍錯綜之變亦不知配合之理與對待之數者
也中之為物豈直數而已天地之道離虚坎實不知其
變而玩其象則河者其離乎洛者其坎乎其不離不坎
而無往而非乾坤乎易之中也曰二也五也不知其變
而玩其占則五者中也六者其上之位乎其中不在五
上不在六而猶在二體之間乎易逆數也隨時變易之
謂也不四面求中則中不可見必四面求中而曰中在
是則中者亦滯於數矣故夫五也六也所以測之者然
也若其參天兩地成變化而行鬼神者無往而無此中
也故論律以黄鍾為中而黄鍾始於子子非中也其由
黄鍾以往無一而非黄鍾則亦無一而非中也有善為
數者以其六也從而六之而得三十六焉即自一至十
亦無往而不三十有六也是其數也然則其用六也六
者其中五者非中乎曰非然也
　　　學易可無大過論
易道至中而止而中難言也天下之事莫不有中而智
者常過之學至於聖人則以身為易者也而何過之有
然聖人之心猶以為過焉者何也嗟夫聖人之過其非
智者之比也其道則中矣而一念之初猶有所擬之而
後動而其時其事未能無槩於予心而勉焉以立於中
道則其志亦過矣是嘗過而後得中也而非過於中也
固亦未嘗過也而聖人則自以為過矣此非人之所知
也是過也過於心而非事之謂也因其事而遡其心則
聖人之過正自不可無者而聖人則曰吾今而後其亦
可以免矣則其無意無必而無不自得者固亦可見至
論其為易則聖人之於斯世也決矣由今視昔則皆過
也惟聖人自知之知聖人之心者知之而謂聖人為無
過者亦未為知聖人也學易可無大過嗚呼自中道不
明而後之君子往往認過以為中矣或出或處或語或
黙使皆如饑食而渴飲則雖聖人與人同也而未足以
為異也故有反之而後名節立而中愈逺矣原其心未
嘗不至於道就其所立而亦未有不自以為時義適當
然者而自聖人視之則正其過也人人以名節先乎其
心而認過以為中矣毎見史傳間特立獨行者使人想
望而不可及信矣其不可及也而豈可常也哉惟中故
庸庸而萬世不可易斯以為不可及矣而中難言也其
過也未有以為非易也而未必中也於是有束帛賁之
而舎車而徒者於是有恒其徳凶而浚以求深者於是
有壯于前趾不勝而不悔者於是有蹇之六二而髙不
事之心者學道無聞而制行無節其流弊一至於此而
世之學者方且深歎而極慕之不知聖人復起其出處
語黙亦即吾心之所安固無以異於常人而萬世不可
易矣然則聖人何過也而假我數年可無大過之歎又
何也噫夫子之過則有矣而非後之諸君子之過也於
是又有以為夫子之謙辭而未嘗有其過者亦非也易
在夫子以夫子學易而猶有過吾不信也自夫子言之
則循其初意亦非有化焉而不存於今者而亦必謂之
過矣此非後人之所知而夫子自知之爾人之言曰衛
靈魯哀之見在易為隨公山中牟之欲往在易為需去
齊去魯之時在易為豫固無一事之不合中亦無一日
而不用易然而此繫易之易爾非夫子之易也夫子之
易玩於心而其過也心獨知之易之言出處者其槩也
而精義不若是中者易道之極也而中難言也固有昔
以為中而今見其非中者固有不天不田以為中而二
五為非中者而夫子之過亦不在是也夫子之過直在
於一念之初擬之而後動者及其動則中矣而擬之之
始意者其不能無過也而非人之所知也故常常而念
之曰吾今之見其猶昔乎其又有愈於昔者乎昔固未
嘗非也然可以仕則仕安知可仕之時不猶有止之意
乎可以久則久安知可久之時不猶有速之意乎是吾
過也而其過在心矣嗟乎此非學者之所知也而惟顔
子知之故夫子謂之曰用之則行舎之則藏惟我與爾
有是夫所謂是者何也用而行則必有是矣舎而舎而
豈必其有是而後能藏哉是聖人之心而學者不知也
不知其心則不知其過宜也聖人何心也其未嘗不志
於用也不用而藏豈予心哉蓋至於不復夢見周公而
後安之耳故夫子曰吾今而後可以無大過矣此用舎
之決也而其於易何如也且夫子之於易也老矣於今
而後以為無過則昔之過果安在乎即其舎而藏也為
得則其用與行也亦必謂之過矣夫子之於易也其知
之矣自其適齊以至於反魯也抑嘗筮而後行乎其行
而後筮乎使觀其變而玩其占則其於時也為屯為剥
其於人也為睽為否為困命之矣豈待獲麟而後決哉
然而終不敢忘周公之志周流其身也有占道焉而非
占於易之謂也天之未喪斯文也易之道固將與我為
無窮而天地之運隂陽之數固將於我乎卜之而春秋
之作不作特未前定也此聖人之盛心也而其過亦在
是矣太史公曰夫子晚而喜易非也蓋晚而繫易而尤
拳拳於出處語黙藏器待時不俟終日者三致其意焉
嗟乎吾過矣吾過矣吾今而後可以無大過矣而於世
道為何如也嗚呼易者中也出處者人之所自知也以
聖人用易而猶自以為過是欲中焉而不可得也而世
嘗求其過也故耦耕荷蕢之流未嘗不以夫子為過而
耦耕荷蕢者之過則夫子有所不為也出處一中道也
中之過也直在於從容與不從容之間耳而非彼之謂
也後之君子不為耦耕荷蕢猶可為也甚而為沈湘為
黨錮亦以為時為義為名為節易曰知進而不知退知
存而不知亡知得而不知喪知進退存亡而不失其正
者其唯聖人乎而聖人猶以為有過也人能知聖人無
過之過而後知諸君子蓋過之過也
　　　責難陳善閉邪如何論
致君之學談者能之亦談者病之世未嘗無聖賢之君
也有聖賢之君出而不嚮乎道不志于仁者有君無臣
故耳人亦孰不欲使是君為堯舜之君哉學莫難於理
欲之辨而雖上智不能無人心不知因事以感移其意
而槩焉談道以為髙則道與事始扞焉而不相合及其
不相合也曰吾既責難於君君不能行吾道也則為是
君者亦誠難矣昔者聖賢之告其君者未嘗有甚難之
事也人皆可以為聖賢而聖賢必人之所難則亦何以
責之理欲同行而異情為彼則易而為此則難因其情
而善道之使之為此而不為彼而可以為難矣責之以
堯舜則難而語之以善則易充類而至亦責之以甚難
也而吾之致君則有其道矣昔孟子之致君蓋如此人
主有可為之資而其臣無致君之術此古今之所共歎
也行帝道而帝行王道而王徒聞其語不知所以為帝
為王者髣髴何似則往往棄其身而自謂不能而茫然
遐思千載之上千載之下徒深嘉而極樂而儒者又從
而贊之其相與為欺與謂其君不能者同罪而自謂責
難之道固如此不知帝王復起君臣父子其不與人同
者直在盡分與不盡分之間爾堯舜三王豈與清虚寂
滅者同事而必可望不可及哉所謂責難者非謂舎彼
所易而擇取夫人之所甚難者而强責之也人未有不
可為堯舜而為人臣者不可不堯舜其君以後世之君
而堯舜之不可謂之不難以堯舜之道亦與人同則亦
不可謂之難責之以難謂當責之以堯舜爾而非難堯
舜也責難於君蓋自有道陳善閉邪衆人之事則然以
衆人事之而以堯舜望之尚得為恭且敬乎非然也即
衆之所能而堯舜在是矣此致君法也嗚呼致君之學
不明而後有其君自棄而謂其臣以度吾所能行者有
震於其名而必不可復而謙遜未遑者有安於汙陋而
喜其臣能恕已量主者有淺功近效之不繼而但望其
如即位初者譽古太髙而格心無學其失望一至於此
成王中才之主也周公之於其君不以中才望之也無
逸之書上不及於堯舜精不及於執中怨詈之辭稼穡
之事必使之為此不為彼後人為成王者固甚難矣其
所以變易其邪心者正在家人日用間而其事蓋甚易
也孟子一見齊王而許之以王齊王欿然於不能進則
亦自知其難也好勇貨色雖患淫邪之人不䙝於此矣
仁義敬王正君國定其説宜如何而尚遷就而為之辭
惟恐其不好若䇿士之游談者然文武之事茍能充之
亦一變至道夫孟氏之所謂責難蓋如此則隨時感移
其君之意豈非千古之明法歟而髙談唐虞自比稷契
者聞其説而卑之嗚呼大道之要不聞至治之澤不流
堯舜氏之不作志伊尹之志者終無所施耶由周公而
責難有其事由孟子而責難有其説顧其用力之區區
惟在於陳善閉邪而他無責難之可講自是以來儒者
責難之論多而陳善閉邪之䇿少豈皆志其道而不屑
其事耶汲黯謂武帝曰陛下内多慾而外施仁義奈何
欲效唐虞之治儒者之論類如此嗚呼後之君欲為堯
舜者其亦何若而可
　　　武成二三䇿論
言有大而無證衆人信之而達者槩之夫事之出於古
聖人者固衆人之所信者也出於古聖人而又出於古
書之所紀載此豈有一毫之不實者哉而聖賢顧姑取
其大槩而不敢盡信者何也嗟夫自古書行而有願其
無書者矣生乎百世之下徒見洋洋紀述布在方䇿而
一時之事實得而知之一時之事實既得而知而後來
者方取此以為名執此以為信夫固曰吾有所受之也
聖賢欲破其説而不可獨想像當時之槩庶幾息兵安
民崇徳尚功之數事猶若古聖人之為至於哆然自詭
常有喜功好戰之心則稍有識者有所不敢為矣曽謂
聖人為之乎竊意出於一時紀載者夸大之辭而不知
為他日無窮之害向使其親見末流餘弊之極當亦自
悔其言之過也故吾於此誠有所不敢盡信也非不敢
信也事果出於聖人而有弊於後世則吾猶將屈聖人
於不足信而况未必出於聖人者乎則亦無有乎爾則
亦無有乎爾孟子曰吾於武成取二三䇿而巳夫武成
者好事者為之也故其言大而無證此蓋衆人之所共
信而識者之所深疑也不然孟子何獨於武成而止取
其二三哉蓋嘗以人情推之奇聞異跡得之於故老之
口史傳之間雖茫然無證而感慨動悟如見當日至於
里閭鄉井之近事有出於尋常之外則雖耳目之所及
接而毎有且疑且信之心無他其所貴者以古也文字
之古莫古於書而書難言也夫書者史也此出於一時
臣子求聞其君之心而非以為訓也後來者貿貿焉執
是以為用則亦以古貴也嗟夫書之為物有善用不善
用百篇之中其可以為萬世大經大法者條目有幾有
十六字而可以為百世之師有數百言而無補於盛衰
存亡之故若習其一句一字守之如律惟恐不能用則
所載衰世之事亦或有取而用之者矣又况夫書之作
也逺矣其辭意之出於先王與否皆不得而知也百世
之下千載之逺惟見故府流傳照映方冊闊焉異代自
非身親目覩何由知其故其中雖有流於夸入於矜者
讀者亦不敢以矜夸待之也大抵人臣之於其君鼓舞
一時之盛其矜之夸之者不能免也而豈料後世執之
以為法哉仁人君子有意於斯世使聖人之言其末流
積弊猶將深懲而痛抑之况其未必出於聖人者乎又
况出於一時之矜夸者乎蓋嘗觀吾夫子之論樂也謂
武為未盡善焉夫子之以為未盡善者非謂武王之心
有所不滿也亦非謂有司之失其傳也其所以深嗟而
歎惜者其意深矣夫君臣之戚家國之感此宜流涕道
之而猶有餘憾者也今也總干山立發揚蹈厲與歌詠
太平之盛者無異毎使聴者有洋洋然不倦之意此則
作樂者之過也嗚呼武王之心質之百聖而無愧而武
王之事常為後聖人之所疑何哉其樂矜其書夸故也
夫以其矜以其夸者示後世而使後世企望模倣戕民
以逞則武王之心諒亦不願人之矜之夸之也故夫子
不滿於武樂孟子不取於武成蓋嘗取武成而讀之而
知孟子之言之信也夫紂雖大惡蓋嘗北面而事之今
也不得已而起兵此宜咨嗟歎息自咎之不暇而祭告
山川之辭乃有聲其罪而誅之之意皇天后土其謂斯
何武王決不為此也此不足信者一也天下已定此宜
返於故國聴天下之所之以待朝覲謳歌之屬而柴望
祭告指麾諸侯前徒倒戈戎衣一定之語何其矜也武
王決不至此也此不足信者二也仁人之兵不血刃今
也何其血之流杵也推此以往蓋愈不足信矣孟子生
乎戰國之逺讀其書想其時如見當日麾斥鼓舞之盛
固亦不敢不信亦不敢盡信約略千古懐思昔人獨於
其數事深致其意焉放牛歸馬散財發粟者其一也封
比干墓式商容閭者其二也他如爵土之分喪祭之重
功賞之定若此三四事髣髴類是定商開周時事其規
模大槩雖不止此而反覆數百言之間庶幾四五亦使
斯世斯人知夸大之辭不足信聖人之事自有體猶或
識古昔用兵治人之槩斯民其殆庶幾乎或者曰百篇
之中何獨於武成而疑之深也嗟乎此史官之筆也書
雖盡出於史官而史所稱數句而止獨武成曲折上下
皆其形容模冩之筆其初欲夸聖人以震天下使史臣
有知亦必自謂其言之過矣然則夫子定書之時何以
不刪曰非然也秦魯一言之善猶將繫之帝王之後况
有二三之䇿足取耶而况夫子於書未嘗刪也嗚呼書
難言也武王之事偉矣不見於詩而見於書抑有説矣
而難為言也異時周公獨嘐嘐然曰文王文王其辭之
及於武王者一二而止甚者或闊焉而無聞蓋其説愈
長而愈難言也獨奈何信其區區之空言而使來者受
其實害哉孟子曰盡信書不如無書蓋欲滅此書而不
可得也或者又曰孟子何以不責備於湯噫湯常有慙
徳於此矣古人風氣樸厚未知諛君當作何語故其書
猶有慊然退託交相警勅之意焉嗚呼觀於此者亦可
以知世變矣
　　　中興志能之士如何論
人才未嘗無抱負也其用之則存乎上之人焉夫當事
變艱難之日此正人才功名之㑹然不世之功非人之
能自立也顧上之人用我者何如耳得人而不能用也
用之而不當其才也當其才而不盡其才也皆不足以
得英傑之士而成中興之功何者天下未嘗無才人才
未嘗無志而不能自為能也能以用而見不用則雖能
者亦不能耳幸而用之使得以功名自見而乃用踰其
才彼能戰也而使之謀彼能謀也而反使之戰才不稱
職則亦皆不能耳及其用之而稱其才任之而得其職
也又不終日而去之不待成功而沮之此特愈於不用
者耳其實亦不能使能者自奮也嗟夫蓋世之功不立
未必皆無才之過也有其志而無其能固不足以經濟
天下有其能而無其時則亦終於泯没無聞而已矣此
英雄豪傑之所以不多見而中興大功之所以鮮立也
古今中興稱人才之盛者惟曰二十八將然亦適逢其
時耳如不遇光武雖具志能復何道以展用哉嗚呼人
誰無所志哉閭巷小人一聞有大義之所不安者則拂
衣而起切齒而歎直欲捐其力於其間者而從容久之
卒無所措豈其志之不立哉弗能故也天下有恃毛髮
絲粟之才奮然挺然將欲有為者邪下有能而上不見
用則拊髀流涕特寄之空歎息焉耳用其人而不當其
才使其人而不能以稱其用非不用也是虚其用也及
用之矣而不能使之傾囷倒廩而或有未盡用之長未
盡施之技特愈於不用耳而亦何以異於不用哉此中
興之事自宣王以來指不多屈宣王之事業不見於書
而獨見於詩昔者嘗疑之矣書紀其實猶夫史也詩則
詠歌之體也宣王中興之事偉矣而山甫若有遺意焉
何也百世之下必有智者而未易言也光武其有見於
宣王之事乎雲臺功臣參錯厯落如在霄漢之表昔又
嘗以星象喻之而復以感㑹風雲稱頌之雲從龍風從
虎用風雲者龍虎也不然風雲雖有為雨之志而無龍
虎以用之則其降騰飛揚於太虚之表者不過與遊塵
同一漠漠耳鄧禹而下皆風雲之類也禹也杖䇿軍門
已有飄飄欲舉之志及禹與光武卒焉相遇於干戈荆
棘之秋君臣之間有父子唯諾之意而禹即以垂名竹
帛者自負其志為何如哉則其平河東平闗西識者固
知其必能矣雖然禹豈自能哉儻非光武毅然而任之
使之東西上下展布其能則誰知禹之為能哉禹亦何
自以施其能哉古今之負大志抱奇能者多矣陸沈草
野之間遁跡山林之邃不見知於世不見用於君則能
者自能耳能而未見於用猶無能也豈特禹哉以太公
之六韜而不遇文武不措諸用則八十之年無黄鉞之
在手則亦老且死耳千載之下誰知其能耶太公亦不
過渭濱無聞之老叟耳甚矣能之係於用也而况於禹
乎雖用矣使非光武一則曰禹二則曰禹惟恐其能之
不用也惟恐其用之不盡也則禹如彼何哉觀禹則下
之二十七人可知矣故論者嘗謂其賢亮而不盡亮賢
於不用而已有亮如無亮也吾於雲臺之功臣重有感
者以此彼釣臺之叟清風髙志退若無能但欲蕭然於
世事之外者亦固各有見也噫
欽定四庫全書
　養吾齋集卷二十四　　　元　劉将孫　撰
　　說
　　　劉志立兄弟字説
安成鄉先生耕齋之從孫審齋之孫昆弟者三其長者
質甚粹意甚慤間以其名若字請曰願有以易之以及
二季且於此乎語也予嘉其志遂名伯以志立字之以
禮仲以志行字之以道季以志用字之以時而為之說
曰人未有不志於立也莫不有立往往皆有所附託以
為重如功名利達富貴光寵雖假之以自重無不足以
光曜而非吾之所自立也有所附則立不立者在人而
不在我大哉禮也弱者以彊塞者以通求無不獲行無
不達特而不倚定而不跲朂之哉以禮人生良知良能
無論小成大用無一而非行非必得時與名之謂也跬
步以往日用之所經營人事之所得失孰有安坐而致
者然而不有所守則不能以有行夫道若大路然行未
有不至也以道為闊於事而欲㨗出以圖之則旁蹊曲
徑前必有所礙而去道逺矣朂之哉以道用在人修在
己已有所長未有不見用也然其遲速久近若有時焉
制之古今賢哲孰不志於用而不能為時及其時之當
用雖䟽逺幽隠亦必有推之後而輓之前者朂之哉以
時予於耕齋世好也故人之子孫有可以行世之質予
故厚望而深賛之其他日有稱於當時寧惟二祖之光
亦喜予言之有徴也
　　　蕭益之字説
蕭實堂将以吉日冠其長子進以語予曰斯吾先君子
之所命也子其為之字廼字以益之而為之說曰進未
有不益也益之道無方進進而不已益亦相與而無疆
人患無進之志而已茍志於進未有無所益也聖人推
日進之義於益而曰天施地生其益無方天地何心於
益特其進也理有不得不然而益隨之如春秋寒暑物
之荄甲華實在此者從㣲至著由漸生頓在彼者日復
日時復時變化繁滋極於生物不測亦自然而然不待
彊而揠増而加也故君子於益之象曰見善則遷有過
則改此真進之道也人之所以自畫者自足而已足心
一生昔之進者不知其已退所謂見善則遷有過則改
者非但已之善與過而已也見人之善喜而慕之見人
之過惟恐已亦有之不待遷與改而進在是矣學問無
止法人物無定體柔可使强愚可使眀困而知之勉而
行之與生知安行者一揆况於已見大畧深造而自得
何可限量譬之為山一簣以往有九仭之理士別三日
非吴下阿蒙推而上之顔何人哉舜何人哉有為者亦
若是吾見進之為人也静重而安和從容而謹度其質
美既可喜而朋友間誦其造次賦詩皆出人意表是能
進者也故舉益之義推君子之為聖與賢與天地生生
之理三祝而望焉益之勉旃
　　　王深道字説
王深道分教杭州遇簽憲上黨張公繇閩使江以書来
為深道問字説於余抑君既知道矣其深之又深任君
之所為他人何足以資哉人未有不繇淺而入深也自
其初所得或於利或於義或於智術或於功名一念之
好推而至於嗜欲以至終身忘返不期深而自深及其
深也如井泉者有之如江河者有之如潭洞者有之而
皆不自知也惟道味本然無可欲而知之樂之其深也
皆非他所謂深者優柔厭飫其得也於心其源也廣胖
施於四體不言而喻至是則不知道之何在但覺左右
逢源不可得而測君他日造斯境之趣必以予為知言
未必不以予為淺也
　　　徐剛中兄弟字説
心易徐氏於予家三十年之舊日與長公㑹於劍侯李
集賢所而其長子實来旦旦而相從愿而文通而知方
予問長公其名字何長因請曰廼心易之初得孫也以
麒命之今兄弟三人有七丈夫子願有以易之予謂心
易之易其所以燾于而家興子而子孫者在此其可忘
諸易莫貴於中爰取中以為七子之名而以心為其字
盖以王父字為孫之稱於禮而合於家學而宜則為之
説如繇辭以寓祝規其一曰剛中字以立心剛徳之首
其用以中匪剛不立惟立乃功天地以心而寄之我任
重道逺不立而不可其二曰純中字以潜心陽之欲純
言徳無二研幾極深乃潜之義惟潜以求乃得其純貳
二參三戒之用欽其三曰粹中字以誠心粹之與純徳
同體殊純如潔白粹則瑾瑜繇其不雜以乃成質大哉
誠乎服膺無斁其四曰守中字以正心多言則窮三思
則過事各有中正不可破爾正爾心守而勿遷吉凶悔
吝昭然吾前其五曰行中字以恵心用之則行無過不
及有孚恵心動罔不吉我行何如惟恵之知毋問鉅細
念兹在兹其六曰得中字以養心易君子謀患不得中
剛柔正應慎擇所從有得不得毋失其養用心之過於
中則爽其七曰謹中字以存心慎之慎之易所以教中
如射鵠謹則有效以此存操不失其正闇室屋漏如臨
神眀是七詞者用不可既匪我言費爾祖是式寧惟爾
祖四聖爾畀曰中曰心一言以蔽至大庚戌孟夏月四
日紀
　　　顔曽省身字説
吾友顔寄窻名其子曰曽字之曰省身逺徴予為之説
曽者因其所自出也予笑曰父顔而母曽以是為姓若
名覈矣復有美於此者乎然此章為曽子用功處易知
易行而莫能知莫能行舉世莫不知省身莫不言省身
而誠於省者何人也省者自省而人何從知之哉此章
兩吾字上之吾者外吾也次之吾者内吾也省者吾動
心處也身者吾之所行也古人心即身身即心身心一
貫故内外表裏無異觀後来岐身心而二之於是知行
為兩事踐履學問為殊塗言之非不一也講之非不一
也而判然者不可揜也道之不眀也道之不行也我知
之矣其斯之謂歟省者警於心而無迹身之有無自忖
於心而無形夫能使心常在於身而身不違心則純熟
如一動静交養安而行之矣特立言不以二吾則不嚴
不曰身則省者心而未徴於行此曽子之所謂魯而魯
之所以得道之傳也猶記往年見晦庵釋行道而有得
於心之謂一語初本心作身葢易簀前數日始定為得
於心而不失故竊以為身即心心即身語為不悖而粗
有益正所謂腔子裏者也乃以為省身説而贊之辭曰
知不能行亦何用知人誰不知行者幾希以心為身即
身即心心不離腔復禮為仁淵輿同悟易知易行三省
而篤四勿而誠性與天道孰不得聞無行不與觀兹循
循爾姓維顔爾名維曽悟其一貫豈繄異人時而内省
身不離心動静不違表裏交正
　　　茶陵譚夀昌字説
吾友尹見心書後茶陵来稱其從游譚夀昌之力學所
為詩文知方誦吾家先生講著議論如身受教迺師錫
之字曰履常亦取魯頌中語而未有説也子陳之何如
予曰美哉古人以夀為常後世以夀為異以為常故夀
者本然之理昌者自然之應所知者守吾之常道而已
以為異故夀者如有他術昌者如外有挟於是神僊方
技服食修煉與夫智力變化巧詐馳騁神出而鬼沒駕
虚而翼偽雖才眀賢智大儒先生亦不能不眩以不惑
而所以夀且昌者逺不能及古人之十一又以為若有
所制而非人之所能増損嗟乎不求之常而所望者皆
非常之福矣豈不惜哉詩於祝辭未嘗祝富與貴也直
祝夀祝子孫而已矣富貴者外物也夀者我之固有子
孫者理之必然此不待求於人而獲者也吾有其才故
為人所贊富貴自不於我乎捨惟其年有待於無涯不
必倒行而逆施惟其後可傳可繼不必驟興而忽仆夀
而昌豈非可欲哉人惟覬倖於富貴以力之可致者為
常有乃以夀與子孫為付於天者為不可必道悖於古
而行自絶於天履非其所當履而常者為不常矣惟君
子樂天而知命履安蹈常自求多福在我而已是道也
惟學之深造者能得之否則外物之變遷猶未有定也履
常之才方大肆於學於是必有所擇矣
　　　薛超吾字説
大行薛君以昻夫為超吾之字既稱於四方聞於大人
君子過廬陵猶欿然問於須溪劉氏之子曰何如則其
質温而器廣其進進不已也如此余惟隋唐而降名若
字類失古意近世逾甚特摘取陳言一二以為嫓於義
無稽於祝規無當盖欣然於昻夫之異乎流俗之選也
昻夫復請曰吾稱之有年矣顧未有説吾子於此乎語
也則復之以説曰人未有不志於昻然一世之上也然
貴可以先人富可以上人名可以欺人事功可以加人
而其人品髙下有不容不異觀者非其才力有所不及
也其所自立者往往未超耳人不能不在人間亦豈不
志於用所謂超者不必皆與人争也彼以人超人所超
者亦特斯人止耳而吾安在也超者以吾而不借於人
廼得吾之所以為吾者焉宇宙事物為我用而不我累
即臯夔周召之業時出之亦不以易我故其聲光倍常
使人瞻望欽聳如異人絶世是夫也其昻也吾也莘野
之囂囂萬鍾千駟不足以凂其介東山之几几四國流
言不必以嬰其心張子房蹙秦柔項不戀人間三萬户
想像赤松黄石於榖城之下諸葛孔眀成都桑田之誓
不使分毫有増於草廬抱膝之日謝安石東山髙蹈之
志王茂𢎞葛巾東第之懐李鄴侯靈武山人之興此其
人既已捐其身係其名而縻其事矣又非能挈挈以為
髙也然所以表然稱一時而名千載乃或在於功名之
際才徳之外者非其風度志趣樹之人心有在此不在
彼故自超耶彼公孫丞相卜大夫胡廣趙戒乗時得志
豈不三公文學政事耆年厚徳又豈不有聲於世而百
世之下且擯之於羊豕之間而鄙之於糞土之賤也則
人亦何可無以自異哉雖然表表者不一二而若彼者
滔滔皆是也亦安得不以為戒也以昻夫之材之立而
名軒以野鶴自處如逸民其所以養者稱是徳矣重為
之贊辭曰
富貴自有勲業餘事其體其性浩然天地吾無上人人
自我下我揮鋤金彼拾棄馬光風霽月金錫圭璧固不
即人人豈舍之一世之芳千載而長顒顒卬卬萬夫之
望
　　　蕭煥有字説
方厓御史之美子以乙已生丙寅行冠禮名從父命以
文而不忍更也賔贊字之煥有予以故人往賀焉客舉
其今日酬謝慶禮之詩句意不凡予取而視之信請觴
祝之客曰字則然矣而未有説子言之予固愛其才喜
其有立亦安得而辭則為煥有告曰此夫子之文章也
一言而可以盡文之妙者煥而已夫子雖以此形容堯
之盛而非特為堯言之也乃言文章之道當如此也非
夫子亦莫能表而出之也夫子未嘗言文子貢雖以為
可得而聞而亦不能得之於言夫子於此乎語之而文
之道可睹已繁星麗天天之文也草木華葉地之文也
文未有不煥其煥者必不可揜者也煥之為義所在而
見之無所往而不有而亦無所見而不新也辟之火焉
自其㣲眀以往煒然曄然不待於人力之助而勢莫能
間物莫能沮其道與日月而並乃日用之所不可無而
世道之所不容闕也斯文也所謂與天地並者豈但言
語詞藻云哉言語詞藻其一耳小之而威儀動作充之
而禮樂節度大之而黼黻皇猷功鼎彛勲金石何事非
文而何文不有有其體未有不見於用也東坡謂文章
如精金美玉不可使在瓦礫中亦謂光氣不可冺沒夫
文字猶若此予期煥有素矣其矯厲自立不待今而後
稱成人也豈惟子服氏之有子亦且幸臧孫之有後故
推斯文之大者贊之念哉煥有若方厓之所立視平林
光逺而有耀者也繇平林而至煥有五世矣盛哉人且於
煥有觀焉
　　　外孫吴更生名説
吾長女歸禾川吴氏亦望得子名更生葢父母著其喜
也朋友能文詞者皆為更生言且載其㓜慧蚤知之槩
亦望録以来諗求一言以嘉恵斯子千里外雖未得見
欣喜願望為何如也獨不復為更生遡其初以為更生
既更生矣祝之之道自生而来日進而不息者長上之
為汝旦旦而幸之者也夫更生者未有如日月者也晝
夜之所生者光景常新其所以使人瞻仰而不厭者新
之道使然也故湯之盤銘曰茍日新日日新又日新曽
子取以為大學學問無止法致知格物無盡理功名事
業無極致人物議論無最品前之所立者以為無以加
矣後来者又有過之者也古之所有者以為不可幾及
矣又安知今之不古若也故立志者志於日新日新者
日日而生也夫日生而不息何可涯哉生民之初推后
稷以為配天之澤而求其初生一粒之播種耳一粒在
地而亘古今窮宇宙今年而千斯萬斯眀年而萬億及
秭皆自一粒者基之此之謂生意人生能言以往承家
者在此焉亢宗者在此焉大其門者在此焉稱於鄉於
國於天下者在此焉昔漢名卿稱劉更生以博學文詞
忠言直節冠一時而芳千載至於今有耿光亦一更生
也汝其念哉汝祖蒙庵盛徳宜有後况為吾家外孫太
史公之文印如有所待斯言以志喜以屬望成人有日
吾之所以為汝言而發汝之才美者何有已也
　　　善有説
予嘗觀於稼而油然有感於詩人之善頌也其初蒔也
芊芊綿綿者平疇一碧清風泛之如水之㣲波及其芃
芃而入望也光翠欲流暉陰動盪近浮而逺眩計宇宙
間之嘉景大美鉅麗未有過焉者也青青而可玩者惟
芳草為然顧其連天而極目固騷人之所懐而曠野之
𣺌莽一無苞頴之實若雨露之生息晝夜之涵煦以日
以月而歳功收萬寶成往過来續沛然而莫之禦者獨
在此孰非種也有待之年者焉有待之世者焉種而穫
穫而恵斯人之生善其能若此者乎果之實也以株計
𬞞之實也以枚數若一粒而千斯萬斯自后稷以来天
之降瑞長千古而為生生又後萬世而不可涯也世之
所謂寶或得而有之是有之而已也雖千金之富藏之
百年千金無増也而此之有者年可望而嵗可期有其
能若此者乎故詩之詠田曰禾易長畝終善且有於其
始而必其終觀其易其長而善且有者在是矣以立作
屋於田間每於焉觀稼斆輞川午橋以荘居之展其壁
求吾名且為之説吾因取善有名之而著其説夫豈惟
稼為然哉人之美質未有不若此也物有所不通而人
為最靈麒麟鳯凰珠玉寶貝豈不得為善瓊厨金窟丹
穴銅山豈不得謂有若推吾之所謂善充吾之所固有
火然泉達混混乎有本者如是而彼抑末矣稼者一嵗
而一成也人者一念而千載也東坡説稼有取於富人
之異於常者是猶有所分也吾故舉詩人之美辭發其
命於天者以擴之延祐丁巳重九
欽定四庫全書
　養吾齋集卷二十五　　　元　劉將孫　撰
　　題䟦一
　　　定光寺題經
人生如蟻旋磨在四維中世尊為法轉輪説一大蔵是
乃天龍八部之共持載與彼日月兩丸而俱推移於一
匝間洗千刼罪又况古佛道埸之所在素為人天法界
之共欽此處有樞運而機旋何事不規圜而環合其自
上下三大千内面面相相之金碧又具五千四十八卷
部部帙帙之標函此非一手足所成必藉衆善信之力
如是希有唯樂欲聞圓滿心不住布施心是名為蔵悲
願力得大威神力其福如山
　　　題李鶴田所記南郊大略
甞見益公自述平生所遇今日南郊明日簮花從容屬
車間太平縟典身與其事使人想像歆羡前修備福安
得生其時從都人後寓目亦不啻足紹陵丁夘初郊乃
百五十年行都第五見而四十年所未有故老垂白有
不及睹鶴田既身組珮執其事徘徊天光之近人生慶
㑹如此者幾耆年清健筆著詳覈豈獨使後生得知故
實且文獻有考於此嗚呼東南之禮既訖羲農之傳俱
非往者不可及已而已而
　　　題閣皁山凌雲集
天下名山洞府必有一時名卿大夫騷人墨客感賞題
詠以彈壓雲煙發舒泉石使四方千載誦其辭如至其
處然徃徃從偶然得之非必作意也東坡於廬山乃先
自誓不作詩儻非數篇湊偶於不得已豈不有恨哉若
山中之人能自模寫則又間見而絶無者况成集耶是
又繫扵其時將山川之靈與有傳焉未可以尋常遇也
江西閣皁山水之外多名賢之賦東南百年又盛自唐
以來神仙如伊周昌將相如宋子嵩東京諸公皆有之
近世周益公之辭藻朱文公之理學楊誠齋之風節與
人交皆不數數獨為閣皁筆墨先後輝映其纒綿傾倒
如此不但以其地則山中人有以取知於諸公者固爾
也繇是楊休文被遇於淳祐以羽客客金門侍閒燕賦
詩雍容甘泉侍從間如真西山言論風指劉後村江湖
宗工皆為知己豈獨他山未有亦軼古人矣此閣皁山
之所以重也葆光堂之徒張三省以凌雲集來示慨然
曰先祖師山雲惓惓於是也今緒成之願為之序予因
著其源委如是夫登金歩玉一時之遇也裁雲剪霧百
年之方也昔之珪璋特達者既有以開于先矣歩亦歩
趨亦趨非山中弟子之所當學者乎卷中一卷又閑閑
詩也能言者則可以為之徒矣觀者毋但玩之而已有
之似之
　　　䟦㢲齋先生尺牘後
巽齋先生文章節行師表一世而平生謗議極不少此
簡報益齋鍾先生者中間益齋寄詩所為感歎悼恨而
謗譽生前身後之歎餘生閉門休致之誓匆勿寫心曲
感知已無不足以興懐當是弃官請南嶽時前輩往復
未有為無益書問者塵昏半幅益齋閔世惜交之情與
歐先生閒逺無求之操可以兩得之矣若易傳箋序固
已刻之有年此其初本幾如温公作通鑑草無一字草
者後生把玩惟有敬仰此鍾氏家寳也士安之子子孫
孫謹藏之
　　　題文山撰外祖義陽逸叟曽公墓誌後
吾廬陵人物名節髙於富貴文章多於爵位科目顯融
前後相望東西州尤不及而磊磊軒天地者則多有其
人矣劉兖公雖相東京亦有可稱者姑勿論四忠一節
歐公生綿州長漢陽應舉開封益公固新鄭僑寄澹庵
誠齋二公徒以特恩異數冠西清班忠襄止一倅耳厯
攷三百年間生廬陵長廬陵以科目榮廬陵以宰輔稱
廬陵以精忠大節重廬陵獨文山信公一人止豈但一
代之無二自廬陵來山水之鍾英亦僅在乎此也乃其
所以興所以教外祖義陽逸叟曽公實使然文山著之
誌可見也觀其琅琅垂絶之音可以訓可以傳則其所
見豈可以尋常測哉古人謂不知其人觀所與况其所
自出有闗於百年一代之故萬古千古之所不泯者斯
誌猶有考也自靖節來東坡之於程晦菴之於祝特不
忍其不聞相依以為祀固未有晦明絶續之交廢興生
死之大山川之光文獻之華若斯之懿者而代興事異
迹熜人亡雖存之人心者不可廢而發揚張大如有闕
也抑斯誌存其不朽者在是矣况公之子孫衆多且才
而賢者不乏則不朽者在是矣凡予之所舉於廬陵者
特外物也外物之有無固公之所一笑而猶足以存耶
後誌之四十九年至大庚戌九月為曾氏以立題於光
澤治邑
　　　題羅静觀恵孺家傳
嗚呼予讀静觀遺事反覆三太息不但悲是公時命之
不當材賢之不試人生遇合有不得已同其出處而不
能自㧞者雖昔賢同此耿耿也温太真謝安石皆不能
不為人客中道自它幾以其身殉猶不免温造辛讜轉
側兵間與之終始亦㑹成功耳他展轉非志愧負名義
碌碌不自見者何限静觀以髙科賛大府受知戎帥遂
為上客南北之交潔身去之無遺累餘責歸守先墓固
不幸以盜沒而榮名迨今談者以為義世之追惜者多
惜其同寮貴顯而不得與此復何足少多其去之而無
間言與其子孫交徃無變於初是則可稱也已嗚呼東
南之不競坐靳髙侯不建節不遣援襄之故予己已留
昭文府見古心公惓惓争以節度畀髙侯使徃援争不
能勝而殿巖者實遣今言之可勝悔哉計静觀之所以
從髙侯之所以客賓主問志意何若後有良史當有感
於予言而所為自㧞而無間者遇良主人也公子至臨
示予家傳些誄請叙予之所悲有在於文字所傳之外
者矣嗚呼死者復生生者不媿於其言
　　　題參政蕭正肅公辭按行使轉官奏
某猶及按故家文獻嘗見鄉相益國文忠周公日録所
載永思陵成諸使推恩㕘政正肅公未除二府為尚書
時被命與吳囘按山陵事至是以已改除不論賞益公
啟其事玉音曰依例轉兩官可也乃今復得見辭牘允
詔豈非生晚之幸益公家乗散佚已盡而正肅公裔孫
猶能世守為藏寳臧孫為有後矣尚記當時首召王魯
公以母老不欲豫凶事為解實則疑山陵使不可復歸
止用隆祐攅宫例不備五使益公争不能得則請命正
肅公以參政為禮儀使及發引益公以攝太傅前導監
鎻𤣥宫然四月掩攢而魯公即以五月免去益公繼升
左席正肅公從容辭受各得分願魯公狼䟦進退豈必
於陵下之役哉獲觀奏削因述舊事亦同時使事本末
也橋山弓劍𣺌其何許稽古禮文之事于是為不足徴
矣克翁典刑甚稱其家䕶視奎翰謹未嘗以示人獨不
鄙以命某故詳記載於後
　　　題聶心逺寫鍾益齋詩卷首
東坡喜寫潁濱閉門十日雪詩以為人間宜有百十本
蔡君謨愛蘓子美滄浪亭諸詩為書成卷前軰風流筆墨
逺想淋漓咏嘆君歌我哭豈直以其詩為可傳哉益齋
鍾先生與心逺聶先生素交善晚同郡齋心逺取益齋
詩擇其所甚愛者書若千首曽立齋從而繼之王酋山
又摘其晚藁益齋心逺俱仙去乆迺益齋之子士安以
示予俾書其端今之知益齋者第知其典型論議問學
殊未有知其詩此卷諸體畢具妥帖流暢對精而事博
小絶簡逺穠麗彼自詭詩名者當汗僵却走樂府禽言
尤婉轉激痛昔白樂天寫其詩寄唐衢生云與君為哭
詞心逺每酒酣哀歌悲壯堕淚其于兹作有感多矣追
洛下其已逺想叔敖兮如生把玩再三俛仰出涕
　　　題曽霖巖先生詩後
霖巖慷慨事功不以詩為意而情性所發愈見其真如
長興等篇雜之唐詩不辨暮雨新晴一聫自然未經人
道上冡篇情事藹然燕山數語可見其為人嗟乎此信
公外弟也冝其不凢
　　　題吳閑閑詩卷
東坡甞賦詩羡無為子以王事而得山水之樂今閑閑
真人閣皁䧏香為山中賦咏冩成卷以付葆光張省吾
又非無為子可得而幾也筆光墨潤飛動毫楮詩辭秀
麗瀟洒兼有天人之福文章技道有本有原所以教省
吾者無不可以三隅反也把玩爽然
　　　題李鶴田自叙永感先兆
天地間惟情事至痛古今惟孝感獨竒自鄭子産奉使
道中心痛亟問而知親病三千年間如子産比者寥寥
間見今又於鶴田所紀永感先兆益信不誣嗚呼昔人謂
讀令伯陳情表而不流涕者非孝子彼特虚言數語而
猶感於人間若是况事實情詞可為興哀驚痛也哉孰
不事親觀於此而後知所以未能乎子也後之傳孝者
當有取焉令伯不得専美於當年矣
　　　題曹録事父郎中陳言本末後
自古英君興辟雲雷初造則必有非常之士忼慨草野
一言而足以移悟上心以論議與功業俱髙寫之史册
僅存其名氏大畧亦自赫赫千載如董三老遮説婁奉
春脱輓鄧禹房喬杖䇿軍門所規摹注措必非老生常
談薄物細故所能聳動九天之上百世之下者若都俞
吁咈賡歌喜起直太平廊廟雍容禮樂間意豈如相從
于風馳雨沐之交争辨于矢激電掃之下便於民必有
所不便於左右匆匆馬上其心有甚苦其事有甚未易
合者哉此其次第感變有在於精神意氣之交而言論
利害直其逕耳古之所謂不朽所謂其言立者端在此
也不必傳之紙上喧于衆口而名聲昭於時膏澤下於
民丈夫逢時遇主宜若此矣彼連章絫牘豈不存廼不
足存雖論諫丹青而考之行事徃徃枘鑿特以為來世
搤腕談説之資立言之初心豈願其止此哉故余于耕
道曹侯之先公郎中之所遇有感於興王之運志士仁
人之用心也嗚呼論事難三代而下又難為英主計慮
又難若興王之初愈難也非其志勇傑特俯仰開闔囘
天動日安能使前席擊莭舍其併起之親暱舉國以聴
匹士之論哉或者猶惜公所陳二十四事其二十三事
稱㫖于和林而不知其何説抑自兹以始禮法制度日
新月盛欲知其創始者觀所顯飾者可知則孰非當日
之意孰非一言之賜啟我後來自中令玉泉公以為仁
人之言則其事可覩已元臣碩輔奬予之如此則其言
必其所難而執政之議有待此而决者矣盛哉此非主父
賓王輩區區投合更改𤨏碎一時之律令比也惜也位
不滿其材使其及左右帷幄胷中經濟之藴豈二十三
事而止乎曹侯以聞人懿子厲志承家寳賛言如拱璧
企先美如不及淹下僚而有可大之譽仕郡縣而著特
立之能昔漢李孟節盛徳之報在乎其子固唐魏𤣥成
直諫之風繼於其孫謩天之于是宗也而既厚之以是
似矣其所以顯其先昌其方來者天道其不信耶有子
有臣請觀之他日
　　　賈節菴母杜夫人弟右司招魂墓誌䟦
靈均赴託江流家國毁敗介推入山不返母子併命人
誰不死之二人者徒以其死而無所於哀故南之吊湘
北之禁火皆以變其國俗又千年而哀思之如新此豈
非一人之事而一家之故哉臯繇庭堅之祀有不及焉
者矣嗚呼猿鶴蟲沙之化意之之辭也蹈東海而死耳
激之之言也孰知後仲連千五百十又五年而扶胥之
外崖石之下天崩路斷鰲播陸沉仙聖運盡於是西州
賈氏之死與六十年前西和之節祖孫相望繇闗西極
海南幾於與世變相終始而母先子後杜夫人之骨亦
不復可歸此節庵廣文君之所為招魂而𦵏而誌以示
諸方來猶恤恤乎其不忘也嗚呼君臣綱常之大義食
其禄死其難分之所不容己也母子人生之至情安輿
東西邂逅不幸願之所不及而無奈何者也太夫人盛
年共姜之誓嵗晚滂母之心萬里漂摇江窮海盡留一
子中道就室以共祀獨隨右司鯨波之上心亦知其去
之何所可入入之何所可為而晼晚因依頋餘年無幾
不願茍辟此其志誼殆於捐赴而豈兒婦人之倫哉當
東南盛時權奸庶孽生崇爵死美謚兩宫屈意百辟降
班榮哀終始乃使小兒挼斗王母折勝河流之西無東
海山之奔并盡斯母斯子以白頭寸禄青雲詄蕩淪踣
無餘向㣲一縷之寄猶有伯氏其感慨冺没可勝痛哉
余客授南劔實與節庵為代聞劔之人士猶能言太夫
人之所以教如蘇母之許子瞻右司君之所行事真賈
季之有怒虎節庵此石不溢辭不借寵不謬於耳目之
逺以炫世况著節暴白非死生異真偽半者反覆幽刻
俯仰感念不知涕之如綆也嗚呼節庵吾知君隠痛而
不能盡言者抑長陵抔土之悲寒食麥飯之恨秋風無
樹淚堕金銅太夫人既有美子而節菴孫子又未有艾
右司君有長公以為之託有猶子以為之子競爽方興
天之於是宗也寜無意哉亦可以不憾矣後此誌石之
十三年大徳戊戌正月二十一日廬陵劉將孫書
　　　題曽同父文後
同父復觀之子少好讀書為文嘗以所業詣劉將孫將
孫題之曰文字無二法自韓退之創為古文之名而後
之談文者必以經賦論䇿為時文碑銘叙題賛箴頌為
古文不知辭逹而已時文之精即古文之理也予嘗持一
論云能時文未有不能古文能古文而不能時文者有
矣未有能時文為古文而有餘憾者也如韓栁歐蘇皆
以時文擅名及其為古文也如取之固有韓顔子論蘇
刑賞論古文何以加之而蘇之進論進䇿終身筆力莫
汪洋竒變於此識者可以悟矣每見皇甫湜樊宗師尹
師魯穆伯長諸家之作寜無竒字妙語幽情苦思所為
不得與大家作者並時文有不及焉故也時文起伏髙
下先後變化之不知所以宜腴而約方暢而澁可引而
信之者乃隠而不發不必舒而長之者乃推之而極若
究極而論亦本無所謂古文雖退之政未免時文耳由
此言之必有悟於文之趣而後能不以愚言為疑也吾
友曾觀復之子同父自予汀歸時以儷語為贄予爽然
異之既以乙集請時文雜著俱有焉其詞賦妥帖而精
神諸論舂容而理致科廢三十年前軰之澁欲無後進
之宕不省求如同父難也故以之為它作無不如意予
深為期於它日也故舉時文古文之相似槩於予心者
以語之老泉自寫其悟於文者自孟茍遷固以及於孫
吳申韓無非所取以為資者囘視栁子厚舉詩書易禮
春秋未嘗不同而但覺老泉語深逺有味文字悟入各
有取而淺深髙下政復如谷簾水品不可易予言未必
同之所以同而亦世俗之所謂俗也朂哉同父好為之
吾固付子以二百年矣
欽定四庫全書
　養吾齋集卷二十六　　　元　劉將孫　撰
　　題跋二
　　　題阜陵御書二十八將論
阜陵規恢之志豈不欲如建武之中興哉嘗記内禪前
日月宰執奏葛王死報慨然太息曰待此機已二十年
矣嗚呼以帝之英武憤切練兵經武廿有五年而不能
北向一步則知德壽年高有所不欲故也及思陵賓天
而帝亦老且倦勤矣豈非一代之恨千古之憾哉此親
御翰墨所書二十八將論以賜叅政正肅公者記在國
史深宫機暇至取范曄所著正書嚴整如此此其志念
深矣亦無所發其意而寓之此也河洛依然再見青盖
反覆想像霣涕奈何寳祐遺民廬陵劉某拜手稽首為
正肅公之元孫克翁題其後如此云
　　　題阜陵御筆後
宸奎灑然異代如新想像廟朝之上威鳳祥麟備物典
䇿詎止天上而已
　　　題絹本浯溪碑
絹本唐中興頌所見廿餘本此為第一或謂歐公時已
謂刓缺多填補何能完整如此是殆不然歐公特謂時
人多以黄絹摸打字畫不能一一如所藏西臺本又自
重其本不同後來者也顔字最見重唐末五代時崖石
致刓其拓本多矣豈可謂一世僅一西臺本哉予猶及
見北集賢所得商左山樞宻京兆人家半帙紙本精新
美好如初脱石固知歐公特自叙其所藏者耳紙本猶
有絶品况於絹哉
　　　題東坡翰墨
此帖雖稍矜持然横風倒雨之勢加之以赤壁嘯傲之
精神固宜不與他日同山谷有云是亦一東坡非亦一
東坡後元豐第四甲子丙辰八月廬陵劉某題因傚公
字體
　　　題廣㣲天師翰墨
東坡賦張氏萬卷堂有老人叩闗語或謂張氏實有龍
化老人之事是龍也亦戀戀此書何哉廣㣲天人師書
此詩予閣皁葆光之徒張省吾期之甚逺又當家事也
騎鯨汗漫此筆不可復得省吾方盛年有志休文美躅
勉旃哉而此卷當為佳話
　　　題陳文二相翰墨
嗚呼宋三百年有天下尚儒右文士奮身白屋掇巍科
十年可至輔相追爵三世公師極品孩孺京官即日可
麾節其間植立為公論所主雖九重常屈意用之榮名
福禄前代所未有也一朝世壊武將望風崩角去亦惟
是一二魁彦流落顛沛不跲不移疾風勁草以身殉之
㣲二公豈不負科目哉盖寳祐丙辰廬陵文公第一景
定壬戌永嘉陳公第二陳死海外手澤亦絶此文公書乃
丁邜答汪靜山者靜山名㑹龍登戊辰第陳公書乃答
文公庚午自寧國召為軍器監者二公所往復又可貴
也古稱一代百年要百年直幾何耳若二公者千年文
獻之訖運又不獨為一代重也來者寳之亦必有感發
於予言云陳公字與權號靜觀人物纎白温雅所立乃
屹然於吾先君子須溪先生為同年往同朝予猶及識
之
　　　題盧明甫藏澹庵帖後
予讀澹庵先生胡忠簡公吳綾所書問疑以與安成讀
易翁盧子明甫者盖反復把玩三太息澹庵博貫竒聞
凡用字若事類非耳目所近猶記公為安成某氏作紹
堂記中引禾絹平闕思之茫然莫喻其自出後十數年
讀南史宋書方知禾絹如稱六飛鑾輅此所以平闕也
公於書豈有所不盡於義豈有所不詳哉其不知者誠
不可知也然以從官之貴侯封之尊七八十之耆年方
取綾為紙曲折天問廣騷著辭囘合古雅楷書精整體
兼𨽻古下問於山之匹士且有教之誨之之語如承學
折衷於師資豈惟得此於公者可知其學知其賢而觀
公之施此於人者亦豈不可悼悔歎恨敬仰其不可及
也哉今世黄口小兒醯鷄井蛙之不足挾䇿隨康成車
後即哆然自畫豈復知學問之道文獻之徵哉然讀易
此時必有所答啟棘賓商之義晦庵至宛轉誠齋以諮
於益公而亦無所定也惜哉倘有答詞朱氏天問無未
詳者矣此問所疑多後來朱氏以為未詳者而讀易且
泯泯不著見於世思牛思黯以答樂句顯近世如湯進
之以對生人婦蔣子禮以對詫姓息皆遇合至相位彼
所知直何等淺淺耳豈知深山皓首窮經博古師友講
切如讀易者良可感也讀易之裔孫震逺得此帖於漂
水冦掠輾轉亂喪之餘又能記益公跋語于後帖次兼
有誠齋戊申所題可謂二妙益公書樓百尺已再易主
澹庵二尚書府頃刻煨燼誠齋故里丘墟御書至以塞
圈竇而讀易乃有孫能營復收此帖傳世譜載方來使
人復知稱讀易能致澹庵問所不知如此視三老家不
已優耶嗟夫天道故不可知也凡予於題是帖也反復
三太息者如此後益公題之九十又八年為大德第九
年六月七日
　　　題益公帖
右益公前三帖皆與胡季懐者後乃在宰路家書與尚
氏甥者季懐澹庵公兄子與益公定交於庚午秋試其
時澹庵尚未離海上也子柔益公弟名必剛沒於公入
棺時三帖皆公少年字故姿媚明麗今得公墨蹟者特
後家書字耳未有如此之精俊者尤可寳也季懐名維
寧其卒也澹庵為之誌載所與益公哀詩七言和篇兩
全章是為銘亦前無此體也誌不載其名予於他作中
得之附著之此噫人欲圖不朽者難矣哉季懐居永和
尚氏亦居永和甥以益公恩澤得官亦不顯益公為之
誌其集中綸者公之子工部也觀於是卷者親戚故舊
之情藹然也豈特前修手迹之間見哉後益公百又三
年後學劉將孫謹題
　　　題王菊澗晦庵帖後
晦庵先生作字聨絡一筆有遊絲掛藤之勢此更帯楷
體又與忠定丞相往復者當是守匡廬答過客後來黨
論起注離騷以靈均况子直撫一帖之數行感百年之
千載豈獨其人其字之寳而已後先生一百八年廬陵
後學劉某題菊澗王氏所藏帖後
　　　題文信國公燕山與外氏帖後
　甥天祥百拜覆梅溪尊舅天祥為子不孝老母已矣
　誦如母存焉之詩今惟此一舅間闊以來思慕所及
　每一南望盖未嘗不為之澘然也天祥自國難以來
　以為為臣死忠古今通義故間關兵革鞠躬盡力百
　折而不悔天命不時卒以喪敗家國俱弊謂之何哉
　當倉皇時仰藥不濟身落人手生死竟不自由及至
　朔庭抗詞決命乃留連幽囚曠閲年嵗孟子曰夭壽
　不貳修身以俟之如此而已老母年方望七客殯餘
　憾然生榮死哀粗慰人子之志以此雖刀鋸在前故
　應含笑入地耳母喪歸葬已戒仲氏不肖孤不能躬
　畢大事負此悲痛天地鬼神諒昭鑒之八哥來伏諗
　尊候萬福然終年不得與八哥一相見今且告歸仰
　惟德人動履神物䕶持優游餘年萬萬珍重兒子道
　生不幸夭折今立升姪為子凡百惟舅翁教之誨之
　區區朽骨已恨溝壑當具衣冠藏於文山之北疇昔
　舅所指處也并哀而窆之是望謹奉書永訣萬古萬
　古不備辛巳夏五甥天祥百拜覆
燕山帖比於越石盧諶之贈伯約石穴之書骨肉情事
家國愁絶尤可感傷嗚呼信公年二十一魁天下為進
士第一仕二十年以輔臣死國難為宰相第一艱難困
踣必無負其忠志為東南人物第一而受禍亦人間第
一此帖在曽氏為世守當刻之石傳之千載亦今古法
帖第一劉將孫題
　　　題巽齋文信公先君子三帖
　某皇恐頓拜申禀復書自合展屬吏之恭又惟浮道
　非情將不自得於貧賤易事難說必不以是棄予獨
　椷題紙尾不得更略小銜恐執事疑其實受職而詭
　辭以欺則罪之大者托身幕底政自不能不爾
　某初未來先生亦藏一削以相待某至之日即推以
　與面前欲得者某於老先生如此則執事必察其真
　矣當塗亦非久居老先生進退何如必返我屠羊尚
　能接斯文秋浦之上出厯子相示一笑
　某自來不以身事語人獨行其意竊承慷慨之誼故
　不吝情傾倒滿紙猶不可盡平生作書未嘗爾亦乞
　置之勿復道薄俗多怪恐啟好事既已不及於造化
　而益之以衆人之議論則殆非初意所以相愛者來
　書在襟袖無誰見第略為老先生誦髙誼之槩同一
　感激此亦一段佳致彼此藏之為善等祈台亮某皇
　恐頓首拜又申
此三帖皆可使人想像興起不知菊澗何自得此佳寳
於是巽齋先生德人誠盡之佳致先君子獨立邁往之
髙風丞相信公磊落特達之偉度皆可以見矣先君子
平生未嘗受人舉削在江東漕幕為古心公强起適故
人黄敬軒鏞繇二史以右撰持江東倉節來固未始交
書也一日敬軒書來曰某來江東舉一路宜薦者孰有
逾於執事固知不易為人屈亦何敢扳援稱舉主特舍
執事何以為我椷空削以至惟所以命先君子致書返
之此當時内幅也此事他無知者忽見之流落許竟莫
曉其故先君子平生立身行已未嘗以自耀如辭舉皆
不以語人何意四十年後此紙又自莆田至廬陵則亦
可以有感也前巽齋帖乃與故潭東西氏巽齋為古潭
畏友潭東西師事焉每嵗必要留數月或以年如是者
終其身巽齋平生簡帖無不周盡此雖匆匆遣介天時
人事感惻􁃻欵發乎中心者可玩而仰也信公答朱古
平懐抱如傾語見心曲立身之節閲世之嘆居鄉之義
可誦可傳潭東名蒙亨字學聖治春秋潭西名陽字素
行兩舉於鄉古平名填字聖陶丙辰賦省元甲科郎仕
至太學博士倅袁州某於巽齋為嫡孫行又先姑夫也
於潭西為外舅於古平為表伯氏文山公則屢有知已
之言故於題此卷不自知其感慨纒綿不但手澤在焉
之悲也一代風流忽其兩絶後生放逸漸復無聞所為
列叙諸公名字於此亦有識愚衷之深哀矣乎俛仰蕭
條凄然出涕丁未二月丁巳謹題
　　　題古心先生墨迹後
此古心先生昭文相公咸淳丁夘所為廬陵西林吳公
文集叙也西林骯髒竒拔為文章氣勢如潮自甲午殿
廬對䇿古心考寘上三名不合僅得甲科雖麾節東西
而連蹇出諸公後甚矣古心雖位二府極元宰而彌縫
敝衮於權駔顛倒拆裂中浩然不得遂於意故此叙之
起伏景景匪獨西林之文之得此乃其中之感慨者彼
此交有所觸也它日銘西林有乾坤無氣喪此英物庸
夫扺掌重我膺拂語三復之餘西林高抗絶俗之韻古
心浩蕩憐才之心千載之下懐才不遇者尚可悽然而
自慰也某自垂髫即侍昭文公筆墨每憶公伸紙行筆
間精神忽見此序如見當日公雖不以書為意而筆間
有横風疾雨之勢要非儒兒墨奴弄姿為媚者是本又
先君子須溪先生丁夘訪公芝山之下為西林請奉之
以歸以致之西林者後西林守潮先君子書中猶及此
序誦再見古心重舉解劔語意西林家乆落何書字不
毁而此序歸之周氏乃得所託信如有物䕶持也雪堂
清致雅尚故飾而藏之乃區區者得叙始末於此亦若
不偶然者又何幸也
　　　題先君子墨迹後
斜川嘗歎收坡詩及字者多偽其言坡存時已爾且謂
吾家乃無藏帖予昔者編坡集嘗舉此以證去取今於
吾先君子須溪先生之身後益信叔黨之言之確也此
卷六帖無不真且皆得意之筆先君子平生不喜用新
筆取秃頴以供揮灑酒酣或漫使三錢羊毫者以為戯
硯不喜端歙每謂發墨何必某品安成永新間自有佳
者墨不擇今古謂松烟不滯筆更明滑如意此皆未易
為俗人言也米元章字至紹興間盛行真贋莫辨故當
時必使元暉鑒定今秘閣傳本往往有此題字俛仰今
昔何莫不然此為吾壻曽以立所藏寳之傳之毋為有
力者奪去
　　　題先君子三祖信心銘遺墨
往玉笥山中人求先君子三祖信心銘蓋乆乃為之書
風日佳時弄筆成興又值頴輩如意無醻應間斷始克
至此亦良難矣當時得者亦稽首珍重誓傳之以為寳
乃從湘中宛轉來請題是其流落不可知者如方之内
也此小行書又最難得又不知幾易至此矣湘靈有神
其謹䕶之
　　　古心與雲巖書簡跋
雲巖先生李公叔端為丞相益國古心先生江文忠公
之客幾四十年二子正則山立復先後客於兄弟間自
丞相守廬陵客郡齋自是漕洪入言路以至讒謗閒居
廬山之下者十有六年起江上登從班入政府罷相判
長沙唯雲巖終始如一日喪亂以來故家筆墨書翰窘
兵火散道塗雲巖之鄉又婁水漂沒平生游從諸老自
廬山公以至後村後林往復不知幾鉅東壹不復可得
亦悵然付無可奈何已矣一日正則入城首見語吾近
有竒遇偶從山立弟書閣上得一束書風雨雀鼠之餘
如不盡蠧壊發而視之皆廬山公書札也凡數十通自
漕洪以至歸湘前後書問皆有焉壯老欣戚吏牘親題
横斜疎宻厯厯平生而古崖戸部用周監丞亦數緘其
間吾得之驚喜殆若有護持為詩友佳話者同門欲盡
子為我識其後以待裝潢以示吾子孫使知前聞人某
反覆把玩與正則相對不知澘然者之承睫也古心公
平生賓客何限獨不忘吾廬陵自謂若有緣者其初則
候山黄公繼而雲巖與巽齋歐陽公巽齋生戊辰小雲
巖一嵗當時已新第獨雲巖白首賓客先子又最後登
門承異盼雲巖於先祖好也先子以執友事雲巖愛正
則兄弟如家人若雲巖之所以敬於古心公而公之施
於雲巖者於是數十書者可以觀矣豈但師友賓主文
獻風流之所繫而世教且有補焉其曰朋友人倫之大
他日勿替此心又曰朋友骨肉至情其所相與處者豈
為勢利哉以元宰之尊故老之重與匹士處而道塗問
勞亟饋亟遣裹糧屝屨下逮童僕占風念逺縶維邀致
情至禮盡而匆匆引筆瀟灑突兀有文家畢精竭慮不
能及者至末後一帖浩歎憂患無悰托竿牘於人而所
得君房止此尤足以使後生小子凜然而内自省也某
垂髫即侍公筆墨尚記展紙疾書時今髮亦半白而先
人所得於公者經亂都失又不得如正則今所獲也念
一時遊從本末除君與我誰當知者輙直叙其概以附
著之嗚呼李氏子子孫孫當守此寳後文忠公之三十
一年大德乙巳八月二十有四日孫行廬陵劉某書
　　　跋劉玉淵道州九嶷山虞帝廟碑藁後
故國子監簿玉淵先生劉公諱子澄字清叔以詩文著
聲諸老間及真魏二公議論其功名與誅山東之叛著
平淮疏史補繇是佐二趙甲午入東京貶謫道州歸居南
康此其離道州時所為九嶷山舜廟碑也復有摘其語
怒穆陵最後從史岩之沿江㕘議軍事㑹白鹿矶入相
惎㳂江争功并按前飛語罪謫封州乙丑以紹陵登極
赦移袁州猶記出歸廬陵首訪先子獨手書謁狀叩門
曰吾不謁第二人也明日先子往謝之首以是碑刻本
為餉乃程滄州𨽻甚精麗玉淵自誦帝車下來下四語
云冩至此牎外如有物復語先子云作文須在韓栁歐
蘇頭上行嗟夫其筆墨意氣槩可想見也此藁亦屢易
盖意欲深語欲辟然卒不免於抉摘穆陵猶赫然于訪
生死念鞠哀二語今藁中已再改竄此語尚未之筆當
又在此後實精確涵蓄為一篇眉目益公嘗記歐公每
作文必粘寘壁間塗易數過前輩于文不輕作往往如
此玉淵平生所作自負此碑第一亦以冠集端論其文
者亦云然鍾君士安諭教西昌迺玉淵故里得此碑舊
藳欣然如至寳可謂好之樂之者矣嗚呼語言之禍千
古同悲楊子幼私書耿耿不保家族東坡吟咏落落遂
致詩獄玉淵借古以風今辭嚴而誼迫先輩不撓之節
穆陵大度之仁過昔逺甚士安傳此于方來豈但文章
翰墨之佳話而已哉
　　　題山雲字後
先君子為宋益翁作山雲二字神彩活動又申之以八
言離合感慨含思何極汝成何事如此而還千古人物
時命差池窮哀屈悼盡在裏許前輩舉晦庵松詩有未
必真能庇寒士不如留此貯清風蓋為龔實之㕘政作
也如此八字更覺慷慨期望有用不盡其才之歎而無
淺待之之心後有觀者亦可以一悵然也益翁藏之既
乆間以見示俾紀其後反覆把玩有觸於中輙私誦之
如此大德九年乙巳八月廿有四日某謹書
　　　題先君子與南岡往還帖後
先君子平生揮洒流落在三千大千間如此何限此亦
所謂泰山毫􁁬者門生兒子口占牘授又皆有焉惟泉
如昨泉無盡說亦無盡夜來八萬四千偈他日如何舉
似人尚須一日聽泉山中重為師作牛腰大軸
　　　題跋御容後
嘗於三山見開元寺所奉列聖御容與世所藏昌陵本
皆不同此卷前第一像或以為宣祖龍鳳之姿天日之
表未必竒怪乃爾且與方面大耳語異傳疑傳信要亦
皆可傳也橋山芳草原廟凄煙此本政復不多見我見
每再拜重是古帝魂誦少陵此語展卷起立
　　　題霜月畫八君子(原注趙韓王以/下及王荆公)
諸君子峩峩如天人千古歸重半山文學行義豈其有
所不及推論經綸開濟之初心上䂓孔孟亦何意参差
遺憾置鴈行猶有所不足耶嗚呼此雖孝子慈孫不能
改也功名之際豈不各有時哉
　　　九歌圖
文公哀慶元公論之不明悲餘子衮衮之所遇為離騷
傳註以寄其意此圖題于乙夘又在未作傳前方黨論
之殷先生嘗草疏欲極陳之門人交諫不能止蔡西山
請以蓍决揲而得遯于是焚藁不上更號遯齋此題獨
署遯齋而著其所以名遯者于次其意端可識矣反覆
諦玩是有關于古今論議之原忠賢忼慨之故豈直畫
本之精神筆墨之清話而已哉
　　　武夷校書圖
東坡嘗羡楊次公以王事而恣山水之樂為之賦詩贊
且慕焉彼直馳驅游覽而已武夷東南仙境文公講學
其下比於洙泗今裕之肅將上命校書是間好事者冩
之為圖比次公豈但什倍山川人物每相藉為風聲雲
煙九曲方之外者稱之二十年而為雲谷之遯下視於
仙聖又百年而與天禄齊高上直於奎躔豈不各有時
哉
　　　題渤海兵士劉平妻胡殺虎圖
今人視史傳所載竒事類驚歎疑怪謂後世不復有若
濱州渤海兵士劉平妻胡手刃殺虎奪夫餘命豈非竒
婦人事又竒近在耳目可傳布留圖畫者哉平當戍棗
陽胡偕二子從之行道遇虎拽平一臂去胡奮逐隨之
十數步持得虎足與虎争回呼小兒取刃刃刺虎立死
平得脫臂骨已糜潰又三日迺死帥府壯之上之省蠲
其户不賦征唐傳記有懐州張俊漳浦勤自勵二人皆
以虎銜其妻去忿而往刺殺虎返其妻屍以為義烈竒
絶彼男子也然皆藏伏隱密伺虎隙擊射之未有匹婦
徒手倉猝無旁援且行且呼刃與虎取急爭命於十步
之内殞之如孤豚嗚呼又前古之所未聞也豈直其感
慨憤激油然増倫紀之重而已抑傳之方來有可戒有
可勸是虎也非其戀戀於一人之食口之不置見所可
食而不見逐者亦何至斃於婦人之手夫貪得以忘身
雖鷙如虎且不免是可戒也凡人遇患難輙望風沮喪
不自振薾然一嫗攘袂而起賁育乃不能支則凡不幸
而有急無不可以死中求生是可勸也昔人有言何物
女子乃爾勇健耶讀徐太常公所賦反覆想像乆之
　　　題趙平逺畫石
自大小坡竹石來别有一等趣味非畫手之謂也元章
以潑墨作山水亦得於此平逺相門雅尚多能多藝作
此木石淡而愈淡而清潤自然吾先子題此亦得意語
也他題有贋此晚年筆意清勁鮮能得之延祐乙夘三
月丙寅將孫鑒定如此
　　　題江浙省掾王裕之山居圖後
前脩為菜言曰士大夫不可一日不知此味民生不可
一日使有此色相傳以為徽言予放之而為山居言曰
用人者不可使居者專此樂而不欲出用於世者雖在
廊廟不可忘此趣而不知返裕之為斯圖也志則有在
矣覽者或憮然於予言
　　　題龍頭
十年前戯題此卷傚陳公字體再見如昨而諸賢筆墨
交映畫烏得不重哉舜卿乃老所族姪所傳筆法字宗
歐公每作小楷姿媚與吾家來徃最密此予所以傚其
體也猶憶舜卿平園醉中作髯君壁間稍竒偉時龔竹
卿在旁書贊云知之者以為造物之神竒不知者以為
文字之墨汁龔字學于湖淋漓明麗頗相稱自謂得意
先子笑云正是倒了何不云不知者以為造物之神竒
知之者以為文字之墨汁二公頓足稱服因舜咨再以
此卷請題為舉此話以為賢於龍下添注脚也
欽定四庫全書
　養吾齋集卷二十七　　　元　劉將孫　撰
　　題辭
　　　鷺洲書院題辭
二文忠祠水後圯闕今欲石甃坐磚布地公堂無力以
及此也吾徒承學各效力焉竊以古所稱鄉先生者社
而稷之孰為我語河伯兮胡寧忍此坐既凛於欲側地
亦墊而不平柰何吾黨過之而恬然亦念何人建此以
遺我盍思自靖自獻以救其壊其頽使木石而有馮雖
水潦而無害不有先覺曷子弟而殖田疇豈伊異人猶
衣服之有冠冕興言及此能不慨然
　　　安湖書院題辭
書院興剏有年敝於今極屋宇凋毁木瓦飄零禮器弗
存舊規僅在總侯興念主張重修辭以之陳助無不腆
竊以荆公記䖍州學葢嘗紀錢唐之賢侯安湖在興國
間今復遇成都之大守昔者詩書劍佩之所萃今而煙
塵風雨之僅存上漏下穿豈但赤白不鮮之漫漶東傾
西仆將見草莽漸至於榛蕪甓磚撒而閣道掀爼豆亡
而綿蕞陋亦欲新圖於舊復其如力絀而舉贏幸逢禮
樂文獻諸鉅公豈有棟宇儀物之丕責亦既主張是綱
維是相與左右之經營之肯至他人勤乎是固吾黨事
也而况人生日用之賜敢忘木本水源之思其壊乎其
頽乎㡬年於此茍完矣茍美矣先聖臨之
　　　題屋率子
生平作客毎逢下榻之陳蕃歳晚遷遊自愛卜隣之王
翰莫笑一區宅之立四壁可稱五湖長以待九州雨笠
風巾來不須於嘗識詩囊詞卷到相與以細論况吾廬
陵詩人之堂自我西昌歐陽之𣲖然而盛心不能自為
力赤手何所於得資但有助草堂之人行即結鷗盟之社
他時題柱大版列名雲山雖無二頃田不知人間何處
有此景吾廬但得三間屋大庇天下寒士俱歡顔
　　疏文
　　　修汀州路總管府題疏
郡治更新工役四集勞費百出廩給未完長汀附城大
家相望修辭勸相隨力助捐竊以新府賦工方千夫
之咸作修梁涓日乃二膳之缺供此非太守之私居是
乃一路之公宇凡在所屬宜一乃心既受君之禄者已
盡其勤凡食土之毛者當効其力自石以上聚少為多
彼浮屠老子之宫猶無不施此木本水源之地而况幾
何
　　銘
　　　㑹心銘
聖門如天游者難言㑹心而唯非以是傳誰歟門者中
路而問舉爾所知遂落議論於唯求道於道求心出𤣥
入禪探髙索深宛其當家名匪假借縱横字義夫我不
暇兹庭何為賓主言言師友學問談笑見聞理到意契
怡然渙然道無不在合豈必賢本末精粗萬殊一理盡
已於人推人於已言忠行信何往不行論公則定善著
則明當其有合於意云何天髙地下所得已多惟其事
物有所間斷所以茲心徳未充廣人生至樂無如相知
片言心同百念如遺是中熙熙一笑合志門外春風舞
雩天地
　　　觀善齋銘
孔明草廬管樂云慕相古先民周召伊傅鄉里少游東
家康成有天下士河嶽日星班馬詞章非徳之奥河汾
大儒亦未聞道延陵子房世謂罕儔何許老人洗耳巢
由以古觀今以道觀世惟觀無涯惟善無既愈充愈有
更上更髙顔舜何人萬古斗杓償金還車分謗匿怨過
猶知仁矧事之善他山攻玉范冠蟬緌以彼為資予豈
願之四端萬行皆備於我善信美大無可不可内虚其
心外取諸人經科史條徃監來箴明辯力行四達無壅
芝蘭之香江河之湧善充美才於此觀省矢銘不多式
助雋永
　　　硯銘
麟之角玊其帶泉為雲雲為海養吾銘之尚質礪乃大
字之祥於此乎在
　　　緝熙硯匣銘
石千年硯百年范金堅作月奩永寳傳丙辰元養吾言
寳熙甄
　　　響扇銘
清風翛然無徳蘭池澹然無怨閒令熱客凉心笑代貴
人障面揮麈不受塵汙轉暑不隨暑轉玲玲何許一聲
亦遣坐中驚見
　　　峽山道院銅像𤣥帝銘
先天以𤣥後天以帝自北而南宇宙生意峽山端居諸
福畢至天清地晏人和欲遂
　　　鐘銘
海潮三浴扶桑通鯨音鴻鍧千斤鏞八塞九地聲聞同
惡趣出離覺性充廣福之福來崇崇徧布施福不住功
乾清坤朗日麗空三千大千游天宫
　　贊
　　　道統圖贊
光風霽月是曰太極散為四時各備其一横渠之銘康
節之易何異何同孰得孰失黨論之作晚季學術中州
清談已矣何及道統依然青天白日
　　　夫子孟荀揚王圖
天何言哉而况性命何善不善二説交競天禄草𤣥河
汾髙擬紛然六經孰為夫子
　　　司馬子長班范温公圖
史著不刋烏有刑禍愚人多畏以葢其惰子長惜交可
曰不幸班生附竇并敗何恨蔚宗非望烏所可逃向㣲
作史亦害是遭不觀温公富貴夀考千年金鑑是訓是
寳
　　　題老列莊抱朴希夷圖
大道無言而五千文繇茲雄辯浩其如雲抱朴癡人百
術不效樂哉希夷尚寐無覺
　　祭文
　　　祭祝静得提舉文
維大徳十年丙午六月十有一日廬陵劉某謹緘詞致
奠追哭於近故江西儒學副提舉静得先生祝君庚兄
之柩前曰君來江西予適為客一時傾葢四海肝膈初
驚見晚繼歎淹屈神交景景夢語歴歴數月相從毎語
莫逆蹇守湖上間一相索徧視人情浩歎今昔㑹能㡬
許長若朝夕見或無言睇但墨墨毎得予文締玩嗟惜
常撫其坐云我媿色知君相期嵗晏金石知君相厚文
字氣脉君之知我匪利匪力我不㤀君何獲何得人於
知心固有難釋古今風流藉是不絶猶憶别君空江六
月如何聞訃亦復此月何人不老君若此厄何恙不已
君若此亟慨念斯人憂患何棘萍蓬半世春暉一息周
遭知已婉娩重席苦心攅眉曽不少適麄衣糲食服之
亡斁所期何者百不試一明暢之文練達之識忠實之
心縝栗之質宜夀宜貴如此而嗇蒼天如何何奪之驀
翩翩旅櫬孤霜䟦渉人生常理了未滿責君於交朋居
多厚徳家貧誰恤子弱誰策蒼天柰何為此惡劇昨哭
子濟悲未離嗌又聞君訃頓足嘖嘖廼半月間失此二
益相知能幾相弃如瞥嗟哉予命俯仰孤塞哭君不克
幽眀負負如此而訣尚期君兒天哀植立四方相逢如
舊我即君未必亡鑒此愊臆嗚呼哀哉尚享
　　　祭譚梅屋文
維大徳十一年丁未四月乙未朔越二十有二日廬陵
劉某赴光澤之任道經臨川郡江外謹専一力馳香茶
湯果之奠為文以祭於近故提學副憲梅屋先生譚公
之靈座其辭曰嗚呼東南盛事駕騫文塲公於盛年疊
箭穿楊混闢云初捷歩未易公如拾芥大府分貳憲部
掄材公為之魁轡雖未攬名已金䑓學事提綱公再擢
長錦雖晝脱考乆書上風盲雨怪鰲呿鯨驚公恬處之
旋而波平姦狙蠧蜮肘伏腋動公懸破之發必命中富
貴固然艱虞亦多使在它人碓搗磨磨用雖未至兩代
而遇歴比一時麟騰鳯翥人歆公福來備具宜我服公
識察㣲洞㡬人推公材繁調劇順我得公神攬竒辨俊
文字過目賓客望知髙下在心虚實莫欺名浮漫眩駑
挾罔售䟽有意傾投或不受瀟灑之度見一室間園林
屢遷彷彿湖山清雅之好筆墨香奩髙裁品目肯易與
焉飛翰照人吐詞必新望而知之無一㸃塵當歌對酒
傾葢遇士沛然感之可使情死六十云夀五品既崇子
孫滿前何憾始終烏䑓久剡禁苑如待胡不少延吐咄
怪事學粗必精見常亦殊更百千人覔是公無智周於
變憂過於事雖明使然亦病之以蹇余初見若平生驩
事公閩山不責以官四海襟期嵗晚風致約公里居乘
興再詣重來六月異盼連旬臨汀來歸鄉節甫臨扳援
而起中道不意感公纒綿負公名義不屑為髙夫豈不
能有懐知已慨然而興我跡不遑公興亦盡决公勇退
任彼浮論所不愧者天日此心西歸東返公病亦侵尚
期安和候問絡繹兩年一書知公倦客聞訃已後復廹
戍期一哀未展遊紼莫追舟行城下憶十五年昔馳而
見今望不前緘詞冩心中有苦淚未敢死公精神如對
嗚呼哀哉尚饗
　　　祭總管府尹相公耐軒先生周公文
嗚呼庚子暮春别公而南再拜感咽公亦泫然去嵗三
月得書如見楮尾諄諄近苦臂患未幾傳言何言不祥
屢至澘然悲涕且滂書來之日西江夢奠神交永訣俛
仰増戀今者聞問公塟吉文目斷南雲復此晚春身覊
薄宦坐負名義哀哭不赴㑹塟不至追惟先君托好齊
年地主州民收之烟聨緑野退居觴詠促膝鄰江停雲
書問絡繹孤也不天公歸言之執手一慟哀動道岐通
家登門青眼獨早斯文殊奬情素顛倒材之喪亡厚期
屬之負公無成留落於兹典刑文獻公去而絶後生何
仰公論何决公自初年落筆中書邉籌幕辦上客吏師
瑞陽叛卒知服清白廬陵耄倪世世戴徳名尊南北恩
著人心門生故吏傳次謳吟𦕈焉少賤敢誄長貴獨叙
平生以寄掬淚素車白馬逺想縈哀尚憐緘詞千里後
來嗚呼哀哉尚饗
　　　祭蕭龍巖文
嗚呼四十年情誼相切之交憂患紛至終始如一日有
如我先君之篤於公者乎自少至壯且老遊從䟦渉以
至於婚姻之好嵗晏無間有如我之託於公者乎故聞
公之訃客語未絶而欲號夢魂期飛而屢斷有在於尋
常之表也計公之平生心曲固有鄉黨所未及詳家庭
所不及語而區區之不能忘者誠得之寂寞之相對鬱
悒之寤言囬首舊雨𣺌其寥廓於是疇昔追憶而不可
以言極不語而相視於茫茫者亦至此而盡也江行四
顧俛仰歴歴携持經行徃徃陳迹懷扁舟之泛宅共風
濤之驚枕時物依然今古零落日月㡬何蹇予獨在豈
獨談舊事之無人雖鐵石亦為之墮淚也嗚呼齋爐之
契鴈塔之題先君知公我不敢知獨惟親承龍集戊秋
公携長公江東兩舟憐我少狂日以綢繆我時十二何
與人事於所見聞志不敢墜天門剡上建安怪至夜雪
棹囬逆旅愁對春風歸衮暑夕小樓蕭寺霜寒江帆割
眸太湖雪天共睡不寐夜中擁被耿耿睹記世事悠悠
雨雲翻手名成志遂竟亦何有所為撫今而感昔者惟
是敬通不遇之恨山公屢薦之情離合參差之多故輾
轉恩怨之相并𣺌一代而無誰知更百年而未易平也
自茲歸來掩闗寂寂先君誓墓公亦堅壁東候廬山南
訊丹碧尚期浮雲終見白日閒居忽忽嗟事咄咄郗雍
妄察朱家疑執灌横謗明汲直招縶永懷鄰墻爐灰共
畫塗窮綆短魚殃葵及所不媿者氷雪之心所不改者
松栢之色所可感者薺麥君子之傷所不忍忘者膠漆
風流之遂絶也嗚呼十年科舉孰不以髙科為仕宦之
㨗徑而公乃累於科目之髙一命以上以受知丞相為
人生之至難而公若累於丞相之知人皆以門生之終
身累座主而公獨緣座主而累門生人惟患朋友黨與
貴仕之不多而公坐累於朋友者正以其貴且多雖其
所以稱於諸公聞於一時者微此累不足以致此名然公之
身事為何如也所可幸者歴變為中流之砥柱遲暮為
劫火之靈光山林優游之日長庶㡬五福之來備繇是
信乎天道之良是而善人之見祐也然我之哭公獨感
念再世三紀之間曷不相頡頏於朝陽光霽之日而顧
因依於風雨震凌之衝蚤從公中年以哭長公又從公
踰七而哭㓜孫師友之絃既斷骨肉之縁更短毋亦窮
人薄命所向災凶何毎間於憂虞而遇人之艱難也則
宜其哭公之淚不自知其枯懸而思公之腸不自知其
寸裂也於禮有之少不誄長顧我不言孰知其徃且後
之誄者常欺於其言類以為死不可復生我則異是獨
復寫乎予情嗚呼他時造門短身策杖迎笑殷勤今日
來庭素衣搔髪入境失聲山河寂寥棟榱無人壹者五
日聞公疾侵廹行問安欲别逡廵癯然細語執手諄諄
何期千古僅隔浹旬視歛不及㑹哭不親永訣之憾負
愧幽明惟公悉我諒我情真一語非心公猶有神舉巵
欲落公聞不聞尚饗
　　　雜紀
　　　　論文五則
君實初在李應山幕為應山作失襄陽謝放罪表云雖
引繩必有絶處(原注用韓文張中丞傳/後語其下四字今忘之)然龜玉毁於櫝
中是誰之過以此得名海上抱沉之節亦東南之傑亞
於信公云(原注海上力屈君實朝/服抱祥興身沉於海)
放翁當孝宗初政面賜第眷意甚渥以飛語罷連蹇二
十年晚除嚴州謝辭孝宗將倦勤引見慰以乆别且云
卿仕不遇才如此曷不著書傳後放翁謝表云明主恩
深書生命薄唐帝之知李白一官不及於生前漢皇之
念相如遺藁徒求於身後又云念其乆别葢寵嘉近待
之所宜勸以著書亦臨遣守臣之未有語意慷慨條達
其人物尚可想見
陸雲西叡字景思晚避紹陵嫌名以字行為賈秋壑客
秋壑自揚州改荆閫時渡江方急丁大全當國以詔書
逼廹不使入見而去賈有母遂居越上謝表雲西為之
其間云心丹如血寧希金印之時來髪白於氷但覺玉
闗之老去此猶四六家常語又云親莫親於君臣望長
安而不得見痛莫痛於母子懐後患而不得辭四句不
必用事造語流出胷臆感切痛快末聨云拜諸葛出師
之表惟有涕流上充國屯田之書願無中沮言外之意
事情感慨無不備見
中山閒廢中劉後村以龍圖學士舉自代表云今惟此
士可獨掌於絲綸毎見其文欲自焚於筆硯中山時適
遭彈謝啓云一人之毁一人之譽至宗工而論定千載
之上千載之下舍吾道其安歸皆佳作也
中山極善剪截全句為四六其改謝瀆山丞相遺表一
聨云臣罪猶自知之人言亦可畏也瀆山名方叔其相業
多可議罷相進丹劑得貶降未易措辭兩語殊宛轉深
厚
欽定四庫全書
　養吾齋集卷二十八　　　元　劉將孫　撰
　　行狀
　　　登仕郎贑州路同知寧都州事蕭公行状
公諱宗大世為吉州吉水文昌鄉虎溪人虎溪望吉水
南蕭氏相傳自長沙徙譜牒墳墓可考者既十二世貢
舎科第自慶元至近年尤盛紹定壬辰峒寇猋起横肆
江湖間官軍不支獨敗於虎溪同義民論功授官兄弟
三錫命總幹公邁仕栁仕黄仕鄂受知賈忠肅王然俛
首右列非其志也刻意教子拳拳詩書為興門二子長
怡軒了翁讀詩李龍巖來新讀賦東西兩塾各致名士
極一時選怡軒皓首窮經龍巖入太學景定壬戌以賦
魁南宫至咸淳丁夘鄉漕詩賦交㨗一門文物稱衣冠
盛事怡軒雖不達而二子表表聞於時吾先君須溪先
生銘之丹山翁樞密題其墓公怡軒次子也初試登仕
名南翔故字如翰丁夘以觕名貢于鄉字巳習不復改
新居方山之下以方山表書室識不識知稱方山少與
兄南壽如山共師詩大宗豳廬蕭先生符與其弟惟清
廷直友頡頏同經中每鄉校試藝如深山沈紆蒼然欲
不可極公明徹流暢語必達其意往往各如其為人(原/缺)
玉暎皆一時之秀時暘坡張監丞居中同黙翁俞御史
浙稱(原/缺)司遇知賞者必有以自異每榜帖虎溪二蕭姓
名班班先後繇是稱大小君者又不獨以鄉漕交貢為
盛也豳廬紹陵龍州魁本經廷直第甲戌而公兄弟丁
夘冬即居怡軒府君憂淹䘏久之始試禮闈儻科不廢
者其燄燄豈不與師友相望哉然干戈澒洞中一鄉為
樂土壹倚公為重書牎吾伊賔客雍容晏如平時季父
伯氏掩關燕譽壹恃公為外拒東村西里潰決不可近
輙談笑揮解之又無不以公為歸雖不獲蚤達於盛年
而批患折難解紛補蔽艱於平世什倍至元己夘舉能
治劇授將仕郎廣州香山鹽司副提舉辛夘閩廣選開
誦公才美者如指改授卲武路卲武縣尹兼勸農事前
舉者為今廣西亷訪使忍齋温都爾公後用者則叅政
容齋東平徐公也二公以無私聞海内其得於二公也
不以私二公之舉而用之也有以辭於人而邵武之政
之亷著於閩部足以不負知己雖不大試於當世而所
為推擇論薦壹非有所馮依詭獲是則未嘗不遇也元
貞丙申官滿歸隨得羸疾少豐腴玉表中因父喪毁病
癯瘠累年長午食不下咽久始復常然卒以此疾不可
起暨銓命下升同知贑州寧都州事循登仕階已不及
拜往邵武秩滿儒學提舉交舉以自代亷臺省闥熟公
名僉曰實宜選定而為有力者奪之去邵武總管趙公
徳輝同知布哈公皆出今御史大夫門下皆稱蕭縣尹
可監察既大夫公入臺數數誦之尤惜公已死不能用
公天然爽朗遇事感激有不可囬之勇而閨門肅睦依
依父兄之愛規旋矩折常退然無能重義惜交寒暑燥
濕有不可易之性而聞過必規見不可必急責委曲情真
語雖過而無敢怨事兄如父婉轉承意調娛消息柔剛
緩急旁通曲暢適得中和一齋對雨喘息相聞四十年
不異㸑諸姓日長大先廬偪仄更之爽塏鞅掌出入惟
母志是寧兄命是恭白頭兄弟未嘗有間言失色葢死
而能使兄思之痛欲絶致病素鍾愛於母鄧夫人怡愉
膝下每熙然捃拾一笑奉慈顔之歡嵗時問遺二舅雖
逺宦跡狎至待親戚以情愫時其不足而矜其不及以
是親者益親宗族外侮顧大體不肯坐視惟力所至或
以是及自累不悔于所行鄉人有爭惟其理所在以曲
直平之期於安靜不自䘏疑謗公府徵需不謂力有在
已上者覬私薄供億必首倡交游當路勞費不憚非以
為已利己而衆共賴之亦不以為徳或姦貪不得逞於
其人移怨興訛公田之禍勸農使者必欲繇公以根株
其族公力辨曰身已誣矣又以誣族且自為誣吾不忍
也族賴以免而身疲於責索蕭然若吾命適相值者不
追尤其端幾㣲先見洞識情偽而不恃智以防變周旋
倥偬壹以至誠待物而人亦不忍欺也小心博議唯是
之從不衒能以求勝是以纒綿造次風雨憂患而人不
之畔也甲戌章貢跡捕之獄丁丑(原/缺)比雜揉之兵壬辰
盡縛窟穴之盜叵測間髮酬應參差身(原/缺)焉公内謀之
熟悉外不露於芒角因極控援以濟登兹今鄉閭生齒
烟火茂密苐謂諸賢當日福澤未艾豈知其間伸縮開
闢危疑變化一埤獨勞有難言者哉固間以直情而見
議奉公而不見諒者矣然震撼撃撞雷電水火之交至
挺身不復顧又未有不以為難也紛紜蠭午未易縷析
而理解者片言雪釋又未有不心服之也其任理若可
憚其任事若何苦而為此然死之日知友痛之宜也未
嘗識面者亦唶且歎曰惜哉斯人鄉隣感之宜也並境
山谷之氓何與於休戚而亦悵然懷之曰吾無依矣恵
利未必足以相及而哀思之者愈逺而如新世故有致
身於公卿而無以見其父兄子弟者矣即其脩於身行
於州里可稱者如此復何以加焉初至卲武分司僉事
趙公𢎞道正苦治獄無可委囚積二百餘起見公書生
樸素悉以属之謾言十日必盡決果如期辦趙公清嚴
號難事獨喜公稱之不置自後郡有疑獄必以委一無
寃者有上官者祖孫居孫不可祖意乃復立其甥而訴其
孫不養未幾祖遇盜死其孫既誣服獄證具公自外歸
訊獄囚稱寃驗考信立出之盜久不獲咸謂乘快失出
憲府按治疑亦謂必得真盜乃可已迺有囚緣他事繫
間私許獄卒賄俾索諸一彭氏卒詣彭不見與恚掠囚
急囚怒罵彭曰是嘗邀我殺上官者遂質囚囚如言逮
彭彭服葢實與知狀悉致之法則一府驩服屬邑建亭
僻在萬山間諸(原/缺)不能以時傳至府嵗分府僚一人往
涖之決先期輙等第(原/缺)如干以待既至則視成受讞返
公受委吏怛惕無敢以例進視牘巧無一實乃躬閱别
白之深山父老始信法畫一可恃縣廨為官軍所據無
敢攖拂之者寄治倀倀力爭復之新㕔事繕獄户民不
知役邑學燬且十二年衿佩蕭疎始至蹵然文風之不
振既捐俸為賞試示激厲復倡修學禮殿庠門既完既
美多出於私財政成民信則取户版考正之先是賦籍
燬於兵嵗科率高下積弊告訐繁滋公念官賦之乾沒
隱于民生之不易覈既得實寛分行之公私交利政不
求赫赫名同寮他邑桀健為雄張飾外觀要譽一不以
動意懇欵自好然嵗饑勸分諸邑致訟訟者皆願得邵
武蕭縣尹來其隱然動於人心者如此爪哇軍行諸䕶
送者奉頭竄獨邵武境上無譁前趙侯師友之親愛之
如故舊雖家事諮焉新馬侯悍鷙剽轢初政發硎獨公
從容風解稍裁霽其威公既去而馬亦遄敗其善於一
邑淺耳然而婦人孺子稱其亷吏民走卒諒其誠無賢
不肖知其公至今邵武之人遇江西行者問其起處猶
咨嗟嘆息曰好長官也以其鄉之人懷思之猶爾則其
施於官者可知己豈弟君子民之父母公庶幾有焉公
長身聳峙疎髯明秀笑口連頤眉間無顰蹙意望其姿
宇知其為豁達人也遇分辨事情㦸手極論曲折閡礙
理順氷釋暴鷙降心平生為人多於自為惟疾惡别白
扶善良鋤兇惡不以後患易意顧非有心為之輕財周
急尤於人物具眼湖海之舊場屋之雅傾葢終身窮交
厚望予取予求婉娩不厭有為之起屋者間或負負不
咎其忘已苐我無愧足矣他時再見歡如初交素不喜
華靡衣服飲食取具寒饑止耐勞無倦居官戴星出常
過午始飯僮僕或饋公廨相失致後殊不怒奔馳期㑹
暮歸悠然供客草草酌杯酒道一日行事厯厯率過二
皷乃睡精神不衰謙厚磊落遇兒童與語笑言俯就如
恐逆其意待僮僕不聲色而嚴撫接恩勤能得人死力
嘗有貧士與冦隣怨家縱指其弟牘既具而其人不足
也倉皇走館中赴公愬公憫然歎曰子何足以堪此立
召捕吏告之曰斯人兄弟豈冦黨哉計若所利者財耳
若得所願足矣揮袖予之退揖其人歸館其人彷徨出
數葉袖間曰吏不可虚也公曰使子有所費焉用我葢
公死而其人始感泣自言至此他牽連比伍無辜絓誤
或耳目所及或坐客誦言辭鎸理折且捐費援出之者
又何可勝數也鄉村愚民或輕生以尤人毋論親疎苐
得之所聞必召其骨肉以禍福文法教訓辨告其愚不
聽者為官誦之治如臯繇是鄉無尤死之患者十餘年
公入閩而破家者有矣府公邑僚聞名願交終更不替
既别愈篤壹由誠心平直忠告得失官吏頼之嗚呼任
事難任鄉黨之事又難也處變難處世變之交愈難也
當承平暇日讀書績文所學所志豈識兵間馬上轉側
翕忽之故哉人之言曰才以用而見才則才矣而投之
非其用奈何若夫屹砥柱於涇渭亂流之衝濟激水於
山澤焚烈之日非其動悟㨗出為圓機忼慨感變如移
神亦何能運之如臂指挈之如裘領達之邦也如在家
達之官也如在邦世又或自訾謂必不可為若公者亦
安往不可為哉生才之難難矣幸而有生且賢者其遇
合命也然百里之望一族之雋一時之標要不可謂非
其澤也施雖狹觀其事之有利害事雖淺要其力之有
難易公之存也高榦下枝森然林立但覺宇下之有餘
芘而不知桂樹之為何功日月幾何宗門耆舊相隨凋
謝𣺌其遽盡喬木懷易世之悲棟榱増無人之歎夫豈
一身百年之哀而已哉或謂公之未生也鄧夫人嘗禱
南祠有徵應故兄弟之終始皆一年相後先嗚呼其生
也若有所為其沒而不忘也又若此信其有所自來矣
生嘉熙庚子七月二十有一日沒於大徳丁酉九月二
十有四日年五十八配周夫人禮部侍郎直方諸孫淑
慎有婦徳母儀先七年卒子男二祁韶州路曲江縣主
簿次復女二劉參鄧蘭孫其壻孫男四元孫二孫女四卜
以己亥十二月十三日庚申𦵏于里之高陂盤古離山
向子癸先葬二子泣且言曰先君無祿生平知己惟須
溪先生已不得一言傳千載乃三世之好姻親之誼幸
有所託願圖不朽將孫往嵗辛未讀書龍巖西塾繇是
公與為忘年交又風簷雨檠談何不盡季弟晚為公壻
閩山游宦邵武接畛於公行事皆所睹記惟惜其發舒
不𢎞未有以昭明一世所為盡心與力之勤且苦者假
且得傳亦僅藉浮辭見隱志大人君子其忍使之不聞
顧斯文零落無所屬筆而使區區者承乏論著重悲斯
人之不幸然知公之悉無所可辭謹叙次反復存其梗
槩庶幾他日有名世者出發潜闡幽或有感於斯焉大
徳三年十一月日謹狀
　　　定光圓應普慈通聖大師事狀
定光圓應普慈通聖大師法名自嚴俗姓鄭氏泉州同
安人也祖仕唐為四門斬斫使父為同安令師生而奇
異年十一出家依建興寺契縁法師席下十七得業遊
豫章至廬陵於西峯寳龍叅圓淨禪師雲豁頓得法慧
蔵修五載悟證具足繇是神通時現所至靈異離廬陵
過太和懷仁江中孽蜃江水暴漲即投偈淵中水落洲
出迨今稱龍洲遂行汀贑間擇地卜道塲望盤古山作頌
誌三百年後一佛為法月去之至汀之武平睹梁山愛
其峯巒聽水聲甚適曰留遺後人頌亦作二百年後禪
關諾宋乾徳二年三月入南安巖杖錫駐焉書偈云八
龍歸順起峯維虎嘯巖前左右迴好與子孫興徒衆他
時須降鶴書來慿高遐囑見十二峯列巖右復作偈曰
天柱落龍飛堆金積玉歸一巖獅子吼十二子相隨乃
自誓曰如來猶蘆穿膝鵲巢頂然後成道我今亦願委
身此地證佛所證不者隕碎為塵初至巖數夕蛇虎交
至了不為動山神啟曰吾眷屬為師守此久師旣來吾
將何適師曰此荆棘荒穢非汝棲止山前地寛平吾為
汝卜居焉是夕鄉人咸見秉炬負載老幼扶携自巖而
出先是巖為巨黿窟宅呼為龍穿洞自是遷於十二峯
下為龍潭深不可測師遂留巖中巖有二洞窈窕虚曠
石張覆如簷宇下地砥平左角側聽若有風水澒洞聲
中有小石室在洞右僅數尺許高可坐乃師曲肱隱卧
處東巖由左側旁通比正洞差隘而石龕結宻師每燕
坐其間石柱中屹如枝如拄四環有類龜者龍者虎者
獅者象者猫者䑕者鐘者皷者或蟠或踞或睨而顧或
攀而止或縣而侍大小彷彿各具意態中穿為天牕嵌
嵓空明天光委照又東為小巖平行步級曲轉可直上
東巖之頂俯天牕而下瞰之西則復有西巖泉流無源
涓滴相繼是嵗益旱不竭師盥濯取足於此因號端泉
師既即巖以居鄉人即為平夷犖确蒐翳補闕運土覆
岡隱隱隆隆師種竹巖上冬月盤翠遶望紛披如獅毛
毶毶雨暘嗣續疾病妖孽趨禱奔赴師隨其因緣吉凶
善否已往未來無不忠告隱㣲畢露驚聳感動雲合輻
凑或懼其太甚師曰只消吾不語於是閉口不復言如
是者一年民有代巖院輸布者監官張倅曄閱布布中
有師手札以白之郡守歐陽程謂為幻惑逮師問狀師
至不言如故守倅益怒使褫其衣焚其帽火燼而㡌不
焦愈以為左道血澆蒜薰益之以火而衲縷逾潔乃謝
遣使去師於是白衣而不褐如是者又三年乃復言然
猶白帽道衣屈指擎拳終其身當時稱白衣巖主景徳
初南康波利禪師道塲迎住山(原/缺)年復返南巖大中祥
符四年汀守趙遂良表其異勅下賜汀州武平縣石巖
院額為均慶又四年除夕為偈付囑侍者大詹小詹後
六日為八年正月六日申時入寂集衆云吾此日生今
日正是時汝等當知妙性廓然本無生滅示有去來更
疑何事言訖偃右脇而逝年八十二僧臘六十五衆收
舎利遺骼塑像巖中熙寧八年守許當之禱雨感應初
賜均慶禪院開山和尚號定應大師至崇寧二年守陳
粹言白衣菩薩木雕真相紹聖三年於額上連眉間生
白毫百餘莖毫末各有舎利至四年面上右邊及後枕
再生白毫有㫖加號定光圓應仍許遇聖節進功徳疏
囘賜度牒一道紹興三年以江西轉運司奏䖍州南安
巖定光圓應大師於䖍之䖍化縣塔上放五色毫光驚
破劇賊李敦仁收復二縣乃賜普通二字乾道三年再
以福建轉運司奏汀州祈禱列上實蹟復加賜八字師
號為定光圓應普通慈濟大師嘉熙四年敇以師像留
州治後庵賜後庵額曰定光仍於封號内易一聖字云
師超邁奇特不為言語文字不以機鋒談說為道其說
心偈云萬法本無心於心何處尋成就一切義無古亦
無今與觀音大士偈㣲異葢悟入同也諸禱求者輙為
作偈語皆擺落文義幽替隱奥不可以常意探索字亦
逈别不盡依偏旁㸃畫幾如梵葉貝書増減不測每偈
後必書贈以之中四字而投筆出口呼吸立應神於天
地而妙於陰陽其效驗不可勝紀最其所共傳者恵州
河源縣洲上有巨艦挿沙岸祥符初南海郡僧造磚塔
叩於師曰此艦甚濟事然不可取願師方便師曰此船
已屬陰府矣僧再三懇請師書偈與之僧持往船所應
手㧞出運磚畢事有巨商假之運米即為惡風漂去不
知所往嘗經梅州黄楊峽行渇求水土人曰無之師㣲笑
以杖遙指溪源溪遂涸徙流數里外至今為乾溪又嘗
化禪果院佛殿日既卜匠請曰材雖備而溪曲多山牽
挽數日方可達殆不能應期師往視之曰果然當奈何
迺以拄杖指山咄曰權過彼岸山即隨杖中斷時趙守
遂良聞師名延之郡齋結庵州後以為往來憇息地因
旱禱枯池曰勞師出水投偈而水溢名曰金乳取偈中
語也有潭魚為民害亦投偈遣之趙守為請院額以此
宋真宗皇帝嘗齋千僧對御一榻無敢坐者上命進坐
一僧荅曰此以待佛祖師從天牕飛錫往赴頃之白衣
衲㡌儒履結拳徑就此坐上問何來曰汀州復問何時
離彼曰今早問守為誰曰屯田胡咸秩上異之齋罷命
賜齋汀守臣至郡授郡守齋温然如坐上者即奉表謝
驗其日與齋㑹同當時御賜周通錢一千後雖久如新
鑄胡守以閔雨請師自巖中書偈付吏吏至郡雨隨至
胡歸朝厯厯言之自丞相王冀公欽若趙叅政安仁諸
公之贈詩以此他呼泉泉湧請雪雪作葢不盡書當淳
化間師去巖十里許結茅廬以牧牛夜嘗有虎監之繼
遷牧於泠洋徑師住巖中一日倐云虎傷牛日暮報至
如言師至其處削木書偈厥明虎斃於路復有一青獼
猴為之牧居三年猴忽抱木死夜入夢乞名師與之名
曰金成王仍為之立廟趙守之請入郡庵也正對語次
蛙閙喧聽守意色不樂師迎謂曰易耳顧左右取磚石
誦偈投之自爾悄然師往來宿郡東横版橋有沈安者
每迎至館宿因以蛙蚊喧聲為告師曰蝦蟆勿譁蚊蚋
别去應聲如言其遊戱物怪者每如此若其所自來者
則有證不誣南康盤古山波利禪師從西域騰錫開山
有泉從石凹出嘗有記云吾滅後數百年南方有白衣
菩薩來住此山井當湧泉已而穢濁源忽澄清而期適
及聞師白衣之異請主法席以應昔記師許之遂往江
有槎樁不知年嵗每害人船師手撫之曰去去莫為人
害是夕無雨而漲樁隨流逝及至山見井泉竭以杖立
叩云快出快出中夜聞落泉濺厓之聲旦而湧溢有識
者云盤古定光佛出則師之應世五百年前波利者知
之矣先是汀有葉師慧寛得大禪悟號伏虎禪師道塲
在長汀平原山建隆三年示化與師相去五六十年師
嘗語云吾滅百年後伏虎師兄道化當行同吾利物及
淳熙間郡守吕翼之曲從民志迎武平真相入郡後庵
以便祈禱均慶屢請還巖郡不能奪及行百夫輿之至
中途竟莫能勝復載歸郡則輕駛如初迺迎平原廣福
伏虎師像並坐而侑迄今延平臨汀所在精廬二師迭
為賔主必不相捨梅陽有魏師開山闍維之地生桐株
郡人雕以為像師嘗讃之如有舊故則師之一會有儼
然如靈山者矣此皆師未化前事也若其化後香火之
盛棟宇之崇其威光顯赫不可殫載巖介乎閩廣之間
前五里為梅州境幽篁曠野極目無居人冦盜之所出
沒然數郡士女結白衣縁赴忌日㑹肩駢踵接巖寺屹
然道不拾遺無敢犯者其黙化陰隲有功於國葢甚大
紹興戊午羅動天破武平縣入巖致敬其徒悉剽四方
所施􁬾玩動天者不知也夜夢師曰速歸吾物當有招
安不然即誅夷矣旦搜部伍中物悉以歸寺果受招而
散辛酉賊劉四姑乘勢入于寺内賊付監院僧永茂命
以醫療賊去茂以送官其徒大恨即縛茂期剖其心一
夕賊無不患赤目夢師戒責旋釋茂而去紹定庚寅磜
冦挻動犯州城勢迫甚于往時師已移駐郡治之後庵
賊屯金泉寺忽大雨水不可渡晨炊粒米不熟賊抱饑
以戰望雲間有師名旗驚愕奔潰此其見於禦捍表表
者他如起疫癘解寃詛盲者視跛者履獵者悔過機械
者息心夢寐肹蠁遷善逺罪起死囘生無逺弗届師素
慈悲廣大人與為縁有一農家相與結契指一柿樹曰
吾與汝契此柿無核若有核時吾契亦已故其存也無
小大皆稱之曰和尚翁親之也其後凡仕於此者或未
來而先見於夢或既去而事之如在其處南劔有陳秘
書膺為士時食息必禱迺其升天府擢甲科皆夢師有
所指示及兵變周其死事尤異廬陵西峯凡病而禱者
捧紙香上良久可得藥藥五色紅黄者即愈褐者緩黒
者不可為或輕如爐灰或實如粟粒此又耳目之近東
西州之逺所可證者故闔郡自示寂以來通稱之曰聖
翁敬之也自江以西由廣而南或刻石為相或畫像以
祠家有其祀村有其庵原師之神變恢漠至於不可究
詰大而化聖而不可知無言句可索而於村甿鄭安之
事若露毫髪長汀農家有木牌上顯鄭安二字師所書
也鄭本無嗣懇求於師師曰來年有之吾當命名如期
生子作牌請師書名其牌以四寸木為之下一寸餘則
以繋繩師題次歎曰何不大做其人曰不過二字師曰
汝之子孫皆當豐富第壽不長其人請易之則曰此出
汝心不可易也於是而萬法本於心之體於是贈之以
中之用可槩識矣巖中境趣峭拔師之遺跡顯現不可
泯者有池可二畆許前無所來而泓澄深黮殆不可測
或謂師嘗出寺木於此至今冬夏如一無敢釣者或釣
得鯉則比比而來相次如貫不可絶必有風雷隨之腥
穢無敢觸有卒屠牛濯水次池沸湧歕溢旁皆地震池
下為石碓相傳師所造至今惟寺米則舂他則否所引
水則池水也至元丁丑以來巖當孔道鉅冦出沒寺悉
毁撤有比丘寳興來自龍濟重新如初舊向或謂其不
利冝改而嵗月未恊乃㣲改一字卜云吉寺以是日興
迨癸夘去吉向近㑹軍民官奉㫖誦經咸集興公誦地
理家言衆論未決而卜宅者適自贑來乃枚以著筴之
一莢如卜者言讙然而定且大改為之當十倍於前有
巨石在法堂右正礙登陟數年前興欲擊去之纔意欲
之而未言也旦而視其上示履迹三一全而二半如印
印泥在頑石上類鑱刻然此則近年之章灼著明者也
其偈頌凡百一十七首二十二首乃親書舊有臨本及
章太守祈雪後庵禪床上字如生時筆山谷黄太史梁
谿李丞相皆有詩頌及記尤可傳將孫之先君子須溪
先生之未生也先祖於西峯禱焉夢古佛曰我當自行
且有他年宦轍來汀之約已而寤考夢及初筮擬汀教
以母老闕逺不獲遂旋亦改教京庠及國學請倅補郡
宜必得而宋鼎遷矣詎意後夢之六十七年將孫繇南
劔教驛上之部暨成命下迺教臨汀㑹官且滿徑走巖
下踐宿約長老興公於先君子為方外道契既俾之記
新寺重為告曰古佛行狀舊不備有行程記尤俚感子
既於南巖有世緣宜改為之予也葢不得辭顧傳聞於
三百年之後不能不借神通以寓諸形容者則於其跡
求之於其事言之而所可見者僅如是也是則予之陋
也若師之所為在世出世者師且不言筆墨文字何足
以識之謹因故記叙次記實不敢増一辭于以告四方
傳千載云爾謹狀
欽定四庫全書
　養吾齋集卷二十九　　　元　劉将孫　撰
　　墓碑
　　　唐珪神道碑銘
昔者夫子謂孟公綽為趙魏老則優不可以為滕薛大
夫才難之歎久矣謂其不能以相通也奮武略者短文
治誇吏能者减風裁裕治辦者闕摩撫古今人物往往
取節焉若乃㧞兵稱於兵掌吏材於吏治課飭於課賛
畫郎省闥選表使一道牧分數路雖不獲光大其施於
其所敭踐可不謂之通乎老子曰功成名遂身退天之
道士大夫晚節係縻夜行不休山林之士降志於垂老
者尚多有之况於歴艱難致顯融年及而逺引不以謝
事為名髙則其過人也逺矣若蕩隂唐公徳玉之行事
終始可謂通才而有稱全名而能退者矣公諱珪世鶴
壁人先有隱徳翰林閻公子静嘗碑之家故兵籍少獨
喜書學史中統初甫弱冠代父詣軍曽賦築昉嚴服勤
而安之暨圍襄任刀筆冒矢石不擇便自逸及臨安附
以調度供億積勞首選為臨安府宣撫司知事至元十
四年授将仕佐郎泉州安撫司知事十五年擢将仕郎
松江府判官十六年宣授承直郎佩金符提舉浙江渡
以例革改古田建安等處茶提舉仍金符未㡬除福建
行省左右司貟外郎十八年轉奉訓大夫同知泉州路
總管府事時四征不庭方行海外使傳徵調絡繹繁興
極力供億一不諉同寮規藉口它郡或競彼我誤装遺
憲府稽實明揚特授福建閩海道提刑按察司簽事望
雲思親不待滿秩移告去歸杭優㳺湖山間日擇佳處
奉養為樂父善人也夀考康寜備子孫之福及其卒也
無疾家㑹飲樂至醉就枕儵然而逝人感歎公無憾奉
匶北還禮葬先壠房子山服闋久之元貞初授嘉興路
海鹽州知州州苦潮害擬建石岸不能就省命延天師
以禱正官當詣海投符咸懼之笑請行曰為民也何懼
遂登舟至洋天眀氣清畢事而還吏民服其誠大徳六
年授奉直大夫福州路總管府治中考滿至大元年陞
奉議大夫同知汀州路總管府事既拜命以七十不復
之任是年六月十三日以疾終于杭之寓舎明年九月
六日返葬先塋之左公忠實淳厚知無不盡功名皆以
勤力自致知己無毫髪徼幸友愛諸弟每官滿傾歸橐
㑹賓舊奉親歡餘禄悉付弟不私蓄所居堂鄉先生扁
之曰蕚韡唐氏佳話也輕財重義貸不能償者取劵對
焚之有保定夏禹鄉者交素淺聞官三山請曰吾老無
子有弟客死三山二孤姪在焉公歸幸載之來杭及挈
以歸則夏死於北矣撫之有加卒津給歸其母母亦已
嫁次女許適張而死貯其聘資語張弟俾受而返之參
差十許年竟妻以弟女不再納聘視薄俗以昏取贏者
可一洒之也其遺事詎止此此其小者人猶不能及也
宦遊嶺海三十年毒癘未嘗侵繄善信所致家法整肅
良賤千指無異言寛儉得中誠心信於人惜其篤讓不
伐居官臨民之事不得而盡紀也雖然觀於所自致者
亦可以知之矣曾祖某祖某父某母某氏初娶新安陳
氏未及貴而亡再娶楊氏有婦道母儀子男五居仁居
安通政院譯史居敬嘉興路嘉興縣學教諭居約居禮
杭州路鹽官縣學教諭二女孫男五孫女二公之弟永
州府推瑗博好文以公宰上之碑不逺紹介奉安陽梁
梗之誌求文於閩惟是往來三山聞公之久又感於府
推之所以相求者著而碑之無愧辭銘曰
雲雷經綸坏啟蟄興智攀才附以莫不升文通武塞一
舉一廢孰能兼之君子不器顯允唐公奮自兵間吏牘
以閑幕議載參佩金䕶江江始定濟易符貳州州感寧
恵摘山課最宰旅升華征海選勞駕使者車何天不飛
睠思親只終養稱懐榮哀生死海州石岸忠信安流閩
邦展驥上考奏郵崇階陞次於是八命拜榮謝退年及
致政得正歸全㡬於知天福禄榮名俯仰浩然蕚韡嗣
芳書香燾後善人之報愈逺愈有鶴壁崇崇房子維山
宰碑昭著千載靡刋
　　　梅花阡碑
梅友王公卜葬於梅花南阡其孫銓寓書從吾友劉青
谷來致其父若諸父之請曰於乎逺矣四方之為子以
不能得須溪先生誌而悲者于是十年矣而先人交往
之久也吾兄弟繼見之私也大懼來者無聞知倘一言
掲之宰上之阡而來者曰宿昔先生之所與也載其賞
激論議于此猶先生之賁諸幽也雖誌表若已具敢重
介以請曰青谷語予行且弔梅友予凄然出涕而唁以
書寜再世之舊是為亦慨然斯文斯世至是公而餘㡬
也微再三之請猶欲願托筆墨以寫予哀况孝子順孫
之所為勤嗟夫古今功業名譽隨時變滅惟師友文獻
因依暎發相興起而長所謂風流之繫人心者固如此
也即梅友之善於身行於家不遇于時易世之恨其孰
不然廼所為不冺有在此不在彼者不可以不之著也
昔吾先君慎許可甚其知梅友也以槐城王國正櫸盖
梅友學焉然迹往來不數聶心逺淳晏山心宗鎬蕭陶
齋淼龍每坐中舉人物隱約詩書不改其操凛然有自
任意歴歴稱梅友先君子必曰然然常跋其上世王臨
宋初登科帖云臨之孫某甲子貢吾州人金花帖髙五
寸許持此者騎一人腰鈴而走者二人士貧或不任所
費而亦可謂盛事矣又十年科廢解帖亦希所為著此
者俛仰今昔之感而猶以嘗貢世美為幸也其叙存菴
詩云情性感發思兼孝友雖不求工而自然佳凡喜言
之者類如此諸子時來長君最為密叔仲分教事二季
諸孫職庠序偕諸孫先後至每見問梅友安否喜堦庭
彬彬可人意也嗟乎予獨誦言吾家庭所聞暏豈謂足
以盡梅友哉抑舉所知而非溢美所以信也槐城嘗稱
梅友于翕合時不苟相附以是心腹托焉嘗捕盜有功
言之蕭平林力不黨以一命掉至嵗晚獨依依首謂武
功非志不願嘗以程文師事陳侍御伯大當路未嘗以
書通每守宰訂交壹以詩文無他往劉容齋元剛于文
字清介不苟作記玉陽精舍讀書之所相期真厚平生
詩文有蕭大山叙之張狀元槐應尤推敬梅友知己纒
綿寧之數公止予所為約畧疏之此者所及也昌黎誌
墓往往於交往生論議厚于植立其叙王處士竒男子
獨載同時數名士問疾而亡與焉猶以為重涑水傳范
景仁附之以吕獻可不計其已誌歐公重為薛宗道碣
隧以為古所謂賢人君子所以銘見于後世者言簡而
著世衰言出自疑于不信始繁于文而備于行事乃取
其著于絳者以信于天下嗚呼梅友吾廬陵人也予舉
廬陵之言碑于兹阡匪獨尊廬陵以廬陵傳夫予亦何
敢當此責哉惟是先君子之所與亦先君子之言之也
維其徵而足信也雖然亦可感矣夫系之辭曰
昔太史公于楚漢之際志士仁人之不能概見者每于
同時知識他傳依微托之如樂巨公魯兩生騶田生俠
先鄧先者類不必及而及至孔氏門弟子吁子申培公
學者或彷彿姓氏上然後之君子想像嘅慕究徧終始
如得其若而人若梅友平生之交逰志念大畧可睹已
傳曰不知其人視其友而是豈所聞所傳聞哉
　　墓表
　　　歸來阡表
嗚呼古今惟行義無小大忠孝無表制故春秋以意論
功而聖人於過觀仁吾言之而有人心者可以油然而
感矣世之言隂徳者必曰活千人夫一日而活千人誠
未易能也而力有不逮其心者矣若以嵗以年不怠則
朝之一二暮之四三有萬且億而不可知吾不蘄於為
徳而造物者深念之矣窮簷絶食而婦告孕子不育長
凄然身世割肝膽棄溝壑倘得斗升旦夕尚庶㡬免於
不慈不孝甑塵風雨樵蘇路斷而親䘮永訣虆梩之不
掩而俯仰之無告倘有以蔽於道路而脱水火且魂魄
猶無憾也當此之時千金之賜不優於一飯之恩而即
時之感有過於傾家之施吾故比之於春秋之論議而
有謂吾言之而過者亦見其不仁髙其論而託之辭也
若乃親䘮之日盡矣固仁人孝子之不忍而豈有過者
哉禮之所以為節亦懼乎情之不可以制也厚自為厚
愛自為愛而聖人豈於此而為薄歟記有之事死如事
生及其祭也且曰思其笑語思其居處又曰出户僾然
如有聞乎其音夫教之如此猶有朝祥而暮歌者猶有
謂昔之人無聞知者然臥氷躍魚廬墓感瑞皆非禮之
所有而一念之感天地亦為之變則孝之為道亦與忠
而納肝枕股皆無所本而造於後夫送終大事也使舁
而置之茫茫之野雖極痛深哀亦與同人何異而適然
之感慨或過於親親之垂泣者有矣豈謂是果足以留
千載而遺子孫哉厥有盡於不能忍之情而致於如生
誼則動以致死而生之為訓而譏彼所謂致生者謂其
生之道也而非謂生之事也親䘮之謂何子孝之未能
事之未盡而禮之説為資嗚呼其獨非人子乎亦自揆
事親當若此乎故吾於歸來阡有感而一發之歸來阡
者前太學生王某葬其父母於此也某之言則可悲矣
其言曰先父家資中産而樂於為善常謂使嵗僅餘百
千以半備不測必以半為義舉嵗賤糶周鄉人與若旅
行者年饑則施之粥有舉子者給之米死無棺者予之
棺於是數十年矣不幸年六十而殁於嵗丙子吾母繼
為之益廣常寄耳目詢困乏致之其門以是一鄉不苦
貴糴不憂生虞死以至於今每設粥必碎米使易糜飢
腸不驟傷纎悉思慮且及此他修橋治道贍姻族周急
難盖先父母竭力為之不問有餘與不足家雖不得肥
而意惓惓在焉雖舉扶教督猶及之某之在太學也父
棄之不訣今吾母之年雖八十又七而二兄先䘮㷀然
送終不忍隨俗葬之逺即門對之山土厚而燥乃改先
父合葬焉庶㡬朝夕而見為屋其間使他年祭者於此
治具既享而分胙男女先以列且穿其旁以竢從父母
於九亰也盖聞者為之凄然而悲方劉夫人之存也鼎
翁左右奉養有孺子之愛每曲求一笑為樂或他出歸
如恐不及徘徊膝下時其寒暑測其志念必有以當其
意執䘮毁瘠鬚髮盡變蔬食終喪既葬居墓次久不肯
歸子姪姻友泣强之乃返出入門外輒望阡欲慟其卜
阡於此闢地理家之云謂以先父母之骨㝠幽逺求富
貴不孝子孫邂逅不能一時至是付之不可知不仁假
且得吉兆致顯效視境内諸鉅公家墓無不發猶不悟
不知吾行吾志而已雖衆非之不顧也吾之不使我得
從於此吾誓不瞑悲哉乎其言傷哉乎其見而哀哉乎
其心鼎翁之先府君某字某鄉曲善士有志事功嘗遊
邉淮覬遇合不如意刻意教子猶有意為義學聚子弟
教之焉夫人以為遺言鼎翁近復成其志夫人劉氏生
某年月日没某年月日子男三人其先卒孫某若其平
生行事盛徳具於家傳誌狀可考吾獨著其生死間意
反覆之以表於阡上當必有感發於吾言者乃系之以
詞曰
天有民而生之兮能生而不能憐生老死而同一苦兮
何賤貧之多艱非人道之相依兮亦坐視而俱捐翳桑
之不下咽兮緝蒙袂而貿貿皆盆水而義絶兮六十年
而相望生同志於及物兮没同穴其猶家鄉感慨而遇
斯阡兮如昔見乎髙堂哀孝子而不忍見兮事或下此
而不為斯義之所以難言兮而孝子所以可悲掲予言
於宰上兮今有淚兮漣如孰無人心非人子兮寧不俯
仰而躊躇
　　　趙青山先生墓表
嗚呼是為青山先生之墓於是斯文之原委有可言者
矣古之人非著書立言論建利害未嘗特為文也碑誌
序平生記序紀一時雖韓柳大家創制作稱古文亦各
隨事輕重小大止未至紆餘浩蕩舂容大篇出議論於
事外發理趣於意表如後來所見也盖歐蘇起而常變
極於化伊洛興而講貫逹於粹然尚其文者不能暢於
理據於理者不能推之文紫陽於文得其纒綿反復唱
嘆之味故其論説則辭順而理明而斯文之不可合者
固然也吾廬陵巽齋歐陽先生沈潜貫穿文必宿於理
而理無不粲然而為文繇是吾先君子須溪先生與青
山趙公相繼今四方論文者知宗廬陵而後進心胷耳
目涵濡依嚮無不有以自異獨時殊施狹不能丕變當
世如昔六一公之盛而私淑之文獻可以俟來世而不
惑夫豈一人一家之私言哉吾故表著之於此青山先
生諱文字儀可其字儀則初名鳳之以先君子嘗字之
惟恭後唱酬每稱之儀可若世次見所自為狀少年即
意傾巽齋氏雖不及講下而舘暇考質如卒業廬陵塲
屋三萬書生白頭望一舉如梯天惟青山自年二十六
以宋永名貢景定甲子及咸淳丁卯第宋吉貢庚午以
萬年名貢癸酉第宗彊貢甲戌宗彊第青山以今名試
京庠零分入太學京庠有類甲試若零分者羣千百試
經賦各取一選艱甚青山笑談拾芥如方州弟兄同時
㨗雋諸公間如閩陳中山張迂叟嚴何詵叟婺施景文
皆知己數日髙科異等亹亹而科廢迹熄晚教東湖廣
選教南雄而青山老矣嗟夫當青山間關㩦弟元簡從
文信公于閩文公蹉跌而元簡客殯蕭條來歸予對牀
喘息相聞夜話景景雞未鳴披衣語待曉跼天蹐地未
知來日之何如已而予客授南劔報以元簡墓亡恙遂
步走劔歸元簡骨未㡬予承乏洪泮扳青山教導㑹省
憲知青山從游日以衆青山暮年得筆墨不甚索莫天
其猶以是為靈光耶而今亦已矣文章英氣也人聲之
精者為言言之精者為文英者所以精者也每歎作文
之陋不知所以發其精英者類以椎魯者為古崛彊者
為竒遏抑其光大登進其泥塗遂使神駿索然一無足
以動悟有能以歐蘇之發越造伊洛之精微篇有興而
語有味若是者百過不厭也安得起公九亰復論此事
區區所為存一二於千百者竊獨悲夫來者之無聞也
公嘗自喜為文老猶有俊氣而世之談者每欲求加於
俊是豈非所謂可與知者道者哉青山長身張拱左視
微下慨然而言無不盡於意談諧文戯倉卒蠭涌讀書
提掇警醒聞者感動抑揚髙下間思過半矣所成就聳
悟往往神氣激越使然公少吾先君子八嵗而先君子
推重之以為吾黨婉孌不忘無疏密如一日先君子之
䘮自宜春走來書云先生之門是為門人之首其愛而
不可解者稀矣予於公忘年之交篤密逾至每憶極論
一世人物予謂髙下能否各可任因及某某如朱文公
謂陳同父者公撫枕躍曰吾意正爾噫公之所存者豈
但文字間耶公既自狀其平生雪樓閣老復為之銘墓
子厚重以請曰斯文之好也予故磊磊論之不復詳於
言行而師友關涉須眉彷彿或者其庶㡬得之若狀誌
所已載者不復贅系之以辭曰
惟斯文之英氣兮如寶劔之干將九地不能藏其輝兮
萬里不能墊其光龍吾知其為變兮雲吾知其為祥陋
猥𤨏之皭明兮已洞見其肺腸州里之不可行兮何感
人之可望惟是公之素履兮中誠信而允臧謂龎公之
隱安兮蚤湖海之翺翔謂長卿之慢世兮薰晉鄙之徳
良聞其言而信其行兮通吝閉而化陸梁八九十而寧
康兮安生死而徜徉嗟昏昏之醉夢兮徒恍惚而擾恇
以此知其中之所存兮渺何足以測量懷山中之明月
兮耿斯人之未亡
欽定四庫全書
　養吾齋集卷三十　　　　　　元　劉將孫　撰
　　墓誌銘一
　　　宣武將軍汀州路逹嚕噶齊𤓰爾佳玉隴齊公墓誌銘
世祖聖徳神功文武皇帝既下江南暨嶺外海隅無不
服從迺詔分江南列城賜宗親厚藩屏福建則汀州為
今魯國大長公主濟寜王湯沐邑户六萬六縣悉屬焉
汀在閩南邊鄙一道控扼重地于時府朝遴選帷幄信
臣長總管府事奏准玉隴齊公授宣武將軍汀州路總
管府逹嚕噶齊在郡六年卒於任噶海公繼之亦授宣
武將軍僅一年卒於任於是今逹納武徳三世矣汀環
山負阻民俗獷悍接江通廣姦宄出没建府之初兵革
相挻疆界陸梁巨猾傾煽郡宿重師無日不于征討是
急大宣武公嚴肅威重風馳雨沐枕戈裹甲蒐獮鎮撫
化賊為民小宣武公明果敏毅繼世忠勤以及武徳首
受省檄判府事既而襲龜傳印今又十年于兹豈弟謙
厚事上誠待下信跋履兵間小心敬事遂能輯理凋弊
勞來逃亡使邑里城市日増月益漸復承平之觀凡來
遊者無不舉手慶幸咏嘆太平之澤知承流宣化之有
其人其效至此然其間艱勤險阻撫摩綏靖是家祖父
子孫之力逺矣此其功也論世而其徳也在於汀之人
心藏之山川猶不忘也武徳間謂其屬文學掾廬陵劉
將孫曰吾荷貴主寵恩三世三品而冢上之碑未立無
以表先世之遇以衣被其子若孫則盡其世系本末命
為文且歸而刻之宣武公墓上將孫世有職于太史氏
又以文學備員于汀采之父老耳目備知其事公命之
執筆不敢辭謹按譜牒次第載之玉隴齊公之父曰阿勒楚
爾實事太祖皇帝得親近㑹今駙馬祖額勒齊諾延永
忠實可備心膂者選以畀之由是信任冠府僚為管諸
色户元帥賓愛之逾篤後雖諭指欲其歸留不遣玉隴
齊其第三子初為應昌路管領蒙古軍下江南日為拉
珠駙馬首領官分鎮守泉州等處宣授宣武將軍汀州
路總管府逹嚕噶齊長子噶海繇位下管領諸色人匠
至元二十六年承襲宣授宣武將軍汀州路總管府逹
嚕噶齊今逹納亦長子也為位下蒙古必且齊至元二
十七年噶海公卒福建行省即檄為府判官三十年宣
授武徳將軍汀州路總管府逹嚕噶齊兼管内勸農事
其世事濟寜王府而晉膺天渥者如此若其氏族則出
伊埒哈雅古族氏今家於全寜府城阿勒楚爾夫人四氏凡
八子嗚呼是可以言蕃衍矣徳莫不以積而盛未有無
初初微而中盛必其積厚而報豐夫奮羈旅驟貴幸揚
名於府廷顯命于天朝分茅錫爵金章紫綬専城絫代
且將世世永為藩輔其先徳之盛不言可知己而前芳
趾美惠澤及民曄曄著見者其積復如此天之報施其
又可量哉每嵗武徳稱觴太夫人前婉容順色子弟髙
下一門雍睦長嚴幼順各盡其歡心南北士大夫葢慕
之世之貴公往往各以其顯者傳於是世族類不復省
古之所謂盛者固在此予也既熟知汀民之所為感幸
嘗得升公堂親覩家庭之盛又嘉武徳不忘其羣從謹
識名次者如此故詳著於碑使有考而係之以銘曰
積善之慶繇一人興既大且蕃子孫髙門譬之於木植
得其地枝條㕘天本根是芘維元帥公扈從忠勤輒從
近侍往驂府廷曰忠曰信倚毗以世賢子令孫繼繼承
緒惟兩宣武宅是閩邦璽書申命于前人光重珪疊組
父周子魯完其創殘歸美公府於粲金章三世一門不
于他人惟是後昆匪榮其家實章有徳賢賢善繼功在
南國汀民安安江野閑閑是二十年孰知我艱乘傳來
歸家慶拜墓曽𤣥林立車馬塞路維祖之積以貽斯今
今兹種徳在汀民心於乎悠哉興未有艾穹碑植龜千
載之掲
　　　承務郎福州路福安縣縣尹張侯墓誌銘
予來光澤見耆舊相與言前令之賢者必曰今福安張
尹去思藹如也予問尹之得此於民也何若則曰尹故
自臺憲發身持巳謹閲事理熟待士如賓友拊民如子
弟予於是心識之矣既數月聞福安有異傳前之稱道
之者相與問訊言輒顰慼太息又改嵗喪自福安來耊
倪山谷走弔者如迎新信其真有以得此於人之譽者
固非私好也其子以福安士陳禹圭所為壙誌謁銘又
見福安之譽如光澤焉其没也繪而祝之學宫嗚呼南
北之為令者夥矣有推不去者有問搖手者有健見稱
於官而民不與者有誕自以為能而下厭苦之者令未
易為也才可以擊斷斬伐而不可以得匹夫匹婦之心
力可以變化闔闢而不足以致去官一日之譽若張侯
之於二邑也去之乆而談如新死而事之者倍於生豈
非所謂盛徳至善民之所不能忘者哉予是以取以銘
之以勸世之為令而無能得民者承務郎福州路福安
縣尹張侯諱廷璉字文玉入國初以才舉為工部及北
京宣慰司奏差御史臺選為宣慰使至元二十四年授
進義副尉同管勾御史臺架閣庫凡三十年升校尉管
勾二十九年轉敦武校尉真州判官大徳戊戌改承事
郎邵武路光澤縣尹乙巳調福安其佐真陽方兵後招
流亡闢蕪曠通河道増税課入福安修邑學建二橋皆
卓卓可稱禱旱立雨勸糶不擾而濟為貳也調劑上下
各使無畦町為長光澤得其佐無不適於分方初任光
澤也自中州入南閩由幕府親吏課慨然曰地無難易
經理在令民無愿悍安集在政可以言知本矣為人凝
重有度居家孝友無玷以其政譽觀之尤信生前丙午
卒以丁未六月戊申年六十二娶郭氏子三輝某位下
提舉次昉昇女一張氏遼陽仕族銘曰
張起渤海家于遼陽節度其州奕世其昌留守是嗣男
有十四出仕者九尹邑者二侯為長裔材早承宣于部
于臺掌固乆淹迺佐古郡迺宰南邑改騰命訖士歎民
泣百年夢短二邑思長考終歸葬三子奉襄緋衣皇皇
留像閩學惟兹才賢式示來覺
　　　前進士真州揚子薄從事定宇趙君墓誌銘
至大庚戌七夕後一日予以部運卧延平驛中夢定宇
談文語笑正洽怱怱出門去回首曰昔者之約慎母忘
覺而診斯言之亡從也固惘惘而疑越月歸順昌道中
得由益書椷題即有異泫然前夢之不偶書中歴𫐠舉
扶屬纊間意以不得予文為無以葬徵其日適夢之時
也嗚呼君之所以不朽者豈果在是耶念他時與君從
容二樂六香間評論傾極嘗相視不復言輒悠然身後
誰能著斯志者予雖嘿不敢當而心任之矣幽冥良友
一不概見以老而忍忘諸然何能發君之憬憬者而死
生之留意若此微由益之請且彊而附以盡於斯文昆
弟之情矧由益之辭之勤之悲抑君平生一至之性獨往
之操人之所不能知事之無因見者予得而彷彿識之
不必其狀也君長身如鶴簡逺不脩飾望而有蕭條方
外之趣眉間英氣不顯為青白眼而塵中俗外昻昻有
不可混之色浮湛世故深自摧斂遇田父泥飲喜醉人
不相識與為嬰兒戲至論議不契或好惡異指雖不動
於容而怫然者固在於貴公不少讓故素不苟同也以
是不疏於人而人亦不憚於親㗳然閉户靜坐遐思覺古
今有餘論義理多遺闕槩非紙上所得聞可人相過遮
飲不聼去而亦非其志也詩文問學特達自信流俗不
能屈評帖辨畫精悟𤣥察青紅塗抹不可眩以奪周旋
元方康成間志合各有在為常庵求銘廬陵特來謝吾
先君子須溪先生一見賞識如平生留踰月不忍去謝
疊山枋得幽憂隱約隃聞問不少置經徒館榖料理了
不計慮而亦不以為名予嘗評君儻與人家國事義能
是非爭可否即抗觸取顛沛不悔遇知己感激上書請
同貶慨然優為之至特立獨行且使舉世非之有不顧
也而泯没如此予言之而信者誰耶是則可悲也已君
嘗為予言常庵没家無守寸田尺宅而世變適爾俛仰
真不自聊賴故交急誼以濟及今而粗給惟天念先人
之清貧至此故營諸庵為墓守慮至密補常庵所不及
為外此都不甚措意其於人事泊然者有以也君諱孟躋
字仲仁本宋藝祖秦王宫諸孫六世祖今蒧守建昌因
家焉曽祖師嶠宣義郎知英徳府祖希登贈朝奉大夫
父與植集英殿修撰兵部侍郎妣徐氏封安人生前淳
祐甲辰登咸淳辛未第主真州揚子薄階從事郎在揚
子入淮南幕府應山李樞使庭芝厚期待之常庵没廬
陵跣奔歸葬事祖母贈夫人曲盡於意能使其九袠而
忘失鉅子之痛喪既畢事憤惋得喘疾卻掃不出者幾
二十年以此疾終其身謂逺葬不便我已病不能時至
他時子孫當益疏舉祖妣父母三喪於城近為庵曰常
靜合之曰常清靜樹碑成緒游武夷訪道下西湖弔古
若粗盡於意有飾巾俟命之懐焉雅愛麻源山水多晉
宋間名人遺跡卜壽藏第三谷迺最深處為澹居庵且
請觀焉性博識敏警動中曲折人不得而欺晚好琴能
自斵不繇師而詣其妙因病得醫每恨庸術倒治其言
古法惟汗吐下三條而世不敢及時而用固有感也其
詩佳處吾先君子叙之它名公如疊山如季明通交推重
年六十七配周氏子由禮蚤世由升先七年卒季由益
也君篤意教子由益為不負矣女適金華胡駒孫男七
宜髙後由禮宜乆宜永宜大宜中宜吉宜賢尚童穉孫
女一適聶公權以是年九月甲子奉治命葬澹居銘曰
貿貿雪霜芝籣之芳凄其寸心松栢同剛稽天之浸變
化蕩潏泫然清泉自抱白石悠悠何樂皇皇何求俯仰
事心我居我儔松楸定止亦定吾宇徘徊幽谷如是𨼆
處圖書寄興山水㑹心流俗自疏獨絃歌音以名父子
稱前進士全生全歸何憾何愧
　　　聶方峯先生墓誌銘
大徳四年庚子正月二十有七日方峯聶先生卒于家
訃聞羣弟子奔赴斂某以病不克馳涕而先之含禭其
猶子壽老報先生病次第所為狀且曰有治命命子銘
既數日又書來道其孤留畊述先生之命自臘月永新
病則慨然平生志行無能知者他日銘必屬子敢奉以
請不待狀某執書三泣小子何足以銘吾先生哉雖然
有先賢之前比在况先生實命我其敢固辭葢吉文二
聶先生四十年為章甫逢掖之宗大聶先生諱淳字吉
父學者稱心逺先生先生諱濟字明甫初名天聲則字
鳴甫學者稱方峯先生二先生自為師友各自有論著
門並列生徒心逺先生紆餘沈潜所著刻厲精詣經髓史
目銖分兩校先生于其間發以英氣汪洋貫穿深探四
書而折衷于本心經意每講辭竭理盡不為彼此異同
要于當而止不為沿襲亦不持為名髙及門之徒先事
先生而後見于心逺者繇博而約事心逺而見于先生
者又精微廣大兼之金舂而玉應規春而矩秋交相應
而充然各有得嗚呼斯一時之盛也心逺先生僅再貢
江西漕先生又不達謂科目可必得人耶而二先生之
窮特若此先生先世善醫陰徳盛仲兄文甫俊甚先生
少精悟先府君欲俾世其業文甫蚤死始從心逺俱以
儒顯先生嘗為言乙丑心逺試禮部正旦先府君夢有
告者云君平生不妄取多隱施今一旦且相償先府君
呼先生疑伯氏為他人捷巳果然是二先生之興也有
培之者乆矣先生屢考入貢輒為庸有司所敗得其遺
餘者無不貢嘗一舉四五士皆同案迺獨見遺皆媿歎
教人傾竭警悟欲剖心與之不妄許賞未明起讀經傳
味出辭外情文油然生于人心先君子須溪先生嘗留
虎溪齋中聞讀中庸大學或問喟然曰何其聲之動人
至此也聞者其有不發越者乎每見時流程文稱當時
者諸生羨慕喜之則歎曰是潢潦也巳而邁衰各枯澁
如先生言心逺為尊經録讀書日有程自天時人事經
子史集解説詩詞所覽有評有論小楷精密充篋先生
於易于書於論語皆有集説為明辨録天文度數律歴
疆理臚分條列字如蟻窠蒐諸家短長紛綸跋涉必折
衷於一是而後已嗚呼二先生之學之文之教未知視昔
人何如而今人者媿之矣顧隱約淪屈至此彼釀虚聲
實舊貫婆娑以有榮名此識者所為不能不嗟恨于科
目也先生材足以達其志彊足以行其義遇糾錯徐理
不亂即蠭起旅距身獨當之惟所植立無瑕故不跲緩
急然諾必不負必有以報危難不憚巳有名士辱于彊
宗喑不理先生植義白之府不問其人既巳怨兵後姦
猾胥動心逺幾落搆陷先生出之網羅遂使當路知所
尊禮先後任教諭吉水廬陵録正郡學校藝彬彬才俊
具起其餘事猶抉弊端鋤姦穴一不留後患晚受行省
命為永新學正閲十月病使先生蚤達必能為人物辨
可否為世事爭是非必能使可行者行當為者無不為
顧闇塞宛轉折旋蟻封猶使媮者駴而不肖者噂沓其
後也則先生之志不愈可悲耶心逺先君子同事前崇
政殿説書歐陽先生㢲齋公先生繇心逺遊歐門尤以
詳宻見喜張迂叟居中每得試藝聳歎謂有本者如是
溪園周國史論議髙世獨心敬二先生館耐軒府公所
嵗晚如一日鄉校朔望講必得先生重其進趨䄡翼音
吐激越北方士大夫屬目竦聴先一年郡侯聴講驟嘆
曰吾每坐堂上欲睡今始眼明生嘉熙丁酉某月日曽
祖某祖某父某妣某氏先生事二親最孝能盡其讙心
季初裕中貧推讓曲承母意其死周恤之備恩勤心病
幾十年左右扶持暮年尋家學少技脈能豫決死生病
即知不可為卒之日猶潔衣冠對客自言所以卻藥者
先生已矣此道亦絶娶鄒氏子男某某女幾婿某某孫
男女幾以某年月日葬某所某年十五得事先生一見
而竒之獨患其太過心逺先生復賞待之甚于今三十
年蚤陷世患慌兮舊聞之日落每見每媿心逺先君三
年卒今又哭先生焉負二先生之知矣先生既命之銘
獨叙其受教以來所知彷彿以存先生之微言隱志而
心逺先生之大略亦存焉嗚呼末之談矣後來者或因
是以概見其人悲夫銘曰
世剽捍以為經兮孰委海而源河襲繭鎖謂之文兮孰
流根而散柯俛信屈而巧行兮孰奮激而磊砢彼揚揚
收其聲兮此寂寂其柰何吁嗟先生存者之長兮固何
必譽者之多耿文江其餘光兮鬱東山其不磨
　　　前太學進士復心崔公墓誌銘
往嵗甲戌聚江右士大試于洪以十數萬計于是復心
以書擢第一先君子須溪先生聞之喜得人考官為温
陵邵宗斗留郡幕即索謄副讀之風簷薄暮再三過不
能巳侍側即見授曰前無此作也吾不意文字之妙至
此其題為多方中汝尚克敬止敬者義理之粹言而下
之爾田爾宅者頑民心腹之曲折故難為言嘗評斯義
極小人之隱微而君子之徳美其屬望復心何許未數
月而橋門士散又一期而崇化草生之矣每慨然科舉
千五百年而後文字變化始造於極孰知盛之不復可
加者乃其運訖之候耶嗚呼今嵗五十年矣讀其文猶
怦然也古所謂言立者一言而止耳或且有其意已足
是雖時文進取抑書生不得與於論議予奪而一日之
長可傳誦至今有鉅公顯仕髙文大册所不能及是豈
不足以不朽也耶公崔氏諱君舉字宏甫家世習尚書
父簡齋老場屋稱經師少即才氣縱橫掃羣輩一空論
議卓犖月書季攷無與前諸大宗父行皆屈下之庚午
大比郡擬試第一秋賦亦如之試南宫又幾如秋闈而
對策景景觸時忌遂不第然名聲隱然出一時奏名上
次舉混試魁江西叅觀化中塗而歸歸而浮湛笑傲不
知時世之易邁酒酣縱談顧四坐嬰兒之隨意諧適不
復計某某當何如或時抑首嘿嘿如不能言一語微中
能使他日猶絶倒孺兒嬉弄觝排指擿披抉若不遺而
無不依於義厚意藹然間見故知熟視揮手去是孰能
臆其所存哉筆墨精麗詩文倉卒沛然不蹈常襲故感
慨宛轉烏烏縷縷理盡辭達皆有味其言也使客之至
於安成者無不知尊禮鋒雋鍔鍔不小挫邑校屢借重
分司亷車選教太和行集賢敦請長鳳山所至斯文宗
之塵埃糠粃猶足以陶鑄興盡輒去鳳山以簡齋憂去
不復有當世意提學使者雖再委鄉校及禾川又奉省
檄再强起鳳山意泊如也二親髙年徘徊膝下友愛婉
孌故舊急難曲意經紀無不盡於分平生於是非好惡
不能吐茹問以嬉笑出之所過大家子弟可稱稱之可
進進之各因材而篤中誠愛之慕之不能忘山立張拱
神意浮眉宇間非其意合即貴游勢舊不少假借世難
多囏隙嫌屢搆回旋偪仄有不獲巳者矣非機變開闔
殆不自拔館糓東西不足以振貧浩然無所回屈晚更
多病病逾棘卧疾五年而没没而郡僚倡率弔祭之逢
掖士追思之不置葢一州之名士四方之人望頓絶於
此矣生淳祐辛丑六月二十五日没延祐丁(原/缺)五月二
日曽祖上達祖懐卿父子敬簡齋也娶劉氏先卒男二
履長先十五年卒次積中女一適劉庭芳孫男師錫卜
九月甲申葬州南順安鄉東塘阡劉氏墓側遺文收拾
尚四十餘卷若所不起草者有之四方無不傳長弟應
林第甲戌皆所成教晚亦授蒼梧廣文掾予自甲戌相
與周旋忘年晼晚昨閩歸值已病不復見心愴然長問
安否積中書來謁銘授先君簡齋銘墓事契感念今昔
之故其不可傳者巳矣乃欲彷彿於抵掌談笑以存其
形容而感之深辭之陋意有餘而語不逮也嗚呼悲夫
銘曰
科舉之行千五百年名公大儒豈非能言髙科膴仕陳
迹飛烟雄辭傑作曽不一傳或謂渾璞乃繄福全幾年
干將光欲燭天寳氣蕭條秋風暑寒千古之傷世何是
捐宛其色笑與時周旋居今言之孰不謂然
　　　梅所曽貢士墓誌銘
士無論達不達守詩書世業吾伊館糓以善其身安約
守素以居其鄉乃子孫斯文之福嵗不足而代有餘雖
一時視髙門華屋封君鉅室低徊其間誠不可及然坐
閲盛衰興廢之變陸遷谷湮或遺跡不可復得而吾之
書固存猶足以遺後人而開來世則士之得於天者豈
不甚厚哉擇術莫良於此近四十年間世故尤捷忽諸
之悲往往一回首間而噫嘻及之予於誌梅所曽公之
墓不自知其感嘆之彌襟也梅所諱應龍字仁夫元祐
戊午與先君子同舉於鄉居廬陵南宣化鄉之朗溪其
先世安止安强兄弟及東坡周旋賦詠紹興經界家任
宣化之役繇是祖訓謂有田不足恃惟教子孫詩書當
留意三傳而至梅所苦學自力受知鄉先生約山朱寺
丞渙領鄉書為儒族佳話景定甲子從里大家之壻干
殿巖者遂留范館幾十年髙冠從容視貴勢泊如也咸
淳甲戌以來家居教孫後殿巖開省江西亦不復見山
林優游者二十有三年而没年七十九視聴聰明易簀
戒其子勿事緇黄五子八孫皆儒業曽孫又十二俱志
學吾之所為嘆也者以此嗟乎往丙丁間先君子辟地
永水上去梅所鄉十許里梅所時時過舊館因來訪叙
鹿鳴之舊衣冠髙雅言論純確至今如在予目當其時
崇閎峻宇重樓髙閣相望臨江古木五代時物園林鐘
鼓百年盛際辛勤植立始及此曽幾何時荒丘斷礎樹
傾路斷江山亦不復可識主人即漂搖改化不知所如
往人事反覆不足怪而梅所之所樹者視此何如哉後
丙申又二十有二年公之子逢辰以書請銘曰昔者不
得請於須溪先生也一恨伯兄逢子嘗具述欲請於契
家也未及前而伯兄丙辰又卒二恨傷哉願附伯兄銘
之也予亦慨然安得辭生前戊寅某月日没元貞丙申
臘十有一曰曽祖朝字公佐迪功郎祖延信字邦孚父
發字恭叔母蕭氏娶於禮源周子逢子將仕郎逢午逢
辰逢原逢吉長次皆卒孫二曽孫二葬某所逢子没於
延祐丙辰十月一日年亦七十五男為明初子斯銘讀
者亦必為俯仰三嘆而梅所之盛徳一門之方昌吾儒
之可恃者具見於是矣銘曰
翩翩兮朱門彼以其富兮我以吾文愔愔兮白屋昔年
種樹兮今亦喬木幾六十而如初兮後六十而如今惟
是父是子之不替其心兮於以裕其後人
　　　曽霖巖墓誌銘
嗚呼予讀曽君明孺所為其仲兄霖巖狀何其悲也人
亦孰不願守鄉曲墳墓弟兄妻子長亡恙為樂哉若馬
少游所云者世固不乏此人也稍負才器必不肯但碌
碌欲垂名當世理無不出鄉坐致以有聲華者而功名
時命之可憾邂逅蹉跌非意所及者何不有而古今有
志之士終不以是少挫者則亦欲有以見於當年也悲
夫兹志也儻無追論而深悲者以傳之不朽則九亰之
不可作也其誰與歸嗚呼難得者才也不可遇者時也
不可及者年也而至痛者死也如其才如其時而年又
若可以有待而抱人世無涯之痛去之乆而哀如新思
夫人何不乘時㨗出以慰其意而斯才也卒憤抑而無
所展且重悼其不幸固所不能為者命也而亦何不淑
至此然使盡快其所願不過榮華一瞬而止雖砥礪植
立方時平奉法令從事亦幾何其自見政未必能使人
哀窮悼屈感發慨嘆以歸之命者若此也宇宙以來才
賢志士所為傳之千載而如見其人如聞其志者往往
皆有所不試而不釋者也而豈功名富貴人哉賈生流
落於後元馮衍坎壈於建武得其時而無其機也李將
軍不過於沛豐河汾氏不及於貞觀有其才而無其時
也老泉客死於東都大愚寒疾於旅邸豈非遇其時有
其機而不能為其命也嗚呼吾哀思反復以銘吾霖巖
豈特以塞其生死之悲而人才世道不相值而適為累
者固巫咸之所不能招而九辯之所不能平也然則霖
巖可謂之得其所矣亦可以靡憾也夫霖巖諱良儒字
作霖世家太和梅溪籍雖占太和而於廬陵接也故於
文山信公爲内兄弟文山魁天下不忘外氏之教誌外
祖墓叙兩家相依意辭指懇篤霖巖少即駿發七嵗文
山命賦省題詩有竒語讀書文山極為賞愛試鄉校拔
出同輩皆期待之文山行督府與弟侍軍書聞幕議校
兵部架閣從督府循州督府潰信公入海復與弟間關
歸奉二親以老慨然有海上田横之志而親年家事係
之矣伯兄弱謹事之如子然弟屢以奉公致累力援出
之南北之交負固者相望官軍捕逐依聲援以是雖居
孔道猶樂土棟宇日新二十年間事多出意表家魁然
指名無可辟而内不以困累外不以跡疑震凌而安平
風雨而家室繄其才實使然中授永豐尹弟先入北洎
中外恬熙鋭欲以事業自著偶夜坐舉伯夷傳附青雲
施後世語有感於小蘇公河華韓歐之云拊髀而起問
弟昔北行往來道塗狀旦即治裝趨燕山一時名公多
欲出其門下剡章密薦交上報聞正坐志偉不屑就才
髙不苟合自是有意留轂下觀竒四方居六年而疾不
起於京邸為大徳六年九月一日十一月訃聞臘二日
櫬返於鄉士大夫無不傷之鄉人咸哭之哀嗚呼倘天
假之年當必有磊磊軒耳目者是可以言命矣霖巖倜
儻權竒而本之孝友忠厚故氣義稱於人威信著於效
往母病不知人已三日夜從兄跣禱瑤峰絶頂蘄減各
十齡與母已而母頓愈者凡二十年又嘗刲股自歎直
倉卒愛慕無可措出此以為非聖賢之教置不道喜交
遊慎終始乘興過從風致有竒趣嵗平糶遇旱禱輒應
父兄子弟以是每依依焉晚作見山堂旁為道院中祀
先世遺像乘雲公其間嘗語其子吾他日北歸且從化
人修士老焉此其景景者曽不得以少遂愈可悲也曽
氏繇旴江徙又分為蘭溪有世本稱長者施田創寺里
佛像中帛書云曽祖昌權祖珏號義陽逸叟生二子四
女信國公母齊魏國夫人其仲也叔子榘鄉人稱梅溪
先生是為霖巖先府君妣郭氏娶以其姪持家教子禮
法肅然子三聞詩聞禮聞逺女二生前淳祐壬子中元
先一日既歸櫬之第四春十年正月八日巳酉葬大嶺
阡先葬作則以狀請銘詞情悽絶即是可以知霖巖之
能為兄也昔先君子須溪先生記君見山曰予以聞禮
也才而婿之銘固不得而辭焉作則明孺也銘曰
天乎才難何累非才賢馳哲驟軸折輪摧嗟哉霖巖從
乘雲公時雖云異志將無同豪傑留名事業垂世六霜
客乆萬里歸瘞生懐從兄没黯相望魂兮歸只見山之
陽有崇大嶺先世吉卜既固既安於後人福
欽定四庫全書
　餋吾齋集卷三十一　　　元　劉將孫　撰
　　墓誌銘二
　　　江村先生胡公墓誌銘
先君子須溪先生每嗟歎後來文字之盛超軼變化辭
意俱極諸經義如詩書逈岀時文畦徑書又難又盛不
可及亦惟是二三作者傑立輩岀前無聞人能至此江
村胡公端叔其尤稱者也安成最多士治尚書者十六
七然本傳習無新意至諺相訾莫能辯公奮孤童角試
藝突耆宿並英逰頡頏古人沛然精義開闔變化竒無
不宿於理能使易直者雅奥而詰屈者明白當於人心
有語後之味然同時有名者或魁南宫首鄉貢冠太學
亦小慰其志而公僅一貢於漕平生脫槀家藏人襲兼
三挾兩名貢書如指或以蜚聲異路入賢闗第太常而
公貢士終其身邇年科廢當路起名流重鄉校宿望下
至新學無不録而公老於江村屢辭聘不一出葢後進
稱之爲鄉先生經生歸之爲師宗家里大氏世族敬之
爲名流鄉鄰童兒下走亦知服爲善人沒之日愈有餘
思嗚呼時文者負公科目者媿公而公亦焉徃不自得
哉公孝友篤行人也㓜以繼母子祖命叔父子之七歳
失所生二親又七年失所子之父孤苦植立事母以孝
聞伯貧多累既分兄子爲子兄死教姪冠昏之厚且篤
既長姪卒而嗣絶落然一寒無後適無累公不忍以季
子後之名以復初先君子字之著其實曰古稱與爲人
後謂夫貪財而强與彼也斯子之徃也何貪焉其晼晚
獨行其意多此類少年從二師句讀學白首猶不忘厚
之塟之及其子恂恂忠信急迂闊爲日用受人子弟之
託必不欺其意嘗見門下生課䇿蠅頭注析條縷商確
間合意則欣喜賞激浮動筆間末世師友類大略講貫
至文士有名又將以聲重蹤指意喻不啻足平視踐履
律度皆細行公英發磊落而不爲苟且夸詡教人如其
修身事親者則其所存曽謂語言文字間足以盡之哉
先後教官之知已鷺州則黄山長嘉謂其文有制科才
郡學則黄國史愷伯俞御史浙張監丞居中陳提刑元
英皆名有司竒之望之而公志特他有在每謂一日奉
大對即何事不可言言不合斥之嶺海止耳此其景景
者何如也每憶先君留平村將歸城公風雨中特來語
夜半及近作訪箕子義意語未盡淚霑襟他時生徒亦
有與鄉衮共千載爲死生者則公之教逺矣嗚呼使公
得遂其志者而豈獨時文之士哉頋時文猶不足以得
公重可悲也胡氏譜清江來自燕王府教授生旴江文
學子文始遷安成北門六世而及公祖賡老儒號進齋
先生承學有趙潯州與泳可稱二子應祥應麟公祥子
後於麟故名求魚其號江村也則兵後徙三江橋晚又徙
南江慨然臨流曰吾居俯是江也今江在是因號焉先
君為之記學者稱江村先生而不字貢咸淳丁夘舉業
經說外多所論著集易解未脫藁自少諮諏里先輩見
其輕羈貫高閟遏發憤求師於聖經賢傳資深自得一
日廓如也服膺篤信至爲他文亦必取本趣反復不肯
作􁋷妍語隨俗好正如其爲人家故貧士能買山施鄉
人以𦵏每勸有力者給轊賑鄰徃徃感化類皆人所喜
道而於公爲常事不盡書生嘉興巳亥三月壬午卒以
大徳丁酉十一月晦臨終翛然先一日酌酒小酣若與
家人别者娶周氏子聖蒙聖紀復初遂爲姪孫女適彭
希雲孫喜生祖生瑶生孫女二長適彭起翁以某年月
日塟某所某視公丈人行也先君厚知公復初逰從又
宻先君之䘮公手書來唁以斯文屬望語深至知公期
我蒙以狀求銘不得辭銘曰
生之非艱成之維艱宛彼寸草及兹歳寒曷不第一如
菑川友曷不九十如濟南叟命則無時盍與之年假且
期頥孰如歸全以漢經師爲晉處士過而下馬式又思
只
　　　郭梅垣墓誌銘
嗚呼吾觀古人論事議禮每推於理之不必有而極於
變之所無柰何者豈非人事之多故有不可知哉出使
吉事而乃求遭䘮之禮以行而亡於禮之禮亦於其情
稱而止若招魂而塟固隔絶之所必至孤貧之所常遇
雖平世兆域問而得合於防墓者幾昔之孝子嘗苦心
刻痛茫茫哭而求之野有獲弗獲傳記皆書之爲美談
葢人事之無涯者慮之所不能周計之所不能豫也而
况於世變之際哉百年大患不先後而適離之而又焉
所可悔吾以是銘梅垣郭先生於思渝之堂逝者可以
無憾而生者亦可自慰也悲夫大徳十年丙午去宋咸
淳癸酉易代三十四年矣廬陵郭汝介于石告行於常
所徃來道湖湘暨沅抵鎮逺問南平入播如攀躋達重
慶持癸酉洪厓寺寓匶之約歸其父梅垣先生之菆凡
親友無不悲其志汝介癯然寒悴貧無餘貲辭館以行
館主人義而倡助之閱歳始能發所持特無幾予别之
爲閣淚念誰非人子兹行也以中年弱質行萬里生路
又歳儉旅荒何恃以能逺山川神明其忍諸汝介間闗
六七月昉還達播遇宣撫楊樵溪叙梅垣斯文世契以
十月至渝及洪厓舊寺久墟安所得咸淳匶僧皆新度
問所以來相顧各愴然而一無能如匶者汝介彷徨悲
泣乃一僧有母年逾七十頗能道兵革間事爲言重慶
乙亥冬圍閉無所得薪狀當其時洪厓殿且不保地石
悉供砲境内已塟者猶發取木棄骨矧地上暨戊寅事
平暴骨徧厓溝有僧自稱髑髏不知所從來日輦而聚
化之汝介四顧慟絶爲佛事託之文以告詞尤哀歸塗
二僕一死一逃重以訟官亦傷憐之得不累丁未正月
晦始返乃揭播楊公所書思渝堂於梅垣書室徴舊約
爲銘予於于石之行也嘗諾之矣兹何所辭悲哉乎足
下年時愴饑鄉鄰危不相保子正用此時逺役炎埃貿
貿穿篁竹狎高深含辛茹苦幸及其處乃凄然失望一
時仰天俯地穹穹厚厚呬咷孑逈魂銷神斷真復頃刻
何以爲情謂死者爲無如則古今幽明之感人間父子
之情其不可誣也如死者爲有知必有以處此矣此予
所以誌也昔梅垣之館於沅也先君子須溪先生實序
而送之時爲景定癸亥梅垣以是展轉於南以致試重
慶而沒于石之謀是行也攜序以徴言且謂歸𦵏也必
銘之于石歸予適迫戍期然是約往來於心及旴而言
始踐嗟夫豈謂予言足以傳梅垣哉抑生而不得遂其
志沒而猶不能以無餘憾所謂以概見其平生而少慰
其子孫者僅託之斯文其可使望而重弗及耶是亦不
可以巳也事之可哀者雖微必傳志之可感者雖逺必
著後之升堂而摩挲者功名之念可以歸於命逺終之
感可以動於心斯非墓之䛕而顯之誄也其亦孰如吾
與若之迂也雖然日者之役固有心以爲迂而不敢異
而私竊以爲後且無及者有矣夫豈不足以及此而名
義所在有不可以臆决而理解也盛徳之不昌遂使于
石徒手徃返以至此也頋聖賢以來迂之爲事業者豈
獨與一世之俗論爲異同抑時與造物所謂時命者争
予奪是固梅垣之所以望之我而我之不敢自諉者也
梅垣諱興文字徳章世廬陵化仁鄉塘東人本汾陽後
繇金陵來仕自吉水謝屯徙父詒堂以義素著稱五子
此其四也少爲詞賦即有聲小試屢騐大塲屋輙不偶
憤慨爲逺逰有謂當以異路奮故再試重慶嘗見老儒
與同館宣溪者尚能言梅垣巧思濬發每有司校藝傳
有佳製新體少須必斆之變化而工乃連蹇不得一名
客死天末科舉負人類爾性至孝平生不忍離二親逺
館其入沅也兄平軒實館沅府既先諾其人書幣至詒
堂復勉之乃攜汝介與姪于成偕及沅間獨舉繩墨慷
慨不憚險逺復利於他人遂徧客諸侯間徃來武昌巴
峡雖筆墨小遇未快於意癸酉復從播試渝塲中得疾
出院卧旅邸二日卒而于成是秋試鄉舉三萬塲屋而
㨗詒堂則試前數月卒乃父子死各不相聞也傷哉誰
爲爲之汝介甲戌欲返匶衆議水下峡陸走播俱難當
徐圖之未及一歳而兵四動平生如己多鉅公名人歛
且殯之者高憲一齋也著述凡數集張漢東爲之叙父
舉字才卿詒堂也妣羅氏後辛巳年九十三而卒娶亦
羅生紹定丁亥十一月乙邜沒癸酉八月二十日于渝
之旅邸柩寄於洪厓洞天襌寺斯堂取太白思君不見
語所以志也子汝介汝宗彭老彭老爲平軒後女三汝
介且刻銘堂上歴紀一行之助於鄉而哀於塗者賦詠
叙誄次第列之梅垣文字縝雅條暢四六有體裁不獨
舉業精也惜放佚已不得其生平友弟急義事多可著
予獨反覆身後之悲縷縷而長者葢有感也徃子入閩
江西士大夫南北之交多流落焉類故素交契予歴歴
物色得其藏骨隐處以告之其家然未有竭蹷來者僅
趙儀可數年後從南劒歸其弟宗彊之骨去年間崇仁
故人死復以此事望其弟若子噫何及矣江閩之相去
非播蜀之隔也川陸之便安非梯航之阻也費無倍力
無勞然且聞之確有行不行則于石難矣無得猶得也
梅垣於足不死矣予爲斯誌亦以愧夫世之爲人子者
銘曰
佳城欝欝馬鬛封兮既十世則不可知衰麻雨泣百夫
行兮孰三紀而悲如初千年之科與我俱訖兮縱貴且
仕夫奚爲五陵之樹黯不復春兮况匹士之客羈師延
陵之無不之兮從彭咸之所居撫鳶蟻之同盡兮誦陵
陂而何殊登髙丘歴東門兮潮既斷而海枯重華愬而
巫咸招兮寜獨憾於區區子重趼而弗及兮魂識路而
並塗真者雖久返其真兮猶依戀乎故廬忽雲間如膝
下兮亦九亰兮同歸耿梅花之霜月兮尚依然而丰姿
　　　涂英叔墓誌銘
古今竒聞嘉見每繇傳記動悟千載如晉王琅邪掃牛
下卧冰上吳達躬負土屢遇虎虎下道避唐趙雋忍寒
守醉父鷙豹熟視他岐去以及犬鹿相狎兎鵲棲乳皆
非常理所及向微所遭不幸爲前子遇嚴苦倉卒奔走
孤露義激物異其人平生周旋囏厄亦無自以表見天
於忠孝不能使之如意而亦若厲之此以示勸者焉史
有所不盡傳使無流落之一二其泯泯豈不重可歎哉
吾得涂英叔二事爲之誌墓即昔人有過此者乎英叔
事後母謹後母盡遂諸使今者則井臼自供冬單衣負
米夏敝緼卧竃下一日侍母納涼樹隂二虺垂樹梢下
及且亟大呼抱母疾走而虺已去母乃以誕驚動撻之
流血亦不自理洎奔父䘮自城一夜走二百里僕不能
從中路遇虎偕行殊不覺虎也道陿虎哮大慟吾父䘮
且死此乎若有揮虎者竟不知復何在異哉今人視古
人所行事必謂不可及甚或疑筆墨張大實未必然若
英叔二事在耳目近何不如前聞哉天地間惟情事感
動無不達理有自然而然非異也嗚呼孰非人子而彼
以此傳諒非其所願而可哀者亦在是矣英叔死且𦵏
其子奉狀謁拜請銘予著其大者而按狀書之英叔涂
氏名世俊生前淳祐巳酉年十三䘮母朱氏父留他州
即能經理䘮事見者難之大父苦足疾調娱左右滌器
不他使或止之慨然曰後欲常如此可得乎他日大父
沒請於父曰諸叔貧父又無有唅以外請任之父直軒
嬉娱市中諸兒從之間觴次前稱大人清福幸甚後母
弟弗順愛之雖貽禍累不怨死生無異言家雖貧能飯
過客或暮夜叩大家不内者止之宿間稱貸無有亦質
鬻給之負不復問有寘所怨死罪者一語感釋其人或
反眼亦不介意丙丁遇冦掠雖知名居不汲汲以聞官
避之入城以居嘗避亂遇騎得免若有相歳旱鄉人禱
雨盡符祝不驗獨焚香禱而澍少俊爽入學即能業如
長者課世能醫尤精其技屢神驗赴急寢食不小憚自
號心微其用心葢如此得疾聽諸醫談所治黙笑吾病
豈可爲語家人毋怛化命焚香坐戒勿使卧已而果然
君子謂是狀也信無溢美以其動於物者如此其誠於
身者可知己生以九月二十五日沒以大徳七年甲辰
臘二十日曽祖元郎祖大賔父惟寅繼母彭也娶劉氏
先十年卒子志仁志義志道志徳或世其學或業其士
皆可稱二壻劉㓜質劉玉潤孫(原本/闕)琦琯孫女一以十
年丙午正月三日甲辰葬廬陵儒林鄉烏泥坑涂氏自
冝黄徙豫章其後有官安成者家焉至英叔爲十六世
始遷禾川之茶園丁丑禾川屠又遷城予嘗過冝黄見
建昌守濥亦譜分豫章而豫章至今多涂氏或爲塗涂
塗實通英叔家十六世木主備可以爲難矣銘曰
穹穹厚厚不易者誠誠無近名遇變而信人之無情物
乃或仁蛇驚不辨虎悟而馴而况擇術期於濟人吾無
他長惟兹恂恂既善其身以及子孫
　　　鄧烏山墓誌銘
予識烏山有年第知遊從諸公間久善與人交乃大徳
癸夘予留汀泮烏山從旴李仲弼來掾汀幕相與數月
逾宻方仲弼初至倥偬酬應間烏山周旋佽助忠盡誠
篤然猶人情所有友生或能之未幾仲弼坐抗累孤孑
不能自理烏山跋渉南北代之辯訴繇金陵走三山自
三山還汀徃復幾寒暑最後送仲弼返分路不忍舎之
去復繇汀以歸至汀值病死焉嗚呼古所謂死友者烏
山近之矣仲弼其何能得此於烏山而烏山之所為依
依不自己者能使人悲也當仲弼爲江右憲史得意時
烏山雖舊不翕翕附及其仕汀視昔當道勢便有間矣
乃得得從之瘴郷是豈以擇利而來哉而與其憂拯其
困以忘其身人生固莫不有命而烏山輾轉之故儻以
死爲憚不待及於此也昌黎於栁子厚慨然夢得母子
間意悲傷其心以爲平居栩栩笑語握手出肺肝相示
臨利害毛髪不顧擠之且下石焉者聞子厚之風可以
愧死彼特有其意且未見之言昌黎猶借以爲交逍之
勸若烏山之風真可以勵薄而起媮彼勢利之離合所
不必論也予誌烏山以此豈復待他事哉且他事寜有
過此者乎烏山恂恂色笑遇事而勇徃見不可力爭所
不能及扼腕太息坐如不得安聞善若渴逢可人傾倒
如白頭歡受人一言之託如恐負之疏財而重義急害
而緩利素所蓄積然也爲詩耿耿自達不雕琢爲工時
文詩書義見稱旁通九流及方士技巧多𤣥箸與人處
嘿不見所長所過故人零落感念徘徊不能去徃常受
知鄉達尊侍御春山危公昭徳郡守寥恕齋邦傑科廢
後府檄樵溪山長江西提學選教諭靖安又嘗授建寜
考亭長周行四方所志念何許無自以見卒以義死亦
可以不冺鄧氏自光州隨閩王入閩有名璩者掌兵昭
武子孫家光澤之烏佩世不乏人曽祖弼祖烜父震母
陳氏繼吳氏子輗軏烏山名僉可字季謀生前丁未臘沒
後丁未九月十四日又一年輗舁櫬以歸自汀卜至大
三年十二月十七日塟里之水尾予每謂烏山旴人丁
未夏五月來光澤輗儒服以故人子見始知烏山光澤
家也九月揮舟過延平聞烏山隨仲弼還汀葢未久恨
不相遇歳晚意且來歸乃聞訃葢重哀之輗先塟求銘
予直指其大者而其爲人可見矣其孝友睦婣常美不
復書銘曰
人趍而我逖也人疎而我宻也人棄而我即也可去之
矣而猶予之畢也然而彼則生而此則沒矣不肖者以
爲微媢者以爲咥也徵公論者名之彼誠智而此誠拙
也噫傷哉以此爲之碣也抑薄夫之聞之口如吃而心
内折也
　　　梅所王公墓誌銘
吾廬陵科第景定壬戌榜最得人盛至三十三人類名
士宿輩皆進士選不如他舉多者間以宗姓恩比襲也
吾先君須溪先生嘗稱同年梅所王公最長者自齋廬
推老成厚徳逰官東西州每喜談所聞紹登政聲世變
屢遷獨對客問紹登安否不絶㑹鄉飲行相見執手談
不可了自是公之子從叔若孫時時來每來必曰紹登
家也聞其死凄然曰紹登巳矣紹登公字也去之十年
而從叔以狀來曰塟有年矣而未之銘唯先人之好未
之敢忘是以有請嗚呼此吾年家丈人也敢以少賤辭
葢從事郎衡州軍事判官梅所先生王公諱夢震廬陵
朋田人年二十六補太學篤信齋生既校定以父年髙
謁告歸餋西澗葉丞相夢鼎時爲司業勉以逺業毋中
廢浩然以詩謝去葉公不能奪以是益敬之歸而授館
以助甘㫖之奉歳時稱壽必舉觴膝下得齊眉一笑萬
鍾禄不啻足及父䘮免太夫人尚亡恙不得已歸太學
試發解去初補時十八年矣壬戌賜第授廸功郎主贑州
雩都縣簿丹山翁樞宻來守贑以座主再舉之雩都之
民詠其政不衰再調臨江軍司法叅軍史守之有命攝
新淦先是宰淦者相繼罪斥專吏旁午公即日書上諸
司願寛專吏使得爲政於是一年而事辨治庭無横卒
焉乃請幕佐郡理史守欲辟淦令辭曰淦自是可爲矣
以薦就任改撫州軍事判官未上丁太夫人憂癸酉謁
銓時葉公再相公奏記數百言葉公感悟及國門不拜
去部授衡州軍事判官而時事非矣徳祐初江上急郡
檄公保伍守鄉井公曰吾責也行其所無事而已衡迓
吏至公杜門不納自是栖遯浮沉無意人世前後亷車
屢選教諸色不肯起獨為鄉飲一來公風致端粹表裏
如一言若不出口而怡然順理為文正大篤厚如其為
人規矩自持見者感化所講授窮通不但言語文字間
也襟懐夷坦畧不知機事遇後生乗間抵巇或所厚輙
笑曰寜人負我常誦歐公學三十年所得平心無怨惡
語以教子頽簷風雨對客亦誦秋風歌與雨聲相和其
浩然宇宙間意猶可想見年七十八生已夘正月十七
日卒元貞丙申九月初二日臨終命以深衣歛一語不
亂正冠納履危坐而逝以大徳某年月日塟延福鄉夫
人李氏墓左坐丁靣癸先志也王氏之先唐末有長者
自河東徙廬陵何山金地再遷安福連嶺其尤顯者爲
盧溪敷文公繇長者七世爲臻自連嶺遷東汶又八傳
而桂芳居士必髙遷朋田精岐黄書多隠徳不事生産
作業以子孫書聲爲人生至樂鄉人至今傳其坐右留
子孫語以勸公其仲子以公太學推恩封迪功郎當壬
戌之第也與姪郴州教授介同時拜家慶里歆艶焉母
周氏贈孺人娶李氏子從叔孫宜孫嗚呼公盛徳君子
也其孝友篤行蕭條世外志豈不若古人而時之不當
命之不適爲善懼矣葢其厚也人能言之公之先世老
屋數間耳及仕以遜其兄若弟自爲草堂三間居之兄
弟皆先沒撫諸姪甚恩而暮年忍事有人所不能堪者
曽不見於幾微間語從叔曰豈期爲善之報哉范孟博
云吾欲使汝爲惡惡不可爲吾且死欲見吾祖父不愧
而敢不足於其子孫邪嗚呼書生薄命况日淺耳亦何
所可遺讓而爲愛固不任受徳而何意及此此從叔之
所不言也而人言之予著之此者或者有人心者於此
乎動也猶不爲無所益也有方之外者謂公沒爲雷吏
嗟乎其信然耶亦豈所藏無所於試而報之此邪是未
可知也公無子而子從叔也亦同舍之以從叔之生父
一薦字裒舉同姓試周禮有聲時稱心水先生先君子
嘗稱其平生短歩無尺枉其時文得意語可以魁天下
而靳靳不能得於知舉心水之父爲髙安縣尉玠字亷
翁以所居稱官湖先生從叔繇二父間自弱冠徃來先
世最宻學問議論何不極子故於是誌也詳噫先友逺
矣其因依隐約所爲跋渉反覆存其大槩於斯者竊恐
來者之無聞也銘曰
謂善不可爲邪古之人古之人謂盛徳不可恃邪僅傳
聞所傳聞胡昔然而今不然葢居也著其義仕也載其
仁彼人固不可知而世固不足伸風霆浩然千古正氣
罔或死公公有不死
　　　愛山先生頼公墓誌銘
徃歳庚子予分教臨汀過瑞金愛山以先人之舊館我
三四年間行李問遺接跡癸邜秋滿歸分舍於東偏穉
累紛碎留連旬日愈篤宻臨别慨然曰吾老不復見子
矣前春閩歸細書感念十年之故死生離合縷縷倐得
蘭室董君訊致所爲狀則愛山正月化矣蘭室曰子冝
銘予每停雲西望未嘗不在愛山黯然懐别時語意而
悲今之銘敢辭哉念他時尊耆英康彊夀考八十有四
年耄期而不變臨生死不亂豈非一世之福徳人寜必
與於人事而何以加之若其閲歴則有難於任事者矣
邑當閩廣衝丙丁以來度四境糜爛邑又燬危疑反側
間鞠爲荒野膏沃瓦礫灰燼嘘炎帯褊用裕豈比夫安
坐之麾訶平世之伸縮哉嘗近境悖搆有萌公私駴震
咸謂撫諭或可解惟愛山信義在人心請以行亦慨然
不辭然中危之羣至雉堞間薄曉望歸輿下嶺讙如更
生果得要領以定他拊循帖息不勝著每阻訌訛煽動
争竄山谷獨屹爲民望丙戌冦迫境弟病殆守死與俱
夜中弟沒旦而冦亦不至孀妹子弱遷之居左教督使
成立有家焉自促膝談江湖舊事諸老見聞風致歴歴
代衰世逺文獻之美至公而盡所為凄斷憬憬寜惟宿
昔之知遇抑東南斯文遺老九亰不可作吾誰與歸頼
氏世贛松陽繇愛山而上七世遷均山又四世遷瑞金
邑西今寜都㑹昌雩都石城之頼皆同出愛山諱汝楫
字濟之蚤及諸名公周旋如包宏齋陳千峰翁丹山三
樞宻文章理學議論人物各不同而皆知己弱冠以春
秋兩上禮部再魁次榜南北兵興間攝邑尉事定教諭
本邑蚤休㗳然掩闗以老里閭敬之爲鄉先生鄉大夫
禮之為隠君子東西州問安否湖海之及門徃年邑政
諮諏忠盡補益鄉鄰怒競譬曉而釋者十八九老成通
練不執不迂為人謀悉心洞見利害曰後當爾無不如
言輕財重義舊家貲邑甲乙中廢僅半半復割詶應不
减聞客至倒屣絶甘分少急難告貸雖乏必應有得藏
某所庾蔽之或謂地主所宜得告笑曰匹夫無故得金
亦非分也踐履篤實言如其心每曰吾假貸於人不立
劵惟書一信字嘗自頌曰不貪不吝不奢不儉不豐不
嗇不嗔不妬咸謂實録筆墨清潤亹亹輙百千言無苦
思怪僻文從意屬詩尤有味暮年善華嚴作堂鄉黨與
里中善士誦之修十世祖功徳寺造舟為扶常渡且給
之田而非以祈福利佐邑校以私財供公費家人簮珥
不得留已邜饑所儲僅餘悉以濟餓者既病無病態理
家事訣親友處分身後豐約皆有度前一日語子若孫
曰吾將行矣或謂此日於後嗣不利笑曰如此則來日
至是又問今午未或應以午過翛然而逝嗚呼孰知公
蕭散静定其去來自在亦至是耶天地間無不有偽惟
信於心者一言而使人舍其所甚愛雖盗賊小人可使
如禮義君子至於觀化之際即襌宗専門聖賢學問猶
以爲極致若談笑遲速隨意所如則其真實純一者貫
始終而參造化矣豈非尤可傳者哉曽祖克勤祖夢庚
父起莘妣劉氏娶張繼王汀進士女皆前卒子男仲開
定翁申翁天與仲定申亦前卒天與受宣府檄汀州上
杭教諭愿謹而有文女四鍾思義劉泰來蕭茂珍陳雷
霖其婿孫男三嗣豪劉生丙孫曽孫男三佛保衍孫繁
孫孫女四已適者婿鍾必暉許適者袁天禄曽孫女三
前端平甲午十月五日其生延祐丁巳正月十八日其
沒四月十二日其殯所建華嚴堂之側其殯處也治命
云銘曰
世百偽而無一真兮能蹔而不能以常逞巧令而欺言
貎兮固已隐微之昭彰安能舍我之浩浩兮與爾為熒
煌雖委化而歸盡兮尚有待乎朝陽後百年其猶傳兮
是英英者不亡
　　　髙楚芳墓誌銘
廬陵邑西南走古安成中路市區之盛為何山出何山
里所左折縈迥豁然連岡平疇之外穹林古桂望之欝
然泰溪髙氏居之且百年矣予繇姻親交徃以世然無
因而造詣前十二年免於先君子之䘮出謝弔客及門
芳所兄弟止予再宿去坐於庭書聲琅然息於館諸少
環侍聴客語無童心欵於燕私几案間筆硯書策無長
物時吾友芷堂劉自昭為之客日晚徘徊門外撫清隂
而歩林樾相與言先世卜築歳月締創先後兵革來平
地通衢軍旅盗猾之交幸無他虞以及今日自昭歴歴
及其先尊橘山厚徳明練教子待客之槩指從㳺二三
子而語曰主人不但館我并飯吾徒歸之費不訾而芳
所蕭然不以爲徳曰吾青也予於是識芳所在平昔親
知之上矣葢嘗屢舉以勵有意於延師者乃今於誌芳
所也首著之人生豈必皆以功名流其聲得一善可稱
亦足矣善亦何必皆捐千金施萬鍾論其意氣不同於
尋常斯可稱矣芳所名崇蘭字楚芳眉宇有俊意自少
即脱洒頴異在師不煩橘山加意擇所從女兄歸劉敬
則甲子魁鄉薦以詩亦欲頡頏而升從晏鎬民於城鎬
民専門鴻碩為講下所賢弟子學成而科熄退然不自
衒遇吾黨談文亹亹終日得先進筆墨傳冩襲玩不少
置及篇詠倡醻嘿不露毫芒笑謝曰詩所學也頋所為
從師者豈以爲角能否地哉聞者感焉綜理靡宻跋渉
塵霧蚤歳幹蠱晼晚用裕堂構日拓園林音樂曲奉親
歡親沒不復理遇犯不校徐就條理委順自然醻應坌
至他人謂排遣不暇方聚佳士校杜詩注刻本如日課
其所尚固然自少喜交鄉大夫先生無不得其愛重里
名輩困乏時而周之友弟無間歳寒親友睠焉不忘其
天性然也生前寳祐乙夘四月二十四日卒至大戊申
八月七日卜巳酉十一月二十七日丙午塟里之西原
髙氏派汴來自吉水歸仙分泰溪又從嘉林徙至橘山
十一世始大及事朱南山文丞相吾先君子須溪先生
題其墓葢平生絶筆云曽祖彦舉祖洪父文彬母羅氏
娶劉氏子孟仁女二許適王天瑞張徳懋次子觀生為
弟後孫男宜福孫女二嗟夫昔之興家者類力囏而利
薄事逺而年長故其成也非朝夕之故而其傳也亦久
予見髙氏三世矣煦煦然而温恂恂然而安郁郁然而
茂視一旦崛起盛大者若不足而閲世如一朱門清華
或有不逮之羞泊然者有餘味矣起驟者仆速源逺者
流長吾以今昔觀於天道益信芳所雖無遇於時而有
以知其方來之未艾也然則亦可以無憾矣夫銘曰
欲知其興視此木欲知其完徴此屋欲知其賢觀所蓄
刻書為田子孫讀粲予授館似以續歸全中夀何不足
若彼翕赩反乎復以此易彼竟非欲前人之光後人福
欽定四庫全書
　養吾齋集卷三十二　　　元　劉將孫　撰
　　墓誌銘三
　　　袁謹齋墓誌銘
晉人最善品目人物其言曰百人亦見千人亦見吾嘗
持此閲人而慨然有感也夫所謂見者豈必見於事任
哉即一坐而傾其坐人一望而知其小異如野鶴之於
雞羣金玉之在瓦礫甚不易得也以聲而見見而意廢
然者有矣物色而求得而不逮所聞者有矣若昻然而
軒舉頴然而拔異使人遙視而不敢輕近即而有餘敬
退而猶思之者豈非間見之英難逢之雋有用之才而
忽忽止此此謹齋之所以可惜予聞其沒而慟之不忘
著之銘墓也舉此來者猶可以想見其精神之彷彿也
嗚呼誦韓公嗟嗟子厚而止于此語相期何許亦何意
斯人之不幸曽不能以概見于當世而徒托之想像者
如此也謹齋袁氏名恮字從謹世居吉文方山之下古
渡先世多厚徳至山窓恭甫益盛往昔聲律擅塲時古
文作手推易壯齋季鴻山窓其甥也淵源有自来矣中
年湖海多諸公知己昭文丞相古心江文忠公為書山
窓吾先君子記之又為之名三子各為字從謹因稱謹
齋以此少即爽朗磊落年十七扁舟南北所交賢達蒐
竒攬勝不肯碌碌塵務遇事敏决公私鞅掌談笑理解
輕財重然諾以是見大夫之問利害者曰從謹鄉先達
之有所謀慮者曰從謹名流勝士望焉以為歸者曰從
謹常星言露宿左酬右應人視之若不暇給而蒔花竹
館過客裕然無不盡於情故鄉偪仄得屋城西旁充袤
斥構深飾邃幽迎致二老優游其間從容賔讌朝夕娛
侍東宅以奉伯兄怡愉盡懽入其庭藹如也往中臺要
官按事廬陵有不逞誣先壠如昔所云乾岡者驗治頗
張于時子病奮與仲兄就辨曰吾不往且貽親憂詎以
孺子妨乎㑹官曉人也一對而誣者罪隣邑𣲖虚籍督
徵賦其人苦欲死偶當路語之感寤而釋一不以徳夫
人也故家子困侮無所出其友以窘告舉幣千餘授之
或彊委之券亦不責其償志意浩然所欲為者寧此瑣
𤨏一二止吾亦約畧存之者傷其無以大其施也愛子
篤教延師得客往往未為人知而後之知之者益信子
亦不負其教嗚呼從謹何可得也其髙視逺覽有燕趙
之氣其慷慨特達有義俠之風其從容婉娩有文獻之
懿至其家庭恂恂又悠然父兄之教也予視世家舊閥
愚者以庸敗知者以巧敗尚氣者以競敗好髙者以詭
敗守文者以怯敗驚名者以貪敗皆所謂能者也猶若
此他敗於非類者復何可勝數昔人有云使若等存又
曰如此人曽不得四十安得不為吾從謹悲傷太息於
斯言哉生前咸淳辛未臘二十八日至大庚戌以事至
閩歸及汀之寧化石壁遽疾卒實十月朔日曽祖邦懋
祖文㣲父恭山窓也從謹其季子妣易氏娶彭氏子四
女二尚幼卜延祐甲寅臘葬某處壬老君婿也今以澄
初名受勑命為髙麗王府斷事官知事先葬以館人彭
應琦狀求銘予哀之懐之知之深也豈必狀而銘哉故
反復藉古語屢嘆以發之猶憶往日升堂時山窓衣冠
皓偉如蒼松勁栢領客輕健談五十年前程文如丳長
從義玉立㣲臞清言文字審謹有味從遜與從謹皆長
身竦特峩峩競􁌄淵渟而山峙興門福澤宜爾羈官長
捐痛君蚤世而山窓從義繼而去我四十年交遊親戚
凄其餘幾如之何勿悲然諸子皆可教澄初又能以其
名蚤聞於仕版謹齋為不亡矣予之慨不能已者爰長
言而為之辭其辭曰
登髙丘撫壄土兮眇一目其四荒呼巫陽呌重華兮羌
世短而年長寧惟人事之滔滔兮慨天道之茫茫材且
賢者絫百而不一見兮復難得而易喪彼庸夫與敗子
兮皓白首而成行鬱干霄之妙質兮不使及于棟梁握
太阿之繞匣兮貿永蟄于夜光固功名之有命兮與之
夀庸何傷喟牖下之何人兮此吾所為致恨于蒼蒼發
山川之乆閟兮吁七尺兮此藏天固有可必兮觀後人
之方昌
　　　袁叔端墓誌銘
一家以一人興一人而五合六聚者不約而如赴於是
推論其所以興者在于才智開闔之上莫不以為福嗚
呼孰知才智開闔者猶人事之當然而所謂福者必有
以得于天哉人而能有以得天而天之興之者若睠睠
焉朝夕以左右先後之則其所以得于天者非人力之
能致矣吾觀于天之用意也逺矣如袁叔端之興皆如
有得于天者也吾是以著之叔端恂恂起鄉里不豪舉
不急競隨所盈縮歸斯受之然而人絀而已遂也時有
利不利而我行則得也無意于盛大而盛大者隨之他
人求而不可能者拱手而坐致以至棟宇園林之樂子
孫詩書之澤無不推端溪焉此其得于天者亦在是矣
夫天不可以求得也人之所為自以為合于天而不知
天之所以異者正在此惟無心之感不言之應亹亹而
不倦古今用人猶必擇重厚長者况于天之所以察哉
叔端諱必正世廬陵玉原里人性質直無矯偽衣冠不
隨世改家去城近時所來往徐行俯首四顧如頷識不
識皆知袁叔端也由約致裕驅馳江湖晚猶不倦焚券
已責多盛徳子姪婣友交勸宜休一笑付家事東隣西
里扶㩦風日佳時朱陳意樂彷彿似之篤意斯文延師
敬待兒孫講誦靜坐聽之遇㑹意時欣然領悟如得舊
聞鄉閭不釋一意講解居間勞怨悉謂當然里役延害
起倡義率吏無所髙下咸得奠居若緇黄之請與泥塗
之履坦又其餘事居近青原過客時訪不厭名勝徘徊
或過數日每初度堦庭稱觴飲少輒醉微醉小睡睡起
觥籌盡客歡興至一歌則其意樂也居近新田初謀居
城忽得吉卜朞月而就新堂雅潔扁之曰端溪記詠交
屬兄弟三人篤愛終始不忍分去及不得已而析讓而
不校曰貧富豈繫此予每慨嘆世家大族之零落未有
不自捐其初而山林之興無不有異于人其異于人者
亦常言常行耳彼失而此得之有以也夫予于端溪諸
君子往來筆墨間厚也年時九日約登髙青原繼前十
年之遊而叔端忽病劇卒不起嵗晚又聞哭母則生固
嘗撫其室曰吾已矣汝其同歸葢後之四月雖人子之
痛而叔端其知之矣卜葬有期客姚安生求銘亦纚纚
能言其日用間意予固無所辭叔端生前淳祐辛丑十
一月二十四日沒延祐乙夘九月十日曽祖和祖宗興
考世昌母某氏娶胡氏繼曹氏子男四士英士愷士美
士聞女三孫男七志民志善志用志岳志霖志逺志立
孫女九曽孫男一明生卜丁巳正月葬某鄉某原銘曰
天欲與之不得猶得彼人是哉夫豈不力新田衍沃手
所種植子孫繼承開徑三益儒科方興以似以續後人
之昌愈著其福
　　　茶陵譚見心墓誌銘
予友吳午川聖績狀茶陵譚見心之平生屬予以銘曰
見心病且革語其子曰吾必以今夕逝他日葬必午川
状養吾銘得二先生之言吾不朽死無恨願銘之以遂
逝者之願成生者之孝也嗟夫予知見心往先君子須
溪先生得雲陽諸賢之詩往復如東西里見心其一也
近年凋落遂中絶不知見心亦棄人間去聖績惓惓友
誼叙而求於我者如此顧斯文生死之望予復何所於
辭哉聖績之状曰譚古國也詩春秋著焉江湘間族姓
潼州判官其顯者也潼州徙太和其後仲達少年行道
永新萬石堂有劉評事器待之妻之二子長深次癸深
字浚甫雄豪卓犖娶茶陵尹氏故大儒家㑹宰黄擊盜
平而死士民迎葬請浚甫為祭文援筆書云河上翺翔
縱不媿廬陵之忠襄得不媿於豫章黄衆驚服敢言登
淳祐庚戌第繇永明尉丞衡山常寧令興寧以郴法曹
攝郡卒歴官勤政愛民多可稱稱潛灼先生三子長杞
字楚材娶永新鍾長身玉立雋辨英雅是生見心諱復
單傳號吾樗聰敏剛厚入小學即欲洞達經㫖往復論
辨耆宿不能難在亂徙中誦聲琅琅稍長詩文自得於
心掃俗學壹空視世俗兒曹儷習塵唾齒冷不願似遊
雲陽交其豪英髙下各得所願北方盧疎齋完顔東臯
交聘主紫微南大夫趙平逺鄧平齋遙寄屬之趙青山
王靜得滕玉霄皆推重如平生歡著述七百篇題為詹
詹集説詩每曰說詩莫難於風二南其尤也他如四書
經子史騷各有論注字從鍾王達北海百家藝多通達
易數尤精大徳甲辰哭母諸念冰冷後七年喪中主府
君乃為先世尺寸磽土求直於公府又縁詿誤留洪洪
省憲之掾屬咸敬愛暨歸而世念絶矣延祐乙夘七月
病明年三月十日沒生前咸淳壬申十一月娶劉南康
稅官元暉女子五女一孫女一以某年月日葬嗚呼其
家世大畧具是矣士之植立其心苦其言長而載之行
事者亦槩乎如是而止也所可知文字語言而已顧隨
世醻酢中之所存曽無足以發其一二雖聖績之深知
君者亦不能以他有所加也然則士之所可哀者其不
在兹乎其不在兹乎銘曰
譚古名族代有英特人門甲才豐用嗇所持者廣所施
狹法曹收科歴試州縣劒出匣聞孫矯矯俊聲方洋耆
舊壓南傾北企專門重席積譽洽揮毫如雲著書滿家
詞倒峽以若其能論文說書有師法纍然而衰倐然而
沒終白袷悽然千載託我以死如素狎銘以昭之後人
其昌代不乏
　　　戴勉齋墓誌銘
勉齋恂恂里巷拊循恩怨雖童兒暴横皆以之為歸戴
勉齋浮湛塵中常若有迫不得巳者然一無所營其所
急乃極迂闊戴勉齋白首惜交未嘗累人而每為人所
累無怨言戴勉齋赴義若一見不可必力爭性淳易信
然諾若可欺而人亦不忍欺之鄉鄰親友暮夜急難先
至後罷惟勉齋朋遊控極風雨寒暑不以有亡為解惟
勉齋葢吾州俗厚士君子如林薰徳强為善者往往而
是也此長者之澤也嗚呼今無其人矣勉齋之先世與
吾祖母張夫人家有連繇是先君子須溪先生與之往
來晚益親其子斯道復以醫有能名屢藉其力拯危症
勉齋乆病塊坐一室相見輒執手凄然吾知其平生勤
苦自好欲有聞於身後也每歸而誦之先君子復歎曰
是其人多可稱惜也病三年不出門屢殆復甦而乃後
先君子四閱月死死四年卜吉葬求銘嗚呼誰當知者
此其為善於身盡心於人有過於行事及物者而無所
可著也非無其事也不勝著也吾故崖略形容之而證
以一二抑使知其人者俯仰黯然而思之其不相知者
亦重惜其不相值則斯人之平生庶幾乎如見之亦可
以少慰矣夫里先達有婚髙門者迫嫁期無餘貲急而
求勉齋廼代之經畫貸江外以集事未幾而其人病且
死舉扶泣曰吾負君矣勉齋撫之以瞑曰君平生非負
人者今及此命也我與受其累自以私田償之而人不
知王常丞城山家有畔僕誣告之獄事首及勉齋本無
與者坐其父子自鄉出則假館焉繇此蹈不測展轉淹
繫自吉而洪冬逾春不得解然無置辭直飲章株送人
皆寃勉齋興顧蕭然誦經殆宿對及此或當路問前事
咄咄為王氏稱屈不少避城山暮年寂寞迎致館奉益
恭趙阿榞實甫宗室齧齧材伉不下人者獨勉齋婉娩
從之花時月夜飛觴分韻衣冠談笑行道唶羨至其乏
窘人莫能謀之勉齋詭求推與終其身死猶任其逋他
鄉來仕者行李無所託或困簿責墮鉗網勉齋隠然如
小朱家綱紀之不厭各得所願故人二十年滯訟牽引
熏轑賔客居間牆進不得要兩家皆厚勉齋交往俱不
疑卒繇一言講驩而不受徳先世嘗奉華嚴及其身逾
篤於方廣經堂起屋成社為龍華一㑹其生平嵗月大
半於此乎役每慨然曰父志也於經如有得若其用心
平持論恕槩不為言語文字而合於佛臨終說偈視去
來夢幻不忘妙髙樓閣云中年母病建樓北向告斗祈
命良有應晚屢具棺衾屢推以給親友之急不憚煩至
於處婣黨若女兄弟雖睦友常理而皆至性之所感發
折旋羣碎有甚難者亦莫能挫也太史公有言緩急者
人之所時有也若擇便而逺引事後而詭辭誰不能者
然可悔者亦坐是矣嗟乎勉齋而既不媿於心不悔于
所行矣又觀居此世者何如也戴氏世家廬陵今居城
中縣社之左勉齋名某嘗以范名與庚午太學補試異
時處鄉校退然在列然一旦干戈倥偬學田悉上送官
勉齋適與北來馬上者語相合從容風激留意俎豆田
以是歸然未始以為勞他謹厚不伐類此家如關西清
白楊適同吾祖故稱勉齋勉齋其齋號也年七十生寶
慶戊子正月二十有五日卒以大徳丁酉五月一日以
庚子某月某日葬某所曽祖某祖某父某母某氏娶某
氏子某某太醫院命以為吉州路官醫提領孫幾某孫
女幾某某其壻銘曰
謂皇皇乎其何之兮匪營其私謂區區者皆可能兮胡
寧不為惟其不可忘兮是以可悲吾銘以昭之兮後來
之思
　　　蕭泰湖墓誌銘
廬陵西横溪蕭氏與吉文三瑞侍御史同𣲖於今十六
世明經魁擢貢第相望至今為儒族尊宿少俊佩衿舘
穀相望以髙如希說靖重深厚見稱宗族鄉黨老成文
獻有之似之乃命遽革年既六十又五謀葬其子元果
以狀求銘不得辭則按狀叙之希說諱巖孫其上世之
初遷僊林之横溪也稱十萬小十萬焉其富如此十世
祖詩冠皇祐九世祖倅衡往楊誠齋為記佚老堂者其
叔祖其貴如此希說少隨叔謙谷客趙孟迢許迢以詩
經魁舍選客皆名士已能傾其坐人叔任咸淳經量年
雖少佐之以公官民以為便盛年逢科訖之運以舉業
雄鄉校提舉蔡澗松雪龍詩經前輩每得其藝歎賞之
詹天游黄有山交推輓檄教諭贑興國學時滕玉霄攝
贑教厚倚屬焉増學租新禮殿奨後進文物彬彬然日
盛然期滿去之不復仕歸從鄉先生遊有真樂前輩凋
落隠居深宻里役每以身先不以累鄉曲親友急難揮
解無不全其歡迹捕之卒至者談笑遣去里以安堵上
世功徳院在黄山僧行以科擾四散為言於僧司得復
舊他祠廟橋路出於近者無不用意客來必留故居隘
稍闢之嚴於教子諸姪嵗時㑹必篤訓且試其新藝㑹
科復勉子孫歎已老付汝輩毋負吾意嗟夫士生世不
遇得稱善人于鄉言行有可紀述雖常事其難能也彼
赫然有以著者其隠然者未必能無媿如此也吾孔孟
家法固曰不怨天不尤人又曰仰不媿俯不怍一樂也
然則希說固無憾矣乎希說號泰湖朋友以其寛平有
類之者也生前寶祐癸丑正月六日沒延祐丁巳二月
十有九日卜三月壬申葬居近譚家園祖墓側曽祖景
賢祖國俊父必興妣某氏娶程氏子男二元槼先十七
年卒次元果也女三元姝適彭琥元某適劉囦元某適
劉潛孫四女孫二銘曰
鄉之言恂恂家之言諄諄謂不仕耶亦受任於斯文謂
為仕耶曽未展其所存藏之有餘以善其身不在其身
在其子孫
　　　前貢士龍溪山長帶溪蕭君墓誌銘
予少侍親京輦下留翹材觀東閤往來江淮幕府一時
人物皆極選五十年四方凡知名者無不獲私焉未嘗
不退而歎也主文章者事詞華專經學者守論篤閑政
事者鄙清談喜雜博者泥故實下至儒者時文駢儷詩
詞賔客髙下不同各自為流聲各不可合然無不得所
願大者羽儀清華小猶峩冠標置所至尊上客馮陵偃
蹇終身歡娛無不足於意如吾帶溪其才藝涵蓄能無
不長長無不擅使盛年襲世科雍容搢紳間豈比麞鼠
為或者所訕笑儻幕府書檄倉卒陳琳阮瑀之任優為
之必不貽君房孫郎帳下兒譏議政使連蹇塲屋亦豈
不收名定價如鄭君鄉吕公客陳孟公坐中優游嵗晚
享有文獻之樂也哉惜也未二十而貢望四十而代遷
雖禮羅席聘尊事之者間見而愀然之意曽無足以寛
其寥廓之懐而鬱積而無所施者槩不著以一二乃蟠
屈之聞見精詣之才識僅或為知己笑談之資浮湛黽
勉世故銷沉恩怨反覆鐵爐步猶或為累曽無伸眉快
於意者竟至於病廢展轉而極予前年閩歸憂患變衰
之餘方欲從君一紓其胸臆而君相視瞠然意倦不復
下上論何如往年予徘徊飲泣去日者哭君而歸長塗
烈日不知涕之何從豈惟故舊之情與君不遇時之感
抑相知絶世今而後疑而莫予質也聞而莫予解也一
代人物至君而盡安得不觸目而遣懐横空而雪涕哉
吾廬陵衣冠世家自唐至宋不絶者惟吉文九江蕭氏
侍御史定基為江西三瑞之一自臺端持鄉漕節發運
使孫服復為名御史近年以名春秋䇿首擢第為湖南
憲淵者君祖叔也先府君南谷諱櫸擢寶祐文榜第君
幼頴秀端重八嵗能賦甲子欲以登仕郎試江西南谷
以其少欲遲之執友泰宇曽奏院尹俾肄習以不見燭
為限如期就泰宇乃命之試試果捷是科同里世家子
弟貢者四人皆甫弱冠鄉論誇以為盛㑹隨南谷官連
州第二科始試南宫病作猶終塲自是愈肆力志逺大
南谷長東湖路萬里為前廡一見傾待未幾路魁甲戌
而科訖當路以才名舉教永豐又教安福士喜得師東
軒曽御史睎顔提學湖南檄正連州學且升教以南谷
趣歸止及擢龍溪山長甫數月竟以南谷憂去免喪泊
然無進取意鷺洲屢請為堂長屢攝教事彊起輒謝去
平生詞賦負俊聲佳句多傳誦博學强記為文辯給麗
宻尤精於詩初宗山谷後縱意所如竒捷妥雅四六更
精切深穏書疏委曲得三昧古今傳記異同㳂革先輩
家出處微隠名第纎悉睹見貫穿造次亹亹如史一日
鷺州風月無邊樓上侍過使貴客酒次偶及恩貝州舊
故歴舉月日事實畢具使客其鄉也為之驚歎所未睹
甘石曽楊之書差穀小技無不悉得其說術者不能欺
奕秋餘事亦髙品先君子須溪先生於世少許可獨聞
帶溪來折屐得帶溪伴語日夜不休南之陳中山北之
徐容齋皆知己容齋為詩序方之子長子美他名流無
不願交予之慨歎於君者此也予嘗與君從叔陶齋歎
君眉稜鬚鬢背負腹壬彷彿乘雲公見之者寧不謂福
人而棲遲若此陶齋謂君齊眉亡恙五子皆頎立競􁌄
人生之福不在於斯乎今春長子暴卒五日陳夫人沒
又十日而君仙去噫福固在是乎君娶烏江陳氏環溪
女儉勤令淑稱於宗族鄉黨環溪諱和字致仲屢舉奏
名主萬安學志尚掲掲敬君如交友其身後葬之復求
先君碑之於義為盡君諱炎亨字可則其集亦名澼絖
曽祖肅祖慧孫承務郎致仕南谷晚階文林郎行朝除
禮兵部架閣母楊夫人文節公曽孫也生寶祐癸丑三
月九日未卒延祐丁巳五月十六日午子男五孫男十
二孫女四卜某年月葬某所予子遵娶君女弟惟斯文
之故遵重不幸予之哀君誌君不自知其縷縷而長也
悲夫銘曰
柱耶桯耶才各其施羽耶翮耶誰挾以飛時耶命耶彼
奚不宜鳳耶非耶適逢其衰豈不百年生也何遲佩玉
瓊琚乃驅之馳黯其至寶賞不葢悲九亰竒氣鬱為靈
芝其來朝暉其出盛時百年之衰千載之期
　　　故文林郎禮兵架閣南谷先生蕭君墓誌銘
公父諱榛字南叟沒既乆而未得吉卜乃以延祐四年
丁巳秋八月十二日丙午葬于某所既啓殯孫曽族姻
俛仰今昔永念公之興于家世于科仕于四方者多可
稱述顧墓碑未立日又迫儻壙中之藏復不昭書其嵗
世系占第歴官之槩使來者有考無以慰其景景以予
之親且舊也屬之筆援古例叙其平生為銘銘曰
吉文之蕭著于螺溪八業相裔自長沙西始居廬陵偉
士曰霽吳乾貞間上書論事今洪武寧傳子延評文煥
母周遷于兹鄉是生良輔以工部貴赫赫侍御宋稱三
瑞熈陵殿柱書定基字甲科臺端鄉漕過家東南發運
盛時光華有孫曰服繼為御史不阿權豪世濟其美科
聨嵗貢代不絶書廸功九成徳厚慶儲隠士維蕭黙菴
是似乃伯氏淵寺丞憲使承務慧孫仕不及兄東山樽
齋從容斯文是生南叟頴出秀拔工于辭章才奮藝軋
收科寶祐丙辰之年龍首文山是榜卓然初筮南安主
南安簿再轉法曹理連州署長洪東湖改教封州再録
連幕朝遷海甌掌固禮兵駿追不及繇廸功階文林三
陟勾稽治辦漕幕詳明湖堂教思有懐諸生連守虞臸
雍公孫子江漕中山一代文士連掾異知攝户判薟文
臺職剡上文華淹當時諸公磊磊知己徊翔欲上喟其
麟止山林容與衣冠後先户屨賔榻佳客聨翩堦庭美
子孫枝蘭玉故家新第允曰備福所居黄谷以南谷稱
四方懐之老成典刑語不妄發意不鋒激退然色聲靜
定如一聞者心服見者意消在約如泰在泰不驕向來
桃李章貢校藝莫年庭槐清隂蔽翳生前丁亥寶慶仲
秋廿六之酉六十三籌至元已丑十月寓城十三云已
考終是徵妣劉配楊文節曽女子長炎亨以貢士舉炎
符炎奕女炎赦名劉遵其婿是生六孫在奎里垕堅塾
以次曽孫十四孫女又四符既蚤沒亨近亦亡在不克
世餘方嗣芳予子遵也公曰可妻宛其不幸負負公意
公女哀公實碑此阡嗚呼千年既固既堅
　　　王卓齋墓誌銘
嗚呼予於卓齋舊矣其為人予能言之方孺兒邊幅娛
訾動可觸已眉間鬱鬱有竒氣狎其賢傑推分剖與汜
相與娛戲咸望焉以為歸蚤膺門閱每遇事端盤錯類
老人所驚駴條疏理遣侍惠文工焄播者即不敢以少
年易視四坐論議豪齧交張間森雋使心屈不一毫挫
然恂恂鄉曲輩行未始無故而多上人風塵澒洞䕶鄉
井如時平保衣冠坦觴詠蕭然不見徳色雪霜貿貿文
衰武謝馮陵傑顛衆東手俛跨出乃落落平視事遽迫
口舌爭之得便利投機合變于其間過故人理清事買
書寘玩晏無枝梧亦園林鐘皷完如初興詩書門户益
大其所捐棄忼慨捷出望表足以感讙心動死力江湖
倦遊暮夜叩門保之不憚厭里中急難剛柔緩急吐吞
闔闢各盡情偽他人累日夜不能得要者片語無遺論
嗚呼使盛時幕下能得此士豈不足望一府使倉卒受
任信宿豈不稱偉男子惜也生不居江淮間既邊事動
遇知己扳援已晚所為磊磊者僅能使吾黨追論悼惜
而縱横神智特酬酢世故之璅璅而年又止五十有一
思古今人物時命如温處士造辛雲京孫讜皆由匹士
感慨出位起山林與人事所立揭揭如此哀哉卓齋志
何不若古之人哉儒者類恇怯誤事間通方輒流宕忘
返才難之歎尚矣時命復若有物焉壊之今吾言之而
知者非其婣親則舊已豈不愈可感哉雖然昔之千載
以至于我不必其史也是有君子之論焉未有非鬱伊
俛詘見數于物論者也存其人以其志也其志傳則其
人存若夫髙位重祿以自顯庸有不待人而傳者矣乃
未必傳也凡不恨于浮湛而如有待于寥廓者豈非亦
有君子之論哉予故依微彷彿于抵掌談笑也以為卓
齋銘安成郡西稱東郭王氏其先徙自廬陵隆田與瀘
溪敷文庭珪寔同出卓齋名新民字明翁皎厲有異材
每欲于時文外為學問試塲屋逈不同餘子咸淳庚午
幾貢矣以破語太髙抑卑試太學非不愿也制司嘗檄
以計議銳欲以事功自見而勢日非即謝去事親以養
志刻意教子皆有立父沒悴然念平生之教惟欲書牕
爭尺寸聞前人而科廢已矣惟文字尚不朽則求吾先
君子須溪先生為之銘已又時擕其子來請學所志好
惓惓獨在此前南安尹李靜山熈最喜道君家急義事
又驟稱君之能吾先君子于世寡交與君還往獨乆于
其沒深惜之曽祖得遇祖夢輔父朝俊字英叔母某氏
娶劉氏前和州使君孫女婦道母儀有稱相夫用裕每
焚香願家和子孫賢亦可書矣先四年卒子四人彪常
肅瑞皆文采通練女適劉繼功龍雲家也孫男五約績
紳縝繪孫女四淳祐癸夘九月晦其生至元癸巳七月
望其卒大徳丙午八月庚申其葬安福鄉郭川白鶴阡
其處所為遲之乆也葢慎也彪兄弟以狀請銘予視狀
所登載深感于君之不試即周遭人事服畏清議捄饑
利涉惜類全交在他人為剏見而君為常事即君所遭
倥偬震撼咄咄非意及理有其所以處者豈可以常理
論哉予故著其神而畧其迹而君為人亦從是見矣嗚
呼卓齋孝友氣誼人也兄弟二人終身無間言免父喪
又十年聚居合食不忍析内外如一後之稱兄弟者亦
鮮儷焉銘曰
木也可以柱車也可以逺攝衣起坐可以禦變何以不
如而命之蹇謂無年耶五十不為損謂無憾耶小試亦
已晚匪知其囏孰信我言之才之志特以言傳吁嗟言
之質之千年
　　　曽母縣尹霖巖郭夫人墓誌銘
嗚呼家之興未有非婦徳也婦道無譽謂求所以致譽
者也若實有其譽亦何可沒哉故古今婦若母之賢無
不聞於時而昭於代若梅溪曽母郭夫人所以相其夫
子教其孤而興其家者其難能鮮有又不待於傳聞所
聞也予於曽婣連也其子之哀而不能得於言者予能
言之初霖巖兄弟賔客交遊常滿坐暮夜咄嗟厨傳立
具不待命皆推夫人霖巖挾其景景留黄金臺下連數
年輦運共給與營其贏縮沛然殷盛有加於常年無不
相與賢夫人霖巖沒都下一意教二子使有立閨門落
然雍容成裕愈倍霖巖存時户庭屹立又無不共才夫
人予中女歸聞禮往留光澤夫人遣聞禮來迎道塗絡
繹纎悉盡於情他日聞所以遣其女者周旋用意有過
於父之愛一無所彼此惟恐卹之不至若負其父意者
則前所稱賢婦有不及之矣勤其身大其所成曽不以
為勞翛然遺其子無毫髪私雖男子猶有媿也是豈不可
傳歟聞禮兄弟為夫人之家傳曰先祖母郭氏也以善
事舅姑稱祖姑及兩國夫人亟誦其孝先母幼鞠祖母
旁一如祖母規繩以是先君娶於舅氏先君喪歸先母
撫二子而哭語之曰自吾歸汝家五十年難險何不有
丙子兵革間汝二父從信公幕府道梗聞兵敗伯氏規
避逃吾婦姑相持轉側穿間道彼此皆不可知時飲泣
露禱幸得相保危疑反復間若等識之勿忘也先君閒
居多營度為萬松岡起見山堂日領客嘯咏須酒酒至
須饌饌列未嘗後顧先君北上家事治資用給御下和
肅女子小人無不孫與怨寛平信厚至者如水未嘗億
計而充拓自然樂輸喜施外務自消里胥悍卒亦知敬
憚尊師篤教夜帥女功待二子讀三鼓罷散始睡平明
又呼之起處宗族恩意篤盡孤弟收撫教育使有室家
田廬已酉廬火督二子重構規制有増焉是其所稱者
亦人生日用間事而其縷縷於言外者有所不能盡於
辭也予盖深知而黯然愈悲於其言嗚呼狀稱歐母祭
豐養薄語以為歎抑為歐母也猶易貧之孤可為也士
之母可守也若孤而有門户可託母而有田廬之累嫓
於歐母也為難吾每執筆内美必慨而言之者誠感其
事之未易也况如夫人者乎則其福亦不可及已夫人
郭氏諱順正字徳儀太和南鄉人父克安母蕭氏生宋
淳祐癸丑九月二十九日沒延祐乙夘二月十日子男
三女二卜以延祐二年三月初十日葬于里之王按阡
向午丙銘曰
春暉暉而日長兮草寸寸而心短子欲養而母不待兮
年何長而道逺興未有不難兮况世異而時殊申戒露
之嚴霜兮藐膺門之遺孤雖百年亦何所報兮尚膝下
之滿望遺之以所可安兮成之而不饗天皇皇而髙逺
兮山靡靡而蒼茫慨一世可奈何兮萬子孫其勿忘
