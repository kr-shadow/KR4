#+TITLE: 孟東野詩集-唐-孟郊
#+DATE: 2016-06-11 12:24:29
#+SOURCE: github.com/kanripo/KR4c0058 master a76e70ef                
　孟東野以詩鳴于中唐之間
　極為昌黎韓子所稱重至如
　聮句諸作與韓公角竒争雋
　不肯相下可謂雄矣先軰且
　有東野潤色退之之説雖未
　必然要其所成就終非翶湜
　所可班顧其辭意傷於晦澁
　無盛唐大家雄渾醖藉之風
　亦噐量使之然㦲提學楊按
　察䆳菴先生以全集不多見
　出所抄本屬商州梓行之維
　時同知于君睿奉命惟謹閲
　兩月工完先生欲晟識其後
　嗚呼末學小子扵名家述作
　何敢妄贅一言然先生嘉恵
　後學與同知君勤事奉公之
　羙不可以不白也扵是乎書
　弘治巳未春正月望日後學
　汝南強晟識
孟東野詩目録
　　山南西道節度參謀試大理評事平昌孟郊
第一卷
　樂府上
　　列女操　灞上輕薄行
　　長安羇旅行　長安道
　　送逺吟　古薄命妾
　　古離别　古雜怨三首
　　靜女吟　歸信吟
　　山老吟　逰子吟
　　小隠吟　苦寒吟
　　猛將吟　傷哉行
　　古怨　湘絃怨
　　楚竹吟　逺愁曲
　　貧女詞　邊城吟
　　新平歌　殺氣不在邊
　　結愛　絃歌行
　　覆巢行　出門行二首
　　湘妃怨　巫山曲
　　巫山髙　楚怨
　　塘下行　臨池曲
　　車遥遥　征婦怨四首
　　空城雀　閑怨
　　羽林行　古意
　　古别離　逰俠行
　　黃雀吟　有所思
　　求仙曲　嬋姢篇
　　南浦篇　清東曲
第二卷
　樂府下
　　織婦辭　古意
　　折楊柳二首　塞上吟
　　古怨别　古别曲
　　樂府三首　附陸長源答
　　勸善吟　望夫石
　　寒江吟
　感興上
　　審交　怨别
　　百憂　路病
　　衰松　遣興
　　退居　卧病
　　隠士　獨愁
　　春日有感　將見故人
　　傷時　寓言
　　偶作　勸學
　　贈農人　長安早春
　　罪松　感興
　　感懐八首　逹士
　　暮秋感思二首　古興
　　勸友　夷門雪贈主人
　　陸長源答附　尭歌二首
第三卷
　感興下
　　亂離　勸酒
　　去婦　君子勿鬱鬱二首
　　聞砧　逰子
　　自歎　求友
　　投所知　病客吟
　　感懐　離思
　　結交　傷春
　　擇友　夜憂
　　惜苦　寒地百姓吟
　　出東門　教坊歌兒
　　訪疾　酒徳
　　冬日　飢雪吟
　　偷詩　晚雪吟
　　自惜　老恨
　詠懐上
　　湖州取解述情　落第
　　詠懐　病起言懐
　　秋夕貧居述懐　夜感自遣
　　再下第　下第東歸
　　失意寄劉侍御　下第東南行
　　歎命　逺逰
　　商州客舍　長安旅情
　　長安羇旅　渭上思歸
　　登科後　初於洛中選
　　歸義興莊居　飬病呈從叔了雲
第四卷
　詠懐下
　　秋懐十五首　靖安寄居
　　雪　春愁
　　懊惱
　遊適上
　　逰城南韓氏莊　與友秋宵㑹話
　　夜集　招文士飲
　　逰城南山墅　登華嚴寺樓
　　逰終南山　逰龍池寺
　　櫻桃亭春燕　逰華山雲臺觀
　　宿李秀才池亭　邀花伴
　　石淙十首　逰韋七别業
　　越中山水　皇甫秀才山亭
　　和逰琅瑘溪
第五卷
　逰適下
　　陪陸中丞公燕　喜張從事至
　　汝州郡齋聽琴　同年春燕
　　奉招陳侍御　逰石龍渦
　　浮石亭　看花五首
　　濟源春　濟源寒食七首
　　逰枋口二首　逰枋口栁溪
　　逰昭城寺　嵩少
　　旅次洛城東水亭　洛橋晚望
　居處
　　北郭貧居　題陸鴻漸山舎
　　題韋承緫幽居　恵聚寺僧房
　　題從叔述靈巖(壁/山)題花嚴寺書牎
　　藍溪元居士草堂　新卜青羅幽居
　　附陸長源答　題藏書洞
　　生生亭　寒溪九首
　　　立徳新居十首
第六卷
　行伇
　　西上經靈寳觀　泛黄河
　　宿峽陵寄李侍御　鴉路溪行
　　獨宿峴首　謁復州盧使君
　　夢澤行　京山行
　　旅次湘沅懐靈均　過彭澤
　　過分水嶺　分水嶺别從弟寂
　　連州吟三章　旅行
　紀贈
　　上河陽李大夫　投贈張端公
　　贈蘇州韋使君　上張徐州
　　上包祭酒　贈崔純亮
　　贈文應上人　嚴河南
　　贈李觀　贈從弟楚客
　　贈章仇將軍　贈道月上人
　　杼情上叔　贈城郭道士
　　贈李明府　獻漢南樊尚書
　　贈轉運陸中丞　贈萬年陸郎中
　　獻坐主吕侍郎　古意贈梁肅𥙷闕
　　贈黔府王中丞楚　上逹溪舎人
　　贈主人　贈建業契公
　　獻襄陽于大夫　贈鄭夫子魴
　　大隠詠三首　贈韓郎中愈二首
　　戲贈無本二首
第七卷
　懐寄
　　寄張籍　憶周秀才素上人
　　舟中喜遇從叔簡　懐南岳隠士二首
　　春夜憶蕭子眞　寄院中諸公
　　寄洺州李大夫　寄盧䖍使君
　　寄崔純亮　憶韓愈李翶
　　寄張籍　寄義興小女子
　　憶江南弟　寄澹公
　　寄陜府鄧給事　奉寄諫議十六叔
　　寄鄭軍事(十五/唐二)
　酬答
　　答友人　酬友人見寄新文
　　答韓愈李觀别　答晝上人止䜛作
　　答姚怤見寄　答郭郎中
　　答盧䖍故園見寄　從弟楚材見贈
　　酬盧殷少府　酬李侍御
　　答盧仝　奉答張舎人
　送别上
　　送從弟郢東歸　送從叔簡赴舉
　　送別崔寅亮　送柳淳先入關
　　送無懐道士　送温𥘉
　　送盧䖍端公　送任齊二秀才
　　送曉公　送豆盧䇿歸别墅
　　送清逺上人　送從叔簡
　　送蕭鍊師
第八卷
　送别下
　　感别送從叔簡　送玄亮師
　　送李尊師玄　送郭秀才
　　送鄒儒立少府　送從叔校書南歸
　　送韓愈從軍　送河南裴文學
　　送李習之　送人歸山
　　送從舅端適楚地　送盧汀侍御
　　送獻上人　送獨孤秀才
　　送崔爽之湖南　送超上人歸天台
　　送王鍊師　送岑秀才
　　送黃􁀌　送道士
　　送孟寂赴舉　送孫秀才
　　餞陳明府　送柳淳
　　送殷秀才　送青陽上人
　　送新羅使　送弟郢
　　送陸暢　送淡公十二首
　　送魏端公入朝　送盧郎中汀
　　送鄭僕射　别妻家
　　贈姚怤别　贈盧使君䖍别
　　與韓愈(籍話别/李翶張)東齋㑹别
　　汴州别韓愈　贈别殷山人
　　奉别鄭相公二首
第九卷
　詠物
　　海柳詠　揺桞
　　曉鶴　和薔薇花歌
　　邀人賞薔薇　石楠樹
　　酬鄭毗躑躅詠　品松
　　荅小榼味　井上枸𣏌架
　　蜘蛛諷　蚊
　　燭蛾　和甘露
　雜題
　　和題項羽廟　讀張碧集
　　聽琴　聞夜啼贈劉正元
　　喜雨　終南山下作
　　觀種樹　春後雨
　　荅友人贈炭　爛柯石
　　尋言上人　噴玉布
　　姑蔑城　崢嶸嶺
　　尋裴處士　子慶詩
　　憩觀公法堂　春霖奉贈陳侍御
　　潭陽秋霽　列仙文
　　右方諸青童君　清虚眞人
　　金母飛空歌(明/安度)謁智遠禪師
　　訪嵩陽道士不遇　聽説維摩經
　　借車　喜符郎詩有天縱
　　憑周況乞茶　上昭成閣
　　田書不立非夫人　讀經
　　謝李輈再到　喜盧仝船歸洛
第十卷
　哀傷
　　弔國殤　弔比干墓
　　弔元魯山十首　哭李觀
　　弔李元賔遺字　悼湯衡評事
　　哀孟雲卿荒居　哭盧貞國
　　傷舊逰　弔房十五次卿
　　逢鄭方回　哭祕書包大監
　　悼㓜子　悼亡
　　弔李元賔墳　覽崔爽遺文
　　峽哀十首　杏殤九首
　　弔春梅　哭李丹貟外
　　哭劉言史　弔唐殷十首
　聮句
　　有所思聮句　遣興聮句
　　贈劒客李園聮句
　讃
　　讃維摩詰
　書
　　上常州盧使君書　又上飬生書
孟東野詩集目録

　東野詩世傳汴呉鏤本五卷一百二十四篇
　周安惠本十卷三百三十一篇别本五卷三
　百四十篇蜀人蹇濬用退之贈郊句篡咸池
　集二卷一百八十篇自餘不爲編秩雜録之
　家家自異今緫括遺逸擿去重複若體製不
　類者得五百一十一篇釐别樂府感興詠懷
　㳺適居䖏行役紀贈懷寄酬荅送别詠物雜
　題哀傷聮句十四種又以賛書二系于後合
　十卷嗣有所得當次第益諸十聨句見昌黎
　集章章於時此不者云集賢校理常山宋敏
　求題
孟東野詩集卷第一
　　山南西道節度絫謀試大理評事平昌孟郊
　樂府上
　　　列女操
梧桐相待老鴛鴦㑹雙死貞婦貴徇夫捨生亦
如此波瀾誓不起妾心井中水
　　　㶚上輕薄行
長安無緩步況值天景暮相逢㶚滻間親戚不
相顧自嘆方拙身忽隨輕薄倫常恐失所避化
爲車轍塵此中生白髮疾走亦未歇(得歇/一作不)
　　　長安羇旅行
十日一理髮每梳飛旅塵三旬九過飲每食唯
舊貧萬物皆及時獨余不覺春失名誰肯訪得
意爭相親直木有恬翼静流無躁鱗始知喧競
場莫處君子身野䇿藤竹輕山𬞞薇蕨新潛歌
歸去來事外風景眞
　　　　長安道
胡風激秦樹賤子風中泣家家朱門開得見不
可入長安十二衢投樹鳥亦急髙閣何人家笙
篁正喧吸
　　　　送逺吟
河水昏復晨河邊相送頻離盃有淚飲別栁無
枝春一笑忽然斂萬愁俄巳新東波與西日不
惜逺行人
　　　　古薄命妾
不惜十指絃爲君千萬彈常恐新聲至坐使(作/一)
(我/使)故聲(曲/一作)殘棄置今日悲即是昨日歡將新
變故易持故爲新難青山有蘼蕪淚葉長不乾
空令後代人採掇幽思櫕(幽蘭/一作思)
　　　古離別
松山雲繚繞萍路水分離雲去有歸日水分無
合時春芳役雙眼春色柔四支楊栁織別愁千
條萬條絲
　　　　古樂府雜怨(三首)
憶人莫至悲至悲空自衰寄人莫翦衣翦衣未
必歸朝爲雙蔕花暮爲四散飛花落却遶樹遊
子不顧期
夭桃花清晨遊女紅粉新夭桃花薄暮遊女紅
粉故樹有百年花人無一定顔花送人老盡人
悲花自閑
貧女鏡不明寒花日少容暗蛩有虚織短線無
長縫浪水不可照狂夫不可從浪水多散影狂
夫多異蹤持此一生薄空成萬(百/一作)恨濃
　　　靜女吟
艷女皆妬色靜女獨檢蹤任禮恥任糚嫁徳不
嫁容君子易求聘小人難自從此志誰與諒琴
絃幽韻重
　　　歸信吟
淚墨洒爲書將寄萬里親書去䰟亦去兀然空
一身
子貪敗不貪全
　　　苦寒吟
天色寒青蒼北風叫枯桑厚冰無裂文短日有
冷光敲石不得火壯隂正奪陽調苦竟何言凍
吟成此章
　　　猛將吟
擬膾樓蘭肉(五/一作)蓄怒時未揚秋鼙無退聲夜
劒不隱光虎隊手驅出豹篇心卷藏古今皆有
言猛將出北方
　　　傷哉行
衆毒蔓貞松一枝難乆榮豈知黄庭客仙骨生
不成春色捨芳蕙秋風遶枯莖彈琴不成曲始
覺知音傾館月改舊照吊賔冩餘情還舟空江
上波浪送銘旌
　　　古怨
試妾與君淚兩處滴池水看耴芙蓉花今年爲
誰死
　　　湘絃怨
昧者理芳草蒿蘭同一鋤狂(盲/一作)飈怒(怨/一作)秋
林曲直同一枯嘉木忌深蠧哲人悲巧誣靈均
入迴流靳尚爲良謨我願分衆泉清濁各異渠
我願分衆巢梟鸞相逺居此志諒難保此情竟
何如湘絃少知音孤響空踟蹰
　　　楚竹吟酬盧䖍端公見和湘絃怨
握中有新聲楚竹人未聞識音者謂誰清(靜/一作)
夜吹贈君昔爲瀟湘引曽動瀟湘雲一叫鳳改
聽再驚鶴失(岀/一作)羣江花匪秋落山日當晝曛
衆濁響雜沓孤清思氛氲欲知怨有(者/一作)形願
向明月分一掬靈均淚千年湘水文
　　　逺愁曲
飃䬙何所從遺塜行未逢東西不見人哭(泣/一作)
向青青松此地有時盡此哀無處容聲飜太白
雲淚洗藍田峯水渉七八曲山(石/一作)登千萬重
願　玄夜月(靈/一作)出視白日蹤
　　　貧女詞寄從叔先輩簡
蠶(貧/一作)女非不勤今年獨無春二月氷雪深死
盡萬木身時令自逆行造化豈不仁仰企碧雲
仙髙控滄海雲永別勞苦場飃䬙遊無垠
　　　邊城吟
西城近日(水/一作)天俗禀氣候偏行子獨自渇■
人仍賣泉燒烽碧雲外牧馬青坡巔何處鶻突
夢歸思寄仰(酒/一作)眠
　　　新平歌送許問
邉柳三四尺暮春(莫奏/一作)離別歌早迴儒士駕暮
飲土番河誰識匣(篋/一作)中寶楚雲章句多
　　　殺氣不在邊
殺氣不在邉凛然中國秋道險不在山平地有
摧輈河南又起兵清濁俱鎻流豈唯私客艱擁
滯官行舟況余隔晨昏去家成阻脩忽然兩鬢
雪固是一日愁獨寢夜難曉起視星漢浮凉風
蕩天地日夕聲颼飀萬物無少色兆人皆老憂
長䇿苟未立丈夫誠可羞靈響復何事劒鳴思
戮讎
　　　結愛
心心復心心結愛務在深一度欲離(言/一作)別千
迴結衣襟結妾獨守志結君早歸意始知結衣
裳不如結心腸坐結行亦結結盡百年月
　　　絃歌行
驅儺擊鼓吹長笛瘦鬼染面惟齒白暗中崒崒
拽茅鞭倮足朱褌行戚戚相顧■聲衝庭燎桃
弧射矢時獨叫
　　　覆巢行
荒城古木枝多枯飛禽嗷嗷朝哺鶵枝傾巢覆
鶵墜地烏鳶下啄更相呼陽和發生均孕育鳥
獸有情知不足枝危巢小風雨多未容長成巳
先覆靈枝珍木滿上林鳳巢阿閣重且深爾今
所託非本地烏鳶何得同(知/一作)爾心
　　　出門行(二首)
長河悠悠去無極百齡同此可歎息秋風白露
沾人衣壯心凋落奪顔色少年出門将訴誰川
無梁兮路無歧一聞陌上苦寒奏使我佇立驚
且悲君今得意厭梁肉豈復念我貧賤時
海風蕭蕭天雨霜窮愁獨坐夜何長驅車舊憶
太行險始知遊子悲故鄉羙人相思隔天闕長
望雲端不可越手持琅玕欲有贈愛而不見心
斷絶南山峩峩白石爛碧海之波浩漫漫參辰
出没不相待我欲横天無羽翰
　　　湘妃怨(作湘靈祠)
南巡竟不返二妃怨(悲/一作)逾積萬里喪蛾眉瀟
湘水空碧冥冥荒山下古廟收貞魄喬木深青
春清光滿(肅/一作)瑶席搴芳徒有薦靈意殊脉脉
玉珮不可親徘徊煙波夕
　　　巫山曲
巴江上峽重復重陽臺碧峭十二峯荆王獵時
逢暮雨夜卧髙丘夢神女輕紅流煙濕艷姿行
雲飛去明星稀目極䰟斷望不見猿啼三聲淚
滴衣
　　　巫山髙
見盡數萬里不聞三聲猿但飛蕭蕭雨中有亭
亭䰟千載楚襄恨遺文宋玉言至今晴明天(作/一)
　　　車遥遥
路喜到江盡江上又通舟舟車兩無阻何處不
得遊丈夫四方志女子安下留郎自別日言無
令生逺愁旅鴈忽叫月斷猿寒啼秋此夕夢君
夢君在百城樓寄淚無因波寄恨無因輈願爲
馭者手與郎迴馬頭
　　　征婦怨(四首)
良人昨日去明月又不圓別時各有淚零落青
樓前君淚濡羅巾妾淚滿路塵羅巾長在手今
得随妾身路塵如得風得上君車輪
漁陽千里道近如中門限中門踰有時漁陽長
在眼生在緑(絲/一作)羅下不識漁陽道良人自戍
來夜夜夢中到
　　　空城雀
一雀入官倉所食寧損幾秪慮徃覆頻官倉終
害爾魚網不在天鳥羅不張水飲啄要自然可
以空城裏
　　　閑怨
妾恨比斑竹下盤煩寃根有筍未出土中已含
淚痕
　　　羽林行
朔雪寒斷指朔風勁裂冰胡中射鵰者此日猶
不能翩翩羽林兒錦臂飛蒼鷹揮鞭快白馬走
出黄河凌
　　　古意
河邊織女星河畔牽牛郎未得渡清淺相對遙
相望
　　　古別離
欲別牽郎衣郎今到何處不恨歸來遅莫向臨
卭去
　　　遊俠行
壯士性剛決火中見石裂殺人不迴頭輕生如
蹔別豈知眼有淚肯白頭上髮平生無恩酬劒
閑一百月
　　　黄雀吟
黄雀舞承塵倚恃主人仁主人忽不仁買彈彈
爾身何不逺飛去蓬蒿正繁新蒿粒無人爭食
之足爲珍莫覷飜車粟覷飜罪有因黄雀不知
言贈之徒慇懃
　　　有所思
桔橰烽火晝不滅客路迢迢信難越古鎭刀攅
萬片霜寒江浪起千堆雪此時西去定如何空
使南心逺凄切
　　　求仙曲
仙教生爲門仙宗靜爲根持心若妄求服食安
足論鏟惑有靈藥餌眞成本源自當出塵網馭
鳯登崑崙
　　　嬋娟篇
花嬋娟泛春泉竹嬋娟籠曉烟妓嬋娟不長妍
月嬋娟眞可憐夜半姮娥朝太一人間本自無
靈匹漢宫承寵不多時飛鷰婕妤相妬嫉
　　　南浦篇
南浦桃花亞水紅水邊栁絮由春風鳥鳴喈喈
煙濛濛自從逺送對悲翁此翁已與少年別唯
憶深山深谷中
　　　清東曲
櫻桃花參差香雨紅霏霏　笑競攀折羙人濕
羅衣采采清東曲明眸艷珪玉青巾艑上郎上
下看不足南陽公首詞編入新樂録
孟東野詩集卷第一
孟東野詩集卷第二
　　山南西道節度參謀試大理評事平昌孟　郊
　樂府下
　　　織女辭
夫是田中郎妾是田中女當年嫁得君爲君秉
機杼筋力日已疲不息䆫下機如何織紈素自
着藍縷衣官家牓村路更索栽桑樹
　　　古意
蕩子守邊戍佳人莫相從去來年月多苦愁改
形容上山復下山踏草成古蹤徒言採蘼蕪十
度不一逢鑒獨是明月識志唯寒松井桃始開
花一見悲萬重人顔不再春桃色有再濃掯氣
入空房無憀乍從容啓貼理針線非獨學裁縫
手持未染綵繡爲白芙蓉芙蓉無染汚将以表
心素欲寄未歸人當春無信去無信反增愁愁
心縁隴頭願君如隴水冰鏡　宛宛青絲
紀纎纎白玉鈎玉鈎不虧缺青絲無斷絶迴還
勝雙手解盡心中結
　　　折楊栁(二首)
楊柳多短枝短枝多別離贈逺累攀折柔條安
得垂青春有定節離別無定時但恐人别促不
怨來遅遅莫言短枝條中有長相思朱顔與緑
楊併在別離期
樓上春風過風前楊栁歌枝踈縁別苦曲怨爲
年多花驚燕地雲葉映楚池波誰堪别離此征
戍在交河
　　　和丁助教塞上吟
哭雪復吟雪廣文丁夫子江南萬里寒曽未及
如此整頓氣候誰言從生靈始無令惻隱者哀
哀不能已
　　　古怨别
䬃䬃秋風生愁人怨離别含情兩相向欲語氣
先咽心曲千萬端悲來却難説別後唯所思天
涯共明月
　　　古别曲
山川古今路縱横無斷絶來徃天地間人皆有
離别行衣未束帶中腸已先結不用看鏡中自
知生白髮欲陳去留意聲向言前咽愁結塡心
胷茫茫若爲説荒郊煙莽蒼曠野風凄切處處
得相随人那不如月
　　　樂府戱贈陸大夫十二丈(三首)
蓮子不可得荷花生水中猶勝道傍栁無事(作/一)
(時)蕩春風
渌萍與荷葉同此一水中風吹荷葉在渌萍西
復東
蓮葉未開時苦心終日卷春水(風/一作)徒蕩漾荷
花未開展
　　　戱荅　陸長源
芙蓉初出水菡蓞露中花風吹着枯木無奈值
空槎
　　　勸善吟(醉㑹中贈郭行餘)
瘦郭有志氣相哀老龍鍾勸我少吟詩俗窄難
爾容一口百味别況在醉㑹中四座正當喧片
言何由通顧余昧時調居止多踈慵見書眼始
開聞樂耳不聦視聽互相隔一身且莫同天疾
難自醫詩僻將何攻見君如見書語善千萬重
自悲咄咄感變作煩惱翁煩惱不可欺(可欺古/一作不)
(劒)古劒澀亦雄知君方少年少年懷古風藏書
拄屋脊不借與凡聾我願拜少年師之學崇崇
從他笑爲矯矯善亦可宗
　　　望夫石
望夫石夫不來兮江水碧行人悠悠朝與暮千
年萬年色如故
　　　寒江吟
冬至日光白始知隂氣凝寒江波浪凍(急/一作)千
里無平氷飛鳥絶髙羽(樹/一作)行人皆晏興荻洲
素浩渺碕岸凘碐磳烟舟忽自阻風帆不相乗
何況異形體信任爲股肱涉江莫渉凌得意須
得朋結交非賢良誰免生愛憎凍水有再浪失
飛有載騰一言縱醜詞萬響無善應取鑒諒不
逺江水千萬層何當春風吹利涉吾道弘
　感興上
　　　審友
種樹須擇地惡土變木根結交若失人中道生
謗言君子芳桂性春榮冬更繁(寒更繁/一作春濃)小人
槿花心朝在夕不存莫躡冬氷堅中有潛浪飜
唯當金石交可以賢達論
　　　怨別
一別一迴老志士白髮早在冨易爲容居貧難
自好沉憂損性靈服藥亦枯槁秋風遊子衣落
日行逺道君問去何之賤身難(寕/一作)自保
　　　百憂
萱草女兒花不解壯士憂壯士心是劒爲君射
斗牛朝思除國讎(難/一作)暮思除國讎計盡山河
畫意窮草木籌智士日千慮愚夫唯四愁何必
在波濤然後驚(生/一作)沉浮伯倫心不醉四皓迹
難留出處各有時衆議徒啾啾
　　　路病
病客無主人艱哉求卧難飛光赤道路内火焦
肺肝欲飲井泉竭欲醫囊用單稚顔能幾日壯
志忽已殘人子不言苦歸書但云(言/一作)安愁環
在我腸宛轉終無端
　　　衰松
近世交道衰青松落顔色人心忌孤直木性隨
改易既摧栖日榦未展擎天力終是君子材還
思君子識
　　　遣興
絃貞五條音(音詞/一作五)松直百尺心貞絃含古風
直松凌髙岑浮聲與狂葩胡爲欲相侵
　　　退居(一作退老)
退身何所食敗力不能閑種稻耕白水負薪斫
青山衆聽喜巴唱獨醒愁楚顔日暮静歸時幽
幽扣松關
　　　卧病
貧病誠可羞故床無新裘(羞數整藍縷裘/一作貪病對客)春色
燒肌膚時飱苦咽喉倦寢意蒙昧强言聲幽柔
承顔自俛仰有淚不敢流黙黙寸心中朝愁續
暮愁
　　　隱士
本末一相返漂浮不還眞山野多餒士市井無
飢人虎豹忌當道麋鹿知藏身奈何貪競者日
與患害親顔皃嵗嵗改利心朝朝新孰知冨生
禍取冨不取貧寶玉忌出璞出璞先爲塵松栢
忌出山出山先爲薪君子隱石壁道書爲我鄰
寢興思其義澹泊味始眞陶公自放歸尚平去
有依草木擇地生禽鳥順性飛青青與冥冥所
保各不違
　　　獨愁(一作獨怨)
前日逺別離昨日生白髮欲知萬里情曉卧半
床月常恐百蠱鳴使我芳草歇
　　　春日有感
雨滴草芽出一日長一日風吹柳線垂一枝連
一枝獨有愁人顔經春如等閑且持酒滿盃狂
歌狂笑來
　　　將見故人
佳人季夏中及此百餘日無日不相思明鏡改
形質寧知仲冬時忽有相逢期振衣起躑躅頳
鯉躍天池
　　　傷時
常聞貧賤士之常草木冨者莫相笑男兒得路
即榮名邂逅失途成不調古人結交而重義今
人結交而重利勸人一種種桃李種亦直須遍
天地一生不愛囑人事囑即直須爲生死我亦
不羡季倫冨我亦不笑原憲貧有財有勢即相
識無財無勢同路人因知世事皆(只/一作)如此却
向東溪卧白雲
　　　寓言
誰言碧山曲不廢青松直誰言濁水泥不汚明
月色我有松月心俗騁風霜力貞明既如此摧
折安可得
　　　偶作
利劒不可近羙人不可親利劒近傷手羙人近
傷身道險不在廣十歩能摧輪情憂不在多一
夕能傷神
　　　勸學
擊石乃有火不擊元無煙人學始知道不學非
自然萬事須已運他得非我賢青春須早爲豈
能長少年
　　　贈農人
勸爾勤耕田盈爾倉中粟勸爾伐桑株減爾身
上服清霜一委地萬草色不緑狂飈一入林萬
葉不着木青春如不耕何以自結束
　　　長安早春
旭日朱樓光東風不驚塵公子醉未起羙人爭
探春探春不爲桑探春不爲麥日日出西園秪
望花柳色乃知田家春不入五侯宅
　　　罪松
雖爲青松姿霜風何所冝二月天下樹緑於青
松枝勿謂賢者喻勿謂愚者規伊吕代封爵夷
齊終身飢彼曲旣在斯我正實在兹涇流合渭
流清濁各自持天令設四時榮衰有常期榮合
隨時榮衰合隨時衰天令既不從甚不敬天時
松乃不臣木青青獨何爲
　　　感興
拔心草不死去根柳亦榮獨有失意人恍然無
力行昔爲連理枝今爲斷絃聲連理時所重斷
絃今所輕吾欲進孤舟三峽水不平吾欲載車
馬太行路峥嶸萬物根一氣如何互相傾
　　　感懷(八首)
秋氣悲萬物驚風振長道登髙有所思寒雨傷
百草平生有親愛零落不相保五情今巳傷安
得自能老
晨登洛陽坂目極天茫茫羣物歸大化六龍頹
西荒犲狼日已多草木日已霜飢年無遺粟衆
鳥去空場路傍誰家子白首離故鄉含酸望松
栢仰面訴穹蒼去去匆復道苦飢形皃傷
徘徊不能寐耿耿含酸辛中夜登髙樓憶我舊
星辰四時互遷移萬物何時春唯憶首陽路永
謝當時人
長安嘉麗地宫月生蛾眉隂氣凝萬里坐看芳
草衰玉堂有玄鳥亦以從此辭傷哉志士嘆故
國多遅遅深宫豈無樂擾擾復何爲朝見名與
利暮還生是非(與非/一作是)姜牙佐周武世業永巍
巍
舉才天道親首陽誰採薇去去荒澤逺落日當
西歸羲和駐其輪四海借餘暉極目何蕭索驚
風正離披䲻鴞鳴髙樹衆鳥相因依東方有一
士歳暮常苦飢主人數相問脉脉今何爲貧賤
亦有樂且願掩(守/一作)柴扉
火雲流素月三五何明明光曜侵白日賢愚迷
至精四時更變化天道有虧盈常恐今曰没須
臾還復生
河梁暮相遇草草不復言漢家正離亂王粲别
荆蠻野澤何蕭條悲風振空山舉頭是星辰念
我何時還親愛乆別㪚形神各離遷未爲死生
訣長在心目間
有鳥東西來哀鳴過我前願飛浮雲外飲啄見
青天
　　　逹士
四時如逝水百川皆東波青春去不還(迴/一作)白
髮鑷更多逹人識元氣(化/一作)變愁爲髙歌傾顔
取一醉冨者奈貧何君看土中宅冨貴(已矣/一作)無
偏頗
　　　暮秋感思(二首)
西風吹垂楊條條脆如藕上有噪日蟬催人成
皓首亦恐旅歩難何獨朱顔醜(朽/一作)欲慰一時
心莫如千日酒
優哉遵渚鴻自得飬身㫖不啄太倉粟不飲方
塘水振羽　浮雲罝羅任徒爾
　　　古興
楚血未乾衣荆虹尚埋輝痛玉不痛身抱璞求
所歸
　　　勸友
至白涅不緇至交淡不疑人生静躁殊莫猒相
箴規膠漆武可接金蘭文可思堪嗟無心人不
如松栢枝(松姿/一作青)
　　　夷門雪贈主人
夷門貧士空吟雪夷門豪士皆飲酒酒聲歡閑
入雪銷雪聲激切悲枯朽悲歡不同歸去來萬
里春風動江柳
　　　荅　陸長源
好丹與素通不同失意得途事皆別東隣少年
樂未央南客思歸腸欲絶千里長河氷復氷雲
鴻冥冥楚山雪
　　　堯哥(氏莊客去婦後篇題/二首一作舜歌前篇賞鄭)
爾室何不安爾孝無與齊一言應對姑一度爲
出妻徃轍才晚鐘還轍及晨雞徃還跡徒新很
戾竟獨迷娥女無禮數汚家如糞泥父母吞聲
瘦禽鳥亦爲啼如何天與惡不得和鳴栖
山色挽心肝將歸盡日看村肩藍􁄫子野坐白
髮官(冠/一作)鸎弄方短短花明碎攅攅瑠璃堆可
掬琴瑟饒多歡翠韻仙窈窕嵐漪出無端養館
洞庭秋響荅虚吹彈
孟東野詩集卷第二
孟東野詩集卷第三
　　　山南西道節度叅謀試大理評事平昌孟　郊
　感興下
　　　亂離
天下無義劒中原多瘡痍哀哀陸大夫正直神
反斯子路已成血嵇康今尚嗤爲君每一慟如
劒在四肢折羽不復飛逝水不復歸直松摧髙
柯弱蔓將何依朝爲春日歡夕爲秋日悲淚下
無尺寸紛紛天雨絲積怨成疾疹積恨成狂癡
怨草豈有邊恨水豈有涯怨恨馳我心茫茫日
何之
　　　勸酒
白日無定影清江無定波人無百年壽百年復
如何堂上陳羙酒堂下列清歌勸君金屈巵勿
謂朱顔􁉦松栢歳歳茂丘陵日日多君㸔終南
山千古青峩峩
　　　去婦
君心匣中鏡一破不復全妾心藕中絲雖斷猶
牽連安知御輪士今日翻迴轅一女事一夫安
可再移天君聴去鶴言哀哀七絲絃
　　　君子勿鬱鬱士有謗毁者作詩以贈之
　　　二首
君子勿鬱鬱聴我青蠅歌人間少平地森聳山
岳多折輈不在道覆舟不在河須知一尺水日
夜増髙波叔孫毁仲尼臧倉掩孟軻蘭艾不同
香自然難爲和良玉燒不熱直竹文不頗自古
皆如此其如道在何
日徃復不見秋堂暮仍學玄髮不知白曉入寒
銅覺爲林未離樹有玉猶在璞誰把碧梧枝刻
作雲門樂
　　　聞砧
杜鵑聲不哀斷猿啼不切月下誰家砧一聲腸
一絶杵聲不爲客客聞髮自白杵聲不爲衣欲
令遊子歸
　　　遊子
萱草生堂堦遊子行天涯慈親倚堂門不見萱
草花
　　　自歎
愁與髪相形一愁白數莖有髪能幾多禁愁日
日生古若不置兵天下無戰爭古若不置名道
路無欹傾太行聳巍峩是天産不平黄河奔濁
浪是天生不清四蹄日日多雙輪日日成二物
不在天安能免營營
　　　求友
北風臨大海堅氷臨河面下有大波瀾對之無
由見求友須在良得良終相善求友若非良非
良中道變欲知求友心先把黄金鍊
　　　投所知
苦心知苦節不容一毛髪鍊金索堅貞洗玉求
明潔自慙所業微功用如鳩拙何殊嫫母顔對
彼寒塘月君存古人心道出古人轍盡羙固可
揚片善亦不遏朝向公卿説暮向公卿説誰謂
黄鍾管化爲君子舌一説清嶰竹二説變嶰谷
三説四説時寒花拆寒木􁫇􁫇家道路燦燦我
衣服豈直輝友朋亦用慰骨肉一暖荷疋素一
飽荷升粟而況大恩恩此身報得足且將食蘖
勞酬之作金刀
　　　病客吟
主人夜呻吟皆入妻子心逺客(客子/一作)晝呻吟徒
爲蠱鳥音妻子手中病愁思不復深僮僕手中
病憂危獨難任丈夫乆漂泊神氣自然沉況扵
滯疾中何人免噓􁶧大海亦有涯髙山亦有岑
沉(此/一作)憂獨無極塵淚牙盈襟
　　　感懷
孟冬隂氣交兩河正屯兵煙塵相馳突烽火日
夜驚太行險阻髙輓粟輸連營奈何操弧者不
使梟巢傾猶聞漢比兒怙亂謀縱横擅揺干戈
柄呼叫豺狼聲白日臨爾軀胡爲喪丹誠豈無
感激士以致天下平登髙望寒原黄雲鬱崢嶸
坐馳悲風暮歎息空沾纓
　　　離思
不寐亦不語片月秋稍舉孤鴻憶霜羣獨鶴叫
雲侣怨彼浮花心飄飄無定所髙張係繂帆逺
過梅根渚迴織别離字機聲有酸楚
　　　結交
鑄鏡須青銅青銅易磨拭結交逺小人小人難
姑息鑄鏡圖鑑微結交圖相依凡銅不可照小
人多是非
　　　傷春
兩河春草海水清十年征戰城郭腥亂兵殺兒
將女去二月三月花冥冥千里無人旋風起鸎
啼鷰語荒城裏春色不揀墓傍枝紅顔皓色逐
春去春去春來那得知今人看花古人墓令人
惆悵山頭路
　　　擇友
獸中有人性形異遭人隔人中有獸心幾人能
真識古人形似獸皆有大聖徳今人表似人獸
心安可測雖笑未必和雖哭未必戚面結口頭
交肚裏生荆棘好人常直道不順世間逆惡人
巧謟多非義苟且得若是傚眞人堅心如鐵石
不謟亦不欺不奢復不溺面無恡色容心無詐
憂惕君子大道人朝夕恒的的
　　　夜憂
豈獨科斗死所嗟文字捐蒿蔓轉驕王菱荇減
嬋娟未遂擺鱗志空思吹浪旋何當再霖雨洗
濯生華鮮
　　　惜苦
于鵠值諫議以毬不能官焦䝉值舍人以盃不
得完(官/一作)可惜大雅㫖意此小團欒名迴不敢
辨心轉寔是難不惜爲君轉轉非君子觀轉之
復轉之强轉誰能歡哀哉虚轉言不可窮波瀾
　　　寒地百姓吟(畿内百姓大䝉矜邱/為鄭相其年居河南)
無火炙地眠半夜皆立號冷箭何處來棘針風
騷勞(騷騷/一作)霜吹破四壁苦痛不可逃髙堂搥鐘
飲到曉聞烹炮寒者願爲蛾燒死彼華膏華膏
隔仙羅虚遶千萬遭到頭落地死踏地爲遊遨
遊遨者是誰君子爲鬱陶
　　　出東門
餓馬骨亦聳獨驅出東門少年一日程衰叟十
日奔寒景不我爲疾走落平原眇黙荒草行恐
懼夜魄飜一生自組織千首大雅言道路如抽
蠶宛轉覊腸繁
　　　敎坊歌兒
十嵗小小兒能歌得聞(朝/一作)天六十孤老人能
詩獨臨川去年西京寺衆伶集講筵能嘶竹枝
詞供飬繩床禪能詩不如歌悵望三百篇
　　　訪疾
冷氣入瘡痛夜來痛如何瘡從公怒生豈以私
恨多公怒亦非道怒消乃天和古有煥輝句嵇
康閑婆娑請君吟嘯之正氣庻不訛
　　　酒徳
酒是古明鏡輾開小人心醉見異舉止醉聞異
聲音酒功如此多酒屈亦以深罪人免罪酒如
此可爲箴
　　　冬日
老人行人事百一不及周凍馬四蹄吃陟卓難
自收短景仄飛過午光不上頭少壮日與輝衰
老日與愁日愁疑在日嵗箭迸如讎萬事有何
味一生虚自囚不知文字利到死空遨遊
　　　飢雪吟
飢烏夜相啄瘡聲互悲鳴氷腸一直刀天殺無
曲情大雪壓梧桐折柴墮崢嶸安知鸞鳯巢不
與梟鳶傾下有幸災兒拾遺多新爭但求彼失
所但誇此經營(自經營/一作誇誕)君子亦拾遺拾遺非
拾名將補鸞鳯巢免與梟鳶并因爲飢雪吟至
曉竟(意/一作)不平
　　　偷詩
餓犬齚枯骨自喫饞飢涎今文與古文各各稱
可憐亦如嬰兒食餳桃口旋旋唯有一㸃味豈
見逃景延繩床獨坐翁黙覽有所傳終當罷文
字别著逍遥篇從來文字浄君子不以賢
　　　晚雪吟
貧富喜雪晴出門意皆饒鏡海見纎悉冰天步
飄䬙一一仙子行家家塵聲銷小兒擊玉指大
耋歌聖朝睿氣流不盡瑞仙何夐寥始知望幸
色終疑異禮招市井亦清潔閭閻聳岧嶤蒼生
願東顧翠華仍西遙天念豈薄厚宸衷多憂焦
憂焦致太平以兹時比堯古耳有未通新詞有
潛韶甘爲酒伶擯坐恥歌女嬌選音不易言裁
正逢今朝今朝前古文律異同一調願扵堯琯
中奏盡鬱抑謠
　　　自惜
傾盡眼中力抄詩過與人自悲風雅老恐被巴
竹嗔零落雪文字分明鏡精神坐甘氷抱晚永
謝酒懷春徒有言言舊慙無黙黙新始驚儒教
誤漸與佛乗親
　　　老恨
無子抄文字老吟多飄零有時吐向床枕席不
解聴鬭蟻甚微細病聞亦清泠小大不自識自
然天性靈
　詠懷上
　　　湖州取解述情
霅水徒清深照影不照心白鶴未輕舉衆鳥爭
浮沉因兹挂帆去遂作歸山吟
　　　落第
曉月難爲光愁人難爲腸誰言春物榮豈見葉
上霜(花上霜/一作獨見)鵰鶚(鶴鵲/一作)失勢病(失勢/一作飛)鷦鷯
假(改/一作)翼翔棄置復棄置情如刀刃傷
　　　詠情(一作感㝢)
濁水心易(巳/一作)傾明波興初發思逢海底人乞
取蚌中月此興若未諧此心終不歇
　　　病起言懷
强行尋溪(淨/一作)水洗却殘病姿花景晼晚盡麥
風清泠吹交道卧來見世情貧去知髙閑思楚
逸澹泊(淺薄/一作)猒齊兒終伴碧山侣結言青桂枝
　　　秋夕貧居述懷
卧冷無逺夢聽秋酸别情髙枝低枝風千葉萬
葉聲淺井不供飲瘦田長廢耕今交非古交貧
語聞皆輕
　　　夜感自遣(楚江又作苦學吟/一作失志夜坐思歸)
夜學曉未休苦吟神鬼愁如何不自閑心與身
爲讎死辱片時痛生辱長年羞清桂無直枝苦
江思舊遊
　　　再下第
一夕九起嗟夢短不到家兩度長安陌空將淚
見花
　　　下第東歸留别長安知己
共照日月影獨為愁思人豈知鶗鴂鳴(鳴等閑/一作鶗)
(鳴)瑶草不得春一片兩片雲千里萬里身雲歸
嵩之陽身寄江之濵棄置復何道楚情吟白蘋
　　　失意歸呉因寄東臺劉復侍御
自念西上身忽隨東歸風長安日下影又落江
湖中離婁豈不明子野豈不聰至寶非眼别至
音非耳通因緘俗外詞(外詞/一作物)仰寄髙天鴻
　　　下第東南行
越風東南清楚日瀟湘明試遂伯鸞去還作靈
均行江蘺伴我泣海月投人驚失意容皃改畏
塗惟命輕時聞喪侣猿一叫千愁并(生/一作)
　　　歎命
三十年來命唯藏一卦中題詩還怨易問易䝉
復䝉本望文字逹今因文字窮影孤别離月衣
破道路風歸去不自息耕耘成楚農
　　　逺遊
慈烏文逺飛孝子念先歸而我獨何事四時心
有違江海戀空積波濤信來稀長爲路傍食着
盡家中衣别(烈/一作)劒不割物離人難作威逺行
少童僕驅使無是非爲性玩好盡積愁心緒㣲
始知時節駛愛(夏/一作)日非長輝
　　　商州客舍
商山風雪壯遊子衣裳單四望失道路百憂攅
肺肝日短覺易老夜長知至寒淚流瀟湘絃調
苦屈宋彈識聲今所易識意古所難聲意今詎
辨(誰辨/一作竟)髙明鑒其端
　　　長安旅情
盡説青雲路有足皆可至我馬亦四蹄出門似
無地玉京十二樓峩峩倚青翠下有千朱門何
門薦孤士
　　　長安覊旅
聽樂離别中聲聲入幽腸曉淚滴楚瑟夜䰟遶
呉鄉幾迴覊旅情夢覺殘燭光
　　　渭上思歸
獨訪千里信迴臨千里河家在(住/一作)呉楚鄉淚
寄東南(流/一作)波
　　　登科後
昔日齷齪不足誇今朝放蕩思無涯春風得意
馬蹄疾一日㸔盡長安花
　　　初於洛中選
塵土日易没驅馳力無餘青雲不我與白首方
選書宦途事非逺拙者取自踈終然戀皇邑誓
以結吾盧帝城富髙門京路饒勝居碧水走龍
狀蜿蜒遶庭除尋常異方客過此亦踟蹰
　　　乙酉嵗舍弟扶侍歸興義莊居後獨止
　　　舍待替人
誰言舊居止主人忽成客僮僕强與言相懼終
脉脉出亦何所求入亦何所索飲食迷精麤衣
裳失寛窄迴風卷閑簟新月生空壁士有百役
身官無一姓宅丈夫恥自飾衰鬢從颯白蘭交
早已謝榆景徒相迫惟予中心鏡不語光歴歴
　　　西齋飬病夜懷多感因呈上從叔子雲
逺客夜衣薄猒眠待雞鳴一床空月色四壁秋
蛩聲守淡遺衆俗養痾念餘生方全君子拙恥
學小人明蚊蜹亦有時羽毛各有成如何騏驥
跡踡跼未能行西北有平路運來無相輕
孟東野詩集卷第三
孟東野詩集卷第四
　　　山南西道莭度參謀試大理評事平昌孟　郊
　詠懷下
　　　　秋懷十五首
孤骨夜難卧吟蟲相唧唧老泣無涕洟秋露爲
滴瀝去壯暫如翦來衰紛似織觸緒無新心叢
悲有餘憶詎忍逐南帆江山踐徃昔
秋月顔色冰(聲/去)老客志氣單冷露滴夢破峭風
梳骨寒席上印病文腸中轉愁盤疑懷無所憑
虚聽多無端梧桐枯崢嶸聲響如哀彈
一尺月透戸仡栗如劒飛老骨坐亦驚病力所
尚微蠱苦貪(含/一作)剪色鳥危巢焚輝孀娥理故
絲(煩緒/一作)孤哭(坐/一作)抽餘意浮年不可追衰步多
夕歸
秋至老更貧破屋無門扉一片月落牀四壁風
入衣踈夢不復逺弱心良易歸商葩將去(老/一作)
緑繚繞爭餘輝野步踏事少病謀向物違幽幽
草根蟲生意與我微
竹風相戞語幽閨暗中聞鬼神滿衰聽恍惚難
自分商葉隨乾雨秋衣卧單雲病骨可剸物酸
呻亦成文瘦攅如此枯壯落隨西曛裊裊一線
命徒言繫絪緼
老骨懼秋月秋月力劒稜纎輝不可干冷䰟坐
自凝羇雌巢空鏡仙飈蕩浮氷驚步恐自翻病
大不敢凌單床寤皎皎瘦卧心兢兢洗河不見
水透濁爲清澄詩壯昔空説詩衰今何憑
老病多異慮朝夕非一心商蟲哭衰運繁響不
可尋秋草瘦如髪貞芳綴踈金晚鮮詎幾時馳
景還易隂弱習徒自恥暮知欲何任露才一見
讒潜智早已深防深不防露此意古所箴
嵗暮景氣乾秋風兵甲聲織織勞無衣喓喓
自鳴商聲聳中夜蹇支廢前行青髪如秋園一
翦不復生少年如餓花瞥見不復明君子山岳
定小人絲毫爭多爭多無壽天道戒其盈
冷露多瘁索枯風饒吹嘘秋深月清苦蟲老聲
麤踈頳珠枝纍纍芳金蔓舒舒草木亦趣時寒
榮似春餘自悲(悲彼/一作)零落生與我心何如
老人朝夕異生死每日中坐隨一啜安卧與萬
景空視短不到門聽澀詎逐風還如刻削形免
有纎悉聦浪浪謝初始皎皎幸歸終孤隔文章
友親宻蒿萊翁歳緑閔以黄秋節迸已(又/一作)窮
四時既相迫萬慮自然叢南逸浩淼際北貧磽
确中曩懷沉遙江衰思結秋嵩鋤食難滿腹葉
衣多醜躬塵縷不自整古吟將誰通幽竹嘯鬼
神楚鐵生虬龍志生多異感運鬱由邪衷常思
書破衣至死敎初童習樂莫習聲習聲多頑聾
明明胷中言願寫爲髙崇
幽苦日日甚老力步步微常恐暫下床至門不
復歸飢者重一食寒者重一衣泛廣豈無涘恣
行亦有隨(隨時/一作)語中失次第身外生瘡痍桂蠧
既潜汚(扝/一作)桂花損貞姿詈言一失香千古聞
臭詞將死始前悔前悔不可追哀哉輕薄行終
日與駟馳(馳/一作欲)
流運閃欲盡枯折皆相號棘枝風哭酸桐葉霜
顔髙老蟲乾鐵鳴驚獸孤玉咆商氣洗(病/一作)聲
瘦晚隂驅景勞集耳不可遏噎神不可逃蹇行
散餘鬱幽坐誰與曹抽壯無一線剪懷盈千刀
清詩既名眺(既名郊/一作詩清)金菊亦姓陶收拾昔所
棄咨嗟今比毛幽幽歳晏言零落不可操
霜氣入病骨老人身生氷衰毛暗相刺冷痛不
可勝鷕鷕伸至明强强攬所憑瘦坐形欲折腹
飢心將崩勸藥左右愚言語如見憎聳耳噎神
開(神氣開/一作聳嚥)始知功用(者/一作)能日中視餘瘡暗
鏁(隙/一作)聞繩(細/一作)蠅彼齅一何酷此味半㸃凝
潜毒爾無猒餘生我堪矜凍飛幸不逺冬令反
心懲出沒各有時寒熱苦(莫/一作)相凌仰謝調運
翁請命願有徴
黄河倒上天衆水有却來人心不及水一直去
不迴一直亦有巧不肯至蓬萊一直不知疲唯
聞至省臺忍古不失古失古志易摧失古劒亦
折失古琴亦哀夫子失古淚當時落漼漼詩老
失古心至今寒皚皚古骨無濁肉古衣如蘚苔
勸君勉忍古忍古銷塵埃
詈言(署劒/一作)不見血殺人何紛紛聲如窮家犬吠
竇何誾誾詈痛幽鬼哭詈侵黄金貧言詞豈用
多憔悴在一聞古詈舌不死至今書云云今人
詠古書善惡冝自分秦火不爇舌秦火空爇文
所以詈更生至今横絪緼
　　　靖安寄居
寄静不寄華愛兹嵽嵲居渇飲濁清泉饑食無
名𬞞敗菜(葉/一作)不敢火補衣亦寫書古云儉成
徳今乃寔起予戅叟戅不足賢人賢有餘役生
皆促促心竟誰舒舒萬馬踏風衢衆塵隨奔車
髙賔盡不見大道夜方虚卧有洞庭夢坐無長
安儲英髦空駭耳煙火獨微如厚念恐傷性薄
田憶親鋤承(忙/一作)世不出力冬竹肯抽𦵔外物
莫相誘約心誓從初碧芳既似水日日詠歸歟
　　　雪
忽然太行雪昨夜飛入來崚嶒墮庭中嚴白何
皚皚奴婢曉開戸四支凍徘徊咽言詞不成告
訴情狀摧官給未入門家人盡以灰意勸莫笑
雪笑雪貧爲災將暖此殘疾典賣爭致盃敎令
再舉手誇曜餘生才强起吐巧詞委曲多新裁
爲爾作非夫忍恥轟暍雷書之與君子庻免生
嫌猜
　　　春愁
春物與愁客遇時各有違故花辤新枝新淚落
故衣日暮兩寂寞飄然亦同歸
　　　懊惱
惡詩皆得官好詩空抱山抱山冷　終日悲
顔顔好詩更相嫉劒㦸生牙關前賢死已乆猶
在咀嚼間以我殘抄身清峭養髙閑求閑未得
閑衆誚瞋虤虤
　遊適上
　　　遊城南韓氏莊
初凝瀟湘水鏁在朱門中時見水底月動摇池
上風(山/一/動摇池上風/作有時池底)清氣潤竹木白光連虚空
浪簇霄漢羽岸芳金碧叢何言數畆間環泛路
不窮願逐(常慕/一作)神仙侣飄然(從兹/一作)汗漫通
　　　與二三友秋霄㑹話清上人院
何處山不幽此中情又别一僧敲一磬七子吟
秋月激石泉韻清寄枝風嘯咽冷然諸境静頓
覺浮累滅扣寂兼探眞通霄詎能輟
　　　夜集
好鳥無雜棲華堂有嘉携琴樽互傾奏歌賦相
和諧但嘉魚水合莫令雲雨乖一爲鴡雞彈再
鼓壯士懷初景待誰曉新春逐(還/一作)君來願言
良友㑹髙駕不知迴
　　　招文士飲
曹劉不免死誰敢負年華文士莫辭酒詩人命
屬花退之如放逐李白自矜夸萬古忽將似一
朝同嘆嗟何言天道正獨使地形斜南士愁多
病北人悲去家梅芳已流管柳色未藏鵶相勸
罷吟雪相從愁飲霞醒時不可過愁海浩無涯
　　　陪侍御叔遊城南山墅
夜坐擁腫亭晝登崔嵬岑日窺萬峯首月見雙
泉心松氣清耳目竹氛碧衣襟佇想(仰悲/一作)琅玕
字數聽枯槁吟
　　　登華嚴寺楼望終南山贈林校書兄弟
地脊亞爲崖聳出冥冥中樓根挿逈雲殿翼翔
危空前山胎元氣靈異生不窮勢吞萬象髙秀
奪五岳雄一望俗慮醒再登仙願崇青蓮三居
士晝景眞賞同
　　　遊終南山
南山塞天地日月石上生髙峯夜留景(西黄昏/太白峯)
(餘日/後見)深谷晝未明山中人自正路險心亦平長
風驅松栢聲拂萬壑清到此悔讀書朝朝近浮
名
　　　遊終南龍池寺
飛鳥不到處僧房終南巔龍在水長碧雨開山
更鮮步出白日上坐依清溪邊地寒松桂短石
險道路(苔磴/一作)偏晚磬送歸客數聲落遥天
　　　南陽公請東櫻桃亭子春讌
萬木皆未秀一林先含春此地獨何力我公布
深仁霜葉日舒卷風枝逺埃塵初英濯紫霞飛
雨流清津賞異出囂雜折芳積歡忻文心兹焉
重俗尚安能珍碧玉糚粉比飛瓊穠艷均鴛鴦
七十二花態併相新常恐遺秀志迨兹廣讌陳
芳菲爭勝引歌詠竟良辰方知戯馬㑹永謝登
龍賔
　　　逰華山雲臺觀
華嶽獨靈異草木恒新鮮山盡五色石水無一
色泉仙酒不醉人仙芝皆延年夜聞明星館時
韻女蘿絃敬兹不能寐焚栢吟道篇
　　　喜與長文上人宿李秀才小山池亭
燈盡語不盡主人庭砌幽柳枝星影曙蘭葉露
華浮塊嶺笑羣岫片池輕衆流更聞清淨子逸
唱頗難儔
　　　邀花伴(時在朔方)
邊地春不足十里見一花及時須遨遊日暮饒
風沙
　　　石淙十首
巖谷不自勝水木幽竒多朔風入空曲涇(徑/一作)
流無大波迢逓逗難盡參差勢相羅雪霜有時
洗塵土無由和潔冷誠未厭晚步將如何
出曲水未斷入山深更重泠泠若仙語皎皎多
異容萬響不相雜四時皆自濃日月牙分照雲
霞各生峯乆迷向方理逮兹聳前蹤
荒䇿每恣逺戅步難自迴已抱苔蘚疾(疲/一作)尚
凌潺湲隈驛驥苦銜勒籠禽恨摧頽實力苟未
足浮誇信悠㢤顧惟非時用靜言還自咍
朔水刀劒利秋石瓊瑶鮮魚龍氣不腥潭洞狀
更妍磴雪入呀谷掬星洒遥天聲忙(迫/一作)不及
韻勢疾多斷漣輸去雖有恨躁氣(翻/一作)一何顛
蜿蜒相纒掣犖确亦迴旋黑草濯鐵髮白苔浮
冰錢具(其/一作)生此云遥非徳不可甄何況被犀
士制之空以權始知静剛猛文教從來先
空谷聳視聽幽湍澤心靈疾流脫鱗甲疊岸衝
風霆丹瓛墯瓌景霽波灼(閃/一作)虚形淙淙豗厚
軸稜稜攅髙冥弱棧跨旋碧危梯倚凝青飄飄
鶴骨仙飛動鼇背庭(亭/一作)常聞誇大言下顧皆
細萍
百尺明鏡流千曲寒星飛爲君洗故物有色如
新衣不飲泥土汚但飲雪霜飢石稜玉纎纎草
色瓊霏霏谷磑有餘力溪舂亦多機從來一智
萌能使衆利歸因之山水中喧然論是非
入深得竒趣昇險爲良隮搜勝有聞見逃俗無
蹤蹊宂流恣迴轉竅景忘東西戅獸鮮猜懼羅
人巧罝罤幽馳異處所忍慮多端倪虚獲我何
飽實歸彼非迷斯文浪云潔此㫖誰得齊
屑珠瀉潺湲裂玉何威瓌若調千瑟絃未果一
曲諧古駭毛髪慄險驚視聽乖二(士/一作)老皆勁
骨風趨縁欹崖地逺有餘(遺/一作)羙我遊採棄(作/一)
(竒)懷乗時幸勤鍳前恨多幽霾弱力謝剛健蹇
䇿貴安排始知隨事静何必當夕齋
昔浮南渡飈今攀朔山景物色多瘦削吟笑還
孤永日日凍有稜雪霜空無影玉噴不生冰瑶
渦旋成井潛角時聳光隠鱗乍漂冏再吟獲新
勝返步失前省愜懷雖已多惕慮未能整頽陽
落何䖏昇魄銜踈嶺
聖朝搜巖谷此地多遺玩怠墯成逺遊頑踈恣
靈(虚/一作)觀勁飈刷幽視怒水懾餘湍(惴/一作)曽是
結芳(茅/一作)誠逺兹勉流倦冰條聳危慮霜翠瑩
遐盼物誘信多端荒尋諒難遍去矣朔之隅翛
然楚之甸
　　　遊韋七洞庭别業
洞庭如瀟湘疊翠蕩浮碧松桂無赤日風物饒
清激逍遥展幽韻參差逗良覿道勝不知疲冥
搜自無斁曠然青霞抱永矣白雲適崆峒非凡
鄉蓬瀛在仙籍無言從逺尚還思君子識(兹焉/一作)
(敵/與之)波濤潄古岸鏗鏘辨竒石靈響非外求殊
音自中積人皆走煩濁君能致虚寂何以袪擾
擾叩調清淅淅既懼豪華損誓從詩書益一舉
獨徃姿再揺飛遁迹山深有變異意愜無驚惕
采翠奪日月照耀迷晝夕松齋何用掃蘿院自
然滌業峻謝煩蕪文髙追古昔暫遥朱門戀終
立青史績物表易淹留人間重離析難隨洞庭
酌且醉横塘席
　　　越中山水
日(動/一作)覺耳目勝我來山水州蓬瀛若髣髴田
(四/一作)野如泛浮碧嶂幾千遶清泉(源/一作)萬餘流
莫窮合沓步孰盡派别遊越水淨難汚越天隂
易收氣鮮無隠物目視逺更周舉俗(族/一作)媚葱
蒨連冬擷芳柔菱湖有餘翠茗圃無荒疇賞異
忽已逺探竒誠淹留永言終南色去矣銷人憂
　　　春集越州皇甫秀才山亭
嘉賔(又作善友/一作嘉誘)在何處置亭春山巔顧余寂寞
者謬厠芳菲筵視聴日澄澈聲光坐連綿晴湖
瀉峯嶂翠浪多萍蘚何以逞髙志爲君吟秋天
(秋篇/一作)
　　　和皇甫判官遊琅瑘溪
山中琉璃境物外琅瑘溪房廊逐巖壑道路隨
髙低碧瀨漱白石翠煙含青蜺客來暫遊踐意
欲忘簪珪樹杪燈火夕雲端鐘梵齊時同雖可
仰跡異難相携唯當清宵夢髣髴願(期/一作)攀躋
孟東野詩集卷第四
孟東野詩集卷第五
　　　山南西道節度參謀試大理評事平昌孟　郊
　遊適下
　　　汝州南潭陪陸中丞公燕
一雨百泉漲南潭夜來深分明碧沙底寫出青
天心逺客洞庭至因兹滌煩襟既登飛(青/一作)雲
舫願奏清風琴髙岸立旗㦸潜蛟失(互/一作)浮沉
威稜護斯浸魍魎逃所侵山態變初霽水聲流
新音耳目極眺聽潺湲與嶔岑誰言柳太守空
有白蘋吟
　　　汝州陸中丞席喜張從事至同賦十韻
汝水無濁波汝山饒竒石大賢爲此郡佳士來
如積有客乗白駒奉義愜所適清風蕩華館雅
瑟泛瑶席芳醑静無喧金樽光有滌縱情孰慮
損聽論自招益願折若木枝却彼曜靈夕貴賤
一相接(憂/一作)憂(情/一作)悰忽轉易㑹合勿言輕别
離古來惜請君駐征車良遇難再覿
　　　夜集汝州郡齋聴陸僧辯彈琴
康樂寵詞客清宵意無窮徴文北山(䆫/一作)外借
月南樓中千里愁併盡一樽歡暫同胡爲戞楚
琴(瑟/一作)淅瀝起寒風
　　　同年春燕
少年三十士嘉㑹良在兹髙歌揺春風醉舞摧
花枝意蕩晼晚景喜凝芳菲時馬跡攅騕裊樂
聲韻參差視聽改舊趣物象含新姿紅雨花上
滴緑煙柳際垂淹中講精義南皮獻清詞前賢
與今人千載爲一期明鑒有皎潔澄玉無磷緇
永與沙泥别各整雲漢儀盛氣自中積英名日
四馳塞鴻絶儔匹海月難等夷鬱折忽已盡親
朋樂無涯幽蘅發空曲芳杜綿所思浮跡自聚
散壯心誰别離願保金石志無令有奪移
　　　羅氏花下奉招陳侍御
眼在枝上春落地成埃塵不是風流者誰爲攀
折人寧辭波浪闊莫道徃來頻拾紫豈宜晚掇
芳須及晨勞收賈生淚强起屈平身花下本無
俗酒中别有神遊蜂不飲故戯蝶亦爭新萬物
盡如此過時非所珍
　　　遊石龍渦(四壁千仭散泉如雨)
石龍不見形石雨如散星山下晴皎皎山中隂
泠泠水飛林木杪珠綴莓苔屏蓄異物皆别當
晨景𣣔暝泉芳春氣碧松月寒色青險力(隂力/一作)
此獨壯猛獸亦不停日暮且迴去浮心恨(尚/一作)
未寧
　　　浮石亭
曽是風雨力崔嵬漂來時落星夜皎潔近榜朝
逶迤翠瀲逓明滅清潨㵼欹危況逢蓬島仙㑹
合良在兹
　　　看花五首
家家有(如/一作)芍藥不妨至温柔溫柔一同女紅
笑笑不休月娥雙雙下楚艷枝枝浮洞裏逢仙
人(仙人立/一作幸逢)綽約青(清/一作)宵遊
芍藥誰爲壻人人不敢來唯應待詩老日日殷
勤開玉立無氣力春凝且徘徊將何謝青春痛
飲一百盃
芍藥吹欲盡無奈曉風何餘花欲誰待唯待諫
郎過諫郎不事俗黄金買髙歌髙歌夜更清花
意晚更多
飲之不見底醉倒深紅波紅波蕩諫心諫心終
無它獨遊終難醉挈榼徒經過閑花不觧語勸
得酒無多
三年此村落春色入心悲料得一孀婦經(它/一作)
時獨淚垂
　　　濟源春
太行横偃脊百里芳崔嵬濟濵花異顔杤口雲
如裁新畫彩色濕上界光影來深紅縷草木淺
碧珩泝洄千家門前飲一道傳禊盃玉鱗吞金
鈎仙璇琉璃開朴童茂言語善俗無驚猜狂吹
寢恒宴曉清夢先迴治生鮮墯夫積學多深材
再遊詎癲戅一洗驚塵埃
　　　濟源寒食七首
風巢嫋嫋春鵶鵶無子老人仰面嗟柳弓葦箭
(蒿矢/一作)覷不見髙紅逺緑勞相遮
女嬋(蟬/一作)童子黄短短耳中聞人惜春晚逃蜂
匿蝶踏地來抛却齋麋一瓷椀
一日踏春一百迴朝朝没脚走芳埃饑童餓馬
掃花餵向晚飲溪三兩盃
莓苔井上空相憶轆轤索斷無消息酒人皆倚
春髪緑病叟獨藏秋髮白
長安落花飛上天南風引至三殿前可憐春物
亦朝謁唯我孤(獨/一作)吟渭水邉
枋口花間掣手歸嵩陽(山/一作)爲我留(駐/一作)紅暉
可憐躑躅千萬尺柱地柱天疑(今/一作)欲飛
蜜蜂爲主各磨牙咬盡村中萬木花君家甕甕
今應滿五色冬籠甚可誇
　　　遊枋口二首
一步復一步出行(行路/一作)千里幽爲取山水意故
作寂寞遊太行青巔髙枋口碧照浮明明無底
鏡泛泛忘機鷗老逸不自限病狂不可周恣閑
饒淡薄怠玩多淹留芳物競晼晚緑梢挂新柔
和友鸎相遶言語亦以稠(逺飛鷹亦以稠/一作和友鶻相)始知
萬類然静躁難相求
聳我殘病骨健如一仙人鏡中照千里鏡浪洞
百神此神日月華不作尋常春三十夜皆明四
時晝恒新鳥聲盡依依獸心亦忻忻澄幽出所
怪閃異坐微絪可來復可來此地靈相親
　　　與王二十一員外涯遊枋口柳溪
萬株古柳根挐此磷磷溪野榜多屈曲仙潯無
端倪春桃散紅煙寒竹含晚淒曉聽忽以異芳
樹安能齊共疑落鏡中坐泛紅景低水意酒易
醒浪情事非迷小儒峭章句大賢嘉提携潛竇
韻靈瑟翠崖鳴玉珪主人稷卨翁徳茂芝木畦
鑿出幽隠端氣象皆昇躋曽是清樂抱逮兹幾
省溪宴位席蘭草濫觴驚鳬鷖靈味薦魴瓣金
花屑橙韲江調擺衰俗洛風逺塵泥徒言奏狂
狷詎敢忘筌蹄
　　　與王二十一員外涯遊昭成寺
洛友寂寂約省騎霏霏塵遊僧步晚磬話茗含
芳春■(作)瑶䇿氷入手粉壁畫瑩神頳廊芙蓉
霽碧殿琉璃津(勻/一作)玄講島(海/一作)岳盡淵詠文
字新屢笑寒竹讌況接青雲賔顧慙餘眷下衰
瘵嬰殘身
　　　嵩少
沙彌舞袈裟走向躑躅飛閑步亦惺惺芳援相
依依噎塞春咽喉蜂蝶事光輝群嬉且已晚孤
引將何歸流艷去不息朝英亦踈㣲
　　　旅次洛城東水亭
水竹色相洗碧花動軒楹自然逍遥風蕩滌浮
競情霜落葉聲燥景寒人語清我來招隠亭衣
上塵暫輕
　　　洛橋晚望
天津橋下冰初結洛陽陌上人行絶榆桞蕭踈
樓閣閑月明直見嵩山雪
　居處
　　　北郭貧居
進乏廣莫力退爲䝉瀧(籠/一作)居三年失意歸四
向相識踈地僻草木壯荒條扶我廬夜貧燈燭
絶明月照吾書欲識貞静操秋蟬飲清虚
　　　題陸鴻漸上饒新開山舍
驚彼武陵狀移歸此巖邉開亭擬貯雲鑿石先
得泉嘯竹引清吹吟花成(討/一作)新篇乃知髙潔
情擺落區中縁
　　　題韋承緫吳王故城下幽居(門子孫/韋生相)
才飽身自貴巷荒門豈貧韋生堪繼相孟子願
依隣夜思琴(酒/一作)語切晝情茶味新霜枝留過
鵲(鶴/一作)風竹掃䝉塵郢唱一聲發呉花千片春
對君何所得歸去覺情眞
　　　蘇州崑山惠聚寺僧房
昨日到上方片雲掛(封/一作)石牀錫杖莓苔青袈
裟松栢香晴磬無短韻古燈含永光有時乞鶴
歸還訪(放/一作)逍遥場
　　　題從叔述靈巖山壁
換却世上心獨起山中情露衣凉且鮮雲䇿髙
復輕喜見夏日來變爲松景清每將逍遥聴不
猒颼飀聲逺念塵末宗未踈俗間名桂枝(科/一作)
妄舉手(意/一作)萍路空勞生仰謝開淨絃相招時
一鳴
　　　題林校書花嚴寺書䆫
隠詠不誇俗問禪徒淨居翻將白雲字(寺/一作)寄
向青蓮書擬古投松坐就明開紙䟽昭昭(綿綿/一作)
南山景獨與心相如
　　　藍溪元居士草堂
市井不容義義歸山谷中夫君宅松桂招我樓
䝉籠人朴情慮肅境閑視聽空清溪宛轉水脩
竹徘徊風木倦採樵子土勞稼穡翁讀書業雖
異敦本志亦同藍岸青漠漠藍峯碧崇崇日昏
各命酒(返/一作)寒蛩鳴蕙叢(鳴荒叢/一作寒鹿)
　　　新卜青羅幽居奉獻陸大夫
黔婁住何處仁邑無餒(飢/一作)寒豈誤舊覊旅變
爲新閑安二頃有餘食三農行可觀籠禽得髙
巢轍鮒還曾瀾翳翳桑柘墟紛紛田里歡兵戈
忽消散耦耕非艱難嘉木偶良酌芳隂庇清彈
力農雖一事趣世徒萬端静覺本相厚動爲末
所殘此外有餘暇鋤荒出幽蘭
　　　酬孟十二新居見寄　陸長源
大道本夷曠髙情亦冲虚因隨白雲意偶逐青
羅居青羅分䝉宻四序無慘舒餘清濯子衿散
彩還吾廬去嵗登美第榮名在公車將必繼管
蕭豈唯躡應徐首夏尚清和殘芳遍丘墟褰幃
䕃䆫柳汲井滋園𬞞達者貴知心古人不顯餘
愛君蔣生逕且著茂陵書
　　　題韋少保静恭宅藏書洞
髙意合天製自然狀無窮仙華凝四時玉蘚生
數峯書祕漆文字匣藏金蛟龍閑爲氣候肅開
作雲雨濃洞隠諒非乆巖夢誠必通將綴文士
集貫就眞珠叢
　　　生生亭
灘閙不妨語跨溪仍(冝/一作)置亭置亭嵽嵲頭開
䆫納遥青遥青新畫出三十六扇屏褭褭立平
地稜稜浮髙冥一日數開扉仙閃目不停徒誇
逺方岫曷若中峯靈拔意千餘丈浩言永堪銘
浩言無愧同愧同忍醜醒致之未有力力在君
子聽
　　　寒溪九首
霜(路/一作)洗水色盡寒溪見纎鱗幸臨虚空鏡照
此殘悴身潛滑不自隠露底瑩更新豁如君子
懷曽是危陷人始明淺俗心夜結朝已津淨漱
一掬碧逺消千慮塵始知泥步泉莫與山源隣
洛陽岸邊道孟氏莊前溪舟行素氷拆(行芰荷/一作舟)
(折)聲作青瑶嘶緑水結緑玉白波生白珪明明
寶鏡中物物天照齊仄步下危曲攀枯聞孀啼
霜芬(宿雰/一作)稍消(蕭索/一作)歇凝景微茫齊癡坐直視
聴戅行失蹤蹊岸童斸棘勞語言多悲悽
曉飲一盃酒踏雪過清溪波瀾凍爲刀剸割鳬
與鷖宿羽皆翦棄血聲沉沙泥獨立欲何語黙
念心酸嘶凍血莫作春作春生不齊凍血莫作
花作花發孀啼幽幽棘針村凍死難耕犂
篙工磓玉星一路隨迸螢朔凍哀徹底獠饞咏
潛鯹氷齒相磨嚙風音酸鐸鈴清悲不可逃洗
出纎悉聽碧瀲卷已盡彩縷飛飄零下躡滑不
定上棲折難停哮嘐呷喢寃仰訴何時寧
一曲一直水白龍何鱗鱗凍飈雜碎號韲音坈
谷辛柧椾吃無力飛走更相仁猛弓一折絃餘
喘争來賔大嚴　立小殺不復陳皎皎何皎
皎氲氲復氲氲瑞晴刷日月髙碧開星辰獨立
兩脚雪孤吟千慮新天讒徒昭昭箕舌虚齗齗
堯聖不聴汝孔微亦有臣諫書竟成章古義終
難陳
因凍死得食殺風仍不休以兵爲仁義仁義生
刀頭刀頭仁義腥君子不可求波瀾抽劒氷相
劈如仇讎尖雪入魚心魚心明愀愀怳如罔兩
説似訴割切由誰使異方氣入此中土流翦盡
一月春閉爲百谷幽仰懷新霽光下照疑憂愁
溪老哭甚寒涕泗氷珊珊飛死走死形雪裂紛
心肝劒刃凍不割弓絃彊難彈常聞君子武不
食天殺殘斸玉掩骼胔吊瓊哀䦨干
溪風擺餘凍溪景銜明春玉消花滴滴虬解光
鱗鱗懸步下清曲消期濯芳津千里氷裂處一
勺暖亦仁凝精㸦相洗漪漣競將新忽如劒瘡
盡初起百戰
　　　立徳新居十首
立徳何亭亭西南聳髙隅陽崖洩春意井圃留
冬蕪勝引即紆道幽行豈通衢碧峯逺相揖清
思誰言孤寺秩雖未貴家醪良可哺
聳城架霄漢挈宅涵絪緼開門洛北岸時鎻嵩
陽雲夜髙星辰大晝長天地分厚韻屬踈語薄
名謝囂聞兹焉有殊隔永矣難及羣
賔秩已覺厚私儲常恐多清貧聊自爾素責將
如何儉教先勉力修襟無餘它良棲一枝木靈
巢片葉荷仰笑鵾鵬輩委身拂天波
踈門不掩水洛色寒更髙曉碧流視聴夕清濯
衣袍爲扵仁義得未覺登陟勞逺岸雪難暮勁
枝風易號霜禽各嘯侣吾亦愛吾曹
﨑嶇有懸步委曲饒荒尋逺樹足良木踈巢無
爭禽素魄銜夕岸緑水生曉潯空曠伊洛視髣
髴瀟湘心何必尚逺異憂勞滿行襟
懸途多仄足﨑圃無脩畦霜蘭與宿艾手擷心
不迷品子懶讀書轅駒難服犂虚食日相投夸
腸詎能低恥従新學遊願將古農齊
都城多聳秀愛此髙縣居伊雒遶街巷鴛鴦飛
閻閭翠景何的礫霜颸飄空虚突出萬家表獨
治二畆𬞞(餘/一作)一旬一手版十日九手鋤
手鋤良自朂激勸亦已饒畏彼梨栗兒空資玩
弄驕夜景卧難盡晝光坐易消治舊得新義耕
荒生嘉苖鋤治苟愜適心形俱逍遥
玉蹄裂鳴水金綬忽照門拂拭貧士席拜候丞
相軒徳踈未爲髙禮至方覺尊豈惟耀兹日可
以榮逺孫如何一陽朝獨荷衆瑞繁
東南富水木寂寥蔽光輝此地足文字及時隘
驂騑仄雪踏爲平澀行變如飛令畦生氣色嘉
緑新霏微天意資厚養賢人肯相違(至日鄭相/末二章冬)
(意在焉/至門以屬)
孟東野詩集卷第五
孟東野詩集巻第六
　　　山南西道節度參謀試大理評事平昌孟郊
　行役
　　　西上經靈寶觀(人舊宅/觀即尹真)
道士無白髮語音(言/一作)靈泉清青松多壽色白
石恒夜明放步霽霞起振衣華風生真文秘中
頂寶氣浮四楹一片古關路萬里今人行上仙
一可見驅䇿徒西征
　　　泛黄河
誰開崑崙源流出混沌河積雨(羽/一作)飛作風驚
龍噴爲波湘瑟颼飀絃越賔(客/一作)嗚咽歌有根
(雙眼/一作)不可洗虛此來經過
　　　徃河陽宿峽陵寄李侍御
暮天寒風悲屑屑啼烏遶樹泉水噎行路解鞍
投古陵蒼蒼隔山見㣲月鴞鳴犬吠霜煙昏開
囊拂巾對盤飱人生窮達感知己明日投君申
片言
　　　鵶路溪行呈陸中丞
鵶路不可越二十六渡溪有物飲碧水髙林挂
青蜺歷覽道更險驅使跡頻暌視聴易常主心
魂㸦相迷浪石忽揺動沙堤信難躋危峯紫霄
外古木浮雲齊出阻望汝郡太賢多招携疲馬
戀舊秣羇禽思故棲應憐泣楚玉棄置如塵泥
　　　獨宿峴首憶長安故人
月迴無隠物況復大江秋江城與沙村人語風
颼飀峴亭當此時故人不同逰故人在長安亦
可將夢求
　　　自商行謁復州盧使君䖍
一身遶千山逺作行路人未遂東呉歸暫出西
京塵仲宣荆州客今余(爲/一作)竟陵賔徃蹟雖不
同託意皆有因商嶺莓苔滑石坂上下頻江漢
沙泥潔永日(水白/一作)光景新獨淚起殘夜孤吟望
初晨驅馳竟何事章句依深仁
　　　夢澤行
楚山爭蔽虧日月無全輝楚路饒迴惑旅人有
(多/一作)迷歸騏驥思北首鷓鴣願南飛我懷京雒
逰未厭風塵衣
　　　京山行
衆䖟聚病馬流血不得行後路起夜色前山聞
虎聲此時逰子心百尺風中旌
　　　旅次湘沅有懷靈均
分拙多感激久逰遵長塗經過湘水源懷古方
踟蹰舊稱楚靈均此處殞忠軀側聆故老言遂
得旌賢愚名參君子場行爲小人儒騷文衒貞
亮體物情﨑嶇三黜有愠色即非賢哲模五十
爵髙秩謬膺從大夫胷襟積憂愁容鬢復(先/一作)
彫枯死爲不弔鬼生作猜謗徒吟澤㓗其身忠
節寧見輸懷沙㓕其性孝行焉能俱且聞善稱
君一何善自殊且聞過稱已一何過不渝悠哉
風土人角黍投川隅相傳歴千祀哀悼延八區
如今聖明朝養育無羇孤君臣逸雍熈徳化盈
紛敷巾車徇前侣白日猶昆吾寄君臣子心戒
此真良圖
　　　過彭澤
揚帆過彭澤舟人訝歎息不見種柳人霜風空
寂歴
　　　過分水嶺
山壯馬力短路行石齒中十步九舉轡迴環失
西東溪水變爲雨懸崖隂濛濛客衣飃䬙𥘉葛
花零落風白日捨我没(去/一作)征途忽然窮
　　　分水嶺别夜示從弟寂(于孟叔/一作示)
南中少平地山水重疊生别泉萬餘曲迷舟獨
難行四際亂峯合一眺千慮并潺湲冬夏冷光
彩晝夜明賞心難久勝離腸忽自驚古木揺霽
色髙風動秋聲(棄迴風結秋聲/一作古木解舊)飲爾一樽酒慰
我百憂輕嘉期何處定此晨堪寄情
　　　連州吟三章
春風朝夕起吹緑日日深試爲連州吟淚下不
可禁連山何連連連天碧岑崟衰猿哭花死子
規裂客心蘭芷結新佩瀟湘遺舊音怨聲能翦
絃坐撫零落琴
羽翼不自有相追力難任唯憑方寸靈獨夜萬
里尋方尋魂飃䬙南夢山嶇嶔髣髴驚魍魎悉
窣聞楓林正直被放者鬼魅無所侵賢人多安
排俗士多虛歆孤懷吐明月衆毁鑠黄金願君
保玄曜壯志無自沉
朝亦連州吟暮亦連州吟連州果有信一紙萬
里心開緘白雲斷明月墯衣襟南風嘶舜琯苦
竹動猿音萬里愁一色瀟湘雨滛滛兩劒忽相
觸雙蛟恣浮沉鬭水正迴斡倒流安可禁空愁
江海信驚浪隔相尋
　　　旅行
楚水結冰薄楚雲爲雨㣲野梅參差發旅榜逍
遥歸
　紀贈
　　　上河陽李大夫
上將秉神略至兵無猛威三軍當嚴冬一撫勝
重衣霜劒奪衆景夜星失長輝蒼鷹獨立時惡
鳥不敢飛武牢鎻天關河橋紐地機大將奚以
安守此稱者稀貧士少顔色貴門多輕肥試登
山岳髙方見草木㣲山岳㤙既廣草木心皆歸
　　　投贈張端公
君子量不極胷吞百川流嫉邪霜氣直問俗春
辭柔日戸晝輝静月盃宵景幽詠驚芙蓉發笑
激風飈秋鸞步獨無侣鶴音仍寡儔幸沾分寸
顧散此千萬憂
　　　贈蘇州韋郎中使君
謝客吟一聲霜落羣聽清文含元氣柔鼓動萬
物輕嘉木依性植曲枝亦不生塵埃徐庾詞金
玉曹劉名章句作雅正江山益鮮明蘋萍一水
草菰蒲片池榮曽是康樂詠如今搴其英顧惟
菲薄質亦願將此并
　　　上張徐州
爲水不入海安得浮天波爲木不在山安得横
日柯再來君子傍始覺精義多(藝多/一作)大徳唯一
施衆情自偏頗至樂無(变/一作)宫徵至聲遺謳謌
願鼓空桑絃永使萬物和顧已誠拙訥干名已
蹉跎獻詞唯在口所欲無餘它乍作支泉石乍
作翳松蘿一不改方圓破質爲琢磨賤子本如
此大賢心若何豈是無異途異途難經過
　　　上包祭酒
岳岳冠盖彦英英文字雄瓊音獨聽時塵韻固
不同春雲生紙上秋濤起胷中時吟五君詠再
舉七子風何幸松桂侣見知勤苦功願將黄鶴
翅一借飛雲空
　　　贈崔純亮
食薺腸亦苦强歌聲無歡出門即有礙誰謂天
地寛有礙非遐方長安大道傍小人智慮險平
地生太行鏡破不攺光蘭死不攺香始知君子
心交久道益彰君心與我懷離别俱迴遑譬如
浸蘖泉流苦巳日長忍泣目易衰忍憂形易傷
項籍非不壯賈生非不良當其失意時涕泗各
沾裳古人勸加飡(食/一作)此飡(食/一作)難自强一飯
九祝噎一嗟十斷腸況是兒女怨怨氣凌彼蒼
彼蒼昔有知白日下清霜今朝始驚歎(呼/一作)碧
落空茫茫
　　　贈文應上人
棲遲青山巔髙静身所便不踐有命草但飲無
聲泉齋性空轉寂學情深更専經文開貝葉衣
製垂秋蓮猒此俗人羣暫來還却旋
　　　嚴河南
赤令風骨峭語言清霜寒不必用雄威見者毛
髮攅我有赤令心未得赤令官終朝衡門下忍
志將筑彈君從西省郎正有東洛觀洛民蕭條
久威恩憫撫難苦竹聲嘯雪夜齋聞千竿詩人
偶寄耳聽苦心多端多端落盃酒酒中方得歡
隠士多隠酒此言信難刋取次令坊沽舉止務
在寛何必紅燭嬌始言清宴䦨丈夫莫矜莊矜
莊不中㸔
　　　贈李觀(觀𥘉登第)
誰言形影親燈滅影去身誰言魚水歡水竭魚
枯(損/一作)鱗昔爲同恨客今爲獨笑人捨予在泥
轍飄跡上雲津卧木易成蠧棄花難再春何言
對芳景愁望極蕭晨埋劒誰識氣匣絃日生塵
願君語髙風爲余問蒼旻
　　　呉安西館贈從弟楚客
䝉籠楊桞館中有南風生風生今爲誰湘客多
逺情孤枕楚水夢獨帆楚江程覺來殘恨深(作/一)
(心)尚與歸路并玉匣正絃在請君時一鳴
　　　贈章仇將軍
將軍不誇劒才氣爲英雄五岳拽力内百川傾
意中本立誰敢拔飛文自難窮前時天地翻已
有扶正功
　　　贈道月上人
僧皃淨無㸃僧衣寧綴華尋常晝日行不使身
影斜飯木煑松栢坐山敷(邀/一作)雲霞欲知禪隠
髙緝薜爲袈裟
　　　杼情因上郎中二十二叔監察十五叔
　　　兼呈李益端公柳縝評事
方憑指下絃冩出心中言寸草賤子命髙山主
人恩逰邉風沙意夢楚波濤䰟一日引别袂九
迴霑淚㾗自悲何以然在禮闕晨昏名利時轉
甚是非宵亦喧浮情少定主百慮隨世翻舉此
胷臆恨幸從賢哲論明明三飛鸞(與雙鸞/一作歩兵)照
物如朝暾
　　　贈城郭道士
望裏失却山聴中遺却泉松枝休䇿雲藥囊翻
貯錢曽依青桂鄰學得白雲絃别别意未迴世
上爲隠仙
　　　桐廬山中贈李明府
静境無濁氛清雨零碧雲千山不隠響一葉動
亦聞即此佳志士精㣲誰相羣欲識楚(化/一作)章
句袖中蘭茞薫
　　　獻漢南樊尚書
天下昔崩亂大君識賢臣衆木盡揺落始見竹
色真兵勢走山岳陽光潛埃塵心開玄女符面
縳清波人異俗既從化澆風亦歸淳自公理斯
郡寒谷皆變春旗影巻赤電劒鋒匣青鱗如何
嵩髙氣作鎮楚水濵雲鏡忽開霽(景/一作)孤光射
無垠乃知尋常鑒照影不照神
　　　贈轉運陸中丞
掌運職既大摧邪名更雄鵬飛簸曲雲鶚怒生
直風投彼霜雪令翦除荆棘􁅼楚倉傾向西呉
米發(登/一作)自東忛影咽河口車聲聾關中堯知
才䇿髙人喜道路通皆驚内史力繼得鄼侯功
萊子真爲少相如未免窮衣花野菡蓞書葉山
梧桐不是宗匠心誰憐久栖蓬
　　　贈萬年陸郎中
天子憂劇縣寄深華省郎紛紛風響珮蟄蟄劒
開霜舊事笑堆案新聲唯雅章誰言百里才終
作横天梁江鴻恥承眷雲津未能翔徘徊塵俗
中短毳無輝光
　　　擢第後東歸書懷獻坐主吕侍郎
昔嵗辭親淚今爲戀恩泣去住情難並别離景
易戢夭矯大空鱗曽爲小泉蟄幽意獨沉時震
雷忽相及神行既不宰直致非所執至運本遺
功輕生各(苦/一作)自立大君思此化良佐自然集
寶鏡無私光時文有新習慈親誡志就賤子歸
情急擢第謝靈臺牽衣(名/一作)出皇邑行襟海日
曙逸抱江風入蒹葭得波浪芙蓉紅岸濕雲寺
勢動揺山鐘韻嘘吸舊逰期再踐懸水得重挹
松蘿雖可居青紫終當拾
　　　古意贈梁肅補闕
曲木忌日影讒人畏賢明自然照燭間不受邪
佞輕不有百鍊火孰知寸金精金鉛正同(在/一作)
鑪願分精與麤
　　　贈黔府王中丞楚
舊説天下山半在黔中青又聞天下泉半落黔
中鳴山水千萬遶中有君子行儒風一以扇汙
俗心皆平我願中國春化從異方生昔爲隂草
毒今爲陽華英嘉實綴緑蔓涼湍瀉清聲逍遥
物景勝視聽空曠并困驥猶在轅沉珠尚隠精
路遐莫及盻泥汚日已盈嵗宴將何從落葉甘
自輕
　　　上達溪舎人
北山少日月草木苦風霜貧士在重坎食梅有
酸腸萬俗皆走圓一身(心/一作)猶學方常恐衆毁
至春葉成秋黄大賢秉髙鑒公燭無私光暗室
曉未及幽吟涕空行
　　　贈主人
斗水㵼大海不如㵼枯池分明賢達交豈顧豪
華兒海有不足流豪有不足資枯鱗易爲水貧
士易爲施幸覩君子席㑹將幽賤期側聞清風
議如飲黄金巵此道與日月同光無盡時
　　　贈建業契公
師住青山寺清華常遶身雖然到城郭衣上不
棲塵
　　　獻襄陽于大夫
襄陽青山郭漢江白銅堤謝公領兹郡山水無
塵泥鐵馬萬霜雪絳旗千虹蜺風漪參差泛石
板重疊躋舊淚不復墯新歡居然齊還耕竟原
野歸老相扶携物色増曖曖寒芳更萋萋淵清
有遐略髙躅無近蹊(掠奭歌有安緩/一作衆賦無暴)即此冨蒼
翠自然引翔棲曩逰常抱憶夙好今尚暌願言
從逸轡暇日凌清溪
　　　贈鄭夫子魴
天地入胷臆吁嗟生風雷文章得其㣲物象由
我裁宋玉逞大句李白飛狂才苟非聖賢心孰
與造化該勉矣鄭夫子驪珠今始胎
　　　大隠訪三首
　　　崔從事鄖以直隳職(官/一作)
古人留清風千載遥贈君破松見貞心裂竹㸔
直文殘月色不攺髙賢徳常新家懷詩書冨宅
抱草木貧安得一蹄泉來化千尺鱗含意永不
語釣璜幽水濵
　　　章仇將軍良棄功守貧
飲君江海心詎(誰/一作)能辨淺深揖君山岳徳誰
能齊嶔岑東海精爲月西岳氣凝金進則萬景
晝(盡/一作)退則羣物隂我欲薦此言天門峻沉沉
風飈亦感激爲我颼飀吟
　　　趙記室俶在職無事
卑静身後老髙動物先摧方圓水任器剛勁木
成灰大道母羣物達人腹衆才時吟堯舜篇心
向無爲開彼隠山萬曲我隠酒一杯公庭何所
有日日清風來
　　　贈韓郎中愈二首
何以定(結/一作)交契贈君髙山石何以保貞堅贈
君青松色貧居過此外無可相彩飾聞君碩䑕
詩吟之淚空滴
碩䑕既穿墉又嚙機上絲穿墉有閑(餘/一作)土嚙
絲無餘衣朝吟枯桑柘暮泣穿杼機豈是無巧
妙絲斷將何施衆人上肥華忠士多饑羸願君
保此節(此貞節/一作願保)天意當察㣲(本作一詩/右二詩一)
前日逺别離今日生白髪欲知萬里情曉卧半
牀月常恐百蟲秋使我芳草歇(此一篇/一本無)
　　　戲贈无本二首
長安秋聲乾木葉相號悲瘦僧卧冰凌嘲(朔/一作)
詠含金痍金痍非戰痕峭病方在兹詩骨聳東
野詩濤湧退之有時踉蹌行人驚鶴阿師可惜
李杜死不見此狂癡
燕僧聳聴詞袈裟喜新翻北岳厭利殺玄功生
㣲言天髙亦可飛海廣亦可源文章查無底斸
掘誰能根夢靈髣髴到匠我方與論拾月鯨口
邉何人免爲吞燕僧擺造化萬有隨手奔補綴
雜霞衣笑傲諸貴門將明文在身亦爾(示/一作)道
所存朔雪凝别句朔風飄征魂再期嵩少逰一
訪蓬蘿村春草步步緑春山日日喧遥鸎相應
吟晚聴恐不繁相思塞心胷髙逸難攀援
孟東野詩集巻第六
孟東野詩集卷第七
　　　山南西道節度參謀試大理評事平昌孟　郊
　懷寄
　　　寄張籍
夜鏡不照物朝光何時昇黯然秋思來(然愁氣/一作暗)
(來)走入志士膺志士惜時逝一宵三四興清漢
徒自朗濁河終無澄舊愛忽已逺新愁坐相凌
君其隠壯懷我亦逃名稱古人貴從晦君子忌
黨朋傾敗生所競保全歸矒矒(苦僧/一作)浮雲何當
來潛虬㑹飛騰
　　　憶周秀才素上人時聞各在一方
東西分我情魂夢安能定野客雲作心髙僧月
爲性浮雲自髙閑明月常空淨衣敝得古風居
山無俗病吟聽碧雲語手把青松柄羡爾欲寄
書飛禽杳難倩
　　　舟中喜遇從叔簡别後寄上時從叔初
　　　擢第歸江南郊不從行
一意兩片雲暫合還却分南雲乗慶歸北雲與
誰羣寄聲千里風相喚聞不聞
　　　懷南岳隠士二首
見説祝融峯擎天勢似騰藏千尋布水出十八
髙僧古路無人跡新霞吐石稜終居将爾叟一
一共余登
千峯映碧湘真叟此中藏飯不煑石喫眉應似
髮長楓梩榰酒甕鶴虱落琴床強效忘機者斯
人尚未忘
　　　春夜憶蕭子真
半夜不成寐燈盡又無月獨向堦前立子規啼
不歇況我有金蘭忽爾爲胡越爭得明鏡中久
長無白髮
　　　寄院中諸公
奕奕秋水傍駸駸緑雲蹄月仙有髙曜靈鳯無
卑棲翠色遶雲谷碧華凝句溪竹林逓歷覽雲
寺行攀躋冠豸猶屈蠖匣龍期剸犀千山驚月
曉百里聞霜鼙戎府多秀異謝公期相擕因之
仰羣彦養拙固難齊
　　　寄洺州李大夫
自從薊師反中國事紛紛儒道一失所賢人多
在軍鳥巢憂迸射鹿耳駭驚聞劎折唯恐匣(作/一)
(匣/怨)弓貪不讓勲方知省事将動必謝前羣鸛陣
常先罷魚符最晚分步閑洺水曲笑激太行雲
詩叟未相識竹兒爭見君殷勤越談説記盡士
風文(夙/一作)
　　　寄盧䖍使君
霜露再相換逰人猶未歸歳新月改色客久線
㫁衣有鶴氷在翅竟久力難飛千家舊素沼昨
日生緑輝春色若不(可/一作)借爲君步芳菲
　　　寄崔純亮
百川有餘水大海無滿波器量各相懸賢愚不
同科羣辯有姿語衆歡無(有/一作)行歌唯餘洛陽
子鬱鬱恨常多時讀過秦篇爲君涕滂沱
　　　汴州離亂後憶韓愈李翺
㑹合一時哭别離三㫁腸殘花不待風春盡各
飛揚懽去收不得悲來難自防孤門清館夜獨
卧明月床忠直血白刃道路聲蒼黄食恩三千
士一旦爲犲狼海島士皆直夷門士非良人心
既不類天道亦反常自殺與彼(被/一作)殺未知何
者臧
　　　寄張籍
未見天子面不如雙盲人賈生對文帝終日猶
悲辛夫子亦如盲所以空泣麟有時獨齋心髣
髴夢稱臣夢中稱臣言覺後真埃塵東京有眼
冨不如西京無眼貧西京無眼猶有耳隔牆時
聞天子車(之字/一有聲)轔轔轔轔車聲輾氷玉南郊
壇上禮百神西明寺後窮瞎張太祝縱爾有眼
誰爾珍天子只尺不得見不如閈眼且養真
　　　寄義興小女子
江南莊宅淺所固唯踈籬小女未解行酒弟(作/一)
(叔/病)老更癡家中多呉語教爾遥可知山怪夜動
門水妖時弄池所憂癡酒腸不解委曲辭漁妾
性崛強耕童手麬釐想兹爲襁褓如鳥拾柴枝
我詠元魯山胷臆流甘滋終當學自乳起坐常
相隨
　　　憶江南弟
白首眼垂血望爾唯夢中筋力強起時魂魄猶
在東眼光寄明星起來東望空望空不見人江
海波無窮衰老無氣力呼叫不成風子然憶憶
言落地何由通常師共被教竟作生離翁生離
不可訴上天■曽聦未忍對松柏自鞭殘朽躬
自鞭亦何益■教非所崇努力柱杖來餘活與
爾同不然死後恥遺死亦有終
　　　宿空姪院寄澹公
夜坐冷竹聲二三髙人語燈䆫看律鈔小師别
爲侣雪簷晴滴滴茗椀華舉舉磬音多風飈聲
韻聞江楚官街不相隔詩思空愁予明日䇿杖
歸去住兩延佇
　　　寄陜府鄧(竇/一作)給事
陜城臨大道館宇屹㡬鮮候謁隨芳(方/一作)語鏗
詞芬蜀牋從來鏡目下見盡道心前自謂古詩
量異(兾/一作)將新學偏戅人年六十每月請二千
不敢等閑用願爲長壽錢非關亦潔爾將以救
羸然孤省癡皎皎黙吟寫綿綿病書慿晝目驛
信寄宵鞭疾訴将何諭肆鱗今倒懸塵鯉見枯
浪土鬛思乾泉感感無緒蕩愁愁作■邉貞元
文祭酒(公/即陽)比謹學韋玄滿坐無風雜當朝雅
獨全見知囑徐􁅈(端公/即徐)賞句類陶淵一顧生鴻
羽再言將鶴翩宣揚隘車馬君子湊駢闐曽是
此同睠至今應賜憐磨墨零落淚楷字貢仁賢
　　　送諫議十六叔至孝義渡後奉寄
曉渡明鏡中霞衣相飃䬙浪鳧驚亦雙蓬客將
誰僚别飲孤易醒離憂壯難銷文清雖無敵儒
貴不敢驕江吏捧紫泥海旗翦紅蕉分明太守
禮跨躡毗陵橋伊洛去未迴遐矚空寂寥
　　　至孝義渡寄鄭軍事唐二十五
咫尺不得見心中空嗟嗟官街泥水深下脚道
路斜嵩少玉峻峻伊雒碧華華岸亭當四逈詩
老獨一家洧叟何所如鄭食唯有些何當來說
事爲君開流霞
　酬答
　　　荅友人
白日照清水淺深無隠姿君子業髙文懐抱多
正思砥行碧山石結交青松枝碧山無轉易青
松難傾移落落出俗韻琅琅大雅詞自非隨氏
掌明月安能持千里不可倒一返無近期(一别/一作)
(期/無回)如何非意中良覿忽在兹道語必踈淡儒
風易凌遲願存堅貞節勿爲霜霰欺
　　　酬友人見寄新文
爲客棲未定況當玄月中繁雲翳碧霄落雪和
清風郊陌絶行人原隰多飛蓬耕牛返村巷野
鳥依房櫳我無飢凍憂身託蓮花宫安閑頼禪
伯復得疏塵蒙覽君郢曲文詞彩何沖融謳吟
不能已頓覺形神空
　　　荅韓愈李觀别因獻張徐州
冨别愁在顔貧别愁銷骨懶磨舊銅鏡畏見新
白髮古樹春無花子規啼有血離絃不堪聽一
聽四五絶世途非一險俗慮有千結有客步大
方驅車獨迷轍故人韓與李逸翰雙皎潔哀我
摧折歸贈詞縱横設徐方國東樞元戎天下傑
禰生投剌逰王粲吟詩謁髙情無遺照朗抱開
曉月有土不埋寃有讎皆爲雪願爲直草木永
向君地列願爲古琴瑟永向君聽發欲識丈夫
心曽將孤劒說
　　　荅晝上人止讒作
烈烈鸑鷟吟鏗鏗琅玕音梟摧明月嘯鶴起清
風心渭水不可渾涇流徒相侵俗侣唱桃葉隠
仙(士/一作)鳴桂琴子野真遺却浮淺藏淵深
　　　荅姚怤見寄
日月不同光晝夜各有冝賢哲不苟合出處亦
待時而我獨迷見意求異士知如將舞鶴管誤
向驚鳧吹大雅難具陳正聲易漂淪君有丈夫
淚泣人不泣身行吟楚山下(玉/一作)義淚沾衣巾
　　　荅郭郎中
松栢死不變千年色青青志士貧更堅守道無
異營每彈瀟湘瑟獨抱風波聲中有失意吟知
者淚滿纓何以報知者永存堅與貞
　　　荅盧䖍故園見寄
訪舊無一人獨歸清雒春花聞哭聲死水見别
容新亂後故鄉宅多爲行路塵因悲楚左右謗
玉不知珉
　　　汝墳䝉從弟楚材見贈時郊將入秦楚
　　　　材適楚
朝爲主人心夕作行客吟汝水忽凄咽汝風流
苦音北闕秦門髙南路(山/一作)楚石深分淚洒白
日離腸繞青岑何以寄逺懐(我書/一作)黄鶴能相尋
　　　同從叔簡酬盧殷少府
梅尉吟楚聲竹風爲凄清深虚冰在性髙潔雲
入情借水洗閑皃寄蕉書逸名羞將片石文鬭
此雙瓊英
　　　酬李侍御書記秋夕雨中病假見寄
秋風遶衰栁逺客聞雨聲重兹阻良夕孤坐唯
積誠果枉移疾詠中含嘉慮明洗滌煩濁盡視
聽昭曠生未覺衾枕倦久爲章奏嬰達人不寳
(呆/一作)藥所保在閑情
　　　荅盧仝
楚屈入水死詩死踏雪僵直氣苟有存死亦何
所妨日劈髙查牙清稜含冰漿前古後古􁉚與
山氣勢強閃怪千石形異狀安可量有時春鏡
破百道聲飛揚潜仙不足言朗客無隠腸爲君
傾海宇日夕多文章天下豈無縁此山雪昻藏
煩君前致詞哀我老更狂狂歌不及狂歌聲縁
鳯凰鳯兮何當來消我孤直瘡君文真鳯聲宣
隘滿鏗鏘洛友零落盡逮兹悲重傷獨自奮異
骨將騎白(玉/一作)角翔再三勸莫行寒氣有刀槍
仰慙君子多慎勿作芬芳
　　　奉報翰林張舎人見遺之詩
百蟲笑秋律清削月夜聞曉稜視聽㣲風翦葉
已紛君子鑒大雅老人非俊羣收拾古所棄俛
仰補空文孤韻恥春俗餘響逸零雰自然蹈終
南滌暑凌寒氛巖霰不知午磵澌鎮含曛曽是
醒古醉所以多隠淪江調樂之逺溪謡生徒新
衆藴有餘採寒泉空哀呻南謝竟莫至北宋當
時珍賾靈各自異酌酒(聖/一作)誰能均昔詠多冩
諷今詞詎無因品松位何髙翠宫没荒榛苔趾
識宏製沙潨㳺崩津忽吟陶淵明此即羲皇人
心放出天地形拘在風塵前賢素行階夙嗜青
山勤達士立明鏡朗言爲近臣將期律萬有傾
倒甄無垠鸑鷟應蟋蟀絲毫意皆申況扵三千
章哀叩不爲神
　送别上
　　　送從弟郢東歸
爾去東南夜我無西北夢誰言貧别易貧别愁
更重曉色奪明月征人逐羣動秋風楚濤髙旅
榜將誰共
　　　山中送從叔簡赴舉
石根百尺杉山眼一片泉倚(惇/一作)之道氣髙飲
之詩思鮮扵此逍遙場忽奏别離絃却笑薜蘿
子不同鳴躍年
　　　送别崔寅亮下第
天地唯一氣用之自偏頗憂人成苦吟達士爲
髙歌君子識不淺桂枝幽更多歳晏期攀折時
歸且婆娑素質如削(荆/一作)玉清詞若傾(天/一作)河
虬龍未化時魚鼈同一波去矣當自適故鄉饒
薜蘿
　　　大梁送栁淳先入關
青山輾爲塵白日無閑人自古推髙車爭利西
入秦王門與侯門待冨不待貧空擕一束書去
去誰相親(書獨去將誰親/一云空賫一東)
　　　送無懐道士逰冨春山水(逸士歸山/一作送别呉)
造化絶(見/一作)髙處冨春獨多觀山濃翠滴灑(作/一)
(樂/的)水折珠摧殘溪鏡不隠髮樹衣長遇(禦/一作)寒
風猿虚空飛月狖叫嘯酸信此神仙路(樂/一作)豈
爲時俗安煑金隂陽火(蓉水/一作美)因怪星宿壇花
發我(或/一作)未識玉生忽藂攅蓬萊浮蕩漾非道
相從難
　　　送温初下第
日落濁水中夜光誰能分髙懐無近趣清抱多
逺聞欲識丈夫志心藏孤岳雲長安風塵别咫
尺不見君
　　　送盧䖍端公守復州
師曠聽羣木自然識孤桐正聲逢知音願出大
朴中知音不韻俗獨立占(上/一作)古風忽挂觸邪
冠逮逐南飛鴻肅肅太守章明明華轂熊商山
無平路楚水有驚潨日月千里外光隂難載同
新愁徒自積良㑹何由通
　　　送任齊二秀才自洞庭逰宣城(古并序/任載齊)
文章者賢人之心氣也心氣樂則文章正心氣
非則文章不正當正而不正者心氣之偽也賢
與僞見扵文章一直之詞衰代多禍賢無曲詞
文章之曲直不由扵心氣心氣之悲樂亦不由
賢人由扵時故今宣州多君子閑暇而寛文章
之曲直纎㣲悉而備舉洞庭二客勉而客去之
鼓其風波之詞吾知夫樂莫是行也遂爲詩曰
洞庭非人境道路行虚空二客月中下一㠶天
外風魚龍波五色金碧樹千叢閃怪如可懼在
誠無不通扣竒驚浩淼採異訪穹崇物表積髙
韻人間訪仙公宣城文雅地謝守聲問融證玉
易爲力辨珉誰不同從兹阮籍淚且免泣途窮
　　　送曉公歸庭山(朁亭/一作歸)
庭山(柳庭/一作)何﨑嶇寺路縁翠㣲秋霽山盡出日
落人獨歸雲生髙髙步泉洒田田衣枯巢無還
羽新木有爭飛兹焉不可繼夢寐空清輝
　　　送豆盧䇿歸别墅
短松鶴不巢髙石雲不(始/一作)栖君今(爲/一作)瀟湘
去意(性/一作)與雲鶴齊力買竒險地手開清淺溪
身披薜茘衣(蘿襟/一作薜)山陟莓苔梯一卷冰雪文
避俗常自擕
　　　送清逺上人歸楚山舊寺(上人游蘇/一作國清)
波中出呉境霞際登楚岑水寺一别來雲蘿三
攺隂詩誇碧雲句道證青蓮心應笑泛萍者(云/一)
(泛者/應憐萍)不知松隠深
　　　山中送從叔簡
莫以手中瓊言邀世上名莫以山中迹久向人
間行松栢有霜操風泉無俗聲應憐枯朽質驚
此别離情
　　　送蕭鍊師入四明山
閑扵獨鶴心大扵髙松年逈出萬物表髙棲四
明巔千尋直裂峯百尺倒㵼泉綘雪爲我飯白
雲爲我田静言不語(話/一作)俗靈蹤時步天
孟東野詩集卷第七
孟東野詩集卷第八
　　山南西道節度參謀試大理評事平昌孟郊
　送别下
　　　感别送從叔校書簡再登科東歸
長安車馬道髙槐(柳/一作)結浮隂下有名利人一
人千萬心黄鵠多逺勢滄溟無近潯怡怡静退
姿泠泠思歸吟菱唱忽生聽芸書迴望深清風
散言笑餘花綴衣襟獨恨魚鳥别一飛將一沉
　　　送玄亮師
蘭泉滌我襟杉月棲我心茗啜(味/一作)緑淨花經
誦清柔音何處笑爲别淡情愁不侵
　　　送李尊師玄
口誦碧簡文身是青霞君頭冠兩片月肩(身/一作)
披一條雲松骨輕自飛鶴心髙不羣
　　　同晝上人送郭(邵/一作)秀才江南尋兄弟
地(池/一作)上春色生眼前詩彩明手擕片寳月言
是髙僧名溪轉萬曲心(石/一作)水流千里聲飛鳴
向誰去江鴻弟與兄
　　　春日同韋郎中使君送鄒儒立少府扶
　　　侍赴雲陽
離思着百草緜緜生無窮側聞畿甸秀三振詞
䇿雄太守不韻俗諸生皆變風郡齋敞西清楚
瑟驚南鴻海畔帝(高/一作)城望雲陽天色中酒酣
正芳景詩綴新碧叢服綵老萊並侍車江革同
過隋栁顦顇入洛花蒙籠髙步詎留足前程在
層空獨慙病鶴羽飛送力難崇
　　　送從叔校書簡南歸(東㳺/一作)
長安别離道宛在東城隅寒草根未死愁人心
已枯促促水上景遥遥天際途生隨昏曉中皆
被日月驅北騎達(驥達/一作)山岳南帆指江湖髙蹤
一超越千里在須臾
　　　送韓愈從軍
志士感㤙起變衣非變性親賔攺舊觀僮僕生
新敬坐作羣書吟行爲孤劒詠始知出處心不
失平生正淒淒天地秋凜凜軍馬令驛塵時一
飛物色極四靜王師既不戰廟略在無競王粲
有所依元瑜初應命一章喻檄明百萬心氣定
今朝旌鼓前笑别丈夫盛
　　　同茅郎中使君送河南裴文學
河南有歸客江風繞行襟送君無塵聽舞鶴清
瑟音菱蔓綴楚棹日華正嵩岑如何謝文學還
起㑹雲(長/一作)吟
　　　送李翺習之
習之勢翩翩東南去遥遥贈(寄/一作)君雙履足一
爲上臯橋臯橋路逶迤碧水清風飄新秋折藕
花應對呉語嬌千巷分渌波四門生早潮湖榜
輕褭褭酒旗髙寥寥小時履齒痕有處應未銷
舊憶如霧星怳見扵夢消言之燒人心事去不
可招獨孤宅前曲箜茯醉中謡壯年俱悠悠逮
兹各焦焦執手復執手唯道無枯凋
　　　送丹霞子阮芳顔上人歸山
松色不肯秋玉性不可柔登山湏正路飲水須
直流倩鶴附書信索雲作衣裘仙村莫道逺枉
䇿招交遊
　　　送從舅端適楚地
歸情似泛空飄蕩楚波中羽扇掃輕汗布㠶篩
細風江花折菡蓞岸影泊梧桐元舅唱離别賤
生愁不窮
　　　送盧汀侍御歸天徳幕
仲宣領騎射結束皆少年匹馬黄河岸射鵰清
霜天旌旗防日北道路上雲巔古雪無銷鑠新
冰有堆填清溪徒聳誚白壁自招賢豈比重思
者閉門方獨全
　　　送草書獻上人歸廬山
狂僧不爲酒狂筆自通天將書雲霞片直至清
明巔手中飛黒電象外㵼玄泉萬物隨指顧三
光爲迴旋驟書雲霮䨴洗硯山晴鮮忽怒畫虵
虺噴然生風煙江人願停筆驚浪恐傾船
　　　和薛先輩送獨孤秀才上都赴嘉㑹(字/得青)
秦雲攀窈窕楚桂搴芳馨五色豈徒爾萬枝皆
有靈仙謡天上貴林詠雪中青持此一爲贈送
君翔杳冥
　　　送崔爽之湖南
江與湖相通一水洗髙空定知一日帆使得(作/一)
(竭)千里風雪唱與誰和俗情多不通何當逸翮
縱(鶴迹/一作逸)飛起泥沙中
　　　送超上人歸天台
天台山最髙動躡赤(仙/一作)城霞何以靜雙目掃
山除妄花何以潔其性(形影/一作鑒)濾泉去泥沙靈
境物皆直萬松無一斜月中見心近雲外將世
賖山獸䕶方丈山猿捧袈裟遺身獨得身笑我
牽名華
　　　同李益崔放送王鍊師還樓觀兼爲羣
　　　公先營山居
十(千/一作)年白雲士一卷紫芝書來結崆峒侣還
期縹緲居霞冠遺彩翠月(丹/一作)帔上空虚寄謝
泉壽水清泠閑有餘
　　　張徐州席送岑秀才
振振芝蘭步昇自君子堂泠泠松桂吟生自楚
客腸羇鳥無定棲驚蓬在它鄉去兹門館閑即
彼道路長雨餘山川淨麥熟草木涼楚淚滴章
句京塵染衣裳贈君無餘它久要不可忘
　　　送黄構擢第後歸江南
澹澹滄海氣結成黄香才㓜齡思奮飛弱冠逰
靈臺一鶚顧喬木衆禽不敢猜一驥騁長衢衆
獸不敢陪遂得㑹風雨感通如雲雷至矣小宗
伯確乎心不回能令幽静人聲實喧九垓却憶
江南道祖筵花裏開春風不能别别罷空徘徊
　　　送道士
十年山上行山上無遺蹤一日人間㳺六合人
皆逢自有意中侣白寒徒相從
　　　送孟寂赴舉
烈士不憂身爲君吟苦辛男兒乆失意寳劒亦
生塵浮俗官是貴君子道所珍況是聖明立豈
乏證玉臣濁水無白日清流鑒蒼旻賢愚皎然
别結交當有因
　　　同溧陽宰送孫秀才
廢瑟難爲絃南風難爲歌幽幽拙疾中怱怱浮
夢多清韻始嘯侣雅言相與和訟閑毎徃招祖
送奈若何牽苦強爲贈邦邑光峩峩
　　　溧陽唐興寺觀薔薇花同諸公餞陳明府
忽驚紅琉璃千艶萬艶開佛火不燒物淨香空
徘徊花下印文字林間詠觴盃羣官餞宰官此
地車馬來
　　　送栁淳
青山臨黄河下有長安道世上名利人相逢不
知老
　　　送殷秀才南逰
詩句臨(一作)離袂酒花薫别顔水程千里外岸
泊㡬宵間風葉亂辭木雪猿清叫山南中多(作/一)
(高)古事詠遍始應還
　　　送青陽上人逰越
秋風吹白髮㣲宦自蕭索江僧何用歎溪縣饒
寂寞楚思物皆清越山勝非薄時看鏡中月獨
向衣上落多謝入冥鴻笑予在籠鶴
　　　奉同朝賢送新羅使
淼淼望逺國一萍秋海中恩傳日月外夢在波
濤東浪興豁胷臆泛程舟虚空既兹吟仗信亦
以難私躬實怪賞不足異鮮悦多叢安危所繫
重征役誰能窮彼俗媚文史聖朝冨才雄送行
數百首各以鏗竒工冗隷竊抽韻孤屬思將同
　　　留弟郢不得送之江南
剛有下水船白日留不得老人獨自歸苦淚滿
眼黒
　　　送陸暢歸湖州因憑題(吊/一作)故人皎然
　　　塔陸羽墳
渺渺霅寺前白蘋多清風昔㳺詩㑹滿今游詩
㑹空孤詠玉淒惻逺思景䝉籠杼山塼塔禪竟
陵廣(擴/一作)宵翁饒彼草木聲髣髴聞餘聦因君
寄數句遍爲書其藂追吟當時說來者實不窮
江調難再得京塵徒滿躬送君溪鴛鴦彩色雙
飛東東多髙静鄉芳宅冬亦崇手自擷甘㫖供
養歡冲融待我遂前心收拾使有終不然洛岸
亭歸死爲大同
　　　送淡公十二首
燕本冰雪骨(雪操/一作冰)越淡蓮花風五言雙寳刀
聨響髙飛鴻翰苑錢舎人詩韻鏗雷公識本末
識淡仰詠嗟無窮清恨生物表朗玉傾夢中常
扵泠竹坐相語道意冲嵩洛興不薄稽江事難
同明年若不來我作黄蒿翁何以兀其心爲君
學虚空
坐愛青草上意含滄海濵渺渺獨見水悠悠不
問人鏡浪洗手緑剡花入心春雖然防外觸無
奈饒衣新行當譯文字慰此吟殷勤
銅斗飲江酒手拍銅斗歌儂是拍浪兒飲則拜
浪婆脚踏小船頭獨速舞短蓑笑伊漁陽操空
恃文章多閑倚青竹竿白日奈我何
短簑不怕雨白鷺相爭飛短楫畫菰蒲鬭作豪
横歸笑伊水健兒浪戰求光輝不如竹枝弓射
鴨無是非
射鴨復射鴨鴨驚菰蒲頭鴛鴦亦零落彩色難
相求儂是清浪兒毎踏清浪㳺笑伊鄉貢郎踏
土稱風流如何丱角翁至死不裹頭
師得天文章所以相知懐數年伊雒同一旦江
湖乖江湖有故莊小女啼喈喈我憂未相識乳
養難和諧幸以片佛衣誘之令看齋齋中百福
言催促西歸來
伊洛氣味薄江湖文章多坐縁江湖岸意識(作/一)
(織)鮮明波銅斗短簑行新章其奈何兹焉激切
句非是等閑歌製(掣/一作)之附驛迴勿使餘風訛
都城第一寺昭成屹嵯峨爲師書廣壁仰詠時
經過徘徊相思心老淚雙滂沲
江南寺中邑(邑古/一作)■平地生勝山開元呉語僧
律韻髙且閑妙樂溪岸平桂榜復徃(徃復/一作)還樹
石相鬭生紅緑各異顔風味我遥憶新竒師獨
攀
報恩兼報徳寺與山爭鮮(先/一作)橙橘金蓋檻竹
蕉緑凝禪經童音韻細風磬清泠翩離腸繞師
足舊憶隨路延不知㡬千尺至死方綿綿
鄉在越鏡中分明見歸心鏡芳步步緑鏡水日
日深異刹碧天上古香清桂岑朗約徒在昔章
句忽盈今幸因西飛葉書作東風吟落我病枕
上慰此浮恨侵
牽師袈裟别師㫁袈裟歸問師何苦去感吃言
語稀意恐被詩餓欲住將底依盧殷劉言史餓
死君已噫不忍見别君哭君他是非
詩人苦爲詩不如脱空飛一生空鷕氣非諫復
非譏脫枯掛寒枝葉如一唾㣲一步一步乞半
片半片衣倚詩爲活計從古多無肥詩飢老不
怨勞師淚霏霏
　　　送魏端公入朝
東洛尚淹翫西京足芳妍大賔威儀肅上客冠
劒鮮豈惟空戀闕亦以將朝天局促塵末吏幽
老病中絃徒懐青雲價忽至白髮年何當補風
敎爲薦三百篇
　　　送盧郎中汀
洛水春渡濶别離心悠悠一生空吟詩不覺成
白頭向事毎計較與山實綢繆太華天上開其
下車轍流縣街無塵土過客多淹留坐飲孤驛
酒行思獨山逰逸關嵐氣明照渭空漪浮玉珂
擺新歡聲與鸞鳯儔朝謁大家事唯余去無由
　　　送鄭僕射出節山南(元僕射招/一作酬鄭興)
國老出爲將紅旗入青山再招門下生結束餘
病孱自笑騎馬醜強從驅馳間顧顧(傾傾/一作)磨天
路褭褭鏡下顔文魄旣飛越宦情唯等閑羡他
白面少多是清朝班惜命非所報慎行誠獨艱
悠悠去住心兩説何能刪
　　　别妻家
芙蓉濕曉露秋别南浦中鴛鴦卷(有/一作)新贈遥
戀東牀空碧水不息浪清溪易生風參差坐(作/一)
(路)成阻飄颻去(恨/一作)無窮孤雲目雖㫁明月心
相通私情詎銷鑠積芳在春藂
　　　贈姚怤别
美人廢琴瑟不是無巧彈聞君郢中唱始覺知
音難驚蓬無還根馳水多分瀾倦客猒出門疲
馬思解鞍何以冩此心贈君握中丹
　　　贈竟陵盧使君䖍别
赤日千里火火中行子心孰不苦焦灼所行爲
貧侵山木豈無凉猛獸蹲清隂歸人憶(懷/一作)平
坦别路多嶇嶔賴得竟陵守時聞建安吟贈别
折楚芳楚芳(芳色/一作)摇衣襟
　　　與韓愈李翺張籍話别
朱絃奏離别華燈少光輝物色豈知異人心故
將違客程殊未已嵗華忽然(巳/一作)㣲秋桐故葉
下寒露新鴈飛逺逰起重恨送人念先歸夜集
類飢鳥晨光失相依馬跡遶川水鴈書還(妻泣/一作)
(守)閨闈常恐親朋阻獨行知慮非
　　　監察十五叔東齋招李益端公㑹别
欲知惜别離㵼水還清池此地有君子芳蘭步
葳蕤手掇(綴/一作)雜英(彩/一作)珮意摇春夜(夢/一作)思
莫作遶山雲循環無定期
　　　汴州别韓愈
不飲濁水瀾空滯此汴河坐見遶岸冰(水/一作)盡
爲還海波四時不在家弊服㫁線多逺客獨顦
顇春英落(各/一作)婆娑汴水饒曲流野桑無直柯
但爲君子心歎息(飲之/一作)終匪他
　　　贈别殷山人説易後歸幽墅
夫子説天地若與靈龜言幽幽人不知一一予
所敦秋月吐白夜涼風韻清源旁通忽已逺神
感寂不喧一悟祛萬結夕懷傾朝煩旅輈無停
波别馬嘶去轅殷勤荒草士㑹有知己論
　　　壽安西渡奉别鄭相公二首
洛河向西道石波横磷磷清風送君子車逺無
還塵春别亦蕭索況兹冰霜晨零落景易入鬱
抑抱難申百宵華燈宴一旦星散人歳去絃吐
箭憂來蠶抽綸綿綿無窮事各各馳遶身徘徊
黄縹緲倐忽春霜賔相爲物表物永謝區中姻
日嗟來教士仰望無由親
東都清風減君子西歸朝獨抱嵗晏恨泗吟不
成謡貴逰意多味賤别情易消迴鴈憶前叫浪
鳬念後漂悠悠孤飛景聳聳銜霜條昧趣多滯
澀(趾/一作)懶朋寡新僚病深理方晤悔至心自燒
寂靜道何在憂勤學空饒乃知减聞見始遂情
逍遥文字徒營織聲華諒疑驕顧慙耕稼士朴
略氣韻調善士有餘食佳畦冬生苗養人在養
身此㫖清如韶願貢髙古言敢望錫類招
孟東野詩集卷第八
孟東野詩集卷第九
　　山南西道節度參謀試大理評事平昌孟　郊
　詠物
　　　宇文秀才齋中海栁詠
玉縷青葳㽔結爲芳樹姿忽驚明月鈎鈎出珊
瑚枝灼灼不死花蒙蒙長生絲飲栢况(泛/一作)仙
味詠蘭擬(凝/一作)古詞霜風清颼颼與君長相思
　　　摇栁(一作採柳)
弱弱本易驚看看勢難定因風似醉舞盡日不
能正時邀詠花女笑輟春粧鏡
　　　曉鶴
曉鶴彈古舌婆羅門叫音應吹天上律不使塵
中尋虚空夢皆㫁歆唏安能禁如開孤月口似
説明星心既非人間韻枉作人間禽不如相將
去碧落窠巢深
　　　和薔薇花歌
仙機札札(軋軋/一作)織鳯凰花開七十有二行天霞
落地攅紅光風枝嫋嫋時一颺飛散葩馥遶空
王忽驚錦浪洗新色又似宫娃逞糚飾終當一
使移花(老/一作)根還比蒲桃天上植
　　　邀人賞薔薇
蜀色庶可比楚叢亦應無醉紅不自力狂豔如
索扶麗蘂惜未掃宛枝長臾紆何人是花侯詩
老強相呼
　　　和宣州錢判官使院㕔前石楠樹
大朴既一剖衆材爭萬殊懿兹南海華來與北
壤俱生長如自惜雪霜無凋渝籠籠抱靈秀簇
簇抽芳膚寒日吐再艶頳子流細珠鴛鴦花數
重翡翠葉四鋪雨洗新糚色一枝如一姝聳異
敷庭際傾妍來坐隅散彩飾机桉餘輝盈盤盂
髙意(立/一作)因(自/一作)造化常情逐榮枯主公方寸
中陶植在須臾養此奉君子賞覿日爲娯始覺
石楠詠價傾賦西都棠頌庶可比桂詞難以踰
因謝丘墟木空採(操/一作)落泥塗時來開佳姿道
去卧枯株爭芳無由縁受氣如鬱紆柚肝在郢
匠嘆息何踟
　　　酬鄭毗躑躅詠
不似人手致豈關地勢偏孤光褭餘翠獨影舞
多妍迸火燒閑地紅星墮青天忽驚物表物嘉
客爲留連
　　　品松
追悲謝靈運不得殊常封縱然孔與顔亦莫及
此松此松天格髙聳異千萬重􁕒拏拒古手擘
裂少室峯擘裂風雨獰抓拏指爪　道入難抱
心學生易墮蹤時時數㸃仙嫋嫋一線龍霏㣲
嵐浪際逰戲顥興濃品松徒髙髙雌鳴(語/一作)詎
噰噰賞異尚可貴賞潛誰能容名華非典實翦
棄徒纎茸刻削大雅文所以不敢慵
　　　荅李員外小榼味
一拳芙蓉水傾玉何泠泠仙清夙已髙詩味今
更馨試啜月入骨再銜愁盡醒荷君道古誠使
我善飛(振/一作)翎
　　　井上枸杞架
深鎻銀泉甃髙葉架雲空不與凡木並自將仙
蓋同影踈千㸃月聲細萬條風迸子鄰溝外飄
香客位中花盃承此飲椿歳小無窮
　　　蜘蛛諷
萬類皆有性各各禀天和𧖟身與汝身汝身何
太訛𧖟身不爲己汝身不爲它𧖟絲爲衣裳汝
絲爲網羅濟物幾無功害物日已多百蟲雖切
恨其將奈爾何
　　　蚊
五月中夜息饑蚊尚營營但將膏血求豈覺性
命輕顧已寧自愧飲人以偷生願爲天下㡡一
使夜景清
　　　燭蛾
燈前雙舞蛾猒生何太切想爾飛來心惡明不
惡滅天若百尺髙應去掩明月
　　　和錢侍郎甘露
玄天何以言瑞露青松繁忽見垂書跡還驚涌
澧源春枝晨嫋嫋香味曉翻翻子禮忽來獻臣
心固易敦清風惜不動薄霧肯蒙昏嘉晝色更
晶仁慈乆乃存一方難獨占天下恐爭論側聽
飛中使重榮華(萃/一作)徳門從公樂萬壽餘慶及
兒孫
　雜題
　　　和令狐侍郎郭郎中題項羽廟
碧草凌古廟清塵鎻秋牎當時獨宰割猛志誰
能降鼓氣雷作敵劒光電為雙新悲徒自起舊
恨(懷舊/一作)空浮江
　　　讀張碧集
天寳太白殁六義已消歇大哉國風本喪而王
澤竭先生今復生斯文信難缺下筆證興亡陳
詞備風骨髙秋數奏琴澄潭一輪月誰作採詩
官忍之(教/一作)不揮發
　　　　聽琴
䬃䬃㣲雨收飜飜橡(桐/一作)葉鳴月沉亂峯西寥
落三四星前溪忽調琴隔林寒琤琤聞彈正弄
聲不敢枕上聽迴燭整頭簪漱泉立中庭定步
履(屐/一作)齒深皃禪目冥冥㣲風吹衣襟亦認宫
徵聲學道三十年未免憂死生聞彈一夜中㑹
盡天地情
　　　聞夜啼贈劉正元
寄泣須寄黄河泉此中怨聲流徹(方到/一作)天愁人
獨有夜燈見一紙鄉書淚滴穿
　　　喜雨
朝見一片雲暮成千里雨淒清濕髙枝散漫沾
荒土
　　　終南山下作
見此原野秀始知造化偏山村不假隂流水自
(日/一作)雨田家家梯碧峯門門鎻青煙因思蛻骨
人化作飛桂仙
　　　觀種樹
種樹皆待春春至難乆留君看朝夕花誰免别
離愁心意已零落種之仍未休胡爲好竒者無
事自買憂
　　　春後雨
昨夜一霎雨天意蘇羣物何物最先知虚庭草
爭出
　　　荅友人贈炭
青山白屋有仁人贈炭價重雙烏銀驅却坐上
千重寒燒出爐中一片春吹霞弄日光不定暖
得曲身成直身
　　　爛柯石
仙界一日内人間千嵗窮雙碁未徧局萬物皆
爲空樵客返歸路斧柯爛從風唯餘石橋在猶
自凌丹虹(靈丹虹/一作猶有)
　　　尋言上人
萬里莓苔地不見驅馳蹤唯開文字牎時冩日
月容竹韻漫蕭屑草花徒纎(蒙/一作)茸披霜入衆
木獨自識青松
　　　噴玉布
去塵咫尺步山笑康樂巖天開紫石屏泉縷(作/一)
鏤明月簾仙凝刻削跡靈綻雲霞纎恱開若有
待瞥見終無厭俗玩詎能近道嬉方可淹踏着
不死機欲歸多浮嫌古醉今忽醒今求古仍潛
古今相共失語黙兩難恬贈君噴玉布一濯髙
嶄嶄
　　　姑蔑城
勁越既成土強呉亦爲墟皇風一已被兹邑信
平居撫俗觀舊跡行春布新書興亡意何在綿
歎空躊蹰
　　　崢嶸嶺
䟽鑿順髙下結構横煙霞坐嘯郡齋肅玩竒石
路斜古樹浮緑氣髙門結朱華始見崢嶸狀仰
止逾可嘉
　　　尋裴處士
涉水更登陸所向皆清真寒草不藏徑靈峯知
有人悠哉鍊金客獨與煙霞親曽是欲輕舉誰
言空隠淪逺心寄白月(日/一作)華法迴青春對此
欽勝事胡爲勞我身
　　　子慶詩
王家事已竒孟氏慶無涯獻子還生子羲之又
有之鳯兮且莫歎鯉也㑹聞詩小小豫章甲纎
纎玉樹姿人來唯仰乳母抱未知慈我欲揀其
養放麛者是誰
　　　憩淮上觀公法堂
動覺日月短静知時歳長自悲道路人暫宿空
閑堂孤燭讓清晝紗巾斂輝光髙僧積素行事
外無剛強我有巖下桂願爲爐中香不惜青翠
姿爲君(師/一作)揚芬芳淮水色不汚汴流徒渾黄
且將琉璃意淨綴芙蓉章明日還獨行羇愁來
舊腸
　　　江邑春霖奉贈陳侍御
江上花木凍雨中零落春應由放忠直在此成
漂淪嘉艷皆損汚好音難殷勤天涯多逺限雪
涕盈芳辰坐哭青草上卧吟幽水濵興言念風
俗得意唯波鱗枕蓆病流濕簷楹若飛津始知
呉楚水不及京洛塵風浦蕩歸棹泥陂䧟征輪
兩途日無遂相贈唯沾巾
　　　溧陽秋霽
晚雨曉猶在蕭寥激前階星星滿衰鬢耿耿入
秋懐舊識半零落前心驟相乖飽泉亦恐醉楊
宦肅如齋上客處華池下寮宅枯崖叩髙占生
物齟齬回難諧
　　　列仙文
大霞霏晨暉元氣無常形玄轡飛霄外八景乗
髙清手把玉皇袂携我晨中生玄挺自嘉㑹金
書拆華名賢女密所妍相期洛水軿
　　　右方諸青童君
歘駕空清虛徘徊西華館瓊輪暨晨抄虎騎逐
煙散惠風振丹旌明燭朗八煥解襟墉房内神
鈴鳴璀璨栖景若林柯九絃空中彈遺我積世
憂釋此千載款恰眄無極已終夜復待旦
　　　清虚真人
駕我八景輿歘然入玉清龍羣拂霄上虎旗攝
朱兵逍遥三絃際萬流無暫停哀此去留㑹刼
盡天地傾當尋無中景不死亦不生體彼自然
道寂觀合大冥南嶽挺直幹玉英曜穎精有任
靡期事無心自虚靈嘉㑹絳河内相與樂朱英
　　　金母飛空歌安度明
丹霞煥上清八風鼓太和迴我神霄輦遂造嶺
玉阿咄嗟天地外九圍皆我家上採白日精下
飲黄月華靈觀空無中鵬路無間邪顧見魏賢
安濁氣傷汝和勤研玄中思道成更相過
　　　夏日謁智逺禪師
吾師當幾祖説法云無空禪心三界外宴坐天
地中院靜鬼神去身與草木同因知䕶王國滿
鉢盛毒龍斗藪塵埃衣謁師見真宗何必千萬
劫瞬息去樊籠盛夏火爲日一堂十月風不得
爲弟子名姓掛儒宫
　　　訪嵩陽道士不遇
先生五岳逰文熖藏金鼎日下鶴過時人間空
落影常言一粒藥不墮生死境何當列禦冦去
問仙人請
　　　聽藍溪僧爲元居士說維摩經
古樹少枝葉真僧亦相依山木自曲直道人無
是非手持維摩偈心向居士歸空景忽開霽雪
花猶在衣洗然水溪晝寒物生光輝
　　　借車
借車載家具家具少扵車借者莫彈指貧窮何
足嗟百年徒校(役/一作)走萬事盡隨花
　　　喜符郎詩有天縱
念符不由級屹得文章階白玉抽一毫緑珉已
難排偷筆作文章乞墨潛磨揩海鯨始生尾試
擺蓬壺渦幸當禁止之勿使恣狂懐自悲無子
嗟喜妬雙喈喈
　　　憑周況先輩扵朝賢乞茶
道意勿乏味心緒病無悰䝉茗玉花盡越甌荷
葉空錦水有鮮色蜀山饒芳叢雲根纔翦緑印
縫已霏紅曽向貴人得最將詩叟同幸爲乞寄
來救此病(窮/一作)劣躬
　　　上昭成閣不得扵從姪僧悟空院嘆嗟
欲上千級(尺/一作)閣問天三四言未盡數十登心
目風浪翻手手把驚魄脚脚踏墜魂却流至舊
手傍掣猶欲奔老病但自悲古蠧木萬痕老力
安可誇秋海萍一根孤叟何所歸晝眼如黄昏
常恐失好步入彼市井門結僧爲親情䇿竹爲
子孫此誠徒切切此意空存存一寸地上語髙
天何由聞
　　　魏博田興尚書聽㛐命不立非夫人詩
君子躭古禮如饞魚吞鈎昨聞敬㛐言掣心東
北流　田尚書與禮相綢繆善詞聞天下一
日一再周
　　　讀經
垂老抱佛脚教妻讀黄經經黄名小品一紙千
明星曽讀大般若細感盻響聽當時把齋中方
寸抱萬靈忽復入長安蹴踏日月寧老方却歸
來收拾可丁丁拂拭塵机桉開函就孤亭儒書
難借索僧籖饒芳馨驛驛不開手鏗鏗聞異鈴
得善如焚香去惡如脫腥安得顔子耳曽未如
此聽聽之何有言徳敎貴有形何言中國外有
國如海萍海萍國敎異天聲各泠泠安排末定
時心火競熒熒將如庻㡬者聲盡形元冥
　　　謝李輈再到
等閑拜日晚夫妻猶相瘡況是賢人寃何必哭
飛揚昨夜夢得劒爲君藏中腸㑹將當風烹血
染布衣裳勞君又扣門詞句失尋常我不忍出
㕔血字濕上牆血字耿不滅我心懼惶惶㑹有
鏗鏘夫見之月生光生光非等閑君其且安詳
　　　忽不貧喜盧仝書船歸洛
貧孟忽不貧請問孟何如盧仝歸洛船崔嵬但
載書江潮清翻翻淮潮碧徐徐夜信爲朝信朝
信良卷舒江淮君子水相送仁有餘我去官色
衫肩經入君廬喃喃肩經郎言語傾琪琚琪琚
鏗好詞鳥鵲躍庭除書船平安歸喜報鄉里閭
我願拾遺柴巢經扵空虛下免塵土侵上爲(作/一)
(與)雲霞居日月更相鎖道義分明儲不願空岧
嶤但願實工夫實空二理㣲分别相起予經書
荒蕪多爲君勉勉鋤勉勉不敢專傳之方在諸

孟東野詩集卷第九
孟東野詩集卷第十
　　山南西道節度參謀試大理評事平昌孟　郊
　哀傷
　　　弔國殤
徒言人最靈白骨亂縱横如何當春死不及羣
草生堯舜宰乾坤噐農不噐兵秦漢盗山岳鑄
殺不鑄耕天地莫生金生金人競爭
　　　弔比干墓
殷辛帝天下猒爲天下尊乾綱既一㫁賢愚無
一門佞是福身本忠是喪己源餓虎不食子人
無骨肉恩日影不入地下埋寃死䰟有骨不爲
土應作直木根今來過此鄉下馬弔此墳靜念
君臣間有道誰敢論
　　　弔元魯山十首
摶鷙有餘飽魯山長飢空豪人飫鮮肥魯山飯
蒿蓬食名皆霸官食力乃堯農君子恥新態魯
山與古終天璞本平一人巧生異同魯山不自
剖全璞竟没躬
自剖多是非流濫將何歸奔競(損驅/一作)立詭節凌
侮爭怪輝五帝坐銷鑠萬類隨衰㣲以兹見魯
山道蹇無所依
君子不自蹇魯山蹇有因苟含天地秀皆是天
地身天地蹇既甚魯山道莫伸天地氣不足魯
山食更貧始知補元化竟須得賢人
賢人多自霾道理與俗乖細功不敢言逺韻方
始諧萬物飽爲飽萬人懐爲懷一聲苟失所衆
憾來相棑所以元魯山饑衰難與偕
逺階無近級造次不可昇賢人絜腸胃寒日空
澄凝血誓竟訛繆膏明易煎蒸以之驅魯山踈
迹去莫乗
言從魯山宦盡化堯時心豺虎恥狂噬齒牙閉
霜金(針/一作)競來闢田土相與耕嶔岑當宵無關
鎻竟嵗饒歌吟善敎復(履/一作)天術美詞非俗箴
精㣲自然事視聽不可尋因書魯山績庻合簫
韶音
簫韶太平樂魯山不虚作千古若有知百年幸
如昨誰能嗣教化以此洗浮薄君臣貴深遇天
地有靈橐力運既艱難徳符方合莫名位苟虚
矌聲明自銷鑠禮法雖相救貞濃易糟粕哀哀
元魯山畢竟誰能度
當今富敎化(禮嘉士/一作聖朝)元后得賢相冰心鏡衰
古霜議清遐障幽埋盡洸洗滯旅免流浪唯餘
魯山名未獲旌廉讓二三貞苦士刷視聳危望
髮秋青山夜日㫁丹闕亮誘類幸從兹嘉招固
非妄小生奏狂狷感惕増萬狀
黄犢不知孝魯山自駕車非賢不可妻魯山竟
無家供養恥它力言詞豈纎瑕將謡魯山徳賾
海誰能涯
遺嬰盡鶵乳何況肉骨枝心腸結苦誠胷臆垂
甘滋事已出古表誰言獨今竒賢人母萬物愷
悌流前詩
　　　哭李觀
志士不得老多爲直氣傷阮公終日哭壽命固
難長顔子既殂謝孔門無輝光文星落竒曜寶
劒摧脩鋩常作金應石忽爲宫别商爲爾弔琴
瑟㫁絃難再張偏轂不可轉隻翼不可翔清塵
無吹嘘委地難飛揚此義古所重此風今已亡
自聞喪元賔一日入九狂沉痛此丈夫驚呼彼
穹蒼我有出俗韻勞君疾惡腸知音既已矣㣲
言(善/一作)誰能彰旅葬無髙墳栽(孤/一作)松不成行
哀歌動寒日贈淚沾晨霜神理本窅窅(冥宴/一作)今
來更茫茫何以蕩悲懷萬事付一觴
　　　李少府㕔弔李元賔遺字(㕔云宿從叔/元賓題少府)
(義而無其辭/宅有感有其)
零落三四字忽成千萬年那知冥寞客不有補
亡篇斜月弔空壁旅人難獨眠一生能幾時百
慮來相煎戚戚故交淚幽幽長夜泉已矣難重
言一言一潜然
　　　悼呉興湯衡評事
君生(在/一作)霅水清君殁霅水渾空令骨肉情哭
得白日昏大夜不復曉古松長閉門琴絃緑水
絶詩句青山存昔爲芳春顔今爲荒草根獨問
冥冥理先儒未曽言
　　　哀孟雲卿嵩陽荒居
戚戚抱幽獨晏晏沉荒居不聞新歡笑但覩舊
詩書藝蘗意彌苦耕山食無餘定交昔何在至
戚今或踈薄俗易銷歇淳風難久舒秋蕪上空
堂寒槿落枯渠薙草恐傷蕙攝衣自理鋤殘芳
亦可餌遺秀誰忍除徘徊未能去爲爾涕漣如
　　　哭盧貞國
一别難與期存亡易寒燠下馬入君門聲悲不
成哭自能冨才藝當兾深榮禄皇天負我賢遺
恨至兩目平生嘆無子家事親相囑
　　　傷舊逰
去春㑹處今春歸花數不減人數稀朝笑片時
暮成泣東風一向還西輝
　　　弔房十五次卿少府
日髙方得起獨賞些些春可惜宛轉鸎好音與
它人昔年此氣味還走曲江濵逢着韓退之結
交方殷勤蜀客骨目髙聦辯劒㦸新如何昨日
歡今日見無因英竒一謝世視聽一爲塵誰言
老淚短淚短沾衣巾(沾巾/一作足)
　　　逢江南故晝上人㑹中鄭方回(年手礼/上人徃)
(以為它日之念/五十篇相贈云)
相逢失意中萬感因語至追思東林日掩抑北
印淚筐篋有遺文江山舊清氣塵生逍遥注(作/一)
(篇)墨故飛動字荒毁碧澗居虚無青松位珠沉
百泉暗月死羣象閟永謝平生言知音豈容易
　　　哭祕書包大監
哲人卧病日賤子泣玉年常恐寳鏡破明月難
再圓文字未攺素聲容忽歸玄始知知音稀千
載一絶絃舊館有遺琴清風那復傳
　　　悼幻子
一閉黄蒿門不聞白日事生氣散成風枯骸化
爲地負我十年恩欠爾千行淚洒之北原上不
待秋風至
　　　悼亡
山頭明月夜増輝不照重泉下泉下雙龍無再
期金𧖟玉鷰空銷化朝雲暮雨成古墟蕭蕭野
竹風吹亞
　　　弔李元賔墳
曉上荒涼原弔彼冥寞䰟眼咽此時淚耳悽在
日言寂寂千萬年墳鎻孤松根
　　　覽崔爽遺文因杼幽懷(於南方/崔君殁)
墮淚數首文悲結千里墳蒼旻且留我白日空
遺君仙鶴未巢月衰鳯先墜雲清風獨起時舊
語如再聞瑶草罷葳蕤桂花休氛氲萬物與我
心相感呉江濆
　　　峽哀十首
昔多相與笑今誰相與哀峽哀哭幽䰟(夢/一作)噭
噭風吹來墮魄抱空月出没難自裁韲粉一閃
間春濤百丈(尺/一作)雷峽水聲不平碧沲牽清洄
沙稜箭箭(湔湔/一作)急波齒齗齗開呀彼無底吮待
此不測災谷號相噴激石怒爭旋廻古罪有復
鄉今縲多爲能字孤徒髣髴銜雪猶驚猜薄俗
少直腸交結須横財黄金買相弔幽泣無餘漼
我有古心意爲君空摧頽
上天下天水出地入地舟石劒相劈斫石波怒
蛟虬花木疊宿春風飈凝古秋幽怪窟穴語飛
聞肸響流沉哀日已深銜訴將何求
三峽一線天三峽萬繩泉上仄碎日月一掣狂
漪漣破魄一兩㸃凝幽數百年峽暉不停午峽
險多饑涎樹根鎻枯棺孤骨褭褭懸樹枝哭霜
棲哀韻杳杳鮮逐客零落腸到此湯火煎性命
如紡績道路隨索縁奠淚(酹/一作)弔波靈波靈將
閃然
峽亂鳴清磬(鳴清聲/峽虬)産石爲鮮鱗噴爲腥雨涎
吹作黒井身怪光閃衆異餓劒唯待人老腸未
曽飽古齒嶄嵓嗔嚼齒三峽泉三峽聲齗齗
峽螭(蛟/一作)老解語百丈潭底聞毒波爲計校飲
血養子孫既非臯陶吏空食沉獄(玉/一作)䰟潜怪
何幽幽魄說徒云云峽聽哀哭泉峽弔鰥寡猿
峽聲非人聲劒水相劈翻斯誰士諸謝奏此沉
苦言
讒人峽虬心渇罪呀然潯所食無直腸所語饒
臰音石齒嚼百泉石風號千琴幽哀莫能逺分
雪何由尋月魄(魄/一作)髙卓卓峽窟(冤/一作)清沉沉
銜訴何時明抱痛已不禁犀飛空波濤裂石千
嶔岑
峽稜剸日月日月多摧輝物皆斜仄生鳥亦斜
仄飛潜石齒相鎻沉䰟招莫歸恍惚清泉甲班
爛碧石衣餓嚥潺湲號涎似泓汯肥峽春不可
逰腥草生㣲㣲
峽景滑易墮峽花怪非春紅光根潜涎碧雨飛
沃津巴谷蛟螭心巴鄉魍魎親噉生不問賢至
死獨養身腥語信者誰拗歌歡非真仄田無異
稼毒水多獰鱗異類不可友峽哀哀難伸
峽水劒㦸獰峽舟霹靂翔因依虺蜴手起坐風
雨忙峽旅多竄官峽氓多非良滑心不可求滑
習積已長漠漠涎霧起齗齗涎水光渇賢如之
何忽在水(此/一作)中央
梟䲭作人語蛟虬吸山波能於白日間謟欲晴
風和駭智蹶衆命藴腥布深蘿齒泉無底貧鋸
涎在處多仄樹鳥不巢踔　猿相過峽哀不可
聽峽怨其奈何
　　　杏殤九首(并序)
杏殤花乳也霜翦而落因悲昔嬰故作是詩
凍手莫弄珠弄珠珠易飛驚霜莫翦春翦春無
光輝零落小花孔斕班昔嬰衣拾之不盈把日
暮空悲歸
地上空拾星枝上不見花哀哀孤老人戚戚無
子家豈若没水鳬不如拾巢雅浪鷇破便飛風
鶵裊相誇芳嬰不復生向物空悲嗟
應是一線淚入此春木心枝枝不成花片片落
翦金春壽何可長霜哀亦已深常時洗芳泉此
日洗淚襟
兒生月不明兒死月始光兒月兩相奪兒命果
不長如何此英英亦爲弔蒼蒼甘爲墮地塵不
爲末世(世木/一作)芳
踏地恐土痛損彼芳樹根此誠天不知翦棄我
子孫垂枝有千落芳命無一存誰謂生人家春
色不入門
洌洌霜殺春枝枝疑纎刀木心既零落山竅空
呼號班班落地英㸃㸃如明膏始知天地間萬
物皆不牢
哭此不成春淚痕三四班失芳蝶既狂失子老
亦孱且(豈/一作)無生生力自(甘/一作)有死死顔靈鳯
不銜訴誰爲扣天關
此兒自見災花發多不諧窮老收碎心永夜抱
破懷聲死更何言意死不必喈病叟無子孫獨
立猶束柴
霜似敗紅芳翦啄十數雙參差呻細風噞喁沸
(戲/一作)淺江泣凝(疑/一作)不可消(誚/一作)恨壯難自降
空遺舊日影怨彼(此/一作)小書牎
　　　弔江南老家人春梅
念爾筋力盡違我衣食恩奈何麤獷兒生鞭見
死痕舊使常以禮新怨(冤/一作)将誰吞胡爲乎泥
中(上天/一作)消歇敎義源
　　　哭李丹貟外并寄杜中丞
生死方知交態存忍將齚齖報幽䰟十年同在
平原客更遣何人哭寢門
　　　哭劉言史
詩人業孤峭餓死良已多相悲與相笑累累其
奈何精異劉言史詩腸傾珠河取次抱置之(作/一)
(抛鄭/取次爲)飛過東溟波可惜大國謡飃爲四夷歌
常扵衆中㑹顔色兩切磋今日果成死葬襄(作/一)
(喪)之洛河洛岸逺相弔酒淚雙滂沲
　　　弔盧殷十首
詩人多清峭餓死抱空山白雲既無主飛出意
等閑久病牀席尸䕶喪童僕孱故書窮䑕嚙狼
籍一室間君歸新鬼鄉我面古玉(土/一作)顔羞見
入地時無人叫追攀百泉空相弔日久(夕/一作)哀
潺潺
唧唧復唧唧千古一月色新新復新新千古一
花春邙風噫孟郊嵩秋葬盧殷北邙前後客相
弔爲埃塵北邙棘針草淚根生苦辛烟火不自
煖筋力早已貧幽薦一盃泣㵼之清洛濵添爲
㫁腸聲愁殺長别人
棘針風相號破碎諸苦哀苦哀不可聞掩耳亦
入來哭絃多煎聲恨涕有餘摧噫貧氣已焚噫
死心更灰夢世浮閃閃淚波深洄洄薤歌一以
去蒿閉不復開
登封草木深登封道路㣲日月不與光莓苔空
生衣可憐無子翁蚍蜉縁病肌攣卧歳時長漣
漣但幽噫幽噫虎豹聞此外相訪稀至親唯有
詩抱心死有歸河南韓先生後君作因依磨一
片嵌巖書千古光輝
賢人無計校生苦死徒誇它名潤子孫君名潤
泥沙可惜千首文閃如一朝花零落難苦言(作/一)
(留/久)起坐空驚嗟
耳聞陋巷生眼見魯山君餓死始有名餓名髙
氛氲戅叟老壯氣感之爲憂雲所憂唯一泣古
今相紛紛平生與君説逮此俱云云
初識漆鬢髮爭爲新文章夜踏明月橋店飲吾
曹床醉啜二盃釀名郁一縣香寺中摘梅花園
裏翦浮芳髙嗜緑𬞞(雲/一作)羮意輕肥膩羊吟哦
無滓韻言語多占腸白首忽然至盛年如偷將
清濁俱莫追何須罵滄浪
前賢多哭酒哭酒免哭心後賢試銜之哀至無
不深少年哭酒時白髮亦以侵老年哭酒時聲
韻隨生沉寄言哭酒賔勿作登封音登封徒放
聲天地竟難尋
同人少相哭異類多相號始知禽獸癡却至天
然髙非子病無淚非父念莫勞如何裁親踈用
禮如用刀孤喪鮮匍匐閉哀抱鬱陶煩他手中
葬誠信焉能褒嗟嗟無子翁死棄如脫毛
聖人哭賢人骨化氣爲星文章飛上天列宿増
晶熒前古文可數今人文亦靈髙名稱謫仙昇
降曽莫停有文死更香無文生亦腥爲君鏗好
辭永傳作謐寧
　聮句
　　　有所思聮句
相思繞我心日夕千萬重年光坐晼晚春淚銷
顔容(郊)臺鏡晦舊暉庭草滋新茸望夫山上石
别劒水(池/一作)中龍(愈)
　　　遣興聮句
我心随月光冩君庭中央(郊)月光有時晦我心
安所忘(愈)常恐金石契㫁爲相思腸(郊)平生無
百嵗岐路有四方(愈)四方各異俗適意非所將
(郊)駑蹄顧挫抹逸翮遺稻粱(愈)時危抱獨沉道
獻天子然後致殊勲(郊)豈如豐城下空有斗間
雲愈
　讃
　　　讃維摩詰
皃是古印言是空音在酒不飲在色不淫非獨
僧禮亦使儒欽感此補亡書謝懸金
　書
　　　上常州盧使君書
道徳仁義天地之常也將有人主張之乎將無
人主張之乎曰賢人君子有其位言之可以周
天下而行也無其位則周身言之可也周身言
之可周天下言之不可也仲尼當時無其位言
之亦不可周天下而行也及至著書載其言則
周萬古而行也豈唯周天下而已哉仲尼非獨
載其言周萬古而行也前古聖賢得仲尼之道
則其言皆載之周萬古而行閤下道徳仁義之
言已聞周天下誦之久矣其後著書君子亦當
載矣周萬古而行也幸甚幸甚道徳仁義之言
天地至公之道也君子著書期不朽亦天地至
公之道夫何讓哉是故不以道徳仁義事其君
者以盗賊事其君也不以道徳仁義之衣食養
其親者是盗賊養其親也閤下既以道徳仁義
事其君聞之天下久矣小子顯求閤下道徳仁
義之衣食以爲養也謂之中庸之道謂之中庸
則敢求也謂之特逹則不敢求也小子嘗衣食
宣武軍司馬陸大夫道徳仁義之矣陸公既没
又嘗衣食此郡前守吏部侍郎韋公道徳仁義
之矣韋公既去衣食亦去道徳仁義顯其主張
謹載是書及舊文又有子遇之書同乎緘獻輕
重可否傾一言陳謝誠兾扵異日不宣郊再拜
　　　又上養生書
天之與人一其道也天地不棄扵人人自棄扵
天天可棄於人乎曰不可人自棄也已曰人皆
棄之乎曰賢人君子不棄也凡人棄之可天有
殺物之心而無棄物之心天有棄物之心則萬
物莫能生矣是故君子之扵萬物皆不棄也而
況扵身乎棄其身是棄其後也棄其後是棄其
先也故曰君子之道豈易哉敢不法天而行身
乎所以君子養其身養其公也小人養其身養
其私也身以及家家以及國國以及天下以公
道養天下則天下肥也以私道養天下則天下
削也養身之道豈容易哉養其公者天道養也
養其私者人情養也以天道養其人則合天矣
以人情養其人則不合天矣以人情養其人自
棄矣天道質也人情文也天道静也人情動也
質者生之侈也静者生之得也動者生之棄也
文不以質勝之則文爲棄矣動不以静制之則
動爲棄矣天者水之謂也人者魚之謂也魚棄
水則螻蟻得之矣人棄天則疾病得之矣魚可
安扵水而不可翫扵水其失也在乎恣波浪而
不迴也人可安扵天而不可翫扵天其失也在
乎恣嗜慾而不迴也所謂安扵天者法天之味
而食之食不違扵四時也法天之聽而聽之聽
不違扵五節也法天之明而視之視不違扵五
色也食與視聽苟違扵天則疾病得之矣故曰
君子法天而行身也小人翫天而棄身也書之
座右嵇康猶有所棄秦之醫和晉之杜蒯其亦
不書扵右則何以爲君子之座哉良藥苦口也
苦口獲罪扵人苟或有矣仁義之獲罪扵天未
之有也恩養下將逺辭違書冩至誠之言不勝
