#+TITLE: 西村集-明-史鑑
#+DATE: 2018-05-12 10:20:07
#+SOURCE: github.com/kanripo/KR4e0143 master e85c9266                
欽定四庫全書　　　　　集部六
　西村集　　　　　　　　别集類五(明/)
　　提要
　　　　(臣/)等謹案西村集八巻明史鑑撰案憲宗孝
　　　　宗時有兩史鑑其一長洲人宏治己未進士
　　　　見太學題名碑其一吳江人字明古號西村
　　　　隠居不仕即撰此集者也鑑留心經世之務
　　　　三原王恕巡撫江南時聞其名延見之訪以
　　　　時政鑑指陳利病恕深服其才以為可以當一面
　　　　所著詩四巻文四巻嘉靖間其孫周裒而刋
　　　　之以墓表及諸人哀挽之詩附於後周用盧
　　　　襄各為之序其文究悉物情練達時勢多闗
　　　　於國計民生而於吳中水利言之尤詳第五
　　　　巻皆明初諸人列傳叙次簡明疑其欲為野
　　　　史而未就也其詩亦落落無俗韻惟古詩不
　　　　知古音所註叶韻多謬誤文中祭徐有貞文
　　　　及文後跋一篇以私恩之故為力辯奪門一
　　　　事未免曲筆耳案王士楨香祖筆記曰吳江
　　　　門人徐翰林電發(案電發乃檢/村徐釠之字)寄西村集二
　　　　十八巻其鄉前輩史鑑明古著也集中有曽
　　　　祖文質府君行狀(案文質乃/史彬之子)祗言洪武中縳
　　　　貪吏詣闕事無一語及靖難集是陳繼儒仲
　　　　醇選云云是鑑集本二十八巻尚非完帙然
　　　　今未見繼儒所選本故仍以此本著録而附
　　　　載其巻帙之異同備考證焉乾隆四十一年
　　　　十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　(官/)　臣　陸　費　墀
欽定四庫全書　　　　集部六
　西村集總目　　　　　别集類五(明/)
　　巻首
　　　徴聘詔
　　　隱逸傳
　　　墓表
　　　薦疏
　　　申文
　　　挽詩
　　巻一
　　　賦
　　　辭
　　　頌
　　　樂府
　　　歌行
　　巻二
　　　五言古
　　　七言古
　　　雜言古
　　巻三
　　　五言律
　　　七言律
　　巻四
　　　五言排律
　　　七言排律
　　　五言絶句
　　　六言絶句
　　　七言絶句
　　　聯句
　　　詩餘
　　巻五
　　　書
　　　尺牘
　　　序
　　巻六
　　　跋
　　　考
　　　議
　　　贊
　　　銘
　　　對
　　　相喻
　　　字詞
　　　啟
　　　傳
　　　志
　　巻七
　　　記
　　　墓表
　　　墓碣
　　　墓版文
　　　誄
　　巻八
　　　墓誌銘
　　　行狀
　　　祭文
西村集原序
莊周有言曰刻意尚行離世異俗高論怨誹為亢而已
矣此山谷之士非世之人枯槁赴淵者之所好也語大
功立大名禮君臣正上下為治而已矣此朝廷之士尊
主强國致功并兼者之所好也夫仁義忠信以為學出
則朝廷處則山谷人徒以為為亢也以為為治也而不
知亢之未始不為治治之未始不為亢也故曰夫人幼
而學之壯而欲行之行則君子欲之然能必其行乎哉
欲之而不可得則其學猶是也是故亢而不為倍治而
不為矜則固世之所謂通儒者已西村先生自少好學
於書無所不讀卓然舉大義不掇拾以為文辭而尤攻
於史學於古今治亂之端官府政事名物數紀縱横上
下指掌論説莫不有肯綮歸宿以為學者宜如是而不
屑以求一試聲名隱然起東南成化中三原王公巡撫
江南以百姓之利病坐先生而問焉則歷歷語所以退
復疏其事以道諸所宜更置公嘆曰子之才可當一面
乃今得先生所著述自詩歌文辭之外其與旬宣大臣
臺部諸使郡縣長吏往復論白及於政事者居其三之
一焉莫不適常變盡利害里閭韋布之所推遜而無有
選擇縉紳大夫之所以嚮用致理而不能舎去者皆是
也則所謂通儒者非先生歟吾吳中經生學士講求時
務水利莫先焉決塞變遷大要委諸海而已殆難按迹
而求復其舊也職方禹貢以來互為援据夫人而能之
舉而加諸水則悖矣不然則又吏於兹土者大發在官
之葢藏而以畚鍤從事壊廬舍弊腓脛掘地數十里引
旁流内其中而曰水去矣明年不幸而恒雨曾不能損
水之分寸其如浮而不實費而無功何哉至讀先生論
水利書首以謹隄防其大法有司者使田者因地勢豫
為防以擬水於是立之表以程其功課之藝以益其厚
貸之粟以傅其力夫民水也大為之坊民猶踰之况不
為之坊乎裕民成賦之道未有能行之者其有用之學
可以畫一而論也余生也晩不獲操几杖以從讀其書
而每有感焉先生既歿其冡孫進士臣裒其稿為集余
曰是集也約而達勤而節謀而有徴不獨論水利若是
矣可以傳也余所嘗欲見先生所著禮纂若干巻尚不
在集中先生史氏諱鑑字明古吳江人學者稱西村先
生吳文定公表其墓家世行實具可考也周用撰
欽定四庫全書
　西村集巻首
　　徴聘詔(成化十六/年八月)
朕承丕緒用人圖治亦有年矣永惟勞於求賢然後成
無為之治樂於忘勢乃能致難進之英聞爾處士沈周
史鑑沉酣經史博洽古今藴經緯之逺猷抱君民之宏
畧顧乃遯跡邱園不求聞達朕眷懐高誼思訪嘉謨茲
特遣使徴爾赴用隱期同德出宜彚征以副朕翹企之
意
　　隱逸傳(載吳江/縣志)
史鑑字明古邑黃溪人學士仲彬之曾孫也鑑年十二
三天才敏妙語即驚人守祖訓不願仕進隱居著書吉
凶之禮動遵古法論事慷慨人莫能屈錢榖水利無不
周知世居穆溪擅園林之勝客來訪者陳彜鼎圖書古
色照耀不減顧瑛玉山草堂喜交遊持信義遊其門者
不絶性尤直諒有過必面規之成化中王恕巡撫江南
聞其名延禮之諮以政務鑑接席抗論未嘗及私恕深
器重焉吳文定公寛李太僕應禎沈布衣周皆交契倡
和甚富晩嵗舉修憲廟實錄不行𢎞治丙辰卒年六十
三鑑於書無所不通尤長史學文章雄深古雅卓然成
家五言詩力追晉魏所著有西村集西村雜言小雅堂
日抄禮疑禮纂凡若干巻時黎里尹寛平望曹孚練塘
凌震並敦學行與鑑為詩酒交成𢎞間號四大布衣
　　墓表　　　　(㑹狀元東閣大學士/兼禮部尚書謚文定)吳　寛(長洲/)
吳江穆溪之上有隱士曰史明古其為人足跡不出百
里之外然江淛間人知其名至於郡縣大夫亦皆禮下
之而予取以為友葢四十年於此矣其志正而直其言
確而厲其所為無弗依於禮者當其壯時患閭里之人
以巫覡惑衆上書縣中欲盡除之曰此皆不容於先王
之世者不除則風俗不正禮教何由而行耶與人論事
辯説超踔坐客莫能屈至有所感奮詞氣益峻雖達官
貴人衝突不顧見依違狥情者心輒鄙之其治家辨内
外定上下嚴若官府然凡吉凶之事悉違世俗而行必
倣於古知禮者取之其學於書無所不讀而尤熟於史
論千載事歴歴如見而剖斷必公葢有宋劉道原之精
至於時事人言得於聞見往往筆之成編則有洪容齋
之博焉若其才如錢榖水利之類皆知其故使得郡縣
而治之恢恢乎無難者為文章紀事有法醇雅如漢人
語詩則不屑為近體興至吟聲咿咿冥搜苦索欲追魏
晉而及之家居甚勝水竹幽茂亭館相通如入顧辟疆
之園客至陳三代秦漢器物及唐宋以來書畫名品相
與鑒賞好著古衣冠曵履揮塵望之者以為列仙之儒
也間與親友吳鐵峯數人扁舟往來月為雅集以觴詠
相娛樂又嘗與劉僉憲沈石田諸公遊武林經月忘返
所至為文記之曰此未愜吾志也㑹當絶大江北遊中
原覽岱華渉河濟循王屋廬阜而歸其思致之高如此
晩嵗益務清曠室無姬侍築小雅之堂方牀曲几宴坐
其中或累月不至城郭至則止宿僧舎而已前二年予
家居一日忽冒暑見過飲氷數椀而去又二旬而疾作
家人進藥俾持去曰吾治棺待盡久矣且吾年六十三
又夭耶竟卒𢎞治丙辰六月庚子也明古狀貌竒偉鬚
髯奮張平生喜交遊惟其持信義四方之士過其門者
不絶於所厚者有過尤好面折故人尤以直諒稱之少
謁武功徐公公與談史即許其有識遂數從議論而識
益進今致仕三原王公巡撫江南時聞其名延見之詢
以政務尤許其才然未嘗言及私事公益重之且恨其
老而不用於世也其諱鑑初字未定後始字明古自號
西村人稱西村先生曾祖彬祖晟父珩母凌氏繼母朱
氏娶李氏子男二人曰永錫太學生曰永齡縣學生女
一人適鄉貢進士吳鎣孫男四人曰曾同曾繼曾遇曾
逵曾同縣學生孫女二人曾孫男一人曰夢禎當明古
卒之明年予與文溫州宗儒往哭之其二子哭拜即以
墓文請予念失此良友方切悲傷而何文之能為耶顧
有終不得而已者乃卒之四年己未三月庚申葬於吳
縣西山之博士塢為表之曰嗚呼世有信古執禮如斯
人者乎世有博洽好學如斯人者乎有才之達論之正
如斯人者乎亦有剛直好義高曠絶俗如斯人者乎有
如斯人當觀其終達生順命能保其躬嗚呼明古庶無
愧乎其中
　　薦疏
欽差巡撫南直𨽻地方總理糧儲兵部尚書兼都察院
右都御史臣王恕謹奏為薦舉賢良以裨聖化以光盛
治事臣聞唐虞咨詢務存採納周文好士恒若渴飢用
能成雍和之化故臣子效忠不惟勤勞其身尤必多所
引薦以底績勩史魚不忘蘧瑗鮑叔請召夷吾自昔公
篤之慮類然也臣待罪南都咨訪遺逸竊見蘇州府吳
江縣儒生史鑑天資超縱藝才標植文采英暢議論條
貫慤有端緒耳聽目覽瞥見不遺墳典邱索竹素以來
無不淹誦遇所著述下筆不休義理由其手出精深博
敏沉雄藻繪詞賦可相如比肩書奏則嚴安徐樂不能
過也且烈亮有聞忠直成性雖周昌謇諤汲黯誠直以
今方古未見其差若其經國匡俗水利錢榖慮變圖難
抗力矯志必能輯寧邦夏宣靖四方適時宜緩急陳安
攘富强之計誠文武克允貞幹負荷之器也伏願拔擢
陛下臨軒親試其可畀以方面之重必能究盡事情行
且大濟武功益隆文治三年之任而不能大有益於時
政臣當受罔上之誅無所辭避伏惟陛下埀神亮察幸
甚幸甚不勝恐懼云云
　　鄉賢申文
蘇州府吳江縣(尹詹/文光)為崇祀鄉賢闡幽德以激後進事
據儒學廩增附生員李炫梅禹錫錢乾沈瀚等呈稱沒
世不忘君子盛德之效奉嘗有紀古人尚賢之方故經
重法施於民之文令著嵗列於祀之典此古今通例風
化攸闗者本邑已故徴君先生史鑑字明古號西村自
詩書衍族本忠孝傳家事繼母以孝聞待諸昆以友著
超然出塵世之表卓乎具古人之風博學無窮篤行不
倦年幾杖國非公事不至公門身有席珍擅儒名而廣
儒業志非鴻漸羽足為儀行不同人分甘於野治家有
訓別内外而辨上下處世不流立綱紀而布經綸冠婚
䘮祭四端輯四禮以行古道衣冠宫室等制遵㑹典以
合時宜廣祭田以備春秋禮嚴宗族設義塾以淑子弟
教普親疎兩朝以賢良徴上書而固辭也一邑以巫覡
惑建言而盡除之内閣吳文定公寛篤以朋情取謨猷
而建調元之績巡撫王端毅公恕待以賓禮藉經畫以
成治水之功憲廟纂修覈而不鄙西村文集古而益深
左傳編禮經疑禮經纂明文約博古考功懋先儒運河
志水利議小雅日抄武林紀事司馬年譜文開後學輯
逺祖廢塚清隔府浮糧實三吳之高士誠一代之偉人
鄉黨稱揚口碑尚在縉紳傳述心法猶存借使不能著
行於前曷克流芳於後當時仰瞻山斗今日想見羮墻
舊業遺文動如存之感流風餘韻闗沒後之思驗此行
實之詳允協褒崇之典禮應申請送入鄉賢祠一體同
祀庶使德化薰蒸風聲感召足以彰顯㣲闡幽之意且
造移風易俗之端事闗公典理合備由
　　登小雅堂哭故友西村史先生　　吳　寛
路繞黃家溪水長春風灑淚復登堂草荒求仲常來徑
塵滿元龍舊卧牀分手死生嗟契闊傷心聚散覺凄涼
高邱數尺棲神地碧樹争凋不待霜
　　哭史西村先生　　　　　　　　文　林
百里乘舟淚不乾堂登小雅倍辛酸高臺月上人何在
曠世風流骨未寒好古有心真自許貽謀無地不為安
偉哉尚覺聞雄辯漫展遺文一再看
　　登小雅堂哭西村史姻家先生　　沈　周
築臺高住似神仙恰好堂成及已年歌哭於斯人忽耳
死生無度事茫然青山底處尋藏史白雪從今付絶絃
此夜獨登惟見月清光依舊石闌前
　　哭西村回雪中過鶯脰湖有感再悼一章
不復見此叟歸哉空雪湖低雲接清淚逺浪激長吁骯
髒老博士峥嶸偉丈夫明廷虛購玉滄海實遺珠雄辯
長翻口衰痕未滿鬚斯人竟㣲疾我輩强孱軀一邑人
皆愕三年夢已殊妙篇留膾炙還與不亡俱
　　登小雅堂哭西村夫子　　　　　文　璧
六十三年葢代豪掀髯想見氣横濤鄉閭總識衣冠古
流俗空驚論議高前輩似公何可少英雄終老亦云遭
凄涼小雅新堂上曾把文章朂我曹
　　登墓哭故友西村史先生　　　　都　穆
紙灰飛雪滿墳臺知是家人拜掃回交誼忘年吾敢望
東風吹淚濕青苔
　
　
　
　
　
　西村集巻首
欽定四庫全書
　西村集巻一　　　　　　　明　史鑑　撰
　　賦
　　　望泮樓賦(為何中/丞作)
㑹稽名邦新昌望邑沃州前陳天姥左翼奕奕學宫多
士斯集猗歟先生世家其側其側伊何夏屋渠渠於寢
之西爰樓以居匠石掄材史皇畫圖因揆地之不足乃
借天之有餘重簷㵼注八窻洞虚外靡飾乎丹艧中惟
藏乎簡書至若風和日美冬溫夏涼天宇朗豁雲容斂
藏先生乃峩爵弁罥葱衡(叶/)被純衣揄纁裳或登左墄
或由右平(叶/)唯意所適徘徊翺翔既徙倚以流睇復招
搖而永望偉宫墻之岌嶪囿泮水之汪洋左涵右奫前
疏後閼(叶/)如月之弦如環之玦泓渟淵瀯汨隱蕩潏白
虹之來流衍青鳥之徴源發忽掀風而觸石舉灑雨而
跳沫叶其旁則有蘭杏棠樝(叶/)樅桂楠欏璀璨荂榮掩
冉交柯其中則有蘋荇蘩蒓芹藻蘺蓀應風靡靡揜水
田田若夫禮殿東建講堂西抗絫石崇基疏峯列障憲
星宿而經營法隂陽而背向其為形也瓌譎豐隆其為
勢也暌罛宏壯飛梁搏負而蜿蟺刻桷參差而矯伉丹
青煒煌光彩曄暀蛟龍騰而夭矯禽鳥飛而翓􁀙靈異
竒怪莫可名狀又若廊廡對􁚳黌舎類區直如矢棘張
如羽舒循循如接武纍纍如貫珠莫不俎豆兹設詩書
是儲或先賢之所從祀或弟子之所攸居乃有􁀙儒敷
教髦士窮經爰游爰息允脩允藏或處於室或造於堂
校藝肄業問疑啟蒙(叶/)分刌節度剖析毫芒當春服之
既成時夜漏之未央詠歸兮其行濟濟絃誦兮其聲洋
洋是故月課其成嵗獻其良巍科甲第後先相望器之
為瑚璉才之為棟梁任方隅者為岳牧贊政化者為公
卿(叶/)罔不由此宫而出豈不為賢才之大方也哉若其
行告報節春秋筮從日戒羣寮(叶/)命滌為酒宿賓為期
(叶/)至日東方未明辰次於子大夫朝服其袂有袳至於
廟門肅肅戾止博士相之䇐此羣士視殺既畢摡器斯
已乃馨黍稷亦􁁊羊豕山物具登澤鮮備有(叶/)血腥上
同乎古初燅孰聿兼乎人鬼遂乃爟火舉牲體升簠簋
饌籩豆陳工祝致告佐食駿奔於是大夫即位庻士綴
行爵觶具獻燔炙畢從(叶/)馨香苾芬光景輝煌爾乃麾
旛舉升龍翔柷具擊軒縣鳴鐘鼓鏜鍠金石鏗鏘絲竹
繁而不亂匏土劌而不傷迨升歌之一出衆音比而低
昂是皆宣中和而感神人竅幽渺而調隂陽又若華冠
紛羽籥入行八風舞六佾或俯或仰或徐或疾奮褎翩
翩頓趾秩秩泛而不浮沉而不窒張而不縱翕而不抑
氣洽形和神暢志得於是神具醉止祝告利成(叶/)祭之
明日尋繹於祊維道原之不已求神在之無方是知聖
朝之所以尊師重道豈徼一時之福報一世之功也至
若賓興之期蜡通之祀因民聚之時行鄉飲之禮或序
賓維賢或正位以齒欲使民尚徳而敬長觀化而興起
於是主人謀賓介誓有司戒且肅敬甚卑拜辱於館拜
至於階(叶/)賓席南向牖南是基兩階之上主阼介西有
降必從有洗必辭主人獻賓薦脯設俎(叶/)嚌肺興加啐
酒告㫖乃酢乃酬百拜成禮獻介如之遂及衆賓衆賓
之長升者三人坐祭立飲肆席其西(叶/)若夫位於堂下
亦辯薦而必均猗一人之舉觶助主人而樂賢(叶/)有遵
維公大夫實從公席三重位於賓東大夫再席主北西
容維升降與獻酬繄介賓之是同乃有樂正先升羣工
次入歌之三終比以二瑟依特磬以為聲吹笙和而應
律遂乃間歌雅什合樂風詩嘅大音之猶在美王化之
始基然後正歌備工告悉主人降司正陟奠觶飲旅酬
畢徹俎脱屨揖讓就席爵行無算樂奏維欲(叶/)樂湛無
荒醉止不失及夫禮既成賓辭出陔夏奏牘聲作(叶/)應
偕鳴雅合節(叶/)主人拜送以明有卒逮夫孟春之月合
射學宫祗用觀德亦以和容飲禮倡其始燕禮衎其終
其為職也則有賓而無介其為樂也則釋雅而歌風采
侯既彰照質攸設特磬徙東其簨捷業(叶/)司射適堂袒
而遂決有司請射三耦維􁚳□弓既彀羽簇斯棘景如
星流聲如帛裂(叶/)有旌負侯樹羽幢幢諾聲振乏唱獲
奏功釋者報算委於鹿中用祈爾爵取飲於豐獻獲於
侯乃用折俎獲者負侯北靣拜受(叶/)初適右介終中亞
左(叶/)遂當侯以三祭立既爵而竢後(叶/)維大夫之與公
士亦拾發而為耦(叶/)揖皆進以當物取乘矢而順羽爾
乃樂以騶虞應以懸鼓采蘋間之其終咸五越三射之
既周辯受酬而旅語恍若子路執弓序㸃揚觶而相與
習於矍相之圃乃知先王之教所以習容儀知賢否(叶/)
可以文可以武非以之逸時而尚膂也曠千古而難兼
乃一樓而畢覩匪慈母之三遷由擇居之得所於是朝
之縉紳鄉之黃耉咸喟然而稱若出一口曰夫樓觀者
所以廣心目宣鬱滯暢精神覽風氣史不勝書文不勝
記然求如我望泮之飫道醉德漸仁浹義慕聖思賢育
才游藝是殆猶霄壤之殊固不可甲乙而第然而先生
憮然若驚瞿然若悸思其所未能不自以為至也客去
乃援琴而歌之歌曰日月光華兮不逺伊邇其來無終
兮其被亡已再歌曰明明在天兮人皆見之運行有常
兮匪獨我私樂此終我生兮又將何求
　　　結微賦(送呉修撰/原博起復)
繄青春之獻嵗兮和氣周浹而流行白日昭晰於上天
兮微風動物而發生惟美人離此故居兮將騰駕夫逺
道榜艅艎之長舟兮濟江湖之淼淼紛賓從以馳騖兮
咸出祖乎河之梁蒸蕙蘭以為殽兮精瓊瑶以為漿羗
升歌而比竽瑟兮音博衍以疏越獻羽觴而旅酬兮行
徘徊而未發睠囘視夫舊鄉兮情鬱悒而内傷念王事
之靡盬兮懲懐與安之敗名(叶/)忽交手以前行兮曾不
能須臾處也望雲旗之委蛇兮順埃風而輕舉也經中
原之千里兮覩邑野之蕭條喟憂心其忉忉兮哀民病
之曷瘳(叶/)凌吕梁之洪濤兮指天津以徑度日皇皇而
不暇息兮恐年嵗之遲暮曼流目以遙睇兮偉皇都之
赫戲騰王氣於中天兮儼神明之所居(叶/)旦將入覲於
六儀兮宿澡袚而致齊(叶/)聞鸞聲之將將兮起視夜之
何其戴切雲之高冠兮帶長劒之陸離被夜光與明月
兮檻椒蘭以充幃當闕門之未啟兮聊假寐以潜婧魂
營營而靡適兮豈斯須之忘乎敬忽雞人之唱曉兮命
天閽其啟闗爛煌煌之庭燎兮紛炫燿乎崇班風泠然
而轉爐香兮芳菲菲其滿殿奏中和之韶樂兮鳯翔鳴
於霄漢望重曈而舞蹈兮折璚枝以為獻亮君用之不
乏斯兮冀少伸其慕戀惟玉署之清華兮在人間而天
上備顧問而獻納兮掌絲綸之密命(叶/)葢將儲將相於
禁林兮豈辭藻之為優遡紫霄而容與兮凌玉清以逍
遥(叶/)啟北扉而鄉浴室兮紛召對以無時總史筆之婉
微兮發金匱以抽思誕帝心之簡在兮秉化權其有日
也沛德音之浹行兮周四海而靡息(叶/)也勒金石而播
聲詩兮又何古人之不可及(叶/)也嗟予生之賤且逺兮
固幽獨而傷懐(叶/)也茍願言之不孤兮雖槁死山澤其
何悲也亂曰黄鵠一舉翔千里兮其羽可儀洵且美兮
罻羅高張莫我以兮下視鶉鷃栖棘枳兮其鳴咬咬其
飛靡靡兮顧瞻徘徊不知所止兮高下異勢固其所兮
匪不爾慕不可易處兮翩翩獨征無疇與兮庻幾永日
以安所受(叶/)兮
　　　惜愍賦(送莫景周赴/新昌訓𨗳)
秋風蕭條夕起兮白雲變而為霜原野寂寥無色兮草
木為之不芳嗟夫君去國而逺逝兮將往遵夫行路謇
徘徊而不進兮歩十舉其九顧望皇居而不見兮涕浪
浪以霑衣情侘傺而莫釋兮何須臾能忘之繄願忠而
慕義兮冀少伸其㣲志胡壅遏而不通兮曾不能以一
試彼蕙纕與蘭珮兮宜日切乎君身忽棄捐於山谷兮
豈將惠夫南之人覩江湖之浩浩兮紛日夜而東流駐
駟馬於山臯兮乘舲船而下浮去故鄉之日逺兮路險
囏而多牾濟錢塘而上稽山兮跽陳辭於神禹慨聖功
之無間兮民日用而至今仰昭回於上天兮儼光華之
照臨入浦江以南徂兮眷新昌之所治俗儉嗇以憂勤
兮乃風氣之所㑹山嵸巃以多雲兮晝冥冥其若雨林
幽深以行迷兮疑非人之所處虎豹穴處而咆嘷兮猿
狖跳梁而嘯啼溪谷嶄巖而險阻兮草莾委被而萋迷
茍衆芳之不乏君用兮雖僻逺其何悔也羗好修以為
常兮矢初心之靡改也昔賈誼以才見嫉兮卒逺竄於
長沙(柔何/切)終焉宣室之召對兮語前席而忘罷(叶/)茍其
言之見用兮身不必在乎君側繄貴寵之與賤疏兮諒
由命之所出惟定心而廣志兮寧時俗之能從撟兹媚
以潤身兮豈將愁苦而終窮亂曰鳯凰集於高崗兮世
已見其文章固非時俗之所好兮然共以為嘉祥托靈
風而上浮兮俾翺翔於帝鄉
　　　甘泉賦(為吳汝/琇作)
維皇天之流澤兮降靈津於厚地隨洪纎以成形兮滋
萬物以攸利阨於川而不為隘兮放於海而不為泰(叶/)
浮元氣之淋漓兮長如斯而靡竭(叶/)猗高源之汨汨兮
實異名而同類孕湛露之餘潤兮毓圓魄之凝精發脉
於至密兮而演派於無垠挹之斯不虧兮貯之斯不盈
超濁世之埃滓兮沁沆瀣之華英彼美人之嘉遯兮心
澹泊而無所樂獨於斯之鍾情兮將夙夜以從吾好朝
酌之以自甘兮暮飲之而屬厭彼芻豢之羶腥兮固無
與乎享燅羗疏食之與太羮兮紛胥是以為具庻幾日
周旋兮以永夫終譽餐至和而咽真液兮濯臟腑而澡
精神除粗穢而沃内熱兮思飄飄之上渰乎浮雲眇六
合之密邇兮舉集於吾之目前託餘音於商歌兮儼金
石之相宣歌曰泉之涘穹然可以栖吾之宇兮泉之流
悠然可以漑吾之鬴兮泉之味泊然可以潔吾之茹兮
終吾生而靡他保兮願見君子而譽處
　　辭
　　　桂嵓辭
桂樹連蜷兮巖之幽有美一人兮於焉逍遥(叶/)履嶄巖
兮日延佇嗟所思兮在中路謇何為兮不來恐年嵗兮
遲暮採芳馨兮遺之逺莫致兮愁予(去/聲)結桂枝兮為房
芳菲菲兮滿裳矯厥美兮自媚日欣欣兮樂康
　　　雲松辭(夀誥封禮/部楊景芳)
長松兮蒼蒼白雲兮英英(叶/)上有女蘿兮下有苓駕飛
龍兮行四方蹇夫君兮惟顧懐(叶/)日徜徉兮澹忘歸結
松枝兮為葢攬雲氣兮為衣雲衣飄飄兮儵輕舉仙之
人兮紛紛而從女朝蒼梧兮夕縣圃君長生兮樂無苦
又重之兮有美子松宜棟梁兮雲宜雨潤乾枯兮庇寒
暑
　　頌
　　　慈竹頌(壽王/節婦)
維坤德厚竹挺生兮貫歷四時常青青兮中虛外直類
秉志兮色潤而貞不嫵媚兮材為世用調律吕兮和樂
定時萬事舉兮翠實羅生鳳斯集兮五色離襹映朝日
兮恒幹亭亭執峻節兮愈老而堅傲霜雪兮抑之不撓
撼不􁌣兮允矣碩人可比德兮挺立不遷如勁特兮娟
静潔清其儀不忒兮秉節好修遇變靡易兮其萌夭夭
耿有光兮為民之則爛文章兮令名令望日孔昌兮千
百其世未可量兮
　　樂府
　　　褚公廟樂章
天蒼蒼兮九重神皇皇兮雲中乘飛龍兮翺翔覽宇宙
兮無窮臨睨舊鄉兮顧懐載雲旗兮下來飄風屯兮零
雨慰我民兮夙思民思兮焉極意恍惚兮有奕鼓鐘將
兮和鳴神既留兮為民飲食(迎/神)
庭燎有輝兮夜向明雲掩冉兮光晶熒神其醉飽兮欲
旋溘埃風兮上征駕雲車兮駟玉虬聳長劍兮揮厹矛
斬䕫魖兮屠蚩尤廓妖氛兮無外匪獨賁兮此州(送/神)
　　　烏啼曲
慈烏夜夜啼啼我門前樹今年復明年生兒不飛去返
哺鳴相呼旁人莫驚起兒大還生雛烏兒尾畢逋
　　　敬宗操(并/引)
　　敬宗美凌孝子也孝子能愛敬其嫡有加於生可
　　謂知所重矣嗟乎世之人私其所出而薄其嫡者
　　比比而是甚至貴為大夫士而於贈送之典有亂
　　其分者不知蔑其父而誣其宗廟自䧟於非禮聞
　　孝子之風可以媿矣余故假其詞而寓諸音授操
　　縵者弦而歌之庻觀民風者有所擇采焉
少生我兮兒寧不知兒奉嫡兮將尊父為父為尊兮宗
廟斯敬兒於所生兮豈忍忘之嗚呼天高以尊兮地順
以卑兒心孔悲兮知者其誰
　　　圖塋致思四首(并/引)
　　林侍御誠莆田人也生十八日䘮其父進士公輝
　　七齡䘮其祖兵部郎英侍御貴以言忤時相歸日
　　畚土樹木墳成迨復用以諸隴之不能朝夕斯也
　　乃繪為圖詩之以洩其哀思云
　　　　寳澗操(兵部初葬穀城山既遷寳/澗之西題曰寳澗西原)
羣山巃嵸孕厥靈兮維石林林粲列星兮水泉交流樹
羅生兮匪無穀城可以藏兮不如此之安且臧兮公孫
獨賢行四方兮誰捍牧采無毀傷兮瞻望弗及涕泗滂
兮
　　　　象山操(進士之墓在象峯/題曰象峯東麓)
瞻彼象峯兮維麓陂陀考昔早亡兮托體其阿兒焚黃
兮親知不知兒樹未兮日益以多嗚呼謂天匪高兮謂
地不那生不父識兮悲其奈何
　　　　鳳山操(進士之配封孺人吳氏/葬地也題曰鳳山北隴)
高哉鳳凰山下有夀母墳孤兒日種樹嵗久皆成林林
成使墳好利爾非兒心一朝受王命舎之登要津慈烏
飛來樹上栖啞啞反哺鳴聲悲爾烏有母伸其私我獨
行役未能歸側身南望涕漣洏
　　　　塗嶺操(侍御夀藏題/曰塗嶺南窩)
塗嶺崔嵬深谷逶迤營彼中藏厥土攸宜象峯東委鳳
山北峙去父母居不逺伊邇瑕邱云樂蘧瑗請前子高
復事擇不食焉君子之與惟中道處觀於九原吾其歸
汝
　　　冠禮圖(為鄴人/余懐明)
大賓初戾止贊者相其儀主人迎入門揖讓共升階(叶/)
鋪筵在東序櫛纚為施笄降升授緇布進客前致辭適
房服𤣥端爵韠亦從加(叶/)幼志既云棄成徳斯慎之孝
友其時格多福由兹基努力永勿替萬夀以為期(始/加)
出房欲何之南面示容體大賓降西階盥卒升正纚皮
弁親執之乃申再加禮爾德茍能慎威儀斯濟濟眉夀
萬斯年受祉兹其始素積既陽陽素韠還委委服之永
無斁夙夜斯敬止(再/加)
三加禮彌尊欲使諭其志爵弁高峩峩純衣美而袲纁
裳遵古法韎韐非新制兄弟咸具來孝友期無替厥德
斯有成禮儀兹既備甘醴受而祭孔嘉昭爾字黄耉與
台背俾爾耆而艾(叶/)天休永保之克昌惟世世(三/加)
　　歌行
　　　靈芝歌
靈芝生(叶/)粲若英(叶/)來百福世其昌
靈芝生光且奕慶斯鍾象乃德
靈芝生(叶/)銅池中(叶/)和致祥夀無疆
靈芝生氣之粹配慶雲象華葢(叶/)
靈芝生受天祜祜維何錫爾祚
靈芝生(叶/)何輪囷子孫兮宜振振
　　　豐城篇(喜汝其/通秋㨗)
豐城孕靈異古劍淪獄中高牗以為域厚土以為封匪
無用世意守在得其從光芒不可揜精氣化為虹融然
静夜中上貫牛女宫遂令愽物人候望訊竒蹤啟鑿發
深錮拂拭去塵蒙肅肅白鷴尾濯濯青芙蓉所遇無堅
物蛟螭莫嬰鋒時時吼匣中恍若鳴雙龍尚方信多珍
神物不世逢行當獻天子持之授元戎時興薄伐師一
掃烟塵空塞徼靖無塵邊民業耕農坐銷冗食衆良由
用劍功
　　　去婦怨
少婦顔如花嫁來十五六辛勤養姑嫜紡績事衣服一
朝顔色衰鏡中非舊時夫壻本輕薄恩愛變成疑大姑
猶似可小姑讒殺我去我不敢啼啼時當及禍囘頭告
故夫妾去看妾雛寄語後來人善事大小姑
　　　孀妾詞
妾家住鴛湖花容映雪膚深閨不能閉一朝嫁金夫金
夫内寵非一人衆中最愛惟妾身並馬章䑓光照路同
舟蘭浦影搖春春光可惜不長久昨日紅顔今白首金
夫一夕夢不醒零落殘粧猶在手雲情雨性難自持畫
眉再受他人綏嬌兒幼女棄若遺望母嗷嗷泣路岐泣
路岐母不來(叶/黎)行人見之相為悲地下金夫知不知
　　　静女篇贈張靖之
静女姝且好采香谿水邊容顔若華月流光正嬋娟黃
金為步揺明珠間琅玕霧縠翳方空長袖拂翩翩美目
騰光彩靨輔宜笑嘕凌波動㣲步旋轉何便嬛令色天
下稀遂為君所憐選擇升椒除燕婉侍君前雞鳴戒盈
朝辭輦願推賢君心重賢淑寵倖冠三千逍遥赤墀畔
游戲青蒲端衆女嫉蛾眉善淫生巧言遂令絶世姿擯
棄不復延寂寞閉長門蹉跎過盛年君門深九重虎豹
衛嚴闗望幸固已絶求通良獨難彈琴和悲歌淚下空
汍瀾薄命古來有君恩故如天
　　　一鸛鳥篇
鸛生雛在祠宇雄飛為求食雌鳴相煦嫗羣雛日云長
離離半生羽客子升屋危攀巢探雛去　鸛亡雛鳴聲
悲飛上復飛下似訴監州知監州民父母仁民當見推
聞聲為咨詢知是宕子為立命笞宕子送雛還故栖
鸛還雛飛且驚引領復呼羣旋繞監州庭上感監州恩
下全父子情監州有惠政外嚴中則仁遇物且能然臨
民斯盡心誅彼暴惡徒全此蚩蚩氓豈獨鸛還雛洋洋
多頌聲
　　　仙人篇
仙人何翩翩來自芙蓉城蒼龍駕羽葢白鹿夾雲軿飄
揺紫霞裾旖旎彩霓旌揚言語世人吾道可長生鼎中
養鉛汞火候日抽增龍虎得交媾丹成化黃金(叶/)服之
生羽翼輕舉昇天行歷覽周八極飛行不暫停赤松與
王喬揖手來相迎徘徊雲路側翺翔朝太清上帝休北
牖羣仙集南楹楹間兩玉女雲璈襍鸞笙飲爾流霞杯
侑爾歩虛聲不生亦不滅倐爾數千齡俯首觀下世塵
霧杳冥冥我聞仙人語太息淚沾纓秦皇與漢武學仙
盡無成輼輬鮑魚腥茂陵松栢青此時仙人在胡不救
其傾仙人言雖好掩耳不能聽
　　　舊巢燕
舊巢燕尾涎涎秋去如别離春來復留戀前年主人賓
客多滿堂笑語沸笙歌百鳥盡入籠中養猶引虞人日
綱羅今年主人忽貧賤客㪚鳥飛門户變燕兮猶向舊
巢歸依舊年年一相見一相見空復悲此生相守期不
移不學百鳥被人籠養在華屋華屋自來多反覆一朝
食盡别家行往來徒為人所輕舊巢燕葺爾巢育爾雛
爾雛大來為我徒翟公門下舊遊客不及爾心終不渝
　　　狐綏綏(并/引)
　　中使與妖人相為表裏毒流海内言之可為於邑
　　司馬三原王公奮不顧身抗疏上陳有犯無隱卒
　　能感悟君心誅戮凶黨以謝天下斯正孟軻氏所
　　謂一正君而國定者也因託物引喻以頌豐功盛
　　德之萬一云
狐綏綏鬼為侣夜嘯叢祠作神語戲舞跳梁從社䑕雲
凝月黑天冥冥尾搖隂火光如炬興妖作孽天不知指
顧㶁㶁雷風隨社公土伯望塵拜白望橫行九州界萬
民皇皇訛且驚市肆晝閉空其城羣巫四出假神命搜
括逮捕何縱橫巫言神君去天咫民命由來主張是神
今下界來求珍敢有不共隨殛死明月珠夜光璧瑪瑙
之盤大逾尺婆律旃檀蘇合香珊瑚琅玕亞姑石此物
何由在山澤巫傳神言許輸直厚估高評動千萬破産
傾家責難塞黃龍大舶行迷津櫃帛囊金無紀極江南
真宰哀民窮封章上奏天皇宫天教六丁攝狐䑕貫以
大索囚鐵籠斷狐頭斮狐趾磔䑕之皮肆諸市妖巫殄
滅厲鬼亡四海清寧萬邦喜真宰之功一言耳囘格天
心正人紀
　　　山中采菖蒲壽安晩老仙
山中采菖蒲澤中采雕胡雕胡持作飯菖蒲持作菹問
君將何為言就仙人居(一/解)仙人居安在震澤東南隅門
前有長路青松間白榆舎後有清池蓮葉巢神龜(叶二/解)
高樓臨水起縹緲隣太虚木蘭為軒檻桂樹為門樞黄
金為寳葢八角埀流蘇(三/解)仙人山澤癯為樂自愉愉長
身且高顴紅顔白髭鬚潜光飲夕氣眺景含朝霞(叶四/解)
有子兩三人才名皆丈夫朝莫問平安濟濟庭中趨諸
孫八九人溫溫玉不如出門逺行遊所業在詩書經年
一來歸銀鞍照驪駒(五/觧)夀星何煌煌照我仙人居賀客
來滿途仙人舊懸弧請客坐堂上布地紅氍毺(六/解)促令
辦中㕑品物事事殊山珍間海錯肥羊和笋蒲玉壺湛
清酒金盤鱠鯉魚(七/解)名娼出邯鄲窈窕世絶無頭上翠
琅玕耳懸明月珠紫綺為下裙紅羅為上襦上堂拊琴
瑟下堂吹笙竽清歌按妙舞行雲隨巻舒(八/解)坐中黄眉
翁向前持一桮(叶/)三千一洗髓九千一伐毛(叶/)請看目
瞳子清光果有不(叶/)金石未為固喬松真吾徒崑崙閬
風上與爾長嬉遊(叶九/解)
　　　廣州督
廣州督行勿遲苖獠正猖獗攻城及湮池廣民授甲日
登陴將軍呼酒賞花枝廣民析骸還易子將軍停舟看
山水廣州督勿遲遲戕民命尸者誰
　　　北風歌送徐時晦
北風凄厲兮凛盛寒之中人嵗忽忽其欲暮兮鳥寂寂
而無聲繄美人之不留兮將問津而徂征傷予心之懮
懮兮滑予魂之營營望前旌而太息兮曾不能從之以
行惟德音之孔昭兮恒佩服於予身茍中心之靡他兮
雖在逺而日親
　　　烈風七章憫吳孝子廷用
烈風無停柯凝霜變青草年命苦相催夀者何其少惜
哉延陵孫無奈徂謝蚤孤兒未能行寡妻年尚小含凄
教詩書灑淚相擕抱矢志期自持有如白日皦
白日出東北暮向西南流誰知貞烈名亦應宫掖求郡
縣苦見廹强命登行舟慟哭與兒訣相見永無由生當
長戚戚死當長悠悠
悠悠復戚戚哀怨無終極有詔屬藩王隨例之封國寂
寞掩長門彷徨思故域邱壠不復知孤兒長在憶夢中
或見之覺後那可得相離三千里安能來母側
母側兒不來(叶/)兒悲無已時升高望母居路逺莫見之
浮雲暗邦國逺樹含悲颸白日忽西昃景在桑榆期顧
瞻起長歎呑聲淚漣洏
漣洏竟何益誓將求四方﨑嶇指東廣迢遞轉西江(叶/)
行行異川陸冉冉變溫涼層巒翳雲日巨浸騰蛟龍(叶/)
畏途良險艱十步九徬徨誰謂君門逺萬里終能通(叶/)
陳情叩閽陛昩死干賢王
賢王任孝理下令許迎歸誰知病已革不絶僅如絲籲
天代以身刲股持作糜張目忽能視言動如有知瀕死
得一見驚號更相持哀聲徹天地旁人亦酸悲
酸悲復嗚咽哀哉終隕絶本圖得生還豈料是死别啣
哀理歸柩水舟仍陸轍江湖多風濤谿谷深雨雪間闗
幾千里終焉祔先穴山高亦有崩水深亦有竭孰知哀
慕心終天不可滅
　　　桃莊行
桃莊西頭多古墓下冇死人常不寤墓前松栢盡為薪
墓下牛羊時滿路牛羊下上牧䜿歌古碑無字空峩峩
棺中白骨縈爛草殉瑶知入豪門多豪門豪門心未巳
猶課僮奴日侵毀輦石取泥無厭時古墓為田新墓起
勸君為墓當益固願君莫學桃莊墓
　　　畫馬歌
房星之精化為馬肉騣連錢滿天下世俗寧知驥與駑
善相方臯一何寡君看畫馬自有真能通相法方入神
驪黄牝牡不足辨天機内觧斯其人騰驤飲齕逐水草
筆端幻出龍駒島雄姿矯矯長風生逸氣稜稜飛電掃
老眼摩挲忽驚起便欲驅之渉長道君不見曹韓已往
不復生吳興死後無丹青天閑龍媒十萬匹誰能起之
圖爾形
　　　秦淮歌送陳文振
停君金叵羅聽我秦淮歌長江西來幾千里沿回直入
臺城裏浮青蕩緑南北流至今猶號秦淮水秦淮之水
能容舟秦淮之上花滿樓美人捲簾垂玉鈎太白仙人
清夜遊酒酣乘月往石頭棹歌渡淮水倒披紫綺裘英
風撼五岳豪氣溢九州邇來四千四百九十五甲子無
人繼此移山倒海之風流水光依然月如故斷雲零落
令人愁豈無清歌與美酒與子碌碌誠堪羞我歌秦淮
歌送君秦淮去城西酒樓在何處主人今非舊孫楚且
須痛飲歌達曙達曙歌醉方寢笑壓吳姬股為枕滿身
糢糊覆官錦明年我亦泛秦淮手解金龜就君飲
　　　澉浦楊將軍歌
楊將軍才且武作鎮邊城勇貔虎海波㵿溔南風生日
夜登陴按樓艪揚兵耀武天欲傾驚雷破山震鼙鼓震
鼙鼔縣斾旌紀律肅步伍精止如山峙來如風行戰無
前陣攻無堅城倭夷逺竄海道平坐令四野無交兵黎
民久安堵不見寇盜驚楊將軍好士無與倫胡公老去
蕭生死康生羅之為幕賓倚馬作露布揮戈浄風塵謂
予好竒節論交握手意氣親平生慕魯連輕世肆志不
羞賤與貧射書直欲諭燕將蹈海不肯為秦臣方今三
邊用師旅我將持書告當宁佐君徂征固吾圉功成不
受茅土封笑指雲山是歸處
　　　觀潮歌
雞聲喔喔天未明大家盡説觀潮行騎輿徒歩相䢔遝
袨服靚裝街市盈江頭日高潮未生秋風獵獵笳鼓鳴
美人狎坐臨前楹嬌歌婉轉調嗚筝須臾讙呼笑相指
一線遙從海門起潮頭崛起高於城萬雷齊轟駭人耳
排山倒海天欲傾囘波激射竒態生兩陣合戰兵力勍
戈甲晃晃秋空明羣兒弄水夸巧捷撆旋蹙踏如浮萍
人言潮來信有時我言潮來不可期君不見胡兵營沙
人有待潮乎此時信何在徒勞日後來不休萬古莫洗
錢唐羞
　　　紀遊歌別崔望宗丁公耀
憶昔辭家同作客千里遥遥事行役姑蘇臺下榜人歌
萬頃湖光浸空碧慧山隱隱雲欲連山靈謝客心茫然
吁嗟鴻漸不可作扣舷空賦招魂篇延陵祠前春草綠
再拜陳詞獻􁚐醁九原焉得使重生為振高風轉衰俗
犇牛閘下多飛濤打鼓發船奚憚勞樓臺晩映丹陽郭
卧聞笑語聲嗷嘈南徐山水鍾竒秀壓酒吳姬逺招袖
寉林寺裡杜鵑花不見妖紅更如舊酒酣走上江邊樓
樓名多景還多愁古來豪傑竟何在但見江海朝宗流
大江茫茫與天接三老開頭敢矜捷長風浩浩自天來
吹落寰瀛秋一葉金山屹立江之中水天浮出青芙蓉
絶頂浮圖絢金碧兩岸往往聞晨鐘中泠之泉冠今古
旋汲還歸鳳團煮碧雲零亂白花浮傾入詩腸浣塵土
維揚自古稱繁華陵遷谷變重咨嗟高駢樓廢今生草
煬帝池荒但聚蛙看花偶入蕃釐觀物態人情幾移換
當年仙種已無存尚有穹碑可尋按二十四橋春水平
紅亭圮毀赤闌傾鳳簫無聲玉人去惟見夜月依然明
海陵蕭索人家少城郭依㣲望中小五更茅店雞一聲
露冷烟濃逺山曉崇川乃在海東涯參差雉堞鳴悲笳
海山樓高切霄漢故鄉南望浮雲遮海上潮聲信朝夕
四海無人事禾麥逺浦風多海味鯹沙場雨少鹽花白
狼山巍巍高挿天五㸃螺鬟凝紫烟東風多情野芳發
胭脂滿地遊人眠半山亭外春如酒愛聽啼鶯坐來久
行行更上青嵯峨白石無塵不須帚馬鞍之峯形與同
龜田幻出波濤中溝堘秩秩宛如甲乃知造化非人工
西上坭山幾千丈鐵杖還敲洞門響東看鞭迹劍山頭
俯仰令人動遐想海門水與天河通乾坤上下涵空濛
樓船采藥去不返蓬萊應在虛無中斯遊隨處得竒遇
記逰可惜無佳句林間子規催我囘解維更泛南來路
南來喜到鶯湖西湖亭小飲離思迷越女含嬌唱楊柳
羅巾淚濕蛾眉低沙頭酒乾玉壺側黄鸝其奈臨風啼
　　　金臺行送吳進士汝礪之京
送君松陵道逺上黄金臺黄金之臺在幽薊燕山易水
相瀠洄燕昭栖栖本弱國郭隗瑣瑣非雄才時移運改
真主出廓増基構崇高哉下瞰中原撫五岳上摩北斗
羅三台維皇建極明堂大開縣爵待士四方風來羨君
前年取高第名掛天曹粲星麗歸寧不見倚門人淚盡
呼天血斯繼三年讀禮心惸惸祥禫相循䘮服更素琴
鼓罷笙歌成仰望青天東北征洞庭嫋嫋涼風生秋水
芙蓉滿陂澤日色照耀千花明大艑小艖相逐行雙櫓
夾舷鵝鸛鳴持觴挹酒勸君飲去留各含無限情無限
情長悠悠人生豈為離别愁丈夫得意有如此仗劍出
門何所求賈生痛哭更流涕憂在國事非身謀君今此
行給史可立致遇事盡言斯職修毋令吾徒戚戚長抱
江湖憂
　　　貞女行送汝其通
貞女昔未字脉脉處深閨容顔美如玉中門未嘗窺軋
軋機杼聲朝斯復夕斯所志在女紅辛苦安得辭媒氏
豈不營所適匪其宜衆口徒囂囂矢心終不移冉冉嵗
云暮芳馨愈菲菲君子慕高誼寤寐以求之幣交既成
禮桃夭良及時諸娣如雲從百兩送于歸川澤靡韓土
孔樂乃王畿令居且燕譽永久以為期
　　　殺虎行
城西之山舊無虎草淺林疎少依阻白日咆嘷忽見之
横行食人難指數官兵捕虎争負戈上下陵谷交張羅
一虎跳梁悉驚潰何况衆口騰其多怒視耽耽猶負嵎
山民攖之摏以殳黃斑紛披血膏野相與屠戮殘其軀
嗚呼養兵資禦侮見虎何為怯無武龍沙茫茫天四垂
走馬胡兒猛於虎君不見肉食軒乘將門子遇敵幾人
能致死
　　　鳳求凰送張教諭子還鄉娶親
孤鳳何翩翩四海求其凰誰知無所遇翺翔歸故鄉故
鄉南海上梧桐産高崗醴泉出其下竹實生其旁鳳飛
且栖息五色成文章相從效于飛和鳴為朝陽音聲何
噦噦恍若調宫商豈惟偕老願瑞世昭文明(叶/)
　　　鸂鶒吟送余大尹
鸂鶒何雙雙飛來水中央使君入臺去官為繡衣郎黄
金為馬鞍青絲為馬韁馳驅道路上到處生輝光
鸂鶒何雙雙飛來水中渚傾城送使君使君入臺去旁
人盡相羨吾儂泣無語使君挽不留烏啼天欲曙
鸂鶒何雙雙飛來水中洲使君入臺去翩翩天上遊鳳
凰覽德輝一鳴三千秋下以成文章上以昭皇休
　　　雙鳳吟送吳汝礪汝器兄弟秋闈
翩翩雙彩鳳和鳴復齊飛齊飛何所止西北有高臺(叶/)
高臺高無極上與青雲齊竹實為鳳食梧桐為鳳栖映
日弄光景翥風揚羽儀音聲調律吕文彩耀陸離幸逢
命䕫日佐以雲和師笙磬既同音簫韶亦間吹聞聲自
相感應節舞徘徊(叶/)上昭帝王瑞下彰畿甸輝信蒙主
司愛遂命虞人羅(叶/)持為大廷貢張樂迎來茲聞有鳳
凰閣復有鳳凰池翔遊永朝夕人間徒爾思
　　　行臺燕别歌
行臺老栢枝相糾羣鳥暮集聲啾啾臺端吏㪚晩衙畢
相送使君天上遊初筵濟濟月未出滿堂笙鏞間琴瑟
流光迸彩天際來上下通明若朝日金盤玉案相叠高
黃􁀱白肪凝乳膏衆中持杯捷先得哄堂大笑聲謷嘈
興來投壺明月下有行其觴慶多馬宵寒不入𤣥狐裘
㣲霜凄凄在鴛瓦分曹探韵題新詩波濤入筆争雄竒
扶搖擊水海神泣大鵬怒翼雲天垂酒酣樂極成悲謌
謌聲感人哀怨多今夕共樽酒明朝各山河一去與一
留倐忽如飛梭行勞居逸寧不顧我言此理良無他使
無行者職乃闕使無居者民如何民如何仰公輩廟堂
與江湖到處咸有待從今燮理及旬宣總是臺中舊寮
宷
　
　
　
　
　
　
　
　
　
　
　
　
　
　
　西村集巻一
欽定四庫全書
　西村集巻二　　　　　　　明　史鑑　撰
　　五言古
　　　芙蓉
皎皎芙蓉花盈盈出秋水美人蕩舟來容顔宛相似采
之欲為衣離居有君子路逺莫致之引領徒為爾但恐
秋風生零落從此始
　　　夜宿吳原博修竹書館時與玉汝别
嵗暮入城郭攬衣獨裴徊(叶/)晩過修竹園主人故所知
所知誼不薄執手言相思復有青雲士逺行從此辭相
延入中林呼童啟雙扉(叶/)北風何烈烈萬籟鳴參差向
夕燭繼之壺觴相為持初月出雲間殘雪擁寒堦(叶/)獨
鶴失其雌中夜鳴聲悲㑹面不可常况逢生别離共言
盡今夕鷄鳴各東西(叶/)出處自有時人生安得偕(叶/)顧
慙鶉與鷃不隨黄鵠飛(叶/)各各重自愛冀以奉前規
　　　懐古貽朱堯民
晉氏昔奔潰(叶/)中原亂如沸區區廣陵相亦欲盜江介
(叶/)不有顧元公(名/榮)禍亂斯其殆(去/聲)旣成揮扇功終定繼
牛位盛德百世祀胡為忽云廢古墓逼耕犂荒祠雜妖
厲過者豈無人誰能一留睇遙遙千載間哀哉日陵替
陵替信有由好古無其人請看王侯墓十樹九無存(叶/)
謝公(名應芳字子/蘭毘陵人)避地士栖栖不遑寧(叶/)時無戡亂才
干戈日相尋(叶/)九原今不作䀌然傷我心(叶/)上書告縣
令(周舜/臣)祭掃除淫昏(叶/)碣石永其傳(周伯/溫撰)栽梧表其名
(叶/)同時文章家頌咏費敷陳廢興如循環旋復委荆榛
荆榛易永久百嵗等須臾守令檢文法長年惟簿書一
為高世談舉俗笑其迂纍纍道路邊誰復賁斯墟朱君
志好古覩此興長吁輯錄匪求名庻幾能者須遺祠幸
見復廢墓未應蕪雖非令式載允為名教圖君其加勉
㫋慎毋忘厥初
　　　讀楊君謙古樂府
去古日已逺雅樂久沉淪桑間與濮上靡靡多哀淫(叶/)
楊君媚學子高志故不羣(叶/)一聞世俗音謂非吾所湛
(叶/)冥心太古初識樂得其真律吕既調協五音和且平
(叶/)咸英與韶頀曠世今再聞(叶/)豈惟以自娯擬將獻吾
君奏之郊廟上庻以和神人
　　　謨無猷邀飲於南虛室讀壁間馮明府詩有感
獨客困泥雨閉門愁索居天晴氣㣲和欲出嗟無輿隣
僧念孤寂招邀過精廬緒風泛林條溜水鳴階渠良友
四五人壺觴聊爾娛陶情匪絲竹冥心遊古初為樂苦
不常奈此年嵗徂一適非偶然且復少躊躇興懐舊遊
者由來心迹俱風波一分散判然區域殊精神莫與通
夢寐時交胥願言此浮雲隨風往㣲軀
　　　韜光庵
韜光古精舍逺迹西山岑岡岫屢囘複雲嵐杳深沉流
泉激修竹綠蘿被青林密葉翳朝陽芳柯承夕隂杖策
遵㣲徑逝將支遁尋行行未易即遙聞鐘磬音徙倚絶
塵想冥思諧道心搴芳咏招隱松風和悲吟
　　　臨清軒為吳士延賦
達人尚幽勝葺宇臨清流清流宜濯纓深渚可容舟周
流元不息晝夜恒滔滔(叶/)㣲風蕩生瀾木葉下驚秋流
響歸空房浮光映高樓芙蓉緣極浦杜若被芳洲於焉
事栖息駕言聊出遊榜舟張水嬉擁楫和長謡(叶/)犀然
窮怪物蓮折傾龜巢(叶/)鳴更出靈鼉媵予躍文魚(叶/)境
勝良自愜慮淡信無求惟應素心人來此共逍遙(叶/)
　　　贈沈啟南
椅梧生南岳枝葉交相加(叶/)孤生不自異衆木何其多
鳯凰翔中天時來息其柯中郎久不作奈此良材何誰
能為琴瑟奏曲諧雲和遂令清廟器寂寞捐山阿
　　　贈汝其通
江南有淑女婉孌美清揚芳馨振㣲風容華耀朝陽被
服鮮且麗不殊古姬姜蹇修來何遲幽獨處蘭房匪無
室家願夙以禮自防一朝君子求玉帛以時將御車迎
百兩道路宛生光和鳴合琴瑟宴衎吹笙簧顧兹待年
者後處亮無忘
　　　寄許克大
春風布寥廓萬卉咸華滋灼灼滿中園娩綠還抽緋芙
蓉抱幽獨兀兀空江湄誰云發生晩無乃未逢時一朝
秋節至盈盈花滿枝囘看艷陽質孰與孤高姿時來即
成就晩達奚足悲
　　　丙午初度題像(時年五/十三)
自我得爾來忽忽已三載憂樂不相闗貧病安能凂兹
晨遇初度舉酒一相灑我貌日就衰爾顔常不改過此
復幾時應知愈不逮觀者問為誰曰我咸疑紿惟餘舊
親識追想為爾拜茫茫天地間嵗月不相待終當委運
去誰亡復誰在謂是無所知言非亦何觧一笑兩茫然
浮萍渺滄海
　　　送梅刑部彦常
臨江理舟檝駕言辭故鄉故鄉非不安憂君未能忘握
手一長嘆出門何慨慷所遇無險夷行行盡周行老驥
志千里遊子懐四方豈知轅下駒局促徒悲鳴(叶/)聖朝
雖致治庻事未盡康江南多苦雨江北多愆陽遺民日
啼飢已空糟與糠救荒豈無政何能補流亡秋高塞馬
肥徴師守邊疆行者犯鋒鏑居者共餱糧遣使出監䕶
冠葢恒相望未聞奏捷功聲勢徒張皇君昔在郎署明
刑凛秋霜仁聲久洋溢逺追于與張兹行定高擢指日
登巖廊願𢎞濟時具拯斯昏墊民(叶/)莫以合燭故愛此
東壁光丈夫得行道離别何足傷
　　　過梅花道人墓(元吳仲圭/嘉善人)
問津武塘下攬衣獨吟行徘徊古道旁纍然見孤塋荆
榛竄狐兔牧䜿時來登橡樹半無枝曲池猶未平哀哉
梅花菴一仆不復興空遺水墨踪允為後世程高風董
巨間不得名丹青古碑亡文章但銘卒與生生前狥名
教豈樂浮屠名將非有深識季世多兵争愚人信因果
庻幾保其形同時富豪家厚葬侔山陵毀盜殆無餘遺
骸縱復横珠柙去已久蔓草來相縈何如一抔下晏然
無震驚取重亮在人信非山水靈采芳薦清醑日落風
悲鳴遙遙望遐躅感歎有餘情
　　　遊寳石山有懐舊遊劉廷美沈啟南繼南兼柬
　　　　徐時用仲彦輝諸立夫
山靈謝逋客隂雲故瀰漫(叶/)淫雨日潺潺朝來稍停倦
出門望西湖如見故人面眷兹寳石峯樓臺憶曾館(叶/)
老僧擁破衲松下一笑粲(叶/)興懐舊遊者零落已將半
(叶/)凄然不成歡臨風發長嘆(叶/)主人逺追隨况乃集文
彦共言春將歸與子同飲餞徙倚被層闌逍遙寄華燕
暢心風振衣屬耳泉鳴澗無端霧雨霏須臾益零亂(叶/)
初疑水氣浮復訝山林暗(叶/)佳景能娛人過眼無留盼
一適乃云可得䘮非所患(叶/)嗟彼牛山遊胡為淚如霰
　　　南山道中(約劉邦彦諸立/夫虎跑相㑹)
我行南山中忽忽日將午連岡兀如城盤回抱林隖嵐
氣鬰以深原田何膴膴長松挺人立怪石驚獸怒道旁
何青青幽蘭間芳杜古洞閟烟霞流泉瀉風雨緬懐如
玉人先期在幽阻停車望白雲光儀渺何許
　　　送節推華公謫官
張飲春江湄送此倦遊客冠葢何營營臨行紛贈策吳
人感恩深攀路隨充斥行藏固由命但為公論惜楩柟
棄中野蘭蓀槁深澤良時難再遇杳然山海隔黄鳥嚶
其鳴青驪逝安適浮雲忽歸山霖雨不成滴湛湛長江
水粲粲水中石風波汨其泥所遇非故迹惟其有本性
居然自清白勿以窮自卑徽音慰離析
　　　頃以多故絶不作詩春暮霖潦為灾榖未入土
　　　　恐有過時之憂聊命紙筆以諗同志云
生生本陽德萬物咸華滋窮隂忽為咎積雨無晴時顛
風泛洪濤蕩決渰畬菑溝壑有遺民憔悴半流離空林
少烟火晨膳夕無炊縣官急租稅督責煩鞭笞但知赴
期㑹誰能恤寒飢日月更相送春事奄無遺過時而不
耕秋成安可期雖有勸農令文具亦何為傳聞盜賊起
民窮多致斯咄唶有深憂豈惟漆室葵
　　　賀其榮病京師吳原博舁歸第中而卒為之殮
　　　　殯其榮父作感義詩謝之要予同賦
翩翩宦遊子抱疾居京師俗習有由來病者栖簷垂一
命亮莫延孱哉斯兩兒(時携子/姪同往)夫君數往視念彼形神
離舁歸以待盡後事經營之封書告其家殮服飾其尸
塗殯就客位受弔居東階(叶/)且為錄行槖以俟歸葬期
死者如反生不媿臨訣辭朋友居五倫幾人能弗虧勢
利相驅合禍衰隨背馳况乎死生際避逺固其宜有能
聞斯舉其顙泚乎而題詩頌高誼且以箴吾儕(叶/)
　　　鍾希哲者台州人也妙於傳神成化二十年春
　　　　沈君啟南偕余訪之欣然命筆咸云甚似因
　　　　賦詩記之是嵗四月十二日余初度也書於
　　　　豫章堂
人生無百年五十又過一去者日以多來者日以偪情
慾與寒暑晝夜相剽賊徒行已須杖短髪不任櫛顧茲
孱弱軀那為久存物一朝隨化盡形容不復識鍾生妙
傳寫為我聊把筆傅染藉丹青經營自胸臆精神與形
似毫髪無所失端如鏡中影恍若水底石大均斯賦形
其理固莫測孰知毫采功妙奪造化力我聞先正言自
治不外飾求真既為妄望久寧非惑君看古人像存者
百無十惟能慎厥修庻幾為永則
　　　遊飛來峯
久圖山澤遊苦為風雨欵驚雷破重陰及晨光已顯逶
迤入幽深厲揭度清淺靈山傳飛來合澗互囘轉蘿垂
手可捫松高葢惟偃陽厓丹霞凝隂洞蒼雪滿秀色如
可攬絶巘竟誰棧衆竅因風號羣芳遲春衍追念平生
歡歷歷猶在眼匪無新相知已少舊遊伴老僧久見招
相攜集閒館解衣任盤礴覽物適蕭散形忘慮則消情
至心莫展寄言同懐人對酒歌勿緩
　　　夜宿虎跑蘭若
我昔遊虎跑旋歸一何蚤奄忽逾十年尋常掛懐抱題
詩寄尊宿平生緣未了(予前嵗曽寄詩僧敬祖規有翠/濤軒上重遊約此是平生未了)
(緣之/句)兹遊非偶然歷境極深窈山靈喜客至隨方故呈
巧鐘梵鳴雲間樓臺出林杪涓涓石中泉天遺潤枯槁
瀹茗味更佳煩勞頓如掃載咏坡仙詩翛然出塵表夕
陽下高樹暝色栖芳草攜被卧重巖山空寂以悄神清
不能寐轉輾達昏曉晨光忽熹㣲啁哳聞啼鳥攬衣出
烟蘿從人問周道
　　　落景村(為沈啟/南賦)
羲和駕驟驥杳杳經天衢向夕廹崦嵫弭節少躊躇餘
光爛未収冉冉下桑榆歸雲栖逺岫暝烟生廢墟野雉
雊中林牛羊下城隅囘風忽復來灌木吹笙竽野老耦
耕倦盥濯歸茅廬曵杖數雞豚引水灌畦蔬達人尚真
意寫圖聊自娛天機宛流動匪為形似拘
　　　一木(為李思/式賦)
木以棄而壽人以晦自全君看櫟與樗蔽牛非偶然乃
知為世用孰若全天年覽物有深感悠悠復何言
　　　題劉大參(名欽/謨)所藏蘭圖(圖上逐段摘/書離騷句)
秋蘭何青青羅生湘水旁芳馨隨風發菲菲久彌章嗟
哉好修士采襭紉為纕人多貴蕭艾謂斯為不芳草木
猶未得珵美奚能當若人寫毫素鍳之宜不忘靈修茍
見察萎絶亦何傷毋為翫形似無實徒空長浩歌離騷
經余襟涕浪浪
　　　余自病目閒居寡歡丁未嵗初度試展余真命
　　　　酒相對嗟嵗月之不留悼面目之非舊因戲
　　　　為問答以自釋焉
形體本天賦全生無少缺去冬嬰禍罹一眚肆㣲孽藥
石豈不良終焉左其眜譬彼陽光㣲有星俄爾孛子雖
我寓形自來相附結如何視得䘮曾不致悲説將非坐
斯累乃與子乖别恝然如無情黙爾斯結舌子應狥世
情盛衰因改節有情與無情畢竟同歸滅慷慨奏清謠
輕雲蔽明月(問/真)
我生非孕育因君試經營形神日相向如影長隨身君
惟昩調爕氣淫斯疾臻胡為不自省乃獨尤我云我不
與君厚舉世誰復親改節或他人匪為我與君我雖具
形似生而無性情休戚殊不知是非安得言病目固為
患未足傷君生勵志茍不衰存賢沒稱神廢視傳春秋
聖門名素臣視日能不瞬亡宋實斯人乃知善與惡豈
由盲不盲君其務自朂我亦同令名(真/答)
　　　送劉德美之京
風吹大河水晝夜無停流嗟君萬里行且復須臾留王
命自有程安能顧朋儔執手兩茫茫日暮登行舟皇家
重賢才一藝咸見収况茲衛生功妙與元化侔譬彼照
乘珠所往無不售(叶/)願言進明徳流光被中州
　　　神樂觀送沈啟南
暮春和氣暢冠紳集城隅振策闖竒蹤流目盻靈區圜
邱鬱中天皇矣神明居飛宇入浮雲光景曄朝霞(叶/)交
龍麗瑤砌摰獸緣金鋪川梁駕流虹靈泉激深渠嘉樹
夾道生芳柯綴丹敷奏風何泠然鈞天張清都娛戲易
永日列筵湛清酤宣和頼聲樂間以嘯且歌(叶/)彼美邱
園客逝將賦歸歟羈縈怨遲暮臨風發長吁
　　　十八日登含虛閣
圓景光漸闕海溢秋生潮禪林敞高閣勢欲凌雲霄老
僧敬逺客良夜相招要焚香足清供舉酒聊逍遙河漢
西南流㣲風忽刁調夜氣悄且清川原何寂寥悠然動
遐想凭闌發長謠商聲出金石餘音一何嘹願隨瑤臺
鶴高舉椉飄颻
　　　遊金粟寺(在澉浦/西北)
我行為尋山言至東海隅連峯盡成童黃茆彌所如於
焉載瞻矚盎然風氣殊杖策試探討聿來金粟居山形
既環合土壤還膏腴澗水絃鳴琴松風簧亂竽蒼龍與
青鳳聯翩戲庭除好鳥鳴高枝嚶嚶如有須老僧聞足
音延客入精廬名香手自焚茗供與之俱言論即契合
不異相煦濡向夕猶未歸欲别更踟蹰兹遊幸一適如
此良非虛浩歌下山去人生電影如
　　　贈支硎山人
幽人戀墳墓搆此山澤居層巒代屏障積石當階除飛
泉潄瓊瑤靈籟鳴笙竽清音度囘風頽響栖芳株入耳
盡成曲喈喈良不殊臨軒睇冥鴻坐石見游魚飛潛各
有適悠然忘所如緬懐放鶴人不得同交娯商歌滿天
地如與金石俱富貴非吾欲逍遙真有餘
　　　送周元基之京
孟冬寒氣肅鴻雁飛南翔嗟我同心人翩翩翻北行(叶/)
朔風捲征斾轅馬忽悲鳴(叶/)僕夫在門前親賓張道旁
心知生别離取醉暫相忘君昔負竒志少年懐四方廹
促未得施所業但文章兹行騁良圖騏驥超康莊行道
在濟時豈惟名譽揚野人幸東壁冀願承餘光
　　　謝吳鐡峯法酒糟魚
秋水滿陂澤高榆䕃村墟閉户動經旬未能忘索居足
音何跫然忽枉故人書欵曲念暌違况有庭實俱法醖
出上尊海魚離糟邱(叶/)香味良薆然夐與常調殊懐惠
欲報之顧無瓊與琚惟於引觴際頗覺愁思祛分甘餉
吾兒俾知君意劬努力茍能珮免為人所尤(叶/)
　　　經玉遮山
夜宿光福里晨行玉遮山玉遮何深秀岡岫相囘環古
來賢達人纍纍塚其間碑文半磨滅松栢多摧攀子孫
不復來存亡非所闗感此成獨立臨風涕潺湲
　　　登鳳岡
睠兹鄧尉山盡日窮吟行(叶/)晩登鳳岡頂四顧何蒼蒼
羣山如列城峯嶺互低昂杳杳西日下澄湖浮練光野
鳥相和鳴涼風吹我裳梵宇襍民居樓閣鬱相望聞有
賞心人疇昔此徜徉况當梅花時玉雪被連岡題詩動
幽興寫畫在遊蹤(叶/)去後訂重來中為事所更(叶/)乃知
百年内為樂安能常興懐發孤咏浮雲共悠揚
　　　聽鶴
明月出滄海流光照中庭翩翩青田姿深夜時長鳴一
聲聞於天露白涼風生鏗鏘激金奏悠揚協鸞笙達人
厭絲竹隱几冥心聽高低盡成律入耳通心靈沉吟不
知味恍若聞韶韺但恐衆仙至驅之遊太清
　　　送郭訓導
仲秋百卉腓旅雁思南翮涼風吹客衣嗟君事行役三
調不徙官依然在儒籍皇朝重文教此任故精擇諸生
得造就疑義資剖析入室與升堂煌煌盡圭璧冷熱固
人情於君自無斁浩歌菁莪篇芳塵滿瑶席
　　　送魯舉人廷瞻廷對
秋風動地起原野忽蕭條之子逺行遊心旌自搖搖中
夜視明星鳴雞正嘐嘐晨興戒徙御四牡一何驕傾城
此送别張席俯西郊杳杳即長路依依謝故交故交從
此别執手未能發向夕起重雲白日光明滅維兹大廷
對盡言斯效節效節自吾分過此非所缺不聞劉去華
沒世名愈烈努力景前修徽音慰薄劣
　　　訪沈啟南中道相遇既示斐章且形繪事賦答
病起言出遊行行入吳苑懐我同心人去此苦不逺安
能待折麻始為情可展榜舟泝川流疾進猶言緩天寒
鴻雁哀水落灣碕淺顧望念何深獨行畏日晩日晩將
何之風悲雨凄凄君子枉前途引領見容儀精神亮相
契遇此如有期何必造門屏然後盡中懐(叶/)君行當入
城余亦從此歸方舟且容與未忍言别離别離悵悠悠
於焉聊寫憂暝投蘭若中宴衎叙綢繆起坐臨前除彈
琴和清謠(叶/)重隂翳明月寒風振山邱慷慨令心悲欲
罷不能休沉吟出門去雞鳴忽嘐嘐(叶/)
　　　蓬壺道人
登高望瀛海弱水何茫茫巨鰲戴三山屹立水中央金
銀為宫闕玉樹森成行㣲風振其柯泠然奏琳琅中有
遺世士餐霞仍𠻳陽飛龍為我駕瓊糜為我粻容顔若
嬰孩不老凋三光悲哉世間人年命如朝霜
　　　遺橘吳鐡峯
中園有佳橘結實何纍纍經霜不盡采時為窮嵗資念
此難獨有一朝遺所思所思亮不乏聊用致我懐(叶/)
　　　雲巖書屋
幽人厭城市言就雲嵓居嵓居杳且深所藏惟簡書五
車未為富萬巻良有餘白雲出巖間俄來集窻虛風吹
去復來似為君子娯於焉日容與庻幾名實俱
　　　挽吳安晩(即鐡/峯)
徂謝易永久奄忽移隂陽涖卜告門東日月得其良祖
載出中庭送子歸山崗愁雲結重隂白日黯無光前旌
御廣柳丹旐隨風翔徒御皆涕零素驥亦悲鳴(叶/)行行
適幽宅税駕斯焉藏明器雜前陳苞筲瘞柩旁顧視但
漫漫長夜永無明(叶/)骨月行當化魂氣杳飛揚慟哭不
復聞祭奠安能嘗送者各自歸誰為少徬徨狐兔如有
情時來戲𤣥堂千秋萬古後猶悲思故鄉
　　　慈節吟
薄命嬰禍罹良人忽摧夭哀哉襁中兒呱呱泣昏曉殉
死非所難奈此孤而藐宗祊與族姓所繫良不小忍死
少須臾辛勤撫而保盛年謝膏澤潛身處深窈近市媿
軻親延賓慕陶媪兒成奉祠祀春秋薦蘋藻身為朱氏
婦庻幾以終老榮名靡所圖節義乃常道
　　　讀釣臺集
子陵遯世士因亂在齊邦羊裘物色中三徴往帝鄉傲
睨帝王尊唾視名利場辭榮良足欽適用非所長觀其
卧床對豈不由衷腸願從巢父流接跡潁水陽詔許放
還山於焉漁且耕君臣義交盡故舊情靡忘希文守兹
郡披榛弔頽荒飾詞薦蘋藻伐石銘文章節禮兩言立
日月可争光如規莫加圓如矩莫加方後賢務新竒論
議太低昻遂令禮賢舉造化聚訟端(叶/)唯陵固漢人清
節起東京(叶/)况之三代士斯言殊未當逝者如有聞應
亦以為平(叶/)遙遙望雲山永言多慨慷
　　　秋日襍興和程學士克勤韻
㶁㶁澗下水蕭蕭竹間風愛此幽且深葺宇當其中旣
無紛囂雜且有静省功吾道在方策雋永將無窮至理
茍冥㑹萬象咸昭融悠然起遐思忘彼南山崇
　　　其二
率溪有精舍是為咸買居所惡乃聲利所好在詩書閉
闗謝往來長年味道腴衣食常不給舉世笑為愚孰知
南山翁懐此久踟蹰魚鳥雖可樂獨行無與俱惟應浴
沂者庻幾為我娯
　　　答沈彦祥賀生孫作
生兒免無後未别為賢愚日夜望成人粗令業詩書兒
今復有子頭角宛相如得孫固云喜無乃添吾憂(叶/)痴
兒不好學枵然腹空虛未知為人子徒令尊自居故人
繆相愛遺我瓊琚詞(叶/)上言由先德下言擕掌珠何時
得良晤看此庭中趨
　　　贈王文冕
少懐四方志乘時逺遊嬉西經宜興市落魄無人知夫
君何自喜枉駕與之歸華燈坐良夜高論露中懐古今
無窮變亹亹解人頤雷驚蟄斯啟鐘鳴霜乃飛相知苦
不久旋復成乖離出門即長路驅車獨栖栖浮雲蔽闗
山洪流帶邦畿可望不可親悠悠勞我思秋蘭抱幽香
寒松挺孤枝芳華信能保應無遲暮悲
　　　再疊圖塋致思四首
遙遙天馬山羣行出城外(叶/)澗水東南流禾黍資灌溉
(叶/)地幽抱神界穴秘聚生氣繡衣念厥祖營為卜遷計
謂彼穀城藏於中猶有悔兹焉事改作辛勤閲年嵗種
樹皆十圍畚土非一簣魂氣無不之體魄永攸利夏官
如有知含笑於下地載誦思亭章令人發深嘅(叶寳澗/  西原)
茫茫天地間壽者何其少哀哉象峯麓孤墳埋百草下
有潜寐人長夜無時曉當其葢棺日孤兒未離褓抱道
竟不施策名空太蚤郡守解憐才於焉卜其兆穿中既
深錮營旁亦高燥兒今立要津英名流四表褒封賁泉
壤奎章掞天藻夫君身後名有如白日皦(象峯/東麓)
莆中地濱海羣山多象形眷兹鳳凰山名之斯稱情盤
廻若飛舞峙止疑栖停五隴相起伏形勝由天成林侯
卜其吉為母開佳城樹檟匪求材礱石斯為銘五患既
盡除一抔期永寧雨濡與霜降春履仍秋行感此狐兔
迹况聞風木聲凄然淚承睫寒泉亦悲鳴(鳳山/北隴)
死生晝夜理在人皆善言及乎處其際變色不能前徬
徨顧妻子事事成悲憐請看塗嶺穴中有長生天上書
論國憂志欲除其姦天人與順逆大義何昭然玉工昩
其理反為和氏愆營兹以待終將歸要領全聖皇重直
諫再命居臺端直氣不可囘風節故桓桓容悦亮非歡
忠義素所安豈如莊列輩呴呴談神仙(塗嶺/南窩)
　　　介子永齡遘厲頻死味芝陳先生實生之用求
　　　　姻家沈君啟南冩圖復系之以詩聊報萬一
　　　　云
愛子本天性少者亦何深念兹成童年苦為瘧所侵寒
熱日交戰孱弱詎能禁人云鬼之為毋乃隂陽淫先生
希聖流用推仁者心一投去其苦再服保其真寢食如
平時竒功妙入神老南冩斯圖為是平生親種杏固寓
言况此及物仁圖亦有時旣言亦有時泯(叶/)惟應受賜
者身存恩亦存(叶/)
　　　舒嘯亭為東林山陳氏賦
淵明一代士所懐在本朝棄官歸去來舒嘯登東臯將
為憤懣渫豈以音節超亦有逸羣人葺宇此逍遙發口
忽成音逸響一何嘹長風集萬里游雲薄九霄幽深比
琴瑟清激超竽簫綿駒䘮其精王豹亡其謠眷兹自然
妙何須鍾律調遙遙蘇門山至人當見招
　　　三天竺
浮屠善幻化利益誇羣愚未能空諸有亦復崇其居巍
巍金銀宫湧出空山隅興廢固由人無乃法所驅眷兹
天竺名古來封域殊移之被此地欲表神靈區地勢既
形勝人情亦奔趨我來適閒曠二三同志俱登頓雖云
勞逍遙還足娯仰睇羣峯秀俯循流水迂㣲風動靈籟
滿耳聆笙竽徘徊將日暮浩然賦歸與
　　　一愚為沈廷望賦
人以智自衒子以愚自矜愚智盡天賦有無何重輕紛
紛效愚者卒獲詐以名外飾中或殊居然汨其真子能
慎自踐斯名方稱情俞也不可及囘也言如之險艱致
其力退省發其私愚於此何有聖言當不欺
　　　折楊柳送張子静歸呉興
下馬折楊柳春淺條未長東風吹落日行人歸故鄉朝
發閶門道暮宿碧瀾堂仰看天上月千里共流光
　　　贈李中翰貞伯
層城多甲第朱門赫峩峩曲水起飛橋樓觀相陂陀何
人拊瑤琴獨坐當中阿朱絃激清商慷慨和悲歌囘風
振叢薄游魚躍靈波大雅久不聞舉世尚淫哇知音既
云少笑者亦已多沉吟下階陛感嘆將如何
　　　贈陳玉汝
少婦婉清揚當户織𤣥黃朝朝弄機杼曄曄成文章筐
篚逺貢之裁為君衣裳衣裳近玉體衣被自生光茍非
尺寸益焉能置君旁
　　　有懐沈啟南吳廷暉二姻家
日落照高樹枝葉何輪囷上有嚶嚶鳥鳴聲如索羣與
君别離久邈若參與辰結交非不多何如兒女親河水
盡日流浮雲盡日行行雲與流水不及思君情
　　　賦泰伯祠送李舍人
行行閶門道清廟臨通津借問此何居至德垂鴻名(叶/)
疇兹商周際天命固難諶(叶/)避狄始寧居翦商志將萌
(叶/)聖孫天所啟周道方日新夫君見其㣲逺竄來蠻荆
(叶/)冠冕化文身禮義開吳民讓國非求名此意難具陳
顧惟君臣誼况乃父子親向無宣尼言誰能識其心(叶/)
李膺吳中彦懐古意何深(叶/)行當侍帷幄揚芳播清塵
　　七言古
　　　題沈啟南畫月下杏花
我昔慶雲看杏花春雲壓樹埋晴霞無端風雨中夜作
狼藉滿地同泥沙十年蹭蹬不復見無乃天意於吾賖
老南忽往花正好兩株繁華對晴昊白日苦短看不足
更向良宵事幽討月明照花花在地恍若清波漾文藻
夜深露下花更佳汗濕蛾眉淡於掃巫山神女朝夢雲
洛水靈妃夜當道知君好事不可當遶樹行吟被花惱
詩成得意難具陳片紙再與花傳神品高意逺迹逾妙
反覺樹上花非真須臾喧傳動城郭借看累月紛蹄輪
君不見虎頭曾圖瓦棺壁觀此雜㳫輸其珍老僧老僧
收拾去且莫出示無錢人
　　　紫陽庵
玉光薫天天帝怒勅遣天丁劈雷斧電掃霆驅葬海中
散落南山把山補龍血淋漓凝紫璚玉枝瑶草交瑩英
桂影蘭香泣秋色仙妾坐花吹玉笙千年老鶴噤不語
蕭颯蛾眉怨神嫗(有丁野寉遺蜕其/妻亦出家於此)東望蓬萊一水間
黄塵霏霏正如雨
　　　梅月
老兔爬天團玉生山河影動參星横羿妻潛奔姑射笑
霜氣作華凝珮纓痩影寒香塞天地茅店村醪冷無味
翠禽忽聽啼一聲凍雲零落東方明
　　　秋江客思
洞庭嫋嫋涼風起木葉驚飛下江水江水悠悠烟景微
江頭有客未成歸身經北渚雲山杳家住南京音信稀
乍見霜前飛塞雁還聞月下搗寒衣寒衣作就家家寄
可是儂家逺難致男兒出門不返顧直欲浪遊天盡地
輕舟短棹恣經過水逺山長風浪多花艷驚郎大隄女
聲諧流徴郢城歌歌聲入雲花滿堂夜夜朝朝樂未央
勸君莫上瞿塘去兩岸猿啼能斷腸
　　　送樊司理考滿
東方日出城門開雨灑道路無塵埃傾城出送使君去
前車後車相逐來路旁弱柳不堪折秖把新詩贈離别
使君巖巖廊廟姿三尺由來能自持平反不待慈母問
考課行對尚書期最君治行當第一一蹴登臺不為疾
君不見漢朝任人尚法律獄吏往往為公卿釋之世謂
寃民少定國人稱用法平况君明經取高第比擬不能
無重輕更將古義決疑獄莫謂明時無董生
　　　澄上人房紫牡丹開觴予以酒因詩以記
入春風雨長交作水波遶舍如湖濼桃李沾泥海棠謝
負却人家看花約追呼聞欲檢民數愁疾强扶來縣郭
市中湫隘不可居却向禪林借高閣忽驚妖艷破寂寞
况乃駢花與重蕚芳心暈露金粟敷嬌態迎風紫綃薄
初疑僧伽演妙義天女來聽鬘瓔珞又如洞庭張廣樂
仙姝聯翩揚戍削傳聞此種出羅山未必分根盡河洛
姚家荒蕪魏家廢總有華容亦非昨品題何須較優劣
但得相娯不為惡老夫睹此喜欲狂遶花吟行不停脚
只愁兩日損顔色好事誰能致油幕又無仙家漆姑汁
可使濃華不凋落老僧破戒為儂喜斗酒沽來對花酌
掃除熱惱得清涼攪就醍醐出酥酪人生真賞貴適意
不在歌鐘始云樂夜深秉燭更相照春城月暗鳴宵柝
　　　送浦汝方訪姚侍御
君家寫山樓上住(浦樓/名)掃盡雲山入毫素扁舟六月泝
吳江欲向丹邱最深處丹邱主者繡衣人年來畫筆如
有神逺慕荆闗探妙訣旁尋呉盛接芳隣與君舊日相
知久握手無言驚白首怒呼銀鹿掃庭花笑倩瓊姬獻
杯酒酒酣鬭畫為歡娯峯巒歘來當座隅摩挲老眼識
真趣脱帽席地驚相呼我欲從君往盤礴無奈塵紛苦
纒縛臨江送君君不留離情直與江東流
　　　送康驛丞之京
皇天不雨江欲枯有客棹鞅遊南都南都煌煌在天上
虎踞龍蟠屹相向城中美酒斗十千臨行請君沽百錢
鳳凰臺頭弄明月拍手醉唱名都篇
　　　渡奔牛閘
下河水低上河漫春雷吼閘奔流悍鼓聲鼕鼕催發船
百丈牽連若魚貫船頭水湧沉且浮順風張㠶那可留
行人來往日南北惟有水聲千古流
　　　過吕城􁇢
河水湯湯向東注壘土横河障波住往來舟檝恒苦停
首尾相銜纔得渡車聲轔轔綆痕急船頭向天如欲立
龍門一躍直下來灘聲雷吼鮫人泣
　　　題可菴老人寫竹
國初寫竹王舍人筆端生動妙入神風流太常繼其後
片紙一出人争取可菴老人得此傳聲價在人尤赫然
江南賢豪動百數家家屏障生風煙前年寄我雪竹圖
天地慘淡雲糢糊大枝橫斜小枝亞金鞭擊折青珊瑚
今年寫竹吳江見寫出千人萬人羨鸞鳳盤空雲日翻
蛟龍出海風雷變鷓鴣無聲錦瑟稀湘娥披雲未遮面
老人老人勿自珍筆力轉多方絶倫高山流水志有在
莫謂識面無其人
　　雜言古
　　　秋林㑹友圖
青山巃嵸凝紫霞飛泉如虹飲渥洼楓林接葉紅於花
上有鸞鶴下麏麚玉樓珠箔仙人家仙人顔色常美好
瑶池桃花得春蚤門前石楠秋葉香滿地綠雲風不掃
有客來逺方驅車渉羊腸車聲到門止揖讓升高堂高
堂奕奕凌雲漢瑤爵金盤青玉案華燈煌煌照宴嬉漢
女為生洛妃旦浮雲不行天欲低囘風動地飛花亂悲
歡離合樂未央起視明星夜將半夜將半舞且歌發激
楚奏陽阿巧笑兩頰生㣲渦蛾眉曼睩光騰波平生樂
事良蹉跎對此轉覺哀情多明朝忽驚雙鬢皤其奈流
光如箭何
　　　許子厚約遊石湖余以事沮詩以謝之
杭州擅西湖烟花瀰漫天下無石湖在吳苑佳麗亦足
雄吾蘇青山巃嵸抱湖涘呉臺越城兩荒址紫薇舍人
天上歸乞得天書賁湖水湖水東西流世人相續遊古
人不可見今人來不休古人今人日更改湖上青山鎮
長在梵宇琳宫幾廢興湖波依舊東流海許君約客為
春遊繡被錦㠶青翰舟攀巖踐穴肆探討□洄擊汰相
夷猷山嵐湖淥可手掬大笑拂入杯中浮舉杯仰天作
鯨吸沃溉胃腎資冥搜時時得句輙嘔出錦囊錯落驪
珠投暮歸列炬照湖上水波湧沸魚龍泅蹇余汲汲塵
中走與約誰知此言負想像清歡寤寐間側身西望長
搔首作詩聊寓不平鳴有命重遊尚須後
　　　題沈啟南西林唱和
故人訪我來長洲半道却入西林遊西林蕭蕭倚絶壁
仰見白日西南流林僧晝眠開北牖驚呼謂是吾師友
遣人四出招良朋露坐中庭接杯酒東方月出星滿天
抗褎起舞心茫然白璧無由報知已丹砂不復延流年
延流年真浪語何如飲美酒沉酣不知暑曇花菲香充
佛廬爝火流光駭仙鼠既歌且謠其樂陶陶不有君子
那能逍遙詩成寫圖徐隱几頃刻雲烟生滿紙天機到
處人莫知明日喧傳動城市
　　　萬竹亭賦贈吳汝琇
我家竹林在平地土淺叢疎葉顦悴君家萬竹連高崗
儷美瀟湘與清渭崖光谷色相吐吞石澗潺湲瀠復奔
鷓鴣啼秋白日暝蛟龍捲雨翻滄溟紅泥亭子開中央
朱闌碧甃周為防孔屏翠帳齊騰光秋蘭羅生瑤徑旁
光風泛轉菲菲香翠隂滿地凝不散綠水蕩漾雲茫茫
美人挾瑟調清商朱絃高張分雁行一彈再鼓發浩倡
清聲入雲哀怨長鳳凰翺翔下寥廓帝子不見山蒼蒼
我為萬竹歌歌長唾壺缺平生不飲今醉之醉後不禁
雙耳熱夜深起舞月明中猛虎一聲山石裂
　　　暮春訪沈啟南道中作
姑蘇城中桃李花風吹雨批成泥沙離羣客子正無頼
對此不飲空咨嗟美人别來應瘦生思之忽泛婁江行
芳洲杜若何青青青林隔岸啼春鶯春鶯嚶嚶求友聲
人之聽之無限情無限情在今夕疑義竒文賞還析大
勝山隂興盡囘道路空留往來迹
　　　重陽庵(道家謂王重/陽修煉之所)
我遊重陽庵不見重陽子丹成飄然與世辭騎龍遨遊
太清裏三山等鰲簮四海猶杯水萬里一瞬間千年片
時耳後人作屋青山頭重陽不來人自遊長風蕭蕭日
杲杲醉卧白石臨清流青衣洞深且幽衘花野鹿鳴呦
呦仰招浮雲喚白鶴吾將與爾仍丹邱
　
　
　
　
　
　
　
　
　
　
　
　
　
　
　
　西村集巻二
欽定四庫全書
　西村集巻三　　　　　　　明　史鑑　撰
　　五言律
　　　送莫同知弟北歸赴試
省墓纔南下辭家又北征淮山臨驛路易水遶都城夜
雨鴒原夢春風雁塔名遙知曲江畔騎馬看花行
　　　送吳鐡峯
春色濃如酒行行勸一杯送君嗟此别執手問重來野
鳥迎人語林花著雨開維舟未忍發日暮更徘徊
　　　竹房
愛此竹房好偏宜方外情前村江動月清梵晝銷聲講
後雨花亂風來天籟鳴與師分半榻高卧盡餘生
　　　送母舅朱漁隱
十年纔一見離合動悲傷授璧投河水驅車送渭陽青
山明夕照黃菊欵秋光莫惜頻來過慈親鬂已霜
　　　哭何以高
少日才名重平生分誼親酒多應是病金盡未為貧往
事成春夢殘花逐市塵天涯空悵望零落轉傷神
　　　斗室為澄道巖賦
斗室開幽處雲門俯水涯四方裁十笏一座演三車簷
短容明月窻低映襍花休言此中小世界亦恒沙
　　　梅軒為李天瑞賦
愛此梅花好移來對草堂水邊㣲見影雪裏只聞香庾
嶺春如海西湖月似霜從教日吹笛無夢到含章
　　　樂清
未老成歸計房開祇樹林青山塵外相明月定中心近
水行秋影焚香坐夜深世人尋不見惟聽海潮音
　　　呉溪草堂
繼志能歸璧貽謀在肯堂重來山不改舊種樹加長燕
雀曉相賀芝蘭春更芳還聞放雞犬猶自認門墻
　　　和吕别駕九日登姑蘇臺韻
偶遇登高節相為弔古遊砧聲吳苑暮雁影太湖秋得
句頻催和行杯更旅酬風流堪入畫妙手學營邱
　　　一鶴為南京唐道士賦
愛爾仙家驥蒼松映縞衣一聲清夜唳片影上天飛赤
壁横江過青城被箭歸飄然遊物外幾見世人非
　　　泊虎山橋(曹太史名/亭曰擅勝)
雨後水初漫日斜山更明地居吳下勝人似越中行掃
石看題字臨流試濯纓橋南一亭好新得翰林名
　　　憇奉慈菴
松頭孤鶴下石罅亂泉鳴入隖疑無路逢山屢問名客
行忘逺近僧老廢將迎一笑出門去五湖風浪生
　　　送范世良
弱柳不堪折相攜話水邊離杯傳日暮歸路在春先凍
雪寒欺馬空江曉渡船永懐交際久况是昔人賢
　　　菊莊
種菊久成莊門前水亦香花時常把酒日暮擬為糧正
色純無雜遐齡老未央何當事筐筥來此采餘芳
　　　送王静深還合州
風波纔定日舟楫又歸程月冷巴猿嘯人悲蜀道行陣
圖依舊壘山勢接孤城最是臨岐别秋高斷雁鳴
　　　挽蕭以信
人道從軍樂誰知悞一生元戎歸旅櫬邊將失干城草
檄今無敵封侯竟不成空遺舊提劍淪落海西營
　　　送康驛丞還廬陵(有金魚白/鷺二洲)
握手獨相送君行我自歸風波千里逺烟樹一村㣲地
勝金魚近江清白鷺飛鴒原應在念囘首思依依
　　　吳興道中有懐汝其通曹顒若
杳杳長途異悠悠逝水流江村孤宿夜風雪逺行舟寒
重偏欺客凌浮逈結愁故人應在念日暮尚登樓
　　　夜宿奉先寺洪上人房
孤舟薄暮宿古寺奉先名地逈諸天近樓高片月明爐
香清作供漏水凍消聲愛此無生説流連過二更
　　　題吳鐡峯家假山
仲子為山處容人得屢過峯巒平地起水木到門多欲
雨生雲霧經春長薜蘿流鶯如愜意百囀襍笙歌
　　　飲烏歩顧氏村居
去郭逾千歩淳風自一鄉日斜魚市集嵗久水祠荒草
色遙連浦花枝半出墻西南山更好欲渡苦無梁
　　　喜張子静見過詩以送之兼柬沈彦祥
擾擾百年内相逢能幾囘折麻空有意抱病强登臺苕
水太湖接故人今雨來因風問東老何日共深杯
　　　寄慈感寺一峯上人(其師圓如/規號蘭公)
能詩蘭谷老化去已多年霅上一峯秀燈前三昩傳蓮
花滴漏水月色照歸船記得長松下曾參玉版禪
　　　孤山
一上孤山望春波帶夕曛西來千嶂合南下兩湖分路
遶前朝寺雲埋處士墳畫船歸去晩歌吹月中聞
　　　送靈隱書記浄無瑕遊京師
披衣新得戒杖錫又登程世路隨緣去空門為法行浮
雲上國逺片月故山明心地平如水風波自不驚
　　　與汝其通觀錢塘江
渺渺春江逈無風亦有聲地平波動石海接氣浮城戰
馬屯砂磧潮頭也世情臨流將喚渡南向越中行
　　　將遊金陵夜泊震澤
朝飲平湖酒宵停震澤航從兹登逺道猶未出吾疆月
隱星光爛花穠露氣香路人初不識笑問客何方
　　　遊天申宫(張公/洞旁)
問訊天申路期尋福地遊風林松子落石竇乳泉流溪
女行隨伴山花揷滿頭道人能好客炬火不須求
　　　遊報忠寺(善權/洞旁)
選佛開名刹因山號善權地深青嶂合天近白雲連門
對長松樹池分小洞泉不知楹上篆雷震是何年
　　　經下菰城(春申君/所築)
靡懐函谷敗却事下菰營蕞爾非天險當時盛甲兵空
城烏鳥樂廢堞野雲平不獨吳宫裏離離蔓草生
　　　溧陽道中
水盡行舟止途平抗策宜車聲來往道天氣雨晴時赤
阪黃塵起青山碧草滋居人當路語留客飯松􁇊
　　　經瀬水(即伍子胥/乞食之所)
匍匐昭闗下倉皇瀬水潯飯賢同漂母報德異淮隂一
死名無忝千金漫爾沉停車弔遺跡長嘆不成吟
　　　魯廷瞻葉廷縉徐憲之送至龍江而别夜坐有
　　　　懐
晩泊龍江上君歸我未行乘流喜風順看月待潮生水
市浮舟賣漁燈入夜明鄉心與離思擾擾夢難成
　　　華容十詠為毛同府賦
渺渺江南夢英英雲上生緒風吹不㪚懸火照還明涼
沁臯蘭被晴連湖水平時飛傍親舎遊子若為情(夢澤/晴雲)
全楚疲興築諸侯賀落成侈心滋未足大屈好非誠往
事不可問野花空復情秋禽委毛羽猶似斷王旌(章臺/古跡)
利渉在崇朝沱溪一水遙誰能須我友多是就人招乘
月影零亂傍舩波動搖晨雞猶喔喔客路正迢迢(沱溪/曉渡)
山峯儘竒絶雪羃更精神玉筍抽當震瑤簮出奠寅高
低同一色草木借三春欲訪仙廬跡漫漫認未真(東山/雪霽)
湖水流無際山形蕩欲漂雲生齊北斗脉衍自南條朱
鳳高飛盡蒼梧别望遙禹功垂萬古祠宇亦蕭蕭(山有/禹廟)
(南山/逺翠)
横木為梁處舟車日夜過彩虹垂飲渚靈鵲下填河雪
水西從蜀湖流北受沱吞崖溷牛馬鳴瀬失蛟鼉(板橋/春漲)
斜日章臺下杏花猶自紅古今皆過客開落盡春風楚
芉腰支細息媯言笑通那能久容冶相映酒帘中(杏村/夕照)
水月原同氣高卑特異形運行常不息流動亦無停象
緯昭天闕容光小洞庭浮槎失南北隱隱數峯青(青湖/夜月)
亭廢獨遺基靈蹤托雨師湖山元自勝風月故相宜龍
駕雲中度鸞笙嶺上吹世人空想像齎酒日來嬉(赤亭/遺址)
驛路長松樹風來作萬呺龍吟翻翠葢鳳舞奏琅璈列
陳初嚴鼓連營乍竪旄猶疑宋飛將水上戰方鏖(驛路/松風)
　　　荻溪道中
搖搖理舟楫杳杳事徂征溪姓猶緣荻村名半帶城凍
雲含雪意老樹挾風聲霜月欺寒雁嘹嘹中夜鳴
　　　遊三茅觀
山勢西來盡江流北望遙神仙長在世日夜再聞潮藥
采新生术籬編舊種椒不須句曲逺聊此永今朝
　　　夜投殊勝寺真上人房
春風苦無頼野寺暫相依静夜名香遍空堂漏水㣲語
投機自息坐久世疑非愛爾東林月流光照客衣
　　　元日(𢎞治/六年)
流年今六十壯志日蹉跎得此已為幸更來能幾何青
山遊未徧白髪在無多去去不須道逢春且嘯歌
　　　立春日
北向梅開未東行月建寅有生皆自樂無處不冝春似
我容顔老逢兹氣象新百年今大半猶是未閒人
　　　謁張子静墓
弭棹鴻村道來尋處士墳淚痕沾宿草悲思接愁雲繫
樹嗟無劍名家幸有文東風吹野水流響不堪聞
　　　碧巖(在弁山/之隂)
問路捫蘿上遙尋鐘磬聲雲流看棟濕樹挺識人行澗
水晴懸瀑松風巧韻筝山蒼與湖綠㸃染自天成
　　　瀑布泉(在碧巖/之右)
愛此巖頭瀑分明白練垂被風吹不斷得雨灑尤竒流
出有來處散開無盡期廬山亮同此只欠謪仙詩
　　　鴨綠漾
近接太湖水倒涵蒼弁峯地無高麗險色比漢江醲蕩
漾數十頃嵐霏三四重碧巖長在望日暮忽聞鐘
　　　大雷小雷
雙螺浸湖水萬古鎮龍宫小大名形異東西奠位同嘗
聞出光怪於此驗凶豐欲往嘆無翼憑誰學御風
　　　與沈啟南從徐亞卿何中丞相度水道
濟世未為術逢人聊用情海桑惟日變水土幾時平逺
雁和雲杳寒潮趂月生茫茫不相識沿路問鄉名(渡吳/淞江)
暫出靡行役隣封非異鄉偶因停泊處始定往來方海
逈月浮水夜寒天雨霜終宵成輾轉歸夢與途長(宿徐/公浦)
岸崩橋易圮水闊渡難招浦溆遙通海舟航半趂潮市
聲先旦集野樹未霜凋明月如相識依依伴寂寥(經上/海縣)
不到雲間久於今四十春山川仍舊物交友半陳人梵
井鰻光泯華亭鶴唳新扁舟有歸興斜日下通津(至松/江府)
　　　和石田自壽詩韻
流年今四紀强半在城中畫好能名世文成擬送窮趨
庭懽令子勿藥喜而翁昨夜燈前飲清吟對阿同
　　　登呉山絶頂
古廟經年久荒臺落葉深江湖分向背城市遶山林盡
道迎秋榜誰同坐夕隂樵歌歸滿路驚散暮栖禽
　　　哭林侍御五首(并序/)
　　侍御莆田人也成化間皇儲未定用事之臣有謀
　　為殷道親親之説以市權者人以事為未著而不
　　敢言公獨謂著則事成不可止矣乃先劾時宰以
　　折之雖以忤㫖受杖然其事竟議格不行矣宰啣
　　之公謝病免宰去再起廵按浙之東西不以形迹
　　自拘好賢下士詢訪不倦且不避權要吏民愛之
　　亡何移疾代者未至乃上詔勅納印符絶乘傳而
　　歸歸三年卒哀哉初公之歸也(某/)别於平望公屢
　　誦李商隱他生未卜此生休之句悽然泣下者久
　　之嗚呼公歿矣仰公高風偉公竒節感公知遇詩
　　以哭之
逺聞林侍御一夢掩泉宫隴樹猶森栢山靈已避驄禍
消未萌際勇退急流中無限憂時淚因君泣未窮
雲掩前星位人心去就間惟公上封事深斥柄臣奸㶚
上空留説梁王竟出闗大功安社稷瞻望孰能班
解綬歸田日相呼在驛樓共嗟臨水别真作此生休忽
得莆中問今為地下遊空揮兩行淚寄與海波流
酸風射眸子南望淚盈襟曾枉下車揖敢同行路心隻
鷄千里弔匹馬萬山深此意未能遂凄涼轉不禁
繩愆共所職下士出常情茶譜羞充貢醫方欲衛生人
間不久住世外若為行想溘埃風起乘雲掩上征
　　　題旌功廟(并引/)
　　少保于公廟在西湖墓上成化二年復公官爵遣
　　人諭祭廵按劉魁立祠於故第曰憐忠今上賜謚
　　賜廟額曰旌功有司嵗祀
萬馬環行幄平沙走控弦萬方三日臨九鼎一絲懸不
有維藩議將為舉國遷救時平禍亂功業冠羣賢
李綱纔仗鉞謝傅尚圍碁廟議如羮沸都城累卵危維
公際艱歩異世若同時指授諸戎帥從容盡合宜
二聖𢎞興繼綸音賁貺同易名維一惠賜廟錄元功精
爽風雲接恩光雨露濃公神如不死感荷九原中
　　　過横塘
西向横塘過風涼天又晴兩山沿路轉一舸問津行野
水飛雲度斜陽去鳥明采蓮人不見遙聽唱歌聲
　　　久客無礙方丈贈覺源講師
碧殿明秋水香臺下夕隂堂空蓮漏逈徑轉竹房深習
静疑忘世含虛已定心何時謝塵鞅來此事幽尋
　　　中秋聞諸弟宴集湖上有懐
樂事愁邊減流年客裏過桂香秋色好天逈月明多欲
共嫦娥語其如良夜何遙知湖上飲達曙尚酣歌
　　　蕉窻
愛此禪房好芭蕉綠滿庭雪中疑入畫定起自翻經曉
色和雲動秋聲襍雨聽心源有甘露一滴可通靈
　　　冬夜逢臨川聶雲章話舊
頻年違晤語此日賁林坰鬂髪緣愁白家山入夢靑功
名成潦倒書劍尚飄零明發松陵道離歌惜共聽
　　　登多景樓
客裏一登臨長歌愜壯心江山自今古人物幾消沉潮
落淮南近天垂海外深改之詩尚在讀罷欲沾襟
　　　遊甘露寺
清晨遊古寺雲氣晝昏昏列嶂環京口長江赴海門平
臨當北斗特立見中原無限興亡事傷心不忍論
　　　與沈繼南登虎邱天開圖畫閣奉柬其兄啟南
投閒倚高閣林莾半斜曛山勢東南盡河流逺近分鳴
泉亂秋雨落葉下寒雲欲賦不能道空慚對卯君
　　　送趙孟昻歸吳興
不到霅中久登高空自嗟好山多近郭有客喜還家一
帶白鷗水幾枝寒食花故人如見問愁鬂已霜華
　　　登江淮勝槩樓
逺水際長天逢春更可憐鐘鳴褁山寺人喚渡江船漁
隖夕陽裏酒家疎雨邊因悲客程事俯仰欲澘然
　　　𤓰歩阻雨
客裏逺經遊那堪有滯留雲山幾千里風雨一孤舟樹
影連江動潮聲撼地浮故園歸未得南望使人愁
　　　至通州
孤城控一區形勢扼東隅海水分鹹淡民風襍楚呉蜃
樓凝復㪚沙島漲還無問道尋魚客中宵望斗樞
　　　其二
絶域經遊少重闗啟閉嚴官租兼菽粟民業盡魚鹽海
氣朝成市潮聲夜入簾狼山渺何許空翠逺浮尖
　　　天目山
岧嶤古道前一上思茫然廢井存遺跡殘碑記往年巖
隂交草色林薄起炊烟南望鄉闗逺浮雲何處邊
　　　和徐天泉劉完菴同過沈石田友竹居韻
去湖三里近種竹萬竿餘徑轉通幽處朋來問索居散
金時買畫補屋為藏書千古王摩詰輞川應不如
　　　過沈繼南墓
寂寞空山下凄涼野水濱易名嗟有日掛劍愧無人月
冥猿啼夜天寒草未春素車來較晩灑淚忽盈巾
　　　謁徐武功墓
絮酒來何暮凄涼百感生文名推獨歩相業沮垂成才
大人多忌功高謗易行只應墳下水流恨去難平
　　七言律
　　　分題得太湖送鄔用明還鄞
一水遙遙與海通舟行疑似入虛空三江共接朝宗勢
萬古長懐底定功茂苑人烟帆影外洞庭山色浪花中
登瀛有客頻來往欲駕雲濤趂便風
　　　贈金本清中翰
少將詞賦繼班揚館閣周爰嵗月長朝罷獨書天上詔
使歸那有槖中裝齊棺古𨽻先秦出岐鼓遺文後世光
乞得鑑湖三十里四明原是賀公鄉
　　　寄震澤道士沈長春
春風歸騎柳邊停一上仙臺思杳冥苕水逺從天目下
弁山長遶太湖青片雲孤鶴吹笙度千樹啼鶯把酒聽
最愛籠鵝能好客無人援筆寫黄庭
　　　翫月和教諭陳啟東韻
閩嶺岧嶤路幾層孤舟載雪興難乘中秋月好應同見
近海樓高不共登千里信音囘旅雁半生心事對寒燈
悲歌莫倚能彈鋏衣馬輕肥讓五陵
　　　吳廷暉令子領舉予往賀以詩見贈次韻答之
渺渺韭溪居上流相思無奈駐行舟天香和月浮丹桂
秋水到門來白鷗教子今為探花使憂君欲起見京樓
留連故有新詩贈高誼難將雜珮醻
　　　和吳益之留題接待寺之作
旅寓松陵厭市聲偶從蘭若暢幽情水邊行道來僧影
壁上籠紗䕶客名荷葉補衣秋色浄竹房清暑夜燈明
廟堂雖與江湖接未許投閒老此生
　　　送吳澤民歸梅堰(澤民家有/芝秀堂)
賓館窮經獨下帷吾家同叔每相資青山折簡招歸隱
白首逢人在别離此日梅花應待雪新年芝草又生池
溪邊無數垂楊柳欲綰行舟住少時
　　　留别胡有夲
秦溪分手各天涯燈市相逢喜又嗟逺地故交能幾㑹
滿城春雪向誰家川原近海潮多應光景催人日易斜
明發歸舟渺烟水思君雙鬂欲成華
　　　西園八詠(為三原廵/撫王公賦)
牙籖縹帶滿堂垂未許沂公獨擅竒請俸寫來還自校
借人看去豈為痴晴窻露展虞生蠧浄几潛披矢下帷
培養真成濟時具又將餘力教家兒(藏書/屋)
試擕宫硯洗洄瀾漬墨淋漓最可觀龍尾蘸波𤣥玉浄
馬肝浮水紫雲寒風飄科斗文難定月射方諸濕未乾
頭白上卿臨帖罷又書封事獻金鑾(洗硯/池)
長松户外欝蒼蒼巻幔蛟龍勢欲翔韓起曾經譽嘉樹
召公今又憇甘棠風生隱几聊聞籟雨後呼童試采肪
君子由來善居室吾鄉亦有嵗寒堂(范文正公舊宅有/嵗寒堂堂下種松)
(松蒼/  軒)
内家叢裏許分移富貴應為造化私承露玉杯和月冷
惜春羅幄䕶風吹紫臺姓魏猶循故紅蕚名鞓似較竒
一自旬宣江漢後花開多不在家時(秦府賜紅紫白三/色樓子  牡丹圃)
隴頭雲氣如車葢變化油然去復留起處四方沾潤澤
乘時六合可浮游風吹度影迷親舍日映成文捧御樓
楚水秦山千萬里停車北望思悠悠(隴頭/雲)
亭亭如葢挺孤標先世遺來匪一朝色借綠袍榮及第
枝嬌黃鳥愜遷喬長承雨露當霄漢逈出風烟帶驛橋
不似㶚陵原上樹管人離别半無條(門前/柳)
渭水園林尺五天繡衣筆勢更翩翩能文况是同年好
叙事還期後世傳坐見華風生草木端知采色畫山川
長安紙價應增貴到處令人快覩先(繡衣/記)
當朝太史漢中郎曾誌先公百世藏指事特書彰直筆
為銘傳後發幽光從教雨日長淋炙莫遣風雷下取將
試檢平生信無媿穹碑不獨妙文章(太史/銘)
　　　和秦太守廷韶遊虎邱韻
虎邱寺裏相逢處柳嚲花嬌路不分澤畔紉蘭為雜珮
壁間剜蘚讀遺文清吟羨得江山助老懶思將筆硯焚
晩潄餘酣泉上立萬家烟火隔松雲
　　　登呉興慈感寺閣
亭亭高閣倚斜暉廿載曾從此地歸往事已隨春草換
重來似覺故人稀孤城近水青山映逺樹和雲去鳥㣲
欲繫扁舟嗟未得蘼蕪新綠釣魚磯
　　　曹顒若載酒過訪以詩贈别
一樽相對思依依老大空悲始願違華髪鏡中看漸短
故人天際信全稀黄梅雨少河流澁綠樹隂多日影㣲
欲把漁竿江海上却愁風浪濕荷衣
　　　與姚視卿遊鴛鴦湖
鴛鴦湖上蕩舟過鐘鼓聲稀擁楫歌落日亭亭經逺樹
涼風嫋嫋動㣲波孤村近水聞雞犬小駟穿花見綺羅
暝入芙蓉弄秋色滿身香霧月明多
　　　夜宿嘉興漏澤寺寧慶山房
訪舊天涯未即歸且來林下叩禪扉孤城暮雨沉更漏
二月餘寒勝客衣近市不眠人語雜隣僧齊出夜燈稀
中宵忽作還家夢無奈鐘聲下翠㣲
　　　春陰
浮雲蔽日不舒光那更東風故作狂宿雨未収添積水
餘隂猶在閟諸陽山林有約空勞望桃李無言也自傷
園柳鳴禽俱寂寞只生春草滿池塘
　　　訪呉廷暉偶成
訪君還作看花行宛宛溪流兩岸平久雨閉門芳草徧
亂禽栖樹莫烟生更籌夜送人皆醉童子春深服已成
明日新晴天氣好相攜臨水濯塵纓
　　　遊勝果寺赴沈文伯之招
天地茫茫幾廢興中峯依舊有巖亭江流到海逢潮轉
山勢如城遶寺青仙洞隔花春寂寂野雲將雨樹冥冥
幽禽似惜韶光暮頻喚提壺笑客醒
　　　遊南峯寺(支遁道場有放/鶴亭馬跡石)
擾擾浮生鬂已星南峯此日始來經真僧化後今無馬
野鶴飛歸尚有亭清梵消聲蓮漏永夕陽鳴磬石門扄
登車欲去猶延竚滿樹啼鶯正好聽
　　　送智天然住嘉興東塔
山中晩學修禪定又出升堂了世因漢守故居今入寺
(寺故朱/買臣宅)呉僧新住舊為隣(智先住白蓮/在東塔之東)池分二水心同
浄(寺有青/白二池)塔近諸天供獻頻我亦鴛鴦湖上客(予先世/嘉興人)
欲來松下問前身
　　　沈啟南與余約遊金陵而先余至又先余歸嘗
　　　　聞余談義興山水之勝故舍大江與丹陽而
　　　　不事竟取道於兹將審余之説也因詩以送
　　　　之
草綠鶯啼淮水流柳花如雪暗行舟來期自信成先後
為客那堪有去留此地片時還獨住他山佳處已曾遊
東歸若遇鄉人問春盡乘潮下石頭
　　　呉元玉招賞牡丹以無都扶圖呼為韻
洛陽花事久應無勝賞今逢在舊都春色祗緣人自惜
衰顔還藉酒相扶時無永叔誰重譜座有徐熙合寫圖
夜静更持紅燭看滿庭如晝鳥驚呼
　　　遊靈谷寺
緩轡吟行紫禁中襍花千樹映禪宫山藏靈谷聲疑應
水出皇陵勢自東池上泛杯脩故事松間掃石坐清風
老僧延客無他語只數前朝有誌公
　　　登獅子山遊盧龍觀(高皇帝駐蹕指揮/六軍敗陳友諒)
玉輦宸遊事已遙尚遺臺觀在山椒長江自古為天塹
王氣於今屬聖朝四海乂安兵久息千年豪傑恨應消
徘徊忽動西遊興欲借東風駕晩潮
　　　登甘露寺多景樓
滿目山川又獨來白頭懐抱易興哀郡城宜此開江嶂
佛殿何緣化刼灰萬里中原勞悵望千年鳴鶴自飛囘
東浮西泛無窮艦總被潮聲日夜催
　　　沙溪夜泊柬沈啟南
有約東遊乆未齊孤舟終日住囘溪行厨火斷從人乞
中夜潮生覺岸低風急海雲迷去雁雨深沙市悞鳴雞
明朝應得隨君後遮莫春泥汚馬蹄
　　　沈啟南訪汝其通不遇寫畫賦詩寄之率爾次
　　　　韻
虛室塵埃滿榻生故人來往惜空行剡溪莫謂終無對
震澤從今重得名山寺水村和夢逺渚花汀葉趂江清
題詩冩畫遙相贈未必王郎有此情
　　　夢草哀海鹽王輅
一枕遊仙夢復醒無端芳草最闗情生時不惜春風力
見處偏驚夜雨聲原野緑齊疑蝶化華胥調引亂蛙鳴
西堂睡起成陳迹佳句長留萬古名
　　　哭武功伯徐公
星霣中庭夜已分始知天欲䘮斯文導河猶有隨山迹
鑄鼎誰銘取日勲四海故人空許劍萬家歸馬舊從軍
東吳不是西州路也學羊曇哭暮雲
　　　聚逺樓
新起高樓九溪上無邊風景在虛櫺太湖一水際天綠
洞庭兩山終日青帆帶夕陽來冉冉雁拖秋影入冥冥
何人巻幔吹簫坐明月滿空涼露零
　　　于府尹景瞻張太守靖之劉邦彦沈明德寳峯
　　　　宴集
瀕湖樓閣少風塵勝日登臨屬縉紳北道且依山作主
南飛又見雁來賓霜㣲嶺樹紅猶淺水落江蘺綠未匀
老我已忘歌舞樂只將談笑欵杯廵
　　　謝沈彦祥茶魚之貺二首
新采雷鳴寄草堂未開先作滿林香囊裁白絹封三印
芽茁黄金露一槍鬬處連塲誇得雋烹時比屋㪚分嘗
睡魔渴病俱消却欲報慙無織女章
釣得魴魚碧浪中逺煩分惠到吳東漢江縮項本同調
松水細鱗斯下風鰭鬛亂欺林筍綠腹腴㣲帶法糟紅
珍藏不敢成私享留待先祠薦麥同
　　　問劉邦彦疾
遙聞末疾漸加瘳時向湖山續舊遊杯酒尚須行樂用
花枝多為養生休春風楊柳迷歸騎秋水芙蓉隱釣舟
何日從君柁樓底卧聽横笛起中流
　　　遊黃山隖(湖州長興縣/吕山山中)
行行東去欲何依為愛禪房入翠㣲山在不知陵谷變
鶴歸應見世人非烟中草樹含春色嶺外雲霞斂夕霏
自笑逺人眉目異野禽驚起遡風飛
　　　留别呉興諸君子
楊柳風和溪水平掉頭歸去趂春耕青山滿眼渾相識
白鳥隨人似送行逺地幾時重握手孤城今夜獨聞更
離心好是秋霜劍無數塵埃拂又生
　　　戊子嵗秋夜泊松陵與沈啟南慶雲飲别
城隂分手即天涯嶺樹江雲别路賒未到故園猶是客
忽聞鄉語似還家燈前今夜愁無寐鏡裏明朝鬂有華
欲問歸舟何處宿月明和雁在蘆花
　　　送吳禹疇之廣東憲副任
持節遙遙五嶺行瘴烟蠻雨避前旌已知吏戢無漁獵
莫倚時平弛甲兵詩句擬從官長學舶船多候海風生
隱之自是君家事不為貪泉易此情
　　　送鄒師孔遊維揚
憐君失意向天涯雨歇虹亭日已斜對酒不須嗟往事
渡江知是客誰家孤城猶繫揚州郡四海空傳后主花
莫過雷塘弔陳迹只今殘柳尚啼鴉
　　　喜舎弟鐸病起得子
卧病經旬為爾憂今朝最喜是全瘳子雖生晩終延後
菊縱開遲尚係秋杯酒諒隨詩共廢田禾無奈雨來収
故交頼有宗人在(宗人指/正夫也)時肯相過盡日留
　　　送汪世望還吳興
頻年踪跡遍天涯書劍蕭條興味賒楓冷呉江人執手
月明苕水客還家霜前黃菊驚寒早湖上青山易日斜
落魄布衣今白首也將詩酒度年華
　　　送韓綮丞河内
領得除書下九重翩翩花縣去哦松吏人呈案無鉗紙
星駕行春屢勸農河内水流城外過太行山色雨餘濃
寇恂去後今陳迹千古遺民説再逢
　　　鶴舟(為陳良/佐賦)
幽人養鶴愛風標行動常令載近橈丹頂映波春泛雨
縞衣籠月夜乘潮幾聲篷底清宜聽片雪船頭白未消
我欲從君渡江水扣舷歌罷又吹簫
　　　次進士馬中錫呉淑遊京師西山韻八首
同年期集鳳城西盡日吟遊信馬蹄河水合流滄海接
山陘囘繞白雲齊(連山中斷曰陘太行/山第八陘在幽州)離離逺樹行人
杳渺渺平沙去鳥低共幸成名今刻石不須重向塔前
題
繡幰朱輪駕曉風青山行盡見離宫水通河漢浮天碧
雲䕶蓬萊映日紅千里闗城臨絶塞萬家園圃灌連筒
登高作賦忘歸去薄暮纔云馬首東
訪水尋山幾日程清明時節喜新晴太行天限幽并域
靈物人呼大小靑花雨霑香迷蝶夢松風鳴籟和泉聲
九重垂拱廵遊少已廢前朝避暑亭
西山遙望日氤氳矯矯東馳萬馬羣固國已知天設險
為霖還頼石生雲根盤鉅野河流繞勢接諸陵王氣殷
聞道朋遊多樂事春風吹酒不成醺
渺渺西湖映綠袍相攜臨水試連鰲已教潁上居風下
未許杭州索價高波接玉河通御氣雲流銀浦見秋毫
芙蓉萬頃皆蒙澤不信東風在杏桃
瓊林宴罷出瑤京勝水佳山處處行鄉使南歸金帖寄
日華東上慶雲横人間富貴春三月天上中和樂九成
自笑無媒林下客白頭猶未濟文明
北望居庸萬仞闗重重深鎖白雲間金湯塞險都城壯
亭障乘邊苑馬閑田畯勸農春茇野虞人校獵曉罝山
郊行祗擬觀形勝不為韶華久未還
天風吹送上雲梯羅襪生塵草被隄黃榜題名雙闕下
青山迎馬九門西花明禁苑春初媚柳拂宫袍綠未齊
幾度醉歸更漏永銀河斜轉玉繩低
　　　送曲主簿運糧之京(曲登州人將便道/還鄉其人好獵)
贊公新董嵗漕行舸艦乘風五兩輕𤓰歩寒潮中夜落
潞河春水及時生禁門聽漏朝天闕歸路還鄉入海城
此地從來好畋獵臂鷹驅馬少年情
　　　挽黃夢熊
湖山嘉遯謝塵纓纔入中年命忽傾舊宅一區猶令子
遺文千首付諸生詩名到處人争誦墓上逢春草又萌
後死從來未相識聞風也自不勝情
　　　送張世鴻還杭州
酒盡歌停夜静時醉看明月上花枝神交已恨相逢晩
老至方知送别悲野店聞雞舟發早海天零雨雁來遲
呉山翠滴西湖水水逺山長不盡思
　　　送計正言
元夜燒燈送酒頻共憐明發有行人情知白首偏傷别
莫信青袍已誤身歸棹遡流溪路狹東風和雨柳條新
從今一去相逢少夢裏尋君恐未真
　　　和沈啟南登鳯凰臺韻(并引/)
　　嗟予以後至金陵不獲從啟南先生登斯臺也但
　　能於詩畫之間想慕勝遊戀戀而已因賦以續貂
春草萋萋被路生荒臺空有鳳凰名三山二水固長在
四海一家將再鳴津樹故迷桃葉渡江流今避石頭城
謫仙賦後君斯和落日浮雲無限情
　　　送徐憲之選貢入京
朔風吹雪水流澌嵗晏逢人别更悲呉㑹民饑猶病税
洛陽年少正憂時徂征漸覺川途異草對應忘刻漏遲
自笑臨岐空執手贈君無地覔松枝
　　　次沈履德集古詩韻
休文孫子錢塘住日日笙歌湖上聞花映酒盃邀夜月
山行衣袂濕春雲逢人傾葢能如故集古詩成自不羣
知我無聊逺相慰一篇直欲掃千軍
　　　贈張太守靖之
龍去孤臣泣抱弓平生心事有誰同青春甚惜居閑地
白首相逢在客中雲氣冥冥山寺晩花時冉冉野亭空
殘衣留取休沽酒嵗暮還堪禦北風
　　　遊天界寺(有僧道成者高皇帝命住兹寺辭/以不能參禪上乃頒㫖不許參禪)
聯騎春遊入化城松風澗水自泠泠山門迎日諸方仰
刼火何年此地經故事放參僧不語遺基猶在草長青
西菴看竹流連久歸路冥冥暮雨零
　　　春夜仝汝其通曹顒若呉永年宴魯廷貴别館
病起逢人笑口開春江花月共追陪離家未逺難云客
㑹面無多暫接盃浮雲富貴今何在樂事平生得幾囘
正爾厭厭賞清夜鐘聲又自水南來
　　　哭沈繼南
去年曾約看山行誰道重來隔死生身後未成妻子計
水流難盡父兄情交遊屈指嗟無幾修短令人怨不平
下馬哭君斜日裏西風斷雁共悲鳴
　　　哭完菴劉僉憲
嗟君一夢入槐宫囘首平生事已空闕下論刑親上殿
河東行部舊乘驄湖山曾有遲來嘆朝野猶聞男退風
年少自憐交最晩幾番揮淚夕陽中
　　　送俞大尹欽取御史之京
徴賢詔下五雲深鸞鳳齊飛入上林驄馬候朝趨闕下
繡衣聽漏立花隂登車素有澄清志簮筆寧忘獻納心
寄語行人且相避漢廷桓典重於今
　　　其二
詔許推賢送上天此行真不異登仙郡中豈獨聞三異
囊底何曾受一錢已解銅章辭外補定持霜簡拜新遷
長洲苑裏甘棠樹留與呉民説往年
　　　許克大分教桐城道過余家留詩見柬賦以謝
　　　　之
翰墨論交嵗月賖朱顔今已鬂成華兩囘經見曾因客
三度相過不在家芳草伴人吟道上亂雲隨鶴渺天涯
歸來讀罷留題句搔首無言對落花
　　　秦淮夜泊
滿地月明淮水流帝城南畔大航頭鑿山曾費前人力
逐利今宜過客舟六朝舊事消磨盡四海安生割據休
玉樹哀音已亡國更無人在隔江謳
　　　與金仲和飲别和沈啟南韻
尋醫兼作送春行又遇離人問去程深夜欲眠還起坐
老年為别最闗情楚雲將暝呉鄉杳蜀雪初消漢水生
北望中原應不逺可能從此駐行旌
　　　西郭
幽居西郭且婆娑古屋年深老薜蘿門對寒塘秋色早
城平斜日晩隂多施林罝兔時丁祭教子明經世甲科
除目一來須强起野花啼鳥奈君何
　　　聞汝行敏之京不及往餞賦此以送(時寓/杭州)
偶接家書喜復驚故人今作上都行呉山淛水非吾土
薊樹燕雲費客程投老每傷千里别向風難致一杯情
銓衡今是王司馬應念頭顱白漸生
　　　寄劉有隆
窮居久與故人違始覺平生事盡非兩地風波驚乍息
十年鴻雁惜分飛花穠野寺山行逺草綠閑門巷出稀
令子能來慰愁寂可堪臨水送將歸
　　　送凌漢章赴秦王之招(王號賓/竹道人)
老大辭家西入秦㶚陵原上柳條新毉和自得生斯地
扁鵲於今見後身設醴且陪花作友曵裾還伴竹為賓
一鞭已被君先著悵望咸陽渭水春
　　　題扇寄閻尚温
鴻雁秋來春復囘音書兩地各徘徊夢中不道闗山逺
鏡裏空嗟嵗月催呉苑朋遊非舊雨秦川車轂轉輕雷
相逢驛使無相贈聊托清風當隴梅
　　　登長安龍祠道院閣
函香來禮玉宸君試上仙臺日已曛㶚上地名重此出
浙西河水又平分天垂螮蝀光流渚風振琳琅響入雲
黄葉滿亭秋色浄洞猿林鶴自成羣
　　　淩天羽要遊臨平湖之讀書堆呈在席諸君子
無量聲光已陸沉書堆猶得住湖心山􁋚落日天將暝
人鑑寒潭水尚深開塞舊聞闗治亂覊遊今幸與登臨
明年擬趂桃花入只恐仙源未易尋
　　　又和徐肅夫原韻
蜩鳩何用羨鵬飛自分林泉老布韋青鳥不傳王母信
白鷗能識海翁機荷鋤隴上躬耕出倚杖門前數畜歸
衣食茍充吾願足浩歌乘月掩荆扉
　　　送稽揮使還長安
落花時節子規啼中㪚還鄉馬首西漢苑别來為日久
秦川行到覺天低雲程逺見三春雁闗法今無半夜雞
不獨銷魂㶚橋上闔閭城外亦凄凄
　　　其二
行行西邁古函闗到處鶯聲似故山當代名藩推陜石
今王大雅繼河間香凝命服趨朝罷樂奏軒縣勞使還
戚里由來居肺腑咨詢長得侍宫班
　　　送楊宗周歸維揚
江亭酒盡客登舟落木紛紛下未休南路風波偏覺險
北方裘馬正宜秋天垂逈野山横接潮入平川海倒流
二十四橋行樂處月明歌吹在層樓
　　　都𤣥敬見訪夜話
跫然歩履忽聞聲喜極翻成倒屣迎一别五年如轉眼
重來信宿見交情溪雲杳杳隨流去池月娟娟入牖明
夜半孤燈挑欲盡更傳餘爝在薪荆
　　　歩出閶門書事
街巷泥融屐齒侵臘藏春色未堪尋路逢故舊顔多改
城受氷霜剝漸深世自隨時成變易天應無意在晴隂
歸來獨坐篷窻底笑引春醪度越吟
　　　哭崔淵甫
績學攻文豈致災花時無柰雨相催天公似欲讐斯道
山木由來夀不材千里霜蹄中路蹶九霄雲翼下風催
忘年誼重今何望淚灑青山日幾囘
　　　贈頤浩寺辨如海上人
行徧江湖老始歸故山猶有佛相依裝輕惟貯吾徒贈
緣淺難留刺史衣貝葉編成看獨久曇花拈出笑曾㣲
相尋欲了神交念非是來叅不二機
　　　從徐侍郎相度水道過呉興寄沈彦祥呉汝琇
碧苕溪上暫維舟行役匆匆不自由使者擬平洪水患
聖王時軫下民憂非才敢任求賢責傳食難忘怠事羞
目斷滄洲烟樹外故人能不為時謀
　　　還家有作
杖策相從使者行欲除民瘼豈求名言㣲難解旁人惑
才弱空期洚水平公論有時還自定浮雲於世本無營
西風吹動歸歟興笑對滄浪咏濯纓
　　　遊報恩寺
祗樹隂隂輦路通禪林遙在百花中龍宫湧出疑天造
人力裝成象鬼工仙梵入雲聞下界寳光浮日現虛空
長廊畫壁看難遍忽聽鳴鐘憶逺公
　　　送諸立夫還杭(時聞西/鄙有兵)
月斜霜冷夜烏鳴匹馬蕭蕭候曉行黄葉闗河今日淚
青燈風雨故人情山連海岸孤城近潮入錢塘古渡平
聞道秦川新有警可能談笑去休兵
　　　送表兄凌太常省親還京
綵服寜親暫乞歸思君行復上王畿孤雲囘首頻南望
旅雁逢春又北飛水驛月明人語静禁門風細漏聲稀
宫中入覲天顔喜日日含香侍瑣闈
　　　寄陜西干布政
襄陽出守遂休兵(曾任襄陽知府時/流民作亂討平之)藩屏攜家陜右行
化雨又生秦地草遺民猶住漢時城函闗西據河山險
渭水東流日夜聲聞道王師新定亂(時王師西征/干在行間)論功
應在一書生
　　　送沈上舍省墓復還靖州(沈呉江人/今戍靖州)
巴陵南面古沅湘背嶺孤城閉夕陽地接五溪蠻洞襍
水通三峽楚雲長去時車馬經來路到日兒童問故鄉
聞道元方新出戰(時其兄以戰功陞/千户出征廣西)功成相與沐恩光
　　　送中竺佑禪師還杭州
片雲孤鶴共閑身杖錫南歸逺問津山水别來頻入夢
江湖行盡不逢人中峯古寺松枝轉東院禪房草色新
試看西湖舊梅樹花開何似故園春
　　　送傅上人住杭州保叔
瓶錫隨緣去入杭湖山今已屬支郎前朝古寺多南渡
下界空華出上方滿地白雲朝入定孤峯片月夜焚香
明年不負登臨約應叩禪扉借竹房
　　　弔内閣陳某
何事先生早葢棺薤歌聲裏路人嘆填門客㪚恩何在
負郭田多死亦安鹽海已無前日利氷山誰障舊時寒
九原若見南陽李為道羅生已復官
　　　之通州與吳永年飲别於垂虹亭
王事馳驅賦逺遊野亭杯酒為君留湖山有約憐同社
楊柳多情拂去舟花下歌聲催越女斗間精氣解吳鈎
明朝兩地相思處江北江南各倚樓
　　　晩次吳門
扁舟晩泊古城隂野店吳歌攪客心蝴蝶夢中春草逺
杜鵑聲裏落花深漁燈隱隱明沙岸江雨霏霏濕布衾
一曲瑤琴許誰聽江湖隨處有知音
　　　泊楓橋
千古楓橋尚有名孤舟來泊最闗情江村漁火愁仍對
山寺疎鐘夜不鳴兩岸帆檣春水上萬年樓閣月華明
夢囘試向篷窻聽無復烏啼繞樹聲
　　　錫山道中聞子規
行行西上竟何依一片春帆帶落暉歸夢獨隨流水逺
客程惟覺故人稀飛花小圃鵑聲急芳草平原樹影㣲
惆悵鄉闗渺何許東風囘首欲沾衣
　　　至京口
北上南徐艤畫橈欲將興廢問前朝依山城郭高低堞
近水人家早晩潮風到海門鷗社散草青江路雉媒嬌
夢溪風物今何在故壘離離細柳凋
　　　遊鶴林寺
潤州城外古招提杖策來尋日向低林廢不堪黄鶴怨
花空惟聽杜鵑啼香臺草長迷行迹竹院苔深漫石題
坐對青山無一語出門蹊路失東西
　　　渡江
解纜朝離鐡甕城倚篷偏使客心驚雲連極浦千山繞
風轉危檣五兩輕淮甸日斜春草綠海門潮落大江横
興亡盡付東流水日夜滔滔似不平
　　　郭璞墓
一石巉巖似琢成何年此地卜佳城􁋚刀自信難逃禍
撒豆徒聞可化兵雨過隧前無草色月明江上有潮聲
鵲巢雙樹南崗路千古人傳死後名
　　　廣陵懐古
滅項誅秦始剖符江東千里盡封呉鑄銅為鏹山仍在
煮水成鹽海未枯几杖未能慙賜賚干戈何事起謀圖
到頭兵敗身隨殞贏得功名屬亞夫
　　　其二
黷武窮兵未肯休都將覇業葬揚州迷樓珠翠雲間出
内苑笙歌月下遊眉掃逺山螺黛盡風生流水妓航浮
江淮欲據仍無策引鏡堪羞嘆斫頭
　　　其三
龍舟行樂到蕪城極侈何愁四海兵神器共傳歸李子
樂章先識去宫聲鳳池有水鷗常下螢苑無人草自生
寂寞西園明月夜只今惟有草蟲鳴
　　　其四
何遜能詩最有聲思梅還復到蕪城風臺徙倚看花繞
月觀徬徨對影横粉蝶已無春曉夢翠禽時聽夜深鳴
客愁此日醲如酒安得寒香為解醒
　　　其五
北風吹霧晝昏昏獨守孤城節義存一劍身持惟有死
四郊兵合竟無援烟生睥睨焚降詔血濺旌旗灑淚痕
落日重遊弔陳迹買絲空欲繡平原
　　　其六
淮海名花世所尊當年培植徧諸園玉盤盂小春光淺
金帶圍偏曉露繁卿相昔聞千古賞子孫今見幾家存
東風掃地城南路蔓草寒烟欲斷魂
　　　其七
淮海維揚鎮楚郊江山環抱勢岧嶤月明十里珠簾捲
風度千門翠幙飄羽客腰纒思駕鶴玉人攜手教吹簫
於今風景多蕭索原草離離野火燒
　　　其八
春風孤棹逺經過千古繁華逐逝波楚地江山今尚在
隋堤楊柳已無多璚花臺古遊仙往芍藥㕔荒牧竪歌
二十四橋明月夜吹簫人去奈愁何
　　　狼山
狼山一上思依依烟景蒼茫入望㣲江水東流千里去
海天南望幾人歸雲迷逺樹啼鶯杳麥秀平原獵騎稀
寄語沙鷗莫相避客懐蕭索久忘機
　　　劍山
水流花落送殘春偶逐漁郎一問津山頂著鞭猶有迹
海濱驅石已無人風來野戍邊聲起雨歇平原草色新
欲覔麻姑探消息弱流清淺幾揚塵
　　　軍山
軍山東望逺依依芳草平蕪客去稀風急海鯨吹浪過
月明神女弄珠歸孤峯縹緲青天逺弱水茫洋白鳥㣲
欲賦壯遊無警句令人重憶謝元暉
　　　龜田
經界分明出化工寳龜形狀儼相同荆州納錫充王貢
洛水呈祥助聖功千嵗不巢蓮葉上一秋長入稻花中
野人共信神靈在豚酒時來卜嵗豐
　　　海
浩浩洋洋望欲迷風帆無路認東西一丸地據中央小
萬里天垂四面低元氣淋漓浮日月洪波洶湧起鯨鯢
堪嗟秦漢求仙者幾望蓬萊竟莫躋
　
　西村集巻三
欽定四庫全書
　西村集巻四　　　　　　　明　史鑑　撰
　　五言排律
　　　送秋官吳禹疇
明經躋上第分署赴南京祖餞羣公集闗河幾日程迎
親就祿養便道過家行春色隨車馬花枝拂斾旌山圍
京口路潮洗石頭城志在無刑治民思用法平連營知
斂迹西廣避先聲鄉里多寮寀宗人更水衡退公時燕
喜求友感嚶鳴愁殺閒鷗鳥烟波冷舊盟
　　　松崖草堂為戴侍御賦(墓所屋也丁/父憂居此)
栽松連絶巘結宇近先塋地據金魚勝天留石鼔名(金/魚)
(石鼓皆浮/梁山名)翠濤翻户牖靈籟奏簷楹風磴吹蒼雪芝田
秀紫莖階前蘿蔦覆嵗久茯苓生雨露三年淚乾坤萬
古情草香山鹿下月冷夜烏鳴鳳翥碑文照鸞囘錫誥
榮服除捐枕塊詔起侍承明囘首鄱湖上雲飛宰樹平
　　　遊金山寺
屹立大江頭雄跨二百州孤峯雲際出蕭寺鏡中浮嵐
翠沾衣濕泉聲度竹幽神龍行雨過天女散花遊風逆
帆斜渡潮囘海倒流祗園春寂寂仙梵夜悠悠塵起淮
南市烟生海上洲珠光寒射月蜃氣曉成樓轉戰懐名
將憑陵失鹵酋登臨動遐想無限古今愁
　　　和姚公綬宴浦氏寫山樓韻
地據東南勝樓居縹緲中使君持節過朋從盍簮同感
舊咸來雨憑高欲御風瑣窻窺皓月複道駕晴虹隱几
皆天籟掄才盡國工尋盟山在近逝景水流東寫畫成
三絶操文送五窮報籖驚漏永下箸覺盤空久住忘為
客相看半是翁酒酣揮剡楮句雋壓呉楓捷似奔泉驥
飄如戲海鴻花枝贏鬂白簾幕障塵紅詠雅思求友歌
風念在公流蘇垂妸娜嘉樹映玲瓏共訝才無敵還聞
劍有雄摳衣争厠坐閉户自編蓬已分鳩飛莾遙憐鳯
宿桐覩明慚爝火效響類鳴蟲愛士懐徐庻傳經陋馬
融未能躋雁蕩徒欲倚崆峒俗美便肥遯時平不尚功
且拚陶令醉莫問許丞聾技癢聊賡韻暌違阻發蒙學
書期捧硯侍射願持豐望望淮南逺馳情古桂叢
　　　題徐德夫池亭
臨川開第宅闢土作陂塘葺宇荷為葢規芳荔植墻大
觀天盡際小愒水中央白日尋常過浮雲聚散忙林霏
滋鳥道柳浪泛虹梁曵履來鳴玉投竿出釣璜游魚聞
瑟起歸鶴遡風翔下女收遺珮清童拾墮璫露香敷菡
蓞雨漲浴鴛鴦向夕尤宜月吹簫引鳯凰
　　　挽吳都督四十韻
文皇臨御日親駕肅邊隅下詔求名將惟君冠武夫揚
旗頻扈從(公由錦衣衛千户陞旗手/衞指揮從征執掌寳纛)畧地效馳驅左廣
兼追蓐前茅特慮無(又陞/先鋒)交綏戰當户(匃奴/官名)圍合走單
于馬驟黄砂碎膏塗白草枯窮兵踰遫濮(部落/名)逐北度
余吾(水/名)入塞長歌凱還京促獻俘成功由力戰制勝仰
神謨爵祿初行賞山河議剖符麗城分甲第報宴出宫
壺(此上言其從車駕/親征有功陞賞)倭寇侵遼碣妖尼(唐賽/兒)煽益都(山/東)
(青州府/縣名)徂征連得雋元惡尚逋誅(唐賽兒卒不獲此/言其征二寇功)荆
楚重防守(公凡兩/鎮湖廣)江淮更轉輸(公領漕運/及鎮淮安)登臺躬講武
鳴鼔榜銜艫叔子風流逺公孫政績殊散金周下士枉
駕禮寒儒畫壁懸犀甲華裾被鹿盧精光騰閃爚塵土
暗糢糊(此上言其鎮荆淮/及領漕時之事)受命南中討麾軍隴右趨瘴
雲披立幟蠻鳥避彎弧鐸鞘(南詔戎器狀如殘刃有孔/旁達出麗水飾以金所擊)
(無不洞夷人寳之月以血/祭之其王出征必雙執之)難施巧羅苴(南詔兵名戴朱/鞮鍪負犀革銅)
(盾而跣走/險如飛)喘未蘇(言其戰敗/而走也)辠人斯授首(時思任發/戰敗被誅)獲
醜放為奴郡縣斜通海雷霆直過瀘浪夷來鑄劍(南詔/有浪)
(劍浪人所鑄又名鬱刃鑄時以毒藥并冶取迎躍如星/者凡十年及成以馬血淬之以金犀飾鐔首傷人即死)
越睒貢調駒(越睒蠻名也其西多薦草産善馬世稱越/睒駿始生若羔嵗中紐莎蘼中飲以米瀋)
(七年可御日馳數百里事並/見唐書此上言其征麓川時)帝念勤勞久才宜翊贊須
禁垣留宿衛督府筦機樞(此上言其任/右府時事)盈滿常思懼撝
謙每自圖封章陳老病舟檝渺江湖鄂渚園林舊(公舊/鎮鄂)
(鄂有第宅故歸老/於鄂歿遂葬焉)蘋溪水石俱(鄂有蘋/花溪)花枝迎舞袖香
月照吹竽(此上言致/仕之事)暮景優游樂浮生奄忽殂廟堂成
悼惜部曲盡驚呼賜葬恩偏厚星移塚易蕪岡形侔伏
虎(公墓在/伏虎山)宰樹集啼烏慘淡悲風起凄涼落日晡爪牙
嗟已矣邊鄙屬多虞(公以正統十一年卒十四年也/先犯邊天子蒙塵入寇京師)往
事於今異雄心死後孤有知應指髮如在合捐軀狂客
憂時淚衣襟為爾濡
　　　挽禮部倪尚書謙三十韻
異才鍾間氣昭代出名臣爼豆勤為習文章早致身探
花年最少中的士咸賓抽史三長著摛詞五采新豐城
初得劍郢匠巧持斤鳴珮趨丹陛含香侍紫宸大官分
御膳中厩給翔麟玉筍聯班近金蓮送院頻青宫推輔
導黄閣掌絲綸奉使逾遼左張􁊿誓海濱皇華明賜服
暢轂被文茵勞贈能加敏咨詢更絶倫賦詩慚譯史仗
節聳夷人肅慎遙修貢扶餘悉效珍年勞將進秩策免
竟罹屯朔漠兵戈老邊城睥睨春聖情憐久故恩詔起
沉淪浩蕩乾坤德生全造化仁南宫司禮樂北斗筦喉
唇出納惟王命樞機秉國鈞小心如履薄大議獨埀紳
蝕壁俄驚月騎箕忽在辰徒歌引虞殯何處駕尻輪嗣
子停分直交朋憶飲醇魂招嗟不返蘭槁尚誰紉伊昔
歆高誼常圖謁後塵荆州那爾識蒿里賁吾親(公有挽/先君詩)
拜惠謀通刺聞䘮淚滿巾買絲空欲繡絮酒奈無因落
日悲風裏哀吟寄一顰
　　　壽司馬三原王公七十
司馬今元老升朝立要津力能扶社稷功足庇民人敭
歷更中外驅馳為拊循召公分主陜晉盜去奔秦直道
昭星日危言聳縉紳格君由正已憂國擬忘身閽寺威
應戢閭閻氣頗伸才猷誠間出夀考夐殊倫從欲無踰
矩行年比斵輪洛城謀㑹甲嵩嶽咏生申瑞應􁋚圖鳯
文徴繫紱麟封章求退切優詔勉留頻恭黙思良弼經
綸仗藎臣舊都根本地諸將輯和辰選部申三命官庖
送八珍進階崇禮秩强食輔精神眷顧方隆重咨詢合
對陳衮衣寜廢補台鼎且須親燮理隂陽順甄陶造化
仁㣲軀如健在願與物同春
　　　挽林世寧(閩人號/雪軒)
有美邱園儁高風表七閩持身恒禮度教子總儒紳花
月尋常酒臺池上下春甲過年在戍木壊月臨申(七月/卒)
地煖原無雪軒空不見人海山波霧慘猿鶴怨驚頻丹
荔逢時熟紅蕉浥露新可悲惟節物觸目轉傷神
　　七言排律
　　　題劉侍御奉思巻(父歿贈/母存封)
少日趨庭業已成立身端不媿揚名乾坤共荷生全德
存歿寧忘慕愛情春雨秋霜行處感氷魚冬筍饌時烹
貤封禰廟雲章賁錫號慈闈象服榮牢鼎自調陳礿祭
版輿躬御樂新晴羮墻有見顔如在供養還資祿代耕
清畏人知思濟美獄經親問遂持平聖朝孝理煩公輩
比屋從今盡可旌
　　　和張子静送遊金陵韻
匹馬蕭蕭一劍持出門長嘯向京師生平不受公孫識
慷慨思酬國士知海内一家天地位江東千里帝王基
文章欲借山川助游説羞將口舌移沈老著鞭殊覺早
荀君張弩未為遲義興取道聊從便溧水浮槎信亦冝
綠樹鶯花堪對酒青雲軒冕本無期新亭流涕成何事
獨立春風細詠詩
　　　宿靈隱禪房次劉邦彦韻
覽勝行行到上方翠㣲深處有禪房朋來薄暮還投宿
僧悟無生已坐忘燈火照人歸别院石臺敷席對匡牀
天風灑雨沾衣濕松影和雲滿地涼接竹引泉通絶澗
開門放月轉囘廊呼童斵筍烹春茗擁被論詩覺夜香
鹿女踏花依浄土鶴羣警露唳層崗歡娯此去應須得
㑹合如斯不可常蓮社逍遙將繼逺蘭奢稱讚獨輸王
聞更最苦今宵短話舊空悲往日長晩節莫因些少失
浮生休著許多忙劉郎肯踐南山約再絆芒鞋入杳茫
　　　寳峯留别
寳峯西占古城邊塔殿凌空得地先山勢羣趨疑捍海
潮頭高駕欲浮天江湖不管人興廢陵谷多緣世變遷
寺到南朝為盛矣晉從東渡遂蕭然莊嚴花事憑園子
斷送春光屬酒船雙鶴已隨徴士化六橋猶記長公賢
從僧借住非生客老我登臨異昔年松塢采花供服食
竹房聞鳥醒酣眠閑披芳草尋巾子戱酌寒泉酹水仙
琴操機鋒那識道版師風味勝叅禪重來每感前遊跡
此别仍祈後㑹緣去盡幽深動歸興茂林斜日亂啼鵑
　　　送汝舍人行敏秩滿還鄉復往京師
池上頻年獨制麻歸來兩鬂未霜華慈親投老承顔色
令子成材有室家夢繞烟花催赴闕雪消春水送浮槎
雲開閶闔龍顔近朝退班行雁影斜侍女焚香供直省
衛兵森㦸候排衙天生賢俊為時用休把鱸魚到處誇
　　五言絶句
　　　題沈啟南小畫
人事有動静山林無淺深心虛耳長寂應不怨鳴禽
　　　甘露泉
映竹借幽色浮華流妙香春遊多熱惱暮飲得清涼
　　　四皓圖
彼美四老翁言為太子死野雞乘此飛殺聲四邊起
　　　白頭公
擾擾為形役未衰霜滿巔幽禽無一事頭上也皤然
　　　聽鶴山居十詠分題五首(為長洲/吕廷春)
　　　　迎珮橋
橋下水長綠橋頭人自行春風忽相過時聞環珮聲
　　　　印月池
皎皎天上月照此池中水運行無停機容光亦鑑止
　　　　欵雲軒
軒中多白雲霏霏日如霧風吹散又生更宿簷前樹
　　　　清暑處
激水四簷鳴常如風雨聲不須秋節至紈扇已無情
　　　　丹霞嶺
壘石疑天造飛來小赤城陽烏出海後如有彩霞生
　　　來陽樓八詠分題四首(為僧寮/本性空)
　　　　栖雲棟
危棟勢凌空時有浮雲度應與樓中僧去來本無住
　　　　凭虛檻
縹緲臨虛檻端居最上層孤高下無地著個看雲僧
　　　　焚香几
老僧静焚香香燼添㣲爝相對黙無言心清自聞妙
　　　　茶烟榻
定起茶初熟烟生風更吹村翁欲相候慚愧鬂成絲
　　　墓田八詠(右軍都督府都督呉亮/葬處也在湖廣武昌府)
　　　　東臯宰木
松栢何青青下有將軍墓猶疑論功時屏退獨倚樹
　　　　南浦衡茅
睠此廬墓居元非送行處孝子哭其親烏啼天欲曙
　　　　表柱秋風
華表揭新阡峩峩奠荆楚上有鶴飛歸時能作人語
　　　　圭田春雨
膏雨旣霑足畇畇滿野春藝禾供廟祭遺􁇵利農人
　　　　鏡池蟾影
鑑止不鑑流愛此一泓浄清夜月團團空明兩相映
　　　　芝亭秀色
芝生𤣥堂隂三秀備五色燁燁揚輝光瑞應天中極
　　　　獅峯積雪
巖巖獅子峯孤墳屹相對維昔征蠻功象陣悉驚潰
　　　　虎嶺飛雲
盤盤虎山崗矯矯虎臣墓嗣子望飛雲徘徊起思慕
　　　和沈啟南題扇韻
草莾蕪深谷輪蹄競市橋年來人盡出不待小山招
　　　湖上曲
君家湖北頭門前湖水流水流似儂意日夜不曾休
　　　前溪曲
朝飲前溪水暮泛前溪舟溪頭有明月照見古今愁
　　　懊儂曲
郎向塞北遊妾在江南住願為防身劍與郎作伴去
　　　又
行路莫行逺看花莫看遲花遲少顔色路逺長别離
　　　題竹
宻葉因風掃涼隂借月生龍孫潛未發應待法雷鳴
　　　題梅
古寺借梅看欲去仍囘首試問優曇花有此寒香否
　　　題小景送人歸宜興
家住銅官山山亭翳修竹主人遊未歸白雲滿幽谷
　　　其二
山中多白雲栖我亭前樹日暮度前村又與東風遇
　　　其三
朝下銅官去暮向銅官歸春風被花惱滿山蝴蝶飛
　　　其四
歸向銅官下長歌采蕨薇嵐光霏翠雨濕盡薜蘿衣
　　　與宗弟正夫西湖秋泛
斷岸餘衰柳輕舟泊淺沙西陵南下路多是野人家
　　　其二
湖水載歌舞流來復流去不知溝澮間灌注無寧處
　　　題扇
高浪蹴天浮停橈且灣泊寄語後來人前途風更惡
　　　題萱
堂背萱花好慈親日舉觴南風吹緩帶比葉一般長
　　　其二
試問萱花道慈親壽若何一叢千萬葉計數未為多
　　　冷泉亭口號與劉邦彦别
君去我獨留持杯勸君酒明日虎跑泉還來看山否
　　　泊𤓰歩口號
昨夜宿江南今朝過江北愁聽子規聲欲歸歸未得
　　　晩次丁堰
日暮青山逺春歸綠樹酣壺觴不成醉坐聽野人談
　　　其二
犬吠月中影風吹衣上塵隣船試相問俱是未歸人
　　　題雜畫
斷崖泉水落古木野雲平獨坐不知久忽聞天籟鳴
　　　其二
山中雨初歇谿水夜來長幽禽知我閒飛下復飛上
　　　其三
山光凝暮雲風來忽吹散借問在山人何如出山見
　　　其四
山雲低欲流山泉綠堪釀高臺人不遊麋鹿來亭上
　　　其五
坐石看流水晩來忘却歸鴛鴦見人影驚起一雙飛
　　　溪月吟答吳一齋
君家韭溪上儂家穆溪頭相思不相見恨隨溪水流
　　　其二
西山一何高東海一何深惟應天上月得見兩邊心
　　六言絶句
　　　即景
綠樹原頭淺草青山谷口飛花記得南湖良夜月明曾
載琵琶
　　　題曹顒若扇寄顧東明
鶯脰湖邊舊隱呉淞江上行舟借問離情何似春波日
夜長流
　　　晤傅上人
寳石山中看雨冷泉亭上聞猿别後幾塲春夢相逢又
在祗園
　　　舟中偶成
清澤莊頭釣艇奉先院裏禪牀綠樹數聲啼鳥青山一
抹斜陽
　　　其二
抱琴循水路轉曵杖看山日斜短屐躡殘莎草小橋流
出桃花
　　　其三
細草綠侵沙岸野花紅㸃青山短棹自隨流去暮禽相
與詩還
　　七言絶句
　　　登紫虛閣
江樹離離江水平紫虛高閣倚春晴仙人醉坐碧窻下
吹徹洞簫如鳳鳴
　　　寄吳鐡峯姻家(時孫曽/同往謁)
少相親愛子相婚家室咸宜更有孫要與外翁成宅相
莫教空羨魏陽元
　　　其二
頭玉嶤嶤眉目清認呼應自解人聲馬遷聞有新編史
異日當成子幼名
　　　題沈啟南畫
一春風雨未曾晴入夏湖波與岸平獨上江樓聽布糓
畬田幾處有人耕
　　　題梅
瘦影幽香蝶未知幾番愁絶五更時春寒昨夜新缾凍
寄語東風為一吹
　　　三顧圖
炎火無光漢祚㣲月明烏鵲又南飛卧龍一起成王業
千古纔知帝魏非
　　　桃花
呼猿洞口暮春時吟遍桃花一萬枝今日獨看圖畫裏
茶烟飛繞鬂絲絲
　　　送人遊巴蜀
雪消巴蜀水初生此日逢君買棹行鍾鄧有知煩一弔
降王猶到洛陽城
　　　題扇
雨過青山翠欲流夕陽明處斷虹収扁舟自為尋詩去
不在求魚下釣鈎
　　　寄友
與君傾葢二毛初别後無由數寄書江上無人問消息
紅莊隨馬射游魚
　　　題范世良扇
江南舊宅已無存義澤依然在子孫君去嵗寒堂上看
長松幾箇立當門
　　　醉題西垜壁
西風蕭蕭吹客衣黄溪道上行人歸一聲長笛起天外
白雲滿山霜葉飛
　　　十二月古中静以扇索詩
一夜西風氷塞川敝裘羸馬夕陽天旁人却笑猶持扇
為惜江春入暮年
　　　題和靖觀梅
孤山山下斷橋邊萬樹寒香雪後天我亦騎驢來弔古
夕陽荒塚寺門前
　　　題許子厚扇
好山多在石湖西草色新年綠未齊亭子半開修竹裏
一簾春雨鷓鴣啼
　　　清夜遊過陳湖題翁時用扇
青山隱隱暮江頭月色隨波蕩綵舟水鳥雙栖忽飛去
一聲横笛起中流
　　　題沈啟南松陵别意
芙蓉秋水照雙旌冠葢紛紛出送行見畫不堪傷往事
冷風和雨過江城(此圖余曾求之啟南以贈行者後/五載見於曹以明所為題其末云)
　　　初春題敗荷鴻雁圖(時方/飢荒)
霜落風高欲下遲水田無食苦長飢上林莫道歸飛早
今日江南異昔時
　　　偶成
一年春事已闌珊天意應於好景慳落盡桃花終日雨
逢人空自説遊山
　　　木蘭花
玉色娟娟浄不華莫教零落委泥沙不知刳木為舟日
開過東風幾度花
　　　題澄上人所藏竹
渭川千畞影蕭蕭苦旱年來葉半凋見畫忽然興逺思
行人應在㶚陵橋(時長子永/錫往陜西)
　　　吳廷暉水榭
溪聲到枕驚春夢露氣入簾生夜寒自起開門看明月
和花移過曲闌干
　　　題扇諷陸廷美
大田塵起桔橰鳴望雨不來無限情借問金陵貴公子
此聲何似搊秦筝
　　　題馬抑之畫江閣捕魚圖
水閣風多酒思涼仙郎一曲和滄浪祗今正是賢勞日
莫為鱸魚戀故鄉
　　　和答呉廷暉
竹逕隂隂厚綠苔蓽門長日未曾開春風是處皆花柳
那得閒心去看來
　　　其二
一春多雨更多風猶有殘花茂草中縱使君來不堪賞
泠香和露泣㣲紅
　　　其三
鶯花長笑主人貧盡日何曾酒入唇珍貺忽來勾飲興
野亭還有一分春
　　　寄西杭鈕進之
西湖湖上水初生重疊靑山接郡城記得扁舟載春酒
滿身花影聽啼鶯
　　　秋日郊行
浪檝風帆不繫舟日斜横笛起中流山青雲白江蘺綠
羣雁忽鳴聲帶秋
　　　和汝舍人行敏韻
故人今在承明廬不媿昔年行秘書親隨相臣侍玉陛
肯效學士焚銀魚
　　　其二
珮玉鳴璫居直廬黄麻紫誥不停書春來中使傳宣入
内苑看花更釣魚
　　　寄吳禹疇
賜宴曲江歸路遙杏花如錦玉驄驕旁人莫訝不成醉
明日謝恩須早朝
　　　送顧儀賓赴石城王府花燭
銀河星度月流輝來傍天孫織錦機不道九霄風露冷
夜深催換紫綃衣
　　　其二
香車齊向内家迎一朶宫花下殿行自是和鳴應鐘吕
鳳儀原不為簫聲
　　　題沈啟南畫
營邱骨冷瘞青山逸駕遙遙信莫攀近説東陽得三昩
寒林今復見人間
　　　題陳希夷睡圖
世事紛紛類奕棋蓮花峯下睡多時春風引入華胥國
忘却浮生在亂離
　　　吳鳴翰湖上(吳為洞/庭山人)
紅塵不到三山逺家住蓬壺鏡裏天隔浦落花雙屐雨
過門流水一溪烟
　　　其二
多時不到南湖上花落鶯啼又一年有約畫船同載酒
短篷春雨看鷗眠
　　　和題梅花
西湖湖頭月滿天騎驢夜踏孤山顚翠禽啼斷不成夢
令人苦憶羅浮山
　　　題梅花道人鈎勒竹
協律遺踪世所珍湖州惟用墨傳神沙彌老去躭成癖
筆法真能到古人
　　　汎下港
短棹夷猶去復還一聲漁笛起空灣主人何事催歸急
且看湖南日暮山
　　　觀海雲院百丈泉
接竹分來知幾年雲房長得潤枯禪一從學士題詩後
呉下纔聞有此泉
　　　寄陸三瑜
柴門流水釣磯閑夢繞天涯鬂已斑酒債詩逋還未了
又隨人去看青山
　　　和張東海韻
墨花成陣醉題詩寳帶橋頭客散時記得松陵南下路
驛樓聽雨鬂絲絲
　　　壽萱
花開親老百憂忘笑對兒孫引壽觴不信瑤池在天上
蛾眉蕭颯也成霜
　　　題沈啟南贈尹孟容畫
天水吳興兩地懸椷詩遙作買山錢峯巒滿紙新題徧
喬木依然在澗邊
　　　題陶文式御史寫竹寄衎公
憶昔攢眉入社中歸來三徑飽清風東籬把酒餘酣在
却寫横枝寄逺公
　　　可閑
鈎簾把酒對青山老境無求始是閑請看春波門外水
年光流去幾時還
　　　其二
自笑欲閑閑未得却從忙裏賦閑詩飛雲倦鳥歸栖處
此意世人多不知
　　　寄保叔修首座
紅樹綠波靑黛山笙歌日在畫船間老僧定起渾無事
惟有長松相對閒
　　　和慶雲祥公韻
窻外棲禽薄暝烟吳僧相對佛燈前南能化後曹溪竭
何處人間復有禪
　　　蘇堤對酒次沈啟南韻
湖上采花人未歸蘇堤柳色妬春衣踏青兒女歌聲亮
驚起鴛鴦各自飛
　　　其二
雨後滿湖生翠苕畫船歸去水迢迢生憎蘇小墳前草
野火曾經幾度燒
　　　斷橋分手次劉邦彦韻
日暮橋邊酒棹囘更因殘唱送餘杯人生易老春光暮
能為看山幾度來
　　　其二
近水人家半掩扉兩山樓閣尚斜暉斷橋無數垂楊柳
總被遊人折漸稀
　　　遊武塘瓶山道院(故宋酒/務也)
𣙜利當年滿世間棄瓶猶見積成山何人為起樓臺住
種得長松待鶴還
　　　子昻蘭
國香零落珮纕空芳草靑靑合故宫誰道有人和淚寫
托根無地怨東風
　　　悼軒公(海鹽/南寺)
東風吹雪沁春泥曾倩吳僧半榻栖惆悵重來不相見
野禽飛上曲闌啼
　　　刻絲牡丹
中原新尚女真黄姚魏含羞怨夕陽誰挽春風上機杼
又隨番使過錢塘
　　　塞下曲
城下黄河城外山羗兒騎馬唱歌還磧西亦有閑花草
莫信春光不度闗
　　　其二
河水東流風北來孤城畫角秋生哀白頭邊將不知老
彎弓時上單于臺
　　　遊冶城山
飛龍已廢前朝榜萬嵗新更此地顔何事遊人渾不解
叩門猶問冶城山
　　　其二
東望鍾山王氣生祖龍曾此費經營太平天子於今應
贏得秦淮遶鳳城
　　　題僧善權畫(上有沈啟/南題䟦)
倪迂死後猶存畫權袖圖成更有詩頭白雲卿重題品
董元曾是巨然師
　　　和三原王司馬韻二首
封章頻上敢懐安魚水君臣古亦難優老忽聞明詔下
考槃令咏碩人寛
臨岐重拜大夫勤望有音塵别後聞四海一家征戍少
太平天子正敷文
　　　海鹽張方洲太守慰予室燬臨行賦贈
舉目凄然百感侵敗垣殘礎燒痕深流鶯似惜人憔悴
未及花時送好音
　　　其二
宿草囘青柳放芽東風隨物付繁華舊時燕子今何處
已自啣泥過别家
　　　其三
催花小雨濕春衣江海茫茫越鳥飛樂事賞心渾忘却
獨將清淚送君歸
　　　湖上暮歸
朗月㣲明斂夕霏水禽將宿未驚飛畫船去後笙歌歇
貪看湖光緩緩歸
　　　其二
鴨禽呼去水雲空香滴蘋花露氣濃僧寺茫茫看不見
暮烟生處忽間鐘
　　　葵花
黄裳采采露盈盈清挹華房沆瀣生漢武若先知此味
不教雲表立金莖
　　　鹿葱
鹿葱華蘁世同珍肯謂忘憂别有真大抵人情重傳信
辟邪元不是麒麟
　　　宫詞
自負嬋娟入内家誰知輦下即天涯子夫不屬平陽地
那得君王載後車
　　　其二
春思懨懨上黛眉强來庭下立多時紅顔不及閑花草
也得東風一度吹
　　　其三
晝永閒來水殿遊芙蓉愁寂似含羞花枝自與春風别
臨到開時又一秋
　　　其四
自入深宫無出期真成薄命底須悲君門一任如天逺
終不從人問見時
　　　何克亷宅觀妓
一曲清歌遶畫梁春風吹散舞衣香酒酣却笑蘇州守
何事樽前欲斷腸
　　　其二
綵雲歌罷翠眉低斂笑凝眸思欲迷春自無情欲歸去
落花休怨杜鵑啼
　　　寄家書
千里迢迢尺素書幾囘修得寄雙魚大江南去休遲暮
白髪嚴親久倚閭
　　　其二
握手相分更少留渡江休得有沉浮莫言一紙輕如許
無限鄉心與客愁
　　　見落花
野寺春歸已慘悽那堪一夜子規啼東風不道人憔悴
吹入塵途襯馬蹄
　　　其二
風吹猶見影離離留戀低囘欲恨誰莫怪來看獨惆悵
如今不是故園時
　　　分題得震澤竹枝詞送中書李舍人
洞庭西望水漫漫浪打船頭來往難荷葉作衣蒲作帽
只遮風雨弗遮寒
　　　其二
野老乘舟自打橈閑看翡翠戲蘭苕連山不斷南津口
曲水囘通底定橋
　　　其三
太湖一水跨三州洞庭兩山在上頭儂意如山常日静
郎行似水去難留
　　　其四
合伴送郎湖水邊柳絲無力繫郎船黄蘖作籓籬更苦
淤泥種藕别生蓮
　　　其五
震澤雨晴添水波郎船將發唱吳歌誰知三萬六千頃
不及儂愁一半多
　　　其六
十里荷花雲錦機鴛鴦相對浴紅衣不道采蓮歌漸近
一雙驚起背人飛
　　　其七
燕子來時雁北飛留郎不住别郎悲小麥空頭難見麵
春蠶作繭自纒絲
　　　其八
風吹雨㸃打荷盤㸃㸃成珠碎又圓碎珠更有重圓日
雨落何曾再上天
　　聯句
　　　成化十四年十二月十六日吳興張淵子静松
　　　　陵史鑑明古長洲李甡應禎吳寛原博頴川
　　　　陳瑄廷璧入雲泉菴觀大石聯句
巖巖者大石(李/)竒觀人所誦遐想十年餘(吳/)來遊五人
共舍舟始登陸(張/)杖策不持鞚是時(日/)當夕(史/)兹山氣
逾滃入門信突兀(李/)拾級駭空洞落星何破碎(吳/)靈鷲
相伯仲仰觀神欲飛(張/)俯瞰心屢恐鱗皴苔蘚剝骨立
氷雪凍(史/)神驅道撝呵(李/)鬼劈文錯縱尊嚴凛君臨(吳/)
張拱儼賓送環列盡兒孫(張/)擁䕶等僕從欲假愚公移
(史/)諒非雍伯種卧鼓慨桴亡(李/)對臼怯杵重猊吻呀未
収(吳/)龍鬛怒難控凝血疑痛鞭(張/)立肺詎寃訟上漏還
啟窻(史/)中通自成衖大惟補天功小可砭肌用分矢肅
慎來(李/)浮磬泗濱貢(張/)亷利並攢劍兀臬側倚甕嶧山
辱嬴秦(吳/)艮岳遺汴宋節彼民具瞻(張/)壯哉客難奉(史/)
落照紅抹赭歸雲白流汞僧講㸃頭譍(李/)將射沒羽中
塵緣契三生(吳/)陣圖懐七縱(張/)在縣太師擊攻玉詩人
諷仙煮充腹飢俗搘免腰痛瑤琨産維揚(吳/)琅玕出乃
雍高題少室名(李/)怪作東坡供半空見玉蝙千仞附青
鳳(張/)栖禪逾百年問僧僅三衆憑虛圍曲闌(吳/)架壑出
飛棟(史/)竹幽補堂㘭樹古嵌厓縫竇黑炊烟熏(李/)坎平
鍾乳壅盤盤棧道危(吳/)㶁㶁水泉動(張/)登頓足力疲眺
望眼界空(史/)松露髪欲濡潭月手可弄(吳/)窮披任生皸
(李/)醉吟㣲帶齆列坐對彎跧(張/)大呼應鍠􁀙嗜癖牛李
愚(史/)詩戰鄒魯閧(吳/)拜竒得顛名(陳/)憂墜成噩夢(吳/)試
與叩山靈肯售捐薄俸(李/)
　　　續金陵聯句(有序/)
　　曹孚顒若歸自南京過予叙舊誦其所與李職方
　　貞伯汝武選行敏周院判原已聯句甚悉諸君子
　　皆予之故人而南京亦予嘗遊於時職方以使湖
　　湘來歸武選院判屢有樽俎之貺獨無贈言何顒
　　若得言若是之多哉因與顒若及張淵子静汝㤗
　　其通共聯一篇詩既半㑹日暮顒若其通以事先
　　别去子静謂詩不可不成乃與予足之成化二十
　　二年五月戊辰松陵史鑑識
長夏清無暑(張/)幽居静不忙對書昏欲睡(史/)汲井渴思
甞林晩聞鳴鵲(張/)朋來自逺方水村圍綠樹(汝/)雲竇引
滄浪鶴闖中門立(曹/)荷分别浦香飛梁虹下飲(史/)浮島
雁低翔路裊闌干石(張/)池循宛轉廊古墻緣薜荔(汝/)深
洞入篔簹雨曵三時濕(曹/)風搴五月涼望晴讙晝晵(史/)冒
冷感秋傷地淖冬青謝(張/)庭隂夜合張燕閑雛出壘(汝/)
蜂閙蜜分房磬折寒暄叙(張/)盤旋劍珮蹌語音㣲帶漢(史/)
習氣半離鄉問訊公卿舊(汝/)歸尋草澤藏鴻留泥上跡
(曹/)螢避日中光洗拂東華土(張/)留連北海觴割鮮羞列
豆(汝/)舞象綴齊行江笛吹楊柳(史/)簷花落豫章聊為犀
首飲(張/)莫數次公狂杯靣栖鸚鵡(汝/)罏腰錯鳳凰畫圖
神品異(張/)彛鼎識文詳算馬壺更勝(史/)登豐觶屢揚工
升當瑟坐(張/)僕倦觸屏僵酒量江河窄(史/)歌聲磬筦將
輕刀霏雪鱠(汝/)疎布□瑤漿筯引銀絲滑(史/)盤堆火齊
煌臐膮濡芥醬(張/)餅饀夾鵝肪詩句聯珠琲(史/)談鋒出
劍鋩冥摉深擢腎(張/)苦索窅探腸調古才殊窘(史/)吟窮
思忽昌癡心角韓孟(張/)高視下盧王自顧山林槁(史/)難
齊省署芳行藏同畫虎(張/)游讀等亡羊徑笑終南㨗(史/)
羣遺冀北良正論高閣束(張/)安用鑿坏亡大厦誰當任
(史/)明時老不妨乾坤隨所寓(張/)江海渺相忘底事憂千
嵗(史/)浮生夢一塲盍簪時有數(張/)秉燭夜何長况復摶
沙散(史/)無云好樂荒明朝又南北(張/)落落曉星望(史/)
　　　與劉僉憲珏沈啟南周沈繼南召紫陽菴聯句
山為春城媚鰲峯更可觀(劉/)便當輕五老何待覔三韓
(周/)靈氣知深鬰竒形惜太剜(史/)俯身穿石罅側足上厓
端(召/)嵐重行衣濕苔深歩屧乾(劉/)小菴幽處縛重殿卸
邊攢(周/)日近闗常暖霞封洞不寒(史/)夢龕仙骨蛻木象
古真刋(召/)聲宿鳴琴室香餘拜斗壇(劉/)把芝呼白鹿種
竹引青鸞(周/)屢憩純陽子時遊靖長官(史/)曲闌憑瑪瑙
横管執琅玕(召/)沆瀣非凡食芙蓉是道冠(劉/)龍猶圍故
鼎鳥解啄遺丹(周/)逸跡追何及長生學不難(史/)揮杯送
雙目隨鶴過江干(召/)
　　　與李太僕呉太史小鴻村聯句贈張子静
家住小鴻村(李/)雙溪綠映門地偏城府逺(吳/)俗儉土風
敦野燒囘春色(史/)漁磯露水痕浮槎下秋澗(李/)壊壁上
朝暾古霅苕相滙(吳/)羣山弁獨尊雞塒連草屋(史/)牛跡
遶𤓰園淺籪寒収蟹(李/)疏籬曉放豚鄉人分社飯(吳/)鄰
婦借繅盆把巻桑隂下(史/)持杯松樹根閑常開曲徑(李/)
時或過高軒抱膝仍長嘯(吳/)披襟快一論有書君莫上
(史/)世已厭多言(李/)
　　　與劉廷美沈啟南沈繼南雨中汎湖聯句
畫船載酒入空濛四面湖山水墨中(史/)繫纜石留秦舊
物賣花人帶宋遺風(劉/)怕寒沙鷺低拳白受濕汀桃淺
破紅(啟/南)未必晴時能勝此笙歌莫放酒杯空(繼/南)
　　　與張子静曹顒若夜集鴻村草堂聯句
乾坤俯仰信如浮嵗月無情易白頭(張/)落魄未應明主
棄尋盟今為故人留(曹/)亷頗老去猶能飯李廣行間竟
不侯江海茫茫相識少燈前乘醉看吳鈎(史/)
　　詩餘
　　　長相思
　　　　無題
花滿枝蝶滿枝客舍懨懨卧病時愁聞春鳥啼　為相
思苦相思相别常多相見稀纒綿無了期
　　　㸃絳唇
　　　　聞歌
春夜厭厭珠明玉瑩雙雙見惺愡言語耳畔相思怨
對酒嬌歌睨睆流鶯囀香風扇花枝撩亂月照鞦韆院
　　　浣溪沙
　　　　夏夕賞蓮
絳蠟籠紗夜賞蓮碧筩擎酒吸如川嬌歌宛轉雜繁絃
　急雨濺珠彈脱葉亂砂銜石軋流泉此時不道夜如
年
　　　　又
曲水流通濯錦紅新門移轉納香風畫舟時傍彩雲中
　半夜月明歌楚調雙蓮波冷泣呉宫鴛鴦驚散各西
東
　　　菩薩蠻
　　　　贈妓
柳腰清減花容瘦眼波凝綠眉山皺春去已多時不堪
聽子規　相逢時話舊淚濕羅衫袖對酒莫高歌聞歌
愁更多
　　　憶秦娥
　　　　登保叔寺湖光寳閣
湖邊寺樓臺舊是春遊地春遊地千花張錦兩山横翠
　西風闌檻秋無際青山不改朱顔異朱顔異斷橋殘
柳伴人憔悴
　　　謁金門
　　　　贈歌者
春夜杳火樹滿街開早年少沈郎風度好踏歌聲更巧
　嫋嫋餘音未了一似遊絲縈繞漏盡月斜天忽曉彩
雲猶縹緲
　　　醉桃源
　　　　寄劉邦彦
北新橋下雨催詩春歸人也歸多君重約再來期春來
人未知　花掃地筍翻泥還家時節移青山南望𣺌天
涯美人相見稀
　　　少年遊
　　　　題小景
青山重叠遶囘溪空翠濕人衣好似嬌娥曉臨粧鏡石
黛掃雙眉　丹楓映水如漂錦秋色悞春姿風振華林
滿空靈籟走上小亭時
　　　浪淘沙
　　　　觀天魔舞
瓔珞五花冠雲鬢䰐鬖霞衣縹帶綴琅玕玲舌輕彈天
樂響人在雲端　弓様轉彎彎左右回盤鏡光如月照
孤鸞天女散花穿隊子環珮珊珊
　　　玉樓春
　　　　賞克振弟牡丹
名花綽約東風裏占斷韶華多在此芳心一片可人憐
春色三分愁雨洗　玉人盡日懨懨地猛被笙歌驚破
睡起臨裝鏡似嬌羞近日傷春輸與爾
　　　望江南
　　　　閻尚温招飲湖中
船櫳處恰是藕花洲别處歌聲剛得借去時春色不堪
留花落水空流　天漸晩臨去更囘頭山翠逺如眉黛
曉湖光疑似眼波秋越女不勝愁
　　　杏花天
　　　　壽楊經歴七十一
杏花開遍東風裏愛春色年年相似仙翁試把朱顔比
不是等閒桃李　借問胡麻和石髓怎能比子孫甘旨
古來七十人能幾過了從頭數起
　　　虞美人
　　　　贈陸廷美
海榴枝上啼黄鳥好夢驚殘早起將雙陸賭楊梅只見
馬兒骰子走如雷　涼臺水榭相擕手盡日酣歌酒小
娃頻打子規飛底事聲聲呌道不如歸
　　　攤破浣溪沙
　　　　贈舞妓
天與穠華一種竒東風吹動小桃枝臨水願將雙珮解
是何時　翠袖舞低明月下紫簫聲斷彩雲飛多少愁
懐無説處皺雙眉
　　　喜遷鶯
　　　　觀舞料峭
襟袖袲髻鬟鬆隱耳玉丁東文鴛度影錦谿中新綠蕩
香紅　越様腰肢嬌小一捻柳絲縈裊瞥然披拂閙花
叢妸娜不禁風
　　　醉落魄
　　　　賞宗弟正夫家紫蛺蝶
紅嬌白嫩紫綿顔色標猶勝羅山魏府交相競畢竟重
樓始與斯名稱　羅幃不捲東風静錦纒旖旎晨裝靘
六銖衣薄肌膚映寄語嬌娥莫把闌干凭
　　　踏莎行
　　　　觀觀音舞
翠袖低垂湘裙輕旋地衣紅皺弓彎倩曉風搖曵柳絲
青春流蕩漾桃花片　矯若遊龍翩如飛燕彩雲揮霍
華燈炫海波搖月晩潮生大家齊道觀音現
　　　臨江仙
　　　　贈余浩
秋水芙蓉江上飲憐渠無限風流紅牙低按小梁州澹
雲拖急雨依約見江樓　最是采蓮人似玉相逢並著
蓮舟唱歌歸去水悠悠清砧孤館夜明月太湖秋
　　　蝶戀花
　　　　贈歌妓沈春魁
雨僝風僽春未透卯酒㣲醒頻把花枝齅倦倚裝臺垂
素手柳條妬殺腰肢瘦　一曲嬌歌人静後圓轉清和
鶯囀花時候嫋嫋香風傳翠袖彩雲驚墮仙裙縐
　　　青玉案
　　　　武夷
武夷春色年年早花滿洞天清曉玉女峯頭雲縹緲幔
亭張列羣仙來下環珮知多少　天生九曲清溪遶幾
處流來棹歌好音韻悠揚風嫋嫋舟横絶壑巖留仙掌
知是何人巧
　　　風入松
　　　　㑹稽
會稽山水盡知名人在鏡中行彩雲暖䕶雲門寺東風
過吹散還生賀監湖頭草綠謝公宿處猿鳴　采蓮越
女照人明花下只聞聲剡溪流水依然在何人再雪夜
尋盟許我他年來否月明何處吹笙
　　　滿江紅
　　　　贈歌者
畫舸浮空蚤移入錦雲鄉裏羨年少㸃翠勻紅妬花争
美葉底鴛鴦初不見歌聲漸近纔驚起向晩來猶自愛
新裝臨秋水　䦨干曲頻徙倚長袖舉朱唇啟覻舞嬌
歌艷不勝羅綺逗雨驚鴻飛不定囀春黄鳥嬌無比最
苦是一霎便分離人千里
　　　孤鸞
　　　　賞牡丹
天然佳麗有傾國姿容絶倫嬌媚萬紫千紅盡在下風
廻避君家去年賞勝翠帷低粉匀朱膩蝶使蜂媒似織
總為餘香至　喜今年重見舊風味想尚怯春寒開也
還閉無限穠華最是露珠凝綴只疑太真浴罷把霓裳
羽衣新試輭玉香肌紅透倚東風酣睡
　　　金菊對芙蓉
　　　　雁蕩
雁蕩名山蓉村勝境天教裝㸃東甌有東西天柱大小
龍湫下臨滄海如無地疑大水晝夜常浮筆峯長卓石
旂猶展萬古千秋　何日拂袖南遊任窮探極覽未肯
囘頭直除非跨鶴東訪瀛洲海波清淺揚塵起等閒見
石屋添籌此時方始歸來儘拚敝了貂裘
　　　玉蝴蝶
　　　　贈歌妓解愁兒
天與多嬌好似春初楊柳雨洗風揉披拂閙花深處綠
怨紅羞逺山横修眉顰翠江水浄嬌眼凝秋儘風流新
翻料峭斜抱箜篌　休論石城佳麗盧家女子往事悠
悠倩將愁解多應解後轉添愁向空江肯捐珠珮思逺
道欲采芳洲倚危樓雲中江樹天際歸舟
　　　百字令
　　　　劉邦彦招飲竹東館賞桂花
竹東莊上記當年春盡歸舟曾歇莫雨和風催客去猛
地作時還輟小館茶香行㕑酒盡執手難為别歸家南
望寸腸幾度千結　誰道買棹重遊主人情重罇俎依
前設桂樹團香纎月露漸近中秋時節試問姮娥今年
才子誰把高枝折夜深無語霏霏滿地金屑
　　　　贈妓(有序蘭妓/名玉)
　　玉蘭竒花也予嘗於浙藩之紫薇樓前見之或者
　　名之豈將取標韻耶而賦咏者皆岐而為二表而
　　證之
紫薇樓下記持觴醉把名花相酹愛爾玉蘭名字好况
乃色香幽媚娟浄無瑕清芬離俗臨去猶凝睇時移事
換夢中頻見佳麗　誰道買笑吳門美人擕手儼與花
相似氣味風標無兩様疑是花神遊戲嬌囀歌喉明珠
一串散落金盤脆曲終凝望碧雲猶在天際
　　　木蘭花慢
　　　　漁隱
年來多水旱苦耕稼久無収且覔取綸竿尋將鈎線走
上漁舟滿前山青水綠似生綃畫綵漾中流風起停槎
古渡月明鼓枻滄洲　桐江千古水悠悠何處覔羊裘
但釣得魚來沽將酒去痛飲為謀醉來幕天席地把簑
衣葢了卧船頭要識其中樂趣除非請問沙鷗
　　　水龍吟
　　　　錢塘
錢塘自古繁華憶去年一春遊徧山明水麗花嬌柳娜
流鶯百囀滿路笙歌幾船簫鼓往來遊宴正晩來堪賞
酒䦨人散有明月相留戀　别後事多更變悵重遊可
憐無便人面已非桃花依舊劉郎不見光景星飛風流
雲散悶懐誰遣歎人生不向少年行樂老來空羨
　　　解連環
　　　　送别
銷魂時候正落花成陣可人分手縱臨别重訂佳期恐
軟語無憑盛歡難又雨外春山會人意與眉交皺望行
舟漸隱恨殺當年手栽楊柳　别離事人生常有底何須
為著成個消瘦但若是下情長便海角天涯等是相守
潮水西流肯寄我鯉魚雙否倘明嵗來遊燈市為儂沽
酒
　　　賀新郎
　　　　天台
聞道天台路洞門深瑤草長青桃花無數仙子雲鬟低
欲墮倚石迷花凝竚憶劉阮當年曾遇霧帳雲房深幾
許夢魂中不管流年度緣分淺又歸去　於今路斷無
尋處惟舊時華頂依然霞城如故古寺石橋風雨響瀉
下半天瀑布有頭白老僧常住世上名山能有幾强登
臨莫待青春暮婚嫁畢聽分付
　　　蘭陵王
　　　　與張子静李貞伯朱岐鳳汝其通賞芍藥
曲池北紅葉盈盈半拆傷春重情惹思牽困倚東風倦
無力無言自脉脉恨殺春歸似客斜陽裏勾蝶引蜂應
悵東君送行色　維揚舊踪跡有圍帶欺黄盤盂妬白
傾城尋賞馳油壁嗟物與時忤世隨人換而今名勝久
寂寂受多少悽惻　堪恨易狼籍且露飲花前醉卧花
側夜深花露沾衣濕便日下登對省中輪直當階翻處
料此會須記憶
　　　瑞龍吟
　　　　水月觀賞牡丹
春消息開遍紅紫芳菲粉香狼籍慳留傾國名花那般
富貴真成第一　自矜惜如箇美人初覺染香勻色清
晨卯酒㣲酣怨紅啼素重重暈積　天寳君王妃子妬
妍争寵沉香亭北歡賞未終漁陽鼙鼓聲急清平古調
惟有天仙筆誰知道張油命酒按花評格也許吾儕得
晩來小雨催花坼轉覺嬌無力風露下偏生横斜欹仄
倩人扶起載傾餘瀝
　　　哨遍
　　　　端午日飲都𤣥敬於豫章堂
梅雨弄晴梧葉生隂深苑榴花吐見釵頭齊綴赤靈符
恰又經一番重午君聽取斜陽竹西歌吹分明不是揚
州路信彼此無殊古今不異逢塲自足歡娯但未能免
俗與人俱也試舉芳樽泛菖蒲艾虎懸門綵絲纒臂尚
傳荆楚　吁滿地江湖龍舟競渡曉喧謼相習成故事
騷魂此日知夫覰水馬争馳錦標平揷浪華捲雪轟旗
鼔幸得雋歸來拈華弄酒向人誇笑矜舞有誰解屈子
懐沙故睠宗國難忘心獨苦想曾懐瓊粻椒糈浮遊蟬
脱應笑世俗沉菰黍是非非是都休評論聊且長歌弔
古閬風縣圃渺蒼梧望夫君弭節何所
　
　
　
　西村集巻四
欽定四庫全書
　西村集巻五　　　　　　　明　史鑑　撰
　　書
　　　論郡政利弊書(上太守/孟公浚)
六月七日部民吳江史(某/)謹齊沐再拜上書於郡侯大
人尊先生閣下盖聞有非常之人然後能行非常之事
古今所同也伏惟閣下養至大至剛之氣抱出羣出類
之才暫謝班行來司牧養下車之始固已奮發乎才猷
輝煌乎事業昭晰乎聲名者矣而又不自滿假詢及芻
蕘招之以禮待之以誠不以尊貴自居不以聰明自用
求賢如不及納諫如轉圜盖將集衆思以為治收羣策
以為用也則所謂非常之人行非常之事豈不在兹乎
若(某/)者固非其人也而首荷選㧞深懼無所建白大負
委托以傷閣下知人之明則没身不足以塞責矣昔郭
隗有言請自隗始(某/)雖不敏願附斯義用敢罄竭涓埃
繕寫成帙獻諸左右以為山海高深之一助焉若其議
論卑陋言語狂妄觸犯忌諱伏望特寛斧鉞之誅使得
自引而退如是則四境之内千里之外有賢於(某/)者皆
曰史(某/)人才之下如此閣下進退之禮如此將必摳衣
而趨接踵而進咸以言為獻則其所得固將百倍於斯
矣
一曰優農民四民之中農為最苦終日竟嵗迄無寧休
供賦税應徭役凡國之大事莫不取給於此而彼遊手
遊食之人又從而搰之侵牟聚斂其狀萬端故有公税
未輸而私室先罄者矣加以離城阻逺人皆畏法而彼
豪猾之徒懐奸以凌之挾勢以驅之其能自直於其前
者固鮮矣又何敢自直於上官之前乎茍非在上之人
為加優假之其亦顛連而無告矣優之之道固多端焉
然莫大於先治其收糧之害也夫吳民糧税之重天下
莫加焉而為之長者盛氣以掊克之每糧一石有贈至
四斗者斗斛之大又贏其一焉管糧官吏嵗有常例之
餽日有支用之供不惟不能惜其疾痛反助長以虐其
民由是長愈肆而民愈困矣且夫一畝之田肥瘠損益
嵗收稻米不出二石而秋糧之重有至八斗以上者又
有加耗一斗二升是則幾於一石矣今糧長又虐取其
四五斗焉然則所存者無幾也况有水旱之災不為放
免者乎府縣雖行較勘斗斛之法其亦視為文具何嘗
以之量入惟至兑軍起運用以量出耳論者猶以為糧
長艱難此由縣官不知闗防縱其侵用浪費以致此耳
豈因少收之故哉雖有兑軍之贈亦不過每石贈米七
八升耳况糧未必皆軍兑也故收糧之際娼優雜劇飲
食衣服玩好百物畢集其所下至僮僕婢女亦皆漿酒
藿肉袴帛履絲則其苛取吾民者可知矣或曰若子之
言則糧長皆樂充矣何以恒有告脱者乎(某/)應聲曰此
特逺鄉及弱而愚者不能有取於民耳彼在城而强且
狡者曷嘗有之乎一聞革役則闔門舉宗皇皇愁嘆以
為大慼賄賂權豪以相請托求丐里老以復保充比比
然也至於調收之法雖不能頓革其弊猶為裁減其太
甚者盖别區之長民不屬管故猶可撐拒之較之素所
壓服之民大有徑庭矣伏惟閣下舉行仁政之始當先
去其賊民之大者其餘法制次第講行使境内之民稍
獲蘇息則龔黄召杜不得專美於前矣
二曰除盜長彼明火持仗踰墻穿壁者市野之盜也其
巧文避法出彼入此者官司之盜也市野之盜易知官
司之盜難知何以言之攻刼之狀顯然鑽鑿之迹具在
故曰易知也案牘泯而不彰名目隠而不露故曰難知
也然為盜有長凡掌文卷任差遣者皆其人也而官吏
不與焉特為所餌而牽掣耳何則盖官吏倐來倐去不
過數年而彼掌任之人莫不父子繼居兄弟列處親戚
牽引族黨蔓延故能歴世引年久專其利也請陳其畧
凡財之在民者其黨則巧立名色定為收頭多收而少
報美入而惡出不祈乎足而祈乎不足盖足則可稽不
足則隠匿埋没妄作民欠以冀蠲免也財之在官者其
黨則改易姓名㸃為解户那西而補東引前而盖後稽
其數目動踰萬千驗其闗單則無一二往往妄告遭風
詭云被盜以相掩匿故其徒皆視官藏為己帑公廩為
私庾不懼不慚恬無顧忌莫不髙門廣居美衣甘食挾
娼縱博靡所不為及乎事敗官府追徴又復僱覔刁潑
之人代為受杖而在上者方且倡變賣之説行姑息之
政以完官為能事以全生為美名戕其頽廢之屋灑派
於民片瓦尺椽驅令出財千百其數而經收裒斂之人
又乗機掊克以一科十故一夫負欠闔縣罹殃信乎先
正之言曰侈用則傷財傷財必至於害民也嗚呼為此
術者其亦不仁矣而盜之田宅器用固其所也子女玉
帛固其有也舟輿僕馬固其奉也往者未已繼者效尤
源源而來有加無替而吾民方日夜浚其膏血瀝其髓
腦以填其谿壑之欲曾無厭足之時也為民父母其可
不動心愍念以拯救之乎今吳江有包攬者詭名呈縣
縣申巡撫都御史并水利僉事以低田為名官買樁石
謀之數年矣已得報行下計其費為銀數萬兩率皆髙
擡虚估多給價錢至期石之大小樁之長短皆不如式
奈何以萬計錢糧富此數十家也往年吳僉事曽有樁
笆之舉一樁給銀五分專命富民屠成經理其後三分
買木一木截為三樁計其尅減則得五分之四也今樁
笆蕩無存者曽不得其毫釐之用徒以裒富豪之財此
則往事之明驗也今樁石之費又多於樁笆數十倍矣
其可不為國家深惜此乎夫決其壅滯以疏積水而注
之海者此治水大法也今七郡之廣水之可導者甚多
曽不聞有所設施而獨納彼盜言區區捍此數十圩之
田其亦末矣伏望鑒已往之失嚴將來之禁痛革而力
行之則吾民沉痼之疾庻乎其有瘳也
三曰抑豪强舜誅四凶孔子誅少正卯聖人豈欲若是
忍哉盖凶人之肆善人之病也譬之稂莠不去而欲望
嘉禾之實其可得乎故凡豪强之人皆善人之稂莠也
昔尹翁歸之守扶風凡豪猾吏民縣各有籍每秋冬大
課吏去其甚者懲一戒百以警勸之故其為政不嚴而
治閣下能踵而行之即今之翁歸也至於田地争鬭細
故望一切責之有司不足以煩至治也
四曰均勞役夫城郭之與田野均為王民也其於徭役
不宜有偏在宣德年間中使綱運相繼軸轤相銜調集
民夫動踰千百而田野之民在逺未能遽集又城郭之
民彼時田少故周文襄公之巡撫南畿也酌為中制令
城郭之民專充夫役田野之民代其運糧其後景泰年
間知府汪公復令田野之民為夫而城郭之民既不運
糧又不為夫行之既久户無無田之家而田野之民僥
倖其得計乃更竄名城郭之中故城郭之民之田之糧
日増田野之民之田之糧日削以日削之民而運其日
増之糧是豈大中至正之道也哉其間非無一二言之
有司者往往不得其直而止盖城郭之民狡田野之民
愚城郭之民集而强官吏所假借也田野之民散而弱
官吏所凌忽也為民上者非光明正大孰得其平哉然
此特指吳江一縣而言耳若夫六縣縣各不同非(某/)之
所能盡知也伏望精加考究城郭之民有田有糧者一
體運糧無田無糧者照舊停免庻毋不公之患也
五曰㑹徴收國家之初正賦之外舟車傭直咸出於民
初無餘米之説也其後周文襄公以為糧長斂取無藝
定為加六之贈悉輸之官官自給放景泰七年僉都御
史陳公以為官田糧重民田糧輕而一體増米則輕者
固少而重者愈多矣故定正米一斗以下為一則其一
斗以上每斗為一則糧輕則増多糧重則増少其夏税
絲麥桑麻馬草水馬貼役户口食鹽鈔貫悉以餘米包
辦天順元年冢宰李公以僉都御史總督糧儲以為夏
税等項皆富民之所多也而令貧民一體増米包辦未
得其平乃著令夏税絲麥桑麻馬草户口食鹽鈔貫折
米并水馬貼役米悉令開寫其餘正糧斗則量為損益
一總填入由單於其後總結曰已上平米若干以革糧
長另徴多科之弊其用意精密立法詳盡最為得中天
順六年都御史劉公又定為四則一斗以下為一則一
斗以上為一則四斗以上為一則五斗以上為一則其
餘諸法猶李公也成化十年都御史畢公以為金花銀
一兩折米四石時價米二石上下剰利太多將啟糧長
權豪侵牟之心貧民不霑其惠乃減為三石以餘利一
石充為起運之費減其贈米米價就平富無侵牟貧霑
實惠如米價豐賤另行估計務在均平深得古人常平
遺意有非錢榖俗吏所能知也又以三斗一則有至三
斗九升二合者而混於一斗以上計其贈米反有多於
四斗以上者乃另立為則通前為五則成化十五年今
冢宰王公以都御史巡撫慮斗則繁多里書易於作弊
而細民目不知書何由知之乃著令不問官田民田糧
輕糧重毎田一畝贈米一斗二升其包辦諸色猶陳公
也金花銀折米猶畢公也簡易可知不煩計算然議者
猶有損貧民之説者謂包辦諸色也今當㑹計之秋伏
望閣下法李公之精密用畢公之均平遵王公之簡易
斟酌損益期於得中庻幾可以經久而無弊也
六曰平獄訟夫獄訟者民命所由繫也一失其平則感
傷和氣天降之災故燕臣呼天六月雨雪漢婦寃死三
年旱暵由怨憤不平之氣上干於天能致戾也蘇州之
郡地大人衆奸宄多而善良少其間獄訟千緒萬端豈
能一一盡得其平盖强辨者足以飾其非拙訥者不能
訴其枉理遲則或同於久禁決速將不得其真情伏望
精心推測更加訪察務得其平則人心和而天道順矣
七曰明聽納傳曰上有好者下必有甚焉者矣今閣下
隆下士之風𢎞納言之道郡中能言之士將必慕義而
咸集矣然人心之誠偽不同故言亦隨異若𢎞而不擇
則妄誕得以行拒而不聽則忠益之言無自入要在辨
之而已辨之之道無他公與私而已矣公言直而慤私
言訐以回而復觀其行以騐其言因其言而揆其事則
誠詐之分咸不能逃矣其或鄙樸之人言辭陋拙伏望
假以顔色誘之使言事茍失倫置而不行不加之罪以
來賢者之言也
八曰廣聰明夫墻之外耳所不聞也屏之前目所不見
也郡守之所治逺則四境水陸數百里近則一城生聚
數萬家耳目之所不及者豈特墻之外屏之前哉然則
如之何而可耳目之寄不可不蚤具也是故端居一堂
之上明見千里之外使人恐懼修省常若在其目前姦
宄消而盜賊息者耳目聰明之效也然必得其人始堪
信任不然將有竊弄威福於其左右者矣古云兼聽則
明偏聽則闇當博以訪之參以覆之選擇以任之歴試
以信之斯得其人矣昔漢趙廣漢之尹京兆黄覇之守
潁川如本朝周新之按察浙江葉宗衡之知錢塘皆用
此道也閣下能推而行之則廣漢覇新宗衡復生於今
日也夫可言之事非特此也但事體有大小施行有緩
急故以其大且急者先言之耳其他利害豈止數端伏
望毅以行之漸以革之確以持之信以守之盖毅則必
行漸則有功確則難奪信則不變古君子之欲建功立
業者不外此道也閣下其留意焉則闔境之民咸受其
賜豈惟狂生(某/)干冒威嚴不勝恐懼之至謹伏地待罪
　　　上中丞佀相公書
吳江縣草莽生史(某/)謹齊沐頓首再拜上書於中丞相
公閣下(某/)恭承德音特賜召對問以生民疾苦悉令條
具上陳聞命驚惶走避無所盖駑駘之遇伯樂得免於
嗤誚幸矣尚何敢仰首振鬛以鳴其前哉伏惟明公抱
絶倫之竒材蓄邁往之直氣明見千里智兼萬夫貴極
乎公卿職總乎風紀善有賞惡有刑舒而為陽慘而為
隂潤之為雨露鼓之為風雷威動乎寰區仁孚乎草木
凡吏治得失民生休戚固已蘊於胸中矣而又不自滿
假下詢芻蕘憫恤民窮孳孳無己者盖以為愚者千慮
必有一得也(某/)才非出類行齊衆人荷明公下士之深
誠際明公求言之盛舉感激之至或能捐軀敢不罄竭
狂愚以備聽納竊聞人者政之本也法者治之具也時
者事之候也人不能皆賢故立法以補其闕法不能無
弊故隨時以救其偏時弊則但理其時法弊則全革其
法自古及今未有能離乎此也粤若江南數州自昔號
為富庻逮乎聖朝興運蔚為財賦之區故嘗慎擇大臣
以為巡撫得其人則政平而民阜失其人則政亂而民
窮近年以來數更其任才猷不克盡展民俗未甚周知
旋入中朝竟如傳舍簿書壊奸吏之手錢榖歸豪黨之
家政日以訛民日以困財日以匱俗日以媮可謂時法
俱弊者也自非聰明大有為之人烏足以振新百度者
乎此正孟軻氏所謂一亂一治之時也剗削夙弊攘斥
貪殘養育黎庻大惠也創立法制利益羣生以為嗣政
程式流澤無窮大義也盛德光輝傳播天下延至後世
使聖朝良史書為巡撫使臣第一大智也明公其省察
推行之今之名臣即古之名臣也(某/)山澤俗儒不識時
務發言立説動犯忌諱更冀少寛斧鉞之誅以來後之
賢者是則列城之受惠豈獨一介䝉休愚生不勝懼罪
感知之至因狀叙謝以聞
　　　其一除抑奸盜以清宿弊見郡政第二篇
　　　其二坍荒田糧宜與開豁
江南諸州北枕大江東瀕滄海而太湖一水瀦其中近
水之田風濤吞噬日削月朘什亡四五而糧額尚存未
經放免貧民包賠嵗嵗無已雖曽具告官司勘申待報
動閲嵗年迄無了結胥吏邀求百端剥膚吸髓反以為
射利之資諺有錦灰堆之目此之謂也而貧民意幸豁
除欲罷不能寧賣廬舍鬻子孫以副其求是則窮困之
中又添一厄也今造冊在邇適當其時若不開除又遲
十載是民之困苦無有息肩之時也宜選清强官屬履
行勘報奏請開除則吾民百年深痼之疾庻乎其有瘳
也
　　　其三徴收税糧須合衆説以定則例見郡政第
　　　五篇
　　　其四定撥均徭宜以籍為准
近日定撥均徭止憑里書開報田地多少定立等第而
姦宄之徒賄囑里書妄云出賣減損數目改富為貧移
髙就下往往得其輕役而守正之人計不出此獨得其
重故徭役不平由當時立法不知查考黄冊故耳乞著
為令今後報數一以黄冊實在為准不許動搖如有賣
者聽令賣田之人自行供報拘收買田之人審實照數
均派如此則里書無所售其奸矣
　　　其五批答狀申不宜收繳
夫印者所以昭信防姦也故歴代寶之以為徴驗上之
示下下之呈上咸於是焉求之數年以來上司凡有批
狀批申悉令繳上遞相祖襲意可除奸不知豪猾吏民
侵欺錢榖久歴嵗年凡遇巡撫使臣陞除改調妄補巻
宗或作解上遭風或作起行被盜或作在倉蒸折或作
露漬水漂或本告自陳或縣司申請咸云得報行下放
除狀申諉曰繳呈抄白存之附卷繳者既使臣帶去存
者無印信可憑是以萬計錢糧悉入盜臣之手既非經
國又不利民首惡者創其邪謀效尤者踵其遺策如此
而國計不虧民力不匱未之有也伏望查刷巡撫批狀
批申放免錢糧但繫收解在官之物即非小民拖欠者
逐一追徴還官仍著為令今後批狀批申俱留附巻備
照不須繳上以絶奸欺
　　　其六分任衆役以弱侵漁
夫利之所在人必趨之雖以天子之尊諸侯之富卿大
夫之貴舉不能獨專其有古今一理也國朝之制凡有
徴求府下之縣縣下之都都下之啚科率已畢乃輸之
官官自差人領解利之與害衆人共之三四十年以來
大豪宿奸壟斷為利創為一總之説交通府縣定為收
頭盡綰利權歸於一已故其力全而利厚力全則可以
凌蔑儕輩利厚則可以交結權豪肆其侵漁不虞刑憲
故其威稜氣燄足以雄盖一時民之畏之反出於縣官
之上官帑日虛而莫問民財日耗而不知是盜賊公行
莫之能禦也夫財利者天下之大權也茍能專之以成
富厚則何求而不得何為而不成何招而不至傳云錢
至十萬可以通神此之謂也為今之計莫若分任衆役
弱其力而微其利利微則無邪心力弱則無所恃豈人
之性情異哉由勢使然也請令有司今後凡有錢榖科
價仍令都啚措辦官為㸃閲臨行交與解人不許納彼
總收類辦如此則利不歸於一人雖欲罔之不可得也
　　　其七田既輸租不當出錢應役
國朝田制兩税之外别無科率至於徭役悉准人丁行
之百年人以為便但以時移事變弊逐奸生貧富混淆
髙下棼雜此時之弊也非法之弊也用事者不知救時
罔施救時之策但思革弊靡窮致弊之由改法計田以
為等第殊不悟田之與役判為兩途上自三代中及漢
唐下至宋元莫不皆然未有以田為賦役者故唐陸宣
公曰有田則有租有家則有調有身則有庸此之謂也
今江南税糧之重甲於天下吾民既苦身竭力以輸之
矣又捐生渉險以漕之矣尚不為足寓役其間所謂重
之又重者也且糧有輕重之不一田有沃瘠之罔同糧
輕而田沃者髙索其價而價愈崇糧重而田瘠者捐以
與人而人不受今則混為一例率令畮出五分是以百
姓日淪於困窮而莫之拯救也且古者重商賈末作之
税意將盡驅天下之人以歸南畝今則未聞有以利吾
農人而先立法以困之是驅之舍本而逐末也豈理也
哉昨者(某/)進謁未知台意所在微以輕重為言明公憂
憫黎元意亦以為非理昔唐之中葉既變兩税旋屬征
討權宜加徴初許事畢即停兵後加徴如故此即往事
之明驗也雖聖朝致治萬無此虞然聚斂之臣何代不
有萬一興利鄙夫舉行此典以為羨餘安知他日不為
吾民無窮之害乎伏望赫然剛斷下令諸司盡除其籍
仍令今後徴發不許以田為科是則東南之民援而出
諸水火也至於役法自有常規但使委任得人自當不
乖於理
　　　其八收糧之法宜有釐革
夫吳民糧税之重天下莫加焉伏惟明公下車之始哀
憫困窮未遑他務首先下令專委府佐躬臨下邑擒獲
斗斛之大者置之於法由是其黨稍戢吾民固已霑其
一分之賜矣然其間稔惡不悛之徒尚有贈至二三斗
者盖飄風之餘其勢猶能折木也故進言者舉調收之
説伏奉明諭以為在人而不在法是固然矣然其間利
害各有數端謹詳述而論之伏望採擇而去取焉本區
之收也盖以糧長皆父子永充兄弟繼及民為其積威
所刼者其求也逺矣故剥征掊斂惟命是從飲氣吞聲
莫能控訴間有一二克自直者又以桑梓連接雞犬相
聞盧有禍患不虞遭其擠焉下石亦復泯黙甘於自卑
此其一也又有或侵收私囷或折入輕賫或縱博挾娼
或償逋行賂咸資於是焉由其盡在掌握操縱自如多
報少收無所顧忌故耳此其二也其或譁者能持其短
長暱者能投其嗜慾則一懼一喜務悦其心攙水和粞
不復致詰此其三也調區之收也民之於長素非畏服
恩怨靡由但以交際片時初非持久民雖有惡於長放
手即無闗纒長雖有惡於民轉眼莫能禍福民得稍舒
其氣長亦頗殺其威至於開報收數在官例與本區互
相覺察耳目漸廣事難獨為雖不能頓絶奸欺終莫敢
肆無忌憚以前三者論之猶為此善於彼也其或奉行
不至事有乖違此則在人非法之罪也如以為民事一
長尚不能支若行調收是益為二此雖近理實有不然
夫長之於民日剥月㱟何嘗厭足終不以多收其糧而
恕其諸色也如或調收減其一二亦可少瘳其痛焉明
公若不以瞽言為然試請問諸氓庻則萬口一詞咸同
鄙論矣然其間亦不能無弊焉盖糧有多寡之殊民有
强弱之異糧多而民弱者衆之所趨糧少而民强者衆
之所棄也由是賄賂交闗互相争奪豪猾者舉得其利
鈍愚者莫遂所圖其為不公莫此為甚是則調收之法
亦未得為詳盡也愚生竊有一䇿焉請令各通舉合收
若干糧米原定若干糧長均融數目務使齊平然後逐
日開厫須令附近縣官躬親監視以防奸欺糧多則開
厫多糧少則開厫少不必限何都分米到即與交收次
日復開别厫務在周而復始滿其原派之數則便閉封
不收如此則官之與民不甚隔逺耳目可及奸盜易防
而糧之多寡米之精粗人之强弱一舉而兼得其平矣
管見區區未敢為是如䝉採其可取即便下令施行
　　　與陳黄門玉汝書
近㑹沈啟南讀吾子所寄書尾有水利一事載與伍僉
事言單鍔之所建白者噫是夫烏足以語此哉但能奉
權貴通富豪以樁石為名欲費國家數萬之金侵牟實
私槖耳向非巡撫佀公巡按張公郡守孟公合力以遏
之則是役成矣役成而有利於民何惜於所費但恐財
盡而民窮水利無纎毫之益耳故建議之初上自侍從
之家中至舉人之屬下及吏胥之流無不垂涎朶頤則
其所以為自謀者非淺淺也是夫也惡足以語此哉夫
江南水之為害者莫甚於湖州與蘇州松江三府地勢
既卑百川奔湊湖州西連廣德宣州南接杭州嚴州諸
山諸溪之水導於河而入於蘇太湖東南之巨浸也瀠
滙渟滀過於江而達於松以放諸海則夫官是職者其
可須臾而離此地哉其地勢之要害有非他州之可比
也其他如常如鎮如杭如嘉地既髙亢水不停瀦相視
設施殊可少緩而當時議設水利官屬之始失於詳究
特令帯銜浙憲彼庸常之人莫不懷戀安逸沈酣聲樂
嘯歌湖山利害不接於其目愁嘆不聞於其耳休戚不
闗於其心孰肯去妻子舍朋儔逺逸樂日趨於墊溺之
鄉以親卑濕之事也哉不過嵗一再行以避文法耳至
於茭草之屬悉令估賣那東掩西踪跡詭譎凡有小詞
訟則一槩行提人踰數百髙擡紙價利其贏餘至於大
水懷襄之際吾民曽不得望見其旌節尚何得其處分
之萬一哉故自設官以來未嘗有一人稱職者豈人之
性皆然由理勢與循習致耳莫若請選清强剛正郎中
一員俾令挈其家屬建牙於蘇居數郡之中道里既均
往來亦易又當其要害之處巡視相度不失機宜較之
坐守一城之中其利害不可同日語也國朝永樂初年
户部尚書夏忠靖公治水江南亦以三府為急巡行勞
徠不常厥居以後通政使趙公踵而行之此即往事之
明驗也或者又以為杭州地濱於海海患常作今年西
湖水漂入城治水官屬雅宜居此(某/)請有以答之海水
之嚙暫不為常不暇逺舉姑以國朝言之永樂間海嚙
仁和海寧此時雖有治水通政以為泛而不專特遣張
侍郎發民塞之成化十三年海嚙海寧今都御史佀公
方為監察御史巡按浙江帥布按二司官屬塞之於時
亦有水利吳僉事在未嘗與力也今年西湖上山崩水
溢卒然湧入三司之官相率避於鎮海樓上水利僉事
亦在其中未聞出一計設一䇿以退水也幸其倐來倐
去不能為災以此觀之則水利不居於杭無損於事明
矣此則治水之官向年之常法也啟南又以為若欲開
洩壅滯任重而役大有非部屬之官所能獨荷必得重
臣以專任之始克集事衆論以為今户部侍郎劉公璋
克充此選(某/)又以為不然劉公循規蹈矩之人也昔為
布政今為侍郎最為得人若處之以方面恐其非應變
之才也以耳目之所聞見者莫如湖廣按察使劉公喬
當其知歸安也深恤民隠甚有能名講求水利最為詳
悉故獻議於巡撫滕公奏設此官今本官剔歴中外無
不相知者久矣不審其節行才名比前如何吾子必詳
知之若使有加無替則舍斯人而莫可况其官資已髙
陟之執政其孰曰不宜其次莫如吾蘇前郡守孟公浚
其為人也毅而有守慤而有文謙而有禮但以前居蘇
時屢忤權貴故得謗言天地鑒視日月照臨率無纎毫
之實也官資尚淺處之以京堂一職專以任之則其所
行將必有大過人者(某/)山澤鄙夫碌碌自守已無意於
世今以吾子書中有及賤名故謬陳管見如右居廟堂
而憂其民吾子之責也惟諒察萬萬不宣
　　　上少保王三原書
史(某/)再拜尊先生閣下伏聞上章懇辭引年休致而聖
天子嘉念老臣璽書勉留進職孤卿位尊望重當世罕
儔聞者莫不鼓舞交慶(某/)違去門墻未能進賀徒西向
欣躍而已嘗伏讀閣下奏議見其憂國忘家嘉謀讜論
知無不言不以居外自疎不以宦成自滿不以非職自
媮拳拳懇懇惟日不足是真古人所謂責難於君陳善
閉邪者歟故能誠孚當宁言無不從君臣一心上下交
盡猗歟盛哉又宦官之威自漢以來無能勝之者而閣
下不動聲色談笑而揮之折其方張之勢其黨莫不動
容破膽屏息裹足不敢為非豈閣下之權與力有以勝
之者哉良由清忠大節深識達才處置得宜有以厭服
其心故耳然閣下之功德至矣盛矣而左右賓客所以
彌綸贊畫者必得其人然後為可伏見職方李應禎言
直而氣剛識深而慮逺好善若飢渴惡惡如仇讎未嘗
有容悦茍求之行歴官二十餘年至無田以為生無屋
以為居則其為人可以槩見矣加以博學多聞諳識典
故周知人情求之當今罕見倫比政閒數賜召見與之
謀議奬使盡言必得其助然應禎為閣下所知者有素
矣奚待於(某/)之喋喋進言哉良以身為屬吏則有職務
之相臨簿書期㑹之相督殊非往年從容言論之時且
其為人天性峭直遇事無所回避人忌其才而憎其直
伏望閣下親信之保全之扶持之以為國家愛惜人才
俾天下之人皆曰閣下既能以忠事上又能以禮使下
上下之間無一不得其所而閣下之德業全備矣(某/)草
茅賤士其得姓名自通已為大幸烏敢僭言以及人才
但以受知深重曽無絲毫之報用敢薦賢為助庻幾乎
報酧知己之萬一固非黨外所私冒進瞽言也兹因庠
生汝泰赴試之便謹具狀以聞干冒威嚴不勝恐懼之
至伏望恕其狂妄而矜察之幸甚幸甚
　　　辭縣令請鄉飲書
(某/)以一介鄙夫竄伏草野初無過人之行出類之才而
閣下過聽令與鄉飲親自署名專使下逮情文兩盡寵
光備禮焜耀里閭(某/)聞命悸恐汗流浹背自顧菲薄一
無所堪以賢則不能以齒則未及循墻走避無地可容
豈敢貪冒寵榮以速罪戾伏望收還前命毋滋清議以
傷閣下知人之明(某/)干冒威嚴不勝慚懼之至謹奉書
以聞伏惟照察不宣
　　　與葉黄門廷縉書
夫東南水害為日久矣歴代非無人言之而舉行者往
往虛應故事不能大有設施如郟亶之言可謂深切著
明而為吕惠卿所沮卒至身辱子亡為天下笑大抵沮
之者有三權豪富盛之家占射浮漲以為己業若欲疏
決則痛入骨髓故捐厚幣出死力以争之此其一也有
司以期㑹簿書為事茍且目前以圖自便無暇為民建
長久之計此其二也士大夫之或仕或處者災否不同
其鄉愿之徒多欲掠美市恩於里尤造為不根之語以
聾瞽人之耳目凡欲為國為民者多指為生事之人此
其三也今閣下能不顧流俗之怨慨然上言興此利民
之役使東南數百年沈痼之疾一旦釋去何其幸也若
能每事如此一一進陳使君子進而小人退何古人之
不可及哉兹因吳光臣之行奉書為賀㑹晤未卜惟强
飲食輔精神為斯民自愛不宣
　　　與祝冬官書
(某/)本一介鄙夫行不能表俗才不能濟世自與田夫野
老為伍耳閣下過聽治水之初躬先枉顧訪以行宜聞
命惶恐欲辭不敢當事幾未定之秋閣下惻怛語必下
淚使人感動卒致大功克成但(某/)受任以來無所禆益
徒取憎於人此真閣下以國士遇(某某/)不能以國士報
也及使車將北而(某/)適有採薪之疾弗克拜送道旁怏
怏不可言今夏水潦復作甚於往年然水得流通田不
為害此即往事之明驗也但恨當時欲速之心太盛不
得從容講求以為之故為害者尚存一二假如吳江九
里石塘及澈浦橋牛毛堆正係太湖下流入吳淞江咽
㗋之地而為有力者占射故雖以亞卿公之令郡縣迄
持不行張延賞有言錢至十萬可以通神良以此也往
者壬子之秋西風狂急太湖水漲江口不流以致漂死
六七十人而䕶之者尚以勞民傷財為言是誠何心也
然則安能知天下後世之無遺恨哉姚冬官來曽行一
見亦嘗謬陳一二未知其肯信從否兹因汝其通貢士
之便謹奉書以謝不敏墨二笏奉上聊助臨池之興相
見未稽惟萬萬自愛
　　尺牘
　　　與吳原博修撰
去冬汝中翰家人回今夏梅秋官赴任兩辱教帖詞意
欵曲儼若面談但不得一睹顔色使人怏怏屢見老兄
髙作雄深渾厚直追古作者異日負一世文名者將有
在矣李貞伯歸弟與啟南數與談飲或連數日夜傾倒
無不盡其居鄉髙古之操彌勵人不敢以非義干然尊
敬耆老雅愛斯文待人如布素時畧無冠冕氣象惟狥
俗俯仰者疾之然亦不害其為君子也弟與啟南聨姻
矣次子永齡僭求其季女亦藉貞伯與陳玉汝贊襄成
約耳兹因吳禹疇舉人之便附此以問起居禹疇兒輩
所從學者瀕行時為求啟南圖送之持以進見倘賜一
言實大惠也㑹晤未期惟自愛不宣
　　　與吳禹疇亞卿
自夏初别來欲再一候問不意霖潦復作雨止而永齡
房一小孫患疹竟致殞喪老年正頼此輩怡悦而一旦
罹此情悰極不堪為之不飽者數日故弗克問起居怏
怏何可言想吾兄亦眷眷於弟當弗置也以情亮為幸
啟南入城曽相見否弟起小屋數間為菟裘早晩經始
度中秋前後得候公顔色也勿怪新稻五斗奉上聊表
獻新幸恕其尠
　　　與吳原博諭德
久不叙話此心殊眷眷也新春惟台候萬福向求曾祖
考墓表已䝉允諾北望懸懸為日已久第恨山川阻逺
未能躬請雖職務甚忙非如昔比然不肖之所仰冀者
如飢渴之於飲食也望慨然惠貺使曾祖考遺行得登
文籍中則我遺𦙍咸被光榮矣兹因友人沈嵗貢之便
謹露忱以告不宣
　　　慰吳諭德喪弟
不意慶門罹此竒變令弟原暉長逝凡在相知無不驚
悼况手足至親哀痛當如之何昔東坡與潁濱因對床
風雨之句謂讀之不可為懷然猶生離也况君家成死
别乎感傷之情將百倍此矣然修短有數固當節哀强
食以躋逺大毋戚戚傷懷也弟阻逺江湖不克面致寛
譬語謹奉狀申慰惟照察不宣
　　　與沈啟南
吳門别後思渴殊懸子静適過此欲謀一見而不得同
一怏怏向者所睹董北苑真蹟天機流動誠希世也足
下能臨一本惠及匪獨子孫永寶而前輩典型風度得
見於後矣特凂陸允暉上告
　　　慰沈啟南喪内
慶門罹變尊親媽長逝聞訃驚怛所謂談虎而色獨變
者也幸子女成立年在桑榆况淑徳著聞得賢夫子為
依歸他日當與管仲姬並不朽矣何憾焉太夫人年髙
在堂老兄不當過於傷感至損眠食爰貽親憂魏鄭公
獻陵之對所當引喻也若夫莊生任達非名教中所宜
言不敢以進
　　　與沈啟南
僕荷閣下不鄙託於交契遂諧𤓰葛為肺腑之親中間
雖以時請謁不過因事而行未嘗特為供具於心歉然
人生百年可樂之日甚少又况景廹桑榆其餘無幾念
之能無感乎兹涓閏月望前聊謀一㑹敢屈從者臨貺
敝廬以叙綢繆惟不加棄絶惠之大者也先狀布聞乞
允副不宣
　　　與周元基院判
不瞻丰采已及三年企仰無已令尊受封慶幸何如李
先生疾聞之殊為可憂近日得信云已向安此公嫉惡
太甚與人寡合相知者悉已星散加以景廹桑榆嗣續
未萌寧無有動於中所頼朝夕慰解老兄一人而已萬
望留意舍弟鐸行宜子方一通芡實三十斤附上目入
幸幸
　　　與干方伯
㑹晤無由不勝懷人之思每得一信發一書懷抱輒惡
盖索居既久無麗澤之資情自不能已也門下化成俗
美將見入佐天子毋俾秦人獨沾賜也有劉恩者白水
縣人也任長洲簿既亷且惠賢士大夫無不與親惟豪
猾者不悦故誣於當路竟以枉去邑民至有流涕者望
門下特垂青盼得免顛連此亦仁人君子之用心也僕
非有所連附也非有所請託也激於公論感發於心而
言耳門下勿以為嫌感甚感甚
　　　與李貞伯職方
吳門别來不覺又易嵗矣日月遄往而友朋暌違為之
奈何累承石刻詩集之惠意若加鞭䇿於弟者然駑馬
之姿終不可前也潘江回寄到厯日如數收訖再遊江
湖誠為䟦渉然王事靡盬賢勞不能獨辭小兒永錫入
監望念以故人之子教誨而䇿勵之甚幸甚幸應天學
中三段碑皇象書也弟垂涎久矣望為打幾本見賜則
如得重寶也聞宜興有囤碑亦象書更能致之猶出望
外至懇至懇
　　　與陳玉汝給事
久不覩顔色令人戀戀不已側聞有兵科之拜欣躍殊
甚昔元仁宗有言公論在臺諫與國史院盖臺諫一時
公論國史院萬世公論也我朝不設諫官而言責在科
道今以原博任國史而閣下居言路可謂盡得其人所
謂萬世者世未得以見而一時者將日有所聞矣此僕
不以故人居清要為可喜而以聖朝公論得人為可賀
也曹以明來奉此草草惟順時自愛不宣
　　　與張子靜
去嵗辱枉顧足仞不忘故舊厥後人事旁午不克一詣
謝西吳人來屢詢動止清嘉為慰連年潦水没者十二
三其存者但可足税去年嫁女今年子婚用費百出昔
沈啟南詩云那堪嵗歉年荒日正廹男婚女嫁時當年
舉以為笑不圖身親履之然則此詩殆為僕今日設也
兒子惟一小者未婚耳天假之年粗了此債則更無他
事便當效向子平徧遊名山遂其平日之志不能隨世
俗營營利欲中王逸少云我卒當以樂死僕此心亦然
異日君當索我於武夷天台雁蕩間也閣下知我者故
相與言此否則以癡妄見目矣筆生回復此草草
　　　答張靖之
日者獲聞誨益傾倒不吝所得殊多至飲燕之勤餽餼
之厚不敢瀆謝也使至拜領諸佳作興趣悠逺音調淳
古唐以下無此作也一畫尤為竒絶昔人有李廷珪墨
誇謂富可敵國僕之獲此不出其上乎至海魚尤出望
外謹與一二知己享之使旋裁謝餘容面罄
　　　上王三原司馬
(某/)東南一野人也稼穡之暇渉獵詩書聊自娛而已初
無過人之才與識也閣下過聽枉見徧加奬諭且以年
譜見委聞命慚懼不知所措惟閣下功徳事業光明盛
大千載一人必得一代之雄才絶識為之纂述始克盡
之若(某/)者才不足以有為識不足以知變學不足以博
古通今而謬當厥任此無異操寸筳而撞巨鐘舉爝火
而方皎日也其弗稱也審矣受命以來寢不安席食不
甘味綴思掇拾歷月淹時始克成書非不欲佳技止此
耳望閣下大加刪改庶幾天吳紫鳯不顛倒於愚婦人
之手也謹繕寫成帙幷凡例十條雜記五篇趙季明族
葬圖説張沈遺文四篇各一冊又舊稿一帙專令家僮
投下惟恕其狂妄幸甚
　　　上王三原太保
拜違顔範忽踰十年中間側聞明公仕止久速揆分霄
壤不敢僭易奉書第深仰望而已而閣下垂念拳拳弗
置如太僕李應禎太守汝訥學正莫旦武選吳鋆謁見
之際必詢及(某/)哀其窮而愍其災一介鄙人何以得知
愛若此閣下受知聖主故竭忠盡智以報殊遇而䜛邪
小人側目其旁不得肆其奸計故嗾其黨捶吻鼓舌醜
詆巧誣無所不至而聖天子以公忠直素著拒而不受
卒使彼㐫喪氣迨公去位南北科道交章上陳愬公之
忠攻彼之惡公道大明天下莫不稱快而四海聞之亦
知我朝廷之有人也夫明公進退黜陟不在其手賞罰
不及於人矣彼㐫方執利權炙手可熱而獻替之人曾
不顧惜盡言不諱者何哉良以明公孤忠清聞有以激
人之直氣故耳此可以聲音笑貌為哉(某/)限於阻逺未
能躬造以候安否殊深耿耿兹因邑之司訓曹紀公之
郡人也以憂歸鄉謹奉狀起居惟萬萬自愛為道増重
不宣
　　　與魯廷瞻
恭聞異除職在封駁令人驚喜彌日始知天生竒才必
有大用惟勉就功業使名垂竹帛不肖亦得援田畫故
事厠名傳中流譽無窮也卓志隆嵗貢之便具狀奉賀
不宣
　　　與陶文式
日者篤念盟好特賜容納而回爼之賜過於隆厚雖髙
門禮賓具有故事然非我寒素之家所宜稱又非由來
以心相照之舊也僕謂近來士大夫婚姻之禮泰侈踰
節至有貧不能舉者并得行之禮廢之以故嫁娶失時
彼此責言正期執事為洗世俗之陋而猶仍此弊習甚
非所望也今後往來務為力制毋過於豐僕之願也率
爾僭言極知得罪將以終事君耳惟執事實圖利之
　　　與文徴仲
别來三月矣新嵗曾有作否重慶堂水月觀二記適在
案頭為莊定山趙栗夫所見莊謂重慶堂勝趙謂水月
觀勝爭執久之予徐曰鋪叙處重慶不如水月結搆處
水月不如重慶恐俱未為全文二公撫掌為然因援筆
批抹盖合三人之見而莊執筆者也以原藁奉上佳期
在邇雲鶴綾裙段一事附去聊佐盈門利市之末尊公
處此間有便自奉問矣不宣
　　　與都𤣥敬
半塘一别倐已經年嵗月不延友朋多間為之奈何老
兄官進正郎又得元老為之長既故且知必言聽計從
矣冢宰公弟欲貢一狀非有所干也盖天下事可言者
甚衆欲一吐其胸中之耿耿耳生平見知許以氣節諒
無所嫌先為弟一通當撰述以呈也舍親吳汝礪之便
牌縧二事聊奉左右不既
　　　答吳汝琇
日者黄某來以佳什珍味見貺僕方患瘧力疾作數字
奉謝令姪世芳來又辱厚餽益使人不安惟吾兄德益
髙學益進登山臨水其樂何如僕自遭變來精神衰耗
情思蕭索殊非故吾也所寄啟南詩已附去矣靖之聞
元宵已出觀燈其疾瘳矣僕今聊搆小房以與二子分
居度至明秋可了必捐家事與之便當輕舟逺泛以從
諸名勝遊於山光水色間遂其素心未知天肯許之否
碌碌世故無有了期人生貴適意耳吾子以為何如令
兄汝暉向辱厚欵久未遑報書中云欲下訪所謂不朝
之几杖也何以當之幸留意相見未涯惟為斯文自愛
　　　與王守溪修撰
去嵗兩得手教勤勤懇懇可見足下之不忘於弟也及
見與汝其通文交木書皆以弟不通音問為責盖窮鄉
無便故耳足下視弟之伎倆情緒復如曩日否耶孟府
尊在郡大振綱紀宿猾以次剪除小民樂業然不克逞
其志者造不根之語士大夫又從而鼓之可惜也今已
丁去為民蠧者又肆然矣安得復有如斯人者乎楊君
謙來布此草草兔頴十管表意麾頓萬萬
　　序
　　　大明文約訪采序
序曰孔子曰夏禮吾能言之杞不足徴也殷禮吾能言
之宋不足徴也文獻不足故也足則吾能徴之矣夫聖
人以天縱之才生知之聖猶以無徴為患况乎後之學
者其可不資文者乎三代之作尚矣周衰處士横議家
自為書固無彚萃自秦以來作者漸多巻帙浩繁雅鄭
並列學士大夫窮日彌年絶編漶簡有不得其要於是
選類之作興矣故兩漢三國四朝之有文選唐之有文
粹宋之有文鑑元之有文類雖不能必其無遺憾然後
世欲考當時之制作舍是數書何徴焉大明混一海内
光岳氣完文教大同作者興起於今百有餘年以時則
若是其久也以人則若是其多也以文則若是其盛也
而編類之書無述焉庸非缺乎傳曰禮樂非百年不能
興於是吾蘇參政劉公有見於斯選為類集未及成書
而殁人咸惜之今侍御司馬公慨前人之志未完將廣
而繼之蘄於博且精焉(某/)承乏任使然生於窮鄉見聞
寡陋不能周知四方之賢人今昔之制作欲求無遺失
之辠其亦難矣是以受命以來夙夜憂惶大懼弗稱以
忝我二公如渉淵氷未知攸濟伏望四方君子嘉與成
人之美徧加摉訪名家令作賜而教焉將使前輩典型
粗得見於天下後世若夫成一代之典則吾豈敢盖將
學之焉
　　　王大司馬年譜序
司馬年譜何譜王公也何譜乎王公也公賢也譜公所
以勸為臣者也勸為臣者何見公之行事則賢者企之
不肖者勉之也公之行事奈何事君如彼其忠也謀國
如彼其周也愛民如彼其仁也故上之信公如疑之於
蓍龜也下之戴公如子之於父母也矧公之在雲南與
南畿也當羣奄大病民之時公卿以及百執事之臣莫
敢出氣斯固天命人心去就之幾也公獨挺身攻之惟
力是視其危言正論不顧天子喜怒卒能去其蟊賊轉
危為安銷戾為和是則其言舉世所不能之言也其功
曠古所無有之功也盖能置死生榮辱於度外而惟忠
乎社稷與生民也若公者斯有合乎孟軻氏之能格君
心之非陸贄之不負所學者也使食禄者皆能以公之
心為心則何邪之不可去也何亂之不可理也何治之
不可臻也故譜公所以勸為臣者也曷為譜乎年年以
統時時以統月月以統日日以統事事以統言斯固史
氏之法也以其類也其類之奈何以補史氏之闕文也
史氏之闕文者何古者自王室至於侯國莫不有史其
君臣之賢否國家之治亂政事之得失無不書也是以
孔子之春秋有取乎魯史舊文也後世罷侯置守在史
惟王朝有之然皆詳其内而畧其外也紀其上而遺其
下也謹其大而忽其小也史乎史乎吾未見其為全書
也至若公卿大夫拜免不常有朝居廟堂夕歸田里者
惡在其為史也然則年譜者固亦當時諸侯之史之遺
也譜皆然乎曰惡乎齊賢不肖異也歐陽子謂秦漢以
來著書之士不可勝數而其書百不一存者此無他無
其本也其本者何修身也人能修於身也得則施於事
也當見於言也傳是譜也吾信其傳也
　　　誅巫序
吳江之俗信鬼神人病率不飲藥惟巫言是聽祀神禮
巫之費殆不可勝計富者倒囷倉貧者鬻田屋弗惜也
故其巫日肥而民日瘠雖以衣冠之家亦習以為常莫
有悟其非者成化戊戌(某/)上書馮侯侯亦知巫之病民
也以為不治則日深乃赫然下令分捕其魁得若干人
悉置於法餘皆逃奔出境邑中之誑民者戢矣嗚呼自
異端妖妄之説興蚩蚩之民狃於耳目之習利害交戰
於中膠膠擾擾其惑也固宜而髙明宏愽之士乃亦溺
而信之又有口議其非躬蹈其跡者甘心而不悔良由
不達乎死生之理不明乎禍福之機而天理卒為人欲
所勝故耳間有守道不惑者羣邪反從而姍笑之致父
不得以慈稱子不得以孝名夫婦不得以義而與也其
在乎民上者或昧而不能知知而不能恤恤而不能行
者有矣宜乎其肆行而無所忌憚也斯正孟軻氏所謂
作於其心害於其事作於其事害於其政者矣今侯之
是舉盖欲息邪説正人心哀民窮而畏天命其於死生
禍福之説一不經諸心豈不真大丈夫哉諸凡長民者
聞侯之風茍能充而廣之推而行之則天下生民之困
庶幾瘳矣(某/)成童時嘗聞諸長老言國朝將置衛太倉
大為屋以貯軍儲守欲率民財有林推官者獨建議毁
郡中滛祠足之識者以為快嗣後惟陳侍御能去學宫
之祀非以理者此外無聞焉然則豪傑非常之人世何
其少也自非知足以不惑仁足以能愛勇足以有為烏
能與於斯烏能與於斯昔西門豹令鄴能投巫於河以
破河伯娶婦之説鄴民至今受其賜而褚先生記之亦
得附太史公之後以傳今侯之視豹其有異乎其無異
乎安知吳江之民受賜不自今日始也但無記而傳之
者耳(某/)故叙其事以俟有如太史公者焉
　　　侍御劉公愍災序
江南在禹貢為揚州之域厥土塗泥厥田惟下下自唐
以來生聚漸蕃人工既施地利斯盡司國計者惟取辦
目前不究其本而操其末故其税嵗益月増固已不勝
其多矣浸淫至於元季上弛下縱兼并之家占田多者
數千頃少者千餘頃皆𨽻役齊民僭侈不道本朝任法
為治而其徒猶蹈前轍不知自檢往往罹罪罟則戮其
孥籍其家没入其田令民佃之皆驗私租以為税之多
寡在當時惟患其不多不復計其為民害也且嵗漕粟
百數十萬石以給兩京又有加耗船傭車直之費一切
取辦於民率常賦外横増至相倍蓰然而地之所産不
加於舊吳民竭力以耕盡地而取猶不能供而談者盛
推財賦以相髙為淵為藪之言不一而足不知吳民無
窮之害正在此也宣宗章皇帝愍民之不堪詔減其什
二三民乃稍得蘇息然較之舊額殊為重矣往時水旱
有司猶知矜恤隨以上聞請免其税斯固明治體者所
當然盖亦恤其本根不忍重傷之也成化十七年春不
雨夏又不雨地坼川涸垡燥而疏膏液盡竭後稍得雨
苗之植者勃然以興芃然以茂識者固已憂其將衰也
亡何而向之勃然者萎芃然者槁及撥其根視之則已
腐矣興之大者則大壊興之小者則小壊甚至盈邱徧
隴蕩無根株人力糞治皆不能救也秋七月丙戌雨颶
風大作㧞木發屋八月戊午以往連大雨常州陽山崩
太湖水溢平地深數丈蕩民廬舍九月壬申朔大風雨
晝夜如注自此至冬十二月無日不雨向之禾稼僅存
於腐爛之餘者悉漂没無遺矣而有司之欲厲民以覬
寵者建議以水不為災既有以足税餘尚可充民食也
由是交相掩覆諱言災矣百姓陳乞萬端不見聽盖是
時吳江丞有王瑾者倡為此談而蘇州劉知府瑀信之
故人言不復入也儒生趙同魯上書言狀則目為辯士
以為人遊説斥之於是監察御史劉公魁慨然上疏論
之其畧曰今天災流行害於禾稼年不順成江南之民
大小咸病日瀕於死今不原其税而使有司督責以重
困之臣懼其死亡畧盡將來之税從何而出也且國家
之財賦莫盛於江南雖由天生地長然必資人力始能
有成是則人者本也財者末也夫欲取其末而先絶其
本假令盡得以快目前然後日之計固已索然矣又况
未必得乎今民窮財匱相聚為盜在在而有此亦理勢
之必然萬一有狡焉竊發其間興兵誅討為費必多恐
不止所逋之税而已臣待罪御史為天子耳目之官民
之疾苦耳所聞而目所見也臣若黙而不言是為壅蔽
聰明曠廢職司罪孰大焉伏望陛下上順天道下從人
心愍斯民之顛連無告特詔有司驗其被災之税而釋
之更加賑恤以全其生則他日父而子子而孫相率供
賦税應徭役以奉聖朝於億萬年也豈取足於一時者
所可擬倫哉疏上天子韙之詔户部從其請户部下郡
縣覈實而劉公以任滿去矣繼公為治者娖娖自守不
復留意民隠由是一時羣有司堅守前説不變遂欲迫
取以實之乃持其奏不上征求轉急民不堪命至賣田
宅鬻男女不能償民死於杖下或自殺者不可勝計府
猶以為未足嘗攝一縣令與丞至責其慢令曰非敢慢
也民有被某杖至死者丞曰此是某杖死令不興也兩
人爭者久之令屈府大以丞為能數稱之自是吏益務
刑尚酷矣民謳吟思劉公不能忘輒相驚曰天子遣劉
公來活百姓今至矣則皆走往視之轉相告語道路成
羣至寂不見乃還居數日復然東人而西其望南人而
北其望曰庸撫我來明年大飢人相食斗米至百錢草
根樹膚俱盡久之不復有人色餓死者滿道路或浮水
蔽河而下縊林木間者纍纍然也是時秀水有楊姓者
一日忽在家治湯餅里長來適見之謂曰年飢此饌不
易得也今日當與我共飽此矣楊曰爾不可食我自度
不能幾食此故賣家具為之爾不可食里長不悟堅欲
食之食竟楊舉家死里長亦死衆始知其先置毒餅中
也長洲一人鬻其妻臨别妻脱所服衫衣其姑姑曰爾
去當須此婦曰彼既妻我當衣我矣姑服此勿辭也其
姑服之悲咽因投水死婦大慟亦溺死買者興其夫索
價夫又自沈死又有鬻妻者索錢五十文買者疑其少
曰吾妻事我二十年今遭此凶荒不忍見其飢且死也
故不須多錢耳其善遇之無虐也其人如數與之内二
文惡將易之曰不須也足矣乃徃酒家取醉逕赴水死
餘可槩見矣郡縣雖行賑濟之法或煮粥寺觀中聽人
就食然飢者多又為吏人所侵牟所得無幾是年田不
能辟蕪穢彌望税不入有司復迫稔者代之輸於是民
愈困矣父老泣曰劉御史若在吾屬當不至此極也天
乎天乎劉御史今何處也劉御史今何處也淚下不能
已者久之松陵野史曰嗚呼凶年常有也第有甚不甚
焉又在當時為民父母者能援救之耳近世江南之災
甚者無如景泰之甲戌成化之壬辰及今之辛丑甲戌
慘矣當是時楊御史貢力請於朝原其税壬辰則知蘇
州府邱霽實任之得從末減故雖災不害民至於今思
之辛丑之災過於壬辰而不減甲戌然民死之多八九
十嵗老人以為百年間未嘗有者何也特係乎劉公之
言用不用耳盖彼二公者方在位力能行其志而劉公
適丁其將去之時言而不及行也嗚呼公之心豈有異
乎觀其所陳本末之言又何其詳且明也然民心之思
劉公反有甚於二公譬猶赤子之去兹心母罹飢寒者其
情必切於飽煖者也嗚呼仁哉是以究其災害始終之
變與公之所以為民民之所以思公者著於篇
　　　吳江張氏族譜序
先王以民生之衆世逺族殷慮其久而不能不滑也故
為大宗小宗之法以範維之自天子至於庶人其間雖
有尊卑貴賤之不同而所以序昭穆辨親疏明長幼者
莫不皆然也去聖愈逺宗法浸亡當時士大夫之有深
識逺慮者倣為譜牒雖不能頓復乎古然猶得以攷見
其世系焉故隋唐以前命官立局以司其事四方之人
有以家狀上者官為攷定藏於秘閣副在有司選舉婚
婣咸於是焉徴之然獨詳於望重而族顯者彼貧且賤
弗與焉嗚呼尊祖敬宗之心一也而世以顯晦岐之是
豈公天下之論哉然則其所云云者不過為利禄衒鬻
之媒而已先王之良法美意果何在哉五季以來官廢
法壞世不復講宋興蘇氏歐陽氏者出創為譜圖蘇氏
則縱書所出疏其下以聨系之歐陽氏則倣史記表横
上旁載今之言譜者大扺不出二家之説也吳江張氏
邑之大族也其先居石里村子孫蕃衍有居石版渠者
有居綺川者有居梅墩者有居越溪者世逺譜亡越溪
之九世孫曰溥者重加修輯斷自一世祖某府君始其
上不敢妄述者闕疑也既成編以示某且徴言嗚呼譜
未易言也當風頽俗媮之日溥能用心如此可謂知所
重矣君子得不與之夫譜之明宗收族古人已言之矣
不待余道特其間尚有可議者不容以不言是編雖法
歐譜然歐譜之作隠然寓宗法其間故凡世嫡悉正書
之上有以承其先下有以演其後其世次則旁書焉仍
系其子孫使知其所自出各宗其宗此即别子為祖繼
别為宗之義也其為法也井然而有條其為序也秩然
而不亂其為説也昭然而無疑猶枝之於幹也流之於
源也此為譜之大綱溥所當取法而攷正之可也其綱
舉則其目張也斯道也非某一人之私言也實天下之
公言也三代聖人之常法也故僭舉以納忠焉若夫茍
為䛕言以悦夫溥者非某之所安也亦非溥之所望也
　　　吳江曹氏復姓序
事有緩而急者君子以為宜衆人以為迂也昔夫子之
論衛君必以正名為先當時門人雖賢如子路尚有奚
其正之對况下乎此者其以為何哉殊不知言之順事
之成禮樂之興刑罰之中舉由是而出故曰事有緩而
急者君子以為宜衆人以為迂也吳江曹孟才自其父
彦良養於姑姑無子冒姑之夫為朱氏者今再世矣孟
才有子曰鑑能從章縫之士遊章縫之士咸以為宜復
曹氏而孟才以朱氏無後疑而未決也有汝其通者告
之曰古之人為後於人别氏於族者有矣蒙他人之姓
者未之有也傳曰神不歆非類民不祀非族子棄其祖
而不祀而身入朱氏之祠予懼朱氏之先其將吐之邪
今子不忍朱氏之祀廢盍立其後而奉之乎曰若族盡
何曰子求之求而不得其亦盡子之心矣昔者先王之
制禮也去廟為祧去祧為壇去壇為墠去墠為鬼是則
雖以天子之尊祀其祖考亦以世次之親䟽而隆殺之
况庶人乎况異姓乎且子於朱氏之姑親則兄弟之孫
而無服特推原其先人之心有所不忍故耳子當先立
曹氏之祀祭自彦良始以其為别子也由彦良而上自
有大宗之家主之也然後别為祀以祭朱氏終子之身
乃毁焉則亦可報舊徳矣其孰曰不宜孟才拜手曰唯
唯遂用之邑人史鑑聞之以為姓氏之亂其來非一日
矣始於漢盛於唐極於五季有貴為天子顯為王公亦
恬處之不為非甚至視其親為塗人無他昩於利而狃
於習見其小而忘其大耳世數既逺併子孫亦不知所
自出其流卒至於男女無别斁彞倫壊風俗是人類而
禽獸矣流弊所及至人類而禽獸是則雖被冠裳而居
棟宇惡得以人理待之哉今而後知吾孟才可謂知所
急者也不昩於利者也不狃於習者也君子以為宜者
也
　　　送李員外詩序
李君貞伯終喪之明年將造於朝鄉之大夫士與君交
且故者咸賦詩以贈總若干篇謂某宜有序夫詩者言
之述也言者心之聲也心之感既殊則言亦隨異然要
有至理存焉譬之八音並奏清濁髙下長短不齊而各
求其至也沈君貞吉老而安者也故其言和而平緩而
不弛張君靖之仕而歸者也故其言贍而雅婉而微思
而慕淵乎渫哉其有不忘者乎劉君邦彦親而暱者也
故其言近而不逼逺而不擕沈君明徳張君廷儀學而
未仕者也故其言欝而不困直而不肆張君子靜沈君
彦祥止而隠者也故其言肅而寛詳而慤靜而習沈君
啟南藴而未施者也陳君永之施而未濟者也故其言
愍而不傷激而不詭復而不厭怨而不形皇皇焉䘏䘏
焉其有憂於斯世者乎不然何思之逺也若此微二君
其孰能言之雖然此特舉吾蘇之南而言之耳若夫李
君轍跡既北則遇之者感之者言之者又將有不同者
焉某不能知之矣嗟乎周衰詩亡後世采詩之官廢且
久故其下之風俗美惡憂樂疾苦上之人莫得而知焉
今是編之詩幸因李君得達乎上將必有愍天命而悲
人窮者聞而念之矣至若某之鄙陋直而倨急而促迫
而不舒於諸君子無能為役然猶得以備數者豈非幸
歟
　　　挽歌序
或曰挽歌何始也始於田横也何始於横横為髙帝所
徴至尸鄉自殺其從者奉首至漢宫哀不敢哭故為歌
以寄其情焉後因廣之為挽歌也某曰不然左傳之載
虞殯莊子之言紼謳是皆在横之前然則非始於横也
明矣盖古之送葬必有執綍為人用力不齊故為歌音
以促急之此挽歌之始也漢李延年分為二曲曰薤露
蒿里薤露送王公貴人蒿里送士大夫庶人下至魏繆
熙伯晉陸士衡陶淵明競為挽歌大槩皆哀人命之短
促述死亡之悲苦叙喪葬之儀情至若近世以來遞相
承襲或美其節行或感其交誼體既不同辭亦稍異然
其哀傷惻怛之情則一也今安晩吳公之卒也某與之
姻且誼為最厚者惡能已於亡情哉因援古之義用今
之辭作挽歌一章以授引者庶泄其哀思焉若其平生
之行自有表墓道者在非某之所能言也
　　　贈吳順理序
佛者謨無猷病傷於寒延陵吳順理為治之病良已無
猷以予之嘗主其廬也徴文以為順理贈予未有以復
之無猷請之益勤終嵗八九至未嘗有倦色出厭言予
甚媿之既而吾友汝其通曹顒若又助為之請夫順理
以醫鳴其授受之詳方術之工治療之効縉紳先生盡
言之矣是不當再舉以瀆之二君之言曰順理儒家子
也儒者之為人必不喜人佞已而喜人規已用序予之
所惑者以告焉是或規之之一道也凡病莫險於傷寒
以其有隂陽虚實之不同攻補汗下之相反藥餌一投
則死生立決是可以易言之耶内經曰喜怒傷氣寒暑
傷形又曰天之邪氣感則害人五臟水榖之寒熱感則
害人六腑地之濕氣感則害人皮肉筋脈此皆兼言而
並述之仲景之書明之之辨所謂各極其一端譬之孔
子之門羣弟子各因其性之所近而學焉者也後世醫
者不能合二家之言而通之以求其當徒守一偏之説
故攻家以為無不足補家以為無有餘卒至虚其虚實
其實而死亡接踵矣其藥不足以愈病而適足以壞病
其術不足以起死而適足以速死夫豈二書之辠哉良
由粗工膠於見聞昩於通變故耳就其二者而論之則
近日補家之禍人也為尤甚盖其言近理其術易行信
之者衆也又其徒皆髙自標榜詫其術為王道其藥為
仁政視麻黄甘遂附子之屬搖手觸禁而不敢用雖外
感風寒亦必曲引旁据以求合夫内傷之説率以補中
益氣為名其或尼於公議不得已則陽為表下之説而
隂以補劑主之意其可以曠日持久坐收全功而無虞
殊不知稂莠不除則嘉禾不生小人不去則善治不行
亦已謬矣甚至倡為南方無傷寒之説噫天之六氣人
之七情何地無之特有甚不甚之異耳審如其言則南
方不病寒北方不病暑耶此最其説之妄誕者不待攻
而自破矣且明之生於亂世親在圍城之中見其人罹
戰鬭飢餓勞役之苦圍解而飽食太過因而生疾一時
之醫悞以為有餘而攻之往往多死故為是説今乃欲
槩之承平無事之人豈理也哉豈理也哉以順理之明
慎詳慤宜無斯二者之患然因予言而加省焉則庶乎
末流之無弊也
　　　夀吳廷暉序
嘗論天下之至樂以為為人親者莫大乎得其子之賢
為人子者莫大乎得其親之夀然賢則由乎人而夀則
由乎天其由乎人者可以勉而能由乎天者不可以强
而致故有同之不得者焉而當其得之則爵禄不足以
喻其榮珠玉不足以喻其好芻豢不足以喻其美狐貉
不足以喻其溫土田馬乗不足以喻其富夫然則適於
已愜於心者孰有踰於此哉二者於吾友廷暉吳君見
之君生於富家而能刮劘豪習退然自守惟以詩書六
藝教其子一時之人方且聚財貨侈輿服以相夸尚咸
目之以為迂而君弗顧也日夜教其子益力其子又皆
能喻親之心以勤勵自朂學有成矣曰鋆曰鎣者領鄉
薦試春官入太學後先相望嵗在丁未鋆擢進士第以
冬官與告歸省而君適滿六十十月三十其初度之辰
也於是鋆率其羣弟若婦稱觴戲綵以為親夀其族人
昆弟姻戚鄉黨與夫友於鋆之兄弟者咸來夀之莫不
歆君之夀考而嘉吳氏之多賢也酒既行(某/)起而頌之
曰夫夀非專在於年齒之高也所貴乎鄉人子弟象其
儀以為表佩其言以為訓仰其徳以為式詩云樂只君
子徳音不已吾翁有焉賢非專在於材藝之美也所貴
乎仕者夙興夜寐竭智盡忠以事其君以宜其民人處
者承顔順志以養其親以和其族舉毋貽其親憂詩云
無怨無惡率由羣匹鋆兄弟有焉若然則所謂天下之
至樂可以長有而不失而令聞令望愈久愈光所以夀
於已夀於親者相為於無窮矣孰謂其由乎天者果不
可以致之哉
　
　
　
　
　
　
　
　
　
　
　
　
　
　西村集巻五
欽定四庫全書
　西村集巻六　　　　　　　明　史鑑　撰
　　跋
　　　題陸允暉所藏沈啟南詩畫
昔王右丞鄭廣文以詩畫擅名開元天寶間杜拾遺天
挺人豪其自負直欲下視一世而於二公特咨嗟歎咏
有若不能忘於懷者豈不以才難而有是乎其後能畫
者不一惟李營邱董北苑獨為首稱後世師之為宗匠
然求之於詩盖闕如也將為畫所掩而世失其傳歟或
長於彼而短於此歟又何其未見也獨趙文敏能兼二
者而有之亦與王鄭競爽千百世之上君子得不以全
才具美與之今觀陸允暉所藏沈石田詩畫各臻其妙
而其蕭散自得之趣宛然遊於輞川花竹霅上鷗波間
也允暉能於二者致力焉則他日所造未可量也豈徒
藏乎哉
　　　題司馬御史與祝秀才書後
侍御司馬公以敏識達才臨蒞學政南畿千里之間凡
執經以誦安弦以歌者皆其弟子也而獨於祝生允明
拳拳焉屬望之者夫豈無意乎此巻前記事所囑者四
事次七言絶句五章又次五言古詩一章皆公手書也
而尤以收放心務篤行道問學為言盖公之微意以生
資性過人恐流於言語文字之末務抑其鋭氣而致之
中行也前輩之成就後進一至於此傳曰士伸於知已
而屈於不知已若生者不可謂之不遇知已也生其感
奮樹立以造乎逺大庶幾副公之期望者乎初公駐節
郡城有所徴召雖以某之不肖亦得從諸儒之後入見
公以為大明之興百有餘年矣作者輩出而選類之書
僅見於劉氏之文要惜其猶有未備者焉今欲廣而續
之是有望於諸君也皆辭不獲命而退故記事有文要
事大汲汲為之之語也但生也晩又偏處一隅苦於不
能周知四方之人備見今昔之制作而儀部方從事金
史一時諸文學又皆東西星散未能成編所以儀部跋
中有必至於終負之之言也讀之令人大慚然公母責
其速成訪求遺文假嵗月終期成公之志也夫至於儀
禮一書某竊有感焉夫古先聖王之法制幸存於廢壞
之餘者獨頼此十七篇耳其間情文細密周緻委曲詳
盡非更數聖人之手不能成書誠天地之常經而生民
之極則也自王安石廢罷後世不復講考亭朱夫子為
經傳通解屬草未及筆削而卒臨川吳文正公上繼朱
子之志嗣為考註又取小戴記大戴記鄭氏註所引定
儀禮逸經八篇又謂二戴記本以傳經取其義有相發
明者定為儀禮傳十篇各附其後其言曰善繼者卒其
未卒之志善述者成其未成之事又曰造化之運不息
則天之所秩未必終古而廢壞觀其意非無望於後之
人也不幸又亂於晏璧之手遂令文正公之精誠奥義
雜於偽妄之中千古遺恨今通解已刻之建寧書肆矣
考註近日江右新有刻本然亦未能釐正也公方以禮
樂教化為政凡稽古禮文之事皆得專行生宜上告於
公當率勵博士諸生精討而習之如某之鄙陋者亦得
與考其名物度數贊其揖讓進退以相周旋於綿蕞之
間則四方好古博雅之士將必聞風興起而來學矣如
此則家傳其書人誦其説不在乎刻之與否也方今聖
天子嗣統體元之初將有事乎議禮制度考文而公與
其所長育者出以應命損之益之以正乎郊社宗廟之
制昭穆遞遷之禮烝嘗禘祫之儀朝覲㑹同之典飲射
燕饗之章俾千古之廢典燦然復明於聖世直與三代
比隆若然則大有補於天之經地之義民之行豈但為
二夫子之忠臣而已韓子有曰夫不知者非其人之罪
也知而不為者惑也悦乎故不能即乎新者弱也知而
不以告人者不仁也告而不以實者不信也生其勉之
哉若夫潛虚之抄琬琰之刻則有司存非某之所敢知
也
　　　題錢塘記後寄吳原博
山水之樂此野人之事非公卿大夫可得而有也彼公
卿大夫志乎功名處乎富貴方汲汲焉日不暇給烏知
其所謂山水之樂也哉能知而好之者必不以功名富
貴為心也翰林吳君其人矣乎君於未筮仕前嘗與某
期為此遊而不得既而魁天下官翰林金馬玉堂之樂
如在天上然猶不忘於山水以詩寄僕有當年北郭空
期我此日西湖又付誰之句以此知君必不以功名富
貴為心也惟其不以功名富貴為心則夫紀山水之事
將不厭觀而樂道矣因録一通以獻左右君其為我筆
削焉
　　　跋米元章書秦太虚龍井記石刻後
尹君孟容以米元章所書秦太虚龍井記石刻委余求
題於今翰林修撰吳君原博原博有録太虚題名東坡
跋語之屬且云刻日遊杭盖是時方與余約在戊戌嵗
春行也是嵗杭城西山中忽有虎白晝食人人莫敢入
原博復書云尚欲與吾兄食老米飯數年未敢以身許
此物也因憶余前七年嘗至杭山中虎方盛而龍井為
甚中間一至而遽歸不敢久也由是遂尼此行所謂按
記登覽將為數語以續古人為君再書之語皆墮茫茫
然矣俄而杭人諸君立夫至為余言杭諸山近日絶無
虎采樵者多莫夜行因以告原博相與懊恨彌日思再
圖一行以實之故是刻留余家頗久盖將有待也既而
原博上京師竟不及往余乃考求秦蘇二公之記為補
書之秦記中言自普寧至夀聖院凡經十五寺皆乘月
夜行然則立夫之言可益信矣物理之無定人事之不
齊有如此者是皆不可以不書若夫太虚文元章書尹
君之能寶愛先澤自有原博及兵部郎汝君行敏之跋
在余何敢言之
　　　跋沈啟南畫贈吳汝器
詩畫真世間何物而人愛之若此者豈不以其天地至
清之氣所發而然歟石田此幅畫兩盡其妙誠不多見
也歸余後逾年吳汝器來觀有欲炙之色因掇以贈俾
於學文之餘歌其詞玩其跡以求夫理之所存將使人
利欲之心盡忘是亦為學之一助也若徒玩之以喪志
豈吾望於汝器者哉
　　　書贈卜子華詞後
自金源氏入中國有新聲樂府即今所謂北曲也元人
因之遂大行於世而唐宋之音則幾乎熄矣然浙人所
歌猶舊聲也豈當南渡之後流風遺韵猶有存者乎今
聞子華之歌紆徐宛轉得古人一唱三歎之㫖因戲填
一闋遺之以為後人欲聞前代遺音者當於是焉求之
固非樂其外者也覽者詳之
　　　書解光奏趙昭儀章後
右此奏載漢孝成趙皇后傳中頃嘗讀之愛其文詞古
雅事理明白凡嬖妃之忍於絶人昏主之甘於自絶莫
不曲盡其情狀其為後世戒者深矣而或者乃以微詞
少之其可乎哉
　　考
　　　僧巨然畫趙秉文跋考
趙秉文跋云此畫南麓任君得之宇文虛中最後云天
㑹五年正月人日禮部尚書閒閒老朽趙秉文識天㑹
之號金太宗紀年也是嵗丁未在宋為欽宗靖康二年
金兵方入汴虜二帝北去高宗即位改元建炎明年戊
申以宇文虚中為祈請使使金虚中遂降於金十有八
年虚中被殺則熙宗皇統六年丙寅也而秉文以世宗
大定二十五年乙巳方登進士第至章宗之興定元年
丁丑始拜禮部尚書兼翰林侍讀學士尋以論罷事已
復起為禮部尚書及哀宗嗣立改翰林學士至正大九
年壬辰卒於汴年七十四計其生當在海陵王之正隆
四年己卯上距丁未凡三十二年然則秉文尚未生而
虚中亦未至金也豈南北分裂國史記注或失其真歟
將當時别有一趙秉文歟或金之後世亦有重稱天㑹
如元之有兩至元歟抑考之任南麓名詢正隆二年進
士意在秉文數十年前生而秉文至於老朽詢固無恙
又何其多夀耶若夫文辭之鄙字畫之謬固不在論也
世之作偽者一至於此然亦幸其淺陋不學故人得而
議之也使其粗知時世先後而附㑹以實之尚何辯哉
尚何辯哉余恐後之攬者或不暇辨其真偽故詳考
如右
　　議
　　　吳江水利議
吳江之地土疏水緩左江右湖故水之為患也特甚太
湖東南巨浸即禹貢之震澤也其西北納荆溪宣歙蕪
湖宜興溧陽漂水數郡之水西南合天目富陽分水湖
州杭州諸山諸溪奔注之水瀦聚於湖汪洋浩瀚不可
涯涘而松江承其下流(松江吳江/古名也)即禹貢所書三江既
入之一也逶迤曲折洄流洑逆行百餘里始入於海而
吳江據江湖之㑹屹然中流每遇霖雨積旬潦水漲溢
渺然無際或風濤大作吞嚙衝激其害更甚於雨東風
則江水西浸西風則湖水東汎俄頃數尺人力莫施故
瀕江之人謂之賊水者此也議者徒欲開一渠濬一涇
置一牐以為治之之方是皆狥一偏之見而無救患之
益也何則吳江水多田少溪渠與江湖相連水皆周流
無不通者特有大與小急與緩之異耳假令南置一牐
而北流者自若東開一渠而西溢者如故固不當與諸
縣治法同也竊以為今日措置之方其要有四一曰築
隄防吳江之田皆居江湖之濱支流旁出動成蕩漾不
可以名計茍不致力隄防以捍禦之未見其可也國朝
永樂中治水東南尚書夏忠靖公創於前通政使趙居
任繼於後無不注意於隄防皆妙選官屬分任諸縣而
二公則周爰相度而考課焉其法常於春初編集民夫
每圩先築樣墩以為式高廣各若干尺然後築隄如之
其取土皆於附近之田又必督民以杵堅築務令牢固
既訖工令民䈒泥填灌取土之田必使充滿復於隄之
内外増廣其基名為抵水盖隄既高峻無基以培之則
嵗久必頽矣又課民於抵水之上許其種藍而不許種
豆盖種藍則必増土久而日高種豆則土隨根去久而
日低矣此雖為煩碎難行然亦可使民由之而不知也
厥後二公去任二三十年間豈無水患而不至於大害
者良由隄防猶存之力也然人亡法廢隄日就傾水患
復作正統間尚書周文襄公講求二公之法而損益之
由是水患漸平民安其業近年以來法度廢弛上恬下
熙民無所恃每年府雖下縣縣雖下鄉率皆以偽應之
所任糧長耆老之屬不過頭㑹箕歛以賂姦吏為虚文
其於隄防畧不加省壞者十之七八欲求水不為害也
盖亦難矣且自戊子而至丁卯其間稔者纔二而旱乾
者一水溢者七固由天災流行然亦隄防圮壞水不能
禦旱不能蓄有以致之自國初以來水之為害未有甚
於今日者也今生民之困已極茍不加意而拯救之其
不轉死於溝壑殆無幾矣為今之計莫若上按三公已
行之成規嚴為之制於來春課民興作官屬躬親臨視
務臻實効毋令吏胥得售其奸則隄防有成民免其害
矣所可慮者斯民承積荒之後多苦無食當令取勘貧
者驗口每日給糧就准作賑濟之數至秋還官則民皆
樂於趨事而無所逃避斯亦講求荒政之一端也二曰
審分泄吳江之地當太湖東南其在南者分衆流以入
湖吳漊港直瀆港宋家港朱家港蠡思港黄沙港韭溪
是也居其東者引湖水以入江花涇港七里港栁胥港
虹橋長橋三江橋三山橋定海橋萬頃橋仙槎橋甘泉
橋白龍橋是也又自縣治至平望五十里間亦係湖水
分洩之所今為石塘雖便徃來前輩嘗言其有害水道
故鑿竇以通水流近年傾圮俗吏鄙夫不知大計輒堙
而築之又湖水多渾昜為停積沿湖之人多種茭蘆嵗
久成田咸登糧額遂致水道日微又花涇港長橋正當
太湖東流入江要道至為深濶而花涇港居民慮為盜
賊所侵茍利於已輒夤縁巡捕官為之築堰長橋又為
豪家湮塞規為田宅水遂不通為患極大今則入湖者
汎濫而南流矣入江者洄流而西浸矣日滋月長其害
將更甚於今日伏惟深為利民至計不惜小費不求近
効不惑浮言一切疏濬仍為之防不許踵襲前跡則水
有所歸而無汎濫之患矣三曰務車救夫水之汎濫者
既築隄以障之矣水之壅遏者又疏渠以導之矣而水
之停積者若不竭力以車戽則何從而減之乎然民之
貧乏者或無力而弗供豪獷者又恃頑而不服以致互
相推委坐視陸沈在乎上之人為之激勸而安集之耳
往年水患初作上自長貳下至簿史無不躬親督視奔
走道路未嘗寧厥居故諺有救水如救火之喻此言當
急不當緩也頑者治之貧者寛之由是人知警勸而法
在必行自近年設立水利官後蓄洩事宜一切委之然
地既廣逺卒未能周居東則西不知在南則北罔恤欲
求其無悞難矣夫軍國之需在賦税賦税之供在土田
土田之出在豐稔豈可忽而不務者乎伏望著為令典
今後水潦凡任牧民之責者悉令分頭巡視督民而力
救之務在水平而後返不可專委水利一官以悞大計
如此則水患可禦而民有粒食之惠矣四曰專委任夫
事功之成由委任委任之方貴專一伏覩永樂年間凡
興建水利庶事皆責成糧長而官則自為節度之盖糧
長之任責在農功賦税而已其用心必專自邇年以來
添設塘長又立耆老復革去塘長而立啚長又有屬官
義官之委糧長耆老之總紛紛多制一國三公十羊九
牧民無定志莫知所従且屬官望淺位卑民不知畏義
官總糧總耆又皆貪猾之人招權納賄靡所不為是皆
無益於民適足為聚歛之端張其兼併之勢又况保選
耆老啚長皆由糧長則其人可知矣倚法為奸病民尤
甚伏望將所設諸色盡行革去專令糧長圩長管之糧
長管其都圩長管其圩縣之佐貳咸令分管地方往來
巡視而正官總其綱考其殿最如此則法歸於一而民
免侵漁之患矣
　　贊
　　　宣宗章皇帝御書贊
日月星辰之昭乎天水火土石之著乎地風雨霜露之
行乎時人但見其照臨者為光明動靜者為體用舒慘
者為生殺而其潛行黙運至化神功有不可得而知也
我宣宗章皇帝之臨御天下盛烈耿光非臣子所能贊
其萬一而減賦一事允為度越百王者矣萬幾之暇游
神詞翰當時輔弼侍從之臣往往得之故御醫臣昌宗
亦與賜焉昌宗初以選授韓王府良醫副既而詔徴為
御醫陛見之日奏對稱㫖上特賜詩以褒之識以欽文
之璽時宣徳八年十一月初七日也昌宗之叔子臣安
為使太醫院故宸翰留其家今昌宗之孫臣震以屬當
世嫡懼無以示其子孫乃謄録賜詩并所授誥勅爰作
寶翰之堂以庋弆焉侈上賜也震之嫡臣罌以示臣鑑
鑑作而言曰嗚呼此化工及物之一也下臣處賤何足
以知之然或者由是而仰觀焉庶幾有以見上之以天
地為心無物不被其澤者矣敢拜手稽首而贊曰天心
罔間廣大悉備凡囿兩間皆受其賜恩光下垂沾者私
之以是窺天豈曰能之維昔章帝配天立極惠我烝民
民罔知識薄其税歛厥食始周(叶/)民到于今得寧其居
有臣昌宗貢自王國皇錫之詩寵以御墨韶頀之音獸
舞鳯儀雲漢之章爛然昭回見者竦觀戴此洪造豈獨
爾施永以為寶
　　　清平衛經歷楊文逺贊
其容豐其氣足充也其言辯其行克踐也臨禍福而利
害不撓乎中也處窮約而憂戚不見乎面也位不稱其
徳而士望以之益崇也用不滿其才而夷險以之不變
也斯正古之所謂守道而能貧有恥而能賤者也
　　　讚言夀沈啟南
長洲沈君啟南丙午之嵗夀六十冬十有一月下旬之
一其始生之日也君既賦詩自夀而一時學士大夫相
率為文若詩以夀之某辱與君友且姻情分欵密於衆
莫厚然身罹於疾不遑與也後一載始克買舟齎酒造
君之廬而言曰夫十干十二支互相推移至於六十而
甲子周矣在人為下夀然以一元之數視之直二辰耳
就能永之以躋於上亦不過倍之而已然則果何頼而
能久哉凡世之祝其所親愛而願其夀者率多舉其長
存久固之物以為况甚至更為世外茫昩神恠變幻之
言使人眩惑莫測然求其切於身實於事者葢鮮矣切
於身實於事者鮮則其言猶飛鳥遺之音其不儵然以
亡忽焉以滅者幾希惡在其為夀也古人有言曰太上
立徳其次立功其次立言然徳之與功茍無言以見之
則後世無聞焉堯舜之聖夷齊之賢亦必待孔子言之
而始彰至於哲人文士茍非其自言之與人之言之者
為可傳則其修已以及人者或幾乎熄矣故雖后牧之
為臣由光之為隠後世僅能名其人而其文物事為之
盛精神心術之微不少概見况乎下此者哉是則能夀
人於不死其言也歟今君之為言也本之以仁義資之
以詩書博之以子史灝灝噩噩其書滿家博大演迤浩
乎無涯發天地之秘揭日月之明鼓風雷之變涵雨露
之濡究造化之妙窮鬼神之幽析事物之理所謂備古
人之能事而縱横馳騁乎其間不蘄與古之立言者並
而言之斯立人共用之而不舍也以之為夀不既逺且
大乎然此皆君之所固有而無待於外者彼嵗月之遞
遷隂陽之消長草木禽獸之靈異惡足為君道哉昔者
吾夫子自衛反魯然後纂言以詔後世葢閲之多而議
之定也君其仰瞻焉毋諉曰高而難見也
　　　自贊
以爾為山澤之儒則形容匪癯以爾為干城之夫則才
術又疎但見爛然射人者其目鬍然垂胸者其須身不
少暫乎車馬口不絶誦乎詩書噫豈邯鄲排難之流抑
大梁監門之徒也歟
　　銘
　　　也可齋銘
衆人之居尚勝無已君子之齋適可斯止樸而不陋完
而不侈孝恭粗足子荆茍美一榻之外其餘幾何十笏
之内其樂孔多書未充棟足備校摩琴不出户聊以絃
歌寒暑攸宜燥濕攸避樽罍具列膳羞斯庋明月不期
清風自至客來許造動息爰憇説之無斁朝斯夕斯豈
無他室不如此宜子子孫孫尚永保之有如不信視此
銘詩
　　　扇銘
人以爾為炎凉吾以爾為行藏人以爾為輕捷吾以爾
為便慝出入懷袖不驕不矜棄捐篋笥靡怨靡憎故人
斯來酷吏斯去君子持之以永終譽
　　　榖銘
維天降精地發靈假爾生徳賦爾形春萌秋成實庚庚
餒克致飽虚可盈林林之衆仰以生厥功直與元化并
登為粢盛暢潔精釀為酒醴流冽馨薦之郊社享神明
來歆來格致瑞禎雨暘以時水土平爾勣多有難具評
有圖監之爰作銘
　　　菜銘
嗟爾菜山澤臞芳寂甚色病如子宜膏甲宜疏淹斯脆
芼斯膚雋不足爽有餘儉可常飽無虞親爼豆逺苞苴
見師贄享帝葅藜糝比玉食殊志士嗜貴介疎醉飫後
或見須嵗不熟饉乃書意有在形是圖告觀者毋忽諸
　　對
　　　革姦對
或問邵監郡革姦之政於史某曰版籍至重也故孔子
式之其為事也博大以繁不能以旬月治也夫博則難
周大則難舉繁則難詳欲盡革其姦不可也某對曰可
革其大者不革其小者曰何哉曰夫民之生也在食食
之出也在田田之籍也在冊賦税以之而考徭役以之
而定一失其平譎詐繆妄之患生矣任斯事者亦在得
其平而已事得其平則姦之去者什七八矣尚何難周
難舉難詳之為患哉今江南之税與役為天下最吾蘇
之税與役又為江南最諸凡科率調遣徴發必視夫田
之多寡輕重而第其則焉以為布在方䇿非若他貨財
可藏掩也法既以之為凖於是豪猾者益翫法焉假婦
女老弱之名曰帯管他郡别邑之名曰寄莊莫不多占
良田徼倖免役又有妄立名字以析多為寡以舍重取
輕舉於東則竄於西召於此則遯於彼藏伏委曲莫容
致詰轉相效習奸偽成風而賊民蠧政之端由是滋矣
惟是拙而誠者貧而弱者終嵗服役迄無寧時且令式
非不禁民庶非不言令長非不知也第偷者不暇問弱
者不敢為貪且墨者反以為受賕之資然則政何由而
得其平也惟我監郡公知其然其始受任也即下令曰
凡帯管户户田十畝以下者聽踰此數者悉編入為正
額有不編者罰無赦凡寄莊户户籍其田之數於官官
即牒本郡若邑俾召役者有所徴焉有不籍者罰無赦
令既下其黨患之乃相率賂權要及辯士所以遊説者
百端公執不聽益狥行郡中檢察不倦由是姦無所容
得其户之隠者若干田之詭者又若干還之有司咸受
令而服役斯可謂得其平者矣若夫丁口之盈縮年嵗
之増減書札之差錯其間雖不能無弊公則以為此乃
里書之常態無大害於政不深治也所謂革其大者不
革其小者以此且公之善政不特此也郡中有為要官
貴人謀敚一儒者之地以益其墓深文巧詆無所不至
儒者不勝其憤走訴諸有司有司方諂要官貴人莫為
直公聞而奮曰不可當吾任而使有枉者竟為直之文
法明峻破其機闗使不得發要官貴人怨公者刻骨鼓
為謗訕羣黨附和氣燄赫然可畏公不顧也抑公有三
善革大姦至明也舍小過至恕也摧勢家至剛也問者
起謝曰微子鄙人不知其詳今問一得三請書其對以
告夫當道者
　　相喻
　　　相喻
古人有言曰達為良相不達則為良醫何也葢相所以
繫國之安危醫所以繫人之生死迹雖不同而理無不
同言者舉其所同不泥其所不同其亦善於取喻矣夫
相之於國當其理也則夙夜在公業業兢兢防患於未
然弭亂於未形夫然則用力少而功易成恐佚慾之蕩
上心絶之不使啟其萌懼䜛佞之傷善人斥之不使立
於庭然後君徳聖庻事明百姓和而萬邦寧矣值其亂
也則徴兵選徒指授羣帥徳刑禮義為戰之器批亢而
𢷬虚兼弱而攻昩或亟戰以挫其鋒或堅守以乘其弊
地有所必爭城有所不棄圖萬全而不趨小利變化無
窮縱横自肆將使勇者不暇戰智者不暇計信乎不出
樽爼而折衝千里之外矣及其定也則撫傷殘之卒懷
降附之民牧養休息復其役而寛其征毋重困其身熙
熙皥皥與物皆春民忘其敗而樂其生矣醫之於人也
亦然當其安也則保其精神診其脉色知微預防六氣
七情舉不能為之賊矣值其病也則明標本論隂陽不
詭隨於病不遷就於方在血脉則針石於腠理則熨湯
益之損之務得其當於死之中以求其生斯可復其故
常矣及其愈也則調其食息謹其寒燠以毋罹於復復
則元氣重傷重傷恐至於不禄矣由此則相與醫特達
與未達之間耳其同時稱之非過也非過也吾蘇劉先
生徳美者醫之良者也其二子伯也習為醫之業仲也
學為相之道皆良也予之室人患痼疾屈先生治之自
壬辰至甲午三年矣自郡城抵吾家百里矣先生不以
為逺且煩而視益勤無倦色無厭辭而納於安焉嗚呼
先生之德厚矣先生之賜大矣某謀所以報之為之燕
飲先生不嗜也贈之貨好先生弗受也然則欲致其區
區者將何所施也作相喻
　　字詞
　　　張鼎字詞
吳興張子靜名其嫡子曰鼎將以月日加布其首問字
於松陵史某某字之曰和甫又從而為之辭曰在昔先
王鼎為重器水火既濟用調五味和而薦之所以行氣
志實言定令由此出美哉乎鼎父以名汝正月吉日冠
阼於祖爾服咸加禮容有楚爰昭爾字敬曰和甫和之
云何其義孔嘉舉得其度不愆不頗如器之和獻之宗
廟祀事攸宜以無忝爾家以受遐福
　　啟
　　　聘陶氏婚啟
伏以八州為督忠勤有類乎孔明五步成詩穎敏聿超
乎子建葢晉室之保江在將而唐人之取士以詩昔號
名宗今為嘉耦恭惟令愛采蘋南澗夙依季女之尸而
小孫啖餅東床甚愧丈人之厚式符鳴鳯庸展委禽儷
皮莫報於諾金束帛敢同於將璧若君子享其儀而畧
其物則鄙人成其禮而宜其家敬以將之永為好也仰
潯陽之三隠柴桑固在乎首稱詠韓奕之五章川澤有
慚乎孔樂敷宣罔既感荷居多謹奉啟以聞伏惟尊慈
俯賜鍳念不宣
　　　汝其通子聘顧宗岳女婚啟
言念吳王見憚有使人不樂之言(顧雍/事)魏子屬厭發惟
食忘憂之嘆(汝寛/事)如此閥閲宜其室家恭惟令愛秀擅
閨中亮夙嫻於四徳而小兒珍非席上將試習乎一經
媒妁成言姻㜕獲締雖同氣相求相應然非幣不交不
親榖旦于差菲儀是貢但止束帛儷皮而已初非百金
雙璧而然吾儕小人正所謂恭敬而無實彼美君子固
不以嫁娶而論財感荷居多敷宣罔既謹奉啟以聞伏
惟專慈俯賜鑒納不宣
　　傳
　　　桂彦良傳
桂彦良者慈溪人也洪武中以文學為司經正字事懿
文皇太子於東宫高皇帝甚重之常呼為老桂而不名
貴妃薨上詔皇太子服齊衰杖期太子曰在禮惟士為
庶母服緦大夫以上為庶母則無服又公子為其母練
冠麻衣縓縁既葬除之葢諸侯絶期以下無服諸侯之
庶子雖為其母亦厭於嫡母不得伸其私故權為此制
也然則諸侯之世子不為庶母服也明矣今陛下貴為
天子臣雖不肖地居嫡長幸得備位儲副而為庶母服
期非所以敬宗廟明正體重繼世也上必欲太子服之
太子終不奉詔上大怒顧取劍太子走上逐之羣臣震
讋皆不知所為彦良當上前跪抱上泣曰陛下之於太
子愛之深故責之重也上為之止彦良乃追太子及之
諌曰貴妃逮事至尊殿下當縁君父之情為之制服不
可執小禮以虧大孝也因持衰衣之太子不得已乃服
以拜謝上怒解擲劍於地曰老桂爾今日竟能和朕父
子矣上嘗咏科斗詩曰池上看科斗分明古篆文詔彦
良足成之彦良頓首曰只因藏水底秦火不能焚上悦
彦良後選晉王府右傅致仕卒
　　　姚善傳
姚善者巴湖人也建文初知蘇州府蘇州承元季侈泰
之後豪右田宅輿服多踰檢髙皇帝制法整齊之誅夷
狼籍譁者用是持人短長巧詐蜂起號為難治善明達
治體周知人情嚴而不刻容而不弛執而不泥簡而不
遺煩而不苛又數請謁郡中名士錢芹王賓韓奕等訪
問吏治得失民生休戚俗化淳漓以因革之由是吏民
皆顧尚亷恥好善趨義不復為非小大樂業化為善俗
郡中大治號為天下第一芹初聞善命謂使者曰明公
郡將也芹誠以得見為幸然畏禮而不敢往也明公茍
𢎞下士之風請伺月朔詣學宫時為停須臾芹將走見
也使者反命善許之至期先一日芹沐浴更衣適學宫
夕焉坐以待旦須善至見之善嘗使吏餉芹禄米而吏
誤送俞貞木家貞木往見善曰竊聞錢芹絶糧久矣明
公此舉當以歸之貞木自揆不得濫受此賜敢辭善知
吏誤遽曰向誠欲餽錢先生將因君為介紹聊以藉手
耳君毋庸辭錢先生别有餽也賓家在陋巷無妻子奴
僕獨與母居善每候見賓輒舍輿屏徒従步趨至門以
指叩門者三賓問曰何人則對曰姚善及賓往報謁輒
於府門外投刺再拜而退及善知之自追延賓賓辭曰
非公事賓不敢入也奕隠於醫聞善將來見之乃避扵
上方山善追至上方奕又泛小舟入太湖矣善歎曰韓
先生所謂名可得而聞身不可得而見也後數因賓往
請乃得見文皇帝稱兵南伐以誅君側之惡為名索太
常卿黄子澄等甚急南朝乃匿子澄於善所北兵日深
善起兵拒之詔以善兼督蘇州松江嘉興常州鎮江五
郡軍馬未及戰為麾下許千户等所縛并縛子澄獻於
文皇帝皆剮之夷九族後有沈魯者以詩弔之曰倉卒
勤王五郡兵南風無力北風鳴清忠自托巴江月穢史
何曽説杲卿聞者悲焉同時有黄觀者池州人也洪武
初以許觀中廷試第一後改黄觀建文中知安慶府加
侍中率勤王兵屯江上文皇渡江知事已去乃衣紅袍
自沈於江死之文皇即位詔族其家以觀妻配象奴行
至大中橋觀妻止橋上探懷中鈔授象奴紿云買餅餌
飼所抱幼女伺象奴去急抱女溺橋下水中又有周是
修者泰和人也為衡府紀善與纂修兼翰林文皇兵入
京城是修入應天府學文廟中自縊死
　　　吕震傳
吕尚書震在禮部時文皇帝數自將兵出北邊吏部蹇
尚書義户部夏尚書原吉皆切諌上上不聽一日上問
原吉曰今糧儲足給幾年原吉意上又將出師因詭對
曰纔彀半年耳上疑其誕乃令中官及御史按之則十
年尚有餘也上大怒以夏原吉等朋黨欺妄居嘗忿詈
時兵部方尚書賓提調靈濟宫㑹有中使至宫賜香數
語賓以上怒故賓惶懼自縊死朝房中有司以聞上立
命剉其屍且械繫原吉錦衣衛獄以震兼領户兵部事
時變起倉卒諸大臣相繼罪死上怒不已中外恟恟咸
不自保上慮震自危親諭之曰兹事卿本無與朕坦懐
相期毋得自疑但當為朕盡忠輔政耳又令校尉十人
隨震起居以防之密敕曰震萬一自盡爾十人者皆代
之死震乃頗自安震聰明絶人毎朝奏請他尚書皆執
副本又與左右侍郎更進迭奏震既兼三部奏牘愈多
皆自專請對侍郎不與也情狀委曲千緒萬端一覽之
後輒背誦如流未嘗有悞又嘗扈従上北狩上駐蹕邊
地見碑立沙磧中其文具在率従臣讀之後一年上與
諸文學語及碑因詔禮部差官往録之震奏曰臣當時
亦與讀此今尚記憶不須遣使也遂請筆札於上前疏
之上不信密使人至其地拓其本回校之無一字脱誤
其彊記如此
　　　尹昌隆傳
尹昌隆者江西人也洪武中舉進士魁天下授監察御
史建文初蒞政視朝稍晏昌隆諌曰昔太祖髙皇帝鷄
鳴而起昩爽而朝未嘗日出而臨百官百官於是乎戒
懼故能庶績咸熙天下乂安也陛下嗣守大業固宜追
繩祖武兢兢業業憂勤萬幾未明求衣日旰忘食常如
有不及焉葢天下之大四海之廣兆民之衆不可不勤
以撫之也今乃即於宴安日刻甚宴猶未臨朝羣臣宿
衛疲於候伺曠職廢業上下懈弛萬事隳壊臣恐播之
天下傳之四夷非為社稷之福也制以昌隆所言切中
朕過禮部可徧行天下使朕有過人得而知之及太宗
文皇帝舉兵南向尹昌隆上疏言今日事勢日去而北
來章奏有周公輔成王之語不若罷兵息戰許其入朝
彼既欲伸大義於天下不應便相違戾設有蹉跌便須
舉位讓之猶不失作籓王也若沈吟不斷禍至無日進
退失據雖欲求為丹徒布衣不可得矣不報文皇帝入
南京命捕齊泰黄子澄方孝孺及昌隆等為姦黨同驅
出戮之昌隆當陛大呼曰臣當時曽上章勸以位讓陛
下奏牘尚在可覆按也上乃命緩昌隆刑閲其奏流涕
曰火燒頭若蚤従此言則南北生靈受禍未至若是之
酷朕亦無此勞苦也詔特貸昌隆死且諭之曰朕長子
在北京爾往事之爾能盡誠輔導朕不忘爾昌隆頓首
謝永樂二年冊立皇太子授昌隆左春坊中允前後在
東宫隨事匡諫多所補益太子甚重之後陞禮部主事
尚書吕震方承寵用事羣臣莫與比者當其獨處精思
以手指刮眉尾則必有密謀深計官屬相戒無敢白事
者而昌隆適有事往白震怒不應昌隆未喻移時又白
之震愈怒拂衣起曰事當行自行何問為昌隆踧踖而
退謀於所知者或謂之曰今既請不得公舊事東宫皇
太子素知公何不啟取令㫖行之昌隆従其計果得令
㫖依所請震怒遂奏昌隆傲慢狠愎事多專行臣以職
守相臨動為所拒無屬官禮且身為王官事無大小並
須上奏而乃假托宫僚怙賴恩私隂欲樹結故不之父
而之子其潛蓄無君之心可以槩見矣又言昌隆身事
庶人名在黨籍徼倖茍免見利忘義其心叵測其行匪
良不宜任用上乃命逮昌隆下獄尋遇赦復官丁父憂
歸後起復至京往謁震震溫言接之入理前奏詔繫昌
隆錦衣衛獄且籍其家上方巡狩西京凡下詔獄者率
輿載以従謂之隨駕重囚昌隆與焉後數年谷王謀反
事發辭連昌隆以曾經保奏為長史乃坐以共謀詔公
卿襍問昌隆初不服力辯不已震折之昌隆知不可免
乃無言獄具上剮死夷其族是年震病面疽痛不可忍
宛轉床褥間常號呼曰尹相尹相其妻子問之云見尹
昌隆守欲殺之竟死
　　　平思忠傳
平思忠者吳江人也少為縣吏役滿歷京考選授禮部
主客主事於時明興四十年矣兵力强盛薄海嚮慕文
皇帝方事招懷諸國朝貢者蹄踵交於道路烏蠻驛至
不能容勞贈宴犒館餼無虚日率主客主之思忠有精
力勤敏過人遇事皆應機立辦尚書吕震雅器之陞為
郎中嘗以事下獄適北方入貢新任主客者區畫多不
稱㫖上怒震因言思忠等以微累禁繫罪不至去官且
習外國事乞宥之以収其後效㫖可即日赦之復任初
有楊𢎞者陜西西安府朝邑縣人為刑科都給事中敢
直言上特擢為陜西左布政使吏部以𢎞陜西人例不
該除上曰非爾所知也後不為例𢎞亦以本貫辭不許
葢是時有楊太監者數人在陜西故上以𢎞往制之也
他日上諭執政曰楊𢎞初去時頗肯言事近日又黙然
矣可選清强有膽氣者一人往參政以察之吏部以思
忠應詔上素識其名命之往而思忠有養子曰平安者
私以綾羅度潼闗為抱闗者所發解陜西布政司思忠
時出行部𢎞命收而勿籍候思忠歸私以物還之思忠
感愧不已竟不敢有言嘗有某府一推官録事至司思
忠知其素貪乃發怒杖之後其人解京因招嘗分事内
某贓賂思忠刑部并逮思忠就質適有例凡貪贓官吏
妄訴不已者笞殺於市思忠乃誣服謫戍邉㑹太監劉
瑪勒奉詔市馬西域以思忠在主客久多識諸賈請以
自従詔釋其戍給冠帶辦事隨瑪勒西抵吐番烏斯藏
朶甘隴答等處齊勤蒙古䍐都安定鄂端察遜哈密等
衛及和卓伊埓巴爾賽瑪爾堪哈里于闐諸國而還復
免官家居以漁佃自給又數十年卒初蘇州府知府况
鍾亦以吏員起家繼思忠為主事及思忠參政又嗣其
郎中寮寀交承情分甚宻鍾來知蘇州思忠往見之鍾
迎候甚恭呼其妻子出拜謂曰此吾舊長官也飲思忠
酒時正暑熱命二子扇之思忠辭鍾曰吾沗知貴郡非
無僕𨽻可給使令但欲使小兒輩知公為我故人耳其
敬之如此然思忠居貧自守未始以事干鍾人以此多
之初思忠未貴時知縣蔣奎延一相者問休咎徧觀在
座者其言皆不大了了思忠時給事堂下相者數目之
奎因呼上使相相者曰此人他日當貴至三品然惜其
不終奎大笑相者去奎謂座客曰術士之妄如此一小
吏安能頓至三品乎後奎坐事自殺同僚無一顯者思
忠竟如其言
　　志
　　　龍墳志
成化二十一年冬十有一月望巡撫都御史廣東李公
臨縣詣學宫謁先師孔子禮畢進諸生問曰昔大禹治
水至震澤斬黑龍以祭天本朝永樂間此土大獲龍骨
爾諸生有知之者乎可詳攷其事以告僉以諉予予乃
為之志曰龍墳在今秀水縣伏禮鄉小律原北距太湖
可六七十里初由村氓耕田往往得龍骨而未識也永
樂間有一漁者始識之因潛持出以售於蘇州南濠徐
氏藥肆中嵗以為常一日徐問有龍角否其人曰有乃
以一稜遺徐有朱永年過徐肆中見之驚問何所得曰
適有人來售朱問其人去逺近曰未逺因急追及之盖
是時有左璫號李黄子者方受命求採珍異朱以買辦
户出入璫所欲以為竒貨也遂偕其人告於璫璫檄郡
縣調夫船具畚鍤躬往掘之初入深見有狀如浮屠氏
所謂金剛神者數輩初尚儼然及見風隨化盡惟餘骨
耳遂得龍骨角齒牙凡十數艦獻於朝竊取者不與焉
時方貴龍角帶自非諸王勲戚不能得一銙直千餘金
至是價為之頓賤秀水在當時猶為嘉興宣德間始分
為秀水今其田可六十畝許不加糞治而收穫倍於他
田嵗每大風雨則拔木發屋而禾稼反無損耕者猶時
時獲龍骨於田中意當時已盡取不應有遺豈其地為
龍所窟而潛蜕其中歟然台諭有大禹治水至震澤斬
黑龍以祭天之文不知出於何書歷考吳越春秋吳郡
志蘇州志無所經見不敢强為之説
　　　運河志上(成化十二年南京户部王侍郎以漕/艘稽程由運河之不治令各郡邑攷)
　　　　(運河原委里數形勢具詳以憑疏請專員巡/視修治邑侯以水利過訪乃撰志三篇以進)
按吳江縣運河之源有二一従杭州錢塘諸山發源下
流為西湖東出北闗門又北逾仁和及嘉興之崇徳桐
鄉秀水諸縣至於王江涇而吳江運河起於此河之西
為石塘有橋曰聞店橋内為市約千有餘家葢秀水吳
江之民雜居焉橋之下衆水奔凑東入於河自南徂北
十里而至市涇又八九里而至於合路折而西流又一
二里而至於黎涇又四里而至南六里舍皆有橋臨塘
西南受穆溪之水而入於河溪之源又出其東南曰睡
龍灣相傳宋髙宗南渡時宿此故名下有泉騰躍上湧
常混混波面也河由六里橋而西約四五里至於百星
橋又西至於下湖橋折而北流數百步許為平望鎮居
民可三百餘家日集市中河西有驛名與鎮同是為南
塘之水也一源於湖州之天目山分為苕霅二溪東北
流至湖州復合為一又東流為荻塘經烏程過南潯鎮
東一里入吳江縣界水東北流三里而至於曹村之駟
馬橋又五里而至於蠡思橋又二里而至於楊定橋皆
在河陽土塘上又三里而至於震澤鎮有巡檢司南臨
之鎮之居民三四百家雖屋宇連比皆務於耕織而不
互市蠡澤之水自河隂來㑹焉河之陽有四橋曰新興
曰通泰曰曲橋曰張灣以分泄水勢中為大石橋三皆
横跨河上東曰底定西曰思范中曰慶源水由三橋下
東行五里而至於雙楊村過栁塘之橋而河陽復有永
安衆安斜路三橋又十八里而至於梅堰東吳西吳二
橋在其北而中濟一橋貫其中又十二里而至於平望
鎮諸家六里泄水三橋界其側自曹村至此五六十里
間凡橋在河陽者皆南受河水而北流入太湖而鶯脰
一湖在其隂東納穆溪西通麻溪南吞爛溪諸水瀦而
為澤與運河合流而東有亭臨之名曰望湖稍東經太
通橋又東逾巡檢司道安徳橋下東出市中與南塘之
水㑹為一焉
　　　運河志中
二塘之水既合北流至通安橋橋甚髙大跨距東西兩
岸水従其下過循石塘北行經長老橋又七里而至於
洪水橋本朝嘗有備倭船自太湖而來道經於此人因
呼為海船闕云又三里而至於盛墩有橋在河西曰裊
腰又六里而至於翁涇橋又四里至於八斥之塘居民
纔二三十家南有橋曰廟涇北有橋曰太浦由太浦益
北不及十里為白龍橋又一里許為澈浦橋又一里許
為龔家橋自此河折而西北流又四里即甘泉橋也下
有泉甚深味甚甘色湛湛寒碧唐陸羽嘗品為第四故
又呼為第四橋橋之東有龍神祠邑中水旱必禱之國
朝登祀典嵗以春秋致祭又北行為三山定海仙槎萬
頃四橋河益折而西又六里而至於三江橋禹貢所書
三江既入而吳越春秋又云范蠡乗舟出三江之口者
疑即此處也盖太湖之水東注吳淞而入於海實由於
此太湖上承宣歙常蘇湖數州之水汪洋浩瀚不可涯
涘故昔人有三萬六千頃之稱而吳江當其下流茫然
澤國古無陸路非舟不通唐穆宗朝刺史王仲舒始擁
土為塘宋祥符八年知縣李問修之治平五年知縣孫
覺累石為固紹定五年知縣李椿添石重修元天厯二
年知州孫伯恭加以巨石至正九年知州那海又大修
焉疊石築土長二千八十大廣一丈又四尺髙如廣而
殺其四尺又相度水勢鑿竇一百三十有六引水東泄
於河澇則用平上流之勢旱則資以運舟歷嵗既久濤
衝水嚙日就傾圮國朝永樂九年通政使趙居任治水
東南始奏修之躬親督視灰石增崇築壘堅密視舊有
加後工部侍郎周忱郡守邢宥雖兩修之不能復如疇
昔之固隨葺隨壞竇有傾者輒隨而堙之加以沿河之
人多種茭草淤而為田而水道日微嵗長月増其害將
見甚於今日在上之人誠能不以近且小者為利圖為
久逺之計疏而導之則匪獨吳江一邑蒙其惠矣
　　　運河志下
河水自三江橋分而為二一従長橋巡檢司闗前北流
可一里許入吳淞江折而西流又二里許經顧公廟陳
黄門侍郎顧野王祠也水由祠右西行至三里橋下橋
為知縣韓槃重建其堍以石犀四鎮之一入南津口西
流其地曰江南水經醋坊橋大明橋過河之南為巡撫
書院河之北為長橋巡檢司又西為太湖廟中祀太湖
之神又西為松陵驛又西為儒學左文廟右學宫宋元
以來廢建不一而國朝正統中侍郎周忱知府朱勝撤
而新之又西為三髙祠祠臨釣雪灘中祀越上將軍范
蠡晉東曹掾張翰唐右補闕陸龜蒙有石刻碑記乃宋
參知政事范成大所作也由雪灘而西是為長橋橋舊
名利往東接江南西踞城東長一百三十丈横截江湖
宋慶厯八年知縣李問縣尉王庭堅新建然止用木為
之中作亭名垂虹元泰定二年判官張顯祖始以石易
之上翼扶䦨如其長下甃水竇六十有四三年達魯花
赤完者於兩堍鎮以四石獅國朝洪武元年知州孔克
中立吳相國伍員唐中丞張巡宋鄂王岳飛像於垂虹
亭中名曰三忠永樂元年知縣蔣奎以磚砌橋面成化
七年知縣王迪重修河至橋下播而為三一自垂虹亭
前北流入吳淞江俗呼為站船路一西流至縣城東循
城址北行至三里倉一由福民橋西流入東門内過仙
里橋察院臨其陽税課枕其隂又西經縣治前道庶寧
橋益西折而北流由新橋倉橋環濟農倉逾北門倉而
出又折而東流出永濟橋下經邑厲壇至三里倉前㑹
城東之水並趨而東又與闗前之水㑹道三里橋北流
入運河土塘在其左又二里有水自西來曰深港又三
里而㑹七里港之水北流入長州縣界中
　
　
　
　
　西村集巻六
欽定四庫全書
　西村集巻七　　　　　　明　史鑑　撰
　　記
　　　記臨平山一
錢塘山水名天下四方之人不逺千里以一遊為快何
况吾蘇與之名相亞地相望徐行四日疾行三日皆可
達然而足跡未嘗一至者何也葢無名人勝士可依藉
以行故徘徊顧望而不即遂者將以有待焉耳前三四
年鄉先生劉僉憲友人沈啟南與予訂為斯遊因竊自
賀以為平生所待而藉者兹遂矣又各以事縻不果行
成化辛卯嵗二月乃始克踐之先是一月與沈啟南定
行日其仲繼南聞之欲同往予欣然諾之是月四日三
君子過予家留信宿而行踰嘉興歷石門始望見有山
隠隠出天際人指云臨平山也又行餘五十里乃至山
下時快雪新霽重崗複嶺積素凝華上下一色寒光皓
彩奪人目睛瓊林玉樹布列巖崖上玲瓏玓瓅絶可愛
凡斷齶之狀蒼翠之色俱蒙被皎白斂巧藏竒一返太
朴如仙姝玉女不為世俗艶媚態而淡粧素服風韻髙
潔終異凡人僉憲歎曰始吾之南也以斯景為不及見
而今兹遇之豈天將全吾觀乎雖然仲春之雪非時也
吾何敢遊觀之樂為哉宜不忘吾憂不溺吾樂者吾其
為心樂至而憂或忘者吾其為迹君子之道也二三子
其識之作望臨平山記
　　　記寶石山二
自臨平指西南行將六十里至杭山皆在城西舟不得
至其處命家僮持槖自山後先往客皆肩輿入市訪劉
邦彦他出不遇投刺而去入北闗門至洪福橋飯諸立
夫家相與舍輿步出錢塘門度石函橋湖水自橋下出
屈曲衝盪有聲倚闌聽者久之遂與持槖者㑹寶石山
下山之僧傅上人予鄉人也其住山時予曽送之有明
年不負登臨約應叩禪扉借竹房之句至是聞予實來
候道左迎謂曰前言可不食矣相與撫掌一笑遂導客
躡石磴數十級至寺為房皆負隂向明重叠在山半顧
見羣山自天目來環湖之西北南三面南止巽為鳳凰
山宋故宫在其麓北止艮即寶石山也今保叔寺踞其
冢崗嶺連屬蜿蜓委蛇髙下嶔岑凡三十里不斷郡城
横截其東西之三門皆俯臨湖水南曰清波道湖隂者
出焉北曰錢塘道湖陽者由焉中曰湧金復分道於南
北湖幅員可十里許泓渟淵瀯蓄細洩大納汙流惡蘇
公堤如蛟龍出水拏雲捲雨横亘湖面城中官府居民
軍師之署舍與夫浮屠老子之宫皆棟宇櫛比榱桷鱗
次氣欝欝如霧東望淛江如白練曵城下繚南縈東連
接海氣蒼茫無際不騖逺不窮髙一舉目而得其大都
焉傅上人出酒飲客衆樂甚惟啟南時起倚欄檻語之
不應飲之不舉穆然若忘凝然若寂疑其神與造物者
往遊而不息也日欲暮立夫將辭歸客挽留同宿修師
房燈下相對如夢不意此身之直在山水間也
　　　記參寥泉鄂王墓飛來峯三
山寺日髙劉邦彦來訪握手相問勞已即謀入西山前
時遊者皆朝往夕返而幽勝處多在深僻往往迫日暮
而莫得竟也於是置重累於保叔獨従家僮輦食飲舍
頓具偕往餘百步有寺峩然臨湖上云智果也入門循
東廡行過佛殿稍北一小亭甚幽閴中有泉曰叅寥讀
徐一䕫碑云東坡在黄州時嘗夢與叅寥子道潛賦詩
覺時記寒食清明都過了石泉槐火一時新兩句後官
杭聞叅寥住智果寺有泉宜茶寒食日汎湖尋之忽憶
舊夢因以名泉云云頃之從者舁酒至遂列飲泉上各
賦一詩觴至則歌以侑之飲散登輿西經葛嶺訪賈似
道故居則已鞠為瓦礫塲矣噫擅威福窮逸樂身不欲
危家不欲敗國不欲亡得乎又行二三里許至棲霞嶺
過岳鄂王墓下下輿趨入僉憲拜衆皆拜嗚呼髙宗忍
忘其父兄之仇其忍扵殺王也宜矣然墓上木今猶南
向則王之忠義豈以寃死而有間哉悲慨者久之折而
南行度洪春橋見蒼松夾路大皆連抱而髙或百尺依
依如人立道旁肩摩武接或拱或揖自此至靈隠及三
天竺不間他族故曰九里松云上則枝鬛偃葢下則石
甃夷潔雨不沾衣泥不塗足每風自山頂下則龍鳳飛
舞翺翔霄漢濤鼓籟鳴淙錚鏗鍧響應山谷如聆廣樂
於洞庭之野也少焉陟芝嶺遊普福寺愛其清雅欲止
宿而寺僧皆出遊未歸乃進次飛來峯峯在西山中始
由天目山發源東來至湖止不可去其氣欝積融結為
此峯故其秀為諸山冠重崗如城圍合無間惟東北稍
隙所謂九里松者路所従入有橋曰回龍宋南渡後名
也行又數十步復有橋曰合澗峯南北有泉至橋下同
入於湖兩寺夾立峯下而中分之陽曰靈山隂曰靈隠
臺殿重㳫掩映前後如畫故白樂天有一山門作兩山
門之詩葢指此也峯之石無秋毫土壤皆紺碧膩滑攅
蹙疊皺峛崺磈礧俯若頽雲仰若偃葢峙者獸踞鶱者
鳥騰望其顛如圭璋呈露即其址如瓊瑰委積神設鬼
施千態萬狀而莫有同者焉其上則異木竒卉不辨其
名穿透崖石根露蔓延而膚理光澤枝葉葳蕤華盛美
好類人力所灌治也其下則巖洞空豁容納光景東曰
龍泓西曰呼猿皆曲暢連貫窈然若窮忽又明朗縦横
出入恍不知其端倪客環行交錯卒與衆遇則大呼笑
以為樂家僮伺主者出亦竊入馳逐洞中互相持驚呌
聲如甕葢中響久未能出冷泉澗如一玉帶抱峯背流
至靈隠寺前有亭翼然臨之名與泉同磵底皆小石平
布圓潔如鳬雁子泉軋其上紋如織縠聲如鳴佩使人
目駭耳聳岸址則蘭芷叢生搖青曵紫蕊拆苞敷香氣
薆咇凡此皆其畧耳他勝殆不可為狀方舉酒欲飲亭
上而靈隠詳禪師歸自城中見輿上挾書冊遙呼曰客
非常人也不問名而就飲焉衆皆引滿不辭頽然就醉
邦彦以事不可留辭歸予五人者皆露坐寺前石上融
然神釋快然心暢萬慮俱息直欲身世兩忘也久之日
没林影外暮色蒼然暝無所見覺露濕衣上乃始入詳
禪師面壁軒中夜深月上時時開南牖望之如見故人
與語而不忍休也
　　　記韜光庵三天竺寺四
環西湖之山凡三面西山為最佳據西山之佳惟四寺
靈隠為最勝領靈隠之勝有吾亭韜光為最幽韜光在
寺後之北髙峯下其始由西北隅上山路險峻曲折虵
行兩旁皆巖崖陡絶數里中連屬不斷嘉樹美竹森其
上兔絲女蘿之屬蔓延而羅生枝䕃交加蒼翠蒙密日
光漏木葉下瑩淨如琉璃可愛禽鳥聞人聲近輒飛鳴
翔舞若報客狀峯回路轉客或先後行相失望見樹隙
中微有人影往往遙相呼應遇㑹心處則倚樹而息藉
草而坐悠然遐想者久之起而行行而止猶徘徊不忍
去道中聞梵音泠泠如金石出林杪因徐步聽之久方
及門堂宇因山為髙下明淨整潔一塵不生周圍峯巒
環抱勢極奥曲窈然深秀乳泉交流屋上下隨處充滿
晝夜常如風雨聲老僧八九人皆擁衲趺坐閉目靜觀
客至不起惟融庵主者出肅客坐小軒中焚香供茗菓
甚䖍復引客出屋後見大竹數萬竹盡西一小邱髙可
數丈攀援而登其上望見西湖湛然在城下南北兩山
繞湖如雙龍抱一銀盤晃漾不定使人心目蕭爽神思
飄逸疑乗雲御風浮遊於灝氣上也吁快矣哉復循舊
路下山而傅上人追客及飛來峯下同往遊三天竺初
慧理法師自西域來見峯之秀拔有靈鷲小朶飛來之
嘆葢言其形似而未必有實也既建靈隠於峯後次建
靈鷲於峯左又次建靈山於峯前靈山一名天竺靈鷲
己久廢靈隠地勢又窮惟靈山之右山益深地益髙勢
綿延未已後人乃於其隙相繼建二寺并靈山為三三
寺並列同名天竺而上中下别之以髙下言先上竺後
下竺以久近言先下竺後上竺中竺則介乎其兩間三
竺皆臨絶磵限連山深秘密勿疑若無路惟其左有所
入處署曰佛國山張即之書也長松參天半路平坦無
上下之險無陟降之勞行不甚逺人不甚困而舉盡其
遊觀之美焉上竺既深邃在五峯之間雙桂乳竇白雲
磈礧獅子其目也寺有鴛鴦殿葢重而合之中藏沈香
大士像人捐寶玉為供至建閣貯之雖多而無絶異者
寺僧瓛秉中名能詩出稿示客惟絶句頗佳耳中竺稍
荒廢僧有寶楚瑛者自言其師吳僧也故視客為尤親
延入千嵗巖下登曲水亭亭有巨石上鑿為蜿蜒形引
水注之屈折行其間因呼酒實觴而流焉至則接取以
飲客甚歡洽下竺多古跡葛公井理公巖三生石香桂
林翻經臺跳珠磵東坡煮茶亭咸具在無恙方丈負飛
來峯其背不施户牖恒與峯面石之秀者與冷泉同中
有王叔明畫壁甚佳但恨其未畢委去有沈士偁者補
之老僧禄萬鍾年八十餘而好客觴於小朶軒中客已
先醉不能飲惟徜徉泉石間㑹日暮天黑祥師又頻遣
人促回乃行歌過合磵橋月已出東山掛青松頂矣遂
乘月歸直指堂上師復出酒飲客問遊事余曰三竺下
竺勝啟南應聲曰四僧此僧髙因大笑飲散啟南秉燭
作圖相與賦詩其上留山中為故事皆冥搜苦思務出
竒語以相勝夜將半猶吟聲嗚嗚然不休
　　　記風篁嶺靈石山煙霞洞五
西山之勝既盡將理輿南遊傅上人引治裝者先往六
通寺候僉憲與客辭飛來峯出路口猶時時回顧至不
見乃已因指而誓曰自此當嵗一相見也遂經集慶寺
過夕佳樓歷梅坡園皆荒坵草舍遺跡無幾存者豈𢎞
大侈麗之觀為天道所惡而然耶抑廢興别有數耶相
與一嘅道中見古墓在山半立夫指云此句曲外史張
天雨葬其下惜榛莾荒穢不果登又行數百步始至風
篁嶺下福邸園龍井寺正據其上嶺甚髙大上下純嵌
空大石玲瓏挺秀萬怪千竒無以為之狀近年有中貴
人將事搜剔則愈出愈竒度不可窮乃止園廢久垣屋
卉木已蕩然惟水樂洞在水自頂溜洞中潨然有聲如
合節奏儼乎宫商之相宣也坐洞口聽久不能去龍井
在山頂窪然石眼也刻石為龍頭吐之頦下濯濯然如
鬚鬛動水中寺僧以泉煮茶飲客味絶勝他水自此南
行出荆篠間上靈石山磴道危險如登梯輿人皆喘汗
欲仆客前行者覺有異則指示大呼笑後行者亦呼而
應之聲振林壑不已連山綿谷萬石如林竒恠迭出大
者小者側者正者瘦者壯者皺者滑者枯者潤者方者
圓者奮者斂者青者紺者黝者起者仆者蹲踞者偃蹇
者蜿蜒者突怒者透漏者人立者羊觸者牛眠者虎摶
者仰而欹者俯而屈者騰而上者頽而下者如人之面
目皆具而無一相似信天設其巧地發其秀以表異於
兹邦也歟然嶺上無水雖鑿井亦不得意其下皆空洞
穿漏故不能渟蓄乎轉東行二里許至一寺有洞在西
北山上以煙霞名之寺又以洞名名之僉憲倦步欲不
往衆强輿至洞約髙二丈中窅然深黒不知所止溜水
下滴石上嵗久成波浪粼然洞頂及兩壁皆鍾乳凝結
青碧黄白相間其紋如雲氣如雨脚如蓮花龍鳳不可
勝計雖甚巧莫能角其技焉欲一飲従者咸不在寺僧
慧無自㩗山蔬新釀來供而傅上人在六通遲客久不
至遣治裝者賫酒肴隨路訪之﨑嶇歷數處問樵者始
追及山下立夫望見懽呼曰酒至矣予喜舞僉憲笑曰
是生未醉先狂矣乃列飲洞中令童子歌竹枝詞以侑
觴客従而和之悠揚飄颻如步虛聲鳴雲霄上也於是
飲酒樂甚醉後猶連索未己不復言他往矣俄有言象
頭峯始撤而往觀有鼻蜷然下垂甚肖似也撫玩者久
之噫今世之名有力者往往逞志於泉石窮險阻竭工
費以聚其秀且異者於私苑之中務在盡取必得而後
已然求如彼自然之竒曽不能彷彿其萬一今乃知造
物者之巧與力豈區區私智所可擬倫哉
　　　記石屋虎跑玉岑山六通寺六
遊烟霞洞後客相與並輿語道中以為斯洞之竒不可
復得輿人有沈安者進曰石屋洞當不下此且甚近盍
往遊乎客聞喜甚因移輿指之洞在山麓前臨平地約
髙三丈許深如髙而濶倍之爽塏明徹可容數十人坐
洞口竒石倒懸危欲下墮下突起一石向之連比昵接
儼然若二故人附耳語也洞底如螺殻新蜕旋轉深入
愈下愈小窺之甚黑莫測其淺深西南有小穴上出漏
光納明遙望見青天如紫雲中懸一碧玉盤耳石壁上
有賈似道題名乃咸淳中往天竺禱雨回經此後附廖
瑩中翁應龍名葢賈專政時廖為館客翁為堂吏事一
切委之於此可見二人則無時不従他人雖賢者不得
預耶轉而上山有二洞相望東曰天然西曰隠身天然
則上平下坦如怒猊張吻哆然未收俯首乃可入隠身
一名蝙蝠直石罅耳是日微安幾失之出坐道旁樹下
因共論二洞優劣予推烟霞啟南推石屋爭辨莫能決
僉憲方面山吟哦初若不聞乃相與質之徐曰烟霞麗
石屋竒要亦不相上下衆乃大笑起去度小石橋南行
田野間兩山谷夾道連綿起伏如二陣並進為犄角天
衡地軸鶴列魚麗靡不畢備而縦横變化出竒無窮使
人心目蕩駭左顧右盻得此失彼直應接不暇也又西
南行五里許覺山益竒路益曲水泉多交流乃虎跑寺
也風氣藏納竹樹掩映窈然而深欝然而隂後之行人
望前行者如入緑雲中倐忽不見如此者又二里餘方
至重門内有方池水清如鏡俯見天影石橋跨之水従
門竇中出轟然雷鳴澗中也樓殿宏麗疊處山上下門
廡堂室無不整齊完好南山中之最清處也敬祖規上
人導客往觀虎跑泉泉在佛殿西階上覆以畫亭䕶以
朱闌泉流階除下汨汨然云性空中法師開山時患無
水將遷他處忽二虎跑地出泉師遂止不去東坡蘇學
士守杭時曽於此養疾所賦詩石刻猶在延入滴翠軒
壁間有求無已禪師畫像因憶鑑為兒時聞先君子言
虎跑之勝杭郡諸山無以過之且甚愛求師之為人别
後不能忘懷至形於詩詞然以事阻不及再遊俯仰隔
世悽然久之復遊翠濤軒上軒内外花木几格種種皆
可愛有倪雲林樹石圖上書為徳常畫題二絶句云春
雨春風滿眼花夢中千里客還家白鷗飛去江波緑誰
採西園榖雨茶燕子低飛不動塵黄鶯嬌小未勝春東
風緑盡門前草細雨寒烟愁煞人詩佳而畫非真蹟其
戴文進摹歟亦亂真矣此葢啟南所云出門見夕陽在
山山色盡紫松枝上有鳥如山雀毛羽蒼緑見客不驚
意甚閒雅頃之經南高峯至玉岑山下遊慧因寺寺又
名髙麗像塑繪畫皆神采生動故宋時名手也遂往六
通寺與傅上人㑹寺僧慧天澤亦予之鄉人設酒樂客
客困不甚飲夜就宿焉
　　　記南屏山玉泉寺紫雲洞七
客遊虎跑時立夫即欲别去衆不許乃偕至六通寺先
時連榻同寢是夕忽他宿晨起逕歸衆怪之予曰飫於
飲食者固異夫飢渴之人也山水日接乎其目非若吾
徒來遊之為樂方未饜也其去也固宜遂往法相法因
兩寺皆少憇自此以東至南屏山遊淨慈寺寺甚大佛
殿羅漢堂尤宏敞新整五百應真像皆面相向背相負
環坐無端遊者多周行其間寺門外有池前有雷峯塔
類炎上鑿此以厭之樟樹四株大各數圍髙七八丈拳
曲擁腫與他生者不類湖山勝槩樓藕花莊皆近湖上
樓以供監司郡守宴遊莊則有僧居之但名佳耳僧言
故老云杭之諸寺靈隠秀氣虎跑清氣淨慈市氣信然
遂道六橋往湖北歸湖光山色映帶左右而六橋横界
乎其中客連輿循行若駕飈車驅羽輪凌弱水而遨遊
乎蓬瀛方丈間也亦樂矣哉道中見流水下石子多金
色可愛人云金沙灘也俄入北山後訪玉泉寺地勢益
進益下泉在西北有二池作石梁限之大者可一畝小
者亦數十步水瑩徹明淨如汞沙土盡碧色日映風動
光景盪漾疑露珠走大荷盤上也人撫掌則泉脉湧發
勃勃作湯沸狀巨魚可百餘頭類若遊行鏡中鱗鬛可
數見客怡然不驚若與之相忘客亦坐是不去時主僧
仁上人出遊吳興其守舍者以客之樂乎此也為汛掃
池西小閣客呼酒坐飲其上戲以餅餌投之皆噞喁就
食或趨而奪之其已得者則悠然逺逝若畏避狀因忽
自悟人之懷利自私者其亦何以異於是乎為之一笑
客飲酒不已皆至醉俄而僧歸共舉酒勸之亦醉遂由
山背南上舍輿步往紫雲洞初入低甚轉西稍寛已而
忽髙曠洞頂斜卓石色純紫類畫家所謂斧劈皴者益
上有穴西出臨大野見落日在其下乃自山前下去由
栖霞嶺西出路口歸保叔寺中
　　　記西湖八
錢塘為東南佳麗而西湖為之最重山環之名籓枕之
凡峯巒之連絡城郭之逶迤臺殿亭榭之叅錯舉凌虛
乗空以臨其上天光水色顛倒上下烟雲起滅其狀萬
殊而酒棹遊艦往來交互歌吹之聲相聞自春而夏夏
而秋秋而冬無日而息也其盛矣哉客來錢塘時僑寓
寶石山上湖之勝盡在几席下然猶以未即其中為恨
故連為三遊焉雖所遇之景不同而所得之樂無不同
也二月望日其始遊也主則邦彦客則僉憲啟南繼南
立夫沈明德暨予凡七人時春日妍麗湖水明淨萬象
在下栁色微緑梅花猶繁盛㸃綴逺近篙師刺船紆回
宛轉傍湖徐行而賣花獻技之人皆乗小紅船鳬飛水
上迎前尾後由東之南由南之西之北復之東而休焉
遇勝而登適興而返感今悼昔形諸詩歌有倡斯和雖
寄興不同然皆渢然成音可諷詠也凡所履歷并記之
孤山在湖北去岸猶二里許無所連系林和靖墓在其
上後人建祠肖白香山蘇東坡并和靖曰三賢堂慶樂
園在湖南今廢惟太湖石在耳園昔為韓侂胄山莊初
名勝景即趙師􁝜於此效鷄鳴犬吠者後侂胄誅莊入
官更今名云後五日其再遊也主則杭人歸生客則惟
邦彦明徳不至餘咸在凡六人是日風雨交作船不得
出外湖惟在斷橋内迤邐行耳顧望四山雲霧蒙□霮
􁔪淋漓儼如水墨畫中繼南笑指曰天殆欲别出一竒
乎然對此無言恐山靈亦將笑人矣因共聨一律又後
二日其終遊也合始遊再遊之主與客凡八人妓則碧
玉簫翡翠屏二人時宿雨新止天宇朗然日光漏雲影
中乍明乍滅羣山淨洗絶無塵土氣空翠如滴衆壑奔
流水色瀰漫湖若加廣草木亦津津然有喜色焉遙望
雲氣出山腹如白浪在大海中洶湧不定方欲賦一詩
紀之而僉憲赴臬司招不終飲而去邦彦立夫又間與
二妓為諧謔竟不及成章而散噫客志此久矣私心以
一至為足而今乃三焉天又隨所至輒改張其觀以示
若使盡識之况主客多能言清而不固麗而不侈樂而
不流其可謂無負賞酬者矣因次第書之
　　　記銀瓶祠紫陽庵三茅觀九
客恒往來湖山間而城中之遊則未也始遊西湖之明
日乃相與詣之由錢塘門入至立夫家竹下少憇共往
遊銀瓶聖女祠祠故岳鄂王所居也王遭誣時家屬俱
徙嶺南惟女抱銀瓶墜井死杭人義而祀之迄今香火
猶盛豈其貞烈之性死而猶靈歟徘徊顧嘆共舉酒酹
之由祠東轉南入一尼院觀所藏巴延畫像魁然偉丈
夫也遂循街南行數里過朝天門復西上吳山之鰲峯
廼紫陽庵也前後左右皆大石怪怪竒竒如蛟龍如虎
豹如麒麟如鳳凰如獅子如羅漢如夀星如蓮花如芝
草如鄉雲如蜂房如燕巢如車葢如馬鞍如浮屠如蝦
蟇又如牛如鹿如鐘如磬如鼓如鼎彞如筆架如屏風
者甚衆客循行其間常若上墜旁仆戰懼失色毛髪森
竪道士顧本清出陪客談故事云昔徐洞陽夢紫陽張
平叔授丹訣故以名庵復導客往登丁仙亭有遺蜕一
軀云丁野鶴也予應曰神仙家以為得道可不死野鶴
其已得者歟將未得者歟道士與客皆大笑因取酒飲
亭上索紙筆共聨一詩僉憲倡之啟南繼之予與繼南
又繼之詩成酒盡遂由庵後竹林中出往三茅觀觀雖
大然不逮庵之勝多矣迺不顧而去
　　　記鳳凰山勝果寺淛江潮十
杭人每春遊盛時嘗苦多雨為之廢者什六七今年雨
獨少客來遊時鮮或值之邦彦詩有南遊半月無風雨
之句葢紀實也遊城中後之三日天宇忽黯然雲氣自
山谷中出上接太空頃刻瀰布欲雨不雨客顧笑曰天
殆將促吾遊乎乃始整頓為遊事然以邦彦明徳咸在
逺猝未能致惟立夫居稍近因紿之來相與循城下南
行歷錢塘湧金清波三門凡數里乃折而西行登萬松
嶺鳳凰山之左翼也可二三里許至絶頂見怪石數十
株竒秀挺拔無與比屹立相向中止通一人行路盡有
草屋一間僧一人居之而巖下有石龕可坐然皆類人
鑿而成者僧言舊有羅漢居此不烟火食惟茹黄精耳
客相視竊笑以為其言近於妄遂循磴南下轉西有坊
曰萬松宋故宫也然陵谷變遷城邑改移非復往時氣
象矣前有岡嶺白塔在其上昔元君令番僧楊璉真伽
發宋之諸陵盜珣瑤焚尸取骨葬此建塔鎮之復因故
宫為報國寺葢以厭勝云自是益西行松徑中盤旋曲
折將數十轉至勝果寺鳳凰山之右翼也寺創始於唐
至宋規為苑今復之背山臨江風景殊絶主僧茂古林
迎客松樹下歡然如舊相識因導客登寺後之髙閣遙
望見江波浩渺東連大海與天為際而㑹稽佳山水層
見叠出縈帯如畫客安得與浮邱廣成輩乘鸞鶴徃遊
乎壁間有僧處黙詩云路自中峯上盤囘出薜蘿到江
吳地盡隔岸越山多古木叢青靄遙天浸白波下方城
郭近鐘磬襍笙歌是詩盡之矣後雖有賦者未見其能
踰此也復下觀洗馬池看月巖宋之遺跡可見者僅此
耳西南一嶺甚平坦云女教塲也嗟乎髙宗有臣如岳
飛者而殺之乃欲教女子以兵用圖恢復難矣哉方列
席欲飲繼南走報曰邦彦至矣葢過立夫家聞客為此
遊遂南度慈雲嶺追至天龍寺不見復東踰嶺阨始及
寺中也客歡甚競舉酒勸之飲散將西遊天龍邦彦不
欲往乃至江上觀錢武肅王所築捍海塘厥功甚偉而
杭人今猶追思之葢以此也適潮自海門上初如牽一
綫白久之有聲轟然萬人鼓也俄見潮頭如雪山移來
震蕩天地噴薄日月可駭可喜江中之船欲西往者反
東向迎之潮與船相搏向天欲立者數四若與之角力
鬭技須臾潮過乃旋艫隨之其往如箭轉眼已不見矣
是日竟不雨明日乃雨客曰天之成全吾者至矣可不
知止乎因共謀為歸計僉憲命鑑記之噫錢塘山水古
今之名士遊覽探索盡發其勝者多矣以鑑不才乃欲
抗顔而厠名耶然其足之所及目之所見心之所感不
容以不書姑記之僉憲名珏字廷美以鄉薦為秋官屬
僉山西憲事五十即致政啟南名周繼南名召長洲人
邦彦名英立夫名中明徳名宣皆錢塘人鑑字明古吳
江人史氏
　　　菊花記
余友汝其通嘗言其隣顧氏藝菊之盛約余往觀焉然
各縻所役屢訂而屢廢也成化丁未嵗十月乙亥始克
往踐之顧氏喜客至以酒觴客俄而其通之厨饌繼至
相與對花樂飲而醻之以詩主人曰今兹多雨且風大
為花病竢花無恙時君能再觀而記之否乎余曰諾後
閲月以巻軸至𢎞治元年九月余家燬於火不及往且
并其巻亡去顧氏不以為憾又從而繼之明年己酉秋
其通舉於鄉將與計偕粤十月戊子余從賓客之後往
與之别而顧氏之花方盛開因得以飫觀而徧識焉有
花大瓣密而色黄者深曰赤金盤淺曰佛面金有花小
瓣密而色黄者深曰黄木香毬淺曰白木香毬此花同
而色有淺深之異其名有不同焉有色如荔枝而花敷
者曰荔枝紅花巻者曰荔枝毬此色同而花異其名不
同焉有花瓣如爪甲而微黄色者曰黄金瓣瑩白者曰
白玉盤有花圓瓣密而深黄色者曰金毬瑩白者曰玉
毬有心紅而花黄者曰黄鶴頂白者曰白鶴頂有花大
瓣鬈而黄色者曰黄鶴翎正白者曰白鶴翎有濶瓣線
紋而深黄色者曰金芙蓉白者曰玉芙容有花瓣修索
而深黄色者曰金絞絲正白色者曰銀絞絲有花大無
心而黄色披拂者曰金絡索白色者曰銀絡索有花大
心抽如臺而白色者曰白牡丹紫色者曰紫牡丹此花
同而色異其名之又不同焉有花大無心而色黄鎣者
曰御袍黄有花小而色深黄者曰黄羅繖有花小瓣密
而色微黄者曰西番蓮有花大而色嬌黄者曰鶯羽黄
有花小而色鎣黄者曰内家金有花大而色渾紅黄者
曰黄玉蓮有花大而無心色正白者曰清心蓮有花小
而色初紅後白者曰玉繡毬有花小而色皎白者曰賽
月明有花瓣密而色鮮紅者曰狀元紅有花嚲而色微
紅者曰金蓮寳相有花瓣密而深紅者曰大紅毬有花
瓣密而色匀紅白者曰粉香毬有花紅而心黄者曰錦
香毬有花紅而純以金線心黄而標以紅臺者曰金帯
圍有花小而淡紅者曰瑪瑙圍有花甚大而色紅嫩者
曰佛座蓮有花小而色紅暈者曰醉楊妃有花小瓣密
而嬌紅者曰勝緋桃有瓣少而色紫心黄者曰紫袍金
帶有花大而色淺紫者曰紫寳相有花與色皆如瑞香
者曰瑞香毬有花大而色兼紅紫者曰水戀紅有花深
紫而純者曰鷄冠紫有花紅紫而間者曰紫霞觴有花
小而色渾紅白者曰檀香毬此花之與色俱異而其名
益不同焉然其間有以形言有以蕊言有以香言有以
色言有以風神言有以韵度言有以標格言或兼之以
述其全或離之以舉其盛其亦善於取譬也夫最黄之
色十有八白之色十有一紅之色十有二紫之色七亦
可謂多且佳矣顧氏乃猶以為未足父子恒皇皇焉以
求而不得為恨其用志不亦專乎且求觀之賓日盈其
門而不厭有章縫之士輒畚花贈之無吝色其取之以
貨者拒而不受率以為常則其為人又豈特藝夫菊也
哉昔人推洛陽牡丹廣陵芍藥甲於天下咸以為由土
之宜今二郡之花無幾存者而菊則隨人致力不擇地
而盛然則在人而不在土亦明矣因記其所寓目者如
右且為更定其名之不雅馴者竢其後有得當續為之
記余又聞吏於蜀之威州者言嘗以事至松潘松潘之
地甚寒盛夏雨雪諸花皆遲惟菊先花於内地者十日
於是益信其傲風霜秀搖落耐荒寒有非百卉之所能
幾也因併記之
　　　同里社學記
吳江之東有市曰同里舊設征商之署邑大夫金侯請
諸朝罷之因其址以建社學𢎞治八年春命里人顧寛
董其役越三月學成壬子侯率博士諸生與大夫士之
仕而歸造而進者釋奠於先聖先師禮也事竣大合樂
以落成之邑人史某請紀其事俾來者知作之所始其
辭曰惟兹同里距江帶湖聚落㕓居實盛於厥初商貨
駢集肆為賈區開局置吏以籠商税匪曰利之抑末攸
宜盛衰靡常嗟日就於涼昔焉貨藏今焉牧塲昔焉貿
舍今焉草野凡厥吏胥求濟其税率羣行匄取日罔於
利抉剔剗刮利盡商敝川舟斷行市肆晝閉公私交病
罔有攸濟惟金令君聿有隠憂謂此不去民病曷瘳告
於御史御史韙之以聞於天子天子曰都惟爾言是俞
乃省吏函章還之於京以其廢址俾作學宫繚以周垣
奠以講堂門廡齋舍靡不中程爰聘儒先以養蒙士爼
豆於是詩書於是誦聲洋洋禮容蹌蹌侯來視學逺近
咸作觀者從之填郛溢郭謂昔之地惟利是計鈎錙較
銖如火之方熾惟吾令君是艾於今兹邦向義之方誦
詩讀書如水之成章惟吾令君是營吳江洋洋此特一
方專而不均民能無望我告言者侯將徧舉舉必有初
繼之以序伐石鐫辭其倣於兹以毋忘緝熙侯名洪字
惟深世家於鄞賜同進士出身
　　　榮夀堂記
國家之制凡吏於朝者率三載推封其父母如其子之
銜與階而在外者則必歴九載始得葢所以尚功徳念
勞勩别逺近也仕者由是多重内輕外夫豈故為是之
殊哉良以常人之情近輦轂則戒而自修其放蕩不覊
者多在逺也則夫人子之欲榮顯其親者非痛自繩約
不可也然人之夀夭不齊命下之日或存或否而其子
往往有拜恩而呼捧制而泣者矣當其得全於所遇則
舉天下之願欲皆無與為比士之為親而仕者至此亦
樂矣哉此吾監察御史朱君榮夀之堂所由作也君瀘
人以博學能文章取進士為天子耳目之臣以年以勞
聿有封鍚而其父母皆髙年令徳享兹備福君告省來
歸幸親之夀樂已之榮而侈上之賜也乃相乃築乃斵
乃陶爰作斯堂髙明靖深華采堅密爰寧其親以饌鼎
爼以陳饋食鐘磬既和笙瑟間作工入升歌君率其婦
與子奉觴上夀徧舉旅酬慈該孝備烝為太和容容與
與其樂無涯也於是州之黄耉與其壯且少者聞而往
觀焉曰吾州之宫室相比也求之堂上之親堂下之子
莫榮夀若也是不可以不書使來請記予以為君方出
自南臺監憲西江大振風紀在令式又當得封將見入
佐聖天子立功立事文宣武襄功在社稷鼎彛銘焉史
䇿書焉并親之榮名流千萬世豈止夀一時榮一鄉而
已哉兹特紀其所聞者以如瀘人之志
　　墓表
　　　故永寧縣主簿諸君墓表
江西吉安府永寧縣主簿諸勝受檄治一府九縣盜以
景泰四年巡撫江西都察院右僉都御史韓雍上疏曰
臣聞去姦以制任人以才古之善教也江西十有三府
地大而多險人衆而雜居地大則襟帶江湖包絡山澤
姦宄易於亡匿人衆則善惡混淆無賴之徒萌蘖其間
盜賊斯出矣今法禁彰明比嵗豐給猶竊發若此倘不
幸有水旱之災物力匱竭則强者奮臂而倡呼弱者聞
風而響應恐饒信以西安袁以東未有寧居也於時始
警而謀之其可及乎臣深為此懼故府委一官專令逐
捕盜賊以防其微以杜其漸然人之賢否不齊才力亦
異故有出此入彼不能窮其巢穴也惟吉安府永寧縣
主簿臣勝受任以來夙夜在公至不顧省其家勞心盡
力不避艱險故能時月之間擒戮渠魁徒黨解散民安
常業而又精爽詳審人不能欺既無濫及亦無倖免人
稱為平葢其才畧信有大過人者臣愚以為宜令專督
屬府之盜然職分素卑人不凛畏謹按江西布政司故
有捕盜經歴間者缺於選補今臣勝屢著勞效第以詘
在下寮上無由知臣請授勝兹職俾之巡徼管内不惟
少旌其勤使人知勸而盜賊亦可以漸而戢矣臣雍昩
死以聞制下吏部吏部以勝資淺寢不行明年始有文
綺之賜用前奏也當是時吉安人多當道文淵閣則陳
循蕭鎡大學士吏部則王直尚書都察院則蕭維禎羅
通左右都御史餘以侍従卿丞給史布列清要者不可
勝計其子弟親屬僮奴率怙權使氣恣横部中輒槖盜
以居利守令莫敢誰何君獨持法直行無所假借推情
立義尋繹鈎探窮竟根柢衆以是大怨君乃共為蜚語
誣之於巡按御史項聰聰時與韓巡撫以鄉曲更相責
望不相能欲去君以快忿念無以為之罪乃攟摭修學
時減剋穀價坐之奪其職當逮讞京師君聲寃事下都
察院維禎入私言望君不與辯君遂持維禎隂事維禎
恐使所親槖白金賂君蘄解君弗許上書告其居喪時
受郡縣貨財具有左驗維禎大懼盡用其貲求救於中
貴人興安興安教其上章自愬従中下其事錦衣衛捕
君繫詔獄與刑部大理寺雜治之諸大臣咸詬君莫肯
白其枉者惟鎮撫門達於衆中責數君曰此豈爾求直
時耶故事當參請置對今是何等時也卒成案傅以誣
詆大臣上請報可戍銕嶺時七年三月二十八日也明
年改元天順其年三月二十六日君卒於戍所年六十
二家人負其遺骸歸其子中即葬於錢塘東山衕後二
十年君配馮氏卒中以成化十四年九月二十四日自
東山衕啟葬君於太慈鄉資崇塢丁家嶺之西馮従葬
焉君字廷義其先祥符人宋南渡居仁和祖嚞徙鹽官
父敬復居仁和君有吏才負直尚氣常慷慨思樹功業
吏杭州従事工部尚書李友直采官材四川典史鉛山
父喪去官卒喪改桃源考滿遷主簿永寧所至皆能興
利除害恭勤不懈愛民如子桃源當南北要衝民疲於
挽送死傷滿道君身任之煦嘔噢咻民忘其死其在永
寧尤剛腸嫉惡故不容於權臣竟以戍死悲夫中以改
葬之墓未有刻語其友史某曰子雖不與吾父接然詳
吾父事業者莫如子子又辱與中遊墓上之石將子是
託焉某辭不獲乃為之書曰嗚呼人能自視重則外物
輕當五六公柄用時噓枯吹生傾動海内自藩憲以下
莫不曲意事之以規進取君寧不知能少詘其志以比
阿之則髙官要職可坐致也而守正不撓至罹毒蠚卒
之劘其牙而膏其吻身死名僇為流俗笑者由其自視
重也嗚呼賢哉屬者有巡撫使臣奏江西盜倚大臣家
為捍蔽時李孜省之黨方盛諱惡其言立貶斥居外則
其姦王法亂吏治賊民生者有不待君一人之言而具
也傳有之深山大澤實生龍蛇又曰觸犯人主罪或見
原牴牾勢臣死在不救信然是用表之於墓覽者將哀
君之不幸且為世道慨焉嗚呼蹈此轍者微獨西江哉
　　墓碣
　　　桐村薾室葢石文(先生諱字父母妻年夀葬地/已見記中兹不書者懼再告)
　　　(也惟郡邑姓氏父祖諱外祖姓/諱則詳書之以補記之未備云)
維成化二十有二年疑舫先生周氏自記其桐村薾室
之成葢絶筆也以十一月二十一日卒哀子有庠卜先
逺日得明年九月二十四日葬焉則是記也當為坎中
之藏及門之士咸以為先生澡行焯華聲實流著光逺
有耀者自謙而不言不可以不載也謂某宜論次其後
某人微而言淺續之則似伉銘之若以尊自居皆不可
也用敢取栁宗元之説假託之葢石而書焉先生敏叡
夙成生五六年客有舉其名戲曰周鑄九鼎則應聲曰
舜彈五絃識者固知其不凡矣稍長學春秋於鄉貢進
士蔡應祥不數月悉通其義例然厭科舉之習益務博
極羣經汜及史子摉獮刳剔以涵以揉儲為已有山峙
海含發為文章汪洋恣肆遒厲峭絶蛣屈盤紆如山澤
氣升蒸而為雲霍忽騰㳫彌布六合雷轟電掣萬怪呈
露須臾廓然消散天宇朗豁泯無一迹焉讀者初莫知
其端倪徐而察之其有不合乎法度者葢鮮矣學者連
州跨邑交走道中先生隨其材之髙下誘掖摩厲率多
有成正統六年淛江柯察使屈先生為子弟師乃寘先
生名承差籍中以避嫌先生固辭竟不許滿三年上吏
部時沐陽榮襄伯金濓方尚書刑部初設奏議科辟先
生従事其中且使二子師之凡政之未允獄之有疑常
與密議焉例止得驛丞先生固不樂乃謝病歸十三年
閩宼鄧茂七作亂攻圍延平時僉都御史張楷參二劉
一陳三都督軍以討之栝賊葉宗留咋諸途陳都督敗
死請濟師制詔寧陽侯陳懋拜征夷將軍帥保定伯梁
瑤平江伯陳豫都督同知范雄都督僉事董興左右副
叅四將軍刑部尚書金濓叅賛軍務大發兵往討之金
尚書乃聘先生寘幕下凡籌䇿號令調度賞罰文檄悉
以委之先生殫竭心膂彌縫匡賛知無不言十四年春
師次建寧而鄧茂七先為延平官軍所殺餘黨推其兄
鄧伯孫為主幕府議進取諸將言人人殊先生曰閩地
林叢深阻山石磽确曽不得方丈之平以托足其勢不
可成列以趨接軫以驅也而賊竄伏草莽伺間竊發官
軍單行星散首尾縣絶卒然遇之將坐致潰敗矣宜軍
便地為營遣人四出招降降者復縦令相招明立賞格
能擒殺其黨與斬敵同其有負固不服者然後進軍劋
之誅其首惡舍其脅従其衆可不攻自破矣幕府如先
生䇿多所擒斬降者相繼衣冠之族汚衊於賊者先生
為之湔洗全活甚衆有老人言賊在尤溪山中欲降宜
遣人往可撫而有也衆疑憚之莫敢往惟先生與千户
龔遂竒毅然請往率數騎入深山中可五六十里至老
人家或言老人亦賊也遂竒恐欲起去先生不為動徐
呼老人諭以禍福老人闔家叩頭謝無有且設草具先
生飲食意氣揚揚如平時食竟徐起就馬抵巢穴盡降
其衆而還是日遂竒食幾不能正匕箸道謝曰某生長
行伍身經戰者亡慮十數常自謂天下健兒今日乃為
儒者服矣葢初發難時凡不従賊者皆死老人先従作
賊賊屢敗乃請降耳又賊將張留孫勇而健鬬自茂七
起事常在行間伯孫尤倚仗之先生乃寓書留孫告之
逆順許其自新使諜佯若悞者傳致之伯孫伯孫果疑
留孫殺之由是賊將人人自疑棄伯孫來降伯孫竟敗
走被執賊衆遂散閩地悉平師還幕府上功兵部時新
被兵難用事者方大保䕶京師之功格其賞勿行久之
始授沐陽典史初僉都御史王竑董漕事而巡鹽兩淮
監察御史陳綱與竑不相下揚州知府邱陵素為竑所
厚綱每以吏事責陵輒舉先生以為况陵以愬於竑竑
銜之未發也景泰四年先生以漕行道中竑令人録先
生行槖得白金三數錢文致為民財先生度不可與辯
引垢誣服家人訟諸朝事下法司讞天順元年更化先
生事白復官因致仕歸先生年益髙徳益卲文益竒四
方求文者日集其門崖鐫野刻照映山澤部使者籓布
叅憲使副時具書幣走吏卒候起居先生往謝則處以
賓位送迎必及門儒者榮之先生孝友誠慤事親色養
備至親卒身親負土為墳畚鍤不去手鄉人義而助之
逾年墳髙數尺廣千數百步樹皆成林用古人族葬之
法令兄弟子孫叙昭穆以葬不限居之同異曰吾寡宗
族吾親所生惟吾兄弟二人吾何愛數尺之地而令逺
吾親乎苹川先廬火遷居大桐村先廟而後寢嘗疑朱
子家禮四龕以西為上之説循習唐制非古禮也乃為
三龕中祀所繼之宗而祖禰以昭穆處左右門人問先
生曰此固朱子意也其祭用古今禮先生天分絶人書
一過目則背誦如流終身不忘為文章未嘗檢書一字
不悞竟死聰明不變燈下能蠅頭細書詩文數千篇皆
手自選録其立意造語往往出人所不到學之者弊精
苦思終莫能近之嗚呼天之降材也得其全者寡惟先
生之修於身行於時傳於後者不專乎一本末咸具可
謂茂徳懿材矣然以前跋後㚄與時相齟齬竟弗克大
究厥施惜哉將葬有庠前數日死哀孫賜既以是日葬
先生及費孺人且奉其父柩祔之先生之祖農圃先生
諱徳行其府君號耕鑿諱復觀稼徴士姓凌氏諱孟復
乃其外祖也苹川里大桐村桐崗阡舊属嘉興今分為
嘉善疑舫亭寓居在邑中好事者構屋名借舫亭候其
至迎居之桐村牧者葢倣太史公牛馬走之説云龔遂
竒好學善屬文居貧授徒自給征閩回口不言功黙黙
守故職貧益甚時叡皇帝北狩歸景帝尊為太上皇居
南宫一時用事諸大臣方倡與子之説遂竒獨草疏請
還政叡帝未上而語泄景帝大怒下遂竒獄將殺之㑹
赦猶杖之幾死攣不能行者數年叡帝復辟始授指揮
僉事云
　　墓版文
　　　亡姑張烈婦墓版文
烈婦諱慕貞姓史氏我祖考谿隠府君之長女也谿隠
諱晟娶黄氏烈婦長嫁里中張俊俊之父譽譽父孝安
皆有名鄉曲譽為府從事終考京師當得官以不樂仕
進丁憂歸服闋不肯起為人所訟時法禁甚重譽乃逃
奔京師郡縣械俊兄弟往代譽㑹赦得釋俊歸死邳州
道中從者火其屍負函骨歸烈婦號慟氣欲絶者一晝
夜始蘇即惡衣醜形以死自誓於時年始二十六也其
二子長曰安六嵗次曰寧纔三周皆撫教之以成安改
名塤寧改名箎為娶而生子矣箎尋瘵塤溺水相繼死
又為教其孤孫男女凡六人悉婚嫁之孤苦勞瘁自少
至老未嘗少寧家空業殫所居不蔽風雨而堅確之志
潔白之操始終不渝嵗大飢某嘗欲迎養烈婦曰我張
氏老婦也分死於是他非所知也卒不許君子以為知
禮成化二十年丁未以疾卒年七十五其孫麟卜以十
二月壬午葬大陳原張氏墓中從俊之兆嗚呼某少失
母族親無憐者惟烈婦哀之恩勤鬻閔有同其子而頑
鄙無狀見棄於人力不能致吾姑之節以白於世痛其
有窮耶遂濡血以書其酷不能為之辭
　　誄
　　　淵孝先生誄
維年月日東原先生杜氏卒於吳郡之樂圃里第旋殯
於如意堂之西階明年夏四月乙酉將葬於横山禮也
縉紳大夫與夫及門之士僉以為賢者死有昜名今先
生學問精深至行純備有合諡典私諡曰淵孝先生後
學史某為作誄曰唐堯禪舜受命於天(叶/)惟彼(𦙍/)子遂
為虞賓世有明徳啟其後人流衍日滋族姓振振篤生
劉累天畀多知學於豢龍能求欲嗜乗龍在夏資之飲
食夏后嘉之御龍賜氏以更豕韋傳國歷世自商徂周
又更為唐成王滅之邦族散亡遷封於杜絶而復昌赫
赫杜伯巋然允臧保姓受氏以守宗祊世不絶祀於後
益光光之伊何代有明哲漢晉揚聲唐宋滋烈立宣定
䇿平吳杖節少陵詩史睢陽相業(叶/)族大以繁枝分派
别君之高祖自蜀來吳安其土俗登此版圖曰曽曰祖
爰處爰居謹厚自修保族宜家(叶/)伊君顯考洵美且都
才與徳稱名與行符省弟南都奄忽告殂君生甫月其
泣呱呱母氏聖善守節字孤猗歟夫子年弱體孱譬彼
泉水原出於山越澗度壑衝瀨激湍小受大歸始克成
川穎悟之名著自髫齔如珠在淵如玉在韞明潤内含
光耀外隠稚不好弄乃克務敏務敏維何篤於求師處
端始造孟功繼之晩從嗣初究厥指歸抉隠探賾鉤深
摘微其進不已其得不訾融㑹貫通萃而為資發為文
章浩浩穰穰大包邱壑細析毫芒聲詩可咏金石琅琅
不務綺麗乃在和平(叶/)博綜材藝諳悉舊章畫宗氣韻
書究偏旁孝友之性本乎天賦痛父早亡終天永慕慨
想容儀宛然如覩念母劬勞孝養備具家雖屢空羞無
不飫和氣婉容依依若孺徳尊行隆蔚為儒宗講授於
鄉以開羣蒙從者日多來自逺方(叶/)屨滿户外席交室
中禮容秩秩徳音渢渢太守下車求賢是崇聞君才名
謂世無雙(叶/)將獻天子以登以庸君拜稽首告於太守
守實過聽我躬何有無實而尸懼忝我后守誠愛徳小
人有母保孤嗣宗為徳孔厚守能白之死且不朽守曰
為政風教是圖(叶/)矧兹節義為訓實多有子如此何可
滅磨拜疏上陳帝命乃嘉(叶/)肇鍚嘉名用表厥家(叶/)龍
光有赫川澤増華(叶/)性樂山水甚於渴飢鹿冠峩峩野
服是宜躋險造幽樂以忘疲葺宇竹間命名延緑朝暉
成隂夕霏滿目於焉逍遙以寫心曲甲午之嵗君年及
耆仲子請舉雋於有司謁省告歸將與計偕(叶/)君胡遘
疾運極在兹山頽木壞吉往㐫來(叶/)嗚呼哀哉邦無老
成後生失援弔者塞途揮淚如霰大夫視歛操文致奠
好徳考終於何聞見諡以實稱傳無虛撰嗚呼哀哉吾
與夫子人品固殊辱視忘年不尊自居屈已下交屢枉
吾廬周旋懇欵奬譽吹噓疇昔有言吾衰子少人夀幾
何莫忘久要士感知已此恩未報如何嘯歌竟成悲嘂
嗚呼哀哉横山之麓筮人告從(叶/)日吉辰良喪柩啟行
(叶/)悲風凄急飛鳥翓􁀙送者雨泣白驥哀鳴(叶/)嗟嗟夫
子永安斯藏視不見形呼不聞聲(叶/)人孰無死身名永
喪嗟嗟夫子其有不忘嗚呼哀哉
　
　
　
　
　西村集巻七
欽定四庫全書
　西村集巻八　　　　　　明　史鑑　撰
　　墓誌銘
　　　張子靜墓誌銘
成化二十二年十一月十日吳興張先生卒年五十八
明年正月二十日葬為字原其嘗所往來松陵史某為
誌與銘門人史鐸買石而刻之誌曰先生姓張氏名淵
字子靜歸安人也曽祖明二祖秀一父恭二世力耕稼
恭二娶沈氏生先生自幼喜讀書年十四五即抗顔為
里中童子師里中童子皆畏敬之如嚴師久之有浮屠
氏請先生教其徒郡中時邱大祐唐惟勤方倡為詩先
生時質所業勁果踔絶往往出流輩上大祐亟稱於人
曰張淵之進日以加吾未見其止也惟勤亦曰子靜之
才如驟驥絶塵奮迅騰躍殆不可控御先生益自刻勵
探隠擿微抉嵬拾𤨏居蓄委積無所不有然後引而伸
之大放於辭雲蒸川湧翕張斂散激射旋轉殊形異態
層見叠出觀者心顫目慴不能言其狀先生之於詩可
謂進乎技矣郡中有富人以財自雄慕先生名覬一至
門為榮數遣客鈎致先生謝不往富人乃取便過先生
家先生又不往最後梁參議以閻復詩集為名强先生
往取之而先生不得已始為一往然非其志也先生長
髯秀目儀貎朴野㕦㕦作湖語見者未之竒及其微酣
發興以手拄頰瞠目直視且思且草俄盈十數紙人始
嘆服其見人文章議論有槩於心者則感激流涕或至
抗聲慟哭世以比之唐衢云初娶朱氏生子曰鼎再娶
徐氏生子曰彛曰卣初先生嘗夢東坡性又嗜坡詩故
號夢鶴杜用嘉更為夢坡從用嘉言晩年挈幼穉徙烏
程水北又號水北村農嗚呼先生奮自農畮家無一札
卒能崛起成一家之言名葢郡邑蔚為儒宗豈非所謂
豪傑士歟銘曰河之流兮活活土之封兮閉閉(叶/)其上
暴然其下闕嗟哉張君閟斯穴更千萬年亡爾撥
　　　沈希明墓誌銘
沈先生吳人也性嗜學於書無所不讀尤長於易及老
𣆀莊周列禦宼之言縦横鈎貫汜濫浸漬大得也其性
靜其志專其行潔性靜故居四通五達之逵望其門悄
然履其庭寂然上其堂闃如在山澤也志專故自壯至
老守道彌篤不惑志於富貴不改節於貧賤不吝情於
去就其介然之分確乎不移也行潔故一介之利不以
取諸人一力之役不以煩諸人人請教子弟則往請與
燕遊則未嘗往也其見先生者不與之言先生終日不
言與之言則世道之升降物理之變遷人事之得失若
決江疏河而注之海滔滔汨汨莫有終極也中嵗常用
薦者言起試禮部一不利即歸杜門不復肯出市人罕
識之惟鄉先生少詹事劉文恭太僕少卿李貞伯南安
守汝行敏陳留令王抑夫布衣杜用嘉賀美之時與交
往初先生遇秦僧𢎞慈濟授禄命及飛白術秘其書不
肯示人間與一二知者衍其説自以為天下之人莫能
踰其禄命曰格局格之數三百有六十局之數萬有一
千五百二十格有相同局人人異且世運無窮造化迭
變前乎甲子之一周後乎甲子之一周其間干支雖同
夀夭富貴貧賤不同也而今之術者以一定之説槩之
宜其不驗矣余之所謂八字者元㑹運世年月日時也
非世人所謂八字也曰五星自唐一行創為十三家之
言其應各有時在唐為歷象在五代為轆轤在宋為殿
駕南渡為喬奥在元為邪律在國朝為空實往者如彼
來者可知也其飛白曰定位曰飛流曰直殿曰交㑹得
此失彼未為全利也若吉㐫參焉則以其要者為用舍
世之所行惟紹興數即定位耳其三者無聞焉此其大
較也其它因事徴驗觸類引喻更千數百條辭多不能
盡紀𢎞治六年先生年七十七正旦忽謂妻子曰吾將
死矣問其故不答至三月盡焚所秘書囊其灰投横澤
水中五月病作預尅死日曰我必以乙卯日寅時死既
而果然先生諱誠字希明父諱彦中母某氏初娶周氏
生子一曰孟母子皆前死再娶邱氏生二子曰雍曰泰
以某年月日葬先生於太平鄉梅家灣先塋其門人都
穆哀師之道不行恐死遂冺滅無聞買石請銘於史某
某最為知先生且數接其言論者也銘曰衡門卑樓其
蓄不訾從者如雲虛往實歸先生已矣人將誰諮太虛
冥冥不死者神招之或來莫聞其言我銘無愧以告後
人
　　　李夢陽墓誌銘
李之姓有二一出唐虞理官皋陶後為理氏至商有名
微者改理為李一出周柱下史老𣆀生李下因氏之皆
其始也三代以下氏族之法廢二氏漫不可别歷秦漢
三國晉南北朝至隋代有顯官令人要盡其後也唐有
天下李氏為最盛然降將叛臣往往賜姓以懐柔之由
是李姓遂大亂君之始莫詳其所自出元時有秉彛者
為國子學録居松陵澄源鄉子孫至今居之此君之先
也曽祖九成祖仲圭咸隠於農無廣厦以居無髙貲以
雄於人然邑中推為衣冠故家大姓富人其貲出李氏
上逺甚至論列家世則第其下莫敢望君諱熊吉端重
靜黙誠敬孝友稱其家不幸以成化十年九月丙辰年
三十九卒九族之親與夫友而姻者來弔哭皆失聲識
不識有語及君者皆為流涕嗚呼君可謂善人矣天乎
何不稍與之夀而使其至此極也為之父者老而不逮
養為之子者幼而不得教窮天下之悲而莫與為伍也
且世俗之説以為夀夭富貴貧賤皆善惡所致嗟夫君
豈有不善哉又自其先世以來率脩身謹行非有勢位
氣力可以驅迫人而君卒止此非命也夫昔劉虞恭已
愛民卒為公孫瓚所敗縛日中曰天茍雨吾不殺爾天
竟不為雨姚萇以臣叛君苻堅親往攻之絶其汲道而
天雨營中由此觀之謂天道有耶無耶此皆理之不可
曉者或者又以堅殺萇兄萇復其仇故天佑之然則虞
何為不道瓚復何仇耶此又理之不可曉者至若耳目
所聞見有蹈道依仁與物無競而罹横夭或窮困至死
不振者比比皆是其或姦回詐險嗜利無厭流毒殃民
者反貴夀富盛其故何哉然君子期於盡其在我終不
以此易彼也君父廷芳母計氏配錢氏子二曰來復七
嵗曰來賓纔四周以明年二月甲申葬天字原仲圭君
兆右君初字伯陽嘗以為雷於柱下史將改而卒其妹
壻史某追成君志請易之為夢陽又買石而納諸墓銘
曰為惡而夀謂天匪明(叶/)為善而天於君何傷我銘不
私尚永無亡
　　　亡妻李孺人墓誌銘
亡妻姓李氏諱桂清吳江人也五世祖秉彛仕元國子
學録曽大父九成大父仲圭父廷芳母計氏李故邑中
名族吾妻生又與某同嵗我顯考桂軒府君顯妣凌孺
人為某聘之既納幣而孺人殁兩家持成約不變某免
喪受醮於廟往迎諸李氏以歸端靜柔懿謙約畏謹罔
有過失居先君喪義不顧私訖三載始歸寧父母嘗以
不逮養先姑為恨故禮姑之家特加厚焉凡嵗時問遺
俾李氏悉後之不得與為比某所交多當世知名士每
相過從笑語窮日夜不止供給不問有無吾妻嘗極力
營辦僮僕頗厭苦之輒戒曰凡人鮮不有所好第主君
能好此視他好不既多乎家小大事必以咨某未嘗自
決一錢尺帛不妄有所與所親或譏病之謝曰專擅非
婦人事也成化十二年二月十日暴得疾不能言惟引
首觸子婦身是日某偶他出歸張目注視淚涔涔弗收
羣醫䄂手莫能療又三日暝年僅四十三某哭之慟初
吾妻弗娠先君為嗣續憂命某卜妾得蕭氏吾妻能惠
無妬心生二男一女男曰永鍚永齡女歸吳鎣嗚呼吾
妻與某同憂患服勞苦者二十有七年今衣食粗給男
婚女嫁亦抱孫矣而竟以夭死可痛也夫天未悔禍我
繼祖母蘇孺人又卒銜哀茹毒杖而將事故吾妻之葬
也緩明年九月二十日始克葬於小旬原虛其左以俟
祔銘曰坤道順婦道從使有聞家乃凶繄爾徳靖且恭
在中饋維女紅胡夭札夀止斯子失母夫失妻坎以藏
掩虆梩尚永世無害菑(叶/)
　　　亡妾叔蕭氏墓誌銘
某之亡妾叔蕭氏名蘭徴同邑黎川人父曰宗母陸氏
初某妻伯李氏無子某以先君之命内叔蕭焉生子二
永鍚永齡女子一嫁吳鎣伯李卒攝内事者十有八年
𢎞治六年八月乙亥日病以死年六十三明年十二月
壬申葬翳字圩之原叔蕭性柔婉精女紅事舅姑及女
君無違禮舅姑視之如嫡焉女君親之如娣焉愛敬交
盡訖無間言女君卒後其禮女君之黨逾已親喪焉哭
之婚焉相之乏焉賙之雖政自某出然由其先意而啟
臨事而贊不靳費不後時某獲免忘故妻之誚叔蕭之
助也故卒之日女君之黨哭之如已親而其子復悲思
嫡母之亡虐識者有以知二婦矣其他可推也其待二
子若子之妻子禮秩如一愛憎無偏宗姻每舉以為况
前數年予家燬於火亡片瓦尺椽之庇叔蕭相予𢎞濟
於艱難拮据卒瘏未嘗自寧今幸麄就緒而死不克享
悲夫自始死至於葬使其子主之禮也不訃於親友非
伉儷也不反哭於祖弗與祭也不祔於祖姑祀别室也
子之喪十五月而禫既禫而除屈於尊也猶持心喪伸
其私也銘曰女婦之徳無聞斯賢矧為人妾處之猶艱
寵則為嬖疏則致愆若叔蕭者卑以下人慈以畜已得
夫以為家有子以為侣斯焉永藏其尚何傒
　　　石橋居士史君墓誌銘
史氏之孤端將以𢎞治三年十二月庚申合葬其顯祖
考石橋居士顯祖妣伯嬴孺人於大洛原某書石以誌
之辭曰居士諱昻字公望吳江范隅鄉石橋里人父曰
廷用由學宫弟子員貢禮部入太學歷事秋官選知桂
陽縣縣故多豪有朱楚達者其魁也羣黨更數十家羽
翼之奸禁亂法倔强深山中吏莫敢闖其門縣務廢不
治前長吏往往坐罪去而豪益驕揚自如桂陽君亷知
楚達當過近郊伏吏卒擁之至楚達猶抗倨庭中桂陽
君手捽之踣鞭撲亂下并擒其助亂者五六人悉死於
杖下由是桂陽始可理然其黨懐怒伺間竟縛桂陽君
至京師時方厲縛官之禁羣凶十餘人悉論戍遼左猶
免桂陽君為庻人桂陽君生七子居士其仲也當家破
産析之後躬節儉務耕織兼廢舉家用再起為上農時
斥羨餘葺垣屋具器用有衣冠家故習人謂桂陽君為
有子成化十八年三月癸巳夀八十四而卒伯嬴氏黎
川里人秦𢎞毅之女𢎞毅秦王府審理正𢎞昭舊同桂
陽君遊學故伯嬴歸史氏甚宜其家先一年卒夀七十
八生四男一女男曰俊傑英雄女有歸皆前死惟一庻
女在孫男女十三人端俊子也某與居士同姓而異出
桂陽君之姑嫁黄氏生子中某之顯祖妣中女也故先
君子舅居士而端視余以兄銘其可辭耶系曰豐不終
斯渥凶節有卒乃貞吉微兮妙兮賢者效兮不肖者誚
兮
　　　二殤孫墓誌銘
二殤皆予孫也仲曰曽大叔曰曽立成化十八年冬皆
病疹以死於時大生六年矣立後其生一年而先病十
九日死予哭之傷心大為人頎首秀目惟沈靜寡言笑
未死前六月忽自詣從鄉先生學授之書與字皆能記
立則廣額大口豐下爽朗解人意嘗抱置膝上教以詩
輒隨口成誦意其長皆可教之以成今不幸盡夭可惜
也已可惜也已初六安衛經歷顧永芳善相人澉浦軍
士胡日章妙禄命術余以二孫叩之顧曰大也夭立也
夀立也頂骨有異必然亢而宗胡之言則反是嗚呼今
已矣豈禍福無定言祥者不讐言不祥竟讐耶抑余之
不淑致夭及兹耶抑史氏之不振天故弱其後耶是皆
不可知也是年十一月廿六日予帥其父曰永鍚者葬
於小旬原祖墓北三步之外東上南首刻磚而銘銘曰
嵗丁酉大實茁維戊戊立乃達壬寅冬胡盡奪孟月廿
弟先折仲月十兄復滅小旬原葬並穴
　　　處士朱君墓誌銘
君諱忠字思誠姓朱氏其先吳江同里人也大父福洪
武中徙居嘉興思賢鄉宣徳五年割思賢鄉等數鄉為
秀水今為秀水人父達務本業致富長其鄉税娶翁氏
生二子君其長也甫弱冠見其父以税殿被笞即流涕
走縣官白以身代民聞咸奮曰不可累吾孝子繦屬以
輸不絶税入更居最初浙右多豪猾尚兼并茍利人田
宅子女則百計圖之必得乃已至有殺人者郡縣多為
所餌陽黜而隂縦之民死齰舌莫敢吐一語根盤蔓繚
牢不可解君獨以非義不為其儕輩皆笑之俄有聞於
上上怒詔遣大理卿熊公偕中使來按民前被虐取者
多自枝以訟熊公悉草薅而株送之重者戮死收其帑
輕者猶謫戍邉君管内以君故訖無一人訟者獨得免
於禍家人輩竊相謂曰微乃公吾屬盡坐死矣君平生
事父母孝能不違其志雖白首猶嬉嬉如孺子父母卒
號哭不舍晝夜聞者莫不灑泣妻殁後十年方繼士論
尤多之成化辛卯十二月二日以疾卒春秋八十初娶
同邑張完女前君四十六年死生一子廷瓛女二長歸
先君為繼室次贅張壆再娶呉江孟盛女後君二年殁
君天性整潔終日衣冠而坐如見賓客汛掃室内外一
塵不生朋遊飲宴嵗時問遺寧厚無薄未嘗計家有無
其視財利漠如也或推與人不惜家用是頗落有張某
者嘗貸人百金蘄得君一言成要約後其人負約不償
君代之償昆弟或相怨尤君笑曰是誠在我也遇之如
初廷瓛卜以卒後五年丙申二月十日葬君於中李原
張孺人墓中而祔孟孺人於左命其子源來請某銘某
義居君外孫分卑而無文辭不敢銘繼母曰禮雖不為
吾黨服然詳我父行業者汝也汝其毋庸辭乃不果辭
既為之誌又銘曰人競取以為多君獨少也彼凶於其
家(居何/切)爾宗克保也世無淵明徒(唐何/切)往行莫能道也
　　　鴻村居士張氏墓誌銘
張氏之孤曰淵將葬其父泣告於嘗所往來史某曰嗚
呼先君不逮養而卒也不肖孤淵不敢稱述先徳惟是
窀穸之事宜有刻敢以累吾子又泣曰昔吾祖困於役
庾死獄中家破先君無一椽之居一金之産倀倀皇皇
拮据勤勩積四十餘年乃克有濟也依於人而不負其
徳復先業而不有其分成孤姪而不望其報與所以葢
覆其子若孫者無所不盡其心今則已矣吾子名能文
辭且辱與淵友其賜之銘是先君得不朽之託亦少逭
孤淵不孝於萬一也某以為近世呉興詩人惟淵最晩
出君子以其言雅馴一時作者莫能及是居士為有子
矣斯可銘遂叙而銘之叙曰居士諱恭二歸安縣泰原
鄉後巷里人晩家鴻村人稱為鴻村居士諱明二者其
祖諱秀一者其父姓朱氏者其母成化十二年十二月
十八日卒年八十一妻沈氏先二十有七年卒居士不
再娶故其子無繼母子男一即請銘者女一孫男三葬
為字原用明年十一月十六日銘曰嗚呼居士其生也
難其成也難有子有年銘以永傳
　　　何以髙墓誌銘
成化十有一年嵗乙未冬十二月戊戌金陵何以髙卒
明年丙申春正月丙辰其家即葬於江寧縣新亭鄉王
墓村岳家山之原後閲月友人松陵史某始聞君之訃
既為位哭亟使人以幣走弔何氏且寓書告於府軍衛
千户姚世昌曰以髙吾子之友也今不幸死其子幼未
能乞銘敢以累吾子又曰凡今之得銘於墓者率多有
勢力之家其貧而與無後者葢闕如也夫以髙之賢而
不獲銘使天下後世無知以髙者吾黨之責也吾子茍
出而圖諸是不惟以髙之為亦以為吾黨説也越十年
某克走金陵訪而問焉見其二子曰瑭與琳者瑭之言
曰吾父死時瑭生九年矣尚能記其執瑭手泣曰為吾
謝史君不可復見也矣問其居曰貧不能存已售諸人
矣問其墓曰邱木為族人所斬矣墓田為他人所奪矣
嗚呼生不能周其困喪不能致其哀殁不能恤其孤吾
負吾友矣夫乃從瑭録其族世名字買石而誌其墓辭
曰何氏之先江都人有諱海者以閭右衛南京尋調北
京而其子諱清者實從焉今有為府軍衛指揮其孫也
清之弟諱信者留家南京是生君君諱昂以髙其字也
性聰敏好讀書初事舉子業尋棄去學為詩造語清麗
嗜酒善音酒酣悲歌慷慨旁若無人家素多財嘗懋遷
江湖間所至與其賢豪相徴逐嘯咏窮日夜不厭父卒
君不能自出畀所親往賈而共其利信而不疑不與較
盈縮故所資日損晩年度不自振益肆意縱敖酒館間
以取適遂成疾以死夀五十二配石氏無子先君卒而
妾産子男即瑭琳女長嫁馮玉留守後衛千户次尚幼
姚世昌諱福一字天錫於時號能古文與以髙交最厚
以髙死後亦死故不克銘今年乙已實二十有一年云
系曰學不求仕資以為詩賈不競餘乃喪其持得則為
譽失則取譏嗟哉何君竟藏於斯
　　　呉廷貴妻董氏墓誌銘
董氏其先呉興人世傳其家有十丈梅當宋髙宗居徳
夀宫日嘗候其華輒駕幸視之故號曰梅林董云國朝
永樂間梅林之後有字廷章者贅呉江錢氏為之壻遂
為呉江人碩人考妣也碩人諱如玉嫁為同邑呉廷貴
妻性慈孝貞靜事舅姑無違禮婢使小有過差未嘗笞
之其聲氣笑言不聞屛幃呉氏方聚居羣從兄弟十數
人一時娣姒多出諸大家咸以侈麗相尚錢與董又富
傾邑中而碩人泊然無好其被於首服於身者皆嫁時
所具不少益也廷貴性喜客餽贈飲燕務過於厚家或
不足至假貸給之其季中書舍人朝用久宦不歸諸女
之既嫁者凡嵗時問遺暨吉凶慶弔廷貴率顧恤之如
已女碩人相之無難色朝用喪其妻京師書來欲廷貴
往商家事廷貴為之往以疾卒碩人惟慟哭而已無怨
言婚嫁諸子女以家有無大小適稱無私厚成化二十
三年九月二十四日以疾卒年五十五生四男四女男
曰銘曰釗曰鉞曰鈇女長三人皆有歸其幼未嫁而殤
孫男四人孫女七人將葬銘來請銘予惟世之女歸專
恣者往往逞其才辨蘄自表見雖其夫與子共存皆莫
能制之故有接賓客縱燕遊涖僮僕以為能殊不自知
其非使聞碩人之風宜若少媿矣然有見而不悛者獨
何人哉則碩人之賢其可不銘之以警若所為者是為
銘銘曰維成化二十三年其嵗丁未其月癸丑其日壬
申哀子銘奉其母董氏之柩祔於父呉廷貴之墓鄉曰
范隅川曰韭溪原曰亢字既寧且利以永昌於世世
　　　殤孫曽懋銘
維史之先太史後命氏以官去上久其遷呉江自仁叟
禾水之隂世相保有永齡兮沈為婦子生命名曰曽懋
(叶上/聲)𢎞治八年嵗在卯生始四周疹斯咎六月癸亥爾
其夭小旬之原祖墓道殯於歸安墓之右明年三月日
丁卯葬從先人厥南首生不夀兮死速朽銘以藏之庶
知有
　　行狀
　　　曽祖考清逺府君行狀
府君姓史氏諱仲彬字文質清逺其號也逺祖崇以功
封溧陽侯遂家溧陽傳世二十有一而清河令諱惟肖
徙終南又七傳而翰林集賢院學士諱懐則始遷呉中
為嘉興縣思賢鄉人族貴而蕃里中數十百家不間他
姓人謂之史家村元季有黄翁者居呉江范隅鄉穆溪
里史與黄雖異府縣然其居皆在兩境上往來甚密黄
無子止一女故南齋府君以仲子壻焉實東軒府君也
入國朝占籍呉江遂為呉江人而嘉興今亦分為秀水
矣東軒生清逺府君府君幼佚宕不覊任俠行權喜趨
人之急洪武中法制未定貪縦者多勦民以自潤民怨
苦之府君因民之欲與諸少年縛其魁獻闕下敷奏詳
敏天子嘉之為戮其罪人特賜食與鈔給驛舟傳歸於
家逺近稱快而豪猾始歛手不敢為非矣東軒公憂之
曰我家世醇厚汝所為若是非史氏之福也府君謝曰
兒幼尚氣耳長當悛也亡幾忽謝遣故所與遊者改行
自勵務為恭謹每出入遇人無貴賤必先下之以儉自
持常時一錢尺帛不妄用至所當為雖甚費不靳也用
能以力田起家甲其鄉推擇為税長時連嵗水旱加以
軍興調發劇甚民敝或逃去田多汙萊税不入往往累
及長府君曰田不闢而望税之入得乎故所設施一以
農事為本又以為農出於人力務愛養之使其不撓庶
得盡力焉乃約束管内自己以下不得取民毫毛利民
多感悦轉相告語流亡復歸當春則令田甲檢視耕墾
五日一具報躬自考課有未闢者則召其人詰責之若
缺農器及人力種子則賙助之更諭親戚假貸之計畝
至秋責償或惰慢不肅則杖而狥於衆由是人相勸戒
墾田大増府君又勞來不倦為相視原隰所宜指授種
樹之法糞治之方斂穫之節秋果倍收民皆有餘税入
居最縣官譽之薦之為下其法諸鄉終洪武之世治水
諸使行縣則推使居前應對遇有干生民利病必反覆
申論之不以威愓而止洪熈初詔天下户絶而田蕪者
除其額許民自墾而薄税之然法令重失實者官與長
連坐死胥吏輩舞文要求百端譁者又持短長以快其
私他人搖手觸禁不敢報府君獨慨然曰此天子徳意
也可懼禍以殃民乎遂條上奏可得減税若干府君家
無私焉老幼泣謝曰微公吾屬不沾上賜矣有黠民當
運糧負其才力百計求賂冀一脱府君執不許其人憤
且恥乃誣府君不法事臺下御史治㑹御史當代任逮
府君下獄不即治府君竟死後御史至辯所告事無纎
毫實即坐告者以死府君寃始白府君沈厚寡言人不
見其喜慍時臨事不計利害惟義之趨居家孝友待人
不欺人亦樂為之輸誠重然諾自結髮至老死未嘗食
言春秋六十有七卒之日宣徳二年三月十日也配孺
人沈氏諱淑寧澄源鄉上沈村沈徳載女少府君一嵗
生擇對不嫁年二十始嫁相府君大其家後三載卒合
葬於小旬原子五人晟旻昊昌昂孫十有一人先君珩
居長嫡府君嘗曰在禮嫡庶異禮秩吾當推行之一家
故析産俾諸子不得與長子齒且曰後世子孫守此家
法毋廢也嗚呼府君之所以劬宗燾後保我子孫於長
久而墓上之石未有刻辭葢將有待也今諸祖諸父殂
謝畧盡(鑑/)屬當府君小宗之繼而不肖無似不能以致
顯揚使有聞於時追維先徳之在人猶耿耿未泯雖不
逮事以考徳論業然内侍家庭外詢故老亦畧備矣用
敢狀其萬一托立言君子以圖其不朽焉成化十五年
三月曽孫男(鑑/)謹狀
　　　先考友桂府君行狀
先考諱珩字廷貴姓史氏號友桂人或稱桂軒居吳郡
松陵邑范隅鄉穆溪里瀕溪多黄姓故又為黄溪里其
先世居浙之嘉興自東軒府君館甥於黄遂為黄溪人
至清逺府君力田起家為税長義不倍取治税如治家
事名籍甚生五子溪隠府君冢嫡也性至孝不渝先志
家事又甚理先君幼端重靜黙不事事咸目以不慧清
逺獨竒愛之嘗抱置膝上誇謂客曰他日佳器也第吾
不及見耳瀕終析産諸子命不得與長子齒意欲以次
傳及之且曰後世守此法毋變也十嵗母黄氏殁祖母
躬撫之稍長嶄然露頭角出語驚人甫冠即代父在官
時郡縣多逋負朝廷遣使督之員衆館傳不能容散處
祠寺中悉滿供廩日靡不貲邑又當要衝道過者無寧
日求索不問有無咸取辦於長長復箕斂民以應不寧
厥居往往遁去税入愈不充督者繼至吏卒手文檄日
呌囂道路間逮捕盈獄凡為長多家破先君善應之無
滯事亦無病民家得免於毁邑長貳曰彬有孫矣推繼
為長不貸豪猾茍犯約必痛治繩削乃已至細貧則時
有縱舍未始肯獵民毫毛利民故畏其嚴懐其恕而服
其亷爭如期集税為一邑最居久之竟謝免强起之訖
不肯就尚書比部謝郎中巡撫東南嘗召問利病先君
條對甚悉因訪以學以不學辭曰汝富家子年少今不
學何待先君聞語痛自勵日取諸書課讀雖甚冗不廢
間從明師友相質問凡有關倫理則黙識思踐行之餙
章繪句之習一不加之意也又善記資治通鑑論上下
數千年間治亂賢不肖如指諸掌初谿隠嘗作祠堂甫
成而卒先君考禮作祭器務合乎古不詳備不止將有
事得日則宿其族人昆弟臨事爨濯必親視鼎器必親
饌羮胾葅醢必親薦慤而信如見其所祭者卒事㑹餕
獻酬畢各就位爵行無算盡歡乃罷或一事不盡則不
懌累日擇鎗字圍常稔田八十餘畝以供祀事既徴文
示子孫又定約若干條併刻石祠下大抵以嚴嫡庶盡
誠敬務豐潔為教尤懇懇於怠忘之戒闢家塾延周伯
器夏原善主之命(鑑/)從之遊里中來學者不計也二女
兄蚤寡家業復凋謝姻親無一闖其門先君撫成諸甥
於凌氏甥尤加意焉為之冠為之娶為之田為之室廬
葢張氏甥稍自樹也重然諾茍一語出口雖百費不為
惜或譏笑之曰財可得信不可失也嘗與人期將行適
貴客至行則傲客弗行則失期曰吾豈可負成約乎訖
謝客以行尚氣敢言遇可言處雖王公大人不為屈人
有過面數之至頸赤毛䜿不少恕然不訐以私故人亦
不甚怨閭里間交惡者咸來詣先君先君出片言決之
即定其用心平持論公好惡無所偏一以義為準不期
服人而人自服之故不為義者毎相謂曰史桂軒得毋
知之乎知之將不直我乎士有挾一藝者造門識不識
皆賓禮使人人得盡其情其學行名海内者尤慕之如
飢渇隨所至折節下之不敢以年望故驕士士以此益
親附之故先君名得士酷不信佛老巫覡斥絶之使裹
足不入門尤嫉堪輿家言以為興廢貴賤夭夀天也豈
術所能移初祔葬母於姑側及葬谿隠將遷柩合葬議
者謂不利後人譬止之先君一不聽曰吾得朝合葬父
母即夕死無憾矣利不利勿論也嘗作亭道旁買田具
漿茗飲道暍者為棺槥以葬貧者不喜飲而喜客客至
無不留或三日客不至則悵然如有所失有呉某者嘗
坐事亡抵先君衆為之懼先君曰其兄吾友也茍事覺
吾當連坐卒脱之於死竟不一詣謝衆為怒先君曰吾
豈責報哉遇之如初隣郡無賴者數輩日凌轢吾土輒
飛文以誣得賄則已與較則連結奸吏為夤縁多不得
直遂大為奸利奴視吾人指取所欲得如已有先君屢
使人諭之自若也度不懲艾不已遂白諸官咸伏法父
老泣謝曰微君吾屬盡矣邑大夫聞先君名屢招赴鄉
飲辭曰齒與徳俱未奚可哉卒不赴邑大夫屢虛其席
嵗大祲出粟七千石以實邉及賑飢天子嘉之鍚之命
服仍詔有司旌其門曰尚義先君拜命退避若不敢當
一日忽為書召嘗所往來者與飲告以付家事於(鑑鑑/)
泣涕辭不許衆為(鑑/)固辭先君曰當容我以娯老遂不
敢辭自是日婆娑於宜晩樓中不復問人間事琴詩自
娯甫一年忽得疾疾三日家人禱不使知先君微聞曰
我未死汝曹遂欲壊家法耶死生命也鬼神何心哉又
六日暝成化丁亥六月七日上距其生之年永樂甲午
四月十日夀五十四先是與數客避暑瞻緑亭各賦詩
刻竹上客有張子靜者末二句云白髪侵侵人昜老南
風亭館幾回來先君歎賞以為有理諷詠至再三客去
疾作竟不復一登不虞其為䜟也未五十時已預治後
事棺槨衣衾之屬無不具至是盛暑中得以斂弔者皆
嘆其識之過人先君修髯長身風度凝逺每出入道路
咸指目之其胸次豁如也内外一致不謟笑不作媚人
語不匿情餙貌待人不欺人亦不能欺不干人以私人
亦不可干以私也家衆數千指一以至公馭之賞當其
功罰當其過信任當其才無甚愛亦無甚憎者垣屋什
器不茍作作必工緻朴古下至草木几格食飲器亦斬
斬中繩墨雖有疾衣冠見人坐立整如也初娶張氏即
先妣同邑爛溪里人本凌姓今太常卿信從姊也因大
父霄壻張氏父昱冒焉永樂甲午十一月十日生生十
七年歸先君歸如其生之年以正統丙寅十一月二十
九日卒繼娶朱氏嘉興人遺孤二長即不肖(鑑/)娶麻溪
李氏次曰鐸妾張氏出也未娶孫三人男曰永鍚永齡
女曰素潤卜以明年九月四日葬所居南小旬圍之原
祖塋西二十武遷祔先妣嗚呼我先君志希乎古人行
出乎今人澤及乎後人而不獲膺大任享榮名躋上夀
天乎天乎而有是耶而有是耶孤不肖不敢即死泣血
以狀其萬一哀不能文質不敢誣惟立言君子矜而賜
之銘庶幾永傳不朽嗚呼哀哉嗚呼痛哉謹狀成化三
年七月晦日
　　　繼母朱孺人行狀
繼母姓朱氏諱淑清嘉興秀水縣思賢鄉人也大父達
父忠母張氏正統十二年繼母年三十二矣歸先君為
繼室先君家故營蠶事然不能嵗盡善間一二嵗輒有
敗者繼母業善蠶其初收也以衣衾覆之晝夜程其寒
煖之節不使有過過則傷是為䕶種其初生也則以桃
葉火炙之散其上候其蠕蠕而動濈濈而食然後以鵝
羽拂之是為攤烏其既食也乃熾炭於筐之下并其四
周剉桑葉如縷者而謹食之又上下抽番晝夜巡視火
不可烈葉不可缺火烈而葉缺則蠶飢而傷火致病之
源也然又不可太緩緩則有漫漶不齊之病矣編經曰
蠶薦用以圍火恐其氣之散也束秸曰葉墩用以承刀
惡其聲之著也是為看火食三四日而眠眠則擿眠一
二日而起起則餧是為初眠自初而之二自二而之三
其法盡同而用力益勞為務益廣是為出火葢自此蠶
離於火而葉不資於刀矣又四五日為大起大起則薙
薙則分箔薙早則足傷而絲不光瑩薙遲則氣蒸而蠶
多濕疾又六七日為熟巧為登簇巧以葉葢曰貼巧驗
其猶食者也簇以藁覆曰冒山濟其不及者也風雨而
寒則貯火其下曰炙山晴暖則否三日而闢户曰亮山
五日而去藉曰除托七日而采絸為落山矣凡蠶之性
喜溫和而惡寒熱太寒則悶而加火太熱則疏而受風
蠶房宜卑卑則溫蠶簇宜髙髙則爽又其収種時須在
清明後穀雨前大起須在立夏前過此不宜也至於蠶
葉尤宜乾而忌濕少則布挹之多則箔晞之凡此成法
而繼母獨得其妙他人效者莫能及又能節其寒煖時
其飢飽調其氣息常使先不踰時後不失期而舉得其
宜一時任事諸女僕又相興起率勵咸精其能故所收
率倍常數傳者始而驚中而疑終而信也其後益加講
求為法愈密所産益良前後幾二十年嵗無敗者時咸
謂吾家有養蠶術焉嵗時得以充賦税供衣服佐婚嫁
者葢不少也而禄命家之言又以先君始生之日為癸
丑嵗在午月建己巳午火為癸之財蠶命屬午死於己
繼母年月日皆為丙申其干與納音盡屬火故宜蠶云
然徒委諸命不資人功非所以為訓也初繼母無子愛
某如已出後側室生子曰(鐸/)均其愛於(鐸/)又聘其妹之
女張氏為(鐸/)婦先君卒(鐸/)幼繼母所以為(鐸/)慮者無所
不至也成化十九年三月二十八日卒夀六十八卜以
是年十二月二十五日奉柩葬於小旬原從先君兆先
君姓史氏諱某字廷貴號桂軒世家蘇州呉江縣范隅
鄉穆溪里先十有六年卒子男二不肖(鑑鐸/)孫男二(永/)
(鍚永齡/)孫女三曽孫男二(曽同曽大/)嗚呼我繼母之殁
不肖孤某不敢稱述先徳惟是墓中之石宜有刻也謹
掇其大者著於狀
　　　故中憲大夫江西南安府知府汝君行狀
君諱訥字行敏蘇州呉江黎里人也姓汝氏肇自商之
汝鳩汝方賜姓受氏其後晉大夫叔齊以知禮寛以善
諫見於春秋魯相郁以徳化人著名後漢降及魏晉南
北朝由隋歷唐至於五代下逮宋元未聞有顯者國朝
汝氏居呉江者最多惟黎里為然十室其五他處所無
也君之先故巨室以貲長鄉税至璣丁嵗荒民窮負税
不能輸乃毁家以紓責底於貧乏思逺自幼能樹立與
其弟旻同心戮力經營外内𢎞濟艱難家用再起於前
有加君生未齔思逺卒祖母吕碩人念其子之不克享
也與旻撫教君兄弟尤篤稍長補學宫弟子員景泰四
年領應天府鄉薦四試禮部皆不中然其間卒業胄監
入禮部書奏牘厯滿將選矣㑹選書英宗叡皇帝實録
君試在優等成化三年實録成進御授中書舍人初考
滿錫之勅命階徴仕郎又贈君父思逺如君官階君嫡
母黄氏為孺人封君少母許氏為太孺人君妻陸氏為
孺人舍人之職以書誥勅為政績寮寀輪次當直蔑有
多寡於是朝之公卿大夫士重君書迹多蘄君書以為
榮故其書倍於他人者十數然能不辭勞不伐善且却
其潤筆不受時人莫不多之十四年陞南京兵部武選
員外郎十八年誥進君階奉直大夫加贈思逺為員外
郎黄氏為宜人加封許氏為太宜人陸氏為宜人尋遷
郎中銓叙公平甄别精審人無間言尚書三原王公標
望絶人凡所與奪人以為衮鉞獨器許君每退公則召
君從容雅論無所不至君亦感其知遇報之以不欺二
十三年陞汀州府便道歸省丁少母憂觧任持服服除
赴銓𢎞治三年改知南安府南安居嶺徼下郡小土瘠
而廣貨所由細民仰荷負為食大姓則居積致貨不貲
且多與要官貴人交利出入郡縣為聲勢君斥去以絶
有犯顧法何如耳迄無所下上至於細貧尤加意拊䘏
愛之如子欲置鞭撻於無用必不得已而後施之厲而
不苛容而不弛君子以為得體六年朝京師時以外官
年滿六十者罷君即日引歸未幾得疾患腰痛不能起
面赤唇燥咸疑有内瘍而醫者執為痰火以補劑主之
完聚滋毒竟以死七月七日也年六十有一君襟度夷
曠行履完潔好賢樂善凡知名之士無不與之交惟於
貴勢若將凂之者避之如不及平易坦率表裏一致善
謔以和畧無貴宦習氣尤好成就後進有顧景祥者貧
而好學夜或不能具燈燭則露誦星月下為常質魯且
鈍教者多謝遣君獨憐之館於家躬親指授久而不倦
景祥感奮成業卒登進士第由是學者日至稱為周菴
先生君生長富貴諸凡美麗皆其所固有而天性節儉
服御飲食取給而已其於財利漠如也居官處家未嘗
枉已干人茍一介之取有鬻田既受值臨當過冊輒背
約人為之不平勸君訟君曰與小人較自失多矣卒讓
與之故仕宦三十年田園第舍無所増益卒之日家無
遺財君為文最長於詩格韻清和興趣悠逺論者許為
合作有學鳴集北遊藁千餘篇藏於家陸宜人先君十
年卒葬於某原至是君之子以明年某月某日奉君柩
合窆焉三丈夫子曰舟曰礪皆業進士曰霖尚幼五女
子長嫁工部主事呉鋆次嫁金澤餘在室孫男一人某
與君世通家少君一嵗交於君者四十有三年始以友
而終以姻鉅細隠見無不悉也故狀君行之實者托立
言君子用圖其不朽焉
　　　故奉訓大夫工部營繕清吏司員外郎呉君行
　　　　狀
蘇州府呉江縣范隅鄉韭溪里呉君璠字朝用五世祖
某讀書能文時邑人張淵以文辭字畫為元趙文敏公
所知許某與之交莫逆故其子肅壻於淵君之高祖也
曽祖衡祖為皆隠德弗耀至君之世父敏始大其家為
税長而君之父以季弟為之服勞應役勤幹過人尤善
於應對長吏説之事多得請生三子君其最少也甫九
嵗即補邑庠弟子員以勤自課誦習不怠考輒列前茅
景泰七年以書經領應天鄉薦天順元年試禮部中乙
榜辭卒業太學八年選書英宗叡皇帝實録成化三年
實録成進御詔賜宴禮部授中書舍人而君之父母咸
得食其禄同官以為榮六年初考滿吏部以最聞皇帝
勅曰國家命令所以播告四方訓飭有位布徳惠而行
信義者也而中書舍人實掌之職親地密不輕畀人爾
中書舍人呉璠發身科目擢任今官歷年既深益勤不
懈宜錫恩寵以旌其勞兹特晉爾階徴仕郎錫之勅命
以為爾榮夫居近侍典文翰士之位乎此者可謂榮矣
然朝廷懸爵禄以待士葢進進未己爾尚專心致志以
成其名式副訓詞母隳後效欽哉又封君父政為中書
舍人封君母楊氏為孺人封妻范氏為孺人十三年君
歷任三考矣待選吏部久未得調例予告歸而先後丁
外内艱十九年服闋起復之京明年拜工部營繕司員
外郎董理神木六厰神木厰掌大營造有宦者主之諸
工匠咸屬焉役大人衆老奸巨蠧多窟其中皆根柢盤
結枝輪糾繚不可動部官往涖者先以利啖之則牽掣
操縦任其所為往往鉗口噤聲莫敢誰何否則使其徒
衊染文致宦者又從中搆之輒罪敗由是相率為容黙
詭隨不可否事君獨能先機迎候探隠鈎深破其關紐
奸黨計窮氣沮訖不得施而陳少監者知稍自戢凡所
隠占還之於官矣二十一年陜西大飢人相食廷議以
太倉之積足支幾數年而河南偃師縣東所謂孫家灣
者即隋唐之洛口倉也故窖猶在宜減漕米之未過淮
者八十萬斛令叅將都勝往輸之移秦隴之民就食於
彼而漕舟從淮入汴從汴入河東南舟人不習河事先
往者多遭覆溺宜選清强廷臣先往相視水道疏淺濬
淤及調習沿河水手分布漕舟使避河險於是工部尚
書劉昭奏君名迹中選君受詔即日上道馳至河南往
來相度靡有寧居而河水苦淺漕舟阻閡處處停留遷
延數月猶未能達秦民又不時至君乃詢訪父老僉云
大河之水其生有時正月曰信水三三月曰桃花水四
月曰菜花水五月曰麥黄水六月曰礬山水七月曰𤓰
蒂水八月曰荻苗水九月曰登髙水十月曰復漕水十
一十二月曰蹙凌水君建議以為瓜蒂水生猶膠淺若
此常年荻苗水微所仰者登髙一水耳水若不時秋髙
氣寒風水皆逆舟益濡滯延及嚴冬益不可行此一病
也秦人壯者已散之四方矣弱者飢困成疾又顧戀老
幼多不肯來假令能來關隘連屬路非坦平登頓顛踣
多致殞斃此二病也米停在舟久不輸瀉動移氣序烝
熱隠盜耗失必多此三病也夫救荒之䇿利在急速今
天時地利咸有所阻當為權宜以濟之近來米商多從
河南販往陜西故河南米益翔貴貧者苦之今宜減價
糶米易銀齎徃陜西令彼自糴免其往復之勞為利之
一販者賤糴貴糶坐獲厚利其來必多不煩勸督載輓
至彼不得不糶則陜西米價亦漸就平為利之二此既
減價糶米河南貧民亦霑其賜為利之三漕舟既瀉運
卒獲歸為利之四若堅守前䇿不知變通恐澤不施公
利俱困進退失據矣羣官多是之即署奏如君議詔曰
可逺近稱便先是户部侍郎李衍以提督陜西糧儲奏
以漢唐建都關中自河入渭並通舟楫漕運轉輸以給
京師遺跡俱在但三門集津河水􁧍急漕舟苦之請差
官相度疏鑿以通轉運天子併以命璠璠乃躬自按行
浮汴入河厯澠池履峽石抵陜州循砥柱觀三門考隋
唐轉運遺跡盡得其説上疏曰臣愚不佞承乏任使周
爰汴洛已厯十旬茫無寸效日夜憂惶方將歸罪司宼
而詔命疊至令臣相度河渭將通漕舟聞命驚悸不知
所為但陛下愍念秦民軫其飢餓若切於躬而臣過為
退托非効忠盡力之義也敢不奔問官守罄竭狂愚臣
自汴至河自河至洛自洛至陜中間登渉水陸相視山
川稽諸故實參以民俗乃知三門集津之險天造地設
有非人事所能盡也肇自神禹始鑿龍門河流東注懸
水如障流沫成雨砥柱横截中流衝波蹙濤震蕩天地
南曰鬼門中曰神門北曰人門鬼門神門尤為險惡自
古及今未有行者惟人門稍通木筏乗流直下人伏筏
上與渦俱入與波偕出一遇崕石立為虀粉矣故隋唐
以來皆不能通但於水次置倉轉相灌注而已至唐裴
耀卿創始於前劉晏講行於後為法轉密人習河險乃
於河隂置河隂倉三門東置集津倉西置鹽倉陜州太
原倉使江船不入汴汴船不入河河船不入渭江船之
運輸揚州汴船之運輸河隂河船之運輸渭口渭船之
運入太倉又於三門兩倉之間鑿山刋道凡十八里河
船既輸於東倉而陸運轉輸於西倉以避三門之水險
復以舟漕西至太原倉渭船始從受之也耀卿三嵗漕
米七百萬石晏嵗漕米百十萬石無升斗溺者然水陸
之值増以函脚營窖之名亦糜耗不貲矣故當時有斗
錢運斗米之説豈故為是勞費哉良以天險不可以人
力勝也其間非無一二欲通三門者有燒石沃醯鑿山
通道棄石入河水益湍怒有舟經砥柱覆者幾半河中
有山號曰米堆舟入三門百日始上執標指揮名曰門
匠諺云古無門匠墓謂皆溺死也夫隋唐之君皆都長
安務廣儲蓄以備水旱當時物力豐羨才智之臣後先
柄用莫不規為久逺之計講求區畫經數十年而卒不
能通今乃欲一旦創行古人之所不能及者其亦難矣
又况漕廢已久河不行舟岸崩木奓所在斷絶山石鋭
利芒如劍鋒若欲通漕並須修治為費甚鉅不可以日
月計也今關陜之民死亡畧盡蕭條千里鬼哭獸遊寂
無烟火河南之民亦困於供饋瘡痍未瘳就加保育猶
懼不支乃復驅其傷殘使赴勞役此何異於迫而投諸
水火也伏望明詔諸司以大饑之後當務安養毋興徭
役以重其困則關洛之民生其死而肉其骨也若以為
關中要地屯戍相望當廣儲以足其食但擇才智之臣
而任之使得推行耀卿晏法自足集事何必勞人益費
以求不可必得之效乎疏上詔従其請初河南之民聞
興此役皆恐懼愁嘆及令下莫不大悦明年工部奏以
君與監察御史監抽蕪湖竹木二十三年代還京師以
邸舍未定寓崇文門外暴卒時四月十七日也君素强
無疾是日朝退赴友人飲座客以年推君處首席君飲
酒為笑樂甚觀莫歸而寢不見其有異也夜漏未上歘
然而起仆於地則已不能言而子金在太學郝孺人亟
令人走報城門下鑰不得入而還氣已絶矣哀哉君為
人嚴毅居官有幹局家事甚治井井然聲嗟氣嘆僮僕
畏之有甚於鞭撻者然知人善任人亦為之盡力在中
書時嘗頒慈懿皇大后遺詔至山東山東運率方伯憲
使皆厚君以貨君却不受尋副駙馬都尉周景往平涼
冊加彰化王為韓王王享於承運殿嘉其無違禮有使
乎之褒君又能力辭其贈賄人以此多之范孺人君之
元配也同邑人卒先於君十年父大中蚤卒母凌氏以
節自守詔旌其門節婦父顯工部主事弟信太常少卿
於孺人為大父舅也繼室郝氏東安人子男四人出范
氏者曰金曰鑾俱太學生曰鎮曰某郝所生也女五人
皆有歸金以𢎞治元年月日葬君於里之亢字原君之
赴蕪湖也道歸呉江某從問陜洛事甚詳今乂得君之
遺事於其家請書其大者為狀以授君之友為誌其墓
謹狀
　　祭文
　　　祭董仲舒文
嗚呼天之將喪斯文也秦滅之天之未喪斯文也漢復
之然學者殊途不合不公世主時臣隨見迎合相如以
詞賦幸方朔以詼諧進惟夫子之所為在天人之三䇿
論治人則本於明道語修已則原於正心徳刑取喻乎
隂陽風俗推原於教化尊仁貴義黜利賤功使得謨謀
廊廟則漢業庶幾乎三代豈止襍覇而已哉守正不阿
權臣忌嫉將置死地連相外藩卒使驕王革心動遵禮
法此又人之所難能也故嘗論之王覇之不分由夫子
之言不用也禮樂之不興由夫子之道不行也(鑑/)去聖
逾逺欲學無師千載一時道出祠下徘徊廟陛慨然興
悲行旅悠悠儀物弗備敢以誠薦神其享之
　　　祭武功伯徐公文
維成化九年嵗次癸巳冬十一月戊子朔越二十九日
丙辰諸生長洲沈周松陵史鑑謹以柔毛剛鬛之奠敢
昭祭於故武功伯天全先生徐公之靈曰嗚呼丙子丁
丑之際天理亦幾乎熄矣惟公不顧殺身滅族之禍起
而救之然後君臣父子兄弟之倫一反乎正此葢天生
我公以相皇明無疆之祚也功髙受謗逺竄南服乃天
下之不幸豈獨公之不幸也哉竊嘗論之自有生民以
來撥亂反正之功惟唐之狄梁與公而已然狄保其身
公罹其禍此特出於身存身亡之異耳非智有淺深功
有大小也使狄在當時與五王俱存其能免於三思之
殺否耶悠悠之談論人已然之迹以為監國病篤不日
當薨神器自有攸屬何必公之生事邀功哉羣議附和
如出一口嗚呼為此説者其亦不仁甚矣夫大寳不可
以久虛姦雄之人常利國家有釁當此之時厯月不朝
中外危疑咸懼生變萬一有亂臣賊子窺伺其間則生
民之禍未有涯也故公獨決大䇿翊戴先帝宗社危而
復安彛倫斁而復正四海亂而復治三光晦而復明此
所謂萬世之功也而談者反有以病之其亦不仁甚矣
且唐之武氏年已八十旦暮入地中宗已正位東宫民
無異望彼易之昌宗輩直狐䑕耳非有絶倫之才過人
之力也張崔之流胡不待其自斃而奉之顧乃旦夕聚
謀稱兵宫禁汲汲以迎復為事哉葢其所慮實有與公
一轍者唐之諸臣既不見非於後世則公豈宜得罪於
天朝哉今天不佑善竟奪公夀某等荷公之知痛公之
殁用敢論公之大節侑此一觴靈其鑒之尚饗
　　　祭梁都事文
維年月日呉江史某謹以清酌庶羞之奠敬祭於承事
郎大寧都指揮使司經歷司都事梁公之靈曰嗚呼天
順之初我公來丞某從諸生旅見於庭獨偉視余俾進
而詢其接以禮其與以誠公之為政既平且直吏無呌
囂民無驚惕事令惟敬而不茍從待簿惟容而不阿同
十載於兹克滿厥秩無怨在民去如至日民相上請蘄
公令兹例不見許佐戎京畿南北悠邈我民其思曾未
幾何柩忽來斯遲公莫覩叩公莫知死生遐隔徳音永
違受恩罔報孰知我悲聊陳薄祭哭之以辭嗚呼哀哉
尚饗
　　　祭白茅塘文
東南之水呉淞既塞滿為交流由塘入江以注於海久
而上流壅滯水波微弱潮泥淤積而不通水乃不流農
人告病使者躬奉天子明命爾疏爾決神其相之俾無
災害蚤既厥事尚享
　　　祭家廟文
某嗣先業二十八年而不肖荒嬉無所增益為祖宗羞
今倦於勤將以明日癸已傳家政於嫡子永錫介子永
齡出居浜東新居不敢不告謹告
　　　祭外舅南莊李公文
維年月日女壻京兆史某謹以柔毛剛鬛之奠敢昭告
於外舅南莊李公之靈曰嗚呼外舅鄉之善人樸而不
雕質而少文孝友力行聲譽日聞嗟我先君夙昔相與
氣分投合好以縞紵媒氏成言妻我愛女公女柔懿家
室甚宜事親奉祭相助靡遺嬰疾累年蕃華不滋彼蒼
罔䘏夭閼奄兹嗟嗟我公秉此髙誼不以女亡遂相捐
棄撫我有加愛我無替戊戌之夏某遊郡西留連山澤
經旬忘歸而公遘疾病甚不醫瀕死猶呼欲與我辭匍
匐奔還已殯西階(叶/)抗聲慟哭悔恨曷追門衰祚薄滿
目孤嫠死如有知公寧不悲天字之原以為公藏卜於
廟門日吉辰良斂弗及與葬焉相襄鑽石陳辭以發幽
光一觴永訣雨淚其滂庶幾有神來格來嘗哀哉尚饗
　　　祭外姑計孺人文
嗚呼念昔委禽獲娶愛女遂由瓜葛托以肺腑嵗時問
遺屢厪行人不較往復以廢懿親賢女不育加惠妾媵
篤生子女夀我宗𦙍冠笄婚嫁煩於外家稠叠焜燿其
禮有加某之不天奪其内助雖所愛亡眷念如故嗟嗟
孺人逢此百罹喪其家督三女夭摧以朂孀婦淑慎其
儀以教孤孫夙夜其規丙午之冬遘疾莫救原始要終
僅得中夀寒暑變易奄踰嵗年夫君舊藏曰天字原啟
殯往祔異穴同瘞有無靡齊禮不克備挽者喪歌聲哀
雨淚非其子孫則在親懿當柩叙哀陳此薄祭魂兮有
知降此啐嚌嗚呼哀哉尚饗
　　　祭唐醫官文
維年月日故人松陵史某謹以清酌庶羞之奠致祭於
亡友半隠先生唐君之靈曰嗚呼成化之元余來苕溪
將延名士為弟子師與君相見意氣一時握手傾倒倐
如故知某得子靜君實尸之自爾以來情好遂篤我詩
君和君書我復我願為雲與龍相逐道里阻修人事反
覆歷年雖多曽不再覿(叶/)引領西望攪我心曲庚子之
冬子靜有喪匍匐往送乃與君逢(叶/)大愜所望其喜欲
狂秉燭夜話同一慨慷數其暌年十又六更(叶/)人夀幾
何而此參商來日苦短去日苦長及時行樂此言不忘
君顔益少君髪未蒼仁者多夀其算莫量為别未幾訃
至云亡夭回夀跖天理茫茫嗟嗟夫子名滿浙右風流
文采後進領袖天與之才而不與夀乃令我輩猶言猶
走疇昔有盟當遊苕中終奉誨言以開我䝉孰知此來
乃遘愍凶祗見子柩不見子容抗聲慟哭涕淚無従薄
奠在前君其鑒𠂻尚饗
　　　祭陳味芝先生文
嗚呼人莫不有死奚夫子之殁而獨悲當雅道之陵遲
胡哲人之竟萎峻潔無虧之行既不可復見矣中和不
偏之氣又安得而承之後生小子於何而取法微辭奥
義無従而質疑往古來今之學已廢而不講窮精探𤣥
之論其存葢無幾惟洞庭之山東西而並峙太湖之水
日夜而交馳彷彿乎浩然之氣旁礴而欝積沛然之辭
浩瀚而淋漓此後死者不能不抗聲而慟哭涕泗而交
頤某等少侍夫子故非等夷辱忘其年比於舊知覩光
儀者有時飫道義者無涯莫不亢然乎其中暢然乎其
支然夫子之病既不及執燭以照易而夫子之殮又不
克持紾以奉侇惟寓哀於一奠魂庶幾乎歆斯尚饗
　　　祭張氏姑文
嗟嗟我姑逢此百罹生而失恃嫁而蚤嫠保孤嗣宗全
節靡虧天道無知天其兩兒不絶如線曰維孫枝教養
婚嫁顛沛流離維昔顯妣來歸我氏與姑分合有類同
氣解衣相披徹食交饋天胡降虐母也遘厲姑來視之
頻復無替憂心忉忉傷悲出涕臨終之訣託以藐孤執
手相命就瞑猶呼姑奉初言信而弗渝劬勞顧復口瘏
手据彼譖人者肆以巧誣東西責言實以某故(叶/)嗟嗟
我姑天命不祐居貧最久遭凶孔疚不肖如某愚而在
幼乏不能周危不能救受恩實深懐之罔報(叶/)此心莫
遂訟言誰告(叶/)嗟嗟我姑年命永終大陳之原惟夫子
宫輒云其良卜云其従髙上坎中異穴同封奠以致哀
號天致慟(叶/)其泣有盡而情無窮尚饗
　　　祭張子靜文
嗚呼我生尚少獲誦君詩厥後數年始與君知維弟若
子禮君為師君不我鄙惠然肯來曽未幾時先人即世
相之涖之繄君是恃論撰先徳以倡其類美無不傳譽
無不試南入於杭徴為聲詩川浮陸走雨沐風翍邱園
在望君爰告歸厚徳未報中心懐之爾後廿年不忘舊
好吉凶賀弔往來於道君詩我和我疑君攷髙情雅韵
病藥垢澡山顛水涯月夕花朝呼酒嘯歌於以逍遙醉
後狂吟誇竒競髙窘難往復其聲啁啁丙午之春君主
於弟我孫従君庶幾謀始譁民惡君誣之塞水主者罔
察置君於理羣公交言猶以罪歸含垢引瑕弗辯於辭
君既受侮歸而遘疾猶來余家力正師席醫藥罔功乃
廢朝夕舁歸待盡怡然易簀書來告訣託我以銘疇昔
有言敢渝此盟目眚禍余幾於㝠行斂不及與棺不及
憑日月不居往葬於墓鐫石埋辭以永君譽君譽孔多
銘不盡言記其大者以告後賢君如有知鑒此微意瀝
觴叙哀莫掩余涕尚饗
　　　祭疑舫周夫子文
維年月日門人史某謹以特羊斗酒之奠敢昭祭於疑
舫先生周夫子之靈曰嗚呼富貴一時文章百世猗歟
夫子獨得其最淛河東西墓碣祠碑具出公手神設鬼
施商尊渾然周彛文備不利於飱乃宜於祭强記不忘
白首猶然回文倒誦屈其少年王師征閩往與厥選公
在行間左籌右畧功成受賞僅幕沐陽不卑其官視民
如傷當路信䜛置公司宼公辭上陳有詔讞候赦恩汪
濊其寃亦伸復官不居情在駿奔優游桑梓其文愈昌
請者日來陸走川航監司郡守待若賓友字難義疑資
以論剖公年既髙公徳益茂經營繭室在禰之肘爰俟
考終亦葬其耦文成絶筆公忽告殂有同自祭無異挽
歌昔我先君薄遊燕市愛好人倫謁公旅邸歸命小子
爾其識之平生見士未獲逾斯逮公南歸始獲委贄公
曰異哉此子之至凡今之人率放於利子獨不然有立
其志褒凡奬庸謂為有知緒言奥論動為我師仰其盛
大探其精微叩隨響應虛往實歸公卒之日某目廢視
病不致問斂不及檖負公厚徳慙愧天地公柩在殯公
子又亡藐然孤孫舉此三喪及門之士向哭交傷謂天
不仁作善降殃公墓未銘公文未刻撰集校行後死之
責公所著者名世弗疑空青丹砂人不用遺是區區者
曷用淆之捧觴永訣哭余之私尚饗
　　　祭業師菊軒夏夫子文
嗚呼夫子徳巨量宏涵容無際來斯受之教無不類雖
某之愚辱收蚤嵗晨光夕膏課督靡替曰爾為學當體
諸身匪在多聞以竊此名愛物仁民本之親親其本或
蹶其末莫振初聞是言信而未篤迨乎成童始知佩服
自是以來恒以自朂孰非此言為之長育庚午之春某
實新婚出公入私服徭應門譬彼禾苗怠而弗耘荒穢
蕪塞雖存莫伸夫子憂之賜詩諷諭千里之行止於中
路廢其前功其追若禦溫習舊聞庶幾無斁聞命感發
乃知其非日居月諸有能不墮修辭居業與人偕馳使
非善誘終愚不移嗟嗟夫子僅躋中夀咸望期頤有疑
斯叩天不憖遺一病莫救蠢爾後生孰與成就嗟嗟夫
子今也則亡聞者慟哭豈惟吾徒教詔靡聞魂魄先殂
嗟嗟夫子往葬於野匍匐送之涕泗如雨築室獨居斯
義莫舉負恩弗報雖痛何補嗟嗟夫子人孰不亡身死
名滅不啻朝霜瓢溪之水其流湯湯千載尚名曰公之
鄉不亡者存繄維耿光寫哀薦陳神其饗嘗尚饗
　　　祭李夢陽文
嗚呼君之明慤賦畀自天繄外若愚在中實淵通不為
流止不為邅宗族稱孝鄉黨推賢具兹衆美而不永年
鵩集座隅鶴下堂前大夢不醒長逝弗還哭者裂腸弔
者摩肩回賢而促跖盗而延天道茫茫何致使然嗚呼
哀哉嗟余内人實君伯姊君不鄙余視猶兄弟我往君
迎君來我竢握手嬉遊聨床卧起我愚無能遇事多否
男婚女嫁惟君為理相通有無何分彼此君徳多有不
勝其紀望開我䝉以保餘齒胡為厭世棄我先死嗚呼
哀哉日月不居自秋徂春將即幽宅以従先人栁車既
駕明器前陳悲風撼樹落日生隂送子于邁興我酸辛
路隔幽冥欲見無因昔與人羣今與鬼隣撫棺慟哭子
寧不聞銘子之徳碣於墓門奉觴永訣哀不能文嗚呼
哀哉尚饗
　　　呉江縣三里倉上梁文
伏以城江陽而置縣爰自昔人屋水次以為倉始於今
日事體關一方之興建規模肇百世之權輿睠此呉江
允稱壯縣賦税為甸圻之冠轉漕供軍國之需川浮以
輸既曰貯儲之有所露積而受恒憂燥濕之非時况廩
庾之費嵗取乎民而典守非人例居乎貨前政諒流於
姑息後賢盍費夫經營天假其時人宣厥效負隂向陽
而定位地形正據江湖之交審曲面勢以成圖匠氏聿
勤斧鋸之事約之閣閣而千倉斯立築之登登而百堵
皆興如翬斯飛其繩則直中涵巨沼將虞水火盜賊之
災周濬長濠用限内啟外窺之患斯葢胸中具全室故
能格外成大功爰相東隅乃規中奥如歸亭復古之廢
將以宴賓偕樂堂志民之従聊為退食是葢有資於望
察固非專事乎游觀財皆斥經費之餘於民無取力不
奪農功之棘信役以時惟令君非百里之才故寒士得
萬間之庇太平氣象鼎盛春秋如坻如京自此無煩有
髙廩多黍多稌従今更為賦豐年咨爾郢人聽余巴唱
　梁之東百里舟航一水通升斗也知皆貢賦願天不
起石尤風　梁之西王山石湖高又低山下湖邉人蚤
起糧船將發候鷄啼　梁之南江湖交滙水如藍灌注
圍田豐稼穡髙低齊説畮收三　梁之北舸艦迷津漕
上國由來滄海轉雲帆河道無虞今帝力　梁之上舉
頭紅日葵心向淞江西畔太湖東夏屋渠渠新氣象
梁之下波光照見鱗鱗瓦大田多稼樂豐年伐鼔逢逢
人作社伏願上梁之後朝清道泰政舉人和四郊絶壁
壘之虞萬室被弦歌之化江山自今古在官詠清暉能
娯人之章風雨無震凌藏粟免紅腐不可食之嘆自今
以往永久如斯
　
　西村集巻八
