#+TITLE: 祖英集-宋-釋重顯
#+DATE: 2018-05-12 10:19:09
#+SOURCE: github.com/kanripo/KR4d0032 master dff904f2                
欽定四庫全書　　　　　集部三
　祖英集　　　　　　　　别集類二(宋/)
　　提要
　　　　(臣/)等謹案祖英集二巻宋釋重顯撰重顯字
　　　　隠之遂州李氏子幼依普安院僧仁鐃落髪
　　　　後至靈隠翠峰晚住明州雪竇皇祐四年卒
　　　　事蹟詳具僧寳傳此篇乃其詩集前有僧文
　　　　政序稱師自戾止雪竇或先徳言句師因而
　　　　頌之或感興懐別貽贈之作總輯成二百二
　　　　十首末署天聖十年孟陬月天聖十年即明
　　　　道元年是嵗十一月改元故正月猶稱天聖
　　　　也重顯戒行清潔彼教稱為古徳故其詩多
　　　　語涉禪宗與道潜恵洪諸人専事吟咏者蹊
　　　　逕稍別然胸懐脱洒韻度自高隨意所如皆
　　　　天然拔俗五言如静空孤鶚逺高栁一蟬新
　　　　草隨春岸緑風倚夜濤寒片石幽籠蘚殘花
　　　　冷襯雲啼狖衝寒影歸鴻見㫁行皆綽有九
　　　　僧遺意七言絶句如自貽送僧喜禪人回山
　　　　諸篇亦皆風致清婉琅然可誦固非概作禪
　　　　家酸餡語也乾隆四十三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
祖英集原序
師之形言也且異乎陽春白雪碧雲清風者也夫大圭
不琢貴乎天真至言不文尚於理實乃世之衡鑑豈智
識而擬議哉師自戾止翠峯雪竇或先徳言句淵密師
因而頌之或感興懐别貽贈之作固亦多矣其有好道
者並録而囊之一日摠緝成二百二十首乃冩呈師師
曰余偶興而作寧存於本不許行焉禪者應曰乃祖闡
千載之芳烈也勿輕舎諸師察其慤志勉弗獲已抑而
從之文政幸侍座機輒述序引用識嵗時炎宋天聖十
年孟陬日參學小師文政序
欽定四庫全書
　祖英集巻上
　　　　　　　　　　　　宋　釋重顯　撰
　　送寶相長老(并序/)
大師歡禪徳將赴丹丘辟命光闡宗乗蓋時應必行固
不可抑留者也且撫㑹之作肇曠絶之道雖一凝一流
一彼一此又何間然率織蕪辭以代賮别
奥域靈區存物外獨標台嶺為絶槩掩勝濳奇列作屏
堆青冩碧深如黛彤霞暖影生巖壁香桂茂隂籠蘚石
赤松子也浪虚閒白道猷兮大輕擲曹溪有叟歸其中
風從虎兮雲從龍乗興正值二三月坐斷還依千萬峯
花飛飛日遲遲清飈􁁜􁁜吹無時玲瓏八面自回合峭
峻一方誰敢窺窺來須得乾坤眼照古騰今謂非間若
能此去副全提開發人天有何限
　　送法海長老
常愛裴相國式芳塵斷際高風慕要倫擬欲事師為弟
子不知將法付何人常愛李相國垂列星藥嶠深源宅
性靈我來問道無餘説雲在清霄水在缾緬想當時二
台輔出鎮藩維訪諸祖寥寥浮幻輕百年落落宏規照
千古今聞仙都賢太守入政褰帷聲浩浩英佐一一分
化條文經武緯亦難討逺逺牋函飛乳峯選開士兮恢
吾宗覿夜光非震滄海聆正音豈玩焦桐徒誇麟龍自
西自東應排㒺象得象必須覺雄讓雄今既塞請還也
奇别茫茫普熱紛紛下雪倒流四河載發枯枿巻舒立
方外乾坤蹤横挂域中日月黄頭碧眼知未知去去憑
誰繼清絶
　　送文政禪者
古有焦桐音聴寡不在彈古有陽春曲和寡不在言言
兮牙齒寒未極離微根彈兮嵗月闌未盡昇沉源少休
幾坐花木落庾嶺獨行天地寛因笑仲尼温伯雪傾蓋
同途不同轍麟兮鳳兮安可論許兮巢兮復何説秋光
澄澄蟾印水秋風蕭蕭葉初墜送君高蹈誰不知如曰
不知則為貴
　　送昭敏首座
君不見鷲峯勝集百萬茫茫等閒過壊衲之外皆清墯
君又不見熊嶺孤運嵗月索索艱難生深雪之中有一
箇宛轉流落千餘年危分嶮布空平間弁龍蛇兮眼何
正擒虎兕兮機不全石窻四顧滄溟窄寥寥不許白雲
白掣斷金鎖天麒麟高舉鐵鞭擊三百猶輕舎争知也
别有七星光鬭射風前把欲贈行人將報不平遶天下
　　送知白禪者
松不直棘不曲誰笑卞和三獻玉經天緯地太無端邁
古超今亦輕觸靡羇束何必云素範還還真規復復栴
檀葉落香風清千里萬里長相逐
　　送勝因長者
黄梅散席三百載續熖聨芳事空在宗兮派分生異端
花兮葉兮太煩碎韶陽間出多慷慨權要雄雄曽絶待
曲本㩀位知幾何利刀翦却令人愛近還有箇披老衲
楚甸横身風䬃䬃鐡作一尋非等閑壁立千仞須摧蹋
報君知江南江北徒纍纍鼇轉海運兮纖鱗片甲雷奔
電驅兮寸毫尺氂斯言勿謂存規矩平不留兮險非取
周行獨立如便休誰振宏綱照千古
　　送重郜禪者
春雨如膏春雲如鶴忽此忽彼乍休乍作枯荄離離維
風太遲幽石片片遼空亦危一花五葉兮不相似獨孤
明兮還自知還自知厯魏游梁徒爾為
　　送僧歸靈隠
白雲無羇泠淡清奇雪格未可鶴態還卑垂天沃日兮
似結不結為雨從龍兮後期必期噫悠悠忽爾春風吹
南北東西唯我知誰知菡萏峯前布影時
　　送僧之石梁
萬卉流芳不知春力巖畔澗下蹙紅皺碧乗興復誰同
孤蹤逺讎敵君不見五百尊者𨗳雄機靈峯晦育深無
極寒山老寒山老隨沈跡迢迢此去須尋覔花落花開
獨望時記取白雲抱幽石
　　送師旻禪者
深巖寂寂披蘭芷碧霧紅霞映流水空生别我期未期
絶域殊方擬輕擬堪笑歸嶺南奔馳何鄙彼危急亂抛
下盡云提不起伊予本自不將來相送奚憑挂唇齒旻
禪客旻禪客師子子應須落落存終始君不見古人有
言兮撲碎驪龍明月珠大丈夫到如此行行不用頻彈
指
　　寄白雲長老
八紘雲靜明寥泬夜永松堂對寒月凋殘片葉墜虛庭
泠寂何人立深雪因憶錢唐郜禪者十載巖栖曽未下
分飛誰謂絶相同逺念冥冥欲奚冩忽聞赴請之仙都
聲光藹藹登清途孰云天驥驟方外自笑大鵬離海隅
乾坤窄乾坤窄湛盧濳射斗牛白茫茫無限未歸人到
必為時除㸃額
　　送智遷首座
雲蘿杳杳藏巖曲碧疊清飛冷相促瘦藤輕衲休便休
短熖殘芳續何續禪家本自冥羇絆洲渚園林曽不憚
十影神駒立海涯五色祥麟步天岸君㸔取君㸔取匝
地茫茫有誰舉瓴甋頻磨如未回為吾深憶盧公語
　　送善暹首座
名之基實之蒂深兮固兮宛相繼古之名也在希聲今
之實也同浮瞖子州善巻之流也堯驅舜馳讓無暇歸
兮歸兮歸不歸到頭未出㝠㝠者吾徒孰謂標奇絶動
靜憑君試甄别葉零零兮秋暮半凋花片片兮春暖齊
發暹禪老暹禪老意曽高曠排沽待忽致譏褒天人列
請兮屢輕笑祖佛位卑兮還擬逃我恐逃之逃不得大
方無外皆充塞茫茫擾擾知何極八面香風惹衣裓
　　送僧
吴山碧楚江碧吴楚悠悠興何極一尋寒木自為鄰三
事秋雲更誰識乾坤不是無知巳玉石休云辨真偽待
時沽譽漫淪生晦跡韜光亦何意春風急春風急八駿
奔馳追不及南北東西把定時為君直上孤峯立(觀氣/分枝)
(非獨古有/誠之言也)
　　頌藥山師子話送僧
厇愬金毛師子子栴檀林下青莎裏置也置也威自全
一咄六咄眉剔起非擬擬知幾幾星流不問三千里天
外風清哮吼時為君吸盡西江水
　　送秀大師
巖竇宵寒擁山帔月高古木霜禽睡西庵禪者來扣門
别我凌晨下層翠欲留不可留冩意不及意屈眴迢迢
安足云花偈聨聨太容易君不見劉陽叟絶希冀送人
只道無他事行行㑹有知音知何必清風動天地
　　送廣華嚴歸鷲峯
海山孤僻非蓬島霧泠雲深松桂老有客凝冬何太高
巨野宵征苦相討巖房杳杳凌寒空􁊡霜落落分譚叢
誰云百城沈古月自笑八面生清風俄然别我還歸去
恵理之徒望回馭重重無盡樓閣門到必為時略輕㩀
　　送逺塵禪者
衲巻殘雲風高絶鄰倚天照雪堪抗要津八紘極目兮
春山若黛九野縱步兮汀草如茵三十四老未輕識澟
然方外奚相親
　　送徳隆山主
霜葉凋殘巖風凜寒彼之禪老忽下崇巒衲有雲兮曾
巻未巻琴無絃兮解彈不彈迢迢既行宜聼斯語明暗
路岐生死洲渚而今而後知不知頺綱委地憑誰舉
　　送澄禪者
春色依依襲爾原草春風浩浩拂我窻牖念此分飛贈
無瓊玖片片亂飄巖上梅條條縱舞溪邊栁澄禪澄禪
聴斯言古也今也行路難知之者石火星流未急不知
者龍驥步驟曾寛㸔㸔孰云平地起波瀾
　　送恵儔禪者
少林風規何太蕭洒籠古罩今睥真睨假誰云發機射
虎自笑品類觀馬劔客茫茫不要呈甑人徃徃須擒下
儔禪儔禫崢嶸象駕
　　送恵文禪者
正法眼絶塵沙二三四七水月空花千燈續焰曾間五
葉分披未葩君不見巻席百丈掩耳丹霞龍行虎步爭
孤立盡同雲雨去無涯文禪文禪騰煥吾家
　　送道成禪者
曹溪流非止水一㸃忽來千波自起直須釣鼇釣鯨莫
問得皮得髓君不見石頭有言兮聖不慕他靈不在巳
成禪成禪誰家之子
　　送清演禪者
我年老大心力衰微贈别無語㝠同振飛因思古之送
人有言吾不知其殊途同歸獨愛新豐曲騰清輝寸草
不生千萬里出門春色共依依
　　送繼寶禪者
寶非寶日杲杲上上機無䖏討赤水求來何太狂荆山
覔得苦相惱不惱不狂排夜光險惡道中為津梁
　　送小師元楚
道之㝠機一何相守汝競光隂我親蒲栁毋厚弁之奪
席毋薄愚之誦箒深思彼伐木丁丁之聲照古照今兮
宜善求友
　　送清杲禪者
作性金鐡冷落為骨知我者謂我高蹈世表不知我者
謂我下視塵窟道恣隨方情融羇鎖紫果一尋青山萬
朶行行思古人之言無可不可南北東西但唯我
　　酬行奯長老
黄金為骨松為姿道高曾鄙天人師有言遺我千古奇
無人知石虎吞却木羊兒
　　至人不器
誰當機舉不賺亦還稀摧殘峭峻銷爍𤣥微重關曾巨
闢作者未同歸玉兔乍圓乍缺金烏似飛不飛盧老不
知何處去白雲流水共依依
　　因事示衆
石本落落玉自碌碌古之今之一何斯速師子不咬麒
麟猛虎不食伏肉君不見洞庭孤島煙浪深木馬追風
有人識
　　日暮游東澗(五首/)
極目生晚照溪雲偶成朶大樸曾未分青山自唯我
極目生晚照逺樹籠微隂誰知清淺流别有滄海深
極目生晚照幽情眷蘭芷白蘋葉裏風不在秋江起
極目生晚照步影何遲遲歸禽古木中相對頻相窺
極目生晚照蓬萊匪仙境釣得十二鼇重來謝孤影
　　思歸引(三首/)
一住翠峯頂兩見溪草緑不知朝市間幾畨生榮辱蕭
條巖上雲冷淡水邊竹報誰歸去來向此空踟躅
常憶在廬山隨時寄缾錫五百與一千聚頭同遣日猿
攀影未回鶴望情還失教他王老師癡鈍無處覔
時雨洒如膏萬卉皆滋益枯根甘自休也似春無力耕
夫曉尚眠蠶婦夜多息從兹家業荒共落風塵跡
　　送藴懽禪者西上
金闕路曽遙行行直開㤗石房雲未閒杳杳若相待高
蹤逾履􁊡何人不傾蓋早晩承帝恩再卜林泉㑹
　　送僧
春雲情既高片段飛虛碧去留機未消今古望還積澄
澄天影回杳杳地形直别夜共相思誰栖此泉石
　　法爾不爾
夏雲多奇峯乾城冷相映借問諸禪僧那箇堪憑定乾
城高鏁月夏雲欲為雨若謂非全功子細㸔規矩
　　送諸方化主
空巖暖律回極目望還普數㸃方外雲幾處人間雨寥
寥滄海月依依少林祖去必示勞生清風立千古
　　劉禹端公問雲居雨從何來
　　東平問官人風作何色
雨從何來風作何色龍門萬仭曾留宿客進退相將誰
遭㸃額
風作何色雨從何來不用彈指樓閣門開波波稜稜南
方未回
　　送僧
松風清未休水月淡相對去來非等閑必許孤雲㑹
　　頌雲門九九八十一(二首/)
三三九九八十一一一觀風隨召出千古有誰同共知
一毛師子衆毛畢
九九八十一大勲不豎賞若謂無詨訛金剛曾合掌
　　烏龍和尚
空巖清夜坐蘚徑積深雪瞑目思古人徹曙落殘月童
敲石磬寒猿挂枯枝折杳杳無限情分明向誰説
　　秋日送僧
邊雁影邪寒蟬聲速乗時毳流逺别巖谷林驚一葉兮
微風觸袖水肅百川兮片月在目因憶象骨老師曾送
人行行不謂抽金鏃
　　早㕘示衆
曉天雲靜濃霜白千峯萬峯鎖寒色驪龍失珠知不知
無限平人遭㸃額
　　春風辭寄武威石秘校
春風何蕭蕭和雨復兼雪坼花功未深偃草勢曾烈毗
城癡愛老怯寒對清拙襄巖影響士難御同孤劣鼇峯
人不來柴門亦休閉松頭栗鼠下時把藤牀囓庭際霜
禽歸屢啄雪錢缺一旦春風息暖日生林樾幽徑磐百
上拄笻行且歇無絃兮莫彈有語兮存舌冷落流水聲
古之若為説凋殘早梅樹今之若為别俯仰身力輕翻
憶春風切為吾吹却塵欲革分岐轍為吾吹却雲欲問
遼空月不知天地間堪為誰交結
　　送百丈專使
大雄孤頂曾遐舉偏索諸方誰敢拒乳竇峯前捋虎鬚
再得完全又歸去
　　送清素禪者之金華
古策風高缾浪闊春雲片段分清絶金盆后夜孤頂寒
去去誰同落殘月
　　擬寒山送僧
擇木有靈禽寒空寄羽翼不止蓬萊山冥冥去何極
　　送如香大師
栴檀葉落雨初歇天外風清亦何别後夜蓮城溪月寒
孤光誰共倚寥泬
　　寄于祕丞(二首/)
石徑通巖竇引步藏欹側蓬萊人不來掃盡蒼苔色
飛瀑千萬層五月狀冰雪將期雲霧開永夜對孤月
　　再成古詩
霜花一鑷中玉童摘未摘斯言如不聞千古動愁色因
憶商山吟在烏如在白
　　荅當生不生
咄咄休强名芻狗亦為累寂寥金粟身曾未求諸己
　　戲靠安巖呈雙溪大師
陜府鐡牛却知有春秋幾幾成過咎一身還作二如來
黑白不分辨香臭
　　䟽黑白無從
天地不仁萬化蠢蠢若謂非縁竹何從笋髮兮髪兮黑
白是凖
　　暮冬感懷寄瑞巖禪師
雪水遶松檻遲遲結清淺病眼時懶開幽情況難遣故
人乆相别飛文屢慙靦仰謝十二峯分照月如翦
　　送知乆禪者
霜竹凝寒攜九節銅缾浪鎖千溪月天上人間不自知
行行誰共分清絶
　　送慶顔禪者
巖桂風清香露滴定起高秋映虛碧斷雲不是歸帝鄉
飛落人間有誰識
　　春日懷古(四首/)
門外春將半巖冰暖有聲𤣥沙曾未到虛得偃溪名
門外春將半青青野色分桃花開欲盡無處覔靈雲
門外春將半羣芳鬭盛時鄰家有庭栢諸祖共相知
門外春將半幽禽語共新寶陀巖上客應笑未歸人
　　送僧之金陵
勝游生末跡杳自狎時羣巻衲消寒木揚㠶寄斷雲曙
缾花外汲午磬浪邊聞别後石城月依依逺共分
　　送僧
知方流古意雲樹别諸鄰月不澄微水山應立是塵靜
空孤鶚逺高栁一蟬新欲究勞生問歸思莫厭頻
　　千里不來
不見古君子因循又隔秋浮生多自擲好事更難留碧
巘高沈月寒雲靜鎖樓宗雷何處是白鳥下汀洲
　　僧歸霅上
海國浮輕檝悠悠興未闌草隨春岸緑風倚夜濤寒沙
鷺宜相狎霜蟾望更寛河聲西聼日誰得共雲端
　　春晴野歩
乗興攜多士遲遲傍水濆春山不在目啼鳥共誰聞片
石寒籠蘚殘花冷襯雲只應融老輩庵際境猶分
　　賦瑞雪送穆大師
五六皆名出飄花獨見稀若教同一色還似負羣機玉
馬猶空説銅駝轉更非爭如千萬里相對共依依
　　送鐡佛專使
荷䇿來尋我泛舟思舊山不知何處月相照在深灣風
助秋濤急雲兼野樹閒到時如請益先憶趙州關
　　同于祕丞賦瀑泉
大禹不知鑿來源亦自成色應鄰衆白聲合讓孤清逺
勢曾吞海飛流未噴鯨靈槎如可泛天𣲖問歸程
　　送簡能禪者歸仙都
荷策下丹嶂紛紛雪正飛浮生誰未到舊國自重歸雲
背猿聲斷天遙鶚影微蓮城古風月又得振清機
　　天竺送僧
雪霽蓮峯頂孤禪起石牀向時機自絶異域路空長啼
狖衝寒影歸鴻見斷行後期無定跡煙水共茫茫
　　寄石祕校
重林冥坐乆引望復遲遲煩暑未消日涼風來幾時天
雲飛積火巖溜散垂絲欲擬相尋去浮生巳共知
　　因事示衆
客從逺方來遺我徑寸璧中有四箇字字字無人識清
涵鯨海寛泠射蟾輪窄今朝呈似㸔請道末後句
　　靜而善應(二首/)
覿面相見不在多端龍蛇易辨衲子難瞞金槌影動寶
劒光寒直下來也急著眼㸔
對揚殊特本同㕘誰自遼空强指南今古不存師弟子
一輪秋月印寒潭
　　自誨
麟龍不為瑞草木生光輝三尺一丈六且同攜手歸慙
爾懲世師巍巍何巍巍
　　宗門三印(三首/)
印空印水印泥炳然字義還迷黄頭大士不識敢問誰
得親提
印泥印空印水匝地寒濤競起其中無限麟龍幾處爭
求出觜
印水印泥印空衲子不辨西東撥開向上一竅千聖齊
立下風
　　革轍二門(四首/)
刼火曽洞然木人淚先落可憐傅大士處處失樓閣
徳雲閑古錐幾下妙峯頂喚他癡聖人擔雪共填井
祖佛未生前巳震塗毒皷如今誰樂聞請試分回互
宛轉復宛轉真金休百鍊喪却毗耶離無人解㸔箭
　　擬弋者慕
翠羽立高枝危巢對落輝碧潭千萬丈直下取魚歸
　　透法身句(二首/)
潦倒雲門泛鐡舷江南江北競頭㸔可怜無限垂鈎者
隨例茫茫失釣竿
一葉飄空便見秋法身須透閙啾啾明年更有新條在
惱亂春風卒未休
　　靈隠小㕘
六合茫茫競不知靈山經夏是便宜虛堂夜靜無餘事
留得禪僧立片時
　　因雪示衆
清光欹月不相饒堆積虛庭卒未消為瑞為祥也難得
不知誰解立齊腰
　　祕魔巖
把斷重津過者艱擎扠須信髑髏乾藿山到後知端的
同死同生未足觀
　　保福四謾人
竿木隨身老作家逢場作戲更難加謾人謾我無人㑹
水長舩高眼裏沙
　　靈雲和尚
本無迷悟數如麻獨許靈雲是作家借問偏參諸祖客
不知何處見桃花
　　僧問縁生義
義列縁生笑未聞孰呈布皷向雷門金剛鐡券諸方問
報道三千海岳昬
　　名實無當
玉轉珠回祖佛言精通猶是汚心田老盧只解長春米
何得黄梅萬古傳
　　迷悟相返
霏霏梅雨洒危層五月山房冷似􁊡莫謂乾坤乖大信
未明心地是炎蒸
　　道貴如愚
雨過雲凝曉半開數峯如畫碧崔嵬空生不解巖中坐
惹得天花動地來
　　大功不宰
牛頭峯頂鎖重雲獨坐寥寥寄此身百鳥不來春又過
不知誰是到庵人
　　晦跡自貽
圖畫當年愛洞庭波心七十二峯青如今高卧思前事
添得盧公倚石屏
　　五老師子
踞地磐空勢未休爪牙何必競時流天教生在千峯上
不得雲擎也出頭
　　與時寡合
居士門高謁未期閒隈巖石且相宜太湖一萬八千頃
月在清波説向誰
　　宜謙山主赴鄞城命
休向千峯過好時白雲高卧趣還卑塗中無限未歸客
不待相依更待誰
　　庭前栢樹子(二首/)
七百甲子老禪和安貼家邦苦是他人問西來指庭栢
却令天下動干戈
千聖靈機不易親龍生龍子莫因循趙州奪得連城璧
秦主相如摠喪身
　　贈琴僧
太古清音發指端月當松頂夜堂寒悲風流水多嗚咽
不聼希聲不用彈
　　送僧
㠶挂澄江雨霽時緑鋪春岸草離離定乾坤句輕相送
逢著知音舉向伊
　　送僧之婺城(二首/)
孤雲徒自類行蹤高指金華思不窮日暮輕㠶映秋色
沙禽啼斷一江風
婺溪烟景稱生涯輕泛蘭舟意未賖八詠清風好相繼
碧雲流水是詩家
　　送文用庵主歸舊隠
太白峯前舊隠基杉松寒翠滴無時經年抛却又歸去
再聼巖猿只自知
　　送顯沖禪者之霅上覲兄著作
選佛選官應在我難兄難弟不唯他汀花岸草芳菲日
逺逺清風爭奈何
　　送寶月禪者之天台
春風吹斷海山雲别夜寥寥絶四鄰月在石橋更無月
不知誰是月邊人
　　𤣥沙和尚
本是釣魚船上客偶除鬚髪著袈裟祖佛位中留不得
夜來依舊宿蘆花
　　偶作
拾翠尋芳烈夜燈蘆芽穿膝笑無能飛泉泠淡與誰聼
空落斷崖千萬層
　　送僧
路岐長草帶青青雲片相兼野思生多謝春風莫吹散
等閒為蓋贈君行
　　送純禪者
莎蘿雨滴蒼苔痕前峯後峯啼斷猿攜笻别我下層翠
何處靜敲仁者門
　　和頏書記見寄
古松吟遶石磷磷湯恵休辭豈易聞紅葉冩成藏不得
暮風吹斷碧溪雲
　　送允誠禪者
飛泉列岫壓窮野冷碧寒青光鬭射片雲片石何太高
為誰留在長松下
　　送僧
古藤枝寒索索方倚靠又拈却海闊天遙非等閒風前
曾共孤雲約
　　送清禪者
瘦藤春雲深天涯去無侶時笑野泉聲似共流鶯語落
落風規今古情相逢㑹有知音舉
　　辭于祕丞
永夜濳思槁木身蓬仙門館漸經旬雖干清政為高客
爭奈白雲無主人巖㵼瀑泉機未息雨零寒葉夢猶頻
此時賢宰容歸去古像焚檀祝有因
　　送僧
涼飈新葉墜巖隂禪起高秋别翠岑孤月冷光清有興
斷雲閒影合無心缾分吴浪情何極鉢化膺門道更深
好是却迴舊房日倚欄同㸔橘鋪金
　　徃復無間(十二首/)
平旦寅朕兆之前已喪真老胡鶴樹慚開口猶舉雙趺
誑後人
日出夘萬國香花競頭走邯鄲學步笑傍觀豈知凶禍
逐其後
食時辰大嚮那堪列主賔維摩香飯本非設怪他鶖鷺
獨生瞋
禺中已荆棘園林偏大地南北東西卒未休金剛熖復
從何起
日南午寥廓騰輝示天皷鬰頭藍巳定全身何假周行
誇七步
日昳未碧眼胡來欺漢地九年計較不能成剛有癡人
求斷臂
晡時申急急逃生路上人草鞋踏盡家鄉逺頂罩燒鍾
一萬斤
日入酉空内覆盆且依舊塵塵彼彼丈夫兒井中之物
同哮吼
黄昬戌寰中不礙平人出瓦礫光生珠玉閑將軍豈用
驅邊卒
人定亥六合茫茫誰不在長空有月自尋常霧起雲騰
也奇怪
半夜子樵唱漁歌聲未巳雨花徒説問空生高枕千門
睡方美
鷄鳴丑貴賤尊卑各相守忙者忙兮閒者聞古今休論
自長乆
　　送僧
巖泉高鎖黄金宅衲巻秋雲古標格離歌誰贈欲行人
偏界同為一宿客春色依依日杲杲南北東西好㸔好
閙市拶笑嬌尸迦草頭青㸃俱胝老呵呵呵人間天上
不知他糲竭節有頂門眼歸去清風拂薜蘿
　　寄李都尉
水月拈來作者殊東西南北謾區區也知金粟李居士
端坐重城笑老盧
　　寄池陽曾學士
山萬重兮水萬枝堆青流碧冷便宜筭來免得生遙恨
不在詩情在祖師
　　寄四明使君沈祠部(二首/)
露冕民謠物物成江山千里古風清曹溪客是無機者
日在深雲聴頌聲
蒼蒼徳也亦如斯政化全歸副倚毗十萬人家寫春色
不知誰解立生祠
　　寄内侍太保(二首/)
千尺巖泉噴冷聲草堂雲淡竹風清蒲團時倚無他事
永日寥寥謝太平
蘿龕蘚室狎猿猱忽捧綸言挂紫袍恩大不知何以報
五雲天上望空勞
　　寄曹都護
故國休言萬里程為官為釋且分明道存不必曾傾蓋
俱有清風匝地生
　　送僧
虎角深藏不待時全機曾許雪林知如今百越拈來也
草偃風行是信旗
　　寄靈隠惠明禪師(二首/)
千峯影裏葉初凋極望還將慰寂寥也謂毫端不相隔
秋雲秋水奈遙遙
海嶠生片雲有時忽如蓋不挂飛來峯悠悠擬何待
　　送益書記之霅水
白蘋汀是舊家鄉歸興蘭舟泛𣺌茫日暮沙禽啼欲斷
不知誰在碧雲房
　祖英集巻上
欽定四庫全書
　祖英集巻下
　　　　　　　　　　　　宋　釋重顯　撰
　　三寶讃(并序/)
予天禧中寓迹靈隠與寶真禪者為友或游或處固以
道義相揖投報相襲泠泠然自樂天常之性也一日真
公謂予曰愚近偶作三寶讃三十韻宜請賡唱因披閲
加嘆率爾而繼之類蝕木也俄屬分飛吴楚將二十載
殊不復記憶真公不以事曠誠隔逺逺附僧如衍而至
再窺荒斐愧慰多集且夫聖人之立言也必朕虚必冥
奥使文外之士同振古風垂千萬世又焉知來者及之
不及道在其中也斯之賛辭曾不沽不待但遐仰覺皇
宗致禪徒告而行之得不曲為序引
　　佛寶
甘蔗流苗應刹塵覺場高發利生因紫金蓮捧千輪足
白玉毫飛萬徳身孤立大方資定惠等觀含類捨慈親
挨星相好中天主匝地名聞出世人螺髪右旋仙島碧
月眉斜印海門新鸞翔鳳舞非殊品象轉龍蟠絶比倫
瓔絡聚中騰瑞色花鬘影裏奪芳春慈儀戀望知何極
梵徳言辭莫可陳胷字杳分無量義頂珠常照百由旬
雙林孰謂歸圓寂坐斷乾坤日見真
　　法寶
後得智生功徳聚大悲留演潤禽魚貫花雖自科千品
標月還歸理一如過量刼應期廣布刹那心合未忘書
四衢道内抛紅焰五欲波中綻白蕖排斥衆魔登壽域
引攜諸子下安車義天星象熒熒也辭海波瀾浩浩歟
違背此恩難拯拔遭逢末世豈躊躇聞來半偈須相斆
惜去全身莫共居飛辯恨曾虧激問頥幽欣且免長噓
生生頂奉輝心鏡廓照塵勞信有餘
　　僧寶
方袍圓頂義何宣續焰千燈豈小縁花雨座前猶滯相
虎馴庵畔尚稽詮巖栖塚宿難依望鶴貌雲心迥灑然
寶杖夜鳴寒嶠月銅瓶秋潄碧潭煙名標練若澄諠猾
迹念昬衢警睡眠林下雅為方外客人間堪作火中蓮
情高不是超三際道在非同入四禪浮世勉誰知逝水
深峯甘自聼飛泉苾蒭草馥僧祇後玳瑁盂傳古佛先
珍重覺皇有真子坤維高步列金田
　　夏寄辯禪者山房
枕簟雲作屏必固黄金宅軒窻月為晝豈止虛生白麟
龍愧頭角鵰鶚慙羽翮庶擬羣類心在寛如在窄
　　和錢太博見寄覔山藥(二首/)
文柄誰持合自持憂民風槩乍清羸禪林草藥如為效
願見皇家急詔時
聖君鴻業在扶持日角龍章固不羸摛藻玉堂歸未晩
百花開赴御筵時
　　送錢太博應賢良選
賢才當召試彪炳對吾君千古不遺恨八元應主文岸
花明列斾天籟拂㣲雲後夜觀垂象中台位已分
　　荅天童新和尚
中峯深且寒欹接海邊島松凋不死枝花坼未萌草飛
瀑吼蛟宮幽徑分鳥道伊余空寂徒浮光寄枯槁冥遊
天地間誰兮可尋討孤立雲霞外誰兮可長保兹來仁
者來還稱太白老荷䇿扣巖扃重席展懷抱示我商頌
清休誇郢歌好報投慙抒辭難以論嘉藻
　　和頌
玲瓏巖古寺冠乎明越境海眼通洌泉天心聳危嶺嘗
游興未闌遐想神忽凝彼士真覺雄相鄰不孤迥吾愛
濟横流孰云煩慮屏吾愛整頺綱豈止浮根靜棲梧瑞
九包追風駿十影顧我不爭衡與誰閒鬭茗乗時既磊
落照世非昬暝佇為王者師三千統摩頂
　　贈别太臻禪者
武陵山水何祕䆳元化功兮不容易壇曾善巻韜龍光
洞亦桃花副麟趾仍思昔日吾祖浩浩提綱宗消息曠
斷寰宇空又聞高大舜讓公器祥瑞却生蘆葦叢人由
境兮㝠道徳境有人兮分玉石臻禪本自偃殊方忽向
其中誕孤跡迢迢海甸來尋我一十二年同冷坐羽翼
摶風今是時拂盡天雲乃飛過
　　雲門俱字
百草頭何太極重與禪徒下錐刺雲門俱字好㕘詳雪
峯輥毬亦端的黛非青兮藍一色辰錦砂兮敢言赤紫
羅帳裏有真珠曹溪路上生荆棘還㑹麽此時若不究
根源直向當來問彌勒
　　僧問四賔主因而有頌頌之
如何是賔中賔云滿面埃塵又曰噫
　　頌
賔中之賔少喜多瞑丈夫壯志當付何人　如何是賔
中主云兆分其五又曰引
　　頌
賔中之主𤣥沙猛虎半合半開唯自相許　如何是主
中賔云月帶重輪又曰收
　　頌
主中之賔温故知新互換相照師子嚬呻　如何是主
中主云大千揑聚又曰掲
　　頌
主中之主正令齊舉長劒倚天誰敢當禦
　　都頌
賔主分不分顢頇絶異聞解布勞生手寄言來白雲
　　令僧把衲
七八既難直須教透來不在前去不在後麤細自㸔𦂳
緩相就一日圓成呈似君想得諸方未知有
　　送知一入京兼簡清河從事
六月干江水似秋片㠶高挂岸雲收行行莫謂朝天闕
況倚文星在巨舟
　　送徳珉山主
溪山春色映雲袍愛住隍城意轉高翻笑忘機自安者
不能垂手入塵勞
　　送僧(二首/)
紅芍藥邊方舞蝶碧梧桐裏正啼鶯離亭不折依依栁
況有春山送又迎
祖域高親日未央家林歸去意何長舊交不識初相見
曾振滄溟奪夜光
　　送崇已闍黎歸天台
石橋雲瀑冷相侵蘚徑蘿龕入更深却羨搘笻逺歸去
半千尊者是知音
　　送邃悟上人之㑹稽
百越江山冠九州如屏還媿謾相襃惠休此去多吟賞
嬴得清風價轉高
　　送僧(四首/)
乗興飛㠶别翠峯水光春盡冷涵空到人若問曹溪意
祇報盧能在下風
禪石飛流濺碧莎利生還喜下雲坡途中若立三千客
剔起眉毛不在多
栴檀林裏振金毛四顧清風拂幾遭曾許全威作雲雨
不知何處是塵勞
雲衣輕拂下層巒松檜生風觸袖寒誰問親游乳峯意
百千年後與誰㸔
　　寄員外黄君
碧岫層層列杳冥漣漪環遶賁寒青韜藏未識古君子
空仰嘉聲過洞庭
　　送僧
五色祥麟白月輪乗時應不念離羣松根石上未歸日
誰㸔暮山飛斷雲
　　寄劉秀才
逺逺飛來一幅書愈風誠重復何如相逢相見未期日
目斷千山挿大虛
　　送僧
古之别今之别目對春江倚寥泬三樹兩樹啼斷猿千
峯萬峯落殘雪花濛濛雨濛濛坤維步步生清風
　　聞百舌鳥送僧
曾來芳樹幾回飛煙靄栁晴又見伊巧語向人莫相笑
知音知後更誰知
　　送中座主入廣
舶主船中寄恵持雲霞無跡共依依海山見説多嘉賞
莫便因循忘却歸
　　送隴西秀才入京
國器難藏孰可知攜來書劒莫遲遲明年桂籍登文陣
奪取龍頭更是誰
　　送僧
靈殘春島路迢迢水靜雲開見碧霄别後誰同此深意
祇應孤月共寥寥
　　因仰山氣毬頌
四大假合非虛妄儱儱侗侗為一相東西南北不相知
留與衲僧作牓様
　　赴翠峯請别靈隠禪師
臨行情緒懶開言提唱宗乗亦是閒珍重𨗳師并海衆
不勝依戀向靈山
　　送僧歸閩
雪老當年曾入嶺真禪今日又思鄉孤㠶隠隠曾唯我
月照夜濤空𣺌茫
　　送僧
春風􁁜􁁜花正飛紅霞碧靄籠高低越山日暮少林客
應聼子規深夜啼
　　寄陳悅秀才
水中得火㫖何深握草由來不是金莫道莊生解齊物
幾人窮極到無心
　　寄錢唐觀音朋山主
逺念依依闕附書還同秋水淡相於沖雲況是曾無定
幾掩寒蟾出太虛
　　送僧
極目春光水照空岸莎汀草碧茸茸三千里外生靈望
獨倚寒藤振祖風
　　春日示衆(二首/)
門外春將半閒花處處開山童不用折幽鳥自銜來
門外春將半閒花處處開山童曾折後幽鳥不銜來
　　寄烏龍長老
雪帶煙雲冷不開相思無復上高臺江山況是數千里
只聴嘉聲動地來
　　寄太平端和尚
千朶危巖杳靄間石房長帶瀑聲寒鳥啼花發尋常事
松本青青雪裏㸔
　　送僧
千峯雨雪時别我情何極不知天地間更有誰相識
　　因官人請陞座
曉天雲靜冷涵霜滿檻風清敵夜光莫謂座間人不識
孤明孤影射虚堂
　　因金鵝和尚語藥病
藥病相治見最難百重關鏁太無端金鵝道者來相訪
學海波瀾一夜乾
　　賦沖雲鷂送僧
側翼雄飛天勢闊電閃星流太輕脱南北東西相對看
千里萬里阿喇喇
　　風幡競辨(二首/)
不是幡兮不是風衲僧於此作流通渡河用筏尋常事
南山燒炭北山紅
不是風幡何處著新開作者曾拈却如今懵憧癡禪和
謾道𤣥𤣥為獨脚
　　漁父
春光冉冉岸煙輕水面無風釣艇横千尺絲綸在方寸
不知何處得鯤鯨
　　牧童
嘔啊唱與那鳴咿百草拈來鬭不知日晩騎牛未歸去
指前坡笑又噓嚱
　　送僧
嵓房高下折寒梅極目寥寥雁影回相别相逢竟何事
一聲江上發春雷
　　寄天童凝和尚
經旬抱疾阻春霖莎砌重重蘚暈侵曾約偕游未能得
暮山空鎖碧雲深
　　送僧入城
雲籠碧嶂月籠臺此去城中早晩迴不為佛光謁韓愈
問君何事出山來
　　病中寄諸化主
雪裏梅花見早春東西南北路行人不知何處圓蟾夜
同念山頭老病身
　　和于秘丞見召之什(二首/)
民瘼求來吏放閒萬家深夜啓重關齋中既是清涼國
應笑支公别買山
垂垂甘自養衰殘度嵗無人到竹關何幸文星枉嘉什
殷勤相喚出層山
　　和王殿直見寄(二首/)
華野非殊古所難得安閒處未為安大方無外誰相到
空笑重雲鏁碧巒
清風凜凜字人官堪對彌天釋道安不日歸朝狎鴛鷺
也須音問寄層巒
　　送僧
澄江依棹碧光流風冷蒹葭雨乍收别夜新吟許誰約
白蘋汀上月陵秋
　　送僧歸永嘉
韶石曾披此性靈三年孤與急流爭永嘉舊隠今歸去
堪聴海濤中夜聲
　　兔角拄杖
少室傳來兔角杖千聖護持為頂相虎踞龍蟠勢未休
雲影山形冷相向有時閒倚在虚堂寥寥匝地凝秋霜
有時大作師子吼徳嶠臨際何茫茫今日提來還不惜
分明普示諸知識解拈天下任横行高振風規有何極
　　送從吉禪者
君不見行路難亦容易握草為金不為貴難曾平地湧
波瀾易復到處列祥瑞堪笑堪悲能幾幾天上人間立
高軌兄弟十字越參星一義同心淡秋水因憶韶陽古
風骨石火電光遲出沒隔身之句是程途扣門之問非
窠窟殷勤報君君記取方外周游看爪距虎狼叢不遇
知音剔起眉毛便歸去
　　寄承天長老
道義相資復是誰巖房深夜思遲遲海山雲靜見孤月
高照婺城人不知
　　送僧
古路枝分列洲渚綱兮領兮若為舉病眼方開忽送人
落花驚斷山禽語親禪客親禪客行復行獨步坤維消
此情
　　送因大師
瘦藤清到紫方袍閒步坤維意轉高若到慎江人借問
金輪王子是吾曹
　　送實師弟
天倫曾重意難分爭奈孤蹤若斷雲去去休同亮禪者
西山一入杳無聞
　　送新茶(二首/)
元化功深陸羽知雨前微露見鎗旗收來獻佛餘堪惜
不寄詩家復寄誰
乗春雀舌上高名龍麝相資笑解酲莫訝山家少為送
鄭都官謂草中英
　　賦月生雲際送誠監寺
皎潔離雲鶴夢時孤光還與雪相宜金盂後夜重垂影
拂盡天風不自知
　　送僧之金華兼簡周屯田
瘦藤輕屨蘚衣并路過危峯截杳冥若到金華拂雲霧
不應容易見文星
　　送僧之永嘉
故園不是阻天涯花木光中見獨歸蜃水鄞江人莫問
月分春浪冷依依
　　寄送疑長老
徳不孤兮必有鄰四明留住是因循如今高步錢塘境
只許靈山箇老人
　　放白鷴
朱冠首戢雪為毛不近鸞凰意亦高放你雲林莫迴首
如今何處是仙曹
　　喜禪人迴山
别我遊方意未論缾盂還喜到雲根舊巖房有安禪石
再折松枝拂蘚痕
　　送僧
七尺巖藤握便行舊山歸去幾多程相逢忽問迢迢意
應發春雷動地聲
　　送僧歸天童
峩峩太白峯倚翠列霄漢羨君乗興歸凭欄與誰看
　　和曾推官示嘉遁之什
少微星出古風還匝地聲光不掩關三館峻遷同陌路
九華高卧是蓬山巖莎步入祥麟稳海樹飛求白鳳閒
祗恐致君休未得蒲輪重到薜蘿間
　　經古堰偶作
出城四十里古堰若天外飛棹清淺中孤影自相對
　　謝張太保見訪
老病還同葉半凋經旬門掩夜蕭蕭海城都䕶曾垂訪
一片清風慰寂寥
　　送宗朴禪者
洞庭乳竇皆泉石抱疾何縁寄幽跡曾列狂機一二三
東山西嶺非相識屈指嚬眉不可尋雲飛雨散空沈沈
如今轉覺流年隔强把冥悰苦搜索縱止言欺白雪辭
寧忘笑與黄梅客朴禪者朴禪者珠月有光慙照夜
　　送尚辭
浮圖之子履道為貴天兮地兮何泰何否動無飾非靜
還雕偽辭也云行後生可畏
　　歌寄留英禪徳
當時臨際辭黄蘗或指河南或河北英禪此日下中峯
機案曾焚笑仍則九包一角慙稱瑞導月觀星亦非意
爭以韶陽振古風半途未肯還希冀歸去來歸去來飛
泉浩浩聲如雷
　　送小師元賁
愧爾求師為吾弟子學雖無聞道亦可擬平飛辯月照
復流水斯意斯言兮如不忘行行􁁜􁁜兮步蘭芷(善應/殊宗)
(吾不知/也思之)
　　送文佶歸廬岳
春色未深興無遲早缾謝九江峯尋五老到日攀蘿獨
上時依依莫忘海山腦
　　送侃禪者之丹丘
石橋多古跡路嶮少人過如同白日閒冷擁青苔坐寒
老若相逢為吾略嘲破
　　送實山主
野水春山風光極目千里萬里太遲太速絶域澄澄兮
非犀炬可照希聲杳杳兮非鳳膠可續葉落花開知不
知人天景行為高躅
　　示衆
了角女子白頭絲報你諸方作者知借問住山何境界
春風􁁜􁁜春鳥喧喧翠峯不能助發心印却是他傳
　　和范監簿
吏散簾垂思莫窮山光溪影恣相容誰誇靖節偏栽栁
自笑隠居高聴松丹闕尚遙芝檢密訟庭閒列蘚花重
巖間野客雖多病終再攜笻謁士龍
　　又
品彚不自適善政還可得縣樓清夜上島月思雲侵誰
有古菱花照此真宰心
　　因香巖和尚
我有一機禪子湏知爍迦羅眼摠是膠黐若人借問伏
惟伏惟
　　送雄直嵗
罷㕘還欲勘諸方竿木隨身不易當(是則隨行/非則擒下)飜憶古
來興化老主賔用盡力牽羊
　　為道日損
二分光隂二早過靈臺一㸃不揩磨貪生逐日區區去
喚不迴頭爭奈何
　　䟽古
我有面鏡到處懸挂凢聖不來誰上誰下
　　訪俞秀才
萬疊雲山未得歸寂寥心許老盧知江城雨雪書名紙
不謁鴻儒更謁誰
　　再詶
萬巻無書道用歸閒文公也未須知倚天長劒如重戰
更有龍頭復是誰
　　留暹首座
從龍為雨復清閒片段依依水石間慙問秋風欲吹散
不能畱得覆青山(不慙問者/為我畱之)
　　送俞居士歸蜀
何處深棲役夢頻青城抛却數溪雲如今老大歸難得
祇寫情懷逺送君
　　和王殿丞蘡粟種之什
纖纖圓實占芳春得自侯門勝楚珍開葉開花人不㑹
百千年是等閒身
　　和江橋晩望
公餘縱目望江山萬化窮來罔象間聞説聖君將下詔
未容清澹與僧閒
　　病起示衆
門揜還同嵗月摧石牕經雨積莓苔一牀枕簟淨名老
時見斷雲孤月來
　　送麻居士
紗㡌山儀白苧袍逺披孤頂近吾曹攜來七尺霜前竹
劃斷天雲不放高
　　酬李校書
一回辭我一回吟睠戀巖叢意轉深飜謝霜松不凋落
與君同有嵗寒心
　　苦熱中懷寄永固山主
火雲高下影相連幾欲披尋恨不前無限清風無處問
只應遲步遶林泉
　　送元安禪者
羣峯杳藹留不住逺道依依祇藤屨舊隠蘿龕付與誰
寒猿夜夜啼高樹
　　賦病鶴送奉倫禪者
欲飛飛未得冷泊杉松枝如何垂天雲逺逺同一涯
　　偶作
列岫霽新雨凭欄秪澹交夕陽明逺水秋葉露空巢思
極曽無玷神清未動爻祇應千古意誰得共雲坳
　　謝鮑學士惠臘茶
叢卉乗春獨讓靈建溪從此振家聲使君分賜深深意
曾滌禪曹萬慮清
　　因遊育王亭寄收主郎給事
冷翠千萬峯當軒列如黛蒲團及禪板永日澹相對彤
雲曾無機燒松亦成蓋逺謝幽隠情難與台星㑹
　　送遇能禪者
湖遶巖城列象寛萬家臺榭水光寒片㠶隠隠生遙極
誰問曹溪意轉難
　　送覺海大師
秋雲巖葉兩悠悠半逐風馳半水流憑問禪家有何意
不知方外若為酬
　　送曾侍禁
冷匣秋波射斗星鐡衣隨從古霜清宣池莫問當年事
一片威風動地生
　　病起酬如禪徳
大明一寸光腐草一何假人命呼吸間誠哉是言也呼
之曾巳休吸之尚未舎寄問諸苦源來者不來者
　　送雲禪徳
古之送人言作懷寶我慙老病困乏辭藻熊嶺迢迢兮
曾立夜雪謝池依依兮笑生春草頭角麟龍安可論清
風步步應相討
　　送乆禪徳歸蘭亭
右軍墨池月照我復照誰千里忽相到中峯多病師
　　送羲大師
巖房抱病經一月門有諸生即來謁長徃之期猶未能
七十之年更何説若耶溪老忽留語溪上舊遊且歸去
春風􁁜􁁜兮兼斷雲弱栁依依兮帶輕絮古今離恨雖
如此動靜於吾亦多意高握霜笻獨步時音書莫忘逺
飛寄
　　酬海宗二侍者(二首/)
蓀之得蘭其道匪難扶吾病起如珠在盤一兮二兮自
看誰看
蘭之得蓀其道必存扶吾病起古風入門二兮一兮且
論勿論
　　謝郎給事送建茗
陸羽仙經不易誇詩家珍重寄禪家松根石上春光裏
瀑水烹來鬭百花
　　送山茶上知府郎給事
穀雨前收獻至公不爭春力避芳叢煙開曾入深深搗
百萬槍旗在下風
　　送郎侍郎致政歸錢塘
㠶挂西風别海城二疏千古道相應誰誇富貴沽時譽
自笑經綸作技能殘葉賦題紅片片逺山供望碧層層
武林到日符嘉遁高訪巖扃祇許僧
　　山行逢懃禪徳
乳巖秋日無他作䇿杖層層止寥廓四顧有語分野情
　一㸃彤雲起深壑蘚石遲遲略輕踞逢箇衲僧忽驟步
頻喚回頭不肯回及至回兮眉卓竪阿喇喇千里萬里
横該抹(咄/)
　　送小師元哲
老盧之子四三二一將欲振飛巻比叢室松凌霜兮運
青水帶巖兮流急南北東西雲開見日
　　永豐莊新植徑松忽二本鄰偃抒辭紀之
雙偃松何似螺文結數遭清聲雖競發寒影不相高對
客圓分蓋孤禪翠滴袍若教圖畫得爭奈有蕭搔
　　送白雲宣長老
鄞江秋晩忽成春況有台星作主人去去高攜古刀尺
二千年運續芳塵
　　送親禪者
萬木帶秋聲古今念暌别我有贈行意臨行為君説重
巖休滯雲逺水且觀月生生知不知天風助清徹
　　送顯冲禪者
聚散非常凖古今亦標格如何無事人還似未歸客秋
風生羣林野水資寒色誰兮謝寸隂觀彼青山白冲禪
行復行五葉待時折
　　送天童普和尚
迢迢别海涯㠶挂杪秋時島樹落寒葉人誰訪祖師浪
開遊象急天闊過鴻遲早晩歸林下千徒不共知
　　張秀才下第
得第何人愧不平道存顔巷亦為榮應知未喪斯文也
且把新詩樂性情
　　寄乆監收
田中稻熟及時收顆立圓成免外求一日歸來古巖上
白雲紅樹共悠悠
　　暮冬夜坐寄岫禪者
碧落無片雲虚庭積深雪負春還有誰徹曙對孤月巖
松影拂翠不斷瀑水聲來聴忽絶岫禪岫禪知也如未
知八面清風逺逺待時説
　　寄崇壽懐長老歌
寂住峯兮觸星斗寂住師兮古為道死中得活未輕詶
不許夜行投曉到藹藹聲光一百年吾其後兮吾其先
振領提綱笑多事掩扉塞路空依然龍朔老盧同兀兀
土為貌兮金作骨萬國爭求肯便行我要重新敲鐡佛
東西南北休云識枯槁冥冥頗相憶天外清風結陣來
狂歌逺寄從抛擲
　　送廷利禪者
雷峯孤頂誰家路上兮下兮復何故曽列三千一半徒
我今獨滿當時數鯨麟麟龍鱗鱗坤維高步生清塵休
云裴相慕黄蘗額有圓珠七尺身利禪者利禪者倚天
長劒應牢把或謂風雲不再來誰為蒼蒼分晝夜
　　送倧禪者
涪江怒激鯨鼇宅岌岌三山大傾側冥數俄然一箇來
步武羣方作禪客振聲謂我分綱宗今兮古兮何忩忩
令吾强為抉辭句句句字字凜凜生狂風拂散四七單
傳之落葉掃蕩二三直指之流蓬似帶微芒敢未勦絶
寒木在握兮全機可笑秋水横按兮半提可滅使八極
頂目者不自爭衡見斯人兮駕御昻枿
　　送鼎禪者
落落禪家流攜笻巻雲毳别我振辭鋒夜堂消祖偈(鼎/禪)
(之/句)霜天飛一鶚目對彈其滯春岸立千峯指也乎其勢
行行復行行清飇起蘭蕙
　　觀泉送演禪者
雲根漱野泉照空復照月冷聲曾未消飛瀾似相别巖
近生風雷天遥新冰雪演禪乗與知不知源流依依共
澄潔
　　答忠禪者
一字七字三五字萬象窮來不為據夜深月白下滄溟
搜得驪珠有多許
　　和陸軫學士夏日見寄
良牧歸詩匠雅風消鬱蒸官清難滯爵吏散逺同僧棠
樹非煙合仙槎碧浪乗因思窮萬化(使君早製圓明鑑/圖冠之序引或聞)
(或見令/人曠達)千古更無能
　　送化主
春色依依籠逺樹巻衲搘藤􁀙輕屨塵世茫茫無限人
不知誰問曹溪路
　　送通判劉國博(黄中/)
為星當貳職權化不相饒白屋如多恨清風何處消岸
鷗窺列斾天辟看陞朝别有生靈意寒枝未變條
　　送别陳祕丞古意
悠悠層山雲斷兮仍復續離離雙岸草變兮且兼緑如
何苦雪霜後凋蠧松竹松竹有節操雪霜無伎倆敢折
嵗寒枝贈君作嘉賞行行天地間清風在誰掌
　　送通判學士歸南國(楊/)
斾擁㠶開照徳星天風高興國風清武夷仙仗知回也
各下祥雲到地迎(千里之外應之非/此則珠侍者也)
　　和酬郎簽判殿丞
向國心存了了身大方無外且同塵江城早晚重相見
解笑宗雷十八人
　　歌送范陽盧君(兼簡華嚴昱大師/)
范陽居士來鄞水動地山飇向人起乳峯直上雲霞間
步驟大衢到如此茫茫塵世誰知交當場問我非相饒
禪家畢竟無他事古雪巖前曾未消俄然悵望辭叢室
荷負難兮淚深溢逺幸流方且莫論再得從容又何日
迢迢故國殊存想冷碧柯山分指掌況有覺雄華藏歸
歸去百城共游賞
　　送廣教專使
峩峩石頭使乎讓祖已之匪存聖之(缺/)慕或妄以止或
索云斧音耗不通兮清源派分吾斯語兮詎可論古
　　送微文章
雙蓮亭上送行客菡萏清香散秋色野興斷山雲片高
孤影澄江月華白希聲險絶堪誰知大道機存曾未可
縱闢天常立下風安教類變叢流火君不見梁兮闔國
難滯留千古遺恨空悠悠君又不見魏兮小桂生寒翠
一花對雪開無休微禪亦並聨芳駕徳星文星仰蕭洒
物外情深不(缺/)閒環中趣别非輕捨相訪從容為我言
屈指多求更何者
　　送懷秀禪者
麻衣草座思靈徹一食安閒更無别儵忽遷流數(缺/)年
杳杳誰來繼其絶吾兮亦是疎慵輩冷淡身心存慷愷
偶續靈峯照夜燈䆳泛鐡船下滄海深嗟知困不知休
奔馳駭浪空淹留縱得長鼇擬何待堪白頭時好白頭
因觀壞衲秀禪客清苦如冰復如蘗别我攜笻步大方
為葉為花恣披折伏枕寥寥情意闌率冩狂歌贈行色
　　孤運銘
雲根石壙容身待老南來北來閒且尋討五葉一花兮
堪對誰寥寥萬古兮空有知
　　寄海㑹之長老
百花開後一花開風遞清香逺逺來誰問黄梅不平事
照中依舊惹塵埃
　　雜言送賢專使
使乎誰老作者百戰場中飛鐡馬秋水藏來人不知笑
李將軍被擒下阿呵呵却歸湖山唱凱歌
　　歌紀四明汪君信士
古君子兮道諸己道器用兮合天理同塵還若待時生
觀象不知何處起荆叢叢襲莪叢叢孝兮悌兮非沚中
聚應落落滴仙露散或泠泠揚士風風之上兮風之下
近一指兮逺一馬秋水淡交無限情夜光照乗胡為者
伊予匪謂有餘人詠高義兮困胸臆
　
　
　
　
　
　
　祖英集巻下
