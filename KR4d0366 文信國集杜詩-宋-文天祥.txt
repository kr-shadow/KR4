#+TITLE: 文信國集杜詩-宋-文天祥
#+DATE: 2018-05-12 10:19:41
#+SOURCE: github.com/kanripo/KR4d0366 master 8e1e2b2e                
欽定四庫全書　　　　　集部四
　文信公集杜詩　　　　　别集類三(宋/)
　　提要
　　　　(臣/)等謹按文信公集杜詩四巻一名文山詩
　　　　史宋文天祥撰蓋被執赴燕後于獄中所作
　　　　前有自序題嵗上章執徐月祝犁單閼日上
　　　　章協洽案上章執徐為庚辰嵗當元世祖為
　　　　至元十七年乃其赴燕之次年祝犁單閼為
　　　　己夘之月上章協洽為庚未之日于干支紀
　　　　次不合考是年正月癸夘朔二月内當有三
　　　　庚日二未日必傳寫者有所錯互至以嵗陽
　　　　嵗名紀日本于吳國山碑中日惟重光大淵
　　　　獻語而併以紀月則獨見于此序又序後有
　　　　跋稱壬午元日則天祥授命之嵗也詩凡二
　　　　百篇皆五言二韻専集杜句而成每篇之首
　　　　悉有標目次第而題下敘次時事于國家淪
　　　　喪之由生平閲歴之境及忠臣義士之周旋
　　　　患難者一一詳誌其實顛末粲然不愧詩史
　　　　之目吳之振宋詩選徒以裁割巧言評之其
　　　　所見抑亦末矣劉定之序稱原書序跋中有
　　　　缺文指元之君臣宋之叛逆缺而不書今皆
　　　　補之為白字又題姓某履善甫者即指南集
　　　　中所謂越蠡改陶朱之意按今本序跋並無
　　　　缺字蓋即定之所補而履善甫上已署天祥
　　　　之名則不知何人増入又定之稱分為四巻
　　　　而今本止一巻殊失原第今仍析為四卷以
　　　　存其舊焉乾隆四十四年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總校官　(臣/)陸費　墀
文信國集杜詩原序
天與人不能兩得道與身不能兩全古之忠臣義士惟
知合乎天而於人有不校也惟知全其道而於身有不
恤也故人雖有愛憎之殊身雖有死生之異而天理之
昭昭吾道之明明者為不昧夫然後匹夫為天下之師
一言為後世之法譬之麗水之金昆吾之劍愈煉愈堅
愈試愈利不少變也予嘗嘆古之人名之重者身多阽
危才之長者時多不偶以屈大夫之忠自沉以賈太傅
之賢早夭文如韓桞而遭貶斥武如關岳而得竒禍何
也盖天欲壽其名故使之危其身所謂天人不兩得身
道不兩全以此宋有天下三百年待士之禮甚厚至其
季世死事者不少獨丞相信國文公天祥之名最著以
其拘幽數年畧不改節卒之從容就義視死如歸此則
衆人之所難者其詳已載國史公初在燕獄中不遑他
及日惟集杜工部之詩句以寫憂國之懐句雖得之少
陵義則關乎時事讀之未有不慘悽而怛悼者且少陵
在唐有才而不盡用不得已託之吟咏之間所選三百
篇之作謂其可配風雅信公獨有取焉忠義之在人古
今無間若此予晩生後進景仰信公如祥麟威鳯欲見
不可得得序公之集幸莫大焉夫信公大節不待詩而
見詩亦不待序而傳然使後之人因言以得其心因心
以知其人則是集也非世之流連光景雜於嘲謔應時
人之求述一時之興者可比而凡為人臣者得是集而
觀之誠能探索其義懲艾其失以之酬酢萬變經綸大
經必能審義利之辨識輕重之分人不可以詭隨身不
可以倖免惟合乎天全乎道此則信公集杜之本心也
不然公豈徒為是者哉王偉撰
予少時得宋丞相信國文公指南集讀之然聞公在幽
囚中有集杜句詩未見也及官詞林始見而録得之詩
皆古體五言四句凡二百首分為四巻首述其國次述
其身次述其友次述其家而終以寫本心嘆世道者莫
如何于人勝天夷猾夏而有待于天勝人夏變夷之必
有日也巻目皆公所自分其先公而後私盡已以聽天
于此亦可以見而俗本或混之今皆為復其初集首有
總序又有小序散于章首其後又有䟦尾序䟦中有缺
文者指元之君臣宋之叛逆缺而不書使知者以意属
讀今皆補之而為白字者不沒公初意也不書紀年者
陶靖節削永初之意也姓某履善甫者指南集中所謂
范睢變張禄越蠡改陶朱之意也而其事之難有甚于
指南之時焉者矣小序之末多曰哀哉者公所以傷其
國之亡憫其忠臣義士之同盡慟其家族之殉國而自
處其身于死豈待南向再拜引頸受刃之際而後有决
志哉嗚呼孔子不以仁許人而獨以許殷之三臣孤竹
之二子予以為若公者文山之隱京口之脱去而不汚
矣伯顔拘于江艦𢎞範縶于海舟世祖維于燕獄囚而
不屈矣仰藥于庾嶺絶粒于郷郡已而殞首于燕市死
而不悔矣兼微箕比干之心而為心者其在公乎若乃
是詩之作而豈徒哉麥秀黍離之歌作于其國已亡之
後而其身可以不死也懐沙抱石之辭作于其身臨絶
之際而其國猶未至于亡也身且死矣國已亡矣于是
乎有首陽采薇之歌燕獄集杜之作所謂求仁得仁而
奚怨者也合伯夷叔齊之言而為之言者不在是詩乎
以是心也為是詩也公其可謂仁矣仁者天地之元氣
古今之人極其在上為日月之明風霆之壯其在下為
江湖之所以長流山嶽之所以常鎮其混然在中為君
臣民物之所賴以長治久安而在宋之末世為公之本
心在公之死也為是詩有讀是詩而不䀌傷者是豈仁
人也哉劉定之撰
予坐幽燕獄中無所為誦杜詩稍習諸所感興因其五
言集為絶句乆之得二百首凡吾意所欲言者子美先
為代言之日玩之不置但覺為吾詩忘其為子美詩也
乃知子美非能自為詩詩句自是人情性中語煩子美
道耳子美於吾隔數百年而其言語為吾用非情性同
哉昔人評杜詩為詩史盖其以詠歌之辭寓紀載之實
而抑揚褒貶之意燦然於其中雖謂之史可也予所集
杜詩自予顛沛以來世變人事槩見於此矣是非有意
於為詩者也後之良史尚庻幾有考焉歲上章執徐月
祝犂單閼日上章協洽文天祥履善甫序
　是編作於前年不自意流落餘生至今不得死也斯
　文固存天將誰属嗚呼非千載心不足以語此壬午
　正月元日文天祥書
欽定四庫全書
　文信國集杜詩
　　　　　　　　　　　　宋　文天祥　撰
　　社稷第一
　三百年宗廟社稷為賈似道一人所破壊哀哉
南極連銅柱(送李/晋肅)煌煌太宗業(北/征)始謀誰其問(舟中/苦熱)風
雨秋一葉(李光/弼)
　　理宗度宗第二
先皇弓劍逺(送覃二/判官)永懐侍芳茵(送汝陽/郡王)今朝漢社稷
(喜達行/在所)為話涕沾巾(送司馬/入京)
　　誤國權臣第三
　似道䘮邦之政不一而足其覊敵使開邊釁則兵連
　　禍結之始也哀哉
蒼生倚大臣(送韋/中丞)北風破南極(北/風)開邊一何多(前出/塞)至
死難塞責(吳侍御/江上宅)
　　瀘州大將第四
西南失大將(客/居)帶甲滿天地(送/逺)髙人憂禍胎(山/寺)感嘆亦
歔欷(羗/村)
　　襄陽第五
十年殺氣盛(北/風)百萬攻一城(遣/懐)賊臣表逆節(往/在)胡騎忽
縱橫(嚴公/武)
　　荆湖諸戍第六
長嘯下荆門(春日梓/州登樓)胡行速如鬼(塞蘆/子)門戸無人持(水/檻)
社稷堪流涕(西/閣)
　　黄州第七
　始謂敵以襄陽船自漢入江後乃知敵之未渡蘄黄
　　已先降故其渡也襄漢蘄黄之船皆在焉
桓桓陳將軍(北/征)東屯大江北(行官/張望)化作虎與豺(夏日/嘆)楚
星南天黑(晚登瀼/上堂)
　　陽羅堡第八
　夏貴自陽羅堡之敗順流而下沿江南岸縱兵放火
　　歸廬州觧甲當是時其心已無國矣似道建督至
　　江上夏貴不得已出見斬以釁鼓東南再造之機
　　也失此不圖社稷為墟哀哉
日色隱孤戍(發秦/州)大江聲怒號(大/雨)朝廷任猛將(又上後/園山脚)
宿昔恨滔滔(送王砅/使南海)
　　京湖宣閫第九
　開慶已未江陵閫帥自上而下奔救鄂渚令朱􁱵孫
　　任宣閫乃自鄂渚走還岳陽朱與夏通任長江之
　　責一上而一下使中流蕩然敵行無人之境國安
　　得不亡嗚呼痛哉
正當艱難時(送樊/侍御)豈無濟時策(遣/興)連檣荆州船(雨/)悠悠
囬赤壁(過南/岳)
　　渡江第十
　常時江水風波不可狎視敵渡江時水乃鏡平豈非
　　天哉
濟江元自濶(行次/古城)輕船下吳會(逢劉主/簿弟)南紀收波瀾(衡/山)
(縣/學)吾將罪眞宰(劍/門)
　　鄂州第十一
　先時李雷奮為郡守十月以臺論罷至是無正官張
　　宴然以城降金湯重鎮正風寒中而去正守當國
　　者獨何心哉
鄂渚分雲樹(過南/岳)春城帶雨長(入行軍/六弟宅)惜哉形勝地(懐/錦)
(水居/止)河嶽空金湯(入衡/州)
　　江州第十二
戎馬暗天宇(送魏/六丈)落日九江流(送李/功曹)元惡迷是似(入衡/州)
化作長黄虬(奉同郭/給事)
　　安慶府第十三
岸轉異江湖(過南/岳)江水流城郭(春日梓/州登樓)鴟鴞志意滿(病/柏)
山鬼獨一脚(懐鄭/司戸)
　　魯港之遁第十四
　己未鄂渚之戰何勇也魯港之遁何衰也人心已去
　　國事瓦觧當是時須豪傑㧞起首禍之權奸無救
　　禍之理哀哉
出師亦多門(後出/塞)水陸迷畏途(贈鄭十/八賁)蹭蹬麒麟老(贈/射)
(洪李/四丈)危檣逐夜烏(過南/岳)
　　建康府第十五
亭亭鳯凰臺(鳯凰/臺)江城孤照日(登牛頭/山亭)胡來滿彤宫(往/在)
驅馬一萬疋(北/征)
　　相陳宜中第十六
　魯港敗後陳宜中當國首斬殿帥韓震脇遷之議差
　　强人意宜中實無經綸至秋託故遁歸及不得已
　　十月再來則國事去矣哀哉
蒼生起謝安(宴王使/君宅)翠華擁吳嶽(壯/遊)可以一木支(水/檻)俯
恐坤軸弱(青陽/峽)
　　召張世傑第十七
　京師内空賴張世傑一軍自荆湖至
詔發西山將(送郭/中丞)熊虎亘阡陌(王思/禮)笳鼓凝皇情(嚴公/武)
佳氣向金闕(北/征)
　　鎮江之戰第十八
　張世傑率舟師趍金山約殿帥張彦自常州陸出京
　　口揚州兵出𤓰洲三路交進同日用事既而揚州
　　失期先出取敗常州竟不出世傑多海舟無風不
　　能動江水平敵以水哨馬往來如飛遂以潰敗嗚
　　呼豈非天哉
海胡舶千艘(送王/砯)肉食三十萬(昔/遊)江平不肯流(陪王使/君泛江)
到今有遺恨(壯/遊)
　　將相棄國第十九
　丙子正月十八日敵至髙亭山是夜四鼓宜中逃翼
　　日世傑逃
扈聖登黄閣(贈嚴八/閣老)大將赴朝廷(草/堂)胡為入雲霧(送髙/司直)
浩蕩乘滄溟(橋/陵)
　　京城第二十
當宁䧟玉座(往/在)兩宫棄紫㣲(咏/懐)北城悲笳發(夏夜/嘆)失涕
萬人揮(送盧十/四弟)
　　京城第二十一
黄屋朔風捲(蘇源/明)園林殺氣平(送郭/中丞)宫殿青門隔(送賈/閣老)
永懐丹鳯城(送覃二/判官)
　　陵寢第二十二
五陵花滿眼(別何/邕)霜露在草根(閬州/東樓)㝠㝠子規呌(法鏡/寺)
重是古帝魂(杜/鵑)
　　陵寢第二十三
旄頭彗紫㣲(衡山/縣學)蚩尤塞寒空(奉先/縣)愚智心盡死(聽楊/氏歌)
漂蕩隨髙風(遣/興)
　　江陵第二十四
　髙達荆湖名將已未觧圍鄂州賈似道許以建節竟
　　不與而移以與吕文德達怨望久矣至是為京湖
　　制置以城降宣閫不能制城初䧟朱􁱵孫仰藥不
　　得死既而亦降焉
聞説江陵府(峽/隘)今又降元戎(客/居)甲外控鳴鏑(王思/禮)肩輿
强老翁(王十五/前閣會)
　　淮西帥第二十五
　夏貴既失長江惟恐督府有成無所逃罪又恐孫虎
　　臣以後進為將有功總統出已上日夜幸其敗覆
　　督府既潰歸廬州不出朝廷屢詔勤王若罔聞知
　　國亡乃以淮西全境獻北為己功焉於是貴年八
　　十餘矣老而不死是為賊其貴之謂與
借問大將誰(後出/塞)戰骨當速朽(前出/塞)逆節同所歸(咏/懐)水
花笑白首(送王/砅)
　　揚州第二十六
　李庭芝在揚州十餘年畏怯無逺謀惟閉門自守無
　　救於國及景炎登極以爲首相乃引兵輕出渡海
　　南歸朱煥尋以城獻敵哀哉
城峻隨天壁(白帝/城)胡來但自守(潼關/吏)士卒終倒㦸(王司/禮)
仰望嗟嘆乆(九成/宫)
　　京湖兩淮第二十七
　東南兵力盡在江北金城湯池國之根本髙以荆州
　　降夏以淮西降李死淮東盡失無復中原之望矣
　　哀哉
荆揚風土暖(秋行官/張望)大城鐵不如(潼關/吏)秦山忽破碎(登/慈)
(恩寺/塔)流落隨丘墟(五/盤)
　　景炎擁立第二十八
　予自蘇州歸闕建議出二王於閩廣及敵至二王方
　　出宫蘇劉義陸秀夫遇二王於温時陳宜中海船
　　泊清嶼門諸人往邀之共圖興復益王始建元帥府
　　及張世傑自定海至同趍三山以五月一日益王
　　登極改元景炎
漢運初中興(述/懐)扶顚待柱石(入衡/州)疇能補天漏(寄岑/参)登
階捧玉册(行/在)
　　福安府第二十九
崔嵬扶桑日(幽/人)濶會滄海潮(桔柏/渡)傾都㸔黄屋(送班司/馬入京)
此意竟蕭條(贈韋/左丞)
　　幸海道第三十
　自三山登極世傑遣兵戰邵武大㨗人心翕然世傑
　　不為守國計即治海船識者於是知其陋矣至冬
　　聞警即浮海南去天下事是以不可復為哀哉
天王守太白(九成/宫)立國自有疆(前出/塞)舍此復何之(後遊/脩覺)
(寺/)已具浮海航(壯/遊)
　　景炎賔天第三十一
　御舟離三山至惠州之甲子門駐焉已而遷宫富塲
　　丁丑冬敵舟來移次仙澳與戰得利尋望南去止
　　碙川景炎賔天蓋戊寅四月望日也嗚呼痛哉
陰風西北來(北/征)青海天軒輊(送從/弟亞)白水暮東流(新安/吏)魂
斷蒼梧帝(李公/邕)
　　祥興登極第三十二
　戊寅四月十七日衛王登極於碙川
浮龍倚長津(别蔡/著作)叅錯走洲渚(入衡/州)蒼梧雲正愁(登慈/恩寺)
(塔/)初日翳復吐(法鏡/寺)
　　祥興第三十三
　六月世傑自碙川北還至厓山止焉厓山乃海中之
　　山兩山相對延袤中一衣帶水山口如門世傑以
　　為形勝安之
南遊炎海甸(送魏/六丈)沃野開天庭(橋/陵)真龍竟寂寞(雷/)乾坤
水上萍(衡州送/李大夫)
　　祥興第三十四
　己夘正月十三日敵舟直造厓山世傑不守山門作
　　一字陣以待之敵入山門作長蛇陣對之二月六
　　日敵乘潮進攻半日而破死溺者數萬人哀哉
弧矢暗江海(草/堂)百萬化為魚(潼關/吏)帝子留遺恨(過南/嶽)故
園莽丘墟(逃/難)
　　祥興第三十五
　世傑於戰敗後乘霧雨晦㝠以數舟遁去
朱厓雲日髙(遣/遇)風浪無晨暮(懐鄭/司戸)㝠㝠翠龍駕(雨/)今復
在何許(宿清/溪馹)
　　祥興第三十六
　初行朝有船千餘艘内大船極多張元帥大小船五
　　百而二百舟失道乆而不至北人乍登舟嘔暈執
　　弓矢不支持又水道生踈舟工進退失據使敵初
　　至行朝乘其未集擊之蔑不勝矣行朝依山作一
　　字陣幇縳不可復動於是不可以攻人而專受攻
　　矣先是行朝以遊舟數出得小㨗北船皆閩浙水
　　手其心莫不欲南向若南船摧鋒直前閩浙水手
　　在北舟中必為變則有盡殱之理惜世傑不知合
　　變專守常法嗚呼豈非天哉
六龍忽蹉跎(别唐/誡)川廣不可泝(送汝/陽王)東風吹春水(送程/録事)
乾坤莽回互(懐鄭/司戸)
　　祥興第三十七
幽燕盛用武(昔/遊)六合已一家(後出/塞)眼穿當落日(喜逹/行在)滄
海有靈查(喜/晴)
　　祥興第三十八
客從南溟來(客/從)黄屋今在否(留别章/使君)天髙無消息(幽/人)未
忍即開口(述/懐)
　　祥興第三十九
南嶽配朱鳥(望/嶽)地軸為之翻(晦日尋/崔戢)皇綱未宜絶(北/征)雲
臺誰再論(覧柏中/丞官制)
　　陳宜中第四十
　丁丑冬御舟自謝女峽歸碙川陳宜中船相失莫知
　　所之
管葛本時須(别張/建封)經綸中興業(𫐠/古)有志乘鯨鰲(送王/砅)南
紀阻歸檝(李光/弼)
　　張世傑第四十一
　世傑得士卒心每言北方不可信故無降志閩之再
　　造實頼其力然其人無逺志擁重兵厚貲惟務逺
　　遁卒以䘮敗哀哉
南國捲雲水(舟中/苦熱)黄金傾有無(遣/懐)蛟龍亦狼狽(溪/漲)反復
乃須㬰(草/堂)
　　張世傑第四十二
長風駕髙浪(龍/門)偃蹇龍虎姿(病/柏)蕭條猶在否(上水/遣懐)寒日
出霧遲(早發/射洪)
　　蘇劉義第四十三
　蘇京湖老將雖出吕氏乃心專在王室永嘉推戴實
　　建大功後世傑用事志欝欝不得展其人剛躁不
　　可近然能服義終始不失大節厓山與其子俱得
　　脱亦不知所終
驊騮事天子(送髙/司直)龍怒㧞老湫(送韋/評事)鼔枻視青旻(寄薛/三郎)
(中/)烈風無時休(登慈恩/寺塔)
　　曾淵子第四十四
　曾淵子元貶雷州御舟南巡復與政事厓山之敗曽
　　欲赴水為蘇父子所留同得脱其家竟沒敵後還
　　五羊有人見其子雷郎者焉哀哉
子負經濟才(别唐/誡)欝陶抱長策(貽華陽/桞少府)安得萬里風(夏/夜)
(嘆/)南圖囬羽翮(送嚴公/入朝)
　　江丞相萬里第四十五
　先生居饒州敵入城先生投府第中池水死其弟萬
　　頃於㕔事上被執殺死哀哉
星拆台衡地(送蘇州/李長史)斯文去矣休(送王/信州)湖光與天逺(過/洞)
(庭/)屈注滄江流(奉同郭/給事)
　　趙倅昴發第四十六
　敵至池州倅昴發蜀人夫婦自經死
風雷颯萬里(大/雨)大江動我前(水會/渡)青衿一憔悴(衡山/縣學)名
與日月懸(陳拾遺/故宅)
　　將軍王安節第四十七
　常州敗敵生獲王安節不屈而死敵謂過江以來武
　　人忠義者惟王安節一人安節乃節度使王堅子
　　也
激烈傷雄才(金華/山觀)直氣橫乾坤(别李/義)倜儻汗血駒(别張/建封)
見此忠義門(柏中丞/除官制)
　　李安撫芾第四十八
　肯齋先生蜀人寓居衡陽乙亥留夢炎為潭帥夢炎
　　歸相始起先生為代先生倉卒運掉城守甚備及
　　城陷先生殺其家人乃自焚死哀哉
殺氣吹沅湘(入衡/州)髙興激荆衡(李八/判官)城中賢府主(課伐/木)
千秋萬歲名(夢李/白)
　　李制置庭芝第四十九
　庭芝得爰立之命引兵至泰州為敵所困泰州孫九
　　賣城庭芝被執誅於揚州市雖無功於國一死為
　　不負國矣
空留玉帳術(送嚴/公)那免白頭翁(陪章/留後)死者長已矣(石壕/吏)
淮海生清風(送髙/司直)
　　姜都統才第五十
　淮東猛將揚州前後主戰皆其人也及泰州破被執
　　敵愛其才勇啖以官爵不肯降罵諸負國者臨刑
　　含血以噴罵敵不絶口其英風義烈淮人言之無
　　不傷感惜哉
屹然强寇敵(王思/禮)古人重守邊(後出/塞)惜哉功名忤(薛少/保)
死亦埀千年(義/鶻)
　　張制置珏第五十一
　蜀之健將元與昝萬壽齊名昝降張獨不降行朝擢
　　授制閫未知得拜命否蜀雖糜碎珏竟不降為左
　　右所賣珏覺而逃遁被囚鎻入北不肯屈後不知
　　如何
氣敵萬人將(楊監/畫鷹)獨在天一隅(遣/懐)向使國不亡(九成/宫)功
業竟何如(别張/建封)
　　陸樞密秀夫第五十二
　字君實文筆英妙自維揚幕入朝京師陷永嘉推戴
　　有力及駐厓山兼宰相凡朝廷事皆秀夫潤色綱
　　紀之厓山陷與全家赴水死哀哉
文彩珊瑚鈎(奉同郭/給事)淑氣含公鼎(張九/齡)烱烱一心在(嚴/武)
天水相與永(渼陂西/南臺)
　　勤王第五十三
　甲戌冬詔天下勤王予守章貢首應詔意同志者當
　　接踵而奮已而竟無應者予遂以孤軍赴闕世事
　　不濟殆由於此哀哉
出師亘長雲(後出/塞)盡驅詣闕下(往/在)首唱恢大義(衡山/縣學)埀
之俟來者(蘇源/明)
　　蘇州第五十四
　予領兵赴闕時陳宜中歸永嘉留丞相夢炎當國夢
　　炎意不相樂出予以制閫守吳門尋以獨松事急
　　陳丞相留丞相陳樞密文龍連書趣還宿衛予不
　　得已行未幾姑蘇陷哀哉
嵯峨閶門北(壯/游)朱旗散廣川(餞裴/二)控帶莽悠悠(送韋/評事)慘
淡陵風烟(草/堂)
　　拜相第五十五
　予自吳門還遣守獨松戍餘杭丙子正月初二日除
　　知臨安府辭不拜引輕兵至闕陳大義不得見十
　　八夜宜中逃次日早予除樞密使午拜丞相樞密
　　使都督諸路軍馬然事已無及無可奈何矣予不
　　敢當亡國之名惟有危難捐軀而已
我來属時危(九成/宫)朝野色枯槁(送長孫/侍御)倚君金華省(張/九)
(齡/)不在相逢早(贈射洪/李四丈)
　　出使第五十六
　初宜中䝉蔽外庭乃遣使北軍求議和約見巴延於
　　長安堰已而不如約故敵徑至髙亭山要以相見
　　宜中遂逃上下皆莫知其詳予既辭相印不拜遂
　　奉成命以議為名在敵營敵强以降予見巴延開
　　陳大義詞氣慷慨敵頗傾動尋留不遣而丞相吳
　　堅右丞賈餘慶同知樞密院謝堂以下竟自納欵
　　予責巴延留使失信及數敵罪惡以死自誓而一
　　無所及矣痛哉
隔河見胡騎(前出/塞)朝進東門營(後出/塞)皇皇使臣體(寄崔/評事)
詞氣浩縱橫(舂陵/行)
　　發京師第五十七
　自國都失守應降表及行下省札播告歸附皆不敢
　　使予聞知予居敵中欲求速死敵衛守甚嚴務為
　　塗塞耳目二月八日大臣吳堅賈餘慶家鉉翁劉
　　岊皆以祈請使為名下船詣北庭敵忽驅予並行
　　予不肯往被其捽迫不得已行至謝村幾逃去
東下姑蘇臺(壯/遊)揮涕戀行在(北/征)蒼茫雲霧浮(發秦/州)風忛
倚翠盖(幽/人)
　　去鎮江五十八
　予至京口北行有日矣予欲引决同行士杜滸曰且
　　遁逃不獲死未晩也遂謀走真州時江中皆北船
　　偶物色一空船在敵籍外捐重資約之二月晦日
　　夕一更後予約同行十一人潛出邸挾刃自隨不
　　濟則自殺幸而安行無虞遂泝而上敵船綿亘江
　　上幾不得出三月朔抵真州今而後喜可知也
京口渡江航(送許八/拾遺)窮途仗神道(送魏/六丈)蕭條向水陸(入/衡)
(州/)雲雨白浩浩(送長孫/侍御)
　　至真州第五十九
　予至真州登城四望徘徊感歎守苖再成慷慨有志
　　略聞予言踴躍思奮予即作書報制閫李庭芝及
　　約淮西夏貴又作諸州太守書約以興復苖守遣
　　人四出導意兩日乆與予講進取方畧使天命在
　　宋是行也中興之機也一人狐疑事乃大謬惜哉
萬里長江邊(送髙/司直)去國同王粲(通泉/馹)青山意不盡(上牛/頭寺)
皇天照嗟嘆(舟中/苦熱)
　　行淮東第六十
　李庭芝聞予至真州以為來説城遣使數十軰來涖
　　殺予苖再成不肯然不得不出予以自白以上巳
　　日紿予出城門閉城不荅予欲赴濠死未㡬苖遣
　　五十人送行行五十里布刃於野詰問甚乆使一
　　語可疑即為草間血矣其人信予言為之歎惋送
　　至州境夜至揚州西門欲扣城入前却數四四人
　　遁去予與七人走荒野空屋中是日敵萬騎自屋
　　後過幸而茍免自是變姓名趍髙郵初五夜行屢
　　迷失道旦敵哨各鳥獸竄伏續去一人殺傷一人
　　又幸喜脱予時日夜在死亡中驚惴危懼飢餓無
　　聊人生逆境有如此者哀哉
客子中夜發(赴奉/先縣)月照白水山(彭衙/行)悲辛但狂顧(懐鄭/司戸)
浩蕩前後間(宿清/溪馹)
　　自淮歸浙東第六十一
　予髙郵道中遇哨得脱行數十里匍匐不能行幸遇
　　村夫雇倩籮擡入郡又有被傷者扶持强行血衣
　　淋漓見者傷惜初七日至郡地分官盤詰甚至稱
　　制置司有報文丞相來説城合一路覺察不納南
　　來人予等既變姓名地分官見有傷者不疑聼下
　　船去沿途歴盡艱險得至泰州城下伏十餘日趍
　　通州自下船後哨騎或隔五里或隔十里驚惶連
　　日達通州城反覆詰問數日不納不得已從地分
　　官吐實語太守楊思復遂得覆䕶主圃子内大舟
　　中然後以海舟送歸浙東船中遇風波屢覆又遇
　　賊追逼數四是行寄一生於萬死不復望見天日
　　至永嘉惟存六人
北走驚險艱(彭衙/行)十步一囬首(相從/行)碧海吹衣裳(又丄/後園)
(山/脚)掛席上南斗(別章/使君)
　　至福安第六十二
　益王以天下兵馬都元帥衛王以副元帥建號於永
　　嘉隨趍三山開府予四月八日到永嘉則元帥舟
　　去已一日矣亟使副守李珏驛報行府陳丞相即
　　遣人來議擁立事予深賛大議五月一日登極予
　　以觀文殿學士侍讀召赴行在二十六日至行都
　　即再相然國方草創陳宜中尸其事專制於張世
　　傑予名宰相徒取充位遂不敢拜議出督
握節漢臣囬(鄭駙馬/池臺)麻鞋見天子(述/懐)感激動四極(嚴/武)壯
士淚如雨(聽楊/氏歌)
　　福安宰相第六十三
　予至通州地分官以制置司文移為説甚作艱阻予
　　不得已吐實以通楊帥守思復乃云諜報許浦有
　　馬根尋文丞相甚信予言不直制司予然後得楊
　　守存恤遂導南歸及過明州東門有列岸數百艘
　　初不知為敵把隘船也後問之東門道士云是日
　　敵頭目見船過問左右曰此何船皆以漁舟對遂
　　得善去嗚呼危哉楊守謂予言欲得海船數百艘
　　當約許帥文德擁兵勤王慨然有誓清之志予至
　　永嘉即詳報陳丞相不以為信乃遣毛浚之通州
　　而不以告予浚至通州守問予何以無書遂發怒
　　浚幾不免浚出而通遂降敵矣惜哉
紛紛䘮亂際(柏中丞/除官制)反覆歸聖朝(鄭公/䖍)秉鈞孰為偶(贈/李)
(八判/官)扶顚永蕭條(李光/弼)
　　南劍州督第六十四
　始予至永嘉留一月候命永嘉及台處豪傑皆來自
　　獻願從海道作戰守規模予至福安欲還永嘉謀
　　進取廟謨不以為然遂議開督于廣廣陷乃出南
　　劍開府聚兵財為收復江西計于時幕府選辟皆
　　一時名士宜中既棄臨安及三山登極欲倚世傑
　　復浙東西以自洗濯所以阻予永嘉之行後取定
　　海兵敗李珏為制閫衆方思用予悔已不及惜哉
劍外春天逺(送司馬/入京)江閣臨石面(簡嚴/雲安)幕府盛才賢(次/古)
(城/店)意氣今誰見(白/馬)
　　汀州第六十五
　予在劍朝廷嚴趣之汀十月行十一月至汀州而福
　　安隨陷車駕幸海道矣事會之不齊如此哀哉
雷霆走精鋭(送樊/侍御)斧鉞下青㝠(送李/大夫)江城今夜客(出/郭)慘
淡飛雲汀(薛判/官)
　　梅州第六十六
　予至汀汀守可疑汀兵非素所拊循寇兵自贑自劍
　　交至丁丑正月行府遂引兵趍漳州龍巖謀入衛
　　漳潮道阻三月入梅州時麾下頗不循法斬二都
　　統軍政一新焉
樓角凌風迥(東/樓)孤城隱霧深(野/望)萬事隨轉燭(佳/人)秋光近
青岑(伐/木)
　　贑州第六十七
　五月引兵自梅嶺出時贑吉兵皆來會六月大㨗於
　　雩都進攻興國縣返正於是駐屯遣大兵攻贑州
　　又以偏師出吉州贑諸縣皆復虜號令惟行於城
　　中吉水永豐萬安永新龍泉以次皆復臨洪袁瑞
　　莫不響應詣軍門請約束者相繼興國黄州新復
　　皆來詣命汀州有偽天子黄從斬首至府上下翕
　　合氣勢甚盛天若祚宋則是舉也幸而一㨗國事
　　埀成之候也
崆峒殺氣黑(壯/遊)灑血暗郊坰(薛判/官)哀笳曉幽咽(留花/門)石
壁斷空青(西/閣)
　　江西第六十八
　行府偏師出吉州者戰于鍾步不利攻贑兵不幸相
　　繼而敗行府孤立時處置安撫鄒㵯聚兵數萬在
　　永豐境行府引兵就之會其軍亦潰而敵自後追
　　及不可支雖人謀之不臧殆天意之未順每一念
　　此氣噎欲絶哀哉
東望西江永(弟/觀)髙義在雲臺(别張/建封)到今用鉞地(草/堂)霜鴻
有餘哀(金華/山)
　　江西第六十九
旄頭初俶擾(將適/江陵)義士皆痛憤(草/堂)乾坤空峥嶸(畫/鶻)嚮者
留遺恨(空靈/岸)
　　復入廣第七十
　行府敗於江西收散兵復入汀尋出會昌入安逺趍
　　循州是冬屯南嶺戊寅二月出惠州海豐縣駐於
　　麗江浦徧遣使沿海訪問車駕六月翠華至厓山
　　行府移船入澳八月進少保信國公職任依舊行
　　府欲赴闕張世傑阻隔於中不果行
東浮滄海漘(薛郎/中)南為祝融客(咏/懐)漂轉混泥沙(柴/門)迫此
短景急(龍/門)
　　駐惠境第七十一
朱鳯日威埀(北/風)羅浮展衰步(咏/懐)北風吹蒹葭(秋行官/張望)送
此齒髪暮(雨/)
　　駐潮第七十二
　十月引兵趍潮陽稍平羣盗人心翕然
寒城朝烟淡(吳侍/御宅)江沬擁春沙(逺/遊)羣盗亂豺虎(雷/)囬首
白日斜(喜/晴)
　　行府之敗第七十三
　十一月諜報冦大衆至漳泉度勢不敵移屯將趍海
　　豐為冦騎追及於中道時行已數日不為備倉卒
　　潰散遂被執
送兵五千人(北/征)散足盡西靡(種萵/苣)留滯一老翁(雨/)盖棺
事則已(奉先/縣)
　　行府之敗第七十四
　自國難後行府白手起兵展轉患難東南䟦涉萬餘
　　里事不幸不濟然臣子盡心焉爾矣成敗天也獨
　　奈何哉
翠盖䝉塵飛(咏/懐)仗鉞奮忠烈(北/征)千秋滄海南(張九/齡)事與
雲水白(王思/禮)
　　南海第七十五
　予被執後即服腦子約二兩昏眩乆之竟不能死及
　　至張元帥所衆脇之跪拜誓死不屈張遂以客禮
　　見尋置海船中守䕶甚謹至厓山令作書招張世
　　傑手寫詩一首復命末句云人生自古誰無死留
　　取丹心照汗青張不强而止厓山之敗親所目擊
　　痛苦酷罸無以勝堪時日夕謀蹈海而防閑不可
　　出矣失此一死困苦至於今日可勝恨哉
開帆駕洪濤(遣/遇)血戰乾坤赤(送李/判官)風雨聞號呼(草/堂)流涕
洒丹極(别蔡/著作)
　　南海第七十六
南海春天外(送叚/功曹)秪應學水仙(舟/中)自傷遲暮眼(寓/目)為我
一澘然(李使/君)
　　至廣州第七十七
　自厓山至五羊壯哉郡真形勝之國也往年冦平其
　　城收復後不能完整為守國計哀哉吾國之無人
　　乎
南方瘴厲地(雷/)白馬東北來(白/馬)長城掃遺堞(李光/弼)淚落
强徘徊(鄭駙馬/池臺)
　　至南安軍第七十八
　予四月二十二日離五羊五月四日出梅嶺至南安
　　軍鑰置舟中予不食擬至廬陵得瞑目庶㡬首丘
　　之義云
短日行梅嶺(哭李/常侍)天門欝嵯峨(别唐/誡)江西萬里船(春夜/留家)
歸期無奈何(何將軍/山林)
　　過章貢第七十九
崆峒地無軸(送從/弟亞)江山雲霧昏(别李/義)萍漂忍流涕(入行/軍六)
(弟/宅)故里但空存(後出/塞)
　　至吉州第八十
掛㠶逺色外(雨/)緬邈懐舊邱(破/船)江水風蕭蕭(桔柏/度)烏啼
滿城頭(發秦/州)
　　吉州第八十一
泊舟滄江岸(課伐/木)身輕一鳥過(送蔡/師魯)請為父老歌(羗/村)歌
長擊樽破(屏/跡)
　　吉州第八十二
戚戚去故里(前出/塞)我生苦飄零(通泉/馹)囬身視綠野(送李/校書)
但見西嶺青(揚/旗)
　　過臨江第八十三
　自離南安軍五日而至廬陵七日過臨江八日至豐
　　城予雖不食未見其殆衆以飲食交相逼迫予念
　　既過郷州已失初望委命荒濵立節不白且聞暫
　　止金陵郡出坎之會或者有隕自天未可知也遂
　　復飲食勉狥衆情初衆議以予漸殆欲行無禮掩
　　鼻以灌粥酪至是遂止乃知夷齊之心事由其獨
　　處荒山故得行其志耳
獨帆如飛鴻(贈蘇/徯)清江轉山急(早發/射洪)囬首白雲多(何將/軍山)
(林/)山寒夜中泣(龍門/鎮)
　　過隆興第八十四
　隆興自陷沒後忠義奮起幾於返正屠滅殆盡過而
　　傷之
臨江乆徘徊(山/寺)再讀徐孺碑(張九/齡)交遊颯向盡(餞裴二/端公)
到今耆舊悲(病/橘)
　　江行第八十五
畏途隨長江(白沙/渡)萬里滄茫水(憶鄭/南玼)遊子去日長(成/都)壯
心不肯已(戱贈/友)
　　江行第八十六
江水東流去(陪王侍/御宴)浮雲終日行(夢李/白)别離經死地(鄭/駙)
(馬池/臺)飲啄媿殘生(草/堂)
　　江行第八十七
蕭蕭白楊路(李/邕)死人積如丘(遣/興)大江東流去(成都/府)蒼山
旌斾愁(韋評/事)
　　江行第八十八
連山暗烽燧(送從/弟亞)川谷血橫流(送樊/侍御)揮淚臨大江(送韋/諷)
上有行雲愁(遣/興)
　　江行第八十九
　六月六日過隆興十二日至金陵囚邸八月二十三
　　日渡江北行事會多有可慨尚何言哉
朔風飄胡鴈(遣/興)江城帶素月(聽楊/氏歌)安得覆八溟(客/居)滂沱
洗吳越(喜/雨)
　　北行第九十
　八月二十六日至揚州九月初一日哭母小祥於邳
　　州門外初九日至徐州弔項羽故宫登黄樓讀子
　　由賦十二日至沛縣縣有歌風臺十五日至東平
　　府十七日至髙唐州十八日過平原二十日至河
　　間府二十一日至保定府
浮雲暮南征(前出/塞)我馬向北嘶(白沙/渡)荆棘暗長原(園官/送菜)
子規晝夜啼(客/居)
　　北行第九十一
清秋望不極(野/望)中原杳茫茫(成/都)游子悵寂寥(桔柏/渡)下馬
古戰塲(遣/興)
　　北行第九十二
浮雲連海岱(登兖州/城樓)寒蕪際碣石(昔/遊)落景惜登臨(杜侍/御江)
(樓/)人烟𣺌蕭瑟(北/征)
　　北行第九十三
平野入青徐(兖州/城樓)桑柘葉如雨(昔/遊)信美無與適(成都/府)沉
思情延佇(雨/)
　　北行第九十四
乾坤幾反覆(蘇侍/御渙)乘凌惜俄頃(渼陂西/南臺)懐古視平蕪(遣/懐)
令人發深省(奉先/寺)
　　北行第九十五
游子無根株(贈李/四丈)世梗悲路澀(送程/録事)關山雪邊看(秋行/官張)
(望/)愁思胡笳夕(喜達行/在所)
　　至燕城第九十六
　十月一日至燕城五日送千戸所枷禁十一月初一
　　日蘇枷初九日領赴北庭引問予不跪抗詞不屈
　　尋復還獄待死以至今日云
往在西京時(往/在)胡星墜燕地(别唐/誡)登臨意惘然(登惠/義寺)千秋
一拭淚(酧薛/判官)
　　至燕城第九十七
浩蕩想幽冀(夏日/歎)行行郡國遥(野/望)天寒落萬里(遣/興)囬首
向風飈(遣/遇)
　　至燕城第九十八
百年不敢料(龍門/關)先後無醜好(遣/懐)絶境與誰同(送裴/二)飄
泊南庭老(舟/中)
　　入獄第九十九
陰房鬼火青(玉華/宫)白日亦寂寞(昔/遊)自非曠士懐(登慈/恩塔)居
人莽牢落(送樊/侍御)
　　入獄第一百
天黑閉春院(大雲/寺)今如罝中兎(懐鄭/司戸)人間夜寥閴(聼許/十一)
(誦/詩)永日不可暮(夏夜/歎)
　　入獄第一百一
行行見覊束(寫/懐)斯人獨憔悴(夢李/白)欲覺聞晨鐘(遊奉/先寺)青
燈死分翳(宿鑿/石浦)
　　入獄第一百二
勞生共乾坤(寫/懐)何時有終極(别賛/上人)燈影照無睡(大雲/寺)今
夕復何夕(贈衛八/處士)
　　入獄第一百三
眼前列杻械(草/堂)熊掛𤣥蛇吼(上水/遣懐)夜看豐城氣(咏/懐)朝光
入甕牖(晦/日)
　　入獄第一百四
徘徊虎穴上(寄賛/上人)吾道正覊束(觀水/漲)落日將何如(宴厓/下亭)
清文動哀玉(别薛/判官)
　　懐舊第一百五
　自百五至百九皆懐念故人為王事而沒者固多不
　　能盡紀嗚呼哀哉自百二十六至百三十八皆師
　　友之際同列之情死生契濶不能自已也
風塵淹白日(寄第/五弟)乾坤霾漲海(將適/江陵)為我問故人(送髙/司直)
離别今誰在(懐㶚/上遊)
　　懐舊第一百六
天寒昏無日(石/龕)故郷不可思(赤/谷)訪舊半為鬼(贈衛八/處士)惨
慘中腸悲(送髙/書記)
　　懐舊第一百七
故園花自發(憶/弟)無復故人來(昔/遊)亂離朋友盡(遣/懐)幽珮為
誰哀(雨/)
　　懐舊第一百八
故人入我夢(夢李/白)相視涕闌干(彭衙/行)四海一塗炭(逃/難)焉
用身獨完(埀老/别)
　　懐舊第一百九
中夜懐友朋(宿清/溪馹)百年見存沒(鄭公/䖍)風吹蒼江樹(雨/)寒
月照白骨(北/征)
　　金應第一百一十
　承信郎路分金應元備筆札使令性剛知義隨勤王
　　入京予陷敵左右星散惟應無叛去志在鎮江得
　　同脱狼狽淮東備嘗艱苦至通州以憂欝病死葬
　　城下哀哉
追隨三十載(送顧/文學)艱難媿深情(羗/村)何處埋爾骨(鹿頭/山)呼
號傍孤城(懐鄭/司戸)
　　張雲第一百一十一
　路鈐張雲元吉州敢勇將官隨閫勤王予既陷敵張
　　雲引兵自婺建劍汀歸里敵已據吉城雲不勝憤
　　七月引所部襲敵於南柵門擊殺甚衆本為散退
　　之計會天明戰渴赴江飲水尋被衝溺死使能少
　　忍當為吾用哀哉
痛憤寄所宣(義/鶻)四方服勇决(北/征)壯士歛精魂(客/居)里巷猶
嗚咽(赴奉/先縣)
　　劉欽貢元第一百一十二
　字敬德吉州貢士素有志氣好功名上下今古健於
　　議論予開府汀城敬德來寧州就招諭使鄒㵯會
　　敵暴至竟死亂兵中同時死者鞠華叔顔斯立顔
　　起巖皆郡之英俊能為時立事功者天生人才若
　　此曾未施一技速折乃爾哀哉
文章日自負(蘇源/明)去家死路傍(上後園/山脚)高視見覇王(劍/門)
感子故意長(贈衛八/處士)
　　吕武第一百一十三
　環衛官吕武太平人靣旗為軍予陷冦應募隨從北
　　行其人勁烈靣折人觸忌諱不避然忠鯁人皆服
　　之予與同脱鎮江行淮東患難中頼以自壯及開
　　府南劍遣其結約江淮道尋阻武間關數千里即
　　予於汀梅挺身冦寨化賊為兵方將率數千人出
　　江西以無禮於士大夫遭橫逆死死之日一軍為
　　流涕哀哉
疾惡懐剛腸(壯/遊)世人皆欲殺(不/見)魂魄猶正直(南/池)囬首肺
肝熱(鐵堂/峽)
　　鞏宣使信第一百一十四
　團練使都統招諭使鞏信荆湖老將沉勇有謀奉朝
　　命引所部隨府予自興國趍永豐敵追在後於東
　　固方石嶺下大戰信據險堅立不動中數箭死土
　　人𦵏之如生尋奏贈清逺軍承宣使立廟戰所而
　　迄未有以慰忠魂也哀哉
壯士血相視(嚴公/武)斯人已云亡(殿中/楊監)哀哀失木狖(吳侍/御江)
(上/宅)夜深經戰塲(北/征)
　　張秘撰汴第一百一十五
　秘閣修撰廣東提舉督府叅謀張汴蜀人嘗為二吳
　　客佐荆湖幕習兵事予自贑勤王汴即入幕開督
　　後領袖一府知無不為空坑之敗秘撰易軍士皂
　　衣伏草中死亂兵後鄒處置得其屍棺歛焉哀哉
入幕旌旗動(别魏/侍御)揮翰綺繡揚(汝陽/王璡)烟霧䝉玉質(赴奉/先縣)
斯人今則亡(遣/興)
　　繆朝宗第一百一十六
　環衛官知梅州繆朝宗淮人有意氣嘗為常熟邵氏
　　客從予於平江予歸福安自婺間道來相從精練
　　幹實孜孜奉公軍府器械悉出其手空坑之敗自
　　經於山間哀哉
空荒咆熊羆(課伐/木)摧殘沒藜莠(枯/㯶)平生江海心(破/船)其人
骨已朽(喜/晴)
　　閩三士第一百一十七
　督機秘書謝杞督幹架閣許由督幹架閣李㓜節閩
　　士之秀皆登科杞太學名士空坑之敗不知所終
　　哀哉
俊逸鮑叅軍(憶李/白)優游謝康樂(石櫃/閣)豺虎正縱橫(乆/客)南
行道彌惡(青陽/峽)
　　諸幕客第一百一十八
　督府架閣吳文煥督遣林棟等皆閩士有幹實宣勞
　　幕府空坑之敗被執尋遇害哀哉
入幕未展才(贈李八/判官)辛苦在道路(送髙/司直)回首一茫茫(送/李)
(判/官)風悲浮雲去(遣/興)
　　趙太監時賞第一百一十九
　直寶章閣軍器太監督府叅議官江西招討副使趙
　　時賞宗室有志氣首宰旌德以一縣抗敵數有功
　　京師陷入閩行朝擢知邵武軍以棄城罪去自予
　　開督隨府典兵數將偏師以當一面神采明雋議
　　論慷慨空坑之敗走之吳溪尋被執於隆興遇害
　　哀哉
豪傑貴勲業(送殿中/楊豊)宗支神堯後(贈李八/判官)平生白羽扇
(嚴公/武)欝結囬我首(述/懐)
　　劉沐第一百二十
　宣教郎督府機宜帶行太府寺簿劉沐字淵伯予隣
　　曲朋友從勤王補官予陷淵伯領諸軍還及予歸
　　國淵伯收部曲赴府會於汀專將一軍為督帳親
　　衛沉實有謀圓機應物凡江西忠義皆淵伯所號
　　召晝夜酬應精力不倦會病劇乍起空坑之敗不
　　得脱遇害於隆興長子同日刑次子貢元死空坑
　　亂兵予收其第三㓜子亦沒於廣哀哉
王翰願卜鄰(贈韋/左丞)嵇康不得死(遣/興)落月滿屋梁(夢李/白)悲
風為我起(金華/山觀)
　　孫􁱴第一百二十一
　宣教郎帶行監官告院知吉州龍泉縣孫􁱴予長妹
　　夫也予引兵出贑其邑人奉􁱴以邑返正尋為親
　　黨所陷遇害於隆興哀哉
故人有孫宰(彭衙/行)義均骨肉地(餞裴/二)連為糞土叢(往/在)揮
手洒哀淚(别張/建封)
　　彭司令震龍第一百二十二
　宣教郎帶行太社令知吉州永新縣彭震龍予次妹
　　夫也性跌宕喜功名起兵隨勤王及歸郡邑已陷
　　乃結湖南諸峒豪傑謀興復子出江西即以縣返
　　正敵遣軍攻之其親黨内應被執遇害於郡城哀
　　哉
堂上會親戚(送李/挍書)可憐馬上郎(白/馬)呻吟更流血(北/征)干戈
浩茫茫(南/池)
　　蕭從事燾夫第一百二十三
　從事郎蕭燾夫永新縣人工詩與字從予山中乆其
　　兄敬夫詩尤豪俊亦嘗客吾門燾夫從勤王得官
　　及歸賛彭司令收復郷邑規以正道予至興國詣
　　府白事意氣慷慨邑城陷兄弟俱不免哀哉
洒翰銀鈎連(陳拾遺/故宅)翩躚山顛鶴(西閣/曝日)慘淡闘龍蛇(喜/晴)
及兹嘆𡨕漠(青陽/峽)
　　蕭架閣第一百二十四
　督幹架閣監軍蕭明哲字元甫吉州貢士性剛毅遇
　　事有膽氣明於大節予至汀梅來從督幕及出江
　　西監贑縣義兵收復萬安縣尋復龍泉行府敗元
　　甫入野陂連結諸寨拒敵被執死於洪哀哉
諸生舊裋褐(橋/陵)張目視冦讎(送韋/評事)高義終焉在(送王/信州)白
骨更何憂(得弟/觀書)
　　陳督幹第一百二十五
　督幹監軍陳子敬贑人以資力雄郷里舊從予遊行
　　府至汀子敬招集義兵置屯皂口以據贑下流以
　　遏敵船往來及行府攻贑子敬行其謀功效甚著
　　行府敗舉兵黄塘連結山寨不降重兵襲潰不聞
　　所終哀哉
挺身艱難際(送韋/評事)虎穴連里閭(課伐/木)髙天意悽惻(送韋/諷)
同盡隨丘墟(謁文公/上方)
　　陳少卿第一百二十六
　帶行太府少卿福建提刑督府叅議官陳龍復泉州
　　老儒號清陂先生丙辰登科沉厚朴茂有前軰風
　　流平生所歴州縣皆有清儉著名予開府南劍辟
　　入幕老成重一府尋遣往漳潮計事行府自江南
　　再入廣先生聚兵循梅來會後分司潮陽應接諸
　　路四方豪傑翕然響應積糧治兵行府由是趍潮
　　陽及移屯為敵所追襲先生遂不免時年七十三
　　哀哉
卿月昇金掌(江陵送/馬大卿)老氣橫九州(送韋/評事)前軰復誰紀(李/公)
(邕/)吾道長悠悠(發秦/州)
　　鄒處置第一百二十七
　兵部侍郎江東西處置副使督府叅賛軍事鄒㵯字
　　鳯叔吉水人慷慨有大志以豪俠行臺郡間從予
　　勤王補武資至將軍景炎换文以寺丞領江西招
　　諭副使聚兵寧都氣勢甚盛寧都被執變姓名為
　　卜者敵不知其為招討使也入贑城得脱尋聚兵
　　永豐興國間行府奏授江西安撫副使統兵數萬
　　攻興國縣尋會行府至縣返正别軍復永豐進授
　　江東西處置副使屯兵永豐境上以烏合一日而
　　潰行府失助於是有空坑之敗哀哉
東郊暗長㦸(吳侍御/江上宅)死地脱斯須(將適/江陵)庾公興不淺(張/九)
(齡/)居然屈壯圖(别蘇/徯)
　　鄒處置第一百二十八
　行府再入廣奏以公充都督府分司置司永豐興國
　　間接應江淮敵自隆興遣大兵攻襲公萬死一生
　　備經艱難竟得脱引江西兵入廣會行府於潮陽
　　及移屯公為殿事出不虞敵至麾下火急自剄扶
　　入南嶺踰十日死是行公所將皆江西頭目以取
　　行府為名使行府入江西十萬衆立辦天之未啓
　　中興也奈何公有子甚俊先卒家人散失無餘公
　　嘗每謂予欲立富田鄒氏子為嗣不果至是絶哀
　　哉
方當節鉞用(柏中/丞)不返舊征魂(東/樓)凄凉餘部曲(送郭/中丞)發
聲為爾吞(别李/義)
　　劉監簿第一百二十九
　宣教郎帶行軍器監簿督府機宜劉子俊字民章吾
　　郷之傑也嘗領漕貢予開督興國民章來計事行
　　府敗民章收散兵於洞源接應諸郡縣尋引軍入
　　廣道遇敵潰亡未幾再招集與鄒處置同詣行府
　　會於潮陽越二十日而行府敗民章被執莫知所
　　終哀哉
艱難奮長㦸(潼關/吏)髙義薄層雲(彭衙/行)死為殊方鬼(客/堂)三
夜頻夢君(夢李/白)
　　劉監簿第一百三十
秀氣衝星斗(贈李/八丈)壯筆過飛泉(贈李十/五丈)舊遊易磨㓕(汝/陽)
(王/)魂傷山寂然(妻子/入蜀)
　　蕭資第一百三十一
　閤門路鈐蕭資本書吏也小年給使令稍長通文墨
　　圓機善應事性和厚上下信愛予家先避地入廣
　　資於患難中扶持盡力及行府江西之敗衛䕶太
　　夫人全督府印有功後在兵間調和諸將應府中
　　碎務皆其領攝腹心之良也潮陽移屯道遇冦資
　　以病體被害哀哉
主當風雲會(病/柏)謝爾從者勞(遣/興)感恩義不小(送盧/侍御)塊獨
委蓬蒿(送王/砅)
　　杜大卿滸第一百三十二
　司農卿廣東提舉招討副使督府叅謀官杜滸字貴
　　卿丞相立齋之姪也性剛猛為游俠京師予北行
　　滸願從鎮江之脱滸之力也匍匐淮甸衛䕶艱虞
　　忠勞備盡嗚呼可謂義士
昔沒賊中時(送韋/評事)中夜間道歸(後出/塞)辛苦救衰朽(遭田/父泥)
(飲/)㣲爾人盡非(北/征)
　　杜大卿滸第一百三十三
　滸從予南還佐府南劍尋遣往台温招集兵財福安
　　陷相失滸趍行朝乆之奉朝命至行府值江西之
　　敗又與䟦涉艱難者年餘及行府移屯潮陽滸䕶
　　海舟尋趍厓山與行府遂隔及厓山潰滸幷陷焉
　　予至五羊滸來見病無復人形在敵羅網中無所
　　容力尋聞死焉哀哉
髙隨海上查(夜/宴)子豈無扁舟(寄薛/郎中)白日照執𬒮(送樊/侍御)埋
骨已經秋(破/船)
　　徐榛第一百三十四(詩闕/)
　正將徐榛温州人其父官湖北榛往省迷失道歸行
　　府後生精練以筆札典機密小心可信予被執榛
　　得脱自惠州來五羊願從北行扶持患難備殫忠
　　欵道病至豐城死焉
　　林檢院琦第一百三十五
　宣教郎督機檢院林琦閩士予屯餘杭時琦結集赭
　　山忠義捍禦海道得官及南劍開府琦來外有文
　　采内甚忠實數隨患難勞而不怨及行府潮陽之
　　敗琦不能脱敵屯惠境逃去尋又被獲敵遇之不
　　以禮至建康病死敵自謂琦不肯自愛如於沿道
　　浸水務自殘㓕之類琦可謂不降其志者矣哀哉
時危挹佳士(貽桞/少府)慘淡隨囬鶻(北/征)佯狂真可哀(不/見)死淚
終盈睫(李光/弼)
　　曾先生第一百三十六
　秀峰曾先生鳯予師也太學釋褐累遷監丞會京師
　　亂走衢衢尋陷及景炎登極衢添倅蕭雷龍首倡
　　返正先生自衢來劍隨行府之汀丁丑春以梅州
　　添差通判將行會行府移屯先生挈家避地於汀
　　之郷落六月以病死其子三貴自吉來奔䘮不能
　　返䘮幸其一家歸至瑞金三貴復病死於道先生
　　妻亦卒惟女在不知所之先生遭值冦難以清文
　　粹德一不施於世流落以死家乃俱䘮哀哉
江海日凄凉(遣/興)賢聖盡蕭索(西/閣)西河共風味(衡山/縣學)顧歩
涕横落(郭代公/故宅)
　　鄧禮部第一百三十七
　光薦字中甫予郡人自敵度嶺及廣陷避地深山適
　　强冦至妻子兒女等匿暗室冦無睹焚其居十二
　　口同時死中甫隨駕厓山除禮部侍郎已卯春除
　　學士院權直未數日敵至厓山潰中甫赴海敵舟
　　㧞出之張元帥待以客禮與予俱出嶺别於建康
　　嗚呼中甫禍難之慘不减予而獨免北行幸而脱
　　歸為管寧為陶潜不亦善乎
南宫吾故人(別唐/誡)才名三十年(簡鄭/廣文)江城秋日落(贈侍郎/四舅)
此别意蒼然(送韋/書記)
　　家樞密鉉翁第一百三十八
　則堂先生家鉉翁蜀名家有學問舉動必以禮朝中
　　老成典刑也當國都不守先生僉書樞密見敵持
　　正議左丞相吳堅右丞相賈餘慶以省札遍告天
　　下令以城歸附先生不押字敵自省中脇以無禮
　　公不為動竟末如之何後以祈請使為名羣詣北
　　庭既至上書申祈請之議忤北庭意留燕邸已而
　　移漁陽又移河間如我朝覊置特官給飲食而已
　　予過河間得一二相見先生風采非復宿昔而忠
　　貞儼然使人望而知敬嗚呼其可謂正人矣
出處同世網(鄭公/䖍)髙誼邁等倫(别蔡/著作)異方驚會面(送韋/別駕)
慰此貞良臣(寄唐/使君)
　　墳墓第一百三十九
　予甲戌春自衡陽憲節歸赴贑州省拜墳墓及乙亥
　　五月奔祖母䘮至門以起復六月望日出從戎事
　　與宗族郷黨永訣云
别離已五年(贈蘇/四)不及祖父塋(又上後/園山脚)霜露晚凄凄(出/郭)
痛哭松風逈(北/征)
　　宗族第一百四十
西江接錦城(送李/晋肅)山隂一茅宇(遣/興)宗族忍相遺(送崔/都水)乾
坤此深阻(宿清/溪馹)
　　母第一百四十一
　先母齊魏國太夫人盖自敵難後弟璧奉侍赴惠州
　　弟璋從焉已而之廣之循之梅予來梅州母子兄
　　弟始相見既而魚軒出江西尋復入廣夫人遊二
　　子間無適無莫雖兵革紛擾處之怡然戊寅行府
　　駐船澳弟璧仍知惠州弟璋復在侍夫人藥八月
　　兩國之命下時已得疾九月七日寅時薨逝弟璧
　　卜地於惠循之深山間不肖孤已矣未有返葬夫
　　人期不知二弟何時畢此大事身陷萬里縲絏中
　　嵗時南望嗚咽云
何時太夫人(送李/挍書)上天囬哀眷(大/雨)墓久狐兎隣(汝陽/王)嗚
呼淚如霰(白/馬)
　　舅第一百四十二
　予以楚囚過西昌聞舅家杌􁂟自是南望孤雲每念
　　我母不勝渭陽之情
萱草秋已死(從孫/濟)歲暮有嚴霜(北/遊)落日渭陽情(送卿/二翁)涕
淚濺我裳(貽華陽/桞少府)
　　妻第一百四十三
　丁丑八月十七日空坑之敗夫人歐陽氏女桞娘環
　　娘子佛生環之生母顔佛之生母黄並陷失尋聞
　　自隆興北行惟佛生已死人世禍難有如此者
結髪為妻子(新婚/别)倉皇避亂兵(破/船)生離與死别(别賀/蘭銛)囬
首淚縱橫(示宗文/宗武)
　　二女第一百四十四
床前兩小女(北/征)各在天一涯(送髙/書記)所愧為人父(赴奉/先縣)風
物長年悲(送楊/入蜀)
　　次子第一百四十五
渥洼騏驥児(送李/挍書)衆中見毛骨(送魏/六丈)别來忽三載(四/松)殘
害為異物(北/征)
　　妻子第一百四十六
妻子隔絶久(述/懐)飄颻苦埃塵(寄薛/郎中)漠漠世間黒(贈蜀/僧)性
命由他人(懐鄭/司戸)
　　妻子第一百四十七
世亂遭飄蕩(羗/村)飛藿共徘徊(昔/遊)十口隔風雪(赴奉/先縣)反畏
消息來(述/懐)
　　長妹第一百四十八
　予長妹適孫氏不幸孫氏傾覆家沒入燕妹奉孫氏
　　生母携子肖翁約翁及一女零丁孤苦客食萬里
　　妹雖患難中侍養撫教各盡其所可謂賢矣哀哉
忽聞韋氏妹(元/日)零落依草木(佳/人)深負鶺鴒詩(得舍弟/消息)臨
風欲痛哭(閬中/東樓)
　　長子第一百四十九
　予二子長曰道生姿性可教不幸亂離隨家飄泊空
　　坑之敗能脱身自全鍾愛於太夫人以疾後太夫
　　人六十日死於惠陽郡治中生十三年矣哀哉
大兒聰明到(劉少府/山水障)青歲已摧頺(昔/遊)囬風吹獨樹(樊侍/御)
吾寧舍一哀(赴奉/先縣)
　　二女第一百五十
　予六女長定娘次桞娘次環娘次監娘次奉娘次壽
　　娘丙子定娘壽娘以病死於河源之三角丁丑桞
　　娘環娘陷惟監娘奉娘得存戊寅潮陽之敗復死
　　亂兵中哀哉
癡女飢咬我(彭衙/行)欝沒一悲魂(遣/懐)不得收骨肉(佳/人)痛哭
蒼烟根(送樊/侍御)
　　弟第一百五十一
　予二弟長璧次璋璋自船澳奉母䘮趍惠州别璧來
　　五羊别自是骨肉因緣墮寥廓矣
兄弟分離苦(送弟/頴)悽凉憶去年(倚/杖)何以有羽翼(夢李/白)飛
去墮爾前(彭衙/行)
　　弟第一百五十二
棣華晴雨好(和宋大/少府)風急手足寒(水會/渡)百戰今誰在(憶/弟)
覊棲見汝難(寄/弟)
　　弟第一百五十三
沙晩鶺鴒寒(寄弟/豊)風吹紫荆樹(得弟/消息)忍淚獨含情(郭中/丞)
江湖春欲暮(宴胡/侍御)
　　弟第一百五十四
不見江東弟(元日示/宗武)急難心惘然(義/鶻)念君經世亂(送班/司馬)
(入/京)卧病海雲邊(所/思)
　　次妹第一百五十五
　予次妹自永新歸寧不與彭氏之難亂離中隨母兩
　　國夫人上下自船澳奉䘮趍惠陽兄妹不復見矣
　　哀哉
天際傷愁别(出/郊)江山憔悴人(送孟/倉曹)團圓思弟妹(又示/兩兒)傳
語故郷春(贈别/何邕)
　　思故郷第一百五十六
　自一百五十六至一百六十二共七首皆思故郷懐
　　故山之情予始創文山其間水石竹木蕭然有輞
　　川盤谷之趣盖將終焉承平時郷曲賔朋日夕宴
　　聚樂以忘憂真人世之清福今思之非惟平生故
　　人半為塵土而故郷萬里并隔世外惟死則魂識
　　歸吾故郷耳哀哉
天地西江逺(送崔/侍御)無家問死生(憶舍/弟)凉風起天末(憶李/白)
萬里故郷情(江樓/宴)
　　第一百五十七
江漢故人少(贈韋賛/善别)東西消息稀(憶/弟)異花開絶域(遊何/將軍)
(山/林)野風吹征衣(别賛/上人)
　　第一百五十八
老夫悲暮年(聽楊/氏歌)天涯故人少(送/弟)每望東南雲(遣/興)决眥
入歸鳥(望/嶽)
　　第一百五十九
人生無家別(無家/别)親故傷老醜(述/懐)剪紙招我魂(彭衙/行)何
時一樽酒(憶李/白)
　　第一百六十
春水滿南國(遣/遇)慘淡故園烟(陳拾/遺)三年門巷空(遣/興)永為
鄰里憐(題江外/草堂)
　　第一百六十一
迢迢萬里餘(前出/塞)絶域誰慰懐(贈李十/五丈)我圃日蒼翠(雨/)
囬首望兩厓(柴/門)
　　第一百六十二
春日漲雲岑(過津/口)故園當北斗(月/)窈窕桃李花(喜/晴)紛披
為誰秀(九日寄/岑参)
　　第一百六十三
　自一百六十三至一百九十一共二十九首雜然寫
　　其本心
陶潜避俗翁(遣/興)龎公竟獨往(雨/)明明君臣契(牽牛/織女)牢落
吾安放(鄭公/䖍)
　　第一百六十四
吳楚東南坼(登岳/陽樓)風雲地一隅(地/隅)蹉跎暮容色(重過/何氏)不
敢恨危途(北/風)
　　第一百六十五
風烟𣺌吳蜀(柴/門)雲帆轉遼海(後出/塞)䘮亂紛嗷嗷(遣/遇)尚愧微
軀在(與嚴/二别)
　　第一百六十六
驚風翻河漢(有/懐)鶉首麗泥塗(將適/江陵)吾衰將焉託(遣/懐)愁絶
付摧枯(北/風)
　　第一百六十七
陰風千里來(吳侍御/江上宅)驚浪滿吳楚(雨/)世事兩茫茫(贈衛/八處)
(士/)飄泊欲誰訴(又/雨)
　　第一百六十八
平生方寸心(舟中/苦熱)誓開𤣥㝠北(後出/塞)嵗暮日月疾(寫/懐)我
嘆黑頭白(酧薛/郎中)
　　第一百六十九
吾今抱何恨(贈/別)我無匡復姿(送樊/侍御)含笑看吳鈎(後出/塞)囬
首蛟龍池(咏/懐)
　　第一百七十
天長眺東南(鄭公/䖍)衰謝多酸辛(汝陽/王)丈夫誓許國(前出/塞)
直筆在史臣(李光/弼)
　　第一百七十一
天衢陰峥嶸(赴奉/先縣)嵗寒心匪他(送嚴/使君)平生獨往願(立秋/後題)
零落首陽阿(過宋之/問舊莊)
　　第一百七十二
濟時肯殺身(寄唐/使君)慘淡苦士志(送樊/侍御)百年能幾何(別唐/誡)終
古立忠義(陳拾遺/故宅)
　　第一百七十三
絶域三冬暮(送十/七舅)埀老見飄零(送李/大夫)林氣森噴薄(過郭/代公)
(故/宅)意鍾老柏青(送程/録事)
　　第一百七十四
仰看八尺軀(别張/建封)不要縣黄金(蘇源/明)青青歲寒後(枯/椶)乃
知君子心(張九/齡)
　　第一百七十五
小人困馳驟(九/日)後生血氣豪(遣/懐)世事固堪論(園官/送菜)我何
隨爾曹(飛仙/閣)
　　第一百七十六
天池日蛙黽(張九/齡)勞生苦奈何(餞嘉州/程都督)聊欲從此逝(送/樊)
(侍/御)人少豺虎多(别唐/誡)
　　第一百七十七
男兒生世間(後出/塞)居然成濩落(赴奉/先縣)鸞鳯有鎩翮(寄唐/使君)
虹蜺就掌握(揚/旗)
　　第一百七十八
鸞鳯不相待(暇日/山園)白魚困密網(過津/口)但訝鹿皮翁(遣/興)𡨕
㝠任所往(薛少保/畫鶴)
　　第一百七十九
威鳯髙其翔(尋崔/戢)老鶴萬里心(遣/興)脱略誰能馴(薛少保/畫鶴)
兀兀遂至今(赴奉/先縣)
　　第一百八十
天寒霜雪繁(赤/谷)蕭蕭北風勁(羗/村)髙鳥黄雲暮(送殷/叅軍)斗上
捩孤影(義/鶻)
　　第一百八十一
乾坤沸嗷嗷(送王/砯)名繫朱鳥影(張九/齡)寥落寸心違(送何/侍御)
斯文亦吾病(早/發)
　　第一百八十二
儒冠多誤身(贈韋/左丞)識子用心苦(阮隱/居)斯文憂患餘(宿鑿/石浦)
欝欝流年度(雨/)
　　第一百八十三
名賢慎出處(自施/州歸)志士懐感傷(贈李/四丈)猶殘數行淚(登牛/頭山)
引古惜興亡(壯/游)
　　第一百八十四
讀書破萬巻(贈韋/左丞)許身一何愚(赴奉/先縣)赤驥頓長纓(述/古)健
兒勝腐儒(草/堂)
　　第一百八十五
蕭條四海内(別唐/誡)慷慨有餘悲(水/檻)路逢相識人(前出/塞)開
懐無愧辭(咏/懐)
　　第一百八十六
髙歌激宇宙(衡山/縣學)歲晩寸心違(贈韋/賛善)忠貞負寃恨(李公/邕)
姦雄多是非(咏/懐)
　　第一百八十七
丈夫四方志(前出/塞)䘮亂飽經過(寓/目)清心聽鳴鏑(聽許十/一誦詩)
衰老强髙歌(别唐/誡)
　　第一百八十八
茫然阮籍途(早發/射洪)益歎身世拙(北/征)零落蛟龍匣(李光/弼)開
視化為血(客/從)
　　第一百八十九
天地有逆順(崔少/府)惘然難乆留(發秦/州)當歌欲一放(尋崔/戢)
河漢聲西流(登慈/恩塔)
　　第一百九十
萬古一死生(咏/懐)誰是長年者(玉華/宫)我何良嘆嗟(鹽/井)䄈褐
即長夜(遣/興)
　　第一百九十一
髙官何足論(佳/人)寂寞身後事(夢李/白)物理固自然(鹽/井)願聞
第一義(謁文公/上方)
　　第一百九十二
　自一百九十二起至二百泛然為世道感嘆
古來遭䘮亂(西閣/曝日)丈夫多英雄(牽牛/織女)悠悠委薄俗(入衡/州)
豈非吾道東(贈蘇/四)
　　第一百九十三
蝮蛇暮偃蹇(簡崔/評事)猛虎慿其威(遣/興)真宰意茫茫(遣/興)六合
人烟稀(北/風)
　　第一百九十四
黎民困逆節(晩登瀼/上堂)殘孽駐艱虞(過南/嶽)孰云網恢恢(夢/李)
(白/)自及梟獍徒(草/堂)
　　第一百九十五
眼中萬少年(别張/建封)得志行所為(送蕭/使君)白馬蹴微雪(遣/興)追隨
燕薊兒(王思/禮)
　　第一百九十六
客從何郷來(病/柏)挾矢射漢月(留花/門)殺身傍權要(三韻/三首)門
戸有旌節(遣/興)
　　第一百九十七
關河霜雪清(送/逺)故人亦流落(送裴/五)夷歌奉玉盤(楊六/判官)悲
君隨燕雀(贈何/邕)
　　第一百九十八
漁陽豪俠地(後出/塞)北里富薰天(遣/興)快馬金纒轡(送從/弟亞)但
遇新少年(遣/懐)
　　第一百九十九
南北逃世難(逃/難)始聞蕃漢殊(草/堂)天下今一家(鹿頭/山)中原
有驅除(留花/門)
　　第二百
茫茫大造間(宿花/石戍)髙岸尚為谷(水/檻)百川日東流(别賛/上人)勢
閲人代速(三川觀/水漲)
　
　
　
　
　
　
　
　
　
　
　
　
　
　
　文信國集杜詩
