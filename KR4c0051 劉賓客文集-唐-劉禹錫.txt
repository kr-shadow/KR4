#+TITLE: 劉賓客文集-唐-劉禹錫
#+DATE: 2018-05-12 10:19:03
#+SOURCE: github.com/kanripo/KR4c0051 master 26064975                
宋築唐集惟書　夲偶一見之若卷第稍繁即
風行為李杜韓柳已為星風遑論　他光緒丙
午奉牒㳺日夲道出西京因閲访古志慕崇蘭
館蔵書之富访之扵北野别業主人福井翁漢
醫也清芬世紹抱獨楽天出示宋元及古刻且
言凡經森氏簿錄者惨罹秦厄此皆刼餘所續
得者也縹帙井然如登宛委内宋大字夲劉夢
得集每半葉十行行十八字中縫有刻工姓名
書體遒麗純仿𨳩成石經紙墨並妙窃謂此書
與東京啚書寮之太平寰宇紀宋景文王文公
楊誠齋等集及吾國京师啚書館之殘文苑英
華昭文瞿氏之白氏文集　府之徐公文集(此/書)
(後归余今/入大倉)可稱海内奇夲帰國恒與朋輩誦述
之昨年避囂東航僑居星地復過崇蘭舘翁猶
强健罄閲所蔵始知是集首尾完善並附外集
尤所心醉適小林忠治業珂羅製版藝精为全
國冠曩為羅君叔言影印宋拓碑誌濃澹豊纎
猶形鑑影乃介内藤炳卿博士假帰属小林氏
用佳紙精製百部昔士禮居僅蔵是書殘宋刻
四卷(半葉十二行廿一字今归/昭文瞿氏鐵琴銅劍)題䟦每以鈔夲
不足㩀為憾深兾得一宋刻之全者以正　誤
设蕘翁生扵今世其快愉更當為何噫際此流
離轉徙牽扵結癖投擲　貲以印此書殊不自
量然獲此百部行世不啻貽傳百部真夲舉凡
舊鈔明刻訛謬相　萟林嚮奉为珍秘者可㮣
供覆瓿扵中山是編功匪鮮淺後之覧者當亦
悯余今日之苦衷也癸丑夏日毘陵董　識扵
東山寄廬
　　　　　　　山口　藤田綠子錄
平安福井氏崇蘭館以多蔵宋元古書聞扵海
内安政中罹災故物蕩然迄其後嗣克紹先志
兩世蒐購收儲之富不减曩曰中有宋槧劉夢
得集卅卷外集十卷盖爲東山建仁寺舊蔵相
傳千光國師入宋時所齎歸近年寺主僧天章
以方外之身勤勞王事兼能詞翰名著士林眀
治初退居西崦妙光寺囙帶此書而去既爲兇
奴所殪蔵書散佚此書遂歸崇蘭館每半葉界
長八寸六分廣六寸四分十行行十八字字大
欄豁疎朗恱目按陳振孫書錄解題稱劉賔客
集原夲卌卷宋𥘉佚其十卷宋次道裒其遺詩
四百七萹雜文廿二首為外集卷數萹目与此
夲脗合今通行夲雜文廿卷詩十卷出扵明刻
卷弟既已不同所錄詩文並有佚奪又表牋各
篇有通行夲存年月而此夲失録此夲有年月
而通行夲刊落者其餘異文多不勝舉且此夲
先文後茟仍是六朝以来集部體製若通行夲
先文後詩經眀刻恣改耳外集十卷天禄琳琅
前編錄汲古阁影抄宋夲後編又録元刻夲並
稱希見此夲則正外兩集完好無缺宋氏所裒
直齋所錄忽獲目睹扵數百載後可稱藝林奇
寳已清國董授經亰卿雅善鑒蔵又喜刻書頃
避地東渡僑寓平安既盡閱崇蘭之蔵深愛此
書借覽不足竟謀㬌刻乃用玻璃版法精印百
部以貽扵丗雖紙幅稍蹙原夲而精采煥然不
爽豪髪自兹東瀛秘笈復廣流傳中山精華頓
還舊觀是則授經之有功此集不在次道下矣
大正二年八月内藤虎
劉夢得文集目録
　第一卷
　　古詩
　　　澤宫　登司馬錯故城
　　　寄李六侍御　謁枉山㑹禪師
　　　善卷壇下作　武陵觀火
　　　荅崔元受　途中早發
　　　贈尹果毅　望衡山
　　　遊桃源　賦登天壇
　　　寫羅浮事　秋江早發
　　　歸城南别墅　和裴尹祈雨
　　　命箏歌送酒
　第二卷
　　古詩
　　　效阮公體　偶作
　　　古調　寓興
　　　昬鏡詞　飬鷙詞
　　　武夫詞　賈客詞
　　　調瑟詞　弔張曲江
　　　庭梅詠　詠古
　　　詠史　苦雨行
　　　萋兮吟　經檀道濟故壘
　　　　題欹器圖　聚蚊謡
　　　　百舌吟　飛鳶操
　　　　秋螢引　華山謌
　　　　磨鏡篇　有獺吟
　第三卷
　　律詩
　　　春日退朝　經九公主舊院作
　　　　蜀先主廟　觀八陣圖
　　　夜翫月　許給事見示詩
　　　和崔舎人翫月　和李相公早秋
　　　凱旋成詠　武陵書懷
　　　經伏波神祠　聞董評事疾
　　　贈髙大夫　宿誠禪師山房
　　　晚泊牛渚　罷郡歸洛陽間居
　　　城東間遊　歸洛陽寄友人
　　　雪後眺望　途中早發
　　　初至長安　詔賜觀秋稼
　　　早秋集賢院　金陵懷古
　　　池上亭獨吟　蒙李相公書問
　　　和二相公述懐　賀門下相公加冊命
　　　謝一二禪客病中見問
　第四卷
　　律詩
　　　西塞山懷古　陽山廟觀賽神
　　　漢壽城春望　後梁二帝碑
　　　荆門道懷古　和竇貟外
　　　早春對雪　早秋贈荅
　　　荅徐貟外　贈端州紫石硯
　　　觀董評事詩　松滋渡望峽中
　　　題叚侍御枕上　贈王學士
　　　闕下口号　監祠夕月壇書事
　　　戲贈崔千牛　詔徵逐客
　　　和嚴司空　見馮叔逹
　　　故洛城古牆　戲贈看花諸公
　　　再遊玄都觀　望夫山
　　　金陵五題　謝寺雙檜
　　　韓信廟　安國觀聞笙
　　　洛中寺北樓見賀監草書
　　　韓賔擢第歸覲　寄楊八壽州
　　　重寄楊八　和宣上人
　　　贈東岳張鍊師　和崔少監
　　　寄楊􁆁州　題竇貟外新居
　　　舉韓湖州目代　華州陪錢大夫
　　　覩玄宗詩　懐上京故人
　　　和尉遲郎中　詶福建陳判官
　　　始聞秋風　和蘇十郎中
　　　詶淮南廖參謀　題王郎中新居
　　　詶朗州崔貟外　賀温尚書
　　　水亭避暑　述舊
　　　詶吴端才
　第五卷
　　雜體詩
　　　翠微寺有感　觀莫傜獵西山
　　　觀舞柘枝　君山懷古
　　　秋江晚泊　臨江寓望
　　　秋日送客　豋武陵城
　　　謝寄三癖詩　寄上都同舎
　　　寄京師親友　請告東歸
　　　題湖城驛池亭　平蔡州
　　　平齊行　城西行
　　　說笛歌　試茶歌
　　　偃松　荅東陽于令
　　　贈致仕滕庶子　詠紅柿子
　　　庭竹　臺城懷古
　　　題壽安甘棠館與歌者米嘉榮
　　　聽穆氏唱歌　渾侍中牡丹
　　　看牡丹　與歌者何戡
　　　與歌童田順郎題破屏風
　　　　賞牡丹　寄陜州姚中丞
　　　　詶崔郎中
　　第六卷
　　　送別詩
　　　　送張侍郎　送楊侍御
　　　　送蕭郎中　送李尚書
　　　　送渾大夫　送源中丞
　　　　送陸侍御　送太常蕭愽士
　　　　送王司馬　送楊處厚
　　　　逢韓七中丞　送周使君
　　　留別張侍御　送家兄隱居
　　　送王師魯　別友人後得書
　　　送李僕射　重送李相公
　　　送張苕　送能判官
　　　送韋秀才道沖赴制舉
　　　送李䇿秀才　送張盥赴舉
　　　送裴處士應舉　送錢侍御
　　　辤李相公　送令狐相公
　　　送趙中丞　送裴司徒令公
　　　送李户部侍郎　送李郎中
　　　送杜録事　夜宴盧常侍宅
　　　送崔司業使君　送皇甫少尹
　　　送蔡京　送唐舎人
　　　送盧處士　送李秀才赴舉
　　　送令狐博士　送李貟外
　　　送陳郎中　送李中丞
　　　送李庚先輩　送廖參謀
　　　送從弟郎中
　第七卷
　　送僧詩
　　　別君素上人　送深法師
　　　荅宣廣上人　送僧仲剬
　　　送僧元暠　送如智法師
　　　贈讃頭陁　送慧則法師
　　　過鴻舉法師　重送鴻舉
　　　送僧方及　贈日本僧
　　　贈眼醫僧　別浩初師
　　　觀碁歌送儇師贈別約師
　　　送鴻舉師　送宵韻上人
　　　送義舟師　送景玄師
　　　送元曉上人　送惟良上人
　　　送元簡上人　送宗密上人
　第八卷
　　樂府
　　　團扇歌　荆州歌
　　　紀南歌　宜城歌
　　　順陽歌　馬嵬行
　　　視刀環歌　三閣詞
　　　更衣曲　淮隂行
　　　競渡曲　堤上行
　　　採菱行　秋風引
　　　莫徭歌　蠻子歌
　　　洞庭秋月行　踏歌詞
　　　華淸詞　歩虚詞
　　　桃源行　魏宫詞
　　　阿嬌怨　九華山歌
　　　送春曲　初夏曲
　　　柳花詞　送春詞
　　　秋詞
　第九卷
　　樂府
　　　泰娘歌　秋扇詞
　　　搗衣曲　七夕
　　　龍陽縣歌　度桂嶺歌
　　　揷田歌　畬田行
　　　蒲萄歌　鶗鴂吟
　　　牆隂歌　觀雲篇
　　　踏潮歌　百花行
　　　春有情篇　路傍曲
　　　白鷺兒　壯士行
　　　邊風行　竹枝詞
　　　楊柳枝詞　浪濤沙詞
　　　瀟湘神詞　抛毬樂詞
　　　又楊栁枝詞　又竹枝詞
　　　紇那曲
　第十卷
　　哀挽
　　　德宗挽歌　敬宗挽歌
　　　文宗挽歌　于司空挽歌
　　　傷栁儀曹　謫居悼往
　　　哭吕衡州　遥傷叚右丞
　　　傷桃源薛道士王思道碑堂
　　　遥傷丘中丞　傷獨孤舎人
　　　覩華州舅氏詩袁公挽歌
　　　代靜安佳人怨　傷愚溪
　　　見元九侍御詩　傷秦姝行
　　　悼妓詩　和憶故姬
　　　傷循州渾尚書哭龐京兆
　　　再傷龐尹　哭王僕射
　　　傷韋賔客縝　再經故元九相公宅
　　第十一卷
　　　賦
　　　　　問大鈞　砥石
　　　　　楚望　傷往
　　　　　何卜　謫九年
　　　　　望　山陽城
　　　　　秋聲
　　第十二卷
　　　論
　　　　　辯迹　明䞇
　　　華佗　天論上
　　　天論中　天論下
　第十三卷
　　易論
　　　辯易
　第十四卷
　　書
　　　　上杜司徒　獻權舎人
　　　代荅于襄州　荅元使君
　　　荅竇中丞　荅柳子厚
　　　與柳子厚　荅薛郎中論方書
　　　與刑部韓侍郎論書儀
　第十五卷
　　表(並代淮南杜相公佑作)
　　　代讓同平章事代謝平章事
　　　代謝手詔　代謝貸錢物
　　　代謝赴行營　代謝加朱鄭官
　　　代謝赦吴少誠　代謝除䖍王
　　　代慰公主薨　代慰王太尉薨
　第十六卷
　　表(並代淮南杜相公佑作)
　　　代謝冬衣　代謝濠泗割屬淮南
　　　代謝墨詔　代謝曆日面脂口脂
　　　代請朝覲　代論廢楚州營田
　　　代謝春衣　代謝男師損等官
　　　代謝賜㦸　代謝端午日賜物
　第十七卷
　　表
　　　代讓鹽鐵等使　代謝追贈
　　　代讓立去思碑代賀遷獻懿二祖
　　　代賀雨止　代賀祈晴獲應
　　　　代謝許折糴　代賀元日祥雪
　　　　代賀春雪　代賀雨
　　　代謝紫雪靣脂代謝鍾馗等
　　　　又代謝鍾馗等　代謝新茶
　　　代謝春衣　代謝新橘
　　　代謝柑子　代謝冬衣
　第十八卷
　　表
　　　代竇中丞謝上　謝中使送至郡
　　　賀收蔡州　賀赦
　　　賀䇿皇太子　尉國哀
　　　賀龍飛　賀冊太皇太后
　　　賀冊皇太后　和州謝上
　　　賀改元赦　夔州論利害
　　　　又夔州論利害　夔州謝上
　　　　賀雪鎮州　賀平淄青
　第十九卷
　　表(牋附)
　　　代賀冊魯王　代讓官
　　　　蘇州謝上　蘇州謝賑貸
　　　　賀冊皇太子　賀皇太子受冊牋
　　　　賀赦上皇太子牋
　第二十卷
　　表
　　　　謝加章服　賀皇州疾愈
　　　　汝州謝上　同州謝上
　　　　賀梟斬鄭注　賀德音
　　　　賀赦　謝恩賜粟麥
　　　　慰淄王薨　謝放先貸斛㪷
　　　謝分司東都
　第二十一卷
　　啓
　　　上杜司徒　上淮南李相公
　　　上門下武相公　上中書李相公
　　　謝門下武相公　謝中書張相公
　　　賀門下裴相公　上門下裴相公
　　　賀門下李相公　上僕射李相公
　　　謝裴相公　謝竇相公
　第二十二卷
　　　狀
　　　　代論請廣利方代韋尹進衣
　　　　代李尹進衣　代韋尹進野豬
　　　　代謝賜酒食　代謝就宅賜食
　　　　代謝賜食　代進東封圖
　　　　舉崔羣自代　舉柳公綽自代
　　　　舉姜倫自代　蘇州舉自代
　　　　蘇州謝宰相　加章服謝宰相
　　　　汝州謝宰相　汝州舉自代
　　　　汝州進鷹　同州舉自代
　　　上宰相賀德音上宰相賀改元赦書
　　　薦處士嚴毖　薦處士王龜
　第二十三卷
　　集紀
　　　唐故李相國集唐故韋公集
　　　唐故令狐公集唐故盧公集
　　　唐故吕君集　唐故柳君集
　　　董氏武陵集　澈上人文集
　第二十四卷
　　雜著
　　　　鑒藥　訊甿
　　　　　嘆牛　儆丹
　　　　　原力　說驥
　　　　　述病
　　第二十五卷
　　　雜說
　　　　　弔馬文　口兵戒
　　　　　猶子蔚適越戒觀博
　　　　　觀市　論書
　　　　　劉氏集略說　名子說
　　　　丞相府論學事　魏生兵要述
　　　　救沈志
　　第二十六卷
　　　記
　　　　天平軍節度廳壁
　　　　汴州刺史廳壁　鄭門新亭
　　　　國學五經壁　鄭州刺史廳壁
　　　　管城新驛　和州刺史廳壁
　　　　山南節度廳壁　山南西道新修驛路
　　第二十七卷
　　　記
　　　　夔州刺史廳壁　連州刺史廳壁
　　　　機汲　洗心亭
　　　　　復荆門縣　武陵北亭
　　第二十八卷
　　　碑
　　　　　王氏先廟碑　令狐氏先廟碑
　　　　　劉君遺愛碑　奚公神道碑
　　第二十九卷
　　　碑
　　　薛公神道碑　許州文宣王新廟碑
　　　崔公神道碑　王公神道碑
　　　史公神道碑
　第三十卷
　　碑(釋門銘記讃附)
　　　曹溪第六祖碑　佛衣銘
　　　唐興寺儼公碑　第一祖新塔記
　　　袁州廣禪師碑　夔州移鐵像記
　　　華藏丗界圖讃成都新修福成寺記
劉夢得外集目録
　第一卷
　　詩
　　　荅白學士　寄韓白二公
　　　戲詶白舎人　春日書懷
　　　寄詶白舎人　詶白舎人曹長
　　　贈白舎人有歎　和令狐相公
　　　白太守行　詶樂天席上見贈
　　　豋棲靈寺塔　留辭郭使君
　　　開元寺构𣏌　和樂天鸚鵡
　　　歳抄將發楚　洛中逢白監
　　　燕王少尹宅　鶴歎
　　　有所嗴　荅樂天臨都驛
　　　再贈樂天　和裴相傍水間行
　　　郡齋新竹　聞新蟬
　　　和裴相公求鶴　和樂天送鶴
　　　終南秋雪　闕下待傳點
　　　和樂天早寒　和樂天以鏡換酒
　　　送河南馮尹　贈王山人
　　　題集賢閤　杏園花下
　　　令狐相公言懷　曲江春望
　　　春日㝷花　南園試小樂
　　　和樂天春詞　玉蘂花下
　　　歎水　荅樂天戲贈
　　　送令狐相公赴東都
　第二卷
　　詩
　　　和微之深春好　贈別白侍郎
　　　洛中戲呈馮尹　荅白賔客
　　　始聞蟬有懷　憶樂天
　　　　樂天寄新詩　月夜憶樂天
　　　　詶令狐相公　吟白君哭崔兒
　　　　荅樂天所寄　池北新葺水齋
　　　　詶別樂天　贈樂天
　　　　詶別樂天　醉荅樂天
　　　　和樂天耳順吟　見樂天題詩
　　　　早夏郡中書事　見元相公題名
　　　　寄贈小樊　憶春草
　　　　報白君　送令狐相公
　　　　秋夕不寐　冬日晨興
　　　詶樂天見寄　荅樂天見憶
　　　誚失婢牓者　晚逹
　　　喜崔賔客歸洛　傷小姬英英
　　　洛下醉吟　郡齋書懷
　　　詶樂天即事　公主舊宅
　　　吟樂天自問　中秋翫月
　　　秋日書懷　詶貽賀金紫
　　　初冬早寒　傷微之敦詩晦叔
　　　泛舟聮句　杏園聮句
　　　醉中聮句　興花池亭聮句
　　　西池聮句　首夏猶清和聮句
　　　薔薇花聮句　西池落泉聮句
　　　和樂天柘枝　和眞娘墓
　第三卷
　　詩
　　　汴州新政書事　對紫微花
　　　和令狐贈荅　和謝蒲萄
　　　和送趙鍊師　令狐相公賜詩
　　　詶令狐贈別　詶寄賀遷拜
　　　詶早秋見寄　和翫白菊
　　　　寄令狐相公　和贈竹
　　　　和令狐入潼關　和㝷白閣老
　　　　雪中逰玄都觀　南亭看雪
　　　　別牡丹　詶令狐留守
　　　　春晚對花　春日言懷
　　　　令狐相公言懷　聞思帝郷
　　　　詶令狐相公　謝令狐相公書問
　　　　賀令狐相公　重詶前寄
　　　　秋懷　詶令狐相公
　　　　新詩詶寄　詶令狐相公見寄
　　　　歳暮逺懷　詶令狐相公即事
　　　　首夏間居　庭前白菊謝
　　　　季冬南郊宿齋　題伏毒寺
　　　　杏園花下飲　和令狐相公
　　　　題雙文瓜花　題龍回寺
　　　　晚泛漢江　初栽桂樹
　　　　早春南望　詶令狐相公
　　　　春思見寄　新栽蕙蘭
　　　　南齋小宴　詠梔子花
　　　　新蟬　對黄白二菊花
　　　荅令狐相公　荅令狐僕射
　第四卷
　　詩
　　　郡内書情　詶樂天見憶
　　　小亭寒夜　和裴晉公凉風亭
　　　間園獨賞　詶樂天衫酒見寄
　　　兩如何　留辤裴令公
　　　與樂天替代　裴令公緑野堂
　　　自左馮歸洛中　秋齋獨坐
　　　和樂天懷詠　獨酌小醉
　　　　戲贈樂天　詶樂天題酒瓮
　　　　雪中訝諸公　請裴令公加宴
　　　　過敦詩舊宅　聽江西故吏歌
　　　　以詩問酒熟　和樂天洛城春
　　　　陪裴公泛洛　賀楊尚書
　　　　秋中暑退　雪中宴集
　　　　喜遇聮句　洛中聮句
　　　　共憶夢得聮句　洛中早春
　　　　賞櫻桃花　醉後寓言戲贈
　　　　賞牡丹　戲樂天長齋
　　　　樂天蓮池邀僧　晩夏間居
　　　　感秋　沽酒致歡
　　　　懷樂天　和思黯憶南莊
　　　　各賦春中一物　春詞
　　　　聞新蟬　新秋對月
　　　　小臺晚坐　早秋雨後
　　　　秋涼間卧　秋晩病中
　　　　和樂天燒藥　詶樂天詠老
　　　　歳夜詠懷　元日樂天見過
　　　　戲樂天買馬　詶思黯見戲
　　　詶思黯小飲　詶樂天狂吟
　　　詶牛相公獨飲　春日間坐
　　　牛相公示新什　秋霖即事䏈句
　　　喜晴䏈句　會昌春聮句
　　　春晩聮句　樂天長齋聮句
　第五卷
　雜詩
　　　赴上都贈別　秋日寄懷
　　　詶送張貟外　文石枕
　　　贈壁州鞭　文宣王廟釋奠
　　　敬詶徹公見寄　詶元九院長
　　　別竇司直　詶竇貟外
　　　和竇中丞　郡内書懷
　　　寄楊八拾遺　郡齋宴客
　　　旬休早涼　詶楊侍郎
　　　馬大夫惠著述　再詶馬大夫
　　　郴州紀事書情　翫郡齋紫薇花
　　　和馬大夫　山薑花
　　　王侍御贈荅詩　登洭口戍見寄
　　　獻通草茇葜酒　荅楊八絶句
　　　鄂渚留別　荅表臣贈別
　　　寄表臣　懷表臣
　　　重寄表臣　寄唐州楊八
　　　重寄絶句　春日寄楊八
　　　寄㓪州温右史　新漲驛池
　　　詶楊八副使　詶楊司業
　　　詶崔博士　詶馮舎人宿贈別
　第六卷
　　律詩
　　　遊道林嶽麓寺　和韓元二君子
　　　張籍逺寄長句詶湖州崔郎中
　　　喜韓吳興同遷　秋日書懷
　　　歎梅雨　詶嚴給事
　　　答張祕書謝馬　和中書即事
　　　見寄藍橋懷舊和裴侍中留別
　　　省中四松　豐安里舊居
　　　李相公宴餞　惠班竹杖
　　　楊給事製新樓春晚即事
　　　牛相公述舊　詶鄭州權舎人
　　　和裴令公夜宴　李侍郎惠藥物
　　　宫城早秋　新墅溪竹
　　　追感韋裴六相　和牛相公感傷
　　　和牛相公寓懷　雨後寓懷
　　　林亭雨後偶成　所寄太湖石
　　　和王尚書　牛相公寓言
　　　南溪醉歌　牛相公同遊
　　　詶大尹裴侍郞　詶太原狄尚書
　　　詶崔大夫　暮秋乆雨喜晴
　第七卷
　　律詩
　　　霜夜對月　𫐠夢
　　　喜徑松成隂　伊川卜居
　　　憶江南禊事　秋日見寄
　　　吐綬鳥詞　和遊房太尉西湖
　　　和重題　聞琴絶句
　　　和李尚書示詩　傷韋令孔雀
　　　詶喜歸郷國　喜見初月
　　　和望山居即事　和平泉新墅
　　　柳柳州贈家雞　荅前篇
　　　荅後篇　詶柳柳州贈別
　　　重別　三贈
　　　題淳于髠墓　懷妓
　　　豋淸輝樓　省試風光草際浮
　　　喜再遇毛仙翁
　第八卷
　　律詩
　　　　寄楊給事　巫山神女廟
　　　　柳絮　陪崔大尚書
　　　　曹剛　豋望梅樓
　　　別蘇州　送處州奚使君
　　　　題報恩寺　渡楊子津
　　　　館娃宫　姑蘇臺
　　　　贈陳長史　寄韓中丞
　　　　有感　楊柳枝
　　　　海陽十詠　送周魯儒赴舉
　　　　送曹璩歸越中　㝷汪道士不遇
　　　　桃源翫月　遊建康
　　　　田順郎歌　米嘉榮
　　　　自江陵㳂流　別夔州官吏
　　　　夜聞舡中筝　聞道士彈思歸引
　　　喜康將軍見訪　贈劉景擢第
　　　次德宗山陵　甞茶
　　　梁國祠　九日豋髙
　　　謝柳子厚硯　元日感懷
　　　謝崔相公賜馬　南中書來
　　　題招隱寺　寄山中友人
　　　望洞庭　魚復江中
　　　歷陽書事
　第九卷
　　表述引傳碑
　　　論西戎表　謝上連州刺史表
　　　含輝洞述　吏隱亭述
　　　傳信方述　彭陽唱和集引
　　　唱和集後引　吳蜀集引
　　　汝洛集引　子劉子自傳
　　　王公神道碑
　第十卷
　　墓誌祭文
　　　故董府君墓誌　絶編生墓表
　　　祭柳貟外文　重祭柳貟外文
　　　代祭柳貟外文　祭韓吏部文
　　　祭李司空文　代祭李司空文
　　　代祭王相國文　祭桂尚書文
　　　祭楊庶子文
劉夢得外集目録
劉夢得文集卷第一
　　古詩
　　　澤宫　登司馬錯故城
　　　寄李六侍御　謁枉山㑹禪師
　　　善卷壇下作　武陵觀火
　　　荅崔元受　途中早發
　　　贈尹果毅　望衡山
　　　遊桃源　賦登天壇
　　　寫羅浮事　秋江早發
　　　歸城南別墅　和裴尹祈雨
　　　命箏歌送酒
　　澤宫(并序)
澤宫送士歳貢也晉昌唐如誨以信誼爲良弓
文學爲菆矢規爵禄猶衆禽密彀持滿遡風蜚
繳者數矣有措杯之妙而無雙鶬之獲韔弓收
視歸究其術繇是跡愈屈而名愈聞君子益多
之彼不由其術一幸而中者雖懸貆在庭君子
未甞多也歳殫矣告予以西余爲賦澤宫一章
庶見子之弓弗再張也巳
秩秩澤宫有的維鵠祁祁庶士于以干禄彼鵠
斯微若止若翔千里之差起于毫芒我矢旣直
我弓旣良依于髙墉罔我不臧髙墉伊何維器
與時視之以心誰謂鵠微
　　登司馬錯故城(秦昭王命錯征五溪/蠻城在武陵沅江南)
將軍將秦師西南奠遐服故壘清江上蒼煙晦
喬木登臨值蕭辰同覽壯前躅塹平陳葉滿墉
髙秋蔓緑廢井抽寒菜毀臺生穭榖耕人得古
器宿雨多遺鏃楚塞鬰重疊蠻溪紛詰曲留此
數仭基幾人傷逺目
　　卧病聞常山旋師䇿勲宥過王澤大洽因
　　寄李六侍御
寂寂重寂寂病夫卧秋齋夜蟲思幽壁槁葉鳴
空階南國異氣候火旻尚昬霾瘴煙跕飛羽沴
氣傷百骸昨聞凱歌旋飲至酒如淮無戰陋丹
水垂仁輕藁街清廟旣策勲圎丘俟燔柴車書
一以混幽遠靡不懐逐客顦顇乆故郷風雨乖
禽魚各有化予欲問齊諧
　　謁枉山㑹禪師
我夲山東人平生多感槩弱冠遊咸京上書金
馬外結交當丗賢馳聲溢四塞勉修貴及早狃
捷不知退錙銖揚芬馨㝷尺招瑕纇淹留郢南
鄙摧頽羽翰碎安能各往來且欲去沈痗吾師
得眞如自在人寰内哀我墮名網有如翾飛輩
曈曈揭智炬照使出昬昩靜見玄關啓歆然初
心㑹夙尚一何微今得信可大覺路明證入便
門通懴悔悟理言自忘處屯道猶泰色身豈吾
寶慧性非形礙思此靈山期未來何年載
　　善卷壇下作(在枉山上)
先生見堯心相與去九有斯民旣巳治我得安
林藪道爲自然貴名是無窮壽瑶壇在此山識
者常逥首
　　武陵觀火詩
楚郷祝融分災火常爲虞是時直突煙發自晨
炊徒盲風扇其威白晝曛陽烏操綆不暇汲脩
牆寜避踰怒如烈缺光迅與棼輪俱聮延掩四
逹赫奕成烘鑪汹疑雲濤翻颯若鬼神趨當前
迎焮赩是物同膏腴金鳥入梵天赤龍遊玄都
騰煙透牎戸飛焰生欒櫨火山摧半空星雨洒
中衢瑶壇𬒳髹􁈍寶樹欑珊瑚花縣與琴焦旗
亭無酒濡市人委百貨邑令遺雙鳧餘勢下隈
隩長熛烘舳艫吹熒照水府炙浪愁天吴災罷
雲日晚心驚視聽殊髙灰辨廩庾黒土連闉闍
衆燼合星羅遊氛鑠人膚􁊫地藏宿熱遥林呈
驟枯火德資生人庸可一日無御之失其道敲
石彌天隅晉庫走龍劒吴宫傷燕鶵五行有沴
氣先哲垂訏謨宋鄭同日起時當賢大夫無苛
自可樂弭患非所圖賢守恤人瘼臨煙駐驪駒
弔傷色慘怛唁失詞劬愉下令蠲里布指期輕
市租閈垣適未立苫蓋自相娱山木行翦伐江
泥宜墐塗魯臣不必葺何用徴越巫
　　崔元受少府自貶所還遺山薑花荅以詩
故人博羅尉遺我山薑花採從碧海上來自謫
仙家雲濤潤孤根隂火照晨葩淨摇扶桑日豔
對灜洲霞丗人愛芳辛搴擷忘幽遐傳名入帝
里飛馹辭天涯王濟夲尚味石崇方鬪奢雕盤
多不識綺席乃增華驛馬損筋骨貴人滋齒牙
顧子藜藿士持此空歎嗟
　　途中早發
馬踏塵上霜月明岡頭路行人朝氣銳宿鳥相
辭去流水隔逺村縵山多紅樹悠悠關塞内來
往無間歩
　　和董中庶古散調辭贈尹果毅
昔聽東武吟壯年心巳悲如何今濩落聞君苦
辛詞言有窮巷士弱齡頗尚竒讀得玄女符生
當事邊時借問遊俠窟結客幽并兒往來長楸
閒能帶雙鞬馳崩騰天寶末塵暗燕南陲烽火
入咸陽詔徴神武師是時召軍募揷羽揚金覊
萬夫列轅門觀我中㦸支誓當雪國讎親愛從
此辤中霄倚長劒起視蚩尤旗介馬晨蕭蕭陣
雲竟天涯隂風獵白草旗槊光參差勇氣貫中
腸視身忽如遺曾擒白馬將虜騎不敢追貴臣
上戰功名姓隨意移終歳肌骨苦他人印纍纍
謁者旣清宫諸侯各罷戲上將賜北第門㦸不
可窺眥血下霑襟天髙問無期却㝷故郷路孤
影空相隨行逢里中舊撲遬昔所嗤一言合侯
王腰佩黃金龜問我何自苦可憐眞數竒低徊
顧徒御慘色懸雙眉翻然悟世途撫巳昩所宜
田園巳蕪没流浪江海湄􁀳禽毛翮摧不見翔
雲姿衰容蔽逸氣孑孑無人知寂寞草玄徒長
吟下書幃爲君發哀韻若扣瑶林枝有客識其
眞潺湲涕交頥勸爾一杯酒陶然足自怡
　　望衡山
東南倚蓋卑維嶽資柱石前當祝融居上拂朱
鳥翮青冥結精氣磅礴宣地脉還聞膚寸隂能
致彌天澤
　　遊桃源一百韻
沅江清悠悠連山鬱岑寂囬流抱絶巘皎鏡含
虚碧昬旦遞明媚煙嵐紛委積香蔓垂緑潭曝
龍照孤磧(山下潭名緑/羅磧名曝龍)淵名著前志子驥思逺蹠
(子驥事見陶/先生夲記也)寂寂無何郷密爾天地隔金行太元
歳漁者偶探賾尋花得幽蹤窺洞穿暗隙依微
聞鷄犬豁逹值阡陌居人㸦將迎笑語如平昔
廣樂雖交奏海禽心不懌揮手一來歸故溪無
處覓緜緜五百載市朝幾遷革有路在壷中無
人知地脉皇家感至道聖祚自天錫金闕傳夲
枝五函留寶曆禁山開秘宇復戸潔靈宅(詔隷二/十戸免)
(徭以奉/洒掃)藥檢香芬氲醮壇煙羃羃我來塵外躅瑩
若朝酲析崖轉對翠屏水窮留畫鷁三休俯喬
木千級攀峭壁旭日聞撞鐘綵雲迎躡屐遂登
最髙頂縱目環楚澤平湖見草青逺岸連霞赤
幽㝷如夢想緜思屬空閴夤縁且忘疲耽翫近
成癖清猿伺曉發瑶草淩寒坼祥禽舞葱蘢珠
樹摇玓瓅羽人顧我笑勸我稅歸軛霓衣何飄
颻童顔潔白晳重巖是藩屏馴鹿受羈靮樓居
邇清霄蘿蔦成翠帟仙翁遺竹杖王母留桃核
姹女飛丹沙青童護金液寶氣浮鼎耳神光生
劒脊虚無天樂來僁窣鬼兵役丹丘肅朝禮玉
札工紬繹枕中淮南方牀下阜郷舄明燈坐遥
夜幽籟聽淅瀝因話近世仙聳然心神愓乃言
瞿氏子骨狀非凡格往事黃先生羣兒多侮劇
謷然不屑意元氣貯肝鬲往往游不歸洞中觀
博弈言髙未易信猶復加訶責一旦前致辭自
云仙期迫言師有道骨前事甞被謫如今三山
上名字在眞籍悠然謝主人後歳當來覿言畢
依庭樹如煙去無迹觀者皆失次驚追紛絡驛
日暮山逕窮松風自蕭槭適逢脩蛇見瞋目光
激射如嚴三清居不使恣􁄭索唯餘歩綱勢八
趾在沙礫至今東北隅表以壇上石列仙徒有
名世人非目擊如何庭廡際白日振飛翮洞天
豈幽遠得道如咫尺一氣無死生三光自遷易
因思人閒丗前路何湫窄瞥然此生中善祝擬
滿百大方播羣類秀氣肖翕闢性靜夲同和物
牽成阻阨是非鬪方寸葷血昬精魄遂令多夭
傷猶喜見斑白喧喧車馬馳苒苒桑榆夕共安
緹繡榮不悟泥塗適紛吾夲孤賤世業在逢掖
九流宗指歸百氏旁攟摭公卿偶慰薦郷曲謬
推擇居安白社貧志傲玄纁辟功名希自取簪
組俟揚歷書府早懷鈆射宫曾發的起草香生
帳坐曹烏集栢賜宴聆簫韶侍祠閱琮璧常聞
履忠信可以行蠻貊自迷希古心妄恃干時畫
巧言忽成錦苦志徒食蘗平地生峯巒深心有
矛㦸層波一震盪弱植果淪溺北渚弔靈均長
岑思亭伯禍來昩機兆事去空歎惜塵累與時
深流年隨漏滴才能疑木鴈報施迷夷跖楚奏
繫鍾儀商歌勞寗戚稟生非懸解對境方感激
自從嬰網羅每事問龜䇿王正降雷雨環玦賜
遷斥儻復夷平人誓將依羽客買山􁀌精舎領
徒開講席冀無身外憂自有間中益道牙期日
就塵慮乃冰釋且欲遺姓名安能慕竹帛長生
尚學致一漑豈虚擲芝术資糇糧煙霞拂巾幘
黃石履看墯洪崖肩可拍聊復嗟蜉蝣何頻哀
虺蜴青囊旣深味瓊葩示屢摘縱無西山姿猶
免長戚戚
　　客有爲余話登天壇遇雨之狀因以賦之
清晨登天壇半路逢隂晦疾行穿雨過却立視
雲背白日照其上風雷走于内滉瀁雪海翻槎
牙玉山碎蛟龍露鬐鬣神鬼含變態萬狀㸦相
生百音以繁㑹俯觀羣動靜始覺天宇大山頂
自澂明人閒巳霶霈豁然重昬歛渙若春冰潰
反照入松門瀑流飛縞帶遥光泛物色餘韻吟
天籟洞府撞仙鐘村墟起夕靄却見山下侣巳
如迷丗代問我何處來我來雲雨外
　　有僧言羅浮事因爲詩以寫之
君言羅浮上容易見九垠漸髙元氣壯洶湧來
翼身夜宿最髙峯瞻空浩無隣海黒天宇曠星
辰來逼人是時當朏魄隂物恣騰振日光吐鯨
背劒影開龍鱗倐若萬馬馳旌旗聳奫淪又如
廣樂奏金石含悲辛疑其有巨靈怪物盡來賔
隂陽迭用事乃俾夜作晨咿喔天鷄鳴扶桑色
昕昕赤波千萬重踴出黃金輪下視生物息霏
如隙中塵醯鷄仰甕口亦謂雲漢津丗人信耳
目方寸度大鈞安知視聽外怪愕不可陳悠然
想大方此乃杯水濵知小天地大安能識其眞
　　秋江早發
輕隂迎曉日霞霽秋江明草樹含逺思襟懷有
餘清凝睇萬象起朗吟孤憤平渚鴻未矯翼而
我巳遐征因思市朝人方聽晨鷄鳴昬昬戀衾
枕安見元氣英納爽耳目變翫竒筋骨輕滄洲
有竒趣浩蕩吾將行
　　裴祭酒尚書見示春歸城南青松塢別墅
　　寄王左丞髙侍郎之什命同作
早宦閱人事晚懐生道機時從學省出獨望郊
園歸野彴渡春水山花映巖扉石頭解金章林
下歩緑薇青松鬰成塢脩竹盈尺圍吟風起天
籟蔽日無炎威危逕盤羊腸連甍聳翬飛幽谷
響樵斧澄潭環釣磯因髙見帝城冠蓋揚光輝
白雲難持寄清韻投所希二公如長離比翼翔
太微含情謝林壑酬贈駢珠璣顧予乆郎濳愁
寂對芳菲一聞丘中趣再撫黄金徽
　　和河南裴尹侍郎宿齋大平寺詣九龍祠
　　祈雨二十韻
有事九龍廟潔齋梵王祠玉簫何時絶碧樹空
涼颸吏散埃壒息月髙庭宇宜重城肅穆閉澗
水潺湲時人稀夜復間慮靜境亦隨􁦉懷斷鼇
足疑想乗鸞姿朱明盛農節膏澤方愆期瞻言
五靈瑞能救百榖萎咿喔晨鷄鳴闌干斗柄垂
修容謁神象注意陳正辭驚飈起泓泉若召雷
雨師黒煙聳鱗甲洒液如棼絲豐隆震天衢烈
缺揮火旗炎空忽淒緊髙霤懸綆縻生物巳霶
霈濕雲稍離披丹霞啓南陸白水含東菑熈熈
飛走適藹藹草樹滋浮光動宫觀逺思盈川坻
吳公敏於政謝守工爲詩商山有病客言賀舒
厖眉
　　冬夜宴河中李相公中堂命箏歌送酒
朗朗鵾鷄絃華堂夜多思簾外雪巳深坐中人
半醉翠娥發清響曲盡有餘意酌我莫憂狂老
來無逸氣
劉夢得文集卷第一
劉夢得外集卷第一
　　詩
　　　荅白學士　寄韓白二公
　　　戲詶白舎人　春日書懷
　　　寄詶白舎人　詶白舎人曹長
　　　贈白舎人有歎　和令狐相公
　　　白太守行　詶樂天席上見贈
　　　登棲靈寺塔　留辭郭使君
　　　開元寺构𣏌　和樂天鸚鵡
　　　歳抄將發楚　洛中逢白監
　　　　燕王少尹宅　鶴歎
　　　　有所嗴　荅樂天臨都驛
　　　　再贈樂天　和裴相傍水間行
　　　　郡齋新竹　聞新蟬
　　　　和裴相公求鶴　和樂天送鶴
　　　　終南秋雪　闕下待傳點
　　　　和樂天早寒　和樂天以鏡換酒
　　　　送河南馮尹　贈王山人
　　　　題集賢閣　杏園花下
　　　　令狐相公言懷　曲江春望
　　春日㝷花　南園試小樂
　　　和樂天春詞　玉蘂花下
　　　歎水　荅樂天戲贈
　　　送令狐相公赴東都
　翰林白二十二學士見寄詩一百篇因以
　荅貺
吟君遺我百篇詩使我獨坐形神馳玉琴清夜
人不語琪樹春朝風正吹郢人斤斵無痕跡仙
人衣裳弃刀尺世人方内欲相㝷行盡四維無
處覔
　　始至雲安寄兵部韓侍郎中書白舎人二
　　公近曽逺守故有屬焉
天外巴子國山頭白帝城波清蜀柹盡雲散楚
臺傾迅瀬下哮吼兩岸勢爭衡隂風鬼神過暴
雨蛟龍生峽斷見孤邑江流照飛甍蠻軍擊嚴
鼓筰馬引雙旌望闕遥拜舞分庭備將迎銅符
一以合文墨紛來縈暮色四山起愁猿數處聲
重關羣吏散静室寒燈明故人青霞意飛舞集
蓬瀛昔曽在池籞應知魚鳥情
　　白舎人自杭州寄新詩有柳色春藏蘇小
　　家之句因而戲詶兼寄浙東元相公
錢塘山水有竒聲暫謫仙官守百城女妓還聞
名小小使君誰許喚卿卿鼇驚震海風雷起蜃
鬪嘘天樓閣成莫道騷人在三楚文星今向斗
牛明
　春日書懷寄東洛白二十二學士楊八二
　　庶子
曽向空門學坐禪如今萬事盡忘筌眼前名利
同春夢醉裏風情敵少年野草芳菲紅錦地遊
絲僚亂碧羅天心知洛下閑才子不作詩魔即
酒顛
　　白舎人見詶拙詩因以寄謝
雖陪三品散班中資歴從來事不同名姓也曽
鐫石柱詩篇未得上屏風甘陵舊黨凋零盡魏
闕新知禮數崇煙水五湖如有伴猶應堪作釣
魚翁
　　白舎人曹長寄詩有遊宴之盛因以戲詶
蘇州刺史例能詩西掖今來替左司二八城門
開道路五千兵馬引旌旗水通山寺笙歌去騎
過虹橋劔㦸隨若共吳王鬪百草不如應是欠
西施
　蘇州白舎人寄新詩有歎早白無兒之句
　　因以贈之
莫嗟華髪與無兒却是人間乆逺期雪裏髙山
頭白早海中仙果子生遲于公必有髙門慶謝
守何煩曉鏡悲幸免如新分非淺祝君長詠夢
熊詩(髙山夲高于門使之髙/二義殊古之詩流曉此)
　　和汴州令狐相公到鎭改月偶書所懷二
　十二韻
受脤新梁苑和羮舊傅巖援毫動星宿垂釣取
韜鈐赫弈三川至歡呼百姓瞻緑油貔虎擁青
紙鳯凰銜外壘曽無警中厨亦罷監推誠人自
服去殺令逾嚴赳赳容皆飾幡幡口盡鉗爲兄
憐庾翼選壻得蕭咸鬱倔咽喉地駢闐水陸兼
渡橋鳴紺􁐟入肆颺雲帆端月當中氣東風應
逺占管絃喧夜景燈燭掩寒蟾酒毎傾三雅書
能發百函詞人羞布鼓逺客獻貂襜歌榭白團
扇舞筵金縷衫旌旗遥一簇舄履近相攙花樹
當朱閣晴河逼翠簾衣風飄靉靆燭淚滴巉嵓
玉斝虚頻易金鑪暖更添映鬟窺艷艷隔袖見
纎纎謝傅何由接桓伊定不凡應憐郡齋老旦
夕鑷霜髯
　　白太守行
聞有白太守地官歸舊溪蘇州十萬户盡作嬰
兒啼太守駐行舟閶門草萋萋揮袂謝啼者依
然兩眉低朱户非不崇我心如重狴華池非不
清意在寥廓栖夸者竊所怪賢者黙思齊我爲
太守行題在隱起珪
　　詶樂天楊州初逢席上見贈
巴山楚水淒涼地二十三年弃置身懷舊空吟
聞笛賦到郡翻似爛柯人沈舟側畔千帆過病
樹前頭萬木春今日聽君歌一曲暫憑盃酒長
精神
　　同樂天登棲靈寺塔
歩歩相攜不覺難九層雲外倚欄干忽然語笑
半天上無限遊人與眼看
　　罷郡歸洛途次山陽留辭郭中丞使君
自到山陽不許辭髙齋日夜有佳期管絃正合
看書院語笑方酣各詠詩銀漢雪晴褰翠幕清
淮月影落金巵洛陽歸客明朝去容趂城東花
發時
　　楚州開元寺北院枸𣏌臨井繁茂可觀羣
　　賢賦詩因以繼和
僧房藥樹依寒井井有香泉樹有靈翠黛葉生
籠石甃殷紅子熟照銅瓶枝繁夲是仙人杖根
老新成瑞犬形上品功能甘露味還知一勺可
延齡
　　和樂天鸚鵡
飬來鸚鵡觜初紅冝在朱樓繡户中頻學喚人
縁性慧偏能識主爲情通歛毛睡足難銷日嚲
翅愁時願見風誰遣聦明好顔色事湏安置入
深籠
　　歳杪將發楚州呈樂天
楚澤雪初霽楚城春欲歸清淮變寒色逺樹含
清暉原野已多思風霜潜減威與君同旅鴈北
向刷毛衣
　　洛中逢白監同話遊梁之樂因寄宣武令
　　狐相公
曽經謝病各遊梁今日相逢憶孝王少有一身
兼將相更能四靣占文章開顔坐內催飛盞回
首庭中看舞槍借問風前兼月下不知何客對
胡牀
　　河南王少尹宅燕張常侍白舎人兼呈盧
　　郎中李貟外二副使
將星夜落使星來三省清臣到外臺事重各銜
天子詔禮成同把故人盃捲簾松竹雪初霽滿
院池塘春欲迴第一林亭迎好客慇勤莫惜玉
山頽
　　鶴歎(二首/并序)
友人白樂天去年罷吴郡挈雙鶴鶵以歸余相
遇于楊子津間翫終日翔舞調態一符相書信
華亭之尤物也今年春樂天爲秘書監不以鶴
隨置之洛陽第一旦予入門問訊其家人鶴軒
然來睨如記相識徘徊俛仰似含情顧慕塡膺
而不能言者因以作鶴歎以贈樂天
寂寞一雙鶴主人在西京故巢吳苑樹深院洛
陽城徐引竹閒歩逺含雲外情誰憐好風月隣
舎夜吹笙(東隣即/王家)
丹頂宜承日霜翎不染泥愛池能乆立看月未
成棲一院春草長三山歸路迷主人朝謁早貪
養汝南雞
　　有所嗟(二首)
庾令樓中初見時武昌春柳似腰肢相逢相笑
盡如夢爲雨爲雲今不知
鄂渚𪷟𪷟煙雨微女郎䰟逐暮雲歸只應長在
漢陽渡化作鴛鴦一隻飛
　　荅樂天臨都驛見贈(六言)
北固山邊波浪東都城裏風塵世事不同心事
新人何似故人
　　再贈樂天
一政政官軋軋一年年老駸駸身外名何足筭
別來詩且同吟
　　和裴相公傍水閒行
爲愛逍遥第一篇時時間歩賞風煙看花臨水
心無事功業成來二十年
　　和宣武令狐相公郡齋對新竹
新竹翛翛韻曉風隔䆫依砌尚蒙籠數閒素壁
初開後一段清光入坐中欹枕間看知自適含
毫㓪詠與誰同此君若欲長相見政事堂東有
舊叢
　　荅白刑部聞新蟬
蟬聲未發前巳自感流年一入凄涼耳如聞斷
續絃晴清依露葉晚急思霞天何事秋卿詠逢
時亦悄然
　　和裴相公寄白侍郞求雙鶴
皎皎華亭鶴來隨太守舩(白君罷吴郡太/守携鶴鶵來)青雲意長
在滄海別經年留滯清洛苑徘徊明月天何如
鳯池上雙舞入祥煙
　　和樂天送鶴上裴相公別鶴之作
昨日看成送鶴詩髙籠提岀白雲辭朱門乍入
應迷路玉樹容棲莫揀枝雙舞庭中花落處數
聲池上月明時三山碧海不歸去且嚮人閒呈
羽儀
　　終南秋雪
南嶺見秋雪千門生早寒閒時駐馬望髙處卷
簾看霧散瓊枝出日鈄鈆粉殘偏宜曲江上倒
影入清瀾
　　闕下待傳點呈諸同舎
禁漏晨鍾聲欲絶旌旗組綬影相交殿含佳氣
當龍首閣倚晴天見鳯巢山色葱籠丹檻外霞
光泛灩翠松梢多慙再入金閨籍不敢爲文學
解嘲
　和樂天早寒
雨引苔侵壁風驅葉擁堦乆留間客話宿請老
僧齋酒甕新陳接書籖次第排翛然自有處揺
落不傷懷
　　和樂天以鏡換酒
把取菱花百錬鏡換他竹葉十旬杯顰眉厭老
終難去蘸甲湏歡便到來妍醜太分迷忌諱松
喬俱傲絶嫌猜校量功力相千萬好去從空白
玉臺
　　同樂天送河南馮尹學士
可憐玉馬風流地暫輟金貂侍從才閣上掩書
劉向去門前修刺孔融來崤陵路靜寒無雨洛
水橋長晝起雷共羡府中棠棣好先於城外百
花開
　同白二十二贈王山人
愛名之世忘名客多事之時無事身古老相傳
見來乆歳年雖變貌長新飛章上逹三清路受
籙平交五嶽神笑聽鼕鼕朝暮鼓只能催得市
朝人
　　題集賢閣
鳯池西畔圖書府玉樹玲瓏景氣間長聽餘風
送天樂時登髙閣望人寰青山雲繞欄干外紫
殿香來歩武閒曽是先賢翔集地每看壁記一
慙顔
　　杏園花下詶樂天見贈
二十餘年作逐臣歸來還見曲江春遊人莫笑
白頭醉老醉花閒有幾人
　　和令狐相公初歸京國賦詩言懷
凌雲羽翮掞天才楊歷中樞與外臺相印昔辭
東閤去將星還拱北辰來殿庭捧日飄纓入閣
道看山曳履迴口不言功心自適吟詩釀酒待
花開
　　曲江春望
鳯城煙雨歇萬象含佳氣酒後人倒狂花時天
似醉三春車馬客一代繁華地何事獨傷懷少
年曽得意
　　和令狐相公春日㝷花有懷白侍郎閣老
芳菲滿雍州鸞鳯許同遊花逕須深入時光不
少留色鮮由樹嫰枝亞爲房稠靜對仍持酒髙
看特上樓晴冝連夜賞雨便一年休共憶秋官
處餘霞曲水頭
　　和樂天南園試小樂
間歩南園煙雨晴遥聞絲竹岀牆聲欲抛丹筆
三川去先教清商一部成花木手栽偏有興歌
詞自作別生情多才遇景皆能詠當日人傳滿
鳯城
　　和樂天春詞
新粧宜靣下朱樓深鎻春光一院愁行到中庭
數花朶蜻蜓飛上玉搔頭
　　和嚴給事聞唐昌觀玉蘂花下游仙二絶
玉女來看玉蘂花異香先引七香車攀枝弄雪
時迴顧驚怪人閒日易斜
雪蘂瓊絲滿院春衣輕歩歩不生塵君平簾下
徒相問長伴吹簫別有人
　　　歎水別白二十二(雜言)
水至清盡美從一勺至千里利人利物時行時
止道性淨皆然交情淡如此君遊金谷堤上我
在石渠署裏兩心相憶似流波潺湲日夜無窮
巳
　　荅樂天戲贈
才子聲名白侍郎風流雖老尚難當詩情逸似
陶彭澤齋日多如周太常矻矻將心求淨法時
時偷眼看春光知君技癢思歡宴欲倩天魔破
道場
　　同樂天送令狐相公赴東都留守(自户部/尚書拜)
尚書劔履岀明光居守旌旗起洛陽丗上功名
兼將相人閒聲價是文章衙門曉闢分天仗賔
幕初開辟省郎從發坡頭向東望春風處處有
甘棠(自華陜至河/南皆故林也)
劉夢得外集卷第一
劉夢得文集卷第二
　　古詩
　　　　效阮公體　偶作
　　　　古調　寓興
　　　　昬鏡詞　飬􁀳詞
　　　　武夫詞　賈客詞
　　　　調瑟詞　弔張曲江
　　　　庭梅詠　詠古
　　　　詠史　苦雨行
　　　　萋兮吟　經檀道濟故壘
　　　題欹器圖　聚蚊謡
　　　百舌吟　飛鳶操
　　　秋螢引　華山謌
　　　磨鏡篇　有獺吟
　　效阮公體(三首)
少年負志氣信道不從時只言繩自直安知室
可欺百勝難慮敵三折乃良醫人生不失意焉
能慕己知
朔風悲老驥秋霜動􁀳禽出門有逺道平野多
層隂滅没馳絶塞振迅拂華林不因感衰節安
能激壯心
昔賢多使氣憂國不謀身目覽千載事心交上
古人侯門有仁義靈臺多苦辛不學腰如磬徒
使甑生塵
　　偶作(二首)
終朝對罇酒嗜興非嗜甘終日偶衆人縱言不
縱談丗情間盡見藥性病多諳寄謝嵇中散予
無甚不堪
萬卷堆牀書學者識其眞萬里長江水征夫度
要津養生非但藥悟佛不因人燕石何須辨逢
時即至珍
　　古調(二首)
軒后初冠冕前旒爲蔽明安知從複道然後見
人情
簿領乃俗士清談信古風吾觀蘇令綽朱墨一
何同
　　寓興(二首)
常談即至理安事非常情寄語何平叔無爲輕
老生
丗途多禮數鵬鷃各逍遥何事陶彭澤拋官爲
折腰
　　昬鏡詞(并引)
鏡之工列十鏡于賈奩發而視其一皎如其九
霧如或曰良苦之不侔甚矣工解頥謝曰非不
能盡良也蓋賈之意唯售是念今來市者必歷
鑒周睞求與已宜彼皎者不能隱芒杪之瑕非
美容不合是用什一其數也予感之作昬鏡詞
昬鏡非美金漠然喪其晶陋容多自欺謂若他
鏡明瑕疵旣不見妍態隨意生一日四五照自
言美傾城飾帶以文繡裝匣以瓊瑛秦宫豈不
重非適乃爲輕
　　飬􁀳詞(并引)
途逢少年志在逐禽獸方呼鷹隼以襲飛走因
縱觀之卒無所獲行人有常從事於斯者曰夫
􁀳禽飢則爲用今哺之過篤故然也予感之作
養􁀳詞
飬􁀳非玩形所資撃鮮力少年昩其理日日哺
不息探雛網黃口旦暮有餘食寜知下韝時翅
重飛不得毰毸止林表狡兔自南北飲啄旣巳
盈安能勞羽翼
　　武夫詞(并引)
有武夫過詫余以從軍之樂翌日質于通武之
善經者則曰果有樂也夫威恣而賞勞則樂用
威雌而賞虣則樂橫(去/聲)顧其樂安出耳予惕然
作是詞
武夫何洸洸衣紫襲絳裳借問胡爲爾列校在
鷹揚依倚將軍勢交結少年場探丸害公吏袖
刄妬名倡家産旣不事顧盼自生光酣歌髙樓
上袒裼大道傍昔爲編戸人秉耒甘哺糠今來
從軍樂躍馬飫峙粱猶思風塵起無種取侯王
　　賈客詞(并引)
五方之賈以財相雄而鹽賈尤熾或曰賈雄則
農傷予感之作是詞
賈客無定遊所遊唯利并眩俗雜良苦乗時取
重輕心計析秋毫捶鈎侔懸衡錐刀旣無弃轉
化日巳盈邀福禱波神施財遊化城妻約雕金
釧女垂貫珠纓髙貲比封君竒貨通倖卿趨時
􁀳鳥思藏鏹盤龍形大艑浮通川髙樓次旗亭
行止皆有樂關梁自無征農夫何爲者辛苦事
寒耕
　　調瑟詞(并引)
里有富豪翁厚自奉養而嚴督臧獲力屈形削
然猶役之無何一旦不堪命亡者過半追亡者
亦不來復翁悴沮而追昨非之莫及也予感之
作調瑟詞
調瑟在張絃絃平音自足朱絲二十五闕一不
成曲美人愛髙張瑶軫再三促上絃雖獨響下
應不相屬日暮聲未和寂寥一枯木却顧膝上
絃流淚難相續
　　弔張曲江(并引)
丗稱張曲江爲相建言放臣不宜與善地多徙
五谿不毛之郷及今讀其文張自内職牧始安
有瘴癘之歎自退相守荆州(一作/南)有拘囚之思託
諷禽鳥寄詞草樹鬱然與騷人同風嗟夫身丗
出於遐陬一失意而不能堪矧華人士族而必
致醜地然後快意哉議者以曲江爲良臣識胡
鶵有反相羞與凡器同列密啓廷爭雖古哲人
不及而燕翼無似終爲餒魂豈忮心失恕隂謫
最大雖二美莫贖邪不然何袁公一言明楚獄
而鍾祉四葉以是相較神可誣乎予讀其文因
爲詩以弔
聖言貴忠恕至道重觀身法在何所恨色傷斯
爲仁良時難乆恃隂謫豈無因寂寞韶陽廟魂
歸不見人
　　庭梅詠寄友人
早花常犯寒繁實常苦酸何事上春日坐令芳
意闌夭桃定相笑遊妓肯逥看君問調金鼎方
知正味難
　　詠古有所寄(二首)
車音想轔轔不見纂下塵可憐平陽第歌舞嬌
靑春金屋容色在文園詞賦新一朝復得幸應
知失意人
寂寂照鏡臺遺基古南陽眞人昔來遊翠鳯相
隨翔目誠在桑野志遂貯椒房豈無三千女初
心不可忘
　　詠史(二首)
驃騎非無勢少卿終不去世道劇頽波我心如
砥柱
賈生明王道衛綰工車戲同遇漢文時何人居
貴位
　　苦雨行
悠悠飛走情同樂在陽和歳中三百日常苦風
雨多天人信遐遠時節易蹉跎洞房有明燭無
乃酣且歌
　　萋兮吟
天涯浮雲生爭蔽日月光窮巷秋風起先摧蘭
蕙芳萬貨列旗亭恣心注明璫名髙毀所集言
巧智難防勿謂行大道斯須成太行莫吟萋兮
什徒使君子傷
　　經檀道濟故壘
萬里長城壞荒營野草秋秣陵多士女猶唱白
符鳩(史云當時人歌曰可憐/白符鳩枉殺檀江州)
　　題欹器圖
嬴相功成思稅駕晉臣名遂歎危機無因上蔡
牽黃犬願作丹徒一布衣
　　聚蚊謡
沈沈夏夜間堂開飛蚊伺暗聲如雷嘈然欻起
初駭聽殷殷若自南山來喧騰鼓舞喜昬黒昩
者不分聦者惑露華滴瀝月上天利觜迎人看
不得我軀七尺爾如芒我孤爾衆能我傷天生
有時不可遏爲爾設幄潛藜牀清商一來秋日
曉羞爾微形飼丹鳥
　　百舌吟
曉星寥落春雲低初聞百舌閒關啼花枝滿空
迷處所摇動繁英墜紅雨笙簧百囀音韻多黃
鸝吞聲鷰無語東方朝日遲遲昇迎風弄景如
自矜數聲不盡又飛去何許相逢緑楊路綿蠻
宛轉似娱人一心百舌何紛紜􁊭顔俠少停歌
聽墮珥妖姬和睡聞可憐光景何時盡誰能低
逥避鷹隼廷尉張羅自不關潘郎挾彈無情損
天生羽族爾何微舌端萬變乗春輝南方朱鳥
一朝見索漠無言蒿下飛
　　飛鳶操
鳶飛杳杳青雲裏鳶鳴蕭蕭風四起旗尾飄揚
勢漸髙箭頭砉騞聲相似長空悠悠霽日懸六
翮不動飛凝煙遊鶤翔鴈出其下慶雲清景相
回旋忽聞飢烏一噪聚瞥下雲中爭腐鼠騰音
礪吻相喧呼仰天大嚇疑鵷鶵畏人避犬投髙
處俛啄無聲猶屢顧青鳥自愛玉山禾仙禽徒
貴華亭露樸樕危巢向暮時毰毸飽腹蹲枯枝
遊童挾彈麾肘臆碎羽分飛人不悲天生衆禽
各有類威鳯文章在仁義鷹隼儀形螻蟻心雖
能唳天何足貴
　　秋螢引
漢陵秦苑遥蒼蒼陳根腐葉秋螢光夜空寂寥
金氣淨千門九陌飛悠揚紛綸暉映平明滅金
鑪星噴燈花發露華洗濯清風吹攢茅不定招
揺垂髙麗罘罳過珠網斜歷琁題舞羅幌曝衣
樓上拂香裙承露臺前轉仙掌槐市諸生夜對
書北牎分明辨魯魚行子東山起征思中郎騎
省悲秋氣銅雀人歸自入簾長門悵望來照淚
誰言向晦常自明童兒走步嬌女爭天生有光
非自衒逺近低昂暗中見撮蚊祅鳥亦夜飛翅
如車輪人不見
　　華山謌
洪鑪作髙山元氣鼓其橐俄然神功就峻拔在
寥廓靈蹤露指瓜殺氣見稜角凡木不敢生神
仙聿來託天資帝王宅以我爲關鑰能令萬國
人一見換神骨髙山固無限如此方爲嶽丈夫
無特逹雖貴猶碌碌
　　磨鏡篇
流塵翳明鏡歳乆看如漆門前負局生爲我一
磨拂萍開緑池滿暈盡金波溢白日照空心圎
光走幽室山神祅氣沮野魅眞形出却思未磨
時瓦礫來唐突
　　有獺吟
有獺得嘉魚自謂天見憐先祭不敢食捧鮮望
清玄人立寒沙上心專脰肩肩漁翁以爲祅舉
塊投其咽呼兒貫魚歸與獺同烹煎關關黃金
鶚大翅揺江煙下見盈㝷魚投身擘洪漣攫拏
隱嶙去哺鶵林岳巔鴟烏欲伺隙遥噪莫敢前
長居青雲路彈射無由縁何地無江湖何水無
鮪鱣天意不宰割菲祭徒䖍䖍空餘知禮重載
在淹中篇
劉夢得文集卷第二
劉夢得外集卷第二
　　詩
　　　和微之深春好　贈別白侍郎
　　　洛中戲呈馮尹　荅白賔客
　　　始聞蟬有懷　憶樂天
　　　樂天寄新詩　月夜憶樂天
　　　詶令狐相公　吟白君哭崔兒
　　　荅樂天所寄　池北新葺水齋
　　　詶別樂天　贈樂天
　　　詶別樂天　醉荅樂天
　　　和樂天耳順吟　見樂天題詩
　　　早夏郡中書事　見元相公題名
　　　寄贈小樊　憶春草
　　　報白君　送令狐相公
　　　秋夕不寐　冬日晨興
　　　詶樂天見寄　荅樂天見憶
　　　誚失婢牓者　晚逹
　　　喜崔賔客歸洛　傷小姬英英
　　　洛下醉吟　郡齋書懷
　　　詶樂天即事　公主舊宅
　　　吟樂天自問　中秋翫月
　　　秋日書懷　詶貽賀金紫
　　　初冬早寒　傷微之敦詩晦叔
　　　泛舟聮句　杏園聮句
　　　醉中聮句　興花池亭聮句
　　　西池聮句　首夏猶清和聮句
　　　薔薇花聮句　西池落泉聮句
　　　和樂天柘枝　和題眞娘墓
　　同樂天和微之深春好二十首(同用家花/車斜四韻)
何處深春好春深萬乗家宫門皆映柳輦路盡
穿花池色連天漢城形象帝車旌旗暖風裏獵
獵向西斜
何處深春好春深阿母家瑶池長不夜珠樹正
開花橋峻通星渚樓暄近日車層城十二闕相
對玉梯斜
何處深春好春深執政家恩光貪捧日貴重不
看花玉饌堂交印沙堤柱礙車多門一巳閉直
道更無斜
何處深春好春深大鎭家前旌光照日後騎蹙
成花節院收衙隊毬場蔟看車廣筵歌舞散書
號夕陽斜
何處深春好春深貴戚家櫪嘶無價馬庭發有
名花欲進宫人食先薫命婦車晚歸長帶酒冠
蓋任傾斜
何處深春好春深恩澤家爐添龍腦炷綬結虎
頭花賔客珠成履嬰孩錦縛車畫堂簾幕外來
去鷰飛斜
何處春深好春深京兆家人眉新柳葉馬色醉
桃花盜息無鳴鼓朝迴自走車能令帝城外不
敢逕由斜
何處深春好春深刺吏家夜䦨猶命樂雨甚亦
㝷花傲客多憑酒新姬苦上車公門吏散後風
擺㦸衣斜
何處深春好春深羽客家芝田繞舎色杏樹滿
山花雲是淮王宅風爲列子車古壇操簡處一
逕入林斜
何處深春好春深小隱家芟庭留野菜撼樹去
狂花醉酒一千日貯書三十車短衾從露體不
敢有餘斜
何處深春好春深富室家唯多貯金帛不擬負
鶯花國樂呼聮轡行㕑載滿車歸來看理曲燈
下寶釵斜
何處深春好春深豪士家多沽味濃酒貴買色
深花已臂鷹隨馬連催妓上車城南踏青處村
落逐原斜
何處深春好春深貴胄家迎呼偏熟客揀選最
多花飲饌開華幄笙歌岀鈿車興酣罇易罄連
㵼酒缾斜
何處深春好春深唱第家名傳一紙牓興管九
衢花薦聽諸侯樂來隨計吏車杏園抛曲處揮
袖向風斜
何處深春好春深少婦家能偷新禁曲自剪入
時花追逐同遊伴平章貴價車從來不墮馬故
遣髻鬟斜
何處深春好春深㓜女家雙鬟梳頂髻兩面綉
裙花粧壞頻臨鏡身輕不占車鞦韆爭次第牽
拽綵繩斜
何處深春好春深蘭若家當香收柏葉養蜜近
棃花野逕宜行樂遊人盡駐車菜薗蘺落短遥
見桔橰斜
何處深春好春深老宿家小欄圍蕙草髙架引
藤花四字香書印三乗壁畫車遲迴聽句偈雙
樹晚隂斜
何處深春好春深種蒔家分畦十字水接樹兩
般花櫛比栽籬槿咿啞轉井車可憐髙處望棊
布不曾斜
何處深春好春深稚子家爭騎一竿竹偷折四
隣花笑擊羊皮鼓行牽犢頷車中庭貪夜戲不
覺玉繩斜
　　刑部白侍郎謝病長告改賔客分司以詩
　　贈別
鼎食華軒到眼前拂衣髙謝豈徒然九霄路上
辭朝客四皓叢中作少年他日卧龍終得雨今
朝放鶴且冲天洛陽舊有衡茅在亦擬抽身伴
地仙
　　遥和白賔客分司𥘉到洛中戲呈馮尹
西辤望苑去東占洛陽才度嶺無歸思看山不
懊來冥鴻何所慕遼鶴乍飛迴洗竹通新逕攜
琴上舊臺塵埃長者轍風月故人杯聞道龍門
峻還因上客開
　　和留守令狐相公荅白賔客
蛟龍和風吹樹枝商山逸客岀關時身無拘束
起長晚路足交親行自遲官拂象筵終日待私
將雞黍幾人期君來不用飛書報萬户先從紙
貴知
　　始聞蟬有懷白賔客去歳白有聞蟬見寄
　　詩云秖應催我老兼遣報君知之句
蟬韻極清切始聞何處悲人含不平意景值欲
秋時此歳方晼晩誰家無别離君言催我老巳
是去年詩
　　憶樂天
㝷常相見意慇勤別後相思夢更頻每遇登臨
好風景羨他天性少情人
　　樂天寄洛下新詩兼喜微之欲到因以杼
　　懷也
松間風未起萬葉不自吟池上月未來清輝同
夕隂宫徴不獨運塤篪自相㝷一從別樂天詩
思日巳沈吟君洛中作精絶百鍊金乃知孤鶴
情月露爲知音微之從東來威鳯鳴歸林羡君
先相見一豁平生心
　　月夜憶樂天兼寄微之
今宵帝城月一望雪相似遥想洛陽城清光正
如此知君當此夕亦望鏡湖水展轉相憶心月
明千萬里
　　詶鄆州令狐相公官舎言懷見寄呈樂天
詞人各在一涯居聲味雖同跡自踈佳句傳因
多好事尺題稀爲不便書巳通戎略逢黃石仍
占文星耀碧虚聞說朝天在來歳霸陵春色待
行車
　　吟白君哭崔兒二篇愴然寄贈
吟君苦調我霑纓能使無情盡有情四望車中
心未釋千秋亭下賦初成庭梧已有鶵栖處池
鶴今無子和聲從此期君比瓊樹一枝吹折一
枝生
　　荅樂天所寄詠懷且釋其枯樹之歎
衙前有樂饌常精宅内連池酒任傾自是官髙
無狎客不論年長少歡情驪龍頷被探珠去老
蚌胎還應月生莫羡三春桃與李桂花成實嚮
秋榮
　　白侍郎大尹自河南寄示池北新葺水齋
　　即事招賔十四韻兼命同作
公府有髙政新齋池上開再吟佳句後一似畫
圖來結構踈林下寅縁曲岸隈緑波穿戸牖碧
甃疊瓊瓌幽興當軒滿清光繞砌迴潭心澄曉
鏡渠口起晴雷瑶草縁堤種松煙上島栽魚游
驚撥刺鷺浴喜毰毸爲客烹林笋因僧採石苔
酒缾常不罄書案任成堆簷外青雀舫坐中鸚
鵡杯蒲根抽九節蓮蕚捧重臺芳訊此時到勝
遊何日陪共譏吴太守自占洛陽才
　　赴蘇州詶別樂天
吴郡魚書下紫宸長安厩吏送朱輪二南風化
承遺愛八詠聲名躡後塵梁氏夫妻爲寄客陸
家兄弟是州民江城春日追遊處共憶東都舊
主人
　　贈樂天
一别舊遊盡相逢俱涕零在人雖晚逹於樹似
冬青痛飲連宵醉狂吟滿坐聽終期抛印綬共
占少微星
　　福先寺雪中詶別樂天
龍門賔客㑹龍宫東去旌旗駐上東二八笙歌
雲幕下三千世界雪花中離堂未暗排紅燭別
曲含凄颺晚風才子從今一分散便將詩詠嚮
吳儂
　　醉荅樂天
洛城洛城何日歸故人故人今轉稀莫嗟雪裏
暫時别終擬雲間相逐飛
　　和樂天耳順吟兼寄敦詩
吟君新什慰蹉跎屈指同登耳順科鄧禹功成
三紀事孔融書就八年多巳經將相誰能爾抛
却丞郎爭奈何獨恨長州數千里且隨魚鳥泛
煙波
　　到郡未浹日登西樓見樂天題詩因即事
　　以寄(樂天自此郡/謝病西歸)
湖上收宿雨城中無晝塵樓依新柳貴池帶亂
苔春雲水正一望簿書來遶身煙波洞庭路愧
彼扁舟人
　　早夏郡中書事
水禽渡殘月飛雨灑髙城華堂對嘉樹簾廡含
曉清拂鏡整危冠振衣歩前楹將吏儼成列簿
書紛來縈言下辨曲直筆端破交爭虚懷詢病
苦懷律操剽輕􁈈吏告無事歸來解簪纓髙簾
覆朱閣忽爾聞調笙
　　虎丘寺見元相公二年前題名愴然有詠
(前年滻橋/送之武昌)
滻水送君君不還見君題寺虎丘山因知早貴
兼才子不得多時在丗間
　　寄贈小樊
花靣丫頭十三四春來綽約向人時終須買取
名春草處處將行歩歩隨
　　憶春草
憶春草處處多情洛陽道金谷園中見日遲銅
駞陌上迎風早河南大尹頻出難只得池塘十
歩看府門閉後滿街月幾處遊人草頭歇館娃
宫外姑蘇臺欝欝芉芉撥不開無風自偃君知
否西子裙𥚑曾拂來
　　樂天寄憶舊送因作報白君以荅
報白君别來巳度江南春江南春色何處好鷰
子雙飛故官道春城三百七十橋夾岸朱樓隔
柳條丫頭小兒盪畫槳長𬒮女郎簪翠翹郡齋
北軒卷羅幕碧池逶迤遶華閣池邊緑竹桃李
花花下舞筵鋪彩霞呉娃足情言語黠越客有
酒巾冠斜坐中皆言白太守不負風光向杯酒
酒酣襞牋飛逸韻至今傳在人人口報白君相
思空望嵩丘雲其奈錢塘蘇小小憶君淚黦石
榴裙(白君有妓近/自洛歸錢塘)
　　和白侍郎送令狐相公鎭太原
十萬天兵貂錦衣晉城風日斗生輝行臺僕射
新恩重從事中郎舊路歸疊鼓蹙成汾水浪閃
旗驚斷塞鴻飛邊庭自此無烽火擁節還來坐
紫微
　　秋夕不寐寄樂天
洞戸夜簾卷華堂秋簟清螢飛過池影蛩思遶
堦聲老枕知將雨髙牎報欲明何人諳此景逺
問白先生
　　冬日晨興寄樂天
庭樹曉禽動郡樓殘點聲燈挑紅燼落酒煖白
光生髮少嫌梳利顔衰恨鏡明獨吟誰應和須
寄洛陽城
　　詶樂天見寄
元君後輩先零落崔相同年不少留華屋坐來
能幾日夜臺歸去便千秋背時猶自居三品(三川/吴郡)
(品/同)得老終須卜一丘(投老之日願/樂天爲鄰)若使吾徒還早
逹亦應簫鼓入松楸
　　荅樂天見憶
與老無期約到來如等閑偏傷朋友盡移興子
孫閒筆底心猶毒杯前膽不豩(呼關/反)唯餘憶君
夢飛過武牢關
　　和樂天誚失婢牓者
把鏡朝猶在添香夜不歸鴛鴦拂瓦去鸚鵡透
籠飛不逐張公子即隨劉武威新知正相樂從
此脫青衣
　　樂天寄重和晚逹冬青一篇因成再荅
風雲變化饒年少光景蹉跎屬老夫秋隼得時
凌汗漫寒龜飲氣受泥塗東隅有失誰能免北
叟之言豈便無振臂猶堪呼一擲爭知掌下不
成盧
　　河南白尹有喜崔賔客歸洛兼見懷長句
　　因而繼和
幾年侍從作名臣却向青雲索得身朝士忽爲
方外士主人仍是眼中人雙鸞遊處天京好五
馬行時海嶠春遥羡光隂不虚擲肯令絲竹暫
生塵
　　和楊師臯給事傷小姬英英
見學胡琴見藝成今朝追想幾傷情撚絃花下
呈新曲放撥燈前謝改名但是好花皆易落從
來尤物不長生鸞臺夜直衣衾冷雲雨無因入
禁城
　　和樂天洛下醉吟寄太原令狐相公兼見
　　懷長句
舊相臨戎非稱意詞人作尹本多情從容自使
邊塵靜談笑不聞桴鼓聲章句新添塞下曲風
流舊占洛陽城昨來亦有吴趨詠唯寄東都與
北京
　　郡齋書懷寄江南白尹兼簡分司崔賔客
謾讀圖書三十車年年爲郡老天涯一生不得
文章力百口空爲飽暖家綺季衣冠稱鬢面吴
公政事副詞華還思謝病今歸去同醉城東桃
李花
　　詶樂天七月一日夜即事見寄
夜樹風韻清天河雲彩輕故苑多露草隔城聞
鶴鳴揺落從此始別離含逺情聞君當是夕倚
瑟吟商聲外物豈不足中懷向誰傾秋來念歸
去同聽嵩陽笙
　　題于家公主舊宅
樹繞荒臺葉滿池簫聲一絶草蟲悲鄰家猶學
宫人髻園客爭偷御果枝馬埒蓬蒿藏狡兔鳯
棲煙雨嘯愁鴟何郎獨在無恩澤不似當初傅
粉時
　　吟樂天自問愴然有作
親友關心皆不見風光滿眼倍傷神洛陽城裏
多池館幾處花開有主人
　　八月十五日夜半雲開然後翫月因書一
　　時之景寄呈樂天
半夜碧雲收中天素月流開城邀好客置酒賞
新秋影透衣香潤光凝歌黛愁斜輝猶可翫移
宴上西樓
　　秋日書懷寄白賔客
州逺雄無益年髙健亦衰興情逢酒在䈥力上
樓知蟬噪芳意盡鴈來愁望時商山紫芝客應
不向愁悲
　　詶樂天見貽賀金紫之什
乆學文章含白鳳却因政事賜金魚郡人未識
聞謡詠天子知名與詔書珍重和詩呈錦繡願
言歸計並園廬舊來詞客多無位金紫同遊誰
得如
　　詶樂天初冬早寒見寄
乍起衣猶冷微吟帽半欹霜凝南屋瓦雞唱後
園枝洛水碧雲曉吴宫黃葉時兩傳千里意書
札不如詩
　　樂天見示傷微之敦詩晦叔三君子皆有
　　深分因成是詩以寄
吟君歎逝雙絶句使我傷懷奏短歌丗上空驚
故人少集中唯覺祭文多芳林新葉催陳葉流
水前波讓後波萬古到今同此恨聞琴泪盡欲
如何
　　春池泛舟聯句
鳯池新雨後池上好風光(上相公/禹錫)取酒愁春盡留
賔喜日長(度送/兵部)柳絲迎畫舸水鏡寫雕梁(羣送賈/閣長)
潭洞迷仙府煙霞認醉郷(餗送張/司業)鶯聲隨雨語
竹色入壷觴(籍送/主客)晚景含澄澈時芳得豔陽(禹/錫)
飛鳬拂輕浪緑柳暗回塘(度)逸韻追安石髙居
勝辟彊(羣)杯停新令舉詩動綵牋忙(餗)顧謂同
來客歡遊不可忘(籍)
　　杏園聮句
杏園千樹欲隨風一醉同人此暫同(羣上/司空)老態
忽忘絲管裏衰顔頓解酒杯中(絳上白/二十二)曲江日暮
殘紅在翰苑年深舊事空(居易上/主客)二十四年流落
者故人相引到花叢(禹/錫)
　　花下醉中聮句
共醉風光地花飛落酒杯(絳送劉/二十八)殘春猶可賞
晚景莫相催(禹錫送/白侍郎)酒幸年年有花應歳歳開(居/易)
(送兵部/相公)且當金韻擲莫遣玉山頽(羣送庾/閣長)髙㑹彌
堪惜良時不易陪(承宣送/主客)誰能拉花住爭換得春
回(禹錫送/吏部)我輩㝷常有佳人早晚來(嗣復送/兵部)寄言三
相府欲散且徘徊(居易時户部/相公同㑹)
　　宴興化池亭送白二十二東歸聮句
東洛言歸去西園告別來白頭青眼客池上手
中杯(度)離瑟慇勤奏仙舟委曲回征輪今欲動
賔閤爲誰開(禹/錫)坐弄琉璃水行登緑縟苔花低
妝照影萍散酒吹醅(居/易)岸䕃新抽竹亭香欲變
梅隨遊多笑傲遇勝且徘徊(籍)澄澈連天鏡潺
湲岀地雷林塘難共賞鞍馬莫相催(度)信及魚
還樂機忘鳥不猜晚晴槐起露新暑石添苔(禹/錫)
擬作雲泥別尤思頃刻陪歌停珠貫斷飲罷玉
峯頽(居/易)雖有逍遥志其如磊落才㑹當重日用
此去肯悠哉(籍)
　　西池送白二十二東歸寄令狐相公聮句
促坐宴回塘送君歸洛陽彼都留上宰爲我說
中腸(度)威鳳池邊別冥鴻天際翔披雲見居守
望日拜封章(禹/錫)春盡年華少舟通景氣長送行
池(籍)
　　薔薇花聮句
似錦如霞色連春接夏開(禹/錫)波紅分影入風好
帶香來(度)得地依東閣當階奉上台(行/式)淺深皆
有態次第暗相催(禹/錫)滿地愁英落縁堤惜掉回
(度)芳濃濡雨露明麗隔塵埃(行/式)似著燕脂染如
經巧婦裁(居/易)奈花無別計只有酒殘杯(籍)
　　西池落泉聮句
東閣聽泉落能令野興多(行/式)散時猶帶沫淙處
即跳波(度)徧洗磷磷石還驚泛泛鵝色清塵不
染光白月相和(居/易)噴雲縈松竹攅殊濺芠荷(禹/錫)
對吟時合響觸樹更揺柯(籍)照圃紅分藥侵堦
緑浸莎(居/易)日斜車馬散餘韻逐鳴珂(禹/錫)
　　和樂天柘枝
柘枝夲出楚王家玉靣添驕舞態奢雲鬢改梳
翔鳯髻新衫別織鬬雞紗鼓催殘拍腰身軟汗
透羅衣雨點花華筵曲罷辭歸去便隨王母上
煙霞
　　和樂天題眞娘墓
薝匐林中黃土堆羅襦繡黛巳成灰芳魄雖死
人不怕蔓草逢春花自開幡蓋向風疑舞袖鏡
燈臨曉似妝臺吴王嬌女墳相近一片行雲應
往來
劉夢得外集卷第二
劉夢得文集卷第三
　　律詩
　　　春日退朝　經九公主舊院作
　　　蜀先主廟　觀八陣圖
　　　夜翫月　許給事見示詩
　　　和崔舎人翫月　和李相公早秋
　　　凱旋成詠　武陵書懷
　　　經伏波神祠　聞董評事疾
　　　贈髙大夫　宿誠禪師山房
　　　晚泊牛渚　罷郡歸洛陽間居
　　　城東間遊　歸洛陽寄友人
　　　雪後眺望　途中早發
　　　初至長安　詔賜觀秋稼
　　　早秋集賢院　金陵懷古
　　　池上亭獨吟　蒙李相公書問
　　　和二相公述懐　賀門下相公加冊命
　　　謝一二禪客病中見問
　　春日退朝
紫陌夜來雨南山朝下看㦸枝迎日動閣影助
松寒瑞氣卷綃縠遊光泛波瀾御溝新柳色處
處拂歸鞍
　　經東都安國觀九公主舊院作
仙院御溝東今來事不同門開青草日樓閉緑
楊風將犬昇天路披霓赴月宫武皇曾駐蹕親
問主人翁
　　蜀先主廟(漢末謡曰黄牛/白腹五銖當復)
天下英雄氣千秋尚凜然勢分三尺鼎業復五
銖錢得相能開國生兒不象賢淒涼蜀故妓來
舞魏宫前
　　觀八陣圖
軒皇傳上略蜀相運神機水落龍蛇岀沙平鵝
鸛飛波濤無動勢鱗介避餘威㑹有知兵者臨
流指是非
　　八月十五日夜翫月
天將今夜月一遍洗寰瀛暑退九霄淨秋澄萬
景清星辰讓光彩風露發晶英能變人閒世翛
然是玉京
　　許給事見示哭工部劉尚書詩因命同作
(從叔自渭北節度以疾歸/朝比及拜尚書竟不中謝)
漢室賢王後(從叔望/在河閒)孔門髙第人濟時成國器樂
道任天眞特逹圭無玷堅貞竹有筠緫戎寛得
衆布義貴能貧護塞無南牧馳心拱北辰乞身
來闕下賜告卧漳濵榮耀初題劒清羸巳拖紳
宫星徒列位隙日不逥輪自昔追飛侣今爲侍
從臣素絃哀巳絶青簡歎猶新未遂揮金樂空
悲撤瑟晨淒涼竹林下無復見清塵
　　奉和中書崔舎人八月十五日夜翫月二
　　十韻
暮景中秋爽隂靈旣望圎騰精浮碧海分照接
虞淵逈見孤輪出高從倚蓋旋二儀含皎澈萬
象共澄鮮整御當西陸舒光麗上玄從星變風
雨順日助陶甄逺近同時望晶熒此夜偏運行
調玉燭絜白應金天曲沼疑瑶鏡通衢若象筵
逢人盡冰雪遇境即神仙引素吞銀漢凝清洗
緑煙臯禽警露下鄰杵思風前水是還珠浦山
成種玉田劒沈三尺影燈罷九枝然象外行無
迹寰中影有遷稍當雲闕正未映斗城懸靜對
揮宸翰間臨襞綵牋境同牛渚上宿在鳳池邊
興掩㝷安道詞勝命仲宣從今紙貴後不復詠
陳篇
　　奉和淮南李相公早秋即事寄成都武相
　　公(李中書自楊州見/示詩夲因命仰和)
八柱共承天東西別隱然逺夷爭慕化眞相故
臨邊竝進夔龍位仍齊龜鶴年(相公詩有齊/年並進之句)同心
舟巳濟造膝璧常聮對領專征寄遥持造物權
斗牛添氣色井絡靜氛煙獻可通三略分甘出
萬錢漢南趨節制趙北賜山川玉帳觀渝舞虹
旌獵楚田歩嫌雙綬重夢入九城偏秋與離情
動詩從樂府傳聆音還竊抃不覺撫幺絃
　　元和癸巳歳仲秋詔發江陵偏師問罪蠻
　　徼後命宣慰釋兵歸降凱旋之辰率爾成
　　詠寄荆南嚴司空
蠻水阻朝宗兵符下渚宫前籌得上策無戰巳
成功漢使星飛入夷心草偃同歡謡開竹棧拜
舞擲桑弓就日知冰釋投人念鳥窮網羅三面
解章奏九門通卉服聮操袂雕題盡鞠躬降幡
秋練白驛騎晝塵紅火號休傳警機橋罷亘空
登山不見虜振斾自生風江逺煙波靜軍囬氣
色雄佇看聞喜後金石賜元戎
　　武陵書懐五十韻(并序)
按天官書武陵當翼軫之分其在春秋及戰國
時皆楚地後爲秦惠王所并置黔中郡漢興更
名曰武陵東徙于今治所常林義陵記云初項
籍殺義帝于郴武陵人曰天下憐楚而興今吾
王何罪乃見殺郡民縞素哭于招屈亭髙祖聞
而義之故亦曰義陵今郡城南東亭是其所也
晉宋齊梁閒皆以分王子弟事存于其書永貞
元年余始以尚書貟外郎岀𥙷連山守道貶爲
是郡司馬至則以方志所載而質諸其人民顧
山川風物皆騷人所賦乃具所聞見而成是詩
因自述其出處之所以然故用書懐爲目云
西漢開支郡南朝號戚藩四封當列宿百雉俯
清沅髙岸朝霞合驚湍激箭奔積隂春暗度將
霽霧先昬俗尚東皇祀謡傳義帝冤桃花迷隱
迹練葉慰忠魂戸筭資漁獵郷豪恃子孫照山
畬火動踏月俚歌喧擁楫舟爲市連甍竹覆軒
披沙金粟見拾羽翠翹翻茗拆滄溪秀蘋生枉
渚暄(滄溪茶爲邑人所重/措枉渚亦在郭東)禽驚格磔起魚戲噞喁繁
(按夲草云紅日鷓鴣/聲如鈎輈格磔是也)沈約臺榭故李衡墟落存(隱侯臺/木奴洲)
(並/在)湘靈悲鼓曲泉客泣酬恩露變蒹葭浦星懸
橘柚村虎咆空野震鼉作滿川渾鄰里皆遷客
兒童盡左言火天無洌井霜月見芳蓀清白家
傳遺詩書志所敦列科叨甲乙從宦岀丘樊結
友多心契馳聲尚氣吞士安曾重賦元禮許登
門草檄嫖姚幕巡兵戊巳屯築臺先自隗送客
獨留髠遂結王畿綬來觀衢室樽鳶飛入鷹隼
魚目麗璵璠曉燭羅馳道朝陽闢帝􁈈王正㑹
夷夏月朔盛旗幡獨立當瑶闕傳呵歩紫垣按
章清犴獄視祭潔蘋蘩御曆昌期逺傳家寶炸
蕃繇文光夏啓神教畏軒轅内禪因天性膺圖
授化元繼明懸日月出震統乾坤大孝三朝備
洪恩九族惇百川宗渤澥五岳輔崑崙何幸逢
休運微班識至尊校緡資筦㩁復土奉山園(時以/夲官)
(判度支鹽鐵等案/兼充崇陵使判官)一失貴人意徒聞太學論直廬辤
錦帳逺守愧朱轓巢幕方猶鷰槍榆尚笑鯤邅
逥過荆郢流落感涼温旅望花無色愁心醉不
惽春江千里草暮雨一聲猿問卜安冥數看方
理病源帶賖衣改製塵澀劒成痕三秀悲中散
二毛傷虎賁來憂禦魅魑歸願牧鷄豚就日秦
京逺臨風楚奏煩南登無㶚岸旦夕上髙原
　　經伏波神祠
蒙蒙篁竹下有路上壷頭漢壘麏鼯鬪蠻溪霧
雨愁懷人敬遺像閱世想東流自負覇王略安
知恩澤侯郷園辤石枉筋力盡炎洲一以功名
累翻思馬少游
　　聞董評事疾因以詩贈(董生奉内典)
繁露傳家學青蓮譯梵書火風乖四大文字廢
三餘欹枕晝眠晚折巾秋鬢踈武皇思視草誰
許茂林居
　　贈澧州髙大夫司馬霞寓
前年収錦城焉踏血泥行千里追戎首三軍許
勇名殘兵疑鶴唳空壘辨烏聲一誤雲中級南
游湘水清
　　宿誠禪師山房題贈(二首)
宴坐白雲端清江直下看來人望金刹講席繞
香壇虎嘯夜林動鼉鳴秋㵎寒衆音徒起滅心
在淨中觀
不岀孤峯上人閒四十秋視身如傳舎閱丗甚
東流法爲因縁立心從次第修中宵問眞偈有
住是吾憂
　　晚泊牛渚
蘆葦晚風起秋江鱗甲生殘霞忽改色逺鴈有
餘聲戍鼓音響絶漁家燈火明無人能詠史獨
自月中行
　　罷郡歸洛陽間居
十年江外守旦夕有歸心及此西還日空成東
武吟花閒數盞酒月下一張琴聞說功名事依
前惜寸隂
　　城東間遊
借問池臺主多居要路津千金買絶境永日屬
間人竹徑縈紆入花林委曲循斜陽衆客散空
鏁一園春
　　罷郡歸洛陽寄友人
逺謫年猶少初歸鬢巳衰門間故吏去室靜老
僧期不見蜘蛛集頻爲僂句欺頴微囊未岀寒
甚谷難吹濩落唯心在平生有己知商歌夜深
後聽者竟爲誰
　　陜州河亭陪韋五大夫雪後眺望因以留
　　別與韋有布衣之舊經遷貶歸一别二紀
雪霽大陽津城池表裏春河流添馬頰原色動
龍鱗萬里獨歸客一杯逢故人因髙向西望關
路正無塵
　　途中早發
中庭望啓明促促事晨征寒樹鳥初動霜橋人
未行水流白煙起日上彩霞生隱士應髙枕無
由知姓名
　　初至長安(時自外郡/再受郎官)
左遷凡二紀重見帝城春老大歸朝客平安出
嶺人每行經舊處却想似前身不改南山色其
餘事事新
　　大和戊申歳大有年詔賜百寮岀城觀秋
　　稼謹書盛事以俟采詩者
長安銅雀鳴秋稼與雲平玉燭調寒暑金風報
順成川原呈上瑞恩澤賜間行欲及重城掩猶
聞歌吹聲
　　早秋集賢院即事(時為學士)
金數巳三伏火星正西流樹含清露曉閣倚碧
天秋灰琯應新律銅壷添夜籌商颷從朔塞爽
氣入神洲蕙草香書殿槐花點御溝山明眞色
見水淨濁煙收早歳忝華省再來成白頭幸依
羣玉府有路嚮瀛州
　　金陵懷古
潮滿冶城渚日斜征虜亭蔡洲新草緑幕府舊
煙青興廢由人事山川空地形後庭花一曲幽
怨不堪聽
　　晝居池上亭獨吟
日午樹隂正獨吟池上亭靜看蜂敎誨間想鶴
儀形法酒調神氣清琴入性靈浩然機巳息几
杖復何銘
　　分司東都蒙襄陽李司徒相公書問因以
　　奉寄
早忝金馬客晚爲商洛翁如名四海内多病一
生中舉丗往還盡何人心事同幾時登峴首恃
舊揖三公
　　奉和吏部楊尚書太常李卿二相公䇿免
　　後即事述懐贈荅十韻
文雅關西族衣冠趙北都有聲眞漢相無纇勝
隨珠當軸龍爲友臨池鳳不孤九天開内殿百
辟看晨趨誡滿懲欹器成功别大鑪餘芳在公
論積慶是神扶歩武離台席徊翔集帝梧銓材
秉秦鏡典樂去齊竽蕭洒風塵外逢迎詩酒徒
唯應待華皓更食萬錢廚
　　門下相公榮加冊命天下同歡忝沐眷私
　　輒敢申賀
冊命岀宸衷官儀自古崇特膺平土拜光賛格
天功再佩扶楊印常乗鮑氏騘七賢遺老在猶
得詠清風
　　病中一二禪客見問因以謝之
勞動諸賢者同來問病夫添鑪壽鷄舌灑水淨
龍鬚身是芭蕉喻行須卭竹扶醫王有妙藥能
乞一丸無
劉夢得文集卷第三
劉夢得外集卷第三
　　詩
　　　汴州新政書事　對紫微花
　　　和令狐贈荅　和謝蒲萄
　　　和送趙鍊師　令狐相公賜詩
　　　詶令狐贈別　詶寄賀遷拜
　　　詶早秋見寄　和翫白菊
　　　寄令狐相公　和贈竹
　　　和令狐入潼關　和㝷白閣老
　　　雪中逰玄都觀　南亭看雪
　　　　別牡丹　詶令狐留守
　　　　春晚對花　春日言懷
　　　　令狐相公言懷　聞思帝郷
　　　　詶令狐相公　謝令狐相公書問
　　　　賀令狐相公　重詶前寄
　　　　秋懷　詶令狐相公
　　　　新詩詶寄　詶令狐相公見寄
　　　　歳暮逺懷　詶令狐相公即事
　　　　首夏間居　庭前白菊謝
　　　　季冬南郊宿齋　題伏毒寺
　　　杏園花下飲　和令狐相公
　　　題雙文瓜花　題龍回寺
　　　晚泛漢江　初栽桂樹
　　　早春南望　詶令狐相公
　　　春思見寄　新栽蕙蘭
　　　南齋小宴　詠梔子花
　　　新蟬　對黃白二菊花
　　　荅令狐相公　荅令狐僕射
　　客有話汴州新政書事寄令狐相公
天下咽喉今太寧軍城喜氣徹青冥庭前劒㦸
朝迎日筆底文章夜應星三省壁中題姓字萬
人頭上見儀形汴州忽復承平事正月看燈户
不扄
　　和令狐相公郡齋對紫微花
明麗碧天霞䒠茸紫綬花香聞荀令宅豔入孝
王家幾歳自榮樂髙情方歎嗟有人移上苑猶
足占年華
　　令狐相公示河中楊少尹贈荅兼命繼聲
兩首新詩百字餘朱絃玉磬韻難如漢家丞相
重徴後梁苑仁風一變初四靣諸侯瞻節制八
方通貨溢河渠自從郄縠爲元帥大將歸來盡
把書
　　和令狐相公謝太原李侍中寄蒲萄
珍果出西域移相到北方昔年隨漢使今日寄
梁王上相芳緘至行臺綺席張魚鱗含宿潤馬
乳帶殘霜染指鈆粉􁱀滿喉甘露香醖成千日
酒味敵五雲漿咀嚼停金盞稱嗟響畫堂慙非
末至客不得一枝甞
　　和令狐相公送趙常盈鍊師與中貴人同
　　拜嶽及天台投龍畢却赴京
銀璫謁者引霓旌霞帔仙官到赤城白鶴迎來
天樂動金龍擲下海神驚元君伏奏歸中禁武
帝親齋禮上清何事夷門請詩送梁王文字上
聲名
　　令孤相公俯贈篇章斐然仰謝
鄂渚臨流別梁園衝雪來旅愁隨凍釋歡意待
花開城曉烏頻起池春鴈欲回飲和心自醉何
必管絃催
　詶令狐相公贈别
越聲長苦有誰聞老向湘山與楚雲海嶠新辭
永嘉守夷門重見信陵君田園松菊今迷路霄
漢鴛鴻乆絶羣幸遇甘泉尚詞賦不知何客薦
雄文
　　詶令狐相公寄賀遷拜之什
邅回二紀重爲郎洛下遥分列宿光不見當關
呼早起曽無侍史與焚香三花秀色通春幌十
字清波遶宅牆白首青衫誰比數相憐只是有
梁王(相公昔曽以天僚分司/故有同病相憐之句)
　　詶令狐相公早秋見寄
公來第四秋樂國號無愁軍士遊書肆商人占
酒樓熊羆交黒矟賔客滿清油今日文章主梁
王不姓劉
　　和令狐相公翫白菊
家家菊盡黃梁國獨如霜瑩靜眞琪樹分明對
玉堂仙人披雪氅素女不紅粧粉蝶來難見麻
衣拂更香向風揺雨扇含露滴瓊漿髙豔遮銀
井繁枝覆象牀桂叢慙並發梅援妬先芳一入
瑶華詠從兹播樂章
　夏日寄宣武令狐相公
長憶梁王逸興多西園花盡興如何近來溽暑
侵亭館應覺清談勝綺羅境入篇章髙韻發風
穿號令衆心和承明欲謁先相報願拂朝衣逐
曉珂
　　令狐相公見示贈竹二十韻仍命繼和
髙人必愛竹寄興良有以峻節可臨戎虚心冝
得士衆芳信妍媚威鳯難栖止遂於鼙鼓間移
植東南羙封以梁園土澆之浚泉水得地色不
移凌空勢方起新青排故葉餘粉籠踈理猶復
隔牆藩何因出塵滓兹辰去前蔽永日勞瞪視
槭槭林已成熒熒玉相似親摹起心匠洗滌在
頥指曲直旣瞭然孤髙何卓爾垂梢覆内屏迸
筍侵前戺妓席拂雲鬟賔階廕珠履抱琴恣閒
翫執卷堪斜倚露下懸明璫風來韻清徴堅貞
貫四候標格殊百卉歳晚當自知繁華豈云比
古詩無贈竹髙唱從此始一聽清瑶音琤然長
在耳
　　和令狐相公入潼關
寒光照旌節關路曉無塵吏謁前丞相山迎舊
主人東瞻軍府靜西望敕書頻心共黃河水同
昇天漢津
　和令狐相公㝷白閣老見留小飲因贈
殻士更逢酒樂天仍對花文章管星暦情興占
年華宦逹翻思退名髙却不誇唯存浩然氣相
共賞煙霞
　　詶令狐相公雪中遊玄都觀見憶
好雪動髙情心期在玉京人披鶴氅出馬踏象
筵行照耀樓臺變淋漓松桂清玄都留五字使
入歩虚聲
　　和令狐相公以司空裴相見招南亭看雪
　　四韻
重門不下關樞務有餘間上客同看雪髙亭盡
見山瑞呈霄漢外興入笑言閒知是平陽㑹人
人帶酒還
　　和令狐相公別牡丹
平章宅裏一欄花臨到開時不在家莫道兩京
非逺別春明門外即天涯
　　詶令狐留守巡内至集賢院見寄
仙院文房隔舊宫當時盛事盡成空墨池半在
頽垣下書帶猶生蔓草中巡内因經九重苑裁
詩又繼二南風爲兄手冩慇勤句遍歴三台各
一通
　　和鄆州令狐相公春晚對花
朱門退公後髙興對花枝望闕無窮思看書欲
盡時含芳朝競發凝豔晚相宜人意慇勤惜狂
風豈得知
　　詶令狐相公春日言懷見寄
前陪看花處隣里近王昌今想臨戎地旌旗出
汶陽營飛柳絮雪門耀㦸枝霜東望清河水心
隨艑上郎
　　和令狐相公言懷寄河中楊少尹
章句慙非第一流世閒才子昔陪遊吳宫巳嘆
芙蓉死(張司業詩云吴宫四靣秋/江水天清露白芙蓉死)邊月空悲蘆管秋(李白/書)
任向洛陽稱傲吏(分司白/賔客)苦教河上領諸侯(天平/相公)石
渠甘對圖書老關外楊公安穏不
　　遥和令狐相公坐中聞思帝郷有感
當初造曲者爲誰說得思郷戀闕時滄海西頭
舊丞相停杯處分不湏吹
　　詶令狐相公見寄
羣玉山頭住四年每聞笙鶴看諸仙何時得把
浮丘袖白日將昇第九天
　　途次大梁雪中奉天平令狐相公書問兼
　　示新什因思曩歳從此拜辭形於短篇以
　　申仰謝
逺守宦情薄故人書信來共曽花下別今獨雪
中迴𥿄尾得新什眉頭還暫開此時同鴈鶩池
上一徘徊
　　令狐相公自天平移鎭太原以詩申賀(相/公)
(昔爲并/州從事)
北都留守將天兵出入香街宿禁扄鼙鼓夜聞
驚朔鴈旌旗曉動拂參星孔璋舊檄家家有叔
度新歌處處聽夷落遥知眞漢相爭來屈膝看
儀形
　　重詶前寄
邊烽寂寂盡收兵宫樹蒼蒼靜掩扄戎羯歸心
如内地天狼無角比凡星新成麗句開緘後便
入清歌滿坐聽呉苑晉詞遥望處可憐南北太
相形
　　詶令狐相公秋懷見寄
寂寞蟬聲靜差池鷰羽回秋鄰多越絶朔氣想
臺駘相去數千里無因同一杯慇勤望飛鴈新
自塞垣來
　　詶令狐相公六言見寄
巳嗟離別太逺更被光隂苦催吴苑鷰辭人去
汾川鴈帶書來愁吟月落猶望憶夢天明未迴
今日便令歌者唱兄詩送一杯
　　令狐相公自太原累示新詩因以酬寄
飛蓬卷盡塞雲寒戰馬間嘶漢地寛萬里胡天
無警急一籠烽火報平安燈前妓樂留賔宴雪
後山河出獵看珍重新詩逺相寄風情不似四
登壇
　　詶太原令狐相公見寄
書信來天外瓊瑶滿匣中衣冠南渡逺旌節北
門雄鶴唳華亭月馬嘶榆塞風山川幾千里惟
有兩心同
　　詶令狐相公歳暮逺懷見寄(依韻)
別侣孤鶴怨冲天威鳯歸容光一以閒夢想是
耶非芳訊逺珍重知音老更稀不如湖上鴈北
向整毛衣
　　詶令狐相公親仁郭家花下即事見寄
荀令園林好山公遊賞頻豈無花下侣逺望眼
中人斜日漸移影落英紛委塵一吟相思曲惆
悵江南春
　　詶令狐相公首夏間居書懷見寄
蕙草芳未歇緑槐隂巳成金罍唯獨酌瑶瑟有
離聲翔泳各殊勢篇章空寄情應憐三十載未
變使君名(貞元中自郎官出/守至今三十一年)
　　詶令狐相公庭前白菊花謝偶所懷見寄
數叢如雪色一旦冒霜開寒蘂差池落清香斷
續來思深含怨别芳謝惜年催千里難同賞看
看又早梅
　　詶令狐相公季冬南郊宿齋見寄
壇下雪初霽城南凍欲生齋心祠上帝髙歩領
名卿沐浴含芳澤周旋聽珮聲猶憐廣平守寂
寞竟何成
　　貞元中侍郎舅氏牧華州時余再忝科第
　　前後由華覲謁陪登伏毒寺屢焉亦曾賦
　　詩題於梁棟今典馮翊暇日登樓南望三
　峯浩然生思追想昔年之事因成篇題舊寺
曽作關中客頻經伏毒巖晴煙沙苑樹晚日渭
川帆昔是青春貌今悲白雪髯郡樓空一望含
意卷髙簾
　　詶令狐相公杏園花下飲有懷見寄
年年曲江上花發即經過未飲心先醉臨風思
倍多三春看又盡兩地欲如何日望長安道空
成勞者歌
　　和令狐相公春早朝回鹽鐵使院中作
柳動御溝清威遲堤上行城隅日未過山色雨
初晴鸎避傳呼起花臨府署明簿書盈几案要
自有髙情
　　令狐相公見示題洋州崔侍郎宅雙木瓜
　　花頃接侍郎同舎陪宴樹下吟翫來什輒
　　成和章
金牛蜀路逺玉樹帝城春榮耀華館裏逢迎欠
主人簾前疑小雪牆外麗行塵來去皆回首情
深是德隣
　　和令狐僕射相公題龍回寺
兹地回鑾日皇家禪聖時路無胡馬跡人識漢
官儀天子旌旗度法王龍象隨知懷去家歎經
此益遲遲(相公家夲咸陽/有喬木之思)
　　和令狐相公晩泛漢江書懷寄洋州崔侍
　　郎閬州髙舎人二曹長
雨過逺山出江澄暮霞生因浮濟川舟遂作適
野行郊樹映緹騎水禽避紅旌田夫捐畚鍤織
婦窺柴荆古岸夏花發遥林晚蟬清㳂洄方翫
境鼓角巳登城部内有良牧望中寄深情臨觴
念佳期泛瑟動離聲寂寞一病士夙昔接羣英
多謝謫仙侶幾時還玉京
　　詶令狐相公使宅別齋初栽桂樹懷作
淸淮南岸家山樹黒水東邊第一栽影近畫梁
迎曉日香隨緑酒入金杯根留本土依江潤葉
起寒稜映月開早晚隂成比梧竹九霄還放綵
鶵來
　　令狐相公頻示新什早春南望遐想漢中
　　因杼短章以寄誠素
軍城臨漢水旌斾起春風逺思見江草歸心看
塞鴻野華㳂古道新葉映行宫唯有詩兼酒朝
朝兩不同
　　詶令狐相公見寄
才兼文武播雄名遺愛芳塵滿洛城身在行臺
爲僕射書來角里訪先生間遊占得嵩山色醉
卧高聽洛水聲千里相思難命駕七言詩裏寄
深情
　　令狐相公春思見寄
一紙書封四句詩芳晨對酒逺相思長吟盡日
西南望猶及殘春花落時
　　令狐相公見示新裁蕙蘭二章之什兼命
　　同作
上國庭前草移來漢水潯朱門雖易地玉樹有
餘隂豔彩凝還泛清香絶復㝷光華童子佩柔
輭美人心惜晚含逺思賞幽空獨吟寄言知音
者一奏風中琴
　　和令狐相公南齋小宴聽阮咸
陋巷久蕪沈四絃有遺音雅聲發蘭室逺思含
竹林座絶衆賔語庭移芳樹隂飛觴助真氣寂
聽無流心影似白團扇調諧朱絃琴一毫不平
意幽怨古猶今
　　和令狐相公詠栀子花
蜀國花已盡越桃今正開色疑瓊樹倚香似玉
京來且賞同心處那憂別葉催佳人如擬詠何
必待寒梅
　　酬令狐相公新蟬見寄
相去三千里聞蟬同此時清吟曉露葉愁噪夕
陽枝忽爾絃斷絶俄聞管參差洛橋碧雲晚西
望佳人期
　　和令狐相公九日對黃白二菊花見懷
素萼迎寒秀金英帶露香繁華照旄鉞榮盛對
銀黃琮璧交輝映衣裳雜綵章晴雲遥蓋覆秋
蝶近悠揚空想逢九日何由陪一觴滿叢佳色
在未肯委嚴霜
　　城内花園頗曽遊玩令公居守亦有素期
　　適春霜一夕委謝書實以荅令狐相公見
　　謔
樓下花園早占春年年結侶採花頻繁霜一夜
相撩冶不似佳人似老人
　　令狐僕射與予投分素深縱山川阻峭然
　　音問相繼今年十一月僕射疾不起聞予
　　已承訃書寢門長慟後日有使者兩輩持
　　書并詩計其日時已是卧疾手筆盈幅翰
　　墨尚新新詞一篇音韻彌切收淚握管以
　成報章雖廣陵之絃於今絶矣而蓋泉之
　　感猶庶聞焉焚之繐帳之前附於舊編之
　　末
前日寢門慟至今悲有餘已嗟萬化盡方見八
行書滿紙傳相憶裁詩怨索居危絃音有絶哀
玉韻猶虚忽歎幽明異俄驚歲月除文章雖不
朽精魄竟焉如零淚沾青簡傷心見素車淒涼
從此後無復望雙魚
劉夢得外集卷第三
劉夢得文集卷第四
　　律詩
　　　西塞山懷古　陽山廟觀賽神
　　　漢壽城春望　後梁二帝碑
　　　荆門道懷古　和竇貟外
　　　早春對雪　早秋贈荅
　　　荅徐貟外　贈端州紫石硯
　　　觀董評事詩　松滋渡望峽中
　　　題叚侍御枕上　贈王學士
　　　闕下口号　監祠夕月壇書事
　　　　戲贈崔千牛　詔徴逐客
　　　　和嚴司空　見馮叔逹
　　　　故洛城古牆　戲贈看花諸公
　　　　再遊玄都觀　望夫山
　　　　金陵五題　謝寺雙檜
　　　　韓信廟　安國觀聞笙
　　　　洛中寺北樓見賀監草書
　　　　韓賔擢第歸覲　寄楊八壽州
　　　　重寄楊八　和宣上人
　　　　贈東岳張錬師　和崔少監
　　　　寄楊􁆁州　題竇貟外新居
　　　　舉韓湖州自代　華州陪錢大夫
　　　　覩玄宗詩　懷上京故人
　　　　和尉遲郎中　詶福建陳判官
　　　　始聞秋風　和蘇十郎中
　　　　詶淮南廖參謀　題王郎中新居
　　　　詶朗州崔貟外　賀温尚書
　　　　水亭避暑　述舊
　　　　詶吴端才
　　　西塞山懷古
西晉樓舩下益州金陵王氣漠然收千㝷鐵鏁
沈江底一片降幡出石頭人世幾囬傷往事山
形依舊枕寒流今逢四海爲家日故壘蕭蕭蘆
荻秋
　　陽山廟觀賽神(梁松南征至此遂/爲其神在朗州)
漢家都尉舊征蠻血食如今配此山曲蓋幽深
蒼檜下洞蕭愁絶翠屏閒荆巫脉脉傳神語野
老娑娑啓醉顔日落風生廟門外幾人連踏竹
歌還
　　漢壽城春望(古荆州刺史治亭其下/有子胥廟兼楚王故墳)
漢壽城邊野草春荒祠古墓對荆榛田中牧豎
燒芻狗陌上行人看石麟華表半空經霹靂碑
文纔見滿埃塵不知何日東瀛變此地還成要
路津
　後梁宣明二帝碑堂下作
玉馬朝周從此辤園林寂莫對豐碑千行宰樹
荆州道暮雨蕭蕭聞子規
　　荆門道懷古
南國山川舊帝畿宋臺梁館尚依俙馬嘶古樹
行人歇麥秀空城澤雉飛風吹落葉塡宫井火
入荒陵化寶衣徒使詞臣庾開府咸陽終日苦
思歸
　　朗州竇貟外見示與澧州元郎中郡齋贈
　　荅長句二篇因而繼和
鴛鷺差池出建章綵旗朱戸鬰相望新恩共理
犬牙地昨日同含鷄舌香白芷江邊分驛路山
挑蹊外接甘棠應憐一罷金閨籍枉渚逢春十
度傷
　　早春對雪奉寄澧州元郎中
新賜魚書墨未乾賢人暫屈逺人安朝驅旌斾
行時令夜見星辰憶舊官梅蘂覆階鈴閣暖雪
峯當户㦸枝寒寜知楚客思公子北望長吟澧
有蘭
　　竇朗州見示與澧州元郎中早秋贈荅命
　　同作
鄰境諸侯同舎郎芷江蘭浦恨無梁秋風門外
旌旗動曉露庭中橘柚香玉簟微涼宜白晝金
笳入暮應清商騷人昨夜聞鶗鴂不歎流年惜
衆芳
　　衢州徐貟外使君遺以縞紵兼竹書箱因
　　成一篇用荅佳貺(按此郡夲自婺州/拆置徐自台州遷)
爛柯山下舊仙郎列宿來添婺女光逺放歌聲
分白紵知傳家學與青箱水潮滄海何時去蘭
在幽林亦自芳聞道天台有遺愛人將琪樹比
甘棠
　　唐秀才贈端州紫石硯以詩荅之
端州石硯人閒重贈我應知正草玄闕里廟中
空舊物門方竈下豈天然玉蠩吐水霞光靜綵
翰摇風絳錦鮮此日慵工記名姓因君數到墨
池前
　　覽董評事思歸之什因以詩贈
幾年油幕佐征東却泛滄浪狎釣童欹枕醉眠
成戲蝶抱琴間望送歸鴻文儒自襲膠西相倚
伏能齊塞上翁更說扁舟動郷思青菰巳熟柰
秋風
　　松滋渡望峽中
渡頭輕雨灑寒梅雲際溶溶雪水來夢渚草長
迷楚望夷陵土黒有秦灰巴人淚應猿聲落蜀
客舩從鳥道囬十二碧峯何處所永安宫外是
荒臺
　　楊州春夜李端公益張侍御登叚侍御平
　　仲密縣李少府暢秘書張正字復元同㑹
　　於水館對酒聮句追刻燭擊鉢故事遲輒
　　舉觥以飲之逮夜艾羣公霑醉紛然就枕
　　余偶獨醒因題詩於叚君枕上以志其事
寂寂獨看金燼落紛紛只見玉山頽自羞不是
髙陽侣一夜醒醒騎馬迴
　　逢王二十學士入翰林因以詩贈(時貞元二/十年王以)
(藍田尉/充學士)
廐馬翩翩禁外逢星槎上漢杳難從定知欲報
淮南詔促召王襃入九重
　　闕下口号呈柳儀曹
綵仗神旗獵暁風鷄人一唱鼓蓬蓬銅壷漏水
何時歇如此相催即老翁
　　監柌夕月壇書事(其禮/用晝)
西皥司分晝夜平羲和亭午太隂生鏗鏘揖讓
秋風裏觀者如雲出鳳城
　　戲贈崔千牛
學道深山虚老人留名萬代不關身勸君多買
長安酒南陌東城占取春
　　元和甲午歳詔書盡徴江湘逐客余自武
　陵赴京宿於都亭有懷續來諸君子
雲雨江湘起卧龍武陵樵客躡仙蹤十年楚水
楓林下今夜初聞長樂鐘
　　江陵嚴司空見示與成都武相公唱和因
　　命同作
南荆西蜀大行臺幕府旌門相對開名重三司
平水土威雄八陣役風雷綵雲朝望青城起錦
浪秋經白帝來不是郢中清唱發誰當丞相掞
天才
　　徵還京師見舊曹官馮叔逹
前者忩忩僕被行十年憔悴到京城南曹舊吏
來相問何處淹留白髮生
　　故洛城古牆
粉落椒飛知幾春風吹雨灑旋成塵莫言一片
危基在猶過無窮來往人
　　元和十年自朗州承召至京戲贈看花諸
　　君子
紫陌紅塵拂面來無人不道看花迴玄都觀裏
桃千樹盡是劉郎去後栽
　　再遊玄都觀絶句(并引)
余貞元二十一年爲屯田貟外郎時此觀中未
有花木是歳出牧連州尋貶朗州司馬居十年
召至京師人人皆言有道士手植仙桃滿觀如
爍晨霞遂有前篇以志一時之事旋左出牧于
今十有四年得爲主客郎中重遊兹觀蕩然無
復一樹唯兔葵鷰麥動揺於春風耳因再題二
十八字以俟後遊時大和二年三月某日
百畒中庭半是苔桃花淨盡菜花開種桃道士
歸何處前度劉郎今獨來
　　望夫山(正對和/州郡樓)
終日望夫夫不歸化爲孤石苦相思望來巳是
幾千載只似當時初望時
　　金陵五題(并序)
余少爲江南客而未遊秣陵甞有遺恨後爲歷
陽守跋而望之適有客以金陵五題相示逌爾
生思欻然有得他日友人白樂天掉頭苦吟歎
賞良乆且曰石頭詩云潮打空城寂寞迴吾知
後之詩人不復措詞矣餘四詠雖不及此亦不
孤樂天之言爾
　　石頭城
山圍故國周遭在潮打空城寂寞囬淮水東邊
舊時月夜深還過女牆來
　　烏衣巷
朱雀橋邊野草花烏衣巷口夕陽斜舊來王謝
堂前燕飛入㝷常百姓家
　　臺城
臺城六代競豪華結綺臨春事最奢萬户千門
成野草只縁一曲後庭花
　　生公講堂
生公說法鬼神聽身後空堂夜不扃高坐寂寥
塵漠漠一方明月可中庭
　　江令宅
南朝詞臣北朝客歸來唯見秦淮碧池臺竹樹
三畝餘至今人道江家宅
　　謝寺雙檜(楊州法雲寺謝鎭/西宅古檜存焉)
雙檜蒼然古貌竒含煙吐霧鬰參差晚依禪客
當金殿初對將軍映畫旗龍象界中成寶蓋鴛
鴦瓦上出髙枝長明燈是前朝焰曾照青青年
少時
　　韓信廟
將略兵機命世雄蒼黃鍾室歎良弓遂令後代
登壇者每一㝷思怕立功
　　秋夜安國觀聞笙
織女分明銀漢秋桂枝梧葉共颼飀月落滿庭
人寂寂霓裳一曲在髙樓
　　洛中寺北樓見賀監草書題詩
髙樓賀監昔曾登壁上神蹤龍虎騰中國書流
讓皇象北朝文士重徐陵偶因獨見空驚目恨
不同時便伏膺唯恐塵埃轉磨滅再三珍重囑
山僧
　　聞韓賔擢第歸覲以詩美之兼賀韓十五
　　曹長時韓牧永州
零陵香草滿郊坰丹穴鶵飛入翠屏孝若歸來
呈畫讃孟陽別後有山銘蘭陔舊地花纔結桂
樹新枝色尚青爲報儒林丈人道如今從放鬢
星星
　　寄楊八壽州
風獵紅旗入壽春滿城歌舞向朱輪八公山下
清淮水千騎塵中白面人桂嶺雨餘多鶴迹茗
園晴望似龍鱗聖朝方用敢言者次第應須舊
諫臣
　　李賈二大諫拜命後寄楊八壽州
諫省新登二直臣萬方驚喜捧絲綸則知天子
明如日肯放淮陽髙卧人
　　宣上人逺寄賀禮部王侍郎放牓後詩因
　　而繼和
禮闈新牓動長安九陌人人走馬看一日聲名
徧天下滿城桃李屬春官自吟白雪銓詞賦指
示青雲借羽翰借問至公誰即可支郎天眼定
中觀
　　贈東岳張鍊師
東岳眞人張鍊師髙情雅贍世閒稀堪爲烈女
書青簡乆事元君住翠微金縷機中拋錦字玉
清臺上著霓衣雲衢不要吹簫伴只擬乗鸞獨
自飛
　　秘書崔少監示墜馬長句因而和之
麟臺少監舊仙郎洛水橋邊墮馬傷塵汙腰閒
青綬帶風飄掌上紫遊韁上車著作應來問折
臂三公定送方猶賴德全如醉者不妨吟詠入
篇章
　　寄楊􁆁州(與之/舊姻)
避地江湖知幾春今來夲郡擁朱輪阮郎無復
里中舊楊僕却爲關外人各繋一官難命駕每
懷前好易霑巾玉城山裏多靈藥擺落功名且
飬神
　　秋日題竇貟外崇德里新居(竇時判/度支案)
長愛街西風景間到君居處暫開顔清光門外
一渠水秋色牆頭數點山踈種碧松通月朗多
裁紅藥待春還莫言堆案無餘地認得詩人在
此閒
　　蒙恩轉儀曹郎依前充集賢學士舉韓湖
　　州自代因寄七言
翔鸞闕下謝恩初通籍由來在石渠暫入南宫
判祥瑞還歸内殿閱圖書故人猶在三江水同
病凡經二紀餘今日薦君嗟乆滯不唯文體似
相如
　　途次華州陪錢大夫登城北樓春望因覩
　　李崔令狐三相國唱和之什翰林舊侣繼
　　踵華城山水清髙鸞鳳翔集皆忝夙眷遂
　　題是詩
城樓四望出風塵見盡關西渭北春百二山河
雄上國一雙旌斾委名臣壁中今日題詩處天
上同時草詔人莫怪毛郎呈濫吹宦途離別舊
情親
　　三郷驛樓伏覩玄宗望女几山詩小臣斐
　　然有感
開元天子萬事足唯惜當時光景促三郷陌上
望仙山歸作霓裳羽衣曲僊心從此在瑶池三
清八景相追隨天上忽乗白雲去世間空有秋
風辭
　　洛下初冬拜表有懷上京故人
鳯樓南面控三條拜表郎官早渡橋淸洛曉光
鋪碧簟上陽霜葉剪紅綃省門簪組初成列雲
路鴛鸞想退朝寄謝慇勤九天侶槍榆水擊各
逍遥
　　尉遲郎中見示自南遷牽復却至洛城東
　　舊居之作因以和之
曾遭飛語十年謫新受恩光萬里還朝服不妨
遊洛浦郊園依舊看嵩山竹含天籟清商樂水
遶庭臺碧玉環留作功成退身地如今只是暫
時間
　　洛中酬福建陳判官見贈
潦倒聲名擁腫材一生多故苦邅迴南宫舊籍
遥相管東洛間門晝未開靜對道流論藥石偶
逢詞客與瓊瑰怪君近日文鋒利新向延平看
劒來
　　始聞秋風
昔看黃菊與君別今聽玄蟬我却迴五夜颼飀
枕前覺一年顔狀鏡中來馬思邊草拳毛動鵰
盼青雲睡眼開天地肅清堪四望爲君扶病上
髙臺
　　和蘇十郎中謝病閒居時嚴常侍蕭給事
　　同訪歎初有二毛之作
清羸隱几望雲空左掖鴛鸞到室中一卷素書
鋪永日數莖斑鬢對秋風菱花照後容雖改蓍
草占來命巳通莫怪人人驚早白縁君合是黑
頭公
　　詶淮南廖參謀秋夕見過之作(公昔爲揚州從事/參謀從释子反𥘉)
楊州從事夜相㝷無限新詩月下吟初服巳驚
玄髮長髙情猶向碧雲深語餘時舉一杯酒坐
乆方聞數處砧不逐繁華訪間散知君擺落俗
人心
　　題王郎中宣義里新居
愛君新買街西宅客到如遊鄠杜閒雨後退朝
貪種樹申時出省趂看山門前巷陌三條近牆
内池亭萬境間見擬移居作鄰里不論時節請
開關
　　詶朗州崔貟外與任十四兄侍御同過鄙
　　人舊居見懷之什時守吳郡
昔日居鄰招屈亭楓林橘樹鷓鴣聲一辤御苑
青門去十見蠻江白芷生自此曾霑宣室召如
今又守闔閭城何人萬里能相憶同舎仙郎與
外兄(任侍御予外兄崔/貟外南宫同官)
　　美温尚書鎭定興元以詩寄賀
旌旗入境犬無聲戮盡鯨鯢漢水清從此世人
開耳目始知名將出書生
　　劉駙馬水亭避暑
千竿竹翠數蓮紅水閣虚涼玉簟空琥珀盞烘
疑漏酒水精簾瑩更通風賜冰滿碗沈朱實法
饌盈盤覆碧籠盡日逍遥避煩暑再三珍重主
人翁
　　述舊賀遷寄陜􁆁孫常侍(南宫左輔/兩處交代)
南宫幸襲芝蘭後左輔曾交印綬來多病未離
清洛苑新恩巳歷望仙臺關頭古塞桃林靜城
下長河竹箭迴聞道隨車有零雨此時偏動子
荆才
　　詶端才吴大夫夜泊湘川見寄一絶
夜泊湘川逐客心月明猿苦血霑襟湘妃舊竹
痕猶淺從此因君染更深

劉夢得文集卷第四
劉夢得外集卷第四
　　詩
　　　郡内書情　詶樂天見憶
　　　小亭寒夜　和裴晉公凉風亭
　　　閑園獨賞　詶樂天衫酒見寄
　　　兩如何　留辤裴令公
　　　與樂天替代　裴令公緑野堂
　　　自左馮歸洛下　秋齋獨坐
　　　和樂天懷詠　獨酌小醉
　　　戲贈樂天　詶樂天題酒瓮
　　　　雪中訝諸公　請裴令公加宴
　　　　過敦詩舊宅　聽江西故吏歌
　　　　以詩問酒熟　和樂天洛城春
　　　　陪裴公泛洛　賀楊尚書
　　　　秋中聮句　雪中宴集
　　　　喜遇聮句　洛中聮句
　　　　共憶夢得聮句　洛中早春
　　　　賞櫻桃花　醉後寓言戲贈
　　　　賞牡丹　戲樂天長齋
　　　　樂天蓮池邀僧　晚夏間居
　　　　感秋　沽酒致歡
　　　　懷樂天　和思黯憶南荘
　　　　各賦春中一物　春詞
　　　　聞新蟬　新秋對月
　　　　小臺晚坐　早秋雨後
　　　　秋涼間卧　秋晚病中
　　　　和樂天燒藥　詶樂天詠老
　　　　歳夜詠懷　元日樂天見過
　　　　戲樂天買馬　詶思黯見戲
　　　　詶思黯小飲　詶樂天狂吟
　　　詶牛相公獨飲　春日間坐
　　　牛相公示新什　秋霖即事聮句
　　　喜晴聮句　㑹昌春聮句
　　　春晚聮句　樂天長齋聮句
　　郡内書情獻裴侍中留守
功成頻獻乞身章擺落襄陽鎭洛陽萬乗旌旗
分一半八方風雨㑹中央兵符今奉黃公略書
殿曾隨翠鳳翔心寄華亭一雙鶴日陪髙歩繞
池塘
　　詶樂天閑卧見憶
散誕向陽眠將閑敵地仙詩情茶助爽藥力酒
能宣風碎竹閒日露明池底天同年未同隱縁
欠買山錢
　　詶樂天小亭寒夜有懷
寒夜隂雲起踈林暗鳥驚斜風閃燈影迸雪打
牎聲竟夕不能寐同年知此情漢皇無奈老何
況本書生
　　奉和裴晉公涼風亭睡覺
驪龍睡後珠元在仙鶴行時歩又輕方寸瑩然
無一事水聲來似玉琴聲
　　和樂天間園獨賞八韻前以蜂鶴拙句寄
　　呈今辱蝸蟻妍詞見荅因成小巧以取大咍
永日無人事芳園注興行陶廬樹可愛潘宅雨
新晴傅粉琅玕節薫音菡蓞莖榴花裙色好桐
子藥丸成柳蠧枝偏亞桑閑葉再生睢盱欲鬪
雀索漠不言鸎動植隨四氣飛沈含五情槍榆
與水擊小大強爲名
　　詶樂天衫酒見寄
酒法衆傳呉米好舞衣偏尚越羅輕動揺浮蟻
香濃甚裝束輕鴻意態生閱曲定知能自適舉
杯應歎不同傾終朝相憶終年別對景臨風無
限情
　　兩如何詩謝裴令公贈別(二首)
一言一顧重重何如今日陪遊清洛苑昔年别
入承明廬
一東一西別別何如終期大冶再鎔鍊願託扶
揺翔碧虚
　　將之官留辤裴令公留守
祖帳臨伊水前旌指渭河風煙里數少雲雨別
情多重疊受恩乆邅迴如命何東山與東閤終
冀再經過
　　詶喜相遇同州與樂天替代
舊託松心契新交竹使符行年同甲子筋力羡
丁夫別後詩成秩㩦來酒滿壷今朝停五馬不
獨爲羅敷(前章所言春草白君/之舞妓也故有此荅)
　　奉和裴令公新成緑野堂即書
藹藹鼎門外澄澄洛水灣堂皇臨緑野坐卧看
青山位極却忘貴功成欲愛間官名司管籥心
術去機關禁苑凌晨出園華及路攀池塘魚拔
刺竹逕鳥緜蠻志在安蕭灑甞經歷險艱髙情
方造適衆意望徴還好客交珠履華筵舞玉顔
無因隨賀鷰翔集畫梁閒
　　自左馮歸洛下詶樂天兼呈裴令公
新恩通籍在龍樓分務神都近舊丘自有園公
紫芝侣(時賔行四人/盡在洛中)仍追少傅赤松遊華林霜葉
紅霞晚伊水晴光碧玉秋更接東山文酒㑹始
知江左未風流(王儉云江左風流/宰相惟有謝安公)
　　秋齋獨坐寄樂天兼呈吴方之大夫
空齋寂寂不生塵藥物方書繞病身纎草數莖
勝靜地幽禽忽至似佳賔世閒憂喜雖無定釋
氏銷磨盡有因同向洛陽間度日莫敎風景屬
他人
　　和樂天齋戒月滿夜對道場偶懷詠
常脩清淨去繁華人識王城長者家案上香煙
鋪貝葉佛前燈焰透蓮花持齋巳滿招間客理
曲先聞命小娃明日若過方丈室還應問爲法
來邪
　　吴方之見示獨酌小醉首篇樂天續有詶
　　荅皆含戲謔極至風流兩篇之中並蒙見
　　屬輒呈濫吹益美來章
間門共菽任張羅靜室同虚養太和塵世歡娱
開意少醉郷風景獨遊多散金踈傅㝷常樂枕
麴劉生取次歌計㑹雪中爭挈榼鹿裘鶴􁑵遞
相過
　　詶樂天齋滿日裴令公置宴席上戲贈
一月道場齋戒滿今朝華幄管絃迎銜杯本自
多狂態事佛無妨有佞名酒力半酣愁巳散文
鋒未鈍老猶爭平陽不獨容賔醉聽取諠呼吏
舎聲
　　詶樂天偶題酒瓮見寄
從君勇斷抛名後世路榮枯見幾回門外紅塵
人自走瓮頭清酒我初開三冬學任胷中有萬
户侯須骨上來何幸相招同醉處洛陽城裏好
池臺
　　荅裴令公雪中訝白二十二與諸公不相
　　訪之什
玉樹瓊樓滿眼新的知開閤待諸賔遲遲未去
非無意擬作梁園坐右人
　　詶樂天請裴令公開春加宴
髙名大位能兼有恣意遨遊是特恩二室煙霞
成歩障三川風物是家園晨窺苑樹韶光動晚
渡河橋春思繁絃管常調客常滿但逢花處即
開罇
　　樂天示過敦詩舊宅有感一篇吟之泫然
　　追想昔事因成繼和以寄苦懷
淒涼同到故人居門枕寒流古木踈向秀心中
嗟棟宇蕭何身後散圖書本營歸計非無意唯
筭生涯尚有餘忽憶前言更惆悵丁寧相約速
懸車(敦詩與子友樂天三人同/田子平生相約同休洛中)
　　吴方之見示聽江西故吏朱㓜恭歌三篇
　　頗有懷故林之思吟諷不足因而和之
侯家故吏歌聲發逸處能髙怨處低今歳洛中
無雨雪眼前風景似江西
　　間坐憶樂天以詩問酒熟未
案頭開縹秩肘後撿青囊唯有達生理應無治
老方减書存眼力省事養心王君酒何時熟相
攜入醉郷
　　和樂天洛城春齊梁體八韻
帝城宜春入遊人喜意長草生季倫谷花岀莫
愁妨斷雲發山色輕風漾水光樓前戲馬地樹
下鬪雞場白頭自爲侣緑酒亦滿觴潘園觀種
植謝墅閱池塘至間似隱逸過老不悲傷相問
爲功德銀黃遊故郷
　　三月三日與樂天及河南李尹奉陪裴令
　　公泛洛禊飲各賦十二韻
洛下今脩禊羣賢勝㑹稽盛筵陪玉鉉通籍盡
金閨波上神仙妓岸傍桃李蹊水嬉如鷺振歌
響雜鸎啼歷覽風光好㳂洄意思迷棹歌能儷
曲墨客競分題翠幄連雲起香車向道齊人誇
綾歩障馬惜錦障泥塵暗宫墻外霞明苑樹西
舟形隨鷁轉橋影與虹低川色晴猶逺烏聲暮
欲捿唯餘踏青伴待月魏王堤
　　寄賀東川楊尚書慕巢兼寄西川繼之二
　　公近從弟兄情分偏睦早忝遊舊因成是詩
太華蓮峯降嶽靈兩川棠樹接郊坰政同兄弟
人人樂曲奏塤篪處處聽楊葉百穿榮㑹府芝
泥五色耀尺庭各抛筆硯誇旄鉞莫遣文星讓
將星
　　秋中暑退贈樂天
暑服冝秋着清琴入夜彈人情皆向菊風意欲
摧蘭歳念貧心泰天涼病體安相逢取次第却
甚少年歡
　　和樂天洛下雪中宴集寄汴州李尚書
洛城無事足杯盤風雪相和歳欲闌樹上因依
見寒鳥坐中收拾盡間官笙歌要請頻何爽笑
語志機拙更歡遥想兔園今日㑹瓊林滿眼映
旂竿
　　喜遇劉二十八偶書兩韻聮句
病來佳興少老去舊遊稀笑語縱橫作杯觴絡
繹飛(度)清談如水玉逸韻貫珠璣髙位當金鉉
虚懷似布衣(禹/錫)巳容狂取樂仍任醉忘機捨眷
將何適留歡便是歸(居/易)鳳儀常欲附蚊力自知
微願假罇罍末膺門自此依(紳)
　　劉二十八自汝赴左馮塗經洛中聮句
不歸丹掖去銅竹漫云云唯喜因過我須知未
賀君(度)詩聞安石詠香見令公燻欲首函關路
來披緱嶺雲(居/易)貂蟬公獨歩鴛鷺我同羣揷羽
先飛酒交鋒便戰文(紳)鎭嵩知表德定鼎爲銘
勲顧鄙容商洛徴歡候汝墳(禹/錫)領年多謔浪此
夕任諠紛故態猶應在行期未要聞(度)游藩榮
巳乆捧袂惜將分詎猒杯行疾唯愁日向曛(居/易)
窮隂初莽蒼離思漸氤氲殘雪午橋岸斜陽伊
水濆(紳)上謨尊右掖全略靜東軍萬頃徒稱量
滄溟詎有垠(禹/錫)
　　予自到洛中與樂天爲文酒之㑹時時措
　　詠樂不可支則慨然共憶夢得亦分司至
　　止歡愜可知因爲聮句
成周文酒㑹吾友勝鄒枚唯憶劉夫子而今又
到來(度)欲迎先倒屣亦坐便傾杯飲許伯倫户
詩推公幹才(並以本/事居易)乆曾聆郢唱重喜上燕臺晝
話墻隂轉宵歡斗柄回(禹/錫)新聲還共聽故態復
相咍遇物皆先賞從華半未開(度)起時烏帽側
散處玉山頽墨客諠東閤文星犯上台(居/易)詠吟
君稱首踈放我爲魋憶戴何勞訪(憶夢得夢得/分司而來)留
髠不用猜(宴席上老夫暫起/樂天密坐不動度)奉觴承麴蘖落筆捧瓊
瑰醉弁無妨側詞鋒不可摧(此兩韻美令/公也居易)水軒看
翡翠石徑踐莓苔童子能騎竹佳人解詠梅(陪/遊)
(南宅之/境禹錫)洛中三可矣鄴下士悠哉自向風光急不
須絃管催(度)樂觀魚踴躍間愛鶴徘徊煙柳青
凝黛波萍緑撥醅(居/易)春榆初改火律管又飛灰
紅藥多遲發碧松冝亂栽(禹/錫)馬嘶駞陌上鷁泛
鳳城隈色色事堪惜些些病莫推(度)涸流㝷軋
軋餘刃轉恢恢從此知心伏無因敢自媒(禹/錫)室
隨親客入席許舊寮陪逸興嵇將阮交情陳與
雷(此二句屬夢/得也居易)洪爐思哲匠大厦要羣材他日登
龍路應知免曝鰓(禹/錫)
　　洛中早春贈樂天
漠漠復靄靄半晴將半隂春來自何處無迹日
以深韶嫰冰後水輕盈煙際林藤生欲有託柳
弱不自任華意巳含蓄鳥言尚沈吟期君當此
時與我恣追㝷翻愁爛漫後春暮却傷心
　　和樂天讌李周美中丞宅池上賞櫻桃花
櫻桃千萬枝照耀如雪天王孫讌其下隔水疑
神仙宿露發清香初陽動暄妍妖姬滿髻揷酒
客折枝傳同此賞芳月幾人有華筵杯行勿遽
辤好醉逸三年
　　和牛相公遊南荘醉後寓言戲贈樂天兼
　　見示
城外園林初夏天就中野趣在西偏薔薇亂發
多臨水鸂䳵雙遊不避舡水底逺山雲似雪橋
邊平岸草如煙白家唯有杯觴興欲把頭盤打
少年
　　思黯南墅賞牡丹花
偶然相遇人閒世合在增城阿姥家有此傾城
好顔色天敎晚發賽諸花
　　樂天少傅五月長齋廣延緇徒謝絶文友
　　坐成睽閒因以戲之
五月長齋戒深居絶送迎不離通德里便是法
王城舉目皆僧事全家少俗情精脩無上道結
念未來生賔閤田衣占書堂信鼓鳴戲童爲塔
象啼鳥學經聲黍用青菰角葵承玉露烹馬家
供薏苡劉氏餉蕪菁暗網籠歌扇流塵晦酒鐺
不知何次道作佛幾時成
　　樂天池館夏景方妍白蓮初開綵舟空泊
　　唯邀緇侣因以戲之
池館今正好主人何寂然白蓮方出水碧樹未
鳴蟬靜室宵聞磬齋㕑晚絶煙蕃僧如共載應
不是神仙
　　詶樂天晚夏間居欲相訪先以詩見貽
池榭堪臨泛翛然散欝陶歩因驅鶴緩吟爲聽
蟬髙林密添新竹枝低縋晚桃酒醅晴易墊藥
圃夏頻薅老是班行舊間爲郷里豪經過更何
處風景屬吾曹
　　詶樂天感秋涼見寄
庭晚初辨色林秋微有聲槿衰猶強笑蓮逈却
多情簷鷰歸心動韝鷹俊氣生間人占間景酒
熟且同傾
　　樂天以愚相訪沽酒致歡因成七言聊以
　　奉荅
少年曾醉酒旗下同輩黃衣頷亦黃蹴踏青雲
㝷入仕蕭條白髪且飛觴令徴古事歡生雅客
喚間人興在狂猶勝獨居荒草院蟬聲聽盡到
寒螿
　　秋晚新晴夜月如練有懷樂天
雨歇晚霞明風調夜景清月髙微暈散雲薄細
鱗生露草百蟲思秋林千葉聲相望一歩地脉
脉萬重情
　　和思黯憶南莊見示
丞相新家伊水頭智囊心匠日增脩化成池沼
無痕跡奔走清波不自由臺上看山徐舉酒潭
中見月慢回舟從來天下推尤物合屬人閒第
一流
　　同留守王僕射各賦春中一物從一韻至七
鶯能語多情春將半天欲明始逢南陌復集東
城林踈時見影花宻但聞聲營中縁催短笛樓
上來定哀箏千門萬户垂楊裏百囀如簧煙景晴
　　和樂天春詞依憶江南曲拍爲句
春去也多謝洛城人弱柳從風疑舉袂叢蘭裛
露似霑巾獨坐亦含嚬
　　謝樂天聞新蟬見贈
碧樹有蟬後煙雲改容光瑟然引秋氣芳草日
夜黃夾道喧古槐臨池思垂楊離人下憶泪志
士激剛腸昔聞阻山川今聽同匡牀人情便所
遇音韻豈殊常因之比笙竽送我遊醉郷
　　新秋對月寄樂天
月露發光彩此時方見秋夜涼金氣應天靜火
星流蛩響偏依井螢飛直過樓相知盡白首清
景没追遊
　　詶樂天小臺晚坐見憶
小臺堪逺望獨上清秋時有酒無人勸看山秪
自知幽禽囀深竹孤蓮落靜池髙門勿遽掩好
客無前期
　　早秋雨後寄樂天
夜雲起河漢朝雨洒髙林梧葉先風落草蟲迎
濕吟簟涼扇恩薄室靜琴思深且喜火前別安
能懷寸隂
　　和樂天秋涼間卧
暑退人體輕雨餘天色改荷珠貫索斷竹粉殘
妝在髙僧掃室請逸客登樓待槐柳漸蕭踈間
門少光彩
　　秋晚病中樂天以詩見問力疾奉酬
耳虚多聽逺展轉晨雞鳴一室背燈卧中庭掃
葉聲蘭芳經雨敗鶴病得秋輕肯踏衡門草唯
應是友生
　　和樂天燒藥不成命酒獨醉
九轉欲成就百神隂主持嬰啼鼎上去老貌鏡
前悲却顧空丹竈回心向酒巵醺然耳熱後暫
似少年時
　　詶樂天詠老見示
人誰不願老老去有誰憐身痩帶頻减髮稀冠
自偏廢書縁惜眼多炙爲隨年經事還諳事閱
人如閱川細思皆幸矣下此便翛然莫道桑榆
晚爲霞尚滿天
　　歳夜詠懷
彌年不得意新歳又如何念昔同遊者而今有
幾多以間爲自在將壽𥙷蹉跎春色無情故幽
居亦見過
　　元日樂天見過因舉酒爲賀
漸入有年數喜逢新歳來震方天籟動寅位帝
車回門巷掃殘雪林園驚早梅與君同甲子壽
酒讓先杯
　　裴令公見示樂天寄奴買馬絶句斐然仰
　　和且戲樂天
常奴安得似方回爭望追風絶足來若把翠娥
酬緑耳始知天下有竒才
　　詶思黯代書見戲
官冷如漿病滿身凌寒不易過天津少年留守
多情興請待花時作主人
　　詶思黯見示小飲四韻
抛却人間第一官俗情驚怪我方安兵符相印
無心戀洛水嵩雲恣意看三足鼎中知味乆百
㝷竿上擲身難追呼故舊連宵飲直到天明興
未闌
　　詶樂天醉後狂吟十韻(來章有移家/住醉郷之句)
散誕人閒樂逍遥地上仙詩家登逸品釋氏悟
眞筌制誥留臺閣歌詞入管絃處身於木鴈任
丗變桑田吏隱情兼遂儒玄道兩全八關齋適
罷三雅興尤偏文墨中年舊松筠晚歳堅魚書
曽替代香火有因縁(陸法和云與梁元帝於空/王寺佛前結香火因縁)欲向
醉郷去猶爲色界牽好吹楊柳曲爲我舞金鈿
　　詶牛相公獨飲偶醉寓言見示
宫漏夜丁丁千門閉霜月華堂列紅燭絲管靜
中發歌眉低有思舞體輕無骨主人啓駞顔酣
暢浹映髮猶思城外客阡陌不可越春意日夕
深此歡無斷絶
　　和僕射牛相公春日間坐見懷
官曹崇重難頻入第宅清間且獨行階蟻相逢
如偶語園蜂速去恐違程人於紅藥唯看色鸎
到垂楊不惜聲東洛池臺怨抛擲移文非乆㑹
應成
　　牛相公見示新什謹依韻次用以杼下情
劇韻新篇至因難始見能雨天龍變化晴日鳳
騫騰遊海驚何極聞韶素不曽愜心時拊髀擊
節自麾肱符彩添隃墨波瀾起剡藤揀金光熠
熠壘壁勢層層珠媚多藏賈花撩欲定僧封來
眞寶物寄與媿文朋巳老無時疾(時洛中時厲/多傷少年)長
貧望歳登雀羅秋寂寂蟲翅曉薨薨羸驥方辭
絆虚舟巳絶絙榮華甘死別健羨亦生憎玉柱
琤瑽韻金觥雹凸稜何時良宴㑹促膝對華燈
　　秋霖即事聮句三十韻
蕭索窮秋月蒼然苦雨天泄雲生棟上行潦入
庭前(居易送/上僕射)苔色侵三徑波聲想五絃井蛙爭入
户轍鮒亂歸泉(起送上中/丞大監)髙霤愁晨坐空堦警夜
眠鸛鳴猶未巳蟻穴　頻遷(禹錫送上/少傅侍郎)散漫踈還
密空濛斷又連竹霑青玉潤荷滴白珠圎(居/易)地
濕灰(逸一/字)滅池添水馬憐有苗霑霡霂無月弄潺
湲(起)籬菊潜開秀園𬞞巳罷鮮斷行垂鴈翅孤
嘯聳鳶肩(禹/錫)橋柱黏黃菌墻衣點緑錢草荒行
藥路沙淀釣魚舡(居/易)長者車猶阻髙人榻且懸
(此思劉白/之來也)金烏何日見玉爵幾時傳(起)近井桐先
落當簷石欲穿趨風誠有戀披霧邈無縁(禹錫以/荅懸榻)
(之/名)廩米陳生醭庖薪濕起煙鳴雞潜報曉急景
暗彫年(居/易)蓋洒髙松上絲繁細柳邊拂叢時起
蝶墜葉乍驚蟬(起)巾角皆爭墊裙𥚑例似湔人
多蒙翠被馬盡看連乾(禹/錫)好客無來者貧家但
悄然寒泥印鶴迹漏壁絡蝸涎(居/易)蚊聚雷侵室
鷗翻浪滿川上樓愁羃羃遶舎猒淺淺(起)律候
今秋矣歡娱乆曠焉但令髙興在晴後奉周旋(禹/錫)
　　喜晴聮句
苦雨晴何喜喜於未雨時氣收雲物變聲樂鳥
烏知(居易送/上僕射)蕙泛光風圃蘭開皎月池千峯分逺
近九陌好追隨(起送上/尚書)白日開天路玄隂卷地維
餘清在林薄新照入漣漪(禹/錫)碧樹涼先落青蕪
濕更滋㬠毛經浴鶴曵尾岀泥龜(居/易)舞去商羊
速飛來野馬遲柱邊無潤礎臺上有游絲(起)橋
淨行塵息堤長禁柳垂宫城明睥睨觀闕麗罘
罳(禹/錫)洛水澄清鎭嵩煙展翠帷梁成虹乍見市
散蟻初移(居/易)籍草風猶暖攀條露巳晞屋穿添
碧瓦墻缺召金鎚(起)逈澈來雙目昬煩去四肢
霞丈晚煥爛星影夕參差(禹/錫)爽助門庭肅寒催
草木衰黃乾向陽菊紅洗得霜棃(居/易)假蓋間誰
惜彈絃燥更悲散蹄良馬穩炙背野人冝(起)洞
户晨輝入空庭宿霧披堆牀岀書卷傾笥上衣
椸(禹/錫)道路行非阻軒車望可期無辭訪圭竇且
願見瓊枝(居/易)仙閣蓬萊客(古以袐書/喻蓬萊)儲宫羽翼師
(此言/少傅)每優陪麗句何暇接英姿(起以酬圭/竇之言)翫景方搔
首懷人尚歛眉因吟仲文什髙興盡於斯(禹/錫)
　　㑹昌春連宴即事聮句
元年寒食日上巳暮春天雞黍三家㑹鸎花二
節連(居/易)光風初淡蕩美景漸暄妍簮組蘭亭上
車輿曲水邊(禹/錫)松聲添奏樂草色助鋪筵雀舫
冝間泛螺杯任漫傳(起)園𬞞香帶露㕑柳暗藏
煙麗句輕珠玉清談勝管絃(居/易)陌喧金距鬪樹
動綵繩懸姹女妝梳豔遊童衣服鮮(禹/錫)圃香知
種蕙池暖憶開蓮怪石雲疑觸夭桃火欲燃(起)
正歡唯恐散雖醉未思眠嘯傲人閒世追隨地
上仙(居/易)鷰來雙涏涏鴈去累翩翩行樂眞吾事
㝷芳獨我先(禹/錫)滯周慙太史(太史公留滯周南/今榮忝慙古人矣)入洛
繼先賢(此言劉白聲價/與二陸爭長矣)昔恨多分手今歡謬比肩
(起)病猶陪讌飲老更奉周旋望重青雲客情深
白首年(居/易)遍甞珍饌後許入畫堂前舞袖翻紅
炬歌鬟揷寶蟬(禹/錫)斷金多感激倚玉貴遷延說
史吞顔注論詩笑鄭箋(起)松筠寒不變膠􁈍冷
彌堅興伴王㝷戴(謂隨僕射/過尚書也)榮同隗在燕(居易/自謂)擲
盧誇使氣刻燭鬪成篇實藝皆三捷虚名愧六
聮(禹/錫)興䦨猶舉白話靜每思玄更說歸時好亭
亭月正圎(起)
　　僕射來示有三春向晚四者難并之說誠
　　哉是言輒引起題重爲聮句疲兵再戰勍
　　敵難降下筆之時辴然自哂走呈僕射兼
　　簡尚書
三春今向晚四者昔難并借問低眉坐何如攜
手行(居/易)舊遊多過隙新宴且㝷盟鸚鵡林須樂
麒麟閣未成(起)分隂當愛惜遲景好逢迎林野
薫風起樓臺榖雨晴(禹/錫)墻低山半出池廣水初
平橋轉長虹曲舟回小鷁輕(居/易)殘花猶布繡密
竹自聞笙欲過芳菲節難忘宴慰情(起)月輪行
似箭時物勢如傾見鴈隨兄去聽鸎求友聲(禹/錫)
蕙長書帶展菰嫰剪刀生坐密衣裳暖堂虚絲
管清(居/易)峯巒侵碧落草木近朱明與點非沂水
針(夢/得)散秩身猶幸趨朝力不任官將方共拙年
與病交侵(樂/天)徇樂非時選忘機似陸沉鑒容稱
四皓捫腹有三壬(夢/得)攜手慙連壁同心許斷金
紫芝雖繼唱(前後各/任賔客)白雪少知音(樂/天)憶罷吴門守
相逢楚水潯舟中頻曲宴夜後各加斟(夢/得)燭淚
銷殘漏絃聲閒逺砧􁊭顔舞長袖密坐接華簮
(樂/天)持論峯巒峻戰文矛㦸森笑言誠莫逆造次
必相箴(夢/得)往事渾如昨餘歡迄至今迎君常倒
屣訪我輒攜衾(樂/天)隂魄初離畢(時有/雨後)陽光正在
參(五月/之節)待公休一食縱飲共狂吟(夢/得)

劉夢得外集卷第四
劉夢得文集卷第五
　　雜體詩
　　　翠微寺有感　觀莫傜獵西山
　　　觀舞柘枝　君山懷古
　　　秋江晚泊　臨江寓望
　　　秋日送客　登武陵城
　　　謝寄三癖詩　寄上都同舎
　　　寄京師親友　請告東歸
　　　題湖城驛池亭　平蔡州
　　　平齊行　城西行
　　　　說笛歌　試茶歌
　　　　偃松　荅東陽于令
　　　　贈致仕滕庶子　詠紅柿子
　　　　庭竹　臺城懷古
　　　　題壽安甘棠館　與歌者米嘉榮
　　　　聽穆氏唱歌　渾侍中牡丹
　　　　看牡丹　與歌者何戡
　　　　與歌童田順郎　題破屏風
　　　　賞牡丹　寄陜州姚中丞
　　　　詶崔郎中
　　翠微寺有感
吾王昔遊幸離宫雲際開朱旗迎夏畢涼軒避
暑來湯餅賜都尉寒冰頒上才龍髯不可望玉
坐生浮埃
　　連州臘日觀莫傜獵西山
海天殺氣薄蠻軍部伍囂林紅葉盡變原黒草
初燒圍合繁鉦息禽興大斾揺張羅依道口嗾
大上山腰猜鷹屢奮迅驚麏時跼跳瘴雲四面
起臘雪半空銷箭頭餘鵠血鞍傍見雉翹日暮
還城邑金笳發麗譙
　　觀舞柘枝(二首)
胡服何葳㽔僊僊登綺墀神飈獵紅蕖龍燭映
金枝垂帶覆纎腰安鈿當嫵眉翹䄂中繁鼓傾
牟遡華榱燕餘有舊曲淮南多冶辭欲見傾城
處君看赴莭時
山鷄臨清鏡石燕赴遙津何如上客㑹長䄂入
華茵體輕似無骨觀者皆聳神曲盡囬身去曽
波猶注人
　　君山懐古
屬車八十一此地阻長風千載威靈盡赭山寒
水中
　　秋江晚泊
長泊起秋色空江涵霽暉暮霞千萬狀賓鴻次
第飛古戍見旗迥荒村聞犬稀軻峨艑上客勸
酒夜相依
　　步出武陵東亭臨江寓望
鷹至感風候霜餘變林麓孤颿帶日來寒江轉
沙曲戍遙旗影動津晚㯭聲促月上綵霞收漁
歌遠相續
　　秋日送客
候吏立沙際田家連竹溪楓林社日鼓茅屋午
時雞雀噪晚禾地蝶飛秋草畦驛樓宮樹近疲
馬再三嘶
　　晚嵗登武陵城顧望水陸悵然有作
星象承烏翼蠻陬想犬牙俚人祠竹節仙洞閉
桃花城基厯漢魏江源自賨巴華表廖立墓菜
地黄瓊家霜輕菊秀晚石淺水文斜樵音遶故
壘汲路明寒沙清風稍改葉盧橘如含葩野橋
鳴驛騎叢祠發迥笳跳鱗避舉網倦鳥寄行查
路塵髙出樹山火遠連霞夕曛轉赤岸浮藹起
蒼葭軋軋渡溪槳連連赴林鵶呌閽道非逺賜
環期自賖孤臣本危涕喬木在天涯
　　湖州崔郎中曹長寄三癖詩自言癖在詩
　　與琴酒其詞逸而髙吟詠不足昔柳呉興
　　亭臯隴首之句王融書之白團扇故爲四
　　韻以謝之
視事畫屏中自稱三癖翁管絃泛春渚旌斾拂
晴虹酒對青山月琴韻白蘋風㑹書團扇上知
君文字工
　　爲郎分司寄上都同舎
籍通金馬門身在銅駞陌省闥晝無塵宫樹遠
凝碧荒街淺深轍古渡潺湲石唯有嵩丘雲堪
誇早朝客
　　登陕州城北樓郤憶京師親友
獨上百尺樓目窮思亦愁初日徧露草野田荒
悠悠塵息長道白林清宿煙收囬首雲深處永
懐帝郷㳺
　　請告東歸發覇槗郤寄諸僚友
征途出覇涘囬首傷如何故人雲雨散滿目山
川多行車無停軌流景同迅波前歡漸成昔感
歎益勞歌
　　秋晚題湖城驛池上亭
秋次池上館林塘照南榮塵衣紛未解幽思浩
已盈風蓮墜故萼露菊含晚英恨爲一夕客愁
懷晨雞鳴
　　平蔡州(三首)
蔡州城中衆心死祅星夜落照壕水漢家飛將
下天來馬箠一揮門洞開賊徒崩騰望旗拜有
若羣蟄驚春雷狂童面縛登檻車大帛夭矯垂
捷書相公從容來鎭撫常侍郊迎負文弩四人
歸業閭里間小兒跳踉健兒舞
汝南晨雞喔喔鳴城頭鼓角音和平路傍老人
憶舊事相與感激皆涕零老人收淚前致辭官
軍入城人不知忽驚元和十二載重見天寶承
平時
門衢車馬渾渾流使臣來獻淮西囚四夷聞風
失匕箸天子受賀登髙樓祅童擢髮不足數血
汚城西一坏土南峯無火楚澤間夜行不鎻穆
陵關䇿勲禮畢天下泰猛士按劒看常山(時唯常/山不庭)
　　平齊行(二首)
胡塵昔起薊北門河南地屬平盧軍貂裘代馬
繞東嶽嶧陽孤桐削爲角地形十二虜意驕恩
澤含容歷四朝魯人皆科帶弓箭齊人不復聞
簫韶今朝天子聖神武手握玄符平九土初哀
狂童襲故事文告不來方震怒去秋詔下誅東
平官軍四合猶嬰城春來羣烏噪且驚氣如壞
山墯其庭牙門大將有劉生夜半射落攙搶星
帳中虜血流滿地門外三軍舞臂盟(一作連/臂盟)驛
騎函首過黃河城中無賊天氣和朝廷侍郎來
慰撫耕夫滿野行人歌泰山沈寇六十年旅祭
不饗生愁煙今逢聖君欲封禪神使隂兵來助
戰祅氣掃盡河水清日觀杲杲卿雲見
開元皇帝東封時百神受職爭奔馳千鈞猛簴
順流下洪波涵淡浮熊羆侍臣燕公秉文筆玉
檢告天無愧詞當今叡孫承聖祖嶽神望幸河
宗舞青門大道屬車塵共待葳蕤翠華舉
　城西行
城西蔟蔟三叛族叛者爲誰蔡吴蜀中使提刀
出禁來九衢車馬轟成雷臨刑與酒杯未覆仇
家百官先請肉守吏能然董卓臍飢烏來覘桓
玄目城西人散泰街平雨洗血㾗春草生
　　武昌老人說笛歌
武昌老將七十餘手把庾令相問書自言少小
學吹笛早事曹王曾賞激往年鎭戍到蘄州楚
山蕭蕭笛竹秋當時買林恣搜索典却身上烏
貂裘古苔蒼蒼封老節石山孤生飽風雪髙聲
五音隨指發水中龍應行雲絶曾將黃鶴樓上
吹一聲占盡秋江月如今老去語猶遲音韻髙
低耳不知氣力巳無心尚在時時一曲夢中吹
　　西山蘭若試茶歌
山僧後簷茶數叢春來映竹抽新茸莞然爲客
振衣起自傍芳叢摘鷹觜斯須碾成滿室香便
酌砌下金沙水驟雨松聲入鼎來白雲滿盌若
徘徊悠揚噴鼻宿酲散清峭徹骨煩襟開陽崖
隂嶺各殊氣未若竹下莓苔地炎帝雖甞未解
煎桐君有籙那知味新芽連拳半未舒自摘至
煎俄頃餘木蘭墜露香微似瑶草臨波色不如
僧言靈味宜幽寂采采翹英爲嘉客不辤緘封
寄郡齋甎井銅鑪損摽格何況蒙山顧渚春白
泥赤印走風塵欲知花乳清泠味須是眠雲卧
石人
　　廟庭偃松(并引)
侍中後閣前有小松不待年而偃丞相晉公爲
賦詩美其猶龍蛇然植于髙簷喬木閒上嶔軋
盤蹙傾亞似不得天和者公以遂物性爲意乃
加憐焉命畚土以壯其趾使無欹索綯以牽其
幹使不仆盥漱之餘以潤之顧盼之輝以照之
發於仁心感召和氣無復夭閼坐能敷舒曏之
跧蹙化爲竒古故雖袤文而有偃號焉予甞詣
閣白事公爲道所以且示以詩竊感嘉木之逢
時斐然成韻
勢軋枝偏根巳危髙情一見與扶持忽從顦顇
有生意却爲離披無俗姿影入巖廊行樂處韻
含天籟宿齋時謝公莫道東山去待取隂成滿
鳯池
　　荅東陽于令涵碧圖(并引)
東陽令于興宗丞相燕國公之猶子生綺襦紈
袴閒所見皆貴盛而絜然有心如山東書生前
年白有司願爲親民官以自効遂補東陽及莅
官以簡易爲治故多暇日一旦於縣五里偶得
竒境埋没於蘙薈中于生自以有持操而生於
公侯家由覆廕入仕常忽忽歎息因移是心開
抉泉石芟去蘿蔦斧凡材畚息壤而清溪翠巖
森立坌來因搆亭其端題曰涵碧流貫于庭中
如青龍蜿蜒冰(去/聲)澈射人樹石雲霞列于前昬
旦萬狀惜其居地不得有聞於時故圖之來乞
詞旣無負尤物予亦乆蘙薈蘿蔦者覩之慨然
遂賦七言以貽後之文士矣
東陽夲是佳山水何況曾經沈隱侯化得邦人
解吟詠如今縣令亦風流新開潭洞疑仙境逺
寫丹青到雍州落在㝷常畫師手猶能三伏凛
生秋
　　贈致仕滕庶子先輩(時及第人/中最長)
朝服歸來晝錦榮登科記上更無兄壽觴每使
曾孫獻勝境長攜衆妓行矍鑠據鞍能騁健慇
勤把酒尚多情凌寒却嚮山隂去衣繡郎君雪
裏迎(時令子爲御史/主務在越中)
　　詠紅柿子
曉連星影出晚帶日光懸夲因遺採掇翻自保
天年
　　庭竹
露滌鈆粉節風揺靑玉枝依依似君子無地不
相宜
　　臺城懷古
清江悠悠王氣沈六朝遺事何處尋宫牆隱嶙
圍野澤鸛鶂夜鳴秋色深
　　題壽安甘棠館(二首)
公館似仙家池清竹逕斜山禽忽驚起衝落半
巖花
門前洛陽道門裏桃源路塵土與煙霞其間十
餘歩
　　與歌者米嘉榮
唱得涼州意外聲舊人唯數米嘉榮近來時世
輕先輩好染髭鬚事後生
　聽舊宫中樂人穆氏唱歌
曾隨織女渡天河記得雲閒第一歌休唱貞元
供奉曲當時朝士巳無多
　　渾侍中宅牡丹
徑尺千餘朶人閒有此花今朝見顔色更不嚮
諸家
　　唐郎中宅與諸公同飲酒看牡丹
今日花前飲甘心醉數杯但愁花有語不爲老
人開
　　與歌者何戡
二十餘年別帝京重聞天樂不勝情舊人唯有
何戡在更與慇勤唱渭城
　　與歌童田順郎
天下能歌御史娘花前月底奉君王九重深處
無人見分付新聲與順郎
　　燕耳館破屏風所畫至精人多歎賞題之
畫時應遇空亡日賣處難逢識別人唯有多情
往來客彊將衫袖拂埃塵
　　賞牡丹
庭前芍藥妖無格池上芙蕖淨少情惟有牡丹
眞國色花開時節動京城
　　寄陜州姚中丞(時分司/東都)
八月天地肅二陵風雨收旌旗闕下來雲日關
東秋禹跡想前事漢臺餘故丘徘徊襟帶地左
右帝王州留滯悲昔老恩光榮徹侯相思望棠
樹一寄商聲謳
　　奉詶湖州崔郎中見寄
山陽昔相遇灼灼晨葩鮮同遊翰墨場和樂塤
箎然一落遊宦途浩如乗風舩況當衰暮日卧
理淮海壖猶期謝病後共樂桑榆年
劉夢得文集卷第五
劉夢得外集卷第五
　　雜詩
　　　赴上都贈別　秋日寄懷
　　　詶送張貟外　文石枕
　　　贈壁州鞭　文宣王廟釋奠
　　　敬詶徹公見寄　詶元九院長
　　　別竇司直　詶竇貟外
　　　和竇中丞　郡内書懷
　　　寄楊八拾遺　郡齋宴客
　　　旬休早涼　詶楊侍郎
　　　馬大夫惠著述　再詶馬大夫
　　　郴州紀事書情　翫郡齋紫薇花
　　　和馬大夫　山薑花
　　　王侍御贈荅詩　登洭口戍見寄
　　　獻通草茇葜酒　荅楊八絶句
　　　鄂渚留別　荅表臣贈別
　　　寄表臣　懷表臣
　　　重寄表臣　寄唐州楊八
　　　重寄絶句　春日寄楊八
　　　寄朗州温右史　新漲驛池
　　　詶楊八副使　詶楊司業
　　　詶崔博士　詶馮舎人宿贈別
　　荅張侍御賈喜再登科自洛赴上都贈別
又被時人冩姓名春風引路入京城知君憶得
前身事分付鸎花與後生
　　和武中丞秋日寄懷簡諸僚故
退朝還公府騎吹息繁音吏散秋庭寂鳥啼煙
樹深威生奉白簡道勝外華簪風物清逺目功
名懷寸隂雲衢念前侣綵翰冩冲襟涼菊照幽
援敗荷攅碧潯感時江海思報國松筠心空愧
壽陵歩芳塵何處㝷
　　赴連州途經洛陽諸公置酒相送張貟外
　　賈以詩見贈率爾詶之
謫在三湘最逺州邊鴻不到水南流如今暫寄
罇前笑明日辭君歩歩愁
　　贈元九侍御文石枕以詩獎之
文章似錦氣如虹宜薦華簪緑殿中縱使商飈
生旦夕猶堪拂拭愈頭風
　　詶元九侍御贈壁州鞭長句
碧玉孤根生在林美人相贈比雙金初開郢客
緘封後想見巴山冰雪深多節本懷端直性露
青猶有歳寒心何時䇿馬同歸去關樹扶踈敲
鐙吟
　　和李六侍御文宣王廟釋奠作
歎息魯先師生逢周室卑有心律天道無位救
陵夷歷聘不能用領徒空爾爲儒風正禮樂旅
象入蓍龜西狩非其應中都安足施丗衰由我
賤泣下爲人悲遺教光文德興王叶夢期土田
封後胤冕服飾虚儀鐘鼓膠庠薦牲牢郡邑祠
聞君喟然歎偏在上丁時
　　敬詶徹公見寄(二首)
淒涼沃洲僧憔悴柴桑宰別來二十年唯餘兩
心在
越江千里鏡越嶺四時雪中有逍遥人夜深觀
水月
　　詶兀九院長自江陵見寄
無事㝷花至仙境等間栽樹比封君金門通籍
眞多士黃𥿄除書每日聞
　　韓十八侍御見示岳陽樓別竇司直詩因
　　令屬和重以自述故足成六十二韻
楚望何蒼然層瀾七百里孤城寄逺目一寫窮
無巳蕩漾浮天蓋回環宣地里積漲在三秋混
成非一水冬遊見清淺春望多洲沚雲錦逺沙
明風煙青草靡火星忽南見月魄方東迤雪波
西山來隱若長城起獨專朝宗路駃悍不可止
支川讓其威蓄縮空南委熊武走蠻落(熊武二/溪名)瀟
湘來奥鄙炎蒸動泉源積潦搜山趾歸往無旦
夕包含通逺邇行當白露時眇視秋光裏曙色
未昭晣露華遥斐亹浩爾神骨清如觀混元始
我風忽震盪驚浪迷津涘怒激鼓鏗鍧蹙成山
巋硊鵾鵬疑變化罔象何恢詭嘘吸寫樓臺騰
驤露鰭尾景移羣動息波靜繁音弭明月出中
央青天絶纎滓素光淡無際緑靜平如砥空影
渡鵷鴻秋聲思蘆葦鮫人弄機杼貝闕駢紅紫
珠蛤吐玲瓏文鰩翔旖旎水郷吴蜀限地勢東
南􁃦翼軫粲垂精衡巫屹環峙名雄七澤數國
辨三苗氏唐羿斷修蛇荆王憚(下逹/反)青兕秦狩
跡猶在虞巡路從此軒后奏宫商騷人詠蘭芷
茅嶺潜相應橘洲傍可指郭璞驗幽經羅含著
前紀觀津戚里族按道侯家子聮袂登髙樓臨
軒笑相視假守亦髙卧(竇時權/領郡事)墨曹正垂耳(韓亦/量移)
(江陵/法曹)契闊話涼温壷觴慰遷徙地偏山水秀客
重杯盤侈紅袖花欲然銀燈晝相似興酣更抵
掌樂極同啓齒筆鋒不能休藻思一何綺伊余
負微尚夙昔慙知己出入金馬門交結青雲士
襲芳踐蘭室學古遊槐市䇿慕宋前軍文師漢
中壘陋容昧俯仰孤志無依倚衛足不如葵漏
川空歎蟻幸逢萬物泰獨處窮途否鎩翮重疊
傷兢魂再三禠蘧瑗亦屢化左丘猶有恥桃源
訪仙官薜服祠山鬼故人南臺舊一別如弦矢
今朝㑹荆蠻斗酒相宴喜爲余出新什笑抃隨
伸𥿄曄若觀五彩歡然臻四美委曲風濤事分
明窮達旨洪韻發華鍾淒音激清徴羊濬要史
共和江淹多雜擬徒欲仰髙山焉能追逸軌湘
州路四達巴陵城百雉何必顔光禄留詩張内
　　詶竇貟外使君寒食日途次松滋渡先寄
　　示四韻
楚郷寒食橘花時野渡臨風駐綵旗草色連雲
人去住水文如縠鷰差池朱輪尚憶羣飛雉青
綬初縣左顧龜非是湓城魚司馬水曹何事與
新詩(時自水部/郎岀牧)
　　和竇中丞晚入容江作
漢郡三十六欝林東南遥人倫選清臣天外頒
詔條桂水渉秋浪火山凌霧朝分圻辨風物入
境聞謳謡莎岸見長亭煙林隔麗譙日落舟益
駃川平旗自飄珠浦逺明滅金沙晴動摇一吟
道中作離思懸層霄
　　吕八見寄郡内書懷因而戲和
文苑振金聲循良冠百城不知今史氏何處列
君名
　　寄楊八拾遺(時岀爲國子主簿分司東都之什/八貟外亦轉國子博士同在洛陽)
聞君前日獨廷爭漢帝偏知白馬生忽領簿書
遊太學寧勞侍從厭承明洛陽夲自冝才子海
内而今有直聲爲謝同寮老博士范雲來歳即
公卿
　　詶竇貟外郡齋宴客偶命柘枝因見寄兼
　　呈張十一院長元九侍郎(貟外時兼節度判/官佐平蠻之略張)
(𥘉罷郡元/方從事)
分憂餘刃又從公白羽胡牀嘯詠中綵筆諭戎
矜倚馬華堂留客看驚鴻渚宫油幕方髙歩澧
浦甘棠有幾叢若問騷人何處所門臨寒水落
江楓
　　詶竇貟外旬休早涼見示(時奉書報/詰朝有宴)
新秋十日澣朱衣鈴閣無聲公吏歸風韻漸髙
梧葉動露光初重槿花稀四時苒苒催容鬢三
爵油油忘是非更報明朝池上酌人知太守字
玄暉
　　詶楊侍郎憑見寄(二首)
翔鸞闕底謝皇恩纓上滄浪舊水痕踈傅揮金
忽相憶逺擎長句與招魂
十年毛羽催頽一旦天書召回看看瓜時欲到
故侯也好歸來
　　南海馬大夫見惠著述三通勒成四秩上
　　自遂古達于國朝采其菁華至簡而富欽
　　受嘉貺詩以謝之
紅旗閱五兵絳帳領諸生味道輕鼎食退公猶
筆耕青箱傳學逺金匱納書成一瞬見前事九
流當抗行編蒲曽苦思垂竹媿無名今日承芳
訊誰言贈衮榮
　　南海馬大夫逺示著述兼詶拙詩輒著微
　　誠再有長句時蔡戎未殄故見於末篇
漢家旌斾付雄才百越南溟統外臺身在絳紗
傳六藝腰懸青綬亞三台連天浪靜長鯨息映
日帆多寶舶來聞道楚氛猶未滅終須旌斾掃
雲雷
　　和楊侍郎初至郴州紀事題郡齋八韻
旌節下朝臺分圭從北回城頭鶴立處驛樹鳳
栖來(蘇寂傳云後化爲仙鶴止城東北隅牆上又/州北栖鳳驛圖經云常有威鳳降于庭梧也)舊路芳塵
在新恩馹騎催里閭風偃草鼓舞抃成雷吏散
山禽囀庭香夏蘂開郡齋堪四望壁記有三台
人訝徴黃晚文非弔屈哀一吟梁甫曲知是卧
龍才
　　和郴州楊侍郎翫郡齋紫薇花十四韻
幾年丹霄上出入金華省暫別萬年枝看花桂
陽嶺南方足竒樹公府成佳境緑隂交廣除明
豔透蕭屏雨餘人吏散鷰語簾櫳靜懿此含晚
芳翛然忘簿領紫茸垂組綬金縷攅鋒頴露溽
暗傳香風輕徐就影苒弱多意思從容占光景
得地在侯家移根近仙井開罇好凝睇倚瑟仍
回頸遊蜂駐彩冠舞鶴迷煙頂興生紅藥後愛
與甘棠竝不學夭桃姿浮榮在俄頃
　　和南海馬大夫聞楊侍郎出守郴州因有
　　寄上之作
忽驚金印駕朱轓遂別鳴珂聽曉猿碧落仙來
雖暫謫赤泉侯在是深恩玉環慶逺瞻台坐銅
柱勲髙壓海門一詠瓊瑶百憂散何勞更樹北
堂萱
　　和鄭相公以考功十弟山薑花俯賜篇詠
採擷黃薑蘂封題青鎻闈供聞調膳日正是退
朝歸響爲纎筳發情隨彩翰飛故將天下寶萬
里與光輝
　　馬大夫見示浙西王侍御贈荅詩因命同
　　作(大夫榮踐舊府又歷交趾桂林南人歌之列在風/什/王侍御公易一别歳除寄詞夫篇以代札)
憶逐年車凡幾時今來舊府統成師象筵照室
㑹詞客銅鼓臨軒舞海夷百越酋豪稱故史十
洲風景助新詩秣陵從事何年別一見瓊章如
素期
　　詶馬大夫登洭口戍見寄
新辭金印拂朝纓臨水登山四體輕猶念天涯
未歸客瘴雲深處守孤城
　　詶馬大夫以愚獻通草茇葜酒感通拔二字
　　因而寄別之作
泥沙難振拔誰復問窮通莫訝提壷贈家傳枕
麴風成謡獨酌後深意片言中不進終無已應
須荀令公
　　荅楊八敬之絶句(楊生時/亦謫居)
飽霜孤竹聲偏切帶火燋桐韻夲悲今日知音
一留聽是君心事不平時
　　鄂渚留別李二十一表臣大夫
髙檣起行色促柱動離聲欲問江深淺應如逺
別情
　　荅表臣贈別(二首)
昔爲瑶池侶飛舞集蓬萊今作江漢別風雪一
徘徊
嘶馬立未還行舟路將轉江頭瞑色深揮袖依
稀見
　　始發鄂渚寄表臣(二首)
祖帳管絃絶客帆淒風生回車已不見猶聽馬
嘶聲
曉發柳林戍遥城聞五鼓憶與故人眠此時猶
晤語
　　出鄂州界懷表臣(二首)
離席一揮杯别愁今尚醉遲遲有情處却恨江
帆駃
夢覺疑連榻舟行忽千里不見黃鶴樓寒沙雪
相似
　　重寄表臣(二首)
對酒臨流奈别何君今巳醉我蹉跎分明記取
星星鬢他日相逢應更多
世閒人事有何窮過後思量盡是空早晚同歸
洛陽陌卜鄰湏近祝雞翁
　　寄唐州楊八歸厚
淮安古地擁州師畫角金鐃旦夕吹淺草遥迎
鷫鸘馬春風亂颭辟邪旗謫仙年月今應滿戇
諫聲名衆所知何況遷喬舊同伴一雙先入鳳
凰池(時徐晦楊嗣復二舎/人與唐州同年及第)
　　重寄絶句
淮西旣是平安地鵶路今無羽檄飛聞道唐州
最清靜戰場耕盡野花稀
　　春日寄楊八唐州(二首)
淮西春草長淮水逶迤光鷰入新村落人耕舊
戰場可憐行春守立馬看斜桑
漠漠淮上春莠苗生故壘棃花方城路荻筍蕭
陂水髙齋有謫仙坐嘯清風起
　　寄朗州温右史曹長
暫别瑶墀鴛鷺行彩旗雙引到沅湘城邊流水
桃花過簾外春風杜若香史筆枉將書紙尾朝
纓不稱濯滄浪雲臺功業家聲在徴詔何時岀
建章
　　和東川王相公新漲驛池八韻
今日池塘上初移造物權苞藏成別島㳂濁致
清漣變化生言下蓬瀛落眼前泛觴驚翠羽開
幕對紅蓮逺冩風光入明含氣象全渚煙籠驛
樹波日漾賔筵曲岸留緹騎中流轉彩舩無因
接元禮共載比神仙
　　詶楊八副使將赴湖南途中見寄一絶
知逐征南冠楚才逺勞書信到陽臺明朝若上
君山上一道巴江自此來
　　詶楊司業巨源見寄
璧雍流水近靈臺中有詩篇絶丗才渤海歸人
將集去棃園弟子請詞來瓊枝未識魂空斷寶
匣初臨手自開莫道專城管雲雨其如心似不
然灰
　　詶國子崔博士立之見寄
徤筆髙科早絶倫後來無不揖芳塵遍看今日
乗軒客多是昔年呈卷人胄子執經瞻講坐郎
官共食接華茵煩君逺寄相思曲慰問天南一
逐臣
　　詶馮十七舎人宿衛贈别五韻
少年爲别日隋宫楊柳隂白首相逢處巴江煙
浪深使星三蜀酒春雨霑衣襟王程促速意夜
語慇勤心却歸天上去遺我雲閒音
劉夢得外集卷第五
劉夢得文集卷第六
　　送別詩
　　　送張侍郎　送楊侍御
　　　送蕭郎中　送李尚書
　　　送渾大夫　送源中丞
　　　送陸侍御　送太常蕭博士
　　　送王司馬　送楊處厚
　　　逢韓七中丞　送周使君
　　　留別張侍御　送家兄隱居
　　　送王師魯　別友人後得書
　　　送李僕射　重送李相公
　　　送張苕　送能判官
　　　送韋秀才道沖赴制舉
　　　送李策秀才　送張盥赴舉
　　　送裴處士應舉　送錢侍御
　　　辤李相公　送令狐相公
　　　送趙中丞　送裴司徒令公
　　　送李戸部侍郎　送李郎中
　　　送杜録事　夜宴盧常侍宅
　　　送崔司業使君　送皇甫少尹
　　　送蔡京　送唐舎人
　　　送盧處士　送李秀才赴舉
　　　送令狐博士　送李貟外
　　　送陳郎中　送李中丞
　　　送李庚先輩　送廖參謀
　　　送從弟郎中
　　送工部張侍郎入蕃弔祭(時張兼/御史)
月窟賔諸夏雲官降九天飾終鄰好重錫命禮
容全水咽猶登隴沙鳴稍極邊路因乗馹近志
爲飲冰堅毳帳差池見鳥旗揺曵前歸來賜金
石榮耀自編年
　　早秋送臺院楊侍御歸朝(兄弟四人遍歷諸/科二人同在省)
仙署棣華春當時巳絶倫今朝丹闕下更入白
眉人重振髙陽族分居要路津一門科第足五
府辟書頻􁀳鳥得秋氣法星懸火旻聖朝寰海
靜所至不埋輪
　　送工部蕭郎中刑部李郎中並以夲官兼
　　中丞分命充京西京北覆糧使
霜簡映金章相輝同舎郎天威巡虎落星使出
鴛行鐏俎成全䇿京坻閱見糧歸來虜塵滅畫
地奏明光
　　送李尚書鎭滑州(自淅西觀察徴拜兵部/侍郎月餘有此拜也)
南徐報政入文昌東郡須才別建章視草名髙
同蜀客擁旄年少勝荀郎黃河一曲當城下緹
騎千重照路傍自古相門還岀相如今人望在
巖廊(其後果繼/韋平之族)
　　送渾大夫赴豐州(自大鴻臚拜/家丞舊勲)
鳳銜新詔降恩華又見旌旗出渾家故吏來辤
辛屬國精兵願逐李輕車氊裘君長迎風懼錦
領酋豪踏雪衙其柰明年好春日無人喚看牡
丹花
　　送源中丞充新羅冊立使(侍中/之孫)
相門才子稱華簪持節東行捧德音官帶霜威
辤鳯闕口傳天語到鷄林煙開鼇背千㝷碧日
落鯨波萬頃金想見扶桑受恩後一時西拜盡
傾心
　　送陸侍御歸淮南使府五韻(用年/字)
江左重詩篇陸生名乆傳鳳城來巳熟羊酪不
嫌羶歸路芙蓉府離堂瑇瑁筵秦山呈臘雪隋
柳布新年曾忝楊州薦因君逹短牋(時從丞相鎭揚/州甞辱麦薦)
　　送太常蕭博士弃官歸養赴東都(時元兄罷/相爲少師)
(仲兄爲郎官/並分司洛邑)
兄弟盡鴛鸞歸心切問安貪榮五彩服遂挂兩
梁冠侍膳曾調鼎循陔更握蘭從今別君後長
嚮德星看
　　送王司馬之陜州(自太常丞/授工爲詩)
暫輟清齋岀太常空攜詩卷赴甘棠府公旣有
朝中舊司馬應容酒後狂案牘來時唯署字風
煙入興便成章兩京大道多遊客每遇詞人戰
一場
　　洛中送楊處厚入關因遊蜀
洛陽秋日正淒淒君去西秦更向西舊學三冬
今轉富曾傷六翮養初齊王城曉入窺丹鳳蜀
路晴來見碧鷄早識卧龍應有分不妨從此躡
丹梯
　　洛中逢韓七中丞之吳興口號(五首)
昔年意氣結羣英幾度朝迴一字行海北天南
零落盡兩人相見洛陽城
自從雲散各東西每日歡娱却慘悽離別苦多
相見少一生心事在書題
今朝無意訴離杯何況清絃急管催夲欲醉中
輕逺別不知翻引酒悲來
槖它橋上蘋風起鸚鵡杯中蒻雨春水碧山青
知好處開顔一笑嚮何人
谿中士女出笆籬谿上鴛鴦避畫旗何處人間
似仙境春山攜妓採茶時
　　送周使君罷渝州歸郢中別墅
君思郢上吟歸去故自渝南擲郡章野戍岸邊
留畫舸緑蘿隂下到仙莊池荷雨後衣香起庭
草春深綬帶長秪恐鳴騶催上道不容待得晚
菰甞
　　發華州留別張侍御賈
束簡下延閣假符驅短轅同人惜分袂結念醉
芳罇切切別絃急蕭蕭征騎煩臨岐無限意相
視却忘言(張詩云夫子生知者相期/性理中遂有忘言之句)
　　奉送家兄歸王屋山隱居(二首據道書王屋/山一名陽洛山)
陽洛天壇上依俙似玉京夜分先見日月淨逺
聞笙雲路將雞犬丹臺有姓名古來成道者兄
弟亦同行
春來山事好歸去憶逍遥水淨苔莎色露香芝
术苗登臺吸瑞景飛歩翼神颷願薦塤箎曲相
將學玉簫
　　送王師魯恊律赴湖南使幕(即永穆/公之孫)
翩翩馬上郎驅傳渡三湘橘樹沙洲暗松醪酒
肆香素風傳竹帛髙價騁琳琅楚水多蘭若何
人事搴芳
　　別友人後得書因以詩贈
前時送君去揮手青門橋路轉不相見猶聞馬
蕭蕭今得出關書行塵日巳遥春還遲君至共
結芳蘭苕
　　奉送浙西李僕射相公赴鎭(奉送至臨泉驛書札/見徵拙詩時在汝州)
建節東行是舊遊歡聲喜氣滿吴州郡人重得
黃丞相童子爭迎郭細侯詔下初辤温室樹夢
中先到景陽樓自憐不識平津閤遥望旌旗汝
水頭
　　重送浙西李相公頃嘗鎮江南巳經七載
　　後歷滑臺劒南兩鎭遂入相今復領舊地
　　新加旌旄
江北萬人看玉節江南千騎引金鐃鳯從池上
遊滄海鶴到遼東識舊巢城下清波含百谷牎
中逺岫列三茅碧雞白馬徊翔乆却憶朱方是
樂郊
　　送華隂尉張苕赴邕府使幕(張即燕公之孫/頃坐事除名)
昔忝南宫郎往來東觀頻甞披燕公傳聳若窺
三辰翊聖崇國夲保賢正朝倫髙視緬今古清
風夐無鄰蘭錡照通衢一家十朱輪鄼國嗣侯
絶蔿郷貴業貧夫子承大名少年振芳塵青袍
仙掌下矯首凌煙旻公冶夲非罪潘郎一爲民
風霜苦揺落堅白無緇磷一旦逢良時天光燭
幽淪重爲長裾客佐彼觀風臣分野窮禹畫人
煙過虞巡不言此行逺所樂相知新雨起巫山
陽鳥鳴湘水濵離筵出蒼莽別曲多愁辛今朝
一杯酒明日千里人彼此孤舟去悠悠天海春
　　送湘陽能判官孺登府罷歸鍾陵因寄呈
　　江西裴中丞二十三兄(三首)
射策志未就從事府云除篋留馬卿賦袖有劉
弘書忽見夏木深悵然憶吾廬復持州民刺歸
謁專城居君家誠易知勝絶傾里閭人言北郭
生門有卿相輿
鍾陵藹千里帶郭西江水朱檻照河宫旗亭緑
雲裏前年初缺守愼簡由宸扆臨軒弄郡章得
人方付此是時左馮翊天下第一理貴臣持牙
璋優詔發青紙迎風汙吏免先令疲人喜何武
劾腐儒陳蕃禮髙士
昔升君子堂腰下綬猶黃(中丞時爲/萬年尉)汾隂有寶氣
赤堇多竒鋩束簡下曲臺佩鞬來歷陽綺筵陪
一笑蘭室襲餘芳風水忽異勢江湖遂相忘因
君儻借問爲話老滄浪(中丞爲博士制相國柳宜城議/識者韙之頃授余以其夲厥後)
(牧和州節度使杜司徒以中丞才器俱偉欲軍裝以重戎府故授/以夲州團練使滿坐觀腰鞬禮成歡甚相視而笑後房讌樂卜夜)
(縱談子忝司徒之賔時獲末坐初中丞自尚書屯田貟外郎岀守/踵其武者今給事中穆公代給事者右丞叚公予不佞繼右丞之)
(後故曰襲/餘芳焉)
　　送韋秀才道沖赴制舉
驚禽一辤巢栖息無少安秋扇一離手流塵蔽
霜紈故侣不可追涼風日巳寒逺逢杜陵士別
盡平生歡逐客無印綬楚江多芷蘭因君時暇
遊長鋏不復彈閱書南軒霽絙瑟清夜闌萬境
身外寂一杯腹中寛伊昔玄宗朝冬卿冠鴛鸞
肅穆昇内殿從容領儒冠游夏無措詞陽秋垂
不刋至今羣玉府學者空縱觀世人希德門揭
若攀峯巒之子嚮明訓鏘如振琅玕一旦西上
書斑裳拂征鞍荆臺宿暮雨漢水浮春瀾君門
起天中多士如星欑煙霞覆雙闕抃舞羅千官
清漏滴銅臺仙廚下雕盤熒煌仰金牓錯落飛
濡翰古來長䇿人所歎遭時難一鳴從此始相
望青雲端
　　送李䇿秀才還湖南因寄幕中親故兼簡
　　衡州吕八郎中
深春風日淨爭長幽鳥鳴僕夫前致詞門有白
面生攝衣相問訊解帶坐南榮端志見眉睫苦
言發精誠因出懷中文調孤詞亦清悄如促柱
絃掩抑多不平乃言夲蜀士世降岷山靈前人
秉懿文髙視來上京曵綬司徒府所從信國楨
析薪委空林善響難繼聲何處依附郭幾人思
郈城雲天望喬木風水悲流萍前與計吏西始
引貢士名森然就筆札從試春官卿帝城岐路
多萬足伺晨星茫茫風塵中工拙同有營寒女
勞夜織山苗榮寸莖侯門武繼踵衣褐誰將迎
弱羽果摧頽壯心鬱怦怦諒無蟠木容聊覆蓬
累行昨日訊靈龜繇言利艱貞當求捨拔中必
在審己明誓將息薄遊焦思窮筆精蒔蘭在幽
渚安得揚芬馨曰余摧落者散質負華纓一聆
辛苦辭再動依鬱情身棄言不動愛才心尚驚
恨無羊角風使爾化北溟論罷情益親渉旬忘
歸程日攜邑中客間眺江上城晝憇命金罍宵
談轉琁衡蕙風香麈尾月露濡桃笙忽被戒羸
驂薄言事南征火雲蔚千里旅思浩巳盈湘江
含碧虚衡嶺浮翠晶豈伊水山異適與人事并
油幕似崑丘粲然疊瑶瓊庾樓見清月孔坐多
緑醽復有衡山守夲自雲龍庭至和在靈府發
越侔咸英一麾岀營陽惠彼蚩蚩民隼旟辤灞
水居者皆涕零惟昔與伊人交歡在夙齡一從
雲雨散滋我鄙悋萌北渚不堪愁南音誰復聽
離憂若去水浩漾無時停甞聞祝融峯上有神
禹銘古石琅玕姿秘文螭虎形聖功奠逺服神
物擁休禎賢人在其下仿像疑蓬瀛君行歷郡
齋大袂拂雙旌飾容遇朗鑒肝鬲可以呈昔日
馬相如臨卭坐盡傾勉君刷羽翰早取凌青冥
　　送張盥赴舉(并引)
古人以偕受學爲同門友今人以偕升名爲同
年友其語孰見搢紳者皆道焉余於張盥爲丈
人由是道也曩吾見爾之始生以老成爲祝今
吾見爾之成人以未立爲憂吾不幸嚮所謂同
年友當其盛時聮袂齊鑣亘絶九衢若屏風然
今來落落如曙星之相望昔日㑹合不煩異席
可長太息哉然而尚書右丞衞大受兵部待郎
武庭碩二君者當時偉人咸萬夫之望足以訂
十朋之多也第如京師無騷騷爾無忻忻爾時
秋也吾爲若叩商之謳幸有感夫二君子
爾生始懸孤我作坐上賔引箸舉湯餅祝詞天
麒麟今成一丈夫坎軻愁風塵長裾來謁我自
號廬山人道舊與撫孤悄然傷我神依依見眉
睫嘿嘿含悲辛永懷同年友追想出谷晨三十
二君子齊飛陵煙旻曲江一㑹時後㑹巳凋淪
況今三十載閱世難重陳盛時一巳過來者日
日新不如揺落樹重有明年春火後見琮璜霜
餘識松筠肅機乃獨秀武抱亦絶倫爾今持我
詩西見二重臣成賢必念舊保貴在安貧淸時
爲丞郎氣力侔陶鈞乞取斗升水因之雲漢津
　　送裴處士應制舉(并引)
晉人裴昌禹讀書數千卷於周官小戴禮尤邃
性是古敢言雖侯王不能卑下故與世相參差
凡抵有位以索合行天下幾(巨依/反)遍常歎諸侯
莫可遊欲一見天子而未有路㑹今年詔書徴
賢良昌禹大喜以爲盡可以豁平生搏髀爵躍
曰一觀雲龍庭足矣繇是裹三月糧而西徂咨
余以七言爲西遊之資籍耳
裴生乆在風塵裏氣勁言髙少知已注書曾學
鄭司農歷國多於孔夫子往來訪我到連州無
窮絶境終日遊登山雨中試蠟屐入洞夏裏披
貂裘白帝城邊又相遇歛翼三年不飛去忽然
結束如秋蓬自稱對䇿明光宫人言䇿中說何
事掉頭不荅看飛鴻彤庭翠松迎曉日鳯銜金
牓雲間出中貴腰鞭立傾酒宰臣委佩觀揺筆
古稱射䇿如彎弧一發偶中何時無由來草澤
無忌諱努力滿挽當雲衢憶得童年識君處嘉
禾驛後聮牆住垂釣鬭得王餘魚踏芳共登蘇
小墓此事今同夢想閒相看一笑且開顔老大
希逢舊鄰里爲君扶病到方山
　送錢侍御自宣州幕拜官便於華州覲省
五綵繡衣裳當年正相稱春風舊關路歸去眞
多興蘭陔行可採蓮府猶逥瞪楊家紺幰迎(侍/御)
(即王相/公貴壻)謝守瑶華贈(宣州崔相公/有詩贈行)御街草泛豔臺相
煙含凝曾是平昔遊無因理歸乗
　　將赴汝州途岀浚下留辤李相公表臣
長安舊遊四十載鄂渚一別十四年後來富貴
巳零落歳寒松栢猶依然初逢貞元尚文主雲
闕天池共翔舞相看却數六朝臣屈指如今無
四五夷門天下之咽喉昔時往往生瘡疣聮翩
舊相來鎭壓四海吐納皆通流乆別凡經幾多
事何由說得平生意千思萬慮盡如空一笑一
言眞可貴世間何事最慇勤白頭將相逢故人
功成名遂㑹歸老請嚮東山爲近鄰
　　送令狐相公自僕射出鎭南梁
夏木正隂成戎裝出帝京霑襟辤闕淚回首別
郷情雲樹襃中路風煙漢上城前旌轉谷去後
騎踏橋聲乆領鴛行重無嫌虎綬輕終當提一
筆再入副蒼生
　　送趙中丞自司金郎轉官參山南令狐僕
　　射幕府(趙氏兄弟皆/僕射門客)
緑樹滿襃斜西南蜀路賖驛門臨白草縣道過
黃花相府開油幕門生逐絳紗行看布政後還
從入京華
　　送裴司徒令公自東都留守再命太原(自封/晉國)
(公兩任相/去十六年)
星使岀關東兵符賜上公山河歸舊國管籥換
離宫行色旌旗動軍聲鼓角雄愛棠餘故吏騎
竹見新童漢壘三秋靜胡沙萬里空其如天下
望旦夕詠清風
　　送李戸部侍郎自河南尹再除夲官歸闕
昔年内署振雄詞今日東都結去思宫女猶傳
洞簫賦國人先詠衮衣詩華星却復文昌位別
鶴重歸太一池想到金門待稱籍一時驚喜見
風儀
　　送蘄州李郎中赴任
楚關蘄水路非賖東望雲山日夕佳薤葉照人
呈夏簟松花滿椀試新茶樓中飲興因明月江
上詩情爲晚霞北地交親長引領早將玄鬢到
京華
　　洛中春末送杜録事赴蘄州
罇前花下長相見明日忽爲千里人君過午橋
回首望洛城猶自有殘春
　　夜宴福建盧常侍宅因送之鎭
暫駐旌旗洛水堤綺筵紅燭醉蘭閨美人美酒
長相逐莫怕猿聲發建溪
　　洛中送崔司業使君扶侍赴唐州
緑野方城路殘春柳絮飛風鳴驌驦馬日照老
萊衣洛苑魚書至江村鴈戸歸相思望淮水雙
鯉不應稀
　　送河南皇甫少尹赴絳州
祖帳臨周道前旌指晉城午橋羣吏散亥字老
人迎詩酒毎同樂別離方見情從兹洛陽社吟
詠欠書生
　　送前進士蔡京赴學究科(時崔相公楊/尚書掌選)
耳聞戰鼓帶經鋤振發名聲自里閭巳是世間
能賦客更攻牎下絶編書朱門逹者誰能識絳
帳諸生盡不如幸遇天官舊丞相知君無翼上
空虚
　　送唐舎人出鎭閩中
暫辤鴛鷺出蓬瀛忽擁貔貅鎭粤城閩嶺夏雲
迎皁蓋建谿秋樹映紅旌山川遠地由來好富
貴當年別有情了却人閒㛰嫁事復歸朝右作
公卿
　　送盧處士歸嵩山別業
世業嵩山隱雲深無四鄰藥鑪燒姹女酒甕貯
賢人曉日華隂霧秋風函谷塵送君從此去鈴
閣少談賔
　　送李友路秀才赴舉
誰憐相門子不語望秋山生長紈綺内辛勤筆
硯閒榮親在名字好學弃官班竚俟明年桂髙
堂開笑顔
　　送國子令狐博士赴興元覲省
相門才子高陽族學省清資五品官諫院過時
榮棣萼謝庭歸去踏芝蘭山中花帶煙嵐晚棧
底江含雪水寒伯仲到家人盡賀栁營蓮府遞
相歡
　　送李二十九兄貟外赴邠寜使幕
家襲韋平身業文素風清白至今貧南宫通籍
新郎吏西候從戎舊主人城外草黃秋有雪烽
頭煙靜虜無塵鼎門爲別霜天晚剩把離觴三
五巡
　　送分司陳郎中祗召直史館重修實録
蟬鳴官樹引行車言自成周赴玉除逺取南朝
貴公子重修東觀帝王書常時載筆窺金匱暇
日登樓到石渠若問舊人劉子政如今頭白在
商於
　　送李中丞赴楚州
緹騎朱旗入楚城士林皆賀振家聲兒童但喜
迎賢守故吏猶應記小名萬頃水田連郭秀四
時煙月映淮清憶君初得崑山玉同嚮揚州攜
手行
　　送李庚先輩赴選
一家何啻十朱輪諸父雙飛秉大鈞曾脫素衣
參幕客却爲精舎讀書人離筵洛水侵杯色征
路函關嚮晚塵今日山公舊賔主知君不負帝
城春
　　送廖參謀東遊(二首)
九陌逢君又別離行雲別鶴夲無期望髙樓上
忽相見看過花開花落時
繁花落盡君辤去緑草垂楊引征路東道諸侯
皆故人留連必是多情處
　　送從弟郎中赴浙西(并引)
從弟三復十餘年閒凡三爲浙右從事往年主
公入相薦􁱈登朝中復從公鎭南未幾而罷昨
以尚書外郎奉使至洛旋承新命改轅而東三
從公皆在舊地徴諸故事夐無其倫故賦詩贈
之亦志異也
銜命出尚書新恩換使車漢庭無右者梁苑重
歸歟又食建業水曾依京口居(劉將軍傳云/莒人世家京)共經
無限事賔主兩如初
劉夢得文集卷第六
劉夢得外集卷第六
　　律詩
　　　遊道林嶽麓寺　和韓元二君子
　　　張籍逺寄長句　詶湖州崔郎中
　　　喜韓吳興同遷　秋日書懷
　　　歎梅雨　酬嚴給事
　　　荅張祕書謝馬　和中書即事
　　　見寄藍橋懷舊　和裴侍中留別
　　　省中四松　豐安里舊居
　　　李相公宴餞　惠班竹杖
　　　楊給事製新樓　春晚即事
　　　牛相公述舊　詶鄭州權舎人
　　　和裴令公夜宴　李侍郎惠藥物
　　　宫城早秋　新墅溪竹
　　　追感韋裴六相　和牛相公感傷
　　　和牛相公寓懷　雨後寓懷
　　　林亭雨後偶成　所寄太湖石
　　　和王尚書　牛相公寓言
　　　南溪醉歌　牛相公同遊
　　　詶大尹裴侍郎　詶太原狄尚書
　　　詶崔大夫　暮秋乆雨喜晴
　　唐侍御寄遊道林嶽麓二寺詩并沈中丞
　　姚貟外所和見徴繼作
湘西古刹雙蹲蹲羣峯朝拱如駿奔青松歩障
深五里龍官黯黯神爲􁈈髙殿呀然壓蒼巘俯
瞰長江疑欲吞橘洲泛浮金實動水郭繚繞朱
樓騫語餘百響入天籟衆竒引歩輕翻翻泉清
石布博碁子蘿密鳥韻如簧言回廊架險髙且
曲新徑穿林明復昬淺流忽濁山獸過古木半
空天火痕星使雙飛出禁垣元侯餞之遊石門
紫髯翼從紅袖舞竹風松雪香温馨逺持青瑣
照巫峽一戞驚斷三聲猿靈山會中身不與吟
想峭絶愁精魂恨無黃金千萬餅布地買取爲
丘園
　　遥和韓睦州元相公二君子
玉人紫綬相輝映却要霜髯一兩莖其奈無成
空老去每臨明鏡若爲情
　　張郎中籍逺寄長句開緘之日巳及新秋
　　因舉目前仰酬髙韻
南宫詞客寄新篇清似湘靈促柱絃京邑舊遊
勞夢想歷陽秋色正澄鮮雲銜日脚成山雨風
駕潮頭入渚田對此獨吟還獨酌知音不見思
蒼然
　　詶湖州崔郎中見寄
風箏吟秋空不有指爪聲髙人靈府閒律吕侔
咸英昔年與兄遊文似馬長卿今來寄新詩乃
類陶淵明磨礱老益智吟詠間彌精豈非山水
郷蕩漾神機清渚煙蕙蘭動溪雨虹蜺生憑君
虚上舎待余乗興行
　　詶楊八庶子喜韓吳興與余同遷見贈(依本韻/次用)
早遇聖明朝鴈行登九霄(吳興與余/中外兄弟)文輕傅武仲
酒逼盖寛饒捨矢同瞻鵠當筵共賽梟(吳興與余/同年判入)
(等/第)琢磨三益重唱和五音調臺栢煙常起池荷
香暗飄(吳興與余同爲御/史臺外有蓮池也)星文辭北極旗影度東遼
(吳興自度支郎中出爲行軍司馬所/從即范僕射昔范眀友爲度遼將軍)直道由來黜浮名豈
敢要三湘與百越雨散又雲揺逺守慙侯籍徴
還荷詔條顇容唯舌在別恨幾魂銷滿眼悲陳
事逢人少舊僚煙霞爲老伴蒲柳任先凋虎綬
懸新印龍　理去橈斷腸天北郡攜手洛陽橋
幢盖今雖貴弓旌㑹見招其如草玄客空宇乆
寥寥
　　秋日書懷寄河南王尹
公府想無事西池秋水清去年爲狎客永日奉
髙情況有臺上月如聞雲外笙不知桑落酒今
歳與誰傾
　　浙東元相公歎梅雨欝蒸之候因寄七言
稽山自與岐山別何事連年鸑鷟飛百辟商量
舊相入九天祗候謫仙歸平湖晚泛窺清鏡髙
閤晨開掃翠微今日看書最惆悵爲聞梅雨損
朝衣
　　嚴給事賀加五品兼簡同制水部李郎中
九天雨露傳青詔八舎郎官換緑衣初佩銀魚
隨仗入宜乗白馬退朝歸雕盤賀喜開瑶席彩
筆題詩出鎻闈聞道水曹偏得意霞朝霧夕有
光輝
　　裴相公大學士見示荅張祕書謝馬詩并
　　羣公屬和因命追作
草玄門户少塵埃丞相并州寄馬來初自塞垣
銜苜蓿忽行幽逕破莓苔㝷花緩轡威遲去帶
酒垂鞭躞蹀迴不與王侯與詞客知輕富貴重
清才
　　和司空裴相公中書即事通簡舊僚之作
談笑在巖廊人人盡所長儀形見山立文字動
星光日運丹青筆時看赤白囊佇聞戎馬息入
賀領鴛行
　　微之鎭武昌中路見寄藍橋懷舊之作悽
　　然繼和兼寄安平
今日油幢引他年黃紙追同爲三楚客獨有九
霄期宿草恨長在傷禽飛尚遲武昌應巳到新
柳映紅旗
　　奉和裴侍中將赴漢南留別坐上諸公
金貂曉出鳳池頭玉節前臨南雍州暫輟洪鑪
觀劒㦸還將大筆注春秋管絃席上留髙韻山
水途中入勝遊峴首風煙看未足便應重拜富
人侯
　　和兵部鄭侍郎省中四松詩十韻(松是中書/相公任侍)
(郎時/栽)
右相歷中臺移松武庫栽紫茸抽組綬青實長
玫瑰便有干霄勢看成構厦材數分天柱半影
逐日輪迴舊賞台階去新知谷口來息隂常仰
望翫境幾徘徊翠粒晴懸露蒼鱗雨起苔凝音
助瑶瑟飄蘂泛金罍月桂花遥燭星榆半對開
終須似雞樹榮茂近昭回
　　和蘇郎中㝷豐安里舊居寄主客張郎中
漳濵卧起恣間遊宣室徴還未白頭舊隱來㝷
通德里新篇冩出畔牢愁池看科斗成文字鳥
聽提壷憶獻酬同學同年又同舎許君雲路竝
華輈
　　將赴蘇州途出洛陽留守李相公申宴餞
　　寵行話舊形於篇章謹杼下情以申仰謝
歳杪風物動雪餘宫苑晴兔園賔客至金谷管
絃聲洛水故人別吴宫新燕迎越郎憂不淺懷
袖有瓊英
　　吳興敬郎中見惠班竹杖兼示一絶聊以
　　謝之
一莖烱烱琅玕色數節重重瑇瑁文柱到髙山
未登處青雲路上願逢君
　　和浙西王尚書聞常州楊給事製新樓因
　　寄之作
文昌星象盡東來油幕朱門次第開且上新樓
看風月㑹乗雲雨一時回(尚書在南宫爲左丞給/事與禹錫皆是郎吏)
　　詶淅東李侍郎越州春晚即事長句
越中藹藹繁華地秦望峯前禹穴西湖草初生
邊鴈去山花半謝杜䳌啼青油晝卷臨髙閣紅
斾晴翻繞古堤明日漢庭徴舊德老人爭出若
邪溪(後漢劉寵爲㑹稽大治及徴還山隂縣有五六老叟自若/邪山谷閒出人賫百錢以送寵勞之荅曰自明府下車民)
(不見吏年老遇值聖明故奉/送寵爲人選一大錢受之也)
　　詶淮南牛相公述舊見貽
少年曽忝漢庭臣晚歳空餘老病身初見相如
成賦日㝷爲丞相掃門人追思往事咨嗟乆喜
奉清光笑語頻猶有登朝舊冠冕待公三入拂
埃塵
　　詶鄭州權舎人見寄十二韻
朱户凌晨啓碧梧含早涼人從滎澤至書到漆
沮傍抃㑹因佳句情深取斷章愜心同笑語入
耳勝笙篁憶昔三條路居鄰數仞墻(舎人舊宅光/福時忝東鄰)
學堂青玉案彩服紫羅囊麟角看成就龍駒見
柳楊彀中飛一箭雲際落雙鶬(舎人一舉登科/又判入等第)甸邑
叨前列天臺媿後行(鄙人離渭南主簿十年舎人方尉/此邑及罹譴謫重入南宫爲禮部)
(郎中舎人方/在考功貟外)鯉庭傳事業雞樹遂翺翔書殿連鳴
鵲神池接鳳凰追遊蒙尚齒惠好結中腸(鄙人在/集賢與)
(西掖接近/日夕追遊)鎩翮方擡舉危根易損傷一麾憐弃置
五字借恩光(鄙人出牧姑/蘇舎人草制)汝海崆峒秀溱流芍藥
芳風能行偃草境靜不爭桑(鄙人轉臨汝/舎人收滎陽)轉斾趨關
右頒條匝渭陽病吟猶有思老醉巳無狂塵滿
鴻溝道沙驚白狄郷竚聞黃紙詔促召紫微郎
　　奉和裴令公夜宴
天下蒼生望不休東山雖有但時遊從來海上
仙桃樹肯逐人閒風露秋
　　病卧李侍郎見惠藥物謔以文星之句
隱几支頥對落暉故人書信到柴扉周南留滯
商山老星象如今屬少微
　　詶留守牛相公宫城早秋寓言見寄
曉月映宫樹秋光起天津涼風稍動葉宿露未
生塵景氣尚芳麗曠望感心神揮毫成逸韻開
閤遲來賔擺去將相印漸爲逍遥身如招後房
宴却要白頭人
　　牛相公留守旯示城外新墅有溪竹秋月
　　親情多往宿遊恨不得去因成四韻兼簡
　　洛中親故之什兼命同作
別墅洛城外月明村墅通光輝滿地上絲管發
舟中堤豔菊花露島涼松葉風髙情限清禁寒
漏滴深宫
　　和僕射牛相公追感韋裴元相登庸皆四
　　十餘未五十薨殁豈早榮早枯之義今年
　　將六十猶粗強徤因親故勸酒率然成篇
　　并見寄之作
坐鎭清朝獨殷然間徴故事數前賢用才同踐
鈞衡地稟氣終分大小年威鳳夲池思泛泳仙
查舊路望回旋猶憐綺季深山裏唯有松風與
石田
　　和僕射牛相公以離闕庭七年班行親故
　　亡殁十無一人再覩龍顔喜慶雖極感歎
　　風燭能不愴然因成四韻并示集賢中書
　　二相公所和
乆辭龍闕擁紅旗喜見天顔拜赤墀三省英寮
非舊侣萬年芳樹長新枝交朋接武居仙院幕
客追風入鳳池雲母屏風即施設可憐榮耀冠
當時
　　和僕射牛相公見示長句
靜得天和興自濃不縁宦逹性靈慵大鵬六月
有間意仙鶴千年無躁容流輩盡來多歎息官
班髙後少過從唯應加築露臺上䞉見終南雲
外峯
　　和牛相公夏末雨後寓懷見示
金火交爭正抑揚蕭蕭飛雨助清商曉看紈扇
恩情薄夜覺紗燈刻數長樹上早蟬纔發響庭
中百草巳無光當年富貴亦惆悵何況悲翁髮
似霜
　　牛相公林亭雨後偶成
飛雨過池閣浮光生草樹新竹開粉奩初蓮爇
香炷野花無時節水鳥自來去若問知境人人
閒第一處
　　牛相公題姑蘇所寄太湖石兼寄李蘇州
震澤生竒石沈濳得地靈初辭水府出猶帶龍
宫腥發自江湖國來榮卿相庭從風夏雲勢上
漢古查形拂拭魚鱗見鏗鏘玉韻聆煙波含宿
潤苔蘚助新青嵌穴胡鶵貌纎鋩蟲篆銘孱顔
傲林薄飛動向雷霆煩熱近還散餘酲見便醒
凡禽不敢息浮壒莫能停靜稱垂松蓋鮮冝映
鶴翎忘憂常目繫素尚與心冥眇小欺湘鷰團
圎笑落星徒然想融結安可測年齡採取詢郷
耊搜求按舊經垂鈎入空隙隔浪動晶熒有獲
人爭賀歡謡衆共聽一州驚閱寶千里逺楊舲
覩物洛陽陌懷人吴御亭寄言垂天翼早晚起
滄溟
　　和陳許王尚書酬白少傅侍郎長句因通
　　簡汝洛舊遊之什
寥廓髙翔不可追風雲失路暫相隨方同洛下
書生詠又建軍前大將旗雪裏命賔開玉帳飲
中請號駐金巵竹林一自王戎去嵇阮雖貧興
未衰
　　和僕射牛相公寓言(二首)
兩度竿頭立定誇回眸舉袖拂青霞盡抛今日
貴人㨾復振前朝名相家御史近來休直宿尚
書依舊趂參衙具瞻尊重誠無敵猶憶洛陽千
樹花
心如止水鑒常明見盡人閒萬物情鵰鶚騰空
猶逞俊驊騮齒足自無驚時來未覺權爲祟貴
了方知退是榮只恐重重丗縁在事須三度副
蒼生
　　和牛相公南溪醉歌見寄
脫屣將相守冲謙惟於山水獨不廉枕伊背洛
得勝地鳴臯少室來軒簷相(去/聲)形面勢然指畫
言下變化隨顧瞻清池曲榭人所致野趣幽芳
天與添有時轉入潭島閒珍木如幄藤爲簾忽
然便有江湖思沙礫平淺草纎纎怪石釣出太
湖底珠樹移自天台尖崇蘭迎風緑泛豔坼蓮
含露紅　襜脩廊架空逺岫入弱柳覆檻流波
霑渚蒲抽英劒脊動岸荻迸筍錐頭銛攜觴命
侣極永日此會雖數心無猒人皆置莊身不到
富貴難與逍遥兼唯公出處得自在決就放曠
辭炎炎坐賔盡歡恣談謔媿我掉頭還奮髯能
令商於多病客亦覺自適非沈濳
　　詶僕射牛相公晉國池上別後至甘棠館
　　忽夢同游因成口号見寄
巳嗟池上別魂驚忽報夢中攜手行此夜獨歸
還乞夢老人無睡到天明
　　裴侍郎大尹雪中遺酒一壷兼示喜眼疾
　　初平一絶有間行把酒之句斐然仰詶
卷盡輕雲月更明金篦不用且間行若傾家釀
招來客何必池塘春草生
　　詶太原狄尚書見寄
家聲烜赫冠前賢時望穹崇鎭北邊身上官銜
如坐主幕中談笑取同年幽并俠少趨鞭弭燕
趙佳人奉管絃仍把天兵書號筆逺題長句寄
山川
　詶宣州崔大夫見寄
白衣曽拜漢尚書今日恩光到弊廬再入龍樓
稱綺季應縁狗監說相如中郎南鎭權方重内
史髙齋興有餘遥想敬亭春欲暮百花飛盡柳
花初
　　詶皇甫十少尹暮秋乆雨喜晴有懷見示
雨餘獨坐卷簾帷便得詩人喜霽詩揺落從來
長年感慘舒偏是病身知掃開雲霧呈光景流
盡潢汙見路𡵨何況菊香新酒熟神州司馬好
狂時
劉夢得外集卷第六
劉夢得文集卷第七
　　送僧詩
　　　別君素上人　送深法師
　　　荅宣廣上人　送僧仲剬
　　　送僧元暠　送如智法師
　　　贈讚頭陁　送慧則法師
　　　過鴻舉法師　重送鴻舉
　　　送僧方及　贈日夲僧
　　　贈眼醫僧　別浩初師
　　　觀碁歌送儇師　贈別約師
　　　送鴻舉師　送宵韻上人
　　　送義舟師　送景玄師
　　　送元曉上人　送惟良上人
　　　送元簡上人　送宗密上人
　　贈別君素上人(并引)
曩予習禮之中庸至不勉而中不思而得􁒍然
知聖人之德學以至于無學然而斯言也猶示
行者以室廬之奥爾求其徑術而布武未易得
也晚讀佛書見大雄念物之普級寶山而梯之
髙揭慧火巧鎔惡見廣踈便門旁束邪徑其所
證入如舟㳂川未始念於前而日逺矣夫何勉
而思之邪是余知穾(音/窈)奥於中庸啓鍵關於内
典㑹而歸之猶初心也不知余者誚予因而後
援佛謂道有二焉夫悟不因人在心而巳其證
也猶喑人之享大牢信知其味而不能形於言
以聞(去)于耳也口耳之閒兼寸耳尚不可使聞
他人之不吾知宜矣開士君素偶得予於所親
一麻拪草千里來訪素以道眼視予予以所視
視之不由陛級攜手智地居數日告有得而行
乃爲詩以見志云
窮巷唯秋草髙僧獨扣門相歡如舊識問法到
無言水爲風生浪珠非塵可昬去來皆是道此
別不銷魂
　　送深法師遊南嶽(上人夲住/資聖寺)
師在白雲郷名登善法堂十方傳句偈八部㑹
壇場飛錫無定所寶書留舊房唯應銜草鴈相
送至衡陽
　　廣宣上人寄在蜀與韋令公唱和詩卷因
　　以令公手札荅詩相示
碧雲佳句乆傳芳曾向成都住草堂振錫常過
長者宅披文猶帶令公香一時風景添詩思八
部人天入道場若許相期同結社吾家夲自有
柴桑
　　送僧仲剬東遊兼寄呈靈澈上人
釋子道成神氣間住持曾上清涼山晴空禮拜
見眞像金毛五髻卿雲閒西遊長安隷僧籍夲
寺門前曲江碧松閒白月照寶書竹下香泉洒
瑶席前時學得經論成奔馳象馬開禪扄髙筵
談柄一麾拂講下聴徒如醉醒舊聞南方多長
老次第來入荆門道荆州夲自重彌天南朝塔
廟猶依然宴坐東陽枯樹下經行居此故臺邊
忽憶遺民社中客爲我衡陽駐飛錫講罷同尋
相鶴經間來共蠟登山屐一旦揚眉望沃洲自
言王謝與同遊憑將雜擬三十首寄與江南湯
慧休
　　送僧元暠南遊(并引)
予策名二十年百慮而無一得然後知世所謂
道無非畏途唯出世閒法可盡心爾繇是在硯
席者多旁行(山岡/反)四句之書備將迎者皆赤髭
白足之侣深入智地靜通還源客塵觀盡妙氣
來宅内視胷中猶煎鍊然開士元暠姓陶氏夲
丹陽居家世有人爵不藉其資於毗尼禪郍極
細牢之義於中後日習揔持之門妙音奮迅願
力昭荅雅聞予事佛而佞亟來相從或問師隳
形之自對曰少失怙恃推棘心以求上乗積四
十年餘羸老將至而不懈始悲浚泉之有洌今
痛防墓之未遷塗芻莫備薪火恐滅諸相皆離
此心長懸雖萬姓歸佛盡爲釋種如河入海無
復水名然具一切智者豈遺百行求無量義者
寧容斷思今聞南諸侯雅多大士思扣以苦調
而希其末光無容至前有足悲者予聞是說巳
力不足而悲有餘因爲詩以送之庶乎踐霜露
者聆之有惻云
寶書翻譯學初成振錫如飛白足輕彭澤因家
凡幾世靈山預㑹是前生傳燈巳悟無爲理濡
露猶懷罔極情從此多逢大居士何人不願解
珠瓔
　　送如智法師遊辰州兼寄許評事
前日過蕭寺看師上講筵都人禮白足施者散
金錢方便無非教經行不廢禪還知習居士發
論待彌天
　　贈長沙讚頭陁
外道邪山千萬重眞言一發盡摧峯有時明月
無人夜獨向昭潭制惡龍
　　送慧則法師歸上都因呈廣宣上人(并引/師精)
(淨名/經)
佛示滅後大弟子演聖言而成經傳心印曰法
承法而能專曰宗由宗而分教曰支坐而攝化
者勝義皆空之宗也行而宣教者摧破邪山之
友也釋子慧則生於像季思濟刼濁乃學于一
支開彼羣迷以爲盡妙理者莫如法門變凡夫
者莫如佛土悟無染者莫如散花故業于淨名
深逹實相自京師渉漢沔歷鄢郢登熊湘聽徒
百千耳感心化法無住道行而歸顧予有社内
之因故言別之日愛縁瞥起時也秋盡詠江淹
雜擬以送之前見宣上人爲我多謝
昨日東林看講時都人象馬踏瑠璃雪山童子
應前世金粟如來是夲師一錫言歸九城路三
衣曾拂萬年枝休公乆別如相問楚客逢秋心
更悲
　　秋日過鴻舉法師院便送歸江陵(并引)
梵言沙門猶華言去欲也能離欲則方寸地虚
虚而萬景入入必有所泄乃形乎詞詞妙而深
者必依於聲律故自近古而降釋子以詩聞于
世者相踵焉因定而得境故脩然以清由慧而
遣詞故粹然以麗信禪林之蘤萼而誡河之珠
璣爾初鴻舉學詩於荆郢閒私試切切詠發餘
習蓋榛楛之翠羽弋者未之盼焉今年至武陵
二千石始竒之有起予之歎以方袍親絳紗者
十有餘旬繇是名稍聞而藝愈變閠八月余歩
出城東門謁仁祠而鴻舉在焉與之言移時因
告以將去且曰貧道雅聞東諸侯之工爲詩者
莫若武陵今幸承其話言如得法印寶山之下
宜有所持豈徒衣裓之中衆花而巳余聞是說
乃叩商而吟成一章章八句郡守以坐嘯餘詠
激清徴而應之師其行乎足以資一時之學矣
看畫長廊遍尋僧一逕幽小池兼鶴淨古木帶
蟬秋客至茶煙起禽歸講席收浮盃明日去相
望水悠悠
　　重送鴻舉赴江陵謁馬逢侍御
西北秋風凋蕙蘭洞庭波上碧雲寒茂陵才子
江陵住乞取新詩合掌看
　　送僧方及南謁柳貟外(并引)
九江僧方及旣出家依匡山一時中頗屬詩以
攄思古詩人曁今號爲能賦有輒求其詞吟呻
之拳拳然多多益嗜願不出山者十年甞登最
髙峯四望天海沖然有逺遊之志頓錫而言曰
神馳而形閡者方内之徒及吾無方閡於何者
繇是耳得必目探之意行必身隨之雲遊鳥屳
(靈筵/反)無迹而逺予爲連州居無何而方及至岀
裓中詩一篇以貺予視其詞甚富留一歳觀其
行㓗矩如教益多之一旦以行日來告且曰雅
聞鳥咮之下有賢諸侯願躋其門如蹈十地敢
乞詞以抵之予唯然而賦顧其有重請之色起
於顔閒爾
昔事廬山逺精舎虎溪東朝陽照瀑水樓閣虹
霓中騁望羡遊雲振衣若秋蓬舊房閉松月逺
思吟江風古寺歷頭陁竒峯攀祝融南登小桂
嶺却望歸塞鴻衣裓貯文章自言學雕蟲槍榆
念凌厲覆籄圖穹崇逺郡多暇日有時訪禪宫
石門聳峭絶竹院含空濛幽響滴巖溜晴芳飃
野叢海雲懸颶母山果屬狙公忽憶呉興郡白
蘋正葱蘢願言挹風彩邈若窺華嵩桂水夏瀾
急火山宵熖紅三衣濡菵露一錫飛煙空勿謂
翻譯徒不爲文雅雄古來賞音者樵爨得孤桐
(按狙公宜斥賦茅者而越絶書有猿公張衡賦呉都有猿/父哀吟之句古文士又云權父由是而言謂猿爲父舊矣)
　　贈日夲僧智藏
深盃萬里過滄溟遍禮名山適性靈深夜降龍
潭水黒新秋放鶴野田青身無彼我那懷土心
㑹眞如不讀經爲問中華學道者幾人雄猛得
寜馨
　　贈眼醫婆羅門僧
三秋傷望逺終日泣途窮兩目今先暗中年巳
老翁看朱漸成碧羞日不禁風師有金箆術如
何爲發矇
　　海陽湖別浩初師(并引)
瀟湘閒無土山無濁水民乗是氣往往清慧而
文長沙人浩初生旣因地而清矣故去葷洗慮
剔顚毛而壞其衣居一都之殷易與士㑹得執
外教盡捐苛禮自公侯守相必賜其清問耳目
灌注習浮於性而里中兒賢適與浩初比者嬰
冠帶豢妻子吏得以乗凌之汩没天慧不得自
奮莫可望浩初之清光於侯門上坐第自吟羡
而巳浩初益自多其術尤勇於近逹者而歸之
往年之臨賀唁侍郎楊公留歳餘公遺以七言
詩手筆于素前年省柳儀曹于龍城又爲賦三
篇皆章書今復來連山以前所得雙南金出於
裓亟請余賡之按師爲詩頗清而弈棊至第三
品二道皆足以取幸於士大夫宜薫餘習以深
入也㑹吳郡以山水冠世海陽又以竒甲一州
師慕道於泉石宜爲篤故攜之以嬉及言旋復
引與共載於湖上弈於樹石閒以植沃州之因
縁且賦詩具道其事
近郭有殊境獨遊常鮮歡逢君駐緇錫觀貌稱
林巒湖滿景方霽野香春未闌愛泉移席近聞
石輟碁看風止松猶韻花繁露未乾橋形出樹
曲巖影落池寒(湖東架險凡四橋山下出泉逗嵒爲池泓/澄可愛者不可遍舉故狀其境以貽好事)
別路千嶂裏詩情暮雲端他年買山處似此則
隳官
　　觀碁歌送儇師西遊
長沙男子東林師間讀藝經工弈棊有時凝思
如入定暗覆一局誰能知今年訪余來小桂方
袍袖中貯新勢山城無事秋日長白晝懵懵眠
匡牀因君臨局看鬪智不覺遲景沈西牆自從
山人遇樵子直到開元王長史前身後身付餘
習百變千化無窮巳初疑磊落曙天星次見搏
擊三秋兵鴈行布陣衆未暁虎穴得子人皆驚
行盡三湘不逢敵終日饒人損機格自言臺閣
有知音悠然逺起西遊心商山夏木隂寂寂好
處徘徊駐飛錫忽思爭道畫平沙獨笑無言心
有適藹藹京城在九天貴遊豪士足華筵此時
一行出人意賭取聲名不要錢
　　贈別約師(并引)
荆州人文約市井生而雲鶴性故去葷爲浮圖
生悟而證入南抵六祖始生之墟得遺教甚悉
今年訪余于連州且曰貧道昔浮湘川㑹柳儀
曹謫零陵宅于佛寺幸聮棟而居者有年繇是
時人大士得落耳界夫聞爲見因今日之來曩
時之因爾今儀曹牧柳州與八句贈別
師逢吳興守相伴住禪扄春雨同栽樹秋燈對
講經廬山曾結社桂水逺揚舲話舊還惆悵天
南望柳星
　　送鴻舉師遊江西(并引)
始余謫朗州爾時是師振麻衣裴然而前持文
篇以爲僧贄唧唧而清如蟲吟秋自然之響無
有假合有足佳者故爲賦三章以聲之距今年
遇于建平赤髭益蕃文思益深而内外學益富
旣訊巳探裓中出前所與詩閱之𥿄勞墨瘁與
我同容因思夫苒苒之光渾渾之輪時而言有
初中後之分日而言有今昨明之稱身而言有
幼壯艾之期至乃一謦欬一彈指中際皆具何
必求三生以異身邪然而視予之文昔與今有
筵楹之別視予之書昔與今有鈞石之相懸視
予之仕昔與今唯阿之差爾豈有工拙之數存
乎其閒哉蓋可勉而進者與日月而至矣彼儻
來外物雖日月無能至焉是歳師告予遊江西
復爲賦七言以爲遊地爾
禪客學禪兼學文岀山初似無心雲從風卷舒
來處處繚繞巴山不得去山州古寺好間居讀
盡龍王宫裏書使君灘頭揀石硯白帝城邊㝷
野𬞞忽然登髙心瞥起又欲浮盃信流水煙波
浩淼魚鳥情東去三千二百里荆門峽斷無盤
渦湘平漢闊清光多廬山霧開見瀑布江西月
淨聞漁歌鍾陵八郡多名守半是西方社中友
與師相見便談空想得髙齋師子吼
　　送宵韻上人遊天台
曲江僧向松江見又道天台看石橋鶴戀故巢
雲戀岫比君猶自不逍遥
　　送義舟師却還黔南(并引)
黔之郷在秦楚爲爭地近世人多過言其幽荒
以談笑閒者又從而張皇之猶夫束藴逐原燎
或近乎語祅適有沙門義舟道黔江而來能畫
地爲山川及條其風俗纎悉可信且曰貧道以
一錫遊他方衆矣至黔而不知其逺始遇前節
使而聞今節度益賢而文故其佐多才士摩圍
之下曵𥚑秉筆彬然與兔園同風貧僧以外學
嗜篇章時或攝衣爲末坐客其來也約主人乗
秋風而還今乞詞以颺之如捧意珠行住坐卧
知相好爾予曰唯命筆以爲七言以應之
黔江秋水浸雲霓獨泛慈航路不迷猿狖窺齋
林葉動蛟龍聞呪浪花低如蓮半偈心常悟聞
菊新詩手自攜常說摩圍似靈鷲却將山屐上
丹梯
　　送景玄師東歸(并引)
廬山僧景玄袖詩一軸來謁往往有句輕而遒
如鶴雛襹褷未有六翮而歩舒視逺戞然一唳
乃非泥滓閒物獻詩已歛裓而辤且曰其來也
與故山秋爲期夫所者僧事也今無他請唯文
是求故賦一篇以代瓔珞爾
東林寺裏一沙彌心愛當時才予詩山下偶随
流水出秋來却赴白雲期灘頭躡屐挑沙菜路
上停舟讀古碑想到舊房抛錫杖小松應有過
簷枝
　　送元曉上人歸稽亭
重疊稽亭路山僧歸獨行逺峯斜日影夲寺舊
鍾聲徒侣問新事煙雲含別情應誇乞食處踏
遍鳯凰城
　　送惟良上人(并引)
以貌窺天者曰乾然而健于然而髙以數逆天
者曰其用四十有九天果以有形而不能脫乎
數立象以推筴旣成而遺之古所謂神交造物
者非空言爾軒皇受天命其佐皆聖人故得之
惟唐繼天德如黃帝有外臣一行亦聖之徒與
刋曆考元書成化去今丹徒人惟良生而能知
非自外來以乾坤之筴當十朞之數凝神運指
上感躔次視玄黃溟涬無倪有常絶機泯知獨
以神㑹數起於復之初九音生乎黃鍾之宫積
微夲隱與言化合夫天人之數極而含變變而
靡不通神趨鬼懾不足駭也惟良得一行之道
故亦慕其爲外臣謬謂余爲世閒聦明孑孑來
訪初以說合至于不言言息而理冥復申之以
嗟嘆曰師其庶幾乎信神與之而不能測神之
所以付信術通之而不能知術之所以至淺哉
余聞乎曾井蛙䤈雞之不若也長慶四年冬十
一月甲子語至夜艾遂爲詩以志焉
髙齋灑寒水是夕山僧至玄牝無關鏁瓊書捨
文字燈明香滿室月午霜凝地語到不言時世
閒人盡睡
　　送元簡上人適越
孤雲出岫夲無依勝景名山即是歸乆向吳門
遊好寺還思越水洗塵機浙江濤驚師子吼稽
嶺峯疑靈鷲飛更入天台石橋路垂珠璀璨拂
三衣
　　送宗密上人歸南山草堂寺因詣河南尹
　　白侍郎
宿習修來得慧根多聞第一却忘言自從七祖
傳心印不要三乗入便門東泛滄江㝷古跡西
歸紫閣出塵喧河南白尹大檀越好把眞經相
對翻
劉夢得文集卷第七
劉夢得外集卷第七
　　律詩
　　　霜夜對月　𫐠夢
　　　喜徑松成隂　伊川卜居
　　　憶江南禊事　秋日見寄
　　　吐綬鳥詞　和逰房太尉西湖
　　　和重題　聞琴絶句
　　　和李尚書示詩　傷韋令孔雀
　　　詶喜歸郷國　喜見初月
　　　和望山居即事　和平泉新墅
　　　柳柳州贈家雞　荅前篇
　　　荅後篇　詶柳柳州贈別
　　　重別　三贈
　　　題淳于髠墓　懷妓
　　　登清輝樓　省試風光草際浮
　　　喜再遇毛仙翁
　　和淅西李大夫霜夜對月聽小童吹觱篥
　　歌依夲韻
海門雙青暮煙歇萬頃金波踴明月侯家小兒
能觱篥對此清光天性發長江凝練樹無風瀏
慄一聲霄漢中涵胡畫角怨邊草蕭瑟清蟬吟
野叢冲融頓挫心使指雄吼如風轉如水思婦
多情珠淚垂仙禽欲舞雙翅起郡人寂聽衣滿
霜江城月斜樓影長纔驚指下繁韻息巳見樹
杪明星光謝公髙齋吟激楚戀闕心同在覊旅
一奏荆人白雪歌如聞雒客扶風鄔吳門水驛
接山隂文字慇懃寄意深欲識陽陶能絶處少
年榮貴道傷心
　　浙西李大夫述夢四十韻并浙東元相公
　詶和斐然繼聲
位是才能取時因際會遭羽儀呈鸑鷟鋩刃試
豪曹洛下推年少山東許地髙門承金鉉鼎家
有玉璜韜(吕仍/嗣侯)海浪扶鵬翅天風引驥髦便知
蓬閣閟不識魯衣襃興發春塘草魂交益部刀
形開猶抱膝燭盡遽揮毫昔仕當初筮逢時詠
載櫜懷鈆辨蟲蠧染素學鵝毛車騎方休汝歸
來欲效陶(大夫罷太原/從事歸京師)南臺資謇諤内署選風騷
羽化如乗鯉樓居舊冠鼇美香焚濕麝名菓賜
乾萄議赦蠅棲筆邀歌蟻泛醪代言無所戲謝
表自稱叨蘭熖凝芳澤芝泥瑩玉膏對頻聲價
出直乆夢魂勞草詔令歸馬封章合獻獒(幽冀/歸闕)
(西戎乞盟事/並具注前)銀花懸院牓翠羽映廉絛諷諫欣然
納竒觚率爾操禁中時諤諤天下免忉忉左顧
龜成印雙飛鵠織袍謝賔縁地密㓗巳是心豪
五日思歸沐三春羡衆遨茶爐依緑筍棊局就
紅桃溟海桑潛變隂陽炭暗熬仙成脫屣去臣
戀捧弓號建節辤烏桓宣風看鷺濤土山京口
峻䥫瓮郡城牢(舊說潤州城如鐵瓮/事見韓浣南征記)曲島花千樹官
池水一篙鸎來和絲管鴈起拂麾旄宛轉傾羅
扇回旋墮玉搔罰籌長豎纛觥盞㨾如舠山是
千里障江爲四面濠卧龍曽得雨(浙/東)孤鶴尚鳴
臯(浙/西)劒用雄開匣(二/公)弓間蟄受弢(自/謂)鳳姿嘗在
竹(二/公)鷃羽不離蒿(自/謂)吴越分雙鎭東西接萬艘
今朝比潘陸江海更滔滔
　　和浙西李大夫晚下北固山喜徑松成隂
　　悵然懷古偶題臨江亭并浙東元相公所
　　和依夲韻
一辤温室樹幾見武昌柳荀謝年何少韋平望
巳乆種松夾石道紆組臨沙阜目覽帝王州心
存股肱守葉動驚綵翰波澄見頳首晉宋齊梁
都千山萬江口煙散惰宮出濤來海門吼風俗
太伯餘衣冠永嘉後江長天作限山固壤無朽
自古稱佳麗非賢誰奄有八元邦族盛萬石門
風􁊫天桂揭東溟文星照北斗髙亭一騁望舉
酒共爲壽因賦詠懷詩逺寄同心友禁中晨夜
直江左東西偶筆手握兵符儒腰盤貴綬頒條
風有自立事言無苟農野聞讓耕軍人不使酒
用材當構厦知道寧窺牖誰爲青雲髙鵬飛終
背負
　　和淅西李大夫伊川卜居
早入八元數甞承三接恩飛鳴天上路鎭壓海
西門清望寰中許髙情物外存時來誠不讓歸
去每形言洛下思招隱江干厭作藩按經脩道
具依様買山村(馬髙堂爲御史大夫將置宅命畫/工圖其狀戒所使曰依此樣求之)開鑿
隨人化幽隂爲律暄逺移難得樹立變舊荒園
絶塞通濳逕平泉占上源煙霞遥在想簿領益
爲繁丹禁虚東閤蒼生望北轅徒令雙白鶴五
里自翩翻
　　和滑州李尚書上巳憶江南禊事
白馬津頭春日遲沙州歸鴈拂旌旗柳營唯有
軍中戲不似江南三月時
　　詶滑州李尚書秋日見寄
一入石渠署三聞宮樹蟬丹霄未得路白髮又
添年雙節外臺貴洞簫中禁傳徴黃在旦夕早
晚發南燕
　　吐綬鳥詞(并序)
滑州牧尚書李公以吐綬鳥詞見示兼命繼聲
盖尚書前爲御史時所作有翰林二學士同賦
之今所謂追和也鳥之所異具于首篇
越山有鳥翔廖廓嗉中天綬光若若越人偶見
而竒之因名吐綬江南知四明天姥神仙地朱
鳥星精鍾異氣赤玉雕成彪炳毛紅綃剪出玲
瓏翅湖煙始開山日髙迎風吐綬盤花絛臨波
似染瑘瑘草映葉疑開阿母桃花紅草緑人閒
事未若靈禽自然貴鶴吐明珠暫報恩鵲銜金
印空爲瑞春和秋霽野花開翫景㝷芳處處來
翠幕雕籠非所慕珠丸柘彈莫相猜棲月啼煙
凌縹緲髙林先見金霞曉三山仙路寄遥情刷
羽揚翹欲上征不學碧雞依井絡願隨靑鳥向
層城太液池中有黃鵠怜君長在瑶枝(一作長/向瑶枝)
宿如何一借羊角風來聽簫韶九成曲
　　和西川李尚書漢州微月遊房太尉西湖
木落漢川夜西湖懸玉鈎旌旗環水次舟楫泛
中流目極想前事神交如共遊瑶琴乆巳絶松
韻自悲秋
　　和重題
林端落照盡湖上逺風清水謝芝蘭室仙舟魚
鳥情人琴乆寂寞煙月若平生一泛釣璜處再
吟鏘玉聲
　　和遊房公舊竹亭聞琴絶句
尚有竹閒路永無綦下塵一聞流水曲重憶食
霞人
　　西川李尚書知愚與元武昌有舊逺示二
　　篇吟之泫然因以繼和(二首來詩云元公令陳/從事求蜀琴將以爲寄)
(而武昌之訃聞/因陳生㑹葬)
如何贈琴日巳是絶絃時無復雙金報空餘掛
劒悲
寶匣從此間朱絃誰復調秖應隨玉樹同向土
中銷
　　和西川李尚書傷韋令孔雀及薛濤之什
玉兒巳逐金環葬翠羽先隨秋草萎唯見芙蓉
含曉露數行紅泪滴清池(後魏元樹南陽王禧之子南/奔到建業數年後比歸愛姬)
(朱王兒脫金指鐶爲贈樹至魏/却以指鐶寄玉兒示有還意)
　　詶李相公歸郷國自鞏縣夜泛洛水見寄
鞏樹煙月上清光含碧流且無三已色猶泛五
湖舟鵬息風還起鳳歸林正秋雖攀小山桂此
地不淹留
　　和李相公平泉潭上喜見初月
家山見初月林壑悄無塵幽境此何夕清光如
爲人潭空破鏡入風動翠娥顰㑹向瑣牎望追
思伊洛濵
　　和李相公初歸平泉過龍門南嶺遥望山
　　居即事
暫別明庭去初隨優詔還曽爲鵩鳥賦喜過鑿
龍山新墅煙火起野程泉石間巖廊人望在只
得片時間
　　和李相公以平泉新墅獲方外之名因爲
　　詩以報洛中士君子兼見寄之什
業繼韋平後家依崑閬閒恩華辤北第蕭灑愛
東山滿室圖書在入門松菊間垂天雖暫息一
舉出人寰
　　詶柳柳州家雞之贈
日日臨池弄小雛還思冩論付官奴柳家新㨾
元和脚且盡薑牙歛手徒
　　荅前篇
小兒弄筆不能嗔涴壁書牎且賞勤聞彼夢熊
猶未兆女中誰是衛夫人
　　荅後篇
昔日慵工記姓名逺勞辛苦冩西京近來漸有
臨池興爲報元常欲抗行
　　再授連州至衡陽詶柳柳州贈別
去國十年同赴召渡湘千里又分歧重臨事異
黃丞相三黜名慙柳士師歸目併隨回鴈盡愁
腸正遇斷猿時桂江東過連山下相望長吟有
所思
　　重別
二十年來萬事同今朝歧路忽西東皇恩若許
歸田去歳晚當爲鄰舎翁
　　三贈
信書誠自誤經事漸知非今日臨湘別何年得
汝歸
　　題淳于髠墓
生爲齊贅壻死作楚先賢應以客郷葬故臨官
道邊寓言夲多興放意能合權我有一石酒置
君墳樹前
　　懷妓(四首)
玉釵重合兩無縁魚在深潭鶴在天得意紫鸞
休舞鏡能言青鳥罷銜牋金盆巳覆難收水玉
軫長抛不續絃若向䕷蕪山下過遥將紅泪洒
窮泉
鸞飛逺樹栖何處鳳得新巢巳去心紅壁尚留
香漠漠碧雲初斷信沈沈情知點汚投泥玉猶
自經營買笑金從此山頭似人石丈夫形狀淚
痕深
人曽行處遍㝷看雖是生離死一般買笑樹邊
花巳老畫眉牎下月猶殘雲藏巫峽音容斷路
隔星橋過往難莫怪詩成無淚滴盡傾東海也
須乾
三山不見海沈沈豈有仙蹤更可㝷青鳥去時
雲路斷姮娥歸處月宫深紗牎遥想春相憶書
幌誰憐夜獨吟料得夜來天上鏡只應偏照兩
人心
　　登清輝樓(逸前四句/在江州)
潯陽江色潮添滿彭蠡秋聲鴈送來南望廬山
千萬仞共誇新出棟梁材
　　省試風光草際浮
熈熈春景霽草緑春光麗的皪亂相鮮葳蕤互
虧蔽乍疑芊綿裏稍動䒠茸際影碎翻崇蘭浮
香轉叢蕙含煙絢碧綵帶露如珠綴幸因採掇
曰況此臨芳歳
　　赴和州於武昌縣再遇毛仙翁十八兄因
　　成一絶
武昌山下蜀江東重向仙舟見葛洪又得案前
親禮拜大羅天訣玉函封
劉夢得外集卷第七
劉夢得文集卷第八
　　樂府
　　　　團扇歌　荆州歌
　　　　紀南歌　宜城歌
　　　　順陽歌　馬嵬行
　　　　視刀環歌　三閤詞
　　　更衣曲　淮隂行
　　　競渡曲　堤上行
　　　採菱行　秋風引
　　　莫徭歌　蠻子歌
　　　洞庭秋月行　踏歌詞
　　　華淸詞　步虚詞
　　　桃源行　魏宫詞
　　　阿嬌怨　九華山歌
　　　送春曲　初夏曲
　　　柳花詞　送春詞
　　　秋詞
　　團扇歌
團扇復團扇奉君清暑殿秋風入庭樹從此不
相見上有乗鸞女蒼蒼網蟲遍明年入懷袖別
是機中練
　　荆州歌(二首)
渚宫楊柳暗麥城朝雉飛可憐踏青伴乗䁔著
輕衣
今日好南風商旅相催發沙頭檣竿上始見春
江闊
　　紀南歌
風煙紀南城塵土荆門路天寒多獵騎走上樊
姬墓
　　宜城歌
野水遶空城行塵起孤驛荒臺側生樹石碣陽
鐫額靡靡度行人温風吹宿麥
　　順陽歌
朝辤官軍驛前望順陽路野水齧荒墳秋蟲鏤
官樹曾聞天寶末胡馬西南鶩城守魯將軍拔
城從此去
　　馬嵬行
緑野扶風道黃塵馬嵬驛路邊楊貴人墳髙三
四尺乃問里中兒皆言幸蜀時軍家誅佞倖天
子捨祅姬羣吏伏門屏貴人牽帝衣低徊轉美
目風日爲無暉貴人飲金屑倐忽蕣英暮平生
服杏丹顔色眞如故屬車塵巳逺里巷來窺覷
共愛宿妝妍君王畫眉處履綦無復有履組光
未滅不見巖畔人空見凌波襪郵童愛蹤跡私
手解縏結傳看千萬眼縷絶香不歇指環照骨
明首飾敵連城將入咸陽市猶得賈胡驚
　　視刀環歌
常恨言語淺不如人意深今朝兩相視脉脉萬
重心
　　三閣詞(四首/呉聲)
貴人三閣上日晏未梳頭不應有恨事嬌甚却
成愁
珠箔曲瓊鈎子細見楊州北兵那得度浪語聲
悠悠
沈香帖閣柱金縷畫門楣迴首降幡下巳見黍
離離
三人岀眢井一身登檻車朱門漫臨水不可見
鱸魚
　　更衣曲
博山烱烱吐香霧紅燭引至更衣處夜如何其
夜漫漫鄰鷄未鳴寒鴈度庭前雪壓松桂叢廊
下點點懸紗籠滿堂醉客爭笑語嘈嘈琵琶音
幕中
　　淮隂行(五首/并引)
古有長干行言三江之事悉矣余甞阻風淮隂
作淮隂行以禆樂府
蔟蔟淮隂市竹樓縁岸上好日起檣竿烏飛驚
五兩
今日轉舡頭金烏指西北煙波與春草千里同
一色
舩頭大銅鐶摩挲光陣陣早晚使風來沙頭一
眼認
何物令儂羨羨郎舩尾燕銜泥趂檣竿宿食長
相見
隔浦望行舩頭昂尾幰幰無柰洗菜時清淮春
浪軟
　　競渡曲(競渡始於武陵及今舉楫而相和之其/音咸呼之何在斯招屈之義事見圖經)
沅江五月平堤流邑人相將浮彩舟靈均何年
歌巳矣哀謡振楫從此起楊枹擊節雷闐闐亂
流齊進聲轟然蛟龍得雨鰭鬛動螮蝀飲河形
影聮刺史臨流褰翠幃揭竿命爵分雄雌先鳴
餘勇爭鼓舞末至銜枚顔色沮百勝夲自有前
期一飛由來無定所風俗如狂重此時縱觀雲
委江之湄綵旂夾岸照鮫室羅襪凌波呈水嬉
曲終人散空愁暮招屈亭前水東注
　　堤上行(三首)
酒旗相望大堤頭堤下連檣堤上樓日暮行人
爭渡急槳聲幽軋在中流
江南江北望煙波入夜行人相應歌桃葉傳情
竹枝怨水流無限月明多
長堤繚繞水徘徊酒舎旗亭次第開日晚上樓
招估客軻峩大艑落帆來
　　採菱行(武陵俗嗜芡菱歳秋矣有女郎盛遊于白馬/湖薄言采之歸以禦客古有採菱曲罕傳其)
(詞故賦之以/俟采詩者)
白馬湖平秋日光紫菱如錦綵鴛翔盪舟遊女
滿中央採菱不顧馬上郎爭多逐勝分相嚮時
轉蘭橈破輕浪長鬟弱袂動參差釵影釧文浮
蕩漾笑語哇咬顧晚暉蓼花㳂岸扣舷歸歸來
共到市橋歩野蔓繫舩萍滿衣家家竹樓臨廣
陌下有連檣多估客攜觴薦芰夜經過醉踏大
堤相應歌屈平祠下沅江水月照寒波白煙起
一曲南音此地聞長安北望三千里
　　秋風引
何處秋風至蕭蕭送鴈羣朝來入庭樹孤客最
先聞
　　莫傜歌
莫傜自生長名字無符籍市易雜鮫人㛰姻通
木客星居占泉眼火種開山脊夜渡千仭谿含
沙不能射
　　蠻子歌
蠻貊鈎輈音蠻衣斑斕布熏狸掘沙䑕時節祠
盤瓠忽逢乗馬客怳若驚􁊁顧腰斧上髙山意
行無舊路
　　洞庭秋月行
洞庭秋月生湖心層波萬頃如鎔金孤輪徐轉
光不定遊氣濛濛隔寒鏡是時白露三秋中湖
平月上天地空岳陽城頭暮角絶蕩漾巳過君
山東山城蒼蒼夜寂寂水月逶迤繞城白盪槳
巴童歌竹枝連檣估客吹羗笛勢髙夜乆隂力
全金氣肅肅開清躔浮雲野鳥歸四裔欄干星
斗當中天天鷄相呼曙霞出劒影含光讓朝日
日出喧喧人不間夜來晴景非人間
　　踏歌詞(四首)
春江月出大堤平堤上女郎連袂行唱盡新詞
觀不見紅霞映樹鷓鴣鳴
桃蹊柳陌好經過燈下妝成月下歌爲是襄王
故宫地至今猶自細腰多
新詞宛轉遞相傳振袖傾鬟風露前月落烏啼
雲雨散遊童陌上拾花鈿
日暮江頭聞竹枝南人行樂北人悲自從雪裏
唱新曲直到三春花盡時
　　華清詞
日出驪山東徘徊照温泉樓臺影玲瓏稍稍開
白煙言昔太上皇常居此祈年風中聞清樂往
往來列仙翠華入五雲紫氣歸上玄哀哀生人
淚泣盡弓劒前聖道夲自我凡情徒顒然小臣
感玄化一望青冥天
　　歩虚詞(二首)
阿母種桃雲海際花落子成二千歳海風吹折
最繁枝跪捧瓊盤獻天帝
華表千年一鶴歸凝丹爲頂雪爲衣星星仙語
人聽盡却向五雲翻翅飛
　　桃源行
漁舟何招招浮在武陵水拕綸擲餌信流去誤
入桃源行數里清源㝷盡花綿綿踏花覓逕至
洞前洞門蒼黒煙霧生暗行數歩逢虚明俗人
毛骨驚仙子爭來致詞何至此須臾皆破冰雲
顔笑言委曲問人間因嗟隱身來種玉不知人
世如風燭筵羞石髓勸客飡燈爇松脂留客宿
鷄聲犬聲遥相聞曉光䓗籠開五雲漁人振衣
起出户滿庭無路花紛紛翻然恐迷郷縣處一
息不肯桃源住桃花滿谿水似鏡塵心如垢洗
不去仙家一出㝷無蹤至今水流山重重
　　魏宫詞(二首)
日晚長秋簾外報望陵歌舞在明朝添爐火欲
熏衣麝憶得分明不忍燒
日映西陵松栢枝下臺相顧一相悲朝來樂府
長歌曲唱著君王自作詞
　　阿嬌怨
望見葳蕤舉翠華試開金屋掃庭花須臾宫女
傳來信言幸平陽公主家
　　九華山歌(并引)
九華山在池州青陽縣西南九峯競秀神采竒
異昔予仰太華以爲此外無竒愛女几荆山以
爲此外無秀及今見九華始悼前言之容易也
惜其地偏且逺不爲世所稱故歌以大之
竒峯一見驚魂魄意想洪爐始開闢疑是九龍
夭矯欲攀天忽逢霹靂一聲化爲石不然何至
今攸攸億萬年氣勢不死如騰仚(音媽䡖/舉皃)雲含幽
兮月添冷日凝暉兮江漾影結根不得要路津
逈秀長在無人境軒皇封禪登雲亭大禹㑹計
臨東溟乗樏不來廣樂絶獨與猿鳥愁青熒君
不見敬亭之山黃索漠兀如斷岸無稜角宣城
謝守一首詩遂使名聲齊五嶽九華山九華山
自是造化一尤物焉能籍甚乎人閒
　　送春曲(三首)
春向晚春晚思悠哉風雲日巳改花葉自相催
漠漠空中去何時天際來
春巳暮冉冉如人老映葉見殘花連天是青草
可憐桃與李從此同桑棗
春景去此去何時迴遊人千萬恨落日上髙臺
寂寞繁花盡流鸎歸不來
　　初夏曲(三首)
銅壷方促夜斗柄暫南迴稍嫌單衣重初憐北
户開西園花巳盡新月爲誰來
時節遇繁華隂隂千萬家巢禽命子戲園果墜
枝斜寂寞孤飛蝶窺叢覓晚花
緑水風初暖青林露早晞麥田雉朝雊桑野人
暮歸百舌悲花盡無聲來去飛
　　柳花詞(三首)
開從緑條上散逐香風遶故取花落時悠揚占
春草
輕飛不假風輕落不委地撩亂舞晴空發人無
限思
晴天點點雪來送青春暮無意似多晴千家萬
家去
　　送春詞
昨來樓上迎春處今日登樓又送歸蘭蘂殘妝
含露泣柳條長袖向風揮佳人對鏡容色改楚
客臨江心事違萬古至今同此恨無如一醉盡
忘機
　　秋詞(二首)
自古逢秋悲寂寥我言秋日勝春朝晴空一鶴
排雲上便引詩情到碧霄
山明水淨夜來霜數樹深紅岀淺黃試上髙樓
清入骨豈如春色嗾人狂
劉夢得文集卷第八
劉夢得外集卷第八
　　律詩
　　　　寄楊給事　巫山神女廟
　　　　柳絮　陪崔大尚書
　　　　曹剛　登望梅樓
　　　別蘇州　送處州奚使君
　　　　題報恩寺　渡楊子津
　　　館娃宫　姑蘇臺
　　　贈陳長史　寄韓中丞
　　　有感　楊柳枝
　　　海陽十詠　送周魯儒赴舉
　　　送曹璩歸越中　㝷汪道士不遇
　　　桃源翫月　遊建康
　　　田順郎歌　米嘉榮
　　　自江陵㳂流　別夔州官吏
　　　夜聞舡中箏　聞道士彈思歸引
　　　喜康將軍見訪　贈劉景擢第
　　　次德宗山陵　甞茶
　　　梁國祠　九日登髙
　　　謝柳子厚硯　元日感懷
　　　謝崔相公賜馬　南中書來
　　　題招隱寺　寄山中友人
　　　望洞庭　魚復江中
　　　歷陽書事
　　寄毗陵楊給事(三首)
揮毫起制來東省􁨘足修名謁外臺好着櫜鞬
莫惆悵出文入武是全才
曽主魚書輕刺史今朝自請左魚來青雲直上
無多地却要斜飛取勢迴
東城南陌昔同遊坐上無人第二流屈指如今
巳零落且須歡喜作鄰州
　　巫山神女廟
巫山十二鬱蒼蒼片石亭亭号女郎曉霧乍開
疑卷幔山花欲謝似殘妝星河好夜聞清佩雲
雨歸時帶異香何事神仙九天上人閒來就楚
襄王
　　柳絮
飄颺南陌起東鄰漠漠濛濛暗度春花巷暖隨
輕舞蝶玉樓晴拂豔妝人縈回謝女題詩筆點
綴陶公漉酒巾何處好風偏似雪隋河堤上古
江津
　　陪崔大尚書及諸閣老宴杏園
更將何面上春臺百事無成老又催惟有落花
無俗態不慊憔悴滿頭來
　　曹剛
大絃嘈噆小絃清噴雪含風意思生一聽曹剛
彈薄媚人生不合出京城
　　發蘇州後登武丘寺望梅樓
獨宿望梅樓夜深珍木冷僧房巳閉戸山月方
出嶺碧池涵劒彩寶刹揺星影却憶郡齋中虚
眠此時景
　　別蘇州(二首)
三載爲吳郡臨歧祖帳開雖非謝桀黠且爲一
徘徊
流水閶門外秋風吹柳條從來送客處今日自
魂銷
　　松江送處州奚使君
吳越古今路滄波朝夕流從來別離地能使管
絃愁江草帶煙暮海雲含雨秋知君五陵客不
樂石門遊
　　題報恩寺
雲外支硎寺名聲敵虎丘石文留馬跡峯勢聳
牛頭泉眼濳通海松門預帶秋遲回好風景王
謝昔曽游
　　罷郡姑蘇北歸渡楊子津
幾歳悲南國今朝賦北征歸心渡江勇病體得
秋輕海闊石門小城髙粉堞明金山舊遊寺過
岸聽鍾聲
　　館娃宫在郡西南硯石山上前瞰姑蘇臺
　　傍有採香徑梁天監中置佛寺曰靈巖即
　　故宫也信爲絶境因賦二章
　　館娃宫
宫館貯嬌娃當時意大誇豔傾吳國盡笑入楚
王家月殿移椒壁天花代蕣華唯餘採香徑一
帶繞山斜
　　姑蘇臺
故國荒臺在前臨震澤波綺羅隨丗盡麋鹿古
時多築用金鎚力摧因石䑕窠昔年雕輦路唯
有採樵歌
　　贈同年陳長史貟外
明州長史外臺郎憶昔同年翰墨場一自分襟
多歳月相逢滿眼是淒涼推賢有愧韓安國論
舊唯存盛孝章所歎謬遊東閤下看君無計出
恓惶
　　寄湖州韓中丞
老郎日日憂蒼鬢逺守年年猒白蘋終日相思
不相見長頭相見是何人
　　有感
死且不自覺其餘安可論昨宵鳳池客今日雀
羅門騎吏塵未息銘旌風巳翻平生紅粉愛惟
解哭黃昬
　　楊柳枝
楊子江頭煙景迷隋家宮樹拂金堤嵳峩猶有
當時色半蘸波中水鳥棲
　　海陽十詠(并引)
元次山始作海陽湖後之人或立亭榭率無指
名及余而大備每䟽鑿搆置必揣稱以標之人
咸曰有旨異日遷客裴侍御爲十詠以示余頗
明麗而不虚美因捃拾裴詩所未道者從而和
之(一云余爲吏隱亭𫐠言海陽之/所從來詳矣異日下與此同)
　　吏隱亭
結構得竒勢朱門交碧潯外來始一望冩盡平
生心日軒漾波影月砌鏤松隂幾度欲歸去回
眸情更深
　　切雲亭
逈破林煙出俯窺石潭空波揺杏梁日松韻碧
牎風隔水生別島帶橋如斷虹九疑南面事盡
入寸眸中
　　雲英潭
芳幄覆雲屏石奩開碧鏡支流日飛洒深處自
疑瑩濳去不旯迹清音常滿聽有時病朝酲來
此心神醒
　　玄覽亭
蕭洒青林際寅縁碧潭隈淙流冒石下輕波觸
砌回香風逼人度幽花覆水開故令無四壁晴
夜月光來
　　裴溪(時御史巳/遇新恩)
楚客憶關中䟽溪想汾水縈紆非一曲意態如
千里倒影羅文動微波笑顔起君今賜環歸何
人承玉趾
　　　飛練瀑
晶晶擲巖端潔光如可把瓊枝曲不折雪片晴
猶下石堅激清響葉動承餘洒前時明月中見
是銀河㵼
　　　蒙池
瀠渟幽壁下深淨如無力風起不成文月來同
一色地靈草木痩人逺煙霞逼往往疑列仙圍
碁在巖側
　　　棼絲瀑
飛流透嵌隟噴洒如絲棼含暈迎初旭翻光破
夕曛餘波遶石去碎響隔溪聞却望瓊沙際逶
迤見脉分
　　　雙溪
流水遶雙島碧溪相竝深浮花擁曲處逺影落
中心間鷺乆獨立曝龜驚復沈蘋風有時起滿
谷簫韶音
　　　月窟
濺濺漱幽石注入團圎處有如常滿杯承彼清
夜露巖曲月斜照林寒春晚煦遊人不敢觸恐
有蛟龍護
　　送周魯儒赴舉(并引)
晝居外次晨門曰有九疑生持一刺來謁立西
階以須生危冠方袂淺拱舒拜且前致辭稱䞇
其文頗渉獵前言居五六日復袖來益引古事
以相劘切與之言能言其得姓因家之所自曁
縣道郷亭之風俗望山名水之槩狀羅含所未
記朱贛之未條咸得之於生由是始列於賔籍
臨觴而司斟觀愽而竄言有日矣初邑中人聞
有生來而二千石客之駢然來觀遷客裴御史
遇生於坐抵掌曰人固有貌類而族殊者周生
疑羅玠也衆咸辴然而熟視生疑也愈甚夫形
似古所有也優孟似蔿敖而楚君欲以爲相人
殊而貌肖猶或欲用之玠生於衡山而生生於
九疑其似誠匹也無乃躡其武升俊造仕甸服
佐君藩爲御史乎古攵人無避事即有而書之
尚實也行李之貺則徴夫詩曰
當日營陽内史孫因家占得九疑村童心便有
愛書癖手指今餘把筆痕自握虵珠辤白屋欲
憑雞卜謁金門若逢廣坐問羊酪從此知名在
一言
　　送曹璩歸越中舊隱
余爲連州諸生以進士書刺者浩不可紀獨曹
生崖然自稱爲山夫及與語以徴其實則日所
嗜者名甞逺遊以索之抗喉舌胝足拇以干東
諸侯見之日率莞然曰秀才者天下是不禮庸
何傷今方依名山以揚其聲將掛幘於南嶽生
之言未及休余遽曰在已不在山若子之言依
山而易髙是練神叩寂捐日月而不顧名聞而
老至持是焉用乎生聞言愀然如悔色見於眉
睫因留止道士院從余求書以觀居三時而功
倍一歳讀史書自黃帝至吳魏閒班班能言之
然而絶口不敢言衡山知山夫不販而贏也十
一月告余歸隱於㑹稽且曰知求名之自矣乞
詞以發之遂賦七言詩以鑒其志詩曰
行盡瀟湘萬里餘少逢知已憶吾廬數閒茅屋
間臨水一盞秋燈夜讀書地逺何當隨計吏筞
成終自詣公車剡中若問連州事惟有千山畫
不如
　　㝷汪道士不遇
仙子東南秀泠然善馭風笙歌五雲裏天地一
壷中受籙金華洞焚香玉帝宫我來君閉户應
是向崆峒
　　八月十五日夜桃源翫月
塵中見月心亦間況是清秋仙府閒凝光悠悠
寒露墜此時立在㝡髙山碧虚無雲風不起山
上長松山下水羣動翛然一境中天髙地平千
萬里少君引我昇玉壇禮空遥請眞仙官雲駢
欲下星斗動天樂一聲肌骨寒金霞昕昕漸東
上輪欹影促猶頻望絶景良時難再并他年此
夕應惆悵
　　叔父元和中攷昔事爲桃源行後貶官武
　　陵復爲翫月作竝題於觀壁爾來星紀再
　　周蔇牽復此郡仰見文字闇缺㐲慮他年
　　轉將塵没故鑴在貞石以期不朽大和四
　　年蔇謹記
　　罷和州遊建康
秋水清無力寒山暮多思官間不計程偏上南
朝寺
　　田順郎歌
清歌不是丗間音玉殿甞聞稱主心唯有順郎
全學得一聲飛出九重深
　　米嘉榮
一別嘉榮三十載忽聞舊曲尚依然如今丗俗
輕前輩好染髭鬚事少年
　　自江陵㳂流道中
三千三百西江水自古如今要路津月夜歌謡
有魚父風天氣色屬商人沙村好處多逢寺山
葉紅時覺勝春行到南朝征戰地古來名將盡
爲神
　　別夔州官吏
三年楚國巴城守一去楊州楊子津青帳聮延
喧驛歩白頭俯傴到江濵巫山暮色常含雨峽
水秋來不恐人唯有九歌詞數首里中留與賽
蠻神
　　夜聞商人舡中箏
大艑髙舡一百尺新聲促柱十三絃楊州市裏
商人女來占西江明月天
　　聞道士彈思歸引
仙公一奏思歸引逐客初聞自泫然莫怪慇勤
悲此曲越聲長苦巳三年
　　喜康將軍見訪
謫居愁寂似幽棲百草當門茅舎低夜靜將軍
忽相訪鷓鴣驚起遶籬啼
　　贈劉景擢第
湘中才子是劉郎望在長沙住桂陽昨日鴻都
新上第五陵年少讓清光
　　赴連山途次德宗山陵寄張貟外
常時竝冕奉天顔委佩低簪綵仗閒今日獨來
張樂地萬重雲水望橋山
　　甞茶
生採芳叢鷹觜牙老郎封寄謫仙家今宵更有
湘江月照出霏霏滿盌花
　　梁國祠
梁國三郎威德尊女巫簫鼓走郷村萬家長見
空山上雨氣蒼茫生廟門
　　九日登髙
丗路山河險君門煙霧深年年上髙處未省不
傷心
　謝柳子厚寄疊石硯
常時同硯席寄此感離羣清越敲寒玉參差疊
碧雲煙嵐餘斐斖水墨兩氛氲好與陶貞白松
牎冩紫文
　　元日感懷
振蟄春濳至湘南人未歸身加一日長心覺去
年非燎火委虚燼兒童衒綵衣異郷無舊識車
馬到門稀
　　謝宣州崔相公賜馬
浮雲金絡腦昨日别朱輪銜草如懷戀嘶風尚
意頻曽將比君子不是換佳人從此西歸路應
容躡後塵
　　南中書來
君書問風俗此地接炎洲淫祀多青鬼居人少
白頭旅情偏在夜郷思豈唯秋每羡朝宗水門
前日夕流
　　題招隱寺
隱士遺塵在髙僧精舎開地形臨渚斷江勢觸
山迴楚野花多思南禽聲例哀慇勤最髙頂間
却望郷來
　　思歸寄山中友人
蕭條對秋色相憶在雲泉木落病身健潮平歸
思懸涼鍾山頂寺瞑火渡頭舡此地非吾土間
留又一年
　　望洞庭
湖光秋月兩相和潭面無風鏡未磨遥望洞庭
山翠小白銀盤裏一青螺
　　魚復江中
扁舟盡室貧相逐白髮藏冠鑷更加逺水自澄
終日緑晴林長落過春花客情浩蕩逢郷語詩
意留連重物華風檣好住貪程去斜日青帘背
酒家
　　歷陽書事七十韻(并序)
長慶四年八月余自夔州轉歷陽浮泯江觀洞
庭歷夏口渉潯陽而東友人崔敦詩罷丞相鎭
宛陵緘書來抵曰必我覿而之藩不十日飲不
置子故余自池州道宛陵如其素敦詩出祖于
敬亭祠下由姑孰西度江乃吾州也至則考圖
經參見事爲之詩俟采之夜諷者
一夕爲湖地千年列郡名覇王迷路處亞父所
封城漢置東南尉梁分肘腋兵夲吴風俗剽兼
楚語音傖沸井今無湧烏江舊有名土臺遊柱
史石室隱彭鏗(老君適楚有臺存焉/彭祖石室在含山縣)曹操祠猶在濡
須塢未平海潮隨月大江水應春生一昨深山
裏終朝看火耕魚書來北闕鷁首下南荆雲雨
巫山暗蕙蘭湘水清章華樹巳失鄂渚草來迎
廬(逸三字)出湓城粉堞明鴈飛彭蠡暮鵶澡大
雷晴平野分風使恬和趂夜程貴池登陸峻春
轂渡橋鳴絡繹主人問悲歡故舊情幾年方一
面卜晝便三更助喜杯盤盛忘機笑語訇管淸
疑警鶴絃巧似嬌鸎熾炭烘蹲獸華茵織鬪鯨
囬𥚑飄霧雨急節墮瓊瑛歛黛疑愁色拾鈿耀
翠晶容華夲南國妝梳學西京日落方收鼓天
寒更炙笙促筵交履舄痛飲倒簪纓謔浪容優
孟嬌憐許智瓊蔽明添翠奕命燭柱金莖坐乆
羅衣皺杯頻粉面騂興來從請曲意墮即飛觥
令急重須改歡馮醉盡呈詰朝還選勝來日又
㝷盟道別慇勤惜邀筵次第爭唯聞嗟短景不
復有餘酲衆散扄朱户相攜話素誠晤言猶亹
亹殘漏自丁丁出祖千夫擁行廚五熟烹離亭
臨野水別思入哀箏接境人情洽方冬饌具精
中流爲界道隔岸數飛甍沙浦王渾鎭滄州謝
傅塋望夫人化石夢帝日環營半渡趨津吏縁
堤蔟郡甿場黃堆晚稻籬碧見冬菁里社爭來
獻壷漿各自擎鴟夷傾底冩粔籹鬪成文採石
風傳柝新林暮擊鉦繭綸牽撥刺犀焰照澄泓
露冕觀原野前駈抗斾旌分庭展賔主望闕拜
恩榮比屋惸婺輩連年水旱并退思常後己下
令必先庚逺岫低屏列支流曲帶縈湖魚香勝
肉官酒重於餳憶惜泉源變斯須地軸傾雞籠
爲石顆龜眼入泥坑事繫人風重官從物論輕
江春俄澹蕩樓月幾虧盈柳長千絲宛田塍一
線絣遊魚將婢從野雉旯媒驚波淨攅鳬鵠洲
香發杜衡一鍾菰葑米千里水葵羹受譴時方
乆分憂政未成比瓊雖碌碌於鐵尚錚錚早忝
游三署曽聞奏六英無能甘負弩不愼在騎衡
口語成中遘毛衣阻上征時聞關利鈍智亦有
聾盲昔媿山東妙今慙海内兄後來登甲乙早
巳在蓬瀛心託秦明鏡才非楚白珩齒衰親藥
物宦薄傲公卿捧日皆元老宣風盡大彭好令
朝集使結束赴新正
劉夢得外集卷第八
劉夢得文集卷第九
　　樂府
　　　泰娘歌　秋扇詞
　　　搗衣曲　七夕
　　　龍陽縣歌　度桂嶺歌
　　　揷田歌　畬田行
　　　蒲萄歌　鶗鴂吟
　　　牆隂歌　觀雲篇
　　　踏潮歌　百花行
　　　春有情篇　路傍曲
　　　白鷺兒　壯士行
　　　邊風行　竹枝詞
　　　楊柳枝詞　浪濤沙詞
　　　瀟湘神詞　抛毬樂詞
　　　又楊柳枝詞　又竹枝詞
　　　紇那曲
　　泰娘歌(并引)
泰娘夲韋尚書家主謳者初尚書爲吴郡得之
命樂工誨之琵琶使之歌且舞無幾何盡得其
術居一二歳㩦之以歸京師京師多新聲善工
於是又損去故技以新聲度曲而泰娘名字往
往見稱於貴遊之閒元和初尚書薨于東京泰
娘出居民閒乆之爲蘄州刺史張愻所得其後
愻坐事謫居武陵郡愻卒泰娘無所歸地荒且
逺無有能知其容與藝者故日抱樂器而哭其
音燋殺以悲雒客聞之爲歌其事以足于樂府
云爾
泰娘家夲昌門西門前緑水環金堤有時妝成
好天氣走上臯橋折花戲風流太守韋尚書路
傍忽見停隼旟斗量明珠鳥傳意紺幰迎入專
城居長鬟如雲衣似霧錦茵羅薦承輕歩舞學
驚鴻水榭春歌撩上客蘭堂暮從郎西入帝城
中貴遊簪組香簾櫳低鬟緩視抱明月纎指破
撥生胡風繁華一旦有銷歇題劒無光履聲絶
洛陽舊宅生草萊杜陵蕭蕭松栢哀妝奩蟲網
厚如繭愽山鑪側傾寒灰蘄州刺史張公子白
馬新到銅駞里自言買笑擲黃金月墮雲中從
自始安知鵩鳥坐隅飛寂寞旅魂招不歸秦家
鏡有前時結韓壽香銷故篋衣山城少人江水
碧斷鴈哀猿風雨夕朱絃巳絶爲知音雲鬢未
秋私自惜舉目風煙非舊時夢㝷歸路多參差
如何將此千行淚更灑湘江斑竹枝
　　秋扇詞
莫道恩情無重來人閒榮謝遞相催當時初入
君懷袖豈念寒爐有死灰
　　搗衣曲
爽砧應秋律繁杵含淒風一一逺相續家家音
不同户庭凝露清伴侣明月中長裾委襞積輕
珮垂璁瓏汗餘衫更馥鈿移麝半空報寒驚邊
鴈促思聞候蟲天狼正芒角虎落定相攻盈篋
寄何處征人如轉蓬
　　七夕(二首)
河鼓靈旗動常娥破鏡斜滿空天是幕徐轉斗
爲車機罷猶安石橋成不礙查寧知觀津女竟
夕望雲涯
天衢啓雲帳神馭上星橋初喜渡河漢頻驚轉
斗杓餘霞張錦幛輕電閃紅綃非是人閒丗還
悲後㑹遥
　　龍陽縣歌
縣門白日無塵土百姓縣前挽魚罟主人引客
登大堤小人縱觀黃犬怒鷓鴣驚鳴遶籬落橘
柚垂芳照牎户沙門草緑見吏稀寂歷斜陽照
懸鼓
　　度桂嶺歌
桂陽嶺下下復髙髙人稀鳥獸駭地逺草木豪
寄言千金子知余歌者勞
　　插田歌(并引)
連州城下俯接村墟偶登郡樓適有所感遂書
其事爲俚歌以俟采詩者
岡頭花草齊鷰子東西飛田塍望如線白水光
參差農婦白紵裙農夫緑蓑衣齊倡田中歌嚶
儜如竹枝但聞怨響音不辨俚語詞時時一大
笑此必相嘲嗤水平苗漠漠煙火生墟落黃犬
往復還赤雞鳴且啄路傍誰家郎烏帽衫袖長
自言上計吏年初離帝郷田夫語計吏君家儂
足諳一來長安罷眼大不相參計吏笑致詞長
安眞大處省門髙軻峨儂人無度數昨來補衛
士唯用筒竹布君看二三年我作官人去
　　畬田行
何處好畬田團團縵山腹鑚龜得雨卦上山燒
卧木驚麏走且顧羣雉聲咿喔紅熖逺成霞輕
煤飛入郭風引上髙岑獵獵度青林青林望靡
靡赤光低復起照潭出老蛟爆竹驚山鬼夜色
不見山孤明星漢閒如星復如月俱逐曉風滅
夲從𫾣石光遂致烘天熱下種暖灰中乗陽拆
牙孽蒼蒼一雨後苕穎如雲發巴人拱手吟耕
耨不關心由來得地勢徑寸有餘隂
　　蒲萄歌
野田生蒲萄纒繞一枝蒿移來碧墀下張王日
日髙分歧浩繁縟脩蔓蟠詰曲揚翹嚮庭柯意
思如有屬爲之立長架布護當軒緑米液漑其
根理踈看滲漉繁葩組綬結懸實珠璣蹙馬乳
帶輕霜龍鱗躍初旭有客汾隂至臨堂瞪雙目
自言我晉人種此如種玉釀之成美酒令人飲
不足爲君持一斗往取涼州牧
　　鶗鴂吟
朝陽有鳴鳯不聞千萬祀鶗鴂摧衆芳畏聞先
入耳秋風白露晞從是爾啼時如何上春日唧
唧滿庭飛
　　牆隂歌
白日左右浮天潢朝脯影入東西牆昔爲童兒
在隂戲當時意小覺日長東鄰侯家吹笙簧隨
隂促促移象牀西隣田舎乏糟糠就影汲汲舂
黃粱因思九州四海外家家只占牆隂内莫言
牆隂數尺閒老却主人如等間君看眼前光景
促中心莫學太行山
　　觀雲篇
興雲感隂氣疾走如見機晴來意態行有若功
成歸葱蘢含晚景㓗白凝秋暉深夜渡銀漢漠
漠仙人衣
　　踏潮歌(并引)
元和十年夏五月終風駕濤南海羨溢南人云
踏潮也率三更歲一有之余爲連州客或爲予
言其狀因歌之附于南越志
屯門積日無迴飈滄波不歸成踏潮轟如鞭石
矻且揺亘空欲駕黿鼉橋驚湍蹙縮悍而驕大
陵髙岸失岧嶤四邊無阻音響調背負元氣掀
重霄介鯨得性方逍遥仰鼻嘘吸揚朱翹海人
狂顧迭相招罽衣髽首聲嘵嘵征南將軍登麗
譙赤旗指麾不敢囂翌日風迴沴氣消歸濤納
納景昭昭烏泥白沙復滿海海色不動如青瑶
　　百花行
長安百花時風景宜輕薄無人不沽酒何處不
聞樂春風連夜動微雨凌曉濯紅豔出牆頭雪
光映樓角繁紫韻松竹逺黃遶籬落臨路不勝
愁輕飛去何託滿庭蕩魂魄照廡成丹渥爛漫
嗾顚狂飄零勸行樂時節易婉娩清隂覆池閣
唯有安石榴當軒慰寂寞
　　春有情篇
爲問遊春侶春情何處㝷花含欲語意草有鬪
生心雨頻唯發色雲輕不作隂縱令無月夜芳
興暗中深
　　路傍曲
南山宿雨晴春入鳯皇城處處聞絃管無非送
酒聲
　　白鷺兒
白鷺兒最髙格毛衣新成雪不敵衆禽喧呼獨
凝寂孤眠芊芊草乆立潺潺石前山正無雲飛
去入遥碧
　　壯士行
隂風振寒郊猛虎正咆哮徐行岀燒地連吼入
黃茅壯士走馬去鐙前彎玉弰叱之使人立一
發如鈹交悍情忽星墮飛血濺林梢彪炳爲我
席羶腥充我庖里中欣害除賀酒紛號呶明日
長橋上傾城看斬蛟
　　邊風行
邊馬蕭蕭鳴邊風滿磧生暗添弓箭力斗上鼓
鼙聲襲月寒暈起吹雲隂陣成將軍占氣候出
號夜翻營
　　竹枝詞(并引/九首)
四方之歌異音而同樂歳正月余來建平里中
見聮歌竹枝吹短笛擊鼓以赴節歌者揚袂雎
舞以曲多爲賢聆其音中黃鍾之羽其卒章激
訐如吴聲雖傖儜不可分而含思宛轉有湛濮
之豔昔屈原居沅湘閒其民迎神詞多鄙陋乃
爲作九歌到于今荆楚鼓舞之故余亦作竹枝
詞九篇俾善歌者颺之附于末後之聆巴歈知
變風之自焉
白帝城頭春草生白鹽山下蜀江清南人上來
歌一曲北人莫上動郷情
山桃紅花滿上頭蜀江春水拍江流花紅易衰
似郎意水流無限似儂愁
江上春來新雨晴瀼西春水縠文生橋東橋西
好楊柳人來人去唱歌行
日出三竿春霧消江頭蜀客駐蘭橈溤寄狂夫
書一𥿄住在成都萬里橋
兩岸山花似雪開家家春酒滿銀杯昭君坊中
多女伴永安宫外踏青來
城西門前灩澦堆年年波浪不能摧懊惱人心
不如石少時東去復西來
瞿唐嘈嘈十二灘此中道路古來難長恨人心
不如水等間平地起波瀾
巫峽蒼蒼煙雨時清猿啼在最髙枝箇裏愁人
腸自斷由來不是此聲悲
山上層層桃季花雲閒煙火是人家銀釧金釵
來負水長刀短笠去燒畬
　　楊柳枝詞(九首)
塞北梅花羗笛吹淮南桂樹小山詞請君莫奏
前朝曲聽唱新翻楊柳枝
南陌東城春早時相逢何處不依依桃紅李白
皆誇好須得垂楊相發揮
鳯闕輕遮翡翠幃龍墀遥望麴塵絲御溝春水
相暉映狂殺長安年少兒
金谷園中鶯亂飛銅駝陌上好風吹城東桃李
須臾盡爭似垂楊無限時
花萼樓前初種時美人樓上鬪腰支如今抛擲
長街裏露葉如啼欲恨誰
煬帝行宫汴水濵數株殘柳不勝春晚來風起
花如雪飛入宫牆不見人
御陌青門拂地垂千條金縷萬條絲如今綰作
同心結將贈行人知不知
城外春風吹酒旗行人揮袂日西時長安陌上
無窮樹唯有垂楊管別離
輕盈嫋娜占年華舞榭妝樓處處遮春盡絮飛
留不得隨風好去落誰家
　　浪濤沙詞(九首)
九曲黃河萬里沙浪濤風簸自天涯如今直上
銀河去同到牽牛織女家
洛水橋邊春日斜碧流輕淺見瓊砂無端陌上
狂風急驚起鴛鴦出浪沙
汴水東流虎眼文清淮晚色鴨頭春君看渡口
濤沙處渡却人閒多少人
鸚鵡舟頭浪颭沙青樓春望日將斜銜泥鷰子
爭歸舎獨自狂夫不憶家
濯錦江邊兩岸花春風吹浪正濤沙女郎翦下
鴛鴦錦將嚮中流定晚霞
日照澄州江霧開淘金女伴滿江隈美人手飾
侯王印盡是沙中浪底來
八月濤聲吼地來頭髙數丈觸山迴須臾却入
海門去卷起沙堆似雪堆
莫道讒言如浪深莫言遷客似沙沈千濤萬灑
(去)雖辛苦吹盡狂沙始到金
流水濤沙不暫停前波未滅後波生令人忽憶
瀟湘渚迴唱迎神三兩聲
　　瀟湘神詞(二首)
湘水流湘水流九疑雲物至今愁君問二妃何
處所零陵香草露中秋
斑竹枝斑竹枝涙痕點點寄相思楚客欲聽瑶
瑟怨瀟湘深夜月明時
　　抛毬樂詞(二首)
五綵繡團圎登君瑇瑁筵最宜紅燭下偏稱落
花前上客如先起應須贈一舩
春早見花枝朝朝恨發遲及看花落後却憶未
開時幸有抛毬樂一杯君莫辭
　　楊柳枝詞(二首)
迎得春光先到來淺黃輕緑映樓臺秖縁嫋娜
多情思便被春風長暗催
巫峽巫山楊柳多朝雲暮雨逺相和因想陽臺
無限事爲君迴唱竹枝歌
　　竹枝詞(二首)
楊柳青青江水平聞郎江上唱歌聲東邊日出
西邊雨道是無晴還有晴
楚水巴山江雨多巴人能唱夲郷歌今朝北客
思歸去迴入紇那披緑羅
　　紇那曲詞(二首)
楊柳鬱青青竹枝無限情同郎一迴顧聽唱紇
那聲
踏曲興無窮調同詞不同願郎千萬壽長作主
人翁
　　右巳上詞先不入集今附卷末

劉夢得文集卷第九
劉夢得外集卷第九
　　表述引傳碑
　　　論西戎表　謝上連州刺史表
　　　含輝洞述　吏隱亭述
　　　傳信方述　彭陽唱和集引
　　　唱和集後引　吳蜀集引
　　　汝洛集引　子劉子自傳
　　　王公神道碑
　　爲淮南杜相公論西戎表
臣某言臣一辤闕庭巳僅二載官當重任身受
厚恩旣懷子牟戀闕之心又負臧文竊位之責
思所以歌頌聖德禆𥙷箴規塵露至微不任懇
迫臣逺祖詩顯名漢代出牧南陽讜言善筞隨
事獻納忠醇之至聞于中外遺風可襲有激愚
衷臣是以輒竭聞見粗陳梗槩雖不盡陛下聖
明萬分之一然臣子之心有直必獻伏惟皇帝
陛下德合天地道躋文武㢮張普博法則隂陽
氣均生成人霑亭育凡是氛沴覆以春和銷除
容納皆如聖意寛宥肆赦實賴皇明河中誅鋤
不勞兵革淮右底定不戮一人慶浹萬邦事出
千古近又西戎背約寇犯王師陛下弘貸豺狼
矜其凶悍布以恩澤果此知慙功因德成不以
兵制故詩云獫狁孔熾書稱蠻夷猾夏臣觀自
古帝王不忍小忿貽大患故竭耗中國盡力邊
陲至如滅昆明之城平大宛之種豈是發揮皇
猷増榮簡冊故賢哲之論薄衛霍之功陛下鏡
歷代無益之端修大君文德之教遂得北狄深
藏五城晏閉百蠻嚮化四海無虞惟此小蕃尚
迷聲教陛下示之大信弘以舊恩雖關防暫驚
而烽燧旋罷臣負恩方鎭初懼寇戎正於憂迫
之時果聞仁聖之諭攘却凶孽不勞干戈臣靜
思逺圖乆計莫若存信施惠以愧其心歳通玉
帛待以客禮昭宣聖德擇奉誼之臣恢拓皇威
選謹邊之將積粟塞下坐甲關中以逸待勞以
髙御下重其金玉之贈結以舅甥之歡小來則
慰安大至則嚴備明其斥候不撓不侵則戎狄
爲可封之人沙場無戰死之骨若天下無事人
安歳稔然後訓兵命將破虜摧衝原州營田靈
武盡復舊地通使安西國家長筭悉在於此計
熟事定舉必有功苟未可圖豈曰容易此皆陛
下朝夕倦談之事前後立驗之謀臣質性頑踈
籌畫庸近受恩非據敢忘獻忠犬馬之心實所
罄盡謹遣某官某奉表
　謝上連州刺史表
臣某言伏奉去三月七日制授臣使持節連州
刺史恭承睿旨跪奉詔書皇恩重於丘山聖澤
深於雨露抃舞失次神魂再揚臣某(中謝)臣性愚
拙謬學文詞幸遇休明累登科第出身入仕竝
不因人德宗臨御之時臣忝御史陛下龍飛之
日臣忝郎官恭守章程勤脩職業權臣奏用蓋
聞虚名實非曲求可以覆視跡卑易枉無路自
明亦縁臣有微才所以嫉臣者衆競生口語廣
肆加誣㐲頼陛下至仁特從寛典舉以縁坐貶
佐遐藩屢變星霜頻經恩赦犬馬懷戀寢興匪
寧唯讀佛經願延聖壽昨蒙詔命追赴上都隨
列授官俾居逺郡在臣之分榮幸巳多伏荷陛
下孝理弘深皇明照燭哀臣老母羸疾憫臣一
身零丁特降洪恩得移善部光榮廣被母子再
生凡在人臣皆感聖德凡爲人子皆荷聖慈豈
惟賤臣獨受恩造不覺喜極至于涕零昔殷王
俯念於前禽且聞解網漢帝有哀於少女爰命
罷刑方之聖朝不足多尚感召和氣慰安羣生
非臣隕越所能上報伏以南方厲疾多在夏中
臣自發柳州便染瘴瘧扶筞在道不敢停留即
以今月十一日到州上訖謹宣聖旨以示逺人
恭述詔條所期富庶無任
　　含輝洞述
河南薛公景晦以文無害爲尚書刑部郎中以
訕爲道州刺史居郡大理至於無事清機羡益
盡付山水一旦以書來誇曰吾得異境于近郊
自城西門竝南山俯江水有石穹然如夏屋其
左右前後又如回廊曲房藻繡雕彤之象雲生
日入怪狀迭發水石卉木香非人寰意其甞爲
食霞御氣者之所遊息委蛻而去不知其幾千
百年逮今得諸黃冠野夫及詣而信因名其地
曰含輝洞蓋詩家流所謂山水含清輝者是巳
吾子常以詞業於丗盍爲我誌焉愚得書退而
深惟若薛公者少居江湖閒遊名山東探禹穴
止四明句曲金華陽羡南過九江薄莊廬以渉
彭蠡天下山水之籍存乎胷中第其髙下銖兩
不失及是而口呿不能名顧爲竒信矣若江華
者九疑三湘之佳麗地也前此二千石御史中
執法河南元次山諫大夫北平陽亢宗司刑大
夫東平吕和叔皆碩人也考盤招隱之致恒汲
汲然卒使兹境貴于異日豈地愛其寶有時而
發邪顧謂異信矣夫物之有作俟言而逺故述
焉以書于洞隂曰營陽欝欝山水第一洞有含
輝遊人忘歸忘歸孔樂請言其明先是斯境蘙
于榛薄天姿孤絶凡目所忽閟其清光有待而
發公之來思探異翫竒茇野憇林而民恱之旣
恱其至益知所嗜捫徑歷峴來適公志偶得竒
絶聿來告公駕言從之谷岸溟濛有石如門又
如垣墉憀蔓交才似綸似組乃芟乃治乃可布
武伸脰掉臂空洞無阻左右回環儼若廊廡飛
泉出竇練縋花吐觸石吹沙珮揺絃撫側逕寅
縁豁然見天有石如堂度之五筵東西二門與
日明昬奥者如室宣者如軒因其髙下爰構亭
榭匠生於心隨指如化開山剪木役以私屬結
構曁茨子來嬉嬉無事而就邦人不知淑清之
辰休澣之時雅歩幅巾琴壷以隨前無俗人與
白雲期年日盡適形神不覊元氣顥然觀吾朶
頥遵渚之鴻有時而飛石門之下可以棲遲此
谷而盈彼丘而夷維公之羭跡永在斯
　　吏隱亭述
元和十五年再牧于連州作吏隱亭海陽湖壖
入自外閒不知藏山歷級東望怳非人寰前有
四榭隔水相鮮凝靄蒼蒼淙流布懸架險通蹊
有梁如蜺輕泳徐轉有舟如翰登霞漾月若在
天漢視彼廣輪千畒之半翠麗于是與丗殊貫
㵟明峭絶靃靡葱蒨炎景有宜昬旦迭變疑昔
神鼇負山而抃摧其別島置此髙岸海陽之名
自元先生先生元結有銘其碣元維假符予維
左遷其閒相距十五餘年封境服人其猶比肩
天下山水非無美好地偏人逺空樂魚鳥謝公
開山渉月忘還豈曰無娱伊險且艱溪山尤物
城池爲伍却倚佛寺左聮仙府勢拱臺殿光含
霜廡窈如壷中別見天宇石堅不老水流不腐
不知何人爲今爲古石焉終堅水焉終竭不知
何時再融再結
　　傳信方述
余爲連州四年江華守河東薛景晦以所著古
今集驗方十通爲贈其志在於拯物予故申之
以書異日景晦復寄聲相謝且咨所以𥙷前方
之闕醫拯道貴廣庸可以學淺爲辤遂於篋中
得巳試者五十餘方用塞長者之問皆有所自
故以傳信爲目云元和十三年六月八日中山
劉禹錫述
　　彭陽唱和集引
丞相彭陽公始由貢士以文章爲羽翼怒飛于
冥冥及貴爲元老以篇詠佐琴壷取適乎閒讌
鏘然如朱絃玉磬故名聞于丗閒鄙人少時亦
甞以詞藝梯而航之中途見險流落不試而胷
中之氣伊欝蜿蜒泄爲章句以遣愁沮悽然如
燋桐孤竹亦名聞于丗閒雖窮逹異趣而音英
同或故相遇甚歡其合面必抒懷其離居必寄
興重詶累贈體備今古好事者多傳布之今年
公在并州余守吴門相去迴逺而音徽如近且
有書來抵日三川守白君編録與吾子贈荅緘
縹囊以遺余白君爲詞以冠其前号曰劉白集
悠悠思與所賦亦盈于巾箱盍次第之以塞三
川之誚於是緝綴凡百有餘篇以彭陽唱和集
爲目勒成兩軸爾後繼賦附于左云大和七年
二月五日中山劉禹錫述
　　唱和集後引
貞元中予爲御史彭陽公從事于太原以文章
相徃來有日矣無何予受譴南遷十餘年閒公
登用至宰相出爲衡州方獲㑹面輸冩藴積相
視泫然爾後或雜賦詩贈荅編成兩軸大和五
年余領吴郡公鎭太原常發函寓書必有章句
絡繹於數千里内無曠旬時八年公爲吏部尚
書予牧臨汝有詩歎七年之別署其後云集卷
自此爲第三未幾予轉左馮公登左揆每恨近
而不見形於詠言開成元年公鎭南梁予以太
子賔客分司東都新韻繼至率云三軸成矣二
年冬忽寄一章詞調悽切似有永訣之旨伸紙
慨歎居數日果承訃書嗚呼聆風相恱者四十
年㑹面交歡者十九年以詩見投凡七十九首
勒成三卷以副平生之言
　　吳蜀集引
長慶四年余爲歴陽守今丞相趙郡李公時鎭
南徐州每賦詩飛函相示且命同作爾後出處
乖逺亦如鄰封凡詶唱始於江南而終於劒外
故以吴蜀爲目云
　　汝洛集引
大和八年予自姑蘇轉臨汝樂天罷三川守復
以賔客分司東都未幾有詔領馮翊辤不拜職
換太子少傅分務以遂其髙時予代居左馮明
年予罷郡以賔客入洛日以章句交歡因而編
之命爲汝洛集
　　子劉子自傳
子劉子名禹錫字夢得其先漢景帝賈夫人子
勝封中山王謚曰靖子孫因爲中山人也七代
祖亮事北朝爲冀州刺史散騎常侍遇遷都洛
陽爲北部都昌里人丗爲儒而仕墳墓在洛陽
北山其後地狹不可依乃葬滎陽之檀山原由
大王父巳還一昭一穆如平生曽祖凱官至博
州刺史祖鍠由洛陽主簿察視行馬外事歳滿
轉殿中丞侍御史贈尚書祠部郎中父諱緒亦
以儒學天寶末應進士遂及大亂舉族東遷以
違患難因爲東諸侯所用後爲淮西從事本府
就加鹽鐵副使遂轉殿中主務于埇橋其後罷
歸浙右至楊州遇疾不諱小子承風訓稟遺敎
眇然一身奉尊夫人不敢殞滅後忝登朝或領
郡蒙恩澤先府君累贈至吏部尚書先太君盧
氏由彭城縣太君贈至范陽郡太夫人初禹錫
旣冠舉進士一幸而中試閒歳又以文登吏部
取士科授太子校書官司間廣得以請告奉温
凊是時年少名浮於實士林榮之及丁先尚書
憂迫禮不死因成痼疾旣免喪相國楊州節度
使杜公領徐泗素相知遂請爲掌書記捧檄入
告太夫人曰吾不樂江淮閒汝冝謀之於始因
白丞相以請曰諾居數月而罷徐泗而河洛猶
艱難遂改爲楊掌書記渉二年而道無虞前約
乃行調補京兆渭南主簿明年冬擢爲監察御
史貞元二十一年春德宗新棄天下東宫即位
時有寒俊王叔文以善弈棊得通籍待詔因閒
隙得言及時事上大竒之如是者積乆衆未之
知至是起蘇州掾超拜起居舎人充翰林學士
遂隂薦丞相杜公爲度支鹽鐵等使翊日叔文
以夲官及内職兼充副使未幾特遷户部侍郎
賜紫貴振一時愚前巳爲杜丞相奏署崇陵使
判官居月餘日至是改屯田貟外郎判度支鹽
鐵等案初叔文北海人自言猛之後有逺祖風
惟東平吕温隴西李景儉河東柳宗元以爲信
然三子者皆與余厚善日夕過言其能叔文實
工言治道能以口辨移人旣得用自春至秋其
所施爲人不以爲當非時上素被疾至是尤劇
詔下内禪自爲太上皇後謚曰順宗東宫即皇
帝位是時太上乆寢疾宰臣及用事者都不得
召對宫掖事秘而建桓立順功歸貴臣於是叔
文首貶渝州後命終死宰相貶崖州余出爲連
州途至荆南又貶朗州司馬居九年詔徴復授
連州自連歷夔和二郡又除主客郎中分司東
都明年追入充集賢殿學士轉蘇州刺史賜金
紫移汝州兼御史中丞又遷同州充夲州防禦
長春宫使後被足疾改太子賔客分司東都又
改祕書監分司一年加撿校禮部尚書兼太子
賔客行年七十有一身病之日自爲銘曰
不夭不賤夭之祺兮重屯累厄數之竒兮天與
所長不使施兮人或加訕心無疵兮寢於此牖
盡所期兮葬近大墓如生時兮魂無不之庸詎
知兮
　　唐故監察御史贈尚書右僕射王公碑
公諱倰字眞長其先乗黃帝夫大聖之後與庶
姓不同如河出崑崙濳於厚地欻焉振起奮爲
洪瀾環自天非衆川也故自黃帝八代而生舜
武王克殷求有嬀之胤滿封於陳是爲胡公十
三葉生完自以公子國難不得立乃抱樂器奔
齊桓公以卿禮接之下又十一葉和以乆爲政
隂浹于人遂有齊國三代稱王至建爲秦所滅
項羽入秦封建孫安爲濟北王漢興失國齊人
謂之王家因以爲氏安子㳙仕漢爲鎭東將軍
青州牧封劇縣伯自㳙至彤几一十九代兩漢
公卿牧守如家諜然十代祖猛字景略符秦尚
書令佐秦成覇業與孔明佐蜀同功故時人爲
之王葛史云北海劇人遂著爲族望九代祖休
儀曹尚書八代祖鎭惡佐命宋武長安擒姚泓
至北齊五代祖昕七兵尚書兄弟九人時号王
氏九龍於齊史有傳髙祖顗字君粹北齊著作
郎燕郡太守曽祖敬忠成州刺史大父上容髙
宗封嶽進士及第歷侍御史主客兵部貟外郎
累遷兵右金吾衛將軍冀州刺史靈州都督朔
方道緫管見職官儀及衣(逸二/字)烈考暾宣州宣
城縣令贈工部郎中娶河東裴氏乃生僕射孝
睦餘力工爲文始以崇文生應深謀祕䇿考入
上第拜監察御史天之賦予莫能兩大旣敡令
名而不以景福享齡五十五葬于河南府偃師
縣亳邑郷後以子貴累贈禮部尚書至右僕射
夫人江夏李氏祔焉李門多竒才父暄起居舎
人暄子鄘門下侍郎平章事髙叔祖善蘭臺郎
崇文館學士注文選行於時善子邕北海郡太
守有重名四方之士求爲碑誌者傾天下故夫
人於盛宗禮範可法累贈至江夏郡夫人僕射
有三子長子早終次子處玄少嬰沈恙慕道士
養生之術髙尚其趣強仕而没積善不試後來
果大焉季子彦威字子美始以五經登甲科歷
太常博士祠部貟外郞遷屯田郎中轉户部司
封竝充禮儀使判官弘文館學士京兆少尹諫
議大夫史館脩撰以直諫出爲河南少尹入爲
少府監司農卿改湽青節度使徴拜户部侍郎
判度支勢逼生患出爲衛尉卿分司東都㝷起
爲陳許節度使檢校禮部尚書充汴宋亳等州
節度觀察處置等使北海縣開國子食邑五百
户娶潁川韓氏主客貟外郎衢之女國子祭酒
楊頊(呼/玉)之外孫夫人有三弟皆材無子早謝巳
如禮祔葬于亳邑原僕射厚德覆露之尚書丕
承之以蚤孤銳意嚮學甞閱詩至蓼莪篇感激
流涕故其志如刃始淬及學成立朝爲鴻儒入
用爲能臣參定儀制財成經費起書生擁旌節
今又領全師鎭上游握神符垂三組皆嚮時感
發之所激也志就而學成名聞而身逹欲報無
所外榮中悲人子之孝在乎揚其先德以耀于
逺乃俾學古者書夲系所自且銘于龜趺螭首
云銘曰
山積而髙澤積而長聖人之後必大而昌由聖
與賢或爲覇強建不克嗣濟北䟽疆齊人德之
其族稱王佐于符秦北海重光僕射之生負材
而起筞千萬乗擢爲御史同時條對千目仰視
桂林一枝㭘芥相似名動海内夫豈不偉種德
而牙迺生令子出入鼎貴理財統師流根之澤
密印纍纍峻其追崇幽顯有輝孝嗣之志歉然
弗怡春露秋霜感傷履之時乆能慕禄豐益悲
明發不寐永懷孝思攄之無窮曷若豐碑景亳
之原佳城在斯乃金石刻揭于道陲松邪栢邪
有洛之湄過者必下來觀信詞
劉夢得外集卷第九
劉夢得文集卷第十
　　哀挽
　　　德宗挽歌　敬宗挽歌
　　　文宗挽歌　于司空挽歌
　　　傷柳儀曹　謫居悼往
　　　哭吕衡州　遥傷叚右丞
　　　傷桃源薛道士　王思道碑堂
　　　遥傷丘中丞　傷獨孤舎人
　　　覩華州舅氏詩　袁公挽歌
　　　代靜安佳人怨　傷愚溪
　　　見元九侍御詩　傷秦姝行
　　　悼妓詩　和憶故姬
　　　傷循州渾尚書　哭龐京兆
　　　再傷龐尹　哭王僕射
　　　傷韋賔客縝　再經故元九相公宅
　　德宗神武孝文皇帝挽歌(二首)
出震清多難乗時播大鈞操絃調六氣揮翰動
三辰運偶昇天日哀深率土人瑶池無轍跡誰
見屬車塵
鳯翣擁銘旌威遲異吉行漢儀陳秘器楚挽咽
容全日下初陵外人悲舊劒前周南有遺老掩
淚望秦川
　　故相國燕國公于司空挽歌(二首)
彤弓封舊國黒矟繼前功十年鎭南雍九命作
司空池臺樂事盡簫鼓葬儀雄
隂山貴公子來葬五陵西前馬悲無主猶帶朔
風嘶漢水青山郭襄陽白銅堤至今有遺愛日
暮人悽悽
　　重至衡陽傷柳儀曹(并序)
元和乙未歳與故人柳子厚臨湘水爲別柳浮
舟適柳州余豋陸赴連州後五年余從故道出
桂嶺至前別處而君殁於南中因賦詩以投弔
憶昨與故人湘江岸頭別我馬映林嘶君帆轉
山滅馬嘶循故道帆滅如雷電千里江蘺春故
人今不見
　　謫居悼往(二首)
邑邑何邑邑長沙地卑濕樓上見春多花前恨
風急猿愁腸斷叫鶴病翹趾立牛衣獨自眠誰
哀仲卿泣
鬱鬱何鬱鬱長安逺於日終日念郷關鷰來鴻
復還潘岳歳寒思屈平憔悴顔慇勤望歸路無
雨即登山
　　哭吕衡州時余方謫居
一夜霜風彫玉芝蒼生望絶士林悲空懷濟世
安人略不見男㛰女嫁時遺草一函歸太史旅
墳三尺近要離朔方徙歳行當滿欲爲君刋第
二碑
　　遥傷叚右丞(江湖舊游/南宫交代)
江海多豪氣朝廷有直聲何言馬蹄下一旦是
佳城
　　傷桃源薛道士
壇邊松在鶴巢空白鹿間行舊逕中手植紅桃
千樹發滿山無主任春風
　　王思道碑堂下作
蒼蒼宰樹起寒煙尚有威名海内傳四府舊聞
多故吏幾人垂淚拜碑前
　　遥傷丘中丞(并引)
河南丘絳有詞藻與余同升進士科從事鄴下
不幸遇害故爲傷詞
鄴下殺才子蒼茫寃氣凝枯楊映漳水野火上
西林馬鬛今無所龍門昔共登何人爲弔客唯
是有青蠅
　　傷獨孤舎人(并引)
貞元中余以御史監祠事河南獨孤生始仕爲
奉禮郎有事宗廟郊畤必與之俱繇是甚熟及
余謫武陵九年閒獨孤生仕至中書舎人視草
禁中上方許以宰相元和十年春余祗召抵京
師次都亭曰舎人以疾不起余聞因作傷詞以
爲弔
昔別一年少今悲喪國華逺來同社鷰不見早
梅花
　　途次敷水驛伏覩華州舅氏昔日行縣題
　　詩處澘然有感
昔日股肱守朱輪兹地遊繁華日巳謝章句此
空留蔓草佳城閉故林棠樹秋今來重垂淚不
忍過西州
　　湖南觀察使故相國袁公挽歌(三首)
五驅龍虎節一入鳯皇池令尹自無喜羊公人
不疑天歸京兆日葉下洞庭時湘水秋風至淒
涼吹素旗
丹旐發江臯人悲鴈亦號湘南罷痎市漢上改
詞曹表墓雙碑立尊名一字襃常聞平楚獄爲
報里門髙
返葬三千里荆衡逹帝畿逢人即故吏拜奠盡
霑衣地得青烏相賔驚白鶴飛五公碑尚在今
日亦同歸
　　代靜安佳人怨(二首/并引)
靖安丞相武公居里名也元和十一年六月公
將朝夜漏未盡三刻騎出里門遇盜薨于牆下
初公爲郎余爲御史繇是有舊今守于逺服賤
不可以誄又不得爲歌詩聲于楚挽故代作佳
人怨以禆于樂府云
寶馬鳴珂踏曉塵魚文匕首犯車茵適來行哭
里門外昨夜華堂歌舞人
秉燭朝天遂不迴路人彈指望髙臺牆東便是
傷心地夜夜秋螢飛去來
　　傷愚溪(三首/并引)
故人柳子厚之謫永州得勝地結茅樹𬞞爲沼
沚爲臺榭目曰愚溪柳子殁三年有僧遊零陵
告余曰愚溪無復曩時矣一聞僧言悲不能自
勝遂以所聞爲七言以寄恨
溪水悠悠春自來草堂無主鷰飛回隔簾惟見
中庭草一樹山榴依舊開
草聖數行留壞壁木奴千樹屬隣家唯見里門
通德牓殘陽寂寞出樵車
柳門竹巷依依在野草青苔日日多縱有隣人
解吹笛山陽舊侣更誰過
　　碧㵎寺見元九侍御和展上人詩有三生
　　之句因以和之
廊下題詩滿壁塵塔前松樹已鱗皴古來唯有
王文度重見平生笁道人
　　傷秦姝行(并引)
河南房𨳩士前爲虞部郎中爲余話曰我得善
箏人于長安懷逺里其後開士爲赤縣牧容州
求國工而誨之藝工而夭今年開士遺子新詩
有悼佳人之目顧予知所目也惜其有良妓獲
所從而不克乆乃爲傷詞以貽開士
長安二月花滿城花前女兒弄銀箏南宫仙郎
下朝晚曲頭駐馬聞新聲馬蹄逶遲心蕩漾髙
樓巳逺猶頻望此時意重千金輕鳥傳消息紺
輪迎芳筵銀燭一相見淺笑低鬟初目成蜀絃
錚摐指如玉皇帝弟子常家曲青牛文梓赤金
簧玫瑰寶柱秋鴈行歛蛾收袂凝清光抽絃緩
調怨且長八鸞鏘鏘渡銀漢九雛威鳯鳴朝陽
曲終韻盡意不足餘思悄絶愁空堂從郎鎭南
别城闕樓舩理曲瀟湘月馮夷躚躚舞渌波鮫
人出聽停綃梭北池含煙瑶草短萬松亭下清
風滿(北池萬松皆/容州勝槩)秦聲一曲此時聞嶺泉嗚咽南
雲斷來自長陵小市東蕣華零落瘴江風侍兒
掩泣收銀甲鸚鵡不言愁玉籠愽山爐中香自
滅鏡奩塵暗同心結從此東山非昔遊長嗟人
與絃俱絶
　　夔州竇貟外使君見示悼妓詩顧余甞識
　　之因命同作
前年曾見兩鬟時今日驚吟悼妓詩鳯管學成
知有藉龍媒欲換歎無期空廊月照常行地後
院花開舊折枝寂寞魚山青草裏何人更立智
瓊祠
　竇夒州見寄寒食日憶故姬小紅吹笙因
　　和之
鸞聲窈眇管參差清韻初調衆樂隨幽院妝成
花下弄髙樓月好夜深吹忽驚暮槿飄零盡唯
有朝雲夢想期聞道今年寒食日東山舊路獨
行遲
　　傷循州渾尚書
貴人淪落路人哀碧海連天丹旐迴遥想長安
此時節朱門深巷百花開
　　哭龐京兆(少年有俊氣甞/擢制科之首)
俊骨英才氣褏然䇿名飛歩冠羣賢逢時巳自
致髙位得疾還因倚少年天上别歸京兆府人
閒空歎茂陵阡今朝繐帳哭君處前日見鋪歌
舞筵
　　再傷龐尹
京兆歸何處章臺空暮塵可憐鸞鏡下哭殺畫
眉人
　　哭王僕射相公(名播時兼/鹽鐵暴薨)
子侯一日病滕公千載歸門庭颯巳變風物慘
無輝羣吏謁新府舊賔霑素衣歌堂忽暮哭賀
雀盡驚飛
　　傷韋賔客縝(自工部尚/書除賔客)
韋公八年餘位至六尚書五福唯無富一生誰
得如桂枝攀最乆蘭省出仍初海内時流盡何
人動素車
　　再經故元九相公宅池上作
故池春又至一到一傷情鴈鶩羣猶下蛙蠙衣
巳生竹叢身後長臺勢雨來傾六尺孤安在人
閒未有名
劉夢得文集卷第十
劉夢得外集卷第十
　　墓誌祭文
　　　故董府君墓誌　絶編生墓表
　　　祭柳貟外文　重祭柳貟外文
　　　代祭柳貟外文　祭韓吏部文
　　　祭李司空文　代祭李司空文
　　　代祭王相國文　祭桂尚書文
　　　祭楊庶子文
　　故荆南節度推官董府君墓誌
元和七年夏四月某日前荆州部從事董府君
以疾終于故府私第年若干其孤泣書前人之
爵里耿光求我以銘于幽且先志也故重爲之
董姓出於豢龍氏至辛有而分在晉爲良史在
趙佐簡子爲能臣項羽主盟爲翟王髙皇帝舉
兵漢中刼其兵衆不克其土後裔遂爲隴西人
凡稱事不稱名不待事而彰也始予謫于武陵
人多言之賢有董生爲守令客旣而以士相見
之禮成與之言能言墳典數旁捃百氏之學弱
年嗜屬詩工弈棊用是索合于貴游多所慰薦
中年奉浮圖說三乗用是貢誠于清賢乃被辟
書脫巾爲弘文館校書郎再選至大理評事咸
視眞秩而不纍其章職繫于外故也晚節尚道
故投劾於幕府治扁舟浮江沲泛洞庭登熊耳
訪浮丘以探異賦枉渚以竒傲居數歳投老于
南荆迷邦縱性委和從化逮夫寢巨室也自含
禭至于卜竁皆仁人之賻焉是歳五月十二日
卜葬于龍山之某岡外姻至矣君名侹字庶中
大父曰思簡位至汝南太守父承祖殁于試守
太子舎人始爲君求婦于鄭之族生嗣子夏卿
旣立而夭今未之從其後又娶于閻氏生二子
曰周卿雲卿婺也繐裳髽首有正家之道嗚呼
道愈冨而室愈貧志甚脩而知甚寡士以隴西
爲貴將在令名歟銘曰
學待問而文藻身藝不試兮名孰聞大道甚夷
兮非我辰何生不茂兮非我春脩門之逹兮連
岡膴膴蔓草如徒兮新墳若斧于嗟董生兮於
焉終古
　　絶編生墓表
顧彖吴郡人食力於武陵沅水上以讀易聞病
且死飭其子曰吾年十有五而授易于師積六
十三年于兹未甞一日不吟乎繫象里中兒從
吾讀其文多矣死則必葬我于黨庠之側尚其
有知且聞吾書君子曰若彖者可謂志篤于學
矣因以絶編生謚之且表其墓後之讀㓛令者
或采焉予旣謫居是邦始至之日問能道古語
可與言者邑子以生爲對旣而執䞇請見之生
危冠大袂闊視雅拜及門知讓俟肅而后入又
肅而躋階心存聖言潤徹眉睫有野態而無苟
容問其所執曰㓜學易老而尤嗜問安學曰始
聞於師晚熟于心自尼父兼三才絀八索繫詞
焉以通微言與伏犧文王竝行猶夫三辰同麗
太極秦脫火患完文顯行漢之田丁京劉而東
京有馬鄭魏之何荀兩王而吳有韋陸前者導
源後者濬之渢融混合百派犇奏唐興沙門一
行方洩天幾以探古人神友造物智斟人事制
動也有柅變道也無方曏之支流委輸于我其
他紬繹祖述三十有餘家朱藍之樸斲之爲羽
翼爲鼓吹疇咨天人之際磅礴上下騖精於攟
摭匱巧於穿鑿猶制氏之於樂鏗鏘而巳徐氏
之於禮善容而巳然而前脩之盡心也得以采
腴搴芳焉手胘於運管目䁾於臨燭而氣耗於
咏呻家居無訾不能與計偕地偏且逺無有能
晤語者心愈苦而跡愈卑寒膚嗛腹以至於耊
老微夫子之問持是安施乎他日予造其室廬
瓢簞在左汗簡在右有龜枵然有筴甚澤余㩎
蓍指骨而訊之曰是斖斖者曾不予欺乎生攸
爾而對云占先聖人知道之妙不可徒而得也
故設象以致意挮有以取無取當其粗用當其
精夫權衡所以揣輕重不爲捶鈎者設也㝷尺
所以商逺邇不爲運斤者設也龜筴所以決羣
疑不爲知幾者設也幾存乎人是則以天時爲
卦體以理爲爻位外附人事以象焉内取諸身
以彖焉(一夲云内取諸身以象/焉内取諸身以彖焉)得樞於寰中迎數於
象外自然之理不知其然雖欲強名措說無地
彼枯莖朽殻安能與於此乎今夫揲之以至刓
灼之以殆盡徒與夫蚩蚩者問歉穰占能虺起
訟需食亡羊喪牛之閒耳資其握粟以餬予口
烏足爲夫子道哉余以斯言邃於易故書之噫
國有太學學有館以延顓門若生者苦形役志
如是其顓也茹經于腹湮滅糞壞辟水湯湯不
聞其聲摧藏僕遬與山水同朽豈地逺然邪彼
文甲綷毛剽筋壽革嶺嶠之華實炎溟之蜃蝦
飛苞驛篚所至而貴夫豈邇也哉恱者衆故也
生之死在元和七年秋七月由死之日推而上
求直始生之辰得四百有七十甲子葬在枉渚
西石磯上其墳可隱東望里塾尚行其志云
　　祭柳貟外文
維元和十五年歳次庚子正月戊戌朔日孤子
劉禹錫銜哀扶力謹遣所使黃孟萇具清酌庶
羞之奠敬祭于亡友柳君之靈嗚呼子厚我有
一言君其聞否惟君平昔聦明絶人今雖化去
夫豈無物意君所死乃形質爾魂氣何託聽余
哀詞嗚呼痛哉嗟余不天甫遭閔凶未離所部
三使來弔憂我衰病諭以苦言情深禮至款宻
重複期以中路更申願言途次衡陽云有柳使
謂復前約忽承訃書驚號大叫如得狂病良乆
問故百哀攻中涕洟迸落魂魄震越伸紙窮竟
得君遺書絶絃之音悽愴徹骨初託遺嗣知其
不孤末言歸輤從祔先域凡此數事職在吾徒
永言素交索居多逺鄂渚差近表臣分深想其
聞訃必勇於義巳命所使持書徑行友道尚終
當必加厚退之承命改牧冝陽亦馳一函候於
便道勒石垂後屬于伊人安平宣英㑹有還使
悉巳如禮形於具書嗚呼子厚此是何事朋友
彫落從古所悲不圖此言乃爲君發自君失意
沈㐲逺郡近遇國士方伸眉頭亦見道草恭辤
舊府志氣相感必踰常倫顧余負舋營奉方重
猶冀前路望君銘旌古之逹人朋友則服今有
所厭其禮莫申朝晡臨後出就別次南望桂水
哭我故人孰云宿草此慟何極嗚呼子厚卿眞
死矣終我此生無相見矣何人不達使君終否
何人不老使君夭死皇天后土胡寧忍此知悲
無益奈恨無巳余之不聞余心不理含酸執筆
輒復中止誓使周六同於己子魂兮來思知我
深旨嗚呼哀哉尚饗
　　重祭柳貟外文
嗚呼自君之没行巳八月每一念至忽忽猶疑
今以喪來使我臨哭安知丗上眞有此事旣不
可贖翻哀獨生嗚呼出人之才竟無施爲炯炯
之氣戢于一木形與人等今旣如斯識與人殊
今復何託生有髙名没爲衆悲異服同志異音
同歎唯我之哭非弔非傷來與君言不成言哭
千哀萬恨寄以一聲唯識眞者乃相知爾庶幾
儻聞君儻聞乎嗚呼痛哉君有遺美其事多梗
桂林舊府感激主持俾君内弟得以義勝平昔
所念今則無違旅魂克歸崔生實主㓜穉在側
故人撫之敦詩退之各展其分安平來贈禮成
而歸其他赴告咸復于素一以誠告君讜聞乎
嗚呼痛哉君爲巳矣余爲苟生何以言別長號
數聲冀乎異日展我哀誠嗚呼痛哉尚饗
　　爲鄂州李大夫祭柳貟外文
嗚呼至人以在生爲傳舎以軒冕爲儻來達於
理者未甞惑此昔余與君諭之詳熟孔氏四科
罕能相備惟公特立秀出幾於全器才之何豐
運之何否大川未濟乃失巨艦長途始半而喪
良驥搢紳之倫孰不墮淚昔者與君交臂相得
一言一笑未始有極馳聲日下騖名天衢射䇿
差池髙科齊驅攜手書殿分曹藍曲心志諧同
追歡相續或秋月銜觴或春日馳轂甸服載朞
同升憲府察視之列斯焉接武君遷外郎子侍
内闈出處雖閒音塵不虧勢變時移遭罹多故
中復賜環上京良遇曽不踰月君又即路逺持
郡符柳江之壖居陋行道疲人歌焉子來夏口
忽復三年離索則乆音貺屢傳篋盈草隷架滿
文篇鍾索繼美班楊差肩賈誼賦鵩屈原問天
自古有死奚論後先痛君未老美志莫宣邅回
世路奄忽下泉嗚呼哀哉令妻早謝穉子四歳
天喪斯文而君永逝翩翩丹旐來自遐裔聞君
旅櫬旣及岳陽寢門一慟貫裂衷腸執紼禮乖
出疆路阻故人奠觴莫克親舉馳神假夢冀獲
晤語平生宻懷願君遣吐遺孤之才與不才敢
同己子之相許嗚呼哀哉尚饗
　　祭韓吏部文
髙山無窮太華削成人文無窮夫子挺生典訓
爲徒百家抗行當時勍者皆出其下古人中求
爲敵盖寡在貞元中帝鼓薫琴弈弈金馬文章
如林君自幽谷升于髙岑鸞鳳一鳴蜩螗革音
手持文柄髙視寰海權衡低昂瞻我所在三十
餘年聲名塞天公鼎侯碑志隧表阡一字之價
輦金如山權豪來侮人虎我䑕然諾洞開人金
我灰親親尚舊宜其壽考天人之學可與論道
二者不至至者其誰豈天與人好惡背馳昔遇
夫子聦明勇奮常操利刃開我混沌子長在筆
予長在論持矛舉楯卒不能困時惟子厚竄言
其閒賛詞愉愉固非顔顔磅礴上下羲農以還
會於有極服之言(逸數/句)𡵨山威鳳不復鳴華亭
別鶴中夜驚畏簡書兮拘印綬思臨慟兮志莫
就生芻一束酒一杯故人故人歆此來
　　祭興元李司空文
維大和四年月日禮部郎中集賢殿直學士劉
禹錫謹以清酌之奠敬祭于故相國山南西道
節度使贈司空李公之靈嗚呼龜靈而刳龍知
而屠古今同之天不可問公之挺生德與位并
如瞻日月豈賛其明何以致之姑話平生追懷
周旋彌四十年射䇿校文接武聮翩甸服同邑
明庭比肩公乗迅飊凌厲非煙愚觸駭機迸落
深泉一持化權一謫海壖夲同末異如矢別弦
雲龍井蛙勢不相見二紀迴泊一朝㑹面公爲
故相愚似悲翁契闊相遇淒涼萬重復以郎吏
交歡上公披襟道舊劇談命酒清洛泛舟鑿龍
攜手公入西關愚亦徴還削去苛禮招邀清間
廣陌聮鑣髙臺看山㝷春適野醉舞花閒忽復
登壇緫戎于外子午危棧巴梁古岸夷風傖儜
獷俗悍害隂謀宻構凶黨千輩如嗾羣犬以逼
騶虞如縱炎火以焚瑾瑜時邪命邪不慮不圖
物理神道安知有無嗚呼痛哉玄天甚髙上訴
何時長夜無曉斯焉永歸風淒日昬鼓咽簫悲
沈埋玉樹誰不霑衣平生故人零落巳稀委化
而盡然猶怨咨如何國禎有此遭罹挺災賦命
孰主張之有肴在筵有酒盈巵神其來歆巳矣
長辤尚饗
　　代裴相祭李司空文
四年月日特進守司空兼門下侍郎平章事裴
度謹以清酌少牢之奠敬祭于故相國魏郡公
之靈嗚呼玉貞而折不能瓦合鸞鎩而萎不同
雞羣生兮若浮守道不屈惟公之生福自維嵩
金石髙韻珪璋德容元和之初左右憲宗以才
視草以望登庸振起直聲激揚清風實有正氣
號爲名公名成身退猶係人望入爲羽儀出領
藩方旣師百辟又副丞相道冠搢紳事參翼亮
度與公遊四十餘年風期合契禄位相先度忝
司言公持化權應同宫徴馥若蘭筌猥以姓名
稱于上前發迹從微芬芳獲宣度爲免相待罪
梁山公拜右揆來從東川極其歡娱著在詩篇
度忝三入公亦東還里門相邇賔閣常間退朝
休澣道舊開顔嗟乎山川閒之忽在旦夕豈意
倉卒遂成今昔衣冠喪氣風物含戚強魂訴天
寃血成碧嗚呼哀哉度在病中訃書始至無力
以哭不言垂淚今聞裧輤首路而歸隱几臨風
其心孔悲嘉肴百籩旨酒一巵寄此神素神其
來思嗚呼哀哉
　　代諸郎中祭王相國文
維大和四年月日某官等敬祭于故相國贈太
尉太原王公之靈嗚呼天以和氣鍾於貴人含
光不曜煦物如春發自貢士驟爲庭臣鴻鴈聮
行共凌青雲旣操利權兼秉國鈞食禄甚厚奉
身如貧井絡之隅益部爲大斗牛之下楊州繁
㑹受社臨戎油幢曲蓋印綬重疊恩華霶霈簿
領如山處之若間搉筦之權往而復還炎炎暐
暉出入二紀未曽傷物屢有薦士急難友弟謹
厚訓子顔閒熈熈不形愠喜處己無咎得君如
此若木方髙盲飊歘起三台之氣變見在時五
福之來盛衰有期晚下黃閤車騎威遲夕歸華
堂言笑嘻怡詰朝愀然有恙求醫未撤琴瑟俄
懸素旂宸衷震悼朝右悽悲詔下襃崇恩殊等
夷靈轜旣駕眞宅將歸笳簫咽而復揚風日慘
而無輝玄亮等或早挹清塵或晚承泛愛昔脩
禮于門閫今纏悲于祖載幽顯雖異音徽未昧
神之格思歆此誠酹尚饗
　　祭福建桂尚書文
維大和六年月日蘇州刺史劉禹錫謹以清酌
之奠敬祭于故福建團練使桂公之靈鵾化鵬
征擘波沖天士逢其時捨笈乗軒始識尚書貞
元季年詣我南省䄂文一編便坐接語其容温
然星歳未幾鄙夫南遷滯留江湘魚鳥周旋尚
書遇知變化如蟬秉憲朝右剖符江壖交趾化
行容州績宣凡曰循吏莫居我先大和之初再
遂良覿分務東洛門里同陌余復郎位公爲賔
客蔚然貴臣綬紫鬚白俄俱西還列于清班來
訪書殿登樓看山見領八屯循街九關賀遷閩
越紅斾雙殷克有淑聲搢紳之閒惸􁁪鼓舞強
捍低跧延平古津峭壁孱顔豈意龍劒沉晶不
還復魄侯堂歸舟建浦雙表何在虎丘之下恭
承嘉命來牧吾土言念昔遊忽成千古哀哀孝
嗣率禮無違言奉几席歸乎洛師敬陳奠筵泣
對靈帷平生不志歆此一巵嗚呼哀哉
　　祭􁆁州楊庶子文
維大和六年月日蘇州刺史劉禹錫謹遣軍吏
某乙具少牢清酌之奠敬祭于故􁆁州楊公之
靈嗚呼利劒多缺眞玉喜折俊人不壽爲氣所
齧子之少孤率性自然早有名字結交丗賢席
勢馳聲龍秋鳥屳試文再售毛翮愈鮮歷佐侯
藩拾遺君前伏閣論事侵削内權克揚直聲不
愠左遷一斥干外君門邈焉五剖竹符皆有聲
績南浦濳化巴人啞啞比陽布和戰地盡闢壽
春武斷姦吏奪魄滎波砥平士庶同適朝典陟
明俾臨夲州錫以貴綬腰金晝遊輿疾而來風
煙爲愁靜治三載卧分主憂直氣濳銷頽景不
留九天難問萬化同休嗚呼惜哉與君交歡已
過三紀維私之愛與衆無比乃命長嗣爲君半
子誰無外姻君實知己昔與君遊俱爲壯年怒
人言命笑人言天閱事未多信書太堅方階尺
木已墜九泉誦年易深濳病難痊不見南楚方
知北軒嗚呼嗟哉見機不早追悔已晚猶希耇
老容或宣展以間相期以晦相勉一丘可樂萬
累皆遣圖就散秩婆娑京輦天命不長願言莫
展嗚呼痛哉君卧弘農余來姑蘇飛書要約言
念鼎湖我車載脂爲子疾驅入境閴寂唯逢素
書發函驚視翰不自濡相去一舎豈無肩輿君
爲病嬰我爲吏拘兩不如意嗟哉命夫君今往
矣無復可道我今泛然一委玄造平生親友零
落太早無望拔茅盡悲宿草到郡浹辰君不起
聞寢門一慟其哀如焚彭彭輤車來葬洛濵敬
脩􁏉禮泣送行人方丈之羞薦君明魂三赤之
板冩予哀文淒涼山河慘淡風雲巳矣長別嗟
哉楊君
劉夢得外集卷第十
劉夢得文集卷第十一
　　賦
　　　問大鈞　砥石
　　　楚望　傷往
　　　何卜　謪九年
　　　望　山陽城
　　　秋聲
　　問大鈞(并序)
始余失臺郎爲刺史又貶州司馬俟罪朗州三
見閏月人咸謂數之極理當遷焉因作謫九年
賦以自廣是歳臘月詔追明年自闕下重領連
山郡印綬人咸曰美惡周必復第行無恤歳杪
其復乎居五年不得調歳二月有事于杜前一
日致齋孤居慮靜滯念欻起伊人理之不可以
曉也將質諸神乎謹貢誠馳精敢問大鈞其夕
有遇寤而次第其辭以爲賦
圎方相函兮浩其無垠窅冥翕闢兮走三辰以
騰振孰主張是兮有工其神迎隨不見兮強名
之曰大鈞欹以臨下兮巍乎雄尊天爲獨陽髙
不可問工居其中與人差近身執其權心平其
運循名想象斯可得以訊曰嘻蒙之未生猶泥
爾落乎埏埴唯鈞所指忽然爲人爲大幸矣工
賦其形七情與俱嗇智不授卑(去/聲)之以愚坦坦
之衢萬人所趨蒙一布武化爲畏途人或譽(平/聲)
之百說徒虚人或排之半言有餘物壯則老乃
唯其常否終則傾亦不可長老先期而驟至兮
否踰數而叵量雖一夫不獲兮亦大化之攸病
謹薦誠上問兮俛伏以聽是夕寢熟夢遊乎無
何有之郷抗陛級乎重霄兮異人閒之景光中
有威神兮金甲而煒煌頷之使前兮其音琅琅
曰吾大化之一工也居上臨下廉其不平汝今
有辭吾一以聽播形肖貌生類積意橐籥圈匡
鎔鍊消息我之司智初不爾嗇不守以愚覆爲
汝賦旣賦汝形輔之聦明去求世師資適攸宜
胡然抗志遐想前烈倚梯青冥舉足斯跌韜爾
智斧無爲自伐鑿竅太繁天和乃洩利逕前誘
多逢覆轍名腸内煎外火非熱今哀汝窮將􁊫
汝愚剔去剛健納之柔濡塞前竅之傷痍兮招
太和而與居貰以待人兮急以自拘道存宧奥
無示四隅軋物之勢不作兮見傷之幾自無汝
不善用吾焉嗇乎且夫貞而騰氣者膴膴健而
垂精者昊昊我居其中猶輪是蹈以不息爲體
以日新爲道倮鱗蜚走灌莽苞皁乃牙乃甲乃
殈乃剖陽榮隂悴生濡死薧各乗氣化不以意
造賦大運兮無有淑惡彼多方兮自生醜好爾
奚不德余以驟壯姑尤我以速老邪觀汝百爲
又或不然赤子哇哇急其能言亦旣名物幾時
蹁躚春耕其丘投種之日釋耒而歎何時粟實
望所未至謂余舒舒欲其乆留謂我瞥如我一
子二誰之曲歟彼蒹葭之蒼兮霜霰苦而中堅
松竹之皸皴索籜兮不若榯筍之可憐納材葦
而構明堂固容消而力完揚且之晳兮不可以
常然當錫爾以老成蒼眉皓髯山立時行去敵
氣與矝色兮噤危言以端誠俾人望之侮黷不
生爾之所得孰與壯多不善處老問余而何受
敎而迴蘧蘧形開嚮之威神孰爲來哉乃遽衣
促盥端慮滌想委珮低簪持簿叩顙而言曰楚
臣天問不詶今臣過幸一獻三售始厚以愚終
期以壽志上問之罪濯已然之咎心增故術腹
飽新授馳神清玄拜手稽首
　　砥石(并序時/在朗州)
南方氣泄而雨淫地慝傷物嫗伏噫濕渝色壞
味雖金之堅亦失恒性始余有佩刀甚良至是
澀不可拔剖其室乃能出遡陽眇眡傅刃蒙脊
鱗然如痏痂如黒子如青蠅之惡銳氣中錮猶
人被病然客有聞焉袖密石以遺余沃之草腴
雜以烏膏切劘下上眞質焯見躊躇四顧逌爾
謝客微子之貽幾喪吾寶客曰吾聞諸梅福曰
爵禄者天下之砥石也髙皇帝所以礪世磨鈍
有是邪余退感其言作砥石賦
我有利金兮以利爲佩遭土卑而慝作兮雄鋩
爲之濳晦如景昬而蝕旣兮與肌漆而爲癘顧
秋蓬之不可刜兮尚可遊乎髖髀之外利物蒙
蔽才人惆悵俾百汰之至精蟠一檢而多恙豈
害氣之獨然兮將乆不試而然彼屠者之刀兮
獵者之鋋不灌不淬兮揉鍇銜鈆曰鼓曰揮兮
刲腴擊鮮皖㸌􁤵以耀鋩蓊淫夷而騰羶豈不
以渉暑而蒙沴兮鼎用之而成妍有客自東遺
余越砥圭形石質蒼色膩理剗其鱗皴滑以滫
瀡如衣澣垢若鼎出否霧盡披天萍開見水拭
寒焰以破眥擊清音而振耳故態復還寶心再
起旣賦形而終用一蒙垢焉何恥感利鈍之有
時兮寄雄心於瞪視嗟乎石以砥焉化鈍爲利
法以砥焉化愚爲智武王得之商俗以厚髙帝
得之傑材以湊(一作/奔走)得旣有自失豈無因漢氏以
還三光景分隨道闊狹用之得人五百餘年唐
風始振懸此大砥以礱兆民播生在天成器在
君天爲物天君爲人天安有執礪世之具而患
乎無賢歟
　　楚望(并序)
予旣謫于武陵其地故郢之裔邑與夜郎諸夷
錯雜繫乎天者隂伏陽驕是巳繫乎人者風巫
氣窳是巳囂雰浮浮利于樓居城之麗譙實鄰
所舎四垂無蔽萬景坌入因道其逺邇所得爲
楚望賦云
翼軫之野祝融司方隂迫而專專實生沴天濡
而雺土洩而泥氣罕淑清兮淫氛曀曀中人體
胑兮爲瘥爲瘵以曠滌煩兮利居髙于物外我
卜我居于城之隅宛在藩落麗譙渠渠四阿垂
空洞口發樞眸子不運坐陵虚無歳更周流時
極慘舒萬象起滅森來貺予櫺軒之外羣山巃
嵸岡陵靡阤勢若相拱出雲見怪窈蔚森聳露
夕霞朝望如飛動簷廡之下大江澒洞支流合
輸泄入雲夢羲和望舒出没兩涯涵泳之族聱
取㰹呀秋水灌盈漩石飄沙流枿軒昂舞于盤
渦逮及收潦澹如緑醽白石磷磷倒影羅生蘋
末風起有文無聲悠逺煙緜與空蒼然湘沅之
春先令而行臘月寒盡温風發榮土膏如濡言
鳥嚶嚶三星明其曉中植物颯以飄英雲歸髙
唐草蔽洞庭目與天盡神將化并圎方相涵遊
氣杳冥煕煕藹藹藻飾羣形枿樹童丘積空凝
青環洲曲塘含景曜明恢台之氣發于春季渉
夏如鑠逮秋愈熾土山焦熬止水瀵沸翔禽跕
墮呀咮垂翅曦赫敲蒸陽極反隂二儀交精下
上相歆雲興天際欻若車蓋凝矑未瞬彌漫霮
䨴驚雷出火喬木糜碎殷地爇空萬夫皆廢懸
霤綆縋日中見昧移晷而收野無完塊少隂之
中景物澄鮮丹葉星房燭耀川原夕月旣望曜
于丹泉上鏡下冰湔塵濯煙宿麗濳芒獨行髙
躔皓一氣之悠悠㓗有形而溢清玄杳微明而
斐斖想遊目於化先夜無眹以徂征金霞暈乎
海壖明星方揚斜漢西懸璿柄如墮半沈層瀾
鷄啁哳而晨鳴兮日荏苒以騰晶動植暸兮巳
分山川鬱乎不平復人寰之諠卑洶浩浩以營
營追向時之景光不可驟得以再更意華胥之
夢還猶仿像而馳精日次于房天未降霜木卉
猶澤水泉收脉故道睃(音/宣)削衍爲廣斥水禽嬉
戲引吭伸翮紛驚鳴而決起拾彩翠于沙礫時
時北風振槁揚埃蕭條邊聲與鴈俱來寒氛委
積萬竅交激楚雲改容飛雨凝滴灑林遞響淅
瀝梢摵飛電照雪以騰光柔𬞞傲霜而秀坼躔
次殊氣川谷異宜民生其閒俗鬼言夷招三閭
以成謡徳伏波而構祠投粔籹以鼓楫豢鱣魴
而如犧蟠木靚深孽祅憑之祈年去癘蠲敬祗
威擊鼓肆筵河旁水湄薦誠致祝却略躨跜渚
居鮮食大掩水物罟張餌啗不可遁伏顯舉濳
縋晝撞夜觸設機沈深如拾于陸彼遊儵之瑣
類咸跳脫於窘束雖三趾與六眸時或加乎一
目亦有輕舟軒輊泛浮拖綸往復馴鷗相逐暮
夜澄寂嘯歌羣族傖音俚態幽怨委曲逗䟽柝
於江城引哀猨於山木巢山之徒抨木開田灼
龜伺澤兆食而燔鬱攸起于巖阿騰絳氣而蔽
天熏歇雨濡穎垂林巓盜天和而藉地勢諒無
勞而有年罷士間人逸爲末作求金渚涘淘汰
瀺灂流注濻沱繁光熠爚貪賈來貿發於懷握
無翼而飛潤于豐屋哂耕耘之悒悒徒胼胝以
自鞫我處層軒日星囬還閱天數而視民風百
態變見乎其閒非耳剽以臆說兮固幽求而縱
觀觀物之餘遂觀我生何廣覆與厚載豈有形
而無情髙莫髙兮九􁈈逺莫逺兮故園舟有楫
兮車有轄江山坐兮不可越吾又安知其所如
怳臨髙以觀物
　　傷往(并序)
人之所以取貴於蜚走者情也而誕者以遣情
爲智豈至言邪予授室九年而鰥痛若人之夭
閼弗遂也作賦以傷之冀夫覽者有以增伉儷
之重云
歎獨處之邑邑兮憤伊人之我遺情可殺而猶
毒境當歡而復悲人或朝歎而暮息夫何越月
而踰時太極運乎三辰轉寒暑而下馳有歸於
無兮盛復于衰猶昩爽之必暮又安得而怨咨
我今怨夫若人兮曾旭旦而濳暉飄零日反之
萼倐忽蜉蝣之衣川走下而不還露迎暘而易
晞恩巳甚兮難絶見無期兮永思我行其野農
民桑者舉案來饁亦在林下我觀于途禆販之
夫同荷均挈荆釵布𥜗羽毛之蕃鱗介之微和
鳴灌叢雙泳漣漪薨薨伊蟲蠢蠢伊豸遊空穴
深兩兩相比何動類之萬殊必雄雌而與俱物
莫失儷以孤處我方踽踽而焉如我復虚室自
凄涼兮心伊鬱心伊鬱兮將語誰坐匡牀兮撫
嬰兒何所丏沐兮何從仰飴襦袴在身兮昔圍
差跌鞶囊附臂兮餘馥葳蕤誠天性之濳感顧
童心兮如疑嘵然有難繼之慕漠然減好弄之
姿指遺袿兮能認遡空帷兮欲歸我入寢宫痛
人亡兮物改其容寶瑟偃兮絃柱絶瑶臺傾兮
鏡奩空寒爐委灰虚幌多風隙駟晨轉牎蟾夜
通歩揺昬兮網黏翡翠芳褥掩兮塵化蛩蛩閱
刀尺之餘澤見巾箱之故封翫服儼兮猶具繁
華謝兮焉從想翩僊於是非求僁窣與冥蒙信
竒術之可致嗟此生兮不逢徒注視以寂聽怳
神疲而目窮還抱影以獨出紛百哀而攻中系
曰龍門風霜苦別(一作/唳)鶴哀鳴夜銜羽吳江波浪
深雌劒一去無遺音悲之來兮憒(一作/憤)予心洶如
行波洊浸淫悵(一作/旣)縁情而莫極思執禮以自箴
巳焉哉苒苒生死悠悠古今乗彼一氣兮聚散
相㝷或鼓而興或罷而沈以無涯之情愛悼不
駐之光隂諒自迷其有分徒終怨於匪忱彼蒙
莊兮何人予獨累歎而長吟
　　何卜
余旣幻惑力命之說兮身乆放而愈疑心回泬
其莫曉兮將取質夫東龜楚人俗巫而好術兮
叟有鬻卜而來思乃招而訊之曰嘻人莫不塞
有時而通伊我兮乆而愈窮人莫不病有時而
閒伊我兮乆而滋蔓吾聞人稟五行動止有則
四時轉續變於所極一歳之旱人斯具舟三月
之熱人斯具裘極必反焉其猶合符予首圎而
足方予腹隂而背陽胡形象之有宵而變化之
殊常經曰剥極則賁而未甞剥者其誰否極受
泰居否而未甞泰者又其誰鶴胡不截鳬胡不
禆夔何罰而踸踔蚿何功而扶持紛紜恣睢交
作舛馳似予似奪似信似欺孰主張之問于子
龜卜者曰招我以粗問我以微有天下之是非
有仁人之是非在此爲美兮在彼爲嗤或昔而
成或今而虧君問曷由主張其時時乎時乎去
不可邀來不可逃淹淹兮孰捨孰操堇啄之毒
芩鷄首之賤毛各於其時而伯(音/覇)其曹屠龍之
技非曰不偉時無所用莫若履狶作踊之工非
曰可珍時有所用貴於斵輪絡首縻足兮驥不
能踰跬前無所阻兮跛鼈千里同渉于川其時
在風㳂者之吉泝者之凶同藝于野其時在澤
伊穜之利乃穋之厄故曰是邪非邪主者時邪
主者命邪諒淑惡之同岀兮顧所丁之若何夫
如是得非我美失非我恥其惡曷思其來曷期
姑蹈常而俟之夫何卜爲言訖執龜而起予退
而作何卜賦於是蹈道之心一而俟時之志堅
内視羣疑猶冰釋然
　　謫九年
古稱思婦巳歷九秋未必有是舉爲深愁莫髙
者天莫濬者泉推巳極數無踰九焉伊我之謫
至於數極長沙之悲三倍其時廷尉不調行當
跋而天有寒暑閏餘三變朝有考績明幽三見
顧堯之民兮亦昬墊而有歎歎息兮倘佯登髙
髙兮望蒼蒼突弁之夫我來始黃合抱之木我
來猶芒山增昔容水改故坊童者鬱鬱兮涸者
洋洋天覆地生蓊兮無傷彼族而居曏之投荒
彼軒而遊昨日桁楊信及澤濡俄然復常稽天
道與人紀咸一僨而一起去無乆而不還棼無
乆而不理何吾道之一窮兮貫九年而猶爾意
不可得而知庸詎得而悲苟變化之莫及兮又
安用夫肖天地之形爲
　　望
邈不語兮臨風境自外兮感從中晦明轉續兮
八極鴻蒙上下交氣兮羣生異容發孤照於寸
眸鶩遐情於太空物乗化兮多象人遇時兮不
同嗟乎有目者必騁望以盡意當望者必縁情
而感時有待者瞿瞿忘懷者熈煕慮深者瞠然
若喪樂極者沖然無違外徙倚其如一中糾紛
兮若斯望如何其望最樂晞慶霄兮遡阿閣如
雲兮天顔咫尺如草兮臣心踊躍扇交鳯兮葳
蕤旗升龍兮蠖略日轉黃道天開碧落凝瑞景
於庭樹掬非煙於殿幕望如何其望且歡登㶚
岸兮見長安紛擾擾兮紅塵合鬱葱葱兮佳氣
盤池象漢兮昭回城依斗兮闌干避御史之騘
馬逐倖臣之金丸望如何其望攸好宗萬靈兮
越四隩漢帝仙臺兮秦皇海嶠霓衣踴于河上
馬跡窮乎越徼紫氣度關而斐亹神光屬天而
照耀晥眷眷以馳精聳專專而觀妙望如何其
望有形視蠢蠢兮窮冥冥楚塞氛惡兮蕭關燧
明暈籠孤月角奮長庚沙多似雪磧有疑城煙
雲非女子之氣草木盡王者之兵審曵柴之虚
警破來鏑之先聲信有得於風鳥示無言於斾
旌望如何其望且慕恩意隔兮年光度雕輦巳
辤兮金屋何處長信草生兮長門日暮徯翠華
之儻來仰玄天以自訴況復湘水無還漳河空
注淚染枝葉香餘紈素風蕭蕭兮北渚波煙漠
漠兮西陵樹夫不歸兮江上石子何見兮秦原
墓柏琴翻朔塞之音挾瑟指邯鄲之路望如何
其望最傷俟環玦兮思帝郷龍門不見兮雲霧
蒼蒼喬木何許兮山髙水長春之氣兮恱萬族
獨含嚬兮千里目秋之景兮懸清光偏結憤兮
九回膓羨環拱於白榆惜馳暉於落棠諒衝斗
兮誰見伊戴盆兮何望(平/聲)豈止蘇武在胡管寧
浮海送飛鴻之滅没附隂火之光彩鶴頸長引
烏頭未改恨巳極兮平原空起何時兮東山在
永望如何傷懷孔多降將有依風之感宫人成
憶月之歌歌曰
張衡側身愁思乆王粲登樓日迴首不作渭濵
垂釣臣羞爲洛陽拜塵友
　　山陽城(并序)
山陽故城遺阯數雉四百之運終於此墟裔孫
作賦蓋閔漢也詞曰
我止行車隕涕于山陽之墟是何蒼莽與慘悴
舂陵之氣兮焉如踣昌運於四百辤至尊而伍
匹夫有利器而倒持兮曾何鋩刃之足舒懿王
迹之肈基曁坤維之再敷邈汜陽與鄗上怳蛇
變而龍攄痛人亡而事替終此地焉忽諸嗟乎
積是爲治積非成虐文景之欲處身以約播其
徳牙迄武乃穫桓靈之欲縱心於昬爇其祅焰
逮獻而焚彼伊周不世兮姦雄乗舋而騰振物
象漼以易位被虚號而陽尊終世殫而事去胡
竊揖讓以爲文嗚呼維神器之至重兮蓋如山
之不騫使人得譬乎逐鹿固健歩者所先諒人
事之云爾孰云當塗之兆也自天亂曰乆矣莫
可追升彼墟兮噫嘻獨遺武兮貽後王之元龜
　　秋聲(并序)
相國中山公賦秋聲以屬天官太常伯唱和俱
絶然皆得時道行之餘興猶有光隂之歎況伊
鬱老病者乎吟之斐然以寄孤憤
碧天如水兮窅窅悠悠百蟲迎暮兮萬葉吟秋
欲辤林而蕭颯濳命侣以啁啾送將歸兮臨水
非吾土兮登樓晩枝多露蟬之思夕蔓趣(一作/起)寒
螿之愁至若松竹含韻梧楸早脫驚綺䟽之曉
吹墮碧砌之涼月念塞外之征行顧閨中之騷
屑夜蛩鳴兮機杼促朔鴈叫兮音書絶逺杵續
兮何泠泠虚牎靜兮空切切如吟如嘯非竹非
絲合自然之宫徴動終歳之別離廢并苔冷荒
園露滋草蒼蒼兮人寂寂樹槭槭兮蟲咿咿則
有安石風流巨源多可平六符而佐主施九流
而自我猶復感隂蟲之鳴軒歎涼葉之初墮異
宋玉之悲傷覺潘郎之幺麽嗟乎驥伏櫪而巳
老鷹在韝而有情聆朔風而心動盼天籟而神
驚力將痑兮足受紲猶奮迅于秋聲
劉夢得文集卷第十一
劉夢得文集卷第十二
　　論
　　　辯迹　明贄
　　　華佗　天論上
　　　天論中　天論下
　　辯迹
客有能通夲朝之雅故者曰時之汙崇視輔臣
之用房與杜迹何觀焉建官取士之制地征口
賦之令禮樂刑法之章因隋而巳矣二公奚施
爲余愀然曰三王之道猶夫循環非必變焉審
所當救而巳隋之過豈制置名數之閒邪顧名
與事乖爾因之何害焉夫上材之道非務所舉
必的然可使户曉爲迹也吾觀梁公之迹章章
如懸㝢矣曷然哉請借一以明之史不云乎初
太宗怒渾戎之橫于塞也度諸將不足以必取
當宁而歎曰得李靖爲帥快哉靖時告老且病
矣梁公虚其心以起之靖忘老與病一舉虜其
君郡縣其地而還夫非伐國之難能起靖之難
能也靖非不克之爲慮居功之爲慮也古之爲
將度柄輕不足以遂事重則嫌生焉是以有辭
第以見志有多産以取信有子質以滅貳有嬖
監以虞謗其多患也如是若靖者名旣成位旣
崇重失畏偪其患又甚焉微梁公之能盡材能
捍患能去忌能照私彼姑藉舊勞居素貴足矣
惡乎起哉夫豈感空言而起邪心相見乆矣夫
豈飾小信而要邪道相籠乆矣其後李敬玄擅
能失才臣而敗隨之林甫自便進蕃將而亂隨
之由是而言固相萬矣子方規規然窺上材以
户曉之迹此吾之所不取也若杜萊公者在相
位日淺將史失其傳然以梁公之鑒裁自天策
府遂以王佐材許之則是又能以道籠房公者
矣房之許與迹孰甚焉客無以應而作子劉子
曰觀書者當觀其意慕賢者當慕其心循迹而
求雖愽寡要信矣
　　明贄
古之人動必有以將意故贄之道自天子逹焉
夫芬芳在上臭逹于下而温粹無擇有似乎聖
人者鬯也故用於天子淸越而瑕不自揜絜白
而物莫能汙内堅剛而外温潤有似乎君子者
玉也故用乎諸侯執之不鳴刑之不嘷似死義
乳必能跪似知禮者羔也故卿執焉在人之上
而有先後行列者鴈也故大夫執焉耿介而一
志者雉也故士執焉視其所執而知其任是故
食愈重而志愈卑位彌尊而道彌廣耿介之志
唯士得以行之何也務細而所試者寡齒卑而
所蔽者衆言未足以動聽故必激發以取異行
未足以應逺故必砥礪以姑聞借今由士爲大
夫捨雉而執鴈其志也隨之故耿介之名不施
於大夫矣況其上乎然則爲士也不思雉之介
爲卿也能思羔之禮歟今夫或者不明分推理
而觀之則曰此居下而嗜直者是必得志而稔
其訐矣彼當介而務弘者是必處髙而肥其德
矣曾不知訐當其分則地易而自遷弘非其所
則志遂而無制矣於戲責士以卿大夫之善猶
諭君以士之行爾予以執贄之道得其分苟推
分明矣求刑賞之僭濫得乎
　　華佗
史稱華佗以恃能厭事爲曹公所怒荀文若請
曰佗術實工人命繫焉宜議能以宥曹公曰憂
天下無此䑕輩邪遂考竟佗至蒼舒病且死見
(賢遍/反)醫不能生始有悔之之歎嗟乎以操之明略
見幾然猶輕殺材能如是文若之智力地望以
的然之理攻之然猶不能返其恚執柄者之恚
眞可畏諸亦可愼諸原夫史氏之書于冊也是
使後之人寛能者之刑納賢者之諭而懲暴者
之輕殺故自恃能至有悔恚書焉後之或者復
用是爲口實悲哉夫賢能不能無過苟寘于理
矣或必有寛之之請彼壬人皆曰憂天下無材
邪曾不知悔之日方痛材之不可多也或必有
惜之之歎彼壬人皆曰譬彼死矣將若何曾不
知悔之日方痛生之不可再也可不謂大哀乎
夫以佗之不宜殺昭昭然不足言也獨病夫史
書之義是將推此而廣爾吾觀自曹魏以來執
死生之柄者用一恚而殺材能衆矣又烏用書
佗之事爲嗚呼前事之不忘期有勸且懲也而
暴者復藉口以快意孫權則曰曹孟德殺孔文
舉矣孤於虞翻何如而孔融亦以應泰山殺孝
廉自譬仲謀近覇者文舉有髙名然猶以可懲
爲故事矧佗人哉
　　天說柳子厚
韓愈謂柳子曰若知天之說乎吾爲子言天之
說今夫人有疾痛倦辱飢寒甚者因仰而呼天
曰殘民者昌佑民者殃又仰而呼天曰何爲使
至此極戾也若是者舉不能知天夫果蓏飲食
旣壞蟲生之人之血氣敗逆壅底爲㿈瘍疣贅
瘻痔亦蟲生之木朽而蝎岀草腐而螢飛是豈
不以壞而後岀邪物壞蟲由之生元氣隂陽之
壞人由之生蟲之生而物益壞食齧之攻穴之
蟲之禍物也滋甚其有能去之者有功於物者
也繁而息之者物之讎也人之壞元氣隂陽也
亦滋甚墾原田伐山林鑿泉以井飲窾墓以送
死而又穴爲堰溲築爲牆垣城郭臺榭觀游䟽
爲川瀆溝血陂池燧木以燔革金以鎔陶甄琢
磨悴然使天地萬物不得其情倖倖衝衝攻殘
敗橈而未甞息其爲禍元氣隂陽也不甚於蟲
之所爲乎吾意有能殘斯人使日薄歲削禍元
氣隂陽者滋少是則有功於天地者也繁而息
之者天地之讎也今夫人舉不能知天故爲是
呼且怨也吾意天聞其呼且怨則有功者受賞
必大矣其禍焉者受罰亦大矣子以吾言爲何
如柳子曰子誠有激而爲是邪則信辯且美矣
吾能終其說彼上而玄者世謂之天下而黃者
世謂之地渾然而中處者世謂之元氣寒而暑
者世謂之隂陽是雖大無異果蓏㿈痔草木也
假而有能去其攻穴者是物也其能有報乎繁
而息之者其能有怒乎天地大果蓏也元氣大
癰痔也隂陽大草木也其烏能賞功而罰禍乎
功者自功禍者自禍欲望其賞罰者大謬矣呼
而怨欲望其哀且仁者亦大謬矣子而信子之
仁義以遊其内生而死爾烏置存亡得喪於果
蓏癰痔草木邪
　　天論上(并序)
世之言天者二道焉拘於昭昭者則曰天與人
實影響禍必以罪降福必以善倈窮阨而呼必
可聞隱痛而祈必可荅如有物的然以宰者故
隂騭之說勝焉泥於冥冥者則曰天與人實相
異霆震于畜木未甞在罪春滋乎堇荼未甞擇
善跖蹻焉而遂孔顔焉而厄是茫乎無有宰者
故自然之說勝焉余之友河東解人柳子厚作
天說以折韓退之之言文信美矣蓋有激而云
非所以盡天人之際故余作天論以極其辯云
大凡入形器者皆有能有不能天有形之大者
也人動物之尤者也天之能人固不能也人之
能天亦有所不能也故余曰天與人交相勝爾
其說曰天之道在生植其用在彊弱人之道在
法制其用在是非陽而阜生隂而肅殺水火傷
物木堅金利壯而武健老而耗毦氣雄相君力
雄相長天之能也陽而藝樹隂而揫歛防害用
濡禁焚用酒斬材窾堅液礦硎鋩義制彊訐(一/作)
(禦)禮分長㓜右賢尚功建極閑邪人之能也人
能勝乎天者法也法大行則是爲公是非爲公
非天下之人蹈道必賞違善必罰當其賞雖三
旌之貴萬鍾之禄處之咸曰宜何也爲善而然
也當其罰雖族屬之夷刀鋸之慘處之咸曰宜
何也爲惡而然也故其人曰天何預乃人事邪
唯告䖍報夲肆類授時之禮曰天而巳矣福兮
可以善取禍兮可以惡召奚預乎天邪法小㢮
則是非駮賞不必盡善罰不必盡惡或賢而尊
顯時以不肖參焉或過而僇辱時以不辜參焉
故其人曰彼宜然而信然理也彼不當然而固
然豈理邪天也福或可以詐取而禍或可以苟
􁄄人道駮故天命之說亦駮焉法大㢮則是非
易位賞恒在佞而罰恒在直義不足以制其彊
刑不足以勝其非人之能勝天之實盡喪矣夫
實巳喪而名徒存彼昧者方挈挈然提無實之
名欲抗乎言天者斯數窮矣故曰天之所能者
生萬物也人之所能者治萬物也法大行則其
人曰天何預人邪我蹈道而巳法大㢮則其人
曰道竟何爲邪任人而巳法小㢮則天人之論
駮焉今以一已之窮通而欲質天云有無惑矣
余曰天恒執其所能以臨乎下非有預乎治亂
云爾人恒執其所能以仰乎天非有預乎寒暑
云爾生乎治者人道明咸知其所自故德與怨
不歸乎天生乎亂者人道昧不可知故由人者
舉歸乎天非天預乎人爾
　　天論中
或曰子之言天與人交相勝其理微庸使户曉
盍取諸譬焉劉子曰若知旅乎夫旅者羣適乎
莽蒼求休乎茂木飲乎水泉必彊有力者先焉
否則雖聖且賢莫能競也斯非天勝乎羣次乎
邑郛求隂于華榱飽于餼牢(一作/牽)必聖且賢者
先焉否則彊有力莫能競也斯非人勝乎苟道
乎虞芮雖莽蒼猶郛邑然苟由乎匡宋雖郛邑
猶莽蒼然是一日之途天與人交相勝矣吾固
曰是非存焉雖在野人理勝也是非亡焉雖在
邦天理勝也然則天非務勝乎人者也何哉人
不宰則歸乎天也人誠務勝乎天者也何哉天
無私故人可務乎勝也吾於一日途而明乎天
人取諸近也巳或者曰若是則天之不相(去/聲)乎
人也信矣古之人曷引天爲荅曰若知操舟乎
夫舟行乎濰湽伊洛者疾徐存乎人次舎存乎
人風之怒號不能鼓爲濤也流之泝洄不能峭
爲魁也適有迅而安亦人也適有覆而膠亦人
也舟中之人未甞有言天者何哉理明故也彼
行乎江河淮海者疾徐不可得而知也次舎不
可得而必也鳴條之風可以沃日車蓋之雲可
以見怪恬然濟亦天也黯然沈亦天也阽危而
僅存亦天也舟中之人未甞有不言天者何哉
理昧故也問者曰吾見其駢焉而濟者風水等
爾而有沈有不沈非天曷司歟荅曰水與舟二
物也夫物之合并必有數存乎其閒焉數存然
後勢形乎其閒焉一以沈一以濟適當其數乗
其勢爾彼勢之附乎物而生猶影響也夲乎徐
者其勢緩故人得以曉也夲乎疾者其勢遽故
難得以曉也彼江海之覆猶伊湽之覆也勢有
疾徐故有不曉爾問者曰子之言數存而勢生
非天也天果狹於勢邪荅曰天形恒圎而色恒
青周回可以度得晝夜可以表候非數之存乎
恒髙而不卑恒動而不巳非勢之乗乎今夫蒼
蒼然者一受其形于髙大而不能自還於卑小
一乗其氣於動用而不能自休於俄頃又惡能
逃乎數而越乎勢邪吾固曰萬物之所以爲無
窮者交相勝而巳矣還相用而巳矣天與人萬
物之尤者爾問者曰天果以有形而不能逃乎
數彼無形者子安所寓其數邪荅曰若所謂無
形者非空乎空者形之希微者也爲體也不妨
乎物而爲用也恒資乎有必依於物而後形焉
今爲室廬而髙厚之形藏乎内也爲器用而規
矩之形起乎内也音之作也有大小而響不能
踰表之立也有曲直而影不能踰非空之數歟
夫目之視非能有光也必因乎日月火炎(一作/焰)
而後光存焉所謂晦而幽者目有所不能燭爾
彼狸猩犬䑕之目庸謂晦爲幽邪吾固曰以目
而視得形之粗者也以智而視得形之微者也
烏有天地之内有無形者邪古所謂無形蓋無
常形爾必因物而後見爾烏能逃乎數邪
　　天論下
或曰古之言天之曆象有宣夜渾天周髀之書
言天之髙逺卓詭有鄒子今子之言有自乎荅
曰吾非斯人之徒也大凡入乎數者由小而推
大必合由人而推天亦合以理揆之萬物一貫
也今夫人之有顔目耳鼻齒毛頥口百骸之粹
美者也然而其夲在乎腎腸心腑天之有三光
懸㝢萬象之神明者也然而其夲在乎山川五
行濁爲清母重爲輕始兩位旣儀還相爲庸嘘
爲雨露噫爲雷風乗氣而生羣分彚從植類曰
生(按尚書傳云海隅/蒼生謂草木也)動類曰蟲倮蟲之長爲智最
大能執人理與天交勝用天之利立人之紀紀
綱或壞復歸其始堯舜之書首曰稽古不曰稽
天幽厲之詩首曰上帝不言於人事在舜之庭
元凱舉焉曰舜用之不曰天授在殷中宗襲亂
而興心知說賢乃曰帝賚堯民之餘難以神誣
商俗巳訛引天而敺由是而言天預人乎
劉夢得文集卷第十二
劉夢得文集卷第十三
　　易論
　　　辯易
　　辯易九六(并大衍論與/董生言易)
乾之爻皆九而坤六何也世之儒曰吾聞諸孔
穎逹云陽尊得兼乎隂隂不得兼乎陽也他日
予與董生言及易生曰吾聞諸畢中和云舉老
而稱也請徴諸揲蓍夫端䇿者一變而遇少與
歸竒而爲五再變而遇少與歸竒而爲四三變
如之是老陽之數分措于指閒者十有三䇿焉
其餘世有六四而運得九是巳故易繫注云乾
一爻世六䇿也一變而遇多與歸竒而爲九再
變而遇多與歸竒而爲八三變如之是老隂之
數分措于指閒者二十有五䇿焉其餘二十有
四四四而運得六是巳故易繫注云坤一爻二
十四䇿也借如一變而遇少再變三變而遇多
是少陽之數分措于指閒者二十有一䇿其餘
二十有八四四而運得七一變而遇多再變三
變而遇少是少隂之數分措于指閒者十有七
䇿其餘三十有二四四而運得八故九與六爲
老老爲變爻七與八爲少少爲定位故曰舉老
而稱亦曰尚變而稱且夫筮爲乾者常遇七斯
乾矣常遇九斯得坤矣筮爲坤者常遇八斯坤
矣常遇六斯得乾矣在左氏國語有之晉公子
親筮之曰尚有晉國得貞屯悔豫皆八八非變
爻故不曰有所之按坎二十而爲屯屯之六二
爲世爻震一世而爲豫豫之初六爲世爻屯之
二豫之初皆少隂不變斯非八乎卦由老數而
舉曰六筮由蓍數故斥曰八在左氏春秋傳有
之曰穆姜薨于東宫始往而筮之遇艮之八史
曰是謂艮之隨夫艮䷳(艮下/艮上)之隨䷐(震下/兊上)唯二不
動斯遇八也餘五位皆九六故反焉筮法以少
爲卦主變者五而定者一故以八爲占艮之六
二曰艮其腓不拯其隨其心不快史以爲東宫
實幽也遇此爲不利故從變爻而占苟以恱姜
也何則卦以少爲主若定者五而變者一即宜
曰之某卦觀之否師之臨類是也變與定均即
決以内外今變者五定者一宜從少占懼不吉
而更之故曰是謂艮之隨是謂之云者苟以恱
也故穆姜終死于東宫與艮㑹耳而杜元凱於
此注以爲雜用三易故有遇八之云非臻極之
理也劉子曰余與董生言九六之義信與理㑹
爲不誣矣余又於左氏二書參焉若合形影然
而世人往往攘臂于其閒曰生之名孰與穎逹
著邪而材孰與元凱賢邪歷載曠日未甞有聞
人明是說者雖余憤然用口舌爭時兒從者什
一二焉嗟乎由數立文所如皆合昭昭乎若觀
三辰其不晦也如此然猶貴聽而賤視齗齗(五姦/反)
然莫可更也矧無形之理不可見之道邪余獨
悲而志之以俟夫後覺初董生言夲畢中和中
和夲其師師之學夲一行云
第一指(餘一益三餘二益二/餘三益一餘四益四)
第二指(餘一益二/餘三益四/餘二益一/餘四益三)
第三指(與第二/指同)
　　右揲蓍數(卦從下起指亦自下始第一指法地故益成/偶第二法天故益成竒第三人極法天故同)
第一指(遇一益三并卦一爲五遇/三遇二並謂之少與一同)
第二指(遇一益二并/卦一爲四)
第三指(遇一益二并/卦一爲四)
　　右三指俱遇少通計十三䇿其餘三十六
　　䇿四四運之得九爲老陽故易繫云乾之
　　䇿二百一十有六注云陽爻六一爻三十
　　六䇿六爻二百一十有六
第一指(遇四益四與/卦一爲九)
第二指(遇四益三與卦一/爲八遇三亦同)
第三指(遇四益三與卦一/爲八遇三亦同)
　　右三指俱遇多通計二十五䇿其餘二十
　　四䇿四四運之得六爲老隂故易繫云坤
　　之䇿百四十有四注云隂爻六一爻二十
　　四䇿六爻一百四十四䇿
第一指(遇一益三并/卦一爲五)
第二指(遇四益三并/卦一爲八)
第三指(遇四益三并/卦一爲八)
　　右初指少第二第三指多以少爲主通計
　　二十一䇿其餘二十八䇿四四運之得七
　　爲少陽
第一指(遇四益四并/卦一爲九)
第二指(遇一益二并/卦一爲四)
第三指(遇一益二并/卦一爲四)
　　右初指多第二第三指少以多爲主通計
　　一十七䇿其餘三十二䇿四四而運得八
　　爲少隂
第一指(遇少謂一二三/也並止於五)
第二指(遇多謂三四/也並止於八)
第三指(又遇少謂一二/也並止於四)
　　右初指少第二指多第三指又少以多爲
　　主通計一十七䇿其餘三十二䇿四四而
　　運得八爲少隂
第一指(遇多謂四/也止於九)
第二指(又遇多謂三/四也止於八)
第三指(遇少謂一二/也止於四)
　　右初指多第二指並多第三指少以少爲
　　主通計二十一䇿其餘二十八䇿四四運
　　之得七爲少陽
第一指(遇少止/於五)
第二指(又遇少/止於四)
第三指(遇多止/於八)
　　右初指二指並少三指獨多以多爲主通
　　計一十七䇿其餘三十二䇿四四運之得
　　八爲少隂
穆姜薨于東宫始往而筮之遇艮之八史曰是
謂艮之隨夫艮䷳(艮下/艮上)之隨䷐(震下/兊上)唯六二爻不
動餘五盡變變者遇九六也二不動者遇八也
晉公子親筮之曰尚有晉國得貞屯悔豫皆八
夫屯䷂(震下/坎上)六位盡不遇六九故不動旣無所之
即以世爻爲占按屯是坎宫二世卦故以六二
爲占則遇八夫豫䷏(坤下/震上)是震宫一世卦以初六
爲占亦遇八韋昭於此注云内曰貞外曰悔震
下坎上爲屯坤下震上爲豫言得此兩卦震在
屯爲貞在豫爲悔八謂震兩隂爻在貞在悔皆
不動所以筮史占之謂閉而不通者爻無爲也
乾之䇿二百一十有六(謂陽爻九一爻三十六䇿六爻/當二百一十六言三十六者舉)
(老陽/也)坤之䇿一百四十有四(謂隂爻六一爻二十四䇿六/爻當百四十有四言二十四)
(者舉/老隂也)
凡三百有六十當朞之日二篇之䇿萬有一千
五百二十當萬物之數也凡六十四卦都三百
八十四爻隂陽相半各一百九十二爻
陽爻一爻三十六䇿合爲六千九百一十二
隂爻一爻二十四䇿合爲四千六百八
　　右六九之數
一行大衍論云三變皆剛太陽之象也三變皆
柔太隂之象也一剛二柔少陽之象也一柔二
剛少隂之象也少陽之剛有始有牡有究少隂
之柔有始有牡有究因綜四象之變而成八象
焉八象之位而八卦之夲列矣注云太陽始動
施於太隂而生震象之七(謂少陽之七/爲震初九)再動于壯
而生坎象之七(謂再索而/得男也)三動于究而生艮象之
七(謂三索而/得男也)太隂始動施于太隂而生巽象之八
(謂少隂之八/爲巽初六)再動于牡而生离象之八(謂再索而/得女也)三
動于究而生兊象之八(謂三索而/得女也)是以九六七八
分爲八象
　　右大衍論
國語又云董因迎公于河公問焉曰吾其濟乎
對曰臣筮之得泰之八曰是謂天地配亨小往
大來今及之矣何不濟之有韋昭云泰三至五
震象爲侯隂爻不動其數皆八與貞屯悔豫義
同劉子曰昭此說用玄體有震按董因之言天
地配亨是六五帝乙歸妺以祉元吉之爻夫泰
乾坤體全内外位正内爲身外爲事卜得國事
以外卦爲占六五居尊位故統論卦下辭曰小
往大來爻遇歸妺故曰天地配亨何必取玄
體也
　　右與董生言易
劉夢得文集卷第十三
劉夢得文集卷第十四
　　書
　　　上杜司徒　獻權舎人
　　　代荅于襄州　荅元使君
　　　荅竇中丞　荅柳子厚
　　　與柳子厚　荅薛郎中論方書
　　　與刑部韓侍郎　論書儀
　　上杜司徒(時元和/元年)
月日故吏守朗州司馬貟外置同正貟劉某謹
齋沐致誠命㒒夫持書敢獻于司徒相公閤下
昔稱韓非善著書而說難孤憤尤爲激切故司
馬子長深悲之爲著于篇顯白其事夫以非之
書可謂善言人情使逢時遇合之士觀之固無
以異於佗書矣而獨深悲之者豈非遭罹世故
益感其言之至邪小人受性顓蒙渉道未至末
學見淺少年氣粗常謂盡誠可以絶嫌猜徇公
可以弭讒愬謂愼獨防微爲近隘謂艱貞用晦
爲廢忠蒭狗巳陳刻舟徒識罟檴隨足倀然無
知事去凝想時時自笑然後知韓非之善說司
馬子長之深悲跡符理㑹千古相見雖欲勿悲
可乎大凡恒人之所以靈於庶類以其能羣以
勝物也烈士之所以異於恒人以其伏節以死
誼也然則交相喪者世與道難合并者機與時
是以有死誼之心而卒不獲其所者世人悲之
獲其所矣而一旦如不得終焉者君子悲之世
人之悲悲其不遇無成而虧故其感也近君子
之悲悲其不幸旣得而喪故其感也深其悲則
同其所以爲悲則異若小人者其不幸歟閒者
昧於藩身推致危地始以飛謗生釁終成公議
抵刑旬朔之閒再投裔土外黷相公知人之鑒
内貽慈親非疾之憂常恐恩義兩乖家國同負
寒心銷志以生爲慙雖欲瀝血以自明籲天以
自訴適足來衆多之誚豈復有特逹見知者邪
遂用詛盟於心不復自白以内咎爲弭謗之具
以吞聲爲窒隙之媒庶乎日月至焉而是非乃
辨㑹友人江陵法曹掾韓愈以不幸相悲且曰
相國扶風公之遇子也厚非獨余知之天下之
人皆知之矣余聞初子之橫爲口語所中獨相
國深明之及不得巳而退則爲之流涕以訣又
不得巳而譴則爲之擇地以居求之於今難與
侔矣抑余又聞曩子之介于司徒府奉誠敬於
山園上公亟稱於人以爲不懈于位今則有脩
儀以賛其詔相者有備物以賛其容衛者七月
禮畢一朝慶行誥言敡之授以顯秩子獨足趾
一跌而前勞併捐祝網之辰動絓踈目可封之
代乃爲窮人斯常情之所悲矧知子之厚者夫
踣者思起必謼而求拯疾者思愈必呻而求醫
子謼於有力而呻於有術如何以箝口自絶爲
智以甘心受誣爲賢嗛然自咎求知於黙彼李
斯逐焉而爲上卿鄒陽囚焉而爲上客二子者
豈黙以求知者邪若可訴而不言則䧟於畏可
言而辯則隣於怨畏與怨君子之所不處子其
處之哉韓生之言未及竟而小人不知感從中
來始𧹞然以愧又缺然以慄終悄然以悲悲斯
歎歎斯憤憤必有泄故見乎辭敢聞左右投所
閔也嗟夫人之至信者心目也天性者父子也
不惑者聖賢也然而於竊鈇而知心目之可亂
於掇蜂而知父子之可閒於拾煤而知聖賢之
可疑況乎道謝孔顔恩異天性是非之際愛惡
相攻爭先利途虞相軋則釁起希合貴意雖無
嫌而謗生魯酒致邯鄲之圍飛鳶生愽者之禍
伯仁之殺由偶對伯奢之寃以器聲動罹險中
皆出意表雖欲周防(去)亦難曲施加以吠聲者
多辯實者寡飛語一發臚言四馳萌牙始奮枝
葉俄茂方謂語怪終成禍梯嗚呼人必求知不
能自逹何投分效節有積塵之難何譖行愛㢮
有決防之易何將進之日必自見其可而後親
何將退之時乃人言其否而遂棄良由邪人必
微邪謀必隂隂則難明微則易信罔極泰甚古
今同途是以前脩鑒其若此姑以推心取信不
以循迹生嫌由是求忠臣於孝子求良婦於罵
己食子盡節也推其忍可以疑心放麛違命也
推其仁可以屬國若謂其孝於親未必能忠專
於夫未必能貞忍於子未必能忍於其他仁於
獸未必能仁於其類則是天下之人盡不可信
而盡可誣固不然也凡人之行己必恒於所安
苟非狂易不能甚異小人自居門下僅踰十年
未甞信宿而不侍坐率性所履固無遁逃言行
之閒足見眞態伏惟推心以明其迹追往以鑒
于今苟謂其甞掩人以自售矣甞近名以冒進
矣甞欺謾於言說矣甞踏貪於求取矣甞狎比
其瑣細矣甞媒孽其僚友矣甞矯激以買直矣
甞詀讘以取容矣甞漏言於諮諏矣甞販務於
簿書矣有一于此雖人謂其賢我得而刑也豈
止於弃乎苟或反是雖人謂其盜我得而任也
庸可而弃乎由是而言小人之善否不在衆人
所以受譴巳還行及半歳當食而歎聞絃尚驚
不以衆人之善爲是非唯以相公之意爲衡準
自違閒左右亟蒙簡書慰誨勤勤窮悴增感伏
想仁念必思有以拯之況禮道貴終人情尚舊
甞盡其力必加以仁於犬馬之微有帷蓋之報
顧異如是豈無庶幾儻浮言可以事乆而明衆
嗤可以時乆而息弘我大信以祛羣疑使惸惸
微志無巳矣之歎覬乎異日得夷平民然後裹
足西嚮謝恩有所復以塵纓黧貌稱故吏於相
門此言朝遂可以夕死何則復於變者其義重
拯於危者其感深睽而後合亦終不可睽也否
而後泰亦終不及否也獲寶於巳喪得途於旣
迷與夫平居不爲艱故所激者其味異矣伏以
大君繼明元宰柄用鴻鈞播平分之氣懸象廓
無私之照渙汗大號與人惟新昭回汪濊旁下
郡國投荒爲民者咸釋拲梏遂還里閭繫於稍
食猶在羈絆伏讀赦令許移近郊今武陵距京
師贏二千者無幾小人祖先壤樹在京索閒瘠
田可耕陋室未毀濡露增感臨風永懷伏希閔
其至誠而少加推恕命東曹補吏置籍於滎陽
伍中得奉安輿而西拜先人松檟誓當齎志没
齒盡力於井臼之閒斯遂心之願也如或官謗
未塞私欲未從雖爲裔民乃有善地則北距澧
浦資宿舂而可行無道途之勤蠲僕賃之費重
以鎭南用和輔理扇仁風於上游霽嚴施惠得
以自遂斯便家之願也伏惟降意詳察擇可行
者處之乞恩於指顧之閒爲惠有生成之重雖
百糓之仰膏雨豈諭其急焉嗟哉小生仕逢聖
日豈曰不辰知有相君豈曰不遇而乗運鍾否
俾躬罹災同生無手足之助終歳有病貧之厄
孰不求逹而獨招嫌孰不求安而獨乗坎賦命
如此雖悔可追湘沅之濵寒暑一候陽鴈纔到
華言罕聞猿哀鳥思啁啾異響暮夜之後併來
愁腸懷郷倦越吟之苦舉目多似人之喜俯視
遺體仰安髙堂悲愁惴慄常集方寸盡意之具
固不在言身逺與寡捨兹何託是以因言以見
意恃舊以求哀敢希末光下燭幽蟄孤志多感
重恩難忘顧瞻門館慙戀交㑹伏紙流涕不知
所云禹錫惶悚再拜
　　獻權舎人
禹錫在兒童時巳蒙見器終荷薦寵始見知名
衆之指目忝閤下門客懼無以報稱故厚自淬
琢靡遺分隂乃念道未施於人所蓄者志見志
之具匪文謂何是用顓顓懇懇於其閒思有所
寓非篤好其章句泥溺於浮華時態衆尚病未
能也故拙於用譽直繩朗鑒樂所趨也故銳於
求益今謹録近所論撰凡十數篇蘄端較是非
敢關于左右猶夫礦朴納於鎔範甞聞昔宋廣
平之沈下僚也蘇公味道時爲繡衣直指使者
廣平投以梅花賦蘇盛稱之自是方列于聞人
之目是知英賢卓犖可外文字然猶用片言借
說於先逹之口席其勢而後驤首當時矧碌碌
者疇能自異今閤下之名之位過於蘇公之曩
日而鄙生所賦或鉅於梅花則沈泥干霄懸在
指顧其詞汰而喻僭誠黷禮也繄游藩之乆覬
尚舊而霽嚴禹錫惶悚再拜
　　代京兆李尹荅于襄州(二首)
閤下以大墓世在三原而去河南益逺尚繫望
於數百年之外於義不安遂奮然移羣從率先
行古占數爲京兆人且命使者修敬於鄙薄缺
然不敢當此之重洪惟閤下世雄朔易四姓之
冠其崇勲有八柱之貴其碩德有三老之重因
都入雒錫之土田自生齒巳上列于侯籍與夫
其先甞爲編户民者大殊謹按永徽格貫在兩
都者無害爲夲部官蓋神州赤縣尊有所厭非
他土之比實待罪輦轂下閤下宣風江漢爲諸
侯師介圭入覲必參大政其展禮措事宜爲羣
倫所觀非據之榮𧹞然汗下不宣實再拜
　　又
實白前辱閤下書厚自枉屈執州人之禮兼示
移羣從書明所以去河南從京兆爲望之旨於
古儀爲得然而通行之自乆或獻疑焉是以前
書不敢不逡巡牢讓亦有以發閤下之雄辯使
㬭然爲世程者今月某日函使至果貽理言大
明時人之所以失而我獨障頽波而逢其源旣
一辭不獲命又學淺不堪往復敢不敬從前史
稱以大將軍而有揖客豈不爲重循汲直之言
則有以略其禮而增髙者今鄙人之不讓適有
以增閤下之重爾實白
　　荅饒州元使君
傳使至蒙致書一函辱示政事與治兵之要明
體以及用通經以知權視隂陽慘舒之節取震
􁀉澤濡之象知天而不泥於神怪知人而不遺
於委瑣先郷社之治以浹于舉郡首隊伍之法
以及于成師猶言數者起一而至萬操律者夲
黃鍾而極八音誠通人之說章章必可行者也
鄙生渉吏日淺甞耳剽老成人之言熟矣今研
覈至論淵乎有味非游言架空之徒喜未甞不
至抃也故揚攉所見以累下執事云蓋豐荒異
政繫乎時也夷夏殊法牽乎俗也因時在乎善
相因俗在乎便安不知發斂重輕之道雖歳有
順成猶水旱也不知日用樂成之義雖俗方阜
安猶蕩㭊也徙木之信必行則民不惑此政之
先也置水之清必勵則人知敬此政之夲也缿
筩之機或行則姦不敢欺此政之助也則有以
其㢮張雄雌唯變所適古之賢而治者稱謂各
異非至黨有二也顧遭時不同爾夫民足則懷
安安則自重而畏法乏則思濫濫則迫利而輕
禁故文景之民厚其生爲吏者率以仁恕顯武
宣之民亟於役爲吏者率以武健稱其寛猛迭
用猶質文循環必稽其弊而矯之是宜審其救
奪爾太史公云身脩者官未甞亂也然則脩身
而不能及治者有矣未有不自巳而能及民者
今之號爲有志於治者咸能知民困於杼柚罷
於征傜則曰司牧之道莫先於簡廉奉法而巳
其或材拘於局促智限於罷懦不能斟酌盈虚
使人不倦以不知事爲簡以清一身爲廉以守
舊弊爲奉法是心清於棖闑之内而柄移於胥
吏之手歳登事簡猶可理也歳札理叢則潰然
攜矣故曰身脩而不及理者有矣若執事之言
政詣理切情斥去迂緩簡而通和而毅其脩整
非止乎一身心將及物也其程督非務乎一切
心將經逺也坊民之理甚周而不至皎察字民
之方甚𥙿而不使侵蛑知革故之有悔審料民
之多撓厚發姦之賞峻欺下之誅調賦之權不
關於猾吏逋亡之責不遷於豐室因有年之利
以補販汰不急之用以嗇財爲邦之要深切著
明若此其悉也推是言按是理而篤行之烏有
不及治邪古稱言之必可行非樂垂空文爾有
人民社稷固可踐其言也瀕江之郡饒爲大履
番禺之故地漸甌越之遺俗餘干(音/翰)有畝鍾之
地武林有千章之材其民牟利鬪力狃於輕悍
故用暴虐聞重以山茂檟苦金豐鐐銑齊民徃
往投鎡基而即鏟鑄損絲枲而工搴擷乗時詭
求其息倍稱閒聞主分土者盡籠其利而斡之
坐簿書舛錯爲中執法所劾事下三府以受賕
論其刑甚渥于今列郡不寒而慄彼邦人聆其
風聲固曰彼浚民者上罪之若此其念民也至
矣今二千石以前失職非其罪執事者即人心
而用之彼邦人是必翹然須其至而安矣以思
治之民遇習治之守欲不至於富庶得乎昌黎
韓宣英好實蹈中之士也前爲司封郎以餘刃
剸劇于計曹號無逋事能承其家法而紹明之
庭堅仲容之族也坐事爲彼郡司馬更閏餘者
再焉是必能知風俗之良窳采僚之善否盍甞
問焉足爲羣疑之寶龜也至於否臧文律戢翫
之戒均權以制動亟隷(一作/疑)以稔勇平居使不
墯萃聚使不譁坐作疾徐心和氣振誠纎悉於
所示也故置之以須執事異日承進律之命握
獸符而駕寅車然後貢其瞽言重曉左右爾
　　荅容州竇中丞
健歩劉子良至猥奉書教以愚爲希儒之徒重
言一發華衮非貴世之服儒衣冠道古語居學
官者爲不鮮矣求其所以然者幾何人借曰有
之未必不詬病爾今夫挾弓注矢遡空而發者
人自以爲皆羿可矣移之於澤宫則噤而不敢
言何哉有的不可欺故也今夫儒者函矢相攻
蜩螗相喧不啻於彀弓射空者矣孰爲其的哉
異日兄道大行則言益重使儒者之的懸於舌
端不得讓也由是知辱教之喜可勝旣乎閒承
得一二易生列侍絳帳荒服之外持經鼎來爭
捐珠璣以易編簡不疾而速其君子之德風歟
南裔憬俗巳丕變矣顧其風候非民和可移地
泄恒燠冬無嚴氣其在嗇神以佑藥兼味以禦
祲所謂養賢以及萬民頥之時義不可不順苟
以有待及物爲心則養己與養民非二道也矧
羣情之顒顒乎禹錫再拜
　　荅柳子厚
禹錫白零陵守以函置足下書貟來屑末三幅
小章書僅千言申申亹亹茂勉甚悉相思之苦
懷膠結贅聚至是泮然以銷所不如晤言者無
幾書竟獲新文二篇且戲余曰將子爲巨衡以
揣其鈞石銖黍余吟而繹之顧其辭甚約而味
奫然以長氣爲幹文爲支跨躒古今鼓行乗空
附離不以鑿柄咀嚼不有文字端而曼苦而腴
佶然以生癯然以清余之衡誠懸于心其揣也
如是子之戲余果何如哉夫矢發乎羿彀而中
微存乎佗人子無曰必我之師能我衡苟然則
譽羿者皆羿也可乎索居三歳理言蕪而不治
臨書軋軋不具禹錫白
　　與柳子厚
閒發書得箏郭師墓誌一篇以爲其工獨得於
天􁄜使木聲絲聲均其所自出抑折愉繹學者
無能如繁休伯之言薛訪車子不能曲盡如此
能令鄙夫沖然南望如聞善音如見其師㝷文
寤事神騖心得倘佯伊鬱乆而不能平嗟夫郭
師與不可傳者死矣弦張柱差(楚宜/反)枵然貌存
中有至音含糊弗聞噫人亡而器存布方冊者
是巳余之伊鬱也豈獨爲郭師發邪想足下因
僕書重有槩爾不宣禹錫白
　　荅道州薛侍郎論方書
禹錫再拜初兄出中臺守江華人咸曰函牛之
鼎以之烹小鮮惜乎餘地澶漫而無庸也愚獨
心有槩焉以爲君子受乾陽健行之氣不可以
息苟吾位不足以充吾道是宜寄餘術百藝以
洩神用其無暇日與得位同乆欲以是理求有
得於兄而未有路㑹崔生來辱書教果惠以所
著竒方十通商古今之宜而去其并猥以一物
足以了病者居多非累試輒效不在是族或取
諸屑近亦以捃拾慮恒人多怠忽不省必建言
顯白揚其功於巳然其佗立論率以弭病於將
然爲先而攻治爲後言君臣必以時言宣補必
以性言砭火必夲其輸榮言䘠攘必因其風俗
齊和之宜炮剔之良暴炙有隂陽之候煎烹有
少多之取撓(火髙/反)勞以制駃露置以養㓗味有
所走薫有所歸存諸纎悉易則生患非愽極遐
覽之士孰能知其所從來哉愚少多病猶省爲
童兒時夙具襦袴保姆抱之以如醫巫家鍼烙
灌餌咺然啼號巫嫗輒陽陽滿志引手直求竟
未知何等方何等藥餌及壯見里中兒年齒比
者必睨(一作/睆)然武健可愛羞己之不如遂從世
醫號富於術者借其書伏讀之得小品方於羣
方爲最古又得藥對知夲草之所自出考素問
識榮衛經絡百骸九竅之相成學切脉以探表
候而天機昬淺布指於位不能分累菽之重輕
第知息至而巳然於藥石不爲懵矣爾來垂三
十年其術足以自衛或行乎門内疾輒良巳家
之嬰兒未甞詣醫門求治者頃因欲編次巳試
者爲一家方書顧力不足今兄能我先所以辱
貺之喜信踰拱璧有以賞音適道爾常思世人
居平不讀一方病則委千金於庸夫之手至於
甚殆而曰不幸豈眞不幸邪甚者或乗少壯之
氣笑人言醫以爲非急昌言曰飴口飽腹藥其
如我何所乗之氣有時而旣於禱神佞佛遂甘
心焉兄以愚言覆觀之其人固比肩耳前蒙示
藥焙法謹如教地之慝果不能傷雖茈(音/柴)胡水
寫喜速朽者率乆居而無害萬物不可以無法
謂生不由養致其誣乎山川匪遐事使之逺形
不接而諭者莫賢乎書臨𥿄怡悵不宣
　　與刑部韓侍郎
退之從丞相平戎還以功爲第一官然猶議者
慊然如未遷陟此非特用文章學問有以當衆
心也乃在恢廓器度以推賢盡材爲孜孜故人
心樂其道行行必及物故爾前日赦書下郡國
有弃過之目以大國材富而失職者多千鈞之
機固省度而釋豈鼷䑕所宜承當然譬諸蟄蟲
坏户而俯者與夫槁死無以異矣春雷一振必
歆然翹首與生爲徒況有吹律者召東風以薫
之其化也益速雷且奮矣其知風之自乎旣得
位當行之無忽禹錫再拜
　　荅道州薛郎中論書儀
吾兄不知愚無似猥以書見攻其非且曰我與
子中外屬當爲伯仲其抵我書執禮太卑按舊
儀凡兄姊之齒有惟無伏佗以是爲衰其於匹
敵即前云願後云白而巳大曆初李賛皇賈常
侍猶守之無渝二公何人也我與子何人也烏
有從末俗以姑息爲禮而不虞識者所窺邪其
旨云爾愚得書退而思惟愀然自賀曰在恒人
爲宜而在愚爲過豈不甚幸歟故盡言於兄期
有以相暢爾夫禮之文爲著定宜尊宜卑猶四
方上下左右前後稱謂一立古先聖賢所不敢
移管敬仲不敢當命卿之享虞人不敢承士之
招先禮而後身也汲黯不爲大將軍而虧九卿
王祥不爲録尚書而屈三公先道而後時也是
則非據之榮雖君命有所不受非道之利雖衆
尚有所不爲兄長於大曆初甞接前輩游故其
風采去承平時不甚相逺愚長於貞元中所與
游皆後來諸生然猶於稠人廣坐時聞老成人
之說灌注耳目斑斑然不絶如綫其後爲御史
四方諸侯率以書來賀校其禮皆駮不同唯洪
州牧李常侍巽潭州牧楊中丞憑始言執事其
他如儀而同在憲司者咸以二牧爲不遜愚時
與其僚柳宗元昌言於衆曰監察八品也當衣
碧言執事爲宜不當輕怪衆咸听然而咍復謂
愚云子奚不碧其服邪其不堪執事色深不可
以言解及謫官十年居僻陋不聞世論所以書
相問訊皆昵親密友不容變更而時態髙下無
從知爾前年祗召抵京師偶故人席夔談因及
是事乃知與十年前大殊至有同姓屬尊致書
於屬卑而貴者其𥿄尾言起居新婦䕫獨竊笑
之而巳然猶不敢顯言詆之今有人謂東爲西
者一言發則凡人嗤爲騃且狂苟不衆非之則
東西易位乆矣尊卑失其儀恬而不怪安得使
人如東西不敢易之哉曾子有云君子之愛人
也以德細人之愛人也以姑息謂古人悉朴且
賢則斯言不當發於洙泗閒爾蓋三代之尚未
甞無弊由野以至僿豈一日之爲漸靡使之然
也嫉其弊而救之以歸于中道必俟乎薦紳先
生德與位并者揭然建明之斯易也語曰俟自
直之箭則百代無一矢俟自圎之木則千歳無
一輪執矯揉之器者視之灌叢無非良材爾竊
觀今之人於文章無不慕古甚者或失於野於
書䟽獨陋古而汩於浮二者同出於言而背馳
非不能盡如古也蓋爲古文者得名聲爲今出
者無悔咎如水走爲(下文缺)
劉夢得文集卷第十四
劉夢得文集卷第十五
　　表(並代淮南杜相公佑作)
　　　代讓同平章事　代謝平章事
　　　代謝手詔　代謝貸錢物
　　　代謝赴行營　代謝加朱鄭官
　　　代賀赦吳少誠　代賀除䖍王
　　　代慰公主薨　代慰王太尉薨
　　代讓同平章事
臣某言髙品吳千金至奉制某月日加臣銀青
光禄大夫同中書門下平章事兼徐泗濠等州
節度使觀察處置等使餘如故者初受恩榮若
登霄漢退思塵忝如履春冰臣某誠惶誠恐頓
首頓首臣聞以德詔官以勞定賞苟或虚授人
無勸心臣自守方隅累更時歳荷唐虞宣力之
寄乏齊魯報政之能愧無可稱以荅髙位豈意
聖慈弘獎天澤荐加以夑賛之崇名被庸虚之
陋質懼速官謗有玷大猷伏以宰相之職安危
是注其在當否繫于慘舒惟以材昇例無平進
舉不失德則副蒼生之心苟非其人或致外夷
之哂臣雖愚昩甞覽前言豈敢冒榮遂安竊位
輒思事理冀盡蒭蕘若以汴河要津漕運所切
徐方俶擾師旅未寧謹當上稟睿謀下貞師律
剋期而進屈指可平勵衆率先是臣之志旣行
其事必在正名所加節制安敢飾讓至於銀青
貴服金鉉重名勲績無聞豈冝濫及伏乞賜寢
前命俯亮愚衷微臣有知止之宜聖朝無不稱
之服名器斯愼退讓有聞遐邇聆風孰不知勸
其新授官告謹重封進無任
　　代謝平章事
臣某言伏蒙獎拔超踐鈞衡慮玷大猷昩死陳
讓再奉嚴旨不令固辤恩厚命輕位髙責重(中/謝)
臣聞天下安危注意將相處論道具瞻之地當
緫戎作鎭之權雖恊夢而求無聞秉鉞之寄登
壇以拜不兼調鼎之榮授受惟艱伊昔猶爾況
臣庸瑣何以克堪陛下玄造曲成大明私照俾
掌戎律復參廟謨寵光之崇在臣巳格毫髮之
效於國何施謹當罄竭微誠奉遵至教仗天威
以攝不類敷聖澤以遂羣生上分旰食之憂下
塞素餐之責力誠不足心實念兹伏乞皇明俯
賜昭鑒臣恪居官次遐守藩維不獲伏謝彤庭
陳露丹慊心存闕下同犬馬之戀恩身在淮濆
仰雲天而結思無任
　　代謝手詔(詔後批云/朕自書)
臣某言中使閭忠信至奉宣聖旨存問兼賜臣
手詔拜捧紫泥跪伸金簡承旨見聖神之略感
恩知身命之輕(中/謝)臣素乏異能幸逢昌運猥當
旄鉞之寄未靖祅氛榮分台鼎之名何階啓沃
竊位斯乆速尤是虞豈謂玄化曲成鴻私荐及
特紆睿思親灑仙毫降自九重粲然五色初喜
麗天之象逺燭輝光旋驚垂露之蹤曲覃霈澤
鸞鳳騫翔而變態煙雲舒卷以呈姿賦彩飛文
聳神蕩目恭惟國寶何幸家藏感極涕零莫知
上荅應縁軍旅庶務謹具別狀奏聞無任
　　代謝貸錢物
臣某言中使南宮懷珍至奉宣聖旨存問兼賜
臣墨詔天光下濟睿澤曲流銜恩未酬居寵彌
懼(中/謝)臣受任斯極微功莫施昨以封略未寧干
戈猶動壽春固壘以備盜淮甸興師以扞姦經
費所資數盈鉅萬餽餉時乆供億力殫慮始圖
終不敢緘黙輒陳管見上黷宸聦伏蒙聖慈特
遂誠請逺承如綍之旨特假聚人之財軍須不
愆士氣彌振糗糧旣備永無半菽之虞襦袴足
頒逺超挾纊之感是爲恱使咸願先豋臣忝緫
戎倍百欣荷伏以上分國用俯濟軍興候清煙
塵謹備償納無任
　　代謝赴行營
臣某言臣自守淮濆巳周星紀䖍奉朝典粗安
遐方素效未聞新恩荐及身曵兩綬寄深一隅
蚊蚋負山力誠不足鷹鸇逐鳥志則有餘臣再
授兵符夙參軍幕被堅執銳雖未經於戎行制
勝伐謀亦甞習於事業自忝藩翰屬時淸平無
施汗馬之勞但詠櫜弓之什今則幸遇殊獎委
之專征以臣率先是臣素志況聞徐州士衆夲
無叛心倉卒之閒危疑至此臣請自臨疆場親
領紀綱裂帛繫書諭其禍福(一作/悔)椎牛饗士養以
威聲冀宣皇風煦兹蠢類以忠義感脅從之伍
以含弘安反側之徒革靣悛心期乎不日其楊
州留務請令行軍司馬路應權知伏乞聖慈俯
賜照鑒無任
　　代謝加兵馬使朱鄭官(初除侍御史續/除中丞異姓王)
臣某言奏事官韋温回特蒙聖恩重賜朱鄭等
官告宸象昭回煥然下燭榮分右職光賁遐藩
(中謝)臣伏以朱鄭朴忠爲心沈毅見色當建封禦
侮之寄見張愔提孩之年昨者隷職徐州分鎭
蘄縣繹騷之際綆亮彌彰歷險而來寔繁其旅
詳探夲末有足襃稱輒具奏聞恐須獎勸伏蒙
睿鑒俯亮微誠優詔先行巳階直指之目殊私
荐至超昇獨坐之崇户領三千爵踰五等恩生
非次感異常倫轅門有光武旅增氣遂使感激
之士希勇爵以捐軀猖狂之徒聆聖澤而悛性
風行草偃其勢必然臣忝緫戎倍百欣荷無任
　　代賀赦吳少誠復官爵
臣某言中使宋惟澄至奉宣聖旨存問兼賜臣
墨詔及昭示洗雪吳少誠等事天地弘覆燾之
恩雷雨施渙汗之澤瑕累咸滌危疑獲安(中謝)臣
伏以少誠擅興兵戈事生詿誤自王師致討天
威下臨曾無悖辭但聞引咎初懷疑懼雖擁衆
以偷生旋感聖神屢拜章而請命陛下仁深解
網慮軫納隍念餽餉飛輓之勤閔戰爭暴露之
苦舉兹宥過之典副彼效順之誠一方承再造
之恩九有覩惟新之化敷鴻霈而覃及蠢類鼓
仁風而臻于大和罷柝銷鋒自兹而始臣謬膺
重寄䖍守遐藩不獲稱慶瑶墀陳露丹懇仰瞻
宸極倍百常情無任
　　代賀除䖍王
臣某言中使李國眞至奉宣聖旨存問兼賜臣
墨詔鴻澤決下大明燭幽曉諭便蕃慰安稠疊
(中謝)臣伏覩天書恭承睿旨弘愛人屈巳之道酌
因時適變之宜擇賢王作鎭徐方俾張愔便主
留務上則成邦家盤石之固下則副士衆拜章
之請戚藩之寄斯重舊勲之祀獲全丕變猖狂
之徒咸躋仁壽之域旣弘在宥坐見止戈率土
人臣孰不欣恱臣素乏方略謬荷寵光猥塵將
相之名無施分寸之績遭逢若此報效蔑聞官
謗巳興渥刑宜及陛下恩深覆載道務含弘恤
公私餽餉之勤念吏士鋒鏑之苦特紆神筭昭
發德音危疑獲安制宜惟固好生宥過誠陛下
開網之仁尸(一作/有)位無功重微臣素餐之責周章
跼蹐胡顔自安但以遐守藩條恪居官次不獲
叩謝雲陛陳露血誠未遂周任知止之言敢逃
臧文竊位之咎無任
　　代慰義陽公主薨
臣某言伏承義陽公主薨伏惟聖懷傷悼增切
伏以公主妍姿令則冠絶天人稟敎皇宫巳挺
柔嘉之德降嬪卿族益彰貞粹之儀方期作範
壼闈長榮邸第豈意遘兹短曆奄謝昌辰伏慮
陛下軫念未捐深慈莫遣有虧常膳罷設宫懸
臣子之情不任愓戀況聖凡禮異家國制殊伏
願道齊殤彭理逹修短割肌膚之愛慰寰海之
心率土人臣孰不相慰無任
　　代慰王太尉薨
臣某言伏承成德軍節度使太尉兼中書令王
武俊今月某日薨殁伏以武俊生逢昌時天授
忠節奮揚義勇茂建勲庸秩冠朝端參夑和於
台鉉姻連戚里承嘉慶於雲霄榮掩等夷事髙
今昔方膺作翰之寄遽迫歸泉之期鼎臣云亡
梁木斯壞伏惟陛下君臣義重存殁感深臨冊
禭以興懷聽鼓鼙而軫念臣恪居官守奉慰無
階悲慟之誠有加常品

劉夢得文集卷第十五
劉夢得文集卷第十六
　　表(並代淮南杜相公佑作)
　　　代謝冬衣　代謝濠泗割屬淮南
　　　代謝墨詔　代謝曆日面脂口脂
　　　代請朝覲　代論廢楚州營田
　　　代謝春衣　代謝男師損等官
　　　代謝賜㦸　代謝端午日賜物
　　代謝冬衣
臣某言中使王國清至伏奉聖旨慰勞臣及將
佐官吏僧道耆壽百姓等并賜臣墨詔及冬衣
兩副大將衣四副者大明昭回逺燭下土殊錫
稠疊延及偏裨慶抃失圖捧戴相賀(中/謝)臣謬承委
寄獲守藩條灰琯屢移塵露無補陛下至仁天
覆玄化風薫頒以兼衣賁兹瑣質降自天府光
于轅門緘縢旣開覩綵章之盛飾蹈舞而服發
温燠於祁寒愧塵補衮之名更荷解衣之賜恩
波下浹將校同霑共戴殊榮咸思竭節生成是
荷雨露難酬無任
　　代謝濠泗兩州割屬淮南
臣某言伏奉十一月二十九日詔書其濠泗兩
州令臣依前收管臣謬承寵光作鎭淮海位均
九伯權緫十連内省無堪常恐不逮豈謂恩私
曲𬒳封略有加慙無報政之勤重受分憂之寄
伏以兵戈方息閭里未安謹當奉宣皇風慰彼
黔首且責成於牧宰期不失於澄清伏惟聖明
俯賜昭鑒無任
　　代謝墨詔(二首)
臣某言中使陳日華至奉宣聖旨存問兼賜臣
墨詔又以臣所奏羅珦及裴靖政理有方今各
賜手詔激賞者恩降重霄澤流下土義存獎勸
榮冠等夷(中/謝)臣昨以羅珦裴靖勵精吏理效用著
明人咸恱安俗致殷阜恐須甄録以勸在官輒
獻封章具陳成績伏蒙睿鑒俯亮愚衷載嘉理
行之尤光示絲綸之旨守道者益以固志懷慝
者由是悛心激俗化人於兹爲大謬司廉問職
在澄清幸遇旌善之時獲􁄄蔽賢之責無任
　　又
臣某言中使陳日華至奉宣聖旨慰勞臣及將
佐官吏僧道耆壽百姓等兼賜臣墨詔恩降紫
泥澤流下土跪奉自天之命遥馳捧日之心(中/謝)伏
以皇帝陛下凝旒穆清軫念黎獻巳洽雍熈之
化尚存宵旰之勤逺降王人特紆宸翰慰安稠
疊曉諭便蕃任重力微不知上荅應縁戎旅庶
務謹具別狀奏聞伏乞皇明俯賜昭鑒無任
　　代謝曆日面脂口脂等
臣某言中使霍子璘至奉宣聖旨存問臣及將
佐官吏僧道耆壽百姓等兼賜臣墨詔及貞元
十七年新曆一軸臘日面脂口脂紅雪紫雪并
金花銀合二金稜合二皇明逺燭恩錫荐臻抃
舞失容捧戴無措(中/謝)伏惟皇帝陛下立極御人順
時布政禮崇大蜡澤浹遐藩臣叨榮日深竊位
時乆謬迴宸眷猥降王人天書下臨覩三光之
照耀玊曆爰授知四氣之環周雕奩旣開珍藥
斯見膏凝雪瑩含液騰芳頓光蒲柳之容永去
癘疵之患命輕恩重上荅何階無任
　　代請朝覲
臣某言臣聞臣之事君有犯無隱懇誠所至敢
不罄陳伏惟聖明俯賜矜察(中/謝)臣伏受國恩忝承
門䕃脫巾筮仕敢期榮名陳力效官靡樹聲績
始因孤直驟歷清班復加朝章作藩外府逺違
輦下十有四年恪守淮濆逮今一紀犬馬懷戀
寢興匪遑蒲柳易衰遲暮俄及竊位時乆妨賢
愧深況歷官巳來四十八考祗奉朝謁時纔二
周服勤郡符荏苒垂老屏營魏闕之思夢想承
明之游如迫餧寒不忘衣食伏惟睿鑒俯亮愚
衷早賜擇人與臣交代授受之際冀無可虞然
後脂車奔赴京輦微願斯畢雖死猶生臣頃以
戎務方殷猥加宰輔今旣事罷實慙此名爲有
藩鎭同時未敢輕上印綬伏惟聖朝赫赫左右
惟賢漢愧得人周慙多士臣才略旣短齒髮又
衰柄用之地甘心自絶所冀退歸舊里沐浴皇
風絶鍾鳴漏盡之譏展維桑與梓之敬匪惟名
器不假實貴骸骨可全知止之心神祗所鑒
無任
　　代論廢楚州營田
臣某言中使曹進玊至奉宣聖旨存問兼賜臣
墨詔以楚州營田廢置事令臣商量奏來者跪
捧天書恭承睿旨道存致用義在隨時(中/謝)伏以夲
置營田是求足食今則徒有縻費鮮逢順成刈
穫所收無禆於國用種糧每闕常假於供司較
其利害宜廢巳乆比來循守舊制不敢輕有上
陳皇明鑒微特革斯弊取其田蓄授彼黎蒸仍
俾薄租誠爲至當但以田數雖廣地力各殊須
量沃塉用立程度臣巳追里正臣與商量利便
謹具別狀奏聞伏惟聖慮俯賜詳擇無任
　　代賜謝春衣
臣某言中使陳日華至伏奉聖旨慰勞臣及將
佐官吏僧道耆壽百姓等并賜臣墨詔及春衣
兩副大將衣肆副王人捧詔御府降衣寵光不
隔於遐藩慶賜猥霑於禆將(中/謝)臣素乏器能謬膺
驅使每慙效薄常懼食浮陛下覃以至仁均其
厚施宰元和而布澤順時律以頒衣岀自禁中
賁于臣下執領禬而抃舞失次被纎柔而顧盼
增輝舉體動容旣安且吉在身不稱恐招鵜翼
之譏居位無功叨受鶴紋之賜下延將校同荷
生成無任
　　代謝男師損等官
伏覩今月一日制授臣長男師損秘書省著作
郎次男式方太常寺主簿又得進奏官裴遘狀
報伏承聖恩特降中使送官告到臣宅付師損
等者寵渥非常授任不次驚躍無措靦懼失容(中/謝)
臣謬分重寄獲守外藩受恩旣深無績可紀男
師損等器惟凡品教闕義方早沐睿慈巳階官
次每懷塵忝常誡滿盈豈謂鴻霈曲覃大明私
照寛臣尸素之責念臣葵藿之誠下延胤息叨
踐班級天書出禁中貴臨門榮冠等夷慶流宗
族況著作乃論撰之地唯才史是居太常寔禮
樂之司非儒者勿履顧兹庸昧忽此超昇内省
慙惶若墜冰谷伏以聖朝立制建官惟賢名實
無乖輪轅盡適微臣父子獨爲幸人非據踰涯
自中徂外虚受丘山之賜實增負乗之憂進退
彷徨不知所據無任
　　代謝賜門㦸
臣某言臣得進奏官裴遘狀報今月九日軍器
使梁延壽奉宣進旨付所司准省牒賜臣門㦸
十二竿者恩降雲天榮加門户承旨慶抃省躬
慙惶伏以禮著等威朝有命數是昭懋賞必在
疇庸臣謬荷寵光素無績效旌旄之寄巳忝外
藩􁯷㦸爰列更光私第賁于棖闑慶及子孫覩
兹盛儀實愧虚受無任
　　代謝端午日賜物
臣某言中使劉元弼至奉宣聖旨慰勞臣及將
佐官吏僧道耆壽百姓等兼賜臣墨詔并衣壹
副金花器參事綵絲壹軸大將衣肆副綵絲伍
軸寵光荐至慶賜曲霑抃舞失容捧戴無力(中/謝)伏
以朱明仲月端午佳辰萬國被薫風之和九天
垂湛露之澤臣幸逢休運獲守外藩叨承睿慈
猥受榮賚發詔而煥窺宸象振衣而頓失炎威
色絲表祥載光於佩服珍器充玩盡飾於圎方
恩輝旣盈喜懼交集下延禆將共荷鴻私無任

劉夢得文集卷第十六
劉夢得文集卷第十七
　　表
　　　代讓鹽鐵等使　代謝追贈
　　　代讓立去思碑　代賀遷獻懿二祖
　　　代賀雨止　代賀祈晴獲應
　　　代謝許折糴　代賀元日祥雪
　　　代賀春雪　代賀雨
　　　代謝紫雪面脂　代謝鍾馗等
　　　又代謝鍾馗等　代謝新茶
　　　代謝春衣　代謝新橘
　　　代謝柑子　代謝冬衣
　　代杜司徒謝讓度支鹽鐵等使
臣某言伏奉制書授臣檢校司徒同中書門下
平章事充度支及諸道鹽鐵轉運等使者臣乆
塵髙位尸素巳多更受新恩滿盈爲懼(中/謝)伏惟皇
帝陛下紹登寶位光纂鴻猷擢用之間華夷聳
聽況利權所在宜適變通國計是資須明輕重
當至化鼎新之日在微臣遲暮之年將何以上
副宸衷下成庶務進退惟咎冰炭是懷輒罄愚
誠冀迴天監陳力無補庶遵周任之言循涯若
驚敢飾范宣之讓慙惶跼蹐倍百常情
　　代杜司徒謝追贈
臣某言伏奉制書襃贈臣亡父先臣某官某尚
書左僕射者時逢霈澤禮極徽章(中/謝)臣家受國恩
至臣累葉常懼不克負荷以忝前人豈意多幸
遭逢猥居髙位陛下應乾御極作解庇人恩浹
寰區禮成宗廟垂仁布德自葉流根紫書忽降
於重霄密印榮加於厚夜霜露增感蒸甞有輝
非臣殞越所能上報無任
　　代杜司徒讓淮南立去思碑
臣某言伏見淮南節度使王諤所奏當道將吏
僧道耆壽百姓等請爲臣立去思碑伏奉聖旨
允其所奏臣内惟菲薄聲績無聞祗荷恩私慙
懼交至(中/謝)臣伏蒙先朝過獎累典方隅頃鎭江都
十有四載數周星紀水旱備經境接淮濆兵戈
時起至於邑里粗免流離非臣所能悉稟聖化
在唐堯可封之日奚假吏師當漢宣責實之時
皆承詔旨王鍔與臣交代輒有上聞況以去思
爲名慙無可紀之績伏以建碑有制甲令垂文
苟非至公翻益貽誚臣伏覽故事宋璟自廣州
都督入爲尚書南海之人請爲刋石璟自遜讓
至于再三雖勒其文竟從降制著在國典垂爲
美談璟非苟榮人益見德臣才誠不逮心寔慕
之伏乞聖慈賜寢前命臣情非飾讓義在徇公
無任
　　代京兆李尹賀遷獻懿二祖(實)
臣某言伏見詔書以今月某日奉遷獻祖懿祖
神主祔于德明興聖皇帝廟盛禮云畢宗祧永
安(中/謝)伏以太祖景皇帝膺期撫運啓封于唐爲百
代不遷之宗開三靈眷命之兆頃以夲朝初建
清廟備儀二祖冠西室之先景皇闕東嚮之位
諸儒獻議歷載未行陛下濬發睿謩旁延正論
爰詔多士㑹於中臺酌三禮之前(一作/全)文參百王
之故事講貫斯定詢謀僉同撰日展儀考祥視
履配貴神於逺祖正尊位於始封廟貌有嚴禘
甞允穆示人以孝得禮之中旣觀秩秩之容必
降穰穰之福臣職爲内史屬忝夲枝躬道盛儀
獲申誠敬無任
　　代京兆韋尹賀雨止(夏卿)
臣某言今月某日中使吳文政奉宣聖旨縁今
年雨多恐損麥苗稼諸有靈跡處並宜祈禱者
臣謹檢㝷祀典方議遍祠惟德動天倐巳澄霽
(中/謝)伏以至敎惠農兆人務夲今歳宿麥茂於常年
爰自季春遂逢多雨蓋隂陽常數有以推遷而
隴畝之閒未聞傷敗陛下勞謙思切覆育恩深
或慮成災先期軫念昭薦未陳於方社睿誠巳
格於上玄文明煥開隂曀潛掃有年之慶寔兆
於兹辰先天不違夐超於前代臣謬司京邑䖍
撫蒸黎欣抃之誠倍百羣品無任
　代京兆韋尹賀祈晴獲應
臣某言今月十七日中使某奉宣聖旨以霖雨
未晴諸有靈跡處並令祈禱者臣當時於興聖
寺竹林神親自祈祝兼差官城外分路徧祠伏
以神祇效靈景物開霽兆庶覩動天之德大田
俟多稼之期臣謬荷恩輝忝司京邑無任
　　代京兆韋尹謝許折糴
臣某言伏奉詔旨以臣所請畿内折糴宜令度
支計㑹定數奏來者天慈廣被人瘼是求中臣自
理京邑不先威刑唯務便安所期富庶每因賜
對常奉德音府縣之閒巨細令奏伏以聖明在
上風雨應時順成之年榖糴常賤若無輕重之
法必利兼并之家輒敢上聞請行折糴天光下
燭幽隱無遺宣付所司允臣所奏事關理夲惠
及生靈臣忝尹京倍百欣荷無任
　　代京兆韋尹元日賀雪
臣某言伏以去冬巳來乆無雨雪臣每於内殿
親奉德音以宿麥未滋爲虞以兆人生疾爲念
聖情所屬神理潛通獻歳發春佳雪肈降當夷
夏㑹同之日覩天人合應之徴迎喜氣於三元
浹歡心於萬國癘疵永息豐阜可期臣以疾沴
未平趨歩有阻伏蒙恩貸以具奏聞謹於光宅
寺中勾當夲務不獲隨例稱慶明庭旣覩嘉祥
益彰聖德無任
　　代京兆韋尹賀春雪
臣某言伏奉詔旨充某郡主禮命使謝恩之日
親承徳音以春初巳來雨雪猶少慮妨農事有
軫睿慈今當下嫁之辰克致上玄之感雲生河
漢及佳期而降祥雪滿寰區應豐年而呈瑞臣
官當撫字職在肅雍慶抃之誠實倍常品
　　代京兆李尹賀雨
臣某言臣伏奉進旨以時雨愆候有妨農耕應
諸有靈跡處並令祈請者德音才發膏雨驟飛
滂霈巳周動植咸恱(中/謝)伏以乆愆時澤上軫聖慈
爰命禱祈俾申誠敬神應如響天且不違未興
雲漢之詩巳致桑林之雨臣謬司京邑䖍撫黎
蒸覩豐年之可期同比屋而稱慶無任
　　代李中丞謝賜紫雪靣脂等(汶)
臣某言中使某至奉宣聖旨賜臣紫雪紅雪靣
脂口脂各一合澡豆一袋特降王人俯臨私第
銜恩慶抃省己慙惶(中/謝)臣謬荷寵私素無績效空
變星霜之候猥霑慶賜之恩跪捧雕奩榮觀珍
藥功能去疾永絶於癘疵澤可飾容頓光於蒲
柳生成是荷雨露難酬無任
　　代李中丞謝鍾馗曆日
臣某言中使某奉宣聖旨賜神畫鍾馗一新曆
日一軸恩降雲霄光生里巷雖當歳暮如煦陽
和(中/謝)伏以將慶新年聿循故事繢其神象表去癘
之方頒以曆書敬授時之始微臣何幸天意不
遺無任
　　又代杜相公謝鍾馗曆日
臣某言髙品某至奉宣聖旨賜臣畫鍾馗一新
曆日一軸星紀分回雖逢歳盡恩輝忽降巳覺
春來伏以圖冩威神驅除羣癘頒行律曆敬授
四時施張有嚴旣增門戸之貴動用恊吉常爲
掌握之珍瞻仰披㝷皆知聖澤無任
　代武中丞謝新茶(元衡/二首)
臣某言中使竇國宴奉宣聖旨賜臣新茶一斤
猥降王人光臨私室恭承慶賜跪啓緘封(中/謝)伏以
方隅入貢採擷至珍自逺貢來以新爲貴捧而
觀妙飲以滌煩顧蘭露而慙芳豈柘漿而齊味
旣榮凡口倍切丹心無任
　　又
臣某言中使某乙至奉宣聖旨賜臣新茶一斤
猥沭深恩再霑殊錫承旨慶抃省躬慙惶(中/謝)伏以
貢自外方珍殊衆品效參藥石芳越椒蘭出自
仙廚俯頒私室義同推食空荷於曲成責在素
餐實慙於虚受無任
　　代武中丞謝春衣
臣某言中使某奉宣聖旨賜臣春衣一副㠪人
臨第御府降衣抃舞失容捧戴無措(中/謝)伏以律曆
當春暮慶洽時雍萬物被薫風之和九天垂湛
露之澤臣受任非次速尤是虞方懷匪服之憂
更荷解衣之賜恩加盡飾拖朱紫以爲榮受非
以庸顧形影而增媿丹誠徒罄玄造難酬無任
　　代武中丞謝新橘
臣某言中使某乙至奉宣聖旨賜臣新橘若干
顆特降恩光猥頒慶賜珍踰百果榮比兼金(中/謝)伏
以丹實初成苞貢爰至芬馨味重方列於御筵
雨露恩深忽霑於賤品感同推食事等絶甘豈
唯適口爲珍實冀捐軀上荅無任
　　代武中丞謝柑子
臣某言中使某乙至奉宣聖旨賜臣柑子若干
顆特降殊私再頒名果自逺稱責以新爲榮(中/謝)伏
以方貢外來人閒未覩黃苞輝頴雕俎增華芬
芳初佐於天庖慶賜遂霑于凡口甘踰萍實剖
食旣同于楚謡寒比柘漿析酲何慙于漢史感
恩思效倍百常情無任
　　代武中丞謝冬衣
臣某言中使某乙至奉宣聖旨賜臣冬衣一副
恩降重霄榮加陋質承旨慶抃省躬慙惶(中/謝)臣受
任巳來微效莫著每更時律慙曠官常豈謂玄
造曲成鴻私荐及念兹戒寒之候錫以禦冬之
衣抃舞失容顧眄增飾鶴文是錫逺慙晉代之
賢鵜翼不濡實懼曹風之刺無任
劉夢得文集卷第十七
劉夢得文集卷第十八
　　表
　　　代竇中丞謝上　謝中使送至郡
　　　賀收蔡州　賀赦
　　　賀䇿皇太子　慰國哀
　　　賀龍飛　賀冊太皇太后
　　　賀冊皇太后　和州謝上
　　　賀改元赦　夔州論利害
　　　夔州謝上　賀雪鎭州
　　　賀平淄青
　　代竇中丞謝上(羣時在朗州相/逢因以見託)
臣某言伏奉某月日制受臣容州刺史充夲管
經略招討等使伏以道途遐阻水陸縈紆臣以
今月日到夲任上訖謹宣聖旨慰諭逺人(中/謝)臣
夲書生素無吏術頃因多幸賁自丘園累沭聖
慈驟居清貫識昧通變動乖事宜愧無善狀以
塞公責伏惟睿聖文武皇帝陛下凝旒清穆洞
照寰海恕臣夲性朴愚賜以恩輝𬒳於廢弃逺
辤偏郡重委方隅捧印綬而爲榮望闕庭而增
戀雖到官之始惠未及人而率下之人誠務先
克己凡施政教皆稟詔條參以土宜遂其物性
可行必守有弊必除便蠻夷生梗之風慕臣子
盡忠之道力誠不足心實在兹
　　謝中使送至郡
臣某言中使吐突仕曉至奉宣聖旨慰諭并送
臣至夲任者徐山逺郡忽降王人跪受恩榮仰
瞻宸極(中/謝)伏以發自巴峽至于南荒渉水陸湍險
之途當炎夏鬱蒸之候山川縈轉晨夜奔馳幸
無他疾得至夲管九重結戀遥傾捧日之心萬
里獲安皆荷自天之祐
　　賀收蔡州
臣某言伏見詔書以唐州節度使李愬生擒逆
賊吳元濟獻俘文武百寮於興安門列班稱賀
者天威逺被元惡就誅一方旣平萬國咸慶(中/賀)伏
惟睿聖文武皇帝陛下德超䆳古道合上玄臨
御巳來天人恊賛削平吴蜀掃蕩塞垣車書大
同夷狄來貢蕞爾元濟敢懷野心輒聚犬羊茍
偷時月陛下聖謩獨運睿感潛通天助神兵人
生勇氣旣擒凶逆遂正刑書伏三紀之逋誅誠
九衢之壯觀宗社昭告華夏式瞻行弔伐而在
禮無違但威聲而何城不剋楚氣改色淮水安
流漢上成人盡霑雨露汝南遺老重覩昇平凡
在具臣孰不欣抃臣乆辭朝列恭守遐藩不獲
稱慶闕庭陳露丹慊仰瞻宸極倍萬羣品
　　賀赦(二首)
臣伏奉今月一日制書大赦天下者聖德廣運
浹于華夷天光下臨照彼幽蟄(中/謝)伏惟睿聖文武
皇帝陛下神扶寶祚天􁇔鴻猷意有所之事無
不剋當淮右凱旋之後是城中慶幸之時順陽
和以發生施霈澤於寰海網開三靣危疑者許
以自新德逹四聦瑕累者期於録用求碩畫於
庶位慮遺材於放臣旌忠烈之家賞勲庸之胤
仁及枯骨無隔於宼戎榮加顯親普霑於存殁
恤刑巳責實廩蠲徭頒錫彰有客之詩崇儒恊
宗子之望嶽瀆咸祑耆艾飲和大僚承任子之
恩武旅荷賜金之寵斯皆禹湯文武之遺美髙
祖太常之耿光集于聖朝然後大備德音所至
和氣隨之歡謡上徹於九天福祚永延於億載
能使逺夷屈膝豈唯小醜革心率土人臣不勝
大慶臣乆辤闕下恪守海隅犬馬之誠倍百常品
　　又
臣某言伏見今月三日制書大赦天下者大明
初昇萬物咸覩渙汗一發神人以和(中/謝)伏惟皇
帝陛下天資睿聖神啓聖期端拱受萬國之朝
承顔奉兩宫之慶初副大位克揚孝心三光恊
明和氣來應臣伏讀赦令首於奉園陵盡誠敬
親九族蘇兆人次及定章程止進獻巳逋責滌
夙瑕内照于九重則歸嬪嬙放鷹犬外明于四
目則求隱士開直聲柔逺以仁則還其係虜賞
近以禮則澤及後昆菲食遵夏禹之規弋綈法
漢文之儉墜典咸舉舊章再明昇平之期正在
今日發號之始疾於春風殊私所及霈若時雨
臣幸逢昌運歷事五朝出守遐藩僅垂二紀欣
承雷雨作解之澤不勝犬馬懷戀之誠瞻望帝
郷無任屏營
　　賀冊皇太子
臣某言伏見冊皇太子盛禮斯畢德音遐宣萬
國以貞庶類咸恱(中/謝)伏惟文武孝德皇帝陛下
體元立極垂訓御時旣闡王猷思安國夲前星
位定拱宸極以昭彰蒼震氣宣與天地而長乆
禮光匕鬯澤被華夷宗祏有無疆之休生靈懷
莫大之慶臣恪居官次遐守巴南不獲稱賀闕
庭無任踴躍之至
　　慰國哀
臣某言上天降禍大行皇帝奄弃萬國奉諱號
擗麋潰五情伏惟皇帝陛下孝思至性攀號罔
極臣恭守所部不獲倍位西宮伏增感慕之至
謹奉表陳慰以聞
　　賀龍飛
臣某言伏見詔書正月二十六日皇帝陛下嗣
登寶位萬國同歡日月繼明乾坤交泰(中/謝)伏惟
皇帝陛下欽承顧命懷惟永圖以大孝奉宗祧
以至仁蘇品物洞照寰海統和神人聖祚延長
從今無極羣生鼓舞自此太寧臣守遐藩恪居
官次
　　賀冊太皇太后
臣某言伏見制書以二月十七日冊立太皇太
后徽章克備慶賜遂行榮冠古今澤周寰海(中/謝)
伏惟皇帝陛下纉承列聖歡奉兩宮太皇太后
含飴保和重光疊慶漢儀盛於長信周祚興於
大任方之聖朝彼有慙德臣逺守巴峽不獲稱
慶闕庭
　　賀冊皇太后
臣某言伏見制書以二月二十五日冊立皇太
后盛禮畢陳徳音逺被一人有慶萬國同歡(中/謝)
伏惟皇太后稟靈作配誕聖表祥徽號極域中
之君遵仁爲天下之母陛下君臨有國子道無
違長樂宫中永獻南山之壽濯龍門上再楊東
漢之風率土臣子不勝欣抃
　　和州謝上
臣某言伏奉制書授臣使持節和州諸軍事守
和州刺史臣自理巴賨不聞善政恩私忽降慶
抃失容(中/謝)伏惟皇帝陛下丕承寶祚光闡鴻猷
有漢武天人之姿稟周成睿哲之徳發言合古
舉意通神委用得人動植咸恱理平之速從古
無倫微臣何幸獲覩昌運臣業在辭學早歳榮
名德宗尚文擢爲御史出入中外歷事五朝累
承恩光三換符竹在分憂之寄禄祑非輕而素
蓄所長效用無日臣聞一物失所前王軫懷今
逢聖朝豈患無位臣即以今月二十六日到所
任上訖伏以地在江淮俗參吳楚災旱之後綏
撫誠難謹當奉宣皇恩慰彼蒸黎乆於其道冀
使知方伏乞聖慈俯賜照鑒
　　賀改元赦
臣某言伏見今月七日制書大赦天下者帝遊
出震聖澤如春神人以和天地交泰(中/謝)伏惟皇
帝陛下丕承鴻業光闡睿圖吉日展嚴祀之儀
告天陳太平之盛九廟成禮百神降祥鑾輅旋
衡風雲改色殊私廣被再弘莫大之恩寶曆惟
新更啓無疆之祚兩宫承慶四海永寧率土臣
子上千萬壽
　　夔州論利害(二首)
臣某言伏凖元和十二年四月十八日敕諸州
刺史如有利害可言者不限時節任自上表聞
奏者伏見貞觀中詔許羣臣各上書言利便馬
周時布衣遂因中節將常何獻䇿二十餘事太
宗深竒之盡行其言擢周爲御史至龍朔中壁
州刺史鄧弘慶進平索看精四字堪爲酒令髙
宗嘉之亦行其言遷弘慶爲朗州刺史則知苟
有所見雖布衣之賤逺守之微亦可施用況臣
早受國恩德宗朝忝爲御史逮今歷事四朝頻
領藩條當陛下至明之時是微臣竭節之日伏
以守在遐郡不敢廣有所陳謹准敕上利害及
當州公務各具別狀以聞伏乞聖慈俯賜照鑒
　又
臣某言伏准今年正月五日德音宜令諸道觀
察使刺史各具當處利害附驛以聞者伏惟皇
帝陛下睿哲自天纉承列聖善述先志發揚徳
音率土人臣不勝慶幸臣䖍奉詔旨宣示蒸黎
伏以華夏不同士宜各異詳求利病謹具奏聞
伏乞聖慈俯賜照鑒臣伏覽國史竊見開元十
八年朝集使至京玄宗臨軒親問利害時宣州
刺史裴耀卿上便宜事論轉運甚詳竟不行下
至二十一年耀卿爲京兆尹再以前事奏論方
見允納此及三年漕運七百萬石省脚三十餘
萬貫當耀卿前不見納必有人非之及後數年
方展其效臣僻守逺郡敢望言行祗奉詔書或
冀萬一伏惟明主擇之
　　夔州謝上
臣某言伏奉月日制書授臣使持節都督夔州
諸軍事守夔州刺史跪受天詔神魂震驚臣某(中/謝)
伏惟文武孝德皇帝陛下垂衣穆清睿鑒旁逹
三統交泰百神降祥浹于華夷盡致仁壽臣家
夲儒素業在藝文貞元年中三忝科第德宗皇
帝記其黨援擢爲御史在臺三載例遷省官權
臣奏用分判錢糓竟坐連累貶在遐藩先朝追
還方念淹滯又遭讒嫉出牧逺州家禍所鍾沈
伏草土禮經有制羸疾僅存甘於畎畝以樂皇
化伏遇陛下大明御宇照燭無私念以殘生舉
其彞典獲居善部伏感天慈臣即以今月二日
到任上訖峽水千里巴山萬重空懷向日之心
未有朝天之路無任
　　賀雪鎭州
臣某言伏見四月二十七日德音以王承宗効
順著明復其官爵所獻二郡别置藩垣聖德動
天鴻恩及物瑕累咸滌蒸黎永安臣某(中/謝)伏惟睿
聖文武皇帝陛下自承寳位克振皇綱旣以四
海爲家毎念一夫不獲昨因大慶爰降昧私廣
宥過之科開自新之路綸言一發神理潛通遂
令迷誤之徒頓釋憂危之慮命胤子以入侍獻
名都而效誠臣心旣明天網爲解因析四郡别
爲一方惟懷永圖盡去前弊大河以北化爲禮
樂之郷率土之濵重見昇平之日臣恪居官次
遐守嶺隅不獲稱慶闕庭無任
　　賀平淄青
臣某言伏見制旨魏博節度使所奏逆賊李師
道并男二人並梟斬訖以二月十六日御宣政
殿受賀者聖德玄運兵威神速旬月之内鯨鯢
就誅泰嶽旣寜登封有日臣某(中/謝)伏惟睿聖文
武皇帝陛下有征必克舉意無違天地恊神筭
之期雷霆助成師之氣蠢爾孽竪敢生野心蕭
斧一臨妖氛自滅皆由聖慈廣被睿略潛通獻
俘者盡許生還得地者復令安堵感我仁激其
深衷凡是脇從盡思効節五紀巢穴一朝蕩夷
遂使齊魯之郷復歸仁壽之域捷音旣至傳首
継來備文物於明庭告殊勲於清廟百辟陳賀
萬方㑹同從此止戈所以爲武西州士庶方觀
飲至之容東嶽煙雲巳望告成之禮臣恪居逺
服常忝班行慶快之誠倍萬群品無任
劉夢得文集卷第十九
　表(牋附)
　　　代賀冊魯王　代讓官
　　　蘇州謝上　蘇州謝賑貸
　　　賀冊皇太子　賀皇太子受冊牋
　　　賀赦上皇太子牋
　　代裴相公賀冊魯王
臣某伏見制書以今月日冊魯王禮畢皇家有
慶寶祚無疆旣榮夲枝克固盤石(中/謝)伏惟皇帝
陛下徳符列聖道冠前王孝敬承兩宮之歡䖍
恭奉九廟之祀先崇大禮慶浹天人次念建封
事并家國伏以魯王夙承睿訓特禀天姿爰以
告辰光膺寵冊旣示之以君親之道又錫之以
禮義之邦寰海聞風室家相慶臣自嬰疾病巳
歷旬時不獲展禮明庭拜舞稱賀無任
　代裴相公讓官(三首/第一表并批荅)
臣某言臣去冬得疾近日方劇西夕之景豈能
乆留及其未亂披露誠懇臣犬馬之齒六十有
七壽雖不長亦不爲短位忝公台近十五年皆
由際㑹非以才進常懼官謗以招國刑今被病
得死保其始終爲幸甚厚豈復咨嗟所恨者遇
聖明之君不得佐成太平之化自量氣力忽恐
奄時則有微素無階上逹伏惟聖慈昭鑒憐而
察之(中/謝)伏以三台非曠職之地宰相非卧理之
官伏枕之初巳有陳乞請罷眞食兼辤貴階伏
蒙優詔纔遂一事頻降中使慰勉再三專令御
醫旦夕診視茍安名器不覺經時主恩則深公
議不可伏思陛下臨御之始宰臣四人逮今零
落忽巳一半臣且危惙餘年幾何唯易直外鎭
獨得無恙竊推此理權位難居伏乞賜臣停官
許在家養疾就間辭禄或冀有瘳害盈福謙固
是神理儻天眷綢厚念以伏事多年臣之所陳
未蒙便遂則國朝勲舊以疾辤位者皆得致仕
官使其家居足以頥養旣有成例著於舊章伏
望天恩特賜哀允無任
　省表具之夫爵位崇髙以酬勲徳君臣恊契
諒在始終斯乃前王之令圖有國之彞典也
　況卿輔相憲祖逮于朕躬履歷四朝夷險一
致服事君之大節推致物之深誠道光朝倫
行滿天下倚注之意豈同他人屬朕纂曆御
　乾興師伐叛騷動累歳端憂靡遑及河朔載
　寧郊丘畢事方欲咨詢元老康靖生靈不虞
　寒暑所侵勤勞遘疾雖國醫診視中使省臨
憂屬之誠頃刻在念忽覽章奏退讓官榮雖
知止之心則思避寵而謀猷之體斯乃爲時
　寢食之間勉加頥攝其所陳乞非朕意焉
　第二表(并批荅)
臣某言臣所獻章表發於至誠伏奉批荅未蒙
俞允外負公責内迫私情祈於必遂敢守難奪
(中/謝)臣束髮已來號爲強力及其晩節亦未甚衰
一朝被病遂至綿惙臣自思省得其端倪非因
飲食不節無有霧露之犯蓋由才微而任重功
薄而賞厚竊位旣乆妨賢則多以積年之過幸
致今日之沈疾不能酌損所以生災悟雖巳晚
情實非矯伏惟陛下念其委使之乆察其危苦
之詞特降深恩救臣不逮無冒榮之咎得遂性
之宜物議不形病心自泰忍死俟命披肝再陳
伏乞聖慈俯賜容納無任
省表具之卿勲績髙崇誠節忠盡秉心一德
宣力四朝訏謨緝熈弼于予理勤勞事國啓
　沃匪躬功格道光常所嘉尚所疾未瘳勉於
　繕食勿藥之喜佇即痊平台衮之司倚卿爲
　重及累陳讓殊謂不然宜體朕懷即斷來表
　　第三表(并批荅)
臣某言得疾踰年在假三月再有陳請未蒙允
從慮其奄忽銜愧入地伏惟聖慈哀而信之(中/謝)
臣聞君之使臣在知其心而聽其言不以容尸
禄爲惠也臣之事君在無隱情而盡忠節不以
受非據爲榮也然後上下交感終始可詠臣伏
事陛下五年于兹葵藿微誠巳蒙識察桑榆暮
景所冀哀憐豈令危惙之時更懼滿盈之禍雖
有藥石安能調和聖日難逢生涯漸短體羸無
拜舞之望心在有涕戀之悲臣伏覽國書備見
前事太宗朝李靖髙祖朝劉仁軌皆自宰臣乞
骸致政其後知猶可用復起于家進退之間曲
盡情禮君臣之際良史美談伏望陛下悉臣至
誠念臣羸病許遂頥養以保餘年俟其有瘳或
冀萬一無任
省表具悉謝病之制雖起於昔賢盡瘁之詞
亦摽於古典況卿有功於國作相累朝自匡
輔眇身又勤勞數載豈可以微疾去位以重
望辭榮章䟽徒來延遲彌切至如太宗許李
靖致政髙宗遂仁軌乞骸朕非不知事則有
異何者時當明聖在上理道巳成宰臣優游
固得自便今則生物尚困庶工未循言念勲
賢方深倚注惟此故事恐難遽行卿宜體是
誠懷力更頥養必有多福以扶大忠無至磪
　然復陳章表
　蘇州謝上
臣某言伏奉制書授臣蘇州刺史始從郎署出
領郡章承命若驚省躬知感(中/謝)伏惟皇帝陛下
受上玄之眷佑揚列聖之耿光大康黎元愼擇
牧守徳音毎發品物咸蘇臣夲書生素無黨援
謬以薄伎三登文科徳宗皇帝擢爲御史在臺
三載例轉省官永貞之初權臣領務遂奏録用
蓋聞虚名唯守職業實無朋附竟坐飛語貶在
遐藩憲宗皇帝後知事情却授刺史凡歷外任
二十餘年伏遇陛下應運重光物無廢滯收拾
耆舊塵忝班行旣幸逢時常思展效在集賢院
四換星霜進供御書二十餘卷儒臣之分甘老
於典墳優詔忽臨又委之符竹分憂誠重戀闕
滋深石室之書空留筆札金閨之籍巳去姓名
夲末可明申雪無路豈意聖慈弘納不隔卑微
靣辭之日特許升殿天顔咫尺臣禮兢惶不敢
盡言空懐誠懇謝恩而出生光於九陌之間受
訓而行布政於五湖之外臣即以今月初六日
到任上訖伏以水災之後物力索空臣謹宣皇
風慰彼黎庶臣聞有味之物蠧蟲必生有才之
人讒言必至事理如此古今同途了然辨之唯
在明聖伏惟陛下察臣此言則天下之人無不
幸甚江海逺地孤危小臣雖雨露之恩幽遐必
被而犬馬之戀親近爲榮無任
　蘇州謝賑賜
臣某言伏奉去年二月十五日敕蘇州宣賜米
一十二萬碩委刺史據戸均給者恩降九天澤
流萬姓伏以臣當州去年災沴尤甚水潦雖退
流亡尚多臣前月到任奉宣聖百闔境老㓜無
不涕零詢訪里閭備知凋瘵方具事實便欲奏
論聖慈憂人照燭幽逺特有賑䘏救其災荒蒼
生荷再造之恩儉歳同有年之慶臣忝爲長吏
倍萬常情無任
　　蘇州賀冊皇太子
臣某言伏奉制書以今月七日冊皇太子徳音
遐布盛禮畢陳國夲永安人心同慶(中/賀)伏惟皇
帝陛下以繼天之聖有知子之明義兼君親禮
重宗祏龍樓肇建展嘉禮於三朝鳯曆延長固
夲枝於萬葉臣守在遐郡不獲稱慶闕庭無任
　賀皇太子受冊牋(二首)
朝議大夫持節蘇州諸軍事守蘇州刺史上柱
國劉某叩頭叩頭伏惟皇太子殿下允膺上嗣
光啓東朝蒼震發前星之輝黃离表重輪之瑞
位居守器禮重承祧萬國以貞九圍咸恱無任
　又
使持節都督䕫州刺史劉某叩頭伏惟皇太子
殿下祗膺詔冊光啓儲闈展至性於三朝承夲
枝於百代宗祏永固神人以和四嶽仰揺山之
髙百川承少海之潤無任
　　賀赦上皇太子牋
使持節連州諸軍事守連州刺史劉某惶恐叩
頭伏見今月一日制書大赦天下者伏以獻歳
布和皇恩逺降乾坤交㤗寰海廓清伏惟皇太
子殿下道冠元良徳兼忠孝承顔拜慶榮耀古
今某職守有限不獲隨例稱賀宫庭無任
劉夢得文集卷第十九
劉夢得文集卷第二十
　　表
　　　謝加章服　賀皇帝疾愈
　　　汝州謝上　同州謝上
　　　賀梟斬鄭注　賀德音
　　　賀赦　謝恩賜粟麥
　　　慰湽王薨　謝放先貸斛㪷
　　　謝分司東都
　　蘇州謝恩賜加章服(犬和七年)
臣某言伏奉去年十一月二十七日詔書加臣
賜紫金魚袋餘如故者恩降重霄榮霑陋質虚
黷陟明之典恐興彼己之詩寵過若驚喜深生
懼(中謝)臣起自書生業文入仕德宗朝爲御史
以孤直在臺順宗朝爲郎官以縁累出省憲宗
皇帝後知其冤特降敕書追赴京國縁有虚稱
恐居清班務進者爭先上封者潛毀巧言易信
孤憤難伸俄復一麾外轉三郡伏遇陛下膺期
御宇大振滯淹哀臣宿舊猥見收拾職兼書殿
官忝儀曹微勞未宣薄命多故又離省署重領
郡符延英面辭親承教誨銜命即路星言載馳
到任之初便逢災疫奉宣聖澤恭守詔條上稟
睿謀下求人瘼才術雖短憂勞則深幸免流離
漸臻完復皆承聖化所及遂使人心獲安豈由
微臣薄劣能致臣素乏親黨家夲孤貧年衰無
酒色之娱性拙無愽弈之藝自領大郡又逢時
災晝夜苦心寢食忘味曾經誣毀毎事防虞唯
託神明更無媒援豈期片善上逹宸聦回日月
之重光燭江湖之下國絲綸襃異苦節旣彰印
綬煒煌老容如少望雲天而拜舞豈盡丹誠視
環玦以徘徊空嗟白首無任
　　蘇州賀皇帝疾愈(大和八年正/月二十八日)
臣某言臣得夲道觀察使報伏承聖躬痊愈巳
於紫宸殿視朝者一人有慶萬國同歡(中賀)伏
惟皇帝陛下外親萬務内奉三宫常懷宵旰之
勤遂失寢興之適上玄降祐列聖表靈百神奔
走以來扶四海精誠而致感勿藥有喜如山永
安宗廟保無疆之休寰瀛申莫大之慶臣恪居
官次遐守江干不獲稱賀闕庭無任
　　汝州謝上
臣某言伏奉去年七月十四日詔書授臣使持
節汝州諸軍事守汝州刺史兼御史中丞充夲
道防禦使餘如故者臣乆居逺服戀闕常深忽
降新恩近郷爲貴承旨慶抃省躬慙惶(中/謝)伏惟
皇帝陛下垂衣穆清之中旁照寰瀛之内車書
所及動植咸安臣昨離班行逺守江徼延英辭
日親奉德音知臣所部災荒許臣到任條奏共
承睿旨宣示羣黎減其征傜頒以賑賜伏蒙聖
澤救此天災疲羸再蘇幼艾同感二年連遭水
潦百姓幸免流離比之交割之時户口增長雖
才術不至於事未周而憂勞則深爲衆所悉臣
夲業儒素頻登文科時命邅迴再領軍郡即以
今月二十七日到任上訖謹當奉宣皇化慰彼
蒼生臨汝海之波朝宗尚阻望秦城之日回照
何時無任
　　同州謝上(并批荅)
臣某言伏奉去年十月二十三日制書授臣使
持節同州諸軍事守同州刺史兼御史中丞充
夲州防禦長春宫等使恩降九重榮忝三輔承
旨慶抃省躬慙惶(中謝)伏惟皇帝陛下丕承烈
聖光闡鴻猷氛祲掃除乾坤交㤗臣幸逢昌運
累沐殊私空荷生成之恩寧酬雨露之澤即以
今月二日到夲州上訖謹宣睿旨安慰蒸黎伏
以夲州四年巳來連遭旱損閭閻凋瘵逺近共
知臣頃任蘇州之年亦遭大水之後面辭之日
親奉德音至於撫綏皆承聖教二年之後百姓
獲安今夲部災荒物力困涸忝爲長吏敢不竭
誠即須條䟽續具聞奏臣恪居官次幸接王畿
不獲拜舞彤庭陳露丹慊犬馬懷戀寢興匪寧
瞻魏闕之容朝天尚阻望長安之路近日爲榮
無任
　批荅省表具之卿任居三輔職奉六條累聞
　問俗之勞載覽勤人之志言惟顧行深慰朕
　懷勉弘政經以副憂寄所謝知
　　賀梟斬鄭注(大和九年)
臣某言伏奉前月二十五日詔書示逆賊鄭注
巳梟首訖氛祅殄滅華夏乂安(中賀)伏以逆賊
鄭注夲出細微潛懷梟鏡之心兼結凶狂之黨
人倫共弃神理不容陛下睿哲感通天人合應
重臣恊力禁旅齊心指顧之閒猖狂自潰乾坤
交㤗日月增明凡在人臣不勝慶快臣恪居官
次不獲稱賀闕庭無任
　　賀德音
臣某言伏見今月十六日德音布告遐邇天道
下濟人情大安(中賀)伏惟皇帝陛下凝旒思理
垂衣擇材以日月無私之光照寰區有截之内
貴使下情盡逹寧虞厚貌潛謀一昨李訓鄭注
等敢有逆心兼連凶黨陛下睿謀神斷左右恊
同頃刻之閒掃除巳定重臣畢力禁旅竭忠氛
祲廓清華夷咸恱言念政刑之外或有詿誤之
徒再發德音廣宣聖澤當星紀回天之日迎陽
和煦物之光懷危疑者如山之安欲告訐者望
風知懼非同謀者一切不問未結正者三宥從
寛含生之倫普天同感臣恪居官次不獲稱賀
闕庭無任
　　賀赦
臣某言伏奉今月一日制書改大和十年爲開
成元年大赦天下者雷雨作解人神恱隨澤及
八荒網開三面(中賀)伏惟皇帝陛下上承乾綱
下立人極用含弘光大之澤副夷夏會同之心
獻歳改元惟新景祚先明首罪次及羣祅述睿
情以曉萬方施鴻霈以蘇庶物恤辜宥過巳責
㢮征郡縣之舊弊悉除賦稅之新規咸備停藩
方節獻之禮以惠疲人回榷管餘羨之財以資
京邑命使展澄清之志察言求讜直之材弓旌
賁于丘園粟帛頒於耆艾爰以初吉御宇明庭
德音一發於九天和氣驟周於四海開物成務
實表於建元應天順人永延於億載臣幸居近
輔先受殊恩不獲稱慶闕庭陪榮班次衆星列
位常拱北辰之光新歳拜章遥獻南山之壽無
任抃躍屏營之至
　　謝恩賜粟麥
臣某言伏奉今月一日制書以臣當州連年歉
旱特放開成年夏青苗錢并賜斛㪷六萬碩仰
長吏逐急濟用不得非時量有抽歛於百姓者
恩降九天澤周萬姓優詔纔下羣情頓安(中/謝)伏
以災沴流行隂陽常數物力旣竭人心匪遑輒
敢奏聞夲求貸借皇恩廣被玄造曲成旣貸在
田之征仍頒發廩之賜臣謹宣赦文節目彰示
兆人鼓舞歡謡自中徂外臣初到所部便遇儉
時今蒙聖慈特有賑恤主恩及物巳爲壽域之
人衆意感天必有豐年之應臣恪居官業不獲
拜舞闕庭無任
　　慰湽王薨
臣某言臣得進奏官楊愓狀報湽王薨輟朝三
日(中慰)伏惟皇帝陛下德邁前王情深近屬憫
枝葉之謝諒切宸衷割肌膚之愛何堪聖念萬
方知化九族歸仁凡受國恩伏深悽惻臣限以
藩守不獲奉慰闕庭無任
　　謝受恩放先貸斛㪷
臣某言臣奉五月二十九日敕牒據度支所奏
諸道節度觀察使及州府借便省司錢物斛㪷
等數内當州欠三萬六千二十三貫石並放免
者殊私忽降逋責滌除藩方永安遐邇咸恱(中/謝)
伏以關輔之閒頻年歉旱田租旣須矜放公用
遂不支持承前長吏例有借便以救一時之急
皆成積欠之名旣未支塡常懷憂懼聖恩周洽
洞見物情爰命有司使之條奏去其舊弊衆巳
獲安嚴立新規人知所措臣恪居官次不獲拜
舞闕庭無任
　　謝分司東都
臣某言伏奉今月十九日制書授臣太子賔客
分司東都者寵命自天戰越無地(中謝)臣發迹
書生以文爲業出身入仕四十餘年頃自集賢
學士出守吳郡面辭之日親承德音念百姓水
潦之餘示微臣政理之法臣祗膺聖旨夙夜竭
誠閭里獲安流庸盡復猥蒙朝獎錫以金章及
遷同州又遇歉旱悉心綏撫幸免流離今荷天
慈憫臣耆舊列名賔護之職分局河洛之都老
馬霑束帛之恩枯株蒙雨露之澤獲居榮秩以
畢餘年顧此微軀實爲厚幸伏以臣始爲御史
逮事德宗今忝宫僚幸逢聖日舉四海之内賢
能則多求六朝之臣零落將盡雖迫桑榆之景
猶傾葵藿之心無任
劉夢得文集卷第二十
劉夢得文集卷第二十一
　　啓
　　　上杜司徒　上淮南李相公
　　　上門下武相公　上中書李相公
　　　謝門下武相公　謝中書張相公
　　　賀門下裴相公　上門下裴相公
　　　賀門下李相公　上僕射李相公
　　　謝裴相公　謝竇相公
　　上杜司徒
某啓一自謫居七悲秋氣越聲長苦聽者誰哀
湯網雖踈乆而猶挂失意多病衰不待年心如
寒灰頭有白髮愓厲之日利於退藏是以彌年
不敢奏記近夲州徐使君至奉手筆一函稱謂
不移問訊加劇重復點竄一無客言忽疑此身
猶在門下收紙長想歆然感生㝷省遭罹萬重
不幸方寸之地自不能言求人見諒豈復容易
伏蒙逺示且曰浮謗漸消況承慶宥期以振刷
方今聖賢合德朝野多歡澤柔異類仁及行葦
萬族咸恱獨爲窮人四時平分未變寒谷自同
類牽復又巳三年側聞衆情或似哀歎某材略
無取廢錮是宜若非舊恩孰肯留念六翮方鎩
思重託於扶揺孤桐半焦冀見收於煨燼伏紙
流涕不知所言謹啓
　　上淮南李相公
某啓閒以昧於周身措足危地駭機一發浮謗
如川巧言竒中別白無路祝網之日漏恩者三
咋舌兢魂分終裔壤豈意天未剿絶仁人豋庸
施一陽於剥極之際援衆溺於坎深之下南箕
播物不勝願言危心鎩翮繇是自保隂施之德
巳然乃聞受恩同人明以死荅私感竊抃積于
窮年化權禮絶孤志莫展今幸伍中牽復司存
宇下伏慮因是記其姓名謹獻詩二篇敢聞左
右古之所以導下情而通比興者必文其言以
表之雖甿謡俚音可儷風什伏惟降意詳擇斯
大幸也謹因楊子程留後行謹奉啓不宣謹啓
　　上門下武相公
某啓去年夲州吏人自蜀還伏奉示問兼賜衣
服繒綵等雲水路遥緘縢貺厚恭承惠下之旨
重以念舊之懷熈如陽和列在緗簡苦心多感
危涕自零騖神驛思若侍函杖伏以聖上注意
理夲銳求國楨念外臺報政之功追宣室前席
之事重下丹詔再昇黃樞羣情合符和氣來應
八柄所在三人同心恊台坐之精膺保(一作/傑)材之
數談笑於規隨之際從容於陶冶之閒物皆由
儀人識所措某乆罹憲網兀若枯株當萬類咸
恱之辰抱窮途終慟之苦清朝無絳灌之列至
理絶椒蘭之嫌此時不遇可以言命嗟乎一身
主祀萬里望枌榆之郷髙堂有親九年居蠻貊
之地從坐之典固有等差同類之中又㝷牽復
頃在臺日獲奉準繩指吏途於桉讞道文律於
章奏藻鑒之下難逃陋容炎涼載(一作/幾)移足見眞
態自違閒左右沈淪遐荒歳月滋深艱貞彌厲
緬思受譴之始他人不知屬山園事繁孱懦力
竭夲使有内嬖之吏供司有恃寵之臣言渉猜
嫌動礙關束城社之勢函矢紛然彌縫其閒﨑
嶇備盡始慮罪同事闕寧虞謗逐跡生智乏周
身又誰咎也伏以趙國公頃承顧遇之重髙邑
公夙荷見知之深雖提挈不忘而顯白無自蓋
以永貞之際皆在外方雖得傳聞莫詳夲末特
哀黨錮亟形話言自前歳振淹命行中止或聞
輿論亦愍重傷伏遇相公秉鈞輒巳自賀儻重
言一發清議攸同使聖朝無錮人大冶無廢物
自新之路旣廣好生之德逺彰羣蟄應南山之
雷窮鱗得西江之水指顧之内生成可期伏惟
發膚寸之隂成彌天之澤回一瞬之念致再造
之恩誠無𥙷於多事之時庶有助於隂施之德
無任懇悃之至謹啓
　　上中書李相公(緯)
某啓去年國子主簿楊歸厚致書相慶伏承相
公言及廢錮愍色甚深哀仲朔之乆謫恕元直
之方寸思振淹之道廣錫類之人逺聆一言如
授華衮自不窺牆仞九年于兹髙卑邈殊禮數
懸絶雖身居廢地而心恃至公伏以相公乆以
訏謨參于宥密材旣爲時而出道以得君而專
令發於流水之源化行猶偃草之易習強伉者
自納於軌物困杼柚者咸躋於仁壽六轡在手
平衡居心運思於陶冶之閒宣猷於魚水之際
然能軫念廢物逺哀窮途嗟哉小生有足悲者
内無手足之助外乏強近之親何爲學苦心夲
求榮養得罪由巳翻乃貽憂捫躬自劾愧入肌
骨禍起飛語刑極淪胥心因病怯氣以愁耗近
者否運將泰仁人持衡伏惟推曾閔之懷憐烏
鳥之志處夔龍之位傷屈賈之心沛然垂光昭
振幽蟄言岀口吻澤濡寰區昔者行葦勿傷枯
骼猶掩哀老以岀幣愍窮而開懷無情異類尚
或嬰慮顧惟江干逐客曾是相府故人言念材
能誠無所取譬諸飛走庸或知恩嗚呼以不駐
之光隂抱無涯之憂悔當可封之至理爲永廢
之窮人聞弦尚驚危心不定垂耳斯乆長鳴孔
悲腸回淚盡言不宣意謹啓
　　謝門下武相公
某啓某一坐飛語廢錮十年昨蒙徴還重罹不
幸詔命始下周章失圖吞聲咋舌顯白無路豈
謂烏鳥微志惻于深仁恤然動拯溺之懷煦然
存道舊之旨言念斛觫慰安蒼黃推以恕心期
於造膝重言一發睿聽克從回陽曜於肅殺之
辰沃天波於蹭蹬之際俾移善地獲奉安輿率
土知孝治之源羣生識人倫之厚感召和氣發
揚皇風豈唯匹夫獨受其賜某即以今月十一
日到州上訖守在要荒拘於印綬巾韝詣謝有
志莫從誠知微生不足酬德捐軀之外無地寄
言効節蕭屏䖍然心禱無任懇悃屏營之至謹
勒軍事衙官守左威衞慈州吉昌府別將貟外
置同正貟常懇(云云)奉啓
　　謝中書張相公
某啓某智乏周身動必招悔一坐飛語如衝(一作/觸)
駭機昨者詔書始下驚懼失次叫􁈈無路擠壑
是虞草木賤軀誠不足惜烏鳥微志實有可哀
伏蒙聖慈遽寢前命移莅善部載形綸言凡在
人臣皆感至德凡爲人子同荷至仁豈唯鯫生
獨受其賜伏以相公心符上德道冠至仁一夫
不獲戚見于色密旨未下歎形于言竟回三舎
之光能拔九泉之厄袁公之平楚獄不忍錮人
晏子之哀越石仍伸知己所以慶垂胤祚言成
春秋神理孔昭報應斯必身侔蟬翼何以受恩
死輕鴻毛固得其所卑守有限拜謝未由無任
感激兢惶之至謹勒軍事衙官守左威衛慈州
吉昌府別將貟外置同正貟常懇(云云)奉啓
　　賀門下裴相公
某啓伏以相公含道傑岀降神挺生坐籌以弼
睿謨秉鉞以行天討風雲助氣川嶽效靈制勝
於樽俎之閒指蹤於韝緤之末蕭斧旣定衮衣
以歸君心如魚水人望如風草一德交暢萬邦
(一作/方)和平運神思於洪鑪納生靈於壽域文武丕
績冠于古今某恪守遐荒不獲隨例拜賀
　　上門下裴相公
某啓曩者淮右逋誅即戎歳乆天子齋戒以命
元臣登壇之日上略前定從九天而下縱以神
兵分六符之光掃其長彗授鉞於西顥之半䇿
勲於北陸之初功成偃節復執大柄君臣相遇
播于樂章山河啓封載在盟府上方注意人益
具瞻因魚水之恊符極䕫龍之事業時屬四始
恩覃萬方致君及物其得(一作/德)兩大古先俊賢所
未備者我從容而保之殆非人事抑有幽賛夫
異同之論我以獨見剖之文武之道我以全材
統之崇髙之位我以大功居之造物之權我以
虚心運之然持盈之術古所難也寔在隂施拯
物􁊫其德基以左右功庸而百禄是荷人所欽
戴乆而愈宜昔袁太尉不忍錮人而楚獄衰息
一言之慶子孫丕承以今日將明之材行前脩
博施之義筆端膚寸澤及九垠猶夫疾耕必有
滯穗某頃墮危厄甞受􁊫恩詛盟於心要之自
效甞懼廢死荒服永辜願言敢因賀牋一寄丹
懇顧非竒理不足以縈于沖襟然則利於行者
固在乎常談而卓詭孤特之言未必利於行也
伏惟以愚言與賢者參之
　　賀門下李相公(自西川入爲/大夫拜相)
某啓伏以聖君當功成愷樂之日而求賢愈切
思治益深是上玄垂休欲速致大平之明效以
相公事業而逢此時天下之人視仁壽之域其
猶㝷尺故命書所至德風隨之微材片善咸自
磨拂況同主國柄如吹塤箎含生之倫唯所措
置日月亭午物無邪隂賢聖合德人識正道雖
居畎畝足以詠歌某遐守要荒不獲隨例拜賀
　　上僕射李相公
某啓州吏還伏蒙擺落常態手筆具書言及貞
元中登朝人逮今無十輩及發中書相公一函
具道閤下亟言曩游顔閒頗有哀色夫溝中之
木與犧象同體追琢不至坐成枯薪朱而藍之
猶足爲器苟液樠曲戾不足枉斧斤願爲庭燎
以照嘉客謹啓
　　謝裴相公
某啓某遭不幸歳將二紀雖累更符竹而未出
網羅親知見憐或有論薦如陷還濘動而愈沈
甘心終否無路自奮豈意天未剿絶仁人持衡
紆神慮於多方起湮沈於乆廢居剥極之際一
陽復生出坎深之中平路資始通籍郎位分曹
樂都喬木展舊國之思行雲有故山之戀姻族
相賀壷觴盈門官無責詞始自今日禽魚之志
誓以死生草木之年惜其婉娩章程有守拜謝
無由瞻望巖廊䖍然心禱謹啓
　　謝竇相公
某啓某一辤朝列二十三年雖轉郡符未離謫
籍卑濕生疾衰遲鮮歡望故國而未歸(一作/回)如痿
人之念起昨蒙罷免甘守丘園相公不弃舊游
特哀乆廢每奉華翰賜之衷言果蒙新恩重忝
清貫薦延有漸拯拔多方六律變窮谷之寒一
丸消彌年之疹鎩翮將舉危心獲安布武夷途
自此而始分曹有繫拜謝無由瞻望德藩坐馳
精爽無任

劉夢得文集卷第二十一
劉夢得文集卷第二十二
　　狀
　　　代論請廣利方　代韋尹進衣
　　　代李尹進衣　代韋尹進野豬
　　　代謝賜酒食　代謝就宅賜食
　　　代謝賜食　代進東封圖
　　　舉崔羣自代　舉柳公綽自代
　　　舉姜倫自代　蘇州舉自代
　　　蘇州謝宰相　加章服謝宰相
　　　汝州謝宰相　汝州舉自代
　　　汝州進鷹　同州舉自代
　　　上宰相賀德音　上宰相賀改元赦書
　　　薦處士嚴毖　薦處士王龜
　　代淮南杜相公論新羅請廣利方(貞元十九年/九月十七日)
淮南節度觀察處置等使敕賜貞元廣利方五
卷右臣得新羅賀正使朴如言狀稱請前件方
一部將歸夲國者伏以纂集神效出自聖衷藥
必易求疾無隱狀搜方伎之秘要拯生靈之夭
瘥坐比華胥咸躋仁壽遂令絶域逖聽風聲美
兹豐功爰有誠請臣以其乆稱藩附素混車書
航海獻琛旣巳通於華禮釋痾蠲癘豈獨隔於
外區正當四海爲家冀覩十全之效臣即欲寫
付未敢自專謹録奏聞伏聽敕旨
　　代京兆韋尹降誕日進衣(貞元十八年/四月十九日)
衣一副四事黃折造衫一領白吳綾汗衫一領
白花羅半臂一領白花羅袴一腰右伏以正陽
令月誕聖嘉辰運恊千年慶流萬國凡在臣子
合有獻陳敢傾就日之心願奉如山之壽輕瀆
宸扆無任兢惶
　　代京兆李尹降誕日進衣(貞元十九年/四月十九日)
衣一副四事(云/云)右伏以德水方清眞龍下降天
長地乆瞻北極以常尊獻壽稱觴配南山而永
固臣地居宗屬職忝尹京慶賀之誠倍萬常品
前件衣服謹詣銀臺門奉進輕瀆旒扆伏用
兢惶
　　代京兆韋尹進野豬
野豬一口右伏以收穫之餘田獵有獲異於芻
豢著在方書旣堪充庖輙敢上獻前件野豬謹
隨狀上進謹奏
　代杜相公自淮南追入長安至長樂驛謝
　　賜酒食
某官某右臣今日至長樂驛髙品某奉宣聖旨
賜臣酒食者伏以恩降王人榮分御膳未展儀
於雙闕先受賜於八珍品越脤膰味兼醪醴頓
驚凡口倍益歡心無任欣躍
　　代杜相公謝就宅賜食
某官某右髙品某奉宣聖旨賜臣食者出自太
官飫于私第光榮曲被猥承推食之恩駑蹇未
施益重素餐之責舉其匕箸若負丘山無任戰
荷踴躍
　　代東都韋留守謝賜食
某官某右臣今日發至長樂驛中使某奉宣聖
旨賜臣食者伏以味兼海陸品溢圎方降自御
厨光臨傳舎初辤魏闕倍懷犬馬之誠猥受珍
羞更切稻粱之感無任欣躍
　　代裴相公進東封圖
集賢殿御書院開元東封圖一面右臣謹按開
元十三年玄宗皇帝以天下太平登封東嶽聲
明文物振燿古今伏惟陛下丕承耿光再闡鴻
業祖宗盛事紹復有期臣所以寫成此圖輙敢
上獻至於繢畫躬自指揮徴史氏之文纂禮容
之要山川氣象悉擬眞形羽衛威儀咸稽故實
所冀睿情一覽遐想玄蹤臣叨榮過深抱疾巳
乆望陛下告成之日心必前知嗟老臣將謝之
年身恐不見疲羸之際感激倍深前件圖謹差
某官某詣光順門上進謹奏
　　舉崔監察羣自代(御史臺貞元十/九年十一月)
宣歙池等州團練判官監察御史裏行崔羣右
臣蒙恩授監察御史伏準建中元年正月五日
制常參官上後三日舉一人自代者伏以前件
官在諸生中號爲國器縶維外府人咸惜之臣
旣深知敢舉自代謹具如前謹録奏聞候敕旨
　　舉開州柳公綽自代(尚書屯田貞元二/十一年四月八日)
某官守開州刺史柳公綽右臣蒙恩授尚書屯
田貟外郎伏準建中元年正月五日制常參官
後三日舉一人自代者伏以前件官以賢良方
正再敡王庭在流輩閒號爲端士昨除逺郡人
皆惜之臣初蒙授官得以論薦多士之内無非
其人竊惟用材宜自逺始謹具如前謹録奏聞
伏聽敕旨
　　舉姜補闕倫自代(東都尚書郎省大和/元年八月十四日)
前左補闕姜倫右臣蒙恩授尚書主客郎中分
司東都伏準建中元年正月五日敕常參官上
後三日舉一人自代者臣伏詳詔旨欲逹聦旁
求發揚幽逺故人人得言所知不當循其階次
也臣伏以前件官有儒學士行蒙以諫官徴㑹
其年老被疾不堪上道有司按視如狀不復逼
迫至今家居而篤志無倦臣謹舉爲郎吏分司
别都冀優賢振滯兩得其道(云云)
　　蘇州舉韋中丞自代(大和六年十/二月九日)
諸道鹽鐵轉運江淮留後朝議郎守太僕少卿
兼御史中丞上柱國賜紫金魚袋韋應物右某
伏奉去年十月十二日敕授使持節蘇州諸軍
守蘇州刺史伏準建中元年正月五日制刺史
上後舉一人自代者前件官歷掌劇務皆有美
名執心不回臨事能斷今領職雖重夲官尚輕
伏以當州口賦首出諸郡況經災沴切在撫綏
内省無能輒敢公舉司搉筦之利誠藉時才流
愷弟之風實惟邦夲非敢臆說以塞詔書今具
聞奏
　　蘇州上後謝宰相(大和六年十/二月七日)
右某今月六日到州上訖某山東一書生潦倒
踈闊在少壯日猶不逮人況今衰遲智力愈短
相公哀憐不遇擢授名邦實荷弘獎慙非器使
伏以當州繇(一作/經)大浸之後物力蕭然飢寒殞
仆相枕于野誓當悉心條理續具奏論才術素
空憂勞方始懼無聞問忝荷恩知不任瞻望懇
迫之至
　　蘇州加章服謝宰相
右某素乏吏才謬居劇郡以無庸之器當難治
之時恭守詔條勤求人瘼伏以聖德柔逺皇明
燭幽凡有上陳皆可其奏遂令管見得及疲黎
自承雨露之恩非有循良之政猥蒙朝獎特降
命書顧逢掖之腐儒被華章之貴服有黷陟明
之典誠招彼已之譏限以官守不獲拜謝瞻望
榮感心魂載馳
　　汝州上後謝宰相(大和八年)
右某自領吳郡仍歳天災上稟詔條下求人瘼
地苞藪澤俗尚剽輕悉心撫綏用法擒擿事繁
才短常積憂虞忽蒙天恩稍移近郡家夲榮上
籍占洛陽病辭江干老見郷樹榮感之至實倍
常情印綬所拘不獲拜謝瞻望德宇精誠坐馳
　　汝州舉裴弘恭自代(大和八年)
正議大夫使持節杭州諸軍事守杭州刺史上
柱國賜紫金魚袋裴弘恭右臣蒙恩授汝州刺
史兼御史中丞充夲州防禦使伏準建中元年
正月五日敕諸州刺史上後舉一人自代者伏
以前件官前爲九卿出領兩鎭頃因微累遂有
左遷今授逺州物情未塞臣前任鄰境具知其
才舊屈未伸輒舉自代
　　汝州進鷹(大和九年九/月十一日)
汝州防禦使當使進奉籠母鷹六聮右伏以前
件鷹等學習應期馴養斯至列於常貢有異衆
禽受紲之時志已存於雲外下韝之際思用展
於軍前旣懷百中之能願獻三驅之禮謹差防
禦押衙景再休隨狀奉進以聞
　　同州舉蕭俶自代
同州防禦使前諫議大夫蕭俶右臣蒙恩授同
州刺史兼御史中丞充夲州防禦長春宫等使
伏準貞元二年正月二十四日敕上後三日舉
一人自代者伏以前件官生於貴族伏膺儒門
搢紳之閒號爲端士昨蒙朝獎冠于諫垣時方
被病不果上道長告巳滿塊然家居今聞疾瘳
可以録用臣與俶乆同班列知其材能爲官擇
人敢舉自代
　　上宰相賀德音(大和九年十二/月二十三日)
同州狀上中書門下今月十六日德音右被刑
部牒宣示德音伏以聖凙滋深新恩廣被言念
正刑之外或有詿誤之徒爰降殊私特弘在宥
瑕累咸滌危疑獲安此皆廟筭弼諧致君及物
事光前史功格上玄某限以守官不獲隨例
　　上宰相賀改元赦書(開成元年/正月日)
同州狀上中書門下改元赦書右伏奉今月一
日制書改大和十年爲開成元年大赦天下者
伏以律首三元禮崇四始順陽和發生之德敷
大號渙汗之恩宥過恤刑㢮征巳責盡去人瘼
通知物情德音朝發於九天和氣夕周於四海
此皆相公弼諧之道爕賛之功進退於宻勿之
閒發揚成􁌍霈之澤某恪守官業印綬所拘不
獲隨例拜賀
　　薦處士嚴毖
處士嚴毖右左庶子損之之孫國子司業士元
之子舊名保嗣亦有官班頃者李賔客渤常與
之游辟爲桂州支使其後寄家汝海專靜自居
某甞典汝州與語甚熟歷代史及國朝故事悉
能該通操心甚危觀跡相副未逢知己巳過壯
年汨没風塵有足悲者伏見赦文節目委州郡
長吏捜訪隱淪夫舉無他唯善所在每覽殊英
卷後列學士姓名有常州人符鳯白衣在選取
其藝業不弃逺人某忝被儒官得以薦士亦非
出位冀不廢言儻弘文集賢史氏之館採其實
學有勸諸生伏以桂州辟之於前某薦之於後
豈必有土長吏然後事行伏惟試味斯言降意
詳擇謹狀
　　薦處士王龜
處士王龜古者選公族大夫必以惇惠者教之
文敏者道之果敢者諗之鎭靜者循之孜孜於
此者蓋膏粱之性難正而懼公侯之胤不能嗣
其耿光可以深惜然則成宣之後而老爲大夫
非恥乎此智武子誡文子旣冠而見之詞也是
知古之取士不專寒族必參用世胄以廣得人
之路今見處士王龜即居守之第三子也天生
貞靜操心甚危不由門資誓志自立樂處士之
號不汨綺繻(一作/羅)之閒自到洛都便居山寺躭
玩墳籍放情煙霞曾邀與語如鋸木屑信有稟
受居然出羣伏聞比者在京師甚足知者諫院
有狀名流亟言某流滯周南靜閱時輩身雖不
用心甚愛才況遇相公持衡敢有所啓誠懸之
下輕重難欺伏惟深賜詳擇知卿族之内有遺
逸焉

劉夢得文集卷第二十二
劉夢得文集卷第二十三
　　集紀
　　　唐故李相國集　唐故韋公集
　　　唐故令狐公集　唐故盧公集
　　　唐故吕君集　唐故柳君集
　　　董氏武陵集　澈上人文集
　　唐故相國李公集
天以正氣付偉人必飾之使光耀于世粹和絪
緼積于中鏗鏘發越形乎文文之細大視道之
行止故得其位者文非空言咸繫于訏謨宥宻
庸可不紀惟唐以神武定天下羣慝旣讋驟示
以文韶英之音與鉦鼓相襲故起文章爲大臣
者魏文貞以諫諍顯馬髙唐以智略奮岑江陵
以潤色聞無草昩汙馬之勞而任遇在功臣上
唐之貴文至矣哉後王纂承多以國柄付文士
元和初憲宗遵聖祖故事視有宰相器者貯之
内庭繇是釋筆硯而操化權十八九公寔得時
而光焉公諱絳字深之趙郡人在貢士中傑然
有竒表旣豋太常第又以詞賦升甲科授秘書
省校書郎歳滿從調有司設甲乙問以觀決斷
復居髙品𥙷渭南尉擢拜監察御史未幾以夲
官充翰林學士居中轉尚書主客貟外郎歷司
勲郎中知制誥遷中書舎人風儀峻整敷奏儻
切言事感動上輒目送之一旦召至浴堂門與
語半省曰將柄用子大冝稔熟民聴遂出爲戸
部侍郎遷中書侍郎同平章事殷然有直聲及
冊免而聞望益大周旋公卿閒五爲尚書歷御
史大夫左僕射一以三公領太常刺近輔居保
釐登齋壇皆再焉太和三年以司空鎭南鄭居
二歳坐氣剛玉折海内冤惜之後三年嗣子前
京兆府户曹掾璆次子前監察御史裏行頊等
泣持遺草請編之肇白從試有司至于宰天下
詞賦詔誥封章啓事謌詩贈餞金石颺功凡四
百餘篇勒成二十卷上所以知君臣啓沃之際
下所以備風雅詩聲之義洪鍾駭聽瑶瑟清骨
其在翰苑及登台庭亟言大事誠貫理直感通
神祇龍鱗收怒天日回照古所謂一言興邦者
信哉始愚與公爲布衣游及仕畿服幸公同邑
其後雖翔泳勢異而不以名數革初心今考其
文至論事䟽感人肺肝毛髮皆聳嗚呼其盛唐
之遺直歟
　　唐故中書侍郎平章事韋公集
漢庭以賢良文學徴有道之士公孫弘條對第
一席其勢鼓行人閒取丞相且侯使漢有得人
之聲伊弘發也皇唐文物與漢同風故天后朝
燕國公說以詞摽文苑徴玄宗朝曲江公九齡
以道侔伊吕徴德宗朝天水姜公公輔杜陵韋
公執誼河東裴公垍以賢良方正徴憲宗朝河
南元公稹京兆韋公惇以才識兼茂徴隴西牛
公僧孺李公宗閔以能直言極諫徴咸用對䇿
甲於天下繼爲有聲宰相古今相望落落然如
騎星辰與夫起版築飯牛者異矣公夲名惇舉
進士登賢良旣仕方更名處厚字德載漢丞相
扶陽侯之裔孫後周逍遥公夐之八代孫右僕
射某之元子生而聦明絶人在提孩發言成詩
未幾能賦受經於先君僕射學文於伯舅許公
孟容及壯通六經旁貫百氏咨天人之際探曆
數明天官窮性命之源以至于佛書尤邃初爲
集賢殿校書郎宰相李趙公監修國史引公直
東觀就改咸陽尉遷右拾遺轉左𥙷闕世稱有
史才而能諫諍入尚書爲郎歷禮部考功皆人
望所在上方用威武以讋不庭宿兵䆮乆韋丞
相貫之酌人情上言不合意冊免因歷詆所善
公在伍中岀爲開州刺史居三年執友崔敦詩
爲相徴拜户部郎中至闕下旬歳閒以夲官知
制誥穆宗新即位注意近臣召入翰林充侍講
學士初授諫議大夫續換中書舎人侍游蓬萊
池延問大義退而進六經法言二十編優詔荅
之賜以金紫㝷遷權知兵部侍郎知制誥翰林
侍講史館修撰長慶四年春敬宗踐祚以公用
經術左右先帝五年稔聞其德尤所欽倚内署
故事與外庭不同凡言内翰學士必草詔書有
侍講者專備顧問雖官爲中書舎人或他官知
制誥第用其班次爾不竄言於訓詞至是上器
公且有以寵之乃使内謁者申命去侍講之稱
慮未諭于百執事居數日降命書重舉舊官以
明新意㝷眞拜夏官貳卿由是内庭詞臣無出
其右者凡密旨必承乎權輿故號承旨學士上
富春秋未親庶政或有凝滯視公如蓍龜寶暦
季年宫壼閒一夕生變人情大駭雖鼎臣無所
關決唯内署得參焉羣議閧(胡貢/反)然俟公一言而
定戡難纉服再維乾綱今上繼明䇿勲第一擢
拜中書侍郎同中書門下平章事以髙材遇英
主功顯人伏言無不從筆端膚寸澤及天下盡
罷冗食請歸才人事先有司物止常貢城社無
託巖廊益尊感恩盡瘁不嗇神用大和二年十
二月上前言事未及畢詞疾作暴僨以朝服委
地同列白奏搢笏扶持之不能起上命中貴人
在右翼輔歸于中書如大醉狀上震驚咨嗟徴
醫賜藥旁午疊委㑹暮肩輿至第詰旦以不起
聞贈禭加常禮後十年嗣子蕃以太子舎人直
弘文館編次遺文七十通銜哀貢誠乞詞以冠
其首謹按公未爲近臣巳前所著讃論記述銘
志皆文士之詞也以才麗爲主自入爲學士至
宰相以往所執筆皆經綸制置財成潤色之詞
也以識度爲宗觀其發德音福生人沛然如時
雨襃元老諭功臣穆然如景風命相之冊和而
莊命將之誥昭而毅薦賢能其氣似孔文舉論
經學其博似劉子駿發十難以摧言利者其辯
似管夷吾噫逢時得君奮智謀以取髙位而令
名隨之豈不偉哉初蕃旣纂修父書咨于先執
李習之請文爲領袖許而未就習之悄然謂蕃
曰翺昔與韓吏部退之爲文章盟主同時倫輩
惟柳儀曹宗元劉賔客夢得爾韓柳之逝乆矣
今翺又𬒳病慮不能自述有孤前言賷恨無巳
將子薦誠于劉君乎無何習之夢奠于襄州蕃
具道其語余感相國之平昔嘉蕃之䖍敬庶幾
能世其家固不讓云
　　唐故相國贈司空令狐公集
起文章而陟大位丹青景化焜燿藩方如霏煙
祥風縁飾萬物而與令名相終始者有唐文臣
令狐公實當之公名楚字殻士燉煌人今古數
于長安右部天授神敏性能無師始學語言乃
恊宫徴故五歳巳爲詩成章旣即冠參貢士果
有名字時司空杜公以重德知貢舉擢居甲科
瑯瑘王拱識公於童丱雅器異之至是拱自虞
部正郎領桂州銳於辟賢以酬不次之遇先拜
章而後告公旣而授試弘文館校書郎公爲人
子重難逺行稟命而去居一歳竟迫方寸而歸
家在并汾閒急於禄養捧從事檄于并州凡更
三牧官至監察御史元和初憲宗聞其名徴拜
右(一作/左)拾遺歷太常博士入爲尚書禮部貟外郎
性至孝旣孤以善居喪聞喪除爲刑部貟外郎
時帝女下嫁相禮缺官以夲官攝愽士當問名
之荅上親臨帳幄簾内窺之禮容甚偉聲氣朗
徹上目送良乆謂左右曰是官可用記其姓名
未幾改職方知制誥詞鋒犀利絶人逺甚適有
旨選司言髙第者視草内庭宰臣以爲首遂轉
夲司郎中充翰林學士滿歳遷中書舎人專掌
内制武帳通奏栢梁陪讌嘉猷髙韻冠于一時
會淮右稽誅上遣丞相即戎以督戰公草詔書
詞有渉嫌者相府上言有命中書參詳竄定因
罷内職歸閣中而君心眷然將有大用且出入
以試之及牧華州兼御史中丞錫以金紫居鎭
七月遷大夫充河陽三城懷州節度使又七月
急召抵京師拜中書侍郎同中書門下平章事
天下然後知上心倚以爲相非一朝也是歳元
和十四年秋明年正月憲宗晏駕惜其在位日
淺遭時大變穆宗踐祚轉門下侍郎平章事萬
機百度別有所付第以舊相署位充山陵使七
月禮畢部下吏有以贓狀聞者朝典用責率之
義是以左授宣歙池等州都團練觀察處置等
使兼御史大夫恩顧一異媒㜸隨生旋又貶衡
州刺史移郢州轉太子賔客分司東都㝷起爲
陜􁆁觀察使或有上封者稱前以奉陵寢不檢
下獲譴今陵土猶濕未宜遽用次陜一日重爲
賔客分司長慶四年改河南尹其秋授檢校禮
部尚書兼汴州刺史充宣武軍節度管内觀察
處置等使汴州爲四戰之地擇帥先有功峻刑
右武疑似沈命號爲危邦者積年公但以清儉
自律以恩信待人以夷坦去羣疑以禮讓汰慘
急自上化下速於置郵泮林革音無復故態璽
書勞之就加大司馬文宗纂服三年冬上表以
大臣未識天子願朝正月制曰可操節入覲遷
户部尚書俄爲東都留守又轉檢校尚書右僕
射兼鄆州刺史太平軍節度使後以王業之始
實爲北京移鎭太原從人望也以吏部尚書徴
換太常卿眞拜尚書左僕射太和九年冬十一
月京師有急兵起上方御正殿即日還宫是夕
召公決事禁中以見(賢遍/反)事傳古義爲對其詞
讜切無所顧望上心嘉之居一二日守夲官兼
諸道鹽鐵轉運使以斡利權旣非素尚仡(許乙/反)牢
讓故復爲檢校左僕射興元尹山南西道節度
觀察使兼御史大夫開成二年十一月十二日
薨于漢中官舎享年七十齊終之前一日自修
遺表初述感恩陳力之大義中及朝廷刑政之
或闕意竊言盡神識不昬上深悼之形于愍冊
未登三事故以贈之歸泉之夕有大星殞于正
寢之上光燭于庭天意若曰旣稟之而生亦有
涯而落其文章貴壽之氣焰歟初憲宗覽國書
見五王復辟之際狄梁公實尸之公爲台臣獨
召便殿問曰仁傑有後乎公以其支孫試校書
郎兼謨爲對即日拜左拾遺公遂草制他日相
銜者因扶其詞以爲非春秋諱魯之旨穆宗新
即位謙讓不自決遂有衡州之貶公議冤之嗟
乎天之於賦予也甚嗇而難周公獨富文華丁
良時歷名卿至元老蓋忠廉孝友愛才與物合
是粹美以將之邪可謂全德矣旣免喪嗣子左
𥙷闕綯集公之文成一百三十卷因長子太子
左諭德子弘分司東都負其笥來謁泣曰先正
司空與丈人爲顯交撤懸之前五日所賦詩寄
友非他人也今手澤尚存言之嗚噎長號予亦
爲之大慟收淚而視分當編次之始公參大鹵
記室以文雄邊議者謂一方不足以騁用徴拜
於朝累遷儀曹郎乃登西掖入内署訏謨密勿
遂委魁柄斯以文雄於國也嗚呼咫尺之管文
敏者執而運之所如皆合在藩聳萬夫之觀望
立朝賁羣寮之頰舌居内成大政之風霆導畎
澮於章奏鼓洪瀾於訓誥筆端膚寸膏潤天下
文章之用極其致矣而又餘力工於篇什古文
士所難兼焉昔王珣爲晉僕射夢人授大筆如
椽覺而謂人曰此必有大手筆事後孝武哀冊
文乃珣之詞也公爲宰相奉詔撰憲宗聖神章
武孝皇帝哀冊文時稱乾陵崔文公之比今考
之而信故以爲首冠尊重事也其他各以類聚
著于篇
　　唐故尚書主客貟外郎盧公集
心之精微發而爲文文之神妙詠而爲詩猶夫
孤桐朗玉自有天律能事具者其名必髙名猶
實生故乆而益大尚書郎盧公諱象字緯卿始
以章句振起於開元中與王維崔顥比肩驤首
鼓行於時妍詞一發樂府傳貴由前進士𥙷秘
書省校書郎轉右衛倉曹椽丞相曲江公方執
文衡揣摩後進得公深器之擢爲左𥙷闕河南
府司録司勲貟外郎名盛氣髙少所卑下爲飛
語所中左遷齊汾鄭三郡司馬入爲膳部貟外
郎時大盜起幽陵入洛師東夏衣冠不克歸王
所爲虜劫執公墮脅從伍中初謪果州長史又
貶永州司户移吉州長史天下無事朝廷思用
宿舊徴拜主客貟外郎道病留武昌遂不起故
相崔太傅時爲右史方在鄂以文誌其墓其一
詞曰噫公妙年有聲振耀當代翺翔雲路不虞
矰(則層/反)繳盛名先物易生癘疵三至郎署坐成
遺耋蹭蹬江臯栖栖没齒見知者恨之公逺祖
元魏北齊後周皆爲帝師公之叔父嵩山逸人
諌議大夫顥然眞隱者也公下世後七十三年
其孫元符捧遺草來乞詞以表之常經亂離多
所散落今之存者十有二卷凡若干篇
　　唐故衡州刺史吕君集
五行秀氣得之若多者爲俊人其色㶑灩於顔
閒其聲發而爲文章天之所與有物來相彼由
學而致者如工人染夏以視羽畎有生死之殊
矣初貞元中天子之文章煥乎垂光慶霄在上
萬物五色天下文人爲氣所召其生乃蕃靈芝
萐莆與百果齊坼然煌煌翹翹出乎其類終爲
偉人者幾希矣東平呂和叔寔生是時而絶人
逺甚始以文學震三川三川守以爲貴士之冠
名聲西馳速如羽檄長安中諸生咸避其鋒丙
(一作/兩)科連中鋩刃愈出德宗聞其名自集賢殿校
書郎擢爲左拾遺明年犬戎請和上問能使絶
域者君以竒表有專對材膺選轉殿内史錫之
銀章還拜尚書户部貟外郎轉司封遷刑部郎
中兼侍御史副治書之職㑹中執法左遷縁坐
道州刺史以政聞改衡州年四十而没後十年
其子安衡泣捧遺草來謁咨余伸之成一家言
凡二百篇和叔名温別字化光祖考皆以文學
至大官蚤聞詩禮於先侍郎又師吳郡陸質通
春秋從安定梁肅學文章勇於藝能咸有所祖
年益壯志益大遂撥去文字與俊賢交重氣槩
覈名實歆然以致君及物爲大欲每與其徒講
疑考要皇王覇強之際臣子忠孝之道出入上
下百千年閒詆訶角逐疊發連袵得一善輒盱
衡擊節揚袂頓足信容得色舞于眉端以爲按
是言循是理合乎心而氣將之昭昭然若揭日
月而行孰能閼其勢而爭天光者乎嗚呼言可
信而時異道甚長而命窄精氣爲物其有所歸
乎古之爲書者先立言而後體物賈生之書首
過秦而荀卿亦後其賦和叔年少遇君而卒以
謫似賈生能明王道似荀卿故余所先後視二
書斷自人文化成論至諸葛武侯廟記爲上篇
其他咸有爲而爲之始學左氏書故其文微爲
富豔夫羿之關弓唯巴蛇九日乃能盡其彀而
回注鷃爵亦要中於㝷常之閒非羿之手弓有
能有不能所遇然也後之逹解者推而廣之知
余之素交不相索於文字之内而已
　　唐故柳州刺史柳君集
八音與政通而文章與時髙下三代之文至戰
國而病渉秦漢復起漢之文至列國而病唐興
復起夫政庬而土裂三光五嶽之氣分(扶問/反)大音
不完故必混一而後大振初貞元中上方嚮文
章昭回之光下飾萬物天下文士爭執所長與
時而奮粲然如繁星麗天而芒寒色正人望而
敬者五行而已河東柳子厚斯人望而敬者歟
子厚始以童子有竒名於貞元初至九年爲名
進士十有九年爲材御史二十有一年以文章
稱首入尚書爲禮部貟外郎是歳以踈俊少檢
獲訕出牧邵州又謫佐永州居十年詔書徴不
用遂爲柳州刺史五歳不得召歸病且革留書
抵其友中山劉某曰我不幸卒以謫死以遺草
累故人某執書以泣遂編次爲三十通行於世
子厚之喪昌黎韓退之誌其墓且以書來弔曰
哀哉若人之不淑吾甞評其文雄深雅健似司
馬子長崔蔡不足多也安定皇甫湜文章少所
推讓亦以退之言爲然凡子厚名氏與仕與年
曁行己之大有退之之誌若祭文在今附于第
一通之末云
　　董氏武陵集
片言可以明百意坐馳可以役萬景工於詩者
能之風雅體變而興同古今調殊而理冥逹於
詩者能之工生於才逹生於明二者還相爲用
而後詩道備矣余甞執斯評爲公是且衡而度
之誠懸乎心黙揣羣才鈞銖㝷尺隨限而盡如
是所閱者百態一旦得董生之詞杳如搏翠屏
浮層瀾視聽所遇非風塵閒物亦猶明金綷羽
得于遐裔雖欲勿寶可乎生名侹字庶中幼恃
屬詩者晚而不衰心源爲鑪筆端爲炭鍜鍊元
夲雕礱羣形糾紛舛錯逐意犇走因故㳂濁恊
爲新聲甞所與游皆青雲之士聞名如盧杜(盧/貟)
(外象杜/貟外甫)髙韻如包李(包祭酒佶/李侍郎紆)迭以章句揚於當時
末路寡徒值余歡甚因相謂曰閒身以廷尉屬
爲荆州從事移疾罷去幽卧於武陵迨今四年
言未信於世道不施於人寓其性懷播爲味咏
時發笥紛然盈前凡五十篇因地爲目吾子常
號知我盍表而志之爲生羽翼余不得讓而著
于篇因系之曰詩者其文章之藴邪義得而言
喪故微而難能境生於象外故精而寡和千里
之繆不容秋毫非有的然之姿可使户曉必俟
知者然後鼓行於時自建安距永明巳還詞人
比肩唱和相發有以朔風零雨髙視天下蟬噪
鳥鳴蔚在史䇿國朝因之粲然復興由篇章以
躋貴仕者相踵而起兵興巳還右武尚功公卿
大夫以憂濟爲任不暇器人於文什之閒故其
風􁌘息樂府恊律不能足(去/聲)新詞以度曲夜諷
之職寂寥無紀則董生之貧卧于裔土也其不
得於時者歟其不試故藝者歟
　　澈上人文集
釋子工爲詩尚矣休上人賦別怨約法師哭范
尚書咸爲當時才士之所傾歎厥後比比有之
上人生於㑹稽夲湯氏子聦察嗜學不肯爲凡
夫因辤父兄出家號靈澈字源澄雖受經論一
心好篇章從越客嚴維學爲詩遂籍籍有聞(去)
維卒乃抵吳興與長老詩僧皎然游講藝益至
皎然以書薦于詞人包侍郎佶包得之大喜又
以書致于李侍郎紆是時以文章風韻主盟於
世者曰包李以是上人之名由二公而颺如雲
得風柯葉長王以文章接才子以禪理恱髙人
風儀甚雅談笑多味貞元中西遊京師名振輦
下緇流疾之造飛語激動中貴人因侵誣得罪
徙汀州㑹赦歸東越時吳楚閒諸侯多賔禮招
延(一作/迓)之元和十一年終於宣州開元寺七十有
一門人遷之建塔於越之山隂天柱峯之陲從
夲敎也初上人在吳興居何山與晝公爲侣(皎/然)
(字晝時/以字行)時予方以兩髦執筆硯陪其吟詠皆曰孺
子可敎後相遇于京洛與友許之契焉上人殁
後十七年予爲吳都其門人秀峯捧先師之文
來乞詞以志且曰師甞在吳賦詩僅二千首今
刪取百篇勒爲十卷自大曆至元和凡五十年
閒接詞客聞人詶唱別爲十卷今也思行乎昭
世求一言羽翼之因爲評曰世之言詩僧多出
江左靈一導其源護國襲之清江揚其波法振
㳂之如么絃孤韻瞥入人耳非大樂之音獨吳
興晝公能備衆體晝公後澈公承之至如芙蓉
園新寺詩云經來白馬寺僧到赤烏年謫汀州
云青蠅爲弔客黃犬寄家書可謂入作者閫域
豈獨雄於詩僧閒邪
劉夢得文集卷第二十三
劉夢得文集卷第二十四
　　雜著
　　　鑒藥　訊甿
　　　嘆牛　儆舟
　　　原力　說驥
　　　述病
　　因論七篇序
子劉子間居作因論或問其旨曷歸歟對曰因
之爲言有所自也夫造端乎無形垂訓於至當
其立言之徒放詞乎無方措旨於至適其寓言
之徒蒙之智不逮于是造形而有感因感而有
辭匪立匪寓以因爲目因論之㫖也云爾
　　鑒藥
劉子間居有負薪之憂食精良弗知其旨血氣
交沴煬然焚如客有謂予子疾病積日矣乃今
我里有方士淪跡於醫厲者造焉而美肥跛者
造焉而善馳矧常病雅將子詣諸予然之之醫
所切脉觀色聆聲參合而後言曰子之病其興
居之節舛衣食之齊(去)乖所由致也今夫藏鮮
能安榖府鮮能母氣徒爲美疹之囊橐爾我能
攻之乃出藥一丸可兼方寸以授余曰服是足
以瀹昬煩而鉏藴結銷蠱慝而歸耗氣然中有
毒須其疾瘳而止過當則傷和是以微其齊(去)
也予受藥以餌過信而膇能輕痺能和渉旬而
苛癢絶焉抑搔罷焉踰月而視分纎聽察微蹈
危如平嗜糲如精或聞而慶予且關言曰子之
獲是藥幾神乎誠難遭巳顧醫之態多嗇術以
自貴遺患以要(平)財盍重求之所至益深矣予
昧者也泥通方而狃旣効猜至誠而惑勦說卒
行其言逮再餌半旬厥毒果肆岑岑周體如痁
瘧焉悟而走諸醫醫大咤曰吾固知夫夫未逹
也促和蠲毒者投之濵於殆而有喜異日進和
藥乃復初劉子慨然曰善哉醫乎用毒以攻疹
用和以安神易則兩躓明矣茍循往以御變昧
於節宣奚獨吾儕小人理身之弊而己
　訊甿
劉子如京師過徐之右鄙其道旁午有甿増増
扶斑白挈覊角齎生器荷農用摩肩而西僕夫
告予曰斯宋人梁人毫人潁人之逋者今復矣
予愕而訊云予聞隴西公暢轂之止方踰月矣
今爾曹之來欣欣然似恐後者其聞有勞倈
之簿歟蠲復之條歟振贍之術歟碩䑕亡歟瘈狗
逐歟曰皆未聞也且夫浚都吾政之上游也自
巨盜間舋而武臣顓焉牧守由將校以授皆虎
而冠子男由胥徒以出皆鶴而軒故其上也子
視卒而芥視民其下也􁀳其理而蛑其賦民弗
堪命是軼于他土然咸重遷也非阽危擠壑不
能違之曩者雖歸歟成謡而故態相㳂莫我敢
復今聞吾帥故爲丞相也能清淨畫一必能以
仁蘇我矣其佐常宰京邑也能誅鉏豪右必能
以法衞我矣奉斯二必而來歸惡待事實之及
也予因浩歎曰行積於彼而化行於此實未至
而聲先馳聲之感人若是之速歟然而民知至
至矣政在終終也甞試論聲實之先後曰民黠
政頗須理而後勸斯實先聲後也民離政亂須
感而後化斯聲先實後也立實以致聲則難在
經始由聲以循實則難在克終操其柄者能審
是理俾先後終始之不失斯誘民孔易也
　嘆牛
劉子行其野有叟牽跛牛于蹊偶問焉何形之
瑰歟何足之病歟今觳觫然將安之歟叟攬縻
而對云瑰其形飯之至也病其足役之過也請
爲君畢詞焉我僦車以自給甞驅是牛引千鈞
北登太行南並商嶺(一作/顔)掣以回之叱以聳之
雖渉淖躋髙轂如蓬而輈不憤乃今廢矣顧其
足雖傷而膚尚腯以畜豢之則無用以庖視之
則有贏伊禁焉莫敢尸也甫聞邦君饗士卜剛
日矣是往也當要(平/聲)售於宰夫余尸之曰以叟
言之則利以牛言之則悲若之何予方窶且無
長物願解裘以贖將置諸豐草之郷可乎叟辴
然而咍曰我之沽是屈指計其直可以持醪而
囓肥飴子而衣妻若是之逸也奚事裘爲且昔
之厚其生非愛之也利其力今之致其死非惡
之也利其財子惡乎落吾事劉子度是叟不可
用詞屈乃以杖扣牛角而嘆曰所求盡矣所利
移矣是以貟能覇吳屬鏤賜斯旣帝秦五刑具
長平威振杜郵死陔下敵擒鍾室誅皆用盡身
賤功成禍歸可不悲哉可不悲哉嗚呼執不匱
之用而應夫無方使時宜之莫吾害也苟拘於
形器用極則憂明巳
　　儆舟
劉子浮于汴渉淮而東亦旣釋紼纚榜人告予
曰方今湍悍而舟盬宜謹其具以虞焉予聞言
若厲繇是袽以窒之灰以墐之㪺以乾之僕怠
而躬行夕惕而晝勤景霾晶而莫進風異響而
遄止兢兢然累辰是用獲濟偃檣弭櫂次于淮
隂於是舟之工咸沛然自暇自逸或遊肆而觴
矣或拊橋而歌矣隷也休役以尚寢矣吾曹無
虞以宴息矣逮夜分而窾隙濳澍渙然隂潰至
乎淹簀濡薦方卒愕傳呼跣跳登坵僅以身脫
目未及瞬而樓傾軸墊圯于泥沙力莫能支也
劉子　然目視而言曰曏予兢愓也汨洪波而
無害今予宴安也蹈常流而致危畏之途果無
常所哉不生所畏而生於所易也是以越子膝
行吳君忽晉宣尸居魏臣怠白公厲劔子西哂
李園養士春申易至于覆國夷族可不儆哉嗚
呼禍福之肧胎也其動甚微倚伏之矛楯也其
理甚明困而後儆斯弗及巳
　原力
劉子于邁舟次泗濵維䋏邇之于傳傳吏適傳
呼曰乗馹者方來誰何之則曰力人也雅以力
聞於吴楚間中貴人器之謂宜爲爪士獻言于
上有旨趣(音/促)如京師頃其至則仡然五輩咸碩
其體毅其容動睛曄如曵趾岌如顧瞻低回飲
啜有聲泗濵守伾由將授也恱而勞之饗以太
牢飲以百壷酒酣氣振求試自矜傍如無人中
若有憑有盪舟如㳂者抉鼎如飛者綯鍵如麻
者開兩弧而脉不僨者屣巨石而齊如流者異
哉果以力駭丗而聞于上也異日話於儒家者
流有客悱然自奮曰斯誠力矣上之不過誇胡
人而戲角抵次之不過倅期門而振袀服我之
力異然以道用之可以格三苗而賔左衽以威
用之可以係六蠻而斷右臂由是而言彼力也
長雄於匹夫然猶馹其騑餼其食我力也無敵
於天下亦當蒲其輪鶴其書矣予詰之曰彼之
力用於形者也子之力用於心者也形近而易
見心逺而難明理乎而言則子之力大矣時乎
而言則彼力大矣且夫小大迭用曷常哉彼固
有小矣子固有大矣予所不能齊也客於邑垂
涕洟劉子解之曰屠羊于肆適味於衆口也攻
玊于山俟知於獨見也貪日得則鼓刀利要歳
計而韞匵多客聞之破涕曰吾方俟多於歳計
也歳歟歳歟其我與歟
　　說驥
伯氏佐戎于朔陲獲良馬以遺予予不知其良
也秣之稊粃飲之汚池廐櫪也上痺而下蒸羈
絡也綴索而續韋其易之如此予方病且窶求
沽于肆肆之駔亦不知其良也評其價六十緡
將劑矣有裴氏子嬴其二以求之謂善價也卒
與裴氏裴所善李生雅挾相術於馬也尤工覩
之周體咍然視听然笑旣而抃隨之且曰乆矣
吾之不覯於是也是何柔心勁骨竒精妍態宛
如鏘如曄如翔如之備邪今夫之徳也全然矣
顧其維駒藏銳于内且秣之乖方是用不恱于
常目須其齒備而氣振(平)則衆美灼見上可以
獻帝閑次可以鬻千金裴也聞言竦焉遂儆其
㒒蠲其皁筐其惡蜃其溲　以美薦秣以薌粒
起之居之澡之挋(音/震)之無分隂之怠斯以馬養
養馬之至分也居無何果以驥徳聞客有唁予
以喪其寶且譏其所貿也微予洒然曰始予有
是馬也予常馬畜之今予易是馬也彼寶馬畜
之寶與常在所遇爾且夫昔之翹陸也謂將蹄
將齧柢以撾䇿不知其籋雲爾昔之嘘吸也謂
爲疪爲癘投以藥石不知其噴玊爾夫如是則
曠日歷月將頓踣是以曽何寶之有焉繇是而
言方之於士則八十其緡也不猶愈於五羖皮
乎客謖而竦予遂言曰馬之徳也存乎形者也
可以目取然猶違之若此矧徳藴于心者乎斯
從古之歎予不敢嘆
　　述病
劉子甞渉暑而征熱攻于腠以致病其僕也告
痡亦莫能興逮浹日予有瘳醫診之曰疾幸閒
矣顧熱沴而未平有遺類焉宜謹於攝衞攝衞
之乖方則病復矣所苦旣微而怠其說倦眠于
衾而興焉倦隱几而歩焉靣不能罷頮髮不能
捐擳口不能忘味心不能無思如是未移日而
疾也瘮(踈錦/反)如覆癏于躬進藥求汗凡三渙然後
目能視旣分則嚮時之僕巳睆(一作/睨)然執杯圈侍
予于前矣予訝而曰曩吾與若也病偕呻也謼
也若酷而吾微藥也餌也吾殷而若簿何患之
同而痊之異哉㒒諄諄而荅云己之被病也兀
然而無知有(一作/其)間也亦兀然而無知髮蓬如而
忘乎亂靣黔如而忘乎垢洎疾之殺也雖飲食
是念無滑甘之思日致復初亦不自知也予喟
然嘆曰始予有斯㒒也命之理畦則𬞞荒主庖
則味乖顓廐則馬瘠常謂其無適能適乃今以
兀然而賢我逺甚利與鈍果相長哉㒒更矣劉
子遂言曰樂於用則豫章貴厚其生則社櫟賢
唯理所之曽何膠於域也
劉夢得文集卷第二十四
劉夢得文集卷第二十五
　　雜說
　　　弔馬文　口兵戒
　　　猶子蔚適越戒　觀愽
　　　觀市　論書
　　　劉氏集略說　名子說
　　　丞相府論學事　魏生兵要述
　　　救沈志
　　弔馬文
馬乾類蓋健而善馳君子之所宜求爲獸也故
法求於力或逸而喜駭求於和或乾而易仆由
德而稱者鮮焉曩予知善馬之難遭也不求于
肆而于其郷一旦果得隂山之阿蠖略其形蕭
然其鳴長顧逺視順而能力顧其低軀非騫然
而偉也雖士得以乗之始予被皂衣于朝朝之
人多三四其壯(一作/牲)以迭馭予無兼焉水轍之
淋灕淖途之汪洋結爲确犖融爲拗堂前有僨
輈後有濡裳我䇿垂空我鑣方揚振鬛軒昂矯
如飛翔翹翹其雄也非力而何烈火之具舉鈎
膺之疊舞一蹊千趾駢比齟齬㢁者斯擠悍者
斯怒我鞍如山我轡如組弭毛容與宛若孤處
靡靡其柔也非慧而何前日予之獲譴于闕下
背商顔趣昭丘日中而踰舎循門之南非騎所
宜夷則沮洳髙則􁃔巇虎咆空林䰥(一作/􁊋)鬪荒
馗風雨孤征簡書之威俾予弗顚我馬焉依屑
屑其勞也非德而何予至武陵居沅水傍或踰
月未甞跨焉以故莫得伸其所長跼蹐顧望兮
頓望其鏁韁飲齕日削兮精耗氣傷寒櫪騷騷
兮瘁毛蒼涼路聞躞􁨘兮巴馬騰驤朔雲深兮
邊草逺意欲往兮聲不揚隤然似不得其所而
死故其嗟也兼常初玄宗羈大宛而盡有名馬
命典牧以時起居洎西幸蜀往往民閒得其種
而蕃焉故良也色者率非中土類也稽是毛物
豈祖於宛歟漢之歌曰龍爲友武陵有水曰龍
泉遂歸骨于是川且弔之曰生于磧礰善馳走
萬里南來困丘阜青菰寒菽何適口病聞北風
猶舉首金壷巳平骨空朽投之龍荆從爾友
　　口兵戒
余讀蒙莊書曰兵莫慘於志鏌釾爲下缺然知
志士之傷夫生也他日讀逺祖中壘校尉書曰
口者兵也衋然知言之爲兵又慘乎志因愽考
前載極其兩端夫志兵之薄人激烈抗憤不過
無從容於世耳口兵之起其刑渥焉繇是知吾
祖之言爲急作戒以書于盤盂五刃之傷藥之
可平一言成痾智不能明人或罹兵道塗犇救
投方效技思恐其後人或罹譖比肩狐疑借有
解紛毀輒隨之故曰舌端之蘗慘乎楚鐵夷竈
誠謀執戈以驅掩人誠智折笄以詈賢者誨予
信其有旨發言之難伸舌猶爾辯爲詐謀黙爲
德基玉櫝不啓焉能瑕疵犨麋深居孰謂可嗤
我口之啓爾心之門無爲我兵當爲我藩以愼
爲鍵以忍爲􁈈可以多食勿以多言
　　猶子蔚適越戒
猶子蔚晨跪于席端曰某㓜承叔父訓始勾萌
至于扶踈前日不自意有司以名汚賢能書又
自不意被丞相府召爲從事重兢累媿懼貽叔
父羞今當行乞辭以爲戒余曰若知彞器乎始
乎斵輪因人規矩中度外枵然而有容者理膩
質堅後加宻石焉風戾日晞不副不聱(五吏/反)然後
青黄之鳥獸之飾乎瑶金貴在清廟其用也羃
以養絜其藏也櫝以養光苟措非其所一有毫
髮之傷儡然與破甑爲伍矣汝之始成人猶器
之作朴是宜力學爲礱斵親賢爲青黃睦僚友
爲瑶金忠所奉爲清廟盡敬以爲羃愼微以爲
櫝去怠以護傷在勤而行之爾設有人思披重
霄而挹顥氣病無階而升有力者揭層梯而倚
泰山然而一舉足而一髙非獨揭梯者所能也
尺大位未甞曠故世多貴人唯天爵并者乃可
偉爾夫偉人之一顧踰乎華章而一非亦慘乎
黥刖行矣愼諸吾見垂天之雲在爾肩腋閒矣
昔吾友柳儀曹甞謂吾文俊而膏味無窮而炙
愈出也遲汝到丞相府居一二日袖吾文入謁
以取質焉丞相吾友也汝事所從如事諸父借
有不如意推起敬之心以奉焉無忽
　　觀愽
客有以愽戲自任者遲余觀焉初主人執握槊
之器寘于廡下曰主進者要約之旣揖讓即次
有愽齒二異乎齒負之齒其制用骨觚稜四均
鏤以朱墨耦而合數取應朞月視其轉止依以
爭道是制也通行之乆矣莫詳所祖以其用必
投擲故以博投詔之是日客抵骨于局且祝之
曰其來如趨其去如脫事先赼趄命中無蹉跌
無從彼呼無戾我詛分曹遒迫自朝至于日中
稷而率與所祝異焉客視骨如有情焉如或憑
焉悉詈之不泄又從而齕齧蹂􁨓之莫顧其十
目之咍讓也乃曰非予術之不工是朽骼者不
予卑也請刷恥于弈棊主人促命燭以續騖神
黙計巧竭智匱主進者書勝負之數于牘視其
所喪又倍前籍焉觀者曰以夫人之褊心亦將
詬棊而抵枰矣旣乃恬而不恤𧹞然有失鵠求
身之色人咸異之子劉子曰先人者制人愽投
是巳從人者制於人枰棊是巳二者豈有數存
乎其閒哉何處之勢異爾是知當軸者易生嫌
而退身者易爲譽易生之嫌不足貶也易爲之
譽不足多也在辨其所處而巳
　觀市
由命士巳上不入於市周禮有焉乃今觀之蓋
因也元和三年沅南不雨自季春至于六月毛
澤將盡郡守有志于民誠信而雩遂徧山川方
社又不雨遂遷市于城門之逵余得自麗譙而
俯焉肇下令之日布市籍者咸至夾軌道而分
次焉其左右前後班閒錯跱如在闤之制其列
區牓揭價名物參外夷之貨馬牛有緯私屬有
閑在巾笥者織文及素焉在几閣者彫彤及質
焉在筐筥者白黒巨細焉業于饔者列饔饎陳
䴵餌而苾然業于酒者舉酒旗滌盃盂而澤然
鼓刀之人設髙俎解豕羊而赫然華實之毛畋
漁之生交蜚走錯水陸羣狀夥名入隧而分韞
藏而待價者負挈而求沽者乗射其時者竒贏
以游者坐賈顒顒行賈遑遑利心中驚貪目不
瞬於是質劑之曹較固之倫合彼此而騰躍之
冒良苦之巧言斁量衡於險手抄忽之差鼓舌
傖儜詆欺相髙詭態橫出鼓囂譁坌煙埃奮羶
腥疊巾屨囓而合之異致同歸雞鳴而爭赴日
中而駢闐萬足一心恐人我先交易而退陽光
西徂幅貟不移徑如初中無求隙地俱爲守犬
鳥烏樂得腐餘是日倚衡而閱之三感其盈虚
之相㝷也速故著于篇云
　　論書
或問曰書足以記姓名而巳工與拙何損益於
數哉荅曰此誠有之蓋舉下之說爾非蹈中之
說亦猶言居室曰避燥濕而已言衣裳曰適寒
燠而已言飲食曰充腹而巳言車馬曰代勞而
已言禄位曰代耕而巳今夫考居室必以閌門
豐屋爲美笥衣裳必以文章鮮澤爲甲評飲食
必以精良海陸爲貴第車馬必以華輈絶足爲
髙干禄位必以重侯累封爲意是數者皆不行
舉下之說奚獨於書也行之邪禮曰士依於德
游於藝德者何曰至曰敏曰孝之爲謂藝者何
禮樂射御書數之爲謂是則藝居三德之後而
士必游之也書居數之上六藝之一也語曰飽
食終日無所用心難乎哉不有愽弈者乎爲之
猶賢乎巳是則愽弈不得列於藝差愈於飽食
無所用心爾吾觀今之人適有面詆之曰子書
居下品矣其人必逌爾而笑或謷然不屑有詆
之曰子握槊弈棊居下品矣其人必𧹞然而媿
或艴然而色是故時敢以六藝斥人不敢以六
博斥人嗟乎衆尚之移人也問者曰然則彼魏
晉宋齊閒亦甞尚斯藝矣至有君臣爭名父子
不讓何哉荅曰吾姑欲求中道爾子寧以尚之
之弊規我歟且夫信者美德也秦繆尚之而賢
臣莫贖黃老者至道也竇后尚之而儒臣見刑
道德且不可尚矧由道德以下者哉所謂中道
而言書者何處之文學之下六博之上材鈞而
善者得以加譽遇鈞而善者得以議能所加在
乎譽非實也不黷于賞所議在乎過非罪也不
紊于刑夫如是庶乎六書之學不堙墜而巳乎
　　劉氏集略說
子劉子曰五逹之井百汲而盈科未必涼而甘
所處之勢然也人之詞待扣而揚猶井之利汲
爾始余爲童兒居江湖閒喜與屬詞者游謬以
爲可教視長者所行止必操觚從之及冠舉秀
才一幸而中說有司懼不厭於衆亟以口譽(平)
之長安中多循空言以爲誠果有名字益與曹
輩畋漁于書林宵語途話琴酒調謔一出於文
章俄𬒳召爲記室參軍㑹出師淮上恒磨墨於
楯鼻或寢止羣書中居一二歳由甸服升諸朝
凡三進班而所掌猶外府或官課(平)或爲人所
倩昌言奏記移讓告諭奠神誌葬咸猥并焉及
謫于沅湘閒爲江山風物之所蕩往往指事成
歌詩或讀書有所感輙立評議窮愁著書古儒
者之大同非髙冠長劔之比爾前年蒙恩澤授
以郡符居海壖多雨慝作適晴喜躬曬書于庭
得已書四十通逌爾自哂曰道不加益烏用是
空文爲眞可供醬蒙藥褚爾他日子壻愽陵崔
生關言曰某也曏游京師偉人多問丈人新書
幾何且欲取去而某應曰無有輒媿起於顔閒
今當復西期有以弭媿者繇是刪取四之一爲
集略以貽此郎非敢行乎逺也
　　名子說
魏司空王昶名子制誼咸得立身之要前史是
之然則書紳銘器孰若發言必稱之乎今余名
示長子曰咸允字信臣次曰同廙字敬臣欲示
於人無賢愚於事無小大咸推以信同施以敬
俾物從而衆恱其庶幾乎夫忠孝之於人如食
與衣不可斯須離也豈俟余勗哉仁義道深非
訓所及可勉而企者故存乎名夫朋友字之非
吾職也顧名旨所在遂從而釋之孝始於親終
扵事君偕曰臣知終也
　　奏記丞相府論學事
十一月七日使持節都督夔州諸軍事夔州刺
史劉某謹奏記相公(閤下)凡今能言者皆謂天
下少士而不知養材之道鬱堙而不揚非天不
生材也亦猶不耕者不歎廩庾之無餘非地不
産百榖也伏以貞觀中增築學舎千二百區生
徒三千餘人時外夷上䟽請遣子弟入附于三
雍者五國雖菁菁者莪育材之道不足比也今
之膠庠不聞絃歌而室廬圯廢生徒衰少非學
官不欲振舉也病無貲財以給其用鯫生今有
一見使太學立富幸遇相公在位可以索言之
禮云凡學官春釋奠于其先師斯禮止于辟雍
頖宮非及天下也今四海郡縣咸以春秋上丁
有事孔子廟其禮不應於古且非孔子意也炎
漢初定羣臣皆起屠販爲公卿故孝惠髙后之
閒置原廟於郡國逮孝元時韋玄成以碩儒爲
丞相遂建議罷之夫以子孫尚不敢違禮以饗
其祖況後學師先聖之道而首違之祭義曰祭
不欲數語云祭神如神在與其煩於舊饗孰若
行其教道今夫子之教日頽靡而以非禮之祀
媚之斯儒者之所宜憤悱也竊觀歷代無有是
事皇家武德二年詔於國學立周公孔子廟四
時致祭貞觀十一年又詔修宣尼廟於兖州至
二十年許敬宗等奏乃遣天下諸州縣置三獻
官其他如方社敬宗非通儒不能典禮開元中
玄宗嚮學與儒臣議繇是發德音其罷郡縣釋
奠牲牢唯酒脯以薦後數年定令時王孫林甫
爲宰相不渉學委御史中丞王敬從刋之敬從
非文儒遂以明衣牲牢編在學令是首失於敬
宗而終失於林甫習以爲常罕有敢非之者謹
按夲州四縣一歲釋奠物之直緡錢十六萬有
竒舉天下之郡縣當千七百不啻羈縻者不在
數中凡歳中所出於經費過四千萬適資三獻
官飾衣裳飴妻子而巳於尚學之道無有補焉
前日詔書許列郡守臣得以上言便事今謹條
奏某乞下禮官愽士詳議典制罷天下縣邑牲
牢衣幣如有生徒春秋依開元敕旨用酒醴暇
脩腒鱐榛栗示敬其事而州府許如故儀然後
籍其資半附益所隷州使增學校其半率歸國
庠猶不下萬計築學室具器用豐篹食增掌固
以備使令凡儒官各加稍食其𥿄筆鈆黄視所
出州率令折入學徒旣備明經日課繕書若干
𥿄進士命讎校亦如之則貞觀之風粲然不殊
其他郡國皆立程督投紱懷璽棫樸皇華良可
詠矣伏惟相公發迹咸自諸生其尊素王之道
儀形四方宜在今日是以小生敢㳂故事以奏
記于左右姑舉其大較至於證據纎悉條奏具
之章下之日某乞留神省察不勝大願惶恐拜
手稽首
　　魏生兵要述
余爲書殿學士四年所與居皆鴻生彦士一旦
詔下懷吳郡章而東門下生咸惜是行且曰吳
中富士必有知書宜爲太守所禮者及下車閱
客籍森然三千有鉅鹿魏生持所著書來謁曰
不佞始讀書爲文章凡二十年在貢士中孤鳴
甚哀卒無善聽者退而收視易慮伏北牎下考
前言成兵要十編度諸侯未遑是事將笈而西
求一言以生羽翼予取其書觀之始自黃帝伏
蚩尤至于隋氏平江南語春秋戰國事最備磅
礴下上數千年閒其攟摭評議無遺䇿用是以
干握兵符貴人宜有虚巳而樂聞者子盍行乎
吾知元侯上舎不獨善雞鳴彈長鋏三五九九
之伎顓之而巳
　　救沈志
貞元季年夏大水熊武五谿鬪泆于沅突舊防
毀民家躋髙望之溟涬葩華山腹爲坻林端如
莎湍道駃悍不風而怒崱嶷前邁浸淫旁掩柔
者靡之固者脫之規者旋環之矩者倒顚之輕
而汎浮者硠礚之重而髙大者前却之生者力
音殪者㢮形蔽流而東若木柹然有僧愀焉檐
於路曰浮圖之慈悲救生最大能援彼於溺我
當爲魁里中兒願從四三輩皆狎川勇游者相
與乗堅舟挾善器維以脩䋏􁂳于崇丘水當洄
洑人易寘力凝矑執用俟可而拯大凡室處之
類穴居之彚在牧之羣在豢之馴上羅黔首下
逮毛物拔乎洪瀾致諸生地者數十百焉適有
摯獸如鴟夷而前攫持流枿首用不䧟隅目傍
睨其姿弭然甚如六擾之附人者其徒將取焉
僧趣(音/促)訶之曰第無濟是爲自之可里所而不
能有所持矣舟中之人曰吾聞浮圖之教貴空
空生普普生慈不求報施之謂空不擇善惡之
謂普不逆困窮之謂慈曏也生必救而今也窮
見廢無乃計善惡而忘普與慈乎僧曰甚矣問
之迷且妄也吾之教惡乎無善惡哉六塵者
在身之不善也佛以賊視之末伽聲聞在彼之
未寤也佛以邪目之惡乎無善惡也吾曏也所
援而出死地者衆矣形乾氣還各復夲狀蹄者
躑躅然羽者翹蕭然而言者諓諓然隨其所之
吾不尸其施也不德吾則巳烏能害爲彼形之
乾髬髵之姿也彼氣之還暴悖之用也心足反
噬而齒甘最靈是必肉吾屬矣庸能躑躅諓諓
之比歟夫虎之不可使知恩猶人之不可使爲
虎也非吾自遺患焉爾且將貽患于衆多吾罪
大矣子劉子曰余聞善人在患不救不祥惡人
在位不去亦不祥僧之言逺矣故志之
劉夢得文集卷第二十五
劉夢得文集卷第二十六
　　記
　　　天平軍節度廳壁
　　　汴州刺史廳壁　鄭門新亭
　　　國學五經壁　鄭州刺史廳壁
　　　管城新驛　和州刺史廳壁
　　　山南節度廳壁　山南西道新修驛路
　　天平軍節度使廳壁
元和十四年春二月王師平河南負固之地十
有二州憲宗視地圖户版俾參其地三月有詔
其以曹濮隷鄆爲一隅按部三郡統兵三萬乃
新其軍錫號天平蓋承天威以平暴勃志勲楊
休在稱爲雄新邦始倈汚俗猶用朝廷革之以
漸故命功臣或辯吏以帥焉大和三年冬天平
監軍使以故侯病聞上方注意治夲乃以牙璋
玉節鼎右僕射官稱賜東都留守令狐公曰予
擇文武惟汝兼前年鎭汴州有顯庸往年弼憲
宗有素貴徒得君重剛吾四支公西拜稽首登
車有耀不踰旬抵治所夾清河而域之惟鄆州
在春秋爲須句之國渉漢爲濟東蓋禹貢兖州
之域宣精在上奎爲文宿畫野在下魯爲儒郷
故其人知書風俗信厚天寶末大憝起於幽都
虜將因兵鋒取其地右勇左德積六十年公之
來思如古醫之治劇病宣洩頥養氣還神復大
凡抗詔條國式於身以先之示菲約以𥙿人信
賞罰以格物物力日完人風自移渉月報政踰
年鼎治牙門之容曁曁而恭壘門之容仡仡而
和里中之容闐闐而遂勞者以安去者以歸分
星不揺田祖降福凡革前非罷供第無名錢歳
鉅萬菽粟如之錦繒且千兩去苛法急徴毀家
償租之令故流庸自占四萬室衆無吁咨和氣
乃來三田仍稔草木咸瑞豈偶爾哉初斯堂西
墉有刺史記而元戎雄尊之位虚其左方豈有
待邪公命愚志之俾來者仰公知變風之自大
和五年夏四月二十六日記
　　汴州刺史㕔壁
夲朝以浚儀爲汴州刺史治所自隋釃新渠吸
黃河而東行州含其樞爲天下劇内屏王室東
雄諸侯居無事時常帶廉察使兵興巳還益以
節旄用人得否繫國輕重長慶四年詔書命河
南尹敦煌令狐公來莅來刺錫之介圭使印兵
符汴人交賀肴驛騰貴惟是邦始都于魏惠王
始郡于宇文周星躔回環天駟垂光地爲四戰
故其俗右武人具五都故其氣習豪公自爲宰
相時巳熟四方之利病凡所戾止參然前知旣
視事三日挹羣吏與之言曰吾食止圭田吾用
止公入凡他給過制傷廉浼㓗者悉罷之壹歸
乎公藏凡曲防苛禁不情乖體者悉剗之一出
乎令典凡關征舩筭奪時專利者悉更之一遵
乎詔條然後刑麗事而詳賞以時而均興學以
勸藝示寛以化勇居數月而汴州人恂恂然無
復故態明年大成議者若曰惟浚都國之咽頥
咀清嚥和旁暢四支東夏黕焉由我以肥是浚
之治非所澤于所履而巳初公七代祖在隋爲
納言大業中持節居此亦號刺史距今餘二百
年公實能似旣拜闕發魚書合左右契由阼階
躋遐踵前武歆然如聞其馨香肅然如覩其形
容信乎君子之澤逺而有光輝也他日命遊梁
客志之書于㕔事謹按前賢之在此堂者張平
原首之陸氏撰節度使記揭于東壁詳矣今公
命爲刺史記書于右端謹月而日之以公爲冠
大和元年夏五月某日記
　　汴州鄭門新亭
亭于西門尊闕路也實相公以心規羣僚以辭
叶而百工以樂成斧斤無聲丹素有嚴王人肅
客落以金石走鄭之門嶔爲右垣黄河一支滉
漾北軒前瞻東顧甍動軌直含景生姿遡空欲
翔汴城具八方之人殊形詭言而目一恱初公
來臨擁節及門馭吏曰此鄭州門公心非之若
曰野哉居無何即舊號而更之曰鄭門故事王
人大僚之去來元侯前驅翊門而旋率立馬坌
中挹䇿爲禮公心不然之乃下亭令于執事按
亭東西函丈者三之有竒而南北五之有贏樂
縣宴豆前後以位棊闔對明弭掀順時脩梁衡
建中虚上荷圎脊方廉髙卑中經簾鑪茵弈文
椸睆榻儲以應猝周用而宜乃命尹􁈈視亭長
抱關視掌固啓閉　除是謹是孜錫命賜胙勞
迎贈餞我當躬行汝先(去)汝蠲挾膳提醪生芻
縞衣我僚展事靡問文武汝唯(上)汝從凡入而
修容凡出而修軷裼襲威儀勿籍勿訶繇是貴
人稱諸朝羣吏詠於家行者誇於道與人同其
安者人人驛其聲而吟之始乎諓諓而成乎厖
鴻欲無文字不可也公遂條白其所以然逺命
學古者書之公姓令狐氏以文章典内外書命
以謩明登左右相以飛語䇿􁄄以思材復徴自
有浚帥無如今治文武兩熾其古之大臣歟
　　國學新修五經壁
初大曆中名儒張參爲國子司業始詳定五經
書于論堂東西廂之壁辨齊魯之音取其宜考
古今之文取其正繇是諸生之師心曲學偏聽
臆說咸束之而歸于大同揭揭髙懸積六十歳
崩剥汚衊(一作/穢)淟然不鮮今天子尚文章尊典
籍於苑囿不加尺椽而成均以治學上言遽賜
千萬時祭酒皥實尸之愽士公肅實佐之國庠
重嚴過者必式遂以羨贏再新壁書懲前土塗
不克以壽乃折堅木負墉而庇之其制如版牘
而髙廣其平如粉澤而㓗滑背施隂關使衆如
一附離之際無迹而㝷堂皇靚深兩廡相照申
命國子能通法書者分章揆日遜其業而繕寫
焉筆削旣成讎校旣精白黒彬斑瞭然飛動以
蒙來求煥若星辰以敬來趨肅如神明以疑來
質決若蓍蔡由京師而風天下覃及九譯咸知
宗師非止服逢掖者鑚仰而巳於是學官陳師
正等曁生徒凡四百二十有八人請金石刻且
歌之曰
我有學宇旣傾而成之我有壁經旣昧而明之
孰規摹之孰發揮之祭酒維齊博士維韋俾我
學徒絃歌以時切切祁祁不敖不嬉庶乎遒人
來采我詩時余爲禮部郎凡瞽宗之事得以關
決故書之以移史官宜附于藝文志
　　鄭州刺史東廳壁
古諸侯之居公私皆曰寢其他室曰便坐今凡
視事之所皆曰廳其他室以辨方爲稱今年鄭
州刺史楊君作東廳旣成而落之且以書抵予
爲記按國章以甲乙第方域大凡環天子之居
爲雄州鄭實邇王畿故望雄視其版多貴人且
當大逵故務劇君侯始來三日司稅椽舉七縣
董租之吏累百君曰此百螣也悉罷之用户符
而輸入益辦司貢掾舉棃林之征請户曉君曰
盡㢮之勿籍用平賈而果益精里無吏迹民去
痼疾授牘占租如臨詛盟土毛人力日夕相長
故周歳而完焉比年而愈肥雖軍興餽輓旁午
大將牙旗往復相踵而里中清夷雞犬音和人
旣寧而物有餘政旣成而日多暇圜視舊宇宜
有以更之且書得時亦以謹始因列名氏授受
月而日之庶乎繼踐于兹者知貫珠之首其山
望澤寖土風甿俗與前賢之耿光備于正位有
天寶中詞人杜頠之文在大和四年某月日記
　　管城新驛
大和二年閏三月滎陽守歸厚上書言臣治所
直天下大逵肘武牢而咽東夏誰何宜謹啓閉
宜度先是驛于城中馹遽不時四門牡鍵通夕
弗禁請更于外隧永永便安制曰可守臣奉詔
無徴命無奪時糜羨財募游手逮八月旣望新
驛成鄭人胥恱琢石而紀曰在兊之方面玄負
陽門銜周道牆䕃行桑境勝于外也逺購名材
旁延世工墍塗宣晢瓴甓剛滑術精于内也蘧
廬有甲乙牀帳有冬夏庭容牙節廡卧囊橐示
禮而不慁也内庖外廐髙倉䆳庫積薪就陽峙
蒭就燥有素而不愆也主吏有第役夫有區師
行者有饗亭孥行者有別邸周以髙墉乃樓其
門勞迎展蠲㓗之敬餞別起登臨之思溱洧波
瀾嵩丘雲煙四時萬象來貺于我走轂奔蹄遄
征急宣入而忘勞出必屢顧其傳舎之尤乎太
守姓楊氏字貞一華隂引農人鄭爲雄州非聞
人大吏不得在其選夫驛之宜遷于外也前此
二千石甞言之而重改作若貞一可謂果於從
政而決行其言惜乎未施於大也
　　和州刺史廳壁
歷陽古楊州之邑於天文直南斗魁下在春秋
實勾吳之封後爲楚所取秦并天下以隷九江
而六爲九江治所晉平吳復隷淮南至永興初
自析爲郡益之以烏江宋臺建目爲南豫州又
益之以龍亢梁之亡北齊圖覇功擁貞陽侯以
歸王僧辯來迎㑹于兹地二國和恊故更名和
州陳隋閒無所革國朝因隋武德中更龍亢爲
含山初開元詔書以口筭第郡縣爲三品是下
州元和中復命有司參校之遂進品第一按見
户萬八千有竒輸緡錢十六萬歳貢纎紵二篚
吳牛蘇二鈞糝鱏九罋茅蒐七千兩鎭曰梁山
䆮曰歷湖田藝四榖豢全六擾罏有旨酒庖有
腴魚神仙故事在郊在藪玄元有臺彭鏗有洞
名山曰雞籠名塢曰濡須異有血閫祥有沸井
城髙而堅亞父所營州師五百環峙于東南瀕
江畫中流爲水疆揭旗樹蕝十有六戍自孫權
距陳出入六代常謂宿兵之地多以材能人處
之夲朝混一號爲善部然用人差輕非復曩時
之比也始余以尚書郎得譴刺連山今由巴東
來牧考前二邦之籍與版圖纔什伍六而地征
三之究其所從來生植有夲女工尚完堅一經
一緯無文章交錯之竒男夫尚墾闢功苦戀夲
無即山近盬之逸市無嗤眩工無雕彤無游人
異物以遷其志副徴令者率非外求凡百爲一
出於農桑故也繇是而言瘠天下者其在多巧
乎寶暦元年六月二十一日刺史中山劉某記
　　山南西道節度使廳壁
文皇帝初元始畫天下爲十道古荆梁之地舉
曰山南厥後析爲東西天漢之邦實居右部按
梁州爲都督治所領十有五州縣道帶蠻夷山
川扼隴蜀故二千石有採訪防禦之名兵興多
故其任益重澄清節鉞二柄兼委建中末德宗
南巡狩偃翠華而徘徊簫勺之音洽于巴漢戡
難清宫六龍言旋迺下詔復除征繇升州爲府
等威班制與𡵨益同地旣尊大用人隨異故自
興元至大和五十年間以勲庸佩相印者三以
謩明歷眞相者九由台席授鉞未幾復入相者
再焉磊落震耀冠于天下去年夏四月今丞相
趙郡公徴還泰階遂命左僕射燉煌公往踐其
武曏之九相及公而十焉初公自河陽節度使
入操國柄其後鎭宣武以禮悛獷悍治天平以
清去掊剋居太鹵以仁蘇荐飢今來是都躡二
三大君子之躅道同氣恊無所改更如鼓和琴
布指成韻羗夷砥平旱麓發生人無左言樂有
夏聲俗旣富庶居多間暇圜視府局素闕者補
之先是公堂甞爲行殿人不敢斥別營侯居應
門有閌􁯷㦸未具公乃條白上言詔下有司可
其奏軍門肅清方有眉目趨而入者聳然生敬
焉惟梁山國也其節用虎出揚其威入貯宜㓗
舊處仄陋黷其雄稜公遂分宅之別齋且據便
地署曰節室卜剛日乃遷焉敬君命而一民心
軍中增氣而知禮㦸衣旣垂帥節旣嚴流盼屋
壁見前修之名氏列于坐右第有梁州刺史鼎
興元尹記與今稱謂不合因發函進牘于不佞
且曰我以飾東壁以新志累子於是按南梁故
事起自始登齋壇之後爲記云時開成二年歳
在丁巳春二月某日記
　　山南西道新修驛路
開成四年梁州牧缺上玩其印凝旒深思曰伊
爾卿族歸氏以文儒再世居喉舌今天官貳卿
融能嗣其耿光甞自内庭歷南臺尹轂下政事
以試可爲元侯乃付印綬進秩大宗伯兼御史
大夫玊節獸符鎭于嬀墟公稽首曰臣融敢揚
王休于天漢之域旣莅止咨于羣執事求急病
者先之咸曰華陽黒水昔稱醜地近者甞爲王
所百態丕變人風邑屋與山水俱一都之㑹目
爲善部矣唯馹遽之途欹危隘束其醜尚存使
如周道在公頥指爾於是因年有秋因府無事
軍逸農隙人思賈餘乃懸墾山刋木之墉募其
力揆鑚鑿撞秘之用庀其工具舁輦畚鍾之器
應其要鼕鼓以程之糗醪以犒之恱使之令旣
下奮行之徒坌集我之提封踞右扶風觸劒閣
千一百里自散關抵襃城次舎十有五牙門將
賈黯董之自襃而南逾利州至于劒門次舎十
有七同節度副使石文頴董之兩將受命分曹
星馳並山當蹊頑石萬狀拗者垤者兀者銛者
磊落傾欹波翻獸蹲熾炭以烘之嚴醯以沃之
潰爲埃煤一篲可掃棧閣盤虚下臨㰹呀層崖
峭絶枘木亘鐵因而廣之限以鈎欄狹逕深陘
銜尾相接從而拓之方駕從容急宣之騎宵夜
不惑郄曲稜層一朝坦夷興役得時國人不知
繇是駃行者志其勞吉行者徐其驅孥行者家
以安貨行者肩以不病徒行者足不繭乗行者
蹄不刓公談私詠溢于人聽伊彼金其牛而誘
之以利曷若我子其民而來之以義乎旣訖役
南梁人書事于牘請紀之以附于史官地理志
劉夢得文集卷第二十六
劉夢得文集卷第二十七
　　記
　　　䕫州刺史㕔壁　連州刺史㕔壁
　　　機汲　洗心亭
　　　復荆門縣　武陵北亭
　　䕫州刺史㕔壁
䕫在春秋爲子國楚并爲楚九縣之一秦爲魚
復漢爲固陵蜀爲巴東梁爲信州初城于瀼西
後周大緫管龍門公柘王述登白帝歎曰此竒
勢可居遂移府于今治所是歳建徳五年隋初
楊素以越公領緫管又張大之唐興武徳二年
詔書其以信州爲夔州七年増名都督府督黔
巫一十九郡開元中猶領七州天寶初罷州置
郡號雲安至徳二年命嗣道王鍊爲太守賜之
旌節統峽中五郡軍事乾元初復爲州偃節于
有司第以防禦使爲稱㝷罷以支郡隷江陵按
版圖方輸不足當通邑而今秩與上郡齒特以
帶蠻夷故也故相國安陽公乾曜甞參軍事修
圖經言風俗甚備今以郡國更名之所以然著
于壁云凡名殊必以國事建必以年謹始也長
慶二年五月一日刺史中山劉某記
　連州刺史㕔壁
此郡於天文與荆州同星分田壤制與番禺相
犬牙觀民風與長沙同祖習故甞隷三府中而
別合乃今最乆而安得人統也按宋髙祖世始
拆郴之桂陽爲小桂郡後以州統縣更名如今
其制誼也郡從嶺州從山而縣從其朔邑東望
之曰順山由順以降無名而相歆者以萬數回
環鬱撓迭髙爭秀西北朝拱于九疑城下之寖
曰湟水由湟之外支流而合輸者以百數淪漣
泊潏擘山爲渠東南入于海山秀而宣靈液滲
漉故石鍾乳爲天下甲歳貢三百銖原鮮而膴
卉物柔澤故紵蕉爲三服貴歳貢十笥林富桂
檜土宜陶甄故侯居以壯聞石侔琅玕水孕金
碧故境物以麗聞環峯密林激淸儲隂海風敺
温交戰不勝觸石轉柯化爲涼颸城壓赭岡踞
髙負陽土伯嘘濕抵堅而散襲山逗谷化爲鮮
雲故罕罹嘔泄之患亟有華皓之齒信荒服之
善部而炎裔之涼墟也永貞元年余始以尚書
外郎坐黨累出𥙷兹郡居無何吏議以是遷也不
足厭其責故道貶爲朗州司馬後十年詔書徴
還抵京師俄復前命佩故印綬而南曩之騎竹
馬北嚮相傒者咸仕郡縣巾韝來迎下車之日
私唁且笑旣視事得前二千石名姓于壁宰臣
王晙倖卿劉晃儒官嚴士元聞人韓泰僉拜焉
或乆於其治功利存乎人民或不之厥官翹顒
載于歌謡余不佞從羣公之後肇武徳距于今
凡五十有七人所舉者四君子猶振裘之於領
袖焉元和十一年七月二十四日刺史中山劉
某記
　　機汲
瀕江之俗不飲於鑿而皆飲之流予謫居之明
年主人授館于百雉之内江水沄沄周墉閒之
一旦有工爰來思以技自賈且曰觀今之室廬
及江之涯閒不容畝顧積塊峙焉而前爾請用
機以汲俾矗然之狀莫我遏巳予方異其說且
命之飭力焉工也儲思環視相靣勢而經營之
由是比竹以爲畚寘于流中中植數尺之臬輦
石以壯其趾如建標焉索綯以爲縆縻于摽垂
上屬數仞之端亘空以峻其勢如張絃焉鍜鐵
爲器外廉如鼎耳内鍵如樂鼓牝牡相函轉於
兩端走于索上且受汲具及泉而循綆下縋盈
器而圎軸上引其往有建瓴之駃其來有推轂
之易瓶繘不羸如搏而昇枝長瀾出髙岸拂林
抄踰峻防刳蟠木以承澍貫脩筠以逹脉走下
潺潺聲寒空中通洞環折唯用所在周除而沃
盥以蠲入爨而錡釡以盈餁餗之餘移用于湯
沐濯澣之末泄注于圃畦雖瀵湧于庭莫尚其
霈洽也昔予甞登陴􁃊然念懸流之莫可遽挹
方勉保庸督臧獲㪺而挈之至于裂肩龜手然
猶家人視水如酒醪之貴今也一任人之智又
從而信之機發于冥冥而形於用物浩溔東流
赴海爲期斡而遷焉逐我頥指曏之所謂阻且
艱者莫能髙其髙而深其深也觀夫流水之應
物植木之善建繩以柔而有立金以剛而無固
軸卷而能舒竹圎而能通合而同功斯所以然
也今之工咸盜其古先工之遺法故能成之不
能知所以爲成也智盡于一端功止于一名而
已噫彼經始者其取諸小過歟
　洗心亭
天下聞寺數十輩而吉祥尤章章蹲名山俯大
江荆吳雲水交錯如繡始予以不到爲恨今方
弭所恨而充所望焉旣周覽讃嘆於竹石間最
竒處得新亭形焉如巧人畫鼇背上物即之四
顧逺邇細大雜然陳乎前引人目去来瞬不得
徴其經始曰僧義然嘯侣爲工即山求材盤髙
孕虚萬景坌來詞人處之思出常格禪子處之
遇境而寂憂人處之百慮冰息鳥思猿清繞梁
歷欀月來松閒雕鏤軒墀石列筍􁐎藤蟠蛟螭
脩竹萬竿夏含涼颸斯亭之實録云爾然上人
舉如意挹我曰旣志之盍名之以行乎逺夫余
始以是亭圜視無不適始適乎目而方寸爲清
故名洗心長慶四年九月二十三日劉某記
　復荆門縣
直故郢北走之道其聚邑曰荆門揭起重關殿
于樂都名視縣内之制居殷形束之要故吏師
重焉通外民之底貢㑹南藩之述職故賔禮蕃
焉其肇允經營實王孫昌䕫居荆以表之命行
名建而締構之弗暇無幾何有由勇爵而授赤
社于兹者徼馳名於省嗇謂相㳂爲非智因請
罷去其號發踐更以董之有司不能端究事夲
循空言而可其奏繇是分地征以歸他邑野人
有回逺之歎廢文吏而顓戍督行旅有誰何之
囏是利之不及下也黎民病之自鄢而南斯爲
畫疆抵郡之路貫其七舎持瑞節而銜急宣之
使蓋隂相交遂使服縵胡者備問俗之對執刀
匕者申餼牽之禮是敬之不及賔也君子病之
如是幾二十歳距永貞元年江陵尹裴公政成
上游德及矜人大建長利俾無遺害乃外濟羣
欲内張全摹周圖經制條白于狀昌言旣從公
議攸同忘勞之徒樂用之工載大其門載髙其
墉徑術脉分闤閭架空然後㭊便地以肥之建
具官以司之糜羨財以償其力役汰冗食以資
其秩稍田里不聞於徴令縣官無減於歳入越
某月旣成而落之官修其方人樂其居將迎犒
飲之儀展廐置符繻之事舉戍夫有伍公吏有
職由彚而分率無踰閑入其封者可以知教元
和元年四海㑹同天子命公師長南宫三年公
以介圭入覲途出斯邑邑人之華皓㓜童咸湏
王道周距躍而謡曰起我堙廢而完之倈我蕩
析而安之昔室于墟風揺雨濡自公優柔郛閉
盈兮昔飲于洿夏溷冬枯自公感通觱沸生兮
淑旂之華兮四牡之騑傒公之還兮觴以祝之
却略蹁跉百形一音公爲駐錯衡而勞之有以
文從公者紀事于牘且曰民可懷也盍命夫學
舊史之事以志焉公不得讓而從之走是以有
授簡之辱初公以縣之之便聞于上也禹錫方
以郎位帖職干計曹章下之日得以省事逮今
以遷人獲宥于善部工休之日得以踐履故於
拜命無牢讓於傳信無愧詞以爲古之創物建
庸宜于人民而得其時者則必謌其事功爲後
代法雅有營謝美召伯也傳稱城沂賢蔿敖也
賦水泉原隰之狀志慮事命日之規當書而詠
之細亦弗可略也是用謹其夲始而存乎篇俾
後之視今者知楚郊之令典云
　武陵北亭
郡北有短亭繇舊也亭孤其名地藏其勝前此
二千石全然見之建言而莫踐去之日率遺恨
焉七年冬詔書以竹使符授尚書水曹外郎竇
公常曰命爾爲武陵守莅止三月以碩畫佐元
侯平裔夷降渠魁又三月以順令率蒸民増水
坊表火道是歳大穰明年政成農縁畝以勇勸
工執技以思賈因民之餘力乗日之多暇乃顧
其屬曰郊道有候亭示賔以不慁也雅聞兹地
韜美未發豈有待耶自吾之治于斯也購徒庀
材大起堙廢未甞殖私庭礱燕寢役必先公人
不余瑕調賦幸均矣城池幸完矣而重浹辰之
役掠苟簡之問卒使勝躅冒没猶璞而不攻懼
換符之日還復賷恨無乃遺誚於來者乎言得
其宜智愚同賛於是撤故材以移用相便地而
居要去凡木以顯珍茂汰汚池以通淪漣自天
而勝者列於騁望由我而美者生於頥指箕張
筵楹股引房櫳斧斤息響風物異態大道出乎
左藩澄湖浸乎前垠仙舟祖軷繇是區處九月
壬午工告休亭長受成赤車威遲于以落之肅
賔而入圜視有適沈水北澳陽山南麓耽焉蘧蘧
雄殿郊隅前軒舒楊朱檻環之舞衣回旋樂簴
參差北廡延隂外阿旁注芊眠清泚羅入洞戸
初筵循平雕俎靜嘉林風天籟與金奏合亦旣
醉止州從事舉白而言曰室成于私古有發焉
矧成于公庸敢無詞觀乎棼楣有嚴丹雘相宣
象公之文律曄然而光也望之弘深即之坦夷
象公之酒徳温然而逹也庭芳萬夲跗蕚交映
如公之家肥熾而昌也門闢戸闔連機㢮張似
公之政經便而通也因髙而基因下而池躋其
髙可以廣吾視泳其清可以濯吾纓俯于逵惟
行旅謳吟是采瞰于野惟稼穡艱難是知雲山
多狀昬旦異候百壷先韋之餞迎退食私辰之
宴嬉觀民風於嘯詠之際展宸戀於天雲之末
動合于誼匪唯寫憂公曰夫言之必可書者公
言也從事不以私視予余從而讓之是自還也
其可乎迺授簡于放臣俾書以示後後之思公
者雖貫叢葽草尚勿剪拜矧翬飛之華然石刻
之隱然歟
劉夢得文集卷第二十七
劉夢得文集卷第二十八
　　碑
　　　王氏先廟碑　令狐氏先廟碑
　　　劉君遺愛碑　奚公神道碑
　　代郡開國公王氏先廟碑
唐制五等有爵服而無山川登于三事得立四
廟備物崇祀以交神明敬先報夲以輔孝治有
國之令典也維長慶三年前相國王公始卜廟
于西京崇業里公時鎭劔南東川上章曰臣涯
官秩印授品俱第三請如式以奉宗廟制曰可
是歳仲冬申命長男孟堅祔其主于三室明年
公入爲御史大夫復以十一月躬行蒸祭閒歳
公出梁州就拜司空禮崇異數廟加祀室大和
二年増新室旣成祔顯考于尊位告饗由禮觀
之者以爲世程第一室曰上儀同豳州別駕府
君諱元政以妣愽陵崔氏配第二室曰湖州安
吉縣令贈尚書刑部貟外郎府君諱實以妣贈
扶風縣太君馬氏配第三室曰朝散大夫青州
司馬贈户部侍郎府君諱祚以妣贈武威郡太
夫人賈氏配第四室曰温州刺史贈太尉府君
諱冕以妣贈魯國太夫人愽陵崔氏配初周靈
王太子晉遇浮丘公化爲神僊時人號曰王家
其後遂以命氏顯於秦者王翦三世將秦師子
孫分居晉代閒東漢有徴君覇覇孫甲亦號徴
君徙居祁縣爲著姓故至于今爲太原人自漢
渉魏益以熾昌凡十葉至後魏度支尚書廣陽
侯冏廣陽有二子神念神感神念南奔梁神感
北仕齊惟儀同府君廣陽侯五代孫也唐興于
太原實從義旗佐成王業故有開府儀同之寵
惟刑部府君以功臣子理二邑不躋貴仕故有
錫羨後大之祥惟户部府君㓜孤以孝聞於郷
曲未冠以文售於有司由前進士補延州臨安
縣主簿㑹詔徴賢良䇿在甲科授瀛州饒陽尉
歳滿遷渭南尉天后在神都東畿差重遂由渭
南轉河南適逢建萬象神宫甸内吏分董其役
因上書切諫繇是名益聞開元初以大理司直
馳軺車聮讞大獄閩禺朔漢所至決平早以欒
棘傷生晚成劇恙樂就夷曠故不至大官惟太
尉府君生於治平時以文學自奮年十有五賁
然從秋賦明年春升名于司徒又一年玄宗御
層樓發德音懸文詞政術科以罝髦士府君䇿
最髙授太常寺太祝未幾復以能通道德南華
沖虚三眞經進盩厔尉天寶中歷左拾遺左補
闕禮部司駕二外郎屬幽陵亂華遣兵南服因
佐閩粤改檢校比部郎中行軍司馬時中原甫
寧江南爲吉地二千石多用名德乃以府君牧
温州朝廷虚公卿以俟髙第及聞永嘉人輟舂
罷社搢紳閒以不淑相弔焉雖位負于道而邁
德垂短後之人得以纉承丕揚之其儲休啓祐
有自云爾生三子皆聦明絶人長曰沼以神童
仕至檢校禮部郎中次曰潔以竒文仕至國子
司業今代郡公實季子也早在文仕籍射䇿連
中咸世其家貞元中德宗聞其名自藍田尉召
入禁中視草厥後三典書命再參內廷憲宗器
之付以國柄翊賛有道雖冊免常居大僚今年
自梁州請覲上思用舊臣爲羽儀遂領太常其
公府如故以一心事六君顯官重務靡不揚歷
且夫起諸生至三公而心愈卑道益廣岀授黃
鉞以臨諸侯入服華章以謁家廟追崇極大位
血食備多室享全榮而奉昭薦嗚呼公侯之孝
歟宜書廟器以視喬公之三鼎其詞曰
閟宇神庭邃清而嚴上公之儀四室耽耽犧以
㓗牲粢以大糦交神尚敬合魄尚氣子姪宗工
駿奔奉事副䈂侈袂儼恪居次孝孫兢兢執爵
而升以祼以擩以伏以興水陸具來羶薌畢登
列于圜方其器增增乃礿乃甞敬而追逺二昭
二穆孝以尊夲瞻瞻几幄蹜蹜堂閫禮成起慕
涕落玄衮濡露踐霜誰無永懷不如逹者哀與
榮偕逢時奮庸誰不得位不如仁人以道爲貴
惟公之逹兮名以顯親惟公之仁兮德以澡身
六朝之清臣一代之全人宜其世家翼翼振振
罔不肅祗于廟之門
　　彭陽侯令狐氏先廟碑
今上元年七月十三日汴州刺史宣武軍節度
副大使知節度事汴宋毫等州觀察處置使銀
青光禄大夫檢校禮部尚書兼御史大夫上柱
國彭陽縣開國伯令狐公西嚮拜章上言守臣
楚蒙被恩澤列爲元侯得立家廟以奉常祀制
書下其奏于有司於是善相考祥得地於京師
通濟里居無何新廟成公以守藩故申命季弟
監察御史定卜牲練日越八月丁亥祔饗三室
塪墉以尚幽設幄以迎精禮無尤違神用寧謐
第一室曰秦州上邽縣尉諱濬以妣太原王氏
配第二室綿州昌明縣令贈吏部尚書諱崇亮
以妣贈太原郡夫人河東柳氏配第三室太原
府功曹參軍贈太子太保諱承簡以妣贈魏國
太夫人富春孫氏配明年十月公由浚郊以介
圭入覲眞拜户部尚書進爵爲侯旣辭戎旗得
以列侯謁三廟是歳南至上不視朝又得以展
時祭先期致齋栗然以敬旣齋盡志歆然永思
奉其百順陳以具物始躋而䖍恭終獻而汍瀾
旣卒事顧麗牲之石宜有刋紀乃俾家老授其
諜于所知云令狐晉邑也晉大夫魏顆以輔氏
之功始封焉其易名曰文國語所謂令狐文子
是巳其先文王之昭畢公髙之裔畢萬爲晉卿
始封于魏自萬至顆蓋四世其後三十七世藍
田侯蚪仕拓跋魏爲燉煌郡太守子孫因家遂
占數爲郡人藍田之孫熈在隋爲納言惟上邽
府君納言之玄孫道克肖而位不至惟尚書府
君西州之右族光未耀而德巳基惟太保府君
志爲君子儒以明經居上第調補陽安縣主簿
歷正平尉汾州司法參軍陜州大都督府兵曹
終于太原府首掾始以顓經進旣仕旁通百家
愛榖梁子清而婉左丘明國語辯而工司馬遷
史記文而不華咸手筆朱墨究其微旨愷悌以
肥家信誼以急人德充齒耋獨享天爵故休祐
集于身(一作/支)後徽章流乎佳城凡以子貴承澤降
命書告第者始贈尚書祠部郎中再贈禮部尚
書三加右僕射四爲今稱先夫人亦四徙封密
印纍纍邦族聳慕生三子皆才彭陽公爲嗣次
子從端實肅給今爲檢校膳部郎中參河東軍
事季子前所謂監察御史今主柱下方書温敏
而有文綽綽然眞令兄弟唯彭陽以詞筆取科
名累參侍從由博士主尚書牋奏典内外書命
遂登樞衡言文章者以爲冠擁節緫戎率身和
衆留惠于盟津變風干浚都言方略者以爲能
夫浚師嚄唶難治乗舋竊發寖成習俗莅止五
載飲和革心束馬來朝熊羆隕涕問公還期觴
必祝之留爲常泊旋命居守汴人聞公之東近
而愈懷翹翹瞿瞿盡西其首言遺愛者可紀焉
貴而率禮老而能慕怵惕乎霜露齊莊乎廟桃
睦其仲季施及郷黨言孝悌者歸厚焉勒銘于
碑以代彞鼎文曰
巳孤之孝莫如備物顯顯新廟四阿三室時惟
仲月卜用柔日醴醆苾芬牲牷愽腯籩甒在堂
簫膋在庭孝孫蒸蒸躬若奉盈低簮委紳薦俎
登鉶肸蠁交感涕流縁纓禮以備儀誠以致美
祖考來格錫之丕祉工祝告訖退循軒戺乃授
風人作詩以紀猗歟彭陽之寵光佐憲皇穆皇
西省東臺迭爲侍郎國之大政咨爾乎章敬宗
凝旒俾鎭雍丘入爲地官令守東周彭陽之忠
厚宜介福以壽東郊旣釐可復朝右綿綿其胄
系于周舊由我顯起必昌其後大和紀元作廟
之首刻碑廟門龍集巳酉
　　髙陵令劉君遺愛碑
縣内之大夫鮮有遺愛在其去者蓋邑居多豪
政出權道非有卓然異績結于人心浹于骨髓
安能乆而愈思大和四年髙陵人李仕清等六
十三人具前令劉君之德詣縣請金石刻縣令
以狀申府府以狀考于明法吏吏上言謹按寶應
詔書凡以績將立碑者其具所紀之文上尚書
考功有司考其詞宜有紀者乃奏明年八月庚
午詔曰可今書其章明有以結人心者揭于道
周云涇水東行注白渠釃而爲三以沃關中故
秦人常得善歳按水部式決洩有時畎澮有度
居上游者不得擁泉而顓其腴每歳少尹一人
行視之以誅不式兵興巳還􁌘失根夲涇陽人
果擁而顓之公取全流浸原爲畦私開四竇澤
不及下涇田獨肥他邑爲枯地力旣移地征如
初人或赴訴泣迎尹馬而占涇之腴皆權倖家
榮勢足以破理訴者覆得罪繇是咋舌不敢言
吞冤銜忍家視孫子長慶三年髙陵令劉君勵
精吏治視人之瘼如熛疽在身不忘決去乃循
故事考式文曁前後詔條又以新意請更水道
入于我里請杜私竇使無弃流請遵田令使無
越制別白纎悉列上便宜掾吏依違不決居二
歳距寶曆元年端士鄭覃爲京兆秋九月始具
以聞事下丞相御史御史屬元谷實司察視持
詔書詣渠上盡得利病還奏青規中上以谷奉
使有狀乃俾太常撰日京兆下其符司録姚康
士曹椽李紹實成之縣主簿談孺直實董之冬
十月百衆雲奔憤與喜并口謡手運不屑鼕鼓
揆功什七八而涇陽人以竒計賂術士上言曰
白渠下髙祖故墅在焉子孫當恭敬不宜以畚
鍤近阡陌上聞命京兆立止絶君馳詣府控告
具發其以賂致前事又謁丞相請以顙血汚車
茵丞相彭原公歛容謝曰明府眞愛人陛下視
元元無所恡第未周知情僞爾即入言上前翌
日果有詔許訖役仲冬新渠成渉季冬二日新
堰成駃流渾渾如脉宣氣蒿荒漚冒迎耜釋怨
開塞分寸皆如詔條有秋之期投鍤前定孺直
告巳事君率其僚躬勞倈之烝徒讙呼奮襏襫
而舞咸曰吞恨六十年明府雪之擿姦犯豪卒
就施爲嗚呼成功之難也如是請名渠曰劉公
而名堰曰彭城按股引而東千七百歩其廣四
㝷而深半之兩涯夾植𣏌柳萬夲下垂根以作
固上生材以備用仍歳旱沴而渠下田獨有秋
渠成之明年涇陽三原二邑中又擁其衝爲七
堰以折水勢使下流不厚君詣京兆索言之府
命從事蘇特至水濵盡撤不當擁者繇是邑人
享其長利生子以劉名之君諱仁師字行輿彭
城人武德名臣刑部尚書德威之五代孫大曆
中詩人商之猶子少好文學亦以畫籌于東諸
侯遂參幕府歷尹劇縣皆以能事見陟率不時
而遷旣有績于髙陵轉昭應令俄兼檢校水曹
外郎充渠堰副使且錫朱衣銀章計相愛其能
表爲檢校屯田郎中兼侍御史斡池鹽于蒲錫
紫衣金章歳餘以課就加司勲正郎執法理人
爲循吏理財爲能臣一出於清白故也先是髙
陵人蒙被惠風而惜其捨去發于胷懷播爲聲
詩今采其旨而變其詞志于石文曰
噫涇水之逶迤漑我公兮及我私水無心兮人
多僻錮上游兮乾我澤時逢理兮官得材墨綬
榮兮劉君來能愛人兮恤其隱心旣公兮言旣
盡縣申府兮府聞天積憤刷兮沈痾痊劃新渠
兮百畒流行龍蛇兮止膏油遵水式兮復田制
無荒區兮有良歳嗟劉君兮去翺翔遺我福兮
牽我腸紀成功兮鐫美石求信詞兮昭懿績
　　唐故朝議郎守尚書吏部侍郎上柱國賜
　　紫金魚袋贈司空奚公神道碑
嗚呼有唐清臣尚書吏部侍郎奚公貞元十五
年十月甲子薨于位詔贈禮部尚書太常考行
證曰某是歳臘月丁酉葬于萬年縣之某原後
三十有四年子爲諸侯大夫門户有煒於是門
下生琢石紀德揭于我阡云公諱陟字殷衡其
先在夏爲車正以功封于薛下古以降爲譙郡
人或因仕適楚復之秦今爲京兆人隋唐之際
再世以明經爲博士家有賜書曾祖簡亦以文
學爲太子司議郎大父乾繹仕至光州刺史烈
考諱某有道而尚晦終徐州司功參軍贈和州
刺史由子貴也天以大運生萬物而以正氣鍾
賢人至和來宅其德乃具公實具焉㓜而擢陵
苕之秀長而成清廟之器羣倫月旦咸以第一
流處之及從郷賦臮升名太常果居上第明年
詔郡國徴賢良設四科以盡材公居文詞清麗
之目授引文館校書郎時德宗新即位聲洎虜
庭西戎畏威底貢内附詔諫議大夫崔河圖持
節即虜帳以報之使臣欲盛其賔僚以自大遂
嘿表公爲介換大理評事除書到門公方爲人
子不敢訴以逺稱病弗果行歸寧壽春養志盡
敬丞相楊炎勇於用才擢爲左拾遺奉安輿而
西未幾再集荼蓼居後喪將闋是歳建中四年
京師急變黃屋順動狩于巴梁公徒行閒道以
歸王所旣中月而詔授起居郎充翰林學士創
鉅愈遲病不拜職改太子司議郎從大駕回入
尚書爲司金元士且參榷筦之務有頃持愍冊
宣恩于薊門將行錫銀朱於青蒲上復命稱旨
轉吏部貟外郎是曹在南宫爲眉目在選士爲
司命公執直筆閱簿書紛拏盤錯一瞬而剖時
文昌缺左右丞都曹差重遂轉左司郎中㝷遷
中書舎人執事者繄公識精以斟酌大政非獨
用文飾也會江淮閒民被水禍上愍焉特命公
宣撫之許以便宜及物赤車所至如東風變枯
條其利病復奏咸可轉刑部侍郎時主計臣延
齡以險刻貴倖而與京兆充相惡以危事中之
充坐譴巳又逮繫其吏峻繩之事下司宼主奏
議者欲文致而甘心焉公侃然持平挫彼嶽嶽
君子聞之善其知道不私刑曹旣清以餘刃兼
領選事居一年授權知吏部侍郎又一年即眞
秩言能審官者夲朝有裴馬盧李四君子物論
以公嫓焉時得疾發癕有國醫方直禁中上促
遣如第且敕之曰某賢臣也悉術以治之及有
司以不起聞上震悼加等公娶琅琊王氏石泉
公之曾孫友壻皆一時彦士長子某蚤不禄第
二子敬則歷太僕少卿今爲濮州刺史兼御史
中丞賜金紫以課(一作/連)最就加貴秩俾視九卿第
三子敬玄以詞藝似續登文科歷左補闕今爲
尚書刑部郎中第四子炅舉進士最小子某咸
砥礪纂脩宜爲名公家子其邁德垂𥙿之光乎
公少以名器自任及顯逹急於推賢視其所舉
則在西省薦權丞相由右史掌訓詞在中銓表
楊僕射由地曹郎綜吏部二公後爲天下偉人
凡執文章權衡以揣量多士一人中禁考䇿詞
三在天官第章句披沙剖璞由我而顯者落落
然居多推是風鑒移于大冶則鎔範之内無非
祥金嗟乎天不遐其福而孤民望使由庚之什
不作於貞元中惜也初公旣齊終詔贈大宗伯
後以第三子在郎位被霈澤再追襃至司空故
昔之葬儀用常伯而今之碑制用三公云銘曰
仁鱗智龍爲瑞一辰未若君子瑞于人倫惟唐
德宗道類漢宣責實繩下風稜言言公丁斯時
籍在俊賢從難表節執羈而還帝曰汝器黃流
瑟然可爲大僚左右化源乃飾王度乃馳輶軒
旣執刑柄亦操吏權陽和熈熈貯在顔閒守法
持正嶷如秋山火不侵玉倖臣畏伏鳯鳴祥煙
梟噪低跧帝方倚用天不假年公寐無窹其名
愈逺門人逹者赤舄玄衮公居甚卑其德愈尊
兩子朝服駢驅朱輪佳城何在胄貴之里螭首
龜趺德煇是紀嗚呼後人下拜于此
劉夢得文集卷第二十八
劉夢得文集卷第二十九
　　碑
　　　薛公神道碑　許州文宣王新廟碑
　　　崔公神道碑　王公神道碑
　　　史公神道碑
　　唐故福建等州都團練觀察處置使福州
　　刺史兼御史中丞贈左散騎常侍薛公神
　　道碑
薛在三代爲侯國分于鄒魯閒傳丗三十有一
爲齊所并其公子犇楚錫土田于沛漢末避仇
之成都曹魏平蜀徙家汾隂遂爲河東臨晉人
自奚仲爲夏車服大夫距今數千年乗軒服冕
舄弈冠世言氏族者署爲關内甲姓天意若曰
始有功於車服錫爾子孫丗丗有之公諱謇字
某曾祖寶胤以名家子且有學行歷尚書郎雍
州司馬邠州刺史王父繪有俊材刺三郡金密
綿皆以治聞累績至銀青光禄大夫封龍門侯
烈考丞矩以文母害仕至大理丞公幼承前人
之覆露𥙷崇文生歳滿得調主簿書于毫之譙
苦二邑又尉于東畿之河清貞元中上方與丞
相調兵食思得通吏治而習邊事者計相以公
爲對乃授監察御史裏行充京兆水運使局居
鴈門主榖糴具舟楫慕勇壯且便弓矢者爲榜
夫千有餘人隷尺籍伍符制如舟師詔以中貴
人護之聲震塞上毎發粟泝河北行渉戎落以
饋縁邊諸軍及乗障者雖河塞回逺必剋期如
合符一歳中省費萬計累加侍御史内供奉賜
緋魚袋有司條白其勞入拜殿内史未幾淮海
節將以戎倅缺聞事下丞相御史擇可者僉曰
公政事巳試遂授檢校户部外郎兼侍御史淮
南軍司馬㝷轉駕部郎中錫以金紫遇府遷申
命眞相趙國公帯中書侍郎代之公主行臺留
務趙公文茵及境視置郵供帳及郊視將迎部
伍下車視簾幃器備乃曰信竒才也此不足以
展驥朝廷知之擢爲泗濵守旣報政就加御史
中丞俄遷福建都團練觀察使閩有負海之饒
其民悍而俗鬼居洞砦家桴筏者與華言不通
公兼戎索以治之五州民咸恱元和十年某月
某日薨于位享年六十七贈右散騎常侍夫人
趙郡李氏無兒早丗繼夫人隴西李氏檢校禮
部尚書河東節度使說之女子凝爲嗣季子茂
弘以諸侯禮議返葬故里蛾眉原從周也後二
十有三年元曰開成凝爲平盧從事謹按甲令
礱碑石來乞詞以垂于悠乆初公治粟于朔陲
愚方冠惠文冠察行馬外事聆風相厚謂可妻
也以元女歸之明年愚入尚書爲郎職隷計司
因計相召公來會府行有日矣遇内禪惟新愚
以縁坐左貶閒關外役竟不克面然而公之德
善灌注心耳孝悌爲根柢誠明枝葉之直方爲
天質禮讓縁飾之所至藹然繇此道也公初下
丗故人丞相李太師誌其墓其略曰弘深莊重
幹敏絶人此與遊者傳信之詞也豈誣也哉故
作銘曰
河汾奫淪鼎氣敲雲散爲昌光凝爲賢人常侍
之生其宗孔碩從祖昆弟詵詵三百文館入仕
幽龍未光尺木爲階啾然欲翔司會知材績宣
朔方邊師萬喉俟我贏糧泝于黃河路出戎疆
慕乃勇士皁衣挽航膺索臂弧穹廬在旁虜聞
公名憚不敢攘安北巳南列城相望率有儲峙
皆成金湯入居殿中分巡輦下淮海軍大往爲
司馬軍中之治可移諸民乃牧于泗乃㢘于閩
閩悍而囂夷風脆急恩信綏之委然如蟄閩方
不淑天奪其福公薨于寢玄頳以復天王廢朝
贈之金貂莓莓晉原鬱矣中條大墓舊阡松楸
蕭蕭笳鼓以歸德音孔昭
　　許州文宣王新廟碑
歳在丙辰元日開成許州牧尚書杜公作文宣
王廟曁學舎于兊隅革故而鼎新也前年公受
社與鉞且董淮陽汝南之師八月上丁釋菜于
宣父之室陋宇荒堦不足回旋巳事而歎乃詢
黃髮有郷先生前致辭曰自盜起幽陵許爲兵
衝連戰交抨率無寧歳耳恱鉦鼓不聞弦歌目
不知書不害爲智爾來生聚敎養起居祖習壹
岀於軍容今幸天子憐許民爲擇賢侯此人人
思治之時也公曰諾吾當先後之於是元年修
戎律以通衆志次年成郡政以蠲民瘼季年崇
敎夲以厚民風我言旣從乃卜新宫翼水之瀕
城池在東登登其杵坎坎其斧繩之墨之鑿柄
枝梧載墍載塗黟烏陵虚寢廟弘敞齋宫嚴閟
軒墀廂廡儼雅清潔門庭牆仞望之生敬外飾
觚稜中設黼幄嚮明當宁用王禮也堯頭禹身
華冠象佩之容取之自鄒魯及門覩奥偶形畫
像之儀取之自太學尊彞籩豆青黃規矩之器
秉周禮也犧牲贄幣薦獻陞降之節遵國章也
藏經于童檐歛器于䖍櫝講筵有位鼓篋有室
授經有愽士督課有助敎指蹤有役夫灑掃有
廟幹公又割隙地爲廣圃蒔其柔𬞞而常菹旨
蓄之禦備捨己俸爲子錢㩁其孳贏鹽酪釭膏
之用給濟濟莘莘化行風驅家慕恭儉户知敬
讓父誨其子兄規其弟不遊學堂與撻市同繇
是縻勇爵戴鶡冠者往往弭雄姿而觀習禮矜
甲胄者知根於忠信服縵胡者不敢侮逢掖敎
化之移人也如置郵焉冬十一月許人以新儒
宫成來告且乞詞欲行乎逺也公名悰字永𥙿
故丞相岐國公之孫岐公弼諧三帝碩學冠天
下甞著書二百餘篇言禮樂刑政古今損益統
名曰通典藏在石室副行人閒今孝孫聿脩之
刑乎事業播于聲詩懿哉能丗其家也禹錫昔
年忝岐公門下生四參公府近年牧汝州道許
昌躬閱其政故不得讓遂銘于麗牲之碑銘曰
許分韓魏四征之地兵興巳還其鬪㘖㘖亦有
儒宫軋于兵閒賢侯戾止思樂泮水俾人嚮學
王化之始便地爰相新規鬱起廟貌斯嚴堂皇
有煒秩秩禮物祁祁胄子入于門牆如造闕里
春誦夏絃載揚淑聲風于閭閻浹于郊坰途讓
斑白家尊父兄與化而遷其猶性成昔之委巷
相詬交侮今逢親戚不道媟語昔之連營誇力
使酒今遇賔客歛容拱手魯有泮林鳥革其音
許崇學斆民恱其教鐫于圭石以志新廟
　　唐故朝散大夫檢校尚書吏部郎中兼御
　　史中丞賜紫金魚袋清河縣開國男贈太
　　師崔公神道碑
太師名倕字某清河東武城人太公望旣封于
營丘子伋嗣侯伋之孫曰穆伯食邑于崔遂以
爲氏後十四世至秦末東萊侯意如東萊之子
伯基始居清河又十五葉生琰爲魏名臣又九
葉生休仕後魏爲七兵尚書七兵之弟曰寅爲
樂安太守公即樂安八代孫始以門子𥙷鄭州
參軍力行好學於子道以孝聞處伯仲閒以友
聞讀易至編絶以精義聞至德中戎羯猾夏王
師岀征公少有竒志思因時以自奮乃作伐鯨
鯢賦上獻旣聞耳矣果器之會第五丞相以善
言利得幸盡付利權始有鹽鐵使之目愼選僚
屬表公爲介轉臨晉縣丞處繁應卒鋩刃不頓
府罷再遷至太子司議郎韓晉公時爲户部侍
郞掌邦賦急於用材薦公監察御史主河東租
庸之務㝷轉侍御史充京東平糴使建中初德
宗始親萬機儲精治夲有漢宣與我共治之歎
謂大臣求可當良二千石者遂以公帯夲官權
知袁州刺史朞月有成詔書顯揚就加眞秩益
以金紫居無何韓晉公爲丞相制國用思公前
績乃傳召之抵京師授檢校户部郎中兼侍御
史斡池鹽于蒲修牢盆謹衡石煎和旣精飴散
乃盈商通而荐至吏懼而循法民不絓網而國
用益饒歳杪會其所入贏羡什百詔下襃其能
轉吏部正郎兼御史中丞且加五等之爵方倚
以重任天富其材而不遐其福享齡六十有五
貞元七年某月某日遘疾終于治所上聞悼之
因降愍冊贈鄭州刺史賚錢三百萬以備飾終
之禮明年某月某日返葬于成周之偃師從世
墓也累贈至太師夫人隴西李氏汾州司倉參
軍咸一之女生才子六人長曰邠及公卒時巳
爲左拾遺後至太常次曰酆至太府卿次曰郾
至外臺尚書次曰郇今爲廷尉次曰鄯至執金
吾季曰鄲今爲太常卿同中書門下平章事惟
夫人姑臧冠族以蘋蘩組紃輔佐君子爲令妻
積三十餘年以慈儉忠厚訓誡諸子爲賢母二
十有三年當永貞初順宗踐祚澤流自葉長子
邠時爲詞臣草冊書以文當進階遂上䟽乞移
榮於親優詔允之特封清河郡太君士林聳慕
皆自痛其不及邠爲太常酆爲大農咸白髮貴
綬以奉膳羞諸季各以簪裾給事左右愉愉然
先意無違言世榮者舉無與比以子貴累封贈
至涼國太夫人元和八年三月十六日捐館舎
壽七十有九是歳十月某日合袝惟太常及尚
書曁今相國皆自中書舎人爲禮部侍郎凡五
貢賢能書得士百四十有八人言兄弟者許爲
人瑞崔氏之門六人皆入文昌宫其閒三人歷
八侍郎統而論之三大卿兩連率二翰林學士
一執金吾言冠冕者許爲世雄與姑臧李范陽
盧丗爲㛰媾入于姻黨無第二流言門閥者許
爲時表太常二子亦以才能同入尚書璜爲吏
部郎瓘爲司勲郎其他支孫未登金閨籍者詵
詵然魚貫而進文業甚似而孝謹不衰猗歟君
子之澤其所從來逺而有光乎開成已未歳七
月甲辰相君受詔于明庭始操國柄仲月奉常
有于家禮成起慕悄然永懷曰古者卿大夫廟
有鼎墓有碑皆銘之以紀先德也今備位宰相
敢不楊前人之耿光乃俾家老條白事功咨于
學古者徴其詞尚信也又命宗祝卜柔日告于
廟盡誠也儀其備而敬有餘斯所謂逹禮之君
子遂刋勒如式揭于道周銘曰
弈弈四姓崔爲之冠瞻其門牆倬若雲漢善積
家肥子孫多材如彼榱棟必生徂徠太公之後
彌二千祀炯如貫珠焯見圖史顯允太師丕承
德基構于其堂亦旣墍茨生逢艱虞戎夏交師
獻賦伐叛忠存乎詞兵興事叢飛輓四馳歷踐
劇職視屯如夷乃主平糴乃分竹使治粟爲邦
其道一致蒲寔近地鹽爲利泓使車來思剗弊
立程吏廉商通歳倍其贏奏課連最德音襃明
就加執法好爵兼榮天賦之才不與壽并生樹
德夲殁揚淑聲上聞軫懷侑樂爲停贈禭之禮
侔于公卿萬石貽訓根於季友太丘種德乃稔
身後家有令子妻爲壽母二十餘年人倫之首
六子來侍如龍如虎衆婦來饋維筐及筥佩玉
鳴環交響庭户申申秩秩歡不踰矩昔爲甲族
今爲興門天爵人爵蔚然兩存先德䕃之黕如
重雲孕和合粹濯潤夲拫景毫之原圖書之川
陽陵帝壇旁礴回環丗安其神丗嗣其賢聆德
風者拜于碑前
　　唐故宣歙池等州都團練觀察處置使宣
　　州刺史兼御史中丞贈左散騎常侍王公
　　神道碑
常侍諱質字華卿始得姓自周靈王太子晉賔
天而僊時人曰王子因去姬爲王氏自秦漢以
還世多顯名由今而上十有一代名傑仕元魏
爲并州刺史子孫因家遂爲太原祁人并州六
代孫名通字仲淹在隋朝諸儒唯通能明王道
隱居白牛谿游其門皆天下俊傑著書行於丗
旣殁謚曰文中子文中生福祚爲蔡州上蔡主
簿上蔡生勉舉進士徴賢良皆上第仕至河中
府寶鼎令即公之曽祖也祖諱怡渝州司戸參
軍考諱潛楊州天長縣丞贈尚書吏部郎中公
其季子也始文中先生有重名於隋末其弟勣
亦以有道顯于國初自號東臯子文章髙逸傳
乎人間議者謂兄以大中立言弟游方外遂性
二百年閒君子稱之雖四夷亦聞其名字公性
有逺志常自忖度我大名之後不宜無見焉遂
力學厚自淬琢於春秋得其公是於禮得之約
僑居淝水上躬督穡事善積於已而淮楚閒羣
彦多與之游公歉然自少無進取意與游者激
之曰卿文儒家子篤志如是盍求發聞俾家聲
不頽今以文字芒洋當丗者誰如華卿庸自弃
邪入謀于閨門咸以外言爲是因决䇿而西在
貢士籍天和内充不以時尚屑意角逐攻取初
無此心如楩柟生于深林未始自貴而度材者
一盼歆然在懷故以不爭而速售旣登第東諸
侯交辟之從至者記室于嶺南授正字參謀于
淮右進恊律郎其後佐許下暨梓潼南梁率爲
上介官至兼監察御史司憲聞其賢徴入南臺
轉殿内歷侍御史改尚書户部外郎復爲知巳
所薦遷檢校司封郎中攝御史中丞紫衣金章
充山南西道節度副使入爲尚書户部郎中以
方雅特立除諫議大夫會宋丞相坐狷直爲非
語所陷抱不測之罪大僚進言無益公率諫官
數輩日晏伏閤上爲不時開便殿公於旅進中
獨感激雪涕居多由是上怒稍解得從輕比公
終以言責爲憂求爲􁆁州刺史宰相惜去又重
違誠請増之以兼御史中丞用示異於人也大
凡以智謀而進者有時而衰以朴􁊫而知者無
迹而固公雅爲今揚州牧賛皇公所知人不見
其迹方在􁆁略賛皇入相擢爲左曹給事中凡
有大官缺必寵薦居數月遷河南尹又未幾鎭
宛陵是三者中外所注意不旬歳而周歷之時
論不以爲黨河南帝之別京其治尚體度風采
而别白區處之宣城國之奥壤其治在束吏惠
下蘇罷羸讋剽輕而勞倈澄汰之公兩得其道
不由一檢率身以儉而素風存任人以誠而羣
務舉遇中貴人以禮而故態革内㓗其志下盡
其忠外無以撓於理三者具求政之有粃曷由
哉在鎭三載開成元年十二月八日薨于位享
年六十三監軍使上言有詔軫悼不視朝贈左
散騎常侍明年八月十一日葬于河南府永寧
縣洛川郷史原從舊阡也初公娶于滎陽鄭氏
生三女而殁今蓋祔焉一子曰慶存方齓矣猶
子前太原府參軍扶執宗長書來請曰扶也蚤
孤荷世父常侍之覆露今其嗣幼未任克家姑
封琴書司管籥以俟其長竊懼世父之德音不
楊思有以垂于後者以誠告于從叔大司農復
命曰俞謹礱貞石以乞詞無忽余昔爲郞與常
侍同列巳熟其行實及讀墓誌即今丞相益州
牧趙郡李公之文自稱爲忘形友其在宣州李
公再入相議以第一官處之牢讓不取羔鴈所
禮則河東裴夷直天水趙晢隴西李行方吳郡
陸紹梁國劉蕡博陵崔珦人咸曰得士夫楊州
少與也而見器益州寡合也而見親六從事材
不一也而樂用是足以觀德庸可勿紀焉銘曰
隋有文中紹敡微言當時偉人咸岀其門粹氣
䊸餘鍾于後昆常侍恂恂文中來孫發源髙麓
中泳後大蘭牙茁然秀岀叢薈善不近名其聲
日彰行勇於退其道愈光哲者知之寘于周行
以正持憲以文爲郎以和佐戎以惠臨邦以直
司諫以公駮正守于三川頑民底定乃鎭于宣
先馳淑聲邑中婆娑瞻我斾旌問誰詢謀濟濟
君子問誰出内㓗㓗廉士道夲乎心暢于四支
治夲乎正形于百爲黠吏歛手齊民揚眉江淮
藪空夜柝弗施公卧于齋邦民悽悽公衣陞屋
邦民行哭牙璋斯來柳翣言旋棠樹未老周人
慕焉熊耳之陽泱泱洛川佳城在兹旣固且安
松楸飋然石馬矯然過者必敬宛陵之阡
　　唐故邠寧慶等州節度觀察處置使朝散
　　大夫檢校户部尚書兼御史大夫賜紫金
　　魚袋贈右僕射史公神道碑
僕射名孝章字得仁夲北方之強世雄朔野其
後因仕中國遂爲靈武建康人曾祖道德贈右
散騎常侍封懷澤郡王祖周洛銀青光禄大夫
檢校太常郷兼御史中丞北海郡王贈太子太
保考憲成早以武勇絶人積功至魏愽節度使
終于河中晉絳慈隰等州節度觀察使檢校司
徒兼侍中河中尹贈太保其薨也大臣中書令
晉國公裴氏爲之碑其名益顯公即侍中之元
子母曰冀國夫人李氏幼而聦寤父母賢而加
愛焉及長好學遷善秀岀儕輩鄴下諸兒號爲
書生元和中太尉愬爲魏帥下令掄材於轅門
取大將家翹秀者爲子弟軍列于諸校之上公
獨昌言願効文職太尉深竒之遂假魏州大都
督府參軍長慶三年常山衆叛害其帥沂國公
田司徒於帳下沂公發迹于魏人猶懷之詔命
其子布以尚書授鉞統魏兵問罪于北疆且報
家禍布旣啓行士氣不振渙然内潰獨與冗從
之旅偃旗而歸百憤攻中卒自引決先侍中時
爲中軍都知兵馬使兼御史中丞全師在野閧
然推戴之請爲假侯以鎭定中貴人飛馹上聞
穆宗夜召翰林學士草詔書以眞侯命之實有
魏土從衆而合權也是歳公自攝官轉夲府士
曹參軍兼監察御史賜朱衣銀印推恩以及子
也一旦跪於父母前進苦言曰臣竊惟大河之
北地雄兵精而天下賢士心侮之目曰河朔閒
視猶夷狄何也蓋有土者多乗兵機際會非以
義取今臣家父侯母封化爲貴門君恩至矣非
痛折節礪行彰信於朝廷無以弭識者之譏窹
明君之意節著於外福延于家乗時蹈機必不
旋踵言訖泣下數行父俞母賛天性交感三心
旣叶萬衆潛化天子聞而嘉之曰彼眞有子乃
授檢校太子左諭德兼侍御史充節度副使累
遷至散騎常侍兼御史大夫賜金印紫綬旣貳
軍政事如命卿㢮張損益得以參決潛革故態
人知嚮方大和二年滄景節度使李全略卒其
子同捷竊據故地詔下以文告弗革遂用大刑
先侍中表請率諸侯使元子以督戰制曰可公
承君父之命乃捐其軀一舉而下平原壓滄壘
由是加工部尚書及王師凱旋上表願一識丞
明廬詔允之遂赴北闕下得覿於便殿上曰嚮
吾始征滄州議者皆曰彼魏之姻也虜隂爲宼
謀吾發使數輩以偵之其還也僉曰爾父瀝款
於賔筵爾母抗詞于簾下願絶姻以立効其經
始啓發岀於爾心今滄海砥平䇿勲之日宜貴
爾三族命爾父爲侍中遷鎭于近地加爾禮部
尚書析相衛澶州爲鎭以居之俾爾一門大榮
以誇天下公拜稽首謝父遷讓已爵禮無違者
翌日詔下于明庭人咸曰史氏之寵光古無有
也牙旗碧幢方指東道侍中以帳下生變聞泰
極而否當歌而哭迎柩于路仰天長號因葬于
洛陽之邙山冀國夫人祔焉寢苫枕塊以所仇
同天爲大酷未幾詔舉金革之義起爲右金吾
將軍累表陳乞有司以違命督之輿疾即路閒
歳擢授鄜坊丹延等州節度觀察處置等使居
四年遷鎭于滑一歳入爲右領軍衛大將軍旋
改右金吾大將軍又授鉞于邠土孟秋至治所
首冬遘疾拜章入覲不克展和鸞鞗革之儀薨
于靖恭里之私第享齡三十九當開成三年十
月二十日上聞而悼之不視朝一日贈尚書右
僕射明年二月歸葬于洛都夫人琅邪王氏祔
焉繼室深澤縣君博陵崔氏有一子曰煥生七
年而孤僕射之喪自復魄至葬當門戸備祭祀
建碑表皆縣君之能且命其家老具事功來請
曰􁁪不恤家而憂幼嗣不知其先人之官業乞
詞以傳于後也君子以爲知禮謹書之銘曰
斗極之下崆峒撞氣鍾于侍中孔武且貴奉上
致命宜昌後嗣僕射承之良弓不墜耳煩鉦鼓
心恱文字虎穴之中生此騏驥大和紀元滄景
不䖍子弄父兵跳踉海壖有隣隂交蝟起鷄連
詔下薄伐艮隅騷然時惟侍中實統魏師蓄銳
未發衆心危疑僕射爲子陳謀盡詞興言涕零
有感尊慈絶姻効節精貫神祇滄波底寧王命
褒之乃遷元侯來鎭近畿乃祚元子別建旌麾
一門四節焜燿當時倐忽變生魏郊紛披喬木
雖大盲風不知干雲之臺列缺焚之哀哀孝嗣
丁此大酷迎護幃輤葬于東洛訴天觸地血染
縗服禮有金革詔書敦促不遂枕戈驟膺推轂
雕隂白馬曁干邠谷雖榮三鎭不荷百禄綺紈
之閒珪組纍纍如彼晨葩日中而萎有妻名家
有子稚齒行號執禮歸窆蒿里洛水之陽循邙
之址尊卑穆敬幽顯同理舊松新栢亦象橋梓
刻石紀功垂千萬祀
劉夢得文集卷第二十九
劉夢得文集卷第三十
　　碑(釋門銘記讃附)
　　　曹溪第六祖碑　佛衣銘
　　　唐興寺儼公碑　第一祖新塔記
　　　袁州廣禪師碑　夔州移鐵像記
　　　華藏丗界圖讃　成都新修福成寺記
　　大唐曹溪第六祖大鑒禪師第二碑
元和十一年某月日詔書追襃曹溪第六祖能
公謚曰大鑒實廣州牧馬緫以䟽聞繇是可其
奏尚道以尊名同歸善善不隔異教一字之襃
華夷也懷得其所故也馬公敬其事且謹始以
垂後遂咨於文雄今柳州刺史河東柳君爲前
碑後三年有僧道琳率以其徒由曹溪來且曰
願立第二碑學者志也維如來滅後中五百歳
而摩騰笁法蘭以經來華人始聞其言猶夫重
昬之見䀛爽後五百歳而逹麽以法來華人始
傳其心猶夫昧旦之覩白日自逹麽六傳至大
鑒如貫意珠有先後而無同異丗之言眞宗者
所謂頓門初逹麽與佛衣俱來得道傳付以爲
眞印至大鑒置而不傳豈以是爲筌蹄耶芻狗
耶將人人之莫已若而不若置之耶吾不得而
知也按大鑒生新州三十出家四十七年而殁
旣殁百有六年而謚始自蘄之東山從第五師
得授記以歸髙宗使中貴人再徴不奉詔第以
言爲貢上敬行之銘曰
至人之生無有種類同人者形出人者智蠢蠢
南裔降生傑異父乾母坤獨肖元氣一言頓悟
不踐初地五師相承授以寶器宴坐曹溪丗號
南宗學徒爰來如水之東飲以妙藥差其瘖聾
詔不能致許爲法雄去佛日逺羣言積億著空
執有各走其域我立眞筌揭起南國無修而修
無得而得能使學者還其天識如黒而迷仰見
斗極得之自然竟不可傳口傳手付則礙於有
留衣空堂得者天授
　　佛衣銘(并引)
吾旣爲僧琳撰曹溪第二碑且思所以辨六祖
置衣不傳之旨作佛衣銘曰
佛言不行佛衣乃爭忽近貴逺古今常情尼父
之生土無一里夢奠之後履存千祀惟昔有梁
如象之狂逹麽救丗來爲醫王以言不痊因物
乃遷如執符節行乎復關民不知官望車而畏
俗不知佛得衣爲貴壞色之衣道不在兹由之
信道所以爲寶六祖未彰其出也微旣還狼荒
憬俗蚩蚩不有信器衆生曷歸是開便門非止
傳衣初必有終傳豈無巳物必歸盡衣乎乆恃
先終知終用乃不窮我道無朽衣於何有其用
巳陳孰非芻狗
　　唐故衡嶽律大師湘潭唐興寺儼公碑
佛法在九州閒隨其方而化中夏之人汨於榮
利莫若妙覺故言禪寂者宗嵩山北方之人銳
以武攝武莫若示現故言神道者宗清涼山南
方之人剽而輕制輕莫若威儀故言律藏者宗
衡山是三名山爲莊嚴國必有逹者與山比崇
南嶽律門以律公爲上首律之後雲峯證公承
之證公之後湘潭儼公承之星月麗天珠璣同
貫由其門者爲正法焉公號智儼曹氏子丗爲
郴之右姓兆形在孕母不嗜葷成童在侶獨不
嗜戲其夙植因厚者歟生九年樂爲僧父不能
奪其志抱經笥入􁇷嶁山從名師執業凡進品
受具聞經傳印皆當時大長老我入明門不住
諸乗我行覺路徑入智地居室方丈名聞大千
護法大臣多所賔禮嗣曹王臯之鎭湖南請爲
人師自是登壇莅事三十有八載由我得度者
萬有餘人人持寶衣解纓珞爲禮公色受之謂
門弟子曰彼以有相求我我以有爲應之凡建
寶幢修廢寺飾大像皆極其工應物故也元和
十三年九月二十七日中夜具湯沭剃頭頂與
門人告別旣即寂而視身與色無有壞相嗚呼
豈生能全吾眞故死不速朽將有願力耶余不
得而知也問年八十二問臘六十一葬于寺東
北隅傳律弟子中巽道準傳經弟子圎皎貞璨
與其徒圎靜丈外惠榮明素存政等欲其師之
道光且逺故咨余乞辭乃作長句偈以銘之曰
祝融靈山禹所治非夫有道不可止中有毗尼
出塵土以律視儼猶孫子登壇人師四十祀南
方學徒宗奥旨㓜無童心至齯齒識滅形全異
凡死長沙湘(一作/潭)西幾五里陶侃故居石頭寺門
前一帯湘江水于嗟律虎之名兮與湘流而不
巳
　牛頭山第一祖融大師新塔記
初摩訶迦葉授佛心印得其人而傳之至師子
比丘凡二十五葉而逹麽得焉東來中華華人
奉之爲第一祖又三傳至雙峯信公雙峯廣其
道而𡵨之一爲東山宗能秀寂其後也一爲牛
頭宗巖持威鶴林經山其後也分慈氏之一支
爲如來之別子咸有祖稱粲然貫珠大師號法
融姓韋氏延陵人少爲儒愽極羣書旣而歎曰
此仁誼言爾吾志求出丗閒法遂入句曲依僧
炅改逢掖而緇之徙居是山宴坐石室以慧力
感通故旱麓泉涌以神功示現故皓雪蓮生巨
蛇摧伏羣鹿聽法貞觀中雙峯過江望牛頭頓
錫曰此山有道氣宜有得之者乃來果與大師
相遇性合神授至于無言同躋智地密付眞印
揭立江左名聞九圍學徒百千如水歸海由其
門而爲天人師者皆脉分焉顯慶二年報身示
滅道在後覺神依故山戒香不絶龕坐未飾夫
豈不思乎蓋神期冥數必有所待大和三年潤
州牧浙江西道觀察使檢校禮部尚書趙郡李
公在鎭三閏百爲大備尚理信古儒玄交修始
下令禁桑門歸佛以眩人者而於眞實相深逹
焉常謂大師像設宜從夲教言自我啓因自我
成乃召主吏籍我月入得緡錢二十萬俾秣陵
令如符經營之三月甲子新塔成事嚴而工人
盡藝誠逹而山神來護願力旣從衆心知歸撞
鍾告白龍象大會諸天聲香之藴如見如聞即
相生敬明幽同感尚書欲傳信于後逺命愚志
之夫上士解空而離相中士著空而嫉有不因
相何以示覺不由有何以悟無彼逹眞諦而得
中道者當知爲而不有賢乎以不脩爲無爲也
　　袁州萍郷縣楊𡵨山故廣禪師碑
天生人而不能使情欲有節君牧人而不能去
威勢以理至有乗天工之隙以𥙷其化釋王者
之位以遷其人則素王立中區之敎懋建大中
慈氏起西方之敎習登正覺至哉乾坤定位而
聖人之道參行乎其中亦猶水火異氣成味也
同徳輪轅異象致逺也同功然則儒以中道御
羣生罕言性命故以丗衰而䆮息佛而大悲救
諸苦廣啓因業故刼濁而益尊自白馬東來而
人知像敎佛衣始傳而人知心法弘以權實示
其攝修味眞實者即清浄以觀空存相好者怖
威神而遷善厚於求者植因以覬福罹於苦者
證業以銷冤革盜心於冥昧之閒泯愛縁於死
生之際隂助敎化緫持人天所謂生成之外别
有陶冶刑政不及曲爲調揉其方可言其旨不
可得而言也惟四海之大羣倫之富必有以得
其門而會其宗者爲丗導師焉禪師諱乗廣其
生容州姓張氏七歳尚儒以俎豆爲戲十三慕
道遵壞削之儀至衡陽依天柱想公以啓初地
至洛陽依荷澤會公以契眞乗洪鍾藴聲扣之
斯應陽燧合熖晞之乃明始由見性終得自在
常謂機有淺深法無髙下分二宗者衆生存頓
漸之見說三乗者如來開方便之門名自外得
故生分别道由内證則無異同遂以攝化爲心
經行不倦愍彼南裔不聞佛經由是結廬此山
心與境寂應念以起敎随方而立因居渉旬而
善根者知歸逮周月而帯縛者漸悟以月倍日
以年倍時瘖懞恫開荒憬潛革邑中長者十方
善衆咸發信願大其藩垣法堂四阿股引僧舎
身心恒寂象馬交馳隨其去來皆得利益踰嶺
之北渉湘而南仰兹髙山知道有所在此地縁
盡􁁏然化俱神歸佛境悲結人丗自趺坐而滅
至于茶毗三百有六旬矣爪髮加長容澤差衰
眞子號呼圍繞薪火得舎利如珠璣者數百十
焉於戲肖圎方之形故寂滅以示盡入菩提之
位故殊相以現虚猶鳯毛成字麟角生肉必有
以異不知其然於是服勤聞法之上首曰甄升
乃率其徒圎寂道弘如亮如海等相與校徒具
役建塔于禪室之右端從衆也初廣公始生之
辰歳在丁巳當玄宗之中元生三十而受具更
臘五十二而終終之夕歳直戊寅當徳宗之後
元三月旣望之又十日也後九年其門人還源
以爲崇塔以存神與建銘以垂休皆憑像寄懷
不可以闕一謬謂余爲習於文者故繭足千里
以誠相攻大懼其先師徳音與時䆮逺且曰白
月中黒東川無還颺于金石傳信百刼彼墮淚
之感豈儒家者流專之敬酬斯言銘示眞俗曰
如來說法徧(一作/普)滿大千得勝義者強名爲禪至
道不二至言無辯心法東行羣迷丕變七葉無
嗣四魔潛扇佛衣生塵佛法如線吾師覺者冥
極道樞承受宻印端如貫珠一室寥然髙山之
隅爲法來者百千人俱裔民蚩蚩戸有犀磲攝
以方便家藏佛書願力旣普度門斯盛合爲一
乗散爲萬行即動求靜故能常定絶縁離覺乃
得究竟生非我樂死非我病現滅者身常圎者
性夲無言說付囑其誰等空無礙後覺得之像
閟虚塔迹留仁祠十方四輩瞻禮於斯
　䕫州始興寺移鐵像記
佛薪盡于乾笁而像敎東行是法平等故所至
爲浄土是身應供故随念如降生先是魚復人
有以利金爲珍勒像者重千鈞睟容端相人天
兩足鳬氏卒事而他工未備故寓于西偏不知
其幾年矣寺僧法照瞻禮發信赤肩白足入諸
大城乃至聚落無空過者積十餘年得信財無
量繇是購工以甞巧募徒而畢力四輩増増工
麾以肱中樞外脉隂轉陽動欻如地踴岌如山
行大匠無言尊容嚮明青蓮承趺金獸捧持藻
井花鬘葱籠四垂邑人瞻拜如佛出丗法照以
願力能就泣于佛前因持片石乞詞以示後按
此寺始於宇文周初瀕江埤庳皇唐神龍中爲
水所壞有波那頼耶國僧廣照浮海而至頓錫
不去遂移於今道場所山曰磨刀嶺曰虎崗其
經始與克修(一作/備)皆蕃僧是力後之有志者豈無
人哉法照䕫人姓穆氏年十有五出家依江陵
名僧受具肇自貞元二十年甲申歸此寺願崇
建有爲凡修大殿立菩薩大弟子侍佛左右逮
長慶癸卯有成其善植徳夲者歟
　　毗盧遮那佛華藏丗界圖讃
佛說華嚴經眞人妙覺不由諸乗非大圎智不
能信解徳宗朝有龍象觀公能於是經了第一
義居上都雲華寺名聞十方沙門嗣肇是其上
足以經中九㑹纂成華藏圖俾人瞻禮即色生
敬因請余讃之即說讃曰
清浄不染花中蓮　捧持丗界百億千
踴出香海浩無邊　風輪負之晝夜旋
大雄九㑹化諸天　釋梵八部來森然
從昬至覺不依縁　初初極極性自圎
寫之綃素色相全　是色非色言非言
　成都府新修福成寺記
益城右門銜大逵坦然西馳曰石笋街街之北
有仁祠形焉直啓曰福成寺寺之殿臺與城之
樓交錯相輝繡於碧霄望之如崑閬閒物大和
四年蜀帥非將材不脩邉備南詔君長諜得內
空乘隙坌入鬪於城下或縱火以駭衆此寺乃
焚高門脩廊委為寒燼如是者再歲帝念坤維
丞相復來山川如迎父老相識環視故地寺爲
燋墟載興起廢之歎爰有植因之願乃命主俸
吏以吾緡錢三十萬爲經營之基自公來思蜀
號無事時康歲稔人樂檀施公言既先應如決
川乃傾囊楮乃出懷䄂勝因化愚慧力攝慳男
奔女驟急於徴令匠者度材以指衆徒藝者運
思以役衆技斤鋸磨礱丁丁登登陶者儲精圬
者效能欻自火宅復爲金繩治故鼎新因毁成
妍華夷縱觀萬目同聳既告訖役公來慶成雲
鮮日潤輝映前後於是都人舞抃而謡曰昔公
去此福成以燬今公重還福成復完民安軍治
亦如此寺庸可勿紀乎公實聞斯言遂折簡見
命謹月而日之時大和某年某月日大檀越具
官封爵段氏其他發大願者程功董事者自中
貴人及賔寮將吏若僧徒偕籍之而刻於石
劉夢得文集卷第三十
