#+TITLE: 野谷詩稿-宋-趙汝鐩
#+DATE: 2018-05-12 10:19:37
#+SOURCE: github.com/kanripo/KR4d0310 master b98c43c8                
欽定四庫全書　　　　　集部四
　野谷詩稿　　　　　　　别集類三(宋/)
　　提要
　　　　(臣/)等謹案野谷詩稿六巻宋宗室趙汝鐩撰
　　　　汝鐩字明翁居於袁州登寧宗嘉泰二年進
　　　　士授館職嘉定中分司鎮江筦𣙜王士禎池
　　　　北偶談載黄虞稷嘗鈔得宋人小集二十八
　　　　家士禎手鈔姜䕫周弼鄧林三家餘摘錄佳
　　　　句者十九家以汝鐩為首所録凡五言二十
　　　　聨七言一聨稱其五言律時有佳句七言俚
　　　　俗歌行漫無音節頓挫而謂劉克莊序推其
　　　　跌宕頓挫真剸蛟搏虎手又許以建安黄初
　　　　皆失之妄(案此本不載劉克/莊序葢傳冩佚之)又評斯植采芝
　　　　集曰此君及趙汝鐩五言皆多佳句而無逺
　　　　神其論良允然自唐以来兼擅諸體者不過
　　　　數家餘皆互有短長孟浩然韋應物以五言
　　　　籠罩千古而七言則皆不工無論姚合以下
　　　　至於晚唐五季以迨九僧四靈刻意苦吟不
　　　　過求工於五字蓋江湖一𣲖門徑如斯不能
　　　　兼責以他體一花一石時饒佳致如汝鐩之
　　　　流固亦談藝者所不廢也乾隆四十二年六
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)　陸　費　墀
欽定四庫全書
　野谷詩稿卷一　　　　　宋　趙汝鐩　撰
　　廣寒遊
九秋半矩月團團瓊瑤世界夜氣寒羽士躍身導阿瞞
麾斥八極青雲端老柯擲桂香不死銀橋跨空一萬里
飛步抽簮叩玉扃中有素娥三千人緑瞳剪水鬢堆霧
風捲縞袖條脱露琅璈雲笛廣庭舞笑乘白鸞弄蟾兎
歸裁仙曲作霓裳天音盡洗凡絲簧霞裾星珮羅兩行
玉環垂手春風場樽前盡日㸔未足絳膏泣鳳夜繼燭
宫商忽變不可聽馬嵬斜谷雨霖鈴
　　古别離
妾離父母來從君相期百年終此身初合鸞凰席未煖
熟視眉目識未真兵符促人夜調遣丁寜尅日到邉面
紅旗在手弓在腰花驄一躍迅於箭囘頭語我勿慘傷
歸來印斗金帶黄我聞軍功未易就膏血紫塞十八九
嫁狗逐狗雞逐雞耿耿不寐展轉思吠月啼曉喧孤幃
淚雨千行心胆摧與其眼穿萬里見無日何如同赴沙
場戰死俱白骨
　　迎仙引
羽人窟宅壓滄溟崑崙閬風天墉城紫蘭絳節跨彩鳯
殷勤傳命邀同盟七月七日凉秋霽千官森珮森幢衞
王母雲車九色龍上元霜袍三角髻劉徹屛息迎兩仙
兠香金門高馥天星裳黼衮自酬酢方朔窺窓不敢前
金漿玉醴濯凡腹紅顆絢飣蟠桃熟宴酣樂奏瑤池音
琅璈子登笛雙成乞憐請藥承華殿教戒叮嚀先自反
三尸欲脱毋淫亂五性盡捨更勤儉各出數語鍼膏肓
此是長生度世方徹心未悟益猖狂萬八千里周遐荒
少翁欒大誅相繼海上何日無方士五柞宫中夢斷時
銅盤玉露胡為不起死
　　纒頭曲
阿蠻妙舞翠袖長臂韝珠絡帶寶裝春風按試清元殿
粉白黛緑立兩傍三郎老手打羯皷太真纎指弹龍香
箜篌野狐拍懷智觱篥龜年笛寜王中有八姨坐綺席
淡掃娥眉壓宫粧醉㸔阿蠻小垂手飛燕輕盈驚鴻翔
八姨指揮三郎聽頒賚豈惜傾筐箱纒頭一局三百萬
莫遣傍人笑大唐尾聲方斷地衣卷忽聞鼙皷喧漁陽
播遷纔出望賢路玉食未進日卓午糲飯胡餅能幾許
不飽皇孫及妃主阿蠻知是何處去但見豬龍胡旋舞
　　飲馬長城窟
烏騅馬紫游韁戍夫一鞭天一方揆程想過長城下思
古築役摧人腸白骨如雪浸水窟骨上猶帶秦時血雨
打風吹宇宙腥君渴莫飲救馬渇衣適寒暄飯加餐省
酒戒勿離軍門雁來不惜數行字雁囘我亦寄平安自
從君出與君别怕聽砧聲怕見月細思人生能幾何未
卜彼此俱白髪官有好爵與爾靡萬死一生方得之不
如更戍聞蚤歸百年鄰里誇齊眉
　　妾薄命
冶容麗質世鮮比擇對年少風流子並欄觀魚雙戲水
妾心郎心誓如此一朝結束萬里行東欲到海西到秦
醉中慷慨躍馬去出門十年無信音或傳淫蕩歸不得
或傳已作泉下客郎兮郎兮奈若何恨淚徹夜孤枕滴
君不聞鶯鶯錦字寄西遊玉環綵絲意綢繆郎心忍向
他人笑下床徒自為郎羞又不聞盼盼樽前小垂手燕
子樓深情獨厚豈期紅粉遽成灰怨句空吟三百首
　　瑤娥曲
一二三四月如眉積累如梳截半規玉斧晝夜修不徹
修成團鏡當空垂十眉有様列象几梳裁春氷鏡涵水
瑤娥睡起拂菱花埽黛插鬢雲繞指歛袂亭亭天上粧
環珮隠體璆琳鏘骖鸞跨鶴舞仙譜子登彈璈飛瓊簧
天風颼飂冷到骨銀河澎浪濺羅襪一輪千古廣寒深
折盡桂花應白髪
　　昭君曲
禦戎豈别無經綸婁敬作俑言和親或結或絶患不已
至呼韓邪朝竟寜稽首願得婿漢氏秭歸有女王昭君
臨時失捐畫工賂蛾眉逺嫁單于庭玉容慘淡落紫塞
粉淚闌干揮黄雲下馬穹廬移步澁彈絲誰要胡兒聽
年年兩軍苦爭戰殺人如麻盈邉城若藉此行贖萬骨
甘忍吾恥縻一身聞笳常使夢魂驚倚樓惟恐烽火明
狼子野心何可憑嗚呼狼子野心何可憑
　　斷腸曲
凭欄日日望歸騶書來又報瀟湘遊巻書黙坐淚自雨
彈向花上花替愁想郎快意揚州鶴風光何地非行樂
妾腸寸斷郎豈知獨步苔堦空聽鵲風攄碧紗夜牕深
弄針燈下無心情蜀羅一段茸五色㸔定鴛鴦繡不成
妾貌畱春春要去粧鏡孤鸞無力舞轆轤吚啞殘夢驚
曉嘶似是郎馬聲捲簾無人簾再下遣童水東占打瓦
　　銅雀臺辭
屋一百間臺十丈岧嶤突兀九霄上明月空照八尺牀
幾㸃酸風搖繐帳離宫金鎖掣不開美人紅粉今成灰
蘭麝分恩銷餘馥銅雀飛去無時囘太官朝暮薦酒脯
迷魂尚愛殘歌舞戀戀西陵一抔土上馬橫槊平日詫
英武
　　三閣曲
叔寶沉迷建鄴宫厭厭夜飲清晝同金碧三閣挿晴漢
沉檀十里聞香風疊石為山水為沼後庭萬花坼春叢
狎客倡酬女學士汚詞媚句爭新工被之絃歌恣酣樂
千娥行列紛青紅將軍忽遇韓擒虎江神今識清河公
憑欄碧月詞未終誰知攜手兩妃遊井中
　　出處辭
太公嚴子陵皤然兩漁人文王尚西伯光皇已中興太
公所以竟卷餌子陵所以歸垂綸趨向固異轍出處同
一心當日遭逢儻易地兩翁亦必隨時而屈伸釣臺髙
兮渭水清或隠或顯俱彰千古名
　　漢離宫四時詞
東風飄花誰共惜暑雨馥蓮不忺摘琱欄倚露月千里
銅鋪鎖寒雪一尺終年漢漏滴四時屈指三百六十日
逺山蹙斷懶塗抹怕開粧鏡鸞舞隻怨淚闌干落離宫
纎玉彈珠香風濕夢囘想像巫山雲簷鵲似傳天上音
便敎粉黛近君側未卜膠漆投君心豈不聞東宫婕妤
作歌悲團扇又不聞長門阿嬌買賦捐黄金
　　義獸行
君不見明皇有象能拜舞㸔定禄山瞪目怒又不見昭
宗有猴能起居望見全忠奮臂呼兩朝玩物固喪志異
類報國乃仗義天寶大駕蜀道巡開平初元唐祚傾百
僚奉賊身盡竄宰相畏族神不寜爾象爾猴忿且嗔其
面雖獸心則人當時節士知有幾壯哉義獸不怕死
　　征婦歎
蓮浴雙鴛鴦梧棲雙鳳凰雙舞蝶度牆雙飛燕歸梁倚
欄人顰翠忍淚心暗傷閉户羅幃悄孤燈耿空房欲睡
睡未得獨坐理絲簧調吹不成調征夫天一方
　　響卜辭
三六乘鸞初嫁君琴瑟朝暮誓不分酒酣使氣浪自許
片舌儀秦弄風雲東吳西蜀幾千里雁來數年無幅紙
有便我必寄錦箋豈應皆沉石頭水酸風一㸃淚兩行
憑欄瞥過雙鴛鴦霜花迫簾冷蠟焰雨梧傍枕敲銀床
乞靈每日扣巫祝更向靜處聽響卜人言除夜驗不差
又言元宵應尤速二説果如神俱占敢厭頻齋心通我
意側步潛我身或坼翠幌視或靠緑牕避兩夕行人語
字字還家意羅韈走褪奔繡幃懽喜無地魂天飛小兒
放嬌來牽衣抱我門前接爺歸
　　君不見
君不見盧生枕上客邯鄲君不見淳于穴中到槐安出
將入相群兒仕賜爵錫邑公主貴黄粱未熟已欠伸清
樽尚在遽驚起人生榮華懽樂亦如此雙轂晝飛夜旋
一彈指胡不㸔取二人夢中事
　　翁媪歎
旱曦赫空歲不熟炊甑飛塵煮薄粥翁媪饑雷常轉腹
大兒嗷嗷小兒哭愁死未死此何時縣道賦不遺毫釐
科胥督欠烈星火詬言我已遭榜笞壯丁偷身出走避
病婦抱子訴下淚掉頭不恤爾有無多寡但照帖中字
盤雞豈容供大嚼杯酒安足直一醉瀝血祈哀容貸納
拍案邀需仍痛詈百請幸聽去須臾衝夜搥門誰呌呼
後胥復持朱書急急符預借明年一年租
　　寄逺曲
君馬踏邉塵繡帷妾一身仰天無過雁俯水無遊鱗酒
難獨自酌蟻樽空浮春食亦不知味駞峯徒薦珍憶昔
送君君已醉醉言更戍一年事兠鍪北去幾寒暑兩地
肝腸摧萬里别來容貌似舊無寄去衣裳知到未折栁
絲絲紫塞心對花片片春風淚夜聞琴瑟鼔鄰家人皆
齊眉老年華不忍恨君翻自恨長吁矯首天之涯幾度
虚傳歸信息愛聽乾鵲怕聽鴉孤枕有時髣髴夢中見
覺來霜角咽梅花
　　上馬曲
精神如熊氣如虹夢寐思勒燕山功龍泉寶鞘横三尺
犀甲茸絛擐兩重鳴鏑飛空挾霜逺認旗貼身颭日紅
玉轡繡韉鞲驄馬眼有紫熖炯雙瞳誓縛單于獻天子
離觴不揮兒女淚笳皷動地歸來時金印斗大肘後繫
君不見燕頷虎頸班超侯萬里又不見風聲鶴唳謝元
破肥水
　　去婦辭
入得良人門自誓終此身掃室擁箕箒進盥躬盤巾采
桑趨隴首薦蘋潔澗濵十年盡婦道惟恐堂前嗔上和
下睦本無事一二小姑恣萋斐浸潤既深貝錦成不棄
不出譖不已良人繾綣淚漣洏父母之命安敢違舉頭
天邉指缺月暫缺須有團圓時君不見章臺長條依舊
垂樂昌半鏡還復歸
　　耕織歎(二首/)
春催農工動阡陌耕犂紛紜牛背血種已蒔徧復耘耔
久晴渴雨車聲發往來邏視曉夕忙香穗垂頭秋登場
一年苦辛今幸熟壯兒健婦爭掃倉官輸私負索交至
勺合不畱但糠秕我腹不飽飽他人終日茅簷愁餓死
　　又
春氣薰陶蠶動紙採桑女兒哄如市晝飼夜餧時分盤
扃門謝客謹俗忌雪團落架抽繭絲小姑繰車婦織機
全家勤勞各有望翁媪處分將裁衣官輸私負索交至
尺寸不畱但箱篚我身不煖煖他人終日茅簷愁凍死
　　短歌行
赤龍駕輪飛上天倐東倐西晝夜旋流光萬古去不返
少壯翻手成華顛閬風層城羽衣仙方瞳緑髪耕芝田
玉樓貯春春不老蟠桃一實三千年我欲訪仙弱水隔
住世奈此急景煎茫然無計相畱連打屏萬事不放在
眼前右杯左蟹拍浮百斛船
　　漁父四時曲
　　　春
霽江浮春新水肥粼粼鴨緑東風微波心上下舴艋滑
釣車香餌巻落暉纎鱗噞喁錦穿栁半畱賣錢半換酒
爛醉茅簷紅杏家折花簮髪把兩手沙岸尋芳青驄嘶
彈絲吹竹挾娥眉笑指漁父何寂寞漁父掉頭我自樂
　　　夏
煙溪流碧浸炎空滌濯袢蒸蒹葭風大港小港涼世界
隔堤荷蕩香到蓬儂家生長舟一葉豈識人間半㸃熱
青笠緑蓑山雨來雨過波平欲撑月水亭避暑氷玉肌
枕設珊瑚簟琉璃笑指漁父何辛苦漁父掉頭渾不顧
　　　秋
新雁衝秋訪水涯分屯洲渚傍蘆花停橈相約結溪社
來往無嫌同一家酒酣把笛吹村曲聲曳蘭風入山腹
釣竿到手萬事輕孰是孰非孰榮辱江樓邀月粉黛濃
簧璈嘈雜徹桂宫笑指漁父何冷落漁父掉頭我豈錯
　　　冬
六花坼凍雲糢糊釣鈎空擲寒無魚繫舟枯栁歸茅舍
撥火煨薪擁地爐賖鄰一榼醅醱玉老稚分霑春囘谷
重來解維放夜筒横風打向别港宿溪館對雪歌妓圍
釡出駝峰酒羔兒笑指漁父何憔悴漁父掉頭但稱醉
　
　
　
　
　
　
　
　
　
　
　
　
　
　
　野谷詩稿卷一
欽定四庫全書
　野谷詩稿卷二　　　　　宋　趙汝鐩　撰
　　仰山行
平生幾兩謝公屐愛山愛水真成癖集雲峰在指顧間
年來抗塵乃絶迹西風從㬰作意登佛境未入心境清
九秋顥氣接嵐氣五里松聲答泉聲招提金碧壓深窈
鐘皷四時逓昏曉梵音獨許山鳥聽禪夢不驚胡蝶遶
土腴露飽蔬笋鮮一粥一飯天上仙伊蒲供罷日卓午
浮空半是烹茶煙四藤欲知閣中味萬事欲參堂上意
請將此事且暫置坐㸔山雨濯晚翠
　　東湖歌
湖光蕩緑春拍塞百雉之東纔咫尺五步一亭十步榭
軒忩處處臨水闢露濃晝淑花澑紅煙嫩堤平草連碧
俯窺萍罅魚上下仰聽木杪禽格磔拂拭塵埃讀祖碑
摩挲峰竅憐盧石中年懷抱多感慨東西跳丸駒過隙
山林鐘鼎同一盡可笑世網甘形役甕邉吏部真得計
右酒左蟹船中拍明朝風雨那可料且對湖山醉今夕
沙鷗許我再尋盟從此時攜杖頭百(人謂盧肇石三峯/九竅梅聖俞和盧)
(石詩云髙峯削出嵩華/骨虚竅鑿破蛟螭額)
　　禹穴行
浙江之東千巖出參差半天氣葱鬱禹昔不返南巡車
越人交口説遺迹日往月來三千春宫有龍瑞洞陽明
摉深陟危辨舊穴訛以傳訛終難尋荒山一片老風雨
徘徊問山山無語寒林朝號萬壑秋冷煙暮結太古愁
誰能為起馬遷死指㸃當時所探何處是
　　䝉泉行
二十年前客中都壁間誰掛䝉泉圖天造地設有如此
果若所畫疑蓬壺御風來遊洞庭北此境突兀眼前出
荆門之外天下稀翻思畫圖纔髣髴山根寒源月一泓
細流循沼曲折分天光倒影寫晴碧對此洗我瀟灑心
雲木枕崖影濕翠金蓮鋪鏡葩在水流觴自是模蘭亭
山陰今日那得爾向暮深林啼子規栁花作團貼水飛
吟興未盡征馬嘶他時清夢猶見之
　　荆門行(開禧丁夘被檄/相視荆門關隘)
去年曾問荆門途雞鳴狗吠民耕鋤搖鞭重來意慘澹
前日井邑今丘墟雲昏雨澁草堆碧四野荒荒人跡疎
深山扶攜皆露處骨月蕩沒况室廬老農無力倚林臥
少定舉首來向余官人且坐待儂說未說涕泗先横裾
老夫老豈識兵革忽見逺近皆彎弧懸崖絶壁魚貫進
飛馬上下爭馳驅吾軍非是無身手未鼔棄甲先奔趨
時平廩帛官不計戰勝爵賞官不辜進怯鋒鏑退焚掠
敵既難堪堪汝乎歸來未暇正其罪官有金幣還招呼
老夫莫曉軍旅事但聞敗衂深嗟吁我聽其言為蹙頞
含悽獨下西山隅金蓮似恨羶風染䝉泉未洗血水汚
九秋半破明月夕照我孤憤行繞壁天子嘗膽方仄席
微臣敢作楚囚泣秋風一劍樓蘭國
　　楚觀歌
吾聞楚鄉江山多勝處今之楚觀尤得江山趣萬象排
拶索應酬丹青閣筆無所措大則湘水小臨蒸衆流合
派銀河傾陶冩秋氣浸明月夜波爽透百雉城右則雁
峰左石鼓雙屏競秀蒼龍舞吞吐嵐光飛亂雲涼風暝
送兩崖雨江山之趣於此無不宜朝暮變化愈出而愈
竒最愛鷗鷺甘冷淡占斷汀渚供娛嬉東塗西抹晩烟
翠漁父歸舟卷鈎餌鼓枻而歌倚半醉中有滄浪濯纓
意杜若一片迷芳洲凭欄懷古生新愁更上崔嵬千尺
湘春樓縱目乾坤盡見衡嶽秋(楚觀在湖南憲圃湘/春樓在楚觀之後)
　　湘西行
吾嘗誦麓山盤紆句又嘗誦深林玲瓏詩前有工部後
吏部拈出千古湘西竒扶藜遊目逐蕭爽捫蘿陟磴忘
嶮巇杉檜搖空蛟虬舞嶺壑翳霧猿猱悲晨昏兩鐘逓
名刹日月一壇老仙祠摩榦徘徊憐晉栢剥苔俯仰認
唐碑碧虛心照眼已濶更上萬仭層臺危楚濤左渺連
七澤蠻煙右湧迷九嶷學宫岧嶤壓勝概百泉曲折流
方池英才涵濡敎育樂風雩慨想暮春時登臨殊未徧
幽境殘陽木末墜紅影松陰夾道倒接䍦不遣前訶殺
風景小畱一片瀟湘亭雙鷺飛來粧秋屏橘垂嫩顆匝
洲青蕋紛柔葉飄岸馨㝠摉枯腸浪著語對人欲舉不
敢舉拍欄但吟工部吏部兩大篇水光山色俱欣然(嶽/麓)
(宫有碧虚閣寺有心照軒道/鄉臺書院有百泉軒風雩亭)
　　八景歌
　長沙志載度支宋迪工畫尤喜為平逺山水其得意
　者有平沙雁落逺浦帆歸山市晴嵐江天暮雪洞庭
　秋月瀟湘夜雨煙寺晚鐘漁村落照謂之八景余昔
　嘗見圖本及來湖湘遊目騁懷盡得真趣遂作八景
　歌
嗷嗷哀鳴肅肅羽魂清意爽愛湘楚西風作惡陣脚散
斜行千㸃下煙浦飛力已困日且晡便欲就宿依寒蘆
大者居中圍以奴丁寜緩急相驚呼嗟此何景兮平沙
雁落丹青欲盡未易著
晩日放晴雨脚收楚山千里江吞秋上水風生荻花渚
漠漠幅蒲天際浮輕雲驟掩目力斷雲消似過芳洲半
危檣逐烏惟恐緩燕子爭飛先到岸嗟此何景兮逺浦
帆歸丹青欲盡殊堪嗤
朝氣吞吐影糢糊嫩日隠見光巻舒湘巒滴翠石徑滑
逺近憧憧人趂虚天風作意扶霽色嘘拂昏翳半明滅
槿籬髣髴橘林隔一竿斜插酒旗掲嗟此何景兮山市
晴嵐丹青欲盡良獨難
雲擁黃昏朔風急長空杳杳水拍拍六花飛白徧三湘
失却寒峰翠千尺片瓊屑玉響群林蘆叢蕭瑟聲更清
凍月開匳俄吐晴銀宫一色上下明嗟此何景兮江天
暮雪丹青欲盡不可得
西顥沆碭露華白河漢浩浩浴素魄平湖萬頃搖銀光
秖畱君山一㸃碧帝子揚靈駕飛龍鼓瑟來遊水精宫
聲徹桂娥亦斂容葉下北渚嫋嫋風嗟此何景兮洞庭
秋月丹青欲盡那免拙
楚天濃雲如墨潑通宵滂沱翻江闊寒聲徧撼蒹葭林
要將秋容洗到骨杜若洲有鴻雁棲震凌喧夢時驚疑
釣翁醉睡却不知樁脱䌫斷船偷移嗟此何景兮瀟湘
夜雨丹青欲盡浪自苦
西嶺驟暗銷殘暉芷岸蘭汀堆夕霏數聲撞空九天半
知有招提隠翠微風助餘音響岸谷蕭蕭暝港孤舟宿
禪關棲鳥爭寒木歸僧疾步穿山麓嗟此何景兮煙寺
晚鐘丹青欲盡焉能窮
積雨初過湘水滿夕陽蕩金接天逺影掛寒罾江步斜
紅殘茅簷沙巷晩小艇澤畔収釣緡鼓枻滄浪歌濯纓
醉眼西望送沉輪繫纜籬根穿錦鱗嗟此何景兮漁村
落照丹青欲盡無由妙
　　仙湖歌
湖之緑兮如藍湖之明兮如鏡藍染晴空晚色鮮鏡照
天宇秋毫浄乾坤兩間自開闢魚鳥四時自飛泳炎州著
脚苦蒸鬱對此恍入清涼境其東群木合抱森觀政觀
魚連秀陰濂泉沸甃珠的皪飲瓢洗我太古心其西冰
壺爽到骨曉波澄秋夜印月藏春園種雜花稠分得庾
梅攙先發其南粉雉霄漢橫旋補楊栁㳂堤青上下天
光同一碧我來拈出營新亭其北十片石洲石或虬或
鳳或劍㦸環流軒館瘴霧收簷影倒漾水底日葛仙昔
煉九轉丹丹成飛上羅浮山海邉亭外春萬里御風忽
挹仙翁袂翁乘飈車擁霓旌約我十二樓五城翁言羽
化世已久問湖風月依舊否(仙湖在廣東漕治乃葛仙/翁煉丹之所觀政觀魚秀)
(陰濂泉冰壺一碧石/洲海邉春皆亭名)
　　蒲澗行
君不見少君詫安期海上之棗又不見坡仙詠安期宅
邉之蒲棗失其種豈復得蒲生於澗何時無澗流涓涓
淺可涉牽蔓披沙􁄭九節仙家自欲供仙餌靈根不容
凡齒齧循澗探竒巖石幽瀑音迎耳鏘琅球陰壑常寒
失炎熱終日自雨鳴春秋振衣䇿足崔嵬頂跨歴列缺
凌倒景天風海濤撼宇宙神清骨冷肝膽醒聲傳九霄
景泰鐘更上上方梯睛空兩眼有盡天不盡滄溟浩與
銀河通指顧神仙似非逺弱水誰云隔三萬乘風直到
金銀臺握手安期話蒲澗
　　續蒲澗行
戊戌正月二十五搖轡東風蒲澗去年年今日是時節
飛葢傾城車塞路野亭山館坐不徧幙天席地千百處
開壺設樏紛酒炙擘蠏錐蠔間醢脯笑言相續樂甚真
禮文不侈意則古我亦隨衆窮勝覽先訪安期登梵宇
入春少雨多是晴穹巖寒澑僅一縷白雲千級逼象緯
滄海萬里渺煙霧倚欄方快心目逺牛羊下山林壑暮
小兒隊隊遂歸騶拍手呼舞趂簫鼓遊人到晩歡未厭
徘徊不忍收樽俎行穿梅嶺還江西首為南州詫風土
　　古劍歌
　洞庭湖漁人得古劍於網中張倅得之以遺余時開
　禧丁夘春館於岳陽樓邉事方急
洞庭吞天天無風月印一鏡星涵空波心千丈光五色
漁人嘖嘖疑垂虹睨而視之寂不見舉網下罩追遺蹤
須臾雷轟怒濤吼鼓蕩六合雰溟濛所得非魚亦非龍
炯然三尺貫當中肉銷骨立精氣融鏗鍧其聲韜其鋒
越砥稍稍加磨礲壯士見之肝膽雄雷煥已死不可起
有誰解識斗間氣人疑龍泉或太阿萬古凡劍空一洗
倚樓西北望邉城連月亘天烽火明隠憂枕上思請纓
夜半躍鞘床頭鳴夢中見告若有神吾價豈但直百金
吾勇豈但敵一人知君素有擊楫中流心誓當助君報
國萬里清邊塵
　　瀛州行
　臨川林史君(岊/)與江西章倉使(良肱/)同遊三館今把
　麾持節皆駐臨川遂於郡圃築亭扁曰瀛州
神山鼎峙滄海東瑤池翠水環銀宫朝霞夕霏自今古
飈車羽輪何憧憧文館岧嶤霄漢立群賢飛珮翔鵷鴻
人間風日總不到逍遙宛在神山中苕溪閩山兩仙伯
雙槎貫月凌溟濛分光東壁筆摛錦攜手西崑氣垂虹
承明厭直江湖去囘首雲霧迷方蓬風萍既散俄復聚
赤帷朱轓巧相逢舊遊共說橫秋下城隅勝概髣髴同
寓意瀛州規小築軒楹突兀浮青紅弱水休論三萬里
玉樓未羨十二重洞門無鎖棠陰晝太華吹香藕花風
夜藜吐耀來太乙㫖酒共飲煩壺公臨汝自昔號仙窟
左有靈谷右峨峰浮邱老翁跨白鶴魏壇元君攜青童
欣聞瓊宙出金柅往往挽袂來相從秖恐濟世縁未了
一麾一節難久容九天丹鳳銜雙詔修門並轡搖冬瓏
不但十八學士同步武風雲廊廟兩兩登䕫龍共辦霖
雨舟楫功他年相與騎鯨追喬松
　　三珍行
　聶西清遺以東坡書工部夏夜嘆蜀人趙雲子畫李
　杜及素琴一張作三珍行
西清平生雅好竒夜則忘寐晝忘饑􁄭今抉古竭心力
常恐世間一物遺雲霧軒忩煙月户萬寶彚列牙籖垂
循環邏視日千匝拊摩拂拭心融怡驚冦披猖變倉卒
六丁下取畱毫釐收拾售用自不足尚輟三珍贈我為
六幅之珍老坡字印可誰氏參寥師怒鵬九萬氣吞吐
驪珠百二光陸離兩軸之珍雲子畫李杜跨蹇將何之
華陰縣裏過門日浣花溪上尋春時一張之珍太古琴
孤桐斵削嶧陽枝刻名潄玉世少比較昔響泉彼堪嗤
銀鈎鐵畫貴楷正此則倚醉飛蛟螭寸馬豆人貴纎宻
此則縱意隳藩籬金薇玉軫貴音韻此則得趣絶絃絲
天機皆由胸襟出妙處莫以形迹窺愛兹三珍每自隨
酒酣呼驢任倒騎抱琴委轡烏角欹琅然髙吟夏夜詩
　
　
　
　
　
　
　
　野谷詩稿卷二
欽定四庫全書
　野谷詩稿巻三　　　　　宋　趙汝鐩　撰
　　泛洞庭
解維武陵岸江肥雨新止兼程趨洞庭勢疾建瓴比銀
光吞上下莫辨天與水我乃航其間滉瀁藉一葦吏塵
貯兩袖到此劃湔洗黄昏打頭風洪波半空起舟子惶
束手喧呼互排詆有篙無處著有纜無地艤鐵索二百
丈牽猫卧沙底進難退不可簸弄任所以巨浪聲洪鐘
合力撞舟尾一撞心一折通夕不知幾刻燭驗天明狂
勢稍披靡卷索急飛櫓半晝見涯涘危命脫針孔再生
自今始人言岳州程風便五日耳漂滯費半月初意所
不擬粉堞俄在眼層樓九霄峙凭欄氣方豁東望酸徹
髄前日我片帆掀舞怒濤裏羊腸百八盤行路難如此
今知驚浪上羊腸尚可履在家貧亦好身安門掃軌鼾
鼻喧午牕風波儘千里
　　贈閭邱廣文
奔走異軌轍聚散水上萍誰知風月夕同登藕花亭駒
隙晝夜駛塵埃鬢俱星朋舊半埋玉念此慨頽齡天涯
幸合席相對談飄零昔别君韋布照眼袍今青群兒儼
成行誦書如建瓴瞳人粉炯炯捧斚傾緑醽溪茹芹蓴
美秋核查梨馨開口笑豈易主人愁罄缾命僕更沽覔
痛飲俱忘形明日又分袂眠食加丁寧
　　荆渚書懷
明鏡明於月白髪白於雪月照雪轉添使我心斷絶連
年事行役曾不須臾歇陟岡脚雙繭凌湖舟一葉五覿
君山面洪濤漲天濶重倚南樓欄逺雁逐雲滅西風落
破帽龍山酬九節搖鞭荆門去䝉泉弄清潔游觀固不
惡奔走計則拙眠指幾千里意者遂休轍困翮堕渚宫
因循入羈紲天涯寒苦早袖穿手龜裂村沽酒力薄連
釂耳方熱矯首飛白雲杳杳望吳越儒冠信誤身鑄盡
六州鐵
　　憩農家
似陰還似晴好風弄輕柔土膏春犂滑竹深鳴禽幽農
家頗瀟灑㶁㶁清泉流蹇余入茅簷解帶為小畱荆釵
三兩婦競將機杼投吹爐問官人肯喫村茶不群兒忩
下讀千字文䝉求余因拊其背勸汝早休休泓潁纔識
面白盡年少頭耕食而鑿飲胡不安箕裘廼翁聽我言
急把書巻收遣兒出門去一人騎一牛
　　隠者
卓菴逺入深林去生怕世人知得處四邉剩却許多雲
重重塞斷山前路
　　蝨
蝨形僅如麻粟微蝨毒過於刀錐慘上循鬢髮貫紺珠
下匿裳衣綴玉糝呼朋引類極猖獗搖頭舉足恣餐啖
晴忩曉捫屢遷坐雨床夜搔不安毯急喚童子具湯沐
奔迸出沒似喪膽童子蹙頞代請命姑責戒勵後不敢
念其昔日到明光曾遊相鬚經御覽
　　尋僧不遇
捫蘿入石徑野衲棲其間杖錫知何處畱雲守禪關當
户走饑䑕隔林巢白鷴候久移晚照困來漱寒灣翛然
非人世欲去且復還木杪猿一聲六忩契山山
　　有客
青春挽不囘白髮摘不盡減圍羞敝帶照面怯皎鏡功
名知儻來肯問終南徑榮枯黙有數豈待葢棺定人世
如夢幻具眼須猛省毋為塵埃役而敗山林興亭前富
葵花隔簾烜紅影雨餘老苞困欲謝若未忍有客適過
秋對此惜芳景從事在青州呼兒往三請
　　夢囘
春意已深寒未了夢囘斗帳房櫳悄五更五㸃殘月銷
山鳥一聲先破曉
　　水琴
盎缶停涵水一泓中存雅意超器形欲滴未滴天地寂
須臾宫商若相賡妙趣不勞徽外索泛聲不自絃上生
小㸃恩怨作兒語大㸃九皋聞鶴鳴疎數變化似有節
多是洋洋流水音殘瀝斷續楚天曉餘響勾引南風薫
平生箏笛厭鄭衞羌借古韻洗古心又不如齁䶎北忩
睡兩耳不聽無虧成
　　小水寺
披霧入野寺寒林響西風誰遣僧出迎山鳥為我通染
衣松露香照眼巖花紅聊此息塵慮歸騎毋怱怱
　　訪山中友
披荆踏石訪山友野鳥驚人閙枯栁牧童為我通姓名
一笑相迎鶴髮叟結茅倚巖屋數間塵埃辟易不用帚
竹厨貯書羅四五土壁黏碑分左右山中新醅未堪壓
攜手邀我沽村酒床前尚有着殘棋忘記四圍關户牖
日斜扶醉同歸來但見黑白子紛糾猴獼樹上周章走
莫是此曹來動否
　　聽琴
午睡誰叩門隔籬喚童子童子走來報一二琴道士摘
茗烹沙銚推忩拂石几髙山流水音屢彈不肯止我心
本虛淡無用宫商洗淵明未嘗絃妙趣豈假此道士頗
不樂拂衣抱琴起
　　談禪
禪僧晚相投貌古似落魄說性說虚空彫心苦摸索千
百則公案信口無一錯有蟬隔忩鳴與僧恣酬酢僧喝
蟬不知僧怒蟬不覺蟬厭忽飛去僧語無處著呼兒掩
柴扉請僧自行脚
　　題王才叔南館
南館着隠士幽爽似僧舍島紅野花繁岸緑垂楊亞人
行鳥不驚客至鶴先迓林深自無暑月到更宜夜傾樽
對賢聖飛筆追鮑謝興來即散䇿無時不得暇
　　踏雪
玉壺一色天漫漫亂雲飛春減却寒屑瓊篩塊塞宇宙
栁絮如拳輥作團却愁花木不禁冷攜笻問訊遍玉欄
老柯樛枝幸亡恙紅苞半吐怯牡丹更憐修竹壓欲折
扶持敲撼聲珊珊似醉忽醉僵忽立森然再植青琅玕
群兒幻出兩獅子頃刻堆削了不難手持朱橘炯電眼
并刀巧剪金鈴安老夫童心也自愛巻簾移坐忍凍㸔
一杯煖寒不可再饑腸轉雷未朝餐
　　讀離騷
琅然醉讀離騷經一鶴聞之來中庭童子屢麾不肯去
直凑樽前側頂聽
　　倚欄
倚欄有恨無人說暮角吹梅寒聲咽急風巻雨過雁驚
吐下蘆花一枝雪
　　偶成
青雲得志士頤指快所欲萬事付杯酒粉黛貯金屋嗟
我骨相窮不受富貴逐嗜欲人所同有時未免俗青奴
頗專房髙卧擎老足黄妳最如意開巻醒困目煖寒命
脚婆凍衾轉暘谷開樽喚湯婦新醅温酃渌始得此四
人明珠不計斛呼之即來前相娛不相觸時人皆笑之
畫餅豈充腹我亦翻自笑竹忩聽戛玉
　　訪隠者不遇
兩腋乘西風送我上髙岑竹根一泉通石徑萬木森中
有隠者居敗屋莓苔侵山空人不見雲滿掛壁琴兩鶴
出候我逢迎啄衣衿應酬久頗厭走避不可尋誰伴山
下去明日升髙林
　　雪中徐檢法約登城樓不果
今年一雪恰一月天上弄巧寒饕餮朔風吹碎洞庭浪
細結瑤花遍銀闕倚杖測試三尺强平陸皓皓失凹凸
梅梢糢糊裹寒香鳥影伶俜棲凍葉有客約上城南樓
膏我車兮俄復輟呼兒反關袁安巷小忩風味寒於鐵
未須金帳斟羊羔薄酒也能春兩頰三杯五杯亦竟醉
曲肱一枕香雲絶夢裏騎驢過灞橋記得新詩醒時説
　　送林伯虎(夢英/)除國子監丞赴闕(二首/)
山房髙千仭上與青雲齊日從二仙遊兩耳湔是非北
忩正齁䶎鋒車扣巖扉猿鶴競作色山人忘我為泉林
雖云樂出處蓋有時平生經綸胸憂國兩鬢絲江天炯
少微安得不振衣
璣衡占東南老人方昭囘明庭聚耆德公難卧蒿莱行
行出東門丹心趨玉階雪棹乘興爾雲岫何心哉了却
濟世縁應念金石臺天堦躍馬餘就訪孤山梅和靖有
兩鶴他日騎歸來
　　送絜齋倉使袁都官歸班
六轡按部朝出闗郵鈴插羽夜趣還詔字天飛紫泥濕
一㸃郎星歸拱北鄉來翻動大壑魚致君堯舜真須臾
金甌未啟請麾去旋攽漢節登范車先生有道出洙泗
派分象山接洛水振鐸重席闡聖傳此心之外無二理
先生有才輩伊周胸襟百萬森戈矛新亭肯作楚囚泣
誓楫一念清神州此行豈但蘭再握講幄欠公熙帝學
火城照空沙堤新堂印押班運籌幄絜齋牆仭世龍門
瓣香夙昔鑽仰心邑債一了即歸耕但當拭目天上新
經綸日與漁樵擊壤歌太平(廵部出門/除命恰到)
　　飲通幽園
典却身上鷫鸘裘買酒領客尋清遊欲洗胸襟塵萬斛
快上青雲展秋眸晴沙翳天風動地挈壺卷席移通幽
一席鏡浮清可掬千竿玉立塵不畱拒霜兩岸花爛熳
紅蓼錯雜爭開秋人生適意未易得癡兒了事何時休
陶冩豈必在絲竹山有鳴禽水游鯈酒酣題蕉競新句
景物辟易困雕􁄭一梳涼月插空碧樓頭暮角催歸騶
雙桂餘葩尚堪摘便道肯訪勿翦不
　　病中得鄔文伯書
北風卷地霰穿屋光寒照几珠百斛兒童呼舞健犢奔
病夫擁爐龜殻縮打門寄書勤故人五雲濕牖春生谷
片辭自可愈頭風千金指迷况滿幅年來塵埃不堪鏡
白髮一摘動盈掬星出星入難飬痾安得閒邉半分福
病中畏酒如畏仇詩囊亦遣髙閣束聞君新工千兔秃
君但冩來為君讀
　　送臨川王丞秩滿造朝
我年學製君哦松數月握手臭味同君今南浦我送客
水萍風雲何怱怱别酒未釂白玉斚椎鼓催發斜陽紅
青霄迫逐不少惜指日便入明光宫祖鞭先着氣射斗
好吐平生經綸胷臨汝詩巻如束筍殿閣正欠賡薰風
自憐魚遊沸釡中羨君遇順如飛鴻願寄一語隨君東
問訊西湖南北峰
　　馬上口占
平林塗煙山擎日晚征漠漠客愁集浮生隙駒忙裏過
虛名塞馬眼前失古來戰場莫囘首一成一敗骨俱朽
栁岸人家搖酒帘不妨小停春風鞭
　　題下陽懷沈叔忱
夜雨曉方歇薄霧隨征車喬松二十里翠微三五家雙
燕教群雛一牛䭾兩鴉故人不可見囘首天之涯
　　宿康口漁家(時提兵岳陽/彈壓盗賊)
隂雲釀雪風䬒䬒黃沙翳瞑征人愁漁家假宿休瘦骨
敗蘆紉壁茅葢頭行營鼓角聲動地釣翁不慣皆掩耳
刺船火急入葭葦問訊鷗鷺莫驚起
　　姜子平鄭華父見訪畱飲月下
敲門者誰子二豪姜與鄭揚袖入長揖掀髯略常敬於
時月當堦籟聲斷四聽展布交股坐劇談飛舌競恃俠
爭譽已拈巻索分韻呼兒注老瓦酒力快辛硬羶葷屏
俗饌棃栗錯村飣杯行無不釂恐犯詩壇令
　　適意
右傾老瓦盆左持離騷經一杯讀一句既醉還復醒好
月飛入坐伴飲到天明林下樂如許鐘鼎鴻毛輕
　　水閣秋夜
雲收一㸃無秋洗四山净野水吞長天涼月分兩鏡倚
湖閣虛窈縁石竹脩勁孤酙領幽寂新醪快村硬露冷
欺病骨更闌瞻斗柄欲去未屬饜倚欄成短詠
　　十一月四日雪中小飲是月十日冬至
書雲猶七日陰極剛未長風吹六飛開飛舞隘穹壤一
陽方欲來和氣已摩盪著地寂不聲入林發餘響與客
同擁爐寒威不到幌洗杓開蟻尊下筯飫熊掌道舊驚
物變談空湔塵想近詩稍閣筆對此又技癢踏雪訪梅
花更覺吟興爽
　　遊劉園分韻得峽字
園林十畆餘此邦人推甲匝谷篔簹净循沼芙蓉夾波
暖遊魚樂機忘飛鷗狎劇談互揮麈曲欄憑鬬鴨棊仙
俱自負國手未許插酒膽各稱雄觥船不畱呷半酣索
分吟韻嚴苦才乏枯膓􁄭欲斷險字終難壓閣筆視諸
公詞源羨流峽
　　晩晴與何户登水亭簡張丞
溪流西岸秋日落千山暮一亭壓其間登覽洗萬慮胸
襟富邱壑方領此幽趣擲餌來潛鱗圍棊驚過鷺酒壺
展逸興漁唱續逺浦安得哦松來撚髭同覔句
　　雪中觀客夜博
積雪深一尺堆瓊迷山扉豪客夜排闥桃燈紅爐圍成
梟呼五白轉勝賞四緋舉觴無不釂寒深酒力微姑置
博與酒劇談木屑霏坐久更寖闌疎鐘到簾幃
　　山吟
梯磴捫絶壁題詩紀幽臨呵凍象管滑墮崖千尺深群
猿皆驚笑㸔我攀蘿尋石罅忽􁄭得大書足前吟誦詠
猿側耳頷頭似知音吟罷下山去猿亦歸他林
　
　
　
　
　
　
　
　
　
　
　
　野谷詩稿卷三
欽定四庫全書
　野谷詩稿卷四　　　　　宋　趙汝鐩　撰
　　金山
自古稱浮玉更名為得金一山藏寺腹雙塔立江心淮
浙中流斷風煙四岸侵夢囘禪榻悄月午聽龍吟
　　秋夕
秋風動梧井無頃許多涼夜静灘喧枕牕開月到牀道
心便冷淡世事莫思量只被澆花累朝朝却用忙
　　劉子愿山居
搬向山邉住蕭然茅數椽平塘印星斗深谷剩風煙老
不離書卷貧誰乞酒錢莫言無管待頻取好茶煎
　　泊舟
前頭無泊處且住荻花林水沸知灘淺煙蜂花在瓶呼
童治茶具有客扣柴扃共說山林話休嗟兩鬢星
　　送仲久之京口
纔歸又東去且道幾時還算路亦差逺縁君不耐閒江
城登鐵甕煙寺認金山我昔經行地詩牌掛壁間
　　空師欲遊嶽往訪山寺
聞師遊嶽去打急訪高岑躡屐若來晩挑包不可尋山
寒梅意悄林茂鳥聲深行住無非道何須枉費心
　　送季逢過湘中
虀鹽三十載刻苦戰文場燈火簡編夜江湖髭鬢霜雁
聲隨掛席秋色欠遊湘歸日無他物惟詩滿古囊
　　酬曹户
奔走塵埃久還山每嘆遲歲華驚雁到心事獨鷗知夜
對樽前月晝尋花下棋閒中滋味好但欠子論詩
　　泊盧家步
泊舟葭葦岸風喚夜涼生天逺星疑墜秋清月倍明傾
杯浮蟻匝把劍古蛟鳴甚矣吾衰矣功名念已輕
　　同崔糾訪陳道士
尋幽過橋去松徑入琳宫竹擺風簷緑橊殘雨院紅黏
碑多古籒插架獨參同道士掀髯笑詩聨石鼎工
　　秋意
今年秋意蚤夜傍井梧生怪得雨聲急洗敎山骨清倚
欄㸔葉舞尋砌聽蛩鳴舉目無非爽吟詩易得精
　　下程
下程疑頗早店主勸予休今晩莫貪路明朝便到州疎
籬編馬眼新笋䕶猫頭六七歲童子一人騎數牛
　　訪上官道人菴
三十年居此何嘗識酒葷柴扉人少到草徑鹿同群雨
足添新瀑山深有剩雲水瓢丹竈外閒事不曾聞
　　訪王廣文
未是閒時節君言百念灰棲身菴竹石適意杖莓苔人
老無由少春歸却解來呼兒烹苦笋席地共銜杯
　　野望
一天秋色逺千里病眸寛野曠牛羊小樓髙風露寒埽
愁嫌酒薄少事欲心安溪友門前過畱魚薦晩餐
　　到農家
難得官人到茅簷且駐車自攜鋤掘笋更取網求魚一
媪來斟酒諸童競挽裾須臾對吾泣科役苦追胥
　　招賢渡溪閣晩望
溪流清到底十頃浸秋光煙重山加色風狂雁失行塵
埃雙老鬢天地幾斜陽何處一聲笛征人暗斷膓
　　琳宇
琳宇棲巖谷翛然一徑深風篁竿戛玉霜橘顆垂金是
院皆扃户無人但聽琴遶廊行數匝聊以洗塵心
　　維舟
望見人家了猶須轉一坳寺從灘背出船向柳邊捎問
酒尋溪館呼兒解臘包三杯亦徑醉世事且權抛
　　贈隠居
遶屋垂垂栁當軒小小江買魚尋晩釣浮蟻倒春缸山
近雲侵坐月來梅印牕隠居誰似子不羨鹿門龎
　　弋陽道中
千里嘆行役今朝方半途橘肥霜後顆松落雨中鬚店
嫗當壚問官人要酒無忻逢埽愁帚沽了又還沽
　　倚樓
蒹葭秋色晩百尺倚江樓日暗煙藏寺風髙浪拍舟歸
雲投逺嶺饑雁呌滄州心事非年少塵埃白盡頭
　　舟中
繫纜停征棹斜陽古渡頭風霜先逺客天地獨扁舟水
鳥衝開浪汀鴻占斷秋在家貧亦好何用出林邱
　　夏日普信寺江閣
到此全無暑虛欄千里風㸔飛雲度水聽落石鳴空日
月忙烏兔春秋逓燕鴻一生塵裏過煙艇羨漁翁
　　過寶雲寺訪密師
寺纔三二里曳杖且徐行晴塔松稍見風鐘嶺半鳴樵
夫分道過僧子就房迎竹有千竿立塵無一㸃生
　　送翼之過天台
天台山水窟人道是仙家白鶴掛寒澑赤城飛暮霞獨
攜筇杖過莫畏石橋斜牢記經行處歸來向我誇
　　晚泊
篙師言已晚豈可更貪程風起且須泊灘多未易撑星
河明夜色葭葦撼秋聲囘首人千里通宵夢不成
　　遣意
要静静不得風吹竹打簷欄摧呼匠葺碑脫遣兒黏夜
短睡常欠天陰病轉添扶衰歸密室更下面前簾
　　信步
午牕方睡起信步過東畦穴徙蟻知雨巢穿燕補泥路
坍連草沒菓重壓枝低村婦抱兒子籠邊敎喚雞
　　安仁道中
半月離鄉井家音杳不聞路危多半缺橋朽忽中分秋
盡風􁄭葉日沉巖宿雲荒村店雖陋店主頗殷勤
　　送彦東還湘
湖南多爽處羨子片帆還秋影清涵水煙痕淡著山蘭
風香楚佩竹淚冷湘斑見說誅茅地江頭只數間
　　宿方家店
昏暮方投宿敢嫌茅屋低池清月易入林密鳥爭棲買
酒春篘甕求蔬夜摘畦路長莫貪睡囑僕早聽雞
　　贈悟上人
怪來趨向别乃是拙菴孫秋色添禪寂松聲奪俗喧路
行須避蟻飯剩或呼猿單缽隨縁住尋常懶出門
　　秋居
入得秋來爽何須宋玉悲推牕對脩竹開卷課諸兒世
事放輕着人生無足時年多自當老不用染吟髭
　　暮行江上
江天詩眼濶沙岸暮扶藜風怒來帆卸林昏宿鳥迷問
魚前港有沽酒小童攜夜客畱同飲添杯剪韭畦
　　贈慈上人
踏遍叢林後歸來隠石崖任梅斜到牖聽竹長侵街掛
壁塵堆笠穿山雲惹鞋真機須要悟餘事是持齋
　　送竒仲過霅川
少年湖海氣近又負詩名今忽擔簦去誰非倒屣迎雨
茶烹顧渚春酒醉烏程有句茅亭著蘋風洲上生
　　登法雲寺
雲林擁深寂山寺倚崔嵬童子請先坐師僧恐便囘庭
黃霜到橘堦緑雨滋苔掛樹猿相玩呼之却不來
　　春郊
數㸃緑楊風春光是處同蜂喧􁄭蘂瘠鳥閙聒山聾聨
句逢詩友尋僧問牧童家家辦農具準擬試新工
　　宿溪館
投宿溪頭館途長主僕饑濕薪難便著惡米更須篩風
細帆來穏山高月上遲客懷正悽惻漁笛蓼洲吹
　　弦歌堂對雨
絶交詩酒客撲面簿書塵汩沒朝連夜怱忙雨過春民
寛殘稅欠身受上官嗔了却三年債歸耕秀水濱
　　畱客
濶疎方在念飛葢忽相過酒缺鄰堪覔詩成子自哦添
羮挑野菜包鮓就池荷莫屢辭歸去餘樽亦不多
　　送胡判官赴官永嘉
君赴蓮池戍離愁正值秋持觴送南浦鳴櫓下東甌才
俊推烏幕風流訪謝樓欲窮竒絶處須上雁山頭
　　醵飲劉園
隨意攜盤饌毋煩事禮文燕飛衝幕過鶯語隔牆聞興
自樽前發韻從花下分詩成似供課醉墨競紛紜
　　遣愁
愁來無可奈散策小橋東影轉松隨日香殘花怯風煙
霞詩興裏天地酒杯中本自江湖客生涯付釣蓬
　　次莊過荆渚以詩寄之
澤國遙千里雲帆隔兩州醉行沙市月吟破渚宫秋魚
嘆馮驩鋏貂殘季子裘人傳君入蜀無事早歸休
　　暑酌
天高殊未雨暑盛絶無風將酒渠心浸有泉林下通擘
蓮房拍塞雪藕孔玲瓏量淺難禁醉扶歸兩小童
　　劉簿約遊廖園
名園新整頓樽酒約追隨春晚花飛少牆高蝶度遲注
湯童煖酒拍案客爭棊寂寞鞦韆索無人盡日垂
　　秋夜懷歸
鄉里千山月塵埃兩鬢星秋聲雖是爽客耳不堪聽多
淚風前燭孤明竹外螢吟蛩更亡賴終夜幾曾停
　　山莊
門掩斜陽岸溪橫獨木橋山禽弄春舌堤栁舞風條世
事雪雙鬢生涯水一瓢似聞鄰釀熟自往不須招
　　避暑
炎赫無逃避如何得雨來雲生應有望風捲又還開攜
簟尋池閣傾醪注晩杯堆盤粲紅顆味不減楊梅
　　冬日友人見過
荆扉終日閉難得故人來欲煖寒須酒相攜手問梅艱
危驚鬢雪勳業嘆心灰子負江湖氣誰憐當世才
　　秋日同王顯父趙子野何莊叟泛湖趙紫芝繼至
　　分韻得秋字
雨餘湖更爽載酒共清遊天浄倒涵水峰高爭獻秋風
煙入吟筆簫鼓自鄰舟隄上詩人過相邀便肯畱
　　寄圎老聞欲移住他院
妄動生於念禪床坐不牢舊窠元自好新刹有何高去
住身如寄奔馳足謾勞挑包聞已决應笑我忉忉
　　鄔文伯歸自邵陽
賓主西遊久賡詩日日傳交情誰似此歸興忽翩然楚
岸猿吟樹湘江月載船我窮君更甚相助愧無錢
　　臨川縣治古桂兩大株與葉潛仲鄔文伯飲花下
雙桂相傳久百年殊未衰樹聨鋪葉宻根老著花遲葩
墜黏詩筆香濃透酒巵月中但孤影安得兩交枝
　　宿古寺
黃昏投寺宿古屋瞰荒江村酒沽春甕山房耿夜缸灘
高聲撼枕月落影收牕僧老人皆玩樓鐘曉未撞
　　舟中
離家俄十日千里獨衰翁篷響過雲雨帆開逆水風新
沙增岸脚小港隠蘆叢客思難消遣黃昏月一弓
　　雷潭寺
憶昔登臨日今經二十年崢嶸新棟宇黼黻舊山川魚
響潭翻浪烏飛風送船穴空龍已去鱗爪跡依然(寺旁/有龍)
(窟鱗爪之/跡尚存)
　　送宗上人歸閩
頂笠遍參請平生志甚勤耳方離嶽瀑眼已接閩雲宿
嶺星辰近渡溪煙霧分勸師早休歇禪不在多聞
　
　
　
　
　
　
　
　野谷詩稿卷四
欽定四庫全書
　野谷詩稿卷五　　　　　宋　趙汝鐩　撰
　　送曹深叟之越
幾時重握手未可便輕離路指千巖去程寛一月期捫
蘿窺禹穴剥蘚讀曹碑必自蘭亭過方當春暮時
　　訪子益
揀得溪山住三間草屋低坐貧憂酒債廢事悔棊迷壁
壞何時補詩成無處題畱余余戒飲白飯薦黄雞
　　拍欄
偶把欄干拍沙鷗水上驚晚紅殘照在秋碧逺山横盡
被浮名役皆從妄念生不如歸去好杖屧老柴荆
　　東村
晴久全無雨溪亁半是沙風橫分雁陣日轉趣蜂衙地
僻草埋徑籬摧菊卧花橋西一林竹瀟灑兩三家
　　醴陵道中
入得湖南界皆嫌堠子長煙巖松葉暗風陌稻花香橋
斷人迂路車鳴水卷塘宿程雖不逺木杪已斜陽
　　子開移居郊外
數聞低矮屋不可以擡頭嫌市塵埃濁尋山泉石幽門
松霜榦古牕竹露竿脩辦此一㕓了從今何所求
　　訪曇師
道人雲外住小徑入庵幽榦老梅逾瘦林疎竹自脩揀
茶相伴煮補線且停抽此事如何説下山歸去休
　　黯淡
黯淡四山暮凄涼千里秋功名常嘆老衰病豈禁愁孤
雁影誰伴亂蛩吟不休一身天外客雲盡是鄉州
　　訪皇甫道士
道人畱淡話竹院寂無聲沽酒童來緩題忩詩已成海
珍紉紫菜仙品漬黄精移席臨簷月焦桐膝上横
　　送聰上人歸四明
辦得四方遊孜孜討入頭歸雲起齋缽髙浪送行舟笠
戴天童雨鞋穿雪竇秋平常心是道莫更問人休
　　舟夜
夜泊楓林岸江平萬籟收松崖猿嘯月蘆渚雁眠秋軒
冕儻來爾林泉歸去休客愁正無奈孤笛起漁舟
　　日融
日融風力軟曳杖獨逍遙蜂去花心静鶯遷栁影搖一
年春易老兩鬢雪難消客至時畱飲無縁特地招
　　題及之後山新築茅舍
瀟灑人間世柴門夾兩槐詩僧恰方去俗客不曾來翠
合苔初長紅嬌杏半開南邊許多地臘月竹須栽
　　送沈推赴官婺女
子抱風雲志我同筆硯遊衆皆尊大手老尚客諸侯清
逼雙溪水句涵三洞秋儉僚非所處有路在瀛洲
　　范園避暑
六月暑如炊追凉此地宜棹舟荷柄颭坐石竹隂移籌
貫壺雙耳鼎烹茶一旗小童供筆硯醉客競賡詩
　　新秋旅思
兩袖塵埃滿千山道路勤曉清秋已到葉落客先聞鏡
裏驚衰態眉間添皺紋人生閒第一囘首故山雲
　　鄭氏莊
莊居深僻處敲户小童譍此地清如許前時到未曾栁
腰金裊娜苔髪翠鬅鬙山上茅亭子扶衰為一登
　　夏夜與東叔昆仲小酌
入夏不為淺亭虛未甚炎雲收風巻幕月滿夜開匳怕
熱移燈逺開懷索酒添半酣詩興動冩韻客分拈
　　訪次張廣上人繼至
都不見塵埃園扉傍水開晴茵鋪碧草風彈落黄梅訪
子因尋竹呼童忽辦杯詩僧相繼至罷酒把茶來
　　劉幹東園
築圃非容易經營二十年煙松迷五鬛風栁起三眠疊
石連山麓栽桃擬洞天最為瀟灑處正在竹林邊
　　懷武陵文廣文
念子經年别書嘗寄驛筒每思談笑隔或假夢魂通師
範新芹泮騷情轉蕙風拏舟訪秦洞桃雨一川紅
　　常山道中
寒謝春纔展怱怱二月中算來晴幾日多是雨兼風煙
草迷村碧山桃夾竹紅浮名能役我策馬幾囘東
　　夏夜
今夕暑差甚芒鞋堦下行除燈簷月上却扇竹風生病
骨坐怕久静吟詩易成夜凉思睡去樓鼓已三更
　　寄盧司户
寂寞盧司户誅茅楚水東幾年與君别一字不余通釣
水空烹鯉行汀屢扣鴻夢魂還可托握手幾時同
　　宿山觀
昏暮無處宿樵人指路頭僕夫皆已困道士幸相畱明
月夜翻晝陰崖暑變秋聞雞便行路定要到潭州
　　化成巖(二首/)
命友化成巖同尋頃刻閒半途瞻佛塔數里入禪關松
動影移日江清波漾山衞公讀書處有鷺宿其間(有李/衞公)
(讀書堂公集/中載白鷺賦)
一線㳂崖路衰殘步屧遲攀蘿衝霧上倚檻俯空危石
佛像須久山僧言不知㸔來衆亭子最是妙高竒
　　乍晴
日色今朝稳園林二月中池塘展晴緑桃杏鬬春紅犯
險升高徑扶衰藉小童黃鸝怕人見飛過野橋東
　　江閣夜
小閣臨江迥疎簾帶霧鈎雲鴻遥影滅灘月碎光流詩
思偏宜夜衰髯不耐秋漁燈三兩㸃隠隠荻花洲
　　晚興
是處牛羊下喧譁走牧童霽煙拖淡碧夕照殞殘紅老
鬢日添雪衰軀晚怕風愁來無着處分付酒杯中
　　雪中尋僧
尋僧同踏雪握手上鐘樓初下寒飄屑纔濃風輥毬水
波糊紙閣春乳泛茶甌片片㸔來好龎公有話頭
　　莊居
三四間茅屋囘環水石清雞催殘漏盡月截半忩明好
句枕邊得浮名身外輕起來供日課先遶藥畦行
　　泊舟
舟泊似差早篙工愛酒坊羊羣歸逺隴栁影戀斜陽澤
國人千里暮霞天一方茶多不思睡漁唱聽滄浪
　　蠶舍
每到蠶時候村村多閉門徃來斷親黨啼呌禁兒孫不
惜兼旬力將圖終歲温殷勤馬明祝燈火謹朝昏
　　送同年李敎秩滿歸閩
雁塔同頭久相㸔兩鬢皤功名皆分定安樂值錢多絳
帳歸來後青山住得麽時流推老筆冊府欠編摩
　　同子嚴初夏飲山閣
緑陰千百頃約我共登臨山翠含煙重橊紅著雨深行
藏皆有命計較謾勞心病怕杯中物憐余淺淺斟
　　聞舟中笛
橫笛秋蓬底銜山夕照殘孤音起水面餘韻到雲端吹
怨蘆聲慘含悽雁影寒有人江閣上斂翠凭欄干
　　寄友人
口信傳商賈年前未得歸湘沅淹異縣日月老征衣騷
興遍芳渚舊樓閒釣磯思君不可見獨自立斜暉
　　清明小飲
草草清明飲惠風天氣和身輕梁燕舞舌巧栁鶯歌但
道三春好其如兩鬢何升沉付杯酒由命不由他
　　過曹家渡
數篙撑過渡雨後水添肥山橘青迷樹野花香襲衣哀
鴻悽逺客鬬雀堕斜暉童稚喧林壟牛羊箇箇歸
　　午炊浰陽一館甚雅
誰料三家市能令兩眼明花暄叢蝶戀簷午亂雞鳴忙
裏青春去愁邉白髪生摇鞭問歸路更乞一旬晴
　　送同官葉𣙜院造朝(二首/)
新制重分司誰云筦𣙜卑鵬摶終可料鷃笑彼何知秩
滿豈無待橫飛亦未遲催班天上去黃色已添眉
滿歲塵埃共交情骨肉親我猶京口客君已日邊人波
及無亡晉渠成亦利秦西湖約攜手兩岸栁揺春(鎮江/分𣙜)
(舊差武臣嘉定中更以文臣邑最/之人葉乃首選後數月余亦備員)
　　同楊濟翁唐季路陳純叟飲光風亭光風舊名招
　　屈純叟席上鼓琴
江邉舊亭子招屈改光風掲扁名雖異懷人意則同一
篇漁父問千古大夫忠酒盡琴猶鼓幽蘭曲未終
　　翁靈舒客臨川因經從訪之不遇聞過村居
聞道深村裏結茅三四間買田因種秫移樹為㸔山詩
好人皆誦身安心自閒有時思雁蕩依舊棹舟還
　　西湖訪梅
久無梅信息訪問到湖濱耐盡一冬冷開殘千樹春臨
流轉風韻與雪鬬精神疎影暗香後能吟有幾人
　　漁舟
秋巘翠千疊晴溪玉一灣漁舟三兩箇來往釣其間
　　出郊
二月垂楊岸行春詩酒徒蒼頭前引道拄杖掛萌蘆
　　不眠
刺齒􁄭新句濡毫冩短牋讀來疎脱少懽喜不成眠
　　登樓
地卑梅雨濕氣壓篆煙低熟是披襟處高樓百尺梯
　　贈定上人
談禪皆是病參請不須忙且㸔諸尊宿相傳甚藥方
　　苦吟
幾度燈花落苦吟難便成寒牕明月滿樓上打三更
　　尋勝
老子攜筇杖小童挑酒壺徧尋泉石勝引路倩樵夫
　　傷春
飛蝶捎風絮鳴禽戀午簷不知春去未但覺栁陰添
　　半夜
坐久香銷篆更長燭屢花一輪觀浴兔兩部聽鳴蛙
　　踏青
四野春工遍柔風動賞心踏青喧栁陌舉白醉花陰
　　山礬
七里香風逺山礬滿路開野生人所賤移動却難栽
　　白髪
朱顔畱不住白髪自應生摘了依然有徒勞打鑷聲
　　雨過
一霎荷塘雨明珠翠葢擎柄危難得穏稍側便須傾
　　夜歸
為愛清秋月徘徊步水濵夜歸驚犬吠錯認是生人
　　山寺
樹暗常疑夜山多易得雲撞鐘最深處嶺外不曾聞
　　題莊舍壁
水深荷較晚地僻草偏多佇立風前聽樵夫隔隴歌
　　無題
人與春俱老花因雨易殘天涯雲萬里膓斷倚欄干
　　後圃
澆花惟要早芟草不知名新竹生來巧南牆補數莖
　　夏日山中
瀑近書皆潤林深簟更涼山中無一事夏日覺尤長
　　吟髭
壯歲髭如漆年來暮景侵便令如雪白撚斷不妨吟
　　秋夜
秋到情懷惡美人天一方夜深牕轉月夢斷角吹霜
　
　
　
　
　
　
　
　
　野谷詩稿巻五
欽定四庫全書
　野谷詩稿卷六　　　　　宋　趙汝鐩　撰
　　多景樓
北固危登最上層身浮霄漢手捫星江連淮海東南勝
山出金焦左右青天水精神清雁骨風煙圖畫入秋屏
蕭蕭古意憑欄久目盡斜陽沒逺汀
　　岳陽樓
洞庭雄壓岳陽樓萬里風煙萬里秋左右江湖同浩蕩
東西日月逓沈浮青蛇鳴袖神仙過古瑟彈湘帝子遊
朝暮飛鷗千百㸃送迎城下去來舟
　　再登岳陽樓(開禧丁卯赴/江陵徑過)
岳陽城下繫扁舟與客同登百尺樓尋遍詩牌追舊句
恍驚歲律嘆重遊波涵君編兩山碧天落巴荆一鏡秋
北望邊煙猶未息敢忘後樂與先憂
　　江樓㑹飲對月
層樓畫棟凌霄漢檻外江流百頃清無一片雲但秋色
放千里月到天明喚舟撒網鮮鱗美擊鼓喧汀宿鷺驚
坐上有人懽未厭酒闌連釂兩三觥
　　訪别胡倅畱飲水閣
故人知我已膏車折簡殷勤祝訪渠惜别怱怱畱語笑
臨時草草治餚蔬宻遮池面荷千葢斜插雲頭月一梳
此夕憑欄又何日雁來莫惜數行書
　　春嬉
十分晴色趂春嬉鄰有灰驢借我騎舌囀雖然聞翠栁
葉濃却不見黃鸝小詩題壁同僧和丫角攜琴更鶴隨
傍水誰家亭子好萬竿竹影浸琉璃
　　豐城道中
雨後泥深馬費鞭㸔來遵陸豈如船人行灘過無多水
雁帶雲飛不盡天束擔侵晨離故縣算程明日至臨川
長安鐘鼓何時聽東望猶爭路一千
　　送端叔遊淮
堂堂玉立鬚垂腹談論逢人見肺肝手弄七絃琴韻古
腰橫三尺劍光寒但將計策尋知已肯學閭閻為覔官
烏幕逢君定羅致别樽不復話儒酸
　　早征
店雞一唱接疎鐘起整行装尚夢中沙路踏殘征馬月
栁堤啼斷曉鶯風水肥渡險添舟子岸沒途窮問牧童
千里鄉人逢陌上片時握手各西東
　　明皇
初年不是不聰明勤政開元致太平一曲羽衣妃子進
三朝錦褓禄兒生眼亁蜀道山川淚膽碎漁陽鼙鼔聲
禍福興亡皆自取信知女色解傾城
　　郊行同張宰
雨晴郊外共尋芳細水交流注野塘花落戀枝風不肯
栁纔舞影日還藏轉添老態難於健㸔得閒時少似忙
擬訪一僧共茶話禪房扃鎖出遊方
　　謝人送端硯水沈
屏跡山林絶往還忽傳軍將扣雲關十年憶别湖湘外
五朶驚飛几案間硯寄山巖鸜鵒眼沈分上岸鷓鴣斑
墨磨烟麝香橫霧捜索詩腸愧我慳
　　湖亭夜飲會别友人
每聞嗟歎無知已定要攜琴過浙東莫訝醵樽但草草
只因束擔去怱怱竹篩夜影千竿月荷送湖香萬朶風
早晩我尋京口戍子歸或遇半途中
　　醵飲
出城二里野人居最愛園亭傍室廬墨擁清池聚科斗
雪明碧嶂遇春鉏興來醵友尋詩酒忙裏攜盤但醢蔬
新剏小軒尤更爽百來竿竹間㯶櫚
　　午炊徐坊嶺
途長力困時時歇日影將中僕馬饑糴米荒年増價售
汲泉逺井得炊遲竹稠亂笋穿開路藤茂多花葢盡籬
飯了店翁相送出丁寜前面小橋危
　　即事
十里東風揺羽葆髙低逺近萬株松側身靠石牛揩痒
俛首穿林鹿護茸樵子登山雲裏過詩僧採藥澗邊逢
近傳有虎常來往隔隴猶存舊脚蹤
　　縱步
久雨厭人妨野步幾時便得此畨晴到橋喚僕來相助
過寺逢僧約共行籬落一團飛蛺蝶汀洲數㸃立􁀙􁛳
農家竹裏深深住風度茅簷紡織聲
　　題合江亭
石皷山頭一小亭乾坤萬里眼雙明雖因刺史能尋勝
不遇昌黎豈得名衡嶽雲開秋洗碧蒸江湘合水爭清
書巖莫辨當時事空積塵泥野草生(昌黎有題合江亭/寄刺史鄒君詩末)
(有願書巖上石勿/使塵泥涴之句)
　　訪友野外
雨意方濃改作晴杖藜野外訪柴荆爭尋桑葉占蠶熟
退立田塍避犢行風過沙平收鳥迹烟濃寺沒但鐘聲
小童走報余將至一笑松間倒屣迎
　　晩征
囘首家山已十程摇鞭自笑苦勞生雲先帶瞑巖邊宿
月獨伴人溪上行草屋停驂難可意店翁叱犬不容聲
明朝路逺起須早第一雞啼是五更
　　茶罷
茶罷晴簷唱午雞偶騎驢去過東溪酒餚分倩樵夫挈
筆硯專令童子攜放目水亭欄獨倚題詩僧舍壁新泥
興闌歸問來時路到處蟬鳴日已西
　　送魯卿之九江
歸自瀟湘方半月挑燈酌酒又分襟掛帆秋晚江湖客
握手歲寒松栢心湓浦水流清一派香爐峰濕翠千尋
西風逺想登臨處日日攜琴日日吟
　　泊舟周家步
梢子商量乘早泊向前十里不逢村卸帆斂柁依山脚
繫纜添樁傍樹根月魄知風昏有暈秋光入水凈無痕
五更露下欹孤枕忽聽新鴻更斷魂
　　過黄園
黄家亭館人稱好杖履春風領客行開放園門千嶂入
愛他山閣一溪横花迷粉翅雙飛蝶柳露金衣百囀鶯
酒後著碁聊適興未須屑屑較輸贏
　　午炊溪店
草店臨流傍蓼汀午炊於此片時停健農怗岸般卵石
幼婦汲泉攜斗瓶薦飯滿盂山芋美開忩匝室野花馨
隔籬菴舍極瀟灑萬竹中間著小亭
　　訪友人溪居
數間屋子壓溪光百十喬松列翠行鶴為聽琴朱頂側
鴨皆睡日緑頭藏後園遣僕鋤冬筍隔岸尋僧度野航
天色黄昏歸已晚苦留夜話對胡床
　　野步
雨收日薄春容嫩步步東風桃李蹊香逓春林疑麝過
聲傳幽谷認鶯啼路摧迂步行荒草橋斷褰裳涉淺溪
歸遇田翁醉邀我旋教買酒旋烹雞
　　同官率遊鄭園
亭圍花木閣臨池移席行杯處處宜藻裏漾春魚放子
竹間尋路鶴將兒登山少俊誇先到扶杖衰殘愧獨遲
所恨隔關歸去急不容結果著殘棊
　　避暑溪上
不堪蝸舍暑如炊何處清幽可杖藜未約客須先覔酒
要尋涼必去臨溪撐船訪洞槐間港坐石吟風栁下隄
晚網得魚似湖白鸞刀鱠玉搗香虀
　　宿横山
頗厭東征道路長囘頭十日離鄉邦掃愁酌酒雖云獨
照影挑燈却暫雙打併餘花風動地遷延殘夜月留牕
店雞已唱催人起更聽疎鐘隔水撞
　　張園
幾年人說張園好筇杖芒鞋欠我遊泉脈涓涓三里逺
山根匝匝四時流鶴嫌竹宻妨來徃蝶厭花多費應酬
臺館高低皆得所松間亭子最清幽
　　崇真觀東軒
東軒面水枕山阿左右雲煙濕翠蘿風度鶴聲聞逺壑
日移松影轉前坡愁來獨靠清樽遣老去休憎白髪多
道士罷琴揮醉筆詩成自喚小童哦
　　溪上
一畨雨過驟晴時溪上春光色色竒日煖花繁蝴蝶困
水清魚過鷺鷥隨村翁開巻添黏紙瓦缽研朱自教兒
織婦倚機方嘆息輸官尚欠二斤絲
　　懷徐教
憶昔相逢氣味投興來無日不追遊静尋鷗鷺同溪社
醉挈乾坤入釣舟湖海怱怱三歲别塵埃汩汩幾時休
一邱彼此皆能辦何事人間萬户侯
　　同趙尉飲江亭
草草三間兩眼明數峰如畫一江横風烏破浪帆檣急
野鶻過林鳥雀驚蟻取浮篘尤有味魚方出網正宜羮
流鶯憐我無歌者簧舌頻翻栁上聲
　　遊曹園
先登東畔高亭子洗却胸襟萬斛塵落片玉殘梅興盡
舊梢金吐栁芽新倚林困鶴聊休足廵食饑烏不避人
尚欲徘徊已燈火歸騶屢趣入城闉
　　黄幹見約小飲就宿
病後何人慰寂寥長鬚持簡忽相招溪山見說為樓爽
杖履寧辭去郭遥栁絮一天晴舞雪松聲十里夜聞潮
談詩直到疎鐘動酒困頻將茗椀澆
　　懷亨父
兩年隻影瀟湘去料想塵埃白髪侵久雨千山秋得意
西風一雁客關心或於夢裏陪談笑每向人前問信音
憶昔賡詩巖桂下花開今日嘆孤斟
　　題村舍壁
柔風十里日曈曨雨後陂塘野水通兩㟁栁煙籠曉緑
數枝桃露滴春紅明知鍾鼎衆皆羨到了山林味不同
田父殷勤邀我坐一盂白飯一盂菘
　　旅次春眺
獨倚危欄春意逺本無情緒强登臨一眉晚拂晴山黛
萬縷風摇岸栁金久負故園泉石約恍驚老鬢雪霜侵
兩年雙脚數千里奔走塵埃損道心
　　宿妙果寺贈洪上人
上人留我禪房宿煮笋烹茶語夜闌鐵馬鳴風山牖寂
木魚敲雪曉廊寒真詮但要此心悟公案休將故紙鑽
若道吾言沒滋味請師且去坐蒲團
　　訪黃簿留飲
愛静移家住水南門排古木枕寒潭鶴翎漸長呼童翦
麈尾頻揮對客談旋切銀絲鱠鮮鯽新嘗金顆擘香柑
惜余戒飲難陪伴舉白掀髯子獨酣
　　行春
緑楊裊裊草萋萋緩步行春獨杖藜􁄭蘂蜂兒透花骨
增巢燕子砌芹泥過溪野水衝橋版覔路田塍穿菜畦
松竹林間僧揖我謁茶攜手上招提
　　泊舟黃家渡
溪流暴漲舟如箭夜向深灣穏處停猛虎嘯風威動壑
飛鴻過月影移汀青山入夢催歸棹白髮欺人嘆暮齡
幸得還家玩光景歠醨終日醉休醒
　　隴首
隴首多逢採桑女荆釵蓬鬢短青裙齋鐘斷寺雞鳴午
吟杖穿山犬吠雲避石牛從斜路轉作陂水自半溪分
農家説縣催科急留我茅簷㸔引文
　　社日
四郊社皷響楓林朝雨方晴晩復陰稚子求聰多啖藕
佳人怕拙例停針飯争簇巧毋嫌雜酒正逢時莫厭斟
為問年年鴻與燕去來相避果何心
　　遊目
遊目林坰信馬蹄十來家住小橋西浮沈野水㸔晴雁
唱和茅簷聽午雞菜要遮欄增舊塹田分蔭注作新堤
年豐米賤人人樂農父相逢醉似泥
　　莊家
半掩柴門傍淺池茅茨夾栁閙黄鸝舊倉坼去安新囤
新篠添來補舊籬煎茗吹爐呼㓜婦持箕埽地命童兒
莊家無可將勤意數片親舂糯米餈
　　登樓野望
雲藏日影㣲吞吐道是晴來又是陰秋色涵空醒醉眼
雁聲到耳引歸心暴流决岸危橋斷古木堆煙逺寺深
自料短才無用處任縁不復覔知音
　　題會稽用林帥侍韻
東越乾坤到眼邉亂雲連壑草迷川五更城落千巖月
萬頃湖開一鏡天鼓角聲殘秦望曉樓臺影濕卧龍煙
舊時太史登臨處每想風流為慨然
　　孫王渡
霽後泥途行尚艱今年大率是晴慳春當濃處寒猶在
寒肯消時春漸還木杪紅沈半輪日波心碧浸兩邉山
渡頭不住人來徃共羨白鷗雲水閒
　　胡敎醵杯觀畫圍棊
山餚野蔌且隨宜約定同來最怕遲朋友每思相聚樂
塵埃難得有閒時春囘畫筆丹青軸電落文楸黑白棊
醉客坐間誇俊逸掀髯連寫數篇詩
　　汪丞招飲問梅
把酒問梅開也未廵簷􁄭見兩三枝秖緣今歲寒差甚
故比常年花較遲折向紛華筵畔㸔輸他冷淡水邉時
含香嚼蘂清無奈散入肝脾盡是詩
　　㳂檄宿虎山山家
高低田水曲通池小小人家短短籬杜宇敎唆春去早
陰雲遮葢月明遲年華只解催敎老公事從來了是癡
若不隨縁强煩惱謾添兩鬂幾莖絲
　　題莱公泉
　舊名甘泉在武陵道中馬鞍山下張南軒題曰莱公
　泉泉邉有寺寺有冦莱公畱題石刻云庚申年七月
　平仲南行至甘泉院僧示以詩版征途不暇吟詠代
　記歳月
馬鞍山下倚吟鞭慨想前賢古道邉健筆南軒三大字
髙風相國一泓泉征途著句雖無暇詩版留名自可傳
寺主相邀觀石刻呼童汲水取茶煎
　　題戴洪甫愛竹軒
竹癖難憑俗眼㸔琴書近對翠光寒秋聲鳴屋風初度
夜影翻牀月半殘天乞幽人供嗜好日呼稚子報平安
牕前幸有閒田地分我雲梢四五竿
　　田家嘆
破屋三間結草扉柴根煨火闔家圍此生能得幾年活
薄命連遭兩歲饑腸久鳴雷惟淡粥體雖起粟尚單衣
晚來稚子摠歡喜報道小姑挑菜歸
　　途中
雨中奔走十來程風巻雲開陡頓晴雙燕引雛花下敎
一鳩喚婦樹梢鳴煙江逺認帆檣影山舍㣲聞機杼聲
最愛水邉數株栁翠條濃處兩三鶯
　　和林守玉茗花韻(大畧似白茶臨川郡中/金柅園有一株㣲香)
園名金柅多竒卉古榦靈根獨異常恥與春花争俗艷
故將雪質對韶光天葩巧削崑山片露蘂疑含建水香
當為君侯好封植角弓三嘆誓無忘
　　雪後徐廣文招同官小集分韻得明字
瞰江亭館約登臨雪後憑欄景倍清波面玉虹千丈霽
寒邉冰鏡十分明放懷共恨添杯少分韻俄驚擊缽成
對奕不知誰勝敗醉中但聽子丁丁
　　杜鵑
纔聽今春第一啼如何便道不如歸聲穿牕隙驚閨夢
血澑花梢濺客衣呌斷寸膓誰接續懶隨羣翼戀芳菲
田園荒盡腰猶折我亦因君覺昨非
　　史鎮江丐祠得請仍進職(二首/)
兩載南徐屈從臣笑談樽俎運精神民無土木絲毫費
手挈江山表裏新千里舳艫渠水利一團錦繡閬風春
夾河栁接甘棠影下有攀轅卧轍人(築閘疏渠修河葺/圃百廢具舉盡出)
(公/費)
帝念承流欲報功力祈閶闔請琳宫固知槐鼎身將近
却愛蓴鱸味不同寶閣風雲雖學士滄洲煙雨且漁翁
到家宣室思前席又使猿驚蕙帳空(史自號/滄洲)
　　郴州鹿鳴宴
連科已占十名前行聽鴻臚第一傳我俟合符留勸駕
君能摛藻預興賢湘山㸃化名千佛郴嶺飛昇效九仙
此去瓊林天下宴今朝先賦鹿鳴篇(郴人事湘山佛及/有馬嶺蘇仙上昇)
(處號九/仙一佛)
　　次韻袁州鄭守鹿鳴宴
詔增貢籍自端平大比賢書㧞衆英學􁁏六經俱里選
賦推五色以文鳴雖由黄巻能勤苦皆藉朱幡與作成
來歲錦標先奪得天街聽喝狀元聲(舊解九人經五賦/四新制增取二人)
(經六賦五/六經俱備)
　　宿江閣
閣前眼界如圖畫山色侵牕竹打簷雲帶雁聲移别浦
月將梅影進疎簾壯懷自笑年年减華髪無情日日添
夜半驟風天驟雪貴家鼓舞客心嫌
　　久客寫懷
一身千里嘆飄零鬂影蕭疎已半星雲雁呌愁欄獨倚
秋風吹面酒初醒塵埃南北何曾歇日月東西不暫停
昏暮誰家數聲笛含悽噴怨要人聽
　
　
　
　
　
　
　
　
　
　
　野谷詩稿卷六
