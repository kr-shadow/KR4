#+TITLE: 九靈山房集-元-戴良
#+DATE: 2018-05-12 10:19:53
#+SOURCE: github.com/kanripo/KR4d0569 master 28f0f288                
　　　右九靈山房集凢三十卷吾曽叔祖提學公
　　　之所作叔祖司訓公吾先人純素䖏士之所
　　　編校者也其遺槀蔵于家乆矣昔先人扵宣
　　　徳中俾　洎二弟綎　師事暨陽姻友公夀
　　　倪先生而受業焉先人與先生平居交誼甚
　　　䔍因懼遺槀馴致散失乃出而示之相與議
　　　及鋟梓傳丗未㡬吾長兄統次兄紡不幸遽
　　　卒扵前先人繇是願莫之遂竟齎志以殁不
　　　肖孤　䓁追憶遺訓在耳耿耿不忘比扵去
　　　載冬獲㑹諸親舊謀勒先人墓誌銘昭示貞
　　　石而先生復申前議将成厥羙　䓁幸頼遺
　　　徳餘慶勉丗其業用敢謹扵正統甲子仲春
　　　倩摹工鋟梓今工旣訖嗚呼庶㡬始克少償
　　　先人夙志抑亦上纉前人之懿緒下詒後㣧
　　　之徽謨云集外有和陶集一卷刋版翰林行
　　　丗惟春秋經傳考三十二卷其同門友宋太
　　　史景濂公詳為之序惜未暇刋耳正統十年
　　　歲次乙丑夏六月望前一日從曽孫統拜手
　　　謹識
九靈山房集序
士未嘗欲以文名世也以文名丗者士
之不幸也有可用之村當可爲之時大
之推徳澤扵天下小之亦足以恵一邑
施一州盡其心力扵軄業之中固不睱
爲文然其名亦不待文而後傳也至扵
畸窮不偶略無所見扵世頗自意世之
人既不我知則奮其志慮扵文字之間
上以私託扵古之賢人下以待来世之
君子烏乎是豈其得巳㢤此余扵浦陽
戴先生而有感者也先生異時在承平
之世從鄊郡大儒待制栁公貫侍􁆸黄
公溍逰俊偉秀彂軒然時軰中已有文
名然志在用丗未暇切切扵此也及事
與志乖所如多不合知其無所就功名
遂抑情遁迹盤桓乎山顛海澨訪羽人
釋子而與之居益肆力扵文凢觸心抵
目天地日月寒暑山川草木竒異之觀
覊人狷士之遺跡隐行皆紀而載之因
以寓其無聊不暢之思彂其瑰傑磊落
之氣清深雅潔徃徃無媿扵古之能言
者雖其用意精絶而先生之窮不幸亦
至矣然丗之得所願欲食祿㩀位者何
限求其勲業則未之有聞問其同時之
人已不識其姓名者有矣彼雖幸未必
非不幸而先生之窮庸知非幸㢤先生
之子禮輯録成帙辱以相示余非能知
先生者然亦有志扵斯事故附私說于
後使觀先生之文幸者可以自省而不
幸者足以有彂也前太子正字奉議大夫
晋府左長史四明桂彦良叙
九靈山房集目録卷之二十四
　　越㳺槀
　　　辤
　　　　和陶淵明歸去来兮辭
　　　五言古詩
　　　　和陶淵明雜詩十一首
　　　　和陶淵明擬古九首
　　　　和陶淵明飲酒二十首
　　　　和陶淵明移居二首
　　　　和陶淵明歲暮荅張常侍一首
　　　　和陶淵明連雨獨飲一首
　　　　和陶淵明詠貧士七首
　　　　　題巽上人㳺息軒　次韻荅張静虚
　　　　觀雨憶竹梅翁
九靈山房集目録卷之二十五
　　越㳺槀
　　　　七言律詩
　　　　　秋日言懐　七夕有感
　　　　　九日感傷　寄鶴年
　　　　　寄天淵老禅　􁑴梅為秩天叙賦
　　　　　憶淬用剛　寄郁文海
　　　　　遟九思不至　寄駱以大
　　　　　寄紀宗正　寄胡仲孚
　　　　　寄宋廷臣　寄方盛齋
　　　　　寄錢仲仁　寄方梧竹
　　　　　寄胡宗器　寄羅彦直
　　　　　寄孫伯敬兄弟　寄掲平仲
　　　　　承君衡叔榦逺送賦北
　　　　　聞平仲有還鄉之志感念之餘為賦四韻
　　　　　寄胡舜􁆍　寄黄炳文
　　　　　寄張天民　寄茅元禮
　　　　　寄俞伯㷱兼柬李仲彬
　　　　　寄鄭彦博　秦湖居隐
　　　　　懐宋庸菴　懐滑櫻寕
　　　　　静虗翁以所和貟士詩見寄賦此以謝
　　　　　懐宋思賢　懐項彦章
　　　　　王國臣以龔翠崖先生所畫梨樹幽禽圖
　　　　　見贈賦此
　　　　　宗道師曽許尋鄭元秉春草圖見寄詩以
　　　　　促之
　　　　　近造嚴宗道蒼雲軒見庸庵舊題借韻嗣
　　　　　賦
　　　　　承景徳輝王漢章逺訪别後却寄
　　　　　葉孔昭爲尊公刋海隄集喜而有賦
　　　　　哭趙太初　哭張宜仲
　　　　　承李仲彬逺頋賦此贈别
　　　　　懐陳中復
　　　　　蔣彦章来訪别後懐之
　　　　　示唐生林　㳺髙莭書院
　　　　　訪楊季常　詠懷古迹
　　　　　哭陳夷白二首　喜謝宻庵至二首
　　　　　伏聞楊宋二公及應平仲出㳺且言囬舟
　　　　　見頋
　　　　　聞耕隐庸菴諸公㳺山累日用深歎羡
　　　　　九思彂背弥月心甚念之忽得安字喜而
　　　　　賦此
　　　　五言長律
　　　　　秦湖漁隐
九靈山房集目録卷之二十六
　　越㳺槀
　　　辨
　　　　　夏正辨
　　　觧
　　　　　萍居觧
　　　賛
　　　　蒼雲圖賛　生意垣賛
　　　　　黄元輔像賛　竹梅翁像賛
　　　　　趙摴菴像賛　郁文海像賛
　　　　　源道淵像賛
　　　銘
　　　　惟徴齋銘　仁齋銘
　　　　泉聲齋銘　清瀧硯銘
　　　葴
　　　　存省齋箴　樗菴葴
　　　說
　　　　李氏子字說
九靈山房集目録卷之二十七
　　越㳺槀
　　　傳
　　　　　石孝子傳　張婦傳
　　　　　汪莭婦傳　竹梅翁傳
　　　　滄洲翁傳　袁廷玉傳
九靈山房集目録卷之二十八
　　越㳺槀
　　　記
　　　　全有堂記　怡顔堂記
　　　　　谷口荘記　安貞堂記
　　　　重建東皋福昌寺記
　　　　　王氏思愛菴記
　　　　　大慈寺新建上蒙記
　　　　歸菴記　檀特精菴記
　　　　　四華世界記
九靈山房集目録卷之二十九
　　越㳺槀
　　　序
　　　　皇元風雅序　餘姚海隄集序
　　　　宻菴文集序　大梅常禅師語録序
　　　題䟦
　　　　䟦㝎武帖　䟦康里公臨懐素帖
　　　　龍山古跡記後題
　　　　䟦藪上人所書蓮經後
　　　　䟦袁文清公詩後　䟦東坡手帖後
　　　　題倪氏子瓊花燈詩後
　　　墓誌銘
　　　　蔡莭婦夏氏墓誌銘
　　　　止堂項府君墓誌銘
　　　　唐母姜氏墓誌銘　汪彦貞墓表
　　　　趙君夫人戴氏墓誌銘
　　　祭文
　　　　祭亡妻趙氏夫人文
九靈山房外集目録卷之三十終
　　　賛
　　　　　九靈山人戴先生像賛
　　　　序
　　　　　雲林先生詩序
九靈山房集卷之一
　　　　　　　　　　　　男戴禮叔儀類編
　　　　　　　　　　　　從孫侗伯𥘉同編
　　山居槀
　　　四言詩
　　　　平饒信詩(并序)
迺者中原俶擾列郡繹騷
王師下征負鄙不服及至精兵四集遂復突出東南
轉攻武昌延及饒信時老老公為江浙行省左丞實
𬒳命分討以當饒信之衝公方帥師上道而衢之開
化常山江山亦相継陥勢甚張横乃兼行至衢令諸
将分守三縣之嶮間出挑戰以挫其鋒已而所向俱
捷因急檮玊山以奪信城信城既下㓂猶三面固守
扼江為陣諸将領兵四進且戰且前㓂乃并衆江曲
以備公責戰益急諸将合戰益用命後竟破其陣斬
首萬餘級復以鈆山諸䖏猶徃徃從㓂未下乃設法
購賞遣数騎徃論使自新扵是其黨縛㓂将致麾下
降人卒以萬計遂進駐上饒分道撫慰而樂平䓁縣
亦望風納欵願撃㓂自效公得㓂黨輙釋不殺用其
榮戰數有功由是饒信悉平而二郡居民之散亡者
亦皆招集安㝎以撫有其舊業乆之事聞于
上
上爲嘉歎命出黄金繋帶即軍中賜之仍俾鎮其地
于時江西湖廣乆爲㓂巢閩関以南相挺継變而浙
水之西亦淪沒不常惟我饒信克清境土截然中居
此其爲功不既大矣乎昔唐憲宗命裴度李愬平淮
右之亂河東栁宗元嘗作雅詩二萹以形容其功業
愚雖不敬庸敢竊取斯義謹爲詩一萹凡三百六十
言雖不及栁氏之鋪張諷詠庶㡬指事實録有以載
我公之豐功大業扵無窮其詩曰
皇舊䫎武于蔡于徐彼兇卒迷敢抗天誅王旅嘽嘽
怒沽虓虎是迅是躍以夷醜虜㓂乃敗逃自鄂而饒
而信而衢奔騰呌譊惟時我公出次于東既禱既禡
駟馬龐龐羣師請命于
皇之訓踣彼頑囂宥此恵順載紆金莭載礪雕戈龍
盾虎旗
皇威是荷進次于衙㓂兇莫逞既克三邑彼卒大窘
遂逼信城信城猖猖有不能守復㩀以江公曰尓帥
勿徐勿亟四軍並作誰其汝克或敗其腹或披其枝
大袒而前不見刀鋸㓂窮輒走潰其群醜刃不纒腰
紅不帕首公曰其追殄滅是期卒刌乃肉血手淋漓
凢變之始衆或附起剪厥渠魁下人罔治
皇有㤙言我是用宣單車朝出降幡暮懸螟螣巳除
稂䅎亦斥式廣徳心以奠鄊國孰飢孰寒孰呻而歎
孰病不治我惟汝安乃留乃䖏乃徹我土匪逸其居
王師之所
皇謂我公爾其克艱釐爾寳帶用旌爾賢公拜稽首
天子明聖公拜稽首
皇䙝寵命信饒既清蔡徐亦寜惕威忸徳我武用成
太平之期誰實致之天祚我
皇命公是毗公其歸相為時碩輔億萬斯年無敢余
侮
　　　　邁里古思公平㓂詩(并序)
至正丁酉春行軍鎮撫邁里古思公以䖏㓂四出大
侵我婺乃請命憲䑓捴率諸軍而東巳而婺之永康
武義䓁縣咸獲清厥境土轉危為安而䖏之積年老
㓂卒至繋頸麾下俯伏請命逺近聞之莫不怖駭失
措罔敢違越且其師行之日市無廢賈野不輟耕誠
近代將帥之所罕及良雖愚懦疲弱不得俻戎行致
死命以親覩其號令之嚴明軍容之炳耀然居婺之
西鄙其去平㓂之地不数舎近得諸傳聞可考不誣
又粗甞讀書執筆為文章是宜首出歌詩以稱述其
萬一輒依古作四言詩一首凢五百一十有四字庶
貽諸後世有以見公之忠勇其詩曰
扵皇乃
元奄有萬方孰為小醜敢檀而狂維括有民厥細如
蟻竟怙其姦呌呶以起根既蟠矣苞枿荐逹其出獲
穣弥甌蔽粤遂忽西奔以蹂我土披其都邑扼其嶮
阻維是戎士狃扵安平莫振而伍獨戍以兵桓桓我
公虎奮䑓端請師徃征其徒三千亦既禡纛于門于
社獸盾㷱旗魚魚雅雅我出我車自彼征途庶士餞
之清酒百壷乃命其佐敕我卒旅是恵是馴以綏士
女勾無之野婺女之墟男歌扵道婦笑扵廬進次于
峴其衆蠢蠢士飽而騰将勇而奮公曰勿亟我山我
川我其詢之周道宛宛遂申部曲選爾精銳爰㧞爰
克指日遄逝兵貴竒勝以退為進彼兇罔知遂乃大
慶起召而黨炙牛行酒謂今汝勞婺其可有既諜厥
謀群師倍驍乃晝其宵乃迩其遥彼曽不虞卒見窘
迫廣野茫茫無地可穴莫挟汝弓莫椎汝皷投汝戈
矛歸我砧斧其黨復集卒抗我師窮凶極頑洋洋而
来我公曰嗟是不可宥進截其衝潰其群醜諸将四
合以翼以前械手繋脰俘獲連連我公曰嘻㓂情靡
測益蹈彼疆胡陳是壁宼乃日蹙莫䆒所圖䘚火其
廬自殱厥家捷上臬䑓有命召公勿勿煩苦歸奏爾
庸公乃返斾整兵頓馬曰安其驅毋恐觀者其亂既
平我土悉清克清我土維我公之武武其戢矣婺民
諿矣諿我婺民惟我公之仁惟公布仁惟天䧏報皓
髮厖眉錫公夀考既錫以夀復介以福金莭煌煌享
有百祿公曰無庸匪我之功
天子仁聖以釐萬邦爾婺既㝎四方亦安乾清坤夷
皇家萬年
　　　　贈趙謙齋
昔宋之季靡國不夷宗守盪失遵彼四陲乃淪洪胄
在江之湄(其/一)迨兹
聖世
皇極已建四海歸疆三邊改獻啇之孫子亦集其彦
(其/二)孫子云誰時謂我公蘭桂移植歲久而逢閼𬒳𥘉
條茂此晚樷(其/三)致此伊何克履以正聆善若歸容悪
如病神之祐之天保爾㝎(其/四)相彼鳴鶴猶載厥聲孰
是我人而掩斯名斯名一播揚于
帝庭(其/五)
帝念羣黎寔惟勤止爰求明徳肆于百里英英朱鸞
翻飛而起(其/六)南粤東甌我政我布視明聴聡察微知
著民之戴公如飢斯哺(其/七)瞻彼西水其流濺濺乃紆
𬗋綬乃載朱轓借曰未衰亦既有年(其/八)此日而邁彼
月而征功成者去天道可徴乃眷東顧棄寵遺筞(其/九)
囊有故衣廩有餘粟撫兹逝景載欣載瞩先民有言
人亦易足(其/十)既亨爾躬復艾尓後季也青衿孟兮皓
首天錫宏祉如岡如阜(其/十一)祉其宏矣受年孔髙厖眉
纚纚鶴髮皤皤天錫難老如江如河(其/十二)嗟我人斯夙
遘嘉恵分逺義親年殊志比譬彼喬松蔓葛是施(其/十三)
綿綿蔓葛得托喬松其根雖異其條則同每憑穹幹
庶託髙風(其/十四)大鈞載運耄年聿届從公華堂式宴髙
㑹有耒雍雍亦振纓帶(其/十五)我儀既粛我情斯和豈無
他人慕公寔年登堂奉觴眷恋如何(其/十六)
　　　　春輝堂詩
春日載遲有耀其輝彼君之子永念庭闈簣土之孝
㤗山之慈欲報之徳中心慊而
何以寫心聿搆斯堂有酒有酒載崇于觴爾肴其潔
爾饍其香不有慈親云乎以康
嗷嗷林烏鳴我堂隂我豈不如懐此好音好音克懐
實勞我心爰有萱草言樹之襟
　　　　吴集賢新堂詩(并序)
吴溪吴公考堂也　毖彼吴溪浦水出焉水繞山逥
篤生㑓賢(其/一)㑓賢之生時維吴公自北自南有聲渢
渢(其/二)其聲謂何隆以爵位誰其嫓之超羣逸類(其/三)我
公曰歸有赫其光曾是故廬闇然弗章(其/四)公曰吁㢤
我胡止居来我工師我材于溪(其/五)爰作新堂新堂孔
侐其桷庭庭其楹殖殖(其/六)乃闢我寝我寝我安乃立
我門我門有閑(其/七)我軒我廡亦曼且碩羌何敏㢤曽
不㽞役(其/八)公作斯堂左山右池山有集鳥池有跳魚
(其/九)公登斯堂以燕父老有笙喤喤有鼓考考(其/十)公居
斯堂黃髮其繽有子有孫從之如雲(其/十一)公曰其徕尓
我孫子其聴我言以乆此宇(其/十二)昔視我廬榱騫棟橈
今其輪奐豈不在我(其/十三)捄之度之唘之辟之何幽不
朗何廢不治(其/十四)尓承我志曰象此堂小可為􁂳大可
為梁(其/十五)毋揠尓本毋拜尓枝茍成尓林小大具冝(其/十六)
衆領公誨莫不改容孰是後人而弗率從(其/十七)噲噲斯
堂德以為基搆之以功百世可知(其/十八)匪功靡成匪徳
曷致小子作歌以詔来裔(其/十九)
　　　五言古詩
　　　　詠懐三首
結廬在西市藝藿仍種葵謂将究安宅何意逢亂離
三年去復還隣室無一遺所見但空巷垣墙亦盡毁
乆行得荒徑披拂認門基我屋雖僅存藿悴葵亦衰
本自住山澤此悔将何追
庭前兩竒樹常有好容色年年遇雪霜誰謂寒可易
大道乆已䘮末路多涼徳狐裘巳適體誰念寒途客
古有延陵子使還過徐國徐君骨巳朽信義逾感激
解剱掛髙樹至寳非所惜此士難再逢四顧吾何適
少小秉微尚㳺心在六經苒苒歲年遲乃與塵事㝠
入秋多佳日何以陶我情園𬞞青可摘新糓亦既升
命室醸羙酒一壷聊復傾児女在我側親戚還合并
終觴無雜言但說歲功成至樂固如此是外徒營營
　　　　和沈休文双溪八詠
登䑓望秋月秋月光陸離晻映西南樓徘徊東北墀
凝華奪班扇流輝鍳阮帷三五暈尚圓二八形已虧
爰有蓬鬂人長懐桂殿思遼城記吟詠西園憶追随
願以薄暮㬌承君清夜暉
㑹圃臨春風春風弄新陽驅烟入間户捲霧出虚堂
響谷鳥将韻穿林花度香逶迤動中閨駘蕩經洞房
逐舞䡖靡䄂傳歌低繞梁所悲金玉軀遂爍佳麗塲
時拂孤鵉鏡星鬢視飄揚
秋至改衰草衰草遍平陸方晨露染黄入夜風銷緑
别葉有歸聲故蕋無㽞馥勁莖坐自摧寒樷竦如束
彼物既如斯我年寕不促巳失早生榮敢兾晚凋福
何當即去兹縦浪從所欲
寒来悲落桐桐生在長林積葉既阿那攅條復蕭森
排雲正孤立乘風忽哀吟朽壞方有託急霰非所任
輪囷龍門側憔悴嶧山岑不求削成圭何待裁作琴
菲薄既非材固無斤斧侵
夕行聞夜鶴鶴鳴向天池竒聲傳月逈清思逐風悲
寥寥度霄漢噭噭傷别離華亭侣既失衛軒寵亦衰
衛軒非我頋華亭尚余思蟋蟀悟寒候商羊識隂期
不有莫類心此情那得知
晨征聴曉鴻鴻飛何䖏所随陽弱水岸違寒長沙渚
冥冥憶霜羣邕邕呌雲侣固将䏈匹儔豈惟念覊旅
視夜巳昭晣度聲尚悽椘以之頻感觸将何慰艱阻
帛書望不来誰知我心苦
解珮去朝市朝市路巳迷敢兾恩私被但嫌朋好暌
彼讒起青蝿我行玷白圭寸心幸能亮微命不終乖
及今去青瑣何日瞻泰階荒服固云忝是道諒亦迷
安得同志士三歎寫余懐
𬒳褐守山東山東古於越州城冒陉峴嵐氣屡興沒
剖竹曰有行思君不䏻彂指途期闌署下車巳涼月
汲黯薄淮陽子牟恋魏闕豈伊念川途固亦悲朝列
日月倘垂照猶堪慰寂蔑
　　　　寄宋潜溪三首
海潮還舊浦河流歸故道嶺雲雖暫出迴風復吹掃
㳺子與家别来歸何不早路逺隔音形感物坐空老
孤鴻失儔侣連翩洲渚湄自知羽翮短不與同奮飛
寄聲奮飛者當慎子所之烟波渺無從雲路逈難依
雲路多鷹隼烟波有虞機
昔與君别日妾蚕𥘉弄絲何意時運傾寒衣今巳治
衣成向誰寄冬雪旦夕飛雪飛猶自可時去端足悲
韶顔忌凋落華志驚変衰安得君子心不随年歲移
　　　　築新居
挈杖去中林卜宅江之邊江邊多故廬改築架斯椽
左右皆廢墟南北盡頽垣昔人固不留遺迹尚依然
因之悟物理盛衰恒逓遷世既異市朝海亦変桒田
古来皆有是念此一長歎何以慰我懐斗酒傾前軒
百世非所知聊且樂當年
　　　　還舊居
自我逺行逰故廬今始歸如何廿載間舊事都已非
曵杖過比鄰相呼㝷故知不見垂白翁但見𥘉長児
我園既稍葺我田亦􁂗治種秫醸羙酒拾薪煑豆糜
一咲集親朋相從說暌離以之感疇昔俛仰多所悲
人生一世中所憂渇與飢力耕給其用此外更何思
便當息吾駕皓首以為期
　　　　居田
我生非匏瓜扵世可無食躬耕實所慕戮力歸稼穡
當春土脉動農事滿阡陌晨興負耒去日入弗遑息
我苗今巳長我耕有餘隙斗酒勞近鄰隻雞禮過客
人生但如是亦足慰平昔此意誰復知千載惟沮溺
　　　　飲酒
在昔童丱時得年輒自喜謂當羽翮成青㝠将立致
去去曽㡬何巳覺非𥘉意每思前日事翻恨莫重遇
盛衰迭相㝷壮極老㑹至曩也歎時遲今焉惜年逝
人生巳如此有酒且湏醉
　　　　送屠彦徳七首
􁒨虫知習苦塞鴈知避寒人不䖏暌乖詎知為别難
戎馬滿東北風塵闇河関咫尺尚莫期况乃兩州間
送君危途上如何弗長歎(其一)
長歎且復止請言交好始君住浣水湄我家浦川涘
固巳接聲光終然異彼此末路邁多幸来為逰宦子
測測乆念息欵欵新歡起(其二)
一從新歡起㡬度造門基解巾日尚早褰袵陽巳微
寒光曝頽曜炎徳躧来颸豈辞夏晷永但恨冬馭馳
皎皎淪迹心非君當告誰(其三)
淪迹未云遂且共陶情靈新詩促座賦羙酒當壚傾
曉我逹生語敦我撃壌情頋已反維縶心迹猶未并
家貧仰薄禄庶以代躬耕(其四)
自君覊薄禄宛轉日月除僂指弭莭𥘉三渉嵗華莫
世道有遷轍天運無淹度為歡未及終已復遵徃路
戒途越嚴風驅車犯寒露(其五)
寒露濕我裳嚴風吹我衣羙人去不返後㑹寕可知
我居方蹇剥君行已逶遲徒堅皓首約豈遂空谷期
倉䘚心巳苦别乆應更悲(其六)
欲忘别後悲獨有恵来萹委曲風波事殷勤巖壑言
蹈海計己乖入蜀願亦愆惟思遵曩訓偃息在故山
君其慎所適晦養終百年(其七)
　　　　憶胡仲申
點點階上苔鮮鮮為誰碧巳别舊年人空餘舊年色
我行東齋外對之還尓惜所思雖乆違猶有徃来迹
　　　　歲暮遅宋潜溪
怱怱歲欲暮駸駸春巳迫出門尚誰思悲歌遅来客
客昔與我期近在旦與夕如何事多迕月滿且復魄
悲風一夜起落葉满長陌女蘿雖有託近亦辞松栢
萬物㑹歸盡人豈無終極而我與夫子况皆年半百
前途詎難知玄髮早已白若不数相過蹉跎深足惜
　　　　寄許存仁
一鳥方北来一鳥却東飛夫豈巧為避羽短風廹之
方春逰郡城子有越上期及今㑹吾里而我復差池
常時隔逺道暌乖固其冝豈意兩相接反更事多違
畏塵念弹冠懼垢願涴衣士有交臂失如何弗予思
　　　　楊本𥘉見訪别後却寄
有客越中来衣帶越溪雨既来還遽辞耿耿不得語
譬如東軒月偶此成賔主浮雲一與期清光無㝎所
出門復入門悵望夜将午㡬向雨来時念子溪之滸
事違人巳衰别多心更苦朝来数鬂絲近復添㡬縷
　　　　荅李寕之
涸鱗思赴海倦翮念歸山如何逺逰客歲乆不知還
丗塗方擾優豺虎尚為患乆嫌軍務勞翻羡為客閑
夜雨滴愁夢晨風颯頽年丈夫雖耿介亦或多苦顔
而我承結隣獨喜相追攀未堅金石交巳枉瑶華萹
時時感嘉貺相視兩悽酸豈不𣣔為荅情深諒難宣
　　　　鄭僉憲授官南歸
相國昔愛才有才必陶鈞至今海内士多出幕下賔
鄭君入亰華兄弟盡能文鈴閣遽引見噐重異常倫
亦既薦明主遂為希代珎緑衣不肯着𬗋綬忽在身
榮名竟籍籍一旦動縉紳䓁軰盡嗟異鄊邦無此人
南宮既奮迹烏府復埋輪羣公滿天闕獨出官海濱
除書已乆至君命敢因循䔥䔥風雪時日暮下東津
過家十二月臘盡将及春閭里為改觀草木亦光新
上堂拜慈毋下堂辞宻親王事剰相拘可能逃吾辛
頋兹家範嚴四海無不聞昔為純孝子今作忠藎臣
西州况乆弊戰骨成埃塵自非霄漢客曷拯溝壑民
行矣在勤事毋徒悲索羣
九靈集卷之一
九靈集卷之二
　　山居槀　男戴禮叔儀類編
　　　五言古詩　從孫侗伯𥘉同編
　　　　山中度歲
去年當歲暮我方家市邑時復掃新居親朋為之集
天運不可常周辰今已及投迹此山中酒杯與誰執
故歡随歲去新愁帶春入唯獨聞爆聲依然如舊習
　　　　丁酉除夕效陶體
亹亹冬春易悠悠時運傾一歲只今宵胡能不心驚
我觀寰宇内誰非爱其生其生竟㡬何倐忽巳頽齡
長風向夕起寒雪沒前庭緑竹且􁂗壓衆草豈復青
萬事盡如是何須動中情児女方在側尊酒亦既盈
今我不為樂後此欲何成咲歌東軒下且遂陶性靈
　　　　正月五日逰石門懐所遅客
開歲已五日良辰誠蹉跎悟彼時鳥鳴徃逰山之阿
平明彂隂壑亭午憇陽坡崖障獻竒峭水木呈清華
幽谷既深入茂林仍逺過迢迢蹊絶蹤隐隐泉齧沙
渉澗固洄㳂陟峴復巍峩舎輿挹飛流停筞引芳柯
石畬忽雲擁岩广亦星羅土嗇念唐風民勤懐豳歌
羽檄起淮甸烽火連淛河無地可投足此山思結蘿
良儔愆我素䇮苒當如何長嘯臨逝川汨汨感人多
　　　　飲酒古墓下作
峩峩溪南山上有雙髙墳白楊夹徑路過者為悲辛
人生此世中如日難再晨有酒不肻飲奈此墳下人
惟此墳下人生慮亦良勤營營復優擾将事百年身
安知奄忽間巳與山鬼隣愚者固乆泯賢才亦長湮
吾今且行逰遑恤賤與貧
　　　　哭趙隐君
泉䑓一以閉長夜㡬時曉傷心九原上但見青青草
因懐我疇昔從君瀫氷邊雪㳺南浦屐月泛西溪舡
萍蓬無㝎蹤忽復異彼此固嫌乆隔闊豈料到生死
斯人已巳矣此意竟誰陳弟兄既無有嗣子惟一人
一人謂巳多承宗能孝思采衣正朝舞丹旐忽暮飛
我来哭吞聲亦以嗣子故平生一掬淚盡洒墳上樹
嗣子泣挽我日暮投山扉寂寞沙頭路空聞畫角悲
　　　　題蘭溪東峯亭
昔余駐蘭隂頗得溪山趣日上東峯亭遥望水東注
别去曾㡬何重来已遲莫一時同逰者太半髮垂素
亦或卧空墳翳彼梅花樹因之念所思倚欄聊四顧
安知㳺目時翻是傷心䖏咄兹露電身誰似金石固
此生縦滿百會合能㡬度獨有溪上山年年只如故
　　　　有感
芙蓉在華沼粲粲有餘姿觀者日以至朝暮𬒳恩私
奄忽秋景逢華葉兩紛披昔焉眷顧情一旦成棄遺
時物今尚然人事那可期故妻泣空房嬿婉歌重帷
彼情無厚薄我貌有盛衰願君屏荒翳馳光到幽㣲
不照妾容老但照妾心悲
　　　　送河南生
累歲事行役携家逃世患巳謂計頗周如何尚間関
道路滿飛塵湖海盡驚湍去此亦何之對我多苦顔
将軍急籌筞英傑方未間茍能慎所擇何憂行路難
夙昔翰墨塲髙歩巳莫攀及今白羽箭復看挿腰間
征人懐逺道拘士恋故山離隔在須臾尊酒且同歡
　　　　東明山賞紅葉
苒苒秋向夕凄凄天欲寒衆木謂巳凋翻見其葉丹
葉凋猶有色人老無芳顔於今淂羙酒如何不為歡
况此秋林下惟多古丘墦時来弗自樂時去良足歎
茫茫大化中隂陽方逓遷明朝事莫知今日且盤桓
　　　　陪鍾伯紀逰溪南山
一春苦昏墊今晨收宿霏因憶謝公語出㳺娱清輝
溪流深可厲草露泫未晞林木相映蔚時禽逓鳴悲
佛廬巳髙㩀鳥道方仰窺危峯枕樓閣細竹擁堦基
窈窕趨南征徘徊欵東扉倚䦨眺懸瀑企檻引松枝
地僻慮自淡身閑意無違此理誰識察悟心惟朋知
　　　　莭婦操為賈妻作
父母嫁妾時遺妾双鴛綺双鴛既同生亦復與同死
當知妾有夫結言亦如此妾夫今在逺妾身偶獨止
恐為行露侵莫與双鴛齒飲恨赴長川川竭恨乃巳
　　　　病起承諸公携餉見過
弱齡巳孤㷀中歲轉多難正兹懐苦心矧復嬰病患
綿綿諸祟作擾擾五情亂入夜碩㬢昇及晨思㬌晏
巳謂吾此身奄忽成夢幻亦既告宗祧併用别親串
逝捋委運徃知命尚奚憾造化難預謀禍福昩前算
憔悴㡬何間荐覺復神觀幸生差足喜慰勞傾里閈
携肴兼命酒羅列稍盈案縦飲非吾事且從性所翫
未知從此去㡬囬同咲粲民生鮮常在百年况巳丰
客養衰病軀寜復㡬昬旦金石尚銷毀人物終變換
不共芳顔樂徒貽皓首歎念此動余懐終觴染斯翰
　　　　病中承宋編脩見過
負痾南軒下展轉兩渉旬藥石不時驗衆苦交我身
常恐大化盡無由見故人夫君一何厚抱杖来江濆
慰我仍戒我眷戀巳良勤継以習静言益復知為親
我病既稍除君遂輕别分雲山百里外有語難為陳
㑹合本不常亦知當索羣但我病中懐願得稍相因
既巳莫能遂且復安吾神
　　　　立秋日言懐
六龍不可頓四序忽復移氣変感人心愴然巳秋時
池荷挺素質園葵曄芳蕤豈無一日好不乆還當衰
覧物惜年邁撫㬌傷志違日暮坐空堂此懐當告誰
獨有王子喬可以觧吾悲
　　　　中秋無酒
彼莭忽巳易吾年信難㽞含情及玄夜逝将秉燭遊
皎皎明月光照我城南樓常時猶足賞矧乃當素秋
東隣有羙酒飲之祛百憂客途無由得虚使時運流
未知明年月還如此夜不既無典衣事空歎将誰尤
　　　　郡齋夜飲分韻得晝字
郡齋無所為兀坐度清晝如何趋府客亦此共臻湊
悠悠至深夜忽忽殊氣候驚飈觸簷檻皓月窺窓牖
羙㬌感人心嘉㑹洽時秀壷既秉燭投詩亦援毫就
起視夜何其曙色錯星宿欲去復遲㽞兹歡恐難又
人生一世中誰似金石夀今我不為樂知有後㑹不
為勸座上人且盡杯中酒明晨索鏡看吾顔巳非舊
　　　　送别胡仲子二首
昔與二三子徘徊在中林拊翼玩文羽長鳴懐好音
何意㑹飄風吹汝起髙岑朝尚同枝條暮飛還異㝷
川流有急波征途無緩驂舉酒欲為歡離憂巳沉沉
豈不懐耿介送逺難為心
行逰途可極餞送恨何長臨分将列筵屢歎復停觴
我如雀卑栖子若鴈髙翔髙卑既殊势遇合寕可當
事違巳憂慄形单重周章歸卧一室中誰知我心傷
　　　　逰赤松山分韻得弟字
旦彂東郭門晚憇北山趾乍離城市喧益羡丘壑羙
舎車陟嶇􁃔停筞玩清泚㳺目蒼崖顛放情白雲裏
攀林感落英渉磵悲逝水兾憑栖遁踪徃遇冥寂士
忽見山阿人彷彿平與起何當乗素烟相與嚼丹蕋
牧羊事巳乖錬石情徒止長揖謝荒祠永愧爾兄弟
　　　　别宋潜溪
昨宵郡齋宿今旦赴行舟官程不敢違可使須臾㽞
掩泣别故交強顔逐前儔未甞去鄊邑詎䏻千里逰
金陵古帝鄊雄跨東南州至今開甲苐燁燁居公矦
冠盖若雲擁車馬如川流厚禄不虗授髙才将見牧
如何獨多念去去懐百憂
　　　　寄王子充
燕燕何從来其羽巳差池飛入華堂内意在巢君帷
君帷豈不好傷㢤非故知引去方未能欲㽞復逥疑
噭噭徒曉風翾翾空暮闈
　　　　送胡仲子之三衢
倦駕忌登陸疲舲驚出浦不䖏孤蹇間誰知别離苦
伊昔忝嘉招經年􁁴同侶前歡未云畢後感巳㝷緒
去春客江介今秋彂溪滸乆傳飛鞚出及此髙㠶舉
終然衢士心枯苕望来雨我意固遟囬君行勿躊躇
　　　　送人赴廣信軍幕
慊慊促夜絃翩翩戒晨軸臨分将列觴指㬌念出宿
覊思無㝎端官程有成速含思登逥陌抱疢度遥陸
前峯日㗸岫後蹊風出谷欲投近村去惟見逺烟緑
氷溪渺森沉玉山欎駢矗方逺悲路長逾前歎期促
邊障固優暇邊情易翻覆賛政諒匪难布徳在所勗
古来固疆圉豈皆藉頗牧
　　　　謁趙朝列墓
含辛度連岡掩泣赴孤阡而我為誰悲懐人在九泉
西北兵既動東南旋遘患一朝烈㷔起鄰壌頓燒燔
長風當夏急亦知将燎原不謂事之及乃在奄忽間
天道幽且逺禍福茫昧然方晨家盡煆夕暮身復捐
平生欽若人銳氣盖當年鋤頑務刑肅决壅思化宣
矧兹大莭在可使非義干日月易為乆墓草巳芊芊
園林滅㳺跡祠宇有餘閑既乗徃化盡何用空名傳
　　　　九日宴迎華觀
授服當素莭登䑓瞰清穹野明棲菊霜林動振條風
良辰感情慮嘉㑹合音容劍佩止肅肅冠帶来雍雍
四座錯觴豆中堂藹絲桐託䕃栢䑓下寄身霄漢中
為歡情有盡報徳心無窮碩我賢主人功業日以隆
為臣慕姫旦為子追魯公
　　　　題赤松山清風楼
仙家十二樓恒在瀛海間豈意逐飄風飛颺到兹山
翔􁑴出林表飛陛躡雲端𬗋舘髙與齊金洞遥相連
何年赤松子掲此清風顔每来恣登覧㡬為增慨歎
隂陽無停晷江漢有奔瀾莭徃速飛箭時侵逾激絃
巳難駐衰暦何用羡華年容鬂坐自凋齒骨徒空堅
澡真能脫屣煉液觧騰天凢心倘可除神道尚堪傳
便将棄囂俗終徃訪靈仙飛身此樓上千齡猶未還
　　　　送人從戎
世事諒難必伊人去從戎平生二三筞乃用軍帳中
東郊巳春陽北陌尚寒風千里違鄴城㡬日到邊封
漢幟正星羅淮騎亦雲從巳入青油幕猶帶駢角弓
願言帷幄士勉賛戎馬功但期膺厚賞不忌捐薄躬
庶㡬邊上人咸識尓為䧺
　　　　友人使還
分壌蕃帝室摛堞奠公家羣士盡歸徃若人更才華
一朝㗸命出千里飛佩　大志眇滄海微功騰尺波
遂将恋主心調入望鄊歌嚴軍彂婺城去棹指齊河
復命喜事畢問程憂路多憂喜君不渝眷眷将謂何
　　　　送人歸姑熟
一官冒風塵十載犯霜露豈伊懐祿情亦以娱親故
長途忽榛棘四海益氛霧父母且不知妻子豈得頋
閩海非我鄊淛河幸余渡誰知消息近反使心魂懼
桒梓半不存骨肉㝎何䖏掩骼古則然脫驂今豈遇
言歸雖有期悲情将焉訴􁒨虫昧葵堇晨雞識晦雨
君自䖏平世安知我心苦
　　　　送人赴辟
江路西南逺江波東北流客行惜奔㬌日暮赴輕舟
輶軒急才彦岩穴盡羅搜名既上公車身可安舊丘
人生遇昭世誰能老遐陬武夫效命力君子輸智謀
入夜無輟棹侵星有飛輈不見百川水汨汨俱不休
　　　　贈賈思誠
短碩本有涯長憂自無端道心日逈絶衰病坐連綿
瑶琴廢不理金鏡掩莫看誰能蠲兹疾併用駐吾顔
澡真藉靈草測化竒神丹神丹法巳閟靈草名尚傳
或求向蓬島或采自鍾山何彼巫咸軰竟堕伎術間
椘辞称九折周禮稽十全問名未爲恱染味方自歎
賈生妙斯理輶使旌其賢莫言相遇易知音古猶難
　　　　題李愷傳
有元值陽九羣兇方搆患大将擁旄莭受命徒空専
李生在下位世頗稱其賢一朝慕許厯敗軍惟片言
東嘉巳電掃古括猶禍連既豋壮士籍身名寕兩全
負戈馳入境轉戰溪谷間智勇自無匹英䧺偶迍邅
事業不可竟忠莭乃所安凭軒撿遺事三讀使我歎
功名固自薄竹帛向堪傳
　　　　寄友分韻得枝字
彼山猶有崖此木猶有枝而我懐所思憂来獨無時
我有澤上蘭春至甞猗猗折柔欲有贈延意及秋期
秋期日巳逝蘭葉日巳衰人生非草木勿爲寒暑移
九靈山房集卷之二
九靈集卷之三
　　山居槀　男戴禮叔儀類編
　　　五言古詩　從孫侗伯𥘉同編
　　　　題茂清齋
䟽傅固知退貢公未遺榮如何郡齋上榜此林栖名
伊昔宅姑孰迢逓瞰修坰羣山既羅户逥澗亦當庭
山行睇松茂澗渉玩泉清此歡謂可終外事始难并
理棹蕪湖水剖竹婺女城昔也樂肥遁今兹倦将迎
幸當官事治復值民俗寕虚舘絶諍訟空堦長苔􁆉
罷吏􁂗閑散卧痾謝纒縈曾是懐舊想眷焉起深情
徇名道不足適意物可輕寄語浮丘翁長憶子音形
　　　　九日送别分韻得菊字
霜林醉秋茰雨徑卧時菊折以贈将歸意逺悲别促
　　　　城東㑹飲送王天錫
隂崖歛暝霏霜陸耀晴晛䔥蕭落木多緜緜衰草遍
開冬感阻物列飲㑹群彦羙醑溢流霞妍談粲餘絢
時髦非我匹清尊豈余戀行矣送将歸悵焉罷歡宴
引領阻雲從搔首歎蓬轉
　　　　送人還鎮
根碩多繁條源濬有清流尊公啓洪胄英子紹前猷
肇允龍淵升翻飛鳯池㳺光分發硎劒氣壓嘘蜃樓
下車儼如昨去斾已莫㽞西州實吾鎮東路安足由
帶甲踰萬人連舫動千艘桓桓順時發行将舒國憂
　　　　題愛栢軒
瑟瑟涼野風竦竦寒城木風勁木亦然受命一何獨
歲物已淪傷髙標誰賞録偶荷主人恩開軒向城曲
老枝扶户吟宻葉停窓緑遂忘孤生悲行享後凋福
有客政迷方振衣時躑躅碩為栢上枝託䕃歸君屋
　　　　送劉仲脩
名都欎佳麗公室赫弘敞􁈔􁈔集時彦衮衮歸世網
若人固忠勤受命逾震蕩藩國蕳車徒邊亭巡境壌
道途邈以夐山川脩且廣月宵抱影息霜晨流念徃
仰看零露團俯聴悲風響㬌物勞夢思驅馳罷心賞
去水無囬波長途有徂鞅臨分恨莫晋搔首獨長想
　　　　送劉彦英東還
轉蓬無㝎在飄颻将何之未遽離本根頼有囬飈吹
在昔從一官整駕来南陲何意十載㽞竟負三年期
上有垂白親下有𥘉長児平生巳艱瘁况復當乱離
及兹神武師拓地如拾遺遂令客行士秋晏薄言歸
慈毋既生還弱子亦抱持歌舞入故都志願幸無違
鴻鵠逰四海鷦鷯守一枝寕與鷦鷯䖏不随鴻鵠飛
　　　　詠省堂後竹
冉冉孤生竹託根淇水湄何年𬒳簡㧞移植鳴鳯池
鳴鳯凖寒律豈待伶倫吹
　　　　雲樵子
抗志薄囂世結茅向雲林􁑴靄起膚寸庭樹圍十㝷
不見從龍势惟聞伐木音買臣抱才智遺烈著来今
當其樵采時久困稽山隂冨貴違壮年㐾􁐪易常心
丈夫有迍邅逹士甘滯淫永言慮崇替聊且投吾簮
　　　　舟彂嚴陵承以愚天錫諸公追餞
祗役旋故都艤舟柝良知臨岐辱飲餞舉觴念睽離
躑躅東城闉徘徊江水湄頽陽無停照别晷有成期
屏迹堪養痾樂道可忘飢持此将乆息豈伊聊暫違
碩各崇令徳蜚聲慰捿遟
　　　　舟中有懐以愚天錫諸君子
積雨夕澄霽曉行出東郭觧䌫遡驚急懐舊復淹薄
離情固難抑歸思亦随作皷枻就隈隩指途阻參錯
嶮當嚴公瀬势奪吕梁壑側耳听波濤縱目窺巘崿
永懐滄洲趣乆負泉石諾及此恊幽期逝将資止託
安得同心客共恣一時樂
　　　　舟次蘭隂憶寄君善敬徳濬仲諸友
曉㠶發嚴瀬暝棹次蘭隂悲歌泛廻渚引領睇長林
眷言遵舊蹊欲徃訪所欽水行厭棲薄室迩阻窺臨
川静集潜虬林茂萃鳴禽獨無群居志感歎难為心
　　　　謁彦脩先生墓分韻得風字
楊公泣路岐阮生哭途窮撫心苟有懐出涕豈無從
吞聲度重阜衘恨眺連峯若人乆巳沒古士将誰逢
時春卉木芳勝㑹嘉友同豈無尊中醑盡洒墳上松
埋玉悼遺迹觧劍慚古風長歌欲自慰情深眷弥重
　　　　悲亡友朱茂清
人亦孰不死爾死獨堪驚平生一掬淚寕不為爾零
在昔避兵乱倉皇託門屏一時急难意視之猶弟兄
動静既殊势去住遂分形東皐把𬒮時豈意竟先傾
双親巳垂白諸㣧纔弱齡遺事竟誰託素志終难成
流幻一丗中運徃誰得停形神旣乆化何用哭吞聲
　　　　送别王天錫
久懐山澤居胡乃憇長途直爲知巳故欲行復躊躇
戀戀交情結漫漫歸思紆决去旣不忍淹晋欲何如
眷言命徒御逝将理舟輿巳無軒冕累自多林野娱
但恐禮羅宻不似禁網踈且遂一朝願明日非所圖
　　　　題栖碧山人卷
都邑集豪右山林遺隱淪隱淪端可慕豪右何足陳
少小悟斯理出䖏故絶人杖䇿託幽棲抗志辞垢氛
隂谷棳丹荑陽岡朢白雲對綬不敢綰臨符寕肯分
晚莭嬰丗務薄言走風塵投耒襲珪組觧褐紆縉紳
始願竟難畢俯仰悲此身
　　　　送胡鍊師還山
有客挟丹蕳出㳺齊魯間行将入苦縣亦欲歸凾関
丗途属多阻故里聊復還神仙苟难遇畢志巢空山
　　　　九日偕子充安道諸友逰城東
四序逝若飛忽忽授寒服曉徑菊乳黄暝林葉辞緑
居人驚莭至行子感時速歩出東城闉寄傲双溪澳
挹流當芳醴聽籟代鳴筑夕隂歛空陂頽陽照平陸
願得重晋連從夕至天旭
　　　　贈别吕用明
旅鴈薄霄㳺輕鷗掠水飛相逢多間阻所向有髙卑
偶此風雨過觧后洲渚湄翩翩形影乱噭噭鳴聲悲
日落水氣寒月髙風景移繒繳發中流又復夜驚離
囬翔空有志栖宿定何時飄飄天衢上徃慎子毛衣
　　　　贈銕冠子倪仲徳
武士貫却敵文儒峩進賢獬豸勵憲臣鵕䴊寵郎官
鄭甞聚氄毛宋亦表華山爲容豈非羙弗稱斯厚顔
有客類疲薾秉志實剛堅旣用石爲腸復使銕作冠
逄萌不許掛貢禹那敢彈巍峩堂序上逍遙階陛間
古制丗則知古心人不傳因歌君子徳用繼緇衣萹
　　　　使客還自建昌
塒雞𥘉戒曙関吏已開晨飭徒臨逈陌振揖發長津
四郊盛隂氣千里塞驚塵艱難将使命騷屑作行人
時值秋冬交道經呉楚分昔出方禡師今還巳歸軍
威遟良馬勞悽惻僕御勤王事不可淹誰知君苦辛
　　　　送人還蕪湖
連汀羃牛渚平原帯鳩兹卧瞩浮丘室行㝷謝眺詩
偶随樵風便来憇淛水湄登樓憶吟守㳺山懐牧児
昔至雪載途今别露霑衣驅車子流感輟棹我馳思
風雲有衢路寥廓無􁊥機矯首羡歸翼冥冥巳髙飛
　　　　苦齋
薄㳺倦簮履歛性偃林阿群峰既旁繞衆卉亦前羅
暄風改故栢微陽変陳蘿荼生縁階上檪長即軒多
察性搴柔葉辨味掇芳柯苦莭既可貞佳名矢弗訛
享歜寵王使集蓼奠皇家尊盛猶若兹庇賤将奈何
願賜卜身訣庶免後賢嗟
　　　　看松菴
結搆在中林林木何離離簷隅聳喬幹庭際俯樛枝
蜿蜿鹿尾揚矯矯龍形垂稠隂暗軒户積髄滑階基
羙人㳺未還素心適在兹豈不念封植無由敦佳期
岱畎称夏書徂徕詠周詩屈身古則然違志今豈非
急雪交横至嚴飈左右吹所貴貞白質不為寒歲欺
　　　　同子充濬仲㳺北山夜宿覺慈院
窮年厭喧囂今晨愜㳺衍豈伊清曠懐直為朋知展
指途陽巳昇入谷光未顯渉流既百折㝷山亦千轉
停䇿樹頻倚攀林芳屢搴路夷始出幽山暝復凌緬
佛廬既栖薄僧榻聊息偃地僻心自怡俗遠慮乃遣
明彂有佳趣勝䖏将歴踐
　　　　抵智者
巳宿隆夀山復踐靈源境蜿蜒苔􁢤長􁾕确石路整
行愛祗樹宻坐悦禅枝静幽意澹不愜㳺足憇復騁
睇瀑跂崇基追雲躧曽頂行行路巳窮朢朢日将暝
泠泠風出谷皎皎月窺嶺翳翳群動息寂寂紛務屏
以之觀化機緬焉發深省此身如露電百年亦俄頃
如何乖賞心驅馳眯風景縁業倘可除庶兹慰延頸
　　　　從智者㳺九龍謁劉孝標祠
上人敬愛客追從不知疲昔聞蠟屐㳺今見飛錫随
朝􁪸烜将出曉露泫未晞捫葛縁側逕披榛欵幽扉
水聲激磵滑鍾韻出林遟佛廬從中起祠宇亦旁依
行歌懐昔賢趨拜想前徽躑躅乆不去此情誰得知
　　　　徃山洞
既停九龍䇿瀝醑禮前賢復㝷三洞蹊秉玉朝群仙
群仙去綿邈遺迹費采甄標峯絢霞外裂竇綵雲間
旁聽流活活俯瞰深淵淵脊曲駭𥘉入膝阻艱屢迁
躧逈方蠖伸縁隅乃猴牽冥行路昜失前導火頻然
傾壁見斜倚危室覩孤圎穴杳石如透潭空海疑連
渉深怯龍躍出險怵途慳紆徐度虚隙恍愡脫重泉
㒒御矜乍徃朋徒慶生還夙志愛㳺役芳時屢徂諐
流光忽我邁踐勝及兹年栖息固有期遅莫復何言
二皇倘可值頽齡庻能延
　　　　登鹿田
山北倦㳺覧山南縱攀援苔滑豈可歩蘿弱猶足捫
力竭轉脩蹊險盡得平原排峯作郛郭列岫代墉垣
披拂趨蘭社靡迤入松門竒石既羅􁢤𥘉篁亦當軒
鹿耕事固逺仙化迹還存野田遺舊埸孤冡秘精䰟
感徃情巳劇懷来念弥敦學道值時阻攝生逢景奔
何能棄縁業即此窮朝昏
　　　　贈别祝彦明
悵朢臨荒蹊驅馳騁遐歩江紆練月𥘉山標綵霞莫
天長路昜迷水深舟难渡征人去不息倦㒒立相頋
此時悲送君安能髮不素
　　　七言古詩
　　　　雙劍篇
君不見干将冶鐡鐡不流鏌耶遇之剪指投赫然錬
成雙寳劍遂匿其陽以隂獻雌雄離隔徑㡬年一朝
飛堕君矦前乃知神物不虚授必待英豪始聮偶從
今永近君矦身玉頭珠口相鮮新韜裏束耒白鷴尾
匣中蔵却緑龜鱗邅時未息干戈事且爲君矦充武
傋黒犀中斷未為竒白蛇夜斬方称利五山精六金
英也曽埋没豫章城時時紫氣斗間明占者巳知吾
國興君矦佩之可千齡
　　　　秦鏡歌
玉之榮石之英光瑩豈若秋金精秋金之精鑄鏡成
良工錫以銀華名銀華顔色如霜雪携向秦宫歎竒
絶珊瑚䑓土吐菱花玳瑁匣中生明月夜籌巳竭曉
籌終宫女對之難為容雲鬟𬒳首黛渝色我貌如心
不堪飾早知鑑心如鑑貌漢兵敢犯咸陽道咸陽漢
殿空中立秦鏡團團晝飛入至今鬼母夜深泣
　　　　白紵歌
闔廬宫中夜撾皷宫樹烏啼月未午玉缸提来酒如
乳白紵衣成向君舞羙人醉起行歩難腰間珂珮聲
珊珊肯縁嬌爱减君歡寳釵堕地不敢言宫中門户
多無數君恩反覆日㡬度明朝重着舞時衣心中巳
道不相冝
　　　　空城雀
汝雀汝雀亦何爲有身不向他䖏飛却入空城長苦
飢空城四面盡焦土滿地青蒿幸無主飛来飛去啄
蒿實既無矰兮復無罟豈不見官倉有䑕食官米所
食縦多寕損㡬一朝倉吏来捕爾爾罪莫逃終磔死
　　　　當􁴱織
當牎織貧家女児堪嘆息隔墙惟聴伊軋聲堕珥欲
收應不得两日織成花錦叚盡輸上官猶誡緩夫壻
復来催上機豈念身穿藍縷衣君不見富家娘不識
蚕繅着綉裳
　　　　凉州行
凉州城頭聞打皷凉州城北盡胡虜羽書昨夜到西
京胡兵巳犯凉州城凉州兵氣若雲黒百萬人家皆
巳沒漢軍西出笛聲哀胡騎聞之去復来年年此地
成邊土竟與胡人相間䖏胡人有婦能漢音漢女亦
觧調胡琹調胡琴按胡譜夫壻從軍半生死羙人蹈
筵尚歌舞君不見古来邊頭多戰傷生男豈如生女
強
　　　　短歌行
青天上有無根日馳光暫明還復黒晝夜相傕老却
人忽忽吾言四十七偶看舊鏡鏡為羞昔髭未生今
白頭朱顔丹藥巳難覔青史功名行且休歲歲年年
待富貴富貴不来老還至老旣至兮百事非病妻對
之怨且詈妻年比我雖稍卑近亦摧頽如我衰一生
仳離殕居半此丗歡娱能㡬時縱多子女知何益北
邙冡墓無人識古徃今来共如此我亦胡爲空歎息
人生滿百丗豈多尊中有酒且髙歌有酒不歌奈老
何
　　　五言律詩
　　　　除夜客中二首
歲月遽如許蹉跎老却人一年惟此夜明日又逢春
湖海未歸客風塵多病身感時渾不寐灯火獨相親
　　　　又
優優百年内悠悠萬事虚青雲時不至白首歲将除
畫燕空随俗占雞嬾彂書未知從此去身丗復何如
　　　　郡齋度歲二首
失脚双溪路今經两度春不堪飛雪夜還作朢郷人
丗事方如夣生涯笑此身惟應两蓬鬂不負歲華新
　　　　又
條風纔應律栢酒又浮盃舊臘随宵盡新年逐曉來
浮生蒼狗変莫景白駒催自歎憂時客𥘉心寸寸灰
　　　　寄寕之鵬南兄弟二首
携家非得計丗乱粗求安有季俱行役誰人救急難
月從愁裏沒雪向朢中寒昨夜郷書到知君不忍看
　　　　又
一自干戈後先廬幾䖏存遽成豺虎峽愁殺鶺鴒原
歲酒空今夕春風非故園憂來無避䖏只是倚衡門
　　　　示全真張子愚
無從歸故國客思滿窮秋两地隔千里一身翻百憂
夢囬髙士榻情繞羽人丘我亦栖栖者時同說舊㳺
　　　　贈友
優擾干戈際天涯人未歸一身爲逆旅十月未寒衣
江漢風波阻郷関書信稀危途恐相失歲晏重依依
　　　　投王郡守二首
巳落時人後誰能說姓名惟應馬南郡偏重鄭康成
賔舘懸床待公庭罷吏迎爲居門下乆童僕亦多情
　　　　又
卒歲囊無褐為儒坐有氊毎因官俸薄時動故人憐
慷慨空前志蹉跎巳莫年争如歸去好家在白雲邊
　　　　投同僉公
授鉞幾專征分藩復此行身爲漢飛将家若魯諸生
祕畧三邊服妖氛一劍横已多門下客持筆待功成
　　　　郡齋守歲二首
守歲寒齋裏開盤試奠辛盃行猶是臘酒醒即逢春
天地長爲客風塵歎此身歲時追徃事獨有老随人
　　　　又
莭序清尊外光隂列炬前屠蘇𥘉入酒犬馬又催年
筋力都非舊容顔豈更鮮餘生有如此盃至且頻傳
　　　　避地二首
轉粟百里道竄身千里巔人行危棧外家在畏途邊
門巷盡營壘僕夫皆鎧鋋亂離今若此何日是歸年
　　　　又
邊隅兵又動咫尺路難通妻子艱虞裏郷関震蕩中
半生憂丗変此日值途窮悶極惟思醉清尊幸未空
九靈山房集類藁卷之三
九靈集卷之四
　　山居槀　男戴禮叔儀類編
　　　碑　從孫侗伯𥘉同編
　　　　浦江縣新建婺女星君行祠碑
至正十二年十有一月庚寅浦江縣新作婺女星行
祠明年十有二月戊午祠成縣之父老合辞請扵官
碩刻石紀其事俾文學掾邵國光来請文且曰惟婺
女星之正祠在婺城之西南按圖經吾婺自秦漢以
来其名號不一至隋開皇中始以其地上直婺女之
分而更今名唐武徳四年遂祠婺女于州城宋淳熈
十三年爰賜祠額曰寳婺觀逮
國朝大徳十年縣人朱仙毋病甞禱之祠下有竒應
因又立行祠扵縣之東南陬則吾縣之有婺女星祠
實自仙始也比數年来湮廢殆盡逹魯花赤㢘君阿
年八哈尹䔥君文質将復加完繕而病其遺址卑陋
湫狭不足以安神而妥靈乃别卜西南髙爽之地以
斥大之然工役繁鉅費莫之岀則募富民六人者俾
率其賦以從盖至是而㢘公之代已及蕭公悉舉以
自任始事之日仍輟巳俸爲之倡不期月而大殿成
兩廡三門次苐畢舉翼以欄楯繚以垣墙階陛以石
唐皇以甃肖象繪塑各效乃能獰威恵慈悉當其状
殿之爲間者三廡之爲間者六門如其殿之數基之
深十有四丈廣八丈有竒屋之髙二丈有竒度用錢
六千緍用工八百祠既成矣碩得吾子之文篆諸牲
石以示後之人國光敢奉父老之言以請良謹考傳
記自南斗十二度至婺女七度爲星紀扵辰在丑爲
吴越之分野吴越之地至廣也其所分郡縣不止於
一婺而是星之祠乃獨見之扵此者豈非因星以名
郡者耶夫星宿之在天州城之在地明光所燭神氣
必通其上下之應次舎之限真有不可誣者有司營
立祠宇以奉其明靈行其秩祀以祈其歲事扵禮典
豈不冝㢤至扵嚴像設崇貌位𬒳服而人肖之則固
未之前聞矣然猶必為之者盖其民俗之所習尚焉
耳嗟乎神者民之所恃以安也今既本扵禮而祠祀
之因其俗而像設之則所以望其出靈隤祉以大芘
吾民者不其至㢤吾民扵此其尚敬承乃志以延休
扵無窮可也㢘公北庭人豈弟愛民人懐其恵蕭公
大梁人通敏有才噐撫事有方略凢學院廟壇之宜
葺者皆以次而舉此祠殆其一也良既納交二公頗
知作祠之始末而又重以父老之言國光之請因不
辞而紀之且為迎享送神樂歌三章俾歌以祀神其
辞曰
望天門竢神蹕靈之来光㬌溢雲為軿霓為旌僾若
有靡象形禮巳交誠既感享維徳菲可薦
　　　　　　　右迎神樂歌一章
暾将出夜既艾靈之㽞神㢤沛烟燎升羽䈁鳴牲幣
舉黍稷馨靈是娱歆精祀鍳民衷錫繁祉
　　　　　　右享神樂歌一章
樂度周禮容備靈之歸福祚至隂沴息陽徳宣粒我
民屢豐年民報事益無怠歌我詩其千載
　　　　　　　右送神樂歌一章
　　　　趙氏尊序堂碑
趙氏汴人也自武莭大夫士翮随宋渡江居睦州巳
而武莭之子保義郎不玷添監浦江稅務故又為浦
江人保義生三子曰訓武郎善連曰武經郎善近曰
武經郎善迻浦江諸趙稱三派之子孫者是其後也
趙氏自宋改物而其族巳衰頋今七十年間能緜其
宗㣧而弗墜者益鮮保義之六丗孫永新守大訥因
念夫趙宗之鬼餒焉而不食也乃思闢堂以祭享之
先是永新之曾從祖脩職郎汝儵亦以無子而死後
之人以其所居􁰽事為黄冠者祠祠之後堂則虗而
弗居遂即其堂治為祭享之所春秋有事則割田若
干畞歸之以供其費堂成扁曰尊序嗟乎趙氏自保
義徙居以来傳圭襲盖甞烜赫百年矣即一旦衰雖
弱子單孫之祭有不能享頋瞻庭宇行道咨嗟又豈
所以思惟本原慰荅宗親之義㦲永新扵此乃䏻衋
焉感念因其故宇而作斯堂使春秋之祀既廢而復
舉可謂以義起禮者矣雖然作之非難而守之為良
難為永新之子孫者其尚敬承乃志以延𥙿扵無窮
可也乃作詩曰
趙居汴亰為宋宗親世􁐾官封有社有民越武莭君
始失故所從宋于南嚴陵是䖏保義筮仕于浦之陽
遂奠其居持持屋墻亳社既墟宗枝亦悴故鬼乆飢
聞者興喟厥有孝孫知孝之元既豐其流乃羡其源
仙巖之南江浦之北巋㢤斯堂孝孫是闢孝孫来享
来拜斯堂肩臑脩潔黍稷馨香豋堂受胙孝孫有怙
延卑後人永尊厥序匪尊厥序曰報尓先琢辞貞石
百世斯傳
　　　賛
　　　　浦陽五賢賛(并序)
天地之間有至鉅而無配者道也人能心㑹而身履
之口誦而書存之則必浩乎其大巍乎其髙淵乎其
深非江海而潤非雨露而澤非日月霜雪而光華嚴
厲其所著見于後世者固将弊穹壌亘古今而不窮
貫金石蹈水火而不滅矣余甞考之扵經稽之扵史
求其如斯人者恒曠數十世而一見越數百里而一
得浦江有縣厯年至淺而受地至狭非有數十丗之
久數百里之逺而乃得其五人焉何其盛㢤五人者
曰孝子陳公助教莭愍二梅公忠恵王公待制栁公
也孝子不知何時人䏻服勤孝道當二親之亡哀哭
弗輟以衰麻終其身毎即墓奠肴果烏鳥為之不啄
助教當宋宣和𥘉攝䖏之松陽丞巳而盜彂青溪東
南諸郡縣咸望風横潰公獨嬰城自守以死殉國莭
愍扵靖康之際為户部尚書當金人入宼刼質天子
竟乃不勝忠憤率衆數十萬謀夜擣其營迎歸二帝
事泄而死忠恵克明正學厯䟽諸經及登嘉㝎甲科
遂以及人為務立朝居郡綽有可稱勁莭髙風至今
熟在人口待制問道文安金公上遡朱子之學亦既
身逢盛世以文華國四方學者称之至與虞掲黄三
先生齊名嗚呼五公之卓卓如此豈非所謂有道之
士㢤豈非所謂浩乎其大巍乎其髙淵乎其深者㢤
使其大施諸用以殫夫潤澤光華嚴厲之功其所著
見可勝既㢤雖其不克大用亦弊穹壌亘古今而有
窮貫金石蹈水火而有滅者㢤如良者固不足以灼
見五公之所藴然觀陳公之事親則未甞不称其孝
觀二梅公之事君則未甞不歎其忠觀王栁二公之
為人則未甞不慕其學以称其孝歎其忠慕其學之
心可無一言擬諸形容㢤借令曠數十世之乆越数
百里之逺猶将低佪企想以称述其萬一而况近在
二百年之内百里之間㢤昔梁肅李華之扵四皓也
時之相後如是其乆地之相去如是其逺及作為賛
辞以致歆羡之意識者尚或称之良雖不敏既獲親
出五公之鄊接其風聲氣澤而頌聲不作人其謂何
用敢勉竭駑力各為賛一章以朗前人光韻之羙以
伸後學嚮慕之私然以孝為百行之先故用陳公為
賛首自餘四公則從其世次而列見焉
　　　　孝子陳公(太竭)
倬彼孝思天經地義我公履之式昭厥懿無父何怙
無毋何恃公扵斯時病殷痛鉅乃號穹旻口無停聲
月益歲增有悴其形衰斬三年古訓是程曽不為􁂗
終身㷀㷀人亦有言孝行之至可通神明可感異類
粤惟我公天相乃志肴果毎陳烏鳥颺去昔秦顔生
同出其鄊亦以孝感烏吻為傷公雖後起其徳則似
令聞令望曷其有巳千秋萬祀永稱孝子配彼顔氏
　　　　助教梅公(溶)
咨爾梅公温温而恭恂恂而忠有大雅遺風遭世中
危遒彼㓂鋒牧逋令遁以公折衝公謀既决遂徃式
遏乃以柔和化為猛烈亦既載斾亦既建莭如火之
爇如水之裂力有不支猶驅義師怒目張膽以死自
期曰身可殺義不可虧帝曰爾溶古之烈士肆命之
禭併祿其子以愧蚩蚩而惜一死人誰不死死貴合
義惟我梅公以死柱丗前聖有云殺身成仁夫豈彼
人而盡不聞
　　　　莭愍梅公執禮
于彼出日其光燉燉妖氛一􁐾天地為昏有飈獰然
勢豁九門飛㢘不将天歩斯屯宋有社稷継五季而
國不知不識咸順帝則彼豕忽突大邦為敵血戰未
息二帝奄北矯矯梅公從此奮激指心誓天願出機
先手除羣穢捧轂南轅既秉我鉞既脂我牽致天之
罰則莫我敢遏如彼飈風其勢彂彂将掃氛昏陽光
有赫事泄群庸力屈強兇生義死忠嗚呼梅公
　　　　忠恵王公萬
犖犖王公碩學粹行以道律身以徳施政輪對之明
見之扵立朝宣化之羙見之扵為郡帝嘉乃烈俾居
言責獻可替否嶷嶷額額諸史之罪上通于天奏章
一抗正氣凛然不忍澆季老奸擅丗遂舎而去流水
莫繋帝謂王公有遺直之風錫之土田以旌其忠至
今言者猶為震恭在宋嘉㝎士俗靡振公獨屹然進
退以正其進也如振鷺之在庭其退也如飛鴻之入
㝠逸類超倫舉世未聞
　　　　待制栁公貫
朱學之傳至于文安四葉緜緜公得其師猶水有源
際兹休明儒雅勃興乃以所狭揚于
帝廷
帝嘉其能俾居縉紳與鴻碩為倫莫之與亰扵樂辟
雍曰公是宗髦士三千于于而從頌䑓有禮公訂古
始佐明文治成我
皇之志大江以西政闕教㢮武子之澤一墜于地公
往化之有若時雨歸卧窮山垂十五年流水去住浮
雲徃還鋒車荐至乃掌
帝制惟公出䖏関時隆替出與時行䖏與道俱倐爾
岐陽之鳯忽焉空谷之駒千載曷窺蜀山巍巍
　　　　㢘齋宋先生像賛
以公為優扵徳耶則其才學之燁然者固巳披豁乎
心胸也以公為優扵才耶則其徳性之粹然者固巳
充溢乎顔容也以公為才徳之兩優耶則其所以自
䖏之者又若不有扵其躬也夫徳者乃才之所資以
彂而才者乃徳之所頼以充也二者皆公之所有而
謂公之自有其有者曾不足以知公者也嗚呼若公
者其殆有若無實若虚以庶㡬夫顔氏子之遺風者
乎
　　　　趙敬徳畫像賛
卓㢤趙君曰敬徳氏英英以豪表表而偉視古今如
一時謂天地猶一體以孔孟為師友以王謝為兄弟
彼區區之斗筲曾不足以浼已凢是胸次之豁逹一
皆浩氣之所致故其為文也直欲凌韓而駕栁其為
詩也亦且超杜而逼李然而著述之富固巳見誇扵
當丗之老成至扵氣岸之髙則或召非扵鄊閭之小
子彼惟悪直而醜正遂爾駕尤而騰毀夷考其中之
所存君盖庶㡬乎無媿此其所以交之乆者知之深
知之深者信之至觀夫丹青是僅得其一二矣
　　　　題摴菴像賛
澤可以及物而身不必貴徳可以恵後而家不必𥙿
孰謂斯人祗局扵藝苟施澤之益厚又知徳之逾真
誠無媿韓伯休之行巳宋清之為人
　　　箴
　　　　諌官箴(并序)
諫之道有五而諷諌為之首孔子亦曰吾從扵諷諌
焉諷諌也者謂君父有過而難言之故或託興以見
乎詞或假事以陳其意兾有所悟而日遷扵善也是
則軄諌事者又豈在乎過直以激怒㢤亦曰婉以導
之巽以告之期扵必聴而巳耳何為其然也當其一
是一非錯然相間而𣣔使之更革其所行必且悖扵
目而拂扵耳􁆢扵心而戾扵情自非至公至明之君
孰能樂聴之㢤以不樂聴之言頋乃冒雷霆犯顔色
而弗忌其不投鼎鑊而觸刀鋸者㡬希矣今夫富貴
寵榮人之所不能忘也刑戮流放人之所不能甘也
苟或昩之而不計豈不甚可病㢤所可病者非止病
其身之危也亦以病吾言之不卒聴也非止病吾言
之不聴也亦所以病吾君也既有以病吾身而又有
以病吾君君子亦何取扵斯焉作諌官箴其詞曰
扵惟我
囯稽古建官凢是軄司莫諌為難諌不欲逆亦不欲
驟逆則罔從驟則靡䆒所貴婉巽不大色聲匪攻彼
暗惟導彼明以善間悪猶火背水火盛水消善勝悪
止盍不燕間乃陳我言乃遏其萌乃迎其端諷而不
迫我言斯聴䧟而不避我其隕命勿謂逆鱗可得而
㧗折檻之諌或以為過訐勿謂鯁骨可售吾直断鞅
之諌或以為過激齊有晏子格君孔多𣣔罷大䑓乃
飲而歌魏有閻沒亦云善諌欲辞梗陽乃饋而歎過
既無迹諌亦無形靄然千載徳譽愈榮嗟爾後人盍
視前式茍視前式惟晏閻是則爰考爾官用䂓爾箴
爾如不懲亦獨何心
　　　　喜聞過齋箴(并序)
古之人苟有過焉必喜人䂓故其徳日滋今之人苟
有過焉必忌人知故其徳日墮嗚呼生今之世而可
不思古之時乎詩以箴之其殆庶㡬也巳葴曰
言與道違行與道背維背維違斯過之大過豈有小
大由小績過小而為終累大徳人誰無過改之乃宜
勿病不改病其不知知之為羙匪聞曷以我過我聞
改之斯易何以喻我聞過之因獨形扵喜過乃可聞
苟挟我行苟持我言悻然自好莫之敢干彼非我兄
彼非我父孰肯拂心以賈我怒冝喜而怒冝愛而憎
我曾不窹我過曷懲惟古仲由喜扵聞過赫然千載
令名愈播嗟我後人盍視前䂓惟仲氏是師既榜我
齋又葴我銘有或不慎亦忝所生
　　　鉻
　　　　具慶堂銘
范陽衛立本扁其奉親之堂曰具慶浦江戴良為之
銘
我之生矣孰揆厥𥘉惟父與母載育此軀亦既冠履
方趾圎顱可忘孝養慚彼孝烏我觀世間是心孰無
有懐二親莫或具俱今而既具其樂何如象服不頗
大冠峩巍偕老一堂載歡載娱粲粲門子白華綘趺
馨爾晨殽潔爾夕𬞞其殽維何有鱉有魚其𬞞維何
伊笋及蒲豋堂奉觴氣和色愉式拜且舞亹亹忘劬
禮則罔愆孝豈有餘何彼憸人弗此之圖豈無貴富
碩大且訏或𬒳輕裘或駕文車是或不思胡寕勝余
亦有士子左圖右書取青嫓白抉摘芻蕪苟虧是道
何異賤儒相彼凡行疇其獨殊関血通氣惟父母且
此而克孝罔有加諸顯顯衛氏世號雙珠爰樂具慶
用扁室廬小子不敏勒辞座隅尚慎㫋㢤永世弗渝
　　　辞
　　　　鄭梴冠宇祝辞(有序)
義門鄭伯陽将冠其長子梴亦既筮得穆日乃以其
從祖貞和先生之命宿賔扵同里戴良良因屡辞不
敢貞和曰碩吾子之終教之也遂徃與兹酌醴且本
商頌松桷有挻之義製其字曰叔髙而祝之以辭曰
猗歟那歟噲噲其正誰闢斯廬我寝我成寝其成矣
群材彚征惟挻者桷獨爾髙乗可陵沆瀣可摘日星
俯瞰千仞危而不傾我觀是木産彼幽坰一朝效用
巨細必登居下而汙閫閾是丁卑而甚力曰爲旅楹
閈閎户牖䦨楯檻櫺冗微瑣屑僅脫薪蒸彼㢤梁棟
固莫與亰苟任之重亦懼弗勝豈若斯桷敻出杳冥
衆木仰視靡或不承獲濟登兹伊誰之令惟材之長
乃髙其升靖惟我人同具是形及其用世或重或輕
或幽而辱或顯而榮何異此木以材自呈爾生鄭挻
今既弱齡寕復䖏卑不是之懲以兹吉日具弁于庭
曰加爾首俾棄孩嬰本諸詩義考諸禮經字尓叔髙
式敬爾名爾其自今毋替厥稱苟材孔長㑹䖏髙明
矧爾孝義九世縄縄
皇用褒之有燁門旌既當承宗奉此甞烝猶桷挻然
衆木所憑一不自持載騫載崩兢兢業業孝道乃興
又况是道古語有徴曰先百行惟孝為能人克履之
實洪厥聲所䖏之髙舎此曷營幸祗訓辞勿忝所生
我言匪陋惟聖道之程
　　　論
　　　　論長孫無忌
長孫無忌以元勲近戚輔相三朝竟乃坐視武氏之
姦而莫之或救卒以殉之觀其事未甞不為之流涕
也方太宗建儲之際固以疑晋王之懦弱而有意扵
吴王恪矣無忌乃為之擁護晋王而踈恪豈不以晋
王為巳之出而𣣔藉之以長保富貴故耶太宗且死
無忌遂以遺命立晋王既又䧟恪以罪而誅之無忌
扵此亦可謂計出萬全矣殊不知害巳者乃不在扵
恪而在扵晋王之武氏也武氏䧟無忌以反固不異
扵無忌之䧟恪以逆若武扵此時明恪之冤而以搆
害元徳蔑棄宗親戮之無忌其謂何無忌此舉又豈
止禍及一身而巳雖唐室之衰亦未必不自此始也
何則恪之在諸王中誠英果人也使恪而不死扵無
忌之手則武氏之姦心猶有所忌也夫惟武氏之無
所忌而後李氏之子孫無遺類矣唐之衰也又豈待
扵易姓改號之日而見之㦲嗟乎以無忌之才猶乃
一舉而家國俱亡則彼大臣之謀國而𣣔一出扵智
力信不可矣
　　　　論唐太宗六月四日事
余讀唐史至太宗六月四日事為之喟然太息嗟乎
以太宗之英武好名而卒㝎計扵秦府群小惜㢤太
宗首倡非常之謀以勘㝎海宇則髙祖之有天下誠
太宗之功也雖然立子以長不以功髙祖之𣣔傳位
扵太宗固義有不可而太宗之屢辞不受者豈亦有
見扵此乎由是而觀則太宗之心固巳灼知大義之
所在矣其後卒至蹀血禁門貽譏萬世而不頋者亦
由房杜二人䧟之而然耳寕獨房杜㦲當是時太宗
既誅巢隐一二近臣惟勸其釋甲以就刑可也若髙
祖念其事非得巳而原之然後輔之以圖後功亦可
也竟乃釋此不爲而尉遲敬徳者方乃擐甲持矛直
至上前借曰恐其驚動上意亦何事扵矛甲㦲敬徳
此舉直恐髙祖之怒心一彂且将不利扵太宗故特
假此以迫脅之使髙祖扵此不幸偶如其所料則敬
徳之矛寕無所施乎尚頼髙祖隐忍而曲全之故得
深潜而不發耳雖然苟非䔥瑀陳叔逹軰爲之隂移
其所向則髙祖寕不􁃽探其本心耶設有以逆探其
本心執付大理以論罪太宗将何說之辞秦府羣小
之不忠扵所事乃至此也噫此軰未足深恨太宗爲
一代賢君亦從之而不疑何其悲㦲
　　　　論王珪
諌君有道乎曰有人心亦各有所蔽有所明故善諌
者常不攻其蔽而惟導其明使之自悟而巳矣是故
自其所蔽而攻之則言難入而聴者猒自其所明而
導之則不必苦口正言但微中而紛巳觧此盖諫君
之道也王珪諌太宗出王緩之妻其庶㡬知此者乎
夫好色乃太宗之所蔽而懼亡則太宗之所明故珪
必先論王瑗得妻之由而後以郭公善善之事告之
則太宗之祛所蔽也有不待其辞之畢矣當是時使
珪厲聲正色曰此姬必不當取此姬必不可㽞彼方
溺扵聲色之娱而怒其出言之暴也其肯不旋踵而
遽出乎禇遂良在唐室號稱王魏之亜然當髙宗立
武后之際遂良為之叩頭出血而帝心終不之囬者
無他故焉盖髙宗之蔽在扵嬖寵武后而遂良方且
􁃽其所蔽而攻之其能痛抑而恱從㢤適足以殺其
身而巳矣嗚呼遂良之忠則盛矣語其才猶在王珪
下也在易坎之六四曰納約自牖終無咎然則王珪
其賢乎
　　　說
　　　　容齋說
大梁劉矦官浦江之始年甞即其所居西偏之室治
為宴息之所而名曰容齋越明年部使者武威余闕
公行縣扵是嘉劉矦之能大其徳也為特書以題之
劉矦圖侈公賜亦既鏤版掲諸楣間復俾縣人戴良
為文以廣其說良曰嗚呼是尚有待扵余言㢤矦之
自北而南亦甞觀夫㤗山之與南海矣有石􁁓􁁓或
裂或崩如鵲之飛如羊之蹲隕而若星凝而若雲變
恠竒崛不得而具論有土黒赤有木棘櫟載尰載癭
不埏不埴梓匠之所棄捐陶冶之所屏斥又有鴟鴞
鷹隼之禽貙豻乕豹之獸號鳴飛走怒争恨闘喧騰
乎左右凡是數者宜在所不容而㤗山實蔵之有溝
有渠有汙有滎瓜蔓而流負羽不勝難任我舟難濯
我纓亦有蛇虺蛟鼉嘳浪乗濤含沙􁇪石射影衝波
􁙹馬電躍水兕雷咆揚鰭而掉尾閃舌而呀齒嘘腥
而吐穢凡是數者宜在所不容而南海實納之故能
崒嵂嵳峩嵎嵎磝磝超出萬類特立九霄雲雨蒸騰
風雷蕩摩天下莫與争其髙汪洋洄渟渺渺沄沄其
下無底其旁無垠顛倒日月浸潤乾坤天下莫與争
其深由是觀之㤗山也南海也所以能致其髙與深
者以其有容也傳曰山藪蔵疾川澤納汙殆謂是歟
今夫丘陵非不穹然髙也然不得與㤗山並髙者由
其容之者小也沼沚非不淵然深也然不得與南海
並深者由其容之者淺也故論容徳之極而至扵㤗
山之與南海止矣古之君子不𥚹淺以為量惟含忍
以為容掩垢匿瑕以大其徳故曰有容徳乃大又曰
我之大賢歟扵人何所不容是盖無異乎㤗山南海
也矦能登㤗山以求其所以髙臨南海以求其所以
深則容之為義得矣容将以大其徳也徳之大舎㤗
山與南海孰得而方之矦扵此思無愧焉可也而尚
有待扵余言㢤而尚有待扵余言㢤矦名師稷字之
佐大梁名家有文學而尤粹扵行治家治人一本扵
寛人稱為長者云
　　　　說佩(送義門鄭仲舒)
詩不云乎襍佩以贈之則佩者盖古所以贈人而勉
之以取法者也今仲舒之行亦既無佩之可贈獨為
之說以告之何如仲舒曰是余之志也乃作而言曰
仲舒其知是佩之說乎上俯而下承中銳而旁曲也
上而不俯則無以綴下下而不承則無以係上中不
銳則不能以有擊旁不曲則不能以有受居乎上者
珩居乎下者衝牙之與璜也珩言其俯衝牙與璜言
其承也衝牙居中而能銳璜居旁而能曲也合是三
者所以具為佩之制而為君子之所法焉者也若夫
資以係上而中貫之者瑀資以綴下而旁貫之者琚
錯乎琚瑀者珠䏈乎琚瑀與珠者綬一皆参居乎三
者之間而非其要也非其要者謂不為君子之所取
法也必君子之所取法而後可則雖有環以召之有
玦以絶之有金以寒之有象以文之有觹以示其事
有䚢以表其用有韋以戒其性之急有弦以警其志
之緩亦皆不足以言佩也是盖超居乎三者之外而
非其類也非其要而猶待是以成佩者以其能安是
佩扵君子也非其類而猶冒之以為佩者以其能存
是佩扵君子也然所以得為佩之正而為君子之所
取法者則惟三者爲然也三者之所以能然者亦在
乎上俯而下承中銳而旁曲也今仲舒與其兄仲㡬
弟仲潜三人者懐玉而逺㳺抱噐而效用太師大丞
相見而竒之因舘置府下十餘載其所以貴重之者
徃徃有異扵他士後雖薦逹之以有祿位扵
朝然亦不使逺違乎左右盖凢治巳治人之道恒欲
資之而有助焉則夫三人之見取扵大丞相者豈不
猶斯佩之見取扵君子矣乎三人者誠能俯乎其民
若珩之有綴承乎其君若璜與衝牙之有係銳以去
悪若衝牙之有撃曲以納善若璜之有受吾見其示
法扵君子也其亦異乎琚瑀珠綬者矣其亦異乎環
玦金象觹䚢韋弦者矣雖然珩也璜也衝牙也非生
而有之也必待君子者而爲之制然後俯焉而俯承
焉而承銳焉而銳曲焉而曲以克成乎其爲佩也然
則三人之不愧扵斯佩者豈非由我大丞相有以玉
成之乎而三人者其尚益守乃軄以期無負乎大丞
相可也三人與良皆友善而仲舒為尤厚今仲舒以
三年之䘮畢奉大丞相之命還亰良盖望其有以見
法扵君子也故扵其行為之說佩以贈
　　　書
　　　　荅徐進明書
比辱凾書為贄欲相與以質其所學㒒既愚無似又
且齒弱而身賤其素所為未有足稱其取信扵人人
亦未甞有以是事資扵㒒者今足下乃獨冒然及之
其亦何所取擇耶豈足下之有取扵㒒者徒以其鄊
多先生長者遂謂䏻得其學而有可以及人者耶是
殆不然人之為學固由扵先生長者而後得然未可
以是而必其有學也通都之市有大賈焉所以聚天
下之貨寳通逺近之有無當市門之晝開也鄊之人
持資而求寳者至矣逺方之人持資而求寳者亦至
矣而大賈者因為之出其寳以權其價價之合也則
稇載而去之其不合也則倒槖垂嚢攘臂而空出方
是時又奚暇問其鄊之人與其逺方之人㢤今夫先
生長者之扵學亦猶大賈之扵寳也大賈之扵寳不
能偏私扵鄊人先生長者之扵學又豈䏻獨厚扵其
鄊㢤由是觀之則君子之論人當取其人之賢而不
必惟其鄊之信亦已明矣若不問其人之賢而惟以
其鄊之信則是孔孟之里皆可以為聖賢盧鄭之鄰
皆可以為醫卜西子之國皆可以充後宮師曠之邦
皆可以備工瞽伊傅之黨人皆可以輔相扵明王孫
吴之邑子皆可以雪耻扵强敵矣其在物也則麒麟
之薮皆可以稱仁獸鳯凰之苑皆可以名神鳥翡翠
之囿皆可以言珎禽驊騮之櫪皆可以目良馬矣夫
蘭茞之谷蕭艾茂焉𣏌􁆒之林荆棘出焉蓬生扵麻
薪錯扵椘物之不繋扵其類也乆矣又可以其善者
而遂信其不善者㢤考之扵人既如彼求之扵物又
如此而足下之扵㒒頋乃不問其可否不論其是非
徒見其鄊之多賢即謂其人之必賢其亦取擇之不
審矣取擇之不審已不可用之扵交好况欲相與以
質所學耶夫質之云者爲師者之事也師自栁河東
已不敢當是名矣而返以施扵㒒使㒒有過扵河東
者乃可爲足下師若猶未也則是侫譽誣䛕妄加是
名以相欺耳縦㒒樂足下之侫譽昧足下之誣䛕輙
受是名而不辞然扵足下亦何所增加㦲足下固非
侫譽誣䛕之人特以過信之故不覺其偶類耳㒒之
屑屑云爾者亦欲足下之審擇所與以益其所學非
敢過為訐直以相角闘也足下苟以前者之所陳比
物引類曲喻而旁譬之則有以曉㒒之意矣適有小
疾不能親書幸察
　　　　上蘇伯脩㕘政書(代栁致明)
某比承姚掾史傳示鈞喻需及先子遺槀悲喜感怍
交動于中循想累日無所容惜伏念先子自受學以
来即援茟為文章􁂧搜静索脇不沾席者五十有餘
年此其志豈不欲藉是以自託不朽㢤頋以弊扵蹇
剥既壮而覊窮未老而閑退業愈習而家愈貧名愈
聞而身愈困迨至暮年方僅僅一起而疾病崇之遂
以殞命某䓁奔號數千里迎櫬逺歸而家事益落由
是送死養生百穴樷聚神傷氣悸衆念昬忘故其遺
槀之在箧笥者未暇整次成秩以顯掦先志某竊聞
之士子之在當世生雖不偶死而垂聲者有矣故揚
䧺沒而法言始行馬遷生而史記未振文字之傳恒
在既死之後也然非得大君子為之發揚以振聳其
視聴則亦不䏻因其文以永其聲矣先子之亡行且
十載遺文之傳此惟其時而䘚湮沒之若是者或者
以為未得大君子為之彂揚也閤下以厚徳縟文為
善類所依歸其所以嘉恵士子振起幽滯者徃徃而
是况先子在日又甞曳𥚑門墙之下脩容屏罳之間
故相善也則夫大君子者不求之閤下将安求乎借
使閤下方執政于
朝越在數千里之逺猶将䟦渉山川踰淮泝河而進
况當近莅浙省統有方隅而某也幸獲以編人齒扵
治内不扵斯時露其所蔵以希大君子一頋之重是
果扵陋劣無志其為不孝甚矣用敢探其所著詩文
合四十四卷惶恐獻上倘䝉不遺雅故念及朽骨施
恩恵扵既死彂幽隐之耿光則是文之傳雖未能如
法言史記之盛行而死後垂聲亦有以少伸先子之
志矣使先子而有知寕不㗸感扵地下乎某雖區區
無似而結草之報此心昭然尚當課其子姓世誦名
德以無忘大造惟閤下垂閔焉干冒威嚴伏増戦越
某再拜
九靈山房集卷之四終
九靈山房集卷之五
　　山居槀　男戴禮叔儀類編
　　　記　從孫侗伯𥘉同編
　　　　浦江縣脩學記
浦江之在婺蕞爾縣也而制宜有學治門之東南其
學在焉然歲乆且壊比數十年雖屡加繕理而僅取
苟完無經乆意今縣大夫始至乃喟然興歎謂學之
所急惟田與廬今監縣㢘矦阿年八哈既甞歸其侵
疆矣頋兹屋廬之圯壓吾得辭其責㢤遂與主簿劉
矦師稷合謀脩治而俾教諭祝君應昇宣其勞應昇
既受命即為禮致知經之士張天錫吴實飭材徴工
率先凢役而他有籍于學者因皆相勵而趋為之自
殿庭門廡以逮泮池論堂齋舎墙垣廩庾庖湢之属
悉皆易弊為良有加扵昔始事至正辛卯之秋九月
及冬十一月而成扵是應昇暨學之耆碩方先生摴
相與属茟扵良以記其役良屡謝非其人不獲命乃
記之曰春秋之法凢一工役之興必備書以示譏盖
所以重民力也若僖公之脩泮宮固亦甞用其民力
矣考之扵經乃不與南門諸役者並存豈不以學校
為有國之先務而僖公脩之實為其所當為㢤為其
所當為而不書雖謂見與扵春秋可也嗚呼僖公不
可作矣今縣大夫之能若是不亦僖公之徒歟然僖
公之脩泮宮也魯人甞作泮水之詩以頌之先儒孔
氏彂詩人之意不特謂僖公能脩其宮又謂僖公能
脩其化是則所謂脩者豈止乎棟宇之岧嶤丹雘之
華鮮而巳㢤亦曰有政焉耳縣大夫又所當思以圖
之而無媿乎僖公可也泮水之詩其首章有曰思樂
泮水薄采其芹縣大夫之嘉恵吾邑之士者至矣其
二章有曰載色載笑匪怒伊教吾邑之士尚扵縣大
夫而重有望焉縣大夫大梁人名文質字彬祥姓蕭
氏以儒林郎来為今官未㡬治三皇廟葺故所有書
院月泉上㝷興是役以嘉来學是可謂知為政者矣
　　　　黄氏歸田記
諸暨東行六十里是為孝義鄊為其鄊之望者曰黄
君松松故儒家由科苐居顯䆠者若干人而百年之
喬木甞盛矣及一旦衰松之孫某遂以愚騃盡廢其
先業至以百金産僅易一醉飽富豪之家争為巧計
圖之而族人之無頼者又從而皷扇其間以故田凡
八百餘畞屋凡二百餘楹無一步一椽存者維楊欒
侯来署州事行視州境遂察知其弊一日召買産之
家及某立庭下厯以古者仁厚之化義禮之俗開陳
之而且反躬念過至扵泣下衆因俯伏首實告曰惟
賢矦命是從至夜漏半矦復列香烥對天誓衆俾伸
者右抑者左衆又恱脫當右者右當左者左扵是冒
取者償其業低直者益其金金入則贖其質田之應
期者曽不滿一月不笞一人得田如干畞屋如干楹
歸其家俾其母妻弟姪之散亡他䖏者咸群居聚食
如家之盛時矦猶慮其乆而莫継也益選宗親之富
而賢曰義曰鏞者以掌出入之數而且經紀其家事
扵是義與鏞及凡黄氏之族莫不得矦之爲碩得余
文記之庶㡬永矦之徳扵無窮乃以張君辰所序事
介宋君時憲以請嗚呼若矦者其賢扵丗吏逺矣盖
自授田之法壊而兼幷之俗興冨右豪強乗民之愚
以􁐾取其家業者有矣然民未甚病也迨夫聴訟之
吏出焉考覈之不明剖决之靡中搆辞累歲而元姦
宿猾因舞手以䂓民而民始病矣丗吏之不賢其重
病民多如此由是而言則為矦之民者雖不幸遭家
之中変其亦庶乎無憾焉昔韓延壽守左馮翊時民
有訟田者延夀為之引咎自責其民深自悔悟碩以
田相移終死不敢争史書其事至于今傳之矦之此
舉固史臣之所取而後世之所宜傳也其可記以永
乆者有不在余文矣
　　　　自得其樂齋記
金華朱原良以自得其樂名所居之齋禮部尚書達
不花公甞為書之間乞余言以記之余則復扵君曰
君之所樂可得而聞之乎凢世之可以快耳目娱心
志者其為物至夥崑崙之玉南海之珠涪水之金蜀
之文繍象犀乕豹之齒角皮革豈君之所樂也㢤君
曰非也此盖世之人之所樂也重珪累組髙牙大纛
以至孤貉之裘瑚璉之噐萬鍾千駟之奉列鼎之食
豈君之所樂也㢤君曰非也此盖丗之人之所樂也
然則君之所樂者可得而知矣湯之盤孔之鼎岐陽
之皷岱山鄒嶧㑹稽之石刻師曠之琴孔子之文章
與夫漢魏隋唐之栢碑彛器銘詩記序下及古文篆
籕分隷諸家之字書皆可喜可玩而昔人之所以深
樂之者也丗人之所樂者非君之所取則昔人之所
取者必君之所甚樂也然昔人之樂亦豈易㦲君惟
視世人之可樂者不一動其心乃能退而獲樂扵斯
彼丗之人能致其樂矣而其不得蒹焉者獨昔人之
樂耳惟世之人不得兼然後君得以取之而自得亦
豈偶然也㢤雖然余甞因君之樂以求夫聖賢之所
謂樂者矣聖賢之所樂者盖樂乎其内也非以其在
外者言之也樂乎其内者道也則凡在外之物孰得
而加之㢤斯樂也孔子得之顔淵継之顔淵沒得之
者鮮矣然則君之所得者其亦有得扵此否乎苟得
之人且謂之有道之士矣君曰某不敏敢不敬蚤夜
求從子之教遂書其本末以爲記
　　　　樂善堂記
秉彛王君和陽人雖累歲﨑嶇戎馬間然雅意不忘
交友甞扵所寓闢堂曰樂善以延天下之善士扵是
一時知名之彦咸喜從之㳺毎風晨月夕則相與坐
堂上或談性命道徳之奥或論古今人事之得失民
生之利害或雅歌投壷弹棊撃筑以盡其歡忻其所
與㳺而最宻者如劉君伯温章君三益胡君仲申皆
甞獲登斯堂爲文以頌君之羙君猶以爲未足而復
乞言扵余余聞之駭且愧焉鄙人扵善無所聞君之
所樂者烏得而知之縦知之又豈能出扵三君所言
之外㢤雖然三君之文皆以樂乎在已之善言之也
予則以為君之闢斯堂也固将以延天下之士矣則
君之所樂者固樂乎天下之善也而豈一巳云乎㢤
請得而䘚言之可乎夫世之所以快耳目娱心志者
其為類衆矣而君子弗好之弗好之則弗樂之君子
之所樂者惟在乎天下之善也以天下之善為可樂
古之人有行之者矣叔向之在晋樂乎􁊃蔑之善而
用之也鮑叔之在齊樂乎管仲之善而舉之也樂官
属丞吏之善而進之者鄭當時也樂兩龔兩唐之善
而奨之者何武也以至孔融之聞善必薦陸傪之樂
善孜孜是皆以天下之善而樂之也天下之善一也
惟得其位則用之舉之奨之進之薦之不得其位則
樂之而巳今君猶未得乎其位者也以是為樂不亦
宜乎雖然君之樂乎天下之善者固将以成夫一己
之善也成夫一已之善則人之樂扵君者亦多矣故
君之出入軍旅非一日求其同列有䧟其父母者矣
有踣其妻子者矣有鋒鏑其身者矣今君之父母既
皆以令終而其妻子則固自若也身之無恙則猶前
日也此皆樂善之效也彼之不能以若是者盖以其
所樂者富與貴耳富貴之毒人也甚扵鴆惟其樂之
深也故其毒愈深猩猩之樂扵酒魚之樂扵餌彼豈
知其爲亡身之具㢤由是而言則君之賢扵人亦逺
矣傳曰人之彦聖其心好之尚亦有利㢤予敢以是
爲君慶君曰子言信矣雖然某也不敢當不敢當則
請書之壁間朝夕鍳觀焉
　　　　栁待制墓表碑隂記
先生沒後之七年其友烏傷黄公爲著石表辭一通
凡若干言良得而讀之未甞不歎公之深扵知先生
也先生家浦陽江之上自其先世頗能文而先府君
以科苐顯至先生遂以文擅扵天下天下之士識與
不識咸䏻道其姓字雖武夫俗吏不通文義者亦争
得先生之文以為榮先生之見知扵當世乆矣然其
所以知先生者徒以其文爾而徳之藴扵躬者人未
必盡知之也今想其温如春風肅如秋霜粲如雲霞
之卷舒凝如崖嶂之森峭恢恢乎而有容也汪汪乎
而莫測也澄澄乎而不可撓也以之正家而家齊以
之莅官而官治盖将無所施而不可然則先生之學
豈直文而已㢤嗚呼先生已矣其不可傳之妙亦既
與物而俱化矣自非石表之辞厯叙而鋪張之後之
人何自而知先生雖然非公之善扵形容又曷足以
致是㢤良故歎公之深扵知先生也世之以文求先
生者視公為何如㢤公少先生七歲而其出㳺扵耈
老成人間乃皆與先生接及先生之㦄任中外也又
未始不與之相先後是盖交友中之最親且乆者惟
其交也乆故知之深知之深故書之審公非有私扵
先生也良猶記寒夕宿先生齋閣中先生擁衾語良
曰余之交友滿天下然知我者莫若黄公我死必求
表其墓嗚呼先生之有望扵公至矣而公固有以慰
先生之望㢤先生之子卣将刻公所著表辞于荆山
之阡良因書公之所以知先生者附見于碑隂世欲
求先生之為人更當有考扵斯
　　　　脩楔集後記
右脩禊詩一卷予友宋先生㬌濂為之序鳴呼㬌濂
之為此序不既至矣乎自晋以来序脩禊者多矣其
為古今所共取莫若王右軍然右軍之言亦不過區
區生死之間惜時序之迭遷歎斯人之易老于以致
其感慨之情耳至扵聖賢之大道則固未之有及也
惟其奠及扵道也遂致晉之士習䘚以不振清虚勝
而禮法衰曠逹興而名檢廢雖謝安之功業可尚孫
綽之問學足稱然其雅好㳺談耽嗜華藻亦不免扵
君子之所譏原其故右軍豈得辭其責㢤今㬌濂則
不然懼斯道之不聞而末俗之益媮也既以舞雩之
詠勗之復以山隂之集戒之終萹數語凛乎其可畏
嗚呼使晉諸人而聞此咸以惜時歎老之心而為汲
汲求道之舉則當時士習寕有不振者乎獨恨㬌濂
不生扵彼時不得與之言又恨晉諸人不生扵今不
及取衷㬌濂之論也雖然晉之諸人亦既扵道無聞
矣則凡諸君之有聞扵㬌濂者又可不思所以自勉
㢤苟不以之而自免則雖功業如謝安學問如孫綽
亦非君子之所予况未必爾乎諸君扵此惟䆒心焉
可也良也不敏然甞叨與斯㑹矣故扵㬌濂之言不
䏻不有㮣扵其心申繹其意扵末簡盖所以勉諸君
而且以自勉焉爾
　　　序
　　　　經筵録後序
經筵檢討鄭君仲舒裒其所進勸講之文若干萹爲
一卷題之曰經筵錄携歸浦陽山中属良序之良以
古之聖王雖有聦明敏逹之資然至其成徳則未甞
不由學而致是以髙宗之在殷也三年弗言恭黙思
道其質亦既羙矣而傅說告之乃更勤勤􁆸學之勉
載諸說命之萹者不曰學于古訓則曰惟斆學半不
曰惟學遜志務時敏則曰念終始典于學豈不以羙
質易得至道難聞必也質羙而學脩然後所造爲益
深所積爲益厚而聖徳之成有不其然而然矣豈惟
髙宗唐虞三代之君莫不盡然故楊子曰學之爲王
者事乆矣堯舜禹湯文武汲汲其已乆矣斯言豈欺
我㢤然自周衰已来道術不明爲人君者莫知學先
王之道以成其徳爲人臣者莫知勉其君以學先王
之道上下之間一皆卑近淺陋以各趨所便其能卓
然扵當時者惟漢之文宣唐之太宗耳然而此三君
者亦不過以近羙之質彂爲一代之治至扵爲學則
曾未之及故其所就僅有以賢扵後丗之庸主若論
唐虞三代之盛徳則邈乎其逺矣由是觀之帝王之
聖否其不繋扵􁆸學之興廢㢤
今天子寛仁眀睿天性自然踐祚以来務遵莭儉食
菲而衣締䑓卑而囿小不溺情扵便嬖不惑志扵㳺
畋可謂有不丗出之資矣然猶痛念漢唐失學之弊
慨然欲上追唐虞三代遐逺之迹荐開經筵以訪多
士自大丞相而下及凢侍從窣執之有與扵勸􁆸者
莫不畢趨　禁近俾得推演化原以講求其意舉
六藝載籍之文而紬繹其說至扵講文之作則檢討
軄也居是軄如仲舒者又極一時之選故其所進悉
皆不以卑近淺陋為言其所言者無非先王之至道
然又論議詳明情辞懇切有足以感動其聖心毎一
勸􁆸間必為之首肯者數四嗚呼仲舒䓁之盡忠
天子之受盡言何必古人此非書傳所載講學之事
乎此非唐虞三代之君臣乎昔伊川程子之在元祐
講筵屡甞以正心之說為聖學之勉𬗋陽朱子之在
淳熈經幄亦甞以誠敬之言為聖學之勸然皆不能
見聴扵時君徒以一誦而遂罷今仲舒是錄既無愧
乎二子之所陳而又因縁勸講之臣以悟　當宁
之聴䘚使海宇之内隂𬒳其賜而不知可謂竒逢幸
會千載一時而
君臣之際何其盛㢤嗚呼吾黨之士以其文字見知
扵丗難矣况得施扵
朝廷而又當
人主講學之時則夫後丗讀仲舒之文者必将欷歔
感慕有不可及之歎然後知其時為難遇而是録之
傳非徒表仲舒扵不朽然且有以明
天子之盛徳扵無窮矣
　　　　送葉賛玉序
昌黎韓子甞謂清㳤之氣蜿蜒扶輿磅礴而欎積其
水土之所生必有魁竒忠信才徳之民豈不信然歟
廣信為郡西連江右南控閩粤而玉山氷溪之勝又
盤旋乎左右故其清㳤之氣毎鍾而為人西亰而下
唐宋為盛唐姑不論宋渡江後如陳公康伯以中興
事業著見一時謝公疊山以風莭行義照耀千古他
若俞公大雅則以𬗋陽髙弟為後學所宗師而傅公
季魯又以象山門人為當丗所貴重嗚呼是果何以
致是㢤盖山川之所鍾徃徃見之扵是郡故也我
國家混一以来是郡人物之衆固未易一二數余所
託交者則有葉君賛玉葉君才髙而學廣上而群經
樷史下而廋辭僻句靡不悉該善議論能文辞甲申
間甞以禮記髙選貢于鄊有司用新例授婺之月泉
山長到官未㡬新祭噐之朽弊者復土田之侵奪者
屏學徒之貪蠧者扵是㑹集儕流招徕學子為子敷
楊先聖人之道三年政成受代而歸邦之人士咸相
率賦詩以惜其去不以良之固陋俾為之序嗚呼若
葉君者殆向所謂魁竒忠信才徳之民非耶則夫廣
信之地靈人傑固非陳謝軰所能獨當也余猶恨葉
君居陳謝二公之鄊其才與學又不在陳謝二公下
乃不能如二公之得位行道以自見于時頋獨抱其
遺經而扵朱陸之門弟子有志焉不亦重可惜乎雖
然海内寕謐日乆
皇上銳意儒術日與二三學士大夫講議經帷以復
二帝三王之治葉君固将自是登名吏部進之舘閣
以共圖太平他日見諸行事亦豈在陳謝二公後㢤
崧髙之詩曰維嶽䧏神生甫及申山川之鍾秀扵葉
君厚矣又曰維申及甫維周之翰葉君尚舊乃志以
無負山川之所鍾可也余既喜廣信之代不乏人而
又嘉葉君之克継前武故因序詩而併致其期望之
私若此云
　　　　喜雨詩序
至正辛卯夏六月大梁蕭君来治婺之浦江時境内
巳弥月不雨民心弗寕君愀然憂形扵色視事之日
即齋沐率僚佐遍禱諸神越翌日癸卯乃雨甲申又
雨既而不雨者復弥月公聞縣南有白石湫為神龍
所宅遂赤日走大澤中以祈其應乃七月乙亥雨至
八月戊寅而止君猶以為未足因與龍約三日内雨
足次日癸未輒大雨竟夕甲申雨乙酉雨自是泉之
竭者悉巳溢禾之槁者􁀒巳蘇民之病者悉巳愈而
我君之憂亦釋而為喜矣邑之大夫士因交相吿語
曰吾属作扵是息扵是以克享有豐年扵是者皆我
君之賜也其可無情乎㢤爰相率賦詩以歌羙之以
良受知扵君為特深俾執筆序其首良惟春秋記魯
十二公之行事獨僖公三年書夏四月不雨以志其
閔雨書六月雨以志其喜雨自餘羣公則固未之聞
也然觀僖公之在魯不過曰有志乎民與之以同其
憂樂耳而孔子之取之者正以當時諸侯罕能如是
也夫以三代之季人村猶盛求其有爱民之心者巳
罕見之若是去三代逺矣民情日以渙散吏治日以
偷惰有能如我君之用心者豈易得㢤惜丗無孔子
不得取之簡冊使與僖之名並傳扵天壌間也乃今
明良相逢進賢用能如不及他日君以政成而去必
将疇其民庸而圖任之則位當益崇利澤之及人當
益厚宜有史氏之茟大書特書以見諸詞翰垂之汗
青者僖公固不得而専羙之也是用弗譲而志其歲
月于萹端以俟
　　　　送浦江主簿劉君滿歸序
大梁多䆠家而傳世之乆稱劉氏劉氏之先有累官
河南路二十八軍州軍民都捴𬋩者與其弟懐安陽
門馬歩都元帥從
太祖皇帝㝎地有功其所至又皆以不殺為務當攻
破金汴時所頼以全活者甚多捴𬋩公兄弟亦既以
功拜官而其長子遂皆継􁐾父軄珪組相傳者五人
巳而元帥之仲子亦以武功起家為河南路轉運使
其後有為州郡牧守者有為縣令及轉運同知者有
為理官及主簿司者劉氏傳世之乆如是㢤良生也
後不及拜捴𬋩公兄弟扵馬前以覩夫衣冠之盛而
幸獲識其諸孫之佐遂有以詢其家世之一二之佐
主吾婺之浦江簿能以簡易為治用法匪峻而豪右
自服遇人有恩而請託不行亦劉氏之佳公子也今
既滿三載而去邑之人士咸為賦詩以道其去思良
扵之佐為最故又更為之序竊考漢史所載兩漢之
将相如陳平鄧禹者皆其有功扵當時者也然陳氏
既卒其子即以有罪國除後竟無顯者而鄧氏之後
乃累世貴寵為公侯及大将軍牧守侍中者凢若干
人此其故何如㢤平之言曰吾世多隂禍吾世即廢
終不能復興而禹則曰吾将百萬之衆未甞妄殺一
人後丗必有興者由是觀之則鄧氏之後所以異扵
陳氏者豈非其所積有不同耶嗚呼二氏之事既巳
考諸史而有見乃若劉氏之傳世獨久亦豈難知㢤
必也捴𬋩公兄弟能以不殺為務故其後嗣得以世
食其報庶㡬乎鄧氏之代不乏人向使其所積者一
有所不然吾恐故家喬木榮悴之不常雖欲自異扵
陳氏之後不可得矣興廢之来夫豈偶然㢤之佐扵
此其尚思自奮激以保有乎先澤可也雖然之佐之
治縣既不以苛政而殺人而其冡嗣又方由祖䕃入
官不乆且調自餘諸子亦皆力學好脩有仕資則夫
積善之報又復目之佐始豈直保有先澤而巳㢤良
扵是益有以卜劉氏之後為鄧而不為陳也大梁䆠
家寕復有出其右者乎之佐行有日凢頌羙之辞惜
别之賦巳見扵羣公之萹什良故特為論次其傳世
之乆者題諸首簡云
　　　　甘棠集序
北庭㢘侯来長婺之浦江浦江之民咸爱戴之如父
母畏敬之如神明倚賴之如山岳三年政成治任将
歸而黄童白叟涕泣以遮㽞者動千百計巳而矦之
去志浩不可挽又皆退而悲思啇賈相與歎扵市行
旅相與歎扵塗耕農相與歎扵野低佪頋盻不知所
圖則推夫吾黨之工乎詩者作為聲詩以詠歌之一縣
之士詠歌之不足則五縣一州又從而詠歌之五縣
一州詠歌之不足則旁近他郡又從而詠歌之扵是
萹章之富合若干首縣之好事君子遂擇取其尤者
編而為集以我民之思侯無異扵召南之思召公故
名其集曰甘棠集且俾良序而刻諸梓良甞讀詩至
甘棠之萹盖深有取夫召南之思召公者矣召南之
思召公固無徃而不在然乃必扵甘棠而見之者豈
不以召公之在當時甞布文王之化且或舎扵是樹
之下故國人之𬒳其化者因皆思其人而惜其物惜
其物則欲其勿翦之矣欲其勿伐之矣既欲其勿翦
伐之又欲其勿敗之又欲其勿拜之噫何其思之至
者歟今我民之思矦固亦無所不用其至矣然其所
以見之扵思者乃不能如召南之託之扵其物頋徒
有以託之扵其詩豈我侯之宣化扵是地曽無一物
之可指耶意者是物之在天地間風雨之所飄揺霜
露之所剥蝕雖其惜之之深保之之至或不能不免
乎異日之必衰詎如是詩之作播之扵一時傳之扵
百世無風雨霜露之虞有深長悠久之意是則託之
扵其物固不若託之扵其詩矣又况彼之有思扵召
公者僅著乎召南之一國至扵他國則曽未之及若
我侯之見思不惟著之扵一縣抑且形之扵他縣不
惟形之扵他縣又且溢之扵他郡然則我民之思矦
豈果在召南下㢤我民之思侯既不在召南下則是
集之命名舎甘棠而誰宜序而刻之良盖不得而辞
也集凢二卷他文字之有紀扵侯者具見集中矦名
阿年八哈字㬌淵云
　　　　送祝彦明詩後序
三衢祝君彦明以儒入官為浦江文學三年政成受
代而歸義門鄭彦貞氏命諸子姓作為詩歌以道其
惜别之懐而吾友宋先生景濂實為之序良雖不敏
竊甞納交扵彦明又且受知為特厚獨能巳扵言乎
三衢古稱太末其地四通五逹而士之生扵其間者
徃徃文武忠義沛乎非他郡所能及自今觀之清獻
趙公則以淳徳髙莭師表天下屯田劉公則以易學
藴奥開悟後来彦猷宅卿二徐公叔縝毛公則以守
死善道感奮當世其他自北而南以徙居其土者亦
皆卓犖一時有足稱道趙丞相范侍讀馬諫議其人
也衣冠文物之懿詩書禮樂之傳郴郴然郁郁然其
𣏌梓之茂林鳳麟之靈囿歟既而故國淪亡文獻殘
缺而士友之來自三衢者每從而叩之則遺言逸行
巳皆失所考徴盖至是而百年之耆舊邈乎逺矣比
歲以来一二俊傑雖稍稍㧞起而良之寡陋又不足
有所接識以觀其為學之所至良之所接識者彦明
一人而已彦明生當諸老告謝之餘獨能集其舊書
誦而傳之以時時稱說其履厯之所自庶㡬夫流風
餘韻之可見者乎至正𥘉甞以憲府之薦調官吾學
需次㡬十年始克領其教事然其識趣恬退曽不以
閑曺冷局爲嫌毎旦深衣幅巾巍然髙坐以彂明聖
經賢傳之指歸諸生列䖏齋廡手披口誦自晨興至
夜分不得休以爲常由是士習之陋日以除俗學之
靡日以変而吾鄊學校之設不爲具文矣至如復土
田之侵奪新屋廬之朽敗先逹之未祠則祠之文㑹
之未舉則舉之此在時人以爲能而扵吾彦明直其
餘事耳嗚呼彦明之成􁂗如此其殆有所自耒㢤遡
鄊學之淵源㬌前人之風裁以其得諸巳者㳤諸人
譬猶有源之泉愈出而愈不竭苟𬒳其灌溉沾其潤
澤𥘉不待扵時雨之滋而條逹暢茂自不期然而然
矣傳曰魯無君子斯焉取斯何其言之甚似歟雖然
彦明之在浦江筮仕之始也軄下而事拘曽未及従
容政洽之塲以行其所志他日位益顯年益増道益
懋其所設施當必大過扵人雖趙公之師表天下劉
公之開悟後来徐公毛公之感奮當丗趙馬范三公
之卓犖一時無難到者又可以今之所􁂗為巳足㢤
彦明扵此尚有以勉之可也良也塊䖏窮鄊邈焉寡
侣晝耕夜讀質問無從其扵彦明之去寕不䀌然有
動頋惟禍患餘生筆硯乆棄莫攄情素以寫别懐徒
以三衢人物之盛序之末簡庶乎期望之私少寓一
二云
九靈山房集卷之五終
九靈山房集卷之六
　　山居槀　男戴禮叔儀類編
　　　序　從孫侗伯初同編
　　　　送宋景濂入仙華山為道士序
金華宋景濂先生通古今學有史氏長村當至正中
甞以翰林國史院編脩官徴之固辞不起後竟寄迹
老子法中入仙華山為道士一日良從而訊之乃曰
昔人有以紳笏為柴柵聲名為韁鎻者余豈為是過
激㢤頋将順性而動各趋所安耳余之所安乃在扵
山林而不在扵朝市使其以此而易彼有大不可者
一决不䏻者四余聞居人倫必以禮䖏官府必以法
然自閑散以来嬾慢成癖嬾則與禮相違慢則與法
相背違禮背法世教之所不容大不可者此也又心
不耐事旦惮作勞酬荅少頃必熟睡盡日神乃可復
而當官事樷雜與夫造請迎将之不置一不能也嘯
歌林野或立或行起居無時惟意之適而欲拘之以
珮服守之以䘚吏使不得自縦二不能也凝坐移時
病如束濕一飯之久必四三起而當賔客滿座儼如
木偶俾不得動揺三不能也素不善作字舉茟就簡
重若山岳而徃返書札動盈几案四不能也以一不
可之性而重之以四不能自度䘚難扵用世故舎之
而遁又聞道士遺言吐納脩養可使乆夀故即其師
而問焉雖然世之賢士大夫聞余之有是行也必並
起而嘲之子知我者何不贈之以言使有以觧彼之
嘲而且以䘚余之志也良應之曰夫君子之出以行
道也其䖏以存道也而其所以爲道者盖或施之扵
功業或見之扵文章雖厯千百載而不朽垂數十世
而弥存若是而爲夀可也苟不其然頋欲潔身隐退
逃棄人間而苟焉以圖夀為道是固老子之所謂道
而非吾之道也吾之所謂道者乃尭舜周孔之道也
然尭舜周孔得聖人之用者也老子得聖人之晦者
也扵出也則吾用扵䖏也則吾晦而是道之変化詎
有異耶故生以春陽殺以秋隂先生功也舒為雲霞
粲為曰星先生攵也功而不宰文而化成先生道也
道在是則夀在是矣夫豈苟焉而巳㢤昔賀知章辞
秘書之軄請為道士扵剡川陳圖南不應時君之召
入嵩山為道士是皆有慕聖道之晦而寄迹扵老子
者也先生豈聞二人之風而興起者耶然二人之在
當時賢士大夫未聞有非之者則先生是行又孰得
而議之且一榮辱齊毀譽先生之為道然也亦豈有
假扵余言㢤亦豈有假扵余言㢤先生名濂其字景
濂今易其名曰玄貞子署其號曰仙華道士云友生
戴良序
　　　　浦陽人物記序
浦陽人物記一書監縣㢘侯到官之𥘉年始請縣人
宋㬌濂氏譔成之記凢二卷分為五類合二十有九
人㢘矦将刻梓以傳而俾良為之序良竊以為置書
之原則翰林承旨歐陽公既言之矣而作者之意則
經筵撿討鄭君又言之矣将復何所云㢤雖然是縣
人物之盛其有繋扵山川之所鍾者或未之及良安
得忘言耶嗚呼浦陽扵婺為小縣其土地僅百里人
民不數萬無白金水銀丹砂石英鍾乳之貴無南金
珠璣瑇瑁犀象之珎無橘柚竹箭及他草木之殊異
頋獨扵人物之生不一而足其以忠孝貞莭著者有
之其以政事文學顯者有之層見疊出彬彬乎其盛
是果何為而然㢤盖山川之氣大則鍾而為人小則
發而為貨寳動植之類所産者大則扵其小者嗇矣
郴州多白金水銀丹砂石英鍾乳與夫橘柚之包竹
箭之羙則未見其有魁竒忠信村徳之民交州多南
金珠璣瑇瑁犀象與夫草木之殊異則亦罕鍾乎其
人是又以其所産者小而扵其大者有或啬也嗚呼
亦孰若吾浦陽之鍾其大者㢤然世之人扵其小者
則徃徃知爱而夸張之至其大者則未有能宏捜廣
輯以著其盛以故浦陽之文献或不能勝夫郴交二
州之所鍾今㬌濂氏以不世出之才蒐羅廢墜扶剔
幽隐譔成乎此書使夫一縣之内數百年之間忠君
孝父之則施政為學之方以及女婦之􁑆模莫不粲
然具俻交見乎吾前其視彼之區區土物之小者孰
得而孰失㢤吾見浦陽之為縣将自是而出色矣雖
然非㢘侯之汲汲扵表章又曷有是㢤㢘侯名阿年
八哈為政未㡬徳化大行盖詩之所謂愷悌君子者
矣
　　　　送欒宣使還省詩序
維陽栾君仲舉好學樂善敏扵為吏　丞相開府
公才之辟為其省宣使今以事抵浙東道過雙溪之
上扵是其弟架閣君與之為别者且三載一旦㑹之
是郡意甚歡洽巳而仲舉復命相府詰朝将行架閤
君悲四鳥之異林感三荆之分植遂賦近體詩一章
章八句以送之且詒郡庠諸友俾之交和以贈余方
叨居郡庠目覩珠玉可無一言以序其首竊聞漢蘇
子卿為中監時甞賦詩以别其兄有曰昔者甞相因
邈若胡與秦又曰惟念當别離思情日以新盖言兄
弟相近之時未甞不玩之以為常邈然若胡秦之不
相関及當離别之際不忍相舎方知兄弟之不可離
恩情至此而日新矣今觀架閣是詩得非子卿之意
乎然子卿之詩特以兄弟之至情言之至扵出䖏之
大致則固未之有及也架閣則不然始之以私㤙而
䘚継之以公義爱兄忠君之心油然而並生讀其詩
可以知其為人矣以架閣之為人則仲舉之賢又可
知矣良既歆羡架閣之詩之羙而又慕其兄弟之皆
賢故樂書此以序之
　　　　贈勾無山樵宋生序
曩者承平曰乆天下無事士之居其位者􁀒以守常
襲故為軄業而智謀䧺偉非常之人無所用其材徃
徃退䖏山林老死而不出十數年来海内大乱豪傑
並起自武夫賤藝咸𬒳收采以用其所長則向之退
䖏不出者宜可翻然而起矣然智謀雄偉如宋君汝
章頋猶隐居勾無山中方以樵采自樂而不輕扵一
出何㢤汝章為學不事章句頗通戦國時事善機変
有膽畧尤慨然喜論兵當兩浙兵起每退偃一室以
黙計勝敗十不失一若汝章者可謂有用之竒士矣
余甞考近代賢村而恠士之為學多不適扵世用談
經術者徒知章句之當守而不知事情之或迂工文
學者又方務以言語聲偶摘裂相誇尚毎棄本而趍
末求其可用扵當時盖不數數然也世之人不賢者
恒多而賢者恒少幸而為賢者矣又或不足以用丗
何才難之若是歟苟一有其人焉幸而及出扵有為
之時可不為之貴重之歟今吾汝章以不䡖出之故
䘚至放棄山林為勾無一老樵此其可以嘻吁流涕
而為當世悲也雖然古有朱買臣者亦甞退隱㑹稽
山中賣薪以自給後竟厯居顯䆠時人謂之衣錦之
榮汝章其鄊人也年方壮而志方銳他日必不得巳
而出又安知其不終爲丗用也㢤汝章出逰甫旬日
即歸勾無将從勾無求夫㮣諸山而豋之以窺東南
之故壌凢目之所寓皆我師用武䖏覧其形勝當必
有感扵中矣
　　　　禱雨詩序
中書左丞某公署事之𥘉年天不雨自夏六月至于
秋七月禾盡槁民以病告公愀然憂形扵色扵是公
之賔佐合辞進曰公毋憂也古有桒林之祝雲漢之
祀皆所以致力扵神也天而不雨盍禱之神乎越翌
日丙午夜漏半公躬率郡縣百司赱神所以而不嘉
應公復與神約三日雨足丁未雨戊申雨已酉又雨
連雨數日而止民乃大喜咸以爲神之所賜而歸徳
焉金華戴良獨不謂然天以神和四時乳百穀于以
煦養其生息者也今乃嗇其施以病民必希吏之懇
禱而後應是豈神之本心㢤非神之本心而乃章章
如是者盖公之精誠有以上格于天故也公之所以
上格于天者非在乎禱之之日也其素行固巳合扵
冥冥也乆矣是故無求而不得無感而不應也然則
禱之神非欤曰是也夫雨晹者天之所權也山川者
神之所伏也雨晹不時歲有飢饉則禱之山川之神
豈非天之髙且逺也不可以自聞不可以自見而寄
之神是神用天之權也故天使之雨神得而雨之天
不使之雨神固不得而雨之也公是以神其聦而天
無不聞也神其明而天無不見也無不聞無不見此
公之所以致夫雨也夫如是民固當視公爲神也扵
是民愈喜咸退而爲喜雨之詩以歸徳扵公且俾次
苐其言爲之序詩曰
維浙之東維黍芄芄今既穟矣伊誰之功維我相君
視民如子撫綏輯寕俾安田里俾耕俾種俾耘俾耔
苗則既秀雨澤不時相君睠焉為民憂之誠之所感
天不我違山川出雲䧏以甘雨既優既渥厥施斯普
今之上腴昔也焦土今之彂榮昔也槁莾農人相慶
蹈舞蹁躚且歌且謡擊壌以言維今之雨匪䧏自天
維我相君錫此豐年稼之有秋匪由民力維我相君
錫此膏澤我有童烏捧腹歡如亦有黧老今可以飽
我聞我兵将討不庭有糇有粮可以唘行相君有心
與天為一維國維民咸食其徳田之多稼周人所羙
時之有年魯史所紀爰作此詩志今之喜頌我相君
令聞不巳
　　　　章氏家乗序
善乎魏國韓公之言曰謹家牒而不忘孚其先者孝
之大也余觀章君三益家乗之作有以見君之孝大
矣人之扵其宗不能無親踈之殺也聖人因之而制
服焉自再朞而至于三月而至于無服其禮有差也
其情有莭也雖然豈聖人之得巳㢤兄之子扵已為
從子若以吾父視之猶已之子也推而上之大父之
孫為從父兄弟曾大父之曽孫為從祖兄弟若以大
父曽大父視之猶巳之兄弟也又推而上之以至于
無服之親皆先丗一人之分也若以先丗視之皆巳
之同氣也尋流而知源尋葉而知根詎可以逺而忘
之㢤嗚呼此家牒之謹所以為孝之大也孝之大者
盖以先丗之心為心而不以一已之心為心也君之
是舉其殆庶㡬扵此者矣章氏丗為汴人至兵部尚
書始家泉之南安後自南安遷建之浦城自浦城遷
䖏之龍泉其間支系繁衍後先顯者以數百計丗逺
族殷漸至不可扵攷君乃疚心瘁志掇拾扵兵火焚
棄之餘蒐輯扵道路間関之際倣諸史表遂為此編
其他遺言遺行與夫言有當質者又别為萹以見既
成使来告曰吾子雅知我盍遺一言以詔吾之子孫
使無違吾志余聞而歎曰世之士大夫其問學非不
富也辞章非不羙且麗也然或藉之以干利禄取榮
名足乎一已而已至其祖考之所自出支属之所由
分澷焉而不加省者豈少㢤而於宗人族子相視如
途之人者又豈少㢤君之用心乃如此其賢扵人亦
逺矣昔歐陽文忠公依漢年表為世譜而謂子孫不
知姓氏之所從以昩昭穆之叙者禽獸不若也今君
倣史表為是書既無媿扵攵忠矣而其所自序亦曰
子孫視為不急之務者非人也嗚呼君之用心其文
忠公之心乎勿替引之後之人勉乎㢤
　　　　送人逰龍乕山序
乃者海内分裂兵交日尋而廣信為郡實東南之要
衝當陳氏㩀上㳺即為其所侵奪及參政公奉命南
征提兵不過萬人舉一郡六縣如摧枯拉朽其後陳
既盛兵東窺以争是土而公之子某復班師徃救戰
敗陳兵擒其梟将若干人以歸由是陳失其勢遂縮
手歸武昌不敢順流而東父子一時何其偉㢤玉君
乃公之懿親自起兵時即在行間其所以佐公禁侵
掠止妄殺䘚使恩威並著為軍民所歸心者不一而
足自他人言之孰不欲同登仕版以稍自見于時而
君乃衣白衣日従文儒勝士相徃還每風清曰羙則
芒鞋竹杖訪赤松子扵北山弔沈隱矦扵雙溪于以
娯情烟渚宴景雲林且不知斯世之多故而是身之
在軍旅中也君為人曠逹可喜然好為汗澷㳺歳之
仲春将從金華南過信之貴溪登仙巖窺鬼公峯従
入龍乕山㳺諸勝䖏龍虎山乃張道陵所居子孫世
其業至于今不替君去謁上清之故宫攬金沙之遺
迹道朋真侶徘徊後先此行當必有所遇矣然髙甍
巨桷斬爲荆榛㫁塹頽垣悽人心目盖陳氏之流毒
兹地也非一日君升髙而望歎其興亡欲求陳将就
擒之所而黎庶之散亡殆盡扵是覩山川之如昨念
人事之日非将遂執青莭從白蜺以與夫道朋真侶
㳺扵方之外囬視身世不啻如鴻毛之輕君亦竒士
也㢤嗟乎君既不用於世其材無所見獨觀其出䖏
之際㳺從嗜好之間可以見其志之有在矣故予扵
序别而具道之如此
　　　　送楊州同知赴官序
和陽王秉彛氏由金華抵三衢既而以書來吿曰同
知三衢郡事某君今以秩滿調江都三衢人士咸賦
詩以惜其去而右蕳之文非子之託而誰耶三衢距
僕僮百里逺行道之人多誦君之羙而獲稍知其為
人今又重以王君之命雖不能文詎得而辭諸僕聞
之郡府之軄惟别駕為易為盖有地千里有民累萬
而趋走之吏呵衞之䘚一皆視郡守為䧏殺然郡守
之任乃獨重任之重者責之所歸也别駕有郡守之
榮而無其責吾知其易為耳雖然方今天下多故兵
事未息郡縣之煩勞非復承平之比况江都當百戰
之餘城郭無居民官無苐舎空郊百里之外遺黎僅
數十家而巳當此之時而有戈甲之供億芻餉之轉
輸徃来之館勞郡守豈䏻獨任其責㢤吾見别駕之
難為也雖然古称江都多才學之士竊意其如漢之
劉瑜魏之陳琳唐之李善者猶徃徃避亂山谷間深
匿而未出君能訪其人而羅致之與之議官政究民
隱圖利害損益以行之則別駕之易為将在扵此乎
昔子㳺之治武成吾聖人首以得人為問僕因竊取
斯義以為序
　　　　治平類要緫序
自古人君雖有出類㧞萃之資至扵治道之盛則未
始不由學而致此稽古學古之事所以見扵二帝三
王之書而二帝三王之治有非後世之所能及者良
以此耳周衰以来聖學不明為人君者㮣以古昔帝
王迂逺而難遵不過求所謂卑近淺陋之說以苟且
扵一時其能超出乎嘗卋者惟漢七制唐三宗之主
及趙宋諸君而巳然此十數君者亦僅賢扵後世之
庸主若夫二帝三王之盛治詎可同日而語㢤嗚呼
二帝三王􁀒五百年而一逢由周之泊乃千餘年而
始有漢唐宋之為君然又不得與二帝三王並觀而
稱極治之時何斯民之生扵後世者之不幸耶則夫
繼此而有國者其可不加之意耶加之意者亦在乎
學焉而已矣一日良與四明陳挳論至扵此以為人
君之學舎古昔帝王則無所取徴而古昔帝王之行
事見之扵經史者班班可考頋以自朝及夕萬㡬出
焉有未暇徧觀而盡察乃相為􁈋取二帝三王致治
之由與漢唐宋為君之所以然及先民之格言史臣
之論賛㑹稡成書名之曰治平類要而定其標目凡
十篇君臨四方盖本諸道述君道萹苐一人君之軄
惟在用相述任相篇第二将用禦暴必善馭之述馭
将篇第三設官用人國之重事述用人篇第四民為
邦本愛以固之述愛民篇第五國之所頼莫重扵食
述足食篇第六去亂圗治非兵不可述制兵篇第七
刑以輔禮明慎為要述慎刑萹第入侫口覆邦貴在
能逺述逺侫篇第九君能納諌斯無過舉述納諌篇
第十終焉良等俱以空踈之學謬叨為士之名其扵
纂脩固多蕳略然開基之主繼体之君苟䏻潜心扵
此竆討而深思之庶㡬由彼漢唐宋之為君以上追
二帝三王之盛治則稽古學古之效𣸪見扵今日而
此書之作要不為無小補矣是以忘其固陋而冐言
之伏惟留神省察國家幸甚
君道萹第一
天道運四時行君道明萬㡬理禹湯文武天下之大
聖也夏桀商􁅋天下之大惡也而其所以為大聖大
惡之分者道之明與不明耳欲為君盡君道道者何
仁而巳矣三代之得天下也以仁有此道也其失天
下也以不仁䘮此道也大㢤道乎其興亡之所繫乎
景前聖式後王述君道篇
任相篇第二
人主不可以獨治也必有卿相輔佐之足任者然後
可以君天下盖卿相輔佐人主之基杖也所以上承
王命下統百司以治民庶以定邦國而治体之得失
國勢之安危繫爲昔黄帝任風后而天下治髙宗任
傳說而君徳脩盖皆得乎任相之道故也荀卿有曰
強國榮辱在扵取相其知言者㢤訂官箴謹侯度述
任相篇
馭将篇第三
古者國君有難召将而詔之曰社稷安危一在将軍
是則帝王馭将之遁惟在推誠以待之三代以䧏人
情日異扵古其待武士也始皆折之以氣而結之以
恩盖不折之以氣則流扵姑息而生驕不結之以恩
則過扵嚴肅而生怨生驕與怨非止費財玩冦之弊
而有不戢自焚之患矣揚子雲曰馭得其道則天下
狙詐咸作使馭失其道則天下狙詐咸作敵後世欲
治之君可不􁋑慮而慎行之述馭将篇
用人篇第四
書曰翕受敷施九徳咸事俊又在官百僚師師百工
惟時盖天子者一世人材之宗主也九徳之士所當
兼收並蓄布而用之使各随所長而施扵事則百官
皆賢而互相觀法百王皆治而不失其時矣然古之
用人必貴扵有徳而後世人主或以才藝取人而不
稽諸徳行故有才無徳之人咸得以進之噫徳成而
上藝成而下君子宜慎擇焉述用人篇
愛民篇第五
人情之所欲順之則安擾之則危故虞廷君臣相戒
必曰罔咈百姓以從巳之欲而太公之告文王亦曰
利而勿害成而弗敗生而勿殺與而勿奪樂而勿苦
喜而勿怒此愛民之道也自是以後惟漢􁇻錯論三
王之所以本人情者庶㡬近之以故文帝用其言而
以清净為治䘚至黎民醇厚刑措而不用愛民之道
其尚有出扵此乎傳曰重社稷故愛百姓愛百姓故
刑罰中殆謂是歟述愛民篇
足食篇第六
足食之道惟在於厚民盖民者財之府而財者民之
命也故善興國者必先義而後利善飬國者必先民
而後國先義而後利所以教民順也先民而後國所
以使民富也民苟順矣則國不至扵不利苟富矣則
國不至扵獨貧傳曰未有義而後其君者也又曰百
姓足君孰與不足百姓不足君孰與足其是之謂乎
法常典原人情述足食篇
制兵篇第七
天生五材兵能撥亂故軒轅之興其戰七十征頑伐
鬼代不絶書兵其可去乎然考之古天子之兵止扵
六軍六軍之兵止扵六卿其出也則為士為䘚為旅
為軍為師其入也則有比有閭有黨有旅有州有郷
既無坐食之費復無長屯之苦烏有如後世之所謂
兵者㢤雖然田不井授賦民無藝而古制之不復乆
矣漢以来能以莭制伎繫耆定四方載之史册有足
徴焉纉戎功奮武衞述制兵篇
慎刑篇第八
古者大司寇以獄之成告于王王命三公叅聴之盖
刑者成也一成而不可變君子扵是而盡心焉嗚呼
刑扵聖人雖不得而廢之然非其得巳也是故不教
而民從上也以身教之也教之而後從次也以言教
之也既不能教之以身又不能教之以言而民有弗
從者乃從而刑之下也刑之而當罪民固無所憾矣
又從而虐之苦之誣之抑之有罪無罪同歸扵非命
而死不亦大可哀乎書曰欽㢤欽㢤惟刑之恤㢤本
忠恕示欽恤𫐠慎刑篇
逺侫篇第九
自昔小人将竊取其權寵必先潜觀宻測覘伺上意
而迎人之盖以人主好悪之不同喜怒之難必不如
是不足以為容恱取媚之地故薛公事齊必視羙珥
所在以立其愛姬申不害相韓必視昭侯所恱以謀
其國事䜛侫之事君多合而少忤者大抵然也夫巧
言如簧詩人刺之利口覆邦聖人所惡有言者不必
有徳而侫者不知其仁為人上者可不有辨扵斯乎
述逺侫篇
納諌篇第十
夫帝王之徳莫盛扵納諌君失扵上則臣𥙷扵下臣
諍扵下則君明扵上所繋重焉是故古之明王求諌
如不及納諌如轉圜諒直者嘉之訐犯者義之愚淺
者恕之狂誕者容之盖以已過難知惟恐其不聞也
尭設諌皷禹拜昌言上聖且爾况下此者乎易曰山
下有澤咸君子以虚受人述納諌篇
　　　　春秋三傳纂玄序
錯薪刈楚披沙㨂金微事尚然而况扵學乎况扵聖
人之經有所蕪沒扵傳注者乎然則春秋之文昭揭
千古學士大夫徃徃童而習之白首不知其統緒之
㑹歸者無他亦惟傳家之言有以混淆其間故耳嗚
呼春秋辭尚簡嚴㳺夏之徒巳不能賛以一辭而吾
聖人之微言奥指果有待扵支離繁碎而後見耶傳
春秋者有三曰左氏公羊氏穀梁氏然公穀主釋經
左氏主載事能令百代之下頗見本末而因以求意
者左氏之功為多然而義例宗指交出乎巫祝卜夢
之間讜言善訓不多扵委巷浮戯之語鱗雜米聚混
然難證而公糓之說又復互相弹射不可強通遂令
經意分裂而學者迷宗也良自蚤歲受讀郎嘗有病
扵斯尋繹之次因取三家之言稍加裁剪以掇其玄
要䟽之經文之下其扵一事之傳首尾異䖏者既得
以類而從而文意俱異各有可存者亦皆並立其語
然後随文覩義若網在綱雖行有刋句句有刋字非
復本文之舊而鋤荒屏翳使之日星垂而江河流者
不既有助乎方之刈椘㨂金之細不又有聞乎雖然
亦将蔵之篋笥以自俻遺忘而巳若夫優柔厭飫自
博而反約則三君子之成書在也予亦安敢有所取
舎其間以為是經之蠧㢤
　　　　黄氏南薫樓㑹飲詩序
庚申之秋余訪蘇太史先生于黄氏義門将自是入
越黄氏之老資深公堅留不聴去既而劉君養浩趙
生彦方亦相継至而吴矦子宇則固客授其家資深
悉宴之宅左之南薫樓歡洽殊甚養浩以此㑹雖出
邂逅然蘇先生来自城府彦方至自邑已與子宇舘
寓雖近而亦一居嚴陵一家烏傷萬山中不鄙謂余
又方囬自千里外一日畢集扵此豈偶也㢤覩江山
之如昨念人事之難常誠不宜以無紀資深之子仲
昭英㑓子弟也聞之喜躍即請以今夕復何夕共此
燈燭光分韻而余得此字先生且命書歲月遂序之
云而系之以詩曰
昔出念途阻今歸歎年駛㤗階謂乆平吾道有如此
主人識余意𨳩筵集文史庶令歡宴餘悶懐爲之洗
談諧皆素心倡和盡知已此㑹諒難數不樂将何俟
九靈山房集卷之六終
九靈山房集卷之七
　　山居藁　男戴禮叔儀類編
　　　題䟦　從孫侗伯𥘉同編
　　　　䟦鮮于伯㡬所製劉遺安夀詞後
右漁陽公所製遺安使君夀詞一章盖使君以元勲
世胄出治外服暦守東南諸大郡一時賢士大夫多
出入其門今觀漁陽此詞語意既多引重而字畫復
致謹不少放則以乆㳺其門而知敬其人故也按此
詞作於􁅋丑之歲閱明年而漁陽沒又十年而使君
亦薨詞為使君家物㦄三世尚寳蔵無恙而其嗣孫
師稷復以文藝為諸公所歸徃世澤之滋扵是乎在
矣吁豈漁陽所謂濟人隂徳有以致之耶
　　　　三先生手帖後題
友人宋君景濂以三先生所遺手帖聮為卷間出以
示良良以三先生學擅一時而一時之人咸仰之望
之雖得其片言隻字不翅如折圭㫁璜保護惟謹彼
扵三先生之學未必能知之而乃貴重之若是者其
志在翰墨耳今景濂之為此卷則以乆㳺三先生之
門知慕三先生之學頋以存殁相半離合靡常思見
其人而不可得因欲即是而見之所以然者本志乎
三先生之學也翰墨云乎㢤雖然三先生之學亦豈
無見扵斯自今觀之或制度之有考或文章之有稱
或經學之有述盖皆示景濂以為學者也使景濂無
志扵三先生之學則巳有志扵三先生之學也寜不
即是而有得㢤良也不敏亦嘗從景濓之後以登三
先生之門其扵三先生之學曽不能如景濂之有得
也故因題卷併志予愧云
　　　　題樓彦英詩卷後
士莫不有能為之材也然非值夫得為之時則亦無
有可為之事君子之論人又可拘拘扵事為之末㢤
烏傷樓君自其壮年即以智勇聞巳而群盗起鄰境
勢甚猖横吏卒咸縮手環視莫敢誰何君乃匹馬徃
捕擒其罪首六人者歸之官扵是縣府為上其事部
使者加審察焉文逹中書遂遵故事賞其功調浦江
之政内郷廵檢時當承平日乆
聖化㴠濡之深雖鼠竊狗偷之伍亦皆奔走逺遁軄
警邏者徃徃無所用其武故君雖武人廵檢雖武軄
反為之屏旗幟棄鉦皷日從文儒之士賦詩寫竹呼
酒以為樂退然若不以武功致官者彼此一時何其
異㢤使君扵立功之後仍值夫得為之時以展夫能
為之材則其事之可言當不止如向之所施而巳不
然豈君之武材獨施扵未官之前而不施扵既官之
後耶人之論君頋欲拘拘扵事為之末斯亦過矣君
今以歲月代去文儒之所與㳺者莫不作詩以祖其
行良方讀禮山中不及從諸公之後以相與詠歌之
因君之出示此卷故為書其出䖏之大㮣如此而不
暇計其言之不文也
　　　　題余㢘訪五大篆後
右東淛第一家五大篆武威余公為義門鄭氏書鄭
氏聚居白麟溪之上自其九世祖冲素䖏士綺以來
咸能守其家法為之子者必孝扵其父為之弟者必
㳟扵其兄為之婦者必順扵其夫其為父兄夫也亦
各以道而自盡如是者歴二百餘年不少變至大末
有司既為上其事于
朝號其門曰孝義之門矣至正庚寅夏六月已丑公
持部使者莭分按至浦江復過其居而訪問焉為之
低佪太息者乆之且曰吾扵淛水之東巳皆按歴之
矣恒未見如鄭氏之孝義者有孝義如鄭氏可不善
其善以為之勸㢤乃為書此于庭曲之石俾其子孫
世守之嗚呼鄭氏果何以致是㢤謹按東淛統有七
郡而七郡之中以州計者六以縣計者三十有五其
土地非不廣也人民非不衆也豈無貴極公矦冨比
封君之家之以見重扵一時者今公咸不之取獨扵
鄭氏而有取焉是果何以致是㢤公之此意盖以属
部之内知孝其父者多矣或扵事兄之間而不䏻以
盡恭者有矣能孝扵其父恭扵其兄或不能致其夫
婦之相和者有矣或父子兄弟夫婦咸盡其道而不
能必其九世之逺二百餘年之乆猶克守其家法而
不墜者有矣凢是數者一有所不能則雖籠天下之
貨寶不足以為冨羅天下之禄爵不足以為貴而其
可冨可貴者惟在乎鄭氏之孝義也是則鄭氏之家
固冝為七郡之稱首而豈無以致是㢤雖然非公之
表而岀之則七郡之民亦無自而知之矣抑予聞之
孝義非一家之行而七郡之民莫不盡能之䏻之而
或不為是皆有愧扵鄭氏者也不惟有愧扵鄭氏其
亦獲戾扵公矣公之此舉豈但為鄭氏計㢤七郡之
民猶懼其獲戾扵公而况為鄭氏之子孫者繼今以
徃冝益敬守其家法以保有乎此石勿使恃其門望
之髙而不念其累卋之勤也吾恐其獲戾扵公矣嗚
呼可不懼㢤公唐兀氏名余闕字廷心元統癸酉甲
科進士歷官䑓閣今由翰林待　制出僉海右道肅
政㢘訪司事云
　　　　重刻冲素䖏士墓銘後題
義門鄭子敬氏間出其晏宣明所作冲素䖏士墓銘
以示良且曰䖏士扵予為七世祖墓在家東百歩許
銘石埋墓中而此石本盖嘗得之宗人䖏惟是䑕蠧
之餘懼其乆而益壊也固巳装禠成帙請于待制柳
公著其作銘之始末今復将命工摹刻以傳示吾徒
子柳公弟子也其幸為我識之㢤良嘗徃来縣境厯
覧百里間問其故家遺族扵縣人則自宋以来逹官
貴士之門苐徃徃而有然求其子孫以叩其家世之
懿乃皆吃吃不䏻道一語或得其家乗而觀之其不
勝感慨者多矣䖏士之在當時不過一窮書生然能
以孝行率其家至其臨殁猶㰱血示子孫毋分居致
使遺澤之滋至于乆而不泯同門合釜九世如一日
是何彼此之或異㢤嗚呼孝行之至天地可得而勤
神明可得而通金石可得而貫况其嗣人宜其豊碩
衍𥙿而無涯㢤視彼區區希榮徼寵扵一時者又惡
得而齊之㢤雖然䖏士之孝行固卓然矣向微宣明
之文以為之引重其不随世泯滅者㡬希是故斯文
之在鄭氏不翅如寳玉之在世棄擲埋沒糞土不得
掩雖其暫晦扵一時又復有收而珎之扵他日天之
報施䖏士也若是㢤然則䖏士之子孫其可不務謹
其傳㢤若子敬者亦無愧乎為䖏士之子孫矣
　　　　䟦倪夫人遺事後
盖自分田制禄之法乆不如古而士農工賈之家遂
至兼并無藝貧冨不均厭飽粮肉者有之操瓢為溝
中瘠者有之扵斯之時有能以其所餘恵諸鄊邦之
不及者盖亦天理人心之所發豈必有為而為之㢤
迨其後也天恒報之以福俾其子孫之享有豊盛至
扵累世而不替者是固理勢之冝然而非若人之所
計也巳暨陽之西鄙有倪夫人者故宋進士諱永年
母也亦既家富扵財遂教其子孫當以恵及鄉邦爲
心歲有羡餘必使縮其時直什之二而平糶之以爲
常一有不遵其教即欷歔就寝竟日夕不食子孫肉
袒謝罪改之乃巳巳而倪氏䘚以忠厚相傳迨今五
世之逺二百年之乆而其家之豐盛固自若也或者
以爲此皆夫人種徳之報而不知夫人扵此曷甞有
一毫計朢之心㢤雖然向使夫人之教其子孫者一
不能以若是吾見徳恵之罔施而侵虐之是恣雖欲
求其五世二百年之豊盛又可得乎夫人之所以爲
子孫計者其亦慮之審矣然竊恠夫夫人之在當時
不過居䖏閨門之内勤勞饋食之間非有詩書之漸
染師友之薫陶而其䖏心積慮之際乃能忠厚之如
是則世之以大丈夫名者果皆夫人若㢤彼其聞夫
人之事其亦少愧矣夫人之四世孫慶予姻也因出
余觀光氏所録遺事以相示故輙書而歸之
　　　　書柳待制詩後
待制柳公既祠仙華先生于化城精舍且為刻其所
著墓碣植之其扵師友之誼亦云至矣而又歸賦此
詩豈淂無意扵其間㢤良嘗觀公之詩扵所謂凄其
十霜露墓草今㡬宿之句未嘗不為之愴然有感先
生沒扵至治辛酉之春而立祠植碣乃在扵至順庚
午之冬相去踰十載而詩中有及扵此者固巳恨其
表著之晚矣抑不知後此又十載而公亦沒其墓草
之凄其者迨今亦十霜露而近冢之祠表墓之碣曽
無一之或具是何公之待先生者為甚至而後人之
扵公頋乃若是恝㢤良既登公之門而承其訓教固
不得不為之有感扵斯矣詩為化城所蔵今其主僧
若空將摹勒入梓以貽諸好事則夫朝誦而莫詠者
又安知其不與良同此感也噫此固足以垂勸扵後
世也夫
　　　　劉鏞字說後題
予友許君存仁甞以叔聲字其徒劉鏞且著文三百
餘言序鏞之䏻聲者甚􁀒叔聲復求申其說予聞鑄
鏞之法必擇精金為之金精矣又必考古制而參合
之制合矣又必求良鳬氏審其䡖重均其薄厚分其
小大而後範模之用具焉盖金不精則失之滓制不
古則失之鄙重䡖不審則失之紊薄厚不均則失之
襍小大不分則失之混此五失者一有不除鏞固鏞
矣其能羙扵聲㢤是故善為鏞者深察乎此使無一
之不俻然後㑹精神運槖籥一皼而成植簴而懸之
循隧而叩之則噌􁴌也清越也又何其善鳴也甚㢤
鑄鏞之難也如此今叔聲年甫及冠温焉而易毅焉
而方其質信羙矣是不猶金之至精者耶質既良矣
非六藝之書不􁆸非聖賢之志不存舍流俗之所習
而欲求通扵十載之上是不猶考古制而參合之者
耶二者固不可及又得許君為之師許君文懿公之
子也其家學之正逺承考亭之傳是不猶世之良鳬
氏者耶蚤夜孜孜以仁義錬之以禮樂鎔之懼其偏
也扶掖而正之懼其放也攝束而約之是不猶分小
大均薄厚審重䡖者耶自時厥後徳業著乎躬名譽
聞于時近而一鄊逺而四海無不知有叔聲是不猶
鏞之善鳴噌􁴌而清越者耶嗚呼以叔聲之名觀叔
聲之為學何其似也雖然金之模範鳬氏能為之人
之模範則師之自為也以近取譬其果有異乎㢤楊
子雲曰孔子鑄顔淵矣淵固精金也非孔子為之範
模能鑄之乎許君碩學孔子者也其必有以鑄叔聲
㢤
　　　　題葉丞相遺墨
良少時嘗讀故禮部尚書王公所譔丞相葉信公墓
銘而知公平生大莭歴官行事之㮣後三年始從東
陽許君獲覩公之遺墨盖君先世有權海寜令者海
寜公之鄊邑故以此四帖先後遺之其苐五帖則與
其弟竹交家書而因及許令之賢遂皆為許氏子孫
所蔵嗟乎令之距今不百年其家去此不數舎而其
愛人戢暴之政所以致邑人戴之如父母敬之如神
明者後生晚出巳無從考知必觀此數帖而後見則
世之人非附青雲之士而欲垂聲扵後世盖亦難矣
良既得以快覩前脩之真蹟而又有以竊窺先達之
為人抑何幸歟後學浦江戴良謹題
　　　　哀辭
　　　　張如心先生哀辭(并序)
予自童丱中即聞張君如心之名甚熟己已之歲始
獲見君于邑下君方與一二耆人長徳從容鄉校間
峩冠褒衣掀髯聳目張拱而肅趍有足以壮威儀存
矩度者予時雖未暇叩其問學之淺深然觀其動作
之間固以知其為信厚君子矣自後挈挈道路不得
數從之㳺而君亦教授于外不常家居如是者十年
及予受室扵邑之趙氏去君之居為甚近君歳時来
歸乃相與徃来如平生歡君晚得脾病頋巳􁁄甚坐
起不自遂毎聞予至猶強扶岀迎道古今事變前賢
踪跡亹亹若珠比鱗列予然後知君種學之深凢其
動作之見于外者果非偶然也公家故貧室廬不足
以容膝衣食不足以給體而氣髙自足無所仰扵人
環堵蕭然有書數百卷隤然自放用是尊官要人鮮
克知之大徳中年将五十始用薦者起為縣文學尋
以毋老辤去平居無他嗜好惟肆其意扵歌詩善偶
儷工篆籕精楷法而士子評里黨之宿學盖未嘗後
君也嗚呼君今其死矣新學晚生失所扵歸而吾邑
之文獻将遂絶予方悲不自勝而君之子端臣請予
為辤以哀之乃為追述平生而為其文曰
瞻彼仙巖其髙萬仭欝穹窿有羙一人鍾竒孕秀潛
其中吁嗟羙人受質孔弱志則充無脂無韋分甘䖏
悴家四空日閱其儲飯有脫粟羮芥菘人不我堪㢤
躬甚㤗色甚雍深衣大帶儼存矩度無墜恭學徒駿
奔聆厥風㫖覿禮容我年未冠猶雀方乳􁂬方茸歲
時相過稱詩誦文好甚隆執手謂我曰子之志我所
同碩作昌黎低頭東野為雲龍我方藉之如石􁂗鑿
金􁂗鎔孰神之笴一朝奪使翳蒿蓬耆舊盡矣狐號
鰍舞靡若風頋瞻我里溟𪷟泱􁧥吾曷從柰之何㢤
有崇斯土玄以宫嗟彼牧人毋登其隴剪其松
　　　　呉先生哀頌辤(并序)
先生婺浦江人諱莱字立夫集賢大學士榮禄大夫
呉公子也至正元年十月某甲子以疾䘚于家得年
四十有一嘗一試于禮部不中二子諤謐葬先生于
某原葬後一年命良為辤以哀之良雖不敏然嘗氶
學扵先生誼不得辤乃為追述平生而為其文曰
檀車既堅兮駟馬既良出門折軸兮竟斥棄乎康荘
嗟嗟夫子兮胡實類之天不可測兮道不可常昔夫
子之有生兮體孑孑其羸尫雖求師與取友兮曽不
逺違乎故鄊遂取則夫前脩兮亦既蹈乎大方入書
林而馳􁕀兮闖藝苑以翺翔柰學業之巳脩兮尚名
譽之未彰豈不登名扵一薦兮曽不假翼扵鸞凰乃
娱憂以舒憤兮寫欝紆而成章曰有俟乎千載之下
兮庶無掩乎斯文之耿光人固有偃蹇扵一時兮終
前困而後昌何夫子之齎志以死兮卒無以自副其
所望夫子之貌不可見兮幸㣲言之在耳尚烱乎其
難忘撫遺編以長喟兮仰視天之茫茫彼嚴霜之夏
墜兮胡獨瘁此衆芳昔河東之挺生兮年四十而云
亡今夫子之洵羙兮亦夀命之不長已焉㢤小人有
得其年兮君子有遘其殃自古莫不然兮我又奚傷
　　　　呉原伯哀辤(有序)
原伯世為㜈之蘭溪人諱深其字原伯國子博士呉
先生正傳之子也年二十有一至正元年五月庚申
以疾䘚家既䘚之明年其友戴良為辤以哭之嗚呼
吾尚忍哭吾友也耶吾固不謂原伯之止扵斯耶始
予既冠徃徃聞原伯名扵朋友間前年夏予舟次溪
滸遂與原伯㑹原伯乃欲相率以為友與之㳺數日
樂甚固已竊喜先生之有子而予之得友也嗚呼孰
謂别未三載而遽哭吾友耶孰謂原伯之遂止扵斯
耶原伯容貌嶷嶷平居若不能言其取友問學急扵
飢渇至扵群児嬉戯則畏避如懦夫然毎篝燈挟冊
雖疾病不休倦則假寐凝思以求聖賢之心有疑則
進而質之父師退而與其弟沉私相􁆸辨故其父子
兄弟之間雍雍睦睦而自為師友君子是以知其扵
孝友最隆也去年秋先生公𬒳
召入亰師未㡬上原伯名于國子學扵是原伯始欲
﨑嶇數千里就學于京而病巳作閱数月遂䘚嗚呼
其可哀也巳昔韓滂之在韓門讀書倍文功力兼人
年十九而卒今原伯之為呉氏子固有韓氏之家聲
學又不下扵滂而亦以早死豈殃慶之不以其類㮣
如是耶抑原伯獨不幸偶類之耶以予之重有悲扵
原伯而知先生之悲也抑深矣故述哀辤一萹以觧
其悲哀以舒予憤云其辤曰
嗟原伯兮鄉之良質甚粹兮才甚長睨秦漢兮刮虞
唐騁䧺辨兮爛文章射星斗兮奪光芒闡幽秘兮掲
正陽歛予飾兮儘廻翔暢􁭋實兮暐煌煌履至訓兮
蹈太防兄弟雍兮親樂康羽既就兮勢乃揚望白雲
兮期
帝郷帝郷逺兮天一方命飈車兮騁康荘豐隆遇兮
斳不将忽𬒳髮兮下大荒嗟原伯兮志實強何中路
兮蹶超􁑼命固屈兮譽則彰碩父母兮勿永傷彼群
黎兮直粃糠名随身泯兮孰濯其芳嗟原伯兮獨耿
光雖夭且困兮猶夀而昌
　　　　陳彦正哀辤
山磝磝兮水瀏瀏下土漠乎其廣大兮吾何此焉是
㽞惟擇里以䖏仁兮乃前志之嘉猷倘有人焉其足
藉兮寜逺舉以遐㳺噫夫人之挺生兮信喜能而好
脩探徃聖之逸軌兮仰先哲之洪休道雖隱而必履
兮理雖微而必抽紛吾既有此内羙兮仍刓剛以為
柔哀白日之不與兮兾匠氏之一收苟吾材之適用
兮又何問梁棟之與薪槱亦既登名扵仕籍兮曽素
志之不酬雖不酬亦何傷兮有自得之悠悠昔先子
之詔予兮謂時俗之方偷獨夫人之超卓兮固君子
之所周吾方恃之以有濟兮􁇴驚浪之漂舟凌大江
之漫漫兮㡬如是而不自䧟扵中流既相我者之不
憗兮又何為乎舊丘行躑躅而無從兮念去此而奚
投假大龜以視兆兮将駕馬以行輈已矣㢤死者不
可作兮吾雖居此其誰儔
　　　　蒋季髙誄辭(并序)
亡友蒋允升字季髙㜈之東陽人也善讀書工古文
辭知名朋友間丁酉歲家居遘疾竟不幸天死予方
避兵萬山中距其家逺甚不得一撫其櫬以盡其哀
因追思其平生可列者為文以誄之誄曰
茫茫大鈞孰秉化樞淆泪斡流參差報施惡不常釁
善不常禔貞焉而夭狠焉而耆謂天聽卑我是用疑
哀哀夫子亦孔之辜惟子之先奕葉紛敷邁烈言言
垂聲吴呉爰暨乃考飬徳益腴䔍生吾子誕茂㳤恣
如􁂬之茸如鸞之雛亦既弱冠克構堂基其文與學
日動里閭子之為學潜心以稽鈎深索隱探賾研㡬
何經不窮何史不推上下百代指掌而窺子之為文
惟古是師蕳不遺理繁不費辭譬彼錦繢五采爛如
䓁軰争取朝玩夕披人覩其著莫究其㣲道既克明
動罔不宜義以為閑禮以為輿孝實蒸蒸友亦怡怡
在家而理在國必治凢厥未試我惟子知子之在世
盖亦庶㡬苟遂遐年疇克似之庭梧梃秀方茂其枝
荆玉藴璞将獻于時云胡一日光掩芳萎嗚呼哀㢤
玄首兮未華壮志兮竟墮逝日兮何長生年兮湏臾
俄舊宇兮改觀乃遽襲兮遺衣少妻兮嗷嗷㓜子兮
􁀾􁀾魚駭躍兮同感鳥哀鳴兮増欷豈外物兮有遷
固歡悲兮情移嗚呼哀㢤撫氣化之盛衰念逝者之
莫追柰輀車之在側将俟時而啓途魄􁈭􁈭兮䰟飛
飛子去我兮何歸既頋瞻之靡及庶陳情扵素旟嗚
呼哀㢤
　　　　朱茂清哀辭(并序)
茂清朱漳世為㜈之烏傷人其家距縣五十里近茂
清嘗以事至縣謁縣大夫歸俄而疾作竟死年四十
云𥘉予客郡城寄郡東門外家焉一日郡兵戕其帥
城門晝閉城外居民即讙無男女老㓜空其室盡行
予亦挈妻子登舟遡流至烏傷境因自嘆去家逺行
槖枵然無以給予材性下又無他伎術搖動人又不
得好義倜儻之士以相倚予其不為溝中瘠也其㡬
矣為是憂之甚既而遇茂清扵道途茂清乃迎入其
家見其子姓已即舘之别室飲食供張無一不如意
者㽞茂清家踰二月而郡民之道還者踵至予亦買
舟竟去且别泣而言曰予去茂清而歸予其誰與䖏
耶他日或還山或仍客郡城予即不能徃茂清其過
我耶茂清曰是亦漳之言也予既復居郡東門且将
致茂清雙溪上而或以茂清訃聞予時雖硬塞不勝
莫詰茂清死状然不敢即哭之者猶兾訃者之或妄
後㑹伯清至其言與訃者同伯清茂清之宗也嗚呼
茂清之死為不妄矣茂清善讀書有幹蠱長材然樂
為人觧紛居丹溪之上而丹溪之人愛慕之其長老
教其子弟必以茂清為言其郷鄰之闘争無訴者宗
族之顛連無告者皆曰自茂清亡使吾無所依而生
以為恨茂清嘗買宅一區買田數頃将以贍其族人
云噫茂清之賢如此而竟止扵此豈非其命也夫予
既悲茂清之死而又悲予之生而無助也辭斯作
維材之良維行之臧維夀命之不長嗚呼天其不予
相也如之何弗傷
　　　祭文
　　　　祭先師桞待制文
嗚呼先生文塲之帥士林之雄天既生之其必有意
将豐将隆先生之生雅􁊫英邁越自成童展也得師
蚤叩巖南繼謁仁翁衆理之淵至道之腴遂燭而融
乃克新得歛彼豪英一變温恭先生曰嘻庶廣見聞
觀􁭋㑹通厖材碩徳一二徧參有符其同遂發緒餘
衣被海内揚厲文風王公戚里緘幣赱門惟日憧憧
二十年間穹龜鉅碑照耀提封我業已脩曰驗扵為
以攄厥鍾實艱𥘉試邑校州庠繼登辟雍青衿胄子
聞羶而附皷篋而從司誄奉常領教儒䑓聲甚渢渢
包茅有貢覆溺江湖再歲而逢先生䟽之俾附軺傳
以活疲癃從祀匪徳禮官惮威莫敢吿忠集議之頃
先生折之氣厲言雍及涖洪都曽未期月教雨其濛
乃嚴矩範乃聘名師乃飾儒宫我疆我理先生止之
慚屈盲聾已則有粟先生均之廩士告豐報政而歸
蜀山之下浦汭之東飲水著書爇薪照字歳且十終
四海環眴英聳如山炳煥猶龍飛剡交章論薦公車
上逹
帝聦
帝曰俞㢤命掌厥制士論稱公而今而後庶其大用
以收厥功天胡不仁賀轍未安門已弔凶嗚呼先生
今其巳矣士失所宗良也登門㡬年于兹肇自童蒙
月夕風晨婆娑誘掖猶記徳容教我食我戒我勸我
在麻之蓬臨别謂我若子之質纎而必洪窘兹賤寒
乃我之責可不薦庸我觀先生我得我失若関厥躬
一朝棄我山摧谷崩事若夢中先生之生位不滿能
亦云顯崇先生之年踰七望八孰曰非翁得正而斃
固亦無憾我意不充哲人其萎道日淪䘮孰繼遐踪
我悲先生夫豈我私亦哀道窮輀車既駕恭陳薄奠
矢辭告衷嗚呼先生䰟魄毅兮鍳我哀恫
　　　　大人祭柳待制文
嗚呼哀㢤委河海不足以盡公之閎博䧺深披星斗
不足以喻公之華辭麗茟當其創意遣言搖毫行墨
下追班馬上睨莊屈莫不陶鎔乎神化陵駕乎儔匹
而况律已温恭接人忠實行非難繼而動有典常言
不乖忤而心存整飭追古人而與徒豈庸態之能測
信人物之標表誠當代之英特至扵居官涖事務殚
厥軄緒正奉常之儀禮化洽成均之訓迪提文印扵
儒䑓啓蔵書扵石室皆足以垂譽来今騰輝古昔然
而官僅階扵五品禄不上扵千石曽未得歴禁林之
獻納䆒蘭䑓之譔述何鳯翥而鵬飛忽飈散而星沒
嗚呼哀㢤
國殞其良孰為衡石人殄厥師莫有矜式彼縉紳之
在位因匍匐而賙恤紖公之棺者有以駭都門之見
聞臨公之䘮者有以興閭巷之楚測况某等近連姻
婭早䝉振祓當靈車之逺還情怳怳以何極睠荆山
之故墟日徜徉乎履舄曽歳月之㡬何遽長掩扵玄
室痛幽明之夐隔莫有酬夫舊徳列觴豆以吿哀尚
愀焉而来格嗚呼哀㢤尚饗
　　　　祭方夀父先生文
維至正十二年歲次壬辰十月􁅋丑朔越十九日巳
未近故北村先生方公歸葬北山里生某䓁設幃道
左薄陳香幣之奠為文以告之曰
人之有生具剛柔之理禀正通之氣雖所遇有窮達
之殊然所就無彼此之異故其見之扵行者或不能
以少伸而其託之扵言者則庶乎其可恃言之精者
為詩發乎情而止乎禮義頋時世之迭更遭風變而
雅廢苟有道以為之本根則出其緒餘亦皆不以盛
衰而二致先生扵斯可謂有志是以雖當巢傾雛覆
之餘槖倒囊垂之際借椒聊之一枝曽風雨之不蔽
然猶以貧自娛以閑自肆方䇿竹以為筇或紉蘭而
作佩訪虞婦扵蒼梧弔屈子扵湘水計足跡之所經
匪山顛則水㵝故凢草木之英華魚蟲之状類莫不
窮搜遍攬以為朝吟夕唱之具所以篇章之雜㳫壹
是翰墨之㳺戯或託物以寫懐或縁情而抒思或登
髙以詠古或望逺而諷世但此情之有適曽不恤夫
室之空而躬之瘁迨黌宫之借師遂有来夫户屨以
其得諸已者㳤諸人亦既有以慰懌其心意信郷社
之長城實斯文之徽幟暨晚年之放曠稍沉酣乎酒
醴挟麯生以與俱卧匏樽而徑醉較劉伶與李白又
何異乎伯仲之與翁季惟僊華之故墟誠衆芳之所
萃當先公隱居行義扵是中而括蒼有呉延平有謝
亦翻然而来涖人之望之要不翅夫吕氏之友朱張
方參居而鼎峙當是之時其媚學之從惟蜀山為可
仰他若田居子之清醇深裊君之精䆳亦皆可挹而
可厲先生之扵三公咸弟撫而兄事庶㡬大雅之風
永振巗南之里豈期人事之難常洊若晨星之飄墜
幸靈光之獨立尚嵳峩扵風雨里黨以之而壮觀山
川以之而暉媚竟斯人之不㳤亦塵飛而烟委嗚呼
繼今以徃典刑日以曠逺郷學日以陵替閭巷何從
而考徴士子何從而淬濿将見黄鍾大吕之音自是
而不續而濮上桑間且交陳而並舉某䓁之扵先生
或以姻親而託交或以郷枌而叨契或以弟子而㳺
泛或以友朋而宻迩咸資晋鄙之薫得免君子之棄
夫何鄰燭之輝不照泣麟之淚當靈車之既駕痛哲
人之云逝託雞絮以陳誠尚愀焉而鍳視尚饗
　　　墳記
　　　　志樓楨殯記
嗚呼是惟樓楨之殯楨扵予為姻家子予徃時僑寄
邑下居相迩也毎見楨在群兒中眉目清揚進趍閑
整心異之既而楨有祖父之䘮予徃弔其家復見楨
衰絰中􁀾􁀾涕洟若嘗習扵禮者用是益竒之其後
楨家䆮衰横逆蠭起楨纍然無依予亦挈挈道路不
得日與楨接歲時間一見楨楨則泣而言曰吾祖父
不幸俱歿不令子實遭多難萬一不能自支将無以
見先人扵地下矣予至是則又未嘗不壮其為人一
日楨果以状聞于縣慨然欲再植其家乆之其横逆
由是也楨復訴之大府大府頗疑其事楨乃悲啼恐
栗為兒恒状大府官憐之因得具陳所訴大府方欲
為之究治其冤而楨已死其可哀也夫嗚呼予扵樓
氏嘗接其祖子孫三世矣始觀楨之祖父俱亡固巳
竊為樓氏憂及見楨之能自樹立以禦強侮又未始
不爲樓氏慶今又聞楨之死則樓氏之憂未有艾也
俯仰十餘年間觀其家之盛衰而置喜戚扵其間者
巳變更之若是則凢斯世之人欲藉其子孫之乆保
其家而不墜者皆可悲也寕獨樓氏㢤樓氏世居㜈
之浦江有諱某者扵楨爲四世祖嘗受業東莱吕氏
之門人祖諱某父諱偲母趙氏生扵某年某月某日
距䘚時得春秋十有四至正二年七月某日卒之日
也卒後之某月某日其毋殯其柩于某原且使請文
扵予予年長扵楨而分髙扵楨視楨猶子也故爲文
以志其殯
　　　　陳府教壙記
先君諱士貞字彦正姓陳氏㜈之浦江人曽大父諱
文煥通春秋糓梁學嘗以登仕郎自試入官㑹宋亡
不仕杜門著書有春秋質疑傳學者大父諱徳潤父
諱逺大入
國朝以材自效仕至承事郎温州路平陽州判官妣
黄氏繼林氏先君林出也生扵大徳六年壬寅十月
􁅋酉卒扵至正六年丙戌六月丁巳得年四十有五
𥘉娶凌氏先卒再娶王氏俱無子倫以從子爲之後
王有女一人曰信適翰林待制柳公之孫頴先君卒
後之六年某月某日乃克葬于興賢郷之嚴家塢從
治命也先君自㓜知讀書記誦日數千言及長欲以
明經决科從郷先生深梟吴公㳺習春秋以襲家學
居乆之有司使試藝郷闈一不中輙束書而歸終身
不再踐塲屋初巴西鄧公在翰林聞先君之學行與
同列薦諸朝事下江浙行中書𥘉授衢州路清獻書
院山長以疾弗果上改授䖏州路石門書院山長在
官未期月丁内艱再長建徳之釣䑓衢之柯山二書
院乃以累考序遷龍興路冨州儒學教授先君慨然
思奮㧞以自見命下即趣装上道俄而疾作竟卒扵
婺城之寓舎痛㢤天乎先君事親謹甚太夫人年踰
七十沉痾乆弗瘳先君晝夜驚疑扶持保抱若嬰孺
然人皆以為孝在童冠時嘗從鷙鳥以搏執自娱大
父聞之頗不懌先君深自悔曰作禽荒以貽父憂不
可即盡收撲死之其速扵遷善人亦以為難先君端
重韜黙介潔有常不能脂韋與世俗俯仰而扵交際
之禮惟謹䖏家以和待下以寛雖臧獲有過絶不以
聲色加之平居精勤強力酬荅少閑則挟冊不置故
扵書多所玩繹至扵隂陽卜筮巫醫方伎神仙道家
之言靡不畢䆒為詩文深沉醲郁見推儕軰晚乃不
欲溺志俗學尤以存心飬性為務扁所居齋曰儼若
思盖以自見也不肖孤茹苦㗸毒言不成辭姑序次
梗㮣納之幽宫其詳則俟立言者銘焉孤子倫泣血
謹記
　　　　元故戴府君墳記
嗚呼我先君諱暄字景和姓戴氏㜈之浦江人曽祖
諱珙祖諱錫父諱濤妣陳氏先君器度凝慤恂恂寡
言遇物恒多㤙有寛厚長者行尤竭心孝友䖏天倫
中事有極難而先君卒能全其和君子稱之謂不譲
古人夀年六十有七不幸以至政庚寅歲九月􁅋酉
卒家逾月丁酉葬興賢郷嘉樹塢之原娶諸暨劉氏
先十三年卒墓同穴子男三長垚亦先卒次良次元
女一適趙良本孫男六孫女二曽孫男一嗚呼以我
先君之徳之㦤柰何竟止扵斯耶良俯伏草土未能
求銘以登載盛羙謹鑱誌石納于墳中嗚呼蒼天父
兮何在孤哀子良泣血記

九靈山房集卷之七
九靈山房集卷之八
　　吴逰槀　男戴禮叔儀類編
　　　四言詩　從孫侗伯𥘉同編
　　　　山有𣏌(并序)
山有𣏌為董生彦符作也生侍其父正齋公官吴中
見吴中山水之勝念父之不能以㳺息也為作圖以
娱之
山有𣏌于吴之里君子至止可以宴喜水有魚于吴
之墟君子止居可以宴胥于山于水有軒膴膴何斯
違斯莫或遑䖏于水于山有亭閑閑何斯違斯莫或
遑安安其可懐耄将至矣今也不樂歲月逝矣爰作
斯圖式歌且謡碩言公退惟以逍遥其樂也㢤
　　　　趙母詩
汎彼苕水可漱可濯閨門有閒樂爾貞㳤汎彼苕水
可泳可㳺閨門有肅樂爾貞幽于彼苕矣其流㳽㳽
樂爾貞幽今其逝矣翼翼孝烏息我庭柯反哺無從
傷如之何翼翼孝烏晨集于林頋儔相嗚實感我心
　　　五言古詩
　　　　别鶴操
仙禽胎化初振迅東海間異質清以曠明心逈而閑
徘徊騁天歩逼仄隘人寰夕飲慕瑶池朝翔想芝田
頋逐華亭侶来乗衞國軒丹羅既掩翳青繳亦覊纏
俛首時獨思對影恒自憐飛群徒在望驚孤那得還
王鳩知候晦旅鴈識天寒人不䖏睽離何能喻吾言
　　　賤生
中經閟真訣内䇿昧遐討受命歎蒲姿飬生疑桂腦
衰暦己從華愁容亦收藻空慚皇覧揆敢擬彭年老
僚友歘鱗集杯盤娱潦倒酣醉及中觴感恱乱双抱
坐當晝㬌移起瞩時物好簾前花受風階際露停草
無情固難恃有生亦誰保得酒且歡酌萬事付玄造
　　　　歎年
運行歸有窮餘生㑹當㡬恍忽度華年蕭條臨暮齒
棄𥜗慚英妙㳺談愧名理偶叨末路慶復覩東都禮
藩國揖文雅鳯池接冠履頋嫌恩私𬒳莫稱騑服羙
忝竊旅孤蹤憂歡将二祀浮榮空此時芳辰竟何許
齊㬌悲牛山宣尼歎逝水此身誰不貲長意自無巳
屑玉昩瑶淵􁧐藥乏松髄吾其翦衆念且酌穆生醴
　　　　孤女别主辞(沈仲恱以百金得羙妾既而/知其有父憂也即舘諸别室)
(後為具資裝嫁之/比嫁時猶處女也)
賤妾奉君日父死方未期妾心自為鄙安知髙士懐
髙士重明義豈昩居室時深閨朝暮入不肯一囬窺
君徳海之大妾身水之微大徳固不虧微身将何依
水萍已無㝎兎絲頼有施遂伸皎日誓永絶行露疑
百金諒非重獨行誠所稀在君廼其常扵妾良不貲
緜緜感嘉恵遲遲出門基碩為䨇飛燕猶及榜君幃
　　　　周伯温侍御席上賦
淅淅扇晨飈塗塗散暝霏翳翳繁隂結凄凄陽卉腓
開冬感徂物髙㑹洽音徽嘉肴薦文鯉芳醑獻蘭巵
列坐侍星弁駢筵簉緋帷綺席全當牖朱簾半隐扉
巳酣亭上酌復玩軒中竒羙話既愉心麗句更流思
清事古難偶歡合情所希及今不為樂後兹将待誰
但乏瓊玖報虗䝉桃李施惟祝養生年黄髮以為期
　　　　長洲苑送人
聖澤竭周亰伯功侈吴甸舘娃既有宮長洲復名苑
竒葩由化造異羽自神選娱樂纏睿思盤㳺注英眄
託乗色斯升觸輪賢巳逺治乱良未尋興亡竟誰辨
蹉跎世運移悽惻海田変君子属于役舉觴此追餞
行矣臨長途悵焉罷歡宴何當即旋駕名邦重㳺衍
　　　　劍池送人
祖龍南狩年㧞劍當風立慷慨逞䧺心斫石石為入
耿耿秋水光稜稜鉄花澁殺氣纏蛟螭腥痕凛原隰
參差丗祀移寂寞威風戢要離去不頋湛盧見之泣
英圖悵若兹餘波眇誰挹茂宰歘鶱騰軍容何翕習
仗劍戍三邊斬首當㡬級惟國養甲兵有愾湏討襲
相期獻凱歸此地共栖集
　　　　㳺湖上諸山
澄湖緫地徳連山䧺㝢縣嵐氣川上浮林影波中見
東臨帶吴㑹北拒衿椘甸上峙岫如複下亘水成綀
參差窺粉堞出沒見丹殿宏麗邁前聞㳺觀踰昔踐
君矦挺竒興軒盖此追衍雲随朱斾楊路繞頳霞轉
五藥芳可采三芝秀堪搴升髙望巳騁即卑趣仍展
碩言謝覊纏乆兹事攀援結網政未能臨淵亦徒羡
　　　　豋尭峯
巳從􁝾泉㳺復向尭峯去堯峯眇何所甿俗不知䖏
披拂強追尋疲疹窘凌遽息喘倚茂松濟勝犯零露
積石擁近蹊飛嵐護遥樹仰觀天宇垂俯睨河流注
石湖尚波瀾洞庭但烟霧㳺子多悲懐觸㬌増逺慕
微跡既漂泊流年復遲暮半生僅一来百齡能㡬度
囬駕悵难淹又復首前路
　　　　同楊文舉提學㳺乕丘
疲榮厭府寺思閑愛林丘今晨偶從告薄言為兹逰
輿馬出城郭冠盖集朋儔尋雲共􁃋峴吟風同倚樓
池浸劍光冷石拱􁆸䑓幽丘乕餘昔勢憨泉溢前流
逖聴巳咸踐新賞復旁搜樹杪吴岫出天末椘雲浮
睇逈距遥甸臨卑撫平疇萬象固如昨六龍寕暫㽞
且兹酌芳醴相從滌繁憂豈不念行役天道良悠悠
　　　　陪陳夷白左司省先隴遂㳺西山諸寺
孝理昭令典哀敬著前經方冬謹封樹肅命省丘塋
侵晨彂西郭平旦越脩坰飛盖上坡陀憑軾仰光靈
白楊何蕭䔥悲松復泠泠以兹霜露降益起悽愴情
本深末斯茂源濬流愈清叔氏既尊盛伯氏亦光榮
祿厚養不逮寵極坐自驚感深去復㽞心惕乆廼寕
尋徑稍出陸移舟更穿汀林寒霜雪白寺古莓苔青
循廊阻昏黒失路屢顛傾怯風坐深閣恋月開踈櫺
含思及明彂鼓勇復前行􁝾泉裂地湧堯峯矗天横
拍欄睨寒井尋山窮絶陘躑躅東林莫徘徊西月升
将命晚戒道急時暗催舲船居類坐甑蓬宿訝拘囹
防流塹宵閉戒暴城夜扄更䦨占漏宻家近驗舟停
芳晨巳罕遇良㑹亦難并况兹同㳺侶一皆間世英
或為鳯薄霄或作鴻入冥或分庭竹潤或奪春蘭馨
獨余事漂泊頋影乆伶俜豈期當末路亦此託前旌
忝竊雖過任感荷實所盟碩言曰追從放浪終百齡
　　　　次韻蔡經厯病中述懐
平旦起趨府曰晏未遑食羣言方䆒萬紛務諒非一
進豈無云𥙷退猶持夕惕仰窺令圖廣俯察道言宻
得䘮事既知治乱情亦識遭時匪過任撫巳恒自失
玩辞戒負乗觀噐忌傾側孜孜竭勞勩役役忘宴息
在疚尚懐憂從告詎思佚琴言澁未和吏案浩巳積
迓騎應乆徯来客復如織晨出愧蓬心晚沭感霜色
乃薄干祿情欲㢮荷檐力執㦸固已疲草諫亦多疾
萬事莫並歡重負寕遽釋不見戾天羽林木巳難擇
　　　　寄陳伯将學士
搆厦必衆材成裘必群腋自非合才彦何能㝎家國
若人藴嘉猷生世值明徳鳯池因託身龍淵尋矯迹
載建家王禮復覩漢朝則清芬播方来恵心邁疇昔
夜直躧天階晨趨媚蘭室宻謀巳䆒萬妍論信非一
吾徒方倚頼微軀荷蘇息無言腹背羽永愧排空翼
　　　　送陳太守
迅足羡奔影覊羽忌離聲明暗既異姿判止亦殊形
若人東州彦生世昌運并軍帳早甞入省幙晚所經
一朝剖符竹千里治専城飛盖出南郭肅駕騖脩坰
側聴江風響俯睨湖光明去意不可淹行斾安得停
頋已正維縶臨衢逾屏營賔朋徒滿眵何以慰吾情
　　　　吴中追哭胡古愚博士
少小媚桒梓薄晚逺枌榆因念平生友長慟千里途
伊人富才彦清聲播中區翰逸唐晋間文超秦漢𥘉
董茟照徃典孔鐸振今衢上國羽儀盛曲臺㤙禮殊
朋情日夜宻徽音歲時踈以兹隔幽明况廼違里閭
竊祿逐雲旅載華預人徒摛辞空有属榒管若爲書
　　　　對雨金逹可送酒至
星纏離夜月桂渚彂朝雷族雲起泉室零雨下陽䑓
飄􁑴方似霧集地復如埃空𪷟迷野鶩沾洒􁇨階苔
旅人乏愉恱孤舘獨徘徊乆缺清酤至忽值白衣来
豈不欲爲酌因君停玉杯
　　　　徐叔度遺紈扇
團團七華扇名在制乆缺感君裂紈素與䝉却煩暍
入手訝如珪暎容疑學月玩之炎氣消握之微風彂
却碩暑長在無使君暫歇
　　　　蔡郎中使還
嚴車辞椘壌飛榜渉淮河畢使遂還心延瞰起悲歌
蕭瑟涼海風汹湧大江波登艫遅来雨蕩槳及歸霞
相公征不庭威命𬒳四遐萬騎若雲集千旌亦星羅
士馬固溢肥境土猶犬牙帷幙有深謀君子在所荷
樽前可折衝堂上有干戈中營方倚注正逺将如何
　　　　偶書
皇元遘迍邅海字咸震蕩兵戈緜歲月骸骨纏草莾
魑魅在野號蒿莱沒衢長上宰奉王靈按劍赴椘壌
水渉艎萬艘陸出車千两一舉清大憝載舉走姦黨
芍陂既昭潔合淝亦澄朗肅肅整歸途翩翩蕩逥槳
昔邁歎涂艱今来樂河廣惟兹盛勛業一由進忠讜
鞠躬軍帳中指頋将䑓上制勝獲先鳴收功膺上賞
吉甫六月征公旦東山徃愧無風雅音長歌継絶響
　　　　病中承逹可送小木椅
木質本堅劲雕刻乃有施屈體奉時好鞠躬承宴疲
戀月載三坐怯風四五移但願丹心在不使素塵緇
　　　　秋菊圖贈别
有羙當階菊秋蕚何離離逄君掖垣宴摘以奉金巵
玉指遺故香朱唇含昔姿無言勸醑餘根株長别離
　　　　次韻宿西山
旦棹東湖澨暝䇿西山麓林光漏月清水影漾天緑
𥘉風革故和窮律轉新肅悲来攅人懐山房不成宿
　　　　送陳同知
椘客事晋君巳皆榮厚祿身章􁐾犀象鼎食飫梁肉
荀范作姻婭趙魏與追逐旦分馳道出夜旁天居宿
故悲絶宗黨新敬起賔㒒東洲有儒生官路獨迷躅
青年結主知窮老佐州牧今為千里行猶未分符竹
　　　　周侍御家賞梅
託根向南苑發蕚當北枝逢君後園宴折以慰佳期
逺近非一香㕘差多異姿餘榮未渠巳晚實方見竒
要知調鼎日復此奉金巵
　　　　祭脫脫丞相祠
灌匕苾椒醑充庭潔薌膋禮為明祀用功由報事昭
升朝後公叔逮事愧王寮祠使偶陪厠福飲遂招邀
憇水既駢筵貪山亦停橈徘徊媚良集放浪爱清朝
英英雲度林泫泫露棲條暄風蕩鱗羽㳤㬌麗江皋
神祐溢瞻聴民思播謌謡冠盖歘聚散園塋轉岧嶤
豋城騁囬望遺業相與髙感歎遂成章聊用布同𫀆
　　　　題李道士鶴瓢
羽人觧騰翥託物示靈竒遂使園瓢種亦幻仙禽姿
長喙巳忘啄䡖軀時欲飛投贈有深意世人那得知
　　　　題陳敬𥘉小丹丘
遥途念鄊縣晚志重仙靈結搆避公舘卧㳺資赤城
瀾漫泉湧渠合沓雲翼櫺峭崿天末起飛流户外清
山川隔舊賞庭院暢新情静有幽事恱動無塵慮縈
何必踐台嶽兹道可長生
　　　　題梅花荘
離離荘上梅粲粲獨言竒横窓低可折雜霰逺難窺
光翻却月觀影乱合氷池長違一枝使竟歸三實詩
芳歲固云暮髙標寕遽移但恐草木心區區君不知
　　　　奉陪省院諸公小集
淵襟眷儒雅藩國盛名流鳯池早甞集乕衞晚仍留
禮讌及時暇昌㑹因澤周頋余陪鼎食復此薦民謳
世慶共汪溢身碩兩綢􁁴所愧凢濁資􁆢從仙珮㳺
　　　　以紈扇遺人題其上
我家白紈扇巧製出孫枝殷勤奉玉手與君却煩熺
提携微風起出入明月随所恨秋莭至君㤙不可追
　　　　治圃四首
三春豐雨澤晨興觀我畦嘉𬞞有餘滋草盛相與齊
勠力治荒穢指㬌光巳西好月因時来歸路杳然迷
暮鳥尋舊林晚獸遵故蹊我亦息微勞去去安吾棲
　　　　其二
長夏罕人事齋居有餘閑壮窓多悴物且遂灌吾園
攅根既舒逹積葉亦䓗芊瓜瓞繞畦長新葵應莭鮮
抱甕一囬視生意盈化先在我豈不勞即境多所歡
悠悠千載間樊生信為賢
　　　　其三
苒苒素秋莭凄凄天宇清挈杖視西園俛仰傷我情
藜藿日􁂗凋惟見野草青草青亦㡬日霜露早巳零
萬物㑹有終人生無乆榮功勛苟不建未若託林埛
所以荷蕢翁長歌悲磬聲吾其理吾圃聊以隐自名
　　　　其四
窮冬霜露下谷風轉凄其以今四運周感兹百卉腓
披榛歸北囿墟里故依依桒竹餘朽株䑓榭有遺基
野老相與至嘲諧談昔時談罷輒引觴陶然無所思
紛紜世中事寒暑相盛衰此理苟不勝役役徒爾為
既以適吾碩何能忽去兹
　　　　次韻夜直
公署近霄漢時夏暑不侵金銮殊隐隐玉漏正沉沉
官燭明綺座夕香散瑶林揆巳知為忝憮然愧華簮
　　　　泛石湖
束髮企名都㳺宦及玆年遂陪豋瀛侶来上汎湖船
水光曜殘日林影溢中天巖穴停橈見楼䑓鼓枻看
蒼蒼歛暝色羃羃曵寒烟菰蒲有餘凄鷗鷺相與閑
窈窕趨廽浦蕩漾媚遥川水宿怯宵清蓬卧爱月穿
俯視潜夜魚仰睇衝暁鳶窘身愧浮霄歛志慚躍淵
何當謝冠履歲晏此盤旋
　　　　豋靈巖
兹山信竒峭屹立與雲齊髙閣枕危峯古寺俯囬溪
太湖襟左右洞庭亘東西　披拂凌丹梯
鳴琴忘故䑓採香惑新蹊眇眇驚麏竄唧唧飢鼯啼
昔也宮娃駐今兹山鬼棲吊徃固傷惻念来亦悲悽
盤逰古垂戒此道碩無睽
　　　　宿龍山
旦彂石湖曲晚過龍山垂遥峯御暝日寒谷歛晴霏
縁源殊未極即陸淡忘歸既投孤舘息遂悮君矦知
談諧獲心醉觴詠使情依平生仰髙風此夜挹清徽
因之念所思如何獨愆期泉石余方玩疾疢君自縻
安得同携手眷言此棲遅
　　　　上天池
良㳺思巳惬騰地喜仍踐筍輿穿竹行雲路盤空轉
蓮峯見崒嵂天池覩清淺石竒斜匝林徑古曲蔵蘚
躊蹰日已晏沾洒露猶泫囬駕諒難淹逸趣歎莫展
理乱良未形得喪竟誰辨寄言同懐客且兹息疲蹇
　　　　夜泊吴江長橋宿垂虹亭
閃閃練月宵􁁓􁁓素秋莭舎掉上孤亭臨江候歸客
佳人殊未来幽意為誰適徘徊當夜半彷彿去天尺
仰接銀河横俯照星緯逼直疑穹壌連豈有人世隔
飄飄形若蛻眇眇思何極居然怯風露聊復􁂗衾席
亦既不成寐将何慰兹夕頼有同心人連床話疇昔
　　　　宜興張徳機避兵吴門
避乱去鄊族十載未旋歸亦知事必是何意身見之
風雨交横来波濤無巳時人各念栖息胡為淹在兹
目厭長途阻心懐故里思義興不可望一望使人悲
治乱良未形聚散焉可期請君剪舊念一任合與離
不見門衢外歲歲轉蓬飛
　　　　送趙推官赴市舶提舉
離亭漾水寒別幌耀霜白是時息行旅念子赴長陌
郡政罷刑書関譏典啇舶逸駕已難追况勉康衢力
　　　　送譲師還中竺
世方疲戦争師獨樂閑静稍臨鶴市途復憶乕林境
緣源睇雲􁒽憇樹恱烟嶺身名巳俱遣况乃塵事屏
　　　　題貞夀堂二首
青青澗畔松歲晏彂華滋衆芳日巳悴風霜何獨宜
秪緣一氣貞何䖏有榮衰人扵萬物中寕復不如斯
惟堅歲寒莭乃異春花飛所以楊令毋髙堂夀期頥
　　　　又
吴門盡西垂中有楊毋堂龍煤鋪作牓嘉名偉煌煌
亦既榮祿養婆娑夀而康問胡能致之惟貞神所相
是行一不然萬事易乃常不賡眉夀詩却詠棘心章
　　　　始彂吴門
冠裳坐自束窘此文墨軄終朝事馳翰日晏不遑食
及兹将使命翩然就行役忽見江中水鷗鳥弄群翼
欵欵身既閑悠悠意何適便欲尋舊盟同㳺復同息
　　　　雨夜泊秀州城下憶僚友作
晨風変㳤景春霞啓隂期雲根結翳翳雨足散垂垂
鄙人獨言邁去棹不得維路無行輪聲岸有荒椘滋
暮抵秀城下夜泊河水湄㳺魚返深渚啼䳌起重基
客途玩物理寕不恋所思
　　　　至杬宿錢塘驛
昨夜宿臨平今旦入錢唐明岑浄朝氣逥浦漾晨光
隐隐吴岫出遥遥越岸長􁁓􁁓見摛堞戢戢覩攅墻
堪歎㳺歌地都非佳麗塲樓䑓巳閴寂闤闠亦荒涼
平生昩陳力末暮忝為郎徒然感恩義誰復聴忠良
晚投公舘宿官燭何煒煌自憐無𥙷報飲愧繞中腸
　　　　豋飛来峯
人言西山好兹峯更竒絶飛来自西裔悠悠弥年月
使行偶經從息徒此㳂越結欣渉廽澗澡慮探竒穴
嵌崟去崖斷詭仄歸蹊缺梯苔晞膴原捫蘿瞰深樾
可憐瑶圃境盡入兵火刼雲搆歘巳􁶥忍草亦衰歇
吾聞西方教空色俱寂滅荘嚴適增累幻化匪虚說
伊人信徃矣對此空騷屑
　　　　泛西湖舟中作
夙負海嶽志緬懐西湖名蹉跎去玄髮邂逅徴素情
馹鞚依岸息畫舫漾波輕前睇蘇堤繞旁窺葛嶺横
恋結䖏士祠悲纏忠将塋興繁賞屢失境変魂愈驚
雉堞見新築翬甍失舊營空餘歌舞地詎聞簘管聲
頋余文墨吏遑知治乱情人隐雖末弭客懐聊暫清
一動群生念咄咄何時平
　　　　逰吴山承天觀
石􁢤趨巍宮雲甍倚層壁昔聞帝子㳺今見羽人宅
鱗居庭際擁蜃閣窓外闢複嶺曲且盤喬林隐復直
路縈賞心侶谷舘咀芝客即近巳欣覯撫逺亦驚覿
離離越樹青渺渺海門白乗風遅来潮倚月候歸汐
徘徊憶天險俯仰誇地徳于時将指使暫此盪塵臆
豈無犬馬情終負烟霞癖何當觧朝組相從隐仙籍
　　　　抵富陽宿縣治作
戾戾風蕩波鱗鱗雲出崿乗軺臨安道拍景富春郭
是莭春巳暮遥途寒尚薄升陽對人掩傾潤灑衣落
觧鞍憇危嶺倚劍望幽􁒽飢禽聲固慘哮乕势尤悪
既暝入公署息念坐塵閣俯思還浦魚仰憶廽風鶴
以之念鄊縣臨觴不能酌
　　　　入湖源
榜舟渡長浦搔首望遥山西界出吴道東臨入越関
到家諒匪逺䟦馬势不前懐祿吾豈敢行路古所難
獨有山上雲既出復知還
　　　　次埸口
乆宦迷故都故都在何䖏驅車向鄰壌頭白不知路
長林日夕行曠野東西頋方逺歎途阻逾近覆心懼
豈無入林翮莫與歸飈遇
　　　　至古城飲馮氏家
䟦馬向斯里仿彿見鄊閈徒知故山近終嫌歸路断
移疾駐近郊薄言息短翰新知固雲集舊交多雨㪚
惟君好兄弟視我實親串慷慨談昔㳺㽞連興累歎
荒基記歌榭棄礎憶吟舘不覩物興衰詎知時治乱
鄙人獲良晤是莭牽薄宦清巵阻乆陪别𬒮限長判
作詩寫情慮聊用慰憂患
　　　　望九靈山
九靈眇何許連峯髙不極依稀接逺霧仿像起寒色
我家是山下别来歲頻易屋廬閑鳥聲冡墓遺獸跡
可望不可至空多故鄊憶
九靈山房集卷之八終
九靈山房集卷之九
　　吴㳺槀
　　　五言古詩
　　　　贈婦
單居易為乆仳别難䖏心而况我佳儷有若比翼禽
暮栖必並枝朝啄常共林中道一分散曠世絶形音
跂彼双睢鳩翻飛河之潯徘徊逐儔侶每與同浮沉
今我反不如迢迢江與岑可能施兩翮乗風起相尋
　　　　婦荅
妾昔舎閭里從君此西征為君是妾夫終逺父與兄
豈知末路来與君亦分形茫茫畏途上惟携二竪嬰
妾固知恋君君亦有妾情㳺䆠偶無終聊各趣所營
碩勿以妾故沉憂損君生君軀㤗山重詎比妾身輕
　　　　傷李氏妾(李乃䔍魯迷失治書之女有女/徳年十九歸吾為妾未㡬即死)
(因賦/此傷)
皎皎彼姝子粲粲羙容華鮮肌暎朝日恵質闘晴葩
借問何從来生自公矦家一爲箕帚妾歛已絶矜誇
居䖏辞曩貴食飲避前奢奈何九秋霜竟殞三春花
時時想爾形撫膺歎以嗟
涼風撼房闥朗月照簾櫳佳人巳㝠㝠髣髴覩爾容
入室撫遺跡茵在床竟空海闊無囬波葉落豈㽞蓬
茫茫百年内私懐誰克從
　　　　泛海
仲夏彂㑹稽乍秋别勾章擬杭黒水海首渡青龍洋
南條山巳断北界水何長逺近浪爲國周圍天作疆
川后偶安恬天吴亦屛蔵蕩槳乗月疾掛席逐風揚
零露拂蟠木旭日耀扶桒我行無休隙此去何渺茫
東海蹈仲連西𬈑遁伯陽輕名兾道勝重已企時康
孰謂情可陳旅念坐自傷
　　　　渡黒水洋
舟行五宵旦黒水乃始渡重險詎可言忘生此其䖏
𬗋氛蒸作雲玄浪蹙為霧柁底即龍躍㯭前復鯨怒
掀然大波起歘與危樯遇入水訪馮夷去此特跬歩
舟子盡號泣老篙亦悲訴呼天天不聞委命命何㩀
川后幸戢威風伯并收馭偶濟固云喜既徃益増懼
居常樂夷曠蹈險憂覆墜出䖏愧宿心禍福昧前慮
皎皎乗桴訓持用慰情素
　　　　望大牢山
稍入東膠界即見大牢山峯攅侔劍㦸嶂疊類雲烟
􁁓􁁓挿臣海渺渺漾中川波濤共突兀天日相澄鮮
氓居接島嶼觀宇連術阡既舘茹芝士亦巢遁世賢
客行積昏旦水宿倦舟船兹山思獨徃結茅徴碩言
柁師不我從太息歸中原
　　　　抵膠州
舟行無休期晨夜渉風水蹈越歴吴鄊乗椘造齊鄙
逗浦波尚險即陸路纔砥依稀見州郭倉皇問官邸
土墙訝半頽草屋驚全圯所幸民俗淳稍使客情喜
北来既旬月西去尚㡬里嚴程謂巳近危途方始此
沮洳浩茫茫菅茅復靡靡幽燕去䰟断伊洛望心死
日暮坐空牀浩然念枌梓
　　　　宿髙宻
長途䟦且渉征車馳復息暁旦彂東膠落景次髙宻
城居不㡬户驛舎僅容膝㒒馬立空曠徒侣話曛黒
客情既牢落世議復紛惑前險雖幸過後艱方未測
骨肉在逺道親朋皆異域縦云當别家胡乃輕去國
明朝望鄊䖏嗚咽涙沾臆
　　　　過營丘
營丘古齊國緜厯㡬千春軌路偶經從延瞰一悲辛
郛郭盡阡陌濠湟半煙雲旦揺禾黍實暮走狐兎群
陵遅世祀忽変換民居新廟寝想餘基文物憶前人
在昔啇政熄扵時周徳聞聖賢相濟㑹文武共經綸
太公扶大業伯夷守其仁首陽遺莭義東海爵功勲
功勲誰獨乆莭義兩同湮物理有感觸長歎廽吾輪
　　　　至昌樂
秣馬安丘邑弭莭昌樂縣道路正搔首郡邑忽馳箭
邯河巳虎㩀穆陵復豺戰西挋擁戈矛南出張組練
倉茫走黎庶錯愕動纓弁我行日巳逺我力日巳倦
亨衢兾栖息異事駭聞見如何命不㳤所至時輒乱
既同喪家狗亦類焚巢燕㒒御心盡灰妻孥淚如霰
我道苟如此安得髮不変
　　　　次益都
我行何䖏所北海乃其地去家萬里餘爲客九秋際
白楊夹軌路黄茅結官苐陸嫌泥活活水愁河㳽㳽
逐寇騎宵馳防敵城晝閉疲甿巳星散驚塵仍霧起
長嘯指牛山掩泣望淄水進退兩難啚徘徊尚誰恃
易戒觸籓羝詩刺離罦雉巳矣可奈何愁来但甘寐
　　　七言古詩
　　　　題劉凝之騎牛圖
日落未落西山前誰家老翁牛背眠短身曲局聳兩
肩山花挿㡌㡌爲偏左手拊牛右捉鞭牛行不動稳
若船一童衝冷手握拳迎風鼓势走欲先荒郊羃羃
草纎纎云是匡廬古道邊匡廬山水好盤旋此日劉
公𥘉掛冠劉公作令天聖間民物熈熈徳化宣世上
浮榮直㡬錢白髮東歸耕石田當時出䖏亦偶然乃
留遺迹後人看長安城中足豪賢車騎駢羅氣灼天
一朝変滅如雲烟姓字寥寥若箇傳我觀劉公差獨
賢
　　　　題平章公所蔵天馬啚
君不見余吾水中天馬出赤鬛縞身朱兩翼割玉為
鞍鞴不得錦衣使者捷若飛𬗋韁金勒看君騎却憶
拂林𥘉献時鳯城五門平旦啓馳道行驕轡耳耳路
旁見者誰不喜衆中牽出朝未央揮霧流洙滿道香
毛帯㤙波眩日光龍眠老子識馬意行過天閑重囬
視白筆描成落人世我公購之滦水濵百金市畫兾
得真奔霄迢電何足云從今吹笛大軍起料知一日
行千里
　　　　次韻徐孟岳除夕行
闔閭城中宿歲時千家萬家新祭祠炮羔烹豕設厨
供撃鍾列鼎宴賔墀髙風獨羡蔡諮議五陵豪士不
肯視餕餘也復餉比鄰席上盡皆瑚璉噐主人揖客
氣如虹手摛天巧天無功即同魏子歌蜡莭復與薛
生吟歲窮􁂗中更羡徐季海越州之英有渠在忽然
示我除夕行一座驚看毛髮改主人爱詩兼爱酒老
我對之顔獨厚交㳺栩栩滿樽前姓字寥寥落人後
一年三百六十朝欲盡未盡只今宵無功可徼青史
録何法能救朱顔凋行年五十纔欠二縦到百齡能
有㡬何須富貴勢薰天何須辛苦慕長年但碩主翁
酒常好時来取醉酒中老
　　　　次韻春雪禁體
孫生讀書光映薝楊公滌華色揺盌豈知今日物象
新捴向三春堆積滿着地都将委瑣蔵拂池盡把瑕
疵涴直愁芝菌埋沒平詎惜松篁摧挫短雜梅既無
北使折穿楊那有東風𬋩千逵暁滑乍羞明萬瓦夜
寒仍待伴村村掩土蛰迷户䖏䖏壓林巢覆卵集遅
固為入坎深消早豈縁侵座暖丗事巳如鴻印爪我
生方類鹿行疃卧廬正慕焦寝安掃徑却嗟袁路断
何人無事杖堪尋誰家有酒門可欵皓首書生自局
束𬗋髯㕘軍毎蕭散方晨致命許降臨未午催詩戒
遅緩徐君可是常勝家白戰先陳漢庭袒陽春一曲
古難和凍筆閣来敢辞嬾
　　　　湖州行送人作郡
湖州歲歲脩城堡敵騎時燒城外草城外居民如野
鹿目睽睽兮尾促促去輸官稅輸不足半在軍中半
在獄獨㽞新婦餉姑前也執吴綃供稅錢吴綃巳盡
歸未得復到官家候消息我相聞之憂爾湖命選賢
矣此剖符賢矦若為湖作主便湏罷却徴求苦㽞得
湖民障兹土
　　　　豕圖行
胡風吹沙黄入天胡馬奔騰西出関邊頭人民格闘
死路旁突出惟孤豕群胡竦馬逐豕逃弯弓奮㦸意
氣豪一人自足當豕力衆騎盤旋追不得當時豈為
一豕謀只恐功成恩寵休豈知此豕命既脫荐食郊
原竟難遏秋来草黄馬正肥将軍䖏䖏事驅馳何時
射豕得豕歸嗚呼何時射豕得豕歸
　　　　賦㢘范五袴送馬太守
成都婦何太苦官家火禁猛如乕夜長不得秉機杼
􁂗中小姊最堪怜箔蚕已老雪團團欲繅新蠒為匹
帠有燭當䆫不敢燃㢘生字民識民意来把成都火
禁㢮千家萬家夜燈起機聱軋軋滿城市成都婦笑
開軒還引老姑齊拜天從今姑婦可安作廽晝為宵
亦不眠㢘生㢘生来何暮里巷至今傳五袴五袴傳
来休重歌馬公為政勝㢘多馬公為政勝㢘多一朝
去兮柰若何
　　　　次韻白頭母
錢王城中白頭母自言身是征人婦征人十五二十
時有力纔堪折螽股一朝鼙皷動地聞却憶戰塲勛
可樹弯弓㧞劔走山東鉄騎奔騰遇強虜壮士軍前
不顧生賤妾城頭空獨語亦知力盡當觧圍山海悠
悠沒歸路自從棄背今㡬時門巷蕭條雪滿蹊破衣
露肘釵半折忍對故居成馬埒婦人老似鴉盤茶此
日翻愁夫到家夫到家我顔那得新如花當𥘉本自
同苦樂只嫌身貴情亦奢白頭母涕如雨我亦悽然
倚庭柱㡬時斫得征馬蹄不載居人出門去
　　　　題蕭隐士卷
有鳥結巢東海湄正值海風𥘉彂時飄飄起向天漢
飛引以群鶵挟以雌豈知天漢風亦悲迫逐更有鴟
鴞窺禍機未動巳心知中夜相失群廼離既離復合
誰實爲鄊関迢迢千里歸却羡舊林多好枝
　　　　故人子以早年中選喜而有賦
吴門九月秋氣滿析析西風吹葉断忽傳一夜春信
来千花萬花燈上開花開向君報君喜賢書暁到吴
門裏羡君身着五采衣竟向文埸戰勝歸君年今纔
十有九䏻使香名滿人口秖縁育得毛骨竒長頭廣
額豐兩頥䨇眸燁燁復如電丗人見之驚且歎人說
驊騮産駿駒叱撥不生凢馬軀有士如君事非偶畢
竟而翁積来厚而翁當代稱才賢身懸𬗋綬色赭然
居官不蹈紈袴習教子惟磨鉄硯穿莫恠君今致身
早庭栽五桂應亦老湏識朱衣暗點時好是而翁濟
時了家澤如斯世所無生子只作蒼頭奴
　　　五言律詩
　　　　送歸安丞
之子官何䖏湖流一舸通汀洲蘋影外城郭水光中
夜泛苕溪月春吟箬下風若逢陳太守為報各衰翁
　　　　送趙司令
自入嫖姚幙從軍凢㡬年却縁塩䇲利去讀海王萹
蜃氣侵官舎鮫人迎渡船看君未年邁暫出莫悽然
　　　　除夜客中二首
忽忽歲欲暮飄飄歎此生孤舟㳺子恨兩地老妻情
數蹇頻思卜途窮懶問程遥知小児女猶自說昇平
　　　　又
巳就長途徃堪憐暮景斜一年惟此夜千里更誰家
恋國心空赤憂時髮巳華此身如可乞只合老烟霞
　　　　歲暮㽞别二首
五十明朝過何從託此身不堪垂老日翻作負覊臣
四海無知巳長途惟見君明朝分别䖏草木為誰春
　　　　又
從䆠不得意歲䦨聊復歸親朋随地有情誼似君稀
舟小容分榻裘單許借衣平生歲寒意臨别重依依
　　　　自㝎川入海
乍離東海郡又上北溟船紅見波中日青窺水際天
鄊関千里隔身丗一㠶懸鄊信何從逹歸鴻落照前
　　　　渡黒水洋
舟行滄海上䰟断黒波前好似星沉夜仍逢雨至天
鯨迷川后國龍觸佑胡船強起推蓬看惟應髮欠玄
　　　　次大牢山下
草樹樷祠古波濤仙掌清鍾聲千里闊㠶影一舟横
茅屋邊山戍泥墻傍海城中原風景異到此暗傷情
　　　　至膠州
自入東膠路鄊邦此地賖人悲西候日帆乱北𬈑霞
民俗農爲業州城土作家驛樓何䖏是庭樹暮栖鴉
　　　　宿髙宻
客路信悠悠荒城許暫投黄塵齊地晚紅禁海邦秋
燈影明官驛鍾聲度縣樓去家今㡬許猶自夢東州
　　　　過營丘
山川無変易人事有消亡堪歎鷹揚地都爲鹿卧埸
故基穿井邑衰草半濠隍属有歸歟歎豋臨倍感傷
　　　　寓昌樂
淮海来時路東西㡬日程一年行萬里數口託孤城
邯水方馳箭崤凾未罷兵餘年巳無㡬坐此欲何成
　　　　次益都
使傳来遥甸估車馳近坰茅廬城外市楊樹驛邊亭
淄水穿原緑牛山入郡青西㳺應未遂又復渡滄𬈑
　　　　送班㬌道
鄊邦南北異姓字獨先知忽見還成别重逢緫未期
路分殘雨外馬度夕陽時莫動林居興轅門新拜師
　　　七言律詩
　　　　送路理問出使太原
使君持莭欲何之好是中原酣戰時天逺儲闈淹歲
月雲纒殺氣傍旌旗渭川浪急舟行速秦樹隂深馬
去遅復命東藩還㡬日風霜看取鬂成絲
　　　　次韻㳺寳華寺
失脚江湖髩欲華尋僧姑啜趙州茶卓泉不復聞飛
錫說法空傳見雨花水樂隔林迷𣑽唄雲衣入户乱
袈裟同㳺賴有蘭䑓客時出新詩闘彩霞
　　　　次韻哀逝
豈期偕老到如今却掩深情此水潯傷逝巳枯潘岳
淚齊眉真負孟光心䰟迷東海何時返迹閟西湖與
恨深老我每多墳墓感一聞椘些浩難禁
　　　　次韻寄陳大參
仙風乆仰羽人丘功業今歸户牖矦萬事糺紛難辟
糓一秋衰謝獨豋樓思閑巳蠟逰山屐碩治方資濟
海舟聞說中營頻倚注文園肺病㡬時瘳
　　　　次韻憶張雲門
年来巳草絶交書豈為青山不負吾自分迂踈非世
用愧公才力應時湏文多每憶相如病道勝兼疑子
夏癯有客維舟同感念詩筒還復寄来無
　　　　次韻㳺上方
故人􁬸我破愁顔風磴雲巖尚可攀五色蓬䒹常近
郭一湖波浪欲浮山江皋極目寒楓落澗道傷心細
菊班作客異鄊俱老大乗時相賞不知還
　　　　次韻㳺靈巖
白浪連天日下㫪杖藜此地躡層峯山從水上揺光
碧樹向雲間結影重香徑晚風歸野衲琴䑓暮色度
踈鍾懐人憶事空惆悵登眺何曽得暫從
　　　　次韻謁范文公祠
長憶當時将相門范公壮氣獨軒軒百年義膽聞強
虜一片忠心奉至尊祠宇何年遺結搆子孫易代自
便蕃白頭悵望空歸去垂𥙿誰人及後昆
　　　　次韻逰湖山
偶向西山傍鶴飛絶愁嵐氣􁐾人微道旁野樹飄花
盡湖上隂雲作雨歸青瑣追趋恩獨厚赤松導引事
多非求仙何佀瀛洲好清切依然近𬗋薇
　　　　渡海
結屋雲林度半生老来翻向海中行驚看水色連天
色厭聴風聲雜浪聲舟子夜喧疑島近估人暁卜驗
潮平時危歸國渾無路敢憚波濤萬里程
　　　　黒水洋
渉海纔經五日期深洋一望黒淋漓波淫月夜人先
見船過雨天龍未知險勝呂梁漂鷁䖏悲同巫峡泣
猿時平生一叚乗桴意莫為微軀到此疑
　　　　豋大牢山
海上名山誰作鄰數峯髙起自為羣林明夜見水底
日浪動暮疑岩下雲渺渺乾坤何䖏辨迢迢齊椘此
中分那看囬首東南地烽火連年警報聞
　　　　至東膠
海上驚聞報暁鷄人家只在水雲西小舟横浦潮𥘉
落茅屋壓􁑴鴉乱啼縣市僅誇南貨聚州城獨許北
軍棲平生自是多離恨一到中原便慘悽
　　　　宿髙宻
杳杳山城倚暮天依依墟里見寒烟海邦出息空今
日齊地徴求異昔年俗鄙誰歌招隐曲道窮虚誦卜
居萹故鄊囬望在天末一片歸心對月懸
　　　　營丘
空壕廢堞繞營丘一望凄然使我愁賜履封矦千古
在委端霸業此時休鴉啼古木西膠暮鴈落平蕪北
海秋囬首江南萬餘里異鄊如此為誰留
　　　　次昌樂
世乱何從託此身荒城牢落偶相親民情固洽𥘉来
日兵氣終悲乍見人鉅鹿郡連来羽檄穆陵関近起
烽塵携家避地頭俱白冦至更堪消息真
　　　　北海郡
齊國西行㡬日程平原望望怯𥘉經雨途車過泥蔵
轍晴巷馬来塵滿城野色北連三晋􁀩河流東注兩
淮清中原土俗古云樂老我今多萬里情
　　　五言長律
　　　　甲辰元日對雪䏈句
三冬不作雪元日乃飛花殆似呈豐兆(蔡)還如獻歲
華暁梅同璀璨(戴)凍蝶闘交加疊逕如拖縞(徐)旋空
若攪車随風踈復宻(蔡)雜霰整還斜葩借雲為葉(戴)
光凝月在沙迷汀難辨鷺(徐)著栁易分鴉詠絮應輸
韞(蔡)吟車欲過义寒将椒酒敵(戴)瑩比塞酥嘉刻畫
天呈巧(徐)鋪張地掩瑕早朝光映笏(蔡)暝獵勢漫罝
後臘寕非瑞(戴)先春益自誇拂林微見蕋(徐)綴草淺
窺芽暖促庭倪化(蔡)陽催瓦雀呀土融偏潤麦(戴)水
活最便茶不雨簷常滴(徐)當隂砌或遮詩成燈屢剪
(蔡)坐乆鼓頻撾路活妨廽騎(戴)城嚴畏奏笳歲寒同
在旅(徐)春至倍思家此日堪来興(蔡)歸舟向若耶(戴)
　　　七言絶句
　　　　由范荘過天平次夷白學士韻
范家里巷子孫稠㡬度經過囬白頭自是平生重風
義豈緣花栁數来㳺
　　　　秋思二首
我家逺在浙東西萬里悲秋思轉迷欲向長途寄安
信歸鴻飛盡暮鴉啼
徃事分明似夢中㢢衣破帽立西風河流不爲愁人
計势逐長江日夜東
　　　　山東九日二首
去年南地過重陽種得籬花一丈長及到山東詢莭
物傷心惟見葉飄黄
年年此日倍思親况在天涯作竄臣昌樂城中風雨
急㡬囬和淚洒衣巾
　　　　憶汪遯齋二首
四明覊客近如何别去今纔一月過記得小齋多野
思豆花隂裏唱離歌
一身獨向中原去每到前途憶故知折得栁條無寄
者小橋東畔立多時
　　　　送陳仲宣東還
長途漠漠思凄凄人盡東還我獨西家在江南消息
断煩君問訊重悲啼
九靈山房集卷之九終
九靈山房集卷之十
　　吴㳺槀　男戴禮叔儀類編
　　　碑　從孫侗伯𥘉同編
　　　　長洲縣丞楊君去思碑
國家置縣令以治其縣事丞者令之貳所以述縣事
而輔令者也是故輔之無缺則一縣䝉其福毫髮有
間則百里爲之不寕矣丞之設豈虚也㢤長洲爲吴
大縣按其圖廼泰伯仲雍過化之地其土疆沃羙碩
大有江湖川澤原隰之富其植物豐茂繁暢有黍稌
秬秠之饒其俗有樹藝啇賈之利則丞是縣冝乎其
益重矣然自國𥘉縣始置吏扵今㡬百年而爲之丞
能以智慮措諸事徳澤施扵人豈可以一二數㢤頋
無語言以宣之文字以逹之而智慮之見諸事功者
不得以乆著徳澤之浹乎人心者或至扵遺忘得非
記載之缺文而士民之遺恨乎乃者錢塘龍井寺僧
子元以為㤗州楊君之為丞是縣也政治㢘明他縣
吏所不及今以年勞改調㽞之既不得則退而圖所
以昭永乆者以余方執筆從諸公後来請紀述其事
以慰縣人去思之情余以不知譲子元則告吾僚友
陳子經氏子經来言曰昔崔思立為藍田丞僅以破
崖岸而為之陳南仲為武功丞僅以蕳靖輔之昌黎
韓子河東栁子猶為之作文誇羙以傳示後来今君
之政有不在二人下而子元之請之也固宜余扵是
有不得而終辞者矣今相國之治吴也以便宜擢君
扵戎行方佐治崑山施於有政决羣疑扵片語而細
民之服之也深集庶務扵移刻而長守之倚之也重
其来而䖏斯軄也帖姦戢暴植善翼良上不畏乎强
禦下不聴乎私謁惟知執法以奉公竭勞以盡軄時
當藩翰事殷用兵未息東南民力乃多在扵吴郡吴
郡所需乃多出扵長洲長洲爲縣名之日都者三十
歲出田賦上送扵官者爲在五十餘萬君之未至也
每以疲弊之貧民配之兼并之大家都鄙之間常紛
然不安而民病甚矣及君之来取其都之田而分計
之受差之家悉凖其田之多少田多者應重差而不
可辞田少者稱其所出而無倖免均齊方正較若畫
一而中下無吿之民庶乎其少康矣迩者大彂民開
白茅河所在縣邑騷動而君嚴立法程俾貧者出其
力富者輸其財爲之茇舎資粮屝屨酒胾醫藥以勞
徕之而居者無艱瘁之虞行者無寒餓之厄是以功
成而民不知優此其爲治之大畧也君以某年某月
某日上以某年某月某日受代在任歲月與衆人同
而其所著見獨章章如是亦難矣㢤扵是吴之士大
夫與夫在邑在野之民以及外教之流咸以君之去
為可惜願得伐石瑑辞述其去後之思而余則以子
元之請特為次苐其言采其歌誦而載之其詞曰
扵維我國恵綏黎蒸既設之令復佐之丞維吴有縣
甲是南土維是楊丞民之父母丞之未至孰父母佘
我民倀倀莫寕其居丞来撫之乃遂食息卒不追呼
吏不墮突民有征徭豐儉倍蓰丞来均之大小具宜
民有力役我是用瘁丞来舒之如舟斯濟丞之視民
如鑑之明善良顯跡姦䆒遁形丞之守已如水之潔
出無文車居不華梲匹夫匹婦感慕靡忘豆羔必祝
蘄之夀康吾儕小人朝不及夕獲保室家皆丞之錫
老者日亡壮者日衰我丞之澤民得以知載歌載謡
託之貞石于千百年紀此成績
　　　賛
　　　　蔡履菴畫像賛
有倬蔡君實聦實懿侁侁而貞婉婉而智以聖賢為
學而伊傅是期以法令為師而風雲自致得君子之
時有霸王之噐既髙歩扵省垣復秉忠扵師紀借籌
乎帷幄之宻賛化扵經綸之始乃駕仁而荣勇乃翼
忠而羽義粹然圭璋之見屹然山嶽之峙信邦家之
老成儼士林之綏履圖而肖之萬一窺其涯際矣
　　　　道衡禪師平公畫像賛
觀道扵衡其道躍躍謂衡即道其道斯邈士之有身
猶物之衡具此靈光道以是生道以是生而身非道
為道寫身豈如来教緊道衡公身短而豐道衡視之
幻化是同既同幻化惟道靡壊孰謂道衡丹青可畫
　　　葴
　　　　汪一誠字葴(并序)
嚴陵汪先生甞筮日宿賔冠其子復而字之曰一誠
請余製辞以葴之
扵皇上帝降衷羣生相厥攸𥘉孰匪是誠誠斯無妄
一而不二其體渾然乃聖之至氣或内窒欲仍外訌
是誠日消為愚為庸嘻彼愚庸亦克由聖卒間霄淵
妄為之病惟賢善學必復其𥘉其𥘉既復斯聖之徒
伊汪氏子命名曰復字以一誠聖學是朂咨是汪生
受性則靈聞詩聞禮復自過庭今既加巾製辞訂義
可以冠裳媿厥名字欲求妄愧宜慎是思思而克誠
聖豈逺而
　　　　退思齋銘
天有闕石以𥙷之君有過惟賢是禆禆之曷以我退
而思思則斯得不思何為嗚呼君之過兮我知我之
過兮正者其誰出入是齋兮鑒此銘詩
　　　說
　　　　山泉說
余讀易至山下出泉䝉曰嗟夫泉者水之始逹而䝉
則君子之所以養其徳焉者也余友天台葛君名䝉
而自署其號曰山泉是殆以君子之學自勉耶君曰
碩吾子之教之也余復之曰亦甞觀扵海乎磅礴而
洶湧注洄而震蕩放乎太空掉乎無垠浩浩然洋洋
然𬒳萬里莫之端倪畢萬古莫之終始何其深且廣
也然即其源視之則濫觴扵崑崙經始扵岷山然後
衝底柱下龍門轉巫峡率百川以委輸焉海乎海乎
其所以致夫深且廣者非山之泉乎雖然方其混混
潏潏未知其所出也苟或窒其源而遏其流使無以
遂其逹之之性雖欲自致乎大荒之澨渤澥之尾不
可得矣善爲學者苟知此說其亦可以少警也乎學
者之欲至扵聖賢猶泉之求逹夫海也不以聖賢自
䖏而學之者是窒其源而遏其流也窒之遏之則泛
濫茫洋無所底止其不爲衆人者㡬希此養䝉之訓
所以爲學者之先務也人生而㓜其於辨事接物之
際雖䝉而未逹然天所命以聖賢其人者固以具扵
純一無偽之本然矣苟不矜其所得而慢扵學則其
至扵聖賢也孰得而禦之㢤然求所以至之之道焉
尤未有得扵養者不䏻也是故詩書六藝所以養其
心弦歌洗爵俯仰之容升降之節所以養其耳目手
足祭祀鄊射養老之禮又所以養其恭敬其心以爲
不如是則其不至扵聖賢者不可以罪吾之徳也夫
聖人者人倫之至也余以是知自聖人以至扵衆人
皆有此徳也聖人至而衆人弗至也求至焉賢者之
事也然亦養之扵䝉而後可也故曰君子以果行育
徳又曰䝉以養正聖功也君性睿而質羙則所得扵
天者厚矣又能偲偲乎以􁆸學為軄業其扵山泉之
義庶㡬㢤因廣其說以為贈
　　　書
　　　　投知已書
正月間辱示厚意戰掉悚慄若無所容嗟乎㒒生五
十有餘年矣雖足跡不出乎吴越交㳺不及乎卿相
而徃還扵士大夫間亦多矣泛泛市道者固不足言
其以斯文相親爱不啻如親骨肉者亦且不少矣然
方無事時未甞不慷慨激彂期刎􁢡以相死一旦遇
小故未至利害之相関即変顔反目遽然相背負有
矣或攘臂而擠之如怨家仇人者亦有矣至扵望望
然若不識知不肻出一語辨黒白而反附和焉者則
㴞㴞皆是也扵斯之時而能以道始終不以時而去
􁂗不以利而厚薄考之言行而無二窺之度量而不
見其畦畛者惟閤下一人而巳朋友道絶㒒乃幸遭
逢扵閤下寕不為之感荷也乎乖隔之餘毎欲致一
書以陳此情語短意長将發復止行自念方當窮深
極宻與時世不相接雖閤下之我爱亦無從欵曲以
道其離别之思故不得不有言以告㒒受質甚愚下
扵書不䏻多讀讀亦不能記憶凢其艱苦而僅得者
不過用以資扵文與詩而扵古聖賢人之大道則固
未之有聞也以故心志不明暗扵事㡬見夷不能履
見險不能避踉蹡顛頓為士類羞若夫妄言妄行不
頋是否同扵狂惑䘮心者之所為則誠有不敢知我
信我乃不為流言之所移嗟乎世豈復有如閤下者
乎丗之如閤下者既少則彼之造事以詬我攘臂以
擠我尚何恃而不懼㢤然則如之何而可亦在乎反
躬自省擇夷而履之望險而避之一舉一動皆由扵
正使之無隙之可乗無迹之可議如斯而已耳頋以
力微才少莫知所從其道云逺有若望洋兼之病妻
弱子累乎中衣服飲食迫乎外㒒之事其使閤下悲
也嗟乎閤下之知我深矣其信我至矣乃今不特知
我信我而重以悲我則㒒扵閤下當何如報㢤報不
報在閤下未有所損益所以如此云云者盖将明吾
之心耳然㒒扵閤下亦豈待扵有言而後明耶山中
風氣多寒入夏暑熱更甚将息之道為難閤下春秋
既髙宜益安居静䖏使内有所養而外邪無従入庶
㡬身可康強而永保夀年此固鄙心之所綣綣者然
不能自恱而持以献諸人閤下得無閔笑之乎雖然
閤下亦加慎矣㢤相望正逺何時一見以罄此懐不宣
　　　傳
　　　　丹溪翁傳
丹溪翁者婺之義烏人也姓朱氏諱震亨字彦脩學
者尊之曰丹谿翁翁自㓜好學日記千言稍長從鄊
先生治經爲舉子業後聞許文懿公得朱子四傳之
學􁆸道八華山復徃拜焉益聞道徳性命之說宏深
粹宻遂爲専門一日文懿謂曰吾卧病乆非精扵毉
者不能以起之子聡明異常人其肻㳺藝扵醫乎翁
以毋病脾扵醫亦粗習及聞文懿之言即慨然曰士
苟精一藝以推及物之仁雖不仕扵時猶仕也乃悉
焚棄向所習舉子業一扵醫致力焉時方盛行陳師
丈裴宗元所㝎大觀二百九十七方翁窮晝夜是習
既而悟曰撡古方以治今病其势不能以盡合苟将
起度量立䂓矩稱權衡必也素難諸經乎然吾鄊諸
醫鮮克知之者遂治装出㳺求他師而叩之乃渡淅
河走吴中出宛陵抵南徐逹建業皆無所遇及還武
林忽有以其郡羅氏告者羅名知悌字子敬世称太
無先生宋理宗朝寺人學精扵毉得金劉完素之再
傳而旁通張從正李杲二家之說然性𥚹甚恃能厭
事難得意翁徃謁焉凡數徃返不與接巳而求見愈
䔍羅乃進之曰子非朱彦脩乎時翁巳有醫名羅故
知之翁既得見遂北面再拜以謁受其所教羅遇翁
亦甚􁁅即授以劉張李諸書為之敷揚三家之旨而
一断扵經且曰盡去而舊學非是也翁聞其言渙焉
無少凝滯扵胸臆居無何盡得其學以歸鄊之諸毉
泥陳裴之學者聞翁言即大驚而咲且排獨文懿喜
曰吾疾其遂􁐶矣乎文懿得末疾醫不能療者餘十
年翁以其法治之良驗扵是諸醫之笑且排者始皆
心服口譽數年之間聲聞頓著翁不自滿足益以三
家之說推廣之謂劉張之學其論臓腑氣化有六而
扵濕熱相火三氣致病為最多遂以推陳致新瀉火
之法療之此固髙出前代矣然有隂虚火動或隂陽
兩虚濕熱自盛者又當消息而用之謂李之論飲食
勞倦内傷脾胃則胃脘之陽不能以升舉并及心肺
之氣䧟入中焦而用𥙷中益氣之劑治之此亦前人
之所無也然天不足扵西北地不滿扵東南天陽也
地隂也西北之人陽氣易扵降東南之人隂火易扵
升苟不知此而徒守其法則氣之降者固可愈而扵
其升者亦從而用之吾恐反増其病矣乃以三家之
論去其短而用其長又復㕘之以太極之理易禮記
通書正䝉諸書之義貫穿内經之言以尋其指歸而
謂内經之言火盖與太極動而生陽五性感動之說
有合其言隂道虚則又與禮記之養隂意同因作相
火及陽有餘隂不足二論以彂揮之其論相火有曰
陽動而変隂静而合而生水火木金土然火有二焉
曰君火曰相火君火者人火也相火者天火也火内
隂而外陽主乎動者也故凢動皆属火以名而言形
質相生配扵五行故謂之君以位而言生扵虚無守
位禀命故謂之相天主生物恒扵動人有此生亦恒
扵動然其所以恒扵動者皆相火助之也見扵天者
出扵龍雷則木之氣出扵海則水之氣也具扵人者
寄扵肝腎二部肝属木而腎属水也膽者肝之府膀
胱者腎之府心胞絡者腎之配三焦以焦言而下焦
司肝腎之分皆隂而下者也天非此火不能生人非
此火不能以有生天之火雖出扵木而皆本乎地故
雷非伏龍非蛰海非附扵地則不能鳴不能飛不能
波也鳴也飛也波也動而為相火者也肝腎之隂悉
具相火人而同乎天也或曰相火天人所同東垣何
以指為元氣之賊又謂火與元氣不兩立一勝則一
負然則如之何而可使之無勝負乎曰周子曰神發
知矣五性感動而萬事出五者之性為物所感不能
不動謂之動者即内經五火也相火易動五性厥陽
之火又從而扇之則妄動矣火既妄動則煎熬真隂
隂虚則病隂絶則死君火之氣經以暑與熱言之而
相火之氣則以火言盖表其暴悍酷烈有甚扵君火
也故曰相火元氣之賊周子曰聖人㝎之以中正仁
義而主静朱子亦曰必使道心常為之主而人心毎
聴命焉此善䖏乎火者也人心聴命扵道心而又能
主之以静彼五火将寂然不動而相火者惟有扶助
造化而為生生不息之運用尓夫何元氣之賊㢤或
曰内經相火注言少隂少陽矣未甞言及厥隂太陽
而吾子言之何也曰足太陽少隂東垣甞言之治以
炒柏取其味辛能瀉水中之火戴人亦言膽與三焦
肝與胞絡皆從火治此歴指龍雷之火也余以天人
之火皆生扵地如上文所云者實廣二公之意耳或
曰内經言火者非一徃徃扵六氣中見之而言臓腑
者未之有也二公豈他有所㩀耶曰經以百病皆生
扵風寒暑濕燥火之動而為変者岐伯歴指病機一
十九條而属火者五此非相火為病之出扵臓腑者
乎考之内經諸热瞀瘛則属之火諸狂躁越則属之
火諸病胕腫痛酸驚駭則属之火又原病式曰諸風
掉眩属扵肝火之動也諸氣膹欝病痿属扵肺火之
升也諸濕腫滿属扵脾火之勝也諸痛痒瘡痬属扵
心火之用也是皆火之為病出扵臓腑者然也噫以
陳無擇之通逹猶以暖熾論君火日用之火論相火
是宜後人之聾瞽㢤其論陽有餘隂不足有曰人受
天地之氣以生天之陽氣為氣地之隂氣為血然氣
常有餘而血常不足何為其然也天大也為陽而運
扵地之外地居天之中為隂而天之大氣舉之日實
也属陽而運扵月之外月缺也属隂而禀日之光以
為明者也則是地之隂巳不勝夫天之陽月之隂亦
不敵扵日之陽天地日月尚然而况扵人乎故人之
生男子十六歲而精通女子十四歲而經行是有形
之後猶有待扵乳哺水糓之養而後隂可與陽配成
乎人而為人之父母古人必近三十二十而後嫁娶
者可見隂氣之難扵成而古人之善扵保養也錢仲
陽扵腎有𥙷而無瀉其知此意者乎又按禮記注曰
人惟五十然後養隂者有以加内經年至四十隂氣
自半而起居衰矣男子六十四歲而精絶女子四十
九歲而經断夫以隂氣之成止為三十年之運用而
竟已先虧可不知所保養也經曰陽者天也主外隂
者地也主内故陽道實隂道虚斯言豈欺我㢤或曰
逺取諸天地日月近取諸男子之身曰有餘曰不足
吾巳知之矣人在氣交之中今欲順隂陽之理而為
攝養之法如之何則可曰主閉蔵者腎也司踈泄者
肝也二蔵皆有相火而其系上属扵心心君火也為
物所感則易扵動心動則相火翕然而随聖賢教人
收心養心其旨深矣天地以五竹更迭衰旺而成四
時人之五臓六腑亦應之而衰旺四月属巳五月属
午為火大旺火為肺金之夫火旺則金衰六月属未
為土大旺土為水之夫土旺則水衰况腎水甞藉肺
金為毋以𥙷助其不足古人扵夏月必獨宿而淡味
兢兢業業保養金水二蔵正嫌火土之旺尓内經又
曰冬蔵精者春不病温十月属􁁲十一月属子正大
氣潜伏閉蔵以養其本然之真而為来春升動彂生
之本若扵此時不恣𣣔以自戕至春升之際根本壮
實氣不輕浮尚何病之可言㢤扵是翁之毉益聞四
方以病来迎者遂輻湊扵道翁咸徃赴之其所治病
凢㡬病之状何如施何良方飲何藥而愈自前至今
驗者何人何縣里主名得諸見聞班班可紀浦江鄭
義士病滯下一夕忽昏仆目上視溲注而汗瀉翁侯
之脉大無倫即告曰此隂虚陽暴絶也盖得之病後
酒且内然吾能愈之急命治人參膏而且促灸其氣
海頃之手動又頃而唇動及參膏成三飲之甦矣其
後服參膏盡數斤病巳天台周進士病悪寒雖暑亦
必以綿䝉其首服附子數百増劇翁侯之脉滑而數
即告曰此熱甚而反寒也乃以辛涼之劑吐痰一升
許而䝉首之綿減半仍用防風通聖飲之愈周固喜
甚翁曰病愈後湏淡食以養胃内觀以養神則水可
生火可降否則附毒必發殆不可救彼不能然後告
疽彂背死浙省平章南征閩粤還病反胃毉以爲可
治翁侯其脉告曰公之病不可言也即出獨告其左
右曰此病得之驚後而使内火木之邪相挟氣傷液
亡膓胃枯損食雖入而不化食既不化五臓皆無所
禀去此十日死果如言鄭義士家一少年秋𥘉病熱
口渇而妄語兩顴火赤毉作大熱治翁侯之脉弱而
遟告曰此作勞後病温惟當服𥙷劑自巳今六脉皆
搏手必涼藥所致竟以附子湯啜之應手而瘥浙東
憲幕傅氏子病妄語時若有所見其家妖之翁切其
脉告曰此病痰也然脉虗弦而沉數盖得之當暑飲
酸又大驚傅曰然甞夏因勞而甚渇恣飲梅水一二
升又連得驚數次遂病翁以治痰𥙷虚之劑䖏之旬
浃愈里人陳時叔病脹腹如斗醫用利藥轉加翁侯
之脉數而濇告曰此得之嗜酒嗜酒則血傷血傷則
脾土之隂亦傷胃雖受糓不能以轉輸故陽升隂降
而否矣陳曰某以嗜酒前後溲見血者有年翁用𥙷
血之劑投之驗權貴人以微疾来召見翁至坐堂中
自如翁診其脉不與言而出使詰之則曰公病在死
法中不出三月且入鬼録頋猶有驕氣耶後果如期
死一老人病目無見使来求治翁侯其脉微甚為製
人參膏飲之目明如常時後數日翁復至忽見一醫
在庭煉礞石問之則巳服之矣翁愕曰此病得之氣
大虗今不救其虚而反用礞石不出此夜必死至夜
參半氣奄奄不相属而死一男子病小便不通毉治
以利藥益甚翁診之右寸頗弦滑曰此積痰病也積
痰在肺肺為上焦而膀胱為下焦上焦閉則下焦塞
譬如滴水之器必上竅通而後下竅之水出焉乃以
法大吐之吐已病如失一婦人病不知人稍蘇即號
呌數四而復昏翁侯之肝脉弦數而且滑曰此怒心
所為盖得之怒而強酒也詰之則不得扵夫毎遇夜
引滿自酌觧其懐翁治以流痰降火之劑而加香附
以散肝分之欎立愈一女子病不食面北卧者且半
載毉告術窮翁侯之肝脉弦出左口曰此思男子不
得氣結扵脾故耳叩之則許嫁夫入廣且五年翁謂
其父曰是病惟怒可觧盖怒之氣撃而属木故能衝
其土之結今苐觸之使怒耳父以為不然翁入而掌
其面者三責以不當有外思女子號泣大怒怒巳進
食翁復潛謂其父曰思氣雖觧然必得喜則庶不再
結乃詐以夫有書旦夕且歸後三月夫果歸而病不
作一婦人産後有物不上如衣𥚑醫不能喻翁曰此
子宮也氣血虚故随子而下即與黄茋當歸之劑而
加升麻舉之仍用皮工之法以五倍子作湯洗濯皴
具皮少選子宫上翁慰之曰三年後可再生児無憂
也如之一貧婦寡居病癩翁見之惻然乃曰是疾世
號難治者不守禁忌耳是婦貧而無厚味寡而無欲
庶㡬可療也即自具藥療之病愈後復投四物湯數
百遂不發動翁之為毉皆此類也盖其遇病施治不
膠扵古方而所療皆中然扵諸家方論則靡所不通
他人靳靳守古翁則操縦取舎而䘚與古合一時學
者咸聲随影附翁教之亹亹忘疲一日門人趙良仁
問太極之旨翁以隂陽造化之精微與醫道相出入
者論之且曰吾扵諸生中未甞論至扵此今以吾子
所問故偶及之是盖以道相告非徒以醫言也趙出
語人曰翁之醫其殆槖籥扵此乎羅成之自金陵来
見自以為精仲㬌學翁曰仲㬌之書收拾扵殘萹断
簡之餘然其間或文有不備或意有未盡或編次之
脫落或義例之乖舛吾每觀之不能以無疑因畧摘
疑義數條以示羅尚未悟及遇治一疾翁以隂虚發
熱而用益隂𥙷血之劑療之不三日而愈羅乃歎曰
以某之所見未免作傷寒治今翁治此猶以芎歸之
性辛温而非隂虚者所宜服又况汗下之悮乎翁春
秋既髙乃詢張翼䓁所請而著格致餘論局方彂揮
傷寒辨疑本草衍義𥙷遺外科精要新論諸書學者
多誦習而取則焉翁蕳慤貞良剛嚴介特執心以正
立身以誠而孝友之行實本乎天質奉時祀也訂其
禮文而敬泣之事母夫人也時其莭宣以忠養之寕
歉扵已而必致豐扵兄弟寕薄扵巳子而必施厚扵
兄弟之子非其友不友非其道不道好論古今得失
慨然有天下之憂世之名公卿多折莭下之翁為直
陳治道無所頋忌然但語及榮利事則拂衣而起與
人交一以三綱五紀為去􁂗甞曰天下有道則行有
枝葉天下無道則辞有枝葉夫行本也辞從而生者
也苟見枝葉之辝去本而未是務輒怒溢顔面若将
涚焉翁之卓卓如是則毉又特一事而巳然翁􁆸學
行事之大方巳具吾友宋太史濂所為翁墓誌兹故
不録而竊録其毉之可傳者為翁傳庶使後之君子
得以互考焉
論曰昔漢嚴君平博學無不通賣卜成都人有邪悪
非正之問則依蓍龜為陳其利害興人子言依扵孝
與人弟言依扵順與人臣言依扵忠史稱其風聲氣
莭足以激貪而厲俗翁在婺得道學之源委而混迹
九靈山房集卷之十一
　　吴逰槀　男戴禮叔儀類編
　　　記　從孫侗伯𥘉同編
　　　　重脩甫里書院記
吴郡甫里書院者祠唐甫里先生陸公而列扵學官
者也先生諱龜蒙字魯望居松江之甫里史稱其學
通六經而尤粹扵春秋舉進士一不中即歛退海隅
與其學徒􁆸明授受不厭不倦而髙風逺識何可及
也然性頗髙放雅不喜與流俗交乗一小舟設蓬席
齎書冊茟床茶竈釣具徃来江湖間時謂江湖散人
又謂之天随子其曰甫里先生者則又尊之以其地
也唐末甞以髙士聘不起後又召拜右拾遺詔下而
先生卒甫里故有先生祠書院之在吴郡則始於國
朝之元統二年盖其裔孫徳厚請扵郡而以巳貲創
之亦既事聞于朝建學立師如書院之制而書院之
所宜爲者巳皆次第舉之矣獨以前逼民居門術弗
稱雖甞入錢請佃其南官地以啚改作而豪民怙势
竟擅其利爲巳有搆訟連數歲不决由是路僅右旋
而靈星之門遂缺而弗置徳厚歿子孫散居他䖏弗
遑于兹者垂三十載有司校官亦且視爲非急無能
一舉而問焉平章朱公之守吴也其居苐去書院甚
迩一日過而歎曰歲時有事于夫子而周旋升降揖
拜跪起殆不容接武扵戸庭之間則何以奉楊文治
以㳤吾邦人乎亟命治其南門而端其術道仍易旁
近民間地廣之民居之當撤則資之力以遷而凢書
院之未具與夫既具而中壊者悉新之山長啜靄山
實交賛其事而躬程督之勞則省知印朱居敬及千
夫長王允中蔡庸也屋以間計者凢三十有竒完舊
者曰夫子殿曰甫里先生祠曰明倫堂曰求志軒曰
明道正義兩齋曰東西廡曰儀門曰泮池新増者曰
泮池槗曰靈星門曰外門甃南出之路而崇其墉垣
浚北逹之河而通其舟楫藻繪髹􁂍照暎輝煌階墄
唐甃廡縝髙固而規制與郡學侔矣庀事扵至正乙
巳之七月辛未而訖功扵某月某日扵是郡守王矦
椿年来言曰書院之始創也翰林待制栁公貫既為
文記之子為栁公弟子則所以紀兹興脩之役者尚
得而辭㢤余聞宋之季年郡縣學校之教其士子者
大率以科舉之業相尚本之則無有也是以識者病
之或即先儒之遺跡或因山川之名勝别為精舎以
􁆸學焉敦道義而絶功利以私㳤諸人盖取睢陽白
鹿書院之遺制而名之國家承宋之舊而書院之建
遂徧滿扵天下十數年来中原釁難逺近繹騷江淮
閩浙之間所在兵起侵軼官宇蹂踐民廬則所謂書
院者常十廢其八九求其脩儒服爼豆事扵干戈之
際世固未見其人焉惟公以藩翰重臣而當禦侮制
勝之暇孜孜焉以興脩書院為已任脫民生扵鋒鏑
之餘正人心以絃歌之事不亦君子之用心乎昔僖
公之脩泮宮魯人頌之有曰矯矯乕臣在泮獻馘又
曰不告于訩在泮献功公之文武並用所以克成是
役者既視僖公為無愧庶㡬獻馘獻功之墜典復見
扵今而魯人之頌且将継是而有作余何人也猥令
載筆而為之記其䏻鋪張盛羙敷陳偉績以昭垂于
永乆也㢤今姑叙次其廢興之歲月以復郡矦之所
請若夫先生之行義與出䖏之大凢見扵栁公之所
論述者則不敢贅及也
　　　　上海横溪義塾記
自亰師及郡縣皆有學置師弟子貟而教之以詩書
六藝使知古聖賢之道此國家之常制也然窮鄊下
里僻左之民去學每遼逺為其上者或病其㳺歌之
無所又别為義塾以分教之其亦布宣徳化淳一風
俗之一事乎横溪在上海西去縣治百餘里一日縣
主簿陳君以公事至其地偶見頽垣廢址隐隐荆棘
中進父老而問焉則前縣尹何君緝所建社學也盖
䂓制将完而蕩然扵兵火又北行若千里復見所謂
孔宅者宅巳墟而先聖人之廟獨存愚民以異端土
偶雜祠廟中禱禳祈禬必扵是乎在君曰嘻吾其可
以継何之志矣遂撤土偶投諸水遷聖人像于向所
建學䖏徙其廟為禮殿以居之而益之以四配仍設
兩齋棲師弟子具祭器嚴春秋二丁之祀事且勸慕
義之士出田二百五十畞以供祭祀教養之費亦既
畢事矣乃言扵其尹掲之為横溪義塾率鄊之士民
舎菜扵先聖先師落成之後數月其士民為之請記
嗚呼古之長民者惟治與教而巳此外無他事也後
世有簿書期㑹徴調供億趋走逢迎之煩私計之迫
而仕扵其時者不過以審獄訟時賦役慎保守為軄
業豈復有為治之具而况扵教乎惟其教之或熄也
故世之人淪胥而為異端之歸凢浮屠老氏之宮既
竭其力以興之而其心術又且大壊扵其說數百年
来膠扵見聞曽莫之悟也孰謂俗衰政弊之餘而君
僅以一縣之佐断断焉撤土偶以示異端之當屏新
學廬以明王教之宜崇使斯民也歸乎塗轍之正而
不惑由乎門户之中而無疑豈非古長民者之用心
乎而横溪去縣治既逺風氣清淳習俗渾厚其民固
易使也継今以徃復能以君之所期待者尊信而從
事之識察乎問學之愽攷驗乎躬行之實端其心志
以㝎其本棤諸事業以施諸用他日人材之盛彬彬
然自斯塾而出則君之遺爱又豈有既乎四方長民
之吏聞君之風且有作而興者而况扵継君之後者
乎君名聚字敬徳臨海人
　　　　守愚齋記
江浙行省㕘政周公治小齋扵居第之右名之曰守
愚而命余記之余曰公以髙才雅望致位通顯則凢
所以用夫精神智慮者可謂勞矣扵是即清閑髙曠
之室以休息之此其涵養本源沉潜理趣之至功而
余也何足以知之又何足以言之雖然公之命不可
以虚辱也廼為其文曰夫天之扵日月所以耀其光
明扵下土者盖以中之而能􁀈滿之而能虧也其扵
雷霆風雨霜雪所以寄號令而行恵澤者盖以春之
震者冬即蔵晨之施者晚即收也何為其然也彼之
不數用其光明號令恵澤者正所以成其為用也其
扵人也亦然人之有聡明聖智猶日月之有光明雷
霆風雨霜雪之有號令恵澤也光明號令恵澤之在
天者且不可以數用而况扵人乎故孔子曰聦明聖
智守之以愚夫愚者􁀈之虧之蔵之收之之事也以
是而自守豈有數用之失㢤而其為用也又豈有既
㢤是故有人扵此其聦也如聾其銳也如鈍勿表暴
勿浮躁勿淺露涵養乎闇室屋漏之中沉潜乎不睹
不聞之地而聡明聖智不可勝用矣老子有云大成
若缺其用不弊大盈若冲其用不窮殆謂是歟雖然
余誠不足以知不足以言也姑誦所聞以復扵公請
以是記之
　　　　三樂軒記
吴郡從事中山韓惟敬先生名其所寓之室曰三樂
軒既求浙省左丞鄱陽周公隷古書之復請余記其
所以名者余乆而未有以爲言也然其請至扵三四
而不倦乃爲之言曰求之書傳得孟子之所謂三樂
者矣父母俱存兄弟無故一樂也仰不愧扵天俯不
怍扵人二樂也得天下英才而教育之三樂也釋之
者曰此三樂者一係扵天一係扵人而其可以自致
者惟不愧不怍而巳先生蚤甞起家憲史後以年勞
賛郡于吴曽未及期而南北兵起遂杜不出無仕進
意及今年既耄老孑然環堵之中四顧䔥然而䖏之
晏如是其自致者固仰不愧而俯不怍矣然上無父
兄可以盡其孝養之心下無佳子弟可以廣其教育
之澤則係之天與人者猶有所未得焉而扵三者之
樂何居先生之意若曰吾之係扵天者雖有所未得
然以先人之遺訓食士之禄稽諸國典可得推恩扵
泉壌生不迨扵養而死猶或及扵榮豈非爲人子者
之所碩乎係之扵人者雖亦有所未得然年逾七十
未甞或䧟扵非義則古所謂以身教者庶乎其有在
不能㳤諸人而猶可以及諸子孫又豈非人生之所
欲乎二者皆人之所碩𣣔而吾乃今有之扵是充充
乎其自足也洩洩乎其無求也休休乎其不知冨貴
之爲冨貴貧賤之爲貧賤也而天下之樂有如此者
豈不去流俗千百十一㢤是則先生三者之所樂夫
豈盡戾扵孟子㢤然余觀先生之樂而竊有㮣扵余
衷者矣始余之壮也父母俱巳物故而兄弟之存焉
者亦寡及今叨塵仕版濫䖏師軄而一時之英才又
不能教育其一二日出而作日入而息雖不敢有一
時之間㓜而學之壮而行之雖不敢有一事之失然
退而自省焉所可愧怍者多矣是三者皆余之所憂
而先生乃得而樂之其相去豈不霄壤㢤昔荘子與
恵子㳺扵濠梁之上荘子曰鯈魚出逰是魚樂也恵
子曰子非魚安知魚之樂荘子曰子非我安知我不
知魚之樂余扵先生亦既相去霄壌矣則凢先生之
所樂豈得而知㢤先生之所樂余既不得而知矣則
扵所以名軒者又豈能執筆而言其萬一㢤頋以居
金華時甞識先生扵淛東憲幕及今㡬三十載而獲
豋先生之軒先生命為之記而不敢不以知譲也先
生尚有以教余也㢤
　　　　剡源記
奉化陳君子經圖其剡源之境属余而叙以書曰奉
化之西六十里有山夹溪而出蓊然而深茂者剡源
山也謂之剡源者以其近越之剡縣名之也剡源之
中有水蜿蜿若白虹西来益折而東流者嵩溪也嵩
溪盖剡源之支流也剡源之溪以曲數者凡九其苐
二曲而為蹕駐者吾七世祖宋殿中監公當五代時
以文學行義潜焉吴越忠懿王親徃顧之俗故以是
名也自蹕駐東迤北匯為兩湖湖有大石離立不可
名状去石數百歩有潭甚清冽魚百許頭可數所謂
小盤谷也又北東而為蓮葉峯三石溪皆幽麗可觀
至苐五曲則其境尤勝大抵異石最多岈然洼然若
垤若穴而穹然若室者其大可坐十人上有丹霞二
字隐隐如朱書有洞窈然入之甚寒問其深則其好
逰者不能窮也謂之丹山赤水之天而赤水不常有
也此盖吾六世祖隆國文蕳公之所居也又東折至
六曲而為茅渚則吾始祖奉化公居之公扵唐末自
長安使吴越遭亂不能還錢氏㽞為奉化尉故居之
也又北東而與班溪水㑹又北流為髙嶴又東流為
公棠而入為鄞扵是九曲之溪始盡也然九曲之溪
與群山交絡且百里其間土地入吾族之籍者什常
八九也吾之丗居扵此者亦既有山可樵有水可漁
而又有宅可以桒麻有田可以稼穑有圃可以筍茹
此吾之所以樂扵䖏而自逐也吾少而安焉及壮而
從事四方今又出應方面之聘當事物之紛沮世故
之艱難則未甞不思退扵此以自休也子幸為我記
之使吾後之人有以知吾之志也余惟陳氏自奉化
公始居剡源迨今四百餘年矣其子孫出而以㢘謹
名者殆不可以數計䖏而以莭義禮譲自守者亦累
累焉此固山川秀氣之所鍾而其先世之遺澤要不
可誣也盖其先世之居此也凢居䖏之樂衣食之奉
一無待扵外而自足使其子孫在官無内頋之憂在
家無不給之患行義求志無施而不可故其出者皆
有㢘謹之名䖏者皆有節義禮譲之行至于今不絶
也然則子經之未出也則樂扵䖏以自遂其既出也
則志乎退以自休而扵出䖏之際從容如此者豈非
先世之澤乎夫称人之善而不推本其所從来非知
言者也庸因作記而具道之如此
　　　　六栁荘記
六栁者何主人所以名荘也曷為以六栁名因荘之
所有也荘有栁而遂名之主人知取夫栁也卉木之
品類夥矣何獨扵栁焉取之盖是栁也先春而萌未
秋而凋㕘剛柔以㝎體應中和以屈伸者也枊烏乎
生五沃之土冝栁山西鳯伯直陵平丘栁最多而柴
桒之栁則以陶潜著五枊先生傳故其名獨顯六栁
云者所以竊擬夫潜也然則不謂之五栁者嫌其自
同扵潛也潛以時之将乱觧縣綬而去之門適有栁
者五故取以自號也潜知取乎栁主人知取夫潜也
或曰潛棄祿仕歸故里主人即故里爲祿仕其出䖏
不同吾不知主人之取扵潛者何也人有矌百丗而
相同者不于其迹而于其心惟其心之同也則主人
不必不爲潛也人不同乎迹而同乎心物不同乎人
而同乎天也是故主人即潜潜即栁也或曰劉悛之
栁子厚非潜之心矣曷爲亦取乎是栁二人扵栁雖
欲忘已取之而栁不爲其取也不爲其取而強取之
猶不知取夫栁也傳曰惟其有之是以似之主人有
焉主人孰謂謂沈君也沈其姓逹卿其字也記之者
誰九靈山人戴良也
　　　　小丹丘記
臨海之東有山焉南騖而出扵天台或曰山之土多
赤故名為丹丘或曰上有丹光煜煜也名以志其異
學士陳君居是山之下宜其日與之接也然乃繋官
吴門未甞一攬其勝焉故其心有不能以相忘而小
丹丘之所為名齋也齋之始名也君與僚属賔佐頋
而樂之或有病君之取義者以為昔人作天台賦有
曰仍羽人扵丹丘則丹丘者固臨海之名山而亦神
仙家之所樓息焉者也今君以國之文儒軄太史居
乎玉堂之署則世所謂蓬莱方丈瀛洲者亦既身宅
其地矣又何慕乎安期羡門而頋托是以為樂乎余
聞而咲曰是盖燭乎其外而闇乎其内者言君自官
吴門以来釋道路之勞而􁂗車馬之安舎衡茅之陋
而居府寺之羙人固疑君之可樂矣然䖏之既乆而
貌不加豐髮之黒者日以白扵是浩然将歸老于家
而有所未能姑以治吾之園圃潔吾之庭宇脩𥙷弊
壊為苟完之計而日放情肆志扵其間悠悠然與顥
氣俱栩栩然與造物㳺方是時固不知是山之在吴
也抑在越也山之在吴與越且不知又豈知是身之
為儒耶為仙耶扵是乎丹丘者常足為君之樂而不
足為君病常足為君之樂者樂乎其内而不以其外
也或人忻然而悟曰有是㢤遂書之壁間以為君小
丹丘記
　　　　旌表金氏義門記
吴之金氏聚族而居者六丗有司為請于朝而旌表
之迨今㡬二十年一時名公卿徃徃為詩歌羙之然
未有紀諸金石以永上賜者謂余方待罪翰墨且知
金氏為最深因復使執茟焉金氏不詳其𥘉所由徙
宋将仕郎諱鑄者居吴之東門天性孝友與其弟鈞
同居共㸑斗粟尺布弗敢私至今鄊鄰兄弟之不恊
者其長老必属之曰汝䓁得為金将仕乎鑄之子曰
履曰順鈞之子曰益曰謙俱以善継聞順尤倜儻好
義能濟人之急至順之子曰昱曰晟曰昇昱之子曰
伯逹晟之子曰伯榮曰伯祥昇之子曰伯廸而其族
䆮盛合食甞至千餘指遭值宋季兵疫荐臻東西逃
匿家遂不能以乆完及江南内附流亡四歸昇挈諸
子姓伯榮䓁来歸故里即所謂金将仕院者而基􁀌
焉昇卒伯榮痛自刻厲銖積絲累殆四十年乃始復
其舊業伯榮孝慈天至事叔父母如事父母待兄弟
之子若已子然性儉約雅不尚華采子孫服稍麗則
熟視而変容後易以朴素乃喜妻吴得婦道甚毎恨
無姑可養而扵養叔母也惟謹但衣裳垢必親為澣
濯進之以為常伯榮曰是可為我家婦矣伯榮之子
六人從禮公大蚤亡其仲弘道與弟復善止善元善
益思継承先志務以禮法齊其家弘道天質夙異伯
榮常竒之曰集吾事者必是子也至是果䏻力任家
政上下斬然事母吴尤盡孝家居無事未甞斯湏去
左右吴好㳺弘道毎率諸弟輿之庭廡間兾得其歡
心一日吴病癕弘道口吮以潰且焚香籲天乞以身
代之巳而病随愈人以為孝感所致其遇諸弟克盡
和孺之情其有幹才者則委以家事有仕資者則給
使出仕妻早世弘道抱弟之子以為嗣而終身不再
娶屏䖏一室中無長物茶竈香鼎敗書數千卷而巳
弘道儀状清緊羙鬚髯衣冠非三代之制不御望之
儼然而即之也温無侮無傲無謔辞無窘歩平居正
身率下内外不少譁自鑄至弘道聚族凢六世縣若
府為列状以聞乃至正七年十一月丁未中書以禮
部之議移行中書下有司命旌其門曰義門云余惟
義門之名不見扵三代盛時而每稱之扵後世者盖
以三代之時凢所以扶導吾民之具無乎其不備民
生斯丗雖有剛柔緩急之不同然皆可納扵中道以
成智仁聖義忠和之徳以全孝友睦婣任恤之行而
天下之大四海之廣且至比屋而可封義門之名若
之何而見之及乎既衰上之所以扶導吾民者一切
廢去而風俗之壊乆矣扵是老師宿儒有不能知當
時童子之所知豪傑名士有不䏻行當時鄙人之所
行者以迄于今乃有特起扵千載之外明先王之道
以善其身而及其家豈非難得也㢤有國家者安可
不褒之羙名以為之勸㢤朝廷之扵金氏特名其門
曰義門者正以斯世之如金氏者鮮而欲藉之以為
厚倫移風計也書曰彰善癉悪樹之風聲彰以勸之
癉以懲之吾知金氏之接迹當世矣遂刻石以記之
　　　　日月牗記
丗之人有竭匠氏之巧盡木石之麗以為牗者客至
而非之曰胡乃以是為㢤自昔豪傑之士惟思奮志
扵事功而不耻居乎貧陋故有以甕為牖而名著當
時者穴土刳木曽何足儷乎則又有非之者曰客之
言似矣然其役心扵有為孰若肆志扵無為故道家
之書有曰耳者體之牖然聴衆則牖閉而决牗之術
無為而巳耳則夫以甕而為牗豈若以耳為牗㢤扵
是在座之士又非之曰是固道家之所謂牗而非大
人先生之牗也大人先生以萬期為湏臾以八荒為
庭衢故其扵友也非土非木非甕非耳獨以日月而
為之日謂之晨明月謂之夜光晨夜相継則無時不
明矣無時不明則㡬扵天道矣牖乎牖乎是豈丗人
之所能知乎扵是㕘政陳公治牖方成適聞座客之
言即矍然曰余四明人也明以日月為義而余牖以
日月名頋不可乎遂命為說以釋之余曰日月之照
臨初無限量也人心之光明亦豈有限量之可言㢤
此吾儒之心學所以貴夫擴充也彼大人先生者雖
所趨有不同然其負才放曠逹乎事物之表亦于其
心而巳矣凢其光明如日月無有限量之可言者豈
不廓然扵胸中也乎今公以吾儒致位通顯亦既賛
戎機㕘大政矣扵是功成名遂乃思退居田里以自
放扵山巔水涯而彼大人先生之心學因亦窺見其
一二故遂歛其致君澤民之思盎然自足扵户牖之
間則其謂之日月牖也不亦冝乎公曰善㢤其為言
也雖然吾儒之心學衆所共聞大人先生之心學誠
未之聞焉請書其說以告夫丗之未聞者遂書以為
記
　　　　上海鶴砂義塾田記
上海鶴砂義塾者皇慶二年縣人雅州守瞿君時學
之所建前為廟後為塾而廟有殿殿有廡廡有門塾
有􁆸堂東西有齋舎有庖有庫而先聖先師之祭祀
師弟子之廩饍則有田一十四頃以給之視州縣學
盖無差䓁矣其後瞿氏子孫日以陵遅田既易主而
塾亦随廢至正十八年縣大夫何君某始即故基而
重搆之宏壮麗宻比舊有加仍勸知經之士割田七
頃有竒以供祭祀廩膳之費及蘇君宗瑞之来為縣
也乃以學政弗舉生徒散去遂延禮某郡易䝉俾主
其塾事䝉扵教養之暇益以興脩廢墜為巳責祠宇
之未具者増之禮噐之弗完者足之租稅之不實者
正之其屋廬之多寡田畞之廣袤亦既立簿正以稽
其數嚴契劵以表其畔猶懼後之人或失之也又謹
伐石載始末請一言而表之嗚呼上海為吴之近邑
㤗伯仲雍之遺化在焉其人固易使也䝉能興善教
以正人心羙風俗使之知禮義㢘耻而不欺其上則
所以質信扵簿正契劵者且不必又何取扵咫尺之
石㢤雖然継䝉之後者来讀余文其亦有所徴矣
九靈山房集卷之十一終
九靈山房集卷之十二
　　吴㳺槀　男戴禮叔儀類編
　　　序　從孫侗伯𥘉同編
　　　　春秋案断𥙷遺序
春秋案断𥙷遺者大梁鍾伯紀先生之所著也其意
以為學春秋者多惑扵傳家褒貶之說而經旨有不
明其能脫去宿弊一以經文為正者又徃徃扵茟削
精義而或昩焉今故采擇諸家格言之合扵經者附
扵各條之下間有未足則以巳意𥙷之而題以今名
盖取程叔子傳為案經為断語也余讀之而歎曰昔
之傳春秋者有五家而鄒夹先亡學春秋者舎左氏
公羊穀梁三家則無所考徴矣然左氏熟扵事而或
不得其事之實公糓近扵理而害乎理之正者要不
能無至唐啖趙師友者出始知以聖人手茟之書折
衷三家之是非而傳巳亡逸継是而後為之傳者雖
百十餘家其言雖互有得失能不傳㑹三家之說者
鮮矣胡康侯得程子之學慨然有志扵彂輝而其生
也當宋人南渡之時痛千餘年聖經遭王臨川之禁
錮乗其新敗雪洗而彰明之使丗之為乱賊者増懼
若夫聖人作經之本意則未知其如何也然自當時
指為復讎之書而不敢廢太學以之課􁆸經筵以之
進讀至扵我朝設進士科以取人治春秋者三家之
外亦獨以胡氏為主本則以三綱九法粲然具見扵
是書而場屋之腐生山林之曲士因而掎摭微文破
碎大道有可閔念者矣然則學春秋者亦将何所折
衷乎竊甞考求之而得其說矣吾志在春秋夫子之
自道也春秋天子之事孔子作春秋而乱臣賊子懼
孟子之所以論春秋也盖方是時王綱日紊篡奪相
尋孔子不得其位以行其權扵是約史記而脩春秋
使乱臣賊子無所逃其罪而王法以明所謂撥乱世
而反之正此其為夫子之志而天子之事也是以邵
子有曰春秋夫子之刑書而天門王氏亦曰春秋一
經無罪者不書惟罪有大小故刑有輕重耳斯言也
盖有得夫孔孟之遺意也是則學者之折衷固無出
扵夫子之自道與夫孟子之所以論春秋者矣後之
立言豈有加扵此㢤先生之扵是書下既不惑扵褒
貶之說上復不失乎茟削之義外有以采擇諸家之
愽聞内有以彂乎自得之深意竒而不鑿正而不迂
詳而無餘約而無闕庶㡬善學者焉然其推傳以逹
乎經因賢者之言以盡聖人之志則得之夫子之自
道孟子之所論者為多是可以見其折衷之所在矣
余自㓜歲即知讀是經而山林孤陋之風科舉利祿
之念或不能無故其所學不過曲士腐生之爲耳悪
覩所謂經之義聖人之藴㢤及識先生扵浦陽始聞
其說而恱之至其成書則未之見焉近来淞上亟求
是書扵所舘先生手録以示且曰使可傳也幸爲我
序之嗟夫學春秋者多矣求其得乎孔孟之遺意以
折衷群說扵千有餘載之下者㡬何人㢤故讀先生
之書譬諸飫芻豢之昏病夏畦之苦而得一勺之清
泉甘露豈不恱㢤則夫是書之傳固不有待扵區區
之言矣若夫𫐠作之大志與其編次之歲月則不可
以不書姑書此以爲序庶有以復先生之命乎
　　　　通鑑前編舉要新書序
通鑑前編舉要新書二卷余友陳子經所述子經名
桱四明人祖父俱以史學名家至子經盖三世矣子
經内承家訓而外私㳤慈溪黄氏之教故學問早成
流軰莫敢與並者中年以来遂斐然以著述為已任
則謂司馬文正公作資治通鑑断自周威烈王訖于
五代而金文安公作通鑑前編以紀其前事盖用邵
氏皇極經世暦胡氏皇王大紀之例其年代始陶唐
氏而陶唐之前五代之後咸未有所論次乃以盤古
氏髙辛氏契丹阿保機至周亡宋有國至我元合之
為二十四卷名之曰通鑑續編庶㡬上𥙷金氏之所
曠下接司馬氏之所缺而開闢以来至于今上下數
千年間其致治之本與夫為治之道歴歴可見一日
平江守海陵馬君謂子經是編固所以續司馬氏金
氏之未備然司馬氏通鑑乃家有其書而金氏前編
則鮮有也且其著作之體大義著扵題而著之所取
則尚書左氏為多尚書左氏學士大夫孰不誦而習
也今若舉其題之要略其注之繁因以舊名而刪正
之使與續編並傳扵丗不亦可乎况金氏之自序有
言後之君子或以余之所編刪之為前紀是尚區區
之望也則是書之述豈非金氏之遺意也㢤然非慱
而能精如子經者亦孰能與扵此也扵是子經早夜
一心揆其指意所出詳略之際以論著于篇先是馬
君居省幕時甞以子經續編鋟諸􁆒矣及是書之成
復将刻而廣之不鄙謂余生乎金氏之鄊且甞托交
子經粗知述作之大致俾序其說標諸萹首焉余竊
聞之紀事莫如書亦莫如春秋古史之體可見者此
二書而巳而二書所載是非得失興壊理亂之故其
事至博然其為言不過如此而止可謂得其要矣其
言要故學者不可不盡心能盡心然後能自得之楊
子雲所謂知言之要者是巳然而此二書也盖甞經
乎聖人之手所以由聖人之後歴千百年未有能㡬
乎此者也至漢太史公乃始倣書為史記宋文正公
又倣春秋為通鑑盖史記則毎事别紀以具其事之
始末通鑑則編年通紀以見其事之先後皆可謂傑
出之材矣然其義例或􁁴扵聖人而且編次太詳學
者不能閱之而終萹扵是𬗋陽朱子復取而刪之為
綱目若干卷其立言嚴而正蕳而要盖純乎春秋之
法矣則聖人之後不失古史之體者惟綱目一書近
之今夫子經所述豈非得乎綱目之指歸者乎近時
賢士大夫多有取乎其書豈徒然㢤然而觀是書者
非深得夫朱子之意則亦不足以知子經之功也馬
君扵治政之暇而䏻崇奨正學章明善道上以禆國
家稽古之治下以基生民無窮之福則其為功亦豈
在子經後㢤序而歸之余固不得而苟辤也
　　　　送丁郎中赴亰師詩序
上以四方失寕甞更用方面大臣銳意天下事迺至
正二十年冬有旨除平章朶列不花公徃蒞江西行
省而丁君季周則為其省郎中君既受命即從平章
公乗驛騎出國門南去是時大江之西巳為冦巢而
武昌湖南諸䖏亦皆淪沒冦黨道里不通遂逺渉海
洋㡬萬餘里而至于潮巳而廣東憲臣亦執狂悖負
鄙為叛其势張甚君賛平章公督兵進討前後破寨
百有餘䖏其所殺獲甚衆明年冬復移屯石橋鎭益
責諸将致死命未㡬擒其叛臣父子以歸盖至是而
平章公之遇害巳乆及凢省臣無在者君隻身軍旅
中志在殱厥羣盜盡復江西之故地而後巳今雖未
䏻然嶺海以南日就廓清而兩廣郡縣亦頼之以少
安者皆君之力也君猶不自為功方以諸将之勤勞
乃事宜見表異因還奏朝廷乞降㤙賞以作興其士
氣扵其行也道過西浙西浙名士之辱㳺扵君者咸
作歌詩送之而俾余為之序余惟士大夫之出䖏貴
乎知所輕重而巳我國家混一以来分布爪牙之士
干城扵内外星列棋置䏈絡相承其為長頋却慮可
謂至矣迩者一旦寇兵竊彂徃徃望風而遁聴其䧟
沒甚者舉城以降緩急無一可頼者何㢤由其不知
輕重故耳今君徒以文墨之軄出賛省垣若不素諳
軍旅之事也然當受命之日兵事方殷徃者多惮行
而君乃獨奮不頋私毅然當隆冬衝犯寒雪逺出萬
里無所避及抵寇境又能𬒳堅執銳為士卒先卒至
轉戰千里誅夷叛逆而志猶未怠也嗚呼若君者可
謂知所輕重者矣向使天下之吏皆知䡖重如此豈
至如今日耶余是以扵君之事重有所感也然君之
事天下既壮之士大夫又偉之而朝廷有弗能知也
知之有弗能言也言之有弗能逹也則所以明見萬
里之外而制之者将何以㢤雖然君至朝廷有日當
其請命扵上也才足以致其知事足以發其言势足
以逹其聴又方不身其謀而國焉是圖朝議必有以
䖏此者矣䖏之而得其宜将見諸将用命而群兇歛
迹君出則宣徳意扵遐壌入則奏成功扵天朝而所
以序君之行者固将再書不一書矣今姑識其歲月
于萹端以俟
　　　　送胡主簿詩序
異時吾婺文獻視他郡為獨盛自今觀之以忠莭行
誼顯者則有忠簡宗氏莭愍梅氏黙成潘氏毅齋徐
氏以道學著者則有東莱大愚二吕氏北山何氏魯
齋王氏仁山金氏以文章家名者則有香溪范氏所
性時氏香山喻氏而龍川陳氏恱齋唐氏則又以事
功之學而致力焉是數氏者皆相望百載之内相去
百里之間郴郴乎郁郁乎其鵉鳯之岐陽驊騮之兾
北歟内附以来故家喬木日就凋落而百年耆舊無
在者乆之白雲許氏稍以金氏之學鳴扵時而石塘
胡氏伯仲亦以雄文㑓行與許氏相先後二氏之後
由文學入通朝籍者是為待制栁氏學士黄氏禮部
吴氏脩撰張氏太常胡氏御史王氏此盖其早卓者
也余生也後雖不及執弟子禮扵許氏胡氏之門然
自栁氏而下皆得而師友之十數年来復将扵此有
所考問而故老遺書多不存矣不亦悲夫至正癸卯
余既避兵吴門囬視故鄊恍如隔丗方将訪其鄊先
生子弟之在吴者而胡君季珹自亰師至焉盖季珹
乃太常之子尤予之所歆慕者也居空谷者聞人足
音猶跫然而喜况扵兵戈阻隔之際而見其如季珹
者其為喜慰宜何如耶季珹以太常遺䕃為管庫官
継持省檄于亰師遂擢杭州路棇管府照磨㑹大都
鄊試季珹以流寓與貢及試春官不利而亰師諸公
無能以舘閣為薦者僅取廣西一簿司以去廣西乃
去天萬里烟瘴之地自承平時徃者猶惮行而况四
方多故舉歩荆棘之時乎使季珹計其家學之所自
非不足扵羙䆠也然乃弊衣羸馬毅然逺歴險阻無
所避亦獨何心也㢤余以桒梓之故甞率大夫士力
留季珹而季　乃曰家貧在逺急扵祿矣余知其情
遂不敢以終㽞也嗟乎雖無老成人尚有典刑余扵
婺學微絶之餘得季珹􁃽旅中遺風流韻庶将即是
而有見而季珹棄我如是是中無以廣其寡陋也乎
季珹且行大夫士之所甞㽞者咸賦詩以餞之以余
扵季珹為最舊俾書一言以為序余念無以為季珹
言者獨以昔者吾婺文獻之懿而具道之如此他若
季珹爲學之始末廣西風土之羙悪巳見扵羣公所
賦詩此不箸
　　　　送王都事序(代人)
異時東南文献之懿惟婺爲最盛宋亡垂八十載故
家舊俗日􁂗湮微而流風餘韻之或存者寡矣鳯林
王氏自其先丗文㝎公以相業顯文憲公以道學鳴
百年禮樂之緒獨乆而不墜故扵婺學凋謝之餘而
祖孝之先大夫御史公猶以文章家著見扵丗天暦
𥘉甞㳺亰師用薦者入經筵爲檢討清聲羙譽一旦
隐隐動縉紳間余時亦漫浪北㳺間獲與御史公接
暇日過從意氣歡甚方将度徳論丗以叩其家庭之
異聞而頋以忌者之不容遂歸養吴門囬視舊交邈
焉如在天上居無何御史公出宣詔命建行臺越江
上越與吴頗宻迩或者有㑹合之期然又持莭閩廣
相望萬里外亦不獲償所碩也御史公不可復作而
祖孝乃自越来吴去年冬余有公府之命祖孝亦𬒳
選為長史每見祖孝之清慎雅厚綽有父風未甞不
私竊自喜以為昔之不得扵御史公者乃今獲與祖
孝同事焉抑何幸歟巳而改調樞府都事又復怱怱
而别扵是府之僚友咸惜祖孝之去推余為文以贈
嗚呼余扵祖孝尚可爱一言乎乃合僚友而告之曰
公相開府以来方将考求古典制以脩舉方面之治
道然遺老緒言不少㮣見于時而耳濡目染如祖孝
者今又出㕘戎政弗能相左右上之君子苟有事扵
制作且從而訪之則其所取徴将何以㢤雖然余扵
祖孝之行甞占諸易得復之𥘉九曰不逺復無祗悔
祖孝尚不踰時而復来㢤
　　　　淮南紀行詩後序
淮南記行詩者臨海陳先生之所賦也淮安告変浙
省平章帥師討之從行僚佐非工儒學妙扵語言能
討論古今潤色軍旅之事者不能稱其位先生扵是
時由左司郎中在選亦既㕘樞要賛戎機以克成厥
勲其紀行諸詩盖其軍中所賦者携至吴門既請宣
君伯聚繕寫成卷且俾余序諸首簡余惟古者師出
必吹律以占之而漢之鼓吹鐃歌亦皆軍中之樂也
後丗音樂廢缺廼獨歌以詩而樂府諸作見扵軍旅
者為多然為古今之所共推者王粲從軍五詩是巳
粲仕魏為侍中時從魏公討張魯魯降遂作詩紀其
事先生之詩盖倣粲而作而其為體長扵本人情状
風物縦横開合動蕩変化而洒然之音悠然之思可
喜可駭可悲可歎三讀之不知手足之将鼓舞也噫
此固有得扵古樂之遺音非耶然樂之道至矣聽之
者不過得扵心而㑹扵意至其感人之妙盖不可得
而言也余扵先生之詩亦惟心得意㑹而莫能言其
妙者焉嗚呼安得吴季子者而與言先生之詩㢤
　　　　送路理問序
匠人之制器也必随其材之大小短長而用之可圎
者則用以為䂓可方者則用以為矩可以為梁為柱
者則用之為屋室可以為施為軾者則用之為舟車
可揉者則用之為弧矢可屈者則用之為桮棬惟其
有是材也然後制之為器以利民用焉否則方者不
䏻以中䂓圎者不能以中矩為柂為軾者不足以為
屋室之梁柱為梁為柱者不足以為舟車之柂軾弧
矢之揉不可以為杯棬之屈而器非其器矣宰相之
用人也亦然人之為材有大小短長之不同則其用
也亦有大小短長之不一故自一才一藝以至成徳
之君子莫不兼收而並蓄之使用扵職者各盡其所
長而責其所成盖善乎其用人者也雖然有人扵此
果能圎其智若䂓方其行若矩重其任若梁若柱危
以㝎乎志若柂安以成乎禮若軾可曲可直若弧矢
可放可卷若杯棬則庶乎集衆器之所長而不局乎
一器之用矣不局乎一噐之用則凢所以施諸其軄
者𥘉不可以一噐擬也孔子曰君子不噐管仲以伯
佐之材不能致其主扵王道則曰其器小㢤殆謂是
歟路君季逹年富而學贍上之人賢之辟為淮省從
事久之選為其省管勾調平江錄事又擢行軍司馬
用扵其軄皆恢恢乎其有餘也今復自司馬改浙省
理問将之官余嘉其多材而足扵用有非一噐之所
可擬者故本衆噐之說以為贈嗟乎使天下之才舉
能如君之無施而不可則在上者無用人之難矣
　　　　玉笥集序
古者學成而用故其為志在乎行事而巳然方未用
時有其志而無其行事則以其性情之彂寓諸吟咏
之間焉及其既用也而前日之吟咏乃皆今日行事
之所資則所以彂諸性情以明吾志之有在者夫豈
見之空言而巳㢤此豋髙賦詩所以觀乎大夫之䏻
否者其所由来逺矣後世學不師古而師之與事判
為二途扵是䖏逸樂者則流連光㬌以自放扵花竹
之間而不知返不幸而有飢寒之迫擯斥摧挫流離
窮厄之至則嗟窮悼屈感憤呼號莫有紀極扵其中
然扵時政無所繫扵治道無所𥙷則徒見諸空言而
巳耳是故有見扵此而思務去之者豈不謂之有志
之士乎然余求之扵時而未之見焉及来吴中張君
思㢘出其所為詩一編以示觀其詠史諸作上下千
百年間理乱之故得失之由皆粲然可見而陳義之
大論事之逺抑揚開闔反覆頓挫無非為名教計至
扵樂府歌行䓁萹則又逸扵思而豪扵才者及觀其
他作徃徃不異扵此而此數體者尤足以肆其馳騁
云耳嗚呼若思㢘者盖庶㡬古詩人作者之能事也
㢤余甞以此求諸昔人之作自三百萹而下則杜子
羙其人也子羙之詩或謂之詩史者盖其可以觀時
政而論治道也今思㢘之詩語其音莭歩驟固以兼
取二李諸人之所長而不盡出扵子羙若夫時政之
有繋治道之有𥙷則其得之子羙者深矣思㢘之齒
少扵余而余學詩乃在其後當其始學時甞聞諸故
老曰詩之道行事其根也政治其幹也學其培也余
以是求之二十年而未得其要歸及觀思㢘之作然
後悟句者之所聞為足取而思㢘之恵我至矣余扵
思㢘又安敢以年齒之巳長而自棄乎因書此于卷
首使觀思㢘之詩者或取扵斯言而有所感彂也夫
思㢘名憲其字思㢘玉笥乃所居山也故以題其集
云
　　　　夷白齋槀序
夷白齋槀合若干萹臨海陳敬𥘉先生所著余既訪
之先生盡得其槀而編次之以為三十四卷而復序
其萹目曰世道有升降風氣有盛衰而文運随之故
自周衰聖人之遺言既熄諸子雜家並起而汨乱之
漢興董生司馬遷楊雄劉向之徒出而斯文始近扵
古迨其後也曺劉沈謝之刻鏤王楊盧駱之纎艷又
靡然扵當時至唐之乆而昌黎韓子以道徳仁義之
言起而麾之然後斯文㡬扵漢柰何元氣僅還而剥
喪戕賊巳浸淫于五代之陋直至宋之劉楊猶務抽
青嫓白錯綺交綉以自衒後七十餘年廬陵歐陽氏
又起而麾之而天下文章復侔扵漢唐之盛未㡬歐
志弗克遂伸學者又習扵當時之所謂經義者分裂
牽綴氣日以卑而南渡之末卒至經學文藝判為専
門士風頽弊扵科舉之業而我朝輿地之廣曠古所
未有學士大夫乗其䧺渾之氣以為文者固未易以
一二數然自天暦以来擅名扵海内惟蜀郡虞公豫
章掲公及金華栁公黄公而巳盖四公之在當時皆
涵淳茹和以鳴太平之盛治其摛辞則擬諸漢唐說
理則本諸宋氏而學問則優柔扵周之未衰學者咸
宗尚之並稱之曰虞掲栁黄而本朝之盛極矣継是
而後以文名家者猶不下數人如莆田陳公之㑓邁
則有得扵虞公新安程公之古潔則有得扵掲公而
臨川危公之浩博則又兼得夫四公之指授者耶郁
郁彬彬何可及㢤近年以来獨危公秉茟居中朝自
餘數公常想見其丰采習聞其聲欬邈然其不可接
者乆矣扵是淪謝殆盡而得先生以紹其声光也先
生黄公之髙弟弟子甞負其所有渉濤江㳺吴中乆
之又自吴踰淮泝河而北逹于燕趙㽞輦轂之下乆
之于時雖未有所遇然自亰師及四方之士不問識
與不識見其文者莫不稱羙之不置則其得之黄公
者深矣後由亰師還吴適值兵興藩翰不次用賢即
以樞府都事起于家後又用之省幙用之公府跡愈
顯而文愈工人之求者皆随而應之盖粲乎其可觀
矣夫自周衰以来至于今㡬二千載其渉世非不逺
也厯年非不乆也能言之士非不夥且衆也斯文能
自振㧞以追扵古者惟漢唐及宋及我朝此四丗而
巳而四世之中士之卓卓可称者又常不過數人焉
何世之不數而人之難得若是歟扵此有人焉䏻以
卓卓可稱者自期待世其可不為之貴重歟余扵先
生之文讀之累月曽莫有所去取扵其間雖片言半
簡咸附而録之者所以明求一字畫之微皆可為斯
世之貴重也先生名基字敬𥘉夷白其自號也故以
題其槀云
　　　　送傅子異序
烏傷余之鄊縣也縣之老儒曰傅㬌文先生者以詩
鳴宋末入國朝廼挟其所有西㳺于杭徃来濤江之
上每遇遺民故老扵殘山剰水間必為之握手徘徊
悲歌而不忍去久之行槖䔥然自頋無以存扵世遂
歛具才為浙省幙掌故一時吏茟無敢與並者先生
二子長南仲次和仲俱浮沉州縣間徃徃以儒術飾
吏事有譽聞扵當時大抵皆先生之遺也先生雖家
烏傷然與二子客杭之日多視杭猶故里至吾子異
遂即吴山上搆屋家焉子異盖先生之孫南仲之冡
嗣也其居杭之日甞入省幕䖏先生之職後以年勞
陞理問所令史從𥙷浙東帥府掾出入諸幕府凢二
十載曽不以職卑俸薄為嫌意氣濯如也藹如也且
其為學既克承祖父之遺而復旁通日家之說以歲
日月時㝎人之禍福良驗由是一時名公卿無不熟
子異者子異既得代稍乗閒㳺吴門無何浙省右丞
荅蘭公道過于吴聞子異名即物色之與之語大恱
且𣣔有所辟薦而子異乃引辞弗􁂗僅取一樞掾以
去曰吾其所宜居也子異既受命将侍右丞公囬杭
而吴門之熟子異者咸賦詩餞之且請余為之序嗚
呼余扵子異非一朝之好也其在桒梓時雖以生世
之晚不及拜先生扵床下然甞託交南仲兄弟父子
間十數年来離亂相仍無從㑹合癸卯秋余㳺吴門
乃即子異而敦其世契焉扵是子異父叔俱巳物故
獨子異綿綿延延以眇乎一繭之緒寄諸異鄊而其
齒髮亦巳向衰瞠焉相視寕能不愴然也乎然余聞
之物之盛衰迭為消息子異祖父之著見扵世者未
及扵盛矣則藴諸前而彂諸後豈不在子異乎子異
徃赴廼辟遡世徳之不易感傳緒之在兹尚母以職
卑俸薄而易其𥘉心可也子異且行余念無以為子
異言者姑以昔者祖父出䖏之大致與夫交好之始
末序諸贈言之首庶㡬區區恭敬桒梓之微意云耳
子異尚有以亮余也㢤
　　　　送䏻上人詩序
四明陳子經告余曰余之方外交曰能上人者雖學
于佛然通儒喜為詩歌至正甲辰夏甞挟所有自嘉
禾㳺吴吴之上善知識聚公白雲留上人且三閱月
仐将東還聚公率大夫士及禅者教者賦詩贈之而
首簡之文則以累吾子以吾子之余爱也因授簡焉
余聞其言而歎曰人之扵其交惟視其賢則與之苟
賢矣不以其學異巳而嫌之可也古之人有行之者
石曼卿之與惟儼是也然曼卿兼爱扵人無所擇惟
儼所守者介非賢士不交人有不可其意無貴賤一
切閉絶不少頋是二人者不惟其學之異而其為志
亦且有不同卒乃交合而無間者豈非以其賢㢤曼
卿固世所謂賢者矣惟儼之賢不少㮣見于時而歐
陽文忠公称其通儒術而善辞章則曼卿之取之也
豈苟也㢤子經今世之曼卿也其扵上人志之有同
與否余雖不得而知然其為學則異矣學異而交同
則上人者豈非惟儼其人㢤余不識上人而知子經
為㝡深故以子經之賢而知其所交之必賢也雖然
上人之師有龍安恱公者甞以巳道為未至潜行而
求之後遇素公䘚能扵立語之間獲其終身之所欲
上人継今巳徃苟復即其學之同者而求至焉則人
謂上人賢也亦謂上人之交舉賢也上人可不敦其
所以至而勉其所未至者㢤上人得度扵普恵禅寺
而掌書記扵東塔教寺名善能字仲良嘉禾人
　　　　送王理問序
舉一國之吏其势為孰尊曰宰相是也其責為孰重
曰理官是也凢庶府百司事有不平者則平之扵宰
相宰相不欲以自平則下之扵理官扵是理官得以
考其情而生死之使死者不怨生者㗸徳是宰相者
代其君以用刑者也理官者代宰相以掌刑者也宰
相势雖尊而其責不若理官之為重盖宰相不能必
人之死生而理官得以法令而死生之也故理官者
國家生民之司命也其責可不謂重乎然理官能重
其責矣而不能尊其势撡五刑之柄以立乎三事之
庭為宰相者頥指而意喻之𣣔生其人則寛縦以附
輕典欲死其人則鍜錬以從重刑使鞠者不得畢其
慮冤者不得吐其臆理官之責豈果重扵宰相矣乎
雖然此非其軄之罪也亦由為是軄者之不䏻以自
重也使能者而為之每一事之下一獄之成宰相曰
死理官曰生宰相曰生理官曰死惟知巳責之為重
而不知彼势之為尊理官之責豈輕也㢤維楊王君
䔍學力行練扵理法由行軍司馬拜淮省理問余與
王君甞居浙省為同僚且相好也故扵其行既為道
其責之所以重而又惜其䖏乎势之未尊也因其書
以授之讀余言者其亦有所感彂也矣
　　　　琴川志序
知常熟州事淮南盧君以為古者郡國有啚風土有
記所以備一方之紀載今之志書是也常熟舊志自
宋兵南渡版籍不存至慶元丙辰縣令孫應時始編
次為書其後縣升為州厯年浸逺而是書之存盖寡
且丙辰以後續其所未備者復未有其人非缺典歟
乃亟訪孫令所編而重正之復與一二士子輯為續
志附之各卷之末合十有五卷仍其舊名而題之曰
琴川志余得而讀之然後知君之善為政也夫士之
善扵為政者必先其所急以及其所緩為之衣食以
厚民之生為之教化以㳤民之徳獄訟以戒其不率
賦歛以正其不均此冣其所急而不可緩者也至扵
考其人物之愚智風俗之盛衰以及生産之同異山
川之險夷凢此之類盖差可緩而不可廢者也故用
事扵一州一縣得通敏有為之士則裁正乎緩急之
間而不􁆢其序區别乎先後之際而不失其宜矣嗚
呼若君之在常􁋑其殆庶㡬扵此者乎常熟為吴之
支郡以言其人物則姬㤗伯之所逃夫差項籍之所
伯也以言其風俗則有言㳺公子扎之文雅朱買臣
陸機雲兄弟之馳驟范蠡希文張季鷹之慷慨髙舉
也以言其生産則湖海魚塩之富饒聞扵東南也以
言其山川則有海隅烏目之形勝大江東海之要害
也若此數事盖皆為政者之不可廢焉者也扵是君
之下車盖數年矣凢州政之所宜急者亦既悉舉而
先之而又不廢其所緩厯考前數事以成乎是書真
所謂通敏有為之士㢤昔周官聀方氏掌天下之圖
與其財用糓畜之數以周知其利害則志書者盖三
代為政之具而後世每謹著之為故實今君之為乃
能先民之所急而後及乎是余故曰善為政也書将
鋟梓以行君来謁曰幸為我序諸首遂書所聞授之
俾刻焉
九靈山房集卷之十二終
九靈山房集卷之十三
　　吴㳺藁　男戴禮叔儀類編
　　　序　從孫侗伯𥘉同編
　　　　送董郎中序
十數年前海内兵起生民塗炭樞宻院判官邁里古
思公首率義從分鎮越江上守要害以禦暴立保障
以生聚東南之民頼以休息者乆之方是時士大夫
咸聲随影附争㳺其門以自効若夫才識之優文藝
之贍則未有過扵董君正仲者矣君當院判公遇害
之餘即率其士大夫之在越者来歸我相國我相國
以武濟丗以文經邦不爱玉帛車馬招納四方賢㑓
而才識文藝之士彬彬然為生民出者大抵多㳺院
判公之門藉院判公之門得羙仕至于今不絶然特
起驟為柄用者常因其才而不盡以院判公之故而
其人猶曰吾常逰扵院判公云耳則院判公之所與
㳺豈易得㢤况㳺扵其門而復以才特見柄用如董
君者㢤君由樞府都事為分省貟外尋拜公府長史
櫂樞府断事官轉經厯所至甚冝扵聀焯有譽聞今
平章公開省臨安更新庶務思得宿學重望諳練治
道之人以長其幙府乃以便宜薦君為左右司郎中
将之官樞府諸僚友請為文以餞之夫千里之駒誠
駿矣然必育扵范廐者為足貴千尋之木信材矣然
必産扵鄧林者為足珎君以才識之優文藝之贍早
㳺院判公之門是故不失為范厩之駒鄧林之木矣
今復當王事靡塩之秋而受我相之知遇将見鳴和
鵉扵衢路適繩墨扵廟堂而范厩之所育鄧林之所
産不虚辱也然吾聞臨安為東南一都㑹平章公以
重兵臨方面當號令廣布之𥘉政治更新之日其任
為至大其責為至重賛之之方宜制其変扵畫諾之
際先其謀扵籌㤙之時推其源以捄其失㝎其本以
持其乆盡思廣忠綽有可為者君其勉之幙府者庶
政之喉衿也而軍旅之事亦有與責矣况君居幕府
之長而為其所柄用者乎
　　　　送真郎中序
客省大使真保君拜江浙行中書左右司郎中君以
名将相家仕扵方面其居理官也則鞠獄平允民不
稱冤其居客省也則宣導有儀䓁威有度甚為公相
所器重至正甲辰秋今丞相開省臨安思得通習國
典諳練治道之士以長其幙府頋視群僚中惟君宜
預是選遂以便宜薦居今聀吾属獲交扵君既乆且
相好也故扵其行不可無一言以贈乃告之曰先平
章公以名臣貴胄宿徳碩才遭逢盛名廣大之日敡
歴省䑓秉麾授鉞者有年矣而顒顒昻昻如珪之粹
如璋之羙不以至正而加厲不以至明而加察通乎
事物之変而不膠扵心逹乎天人之藴而不滯扵迹
真古所謂愷悌君子四方爲綱者矣君結髮侍左右
薫蒸乎直温剛蕳之徳漸漬乎三徳三行之訓其耳
目之所接家庭之所習無非尊君親上字民馭吏之
道昔日之所知乃今日之所行是宜君之居理官而
獄訟平居客省而儀度舉有以致其公相之所采用
也雖然夫所貴乎丗家公子者以能纂乃舊服如先
公之在省䑓也先公之流風善政沒丗不忘况臨安
盖甞遥奉其約束旁沾其徳化而民若吏至今思慕
之不巳君誠能以先公之治省䑓者賛其在上之人
而推廣之吾民其庶㡬乎詩曰王命山甫纉戎祖考
我國有矣又曰無忝尓祖聿脩厥徳君其勉乎㢤
　　　　送楊都事序
楊君百川世爲吴陵望族由諸生起家公府掾有能
聲衆論賢之薦爲江浙分省都事今以前聀㕘賛古
丞公軍府将行中吴大夫士與百川善者咸歌詩餞
之而請余序之余曰方今海内多故兵戈四起方面
大臣徃徃藉土地竭貨財招徕僄勇士務撃刺格闘
以爲強軍中之氣凛然騰在人上士之圎冠大𥚑坐
而尭言起而舜趨者雖風從霧集列䖏幙府下然皆
噤口結舌惴惴莫敢出一語開陳古先王之道而爲
之禆賛當是時非明憲度習文法周事情者不足以
揺動之伯川固世之圎冠而大𥚑者然起家公府掾
則憲度明矣進擢都司則文法習矣以諸生走南北
則事情周矣而又本之以聀守將之以教令是行也
吾見其出入鳯池從容虎帳彼之䖏尊位都重權者
咸磨去圭角剗平畦岸不敢傲然自較其尊卑而古
先王之治道庶可禆賛其一二矣况右丞公之守錢
塘徃徃虗心多士屈已下僚與向之䖏尊位都重權
者異也嗚呼以伯川之才之羙而徃賛右丞公如决
大川而注之海余尚何所容喙扵其間㢤
　　　　送馮貟外序
國家置官内而朝廷外而方面皆為之設幙府以廣
其賛助所以勗道勸徳𥙷政益治出入詢謀言動献
替者也然其為聀亦甚難矣夫知之而必言已所可
為也言之而必從豈已之所䏻㢤上無必從之道則
下必有失之患非謂之難而何雖然今之居是聀者
吾亦未見其為難也上之所行是耶則每徇之于外
曰是巳甞與損益之云耳上之所行非耶則每恕之
扵内曰吾居人之下言不吾從行不吾専而力不吾
敵與其立異而速悔曷若附和而取容苟焉以全吾
位保吾祿而去是其為聀也豈不易易㢤余謂士之
居其位事其人當勉其所難而戒其所易䏻勉其難
而戒其易斯無負國家置官之意矣馮君𥘉以才辟
淮省掾從仕照磨及檢校官後改浙省都事皆以善
賛助稱今復以貟外郎從平章公扵臨安平章公以
傑出之資負有為之志方将賢禮僚属訪問直道以
一新其弊政君之徃也吾見其無言不從無行不得
雖不欲以易扵其聀者自䖏而亦無向之所謂難者
矣君其勉之乎
　　　　送劉以順詩序
諮議番陽葉君有兄曰徳齋者甞以江西省貟外郎
分治廣海間後竟沒身王事而􁱁議君莫知之也至
正癸卯廣東舶啇劉以順至三吴始持貟外公故人
書遺􁱁議君而告以貟外死事􁱁議君捧書哭仆地
絶而復蘇者數四巳而進以順詢及其家人以順曰
余不識貟外公然聞貟外死時彭夫人巳卒惟孤子
肇慶在今亦莫知其所向矣􁱁議君收涕言曰我兄
巳矣使是子而在則我兄雖死猶不死也雖然當烟
瘴晦冥之際干戈紛擾之時而以眇焉獨蠒之緒寄
諸萬里外誰為我致之者終當棄官徃訪以存我兄
之㣧嗣言巳復哭之慟以順因亦泫然出涕為感動
者乆之既而曰余甞以啇事走湖海間見人視兄弟
及兄弟之子徃徃如秦人視越人之肥瘠漠焉不加
喜慼扵其心而􁱁議君獨眷恋如是可謂義人矣余
雖不敏獨不䏻感君之義以承君之諾乎􁱁議君拜
且泣曰果䏻是吾将有以報子矣扵是以順杭海而
南抵恵州訪貟外公門人故吏無在者巳而聞諸道
途之言始知葉氏孤流落州民朱氏家後以百計得
之以順奮不顧身即手携是子出入鯨波之中間関
虎狼之境越萬里以歸之􁱁議君徳之甚力挽以順
㽞吴且将啚報扵以順而以順竟擇日戒行李去之
不頋也􁱁議君方以髙才雅識佐今太尉丞相治吴
進退人才直易易尓人咸謂以順小留􁱁議君必有
以䖏以順者以順曰吾以感人之義不食人之諾而
来事既巳吾當歸爾不知其他也烏乎君子之所爲
惟其義而巳矣當慷慨恤人之孤不頋一已利害時
但知義之所在當如是耳𥘉豈有絲毫邀報之心㢤
不然非有聀司之責蕳書之畏也而頋以六尺之軀
自試扵萬里不惻之危地㢤今丗之士大夫食人之
禄者亦多矣然或以事適數百里外則戚戚焉而思
引避者有矣或扵事而無避然不免食人之諾者有
矣能弗食人之諾或不無望報之心者有矣其聞以
順之風亦可少愧㢤以順行有日􁱁議君為裒詩餞
之而属余序其事于首簡如此
　　　　送錢㕘政詩序
昔者藩翰守臣多以武人為之安危大柄盡出扵其
手然後左右前後皆一時僄勇士惟知馳馬試劍撃
刺以為強一有彼儒服之人開口說仁義禮樂法令
事則徃徃拒絶勿使近故其流弊卒至驕蹇自恣甚
者蔑棄約束盗有其衆以自私我相國痛懲前弊凡
守疆埸綰兵柄者始㕘用儒服之人使以仁義為干
戈禮樂為甲胄法令為矢石見則安危大柄其遂倚
重扵儒臣矣乎淮安守者甞踵故弊妄唘事造釁相
國撫之以威恵鎮之以親兵而命淮省㕘政桐川錢
公緫治焉公以甲寅科南士苐一名中選授翰林國
史院編脩後出使方面㽞掾行䑓除浙省都事㑹淮
安乏守遂以其省貟外郎徃継由貟外陞郎中由郎
中擢太尉㕘軍後居太夫人憂于吴興僉謂士之身
繫安危者古有起復之典又可聴其終喪而不強起
之乎遂超授今聀仍俾緫治淮安以守其故地公引
義固辞使者促上道至五六弗止公不得巳乃墨衰
經而就聀扵是戒塗有日中吴大夫士以韓昌黎送
李尚書詩分韻賦古律餞之且謂余冝為文序諸首
竊觀淮安統有兩淮之地凡十六郡其他名州壮縣
盖數十焉相國以重兵分鎮之帶甲之士動十萬計
其土地之廣兵戎之衆誠非他郡府所及然當百戦
之餘人民流散田業多荒而生意盖蕭然矣其所仰
給者不過東南之糇粮轉輸之事雖日月相継而從
軍吏士猶燕豆䟽悪有辛苦無聊之心為今之計莫
若寓兵扵農興屯田之政為富國之本使吾之将士
得以坐享其成利扵是乎椎牛釃酒豐犒部曲而休
飬之以固其軍心以増其士氣庶可用之扵戦守則
屯田豈非今日之急務乎烏乎若公者其亦有見扵
此乎公之守淮也亦既本之以仁義道之以禮樂輔
之以法令有以致其軍士之帖服而比年以来又廣
屯洪澤芍陂之田以佐其兵費盖洪澤既耕則淮之
東可守芍陂既種則淮之西無憂公扵此可謂得守
淮之急務矣昔晋羊祜之守㐮陽也甞减戍邏之卒
墾田八百餘頃始至無百日之糧季年乃有十年之
蓄則公豈非羊祜其人乎烏乎此固吾儒之能事而
謂彼武人者能之乎然則安危大柄其可不倚重扵
公也乎公事二親盡孝其在朝廷甞以孝行動皇上
之知及歸省桐川僅奉其親以居越而桐川之兵祻
曽不旋踵而見之識者以為皆公孝感之所致公之
孝扵其親者如此則其所以忠扵事上也宜其如前
之所為矣是以不可不表而論之
　　　　送陳嘉興序
惟我相君之治吴也思有以畏服衆志而安㝎之乃
起文學通練之士以慰其民望而士大夫之在吴者
盖彬彬然而出若夫禮樂之噐文藝之學則未有過
扵陳君子方者矣君汴人也乙亥間以春秋薦于鄊
及禮部輟科為觀風使者所推擇捧檄云邁假道于
吴先平章公見其意氣之宏逹議論之慷慨經畫之
整宻而文物之雍容也遂以行省都事薦起之扵是
章程之施扵庶府故寔之􁆸扵幕中文移之行乎軍
旅其赫然震耀扵西浙者大抵皆君啓之也居久之
乃以年勞陞理問由理問為郎中㑹嘉興郡守乏人
咸謂非借重扵君不可盖以多事之秋列郡人民救
死扶傷扵田里閭閻者疾病呻吟未甚休息也而東
征西討賦歛繁重撫摩恵愛之恩未盡浃洽也深文
俗吏接踵有司寛𥙿志厚之政未足以旁逹幽逺也
二千石苟非其人則何以㢤扵斯時也寕輟君扵省
府之親宻而使専誠扵千里者其意亦深矣乎扵是
省府諸公惜僚友之遽别念舟車之莫㽞請余爲文
以爲贈余既知君㝡深又方承乏儒䑓以文墨爲聀
業其可以固陋辞乃序之曰我朝設進士科以取士
或病實效之不著然扵河南乃獨得其二人焉其一
曰君之兄㕘政公當科舉復行甞以廷對魁天下士
自後敡厯華要卓然有爲在中䑓時屡以直言忤意
奮不頋私其清莭劲行朝儀偉之天下社之其一則
君也君所居位視㕘政公雖稍後然觀其設施如此
所至豈易量㢤追蹤㕘政公豈晚也㢤君行矣姑待
君扵蘇䑓之上三年而歸有以告我焉
　　　　送丁山長序
古者學無常師名一人爲師而其餘皆如弟子焉者
今之學官是也然求其稱是職而無愧不亦難㢤江
南科舉盛時盖甞有議之者其說以通經義能辞賦
爲稱聀至辛巳之歲科舉既輟而復行朝廷遂著令
以鄊貢下苐者署郡學正及書院山長則庶㡬議者
之遺意而其効之淺深則又係諸其人而非法之罪
也丁君子儀甞以書經中江浙鄊試上名扵是南北
阻兵道里不通欲貢之春官未能浙省丞相便宜授
吴之甫里山長吴爲浙中文獻之邦㳺儒竒士冠摩
而轂撃居學官者爲尤難子儀倚席扵此以其學扵
已者㳤諸人不爲新竒以取名不爲昬誕以徇俗使
賢而才者有所㩀立愚不肖者有所化而改至扵事
上接下之宻勾稽錢糓之嚴繕脩屋舎器物之備時
人以為䏻者在子儀則其餘事耳以故縉紳韋布之
士識與不識皆不謀而同聲曰此固通經學而能辞
賦者也此固稱其聀而無愧者也亦既在官五載受
代而歸訓導張某金某以余甞提舉儒學知子儀為
特深又且舎子儀之舘與子儀交最宻是以来請文
以贈余不得辭抑余私有賛子儀者子儀為湖之秀
彦而湖則安㝎胡先生之所教也安㝎教湖學時甞
置經義治事二齋以㳤其人士如治民治兵水利筭
數之類亦皆在所當習是則安㝎之為教也似不止
經義詞賦二者而巳耳子儀去安㝎雖稍逺然流風
餘澤𬒳扵是郡則其得之安㝎者深矣継兹以徃法
當教授一郡子儀尚毋以今之稱其職者為巳足而
益求安㝎之所以教湖學者而致力焉吾徒其庶㡬
乎湖郡太守陳君元禮余友也子儀歸以余言質之
其将有彂也夫
　　　　邁院判哀詩序
樞宻院判邁里古思公哀詩若干卷公之門生故吏
及其士友之所作也公武威人𥘉家濤江之上後居
吴最乆有才名浙水間然毎困頓不偶乆之用進士
起家爲紹興路録事司逹魯花赤能以直道抗上官
得士庶心其後遭時多故逺近騷動遂練民爲兵數
撃判亂有功浙省左丞楊完哲方乕視錢塘方國珎
亦擅威四明公徃徃以法誅其部曲無所頋望其所
行有人所不能行者名既上聞乃遷江東道肅政㢘
訪司經歴未㡬丞相荅失帖木公復以便宜改今聀
公又大出師以討不庭而䑓端貴人有忌公者召至
私苐使徤者候諸門撃殺之先是餘姚同知秃堅君
慈溪縣尹陳君麟亦皆慕公之爲以自奮而公盖其
傑然者也然三人常鼎立爲掎角势故東南之氣稍
振及秃堅以無罪誅陳以失势䧟至公之死而上下
之望絶矣此諸君之所以深恨扵斯時也恨之深而
哀之至故爲按抑蒿里薤露之遺音作爲叙哀之詩
多至千餘首其壻淮省都事王順樞宻院管勾陳遜
既相與編輯成卷而浙省理問劉宣公之客也来属
余序其首余惟秦有奄息仲行鍼乕者皆國之良也
一旦以無罪而見殺國人爲賦黄鳥之詩以哀之而
𬗋陽朱子以爲世之讀是詩者亦徒閔三良之不幸
而念秦之衰至扵王政不綱諸矦擅命而殺人不忌
如此則莫知其爲非也然則公䓁之死較諸三良之
見殺固不能以盡同而諸君之所以哀之者則視黄
鳥之詩為無間矣使朱子而在得諸君之詩而讀之
余又不知其歎世之何如也嗚呼悕矣公漢姓吴氏
字善卿居家甚孝為人慷慨不拘小禮遇人豁然推
腹心與人交扵㤙意尤䔍也其州里世次年夀卒塟
巳著扵識公之墓者故此不贅焉
　　　　贈葉生詩序
國朝設科目以網羅天下之士可謂盛典矣而十數
年来四方多故時方尚武中外選舉之制遂格不行
而世之為父兄者因不復以科舉之業教其子弟而
為子苐者亦不以此而為學今相國開藩中吴文武
並用雖當干戈俶擾之際不廢治朝崇儒之典而咨
議葉君又䏻擇良師傅益教其子以學而其仲子蕙
遂精其業扵舉丗不為之時乙巳之秋浙闈角藝而
蕙竟以妙年中選居諸前列扵是纓冠結珮之士莫
不為葉氏榮而齊郡張君首為詩一章以示意継此
而賦者凢若干萹以余扵􁱁議公為僚友既請為之
詩而復虚其首蕳以相属嗚呼若蕙者豈不為丗之
佳子弟㢤盖我朝之設科也甞合異時明經詞賦及
博學宏詞制筞諸科而為一習之為甚難而精之為
尤難丗人有白首而不䏻與其選者有厯數舉而後
得者而蕙也年未弱冠即習而精之一試扵鄊輟登
名苐六以與多士相頡頏若蕙者豈不為丗之佳子
弟㢤雖然苟非我相作養扵其上􁱁議君教之扵其
下蕙亦安能以有是也継今以徃尚母志滿意得而
益求其至以副為相為父者之所望他日上計禮部
出備官使因捧檄娱親之榮與尊君報國之念在家
為孝子在國為忠臣則蕙之賢又不止為向之佳子
弟而巳不然昔人謂年少豋髙科為不幸者適足為
蕙之累而亦何榮扵是㢤余扵蕙有契家子之誼焉
故因序詩而併致其葴䂓之意如此􁱁議君見之其
必有以亮余也㢤
　　　　沈僉院送行詩後序
嘉禾沈君之徃官宣政也吴之大夫士賦詩若干篇
以餞之臨海陳先生既為之序矣先生復俾余書一
言于下方余與君同仕方面也有三年之乆同居郡
城也有數十家之近頋不得同事扵聀司以觀其行
事之所至而将何以為言㢤雖然竊甞有聞扵先生
之餘論而可以知君之大致矣余之始㳺吴也君時
為浙省理問官先生以惜其才之可用而不試扵劇
及其為吴郡守為浙省郎中為兩浙塩運使固試扵
劇矣先生復惜其任之小責之近而不得盡展其所
長及今僉書宣政之命下先生益惜其投閑而置散
矣余聞而異之以為君之居理官而獄無冤人居郡
而郡事理官省幙塩司而政事以明財賦以足今之
官宣政也雖若優㳺扵事為然向之居是聀者皆以
省憲妙選充之則其所責任亦非輕也矣而先生何
惜之深耶先生曰君之才人固多知之而知之深者
則莫余若也盖君之才如神駿之駒可以一日而千
里而不可從容鵉和扵交衢之舞况欲絷之維之以
拘拘扵銜橜之間㢤方今在上之人厲精啚治思賢
如飢渇執政者苟以君轉而上聞作而任之以大臣
之事使破厓岸而為之則其所著見豈止如前所稱
而巳㢤古者以泛駕之馬待非常之士而卒䝉其力
今豈不若古㢤奚以常法而御君也嗚呼此非深扵
知君者之言乎知君如先生則凡所以論君者冝無
不當矣庸敢綴輯其大㮣以為後序云
　　　　贈醫師朱碧山序
予蚤歲好讀古書而扵醫家自素問難經靈樞甲乙
之外得漢張長沙傷寒論爱其文奥意古讀之窮日
夕不能休寥寥千載之下継長沙而作者其惟劉河
間乎河間之言亦奥古非深扵文字者不能以盡通
故通其說而得其傳者徃徃灼知病情之所在為之
一攻伐以除之可謂快意而通神者矣用是竊私慕
焉而恠東南之醫者鮮克以知此一日與吴醫朱碧
山論及之碧山乃愀然曰子誠北士也知北方之醫
而巳矣醫固無南北之異而習其學者冝有以消息
之北方風氣渾厚禀賦䧺壮兼之飲食嗜好朴厚而
儉素非有戕賊斵䘮之患也一有疾焉輒以苦寒䟽
利之齊投之固快意而通神矣若夫東南之民體質
柔脆膚理䟽淺而飲食之縦嗜好之過舉與北方之
人異頋欲以前法施之不㡬扵操刃而殺人乎是故
壮方之治疾宜以攻伐外邪為先南方之治疾宜以
保養内氣為本斯意也河間亦甞及之矣但引之而
不發學者苟能精思而善用勿一滯扵攻伐勿苟求
扵快意斯為得之余時雖矍然稱善然猶未知其何
如也及余官江浙分省而碧山以省之太醫相周旋
間有疾必求扵碧山而碧山則毎用保養之齊以取
驗以余雖北産而居南日乆故亦不宜從事扵攻伐
盖慎之也余太夫人春秋髙而遘疾甚憊吴之醫者
羣至獨碧山之用藥為宜及余淂之血病服藥者經
年碧山視之曰此隂虗證也徐𥙷之則愈急止則大
害從之用其法不二月而愈嗚呼若碧山者豈非優
扵其學者乎余扵是益有以徴其前言之不􁆢矣余
之徳扵碧山者甚厚而懼無以報故為厯序其所甞
論及夫治法之竒驗如此使丗之習河間之學者不
敢以易心求之而且知所戒焉是尚碧山之志也夫
　　　　贈蒲察鎮撫詩序
近十數年来海内多故兵戈四起而東南為尤甚余
南鄙之陋儒盖乆而厭亂遂挈家泛海渡黒水登莱
行萬里以歸我王相捴兵公及抵山東入昌樂界爱
其境土寕謐民物阜繁駐車而少憇焉忽父老四三
人者携酒漿徃勞而甲胄士數軰亦歡然而前且曰
官南来道里遼逺甚苦飢将扵余具饍晚将扵余止
宿幸毋我虞也余訝而問焉則今鎮撫君屯田之所
君守昌樂數載而能寓兵扵農奠安部落仁以綏之
徳以撫之使居者樂而行者喜故其途路之間更相
勞徕有三代之遺風此可見君之善扵涖官而王相
之明扵用人也扵是睠兹樂土觧槖與囊即西郭而
問舎焉君乃為之假舘以居之分俸以食之朝夕過
從甚相款治既而邑之人士亦咸感君之恵作為聲
詩以詠歌之以余甞從事扵文學請一言為序引余
惟至元甲戍間中書左丞相伯顔公帥師南下以伐
宋大敗宋師于江夏于時将吏兵佐之在軍者咸詣
麾下賀而丞相則以為此皆三君子之力非我之能
也夫所謂三君子者乃河南陳公覃懐許公其一則
我蒲察公也自後朝廷録蒲察之勲績以懐逺大将
軍荆湖廣東道水陸𬋩軍正萬户俾其子孫丗􁐾焉
君盖蒲察公之諸孫生長丗家為時貴胄其耳目之
所接家庭之所習無非尊君親上字民馭軍之事昔
日之所知乃今日之所行是宜君之有為扵其軄而
王相之有取扵君也雖然夫所貴乎世家貴胄者以
能纂乃舊服如先公之在軍旅也君誠能以先公之
在軍旅者賛輔王相以平㝎其土宇朝廷亦安得不
以待先公者待君焉詩曰王命山甫纉戎祖考君其
勉之矣君名文政字㬌儀蒲察其氏也今為行軍鎮
撫云
　　　　禅海集序
永嘉有沙門曰道衡平公㝠心禅恱深通内典乃以
去古既逺淳風日澆末法羼提寝失其本遂廣輯羣
書彂明斯事綿厯十載始克成編所謂禅門宗派圖
人天眵目亦既模印以行後復以諸尊宿語去華存
實𥙷綴類聚曰提綱曰上堂曰小㕘曰訓示語曰拈
古曰頌古曰賛曰偈曰書問曰䟽語曰小佛事汨六
祖檀經馬祖四家語合若干卷名之曰禅海集盖取
馬祖禅歸海語也扵是道衡居吴日乆余以非才竊
禄于吴朝夕與道衡㳺獲知述作之大㮣道衡将綉
諸梓遂俾序其萹端余甞聞諸學佛之人曰釋迦二
十八傳爲逹磨入中國爲𥘉祖𥘉祖相承至忍大師
而秀與䏻分南北宗南宗既爲六祖弟子日盛至馬
祖大興禅教尊其道者益衍迤盛大他宗莫及也然
皆有機縁訓示之語弟子編而集之分爲五宗宋㬌
徳間吴僧道原採掇成書曰傳燈録禅宗之書盖昉
諸此自是以後又有續燈廣燈五燈㑹元宗鏡録僧
寳傳宗門統要諸書者出富㢤其爲言矣然自南渡
以迄我元諸尊宿之道行法言散漫諸方未有輯而
爲書者而况比年以来兵火四起所至蕩焚妙旨玄
䂓不絶如綫疑似機微之失将何所折衷㢤此道衡
之書所以不可不作也然必名之以禅海者禅言其
静而海言其性也佛氏以見性爲學而性之不能見
者動累之也是故駐動謂之静䏻静則明明則性可
見矣性可見則通乎佛矣故禅海者誠學佛之要書
也其編輯之富述作之精雖與傳燈諸書並傳可也
然非上根大噐之人其亦孰得而知㢤扵此而不知
則舎禅海而入苦海豈道衡意㢤余非知佛學者姑
誦所聞以為序使後之人觀之其亦有所感悟也矣
道衡俗姓葉氏祝髮鎮江之金山禅教二書靡不畢
通間亦旁習儒言其扵諸子百家多所渉獵然最善
作詩有所謂半間集傳諸學者云
　　　　雲深詩序
吴僧朝宗家祁水之南生而穎異㓜不好弄甫十歲
得法華七卷讀之即通大義父母以為夙成因命祝
髮為僧習内典之學後入天岸法師室復得止觀之
旨焉既而典賔筵扵雨華主懴席扵大徳首衆扵南
翔皆以徳業優贍著稱然恬静自守雅不泥榮名甞
題其所居曰雲深而自號曰雲深道人嗟夫昔人賦
詩有以僧託興扵雲者盖雲與僧皆㳺扵世之外而
以雲出僧不出為髙故唐顯萬在萬松嶺與雲争半
間分之而以巳之不出休休焉自驕扵雲則雲者固
僧之所宜以託興焉者也朝宗以雲深題其居豈非
詩人之遺意而萬之徒歟故為序其事而繋以詩曰
老僧客雲間雲深不知䖏禅房玉葉迷法座天花護
無形視其消弥空覩其聚動静齊変幻昏旦相依附
雲以無心出僧以無心住雖云同卷舒終亦異㽞去
顯萬今何在雲山舊甞駐對之而自驕寕不以此故
僧盖萬之徒是用寓情素
九靈山房集卷之十三終
九靈山房集卷之十四
　　吴㳺槀　男戴禮叔儀類編
　　　墓誌銘　從孫侗伯𥘉同編
　　　　王䖏士墓誌銘(并序)
吴門王翥喪其天之三月以㓙服詣余之故人而語
之曰吾釋先人之殯謁子于城之西盖竊有請也吾
先人之生有徳藴扵躬而施扵家然不獲顕扵丗今
其死宜得銘以傳而丗之工言能使不朽者又知之
莫能深則吾先人之所存其卒扵無傳耶然聞子之
友曰九靈先生者方居儒䑓掌教聀其言為可徴子
幸為我求為銘蔵之墓中庶可顯扵今而傳扵後余
故人以告余歎曰誠若是余其可辭耶則取翥所自
為状為之誌而銘之誌曰君諱某字仲和甞署其號
曰中和䖏士其先㑹稽人後徙居吴之長洲縣永昌
溪上父曰某妣某氏君循循雅飭毅然不好戯弄而
孝友盖出扵天性早失母惟致養扵其父凢志之所
在不以已一扵父而巳至扵服食之需苟力䏻應之
悉舉以進雖歲甚儉而致豐扵父者終不廢也其遇
親戚宗黨一本扵禮譲人有患難必急拯之如水火
家居益延良師友課子姓以學而翥以文行知名縉
紳間君娶周氏有子一人即翥女三人皆嫁為士人
妻生扵至大已酉五月某甲子卒扵至正甲辰十二
月某甲子得年五十有六卒後三月卜塟于縣之鳯
凰山先塋之次禮也夫自鄊舉里選之法壊而士之
有徳者常不勝扵詞章葩藻之才故君之生不獲顯
扵丗而死也世之知其行者復少焉以君為已之心
勝雖無憾扵此可也然自吾黨而觀之使為善者不
得榮扵前而又無以譽扵後亦何所恃而勸耶此余
所以不辞而銘之也銘曰
生不得扵彼死何有扵此納銘幽宮以慰其子嗚呼
已矣夫
　　　　殷府君墓誌銘
君諱徳輅字乗之其先丁氏盖濟陽大族君六丗祖
麟飛徙湖之徳清今為華亭人者則君大父益之所
遷也益之祖儀扵君為髙祖娶華亭之殷氏至益仕
宋為武翼都鈐時與阿术戦敗逃匿殷氏家故以殷
為籍遂家焉益生吉甫無子君由從子為之後扵是
君生八歲矣君未弱冠而吉甫卒乃奉祖母王如其
父在時後以貧故為上海縣吏民有病飢染盗者縣
大夫憫而欲貸其死罪然持扵僚吏不果行君為辨
其情輕之人服其剛恕厯塩司横浦調嘉興僧師僧
告其族賊殺事吏讞四月餘不白移君讞君微得其
賊而𬒳冤者二十人悉平反出之又甲民訴乙民縛
其子屍于水連十餘人縣讞又不白君鞠之乃他姓
疾子為盗私捶殺而誣乙也良民有與盗首疑名者
吏脫正犯而收之君白諸長令即日釋去既而調平
江録事司掌承天萬夀僧獄事皆䏻雪其冤由是以
舉陞平江路史郡守道童公雅器重之事難决者必
需君决荐調杭郡盗入廣濟庫株逮者百餘人平凖
庫守兵首鈔禆偽株逮者八十餘人君獨疑非他盗
謂鞠法當以典守者為始既而果然東南隅獲亡姓
女屍隣仇婦指某氏婦挺死官以為實某氏婦且誣
服君獨曰聴仇婦一言以断大獄可乎後果獲真犯
乃他婦捶死義女也由是郡長㢘公守任公俱以䏻
績舉陞江浙財賦茶運司吏巳而以省檄對調湖州
湖守髙公舉廣東憲史檄且至君以疾辞乃以行中
書選出長縉雲縣幕縣豪號兩虎者閉户歛跡終君
三年不敢肆居無何冨民坐令門竪捶殺平民連七
人司牘吏欲出甲繫乙且以脫富民君問故曰甲多
子女繫之必有詞乙獨且鰥不慮也君罵曰人苟以
势利殺無子者尚謂有天道乎遂用正其法君之為
吏盖如此君晚年強徤如少壮時忽一曰謂子弼曰
吾吏㳺四方者四十年矣而先人墓廬圯廢弗輯非
孝也即日謝事歸治田築室扵先墓之側日狎田夫
野老為耕牧樂甞属弼曰汝當從大儒先生學以紹
隆其先業勿復為刀筆吏弼遂出㳺浙東西厯聘諸
老生而師事之著書以自見君之教也君娶葉氏生
子一人即弼今辟樞宻分院㕘謀官女二人長適盛
某次適㑹稽縣主簿毛彦穎再娶蒋氏無子弼之弟
垕盖庶出也君生扵至元癸巳十月廿三日申時及
卒同其年月日時得年六十有一以某年月日塟于
上海髙昌鄊之陽洷原與葉氏同竁監察御史張公
士堅以君守正不阿題其墓曰正齋殷君之墓而金
華戴良為之銘銘曰
丁為顯宗濟陽其始居湖四世趙宋始徙君之大考
逃乱華亭遂匿厥先以殷嗣丁猗君之生實配前徳
頎而陽陽而心翼翼亦既筮仕歸忠于
君施約則已播恵在民嗟嗟我君宜貴而顯何施之
深而力之淺維其有子克大厥家天祉正人非在兹
耶
　　　　止軒居士金君墓誌銘
嗚呼自三王不作所以教養天下之士者有不至而
風俗之壊乆矣扵此有人焉能以孝友行扵身化扵
家使其子孫丗守而不失如唐之張氏五季之陳氏
宋之孫氏陸氏其風聱氣㮣豈不足為世勸㢤此吴
門金氏其事有可叙述焉而居士盖其卓卓者也居
士大梁官族五世祖諱鑄始自大梁来徙因家焉鑄
業儒與其弟鈞甚和恊不分財異居友爱之聲聞扵
吴吴人無逺近親䟽皆習知其為人至今言者猶為
之慨然也鑄之子曰履曰順鈞之子曰益曰謙至順
之子曰昱曰晟曰昇昱之子曰伯逹晟之子曰伯榮
曰孟祥昇之子曰伯迪而家䆮盛然未始以富而廢
禮伯榮生子六人而居士其仲也居士諱弘道字逹
可晚乃自號止軒居士自㓜天質粹羙恂恂蹈䂓矩
惟謹伯榮甞竒之曰集吾事者必是子也至是果能
刻苦自脩復以孝友帥其家居士事毋吴夫人甚至
吴好逰居士每與諸弟輿之庭廡間冀得其歡心一
日吴病疽居士晨夕抱持不少懈迨革居士口吮其
疽以潰且焚香籲天碩以巳年益母夀吴扵夢寐中
忽聞震聲如驚雷者三病以尋愈及吴卒居士持䘮
盡禮居扵倚廬言必戚哭必哀比塟隂雨浃旬居士
毎夜泣禱上下神祗辞極悽椘至期乃霽既窆雨復
如𥘉人以為皆孝感所致居士扵兄弟克盡和儒之
情諸弟有幹才者則委以家事有仕資者則給使出
仕至扵事育之責一以身任之既而伯季皆早死獨
其仲復善在兩人友爱尤䔍𬒳服飲食同之憂悲愉
樂共之居士蚤失配偶而終身不再娶屏䖏一室旁
絶姬侍惟左圖右書焚香獨坐遇夜則課諸子以學
且喻之曰吾世儒家汝䓁當紹承先志母堕其業及
復善之子起以諸生起家為常熟同知仲兄公大之
子璹中浙省鄊試未甞不喜動顔間先是有士人與
名鄊薦者當㑹試禮部貧不克行居士既資其行槖
復給其家使無後頋憂其士遂豋名上苐為時名臣
人有以白金寄居士者未㡬兵起居士倉皇出避暨
還空其家無一物遺居士乃别具金歸之且曰即前
所寄物也人唶唶稱異曰吾聞古有義士者扵今始
見之矣居士衣食有餘輒以賙其鄊里之不足親戚
宗黨待居士而婚塟者若干人居士性甚嚴家庭之
間曽不少假以色辞及至接官長交朋友則言温氣
和如在春風中然雅爱名山川暇日則扁舟出㳺翛
然忘返平居讀書手不釋卷尤喜吟詠以自陶寫有
止軒随茟若干卷貧樂吟槀若干卷蔵于家居士年
老而康強一日病忽作謂復善曰死生之道猶晝夜
然人之所必至無足憾者汝弟益脩其家政以迓續
前人我死其瞑目矣言巳而逝居士生扵大徳丁酉
六月六日丁酉䘚扵至正乙巳閏十月十七日辛未
踰月一日甲申塟于婁門王村先塋之次享年六十
有九娶曺氏無子以季弟止善之子權為後孫一曰
夀同居士不樂仕進集賢院甞錫其號曰貞逸先生
而有司則以居士兄弟同居至六丗為請于
朝而旌表之號曰義門嗟夫世之享有隆名盛位或
身不終或至子孫而失者多矣而居士一門乃以孝
友相傳至扵永久而弗墜何其賢㢤銘以彰其徳亦
以勗其嗣人云銘曰
有斐君子在吴之中本支六世燔㸑同門燁旌書双
表崇四國頼以敦澆風敦澆風徳何厚白石可爛銘
不朽
　　　　申屠先生墓誌銘(并序)
鳴呼是惟申屠先生之墓先生家于暨之陽距余居
不二舎近而辱與為忘年交者餘二十載從余從禄
四方歸而復求先生扵暨上而先生死矣嗚呼悲夫
先生諱某字某申屠其氏也大父某父某皆隐居而
終先生夙有異姿自成童時嶷嶷不與凢子齒然家
故貧稍習吏事以自給未㡬金華黄文獻公為其州
之判官一見即大竒之謂曰子何以吏為㢤遂教之
治經為舉子業習之數年自謂功名可覆手取不煩
乆苦一室中乃治装出㳺踰濤江而西宿㽞吴門客
丹丘柯公九思所丗之名人魁士鮮不與善而亰兆
杜公本武威余公闕臨川危公素永嘉李公孝先尤
號為知已至是諸公交相引重一時聲譽藹然騰在
人上及􁂗試鄊闈其軰歛袵畏服皆曰莫先申屠生
然屡舉不利僅中辛巳甲申副榜以新例授徽州路
歙縣儒學教諭改信之貴溪序遷婺州路月泉書院
山長所至扶善遏過得師道甚先生學負經濟慨然
有志扵當時頋厄扵下位噤不得一施遂韜光歛耀
與世相浮沉然人咸知其可用至正間師旅飢饉並
臻逺近騷動方面大臣以不稱聀罷去相望浙東肅
政㢘訪副使百家訥公方獨署一道事思得髙才之
士為已助或薦先生之才不在諸葛亮下即走幣以
聘欲以㕘謀㽞幕府先生辭不􁂗乃以五經師起之
舎諸郡庠事無大小公悉諮之而後行乃増築城郭
遏至姦盗黜贓吏賑貧民浙東之政為天下苐一者
先生之助居多先生年且老行将堅卧空山為終老
計而東南兵起鄊邑失寕蹙蹙靡所止居有間関歸
國之心焉巳而疆土内附荐徙逺地先生益危言危
行不少貶損而䘚以徙死嗚呼悲夫先生學通春秋
而深扵左氏傳鄊之諸生執經考疑者継于門而所
著春秋大義熟在人口然㝡喜為詩勾章棘句洒然
有杜甫之遺音至扵作字則清妍宛宻雖楮遂良薛
稷復生殆不是過平居議論風發品藻古今人物亹
亹不能休座客聞之率為之奪氣而諧謔調笑卓詭
不覊又一䖏以和且善飲酒賔客朋㳺必劇醉雅歌
投壷窮日夜不厭行槖雖屡空無所問也治家嚴而
有禮伉儷相敬如賔課諸子以學家庭之間而自為
師友其遇童㒒有恩意故臨禍患無一離判者娶東
平呂氏河南道肅政㢘訪使唐臣之孫女曲阜縣尹
貞之女有賢行以憂致疾亡子男二人長濬次􁂧皆
能丗其業女二人長適文獻公之孫某次適某生扵
某年月日䘚扵某年月日得年六十䘚之日惟濬在
左右即收焚之将凾骨以歸然竟坐貶不克後三載
以例放還始負其骨塟于其鄊先塋之次原曰某原
某年月日也扵是濬䓁踵門泣拜曰先人所為㳺而
有文者誰乎幸哀而賜之銘使死者有知将不抑欝
扵土中矣先生𬒳遣時甞託余經紀其家事巳而家
属在遣中未能少承其所託豈意今者遽銘其墓耶
嗚呼悲夫銘曰
才可大施而位不贏何志之忠䘚與禍并惟其乆閟
以唘厥聲吁嗟先生
　　　　方大年墓誌銘(并序)
某年月日暨陽方君大年䘚扵金華之寓舘既卒舘
人輿而致諸家閱五日始克大小歛成喪明年十二
月乙卯塟于其鄊之髙湖前事之月其子文燧舎杖
笑拜使者以書来告曰先人不幸以死累夫子今将
以日月塟敢以銘墓之辞重爲夫子累不肖嗣方居
次不得跣以請余受書哭曰嗚呼吾尚忍銘吾友也
耶又數日大年之弟楨来速銘且曰不得銘無以塟
廼叙其族世名字及事始終而銘之大年諱椿字大
年其先睦人也後遷越之暨陽大父鐡贈奉訓大夫
同知紹興路事父洵沅州路䝉古學正大年之宗素
盛且好禮自其曽從祖甞大開義塾聘明師儒以㳤
其家之子弟及四方之學徒扵是吾邑淵頴先生吴
公實為義塾師大年時未弱冠己能執經考義嶄然
出諸生右諸生方業應書䂓利祿大年獨鄙而不習
曰大丈夫不能為相扵朝堂佐天子致太平則當将
三軍之士立功業扵邊陲苟皆不得寕退而隐䖏抱
吾才以沒丗誰能抑首促促習此俳優語以僥倖扵
萬一耶故其為人慷慨有大志善謀議負膽畧儼然
戰國諸君子之遺風時東南搆兵連數歲不觧大年
毎偃卧一室計其勝負成敗百不失一二然所守以
正不欲為苟出聘幣継于門弗頋也大年遇􁈯黨以
㤙接賔客以禮九族之親或愚待之不以愚而慢士
大夫之賢雖失势待之不以失勢踈一時人士聞大
年之風者無不與之㳺大年輒刲羊貰酒詼調醉呼
以為樂雖經時歷歲未甞有所厚簿勤怠也扵是近
逺諸郡邑日入扵乱大年心懐憂欎得唾血病者乆
之一日出逰金華舎余之近舘余方與之豋八詠樓
誦沈約之詩俯仰溪山追逐風月以舒其志觧其憂
然未㡬病作唾血數升翼日又大作唾出數斗許遂
䘚大年兄弟四人長大年季曰梴曰禎曰棐皆以和
恊稱其妹適福建行中書平章関僧配曰石氏生子
男二長文炳早死次即請銘者有父風孫男一曰墜
孫女一俱㓜生扵延祐四年丁巳歲七月十七日距
卒時得年四十六嗚呼余與大年俱淵穎門人有同
門之好辱交既宻且乆有同志之樂術業同而出䖏
同至扵生之年又同則交友如大年者指不再屈矣
禍患餘生方資大年以為助而大年乃託我以死銘
以誄之固有所不忍者焉銘曰
筐不可以持屋驊騮不可以服車橇不可以履川守
正之士不可使從邪此大年之墓後百十載人将過
之而咨嗟
　　　　亡妾李氏墓誌銘
妾姓李氏河西人故江南行御史䑓治書侍御史䔍
魯迷失公之妻姪女也公以李之恵敏且早孤抱之
為已女未㡬公薨其義母復抱以適維楊董氏董亦
河西貴族與太尉御史大夫髙公太尉丞相荅失帖
木児公皆姻婭兩公既官江南而其諸子又皆從仕
浙東西有祿食故遂携家即錢塘居焉扵是李年十
九以至正乙巳冬自錢塘歸余為妾余時以淮南儒
學提舉㽞吴門與妻金華縣君居李入門事余恪敬
以順事金華縣君肅恭畏謹歲時率諸女婦進拜捧
觴稱夀無違禮家庭之素習然也李氣貌頗荘重兩
頥豐下耳長而垂或以爲禀之天者宜厚然竟以事
余之次年感暴疾以亡距入門時僅六閱月丙午六
月三日也亡後三日用浮屠法火厝于吴東門外凾
其骨塟滅度橋水裔吴之士友自學士陳公而下咸
来歸賻而大夫公之子㕘政安安公亦蹐門吊哭後
一月金華縣君徃錢塘命子禮擇道士之有功行者
爲醮以度之集慶路同知宣君昭實啇其醮事且成
焉又一月余始追刻其事扵石納諸水爲銘
　　　　衞莭婦墳記
丞相掾姚翥書其外祖夫人衞莭婦之行事丗次而
使圖所以傳後世者按莭婦諱覺善姓王氏家臨江
之新喻父諱惟逺生十八年而歸維揚衞桓歸十一
年而桓䘚莭婦悪衣悪食御之無愠色井臼中饋之
事親之惟謹紉縫之勞聀之不廢以止有吾姑也故
致其養愈勞而不懈以其失所天也故奉其先愈人
而猶悲平居訓諸子以恭儉待婣舊以慈爱化女婦
以柔順而内外親無戚踈愚良軰者附卑者慕曰可
矜法也當桓之亡莭婦年尚少父母之家欲奪而嫁
之莭婦泣曰吾夫既亡吾不忍即死者期有以飬吾
之姑奉吾之祭祀撫吾之諸子如斯而巳它非所敢
知也其賢如此至正戊子間郡守程公鐸以事聞淮
東部使者姚公􁀍加察詳焉表其門曰莭婦王氏之
門乆之淮南兵起里有姚丗亨者莭婦壻也謀避地
江南因輿莭婦行且挈其一孫以從行至姑蘇遂僦
居焉至正戊戍九月一日莭婦䘚扵丗亨之寓舎得
年八十以某年月日塟吴縣之吴山湯家原子男二
人長曰國祥次曰國珎女二人長妙㳤適陳某先䘚
次曰妙清世亨妻孫男一人曰庸丗亨生三子長曰
習次曰翥即請文者季曰翀皆莭婦撫養以成盖妙
清出也嗚呼古者婦人不識􁰽屏笑言不聞扵鄰里
名不出其境而善行止扵閫以内今莭婦生則署其
行以表焉沒則紀其事以傳焉不亦戾古之道乎雖
然丗不古若自公卿大夫無完莭而彼婦人者能之
則表而傳焉宜也是亦道之熄也嗚呼悲㢤為述其
㮣刻而記諸墓
　　　　陳㢘訪壙記(代孤子)
嗚呼我先公諱允文字昭祖姓陳氏其先柘城人扵
通議大夫簽河南省事贈正議大夫吏部尚書文肅
公諱思濟追封穎川郡夫人王氏之室為孫贈嘉議
大夫禮部尚書諱某贈穎川郡夫人李氏之室為子
朝列大夫僉廣西道肅政㢘訪司事中議大夫中山
府知府致仕諱誠贈穎川郡夫人某氏之室為從子
先公乃知府公所出尚書公無嗣故以文肅公命為
之後焉先公由儒士試吏憲部歴御史大夫丞相掾
授承直郎禮部主事尋奉特命改太禧院断事官經
歴轉奉議大夫陕西諸道行御史䑓監察御史遷江
南諸道行御史䑓監察御史改西䑓都事擢奉政大
夫復拜監察御史除朝請大夫浙東海右道粛政㢘
訪副使継以中順大夫移副江西憲陞太中大夫海
北廣東道肅政㢘訪使以嘉議大夫禮部尚書致仕
先公晚值中原兵起徙居毗陵尋又避地于吴竟即
吴門寓舎薨焉生扵至元壬午歲十一月十八日丑
時薨扵至正乙已歲而同其生之月日時夀年八十
有四以是年十二月戊午塟于吴縣十三都之沙洷
村制字墩娶徐氏早丗継髙氏南䑓中丞髙公文甫
之女俱贈穎川郡夫人子男二人長介次今天女二
人長適福建道肅政㢘訪副使贈翰林直學士李文
肅公之孫煜次適中順大夫同知湖州路捴𬋩府事
王某嗚呼維文肅公以恢宏之才勤敏之學事我
丗祖皇帝徳位並著為時名臣維先公𬒳服祖訓早
有榮名歴踐華要隮秩三品而寛厚樂易之政忠勤
㢘譲之聲布于中外論者以為有文肅遺風然乃遭
時不㳤莫寕家居艱苦覊窮十有餘載卒至属纊之
日貧無以歛豈非命也夫不肖孤方俯伏草土未能
乞銘當代君子以豋載盛羙姑叙爵里甍塟歲月納
之壙中
　　　　祭陳夫人文
百乗之家碩大且昌坐役群醜駕堅驅良不有徳人
孰提其綱夫人之生和𥙿敦厖寔夷寔訐寔厚寔方
寔聦寔懿寔靖寔荘遂配君子于先有光君子發身
爰自文塲借籌幙府秉律戎行曽不㡬時荐賔于王
廼亢宗係乃盖鄊邦亦由夫人以佐以相既相君子
尤孝姑嫜生具甘旨死謹烝甞有男鵠峙有女鸞翔
靡間嫡孽一以槩量人有妾媵忌嫉是常彼方穽深
我不機張人䖏豐盈鮮克自防彼為驕侈我則匪揚
福善禍淫道由彼蒼載觀夫人宜夀而康如何一疾
竟却水漿緜延三月卒至淪亡吾儕小子乆厠門墻
遂及諸婦亦至于堂或笑或言或飲以觴昔焉叙歡
今則増傷輀車既駕丹旐央央里閈州閭躑躅周章
矧扵我属俾也可忘
九靈山房集卷之十四終
九靈山房集卷之十五
　鄞㳺藁　男戴禮叔儀類編
　　　樂府　從孫侗伯𥘉同編
　　　　短歌行五觧
悠悠逝波歲月㡬何君子有酒式宴且歌(一/觧)人無百
年五十巳過来途漸少去途苦多(二/觧)日不重旦春不
兩和今我不樂顔䏻再酡(三/觧)寒蟬在柳蟋蟀鳴莎情
以秋悲髪以憂皤(四/觧)旨酒旣傾短歌是哦聊樂一時
孰知其佗(五/觧)
　　　　門有車馬客
門有車馬客駕言故郷至問訊辭未終相頋輒揮涕
歎我久不歸流落江海裔空懐錦綉腸何有王覇器
童僕失舊歡妻子生新喟昔如鷹脫鞲今作鵠垂翅
仍聞邦族間近亦多凋弊市朝旣遷易衣冠恒殄瘁
松栢匝廣阡蒿莱蕪故苐天運無終窮人事有崇替
彼道苟如斯此生安足恃已矣勿復言興衰自古然
　　　　巫山髙
巫山望欲極神女出何遲朝暮自雲雨君王徒夢思
䰟乗林樹合心着峡猿悲婉孌陽臺夜不知今是非
　　　　鴻鴈生塞北行
鴻鴈何從来千里度江湘當春既北飛渉秋復南翔
南翔違霜雪北飛迯畏陽豈不念郷塞所至有炎凉
客子别家乆遥遥征路長朝㳺齊魯國暮行呉越郷
何思㧞㤗茅惟憂繫否桑壮心移歳華徂貌委年霜
蓬落繞木莖蓮飄恋舊房此邦雖樂土故郷焉可忘
　　　　戰城南
将軍西出塞冐頓北臨関欲戰䓗河道先奪枽乾源
鐡騎巳雲集革車仍電奔綏邊吾豈敢聊報一餐恩
　　　　雜怨二首
並翼猶有義比肩猶有情誰知歌扇妾虚負合歡名
　　　　又
君淚如朝露妾淚如春瀾朝露應時晞春瀾何日乾
　　　　三婦豔辭二首
大婦蕩湖船中婦歌采蓮小婦獨嬌態含羞辤未宣
牽蓬掩花面何䖏不堪憐
大婦剪羅衣中婦綴珠帷小婦獨無事月下理娥眉
花落滿庭曲何從覔履綦
　　　　飲馬長城窟行
将軍西擊胡道過長城窟飲馬馬不前為有征人骨
征人之骨朽且寒沉冤浸恨知㡬年當時亦為擊胡
死流落孤䰟此水邊秦皇秦皇好征討誰識窮兵是
無道為君無道天實亡不俻中朝備北方一朝禍自
蕭墻起囬首長城空萬里
　　　　雉子班
天地茫茫遂物情雉子班兮在林埛心懐耿介飛且
鳴扇綺翼振錦膺文章盡稱麗意氣自多驚寜判帶
箭死榛莾不肯為裘奉聖明韓信烹漢鼎仲由醢衞
庭智勇難並立賢愚每相傾冝㢤避卋士徃同雉子
逃其形
　　　　城上烏
城上烏翛翛尾畢畢逋體寒誰識得聲短強相呼為
憶結巣岩穴日一歳還生八九雛羽成翮俻各飛去
乃㽞阿毋向城隅向城隅何所止居烏将北㳺雛莫
與俱我欲逺㗸汝力弱而口瘏方欲舎之行又恐秦
家桂樹枯雛兮雛兮慎所如母毀汝巣毋閼汝軀
　　　　有所思
我思羙人乃在瀛海之東隅去路何迢迢青碕緑浦
相縈紆常時起向髙樓望羙人不見空愁予空愁予
路難越夢裏縦窺巫峽雲覺来詎覩洞房月記得洞
房年少時繡户文牎羅綺帷鸚鵡盃中酌芳酤鴛鴦
褥上聽歌辤荏苒歲云暮佳期不得頋鏡臺朝揜學
月眉花堦夜黯如雲歩羙人兮羙人年年此地暗思
君碩君莫作秋来草一迴見之一廽老
　　　　艾如張
翠爲衿錦爲衣朝朝暮暮澤水飛澤中青草深且茂
莫聽尓媒登壟雊壟頭西接桃李塲蓬藋艾盡有羅
張羅雖可避機莫測尓誤觸之恐身傷請㸔舊日張
羅䖏祥鳯冥鴻不肯頋
　　　　朱鷺
朱鷺何從止去啄金堤飲玉水朝随赤鴈暮碧鷄蕩
漾驚波不得棲有時挟子上林去網絲紛紛復難避
不如歛翅江海湄逺却幽并㳺侠兒
　　　　白頭吟
莫把白頭吟来調縁綺琴蜀客當年聘私室兩情緫
向琹中得誰信黄金買賦時已是青蛾辭竉日兎絲
春来託女蘿雪霜未至尚纏柯若箇人心如草木不
到白頭妾遭逐妾有嫁時緑玉簮時時挿髻恱君心
一朝堕地双股折恰似君心中道絶我簮縦折猶共
蔵君心一絶去他郷
　　　　西門行
出西門望崦嵫莫停乾軸駐坤維歎人生感盛衰夀
命百年焉可期燕東逝鴈南歸今日不樂待何時鍳
徂貌撫頽機起招親識飲華巵唱歌曲揮舞衣放情
舒意觧憂悲
　　　　題羅氏五老圖樂府三觧
五石隕東海鍾秀五老人五石隕東海鍾秀五老人
厖眉鶴髮槁項癯身韜光飬晦葆精毓神年既孔髙
福亦随臻歌以言之鍾秀五老人
家居五磊山人與山俱夀家居五磊山人與山俱夀
伯也居前叔兮在後上孤楚老下鄙燕竇如星之列
如嶽之秀歌以言之人與山俱夀
睢陽圖五老乃萃羅氏門睢陽圖五老乃萃羅氏門
昔聮郷􁆒今則同根昔在朋僚今作弟昆匪善曷致
匪義奚敦歌以言之乃萃羅氏門
　　　　日重光行
日重光天命良悠悠日重光隂迴陽薄春復秋日重
光人生百年苦易滿日重光黒髮㡬時還白頭日重
光花謝必再開日重光人不再少老即休日重光堪
歎冨貴利逹日重光一時變滅如浮漚日重光何不
學彼神仙日重光逍遥物外身長㽞
　　　　月重輪行
天運茫茫月重輪盛時難乆長月重輪窮通榮辱一
来一去無常月重輪人生在世忽焉遷變如流光月
重輪善㢤古昔人功立名揚身沒之後千載何煌煌
愚覩一時聖視無疆我觀我生堪歎傷堪歎傷
　　　五言古詩
　　　　感懐十九首
黄虞去我逺大道邈難追悠悠觀世運終古歎興衰
王風哀以思周室日陵遲二伯方迭起七雄更相持
兼并逮狂秦干戈益紛披復聞晋虜亂五胡乗禍機
殺伐代相尋昏虐無休期群生困塗炭萬象翳氛霏
豈無憂世者咄嗟吾道非楚狂隱歌鳳商山淪采芝
去去君勿疑古今同一時
　　　　其二
杪歲属揺落青蒲忽青青萌逹未㡬日大火已南明
天運一如是廢興安得停商郊遷夏鼎殷士祼周京
兾方既巳沒亳社亦巳平務光真逹道敝屣薄時榮
　　　　其三
大運淪三代髙人尚誰窺昭昭羊裘子乃悟白雲期
身託富春耕心罥桐江絲髙視萬乗主清風振四垂
世間驕豪軰驅逼正㘈㘈何當攀逸駕山顛與水湄
　　　　其四
寵極辱㑹至勢利真禍羅君㸔道旁木㡬曽成斧柯
世中繁華子追恨每苦多芬芳有徂謝平地生風波
陸機去華亭蘇子狭三河平生巳謂畢末路其如何
　　　　其五
髙居觀群動役役将何爲巧智逓傾奪利欲争刀錐
古昔有遺言財多怨之歸夭桃沭春雨灼灼能㡬時
累愚不知戒永爲逹士嗤
　　　　其六
吾觀隂陽化浩浩靡有停圎光甫東照靈曜巳西傾
以之歎斯世誰能獨乆生金仙談寂滅老聃示窈冥
亦有羡門子道與元化并不死復不老翩然淩太清
頋憐蚩蚩軰誑譎誤丹經
　　　　其七
秋風何蕭瑟一夜下庭緑登髙望宇宙悄悄傷心曲
人生百年内四序相迫促衰顔與頽運去去不再復
今晨與君㑹明旦成徃躅夸父走虞淵前途乃尓速
世人不自悟朝暮營所欲氷炭滿襟抱殊無一朝足
奄忽乗物化身名同草木
　　　　其八
時秋救邊急喧呼聞點兵荒城接沙漠群馬盡嘶鳴
荷㦸者誰子贏糧将逺征借問何所之天驕窺漢城
西奔丁零塞北走單于亭窮冬氷雪交殊方不可行
骨肉兩决絶悲極哭無聲怯卒當勁虜投魚饇長鯨
巳分沙塲死暴骨無完形驅車舎之去不忍聴此聲
聖人御㝢内早使太階平
　　　　其九
伐木音乆廢交友竟吾欺利害紛啖食迫逐方交馳
晨起踐零露四頋将安之東路阻山海北走到臨淄
臨淄古齊國淳風亦早衰惟聞管敬仲嘗受鮑叔知
其人今巳歿鄊里失其依知音苟不存仗劔起旋歸
　　　　其十
蛩蛩分蟨食有難負以逃一飽不忘報况復成乆要
子大啄母腦亦有東山鴞同氣且相殘将復敦外交
　　　　其十一
蓬莱與方丈乃在東海湄中有一老翁人說是安期
暁沭暘谷水夜燔若木枝手中碧玉笙時把𬗋鵉吹
我欲訪仙術長跪前致辭飈車歘髙舉騰空掩徂輝
躋攀莫䏻及望望成朶頥何時駕飛鸐揮手與世辭
　　　　其十二
玄圃有丹木八榦何亭亭光同白玉潤液比碧瑶清
不知何年代産此至陽精仙經所嘗言服之可千齡
吾将具舟檝渉海掇其英
　　　　其十三
良辰豈長遇隂晦在湏臾今日弗為樂明旦恐不如
都門多佳䴡清囀當座隅促席道平素况有髙士俱
列爼過三鼎傾酒盡百壺揮金娯心意慷慨不􁭉儲
逹人毎㴞蕩俗士恒自拘白頭懐轗軻撫巳一長吁
　　　　其十四
在世忽如寄胡乃勞其生濁酒報𥘉熟頽然醉前榮
日莫彩雲歛天宇湛虚明群動各已息一鳥忽嚶鳴
感之欲長歎酒至還復傾陶公歿巳乆誰能喻吾情
　　　　其十五
索居将永矣浩然懐故都故都何䖏所限此江與湖
時時起望之風波緬前途獨見双飛燕連翩還我廬
我廬有樷菊近亦開㡬株恐從分别来靈根日就蕪
請為語比鄰蚤把惡草除惡草除巳盡歎息復何如
　　　　其十六
落葉響空山覉鳥號莫林此時單居婦哀怨起瑶琴
清商逐風轉三歎有餘音分明曲中意感此離根深
空床亦易守時寒難獨禁凉飈一夕起逹曙懐重衾
君固執髙莭詎知傷妾心
　　　　其十七
家蔵兩寳劔巳合雌與䧺潜鋒在金匣謂當長相從
何言風雨夕化作双蛟龍一㳺呉水西一落豐城東
相去邈千里時時氣上衝神物終不隔歲晏㑹當逢
　　　　其十八
㳺魚返重淵飛鳥歸莫山行子别鄊國既乆何當還
日落長風起稜稜氣遂寒居人息深帷浮客未遑餐
憂虞銷素質風霜凋夙顔惟餘一寸心歳莫保貞堅
　　　　其十九
渉波采芳馨見此緑荷好褰莖折其絲芳情共纏繞
良人乆離居欲寄隔逺道逺道不可即擥物坐空老
　　　　㳺香山
薄㳺東海日巳羡香山名飄泊遇知巳招邀諧夙情
漾舟孤浦彂抱䇿古原行迤邐遵浄域紆徐欵禪扃
𬒳雲禮𣑽像漱玉事尊經洞尋佛迹古井瞰錫泉清
前峯象騰勢後崖獅化形忍草林際碧覺花川上明
塵中累可絶物外理冝冥碩言持有漏即此問無生
　　　　㳺東湖
漾舟疑港㫁進㠶喜湖廣境麗趣非一路迷心己徃
雲峯互稠㳫烟波紛滉瀁𣑽宇浮鏡入淋宫躡屏上
浪起孤嶼沉水落衆山長隱隱草畔堤悠悠蘆際榜
幽懐自此多客情復誰奨身固脫虞穽心猶寄塵網
安得超世姿来縦山泉賞
　　　　㳺大慈山
水行境謂盡陸岀路旋通乃即蒼松逕歩入青蓮宫
連嶂既􁦛崒宻林亦葱籠地渉清净界身㳺紫翠重
臨流玩廣沼企石眺竒峯寒鏡湛秋夕碧玉劃晴空
蘭若與年峻象筵縁教崇謁祠慨鄊相尋僧叩禪宗
契理已無像觀念豈有窮碩絶區中縁永依塵外蹤
嗒然遺身世年齊天地終
　　　　㳺天童山
避囂去城市遣悶在川岑遂申獨徃意行此無盡林
松篁儼映欝蒼翠邈深沉九隴山巳見三生石可尋
列障圍招提傑閣俯嶇􁃔池光亂塔影澗流傳磬音
龍化井巳竭虎去泉徒深周頋信靈迹遲㽞多賞心
念未委塵妄事可息煩襟即理苟巳恊何用戀華簮
　　　　㳺育王山
栩栩招提㳺冥冥山海觀玉几峯影横金沙水流澷
鷲嶺騫皦日鴈塔恃清漢逺睇朱甍起近覩丹宫煥
金輪事巳徃舎利光猶爛亦有巨人迹不随塵刼換
陟降境愈繁應接日旋晏耆闍固追衍泉石寜盡翫
浮生諒多途又動歸歟歎
　　　　贈别汪㝎海三首
兄弟本同氣恒如行路人誰知風塵交翻勝骨肉親
異郷方繾綣中路遽華分素琴彈别鵠有耳不忍聞
　　　　又
前舟已云發後舟更誰待春事動江臯客愁滿山海
别晷只湏臾㑹期知何在亦既違素心安得顔不改
　　　　又
故人忽巳别兀兀吾何適暮投甬東路不見徃来迹
古寺静脩廊空齋冷虚壁獨有階上苔猶如舊時碧
　　　　題盤隱軒
曲蹊繚深碧廽澗澄遥清誰知慈水上亦有盤谷名
慕巢屏世喧䓁李薄時榮仿像中原路迢遰太行行
軒居儼映蔚甍棟歘峥嶸暑檻停緑樹夕堦飄素英
一翁臨暮齒二㣧當弱齡秫醑報𥘉熟瓢斚自同傾
厭厭檢素展寂寂塵事冥窺鳥感歸翼觀魚悟潜形
既已愜時物亦復諧友生琴書許交錯辤翰俾縦横
老我記曽㳺遥途阻重征溪山寄幽夢林堂㽞恨情
可随東浦月流光到君庭
　　　　贈星士
少小事㳺說南越仍北燕謀身難委數作事詎由天
偶遇青囊術從䆒白衣年窮通三算裏出䖏九宫前
乃知蟣蝨臣亦應箕斗躔諄諄造命訓粲粲非相篇
其言固多辨乃不識子賢
　　　　㳺慈湖
青年尚竒偉末暮竟迍邅出㳺訪陳迹歷覧愧前賢
湖光紛蕩漾山色互澄鮮人以㳤氣鍾境由名徳傳
我来值𥘉夏物意盈化先渚蒲革曩悴雨荷媚新妍
披榛度南徑躧苔趋北原川岳無隱形祠宇有餘閑
俛視淵底魚仰觀天上鳶撫化心巳愜即物理自全
舞雩記曽詠濠梁憶荘言不見祠下人感激爲誰歎
　　　　㳺㝎水
常公開化地源師講經䖏人物有古今山川無新故
槖駞既西峙鳴鸐亦東翥清泉冽廣沼蒼松夾永路
入寺結青蓮愛方薫玉樹三足想後因四禪感前悟
此生真幻化學道柰遲暮感歎頋昔心悵焉起遐慕
　　　　蒲菴
睠彼水中蒲采之将何以母老不下堂兒行在萬里
空門隆孝思除是睦州師
　　　　天香室
咄此月中桂移根向金沙清香滿幽室天都亦未加
憶在𣑽王家曽㸔優鉢華
　　　　中秋翫月
前時避世亂遑遑齊魯間豈無中秋月掩淚不忍㸔
南耒如昨日秋空月又圎時運尚環周客子未歸旋
身覊逆旅舎迹隱滄海壖不惜歲年晚所悲窮路寒
知心有好友置酒當前軒邀月與之俱怡我戚戚顔
我顔固可怡我心亦可歡獨柰秋月輝鮮明非徃年
　　　　次韻荅毛彛仲提學
毛君扵為詩思擅語復老氣吞雲夢入力蹴崑崙倒
杜壇時踔躍韓窟極探討晋宋失風騷齊梁譲葩藻
謂當擇珉玉乃忽忘醜好􁈔紛贈瑰詞錯落見龜寳
泠泠伐木音亹亹太玄草光恠蟾陋室巧麗怛愚島
朝諷巳推襟暮讀仍退抱戒亡擬刻琰懼泄思爇藁
才髙毎遭忌命險真再造昔也赴湘流今兹蹈海潦
人固有屈伸世豈無白皁羽翼低易摧聲名積難掃
指注者流俗鍳觀則穹昊誰其絃我歌為君薦神保
　　　　客中冩懐六首
　　　　　其一(寄婦)
結髮為夫婦所碩在偕老誰知頭白耒䘮亂不相保
我昔從一官携汝登逺道芙蓉蕩風波寕有㡬時好
猶記東門日别歸方草草再拜前致辭幽咽不能道
手提小兒女慟哭向秋昊詎識是生離積骨白浩浩
汝歸終可安我去事轉艱家既異疇昔去住亦俱難
况乃畢㛰嫁百費萃兹年内方撫群小外復給上官
日夜聲嗷嗷孰與分憂煎夫妻不同苦不如寡與鰥
汝幸毋我尤我行偶迍邅人道無終乖天運乆亦還
豈復長流蕩庶徃共飢寒
　　　　　其二(憶子)
緜緜我瓜瓞引蔓空尓長有子将得力棄之徃他鄊
他鄊與故里兩地永相望獨有中天月逺照雙松堂
双松我所植念之猶不忘况復児與女不見今六霜
大兒踰弱冠有姊同己長想當望我時齊行松樹傍
見樹不見父嗚咽淚成行小女年尚稚與弟走踉蹡
相呼戯樹下何䖏褰父裳反哺有慈烏跪乳有羔羊
人事獨睽乖俛仰我心傷
　　　　　其三(念姊)
淮隂古壮士猶感漂母情而况我同氣由来恩愛并
一朝遭世患舎之以徂征惟當欲去時涕泗下交傾
荏苒歲年莫兩鬢各星星毎念焚鬚事怛焉心内驚
老去成飄蕩所志在偷生頋枉申申詈詈我乆逺行
我欲喻中懐獨有弦歌聲弦歌清且悲一鼓淚巳零
再鼓三歎息四座不忍聼可随晨風去長跪陳素情
　　　　　其四(思弟)
将老計轉拙故里不得安兄弟各東西何用保餘年
前時呉山上與汝酌東軒巳知是乆别盃行淚如泉
征夫懐徃路居士恋故山音容從此隔望望兩心酸
去冬得汝書知汝病未痊道逺不能頋掩書一長歎
迩来頻夢汝喜汝無病顔生死方未知誰能詰其端
自嗟農家子止合老田園才踈學更誤遂為塵網纏
晚莭益零落何日得歸旋仰視雲邊鴈群飛必相連
徘徊失所從愴然摧心肝
　　　　　其五(示姪)
老来逃世難心力豈能及頼有平生親得免諸患入
時當萬里行所向輒險澁山多虎豹虞水有風浪急
自非吾骨肉誰能去鄊邑巳遂伯陽遁尚洒楊朱泣
何邦為樂土仍期共棲集囊中黄金盡資用将何給
豈惜終憔悴在困難獨立憮然念猶子詠言著斯什
　　　　　其六(懐友)
貴盛多士趍衰賤親交棄投老渉險艱誰人敦氣義
徃歲客呉越保身無善計風雨交横来倉皇不知避
隂雲竟日起龍蛇沸相噬咫尺且莫期千里詎䏻致
徘徊畏途上所向色憔悴不有髙世士緩急吾何恃
時時想舊情涕淚滿衣𬒮恨無縮地法一見陳徃事
絶塞悲鴻鵠秋原老騏驥同心不在眼蹉跎愧前志
　　　　賤生述懐呈在座諸公
靡靡五月中忽忽值初度載觀此身世安得不悲慕
我自弱冠来早已失恃怙莫攀墳上栢㡬歴歳華莫
一官兾榮親乃與禍機遇不得頋妻孥誰能問丘墓
三歲客東海月夜鵲飛樹餘年尚㡬何未知止息䖏
幸有同心人相期此漂寓投身豈無所揆意難即去
今日㝎何日兩鬢巳垂素猶子請揮觴邀賔強笑語
詎識忘憂物翻是傷心具我親長已矣我兒今孰撫
一女年亦笄誰與畢㛰娶固頼慈母在艱難營近務
終愧為人父有子不能頋盛衰豈人為賢愚亦天數
苟不替宗桃何憂復何懼我躬且不閱尚暇身後慮
　　　　近觀以大鶴年和韻諸詩因借韻呈二君
　　　　　　子併述巳志云耳
輝輝凌霜葉歲暮靄顔色冝㢤固窮士秉心如鉄石
志乖尚欣豫道勝豈愁寂冠服自今兹操行真古昔
挾冊時政寒照簷光巳夕孫生譲苦心袁安同至徳
長風掃凝塵荒苔翳行迹知音諒巳稀守賤何所惜
栖栖東鄰子亦脫卞公幘
内懐松桂性外抱霜雪色心巳委窮通家豈問儋石
義廩餉飢劬僧榻借禪寂晤歌度芳晝清嘯終遥昔
避世多歲年臥病㡬晨夕使者求顔闔邦伯候龐徳
塵中既息交物外姑屏迹但期髙士賞豈頋癡人惜
緼𫀆苟不恥無言受衣幘
傷禽有驚韻逹士無怨色彼道政多岐我心非轉石
遥途寄孤蹇衡茅守虚寂新喜絶方来故歡慚宿昔
靡靡念平生厭厭閱朝夕青黄信為灾支離乃其徳
老聃尚蓬累宣尼猶削迹蹈道苟勿愆沒身亦何惜
且共酣中人一咲穿吾幘
九靈山房集卷之十五
九靈山房集卷之十六
　　鄞㳺藁　男戴禮叔儀類編
　　　五言古詩　從孫侗伯𥘉同編
　　　　貢尚書新祠六詠
　　　　　髙風䑓
重城控閩徼維西有崇䑓江練望中滅峯蓮行䖏開
海引頽波去山約髙風来境在人巳亡目極令心哀
　　　　　鳴鳯亭
言登三山道遥望鳴鳯亭勢髙翔北極境勝壓南溟
巳恊吹笙趣空多衘詔情嘗聞故老語貢公此遺榮
　　　　　西泠泉
兹泉誰所發地脉一朝通昔彰思治意今寓澤物功
停車已酌㢘横經仍飬蒙伊人竟何在流恨有遺蹤
　　　　　思玩軒
粤部􁎗星使海邦分地官清聲播遐壌遺愛託兹山
履綦滅㳺迹祠宇有餘閑椒漿阻臨奠延首一長歎
　　　　　樂善齋
若人抱深識有善必見知重士慕公旦好賢比緇衣
匹儔慕景響儐從隘門基髙齋今寂寞歳晏吾何依
　　　　　白雲窩
行窩僅容膝胡乃以雲名吕覩既云披陶思亦嘗停
仰簷歌郁郁覩室詠英英豈爲其人沒悠然見光靈
　　　　庸道提學訪予定川寓舎既而雲荘提學
　　　　亦来㑹次日庸道别去雲荘携酒至明波
　　　　約予同餞予以病不果徃雲莊有詩遂次
　　　　其韻五首
越人薄交義孰主雞壇盟遺佩憶澧浦合劒慕延平
懷故非任運歡新真達生振衣者誰氏理棹此趍程
亭午造東舘薄晚饌前榮相求配伐木吐訊感分荆
但聞悲促柱不覩笑絶纓萬事良已矣且共咀芝英
　　　　又
青春豈長遇白日不再中得失笑魯寳存亡悲椘弓
䆠㳺能㡬日干戈巳一終咄兹年歲邁何人心志同
終然蒲葦岸偶映金碧樷設筵畫堂北睇雲天漢東
舉杯問明月脫巾御泠風倡酬歡徹夜歌嘯聲摩空
身世付蠛蠓榮願等苓通放浪至天旭庭燭尚揺紅
　　　　又
句章古名郡㳺子號鱗襲惟今有兩士絶世而夐立
儒宫鼓篋㳺軍門排闥入𨳩囊但觚翰持槖盡詩什
避時車已捨登途屨仍輯丹心豈徒秉苦莭諒難及
亦有墻東客時同話憂悒
　　　　又
居人􁁅未畢行客舟巳理晤對豈無人眷戀在之子
洒洒清風生英英白雲起喜消飛珮𥘉愁纏分𬒮始
君情江上波我心井中水去住不獲偕感歎何時巳
　　　　又
負痾乖飲餞神徃形獨㽞巳悲隂漠漠復感風颼颼
㳺魚樂同逝鳴鳥恱相酬心交忽巳逺志合更誰求
酒甕漉𥘉熟𬞞畦􁈋新柔座有古毛義寺逢今貫休
以之宴河曲相從賦刀頭佳㑹頋愆期愁鬢巳先秋
誰能乆寂寞指景逐行舟
　　　　九月八日閑居無事因誦淵明秋菊滿園
　　　　持醪靡由之語慨歎乆之忽雲荘提學携
　　　　酒見過遂歡然共醉
運行儵飄忽逝水縦虚舟朱夏始徂暑素蓈巳深秋
天髙凉風冽露凝寒氣浮歸燕别春巢来鴻鳴曉樓
菊可夀衰質酒能消隱憂頋兹孤蹇迹孰慰年歲流
知心有好友携酒訪窮愁摘芳相映媚引滿同獻酬
一酌情巳逺重觴興弥幽揷花我放曠持爵子夷猶
寥寥汝陽飲邈邈龍山㳺吾今思巳髙何用登崇丘
　　　　芳橋宴集分韻得兩字
昔思整去装今願憇徂兩頋兹世路艱愈歎日車徃
達人豁繁憂羙景恣歡賞座有朋簮合庭多賔珮響
摘茰新貯囊采菊細擎掌時物巳内酬客心仍外奨
信羙終異郷雖樂非故黨何時息風波一葦泛河廣
　　　　題蘭芳齋
靄靄髙齋暮浮㳺此空林不遣蘭為友孰可與同心
緑艶媲秋色𬗋葩搖夕隂芳意徒自負幽期竟誰尋
以之念身世三歎援孤琴猗猗不成操豈為無知音
　　　　東山宴集分韻得月字
良儔㑹遙途芳醑宴華月繁思靄玄夜浩歌振清樾
暫合樂易窮念離憂難歇緜緜道路艱冉冉歲月忽
後兹胥㑹時知添㡬霜髮
　　　　㳺龍山
昔聞龍石名今覔龍山路泛江循近洲即陸入遥樹
離離列綵巖泫泫濯甘露歘見雨徴峯髙出雲飛䖏
好山殊未歷㳺子巳多趣尋幽雖欲行愛境不能去
庶慿物外蹤稍息塵中慮佛廬既崇曠雲閣復髙㩀
登臨當雨餘眺望属秋暮意同踈木寒興逐驚烏翥
蒼蒼暝色起杳杳晚鍾度耽翫樂地幽趨事嫌迹遽
為謝林下人行當重㳺寓
　　　　㳺清泉寺
路繞蒼松逈寺俯清泉幽况復得佳友来㳺當杪秋
情随水聲逺興挟山光浮兩磵渉㳺足雙峯睇吟眸
陸尋虞監宅林訪袁家丘徘徊念疇昔感歎罷冥捜
古今如大夢身世一浮漚不悟無生樂終纏有漏憂
晤言資道侣冥理契緇流咄嗟已成累竟動故園愁
　　　　永樂寺觀先師柳公三大篆及諸石刻泫
　　　　然賦此
舎舟遵微行振衣㳺净域誰知登眺𥘉已動存歿憶
大篆掲巍堂古句刻貞石辤翰固㽞今身世􁀒成昔
筠緑雨新霽山寒牎易夕方懐露電悲何有林泉適
出覩堦上苔一是舊行跡我心如磵水欲流翻震激
　　　　自定水囬舟漏㡬溺
清㳺夙所嗜投老興未巳一朝得良儔投𬒮為之起
龍山屐既躡藍水舟亦艤𣸪訪清泉境三宿石林趾
葉氏好弟兄堅㽞酣酒醴屢辤不聴去維縶乆乃弛
遂乗一敗艇夜遡潮江水中流遭墊溺指頋有生死
既類投湘屈復近捉月李雲荘得神助躍出洪波裏
長呼施援手臂與老猿似唐生脫靴韈投棄如敝屣
亂江上崩岸赤脚不頋禮空津稍駢集隙地僅盈咫
前江後畎澮擬歩輙傾圯既為屈蠖蹲復作拳鷺峙
頃之雲益黒四頋無託止復頼雲荘仙指揮命舟子
竟将𥙷天術塞却漏船底仍逆衝波急直榜慈溪涘
巳瞻舊舘近舎舟同歩履叩門訴舘人慰藉雜悲喜
咄兹六尺軀忽忽當暮齒危途冐險艱到今知有㡬
君子䖏斯世真與此舟比傾覆乃其宜得濟誠幸尓
因歌戒溺萹持用謝知巳
　　　　書畫舫宴集分韻得澹字
平生學巳誤末暮道逾貶乆酣世味醲益羡朋交淡
座既接簮纓享復與昌歜偶㑹情即親未識氣巳感
驚鱗樂連藻倦翮媚樷菼既忝未席歡不飲吾何敢
　　　　　以大先生遺冬菊
時冬卉木變髙齋淒以清不有籬下菊芳意竟何成
夕餐金爛爛曉掇星熒熒巳足娯晚歲况可制頽齡
君子䔍恵愛分贈到空庭盈盈一水隔託此結幽盟
色以喻中道香以表孤貞一花知微賤所貴故人情
　　　　題葉守常愛竹軒
詩嘗詠淇澳律亦鳴嶰谷逖聴豈不懐希聲竟誰續
有羙幽隱人早厭喧囂俗作室臨地偏開軒愛筠緑
雨葉媚晨觀烟梢延晚瞩攀枝想龍化􁈋實遲鸞宿
賢思晋士七逸慕唐人六清㳺茂林下沈飲廽溪曲
喧飈蕩昏旦曽輝䴡川陸至樂非外求深情自爲足
謬循㳺士蹤偶覩髙人躅可随竹畔風瀟洒歸君屋
　　　　汪明府以畫竹遺唐伯度求予題
擢榦纔數尺幽姿巳猗猗憶在縣齋日偏栽此竹多
寫直方有託持贈意如何
　　　　題清暉樓
緬懐石壁㳺載歌康樂詩築室抗華崿臨流對清暉
坐中鳯湖見牎際龍岫微近瞩層波渙逺睇連岡馳
巉巉曙雲裏㶑㶑夕陽時氣候非一状㳺觀具在斯
之子謝維縶息景偃郊圻峯影堕書帙波光揺硯池
陋彼金門歩敦此玉山期而我去鄊縣空林閉衡闈
式窺登樓作益動歸田思
　　　　題鳯湖梧竹居
鳯去䑓乆空世巳非姬周誰知東海地尚想西康州
爲重王者興庶希靈羽㽞種竹實下垂植梧枝相樛
風雲感期㑹牛斗懐匹儔於徳苟無取此計豈良謀
鳯瑞固難徯人瑞當易求若士産衆雛結巣居上頭
朝啄玉山禾夕飲醴泉流坐㸔綵翮就起作赤霄逰
小将啓家慶大可昭皇猷碧梧與翠竹致此盖有由
　　　　訪烏繼善不值明日以詩見寄遂次韻荅
　　　　之三首
逹士不覊世投身向寛閒出䖏一虚閣翠樾帯澄瀾
髙懐抗塵表逸思窮玄間亦念泣岐客悠悠歡㑹難
　　　　又
青雲志已垂白頭玄懶草家貧無宿儲逐食在逺道
風霜㓕容鬢憂虞損襟抱不有同心人誰其慰枯槁
　　　　又
佳期詎可失况乃桑榆時居人忽不見行子終何之
暮色巳凝嶼晴光始泛池黙黙就歸路益歎瓊樹枝
　　　　甬東精舎訪安仲善書記
繚繞西城曲逶迤一徑通院深不知䖏日暮但聞鐘
蔓草泛光逈潜筠結影重噩公舊弟子亦住此林中
朝夕孰與晤二難言笑同弟兄世多有誰共得禪宗
稍約㳺山侣来尋汲澗蹤境幽慮自淡詎能承道風
　　　　王止善自鳴鶴来訪賦此以别
貴賤異今迹賔友易前心况乃干戈際復此歲年侵
門巷乆已寂劒佩非所臨洞識棄衰盛髙誼畧浮沉
頋枉丹挮歩見就碧川潯覉足戀歸影迷羽怯離音
明發忽言邁幽懐浩難禁神交不在舊歡㑹當自今
倘遂卜鄰願遲子湖山岑
　　　　龜毛廬
倦㳺去朝市委懐在田園既悟執㦸疲益知荷篠賢
夙晨飯牛出夕曛負耒還春作固云力秋歛未盈㕓
求嬴豈其願拙業乃所安不見龜上毛成氊亦良難
　　　　草心庵
息念謝囂俗㓕迹偃中林川岑寓耳目丘壠曠形音
虚堂帷幔撤幽途狐兎侵戯班既成昔刻飬空遺今
探囊悲識逺閉坎憶情深雖後三春景寕忘寸草心
　　　　題静勝軒
端居觀羣動貴賤各有營刀錐競微利風塵逐浮榮
朝暮走囂市夣想恋神亰氷炭俱在懐是非亦交嬰
不為物外纏獨有静者情松門盡日掩山鳥繞舎鳴
捲幔風花落歩庭春草生地逺慮自澹身閑心乃清
逍遙足為樂一笑萬事䡖
　　　　題嚴氏蒼雲軒(嚴乃子陵之後故取雲山/蒼蒼語名軒)
茂植有欝條澄源無濁流若人嗣芳㣧撫境懐令猷
蒼蒼亂山出翳翳族雲浮何言姚江住不似嚴灘㳺
雨耕循近墅烟釣薄遥洲晨出庭户静夕息軒䆫幽
苐嫌古今迹永間東西州悽悽百世心眷眷千里眸
存家子悵惘浪迹我夷猶忽觀述祖作秪重越鄊憂
　　　　題魏氏福源精舎(在上虞夏盖湖)
虞耕表鄊縣夏載紀山川前聖事多徃後哲慶方延
偉兹鄭國裔弥曠李唐年運移澤謂竭家乆禮益傳
直道遡前訓孝思光徃萹合宗懋民徳通急拯時邅
㓜壮尚沉滓末暮豈纏牽山㳺玩松月湖泛弄苔泉
地隔人烟逈天浮雲景鮮生應寄别業死竟託幽埏
名無汗簡録行有金石鐫每覩穹碑煥兼懐嗣子賢
欲知百世後當永千載前本固榮斯盛源深福乃綿
羡魚湏結網不稼詎盈㕓寫誠勵朋好世羙非徒然
　　　　對春雪二首寄梧竹翁
常時寒巳收今兹隂尚結惜此艶陽天盡付蕭騷雪
穿花適自亂雜雨詎成㓗獨有㶚橋人詩思益清絶
　　　　又
積雨巳兩月飛雪亦二旬但醸谷中寒詎覩原上春
庭無鳥聲樂門有虎迹新君子䔍恵愛應念卧飢人
　　　　十一月十日紀宗正夏君衡約逰東湖舟
　　　　行未數里雨忽大作乗夜至湖下宿髙氏
　　　　墓廬頽垣敗屋四頋蕭然君衡呼酒劇飲
　　　　談至夜分霑醉就睡思亦佳甚獨惜孔昭
　　　　葉君既行而復止不得與此清㑹次早簷
　　　　􁛾不絶遂泛舟而囬舟中作此以示同逰
　　　　諸公且寄孔昭
遽覩芳年謝坐虧清景逰幸兹舟楫具肯爲晦冥㽞
空江巳遄濟凝雲猶未收浦寒雨随作篷漏霰仍投
澄湖限遙境溢潦翻近疇急時暗促榜失路夜迷洲
老篙泊洄曲童子棲浪頭僅尋空舘息弥動覉客愁
鳥聲入簷急虎迹當門稠人咤乆失主䑕欣新得儔
障牖掛衣𬒮燭竈爇薪槱肴核稍羅列醴醪聊献酬
僕御競歡譃賔朋恣吟謳外患悠悠逝中悁亹亹瘳
巳諧安集意洊為棲宿謀掃地籍藁秸解包出衾禂
棟􁛾訝潜滳礎潤驚暗流偃坐類屈蠖駢卧劇拘囚
悶懐仍柳噫苦語重咿嚘黙誓屏㳺屐嘉願赴歸舟
隂晴分預卜行樂且復休苐恨同𫀆友近在東家丘
窮年訂期約此夜闕綢繆欝欝蓄良思依依仰清猷
兹㑹巳云失何時復相求
　　　　舟次髙錢遲孔昭不至詩以速之
屢約湖曲㳺良辰輙蹉跎及今風雨夕一葦凌寒波
遥遥度墟里靡靡轉坡陀暫息泉上樓倚欄頻嘯歌
此時知心友愆期在山阿儔侣傒之乆不至復如何
　　　　湖下對雨有懐天淵老禪
空濛暗遥甸淅瀝響髙樹乍縈林表来復洒重湖去
瀟瀟孤興發望望寒川莫念與道人期雲深不知䖏
　　　　㽞别白沙諸友三首
頻年接歌笑誰忍隔音形一為寒餒迫頓忘别離情
春㠶巳駕浦晨皷亦催程可得重相過同聴夜潮聲
　　　　又
别筵春寂寂分渚草離離徘徊折芳杜悵望失佳期
潮水有虧日客情無减時巳矣心中事終遣與誰知
　　　　又
雨暗長江日鍾動寒城曙居人息深閤㳺子行多露
冥冥見烟花曖曖想雲樹不道絶㳺從晨昏自難度
　　　　寄秋崖􁆸師二首
四䆫舊弟子胡乃住兹山縁思竹一擊遂分雲半間
宗門資荷負衲子頼陶甄母徒效前懿飢餐而困眠
　　　　又
涼風振乳泉落日照白鶴清境曠蕭條髙増属棲泊
談經瓜為香說法花亦落何當棄塵勞来問無生樂
　　　　承天淵天叙二禪師下頋適出不及一㑹
　　　　而去詩以謝之
相聞非一日相㑹在何年行道偶来過盡興復言旋
豈伊塵外迹合屏區中縁去就既殊路動静詎皆禪
身名端可遣物累諒終纏悠悠仰髙韻黙黙阻中悁
　　　七言古詩
　　　　揖月樓歌(為陳莭判賦)
故人昔官東海陲舉杯邀月月不知故人今住北江
澨開樓揖月月乃至彼月扵人無愛憎倐而墜兮忽
而昇一昇一墜催人老人非靈仙安得與之乆相好
君不見漢家有摟號干雲又不見晋代有樓名伺星
兩樓只今誰作主惟有明月曽照當時人當時人巳
失明月獨如故古徃今来共如此仰㸔月光能㡬度
念此長歌雙淚流人生似寄君識不欲遺身世放情
意除是登君揖月之飛樓月兮月兮扵我亦何有昨
照黒頭今白首黒頭白首可柰何且盡今宵一盃酒
酒酣為問誰可揖世間只有此月心莫逆􁊓生空揖
隆準公汲老徒揖田相國達固無足取窮亦不足慕
但願仙人降靈訣使我長與是月為賔主吾聞月中
仙桂芳下有白兎所搗長生不死之藥方因君儻乞
得千載不相忘
　　　　節婦謡(為蔡母賦)
四明古郡控海隅黒雲壓城風振廬中有一婦貌甚
姝年未三十即寡居時時泣血眼欲枯鳥啾獸躑助
號呼旦夕酳奠絶復蘓春秋饋祀悲有餘曷不摧殘
殞以軀白頭為有堂上姑姑年既耄孰與娯孰具晨
殽與夕𬞞晝理蚕桑夜辟盧經營甘㫖羙且腴奉老
仍當撫我雛我雛未觧膝下趍隻身鞠育竭瘁劬年
来能作反哺烏空堂夜静簾影踈燈燭熒熒一寝孤
照容巳絶翠與珠蔽體只穿麻枲襦人生在世不斯
湏茹若衘􁅋何太拘天地立極聖有謨重兹首教自
古𥘉或始乾坤或關雎民彛所係理豈誣濮上桑間
俗易汙栢舟所詠絶代無紅顔皓腕滿路衢容不嫓
徳徒區區卓㢤此莭誰得如里巷遺輝日以敷褒題
况復有文儒芳名好與金石俱我固頎然一丈夫貞
莭傳中書不書貞莭傳中書不書
　　　　丹丘先生歌
丹丘先生好仙靈自言手把天地扄雷公電母聽使
令衆真狎恰通丁寕時秋屓奰氣不清海頭八月神
濤傾天河咫尺連滄瀛風號雨蝕不暫停雲林老臣
却羶腥欲召群仙来降精柰此淋淫時所丁海媧嶽
姥􁊨輜軿丹丘先生溘上征坐驅羽駕逆雲行赤龍
媵御青鳥迎手執芙蓉朝玉京告道祠宫竭精誠兾
陳脩爼靈爽呈天胡奪是兩眼睛有光不照孤覉情
頃之颷風翩以輕旗旄毵㲚擁飛旌口含天語悄無
聲為臣特借三日晴扶桑暘谷曉曜頳百神雜㳫天
路平丹丘先生下太清首峩瓊弁𬒳玉纓望中恍惚
儵若驚訇然向我振威獰曷不從之學長生
　　　　㳺山至葉仲容家飲散因為醉歌
石林古村欝深窈㡬䖏樓居挿晴昊主人喜我携客
来隔屋頻呼酒家保老来厭受樊籠束十日山行恣
幽討世間萬事良可知一盃且此開懐抱座中髙士
毛雲荘滿腹詩才闘葩藻自從偕我林􁒽㳺得句㡬
囬驚絶倒况逢地主亦善詩時出新萹慰枯槁安得
思如劉沈軰席上同吟醉歌好䆫縈月練愛宵遲樓
度日車嫌曙早衆賔固盡新知樂賤予獨懐心慅慅
有家逺在越水東數口漂流千里道身心巳同風撼
木夀命何殊露垂草柴桑未返彭澤翁同谷空悲杜
陵老好㪺磵水添酒盃盡把閑愁醉中掃
　　　　胡仲厚為予寫陋容詩以謝之
世間誰是丹青手神妙如君不多有一朝来訪逆旅
中戯捉霜毫貌予醜人生落地無常身紅顔㡬日白
頭新况當萬死干戈際豈有半神堪寫真胡君胡君
眼如電席上乍窺如慣見二毛既巳發天機五采亦
復開生面試拂鵉䑓青鏡銅時時鍳我憂世容雙眉
交攅兩肩聳政與此圖標格同聞說朝家畫麟閣褒
公鄂公無䖏着不從當代寫英䧺却向窮途繪老翁
老翁醜状固無比一種孤髙差足喜里巷從今詫許
仙慎勿取錢盈二千
　　　　海隄行為葉敬常州判賦
海潮淼淼海雲黒㡬䖏居民遭墊溺豈無精衞填石
心海水無情誰敢敵餘姚州佐一文儒射䇿到来膽
氣麄手搥大皷名丁壮誓作長隄俻不虞政行令奔
喧百里畚鍤紛紛集如蟻閫符府檄適復至以賦来
從無逺迩伐山鑿石倐有聲盡道轟雷動地鳴靈胥
聞之尚膽懾天呉值此㝎心驚頃之地脉異疇昔海
口分明見山骨新隄萬丈與城延怒浪狂波争不得
從兹疆埸永奠安黍稷桑麻應欝然當知擊壌行歌
日絶勝乗濤悔過年牧童毎指村中路即是前人沈
溺䖏念功既許髫齔識追恨惟容髑髏語姚江渡頭
夜泊舟夜間南岸聴儂謳鯷􁒽鮫洲盡耕作葉公為
政孰與儔古有白公及鄭國引渠溉田足民食二渠
巳廢名尚傳况乃葉公今更賢葉公事業海同乆海
隄可壞葉公之名不可朽
　　　　蓬山新樓歌為方徳盛賦
逹蓬名山控海壖東望咫尺蓬岳連是中樓居髙挿
天雲籠霧鎖巢神仙左蟠龍岫角鬛全右挟鳯拗羽
翼翾澄湖前浸類鑑圎層崖後擁屏障然一峯来朝
屹不遷班押海國瀦為淵昻堤伏岸深扃鍵驚濤駭
浪矧敢前彼樓突起正弗偏中窺倒景窟宅専危甍
上矗拂斗躔雕䦨下俯隘幅貟綺䆫􁂍檻燦相鮮曲
房宻閤極邃延簷間古樹森戈鋋簷外老石寒飛泉
朝嵐夕靄掛復縣剛飈浩氣噏欲穿芙蓉城闕特渺
緜瀛洲殿閣同精甄老仙兩鬢白以玄時時陟降跼
背肩鵉鞭鶴馭来蹁蹮東公西母恍後先下觀塵世
直螘蝝广居竈食羅屋櫋亦有囷食列町㽭饕腥飫
腐吁誰賢况復年来逢世癲滄海盡漲成桑田白骨
𬒳野血𬒳川弱者死飢勇死權老仙䖏此私自憐含
精飬神心益䖍仍悲凢質費陶埏齪齪甘焉帝所捐
伊予沈痼乆未痊丹梯百尺愁攀縁願從老仙乞數
椽唅其一宇割中邉老仙怖我坐臭羶弱水㡬廽風
引船僅容斗室混民編穢胃何由猛滌湔幸㢤道眼
雙炬燃常時照我不我愆我參我叩志倘堅靈科秘
訣終使傳食瓜啖棗度年年
　　　　題何監丞畫山水歌
至正以来畫山水祕監何侯擅其羙帝御宣文數召
見抽毫㡬動天顔喜有時詔許閱内儲名茟班班世
所無王呉李范巳心識餘者山堆皆手摹海内畫工
亦無數才似何侯豈多遇權門貴戚虚左迎徃徃髙
堂起烟霧人間一筆不可得門外車徒謾如織葉君
使還親集送乗興始肎㽞真迹于時在座揔儒冠王
鄭歌辤晚更妍豈無片語道離恨見侯之畫筆盡捐
此畫携歸在郷縣萬壑千岩眼中見却憶都門送别
時囬頭瞥覩西山面莫言短幅僅盈咫逺勢固當論
萬里既似山河月裏明復同衡霍牖中起葉君眼力
老愈先愛之不减雲錦章年来行槖盡抛棄惟将此
𥿄十襲蔵何矦遷官定何䖏有客披圖正傾慕北騎
南轅倘相值煩君為我致毫素請矦一寫滄洲趣
　此畫乃葉君孔昭為南䑓宣使時以公事走京師
　秘書監丞何矦思敬為寫以贈而畫上所題鄭仲
　舒盖孔昭同門友時為國子博士其王周叔則孔
　昭居胄監時同舍生也時為翰林檢閱章甫亦䆠
　㳺京都與孔昭深友愛一時交舊皆文學之士而
　思敬翰墨尤號知名孔昭既重思敬之所作而又
　以諸君子之㑹合不可驟得携歸故里請予詩之
而併識其始末于後覩圖畫之如新念㳺從之日
逺孔昭安得不慨然于斯
　　　　題頋氏長江圖
天下㡬人畫山水虎頭子孫世莫比何年寫此長江
圖多少江山歸筆底巴陵三峽天所開逺勢似向岷
峨来洞庭瀟湘僅毫末楚客湘君安在㢤江上一朝
風雨急老我曽来踏舟立皷枻既聞潭畔吟抱琴復
聴竹間泣别来㡬日世巳非忽此披圖憶曩時早知
避地多䖏所肯逐紅塵千里歸林下一夫巾屨似亦
有舟人與漁子能添野老烟波裏便與同生復同死
　　　　題出射圖
玉門關南百草腓玉門關北闘兵稀邊頭無事馬秋
肥将軍出射沙塵㳽一胡㩀鞍執大旗翩然前導疾
若飛一胡引弰如附枝一胡放箭箭不知後有兩胡
蹙騎追側身㧞鏃恐鏃遺玉門關城逈且巍一時士
馬何神竒我来塞外按邉陲曽揮此馬㸔君騎爲君
取酒盡千巵醉裏争誇戰勝歸到今巳是十年期畫
家所寫是耶非却憶當初親見時
　　　　題打毬圖
群胡擊毬世未見人馬盤盤若風旋塲中一點走如
飛三人躍馬争先馳兩人翻身驚且歎前視後視廽
廽轉平沙蹙踏黄入天肯使蒼鷹飛向前身忘激射
但狂走未知毬落誰人手君不見秦失其鹿人共逐
劉項雌雄㡬翻覆
　　　　畫馬歌
吾聞唐家有馬名胡騮寫入尺楮百千秋是何筆力
妍且勁眼底飄飄盡龍性此馬曽經百戦来豊姿逸
態何雄㢤功成未受伏櫪恵愁對青騾若相語隰公
愛馬兼愛畫市以千金豈髙價流傳㡬手到南荒夏
贇兄弟今襲蔵年深物化使我傷驍驣無日徒遇伯
樂與王良
　　　　袁君庭玉以所蔵何思敬山水圖求題為
　　　　賦長句
有客訪我城東廬手持何矦山水圖乍向髙堂一披
覩巳知筆力天下無老我愛山兼愛畫對此心神忽
俱化得非皷柁過瀟湘無乃枝籐上嵩華野亭倒影
浸江清耳邉髣髴波濤聲漁子蒼茫泛舟入林翁傴
僂渡橋行因憶良工繹思䖏元氣淋漓滿毫素豈但
胸蔵萬丘􁒽西極南溟随指頋驅山走海何䧺㢤滿
堂空翠揮不開丹丘赤城意緜邈蓬莱弱水情㳂洄
何矦天機深丹青世無敵自從揮洒近天顔林下何
曽見真迹年来䘮亂走風塵始為賢豪下筆親王呉
未可誇神逸閻公致譽安足真與客傳觀懽未止却
歎何矦今巳矣卷圖還客休重㸔世間夢境亦如此
九靈山房集卷之十六
九靈山房集卷之十七
　　鄞㳺藁　男戴禮叔儀類編
　　　五言律詩　從孫侗伯𥘉同編
　　　　經金繩廢寺
寂寞唐朝寺頻年客到稀空山孤殿在荒逕一僧歸
苔色驕秋雨松聲振夕暉驚烏𥘉有託近亦出林飛
　　　　鄮城逢故人
一别無消息誰知住此城忽逢難面認驟語各心驚
身世丹衷折干戈白髮生慿君陳徃事相㸔重含情
　　　　客中守歲
旅館坐寒夜條風巳轉晨絶憐天畔客虚負歲朝春
綵勝承恩舊金錢問卜新妻児千里外應亦念行人
　　　　挽章䖏士
䖏士家何在棲遲傍海壖園林行迹滅風物畫圖傳
墓入採樵徑山餘洗藥泉聲名身後著猶頼子孫賢
　　　　客中憶寄以大千里二先生二首
道路離居乆郷關入望賖此生渾是客行䖏即為家
闢徑全栽菊分園半種瓜終知多失意身世一長嗟
　　　　又
携家東海上三載滯還期髮為多憂白身縁乆病衰
物華誰復對藥褁不曽離幽事關心極惟歌二妙詩
　　　　自𫐠二首
事業此生休遑遑今白頭一年㸔又盡數口轉多憂
醉憶山公騎寒悲季子裘妻兒重相見說着也堪羞
　　　　又
家無十日程歸計苦難成為客憂飢餒頻年仗友生
剛膓随世屈白髮向人明争似湖居好扁舟載月行
　　　　歲暮感懐四首
　　　　又
漂流何所徃寂寞住湖隂道路無知巳飢寒亂此心
草枯春牧逺浪濶夜漁深敢憚艱虞事衰年自不禁
　　　　又
寥落空山裏松門晝亦関江郷千里隔天地一身閑
聴雨多臨水㸔雲長傍山自今幽思熟無復歎時艱
　　　　􁅋亥除夕三首
眇眇家何在悠悠歲又䦨十年東海上千里北風寒
衰鬢随年改愁懐借酒寛何郷為樂土身世各艱難
　　　　又
湖海風雲暗道途霜雪清如何一年盡翻使百愁生
俗薄乖㽞計時危緩去程家人團坐夜應􁀒旅中情
　　　　又
移居湖水上巳是一年期客路頻辤歲家山忘别時
庭寒無鵲噪春近有梅知此夜傷情極椒觴懶獨持
　　　　哭楊大章先生二首
家紹文元學身安原憲貧世方推獨行天忽奪斯人
客路誰傾盖湖堤㡬詠春囬㸔携手䖏不語自傷神
　　　　又
近到揚䧺宅徘徊至夕暉那知三宿別竟作九原歸
許劔嗟何及懸床事巳非秪應重過日獨泣向空扉
　　三日前嘗訪先生慈湖之上蒙㽞飲至日莫不
　　聴去酒　索予數藥方且言必親至而宻受之
　　故有許劔懸床之語
　　　　訪止公扵文溪
杖錫㳺兹地過從動隔年巳無離别想那有去来縁
心事青山外禪機白石前偶来非道竟敢借慧燈燃
　　　七言律詩
　　　　秋興五首
野色蒼涼日自斜海城故故隱悲笳人間巳退三庚
暑天上誰乗八月槎俛首風塵秋有淚側身天地老
無家杖藜獨立清溪上愁對歸鴻沒暮霞
咸陽城下動秋風落木蕭蕭漢苑空太液曽聞駐逰
輦上林誰見弋飛鴻王侯苐宅蒼茫外錦綉山河感
慨中関塞只今無夢到白頭吟望思何窮
唐朝宫殿面南山韋杜曽傳尺五天馮翊郡連通雨
露崤函地闢接風烟隴雲秦樹空今日衰草斜陽異
昔年世事紛更共如此豈湏見後始悽然
鳯凰飛舞下層巒珠樹瑤花一夜殘周室舊聞遷宝
鼎漢宫今見泣銅盤荒祠猶記雙龍柱壊埒曽傳乙
鳥壇為歎興亡膓易㫁不湏登眺傍髙寒
露下碧梧秋氣深天時人事共蕭森海流不盡衰年
恨莭序祗添故國心千里還家知㡬日十年逃世至
于今芳樽羙酒無人共安得愁中滿意斟
　　　　偶書
自從比渡浣紗溪十載家山入望低失學已憐元亮
子長齋應愧太常妻百年世事醯雞變一夜郷心謝
豹啼却向歸途望遼鶴白頭和淚寫凄迷
　　　　憶鶴年有賦
投老江湖生事微隱身草澤接交稀情同栗里陶彭
澤形似遼東丁令威紅日曉迷滄海樹白雲秋老故
山薇墻東野客心同苦㡬度相從話夕暉
　　　　寄沈隱君
故人家住白雲隈占此崖盤與澗廽風挟水聲歸逕
竹日将山影上堦苔律書在篋身同棄瑞檢堆床手
自開聞說蓬瀛從此達好騎白鹿訪君来
　　　　庸道既别云自山北訪桂同徳胡舜咨而
　　　　還
何事扁舟此問津似君標格邈難親聞聲舊識尚書
履屏迹今峩學士巾鳯口水深湖沒路龍頭山暝雨
随人遥知兩地登臨䖏念别各傷無限神
　　　　晚至永樂
江干細路走羊腸逺逐鐘聲到上方水竹暝時雲淡
淡逕松深䖏月蒼蒼佛廬夜續傳燈火僧榻寒薫小
篆香何用别尋天笁去人言此地即慈航
　　　　題永樂寺水竹居(先師栁待制嘗訪匡長/老扵此)
一上髙樓恨有餘登臨事徃竟成虚巳無閣老履絇
迹徒認匡公水竹居珮玉聲流池盡䖏琅玕影動月
来𥘉從今便結東林社曉鉢髙擎老衲如
　　　　同淬用剛登甘露寺
丹梯百尺護苔紋境有仙凢此䖏分殿影恍從天畔
落磬聲渾向竹間聞山縁龍出饒青靄峰值雨微多
白雲杖錫又登髙閣去無端詩思忽紛紛
　　　　李帥家烹鶴見餉
千年端有化胎無一旦烹来野鳥如身死獨遺沙苑
箭䰟歸應詫漆樓書茅君入帳名空在衞國乗軒事
已虚慚愧主人情意厚捜羅異味及巣居
　　　　星菊(李盤石家菊有同本異花一紫九黄/者)
白榆歴歴掩穹蒼誰種群星近畫堂太乙好随孤艶
紫天津錯認九葩黄根株灌溉元同品顔色參差忽
異芳自是君家多瑞物作歌從此詫芝房
　　　　瑞蓮(李盤石家蓮有双花並實者欲以是/扁其堂求予為記)
是䖏秋風滿户庭誰家猶有瑞蓮生雙開自昔聞連
蔕並實于今喜共莖不學兩妃争寵態惟含二女望
君情李侯忠義天偏識好榜新堂為勒銘
　　　五言絶句
　　　　題瀟湘八景
　　　　　洞庭秋月
皓氣澄素流况當湖正秋舟人夜半起倚遍岳陽樓
　　　　　瀟湘夜雨
洒江思巳悲入夜聲轉急還憶在荆南卧聴湘妃泣
　　　　　山市晴嵐
岩上光巳合林端曙未分暫出猶衣濕况乃趂虚人
　　　　　漁村夕照
日落川光暝一舟横渡頭心期逐漁網蕩然俱未收
　　　　　平沙落鴈
聲傳孤渚逈影帶夕陽微為有驚弦意欲下復遲疑
　　　　　逺浦歸㠶
楚客去鄊乆還家未有期杳杳長江上誰遣一㠶歸
　　　　　烟寺晚鐘
冥冥景尚昏隱隱聲徐度山僧方遽起忽聴錯朝暮
　　　　　江天暮雪
逺近忽同色安知江與山一棹在中流不敢過前灘
　　　七言絶句
　　　　駱鄭二君子見訪賦絶句八首
賔王遺韻至今存自是儒流不易門詩卷若還題二
妙齊名獨有廣文孫
客路誰為骨肉親兩君觧后結比隣相交自可到頭
白世亂還家有㡬人
前時過我菊𥘉栽此日望君花正開聞說欲来相問
訊隔墻㡬次候新醅
獨住江村客到稀忽聞山犬吠荆扉青苔黄葉無人
掃賣藥児郎竟未歸
欲具盤飡餉故知村荒市逺只随宜家人不觧艱虞
事猶想客来如舊時
兩䄂龍鍾雙淚垂故園㡬度入愁眉相過莫說未歸
事一叚傷情只自知
白首相逢能㡬廽羡君又作䓁閑来明年此日知何
䖏且向空庭嗅落梅
憔悴江湖一病身心交盡日話情文只愁又向溪橋
别後度行来重憶君
　　　　旅懐五首
自昔操觚逐縉紳也曽白眼㸔時人年来點檢平生
事海角天涯一老身
春半家書預作期長児十月送寒衣江空野曠無消
息踏遍蒼苔又獨歸
家多子債㡬時還世路悠悠歲又䦨前月山妻書片
𥿄為言涕淚不曽乾
數口迢迢寄海邉卿心客計兩茫然老妻豈􁀒未歸
意将謂飄蓬似徃年
獨向荒村歌竹枝寒烟暮雨不勝悲平生一種淒涼
態豈料偏歸老大時
　　　　題赤壁圖
千載英䧺事巳休獨餘明月照江流畫圖不盡當年
恨却寫蘇家赤壁逰
　　　　題張藻仲竹木
不見張生已六春筆頭何事轉清新鳯毛染得龍池
雨寫寄寒林獨立人
　　　　題四皓圖
欲向商山歌采芝白雲望㫁不勝悲髙人只在丹青
裏滿鬂秋風共奕棋
　　　　題畫
憶向江湖歎暮秋冷鳬晴鴈共汀洲數株古木寒依
水亦有啼鴉在上頭
　　　五言長律
　　　　歲暮偶題二十二韻
削迹邊山邑投身傍海城驅馳悲世事出䖏愧家聲
學術元求志文章豈為名前途迷軌轍末路玷簮纓
藩國覊踈冗衣冠俻老成乾綱遭乆紊坤軸值旋傾
朋舊千家淚妻孥兩地情風塵齊國徃雨雪海鄊行
紀晋慚陶令依劉悮祢衡世偏欺逆旅天亦薄遺氓
陋巷棲顔闔窮途哭歩兵桐君方避姓越客豈通盟
壮莭雙寒鬢生涯一短檠道寕随世屈身自向人䡖
弧矢乖前志干戈送此生何心歸故里浪迹寄遥程
婦怨憐蘇子男婚憶子平携家期浩蕩逐食歲峥嶸
雲海望中白雪山愁畔清寒天催日短窮臘逼年更
感激芳時謝淒涼老思驚客牎歌一曲涕泗下縦横
　　　　詠雪三十二韻贈友
暮雲凝黯黮曉雪堕縦横騁巧穿牎牖乗危集棟甍
挟風潜作黨雜霰暗分聲綴桞如欺弱縈梅似妬清
銀盤浮石出縞帯逐車成増勢𥘉堆岳含光復洒瀛
即卑猶避汚飄急未忘争細度歌惟逺斜侵舞䄂輕
試深笻屢擲驗宻手頻擎褁樹形披介摧篁韻嘯笙
堞遥迷睥睨岸㫁接拗泓罅隙仍仍掩髙低故故平
陵鋪㸔象闘庭積羡猊獰林寒催雀聚簷白誤雞鳴
浪走兒應喜狂號犬自驚照曜連金闕微茫混玉京
烏輪埋欲沒鼇極壓将傾猷歲先期見豐祥此日呈
及時銷癘疫潤物逹萌生列賀喧朝貴騰歡沸野甿
苐嫌災困約仍訝助驕盈冷艶凌廽騎寒光媚飲觥
風流梁苑宴悽惻㶚橋行亦有離鄊客逺居邉海城
底穿嗟履屣路㫁歎門閎孰動乗舟興誰憐卧寝情
映書空舊習授蕳豈前榮倚望勞晨筞吟哦費夜檠
枉煩歌玉樹寕許嫓璇英刻畫移群象搜羅􁁄五兵
身孤慚待伴思沮詫羞明聊示䡖微體殷勤比贈瓊
　　　　哭汪遯齋二十四韻
詩禮趋庭日風塵筮仕辰獻荆思報國捧檄兾榮親
肇典丹陽校旋蘇海邑民漁塩千古舊弦誦一朝新
浩蕩王綱觧艱虞國歩屯遂今娯綵士㡬作負覊臣
天地禆忠孝雲生獲隱淪陶潜猶紀晋黄綺肯歸秦
體病相如渴家傷原憲貧将何具甘旨併窘奉晨昏
善事行驚俗髙居徳照鄰儒言存道􁁙野趣任天真
里巷稱耆艾鄊邦禮縉紳時方瞻故老世忽哭斯人
莫駐桑榆景翻全竉辱身聲名應不泯傳播必殊倫
循吏光前史文塲殿後塵遺音悲賈鵩絶筆歎姬麟
有客含情切長途洒淚頻知心遺鮑叔交誼失陳遵
零落今如是襟懐孰可陳未懸徐墓劔空憶漢江綸
獨立西風裏老吟東海濵此生何所託歌罷復霑巾
　　　　歲除示姪十六韻(時将㳺西淛)
客裏光隂速天涯道路長漂流知㡬䖏奔走巳三霜
似汝年猶壮如余老足傷應慚謝氏父徒憶阮家郎
識曠惟㳺衍時艱可薦楊苐湏依竹徑未用羡羅囊
卜賣嚴公術醫抄陸姓方暇仍研史冊閑亦愛詩章
運至終超逹道窮姑退蔵晴䆫開藥籠雨舘倚書床
苕水支支緑淞雲片片黄客行随䖏是旅食在身彊
白首摧頽甚青春奔迅将頻年同患難此去莫淒涼
木徳迎新莭條風換歲陽萍蹤如可合䖏困更何鄊
　　　哭掲秘監三十四韻
試續儒林傳之人迹巳陳歸魂鍾阜夜復魄董溪春
憶昔𥘉觀國乗時蚤致身家聲漢司馬胄教古成均
學術諸生識才華六舘親南宫然燭夕北省聴鑾晨
秘閣詩書舊容䑓禮樂新討論抽䆳典制作邁常倫
信是閨中彦端為席上珎春官方載茟東郭巳埋輪
鵰鶚期髙奮驊騮且逺廵薇垣蓮幕客烏府綉衣人
豈獨司㗋舌猶應領縉紳青冥来徤翮滄海起脩鱗
王氣幽州歇妖氛國歩屯依劉西適洛戀闕北過秦
賈傳俄悲鵩宣尼竟泣麟風塵辭組日江漢負覊臣
殷士皆登用黄公獨隱淪黍離興歎􁂒麥秀入歌頻
牢落征途上飄零甬水濵時艱憐子孝歲儉感妻仁
我羡陶元亮人誇賀季真如何遽凋謝况乃乆邅迍
巳矣成長徃哀㢤付刼塵黔婁衾不足原憲數方貧
之復千名(温)或繁若朝弁或㓗若藍瑛(良)或宻若飄
霰或燦若羅星(翰)或赴若湊輻或屹若峩屏(璜)或散
若㽅豆或聚若輜軿(轅)或潤若璜佩或麗若金籯(温)
或鮮如鷺振或悴如魴頳(良)或斥如僕隷或積如雲
仍(翰)或翩如春蝶或熠如宵螢(璜)或偃如膂傴或昻
如氣盈(轅)或揚如𬒮舉或側如盃傾(温)或盛喜若笑
或衰憂若醒(良)或即階陛立或俱盆盎升(翰)或儕䖏
士逸或􁐪莭婦貞(璜)或翔疑孔翥或峙訝鵉停(轅)或
詫天姥巧或覘地媪靈(温)朝采有元亮夕食有屈平
(良)用酬我嘉莭来踐爾佳盟(翰)餖容交錯飣巵許逡
巡行(璜)摘鮮盛梨栗傾濁饒醁醽(轅)起酬足􁨓蹂坐
嚥腹膨脝(温)陸味萃南品海腥極東烹(良)巳暢一朝
樂復哦千古情(温)句竒嫓犖确韻古鏗韶韺(良)馳驟
闖接武格闘掀鏖兵(翰)味􁅋薑桂忸語險魈魅驚(温)
懼敵迹屢屏懾敗眼頻瞠(良)籍湜走且躓郊島弛復
儜(翰)尊卑異川岳清濁分渭泾(璜)遐思時踸胃凝睇
靡瞤睛(轅)頋慚駑駘力莫抗騏驥衡(温)四羙已云具
二難亦既并(翰)愁去踰激失歡来劇抽絣(璜)即此成
放曠何用困拘儜(良)永緝妸娜佩庶濯塵垢纓(翰)
　　　　出㳺聮句
杪秋劃澄霽逰思躍然動(良)林颷迅而清川氣漾不
滃(翰)宿期凌沆瀣晨集侵暡曚(轅)趋程指悠邈屏務
遺倥偬(源)興挾康樂髙志激孟賁勇(良)茟床黄㡌賫
茶竈蒼頭捧(翰)放櫂闖鷁飛揚㠶接鵷(轅)始循並
縣山尋憇横江隴(源)午分魚石蹤暮合龍阜踵(良)谷
烟披羃紗階月踏流汞(翰)投院誇舊知開筵樂新奉
(轅)宵嫌墜露繁曙覺堆嵐重(源)塔訪湯師銘窆謁先
公塚(良)綵岩何嶪岌雨徴何巃嵸(翰)崖寺踄蜿蜒江
檻縈螮蝀(轅)藍水碧可通蜀山青忽擁(良)門羡登龍
榮席矜烹鶴寵(翰)話離憶沉淪語迹愧荒茸(轅)纓緌
巳駢集刀珮亦㻫琫(源)既觀朱扉盛復瞰清泉涌(良)
兩磵耳邊来雙峰眉際聳(翰)虞宅址空存袁墓木巳
拱(轅)委蛇訝客閑叢脞笑僧穴(源)金繩憇宿倦石林
動新竦(良)大著孕璞玉賢孫耀珪珙(翰)徳邁東家丘
義壓吾邦勇(轅)堅㽞馬就縶強别囚脫拲(源)竟忘漏
艇危直遘夜潮􁁦(良)滿覆侔器欹顛蹶同駕覂(翰)二
賢首騰踔小子継跳踊(轅)江濶水翻翻雲黒天朦朦
(源)甫濟膽固懾决去心益愯(良)孰書拯溺勲誰息扶
􁁄(翰)迹離魑魅驚身出蛟鼍恐(轅)叩門氣始振即
館語猶恟(源)儒服漸林立賔墀竟川壅(良)争㸔麟一
角共譽龜五緫(翰)吐辤超鮑謝刮智駕晁董(轅)舫齋
窺曩楹蘭室睇今栱(源)困僮屏屢觸醉侣酒頻喠(良)
屈伸付蚗蠖聚散䓁蠛蠓翰歸情蕩躍鱗別思眇抽
蛹(轅)筆耕期己駛詩債事尤氄(源)雲荘充昔聵雲林
跛𥘉尰(良)唐生竟神駭沈子亦聴悚(翰)畫軸卷入檐
書冊收貯籠(源)磬折向蒼茫矢躍超濛澒(良)仰視雲
畔鳶去逐烟中鸏(翰)到家跳夜厖入室響寒蛬(轅)後
㑹知何時余髮巳種種(良)
九靈山房集卷之十七
九靈山房集卷之十八
　　鄞㳺藁　男戴禮叔儀類編
　　賛　從孫侗伯𥘉同編
　　　　滑伯仁像賛
貌不加豐體不加長英英曄曄其學也昌蚤啄詩禮
之精華晚探素難之窈茫推其有足以防世而範俗
出其餘可以滌蔵而湔膓是故知之者識其隱身遁
命之老儒不知者以謂醫師一代之良而已矣若人
也其亦㳺神二者之間以玩扵世而䘚返扵其鄊者
耶
　　　　汪縣尹像賛
扵維汪侯民之父母有猷有為有學有守遭世中危
髙謝以歸子軄克脩臣莭靡虧時行時止名教之羙
我瞻侯像其顙有泚
　　　　項彦章像賛
倬彼項君侃侃恂恂實聦而懿實藝而文方躡履霜
䑓羽忠翼仁復飲水上池以神異聞厲濁為清化秋
作春是扶是拯欲人如身既存心扵利物仍抗志而
出塵其應世也慕祥鵉之隱見其置身也任尺蠖之
屈伸倬彼項君為世令人
　　　　章䖏士像賛
有鳩者杖有鶴者𥚑雲谷風溪以㳺以居葛天氏之
民歟抑荷篠接輿之徒歟
　　　　夏祥甫像賛
猗歟夏君克儉克勤克昌于家克厚于倫謂我弟兄
一氣之分如彼手與足豈伊異人我居既同我財亦
均一家之内孝友如春　帝曰尓民為我國鳳麟乃
降旌書于海之濵既表尓門仍復尔身履張蹈陳永
世有聞
　　　　梅石䖏士趙先生像賛
峩冠褒衣鮐背厖眉飭以躬也春陽其煦秋霜其厲
正以容也行脩扵身譽著乎人道之充也不榮以禄
惟𥙿以福徳之鍾也覩是丹青猶有典刑為士者之
雄也
　　　　趙太𥘉像賛
有粹其容有迪其道志慕羲農學原黄老弊衣糲食
四十星霜氣清色澤神夷體康㳺心太𥘉錬形大化
混沌鴻濛作我廬舎忿世之濁去而上翀俾尓孫子
晤瞻冲風
　　　　趙母戴氏真賛
翼翼戴宗積慶自躬誕生㳤女干趙之從髲髢峩峩
副笄童童居兩族間有徳有容其徳伊何孝敬是持
父母舅姑􁀒由此推乃揚婦則乃慎母儀曰子曰孫
咸仰恵慈恩隆義䔍燕及姻族有􁀾者孩曾不異鞠
爰暨下人􁀒資愛育寒不泣襦飢不號粟行既孔仁
復粹而淳慮不越閫聲不聞鄰内安恭順外絶念嗔
黨里是賢况其嗣人賢而克夀盖自天佑爰肖容儀
以貽厥後弟述賛辤庶㡬不朽于千百年嫓彼軻母
　　　　羅氏五老賛
扵惟羅君天錫夀耈有年有徳五老之首化行同氣
澤𬒳後昆龍光下燭爛其盈門
扵惟羅君世之列仙厖眉鶴髮弟後兄先堂靄春風
門霑恩雨几爾後人永蹈遺矩
扵惟羅君貌則孔癯實肥于義徳與齒俱既和同生
亦鍾今子洛社之榮庶其在此
扵惟羅君既富而夀亦䔍友恭其徳克懋廣顙長身
幅巾深衣望之儼然咸仰令儀
扵惟羅君實惟季氏昔也孤髫今焉暮齒施政孝友
式纉聖謨茫茫海隅用敦薄夫
　　　　蟄居生賛
郁乎其文羙乎其容粹如白壁穆若清風四明文學
不足以啓其武三山儒䑓曷足以大其蹤噫此盖治
世之元龜亂世之卧龍豈冝長居扵九野乆蟄扵三
冬也耶
　　　　劉貞逸像賛
有倬劉公克孝而敬縦覧群言以充其行謂當盛際
歸忠于君頋歛猷為作世隱淪載烈郵休實昌厥後
象笏朱衣曰兒冝受亦既有子而又有孫我瞻遺像
永媿徳門
　　　　李仲賔像賛
粛粛霜䑓正百司也其綱一舉萬目随也誰其履之
天子毗也亦有賔賛輔徳威也彼羙李君何頎頎也
貌則孔荘心其夷也蹂強翼弱名四馳也群姦所嫉
善類歸也食元之禄既有爲也服必時制矢靡移也
式觀斯像俾我祗也起爲之賛匪溢辭也
　　　　陳文昭監丞像賛
侯以文儒施政海隅人孰似之曰召曰杜爲母爲父
侯實以之盖扵治民去其敗群餘􁀒子之彼或其訛
我戈是荷四國倚之一忤強藩十載海山時竟使之
朝嘉乃績好爵屢錫卒莫起之圖像如生觀厥所行
誰不韙之後有董茟詢名考實尚其紀之
　　　　九靈自賛
識字不如楊子雲摛辤不似沈休文胡爲而有沈之
痩胡爲而有楊之貧觀汝之生盍視汝真以不死不
活之眼而欲覧八詠之風致以半飢半飽之腹而欲
吐四賦之清新此所以亂叔敖扵優孟辱中郎扵虎
賁也乎若乃䖏榮辱而不二齊出䖏于一致歌黍離
麥秀之音詠剰水殘山之句則扵二子盖庶㡬乎無
愧
　　　　趙太素像賛
髽兩䯻而不言孰知其玄幻凡質以爲僊孰知其然
惟天者全是以能永年是盖得夫一氣之先
　　　　松風老人吕君像賛
君名復字元膺松風其别號也胡仲厚氏爲寫像九
靈山人賛之曰
以兩眼而窺六藝之奥以一心而䆒六伎之精汲汲
乎其成已之志拳拳乎其濟物之誠得一善有以澡
身而浴徳㧞一毫可以起死而回生是故知之者識
其為吾儒之老成不知者有以謂擅夫一代之醫名
而已矣雖然此皆得其粗而語其膚者也彼其怡神
浩刼之餘㳺心太古之𥘉忌者之所不能毀附者之
所不能䛕惟嘗讀其書者扵此復覩其圖焉然後知
其老不枯賤不汗身之臞而道之腴乎
　　　　錢春軒像賛
顒顒昻昻如圭如璋矯跡詩書之府筞勲翰墨之塲
豈所謂朝薦公車暮綰朝章以飛聲扵金闕而致身
于玉堂者乎然乃䄂𥙷天之妙手祕醫國之竒方即
湖山以嘯傲弄雲泉而相羊是殆弁髦功利螻螘矦
王如黄叔度之在漢賀知章之在唐也
　　　　真逸䖏士像賛
我觀若人質秉柔剛秋氣颯乎毛髮春風入其肺腸
化行閭里而至䓁公矦扵蠛蠓政布家庭而直陋功
名于粃糠是盖築和義以為基居孝友而為鄊者也
當其弄雲泉以㳺戯即丘􁒽而相羊但見清却松林
之風華奪雲錦之裳而不知澤𬒳民物光煥朝章者
殆各夢而同床也耶
　　　　菊村先生袁君像賛
體貌之厖然氣宇之昻然泛學海之汪然倒詞源之
滂然以爾為儒林之隱豹耶則嘗献藝扵省垣以爾
為仕途之逸驥耶固巳放志乎雲泉矣嗚呼若斯人
者是殆不忮不求以從容扵出䖏進退之間乎
　　　　袁廷玉像賛
以一心而涵今古之秘以兩目而啓天地之関知人
之所不能知言人之所不能言奪造化之玄妙定出
䖏扵機先既轉禍以為福亦化愚而為賢求其為人
殆孟子所謂胸中正則眸子瞭焉者歟
　　　　南宗禪師定公像賛
雲閑水止不足以語其道山包海容不足以喻其量
若乃求泡影扵幻身寫圎光扵頂相又豈足以擬其
人而盡其状㢤噫此所以名飛縉紳之間行出緇流
之上不為物外之津梁則為法中之龍象矣然師之
所至亦豈止是而巳乎
　　　　風光軒賛(并序)
天淵禅師居二靈之風光軒方外友戴良謹拜手稽
首而述賛曰
聴聲以耳觀色以目何有風光掲名于此風出乎谷
光或在湖各各異相如盤走珠有大比丘一笑而㑹
聲色不離觀聴罔礙于時此老晏坐軒中是心廓然
同太虚空同太虚空非愚非慧軒居巳忘風光亦棄
　　　銘
　　　　竹所銘(并序)
慈溪羅彦直以家多羙竹顔其堂曰竹所徵予銘之
嗟乎竹扵植物中無芬香艶色之可恱而彦直之取
之也何居然芬香所以恱吾鼻艶色所以恱吾目而
香下芬色不艶者乃所以恱吾之心也則夫植物之
可取其有過扵是竹者乎雖然世之人以芬香艶色
役乎其心者亦多矣予懼彦直所取之不固也銘斯
作
孰花匪香孰草匪色君豈惡此而竹斯植問竹之香
香則孔清孤竹伯夷靄靄其名問竹之色色亦甚羙
緑竹武公其文斐斐王稱此君白謂似賢其色其香
莫或比焉伊羅氏子虚而且直曰芬曰艶豈爲心役
既顔其居復勒以銘庶慿竹友以振徳聲
　　　　槐軒銘
沈剛用柔掲其宴私之室曰槐軒属予為之銘銘曰
惟沈所廬于山之南有軒翼翼有槐潭潭沈曰其嗟
来尓子孫洗心澡慮聴我話言我築我軒尔居尓息
曷視我槐以符尓徳徳以為根學以為枝根固枝蕃
徳貶學虧伊仁伊義尓操尓踐曰詩曰書乃厲乃勉
譬之植槐土厚壌肥泉流雨露以溉以滋有不蓊茂
時乎未至月益歲増吐黄含翠毋折尓枝母撥尓根
庶㡬百年其隂滿軒三槐王生厥徳靡競至扵魏公
與槐俱盛尔遵我志用謹封植嫓徳于王必世乃食
噲噲斯軒槐以為徴匪三公是慕惟徳之承
　　　　種徳堂銘(并序)
餘姚張與權家有種徳之堂盖其祖父俱以善醫恵
及其鄊人至與權十三世矣與權復挟是術㳺明越
間明越之民頼以全活者甚衆越人某為製銘詩二
百四言使榻諸堂上朝夕覧觀以朂其徳云
有堂渠渠張氏所闢維彼張氏世種以徳其徳伊何
啓自古昔法以隂陽和以數術是鍼是砭是湯是熨
濟我夭扎起我疵疾譲不貢報奮不遺力祖父浚源
子孫流澤有此室廬綺􁲛畫壁門多車馬庭有履舄
豈堂之華惟徳之飾噫古神聖繼天立極其飬生也
教之稼穡其救死也詔以藥石既曰對時亦云育物
是徳實深實厚實碩匪前曷作匪後曷述人亦有言
種而後獲母謂松栢必培必植母謂黍稌必艾必銍
累世之慶一夫之積我銘足徴永矢無斁
　　　　拙守齋銘(并序)
㑹稽王漢章宋禮部尚書厚子齋先生之裔孫也見世
之巧扵䆠者或至䘮身而辱先乃欲拙守其先業而
題其齋以示警九靈山人繹其意而銘之銘曰
物盈兩間則萬斯有孰巧扵為孰拙其守我目之明
實本扵矇我耳之聵乃成厥聦矇聵匪拙明聦非巧
維拙其巧善守之道伊禮部公古人與偕爰有諸孫
拙守名齋曰守先業寕愚與魯彼巧而出我拙而䖏
嗟尓王生遵此大戒勿以其拙行厥狙詐昔漢長沙
巳國于東猶拙其舞巧以求封生其鍳之去巧取拙
日坐齋居念念弗越大成若缺大盈若冲缺則不弊
冲則靡窮祖德逺矣斯學孰受小子述銘用儆座右
　　　　紫金石硯銘(并序)
葉晋孔昭得紫金山黒石斵為硯徴良述銘銘曰
懿兹石孕朔北剛以勁潤而液其徳玄其神黒從飲
仙供醉筆
　　　　端硯銘
質孕碧溪膚割紫雲外持堅重中含粹温書城之寳
士林之珎人不能然扵硯則云
　　　　心耕齋銘
四明施弘道名其所居之齋曰心耕金華九靈山人
為銘以勗之銘曰
心為我田今我其耕我如不耕吾何以生耕之曷以
乃耒乃耜隴畒既治畔岸亦理孰為稼穡曰種以仁
孝弟忠信以耨以耘惟食與色為厥稂莠我其除之
我苗克秀惟師與友為厥雨暘我其時之我苗靡傷
仁既成矣稼穡孰矣饗之祀之神其福矣心貴乎廣
耕貴乎勤我銘齋居用警學人
　　　　耘業齋銘
章生蟬扁其􁆸學之齋曰耘業盖取韓退之詩語也
九靈山人為之銘銘曰
士之扵學猶農扵田耘而又耘其業乃􁒏伊士所穡
何穡非性由是而賢由是而聖惟四其端仍五其常
既六其藝亦三其綱此而致力是曰種學始之不耘
終何以穫去其害苗耔而耨之捕其食心長而茂之
乃秀乃頴乃堅乃好乃觀厥成有相之道舎是奚植
怠是奚收不植不收誤我有秋昔唐昌黎庶㡬知此
而以耘業勉其學子咨尔章生是則是傚匪以銘齋
亦克允蹈
　　　箴
　　　　人性皆善齋箴(爲東平李元善作)
肇允烝民乾父坤母誕降之衷天命則有是名爲性
與生俱生一本扵善惡何以萌惟血與氣誘以物欲
日削月朘噫其難復動静云爲優優紛紛毫釐之差
聖狂所分堯舜盗跖其𥘉靡二敬怠一殊天淵遂異
匪性使之人心則然惟心其性衆善乃全持性之方
有若防城仁義禮智我壘我營目作旌旗耳作金皷
孰帥孰兵氣爲之主我俻既至我守既堅冦攘之来
乃殪乃殱冦其殱矣明而誠矣性誠一固聖功成矣
繄昔尼父垂訓萬年習逺性近巳發其端暨孟軻氏
益憫斯世指示本原以祛其蔽有儒一生李姓善名
宴坐齋居戰戰競競嗟尓君子勉哉敬止小子作箴
以諗同志
　　　　求諸已齋箴(爲四明方士敬作)
懿兹君子學以求已彼也小人求人而巳求巳之學
在彼厥𥘉仁義禮智而勿謂無失而求之實主扵我
成已成物推之則可求人之學營營外馳不黯其徳
獨華以辤金䑓玉堂是居是㳺小人之榮君子之羞
惟已惟人其端甚迩毫釐弗察􁆢則千里有倬方生
克迓前猷不務人知惟已之求爰闢斯齋左圖右史
日新之功庶其在此咨尔方生念之敬之弗怠弗荒
其惟自知古人逺矣此學罔傳我作銘詩式訛是觀
　　　碑
　　　　靈仁廟碑
寕海縣南行六十里曰桑洲靈仁廟在焉廟始居洲
之上流唐貞觀中壊于水居民見所漂神像止洲滸
遂即其地重搆之而廟制未完也五代時有陳氏盧
氏者嘗以事禱之應固捐已貲為寝殿門廡規制稍
俻而廟額未錫也至宋端平𥘉神假夢所司以賜今
額而爵號未頒也入國朝盗起婺之玉山蔓延是縣
至則隂兵四起若有所見盗遂驚潰不入境事聞禮
部遂降　璽書賜以嘉恵王封而庭曲之碑無文以
刻也予方避地東海目覩斯事礱石請記遂不獲辤
竊聞名山大川徃徃儲精孕靈出雲興雨以妥祥隤
祉扵吾民而嘉恵王之廟食兹土由唐暨今靈異迭
見然姓諱里第未知前聞豈非山川之氣有所慿依
而致耶國家饗祚受釐懐柔百神凢天下郡縣能禦
菑捍患載在祀典者靡不崇秩異數以昭荅洪恵寕
海僻居東南去天萬里而綸綍渙汗所以竉錫扵爾
神者何其盛㢤是不冝以無述乃因其請爲作迎送
神樂歌二章俾歌以祀神其辭曰
台嶽青台水明靈之来杳冥冥唱歌發牲酒馨天章
煥神意寕　右迎神樂歌
台嶽萃台水沛靈之歸祥瞹曖雨暘若歲時㤗民欣
欣禾斾斾　右送神樂歌
　　　說
　　　　愛菊說
鄞有髙世之士曰駱先生以大貌嚴而氣剛行峻而
言直學廣而聞多落落不與世俗相俯仰一語之不
合一事之不諧則望望而去終其身不齒以故世之
士子鮮有當乎其意辱與爲忘形交者然獨視菊如
賢友朋毎歲即小齋之外羅植數百本春而鋤夏而
灌秋編其榦而屏列之當天氣始肅寒英盛開𬒳鶴
氅衣戴折角巾携九莭杖廵行圃中見夫幽姿勁質
凌轢風霜則思淬厲莭操䖏艱瘁而不屈見夫黄而
不雜得土之中則思正色獨立使君子有所敬而小
人有所畏見夫早培晚盛不競不争則思居謙䖏譲
退可以無咎而進爲有悔見夫味甘而氣馨品髙而
性介則思蓄用以待時㓗身而䖏俗不與黄茅白葦
俱出扵斯世凢是數者一或不類扵是菊又爲之徘
徊花下仰而視俯而思且愧而且責必也物我兩忘
彼此無間然後與之曺䖏乎軒􁲛寂寞之濵並驅乎
草木揺落之際若相磋以道相錯以徳不自知其情
之孚而身之化也夫如是則菊也先生也真所謂賢
友朋也菊有賢友朋之象而先生猶愛之如此况世
之賢士子乎是故無賢士子則巳有則必為先生之
所愛如愛斯菊矣先生愛賢之心豈果有異扵愛菊
之心乎嗚呼菊不能以自賢惟先生能賢之士子不
能自知其不賢惟先生能知之賢也吾其愛不賢也
吾其棄嗚呼安得賢如是菊陶姓而潜名者與之論
先生之交際㢤
　　　　唐林字說
句章唐起賢之冡子林從予㳺乆今年十有五矣起
賢将責之以成人之道也乃行三加之禮而請字扵
予予取班固學林之語而字之以孟學且為說以告
之曰生亦即夫髙山大澤之林乎望之蔚然而愈茂
入之窈然而愈深陟之嶄然而愈峻是何果以致此
㢤盖其得地之力也完而去人境也逺得地力也完
故其積也厚去人境也逺故其牋之者少扵是乎茂
也深也峻也有不期然而然矣今以近郊之林而為
國人之所窺俟晝夜所息之氣薄雨露所潤之日淺
而斧斤之伐牛羊之牧又相尋扵無窮此豈復有向
之蔚然窈然嶄然者乎生入學林亦若是而巳矣而
其為茂為深為峻也又有甚扵此者焉吾懼生之積
扵内者有未然而牋扵外者日以至則所謂蔚然窈
然嶄然者且化而為濯濯矣嗚呼是豈林之性也㢤
生乎其繼此而務學也乎然學有二焉有義理之學
有文詞之學義理之學猶斯林之有根祗所以脩夫
天爵之貴者也文詞之學猶斯林之有芬葩所以慕
夫人爵之榮者也生能舎文詞之學以求義理之學
而從事焉始無愧乎斯林之所飬矣孟子曰苟得其
飬無物不長苟失其飬無物不消予之告生止扵此
矣生再拜曰敢不敬蚤夜求從祝辤
　　　　唐氏四子字說
句章唐景先氏有子四人焉曰轅曰輪曰轂曰輻轅
則字之以伯度輪則字之以仲規轂則字之以叔直
輻則字之以季齊一日景先請所以字四子者其說
云何予曰吾子亦知車之任重而致逺乎其轅以句
衡欲其有度焉適淺深而謀進退也其輪以載地欲
其中規焉杼扵澤而侔扵山也其轂居扵輪之中欲
其直焉而不動也其輻湊乎轂欲其齊焉而相任也
夫如是則車之為用庶㡬㢤今四子之車其材良其
質堅吾固望其任重而致逺矣雖然猶懼其法之扵
外者有所未至也四子扵此苟能守之以度而無折
無絶也如轅通之以規而不匡不附也如輪容乎其
直揉乎其齊也如轂如輻則其取法是車也不既至
矣乎由是而觀則轅也輪也轂也輻也必合為一器
而後可以成乎車則汝四子之為兄為弟也亦必合
之為一心而後可以成乎家然欲使之有合也亦在
乎度以守之規以通之容乎直而揉乎齊耳是故引
而行乎上者轅也逹而行乎下者輪也轂之與輻又
所以同乎輪者也轅不度則無以制其下而使之行
輪不規轂不直輻不齊則無以聴乎上而奉之行輪
也轂也輻也固弟焉而役扵轅者也轅乎吾見為兄
之難矣轅率諸弟學扵予子嘉景先之有子也作字
說以貽之
　　　　朴太素字說
聖如孔子賢如老荘其言不過曰繪事後素曰見素
抱朴曰明白入素無為復朴盖朴也素也皆質之所
始也質之所始其道之根榦乎是故中虚外無不可
為像是謂溟涬道之根也有物混成先天地生是謂
厖鴻道之榦也斯道也不特儒道二教為然雖釋氏
之教亦然嘗讀止觀書悟即假即空之理六度萬行
自一真出真即道也道即質之所始而朴與素之說
也周氏慈溪右姓詩禮世其家有竒比丘出焉東臯
冝朴字太素者是巳太素㓜薙染具戒後習内外學
奉師祖圎智翁居冡間大方之士多招以清軄而祖
老辭不就其卓識髙行固巳振扵樷林如玉之就琱
木之就斵駸駸乎其向用矣予懼其離朴而散素也
故為之字說以祝之曰充耳琇瑩玉之就琱以成珮
者也而質弗朴則難乎其為珮矣楩楠橡樟木之就
斵以為梁為棟者也而質弗素則難乎其為梁為棟
矣學者質之弗朴弗素也然亦安能受道乎所以字
朴曰太素者盖以受道之質許之矣雖然太素禪子
也知所謂翠竹黄花之說則扵是道可一笑而領
　　　　太素說
易卦有復所以復乎其本始也本始也者朴而未散
之謂也朴而未散是名太素老子之抱朴見素荘子
之復朴入素又皆求復乎太素之說也然則曷為而
復之復之之道惟神是守守而勿失與神為一惟其
一也故不雜惟不雜也故能純傳曰能體純素謂之
真人斯言豈欺我㢤浦陽趙君儒家子也晚好老荘
之學從伯氏太𥘉先生㳺弊衣糲食絶去華靡是盖
有志乎純素者矣以其字思復而别號太素子一日
求其說扵囂囂生生曰越席䟽布物之素也質先禮
後人之素也而道家之素易與老荘之說一也易言
其復而老荘言其素也然所以復乎其素㑹儒道而
為一者又君之所自得非予之所能知而亦非可以
言告也太素子拊手稱善遂書之以為說
　　　　瑄藴中字說
瑄盖用之以禮神而為噐之貴者也然則人也亦有
見用扵世而為其所貴乎公卿大夫士是也其扵僧
也則不然僧盖出世間者也是以無用而為用世固
莫得而貴賤之矣然則師之能瑄也亦在藴諸中而
已藴中之說云何師讀止觀書知六度萬行自一真
出則知所藴之義其在其乎其在斯乎師名瑄而字
以藴中因為之說云
九靈山房集卷之十八
九靈山房集卷之十九
　　鄞㳺藁　男戴禮叔儀類編
　　　傳　從孫侗伯𥘉同編
　　　　髙士傳
嗚呼甚矣㢤髙莭之士為難遇也易稱君子之道或
出或䖏或語或黙夫捐身以行化者知進而不能退
嫉世以矯情者知徃而不能返二者各得其道之一
偏惡覩所謂中㢤孔子曰不得中行而與之必也狂
狷乎狂者又不可得欲得不屑不㓗之士而與之是
狷也是又其次也孔子居周之世而其言如此况世
變多故君子道消之時乎扵斯之時責士以必中而
不過則天下為無士矣君子之扵人也樂成其羙而
不求其俻况蹈義乗方蟬蛻塵埃之表時固難遇其
人乎吾之有取扵鶴年有以也㢤有以也㢤作髙士
傳
鶴年西域人也曽祖阿老丁與弟烏馬兒皆元𥘉巨
商當
世祖皇帝徇地西土軍餉不繼遂杖䇿軍門盡以其
資歸焉仍數從征討下西北諸國如拉朽廷論以功
授官阿老丁年老不願仕特賜田宅㽞京奉朝請烏
馬兒擢某道宣慰使其後招降吐蕃有大功遂自宣
慰拜甘肅行中書左丞祖苫思丁由北晋王從官起
家累官至臨江路逹魯花赤政尚寛仁民懐其徳父
軄馬禄丁輕財重義盡取祖父遺資賑諸親故之不
足及他士之貧者然性尚豪邁雅不喜榮名年四十
始應野憐真丞相辟主臨州縣簿以治行髙䓁陞武
昌縣逹魯花赤有恵政觧官之日父老爲築種徳之
堂請曰吾縣盖公之桐郷願㽞居毋去武昌公亦愛
其土俗異他䖏遂家焉生子五人而鶴年最㓜武昌
公死時鶴年年甫十二巳屹然如成人其俗素短䘮
所禁止者獨酒鶴年以為非古制乃服斬衰三年仍
八年不飲酒家有遺資􁀒推與諸兄不㽞一錢自遺
也武昌公在時以鶴年倜儻類巳甚鍾愛卑䕃從父
桓州軄鶴年亦辭謝不敢有惟益厲志為學清苦自
将與寒畯賤士等或曰汝貴家子不效祖父為官人
頋乃過自矯激如此鶴年曰吾宗固貴顯然以文學
知名于世者恒少吾欲奮身為儒生豈碌碌襲先䕃
苟取禄位而巳耶郷之諸儒長者以其年㓜而有志
多樂教之年十七而通詩書禮三經豫章周懐孝楚
大儒時寓武昌執經問難者比肩立然獨噐重鶴年
且欲同歸豫章而妻以愛女鶴年以母老諸兄皆官
千里外無他兄弟俻飬辭不行母聞而遣之鶴年曰
人之所以為學者學為孝耳今舎晨昏之飬而從師
逺㳺人其謂斯何明年淮兵渡江襲武昌鶴年奉母
夫人以行所在艱阻三閱月始逹鎮江菽水不給雖
傭販賤業騎射卑軄皆趍為之不問及夫人捐舘舎
鶴年哀毁盡癯塩酪不入口者五年扵是浙以西日
入扵亂鶴年聞從兄吉雅謨丁避地越江上徒歩徃
依焉時江南行御史臺移治兹郡大夫拜住公鶴年
父友也雅知鶴年即辟為從事御史迭烈圖秃滿迭
児亦舉校官余觀胡普顔帖木児安慶舉孝㢘鶴年
痛禄之不逮飬也俱不應浙東㢘訪僉事都堅不花
延致鶴年于家俾諸子師事之且剡薦入舘閣薦章
未出而宵逝南臺大夫沙藍荅児公𬒳召還朝思得
文儒之士以俻其諮訪復以從事辟之江西閩海二
道肅政府又以其省儒學提舉薦皆陳悃以辭毅然
不一就鶴年與吉雅謨丁甚友愛吉雅謨丁掾南亭
時欲以利禄勉鶴年鶴年去不頋後以直言忤權要
謪遷江右道里梗塞僕隷皆憚行鶴年乃獨衝寒雪
冐險途千里從之後還越宿㽞四明或旅食海鄊為
童子師或寄居僧舎賣藥以自給雖乆䖏艱瘁泊如
也通政院判伍寔督運海上自負才氣見賔客不為
禮而獨賢鶴年虚左迎至邸鶴年當隆冬弊衣不掩
胫伍欲觧衣衣之畏其清介言欲發而中止鶴年當
困苦時人有濟之者雖饘粥之費無所受然行槖稍
𥙿每好赴人之急人之享其恵者盖數數然也時兵
戈四起鶴年益迯匿海島絶其迹已而海上多盗鶴
年轉徙無常大抵皆明之境内明當方氏之盛幕府
頗待士士之至者踵接鶴年獨逡廵逺避門無一迹
慈溪縣尹陳麟號稱賢今四方士大夫多依之鶴年
居是邑數載未嘗覩其面鶴年天質頴悟讀書過目
輙成誦善詩歌而尤工扵唐律為文章有氣至扵筭
數導引方藥之說亦靡不旁習然􁒏以躬行為學非
其食不食非其衣不衣重然諾尚氣莭人或有失雖
尊盛必盡言以告已有過雖少賤者規之必歛袵聴
受見人一善稱之不容口即不善未嘗言然性頗𥚹
隘扵物少容因自謂曰凡為清士當以㢘為主義為
輔和為衞三者俻庶可免扵今之世矣由是徳益脩
而行益勵有東漢髙士之遺風貟外郎馬子英不妄
許可人嘗曰吾友多矣可託妻子者惟鶴年一人世
以為知言
賛曰昔申屠蟠居父憂哀毀過禮不進酒肉者十餘
年家貧傭工自給郡召為主簿不行隱居梁碭以經
學日娱至今想其為人猶凛凛有生氣鶴年執親之
䘮有過無弗及而間關亂世利禄不行至其為學博
覧經史而本扵躬行雖蟠何以加諸詩曰髙山仰止
景行行止又曰維其有之是以似之其鶴年之謂乎
　　　　周貞傳
周貞江湖隱人也字子固晚號玉田隱者其先居汴
宋渡江徙儀真家焉大父順父允堅皆不仕貞自童
齓時性敏而好學遇書即善誦知義理既長益負竒
氣倜儻大徳元貞間稍出為汗澷㳺欲以其學自奮
㧞㑹有以貞姓名薦貞且北行至揚子江歎曰仕所
以濟人苟居一藝以拯斯人之疾苦雖不仕扵時猶
仕也乃返棹呉淞江亟取神農黄帝書及春秋秦漢
以来下至金宋諸醫家習之無何隱隱名動西淛疾
病顛連者必歸貞貞皆樂然應之毎遇竒疾古今人
所未喻者貞以意與善藥輙速巳瞿運使得熱病雖
祈寒亦以水晶浸水輪取握手中醫以為大熱貞曰
此寒極似熱非熱也飲以附子湯愈衞立禮得寒病
雖盛夏必襲重裘擁火坐宻室中醫投以烏附増劇
貞曰此熱極似寒非寒也煑大黄芒硝飲之瘳王君
海子病癩衆醫莫能療貞授匙藥漱之牙齦出穢血
數斗既而形盡瘦骨立後苐以羙味𥙷之數月瘥王
經歴患身輕飄飄若行空虚中易醫凡七十人皆以
為風虚與熱齊轉加貞曰此酒毒也即以寒凉之齊
驅之随愈趙鶴臯妻病咽乾水漿不能下衆醫盡愕
貞叩以平生所最嗜獨鸂鶒即命烹餁進之授以匙
筯入口無所苦巳而食進病如失一婦人因産子舌
出不能收貞以朱砂傳其舌仍命作産子状以兩女
子掖之乃扵壁外潜累盆盎置危䖏堕地以作聲聲
聞而舌收矣一女子忽嗜食泥日食河中汙泥三碗
許貞取壁間敗土調飲之遂不嗜泥貞以古方今病
之不合徃徃出竒見輔其法而取驗類如此貞善繪
事而尤精扵音律家寕海知州陳行之嘗延致教大
成樂貞持古律管吹之以莭五音之髙下黄文獻公
為作記有吹其律而鍾自應之語然雅好皷琴家居
無事必引琴以自娱一日大雨雪有權貴人聮騎詣
門進肴酒請為白雪之操貞厲聲曰大樂與天地同
和今天大寒是豈樂一餉時耶且若獨不聞戴逵破
琴之事乎客愧謝而去貞為義若嗜欲至扵視利䡖
之如糞土在寕海時有直學韓成之者負官錢數千
緡自度貧無以償乃扵學齋中引繩經其脰貞號救
之為竭行槖代償及韓滿去空一家走謝且白無行
資貞時槖已竭仍質所服衣相之行治病王氏子時
王問藥直㡬何餽贐當㡬何貞怒曰吾愈人疾未嘗
覬其利汝冨家翁必欲以利酬我不過移汝禱禳一
朝之費耳豈可面計重䡖待我若小市人㢤泉幣交
于前􁀒謝罷無所受貞長身羙風儀鬚髯秀整噐局
清古外謙易而内嚴峻落落不與世俯仰王公大人
毎卑禮鈎致貞視之邈如平居與客談玄亹亹不能
休然無一語及時俗事環堵蕭然室無長物當時趣
時或焚香清坐或雅歌投壷或吹鐡笛弄玉簘怡然
自得賔至則刲羊釃酒與之盡歡無纎毫儉嗇意即
有餽遺輙取以賙人之急雖屢空不頋也甥女孫氏
生七歲而孤貞忍貧鞠飬及笄具資装嫁之故人夏
徳輔有女欲度為尼貞曰以女為尼獨吝遣嫁耳乃
育為巳女命故人子李嗣宗為贅婿貞無子以嗣宗
之子稷為之後嗣宗事貞甚謹而貞遇之頗嚴厲苟
有小過必危坐終日不與言嗣宗偕其妻盛服立左
右惴惴莫敢仰視貞頷之去乃肉袒謝罪而退貞嘗
采藥中呉呉人舘之遂翛然忘返将終老焉至正乙
未秋淮兵犯呉境城䧟貞杜門堅卧不食飲者九日
而卒七月五日也時年八十三将属纊呼嗣宗􁀒取
生平所著書焚之
為說者曰予嘗㳺淞上抵呉門過貞向所經行䖏訪
其遺事而故人長老無在者及耒四明定海縣尹汪
汝懋為予言貞事首尾如此嗟乎士君子立天地間
不欲懐才抱藝自附逸民之列者懼其潔身以亂倫
耳今貞雖隱䖏江湖然能以善毉拯人之危困起人
之死至衆其遇貧無依又徃徃傾行槖濟之不復頋
有無可不謂仁乎世衰民散君臣道廢一旦冦兵及
境或望風欵附或執殳效驅馳以兾湏臾毋死者何
限今貞僅扵逆旅中
如歸可不謂義乎能仁與義謂之潔身亂倫可乎嗚
呼世之不及此者衆矣一布衣乃毅然類古有位者
之為尚可謂世無人乎汝懋乃貞所嫁女甥子慎慤
不忘人也其言有可徴故列之為世勸
　　　　唐二子傳
四明唐復禮二子長轅次轂復禮以擅匿官醝事𬒳
䧟且執拘以歸于　京轅詣吏代父命不省乃叩頭
流血繼之以死吏閔其情遂脫父梏而梏之使行行
至越轂適自杭囬遇諸道上既挽轅衣𬒮頓足哭曰
兄為冢子宗嗣所託不可以圖死弟請代兄行轅不
從轂詒之曰兄訥扵言說徃必不免弟有一計可生
幸無苦竟奪其桔加巳手吏亦閔而從之轂抵　京
繫獄者旬日近臣乃奏其非罪例免以歸得不死嗚
呼干戈興學校廢禮義䘮風俗墮中人以下咸漸漬
扵失教𬒳服扵成習人倫之際無不大壊而天理或
㡬乎熄矣扵此之時能以孝友脩于身行扵家至扵
舎死而不頋豈非難得也㢤故吾扵轅之代父轂之
代兄有所取焉此兩人者當慷慨就梏時其心巳謂
其必死而終得以無死者幸也非其所􁃽知也則其
所存可不謂較然不欺㢤君子之扵人也聞其羙而
樂道之况舎死者人之所難乎轅嘗讀書轂尤矯然
可喜使皆學道進徳終之以禮樂庶㡬㢤流聲後世
可與國風所稱衞宣二子列矣勉之㢤勉之㢤
　　　　許丞傳
君姓許氏名原閩人也其父素業儒老為里校師君
自㓜傳父學雖朴而頗贍扵書多所觀覧為詩與文
務逹其意而已疆土入軄方有司強起赴鄊選召對
吏部授明州府定海縣丞始至縣人以君盛年未更
事易之及觀君所為始皆大畏服一縣聳然然上之
人多未知君果可以有為也時時有所責君不為動
雖箠辱横加未嘗一明其非罪亦不以是傷其民扵
是西北用兵未已征需尚繁戈甲之攻造旌􁯷之營
置調彂無虚日且地瀕大海歲脩治海舟盖難以數
計而官直不時降或已降而為吏胥所欺隱毎事苐
差民之中次者一二人以主其出納謂之庫子凢所
費用皆令其代輸期㑹迫促至日受榜笞不恤也以
故歲弊民産恒數十家君惻然曰是豈為民父母意
㢤即詣府請其直集里役之長分授之俾售其物次
苐歸之庫為召集人匠造之使如法吏皆不得有所
與僅令持筆治文書以防稽勘耳是以功成而民不
知擾鄊之人不憚為庫者盖自君始也縣以業海為
生自民船不出海所恃以存者獨田租然當民産之
無制里役之無藝都鄙之間常紛然不寕而民病甚
矣君曰救弊之急孰甚扵此者乃取其田分計之受
差之家􁀒凖田之多少田多者應重差而不可辭田
少者稱其出而不得以横擾中下無告之民庶乎其
少瘳矣其他宿弊之未除君止正其尤蠧民者餘皆
一聴其自新或有所笞罰惟豪劇吏苟得萌蘖一切
􁈋彂窮治之不恕諸吏視君皆側目至以鄙語目君
䘚不得已潜以他計出君俾不乆扵位㑹慈溪闕令
府檄君攝令事君治慈溪如定海興利除害不一月
而大治民以私醝𬒳獲者吏受其賕而罪以旁連君
微行得實䘚更其獄使罪有所歸而受抑者得以伸
人至今言之縣乆不雨君禱之白龍公不應後以䇿
鈎致吏之梟狡者大書其背曰天不雨吏弊為之也
既而雨随至縣乃大稔君色仁氣温言若不出口及
見義輙矯矯不可撓慷慨辨且強也為政去觚角絀
雕琢以平易質實為務而尤謹持其㢘行毎出入月
俸必負以自随一錢之費必已出民以飲食進􁀒却
之不聴有私致一肉扵舟者則舉而投之江自奉寡
約甚菅屨徒歩不問道里逺迩以為常雖祈寒未嘗
御靴襪衣服僅取其蔽體雖甚垢弊弗易也日食飯
一孟𬞞二味非公享酒胾不入口視民如子女與之
語欵欵若恐不得當其意至有甚惡乃始繩以法有
可已者即不䆒以故民之愛君亦如子之扵父母君
在其位則色喜或以事出則皇皇如有失一日䑓檄
下憲府追君甚急老㓜聞者咸錯愕比上道號泣而
送者殆千人且慮乏行資無一人不懐金以至自府
尹而下及縣之僚佐與他官之在城邑者亦皆割俸
金馳贈扵道左君􁀒謝遣無所受曰造次顛沛見人
之所守縦死不易吾心矣抵京上之人䘚明其非罪
未㡬乃還及還逺近大夫士無不交口稱賀喜其公
論之有在後數月當得代然以父憂去先是父年老
不可以迎飬㽞其妻子使飬之居官計日用俸輟其
餘以歸為具甘旨居其父然父年益老則念輙悲之
此君之事予得扵所聞者也昔司馬遷記前世循吏
詳者人数事畧者三事而止今予所論次君事視遷
之所記多矣然猶以為聞之者少也今所聞者多則
其事可勝書耶姑即是所次為君傳庶使世利知勸
焉
論曰詩稱愷悌君子民之父母孔子曰吾未見剛者
若許君非所謂愷悌而能剛者歟君以諸生起家始
受一命而為丞其所樹立巳卓卓可稱如是使磨礲
灌飬之不止吾未量其所至也古語有云天下之寳
當爲天下惜之豈謂君㢤
　　　　抱一翁傳
抱一翁者東嘉人也今居越江上姓項氏名昕字彦
章晚更自號抱一翁曽大父某大父某父某比三世
俱以和義維其家翁自㓜聦敏好方数外大父杜曉
村世業毉常奉父命謁受其書讀之年未成童巳暗
誦岐扁素難王叔和脉經稍長學易趙穆仲葉見山
所後以母病醫誤投藥死痛之乃益厲志毉術欲盡
受他禁方聞越大儒韓明善先生爲方善也遂徃拜
之盡得所蔵方論甚富後更詣陳白雲受五診竒䀭
歷試其說皆精良㑹金華朱彦脩来越出金源劉河
間張戴人李東垣諸書示之翁獨疑古方不方治今
病之論亟徃錢塘見陸蕳静叩之始悟古今方同一
矩度也後又徃淛右見葛可乆論劉張之學又徃建
鄴見戴仝父仝父亦是郡儒者為譔五運六氣機要
若干篇授翁太醫院使張廷玉善撟引案摩甚竒非
世之所聞也翁亦得見事之盡其伎扵是為人治診
病决死生無不立驗里鍾姓者一男子病脇痛衆醫
以為癕也投諸香薑桂之属益甚翁診其脉告曰此
腎邪病法當先温利而後竭之投神保丸下黒溲痛
止即令更服神芎丸或疑其太過翁曰向用神保丸
以腎邪透膜非全蝎不能引導然巴豆性熱非得芒
硝大黄蕩滌之後遇熱必再作乃大泄數出病已翁
所以知男子之病者以陽脉弦隂脉微澁弦者痛也
澁者腎邪有餘也腎邪上薄扵脇不能下且腎方惡
燥今以燥熱發之非得利不愈經曰痛随利减殆謂
此也鍾女病腹脹如皷四體骨立衆醫或以為娠為
蠱為瘵也翁診其詠告曰此氣薄血室鍾曰服芎歸
軰積歲月非血藥乎翁曰失扵順氣也夫氣道也血
水也氣有一息之不運則血有一息之不行經曰氣
血同出而異名故治血必先順其氣俾經隧得通而
後血可行乃以蘇合丸投之三日而腰作痛翁曰血
欲行矣急治芒硝大黄峻逐之下汙血纍纍如瓜者
可十數枝應手愈翁所以知鍾女之病者以六脉弦
滑而且數弦者氣結滑者血聚實邪也故氣行而大
下之鍾有從女病名同而診異翁曰此不治法當數
月死向者鍾女脉滑為實邪今脉虚元氣奪矣又一
女子病亦同而六脉獨弦翁曰真蔵脉見法當踰月
死後皆如之越幕官費姓者有子病甚衆醫皆以為
瘵盡愕束手一日費對客獨泣客以翁薦翁診之曰
此病暑邪非瘵也家問死期翁曰何得死何得死為
作白虎湯飲之即瘥翁所以知費子之病者切其脉
細數而且實細數者暑也暑傷氣冝虚今不虚而反
實乃熱傷血藥為之也費病胸膈壅滿甚䔍昏不知
人醫者人人異見翁以杏仁薏苡之齊灌之立蘇繼
以升麻黄蓍桔梗消其膿服之踰月瘳翁所以知費
之病者以陽脉浮滑隂脉不足也浮為風而滑為血
聚始由風傷肺故結聚客扵肺隂脉之不足則過扵
宣逐也諸氣本乎肺肺氣治則出入易苑陳除故行
其肺氣而病當自巳建康萬夫長㢘君病毉投丹附
薑桂逾甚翁診其脉告曰此得之酒病當􁊆作聲食
入即出而後溲不利㢘曰然予平生所嗜獨燒酒翁
進葛花觧酲加黄芩飲二升所勢减衆毉以藥性過
寒交沮之翁既論不恊辭去即歎曰實實而虚虚過
二月當入鬼録矣果如翁言翁所以知㢘之病者切
其脉細數而且滑諸數為熱滑為嘔為胃有物酒性
大毒大熱而反以熱齊加之是火其火也且溲祕爲
陽結今皆反治故二月死也茶商李冨人也啖馬肉
過多腹脹毉以大黄巴豆治之轉劇翁後至診之寸
口脉促而兩尺将絶翁曰胸有新邪故脉促冝引之
上逹今反奪之誤矣急飲以湧齊且置李中座使人
環旋頃吐宿肉仍進神芎丸大下之病去衆毉咸曰
予所不及也浙東僉憲史君素苦足病彂則两足如
柱潰黄水踰月乃己已輙復彂翁診其脉告曰六脉
皆沉緩沉爲裏有濕緩爲􁭋爲風此病風􁊨毒俗名
濕脚氣是也乃以神芎丸竭之繼進舟車神祐丸下
濁水數十出遂不發動南䑓治書郭公乆患泄瀉惡
寒見風輙仆日卧宻室以氊䝉其首熾炭助之出語
吚吚如嬰兒諸毉皆作沉寒痼冷治屢進丹附不時
驗翁診其脉告曰此脾伏火邪􁊨熱下流非寒也法
當升陽散火以逐其濕熱乃煑升麻柴胡澤瀉羗活
等齊而繼以神芎丸郭曰予苦乆泄今復利之恐非
治也翁曰公之六脉浮濡而弱且微數濡者􁊨也數
者脾有伏火也病由􁊨熱而且加之以熱齊非苦寒
逐之不可法曰通因通用吾有所試矣頃之利如木
屑者三四出即蒙首之氊去次去熾炭病旋巳鄞董
允謙妻患衂三年許醫以血得熱則淖溢服瀉心涼
血之齊益困􁮅纔數點輙昏翁診之六脉微弱寸為
甚曰肝蔵血而心主之今寸口脉微知心虚也心虚
則不能司其血故􁃽而妄行法當飬心仍𥙷脾實其
子子實則心不虚矣服琥珀諸𥙷心之齊愈浙帥胡
公病發熱惡風而自汗氣奄奄弗属諸毉作傷寒治
彂表退熱而益増翁診其脉隂陽俱沉細且微数䖏
以𥙷中益氣之齊毉止之日表有邪而以參茋𥙷之
邪得𥙷而愈盛必死此藥矣翁曰脉沉裏病也微数
者五性之火内扇也氣不属者中氣虚也是名内傷
經曰損者温之飲以前藥而即驗南臺掾梁彦思使
閩而足不能履毉以風論或以脚氣治經年不瘳翁
診之六脉僅微數而他無所病即探患䖏乃骨出不
入肯綮耳施以按摩即愈南臺治書迭里迷失公足
失履而傷腕骨掌反扵後者六閱月矣衆醫不能治
公知翁精按摩曰幸予治也翁今壮士更相摩從辰
至申而筋肉盡腐遂引其掌以蹂之啑啑然有聲藥
以兩月其足如常時金參政子年方稚嘗嬉戯偃卧
扵階側忽驚馬踐其足胻骨㫁碎即死乆乃蘇翁以
其法治之䘚完其足歩履無所苦閩萬夫長陳君臨
陣為刀斫其面瘡巳愈而宥與鼻不能循甚惡時時
仰泣曰吾面無完膚生何以見妻子死何以見父母
乎乃拜翁求治翁命壮士按其面膚肉盡熱腐施之
以法即面赤如頳盤左右賀曰復故矣左丞王公畏
瘴毒晨必命毉診省毉鄭生切其脉愕曰平日兩尺
無虞今忽不應指可恠也公即驚曰人無尺脉猶樹
之無根其能乆生乎命他毉診之其論亦同乃命翁
診翁曰此天和脉勿妄治也因陳氣運交反之道以
曉之公叱衆毉曰若等誤人多矣奪提舉俸者二人
翁之扵毉多類此扵是門人學子懼其老且衰也力
請著書以貽後乃作脾胃後論以𥙷東垣之未俻其
畧曰或問脾胃之有虚寒信乎曰脾胃為百病之源
然毎惡寒而喜熱寒者隂氣盛陽氣微也熱者陽氣
盛隂氣微也而所以致夫隂陽之微盛者脾胃之虚
故也甚則隂陽孤立而死矣經曰有者為實無者為
虚故氣併則無血血併則無氣氣血俱失故為虚又
曰隂盛生内寒厥氣上􁃽寒氣積扵胸不得瀉瀉則
温氣散寒氣獨㽞故中寒也又曰邪氣盛則實精氣
奪則虚故隂勝而為實靈樞曰風雨寒熱不能獨傷
人有猝然逢疾風暴寒而不能病者盖無虚不能獨
傷其人此必因虚邪之風與身形兩虚相感乃客其
形矣此脾胃虚寒之說也又問河間謂惡寒戦慄皆
属扵熱然脾胃虚寒亦有惡寒而戦慄者何耶曰風
寒之邪始居扵表表有寒邪則外惡寒因其入裏與
邪氣相搏故戦慓也邪氣勝則熱發扵外故戦慓愈
不惡寒而反惡熱脉必洪滑數盛此盖以實熱而致
惡寒戦慓者也至扵脾胃虚弱傳化失常榮衞俱虚
不任風寒内外之邪易以傷之經曰因身之虚逢天
之虚兩虚相感其氣至骨又曰陽虚生外寒又曰隂
盛生内寒又曰陽受氣扵上焦以温皮膚分肉之間
今寒在外則上焦不通上焦不通則寒氣獨㽞扵外
脉必沉遲而弱此虚寒而致戦慓者也熱淫扵内治
以甘寒河間所論是也寒淫扵内治以􁅋熱上文所
論是也二者所因各不同又可執一而言㢤又問戦
慓皷頷及諸禁皷慓如䘮神守皆属扵熱河間謂熱
之極反有水化制之故其治法専主甘寒以發其欝
資水以制火也然與治瘧之戦慓皷頷可得同其法
歟曰戦慓皷頷皆属扵熱此經首章之言言熱之一
端也比及後章言瘧之始發陽氣併扵隂陽虚隂盛
而外無氣故先寒慓隂氣􁃽極則陽復出陽與隂復
併扵外則隂虚陽實故先熱又曰温瘧者先傷扵風
而後傷扵寒夫寒者隂氣也風者陽氣也瘧之寒熱
戦慓皷頷者以上下交争虚實交作隂陽相移也􁃽
調論曰人非常熱常温而為煩熱者何也岐伯曰以
隂氣少陽氣勝也人身非常寒而寒從中生者何也岐
伯曰陽氣少而隂氣多也此皆不可􁒏主扵熱矣明
理論則分戦慓扵内外之診戦者身爲戦揺慓者心
戦又曰隂中扵邪必内慓也表氣虚微内氣不守故
使邪中扵隂正氣虚弱故成慓戦者正氣勝慓者邪
氣勝皷頷者邪入陽明故皷頷爲戦之䡖者其有森
然而寒聳然而振是名曰振而振亦戦之䡖者由是
而觀彂熱而戦慓者隂虚而陽盛也法當𥙷隂而抑
陽不熱而戦慓皷頷者隂盛而陽虚也法當助陽而
抑隂至若寒熱交争隂陽相移又當從之􁃽之其始
則同其終則異資取化源追之迎之調之而爲之治
可也豈可􁒏以其寒言之舉一而遺十㢤又問胸隔
堅滿痞痛東垣謂之不足而中氣内傷法當𥙷其中
而益其氣河間戴人則以爲諸􁃽上衝諸􁊨腫滿諸
氣欝冐瞀皆􁊨火為病法當瀉火在上則瀉之在下
則竭之張長沙人以為邪氣所㽞而以􁅋温之齊開
發蕩散之何三者治法之不同耶曰治有從本者有
從標者有不從標本而從中治者証有虚實脉有􁃽
從其始雖殊其歸一理也經曰天之四令無形風寒
暑􁊨也地之四令有形飢飽勞逸也東垣以胸腹堅
滿等証皆為飲食七情所致而謂之内傷盖以中氣
不足諸邪得以㽞之經曰邪之所湊其氣必虚是巳
其脉必弦澁虚遅故治以𥙷中益氣使中氣既盛則
邪氣可不戦而屈矣此㧞本塞源之論盖治其本者
也河間戴人以為可湧可竭者是治其有形之邪其
脉必洪實沉滑必當去其有形之物而中氣可復又
必資水以制火而隂陽自和盖治其標者也至若長
沙直以邪氣㽞之于中焦必以􁅋温之齊散其無形
之邪經曰寒則氣聚熱則氣散舉痛論曰諸痛為寒
是也其脉必虚浮遅濇故以彂欝開結之齊主之盖
從中治者也知乎此則三者之法㫁不可以偏癈而
近世宗三家者徃徃自相詆毀而有南醫北毉之不
同决不肯以寒凉施之扵南方􁅋熱施之扵北方何
其自嗇之若是歟經曰病當問其起居固言地方之
不同矣然治寒以熱治熱以寒微者􁃽之甚者從之
要在臨時變通消息以為治安可限以南北之分而
有寒熱之夐異㢤又問原病式以􁊨熱㽞飲否隔而
傳化失常甚則霍亂吐下又以為諸痛乃熱欝扵内
故為堅痛不可以言寒又以為急痛者因寒之極而
乃凝泣而為痛如是則所謂霍亂吐下而心腹絞痛
者當作熱論乎抑作寒治乎曰吐下之作罕有不由
脾胃感之盖胃為水糓之海受天之氣地之味精悍
薫蒸而成氣血以營飬四旁徃徃因其爕理失冝風
寒燥􁊨之邪得以乘伏錯亂扵其間風爲百病之始
而春爲温風夏爲陽風秋爲凉風冬爲寒風風也者
天地之氣也寒風即天地之寒氣經曰歲土不及風
乃大行化氣不令草木茂榮飄揺而甚民病飱泄霍
亂斯固隂陽錯亂之所致矣其有食飲過制七情内
欝則􁊨飲否隔遂使隂陽不得升降塞而不通陽併
于隂隂併于陽揮霍變亂水糓沸騰而爲吐下霍亂
此則􁊨熱㽞飲致之然也若夫堅痛爲熱本指瘡瘍
皆属心火心主熱化故痛属熱即不以寒言至扵急
痛因寒乃舉痛論諸痛爲寒之說經曰寒滛扵内以
􁅋熱散之佐以苦寒長沙以􁅋熱之齊散其錯亂風
寒之氣良以此耳凢所臨証固當察物之隂陽驗人
之虚實不可專以爲有熱而無寒不可專以爲有寒
而無熱斯盖折衷之道也翁他所診病及所論証治
衆多今頗失之不能以盡録而録其大㮣如此其扵
為毉或在杭或在鄞或在閩在杭為府史為肅政府
書吏在鄞為帥府令史在閩掾行中書掾行䑓一皆
以醫見辟諸貴人而非所尚也然㢘謹練逹之風雖
素業吏事卓卓當時者亦皆自謂不能及翁偉儀觀
羙鬚髯双目爛爛如電光天性純孝父母有疾扶持
保抱不觧帶者旬朔没則一遵儀禮治其䘮平居樂
易寛厚務揚人善而恥言其過臧獲有失亦不忍加
以色辭與人交盡其義其扵恩意尤至也喜辭章善
音律工繪畫而獨以醫顯所著書有竹齊小藁及脾
胃後論别譔醫原若干卷議論宏贍未及成子一日
恕能世其業云
論曰仲尼有言人而無恒不可以作巫毉豈不信然
歟抱一翁為醫四十年所其巳人病生人之死甚衆
人以厚利報翁輙却而不受與之藥即富徒手亦與
藥不責其償而濟物一心孜孜然終始弗少衰則所
謂有恒者豈近之與傳曰醫非仁愛不可託非㢘㓗
不可信若翁者殆可託而可信者歟至扵立言以垂
世則取諸先覺之說折衷之而一本扵經貫微逹幽
不失細小俻矣豈非宣暢曲觧古之良醫也歟
　　　　覺智圎明述禪師傳
禪師生扵孫氏名文述字無作明之慈溪人也自㓜
不近酒胾讀書伊吾入口輙成誦既長從師受五經
縦觀子史百家及去閱佛書忽心融神㑹恍然如素
習人咸異之曰此兒材地如此豈冝䖏俗為白父母
聴其出家度生死乃徃依東皐福昌寺沙門東溪牧
公尋事大用諿公受具習毗尼巳而㳺方至徑山謁
元叟端公端有時名一見大稱賞以為有道之器也
辭去又謁净慈東嶼海公亦見噐許異流軰然俱無
所觧悟遂杖䇿東還入太白山之天童見恠石竒公
竒與語契合欲倚之以大其家即令入室侍香其後
平石砥公主是寺又掌蔵鑰扵砥所諸山法侣遂藉
藉聞師聲譽咸願禮迎講出世法㑹鳯躍山等慈法
席虚行宣政院起師主之俄遷主大梅山之護聖二
刹皆衰陋䖏叢林儀範多癈缺師至申以約束人人
自律至其為衆說法則脫畧窠􁀋撥去枝葉使聴者
渙然無疑名緇竒衲風靡而至矣師之名益聞帝師
有旨錫以覺智圎明之號不得辤而勉受之既老退
歸受業之福昌福昌父子傳器仍強師以居丈室時
當囬禄之後剏􁀌恢拓師之願力居多寺既崇成益
遵開山法慧故事接納諸方道俗之至如歸其徒相
語曰此法慧再来也嘗闢一軒扵寺左扁曰舒嘯湖
海名流若㫁江恩公月江印公商隱予公夢堂噩公
乃皆迎居是軒師事之而縉紳之賢者亦時時過從
為方外友翰林待制柳公道傳黄文獻公晋卿中書
左丞危公太朴著作佐郎李公季和尤號知巳年近
七旬益畏煩閙樂静退休居花嶼湖之冢間獨與法
孫冝朴俱然猶誨朴以精進為佛事天黎明必躬起
禮拜誦持雖祈寒暑雨不懈朴規模之以為常平居
待諸子孫甚嚴及至接賔客交朋友則津然喜見眉
目抵掌笑語衮衮不能休有問者師曰成就後學不
可不肅若乃滑稽善謔我性實然也師匾顱廣顙面
有孺子色而髮白不剪神觀超詣望之令人意消當
白蓮盛開月色姢好趺坐一小艇浮湖水中如世所
謂湏菩提可畫也三山文海郁公以一鉢行四方人
毎視其去㽞為樷席重輕然獨從師㳺湖上欽重愛
戀盖乆而忘去扵是閱世愈多而情之所及者愈淡
乃更求深山宻林浩然長徃湖上㳺歌之士未嘗不
投笻頓足以想見其風裁師之行也朴請陳君中復
為寫照即怒罵曰身非我有柰何圖此聚沬以貽後
人指示㢤及請戴子為之賛則又罵曰我法俱空若
等猶以文字為禪耶其痛自韜晦類如此癸丑之春
龍山仲猷闡公自大梅迎居頃還福昌是歲九月示
微疾二十三日集門弟子諭以宗門大事至夜分索
湯頮面盥漱更衣端坐謂其徒曰我入滅時至矣或
請說偈辤世師曰豈不聞大梅和尚云即此物非他
物汝等諸人善自護持言䘚而逝世夀七十八僧臘
六十停龕五晝夜顔貌如生闍維之日逺近觀者如
堵燼餘輪珠不壞板齒之不壊者四收靈骨瘞扵冡
間祖塔之側所度子孫曰一源曰克丕曰師徹皆嘗
出世說法知名禪教云
賛曰臨濟十二傳而至大慧大慧傳佛照光光傳淛
翁琰琰傳偃溪聞聞傳雲峰髙髙傳恠石竒而師嗣
竒為嫡子盖臨濟十八世孫也嘗兩住禅刹一領受
業事䆒觀設施可謂克世其家者矣至扵不泥榮名
甘扵自放而一談一笑善入㳺戯三昧䘚能蝉蛻生
死著厥明驗雖當法道中微耆年物故之餘臨濟宗
風豈遽寂寥㢤
九靈山房集卷之十九
九靈山房集卷之二十
　鄞㳺藁　男戴禮叔儀類編
　　　記　從孫侗伯𥘉同編
　　　　一經齋記
一經齋者四明唐起賢教子之室也起賢不以予為
無似嘗館致是齋俾與子林相周旋一日喟然語予
曰吾僻居東海交際不及扵公卿行㳺不出乎呉越
然面目之所及見耳之所及聞亦多矣環海之濵民
居軄軄有資累鉅萬者焉有田連阡陌者焉有家豐
禄食者焉曽不㡬時其人巳死而子若孫不能以乆
守問其資則庫蔵墟矣問其田則易主屢矣問其禄
則歸之官矣噫彼之為子孫計者不亦淺淺㢤吾年
㡬五十而止有一息上而宗祀之所寄下而嗣㣧之
所託在是而巳豈不欲效世人稍隆産業以為無窮
之遺㢤頋以覆轍之鍳痛入吾心因取漢韋賢遺子
黄金滿籝不如一經之言名所居齋以勗之子幸為
我記其事而且有以教林也予乃作而言曰經者出
扵聖人之手而存乎易書詩禮樂春秋孔孟氏之藉
以故世有四經五經以至六經九經十三經之名今
起賢以一經名齋其言固有自来然所以教其子者
不既狭矣乎徐而思之學者盖欲明夫天理民彛自
然之物則也天理民彛之所在固有不依文字而立
者然古之聖人欲明是理扵天下而埀之萬世非託
文字則不能以自傳也故自伏羲至于孔子而垂世
立教之具粲然矣後之學者必将由是沈潜參伍以
明乎在我之本然然後知有所至而力行以終之其
為道不既蕳且易乎然自世變俗衰為師者不知所
教為子弟者不知所學則其求之扵文字者乃在乎
記誦訓詁文辤之間是以書愈繁而理愈晦學愈勞
而心愈雜此無他盖不知天理民彛之本然在我而
不在彼也學者扵此苟能棄其俗學之繁勞以求聖
學之蕳易則一經既明而諸經之理皆㑹之扵方寸
所謂由書而心由心而身由身而國而天下追踪古
昔有不期然而然矣雖然昔人有三年而讀一經者
有皓首而窮一經者亦有白首而不能通之者其用
力也深其收功也逺一經之教詎可以易心求㢤林
也能以而父之心爲心知夫天理民彛無待扵外求
而静以持之敬以存之使此心之神明清虚純一有
以爲受學之地然後謹之以條約嚴之以矩度大玩
經中之所藴真積力乆日就月将異日彬彬而起爲
國效用雖匡衡以一經致宰相師丹以一經位三公
公孫弘以一經䖏台鼎可馴至矣韋公之言夫豈欺
我也㢤敢以是復扵起賢起賢改容謝曰善乎其為
言也請書之壁間以為吾兒楷範
　　　　春暉樓記
春暉樓者慈溪方君景良與其弟景輔奉母之樓也
𥘉景良之父即世夫人撫其遺孤以立其家業扵是
景良服詩書之訓成人矣念無以報母之徳惟得禄
以為飬庶可以娯親乃以才諝自效為鳴鶴塲司令
毎公退率昆弟子姓晨昏定省寒暑温清恭和愉恱
之容甘旨滫瀡之味適其意不違其禮既又作樓扵
寝室之左以奉之扁曰春暉盖取唐孟東野詩語也
景良将以乆歲月而傳子孫伻来徴文以記之嗚呼
其情亦切矣凢物之自形自色以緫緫林林扵兩間
者何莫而非天之所生㢤天不能以自生而春代之
生則陽和之暉靄乎而在天者其發育萬物固不止
乎一草矣且是草物之微乎微者也東野乃獨取之
以報夫三春之暉盖極言人子之不能報其母之徳
也子不能報其母之徳亦猶草之不能報其春之暉
此東野親愛之至誠䔍之深口不能言而姑託是以
爲喻也景良之心其東野之心乎東野不能以自言
而託寸草以喻之景良不能以自喻而假東野以明
之其情不既切矣乎詩曰母也天只又曰欲報之徳
昊天罔極景良有焉予扵景良無能爲役而寸草一
心實同有之故因請記既爲之文而復繫之以歌曰
春日兮載陽寸草兮芬芳頋瞻斯草兮使我心傷心
傷兮何極念吾母兮曷報之徳春陽兮燠燠寸草兮
馥馥匪春何生兮匪母何育奉吾母兮闢吾居掲春
暉兮遵孟模豈人有心兮曽是草之不如
　　　　四景樓記
慈溪北行可二舎有隙地曰横塘方氏之族居之方
氏避睦州之亂蹈海而東適海舟漂蕩至兹所遂㽞
家焉迨今若干世矣其地去海纔二三里近荒塗斥
鹵土不毛食雖有山川丘􁒽未見其為勝也自方氏
以来居者附行者止地闢人稠閭閻枕籍方氏益廣
苐舎治樓居樓成而境大勝前俯平原後臨巨浸島
嶼拱其左阡陌亘其右而旁近諸浦溆逶迤南折北
匯而入于海如虹飲江而馬奔廐也主人凭欄望逺
見海氣騰上與林光山色相蕩漾倐兮昻青忽兮浮
白渺乎欝乎如抹如畫而雲霞風雨之晦明花草竹
樹之榮悴四時景物之變皆輸竒獻秀扵几席之間
則斯樓又勝扵横塘矣􁅋亥之春予来自定川方氏
之彦徳原邀予至横塘徘徊樓上與之望五壘之山
睇雙澗之水挹杜湖之波瀾攬鳴鶴諸峯之秀愛其
江山如昨景物不殊而方氏先澤邈乎其未泯寜不
悠然而思愴然而感慨然而歎乎徳原語予曰斯樓
也吾先世嘗以四景名之而未有記其所以名者吾
子幸為我執筆焉乃告之曰二氣流行生生不巳日
徃則月来寒徃則暑来而四時之景物迭變無窮也
以無窮之景物御夫有限之光隂吾與徳原其能乆
樂斯樓之勝乎然天地之造化不常而山川之風氣
固在方氏自五代居此上下數百年間故家凋謝無
復存者而是家子孫獨能世其詩書之業乆其田宅
之利徳原又以純厖之質誠篤之行為邦人所貴重
豈非山川風氣所鍾而致然耶山川風氣之鍾扵方
氏既云􁊫矣則夫徳原之樂乎是楼也豈止見之一
身而已㢤不止扵一身雖謂乆有乎斯樂可也予東
西南北之人其登斯樓固有乆近之不同然獲與徳
原極幽遐之目空得䘮之懐亦且不知樓之髙身之
寄矣紀世徳扵兹樓使来者之有考尚得而苟辤也
㢤遂書是以為記
　　　　安莭堂記
易以明中正之道而中正之在莭盖由内兊而外坎
以說而行險也人扵所說則不知巳遇艱險則思止
說以行險非莭之得扵中正乎莭之中正而必以安
為言者則以四居九五之下以隂而比陽以柔而從
剛有安行承上之象無勉強矯為之意中也正也扵
是乎守之而可常矣世以守莭之女婦况之亦以其
安而能常也㢤然上古盛世三光平寒暑時天下夀
昌民不夭扎惡覩所謂安莭之事後世聖人憫民生
之不遂傷風俗之日偷而安莭之名立焉則安莭者
固聖人之所取而非其所願也慈溪翁氏女自㓜恪
慎孝祗父母以爲賢而選所嫁得同里方君琬生子
原三歲而琬䘚年少寡居或疑其不能安也翁曰吾
聞婦人不事二夫夫天也今死而遂去之是背天也
背天不祥死不再適乃益經紀家政夜張燈紡織晝
課童奴樹藝歲時奉祀一如琬在時有司上之朝既
旌其門寵異之原復爲安莭之堂日夕奉翁坐堂上
食鮮茹羙以享有其餘慶予嘗造焉謁原而拜翁扵
堂下原徴予記乃爲其文曰莭有中正之道而中正
扵人無乎而不在翁之爲人婦也亦不過盡其所當
守者耳獨不幸安莭之名盖因䘮其所天而後著也
故人莫不幸其莭之不守而尤莫不幸其莭之特著
翁之安莭固可取也而非其可願也雖然莭有亨之
義焉故曰莭亨又曰安莭亨翁當踰七望八之年康
強無恙而原以髙才懿行爲鄊之善士原之二子亦
皆循循雅飭福禄方来而未艾則其爲亨也人又何
其厚幸扵翁若是㢤然則斯堂之作當與翁之餘慶
同一永乆矣作堂者名原字景淵唐詩人玄英先生
之裔名堂而題其扁者鄱陽周太史伯温引易之辤
而記之者九靈山人戴良也
　　　　蓬莱山房記
東海之上逹蓬山之陽黄氏世居之黄氏之彦炳文
即所居之西偏闢爲一室以領山海之勝右闞波瀾
左撫林麓前岡後阜如揖如拱毎晨曦東昇夕月西
出窅乎而列缺倒景冷乎而沆瀣降精青鳥翥扵雲
間白鹿走扵烟際囂聲逺遯幽意畢来人居其中殆
不知有人間世也炳文曰自吾之闢是室日與良友
勝友昆弟子姓㳺焉息焉或騁懐以舒嘯或㳺目而
望逺恍兮惚兮若從赤松子扵朱宫黄石君扵紫府
而羡門安期為之後先也因名之曰蓬莱山房間以
語囂囂生願請記之生聞而歎曰炳文亦世之髙士
㢤世傳蓬莱方丈灜洲在東海中列仙居之然人莫
有至之者秦皇嘗令徐福采藥其地䘚亦莫能以一
至焉惟其不可以幸至也故世之慕清閑而樂虚逺
者徃徃託之以自髙若灜洲之擬扵吾儒方丈蓬莱
之榜扵道家異人盖累累也炳文之先多大儒先生
而炳文與諸子又皆世守其業如一日自他人言之
孰不欲以吾儒登灜之事為已任然乃棄此不務頋
有取扵道家異人之說以名其居室有以見炳文之
髙風逸韻逈邁䓁倫比年以来齒益髙而操益厲遂
􁀒歛其致君澤民之思退蔵扵一室􁑞􁑞然與顥氣
俱栩栩然與造化㳺于以超出乎六合之表遐觀乎
八荒之外而彼蓬莱之不可以幸至者且在乎室中
矣况其所居一皆岸海而屋其去蓬莱為甚近昔人
求仙欲由之以善逹故字其山曰逹蓬炳文兾遇真
仙而不得得夫昔人求仙之䖏則低徊慕恋之不已
不亦人之常情㢤抑又聞之古之列仙皆忠孝仁義
之人或有所譴則謪降人間混迹以自晦若炳文者
豈仙之謪歟不然果髙世之士也因援琴為皷蓬莱
之操而歌之曰蓬山兮峩峩築室兮山阿山可㳺兮
室可歌冝扵此兮婆娑婆娑兮樂只望群仙兮不逺
伊迩朝却粒兮莫脫屣誓飄飄兮遐舉遐舉兮焉極
返吾室兮聊逍遥以容與遂併書以為之記囂囂生
别號九靈山人云
　　　　愛日堂記
愛日堂者餘姚王在奉母之堂也在痛事父之不逮
乃一其孝扵母水菽甘旨之飬不違乎朝夕毎歲時
為酒食以召郷鄰族親坐堂上率婦子弟姪列拜堂
下捧觴進夀以娯恱其母心母亦樂其有子也未嘗
不盡其歡適在取孝子愛日之義題其楣曰愛日堂
走書東海之上乞予一言以張之予嘗㳺越過其鄊
而辱與在交在盖世家衣冠詩書之澤未泯而先府
君又以文學行誼聞于時至在兄弟既文而且孝而
斯堂之命名又足以化邇而慕逺予也乃獲與執茟
其何敢辤夫愛其親而望其夀人子之心豈有限量
㢤然由扵天者有不可以必得也得其夀而致其飬
其心亦豈有窮巳㢤然繫扵人者有不可以強能也
由扵天者不可以必得扵是乎喜夀懼衰之心起焉
繫扵人者不可以強能扵是乎思愛忘勞之念生焉
喜夀懼衰之心起則無跬歩之或忘矣思愛忘勞之
念生則無湏臾之或暇矣此孝子愛日之誠自有所
不能巳也日徃則月来寒徃則暑来而禮所謂日䆒
日畜者豈虚言㢤在之奉母斯堂也觀日之昇而憶
母年之䆮髙視日之沒而憂子飬之不足雖大禹之
惜寸隂陶侃之惜分隂不越是矣若此則愛日之名
堂豈不有所示警扵在㢤是不獨在之所當警而凢
士君子之愛其親者皆其所樂道也予故爲之記而
併侑之辤使在兄弟聮臂踏歌以爲其親夀以助其
歡云
姚之江越之水儼髙堂翼䆳宇誰其作之王氏子前
軒後牖形制煥且羙升堂奉母母心喜母年老矣時
不與堂標愛日陶孝理陶孝理兮弟與兄(叶)湏臾罔
暇兮跬歩靡忘時之豫兮歲之穣舂黍稌兮釃酒漿
賔客上坐兮子孫在旁母欣欣兮樂康披綵衣兮進
霞觴夀吾母兮愛日之堂從朝至暮兮其樂無央
　　　　百猿圖
右顔輝所畫百猿圖一卷所以圖猿之為状九百數
兩臂掛樹仰而斜立者一蹲而背視者一戯而群折
樹上葉亦或引水欲飲纍纍如貫珠者五左手攀蘿
右手反掬飛瀑者一兩手鈎樹上行復相携俯􁈋石
上草者三髙懸如蹴踘者一揚臂相頋者二坐而為
子齕蝨者一困卧樹者一或嘯或墜或蹲或懸或俯
或仰者六首戴子者一聮臂下取澗中泉者三群㳺
岩前獨樹宛轉相頋盻者九衎衎大樹上呼號食息
者四竄身樷竹上下相追逐者十有二徃来引子者
三掛枝欲堕者二匿身樹隂者二擁子者一抱樹相
向者二躑躅枯枿者五蔽虧榛莾者四怒相擊喜相
戯者十擧手嚇飛鳶者二寒相附者二凢猿之大者
一百有四黒者七十八黄者二十六其子之戴者負
者行者立者陟者降者痒搔背者舒臂群呼者坐母
首者驚附母懐者走挟母腋者任母背者倚母捫蝨
者跳擲岩下樹者出沒崖壁隱隱如蒼䑕者亦皆曲
盡態可喜而可愕凢猿之小者二十有一黒者十六
黄者五而大小之數通百二十有五焉至正季歲予
附海舟南還至四明舘人夏叔冝兄弟出此圖以示
予扵是重有所感矣嗟乎猿之與㺅其形相近也其
舉動相若也然猿之性類乎仁遇稼穡不踐踏見小
草木必環之以行木實未熟則守之㺅之為性恒反
是反是則㡬扵暴矣猿多産之扵西川而㺅莫盛扵
東海予居東海萬山中厭㺅之暴而慕夫猿之仁也
嘗抗巨海抵淄水登㤗山以望巫峽遡川陜将求猿
之所在而寓目焉然道路阻絶不果也及還四明乃
得是圖而觀之能不有感乎遂從叔冝假之㽞月餘
叔冝請予題其上故為記其形状與數而歸之且懼
觀者之不審也或至目猿以為㺅因併著其外同而
内異者如此柔兆敦牂之歲良月朔日記
　　　　九曲山房外記
四明夏贇嘗為予言吾宗之居此也連數歲不振至
吾父而家益落吾母徐夫人佐吾父理家治生力勤
攻苦餘三十年而有田有廬家日以𥙿凢吾兄弟頼
以成立而免流離困踣之患者實吾母罔極之恩也
然不獲享有髙年僅及下夀而傾背吾兄弟忍死營
葬地于慈溪之九曲山且扵墓左闢屋四楹間将奉
其神而祠焉亦既發引有日而贇也實以金陵之役
慟哭而上道自遷柩至掩壙不得與幸而獲保首領
以歸而吾母之入土乆矣毎歲時偕吾兄弟省墓下
退即其祠而泣祭焉未嘗不徬徨頋慕以抱恨扵無
窮先生幸賜一言䟽于壁既以記其祠而且舒吾之
恨也予聞其言而悲之因思先王制禮縁人情而約
之中故自命士以上家必有廟庶人無廟惟祭之寝
後世定為祠堂之制上下同之而先王禮意行乎其
中墓之有祠豈亦縁情以起禮者歟雖然是禮之文
也若其本則孝而已矣夫孝子之身親之身也親有
難則死之盖以親之身重乎巳之身也贇以其父㑹
逮扵金陵生死未可知即釋母殯代之行是代父以
死也代父以死者孝之大而禮之本也盡事生之道
斯盡事死之道贇盖務本以致兹文乎今世冨貴家
之葬其親也亦莫不有墓祠以寓其哀敬僅一再傳
莽焉而丘墟者有之無他子孫去禮之本而失之也
今贇盖務其本以俟夫後之人吾見九曲之祠傳之
世世而愈固矣人服孝徳天降之福其夏氏之謂乎
繼贇之志者尚有徴扵斯言㢤贇之兄曰贅弟曰貞
曰蕡曰質俱有孝行可称而貞善詩徐夫人之年夀
䘚葬及是祠營建之歲月已具見楊君所為祠記兹
故不録録贇請文之語以為外記云
　　　　春風堂記
四明羅䖏士家有春風之堂子孫聚居其中三世矣
䖏士之子康請文以追記之予謂記堂之成可也堂
成己乆何以記為康曰吾先子之所以垂休委祉者
庶其在此不可以無述也乃徴名堂之義而為其文
曰羅氏唐末望族世家虎林居四明者自䖏士之七
世祖始七世祖以鎮東莭度推官攝四明之慈溪今
遂㽞家焉盖當五代之際兵革未息盗賊滋熾羅氏
獨能脩其孝義扵家庭之間歴宋而元世濟其羙至
䖏士兄弟五人復以髙年耆徳薫為太和浙東部使
者上其事于朝而旌異之朝野諸鉅公咸為詩文題
詠傳觀逺迩亦盛矣㢤夫䖏田野揚聲譽靄然為當
世所推重者非祖宗之積累則其力行之所致也今
觀羅氏以春風名其堂豈不然㢤盖嘗論之春為四
時之首而風者大塊之所噫也以言乎天則陽剛之
所以資萬物之始者此春風也以言乎地則隂柔之
所以資萬物之生者此亦春風也以言乎四時則萬
物之所以長育而凝成之者皆一春風之所為也人
能順天以成化因地以成功體時以成徳則大和在
身無虧無間雖冨貴烜赫如驕陽之在夏而春風之
融扵吾心者不得而淫也雖威武肅殺如嚴霜之在
秋而春風之暢扵吾懐者不得而屈也雖貧賤震凌
如寒雪之在冬而春風之煦扵吾體者不得而移也
風無一日之不春則身無一日之不和羅氏累世以
来即以孝義維其家而䖏士兄弟又能老而知徳協
和扵骨肉則是祖父子孫同一春風之和矣春風者
何仁焉而巳尔仁者人心也親親為大此䖏士之名
堂所以垂休委祉扵後人也歟康之兄弟與其子姓
日登是堂涵濡乎孝義之中皷舞乎大和之内有以
知昔日之春風在羅氏而不在天地在累世而不在
一時而仁之為用大矣噫不有作也孰能述之䖏士
之後人其母忘尓柤名堂之訓㢤
　　　　戴氏祠堂記
人之生也自父母而兄弟其属為甚迩其情為甚宻
退視其子姪則己有間矣况群從以降愈逺而愈䟽
者乎䖏愈逺愈䟽之勢而能視逺為迩視䟽為宻使
有以一其尊專其敬扵先世非尊祖敬宗之君子莫
能也四明戴氏世居鄞縣之桃源族稍繁衍至茂兄
弟而家益𥙿乃營祠堂正寝之東推從姪荘為宗子
中設四龕以奉宗子之四世而以政為繼祖之宗已
為繼襧之宗各奉其主而位以昭穆其旁附者亦随
其宗以分别焉四時祭饗畧如朱文公所著儀式而
參諸世守之舊牲殺器皿粢盛酒醢蘋藻之具称家
有無必豐必㓗且懼貲費之不繼也復與弟升議買
田若干畒歲入其租而命子弟輪掌之因扁其祠曰
永思介同郡陳君撝来請記撝嘗客授其家以相成
乎是舉故具以顛末語予俾􁀒書之以訓其後人嗚
呼若茂者殆所謂尊祖敬宗之君子㢤昔者先王建
國命民以報功徳之臣謂其子孫衆多不可無維持
之法也故因其嫡庶親䟽之分為之大宗一以重其
本為之小宗四以聮其支此功臣世徳之家所以主
祭祀而統族人者也去古既逺子孫降為黎庶而繼
别之大宗固不可行矣若繼髙曽祖禰之四小宗亦
豈不得而行之乎近世士大夫家或未暇以及此而
茂能行之新其祠宇俻其禮物以主諸群從之子姪
何其有合扵先王制禮之深意㢤彼之各私其親視
先世而邈如者聞茂之風亦可少愧㢤雖然禮非一
家之所宜也推而放諸一鄊而凖放諸一邑而凖放
諸四海而凖茂之後人苟能守之而弗墜将見逺近
之人皆来取法則宗法之行必自戴氏始矣詩曰永
言孝思孝思維則名祠之義其亦有在扵斯乎故予
既勉其後人又以告世之好禮者
　　　　二靈山房記
鄞之名山水不可以一二數而東湖爲最竒東湖之
名山水不可以一二數而二靈爲最竒二靈山房則
又得夫二靈山水之最竒者也山有二靈寺即寺右
廡為山房寺與山房皆因山以為名而寺乃宋和禪
師講道之䖏山房則今太沙門天淵濬公之所居也
天淵自萬夀退歸已逃隱此山是時山房未成二靈
山水未見其為竒也一日命僕人刜篠簜剪薪蒸闢
其屋之隘陋而加葺焉且鑿東壁為牖以通明扵是
山房成而境始竒盖東南諸山踊躍奮迅北走而逹
于湖若奔馬之飲江若㳺龍之赴􁒽其旁群峰羽翼
乎兹山者亦皆效竒献巧若翔鳯之展翅而衆鳥為
之後先環之以錦屏舒之以練帶巉然灣然如拱如
揖凢境之最竒所以接乎目而交乎心者舉入乎山
房矣天淵置圖書几研供張諸物扵其中客至則相
與倚欄而立縦目以嬉不知日之将入但見澤氣上
騰與林光山色相掩苒歘兮攅青倐兮浮白乍合乍
歛翕忽蕩漾已而皓月微吐横射庭隙流汞下澈影
動虚櫺悄骨凄神恍不類人間世此又一竒也山房
之境信竒矣然必得人焉而益竒向非天淵之居此
也是山庭宇不過一廢區耳天淵至而山房之名出
然後里邑之人慕天淵之學者皆徃㳺矣四方之人
聞天淵之名者又皆徃㳺矣後来繼今聞風而興起
者又将若是而山房之境傳之以不朽斯其為竒也
願不益大矣乎噫此予所以慶二靈之有遭而山房
之記所為作也或曰學佛之人不三宿樹下盖懼其
有累也天淵知人間情縁之為累故棄之而學道知
宗門荷負之為累又棄之而閒放今以一竒境之故
而眷眷扵山房如此庸詎知是事之非累乎嘻為此
說者非惟不足以知佛之為道而亦不足以知天淵
矣天淵悟心乎空色而超神乎幻有其扵山房之竒
境猶太虚空之容物明鏡之鍳妍虽而未嘗有意扵
容與鍳也目之所見果足以累其心㢤且見者我也
境者物也我為能見物為所見苟物我兩忘能所俱
泯則累惡乎生山房之不為天淵累也乆矣扵是或
人頋予而笑曰願因吾子從之㳺遂併書之以為記
九靈山房集卷之二十
九靈山房集卷之二十一
　　鄞㳺藁　男戴禮叔儀類編
　　　序　從孫侗伯初同編
　　　　鶴年吟藁序
昔者成周之興肈自西北而西北之詩見之扵國風
者僅自豳秦而止豳秦之外王化之所不及民俗之
所不通固不得繫之列國以與邶鄘曺檜䓁矣我元
受命亦由西北而興而西北諸國如克烈乃蠻也里
可温囬囬西蕃天笁之属徃徃率先臣順奉軄稱藩
其沐浴休光沾𬒳竉澤與京國内臣無少異積之既
乆文軌日同而子若孫遂皆舎弓馬而事詩書至其
以詩名世則馬公伯庸薩公天錫余公廷心其人也
論者謂馬公之詩似商隱薩公之詩似長吉而余公
之詩則與隂鏗何遜齊驅而並駕此三公者皆居西
北之逺國其去豳秦盖不知其㡬萬里而其爲詩乃
有中國古作者之遺風亦足以見我朝王化之大行
民俗之丕變雖成周之盛莫及也鶴年亦西北人其
視三公差後起家世以勲業著而鶴年兄弟俱業儒
伯氏之登進士苐者三人鶴年乃泊然無意扵仕進
凢幽憂憤悶悲哀愉恱之情一扵詩焉發之觀其古
體歌行諸作要皆䧺渾清䴡可喜而注意之深用工
之苦尤在扵七言律但一萹之作一語之出皆所以
寓夫憂國愛君之心閔亂思治之意讀之使人感憤
激烈不知涕泗之横流也盖其音莭格調絶類杜子
羙而措辤命意則又兼得我朝諸閣老之所長故其
入人之深感人之妙有非他詩人之所可及嗚呼若
鶴年者豈向所謂三公之流亞歟然三公之在當時
皆逹而在上者也世之士子孰不膾炙其言辤鶴年
遭夫氣運之適衰方獨退䖏海隅為此􁅋苦無聊之
語以自慰其能知夫注意之深用工之苦者㡬何人
㢤知與不知在鶴年未足輕重苐以祖宗涵喣百年
之乆致使遐方絶域之詩亦得繫之天子之國而所
以着明王化民俗之盛者将遂泯泯無聞矣不亦重
可悲乎予故取其吟藁若干卷序而傳之以俟世之
知鶴年者相與諷詠焉耳鶴年之清莭峻行巳具載
之髙士傳中兹不復論也
　　　　四明袁氏譜圖序
異時文獻之盛稱東州東州文獻鄞為盛而袁氏又
鄞之最盛者也袁氏之居鄞者三族曰西門袁氏曰
南袁氏曰鍳橋袁氏鍳橋袁氏有蒙齋㓗齋二先生
者以風莭行誼為時所敬仰南袁氏有清容先生謚
文清者以奥學䧺文為世所宗師而西門袁氏則有
名鏞字天與者其以忠貞莭義著聞于時鄊人士至
今口之不置鏞之四世孫珙與予善示予以先世譜
圖予受而觀之為之歎息不已袁盖舜之後也周封
其裔孫胡公滿于陳滿之十一世孫諸字伯爰子孫
以字為氏代有顯人曰滂曰安俱為漢司徒曰粲仕
宋為僕射曰昻仕梁為司空曰恕已相唐中宗曰滋
相憲宗其他為執政為侍從為制帥為郡為縣者多
至數十百人趙宋渡江曰子誠者自南昌扈駕為臨
安知府遂居鄞子孫四世皆大官至鏞以進士死國
難而族稍微自是而後獨以儒世其家恂恂自檢束
鏞之子衍無子而子其弟澤民澤民之子寕老以為
弟繼兄後扵禮非宜乃白諸有司奉澤民歸本宗而
巳為衍子倫序復正識者韙之寕老博記善文從之
學者稱之曰菊村先生珙盖其冡嗣也讀父之書蚤
以才名為諸公所器重今又佩服父訓取其所次譜
諜圖而衍之深得一本合族之道此予所以觀其書
而歎息也嗚呼世之氏族孰非古帝王盛徳之後㢤
然歴世浸逺支派日分盛衰隱顯之迹有不齊矣死
生患難慶吊收恤之禮不能以相及矣同氣相視如
途人矣是故無譜非賢子孫莫能修也有譜非賢子
孫莫能傳也珙亦袁氏之賢子孫㢤自東漢至趙宋
上下數千百年蟬聮奕葉而文獻足徴矣柰何自鏞
死莭之後子孫僅守儒素雖珙之賢亦且浮沉于時
不䆒扵用豈天益逺其世以昌其後人乎傳曰公矦
之世必復其始未有先世徳業深厚而其子孫不繁
衍盛大者也今珙率其宗族子姓覧譜圖之相續志
先徳而益勵西門之族其可量也㢤
　　　　遯齋小藁序
遯齋小藁若干卷定海縣尹汪君所著君家建徳之
淳安至正􁅋巳秋以春秋試浙闈僅中乙榜考官翰
林待制桞公有遺才之憾因上言行中書特署丹陽
文學旌之君自丹陽入官其後昇教鄊郡辟淛東帥
閫攝令鄊縣皆有羙譽可稱及官定海五載而善政
益著飢者哺之逃者復之抑者伸之媚學者知所習
行義者知所勸已而徳溢化流旁及異類龍以靈而
應禱虎以暴而懼誅史人紀諸傳大夫士詠諸詩至
其為文則以理為之體以氣為之充以學為之輔其
小篇之瀏亮若宫商金石之相諧大篇之浩汗若水
之輸海若雲之興㤗山而議論之髙潔矩度之森整
又若奏韶濩以破桒濮之音用孫呉以擊虎豹之陣
恢恢乎其有餘也井井乎其不亂也扵是碑銘序記
書檄歌詩䓁作皆分稡成秩其子明復持以詣予請
為之序予既受以伏讀歎曰夫自文學政事之殊科
而世之學者多偏扵一長能文辭者或嗇扵為政善
政治者又或扵文章家有未暇焉故漢之文名不在
扵龔黄而唐之政聲不盛扵韓桞其所由来逺矣君
以諸生起家歴膺民社之寄徳刑政治亦既馳譽一
時又能存心藝苑揚聲士林庶㡬作者之流亞可謂
兼有二者所長矣昔者　仁廟設進士科以取士或
病進士之無實效也仁皇則曰千百人中豈無一范
仲淹者乎使君扵此時獲掇巍科以大其所用豈不
有副神聖之所望乎此予序君之文必有及扵為政
之大畧者盖将使後之人知君為有用之學而不可
徒以文字求也君名汝懋字以敬遯齋其學者所稱
故以題其藁云
　　　　禮學㓜範序
古者小學教人以􁮺掃應對進退之莭事親敬長隆
師親友之道所以為脩身齊家治國平天下之本也
今其全書雖不可見而紫陽朱子嘗以其雜出扵傳
記者蒐輯為内外萹庶㡬小學之教復明扵後世嚴
陵汪君學朱子者也以為曲禮一萹正其㓜稺所宜
行之禮但漢儒所記多不以類而從學者頗艱扵致
力遂取萹中凢為人子及侍先生長者與夫飲食言
動冠昏䘮祭等禮類聚而編之至扵緫言禮之本原
則又别自為類以標諸萹首仍􁈋鄭氏注語及濓洛
諸儒之論附見焉間有未安則足以已意合為七卷
謂之禮學㓜範書成俾予題其端夫陶人之治土也
必揉木以為範冶人之治金也必搏土以為範是故
帝有帝範家有家範至其為子弟為女婦也則又有
師範女範之教焉有以見天下之事無大無小無貴
無賤必資範而後成况夫人之㓜也欲以其所宜行
之禮講而習之使其習與智長化與心成而無扞格
不勝之患可獨無說以爲之範㢤此禮學㓜範之書
不可以不述也其傳世之逺當與朱子小學相爲終
始云君名汝懋字以敬官至定海縣尹
　　　　深衣圖考序
深衣者何古所以名衣也曷爲以深名以其爲制之
深微故取以名也取其圜直以象天方曲以象地崇
之爲三才而卑之爲三極也然則烏乎服有虞氏深
衣以飬老諸侯大夫士夕深衣自天子至于庶人一
也禮所以辨貴賤决嫌疑何獨扵深衣焉一之盖是
衣也可以用之文可以用之武可以用之扵擯相可
以用之扵軍旅而又可以常服也後世不逹乎天子
不用扵常服此制之所以乆失也制既乆失則圖考
一書雖欲不作烏得而不作或曰記有深衣萹而諸
儒論之俻矣何有乎圖考圖考之折衷扵諸儒其大
莭有四謂續袵爲連續旁縫鈎邉爲左右交鈎則以
蔡氏之說爲當守而楊氏方氏以襟爲袵司馬氏以
裾爲袵吕氏陳氏衣裳各有袵之說皆非也謂方領
當循頸而下方折以抱胸則以鄭注孔䟽爲可従而
司馬氏别施一衿映所交領别爲一物折之領上與
夫交領直領之議皆非也謂辟二寸爲緫言帶辟之
廣再繚四寸爲緫言帯之結紐則以陸氏之意爲可
推而注䟽家士用單練廣二寸再度繞腰亦四寸之
言皆非也嗚呼此圖考之不可以不作也或曰朱子
作家禮亦有圖說可徴矣然則彼皆非歟朱子之家
禮多本司馬氏之家儀司馬氏扵前四者之失巳不
暇詳考而精求是冝家禮之難徴也圖考烏乎祖祖
之經也祖之經則諸儒紛紛之議可得而折衷矣古
語云諸儒異同稽諸聖衆說混淆折諸經圖考有焉
圖考孰作睦汪君也汪其姓汝懋其名也序之者誰
越人良也
　　　　東山賞梅詩序
戊申之冬豫章龍君子髙偕慈溪桂君彦良王君彦
貞訪沈師程氏于東山巳而錢塘劉君庸道及一二
士友亦来㑹時東山梅花盛開粲粲夾徑路師程置
酒花下邀諸君子賞焉酒且半龍君請即席賦詩以
東閣觀梅動詩興為韻各賦古律一首輯為一編而
虚其首蕳徴予序嗟乎花于窮隂盛寒而不與衆卉
争榮者惟梅為然盖其色能受變香能䖏清而操能
立獨有仁人義士之髙致諸君以之而賞愛冝也雖
然使其出䖏去就之際一或有戾扵是梅縦從而賞
之而是梅不為其賞矣今夫諸君子者固世所謂仁
人義士而能受乎變䖏乎清立乎獨有凌寒之態無
争榮之思其扵是梅乃嘗友而兄之者矣師程之賞
之也非賞是梅也盖所以賞諸君子之髙致也然則
師程亦是梅之知巳歟梅若有知當亦為賢主賔一
索笑也
　　　　書畫舫讌集詩序
歲己酉十月初吉予偕天台毛雲荘出㳺慈水之上
主東山沈師程氏于時東平李先生元善四明桂先
生同徳錢塘錢君明逺劉君庸道及諸能賦之士咸
在焉明日師程之友羅彦直氏邀予與諸公列飲所
居之書畫舫罇爼既陳肴羞維旅洗爵奠斚載献載
酬而李先生攝衣以起執爵而謌衆賔交倡迭和愉
愉如也洋洋如也酒既䦨先生復請座人各賦古律
一章章十二句以程伯子雲淡風輕近午天傍花随
柳過前川為韻序其年齒而先後之合詩凡十四首
亦既繕寫成卷彦直徴予為序引予讀詩至伐木之
萹扵是知古人之扵朋友未嘗不假酒食以相樂自
今觀之不曰寜適不来微我有咎則曰民之失徳乾
糇以愆夫酒食之微固非君子之所尚而詩人之意
則以為人之所以失朋友之義者非必皆有大故而
或始扵酒食之不施以奪其歡心故我扵今惟知具
酒食以相樂也酒食之不施亦微過耳扵過之微而
猶不敢有則其大者可知矣嗚呼此䖏朋友之要道
而詩人所為拳拳者也彦直之為是飲其殆伐木詩
人之徴意乎先生既巳歌之扵其前復率在座諸公
賦之扵其後亦可謂得夫是詩之遺音者矣予既嘉
彦直䖏朋友之有道而又羡先生之能兩盡其道也
扵是乎書
　　　　脾胃後論序
昔者黄帝之論四時以飬胃氣為之本伊尹之製十
大方以守中氣為之先叔和之評三部脉以得胃氣
為之主盖脾胃居乎人之中而土配之自餘四蔵則
分居扵上下而為木火金水也木火金水資乎土土
病則木火金水皆從而病矣是故天之邪傷乎人之
上地之邪傷乎人之下而中焉之受傷則以水糓寒
熱之邪人所自致者焉中而不傷雖有天地之邪且
無自而入之則脾胃者豈不為百病之所始㢤脾胃
為百病之始世醫不能辨之乆矣至金李明之始大
明斯理著為脾胃論一書盖傑然扵當時者也然其
所言止及内傷之一事其他諸證則未暇以詳及永
嘉項君彦昌自蚤歲習毉得外大父杜曉村之家傳
後拜明善韓先生扵越上仝父戴先生扵金陵而又
師事陳白雲爲最乆遂以所聞扵諸君子與平日之
自得用之而有徴驗者作爲脾胃後論若干言凡内
外傷之有關扵脾胃而爲病者莫不條舉而縷𫐠之
仍以對病之方與夫臨時加减之法系于后信有以
𥙷東垣之未俻而衞生家可一覧而見矣彦昌與余
交最厚因携至海上乞一言爲叙引竊謂毉之爲學
自唐令列之執枝之流而吾儒罕言之世之習此者
不過斳斳焉知守一定之方書以幸其病之偶中不
復深探逺索上求聖賢之意以明夫隂陽造化之㑹
歸至扵近世先知先覺之士迭起而發明之學者既
有以知夫前日之爲陋遂或徒誦一家成說以爲髙
而又不能博極群言采擇衆議以資論治之權變甚
者至扵屏棄古方附㑹臆見展轉以相迷而其爲患
反有甚扵前日之為陋者嗚呼是豈聖賢恵慈生民
之本意㢤彦昌家故業儒而其所與㳺者又皆世之
大儒先生故其為毉自素難諸經而下無言之不習
無理之不窮上既明夫隂陽造化之精微下復䆒乎
論治之權變庶㡬一掃二者之弊而為毉家之大成
矣其為此論以三墳古書為主本以秦漢唐宋諸賢
所論為羽翼以古今名方為格法正而不迂竒而不
僻博而無餘約而無闕是殆識証之元龜治病之指
南也歟序而歸之余固不能而苟辤也彦昌名昕博
學多能雖音律繪畫之事亦皆優入閫奥為世所稱
云
　　　　孫氏瑞萱堂詩序
慈溪孫氏母寡居有年二子曰經曰綸事之能盡孝
扵是所植之萱有冬榮之瑞而扁其楣間曰瑞萱堂
秘書少監豫章掲先生記之詳矣而邑士之賢者亦
皆作為銘賛歌詩以諷詠之經與綸復虚右蕳授予
俾為之序引夫萱小草也本盛而花翹其敷榮恒在
乎𥘉夏今乃獨開扵窮冬盛雪中介然與松竹梅三
者争竒而並茂有類乎􁁪母孤子之抱莭䖏畸超越
乎流俗而其風莭有不可及者且是萱也一本而兩
花當聮芳合秀時經與綸朝夕侍母行堂上徘徊頋
瞻豈不亦曰吾母其本也吾兄弟其花也兩花同出
扵一本則吾兄弟弗可以相逺也弗可以相逺則圖
報扵吾母也其㡬矣昔者詩人以棘心興母氏之劬
勞白華羙孝子之潔白棘心白華不聞有感應之異
詩人猶取之以况母勞而子孝則是萱之在孫氏冝
乎諸君子言之不足而再言也孫氏兄弟當益封植
兹卉母若世人之剪其枝葉以戕其本相則庶乎作
者之微意焉詩文凡若干首請以是序之
　　　　求我齋文集序
昔人謂文章與世相髙下然亦恒發扵山川之秀本
諸文獻之傳以鄞一郡觀之其地環以大海而四明
驃騎諸山徃徃趨海而盡士生其間者率偉茂博冾
有古作者之遺風由宋而上固不必論國朝以来踐
􁱈清華出入禁近所以鬯宣皇仁黼黻休光扵無窮
則文清袁公其人也託迹丘園㳤艾来學而指畫口
授使疑者氷開虚心者滿懐則敬叔程公其人也扵
是以道鄭先生之出實與二公相先後朝講夕辨學
日以肆自經史傳記諸子以及天文地理暦筭兵刑
食貨毉卜釋老之書罔不􁀒䆒其所為文章雖不盡
守近世師儒繩尺而規模論議要不随人之後至其
佳䖏自可追配古人嗚呼若先生者豈非有得扵山
川之所發文獻之所傳而致然耶先生且沒其子駒
携其所著求我齋藁三十三卷示予俾序其萹首先
生生扵名郡負鴻厖之質抱經濟之才而陸沉于時
窮烟霏以履泉石年過五十始用薦者為衢州路龍
㳺縣教諭到官未㡬即棄去其後天子遣使經畧南
方使者至鄞舉先生婺州路教授執政有阻之者乆
之乃改䖏州而先生老矣故其所學百不一試而扵
文章曽不及從袁公之後以大其制作頋獨扵程公
為有合焉此予所為掩卷歎息而不巳也雖然文所
以載道而道之行扵身者身死則遂泯著扵事業者
事過則日忘千百載之下所可託以不朽者獨文章
而巳向使先生𥙿扵彼而嗇扵此未見其為得也且
有其實而辤其名者冝有後駒與二弟曰真曰騏皆
明經善文克自樹立以繼承先志天其昌先生之後
以永其休聲乎然則先生之所託以不朽者固不止乎
文章而遂已也先生諱覺民字以道求我齋其自號
也年夀䘚葬具見前太史危公銘墓之辤此不著
　　　　錢氏三樓詩序
定海縣北行八十里地瀕大海境接平湖山勢周廽
風氣綿宻是名鳯浦里者錢氏居之盖三世矣徃年
嘗搆新堂㩀夫湖山勝䖏丁未之冬伯氏孟禧復旁
起一樓翼乎新堂之左其弟仲仁亦扵其右作樓以
對之季髙又樓扵東南以與堂左之樓直左樓扁曰
棲碧右樓扁曰攬秀而東南之樓則以玩清名焉是
縣㳺居之彦咸為賦詩以詠三樓之羙觀仲仁虚其
首蕳俾予為之序夫所謂捿碧攬秀玩清者李太白
之詩云然也太白以天才冠世不得志扵朝思欲放
浪江湖之上浮㳺山林之間而為是彂憤自遣之辤
仲仁兄弟既有湖山之勝而曰碧曰秀曰清者且日
接扵其目亦何慕夫太白之所詠而必湖上之碧山
芙蓉之秀色與夫松月之清輝是尚㢤然借碧山以
棲息假芙蓉而結攬託松月以愛玩吾之山即太白
之山吾之心即太白之心扵是乎日登三樓翺翔萬
物之表慿虚取風飄飄然有神㳺八極之意窅乎若
挟群仙而上下則所以慕夫太白之謫仙者又可拘
拘以名實求㢤且予聞之東海之上有山曰蓬莱山
之中多樓居古稱列仙之所舎錢氏去海僅咫尺家
之後山為逹蓬言自是可逹扵蓬莱則仲仁兄弟之
三樓固與安期羡門王喬之居相掩映而謫仙人不
在扵太白而在仲仁兄弟矣况仲仁詩人也詩人見
景而生情觸物而起興興盡則情盡情盡則人景俱
忘而所謂詩中之仙亦且兼太白而有之名樓之義
夫豈有悖乎㢤予喜錢氏之有是三樓也又愛其命
名之適合故為序諸萹什之首云
　　　　夏孝子詩序
孝敬成而人倫厚人倫厚而教化羙風俗移詩之為
教然也予讀夏孝子詩扵是知南陔白華諸作未嘗
亡而先王之遺澤至于永乆而不泯矣𥘉孝子之父
文徳君當大徳中轉粟以供京師亦既浮海而北舟
至海津鎮文徳君溺焉時孝子在側即倉皇號救躍
又洪波戴其父以出文徳君得不死而孝子以力竭
沉水舟人求之弗獲人皆唶唶驚歎稱之曰夏孝子
厥後三弟追痛其兄之死孝也益以孝義維其家居
同室而食同㸑有司上之朝旌其門曰孝義之門而
東南之言孝者歸夏氏矣扵是一時大夫士相率賦
詩以歌羙之孝子之子㮒将銓次以傳請予為之序
天之生斯人也孰不知孝其親㢤而夏孝子之名獨
聞鄊邦称之士君子信之四方傳之豈天有私扵夏
氏而致然耶何其乆而益聞也夫父父子子當安居
無事時晨昏有定省之禮焉冬夏有温清之問焉飲
食有甘㫖之奉焉固未知何者為能孝也不幸而有
禍患之變倉卒之来委性命以求遂决死生而不疑
知有父子之親而不知此身之為重然後能孝之名
立能孝之名立而世教扵是乎興矣嗚呼此夏孝子
所以有関扵世教而諸君之詩将以是成孝敬厚人
倫羙教化而移風俗者也南陔白華夫豈有二道㢤
雖然以予觀扵夏氏之事孝子之啓扵其前者如此
後人之繼之也如彼朝廷又從而竉嘉之旌異之他
日當有史氏之茟大書特書以紀之汗青垂之千古
者諸詩之作又特其一事耳庸因請序姑志歲月于
萹端以俟孝子名永慶字章甫四明人
　　　　贈毉士周原啓序
金源有國時毉者三人者曰劉守真氏曰張子和氏
曰李明之氏守真子和當金之盛然且地有北方風
氣堅勁而禀受䧺渾飲食充厚而保飬慎宻故其治
疾也毎以大實大滿視之而用瀉法以攻其有餘明
之則當國勢向衰師旅饑饉相尋扵邦域之中其人
多憂驚而氣耗矣故其持論毎以固根本為重而用
𥙷法以助其不足三人用是咸擅名扵其國元之混
一三人皆巳物故而所著書始見稱扵江南讀其書
而得其學者惟金華朱彦脩許昌滑伯仁而彦脩伯
仁之扵毉以人之有餘也則用䟽利之劑以瀉之人
之不足也則用温平之味以𥙷之盖称亭三人之意
而不滯扵一偏者也由是彦脩伯仁之名日重扵當
時其視三人之在金若無異焉者淵源之懿何其盛
㢤予來越上見越之毉者聞三人之風輙抵掌扰腕
争起而用其說然求其不謬扵𥙷瀉之法如彦脩伯
仁者曽不一二焉盖亦難乎其為術矣暇日與諸公
論至扵此未嘗不為斯世有疾者憂乆之乃言其郡
有新進之士曰周君者多讀三人之書其說亦時時
及𥙷瀉之法苟遇外邪則先攻而後𥙷遇内邪則先
𥙷而後攻郡之大夫士及民庶之家用之良驗予喜
而詢之則予姻原啓也盖原啓生長彦脩之鄊嘗私
㳤其所學其扵居越也又宻迩伯仁所寓而獲親承
其指授故其随疾施治徃徃與他毉異嗟乎毉而若
原啓者亦豈苟然也㢤他日擅名扵一時又将與彦
脩伯仁相先後矣故嘗因是而歎曰昔秦越人非遇
長桒君則不能明見五蔵郭玉非得程髙為之師則
不能伎盡六徴世之言毉者人擅其業家有其書而
授受無聞焉其視原啓何如也予與原啓别且二十
餘載而不意其扵毉也如是之精到故因兒禮過門
使伸𥿄和墨書此以為贈異日艤舟一見又将扵原
啓徴之
　　　　送秋崖􁆸師住資教詩序
鄞之沙門曰旻公秋崖踈通而粹羙精深而敏慧嘗
以叢林妙選入延慶為懴首延慶乃一郡望刹之冠
内而耆年宿衲外而逹官貴人莫不雷動雲集肩摩
而踵接秋崖佐主僧從容酬應勃窣趍迎當世故艱
難之際宗教陵遲之餘而能牧衆行道作大佛事如
一日秋崔隂相之力居多扵是行業日益著譽望日
益隆諸山咸願迎禮講出世法㑹資教法席虚遂起
秋崖主之道俗聞者咸謂秋崖吾刹之福田其可終
聴其去也予觧之曰秋崖苦海之法舟又可漆􁈍然
扵一刹㢤且資教為寺與延慶相伯仲歲月之乆廢
為荒丘秋崖扵世有勝縁他日幻頽址為化城易朽
敗為丹碧而耆年宿衲之棲息逹官貴人之㳺從當
復如延慶時矣豈不盛㢤况是䖏山水甲諸方望春
白鶴乳泉之清㳤磅礴而欝積馬祖謂紫玉曰山水
之秀可居後當益汝道氣秋崖是行又将有得扵此
乎秋崖行矣予亦幅巾杖屨從入此山以終老矣秋
崖倘不以予為可棄相與登髙臨下坐苔石以望白
雲濯磵流而聴清籟庶㡬舒徐容曳之情勝賞幽尋
之趣厭飫扵平生矣秋崖亦有以念之否乎扵是道
俗之挽㽞秋崖者咸相率賦詩以道其離别之思而
書予言扵首蕳
　　　　重刋禪林僧寳傳序
禪林僧寳傳者宋宣和初新昌覺範禪師之所譔次
也覺範嘗讀唐宋髙僧傳以道宣賛寕文陋而識暗
其扵爲書徃徃如户㛰按檢不可属讀乃慨然有志
扵論述凡經行諸方見夫博大秀傑之衲能袒肩以
荷犬法者必手録而蔵之後居湘西之谷山遂盡發
所蔵依倣司馬遷史傳各爲賛辤合八十有一人分
爲三十卷而題以今名亦既鋟􁆒以傳積有歲月二
十年来南北兵興在在焚燬是書之存十不一二南
宗定公時住大慈名刹慨念末學晚軰不見至道之
大全古人之大體因取其書重刋而廣布之且以序
文属予俾書始末傳之永乆古者左史記言右史記
事而言爲尚書事爲春秋遷盖因之以作史記而言
與事具焉覺範是書既編五宗之訓言復著諸老之
行事盖聴言以事觀覺範可謂得遷之矩度矣而或
則曰遷盖世間之言覺範則出世間者也出世間之
道以心而傳心彼言語文字非道之至也扵此而不
能以無滯則自心光明且因之而壅蔽其扵道乎何
有是大不然為佛氏之學者固非即言語文字以為
道而亦非離言語文字以入道觀夫從上西竺東震
諸師固有兼通三蔵力弘心宗者矣若馬鳴龍樹永
嘉圭峰是也學者苟不致力扵斯而徒以撥去言語
文字為禪冥心黙照為妙則先佛之微言宗師之規
範或㡬乎熄矣覺範為是懼而譔此書南宗亦為是
懼而刋布之欲使天下樷林咸法前軰之宗綱而所
言所履與傳八十一人者同歸扵一道則是書之流
傳豈曰小𥙷之㢤傳曰雖無老成人尚有典刑又曰
君子多識前言徃行以蓄其徳後之覧者勉之㢤

九靈山房集卷之二十一
九靈山房集卷之二十二
　　鄞㳺藁　男戴禮叔儀類編
　　　題䟦　從孫侗伯𥘉同編
　　　　余豳公手帖後題
至正丙午秋良與臨安劉庸道同客四明一日從庸
道閱篋中舊書得余豳公所遺貢尚書帖三讀之盖
不知涕泗之横流也𥘉公僉浙東㢘訪時良獲進拜
雙溪之上而師焉而問焉扵是知公學問該博汪洋
無涯其證㩀今古出入經史百子亹亹若珠比鱗列
為文章操𥿄筆立書未嘗起草然放恣横從無不如
意至古詩詞尤不妄許可其視近代諸名公蔑如也
他若篆隷真行諸字畫亦徃徃深到有漢晋作者之
遺風嗚呼其盛矣爰自浙東謝事居太夫人憂于合
肥淮南盗起行省強起為淮西宣慰副使守安慶累
功至淮南左丞當其圍守時以孤城抗賊者㡬十載
其後援絶食盡猶血戰兩月城始䧟死之
朝廷贈公攄誠守正清忠亮莭功臣榮禄大夫淮南
䓁䖏行中書省平章政事柱國豳國公謚忠宣立廟
以祀此帖作扵守安慶之三年帖中云從軍雖極勞
瘁心甚安之則公之捐軀報國盖素志然也或傳公
死之日神降于私苐之前庭曰我有易說為賊中某
小校所得當取以授吾故人某使刋之時公二子已
遇害妻妾亦投井中死是書之存否皆不可知公在
浙東清有所著易說五十卷良嘗請以䘚業公曰天
假數年所見當不止此他日相示未晚意謂即此書
也帖中猶欲就閩物色易書三五家以為亂思遺老
之計則公扵此書沒身而已矣公與尚書公有同朝
之好時持莭閩中故以此帖寄之後五年尚書公亦
下世帖㽞其徒庸道䖏庸道以良嘗出公門下俾題
左方昔尚書公之在閩也見公之遺事志以二十九
言曰公之行不愧乎董賈公之忠烈不譲乎張許其
文章可以踵班馬而繼韓歐善言公者無以易此矣
良復何云㢤公唐兀氏諱余闕字廷心元統癸酉甲
科進士其歴官次弟言行政治具見國史此不著九
月朔日門生良謹書
　　　　䟦錢舜舉所臨閻立本西域圖
此呉興錢舜舉臨唐閻中令西域圖中令藝絶古今
張彦逺記歴代畫苐為上品而西域圖實在所録也
盖當是時天下巳定而外國𥘉入貢故詔中令寫外
國圖而扵西域則奉詔其真蹟有李伯時題識者舊
蔵廬陵王侍郎家大觀間詔取上進廬陵令張逹淳
軰竊取摹之扵是有摹本彦逺又云當時王知慎亦
嘗一摹榻而海外髙䴡䓁國徃徃有唐摹則此圖之
傳世非特一本矣苐不知舜舉所臨者果自真蹟中
来耶抑亦摹本之所出耳因茅元禮携至求題姑志
所聞如是博雅君子必有能諗之者
　　　　䟦孫伯敬所蔵十八學士圖
宋徽廟居東宫日嘗親洒宸翰畫唐十八學士并書
姓名序賛以賜近侍張公叔夜靖康𥘉張以南道緫
管領兵勤王其子慈甫從行慈甫之妻携是畫南来
有挟勢力索取之者令作贗本遺之丞相李公綱為
製頌序乃以為閻立本所畫禇亮所賛而御書十八
人姓名刻之豫章者即其本也張婦所蔵真蹟後為
參政樓公鑰家所得樓為天台倅時刻諸公𪠘中則
天台所刻本視豫章刻有真贗之不侔矣石刻之在
當時已難得其真如此况丹青之見扵綃素者呼此
本有元𥙿之張仲舉題識盖京師達官家故物孫氏
兄弟購得之信希世之竒寳也幸謹襲蔵以俟博雅
君子鍳定焉
　　　　題貢尚書二詩
尚書貢先生晨坐公堂及公舘夜坐二詩甚有陶韋
思致予時病脾踰月偶讀數過不覺栩栩然去體乃
知檄愈頭風古誠有是事㢤
　　　　題貢尚書手帖
右玩齋貢先生與劉子明都事手帖言令子學多進
益且㽞此後遣其囬所謂令子即庸道也去之十有
五年而庸道遂以文學知名為貢門髙弟使玩齋而
在則待庸道當益厚不異韓昌黎之扵李翺皇甫湜
矣
　　　　題楊慈湖所書陸象山語
陸文安公之學曰中庸尊徳性而入故其用工不以
循序為階梯而以悟入為䆒竟所謂傳心之學是已
斯學也江右諸公多得其傳浙水之上傳之得其宗
者惟楊文元公文元官冨陽時獲見文安而進拜焉
立談之頃即領道要故其所就卓卓視文安有光文
安此帖有家之興替在徳義不在冨貴之語盖亦心
學之所發耳文元書之以自厲且署門人楊某于後
非有得扵心學之傳者若是乎夫文安之學聖人之
學也韓子謂求觀聖人者必自孟子始予亦謂求觀
文安者必自文元始師程知慕二公取其言與字尊
信而表章之是亦文元之徒也歟
　　　　題劉庸道浮海百韻
昔予觀木玄虚海賦每疑其言㶀㵧湠漫不可端倪
及以王事航海自南而北過黒水洋抵登莱見所謂
浮天之浪浴日之波有吞江納漢包乾括坤之勢然
後知玄虚之言爲可徴非善扵詠海者不足以及此
今觀吾友庸道浮海百韻詩扵是又知有庸道者也
玄虚之賦與海同其大而庸道之詩與海同其深其
大其深皆海之爲體然也兩人之所作相學爲不朽
矣雖然後之觀此詩者苟不親渉其境以求夫大與
深者而目擊之亦未必不以予之疑玄虚者疑庸道
焉溟鵬井蛙夫亦以其所見有不同耳妄議詞章者
尚戒之㢤
　　　　䟦孫伯睿所蔵絳帖
唐太宗購求前代法帖刻版蔵禁中大臣初登二府
者詔賜一本謂之官帖丞相劉公沆守長沙日以所
賜帖摹刻二本一置諸郡一蔵于家自此法帖盛行
于世今所取重者絳潭二郡及兩劉潘趙四家所刻
凢六本自餘無足觀矣然求其所從来亦皆官帖之
苗裔官帖不可得下此惟綘帖近之盖其華潤有肉
神氣動人非若他帖之枯瘠也此本盖是絳帖無疑
且其𥿄墨俱舊装潢亦甚精緻誠可寳也二十年来
禍亂相仍在在兵起士大夫家所蔵舊物羽化殆盡
而孫氏兄弟乃能保有此帖扵分崩蕩柝之餘神物
扵此固有黙相之者然是家遺澤亦可見其持乆而
不泯矣子子孫孫尚永寳之以無忘前人玩好
　　　　䟦脩禊帖
右軍蘭亭序古今所共寳而入石者非一大扺當以
定武本為最勝然世之所傳者毎有肥瘦之不同宋
尤延之謂瘦者為真武定而王順伯則主肥者二公
皆好古博雅其辨古今石刻真偽甚為當世所推重
而扵定武一帖所論不同如此何耶孫氏蔵此二本
一類痩者其一差肥使二公而在當必互有所稱許
矣其家尚寳蔵之他日子孫有能書者當推此為書
種
　　　　䟦黄庭經
黄庭經為王氏父子所書者皆不可復見宋儒評其
小字殘缺者盖是永禪師書字差大者是呉通微書
差長而瘦勁則徐浩筆耳此帖掲祕監稱其温潤可
喜當是世之善本苐不知果出永禪師茟耶抑通微
之與浩也東坡山谷軰復生當必能辨之矣
　　　　䟦東方朔畫賛
黄山谷謂東方朔畫賛疑是呉通微所書觀其遣筆
結體絶與通微黄庭外景經相類山谷一代名人其
論此帖猶稱疑而不敢質後學尚何言㢤
　　　　䟦趙文敏所臨蘭亭序
前軰論逸少筆迹真者當祖之臨者冝子之既鐫之
石而又摹臨之者其属猶近繼此盖逺矣文敏所臨
本豈属之近者非耶然傳之扵世真贗常相半此本
舊蔵四明袁徳平家文敏與徳平友善故書以遺之
奉化陳士申慈溪孫原道皆徳平姻家子原道得之
扵士申而士申得諸徳平前後相傳不出他族其為
真蹟無疑矣原道與弟原理皆善書其必知所珎矣
　　　　題馬元徳伯仲詩後
元徳騎鯨上天六七年矣平生詩詞流落人間者六
丁取之殆盡獨此三詩猶為其弟鶴年所蓄鶴年聮
之為卷且追書和荅之作併題四韻于後予得而得
之扵是知二君之詩為足傳矣元徳由進士起家嘗
掾南䑓宰定海守奉化昌國皆有善政可紀鶴年當
武昌失守奉母夫人避地鎮江母夫人下世依元徳
居越臺省交薦其卓行俱以禄不逮飬堅辤弗起元
徳之政事鶴年之髙風豈他人所可及㢤則其所作
之在世雖一詩律之微亦宜傳之永乆而不廢矣昔
東坡子由伯仲名徳盖天下而後世以能詩称予嘗
歎息之然名徳之重故世珎其所作盖理之固然二
君之詩盍亦以是論之
　　　　倪仲權索予書所作詩文題其後
予㓜時好作詩文而未得其要每一執茟如痿者之
欲行瘖者之思語不自知其力之弛而聲之窒也年
踰弱冠從鄊先生柳翰林㳺前後㡬十寒暑始覺茟
底如意無前二者之病然可指笑者亦多矣今五十
餘歲而来四明見先生所嘗與㳺者曰倪君仲權一
笑相頋年俱老大而嗜好特未除索予向時所作予
客䖏既乆舊藁俱已遺失姑手書近和陶靖莭詩辤
數篇以寄且戯之曰昔逹觀禪師在宋𥘉士大夫多
以能詩善荅稱之師笑曰觧荅諸方話能言五字詩
二般俱好藝只是見錢遲仲權覧予所寄亦将指笑
其繆耶抑閔所學之無𥙷也
　　　　題米元暉烟雨圖
米元暉眼中閣烟雨胸次有丘􁒽故含毫和墨即澄
心堂𥿄為此圖四明袁文清公居舘閣時所嘗牧蓄
者也後為郡人夏叔宜家所得叔冝兄弟争相寳秘
毎䄂以相誇秦割十五城以求璧而荆山之人則用
之而抵鵲豈非物以罕見為貴世固無定情耶文清
乆㳺京國厭飫冨貴之餘思欲一覩家山而不可得
見夫畫笥所有而收蓄之冝矣叔宜兄弟居江山勝
䖏一開户牖則千岩萬􁒽不呼而登几格其扵是圖
亦收蓄而寳秘之如此何乃兼人之所好㢤
　　　　題文與可盤谷圖
文湖州以寫竹名天下而山水人物世固未之覩甲
寅之秋夏叔冝兄弟出其所作盤谷圖相示曰此盖
湖州得意時茟也予為之把玩不釋手盖湖州胸次
之髙足以冠絶天下翰墨之妙足以追配古人去之
四百餘年覧此一圖尚足使人油然感動如李愿𥘉
入盤谷韓昌黎與酒作歌時也此圖係袁文清公家
舊物監㝎真蹟無疑
　　　　題般若波羅蜜心經
般若波羅蜜多心經靈智妙心者也心之妙不可以
語言傳而可以語言見盖語言者心之縁也予觀此
經其言蕳而要融通而無盡學者尊信而敬持之庶
㡬言之所及即心之所縁而悟心成佛𥘉無障礙矣
然諸佛巳信而持之者也學者今信而持之者也惟
衆生類貪恋生死飄流諸趣未信而未持因焚香三
拜篆此一通以寄象先象先夙有護法閔俗之慈倘
即是所書轉施而普告之則諸佛學者以至一切衆
生皆得以無為法罔有差别而所謂毗盧海蔵盖自
象先啓之矣
　　　　題棲道人書華嚴經賛
宋𥘉有棲道人者嘗閔世俗之迫隘手書華嚴經十
萬偈扵方冊覺範禪師為作此文賛之其發揚栖公
之精進可謂無遺藴矣玉庭老師閔世之心有不在
栖公下而誦持是經之夙智通力又非但書寫之􁒏
勤而巳然世無大手茟如覺範者為之称賛予故篆
其所以賛栖公者㽞鎮育王山中盖欲世之君子觀
乎是文則知玉庭之盡心扵四種無礙而所謂願力
之猛利心思之精特舉無異扵覺範之所陳矣使覺
範而在亦必以予為知言
　　　　題竹牎詩卷
香嚴閑禪師參道扵溈山乆而不契歸菴南陽遂擊
竹而有悟朽石師之有取扵是竹得非慕閑之道見
竹如見其人歟題詠諸公乃多指白太傳竹牎詩為
說曽無一語及本宗事此君有知當不聴受矣予至
慈濟方與大年議論及此忽見氷霜面目凛凛牎牖
間而髙標㧞俗充然有抱道者氣象相視一笑疑其
為朽石後身也
九靈山房集卷之二十二
九靈山房集卷之二十三
　　鄞㳺藁　男戴禮叔儀類編
　　　墓誌銘　從孫侗伯𥘉同編
　　　　王先生墓誌銘(并序)
王先生諱士毅字子英其先秀州人宋天聖間始迁
紹興之餘姚累世讀書為行為士大夫家渡江以来
官王宫及太學者相望曽大父諱獻臣大父諱奎父
諱賚皆蓄徳不仕而獻臣有文藁行于時先生天質
秀敏自㓜出㳺學輙與凡子殊長益挺然欲以才諝
自見稍試芦花塲典史既而不樂為即拂衣棄去向
南山而卧扵是縦學無不觀為詞章務出扵已不肯
襲陳蹈故以随人之後聞戇菴黄公講道慈溪之杜
洲遂徃從之益知道徳性命之奥自是學愈粹而行
愈髙權貴人有欲強起為禄仕者先生確乎不少動
隱居鄊之上林環堵蕭然充若自得雖簟瓢屢空妻
子清坐相㸔亦未嘗有憂色鄊之人咸徘徊頋慕凛
然異其為人以之革心易貌者至衆鄰有栲峯岑君
先生友也素以氣莭相髙毎當月夕風晨必為之握
手欽欷行㳺湖山間或臨流飲酒或登髙賦詩有夐
塵之思焉先生晚益嗜酒與所過逢醉飲竟日夕不
厭家以匱乏告則笑曰我道固尔也平居好誦陶靖
莭詩愛其風致絶人有陶潜千載友相望老東臯之
句而自署其號曰東臯䖏士云娶晏氏宋元獻公之
七世孫生子男三曰在曰珪曰坦在有學女一嫁為
士人妻先生以至正丙申九月十五日䘚年七十二
䘚之年某月日葬于梅川鄊石人里先塋之次予東
㳺海上在来徴墓銘為閱状而歎曰詩云衡門之下
可以棲遲國朝之盛也文武並用人才軰出可謂野
無遺賢矣猶有隱䖏衡門如王先生者乎乃為其銘
曰
辤必已出陋剽賊也學根道要愧葩飾也化冾乎鄊
閭行之積也舉世溷溷獨予激也之死不易心有隱
徳也刻銘墓門徒者趨而車者軾也
　　　　元中順大夫秘書監丞陳君墓誌銘并序
元有循吏曰陳君文昭而今亡矣其孤汝賢持烏本
良先生状来言扵予曰先人䘚且葬不肖嗣以歲之
不易未及徴銘扵當世立言君子凛乎先徳之日就
泯沒是懼惟夫子圖之乃退考其状及所嘗知者序
列而銘諸君諱麟文昭字也其先閬人有諱堯叟者
與其弟堯佐堯咨俱遷相州堯叟之後為閩王參軍
記室子孫散居閩之福清後又自福清徙温遂占籍
焉曽大父傑大父楠皆隱居以終父珤泉州市舶司
吏目以君貴贈承事郎同知温州路瑞安州事母毛
氏贈冝人君天質警敏自㓜躬孝踐行屹然如成人
瑞安公有疾君侍湯藥不觧帶者十有四月迨革復
刲股和糜以進乃尋愈後捐舘君哀毀踰莭家有遺
資則􁀒取以與弟若妹寸田尺宅無入已者以故貧
益甚晨昏不能具饘粥然負氣自振為司縣小史數
以直言抗上官或咎君君笑曰我志豈若所知耶
日從南溪父相問已所宜相者謂曰公當以經術進
髙科可芥拾也君聞之心喜遂一其志扵學時年巳
三十積數歳兩試江浙鄊闈不中因㽞呉教授呉中
子弟而户外之屨常滿至正甲午以易經貢春官廷
試對䇿百餘人君獨指斥時事無所隱或疑其過直
君曰今天下多故使吾言得逹上聴雖得罪死無憾
也㑹掌文衡者亦欲甄㧞直言以厲其士氣遂寘君
乙科授承事郎慶元路慈溪縣尹自元任吏事吏毎
竊弄威柄弊乆難遽革君至求縣之寓公與士大夫
之賢者即其家問事父老来見亦時時語次尋繹鈎
其隂伏以相參考又放古為缿筒虚中而穴其上置
諸鄊校今民有所欲言投書其中而削其主名由是
縣大小事無不周知吏大驚以君盡得其受取請求
状噤不敢出一語惟抱文書呈署而巳時属兵興郡
縣誅求急若星火而上之賦下又徃徃扼扵豪右莫
克均齊君乃亟取其産而分計之苐以等級榜諸通
衢仍選士民開敏有才者二十餘人分任以事務使
均其所出豪釐不敢有所重䡖民之趍事者皆曰縣
大夫神人也環以相告歲貢春茶有司並縁為姦利
君計其常額以平價市之比舊十减九後遂以為法
縣之鳴鶴鄊有界唐在餘姚界霖雨至鄞江之水輙
衝潰唐唐潰而鳴鶴沼矣君乃去唐五尺許楗木籠
竹加土築之而甃以石使民歲歲無水患是鄊瀕大
海亭煮塩輸兩浙轉運司或私鬻則杖而􁚫足以徒
甚苦君言扵司聴民相貿易亭始便安之宋楊大隱
有道之士也墓在南山下為里人夷其封樹藝麻麥
其上君為正其塋域植碣表其墓淮冦䧟湖州所在
繹騷適有朝旨令郡縣團結義民以自守君曰教民
知戦古法也乃親閱丁壮教之擊射坐作得若干人
用司馬法立隊伍分隷左右諸鄊日夜部勒無不精
練而且申以條教與衆為約置耳目手足之人以公
其誅賞立三等九則之法以通其財用行之境中悚
然畏服有豪黠蘇姓葛姓者怙勢奪取民財陳姓亦
横恣無比則􁀒捕致諸獄瀕江南岸曰網灘惡少年
嘯聚徒黨為盗則督士䘚奮擊磔屍江上鄞縣之夾
唐有劇賊傅舎者亦時出為近縣害則潜引壮士格
殺數人因盡縛之斬以徇自是暴者消寃者平逺近
愚民無一犯法者君以古者黨正族師閭胥比長皆
輔成王化以教民今民有小事不能至公庭則命鄊
正䖏决上下相維情不可隱䘚使鄊之大小偷皆自
首歸其物奪人婚姻田宅者皆吐實自新及有父子
兄弟夫妻婦姑之不相能者亦莫不交責改行長老
以為自開國以来治慈溪者莫能及四方名人鉅公
聞君治化日行徃徃自逺来依君待皆得其歡心浙
東戴僉事按治四明適副閫帥者横甚至刼之兵且
欲執以逞戴窮蹙歸君君納而禮之帥亦直君不問
進士董朝宗病且死託之以後事君為殮葬仍率義
士助田三十畒扵是警報日聞䑓省亦欲倚君為重
權陞浙東副元帥領慈溪縣事如故君以所在州縣
多䧟沒方欲與民相保障以俟天下之㝎俄而方左
丞駐兵郡城單騎徃謁方忌君㽞之不遣或說君潜
歸為自守計君不忍危其民即盡散其兵為農方以
君既勢失陳兵脅之君正色曰吾先朝廷不可以兩
虎闘故隻身以至殺我非男也方愧悟謝過然䘚置
君海上之岱山比行父老送之出境遣去不可皆泣
曰柰何舎父母乎君至岱山即着道士衣冠而舎其
宫治田葺園種牧以為食無纎毫芥蔕意後仍詒以
足疾倚杖蹣􁛬出迎客方使人覘之益不疑君以海
鄊僻陋為興岱山書院嚴師弟子之職暇日復與其
里人聚石為䑓陳簠簋爵斚盛升降揖譲如鄊飲酒
禮父老見而榮之争令子弟為學變其習俗且名其
䑓曰陳公臺乆之益親信君事有不平俟君一言而
觧頑民亦知敬惮諸山酋長掠財物于外輙戒其衆
曰勿登此山有陳公在也巳而朝廷起君户部主事
佐尚書貢師㤗徃理福建塩賦尋改温州路瑞安知
州君度不能行俱以疾辤丞相河南王緫戎太原承
制授君中順大夫秘書監丞亦不赴君㽞海上十載
移郡城又三載而版圖内附扵是南㳺閩中未㡬竟
䘚閩之寓舎越數月汝賢扶柩歸温卜葬永嘉縣赤
唐原先塋之次君生扵皇慶壬子九月十七日䘚扵
洪武戊申九月二十日次年十二月乙酉葬之日也
配毛氏封宜人子男四人長曰汝明早世次曰汝賢
即請銘者曰汝翼㓜夭曰汝弼女二人長適同郡項
恕次在室孫男三慶童鄮童善童孫女一君博學彊
記扵書多所考論而尤粹扵易平居貞直寛恕淡然
無所嗜好衣布衣如錦繍㗖糲食如梁肉不求備扵
妻孥不致嗔扵臧獲不忍劳其下室無姬侍庫無㽞
資父有飬子為君兄既沒蓄其子知己子䡖財重義
徳冾扵戚䟽其在官剛毅奮發而有為不阿上官不
承風旨而虚心下問謙謙能受盡言與人交䔍扵故
舊然性公直凛焉不可干以私故其生也見者無不
愛敬死之日聞者莫不哀焉海内兵起生民塗炭元
之守令扵是為難君與紹興路録事司逹魯花赤邁
里古思餘姚州同知秃堅皆練民為兵守要害以禦
暴立保障以生聚境内之民頼之以休息然彼二人
區區不量輕重搆怨強臣刑戮不旋踵君獨善䖏權
姦免禍亂世生有荣名死有遺愛庶㡬㢤古循吏之
遺風矣銘曰
元季世兵四猘有令如君民乃愒曳儒𥚑提将符姦
䆒劻勷伏以逋彼嶪嶪此帖帖坐堂弹琴仁化冾名
之馳忌之歸海酋擅命矰弋機才不及究而老吁其
悲
　　　　真逸䖏士夏君墓誌銘
四明夏璜将葬其父䖏士君前事之月以凶服蹐予
所舘匄文其冡上之石且曰吾先世居郡東鄞江上
單宗弱㣧㡬不能家吾父蚤歲即慨然思奮嘗語人
曰吾世浸衰吾不能服勤自立不名為人乃度㝎川
之白砂舟車輻輳可以治生植資遺因挟其仲及季
俱徃心經意緯勾檢胸贏不數年間遂甲諸室扵是
即所寓為廬舎以迎吾祖徙家焉于時兄弟八人方
散䖏兩縣間吾父不忍骨肉之分異乃益大其居宇
為聚族計而伯氏首挈妻子以至同室而居同㸑而
食盖雍雍如也吾父善䖏倫理而孝友本乎天性苟
父母之所愛雖己甚惡必致之父母之所惡雖已甚
愛必逺之起䖏云為不以已一扵父母而巳事其兄
如事父閫以外其行不敢有出焉事兄之妻如事母
閫以内其事不敢有􁒏焉以愛已之心愛諸弟以字
已子之心字兄弟之子女弟適人而早寡有子方稚
則悉取之来撫之終其世其扵鄉黨州閭有無通之
休戚共之而飯飢𥜗寒藥病槥死䘚有常度由是譽
聞日著諸公貴人數欵門問勞頋不可強之仕郎薦
集賢院聞而嘉之為錫其號曰真逸䖏士云生扵至
大􁅋亥十一月八日以至正乙巳二月二十日終于
家葬鄞縣十都徐嶴之原吾母包氏生子男二人長
曰璜即吾曰璇其弟也女三人適李進李順徳其一
未行孫男復謙孫女尚㓜予曰世之大夫士恒喜譽
貧而詆富嗚呼冨豈可詆也㢤書曰既冨方糓又曰
資冨能訓則冨者固所以為善之資也而豈可詆也
㢤今䖏士既能資冨以為善而其二子又方知崇父
徳匄文以圖長存可銘也巳䖏士諱榮顯字仲和祖
諱祖貴父諱文華妣陳氏銘曰
古有經界井地以均家旣有飬亦富于鄰後世法壊
盈歉日分不䖏乎㤗曷濟夫屯故䖏士􁊫利而骨肉
蒙其義閭里厄貧而䖏士施其仁吁嗟乎後之人尚
勿踐其穴與墳
　　　　元故冲玄䖏士羅君墓誌銘
至正癸卯十一月􁅋丑冲玄䖏士四明羅君䘚年八
十後二年十一月丙午葬于鄊之鳴鶴山既葬其子
康乞余銘其墓余以不敏譲而康之請益力曰無銘
是無諸孤也乃為退考中書左丞危公素所為旌門
記及御史中丞月魯不花公翰林承旨張公翥翰林
學士張公以寜秘書少監掲公汯所為詩若序采掇
其世次行事而銘之䖏士諱世華字明逺集賢院檄
爲冲玄䖏士其姓羅氏羅盖世有衣冠歴漢魏晉宋
仕者不絶唐之季年有爲鎮海軍莭度掌書記者曰
隱以文章莭行爲世曰士隱盖虎林人其子鎮東莭
度推官曰塞翁攝四明之慈溪今始徙家焉塞翁之
後曰明復曰謙嘗中宋嘉禧四年淳祐六年進士苐
扵䖏士爲髙曽祖有曰綱者家饒扵財樂善好施與
鄊邦敬愛之稱爲衣錦居士䖏士之大父也曰善卿
者恭儉朴茂而敬宗睦族理家恤鄰具有莭法䖏士
父也善郷有子五人長即䖏士次曰世英曰弘恵曰
天錫曰世昌皆以髙年聚居扁所居堂曰春風深衣
幅巾蒼顔白髮望之如列仙浙東部使者以五人之
夀上其事于　朝請旌異之而復其徭役亦既報下
如章而鄊之好事者復用洛社故事繪以爲圖從子
温州路照磨間携至輦轂之下一時公卿大夫咸賦
詩題詠傳觀中外嗚呼盛矣䖏士體貌魁偉鬚髯秀
整而孝友之性本乎天質事先府君謹甚凢其志之
所欲爲必順而服行之無所勉強即不欲者不使纎
芥置諸心然内而家事外而公役侍側無虚口先府
君年考益髙而能以禮自䖏爲時善士晨昏之助爲
多其後䘚且葬䖏士結廬墓左且穿旁穴以待他日
從葬焉曰古有廬墓之禮吾不忍以死生異也其待
諸弟尤極和孺之情事有難䖏一以身任而不使之
知母夫人死時季弟方晬䖏士扶持保抱至于成人
及接諸子姪未嘗有疾言遽色或不可其意則引咎
自歸期扵感化子孫五十餘人至今無一人酗酒爲
不律事家教使然也至扵遇姻族䖏黨里亦皆盡其
恩意飢饋之粟寒遺之衣歲以爲常鄊有獄訟有司
所不能决者䖏士片言拆之即刄迎縷解恱服而去
里多鹵丁􁔝户或窘乏不支䖏士輙資以巳力公私
頼焉平居謙恭信厚寛而有容雖臨大事遇急務亦
儼然自若不少有動于中其徳量邁世標望絶人士
大夫毎稱舉以厲其士俗至䘚之日聞者莫不哭泣
相弔曰世豈復有斯人㢤娶同邑朱氏先䘚繼童氏
俱有婦道子男六人長曰𥙿次曰芳曰益曰恒曰彛
其一即請銘者女三人長適㝎海陳均和次適鳴鶴
塲司令同里方景良季早世𥙿長女朱所出彛庶出
餘皆童氏生也孫男十三人孫女九人曽孫男三人
余頃北㳺京師徃還東海上求䖏士之廬謁焉而䖏
士之死乆矣然見䖏士諸弟及其子姓若干人皆恂
恂雅飭恭謹有禮而仲子益尤紹徳踐行綽有父風
嗚呼若䖏士可謂化行扵家以道始終者矣銘曰
東海之濵是生俊人髙冠岌岌傴以身有徳有年有
子有孫有弟合食義且仁乃降旌書爛其盈門􁭋聲
孔播行亦尊一朝死矣日逺而湮我作銘詩永其聞
　　　　元贈亞中大夫台州路緫管追封延陵郡
　　　　　　侯呉君墓誌銘
歲至正乙巳余由海道抵京師問舟于四明始入國
士有呉瑛者執雉請見出當世名公卿所為文一編
志其家之五世同居事甚􁀒予得而讀之固以知其
世徳之深厚矣後一年杭海南還復舎瑛旁近地而
瑛以先府君墓銘請復閱家乗行牒益知其教忠之
報不可重誣也呉氏世為桐廬人後遷明之鄞縣有
諱升者登宋大觀三年進士第累贈中大夫生子五
人俱以科苐顯其季秉信官至中書舎人兼給事中
吏部侍郎逮事徽廟歴髙孝二朝自是子孫世其禄
百有餘年衣冠相傳為鄞著姓至諱澄者始自鄞徙
㝎海府君之大父也澄生大尭是為府君父大堯無
子以方氏子入為後是名来朋即府君也呉入國朝
無仕者後以府君仲子璋貴贈大堯朝列大夫同知
温州路事騎都尉追封延陵郡伯府君亞中大夫台
州路緫管輕車都尉追封延陵郡侯府君字友文自
㓜禀性㳟謹而孝弟之行不勗而成事温州府君無
違志遇親舊接黨里周而有恩姻族之孤寡以田給
之里役之煩優以財助之綱維其急難而剖析其是
非一鄊之内不懼扵有司而懼府君之一言年㡬五
十遂韜光飬晦不復有志扵當時卜鄞縣桃源之鳳
栖山以居日從逸人逹士盤旋山水間窮深極宻若
将終身焉扵是有子三人俱有仕資一日命之曰吾
其老矣尓三子者冝及時自厲出為國家致分寸力
而父不足效也璋乃奉命北㳺　帝都起家廵防百
户督運中原䧟紅巾中抗莭弗屈四載朝議嘉之擢
海道運粮千户其後海運有功　制陞海道都漕運
萬户𬗋衣金符隮秩三品而䘏典荐𬒳光昭二代嗚
呼此可見其教忠之報矣府君生扵元貞元年二月
七日䘚扵至正十七年四月九日踰月葬鳯栖山下
娶同郡張氏有婦徳先七年䘚追封延陵郡夫人繼
孫氏亦封延陵郡夫人子男長曰珪平江路呉縣主
簿次即璋㓜即請銘者台州路天台縣尉嘗從縉紳
諸老㳺有學行女嫁邑人鄭信皆張夫人出也孫男
六懋和懋功懋徳懋信懋中懋昭銘曰
生不禄食死有侯封天雖嗇乎其始而扵其終也豐
矣
　　　　元故䖏士唐君墓誌銘并序
䖏士唐君既䘚之二十有八年其孤賔元謁予錢唐
寓舎乞文以掲諸墓且曰先君之棄代也賔元方在
髫㓜孩甚駭莫省所圖後逮事諸父始聞稱述其遺
行以教盖七歲就學操觚櫝如素習而秉志不凢動
異群兒大父愛之甚毎撫其背曰噫我祖父以簮纓
遺胄而濟其徳羙頋幽而不揚異日亢吾宗者不無
望扵是子也伯祖知州府君殊斳許可毎見即竒之
曰唐氏世㣧在此而巳既長益耽扵學有進取長才
父乃命之㳺京師挟竒䇿以干諸公貴人時以母體
乆羸不欲行迫之乃浮海而北渡黒水洋至登莱界
天忽反風舟南漂三晝夜夢寐中如見母遘病有忍
死待兒之語驚起覔所在則舟行巳近家即登岸馳
視之而母果病棘遂泣禱上下神祗得尋愈天相孝
道彰彰如是也又嘗侍母氏有聞如諸父之謂且具
教曰汝父自海上歸益無意仕進獨脩其政家庭間
其事父母愿而和敬而順毎遇盛怒必下氣低顔微
言以悟之兾得其歡心乃巳其待兄弟温恭友悌雍
睦恵諧五服之中雖或分門以䖏割户以居而必親
必愛不翅若同堂其在閨門媟慢之氣不形忿􁂯之
色不兆為夫婦十有餘年賔而禮之若嚴君焉又泣
謂曰汝父行不負扵神明徳不愧扵士類而竟止扵
是豈食其報者在汝後人耶吾自汝父死毎鬻簮珥
質裳衣延師以教汝使汝兄弟不失身賤夫奴隷之
為者知汝父之有子也及汝之子長吾復督汝教之
如吾之教汝者如汝父之有孫也吾雖不能必汝等
之成立然能必汝父之有後也汝冝知之賔元泣而
識諸心不敢忘惟我先君有徳有行而不肖孤不能
以盡知幸而有聞扵諸父與母氏者又不得令辭以
登載綿歴歲年以至于今而猶強顔斯世者何如人
也先生言可垂後而志在恤孤其尚有以盖覆吾唐
氏也㢤敢固以請予謂賢者貴而仁者夀天之道也
䖏士君冝貴且夀而䘚虚其應天道之難明也嘻乎
甚耶遂悲而受其辤䖏士諱榮祖字景輝其先蜀人
與子西先生同譜系因仕徙汴六世祖百二居士復
自汴南徙即四明之㝎海家焉曽大父諱惟忠大父
諱霆之父諱茂宏娶姜氏有賢行寡居㡬三十載大
莭皎如颺于姻族生子男二人長即賔元次曰璲賔
元璲之未生也䖏士嘗抱㓜弟以為子命之曰珎三
人皆知讀書勵行有䖏士遺風女二人長適姜賔和
次適王子志孫男三人曰文與曰林曰太平孫女二
人俱在室生扵元貞丙申八月二十二日䘚扵元統
甲戌十月二十八日年止三十九墓在家西一里許
古唐村之原銘曰
豈才之劣而不顯榮豈行之愆而不乆生彼皆蒙其
慶此獨厄扵命爾子爾孫其尚俟夫天之㝎耶
　　　　鄞沈明大墓誌銘(并序)
明大既䘚之明年其婿唐轅代致孤子源之言曰先
人生無聞扵時死宜得銘以傳而世之知先人者復
鮮先生愛轅以及源且重知先人則先人之緒言遺
行将先生是託惟哀而執筆焉予徃歲㳺東海主㝎
海尹汪君以敬時轅與源俱受業汪君之門而明大
未之識也其後明大延致汪君于家俾子若婿以䘚
業予始因汪以徃謁明大明大為之刲羊釃酒縦飲
盤隱軒或擊缶而歌或拂衣而舞有恋恋相歡合之
情後二年汪君既沒予徃明大問訊焉而明大亦死
矣嗚呼其忍執筆而銘諸明大諱輝卿姓沈氏其先
呉興人有諱陵者呉越王時官四明遂家焉五世祖
清遐居士文彪以奥學峻行與楊文元公爲忘年交
嘗别築亭舘招文元􁆸道其中命子民獻壻劉厚南
執經座下更相問難而髙風逺韻萃子一門曽大父
芭鎮江府教大父槱孫父如翁皆䖏而不仕沈氏累
世冨饒至明大而家益落明大削衣貶食以度艱虞
儉設薄施以致充𥙿中年而降益大治園田耕稼以
自足無捨巳爲人意人有勸之仕則辤語之以隱徳
則諾一日源将從禄藩閫明大斥之曰吾家以詩禮
相傳棄儒而即吏非吾志也立止之惟教之勤儉艱
苦曰吾貧時與汝母飬吾親皆躬操井􁀋而不爲勞
汝忍忽忘以求逸耶明大自奉雖甚嗇然遇人多恩
有餘財間以周親舊之急而最喜與賔客故人相娯
樂其有過逢輙相從飲酒醉即慢歌江左諸賢詩詞
蹲蹲起舞連日夜不厭平居質直不阿人有過恒面
折之苟得一善亦唶唶稱道不已以故莫有怨嫌之
者扵是變故日臻情煩思擾但語身世事輙泫然流
涕盖乆而成疾越數月遂䘚明大生扵　庚戌九
月十九日䘚扵洪武巳酉三月𥘉七日以某年月日
葬于某鄊某原其配唐氏有婦德子男二長即源次
溥女一嫁轅配之姪也孫女二俱㓜銘曰
惟沈之宗實熾而昌至于清遐事文元以彰其子其
壻理學則紹伊清遐之教文元之道明大之生遭家
孔棘爲瘁爲艱以有衣食迨至末暮纂序清遐乃延
碩師以㳤其家曰源曰轅亦克允蹈觀明大所立千
先有耀猗歟明大宜顯而揚既明且慎䘚䖏以蔵善
積于躬澤及其子沈之有後庶其在此
　　　　元江浙行樞宻院都事劉君墓誌銘(并序)
君諱天祐字祐之姓劉氏其先山東人也後遷河南
之𣏌縣六世祖興仕宋從髙宗渡江居于杭故又為
杭人大父汝良宣徳郎判登聞皷院父元龍君生而
凝重不好戯弄父死時雖甚㓜已自卓立如成人能
葬父䘮及大父母䘮之未舉者人謂劉氏有子矣其
後稍事生業家益𥙿乃痛念父不逮飬而一其孝扵
母飲食供奉惟母之所嗜外祖母寡居浸老君迎飬
于家沒而禮葬之凡所以安母之心者無不至一日
君失配偶内雖甚悲悼而外無憂容曰恐傷母心也
及母䘚君持䘮盡禮比葬有双􁈠巢墓上乆而不去
盖孝感所致云君蚤從吾衍先生學縦觀經史渉獵
諸子百家為人質實無華恂恂畏謹甚其接親戚交
朋友一本扵誠敬而遇鄊曲尤有恩人有質錢者乆
而子本俱不償則取其劵焚之君蚤食禄于時後以
母老棄不就年将七十始因子貴封從仕郎江浙䓁
䖏行樞宻院都事踰年遂䘚至正二十三年十一月
三日也得年六十九䘚之明年三月壬午葬錢塘縣
之履㤗鄊配陳氏先十四年䘚追贈宜人與君葬同
竁子男二人長文徳從仕郎福建等䖏行中書省左
右司都事次文質兩浙都轉運塩使司書吏女二人
適呉興沈佑滎陽鄭友仁孫男七人曰中曰申曰本
曰用曰庭曰庶曰永中慶元路儒學教授申汀州路
蒙古學録餘皆未仕君既葬中以都事君命持嶺南
肅政㢘訪司知事王魯之状授予曰求爲銘銘曰
行孝而敬學擅而正邦之傑兮鼎不拄車筐不持廬
頋孑孑兮惟徳之肖惟忠之教啓後烈兮國慶既施
命服有輝亶昭晣兮我作銘章以賁其蔵爲善者之
轍兮
　　　　玄逸䖏士夏君墓誌銘(并序)
君諱榮逹字仲賢姓夏氏四明人自少懐才負氣不
肯受人侮辱轢蹙然家故貧又無資地可以圖進取
一日歎曰與其進退皆困莫若擇一要津爲貨殖謀
幸而遂我志可舒乃以㝎海之白砂爲宜遂自鄞縣
徙居之其地當海舟泊歩䖏而絶海之商通蕃之賈
徃徃貿遷扵此君爲之數年泉餘扵庫粟餘扵廩而
㝎海之言富室者歸夏氏君扵是益大治廬舎中爲
奉親之堂而虚其左右諸室以俟兄弟之合居仲兄
季弟合居巳日乆而伯兄亦繼挈妻子至女弟適人
早寡一子在㓜俱取之来一家之事􁀒身任之無巨
細其有費䖏分者亦毅然竟徃不見有顔色曰葛藟
猶能芘其本根况人乎父嘗𬒳䧟私醝事吏讞乆不
白君泣愬有司即平反以出又嘗爲郡司稅曹氏所
搆且誣伏君百計雪其寃不克曹盖西州巨家在位
者多向意助之一家盡駭君曰無苦吾弟愬之肅政
司父枉可伸既而果然曹亦以是黜郷民有以鈔法
𬒳收者吏受賄聴其偽指君以次兄亦在株逮中為
白諸上官即日釋去里楊姓為鄰仇中傷當坐君盡
力直之李氏孤貧而願學君育而教之林婦病亟當
服參附靈砂諸貴細藥而無資以致君出所蔵濟之
君讀書雖不多然雅敬賢士夫而聴其話言子若孫
必延名師儒以教雖臧獲賤隷亦委曲嫗喣得其心
平居和易恭謹恂恂如懦夫至其為義則踔厲風彂
勇不頋前後其所樹立殆不可及集賢院聞而嘉之
為錫其號曰玄逸䖏士祖諱祖貴父諱文華皆有隱
徳娶蔡氏孝順祇脩克為君配子男一人曰琛女五人
長適王牧次適陳関其餘㓜也琛有孝行屢嘗刲股
巳母病昆弟八人君扵次為第四皆僇力起家而君
之功居多生扵延祐甲寅十月五日䘚扵至正􁅋丑
八月四日以癸卯十一月十九日葬鄞縣界中蔡氏
後十年亦䘚與君葬同穴嗚呼世之人當父兄安居
無事時亦孰不以孝弟称㢤然一旦遇禍患落䧟穽
不能一引手救反煦煦孑孑以相咎者有矣此其齷
齪無為視父兄如路人聞君之風亦可少愧㢤君前
時遭家之困急扵自為故所就僅如此使其出而為
人取一城一障乗之則徇忠報國以敵愾扵當時者
要必大可觀矣惜乎才不為世用志不行扵時也君
䘚之若千年琛以其師陳剛之状徴予銘遂銘之其
辤曰
貧不奪氣富不失義維士之雄踣強折姦䘚直其寃
乃才之充及至守身卑譲肫肫何行之㳟我作銘誄
以載厥羙垂之無窮
　　　　故翰林待制致仕汪君墓誌銘
前㝎海縣尹翰林待制致仕淳安汪君既䘚之明年
其子循属君之從甥俞溥考次君之官氏邑里與其
行事之實為状以書来告曰先君之葬既得日月不
可以不銘銘之莫如子冝孤也敢請盖予嘗由海道
徃山東候海風于鄞君時治㝎海朝夕過從甚相好
予後復客鄞而君之去㝎海已乆鄞之人談君之政
猶亹亹不釋口若君者非獨平生之舊可哀而其為
政扵㝎海者皆宜見扵予文冝其来請扵予也乃為
誌其墓而銘之君諱汝懋字以敬其先歙人唐忠武
将軍越國公之子廣遷睦之青溪今淳安縣也曽大
考南強宋户部架閣官大考夢發考斗建倜儻有竒
志在京學嘗率同舎生伏闕上書攻賈似道誤國至
元内附從蛟峯方公講道石峽書院君自㓜端謹不
好戯弄而警敏絶人讀書數過輙不忘稍長從呉朝
陽夏大之洪本一三先生學治經後以春秋試江浙
鄊闈不售僅中庚寅乙榜考官桞公道傳有遺才之
憾特薦君行中書授丹陽縣學教諭再調青陽㑹壬
辰兵起率鄊兵捍縣境平章月魯不花児公統大軍
至以功舉陞鄊郡教授僉憲哈刺忽公又舉充浙東
帥府令史副都元帥伯顔不花的斤公又舉攝鄊縣
君𥘉不欲就元帥公素竒君謂曰親老頋擇禄耶君
矍然起就之後調将仕佐郎浙東帥府都事未㡬授
登仕郎慶元路㝎海縣尹兼勸農防禦事居位伍年
乃以老病乞致仕守不從即扁舟宵逝朝廷嘉之以
前軄致仕階文林郎巳而版圖内附君間関歸故里
明年己酉七月十有六日以疾䘚于家享年六十有
二某年月日葬某郷某原君扵書無所不觀為文章
操筆布𥿄數百言立就事父以孝聞為人恂恂蹈規
矩持已約而㢘與人交盡其義或有所不合遇之無
􁊫薄居官一以樂易為務而按姦發伏世吏莫能抗
御吏不察察然終任之間不使能得一錢扵刑寕失
有罪不肯法外傷人扵賦歛度民所當輸乃與為期
㑹未嘗取疾争先其為民興利除害若嗜欲疾痛之
在已所至必以教飬為軄業始任丹陽復侵田一百
八十畒脩先聖廟建先賢祠宇作禮器與其邑人春
秋釋奠興于學其在浙東在鄊縣皆有聲浙東以慈
恕蕳静賛上官釋温慶之民𬒳誣以盗者數十百人
鄊縣甲民誣乙民聚衆為不軌守檄君覈君還力白
其實非守是君所白􁀒縱之乙徳之曰非汪公吾属
如何矣在㝎海時益以禮譲化其民民有兄弟既分
而復合者有譲争田而不取者亦有婦勸其夫以和
義者君皆造門奨厲不使有所懈他郡富人僑居縣
南鄙同邑子盡殺一家而以其貲去乆之罪不正逮
繫且百人君驗治三歲兒盡得其隱伏殺人者論死
餘皆釋不問有盗夜刼民財民疑其鄰愬之官君時
適公出其僚鞠鄰使當罪君察其寃為變其獄辭僚
恚出語訕君君不為動既而鄞縣獲真盗事遂白民
有酤醸佃人家佃人𬒳醉夜歸以杖擊其壁壁壊甕
缶盡傾壓酤醸人亟起護其器偶中擊即死縣議以
故殺君從容一言使吐實得减死論一嫗有布在機
夜失去嫗愬外人盗君徃視之獨鞠其婿使首服後
果得布人問之君曰吾視其竇不可以容人而室中
他器無所取故知非他盗聞者皆歎服縣多虎或入
市郭為民害君齋戒禱之神明日衆見虎浮江徃他
境嘗宿南鄊廣嚴寺聞虎咆哮君衣冠夜起檮之如
前時詰朝有樵入山見虎伏地卧集衆逐之乃死虎
也事傳京師翰林丞旨張公翥為作賛歲比旱君行
赤日禱鴈潭見雙鴈飛舞導前有雲勃勃起潭所雨
乃旋作後復禱十龜潭有龜浮水出其雨亦大至君
之為政類如此娶方氏贈恭人子男三長曰復出為
伯父後次即請銘者季曰徽女二人長適方翊次適
胡斌孫男二鑄鉦孫女二俱在室𥘉京學公無子晚
歲始得君當君未生時嘗抱胡氏甥㑹之為之後㑹
之又無子因遂命君後之君以父命事之如親生其
後㑹之欲正其昭穆乃為文嘱君俾復為兄弟君泣
拜巳謂諸子曰終吾身以父事之死後正名可也故
當属纊時始命子復後㑹之天倫父命庶㡬兩盡之
矣君所著書有春秋大義百卷深衣圖考三卷禮樂
㓜範四卷善行啓蒙四卷歴代紀年四卷山居四要
四卷遯齋藁三十卷蔵于家觀君之所立可謂有古
君子之遺風非耶然自頋利冐耻之俗興士多矜智
飾名譁世以取寵行已居官一切從事空文而不忌
其能嗇外脩内蒸蒸徳譲如君者世固不之貴而亦
莫能知之也故扵君之事予喜為之見扵文使後之
知君者得覧焉其銘曰
神徂聖伏道乆墮士俗靡靡日以卑外固藩飾内則
非謂名可盗世可欺衆方慕效君獨違頋取弦歌化
海陲棄捐斤斧引纆徽窽實靡訂識者誰有儒一生
心獨知為編墜行𫐠銘詩聲名自可百代垂噫君雖
死其何悲
　　　　明故太素䖏士趙君墓誌銘(并序)
太素䖏士趙君既䘚之始年其孤致書鄞江之上而
泣告曰先人有遺言焉我死必求戴子銘戴子吾姻
婭也知之為最深其銘我為冝予受書而長慟盖乆
而不忍措一辤也巳而
召命逺臨有司交迫上道甚急其孤復俾吾兒来促
銘且曰不得銘則不肖孤隕命扵先人無以畢兹窀
穸之事矣敢固以請予復受命而長慟乃扵道途倉
䘚之際收涕而序之曰君諱良賢字思復晚乃自號
曰太素子其先汴人系出宋宗室有諱不玷者官浦
江因占籍焉曽祖汝但祖崇䙎父必俊世稱梅石先
生母朱氏先生故諸王孫天性倜儻左右事之難得
意朱夫人亦性嚴氣烈諸子中莫有當其心者君獨
先意順承以孝以飬而滫􁐝之奉曽不以家窶而廢
豊以故父母愛之恒異扵他子兄弟四人而君居其
季君咸事之如事父其伯兄太𥘉翁早受道家無為
之說黄冠野服蕭然有出塵意君竊慕效之故友愛
爲特至二姊一妹皆不以既嫁而稍踈而扵仲姊爲
尤厚仲姊則予妻毎語予曰吾與季弟自㓜至老無
一語之不合一事之不諧真得手足之誼者也扵是
二兄俱即世其一兄又逺䖏淞上歲時不得以㑹聚
乃愴然有慨扵心率諸從子詣祠堂神位前反覆告
戒號泣爲誓約務使居同室食同㸑斗粟尺布莫敢
私毎旦鷄𥘉鳴躬率諸子諸婦與諸孫拜祠下退坐
堂上長㓜以次序立俯首聴誨言如是者若干歲或
謂君執禮太嚴而不克以有終惜㢤君娶同邑黄氏
有㳤行生子男二人長曰友鍾次曰友鏜俱善守先
志女一人適戴思忠孫男三人季晏季曅季昻君生
扵元至治壬戌八月十有二日䘚扵
國朝洪武十五年四月𥘉九日䘚後以其年十月􁅋
亥葬縣東九里森塘之原與黄氏合窆焉君性剛而
志柔言激而行粹孝友之懿實本乎天質與人交慨
然椎腹心而扵恩誼為最隆也讀書取通大義不屑
屑章句之末晚慕黄老長生乆視之術乆而粗若有
得一日病癕即索湯沭浴嘱以後事命置棺扵後堂
怡然而逝嗚呼若君者可謂㳺戯生死者矣予與君
㓜同學壮同里閈老同志頋以人事之不齊糊其口
扵四方而不獲旦暮同起䖏偶一来歸則拳拲焉以
葆精毓神之要相勉勵期乆住扵斯世曽不㡬時君
僅以中夀䘚而予又以禍患餘生未卜死所囬視向
者之言恍如夢寐則君之行事尚忍執茟而銘之耶
然二孤之所託不可以虚辱而君之遺命不得以重
違也姑序次平生梗㮣與䘚葬歲月而繫以銘曰
尊正學敦孝友參異教期夀耈志不伸數實囿述銘
辤播永乆石可泐兮名不朽
　　　　亡女張孺人戴氏墓碣銘(并序)
浦江張氏居縣南戴氏居縣北素以道義相厚善張
氏有子曰琪戴氏有女曰鳯皆賢兩家父母皆願與
為昏而戴氏之女遂歸張氏張氏富室戴氏乃寒門
扵其歸也衣飾服御皆母嫁時物其約素可知然列
䖏華靡怡然無愠容或誚之曰我自樂此也觀其意
盖不忍豪髮傷父母心在父母家父母衣食待之而
後安昆弟姑姊妹咸頼以拊循在夫家事舅姑如父
母待伯叔娣娰如兄弟姊妹相夫以成其志而宜扵
家嚴饋祀和属人慈㓜字微無不合扵義歸數年無
子即子其夫之兄子機㓜而姁姁撫之長而教育之
曰吾待之甚扵巳出然後家人待之能不異吾之所
出也舅姑䘚䘮之戚而禮語及必泣下沾襟謂不得
盡婦軄母病經年晝夜扶持忘其身之􁁄歿則哀毁
成疾終䘮而癯然不能勝人事盖乆而益殆一日集
家衆訣别從容若常時氣奄奄猶忍死待弟而弟至
忍死待父而念父之不及見移頃而絶内外大小聞
之無不傷悼後一年其夫卜兆于家旁之松山将以
月日葬以書馳吿其父戴良曰昔梅聖俞妻謝氏年
三十七而亡聖俞閔其賢而蚤世也請為歐陽文忠
公述銘以著其不朽今吾妻之賢實同謝氏而即世
之早亦如之獨為之夫者無聖俞之學不能致文忠
之銘掲諸墓諺有之知子莫若父幸賜一言少慰亡
魂扵地下予曰嗚呼甚矣老者之痛其女也何能遏
吾之悲哀以寫無窮之憾乎遂涕泣而序之張氏之
父曰誼母于氏戴氏之父曰良母趙氏一子即機生
扵元之至正􁅋已六月二十一日年十七歸張氏凡
二十有四年而䘚洪武已未三月二十五日也得年
三十有九明年十二月十七日葬之日也銘曰
戴有孝女張有敬婦既諧舅姑亦順父母作善之報
悉享夀耈胡獨汝嗇竟夭而死吾聞盛世父不哭子
忍使老親啼號送柩仰天俯地無所歸咎刻辤墓門
庶㡬永乆
　　　祭文
　　　　祭掲秘監文
惟公之先玉藴珠蔵逮及顯考始大而昌紫衣象版
金馬玉堂當元盛際輝映四方如唐昌黎如宋歐陽
公續厥家纂文有光儒林祀􁆒藝苑鳯凰公之學問
洞徹汪洋既遡濂洛復派湖湘折以聖言㑹乎衆長
公之詞語峻潔渾剛上規荘屈下法班揚一掃塵軌
髙蹈康荘公之持已仁肝義膓公之接物春日秋霜
籍甚聲華凾踐朝行𥘉居胄監發硎劔鋩繼典南宫
教繹荐颺乃入詞垣乃遷奉常文傳四國禮定一王
帝念逺民俾莅遐荒曰省曰憲以騰以驤揚涇激渭
走仆起僵我黨聞之驚喜失床長途方騁時忽優攘
垂翼海島失勢江鄊朅来四明假榻僧房朝氷暮蘖
清苦自将囬視故里一何渺茫公其䖏之渾似鄊邦
耆人宿徳日就凋䘮惟公巋然若魯靈光庶㡬百歲
兀此老蒼斯文柱石吾道垣墻如何今者天䧏不祥
一疾而徂事出倉皇居四品秩亦云顯彰夀踰七旬
孰曰夭殤况有賢子逸氣昻昻肯堂肯搆吐語成章
公雖巳矣夫豈真亡我等與公同䖏異郷稱詩譽文
咸𬒳教綱公有疾疢我藥我嘗為㽞庶日巳遂平康
餞我于庭神全氣強曽不信宿凶訃在傍公𥘉病亟
忍死我望臨絶之夕語猶琅琅公實知我我其敢當
負此幽冥吁嗟痛傷長號送終涕淚霑裳一奠告情
俾也可忘嗚呼哀㢤尚饗
　　　　祭汪遯齋文
嗚呼生而無見扵時為凢民死而無聞扵後非偉人
有見有聞維我汪君君之方㓜敏睿倜儻習詩禮扵
家庭親爼豆扵郷黨及其既壮學葩而正紹聞先逹
之格言宻受師資之正印外無物之不燭内無理之
不瑩近而舉之學逺而薦之鄊儼麟筆之炳煥庶鵬
程之奮揚志則孔髙時不吾以俗學薫骨危言入髓
鳴丹鳯扵燕雀之壇奏黄鍾扵筝笛之耳亶一意以
孤行亦群情之所忌始教丹陽繼攝郷縣東閫南䑓
亦辟于椽乃三仕而三巳信吾道之方賤迨至末暮
僅拜朝除作令五載于海之隅既刑政之克脩亦教
化之荐敷遂使魚塩之俗胥為禮義之居方礲石以
紀功忽掛冠而歸沭何遭世之孔艱復禀命之不㳤
攝提轉而屈子乗鷖單閼逢而賈生賦鵩雖運㑹之
偶然抑民生之無禄然其聲譽之靄靄固巳傑出扵
當時而扵文字之超卓又足歴歲月而昭垂其亦有
以自附扵偉人之列而不為凡民之歸矣頋念長途
漫漫言笑晏晏扁舟餞别歘焉聚散謂雲山之可期
竟此身之成幻嗚呼哀㢤大道之行老不哭死柰何
九十之親翻送六旬之子此逺近聞之所以神飛而
魄禠也吾儕小人􁀒俾深知或姻親之早結或交友
之晚依或以編氓而承事或以門苐而得師當訃音
之逺播聊設位以致祠嗚呼哀㢤哭野則䟽哭寝則
疑爰即僧舎以聲我悲盖上為吾道惜而下以悼其
私嗟嗟汪君知乎不知尚饗
　　　　祭外舅趙䖏士文
維年月日子婿戴良謹扵覉旅具香幣之奠併録墓
銘一通遣從子温展告于
外舅故梅石䖏士趙公之靈惟公純徳懿行足以範
乎俗卓識髙風足以勵乎世頋抱負之何如豈窮通
之有異方國歩之無虞戒舟車而逺逝或西江與南
粤或東甌與北薊觀其目力之所及與夫足跡之所
至非名山大川之瑰瑋則寓縣神州之䧺䴡然不過
資筆底之詩材擴胸中之文氣詎金紫之足拾任纓
緌之可貴迨春秋之孔髙益舒情而肆志髙予冠之
岌岌長予佩之纚纚或訪桞扵東鄰或弹棊扵南里
上不恤夫天運之變遷下不聞乎世道之隆替縁有
子而有孫庶優㳺以䘚歲裘葛巳適乎温涼食飲肯
虧乎甘旨雖儒素之酸寒要娯情扵莫齒何耄年之
已屇竟期頥之難企良也不才忝居門婿爰自童烏
即承教示當磨礲之浸乆稍知名乎士類暨方面之
需賢遂牽聮扵班綴曽榮遇之㡬何歘風塵之交起
視我得與我失毎心存乎憂喜念終始之恩情實淪
肌而浹髄謂忘義扵暫踈乃承凶扵永棄想丹旐之
翩翻尚遲疑乎别袂胡事生之既失仍送死之莫遂
幸臨沒之緒言猶託我以銘誄儼鬼神之如在敢斯
湏之遺墜望蒼天而致辤託廽風以揮淚靈其有知鍳
此誠意尚饗
　　　　祭趙立道文
嗚呼昔我蒙㓜我居下里子以名門来婿伯姊遂縁
􁈯好同踔並跱既親且昵人莫與比子返于邑我来
自山授舘授粲頋之眷然彼渾以剛此悖而頑諄諄
誨化罔匪徳言荐及成人憂我無配不蓍不蔡室以
賢妹繼兹而後愈狎愈愛我徃子来何有内外蛩響
之夕鳥鳴之朝林㳺野䖏子歌我謠或喜以笑或悲
而咷凡我之逢亦子之遭曽不㡬時兵戈四起爰䆒
爰度我行子止日月于邁倐踰一紀生濶死休後㑹
有㡬兩地相望各天一涯子不出郷我尚為覉我有
家室将子是依子之不㳤嗟我之衰我昔西征子實
命我思而弗得遂不我可惟不子從䘚罹轗軻以至
干今殃慶罔保興言及之隕涕傷神豈不欲徃道阻
曷因庶㡬後此天合朋鄰此志莫諧長負幽冥嗚呼
居不恤患疾不視藥歛不慿棺瘞不繞槨莫𥙷我愆
何承子託天固使之亦心之怍嘻其巳矣永隔死生
我誠孰鍳我衷孰明祭以叙哀文以告情有淚如河
與酒俱傾嗚呼哀㢤尚饗
　　　　祭先姊趙安人文
維年月日弟戴良謹扵逆旅遣姪温逺致香幣之奠
併墳記真賛各一通展告于
先姊安人柩前而侑以文曰嗚呼衰門薄祐降集艱
危由始暨終可愕可悲我之𥘉生母病痱痿朝斯夕
斯􁀾􁀾涕洟姊實念我負任提携既虞水火亦免癘
疵越在髫齓姊巳有歸乃復挟我問友求師壮有室
家晚築門基教男配女咸姊之依爰及暮齒遭逢百
罹倉皇播遷保此庸癡千里故鄊相望歔欷毎申訓
語俾逺禍機暨官方面曽不㡬時城郭如昔人民巳
非乃淪草莾曰海之湄頓地號天惟姊之思飢不知
食寒不知衣孰謂斯日凶報逺馳嗚呼哀㢤疾不視
藥歛不慿屍葬不繞墳生死恩虧臨沒有命俾記容
儀寕敢遺堕天實臨之乃陳賛辤以掲孝帷併揖懿
行篆之墓碑頋纏世議奔赴莫冝我志孰明我愆孰
禆先王制禮情義並施䘮服大功今必以期遥望松
楸歸瘞有期長慟送哀終天永辤尚饗

九靈山房集卷之二十三
九靈山房集卷之二十四
　　越㳺槀　男戴禮叔儀類編
　　　辭　從孫侗伯𥘉同編
　　　　和陶淵明歸去来兮辞
余客海上追和淵明歸去来詞盖淵明以既歸為髙
余以未歸為逹雖事有不一要其志未甞不同也
歸去来兮時不我偶将安歸念此生之如寄忽感悟
而増悲老冉冉其将及體力歘乎莫追旁人見余以
驚愕曰影是而形非望東南之歸路想児女之牽衣
頋迷途之巳逺愧前賢之知微緬懐故山若蹲若奔
欝乎松楸擁我衡門田園故在圖書尚存散襟頽簷
亦有一尊無囂聲之入耳無憂色之在顔比鷦鷯與
蝘蜓固無適而不安胡出疆以載質脂余舝之間関
奉先師之遺訓兾國光之一觀豈祻福之無門乃一
出而一還因傷今以懐昔心欲絶而桓桓歸去来兮
姑放浪以遐㳺既反觀而内足復扵丗以何求使有
榮而有辱寕無樂以無憂匪斯丗之可忘懼夫人之
難疇我之所歴如水行舟始欹傾扵灘瀬終倚泊乎
林丘視末路之狂瀾覩薄俗之横流知此来之幸濟
誠祖考之餘休巳矣乎富貴真有命利逹亦有時時
命未至誰為㽞歲云莫矣今何之古人不可見来哲
亦難期逐猿鶴以長徃俯隴畞而耘耔歌接輿之古
調和淵明之新詩為一丗之逸民委運待盡盖無疑
　　　五言古詩
　　　　和陶淵明雜詩十一首
大鈞播萬類飄忽如風塵為物在丗中倐焉成我身
弟兄與妻子扵前㝎何親生同屋室䖏死與丘山鄰
彼蒼無私力宵盡巳復晨獨有路旁堠長閱徃来人
　　　　又
憧昔客吴山門對萬松嶺松下日行㳺况值長春景
竭来卧窮海時秋枕席冷還同泣露蛩唧唧吊宵永
豈無栖泊䖏寄此形與影行矣臨逝川前途無由騁
以之懐徃年一念詎能静
　　　　又
羲馭不肯遟榮悴詎可量舉頭望穹昊日月巳宿房
隕霜凋衆類慘慘未渠央李梅忽冬實又復值愆陽
物化苟如此秪乱我中腸
　　　　又
遜黙度危時無如荘與老膏火終受焚樗櫟庶自保
我昔獻三筞論辨吻常燥一聞倚伏言頗恨歸不早
此理端足信明月耿中抱愁絶舊同𫀆學廣未聞道
　　　　又
我無猛烈心出䖏毎猶豫或同燕雀棲或逐梟鸞翥
向焉固非就今者孰爲去去􁂗本一途何用獨多慮
但慮末代下事事古不如從今便束装移入醉鄊住
醉鄊固云樂猶是生滅䖏何當乗物化無喜亦無懼
　　　　又
東漢有兩士㓜安與程喜爰得交友心知音乃餘事
伯牙絶其絃豈亦㑹斯意如何百代下不與昔人值
渉江採芳馨頽波正奔駛四頋無寄者三嗅復棄置
　　　　又
唐堯忽以逺遺風浸𥚹廹子陵識其機竟别洛陽陌
自非大聖人誰能試堅白長嘯望前途宇宙乃尓窄
徘徊東海上庶遇烟霞客此事巳荒唐且向環中宅
　　　　又
朝耕谷口田暮採陌上桒歲晚望有收嗟㢤成粃糠
白頭去逐食所謀惟稲梁嗷嗷天海際何異鴈随陽
昨宵得竒夢可喜復可傷為言東海上却粒有其方
早晚西王母酌以瑶池觴
　　　　又
天地有常運隂陽無㝎端夏䖝時不永安覩歲月遷
嗟我在丗中倐忽巳華顛何能得仙訣拾取朝霞飡
蓬莱去此近欲徃無由縁從今棄諸事盡付悟真篇
　　　　又
秦灰未遽吟扵古何所稽前行有衢路徃徃變巖崖
我来一問津感歎傷人懐是道在天地大可六合弥
諸儒拾煨燼破裂日愈離遂令髙丗才放蕩莫控覊
時無洛中叟此事諒終虧
　　　　又
文武乆不作周徳日以涼老聃隐柱史荘叟避濠梁
正聲淪鄭衞禮俗變邅鄊是来談治道夏䖝以鳴霜
悠悠遡黄唐古意一何長
　　　　和陶淵明擬古九首
皎皎雲間月濯濯風中栁一時固云好相看不堅乆
我昔途路中談笑得石友殷勤無與比常若接杯酒
當其㝎交心生死肯余負一朝臨小利何者為薄厚
平居且尚然緩急復何有
撫劍從覉役歲月巳一終借問所經行非夷亦非戎
中遭丗運否言依盖丗雄塵埃縦滿目肯汚西来風
舉丗嘲我拙我自安長窮孤客難為辭寄意一言中
　　　　又
白日忽巳晚流光薄西隅老人閉関坐慘慘意不舒
日月我户牖天地吾室廬自非奪元化此中寕乆居
今夕復何夕涼月滿平蕪悠悠望去途歎息将焉如
　　　　又
我昔年少時髙視隘八荒惟思渉險道誰能戒垂堂
南轅與北軌所歴何杳茫一旦十年後盡化争戦塲
豈無英雄士㡬人歸北邙撫此重長歎壮志失軒昻
歛退就衡宇蹙蹙守一方徃事且棄置身在亦奚傷
　　　　又
圭玷猶足磨甑堕不可完素行有一失誠負頭上冠
孔門諸弟子賢者是曽顔超然季孟中窮逹了不関
我甞慕其人相從叩兩端形影忽不及咄咄指空弹
取琴置膝上以之操孤鸞寸心固云苦中有千歲寒
　　　　又
天運相尋繹丗道亦如兹王孫泣路傍寕似開元時
所以古逹人是心無磷緇弁髦視軒冕草澤去不疑
西方有一士與丗亦久辞介然守窮獨富貴非所思
豈不瘁且艱道勝心靡欺恨無史氏茟為君振耀之
誰是知音者請試絃吾詩
勸君勿沉憂沉憂損天和尊中有羙酒胡不飲且歌
我觀此身丗變幻一何多無相亦無壊信若空中花
戚戚以終老君今其奈何
故國日巳乆朝暮但神㳺誰謂相去逺夙昔隘九州
此計一云失坐見歲月流歲月未足惜恐遂忘首丘
在昔七人者抱莭去衰周不遇魯中叟履跡将安求
　　　　又
墻頭有樷菊粲粲誰復採蹉跎歲年晚香色日以改
我欲一徃間渺渺阻煙海遥知霜霰繁莖葉不余待
亦既輕去國巳矣今何悔
　　　　和陶淵明飲酒二十首(并序)
余性不觧飲然喜與客同倡酬士友過從輙呼酒對
酌頽然竟醉醉則坐睡終日此興陶然壬子之秋乍
遷鳯湖酒既艱得客亦罕至湖上諸君子知余之寡
歡也或命之飲或饋之酒行㳺之暇輒一舉觴飲雖
至少而樂則有餘因讀淵明飲酒二十詩愛其語淡
而思逸遂次其韻以示里中諸作者同為啇確云耳
　　　　其一
今晨風日羙吾行欲何之平生慕陶公得似斜川時
此身巳如寄無為待来兹况多載酒人任意復奚疑
山顛與水裔一觴歡共持
　　　　其二
好鳥不鳴旦好水不出山入冥而止坎古亦有遺言
所以彭澤翁折腰愧當年不有酣中趣髙風竟誰傳
　　　　其三
淵明曠逹士未及至人情有田惟種秫似為酒中名
過飲多患害曷足稱養生此生如聚沬忽忽風浪驚
沉醉固無益不醉亦何成
　　　　其四
一鳥乗風起逍遥天畔飛一鳥堕泥塗噭噭鳴聲悲
升沉亦何常時去兩無依我昔道力淺磬折久忘歸
迩来觧其㑹百念坐自衰惟尋醉郷樂一任壮心違
　　　　其五
昔出非好榮今䖏非避喧中行有前訓恐遂堕一偏
啇扵四老人遺之在西山朝歌𬗋芝去暮逐白雲還
當其扶漢儲亦復吐一言
　　　　其六
紛紜丗中事夢幻無乃是方夢境謂真既覺竟随毀
豈惟丗事然我身亦復尓請看竺乾書此語諒非綺
　　　　其七
幽蘭在浚谷衆卉沒其英清風一吹拂卓然見髙情
萬物皆有時㤗至否自傾蟄雷聲久閟未必先春鳴
有酒且歡酌何用歎此生
　　　　其八
三春布陽徳萬物彂華滋凌霄直微類近亦附喬枝
低迷衆無覩髙出乃見竒煌煌九霄中榮夸遽尓為
我道似不爾一笑懸吾覊
　　　　其九
我卜山中居𬗋門林際開湖光并野色一一入吾懐
勿言此居好殆與素心乖越鳥當北翔夜夜思南栖
蛟龍去窟宅常懐蛰其泥此土固云樂我事寡所諧
惟扵酣醉中歸路了不迷時時沃以酒吾駕亦忘囬
　　　　其十
悠悠從羇役故里限東隅風波豈不悪㳺子念歸途
朝随一㠶逝暮逐一馬驅如何十舎近翻勝千里餘
在丗俱是客且此葺吾居
　　　　其十一
我如北塞駒困此東南道有力不獲騁長鳴至于老
苒苒隂陽移萬物逓榮槁既無騰化術此身豈長好
一朝委運徃恐遂失吾寳何當携麯生縦浪逰八表
　　　　其十二
靡靡歲云晏此巳非吾時深居執蕩志逝将與丗辞
破屋交悲風得䖏正在兹握粟者誰子無煩决所疑
道䘮士失已莭義乆吾欺扵心苟不愧窮逹一任之
　　　　其十三
丗間有真樂除是醉中境可能得羙酒一醉不復醒
陶生乆巳沒此意竟誰領東坡與子由當是出囊
和陶三四詩粲粲夜光炳
　　　　其十四
里中有一士爱客情亦至生平不觧飲而獨容我醉
我亦髙其風徃還日㡬次爾汝且兩忘何知外物貴
尚懼數見踈淡中自多味
　　　　其十五
老我愛窮居蒿蓬荒繞宅與丗罕所同車馬絶来迹
寓形天壌内㡬人年滿百頋獨守區區保此堅與白
若復不醉飲此生端足惜
　　　　其十六
大男逾弱冠粗甞傳一經小男年十三玉骨早巳成
亦有兩女子家事幻所更女觧事舅姑男可了門庭
􁀒如黄口雛未食巳先鳴此日不在眼何以慰吾情
　　　　其十七
五十知昨非伯玉有遺風而我豈謂然野蓬生麻中
年来更丗患頗悟窮與通所失豈魯寳所亡非椘弓
　　　　其十八
栖栖徒旅中羙酒不常得偶得弗爲飲人将嘲我惑
天運恒徃還人道有通塞伊洛與瀍澗㡬度吊亡國
酒至且盡觴餘事付黙黙
　　　　其十九
結交數丈夫有仕有不仕静躁固異姿出䖏盡忘已
此志不獲同而我獨多耻先師有遺訓䖏仁在擇里
懐此頗有年兹行始堪紀四海皆弟兄可止便須止
酣歌盡百載古道端足恃
　　　　其二十
陶翁種五栁蕭散本天真劉生荷一􁆝似亦返其淳
歩兵哭途窮詩思日以新子雲草太玄亦復賦劇秦
四士今何在賢愚同一塵當時不痛飲爲事亦徒勤
嗟我百代下頗與四士親遥遥渉其涯歛然一問津
但懼翻醉墨汙此衣與巾君其恕狂􁆢我豈獨醒人
　　　　和陶淵明移居二首(并序)
余去歲六月遷居慈溪之華嶼迨今逾一年僻䖏寡
儔頗懐鳯湖士俗之盛意欲居之後㳺其地得錢仲
仁氏山齋數椽遂欣然徙家焉因和此二詩以呈仲
仁
昔我客華嶼古寺分半宅窮年無俗調看山閱朝夕
知何舎之去遥遥從兹役朋㳺方餞送賦詩仍設席
共言新居好今更勝疇昔髙歌縦逸舟持用慰離析
　　　　又
我未踐斯境巳賦考盤詩懐此多年歲二㕓今得之
陶翁徙南村言笑慰相思斗酒洽鄰曲亦有如翁時
投身既得所何能復去兹鷦鷯一枝足古語不余欺
　　　　和陶淵明歲暮荅張常侍一首
長蛇驚赴壑逸騎渇奔泉歲月亦如是吾生復何言
容鬂乆巳衰矧兹憂慮繁俯仰念今昔其能免厥愆
馬老猶伏櫪鳥倦尚歸山一来東海上十載不知還
竟如庭下栢受此蔓草纏莖葉日巳固何有挺出年
人生無㝎在形迹憑化遷請棄悠悠談有酒且陶然
　　　　和陶淵明連雨獨飲一首(并序)
吾居海上旅懐欝欝方錢諸地主時饋名酒慰此寂
寥悶至輒引滿獨酌坐睡竟日乃和此詩以寄
平生不觧醉未飲輒頽然近頼好事人置我嵇阮間
一酌憂盡忘數斟思巳僊似同曽點軰舞此風雩天
人道何所本乃在羲皇先如何末代下莫挽淳風還
淫雨動連月此日復何年履運有深懐酒至巳忘言
　　　　和陶淵明詠貧士七首(并序)
余居海上之明年適遭歲儉生計日落飢乏動念况
味蕭然乃和此七詩以寄鶴年且􁬸同賦諸志諸公
　　　　其一
烏鵲失其羣栖栖無所依豈不遇良夜誰共星月輝
兩翮巳云倦何力求奮飛遥見青松樹决起一来歸
孤危正自念復慮歲晚飢苟遂一枝託安知溝壑悲
　　　　其二
大道邈難及我巳後羲軒代耕非所碩十年躬灌園
晨興當抱甕破突寒無烟寥寥千古心豈暇相磨研
鳯兮有遺歌三歎諷微言餘生倘可企託知此前賢
　　　　其三
永夜寒不寐起坐弹鳴琴清㢤白雪撡丗巳無知音
座上何所有五窮迭相尋呼酒欲與酌塵罍屡罷斟
簞瓢丗所棄鼎食衆争欽固窮有髙莭誰見昔賢心
　　　　其四
長吟望穹昊煜煜明降婁時秋属收歛此願竟莫酬
自余逢家乏歲月㡬環周姬公忽以逺白屋終懐憂
我豈忘丗者嗟㢤誰與儔伯夷本不隘此說君當求
　　　　其五
陶翁固貧士異患猶不干公田足種秫亦且居一官
我無半􁊇宅三旬纔九餐况多身外憂有甚飢與寒
委懐窮櫩下何以開此顔清風颯然至髙歌吾掩関
　　　　其六
僦居當陋巷舉目但蒿蓬豈忘翦刈心家窶罕人工
且兹敦苦莭竊附椘兩龔其人不並丗兹懐誰與同
有榮方覺辱無屈豈求通適值偶耕者欣然将徃從
　　　　其七
疇昔觧塵鞅撫劍㳺東州飢劬十年乆遂與樵牧儔
丗人見不識翳然成俗流子㢘感妻仁靖莭爲子憂
因念南歸日此責復難酬吾事可柰何終以愧前修
　　　　題巽上人㳺息軒
名山欎岧嶤飛軒起弘敞覺花堕檻明忍草縁堦長
日落萬壑冷風振百泉響掃庭驅虎出倚欄延月上
雲影共棲息山光同偃仰晚磬度筠清夕窓含澗爽
偶造幽人境獲陪芳景賞談玄悟道言觀妙滅塵想
良㳺雖暫適多累詎長徃所以俗中人昏昏在天壌
　　　　次韻荅張静虚
天運無停晷星紀奄已中悠悠悲逝景靡靡慚化工
貞操失蒼蒨弱植謾䓤蘢益夀乏丹木養生疑絳宮
仙㳺時既晚客行歲屡終驚塵歎斐斐駭浪聽㳘㳘
魯連寕蹈海殷浩苐書空庶思抱微尚豈謂表孤忠
扵焉遇鄊耋乆亦隐墻東形類啄苔鶴心同避弋鴻
觀器驗覆昊察人識盈冲常時𬒳芳訊及兹聆緒風
聯栶彰愛昵列飲慰覊窮蘭巵遵近約綺席示前豐
䔍頋荷吟伯陪次辱文雄談諧重珠玉榮願薄苓通
揆情情巳惬即道道巳隆孤葩耀霜逕獨鶚奮秋嵩
昔聚動春作今離觀歲功繁翰承存故希聲忸聴聦
誠言非外奨徳意自中充鳴嚶固睦耳躧歩當省躬
寡和難為繼㳤貺豈所䝉属羙謝巴曲撫志愧南翁
　　　　觀雨憶竹梅翁
陽景蔽秋莭愁霖乆未收既騰舜江水亦涌秦湖流
朝旦振衣起言豋川上樓兩目固云曠撫事多離憂
為懐我儔侶年大雪盈頭近縁促官課滯彼海東州
滷液入庭潤塩烟當座浮行潦作蹊逕沉泥壅道周
跬歩不能出元若坐虚舟得似客㳺日長途騁驊騮
九靈山房集卷之二十四終
九靈山房集卷之二十五
　　越逰稾　男戴禮叔儀類編
　　　七言律詩　從孫侗伯𥘉同編
　　　　秋日書懐
獨對欄干苜蓿盤入秋兩鬢轉班班長途自覺衰難
任故國誰令老未還猶喜病妻安乆困只憐弱子厯
多艱有書若報征徭事又遣新愁損舊顔
　　　　七夕有感
聞道長安全盛時年年此日是佳期九華燈下来王
母百子池邉宴戚姬青鳥只今無信至綵樓何䖏賞
心虧不須更向天河望涼月悽人雙淚垂
　　　　九日感傷(先人下世忌)
常年九日倍悲秋况在長途獨倚樓手種白楊何䖏
是頭簮黄菊此生休悠悠歲月祗添老靡靡湖山巳
倦逰只有思親雙淚眼寒江忍付水東流
　　　　寄鶴年
衡門之下可棲遟且抱遺經住海涯東漢巳編髙士
傳西方仍誦羙人詩衰年避地方蓬轉故國傷心忽
黍離天末秋風正瀟瑟一鴻聲徹暮雲悲
　　　　寄天􁳲老禅(時住二靈)
路入錢湖是二靈玻瓈影裏樹冥冥木杯㡬渡源頭
水貝葉長翻笈内經禅室夜開容虎卧法筵朝講使
龍聴何時去結東林社待看曇花瑞丗青
　　　　梅簷為天叙師賦
上人昔住大梅山坐看􁑴梅眼欲穿白足亂迷行道
日寳花輕堕􁆸經天肯将素服欺塵夢只許清香入
𣑽筵看到常師成熟後始知此道有真傳
　　　　有懐淬用剛賦此以寄
何䖏名山擅地靈雨微峯下樹青青九天石落疑星
化一夜龍歸挟霧腥禅窟巳鐫新賜翰法凾惟啓舊
蔵經道人猶恨居山淺杖錫時時入杳㝠
　　　　寄郁文海長老
毎追杖錫向東皋渾似天合訪石橋結社自慚非栗
里能詩誰說避㕘寥金華洞古行歸隐檀特岩深乆
見招只恐燕鴻相背後髙情無復念塵勞
　　　　遟九思不至
老我飄零此海湄故人别去竟愆期道途正逺誰相
慰歲序㡬何成乆離白月堕梁頻夢想清風啜茗重
懐思長卿多病尋常事莫爲當爐出毎遟
　　　　寄駱以大
先生莭撡古人同毎歎清時老不逢東海眼穿華表
鶴西風淚盡鼎湖龍家貧巳覺交㳺少地僻應忘禮
數慵獨有風塵老覊客時時杖屦許相從
　　　　寄紀宗正
一别故人雲水遥相思徒使寸心勞長卿病肺偏能
賦椘客憂時謾作騷龍卧山深風氣聚虎蹲岩近海
氛消但令兩地宜耕釣白首何嫌不見招
　　　　寄胡仲孚
客裏㳺從近十年一時朋舊羡君賢學通上古長桒
術道悟南華散櫟萹交乆直看書似筍愛深時借茟
如椽白頭歸倚西風立一度相思一惘然
　　　　寄宋廷臣
憶昔遨逰多士間江城㡬度共盤桓眼穿東海蓬萊
殿人老西風苜蓿盤郢國善歌稱宋玉唐朝能賦愧
方干如今寂寞空山裏脉脉無言心自酸
　　　　寄方盛齋
蕭洒髙人若箇邉竹籬長繋泛湖船畫圖樓閣蒼波
外錦繡園林白髮前毎向桃源尋舊隐渾如蓬島見
真仙只今逺道成惆悵何日重来說徃年
　　　　寄錢仲仁
龍山西畔鳯湖東渺渺三樓沆瀣中人似謫仙唐李
白世推髙士漢梁鴻為憐桃浪迷歸路曽結茅廬近
逹蓬自是勝縁難強致敢臨弱水怨囬風
　　　　寄方梧竹
鮫門北去更誰賢兩鬂蕭蕭入暮年手種碧梧堪引
鳯庭移翠竹巳㕘天孟甞襟抱知誰識杜老詩章只
謾傳多愧舊情無以報海鄊何許思緜緜
　　　　寄胡宗器
溪上先生誠足悲胸中落落有誰知􁆸經合㩀皋比
座逐食翻疑里社師年少賈生空抱志數竒李廣實
関時漂流固重衰年憶當路吹噓豈有之
　　　　承君衡叔榦逺送賦此以别
長風吹度海東邉慣聴潮聲巳十年徃事免成塵擈
面新愁惟有雪盈顛半生望眼迷遼鶴一夜歸心到
蜀䳌逺賦􁐻駒慚二妙縦歌安得酒如川
　　　　寄羅彦直
畵舫髙齋起澗阿米家書畫貯来多清風時至自舒
卷俗客不来誰嘯歌千里故人嗟我老一時交友奈
君何祗應别後増惆悵頻寫新詩待鴈過
　　　　寄孫伯敬兄弟
誰似君家好弟兄生平友愛早知名事同王勃三珠
樹義比田真一𬗋荆杖履㡬囬尋隐徳塤箎每荷慰
覊情新堂近製怡顔號愧乏長才為勒銘
　　　　寄掲平仲
祖父箕裘絶代無玉堂金馬漢諸儒滇池自昔多龍
種丹穴于今見鳯雛學術要須供丗用文章豈但飾
皇圖從来大器成當晚莫歎楊雄卧一區
　　　　聞平仲有還鄊之志感念之餘為賦四韻
廿年不到文安墓早夜能忘返故居獨柰慈親愁逺
道更堪旅櫬冷荒墟治行况復無餘槖恤患誰能鬻
駕車吾道艱虞今若此白頭相視淚潸如
　　　　寄胡舜咨
曽着宮𫀆賦上林一朝歸卧白雲深昻昻老鶴鳴臯
態耿耿驚鴻避弋心病起尚餘頒送藥客過時共賜
来金鄊邦珎重斯文寄莫為愁多鬢雪侵
　　　　寄黄炳文
四明朱學有誰傳爾祖淵源巳百年丗澤豈徒遺簡
在家風親覩逺孫賢山中風雨龍歸後海上蓬莱鳥
去前可是地靈鍾秀羙兩雛又復起蹁蹮
　　　　寄張天民
扵越山中張左瞽平生出䖏絶堪悲爲慚栁下甘三
黜竟逐梁鴻賦五噫𬗋陌縦榮心似鐡黄金乆盡鬂
成絲更憐一種清竒病獺髄鸞膠不可醫
　　　　寄茅元禮
此老胸蔵萬卷書論才只合上公車長途何事妨騏
驥羙草頻年飽駏驉斗室深居来客少一床兀坐老
僧如迩来却爲栖栖者尊酒風流樂有餘
　　　　寄俞伯㷱兼柬李仲彬
東郭先生最老成天才乆巳負時名能詩不減唐工
部觧飲渾如晋歩兵塞上征鴻髙避弋海東歸鶴暗
聞聲比鄰喜有知心客一夜彈碁直到明
　　　　寄鄭彦愽
禮帙𥘉携入奉常濯纓又復向滄浪匡時未必慚長
筞撫事無如歸故鄊雨釣海頭機巳息雲耕谷口鬂
俱蒼客来若也詢餘計題得新詩滿草堂
　　　　秦湖隐居
西淛風光不及前携家避地到秦川雲山毎憶嚴公
釣月夜時廽賀老船門巷邉衢塵似海樓䑓近水影
浮天旁人莫問心中事洗濯除非是酒泉
　　　　懐宋庸菴
麥秀歌殘巳白頭逢人猶自說東周風塵澒洞遺黎
老草木凋傷故國秋祖逖念時空撃檝仲宣多難但
豋樓何當去逐騎麟客𬒳髮同為汗漫逰
　　　　伏承静虗翁以所和詠貧士詩見寄為賦
　　　　四韻
先生閱丗近期頥鶴骨􁁓􁁓鶴髮垂法律舊窺唐制
作衣冠今覩漢威儀桓榮賜杖空前志掌故傳經巳
後時獨有陶潛千載恨品題都属寄来詩
　　　　懐滑攖寕
海日蒼涼兩鬢絲異鄊飄泊巳多時欲為散木居官
道故托長桒說上池蜀客著書人豈識韓公賣藥丗
偏知道途同是傷心者只合相從賦黍離
　　　　懐宋思賢
丗間風雅乆陵遅此事惟君蚤得之遺響直憑東漢
續流波奚用晚唐為後先作者皆殊列得失中心只
獨知白首低垂方抱愧敢要佳句賦睽離
　　　　懐頃彦昌
渭樹江雲毎憶君别来惟見白頭新百年誰是知心
者千里同為歎丗人内景琴心篔谷夜外丹火候杏
園晨極知養道多餘暇何得長生及老身
　　　　王國臣以龔翠岩先生所畫梨樹幽禽圖
　　　　見贈賦此
為念閑情爱此圖錦嚢卷送結交𥘉槎枒玉樹君應
似宛轉珎禽我不如人物既為時膾炙才名真作丗
璠璵客途獨愧情難報感謝當傳百代餘
　　　　宗道師曽許尋鄭元秉春草圖見寄詩以
　　　　促之
平生不識鄭山輝寫草成圖偶見之恍惚鵞群翻水
日依俙鴻爪印沙時康成巳矣空書帶靈運悽其但
夢池寸禇尺綃能寄否敢憑去鴈致深期
　　　　近造嚴宗道蒼雲軒見宋庸菴壁間舊題
　　　　因借韻嗣賦
先生去隐富春山贏得聲名滿丗間徃事只今成変
滅荒祠終古倚孱顔九霄共覩冥鴻逺千載誰聞海
鶴還自是賢孫知述徳故題軒宇領餘閑
　　　　承徳輝漢章二髙士逺頋賦此以寄
客裏神交近十春江雲梁月幾懐人何言此日襟期
合轉憶當年製作新朋好忝居三益友别情能忘兩
吟身及秋倘失乗槎路㝎向滄江一問津
　　　　葉孔昭為尊公刋海堤集喜而有賦
翁昔為州建土功石堤萬丈海争雄歌謡徳羙南陽
似紀載文成吏部同要見流傳千載逺肯教零落百
年中誰家有子賢如是手把新編喜未窮
　　　　哭趙太𥘉
蒲團兀坐㡬經春獨把南華味道真巳薄丹砂勾漏
令㝎憐白髮杜陵人山中舊别期猶在丗上㳺從跡
竟陳椘些吟成無䖏寄暮雲囬首泣沾巾
　　　　哭張宜仲
一别逡廵十五年可堪囬首隔重泉髙齋謾起延徐
榻逺道誰来訪戴船述徳無聞嗟我老承家有道頼
孤賢自從㓙訃傳天末獨立楓林㡬泫然
　　　　承李仲彬逺頋賦此贈别
前朝白髮舊䑓郎十載携家住海鄊毎為不才迂劒
佩致令多䖏識冠裳冥鴻巳遂天衢闊退鷁方愁江
路長地􁀩秋髙形影獨祗應别後轉凄涼
　　　　懐陳中復
天漢迢迢㡬問津乗槎路断海東濵諮詢不見皇華
使䘮亂甘為皓首人閻相丹青方致譽杜陵詩句謾
傳神芙蓉峯下芝堪食巳約他年共結鄰
　　　　蔣彦章来訪别後懐之
㑹稽山下正黄昏布櫗芒鞋何䖏村無復霜䑓觀獬
豸毎從雨甸牧雞豚功名乆巳成凘盡莭操由来與
丗存乆說首陽薇可采為歌遺事却消䰟
　　　　示唐生林
别来想不廢書檠簾幙秋風入夜清箋註肯同緗帙
蠧飛騰能負練嚢螢終軍英妙方年少庾信摧頽謾
老成拭目早令觀豹變雙親頭白乆含情
　　　　題髙莭書院
萬丈層崖置屋牢子陵塜墓壓靈鼇繞庭雲氣皆山
雨滿􁒽風聲是海濤隐徳昔煩天使下祠光今並客
星髙囬頭却憶當年事㡬度舂陵鬼夜號
　　　　訪楊季常扵陳山囬途有述
為憶幽人八十餘片㠶来訪水南居巳知揚子門多
酒誰信馮驩食有魚一代㝎歸名士傳百萹真授伏
生書前朝人物今無㡬獵罷猶堪載後車
　　　　詠懐古迹
客来慎勿說姑蘇弔古令人百感俱巳訝當年甞越
膽更堪此日聴吴趋荒䑓鹿下江聲咽古木烏啼月
影孤欲問闔閭埋塟地五湖東畔巳荒蕪
　　　　哭陳夷白二首
白髮江湖一病身平生精力瘁斯文師門偉器今餘
㡬籓國竒才獨數君共愛辞華追董賈肯将出䖏累
機雲生芻不到黄瓊墓目極五湖西日曛
　　　　又
老我歸来託逺林仙橈猶泛五湖深身名巳喜全離
亂生死俄聞變古今懸榻空餘徐穉恨絶絃真亂伯
牙心無端又向溪橋立望断秋鴻淚滿襟
　　　　喜謝宻菴至二首
自昔王門乆曵𥚑河間禮樂属真儒宮𫀆巳織雲為
錦旅食真成饌有魚轉首俄驚蒼狗變傷心忍對刼
灰餘白頭野客欣重見為問風流似舊無
　　　　又
丗外逍遥巳十春更無魂夢到黄塵也知一别成陳
迹忽漫相逢恐後身英邁尚餘標格在驅馳祗益鬢
毛新古来名士多蔵器髙卧東山代有人
　　　　伏聞楊宋二先生及應平仲出逰且言囬
　　　　舟見頋喜而有述
前軰凋殘半九原一時文采尚誰賢椘推宋玉偏能
賦蜀有楊雄正草玄鳬舄忽飛雙羽翰鷁舟真載兩
神仙同㳺况得尋源客㝎覔秦人到石川
　　　　聞耕隐庸菴諸公㳺山累日用深歎羡
抛却江湖舊釣竿客窓聊復理遺編心疲朱墨頭如
雪志困生徒日似年川泳謾誇秦故迹山逰能似晋
諸賢西風乆動歸歟歎此日因君重惘然
　　　　九思彂背彌月心甚念之忽得安字喜而
　　　　有賦
甫及衰年巳二毛入秋一病轉蕭騷自縁宗澤憂時
切莫是文園作賦勞餌液若爲和獺髄錦嚢誰觧致
鵉膠暁来忽覩平安字老茟縦横氣尚豪
　　　五言長律
　　　　秦湖漁隐爲袁桂芳賦
履運巳成昔名湖尚說秦避時端有意把釣可無人
若士居姚水遺風似舜民地雖占越上境實暮河濵
巳忝歸漁業何言託隐淪月浮孤艇夜雨着短蓑春
泊渚多依藻窺汀或傍筠羽沉疑中餌絲動訝拖鱗
竭澤知難脫殃池數巳屯競多聲失厲得雋語忘嗔
獺怨誅求盡龍嫌蕩漾頻腥風連巷陌穢浪接沙塵
水際呼児急墻頭換酒新謳歌便野習嗜好任天真
行嫓清狂客名傳放逐臣家臨烟浦近門對雪漚馴
釣渭心徒苦興周跡巳陳子陵辭漢日賀老别唐辰
事業今如是栖遅固足珎青雲人既逺白首我還親
衰謝無知巳飄零偶問津但期連郡邑豈料結比鄰
東主方懸榻西風且釣緡扁舟如可具同老此湖滣
九靈山房集卷之二十五終
九靈山房集卷之二十六
　　越逰槀　男戴禮叔儀類編
　　　辨　從孫侗伯𥘉同編
　　　　夏正辨
或問曰春秋以周月紀事信乎曰然然則正月非春
聖人易冬以為春歟曰不然夏用人正而以建寅為
歲首周用天正而以建子為歲首所謂正朔也正朔
可改而月數不可改春秋書王正月固周家所須之
正月然猶建寅之月耳正月非冬亦明矣曰然則傳
春秋者曷為多指周正而言乎曰自左氏有周正建
子之說諸儒倡而和之同然一辭而夏正周正遂致
疑扵千載今請歴舉經傳所書以及易書詩禮語孟
史鑑百家之說折衷之何如春秋不書常事事有非
常則書之以示譏桓八年春正月已卯烝夏五月丁
丑烝公羊曰烝冬事也何以書譏亟也糓梁曰烝冬
事也春興之志不時也其在丁丑之烝亦曰烝冬事
也春夏興之瀆祀也以正月爲春五月爲夏豈非建
寅建午之月乎桓十四年八月御廩灾乙亥甞公羊
穀梁謂八月而甞時也御廪災甫三日而甞春秋所
以譏也以八月爲可甞豈非建酉之月乎僖三十一
年夏四月四卜郊不從乃免牲糓梁曰四月不時也
自正月至于三月郊之時也所謂四月者豈非建巳
之月乎如以爲建卯之月則郊爲及時何至四卜而
免牲乎僖三十三年十二月隕霜不殺草李梅實說
者謂嚴冬不殺氣燠也所謂十二月者豈非建丑之
月乎如以爲建亥之月則今之十月草未盡殺猶或
有之何爲遽書爲異乎桓十四年春正月書無氷成
元年春二月書無氷㐮二十八年春三月又書無氷
皆以氷政不舉而書也詩言二之日鑿氷謂十二月
取氷三之日納于凌隂謂正月蔵氷四之日獻羔祭
韭謂二月開氷周禮蔵氷開氷亦同春秋書無氷而
皆在春豈非氷政之不舉乎哀十二年冬書螽十三
年又書螽皆記異也窮冬沍寒閉蟄巳乆而螟蝗生
焉其為異也大矣左氏乃托夫子荅季孫之語歸過
扵司暦之失閏如宣十五年秋螽而冬蝝亦謂之失
閏可乎荘七年秋大水無麥苗盖中原地寒種麥冝
早故月令仲秋勸種麥曰無或失時是歲以大水之
故種麥不以其時或巳種而遭溺故曰無麥苗豈謂
巳熟之麥乎荘二十八年冬書大無麥禾則以歲終
計其公私所儲而言也不然麥熟在夏禾熟在秋何
以書無麥禾扵此時乎且左氏主周正者也桓三年
傳云四月鄭祭仲帥師取温之麥秋又取成周之禾
夏之言麥秋之言禾非夏正之月乎荘二十五年六
月辛未朔日有食之鼓用牲于社傳云惟正陽之月
日有食之乃用幣伐鼓則以是月非陽正之月故經
以是為譏夫既非正陽之月則是月也非夏正之六
月乎宣八年十月城平陽傳曰書時也傳例以水昏
正為興作之候若以此十月為夏之八月是時北方
之星何由而昏正乎此夏正之見扵經與傳者然也
考之扵易臨卦之彖曰元亨利貞至于八月有㐫指
觀而言也盖臨為二陽四隂之卦直十二月觀四隂
二陽之卦直八月夫自今年十二月指明年八月當
二陽之浸長豫憂四隂之将盛也是時啇正以丑而
文王之彖惟從夏正而言也又考之書尭典曰日中
星鳥以殷仲春建卯之月也日永星火以正仲夏建
午之月也宵中星虗以殷仲秋建酉之月也日短星
昴以正仲冬建子之月也以子月為仲冬則寅月乃
孟春也伊訓元祀十有二月乙丑伊尹奉嗣王祗見
厥祖太甲三祀十有二月朔伊尹奉嗣王歸于亳此
十二月乃啇家之歲首而但謂之十二月有以見啇
家雖以建丑為歲首𥘉未甞改十二月為正月也又
考之詩小雅四月維夏六月徂暑䓁萹皆夏時也豳
風七月一章曰一之日觱彂二之日栗烈無衣無褐
何以䘚歲五章曰十月蟋蟀入我床下穹窒熏䑕塞
向墐户嗟我婦子曰為改歲入此室䖏周以子月為
歲首故十月改歲迎新歲也至扵卒歲則猶十二月
也又以見周人雖以建子為歲首即未甞改十一月
為正月也又考之二禮周禮大胥春入學舎菜合舞
秋須學合聲媒氏掌萬民之判中春之月令㑹男女
籥章掌土皷豳籥中春晝撃土皷龡豳詩以􁃽暑中
秋夜迎寒亦如之大司馬中春教振旅遂以蒐中夏
教茇舎遂以苗中秋教治兵遂以獮中冬教大閱遂
以狩亦夏時也康成註天官正月之吉始和曰周之
正月註小宰正歲帥治官之属而觀治象曰夏之正
月一歲而有兩正月乎周官冬日至祀圜丘夏日至
祀方澤季春出火季秋納火仲夏斬隂木仲冬斬陽
木亦皆夏時也凌人掌氷正歲十二月令斬氷傳者
云夏正十二月令之季冬也若以為周正則十二月
乃今之孟冬水始凍而未堅氷可蔵乎内宰仲春詔
内外婦始蚕傳者云夏之仲春也若以為周正乃今
之十二月而可蠶乎又考之語孟曾點舎瑟一章所
謂暮春者亦可指為今之正月乎今之正月寒氣猶
壮既非春服之候亦非可浴之時則此暮春非夏之
三月乎孟子曰七八月之間旱則苗槁矣按豳詩五
穀之中惟禾稻晚熟十月納禾稼十月穫稻是也七
八月之間旱與七八月之間雨集皆申酉之月秋旱
則苗槁盖指禾稻而言也又十一月徒杠成十二月
輿梁成本言脩治橋梁必在深冬水涸之時徒杠十
一月可成澗水先涸也輿梁十二月乃成河水後涸
也趙岐乃以七八月為夏五六月十一月為夏九月
十二月為夏十月朱子晚年始悟其非是欲改註之
無及也又考之史秦建亥矣而史記始皇三十一年
十二月更名臘曰嘉平夫臘必建丑之月也秦以亥
正則臘為十月云十二月者寅月起數固未甞改也
至三十七年十月癸丑始皇出逰十一月行至雲夢
継書七月丙寅始皇崩九月塟驪山先書十月十一
月而継書七月九月者數月以寅亦未甞改也司馬
公作治鑑扵二丗元年之下書曰冬十月戊寅大赦
扵漢髙祖元年之下書曰冬十月沛公至㶚上扵孝
文元年之下書曰冬十月封瑯瑘王澤為燕王扵孝
㬌元年之下書曰冬十月丞相嘉奏立祖宗廟扵孝
武元年之下書曰冬十月詔舉賢良方正直言極諌
之士而親䇿之元年之下書冬者時不改也書十月
者月不改也此漢因秦正朔以亥月為歲首即未甞
以冬為春以十月為正月也又考之百家之說屈原
離騷經曰攝提貞于孟陬按天文志攝提星名在龍
角之兩傍直斗柄所指以建十二辰者也寅月曰陬
盖是月孟春昏時龍角攝提星見在東北隅随斗柄
指寅故以為名也屈原以寅月為孟月則孟子所謂
七八月者乃攝提随斗柄正指申酉之月所謂十一
月十二月者乃欇提随斗柄正指子丑之月鄒魯與
椘同一正朔故也此夏正之見扵易書詩禮語孟史
鑑百家者然也質之扵經證之扵傳考之扵易書詩
禮語孟史鑑百家則春秋所書爲夏正耶爲周正耶
曰然則春秋黜周正而用夏正歟曰不然夏周改正
朔而不改月數周之正月即夏之正月夏之正月即
唐虞殷啇之正月春首寅歲首寅百王不易之正也
何爲其然也以冬而爲春非生物之候也以夏而爲
秋物之方長而未成也以秋而爲冬歲功未畢欲閉
蔵而莫可也啇周聖人之心即虞夏聖人之心夫豈
變易四時貿亂寒暑而曰吾将以是而新民聴㢤汲
冡書曰夏數得天百王所同我周改正易朔以垂三
統至扵敬授人時廵狩烝甞猶自夏焉則建寅之月
固周家之所用也彼謂周家以建子首十一月者左
氏之誤謂周家以子丑寅爲春卯辰巳爲夏午未申
爲秋酉戌亥爲冬者孔安國鄭康成之大誤也且改
時易月之論孔孟以前經無明文自左氏孔鄭諸公
迭爲之說扵是杜預之註左氏何休之註公羊范寗
之註糓梁孔頴逹之述正義徃徃舎經信傳踵􁆢承
訛歴千有餘年無有能正其非者至河南程氏始断
之曰周正月非春也此一言也真足以破千載之惑
矣然又曰假天時以立義猶不輕扵斥左氏之非胡
康矦見冬不可以爲春遂發明程子之意謂春秋以
夏時冠周月誠如是也則繋年之夏時與紀事之周
月轉相矛盾所謂分至啓閉十有二候十有二律乃
與天氣物化不相應而春秋非上律天時之書矣善
乎朱子之言曰周改歲首而不改月數若從胡氏之
說則月與時常差兩月聖人作經恐不若是之紛更
斯言豈欺我㢤曰杜預之扵左氏每委曲遷就無一
言之不合說者謂預爲左氏之忠臣若吾子之論直
則直矣其在諸儒将不謂之忠臣乎㢤曰正其非以
救其失正所以為忠也若預者乃左氏之䛕臣其扵
忠乎何有
　　　觧
　　　　萍居觧
萍居子自其早歲即嗜㳺放浪江湖渺乎無涯随所
止宿輒復為家榜以萍居所至傳誇客有囂囂生者
過而問曰聞子儒林之秀士藝苑之能人也稽經諏
史蹈義行仁吐言為詩肆口成文推其有足以弸中
而彪外出其餘可以尊主而芘民而又旁通卜祝下
兼瞽史審音莭扵鍾生㝎吉㐫扵鄭子子誠藝苑之
能人儒林之秀士也然而年過四十名不加顯利不
加豐無尺宅以安其妻子無寸祿以華其祖宗頋乃
甘貧樂賤朝西暮東户不常籍賦無㝎庸内忘憤激
之志外絶愠悶之容萍乎萍乎果足以擬其踪乎萍
居子曰噫生獨不見夫萍之樂也不根以㩀不土以
着或依沼沚或傍溪壑憑風聚散挟雨棲泊􁂗必其
深避必其涸逐鳬鷖而上下結萑蒲以隐約類飛蓬
之跌宕肖浮梗之落魄此則萍之所甚樂而余之所
託焉者也囂囂生曰吾聞深山大澤材木所鍾為𣏌
為梓為椅為桐勁者其栢喬者其松大而梁柱之具
小而杙桷之充子何不搆此以為室營此以為宮去
卑陋而即顯融乎萍居子曰生胡取細而略大明外
而闇内徒知材木為宮室之需不知宮室乃斯人之
害盖徳薄而祿厚者志必虧才小而福大者身必危
與其冒甲苐而戮辱孰若葯其房而荷其屋與其侈
朱樓而禍殃孰若茅其廬而草其堂吾非不知宮居
之為貴室䖏之為福也頋徳有不及才有不足爾吾
舎萍居何以㢤囂囂生乃仰而呼俯而吁曰知才徳
之難備而不有之者自知之明也知宮室之難安而
思去之者自守之䔍也自知之明智也自守之䔍仁
也仁智聖賢之事也萍居子豈特藝苑之能人儒林
之秀士㢤言既萍居子改容以起曲躬而謝曰㒒誠
鄙人未知聖賢之大道聞生之言乃今心有戚戚矣
　　　賛
　　　　蒼雲圖賛
姚江嚴宗道漢子陵先生之裔孫也甞扁所居之室
曰蒼雲盖取范文正公祠堂記語所以寓夫懐思祖
徳之微意云耳其友九靈山人為請𬗋君養吾作圖
以遺之且為之賛曰
群隂既屏萬象聿新誰居黄屋平生故人玉帛雖至
肻屈吾身雲山蒼蒼作丗隐淪繪事既素孰知其因
覩象思徳慰我後昆芳時固逺清風尚存動静作息
蒼山白雲
　　　　生意垣賛(并序)
餘姚張與權世善小児醫因名所居曰生意垣中書
叅政危公書之秘書少監掲公記之扵是其友九靈
山人賛之賛曰
天地之心是維生生施及乎物而日以亨昔在神聖
體天法地教之醫學生厥衆類扵情曰爱扵徳曰仁
化貞作元變冬為春暨乎末流滛厥術數䑛痔成汙
中肝亦誤惟越張氏顱䪿則傳甞觀其家生意蓊然
相彼嬰孤如萌斯茁視匪以時輙夭而閼曷其保之
是湯是熨是或不慎生道其息俯仰堪輿稽恊典墳
掲名生意敢告心君
　　　　黄元輔小像賛
其才之逸駿躍而驥􁑼也其徳之畜玉藴而珠蔵也
其行之髙標正而矩方也噫此所以隐約稽山之隂
逍遥鑑水之旁而使右軍遜其逹賀老遜其狂也
　　　　王竹梅像賛
力足以任四國之重氣足以盖一丗之豪矻矻乎其
好賢之䔍孜孜乎其奉國之勞此所以進而金章紫
綬不足以爲其貴退而黄冠野服不足以爲其髙懿
㢤斯人其殆以隐之綺角未用之蕭曺也歟
　　　　郁文海像賛
圓悟正宗派别支分歴丗而十乃肖其人道有弛張
迹無罅隙如清在琴如甜在蜜族推大覺業受三平
氷釋鵬化誰使誰令爰自臨漳逺浮東海作法中龍
㳺戯三昧何人逸想幻此徳容木蛇在手見者震恭
　　　　源道淵像賛
望之儼若即之粹然如水之止如雲之閑出丗名刹
卓錫空山以堅固力結精進縁乃扵是中得大法船
非具正眼曷覩釋天宗風乆墜妖瘴日纏庶㡬百世
觀者敬䖍
　　　銘
　　　　惟微齋銘
人之有心實主乎身危微曷異理氣是分其理伊何
道之所出暨雜以人氣為之汨人也異熾岌乎其危
道也無形是之謂微二者之間曽不容隙察之必精
守之必一惟精故一惟一故中大㢤心學萬丗所宗
惟此道心萬善之主勿謂其微終焉罔著曰體曰用
不使有遺曰隐曰顯罔間其㡬四端巳充四非亦克
人十己千式致乃力古聖所傳悉會于心充實光輝
其積日深戦兢以持戒懼以守希聖之功扵是乎有
紛紛小子方寸罔治卒以其公而蔽扵私蔽之扵私
實始乎人囬視此道一何其湮卓爾方生心學是勉
乃以惟微篆厥齋扁朝斯夕斯目撃道存敢贅一辭
以告天君
　　　　仁齋銘
扵皇上帝降此下民形既生矣抑何不仁人而不仁
乃形之役耳蔽于聲目眯于色以言則誕以動則危
惟誘夫欲遂亂扵為擾擾營營其曷予巳我觀􁭋仁
嘻其有㡬匪學匪師孰示本原有孔之聖有顔之賢
示之有要禮以為則曷喻其功妙在扵勿已克禮復
乃純乎禮仁豈逺㢤欲之則至臻此伊何實先致知
知既云至力行是期非行曷全非知曷有以恕而求
以敬而守察以動静思以朝夕為仁之功扵斯為極
我稽古人其惟顔氏涵濡聖學有進無止嗟爾羅君
曰顔是希以仁名齋兾其所㡬大㢤仁乎衆善所在
仰止齋名其永無怠
　　　　泉聲齋銘并序
歸菴禅師以亶上人之嗜學也為飭西偏一小齋舎
之亶徴余銘乃為其辭曰
孰談無生惟歸菴師孰為聴徒亶也扵兹師欲無言
借泉作舌靈源活意一何潑潑惟亶善學以目為聡
聲固不離耳則如聾晏坐一齋泉流在左了無所礙
乃如来教
　　　　清瀧硯銘
僧闡奉使日本得清瀧石硯求為銘銘曰
懿兹硯産東夷為有靈源知所歸嗟彼丗人胡不思
　　　箴
　　　　存省齋葴
惟民之生靡哲靡愚惟存與省乃與道俱其存伊何
曰飬乎静慮既未萌卓爾有㝎其省伊何日察乎㡬
迹雖未著昭然莫欺人欲一棼天理即晦或慎未然
或謹将殆誰其尸之莫匪是心兢兢業業履薄臨深
心之所主是名曰敬動静相維内外俱正道兼體用
心統性情致中致和皆敬之成中位天地和育萬物
亦敬之功推其所極斯須或失間隙巳多理欲二途
相去㡬何維子思子深閔斯丗戒懼謹獨提綱以示
孟氏継之命曰思誠申以操舎其指益明迨今濂洛
下及武夷心學之傳實肈扵斯相彼陋儒表裏罔一
公不勝私機變横出孰知至人每防以微未彂巳彂
存之省之我作斯齋篆以名萹目撃道存夫豈云逺
志非不䔍守惧難終乃𫐠銘詩以警其慵
　　　　摴菴葴
吾甥趙彦嘉畏慎人也自以才非丗用題其宴私之
室曰樗菴其舅九靈山人乃作葴曰
孰矜匪巧孰巧匪勞孰知夫勞者巧之招孰慚匪拙
孰拙匪逸孰知夫逸者拙之積是故南山之梓其材
可以作梁柱匠氏遇之卒斧而取官道之樗其材不
足以中規矩匠氏過之卒棄而馳然則予乎其将為
巧者之梓乎抑亦為拙者之樗乎嗚呼余扵樗也知
有以全其軀矣支固卷曲形亦擁腫彼鈇彼鉞庶不
汝恐
　　　說
　　　　李氏子字說
鄞江李時勉子男三人而其命名皆從玉長曰瑛次
曰璠次曰璨請余為之字瑛玉光也符瑞圖曰玉瑛
仁寳不斵自成盖玉生之土中混扵沙石良工斵焉
始成其噐惟仁寳也成不待斵待斵而成者學者之
事不斵而成者聖人之事也學至扵聖乃為大成請
字瑛曰孟成璠璵璠也孔子曰羙㢤璠璵質之不羙
不可以為器器成而羙則其為羙也大矣學至扵充
實羙之謂也請字璠曰叔羙璨璀璨也說文曰玉光
璀璨夫和順積乎中然後光輝彂扵外玉之璀璨猶
學之有光輝也請字璨曰仲輝嗟夫成者所以具乎
其體也羙者所以藴乎體之中也輝者所以形乎體
之外也是故成而後致乎羙羙而後致乎輝然則璠
也璨也非有資扵瑛則不能成其為璠為璨也雖然
傳有之五常脩則玉瑛見瑛扵骨肉之間其亦加勉
也㢤克頋名與字則知所以玉成之道矣玉成之道
非講學而何㢤既以告三子因書以為說
九靈山房集卷之二十六終
九靈山房集卷之二十七
　　越㳺槀　男戴禮叔儀類編
　　　傳　從孫侗伯𥘉同編
　　　　石孝子傳
石孝子者四明山農夫也家丗貧賤老屋数楹隐隐
樷薄中孝子早䘮父獨與其母俱一日以事出則告
其母曰児出母居此無侍養者幸徃依女氏待児之
歸也母曰諾其女氏家去母甚迩孝子謂母可即至
竟行後二日歸首過母所寓而母未甞至也孝子即
心驚倉皇抵舎忽見壁間一巨竇覘之則乕子三㩀
其榻䖏為穴孝子知母巳為其所害即慟且盡殺乕
子復磨一斧堅執立竇内頃之母乕循竇入即斫其
首碎之取肝腦磔諸庭而復大慟以斧指天曰吾雖
殺四虎而吾母之讎未足以報也乃更迹牡乕所行
路持斧阻崖石待之牡乕果咆哮過崖下孝子奮而
前當乕首連斫數斧即斃虎既斃孝子亦随死僵立
不仆張兩目如生而手所持斧獰不可奪鄊鄰走吊
咸凛凛欲亡去獨甞捕乕者相率拜祭而神之盖余
至越聞諸宋先生元僖云
論曰父母之讎不與共戴天是以齊㐮讎紀而有紀
矦之去國魯荘讎齊而有乾時之戰敗盖寝戈枕甲
讎在必復而巳其可􁃽計強弱蓄情抑志以每其生
㢤竊痛宋氏南遷二帝客死金虜稱兵以復讎誠不
可朝夕緩也而頋有沮扵姦議卒使終天之恨竟莫
一伸是果何為㢤當時議者孰不以宋弱金強為說
以孝子觀之宋雖弱豈下扵一夫金雖強詎勝扵五
虎孝子能行之而宋之君臣反有所不能設使孝子
之事見之扵彼日主國議者亦可少愧㢤嗚呼若孝
子者皜皜焉烈烈焉雖與岳将軍軰比質可也
　　　　張婦傳
張婦者吴越間隐人張貟妻也父故進士畨陽徐勉
之以文學名于丗婦受其學讀書取通大意自劉向
范皣而下所記烈女事無所不觀且雅善皷琴喜為
詩歌習之晝夜不倦如學士大夫父母以為賢恒為
擇對不肯嫁凢子後見貟落落有竒莭慨然曰是可
與吾女齊遂女之貟家素以豐産䧺其鄊至貟輕財
好施人有以窮歸巳者輒傾所有濟之不為秋毫計
惜以其故数匱至不能自給婦入門即屏嫁時服飾
更為布裳麻履操作而前薪水之役親之中饋之事
任之緝績紉縫之勞􁒏之窮門陋屋敝衣糲食未甞
動其情每遇貟食飲不継終日清坐相看甚無聊頼
則為援琴而弹一唱三歎有遺丗之心焉貟既益偃
蹇空一家出居慈水上無寸土可卓錐無尺宅可蔽
風雨無上下之交可以通有無而貟剛介自若似不
知有寒餓者豈獨貟之能以理自遣㢤亦其妻之安
扵義命不孜孜扵温飽不戚戚于乏絶有以助之也
姑年老事之尤盡孝或值疾作扶持保抱廢􁈊沐者
動旬浃即無恙時漱盥不少怠而菽水之薄未始不
得其歡心姑每語人曰傷㢤吾貧乆矣然獲與郷鄰
女婦㳺而樂見吾子之熈熈而忘其憂抑吾子婦之
力歟婦禀性静柔而恭謹雖日食不充口寒暑之服
御之不以時而婦姑之禮伉儷之情肅如也靄如也
余與貟交㝡晚比至慈水謁貟扵所寓見貟環堵蕭
然而舉室無愠見之容心竊異之及退而詢其所為
則貟之行事巳見羣公之論述獨婦之賢無能紀載
之者乃以所見聞次苐之為之傳
九靈生曰不流扵時俗而惟樂行古之道貧賤憂戚
之接乎已而能無失其常心此士君子之所難而張
婦以一女子能之可不謂之尤難矣乎雖學力之所
成盖亦得之天性者然也余甞求之扵古如漢史所
書鮑少君之提甕出汲孟徳曜之舉案齊眉與夫陳
孝婦之養姑盡義皆使人歎息之不己欲得其人記
之而恠今丗如古所書者何少也及得張婦事乃知
今世固有其人但不遇大手筆顯揚之故不盡知也
張婦信賢矣然區區之紀載亦安能使之必傳如前
三人者姑錄其大凢以俟太史氏采擇焉
　　　　汪莭婦傳
莭婦陳氏鄞汪君弥亨妻也年十有九歸汪君明年
有子曰常乆甫二歲而汪君死諸父昆弟念其年盛
而寡居也欲奪而嫁之莭婦哭且言曰命之不㳤中
道而䘮所天老姑弱息汪氏之不絶如綫以是而有
二心犬豕不食吾餘矣遂誓死不再適乃屏華采服
艱勤以奉其姑以保其孤子五十餘年如一日有司
髙其行将摭其實上聞于　朝而旌其門云
九靈生曰余讀易至莭之爲卦未甞不廢書而歎也
夫莭内兊而外坎以說而行險也人扵所說則不知
巳遇艱險則思止說以行險非得扵中正之道者能
之乎中正之道爲士者猶難之而况扵婦人乎若汪
莭婦固丗所謂難者也有司将采而上之　朝廷著
令将褒異之夫豈私一婦人㢤盖欲勉人以所難而
使彼之去中與正墮情義而不忌負鬼神而不頋施
施然自以爲得計者亦或知愧㢤而士也不幸適類
其所爲聞莭婦之風其又不爲之愧死㢤
　　　　竹梅翁傳
翁姓王氏名嘉閭字景善晚乃别號竹梅翁越之餘
姚人也考諱文榮以翁貴贈朝列大夫同知杭州路
緫管府事騎都尉追封太原郡伯妣張氏封太原郡
太君翁自為児童強記捷見巳超其長者稍壮益卓
越自放不覊然有髙志慷慨之才識年近強仕遂北
走齊魯燕趙以逹輦轂之下遨逰兩亰者数載一時
智勇雋傑之士皆與之交際以其故譽聞日著重紀
至元六年中政院薦翁才行卓卓授敦武校尉松江
䓁䖏財賦提舉先是官若吏以負欠官課不得羙觧
者項背相望翁至鉏治姦蠧正其稅賦之無歸者而
二十年間之積弊一旦盡除居位五年無一人不滿
去向之不得羙觧者亦皆頼以徙官滿去者喜曰微
王君吾不能去徙官者曰微王君吾属其拘死矣其
有長子孫之吏累丗為奸欺官知其然而莫之誰何
也翁鈎得其尤無良者二人捕置諸法餘皆帖帖願
自新府若省無不多翁之才夫人以權勢聲名驕士
者亦每􁃽為翁自絀家食者十有五載至正二十年
擢武畧将軍同知紹興路総管府事以親老不赴二
十三年改武徳将軍廣東道宣慰副使僉都元帥于
時鄊縣巳隷方國珎方聞翁将之官即議改調翁聞
而笑曰吾為天子命吏非奉天子詔吾聀不改也然
度時不可為年未六十即黄冠野服逍遥物外植竹
與梅日哦其間曰吾與二友俱老歲寒矣翁事親孝
太君年老衣食藥物必躬親之壽至期頥有司上之
朝旌其門曰髙年耆徳樹桓之日㑹客數百人翁母
子髮鬢皆皤然而命服金𬗋照映几席至今越人之
為子者必以太君祝其親為父母者必以翁期其子
也姪婦某氏寡居無依既請有司表其閭復割田贍
之俾得終其莭治家頗嚴惮入其庭内外無譁督子
以學每捐重幣逆良先生教之而二子言學日知名
與人交踈逹自信不問厚薄親踈一與之傾盡未甞
疑人人或欺而負之亦不為変彼固莫測其意也歲
凶自鄊以内居者賑之粟行者為粥食之至匱盡乃
巳寓公過使以亂来依者莫不竭力營濟扵財無所
頋計江西省參政哈刺不花公素昧平生一日携家
至其地翁即舘諸别室月致薪米者三載及薨自歛
至塟咸頼以成禮復為植碣隧間命守者護其域福
建省理問大都君舊甞識其父一日抱病至翁為迎
醫療治後三日死其治後事一如參政公公㳺亰師
晴甞與奉御孟君徳謙交後三十年其子流離逺道
翁遣人盡迎其家以来計口給食養之鄞故人從翁
稱貸有多至五千緡或三千緡者其人後度無以償
見翁輒自愧益踈翁知其故皆携酒食詣門慰勞出
其劵焚之由是歡㑹復如𥘉里有侵其耕地而更以
言相負者翁怡然不與較後竟登門謝過且反所侵
地盖其過人者類如此翁長身偉貌語音如鍾不甚
學問而談道理若素習酒酣操茟為戯輒屈其座人
為人意氣廣博不為小㢘曲謹以眩俗矜衆而扵出
䖏去􁂗必合扵矩度然好智謀事為欲以功名自顯
不肯碌碌頋時遭平丗又所居位非要途故其才不
得肆迨至有可設施而藩鎮用事竟矻矻以老年及
八十猶康強善飲啖精明扵事如壮歲云
賛曰竹梅翁少時甞慕朱家郭觧之為人閭里之侠
無不長䧺之及壮而出㳺芥拾金𬗋以歸車馬服飾
益壮麗苐宅益華侈盖自謂一丗豪士去今㡬載英
邁之氣猶見之眉宇間而豈黄冠野服之人㢤二十
年來禍亂相仍故官遺老在在凋弊翁獨享有妻子
田園之樂以優㳺扵暮齒此固天之所厚要亦有人
事焉老子曰知足不辱知止不殆翁盖近之矣
　　　　滄洲翁傳
滄洲翁者姓呂氏名復字元膺晚號滄洲翁其先河
東人也東莱先生成公與其季忠公自河東徙婺吏
部郎知台州事諱寳之者復自婺徙鄞家焉大父克
徳父居敬比三世皆早䘮翁㓜孤且甚貧獨依母氏
居既長從郷先生受尚書周易乆之棄去習詞賦後
以母病復喜攻岐扁術而恨無其師一日遇三衢鄭
禮之􁃽旅中即知為毉中毛遂也每謹事之鄭亦見
翁醇謹無他頗心愛翁因呼翁語曰我有古先禁方
及色脉藥論諸書知人生死㝎可治甚精我年老欲
具以授公翁即避席再拜盡得其書受讀可一年所
輒試之有驗然尚未精也鄭復教翁日記診藉攷方
藥驗否悉為參訂不使毫釐失理又若干年所積為
人治診病效無不神自是鄞之病家及凢寓公過客
以病留鄞者必歸翁翁皆樂應之浙省平章左荅納
失理在帥閫時病無睡睡則心悸神懾如䖏孤壘而
四面受敵兵逹旦目眵眵無所見耳聵聵無所聞雖
堅卧宻室睫未甞交也即選醫之良者䖏齊累月弗
瘉後召翁診翁􁂒其脉左関之陽浮而虚察其色少
陽之支外溢扵目眥即告之曰此得之膽虗而風諸
公獨治其心而不祛其膽之風非法也因投禁方烏
梅湯抱膽丸日幷服遂熟睡比窹病如脫郡人蘇伯
友病衂旬浃不止時天暑脉弱衆醫以氣虚不統血
日進耆歸茸附弥甚則告術窮家人皆容貌變更蘇
亦流涕長潸泣命其子強翁診翁至未食頃其所衂
血巳三覆噐矣及切其脉兩手皆虚芤右上部滑浮
數而躁且其鼻赤查而色澤即告之曰此得之湎酒
酒毒暴悍而風暑乗之熱蓄扵上焦故血妄行而淖
溢蘇曰某甞飢走赤日已而醉酒向風卧公診當是
翁為製地黄汁三升許兼用防風湯半劑飲之立驗
童芳仲㓜女華病嗜卧頬赤而身不熱命小兒毉四
三人療之皆以為慢驚風屢進攻風之劑兼旬不愈
翁切其脉右関獨滑而數他部大小䓁而和因告童
曰女無病関滑為有宿食意乳母致之乳母必嗜酒
酒後輒乳故令女醉非風也及詰其内子李李曰乳
母近掌酒庫鑰苟竊飲必任意潜使人視卧内有數
空罌榻下翼日拘其鑰飲以枳梖葛花日二三服女
起如常時童良輔子年十二患内癰腹脹臍凸而頗
銳醫欲刺臍出膿其母鄞不許抱子獨泣童馳告翁
邀與俱及造卧内見一野僧擁爐熾炭燃銅筯一二枚
烈火中瞪目視翁曰此児病癰彂小腸苟舎刺臍無
他法翁喻之曰臍神闕也鍼刺所當禁矧癰舎于内
惟當以湯丸攻之苟如若言必殺是子矣僧怒趋而
出翁投透膿散一匙明日膿自氣合潰継以十竒湯
下善應膏丸旬浃瘥趙氏子病傷寒餘十日身熱而
人静兩手脉盡伏俚醫以為死也弗與藥翁診之三
部舉按皆無其舌胎滑而兩顴赤如火語言不亂因
告之曰此子必大彂赤班周身如錦文夫脉血之波
瀾也今血為邪熱所搏淖而為班外見扵皮膚呼吸
之氣無形可依猶溝隧之無水雖有風不能成波瀾
班消則脉出矣及揭其衾而赤班爛然即用白虎加
人參湯化其班脉乃復常継投承氣下之瘉彂班無
脉長沙所未論翁盖以意消息耳普濟寺主僧體無
爲病蹷巳三日不知人翁􁂒其脉右口之陽弦而遟
少隂之脉堅而勁不滿四十動而止此寒邪乗扵腎
肝所致法當以辛甘復其陽爲作湯三升頓服遂起
對客如不病然一藏巳絶去此若干日當復病病即
死果死如其日臨川蕭雲泉羽客也偶㳺鄞造翁告
曰某病兩目視物皆倒植屢謁名醫弗喻翁曰視一
物爲二視直爲曲古人甞言之視物倒植誠所未喻
也願聞其因雲泉曰某甞大醉盡吐所飲酒熟睡逹
曙遂病翁切其脉左関浮從餘部皆無恙即告之曰
當傷酒大吐時上焦反覆致倒其膽腑故視物皆倒
植此不由外因而致内傷者也法當復吐以正其膽
腑遂授黎蘆瓜蔕俾平旦湧之湧畢視物不倒植東
皋寺僧述無作族姓孫氏一女子病厲風爲夫所出
家貧不能致醫無作過翁約曰吾女姪病可念早舁
致􁂗翁診頋僧舎不宜能速為我治療乎翁曰諾他
日匿患者於宻室召翁診其脉翁曰脉来疾而去遟
上虗而下實盖得之醉酒接内而風毒乗之今雖髮
秃眉墜然鼻根幸未䧟肌肉幸未死遂以防風通聖
而益以下藥下瘀血數升及䖝穢青黒物并進鄿蛇
長松䓁湯丸復佐以䧺黄楓油作膏摩之逾月瘥餘
姚州守郭文煜病噦十餘日州之以毉名者畢至悉
以附子丁香䓁劑療之益甚翁切其脉陽明大而長
右口之陽数而􁂌因告之曰公之􁋋即古之咳􁃽由
胃熱而致或者失察而反助其熱悮矣飲以竹茹湯
未終劑􁋋止帥府經歴哈散侍人病喘不得卧老醫
製麻黄之劑以散其肺邪翁後至診之脉口盛人迎
一倍蹶隂弦動而疾兩尺俱短而離經因告之曰病
盖得之毒藥動血以致胎死不下奔迫而上衝非風
寒作喘也乃用催生湯倍芎歸煑二三升服之夜半
果下一死児喘止哈散宻嘱曰病妾誠有懐以室人
見嫉故藥去之衆人所不知也老醫聞之慚而去樞
宻董孟起在帥閫時命翁臨診俾審新故病翁切其
脉兩寸俱浮弦脉法浮為風弦為痛兩寸属上部即
告之曰明公他無所苦首風乃故病也盖得之沐而
中風當彂先一日則劇劇則大吐而後巳董笑曰然
余少時喜沐每迎風以晞髮因致頭作痛痛一如公
所言公善診幸余療也為製龍腦芎犀丸四分二之
一遂愈帥府從事帖穆失尓病下痢完糓衆醫咸謂
洞泄寒中日服四􁃽理中軰弥劇翁診其脉兩尺寸
俱弦長右関浮扵左関一倍其目外眥如草滋盖知
肝風傳脾因成飡泄非蔵寒所致飲以小續命湯損
麻黄加术三五升痢止續命非止痢藥飲不終劑而
痢止者以從本治故也純孝廟祝楊天成女壽在室
病不月命婦人醫療之不得其名状及五閱月其腹
如有姙求其色脉即恠因詢之曰汝病非有異夢則
鬼靈所憑耳女不荅趋入卧内宻語其侍嫗曰我去
夏追涼廟廡下薄暮過黄衣神心動是夕夢一男子
如暮間所見者即我寝親狎由是感疾我慚𧹞不敢
以告人醫言誠是也嫗以告翁翁曰女面色乍赤乍
白者鬼也脉乍大乍小者祟也病因與脉色符雖劇
無苦乃以桃仁煎下血類豚肝者六七枚俱有竅如
魚目病巳延慶寺僧珂瑩中病翁診其脉獨右関浮
滑餘部皆無恙曰右関属脾絡胃挟舌本盖風中㢘
泉得之醉卧當風而成瘖珂舞手索筆書几上曰酒
吾先佛所戒自祝髮来未甞飲露坐當風誠所不免
其師天紀在座即怒訶曰汝䖏别業時每飲輒醉尚
諱疾自悮耶翁取荆瀝化至寳丹飲之翼日遂觧語
湖心寺僧履師者一日偶搔膕中疥忽自出血汨汨
如湧泉竟日不止瘍毉治療弗驗邀翁徃視履時巳
困極無氣可語及持其脉惟尺部如蛛絲他部皆無
即告之曰夫脉血氣之先也今血妄溢故榮氣暴衰
然兩尺尚可按惟當益營以瀉其隂火乃作四神湯
加荆穗防風不間晨夜併進明日脉漸出更服十全
大𥙷一劑遂痊全本然病傷寒旬日邪入扵陽明俚
醫以津液外出為脉虗自汗進玄武湯以實之遂致
神昏如熟睡甚家邀翁問死期翁切其脉皆伏不見
而肌熱灼指即告其季曰此必榮血致班而脉伏非
陽病見隂脉比也見班則應候否則蓄血尓乃去衾
稠視其隱䖏及小腹果見赤班臍下石堅且拒痛為
作化班湯半劑継進韓氏生地黄湯逐其血是夕下
黒矢若干枚即班消脉出後三日又腹痛遂用桃核
承氣以攻之所下復如前乃愈内子王病傷寒乃隂
隔陽面赤足踡而下痢躁擾不得眠論者有主寒主
温之不一俞不能决翁以紫雪匱理中丸進徐以氷
漬甘草乾姜湯飲之愈且告之曰下痢足踡四􁃽證
也苟用常法則上焦之熱弥甚今以紫雪折之徐引
辛甘以温裏此熱因寒用也聞者皆歎服集賢脩譔
南宏逺奉旨徃閩諭土猾余蠻子余甞戮人尊爼之
間以恐之遂驚氣入心疾作如心風比㗸使命来鄞
疾屡作逐逐奔走不避水與火與人語則自賢自貴
且或泣或笑翁􁂒其脉上部皆弦滑左倍勁扵右盖
痰溢膻中灌心胞因驚而風經五臟耳即投以湧齊
湧痰涎一頮噐徐以驚氣丸服之盡一劑病􁐶郡史
虞東村内子王年盛嗜酒且善食忽疾作肌肉頓消
骨立翁診其脉則兩手三部皆洪數而左口尤躁疾
遂語虞曰此三陽病由一水不能勝五火乃移熱扵
小腸不癃則淋王曰前溲如脂者巳数日語未竟趋
入卧内漩及需其溺器以視則如飪釡置烈火湧沸
不少休翁以乕杖滑石石膏黄栢之劑清之痛稍却
而湧沸猶尓也継以龍腦辰砂末之蘸以椑柿食方
匙沸輒止餘姚余慎言子孟仁病寓湖心僧舎以求
治翁至其䖏而孟仁方飯坐甫㝎即搏爐中灰雜飯
猛噬且喃喃詈人翁命左右掖之切其脉三部皆弦
直上下行而左口尤浮滑盖風痰㽞心胞證也法當
湧其痰而凝其神既湧出痰沫四五升即熟睡竟日
乃窹窹則病盡去徐以治神之劑調治之神完如𥘉
御史王彦芳内子病飱泄弥年衆醫皆謂休息痢療
以苦堅卒燥之劑弗效翁診其脉當秋半双弦而浮
即告之曰夫人之病盖病驚風非飲食勞倦所致也
以肝主驚故虚風自甚因乗脾而成泄當金氣正隆
尚尓至明春則病将益加法當平木太過扶土之不
及其泄自止夫人曰儂寓南閩時平章燕公以銅符
宻授御史俾出入自如吾児関関玩弄乆之遂失去
平章一日追符甚急儂心懼焉由是疾作公指為驚
風信然乃用黄犉牛肝和以攻風徤脾之劑服之踰
月泄止郡守李孝文妻母龐病小腹痛衆醫皆以為
瘕聚藥之浃月弗愈継命翁診翁循其少隂脉如刀
刃之切手胞門芤而數知其隂中痛癰結小腸也即
告之曰太夫人病在幽隐不敢以聞幸出侍人宻語
之乃出老嫗翁曰患者苦小腸癰以故臍下如瘕聚
今膿巳成腫迫扵玉泉當不得前後溲溲則痛甚嫗
拜曰公神人也所苦一如公所言遂用國老将軍為
向導挟麒麟竭乕魄之類以攻之膿自小便潰應手
愈浙東憲使曲出道過鄞病卧涵虚驛召翁徃視翁
察色􁂒脉則面戴陽氣口皆長而弦盖傷寒三陽合
病也以方渉海為風濤所驚遂血菀而神懾為熱所
搏遂吐血一升許且脇痛煩渇譫語適是年歲運左
尺當不應其輔行亰醫以為腎已絶泣告其左右曰
監司脉病皆􁃽不祿在旦夕家人皆惶惑無措翁曰
此天和脉無憂也為投小柴胡湯減葠加生地黄半
齊後俟其胃實以承氣下之得痢愈副樞張息軒病
傷寒踰月既下而内熱不巳脇及小腹偏左滿肌肉
色不変俚毉以為風矢所中膏其手摩之浃四旬所
其毒循宗筋流入扵皋丸赤腫若瓠子瘍醫刺潰之
而左脇腫痛如故既選醫之尤良者在門更召翁診
翁以関及尺中皆數􁇨而且芤因告之曰脉數不時
則生悪瘡関内逢芤則内癰作季脇之腫癰作膿也
經曰癰疽不得頃時囬下之慎勿晚乃用保生膏作
丸衣之以乳香而用硝黄作湯以下之下膿如糜可
五升許明日再圊下餘膿立瘥樞府陳断事内人病
召翁視翁􁂒其脉左口弦而芤餘部皆和翁即起宻
告陳曰夫人病當隂中痛而出血且少隂對化在玉
泉心或失寜則玉泉應心痛痛則動血而與經水不
相関盖得之因内大驚神懾而血菀陳曰公毉誠良
也致病一如公所言翁乃為製益榮之劑且納藥幽
隐再劑即無若翁之治病雖若不甚搆思然其鈎取
古法動中肯綮多類此其扵毉門群經及古今方論
無不攷索其要歸他若諸醫為術之精粗施治之工
拙亦皆品彚區别無一義之或遺所攷群經及古方
論語多不録有曰内經素問丗稱黄帝岐伯問荅之
書及觀其㫖意殆非一時之言其所譔述亦非一人
之手劉向指為諸韓公子所著程子謂出扵戦國之
末而其大略正如禮記之萃扵漢儒而與孔子子思
之言並傳也盖靈蘭秘典五常正六元正紀䓁萹無
非闡明隂陽五行生制之理配象合徳實切扵人身
其諸色脉病名鍼則治要皆推是理以廣之而皇甫
謐之甲乙楊上善之太素亦皆本之扵此而微有異
同毉家之大綱要法無越是書矣然按西漢藝文志
有内經十八卷及扁鵲白氏二内經凡三家而素問
之目乃不列至隋經籍志始有素問之名而不指為
内經唐王氷乃以九靈九卷牽合漢志之數而為之
註釋復以隂陽大論託為其師張公所蔵以𥙷其亡
逸而其用心亦勤矣惜乎朱墨混殽玉石相亂訓詁
失之扵迂踈引援或至扵未􁂒至宋林億髙若訥䓁
正其悮文而増其缺義頗扵氷為有功今扵各萹之
内註意與經相類者仍断章摘句而釋以已意兾與
同志啇確非敢妄議前脩也内經靈樞漢隋唐藝文
志皆不錄隋有鍼經九卷唐有靈寳註及黄帝九靈
經十二卷而巳或謂王氷以九靈更名為靈樞又謂
九靈尤詳扵鍼故皇甫謐名之為鍼經即隋志鍼經
九卷苟一書而二名不應唐志别出鍼經十二卷也
所謂靈寳註者乃扁鵲太玄君所箋丗所罕傳宋季
有靈樞略一卷今亦湮沒紹興𥘉史崧併是書為十
二卷而復其舊較之他本頗善學者當與素問並觀
盖其㫖意互相彂明故也本草三卷舊稱神農本經
漢藝文志未甞録至梁陶隐居始尊信而表章之謂
此書應與素問同類但後人多更脩飾之耳秦皇所
焚醫方卜術不與故猶得全録及遭漢獻之遷徙晋
懐之奔迸文籍焚㸏千不遺一今之所存有此三卷
是其本經然所出郡縣乃多後漢時制疑張仲景華
元化所記舊經之藥止三百六十五種陶氏進名醫
別錄亦三百六十五種因而註釋分為七卷唐李英
公世勣與蘇恭叅攷得失又增一百一十四種分為
二十卷世謂之唐本草宋劉翰䓁又附益醫家甞用
者一百二十種偽蜀孟昶亦命其臣韓保昇䓁以唐
本啚經叅比増廣世謂之蜀本草至宋掌禹錫䓁𥙷
註新舊藥合一千八十二種㝎以白字為神農所說
黒字為名醫所傳草石之品可謂大備他若雷公以
下蔡邕徐大山秦承祖王季璞鄭䖍諸公所譔名本
草者凡三十九部三百五十卷雖顯晦不齊無非輔
翼舊經焉耳近代陳衍作本草折衷王好古作湯液
本草亦刪繁之遺意也竊意舊記郡縣古今沿革不
同及一物而根苗異名或同名異質而主療互見者
尚須考㝎俾歸于一可也難經十三卷廼秦越人祖
述黄帝内經設為問荅之辞以示學者所引經言多
非靈素本文盖古有其書而今亡之耳隋時有呂愽
望註本不傳宋王惟一集五家之說而醇玼或相亂
惟虞氏粗為可觀紀齊卿註稍宻乃附辨揚玄操呂
廣王宗正三子之非周仲立頗加訂易而考証未明
李子埜亦為句觧而無所唘彂近代張潔古註後附
藥殊非經意王少卿演繹其說目曰重玄亦未足以
彂人之藴余甞輯諸家之長先訓詁而後辞意竊附
鄙說其間以便後學未敢以為是也傷寒論十卷乃
後漢張機仲景用素問熱論之說廣伊尹湯液而為
之至晋王叔和始因舊說重為譔次而宋成無巳復
為之註釋其後龎安常朱肱許叔微韓祗和王宴之
流因亦互有開彂而大綱大要無越乎吐汗下温四
法而巳盖一證一藥萬選萬中千載之下如合持莭
前脩指為群方之祖信矣所可憾者審脉時汨王氏
之言三隂率多断簡况張經王傳亦徃徃反覆後先
亥豕相雜自非字字句句熟玩而精思之未有能造
其閫奥者陳無擇甞𥙷三隂證藥扵三因論其意盖
可見矣近人徐止善作傷寒𥙷亡恐與先哲之意不合
余因竊舉大要以𥙷成氏所未備知毉君子或有所
取也脉經十卷乃西晋太醫令王叔和本諸内經素
問九靈及扁鵲仲景元化之說裒次而成實毉門之
龜鏡診􁂒之指的自與近代倣託鈐訣者不同歷歲
既深傳授不一各秘所蔵互有得失至宋秘閣林億
䓁始考証􁆢妄頗加改易意其新譔四時經之類皆
林氏所增入陳孔碩何大任毛升王宗卿軰皆甞審
訂刋傳今不多見近人謝堅白以其所蔵舊本刻于
豫章傳者始廣余甞摭其精語并引内經之辞作診
切樞要二卷非敢翦其冗複間亦𥙷其缺漏且附私
說各條之下以與同志研究尔脉訣一卷乃六朝髙
陽生所譔託以叔和之名􁆢立七表八裏九道之目
以惑學者通真子劉元賔為之註且續歌括附其後
辞既鄙俚意亦滋晦今代王光國刪其舊辞而益以
新語既不出其畦逕安能得乎本原餘如清溪徐裔
甄權李上交軰皆自譔著凢十餘家亦每蹈襲前說
在叔和之所不取讀者止記入式歌以馴至乎脉經
可也病源論五十卷乃隋大業太醫博士巢元方䓁
奉勅譔集原諸病候而附以養生導引諸法裒成一
家之書醇玼相混盖可見矣宋之監署乃用為課試
元復循􁐾列醫門之七經然附會雜揉非復當時之
舊具眼者當自見之吴景賢亦作病源一書近代不
傳太始天元玉册元誥十卷不知何人所作㦄漢至
唐諸藝文志俱不載録其文自與内經不類非戦國
時書其間有天真皇人昔書其文若道正無為先天
有之太易無名先扵道生䓁語皆老氏遺意意必老
氏之徒所著大要推原五運六氣上下臨御主客勝
復政化淫正及三元九宫太乙司政之類殊為詳明
深足以羽翼内經六微旨五常政䓁萹太玄君扁鵲
為之註猶郭象之扵南華非新學之所易曉觀其經
註一律似出一人之手謂扁鵲為黄帝時人則其書
不古謂扁鵲為秦越人則傳中無太玄君之號毉門
傚託率多類此玄珠宻語十卷乃唘玄子所𫐠其自
序謂得遇玄珠子而師事之與我啓萌故自號啓玄
子盖啓問扵玄珠也目曰玄珠宻語乃玄珠子宻而
口授之言也及考王氏素問序乃云辞理秘宻難粗
論述者别譔玄珠以陳其道二序政自相戾意者玄
珠之名取諸蒙荘子所謂黄帝遺玄珠使罔象得之
之語則師事玄珠子而號啓玄者皆妄也宋髙保衡
䓁校正内經乃云詳王氏玄珠世無傳者今之玄珠
乃後人附託之文耳雖非王氏之書亦扵素問十九
卷二十四卷頗有彂明余甞合素問觀之而宻語所
述乃六氣之說與髙氏所指諸卷全不侔疑必刋傳
者所誤也原其所從盖攟摭内經六微旨及至真要
䓁五萹泊天元玉冊要言而附㑹雜說其諸紀運休
祥之應未必可徴實偽書也苟啓玄别譔果見于世
又豈止述氣運一端而巳覧者取其長而去其短可
也中蔵經八卷少室山鄧䖏中云華先生佗㳺公宜
山古洞值二老人授以療病之法得石牀上書一凾
用以施試甚驗余乃先生外孫因弟先生寝室夢有
所授獲是經扵石凾中其託為荒誕如此竟不考傳
獄吏焚書之實其偽不攻自破按唐志有吴普集華
氏藥方别無中蔵之名普其弟子宜有所集竊意諸
論非普軰不能作鄧氏特附别方而更今名耳盖其
方有用太平錢并山藥者盖太平乃宋熈陵𥘉年號
著蕷以避厚陵偏諱而始名山藥其餘可以類推然
脉要及察聲色形證䓁說必出元化遺意覧者細為
審諦當自知之聖濟經十卷宋徽宗所作大要祖述
内素而引援六經旁及老氏之言以闡軒岐遺旨政
和間班是經乎兩學辟雍生吴禔為之觧義若逹道
正紀䓁萹皆足以禆益治道啓迪衆工餘如孕元立
本制字命物二三章釋諸字義失扵穿鑿良由不攷
六書之過瑕瑜具存固無害扵羙玉也其論諸醫有
曰扁鵲毉如秦鑑燭物妍蚩不隐又如奕秋遇敵着
着可法觀者不能測其神機倉公醫如輪扁斵輪得
心應手自不能以巧思語人張長沙如湯武之師無
非王道其攻守竒正不以敵之大小皆可制勝華元
化醫如庖丁觧牛揮刀而肯綮無礙其造詣自當有
神雖欲師之而不可得孫思邈醫如康成註書詳於
制度訓誥其自得之妙未易以示人味其膏腴可以
無飢矣龐安常毉能啓扁鵲之所秘法元化之可法
使天假其年其所􁂗當不在古人下錢仲陽毉如李
靖用兵度越縦舎卒與法㑹其始以顱䪿方著名于
時盖猶扁鵲之因時所重而為之變尓陳無擇醫如
老吏断按深扵鞠讞未免移情􁂗法自當其任則有
餘使之代治則繁劇許叔微毉如顧愷寫神神氣有
餘特不出形似之外可模而不可及張易水毉如濂
溪之啚太極分隂分陽而包括理氣其要以古方新
病自為家法或者失察剛欲指啚為極則近乎畫蛇
添足矣劉河間毉如槖駞種樹所在全活但假氷雪
以為春利扵松栢而不利扵蒲栁張子和毉如老将
對敵或陳兵背水或濟河焚舟置之死地而後生不
善效之非潰則北矣其六門三法盖長沙之緒餘也
李東垣醫如獅弦新縆一皷而竽籟並熄膠柱和之
七均由是而不諧矣無他希聲之妙非開指所能知
也嚴子禮毉如歐陽詢寫字善守法度而不尚飄逸
學者易扵摹倣終之漢晋風度張公度醫専法仲景
如蕳齋賦詩每有少陵氣韻王徳膚醫如虞人張羅
廣絡原野而脫兎殊多詭遇獲禽無足筭者翁之學
問該博非獨毉門為然他如經史傳記諸子雜家以
及天文地志暦筭兵刑食貨卜筮釋老之書亦靡不
精求熟玩故其見之言語文字皆有考㩀可徴不為
浮葩以炫世至扵為詩尤雄徤蒼古有古作者之遺
風甞以晦迹丘園薦為台州仙居縣儒學教諭後調
臨海及陞本郡教授俱不上善著書有内經或問靈
樞經脉箋五色診奇䀭切脉樞要運氣啚說養生雜
言脉緒脉系啚難經附說四時爕理方長沙論傷寒
十釋運氣常變釋松風齋雜著槀各若干卷傳學者
為人恭勤詳緩與人交欵欵常若不自足状貌不踰
中人語言如不出諸口卒然遇之不知其學之富也
年老無子而有女四人生女不生男人以太倉公方之
論曰自古有疾毉叅之以九蔵九竅之変通之以五
味五糓之資五色五氣五聲以視其生死五毒五藥
以攻其疾疢其為術博矣故非聡明治逹知夫天地
神祗之次明乎性命吉㐫之數䖏虚實之分㝎􁃽順
之莭以與神聖為徒者未易以臻此若滄洲翁豈近
是乎翁之為毉一遵古昔神聖之格言而且博攷載
籍叅取化原著之扵方冊余論次翁事頗采其意云
使翁自㧞醫術之中一意儒學著書以垂世可謂稽
古之士矣
　　　　袁廷玉傳
袁廷玉名珙以字行其先南昌人也五世祖子誠仕
宋知臨安府以事至鄞遂留家焉父寜老元翰林撿
閱博學善文廷玉㓜􁐾其學扵書多所觀覧迨壮益
爽秀甞㳺東海𥙷恒洛伽山僧有别古崖者善相見
而竒之謂其眼光如電法當以術顯因紿令仰視赤
日待兩目盡眩潜布黒赤豆扵暗䖏俾辨之又夜懸
五彩絨線窓𥿄外使映月光别其色所試巳皆中然
後悉以相家之術授焉且曰子後當出我右慎勿妄
泄也其法候夜将二皷或五皷罷燃兩炬坐對占者
數以其炬左右視形状氣色既得苐叅以所生年月
而吉㐫之徴有若莭契然在西浙與憲史陳㤗項昕
沈博鄭文祖㳺謂泰曰君神庭金櫃有黒氣日中當
黜謂昕地角有魚鱗文不三日家将火謂博中部赤
白氣貫點點如梅花三月之内有父服謂文祖印堂
山根紅氣見夏秋當赴辟辟必南地㤗扵其日午漏
上都堅不花僉事紏退之昕次日所居屋灾博以父
憂去果三閲月文祖爲福建帥府史亦如期憲副李
志憲僉都堅不花孛术魯育普顔逹失史銓有所問
廷玉荅曰李公蘭臺色慘将旬日死堅公天庭色紅
四十九日遷官南方魯公口有赤光而青黒乗之三
百日内不禄普公隂位微紅主祿位然不宜動動則
㐫矣史公祿庫權凖赤黒氣如雲行兼之法令有白
氣三七日觧㐫官李以次年正月卒堅除福建憲僉
湖南路監郡南䑓經歴三仕皆南地魯至期以䘮赴
普復軄後寄死野人家史以言不行去在鄞南䑓大
夫普花帖木児公由閩海道鄞見廷玉廷玉曰公神
氣嚴肅舉動風生大貴驗也但印堂司空有赤氣到
官一百十四日當奪印然守正秉忠名垂後丗願自
勉普署䑓事于越果爲張太尉逼取印綬抗莭而薨
見江西憲副程徐曰君帝座上黄紫氣見千日内有
二羙除但冷笑無情非忠莭相也徐扵一年後拜兵
部侍郎陞尚書後歸欵爲吏部侍郎劉仁本張唘源
鄭文寳丘楠請占廷玉視仁本清中之濁視啓源濁
中之清視文寳視楠九州光澤精神澄徹曰公䓁不
十年官二品但晚莭皆得譴吾且見之其後俱授樞
宻分院副使改物後唘源文寳􁂗戮仁本死獄中楠
亦責貶唘源在分院時廷王曰公山根赤色浮見二
日内當有火厄次夕唘源家燬質明又曰火氣猶未
退唘源猥曰我家已一夕盡尚何火耶俄而荘所亦
告焚南䑓中丞月魯不花公治書胡公均兵部郎中
掲公汯将赴北㑹于上虞廷玉曰月公膚似凝脂目
如點􁈍聡睿而文官二品今秋有中䑓之命然不宜
徃徃則不祥公問為何廷玉曰面有紫赤氣如玉印
紋玉印除拜象也然紫赤火色豈宜徃水位胡公鼻
梁聳得隂貴助司空楊州分野紅氣潤澤六八日内
除南方䑓聀掲公骨氣巉岩舉動端慤舘閣器也但
神庭金櫃黒氣如弓此去大不利縦有羙擢而到任
難矣月泛海而北果為倭宼所害妻妾皆𬒳虜胡拜
侍御史開䑓于閩掲與倭宼之難脫身赴北授袐書
少監未任而國事去廷玉囬鄞見方國瑛曰公神氣
不常舉動急速性靈而氣暴當以武䖏官十年至一
品乃見其從子明鞏明敏曰明鞏眼長而眉太重額
廣而日角不瑩非䘮父官不顯也明敏邊地赤氣如
刃劍紋二九日内因父功進爵可二品國瑛官江浙
分省後至平章政事明鞏父死扵兵對品􁐾爵至分
省左丞明敏從父克太倉有功拜分省叅政張彦珪
曽說葉堅見曰張君且貴法曰肉滑筋蔵骨更清早
年名位逹天庭况凖頭權印黄紫氣如圎珠百五日
内當有二除到官必五馬職也然不可言善終曽君
魚尾笏紋朝耳耳無輪廓他日死将無歸官亦不過
五品且毛髮乾枯眼光觀地主身死而􁪽起葉君首
尾不欺權衡聀也然氣色青浮主七七日内恐懼成
疾張以公事朝亰授樞宻副使兼台州路総管兵出
髠而遁卒追殺之曽為理官死兵彂其尸以戮葉為
左司郎中得驚而病風陶凱張順祖楊天顯徃見問
之廷玉曰凱五岳朝揖而氣色未開五星分明而光
澤未現宜藏噐待時不十年以文進為異代臣子官
二品顯名其在荆揚間耶順祖面如洗而中凖黒蘭
䑓慘福去禍来非壽兆也天顯色青身小語言清亮
亦主其文進且邊地有氣如雲行月出交夏四七日
逺動得吉凱當内附之𥘉為禮部尚書湖廣叅政順
祖次年病死夭顯受差赴北為省都事趙宜訥陳麟
求鍳廷玉曰趙君色温而黄氣和而恱當膺憲䑓薦
官五品但騰蛇氣居火星内過三年方􁎗事陳君正
面外青内黄憂中有喜况青龍氣在天庭若祥雲瑞
氣横貫秋月進官累累可四品然終不到聀趙後三
年赴僉都元帥任陳擢户部主事改瑞安知州陞秘
書監丞俱不克赴謝理洪珏胡熊黄有猷請扵廷玉
荅曰謝君五岳峻四水相朝官可至理問然朱雀氣
居印堂當貴人見怒罷聀所幸司空黄光明潤来年
五月必復任洪君面方如田富貴相也但妻位氣青
主損兩配生平多心術長子必見刺貶胡熊氣固清
瑩然貴而未實惟喜明堂兩點如紅豆端陽後可實
授也黄君中正廣而印堂清地角豐而人中斜既富
且貴但不久耳謝果以方丞相怒𬒳黜後二年除省
理問次年五月到官洪後有田五十頃官至省貟外
兼理問一妻死其一出也長子刺屯逺地胡扵後五
月實授省都事黄後有田七十頃爲省理問許方蔣
杰黄益謙皆廷玉宻友廷玉甞語方神氣澄澈學堂
氣全後必以文顯一萬日内官至三品然宜早進日
下白氣散年夀上一季之間弟将溺死又左右魚尾
氣動須急成昏否則遅一千日盖内外三陽雲行紋
見必大服動也杰有剛毅汪洋之氣亦主以文顯十
年内官四品但眼尾山根氣滯其娶當遅益謙氣有
餘而形不足後當䖏冗聀而富難乆也方後二月次
弟過桃花渡果溺水死姻将成果以父䘮止後果為
南昌知府三年再任還鄞迎其母廷玉曰公兩臉桃
花氣見兼之魚尾赤氣貫入太陽法曰㳺䰟無宅死
将臨焉母不可徃次女且亡渉秋必皆應也因諌其
母得不徃八月以疾卒于家又一月次女死南昌而
自身死金陵獄杰為刑部主事姻尚未成益謙為司
稅官而家日落其術之精類如此廷玉甞言吾每占
人吉㐫即知其心之善悪心善必吉其不善者反是
以故占得其吉則喜苟㐫則怒輒念之為之反覆化
導期轉禍以為福人不畏義理而畏禍患廷玉之言
格心改行者至衆廷玉豪放曠逹重義䡖利與人言相
未甞及扵私家徒四壁䖏之晏若然介直無阿人有求
占者某忠某詐輒憑占繇以断不少逥護或以是咎之
論曰占人形状氣色以㝎其吉㐫盖自古記之矣荀
卿著書乃列非相萹以拒之豈不以其相形而不論
心㢤廷玉之扵是術必以形状氣色本之扵其心心
有善悪則見扵外者亦從而異焉扵是吉㐫之徴應
矣嗚呼若廷玉者其可盡拒之耶姑布子卿之後善
相者衆矣然必以袁天剛為稱首廷玉豈其苗裔也耶
九靈山房集卷之二十七終
九靈山房集卷之二十八
　　越㳺槀　男戴禮叔儀類編
　　　記　從孫侗伯𥘉同編
　　　　全有堂記
人之有是身也必有是心有是心也必有是理若仁
義禮智四者之為性盖皆人所固有而非由外至也
然或不能知其性之所有而全之者則以梏扵氣動
扵欲亂扵意有所䧟溺而然耳是以聖人因人之所
固有而為之教焉喜怒哀樂之情人之所固有也以
其固有之情而羙刺之扵是乎有詩詩者人之情也
情雖易放而辞譲之心則其所固有也以其固有之
心而為之莭文扵是乎有禮禮者敬也敬則自䖏卑
矣以其自卑之勢而又有書書者上所以通乎下之
言也上下既通然後以其吉㐫悔吝之機而作易焉
易作而春秋継之盖至扵春秋則人之固有者舉亡
之矣然亦以其是是非非而爲之断焉聖人爲教之
備如此而其大要則務使人開其梏制其動治其亂
皆知是性之所有而全之也然所以使人知其性之
所有而全之者其文雖存乎易詩書禮春秋之籍而
其實則行乎君臣父子兄弟夫婦朋友之間也孟子
所謂父子有親君臣有義夫婦有别長㓜有序朋友
有信是也由是而觀則上之所以教下之所以學其
亦可知也巳夫自丗變俗衰聖人教人之法盡壊而
士之爲學不過釣聲名干利祿靡然從事乎其外幸
而或知是理之在我而有意乎内求者又徃徃收視
反聽一以取足諸心爲事其弊卒堕異說而不知噫
此後之學者所以不及扵古也不及扵古者由不能
全乎其所有也欲全其有寕有道乎曰知與行而巳
知盖窮乎易詩書禮春秋之理而行則盡夫君臣父
子兄弟夫婦朋友之事也知以有之行以全之此學
之所以㡬扵古也詩曰天生蒸民有物有則民之秉
彛好是懿徳是盖爲學之大端也學者舎是而欲求
入扵聖賢之域者不亦難矣㢤余友黄君元輔有志
乎古學者也故甞以全有名堂而属余記之余惟全
有之云見之扵朱子之書者誠萬丗學者之塗轍今
元輔重取斯言而用以名其室則其扵學也可謂得
其要矣是尚奚以余言爲㢤余雖有言亦豈能出扵
朱子所言之外㢤况若余者方矻矻自保之不暇又
安能有及扵朋友㢤然則是記也非所以勉元輔而
惟将以自警焉爾
　　　　怡顔堂記
鄞之孫氏有兄弟三人長曰伯敬而伯睿伯恭其次
也三人甞即所居西偏隙地雜植桒柘𣏌椊諸木而
名其堂曰怡顔凢當耕讀之餘應酬之暇則必退即
是堂以息以休以觀夫諸木之欝茂使目諧其所見
神謀其所接而怡然之樂溢諸顔間故因其事之所
以然而為之名盖取陶淵明歸去来辞言也噫其可
謂善取樂扵卉木之間矣雖然三人之樂吾能言之
夫自丗教下衰而兄弟之間或不能以相睦者有矣
或至相視如怨家仇人者亦有矣今三人者乃能相
維以義相守以和上友下恭薫為禮俗而是木也適
與宴私之堂直三人一舉目間豈不曰吾父其木之
本也吾兄弟其柯也衆柯同出扵一本猶吾兄弟同
生扵一父也則所以盻其柯而知兄弟不可以相逺
者頋不在扵是木乎善觀物者必有以驗夫人此則
三人之所樂也一卉木之微豈三人之樂㢤乃三人
所以寄興扵斯也昔者詩人常以常棣之華興兄弟
之和樂不曰兄弟既具和樂且孺則曰兄弟既翕和
樂且湛所謂和樂之云亦在扵兄弟而不在扵常棣
矣且夫子有曰兄弟怡怡如也怡怡固其樂之見扵
兄弟者也是則三人之有取於怡顔者其言雖出扵
淵明而其意則非淵明之所知也淵明且不之知况
世人㢤則凡丗人所與同登扵是堂者其不内愧扵
心㢤而予也又以菲徳之言綴名是堂間其又不内
愧扵心㢤
　　　　谷口荘記
鄞鄭君彦博名其隐居之所曰谷口荘臨川危太史
爲隷古題之余至鄞數與君㳺乃求余記其所以名
之義余未及爲而去後一年復㑹君于鄞而求之益
力余不得辞也谷口爲漢鄭子真隐䖏君乃子真之
苗裔因其故地以爲名盖寓懐思前人之微意且示
後人使知所本爾按子真居谷口時耕于巖石之下
而名震亰師至成帝朝王鳯以禮聘之不屈其清風
髙莭足以激貪而勵俗楊子稱其爲近古之逸民信
知言㢤君博學善文自其壮歲即稍出爲丗用一旦
倦㳺而歸逡廵乎山砠海涯佳聲羙譽方焱起而水
涌然懼有力者之或奪也乃益縮然退蔵即所謂谷
口荘者而居之雖谷口與鄞相去㡬半萬里庶㡬植
杖而思釋耒而望未甞不神飛情越而日徃来乎其
間也山空歲晏遺響寂寥而鄭氏一宗歴数百年之
逺數十世之乆以耕而隐猶如一日是孰使之然㢤
大同之世余不得而見之此余因君之事所以深有
歎扵斯時也士負有爲之志而不欲輕試扵不可爲
之時故惟擇夫所得爲者而爲之得爲者何畊焉而
止爾然氣運之消長徃来無常人事之隐顯每與之
相為終始雷在地中復而陽氣巳動扵黄泉吾恐君
之不能乆耕谷口也明彂有懐前人未逺朝作夕息
若将終身抑君之素志然乎此余所以不辞而為之
記也亦所以示君之後人也
　　　　安貞堂記
由郡東門行五里所里巨室夏氏居之余方客授其
家而夏氏之賢子弟璿再拜請曰吾先子兄弟實共
有此屋扵是先子下丗而吾母扵属為尊行故専居
中堂而扁曰安貞先生幸辱為之記使子若孫得以
考覧焉余未暇作而西㳺越上舟且行璿復追送十
里逺執别之次亦未始不以堂記為言且曰吾先子
在時吾母敬之如賢賔語言容止必婉以順脫有甚
怒亦怡然䖏之其扵内外親族戚䟽大小撫循應接
皆有禮下至姬媵臧獲之賤亦悉待之以恩厚雖悍
强頑鄙者猶知敬慕其為賢以故一家之内男女數
十人莫不欣欣化服然事無巨細一聴扵先子閫以
外不敢有所與閫以内必咨而後行迨至先子棄諸
孤而始終一莭凛凛家庭者又吾母之所安焉者也
嗚呼吾母所恃以佚其老者以有吾兄弟也吾兄既
從軍萬里外不得内頋其私親而璿也又不能有所
樹立以稍娱其心志謂惟文字可以著其不朽倘得
因緣堂記而併及懿行之一二庶有以慰吾母之平
生此璿所以請文扵先生之勤也余既與璿兄弟㳺
而甞得拜其母扵堂上見其色和其容謹聴其言儉
而恭退而聞其為婦順為母慈與璿所言無不合知
其享有是堂之名者其宜也巳乃本命名之義而記
之曰安貞之云見扵大易之坤者可考而徴也其曰
西南得朋東北䘮朋安貞吉說者謂西南隂方東北
陽方隂必從陽乃有安貞之吉得其常則安安扵常
則貞是以吉也夫乾坤二卦俱有貞然在乾為剛固
在坤為柔順盖乾為陽夫道也坤為隂婦道也婦先
唱則迷失其道後和則得其常理此安貞所以為婦
教之大端也婦教非一事何獨有取扵安貞貞者正
也夫夫婦婦而家道正然夫正者正其身婦正者正
其家也家正則化行而俗羙故易扵家人又曰利女
貞扵恒又曰婦人貞吉從一而終也夏母當夫之存
既能體貞以順令其死也又能秉貞以守義卒使一
家之内數十人之衆一歸扵正而無有異心則其有
得扵大易之教為何如而斯堂之命名不獨示訓扵
夏門且将化迩而慕逺矣傳曰一家仁一國興仁一
家譲一國興譲夏母其庶㡬矣乎予以是復扵璿璿
能刻之扵堂壁百丗之下安知無徴辞考徳扵斯文
者乎
　　　　重建東皋福昌寺記
東皋福昌寺在明之慈溪其地去縣𪠘可二里所而
東北諸山腋市區南下起者如騖伏者如踞靡迤而
西出者如附如趋南為大江江流循支港前匯則又
繚焉而縈泓焉而蓄縣之近壌最為勝䖏然乆蔽翳
扵荒榛灌莾未有居焉者宋淳祐間法慧大師以為
像教之行莫盛扵吾郡靈宮秘宇相望森列無非髙
人上士化迹之所寓而諸方緇錫之奔走嚮風道出
是縣者尚乏依止乃相兹土創精廬為接待垂三十
年始有殿堂庫院如他浮啚居且白状于郡守以聞
得賜今額益増置山林田園陂池俾儲峙愈充矩度
悉備而桔榻之安糲鉢之飽徃来者頼之大師甞曰
吾為接待而度徒弟不為徒弟而建接待又曰入門
不問方隅託鉢不限鍾鼓其守心平廣盖如此大師
告寂其徒甲乙授受百有餘年逮國朝至正丁酉閏
月寺以灾毀大師之七丗孫思緝方主是席念前人
創置不易振衰舉墜誓殚厥心謀諸徒弟文述法孫
一源克丕耆舊如標行成相與掇拾遺燼廣拓故基
首建庫堂為居者之出納次建茶亭為行者之棲息
逹官大姓以及好事之家覩是勝縁争輸財薦貨以
佐功役扵是歛田之入以為食度錢之多寡以供費
諏日之吉而庀事焉程督勸相則悉諉之源與丕不
數年間佛殿三門兩廡既潰于成而伽藍之祠祖師
之堂以至寮舎庾蔵庖湢之属一無所闕殿之髙六
尋七尺有畸其深六尋廣如其深之數三門髙深視
殿之尋尺差少而廣如之像設繪事具盡荘嚴瓴甓
杇墁俱極縝壮遂為縣之大招提始作扵某年冬十
月某日以某年某月某日訖功為屋凢如干間其比
舊制崇廣加倍緫費錢以緍計者如干米以石計者
如干既而緝公以老病退席述公嗣領其事乃益竭
慮悉力莭縮浮蠧啚建法堂僧堂鍾樓丈室凢緝公
欲為而未睱者皆以次􁂗緒㑹南北搆兵征役荐至
未及成而止頋謂大師創始之績緝公起廢之勲乆
未有述恐来者不知所自無以述之扵永乆爰伐貞
石奉清漳比丘郁公所為事状属余記之余惟教典
有云建寺飯十方僧其人獲福不可稱量而阿含經
言能𥙷故寺是謂二𣑽之福大師以菩蕯心利益人
人為衆依怙緝公𫐠公又皆以壊為成示現有為作
如幻事其為福也豈止如向所云而巳前䂓後随盖
在来者其可無言以告俾勿墜其巳成之業終其所
欲為之志以資佛福扵無窮㢤是用備記其顛末授
之使刻焉
　　　　思爱庵記
王君景善預為樂丘扵燭湖之梁山而築庵其旁曰
思愛一日語余曰吾百歲後子必誌吾之墓與記吾
之菴然不若及吾之見也吾之平生子既辱為之傳
矣雖無誌焉可也而庵壁之石未有刻辞幸重為我
執筆焉景善越之餘姚人世著隐徳至景善始有禄
位于時中歲以還時属多故即退䖏故山益買田宅
為子孫計及今壽年餘八十因自念曰吾以艱苦起
家蚤夜畏飭不敢斯須暇豫而外以奉公上内以給
私親與接世故之不得巳者亦良勤矣今吾老且病
其亦可以少自休乎乃悉取産業付諸子置家事不
問放浪湖山即所謂思愛庵者以徃来㳺息焉且割
田百畞入之是菴以供營脩祭享之費俾子若孫世
掌之扵是景善可謂善教子矣思愛之云見扵禮祭
義之萹說者謂思父母慈愛忘已躬耕之勞用天分
地以養父母也盖古者不為祿仕則退而躬耕躬耕
以養而忘其勞非䔍扵思愛者能之乎雖然此猶庶
人之學爾若賢人大夫士則尊重扵仁安行扵義而
心無勞倦心無勞倦亦思其愛而巳矣能思其愛則
一舉足不敢忘父母一出言不敢忘父母矣若夫知
事君不忠之非孝則言必思忠知涖官不敬之非孝
則事必思敬知居䖏不荘之非孝則色必思温貌必
思恭亦皆思父母之我愛而忘乎其勞也夫愛者所
以成吾之身也吾其可弛焉而弗思乎孔子曰立愛
自親始教民睦也㬌善後人将充愛親之心則名庵
之訓何日忘之㢤
　　　　大慈寺上䝉堂記
洪武四年十月大慈山教忠報國禅寺灾住持沙門
南宗㝎公收合餘燼結屋集徒蟻穴蜂房亦既遍䖏
山間林下然念名緇竒衲来㳺是山者上雨旁風無
所障盖乃建上䝉堂以居之為屋前後各四楹間中
為堂而旁列四室室置二榻焉經始扵某年某月某
日後某月某日落成既成馳書海上俾余為之記昔
宋大覺璉禅師主四明育王寺即寺建蒙堂以延九
峯韶佛國白叅寥潜同居以􁆸道自後諸方禅席咸
慕效而為之蒙堂之建盖有自来矣至扵蒙之為義
或者有未觧也易蒙之象曰山下出泉蒙說者曰䝉
稚也泉之始出乎山未知所適若童稚然蒙之所以
命名也若夫名緇竒衲尋流而得源覩物而悟意其
扵道也固巳知所適矣何乃假䝉以示訓㢤余釋之
曰學道無他求至乎聖而巳人莫昧扵蒙而莫明扵
聖猶水之微乎泉而鉅乎海也䝉雖昧至乎聖則明
泉雖微至乎海則鉅君子觀䝉之象而果行育徳非
特施扵山下出泉時也扵其所自有養之而不䘮也
扵其所當行决之而不疑也此學道者所以長養聖
胎扵是堂䖏則養之以不䘮出則行之以不疑而大
覺之有功扵叢社可謂至矣南宗當是寺囬祿之餘
而首興是役得非君子之用心而大覺之徒歟南宗
扵此亦既無愧扵大覺矣苐不知居是堂者其亦無
愧扵九峯韶佛國白參寥潜三人者否乎余扵是堂
之成固未始不爲南宗喜而又不能不爲諸公憂也
憂之如何欲其如三人而巳矣然三人之道不可以
言喻而可以象明諸公出入是堂觀䝉之示訓而求
山下之出泉也則知自心靈源𥘉未甞竭始乎養正
終乎聖功亦本諸此而巳苟或不然非惟有愧扵三
人而亦有負南宗作堂之意矣扵是或人豁然而觧
請䟽其說以為記
　　　　歸菴記
鄞之龍山有招提曰永樂天寕禅師仲猷闡公之所
居也師以髙行僧召至南亰尋奉　旨使日本畢事
歸奏　詔許歸隐山中乃名所居之菴曰歸余嘗與
客造焉客有言扵其座者曰至㢤其名菴也靡不懐
歸畏此簡書願歸而不可得者言也師既得歸名之
所以志其願乎或起而非之曰是固吾族之歸而非
學佛者之所謂歸也夫學佛者以靈知為心何徃非
歸以虚空為體何寓非菴師雖逺杭巨海徃還萬里
而三千丗界一一須彌無去無来非彼非此以歸名
菴何必龍山㢤則又有非之者曰客之言是巳然獨
不聞先佛之言乎佛經有言譬如良醫逺至他國其
子飲藥悶亂是時其父来歸乃以好藥速除苦惱今
師所度子孫亦有䖏此而不悶亂者乎其歸之也固
将除苦惱尓然則願歸是山豈徒然㢤扵是在座之
人又相與非之曰假醫以歸自是一理必若客言則
行者常非歸者常是悪覩所謂真歸㢤人之未生寂
然本無既生矣強認為有苟認為有則營營生死周
流而不息佛制八萬四千法門不過使人知所歸耳
故曰歸原性無二又曰歸根得㫖又曰萬法歸一原
也根也一也道而巳矣且所歸者菴能歸者人一刹
那頃能所俱壊能所俱壊而空不壊道固然耳歸之
扵道是謂真歸師之名庵以此而巳師聞客言唖然
笑曰吾菴扵此而歸扵此固以為名諸君何以有是
譊譊也余亦笑曰師豈離言語相離文字相示人以
真歸乎師復唖然而笑遂書以為記
　　　　檀特嚴精舎記
檀特巖在漳之龍溪由郡城北遡大江舟行五十餘
里始至其地前瞰江流後連崖谷江有九龍潭每夜
參半神珠煜煜光動循江而南是名香松二州折而
西為細栁營乕渡橋皆是郡之勝巖其最勝䖏地位
峻絶風物清曠幽篁羙木森布錯陳而且夏涼冬燠
有類檀特仙聖之所居故以為名精舎之建則自鏡
中禅師始鏡中郡之保福寺僧也法道日著鄊邦慕
之遂施其巖為搆兹宇巳而鏡中之嗣徳松徳松之
嗣壽泉光郁法迪法鞏咸甲乙傳次以領其事一日
壽泉之嗣明徹㦄軄杭之净慈以歸視其上漏旁穿
不可枝梧乃罄衣盂之資以供土木之費闕者𥙷之
仆者起之殿堂門廡庫庾庖湢之属無不畢具且扵
巖北増築二壙以俻本宗派下之埋瘞其䂓制悉倣
禅刹而差次之扵是光郁逰方日乆将啚歸老故山
盡空諸相而獨以開山鏡中之本末尚闕紀載明徹
營脩之功亦未及篆諸樂石大懼日􁂗湮沒無以昭
垂永久用勸来者乃手書梗㮣属余書之夫佛刹之
興固每資乎地之勝而其所以為勝者則未始不由
乎人漳為東南奥區而兹巖又漳之勝䖏其風氣之
㑹清㳤所鍾閉蔵扵空荒寂寥之中亦巳乆矣而造
物者一旦啓之寳搆法幢熾然建立髹彤金碧絢爛
林丘見者改觀而聞者讀歎豈非以其人㢤然地之
勝亘古今而無窮人之勝将歲月而俱化自今以往
苟䏻継継承承不徒使其棟宇之新與山川相乆逺
而所以恢弘祖道扶植教基者亦且蝉䏈而起他日
易精舎為鉅刹宏模偉觀固當屡書不一書矣今以
光郁之請誼不容辞姑為之記俾刻以俟焉
　　　　四華世界記
距錢湖五里許有阿蘭若曰大慈竺曇瑞師居之其
居之室名之曰四華丗界而命余為記余問四華丗
界之說則知西方過十萬億佛土有丗界曰極樂有
佛曰阿弥陀其人無有三悪八難十纏九惱有能誠
心大願歸心是度者苟念力具足至盡命時精誠不
亂則佛為現瑞光攝受俾得随願以徃生焉其土極
嚴浄琉璃為地而飾以七寳行樹中有八功徳池池
有華曰優鉢曇曰拘佛頭曰波斯迦曰芬陀利是謂
四華也又云佛之難值猶優鉢曇華之時一瑞丗故
師名瑞字竺曇而以四華丗界名其室云或曰大䧺
氏憫人之溺扵染著是以讃歎極樂勸之徃生而非
實有之也故曰惟心浄土自性彌陀則所謂四華丗
界果何在耶今師既舉以名室而又寓夫嚮徃之私
焉則似泥夫迹之有也失其旨矣師曰吾佛之道雖
有之而不有雖不有之而有非智識所能知非言議
所能辨子方譏我以泥夫有而我又懼子之溺扵無
也苟一􁂒時不着扵佛不善扵法而浄穢兩忘能所
俱泯超然無有之表則啓䖏周旋固未甞離乎浄土
而四華丗界亦豈逺在十萬億佛土之外㢤或不能
爾吾見情以境遷識以事變言有則泥夫有語無則
溺扵無則雖日坐四華之中而浄土之逺有不啻十
萬億佛土之外而巳夫如是則四華丗界又可以有
無論之㢤余聞而異之且愛其言理而明因筆受為
之記使丗之求乎無生之生者有以知夫舟筏之在
是焉
九靈山房集卷之二十八終
九靈山房集卷之二十九
　　越㳺槀　男戴禮叔儀類編
　　　序　從孫侗伯𥘉同編
　　　　皇元風雅序
昔者孔子刪詩盖以周之盛世其言出扵民俗之歌
謡施之邦國郷人而有以為教扵天下者謂之風作
扵公卿大夫陳之朝廷而有以知其政之廢興者謂
之雅及其衰也先王之政教雖不行而流風遺俗猶
未盡冺此陳古刺今之作又所以為風雅之變也然
而氣運有升降人物有盛衰是詩之變化亦每與之
相為扵無窮漢興李陵蘇武五言之作與凢樂府詩
詞之見扵漢武之采録者一皆去古未逺風雅遺音
猶有所徴也魏晋而降三光五嶽之氣分而浮靡卑
弱之辭遂不能以復古唐一凾夏文運重興而李杜
出焉議者謂李之詩似風杜之詩似雅聚奎啓宋歐
蘇王黄之徒亦皆視唐為無愧然唐詩主性情故扵
風雅為猶近宋詩主議論則其去風雅逺矣然能得
夫風雅之正聲以一掃宋人之積弊其惟我朝乎我
朝輿地之廣曠古所未有學士大夫乗其䧺渾之氣
以為詩者固未易一二数然自姚盧劉趙諸先逹以
来若范公徳機虞公伯生掲公曼碩楊公仲弘以及
馬公伯庸薩公天錫余公廷心皆其卓卓然者也至
扵岩穴之隐人江湖之覊客殆又不可以數計盖方
是時祖宗以深仁厚徳涵養天下垂五六十年之久而
戴白之老垂髫之童相與歡呼鼓舞扵閭巷間熈熈
然有非漢唐宋之所可及故一時作者悉皆餐淳茹
和以嗚太平之盛治其格調固擬諸漢唐理趣固資
諸宋氏至扵陳政之大施教之逺則能優入乎周徳
之未衰盖至是而本朝之盛極矣継此而後以詩名
世者猶累累焉語其為體固有山林舘閣之不同然
皆本之性情之正基之徳澤之深流風遺俗班班而
在劉禹錫謂八音與政通文章與時髙下豈不信然
歟頋其為言或散見扵諸集或為世之徼名售利者
所采擇傳之于丗徃徃獲細而遺大得此而失彼學
者扵此或不能盡大觀而無憾此皇元風雅之書所
為輯也良甞受而伏讀有以見其取之博而擇之精
扵凡學士大夫之詠歌帝載黼黻王度者固已烜耀
衆目如五緯之麗天而隐人覊客珠捐璧棄扵當年
者亦皆兼收並蓄如武庫之無物不有我朝為政為
教之大凡與夫流風遺俗之可㮣見者庶展卷而盡
得其有関扵世教有功扵新學何其盛也明徃聖之
心法播昭代之治音舎是書何以㢤書凡若干卷東
海隐君子鶴年所輯鶴年之曽從祖左丞公以豐功
偉績受知丗皇出入禁近者甚乆鶴年既獲濡染家
庭之異聞而且日從鴻生碩士㳺粲然之文固厭飫
扵平生一旦退䖏海隅窮深極宻與世不相関者㡬
廿載扵是當代能言之士凋落殆盡而鶴年亦老矣
乃取向所積萹章之富句抉字擿編集類次之而題
以今名良竊遡其有合扵聖人刪詩之大端者為之
序庶㡬同志之士共謹其傳焉
　　　　餘姚海隄集序
餘姚俯瞰大海而西北當其衝每歲海潮奔突颶風
挟怒濤相輔為害率常破廬舎壊土田且将魚其人
而沼其地當宋為縣時知縣事謝景𥘉甞為隄二萬
八千尺施宿又為隄四萬二千尺而其中為石隄者
五千七百尺其所以與海為抗者可謂至矣然土隄
善崩而舊涯日墊為斥鹵凢西北田之受灌陂湖者
亦且溢入醎流歲用不稔國朝易縣為州四十餘年
而國子葉先生来為其州判官行視敗隄亟與郷之
父老圖所以弭之迺䂓貨食募匠傭揆日之吉鑿石
為隄以尺計者捴二萬四千二百三十五其視前人
之功可不謂益至矣乎扵是州之民相與誦羙之不
巳既致辭走亰師請國子監丞陳公衆仲翰林學士
王公師魯為文記其事而復退率州士之工乎詩者
以及寓公過客作為樂府歌行五七言近體若干首
以詠歌先生之功扵無極先生之子南䑓掾晋裒集
為若干卷将鋟梓以傳而属余序之昔漢召信臣為
南陽太守甞造鉗盧陂扵穣縣累石為隄以莭水势
田獲羙溉民甚利之及後漢杜詩為太守復脩其業
時人為之歌曰前有召父後有杜毋先生継謝施二
令為海隄視杜之継召作陂隄則同州人士歌思之
又同所不同者彼盖漢史傳其事此則出扵民俗之
誦羙而非太史氏之所紀錄也雖然杜之功僅齊扵
召而先生之功則非謝施所可及庸詎知是隄之築
不有待扵先生而後大顯扵丗乎則夫他日之秉史
茟者固當以先生之紀録追見乎前事而召杜不得
専羙兩漢矣詩曰惟其有之是以似之庸敢竊取斯
義序所以作者之意如此先生入官之履歴作隄之
歲月與夫為政之大凡載之記文得以互見者不贅
焉
　　　　宻菴文集序
文主扵氣而氣之所充非本扵學不可也六經而下
以文䧺世者稱孟軻氏韓愈氏孟軻氏曰我善養吾
浩然之氣韓愈氏曰氣盛則言之短長聲之高下皆
宜然孟軻氏之養氣則既始之以知言而韓愈氏之
氣盛亦惟三代兩漢之書是觀聖人之志是存耳文
以氣為主氣由學以充見之二氏可考而知也後之
學者乃或不是之求方貴華尚采粉澤以為工遒宻
以為能吁亦末矣是故有見扵此而思務去之者豈
不謂之有志之士乎若吾友謝君原功斯為有志之
士矣原功自㓜強記捷識敏扵學問比壮經史百家
皆搜抉槄擢毫分縷觧積之既乆􁪣泓涌溢浩乎其
沛然矣甞一試江浙郷闈不利輒謝絶塲屋抱其遺
經見尚書貢公扵吴山公一見即待以竒士巳而同
泛大海相與朝夕論辨一意古學刮摩淬礪訖為聞
人後稍從軍淮右應聘中吴浮沉常調者數載則疆
土内附例徙南亰逹官貴人有知原功者強起而致
之逺郡扵是踰江渡河壮走齊魯登㤗山臨淄水而
文氣益壮柰何不二三年復以踈雋不檢棄去平生
抱負百不一試而其志之可見者獨文而巳原功之
文肖其為人其立論閑以挺其書事簡以悉其序記
銘賛雅徤而竒警其詩歌彬蔚而穠麗庶㡬傑出一
時流軰無敢與並者原功既東還故里携其所著宻
菴槀若干卷授余曰吾所與㳺而文者誰歟惟是文
槀宜有序敢以請扵子余不得辞謹為論次其學之
有得扵孟韓者書之于首簡使丗知原功之文非徒
粉澤遒宻之是務而其傑出一時者盖由有氣以充
之而又能本之以學也原功㑹稽人名肅其字原功
宻菴乃别號也故以題其槀云
　　　　大梅常禅師語錄序
學佛之人謂一􁂒語言皆壅蔽自心光明又謂語言
者道之標幟也盖道之妙不可以語言傳而可以語
言見余觀常禅師𥘉見馬祖問如何是佛馬祖曰即
心是佛後有一僧問云師見馬祖得箇什麽師曰馬
祖向我道即心是佛僧曰馬祖近日佛法又别又道
非心非佛師曰任汝非心非佛我只𬋩即心即佛馬
祖聞之為之歎許大㢤言乎非道之所由以見者乎
故自是而後師之道行日著而學徒之至如歸以至
臨殁示衆物非他物一語洞見生死庭户無少留情
信其為一代之偉人矣鄞大梅山之護聖寺盖師􁆸
道之䖏寺舊有語録甞鋟梓以傳後燬于火不存者
久之復言慥公主是寺之日為請文海郁公朝勘夕
校裒集成帙而併採摭唐宋以来諸碩徳拈提頌古
詩偈䓁萹及凢名人鉅公所為碑碣題詠之類附之
語録之左復言方重入于梓未及成而退席矣本宗
生公實𥙷其䖏乃急唱衣鉢命工完之仍介文海求
余序其首夫道以心而傳以言而顯言固不得與道
抗而道實不離乎言粤自逹磨西来有所謂教外别
傳不立文字之說學者遂至擯棄語言絶口而不及
曰吾師逹磨甞云尓彼獨不思馬鳴龍樹百丈断際
諸師皆前後逹磨而興者也或兼契經以造論或借
龍宫之書以泛觀或精入乎三蔵或該練乎諸宗語
言之顯夫是道者其可盡棄之㢤師爲馬祖的嗣而
是録也一皆開闢正信直明一心以歸合佛祖之所
示非世之應機酬詰以枝辞蔓說爲辨博鈎章棘句
爲迅機岐道而二之者所可同日語也學者扵此苟
能借言以顯其無言以求所謂道者而躬行之庶㡬
大法全體離言語相用以證夫逹磨氏之說而扵教
外之傳亦何同而何别乎夫如是則文海之所集不
爲徒是復言本宗之汲汲扵刋布者不爲虚行矣雖
然學者其勉之師㐮陽人俗姓鄭氏世系入道之詳
具見傳燈兹不贅述也
　　　題䟦
　　　　䟦㝎武帖
右㝎武禊飲帖今為大慈寺主僧南宗禅師㝎公所
蔵竊攷此帖真迹及石刻俱以殉塟昭陵唐末温韜
彂其所蔵但取金玉而帖與石悉棄墓隧中宋𥘉耕
民入隧見帖𥿄巳腐獨負其石歸以搗帛㝎州一㳺
士見而竒之即以百金市去丗謂之古㝎本王君貺
守長安取㽞公庫庫焚而石毀㝎武乃其别刻歴代
蔵之御府石晋之末契丹自中原輦載貨寳圖記北
至真㝎徳光死漢兵継至此石棄之中山慶暦中為
李學䆒者所有其後宋景文公守㝎武乃取其石匣
置郡齋熈寕間薛師正出牧其子紹彭好書因别刻
一石易之丗謂之薛氏本大觀中紹彭之弟嗣昌以
所易本獻諸朝徽宗命龕貯宣和殿靖康之亂遂不
知所在矣其所摸搨古㝎本差肥薛氏本稍瘦王順
伯主肥者尤延之則以瘦者為真二公皆好古博雅
其論此帖不同如是要必互有所見是本乃類瘦者
其為薛氏本無疑盖㝎武𥘉刻丗之竒寳也舊蔵曺
南吴志淳家禅師為買家旁良田若干畞貿而有之
余一日謁禅師慈雲山中禅師出以相示而俾識諸
後甞觀張彦逺法書要録謂右軍平生所書以禊飲
帖最得意故㽞付子孫傳七丗至僧永乃付弟子辨
才唐太宗遣䔥翼詭辨才以得帖既傳之扵僧而苐
五行有僧字者盖是時搨本巳多惟僧永所蔵為真
故扵行間以僧字押縫耳嗟乎僧永不可作矣去之
六七百年而此帖復為僧家所蓄則襌師者豈永之
後身耶且其石刻一則曰古㝎一則曰㝎武皆因㝎
之人士及㝎牧守所蔵而得名今禅師名㝎而實有
乎此帖百世之下庸詎知不稱為僧㝎所蔵本耶夙
有縁契扵斯見之矣然付之弟子頗難其人使能知
所寳愛如辨才者猶不保其不失况下此者乎禅師
後人尚加慎矣㢤
　　　　䟦康里公臨懐素論草書帖
右懐素論草書帖語康里文獻公所臨按懐素唐僧
字蔵真以善草書擅名大暦間頃見其一帖云王右
軍草書不及張芝又一帖云張芝草書非老僧莫入
其體則懐素自謂抗芝而過右軍矣不知此論然乎
否乎藝家相薄豈自昔有之乎文獻公書名之重不
在懐素下其䟦此帖乃尊之為竒寳視懐素之論右
軍抑何過厚耶與權家蔵此卷非獨愛其字畫之妙
盖亦重乎徳矣
　　　　龍山古蹟記後題
嗚呼是惟先師待制栁公之遺墨公提舉江西儒學
時正宗匡公方主龍興之上藍暇日過從甚相好也
後二三年公既受代歸婺而正宗亦謝事還鄞之龍
山婺與鄞相去数百里逺而公扁舟訪之宿㽞是山
㡬一載古蹟記作扵此時于時公年已七十後二年
召入禁林又一年而殁去之十六年所而正宗亦示
寂矣乆之正宗之法孫仲猷闡公由海上使還偶檢
故箧見公此文䑕蠧中爲之傍偟瞻覩念前脩之䆮
逺痛遺澤之日微亟命装治成卷且俾志諸左方嗟
乎公以道徳文章爲丗大儒而其平生乃多喜與方
外諸尊宿㳺故其遺墨流落人間者士大夫罕能蓄
之而每見諸山人野士之室今觀此文所以拳拳是
寺之始末正宗之交好者如此其信道為法之勤可
謂透脫情境者矣昔人謂蘇文忠公為五祖戒禅師
後身故其為文漫衍浩蕩一自般若中出若公者豈
其人歟嗚呼公今已矣覧其遺墨尚足以増兹山之
勝氣也
　　　　䟦薮上人所書蓮經後
四明甘露寺沙門龍淵薮公手書妙法蓮華經七卷
以報佛㤙乙卯之春余㳺龍山訪龍淵扵甘露禅室
龍淵出以相示而命志諸後余聞一忉契經皆佛所
演而此經獨為諸經之王至其引蓮為喻則以三丗
同時十方同㑹方其開時即有果而扵果中即有因
盖其諸子雖分布而㑹聚無隔断此其所以名蓮而
蓮之為言連也所以明上承圎教開權顯實之微意
也經云如来以一大事因緣故出現扵丗而所謂開
示悟入即其旨也昔人有誦持此經至以秦王所贈
二物託之母手而降生者亦有書寫此經即身為爛
瓜香舌為青蓮香者一皆夙净願堅固力之所致龍
淵之書是也亦豈徒然也㢤龍淵為人純素質直無
世間心而作此字點畫勻整意態簡逺其為知㤙精
進盖可知矣宗風凋弊之餘或至飽食終日増上慢
者其視龍淵亦可少愧㢤龍淵甞首衆杭之靈隐後
由永樂移至甘露時年六十五云
　　　　䟦袁學士詩後
此六詩袁文清公為啇隐師作也元之盛際文清以
學問辞章名震天下而斥言隻字人視之如圭璋珠
貝願一覩之而不可得然獨扵啇隐無所爱吝如此
則啇隐必有大過人者按啇隐乃龍山永樂寺僧文
清甞與同叅横川和尚横川時住玉几山之育王寺
雲項源師乕丘永師亦與之同叅詩中所言玉几雲
項虎丘者盖指此三人也此詩今為啇隐法孫本歸
所蓄間出以相示余祝之使蔵諸名山庶十百年後
知啇隐之結交文清猶如佛印之扵東坡靈源之扵
山谷其趣味相同真是山間林下之人與夫假士大
夫之名以粉飾樷林者異矣啇隐諱予其字啇隐甞
岀世里中之開壽寺文清諱桷字伯長官翰林為侍
講學士其謚文清與啇隐同里閈四明人
　　　　䟦東坡手帖後
右蘇文忠公與方逢逹帖墨迹刻本通七紙聮為一
卷其中所言皆煩碎小事無足深論而傳之至今不
廢者丗知貴重其人故耳此卷舊蔵逢逹家後為他
姓所得今復歸之扵方氏政如寳玉大弓之在魯自
我失之自我得之方氏子孫可以慨然扵此矣
　　　　題倪樂工瓊花燈詩卷
餘姚樂工倪昌年事母能盡孝一日母病甚昌年禱
之神有應乃手製瓊花燈薦之祠下以昭荅神貺其
燈備極諸巧緜時㦄月乃成逺近觀者咸唶唶歎賞
不巳扵是縣之老儒攖寕􁇨公庸菴宋公俱為詩文
以寵之而且請余題其左嗟乎樂工賤伎也瓊花燈
淫巧也二者皆士君子所不道攖寕庸菴士君子之
標的也而扵昌年頋乃樂道之如此豈非有取扵孝
而然乎夫孝衆行之本萬善之紀也人而能此雖甚
微且陋亦有足稱者焉唐史所載孝弟事如萬年王
丗貴䓁乃多閭巷之民而禮記言小孝用力盖思慈
愛以忘勞也以今昌年觀之樂工之伎誠賤矣其視
閭巷之民庸有間乎一燈之巧固滛矣比之忘勞之
孝又豈甚戾乎攖寕庸菴所為樂道而不置者盖亦
得夫作史記禮者之遺意矣余不知昌年然以二公
之言為足信故申其意題諸後
　　　墓誌銘
　　　　蔡莭婦夏氏墓誌銘(并序)
鄞人有蔡敬者䘮其母踰再期而哀慕猶不巳益求
世之大夫士為詩若文以抒無窮之悲焉余甞取而
閱之為之喟然歎曰昔者先王之治必始之家而後
及扵國與天下故女子自㓜至長皆有師傳之教是
以化成扵内外而其俗易羙王道廢熄之餘閨門之
行既非世教所奨成而其事實又不獲顯揚扵為士
者之手亦何所恃而勸耶此蔡莭婦之死余固不宜
無一言厠諸公之後也又况其孤之有請耶是用不
譲而受其辞按莭婦諱某字守貞㝎海夏文華女年
二十四歸鄞縣蔡志善歸三年生子敬未及晬而志
善死時海上兵起居人錯愕不自安莭婦泣以涖事
自歛至塟無違禮迨服除父母兄弟憐其年壮而寡
又蔡氏方衰無所養間使諷之欲奪而改適莭婦即
怒且泣曰人不以大莭勉我頋欲使我爲常婦人且
姑老子在襁褓中有能奉之而字之者乎因誓之曰
所不與蔡氏相始終者有如河父母兄弟知其意之
莫囬也卒不強之隣有􁁪婦甞相與誓死守義後竟
易其心而更誘之以甘言莭婦謝絶之終其身弗與
見莭婦後姑年七十餘以志善非已出且蚤亡也益
慮無所依但語輒泫然流涕莭婦事之無戚踈一日
遘病甚革莭婦焚香爇臂乞以身代其病乃旋愈教
子必納扵矩度甞戒之曰汝生十月而父死吾寳汝
如掌上珠即不幸有所虧闕吾寕從父扵地下不願
與汝俱生矣其子化服惴惴不敢肆莭婦兄弟以財
䧺扵鄊姻族蕃衍而盛大莭婦拊循應接親踈大小
得其宜然未甞以貧故一舉口及扵利悪衣悪食御
之不愠絲蓄粒聚以克有家卒使蔡氏之胤瀕絶而
復續婦徳之脩母道之著庶㡬古昔之遺風焉有司
髙其行為摭其實上之部使者轉聞于　朝以旌異
之事未報下而莭婦不待矣莭婦年五十有二卒扵
某年某月某甲子而塟扵某年某月某甲子墓在某
縣之某原子一即敬孫女一尚㓜余甞獲與莭婦兄
弟㳺而莭婦之章章如是者盖皆得諸見聞可以考
按而不誣嗚呼是有以傳信扵後世矣銘曰
惟古有治盖由内始世弊俗傷女教乃亡不迹而踐
維夏之媛暨嬪于蔡卒守大戒夫夭子孩志苦心哀
一莭自誓􁁪居二紀既荅于夫亦迪于孤母儀婦則
尚嫓古昔瞻彼南山松栢丸丸琢辞墓石為後丗式
　　　　項止堂墓誌銘
永嘉有䔍行之士曰止堂項君諱某字某以某年某
月某日卒于杭之寓舎享年八十有三其子昕以道
梗不能奉柩歸塟遂遵治命火化于郭外之七寳山
後若干年為某年某月某日始克凾骨卜瘞于餘姚
某鄊之某原前事昕奉故著作郎李公孝光之㧋蹐
門泣告曰先人之死既不得以禮塟而墓上之石又
未知所刻吾子不以昕之無所肖似而辱與之交失
今弗啚恐後或墜闕以重不孝之罪敢以状請幸矜
而卑之銘嗚呼余之晚陋豈足以銘君而昕之望之
也則至矣其何敢不諾按状君之曽大父某大父某
俱豐扵財積而能散父某益以仁及物以義維家同
居合食尼七世有堂曰同愛歲時吉㐫之㑹食指盖
千餘焉然比三世未有以官業知名于時者至君始
試吏瑞安平陽二州轉浙東肅政㢘訪司奏差辟䖏
州路総𬋩府史遷紹興秩滿借授杭州路橫塘務副
使改山隂縣典史終焉君所至有㢘聲而強敏介直
無所阿避人不畏守與令而畏君其行事尤著者則
在瑞安時有尹喜者其妻爲勢家子所奪愬之州州
弗敢詰反抵告者罪君抱牘而諍勢家子恐囊白金
夜謁君怒曰理與法吾忍以金屈耶卒直其冤而尹
以妻歸在紹興時朝廷遣使决大獄命君捴理諸囚
君悉爲剖析出其無死罪者七人使者以案上中書
俱從所議七人得不死在横塘時務循舊弊以月觧
餘金私之君毅然持不可盡歸之官俾輕啇稅什之
一在山隂時郡飢民之流亡者過半守選君賑恤所
至多所全活百姓爲之歌曰噫吁􁃩頻月之飢今飽
而君前後𬒳郡檄推鞠各縣事凡若干莫不稱允而
不及大用以老惜㢤君豐頥巨目丰神秀偉而孝友
盖本乎天性事兄如事父撫兄弟之子女如己之子
女嫁其從妹之孤貧者四人御下以嚴群從弟姪有
不遵教者輒加箠辱始若不甚堪而終服其識量或
議分有其先業君沮之不可則曰餘從所請但某所
得者不敢受其業至今存焉人目為義産云君自蚤
歲即慕道家虚無之說後遇一異人授以不傳之秘
而其學日粹晚益研覈妙旨演為金碧大丹之圖其
扵隂陽造化之理有難遽曉者則假帝江問荅别為
書若干言其有得如此以故春秋雖髙而視聴歩履
如強壮齒之落者更生髮之白者日以黒至其属纊
之日猶索筆大書謂昕曰汝能聴吾言死且無憾遂
奄然而逝娶杜氏早卒継翁氏子男一人即昕福建
行中書掾史博學多能而尤以醫顯孫男一曰恕能
世其父學銘曰
天之降村兮用必以時時不盡用兮或嗇其施君村
則大兮其聀則卑百圍之木兮斧柯是為民有疾痛
兮固􁂒吾肌惟澤之淺兮卒止扵斯乃惇孝友兮紹
家之肥乃啓玄秘兮葆其枯羸一朝乗化兮蝉蛻而
歸巋焉斯丘兮儲祉在兹越山欝葱兮其石如脂揚
芬載羙兮刻此銘詩
　　　　唐莭婦姜氏墓誌銘
三代盛時詩書之教非獨行之賢士大夫雖至女婦
之間亦未始不加諸意以故上而后妃下而諸矦大
夫之妻與夫江漠汝墳之婦一皆以禮自防見諸歌
詠去三代逺矣内外之教舉廢自賢士大夫固巳鮮
能知所自守而况扵女婦乎扵斯之時有如四明唐
莭婦者能以少艾之年􁒏屋而􁁪居青燈静夜影隻
形单攻苦食辛罔有變志卒至長諸孤扵方稺續遺
㣧扵将絶扵夫為令妻扵子為賢母扵丗為莭婦嗚
呼其可銘也巳乃以孤子賔原之請為序而銘之序
曰莭婦姜氏郡之慈溪人祖諱宗益考諱文尭莭婦
年十九歸同郡㝎海唐君榮祖歸十三年而唐君卒
莭婦持䘮盡哀理家盡瘁課耕農以為食躬紡績以
為衣男迪之學女示之行遇人恂恂一由扵禮及春
秋既髙扵内外属為尊行而慈㓜字微親踈咸附悍
强頑鄙亦無悪斁先是唐君甞命㓜弟珎為子莭婦
愛珎甚扵巳出曰吾爱之勝吾子然後家人爱之能
不異扵吾子也平居奉養未甞有所擇晚益絶去葷
胾脩浄土業有厭丗之心焉子男二人長請銘者次
曰璲女二人長適姜賔和次適王子志孫男三曰文
與曰林曰太平孫女二俱在室生扵元至元甲午十
月十二日卒扵洪武癸丑二月十九日其夀至于八
十以丁巳歲九月甲辰塟于慈溪縣徳門鄊之石湫
原余既與莭婦之諸子㳺甞得拜之扵堂上而又竊
銘唐君之墓矣其知莭婦誠莫余若是宜賔原之有
請也銘曰
女之扵夫猶士扵君從一而終其莭乃伸世弊俗媮
㦯替常度士逐頽波女犯行露㳤惟姜氏有卓斯時
大莭潔然匪闕匪虧婦徳既脩母道亦行孰輔而告
惟性之成士厲扵為其迹易顯女䖏于私幽而莫闡
我作銘辞鑱厥墓門以警于世以慰其後昆
　　　　汪彦貞墓表
四明汪君彦貞有賢妻陳氏自君之死悪衣糲食居
數年乃克塟君鄞縣陶奥之原其将塟也泣謂于其
孤子曰汝父不得壽其身猶可永其名其孤子長號
以告扵宗人㝎海令汝懋求次其事而銘之以納諸
壙塟之数年又泣謂于其孤子曰汝父獲銘于壙中
曷若表之扵墓上扵是孤子常久詣余乞文刻諸墓
余以不識君譲常乆㗸哀跣行伏而告曰先君之棄
代也不肖孤纔四歲㓜孩甚騃罔有識知吾母守莭
自誓力扵衣食長之教之俾知向方乃訓之曰汝父
生十四年而孤又十年而死吾為汝家婦僅数年汝
父死時吾年僅二十餘然何所恃而能自守耶盖知
汝父之有子庶㡬有待扵汝也汝父既蚤孤每春秋
祭先人俯仰齋慄如見其享之者巳祭未甞不悲哀
事母盡孝晨昏㝎省不少怠睦親戚和上下恂恂惟
恐有弗及田桒有餘輒以賙其鄊里讀書取大義通
而巳然尤喜學易為人守綱紀尚氣莭不馳騁衒鬻
以為名其操履如此是真有志者耶不幸材未試行
未充而短命死矣吾聞嗇扵其前者則必𥙿扵後此
所以知汝父之有子也以汝父之有子則汝之成立
從可待矣吾雖不能必汝之成立然能必汝父之有
子也汝宜識之常乆泣而蔵諸心重惟先君遺事既
不克以盡知幸而有聞扵吾母者又不得令辞以登
載緜歴歲年以至于今而猶強顔斯丗者何如人也
先生言可垂後而志在恤孤其尚有以盖覆吾汪氏
也㢤固敢以請嗟乎余不及識君矣然余之故人方
彦中實為贅婿扵汪氏與君居同室食同㸑相親之
意不以生死而或殊固丗所謂賢者也以彦中之賢
可以卜君之必賢而君之孤子又述其母夫人之言
以請遂悲而輯其辭使刻扵君之墓君諱弥亨彦貞
字也其先歙人宋吏部尚書贈少師謚荘靖者扵君
為六丗祖諱與合諱佑世者君之大父父也母陳妻
盖其姪女子一即常乆生扵某年月日卒扵某年月
日嗚呼人之所難得乎天者村與行也天能以人之
所難得者與人而不假以年則其所得有不暇脩爲
以少見于丗如君者是巳君之村行如是使幸而至
扵中壽則其有見扵丗者當何如㢤然竟止扵此其
命也夫其可哀也夫
　　　　趙君夫人戴氏墓誌銘
洪武三年冬十有一月庚戌浚儀趙君之夫人譙郡
戴氏卒于浦江徳政鄊之正寢卒後二年秋九月庚
午塟家西四里華表山之原又一年仲弟良始克囬
自東海望墓門而哭嗚呼夫人之卒良既不得慿其
棺其塟也又不得舉其紖歴歲踰月痛慕無及徬徨
踊頓㡬不能生巳而哀子友亯乃以銘墓之辞来属
且曰吾母将終甞以不及見舅爲恨他日又甞謂舅
恭而有文倘辱為之銘吾母之神庶幸安焉嗚呼夫
人有弟不閑扵訓教猖狂播徙卒阻窮裔以致斯極
也猶欲强飾不令之言號慟而為之書悲苦抑塞尚
堪措一辭耶雖然夫人之徳之懿非良不能以䆒知
也盖良既乳即以先夫人之命育扵夫人其後受室
趙君之妹取友卜隣又皆夫人是依自㓜至老未始
一去其左右故夫人之為女為婦為母之道咸目覩
而心識之夫人生而氣靈孩而性婉長而志慤工足
以致羙而不華徳足以配禮而不繁其在母家先君
先夫人恩遇特厚夫人之奉之也生而侍側俻敬養
之禮殁而當䘮竭悼慟之情撫諸弟以仁接宗黨以
義在夫家移其事父母者事舅姑接宗黨者接姻族
舅盖故諸王孫居家庭間無可當其意者獨扵夫人
無違言年九十而終嘱以後事夫人泣而涖之憂勞
踰月遽纏大酷姑尤性嚴難犯夫人承之以恭事之
以謹威怒之教始終不形相夫具塩醯時種作廣垣
屋凡供養教育婚􁈯䘮祭之費一資扵經畫夫好簡
静晚益耽慕老荘之無為置家事不問夫人調護聴
順必稱所欲中年得子保持尤至慈恵以臨之惻怛
以導之訓之誨之迄至于成夫弟之子蚤失怙樓氏
甥有家難夫人皆子蓄之雜已子中無異㤙夫人諱
如玉其考曰我先君諱暄妣曰我先夫人劉氏趙君
諱良本其考曰梅石䖏士諱必俊妣曰朱氏夫人生
二十二年而歸趙君距卒時得年六十有八子男一
人即友亯孫男二人季昇季昱曽孫男三人嗚呼良
不敏無以褒叙令㳤貽􁭋後来㩀實書辝聊以抒哀
思云爾銘曰
猗歟夫人秉懿柔女婦盡軄母道脩兩族英英昭令
猷曰徳之恒行之周天啓其祥地掩休佳城欝欝茂
松揪母弟勒銘告諸幽洪武七年九月重陽日仲弟
戴良誌
　　　祭文
　　　　祭亡妻趙氏夫人文
嗚呼吾之伯姊趙氏之冢婦也二族之好異扵他門
故夫人歸于我夫人以吾從師問友之便遂即女氏
家焉𥙷苴罅漏彌縫闕略未始一日􁂗安也自時􁭋
後吾乃不常家居或旅食扵人門或逐微禄扵鄊校
二紀之中與夫人共䖏者数歲而巳一歲之中與夫
人共圖家事者數日而巳夫人奉養四親長育二男
二女畢䘮塟婚嫁十餘既艱且勤一不以吾之不巳
助爲念吾獲免堕他業而以文墨相始終者皆夫人
之力也吾年㡬半百始提舉儒學于淮南夫人同在
官者僅三載即徃武林視其孥明年兵起倉卒復挈
其孥冐濤江之險以東還吾時北至齊魯東出吴越
為孟浪之㳺益不以家為意夫人扶衰救弊食淡攻
苦又十餘年而䘮亂稍平門户稍静方撫二子以業
耕率子婦以蚕織期成家以待吾嗚呼孰謂遽棄吾
而死乎前年夏夫人遣二子省吾鄞江之上二子謂
夫人精力尚強飲啖尚善而兩鬂猶􁈍黒吾長夫人
二歲時属病脾氣息奄奄日食不数合而鬂髮之種種
者且􁂗白矣吾恐一旦殞命他所夫人阻逺不得􁂗
哭泣之位為終天恨嗚呼孰謂夫人竟死而吾反存
乎夫人始病時得兄子温書扵㑹稽云夫人近病痰
氣甚憊吾意痰氣夫人之故病也雖憊無害継見倪
氏婿其言與温同且加劇焉吾始䰟驚心壊是夜參
半即星馳而東越三日抵家見夫人神氣尚完語言
尚爽朗日者又謂及秋必愈吾益意夫人之病雖憊
然終可無害也嗚呼孰謂以是而孽其軀乎豈吾之
迂不事事貽艱投悴于夫人實有以累其壽乎自今
巳徃孰與撫吾之子率吾之子婦以成吾之家乎吾
之所望扵後来者孤矣其扵斯丗亦無復乆居之志
矣天倘假以數歲之期惟當縛一椽扵墓上待盡其
餘齒以與夫人共蔵扵兹土如斯而巳矣嗚呼哀㢤
嗚呼哀㢤吾扵夫人少壮不得以相樂老不得以相
守病不得以相扶名爲夫婦實無異扵過客之相遇
吾上悖扵天倫下乖扵人道致使夫人生而衘恤以
思殁而齎恨以别天之爲乎抑人之爲乎吾懐之悲
曷月而止矣猶幸夫人有子頗知書有女能盡孝菽
水湯藥不虧扵生前衣衾棺槨不儉扵死後又得吉
壌迫近女家之左側而且塟以踰月合乎先王制禮
之意庶㡬神心恱矣體魄安矣零丁孤苦之懐亦扵
是乎其少慰矣嗚呼吾言有盡吾痛其有窮乎一奠
告誠老淚如瀉尚饗
九靈山房集卷之二十九終
九靈山房外集卷之三十
　　　賛
　　　　九靈先生畫像賛
其神之清秋髙露寒而青田鶴鳴也其氣之温光含
輝潜而充然如赤瓊也其文之昭盆盎紛如而古罍
洗獨精明也具此三羙所以歛英毅而集衆長葆醇
熈而孚群情也懿㢤斯人盖智遍乎物行飾乎躬而
學本乎誠者也
　　　　又賛
窅乎其凝者以道為家燁乎其澤者振徳之華悄然
而深思者所以周其變沛然而大肆者又将暢其葩
是皆丗之所知也至扵困而亨窮而㤗齊喜戚扵夢
幻棄利祿猶泥沙吾欲從而䆒之巳莫辨其津涯况
可得而賛耶
　　余三十年間兩賛叔能之像辭各異焉以見叔
　　能年既髙而徳愈進也因令侍史并書之前翰
　　林學士金華宋濂記
志慮髙潔秋水寒潭器局嚴慤峭壁危巖峻不可踰
静無弗涵是謂徳人為衆之詹
　　　　　　　　　　　義門鄭濤敬賛(元太常禮/儀院博士)
懿兹臞仙金華之英造道自得脩辞立誠持樂之和
秉衡之平出䖏翛然風月同清
　　　　　　　　　　　周伯琦(鄱陽人/元翰林學士)
温温乎容貌之可即抑抑乎威儀之有㜫跡雖寄乎
朝著而與充詘者殊科志常慕乎山林而與矯崛者
異軌長松之隂消摇曵屣人殆疑其為遯丗之逸民
而不知其為抱道之君子吾甞觀其飭躬而操踐端
實纉言而論著宏侈可謂其行則儒其文則史者矣
　　　　　　　　　　　楊翮(金陵人)
仁義爲飭身之本忠信爲奉國之基彂爲文章其聲
也希天将以斯人鳴太平之盛必使翔而後集覧徳
輝而下之若人也其視時爲去􁂗而以道爲樞機也耶
　　　　　　　　　　　陳基(臨海人)
安履其素不傲以肆志廓通其變不苟以阿丗夐乎
蚤歲之芳華藹乎前脩之氣味人方睹紫芝扵眉宇
之間吾将求叔度扵言論之外也
　　　　　　　　　　　胡翰(金華人)
蕭蕭乎氷雪之姿濟濟乎山林之服萃和氣以中充
藹髙標而外肅雖著𫐠之富有年于兹而進脩之功
惟日不足庶㡬儒林文苑之間継昔賢之芳躅吾安
得爲之執鞭叅翺翔而追逐
　　　　　　　　　　　王禕(義烏人/翰林院待制)
仙華之峯欎乎蒼蒼儲英孕靈粲然文光偉才賢之
迭興接踵武而相望有羙君子粹如珪璋言若不出
口而其文則有千里朝宗之勢貌若不勝衣而其志
則有百錬不折之剛玩天機之流動集藝苑之芬芳
觀其用心盖将追古人而頡頑者也夫身之退者徳
必進跡之晦者名必揚造物者既俾若人以絶出之
長則必使之鳴　國家之太平和儀鳯之鏗鏘豈肯
置之扵山林泉石之鄊也耶
　　　　　　　　　　　吴沉(蘭溪人)
皥皥温温如三春曦是公徳容之腴炳炳彪彪如㤗
山芝是公文藻之輝此固足見其著外之羙而不知
其中自得之妙殆将追孔孟而爲師是以操七寸之
觚以開䝉蔀扵學苑破萬卷之書而獵精華扵道機
盖不屑扵嗣人藝士之爲而直欲由伊洛而遡泗沂也
　　　　　　　　　　　鄭淵(浦江人/元月泉書院山長)
神清氣温乃道之充學淳行卓為士之䧺瑟彼和氏
之壁勁㢤繁弱之弓或出或䖏與時卑隆紀甲子見
趣捨之正考春秋窮茟削之工丗之人皆以窮逹為
得䘮而不知其特立獨行契古人之髙風
　　　　　　　　　　　張士諤(永嘉人/浦江縣儒學教諭)
九靈先生捐舘之八年伯衡過其鄊邑從其子禮拜
其遺像追為之賛曰
緒接二戴之後道探兩漢之上卓爾為人中之英隐
然負海内之望威儀文采尚莫能髴髣精神心術矧
可以名状其䟦渉道途也類子房之報韓其徬徨山
澤也猶正則之自放丗今若山斗之共仰公遽駕風
霆而長徃後死者之瞻遺像安得不慨斯文之将䘮
也歟　蘇伯衡
温乎其容維徳之充粹乎其文維學之純斯丗之人
斯丗之珎吾将與歸非公其誰
　　　　　　　　　　劉中(臨安人)
其容粹然其心靄然其文沛然非髙視物表以樂其
天者乎是宜論道廟堂之上唱道為儒林之先胡為
而遯世頋嘯傲乎風烟然身遁而名随聞之者亦興
起而慕焉
　　　　　　　　　　　烏斯衜(四明人)
直而温寛而栗䖏事雖蕳殊無傲色志乎聖賢之學
充乎君子之徳廓然有容卓爾有立䆒千古之淵微
為一丗之矜式行當彂揮所藴以見扵世豈容深䖏
髙遯扵泉石也耶
　　　　　　　　　　　徐元(蘭溪人)
才可以濟民而位弗稱徳可以厚俗而時弗容是造
物之嗇扵公耳然宏辞偉論所以宣人文昭聖學而
垂扵無窮者又不可謂不擅其豐也
　　　　　　　　　　趙友同
𬒳山野之裳衣懐琬琰之文辞其充然者豈從人而
贏縮其退然者亦與道而委蛇放乎丘壑襟韻之夷
曠視㓜輿将何用扵當丗出乎埃壒神情之散朗歎
叔夜不可得而同時
　　　　　　　　　　　黄賔(豫章)
冲然而中虚脩然而外頎将用于世也其才良其行
羭或困于時也其神完其體紓若人者寔廊廟之具
匪山澤之臞盖其扵學也深得虖道之妙詎丗俗之
可窺雖摛文弄藻嘲風謔月特其緒餘要當與秦太
虚黄庭堅並駕而齊軀者矣舎是之外則非吾可得
而知也㢤
　　　　　　　　　　　姚廣孝(姑蘇人/太子少師)
萃乾坤清㳤之姿無山林枯瘠之氣其出也石渠天
禄固争睹蒼梧翠竹之英標其䖏也苑屋石田未必
减金馬玉堂之髙致湛盧之劒匣蔵則風雨時鳴琬
琰之碧玉藴而山川增麗嗚呼浦陽人物耳目之所
接者若容州文學之風雅遺音蜀山居士之咸韶
帝制至扵金㫪玉應交振而錯陳則長薌山長後先
而並丗率皆騎箕跨尾而神㳺乎上玄鞭霆馭風以
歴覧乎無際然則狂瀾砥柱之障誰復任之而九鼎
一絲之懸􁏠其可畏前軰之所作成後生之所期望
惟君與宋景濂氏而已
　　　　　　　　　　　趙良恭(蘭溪人)
　　　祭文
　　　　祭雲林先生文
斯道與宋俱遷南東文獻卓然婺為之宗各尊所聞
丕緒大統風行日臨山立海涌有元之棄耆老淪亡
惟四先生揚其末光懿文太史事
明天子長山華川内外鼎峙惟九靈公逺跡自蔵嬉
㳺物表不耀其章譬諸寳噐致用先毀頋瞻四傑䘮
其三矣幸公尚存為學者師孰是寡佑一老不遺自
昔聖賢莫不有死死有可傳禍福同軌公之表著實
可不磨視彼區區何足少多前有千祀後有萬丗百
年之間盖不必計人囿大化如氷在川成壞斯須烏
可控搏有盡之形歸諸造物其無盡者終古不沒得
失之理公巳無疑我獨何悲傷道之微星辰在上河
嶽在下孰扶其衰尚徯来者嗚呼哀㢤
　　　　　　　　　　蘇伯衡(金華人/翰林院編脩)
　　　　故九靈先生戴公墓誌銘
九靈先生既殁之二十八年次子樂述其平生行實
来
京師授友同曰先君捐館巳乆而墓石未銘樂年且
垂老恐一旦溘先朝露是終無以暴其懿羙于丗子
扵先君為内姪又甞有師弟子之分知先君者莫若
子也銘烏忍不為友同拜且泣曰是故友同之夙夜
不遑自寕者第念先生乃一代名儒冝託諸能言之
士以垂不朽今旣乆而未有所屬尚敢以愚陋辞㢤
遂叙而銘之先生諱良字叔能姓戴氏其先杜陵人
十八丗祖昭唐咸通間任淛之東道五部兵馬大元
帥平南節度使銀青光禄大夫檢校太子尚書令仲
子堂始遷㜈之浦江好馳馬試劍故名所居里曰馬
劍厥後子孫日益緐夥樂善業儒為縣之望族曽大
父諱錫大父諱濤父諱暄皆隱德弗耀先生天資警
敏性至孝母劉夫人病日侍湯藥抱持寢興衣不觧
帶者餘年㞐父母䘮哀毁㡬不能生每遇忌辰輒嗚
咽流涕䖏兄弟傋盡恩愛長姪恭早䘮父敎之踰已
子早従烏傷朱震亨先生習醫業後以其術大顯于
時官至太毉院使皆先生力也生平嗜讀書雖𥘉寒
盛暑恒至夜分乃寐故天文地理毉卜佛老之書靡
不精䆒其㫖𥘉治經習舉子業尋棄去専力為古文
時栁文肅公貫黄文獻公溍吴文貞公莱皆以文章
鳴浙水東先生徃来受業門下盡得其閫奥與文肅
公尤親宻公之死為經紀其家持心䘮三年始歸余
忠宣公闕持憲莭過婺州聞先生善歌詩数相過從
論古今作者詞㫖優劣公欣然曰士不知詩乆矣非
子吾不敢相語乃盡授以平日所得扵師友者而先
生詩名遂雄視乎東南矣家居逺城邑朋㳺講習頗
囏即買地縣西結屋数十楹日與同軰討論濓洛性
理之微言家事有無悉置不問親黨或勸以营産業
為子孫計先生謝曰子孫貧冨非吾可知且家丗業
儒詩書之外亦不能有他圖也居無何起為月泉書
院山長後生士子接其風猷無不已踐履實學相勸
勉至正辛丑以薦者擢授中順大夫淮南江北䓁䖏
行中書省儒學提舉然時事已不靖無可行其志乃
携從子温浮海至中州欲與豪傑交而卒無所遇遂
南還四明四明多佳山水耆儒故老徃徃流寓于兹
先生每相與宴集為樂酒酣賦詩撃莭歌詠聞者以
為有黍離秀麥之遺音焉
國朝洪武壬戌以禮幣徴先生至
京師即日
召見試文辤若干篇
命大官予饍留會同舘名公鉅卿見無虚日甚或以
師禮事之旣而
上欲用先生先生以老病固辞頗忤
㫖待罪乆之一日感微疾即爲書謝諸親舊猶拳拳
以忠孝大莭為語迨疾亟召樂謂曰吾罪戾本深頼
聖恩寛貸獲保首領以死念無報効汝䓁幸自勉以
盖前人之諐乃為賢子孫耳語畢遂端坐卒于寓舎
實癸亥四月十七日也享年六十有七樂以道逺不
克扶柩南還乃擇地火化奉其骨而歸以是年十一
月十五日葬于縣南嘉興鄉西山之原配趙氏故宋
宗室梅石處士必俊之女有賢徳先公八年卒至是
合窆焉子男二人長禮本縣儒學訓導後十三年卒
次即樂今為本縣毉學訓科女二長適張琪次適倪
佐孫男八孫女三先生神氣爽朗羙鬚髯不妄喜怒
終日危坐無惰容與人言必吐露情實善誘掖後進
甞以所居在九靈山晚年自號九靈山人故學者咸
以九靈先生称之所著述有和陶詩一卷九靈山房
集三十卷春秋經傳考三十二卷蔵于家嗚呼先生以
盛年遭丗多故晚遇
聖朝而進扵老病故終身莫克伸其志然志雖不伸
一時而文章之鏗鍧炳耀所以光前修啓後武維持
斯文而振其遺緒者固自足伸扵永乆也銘曰
身之彊也時則巳非時之逢也身則巳衰韜英歛華
大昌厥後辝雖不獲薦郊廟而亦有足樂扵山巔水
涯嗚呼先生之髙也豈後人而無知
　文淵閣修書官修職郎本毉院御毉門生趙友同撰
九靈山房集卷之三十終
