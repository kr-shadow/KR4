#+TITLE: 北遊集-宋-汪夢斗
#+DATE: 2016-06-11 12:25:05
#+SOURCE: github.com/kanripo/KR4d0385 master 6e4c429a                
欽定四庫全書　　　　集部四
　北逰集　　　　　　　别集類三(宋/)
　　提要
　　　　(臣/)等謹案北遊集二巻宋汪夢斗撰夢斗
　　　　號杏山績溪人景定間以明經發解江東漕
　　　　試授承節郎江東司制幹官咸淳初遷史館
　　　　編校與葉李等議上書劾丞相賈似道李等
　　　　坐罪夢斗亦遁歸宋亡後尚書謝昌言薦夢
　　　　斗於元世祖特召赴京卒不受官放還是集
　　　　乃其北逰紀行之作中有見謝尚書詩云正
　　　　須自愛不貲身盖不特律己甚嚴即其以道
　　　　義規昌言亦可謂婉而嚴矣惟是上故相留
　　　　公詩註謂公入朝不屈稱前正奉大夫攷夢
　　　　炎以徳祐二年降元時為世祖所鄙又曾勸
　　　　殺文天祥安得有入朝不屈之事集中又有
　　　　南園歌為呉潜竄循州而作詩末附数語云
　　　　履翁再相力言奸邪誤國数事理皇竟不能
　　　　平會似道以江上肅清之報徑達禁中上遂
　　　　罷潛相明曰乃以似道奏付外考宋史似道
　　　　江上肅清之奏在理宗景定元年三月乙酉
　　　　之前呉潛之罷在是年四月己酉若如夢斗
　　　　言是于己酉之明日始以似道奏付外則上
　　　　距四月乙酉前將及一月是時朝野方以荆
　　　　鄂為竒功乃捷書到禁中一月始布於外與
　　　　情勢尤有未合或其後人掇拾遺稿不免以
　　　　贋本竄入未及致詳耶又杏山摭稿数條乃
　　　　後人所集夢斗講學之語原附集末今亦仍
　　　　之焉乾隆四十六年十月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
北遊集原序
右詩凡若干篇合為一編曰北遊集是嵗己卯春正月
戊辰如京冬十月丙申歸里舟車幾行萬里客食二百
七十日自呉適楚入宋入魯入齊入趙以達於燕出揚
歴徐歴青歴兖歴豫歴冀乃至幽由江南經淮南河南
以趨河北識太行常山渡江渡淮渡濟蓋禹貢九州所
履者六星紀十二分所經者七唐十道行者四五嶽見
其二四瀆雖不曾渡河亦涉其流可謂北遊也已天時
之寒燠地里之險易人情之媺惡物産之豐儉風俗之
醇駁雖不能盡知有所知隨而筆之目為北遊日誌至
於悲傷懐感憂懼愁嘆不能自己又每見之詩與夫見
人以詩為贄以及白事述志皆不能無詩初亦雜録之
誌中或謂冗長不雅觀因别為此集亦目為北遊非無
意也余生於南自少至長冉冉老矣而未嘗得至於南
之極岷峨在吾輿圖而生平未嘗西行東至雲間見海
矣自以為東之極今天下東必至登萊才為極足亦未
至而北乃直至秦長城下則此遊可以為北之極且以
余有生時言之北至淮極矣借得在全宋盛時北亦止
極白溝耳今踰淮又踰白溝信乎此遊為北之極也吁
其亦可喜也夫其亦可悲也夫集中題意未盡者與日
誌參考乃可互見新安汪夢斗序
欽定四庫全書
　北遊集巻上
　　　　　　　　　　　　宋　汪夢斗　撰
　詩
　　旌徳道中即事
天氣才晴便不同輕輕拂面有和風溪邊春事關心處
楊柳深青杏淺紅
　　涇縣琴臺
石臺突兀倚晴空一帶春江瀉玉虹千古佳名喚行客
騎魚何處訪琴公
　　當途道中社
鵲信占新霽朝暾起樹東春衫欺客冷社甕憶鄉紅溪
長杏花水路蒸蘭草風午飱羮枸杞扶弱有神功
　　過江陵鎮登秦申王墳讀决策元功精忠粹徳碑
　　文有感近事而賦
力成和議得休兵痛罵猶煩諸老生拘執行人招覆滅
幸逃誅死罰殊輕
　　金陵上王煥卿提刑
英蕩觀風下帝旁六條察吏立臺霜中原自古聞王猛
一道而今有范滂園館日和歸燕樂江城春透露桃香
公餘無限離騷興故許吟人拜下牀
　　奥屯周卿提刑去年巡歴績溪囘日有詩留别今
　　依韻和呈
皇華曾為歙山留笑殺揚人汎汎舟偶話後天非定位
懸知此輩固清流一燈雪屋蟲聲細疋馬晴川草色秋
倚杖儒宫橋下水夢魂須憶舊來遊
　　金陵僦舟渡江至儀真登陸(舟中口/占六首)
風冷知日落水寛得天多金陵懐古句絶唱是西河
寒波白似面逺岫劣於眉江上無多作淮南正要詩
事以詩書立國惟仁義昌當年衣帶水元不管興亡
舟人忽驚問春事已平分江水浸鈎月晴空横疋雲
風順㠶心飽潮平櫂尾收擁書人自卧一息到真州
天圍春漲濶水展夕陽紅己是淮南客常吟江左風
　　清眀
他鄉逢冷食故國隔長江薄雨膏猶膩落紅香滿腔客
遊如夢醒愁事被春降正説揚州鶴俄來雪一雙
　　枕上漫成
偶涉長江向北來時寒江北較花遲一春十日九風雨
百嵗半生多别離佛刹疎鐘催客睡酒樓戲鼓撓人詩
幽燕尚在黄雲外僂指何時是到期
　　次韻陳孝先制機論學(名應子號/月觀道人)
詞章記覽固虛文兀坐枯禪亦異聞萬事當如爐上雪
一心莫起鏡中雲知行互進方為學理欲相參及早分
吾道但從平實看求之空寂便紛紜
　　寳應城北門外登崖散步
夾道繁陰千步強支笻聊當踏春陽野花不識興亡事
故故撩人為送香
　　山陽寄陳月觀
悤悤分手向天涯便憶髙齋聚首時遶榻圖書春睡醒
一燈風雨夜談遲幽州此去三千里行客當歸六月期
牎枕那堪秋思澹瀹茶細與説相思
　　風㠶夜汎清河
風飽晴川十幅蒲月眀乘興泛玻璃舟人生路須加謹
却道今非比舊時
　　舟次比屋
當年圖上看中原欲渡長淮夢斷魂今日絶淮載詩去
輕舟已自入桃源
　　桃源縣過雀杼鎮即事
草舎三家市蘆林半里城灘乾去船澁溪浄露沙眀鳥
跡不見過蚌胎隨處生水心石人立遥望似相迎
　　舟中與安道手談遣日
日長消困共枰棋適興何須苦用機舟窄不妨眠對局
暑輕已覺汗沾衣身如禪定一榻上心似遊絲千里飛
何似清吟發天籟精神疎暢肉生肥
　　夜泊宿遷上流
舊國當年濶暑風今日生舟囘溪幾曲人卧月三更
　　下邳永豐橋舟過其下有感(下邳即/下圯也)
博浪沙中擊副車却來跪履受編書欲從圯上尋黄石
今有何人孺子如
　　呂梁洪讀宣和碑
水落石多舟去遲亂河西渡讀殘碑三亭二閘依然在
那得安流似舊時
　　彭城有感
河邊不見舊黄樓緑暗荒城四月秋風捲黄沙塵拂面
有人尚憶老坡不
　　弔后山
生平不肯見王公蒙被清吟道自尊寂寞彭城非昔比
風流何處覔曾孫
　　夜宿黄河
輕舟自挽上危灘不見黄河古水津天上三更下弦月
夢中萬里異鄉魂苦無濁酒澆勞役喜有清颷濯暑袢
曉起掀篷眀望眼蹇驢載鵲過前村
　　沛縣道中
謾著青鞵過小灣偶然清暑變輕寒山行却似江南景
更有羣鵝浴碧瀾
　　漢髙祖歌風臺
擊筑長歌意始真斬蛇元是感鄉人大風不起人非昔
臺下滔滔泗水春
　　沛城北有伍員廟碑露立荒郊有感
呉若未亡齊未寒辭人微意寓毫端當時借為胥祠發
似誚諸人訃契丹
　　東行魚臺縣界初聞鶯(時立夏/八日)
新緑陰陰夏氣清犢車穿入别村行家山今隔幾千里
始聽春鶯第一聲
　　登魚臺讀唐梁至金人碑有感
石臺突兀鎮荒雲廢寺淒涼石有文魯國遺風無彷彿
矢魚以後幾紛紛
　　眀發魚臺至古城或云即舊濟州未詳
箕斗澄暉缺月升茅花夾轂雪中行曉風凛凛寒城冷
濠裏荷錢無數生
　　車行濟州道中即事
客裏休歌行路難未容歸夢遶江南荆筐蔽弩人媒雉
桃葉懸門女飯蠶故國山河今尚在殘春道路暑先酣
新詩收拾中州事歸與鄉人細細談
　　汶上縣西門外有梁王彦章廟金人泰和中重修
　　廟記存
鐡鎗戰死後梁時消得金人為葺祠近嵗江頭幾符節
過來須也讀殘碑
　　東平府登飛雲樓啜茶
過樓懶上最髙梯為愛茶香試上嬉簷外衆山供逺碧
却思鄉景下樓遲
　　道過茌平縣感馬周事
卧駕驢車入博州青山淡淡夕陽愁翻思故國今何在
枉抱忠肝似馬周
　　髙唐州戲作
錯賦巫山十二峯西南與北偶名同便饒真是陽臺路
行雨才收夢亦空
　　道中不見山水
有山無水山枯槁有水無山水汗漫此處無山亦無水
風砂捲地鼻生酸
　　過御河有感
轉漕東南由汴力此河今日力猶多隋疲民力亡天下
却為他人浚兩河
　　景州道中
驛路車聲軟斜暉雨脚收柳陰家曉鵲桑椹醉春鳩
　　雄州北城外過白溝河
手斧當年自畫河聖人微意不求多如何王蔡忘前事
可謂貪他却著他
　　道中渴水
轆轤無處汲甘泉惱得相如肺疾生憶著江南山裏路
時時一酌骨毛清
　　曉入涿州界看太行山
曉風刮骨似嚴寒漠漠吹沙塞鼻關卧入范陽元不覺
醒來忽見太行山
　　連日曉行就車擁衾不得卧
處處風吹碧草生流星時渡絳河眀上車却欲補殘睡
無數樹陰啼亂鶯
　　宛平道中即事
驚心卵石礙劈面老沙吹越見天濶處不見雲盡期
　　入都門漫賦
粉圍萬雉拱宸居新邑由來草創初省署朝衣雜貍鼠
市㕓人跡混龍魚望時已近行難到在處皆寛住似疎
草舞南風半黄碧客牕幽坐恰便書
　　簡鄉人丘同知舜臣
不愛一身死以全千里生羣言更廉潔此事甚分眀心
白天應見官卑自莫争于公厚陰徳尚欲子孫榮
　　見禮部尚書謝公昌言(號敬齋/蜀省魁)
曾將鴻筆冠羣英自是峨眉第一人執志只期東海死
傷心老作北朝臣叔孫入漢儀方制箕子歸周範已陳
(闕/)　　　　　　正須自愛不貲身
　　經行舊城過宣聖廟欲看石鼓不得入
牆院人家少市聲髙槐古柳緑初新陰雲猶閣西山雨
城郭常吹東海塵杏頰簪花紅照樹蟲絲羅巷晝窺人
岐陽石鼓無由見深鎻儒宫碧草春
　　端午
辜負昌陽酒一盃異鄉節物苦相催榴花未見已夏半
梅子空黄無雨來下士蜀皇不復産愛君屈子有餘哀
江南儘自多魚米好趂涼風及早囘
　　無題(二/首)
磵邊竹樹絶幽香燕坐雲根寫洞章馬上行人重囘首
只知草軟卧牛羊
海風吹上一天秋獨卧扁舟自在流傾盡酒壺人已醉
却横長笛荻花洲
　　上趙簽推(二/首)
名父由來産哲兒一門忠孝藹芳菲自從藩府馳朱轂
久缺庭闈戲綵衣兵筦少淹當遂相樊川已得未容歸
魯公居外周公内清夜相思魂夢飛(公盡得杜牧樊川/故墅浩然有歸志)
我本郎君屬部民今朝堂上拜靈椿閑閑而後無名手
寂寂之餘有此人千里家書常訓子一言心事在禔身
仙翁若問吾州政萬碧樓空不染塵(閑閑中原故趙禮/部有時名北方宗)
(之家有萬碧樓/夢斗曾為作賦)
　　富春方史君萬里與之别七年矣離亂之後不意
　　得聚首於此一見道舊有感(三/首)
兩邊髯鬢雪交眀一笑何期在客京此㑹向來隨是夢
相逢喜定却還驚清吟自足配嚴瀬(𤣥英先生/配食釣臺)狂語常
憂沈石城(宗人台符事/見江南野史)我定先還故山去先生恰有北
燕行
少年紅燭照銀巵頗憶沙河共客衣今説宣威麟可佩
争如華表鶴來歸秋香歙浦秔先熟春早祁山筍更肥
茗飲蕭齋客見過舊遊談塵雪霏霏
衣冠屈辱但長吁為笑吾徒事業迂無救於亡焉用相
不知所任正非儒(北方誤以逆賈為儒而/亡國不知賈非儒也)天初生摯意
有謂人獨存箕道未孤迓續斯文難别諉願𢎞正學福
寰區
　　暑中
謾説江南暑欝蒸渠知此處烈於焚團蠅對面如樓子
蠆蚤侵肌似錦文病瘦帶圍寛一尺事荒才思退三分
夢魂自有清涼處還看冰衣水皺裙
　　書感
驅馳萬里且歸休三十餘年只漫遊已死舒何呌不起
霜松雪桂一山秋(徽學近年惟舒公璘何公坦大有功/於學夢斗在學時松桂甚茂今閫剪)
(伐/矣)
　　丘舜臣遣人還鄉托以家書時六月望因走筆寄
　　主學胡君及士招學正諸同舎
夢亦何曽渡白溝今朝却作等閒遊横雲鶴倦性猶野
嘶雨蟬哀信已秋此事欲知詩儘有西園才説肺先浮
歸途亦及中秋月乘興同登何處樓
　　安道改授休寧尹令郎仲坦祁門尹再成小詩
父子雙飛對對鳬弦歌聲接倚州閭身同華表歸家鶴
夀介庭闈潑甕蛆薯斸率山寒玉挺筍披閶水小犀株
羮餘親釡應分餉為攪饑腸幾巻書(休寜山藥祁門竹/萌皆吾邦珍味)
　　城中將相第宅樹之以木殊多茂盛因憶家園有
　　賦
屋頭花竹已成林奪與燕山萬里心帝里雖云多勝宅
何須底事覔清陰
　　七月五夜枕上漫作悲秋一首時痔下猶未愈
楚客悲秋已自愁況於客病事悠悠金燈對我吟清夜
苔研賺人空白頭猶許存名參釋老那知有道本伊周
風翻木葉露初下笑指家林歸去休
　　巧節
新涼遡晩風一笑偶相同有景如荒野無雲障太空涓
涓渠水緑樹樹蓼花紅星㑹俄已過風光歎轉蓬
　　羈燕四十餘日歸興殊切口占賦歸(八/首)
朝來收拾掛風蒲肯效當年賤丈夫尚有耕廬寄汾曲
豈無卜肆在成都荷移涼意歸紅蓼竹讓秋聲與碧梧
寂寞南朝亡國恨當時為不用真儒
水畔斜陽萬馬行柳邊殘雨一蟬鳴催人老去何忙甚
覺我新來太瘦生不死雖然如管仲有生終是愧淵眀
商颷愈𦂳歸心切莫把詩書博惡名
士節陵夷久可憐謂宜作氣一時伸恰求諤諤廷中辯
亦似厭厭泉下人身死首陽名不死家貧陋巷道非貧
世推五運今何運歸去何如老海濵
三間小屋枕山邊一縷沈烟謝老天康節雖貧猶自樂
希夷當亂只髙眠道非日用常行外心在吾身未有前
歸去重參教透徹何須更用羨神仙
身到嬴秦古塞垣茫茫禹迹故皆存近來粤客通南貨
舊日燕人祭北門治極漢唐猶駁雜功侔禹稷有根源
紀綱法度於何是歸醉牀頭老瓦盆
留連荒邸況栖栖席地跧蹲四體胝飲量素慳愁對酒
殺機元淺倦招棋相傳帝統須求正莫使王風久下衰
歸去林間洗雙眼暮年要看太平時
世道茫茫未解憂新涼行色且歸休四年擾擾春如夢
五袠駸駸老轉愁禹貢九州行半矣周家十亂有人不
浣紗雲冷徽山月不佀林間樂一丘
商量何必又商量休笑吾人議論長事欠剸裁多積壓
心猶疑忌少擔當無由把袖舒衷憤空負懸弧射四方
只恐秋風破茅屋急歸爛賞木犀香
　　次韻效都堂薫風詩
輕颷鼓入五弦琴都是重華育物心唐殿微涼只専嚮
何如四海共清陰
　　問候趙簽推
龜疇五福屬鴻儒夀骨清強病應無要識維摩今示病
當知洓水本來癯心從空想塵無染念到忘時氣自蘓
此説雖非儒所道於中恐亦有工夫
　　送江東李宣副之官建鄴
田里創殘疚正深望醫起死息呻吟神功那用千金藥
妙處都由一寸心劒外空遺喬木望江東將有憇棠陰
十分存省新甿了歸轉洪鈞普作霖
　　八月十四夜月食
盡日陰雲蔽太虛夜深却見太陰虧老天故露妖蟇惡
要索盧仝寸鐡詩
　　寄安道
世儒多誤入旁門黙坐求心謂道尊知不兼行無實力
體非有用是空言窮探天命理為主盡得人彛性自存
寄語寒氊分鄭老待提此話破昏昏
　　風起揚埃如天舞
巻地飛埃逐曉颷盤旋曲折勢飃䬙筵前舊説囘風舞
今見娉婷楚女腰
　　别左司杜郎中
相見悤悤即吿歸江南魚米儘堪娯樹林浩有秋聲老
客路誰憐月影孤班序自還君富貴齋居猶著已工夫
他時重㑹無他説敢問於仁已近無(左司有堂名近仁/夢斗曾為作銘)
　　簡楊治中
當年北騎壓杭城奮起渡江尋舊盟本擬鄭僑成好去
寧知徐鉉播文名從班真是覺來夢别駕猶如退步行
上介尚能分閫去不應班爵獨公輕
　　别方萬里
異鄉成邂逅却是受恩深白雪千絲髪青山一掬心夢
殘横老淚悲極輒髙吟此意都相似鍾期合鑄金
門外桑乾水我行君尚留話長見恨晚情苦意如秋此
道今垂絶何人可與謀臨行重分首吾教尚多憂
　　柯山趙公屢更麾節多在浙東西皆有美政徳祐
　　正為浙東憲入景炎猶為閩浙招捕今被召入覲
　　從行幕客則呉元鎮與朱景日武博景日向在上
　　庠亦辱識此來所館相去差逺至是出舊城方能
　　報元鎮謁併言别故就訪景日不遇却因得見招
　　捕公䝉謙接元鎮訝其無詩為贄口占三首奉呈
　　資一笑(元鎮呉安朝/景日朱升)
淒涼路入古神州況復驅車渡白溝蜀主未能重造漢
商孫不免亦侯周九重注想聞猶吿五事開陳動冕旒
耿耿胷中有餘意西山老碧不勝秋(是日有㫖召對/公上江南五事)
遺愛曾留浙水濆北方正自素相聞長途賡唱多名筆
舊府賔僚盡富文往昔知音有呉季從來難吏是朱雲
聨鑣向闕成嚴覲拜得恩言定不羣
當年不得拜前呵相遇今時可奈何病骨已愁飛雪早
衰年敢謂見天多既無上策裨朝論惟有東還聽壤歌
出處從知元有分忍言兼善脱槃薖
　　上故相留公
蒼天有意不能違行邁心摇賦黍離弼既遭艱尋罷政
質如在位必遲疑身逢今日多休問事在當年偶少思
緣是庚申輕放入力争不似甲辰時
眀倫一疏筆如椽痛掃凶邪四海傳故使北人騎屋望
時聞南面獨班宣雖言上眷尤濃甚只著前衘固愴然
舊日恩堂炊已熟夕陽敗柳奈號蟬(公入朝不屈止/稱前正奉大夫)
　　留示逯雲甫秀才
萬里舟車要覔詩衰年忍負始來時未成班氏兩京賦
僅見韓山一片碑歸信正須傳鴈帛秋風不為憶蓴絲
今朝再渡桑乾水月朗風清誰繫思
遺山諸老號儒宗竊與余懐正不同了得髙吟猶小技
窮知實理是全功生民皆本詩書出宇宙元包性分中
來此無人同我意拳拳望子革頺風(遺山中原故詩/人元好問也)
　　車出范陽界望太行已不見
又别太行去征衫浥淚班仙游在北岳騷興滿西山世
換碧如古雲收意佀閒(闕/)
　　雄州囘陽栁在城南郝庄有碑
敗柳能消藥一圓鵝黄裊裊復春妍世間真有囘陽事
却道枯骸不解僊
　　連日車行風寒
不奈淒風透敝裘髙眠車上被蒙頭自憐病骨生來弱
莫恨客途寒可憂雅操素持四不出狂吟且和二冝休
家鄉才喜清無暑露下芙蓉一院秋
　　貝丘道中看王莽所塞黄河舊迹
從來四瀆各入海㡳事黄河今亂淮新莽智欲出神禹
坐令四瀆名實乖
　　東平道中追思來途
去時薫入五絃琴絃上繁陰暑氣侵寂寞荒村驚葉落
又驅雙轂過龜陰
　　九日前一日過東平城中見賣糕有感
獵獵霜颷颭菊枝盤中粉餌趂時炊承平節物今猶見
却憶劉郎舊欠詩
　　汶陽重九
燒燈纔了客天涯秋過重陽未到家自歎滿梳搔白髪
不堪好酒對黄花折腰肯使羞元亮落帽多應罪孟嘉
寂寞汶陽溪上路寒風拂柳晚陰斜
　　濟州至魯橋鎮即事
過了潘郎一句詩塗中風雨尚垂垂少人耕處地最濶
多日陰時秋更悲山向近來青淡淡樹因逺看黒離離
魯橋有水租船去眀眼先朝一片碑
　　眀發魯橋鎮舟行
泗水阻小艇孤汀恰水生(來時孤汀無水/舟故不至此)一炊雲外熟
雙櫂雨中行衣醭梅天潤蓬疎臘月清江南稍有侣鵲
報曉來晴
　　舟次耿山喜霽
曉來乘雨過留城屈指徐州一百程到得耿山程已半
雲收特地放新晴
　　向曉風順掛帆
頑陰破處見秋空十幅枯蒲飽晚風驚得野鳬連族起
蓼花兩岸獻生紅
　　睡中過彭城
驚殘曉夢語啾啾頻喚移篙看石頭已過徐州元不覺
依前不得上黄樓
　　重題吕梁洪
新安江最險此險越艱難亂石紛如錯涓流曲若環危
争分寸地只在折旋間何佀平夷了輕舟利往還
　　月夜舟行晚發吕梁洪下近更餘至雙溝
熒起長庚落霽空秋意寛(昏時金未落火已大眀火/躔婁胃間金躔心尾間)水
光涵月白霜氣挾風寒舟取北為近川流泗最安鴈聲
重嘹唳莫是夜將闌
　　舟過桃源至下流近申刻舟人欲取小清河出淮
　　謂可省路四十里既入小清河乘潮亟行舟去如
　　駃次早已至山陽
前來不得由捷徑今日才能據要津水趂晚潮勢殊順
岸陳秋緑迹相親因知客路無多日喜到家時恰小春
曉絶淮流却扶杖逢人便謂即鄉人
　　易舟泛䢴溝有懐來塗
過得淮來便是家沿流草樹尚芳華幽燕囘首黄雲外
想見寒風舞雪花
　　維揚見陳孝先制機辱授館因呈小詩見意
倦客秋帆歸較遲亦聞采藻魯侯池不煩下榻眠髙士
寧復登樓卧小兒病菊耐霜癯佀我寒風吹面鬢如絲
君非能出不能處心事相同因得知
　　呈隆興總管王都水友直
南朝舊名族貴盛數諸王亡國恨何極餘生計尚長風
流豫章守人物水曹郎客裏吟尤苦秋江卧夕陽
當日鳯臺下鹿鳴同著鞭魚龍既懸絶鷄犬竟難仙危
葉愁霜病寒花紛晚妍幽牕論舊事客抱固淒然
　　揚子橋
又撑舴艋下䢴溝霽色横空宿雨收已入伊婁河裏去
來朝穏穏飯真州
　　渡江至龍潭即事
敗蘆衰柳落江隈才見黄雲接畮堆舟趂瀾狂斜入浦
帆因風飽不依桅青山數閲世興廢白鳥静窺人去來
地暖江南未吹雪小春天氣正尋梅
　　竹篠村店肆筆
西望武昌東夏口下窺鐵甕固依然英雄争戰幾編史
狂客浮遊一葉船把酒臨風懐古處題詩記我過江年
謾言足跡半天下未必詩名所在傳
　　上宣副定甫十二韻
建鄴古都㑹東南氣勢雄宣流分漢使禮樂有周公自
是通儒術元非急治功一江秋色外九郡月眀中雲澤
遍田里聲華徹昊穹藩方小盤薄廊廟即春容力可安
燕祚學能傳孔宗經綸方寸起勲徳古人同妄息五官
寂靈存萬慮空井寒那起浪木静不驚風定者心之主
行兮用以充蒼生望霖雨寧久蟄泥龍
　　送宗人熈甫入都
栖栖我輩只如斯壯矣如君百倍宜若是胷襟合西豹
未應位置下丘遲(二姓借用丘/遲指舜臣)波涵鴈影日欲落霜浄
蟬枝風亂吹一路盡皆懐古處任城多有漢時碑
　　登雨華臺讀馬華國碑
寒江如夢夕陽斜休笑諸賢誤晉家雨打風吹碑已泐
英辭空自雨天華
　　呈金陵教授陳宜之鉞前進士三人居慈湖
文物依然故燕園扶持云是有師門(闕/)花似醒醉夫夢
頖藻如招騷客魂門户固緣太丘重鄉人素仰后山尊
曹溪一滴西江漲欲乞開堂舊偈翻
　　題鄉友葉景星號洪堂因所居之村而名
心胷欲閎肆意氣要恢張力可𢎞吾道方能大此堂簾
開(一作/寛)容燕入庭濶受花香於以警為學非惟志故鄉
　　當塗轎行口占
筍輿咿􁲆亂山隈擁鼻清吟當探梅我已少知憂責少
人皆喜慰逺鄉囘樹猶緑暗知霜薄雲漸紅深欲雪來
自説江南好風景江南尤更有竒才
　　南園歌傷呉履齋舊景
寂寞南園今如此主人一斥循州死南園如此未足悲
宗周隨歌黍離離丞相當年坐黄閣正是北兵渡荆鄂
不知宣閫有何功却以鈞軸遜狡童丞相身謀固已失
坐此謀失亡人國梅花嶺外羈魂哀薊門降王亦再來
南園池館不佀舊百花憔悴竹樹瘦不堪囘首望錢塘
宫闕傾頺禁苑荒鄙夫姦人如王蔡又無惠卿才可愛
丞相有見非不長而乃升之中書堂我行南園淚雨下
不免寒心怒欲罵不特要寫平泉詩更復要草連宫辭
嗚呼呉丞相手提雙筆巖廊上藝皇有訓垂日星非讀
書人毋用相博飲好色不肖子可以公台作邊賞履翁
之計早出此老骨不死椒花瘴西湖一碧無片塵南園
花草千年春
　右履翁再相力言姦邪誤國數事請必行之理皇竟
　不能平㑹似道以江上肅清之報徑達禁中上遂罷
　濳相眀日乃以似道奏付外然則似道之相豈履翁
　意哉余所聞如此因書於此
　　雨中曉行
馬上鷄聲黄葉村擁衾人卧閉柴門征裘塵土休煩洗
留取燈前看涴痕
　　寧川道中口占
緩兀吟鞍去鞭長袖裏垂烟分村逺近水見地髙卑風
𦂳鳥飛疾川寒魚上遲擁爐(闕/)　雪久已數歸期
　　入叢山隘見雪
天公有意相歸程曉起千峯照眼眀一白自能遮百醜
只疑風味太清生
　詩餘
　　南鄉子(初入都/門謾賦)
西北有神州曾倚斜陽江上樓目斷淮南山一抹何由
載淚東風灑汴流　何事却狂遊直駕驢車渡白溝自
古幽燕為絶塞休愁未是窮荒天盡頭
　　朝中措(客邸/有感)
人言樓觀似蓼陽巍倚太清旁便有二京賦手也費力
鋪張　客牕夢斷星稀月澹一枕淒涼舊日春風汴水
多少垂楊
　　人月圓
尋常一樣牕前月人只看中秋年年今夜争尋詩酒共
上髙樓　一奩眀鏡能圓幾度白了人頭良辰美景賞
心樂事輸少年遊
　　金縷曲(月夕賦前詞書畢/愴然有感再賦此)
滿目飛眀鏡憶年時呼朋樓上暢懐觴詠圓到今宵依
前好詩酒不成佳興身恰在燕臺天子一段淒涼心中
事被秋光照破無餘藴却不是訴貧病　宫庭花草埋
幽徑想夜深女牆還有過來蟾影千古詞人傷情處舊
説石城形勝今又説斷橋風韻客裏嬋娟却相佀只後
朝不見潮來信且喜得四邊静
　　摸魚兒(過東平/有感)
憶舊時東方郡東原儘是佳處梁都破了尋南渡幾遍
狐號鱔舞君試覷環一抺荒城草色今如許芳華舊地
曾一上飛雲歌臺酒館落日亂鵶度　吟情苦滴盡英
雄老淚淒酸非是兒女西湖似我西湖否只怕不如西
子秋欲暮要一看秋波又自催歸計休浪語待過江説
與髙車駟馬今是朝天路
　　憶古揚州(賀宗人熈/甫赴任)
選得官歸黄埃滿面難於奏賦眀光殿秋帆落日渡淮
來三杯酒濁憑誰勸　舊日佳詞自吟一遍緑袍不是
嫦娥剪紅樓十里古揚州無人為把朱簾捲
　
　
　
　
　北遊集巻上
欽定四庫全書
　北遊集巻下
　　附録
　(附/)杏山摭稿
　　績溪縣學舍冬至開講(丁丑十一/月新學)
邑庠既毁於㓂年餘未修近寓於西園西園蓋某先世
諸老從故侯蘓文定公論文講學之地今因其屋之舊
而粉飾之列為齋序召故學子相與摩習其中不以干
戈未息久廢詩書禮樂之教也此令尹大夫之意博士
奉以行之世變紛紜士失其職乃今簪紳朋來弦誦有
地博士君以書來道多士之意欲俾某分臯比半席而
質正所聞某草土餘生不得與於斯文而或謂講學與
仕宦不同古人遭囏可以不仕未嘗可以不學朱文公
遣其長子受之往金華從學時吕成公正在郎中公憂
中成公不以此故納之然則烏乎不可某自華亭歸跧
伏丘園無復斯世意遭時之艱勉強酬接亂定茍活己
非故吾矣承友朋之不鄙其愚也欲起於倚廬以先正
教子之事為勉然某終不能釋然而吾道不可使之晦
諸君之盛意不可辜輒以易之復紬繹其說為講義一
篇以納冀與諸君商確之以求無負於天地可也
　　復其見天地之心乎
天地之心何心也天地以生物為心者也天地以生物
為心當於物正生時可見何獨於復見之蓋物正生時
萬彚已盡發育百嘉己盡蕃茂天地生生之道發露在
外人皆可見矣不必言其見也此正月三陽泰二月四
陽大壯三月五陽夬四月六陽乾皆陽氣用事以生為
職之時易不言其見天地之心此也至五月一陰生積
而至於十月於卦為坤六陰極矣故其冰霜沍寒風雪
淒凍草木黄落禽蟲藏蟄萬彚百嘉之類若盡息滅矣
天地生物之心何由而可見乎雖然静極則動陰陽相
乘之機無一息間斷古人於十月純陰之時謂之陽月
以其一陽生五陰之下羣陰漸退一陽漸長於是沍寒
者可煦淒凍者可融黄落者可萌甲藏蟄者可振動斯
時也物雖未生而生之道已勃然不可禦此之謂復此
之謂見天地之心夫純陰疑於无陽至此冬至陽囘如
去而歸如失而得故謂之復天地之心不見於顯然之
時而隱然見於殺氣之中此是生物之幾如俗所謂掉
轉頭是也雖若不可見而實可見者也嗚呼天地生物
之心於復可見天地以陰隲斯文為心不亦於吾道之
復見之乎諸君徒傷世道之否宇宙閉塞賢人遯藏萬
象蕭條鄙詩書如故紙唾禮樂為何物將謂四教可廢
五常可泯六經可棄儒業擯於不用矣吾道剝蝕不殊
窮冬吁天地以陰隲斯文為心豈欲世之亂至此極乎
嘗考晉末衣冠陵夷儒者索然喪氣吾道剝蝕甚矣隋
王仲淹教授河汾著書立言諸儒生受業者不一吾道
亦如冬至之復矣唐興貞觀之治率其髙弟子為之然
則當晉之季吾道剝蝕真如純陰用事物生己息而仲
淹得以不死蓋碩果不食之象天地陰隲斯文之心亦
可見也諸君毋謂時不尚文時未及學遽自以為吾道
不振儒不足貴甘於自暴自棄也某竊謂吾道乃人生
日用常行之道斯民共由之而不知者本無晦眀本無
絶續時若晦矣而晦之中自有眀之幾時若絶矣而絶
之中自有續之幾若於其幾見得分曉便足以見天地
之幾既見得此幾是天地陰隲斯文之心便當於其若
晦者眀之使愈眀若絶者續之使愈續以仰副天地生
物之心則吾道將如冬至之復而春矣某又請論夫所
謂吾道之晦而必使之明吾道之絶而必使之續又何
為而可明何為而可續也蓋吾道非他所謂道勑天命
紀民彛之謂道耳其目有五曰父子有親曰君臣有義
曰夫婦有别曰長㓜有序曰朋友有信是五者天命之
性民彛之理所謂勑者勑此而已所謂紀者紀此而已
契為司徒敬敷五教者此也今也世事擾擾聖智未興
孰主張之孰扶持之孰綱維之有不汨其父子之倫者
乎然所謂有親者終不可汨也亦猶陰殺之中有陽復
之幾一念才覺為子盡孝便足以見本心復矣有不汨
其君臣之倫者乎然所謂有義者終不可汨也亦猶陰
殺之中有陽生之幾一念才覺為臣盡忠便足以見本
心復矣有不汨其夫婦長㓜朋友之倫者乎然所謂别
序信者終不可汨也亦猶陰殺之中有陽生之幾一念
夫義婦順長令幼從同門合志便可見本心復矣天命
之性民彛之理一日喪失人類滅矣非天地生物之心
也至此而復之乃天地之心也某於道未悉猶幸昔從
當世賢哲習聞餘論佩服家教此心之最靈最虛者不
敢以世變喪其本真如䕶寳珠如捧拱璧兢兢業業得
以不墜今冉冉老矣所頼以眀之續之實後生者之責
乃今承令尹博士君使與鄉之父兄子弟處習其舊聞
聖賢於道死而後已之言復有感於世運之變故拳拳
以勑天命紀民彛闡眀迓續斯道為諸君吿出治者治
此而己令尹大夫事也司教者教此而已博士事也學
者學此而已某與諸英事也其務勉以當天地之心
　華亭縣九峯書院開講
　　子曰古之學者為己今之學者為人
人患不知學既知學矣又當知天理人欲之辯六經不
言學字言學始於說命秦漢隋唐以來字義不明訓一
學字極是舛錯近來所謂儒者之學不過讀書作文沽
科第釣爵禄而已吁曾是可以言學此固非夫子所謂
古之學亦非夫子所謂今之學且夫子之時尚無所謂
讀書作文之弊而夫子已有為己為人之分何也朱子
之説未著諸老先生訓童蒙解學字必曰學者學先王
之道也何謂先王之道昔者帝舜使契為司徒敬敷五
教曰父子有親君臣有義夫婦有别長幼有序朋友有
信所謂道也所謂民性之本善者也學者學此而已夫
子之時既無近世讀書作文之俗學何莫非學乎此者
夫子何以又有為己為人之分然是五者莫非已也人
當以此五事為己分上事一有未盡則己分未盡是故
父子有親或有未親必求先覺所以有親者效而則之
至於必有親矣亦己分合當為者耳君臣必有義或有
未盡必求先覺所以有義者效而則之至於必有義矣
亦已分合當為者耳夫婦長幼朋友亦然如使學為父
子有親者不曰已分合如此有親而乃曰吾能如此有
親則人知我能處父子也學君臣有義者不曰已分合
如此有義而乃曰吾能如此有義則人知我能處君臣
也推之夫婦長幼朋友莫不皆是欲見知於人以若所
為皆似不干己事是之謂為人人於五者上著力把作
已分合為便是為己纔把作求人知而後為便是為人
為己便是天理為人便是人欲聖人教人直是如此分
别毫釐有差便有理欲之判若使聖人見後世之學讀
書作文専於沽科第釣爵禄又豈不大可哀哉夢斗不
才辱雲臺部門不逺六七百里専使招致俾正臯比之
席夫亦固以其家學之承可以相與發眀不知其中空
空如此何以為説嘗聞先大父康範先生云天下事惟
天理人欲兩塗出乎彼則入乎此人最患路頭之差今
且發眀夫子所以為古今之學而致辯於理欲之分以
先正其所由之塗過此以往無非可商量之日諸賢其
尚勉之哉
　　心
心何物也雖人人有之而難言也亦不必言可也而又
不容不言也世固有指血肉之包以為心又有誤以知
覺作用處為心夫以血肉之包為心此是一等愚蒙㝠
頑之人本不足責吾心方不運寸函宇宙貫古今悠然
千萬里之逺無所不至寥乎千萬世之上無所不照若
止一血肉之包則心亦一死物耳豈能如此孟子以後
惟漢董仲舒唐韓愈畧識此心餘則以血肉之包為心
耳猶未為心學病至於指知覺作用處為心特知心之
發露處而心之本體元來未識也此佛氏言心之病而
近世象山之學宗之愚謂心也者人之神眀具衆理而
應萬變本虛靈不昧却是一个活物或時而哀樂生焉
或時而喜怒生焉神者有時而不神眀者有時而不眀
遂至於失其心蓋心本静有時不能不動人惟有以制
其動其動也以天而不以人則虛靈不昧全體可以無
失夢斗蚤聞先康範家庭之訓有云洙泗設教只從實
事上用工夫論語言居處恭執事敬與人忠言忠信行
篤敬出門如見大賔使民如承大祭非禮勿視聽言動
何嘗先言心夫子非不言心也特不言心之本體為何
物耳至孟子始言惻隠羞惡辭讓是非之心及性善之
説仁人心之説要先識心之本體而後加防範涵養之
功有所謂存心有所謂養心有所謂盡心有所謂求放
心亦非故與夫子異也夫子之時道學未為不眀如劉
康公民受天地之中以生等語見得此時人猶未至於
不識本心故洙泗設教止是語人以防範涵養之功時
至戰國道學不眀又甚於夫子之時人皆不識其本心
孟子不得不如此説先康範謂象山之學止是得於佛
之所謂心而文之以孟子之説我文公攻之是矣本朝
濂洛諸先儒輩出更相發揮增光潤色孔孟之㫖道學
大眀言心學非如漢唐之陋亦已無異端之偏正慮防
範涵養之功有所未盡耳今日當如夫子從實事上加
工夫不可如陸氏只以本心藉口漸言漸差近因漕使
以真西山心經遍示本道諸學邑某作策舉一為問諸
賢輩譁然一辭無非掇拾緒餘以應故事往往未得西
山所以著書之意吾用惕然夢斗不才俾正臯比之席
殊無所發眀願諸賢於本心上加防範涵養之功使虛
靈不昧存之而勿失則藴之為徳行發之為事業當必
有可觀者幸相與勉之
　　天理人欲(甲申五月朔/紫陽書院講)
夢斗少聞先大父康範家庭之訓有云天理人欲四字
隨處體認自受用不盡某奉此於讀書行事間每見一
言一事便分天理人欲兩途始自人生而静觀之渾然
天理沖漠無朕萬善畢備無一毫人欲雜乎其中何惡
可言及夫感物而動天理人欲兩途於此乎分所謂幾
善惡是時人欲雖生天理未損所謂善惡二字最好看
幾字正是理欲勝負分兩个路頭處去而之善固在此
去而之惡亦在此然是時天理人欲方交戰於胷中勝
負未分天理勝則本然之善固在不幸而人欲勝則下
趨於惡本然之善始喪亡無餘矣某近日病中看得此
話猶覺親切嘗作一圖分天理人欲宗孽二途以自警
吁天下無獨必有對理與欲為對者也天下有獨無對
天理是也正如天有陰陽陰陽迭運而成嵗功此無獨
必有對也古人謂陽以成嵗為名而陰以助之故陽者
有獨無對也天理屬陽人欲屬陰故亦如此凡善皆天
理為剛為健為正大為光眀凡惡皆人欲為柔為順為
邪曲為暗昧學者於此而慎其所趨則陽眀用事而陰
濁不行此所謂能處置者也聖賢所謂修道所謂立命
所謂存心所謂復性所謂求仁曰修曰立曰存曰復曰
求此處置之説要不過使人克去人欲復還天理云爾
此學者最急務也某向在雲閒義塾三年只以此説與
友朋相切磋初時似迂闊及説到通透時行持體驗亦
自有得處一日某舉子罕言利與命與仁問諸從遊曰
聖人之教學者務在闡眀開剖此話分曉塞其所不可
由之途必導其所可入之門今利固罕言而命與仁又
罕言既窒之於彼又不闢之於此聖人之意何也此亦
是一大議論時㑹下有一衛生答曰利是人欲命與仁
是天理聖人固不以欲誘天下而亦不輕以此理瀆天
下也當時劈一下直是使人稱快某臨歸時又為講姤
復二卦姤復者天理人欲消長之幾也絶彼柔道牽是
陰生而將盛當有以抑絶之閉關息商旅是陽生而猶
微當有以保培之乃是於善惡交戰時作處置工夫此
席實舉晦庵先生感興詩以為説衛生聽畢又拱手曰
先生真是一摑一掌血某切謂學者必如此方為有益
不特學者有益某又得以自信其謬見亦為有益某自
離雲間以來聞衛生一向長進今某沗據臯比五載於
兹亦常常以此語相切磋惟慮諸講而不聽聽而不思
思而不行行而不力亦徒講耳聖賢説學必説知行互
進某不勝區區之見輒以天理人欲消長勝負之説不
嫌為迂闊而重吿焉前日周公甫所講君子食無求飽
居無求安章摘出求之一字有説也夫人不食則饑而
死固不能不食食以充饑足矣若求飽焉即有貪婪饕
餮之意夫人木處而顛土處而病固不能不居居以蔽
風雨足矣若求安焉即有縱肆之意此便是天理人欲
之分食以充饑天理也求飽而流於貪婪饕餮人欲也
居以蔽風雨天理也求安而蕩於縱肆人欲也以某推
之却是如此先康範嘗言天理人欲兩塗本無難辯人
誰不願存天理而去人欲然學者不患於分曉處差只
患於近似處差紫之亂朱鄭聲之亂雅樂近似者最可
患也張以洪所講貞而不諒一章正是此説夫貞出於
天理諒出於人欲貞正固也有執之意諒非貞而亦有
執之意諒之執所執者一貞之執所執者中人若以諒
為善則是為近似乎貞者誤矣聖人故斷然曰君子貞
而不諒雖然以洪之説得其意乃引而不發更有一説
同一欲也而其實有不同如其欲逐逐將以求吾所大
欲欲敗度欲速則不達皆是欲之惡者直謂之人欲是
也至於我欲仁斯仁至矣從心所欲不踰矩可欲之謂善
皆是欲之好者此欲正是善端謂之天理亦可也欲於
此則可欲於彼則不可夫既欲於此又欲於彼則胷中
無所主甚矣故當有處置之説生我所欲義我所欲兩
欲字是一箇好一箇不好生我所欲出於人欲義我所
欲出於天理到舎生取義便是去人欲而存天理此是
善處置者然又有一字分為兩塗富與貴是人之所欲
也不以其道得之不處也此一箇欲字兼該好與不好
在中富貴人之所欲此欲字善惡未分不以其道得之
而處則全向人欲邊去不以其道得之而不處則自向
天理邊來前日呉吉甫所講此章亦已有得處連日聽
諸賢講躍然自喜不可謂無益不知諸賢之聽者能思
而擇擇而行行而力否耶吁人每患知而不行今説天
理人欲消長勝負如此較眀理主於静渾然天理不雜
人欲欲生於動動而復乎静其欲終歸於天理動而一
向動更無静時其欲流於人欲而不返此是知一截話
既知矣於静處則敬以涵養到動時則又須防閑不使
動而為欲於静而歸於天理不使之動而無静而其欲
流於人欲此是行一截話仲夏吿朔此為何時朱光遍
炎宇微陰𦕈重淵是月也陰長而陽消善惡争勝負之
際也某追念先訓方作此圖以自警夙興夜寐無沗所
生自期他日可見先人於地下而連日諸賢所講適有
關於此説故不敢自隠輒出此圖以致對時珍䕶之祝
因得以發圖外未盡之意諸賢其勿以迂闊視之而相
與懋勉之
　
　
　
　
　北逰集卷下
