#+TITLE: 安陸集-宋-張先
#+DATE: 2016-06-11 12:26:41
#+SOURCE: github.com/kanripo/KR4j0004 master 9852c399                
欽定四庫全書　　　　　集部十
　安陸集　　　　　　　　詞曲類一(詞集之屬/)
　　提要
　　　　(臣/)等謹案安陸集一巻宋張先撰考仁宗時
　　　　有兩張先皆字子野其一博州人樞宻副使
　　　　張遜之孫天聖三年進士官至知亳州卒于
　　　　寶元二年歐陽修為作墓誌銘者是也其一
　　　　烏程人天聖八年進士官至都官郎中即作
　　　　此集者是也道山清話誤以博州張先為此
　　　　張先誤之甚矣張鐸湖州府志稱先有文集
　　　　一百巻惟樂府行子世宋史藝文志載先詩
　　　　集二十巻陳振孫十詠圖跋稱偶藏子野詩
　　　　一帙名安陸集舊京本也鄉守楊嗣翁見之
　　　　因取刻之郡齋云云(案此跋載周/宻齊東野語)則振孫時
　　　　其集尚存然振孫作直齋書錄解題乃惟載
　　　　張子野詞一巻而無其詩集殊不解其何故
　　　　也自明以來併其詞集亦不傳故毛晉刻六
　　　　十家詞獨不及先此本乃近時安邑葛鳴陽
　　　　所輯凡詩八首詞六十八首併以先事迹始
　　　　末及諸家贈答附錄于後其編次雖以詩列
　　　　詞前而為數無幾今從其多者為主錄之于
　　　　詞曲類中考蘇軾集有題張子野詩集後曰
　　　　子野詩筆老妙歌詞乃其餘技耳華州西溪
　　　　詩云浮萍破處見山影野艇歸時聞草聲(案/石)
　　　　(林詩話瀛奎律髓草聲並誤作棹聲近時/安邑葛氏刋本據漁隠叢話改正今從之)與
　　　　余和詩云愁似鰥魚知夜永懶同蝴蝶為春
　　　　忙若此之類皆可以追配古人而世俗但稱
　　　　其歌詞昔周昉畫人物皆入神品而世俗但
　　　　知有周昉仕女皆所謂未見好徳如好色者
　　　　歟云云然軾所舉二聨皆渉纎巧自此二聨
　　　　外今所傳者惟呉江一首稍可觀然欲圖江
　　　　色不上筆静覔鳥聲深在蘆一聨亦有纎巧
　　　　之病平心而論要為詞勝于詩當時以張三
　　　　影得名殆非無故軾所題跋當由好為髙論
　　　　未可據為定評也乾隆四十六年十二月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　安陸集
　　　　　　　　　　　　　宋　張先　撰
　詞
　　清平樂
屏山斜展帳巻紅綃半泥淺曲池飛海燕風度楊花滿
院　雲愁雨恨空深覺来一枕春隂隴上梅花落盡江
南消息沈沈
　　卜算子慢
溪山別意烟樹去程日落采蘋春晚欲上征鞅(呉興蓺/文補作)
(鞍/)更掩翠簾回面相盼惜彎彎淺黛長長眼奈畫閣歡
遊也學狂花亂絮(萬紅友詞律/作狂風飛絮)輕散　水影横池館對
静夜無人月髙雲逺一餉凝思兩眼淚痕還滿難遣恨
私書又逐東風斷縱夢澤層樓萬尺望湖城那見
　　木蘭花
西湖楊柳風流絶滿縷青春看贈別牆頭簌簌暗飛花
山外隂隂初落月　秦姬穠麗雲梳髪持酒聴歌留晚
發驪駒應亦解人情欲出重城嘶不歇
　　又(邠州/作)
青銅貼水萍無數臨曉西湖春漲雨泥新輕燕面前飛
風慢落花衣上住　紅裙空解烟蛾聚雲月却能隨馬
去明朝何處上髙臺回認玉峰山下路
　　又(去春自湖歸杭憶南園花巳開冇當時猶有蘂/如梅之句今嵗還鄉南園正盛復為此詞以寄)
　　　(意/)
去年春入芳菲國青蘂如梅終忍摘欄邊徒欲説相思
綠蠟宻緘朱粉飾　歸来故苑重尋覓花滿舊枝心更
惜鴛鴦從小自相雙若不多情頭不白
　　又(乙卯呉/興寒食)
龍頭舴艋呉兒競筍柱鞦韆遊女並芳洲拾翠暮忘歸
秀野踏青来不定　行雲去後遥山暝已放笙歌池院
静中庭月色正清明無數楊花過無影
　　憶秦娥
參差竹吹㫁相思曲情不足西北有(詞律/作髙)樓窮逺目
憶苕溪寒影透清玉秋雁南飛速菰草綠應下溪頭沙
上宿
　　慶春澤
飛閣危橋相倚人獨立東風滿衣輕絮還記憶江南如
今天氣正白蘋花遶隄漲流水　寒梅落盡誰寄方春
意無窮青空千里愁草樹依依關城初閉對月黄昬角
聲傍烟起
　　山亭宴(有美堂贈/彦猷主人)
宴堂永晝喧簫鼓倚青空畫欄紅柱玉瑩紫微人藹和
氣春融日煦故宫池館更樓臺約風月今宵何處湖水
動鮮衣競拾翠湖邊路　落花蕩漾怨空樹曉山静數
聲杜宇天意送芳菲正黯淡疎烟短雨新歡寧似舊歡
長此㑹散幾時還聚試為挹飛雲問解相思否
　　剪牡丹(舟中聞/雙琵琶)
野綠連空天青垂水素色溶漾都浄柔柳揺揺墜輕絮
無影汀洲日落人歸脩巾薄袂擷香拾翠相競如解凌
波泊渚烟春暝　綵縚朱索新整宿繡屏畫船風定金
鳯響雙槽彈出今古幽思誰省玉盤大小亂珠迸酒上
糚面花豓媚相竝重聴盡漢妃一曲江空月静(案詞律/曰此調)
(多訛字如古今詩話所載子野警句柳徑無人墮飛絮/無影正是此篇今本作柔柳揺揺墜輕絮無影定係訛)
(錯推此則通/篇訛錯無疑)
　　好事近(和毅夫内/翰梅花)
月色透横枝短葉小葩無力北客一聲長笛怨江南先
得　誰教强半臘前開多情為春憶留取大家須醉幸
雨休風息
　　畫堂春
外湖蓮子長參差霽山青處鷗飛水天溶漾畫橈遲人
影檻中移　桃葉淺聲雙唱杏紅深色輕衣小荷障面
避斜暉分得翠隂歸
　　踏莎行
衾鳯猶温籠鸚尚睡宿糚稀淡眉成字映花避月上迴
廊珠裙摺摺輕垂地　翠幙成波新荷貼水紛紛烟絮
低還起重墻遶院更重門春風無路通深意
　　于飛樂
寳奩開菱鑑浄一掬清蟾新糚臉旋學花添蜀紅衫雙
繡蜨裙縷鶼鶼尋思前事小屏風仍畫江南　怎空教
草解宜男柔桑暗又過春蠶正隂晴天氣更暝色相兼
幽期消息曲房西碎月篩簾
　　惜瓊花
汀蘋白苕水碧毎逢花駐樂隨處歡席别時擕手看春
色螢火而今飛破秋夕　河流如帶窄任輕囗(案詞律/曰此調)
(只後起五字不同餘平仄無一字不合後段任輕下各/家詞選俱落一字夫上曰河流如帶矣則似葉者非舟)
(而何豈一輕字可代舟乎况此正對每/逢花駐樂五字無疑故用□以補之)似葉何計歸得
斷雲孤䳱青山極樓上徘徊無盡相憶
　　河滿子(陪杭守泛/湖夜歸)
溪女送花隨處沙鷗避樂分行遊舸巳如圗障裏小屏
猶畫瀟湘人面新生酒艷日痕更欲春長　衣上交枝
鬬色釵頭比翼相雙片段落霞明水底風紋時動糚光
賓從夜歸無月千燈萬火湖塘
　　醉垂鞭(錢塘送/祖擇之)
酒面􁘰金魚呉娃唱呉潮上玉殿白麻書待君歸後除
　勾留風月好平湖曉翠峯孤此景出關無西州空畫
圗
　　又
雙蜨繡羅裙東池宴初相見朱粉不深匀閒花淡淡春
　細看諸處好人人道柳腰身昨日亂山昬来時衣上
雲
　　謝池春慢(玉仙觀道中/逢謝媚卿)
繚牆重院間有流鶯到繡被掩餘寒畫閣明新曉朱檻
連空(一作/雲)濶飛絮無(草堂詩/餘作舞)多少徑莎平池水渺日長
風静花影閒相照　塵香拂馬逢謝女城南道秀豓過
施粉多媚生輕笑鬬色鮮衣薄碾玉雙蟬小歡難偶春
過了琵琶流怨都入相思調
　　減字木蘭花(贈/伎)
垂螺近額走上紅裀初趂拍只恐驚飛擬倩游絲惹住
伊　文鴛繡履去似風流塵不起舞徹梁州頭上宫花
顫未休(案徐電發詞苑叢談曰子野詞垂螺近額晏小/山詞雙螺未學同心綰垂螺雙螺葢宋時角妓)
(未破𤓰時髪飾之名今秦中/妓及搬演旦色猶有此製)
　　醉落魄(美人/吹笛)
雲輕柳弱内家髻子新梳掠生香真色人難學橫管孤
吹月淡天垂幕　朱脣淺破櫻桃蕚倚樓人在闌干角
夜寒指冷羅衣薄聲入霜林簌簌驚梅落
　　師師令(贈美人案詞苑樷談曰/子野贈李師師作也)
香鈿寳珥拂菱花如水學糚皆道稱時宜粉色有天然
春意蜀綵衣長(一作/裳)勝未起縱亂霞垂地　都城池苑
誇桃李問東風何似不須回扇障清歌脣一㸃小于朱
(詞苑樷/談作花)蘂正值殘英和月墜寄此情千里
　　繫裙腰
濃(草堂詩餘及詞綜皆作/惜今從呉興蓺文補改)霜澹照夜雲天朦朧影畫勾
闌人情縱似長情月算一年年又能得幾畨圓　欲寄
西江題葉字流不到五亭前東池始有荷新綠尚小如
錢問何日藕幾時蓮
　　漁家傲(和程公/闢贈別)
巴子城頭青草暮巴山重疊相逢處燕子占巢花脫樹
杯且舉瞿塘水濶舟難渡　天外呉門清霅路君家正
在呉門住贈我柳枝情幾許春滿縷為君将入江南去
(原注来詞云折/柳贈君君且住)
　　碧牡丹
步障揺紅綺曉月墮沈烟砌緩板香檀唱徹伊家新製
怨入眉頭歛黛峯横翠芭蕉寒雨聲碎　鏡華翳閒照
孤鸞戲思量去時容易鈿合瑶釵至今冷落輕棄望極
藍橋但暮雲千里㡬重山㡬重水(案王暐道山清話云/晏元獻為京兆辟張)
(先為通判新納侍兒公甚屬意先能為詩詞公雅重之/毎張来令侍兒出侑觴往往歌子野所為之詞其後王)
(夫人寢不容公即出之一日子野至公與之飲子野作/此詞令營妓歌之至末句公聞之憮然曰人生行樂耳)
(何自苦如此亟命于宅庫支錢若干復取/前所出侍兒既来夫人亦不復誰何也)
　　青門引(案草堂詩餘題曰/春思一作懷舊)
乍煖還輕冷風雨晩来方定庭軒寂寞近清明殘花中
酒又是去年病　樓頭畫角風吹醒入夜重門静那堪
更被明月隔牆送過秋千影
　　生查子(彈筝案草堂詩餘作咏筝查他山詞評曰/玩後四句乃是憶彈筝之人而作非咏筝)
　　　(也/)
含羞整翠鬟得意頻相顧雁柱十三絃一一春鶯語
嬌雲容易飛夢斷知何處深院鎻黄昬陣陣芭蕉雨(以/上)
(見朱竹/垞詞綜)
　　一落索(又名玉/聮環)
来時露浥衣香潤綵縧垂鬢巻簾還喜月相親把酒與
花相近　西去陽關休問未歌先恨玉峯山下水長流
流水盡情無盡
　　偷聲木蘭花
雲籠瓊苑梅花痩外院重扉聫寳獸海月新生上得髙
樓沒奈情　簾波不動銀釭小今夜夜長争得曉欲夢
髙唐祇恐覺来添斷腸
　　醉紅糚(一名雙/雁兒)
瓊林玉樹不相饒薄雲衣細柳腰一般糚様百般嬌眉
兒(草堂詩/餘作眼)秀總如描　東風揺草雜花飄恨無計上青
條更起雙歌郎且飲郎未醉有金貂
　　感皇恩
廊廟當時共代工睢陵千里約逺相從欲知賓主與誰
同宗枝内黄閣舊有三公　廣樂起雲中湖山看畫軸
兩仙翁武陵佳話㡬時窮元豐際徳星聚照江東
　　百媚娘
珠閣五雲仙子未省有誰能似百媚等應天乞與浄飾
豓糚俱美取次芳華皆可意何處無桃李　蜀被錦文
鋪水不放綵鸞雙戯樂事也知存後㑹争奈眼前心裏
綠皺小池紅疊砌花外東風起
　　燕春臺(案草堂詩餘/題曰元夜)
麗日千門紫烟雙闕瓊林又報春回殿角(一作/閣)風微當
時去燕還来五侯池館屏開探芳菲走馬重簾人語轔
轔車幰逺近輕雷　雕觴霞􁘰翠幙雲飛楚腰舞柳宫
面糚梅金猊夜煖羅衣暗裛香煤洞府人歸笙歌院落
燈火樓臺下蓬莱猶有花上月清影徘徊(案詞苑英華/笙歌句下無)
(院落二字萬紅友/以為後人誤增也)
　　歸朝歡
聲轉轆轤聞露井曉引(一作/汲)銀缾牽素綆西園人語
夜来風叢英飄墮紅成逕寳猊烟未冷蓮臺香蠟殘痕
凝等身金誰能得意買此好風(草堂詩/餘作光)景　粉落輕糚
紅(吳興蓺文/補作温)玉瑩月枕横釵雲墜領有情無物不雙棲
文禽只合常交頸晝長(案長字草堂詩餘作夜詞律從/之注曰可平然下有春宵永句)
(則非夜可知今據/吳興蓺文補改正)歡豈定争如翻作春宵永日曈曨嬌
柔嬾起簾壓(吳興蓺文補作押/陳後山詩話作幕)捲花影(以上見萬/紅友詞律)
　　浣溪沙
樓倚江邊百尺髙暮烟收(一作/深)處見歸橈(一作烟中還/未見歸橈)
㡬時期信似春潮　花片片飛風㺯蝶(一作/葉)柳隂隂下
水平橋日長人去(一作/才過)又今宵
　　又
錦帳重重捲暮霞屏風曲曲(一作/疊疊)鬭紅牙恨人何事苦
離家　枕上夢䰟飛不去覺来紅日又西斜滿庭芳草
襯殘花
　　又
水滿池塘花滿枝亂香深裏語黄鸝東風輕軟㺯簾幃
　日正長時春夢短燕交飛處柳烟低玉牕紅子鬬棋
時
　　菩薩蠻(咏/筝)
哀筝一弄湘江曲聲聲寫盡湘波綠纎指十三絃細將
幽恨傳　當筵秋水慢玉柱斜飛雁彈到斷腸時春山
眉黛低
　　天仙子(案草堂詩餘題曰送春吳興蓺文補題/曰時為嘉禾小倅以病眠不赴府㑹)
水調數聲持酒聴午醉(一作/睡)醒来愁未醒送春春去㡬
時回臨晚鏡傷流景往事悠悠(草堂舊刻/本作後期)空記省　沙
上竝(一作/水)禽池上暝雲破月来花㺯影重重翠(呉興蓺/文補作)
(簾/)幕宻遮燈風不定人初静明日落紅應滿徑
　　滿庭芳(漁/舟)
紅蓼花繁黄蘆葉亂夜深玉露初零霽天空濶雲淡楚
江清獨掉孤篷小艇悠悠過烟渚沙汀金鈎細絲綸漫
捲牽動一潭星　時時横短笛清風皓月相與忘形任
人笑生涯泛梗飄萍飲罷不妨醉卧塵勞事有耳誰聴
江風静日髙未起枕上酒微醒
　　西江月(贈/别)
憶昔錢塘話別十年社燕秋鴻今朝忽遇暮雲東對坐
旗亭説夢　破帽手遮紅日練衣袖捲寒風蘆花江上
雨蓑翁消得㡬畨相送
　　浪淘沙(楊/花)
腸斷送韶華為惜楊花雪毬揺曵逐風斜容易著人容
易去飛過誰家　聚散苦咨嗟無計留他行人灑淚滴
流霞今日畫堂歌舞地明日天涯(以上見草/堂詩餘)
　　清平樂(美/人)
清歌逐酒醉臉鮮霞透櫻小杏青寒食後衣換縷金輕
繡　畫堂新月朱扉嚴城夜鼓歸遲細看玉人糚面春
工不在花枝
　　一叢花
傷髙(一作/春)懐逺幾時窮無物似情濃離愁(一作/心)正恁牽
(一作/引千)絲亂更南陌飛絮濛濛(一作/蒙茸)嘶騎(一作/歸)漸遥征塵
不斷何處認郎蹤　雙鴛池沼水溶溶南北小橈(一作/橋)
通梯横畫閣黄昬後又還是斜(一作/新)月簾櫳(一作/濛濛)況恨
(一作/思)細思(一作/思量)不如桃杏(一作/李)還(一作/猶)解嫁春(一作/東)風
　　天仙子(别渝/州)
醉笑相逢能幾度為報江頭春且住主人今日是行人
紅袖舞清歌女憑仗東風閒領取(一作交/㸃取)　三月柳枝
柔似縷落絮倦飛還戀樹有情寧不憶西園鶯解語花
無數應訝使君何處去
　　又(公擇/將行)
坐話呉州成樂土詔巻風飛來聖語親輿乞得便藩歸
瑶席主杯休數清夜為君歌白苧　花按舊枝新蘂吐
造化不知人有助看花嵗嵗比甘棠嘉月暮東門路只
恐帶將春色去
　　定風波令(次子瞻韻送/元素内翰)
浴殿詞臣亦議兵禁中頗牧党𦍑平詔巻促歸難自緩
溪館綵花千數酒泉清　春草未青秋葉暮歸去一家
行色萬家情可恨黄鶯相識晩望斷湖邊亭上不聞聲
　　又(再次韻/送子瞻)
談辨囗囗(一作/纔踈)堂上兵畫船齊㟁暗潮平萬乘靴袍曾
好問須信文章傳口齒牙清　三百寺應遊未遍重算
湖山風月豈無情不獨渠丘歌叔度行路呉謡終日有
餘聲
　　又(霅溪席上同㑹者六人楊元素侍讀劉考/叔吏部子瞻公擇二學士陳令舉賢良)
西閣名臣奉詔行南牀吏部錦衣榮中有瀛仙賓與主
相遇平津選首更神清　溪上玉樓同宴喜歡醉繞隄
紅葉惜秋英盡道賢人聚呉分試問也應中(一作/旁)有老
人星
　　玉聫環
南園巳恨歸来晩芳菲滿眼春工偏上好花多疑不向
空枝煖　祇(一作/惜)恐紅雲易散叢叢看遍當時猶有蘂
如梅問幾日上東風線
　　木蘭花(和孫素公/别安陸)
相離徒有相逢夢門外馬蹄塵巳動怨歌留待醉時聴
逺目不堪空際送　今宵風月知誰共聲咽琵琶槽上
鳳人間無物共情多江水不深山不重
　　傾盃樂(呉/興)
横塘静水花窺影孤城轉浮玉無塵五亭争景畫橋對
起垂虹不斷愛溪上瓊樓凭雕闌久久飛雲逺人在虚
空月生溟海寒漁夜泛㳺鱗可辨　正是草長萍老江
南地暖汀洲日晩更茶山巳過清明風雨暴千巖啼鳥
怨芳菲故苑深紅盡綠葉陰濃青子枝頭滿使君莫放
尋春緩
　　離亭宴(公擇別/吳興)
捧黄封詔巻隨處是離亭别宴紅翠成輪歌未遍已恨
野橋風便此去濟南非久唯有鳯池鸞殿　三月花飛
㡬片又減却芳菲過半千里恩深雲海淺民愛此春流
不斷更上玉樓西歸雁與征帆共逺
　　偷聲木蘭花
曾居別乗康吳俗民到于今歌不足驪馭征鞭一去東
風十二年　重来却擁諸侯騎寳帶垂魚金照地和氣
融人清霅千家日日春
　　少年游慢
春城三二月禁柳飄綿未歇仙籞生香輕雲凝紫臨層
闕歌掌明珠滑酒臉紅霞發華省名髙少年得意時節
　晝刻三題徹梯漢同登蟾窟玉殿初宣銀袍齊脱生
仙骨花探都門曉馬躍芳衢濶宴罷東風鞭捎一行飛
雪
　　慶金枝
山圍畫障風溪弄月清溶漾玉樓苕館人相望下若醲
醅競取金釵當　使君歡醉青娥唱分明仙曲雲中響
南園百卉千家賞和氣熏人不獨花枝上
　　長相思
萍滿溪柳遶隄相送行人溪水西歸時隴月低　烟霏
霏雨淒淒重倚朱門聴馬嘶寒鴉相對啼
　　行香子(案黄花菴詞/選題曰美人)
舞雪歌雲閒淡糚勻藍溪水深染輕裙酒香熏臉粉色
生春更巧談話美情性好精神　江空(花菴詞選/作空江)無畔
凌波何處月橋邊青柳朱門斷鐘殘角又送黄昬奈心
中事眼中淚意中人
　　虞美人
苕花落盡汀風定苕水天揺影畫船羅綺滿溪春一曲
石城清響入髙雲　壺觴昔嵗同歌笑今日無年少南
園花少故人稀月照玉樓依舊似當時
　　胡搗練(霅上送唐彦猷/案彦猷名詢)
使君少醉離亭酒酒醒離愁轉有紫禁時虚右清霅留
難久　一聲歌掩雙羅袖日落汀花春後猶有東城烟
柳青䕃長依舊
　　汎清苕(又名感皇恩正月十四/日與公擇呉興泛舟)
綠浄無痕過曉霽清苕鏡裏遊人紅糚巧綵船穩當筵
主袐館詞臣呉娃歡飲韓倡競豓容左右生春學為行
雨傍畫槳從教水濺羅裙　溪烟混月黄昬漸樓臺上
下火影星分飛檻倚斗牛近響簫鼓逺破重雲歸軒未
至千家待掩半糚翠箔朱門衣香拂面扶醉缷簮花滿
袖餘煴
　　醉桃源(渭州/作)
雙歌連袂近香猊歌隨鏤板齊分明珠索潄烟溪凝雲
定不飛　唇破㸃齒編犀春鶯莫亂啼陽關更在碧峰
西相看翠黛低(以上見董遐周/呉興蓺文補)
　　滿江紅(初/春)
飄盡寒梅笑粉蝶遊蜂未覺迤邐水明山秀暖生簾幕
過雨小桃紅未透舞烟新柳青猶弱記畫橋深處水邊
亭曾偷約　多少恨今猶昨愁和悶都忘却拚從前爛
醉被花迷著晴鴿試鈴風力軟雛鶯弄舌春寒薄但只
愁錦繡鬧糚時東風惡(見黄叔暘/花菴詞選)
　　西江月
泛泛春船載樂溶溶湖水平橋髙鬟照影翠烟揺白紵
一聲雲杪　倦醉天然玉軟卸糚人惜花嬌風情遺恨
㡬時銷不見盧郎年少(見楊升菴/詞林萬選)
　　玉樹後庭花
華燈火樹紅相鬬往來如晝橋河水白天青訝别生星
斗　落梅穠李還依舊寳釵沽酒曉蟾殘漏心情恨雕
鞍歸後(見張綖詩/餘圖譜)
　　卜算子
夢短寒夜長坐待清霜曉臨鏡無人為整糚但自學孤
鸞照　樓臺紅樹杪風月依前好江水東流郎在西問
尺素何由到
　　燕歸梁
去嵗中秋玩桂輪河漢浄無雲今年江上共瑤尊都不
是去年人　水晶宫殿琉璃臺閣紅翠兩行分㸃唇微
破秀眉顰清影外見歌塵
　　怨王孫
花暮春去都門東路嘶馬將行江南江北十里五里郵
亭幾程程　髙城漸逺重凝睇烟容細晩碧空無際不
知今夜何處冷落衾幃欲眠時(以上見/詞綜補)
　詩
　　醉眠亭(案徐碩至元嘉禾志李行中字無悔築亭/青龍江上名之曰醉眠東坡少游諸公皆)
　　　(有/詩)
松陵江畔客築室從何年世俗徒紛紛不知李子賢在
彼既不知不如醉且眠聲名衮衮誰知命醉非愛酒眠
非病長江渾渾無古今羣山回合来相應(至元嘉禾/志作映)呼
奴沽酒不可遲買魚斫膾煩老妻何必紉繩繫飛兎百
年長短空自知直將褌蝨視天地㝠㝠支枕窮四時九
衢足塵土朱門多是非秋風老蓴鱸扁舟何日歸
　　又(案董遐周呉興蓺文補作張/先詩至元嘉禾志作王觀詩)
醉翁家有醉眠亭為愛江隄囗(案吳興蓺文補此字缺/至元嘉禾志此字作亂)
草青不聴耳邊啼鳥亂任教風外雜花零飲酣未必過
此舍樂甚應疑造大庭五柳北牕知此趣三閭南楚謾
孤醒
　　巢烏(案宋文鑑/烏作鳥誤)
烏啼東南林危巢雛五六心在安巢枝一日千往復脱
網得羣食入口不入腹窮生俾反哺豈能報成育
　　呉江(案呉興蓺文補/題曰逰松江)
春後銀魚霜下鱸逺人曾到合思呉欲圗江色不上筆
静覓鳥聲深在蘆落日未昬聞市散青天都盡見山孤
橋南水漲虹垂影清夜燈光合太湖
　　題西溪無相院(案東坡題跋作華州西溪宋文鑑/作題華下無相院西溪胡仔漁隠)
　　　(樷話作湖/州西溪)
積水涵虚上下清㡬家門静岸痕平浮萍破(魚隠叢/話作斷)處
見山影小(漁隠樷/話作野)艇歸時聞草聲入郭僧尋塵裏去過
橋人似鑑中行巳憑暫雨添秋色莫放脩蘆礙月生(宋/文)
(鑑作礙/目生誤)
　　贈妓兜娘(案趙徳麟侯鯖錄云子野于呉興守滕/子京席上見小妓兜娘子京賞其佳色)
　　　(後十年再見于京口絶/非向時容態感之作詩)
十載芳洲撫白蘋移舟弄水賞青春當時自倚青春力
不信東風解誤人
　　營妓張温卿黄子思愛姬宜哥皆𦵏宿州城東過
　　　而題詩(載能改/齋漫錄)
好物難留古亦嗟人生無物不塵沙何時種樹連雙冢
結就人間竝蒂花
　　和元居中風水洞上祖龍圗韻(載咸淳/臨安志)
水色風光近使君浥塵輕雨逐車輪暫来不宿宜無恨
多少行春不到人
　附錄
　張鐸湖州府志曰張先字子野烏程人康定進士(案/此)
　(以子野為康定進士本之勞鉞舊志近查初白蘇詩/補注鄭芷畦湖錄竝以子野為天聖八年進士本之)
　(周公謹齊/東野語)知呉江縣詩格清麗尤長府樂有雲破月
　来花㺯影浮萍破處見山影隔牆送過秋千影之句
　時號張三影李公擇守呉興招集于郡圃為六客之
　㑹晩嵗優游鄉里嘗放舟釣魚為樂仕至都官郎中
　有文集一百巻惟樂府行于世
　李堂湖州府志曰張先字子野烏程人天聖八年進
　士李公擇守吳興招先及蘇軾陳舜俞楊繪劉述雅
　集郡圃為六客之㑹晩嵗優游郷里夀八十九卒孫
　有字謙仲隠于黄冠以小篆名世
　宋史蓺文志曰張先詩二十巻
　陳振孫直齋書錄解題曰張子野詞一巻都官郎中
　呉興張先子野撰李公擇嘗為六客堂子野與焉所
　賦詞卒章云也應傍有老人星葢以自謂是時年八
　十餘矣東坡倅杭數與唱酬聞其買妾為之賦詩首
　末皆用張姓事呉興志稱其晚年漁釣自適至今號
　張釣魚灣死葬弁山下在今多寳寺案歐陽集有張
　子野墓誌死于寳元中者乃博州人名姓字偶皆同
　非吳中之子野也(案王明清玉照新志曰本朝有兩/張先皆字子野一則樞宻副使遜)
　(孫與歐陽文忠同在洛陽幕府其後文忠為作墓誌/銘稱其志守端方臨事敢決者一與東坡先生遊東)
　(坡推為前輩詩中所謂詩人老去鶯鶯在公子歸来/燕燕忙能為樂府號張三影者又案王阮亭居易錄)
　(曰宋兩張子野皆名先一與歐陽文忠友為孝章皇/后戚里之姻官止知亳州鹿邑縣寳元二年年四十)
　(八卒一與蘇文忠友公集中云昔自杭移髙宻陳令/舉張子野皆從至松江夜半月出置酒垂虹亭上子)
　(野年八十五以歌詞聞天下作定風波令李公擇守/吳興東坡過之㑹于碧瀾堂子野作六客詞坡詩所)
　(謂詩人老去鶯鶯在公子歸来燕燕忙詞家所謂張/三影者是也官至都官郎中死葬吳興弁山冇集一)
　(百巻今有張釣魚灣見掌故集胡應麟筆樷云兩張/先皆字子野俱第進士其能詩夀考悉同一博州人)
　(號張三影者是也一吳興/人胡作正楊而荒陋如此)
　馬端臨文獻通考曰張子野詞一巻(案毛子晉所刻/六十家詞及詩)
　(詞雜俎竝無子野詞董遐周吳/興蓺文補所載亦僅三十五闋)
　朱彛尊詞綜曰張先字子野吳興人為都官郎中有
　安陸集詞一巻(案無名氏北宋人小集張先張都官/集五首李肯菴湖州府志先有文集)
　(一百巻惟樂府行于世紹興續編到四庫闕書目張/先集十二巻又曰張先安陸集又曰子野詞一巻周)
　(草牕齊東野語曰余家偶藏子野詩一帙名安陸集/然則安陸為子野集之總名詞僅集中之一巻耳北)
　(宋人小集稱為張都官/集者非子野集原名也)李端叔云子野詞才不足而
　情有餘晁无咎云子野與耆卿齊名而時以子野不
　及耆卿然子野韻髙是耆卿所乏處
　鄭樵通志蓺文略曰湖州碧瀾堂詩一巻
　張詢六客堂詩序曰昔李公擇為此郡㑹于碧瀾堂
　子野作六客詞
　鄭元慶湖錄曰碧瀾堂詩一巻紹興續編到四庫闕
　書目有之不知何人編輯蘇軾東坡居士集定風波
　詞小引曰余昔與張子野劉孝叔李公擇陳令舉楊
　元素㑹于呉興時子野作六客詞其卒章盡道賢人
　聚呉分試問也應旁有老人星又曰吾昔自杭移髙
　宻與楊元素同舟而陳令舉張子野皆從吾過李公
　擇于湖遂與劉孝叔俱至松江夜半月出置酒垂虹
　亭上子野年八十五以歌詞聞于天下作定風波令
　其略云見説賢人聚呉分試問也應旁有老人星坐
　客歡甚有醉倒者此樂未嘗忘也今七年爾子野孝
　叔令舉皆為異物而松江橋亭今嵗七月九日海風
　駕潮平地丈餘蕩盡無復孑遺矣追思曩時真一夢
　也元豐四年十月二十日黄州臨臯書又題䟦曰張
　先子野善戯謔有風味見杭妓有彈琴者忽舞掌曰
　異㢤此筝不見許時乃爾黑瘦耶又題張子野詩集
　後曰子野詩筆老妙(漁隠樷/話作健)歌詞乃其餘技(漁隠叢/話作波)
　耳華(漁隠樷/話作湖)州西溪詩云浮萍破處見山影野艇歸
　時聞草聲(案葉少藴石林詩話方虚谷瀛奎律髓俱/作聞棹聲但上句浮萍破處見山影萍與)
　(山分寫而景入畫若作棹聲則與艇字語複且意亦/平平正如荆公論常建詩暝色赴春愁若改赴為起)
　(誰不能/道耶)與余和詩云愁似鰥魚知夜永懶同蝴蝶為
　春忙若此之類皆可以追配古人而世俗但稱其歌
　詞昔周昉畫人物皆入神品而世俗但知有周昉士
　女皆所謂未見好德如好色者歟元祐五年四月二
　十一日又次韻答元素詩小引曰余舊有贈元素詞
　云天涯同是傷流落(案東坡有席上呈元素詞調醉/落魄後半云尊前一笑休辭却)
　(天涯同是/傷流落)元素以為今日之先兆且悲當時六客之
　存亡六客葢張子野劉孝叔陳令舉李公擇及元素
　與余也(案東坡次韻周開祖詩近憶張陳與老/劉公自注曰謂張子野陳令舉劉孝叔)又元
　日次韻張先子野見和七夕寄莘老之作云得句牛
　女夕轉頭參尾中青春先入睡白髪不遺窮酒社我
　為(末刻本/作無)敵詩壇子有功縮頭先夏鼈實腹鄙秋蟲
　莫唱帬垂綠無人臉斷紅舊交懷賀老新進謝終童
　袍鶻(一作/鵠)雙雙瑞腰犀一一通小蠻知在否試問囁
　嚅翁又和致仕張郎中春晝云投紱歸来萬事(一作/里)
　輕消磨未(一作/不)盡祗風情舊因蓴菜求長假新為楊
　枝作短行不禱自安緣夀骨深(一作/苦)藏難沒是詩名
　淺斟盃酒紅生頰細咏歌詞穩稱聲蝸殻卜居心自
　放蠅頭冩字眼能明盛衰閱過君應笑寵辱年来我
　亦平跪履數從圯下老逸書閒問濟南生東風屈指
　無多日只恐先春鶗鴂鳴又贈張刁二老詩(王梅溪/蘇詩集)
　(注引趙堯卿説曰張子野湖州/烏程人刁景純潤州丹陽人)兩邦山水未淒涼二
　老風流總健强共成一百七十嵗各飲三萬六千觴
　(一作/塲)藏春塢裏鶯花鬧仁夀橋邊日月長惟有詩人
　被磨折金釵零落不成行(案當時雖有兩張先攷博/州張先卒于寳元已卯年)
　(四十八又三十五載為熙寜癸丑東坡作此及子野/八十五買妾詩皆在是年其為湖州張先無疑王氏)
　(集注引趙次公説曰仁夀橋子野/所居查他山補注以為今失攷)又和張子野見寄
　三絶句曰前生我巳到杭州到處長如到舊遊更欲
　洞霄為隠吏一菴閒地且相留狂吟跌宕無風雅醉
　墨淋漓不整齊應為詩人一回顧山僧未忍掃黄泥
　柏堂南畔竹如雲此閣何人是主人但遣先生披鶴
　氅不須更畫樂天真
　趙徳麟侯鯖錄曰張子野年八十五尚聞買妾陳述
　古作杭守東坡作倅述古令東坡作詩云錦里先生
　自笑狂莫欺九尺鬢眉蒼詩人老去鶯鶯在公子歸
　来燕燕忙柱下相君猶有齒江南刺史巳無腸平生
　謬作安昌客略遣彭宣到後堂詩人謂張籍公子謂
　張祐(案何薳春渚紀聞所載瓠/子冬𤓰之謔則祐當作祜)柱下張蒼安昌張禹
　皆使姓張事(案王楙野客樷談曰張子野晚年多愛/姬東坡有詩曰詩人老去鶯鶯在公子)
　(歸来燕燕忙正均用當家故事也嘗攷唐有張君瑞/遇崔氏女于蒲崔小名鶯鶯元稹與李紳語其事作)
　(鶯鶯歌漢童謡曰燕燕尾涎涎張公子時相見又曰/張祐妾名燕燕其事蹟與夫對偶精切如此鶯鶯對)
　(燕燕巳見于杜牧之詩曰綠樹鶯鶯語平沙燕燕飛/前軰用者皆有所祖又案葉少藴石林詩話曰張先)
　(郎中能為詩及樂府至老不衰居錢塘蘇子瞻作倅/時先年已八十餘視聴尚精强家猶畜聲妓子瞻嘗)
　(贈以詩云詩人老去鶯鶯在公子歸來燕燕忙葢全/用張氏故事戲之先和云愁似鰥魚知夜永嬾同蝴)
　(蜨為春忙極為子曕所賞俚俗多喜傳詠/先樂府遂掩其詩聲識者皆以為恨云)
　李之儀姑溪題䟦曰長短句寄小重山是譜不傳久
　矣張先子野始從梨園樂工花日新度之然卒無其
　詞異時秦觀少游謂其聲有琴中韻將為予寫其欲
　言者竟亦不逮崇寧四年冬予遇故人賀鑄方囘遂
　傳兩闋宛轉紬繹能到人所不到處從而和者凡五
　六篇(案子野小重山詞當時巳失傳/則其長短句之散佚者多矣)
　王安石寄張先郎中詩曰留連山水住多時年比馮
　唐未覺衰篝火尚能書細字郵筩還肯寄新詩胡牀
　月下知誰對蠻榼花前想自隨投老主恩聊欲報每
　瞻髙躅恨歸遲又次韻張子野竹林寺二首曰澗水
　横斜石路深水源窮處有叢林青鴛幾世開蘭若黄
　鶴當年瑞卯金敗壁數峯連粉墨涼烟一穗起檀沈
　十年親友半零落回首舊遊成古今京峴城南隠映
　深兩牛鳴地得禪林風泉隔屋撞哀玉竹月緣階貼
　碎金藻井仰窺塵漠漠青燈對宿夜沈沈扁舟過客
　十年事一夢此山愁至今
　梅聖俞送張子野屯田知渝州詩曰舊居苕溪上久
　客咸陽東歸来得虎符馳馬向巴中歌將聴巴人舞
　欲教渝童況嘗善秦聲樂彼渝人風忠州白使君竹
　枝詞頗工行當繼其美貢葛勿忩忩(案王偁東都事/略梅堯臣傳曰)
　(同時有張先子野刁約景/純皆有文名而逸其事)
　陳師道後山詩話曰張子野老于杭多為官妓作詞
　而不及龍靚靚獻詩曰天與羣芳十様葩獨分顏色
　不堪誇牡丹芍藥人題徧自分身如鼓子花子野為
　作減字木蘭花詞
　陳正敏遯齋閒覽曰張子野郎中以樂章擅名一時
　宋子京尚書竒其才先往見之遣將命者謂曰尚書
　欲見雲破月来花㺯影郎中子野屏後呼曰得非紅
　杏枝頭春意鬧尚書邪遂出置酒盡歡葢二人所舉
　皆其警筞也(案古今詩話云子野嘗作天仙子詞云/雲破月来花㺯影士大夫多稱之張初)
　(謁見歐公迎謂曰好雲破月/来花㺯影恨相見之晩也)
　胡仔漁隠叢話曰髙齋詩話云子野嘗有詩云浮萍
　斷處見山影又長短句云雲破月来花弄影又云隔
　墻送過秋千影並膾炙人口世謂張三影後山詩話
　云尚書郎張先善著詞有云雲破月来花弄影簾幕
　捲花影墮輕絮無影世稱誦之號張三影介甫謂雲
　破月来花弄影不如李冠䑃朧淡月雲来去也古今
　詩話云有客謂子野曰人皆謂公張三中即心中事
　眼中淚意中人也公曰何不目之為張三影客不曉
　公曰雲破月来花㺯影嬌柔懶起簾壓捲花影柳逕
　無人墮飛絮無影此余平生所得意也苕溪漁隠曰
　細味三説當以後山古今二詩話所載三影為勝
　范公稱過庭錄曰張先子野郎中一叢花詞云沈思
　細恨不如桃杏猶解嫁東風一時盛傳歐陽永叔尤
　愛之恨未識其人子野家南地以故至都謁永叔閽
　者以通永叔倒屣迎之曰此乃桃李嫁東風郎中東
　坡守杭子野尚在常預宴席有南鄉子詞末句云聞
　道賢人聚吳分試問也應傍有老人星葢年八十餘
　矣(案居易録曰張子野年八十五尚買妾早年有一/叢花詞云不如桃杏猶得嫁東風歐陽公稱為桃)
　(李嫁東風郎中見范公稱過庭/録知兩張子野皆從歐公遊也)
　王暐道山清話(案是書載百川學海闕撰人名諸書/所引皆作王暐考巻尾有暐䟦乃其)
　(祖所作尚有館祕/録博書記二種)曰張先京師人(案曝州張子野後/家開封見歐陽公)
　(所撰墓志故道/山以為京師人)有文章尤長于詩詞其詩有浮萍斷
　處見山影小艇歸時聞草聲之句膾炙人口又有雲
　破月来花弄影隔牆風弄秋千影之詞人目為張三
　影先字子野其祖母宋氏孝章皇后親妹也祖遜因
　是而貴太宗朝為樞宻副使子野生貴家刻苦過于
　寒儒取髙科甫改秩為鹿邑縣以殂歐陽永叔雅敬
　重之嘗言與其同飲酒酣衆客或歌或呼起舞子野
　獨退然其間不動聲氣當時皆稱為長者今人乃以
　張三影呼之哀哉歐公為其墓銘(案居易録云宋人/兩張先皆字子野)
　(人往往不能辯未有如道山清話之譌舛者道山云/張先京師人有文章尤長于詩詞人目為張三影又)
　(號三中此官都官郎中居湖州者年八十餘尚無恙/以三影為京師人巳誤其下又云其祖母宋氏孝章)
　(皇后妹也子野生貴家刻苦過于寒儒取髙科甫改/秩為鹿邑縣以殂歐陽永叔雅敬重之今人乃以張)
　(三影呼之哀哉歐陽為其墓銘此戚里官鹿邑縣者/年四十八卒不號三影觀此則曾參秋胡之誤又何)
　(怪/乎)
　許顗彦周詩話云燕燕于飛差池其羽之子于歸逺
　送于野瞻望弗及泣涕如雨此真可泣鬼神矣張子
　野長短句云眼力不知人逺上溪橋東坡送子由詩
　云登髙回首坡壠隔惟見烏帽出復沒皆逺紹其意
　嚴有翼蓺苑雌黄曰張子野過和靖隠居有詩一聫
　云湖山隠後家空在烟雨詞亡草自青注云先生嘗
　著春草曲有滿地和烟雨之句今亡其全篇余案楊元
　素本事曲有㸃綘唇一闋乃和靖春草詞云金谷年
　年亂生春色誰為主餘花落處滿地和煙雨又是離
　歌一闋長亭暮王孫去萋萋無數南北東西路此詞
　甚工子野乃不見其全篇何也(案詞綜發凡云張子/野弔林君逋詩烟雨)
　(詞亡草更青蔡君謨寄李良定詩多麗新詞到海邊/一篇之工見之吟咏山林微雲秦學士露華倒影柳)
　(屯田曉風殘月柳三變滴粉搓酥左與言一句/之工形諸口號當日風尚所存甄藻自爾不爽)
　郎瑛七脩類稿曰張先字子野吳興人也髙齋詩話
　以其詩有浮萍斷處見山影雲破月来花弄影隔牆
　送過鞦韆影以句工而人目為張三影也后山詩話
　又改後二影謂簾幕捲花影墮輕絮無影人皆不知
　何以不同不知初客謂子野曰人皆謂公張三中葢
　能道心中事眼中景意中人也公曰我張三影也遂
　舉後山者言之但原辭尚多數字因詞也後髙齋因
　子野有前詩三影者亦佳遂著之二收較之似不如
　公自舉者(案諸書所引三影句多不同凌稚哲/萬姓統譜又作無數楊花過無影)又見
　石林詩話云子野能文章樂府至老不衰居錢塘年
　八十餘猶蓄聲妓東坡有聞其買妾時八十五詩以
　戯之錦里先生自笑狂云云全篇用張姓故事乃戯
　言耳若歐陽志墓之子野乃博州人偶然同時同名
　同字也故志之所言逈不與三影為人同也前乃天
　聖八年進士後乃天聖三年進士
　梅堯臣宛陵集送張子野知虢州先歸湖州詩曰来
　赴虢太守暫歸吳興家(刻本誤/作美興)吳興近洞庭橘林正
　吹花君當橘柚時摘包帶霜華清甘不楚齒若酒傾
　殘霞谿山小女兒姹姹兩髪了褭褭上氍毹嘈嘈㺯
　琵琶是時與之醉何以走塵沙又代人寄致仕張郎
　中詩曰門榮世美髙天下身退心閒住洛陽畫鶴能
　同薛少保愛書還比蔡中郎花隂小酌呼鄰父月下
　清吟掃石牀不問從来生計薄題籖盈閣是家藏(案/宛)
　(陵集又有送張子野赴官鄭州詩送張子/野袐丞知鹿色詩皆為博州張子野作)
　東坡居士集祭張子野文曰子野郎中張丈之靈曰
　仕而忘歸人所共蔽有志不果日月其逝惟余子野
　歸及强鋭優游故鄉若復一世遇人坦率真古愷悌
　龎然老成又敏且蓺清詩絶俗甚典而麗搜研物情
　刮發幽翳微詞宛轉葢詩之裔坐此而窮鹽米不繼
　歗歌自得有酒輙詣我官於杭始獲擁篲歡欣忘年
　脱畧苛細送我北歸屈指黙記死生一訣流涕挽袂
　我来故國實五周嵗不我少須一病遽蜕堂有遺像
　室無留嬖人亡琴廢帳空鶴唳酹觴再拜淚溢兩眥
　葉適水心文集題張都官送行詩後曰張公送行詩
　及題巻後者司馬范公而下瑰瑋名士往往在焉言
　語字畫森然眼旁歘懐其人不寐竟夕(案司馬文正/范文正范忠)
　(宣三公集並無送張都官詩及巻後題䟦無從/考其人正則所稱未敢遽定為子野姑附于此)
　宋雷西吳里語曰永興寺戴融祠堂記鄉貢進士張
　先撰石刻在寺
　勞鉞湖州府志曰戴公生祠碑宋都官郎中張先撰
　在鹿苑寺(案碑今不存文亦無考且新舊府志名宦/傳不載融名又案程量府志云鹿苑寺在)
　(歸安縣南射村梁大同元年建後廢唐大歴間僧/明誓重建請頟賜名永興宋治平二年改今頟)
　
　
　
　
　
　
　
　
　
　
　
　
　
　
　安陸集
