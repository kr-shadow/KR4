#+TITLE: 林登州集-明-林弼
#+DATE: 2016-06-11 12:25:19
#+SOURCE: github.com/kanripo/KR4e0015 master 254cf2cf                
欽定四庫全書　　　　　集部六
　林登州集目録　　　　　别集類五(明/)
　　巻一
　　　四言詩
　　　五言古
　　巻二
　　　五言古
　　　七言古
　　巻三
　　　七言古
　　巻四
　　　五言律
　　　七言律
　　巻五
　　　七言律
　　巻六
　　　七言律
　　巻七
　　　五言排律
　　　五言絶句
　　　七言絶句
　　　操
　　　辭
　　　詩餘
　　巻八
　　　送序
　　巻九
　　　送序
　　巻十
　　　送序
　　巻十一
　　　送序
　　巻十二
　　　贈序
　　巻十三
　　　集序
　　巻十四
　　　集序
　　巻十五
　　　記
　　巻十六
　　　記
　　巻十七
　　　記
　　巻十八
　　　詔
　　　誥
　　　表
　　　箋
　　　頌
　　　贊
　　　箴
　　　銘
　　巻十九
　　　誌銘
　　巻二十
　　　誌銘
　　巻二十一
　　　墓表
　　　神道碑
　　　傳
　　　誄
　　　些
　　　祭文
　　巻二十二
　　　説
　　　解
　　　文
　　　疏
　　巻二十三
　　　題跋
　　　　(臣/)等謹案林登州集二十三巻明林弼撰弼
　　　　字元凱龍溪人元至正戊子進士為漳州路
　　　　知事明初以儒士修禮樂書授吏部主事官
　　　　至登州府知府弼嘗與王㢘同使安南以却
　　　　贐金為太祖所器生平著作有梅雪齋稿使
　　　　安南集是集總名登州蓋彚而輯之者凡詩
　　　　七巻文十六卷其使安南集宋濂曽為之序
　　　　稱其文辭爾雅王禕亦嘗贈以詩與之唱酬
　　　　其墓志即王㢘所作稱其詩文皆雄偉軼宕
　　　　清峻之語夐出塵表蓋明初閩南以明經學
　　　　古擅名文苑者弼實為之冠也弼又名唐臣
　　　　以時禁國號名氏遂仍舊名是弼本初名唐
　　　　臣乃其改名朱彞尊明詩綜則云弼初名唐
　　　　臣當由宋濂序謂唐臣更名弼致誤然宋序
　　　　未嘗言初名也至弼改名既久而原本之首
　　　　尚署為林唐臣撰則無所取今仍署弼名著
　　　　之録焉乾隆四十三年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　林登州集巻一
　　　　　　　　　　　　　明　林弼　撰
　四言詩
　　北山堂詩(有序/)
　汪君世良居開化之北山常構堂以奉二親既入為
　天官不得承顔朝夕因命畫者作北山堂圗并記其
　别時之景盖思之切故以是而寓其情庶幾一目之
　頃少抒惓惓云爾序而詩之者既詳且切予讀之有
　感於中因推詩人之緒而為之言
瞻彼北山其下有堂堂有甘㫖吾親是將胡為乎來于
鍾之阜鍾有北山匪我之舊我思北山思之永歎庭有
長椿堂有藂萱椿之茂矣萱之秀矣悠悠我思曷云覯
止有圗有詩莫慰我思北山之歸我心則夷自古在昔
以忠為孝朂爾世良是則是效
　　元帥觀公平寇詩
元受天命率土悉臣三陲晏帖孰謂凶人閩徼之絶横
生矛槖大肆羣疑将吮民血蝟鋒螳斧推威過隅蟻聚
烏合至於我郛錦股紅首跳踉呶吼謂此孤墉可以計
誘桓桓觀公實維分藩奮臂一呼貌虎髯掀公曰勿暴
以駭我師猛兕在柙半就梟夷逆酋匪茹悉衆来赴修
我戈矛我備以豫盜未至郊士已越闗載戰載捷如飛
如翰爭先逐北狼㚄駑踣戎府大開以受訊馘盜之方
熾我民無所盜之既平我民安堵如枯而蘇如涸而濡
孰生我人公仁之敷公曰噫嘻匪予之勲皇仁逺屆帝
徳好生民食而祝我公之粟民居而思我公之屋願公
壽康登庸廣堂匪澤一郡式福多方狂斐小子幸際燕
喜爰述誦言遂歌泮水
　五言古
　　題陽山蒼檜圗
瞻彼陽山岡蔚有蒼檜樹密葉含清暉繁枝泫零露秋
蘭隔芳洲春草迷長路游子兮歸來山空嵗云暮
　　次韻顧孟仁遊雲洞之作
端居感流序躍馬城東道卉木競華滋山水政清好於
焉息塵營聊復事㝠討細泉響巖竇幽禽囀林堡憑髙
一長嘯坐覺天地小登臨二三友况復富詞藻側塞林
中花丰茸原上草物情方向榮樂事當及早古来賢達
士閱世猶昬曉豈無大藥資弱流隔蓬島所以日飲酒
愁腸頓如掃憶昔雪齋翁故山早投老風磴遊目多雲
龕容膝少人歸山寂寂空宇塵渺渺念此重躑躅凄然
亂懐抱人生若山水繁沃倐枯槁深谷尚為陵大陸乃
成沼塵跡當焉如而不終雜擾浩歌振林壑大白浮顥
顥毋令磊磈胷徒自嬰苦惱滄波復東注白日忽西倒
帝鄉邈難期征帆送飛鳥安得凌風翰肅肅升蒼昊
　　贈張子明奉使歸維揚
幕府張佳士乃是張公孫華裾照秋水彩筆輝朝暾不
作山澤癯弓劒思髙騫東風紫騮馬白日薇花垣草檄
氊雪合擊楫江水渾旣殪豺與虎復潛蛟與黿魯連貨
無取介子功不言長揖謝上官振袂歸故園揚子夜月
櫂竹西春雨尊於焉得真樂暫爾忘塵喧南山霧隠豹
北海風搏鵾時哉奮髙舉萬里賔帝閽
　　野翁吟
野翁本儒士頗有山水緣葛巾石壁挂藜杖春雲穿文
章不自衒質實全其天深嗟流俗人二氏習已堅親死
不土葬焚尸骨已捐野翁泣為言五避禮所先焚棄固
足罪拘忌亦可憐流俗聞此語涕泗皆澘漣純孝能錫
類人心本同然彼哉濁世人心跡與書懸髙價售名譽
捷徑媒寵權諄諄教孝義野翁真世賢
　　喜王子充赴召翰林
聖皇啟明運日月麗中天幽微靡不燭草野無遺賢夫
君樂嘉遯邈在金華川一室坐虚白十載窮太𤣥翳翳
舍西桑涓涓屋頭泉君子思括囊志士催著鞭鶴書白
日下束帛何戔戔光華喜云近獻納知所先江右暫借
潤漳南重安邊三月已報政千里如解懸當宁深眷注
求舊資周旋金閨昔通籍石室今紬編絲綸王言布黼
黻人文宣真儒幸徵庸疲民思惠鮮而我惜逺别中心
抱悁悁士生貴大施外職徒縈牽及兹飾鴻業百世當
無前玉堂有餘暇早寄新詩篇
　　題周伯虎採蘭詩
光風汎崇蘭流芬散中林草木被餘薫山水發清音蕭
艾一何繁霜露日已深伊誰愛芳質於焉間冲襟獨有
君子人皦皦同貞心采之未盈掬價重雙南金逝将紉
華佩逺鄙瓊與琛重將鼓遺操邈繼南風琴淳風未云
喪振古猶斯今
　　虞姬怨
君王萬人敵賤妾萬人憐昔有絲蘿托願言金石堅云
胡竟失勢恩情不終全騅馬驕不逝楚歌聲四喧君心
為妾苦妾身為君捐嗟君氣如虹創業未八埏恨妾命
如葉事主無百年逰魂遂驚塵怨血濺流泉妾死亦已
矣君行當勉旃江東地雖小星火亦可燃願身化孤燕
隨渡烏江船
　　旅感三章
　洪武丁巳春同吳太史伯宗再奉使安南得疾道中
　有作十月歸次劒江疾稍愈稿呈劉伯序
今晨秋節至涼風動庭柯美人白團扇臨風發清歌歌
聲出雲表哀響亦何多落花不上枝逝水無囘波妾顔
亦易改君恩當奈何
　　其二
驅車秣吾馬萬里涉逺道逺道多險艱行李何草草晨
征夕未息川陸漫浩浩行役豺虎區此身不自保明當
脫塵羈優游以終老
　　其三
長風吹明月流光入髙樓起坐彈鳴琴清聲滿樓頭一
曲操將歸四座増離憂吾身匪金石衰謝宜歸休為郎
已白首馮唐更何求
　　送周伯章之宜陽令(有序/)
　曩余令豐城知伯章周君之賢欲薦之而伯章以親
　老辭今年春以太守王侯舉來京師上御華盖殿親
　賜問焉已而授宜陽令嗟乎士患無所立不患有司
　之不明聖世之或遺也伯章抒其素蘊見於設施譬
　猶刃發於硎矢出於服隨刃而解應弦而中吾知其
　無所滯也故於其行賦此以贈
峩峩嵩髙山泱泱洛川水山有栢與松水有魴與鯉之
人藴竒抱一出宰百里騎馬嵩洛間仰髙玩清泚宜陽
古赤縣瘡痍猶未起子行職承宣况乃明政理努力答
聖朝卓魯豈専美
　　安慶府
連山亘城西長江走城東岡阜紛起伏波濤爭怒雄汎
覽古舒國永懷青陽公(余闕字廷/心元忠臣)一旅餘敝卒千載當
兵衝狂瀾日以潰砥柱嗟獨崇弱矢繼蒿剡急檄通蠟
筒謀身貴食肉殉國思匪躬慷慨望西拜烈日明丹衷
封墓昭聖徳建祠勵臣忠百年等一死千古留清風疇
能識公心願起文山翁
　　白沙山
放舟匡廬陰遥望揚瀾曲湖寛衆水鍾江窄雙峽束剛
風吹白沙草木失青緑初疑雲滿山又似雪連谷深壑
尚為陵滄波或成陸矧兹沙力微日與風相逐我聞大
磧西風沙常起伏深者壕塹鑿髙者岡阜築此事奚足
疑泚筆書所矚
　　歐陽文忠公修
文忠俊邁才身值熙盛世侃侃樹忠節堂堂決大義文
章擅家法浮靡振時弊四賢稱慶厯重輕實公繫補衮
成天功荷槖禆國是平章五代史炳若春秋義天方昌
斯文公獲申厥志臺閣詎為寵郡縣豈云棄所思在稷
契君臣堯舜似六一漫自名醉翁聊自記汝南終老心
西江敦本意風流與文采至今光後裔我來鄭公鄉懐
賢増仰企崇祀屬多故揭䖍慨無地低頭拜東山千仞
鬱蒼翠
　　文信國公天祥
信國英特才身值叔季時士類既推首相業良在兹鞠
躬盡勞瘁天必濟艱危是時北風競腹膂離四肢青盖
已洛陽黄豓猶海湄大厦梁棟傾孰云一木支江閩戰
屢衂星火勤王師妻子豈暇顧國家苦憂思一死不得
遂兩縛焉足辭皇天暗白日大地崩四維益州運告終
回谿翅空埀義節臣所仗成功天實為文山髙峩巍文
水清漣漪忠魂識故路古屋遺荒基哀哉吟嘯集千載
有餘悲
　　和熙陽太史廬陵道中作
我本山林人偶作江海客及兹指南征頗苦炎暑劇溽
雨暗江浦潦水日已積飛流出髙樹栖苴在絶壁舟小
畏湍駛石亂驚峽窄仰觀氷雪屋俯瞰黿鼉宅涉險豁
壯心弔古悲陳跡江干彼何神縹緲留廟脊嵗時走巫
祝牲酒紛狼籍我行不暇禱風至即挂席但令飲量寛
何䘏吟骨瘠蒼莽江雲秋霏微山日夕候吏致慇懃慰
我逺行役吾生當有營匡時可無策天王今聖明萬里
如咫尺外服廣懷柔内治深綜覈幸復際雍熙焉能守
迂僻山豹隠霧文溟鵾振風翮納納乾坤大皦皦日月
白願成越裳書庶以禆丘索
　　端谿
端谿西南流兩峽為之門萬石矗天起有若渴驥奔上
無尺寸土草木春不繁焉知外犖确中有竒氣存嵌竇
互聨絡水泉散清温𤣥液入山骨靈質開雲根磨刀割
紫玉玉膩刀無痕文房一得之重價千金論我來正長
夏山雨谿水渾採尋竟無所惆悵日已昬居人為我言
毋俾役者煩取石恒在冬水縮地氣暄百夫入深窈一
二或可捫鸜眼自生潤未數瑶與琨吾生食破硯此物
為田園歸途倘或致終感磨礲恩
　　廣西舟中
連山峽長江千里不一斷南通交廣域西接邕桂管竹
樹深蔽蔚湍瀨多激悍林居雜衆猺水處絶羣蜑喜人
怒為獸撫循貴寛簡皇天祚明運穢濁均滌浣曽未煩
戈兵先已入圗版畬耕與野蠶民喜無躡短我行持使
節道路絶阻蹇頗聞北来士遊宦愁僻逺十人九物故
嵐瘴嗟滿眼蝮蛇長於人蜮蟲毒於蝘蝑蚿㸃醯醬紅
宿不敢飯苦言何戚戚中心因悺悺天地共一域風氣
各有限朔南殊俗習川陸異物産江險不可堙山髙不
可挽土風固云惡善調亦已罕飲食當慎節起居在和
衎心清體則夷氣正神自散修短有命存達人常坦坦
山果紅堪羞江魚白堪饌閒来惟酒桮醉後即茗椀臨
風歌此詩聞者當一莞
　　嘉魚亭次韻
危亭敞華構飛闌俯層城羣峰多古色雙溪有餘清憑
髙恣遐眺竹樹如將迎蒼梧一何逺縹緲孤雲橫願言
往從之塵土在襟纓嘉魚躍潛鱗幽鳥鳴新聲兹土雖
信美我行亦有程詩招何水曹酒乞阮步兵朗吟叫仙
翁拂劍同南征囘首望逺島萬里弱流平
　　峒中婦
　使有自南還者艤舟龍州江干見二婦焉一婦喜色
　見顔面一婦哭甚悲詢之則皆以被掠入峒一得贖
　歸其一未贖者也使憐其陷於獠也以白金三兩贖
　之將以給歸其親婦竊念家久無問不知親存亡否
　且於獠夫未忍忘情夜遂遁去使不復問噫使亦義
　人哉作峒中婦爲述其事
種樹莫種柳花飛不近枝生子莫生女骨肉終棄遺嗟
嗟峒中婦失身隨獠夷父母與兄弟八年不相知東家
有鄰女今朝得贖歸一歸一未返慟哭淚滿衣官船誰
家郎問之為㱆欷婦泣且再拜蠻音致哀辭郎呼獠來
前我贖免孤悲白金入獠懷健婦留江湄中宵竊心計
故家或衰微親在猶足賴親歿將何依獠夫固匪良枕
席久無違捩然夜奔去忍爾背恩私捐金實郎心重報
寧汝期人情易反覆婦性輕别離古來丈夫士尚甘志
節虧君看蘇李泣遺恨河梁詩
　　播村隘
溪洞有餘險播村扼南夷逕小石齒交樹古藤脚埀亂
竹無人伐槁折何離披林杪天一竅雲密不得窺舉步
即脅息間關風磴危日夕未出隘我僕皆告疲嗟爾戍
守人創殘百戰遺餘生亦何幸際此明盛時
　　厥里隘
疎雨度密樹秋暑未能清入林足雲氣隔竹多水聲十
步一涉澗苔石紛縱橫僕夫失脚屢況乃流潦盈陰木
總自斃恠禽時一鳴逺客在畏道落日豺虎驚前村喜
近驛曖曖烟火明解鞍不暇食佇立嗟吾生
　　獠處隘
山行已厭倦况復多扼塞日南僻逺地實藉此為國暑
雨溪谷盈深樹崖崦窄斷虹收晚照百里帶暝色獠人
瞻使軺方舟齊衆力為言前朝初此地交兵革至今空
山中鬼哭陰雨夕所願職貢修吾儂甘服役
　　龍州溪亭小集有作
旅懷感留滯朋情増鬱陶及兹晤語際少慰道路勞危
亭入窈窕秋色何蕭騷野菊披山逕幽蘭滿江臯俯視
霜露繁仰觀天宇髙清歌發華席凝眸送輕舠山川悲
九辯塵土嘆二毛何以不飲酒徒用心忉忉流光亦易
失行樂隨所遭君看龍江水東流日滔滔
　　又得含字
季秋氣始肅風日猶清酣林亭愜幽賞復此停征驂涼
柯商素發夕景嵐翠含興適恣沈飲喧逺諧極談安得
凌風翼遐舉南天南
　　贈張坦扶祖櫬歸閩
靡靡嵗年邁肅肅鴻鴈飛霜露凄以下遊子悵懷歸江
水東南流浮雲西北馳念子方在疚星辰中路違屏營
把征袂涕泗紛交頤子行勿夷猶努力及壯時表表樹
先徳榮名以為期
　　重登飛來寺得來字
招提翳蒼峽棟宇何雄哉飛樓壓雲起危亭俯江開樹
古閱變化徑側縁崔嵬晴峰儼如人為我度水來清心
入幽迥曠視遺紛埃飄蕭風外竹的皪霜際梅孤嘯發
靈籟微吟盡深盃豈無出塵想柰此征鞍催仰觀崕石
刻其人骨已苔悠悠山水暉行行重徘徊
　　韶州謁虞帝廟
快雪過青澗初霞隠丹岡登臺望韶石乃在江之陽薄
言薦蘋藻再拜瞻宫墻當宁儼遺像巍巍埀衮裳二女
肅觀内四臣森侍傍緬邈懷明徳伊昔勤省方薫弦播
淳音遐服被餘光儀鳳已髙逝神虬尚深藏濯纓虞泉
清振衣越山蒼千載過化地詠歸矢無忘
　　采蘭山之椒為達道監邑賦
采蘭山之椒山深路逶迤澗石嚙我足松露沾我衣愛
此芳菲質步深遂忘疲有美絶代人宛在水之湄貌服
肅修靚皎若幽蘭姿舉衽效瓊贈庶以永所思從兹結
芳佩嵗晏無相違
　　畦樂軒
種蔬東湖上雨過青甲長乾坤動生意萬物生輝光凌
晨荷鋤斸毋使蔬根傷採之供朝饌庶飽藜藿腸豈無
食肉者珍羞滿前行吾生安所分此樂詎能忘
　　權氏春暉堂
皦皦三春暉萬彚均煦育深恩類母慈拊畜還顧復
所以純孝人名堂表衷曲堂前樹芳萱堂後種慈竹顧
惟寸草心効報將安足春酒泛朝霞彩衣炫晴旭百年
愛日誠葵藿信同欲太史行采詩凱風篇再續
　　璜溪漁隠為姜用晦作
湯湯磻溪水邈在渭之陽淺有鰥與鮒深有鱮與魴伊
人事直釣乃獲玉中璜姬與吕為輔青齊國以昌寥寥
千載後有孫育于姜璜溪學漁隠牧野慕鷹揚君子慎
所履用舍隨行藏願持丹書篇獻之明聖皇
　　聴竹軒
廛居邇闤闠入耳皆市囂偶坐竹軒中便覺塵慮消好
風自南来萬竿戛青霄秋聲落庭宇天籟鏘瓊瑶灑灑
雨初入霏霏雪紛飄蛟龍舞黄咸鳳鳥儀虞韶
　　愛日堂
親年僅滿百子有千萬期蒼蒼東隅日忽忽薄崦嵫所
以孝子心睠焉惜餘暉長繩願終繫長戈願常揮庶俾
桑榆景永照斑斕衣
　　陟屺軒
朱君純孝人宦遊古豐水有母在髙堂鶴髪埀兩耳海
雲天一方家山地千里水湄開小軒日夕歌陟屺啞啞
夜啼烏返哺故林裏睠惟寸草心效報將曷已顯揚實
大孝温清乃常理願言鸞誥榮千載光信史
　　賦得采石送子昭歸金溪
江干艤蘭櫂言登采石山上有蛾眉亭下有千丈灣偏
懷謫仙人昔游水雲間玉堂不可留翩然御風還君今
勇辭歸於焉越河闗呼酒一酹之陳迹重躋攀雲林鬱
嵯峨金川澹潺湲去去甘棄置逍遥樂餘閒
　　題愛慤軒巻
凄風動亭樹驚烏啼故林之子在逺道永懐寸草心音
容若著存悲愴孰能任仰觀昊天髙俯視滄海深曷以
報㒺極涕淚在衣襟
　
　
　
　
　
　
　
　
　
　
　
　
　林登州集卷一
欽定四庫全書
　林登州集卷二
　　　　　　　　　　　　　明　林弼　撰
　五言古
　　題范文綱青雲别墅
靈峯出闤闠濯濯青芙蕖矞雲豁朝暉竹樹森扶疎中
有隠君子憑髙結茅廬植蘭被長坂引泉注清渠喧然
市塵中有若林野居客來觴我酒客去讀我書人生貴
適意圭組將焉如
　　題望雲巻
英英天際雲有若遊子衣孤雲常在望遊子行未歸親
舍渺何許心與雲俱飛願為故山樹孤雲日相依
　　送王子俊都司經歴
昔我少壯日躍馬青齊墟濟南我先里於焉久踟蹰歴
下亭已古趵突泉尤疏酌泉洗心目翹首天海隅送君
憶壯遊念欲與子俱君行贊戎府兵政資謀謨四海方
敉寧邊鄙如庭除籌帷多暇日郵傳無急符持此三寸
管制彼丈二殳男兒志功業惜别何區區君看東隅日
忽忽薄桑榆努力及盛年終始慎勿渝
　　蘭雪軒
崇蘭被堂下積雪滿墻陰以彼潔白姿契此貞固心芳
馨曾不改凛洌信能任君子尚貞白軒居幽以深因之
發清嘯起坐彈鳴琴一彈猗蘭曲再鼓白雪吟蕭艾紛
盈室塵土遮滿襟願子留深意千載返淳音
　　送沈部掾歸里
衡門樂棲遲考槃甘寤宿達士遺圭組幽人在林谷湯
湯南湖水上有讀書屋胡為嬰世網言歸返初服游魚
出芳藻鳴鳥集灌木於焉得真趣遽爾忘寵辱明當脫
朝簪分子湖一曲
　　發安南
奉使豈無狀逺國方被兵貢物已上道陪臣反留行為
言林邑人急攻安南城舉國出被難勍敵難爭衡此輩
舊卵翼前朝荷生成方物奉職貢附庸通姓名爰自歸
版圖邊圉恒相驚安南古内地儒書守章程裒衣與博
帶矛矟非所營疆場時彼此蠻觸何輸贏聖皇先有㫖
柔逺務息爭峩峩漢銅柱千載表南征天威倘一臨海
山鏟可平所願邊塵息永被皇風清
　　舸齋詩
人生穹壤間有若虚舟浮所貴宦海中濟人闡深謀乗
風破巨浪擊楫横中流丈夫足壯懐志士多隠憂夫君
抱長材峩峩萬斛舟眼空江海天胸蟠雲夢秋齋居以
舸名紀我萬里游開窓山歴歴推戸風颼颼流水遶門
前嘉樹森屋頭依稀剡溪曲髣髴湘水洲攜杖動蘭槳
哦詩間櫂謳時来奔走憩庶以清心眸人生有用舍行
舟有去留野渡橫豈久巨川濟須舟雞鳴獨起舞雲海
何悠悠
　　牧魚軒
西山曉来雨方池忽已盈芳草漾微波中有羣魚行晴
軒一俯視感我齊物情嗟爾逺靈沼何以樂其生投食
俱失時插棘虞禍嬰幸免涸轍枯恒恐校人烹江湖非
不大網罟紛縱橫逝將縱巨壑待爾鱗鬛成
　　青水洋
吴江東入海水與天色竝波濤堆琉璃一碧三萬頃曉
黛浮空濛春藍漲溟涬南泛浩無涯北接安有境莽莽
合蒼靄翳翳沒白景鯨鯢聚窟宅天地設陷阱我行監
漕貢睠言赴京省舟檝多艱虞行役増戒警望洋意茫
茫戀闕心耿耿緬思承平日皇風被溪嶺迢遞一介使
萬里無寸梗云胡鞠荆杞周道莫驅騁戎馬方紛披廟
謨賴維罄庶得近依光絶勝遥引領詎復憚勤勞乃遂
忘忠鯁南風蓬底聲西日帆外影蕭蕭征衣裳薄暮有
餘冷浩歌叫馮夷慷慨心目醒
　　黒水洋
吾聞黒水洋乃在梁雍域胡為東注海萬里尚流黒豈
伊水深黝逺近一墨色舟師為我言北来此其厄風微
舟如膠風急舟若射每見黒風起坐見黒雲塞天地為
黯慘不辨咫與尺過者必齋禱恐為蛟龍得古来竒丈
夫夷險無所擇宗慤破長風思効報國力張騫窮天河
克任開邊責王事當賢勞人生少安適惟願天戈揮九
州剗荆棘履道達康莊傳命達郵驛譬之四體安元氣
貫血脉海若斂風濤受職永無慝悠悠江湖心天南在
天北
　　送葉子實之南安幕
離離原上草密密庭前柳游子一寸心故人幾回首春
暉盪繁緑朝雨清宿垢駕言理征斾去去事升斗此行
詎足念桑梓舊墟藪種竹應成林植蘭已盈畮蕭蕭奉
板輿怡怡酌春酒人生重榮養所志敦素守竒寳奚足
稱修名諒無朽河海渺川瀆泰華空培塿願言髙逺期
珍重經綸手
　　送都潤士歸鄱陽
白雲在江東或在南山阿美人惜逺行看雲愁奈何驅
車適故道千里遥闗河鳴鳥出幽谷奔鹿馴陽坡壯遊
豈不好流景驚易過君子樂臺萊游子悲蓼莪明發不
能寐去意寧逶迱湯湯彭蠡澤浩浩揚瀾波征颿挂長
風蘭芷春香多酌子以巵酒侑以驪駒歌離憂勿擾縈
壯心期靡他南山有喬松千尺長枝柯珍重凌雲姿清
陰遍蓬莎
　　題松江釣者圗
輕舟何處叟坐釣松江湄松根繫我纜松風吹我絲青
山生逺樹白日明清漪但得酒可醉何愁魚上遲磻溪
獵車至嚴瀨鶴書移出處孰得失問翁翁不知
　　上僉憲代林伯永作
熙朝右文徳風紀資儒臣治效良在兹慎選惟其人君
侯西州彥風起南海垠壯圗邈雲漢素學存經綸白日
勤繼晷青雲思致身三獻蓬莱賦一躍龍門鱗遊鯤待
風舉蟄蠖須雷伸名登金榜曉宴錫璚林春榮禄一以
厚所思在澤民黄堂重判筆剖擿如有神薇垣飛舉早
楓闕承恩新擁節謝西楚驅車入南閩陽和藹寒谷明
月當秋旻既攬范滂轡復埋張綱輪遂令駑駘質獲望
騏驥塵菲菲蘅與杜采采漳水濱芳菲未盈尺聊以抒
微恂髙臺有寒栢廣庭有長椿持此一寸草千載報君
親
　　贈某王簿
兵塵起淮甸烽烟到閩陬郡邑多失守田里誰為謀不
有英俊人孰憂我民憂明公濟時士義氣横清秋鄉閭
歸保障民瘼賴以瘳履畝得公道團兵有良籌枌榆青
樾繁桑麻緑陰稠遂令東鄉民耕鑿樂休休鸞鳳肅儀
羽枳棘難久留行将奮鵬翮萬里雲路脩捲海洗炎暑
沛澤均南州
　　宿明極上人房分韻得客字
仲冬氣已肅幽懐耿寒夕走訪山中人聊共慰岑寂山
人眼如月好文復好客揖客開竹房燈光四窓射為言
時多虞車馬徒役役崇蘭汎餘芳踈梅粲新色鳴琴合
清歌香饌間重席薄酣情更好清坐心自適逝將謝囂
紛於焉脫羈靮豈無一樽酒為子塵慮滌秋衣裁白雲
夕餐煮白石𤣥鶴兮歸來山空霜霰積
　　代上人賦當字
塵居苦喧囂禪房愛清曠及兹淹信宿俗慮俱滌蕩是
時仲冬秋南天寒未壯微雲忽已收薄霜猶可望從席
羅嘉蔬開樽出清釀惟應効真率安用學排當形忘飲
頗狂耳熱歌自放詩成一絶倒琴罷倍惆悵淳音風雅
前古調羲軒上哇淫雜桑濮雉雊牛鳴盎願言復心聲
千載起淪喪
　　上美叔知司
峩峩紫芝山湯湯柳江水嶷嶷陳知司長材抱奇偉華
裾粲雲霞芳佩襲蘭芷種薇山之椒栽蓮水之涘蓮香
秋益清薇花晚逾紫草檄疾何痊出奇敵自靡艱難政
需賢通濟況如子行當振家聲庶以光世美髙步登雲
霄奮身脫泥滓勿著從仕衫願聴尚書履
　　贈李一初(魯人/)
巖巖岱宗山道逺不可即悠悠黄河水源深杳莫測至
人抱𤣥道髙浚與之則我欲往從之瞻忽徒役役安得
縱壑鱗願插凌風翼沿流載窮源登峰一造極夫君抱
幽尚生此聖哲鄉清暉方被物旭日升扶桑豈不念逺
道努力及青陽况復際清時肅肅宜髙翔龍馬出榮水
鳳鳥鳴周岡千載文明瑞願言揚耿光
　　五月上日奉陪梅所知司子實大尹洎諸友會於
　　　黄氏讀書亭分韻得日字
積雨豁新霽清和美風日幽草萋以繁嘉樹蕩初密危
亭肅清敞盛集任真率豪飲徂徠六能文建安七蘭香
襲佩纕竹色映書帙於焉憩塵勞聊以慰煩疾僶俛曳
長裾慷慨投巨筆役役著銜馬沾沾處褌蝨但願尊有
酒此生醉中畢君看彭澤翁有田惟種秫
　　代贈陳仲福蘭盆會首
人生在穹壤百行孝最先墨氏知所本尤見心同然葬
親厚夷之救母哀目連陳君有媯裔至孝紹前傳首倡
報親㑹心誠供佛筵金盤浮赭果玉盆吐青蓮遂令蚩
蚩氓㒺極思昊天結草念春暉薦菊悲寒泉潁人善錫
類曽子幸歸全矧兹履霜露疇能效埃涓感君純篤心
涕泗皆澘然名教力以植鄉閭化斯宣瀰瀰漳江水峩
峩霞山巔仁者必有後努力希世賢
　　書吕誠夫進士金環詩後為薩達道同年贈
皇帝二十載盗起東南隅蘖芽既不剪滋蔓遂難圗荆
吳虎兕逸閩粤狐鼠呼薩君濟時彦昻昻千里駒誓為
國討賊愧死偷全軀投彼三寸管執此丈二殳轅門上
籌策幙府㕘謀謨孤軍懸深入殺氣塞盜區外無蚍蟻
援勢失事已殊攢膚交逆刃十死復九蘇從容就絏縛
談笑視刀砆酷刑曽未施晼晚日已晡夜深忽作夢𤣥
甲神丈夫示以金環兆驚寤悲喜俱神驥忽解縶文雉
初脫罦山空霜月寒凛焉駭狂奴迷途若或指獨行若
或徒始知忠義士實藉神明扶生還偶得遂壯節終不
渝反側賴安奠強梗隨誅鋤吕侯好竒者作歌為揚揄
願持獻天子載剖旌功符
　　奉次韓景昭縣尹移文封贈感夢二親之作
大鈞播羣品亭毒一元氣人得秀而靈中立配天地睠
惟異禽獸實由識倫紀篤孝盡子職立愛自親始㒺極
終身慕不忘永心矢韓侯聖賢學魏公忠孝裔粤自英
妙年已與流輩異顯揚企前修繼述念先世家聲振有
期書澤流未已一官豈禄擇十年為親仕甘㫖幸父存
髫齓悲母逝得母諒已難事父當不易過庭習詩禮淑
鄉敦徳義善行遵聖經嘉言徴信史東隅光莫駐西山
景何恃空興風木哀不逮菽水味古来忠孝門多出忠
義士惟理所可為雖身不暇計擊楫祖逖誓攬轡范滂
志赤心但守一素節詎移二驛騎方南歸鷺車亦東指
香紅汎蓮幕新緑近榆里人欽喬神君職優習鑿齒宰
邑應時需親庭思日侍我殽既有嘉我酒亦云㫖莫能
養親生曷以慰親死邑令得䟽封天朝有常制紆朱秩
亦卑焚黄情愈至吾親茍與榮此官殆将棄白日書贈
文孤雲凝逺睇萊堂痛椿萱鄧林慚杞梓子心一何悲
親魂端可致清夢繞庭闈薄宦忘邊鄙恍若稱夀觴惚
如奉盥器怡愉接父顔慈柔見母氏應效嬰兒啼猶作
斑斕戲覺来憂思集凄然霜露履精神信交孚感召乃
若此作詩載紀哀臨風幾揮涕我生在膝下亦有顯親
意未能潘輿奉僅得毛檄喜秋雨洒泉扃母魄已深閉
春風藹家塾父訓幸聞禮詩篇誦一再心目頓清泚朝
盤欲忘飡夜枕悄無寐脩名曽未立世味空復嗜振後
以光前在此不在彼既無致身術曷盡為子理遺經絶
編韋淡墨虗榜紙青雲孰唾手清泉思洗耳羨公孝有
初生得奉滫瀡羨公孝有終死得三鼎祭錫類美潁人
全歸善曽子忠孝豈兩途君親如一事大綱久淪斁頹
風政披靡願言力扶植庶以起衰替千秋萬嵗名無愧
賢與智
　七言古
　　題吳希貴為徐將軍畫海青圗
黒風吹海海水立銀山萬丈髙嶻岌天吳簸浪天為濕
蛟龍掀舞出復入羲和著鞭六龍急扶桑曙色光煜熠
金烏飛上百怪蟄一碧萬頃秋可挹海東之鷙怒翔集
片雪飄蕭雙翅戢浪花滚滚石濈濈􁫒身向日思逺及
錦鞲金鏇不可縶憶我挂席東海東海雲海水浮空濛
神鷙時来休雪羽玉立蒼石吹剛風吳君此畫将無同
竒氣矯矯横秋空将軍屏帳寧久容便當飛入天九重
鴐鵞奮擊層雲中四野狐兔無留蹤
　　題錢氏鐵券卷(唐錢璆武肅王強弩射潮事洪/武二年奉㫖徴至謹身殿觀之)
剛風吹地九土裂仙李根拔孫枝折白馬不飲濁河血
羅平妖鳥啼未歇斗牛萬丈騰紫光炯炯餘彩輝太陽
鏡湖泚筆寫露布石室剖券分天章金為臣心鐵臣節
臣身吳越心魏闕共悲羣盜竊神器猶喜諸孫存故物
黄金樓閣髙倚天寳氣白日浮雲煙電光忽開天為笑
摩挲銅狄千百年君看錢塘鐵作箭潮頭東去江如練
箭鐵未銷券未磨帶礪山河當復見
　　題洪元質墨竹
今代畫竹稱妙絶李公息齋趙松雪天風吹墨落人間
一幅千金香未滅今君筆勢清且揚直與二公相頡頏
千林露滴翠葆濕萬竿風拂琅玕長山齋晝閒快一覩
錯落篆籀猶遺古鳳凰飛去蒼梧雲鷓鴣啼破黄陵雨
人言無聲勝有聲畫思何如詩思清馮君為我寫梅雪
嵗寒結此泉石盟
　　贈寄雲道人
寄雲先生寄雲居與雲卜隣相依於白雲無心酷我似
我亦浪跡真雲如閒来倚松看雲起紫煙衣上涼如水
清霄沆瀣落氷壺滿挹瓊漿和玉髓飲罷身輕隨鶴飛
乗雲一去渾忘歸吾身與雲皆寄耳白衣蒼狗誰是非
　　題李伯時畫二馬圗
龍眠二馬人共誇連錢青驄白鼻騧雙韁短絲繫枯柳
八蹄寒玉攅輕沙我疑鄭公抗疏日天廐雙龍賜遺直
又疑拳毛獅子花蘭筋權奇皆俊骨四郊無壘三邊平
汗血謾作千里行君不見賤工棄置在一蹶得似身閒
飽芻秣
　　題黄誠甫鐵樹開花圗
刺桐城西仙母家百年種徳如種花春風吹暖滿庭院
坐見鐵樹開瓊花瓊花的的簇丹穗仙母見之一驚異
人名此樹狀元紅偶爾開花必為瑞阿兒讀書五車多
解來瑞應期無他寫圗寄之喜欲舞題品直上金鑾坡
玉堂多士誇珍竒何異漢室生金芝赤花光照永春縣
黄家瑞應無終期
　　題彦璋劉簿秋山讀書圗
龍川簿領山東劉家住營丘山之幽讀書山中松桂秋
自言嘉遯勝宦游寒光落日低草樹緑野平蕪接蹊路
書樓逺在山深處下視人寰莽囘互有時清誦落澗谷
山風蕭蕭壑雲暮山風忽吹牙籤落壑雲不掩紅光露
世間清樂在山居人生真樂惟擁書山中擁書樂其樂
求如君者能幾歟梅邊隐君得隠趣執筆寫景成畫圗
披圗浩歎非故吾箠楚未脫勾稽拘何當拂袖歸林廬
攜書我欲君與俱秋山猿鶴驚相呼
　　慈溪孫氏瑞萱
慈溪邑中慈孝門云是孝感孫鍾孫朔風飛雪滿慈竹
北堂愛日開瑞萱宜男喜見二雛好母也忘憂以終老
庭下時紅棠棣花堦前不緑王孫草歌罷凱風三歎歆
青天萬里滄溟深
　　阮信道家牡丹
市西亭館花若林牡丹一朶千黄金麗華朝倚望僊閣
天下美人皆陸沉東風枝頭滴紅露春意不如花意深
主人剩勸竹葉酒飛作彩雲何處尋
　　贈祁山居長老(豐城小巷口/香社寺僧)
劍江東望山如龍水勢曲與山相從山盩(音/周)水厔(音/質)氣
所鍾(山曲曰盩/水曲曰厔)山居山人居其中碧眼白首顔如童長
日跏趺坐髙舂懸河大口談空空寳花散落隨天風萬
年香社人所宗千章喬木陰重重崢嶸華構交青紅我
來作邑豐水東思懐瓣香加敬恭我本有髪老僧翁誤
落塵網徒匆匆淵明結社意亦濃但恐酒狂不相容作
詩先此詢逺公
　　送李廣文歸鄱陽
王羅廟前江水流鯉魚風起蘋花秋美人錦帶珊瑚鈎
釣竿歸去明月舟腰間寳劍三尺雪蒼龍夜鳴紫光掣
酒酣起舞心耳熱一曲滄浪水雲裂
　
　
　
　
　
　
　
　林登州集巻二
欽定四庫全書
　林登州集巻三
　　　　　　　　　　　　　明　林弼　撰
　七言古
　　大勝驛阻風
龍江驛前連日雨風帆暝投勝河浦風髙急雨浪如山
舟子魂飛客心苦客心莫苦行路難百年身世誰獨安
君不見𤣥真子釣游之樂樂未已扁舟猶在風波裏
　　過采石
謫仙昔醉采石時酒翻宫錦春淋漓眼空四海無餘子
江風江月吾心知江風吹酒酒不醒舉杯邀月還對影
願將江水變春醅一醉千年長酩酊雲卧八極凌倒景
人間萬事何足省夜郎歸來逾五嶺逸才壯志嗟不騁
丈夫胸次存耿耿有酒不飲真不幸我來酹酒江之濆
春草幾緑三尺墳當年有孫為收骨捉月之說誰爾云
騷魂已逺招不得千年相對空相憶浩歌一曲清淚滴
江水滔滔風瑟瑟
　　舟中次熙陽編修韻
大通驛前大江滿星槎有路通交州川雲映水白可染
浦樹過雨青欲流奉詔漢臣愧陸賈能詩越客如湯休
同舟況有同心侣買魚酤酒吾何憂
　　姑山行
小姑水中立大姑水中眠獨立不僵眠不醒俯仰一萬
二千年江前大彭郎山上五老仙阿姑與爾相盤旋蓬
萊弱水㡬清淺王母眉黛秋霜鮮阿姑顔色猶依然我
疑銅仙人手揭金莖墮江邊又疑達磨師足遺隻履歸
西天人間百嵗春夢短長眠長立嗟無縁小姑大姑真
可憐江花江月恣留連巨鰲戴其趾𤣥鶴巢其巔江流
如箭石不轉千古萬古無崩騫安得羽翰凌八埏時來
游戲姑山前與姑同夀一萬餘三千
　　和王太史潯州遇生辰之作
攝提貞秦粲星七奎文流輝炯如日括蒼之山氣鬱鬱
(山在/處州)鍾清毓粹餘四袠先生生世良不惡讀書靜觀世
得失丘園賁帛徵遺才石室紬編膺峻秩今年奉㫖使
日南山川涉歴難一一旅途忽届初度期中夜喜得新
夢吉覺来深念劬勞恩憶昔常在父母膝祗今二親弗
可見每至兹辰愁復結江城酒美君莫傷山驛詩成我
能筆親恩廣大當效報王事馳驅敢求逸木綿八月開
瘴花西風滿帆應到家古来忠臣即孝子王遵叱馭張
乗槎
　　恠石
粤西山水之窟宅山妖水恠鍾奇石巨靈戲擘真宰惜
野火不斷波不泐千仞壁立萬䥫積往往猶帶太古色
嵌空幽窈誰削刻望中常在雲雨黒黿鼉出沒鱗介浮
虎豹踞蹲牙又磔古苔暗蝕春雨痕細草晴薫曉雲脈
翠屏巗巗靜宜對青空㸃㸃光可摘我生亦有米芾癖
幾欲再拜向蒼壁但恨移置不可得山齋花嶼成岑寂
平原人去空荔薜艮嶽魂歸失松栢鬻賣曽無再世留
運致何勞萬人力天生物性貴自然玩物䘮志真無益
江干林麓時一見未必不如臺榭側此言試問石丈人
定應㸃頭答行客
　　次韻王編脩九日趙守禦置酒長句
左江溪洞龍陽底外與安南接疆鄙安南方物貢王廷
路入中華自兹始一從臣表至南京使者往來相踵趾
趙侯守郡當孔道迎送不憂每加喜我行持節夏秋交
風雨瀟瀟滿江水慇懃郊迓更逺出踧踖晨㕘常早起
感君屢開北海尊愧我久留東郭履歸途忽遇重九節
蠻菊未看三兩蕊殽核駢羅眩醉眸管絃幽咽清塵耳
盈盈秋水映芙蓉淅淅天風吹桂子華筵賓客皆芝蘭
故園山川有橋梓登髙作賦驚一時世職安邊傳百祀
莫言使節如貫珠須信天威不違咫四海混一三陲清
願同擊壤康衢裏
　　望成山
東南海水浮天地千頃萬頃波無際舟行旬月不見山
忽見青山欲流涕青衣赤髪黃帽郎吳中最能稱最強
見山起舞索酒飲衆工喜忭皆若狂云是成山東海陽
鐵山一髪遥相望樓船直駕山中央依稀可見齊魯疆
潞河沽水已不逺願豁喜目寛愁腸憶我昔日觀國光
東登岱嶽臨太行龜蒙鳬繹在眼眶海雲海水相蒼茫
十年壯遊三萬里觀嶽無山海無水祖龍石刻空莓苔
小白堂封幾荆杞安得海水化甘霖淨洗寰宇清氛祲
相如早與論封禪金泥玉檢昭来今
　　和理夢中作
神山三島髙嵸嵸弱水萬里流淙淙紫貝為闕珠為宫
仙人環侍金玉童我侯好生徳彌隆帝令下與民阜豐
漳南廟祀優褒崇一壺靈藥康濟功千秋香火神感通
應物無心霜鏗鐘及人有澤雲從龍幽贊造化㝠漠中
先後送子大小馮功參司命渺莫窮我來對越加敬恭
翛然塵慮空心胸授我吉夢煩神聰有煒二簡詞藻雄
覺来清明氣在躬山青月淡烟空濛恍惚仙佩聲璁瓏
春風一笑出王公採芹泮水波溶溶安得挿翮追長松
　　題秋浦捕魚圗
秋風吹溪溪水寒長楓落盡枝頭丹漁郎舉罾得雙鯉
烹魚煖酒歡婦子江亭有客秋望遥青烟漠漠山迢迢
沙頭落日呼渡急舟子無言倚篷立誰其畫此老稚川
使我一見心茫然依稀艤櫂涔陽浦髣髴開樽采石渡
安得坐我茅亭中葛巾相對三老翁買魚沽酒燒野荻
拚與渠儂醉終日
　　贈商橘所
吾聞四老商山隅采芝茹草歌唐虞一朝片言翼漢室
九鼎埀覆隻手扶又聞橘中有二叟其樂不在商山後
乾坤不改日月長局棋相對何勝負商君元是商山英
種橘作所名以稱雲根三秀青草暗州外千頭紅照明
拂衣石竹巖前月躍馬黄金臺上雪九重樓閣虎闗深
萬里風雲鵬路濶玉堂仙侣知已多朅来天上聴鳴珂
白袍簪筆立温室金匱細簡登鑾坡新豐斗酒歌一曲
御溝十見柳條緑燕霜已敝季子裘洛水誰推賈生轂
髙堂歸去鶴髮新袖有薇檄堪娱親人生出處貴適志
官秩崇卑何足論三華洞口山如㦸日倚長松看秋色
杏邊瑟罷石壇香藻畔墨餘池水黒我生江海氣不除
十年書劍逰清都明時漫學采芝隠壮来擬遂攀桂圗
作詩贈君憶疇昔汗漫相期湏努力明朝攜手釣龍臺
雲繞三神天咫尺
　　題溪聲月色圗
人間無價雙白璧月色溪聲共寒碧暮雲巻翳天茫茫
秋水生波風瑟瑟道人興與庾公髙扁舟載月凌雲濤
洞簫赤壁漫嗚咽琵琶潯水空啾嘈何如二美足觀聴
鏘鏘鳴璆掛明鏡潺湲可洗巢父心嬋娟解照潘郎鬢
一機石動鷗鷺間漬景却向圗中看晴窓為君一披拂
耳根眼睫生秋寒我生江海歸未得山月溪風總相識
明當重賦招隠翁從子藍橋訪仙跡
　　次韻贈竺芳上人
竺芳上人張旭徒酒酣喜作聨綿書千軍筆陣氣不除
百尺霜蔓神不枯鐘彛石皷迹可摹跟肘詰曲相盤紆
上人馳騁分隸餘腕指所至心意俱大書雄健虎負嵎
小字清麗川藏珠既不太縱亦不拘此道奚用分墨儒
人言我書閩南無每對筆硏増噫嘘千年篆籕變須臾
競逐姿媚何區區俗耳厭聴于蒍于淳音遐想太古初
吾師髙步先哲衢懐素智永相奔趨一笑嗜好醎酸殊
㑹令紙價髙東壺淋漓醉墨烟雲如榴皮謾寫東老之
酒壚
　　贈碧溪道士
金華洞中牧牛仙叱石飛去三千年却騎白鶴下人世
溪雲山月相留連青蛇三尺滑秋水白日風雷生袖裏
緑章扣額箋天公鐵檄役兵驅旱鬼南州三月土烟生
坐見春野無餘青都将精意幹元氣要使憔悴囘欣榮
我聞神仙足官府蒼生蘇息無辛苦願師擲劍碧空中
大沛江淮洗兵雨
　　夀上人
豪山髙處看南極夀星煌煌明佛國山中佳氣曉鬱葱
十丈喬松拂秋色山人似是廣成仙麻衣如雪巾如烟
朝飡霞光禮紅日夜披雪意看青天紅日表爾千金相
青天𢎞爾千頃泱佛燈祖印妙心傳力與明門作龍象
旃檀一瓣為南豐祥烟願遍八閩中後三千嵗從赤松
上祝聖夀天與同
　　贈美叔掾郎
黃堂紫府多神仙畫㦸森衞香凝烟美人風格野鶴似
髙步迥出雞羣先日長粉署緑陰滿玉立東風珥銀管
綵衣香染垣薇春翠幕清臨水花晚青梯紫閣日躋攀
仙翁一笑開春顔壺中自有飛騰藥何勞薪水燒九還
丈夫三日當刮目安能混迹在塵俗君不見華山老隠
君時来召對黄金屋
　　代贈洪氏設齋供
羣山東騖如飛龍文山孤峙髙凌空緑水環遶青芙蓉
中有貝闕蓬萊宫華光五帝逰法窟四月八日㕘前佛
一天花雨散曼陀滿地香雲靄祥霱山前車馬襍遝来
綺羅十里紅紫堆多君傾槖具清供春風士女歡顔回
須知作善神所福果報兒孫今可卜要將事業繼三洪
豈但芳名在鄉曲
　　夀員外長老
羣峰天寳西飛来茂林幽壑相縈迴福山中峙太古色
紺樓碧殿凌雲開雲間一珠光萬丈圎外瑩中明月相
森森寒彩凛夔羵炯炯神毫肅龍象始知此寳天下珍
山輝川媚草木春瓊花一孕開曇鉢紫芝三秀生法輪
福山髙與夀山列蒼松不凋椿不拔山中酒熟桂花發
年年来醉中秋月
　　長歌為靜山太醫李君贈
靜山仙人李耳孫濟世善學李少君神樓一教妙天下
千載道檢流清芬世間桐君與竹祖誰與巔崖蘇疾苦
我時分節向南来相逢一笑漳江滸萬金良藥雙玉壺
刀圭取效瘡痏除生平心鏡澹如水照人熱惱埃塵無
我欲贈君無長物撫劍長歌對明月東風珍重杏林春
吹作漳南瘴鄉雪
　　贈温縣尹
雙溪水遶新縣緑溪上桑麻春雨足雞犬不驚牛犢閒
野人笑語喧溪屋縣有賢尹温如玉知我民情諳土俗
陽春布澤百里均不問深山與窮谷木樨無瘴烽無烟
公館瀟洒如神仙松邊拄笏看山色竹外援琴聴㵎泉
黄童白叟思借賢鼔舞春風又三年㑹稽未羨晝錦旋
玉麟金虎看腰懸
　　其二
南邑如斗事如毛況有連嵗兵旅勞溫侯胷有文武韜
撫民練兵無繹騷三年去思民願借共分得請薇垣下
政綱綜治無紊煩民瘼補苴罔漏罅棠梨滿路花重開
喜見竹馬兒童来三尺神光射星斗一扇仁風清瘴霾
驥足豈能淹百里蹔布陽春到桑梓明當五邑蘇巔崖
恩波浩蕩雙溪水
　　君仁掾郎榮膺府檄政贊邑琴敬頌俚謡少伸賀
　　　悃
雙溪溪水清見沙溪梅燦燦冰玉華美人元是西湖家
嚼梅飲水溪之涯霜毫不寫香影句揮霍春風滿棠樹
溪堂玉立聴鳴琴人比梅花更清素東風有意相温存
南枝北枝花正繁願借桃李朝露恩松臺薇省先移根
　　仙人謡次達道鑒録韻為一笑之戲
仙風吹雲散瓊香玉輪軋露融素光霓裳飛動金玲璫
一聲驚起鸞鳳翔芙蓉池上西風早青鳥無音天窅窅
翠光濃入秋水寒黛痕淺與春山老千年蟠桃幾開落
三偷奈此小兒惡綵絲未斷塵俗緣黄金空鑄相思錯
君不見有虞帝子来瀟湘洞庭水緑梧山蒼淚痕有盡
愁思長向来斑竹多秋霜
　　古心上人顔其禪軒曰愛松林梅隠氏為作圗索
　　　余賦詩因走筆題之
山人愛松苦成癖繞屋盡是蒼龍鱗長哦其間日不足
更尋梅隠為寫真摩挲素壁光於雪錯落金刀交屈鐵
𤣥豹毛生霧雨寒老蛟爪擘山石裂瀟踈似是寒濤驚
恍惚已覺涼風生徂徠山下雲黯黯太華峰頂秋泠泠
古心山人貌亦古矯矯蒼松宛相似何當結取雲邊巢
從師㕘透西來意
　　四禽詞奉答顧孟仁
　　　孔雀
有鳥有鳥生海南昻頭短喙修尾毶東風吹動羽毛暖
一團蜀錦空中展誰知美色能誤身失機却堕羅網塵
雕籠綵架閉白日緑窓繡戸深青春雄雌強作交頸舞
天地樊籠随所遇空閨猶有獨宿人門掩梨花淚如雨
　　　𤣥猨
黒衣公子居林丘黄頭王孫非阿儔空山月落松露下
時與𤣥鶴鳴清秋山人不歸今幾載夜帳空兮怨蘭􁈙
一聲啼斷巫山雲竹枝歌裏愁如海巫山之髙髙摩天
雖有長臂難扳縁前林霜果已埀赤好從爾羣髙摘實
　　　野鶴
野鶴野鶴儛骨削縞衣不受緇塵着朝刷滄溟桃浪深
夜警空山松雪落忘機每與鷗鷺親髙標豈是雞鶩羣
千年獨歸人已換九皋一聲天亦聞雲林蹔爾寄栖止
風翮終當翔萬里可憐青鳥俗未除白日傳音下瑶水
　　　鴻雁
嗸嗸鴻雁肅肅飛秋風南征春北歸分行已深兄弟念
哀鳴復重民生悲吴江水深楚雲斷美人銀箏動清怨
忍將尺素寄逺遊萬里遥天寸心亂西風冷入蘆花秋
稻梁晚嵗難為謀瀟湘秖今多旅客有聲莫度岳陽樓
　　徐梅所知司席上以榴花命題分得萬字
欒巴飲酒空中噀屏翳疾驅回禄遁火鳥無數西南飛
化作榴花赤光噴南風五月庭院涼滿地雲隂覆烟蔓
眼明見此珊瑚枝猶信羣芳未荒頓猩紅綃巾曉初蹙
血色羅裙春未褪芙蓉開遲不復怨海棠香減寧無恨
謾憐地僻車馬稀空歎春歸蜂蝶困人生有花且對酒
一舉金觴須百勸移根當得乗槎騫作詩喜有梅花遜
君看上苑芳菲時紅紫東風自千萬
　　齊雲亭竒石歌
何年星芒化山骨古色蒼顔勢􁫺崒就中别有混沌天
萬象森羅了毫髪府公移置齊雲亭一府来看零陽屏
蓬萊清淺隔弱水君山晻靄浮洞庭我疑太陰照天地
山河倒影揺丹桂又疑明河瀉九天斗牛騰光通劍氣
公餘對此獨躊蹰咫尺萬里論江湖幽篁古木在眼底
何用人間俗畫圗
　　丁酉九日次徐梅所知司座主韻
四時清景惟秋九斗酒何妨詩百首蒼蒼白露滿蒹葭
淅淅涼風動榆柳一年佳景惟重九晉代風流誰踵後
野萸埀紫映華簪籬菊開黃出豐蔀歸田未許游宦人
登山喜得論文友季鷹江上足蓴羮陶令山中有松酒
人生自古貴適意塵世於今幾開口勸君西風一百觴
祝君南山千萬夀丈夫氣岸在雲霄為我胸懐洗堆阜
　　奉次栢軒先生韻為梅所徴君夀
憶我昔日遊吳東陳迹曽訪孤山翁梅花千樹湖水曲
茅堂半畆梅花中别来嵗月幾流易一見梅花興無極
東山東畔西湖西千載清風只如一不須此地感今昨
且向南枝觀復剥野橋石出水未生江路雲凝雪初閣
主人自是神仙者藜杖葛巾花樹下寒英疎映霜菊明
老榦斜依風竹亞天生嘉植真瓌竒古来幽士多愛之
今人已追古人躅後人行復今人追梅花於人元耐久
百年對花當對酒願傾北斗為君觴更指東山祝君夀
　　和南圃老人龍巖書事
蒼巖百叠樹交緑石棧九折車失軸山腰忽斷峽山来
小溪新水流寒玉溪上茅茨兩三屋野人足音喜空谷
開門迎客敬三肅壺有香醪盤有菽自云今年雨雪足
山稜夏收稻秋熟稻可酒兮稜可粥生来城府無軌躅
徳公畊􁀙鹿門麓子真桑麻谷口曲但令食飽與衣燠
不慕輕裘嗜醲郁我聞此語淚盈掬澤國干戈嗟滿目
商山采芝忘寵辱武陵種桃謝塵俗溪居便向野人卜
馬蹄安用浮世逐採山釣水畊且讀不管人間忙禍福
　　雙栢軒歌為黄君復院長賦
黃君開軒紫山曲手植雙栢如雲緑南風吹雨生夏寒
兩盖清陰覆書屋摩挲老眼四十年龍枝鳳葉俱蒼然
春陽庭階已競秀嵗寒冰雪應同堅君家況有徐卿子
風骨嶄嶄雙栢侣聳壑昻霄看異時長材大用從兹始
我來徑造軒之中開樽愛此陰重重昔聞彭澤醉五柳
今見藍田哦二松皇天不惜栽培力移根好向烏臺植
西齋酒醒月在天為君起舞歌雙栢
　
　
　
　
　林登州集巻三
欽定四庫全書
　林登州集巻四
　　　　　　　　　　　　　明　林弼　撰
　五言律
　　次韻楊秉中縣尹春日病中述懐(十首/)
謾道春來好愁多日更長看蝸知勝負聽燕識興亡風
雨五更夢雲山千里望濁醪吾爾愛能滌九迴腸
　　其二
竹牖春風外柴門暮雨餘尊無陶令酒架有鄴侯書舊
業俱荒落閒愁莫掃除白頭依狗監慚愧馬相如
　　其三
海宇開新造山林起久跧䕫龍時接武巢許分投閒燕
乳草生巷鶯啼花滿山臨風時一笑鬢為賦詩斑
　　其四
彭澤先歸去湘江後卜居紉蘭誰復佩種秫自能鋤老
醜慵看鏡窮愁獨著書且須相覔醉燒筍鱠鱸魚
　　其五
山雲白蒼莽江樹緑參差弟妹幾時見家園十載離沈
腰常减帶潘鬢易成絲苦聽竹枝曲教人坐石遲
　　其六
窻竹晴逾靜庭花煖自開客閒時共對鄰熟許移栽司
馬元多病襄陽豈不才石田與茅屋歸去未荒苔
　　其七
白頭逢喪亂愁絶浣花翁不道兵塵苦猶存詩句工深
春憂肺病逺道愧囊空待得茅堂就歸來萬事慵
　　其八
南國江山舊東風紅紫新醉來忘避地老近怕逢春曽
是菊松主還如草莽臣無窮懐古意清淚滿衣巾
　　其九
自笑塵中逐能存亂後身春如人漸老時與物俱新每
有乘槎意長懐擊壤民牀頭書劍在吾道未全貧
　　其十
我本耕耘者春疇憶種秧岸低新水上泥潤細苔香呼
酒栁邊店留詩竹外房年來清樂少枯坐學顔忘
　　題王佐山人畫
山光雜空翠雲影澹晴暉古渡舟誰繫虛齋人未歸石
苔秋雨積野樹晚風㣲便欲抛塵事埀綸栁外磯
　　題王廷珪畫
秋色晴山迥烟光野水連空林輞川外古樹草堂前天
地留詩巻江湖老釣船美人隔雲漢對此思悠然
　　十八灘(三首/)
谿竹亦多景詩句每無難雲淨山爭出湍驚石自安旅
懐拚酒盞生事愧漁竿猶覺壯心在孤舟十八灘
　　其二
萬壑荆閩接雙溪章貢來風聲隨雨散水勢與山迴石
蘚痕痕合巖花㸃㸃開客心渾似砥灘怒謾如雷
　　其三
十八灘頭路三千里外身如何滿船月常照異鄉人神
劍占新氣仙槎問舊津小臣重王事陟險敢辭頻
　　英徳舟中
舟行湞峽裏景似左江中峰峭千層石谿囘一隊風瘴
雲寒漸白野燒晚猶紅已喜詩囊富何愁客路窮
　　江西送郭中敏還廣東
使節江關外歸舟風雪前同來憐逺道别去惜離筵草
緑曽逰地苔荒舊種田越臺回首日春滿五雲天
　　除夕
今夕復除夕難為守嵗謀江山非故國風雪尚孤舟榾
柮紅生面梅花白上頭窮年未歸去莫怪杜陵愁
　　人日
皇天調光霽野宇遍清明風岸初舒栁楊林欲囀鶯昇
平應有象邊報永無驚野老憂心釋詩成酒滿傾
　　彭澤重登潮音閣追和陶叅政韻
神姑近可即天女邈難攀飛閣虛空裏疎鐘杳靄間潮
迎歸越海雲渡隔淮山擬學禪棲樂何時身乞還
　　平南縣
舟泊平南縣江干得暫閒水添今日雨雲失舊時山禹
甸連三楚秦封入百蠻清時無畏道容易越河關
　　題林徳仁永思堂巻
吾宗昔旌孝雙闕儼猶存甘露降林木白烏棲墓門永
言思阿父今復見諸孫幸得慈帷下均酬罔極恩
　　羅時用之浦江縣令
小邑邊西北兵餘貴撫摩但令息愁嘆漸可化絃歌隴
樹春猶在秦雲夏更多懸知官事簡日對二松哦
　　題小林居圖
幽居學林隠宴坐息塵營蘿月開牕色松風欹枕聲山
花多結子野草不知名寄謝朝簮客能同丘壑情
　　竹居
昔與宋中使時來竹外居秋聲滿牕戸晴影落堦除煮
筍常兼肉裁竿或得魚愛君幽遯處直欲世情疎
　　梅屋
我屋梅花下君家梅樹傍小池横瘦影幽戸送寒香歳
晚竹松節春寒桃李塲知君有所擇歸隠得相將
　　望雲圖
子役勞親念親遥渇子思望雲千里目陟岵一篇詩碧
嶂清江路祁寒暑雨時看圖思努力他日顯揚期
　　題孫積中哀劬賦後
我甫居祥日君初失恃年長哀同念母不弔獨號天山
北雲迷舎溪南月浸船慈顔渺何許悲涕共澘然
　　題方廣圖
未識天台路欣披方廣圖山靈時聽法野衲日跏趺貝
葉松風亂蒲團石榻孤烟霞有餘樂還念世塵無
　　芝峰僧舎次謝君定韻
偶借僧房宿都忘驛騎塵松聲半窻雨草色一庭春傾
倒逢今日棲遲愧此身清朝需董賈莫作采芝人
　　和胡梅所除夕述懐之作
今夕又除夕更闌未愜眠江湖猶故我廊廟正需賢暖
散嵩華雪寒銷榾柮烟屠蘇明日飲鶴髪喜添年
　　題雪齋夜讀圖贈别吕宗周
空山半弓室長夜一編書嚴風吹北牖飛雪被前除幽
燈素光射清誦寒聲俱游心百世上努力十年餘
　　至正戊戌春季道莆過方遂初縣丞翌日至興化
　　　邑訪邑長實達道醉中偶作
夜宿縣丞家朝過邑長衙故人頻勸酒醉客急呼茶雲
薄見春樹山深留晚花董園猶在望新雨足桑麻
　七言律
　　答胡梅所菊節有懐
秋懐耿耿鴈能知節物匆匆菊較遲袖裏空存三禮賦
尊前莫詠四愁詩及時聊復成歡笑感事多應入夢思
為問空湖山下叟把萸此日共伊誰
　　其二
菊花要結歲寒知為愛梅花開故遲彭澤歸來空嗜酒
杜陵老去强題詩雞鳴風雨五更夢鴈落江湖萬里思
三十潘郎蒼鬢改故人相見問伊誰
　　問胡梅雪病併想山居之樂
閒居賦就鶴書徴結屋蒼岑第㡬層松酒山中何日熟
竹樓雨後共誰登忘形定有漁樵侶淡況應如雲水僧
屋角梅花無恙否客來想已送迎能
　　其二
似與林泉有夙期興來雲月總心知菊花黄後客攜酒
蕉葉緑時僧寄詩醉臥不妨風滿袖苦吟未覺雪侵髭
石田茅屋如相借來傍寒梅采玉芝
　　予友李君彌卜居東郭翛然自樂錢君孟道為作
　　　圖題曰東郭獨隠索余賦詩便為書此
東郭先生愛幽獨茅堂門對碧山春溪旁展席尋鷗伴
松外開窻與鶴隣淺水稻田環緑遶輕風花館落紅新
勞生擾擾知何用汀樹川雲入夢頻
　　贈冲和道人
三神海上九仙山分得松房第幾間龍劒驅雲行雨去
鶴簫吹月御風還偶因耽酒春過市應為傳書晚度關
紫府丹臺名可注壺中従子及身閒
　　三衢程君璋氏訪友臨漳將歸賦此以贈
三秀峰前采玉芝髙懐遥與白雲期江山滿目荆州賦
風雨連床杜曲詩萬里滄波鷗浩蕩一庭芳草燕差池
歸來城郭人民換任爛長柯且看棋
　　題張櫟里畫
屋前春水緑如醅屋後春山翠作堆有客抱琴門外立
何人騎馬樹中來西齋酒盡猶留月東郭詩成欲放梅
三絶廣文誰賞識為君海上望蓬萊
　　送伯千之北上
元戎邊畫屬誰籌公子烏臺舊俊游阮掾久聞三語譽
冦君重借一年留馬蘭花發迎官道駝栁條青落御溝
尊酒懐人何夜月五雲深處最高樓
　　送友歸永嘉
平逺樓前逺望匀美人遙憶鴈山春女桑緑遍蠶將熟
穉麥青齊雉正馴齋閣堆床留魏笏賓筵漉酒有陶巾
西風無限南來翼好寄新詩莫厭頻
　　題南樓
樓對員山亦壯哉時憑高處望蓬萊滄江雲起九龍舞
華表月明孤鶴來林下茅茨新聚落水邊楊栁小樓臺
太平不用籌邊䇿獨倚層欄賦雪梅
　　偕洪元質逰南巖
紫雲邀斾出城南風物依依真誥巖山石滑人行䠥􁋧
野禽怪客語呫喃秋江逺水生葭葦落日凉風舞檜杉
晚對屏前吟未穏不知空翠濕青衫
　　别章仲明用前韻
此日清逰雲洞南明朝逺别鶴山巖汀洲水落鴈初下
海國秋深燕尚喃驛路風烟連細栁酒家籬落隔青杉
薇垣好展神仙步莫遣緇塵上客衫
　　題漳浦白鶴嶺(有引/)
　昔余過漳浦白鶴嶺頗愛山水之清廓而惜其亭宇
　之蕪廢今年秋重道此見其蕪者治廢者起金碧相
　射華竹交映壁間題曰石竇寒泉響玉徽閒雲出岫
　繞松扉一從白鶴高飛去栖碧亭空鎖翠㣲乃邑簿
　陳致中新構此而紀其勝也俛仰陳迹竊於末句有
　感焉因為起語以寓興懐
栖碧亭空鎖翠㣲詩成人世已俱非墨池水暖鵞誰換
華表雲間鶴自歸樓倚仲宣休作賦碑思叔子故沾衣
古來陳迹知多少立馬西風又落暉
　　過盤陀嶺
盤陀嶺上㡬盤陀茅竹蕭蕭雨乍過水暖游魚奔絶澗
草香馴鹿食陽坡怪山當面疑迷路啼鳥迎人却和歌
總為世途多險惡太行蜀道復如何
　　芝峰月夕次韻性元上人足成茶溪公口占之作
風滿空林月滿山無詩堪笑老方干洞雲晚散龍眠穏
松露秋高鶴夢寒賀老鑑湖先賜勅陶公彭澤早辭官
他年分我半間屋待向芝峰絶頂安
　　次徐梅所座主訪龍江書院有感之作
訪古歸來山月孤紫芝峰影落平湖千秋統緒存方䇿
萬國提封入版圖遼海鶴歸空露柱滄州月落滿霜蕪
何時突兀千間厦風雨如山大庇儒
　　再用韻二首
試問龍江讀書地何如鹿洞與鵞湖梵宫已作新輪奐
郡志空存舊譜圗碧玉峰前移老檜還珠門外剪寒蕪
記文自可徴千載太史虞公國鉅儒
紙帳更長月影孤梅花清夢繞西湖左思才擅三都賦
諸葛名成八陣圖漢殿丹青俱寂寞吳宫花草易荒蕪
白頭杜老謀生拙却道儒冠解誤儒
　　丁酉元旦
海氣蒼茫曙色低扶桑枝上聽天雞光搖旗旐龍蛇動
班簇衣冠鵷鷺齊重譯來庭通桂海中興有頌勒浯溪
老翁喜見豐年兆自典春衣酒滿攜
　　其二
斗杓入夜指東寅雨脚凌晨灑瘴塵北闕天高先見日
南州地煖早知春獨憐丹嶼思歸客曽是瓊林錫宴人
江海此身强健在何妨魚鳥日相親
　　和韓南勝二首
白鶴山前舊草堂重來吟鬢已添霜花城衙放雨初歇
竹寺詩成日正長木蕈作羮流筯滑溪魚釀鮓透苞香
野人喜見昇平象桑柘連隂古戰塲
　　其二
躍馬燕臺憶壯遊東風一笑紫雲樓杏園設宴慚魚尾
葱嶺封侯羡虎頭燈火十年心獨苦干戈滿地鬢先秋
従今西賊應寒膽韓范安邊有宻籌
　　閏九月重陽前一日奉陪梅所知司逰員山謁康
　　　仙祠即席次韻二首
清逰曽記十年前員嶠山中訪老仙竹寺題詩風滿帽
梅溪載酒月明船神逰弱水三千里目極齊州九㸃烟
何日重來問真訣白雲深處種芝田
　　其二
莫聽月笛怨山陽且捧霞觴望帝鄉瑤草先秋猶着緑
菊花雨後更留香風前紗㡌孟嘉醉湖上觥舩賀監狂
一曲猗蘭千古意知音幸有漢中郎
　　圓山康仙祠詩奉次徐梅所知司韻
浪逰曽記出城西十二圓山紫翠迷一陣閒雲初過雨
半篙新漲已平溪笙歌彩鳯空中下劒化羣龍匣底嘶
何日神丹成九轉從公來聽枕中雞
　　再次王子實縣尹韻
春山杖䇿覔仙翁花信于今第㡬風千樹碧桃流水外
一聲白鶴亂雲中風舟無路尋蓬島霞佩何年謁蕋宫
塵世總成盧枕夢且須沈醉學山公
　　謝姚省吾博士招飲次韻
風雨西齋酒一瓢白駒有客此逍遙清詩漢殿盤承露
雄辨吳江弩射潮花下晚衙曽未散芹邊春酌若為招
醉中忽作故園夢落日聞歌谷口樵
　　再用韻呈姚博士
清漳博士姚先輩媯水神明世胄遙緜嶺題詩風滿竹
韶溪放棹月明潮愁來白石歌休唱老去青山隠可招
世事都如棋一局坐觀謾學爛柯樵
　　賦得人日不隂
雨雪常年苦晦㝠乾坤此日喜晴明宫梅落後餘寒盡
野菜香時新暖生方朔占書應有騐杜陵詩句謾多情
從今部戸安生遂重捧椒觴頌太平
　　深青道中
瀟瀟瘦馬深青道杜宇聲殘日又昏風裏林花香作陣
雨餘池水緑添痕採桑野婦輕衣袂賣酒山家小巷門
無限原頭芳草色教人千里憶王孫
　　姚省吾教授
漆園老子志逍遙箕水幽人分掛瓢江上月明纒鶴夢
樹頭風急厭聞蜩菊松晚色留三逕芹藻春香藹泮橋
無限鮿生懐古意韶溪還許聽虞韶
　　賦得水田白鷺
漠漠平疇宿雨晴瀟瀟素羽晚風輕滿川緑漲一雙下
隔岸青秧數㸃明霄漢無班陪鵠立烟波有社結鷗盟
輞川若值王維畫添我青簑黄犢畊
　　送許輔之歸隠
吳門匹練隔風烟禹穴扁舟度海天入社陶潛須縦酒
買山于頔未分錢松邊放鶴雲連屋沙際看鷗雨滿川
塵世也知歸去好難謀二頃郭南田
　　次倪孟明集藥名之作呈徐梅所座主
結屋常山東復東雪梅霜菊洞天中黄連稻隴雨聲歇
白歛松窻雲氣通幙種蓮花泛秋水盃浮竹葉醉春風
丹砂欲問飛騰術勾漏何年訪葛翁
　　其二
藥籠兼收芝术無空淹逺志在江湖樊籠防已憐鸚鵡
岐路留行厭鷓鴣仙去好尋靈枸杞客來謾笑熳葫蘆
早休知有遺安念洲上當歸種木奴
　　題老牛䑛犢圖
夕陽芳草滿林臯䑛犢烏犍聳骨毛乳哺願令兒長大
力耕要似母勤勞南山夜半猶叩角渤海春深總賣刀
誰識當年懐愛意慈烏背上晚風高
　　次堂郎司天韻
十里壺山春事幽清狂裘馬記曽逰木蘭陂上船如屋
黄石橋前酒滿樓客路逺隨南鴈至嵗華真似水東流
日長候館題詩罷靜對梅花進茗甌
　　其二
瀟洒梅華驛裏人素衣楚楚謝緇塵鳯凰臺上家聲舊
虎豹關中天語新老栢千年冰雪操仙槎萬里水雲身
雞林詩價從今重好寄歸鴻及暮春
　　題櫟里畫
雲中樓觀疑廬阜水外亭臺似剡溪寒瀑落崕珠㸃亂
晴嵐隔樹翠光迷舊逰空向真圖見清景應須好句題
安得同攜琴鶴去青林白石寄幽棲
　　相士潘碧山久逰江湘間今以武功為石臼司警
　　　瀕行索詩漫賦以贈
乍捧除書作宦逰猶談相術動時流新豐曽困鳶肩客
定逺今多燕頷侯官舎喜居山水窟故園空憶菊松秋
一瓢春酒何當共九曲溪頭明月舟
　　夀徐梅所生朝不遇
東山來訪玉梅枝不遇山翁祇自持流水小橋攜酒處
白雲紅樹杖藜時林逋漫訪西湖鶴何遜先成東閣詩
珍重竹松泉石意重來莫負歳寒期
　
　
　
　
　
　
　林登州集巻四
欽定四庫全書
　林登州集巻五
　　　　　　　　　　　　　明　林弼　撰
　七言律詩
　　用貢泰甫尚書韻别吳君濟掾史
東風蒲栁滿江濆盃酒離亭暫别君春事又隨紅紫老
人生每似燕鴻分榕亭雨過聞鶯語桑海天青見鶴羣
東府仙人應握手三神高處望紅雲
　　海漕使京停舟雞嶼呈朱伯厚明府王克明邑尉
遙山盡處是滄溟眼底雲濤一色青野鳥隨波明逺白
毒龍挾雨散餘腥水濵女佩春留月天上仙槎夜泛星
賴有同舟賢李郭柁樓尊酒火熒熒
　　桃花洋
溪上桃花秦隠居桃花海上意何如放舟定有迷津客
躍浪應無㸃額魚紫鱖春肥風暖處紅潮晚漲雨晴初
詠詩無限蒼茫興十丈雲帆切太虚
　　秦皇廟
往事悠悠逐海波荒祠寂寂寄巖阿三神山下仙舟逺
萬里城邊戰骨多東魯尚存周禮樂西秦空壯漢山河
早知二世能移祚崕石書功不用磨
　　送吳允思之南海令
曾收圗籍入燕初還擁瘡痍下粤餘應有雄文韓子繼
也知清操隠之如棠隂琴靜風生席花外詩成雨滿車
天上故人青眼在暫煩百里試才諝
　　題張將軍百勝圖
知兵昔學萬人敵開國今收百戰功列㦸枝寒瓊帳雪
團袍花暖錦旗風鳯臺玉帛華夷㑹麟閣丹青褒鄂同
賴有畫圗詩巻在風流不盡大江東
　　傅子敬之淛西憲副
聖朝司憲重才華况復三吳近帝家右掖清風生桂樹
西湖新雪到梅花府中此日逢聨璧天上何年共泛槎
具慶高堂多喜氣綉衣綵服照晴霞
　　武夷萬年宫
十年三過武夷山翠壁丹崕歎莫攀藥竈烟消天地老
櫂歌聲斷水雲閒虹橋未許秦皇識鶴馭空隨漢使還
曽是隠屏峰下客謾教啼鳥笑詩慳
　　送林鍊師歸武夷
三山樓觀倚雲開九曲溪山入夢來半夜丹光分洞壑
常時劍氣動風雷幔亭峰頂霞杯進石皷灘前月棹迴
吹徹玉簫空想憶故人正在鳯凰臺
　　送宋仲衡歸金華(景濓學士之/子中書舎人)
江花飛雪送殘年客思隨雲度逺天朱雀橋邊車若水
金華洞裏酒如泉明經已踵韋賢後對䇿應推賈誼先
無限故山松與竹平安好報玉堂仙
　　寄題安慶譙樓
我愛舒州趙使君危樓高架出囂紛水通桐栢環千古
天近蓬萊擁五雲晴日壺觴花底集寒更鼓角月中聞
欲題詩句慚崔顥況是賔僚總好文
　　畣倪子京
笑我生涯似轉蓬多君意氣慕長風十年荆杞迷周道
萬里江山繞晉宫奉母曽聞三釡樂論文還喜一尊同
明廷有詔徴才俊好與䕫龍叙九功
　　題陳王墓(王父母歿自陶磚以結/塚或云其地有王氣)
將軍山下陳王墓落日西風秋草繁斷甓千年餘手澤
豐碑十丈滿苔痕山河不改英雄老天地難窮忠孝存
酹罷椒漿成佇立一聲去鶴月黄昏
　　輓陳和卿三山别駕
候騎迎晨趣倅車星芒入夜霣城墟三神山逺夢魂斷
百尺樓空豪氣除人去鐵衣悲汗馬客來珠履嘆無魚
條侯能復家聲舊細栁于今有簡書
　　中秋翫月二首
見月令人冩百憂况逢良夜半三秋星河有路通蟾闕
雲海無波湧蜃樓老桂一枝容手折仙槎萬里謾神逰
清光莫照干戈地憂國詩人易白頭
　　其二
風雨良宵大半妨清秋此日對團光百年㡬度見明月
千里相思在異鄉按曲雙鸞囘素羽掠舟孤鶴振𤣥裳
乾坤光霽今還兆好獻瑤池萬夀觴
　　輓夏待制(字尚之居袁州奉㫖往/廣採庚申野史死於彼)
别業西江未得歸逰魂南海竟誰依丹旌題字官猶在
青史成編事已非(尚之修元史林/侯代之入廣)有子能栽新墓樹何
人共採故山薇百年文獻晨星似搔首斜陽淚滿衣
　　覺初上人歸永嘉江心寺
江心古寺金焦如滄波湧出青芙蕖千嵗鶴歸作人語
九淵龍起聽梵書山屐時尋謝康樂丹砂試問陶隠居
自是初心得真覺閒身去去伴樵漁
　　送郭廣文
武安邑小武城如三載人賢郭校書有酒齋郎能放鶴
得錢溪女或留魚沙場落日鴉飛急海國秋風鴈過疎
南士秖今多嚮用君行努力莫躊躇
　　竹隠為富州丞烏雅士威題(洪武二年改/富州為豐城)
君家萬箇碧琅玕長日開軒自在看清興毎添詩句好
緑隂未放酒盃乾誰裁紫鳯雙龍管我乞滄浪一釣竿
何似當年彭澤令歸來三逕日盤桓
　　竹山隠居為豐城黄英尚題
竹山山下黄隠君買山種竹謝塵氛凉隂匝地日難掃
清籟滿天時復聞蟄龍未奮葛陂水鳴鳯空隔蒼梧雲
最喜林霏春雨歇班班稚子總成文
　　西村隠居為遶城羅時用題
西村竹樹淨朝暉萬事閒來總息機一夜小溪春雨過
半篙新水白鷗飛草堂作就資誰寄彭澤歸來願未違
最憶衡門凝望處平疇十里豆花肥
　　送豐城張叔同之隴西縣丞
楊栁青青春水生東風迢逓送離情一時牛斗龍光動
萬里關山馬足輕朝雨軟塵連隴道暖雲芳草入秦城
公餘剩有哦松趣好詠新詩續紀行
　　送盧仲睿之㑹寧主簿
隴樹青青河水黄獨騎官馬入秦疆七千里外思親舍
五色雲中望帝鄉沙草枯時收黒黍(黒黍即蘆/粟可作酒)地蕉香
處煮黄羊(黄羊野生山中/黄毛味如家羊)訟庭事簡邉塵息竹屋看書
對日長
　　白雲孤飛圖為豐城鄔烈翁主簿題
登高望逺思依依目斷孤雲送落暉白鳥明邊親舎近
青天盡處客心違輕姿映水浮空濶片影隨風度翠㣲
何似故山歸去好晴霞五彩照萊衣
　　贈少林寺松亭長老
少林禪伯舊松亭聞説巢雲箇箇青一榻秋聲風度嶺
半空凉影月臨扃雨花飛處蒼龍蟄貝葉翻時白鶴驚
何日從師遊勝境共餐玉粒駐長齡
　　洪武三年四月望日同牛典簿王編修奉使安南
　　　陛辭
曙色熹㣲漏箭催暖風開扇舜曈迴雲扶紫鳯臺端下
山擁蒼龍殿角來玉笋聨班隨曉仗金莖分液賜春杯
小臣職忝馳驅使擬和皇華愧不才
　　發京
金陵自古帝王都海宇于今混一區虎豹九關通北極
鵾鵬萬里入南圗長干栁暗馬如織白下花明酒可酤
使節歸來應未晚扁舟秋水滿江湖
　　舟過彭澤
彭澤縣前楊栁新客舟暫繫大江濵寳花滿地來天女
石筍中流䕶水神城郭千年非故物菊松三逕幾歸人
此身何似醉鄉樂願乞先生漉酒巾(巖畔圎通閣嘗雨/天花江心小孤山)
(有水/神祠)
　　望匡廬
大姑山下曙光催五老峰頭秀色開萬壑松杉收雨去
一天紫翠入江來酒狂誰結淵明社詩好難追太白才
便欲作巢泉石上江靈肯借白雲堆
　　滕王閣
落日孤舟一笛風愁看江閣化虛空滕王歌舞漁樵外
唐代文章草樹中山接匡廬爭秀爽水通彭蠡共朝宗
三王芳躅無人繼詠罷新詩思不窮
　　徐孺宅
南州表表徐高士零落猶存宅半區足跡何勞趨北寺
躬耕只合老東湖禮賢太守能懸榻弔古諸生擬束芻
誰識保身明哲意當時惟有郭申屠
　　豐城呈王熙陽太史
昔年曾説張雷劍此日同來李郭舟訪古已知神物合
暫時且為故人留雲收日脚千山暮風送江聲五月秋
回首舊逰如夢寐延平十里故津頭
　　臨江
栁外樓臺入翠㣲水邊簫皷蕩晴暉樟江雨漲魚新上
皂閣雲生鶴共飛諸老尚留詩巻在此身未逐釣船歸
蓬窻吟罷還成醉蜜酒初香玉笋肥
　　廬陵逢端午
極目滄波白雨飛綵旗風急畫船歸故人此日供蒲酒
聖主先時賜葛衣客裏又看佳節過吟邊未覺壯心違
離騷讀罷成惆悵落日芳洲杜若稀
　　用韻贈高允令巡簡
谿山深處寡紜紛况復清修少似君竹寺酒醒聞鳥哢
水軒琴動見魚羣青衣邏卒時懸弩白髮隣翁夜索文
剩有長材供著作賈生名久漢廷聞
　　南康縣
小縣深依山水清時聽舊事話遺氓萬株松古張公種
(九/齡)獨秀峰髙蘇子名(子/瞻)谿到南安流自淺嶺過大庾地
還平西風翹首江頭路此去猶餘兩月程
　　次張志道學士與龔景瑞詩韻
先生家住翠屏峰鄉夢常時送曉鐘十載故人青眼舊
千山歸路白雲重天涯作賦憐王粲江上題詩愛薛逢
嵗晚相從應有約為尋桃竹截雙笻
　　次王太史韻呈廣東幕僚
丹鳯樓前持詔出五羊城下放舟來雨苔已蝕銷兵柱
(劉鋹/所鑄)春草都荒望漢臺杖採仙蒲青玉節酒分香桂碧
螺桮不妨日對南風醉緑水紅蕖翠幕開
　　用王編修韻呈梧州劉太守
萬里南風送驛舟蒼梧江上景逾幽一雙白鳥常隨棹
無數青山總入樓鳴鳯不來芳樹暝嘉魚初上碧波秋
故人解送桂香酒洗盞臨流破客愁
　　答劉蒼雪通守
扁舟南汎雙江曲傾盖相逢一笑中沈李筵開鷗鳥渚
采菱歌起鯉魚風生涯安得千頭橘流落空餘兩鬢蓬
曾是湖壖埀釣客擬從山下祝雞翁
　　畣觀子毅省郎
十行紫詔百蠻來一道炎雲萬里開桂嶺已通新道路
梧江猶有舊亭臺劇談風起魚龍窟麗句春生錦繡堆
惱我懶看腰下劒對君且覆掌中杯
　　伏波廟
南征昔日此登臨遺廟空山尚至今萬里風雲常慘澹
千章松桂自蕭森麒麟安用丹書像薏苡難誣清白心
愁聽烏蠻江上笛夕陽一曲武溪深
　　夀佛院用太史韻
横槎江與絳河通偶共吟仙謁大雄花燭滿庭蟬榻靜
雲山當户瘴塵空百筒清引香厨水兩掖凉生茗椀風
試問參寥老開士衲裙肯贈雪堂翁
　　再用觀子毅省郎韻
海天極目路茫茫少憇珠林興頗長太守花邊攜酒至
老僧竹外煮茶香小樓吹笛闗山逺落日放船風雨凉
不有好懐相慰藉客途空復嘆流光
　　南寧府三首
萬里關山入塞雲髙城縦目送斜曛九真海到東南接
六詔江來左右分出洞蠻丁高髻角趂墟野婦短衣裙
漢廷已下興賢詔従此遐荒徳化聞
　　其二
謾説天南第一關邊城依舊好江山豐年簫皷賽田祖
近日衣冠化洞蠻孟獲革心諸葛縦智髙授首狄青還
三公亭上舒長嘯落日凉風起碧灣
　　其三
千疊層城十丈壕藕花無數繞周遭輕舟時獲魚盈尺
新雨纔添水半篙拂地烟梢毛竹暗倚江風樹木綿髙
天涯無限登臨意納納乾坤一布袍
　　左江七夕得牛字
笑倚仙槎望女牛清江倒影絳河流龍泉紫氣秋猶射
雲錦紅光夜不收烏鵲橋前波似練鳯凰臺上月如鈎
玉人此夕應相憶一笛西風起小樓
　　河字
南來萬里越關河節物西凉客裏過清賞毎愁酤酒少
好懐未厭賦詩多丹江月棹秋無際銀漢星橋夜不波
欲問支機舊時石天孫應笑鬢先皤
　　西字
天際初分大火西雙星飛映月華低綵樓瓜果絲初綴
金井梧桐葉可題舊事荒唐何處問神光颯沓(音/踏)㡬人
迷可憐栁子文成巧却把愚名汚冉谿
　　伏波臺
驛外秋山翠一堆將軍玉帳此曽開大江如月迴雲陣
古塔凌空䕶石臺萬里戈船餘薏苡千年銅柱委莓苔
多情惟有營前栁歲嵗春風入樹來
　　至安南次王編修韻
安南逺至極南荒炎海無垠野望長馬援臺前秋草碧
高駢城下暮烟黄百年圗籍歸中國三郡山河保故疆
萬里天威如咫尺西風回首白雲鄉
　　答牛士良典簿
海國秋風客鬢華逺來共駕指南車越裳方物供周室
趙尉提封入漢家裘馬清狂成舊夢斗牛空濶接仙槎
扁舟凖擬同歸去明月洲前蘆荻花
　　發安南呈牛典簿王編修
日南留滯隔年期猶許仙槎到未遲小閣西風烏帽在
清江落日綵舟移蒹葭倚玉慚三益薏苡明珠有四知
宣室應煩前席問願因民俗一陳詩
　　再用牛典簿韻
萬里同歸望虎關三秋清賞愛龍山白雲黄葉西風外
翠壁丹崕夕照間逸少述文誇盛集醉翁作記嘆蒼顔
尊中有酒且須盡身後留名總是閒
　　贈黄林隠
我識龍川處士家白沙翠竹帶烟霞水邊門巷千章樹
雨後園籬百本花對客看雲晨倚杖呼兒掃葉夜燒茶
玉堂金馬成何事輸與山中老歳華
　　牛君士良使還日南晝行左江之滣偶於清灘得
　　　一小石頂跡五寸許其色深緑娟秀潤麗宛若
　　　峰巒之聳立熙陽王君見而愛之牛君不靳因
　　　持贈焉王君賦詩以謝君復答之併次其韻用
　　　助二君清話二首
錦石青紅似畫中每因幽玩一開篷三生依舊精魂在
二妙于今嗜好同玉杖未裁秋帶雨畫船暫住夜騰虹
向來艮嶽成田久莫更蒐竒入汴宫
　　其二
江干竒石潤如玉卓立天然一碧峰幽竇直疑清澗落
秀巒先見翠雲重女蝸自煉功猶淺米老相看興頗濃
再拜不妨呼小丈日長几案得從容
　　答安南使黎元譜二首
十月南寧江水清官船渾似釣船輕滿篷霜露天如洗
一笛關山月正明修貢逺來勞使節觀光歸去擅詩名
宫袍驛馬華林路未羨當年晝錦榮
　　其二
傳宣賜罷碧淋腴萬里驅車指故途遼海東來鶴自語
楚天南去鴈相呼清吟時與梅花對老態猶嗔竹杖扶
來奉龍墀親䇿士攜書還解一行無
　　清江小隠圖為趙希貢題
愛汝清江小隠居波光雲影滿庭除風帘野店客呼酒
雨櫂輕舟人打魚無數青山秋樹外一行白鴈暮霞初
看圖便擬投簪去借取閒窻讀舊書
　　曲江逢至日
去嵗兹辰鍾阜北今年此日曲江東驚心節物如飛箭
回首生涯尚轉蓬韶石雪消知地暖越臺雲淨兆年豐
故人迢遞未歸去孤負梅花酒一筩
　　用韻贈濮彥章
曾題詩句碧琅玕留與仙翁伴歳寒君有蓬萊三禮賦
我無龍虎九還丹可憐韶石山前景渾似錢塘江上看
驛路梅花應笑客酒腸暫為主人寛
　　贑州嘉濟廟用王編修韻
水落雙江見底清官船東下石灘平五龍山逺環遺廟
千雉雲高接石城人去睢陽空有像(元守臣全子仁海/青臣皆死節廟有)
(像/)將歸嶺表尚留名(漢灌嬰伐佗神示以/克捷之兆舊碑有紀)沙頭候吏休
相促吟傍梅花句未成
　　次滕仲𢎞叅政見贈韻
孺子湖前秋水多滕王閣下夜聞歌十行手詔天南去
萬里仙槎海上過桂嶺畏途連楚越薇垣佳句似隂何
歸朝有日陪冠葢兩袖香風響佩珂
　　題鄭生雲谷巻
谷口子真多白雲半開竹屋共雲分青山當戸雨初霽
緑樹覆簷風欲薫偶向鄰翁劚藥本時邀詩客籠鵝羣
梨花夢裏偏多趣蒼狗白衣任紏紛
　
　
　
　
　
　
　
　林登州集巻五
欽定四庫全書
　林登州集巻六
　　　　　　　　　　　　　明　林弼　撰
　七言律
　　贈謝元初秋山高隠圖
漫遊晚嵗厭紅塵歸去秋山看白雲煮石呼童供鶴料
寫經留客換鵝羣鑱收林藥西風老火養爐丹靜夜分
二十四橋多月色玉簫還許世人聞
　　題嚴州陳氏㑹慶堂
堂名㑹慶意何如四世公孫此共居松桂蒼顔凌雪霰
芝蘭玉樹秀堦除彩衣稱夀盈尊酒緗帙懸籖滿架書
千載君家遺澤在一江春水遶桐廬
　　贈公恒歸天台
紫薇省外姓名香白鷺洲前别意長祖餞謾勞冠盖集
賦歸莫待菊松荒攜尊與客行花逕采藥逢仙坐石床
軒冕浮榮成底事從君分種水雲莊
　　梅溪詩為蔡宗𤣥賦
溪上寒梅雪作花溪前流水玉無瑕意行東郭先生履
來訪西湖處士家煖入孤根春映帶清涵瘦影月横斜
何時攜取芝山酒共載賔朋泛釣槎
　　陳子高之永新丞
浙右才名陳子高㡬年給事滯銓曹五花誥上墨猶濕
百尺樓頭詩更豪縣郭春晴山入座江湍夜漲水盈篙
知君自有剸繁術訟牒何愁事若毛
　　安溪劉令復任
楊栁條青漸長芽刺桐葉緑已先花河橋送客春將半
山縣休衙日未斜政蹟行書循吏傳歡聲重動野人家
多情石筍江頭月載酒何時共釣槎
　　送聶克敬歸省
待宦三年客帝鄉違顔千里念親堂朱樓翠閣天光近
碧嶂清光野望長汀館春深官栁暗橋門雨過穉芹香
懸知調膳多餘暇松下看書坐石牀
　　題方壺王維詩意圖
能詩羽客方壺子解冩高人王右丞幽興不隨流水盡
閒心長伴白雲層空林積雨迷苔逕細浪生風失石稜
坐對畫圖懐别業南山千仞碧崚嶒
　　題鄧氏澗亭
澗濵亭子有餘清盡日泉流遶舎鳴雨檻維舟投釣餌
風窻拂几汎琴聲沙頭白鳥尋常見石角蒼苔取次生
最憶考槃真樂趣浩歌一曲濯塵纓
　　李教授之臨江
鄰邑豐城曾製錦清江碧嶂慣維舟送君千里敭文教
老我三年憶舊逰酒釀黄精雲外洞詩題清竹水邊樓
前修范杜遺風在從此西邦化魯鄒
　　胡氏讀書樓
胡氏書樓建水濵讀書樓上念先人牙籖萬巻痕誰觸
手澤百年跡尚新風前闌檻芸香滿雨後庭階草帶勻
三復蓼莪應灑淚孤雲漠漠水粼粼
　　橋市樓
八年兩度使炎方萬里關河兩鬢霜逺賜璽書隨趙尉
重題詩句笑劉郎伏波臺上風烟古如月江前草樹荒
屈指西風明日到官船歸去又新涼
　　次張敬修雪中趨朝
春雪漫空竹樹低紫騮愁濕錦幛泥光騰玉殿迷銀燭
凍合金橋失絳霓已擬典衣沽臘酒何如擁被聽晨雞
東風先到溝前栁無數寒條拂水齊
　　權氏寓思樓
先壠星源已草萊高樓極目楚天開無窮山色連雲起
不盡江聲送月來遺愛百年存舊樹豐碑十丈滿荒苔
聞孫還肯興堂構落日登臨不用哀
　　送侯同知之漳州(有引/)
　洪武十一年春有旨凡在有司率舉賢良一人予友
　日新氏丞鄜之鹿川知侯君其之賢貢于天官遂擢
　漳郡同守夫國家任官惟賢是用有司承命惟賢是
　舉蔣君之舉有得人之名同守之任有稱職之賢吾
　邦得守為疲民之幸弼也有三喜焉故為序而詩之
郡丞新命下金鑾雨化隨車衆所歡邊戶近開鹽課少
上胥應放役程寛雲生栁渚風聲動霜入梅花月色寒
十載未歸頭已白為君中夜一彈冠
　　送鄭景賢邑教歸金華葬母
故人别我金華去嵗晏天寒江水氷二弟已膺烏府薦
一官喜自鱣堂升洞門繫馬花如海山館開尊酒若澠
自愧麥舟無逺恵佳城為想碧崚嶒
　　倚李伯康使君韻
鐵甕城南飛羽檄錢塘江上趣琴裝梅花有句留山驛
薏苡無珠出海鄉飯白鄰僧供火米蠣肥溪友薦霜房
歸來細說閭閻事月滿薇垣夜正長
　　海上
水天空濶浩無津物外神逰夢裏身晚望每嫌山色逺
夜聽已厭浪聲頻仙槎路熟星河使戎馬憂深嶺海臣
思獻江都二三䇿漢庭埀意驗天人
　　呈克明縣尉
長帆破浪出南溟天際成山一髮青上國重來觀壯麗
東州近喜洗羶腥儒冠未際風雲㑹神劍常衝牛斗星
尊酒宜春樓上月也勝細雨夜然燈
　　次韻王克明三首
經國于今賴海漕况供玉食敢辭勞九重天闕連三島
萬斛風舟等一毫楚客多愁飛石燕秦皇無計叱金鼇
何如太白清狂態醉臥江中宫錦袍
　　其二
江嶺孤臣抱寸忠風雷何日起潛蹤海連遼碣八千里
山隔燕雲百萬重近喜金灘湧鸂鶒舊聞緑水泛芙蓉
自慚㸃額桃花浪每羨神魚作應龍
　　其三
共泛滄溟不共船風檣浪楫若追攀篷牕相憶又今雨
柁屋同看非故山身世已如逰物外氛塵只合出人間
維梢活水知何日買酒燒魚一破顔
　　予遊武夷道經三山買舟西禪浦值晚雨投宿山
　　　寺中寺僧杞巗義剛曲相欵接因書此詩以證
　　　後㑹
江雨蕭疎山日隂蹇驢有客入禪林老僧能叙三生話
逰子空悲千里心野鳥啼來山竹裂洞龍飛去水雲深
多情九曲溪頭月何夜相從抱玉琴
　　贈杜明之入京
阿父清名聖主聞佳兒氣岸復超羣玉堂久索歸山槀
畫省重稽涉海文馬飲盧溝秋水滿帆開碣石暮雲分
故人天上能青眼謾説邊籌可䇿勲
　　次達子升清明感懐韻
暫停不停風撼樹欲收未收雨閣花一百五日寒食節
二千餘里逰子家朱雀橋邊少語燕黄鶴樓下多鳴鴉
人生有酒莫滴土無錢且向西鄰賖
　　次馬編修奉别韻
送客東城春又半暖雲收雨散輕隂一江流水傷南浦
千樹啼鶯憶上林錦里烟塵詩句好鑑湖風月酒盃深
玉堂歸去多清興好對鼇峰整舊琴
　　題方漳浦自述詩後
弓劍間關虎穴危雲霄浩蕩鶚書飛禁門㡬聽晨鐘入
鄉邑爭看晝錦歸春草青邊鹿茸長秋橙黄後蟹螯肥
男兒老大功須立晚歳漁樵願未違
　　畣越僧津斷橋
禮遍名山未肯迴乘蘆又度栁江來烟霞直欲窮幽趣
梁棟從教棄散材詩骨寒林千嵗鶴道心流水一枝梅
憑師問訊維摩病飛錫行應上五臺
　　奉次徐梅所知司謁龍江精舎之作
臨漳自昔號淳厖天遣明公莅此邦幸有清尊開北海
豈無涸轍待西江紅依幙府才應屈白戰詩壇氣未降
珍重龍門振遺響洪鐘從此莫㣲撞
　　用韻述懐
有客丹心一寸孤都忘身世在江湖十年澤國多戎壘
萬里雲霄渺壯圗夜雪蕭齋紅榾柮秋風楚畹緑蘼蕪
杜陵老大長憂國謾歎乾坤一腐儒
　　次林茶溪經歴韻
員嶠層層聳翠峰碧雲片片擁丹宫客來欲問飛騰術
仙去應叅造化功天上風雷雙劍底人間日月一壺中
共看靈雨農郊足已卜今年歳事豐
　　再次林茶溪經歴韻奉姚省吾博士
笑解腰間老太阿半生事業總虛過歸來元亮存三逕
安樂堯夫有一窩濁酒盈缸春可漉清詩滿袖夜猶哦
東風似勸山翁醉吹落花前白鷺簔
　　贈新溪金如山
劍江西畔老耆英眉夀將逢八秩齡車裹蒲輪當有召
琴彈花縣毎能聽志崇天爵頭如雪世問滄田眼似星
毫末不藏心地直時煩矍鑠到公庭
　　題江山萬里圖
我愛錢塘輒醉翁江山萬里在胸中應憐逺道頭先白
却冩新圗思不窮鸚鵡洲前春草暗鳯凰臺上暮雲空
登樓莫遣悲王粲天外鄉關咫尺同
　　題張櫟里為曹景溫畫雲山圗
十年蹤跡在塵埃每見雲山笑口開萬壑晴隂連竹樹
一天秋色入樓臺畫圖此日勤持贈茅屋何時隠去來
惆悵無因尋舊侣桃花流水似天台
　　送酒一壺與張櫟里
臘醅新熟泛霞紅持慰山中輒醉翁須信㣲醺真樂在
也知少飲衆歡同梅花紙帳春生夢榾柮齋爐雪滿篷
無限衡門攜幼意菊松三逕老秋風
　　金陵贈友人
玉帛徴賢出草萊孝亷船向北風開縱然車馬爭馳逐
何似田園歸去來菽水堂前衣戱綵雞豚社裏酒盈杯
白頭誰念思鄉客强寫新詩對鳯臺
　　鐵柱
仙翁騎鶴上天去一柱千年屹未傾鐵色不隨(闕/)
　　　　大江平蜃樓縹緲烟沈浦龍劍凄凉月滿城
九鼎鑄金魑魅遁後來誰繼禹功成
　　贑州
贑州驛下艤輕舠芳杜幽蘭滿近臯水合雙溪飛駕濶
城依列嶂畫樓高百年中土歸圖籍萬里南天振羽毛
吟眺未䦨還解纜凉風細浪晚颾颾
　　南安道原書院
道原洙泗接濂溪一脈曽分横浦西爼豆百年存舊典
圖書數巻破羣迷池蓮晚色紅衣淨庭草春香翠帶齊
我亦沿流伊洛者㡬回極目楚天低
　　庾嶺
石稜左右山將合澗響東西水自分通道人思唐宰相
提兵誰識漢將軍滿林梅熟黄埀雨夾道松高翠拂雲
嶺徼秖今畿甸似逺人敢憚往來勤
　　清逺峽飛來寺
清逺峽前暫維楫飛來寺裏己張燈兩崕雲起晴如雨
一水風生夏欲氷文犀贔屭失金鎖鐵鳯翺翔低玉繩
帝子軒轅不可問聊題詩句記吾曽
　　贈通事官阮勲
落魄安南老象胥曽隨京使覲皇居青衫小職羣公後
白髪高堂九秩餘甘㫖毎愁官俸薄奔趨漸覺世情疎
興賢有詔來南服燈火新凉課子書
　　次蕭文煥教授韻
聖主龍興大有為乾坤此日摠清夷南郊多士聽新詔
東魯諸生習舊儀海角亭前休對酒岳陽樓上好題詩
西風一葉梧江櫂千里懐人入夢思
　　答莫季龍
羨子乘槎南海上逺從牛女問天津殊方入貢梯航舊
上國歸來冠盖新雒粤文風興此日雞林詩價重行人
懸知江路頻維楫處處疎梅破小春
　　鄭節婦
仙舟不返淚河枯誓死持家為報夫牀下問姑晨饌具
機傍課子夜燈孤門依慈竹金書掲庭列崇蘭綵服趨
太史行編貞節傳清風千載滿三衢
　　廣州江亭次熙陽太史韻
不斫蟠桃駕大杠謾移蘭櫂泛蒼江山光入野連桑海
水影浮雲上竹窻幻枕何人尋舊夢洞簫有客換新腔
蒼茫詠罷成長嘯天外飛來白鳥雙
　　謁張文獻公祠
開元賢士張文獻落落長才際盛時滄海明珠知價重
秋風白羽嘆恩衰兇徒已破生前膽鳥道何勞死後思
半畆鄉祠金像在薦芳請誦八哀詩
　　謁余襄公祠
慶歴名臣余諫議堂堂正論出清班一封霜簡晨趨闕
萬㸃風旗夜度關遺廟丹青近韶石故家文獻盛閩山
錦袍紫槖光相射猶似當年上國還
　　和韓南勝四首之二
髙堂晝日坐鳴琴滿地棠梨散緑陰白雪陽春空下指
青天明月是知心陶公避俗從沈醉杜老憂時更苦吟
無限扁舟江上意洞簫嫋嫋有餘音
　　其二
落地男兒總弟兄一時傾盖若平生宦游老去應無意
訪舊重來更有情野寺攜琴惟伴鶴溪堂丸藥忽聞鸎
樂栽松桂林中讀安得從公一結盟
　　南雄太守葉景龍政成入覲
相逢江上繫蘭橈嵗晏天寒雪正飄駐目帝鄉紅日近
關心親舎白雲遙梅花嶺外詩千首竹葉山中酒一瓢
握手都門應有約清溪水滿緑楊橋
　　雲石軒為葉彦實賦
山骨崚嶒聳碧岑靜看古色氣蕭森竹邊雨過含㣲潤
花底烟浮散細陰畫枕可人開醉眼晴軒留客伴清吟
襄陽米老真癡絶一日書船駐水潯
　　菊圃
西風搖落送秋光野菊猶存老圃香瘦蘂清分蘭畹露
寒枝低䕶槿籬霜忘憂且汎杯中物益夀應傳肘後方
三徑歸來定何日芳鄰凖擬卜柴桑
　　洪武十年再奉使安南還道經豐城留館驛父老
　　　乞留題急筆賦此
酡顔緑鬢映烏紗奉使安南去路賒金闕九天承紫誥
銀河八月泛仙槎行裝秪有梅花擔載道寧無薏苡車
揮翰玉堂知有待五雲深處聽宣麻
　　辛亥正旦呈牛典簿王編修(洪武四年是/年春除豐城)
客中兩度逢正旦江上相看感嵗華仙杖遥瞻丹鳯闕
官船進泊白鷗沙雪消星石添春水日射香爐散曉霞
却憶故園兄弟樂屠蘇酒對小梅花
　
　
　
　林登州集巻六
欽定四庫全書
　林登州集巻七
　　　　　　　　　　　　　明　林弼　撰
　五言排律
　　贈别甯義甫率掾二十韻
甯子眞人傑英年拔郡曹簿書閒吏事弓劒䇿戎勞佛
塔題雲鴈神山看海濤短衣寧扣角巨釣擬連鼇阮掾
稱三語潘郎嘆二毛薇邊騰鶚剡栁外試龍韜單騎晨
傳檄重關夜屬櫜陣雲横雜遝郊壘破周遭風驥難埀
櫪秋鷹待解絛分藩嚴節鉞弭筆逐旌旄西崦烟收瘴
南溪雨漲膏芝蘭從草伍稂莠為苗薅緩帶羊公適胡
牀庾亮豪劇談方洒洒别意苦慅慅烽火悲横玉篝燈
夢大刀霜橙分紺實江蟹斫紅螯把酒歌三叠維舟水
半篙宦情磨鐵硯交誼戀綈袍青眼羣公在丹心寸地
操為君懐逺舉天表粤山高
　　贈王同野閫史歸建三十韻
聖理濟夷夏邊陲重鎭綏藩臣分節出佐政辟文帷君
拔千人傑民瞻一郡師汾河遺澤在滕閣逸才推子佩
鏘經席王章肅奠儀堂鱣嘉瑞兆閫鶚薦書馳簡量稱
三語清名慕四知濟時行賈䇿論事邁蕭規烽燧猶南
國風雲𣺌北墀登樓粲空賦入幕超能詩退食欣多暇
忘機慰所思凉薫榕下榻長日竹間棊細藻流清泮香
蕖泛緑池應勞書牘尾未許撤臯比江左陳琳檄淮西
韓愈碑文章長叙論贊畫足匡禆已喜才堪試何慚位
尚卑驊騮霄漢步松柏棟樑姿天地心如鐵風塵鬢未
絲彈冠差可慶結襪詎云癡雲樹連同野家山近武夷
蕉書頻日報蘭櫂及秋移椿緑霜中幹槐青雨後枝韋
編課兒誦綵袖奉親嬉至樂皆人願㣲名祇自縻朋簪
資麗澤客袂忍分岐荔熟丹砂顆醪香碧玉巵離憂従
馬上言贈且江湄瑞世鳯麟覩清班鵷鷺期行哉須努
力千古志臯䕫
　　江洞書事五十韻
西徼百蠻底南荒三楚邉苗頑風未殄盤瓠種猶傳江
自牂柯發山従越嶲連封疆秦日畫威徳漢朝宣馬援
軍曽駐狄青師載旋羈縻諸洞在棄置左官遷夷獠分
生熟懐柔異後先鳥言難白别椎髻費紅纒篁桂深林
薄茅茨小棟椽巢居牛畜共鄰處虎狼聨獵野撚花箭
涉川刳木船蝮蛇勤執贄雞骨慣占年畬種原頭火村
炊樹杪烟兵塵竹子後瘴雨桂花前徑路㣲㣲入藤蘿
宻宻延小橋過畧彴輕簥送鞦韆象郡通蕃甸珠崕到
海壖驛牛無脫轡洞馬不加鞭飲澗猿懸臂吹潭蛟長
涎危峰常欲墮怪石久皆穿忍聽歸歸鳥愁看跕跕鳶
沙薑長豎指泥蕨細鈎拳寘􁄬讎家快挑生左道便行
厨避民舎停筯問賓筵近臘縫山罽迎秋拾木綿䕫羵
為伴侣麋鹿當牲牷蠻鬼歌堂賽狡童舞袖翩溪翁醉
皆倒野婦喜如顛負弩常從犬扳罾或得鯿孰云殊土
俗自是一山川白髮知何叟青衣立竦肩送瓜强留客
供酒不論錢請説兩江事含悽雙淚漣前朝失政體酋
長竊兵權角面桃弧勁魚鱗竹甲堅敓(音/奪)攘時彼此剽
掠轉寅緣聖主開𢎞業遐方囿化甄居然列郡縣忍爾
黷戈鋋豈料潢池地從觀埳井天羣兇多不逞同惡復
相牽春廢桑麻壠秋荒蔗芋田官軍掃氛翳鼠輩委腥
膻汚染猶蒙宥強梁詎足憐智高今顯戮孟獲已深跧
殘命嗟如綫新官幸似弦愛民有元結奉使遇張騫苦
語怕終聽同仁賴曲全乾坤新再造日月大無偏嶺徼
雖稱逺巖廊正任賢觀風小臣在歸擬奏詩篇
　　贈塔斯圖判府二十韻
賢倅北方傑篤生勲徳門世皇良將裔林國上公孫淮
海新開府開山舊鎮藩彛勲揚日出劍氣射星垣喬木
蒼烟古甘棠緑䕃蕃東南集冠盖甲乙擁旟旛帝軫邊
方苦公承天語温貳車方筮仕别駕重疏恩虞坂馳良
驥滄溟起大鯤松邊臥歸轍栁外迓征轅良䇿禆軍旅
長材任劇繁列槐家澤逺細栁祖風存春雨桑麻隴秋
風禾黍原鱷應識韓愈虎亦避劉琨東郭看山榻南樓
對月樽調羮需鼎鼐紉佩雧蘭蓀昭代多麟鳯清班簉
鷺鵷安車行趣召萬里覲天閽
　　縣尹相公平冦䇿勲賦詩為頌
國步艱難際邊陲俊傑生將門餘舊澤相閥藹新聲騏
驥駑駘屈鵾鵬羽翼成將軍年尚少令尹職先榮溪北
甘棠樹江東細栁營循行及野邑團練合農兵南徼驚
塵起西林殺氣横霜袍當自表雲陣每孤征士畏條侯
令民知司馬名指揮秋色動談笑瘴氛清落日喧笳鼓
西風捲斾旌歸舟無薏苡吟擔有黄精保障安黎庶勲
庸答聖明願言崇令徳佳䜟叶承平
　　别胡景昭
　景昭文學疇昔相好非淺近交冦盜流離偶㑹漳水
　之上歡洽未久歸思浩然不可援止漫成十六韻寓
　惜别意
昔予方弱冠與子毎同襟躍馬春風早聞雞夜漏深青
雲懐逺志白雪操淳音霄漢何寥邈江湖易陸沉卞生
勞獻玉直子誤持金典教才終屈為郎力不任艱難愁
白髮慷慨見丹心落景山陽笛寒宵楚户砧杜陵憐久
客梁父動悲吟日月鴻遵渚風塵鶴在林䇿言疎董賈
詩價重何陰小子多茅胙先生寡芥鍼麒麟圖自古鸚
鵡賦還今且對盈樽酒休鳴别調琴桄榔晨霧塞薜荔
曉霜侵畏道那分袂離情倍不禁
　五言絶句
　　題菘菜
野老藜藿腸飽知晚菘味惟應肉食人少玩圖畫意
　　題樹萱堂
叢萱樹北堂宜男吐幽芳春暉盎如酒庶俾百憂忘
　　題白雲堆
空山白雲堆中有隠者居悠然兩無心塵世將焉如
　七言絶句
　　汥江八景
　　　蕉寺晨鐘
招提隠隠傍林巒月落鐘鳴漏未殘一夜芭蕉風不靜
秋聲相和下雲端
　　　吕橋夜月
長橋十丈俯江流月色遙連水色秋雲外何人吹鐵笛
渾如黄鶴斷磯頭
　　　黄村晚照
黄家村外夕陽明雞犬遲歸愛晚晴花落閒庭茅屋靜
小溪風起看潮生
　　　阮浦春潮
别浦春潮帶雨來㠶歸天際晚風開江干竹樹深如許
二阮清逰應未囘
　　　球浦烟帆
珠渚烟晴晚照紅布帆八尺飽西風今宵繫纜知何處
兩岸蘆花月色同
　　　浪灣雪網
浪花飛雪滿前灣舉網輕舟夜不還無限黄州蘇子興
洞簫聲在水雲間
　　　棠堤春雨
雨過春堤塵未乾海棠千樹畫中看汥江江上東風軟
輕撲羅衣散曉寒
　　　橘塢秋霜
水邊林外野人家橘柚秋紅照晚霞何日寄來三百顆
先春報汝玉川茶
　　河船口占八首
沽河水接潞河渾處處新營失舊村聞說東西兩漁甸
年來也𨽻達家屯
　　其二
七月既望月更圓蘆花吹雪秋滿船無人共過黄泥坂
此客元非赤壁仙
　　其三
昨夜江頭秋雨急曉看新水已平堤堤邊紅蓼開無數
樹樹相依穂穂齊
　　其四
原田黍稌秋埀熟婦子廵防閙達宵但得西成來鼠雀
也勝螟螣盡青苗
　　其五
憶昔扁舟過潞河埀楊兩岸緑陰多而今野飯維梢處
爛熳牽牛引碧蘿
　　其六
㸃㸃蘆篷疎雨聲酒魂詩夢有餘清覺來却笑𤣥真子
猶向江湖著姓名
　　其七
連朝雨急臥不起清曉篷窻試一開水面雙雙輕燕去
沙頭箇箇白鷗來
　　其八
河中風物無多子鯉鱠蒲羮頓頓供何似蓴鱸鄉味好
扁舟歸去及秋風
　　題寒花䳺鶉圖
落日秋林竹樹稀枝頭寒雀靜相依爭如草畔䳺鶉樂
自啄霜蟲不肯飛
　　題江山臥逰圖
投老歸來已倦逰﨑嶇窈窕舊林丘畫圖多謝滄浪客
臥看瀟湘一幅秋
　　題子昂人馬圖
南風古栁生夏凉神駿萬里思騰驤圉人空爾奉芻秣
曷不為解青絲韁
　　題雜畫九首
　　　猫
内相家中蒙貴兒華堂客至每先知今朝洗面還過耳
故寫新圖開閣詩
　　　犬
乳犬埀頭傍竹門低回似戀主公恩中宵莫學籬邊吠
風滿山花月滿村
　　　馬
玉䇿金鞍絲轡輕長秋隂裏一長鳴爭如此馬無拘束
細草香沙自在行
　　　鼠
熟睡狸奴脚未伸燈前黠鼠竊蓮頻兒曹恐有張廷尉
莫太狼貪不畏人
　　　龍
長樂陳翁畫龍手今君法得古人多嶄嶄頭角欲飛去
風雨三江秋水波
　　　鴛鴦
白石青蒲春水生夕陽錦羽照沙明戯拈畫筆知何處
栁外池塘艇子輕
　　　鸚鵡
隴頭春樹拂雲紅學語聲嬌弄晚風上國秖今辭逺貢
莫愁彩羽閉雕籠
　　　雙雀
珥江驛裏可張羅得食階除任意過應是厦成相賀競
銜環底用感恩多
　　　喚起
林間百舌謾多言此鳥嬌音不浪傳喚起一聲窻外白
東風庭院落花天
　　珥江驛口占八首
士女填街撥不開共看天使日邊來白羅衫稱烏紗帽
坐聽齊聲說泠腮(泠腮方言/甚美也)
　　其二
清江十里畫船過落日凉風水不波花袴水軍齊舉棹
歌聲唱作馬前呵
　　其三
小卒横挑丈二殳褒衣長帽似臞儒當街一喝人爭避
如此威獰更有無
　　其四
蠻官短髮皂衣踈江驛時來學步趨歸去休騎割鬃馬
底鴉穏臥勝籃輿(底鴉繩結/肩輿也)
　　其五
八月􁡣圓山下路顛風捲地雨㝠㝠勸君莫汲珥江水
鬬死魚龍氣正腥(俗傳古有熊王女子江山二神/爭娶為山神所先至今猶鬬云)
　　其六
機家舟上女如雲日日機中織縷勤忽見江頭秋月色
唱歌聲到夜深聞(南人謂/綃為縷)
　　其七
齒牙如漆足如霜紅縷衣裙紫袴襠見客不羞嬌作笑
誰家昆艾賣㯽榔(昆艾女/子也)
　　其八
鸚鵡窻前返照明㯽榔樹下晚凉生女郎浴罷清江去
不斷秋砧搗素聲
　　龍州十首
龍州長夏多風雨山路無時一尺泥今日開門喜新霽
洞雲片片度前溪
　　其二
山蕉木柰野葡萄佛指香圎人面桃更有波羅甜似蜜
氷盤初薦尺餘高
　　其三
草閣柴扉傍竹開洞官留客意徘徊盤遮蕉葉攜殽至
甕貯筠籠送酒來
　　其四
峒丁峒婦皆髙髻白紵裁衫青布裙客至柴門共深揖
一時男女竟難分
　　其五
千山萬山皆戴石十日九日常出雲木鼠夜啼人不見
峽猿暮嘯客偏聞
　　其六
近水刺桐知驛舎倚山毛竹即人家趂墟野婦酤甜酒
候館溪童進辣茶
　　其七
架巖鑿壁作巢居隠約晴雲碧樹疎水梘枝枝横檻似
禾囷箇箇小亭如
　　其八
白沙青石小溪清魚入疎罾艇子輕謾説南荒風景異
此時真似剡中行
　　其九
林塘幽窈隔桑村風磴﨑嶇接石門雨過茅茨忘赤日
雲深篁桂易黄昏
　　其十
龍州溪洞極南邊雞犬桑麻自一天流水桃花今有路
何須更覔武陵仙
　　韶石
一曲南薰石欲開餘音猶繞九成臺青山空灑懐人淚
雲暗蒼梧鳯不來
　　荻港舟中
風日清酣麥正秋無邊蘭杜滿芳洲船窻夢覺多幽思
處處飛來雙白鷗
　　題夀萱圗
東風煖入北堂深吹綻萱花兩朶金應憶綵衣稱夀酒
春暉寸草此時心
　　海山秋思圖為樂清鄔知縣賦
寫得新圗記舊遊無窮詩思海天秋白雲黄葉渾相似
雁蕩山前思逺樓
　　題鳯山圖
青沙白石草離離萬仭蒼崕瞰碧漪鳯鳥秪今鳴嶰谷
朝陽未老碧梧枝
　　題朱孟辨臨文與可墨竹
胸中千畆老陵州用寫西風一樹秋咄咄逼人青瑣客
時來泚筆鳯池頭
　　題王章紅梅
妖嬈暫借杏桃色鐵石終存氷雪心額粉風飄粧鏡盡
臉霞春酒入杯深
　　題危中書所藏和靖墨蹟(有引/)
　和靖先生遯居湖山間意其與方外之遊従為多今
　觀中書危公所藏手墨謝簡一贈詩一皆與方外者
　筆力語意清峭雅澹猶可想其為人披玩之餘敬成
　三絶
舊書迢遰謝相過何日重來共晤歌籠鶴不飛茅屋靜
西湖十里月明多
　　其二
湖上題詩衲袂分梅花千樹雪紛紛明朝飛錫知何處
鴈蕩山中一片雲
　　其三
翡翠湖邊迹已荒鳯凰池上墨猶香爐熏清晝開詩巻
宛見孤山舊草堂
　　題竹間清逸圖
流水柴門萬竹秋玉人還佀晉風流瑤琴一曲瀟湘雨
隔浦漁翁正倚舟
　　題梅雀圗
一樹寒梅花的的兩三凍雀羽離離上林鳷鵲春如海
誰為東風借一枝
　　師䕫令尹作樹石圖以寄其友黄君復紀别時之
　　　景也閱而有賦二絶
楊栁江頭送客歸暮潮初落見漁磯畫圖無限懐人意
雲樹依依又夕暉
　　其二
畫圖詩句兩清新逺向郵筒寄故人惆悵宿雲雙墨檜
碧紗零落滿埃塵
　　題山窻秋色圖
青山㸃㸃雨初過黄葉瀟瀟霜已多惆悵羙人秋水外
晴牕掩巻奈愁何
　　書羅彦周畫扇
流水髙山獨抱琴挐舟有客識彈心小樓一曲猗蘭操
黄葉西風秋滿林
　　馮性之以顧定之墨竹寄其友方時舉題曰清風
　　　來故人索賦一絶
故人别去毎相思修竹清風若見之鳯鳥不來春又暮
湘雲吹斷玉參差
　　為袁能伯憲使題墨竹
亭亭玉節拂雲霄坐覺清風瘴霧消擬奏鈞天筩十二
虞廷此日聽鳴韶
　　題方壺子墨竹
方壺仙子御風還雲外珊珊響佩環吹徹鳯笙山月冷
參差玉管落人間
　　夜夢亡友林伯永有風憲之除覺而賦此
青袍白面舊叅軍風憲新除死後聞清夢覺來清淚集
屋梁落月白紛紛
　　題熊自成雙鶴圖
海上歸來嵗月遲懶隨青鳥度瑤池一雙清淚秋霄月
莫遣雲中仙子知
　　題柯敬仲墨竹
宣文博士老丹丘戲寫瀟湘一叚秋留向竹山隠居處
虹光夜與劍光浮
　　杏林圗為豐城楊從善題
昔年曽説董仙翁種杏成林爛熳紅多少活人隂徳在
枝枝葉葉總春風
　　題黄尚英墨竹
竹山萬箇碧琅玕喜向仙家畫裏看午夜鳯臺吹玉管
不知風露逼人寒
　　為張叔同題江城送别圖
雙劍江頭春水生浦雲村樹總闗情觀圖忽憶曽逰處
倚棹漁村聽笛聲
　　題熊自成紅梅
飄殘額粉見朱唇杏艶桃嬌謾妬人解得花神留戀意
枝南枝北一般春
　　藤州
江月樓前江水深玉人曽醉古藤隂雪堂歸去無消息
半畆荒亭千載心
　　題黎省之唐馬
嗅地低回欲衮塵𤣥雲散彩五花新蹴氷不識交河道
芻豆相從愧圉人
　　題聽雨軒圖
山牕酒醒夢魂清竹外松邊㸃㸃鳴蒲澗寺前千尺瀑
都隨黄葉作秋聲
　操
　　石泉操
白石鑿鑿兮清泉泠泠可洗吾耳兮可濯吾纓援吾琴
兮發希聲玉琳瑯兮金琮琤泉有魚兮龍出聽嗟若人
兮耳厭秦箏石泉曲兮邈千古情
　辭
　　望雲亭辭
青山兮白雲悵予望兮逺人望逺人兮不可見目渺渺
兮海垠鄱之山兮泉之水雲孤飛兮心千里臨華亭兮
奈何望有極兮思無已雲之歸兮芒碭蹇逰子兮悲故
鄉雲之出兮太行渺親舎兮天一方松楸摵兮霜露下
宛在目兮愁予雲兮雲兮其作霖雨望復望兮毋使我
心苦
　　風樹亭辭
嫋嫋兮秋風樹摵摵兮聲未終風之聲兮在耳子之思
兮曷窮松楸凄兮霜露下親不見兮愁予三釡貴兮誰
為榮抱茲痛兮終古彭之坡兮何長彭之亭兮樹荒荒
播茲風兮千載庻錫類兮不忘
　　梁谿辭(有序/)
昔者君子道與時違則退而隠處以自㓗不以寵榮利
禄羈膠其心故進退之際綽乎裕如夫豈汲汲營營以
圖遇合若鄙夫曲士之為哉毗陵鄒天民氏少知覺長
推擇為吏既升銓曹不屑升斗曰是豈足行吾志耶遂
引去即所居自號曰梁谿生人咸髙之予聞梁谿南直
五湖退隠之士多居焉天民殆將為扁舟之游與烟霞
釣徒江湖散人而為侶耶為作梁谿辭一章天民釣遊
之暇鼓枻而歌之庶㡬浦雲汀月之濱或有賞音者也
辭曰
梁谿之水兮其流溶溶淺有蒲荷兮深有魚龍泛予舟
兮溪之風侣雲月兮甘長終䲭夷遊兮猶遺踪𤣥真蜕
兮或可逢㣲斯人兮吾將曷從
　詩餘
　　萬年歡贈别陳都事
問訊東君又何事一嵗一畨歸去杜宇聲中撩亂落花
飛絮漫向江頭凝竚想無計可能留住江亭上况有離
人不禁千種愁緒　還思澤國風塵更誰能草檄名重
藩府舊業都荒茅屋稻田瓜圃説與風流謝傅且休把
雲山自許應迴首人在丹霞滿庭榕葉鶯語
　　木蘭花慢送孔子逺少府歸東甌
羨千年泗水流聖澤尚淙淙逺西引河源東連岱岳南
下甌江如君一門簪紱更風流文彩世無雙栁外藏書
樓閣竹間放鶴軒窻　弓刀暫爾擁旌幢清譽藹南邦
喜烟淨妖狼灘飛瑞鵝月靜驚厖歸去吳鈎錦帶想高
堂春酒正盈缸菽水清歡未極風雲壯志休降
　　木蘭花為允元學録夀時戊戌中秋南城溪樓即
　　　席分得㣲字
秋江水上花外岸栁邉磯喜滿眼晴光溪雲搖曵山日
熹㣲無限庾樓清興一瓢春酒今夜莫相違幸對月明
風細况逢蓴美鱸肥　寸心此際念庭幃稱夀舞斑衣
笑薄宦孤蹤塞鴻海燕北去南歸萬頃澄江如練詠新
詩却憶謝𤣥暉但願諸公長健共看千里清輝
　
　
　
　
　
　林登州集巻七
欽定四庫全書
　林登州集巻八
　　　　　　　　　　　　　明　林弼　撰
　送序
　　送邵武司李馮公之官序
南勝巖邑也朝廷選吏吏之務戢民也至正十三年春
省臺大臣承命銓選福建常調官若曰南勝控諸畬民
善驚喜鬬弗靖選令惟賢興化架閣馮某勤慎練事嘗
從平李冦有勞其進之秩使尹是邑公至則完堡以固
民興學以導俗去苛弊簡牒訟强抑而弱扶之民曰是
神明也惡可或干桀驁者惡其妨己每聚羣不逞訛言
訌亂公屹不為動曰尹不民擾民敢尹擾殺一尹則一
尹至尹不畏死也未㡬有賊數百人夜入邑邑民皆走
公開門偵變賊突至刃傷公脅公坐罵曰死賊奴尹承
天子命以父母汝者也汝欲殺汝父母耶賊駭愕散去
公絶復蘓治瘡愈即出視事其方寸硿然有絶人者政
成五年陞邵武郡推官旌其庸也檄既下治行事漳人
士咸歌詩以道之來徴予言予謂公厯省閫積年勞贊
郡府選邑令朝習政典人稱吏師以南勝之反側邵武
之簡静令之勞劇推理之暇裕較而觀之其設施難易
為何如也抑明刑之要在於知法外意公専是學而専
是職他日平反之徳所積者必厚矣又奚待於予言哉
　　送憲府從事鄭君懋夫序
天朝所以經制國用者莫重於楮幣所以綜理吏治者
莫肅於憲紀憲紀不肅則吏治不張楮幣不流則國用
不裕夫天下猶人之身也憲紀耳目也不撫其身則股
肱弛矣楮幣血氣也不周於身則疾疢生矣然則楮幣
之流壅國用之裕乏吏治之張否憲紀皆不能不加之
意也自江淮盗起兵荒連年物重貨輕楮幣之行僅當
昔之十一二至有家累千百緡而道莩者有司莫能禁
憲府患之廼議所以變而通之之法以為兵荒之屢楮
幣之壅莫甚於閩而閩又莫甚於漳選從事以為有司
之監非得通練亷恪之士不可僉謂鄭君懋夫宜君至
則權法以祛弊審勢以度宜不棘以濫刑不徐以廢事
唯以方寸之印識幣背民貿易無所滯又以榖價騰則
幣力詘乃樽節境外商船不得多糴湧價行之旬月民
皆言便歌之曰喁喁涸魚疇或濡之孑孑疲民疇或紓
之糴遏於境幣通於市從事之賢伊我民之利邦人士
采民風為詩以華君歸來請序嗟夫楮幣國家之大信
也信無不孚猶水無不流彼習故常者見其或壅也則
曰水不善流豈理也哉楮幣之壅乆矣鄭君疏而流之
亦以國家之信而示之耳不然幣之為法滯矣何方寸
之印能使蚩蚩者氓斷斷而不疑哉惟我朝祖宗立二
十二道憲司以綱紀天下凡國政之得失民生之利病
皆得舉悉而興除之况楮幣之行實足國裕民之攸繫
歟使者變通之有術從事銜命之不辱是可序也已鄭
君儒術飾吏嘗從林公清源遊其學以達政蓋有本云
　　送實逹道之官興化序
至正戊子春予試藝京師寔與西原馬君原徳同上春
官原徳嘗與予言實君逹道之賢是年原徳成進士予
下第南歸適逹道來監漳叅司相見即定文字交知其
僑京口與原徳居同里而學同門也又與余志同道而
習同業也繇是交益乆好益殷而相規敬益至今年夏
達道辟行省掾未行朝廷銓閩浙郡縣官選君監邑興
化檄下分閫復留贊軍務君以監邑朝命也不可後即
治行來言别曰吾聞贈人以言仁者之心也走辱與吾
子遊有日矣今别去子能無言乎噫予之所欲言固君
之所已行者矣言不言不足為君損益也漳郡左民悍
冦警無寧嵗監叅司者城池寄焉冦盗職焉當山海之
冦迭發逹道外將兵給餉内結民嚴守出則賊衂入則
城堅所寄則舉所職則治非忠乎事母夫人色養備至
退食怡怡侍傍問燠寒飽饑具道一日所决訟以聽慈
訓惴惴焉惟恐負民負君以負其親非孝乎陽亢宗曰
凢學所以為忠與孝也予固因逹道之所施而覘其所
以為學矣興化為莆外縣非叅司福郡之比山深民淳
號為易治又非漳郡多警之似異日課令之最書上上
考而璽書褒異者予於君焉卜之矣
　　送吕伯原應辟閩憲序
今朝廷選材惟於臺憲為尤慎官臺憲者辟從事書佐
將以廣聰遠明贊禆不逮尤不容不慎焉然敏辯者或
深忌不知體簡厚者或疎緩不立事必也治體之明吏
事之練而無偏於所謂深忌疎緩者是憲臺之所以辟
書佐之所以稱也吕君伯原學足以知體材足以立事
官世澤也而紈綺之無襲職近民也而謗讟之不聞郡
侯器而薦之部使賢而辟之吾知伯原必能推其學展
其材以無負於臺憲慎選之意也已抑余聞君伯兄憲
使公嘗辟佐閩憲乃今敡厯中外為時聞人伯原繼踵
以升一門棣鄂輝耀先後他日史氏載清白世家将以
吕氏為稱首矣故予於君之行也喜而序之不辭
　　送張以仁言事閩省序
張君以仁金浦傑士也業儒而飾吏識時逹政慷慨有
大志當李冦亂漳朝廷命大臣提兵討之部使者督師
海上乆無功君時避冦溫陵畫平冦之榮以干部使者
左公世臣公採而施行之動中事機無失公曰張寔吾
左軍也凢軍事悉諮之既而師壓境冦遁穴君亦還家
海上公版授以官君辭曰冦至則避冦退則反妻耘子
耕山採水釣所樂者在是也官賞非敢兾也邇年潮冦
屢警瀕海鄉落苦之君募鄉人掩擊獻俘大府終不言
功每念國政之弊民生之瘼未嘗不嘆息流涕以為弊
之深瘼之重者莫若鹽法因條陳利病纎悉不遺不訐
以激不迂以疎大率以鹽為天地自然之利上之人惟
當樽節愛養於民而已必欲上有以裕國用下有以紓
民力莫如於産鹽之地募民自煎自鬻而貢其課則提
鹽之官不必設私徙之禁不必嚴工夲之費不必給舟
楫轉運倉場出納皆不必勞将見亭竈日増課額日羡
國家殷富民物阜康在一轉移間耳聞其言者婦子嘻
老者泣壯者拜而于加額官若吏嘖嘖感嘆以為闗於
民生國政之大里中生林某壮其言飲之酒而告之曰
士生斯世凡甲兵錢榖籩豆有司皆吾分内事茍可禆
國政者雖進草茅之言不為僭也昔馬周以一布衣因
常何上言致擢御史今制陳軍國利病者旌官子之行
豈無知子者哉矧行省肇立得以便宜制方面子能為
倒懸之民一號於薇階之下吾意忠國仁民者将為子
而感泣矣若然則子雖欲名之逃而名将子隨矣且子
獨不聞我東溪高光先生以胄子抗疏乞除六賊至今
讀其書疏英風義氣令人骨凛毛竪君能以古人自期
待則言雖不行猶傑士也於是漳人士咸為詩歌以道
之請書予言為序予樂張君之為人輕官賞而重忠義
也書之不辭
　　送葉掾歸閩省序
葉君仲安始以吏事進有能稱繼以戎勞上司勲擢漳
郡架閣今福建行省平章政事普公器其才陞邵武貳
幙尋辟為掾普公方承制行事鋤奸植善威徳南被以
漳守羅公有靖邊功便宜授行省叅知政事分鎮漳泉
君寔銜是命以來既還有讒君於平章公者曰葉掾以
将命故受馬數匹白金若干斤公曰羅侯嚴果明察豈
一介之使所能欺哉葉某以九品官吾起辟為掾葉徳
吾深矣詎忍汚負於我耶又有䜛君於叅政公者曰葉
君之來吾燕以勞之猶辭焉金之不受不問可知矣既
而䜛言愈紛或謂君曰禍将不測子其殆哉君曰夫明
而逺者不行浸潤之言寧謂二相之賢而行之哉且譖
始之不溺則雖蠅營之罔極終亦不能惑我二相之聽
矣於是平章公遣信厚者與君面質於叅政公曰無是
也備詢於舉者皆曰無是也前䜛遂白普公信君之誠
羅公益厚遇而重薦之君子謂普公視之遠羅公察之
明不以䜛之惑而加人之罪可謂有大臣之度矣向使
䜛生之初二公不加之審遽以罪君君不理於口直受
自誣於二公之盛徳豈不重有累也耶傳曰川澤納汚
山藪藏疾易曰包荒用馮河不遐遺夫人有汚疾上之
人猶當廣包荒之量含垢以容之况於疑似之言未必
有汚疾之可議者乎予樂二公徳量之有容而嘉葉君
誠心之不欺也故於其歸序此以釋疑于人云
　　送孔叔原長泉山書院序
以聖人之裔學聖人之學而敷聖人之教于人其知本
者歟斯君子所與吾䣊之所榮也余友孔君叔原寔先
聖五十七世孫秀頴善學材範夙成弱冠列校官教漳
之南勝巖邑也民獷而俗悍君掖以禮義民俗克變滿
秩郡庠賢之延以奉夫子廟今年春承省檄長泉山書
院行有日來告别曰願聞子一言夫泉在閩號繁庶郡
民多逐末利裔夷雜糅惟浮屠是崇逐末利則學不力
崇浮屠則學以惑矧兵興以來詩書之教未易勝金革
之習仁義之言未易弭戕賊之禍人将視聖教為迂緩
然大賢朱晦庵真西山氏寔過化是邦雖夷習兵禍之
淪斁而道源文脈有不能終絶者孔子曰雖蠻貊之邦
行泉山未易教於南勝之難則相萬矣吾叔原不難於
彼豈不易於此哉亦惟以所學為教而盡心焉則感慕
興起於下人皆有是心也於教職庶無愧乎
　　送孔善夫序
聖人之道與天地同大故其世澤亦與天地相為悠乆
文獻之盛代有可徴而崇徳象賢靡間北南厯世以來
未有若我朝之盛者也衍聖襲封上公曲阜裔孫布衣
得授郡教一考即入流品江南諸裔加厯省註陞教于
郡恩數優異著在令甲吁亦盛矣孔君善夫衍出也於
裔為南於世為五十有五至正庚子以察亷奉省檄貳
教于漳予方攝教席見其俊爽以外揚貞介以内確知
為方來之彦也間見其詩若文皆清雅有古法釋奠肅
奉祀事月季嚴程諸生士習為之一變信乎聖人之澤
如水行地逾遠而逾衍猶於善夫焉見之也既滿秩将
沿檄赴京來别余曰某藉先聖餘澤得列學官今當典
教一郡恒恐弗稱以負聖祖之教先生幸有言庶可規
於鄙吝也嗟夫羣聖之道莫盛於夫子厯世之崇其道
莫盛於我朝吾子以聖裔入官固當學聖人之學心聖
朝之心以自振厲将俾聖人之道復明於天下非特在
一郡而已庶乎世澤可綿國恩可報其萬一也予之所
以告子孰有過於此者哉善夫作而曰是可規已請為
書之
　　送杜明之入京師序
武夷山水秀絶天下游者去猶不能忘矧居而得其趣
之深者乎蓋其幽勝萬狀竒怪百出使人應接不暇至
於煙巖雲壑窮深索隠隨所寓而可樂必也居之乆而
復有以盡其勝譬之讀書千帙萬巻浩浩汗汗雖雜著
曲説亦可禆吾之聰明旁搜博討積力深乆則得於心
者莫非可樂矣清碧杜先生隠居武夷山中朝命再徴
竟不起蓋讀書之樂有得於游山之樂者也令子明之
君蚤有譽縉紳間為詩若文清婉有古法所謂蘭茁其
芽鳳鷇其雛者歟今年夏以王事渉海赴京舟阻不得
去明年候風便當再上友與其厚者咸賦詩為贈明之
請以武夷諸竒命題分賦且謂予曰吾生山中自童而
冠今将壮矣泉石之與儔猿鶴之相求某水某丘之釣
游居之樂樂則違之必憂也今而詩之以詠而玩焉則
兹山之勝暸然心目孰為桑梓之所在孰為松檟之所
留雖萬里猶跬歩也予曰噫是非得山水之趣之深乎
子之心可謂忠念而不忘孝思者矣吾聞遊覽四方有
益於學蓋目力之濶遠則心胸之恢廓而凡近之習不
足言也今兹破長風駕巨浪觀大海之深岱嶽之高吾
知明之有以充其偉邁之氣成其正大之學也必也忠
孝事業寔本於此若乃丘壑之趣當不為明之芥蔕也
　　送長泰尹王夢臣序
魯建國自周盛際姬公禮樂之風孔子詩書之化漸摩
淪浹終古不冺代生多賢天下莫及蓋其河嶽之氣鍾
精孕靈以萃夫人故渾涵淵深以為之量秀爽峭㧞以
為之容詩書禮樂以為之學吾於王君夢臣為有徴焉
君魯人也優學躋仕厯掾閩省選令漳邑余始見其容
之端於外也既又知其量之𢎞於中也則曰是詩書之
化禮樂之風乎将河嶽清淑是孕是鍾乎抑魯之多賢
而君能取之以成徳於躬乎夫魯為君孔聖之所生而
閩為吾朱子之所出一聖一賢世遠而道同焉君生孔
聖之里而游朱子之鄉能以聞於近者而質於遠則禮
樂詩書之教雖海濱亦洙泗将不徒在於魯矣推是以
為教庶㡬聖賢之道行之有其兆乎君報政歸故以是
為君諗若夫簿書期㑹之為能刀筆筐箧之為賢非君
之所志亦非予之所望於君也是為序
　　送髙君善夫歸閩序
今天下之士繇儒而進者有三途焉遺逸科目文學是
已士學其學志其志将有待於事其事非故為是立異
以干有司之舉有司舉之亦非有優劣於是也夫亦視
其力之所及而公其心焉耳是故遺逸非隠也科目非
競也文學非卑也顧遇知於有司何如也不以遺逸舉
則以科目進不繇科目進則繇文學辟士惟用是待有
司惟知是舉果何容心於彼此哉晉安高君善父學懋
以博文華以正閩士先之清原林先生素重許可每器
君曰是鳴於方來者凢數舉於鄉皆不售部使者有知
君薦為龍溪文學謂余曰遺逸皆天民之先覺吾無實
以稱是科目又不利也學官位卑禄薄吾恥與草木同
腐固不敢辭知己之薦庶㡬古人為貧而仕也既上眎
其廟與學則凜乎将壓矣乃告于尹于守議所以新之
願捐俸佐其費既又曰吾貧而旅食于此尹必不安是
而以俸食我則無以遂我圖報先聖之心吾亦惟歸焉
之為安耳士大夫聞而義之余曰古人所以自屑於官
卑禄薄者惟求其職之易稱而已故辭富貴而居貧賤
雖抱關擊柝委吏乗田不恥為之學官固卑矣禄亦薄
矣而其職則未易稱也君不受常禄倡新廟學思以稱
學官之職蓋憂道之心有重於憂貧也君子之辭受取
予一斷於義使廟學不修教職不稱而但知食禄豈吾
善父之心哉遺逸科目之舉視學官其秩為崇然君子
所以思其職者則不以崇庳而有間也君志慮未衰名
譽方起當有薦而崇之者光明俊偉自見於世予於學
官覘其兆矣故序其所以歸
　　送李一誠教授寧徳序
南山之松長未及尋尺其聳壑昻霄之氣已挺乎不可
遏小而為榱桷大而為楹棟其材之適用不待要於後
而可卜於今於人亦然㓜焉而嶷長焉而植壮焉必光
明而赫奕小試而不負所試大用而必稱其用亦於始
焉卜之而已矣友生一誠為李氏佳子弟質粹而學力
髫齓如老成人材範夙就士林器之去年用部使者薦
為寧徳教予知其氣之方銳材之克大用之未艾當不
徒見於學官而有待也雖然學官固卑寔師道是繫未
可以易視之也寧徳稱多士石堂中村二先生之所講
學固有傳而存者一誠思所以稱其職亦勉於學而已
夫學積也南山之松非積乆不能成榱桷楹棟之用君
子之學非積乆不能成光明赫奕之業一誠勉乎哉學
以資仕吾所望於一誠者唯此而已一誠行有日友與
厚者咸賦詩以贈
　
　
　
　
　
　
　
　
　
　
　
　
　林登州集巻八
欽定四庫全書
　林登州集巻九
　　　　　　　　　　　　　明　林弼　撰
　送序
　　李仲髙歸省序
曩余與晉安林伯永同舉進士伯永來為漳參軍余因
識其外弟李君仲髙年富而學懋頴悟俊發若矢之括
而羽鏃而礪将犀革之深入也又十餘年仲髙復來漳
學積而文著閎衍超卓若車之良御駕良駟而康荘之
迅馳也余固知其材之適用宜為有司之薦矣既而郡
庠禮延以訓諸生部使者亷舉以列教職余又喜有
司之公明而無負於仲髙之材矣夫學莫重乎徳文莫
重於行予聞仲髙伯氏僑死於漳仲髙匍匐以來道梗
䘮不能歸買舟泛海間闗得逹人服其義今兹捧檄歸
省喜動顔色非為仕屈乃為親屈也其孝蓋並稱矣陽
亢宗曰學為忠與孝黄魯直曰文以忠信孝友為本豈
不以徳行實有重於學與文與仲髙孝友施於家者若
此使得守官而逹政則移於忠者将有本於益大矣仲
髙朂諸
　　送葉教諭歸建序
古之所謂君子者不厚己以競名不薄人以計利蓋其
在内者重而在外者輕也内者重故難進外者輕故易
退禮義之道在是矣建安葉君克明兩以春秋試有司
不售樗菴鄭公亷問建邵興堂選得士薦十人克明與
焉獲註長泰邑教且上曰是雞肋耳何競也至則代者
先矣曰是錐刀耳吾所學者禮義而已禮義以為進退
得不得命也聖人之教豈欺我哉浩然東歸無介辭色
嗟夫世日下矣風日漓矣寧復有斯人哉小夫賤人簞
食豆羮沾沾自吝不讓也不知己之可厚不知人之可
薄而惟知禮義之可尚寧復有斯人哉故余於君之歸
書此以為願學君子諗
　　送吴彦文使旋序
古者鄰國有交聘之禮所以講信修睦同奨王室雖大
邦之於小國亦一往一復不廢其常矧方伯連帥之相
與者乎聘使以一介行李将其辭命往來者疆埸之間
應對之善否彼此之與貳繇焉非習禮能言之士鮮有
不辱其命而墮其職者也維揚吴君彦文以今浙省平
章政事朱公之命來聘閩省右轄羅公於位為方伯連
帥於禮為講信修睦於義為同奨王室則其聘非徒為
越境私交而已余始見其貌恭而氣和言從而禮度意
其本於學也乆在寓館恒接論吐知其舊學於景忠陳
先生信乎専對之無愧繇於窮經以致用也今年夏聞
大兵渡江南征西淛方助糧餉中夜起舞思效尺寸即
命舟渉海東歸以有為之才而知急於當為之義彦文
亦可謂傑士矣中興有日尚努力以樹勲庸余将拭目
君之燄燄也彦文戒行縉紳咸贈以言來徴予序故書
此于首簡
　　送太守陳侯使歸序
士君子欲自見於世者夫亦眎其所際而攄吾所藴焉
耳是故時之泰也則詩書禮樂周旋唯諾而文事以修
時之否也則甲兵師旅折衝禦侮而武備以飭孔子曰
有文事必有武備武備必有文事士之用也舍是二者
将無以為具矣若漳守陳侯希良其殆無慊於此者乎
侯以世功襲職泉翼千夫長當承平盛際文恬武嬉兵
寝不用侯日與一二縉紳論文賦詩講道議政凡國制
治體民情吏習靡不熟考而周悉㑹所在盗起侯屢策
靖亂功陞漳州新軍萬户行省臣以侯明於政理檄攝
漳守薦於朝乞改文職制授廣東宣慰副使未上復留
守漳郡府副分垣黠民或怙勢凌其上侯曰此不可長
每抑治無貸事有當言委曲白上官叅伍情法不以威
讋利怵鄰郡冦横侯承分垣命率師討之請曰横者一
二耳餘皆善良願無多殺以禍非辜濵危衂無懼色屢
凱㨗無驕容既再臨郡民信愈篤吏服愈誠雖或科徵
調發急應非常民侯焉是頼得免病苦既去百姓遮道
齎咨涕洟若慕父母屯兵亂攻漳城既敗而逸省臣謂
侯素信漳民遣諭其黨於海上降之民無餘禍夫政之
所施在承平則易於著效常法之守也在艱屯則難於
立功權變之務也侯以講學之素閲厯之練文足以處
常武足以處變故任民社則紀綱舉之御軍旅則紀律
明之以賢将帥而為賢師帥傳稱良将有曰悦禮樂敦
詩書者矣史稱循良有曰化刀劍買牛犢者矣文武並
用以彼較此亦何讓乎漳大夫士述民去思之情以為
詩以某常忝郡幕知侯為詳屬序焉
　　聶簡較北上序
人情易於履夷而難於渉險知險之不可渉而履渉不
避必欲遂吾忠義之願而後已非其志確乎不可奪其
氣充乎不可撓鮮不於事變之一再而挫衂矣况於屢
而愈勵哉紅賊䧟江西豐城失守聶氏義起鄉兵復其
地賊仇之併力攻聶氏闔門死焉子浩初君偶免於難
十八年起兵再復豐城二十年以經畧使者之檄单騎
入賊諭其渠帥使降賊怒而義之不忍加害拘縻數月
不遣江東軍攻江西敗之遂得間行歸二十二年復入
賊境宣布詔㫖二十三年又至誘賊别黨降之夫虎之
能咥水之能溺雖愚騃童稚猶知之浩初君非不知虎
穴之不可探淵水之不可馮也顧忠義激於心不暇於
身謀也浩初以功再轉為西省簡較官今年承省檄白
事中書萬里渉海無難色嗟夫白刃可蹈懦者或撓膚
於芒刺九折可馳怯者或蹐足於堂亷浩初以忠義為
心故能以夷視險雖白刃之利九折之峻無足畏者芒
刺堂亷云乎哉予嘉浩初忠義之士故於其行序此以
壮之
　　馬翰林易之使歸序
國朝敬禮明神凡岳鎮海瀆之祀必選清望文臣以代
行重其事也葢牲牢祝幣禮秩有嚴非文臣不能知不
知則不肅不肅則無以假神之靈集民之福而副德意
之美雖祀猶不祀也矧事神凡以為民則夫使者之出
神與民當交致其力也下焉閭閻疾苦之當知上焉吾
君聰明之當禆其於廣詢博訪蓋汲汲焉惟恐一有不
至以負使之職也非文臣之賢又烏足以稱是哉馬君
易之自弱冠知名胄監中為詩有法善以長篇述事誠
所謂詩史者中嵗隠四明山朝廷以翰林編修官起
之至正甲辰天子以天下多故懼嶽鎮海瀆之祀乆曠
厥典遣使函香四出代致其敬君實銜命祀南鎮南嶽
南海南鎮禮既成遂道甌閩以逹海嶽比至漳聞廣南
多警未進適分省右丞羅公新建南嶽廟成有司請諏
日具牲幣既新廟望祀既而海冦亦破㨗書至論者謂
明神之靈黙有竒契疆境之復當在此日矣夫三祀禮
亦重矣朝廷不它使遣而以命君者豈不以公乆寓江
南習其士俗民瘼吏弊可以一厯而周知之今易之君
不惟采民謠以觀風又能述民風以為詩蓋將以備清
問之對國史之録如楓亭女等篇使人痛哭流涕者也
宣室前席之問予知不徒在於鬼神君幸以是詩再拜
奉大對南民蘇息當自兹始故於其使歸書此以為序
　　送吕志文歸閩序
士有志而能不以流俗易其素斯君子之所與也孟軻
氏曰士尚志在仁義蓋己之所尚者有定向則雖窮逹
豐約交於前利害休戚戰於中其于去就取舍之際一
以仁義為本故能不受變於流俗以成其志若吕志文
氏亦庶㡬能學而守乎此者也曩予以章句為童子師
志文年十四五嘗從余游玉潔蘭秀動遵禮度與論事
理輙解余固知其所之之正矣軍興十年餘仕者多以
武功進㧞行伍而登廟堂列郡縣者肩相摩踵相接也
有力援者雖身不汗馬附名功籍亦得美官志文則曰
獲真盗而得官未為害獲而非真是殺無罪非仁也詭
功罔上取非其有非義也退然在諸生中不僥倖於力
援部使者有知志文者以茂才薦來貳漳學他日謂余
曰某辱先生之教不能自勉以成進修之功惟知持初
志而不敢渝耳非不知武功之速成文學之難自㧞也
愧蹈流俗之弊習以負聖賢之明訓故寧守冷官而不
知自恤也夫士志道徳功名富貴不知累焉志文知以
仁義為尚宜其取舍之明去就之潔也志文教成東歸
來求予言故述君子之所以與志文者以為序
　　代贈唐大年歸姑孰序
洪武戊申夏予被㫖錫印開衛漳南唐君大年適令龍
溪縣附郭事劇大年剸理有術暇裕而無擾予固知其
逹政之要矣既而代者至大年欣然曰某願遂矣予怪
而問之曰曰某家姑孰父母年皆及耄而不肖與弟永
年猥以㣲名留滯閩中髪種種矣思一見父母而道路
隔絶邈不可即白雲之望鱸鱠之思惕然於秋風中亦
既屢矣今兹江閩率附道路無梗使不肖昆弟得拜鶴
髪於堂下斯實惟新朝之賜也因泣下霑襟有司知君
之賢留攝邑乏不可則薦於朝得乗傳以行來告别且
請予言夫君子樂三而父母俱存兄弟無故實願之豈
不以其係於天而不可必得歟當雲雷遘屯兵戈滿地
人得遂其生聚而父母兄弟之無恙者十不一二見也
而唐君八袠二親兄弟五人相隔於數千里外凡厯數
十寒暑一旦得以復遂其孝友之樂其視俱存無故之
常者抑又相萬不侔矣得非唐氏積之厚而造物者之
於善人其報施為特異歟漢制舉賢先孝亷書曰孝友
克施有政君之所施蓋有徴矣余聞君令龍溪冦發圍
郡城君出竒破强請廪贍乏而城以全軍興供億無匱
而民不知勞蓋為政之要設施之熟雖古賢令不能過
也有司之舉於是為得人矣故於其歸序此以贈
　　送實庵師使歸序
上臨御之元年制若曰自昔有國家者莫不參用宗乗
翊賛皇慶蓋其以善導世實於政化為有助也乃錫號
開吉曇公為大禪師賜印章視三品俾總僧之政仍名
其所治曰善世院云以閩南八郡新入職方寺刹衆而
金榖之數猥多擇其可使使行八郡遴其有才行可主
教席者以其名聞而金榖之入亦藉之焉於是實菴師
奉檄以來周厯博訪必核其實不茍不疎叢林肅然宗
風為之一振星軺指漳過余梅雪齋中神清而氣完語
圓而意足蓋有得於色相心境之外者間出莆泉諸僧
贈詩示予請序首簡昔者詩人之言為歌謠之風為頌
美之詞贈詩固主於頌美然而叢林詠歌之言亦可見
釋氏風化一淳一漓之故矣師能兼採民風之謠而攷
夫善惡之實歸朝伊邇或奉大對而以是陳之斯為無
愧於使而所以善斯世者将彼此之交盡矣幸母以出
位而自諉也
　　送同安丞劉君赴閩省序
洪武二年夏制命中書參知政事蔡公哲行省福建以
殿南服掾屬得自選辟於是置屬司之所宜有者擇諸
邑貳佐之賢攝其官檄下泉郡以同安丞劉君士楨應
其選邑之父老聞之羣詣府控以請曰吾丞賢丞也吾
儕小人實頼以生省屬雖急掄賢百里之寄獨王事而
忍不為民社乎皆叩頭泣下守撫遣之民固請弗去然
業以選君不可中改君遂行博陵林弼走送於萬安江
上酌之酒而言曰丈夫生世所貴有立君恵民而下信
善職而上聞立於此而孚於彼人心之公不容偽為也
省屬雖卑事繁八郡君雖百里借將為八郡賀矣幸終
始心乎民異日踐華要職愈大而恵愈廣矣俾夫倒懸
之民均慰其心是又余之深望也士楨作曰敢不蚤夜
以思以母忘子之誨言士楨大族世宦其丞同安屬新
附初遁兵亂君喻以福禍盗不忍害既殱盗白大將母
延非辜凡有徴㑹能因人心從士俗事率先集故民慕
而愛之上官器而薦之皆其情云
　　送李本仁特告歸覲序
今上臨御之年疆宇既一薄海悉庭乃鋭意求賢布列
中外以謂文經武緯皆古之規也文治之興賢實其具
明詔屢下禮羅益張於是祼将之膚敏巗穴之棲遁咸
廸簡明以任官守稽禮象樂治化翕然矣四明李君本
仁始以議禮徴至京師復被選纂修元史㑹今中書右
丞楊公行省山西君用薦為照磨官山西兵燹餘畏道
萬里而母年逾八袠矣人或難之君則曰王事也我其
敢辭焉而得命未必吾母之樂聞也到官數月以使事
來即以歸養請宰臣方議擢君清要而重違其情予告
暫歸君則曰得一慰倚門之望亦上之人之賜也大夫
士走送都門外各賦詩以華其歸而勉其來博陵林弼
作而曰士之所重惟忠與孝故王事靡盬不遑将母詩
人必察而述之君不以一命為庳而惟知王事之當勞
太行九折之險弗憚於一荐厯王遵叱馭之心也今兹
持上賜金帛以奉其親以侈其君之恩綵服登堂歡悦
怡愉考叔舍肉之意也夫求忠臣必孝子之門有若君
者固足副宵旰之思矣揚聲振節克大厥施以鳴國家
之盛尚拭目以竢也羣公請書予言為詩之序遂不敢
遜
　　送羅伯啓之官䕫州序
今之仕者多起自草野雖文藝間有可稱然類非渉厯
練逹之士故其蒞政也昧於設施之術緩急之宜一或
擠以重難則色喪而氣沮剛者過暴而民殘柔者過懦
而事廢其能稱厥職者蓋千伯之什一也若豐城羅君
伯啓則不然君自弱冠已登仕版其於軍旅錢榖禮樂
刑政罔不周慮而厯踐之逮入聖朝隐約田里間若無
意於世者弼忝令其邑知其通而有守欲薦之於朝已
而江西都指揮使宋公辟為司印及考授忻州判官尋
丁内艱既終制有司起之復判䕫州來言别曰願有以
教也噫以君之知學逹政尚奚待於予言哉夫䕫為川
蜀要衝民自被兵以來困弊日甚政之所孚貴在綏撫
伯啓渉歴之熟練逹之明其於設施之術緩急之宜固
有成算矣雖重而難者不足為君慮也公餘訪子雲故
宅履八陣舊跡浩歌子美書懐之詩吾知其感慨於前
修者益有以黽勉於事功也政聲上聞獲書最考予於
伯啓望焉故於其行書此以為贈
　林登州集巻九
欽定四庫全書
　林登州集巻十
　　　　　　　　　　　　　明　林弼　撰
　送序
　　送張𤣥畧之夷陵校官序
元世吾閩以儒業顯者固不乏人然延平張氏實啓而
先之張氏升以童子入胄監遂敡歴中外官至儒學提
舉子𤣥畧習家學益演迤而宏廓之治舉子業值元季
不復求售有司隠約山野間晉寧魏先生文憲文學偉
士也知𤣥畧之賢遂妻以女𤣥畧以提舉公死節江西
僑居者乆之余令豐城與𤣥畧數相見既而𤣥畧奉櫬
歸葬别去且十年思欲一聚首而不可得今年秋𤣥畧
以有司之薦來京師予忝職儀曹獲道舊故甚驩上方
注意學校造成人材銓曹以𤣥畧明經學遂以為夷陵
學正𤣥畧來别曰願有言以告我也噫予何言哉君學
積於己而淑於人舉而措之固無難者予何言哉昔陽
城以忠孝教諸生後世稱其知本𤣥畧傳家忠孝固所
謂身教者矣諸生之取則孰有大於此者哉夷陵歐陽
文忠公嘗為令以過化之學之行而勵後進則它日文
風之盛将稱夷陵矣予與魏公篤忘年之交而提舉公
素所景慕者故於𤣥畧之行喜而序之庶㡬朋友規益
之誼也
　　送袁時習之沔陽學正序
學正教職也師道之立人材之成繫焉蓋職教得其人
則師道立矣師道立則人材之成易矣非其人則反是
古之教人者有小學焉六藝之文洒掃應對進退之節
是已有大學焉窮理正心修己治人是己小學學其事
大學學其理而措於事今之為教蓋兼之矣有經學焉
有射學律學焉有書學算學焉日書而月課之季呈而
嵗攷之稍成則登于成均一或有需則㧞而甲之用之
急則成之必速也成之速則造就之必勤也職教者可
不加之意乎然則教職雖易而實難四明袁君時習宋
正獻公爕之諸孫也父石隱先生璉嘗立義塾以教其
族及里之子弟篤學實踐鄉人化之時習於家學泝源
而衍委者也今年秋以明經舉授沔陽學正見予於禮
部恂恂然禮甚䖍也氣甚和也予竊言曰是可稱教職
而立師道矣人材之成其無負於朝廷之所注意者乎
噫室必成於梓匠車必成於輪輿以其藝之精而業之
専在是也時習尚精爾藝専爾業以舉爾職庶乎學之
克施而後進之知所勵也時習作曰諸大夫士方以道
之所經分題賦詩以為䝉也贈請書先生之言以為序
　　送祝季清歸省序
三衢祝季清為國子之二年以歸省告循故事也國學
為白禮部予忝幕職見其來牘則嘆曰昔在有唐之世
成均之教亦云舉矣然諸生歸省之無其制必待陽城
為司業然後行之城既行之猶有三年不歸而被斥者
于以見聖天子孝治之盛軼乎有唐之君而今日人心
士習有非唐世之所能及也且古者三物之教六徳為
首六行次之六藝又次之先徳行者本也後文藝者末
也矧夫孝實徳行之本也歟今茍不以尚行為本而惟
文藝是趨則失其為學之要矣故二載之上許令歸省
著為定制使夫知盡為人子則知盡為人臣也季清思
定省温清之曠節甘㫖滫􁏠之闕養即告以歸盖不待
司業諄諄之誨而後能也綵衣趨堂春酒介夀親朋閭
里之畢集其為樂蓋可想矣天子需賢若渴而於國子
尤注意焉季清調膳之暇其速歸館以待寵擢柯山之
㳺慎勿乆留於觀奕也
　　送蔡孔昭再令上饒序
國家以九等考庶官之績考上中者皆俾復職蓋用漢
守令乆任法也夫任乆則民信民信則政洽政洽則職
舉矣於考績其庶㡬乎吾友蔡孔昭曩以有司之薦為
儀封丞陞上饒令上饒為廣信附郭縣當往來孔道徴
需之繁力役之頻牒訴送迎之勞視它邑為最劇孔昭
以退然一儒生處之不大聲色不事苛刻而令亦行事
亦集郡上其考中今年冬入覲既考復職上饒故事復
職官賜宴於禮部孔昭來言曰某昔辱先生之教今宰
百里愧無善政叨沐恩寵亦云厚矣願先生賜一言庶
以為規夫政貴有恒始勤而終怠則事廢矣先寛而後
猛則民怨矣子之再令亦惟以昔之所施者施之不矯
情求異惟循其常而加慎焉則民安子之政如一日也
余歴職郡縣所自勉者不過若是故為子言之未知然
乎否也
　　送吴起濳歸養序
吴起濳氏泉出也洪武八年秋有㫖徴郡縣學弟子員
能通一經者進胄監起濳中選來京師在館逾年以親
老無它昆弟乞歸養胄監允其請給事中林君廷綱謂
予曰起濳亦能子矣今之言歸先生幸有言以贈之庶
㡬鄉里之誼也肆惟聖明龍興禮羅賢俊列于庶職草
野不遺而於胄監尤加之意蓋以茂才之在是也故凡
國子多不次陞擢或任方靣或司風紀或位朝著咸自
奮勵思有以設施於時補報於上在館之士朝夕待用
猶望鴻鵠而援弓􁀯其心已躍如矣而起濳泊然無進
取意惟念親之不寘蓋以親重於仕而學莫先於此也
故惓惓焉以歸侍告雖拖朱曵紫戲綵之歡不易也累
茵列鼎調膳之樂不移也嗟夫若起濳者可不謂之孝
子哉予忝寸禄而親去我矣起濳之歸而親逮養雖未
得禄猶足樂也筍江之魚泉山之酒吾知足為甘㫖之
奉矣它日求忠臣於孝子之門舍起濳將奚適哉予嘉
起濳厚於事親而薄於禄仕也故於其歸序以送之
　　送董文昭教浦城序
自洛學既南徽國朱文公集諸儒之大成道學之明炳
如日星矣真文忠公雖後出而能發明朱子之學若讀
書記大學衍義諸書至今為學者所宗為有國所崇方
之孟氏明夫子之道蓋世雖異而事畧同焉建之浦城
實文忠之故里也文忠公之學家傳人誦非一日矣故
論道南之淵源則始於劒而盛於建而浦城又建之一
理窟也皇上重於育才於學官必慎擇焉吏部既試其
才必覆試于禮部以觀其學然後授以教職蓋以師道
之在是而模範之必正也予友董文昭種學積文亦既
有年今年冬以有司之薦來京師禮部試其文吏部上
之遂以為浦城教諭予忝禮曹因其來别告之曰文公
先生昔守吾漳北溪陳先生安卿實得其傳文公晚嵗
四方弟子益進公倦於講説惟使質於安卿公但首肯
而已文昭生北溪先生之里而㳺文公之鄉教文忠公
之邑益當思所為教以無愧於前修以無負於皇上至
意庶乎人材可成而教職可稱也朂之哉
　　蘇郡倅王君復職序
今天下劇郡姑蘇實稱最焉官於是者非明敏練逹之
士則事廢而職曠職曠則身危矣故官難其人而為其
官者恒病其職之難稱也王君文質倅其郡閲一考矣
故事當入覲文質至京師吏部書其考上既而賜宴禮
部遂復職焉余甞考殿最之法唐世已詳然郡縣之廣
劇不能移於簡難不能移於易自今論之錢榖之徴造
作之需牒訟之造南北之簡劇相倍蓰焉而南郡之簡
劇亦有相什伯焉官之材有優劣處於簡劇也有難易
而惟以稱不稱第其髙下則北之稱者必不稱於南而
南之不稱皆北之稱者也殿最者果於是而可定乎矧
夫蘇郡又南職之最難稱者乎王君不以職之難而克
稱之繇一考而至三考皆舉此而措之夫何難能乎哉
倅以佐守者也為佐能是守獨不能是耶文質循兹以
往吾知無難為之官無難處之事故於其歸書此以送
之
　　送翁毅𢎞歸省序
成均為首善之地而儲材以待用焉斯天子之所重而
天下之所觀法者也郡縣學弟子員能通一經逹一藝
者即貢成均未數嵗吏部試其學即官之上以其速成
未足為逹士也於是選有學能文者四十三人命博士
専教之期以學博才宏而成其器之大今年春有㫖俾
各歸省人賜衣二襲楮弊若干緡又賜其父母人二縑
奉以來者月有給焉於是諸生咸相激厲以為天子之
恩賜侈矣作飬之意深矣吾徒可不知所以自力以真
儒自期以補報為念哉清源翁毅𢎞入為國子将二年
矣在倫軰中嶄然見頭角首預兹選至是得告來言别
曰某辱與先生同為閩人今焉歸省吾親先生幸賜一
言庶為鄉里之光也噫士之為學必志真儒國家以是
望子而子亦以是而自勉矣予復何言哉傳曰夫學則
殖不學将落子年富力强能殖其學他日躋仕中外文
足以潤色於鴻業政足以禆益於盛治則有以副聖天
子之至望而顯於親者不徒今日之榮為已足也朂之
哉
　　送陳一原復職聊城序
余昔過聊城愛其民俗之厚官事之簡則歎曰太公之
風孟子之化猶有存者歟鄒衍淳于髠説辯之習亦既
息矣乎魯仲連之重義不取猶有勵於後世也歟他日
余友陳一原簿其邑秩滿入覲詢其民俗則視昔澆矣
詢其官事則視昔劇矣蓋重兵駐其地則供需為難邑
負郭而當孔道則應接為煩民貧而事不時習則大府
之譴呵日至簿之職亦不易稱矣公務旁午一原一以
平易剖决之若層冰春釋渙然而無壅若大斧斫木盤
根錯節應刃而解繇是大府書以上考沿檄至吏部允
之錫宴南宫復職北還予忝儀曹因其來别而言曰昔者
者聖人委吏乗田猶屑為之惟思其職之稱云爾子之
職稱矣今復其職母易爾心改爾政民安子於前豈不
安子於後乎敬以持之誠以孚之則雖乆而民愈信而
事愈集矣君晉安人宋侍御史某之後領洪武五年鄉
薦同年皆職近侍臺憲一原以親老辭八年復起為今
職云
　　送林純夫職教龍溪序
予去家十餘年親友多零落老者皆為土中人壮者老
而少者壮矣雖一二來見目予老醜率瞪視移時然後
一笑人生聚散不常嵗月易邁此古人所以興離羣索
居之歎也今年春友生林純夫用薦來京師見予於儀
曹年已壮修容而豐髯禮度而氣和則為之喜曰是殆
無凡近之習而可進於髙明矣既而吏部試以經學俾
職教龍溪龍溪純夫之鄉邑也校官諸生之望法也一
言一行不循乎理則長者有議而後進必厭於心蓋道
立則教立範正則器正漳雖介海濵然晦庵朱文公實
過化焉北溪陳先生安卿東湖王先生子合皆其髙第
弟子道學之傳一脈不墜其教人之法具有成訓子能
興而行之則諸生之成材也可卜矣國家選材先實行
而後文辭子知所重則教職之稱何難焉予老矣倘遂
乞身歸里之願尚能與子尚論聖賢道徳以續夫二先
生之緒毋謂今人不可齊古人也誰謂華髙企其齊而
純夫其朂諸
　　送程仕貴歸省序
上臨御之十年有㫖國子嘗被差遣者中書試其業官
之令各歸省然後之官臨漳程仕貴方分教宿州以無
他兄弟乞歸飬有司謂在令甲父母年七十許一子侍
老而仕貴親年未及弗允仕貴再以歸省請允之仕貴
喜動顔色以為雖未得請而暫得歸覲一承親顔亦上
人之賜也其友洪朝宗氏來言於余曰仕貴里生也嘗
受學於尊公三谿先生今兹有行盍亦有言以華其歸
乎於戲天經地義民行則之孝實百行之本也孝行於
家則忠移於國仁推於民愛及於物誠獲於上信孚於
下皆是道也仕貴學古以入官方将見於設施報國必
思所以忠撫民必思所以仁也澤民必思所以愛也上
有所統也必思所以獲其心下有所臨也必思所以孚
其情是豈有待於他求哉亦舉斯心加諸彼而已今日
不遺其親即他日之不後其君也蒞政臨民既行其學
親及期頤然後歸侍吾知仕貴請雖未允於前而終
允於後矣忠孝之胥盡徳業之交修余於仕貴望之予
非無仕貴之思也而風木之感無窮之痛有不忍言者
視仕貴歸省之樂其歎慕當何如耶仕貴第為我問故
山梅竹還無恙否倘沐聖恩獲賜骸骨尚得盤桓於三
逕也
　　送韓君子煜之官海門序
洪武丁巳春弼再奉㫖與禮部員外郎吴伯宗順慶府
照磨韓君子煜同使安南越四月至其國其王煒郊迎
璽書至宫北靣拜跪受上賜如禮遣貢方物奉表陳謝
濵行煒遣陪臣持黄金若干兩為贈弼與二君峻辭郤
之子煜曰嫌疑必慎亟取紙筆俾臣具状領回復語其
執政以郤之之故要在上不失聖朝之體下不失逺人
之心萬里瘴鄉山川險惡而吾三人同心一力以事王
事行則方舟聮轡寝則共室對床相聚之殷而相與之
厚未嘗一事之或違一言之或戾也既復命當路以韓
君為能超遷海門令予與吴君送之龍江之滸酌之酒
而告之曰郡縣選材慎重至矣有地百里有民萬室利
病得興而除之强弱得抑而扶之亦足以行其志矣君
自弱冠登仕版已籍有聲稱今兹作邑譬猶駕輶車就
熟路不待王良造父之御一日之間迅馳千里有不足
言矣海濵之民雖習頑獷可以義化又地居畿輔政聲
之逹易於上聞吾知子煜入為朝著之羽儀也必矣諸
大夫士贈詩凡若干首遂書余言以為序
　　送史子𤣥之忻城丞序
餘杭史君子𤣥僑吾閩二十餘年矣其所與游者皆清
介茂㧞之士弼雖樸鈍亦忝定交焉知其博學多藝能
樂恬淡而厭紛華也洪武己酉弼被㫖徴至京師叨職
銓曹補外任與子𤣥則别且十載四方之士或被徴薦
雖巖穴草野不遺也有若子𤣥之賢而有司不之舉予
竊惑焉今年春或有言子𤣥于朝者有司懼獲蔽賢之
譴即遣計吏偕以來吏部試其文上御華蓋殿親賜問
焉已而授慶遠之忻城丞來告别曰願有言也予謂士
㧞草萊即擢郡縣亦云重矣子𤣥優學逹政以所藴之
素見於設施必能無愧於其職矣忻城邑小而地僻民
雜猺獠政貴撫循子𤣥茍不鄙夷其民道之以禮樂之
教将見化頑獷為良善轉呻吟為謳歌百里之内翕然
安集則下之有以行其學上之有以副聖天子之徳意
矣弼聞朋友之義貴相規益故於君之行序此言以為
贈
　
　
　
　
　
　
　
　
　
　
　林登州集巻十
欽定四庫全書
　林登州集巻十一
　　　　　　　　　　　　　明　林弼　撰
　送序
　　送羅宗禮之官陜西序
士之適世用者曰儒術吏事然必相須也吏夲於儒則
事以理斷而無深忌之心儒飾乎吏則事以律裁而無
迂僻之患禹臯稷契伊傅周召都俞吁咈朝堂之上謨
謀輔翼於君之左右其所學所施謂之儒可也謂之吏
亦可也奚有差殊乎哉後世岐儒吏為二途故於儒則
以章句固滯誚之於吏則以刀筆筐箧鄙之吏者曰彼
儒者也不知吏事於剸繁治劇無補也儒者曰彼吏者
也不知儒術於政之大體無識也嗚呼儒吏之相軋也
乆矣求其適於用者亦難其人矣抑亦先儒而後吏體
儒而用吏庶為通濟之士無適而不可也卣固不可以
為罍豆固不可以為爼盤杅几杖不可以為鼎釡刀劒
用各有宜也通濟之士則不然事之當以律裁者則守
其律不可以律裁者則以理斷若權之稱物低昻屢變
也若鑑之照物妍媸隨應也夫是之謂適用者也夫是
之謂相須者也予於衆得數人焉若羅君宗禮其一也
宗禮世以儒業鳴其祖若父若諸父咸以詩文名於近
代君少習父祖之訓於學知所用力元世仕之途非儒
即吏君於是從逕而折擇焉為吏若干年從軍者太半
洎入本朝為指揮吏為行省掾事積于案君從容一言
剖之律合而理不違上官器之既而以他事黜而能聲
益聞於是以兵部都吏為中書掾尋進大掾今年冬出
為陕西都事或曰何卑也君曰幕官知職可矣何崇卑
之計也嗟夫材者天之賦人之習也不習者天不賦者
也君今所賦之美而加所習之勤蓋無往而不適於用
也君年方富而儒術吏事兼有之其業之所成者固未
敢以涯涘窺也於其行姑序此以送之
　　送韓繼學之官瑞州序
韓君繼學為中書禮曹掾某忝職禮部與君實同事焉
每遇事必同白丞相裁允而後施行君小心畏慎日條
録而枚識之事如期集未嘗或怠廢也其承上也無謟
容其接下也無傲色今年冬出為瑞州經歴來言别余
嘗宦游大江之西知其俗好嚚訟而造作徴需無虚日
府配諸縣或不集則咎歸府而幕官首任其責也而經
歴又總任其咎者也故職之難者莫如幕職而幕職之
難者又莫若經歴蓋幕職之貳者猶可以他事諉而幕
長不容諉也雖然江西為府十有三而瑞州屬縣三視
他郡則民寡而事簡以繼學之亷勤慎事不立異於内
不徼名於外吾知其事易集而政易成也文牘期㑹之
常固繼學之所習而上相有以試之矣才以施之於人
行以守之於己君蓋優於是也諺曰任輕於所重者其
功倍吾於繼學亦云
　　送蔡郡萬僉憲引年歸里序
蔡郡萬公克明仕元世已踐清顯逮入聖朝以才諝聞
于上即廸簡來京師臺憲方慎擇人僉謂公明法練事
克稱是職遂授山西提刑按察僉事再轉陜西後復轉
江西亷車所至不以察為明以苛為能以鋤擊為名而
一揚一抑一臧一否舉得其當無所遁其情焉某倅饒
日公再至郡嘗從容謂某曰子厯有司必明刑逹政都
府之事頼子以集尚其勉諸又曰學校育才上所注意
子儒者毋以非職而課程諸生心弗力也未㡬某以他
事去官而公亦議失當謫居江浦去年冬有㫖徴還吏
部别授某亦在列公見當路即自陳疾憊弗任引年乞
休致主者以聞上可之公遂歸謝嗚呼世之志富貴者
汲汲焉以趨競為心得一資半級則揚揚焉為榮惟恐
失之公年未老力未衰一旦毅然謝退人固惜其才之
不䆒於用也夫孰知公之心寵榮聲利泊然無營一進
一退惟義所在乎公歸蔡某水某丘尋釣游之舊有美
可茹有鮮可食進不慕鳴鵞之績退不興牽犬之歎優
㳺以終餘年其樂者未渠央也某老矣倘脱塵網将青
鞋布襪從公於松泉竹石之濱公許之否乎
　　送國子朱士文歸省序
吴郡朱士文繇縣學弟子員入成均為國子上方尚文
治國子多不次擢用或一再選即任方靣司風紀六館
之士朝夕待用學多不力士文自念學業未成而大父母
父母皆在堂仕則廢學而棄親遠留館以卒業庶得時
歸者以慰親心也今年秋請告于國學國學白於禮部
允其請士文即治行告别于師若友給事中丘君功近
來言於某曰士文行有日贈之詩者已積巻軸敢求先
生一言以序其首噫士文之學其知本也歟夫安於小
成者必不能勝重任而為遠器何者其所就者淺故其
所用者狹也彼夫躁進而不知其非取髙爵而不知其
才之弗任揚揚大言曰我能為是我能為是吾将成事
功於國也吾将大顯揚於親也曽㡬何時或以罷愞黜
或以貪墨刑負國而辱親者比比焉斯固士文之所見
也吾知其視以為戒而無慕羡之心矣士文其尚益勉
忠孝之學以為設施之地成光明俊偉之業以無負於
國光顯於親吾将於子焉卜之也
　　送王徳常守韶州序
國朝慎選郡守凡京官有材幹者輙不次擢居是職蓋
用漢制也夫承流宣化而為民之師帥固一郡之頼以
安者也强焉而抑之弱焉而植之戚焉而休之曲焉而
直之有社稷山川之祀焉必思致其誠也有錢榖刑名
之出内輕重有造作徴需之紛紏雜糅焉必思致其公
與勤也令分其職於下而守總其任於上茍非其人則
庶事弗集矣洪武十一年春有㫖命中書守令不拘資
格選材而任之王君徳常為禮部員外郎以材幹稱於
是出為韶州守韶雖居嶺表實昔賢張文獻公余襄公
之故里而濓溪周先生過化之邦也流風餘澤猶有存
者其民淳其俗簡政化之施者易入以徳常治之吾知
不待數月其報政之譽已聞於上矣聖天子嚴慶讓之
典方伯郡守之來朝功者有以榮之過者有以愧之治
效之成正在今日徳常化行於韶明年入覲其将承寵
光也必矣故於其行叙此以為贈
　　送王徳章之官保寧序
工部員外郎顔君某謂弼曰王徳章氏少與余同筆研
秀爽而練逹佳士也今年秋以有司之薦登名銓曹授
保寧司庾人咸卑之徳章竊自喜曰吾上世居蜀先壠
在焉吾祖宦游江南遂占籍吴中吾不幸少孤藉先人
之澤粗能樹立出游齊魯之墟僑居荏苒又數十載雖
欲歸吾里不可得於蜀則又以險逺故欲一至而無其
因松楸之思戚戚於懐今兹保寧之行道經遂得瞻拜
先壠實大幸也職之崇卑奚擇焉聞者賢其孝各賦詩
以華之幸先生為之序嗚呼世之宦游者昔彼而今此
或定居成桑梓焉則安於是而遂忘其故鄉矣眉山蘇
氏惟老泉先生歸葬於蜀東坡頴濱二先生皆葬於汝
子孫居江南者雖汝猶未一至矧蜀乎宜夫徳章以獲
道故里為幸也過家上塜烹肥擊鮮與一二族人追敘
宗盟談舊故百年之思一日之見其為樂當何如耶徳
章行矣司庾職在㑹計聖人固甞不卑而居之吾知徳
章必不容心於是也
　　送安陸學正劉謙亨序
洪武己酉夏某被徴赴京道溫陵獲識劉君謙亨於友
中言簡而禮度氣和而神朗余固知為儁偉之士也别
來且十年聞謙亨分教邑庠於弟子員多所成又喜善
於其職也今年秋用有司之薦來京師銓曹試以經學
以謂校官以立師道必重其選於是謙亨得為安陸學
正予觀君之儀矩足以為諸生之觀法君之文行足以
為諸生之楷模其講授也必以周程張朱之學倡而明
之吾知師道於是乎立矣昔者君子之教人也以身心
師道之立者有其本也後世之教人也以口耳師道之
不立者事其末也謙亨之教能以夲為務則夫人材之
造就風俗之丕變當自兹始安陸楚之故都昔稱夷俗
然江漢之徳化屈平宋玉之文風必有未冺者雖兵革
廢墜之餘謙亨能作興而變化之則今昔殆不殊也勉
之哉
　　送國子聶荘歸省序
贛之寧都余友荘君仲慈嘗令其邑能以禮樂為教予
聞而喜之洎余來京師獲見國子聶荘氏乃其邑生而
為畏友黄君致吉之弟子員也言從而貌恭神冲而氣
充知其善叩其學而無凡近之習也他日國子多就試
禮部而吏部輒官之予每與較其文聶明春秋學而未
甞一試焉夫有學而不求售於有司則不以小成為安
而能立矣有入仕之途而不茍於進取則無競名之心
而能亷矣立而知所以勉亷而知所以擇君子之道孰
先焉聶之所以能如是者必其教之有自而學之有素
矣吾觀今之仕者道未能信學未及優而汲汲焉寵榮
聲利之是競雖獲一資半級而以貪躁取敗者衆矣聶
真可與言哉聶在館二年思父母定省之久闕也以歸
覲告國允之予於是又知生之學知所重也故為序以
道之庶俾學者有所勵焉
　　送蘇用賔歸里序
孟子嘗言君子之樂三一曰父母俱存兄弟無故係於
天也二曰仰不愧於天俯不怍於人係於己也三曰得
天下英才而教育之係於人也余每讀此未嘗不掩巻
而歎曰嗟夫俱存無故樂於家不愧不怍樂於身教育
英才樂於天下是皆人所深願而不可必得者茍皆有
以得之其願足矣其為樂當何如信乎王天下之事有
不足與存於此也吾於友生蘇用賔氏固有以幸之又
有以勉之矣漳之山水惟東南虎溪為最勝而士族蘇
氏最嚴整用賔大父瑶溪公以詩禮為家訓三子皆雅
飭質諒知學好禮至用賔兄弟及諸從昆弟襲芳趾美
益以敦確清俊聞鄉閭化之郡府有知用賔者延于學
俾訓郡庠子弟員用賔慨然曰某藉世積之休天錫之
慶父母夀康兄弟具翕某幸知讀書竊有聞先儒之緒
論惟思克己以免愧怍而未能也為教於人将何以哉
吾惟歸侍吾親以奉菽水斯至樂也廪食數月浩然以
歸來言别曰敢求一言昔陽城為國子司業告館下諸
生曰凡學所以為忠孝也諸生有久不省親者乎蓋以
忠孝為學則必以忠孝為教用賔分教郡庠雖於國子
小大有殊然其心每在親則其所以行於己者是即所
以教於人者也夫三樂一不易得而用賔殆兼有焉宜
其為人之歆艶慕望而不容己也抑余聞三樂以無愧
怍為本使吾胸中多所愧怍則雖處父母兄弟之間固
亦不得樂其樂雖得英才亦将何以為教而有此樂哉
用賔其益敏於克己之功以至於心廣體胖則近而順
乎親而有以樂一家之樂逺而及乎人而有以樂天下
之樂矣用賔歸有日諸友咸賦詩以贈因書此以弁其
端
　　送贈傅希説序
茍可以周己而施人者雖小道曲藝君子猶可與也藝
莫貴乎周己昧於周己則失己矣道莫貴乎施人昧於
施人則失人矣小道曲藝尚然况理之大者乎廣信傅
生希説弱冠知讀書其燭理也明長遊四方其閲事也
察嘗從方仲鈞先生㳺得六壬占法以十二時所值錯
綜幹枝生尅推人禍福言輙竒中人神其術一日謂余
曰窮逹夭夀天之所命非今可移吉凶悔吝聖人所以
示人使不迷其途以順受其正者也後世占卜之法雖
不必盡出於易舉不外乎隂陽變化之理而已昔東方
曼倩諸葛武侯皆用是占以决出處之疑吾非能窺其
微者庶幾行己之際知所修省以寡過耳古人之言亦
非敢舍是以為説也余曰是非理之當然者與子之周
己施人者固非局於小道曲藝也周己而不失己施人
而不失人君子之所與者在是已子之游其有遇哉希
説将為武林之行來求予言因書此以為贈
　　送李宗仁秩蒲序
晉安李君宗仁以茂才入官長漳龍江書院教成東歸
博陵林唐臣走送東湖之上酌之酒而贈之言曰士之
學也貴乎知道而仕也貴乎知職吾子讀朱子之書游
朱子過化之地而典其祠事惓惓焉惟先哲之是景是
慕規言規行恒恐有負其教殆庶㡬於道矣廟堂之弊
也起其頺而完其缺廪入繁寡能樽節他費而奉祭飬
士之用恒有贏焉於職蓋無愧矣夫必學而後仕未有
不知道而能知職者也然道非一端愈進則愈髙職非
一事盡乎此必能盡乎彼而後可吾子年富力强道之
所造職之所任非止是而已精粗本末理無一之不窮
則崇庫小大任無一之不精是故善學者觀其用力之
初善仕者觀其施政之初今子有其初矣推是以往而
能加勉以不替于厥終則聖賢之道可企雖廟堂之職
亦舉此措之耳余困於學而拙于仕故敢以所難者為
君朂也於是相送之友若干人咸請書之以華君歸遂
不敢辭
　　送指揮龎侯之燕山序
國家於武臣必使其子孫世襲祖職勿替重報功也蓋
開國之始實頼諸将臣折衝禦侮之力以成開拓疆土
之功功懋懋賞固其宜也凡世其職者念前人之勞思
國家之報其自勉於己者宜何如耶易曰王臣蹇蹇匪
躬之故詩曰夙夜匪懈以事一人如此竭力供職庶乎
不墜於前而克裕於後也廬江龎君士正襲伯父職為
中山衛僉事改武昌䕶衛左右楚王既復調燕山中䕶
衛夫䕶衛之職上不輕以畀人也必素所親信然後授
之君以世功襲爵為公侯腹心既親信矣故一秩三遷
于以見皇上恩眷特厚非尋常帶礪比也念前人之勞
思國家之報正在今日勉之哉君年方富報於上者遠
繼於前者大其鞠躬盡瘁以自顯庸於今為可卜矣故
於其行書此以為贈
　
　
　
　林登州集巻十一
欽定四庫全書
　林登州集巻十二
　　　　　　　　　　　　　明　林弼　撰
　贈序
　　柴徳善秩滿序
典史典一縣之史縣官若吏喉舌而領䄂之民持牒訴
於縣縣官必令吏即其幕議吏抱牘詣縣官署官目牘
尾有典史署即署無他其或官異可否吏私出入典史
推事情證處律調甲信乙詘可否出入者不敢執意而
必勝焉官庳而職要事専而務劇非得明練敏辯之士
其能持法以恵下集事以獲上者蓋鮮矣故世稱難官
必曰典史而居是官者亦每病其責之難塞也三衢柴
君徳善以郡府吏及考典幕興化邑陋而民譁君曰邑
雖陋吾獲上也以勤民雖譁吾恵下也以信吾無容心
於陋且譁也行之一年上無譴訶下無謗讟再更漳浦
號劇邑郡府誅求百出加以冦警兵興供億雜擾而君
一以所施興化者施之故譴呵未嘗至而謗讟亦不聞
焉夫居難為之官任難塞之責而能持法以舉其要集
事以専其劇非學有得者不能然也徳善儒學飾吏知
夫所以獲上恵下之本則推而行之天下皆將易而無
難矣一邑云乎哉傳曰獲上本於誠易曰有孚恵我徳
徳善其有能得於此者乎余固因柴君之逹政而知儒
者適用之學不可以厚誣也
　　唐君大年綜政龍溪序
予嘗論為政者通而不偏難乎其人蓋柔巽之士或任
重之無力剛嚴之士或恵下之寡恩敏辯集事者患在
持守之不固寛厚少文者慮乎施設之不周斯全材之
難得誠古今之交病也若唐君大年於所謂不偏者其
殆庶乎君以行省理問知事從軍南來㑹漳郡甫復今
平章政事陳公以龍溪邑附郭地若民眎他邑大以衆
加之兵餘事劇非得賢官以蒞之則将愈壅而不理遂
檄君綜邑事而兼攝尹職予忝貳郡幕每得以公事相
從見其寛以恵下而鋤奸之必嚴也毅以任重而植善
之能巽也灼事明而守益固吏不敢欺以私用法簡而
施克周民莫敢違其令信乎其為通士而非一偏之寄
者也今年春逃兵搆亂海壖螳斧蝟鋒侮我墉壑郡兵
少不足殱賊逆熖愈熾君晝夜行城陴完樓櫓嚴廵邏
察兵民之苦樂向背城西北偏舊有門曰小闗地勢仄
偪外山賊憑髙内瞰往來者可人人數君白淛郡張侯
士誠為連樓三層以與山敵而矢石雨下不得樹君令
以厚版為堵完則竝舉賊愕然不敢逼圍久不解守者
稍怠君深慮生釁為籍符逓官吏洎凡有役者更畨直
廵絡繹交屬黠僧若干人謀内應不得發兵民乏食具
白總郡計口均給盡而復繼凡三發廪焉君度賊無他
技即贊謀出戰夜作小闗扉成撤塞出賊不意賊稍郤
君亟開西門許重購士卒奮先斬級無算焚其巢壘蕩
空既而分省兵至龍溪首當供億而民未至官君隨宜
區畫芻糧扉屨兵甲什器無闕将士指曰是能神也尋
被檄選補民兵君分里定名數吏胥不能為奸民莫不
感悦今夫世之仕者類以無忌為能善飾為亷簿書期
㑹徴歛朘剥為勤其於民之利病猶秦人之視越人焉
一遇事變則聲嗄氣讋舉措易常者比比也君能持寛
猛之宜權張弛之變其所藴蓋有過人者青雲知己馳
剡交薦行将脱州縣之勞與廟堂之政以燄燄於北方
矣故喜而為書此
　　代唐大年贈王伯疇序
人能以一藝自名於世者百不二三名其藝而能以布
衣之㣲草野之遠一旦聞姓名於九重之上者又千萬
之什一也是豈特今人之所難亦昔人之所罕聞者也
齊郡王君伯疇自其大父僑漳以儒明醫至君三世矣
能以意知病因脈無異法藥無竒味投劑輙效諸醫自
自以為不及藩臣有知君者薦于朝中書特奏明仁殿
以漳郡醫學教授之命下遠近歆豔以為一士之藝必
聞于上于以見聖世之明賢無野遺而凡為士者患在
在吾術之未精不患有司之不明也時予忝閩省屬聞
君之名未及試其術也至正丙午奉省檄綜理龍溪邑
事劇而力獨瘴鄉攝生不易因得痞疾亟簡君至既切
脈曰病以勞勩失寝食致治之費數劑耳毋他憂翌日
藥效信乎前聞之不誣今試之益驗也他日詢其治疾
之要則曰醫之用藥猶官之施政或攻或補猶威恩永
濟也當攻而不攻則適足以飬疾欲求吾身之安何可
得也亦猶强梗之不鋤則惡将愈熾而善良不得業其
業矣噫古所謂上醫醫國意不外乎此予於伯疇之言
非特知治病之要而併以得理民之要也使伯疇得試
郡邑其所以利澤於人者将推而益廣矣故為書此以
謝君之教且以志予忱云
　　贈黄伯仁吏滿陞府史序
余嘗謂吏之澤民也猶賢於官蓋親民莫先於郡縣而
郡縣尤親於吏吏尤親於官也官於民事多總裁至於
推研事情權度法意甲信而乙詘陽舒而隂慘使民稱
平而不怨以病者皆吏之澤也若黄伯仁氏之吏可謂
推澤以為利民非徒集事而已當長泰有警黄伯仁以
招徠功得吏兹邑克賛官政創墉壑以扞外侮新廨譙
以肅下望均役以稅實稅以田懲舊偷而穿窬息鋤宿
奸而桀驁化復龍江贍士田若干畝平董仲亨等户婚
積訟若干事至有拜浮屠祝其年者凡五踰嵗滿役升
郡府民祖送出城數百人羣造余曰願有言為我賢吏
贈夫邑吏亦㣲矣是何得民之深也豈非余所謂澤賢
於官者哉民之心至神而公唯神也故莫不嚮善而背
惡唯公也故莫不好善而惡惡伯仁氏以一邑吏之㣲
知所以施於民而民知所以報之况於大吏之澤衆民
者乎伯仁尚率是無易余将繼此而為民不一書也
　　贈龍溪尹鄧君朝陽政成序
龍溪漳負郭邑地若民眎他邑大以衆故其事繁難理
上偪郡府政之所施類多掣喋不得遂兵興分藩再置
事益繁而理益難矣誅求之百出牒訴之羣造規置失
則上譴至剖决滯則下讟興上官曰尹曷忘事乃事耶
民曰尹曷不憂我憂耶尹周旋綏撫思所以獲乎上下
者惴惴焉惓惓焉惟恐過之不捄澤之不流也故邑難
其尹而尹者亦難於是邑也至正庚子乗輿駐上都選
内外清望才諝之士若干人為京官守令清江鄧君朝
陽與焉以南臺司倉改尹是邑至則詢民習與前政之
所宜興革者去繁以為簡反難以為易民持牒至庭日
數百人睚眦之爭尺寸之較輙成訟吏胥利為賄謀至
以牒多寡占賄贏縮君進民前曰訟爾利乎曰匪利曰
然則奚為不忍小忿而以㣲事煩尹耶若鄉里有耆民
秀士能曲直汝矣無庸肥吏胥也民感服相告非不可
平者不復來訟訟庭閴然值郡有警練民為兵先是令
民數丁出粟贍壮夫一以應非常丁粟多寡鄉各不同
民病焉君覈而均之率以十丁養一人規置饋饟輙躬
督以給軍屢厯山海險弗憚也上官嘉奨事平君曰未
可遽安是惟士習可移民習民不知親上死長之義而
驅之戰謂之棄民於是擇學行之士使為鄉師教以孝
悌忠信之道而濳消於獷悍佻薄之習繇是士知本而
民知方焉既而流移者復呻吟者起遊惰者知所務地
無遺力而桑稻蔽野里有厚俗而弦歌化屋列邑慕而
思之蓋君以問學之素措之於政本以推末原以逹流
故其游刃肻綮恢恢乎有餘地焉三年政成代歸民造
君拜曰鄧父官命於朝吾民賤且遠不能告於上以留
父願為民告新尹幸無易舊政以乆為我利則猶父之
在邑也余聞而喜曰令而得民若此是豈特善政有以
得於民哉蓋善教有以愛於民也古之所謂賢令者凡
以愛民為心故慈恵惻怛為之就利避害惟欲民得所
安而已君率是而施之宜其得民之心也孰謂龍溪果
難理耶邑之士相與為詩歌以華君歸因摭其政之槩
以為序
　　汪彦通辟掾序
江東汪君彦通業儒而飾吏其吏江東也以憲使周公
伯溫薦吏閩海也以僉憲鄭公彦昭辟既孫而退僉憲
都公真公交舉之憲副張公師尹僉憲易公原道皆儒
者素知君又舉之僉憲速公黒公舉其能御史于公黄
公舉其亷憲府及考副帥黄公薦于江西閫史僅數月
右轄羅公薦于閩南省掾夫年勞之積未遠而薦剡之
揚相望汪君何以得此於賢藩憲之臣哉豈不以君之
文墨議論為有禆於惟幄之謀模政理之布宣乎承平
選才莫嚴於風紀兵興薦士莫要於藩垣方庶務之孔
殷變故之横作掾持法以守經度時以逹權平立廟堂
以與相臣相可否期在處置得宜中合事權掾之責亦
重矣稱其責亦難矣彦通君文墨之富足以潤飾乎書
檄議論之確足以輔成乎事功吾知其無負於掾無忝
於藩憲諸名公之薦㧞也然掾承佐官政者也事雖得
與而不得専於己君循兹以往法當授七品官使其政
出於己得行其志吾知君之設施者固不止是而薦舉
之以任顯要者又非特數公而已也君得薦上閩省漳
大夫士咸有言以贈故余序此于巻端
　　黄君徳明攝教序
異時稱閩中士風之美曰一閩二漳漳為郡小邊極南
乃得與閩齒豈不以大賢之所過化鄉先生陳北溪王
東湖之所講明以身心之學為禮義之化故能使士習
為之丕變易浮華為沈實革陋薄為醇厚厯數百年流
風存而未冺吾於泰邑之士猶有徴焉在他邑則皆莫
之及也蓋能以學世其家矜重名檢不茍言行而無所
謂浮華陋薄之習若黄君徳明實以是自勵人亦以是
而與之者也君嘗為監當官引去曰錢幣易汚人邑有警
君倡民結堡里遂完邑學燬於兵久未建君言於令相
其役而新之學田沒黠民承邑檄而復焉賄不能奪也
君子謂徳明蓋志有所不為而材足以有所為者適學
官缺選士攝席僉曰無踰徳明君辭不獲則曰學之未
完某當効力錢榖出納幸無相干也肅奉祀事嚴程諸
生使民於禮義知所嚮士論翕然余聞而喜曰士風美
惡民風淳漓繫焉士者民之秀民之望傚焉者也今天
下多故文教日隳士不知有身心之學民不知有禮義
之化宜其風之不古若也君能於士風之素美者振而
興之民風之淳余於今焉卜之矣邑諸生請余序為君
贈余為書此不敢辭
　　贈長泰令鄧侯新政序
尚論感人之艱易惟在人推心之誠否耳夫茍誠以推
心也則强者必抑弱者必植奸黠者必知所惕㳺惰嚚
訟者必知思所以自飭而顛連困窮之賤獲被其澤疾
痛瘡痍之苦均得以蘇息矣其不誠者反是易曰孚于
豚魚言誠之感物也矧人之同此心者乎長泰在漳邑
為小其民則眎他民為譁元政既衰令非其人民不堪
其虐輙且挺而起比冦平則民以殘矣既内附鄧侯亷
首來作縣較其戶則死而徙者十二三視其民則刀㾗
箭瘢膚體弗完不能業其業者又一二也慨而歎曰邑
小而民殘吾将何以足供賦之常塞牧人之責以無負
上命之重乎乃綏撫招徠勸勉勞來移者以復仆者以
起均徭而民力紓簡訟而吏弊祛鞭朴不施而税以時
足事以期集邑中翕然值春旱秧不得蒔侯躬禱良岡
山雨大作三日而後止諸里皆告足邑之士羣造余曰
吾令賢令也願有述新政之美夫當昏濁之極獲覩天
日之新而首政之令能惓惓焉以子民為心使之脱水
火而居堂奥辭鑕斧而就袵席令之賜亦厚矣昔卓茂
為宻令於東漢之初勞心淳至視民如子民不忍欺豈
非誠感而誠應我侯推誠於民而感之之易故山川之
神有禱而不違誠之所孚幽顯無間也余居鄰邑間嘗
與侯遊從而有以得其政於見聞也故因邑人士之請
為序其槩
　　龍巗簿劉君新政序
營丘劉君彦璋來主龍巗簿未及三閲月士樂其有禮
民信其能惠吏服其通練明决桀驁知畏而改行弊蠧
廢墜以次而革舉邑中翕然余既聞之而異其感人之
速矣漳衛兵無居屋雜處民鄽郡府檄君營之至則鳩
工委材分令諸里胥督其成先期而事集他郡蒞役者
嘖嘖嘆其神速暇日訪余梅雪齋中容修而不矯論正
而不勦向之所聞於是益信因記曩遊齊中周覽形勝
羣山抗其西大海拒其東其人皆沈厚峭直敦禮好義
太公之遺風蓋有存者君生於是而鍾其秀學於是而
成其材亦嘗仕於是而善其政矣宜其設於一邑恢恢
而無滯也昔者太公治齊三月而報政君特有得其要
者故於新政之施有以感於士若吏民之心如此然則
及民之淺深固不可以在官之久近而槩言也余聞彦
璋所與游者多偉人碩士青雲知己将必有棲其羽於
上林之枝者枳棘固不能為鸞鳳留也故於其竣事歸
邑書此以為贈
　　贈林子方序
國子助教髙君逹善謂弼曰林君子方其醫之良者歟
察病必知其源用藥必知其要不屑屑於古人之陳言
而惟以意求之或攻病而取速效或磨病以圖後功惟
求其愈而已遲速則隨其宜而不爽焉故能上被聖眷
下慰人望子方亦可謂不負其業者矣去年春予被命
使安南五月至其國瘴鄉暑道感觸既深去蒼梧秋氣
稍凉伏暑内發體熱可炙手靖江王遣醫診視連進數
劑熱雖稍退而泄痢作矣至京痢轉劇有㫖命子方賜
問既切脈曰君脈與症無大可畏然不可即治必漸消
之則病根可除而他疾不生矣於是日服其藥閲兩月
而後愈余念其恩而難於自言也願借子言之重用為
子方贈嗚呼二氣交盪容有乖離而人之疾疢生焉醫
以濟之使夫乖者順離者合而疾疢以安其功用亦不
細矣然能察隂陽之變審三因九候之㣲者㡬何人哉
此逹善之徳子方不能不為之嘖嘖稱道也弼曩以使
事兩至安南稔其山谿之險惡竹樹之蔽翳一遇災暑
則毒蛇猛獸之氣蒸而出林莾流而出澗谷雖水泉蔬
茹皆不可食及再至之日即不能食及道左江復染嵐
暑轉為傷寒既泄且痢或曰傷寒自痢醫家所忌前後
進醫數十皆罔效至韶已三月矣有醫曰尚有積也飲
予藥二劑痢稍緩羅某廬陵人固有得於醫之意者然
未若林君神且明也昔人以與相並言蓋爕理隂陽之
在是也林君真其人哉予與髙君皆使安南而林君實
宗人也故為書此不辭君居姑蘇今為太醫院御醫云
　　贈陳執中序
青雲負海在昔擅魚鹽之利入國以來田賦既増而漕
運遼東道必繇之於是事始劇矣晉安陳執中用薦為
吏部考功主事朝廷以萊之昌邑素號事劇輟其職出
知縣事噫有地數百里民數千室邑宰視古子男亦足
以行其志矣治劇有道寛簡以立志勤敏以蒞事則裕
而不擾執中優學以逹政猶扁之斵輪慶之削鐻固不
待勉而能也萊自禹貢已作牧矣今其地稱殷富吾知
邑事為易集也君行矣他日名著循吏齊名太丘将於
君焉卜之毋以古人為不可㡬及
　
　
　
　
　
　
　
　
　
　
　
　
　
　
　
　林登州集巻十二
欽定四庫全書
　林登州集巻十三
　　　　　　　　　　　　　明　林弼　撰
　集序
　　陽山蒼檜圖詩序
宋氏子子宣髫齓有遠志弱冠客遊四方嘗以武功爲
監當官尋引去則盡去游俠之習每與文人墨客相徃
來予友錢塘馬性之淮南顧孟仁皆情分寡合聞子宣
在門則倒屣迎之觴詠歡洽移日其爲人可知矣子宣
之言曰昔余未有知也孟浪江海間學之未力况於仕
以行之乎陽山之麓有先廬焉環廬有檜數百株先人
手植也吾雖欲騁桑蓬之志而不能不興松檟之思每
登髙望逺則陽山之蒼林茂樹瞭焉若在心目今將歸
葺故廬以奉先祀愛䕶植檜以無斬先人之手澤庶㡬
失於前者或可得於後也予曰子宣其知本哉詩曰維
桑與梓必恭敬止子宣於先檜瞻而思之愛而䕶之豈
不曰先人逺矣見其手澤猶見先人也其純孝之念油
然而生推是心也則忠君仁民無適不可子宣勉乎哉
子宣方年富異日聳壑昻霄以備棟梁榱桷之用則於
是檜爲無忝將不徒愛而䕶之之足尚也性之孟仁作
而曰子言可規請書于檜隱圖後用以爲子宣贈
　　栁江送别圖詩序
栁江送别圖者漳士贈趙居貞之别也别而圖之何曰
時也時而栁江何曰地也時則情寓地則景存情與景
㑹圖不容己矣况别之時與地乎江文通賦曰春草碧
色春水緑波送君南浦傷如之何此時此地也此景此
情也感而發於一時孰與異日之無已乎予觀是圖逺
而風帆沙鳥近而汀雲浦樹凡栁江谿山之勝莫不毫
分縷析蓋目一時之景而心無己之情者也居貞居清
凉山中必日展而玩之曰栁色依依吾友别我之時也
江水瀰瀰吾友别我之地也友之所以贈我者何朂我
者何吾不忘乎所以自勉也若然則是圖也庶㡬仁者
之意非啻贈鞭贈劒之云者矣居貞温陵舊閥善學工
文辭故漳士愛之於其行既裒詩於圖左遂屬某為之
序
　　梁山樵唱集序
梁山樵唱者古定倪君孟明樂府集也君蚤嵗自大江
以南游揚州歴覽燕趙齊魯之墟嵩岱河洛之雄僑京
師十數年鉅公聞人定文字交貴游豪士氣誼相許其
偉邁奮發醖藉風致一寓樂府故或追事弔古以舒情
泄憤或嘲花誚栁以賞心行樂其意雄其詞婉其聲渾
和壯厲有中州作者氣大爲酸齋貫公玉霄滕公稱賞
洎來漳愛梁山泉石之勝卜築其下酒酣耳熱浩歌一
曲樵夫牧子皆狎聞之而知其譜因名曰梁山樵唱云
一日出示余余雖不審其聲而粗識其語意知其足以
鳴國家治平之盛與陽春白雪集並行於世也然余聞
長短句者詩之餘也雖南北之聲不同其爲詩之餘也
則一君能詩得李杜家法具在别集是編特其緒耳知
孟明者當不專於是也
　　華川王先生詩序
古人之詩本乎情而以理勝故惟温厚平易而自有餘
味後世之詩局於法而以辭勝故雖艱險竒詭而意則
淺矣夫三百篇者詩人情性之正而形於溫厚平易之
言也後世能言之士有極力追倣不能及者則固非無
法也非無辭也其法非後世之所謂法其辭非後世之
所謂辭也蓋情之所發者正理之所存者順則形於言
也自有其法自有其辭有不待於强爲者也惟能有得
於古人之法之辭則後之作者皆可以與之方駕並驅
而無愧矣華川王先生子充甫以文名海内而詩聲復
出間出其集示余長篇短章徃徃有古法上遡風雅下
擬漢魏與李杜韋栁輩頡頏後先情真而法嚴理臻而
辭工余固知其非茍作也近世以詩名家若范江西虞
蜀郡楊浦城諸公皆有以鳴乎治平之盛而黄文獻公
獨以平實流麗爲本華川蓋得其心授之微者也夫平
實則理勝而有温厚平易之氣矣流麗則辭亦勝而無
艱險竒詭之病矣詩之爲詩殆不出乎此也先生文集
若干巻宋太史景濓胡先生仲申既序之矣而囑唐臣
(後更/名弼)序其詩之集余於詩所造者淺不足以知先生而
辭不獲命故書此以求質焉
　　秋山髙隱圖序
景之可樂者在秋居之可樂者在山得其景與居之樂
而歸隱焉亦可謂髙士也已古楊謝元初氏學老氏之
學者也遊方之外名山大川既足厭而目飫則曰吾隱
者也游非有求於世亦適吾志焉耳𤣥髮以出今種種
矣盍亦歸故山以修吾初服耶林君梅隱聞其言而髙
之爲作圖命以今名請余序首簡余曰夫隱心隱而已
矣心隱則雖遊亦隱也市廛亦山林也何必歸隱秋山
而後爲髙哉原初曰秋於時爲清山於物爲靜吾教以
清靜爲宗梅隱善名吾隱者吾將歸隱以清靜吾身心
焉庶㡬有得於秋山之意也余曰是可敘已博陵林唐
臣既敘重繫以詩
　　喜雨詩序
天下之喜大而公者其惟喜雨乎喜或在於一身或在
於一家或繫乎一國而雨則澤乎天下者也其爲喜不
既大乎有以禄位而喜以夀康而喜喜於燕享喜於際
遇空谷而喜足音破敵而喜折屐足或一人之私一時一
事之偶然孰與無一地之不被其澤無一人之不快於
心者乎故曰雨之喜天下之公也傳曰若時雨降民大
悦所謂喜之大而公者歟至正癸夘春三月不雨農作
方時而田不可耕秧不可蒔溪澗且涸原隰若焚札瘥
已兆南靖尹朱侯元賔蹙然曰旱莫苦於春春莫甚於
三月吾受百里生人之寄農事無所施則民命無以存
吏職將何以稱乎乃闔門蔬素誠以致禱檄龍於湫雩
祀山川百神翌日雲興雷奮雨大作三日而後止於是
涸者濡枯者起民之望者如渴而飲饑而食咸曰是我
尹之雨也相與欣忭鼓舞不能自己來請於余曰雲漢
憂旱形於詩六月喜雨書於春秋凢以繫乎天與民也吾
儕小人將志斯喜於亭焉則吾尹重勞我力也詩之書
之則吾民之賤無以信於簡册也子幸爲我志是喜庶
幾有以白侯之德慰我之心焉嗟夫古諸侯祭封内山
川誠以能出雲致雨以澤民也縣尹爲古子男爵而封
域之廣蓋過之境之旱亁水溢實於山川有繫焉者也
朱侯不雨而誠禱宜其應之不爽歟朱侯可謂知所職
矣邑之士子裒詩謡若干首以爲侯美余嘉侯能誠於
懼災民能義以愛上也書此以爲序
　　塊漚集序
塊漚集者賈君彦芳自名其所爲詩也余嘗異其所以
名君笑而不言余曰子之得於幽且遐者吾固不能知
姑以吾之所及者爲子言可乎今夫山土之至髙者也
自其一塊言之則塊亦山也海水之至深者也自其一
漚言之則漚亦海也三百篇者崑崙也渤澥也漢魏李
杜喬嶽也大川也崑崙喬嶽固不以一塊爲加損然一
塊之助亦所不棄也渤澥大川固不以一漚爲餘欠然一
漚之溢亦所不辭也塊反於土漚反於水雖不足爲髙深
而謂無資於髙深焉不可也向使古人之詩極其髙深後
人舉不足以得其一二則雖皆無作可也然則一篇之佳
亦古人之一塊一句之善亦古人之一漚也吾觀彦芳之
詩長篇得古意短律合近體殆有造於髙深者而集以
塊漚名蓋卑以志崇淺以圖濬而心不自畫焉者也誰
謂華髙企其齊而誰謂河廣一葦杭之積卑以爲髙滀
淺以爲深吾於塊漚焉卜之矣彦芳謝曰非所及也然
可朂吾怠請書集首以爲序
　　梅隱詩序
昔者吾宗和靖先生隱西湖之孤山環屋植梅吟嘯其
中蓋託梅以隱者也宗人林文奎氏雅性好梅時執筆
爲梅寫真心景前哲因以梅隱自號間謂余曰此吾一
家言也子能爲我序所以廣余以未達之㫖乎哉復之
曰和靖託梅以隱夫人能知也抑孰知梅爲花隱者君
子寔取之以自况也菊芳老圃蘭秀深林謂之隱者可
也然而未爲隱之至也梅其隱之至者歟菊蘭隱於秋
而梅乃隱於冬當霜饕雪餮之餘羣卉搖落萬植委槁
梅也秉其貞白孤芳獨潔卓然自見退不隱乎泉石荒
寒之濵進不慕乎桃李紛華之場易曰天地閉賢人隱
此梅得隱之時而於幽人貞士嘉遯之義爲有契其所
取之也固宜然則託梅以隱未爲知梅之深者也知梅
之善隱而與之俱隱則人與梅一矣雖然和靖之得於
梅也以詩子之得於梅也以畫雖所得不同而所以得
者則未始有間也香影一聨模寫入神膾炙人口子之
慘澹經營模寫形似其得趣之深亦不减前人矣古人
謂詩有聲畫畫爲無聲詩梅之隱也殆於詩畫而顯
矣梅隱之號朱先生原道林先生清原常序而歌之而
張公師䕫又圖之矣兵餘悉化去復徵予言予重違其
請故既述其託隱於梅之意併以梅之善隱者廣其義
焉
　　夏指揮遊赤松觀詩序
赤松觀者金華洞天之絶勝也昔上駐蹕是州以其地
爲淛東要郡命夏侯仲毅鎮臨其所侯靜中而寛外又
以無事遂得放情山水間每遇佳時勝日良賔清友必
遊赤松遊必有作人能傳誦之洪武庚戌春與淛省鎮
撫李君同游爲詩二首清婉流麗大夫士倚而歌之既
成軸矣余被㫖以來得而讀之則作而曰皇上神武克
綏四方以治道不專在是誕敷文德熙而洽之以武臣
而詩書禮樂焉是務蓋有得乎德意之微矣思昔戎事
方殷逺近警急雖山水之勝一登一眺有不遑及矧詠
而紀之者乎古人謂政治得失詩可以觀讀侯之詩金
華之治於是乎見矣故因其巻之成書此以爲序
　　夏指揮春日倡和詩序
輕裘緩帶羊叔子之在鎮也雅歌投壺祭征虜之在軍
也孔子曰有武備必有文事予於指揮夏公而有徴於
古矣公作鎮金華幕府多暇日與諸生游從講求忠國
仁民之術既則觴詠以娛於獻酬交錯之頃而成賡倡
迭和之篇太原籧君彦敬裒而爲巻徴予引其端予嘗
觀古人之詩在盛際者其辭樂在衰世者其辭苦今朝
廷清明海宇寧一如日之旦如時之春明良賡歌於内
而治音逺播於外讀是詩者當於麟趾騶虞求之叔子
征虜未足爲公期也
　　白雲孤飛圖序
孝子思親之心惟於登髙望逺之時爲最切蓋所履既
高則所見益逺雖雲山千里如在目前其思念之切有
非常時之可比者矣古人陟岵陟屺而瞻望父母良以
此也唐狄梁公登太行山見白雲孤飛曰吾親舎其下
悵望乆之夫雲之漠然若非人心之所存也其孤飛也
未必下直於親舎也特以登髙望逺而思親之切故彷
彿想像而若有見親舎之所在耳後世孝子行役在外
違定省温凊之節不得展承顔養志之敬而無以少慰
其孝思之心於是即望雲爲故實或爲圖或爲詩以寓
其意于以見孝思者人心之所同初不以古今彼此而
有間也噫雲雖無心而孝子則有心也雲之孤飛亦違
顔之有似也狄公望雲於一時圖而詩之則非一日之
可言矣豐城鄔烈翁氏純孝士也游宦汝蔡間母以老
故弗獲迎養而思慕不置因命善畫者作白雲孤飛圖
諸大夫士從而詠歌之來徴序余嘗令其邑知鄔君之
孝稱於人人故序而不辭
　　熊太古詩集序
豫章熊先生太古以其詩之集二授弼一曰燹餘一曰
熙真燹餘蓋兵後集失而僅記其舊作彚爲編熙真則
先生嘗避兵龍虎山得道家丹經玉訣之學因寓興於
冲虚髙逸之表者也弼讀終巻則嘆曰古音邈矣猶幸
於先生之詩見之集中詩多五言燹餘巻端數十首真
有漢魏作者家法熙真若干首綽乎晉人之風於景純
之游仙子昻之感遇相頡頏後先者也夫四言肇於唐
虞而盛於周五言昉於周之行露等篇而盛於漢魏晉
宋七言權輿於張衡之四愁魏文之燕歌而大盛於李
唐之世然漢魏以來五言七言皆古體也至唐則流於
聲律而爲近體矣然則五言本三百篇而漢去古未逺
作者固當以是爲準的也余嘗謂詩爲文之一而與文
並立雖體製不同而同歸乎古文無古人之氣骨則不
臻於雄渾奥雅之妙詩無古人之音節則徒爲穠纎靡
麗而無温厚平易之懿矣詩體與世變相乘必光嶽氣
完然後可以復古周漢之世氣之完也氣完則音完然
後可爲治世之音燹餘之詩作於元之盛時熙真之作
雖當變故而寔我皇明開一統之初也氣完音完宜其
詩之渾和雅厚無愧古之作者詩不可必世之傳而世
不能不傳余於先生之詩有以必其傳而世之傳之有
不容遂已者矣故因先生自號合名其集曰巢雲而書
此於巻端
　　琴隱軒序
古之隱者不暇擇其地惟即所處而樂其常焉若尹之
於耕傅之於築吕之於屠釣百里奚寗戚之於飯牛君
平隱於卜子陵隱於山孺子隱於市伯倫隱於酒君復
隱於梅夫暇擇所隱哉身之所處樂之所在也後世若
伯牙之儔蓋善琴者也其志在髙山流水子期知之子
期死而伯牙遂破其琴噫琴趣得於己知不知在人何
至於破琴乎吾惟自知吾趣不求人之知而與琴俱隱
可也胡君朝輔雅志好琴嘗蓄琴一張於書軒之内閒
居獨處或鼓一再行以自適趣初不求人之知也因自
書琴隱於軒之前楹請予説之夫君子之道惟自修於
内而不計於外故視内者重則視外者輕而凡用舎窮
達無所徃而不自得伊吕之徒固皆以此自樂其樂也
下數子者亦豈能外是以爲心哉琴有道之器也朝輔
而知好之固足以見其性情之正矣自知其趣其厚己
者歟不求人知其薄人者歟君曰昔陶潛琴無絃豈有
望於知音者哉吾將以陶爲師故以琴爲隱也朝輔文
定公裔孫常用薦爲校官今以親老授徒爲養無復仕
進意人多其行云
　　望雲軒詩序
昔者狄梁公仁傑登太行見白雲孤飛曰吾親舎其下
悵望乆之雲移乃去後世孝子行役宦遊於外思慕其
親率以望雲爲故實而名其僑居之舎夫亦寓其思親
之切有不能自己者爾然余嘗謂望雲而指親舎則所
望猶不甚逺若親在數千里外而亦以望雲爲言則其
情尤可悲矣予聞狄公懐人也於太行爲近故雲在望
而親舎亦在望蓋目在雲而心則親也心之所思深則
目之所望逺而况於近乎秦川張君與賢謂弼曰某來
京師將及十寒暑而親老在堂弗獲一歸省每登鍾山
望孤雲則吾親舎瞭然心目間信乎古人先得我心之
同然也因名吾僑軒曰望雲庶㡬目焉少慰吾心焉耳
朝之大夫士有知予心者咸爲詩而歌之先生幸序其
端嗟夫秦川去京師僅數百里子之望秦川之雲亦猶
狄公望懐州之雲也雖未得奉晨昏候温凊而音問之
易達甘㫖之可致視親舎之逺者其於夢雲之頃心思
之切又當何如也其心旌之搖搖者盖將與雲俱徃矣
與賢之望雲豈非同是心哉與賢盛名方起異日躋膴
仕食厚禄輕輿迎養日在親側以怡以愉至是則雲不
必望軒不必名詩不必作可也
　
　
　
　
　
　
　
　
　
　
　林登州集巻十三
欽定四庫全書
　林登州集巻十四
　　　　　　　　　　　　明　林弼　撰
　集序
　　壺山圖詩序
壺山圖者進士賈君克勤圖其居邑之勝也大河之東
其山最多而太行爲大太行雄絶跨數州縣而壺闗據
其要其中一峯若壺然千巖萬壑傍環角立有若擁
矢待投之狀此壺山攬結一邑之秀而圖之所以作也
他日克勤持以示弼曰吾聞游子懐故鄉身在異國雖
山水信美曽不足以慰其心焉某也宦遊四方萍蹤梗
迹昔彼而今此每一興懐則家山數千里釣游之水丘
桑梓之井落松楸之墟壠瞭焉在目也因命善畫者寫
是圖庶幾展玩之頃如見壺山勝概之舊而暫忘鄉井
之思也詩而歌者凡若干篇矣子先世晉人而游歴所
至太行之雄壺山之勝子之所悉也序是圖者非子其
誰哉嗟夫人皆有君之思而君先得人心之所同然則
玩是圖者孰不爲之感歎詠歌而不能自己乎昔狄懐
英登太行望白雲而思親舎壺山之圖蓋同是思非徒
愛其勝而已吾將與子繇孟津泝大河歴九折之坂訪
三老之故墟徜徉於李愿之盤谷以遂子榮歸之願以
尋我舊游之跡將有在於後日至是雖以圖爲芻狗可
也克勤笑曰請書此言以竢
　　報德菴詩序
報德菴者括蒼管増所作以報其親之德也増兄弟四
人長定次禧次某増其季也好老氏學遂脫俗爲道士
蚤喪父事母孝養備至他日以父墓逺弗便祭掃乃謀
諸兄别卜地於所居道觀之東鳳凰山龜潭之原而遷
柩葬焉虚左爲母夀壙復於墓傍築舎若干楹設主其
中晨夕香燈以爲展敬之所即所謂報德菴者也定方
爲欽天監掾朝之大夫士聞之莫不善定之兄弟而尤
嘉増雖在方外而於事親之道能惓惓以致其謹也咸
爲詩歌以述其事請予序之嗟夫老子人中之龍非真
遺世絶俗者柱史不足以行其道故巻而懐之終於隱
處而不見後世學其道者脫畧世故過爲詭異殆將絶
倫紀棄綱常以遊於方之外立於物之表嗚呼是果老
子之所謂道者哉増也學老氏之學而不爲世之習事
親之道葬祭之禮不敢纎毫之或怠民彛物則之天人
皆有之夫豈不信矣乎雖然親之德未易報也詩曰欲
報之德昊天罔極天之生物萬有不齊形而色之羽而
儀之華而實之或洪或纎或髙或下或變或化凡爲物
者孰能效報於天之萬一哉父母之恩如天罔極人子
思報之心雖切而其恩廣大不知所以爲報也然則如
之何亦盡吾所得爲者而已管氏兄弟其殆庶於此乎
故喜而爲之書以告爲子者
　　浣花漁者詩序
吏部主事張君積中其先蜀人大父雙蕉公宦遊松江
因占籍焉積中思蜀之不得遂歸也築草堂江上讀書
賦詩其中稍休則乘小舟釣游五湖三澤間因以浣花
漁者自號其言曰地不必同景則無異人不必同志則
有似吾惟先里之思前哲之慕則松江亦浣溪之水而
吾草堂則子美之居也昔者君子隱居以求志不以漁
釣爲可賤夫亦即其所處而樂其所有事云爾磻溪之
釣非失時也嚴瀨之釣非忘勢也一出而溥其澤於天
下使夫溺者拯屯者亨出之有其道也一處而髙其節
於千載使夫頑者廉懦者立處之有其道也吾才不逮
古人而竊有志焉大夫士聞其言偉其志而謌詠之積
成軸矣來命弼序弼惟浣花之名不忘水木本源之義
漁釣肥遯雖樂其樂而束帛之賁即爲時出積中忠孝
之學於是乎在矣君年方富將大設施於時岸花水竹
之懐蓴羮鱸鱠之興固未得以直遂也他日功業既成
角巾歸第當携漁童樵青求所謂𤣥真子江湖散人者
而與游焉余倘未及耄尚能買魚酤酒以登草堂歌少
陵之詩以助君之一莞也
　　夢彩堂詩序
昔老萊子年七十父母猶存常著五彩斑斕衣爲嬰兒
戲於親側後世孝子莫不歆羡而慕效之或取以名堂
或爲圖或爲詩以寓其孺慕之意然使人子常在親側
得以戲彩於庭闈之間以爲父母之歡斯固天下之至
樂也其或游宦行役逺在他方思欲效老萊之爲而不
可得朝焉夕焉念念不寘遂至形於夢寐則其心有不
能自己者此武夷丁仲純氏夢彩堂之所爲作也仲純
之言曰某也年及壯矣在父母具慶下定省温凊之不
違甘㫖滫瀡之足養晨夕左右不知樂之爲樂也一旦
隨計吏入京師縻升斗之禄不得承顔今歴六寒暑矣
寒思煖吾親之席也暑思扇吾親之枕也遥望武夷之
雲恨臂不羽飛墜親側夢寐之頃一見吾親焉儼若戲
彩之歡也蘧然而覺則身在他鄉心怦怦然作惡者數
日某以夢語友汪季清因爲作夢彩堂圖大夫士從而
詩之子幸序其端庶㡬少慰予心也弼聞周官太卜之
屬占六夢其一曰思夢仲純戲綵之夢蓋出於思者也
人之精神與天地隂陽流通故晝之所為夜之所夢各
以類應矧人子之精神與父母相爲流通者耶雖然仲
純年未及萊子而二親之年未及於萊子之父母也八
袠而望九九袠而望百他日三釡之榮輕輿就養吾知
仲純戲綵之樂未渠央也夢彩云乎哉
　　玉雪齋序
隴西李彦清雅性介潔雖居紛華不易其素也嘗曰物
生天地間各有形色求其介潔之至不以窮冬寒沍而
易其形色者惟竹梅爲然因命黄仲章氏寫竹與梅爲
圖又以謂竹之貞於玉爲有似也梅之白於雪爲有似
也故比德於竹梅而取譬於玉雪以名其軒居焉夫比
德於竹而取譬於玉則持節之貞介者於是而有得矣
比德於梅而取譬於雪則處心之潔白者於是而有得
矣雖然竹固有似於玉也然昔人嘗以蒼雪目之則雖
謂竹爲雪可也梅固有類於雪也然昔人嘗以寒玉喻
之則雖謂梅爲玉可也彦温蓋兼取之矣晉王子猷好
竹曰不可一日無此君宋林君復好梅香影之句膾炙
人口彦温兼二子之所好將欲效子猷之風致歟則聖
朝貴責實而不清虚之尚也將欲效君復之隱遁歟彦
温方揚聲振節於時未得以直遂也其亦切磋琢磨以
成如圭如璧之德甘苦辛酸以成調和鼎鼐之功而以
傅説衛武自期待庶乎無愧玉雪之名竹梅之實矣
　　㑹川樓詩序
㑹川樓者廬陵蕭漢飛所作以㑹文友而進士李祁書
以名之也他日元户部瑄記之而爲之詩者又若干篇
漢飛復徴余言爲序余嘗泝江西之源蓋發自郴經横
浦與章貢合流東下數州之水千派萬委悉入於江廬
陵蓋其總㑹也名樓之意雖即其地之勝抑亦有㫖也
哉余聞漢飛少游湖海間貴遊豪士多以氣誼交洎歸
桑梓則日與文人墨客相講學觴咏歡洽殆庶㡬以文
㑹友之義此樓之所以作而李先生之所以名也易不
云乎麗澤兌君子以朋友講習友之相資有類麗澤文
士之合并豈不有類㑹川哉然川之㑹不于江而止必
至於海而後已也至於海則江亦一川也君子之取友
近而一鄉遠而一國又遠而天下譬則小川之㑹大川
大川之㑹于海則其大也至矣禹之行水也決九川以
距四海濬畎澮以距川言繇小而之大也漢飛知講學
㑹友之益不以友一鄉之善士爲足而必廣及天下則
所友益遠所講益明夫子川上之㫖孟子放於四海之
意將思過半矣弼也不敏他日登斯樓握手道舊故獲
厠文㑹之列余雖老尚能泚筆川上以寫斯樓山水之
勝姑書此爲序以效規勉之萬一
　　南雲詩序
國子樓叔魚氏以在館久而思親之切因題其寓室曰
南雲或者疑之曰雲東西南北之物也其變也無定體
其行也無定在南之言不亦膠乎余曰否否夫望雲而
思親事出狄梁公仁傑公居懐在太行之南故登太行
見白雲孤飛曰吾親舎其下雲而曰南固本於是乎且
子東而親西則望雲於西子西而親東則望雲於東南
北亦然斯固無足疑者叔魚家㑹稽而身在京師則所
望宜在於南雲矣學文之餘休沐之暇登北山而望南
雲雲在目則心在親恨身不得與雲俱飛而墜親側其
中之所感蓋有油然而不可遏者矣南之言非膠於名
也迺其實也雖然國子給事省部者多不次擢用叔魚
方將躋仕中外游歴四方以施其所藴之素以廓其所
見之大吾知是雲之望不徒在於南也昔者孝子之詩
以凱風自南爲比蓋以南風之化養萬物猶子之鞠育
於親也南雲之覆燾於下亦猶親之拊畜於子也叔魚
之意或有得於此乎曰非所及也然先生之言則善矣
請書爲諸詩之序
　　雲山惜别圖序
古人於離别最鍾情焉蓋相聚之殷一旦分袂以去爲
親友者眷戀踟蹰不忍相舎其爲情良苦矣故臨岐之
際必有所贈以將其意若繞朝之鞭王祥之刀江淹之
賦或折栁或賦詩皆以寓其惜别之懐云爾後世或圖
别時之景與地以爲贈則其情益凄且切矣余友鄭君
景山居南昌兵亂流離僑居蒲坂凡廿年始得還鄉井
省墳墓未㡬復歸于蒲親友姜叔範輩以歡㑹不乆而
復去也因以雲山惜别爲圖而賦詩其上徵余序余觀
是圖其景與地盖彷彿西山南浦之勝非特留者有雲
山萬里之情將使去者一展而玩之必有甚不能堪者
淵明停雲之詩子美雲樹之句何莫非是圖之情也予
於雲山之别情所同也故序此圖不辭
　　題胡敏中哀唁詩序
至正十年庚寅唐臣將試藝有司行至莆楓亭驛聞先
母陳疾且殆倉皇狼狽兼程走歸二日母竟見背呼天
號慟萬死莫贖胡君敏中來弔與余相持哭盡哀聞者
莫不感悼既克襄事敏中復唁予以詩曰露冷慈幃二
十秋蘆花風起㡬番愁夕陽溪上雙鳬宿得似當時傍
母不又詩曰棘闈催赴君恩重中路歸來念母深萱草
堂前五更露西風吹作淚沾襟情愴語哀讀者莫不悲
咽流涕嗚呼孰無父母俱存者知樂之爲樂未必知哀
之爲哀必罹荼毒痛苦者然後知之真而感之深也知
之真者情之不容偽也感之深者言之不能己也非知
無感非情無言敏中蚤喪母知哀之爲哀矣其所感者
宜何如耶故發乎情而情愴形於言而言哀二詩之作
盖庶㡬蓼莪之遺音也時斬焉衰絰方寸亂裂乆未及
和今祥禫既踰因記其舊作而用韻以答之諸公又從
而列和焉人心之同然者於是乎不誣也余既録詩若
干首而引其端復成長哀賦附於篇後併以寓終天憂
感之意
　　竹山黄氏族譜序
譜牒非古乎曰古也書契以來世次之有考者皆是也
黄帝二十五子得姓十四其所以别生分類者必有其
道矣司馬公作史記其紀傳敘載之詳非有考而然乎
然則在國爲史在家爲譜紀於國者固皆序於家者爲
之也晉人矜門第始重譜牒李唐又甚焉郡縣族姓至
分甲乙五季紛亂士大夫家譜牒亡者十九宋興稽遺
綴缺其失真者亦已多矣豫章黄氏始祖繇秀徙婺至
􁀙徙豐城沇江贍又居分寧雙井五世而生太史山谷
先生庭堅有諱昇者居豐城竹山則太史之從昆弟也
擢科躋仕世有其人十世孫曰瓊字尚英能自力學以
濟世美每懼有愧前人因序族之世次釐為譜圖盖深
念乎水木本源之義而又以示夫後之子孫俾知前人
之所以顯大者寔繇於世德之積有不可誣者其立心
亦仁矣夫茍仁以立心則雖服窮親盡猶一日也支分
派别猶一人也豈以遠近疎戚貴富賤貧而異其情哉
他日作紀傳者或有取於是則太史之澤愈續而不斬
矣尚英朂諸
　　航溪朱氏族譜序
余令豐城嘗以事過航橋里愛其山水迴環融結詢之
傍曰此朱氏所居其族大以繁今九世矣他日進士自
省君來見余恂恂儒者其諸孫公路每以公事至邑余
見其雅飭有禮則歎曰詩書之澤厥有自哉今年冬公
路持其所譜族系示余盖自念一府君五傳至明道始
貴盛爲豐城望族公路爲明道曽孫能與諸祖父樹門
户以不墜先業寔朱氏賢子侄也於乎宗法之廢乆矣
君子猶幸於族譜而得其遺意焉夫親盡服窮則䆮疎
矣有譜以序之則雖支分派别而一本共原之義猶敦
同姓之親也其於古人别生分類之意殆庶㡬乎此余
於朱氏不能不興慕羡之心也繼自今若子若孫繩繩
於方來者能以公路之心爲心則登是譜為無愧人將
歴指曰是能揚祖之風紹先之業朱之門其不愈大矣
乎余嘉公路用心之仁故爲書此於譜左用以朂其後
人焉
　　方氏族譜序
方氏古諸侯方雷之後周方叔爲南征大將軍始獨姓
方而雷遂爲别姓蔓衍源分繼繼繩繩族大以繁則自
古田令廷範始有子六人五子仁載官至禮部郎中上
柱國再世為隋泉州長史達自泉徙莆于後分為三族
唐季以來子孫擢科躋仕襲芳趾美代不乏人宋著作
郎儀屯田員外郎慎言廣東經畧大琮皆達之裔也文
章政行具載傳志元初水軍萬户副使某戍清江鎮遂
占籍焉長子榮卿徙居九江次正卿襲父職生安道仍
襲職戍舊鎮與弟道謙皆居清江榮卿生漢祥繇九江
徙武昌材識為時輩推重晚以武功授巡簡生彦彰少
孤克樹立隱約無進取意生子四曰鼎鼐􁅓􁁉皆知學
而鼐尤秀發善文辭繇郡庠選入胄監擢給事中轉通
政司知事以勤敏稱他日以其宗譜示弼曰鼐系寔出
閩今四遷矣兵餘舊譜俱失今所書者四世爾副使之
上不能詳也深懼失水木本源之義而不足爲人之子
孫也先生居閩而宦游大江之西於吾族之所從來必
有考者幸為我序之予嘗讀亡友進士方君德至家譜
而徃來清江與父老言論猶能有道副使公之事者今
於鼐之言而有感焉嗚呼因生賜姓胙土命氏聖人爲
天下思子孫無窮之訓故建譜而立大宗小宗之法諸
侯分命其卿或取王父之字世功之官世食之邑以爲
序族所以别親疎辨貴賤順少長可謂明且備矣後世
封建法壊宗法不明士大夫能遡流窮源爲之譜牒以
不忘其本始者蓋亦鮮矣時異世殊一旦遺失則子孫
無考有能譜其所知而缺其所未知不屑屑於妄宗顯
達之族而必求其本源之實若鼐者可不謂之賢子孫
哉余嘉其心之仁而惜其上世之未詳也故爲述莆族
之一二以書于譜後庶他日有考焉
　　張氏墓祭巻序
古者諸侯有國大夫有家士有職故宗法有定制諸侯
有籍田卿以下有圭田士有禄故廟祭有常禮記曰别
子爲祖繼别爲宗繼禰爲小宗又曰士有田則祭無田
則薦其禮制盖可稽矣封建廢而班爵無制則宗法隨
以壊井田廢而班禄無制則廟祭繇以缺故有爵位視
公侯一日秩滿無尺寸之土升斗之禄者宗法之行廟
祭之舉尚無望於此况其下者乎是故宗法雖壊有能
篤親親之恩而序族有譜廟祭雖缺有能致奉先之孝
而墓祭有田君子有取焉以其得古人遺意也若長泰
張氏七世有墓墓各有田嵗有二祭祭則昭穆序列燕
則尊卑旅酬懽然而有恩燦然而有文其庶㡬古人之
遺意者與張氏世系厥有自來代有聞人著在史牒而
自徙長泰山前七世而下得合譜序族嵗時㑹祭則自
諱公義府君始東軒先生又能昭前之光明而丕衍之
故世譜有序墓域有圖祭田有載其心之所存蓋將使
後之人知尊尊親親之義則雖千條萬葉猶一本也千
派萬委猶一源也夫本植則末愈茂源濬則流愈長吾
知張氏之澤未艾也東軒以儒起家貳幕漳郡其數世
之澤至是而始振云
　　古雪軒詩序
雪何始乎曰古也自有天地即有此雪變化成象非一
日矣曰古此雪也今亦此雪也雖謂之今可也奚古之
泥曰今必有古也言古則今可兼舉矣李白氏常以古
月今月言之矣非古無以徴今也然則日月星辰雨露
風雷皆古也奚獨於雪而疑之吁豈惟物哉事亦宜然
汙尊坏飲禮之古也籩豆罍爵之飾於今者實本是也
簣桴土皷樂之古也五音六律之節於今者實本是也
古人今人之師也古道今人所履也古雪獨不足尚哉
夫子於川上而知逝者如斯徃過來續徃則古之謂也
來則今之謂也古徃已盡而今來無窮則前日之今即
今日之古也今日之今又後日之古也以差殊而觀今
古夫豈可哉西北地髙而多寒岷山之雪旋融旋結其
爲春與夏澌者皆其餘也古雪固自若也昔人嘗有太
古雪千秋雪之咏以其雪之積也吳郡曽君行斯為綿
州同府綿距岷近雪山嘗入眼因顔其軒曰古雪士大
夫文而詩之彬彬如也予來守登行斯為司李公餘之
暇常以諸作見示予謂行斯名軒雖因其地而意實深
且逺也使徒因地則今日居登將復易其名耶夫天地
之氣清而白者莫雪若也而又謂之古則其至清而至
白者也行斯居官亷慎介然無所移其有得於至清者
與皭然無所汙其有得於至白者歟名軒之意吾知有
在於古雪之外也吾與行斯相聚久相得懽又讀諸君
詩若文陽春白雪加以古調聊與談今古之際若此他
日歸來倘未及耄携古琴一張古書數巻與吾子探古
音論古道於古雪軒中安知吾與子不古人若也
　
　
　
　
　
　
　林登州集巻十四
欽定四庫全書
　林登州集巻十五
　　　　　　　　　　　　　明　林弼　撰
　記
　　隆夀法濟新寺記
佛氏以無住爲宗惟無住故能無所不住而爲常住成
有懐空視同一相無所住之體也法界無邉佛身遍滿
無所不住之用也至於千賢萬劫不墜不滅則一體一
用常住而不窮矣是故乘方便力遊戲如幻不滯彼此
不膠今昔而所以成妙莊嚴者綽然無勞吾於臨漳法
濟禪寺有徴矣漳大禪寺五法濟其一按郡志寺創於
南唐保大十一年興法祖師卿公寔以髙行大德開山
建幢刺史林侁為建刹宇曰普和隆夀院宋乾德三年
鐂從願移建于保福山之左改院爲寺更名法濟元初
委爲瓦礫迨貞元間主席月湖得清始即故址建寺規
制復舊仍二名而兼稱焉至正丁未陳友定併閩八郡
改築漳城小舊規十二三截寺于城外寺隨廢僧徒栖
栖不知所歸住山佛心普照𤣥悟大師聞極覺聰亟白
于郡府省臣曰象教國所崇信棄寺而廢之恐非初意
也乃擇在官之屋與地復於寺得前右丞羅氏故宅焉
漳既内附指揮副使劉公僉事尹公知府潘公通判王
公寔來開衛與府咸加意佛法維持其成於是即堂為
殿三門法堂香積集皆因舊搆而位置之若天造地設
佛祖隂相有非人力所及者既而像三世佛及諸天執
法金剛神種種華勝既成規緒爰集海衆禮舎利塔資
報恩凡爲三晝夜觀者如堵相與言曰羅氏辛勤十年
以成此室一旦化爲大覺之宫豈非佛力之𢎞有以轉
而移之耶然非維新之朝衛府一二大臣克蹈靈山之
言則聰公之志亦不得直遂矣今兹八風不動金剛山
蓋自有不偶者而非適然也聰公間謂予曰法濟寺自
五代及宋以至於元考其遷置凡三矣庸詎知元季之
徙新朝之成得易於其難獲全於其闕是不可無紀予
目其事可辭筆乎余聞善觀法者以世間法觀世間法
不以有為無為而生欣厭夫亦視其所遇者何如耳聰
公以無所住之心達無所不住之用而終成常住之業
卿公為法於前聰公繼興於後寺在是則法在是矣宜
有述以諗來者庶幾兹寺興復之顛末而前績之未紀
者得白也於是乎書
　　漳州新建府治記
洪武戊申春漳州始入職方其年八月潘公某奉㫖錫
印來知府事既至視故府治􁄩蠧陁剥嵗乆弗葺埀就
頺壓慨然曰惟國家奄有海内邉隅既靖不以某為匪
才使首政兹郡所以嚴尊威聳觀聽者寔於是焉繫撤
舊為新我其敢不力然役大費鉅吾不忍勞我民也方
與僚幕議所以便而諸禪僧羣來言曰兵餘民困公幸
垂念邉人之福也吾教以慈悲閔世為事而吾徒荷國
之休食土之入時有升斗之贏敢不心公之心思所以
佐官之費而代民之勞府治幸責以成無煩公慮也公
義之允其請於是緇徒雲集鳩材聚石舟運陸輦咸爭
勤趨百工既衆羣能畢效前建㕔事後爲燕堂翼以推
㕔幕司中門外表四周堧垣並作具舉凡爲屋以間計
者三十有五以楹計者若干㕔事髙若干尺廣若干
尺燕堂髙如㕔事而廣加三之一焉門之髙視堂殺若
干尺宏厰嚴邃不侈不踰諸侯之制斯備矣始事於是
年十二月明年三月告成帑不知費民不知勞公私胥
慶焉公以某受㕓屬邑知搆興之顛末也命記嵗月竊
惟府治政化之所自出新之凡以爲民也爲民而勞乎
民宜夫仁者之不忍乎此也古之所謂賢守令者亦曰
能於民事處置得宜而已公於蒞政之始惓惓以䘏民
為心故是役之興不勞其所勞而勞其所佚其勤渠黽
勉出於中心之不容己者豈非公之處事有宜而其愛
民之誠足以感孚於民哉傳曰上好仁下必好義予觀
於此尤信公字師道維揚人繇南昌守來爲是郡其問
學政事中外推先云贊是役者通判王侯禕經歴魏君
建中知事孫君希賢任役僧曰玉梅月庭皆集勞可思
　　豐城縣改建東嶽廟記
岱爲五嶽之宗在昔天子巡守祭告必先焉凡聖哲封
禪祝釐揚烈亦惟有事泰山於他嶽則未之有聞後世
祀禮寖繁山川之神臣庶通祀無禁以岱嶽於方為東
在德為仁赫乎有神導和弭沴生物福民咸有賴焉於
是有大生仁聖之號而行祀遍天下矣豐城縣舊有東
嶽行祠距東闗半里而近元至正庚寅邑人熊世宏以
己資施建也舊為田每嵗春夏之交水潦泛溢殿寢輒
浸數尺卑庳溽溼神不安棲復經兵革壊而不葺上雨
旁風門背通衢過者忽焉㒺或加意洪武辛亥春弼忝
承上命以吏部主事來知縣事首謁祠下顧瞻棟宇撓
腐傾仄懔將壓矣方議撤而改建已而寢堂先頺亟命
木工掇其遺材益以新材度地祠西髙亢明爽先建寢
堂四楹屬予以誣至京既得直歸始遷正殿易其撓腐
正其傾仄門廡闌楯相次完美正門之傍東爲佐神祠
四楹西爲靈槎三王祠四楹則其舊址也繪飾肖像煥
然一新邑人喜曰神棲之寧也民福之成也雖移其舊
實新之更也盍亦紀其嵗月俾後之人有徴也肆惟皇
上敬禮明神誕降德音嶽瀆祝號皆復其舊若稽古昔
罔合典禮不正之祀悉禁而郡縣嶽祠巋然獨存深意
蓋有在也政之所先在于成民而後致力於神弼於是
廟所以遷建之汲汲者亦曰上體敬禮之意下祈順成
之福而已春秋常祀不書是廟之遷固無足紀然以熊
氏建廟無紀懼其終冺冺也故不辭邑人之請而併書
之
　　好古樓記
好在七情得其三喜愛慾之謂也凡人之好必以正不
得其正則性鑿而慾勝矣好音者易以淫好飲者易以
沈好劒易以暴其氣好鏹易以移其心𤣥德之傑而好
髦叔夜之曠而好鍜阮孚之通而好蠟屐是其情未免
有累於物與許繇之於水謝安之於山王猷之於竹淵
明之於菊其好在是豈其累在是與抑亦因物以寓其
樂也人之好不同故有舎金玉而索之乆弊以爲古者
薄墳典而求之隱僻以爲古者厭宫室之麗而好巢窟
矯籩豆之文而好汙坏果得其所好之正乎善好古者
不泥於古之跡而在於古之道則雖今猶古也雖寓於
物而未嘗滯於物也吾友戴君安國學古心古行古爲
詩文又古即所居西偏作小樓題曰好古中置古琴一
張古書若干巻每風晨月夕撫琴數曲怡怡乎遊心於
黄虞之上既執巻窻几間琅琅誦讀雖祁寒暑雨不廢
蓋好古之道而得其正萬無向所謂數者之失矣雖然
道未易言也君能於琴之音而考於古之所以淳漓則
於世變之汙隆而知王道之盛衰矣能於書之言而考
夫聖賢之所以授受則於心傳之絶續而知聖道之明
晦矣信而好古好古敏求吾夫子之教也君於此而加
勉焉庶幾於道可以深造矣安國朂諸
　　宿雲房記
予來温陵獲與明極上人爲方外游明極假予榻小小
室中視其壁則竒畫古墨也睹其几則羣經百子也仰
而瞻其前楹則宿雲其名也予曰異哉子之名室也今
夫雲山蒸則騰膚寸而合渰焉浡焉以覆八極者一瞬
也倐而生忽而歛若未嘗有焉亦孰得狎而窺之哉今
子欲以尋丈之室而爲雲之居語其大則無方之可極
也語其小則無體之可即也若然子雖欲强雲之宿亦
不可得矣明極曰子之言理則然矣非有得於予心者
也當其山雨初霽石林猶潤殘經已收微吟未穩予於
是援不借之屐倚楖􁀙之杖徜徉笑傲於甕牖之下觀
是雲也觸石而生凌岫而出悠悠盈盈相對俱忘雲無
心我亦無心也予不知予之宿於雲抑雲之宿於予也
下視浮世白衣蒼狗之態漠然無有於中則室雖不雲
而予心亦雲也子幸賁我以跡我之跡其尚心我之心
哉予因詰之曰大而無方者其萬法之有與小而無體
者其一歸之無與倐興而生忽歛而滅其一切有爲之
幻與子之心殆在此而不在彼與明極笑曰得之矣作
宿雲房記
　　似無軒記
温陵吳君希貴名其所居之軒曰似無或問其所以名
君曰以吾觀之凡世之所有皆似無耳富貴有時而窮
勢力有時而盡生死之同原憂喜之聚門福禍之相根
曠情大觀皆謂之無焉可也遠者不具論姑以近事觀
之琛珠犀象之積金玉朱紫之華灸手可熱而㧞山可
移者吾亦屢閱其人矣曽未旋踵化為虚空是可謂之
有乎抑無乎博陵林某聞其言走告之曰子之言固達
矣然懲於事而不勉於道不㡬爲二氏之歸乎吾聞聖
賢之緒論矣君子惟知夫在己者重在外者輕故已雖
有而不自有外雖有而嘗若無有焉多而若寡實而若
虚乾乾焉孜孜焉道之所造恒若有所未至才之所施
恒若有所未周夫如是則在己者益修而在外者益可
薄故富而不靡貴而不侈則不自知其華顯矣勢而不
恃力而不忮則不自知其盛強矣而凡生死憂喜福禍隨
遇而安皆若無有此君子以無自居故能以無視物也
舜之飯糗茹草若將終身焉袗衣鼓琴若固有焉窮而
下視窮猶無也達而上視達亦猶無也己之所有猶曰
無之外之所有我遑有之乎哉然則以無觀有固爲所
見之髙而視有似無尤爲所造之實也君以是而自勉
焉則用舎行藏安於所遇而内外交盡者可馴進矣希
貴謝曰吾之寓意也淺而辱子之教深矣幸書以為記
　　清暉軒記
己酉秋余來京師天台錢君允一亦被㫖持其先武肅
王鐵劵以來與余同寓所獲朝夕徃還焉見其神觀散
朗言論雅確不矯不比信乎世美之克濟也間為余言
其居之前隟有軒曰清暉瞰池為屋池袤餘四百步屋
十數楹面十子峰雙塔並起倒影下照山寺樓觀歴歴
在竹寺空翠間而小固大固二山後擁傍列與江水相
為環迤郡城山水之勝於是焉萃吾日盤旋其中獻竒
競爽應接不暇殆忘寢食雖車馬喧囂邈若無聞也因
取謝康樂詩語顔以今名子不吾棄幸有言以記之余
以其交之新而情之殷也弗敢辭夫天下之佳山水亦
多矣而大江以南惟天台稱最若華頂之峰赤城之瀑
其秀蔚竒絶不可具狀枚述山水之清暉在人心目者
亦云著矣然而風巖雲壑深窈幽迥之濵世傳為至人
異士鍊形導氣者之所居其説茫昧荒誕君子所不道
也古之隱君子者在市廛不為狎在山林不為絶惟其
適而已矧於闤闠之中而得泉林之勝若此則夫樂之
有恒視彼深窈幽迥可蹔而不可常者抑相萬矣孔子
曰樂山樂水唯仁智者能之君以世家之胄鉅公聞人
咸樂交游之少折節可得榮遇而乃隱約自甘思以清
白世其文獻達焉而無滯安焉而不遷其於仁智盖有
得矣宜其有得於山水之樂也夫仁智有其實則英華
發於外猶山水有其實而清暉見於外也昔者武肅有
國吳越錢塘湖山皆覆以錦山水之暉可謂盛矣君能
以清白世之吾知清暉之發允一固有得於山水而山
水將亦有藉於允一矣武肅諸孫惟天台之裔為宗亦
唯其族為盛五王之後顯者非一人是軒實相府之積
慶堂遺址云
　　歸樂軒記
曩余令豐城嘗識邑士范孟偉氏知其樂隱約薄榮利
而不欲奪其志故弗薦也今年春有㫖凡郡縣官率舉
一人登於銓曹孟舉遂被薦來京師銓曹簡閱將授以
官孟偉以弗任辭允之弼叨職儀曹孟偉來言曰某幸
乞歸得以自適於肥遯之樂將以歸樂名吾讀書之室
先生幸為我記之昔陶靖節澹泊世味不競仕進然猶
不能不為彭澤一起到官四十餘日即賦辭以備述其
歸田之樂蓋知其不可爲之時而心有不欲爲爾今子
際聖明之世風雲𤣥感可以出而有爲矣何爲一出而
遽歸乃遂以爲樂耶孟偉曰僕野人也鍾鼎之味至美
也而吾安於藜糗軒冕之章至榮也而吾安於韋布廟
廊之巍峩車馬之紛華非不可慕可羡也而不若蓽門
圭竇桃杖葛屨之爲安惟安於是故樂於是歸而遂吾
所安庸詎知他樂之足移吾樂耶予曰噫子固知歸之
足樂而未知未歸者之不樂也必渉於不樂而後知樂
之真足樂耳夫仕則百責叢焉簿書之積也牒訴之繁
也徴需造作之急也緩則譴呵至亟則謗讟興思患捄
過雖寢食不寧其於樂何有哉孟偉歸矣僮僕之歡迎
親朋之情話南窓容膝之易安東園日渉之成趣壺觴
遣興琴奕消憂寧有減於陶之樂哉顧余髮已種種
而歸未有期聞孟偉之歸樂不覺怦怦心動矣
　　怡萱堂記
萱有宜男之名故爲子者托以爲母之義焉古者於其
所尊所親不敢斥言詩以桑梓言其父母離騷以荃蓀
比其君其託意於物奚特萱爲然哉此廬陵蕭必明氏
怡萱之所以作也必明早喪父與弟必安事其母於定
省温清之節甚謹既而必明以吏事爲天官掾每惓惓
焉思其母不得歸養因以怡萱名其奉母之堂來謂弼
曰某給事銓曹亦既有年母也在堂已鶴髮矣詩不云
乎王事靡盬不遑將母予深有感於是也子能爲我記
之否嗟夫予與必明蓋異地而同情者其曷敢辭昔予
奉母於白華朱蕚之堂有怡萱之意焉今别母數年矣
菽水之歡賴吾弟朝夕之養方知毛義之檄不及老萊
之衣也子之賴於必安豈不同予情哉但萱微類也非
朝夕灌溉不足徵人力之勤親一體也非承顔色養不
足盡人子之道子之以萱名堂而以怡名萱也意在斯
乎記曰孝子之有深愛者必有和氣必有愉色必有婉
容怡萱堂之名殆庶幾也夫今聖天子以孝治天下行
當與子乞身歸養以遂怡萱之樂樂則生生則惡可已
也書此爲記子其然之否必明作曰是可記已
　
　
　林登州集巻十五
欽定四庫全書
　林登州集巻十六
　　　　　　　　　　　　　明　林弼　撰
　記
　　南圃記
距漳南五十里有水曰南溪溪之傍地曠肥沃皆稻田
也稍依山則爲圃種菜麥萟蔬茹𤓰菓之所植圃之利
居農之十二三焉友人蔡君宗禮居於是而不能圃日
與圃者游有荷鋤而斸者君亦效而斸之有抱甕而灌
者君亦效而灌之乆覺圃之可樂也因自號曰南圃既
而用薦來京師授筠連尹簿書期㑹之煩徴需牒訴之
勞其心固未嘗一日清且燕也而南圃之思徃來于懐
數數焉不能忘因請予言記之昔聖人以不如老圃答
樊須之問盖恐其局小人之陋而不知大人之事也然
隱約之士若漢隂丈人陶靖節之儔皆托於力圃以寓
其棲遲偃息之樂其心之所存盖有在於抱甕荷鋤之
外者焉賢者之隱處也其時不可爲故潔其身而去之
方今主聖臣良旁求俊彦以熙治功雖巖栖野處之士
莫不奮勵踴躍爲明時出思有設施自見於世奚隱士
足云哉予聞筠連民雜居夷獠吏胥時侵漁之君招􁨲
安集教之以禮夷皆感服趨役邑田多荒君詢其繇曰
舊有堰滀水以灌田今堰廢故田荒君以義倡之率先
邑民築石爲堰數日而成連嵗大稔凡所營辦進民計
之正數之外不餘科一錢民皆信服夫禮以化之義以
服之信以孚之三者皆大人之事而君能行之較石隱
之徒自别他日年及休致退居田里南圃之間蘆菔生
兒而芥有孫余來溪上尚能效何曽同子一飽也
　　介菴記
廣信徐君彦明隱處田野恬淡自樂於紛華寵利無所
嗜好交游不雜取予不茍因自號介菴以見志其壻胡
彦榮入爲中書請予記之予謂介之義有二曰貞介則
有堅確之意曰亷介則有分辨之意然必守於已者致
其堅確然後接於物者知所分辨蓋合内外之道也在
豫之六二曰介于石當上下豫樂之時能以中正自守
其介如石則所守之堅確者也孟氏論栁下惠不以三
公易其介蓋言其和而不流故遺佚不怨阨窮不憫則
所取之分辨者也徐君隱居自樂不慕華寵其貞介者
與不雜交游不苟取予其亷介者與予聞彦榮之始來
京師也徐君送之郊戒之曰凡爲仕者必亷以律己敬
以慎事恪恭乃職而無慕乎外庶不辱身不辱里邑聞
其言者莫不感嘆以爲有得於貞介亷介之㫖故以是
而訓其壻昔樂廣人稱其冰清其壻衛玠人稱其玉潤
彦榮能以徐君之言而實踐之則冰翁玉壻將再睹于
今日矣書此言以爲記或得介菴之實乎
　　嬾雲居記
金華柴義方言於弼曰某性緩而懶嘗築居永康白雲
山中朝焉夕焉獨坐一室靜觀白雲無心出岫悠悠揚
揚相娛而相忘因自謂雲之懶亦猶予之懶也遂以懶
雲生自號人因于室者也人以是名室能外此乎遂名
吾室曰懶雲居室有古琴一張時出而撫之悠揚之音
猶雲之態也室以是名物又能自外乎併名吾琴曰懶
雲琴子能爲記之否予曰否否弼聞知者不凝滯於物
子何以子之懶而名雲以懶并以名爾室與琴耶豈栁
子以愚自命而遂以愚其溪愚其谷者耶夫雲之未出
固懶矣及其既出則未嘗懶也琴之未動固懶矣及其
既動亦非懶也且子昔之居是室也固可以懶爲習今
出而仕矣雲蒸龍變㑹際其時茍故態未除不幾於怠
以廢事乎緩以失機乎弛而不知所以張乎義方曰不
然夫雲巻舒有時而出處無心吾雖以懶累雲而不敢
終累於雲也雲既不累豈吾居吾琴之遂累乎弼曰有
㫖哉義方殆不競於世而亦不忘於世者也子其從雲
爲雨以成澤物之功然後退居而室以自安撫而琴以
自樂雖終於懶可也義方笑曰吾志也請書子言以爲
記
　　筠軒記
竹可比德故君子多愛之自詩人托淇澳之竹以美衛
武公後世脩德之士慕而效之其亦景行前哲之盛心
乎即竹而論之其心虚類君子之謙不自滿者焉其節
直類君子之守不自失者焉其色蒼而不改類君子之
有常不爲流俗所移者焉宜夫脩德之士有取於此也
姑蘇顧氏清修士也爲中書掾即寓舎闢小軒種竹數
十竿退則閉户清坐與竹相對怡然無塵慮之内縈也
因以筠名其軒間請予記之夫古人之所愛者亦多矣
蘭愛於屈蓋自况其清也菊愛於陶蓋自况其逸也蓮
愛於周蓋自况其潔也晉世好竹者多有竹林之賢焉
有竹溪之逸焉宋蘇長公嘗作緑筠軒歌予聞筠者竹
之堅者也顧氏清修自持業比德於竹其尚堅乃操以
無愧於竹之筠窮而益工老而益壯即衛武公何多讓
焉遂書此以爲記
　　嘉慶堂記
顧氏爲崑山望族植善樹德凡數世矣本蕃條茂流慶
後人今户部尚書元禮君起家為名法從二親年未及
六袠兩以推恩錫封朝之公卿榮之因名其堂曰嘉慶
君請余言爲之記夫高堂具慶固人子之所深願致身
津要晉錫絲綸亦人之所同欲而有不可必得者盖皆
係於天而非人之所能爲也今顧氏兩俱無憾則其爲
嘉慶也孰有過於此哉夫慶有本善與德之所致也顧
氏自其曽大父以來周人之急人有所欲必委曲成之
大父及父皆隱約田里間至君而益昌以大蓋食祖父
之報如持劵取償天之福善人者果不可必歟深耕穊
種則豐穰可卜一樹而一穫者也植善樹德則昌大可
期一樹而百穫者也予聞君嘗以出使發同事之奸上
結主知遂䝉寵擢盖其心正其氣充有確乎不可㧞者
故雖蹔以故去而簡在帝心起貳地官而陞今官嘉慶
之來夫豈無自而然哉嗟乎慶非一端也父母俱存則
曰具慶積善全昌則曰餘慶君年方富已踐華要具慶
榮于今而餘慶衍于後他日大用於朝疏封祖曽其爲
嘉慶又當何如也
　　蒼碧軒記
漢徐髙士後人永愚甫居東湖之北偏嘗即隙地闢軒
數椽引水爲池植竹爲林清意逌然若出塵外因顔之
曰蒼碧蓋取水竹之在目者子漢竒孫景南讀書軒中
又再世矣他日景南語予曰吾祖生值盛際所與游者
皆海内賢士大夫固未嘗屑屑於考槃也而軒以是名
其必有以也夫敢質諸子予曰水有源竹有本祖之義
也予固知若祖之所慕尚者也東京多節義之士而炳
㡬識勢脱然於利害得喪之外則亦有髙士焉其清而
不汚堅而不屈非水與竹不足以喻之也吾意永愚之
居其軒也覩夫竹之蒼也則生芻一束徴辟不赴其節
之堅者於是而可想矣覩夫水之碧也則獨寐寤歌處
脂不潤其操之清者於是而可想矣夫必有所慕而後
有所尚所慕者人所尚者物是軒之名而豈茍哉抑予
聞景南以才諝薦于朝竟以親老辭歸軒之水竹睠然
不忘可謂能繼前人之志而無忝髙士之稱矣濬家澤
之逺揚祖風之長安知是軒不與孺子之亭嫓美乎軒
中多古書及近代諸老雄文名墨不悉録云
　　九疊山房記
九疊山房者松江髙君明德養親讀書之所也松江水
國得山則勝概集焉九疊距郡十里許峰巒秀㧞溪谷
深窈泉甘而土肥明德築居其下中為堂以奉二親旁
闢地為軒山色葱蘢攬竒挹爽常在几席君與弟衍養
親之暇則游心典籍羣經諸子積架盈箱客至則相與
論難商確深理奥義必求其至而後己或日昃未食夜
分不寐蓋其志篤其力勤故其學以成也吏部知其賢
擢為曹掾明德以温凊之久曠也山房之思徃來于懐
而時寓意於詩文間考功主事張君談修因爲篆書四
大字復徴予言記之噫世之人孰不知事親也而竭其
力以致養者鮮矣孰不知讀書也而肆其力以窮理者
鮮矣致養之未至未足爲能孝者也窮理之未至未足
爲知道者也明德致孝於親而勉學於己蓋得聖人餘
力學文之意而知本末之分矣君盛名方起以所藴之
學而達於設施其光明俊偉之業必有可卜於後者語
曰顯親揚名孝之大也九疊之山將藉子生色毋徒爲
山房惓惓之思矣
　　燕壘齋記
上古多巢居故有以橧巢爲氏者人而巢居與物奚相
逺哉鳥之巢於木者衆矣惟燕雀則於人之屋雀則瓦
隙取枯草墜羽藉以爲巢燕則銜泥爲壘於楣梲之間
拮据卒瘏累日而成猶之人也既勤垣墉而塗塈茨無
論其大小廣狹唯求其安焉然則人之居猶燕之壘也
四明莊君九疇善學工文辭而以清介自持不累於物
名其所居之齋曰燕壘請予記之蓋君嘗謫居濠上築
小室爲墅而以燕壘名之既而起爲咸陽令居官舎中
堂髙而室奥簾崇而廡逺則又曰容膝易安亦奚異於
向之燕壘哉夫人唯苦於豐約之過計也茍爲不計則
雖蓽門圭竇不爲卑也華堂廣厦不爲髙也繩樞甕牖
不以爲樸雕梁畫棟不以爲侈何者其志不以是而移
也燕處於華屋而泥壘不易焉豈以富貴而移貧賤之
心哉世固有王公之貴晉楚之富穹然其居煥然其廬
偃然自以爲安也一旦富貴之窮人已去而燕獨歸則
曽燕之不若也豈不重可感耶莊君之居以燕壘名不
以彼此而易其心亦可謂達矣夫燕春來而秋去有類
於知時者焉雖近於人而不䙝於人有類於知敬者焉
君豈有取於是耶知時而敬則斯壘之安將無適而不
可也
　　夀萱堂記
雲間周氏伯謙與弟伯讓事母夫人王氏孝左右承顔
必得其歡嵗戊戌夏母感疾五日不食醫巫罔功伯謙
憂懼不知所出乃夜禱於天割臂肉置粥中以食母疾
尋愈既而伯謙出任京師伯讓獨侍養于家癸丑之夏
母感暑不食者七日疾轉劇伯讓籲天懸燈于身燃之
頃之母疾亦瘥今母年八十餘既夀且康因名所居之
堂曰夀萱堂他日君謂弼曰子幸記之余惟孝子之事
親猶忠臣之事君也君有難則臣致其身以赴之義固
應耳親疾既殆子徬徨無措茍可以療其疾雖髮膚豈
愛焉蓋子之身即親之身也以吾親之身而事吾親其
孝念之發惻怛懇至宜其感格天心而親夀以延也遡
伯謙之禱今二十有二年伯讓之禱亦七年矣以二子
之身而益母二紀之夀過此以徃將及期頥而未艾也
天之福善人豈不彰彰哉余聞萱佩之宜男有母之義
焉食之忘憂有樂之義焉故樹萱於北堂而朝夕致培
植之力猶事親於髙堂而晨昏謹定省之節也周氏伯
仲競爽孝養如一母也亦可以樂而忘憂矣余雖未獲
升堂拜母竊慕君之孝感聞於逺近故爲述其事而記
之以勵天下之爲子者伯謙名某今爲吏部郎中朝著
有稱云
　
　
　
　
　
　
　
　
　
　
　
　
　
　
　
　林登州集巻十六
欽定四庫全書
　林登州集卷十七
　　　　　　　　　　　　　明　林弼　撰
　記
　　燕坑朱氏灊峰祠記
　　　(灊峰字子方備萬其子也仕至大學士叔服備/萬子也仕至興化敎官今縉雲縣丞敬業叔服)
　　　(子/也)
家必有廟而郷先生歿得祀于郷所以崇孝而廣敬也
祀於家親親也祀于郷尊賢也親親尊賢父師之道立
矣豐城朱氏自洞雲先生家學已有原委灊峰先生又
從㑹而濬之至備萬君涵渟衍迤益湥以宏君思世傳
有自建堂以祀其祖洞雲翁父灊峰翁又推而及於從
祖雪澗碧泉月澗翁郷之人士以數君子之徳之學淑
其祖若父以及其子孫義難專祠於家因命其祠曰精
舎時而致敬藏祀視舎(音/式)萌禮有加焉備萬既自記之
而搢紳韋衣之士又序而述之矣弼竊謂備萬之建祠
葢祀於家之義郷人士共祠焉則固祀於郷之意也備
萬不敢忘親親之孝郷人士不敢忘尊賢之敬使夫後
之人目擊而道存孝敬之念愈傳而愈逺是舉也有三
善焉故為書此于諸作之左
　　聴雪篷記
天變化而成象日以暄之風以散之雨以潤之凢有聲
色之可接者皆人之所共聞見也然所遇之時不同則
耳目之所接者容有異焉日或畏其炎也風或畏其寒
也雨或苦其浸滛也然於冬則為愛日於夏則為凱風
於及時則為甘雨莫不喜見而樂聞者亦人情之常然
也乃若雪之為物𤣥冬之寒沍六隂之凝結其容栗如
其氣洌如固衆人之所同畏也而君子則喜聴之聴之
於竹樹聴之於窻户無不可者而必聴之於舟之篷也
何哉葢景之至清者莫雪若而雪聲之至清者莫篷若
君子之所取其在於斯乎予友豐城劉君伯序謂弼曰
吾嘗隆冬歴彭蠡過匡廬泊舟五老峰下遇雪大作湖
山綿亘萬頃同縞夜卧舟中雪紛披撩亂撲篷之聲淅
淅焉灑灑焉若春蟲之食葉石泉之落澗欹枕之頃魂
夣俱清因思王子猷命舟訪戴安道葢不異於此時而
景與心㑹清興之發自有不容己者宜乎後世尚其風
致而以為美談也繇是心不能忘因名吾齋居曰聴雪
篷子幸為我記之予謂伯序嘗歴舘閣出守外郡泝長
河浮滄海其聴雪於篷下非一矣于斯時也必曰天其
以是為豐年之瑞乎吾民或有不免於饑寒者乎其心
固惓惓以國以民為憂也今乃隱約弗見而以聴雪為
意豈遂忘向者之言耶抑予所謂所遇不同而所接有
異者耶君曰用舎出處各有其道用而出也則為嚙氊
之蘇武坎墉之李愬舎而處也則為袁安之高卧孫康
之映讀是雪之聴在此猶在彼也隨遇而安君子奚擇
焉予曰是可記矣請為子書之
　　竹軒記
物之異於常物君子恒有取焉者以其有比徳之益也
蘭異於草者也而屈有取焉梅異於木者也而逋有取
焉菊有取於陶蓮有取於周亦異於水陸之華也蘭於
君子之修潔者有似焉梅於君子之清逸者有同焉菊
之與蓮於君子之特立不汙者有况焉其取之也固宜
今夫竹之為物也以言乎樹則非梅之倫以言乎草則
非蘭之儔以言乎華又非菊與蓮之朋也君子抑何取
於是哉豈非以其心之虛類君子之體道乎其節之直
類君子之秉操乎其色蒼然而不可干類君子之嚴威
儼恪乎在易震之象為蒼筤於方為東於徳為仁君子
之比徳舎是孰先焉詩人美衛武之徳必托喻於淇澳
之竹而惓惓言之然則物之異於常物非人之異於常
人者不能與也廬陵彭君雲從作軒竹間萬玉森繞晴
碧彌望客至輒清坐亹亹忘去因為題曰竹軒間請予
言記之予惟彭氏世以儒業顯君揚聲臬司克振祖風
虛以體道直以秉操儼焉恪焉有君子之容葢於竹比
徳而與之相友益焉者也雖宦遊江海而於竹軒每不
能忘夫茍有得於竹則竹我為一目之所接雖無竹焉
而竹固寓於吾心則身之所履何適而非是軒也哉夫
是之謂不滯於物不膠於迹而徳益以充矣
　　雲溪堂記
雲間佳山水而三泖為尤勝世家望族亦惟泖中為多
曹氏其一也其族有曰子章者給事中書禮曹嘗謂弼
曰某世居泖湖吾父嘗即湖曲作堂五楹以為宴息之
所某兄弟讀書其中毎佳賓清友亦於是燕集焉堂前
臨于泖雲影溪光氤氲鬱勃上下交映於是援琴作水
雲之曲溪聲泊㶁相和於几席間塵心俗慮為之一洒
故名之曰雲溪兵餘堂廢吾懼無以繼先人之志也重
作堂於舊址今茍完矣先生能為予記之否噫子章可
謂能子矣書曰厥父基厥子乃弗肻堂矧肻構子章其
肻堂肻構者歟夫茍堂之不構則雲溪之景無所攬結
固將望雲而有陟岵之思臨溪而有逝川之嘆昔之樂
緒皆將轉為悲端矣子章思其親而新其堂則雲溪之
景存而親若存者非徒為觀眺之勝而己余老矣倘得
乞身以歸遊於七澤三江之間尚能登是堂以賦雲溪
之佳勝以繼𤣥真子江湖散人之遺躅君其許之否乎
　　清安堂記
吏部尚書李君奐文名其所居之堂曰清安間謂弼曰
吾以是名堂雖得於偶然亦有取焉者也子幸繹其義
以記之庻有契於予衷也弼曰君之名堂其幽且遐者
固非弼所能知然以弼之所至言之則不能無説而不
知於君之㫖有合乎否也夫清則必安不清則不安也
是故心清則體安氣清則神安思慮清則夣寐安此一
身清而安者也父子兄弟夫婦舉盡其道則家政清而
一家安矣卿大夫士各盡其職則國政清而一國安矣
推而逺之莫不皆然君性樂易善容物而介然以慎廉
自將所至而人安之敭歴中外且十餘年寵辱不驚也
喜怒不形也物我不較也其中之所存者湛然若水之
止也皎然若鑑之明也葢本源澄徹則湍瀾無自生體
質瑩浄則塵垢無自入故隨所處窮達休戚吉㐫禍福
皆所不計也然則清也者其安之本與君子居是堂也
即其髙明正大之域則所存者清矣於是而伴奐優游
焉則所居者安矣存之清其近於主一之敬者乎居之
安其近於安宅之仁者乎敬以守之仁以行之道不外
是矣君其有取於此乎君曰吾之所取者堂之清而身
之安云爾而子推言之詳其義為益廣矣幸書子言以
為記
　　退思齋記
四明張君起鳴言於博陵林弼曰昔予讀書山海間嘗
名齋居曰退思或者病予學之弗力而行之弗勇也敢
求子言記之庻得栝羽鏃礪之益焉予曰心者思之官
也學必思而後得行必思而後善力於學矣不知退而
思之則無得於心勇於行矣不能退而思之則或害於
事今子優學出仕而慎思之功亦云熟矣奚庸予言之
贅哉姑以仕之當思予之同病者為吾子諗焉夫一心
之存甚微而事變之來無有紀極一或不思則自失之
悔不可復追吾思有益於上則怨已歛而謗讟興矣吾
思有益於下則事不集而譴訶至矣予每病於是公退
之頃未嘗不黙坐以思而忘寢食也吾子亦嘗以是為
思否乎位卑則思稱其卑位高則思稱其高是身之所
處無適而不思也思而不出其位則吾之分内者得矣
自外至者我遑思之乎哉子幸退而思之以為進而有
為之地無徒學老氏之思退而置其身於無所非刺之
域也起鳴作而曰請書此以為規
　　龍岡書舎記
距姑蘇城西一舎許有山曰天平其隂為龍池塢山水
之佳秀至是而萃其勝焉周君長聞葬二親於塢中不
忍舎其松楸以去而又愛其山水之勝也即墓傍隙地
作室若干楹兄弟讀書其所因名曰龍岡精舎君用薦
躋仕中外兄允中留居舎中他日長聞謂予曰某也二
親之葬宰木拱矣兄弟廬墓傍讀父書朝夕之頃展省
墓下若親猶在也今焉游宦四方萍踪梗跡毎興霜露
之思則龍岡精舎若在吾目子幸為我記之噫讀父書
於家固難矣讀父書於墓尤人所難也記曰父没而不
能讀父之書手澤存焉耳夫先世積書固有望於後人
之能讀也朝焉夕焉目在書而心在親葢有悠然之思
矣若曰吾讀是書立身行道當以古人自期待庶於吾
親無忝而顯揚之可遂也矧夫墓以藏親之體魄孝子
之心毎慕戀而不能忘焉先儒嘗論墓祭非古葢恐後
世重於墓而輕於廟也然終不能奪人子之情而墓祭
不廢焉周氏兄弟即墓而廬即廬而讀書以不墜於先
業可謂能子矣鸞誥推恩賁於泉壤龍岡之山川草木
亦當為之增輝改色霜露之感母徒多思為也君名備
繇和順令歴兵部主事今為通政司經歴以廉慎稱其
政本於學云
　　野航亭記
南靖邑大夫朱君元賓作亭雙溪之上縱横僅丈餘板
為周堵篷代上茨流水在門青山在牖退食與二三客
嘯咏其中曰是非舟耶因題曰野航或曰取杜詩語也
或曰朱君有山水癖曩為游洋今更南靖皆山水邑得
山水之勝惟舟為然此亭所繇名歟君曰客見吾之容
矣未見吾之意夫人之生也若浮焉則此身亦一舟也
矧游宦海之中泛焉東西南北之不膠譬猶虛舟之四
觸未知所底吾思有以濟人之渉顧以野航之小所受
不大則所濟幾何吾惟盡吾方之攸遇者耳非敢過負
重以取危也彼有萬斛之舟貯積既重篙師不謹悠然
自放於無涯之淵而曰吾舟則大其卒覆溺於風濤者
比比也吾實有創于此故名吾亭以寓戒焉予曰嗟夫
凝焉而下至大而厚者地也而天與水實負之地亦一
大舟也山嶽﨑焉而不重河海融焉而不洩萬物之無
不載庶類之無不育也惟所受者大故所濟者衆也君
子法地之道誠以為舟仁以為檝義以為㠶檣則將以
大舟大受而大濟矣豈有向者覆溺之患哉書曰若濟
巨川汝作舟檝航乎航乎其充爾之大者乎君聞予言
走告予曰請書以記遂不辭而筆之
　　持敬齋記
姑蘇翟君大年為吏部員外郎予沗在禮曹獲定交焉
既而相交益久而相敬益至間謂弼曰某曩以兵亂僑
居松江以不能久敬於人故貽累於己幸而免於譴戾
因自誓於天務以廉正自處敬以持之不敢或忽故以
持敬名吾齋居庶幾事警乎心以自勉於直内之道先
生幸有言以記之夫敬之一字惟聖人能安之而無所
勉其次必有持之之功然後能知所用力而不失其正
也堯舜禹精一之傳湯之日躋文王之緝熈皆是道也
顔之四勿曾之三省思之慎獨孟之操存皆持敬之功
也先儒嘗論存養之功莫先於敬持敬之方莫先於畏
惟畏故敬惟敬則直内而心有所主心有所主則義立
而方外事無不宜矣修己而百姓安篤恭而天下平自
近以及逺則體信逹順聦明睿智繇是而出事天饗帝
皆自此而推之然則持敬之道不既大乎即大年之言
葢為接物而發然處友必慎之於始茍為不然其敬葢
不能終之者矣大年有懲於前而有警於後宜其持之
之功為益宻也雖然持敬之道非特處友為然也凢其
一政一令之施一言一行之發非敬孰為之基本乎大
年能以主一無適慎之於内整齊嚴肅謹之於外使其
心常惺惺收歛方寸不容一物則持敬之功至而聖學
之至可馴致矣弼所言者先儒之緒論也故不敢不詳
及云
　　質軒記
棠谿之金其在鑛也頑鈍黝黟不異砂礫然其質則美
矣及乎鎔錬之精為鼎為鐘為尊為敦為鉦為鐸飾於
罍飾於瓚飾於冠冕飾於簮珥其為文也非一焉崑崗
之玉其在璞也粗糲渾淪不異土石及乎琢磨之精為
圭為璋為琉為瑱為帯為珮飾於輅飾於鞞飾於瑚璉
飾於几杖其為文也亦非一焉詩人之言曰追琢其章
金玉其相葢謂文非質不施質非文不形必有其質之
美而後有其文之美也是故善自治者恒於物而有得
焉内而以忠信為先則質立矣外而以禮文為後則文
著矣聖人知穴居野處之不可以常也故為之宫室而
有榱題節棁之飾焉知汙尊抔飲之不可以久也故為
之燕饗而有籩豆罍爵之飾焉君子知其然也故質而
不過於文文而不勝其質禮樂必先進之從奢易寧儉
素之守則質而不俚文而不華斯可為彬彬之君子矣
於乎錦繡之麗終不可奪布衣之文膏粱之美終不能
外菽粟之味何者常者可恒而異者不可久故也吾友
蔡君以彥文為字而别號質軒請予記之予惟彥文以醇雅
之質篤實之學謹行檢而善文詞文固未嘗勝質也而惓
惓自省惟恐過焉葢知文質之兼舉而以君子自期待
者也彦文年四十餘始用薦出仕方將發揮其文以黼
黻治平之盛母徒以質自諉而遂藴其素也
　林登州集卷十七
欽定四庫全書
　林登州集卷十八
　　　　　　　　　　　　　明　林弼　撰
　詔
　　賜占城國王詔
朕聞帝王之道柔逺寧邇故雖在遐荒皆欲其相安於
無事焉汝占城介居西南阻山絶海而奉貢方物不廢
常儀頃者使至貢象四枚聞汝守圉安民勤修國事朕
甚嘉之但汝與安南分疆劃界自昔而然爾其恪遵朕
言息兵保寧勿事紛争天道惡盈不可自溢恐有他譴
今賜卿金龍衣三襲旗葢金鼓等物備爾藩國之儀昭
我天朝之貺母恃寵榮自生釁端特兹詔示想宜知悉
　誥
　　贈梅遵祖誥
我國家考禮定制凢子貴者必推恩錫爵逮其父母所
以崇孝治也榮禄大夫駙馬都尉梅殷父遵祖曩在元
季避地姑蘇朕定金陵爾兄思祖灼知天命首舉淮安
全城來附爾以嫌疑殞命於呉天下既定論功行賞爾
兄分封汝南錫以侯爵朕念勲舊之臣用結姻親之好
以第二女寧國公主下嫁爾子殷今特加爾榮禄大夫
僉大都督府事於戱死而為國䘏典宜崇魂其有知服
兹寵命
　　封梅殷母丘氏誥
我國家考禮定制凢子貴者必推恩錫爵逮其父母所
以崇孝治也榮禄大夫駙馬都尉梅殷母丘氏賦徳貞
淑克生令子尚我第二女寧國公主疏封錫號在禮為
宜可封夫人
　表
　　梅思祖謝恩表
具官臣梅思祖誠惶誠恐稽首頓首上言伏于洪武十
一年八月内欽奉聖㫖以寧國公主下嫁臣姪殷敬擇
本年十月日親迎謹奉表奏期者伏以惟聖作法因天
地而盡父母之道惟皇建極體隂陽而立夫婦之倫所
以敦敘民彛而化成天下也臣思祖誠惶誠恐稽首頓
首欽惟皇帝陛下誕膺天命聿定區宇中外臣民莫不
歡忻感戴臣夙興戎伍叨沭寵命闔家百指共食天禄
慙無涓埃之補報祗懐日夜之戰兢乃荷聖恩不以臣
姪愚庸特命公主下為伉儷自天之錫何地以承吉辰
在邇謹用奏請至期令姪殷俯伏闕門之外恭聴恩命
下情無任瞻天仰聖激切屏營之至謹奉表以聞
　箋
　　梅思祖謝恩箋
恭惟皇后殿下貞静之徳端居宫闈肅雝之徽協成皇
業一人有慶萬國咸寧誠母儀於天下也臣某猥以匪
才夙從宸御東征西討僅立寸功地厚天髙濫竽峻秩
日夜乾惕報稱無從乃今特荷聖恩錫命公主與臣姪
殷下成伉儷榮出望外吉辰伊邇謹令姪殷届期詣闕
門俯伏以竢恩命尚祈中聴庶達下情臣無任感激惶
恐之至謹奉箋以聞
　頌
　　大祀禮成頌(有引/)
皇帝臨御大寳立南北郊以祀天地齋明肅恭度越今
古而聖衷猶有所未安若曰朕為天子則天地實大父
母也父母異堂豈人子孝養之意在昔漢世合祀天地
光武重興亦仍舊典自後或合或分議論紛紜然禮縁
情制教可義起不若合祀為宜於是建大祀殿於國之東
南以洪武十二年正月十一日行合祀禮删繁文而就
簡慿明徳以薦馨先期五日上齋於武英殿天時方雨
及祭之夕隂雨開霽風霧不興牲醴潔芬樂舞合節神
人交暢聖心悦懌以為祭祀必盡其誠者凢以為民而
已故古者有孟春祈穀之禮今大祀既行和氣斯應皇
天后土實鑒臨之其所以福我黔黎者於是而有其兆
矣過此以徃年豐榖登休嘉洊至是皆天地監一人之
誠而錫萬民之福也大禮慶成羣僚班賀臣某忝職儀
曹謹敘實録復拜手稽首而獻頌曰
聖皇攝籙中立作君乾父坤母事之惟均南北有郊起
自周禮圓方之丘隂陽是儗古不必泥今不必拘惟情
之當惟理之須於惟聖皇天徳天位議禮制度睿斷㧞
萃曰子事親豈異其堂合而祀之禮意始彰惟兹孟春
育物之始矧朕之生實天之子載燔載烈惟徳為馨上
下昭格有神有誠天晦而明氣鬰而豁肹蠁之通無逺
弗達靈貺大來十雨五風體信逹順物阜民豐微臣作
頌用紀盛美埀而不刋國有信史
　　漳州新城頌
帝式九圍文恬武嬉曷生昏狂虐流毒滋維漳南鄙孰
非王土修我墉壑將固我圉藩臣用憂以屬能賢曰汝
稔改宜知所先相彼故城墉低壑堙髙而湥之盍圖其
新侯曰民來根本斯在暫勞久逸力爾無怠載經載營
子來孔殷鞭石山積畚土雲屯懲彼寛瑕務小而堅崇
堞言言壕流淵淵土功既成邊人載寧外侮不驚侯實
我生髙為侯徳湥為侯澤保障之功徳載無斁
　贊
　　墨仙贊
龍圖畫鳥跡析人文宣資爾力十八公孕爾躬仙之儔
文之宗𤣥鶴舉遺玉杵咨客卿蹈前式
　　廣成子贊
崆峒之松作爾靈夀杖崆峒之雲録爾長生書惟清也
故形不勞而外舒惟静也故精不搖而内腴此其髙出
物表久視人區千二百年容不悴而神不枯者與
　　逹泉贊
泉之始達猶性之端達而不息則一派之微必放乎四
海端而能充則萬化之大實本乎一原是故盈科漸進
而君子觀其瀾睟面盎背而君子探其根葢有本者如
是爰取辟於斯言朂哉三近泝流窮源殆將涵泳乎聖
涯澡瀹乎心天以至浩浩而淵淵者與
　　了野贊
人生兩間天地而小中立作配惟了當了翳人之生有
哲有愚愚非或損哲豈有餘塞也吾體帥也吾性體歸
其全性復其正是謂之了不怍於人不了其了實愧於
天了之云者奚取於野千里一目了蔑加也謀野則獲
同野則亨了指其實野寓其名彼昧面墻懵焉株守知
擴而充八荒户牖老了其虛釋了其空我了者誠大本
不窮卓哉爾翁克全所有敢誦贅詞書之座右
　　簔笠翁小像贊(有引/)
　石君履道為南臺諫史涖郡湖湘值撫州兵亂得野
　人簔笠自蔽間行免好事者圖之博陵林某為之贊
　曰
章甫縫掖爾之常被豸冠繡衣爾之素志胡為青笠緑
簔與樵漁而為類葢其中之確也雖笭箵襏襫其於處
變如處常其中之澹也雖衮冕繡裳不知孰賤而孰貴
矧矛㦸之匪職實簿書之攸寄結纓死難仲由有傷勇
之名微服過宋孔聖得時中之義此其自决去就潔而
無累豈若擁數萬夫之衆制數千里之地臨難則茍免
見害則必避耶
　　易道初小像贊
野服角巾翛然出塵孰可儗倫伊昔之人志道之志味
道之味天爵是崇孰識其貴
　　涂府史王山卷贊
維昔君子於玉比徳曰仁與義温潤而栗玉藴於山旁
達孚尹徳藴於身輝光日新矯矯涂君温其如玉璆琳
瑤琨細大並蓄如山之産取之不窮崑崗藍田仰止崇
崇人命是名我求其實琢磨所資他山之石朂哉玉山
企髙可齊我庸作詩以繼白圭
　　牛典簿像贊
以所藴之敷而為清温之容以所存之正而有凝逺之
風睟然其神澄儼焉其貌恭玉堂之署方寵承於天藻
匡廬之山未寒盟於雲松吾求于古人之中其將無同
也耶
　　坦然贊(為袁兼善作/)
君子之心惟循乎理理根於心施於四體中無愧怍外
自安舒平平蕩蕩曷有﨑嶇嗟彼小夫心為形役内省
有疚戚戚朝夕城府湥密險以自防孰若坦然物我兩
忘對面九疑荆棘是履孰若坦然康莊千里我車既堅
我馬既閑羊腸詰曲曽不改顔朂爾袁君守坦勿失允
蹈聖謨永保貞吉
　　傅夣賢小像贊
有粹其容燠乎陽春有澄其神澹乎秋旻身焉紛華之
塲心焉幽寂之濵扇可以清四海之歊琴可以返千古
之淳惟思修潔之在我寧知富貴之迫人行審像之是
求罔俾專美乎先臣
　　廛隱贊(有引/)
　金陵李思問居京城之南而自號曰㕓隱葢居於㕓
　而不役於㕓者也愽陵林某為之贊曰
謂廛非隱有隱者存心在塵外遂忘囂喧衮衣繡裳我
樂韋布豹胎麟脯我樂蔬素豈其棲遲必於衡門豈其
寤歌必於考槃屑屑錐刀嚚嚚狙儈我目所接非心所
㑹廛非逺地隱豈湥藏不磷不緇無迎無將北山移文
終南㨗徑身在林藪市朝心競君子出處依乎中庸無
徃不返聖訓之從
　箴
　　周伯章寓齋箴
遇與不遇有義有命隨其所取順受其正行法居易以
俟天定不迎不將無違無競用舎行藏訓守前聖敢効
輔仁敬告司聴
　　張士進知愚齋箴
民之初生禀殊質異有哲有愚知之為貴哲人先幾克
全其天愚而能知曷間後先萬委赴壑千蹊適邑及其
知之合殊而一我知我愚雖愚必明日月經天氛翳廓
清駔驓小夫鑿知自任具曰予聖其愚孰甚知愚非愚
百倍其功不自滿盈無逺弗充朂哉士進真知篤信希
顔之愚庶幾令聞
　銘
　　湥省齋銘
君子之學自省為貴省之之湥常存敬畏反已自飭豈
暇尤人有過必改易怠以勤匪一之省繄百與千是謂
湥省無適不然匪暫之省慎終於始是謂湥省無時不
爾惟省之功理欲之幾顔躬四勿孔敎九思孳孳夙興
乾乾夕惕憂不如舜恐蹈於蹠省之於身實省於心内
省不疚居安資湥先民有言要在慎獨敢誦明訓敬告
司僕
　　知止齋銘
維皇降𠂻明命有赫民受以生均此明徳虛而直内靈
以應外水止鏡浄瑩瑩不昧衆牿於形聖明則不推而
新之厥初遂復事理之極曰至善域明已新人此其標
的相彼黄鳥猶知丘隅矧伊人矣而鳥不如聖有明訓
惟理之窮既知於始斯得於終唯知正鵠一矢貫革惟
識郊關跬歩適國涓涓流泉汨汨趨池未至不止既止
不移君子察物日新不息可逺在兹銘言無斁
　　思貽齋銘(為呉允思作/)
人心之官所職者思為善不善思則得之矧為孝子奉
親遺體舉足不忘必慎厥履孳孳趨善思以顯揚必果
於為實親之光不善之萌恐致親辱為必不果免淪顛
覆翳爾之思斯親之貽戰戰兢兢庶以全歸惟允思君
克蹈於善舜蹠之間毫釐必辨作堂銘名目擊道存豈
伊自警將裕後昆蒙也作銘述於古訓孰為我師繇參
入舜
　　拙菴銘(為中書徐徳敬題/)
大巧若拙不恠不竒惟爾之拙匪愚匪癡葢其中之存
也不求異於人其外之施也不求矯於時人方役役我
則泊焉而無為人方喋喋我則昧焉而不知過於文吾
寧守其質過於盈吾寧守其虧葢將全太樸於未散敦
淳風於未漓其亦陶柴桑周濂溪之等夷者歟
　　適安齋銘
維人之生貴在適志茍志之適斯安之遂桓圭衮裳駟
馬髙車富貴累人貧賤不如繩樞甕牖羮藜飯糗既適
既安此心曷疚濳也歸來容膝易安起居無時愿亦歸
盤茍得吾樂千金弗易心之所適有介于石卓哉東魯
不忮不求樂天知命我心不憂有翼齋居允乎自足述
此銘書敢告司僕
　　正心齋銘(為李思問作/)
心為思官必得其正正以内存外者斯定凝冰焦火淵
淪天飛心為形役司失其機其機不失主一無適修己
治人胥此焉出天君肅穆居于靈臺事之有道念哉敬
哉
　　習静軒銘(為泰和鄧崇雅題/)
萬動擾擾人心遞移孰司其機静以自持即物觀理必
於其止靈臺湛然秋月寒水習之之方不迎不將直内
以敬無隱弗彰爾氣既完爾志斯定成艮出震仁義中
正昏黙窅㝠所習則非静養動察聖賢同歸
　　湯氏舊笏銘(有引/)
　呉湯氏槐木笏一宋度宗朝賜進士暉老公故物也
　公登第未久而宋亡元世宋士多出仕公隱約以終
　曾孫完寳藏其笏兵亂不敢失昔魏謩有祖風而鄭
　公故笏以存完葢幾焉為作銘曰
有笏惟槐槐有赤心我笏則木我之寳也如黄金賜言
之存手澤之芳用雖未究而世美則長笏不忽祖徳述
翳人之求尚徴夫故物
　　三友軒銘(有引/)
　禮部主事甘君友諒清介不忘交植松竹梅於軒前
　曰松之心也正竹之節也直梅秉詣孤芳而獨潔舉
　不以歲寒而變其素守是即吾三益之友也因以三
　友名其軒博陵林弼為作銘曰
益友有三直諒多聞君子取友責善輔仁既資諸人復
接夫物所友則殊所益惟一爾松之貞爾梅之清爾竹
之直三益作朋曰予未知於焉比徳時發其英不改其
色詩歌有斐語記後凋騷雖不録曷掩昭昭既錫爾名
將求爾實朂哉歲寒永保貞吉
　　崇志齋銘(有序/)
　吏部尚書陳君彦名儒術飾吏事起家為法從歴兵
　吏二部以才名稱嘗以崇志名其齋居朝之公卿各
　為詩若文以廣其義某謂君之志崇矣志於顔孟以
　進其道徳志於伊周以勉其功業則凢富貴利禄桓
　圭而衮裳茵坐而鼎食明珠兼金寳璐大貝舉不足
　以動其心何者其志不在是也既論序之復為之銘
　曰
立志必崇勿為卑下卑下之趨乃無志者所趨既髙所
培既厚泰華崇崇眼空培塿一簣弗止百仞可齊有志
竟成跬歩以躋孟明焚舟司馬題柱志在功名道徳奚
取伊周顔孟我志聖賢下視衆人天壤相懸君其崇之
企彼前哲徳業顯融百世昭晣
　
　
　
　
　
　
　
　
　
　
　
　
　
　
　
　林登州集巻十八
欽定四庫全書
　林登州集巻十九
　　　　　　　　　　　　　明　林弼　撰
　誌銘
　　東宫妃常氏壙誌
上以義兵剗羣雄定天下開平忠武王常遇春實為開
國元勲女曰某與儲皇同年爰自襁褓即結姻好之約
年若干為東宫元妃勤儉孝敬不以貴富驕盈婦徳之
懿誠天下之表儀也洪武戊午十有一月某日以疾薨
上輟朝哀悼命東宫以禮服期乙十有三月生皇孫二
人長曰某皇孫女二人皆㓜髙祖四三府君贈榮禄大
夫柱國中書平章政事追封開平王謚章簡妣張氏追
封開平王夫人曾祖重五府君贈儀同三司上柱國少
保中書平章政事追封開平王謚安穆妣陳氏追封開
平王夫人祖六六府君贈開府儀同三司上柱國太保
中書右丞相追封開平王謚靖懿妣髙氏追封開平王
夫人父贈翊運推誠宣徳靖逺功臣開府儀同三司上
柱國太保中書右丞相由鄭國公進封開平王母藍氏
封開平王夫人妃生於某年某月某日薨年若干卜以
是年十二月四日葬于鍾山草堂忠武王墓右臣某忝
職禮曹謹叙其世次名行以誌諸隧石
　　開國輔運推誠宣力武臣榮禄大夫柱國同知大
　　　都督府事臨江侯贈特進榮禄大夫右柱國杞
　　　國定襄公壙誌
公諱徳字(闕/)　姓陳氏世居濠之鳳陽縣曾祖曰五二
府君贈鎮國將軍僉大都督府事䕶軍追封定逺縣子
妣呉氏追封夫人祖曰敬贈驃騎將軍河南都指揮使
䕶軍追封宛丘伯妣李氏追封頴川郡夫人考曰納贈
榮禄大夫同知大都督府事柱國追封臨江侯母張氏
封臨江侯夫人公生於元天歴庚午十一月十一日㓜
端重不類羣兒及長有膽畧元季天下大亂上起兵討
羣雄公首從征伐歲乙未克滁和從渡大江攻采石取太
平定建業下京口有前鋒之功丁酉取寧國宣城遂為
總兵元帥轉天䇿衛指揮副使丁未從大將軍徐魏公
征浙西偽呉既平陞鎮國上將軍僉大都督府事洪武
戊申將兵廓清中原河洛燕晉諸郡俱下天下既定論
功行賞公為初起之舊十有七年之間戰勲居多授開國
輔運推誠宣力武臣榮禄大夫柱國同知大都督府事
封臨江侯食禄一千五百石賜以鉄劵子孫世世襲禄
洪武戊午十一月二十有三日薨于鳳陽縣太平郷之
私第得年四十有九訃聞詔追封特進榮禄大夫右柱
國杞國公謚定襄仍􁀐有司具葬事配洪氏封頴川郡
夫人子二人長曰庸夫人洪氏出也今為散騎舎人次
曰伴哥李氏出也女三人長為洪出次為李出又次為
李出孫女一人將以是年十二月日𦵏某里某山之原
惟公以忠勇之資際風雲之㑹佐成大業為國勲臣雖
年僅中夀然生榮死哀名昭史册可無憾矣其詳當載
神道碑姑叙其畧以納諸壙云
　　鎮國大將軍大都督府僉事林公壙誌
公姓林諱濟峯世居滁之全椒少剛勇善騎射元季天
下大亂上起兵淮右越國公胡大海時在麾下知公可
用養為己子歲乙未從渡大江取太平丙申入建康下
鎮江丁酉克常州宣州徽州戊戌破鄂爾和院判營復
攻杭州諸縣進取嚴州金華己亥取諸暨圍紹興克處
州庚子授金華左翼副元帥復從胡參政取信州就守
其城有㫖命為總兵辛丑囬金華五月仍守信州分兵
討陳友諒獲賊將李明道等壬寅越國公調囬金華首
冦叛越國公遇害公守完其城陞昭勇大將軍同僉江
南行樞宻院張士誠兵攻諸暨公擊敗之甲辰陞浙東
行省參政丙午領兵駐杭州呉元年授浙行省左丞六
月征蘇州丞相徐逹命攻胥門九月克之復攻無錫降
之進資善大夫職如故洪武元年征福建二年收山東
移兵守汴復攻陜西丞相徐公調往平凉三年征定西
歸至鞏昌安定以慢攻失陷軍士降為馬軍四月克興
元上念其功多復授大都督府僉事四年加鎮國將軍
仍令世襲復姓林賜以令名從總兵官中山侯湯和征
蜀偽夏主降八年授陜西都指揮使十一年冬遘疾勑
令囬京命尚醫治之弗瘉十二年正月十三日卒于私
第得年四十有三上為之憫悼命有司給其喪具祖三
府君贈昭勇將軍親軍指揮使祖妣許氏追封徳人考
小六府君贈鎮國將軍僉大都督府事妣胡氏追封夫
人三子曰懋曰吉祥奴許出也曰兒次室陳氏出也女
三人俱在室惟公弱冠從軍東征西討無役不預亦古
名將之倫也功在簡册埀于無窮姑叙其槩以納諸壙
詳則具於神道碑云
　　故龍虎將軍浙江都指揮使司指揮使胡公墓誌
公諱汝字某姓胡氏世居鳳陽之某縣少英邁有志畧
元末所在兵起公㧞行伍為親軍元帥大朝兵徇揚州
公率衆内附從御史大夫鄧衛公元帥胡公戍守徽州
已而攻取婺源及淳安遂昌於潛昌化諸縣戊戌從征
處婺克之己亥攻克諸暨授管軍總管癸卯謝院判叛
公不為所汚棄其妻子領兵出蘭溪被㫖徴還十月大
軍攻湖廣公在行既克武昌復從攻廬州授鷹揚衛管
軍千户領兵從丞相魏國公攻取中興峽州及潭衡辰
沅諸城乙巳守常徳改授常徳衛指揮副使洪武元年
統所部兵從平章楊公攻廣西克永全道三州六月克
静江府三年以功陞明威將軍本衛同知六月榮陽侯
統大軍征蜀復被㫖從征瞿塘關駐兵歸州蜀兵猝至
出城奮擊蜀兵潰去遂入巴東榮陽侯命公統各衛兵
破瞿塘月城夜攻羊角寨㧞之冬陞懐逺將軍職如故
四年偽蜀鄒平章水陸結栅以扼大軍總戎徳慶侯命
公領兵攻之破其栅鄒中流矢死乗勝入梁山州直抵
重慶府屯兵戍守七月從江夏侯攻取順慶保寧等城
左都督曹國公遣公戍貴州蠻民未附者悉討平之酋
賊的黒覃光印作亂公領兵三路出破其寨數十的黒
來降覃光印猶㨿險拒守兵連破之所謂硬寨者賊大
潰遂𠞰殺覃光印及把具等獲其牛馬兵器若干蠻酋
的義以牌送欵民皆安堵八年制授昭勇將軍湖廣都
指揮使司指揮使十二月進龍虎將軍浙江都指揮使
司指揮使十一年三月十日卒于官得年五十一曾祖
曰肆府君妣趙氏祖曰五一府君妣霍氏父曰六二府
君妣王氏繼娶嚴氏孫氏韓氏男一人曰混川奴嚴氏
出也女三人一適武昌衛百户楊仁二在室嗚呼公自
弱冠知武事能識真主委質事之数其戰守之功浙淮
之間固為先登而征蜀之役效勞居多然旌勲之命屢
降迭錫秩視二品善始而榮令終而哀其亦人傑矣夫
卜以年月日葬于(闕/)　之山先期來請誌故為述其功
績履歴官秩世次而刻諸石庶以光諸幽云
　　故鎮國將軍燕府左傅丘公壙誌
洪武十一年五月十五日鎮國將軍燕府左傅丘公疾
篤車駕臨問越二日卒宸𠂻哀悼勑有司治其喪事擇
地於聚寳山之陽以葬之仍命刻石誌其壙謹按公諱
廣號毅齊世居鳳陽府之定逺縣曾祖某以公貴贈昭
勇將軍親軍指揮妣艾氏淑人考子誠贈將軍僉大都
督府事妣劉氏夫人公㓜失怙恃統軍元帥嚴公鞠為
己子值元季大亂天兵起臨濠之時公年十六隨父從
軍以驍勇知名歲乙未從渡江取采石入太平丙申定
金陵克鎮江公皆與焉八月兵壓常州元帥公營於游
塘淹城賊兵奄至公力戰郤之擒偽呉張將軍十二月
大戰横林橋中流矢㧞鏃轉闘勇氣逾厲賊見而畏之
丁酉正月攻常州戰于南門矢傷右膝三月克之從大
軍攻宣州又克之五月元帥公卒于軍有㫖命襲父職
授後翼統軍元帥六月領兵取江隂七月從丞相徐公
攻無錫常熟大敗賊將張九六等戊戌從平章常公攻
泰興九月下溧陽克宜興留鎮焉己亥偽呉張士誠侵
宜興公出戰敵大敗矢傷左腕甲辰從丞相徐公㧞安
豐七月克廬州改授神武衛指揮司同知未幾領兵守
潭州乙巳改授潭州衛同知討平諸寨呉元年從楊平
章征廣西洪武元年克永州戰傷左股手擒賊帥鄧思
誠等五月攻靖江公率前鋒先破其月城遂降之賊據
彬州公領兵復其城得濟縣印至是復丘姓授懐逺大
將軍職如故四年征道州常寧武崗及諸寨洞公無役
不從所向必克陞鎮國將軍僉大都督府事九年復除
燕府左傅公生於至元戊寅殁年四十一葬之日為六
月二日配殷氏封夫人子六人長禮李氏出也次智戴
氏出也和尚張氏出也文殊奴胡氏出也真保張氏出
也五臺奴劉氏出也女四人惟公英鋭夙成勇於赴敵
搴旗斬將戰必居先功在信史埀於永久姑叙其勲績
世次之梗槩以納諸壙云
　　蘭軒潘君墓誌銘
君諱惠進字仲禮蘭軒其自號也大父某而上皆居龍
溪為氓父瑞治善陶猗理生法奮于編伍累豐積贏遂
大其家母林氏莊氏生子四人君莊出也慎已好義恬
養不表襮克念動趾前美故家力不墮而益厚盛方盗
起兵興富家子率以賄媒武功君獨優游田里朝畊暮
讀泊焉無營識者髙之雅性愛厚於人交際各得其欲
閨門族姓雝睦以愉郷鄰急必賙患必䘏人仁其行焉
生於至元壬辰四月甲子歿於至正丁酉七月癸巳葬
以是歲十月乙酉其原在鶴石山之麓君先娶朱氏繼
蔡氏俱蚤世復繼室蔡氏娣朱氏二子勝才王寳一女
勝姐適陳叅軍之曾孫大蔡氏一子順小蔡氏一女丁
娘勝才先君四年卒有孫男曰洪泰寛泰女曰觀姐順
知學好禮先葬期泣拜請於唐臣曰藐諸孤將以先君
之柩合窆二母之塋有日矣敢求先生銘辭不獲銘曰
家之豐兮心之冲徳之崇兮禮之恭施不窮兮死不終
　　貢元周先生墓誌銘
自延祐甲寅舉進士先後為科十有二閩士之魁浙闈
者凢四人若晉安林仲節景和邵武黄清老子肅建安
雷杭彦舟皆登甲科躋仕中外延平周祐于一以至正
庚寅在江浙二十八人之上於是兩與計偕而不售於
春官者再士類屈之先生自齓年即知讀書動止端重
異羣兒父小溪先生恐汨其純也延師家塾教之甫長
則盡能通四書五經傳註及冠治舉子業㑹科目中輟
遂刻志古文先秦西漢諸子百氏韓栁歐蘇之所述作
咀嚼饜飫久益博洽發而為文湥雅閎徤今南臺侍御
左公世臣曩以閩海僉憲督師漳南先生撮討賊顛末
倣治鑑為野史上之題曰邊臣近鑒左公曰真史才也
薦為同安文學進其書於朝以備國史編録由是諸閣
老咸知名焉靖州推官詹逹納有愛女擇對特妻之初
先生領丁亥郷薦恩授廬峯山長再以舉首走京師翰
林羣公將薦之史舘以親老辭歸至延平奔小溪府君
訃配詹氏道卒府君服方除而母復亡嗚呼孰謂母服
未練而先生又不禄耶先生質醇學正平居恂恂言若
不出口而中之所藴則渾渾莫窺其際事有疑難質之
一言而斷委曲周盡其為校官也從游之徒千里來集
善誘不倦皆成其材名讀書之室曰宗濂見其學之正
也壯年有志功業使得展其長庻幾經邦澤民必有大
設施者而拂欎不揚賫志以殁悲夫世族可知者上世
祖䕶由建遷延平䕶生公權權生延宋武翼大夫廣西
路鈐轄閤門宣贊舎人延生大明大明生禮禮生昭先
屬時宋季皆跧隱弗耀昭先生小溪諱葢才以吏漳因
家焉生先生於皇慶壬子七月癸丑卒于至正甲午十
二月乙卯得年四十有三明年七月壬辰合窆于靈應
山詹氏塋無子側室女詹家奴尚㓜弟􁀙寔主喪事唐
臣舊學於先生謹叙而銘之不敢以微陋辭銘曰
靈竒天恡而先生取之貪聲名天靳而先生播之覃此
予彼奪孰司其機緘乃年之不永而爵之未擔然文傳
而壽徳尚而貴則於彼者又將何憾而何慚
　　故直翁孫君墓誌銘
至正十四年正月三日臨漳直翁孫君卒里人林唐臣
走哭之曰於虖天其不使斯民為三代乎胡寧奪我直
人之遽也君心直言直行己又直人以直稱之君亦以
直自居而不辭嗚呼直哉吾不能不為流俗惜也按郡
志孫氏漳顯宗昭先仕宋為金紫光禄大夫江東提刑
金紫生叙諧中奉大夫工部提舉工部生志學脩職郎
福州監鎮監鎮生克荘娶同郡許氏生君於元貞乙未
諱禎字祥卿弱歲失怙有弟四人皆㓜稚君與兄貞榮
䘏之如子敎育姻娶則曰厚我可也田廬鏹幣則曰薄
我可也性剛介重然諾郷鄰有争不訟於官惟求直於
其門君是非白黒灼無遁情信(申/)詘(屈/)抑揚絶無顧避
人曰此直翁也因以自號頗嗜酒歲時伏臘必合兄弟
子姪以燕良辰勝日則命賔為山水游歡洽移日屋前
有水曰南溪酒酣則倚樓歌曰溪水可酒溪魚可羮直
翁直翁了此平生兄弟析異君獨奉母同居歲辛卯秋
奸囚夜亂配陳氏死焉君負母匿空室中火至輙反燄
若有撲㓕者人以為孝念所致未幾母亦歿始以哀毁
成羸疾病革子文華進藥輙揮去曰正月三日吾且在
鬼録藥雖神其如命何其日蚤作呼文華嘱後事治喪
不用浮屠葬從先人之兆既而曰吾母未歸土死有餘
戾一慟而絶凢得年六十丈夫子二人皆業儒長郎文
華娶王氏次男文質未婚女子三人長適盧徳原次適
鄭原真先卒季亦死奸囚之難葬之日為三月甲申先
期文華泣拜請曰子知吾父者敢求子銘辭不獲銘曰
不詐以飾惟正是則是謂古之直匪華以炫惟寔是踐
是謂微之顯薛包友愛許邵公評遺慶後嗣永徴斯銘
　　林母楊氏墓誌銘
楊氏諱真世居同安縣之員山祖博濟父一翬皆隱徳
為郷善人龍溪於同安為隣壤愚逸林先生以篤學力
行睦其家淑其郷所至而人則之一翬聞其賢故許妻
焉既歸姑稱其孝夫以其無違妯娌以無間凢奩飾装
具一無私蓄闔門數百皆同㸑㑹食堂寢以新家廟有
侐賔祭禮洽人謂先生家法之所以齊者實楊氏克相
之也歲癸未先生得疾且殆楊籲天以禱竟不起則斷
髪誓無它時年三十有八矣子皆㓜家事日窘夙夜事
麻枲助衣食㑹兵難連年海瀕多故而母子相保無恙
殆有隂相之者至正丙午十月二十日囑三子曰為未
亡人二十有四年常懼汝曹弗迨成立今皆畢婚吾願
塞矣兹為吾生之年月日亦死期也目皆瞑矣言竟而
逝又明年十一月庚申葬普賢山之原三子曰乾䝉睽
皆從予游䝉來泣拜曰先母以兵故後葬期今窆有日
敢以銘請義難於辭銘曰
禮始夫婦敬始閨門惟内之助實外之敦懿乎林母克
淑以温婦義母儀久焉彌尊曷弗逮榮于子于孫不亡
者存尚徴後昆
　　福建帥府都事蘇公墓誌銘
至正十六年春正月癸未盗殺元帥分府都事蘇寳及
其弟漳浦縣尹和子長泰縣尹信㓜子同生伯顔福生
孫凱山普安明日盗浮都事公屍于江其友丘昈鄭才
識之走告其妹之夫錢塘馮善善與門士陳君玉鄭元
圭具棺及衣衾歛焉分府發郡兵旬日殱盗又四年秋
八月庚寅夫人曹氏葬公于胡塞山之陽先期其姊夫
黄孟昌來請銘曰先生知公者幸銘唐臣不能文且賤
銘不足重公銘非敢當而辭不獲遂銘按公先世趙人
居漳為大族四世至公始以武功登仕版筮邵武泰寧
尉閩帥忽公聞其賢辟為職官令史滿秩遷連江寧善
郷廵檢階將仕郎用八品格也閫重漳分府幕官屈公
階職不倫便宜授以都事屬紅巾盗起所在熒惑從逆
公贊謀有術汀冦不敢犯境泉盗侵長泰公提兵討其
逆撫其攜貳悉歸正為王民公為人中敏而外寛多慧
而少文百藝衆技咸精其能而退然若無識者臨事决
議樹大節燭幾微一斷於理葢有得於問學之素始公
受業釣磯丘先生知有身心之學故其見於施為動守
古則歲時祀先品儀豐傋為漳人法好賢禮士久敬不
衰雖臧獲輿𨽻咸得其欲葢好禮而愛仁者也然顯盛
之餘羣小利其貲而害其權故禍其家所謂盗自憎主
人耳公果何負於盗哉公生於至大庚戌享年四十有
七夫人許氏亦死是難子徳生以鞠於外家得全嗚呼
此天猶未絶於蘇氏也耶女二人一許出也適興化通
守陳某一蔡媵出也適葉樟公字一之號建溪祖龍發
父天與母顔氏銘曰
有學有言有政有行寧謂善始不終令命埀絶猶續孰
匪天定徴我銘辭尚流後慶
　　清菴居士墓誌銘
元至正十有七年龍溪清菴居士卒其年十有二月戊
子卜葬于青山之原孤文信衰絰走郡城泣血拜請於
唐臣曰文信罪逆莫贖先母楊氏歿惑時俗不克禮葬
貽終天悔今先君復棄人世死不敢重前罪將以先君
之柩與先母瓦棺合窆亡妻蔣氏袝先生幸誌而銘之
庻幾㝠㝠昭昭均有賁於逺也辭不獲則序之曰居士
鄭姓諱静自號清菴所居里曰士林父曰自先母嚴氏
生居士於至元壬申襁褓失恃繼母髙氏頗嚴悍居士
事之謹而髙亦慈畜之不知為非己出娶教授楊公女
諱觀令徳克相為婦道為母儀為郷人稱先居士二十
二年卒得年五十有七丈夫子三人長仁慈事農次文
信業儒又次彌碧學佛女子三人長適林同次適周應
南又次適陳元玉孫男三人進發進逹仁慈子也宗虞
文信子也孫女四人曾孫男𤣥軫居士讀書知大義敦
樸謙厚善容物而於人之是非必嚴抑楊無貸喜静樂
晦不逐時好則其性然也毎語其子曰人必有業不勤
業而成者蔑有也仁慈能力爾穡文信能殖爾學吾志
也聞三山余大車何體仁明經學遣文信不逺千里徃
從之游族中弟姪知學者數人居士毎朂以逺大或時
舉為怠學者勸先是盗起鄰郷居士戒里中子弟拒逆
効順母汚不道里頼以全中歲屏葷酒日焚香清坐誦
佛書與二三老依東林法結净土社年雖耆耄聰明清
彊如壯盛時褒衣大幘鬢眉如雪望而知為善人也卒
之年為至正丁酉凢享年八十有六惟居士隱以其正
未嘗往而不返夀康令終好徳樂善之報乎送死盡禮
敎子知學之力乎銘無愧銘曰
實儒而名墨也隱身而顯徳也淑爾後人此之則也
　
　
　
　
　
　
　
　
　
　
　
　
　
　林登州集巻十九
欽定四庫全書
　林登州集巻二十
　　　　　　　　　　　　　明　林弼　撰
　誌銘
　　故象洞廵檢墓誌銘
昔晦庵朱文公以道學鳴漳士及門而得其傳者二人
曰北溪先生陳淳安卿東湖先生王遇子合皆為髙第
弟子北溪篤道恬仕不逮華顯東湖繇胄監躋甲科歴
國子愽士常州守終大宗政户部郎中有論孟講義兩
漢博議行于世户部生羅源令仲訥仲訥生京學諭自
明自明生天徳韜跡葆和不急榮利與母陳氏以儉勤
樹門第君為天徳冡子諱永字子長夙承大母若父之
敎敏慧知讀書通經史大義不屑屑事浮藻生子曰璘
治舉子業弱冠中堂選人謂王氏書種有自云當至元
戊寅秋畬民作亂冦郡邑君義起民兵從大將進討以
功授武平縣象洞巗廵檢至官未數月則蹙然曰吾家
自户部公世以儒業顯未嘗有以武功授官者廵撿職
卑而責重所治事皆盗賊刑名輕重疑似於是焉兆一
或失詳獲戾斯大吾幸得祖父之田與書而耕讀之歸
養吾親敎吾子亦足樂也烏用微名為哉即其居之西
偏築室數椽環植竹木日哦其間客至輒置酒歡洽盡
情或有無不計也夜聞子璘讀史傳有葬不必厚之言
謂曰我死汝冝法此又數日無疾而卒將絶泣顧其母
楊曰兒負兒負君生在至大戊申十二月十五日卒在
至正戊戌八月十八日葬在是年十二月十八日合窆
先配陳氏祔户部公塋子璘與女瑛之壻陳元宗皆從
子游同來請銘辭不獲銘曰
學之積而卑官為爾職徳之厚而中歲為爾夀不豐其
施克全其歸其亦曷悲
　　益齋王先生墓誌銘
先生諱吉才字伯謙號益齋其先為光州人唐季從刺
史王緒入閩宋建炎中五世祖始遷于漳祖徳元而上
皆居龍溪之施浦父國子敎授諱東之再徙郡城是生
先生醇謹方質篤志古道尤明典禮甫冠由諸生試直
郡庠太守張公知其有身心之學延為弟子員師日端
坐黌舎衿佩傍侍側側屏息不敢游目眎帯履執經質
疑則俯就樂誨和氣見容色尋以省注敎寧徳安溪二
邑邑陋學廢至輙廣宫宇嚴奠祀揖讓跽(音忌兩膝/着地跪也)起
士悦民嚮漳學門廡圯郡府委董役事先生考制審禮
列㦸肖像翼然有嚴循資陞廬峰山長丁内艱去官以
敎授公老無復祿仕意叅司移狀大府乞優注隣郡便
侍親庭再任泉州學正未幾敎授公亦卒家居閉閤讀
書罕接塵事月吉必造郡庠陪舎菜禮丁祀臡(呢/)脯葅
果非渉先生手陳主者不敢以祭天性孝敬親終皆及
期耄已且老哀慕痛毁有如早喪雖在家庭亦冠衣歛
容人未見其遽言怒色葢古所謂典刑君子者安人李
氏淑慎有儀内相家法以成嚴整生子男三人文興文
昌皆恬雅好禮克荷世業文亨先卒女二人長適尚書
顔公曾孫順卿次適李彌光亦為名族孫男三曰仁濟
曰仁慈仁惠女五先生生甲申歿癸巳安人生辛巳歿
後先生三月至正戊戌十二月十八日合葬龍山之原
文亨瓦棺祔焉先葬期來乞銘唐臣夙聞先生言論且
辱世契銘曷辭銘曰
敬於身不怍於人孝於親不愧於天嗚呼是為先生孝
敬之學埀于後而不泯者歟
　　梓堂隱君墓誌銘
隱君鄭姓諱文材自號曰梓堂大父而上失譜紀無考
父曰富母邰氏生隱君於前至元乙酉長為張氏壻生
子男四人曰觀曰延曰興曰新女三人觀生孫男四曰
徳明智明信明女四延生孫男一曰崇女四興生孫男一
孫男一曰祥女五新生孫男二曰順泰女二徳明生曽
孫女三義明生曾孫男一曰城智明生曾孫男一曰瑶
至正丁酉卒于清丘里居卜以己亥正月壬寅葬孤觀
泣遣義明來致言於博陵林唐臣曰藐諸孤將𦵏先君
有日矣光諸幽者非得先生銘不可幸銘無讓惟隱君
生逢令期死終令命本蕃條茂逮見孫曾好徳樂善之
報實於是焉騐傳曰徳言足聞予於銘曷辭隱君性質
諒不矯弱年孤苦亹亹克樹立勤耕力學以為家訓子
孫遵承唯謹凢服(闕/)授徒之人悉為公蓄吉凶有傋衣
食有給一門四世雝愉無間鄉閭信而化之當畬冦陸
梁所在被脅從逆隱君戒郷人曰所貴於為人者知善
惡逆順之判也來爾子弟能從吾擊賊吾當為爾結堡
聚糧以待賊至不然吾寧死不能事賊以求活也子弟
咸奮曰唯翁命既結堡而堅糧聚而實賊悉鋭攻堡隱
君故開堡門以示整暇分民兵乗堡固守别簡(㨂/同)精勇
出擊賊矢石雨發賊知堡不可破遂解去事平郡府上
其功版授以官輙辭曰某所以拒賊者初意不在是謂
觀等曰清丘宻邇諸畬吾幸義率里人獲保雞犬若由
此而徼官賞脱復有警賊將仇我而構禍未巳爾曹惟
勤爾耕力爾學圖所以起吾家者不徒武功之足尚也
九月戊子出唁親友徒還坐中堂集子孫於前曰吾覺
吾力已盡殆畢命今日旗山之麓吾所生也精爽是戀
其為吾葬所母惑流俗用浮屠治喪語畢正襟歛容而
逝嗚呼生而潔其身死而正其禮弛張有道俯仰無愧
古所謂隱君子者殆不是過已宜為銘銘曰
翼翼梓堂昭昭隱徳子孫克訓郷閭是式人規商利我
敎勤耕人媒武功我敎明經草帯生庭禾箱滿谷彼慕
其榮我被其辱孺子食力徳公遺安千載清風頑廉鄙
寛旗山之原鑑塘之滸過者下車隱君之墓
　　故逸士林君墓誌銘
吾林自西晉之季黄門侍郎𨽻公南遷為閩中族姓第
一石晉天福甲辰湼公再徙同安嘉禾里鴈塔山蔚為
望族埀五百年譜牒兵燬不能詳矣然代生賢裔不墜
厥世以克衍于後猶有可徴者存也當宋季江南被兵
文獻凋落殆盡國子敎授許友國公獨能自樹立於屯
蹇之餘娶司理陳公女是生逸士諱天祥字時若常司
同安常平倉不屑升斗樂自韜晦與漁樵伍㑹鄰賊掠
其里公避地來漳余得叙宗誼知其中寛夷而無廹隘
之度外和易而無燥矯之容上焉則交孚其誠下焉則
各得其欲毎惜其徳之豐而位之嗇也時之亨而身之
否也邑再有警公率里人築堡捍外侮耄稚頼之至正
甲辰六月五日以疾卒得年六十有八里人哀悼如其
所親公先娶安撫謝公女孫生子震敦武校尉浯州塩
場司令繼娶尚書顔公女孫生女妙安適敦武校尉江
西行省理問官羅章内外榮養晚福方隆竟止中夀是
又足深惜也謝氏女二人長適胡次適葉皆士族孫男
六人女五人公卒之明年十一月壬辰葬於里之龍湫
山先期來請銘厥事先大父北山處士及聞髙祖評事
府君實自鴈塔遷惠文山距唐臣僅六世猶在袒免下
列雖微且鄙然於銘也何敢辭乃為銘曰
長林欝盤三子遺孱忠孝所傳世久愈蕃博陵象賢建
公(闕/)田忠揚若藴孝感若攢不忝厥前後澤是綿禾島
之遷昌五百年慱士自奮公成其先積深發茂理不爽
天子賢壻貴牙緋相鮮死不亡矣隱猶顯然龍山之原
吉其叶旃過者肅焉逸士之阡
　　竹泉胡君墓誌銘
至正乙巳五月二日胡君竹泉卒于家其友林唐臣走
哭之曰天乎學焉弗見施才焉弗見試吾猶幸吾友之
夀庶其行之可以望法于一郷也今復奪之天果可責
報而取必哉惟君昆季之賢人士咸樂交游之而於鄙
父子彼此忘年相與特厚故予知之惟湥將卜葬孤元
陽以銘請嗚呼予其忍銘吾友耶予其忍於不銘吾友
之賢耶遂叙之曰胡氏為漳望族君為胡氏佳子弟諱
觀智字愚中父徳齊公諱南孫家法峻整母顧氏既早
喪父以其三子之相㕛也為不繼娶君承顔侍饍朝夕
不離側曲順親心父卒事兄如父母對客立侍終日雖
小事必咨而後行族中弟姪歲時候問雜遝滿前年及
五十猶不敢以父兄自居雅性沉重淑慎容止雖歡飲
至醉亦反反顧禮物雖見忤愠色不見延師接賔意在
優厚不計有無讀書講道務益身心不尚辭藻營小軒
於屋南日歛膝静坐清泉翠竹相對忘言因以自號云
配盧氏先卒生男二人元陽其長也元益其次也女三
人君生丙辰卒年五十十二月七日與先配合葬原曰
纒紫銘曰
守不失身施不失人嗟若胡君君子之倫嗚呼百世之
下欲知其行者尚徴此文
　　岐山陳君墓誌銘
君諱元善字長卿先世居龍溪縣之蓬洲再徙馬岐山
復遷白石而岐山仍稱焉五世祖諱世英與北溪先生
淳為從昆弟以儒業名家生子曰剛宋贈承事郎承事
生沆登宋端平六年第歴官朝奉郎臨安府通判軍州
事朝奉生淼登宋咸淳六年第授潮州法曹叅軍未官
而宋亡法曹生南軒處士諱桂娶楊氏生三子君其長
也君生簮纓仕族無紈綺浮薄之習能以詩書濟其世
禮訓肅其家誠厚信其郷脩容山立而身若不勝衣内
美玉藴而口若不能言生子光逺邦逹光廸邦道皆知
學好義邦逹嘗中閩省堂選君子謂陳氏所以能不墜
厥緒者以有長卿承之也至正丁未海壖(軟平/聲)逃兵作
亂岐山距逆境近賊以君信於郷欲先脅之以為人望
即君至曰能從我即汝生否則刀刅剚頸矣君罵曰吾
所畏者義不知畏者死汝賊豈能久生耶與其配郭氏
及三子皆遇害邦道在郡城得免於難嗟夫世之言不
撓其節類非柔者能之君退然一儒生而罵賊以死奮
無所避有若萬夫之雄何哉理明於心辭正於義故也
而郭氏死夫三子死父其倫理之懿舉無愧矣埀絶猶
續孰匪天耶君生庚戌死年五十有八郭氏生丁未死
年六十有一女一人適郭復生孫男女皆三明年戊申
十一月合窆岐山之麓邦道來請銘銘曰
維學之正必勵於行行之所難處變而定順生既孝義
死亦命一門全節古孰與競勒銘幽堂埀示無竟
　　艮翁楊先生墓誌銘
歲戊申閏七月八日儒學教授艮翁楊先生卒於清漳
官所其孤奉訓大夫廣州治中董度奉柩歸葬温陵既
有日來泣拜言曰先君與屯田經歴公交久好篤某復
辱與子游實世契也敢以先銘請辭不獲命則誌之曰
先生本董姓諱相孫字敬在上世餘杭人曽大父世興
宋朝議郎同安監税大父君選元從事郎潮陽縣尹㓜
孤從母鞠於楊既而以楊入官遂不果復董姓父伯淵
泉州蒙古字學正母呉氏楊氏先為華隂人徙泉而益
顯一門登第十有六乂有諱汲者官至户部侍郎四世
曰宣敎府君諱進徳實鞠潮陽者其世次之可知者若
此先生始以諸生為泉庠直學再補石井書院能公出
納斥貪鄙以嚴正自持陞仙游教諭復學田之侵於豪
右者凢若干畆攝縣事明邑民因争殺女之誣部使感
其言嘉嘆不已察甲弟毆嫂墮胎之妄甲兄受其敎友
愛如初轉敎長泰為子董度行冠禮升降跪起肅乎恭
遜之容而民知所尚朔望講義諱乎身心之學而士知
所趨焉為莆學正陳叅政陳文龍死事請旌于朝鋟尚
書劉後村文集俾傳於世及考行省便冝授建寧路敎
未上徳化縣缺官韓盧公適在省幕舉先生攝其乏時
邑在盗先生躬造其巢諭降之郤其裝饋國子祭酒張
公翥(仲/舉)薦為儒學提舉而吏部奏授漳州教授張公為
翰林承㫖復申前薦命未下先生在漳學三年郡再被
兵學廟莾為儲胥禮樂之器掠賣于市至為泣下屢以
老移退不允則請于大將移兵於它所亟補弊苴缺稍
復舊規而廪入在額外者亦實其數于籍其官政之所
施者類此先生自童子時學名才譽已聞於人及登釣
磯丘先生之門則盡去凢近篤志理學體之於心而誠
以立驗之於身而仁以行學者宗之户屨常滿每告諸
生曰聖賢之學髙明正大稍渉於卑汚偏駁則終於小
人之歸為文章平實古雅務以理勝不事藻繢嘗以舉
子業一試有司不售即棄去此先生為學之正也天性
孝謹質諒父疾籲天减年割股投粥及卒哀毁逾禮負土
營墓廬於塜上三年然後歸母喪如父與人交不以久
近異情窮通易心初潮陽公歿遺命復董姓先生念其
祖之㓜孤成立於楊恩不可忘而楊氏無後願加董姓
於楊氏之上庻俾二祀不絶移文莆學上郡府以事干
憲部不行毎於時祭禮必均焉此先生行己之懿也先
是嘗得肺疾久而愈劇董度問後事曰吾老逄喪亂獲
保首領而有汝在目下復何嘱乎言竟而逝先生生己
亥卒年七十有文集若干巻藏于家夫人顔氏生子一
人董度也女二人長適將仕郎延平路知事林天䘵次
適王廷錫亦仕族孫男一謙光女一惟先生之學有得
於聖賢之要故行已立身出於士君子之表而所歴弗
克究其所藴惜哉雖然生順而無愧死全而無虧其不
亡者固存矣銘曰
學有要徳既邵政有兆仕弗耀先克紹後克肖人是傚
天不吊遺言皭來者詔
　　逸士蔡君墓誌銘
漢置五經博士李唐以還士用明經薦由是學者尚專
門之業有能博求其師而兼通數經者未始數數見也
若玉融逸士蔡君明善葢有志乎是而不膠於一端之
陋者君諱復初明善其字㓜頴敏從郷先生林梅所余
大車受書治舉子業既又從進士盧先生諱希受詩晚
歲復學易其於三經研究奥㫖折衷訓傳能得聖賢微
㫖士類推先之嘗一試有司不售則慨然曰學貴有徳
於身心科目進取利以訹人不足為也閉門讀誦風雨
寒暑不休羣經百氏以至虞初稗官稗論曲説靡不窮
討太守申公延致州庠誘成後進至正甲申閩饑君率
里人轉粟廣東憲閫方遏糴君進言曰春秋之義為鄰
分災閩廣唇齒寧忍其饑而不䘏耶廣為弛其禁粟得
逹數千艘閩人以活屬所在盗起强有力者率武斷鄉
曲福寧陳甲與玉融陳一挾私怨以兵相嚮禍延齊民
君陳其罪於行省得命解之里頼以安性方介寡合然
每自信不疑有知之者則相與至篤無異情盧先生卒
心喪三年欲為立祠未克如願恒心切焉歲戊申某月
某日以疾卒年纔五十有二多士惜之祖曰應昴父曰
君禄俱潛隱弗曜配曰郭氏生五子長寛早世次曰宻
實容賔皆知學能文宻仕方逮顯女一適陳克敬孫男
四術衍衜衛卜以某月某日葬某里之原實以某夙好
於君也來請銘既哭而言曰君子之施視其力所至不
以布衣衮裳而自廣狹其心也昔者魯仲連排難解紛
而無取趙悦道通商米以濟越饑君之所施小大雖殊
實亦庻幾焉嗚呼明善之學僅見於此耶是可悲已銘
曰
學之豐兮徳之充世弗用兮士則宗猗若人兮曷有終
　　林生壙銘
生諱旺字彦興今從仕郎潮州路總管府經歴林君廸
卿之仲子㓜敏而知學長通而習事以諸生補龍江書
院吏以能稱母戴氏既喪事父篤謹以孝聞方望其有
立也至正丙午正月十九日得病暴卒年纔二十有七
卜葬崎山之原距母塋一里許先是嘗泣謂父曰母早
喪兒仕未通幸大人得七品服法得疏恩於母稍紓兒
哀於䖉生孝念至此而使不逮見卹典之榮是可悼已
銘曰
吾林以忠孝傳家何生有異行而不終於世
　　馬婦王氏壙銘
王女馬婦性淑慧夫為新恩龎樸士永新其名長小字
生子天信女信妹詩書克勤麻枲治有孫光澤嶷且異
光國光家又其次年享六袠餘有四丁酉初秋棄人世
赤土之原兆佳氣後九月窆下弦值作銘千載幽室賁
長林貢士唐臣氏
　
　
　
　林登州集巻二十
欽定四庫全書
　林登州集巻二十一
　　　　　　　　　　　　　明　林弼　撰
　墓表
　　暉堂劉先生墓表
自古有學藝徳行之士藴之於身而不獲見于時其昌
而大者恒在其子孫焉蓋其積之既厚則發之必茂今
日所以淑諸人者即異日所以起其家者也矧數世家
學之澤涵淳演迤經前裕後其本深其條蕃固理之所
必然者予於豐城劉先生暉堂而有徴焉先生諱(闕/)字
克暉先世蔡人五世祖曰充字實之宋名儒五舉不第
授衡州監獄西山真先生為淮東提刑聞其賢薦授從
仕郎提刑司幹官後宦遊豐城因徙居焉司幹三世而
生元鈞皆領鄉薦為儒官元鈞生遇之建昌府監税監
税子五人先生其長也㓜而秀慧髫齓(親去/聲)知讀書稍
長治舉子業為文富贍藻麗雅為時軰推讓再試有司
不售即棄去授徒邑里間及其門者皆卓卓有立諸大
姓争禮致之瑞州守秦侯遣史致書幣延為弟子員師
廩食僅數月以母老辭監察御史實哩布哈分按江右
特薦之先生曰吾知命者富貴非敢求也以他故辭弗
就益聚徒講道誘誨不倦凡明經之士每以所業質焉
其所可者必得雋塲屋否則黜因號為鐵眼先生言其
識鑒之精明也進士張異徐邦憲未第時有所撰擬攜
示考訂先生為評純類優劣莫不心醉而去自監稅公
歴職于外家務悉付先生弟妹多㓜先生訓教有方婚
聘以時諸弟出為郡縣吏假貸以資給之雖在外館必
延明師以訓諸子嘗曰吾不求聞於時兒輩能勤于學
以底于成天意或在兹乎性質諒無矯飾不茍言笑與
人交重然諾鄉鄰事有疑難必請決焉先生熟思審處
籌其成敗有若蓍蔡諸弟暨族黨事無大小必咨而後
行對客終日危坐豐頥廣顙衣冠儼肅望而知為純篤
君子也至正壬辰兵起往來避地以禍亂未平憂憤成
疾竟以弗起先生生癸巳卒年六十是年九月二十三
日葬于折桂鄉突塘之原祔先塋也配李氏生子三人
長曰積以武功授昭信校尉義兵千戸次曰秩(字伯/序)由
國子典籖累遷奉訓大夫知崇明州事(州有海堧田鹽/場皆為海水所)
(漂積年納米及鹽課伯序奏/免海民感其惠立生祠祀焉)優學達政所至有聲稱又
次曰䄷蚤世女一人適南昌萬大用孫男四人長曰静
(字仲安今/居遼東)崇明子也崇明為同僚搆誣以罪静年十二
直其父寃於朝誣者皆伏誅人稱之次曰謐(字仲寧工/詩仕至前)
(五軍都督/府都事)曰太尉保孫女四弼在史館日適崇明事白
嘗定交焉洎來豐城又其鄉邑也因以前進士朱自省
行述請曰先人宰木拱矣秩以游宦江海墓隧之石未
刻幸為文以表先行庶幾發幽光於九京而不重不孝
之罪也嗚呼仁者必有後劉氏自司幹至于今八世矣雖
官不大顯而書澤綿綿不斬其昌而大也已兆於崇明
之兄弟繼自今若子若孫能世其學濬其澤以無墜厥
祖之積則先生淑人之徳天之報施將未艾也是為表
　神道碑
　　故開國輔運推誠宣力武臣榮禄大夫柱國東平
　　侯加封鄆國公謚義安韓公神道碑
自昔帝王之興豪傑之士能識真主雲從景附勇者効
力智者効謀以戰則克以守則安用能懋著殊勲弼成
大業蓋天生賢才以為真主之輔非偶然之故也洪惟
皇上當元政不綱四海鼎沸之秋起自布衣提三尺劔
削平羣雄戡定區宇有若鄆國韓公知天命之有在首
謁軍門率衆來附効忠宣力以成大功以受上賞其亦
豪傑之士哉公諱政字敏道始祖筠居兖之寧陽筠之
四世孫驛宋進士及第仕至中書舍人九世孫諱青自
寧陽徙居睢州是為公之曾祖以公貴贈中奉大夫山
東等處行中書省參知政事䕶軍追封儀封縣子曽祖
妣閻氏追封縣子夫人祖諱榮贈資善大夫山東等處
行中書省右丞䕶軍追封高陽伯祖妣李氏追封高陽
伯夫人父諱旺贈榮禄大夫山東等處行中書省平章
政事柱國追封東平侯妣楊氏追封東平侯夫人公少
負才畧尚氣節値元季之亂即集民為兵以保安豐甲
辰内附有㫖授江淮等處行中書省平章政事鎮廬州
未幾進兵克臨清又從大將軍信國徐公復安豐移鎮
下邳繕城隍脩戰守之具招集流散民以靖安時王信
駐兵沂州猶為元守下邳距敵境僅十里許公示敵以
威撫其攜貳以恩信敵不敢犯境丁未冬大將軍北征
公領麾下為前鋒下滕兖濟寧東昌臨清廣平順徳等
郡縣十餘城洪武元年轉山東等處行中書省平章政
事鎮濟寧公一以行於下邳者施之民大悦服既而領
兵從信國公攻榆竹守將酈毅出城迎降師次梁成元
右丞趙蠻子遁走其部將劉同知程僉院等皆降公奉
命入城撫安其民悉安堵如故吳左丞等據蟻尖砦拒
守大軍公領兵拔之歸附之民多外郡人公聞諸朝彰
徳之民悉令入籍餘並聽還鄉里山東山西悉平召赴
京師慰勞甚至三年從征虜副將軍北征上都招降興
松全寧靖豐等州凱還上念將帥百戰之勞定行功賞
上則公爵次則侯封各賜鐵劵金書傳示子孫俾世其
禄於是授公開國輔運推誠宣力武臣榮禄大夫柱國
東平侯食禄一千五百石十一年二月十九日以疾薨
于京城賜第上聞之憫悼詔追封鄆國公諡曰義安公
生于元延祐丙辰享年六十有三先娶張氏癸巳冬遇
兵亂守義不辱投淮水而終追封東平侯夫人繼娶楚
氏封東平侯夫人子男五人長英次進皆庶出次五兒
次永安崇安夫人楚氏出也女三人長適謝原禮次適
益其三尚幼是年四月初七日歸葬于睢縣北崗保杏
岡(闕/)之祖塋詔有司給喪葬之具及葬上親製宸翰為
祭文躬臨奠焉復勑臣弼製為碑銘立諸神道臣不敢
辭臣聞為將之道智信仁勇必備其徳惟公素稱長厚
遭逢聖明年甫強仕見明識定足以有為其戰勝攻取
未嘗敗衂皆其智而勇者為之也其推恩撫民所至乂
安皆其仁而信者為之也昔光武稱冦恂有牧民禦衆
之材公蓋庶幾焉故能享尊榮壽命考終官躋極品爵
封上公皇上崇徳報功之意可謂至矣天之報施善人
亦可謂厚矣臣既歴敘公之勲勞次第如右復稽首再
拜而獻銘曰天命真主混一區宇必有賢輔雲龍風虎
賢輔伊何炳於先機仗劔以從識所依歸肅肅鄆公有
猷有守元綱解組兵保于壽皇上龍興疆土日開率衆
以來帝曰俞哉授以節鉞作鎮淝水據淮上流濠壽風
靡移鎮下邳墉壑既成我圉不驚我民載寧北征之役
前驅無敵魯衞之墟破竹而克濟民既安送款源源爾
民無畏將臣克寛撫其瘡痍歸其流徙仆者以起憂者
以喜凱旋自北戎勞居多剖劵錫爵帶礪山河謂享太
平保爾寵禄天胡不愸長逝弗復宸衷悼惜命返先塋
生榮死哀五福並膺微臣作銘刻于貞石何千萬年永
樂臣則
　傳
　　元亞中大夫漳州府路達嚕噶齊徳侯傳
侯諱徳哷穆蘓字子初西域哈拉衮氏世宿衞故占籍
為燕人元制諸士分四部部有長官權視將相衛士有
年勞力幹者其長薦聞即不次擢官或舉給事臺省未
數年已踐華要侯自弱冠入侍禁闈信慎勤畏為衆推
許君相所周知(闕/)長官屢欲薦用輒遜曰某士齒長勞
久宜先擢之某不敢越也他日復薦則又曰某固列中
然吾母老重違晨昏寧後于仕不敢暫去膝下也中書
叅知政事達爾瑪實哩與侯交誼最篤强侯共事侯曰
君知我者亦見强耶服除年及强矣猶杜門無進取意
東宫素器侯一日笑謂曰黒頭者多為公矣君年四十
猶未仕將老宿衞耶命中書奏官之侯曰某初仕未練
事幸卑散職遂授承直郎江浙行省宣政院崇教至正
辛丑涉海進方物轉奉訓大夫杭州路治中九月改福
州二十二年壬寅再以事至京拜福建行省理問官階
陞奉議與平章政事揚珠布哈同赴任時盜劇省治不
得入侯贊平章集外縣民為兵環城劇盜出戰輒敗城
民饑侯恐民死非辜白公飛書許民間出出輒賑之盜
勢益孤蹙因為闕東城圍使得奔即勒兵盡殱之閩人
趨侯拜曰全我耋稚皆侯力也再陞朝列大夫長前職
大兵逼閩二關侯以行省命與諸將議戰禦之䇿徃返
者數十二關賴以不破二十六年轉是官以陳友諒專
制閩省郡縣自設總制綜理之職而正官政不及不欲
上省臣勉以行既至民喜曰是能父母我者屬兵餘民
困朘剥愈急侯曰吾受千里生民之寄不忍坐視其死
於是釐庶務之利病而興除之敏于吏事羣下不敢欺
而務存忠厚不察察事苛細民甚安之大兵南畧陸下
邵武水道取閩城省臣有遁至漳者吏請郊迓侯嘆曰
吾無顔面見此輩既而驛報招諭使至侯朝服焚香望
天西北拜曰某年四十始仕不數年而致身二千石國
恩厚矣今力不能禦義不肯降惟有死以報國耳退就
室屏僕從斫印去篆書所執笏曰大元臣子大元臣子
置案上取佩刀刺喉外割絶咽遂死手執刀按膝上毅
然如生民走哭聲振地共斂葬城東門外使者為泣下
躬弔祭焉侯生至治壬戌死年四十有六祖曰瑪克蘓爾
大都治中父曰黙哩瑪哈穆特安慶路治中夫人囘囘氏
先卒子男二人長曰六十宿衞為舒固爾齊次曰布延
特穆爾江西省通事孫男一人布拉克嗚呼死社稷常法
也然夷考古人其所以處死或不能盡同者夫亦隨所
寓而裁之耳故或戰而死或執辱而死蓋戰而不終則
終被執辱也必矣侯戰則無兵而義不受辱也故自決
以死而無二夫死等耳與其犯辱而死于他人之刅孰
與未辱而自引決之為潔乎吁若侯之死可謂能處死
也已故敘其死事而併及其世次踐歴庶幾當世能言
君子或有采而表之者焉
　　方簡夫義節傳
方有臨字簡夫連江縣布衣士也以篤學勵行淑其鄉
嘗慕馬新息之為人曰窮必堅老必壯至正壬辰盜掠
其鄉方年七十餘被執盜以其信鄉人也欲先脅之以
汚其餘方罵曰吾讀書明義有一死耳不能從女為逆
盜直之未忍即殺方罵愈急子桂茂走盜所乞代父死
盜方怒斫桂茂腦隨仆方復罵曰曷不殺我而移怨吾
子盜遂斷其臂既而桂茂蘇而方已不救矣鄉人哀之
共斂以葬桂茂與兄安世皆嘗薦于鄉孫驎亦知學云
林唐臣曰士之死也就義焉爾矣位不足道也使死必
以位則捨生取義專于貴者而凡布衣之士舉不得厠
其列然乎否也簡夫大義炳中不以賤而移不以老而
挫故陷難而能決死無二彼位所當死而未必死者視
簡夫之為其賢不肖果何如耶
　　漫客傳
漫客不知其姓名或云穎川出也恒往來荆揚閩粤間
至則輒留畱輒久凡風雲泉壑之勝故墟陳迹之遺不
憚險逺必徧遊焉覽奇弔古發為詩文紓鬱偉宏人咸
賞異願内交焉漫客不拒也性不喜飲微酣善劇談上
下古今出入子傳移日亹亹忘倦理亂直囘必為欣戚
奬抑或問所志曰雲月吾家也鷗鷺吾徒也圭組吾身
外物也子何疑於漫客哉人知其藴才以玩世也故愈
親而愈不敢狎之林先生曰予遊吳嘗識漫客于江湖
之濵軀幹不踰中人而氣局英發精悍文藻議論往往
超卓出流俗昔太史公周歴四方君子謂其文閎深雅
健有得於遊覽之助吁漫客其亦志於若人者哉
　　朱隱老傳
朱隱老字子方南昌豐城人幼頴敏嗜學晝夜誦讀不
輟母楊氏恐其成疾也少與膏燭至對月拾薪以繼父
應岳奇之嘗語客曰是兒他日有身心之學甫長克自
淬礪宋遺老姚江村洪泳齋趙冽泉皆以經學稱隱老
迭從之游學益進廣州倅凃應雷嘉其清苦妻以女孫
兄鎮孫以其不事作業也白母析財異居既不能禁即
以田廬之良治者讓兄已日就貧窘弗恤也弱冠試藝
有司弗售即屏去杜門絶世事潛心道徳性命之藴思
有以羽翼道學嘗曰元興周程張朱之學表章於世固
以大明邵子先天之學出於心傳未能闡其微㫖吾于
横圖而有得于姤復焉於圓圖而有得于乾姤坤復之
間焉於方圖而有得於震巽恒益之間焉皆從中起斯
其心傳之所存乎又以經世書備物理性命之説而人
莫之講於是著經世書説太極圖通書西銘朱子皆有
注惟正䝉未備於是著正䝉書説易道無窮隨索隨有
於是有易説儀禮經傳朱子以命勉齋黄幹幹以屬信
齋楊復記錄雖詳而去取未當於是有禮説别著道徳
經註與厯書二巻及門之士凡若干人其始見也畏其
端嚴簡黙比至執經授業則俯就樂誨於理義密微毫
分縷析莫不心醉焉蓋其教人以忠信為主明體以適
用本内以達外一以聖賢為師故人於身心知所用力
非徒口耳而已先是淮兵渡江所在盜起焚掠鄉落隱
老猶左右圖書著述不廢盜初至則曰財物任自取之
書非所用也屢至則曰吾財已盡無以給汝矣盜素聞
其名皆謝去里賴以全山砦方相雄長詭隨者衆則戒
子弟曰吾家世清白汝輩寧寒餓死毋汙不道也至正
丁酉十二月遘疾八日呼子善謂曰吾疾無甚苦但覺
氣漸微以至於盡吾以數推之明年江西有大變汝善
防以免難所著書多未脫稿編緝芟補皆汝責矣語竟
而逝年七十有四學者號曰灊峰先生善字備萬邃於
經學能文章嘗構堂以祀隱老推其祖應岳伯祖應(闕/)
名之曰灊峰精舍蓋世其儒業為鄉先生云外史氏曰
羲文周孔之心法易書具矣後世學易之士論數者昧
理泥象者遺辭邵雍氏出即圖為書得理數之源象辭
兼舉不遺矣横圖與圓方二圖皆自易繫而推演其奥
經世一書亦以四象而起者也張子正䝉雖本諸易然
其明正道以正人心用意深而措詞嚴所謂無子厚筆
力者隱老乃能㑹而通之可謂忠於諸子而有功於易
也元世道學之士北有魯齋許衡静修劉因南有仁山
金履祥草廬吳澄白雲許謙退齋熊禾若隱老者夫豈
可少也哉
　　蕭昶傳
蕭昶字渶飛廬陵人幼穎邁異羣兒十歲失恃父某繼
娶劉氏不慈數虐之身無完衣隆冬跣行雪中每以不
能事母自咎畧無恚意伯母憐之撫育于家劉誣訐伯
父母俾無所容昶恐貽怒於父乃去游荆湘間遇異藝
術輒學之而尤潛心於醫僑江陵逾年父思之遣价迎
以歸昶以業未成不欲遽還已而思親命不可違遂歸
父母大悦居亡何再遊湖南時翰林學士承㫖歐陽公
𤣥聞其能延見之因為書翼雲二大字又作文以遺之
薦為瀏陽醫學官以親老弟幼辭鄉族舊故歸美於伯
父母繼母自悔遂成慈母汝顯兵亂延禍江右草竊乘
間攘敓昶義倡鄉兵以禦之間關十戰昶素習武事賊
畏之不敢侵掠里頼以全父喪哭踊幾絶喪事盡禮既
葬母乃分財産昶獨不受悉歸遺母及其弟慨然曰男
兒當自樹立寧能屑屑先業耶母聞兵亂挈財物依其
姊家夜失路墜井死昶倉皇募人縋井挽屍以出禮葬
如父父嘗構樓為藏修之地昶承先志益崇飾之進士
李祁扁曰會昌蓄琴書延師以誨其子凡名儒碩學皆
館於其家焉以他累謫耕濠梁暇則以醫濟人貧者投
以劑不求償富者酧以金帛亦必審於義而後受之謫
耕者多貧不能具牛種督者將寘之死昶賑以錢輒焚
其劵得不死者幾千人林先生曰予行江淮間言孝義
者必稱昶嗚呼患難相恤已不之暇而厚義薄利周人
之急有若昶者誠未易能也
　　稼軒高士傳
稼軒高士姓髙氏隱華川郭南善治稼以稼名其軒人
因目曰稼軒高士云或問稼之説高士曰善稼者力吾
力時其時焉耳矣不力則人虧不時則天違力虧時違
而望其稼之成譬猶解裘以求温縶馬而使馳其能有
得乎哉自吾祖父厥既敷菑以遺我後人蓋有望乎不
棄其基也播而穫之我其敢怠于兹思昔成周盛世人
知力本主伯亞旅罔或不勤固見於載芟之詩而吾有
弟三人皆能以稼為務吾不敢鹵莽而耕滅裂而耨也
則力焉者必有以報吾力也吾不敢越春而種過夏而
耘也則時焉者乃所以穫之時也是故闔門百指不憂
饑寒兄弟具爾怡怡以嬉其視車塵馬足擾擾奔走廩
食僅三餐而紅朽且萬斛者未嘗不深為之悲也聞其
言者尚其操而(闕/)　　　　其名實稱其情焉林先
生曰稼軒之言非徒稼焉而已力之云其盡己者歟時
之云其審勢者歟力於所傳而友其所同産(闕/)
者矣昔徐稚非其力不食世以高士稱之稼軒真其流
也耶
　　烈婦翁氏傳
翁氏諱壽安奉訓大夫福寧貳守觀達之女幼慧知學
好讀女誡女則等篇笄而擇配建安朱塡齊國文公六
世孫也塡令長泰上甫三日以公事入郡冦卒起圍郡
城塡不歸長泰遂陷翁方盛年而二女俱及笄有令姿
度不能免禍則誡女曰女以貞潔為節寧死不可辱長
先赴井季繼之賊急舉以出則長股以折翁氏知入井
不得遂死即引刀自刎尋絶賊相與駭嘆因全其子鎬
贊曰淮汝盜起所在陷没固有綰符仗節屈膝臣賊者
其於所天為負多矣翁氏以一女子的然知不更二夫
之為義決一死於俄頃嗚呼其齊國流風之存歟抑知
學明理之助也與噫烈矣
　誄
　　櫟山張先生誄
士之生兮孰尚以貴徳彌中兮外負材器禮以為閑兮
幹以義理之周兮責斯備人親二兮我有四均吾心兮
孝畢至天造之屯兮余心之好貧恐余之志行兮不若
古人彼猘之狂兮角且羽我袪其害兮不怯以武詎埀
堂之昧我兮陋忠信之無取人之窮兮我實悲茍有所
濟兮何必於大施國之表兮翳家之規氣則正兮神則
怡康壽考兮理則宜雖隱猶顯兮子揚其輝為仁有後
兮天有知嗟嗟來裔兮尚徴誄辭
　些
　　蓉峰宋先生些辭(宋濓溪之父也/)
伊天之生人賢一愚百些匪賢之履愚曷即些嗟若徳
人徳則碩些韜珠之光韞白璧些鶩鶬競飽鸞鳯斂翼
些圭組之華章逢靡易些仁讓于里猶及國些有暴如
虎我手扼些我經在堂惟聖則些賢子是承聲華籍些
炳乎前先綿後澤些彼世之狂不務積些薄施已窮敦
厚克些暫榮萎􁑚槿朝夕些嗟若徳人揚若抑些朝豈
為豐野匪嗇些蓉峰頽矣哲人厄些懷仰人人曷其有
極些墓門有栢文貞石些載搜哀詞永無泐些
　祭文
　　祭前元嗣君文
百年運兮告終嗟朔漠兮逺土中隆替兮有時孰致語
兮蒼穹赫大明兮中天知爝火兮自息命一去兮不復
畱君胡為兮能國皇仁聖兮埀慈爾祖有祀兮繼宗者
誰正首丘兮先陵是依心所安兮其亦曷悲
　　祭公使人陳明
身有庸役在官年方富不憚難我使南汝所歡勤左右
不欲殫瘴癘起為爾患竟爾天良可嘆天萬里路漫漫
歸汝骨魂其安
　　祭周先生文
維年月日門人貢生林某謹用清酌庶羞之奠致告于
故貢元宗濓先生周公之靈曰於虖道之明者文必華
文之華者名必鉅世固有是言矣然而道雖明而不得
行以經綸於聖治文雖華而不得試以黼黻於皇猷名
雖鉅而不得實以縉紳於朝著愚於先生重有感焉髫
齓知學弱冠明經極深研幾探幽索𤣥居家稱孝友接
物過謙厚教人先忠信先生之於道可謂明矣上窮丘
索下搜子史含英咀華出奇入恠有春秋會通以明褒
貶有邊臣近鑒以訓忠義有知非槀以述志業先生之
於文可謂華矣兩舉鄉薦一魁文闈聲名之起風馳雷
奮閣老稱其史才諸生仰其徳望先生之於名亦可謂
鉅矣柰何道明於中而未遂政理之施文華於外而僅
膺科舉之選名聞於逺而獨區區於文校之官則所行
所試與其所實者何若是其寥寥耶愚於造物者益有
憾矣嗚呼哀哉時耶命耶父訃方奔而妻亡母制未終
而身殁年嗇中壽喪無主嗣箕箒有艾妾襁褓有幼女
㷀㷀何恃孑孑相弔天其忍此也耶天其忍此也耶某
自弱冠之年及門承教秋闈較藝忝聯榜末每念左右
道途扶持疾病耳提面命情親心契涕泗交集不知所
云先生己矣不可作矣唯當收先生之文以傳於世推
先生之訓以淑諸人庶幾先生道之明文之華名之鉅
者猶存其萬一也心喪無期禮奠弗腆先生有靈尚鑒
兹悃嗚呼哀哉
　
　
　
　林登州集巻二十一
欽定四庫全書
　林登州集巻二十二
　　　　　　　　　　　　　明　林弼　撰
　説
　　宗澤字徳濬字説
陳生名宗澤既冠賔友字以徳濬求予説其義予告之
曰子不見夫水乎濬則深深則有本有本則達而無窮
所澤者逺矣然水之澤其濬之也以力宗之澤其濬之
也以徳徳愈濬則澤愈長而不斬矣今夫祖宗生民之
始本一人也猶水之源也子孫支分派衍有大宗焉有
小宗焉則水之流也祖宗以徳而導之子孫不以徳而
濬之則爾宗之澤不幾于泯乎賓友之命子者良有以
也抑吾聞子朱子得濓洛淵源之學我北溪先生實涵
泳之而接其派焉陳氏詩書之澤有自來矣雖君子五
世而斬生能以徳濬之期不斬者將不啻于五世也勉
旃哉
　　士伯字說
監察御史孔君士伯謂弼曰某忝聖裔於世為五十六
名之行為希故以希普名字之行為士因字曰伯或病
伯之義於普無所當而余不欲易也子幸繹而廣之庶
有復於或者之言也予曰古人之於字代其名焉耳非
必有求於深義也求深義而務美稱者後世之惑也生
人無窮美稱容有既也而可以一一得哉故伯仲叔季
古人通字焉今夫伯之言長也茍究而言之則在天之
徳曰元在時之行曰春在人之性曰仁在昆弟之次則
居仲叔季之先者也元長於天而實統乎四徳春長於
時而實貫乎四序仁長於性而實兼乎四端譬則伯氏
之長而首以若仲若叔若季也夫一元運於無朕而流
行乎四時物之生生不窮皆其善之長者為之也天之
施可謂普矣猶之人也以不忍人之心恒存乎中則内
而親親外而仁民逺而及物皆是道也其所施者不既
普乎易曰見龍在田徳施普也然則欲普於施非天徳
之長不能與也於伯之義果無所當乎子之字也取之
近則為古人之通稱推之逺則合天徳之奥義字無過
此也士伯作曰字祝於友禮也子之言其庶矣請書以
為説
　　積中字説
蜀郡張君積中謂弼曰某不敏㓜而父名以著而賔友
命以今字敢求子言以廣其義庶知所以勉也弼曰有
㫖哉天下之理未有不積而能著者也未有著於外而
不繇於中者也天之積氣極其高也故日月星辰著其
明地之積氣極其厚也故山川草木著其文君子之徳
和順之積於中者有充實之美則英華發於外者有光
輝之大夫學之積也則表裏如一矣南山之松其長千
仞其始也尋尺而已耳幹而枝條而葉隂被數十畝繇
其根之盤於地者深矣仁義禮智根於心則充於外者
睟面盎背而施四體易曰黄中通理詩曰維其有之是
以似之蓋君子之自修固不期於外見而自不能不見
譬之衣錦尚絅雖闇然而日章焉君學優於躋仕其所
積者固已發於事業矣光明俊偉以無負於賓友之祝
奚庸予言之贅哉姑述儒先緒論以為説或杯水溟渤
之一助云耳
　　友聞字説
吾友蜀郡趙君友聞謂弼曰直不敏㓜而父命之名曰
直冠而賔友字之曰友聞今既壯矣行己之道未得友
直之要取友之道未盡友聞之益恒恐有愧若名與字
而有負吾親與賔友之所以期我者先生幸有言以廣
其義庶亦多聞之一助也弼竊惟吾夫子言益者三友
友直為首友諒次之友多聞又次之則直與多聞皆在
取友今趙君之言則以直在己多聞在人不幾於戾聖
人之㫖乎噫吾固知君之有見矣夫朋友以信為本茍
為不信則己不直吾恐多聞之士將不與之友矣是故
夫子言無友不如己者必先之以主忠信蓋在己者直
然後取友必端而多聞之士樂告以善道此所以日進
於明也然則直内以敬所以謹於己也友于多聞所以
資於人也已既直矣繇是友於直而聞其過友於諒而
進於誠友於多聞而進於明皆繇已有以致之也昔者
子濯孺子庾公之斯其事無足稱者孟子取其端人取
友必端之言親友之所以期友聞者蓋必先於是不待
予言之贅也予姑効一得之愚云爾友聞善學能文辭
不妄交遊以才操舉湖廣憲使其祖若父皆歴官外郡
世澤有自云
　　常平道人説
丹陽童先生以常平道人自號序而贊之者非一辭矣
復質其説於弼弼曰噫平不易能也常平又豈易能哉
夫無險無陂之謂平不低不昻之謂平無險無陂其體
也不低不昻其用也是故其静以宅心也湛然虚明如
水之止險陂無自而生焉其動以制事也的然如權衡
之稱物移前却後隨其輕重以為低昻莫不適其平焉
彼衆人者非不知平之足貴也溺於一己之私雖能暫
平而不能久故行險徼幸無不至君子則不然内有常
也故心無時而不平外有常也故事無處而不平暫不
足言矣蓋平而常平則内無城府外無町畦無適而非
斯道之正譬之康莊九逵如砥如矢車安馬閑一驟而
千里其視羊腸詰屈輪摧軸折跬步之間足跲而脅息
其勞逸難易百相邁也嗟夫洪範平康正直為三徳之
首而三徳實五福之本先生學以達政嘗仕郡幕其立
心與制事持平以畫諾所積者厚矣宜夫順坤葆和年
及耆艾壽考康寧以享榮養其食好徳之報蓋未有涯
也公名元善今以子亨貴推恩為吏部郎中云
　　天淵説
浮屠溥師自號曰天淵求予説其義予曰子以是號必
知其說矣奚庸予之贅哉予之所知儒論耳子之教不
能知也子不窮其所當知而求其所不必知能知而不
自衍其説反求其説於不能知者焉何子之厭常而喜
新也師請益力曰語教則有異語理無不同子姑以子
所知者為我言之未必無啟於余也則告之曰嗟夫高
莫高乎天深莫深乎淵天淵之間邈乎相懸其勢則然
然道大無外雖天外之天淵外之淵亦無往而不在焉
聖賢有見於道之流行上下昭著而不可以名言故仰
而觀乎鳶之飛俯而觀乎魚之躍而直指以示人于以
見斯道妙用雖極天之高極淵之深初無間於兩間也
至若聖人之徳溥博淵泉蓋其周徧而廣濶静深而有
本真如天而如淵此吾儒所以論天淵者若此師之所
論雖余不甚解然亦有聞其一二試為子言之夫世界
無邊法亦無邊天之可見者穹然蒼然淵之可見者沈
然黝然夫孰度其高之極測其深之𤣥但見高虚洞徹
無倪無端究而言之均為一空色相不足以擬議言語
不能以布宣人知天之為天而不知淵亦天也人知淵
之為淵而不知天亦淵也故謂天淵為二固也謂天淵
為一亦然也萬象羣生均囿此天百川衆流悉納此淵
譬則萬法歸一一歸自然師其然此言乎抑否乎溥曰
是可廣吾意大吾觀矣請書以為說
　　一齋説
盈天地間林林棼棼萬有不齊物之至衆也而一理足
以混而同之接於吾身千端萬變大而父子君臣小而
視聽食息事之至繁者也而一心足以妙而宰之蓋萬
物各具一理而萬理皆具一心若能窮一理之極則足
以盡一心之量矣雖然是特於人而觀其一耳盍亦求
是理之出於一原者乎原者何天而已一隂而一陽繼
善而成性然必有不倚乎隂陽而為動静闢翕之本是
即其原之一而為體統一太極也故兩而為儀四而為
象八而為卦推而至於變化之無窮莫非一之所為惟
一故神惟兩故化邵子曰造化向一中分善觀天者固
存乎一善論人者又孰外於一哉聖人全其天之一故
能盡萬物之一理渾然於中而泛應曲當於外所謂一
本而萬殊也未至於聖則理有未全其所以操存省察
於動静之頃當無時無處而不致其力於一也能持其
主一之心則敬足以養之於始能守其惟一之心則誠
足以實之於終夫如是則天之一與夫聖人之一舉不
出乎吾心之一所入之途雖異所至之域則一而已南
靖綜理别公以一名齋或質其説於予予以聞於先儒
者為廣其義君聞而遜曰吾之所謂一齋不過古人一
丘一壑之云姑以寓意吏隱而子推一理之當然與其
所以然者以為説真足以發甕雞之䝉廓管豹之見矣
幸為我書之將以為座隅之警遂不敢辭
　解
　　寓軒解
黄君子維以寓名軒人咸異之或曰天地逆旅也萬物
過客也人亦囿於物者寓之説其有取於䝉莊氏乎或
曰天地堪輿也人囿於中者也必有以盡並立之理寓
之義其有則於聖賢者乎又有為之中說者曰知吾身
之為寓當盡是理之所寓君之意或在於此乎博陵林
某解之曰君優學躋仕所以自見者皆其積實之所發
謂其有尚於清虚之言陋也謂其有勉於聖賢之言固
正矣然謂知身之寓故欲盡理之寓則亦未免於有為
而為之焉宜為君言哉其於軒之名均無所當也夫必
有居而後有寓求寓於外孰與求寓於内之為切乎軒
者吾身之所寓也而身又心之所寓心又理之所寓者
也理寓於心而為心之主心寓於身而為身之主譬則
身寓於軒而為軒之主也古之君子孳孳而夙興乾乾
而夕惕非不知安其所安也夫亦動察静養以存是理
於一心存是心於一身焉耳反之於心而理之所存者
明反之於身而心之所存者正則内修矣内修則外無
顧慮矣夫如是故身之所寓用舍窮達夷狄患難無所
擇而安焉猶之軒也逺而山林近而朝市一隱一顯軒
固自若也繩樞甕牖丹楹刻棁或約或豐軒無擇於是
也是故善觀寓者必明軒之所在則内焉有以安其心
外焉有以安其身矣君結屋讀書古盱山中不以得於
身心者為己之樂而思推其藴於人遊宦江湖壯而强
矣是軒之寓與其身之寓其地亦非一矣華顯之所歴
艱阻之所踣而其所守之素曽不以之而或踰焉蓋其
中有確然者存其視世之轇轕雜揉一無芥蔕猶游氣
紛擾而太虚湛然也存是理之寓與是心之寓而不恤
吾身之寓廓焉大觀無適不可則雖軒亦外物也寓乎
寓乎豈徒寓目之云乎軒乎軒乎豈徒軒庭之間乎君
名譽方起將隨所寓而澤於民以副朝野之屬望幸毋
以軒之寄傲為可安而厭於游寓之久也作寓軒解
　文
　　東岡洲定光堂上梁文
伏以紫霞丹嶼仙洲東去有三碧玉千峰佛國南來第
一珠林改色錦里増輝恭惟碧玉堂頭玉海大和尚法
窟藩垣祖堂柱石玉麈尾劃成江海鈯斧聲飛動風雷
一擔挑來清淨地便張鋪席竿木隨去戲劇場儘作詼
諧乃睠蘭若之精廬實在枌榆之近地手中神水孰云
鄉關一滴之私眼底孤雲獨憶水丘數曲之舊信作事
須憑大願力況出世曽結好因縁是用廣其隘而拔其
卑庶可光於前而振於後幻出南巗之勝槩永植東岡
之福基寳殿翬飛對釋迦老子如在其上華堂鳳翥看
定光古佛蹭以之中爰舉修梁敢將吉語(闕/)東海門初
日曈曈雲近補陀巗路地如㣼(下闕/)
　疏
　　法濟寺報恩塔疏
聖明地拓萬兵衞重鎮南荒隆壽峰高千佛臨遥瞻西
土惟大臣不負靈山之付囑顧小衲敢忘厦屋之庇庥
戴禮真身盛揚清徳恭惟指揮副使相公詩書賢將簮
笏舊臣佐興運於淮淝播威名於閩越封侯萬里班較
尉之筆勇投起家五年魏將軍之㦸森列既申軍律之
嚴整每念梵教之陵夷解語鶴歸無復人民城郭聽經
鹿去多少烟雨樓臺坐令烏鵲之安棲喜看龍象之起
舞兠率陀移來天上前長者幸爾側地布金窣堵波現
在人間衆沙彌自能獻花酌水慈恩莫報善頌具陳伏
願城壑金湯河山帶礪成八萬四千功徳明長壽於金
剛領三百六十職員致隆位於冢宰謹疏
　　上元天官疏意
天官有命斂百福以錫庶民邑牧非才精一心以事上
帝厥躬累職敷袵陳詞伏念臣某等質本樗蒲學多茅
塞繆綴名於黼座叨出宰於劍江製錦以來尺寸莫循
於卓魯埀衣而治涓埃曷補於唐虞兹當賜福之辰敢
控保安之悃伏願民生蘇息歲事豐穰桃李競春陽藹
一堂之和氣桑麻深雨露均百里之恩波普與蒸黎同
綏繁祉謹疏
　
　
　
　
　
　林登州集巻二十二
欽定四庫全書
　林登州集巻二十三
　　　　　　　　　　　　　明　林弼　撰
　題跋
　　書驪塘危先生墓銘後
驪塘危先生守吾漳多惠政其尤著者雖逺猶有徴也
作龍江書堂今有祠存營義塚三則有石記存奏蠲無
名錢又有郡志存然是特一郡之惠耳其論奏凡四十
條皆所以惠天下者則施之未究也惜哉今太樸公以
文章振家聲叅國政(太樸仕至中書遼/陽甘肅三省左丞)其將有以究先
生之未究者必矣昔之惜也又豈不足幸於今耶敢書
此于舊銘之左
　　書虎溪待渡圖後
友生蘇用賔分教漳庠將歸虎溪之上石隱上人因徴
林君梅隱作圖以贈之命曰虎溪待渡持以示余俾余
傳所以畫之意余謂士君子之處斯世其所當自勉者
脩身行己之要而已至於時之遇不遇亦惟静以待之
固不能汲汲躁競以自貽顚跲也在易水在天上象為
需陽剛欲進而坎險在前為不遽進而有待之象故其
辭曰有孚光亨又曰貞吉利涉大川蓋必有孚于中然
後光亨若又得正則吉而利涉大川矣斯為善處需者
也向使遇險不能有待而必勇往徑涉則覆溺之禍至
矣虎溪雖小渡者必待舟以濟茍或馮焉其為溺均也
用賔年富學力方將自見於世必有以濟於人者然而
不能必進而有需於時之流行而坎止也石隱亦可謂
知用賔者矣用賔其尚佩服有孚之言以至於光而亨
則將如初之无咎二之終吉五之貞吉上之敬之終吉
矣孔子曰君子待時而動需於前而濟於後猶待渡而
終渡也以是廣名圖之義不亦可乎石隱作曰可以教
用賔矣請書于圖之左方
　　書徐永愚所得趙虞二公翰墨後
趙文敏虞文靖文翰近代稱絶真徐氏家寳也
　　書西臺慟哭記後
宋相文信日不能國矣公起兵閩中尚多應者黽勉赴
難踣而復奮所謂親疾雖不療子不容不進之劑也時
江東謝先生枋得亦起勤王兵久之無功三山謝先生
翺以布衣叅信公軍公甚禮之洎公北上以死翺於燕
臺越臺嚴臺九年凡三哭之蓋深悲南風之不競而思
自附於節義之士也後謝江東被徴不食死翺亦悲憤
亡聊以終徳亦偉矣公不負國翺其忍負知己哉向使
徴而激之則亦將如江東之為矣予聞江東好論申包
胥魯仲連事言輒奮歎欲身履之翺之三哭得非有感
於昔人成敗之故哉九京不作誦其慟哭記冬青樹引
等篇令人毛髪欲竪張君孟兼又從而訓釋其實翺之
義白矣他日二謝伯仲以稱者徴於君言矣
　　書狄梁公進諫圖
武氏暴忍權數穢竊宸極親若二子猶不見容唐祀不
絶如帶矣幸梁公特被信重而公周旋其間所以不忍
引去者為李氏地也他日折三思復廬陵卒於移周為
唐微公反覆進諫之力將何賴哉嗚呼忠矣
　　書丘孝子傳後
余讀宋太史作孝子丘鐸傳謂鐸廬母墓地多虎每哭
而虎輙避之不忍傷嗚呼純孝之感其神乃若是耶昔
者白虎晝馴夜則豹環其廬而卧虎雖暴亦有母子也
寧謂不知孝子之心哉吁鐸亦可躋於古人矣
　　書張起鳴松楸圖後
右松楸圖張君起鳴所以寓其永思之情也起鳴㓜失
怙祖父母與母鞠教之既而祖父母相繼即世兵饑相
仍二喪十年始克葬不數歲復喪母松楸霜露相望數
里許而起鳴之兄弟子姪皆蚤世孑孑焉游宦于他境
為予言未嘗不涕泗交頤也吁起鳴仁孝人也仁孝之
報如持劵取償吾知起鳴必有以昌于後也故為書此
於圖左
　　書王氏所錄遺文後
士大夫世族履行以文章之傳而信蓋前代紀載皆直
筆無一毫阿私也予觀益國周文忠公誌王率齋先生
墓歐陽著作誌王逺叔先生墓知其系出琅琊至宋沂
公益大繇青徙儀真而新喻而廬陵擢科躋仕代有其
人率齋逺叔雖隱約未施而其學其徳卓卓可稱宜夫
二公詳述之弗置也聞孫與齡又能孝念厥祖而錄銘
文於兵革之餘其世族履行之懿益可徴于後矣繼自
今若子若孫思以繩繩祖武者尚永寳於是集哉
　　書棣鄂軒記後
常棣之詩作于周公其述處兄弟之道最詳且切首取
棣以為興鄂則其華外見之貎後世兄弟之相友相親
者取之以名其同居之堂故有取於其詩也夫詩人之
托物興詞蓋深有味矣松陵徐愿㓜失怙與兄本奉母
甚謹兄愛之篤每以逺大期之愿繇邑弟子員入胄監
選給事中書他日持棣鄂軒記示余余曰學莫先於孝
弟子之學可謂知所本矣本碩則枝蕃枝蕃則華盛詩
云常棣之華鄂不韡韡繇其本之培也吾知徐氏兄弟
必顯於後矣書記左而歸之
　　書敬齋巻
昔尚父以鷹揚之姿翼亮周武成克商功而丹書進戒
拳拳於敬之一言指揮夏公以親臣提重兵佐上取天
下而能悦禮敦詩以敬名其齋居可謂篤學古之志矣
使得處尚父之任則豈讓美前人哉
　　書倪仲逺山水巻
右倪隱君仲逺所藏雪山圖竹樹水石㸃染甚精逈然
有幽逺意餘杭佳山水隠君放情遊覽得其真趣故於
畫亦能鑒賞其精他日或倦于躋歴髙深時出此圖一
披玩焉則忩几之間雲山佳致固在目也抑吾聞善隱
者雖在市廬猶林野焉蓋深乎隱而心乎山水者噫吾
於是而知隱君之心矣
　　書平林烟雨圖
武夷神仙窟宅其景萬狀晦翁棹歌已盡其奇烟雨平
林五曲景也方壺外史寫而為圖殆得趣於登覽之餘
者金華高士楊君南峰得而愛之夫景在天地間隨寓
而形無彼此也矧金華洞天之勝有同於武夷者乎高
士歸八詠樓日對谿山其有得於平林烟雨之趣亦云
飫矣而猶玩是圖不置焉蓋樂之深非惟愛其真雖其
似者猶愛之也抑所寓古心無失者耶
　　書陳一欽小景圖
近世稱善畫不乏人然工於長幅者或拙於小景得意
於蒼古者或失趣于清潤過婉麗則氣韻索然矣過枯
率則精神蔑如矣餘杭張公師䕫翰墨之餘能于前代
諸名畫集其所長自成一家大幅小景布置各有法於
蒼古之中而有清潤者存故雖著色而不流於婉麗雖
不著色而不傷於枯率其精神氣韻與人逈異而未嘗
失古法公宦游閩中最久得其指授者往往知名陳君
一欽未及張門而能黙契其法下筆咄咄逼真是其敏
慧所造也張公不可作矣一欽年方富藝當日進他年
踵張公之躅人稱其青于藍者必一欽也夫一欽為朱
君文貞作小景因為書此于圖上
　　書黄誠甫言志賦後
詩為離騷之宗而離騷又為賦辭之宗詩言志也騷若
賦亦各言爾志也古之君子道與時違志不獲逞率托
於言以舒其憂而泄其憤自屈氏以來作者非一矣然
惟知道者為能不怨不尤以不失其志之正今觀黄先
生誠甫言志賦其志皆古人之志其言皆古人之言其
所以自勉自擇者莫非古道則其所趨之正非止於舒
憂泄憤而已先生年將及頤而其詩若文愈雅健守古
法予知是賦與詩文並傳於世也必矣故贅書此于諸
作後
　　書趙子昻馬圖
趙公松雪文翰名天下而畫亦並稱焉蓋書畫筆法最
近而書之妙者其畫必精然善馬者未必善于人此巻
馬既神駿而奚官蒼髯側目極臻其妙蓋唐廏多以回
齕習馬者為圉人也於乎士生於治世不得以勲業自
見所可見而傳者文章與翰墨耳公以文翰名家畫特
其緒而與二事並稱者蓋無所不詣其極也史稱鄭䖍
三絶公何讓焉因書此于徐君天祥所藏馬圖後
　　書馬拜說後
汴省理問官趙君元彬奉丞相河南王命訪求忠義之
湮没者于閩道泉驛馬見之而拜衆皆驚異莆陽吳性
傅温陵謝雲從氏既錄而論之矣或訂其說于予予謂
天之賦人物雖有偏全之殊然毛蟲之中惟畜為近馬
在畜物中又其最靈者宜其於訪求忠義之使而有以
動其心也在易乾象為馬於方為西北馬之稟固忠義
也天下多故馬努力戎事於主恩為戀戀焉馬之性固
忠義也此以忠義感彼以忠義應故其低俛屈伏卑俯
鞠跼蓋出於中心之誠服雖不可以詢而知猶可以揣
而識也昔者孝感而白兔狎政感而文雉馴恩感而蛇
銜珠化感而虎懴罪至頑至暴尚可感孚矧其近人而
靈者乎惟聖天子中興相王以忠義倡天下其感人者
至矣趙君周爰咨度猶能充其感人者而感物焉將以
和感和而鳳儀于庭以仁感仁而麟瑞于郊豈特孚一
馬而已故余贅書此于二説後
　跋
　　題蔡端明手蹟後
晉帖傳於世者多書牘而又多作草書前輩宗之蓋作
草猶作真也端明蔡公書法入妙此本於二王咄咄逼
真吁書心畫也古人謂心正則筆正端明立朝謇愕心
一于正叅政公所以寳藏乎此者余知非徒在於墨妙
而已故因出示而敬識之
　　跋童中州和陶詩後
五言肇於漢蘇李相贈别一時之倡和也晉魏以來有
擬古或曰擬某作則固追和前人也矣陶詩作于晉宋
間不雜時態夐然絶出如殷盤周誥質素古雅益羞澁
不可前陳後世若韋若栁多用其題模放步驟猶未和
其韻也宋蘇子瞻氏始因韻為和篇若干首金華童君
中州善為詩而獨于陶愛其蕭散沖澹有類於古人所
謂温柔敦厚之教者又因蘇詩篇數之舊而重和焉蓋
其尚友古人百世上下猶神交焉非特于陶于蘇為然
也嗟夫陶蘇二公之詩曠情達視而能委順以樂其天
者也黄魯直謂其出處不同氣味相似君子以為知言
中州藴深發茂方將為世笙鏞以鳴治世之盛顧乃以
山林枯槁自居夫茍得二公之所以樂則無人不自得
于出處奚擇焉衡門考槃之詠尚毋為太早計也
　　跋豐城曲江孫長仁族譜後
昔杜工部為曹霸作歌喜魏武之文彩風流尚存今觀
豐城曲江孫氏族譜自吳大帝以來詩書之澤綿綿不
斬代有偉人其賢於曹氏之後逺甚嗚呼豈長沙討逆
忠義之長有非當塗之可擬者歟
　　書張師䕫枯木圖
我如枯木久無春故寫枯槎寄上人濩落不為天外夢
光明與佛鏡中塵乃餘杭張師䕫詩書董寄封崇堂頭
時至正癸巳三月也右輒醉翁作枯木圖寄泉封崇上
人而識其上也翁以三絶名世晚歲作畫多自題此幅
蓋兵餘非封崇所能有故雪其題字似恐非主者所物
色方君師凱偶購得之出示余余視其字蹟故存也噫
自古名書妙畫考其所傳或逺在千百載之上豈必專
寳一家而以他人為嫌哉慨先輩之不作感鄙人之無
見幸是圖之不終於不遇知也誦其詩而書此于左
　　書靖上人隨住吟槀後
古人之詩作者不少而僧詩率多工緻清逸竊意方外
之士其居其遊雲巖風壑之間烟簔雨棹之外景之所
接者多情之所發者正其匠意幽深鍊辭精切有非泛
然留連光景者所易及也若齊已貫休靈一輩皆在唐
諸作者列近代詩僧所在輩出而温陵自趙吕傅阮諸
公詩派之傳厥有自來故業是者往往知古法今觀閑
極靖師之詩律嚴而不刻語實而不陳殆有得前數公
三昧者豈余所謂匠意鍊辭幽深精切者耶吾知異日
集詩者必有取而傳之也因為書此于其槀後
　　書陳所翁畫龍
陳長樂畫龍得名宋季近時士大夫咸寳之然率多大
幅鱗鬛跡尾少全其筆者蓋晚年倦於摹染而快於揮
灑故也此卷幅小而身全神揚而氣逸豈其年壯力勤
而意之專者為之歟䝉泉徐先生得於外舅鹺使方公
故家舊物而印識特異他幅其為真跡無疑兵餘物化
先生子天祥君蔵之獨存嗟夫物不易得而尤難於守
天祥思外祖之家珍感先人之手澤尚永寳之哉
　　書周君玉安患軒記後
古之所謂君子者以其能於憂患安樂一視之而已安
樂地順處之易憂患境逆處之難處其易常人或能與
處其難非君子不能及是故君子不以憂患視憂患而
以安樂視憂患蓋惟盡在我之所當為而外至者皆所
不計則雖患猶安也易陳九卦以明處憂患之道亦曰
盡其在己者而已錢塘周君君玉善學篤義時譽特推
先被命使西洋萬里涉海以投異域人皆難之而君不
恤也因名其寓軒曰安患而自記之嗟夫世之懦夫曲
士溺於所安足跡不忍離堂簷一遇憂患失身喪氣無
復人色然則周君之安以處患其可謂君子也已
　　書莊少師示兒語後
凡人克自樹立未有不儉而致然者蓋儉則謹謹則不
縱不縱則志專志專則勤勤則不逸不逸則慮周志專
於内而理察矣慮周乎外而事立矣故曰勤儉者樹立
之本也少師藻思齋莊公自弱冠遊鄉庠選太學清苦
自將而性學是力雖逮富貴猶如布衣時見其示兒語
諄諄焉詳及乎是嗚呼此少師之所以為少師而莊氏
宦澤書種之所以濬且茂也後之子孫思所以襲芳趾
美於百世亦勉於是而已矣公之五世孫師古録以見
示謹為書此而歸之師古善學能文辭其諸父南堂菊
堂二先生皆以儒世其家無忝祖訓云
　　書張師䕫所藏康里子山書捕蛇者說巻後
康里文獻公真草書入妙品此巻又得健筆佳紙之助
故馳騁精神畧無蹇滯又妙中之尤妙者也師䕫張公
以翰墨為僉憲趙公宗吉所重故特以此歸之嗟夫康
里公之所以書趙公之所以重張公之所以寳而藏者
得無意歟誠以是篇足以為為政者規非徒寓意翰墨
而已九原不作惜不多得數十本以規於人人也
　　書馬翰林易之楓亭女篇後
風人之詩譎諫以示戒猶足以感乎上矧使者之所採
而陳者乎予讀楓亭女篇其辭苦如石壕吏其心仁如
㫪陵行讀之令人掩涕昔白居易作樂府以規諷時事
流聞禁中得為翰林學士今君職翰林持使節行復聖
天子之命又豈特流聞而已予既為南民幸又嘉君之
善於使也故為書此于篇後
　　書王無息小傳後
王無息髫齓從師事不避勞㓜而知義固異常兒矣既
長而仕宜其於義益明不以遺金可利而汚其行也彼
貪墨之儔猶將攫人之金而甘心焉無息義不茍取若
此學之力不可誣也
　　書高仲暉進齋巻後
進之名有二義焉勇往直前循序有漸之謂也君子之
學固當力於進然不容於驟進也勇往而不知循序則
鋭而易退循序而不能勇往則將半途而廢矣易曰天
行健君子以自强不息曰自强所謂勇往直前歟曰不
息所謂循序有漸者歟天之行四時也非不能使之即
寒暑也而必以暄凉為之漸焉其生草木非不能使之
即成長也而必莩而甲甲而拆漸而枝枝而條焉學之
道猶是耳聖人之學自志學以至從心由善信以至聖
神必孜孜致力以勇於進必循循有序以漸而進譬猶
用兵雖鼓勇作氣而坐作擊刺之有節不愆于六步七
歩乃止而齊固不敢輕敵深入以取敗退也國子助教
高君仲暉齋以進名蓋其先府君所作以訓君於志學
之日也薦紳先生為繹其義無餘藴矣予不敏輒以先
儒緒論足其説焉
　　書何執中所藏趙松雪帖
余曩聞諸老言松雪公神度散朗有晉人風故書翰於
鍾王(元常/逸少)咄咄逼真豈非心畫有千載神契者耶此帖
於平易中間出奇妙又其精絶者寳之也宜
　　書栢齡字説後
五福必首壽人之福莫大乎此也指物而質焉則壽齡
之長莫松栢若也夫惟福之大人情之所同欲故物所
愛必有以期之又必有以況之亦其情之不容己者也
千夫長西弼氏生而父名之曰長壽冠而友字之曰栢
齡名以是固見愛子之篤字以是尤見愛友之深詩人
稱願之詞曰如南山之壽其是名之意歟曰如松栢之
茂其是字之謂歟予與栢齡雅相愛同一期而況之之
情也故書此于易之先生字説後
　　書豐城周伯聞所藏周石鼔秦琅邪二碑法帖後
字原於古不考乎古非知字者也鳥跡科斗邈不可詰
矣周之石鼓古法猶存也秦嶧山碑已非故物詛楚文
又最後出所可考而信者惟琅邪石刻耳然則自周而
降惟秦為古也豐城周伯聞氏雅志好古於書法必考
其原取石鼓琅邪二刻合為一袠蓋深幸夫未盡於磨
滅而古意猶可識也因其出示書此而歸之
　　跋歐陽公與蔡君謨手帖後
歐蔡二公為慶厯名臣道同心協相善之厚其書問宜
多往來此帖稱端明侍郎蓋其嘉祐之前觀其筆力遒
勁馳騁臻妙實自成一家法老蘇論其文曰歐陽子之
文也予於是書法亦云
　　題豐城劉孝子仲安卷
漢緹縈以未笄之年贖其父淳于公之刑天下稱為孝
女劉氏子孫孫年十二能詣闕直其父秩之寃真孝子
也哉視唐杜審言子并刺父讎以死抑有間矣林弼書
　　題豐城徐以觀巻後
昔徐孺子躬耕東湖非其力不食漢世高之以觀以耕
為樂蓋其餘裔聞其風而有立者歟
　　跋豐城航溪朱光孚詩集後
詩本人情情真則語真故雖不假琱琢而自得温柔敦
厚之意豐城朱光孚所為詩多平易無艱險語豈非情
之真而然歟使天假之年則進於老成當未已也惜哉
子公路出示舊集故為書此而歸之
　　跋周伯温書圭齋所作掲曼碩貞文書院記後
近代以書名家者固多然善篆者唯二人焉若趙吳興
(子/昻)周鄱陽(伯/温)是已此巻鄱陽所篆筆力遒勁深得嶧山
石鼓之法劉本泉氏偶購得之因其出示故為識此
　　題八鴈圖
右畫鴈八各有態飛者一宿者二仰而鳴者一囘顧而
鳴者一俛而唼者二鴈奴警而鳴者又一畫史寫生固
求形似然以余觀之又有形外之意存焉夫春而北秋
而南隨陽而往來有君臣之義焉或飛或止大小以次
有兄弟之序焉羣處並食呼儔而命侣有朋友之好焉
奴也晝夜食息非常苾馨不敢或怠有主僕之情焉畫
史固不能無意於是矣户部郎中張君嗣宗出此圖示
予予知君於是數者必有得焉非徒形似而已不然畫
之事愛者多矣君奚獨有取於此哉畫史其亦知所尚
者歟張君之好其亦知所重者歟
　　題趙文敏公與袁禮部詩簡
趙文敏公詩畫皆妙絶而世稱其書為盛噫豈惟書哉
雖稱三絶可也予嘗於詹伯玉推理家得其蘭雪琴帖
公所與袁子方禮部者也今觀其子朝遂所藏詩簡數
篇筆力遒健有龍騰鳯翥之態蓋公與禮部以詩琴相
與最深朝遂追念先輩尚永寳而傳諸
　　題東坡畫
東坡先生文翰名百世畫特其緒然其傳一也此本得
善筆佳紙墨之助故尤精妙升賔其永寳哉
　　書姜徳之墓銘後
予讀胡先生仲申銘姜君徳之之墓知君以儒為行非
但所謂循良吏者先生之文足以傳信後世今子焴之
賢有以顯揚前徳之不亡者在是矣
　　題羅稚川畫
右稚川羅氏畫一幅坡陀樹石綽有荆關風致而山巒
人物間類馬逺蓋兼用諸家法也舟中褒衣幅巾坐者
二人筆牀茶竈歴歴可指豈𤣥真子之徒歟噫稚川亦
有得隱處之趣者矣
　　題王文壽族譜後
予嘗感後世之序世譜者必逺求同姓之顯達者而宗
之吁是豈可厚誣乎哉王文壽氏譜其系自四世祖始
以上無考者未嘗妄有所本也斯可以傳信後人矣子
孫繼承克大其家吾知是譜之序未艾也
　　書黄閎中詩集後
弼與閎中生同年少同游而性坦易同嗜酒雅相愛故
恒相規益比以微宦故相别且十寒暑今年夏獲會于
京師示予近詩若干首率五言蓋其陶情漢魏馳騖樂
府出入乎陶栁陳韋諸家其語温厚而雅曠若端人正
士不事邊幅而動容自暇裕若殷罍周卣不假琢刻而
形製自奇古於乎風雅寥邈猶於閎中之詩識其遺音
三復之餘喜閎中之進而重愧予之日退也故書此于
藁後
　　道伏龍虎圖
中書從事屠君仲英持畫軸一示弼弼展而觀之一道
人立撫馴虎龍伯拱竢若聽命者蓋神仙者流其功行
既高則能役使鬼物龍神虎君呵䕶左右撫而畜之若
犬羊然壺公以龍為杖董仙使虎賣杏凡此類也矧其
養丹神鼎坎子離午鉛兒而汞女其屬亦龍虎也是故
畫師而(闕/)得於形外之言雖然龍虎異於常物者也惟
心正者為能服之不必皆神仙也負舟祝之而逝傷人
祝之而服是豈有假於道術乎君生際盛朝覩雲龍風
虎之會大將起泥沙沛澤乎人著虎東渡江之異政非
徒區區道術之是尚也故書圖左以竢
　
　
　
　
　
　
　
　
　
　
　
　
　
　
　林登州集巻二十三
欽定四庫全書
　林登州集附錄
　　林登州傳　　　　　　　　龍溪張燮
林公唐臣初名弼字元凱系出晉黄門侍郎頴頴生晉
安太守禄卒官因家焉十餘世至評事大章徙居吾龍
之文山遂為文山人評事者公之六世祖也公父廣發
為世大儒任帥府叅軍有聲公母陳夢北斗傍一星入
懷中光耀襲人娠而生公公少秉異姿治毛萇氏詩弱
冠舉進士高等釋褐為郡幕然非其好也戊申内附高
皇帝新定天下廣延儒術鵷鷺充庭公嘆曰此吾竭思
康道時也己酉秋徴詣春官脩禮樂書拜吏部考功主
事庚戌安南使者杜舜卿以其王日煃卒來告上遣編
脩王亷祭之乃遣唐臣持詔封日熞為國王既陛辭上
以馬援昔討交趾鎮服蠻夷厥績良偉命二使臣就彼
祀之公既詣伏波祠下如詔致祭徘徊銅柱追憶鳶飛
墜水馬革裹尸之言結托為異代交祠久頺命工脩葺
而去比抵安南奉揚明天子威徳王拜稽首願世世子
孫為帝外臣望海波而朋三澤也封事既竣王命中使
夜攜五百金密投公榻詰朝使從官復餉五百金他物
稱是公悉卻不受曰唐臣手龍節走萬里外帝慎擇而
遣之豈自意陸大夫裝哉且境外義無私交王勿復言
安南王度公不可强乃俾入賀使者武漢磾裝其金請
於朝上曰王禮中國使宜贐中國使不貪為寳使遥嶼
知漢官威儀宜卻贐可謂兩全函令還國蓋自是上心
重公矣居無何奉詔賑饑越中所全活至巨萬計出注
豐城令以經術飾政如烹小鮮至懲姦釐弊聽微決疑
迺特立行一意吏有漁獵為姦者度公將置之法遂誣
公受傭黄金一鎰緩傭死事下司冦逮公繫詔獄司冦
以安南却金事白上遂直其寃初公舟次湖口夢一木
人口眼皆動覺謂所親曰吾其危矣後刑官入奏上見
君名援筆草書休問二字蓋休於字為木人草書問字
上下口眼皆動象也非忠誠素孚孰能預測河魁之柄
使神先為授者乎已補饒州别駕佐刺逾見稱述尋改
垣曲令丙辰安南告變上遣使往視而難其人廷議交
章薦公公復銜命之國鎮撫其社稷以歸擢禮部主事
己未拜登州守訟理政平而祀典學政尤多所振飭焉
俄以疾卒於官所部惜之公雅精臨池嘗與王太史談
書法謂用筆須偏正法兼備乃臻妙境近世趙孟頫書
非不工但側峰太多不能逃筆牀月旦識者言林公用
筆皆正峰有力非若他人只寫畫而已公所著梅雪齋
稿及使安南集宋學士濓序之王待詔褘清漳詩有云
風流今孰繼林子亦其徒蓋指公也弟虞臣國子助教
世稱雙璧云張燮曰元凱當有元末造枳棘棲鵷陸沈
永嘆者哉迨夫遭逢龍起委質清朝出壯皇華入稱循
吏雖宏轡未展蓋亦光闡國章焉旁叅文苑成其儁流
而大要歸於質行草昧多賢勝奉春稷嗣逺矣
　　中順大夫知登州府事梅雪林公墓誌銘
　　　　　　　　　　　　　　　括蒼王亷
余為翰林編脩時與公同使安南以洪武三年夏四月
發京師明年春二月還復命與公交際以程計儉萬里
逺以時計凡十閲月公學問之該博官政之敭歴聞之
習矣故知公者莫余若也今公卒矣其仲國子監助教
原功氏以余與公為知己乃自中都价公之狀來乞銘
余不遑遜公妣陳夢北斗旁星墮懷中娠而生公因名
弼又名唐臣字元凱時禁國號名字仍舊名五歲能黙
書千字文長而岐嶷英發從鄉貢進士周祐游專門毛
詩丁亥領江淛鄉薦戊子登進士第庚寅丁母憂服除
仕為郡幕官丁未値外艱戊申内附為洪武元年己酉
秋八月以儒士登春官脩禮樂書為時推引拜吏部考
功主事稱能官奉使安南封其世子日㷂為王仍王其
地使還王命中使密以五百金夜投公榻去翌日安南
從官復進金五百他物稱是公曰我等為中國使顧受
外夷贐去國萬里即不受何以自白迺俾其進賀使武
漢磾裝以白于朝至日入奏上曰外夷敬中國使禮宜
贐中國使去萬里外不撓國法兩盡其道亟返其國上
器重之時會試天下士命公為受巻官遷豐城令鋤彊
梗革積弊吏閡漁獵迺誣公受賣菜傭黄金一鎰緩傭
死下逮刑官論報直其寃仍授江西饒州府通判佐政
多所裨益士民稱之不寘事覺改山西垣曲令尋徙謫
濠安南亂朝廷難其使會薦公專對能起使安南靖其
國還擢禮部主事己未拜登州知府階中順大夫百廢
具興六事咸備而於祭祀學校尤致意焉登民方服公
化俄以疾不起實辛酉冬十月戊寅也享年五十有七
公善草楷法嘗與予言用筆須偏正法兼備乃妙近世
趙孟頫書非不精但側峯太多不能逃書家清議林泉
生嘗言林公用筆皆正峰有力非若他人止寫畫也公
所為詩文皆雄偉逸宕語或清峻夐出塵表有梅雪文藁
若干巻使南集若干巻先是公使安南吏部以皂𨽻吳
從吳抵安南暍死公出已幣斂焚其罌附行李走萬里
歸其所親人多義之豐城視篆甫浹旬朔例以欽錄赴
京舟次湖口旦假寐夢一木人口眼皆動寤語人曰吾
不禄矣及繫詔獄公具以却安南贐金事告刑官入奏
上援筆草書休問二字於名下休字木人也草書問字
上下口眼皆動象也非公見知於上其吉徴能預兆於
精神恍惚之時耶公系出長林因以為氏逮晉黄門侍
郎頴徙下邳從中宗南遷入閩生晉安太守禄卒于官
下子孫因家焉又十八世至評事府君翛遷漳之龍溪
惠文山高祖桂曽大父□大父舉皆潛徳弗耀父廣發
仕汀漳屯田萬户府經歴公娶張氏生子文璵助教命
璵發公喪以月日歸葬于先塋之側友人括蒼王亷謹
為銘曰　中順華裔翹長林黄門徙邳從入閩十又八
世官沉沉屯田遺愛孚惠心臨漳大族衆所欽九牧十
徳同徽音惟公學業名駸駸考功使南却贐金天子嘉
之示官箴居官齟齬屢見禽日星晃明翳莫侵再使南
國萬里愔五馬出牧青海潯繐幃奄忽天難諶青天白
日生頑隂仲氏匍匐力不任踰年奉柩返故岑余銘爾
墓昭后今
　序
　　使安南集序　　　　　　　　金華宋濓
吏部考功主事林君元凱奉使安南還以使南藁一編
授予序序曰安南古交趾也漢置九郡交趾居其一唐
分嶺南為東西二道置節度立五管而交趾亦𨽻焉其
地本入殊方稱臣奉貢比内諸侯近代馭非其術徼其
重貨責其躬朝蠻夷乃敢為弗恭出不遜辭廷議憤之
復有鑄金為人夜光為目之徴而蠻夷心益離使者至
其國多貪夫悦其金貝輒昧昧攫之遂致其褻侮燕于
廡下君子每為之短氣方今聖天子御極之初遣使往
告即位其國主陳日煃稽首上表遂乃封為安南國王
未至日煃卒嗣王日㷂有請于朝復詔襲爵如初柬庭
臣頒封使者僉謂元凱前進士學古明經尤長於辭令
其出使為宜上從之召至奉天殿親加勞問而遣焉元
凱即日上道越五月至其國布宣威徳與反覆詰難援
古證今口若懸河其君臣悦服乃北面拜跪聽詔如藩
臣禮將還日㷂遣陪臣夜半持黄金為元凱壽元凱峻
言卻之陪臣嘆息而去肆帷皇上奄有四海宅居土中
逺夷承化靡不内嚮上以其限山絶海使各安其境土
而無所利之深合古帝王懷柔之道固當著之史牒埀
憲萬世有若元凱之使安南慷慨特達受詔即行瘴雨
蠻烟曽無懼懾已能顔正辭嚴足以聳動羣聽凡其國
以利相㗖者而卒無所售舉手加額稱為賢使者亦可
謂不辱君命者矣然余聞序事之體志其大而舍其小
故特取蠻夷叛服之由聖世明良之盛書之于首簡至
於行役之勞倡酬之適山川土俗之詳已見詩中者可
得而畧也元凱名唐臣臨漳人今以時制所禁更為弼
文辭爾雅吾友王内翰品評人物謂元凱在閩南如毛
之有麟甲之有龜云
　
　林登州集附録
林登州集後跋
先登州公以經術鳴盛於洪武間其詩歌古文辭實為
明初閩南文苑之冠同時如宋文憲公王忠文公皆一
代大儒雅相推許今見於志序者可考而知也崇禎中
同郡王中丞而𢎞先生曾為校刋行世洎遭兵燹遂失
其版小子興於家傳故簏中搜得一帙珍奉藏之久思
重梓以傳焉適節使大中丞長山李公來撫吾閩興幸
𨽻麾下公餘進見謹呈是編䝉公一見嗟賞慨然作序
兼為訂其譌闕凡魯魚亥豕一一讐勘不使有字畫之
差我公表章盛心亦良至矣小子興敬受而付剞劂庶
幾先人墜緒於湮没之餘得以復耀皆大君子嘉惠之
徳也豈特小子興有厚幸哉工既竣不揣固陋謹盥手
而識之末簡康熈丙戌仲冬裔孫興恭跋
　
　
　林登州集後䟦
