#+TITLE: 緣督集-宋-曾耒
#+DATE: 2016-06-11 12:24:54
#+SOURCE: github.com/kanripo/KR4d0252 master a09dd086                
欽定四庫全書　　　　　集部四
　提要
　　縁督集二十卷　　　　别集類三(宋/)
　　　　臣等謹案縁督集二十卷宋曾丰撰丰字幼
　　　　度樂安人乾道五年進士官至德慶太守真
　　　　德秀幼嘗受學于丰及執政奏取其集入崇
　　　　文四部當時嘗板行於世歲久不傳元元統
　　　　間丰五世孫德安購其遺集得四十卷翰林
　　　　學士虞集為之叙謂其氣剛而義嚴辭直而
　　　　理勝得於易之奇詩之葩其文今見道園學
　　　　古録中然當時欲授梓不果至明嘉靖間詹
　　　　事講始選録十有二卷刻於宣城卷末有萬
　　　　錡後序稱摘其尤者存之今觀所分諸體如
　　　　五言排律類中惟有排律一二首餘皆五言
　　　　詩七言排律類中皆七言古詩無一首為律
　　　　是古今體且不能辨則其去取乖謬大概可
　　　　知盖事講從羅洪先游日以討論心學為事
　　　　文章一道非所深研遂使丰之菁華反因此
　　　　選而散佚殊堪惋惜惟永樂大典編自明初
　　　　尚見丰之原集其所收録較刋本多至數倍
　　　　今據以増補乃裒然幾還舊觀佚而復存亦
　　　　云幸矣丰仕蹟不顯頗以著述自負集中如
　　　　六經論之類根柢深邃得馬鄭諸儒所未發
　　　　其他詩文間有好竒之癖要皆有物之言非
　　　　膚淺者所可企及亦南宋一作者也丰晚年
　　　　築室自號曰樽齋故是編一名樽齋集見於
　　　　宋史藝文志今從虞集所廣仍取縁督為名
　　　　集序稱凡四十卷而宋志乃作十四卷盖刋
　　　　刻傳冩誤倒其文今原目不可復睹謹據所
　　　　存各體以類區分共釐為二十卷乾隆四十
　　　　六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
原序
縁督集者故宋徳慶太守曽侯丰幼度之文也侯撫州
樂安人登乾道己丑進士第積官至朝散大夫参知政
事真公徳秀幼嘗學於侯侯殁真公志其墓石納竁中
不得見而侯之孫焄以䕃補官歴鴈汊海口兩監鎮調
平江府節度推官則由真公念舊而推引之也二百餘
年而書亡國朝元統初今監察御史前進士燮理溥化
來監其邑詢求其鄉之先生舊人得其族譜兩卷故翰
林學士吳公之所叙也又命侯之五世孫徳安購其遺
書得今集四十卷將刻之而燮君召拜御史書未及成
後三年徳安求予叙之按樂安未置邑時地屬廬陵之
永豐其先在唐末五代時有異人善相地者為之𦵏而
子孫果蕃以盛如其占江鄉好事者人人能道之徃觀
者至今車轍馬跡不絶於其里其顯者則莫盛於徳慶
矣侯方未第時自著其族譜叙以為逺不及温陵宣靖
公父子福徳功勲之盛近不及南豐子固兄弟文學名
位之著慨然有自憤之志不一二年遂䇿名大廷其志
亦宏矣哉予得其所欲刻者而有以見之其氣剛而義
嚴辭直而理勝其有得於易之奇詩之葩者乎取譬託
興傑然不溺於風俗山川磅礴雄偉之氣盖有以發焉
夫物之精華久而不滅則有神明之助者矣一編之書
獨發於五世諸孫之手殆非偶然也徳安能儒能醫則
文理之美隂徳之厚尚有以昌其書者乎侯登科之年
則我先忠肅公入相之嵗俯仰今昔故為之書虞集伯
生序
欽定四庫全書
　縁督集卷一　　　　　　　宋　曾丰　撰
　　賦
　　　桂巖賦(并序/)
　　　　運使馬少卿于聴事之東葺故屋為宴坐所
　　　　疊石為山植桂其下揭曰桂巖賦為發揚妙
　　　　致作也
陽星之精犇入于月故月窟無凡植橠桂樹之婆娑夜
影耿兮澄徹月桂之種下墮于粤故粤壤無凡茁蓊桂
嶺之葱蒼秋香撲兮清絶桂嶺之别是為羅浮下有巖
兮谽谺上有桂兮崒􁫺花縞縞兮粲夜葉茸茸兮鬱秋
小言之廣東之蓬島大言之江南之瀛洲有偉兮異境
孰移寘兮公之屏天花開於逡巡石笋拔乎俄頃不墨
不素冩出月中之真非水非鏡照見天上之影豈公身
遊月宫手齅桂華心欲得之而植于家決鼻銜其核望
舒擢其芽授之使歸種為生涯者邪曰不然公有斧修
月莫指其痕公有石補天莫捫其罅連根斫桂端乘修
月之餘平地起山亦出補天之暇元勲尚爾其少稽妙
用輙茲其豫借左擘天台之崖右搴合浦之溠斬雲骨
與煙苗幻風軒與雨榭五丁猶服其敏强六子不辨其
真假決鼻望舒公何彼藉或曰岱輿之嶺羽人所舍厥
植有桂其鬻無價子纍纍兮雌珠而牝璣香馝馝兮
僕蘭而奴麝公聞之圖詣覓觀懼成枉駕叱夸娥兮疾
趨麾禺彊兮横跨挾彼岱輿而西頓于牆壁之下夫如
是則盤古公徒巨靈公亞山川繇我而峙流草木自吾
而榮謝凡囿氣形率歸造化夫修月與補天又特公之
細者也雖然至人無我大道同流寓意出機猶未免混
沌之鑿反身内景得無損汗漫之遊蓋摸索公之胷次
自有一壑與一邱了知假合誠是贅肬聊復當丸弄而竿
戯豈真為蜩掇而瓦摳繼自今扶天柱於無底絙地維
於不周舉首戴山之力大試横身負河之志畢醻厭紫
府而思凡告玉皇而歸休親戚故舊勞苦咨諏公其倒
羅浮於嚢中傾岱輿於筆頭以示之謂吾生宦㳺之所
滿拾而飽收者如此而已若其笑乎否哉
　　　海栢賦(壽益公/)
南極清老人明稅層霄墜重溟化作石質流為栢形軀
蕞爾兮傝􁛬氣浩然兮崢嶸天□兮降材帝饒兮予齡
得喬松兮稱弟與大椿兮争兄甲子相忘曾何有于寒
暑乾坤自大胡為乎厭薄我蓬瀛踽踽然從下士以求
介紹謀與上公而為朋哉公眂栢栢眂星蘭臭氣味歳
寒典型體不同而道合貌未接而神迎栢遇主人兮眉
黄公獲良晤兮眼青契若疇昔懽如平生謁平園兮不
獨往問訊華隠兮先登方將及身之孤髙乘足之雙輕
駕翛翛馭泠泠相襲籋而上青㝠也坐客俱驚起攬公
纓非岨輕舉有衰老成何當肯留上為朝廷之重下為
州里之榮公徇客兮以情客壽公兮以誠有木名榆受
氣玉衡亶哉彼栢星氣蒸也惟鍾于栢物中之亭亭故
鍾于公人中之錚錚有士姓李受氣長庚亶哉我公星
氣凝也惟公于星蓋星之精故公於人乃人之英泥丸
丹田與造化爭却老逃艾還孩反嬰華胥之城空同之
坰恬寢愉興娯坐嬉行忘其為長生
　　　墨竹賦(中都員光/祖所寫)
我家江南種竹遶屋兹僑于京無竹而俗欣見員郎吐
墨為竹不根而萌不笋而莖盤礴之頃天生地成不籜
而節不苞而葉逡巡之間神造鬼設謂春滋邪外萎其
形謂冬凋邪中益其精瀟瀟瑟瑟濛濛溟溟未霧露兮
如濕無風雨兮若聲顧壁間數竿之可意與渭上千畝
而爭清拔我汨汨納諸泠泠府寺之跡既涴而復潔利
名之骨久醉而忽醒惟竹太孤孰同保社鳯馴栖而思
凝鶴矯立而神化有固可嘉無奚足訝所少七賢坐於
其下七賢面目今莫識者視我形骸隨意而寫置之竹
間以伴瀟洒毋謂今人之不古安知真相之非假
　　　蠧書魚賦
嗟嗟曾子貧哉其家猗富哉其書粤昔走帝鄉而干禄
猗爰予書猗作踈棄而去去而歸猗匝半期其有餘一
日發笈出書猗手欲披而莫扶糊偕楮浸腐猗陰濕猗
茁菰楮偕縫兩不相屬猗字畫猗予俱詰其蠧吾書誰
猗有物焉曰魚乎魚而前猗訊問其辜曰微乎女之貌
眇乎女之軀爪牙猗匪豹匪貙角觜猗匪鼷匪鼩胡為
乎敢尔齧吾之楮啗吾之糊寖而蟊賊吾孔孟之遺訓
堯舜之典謨按三尺與九章猗擢髮不足數女之罪顧
女蕞然之形猗蓋不勝誅余將淬劍以戮女女其何辭
以對余若其辭耶則開女以自新之途不則決不貸女
之命於須㬰魚也哀而乞憐曰公且息一時之怒待吾
盡其情以愬倘其自飾以游詞然後伏公之刀鋸初吾
之營營猗非為口腹之故蓋聞仁義之勝乎膏粱猗可
以供吾之啜哺故潛身入其間猗欲求其饜飫奈何哉
其口不識味猗翻為書之蠧雖然吾獨小蠧爾不幸為
公擒尚有大蠧焉公胡不之慮曾子驚曰今安在哉吾
其往捕曰其來也代久歳深其衆也雲屯螘聚粤自孔
墻失護厥徒横騖瀰茫其正路出入其異户戕穴吾春
秋猗斷斷乎公榖之據穿窬吾風雅猗拘拘乎毛鄭之
序書猗膠於秦誓易猗梏於象數又其甚者韓非師老
剥天下之肌膚李斯事荀壞先王之法度信夫千里之
差初者起於跬步不然胡不見墨子悲絲莫知所措楊
朱泣岐傍偟四顧原二子之初心豈欲無君無父也耶
由是觀之蠧公之書彼蓋其尤者也公不鋤而去而獨
歸咎於我何歟縱云在我蓋出於誤於法猗當誅於情
猗可恕曽子聞而驚曰吁女之不幸猗至此哉宜其為
人之憎惡安得聖人出而鍼其受病之處昔者嘗聞原
壤之弊也必至於為晋為梁故孔子為之拔其根之固
師商之弊也必至於為楊為墨故孔子為之開其所未
喻嗟女蠧書魚猗惜乎不孔子之遇顧我雖非孔子猗
焉忍坐眎其僵仆爾蠧書魚來吾語女道學有捷法聖
門有真趣軻也豈盡信乎書參乎惟一唯之悟繼今而
􁂰尔能糟粕之捐猗醇全之茹則不惟前非之可贖猗
自得之學云庶不然豈獨為人之憎惡而已哉甚則又
重遭其擊抪也魚謝而退曾子歸而嘆曰悲哉魚之蠧
吾書也不過乎文字之殘人之為魚也併予其道之斁
吾為之懼故為之賦
　　楚詞
　　　祀蠶先(并序/)
　　　　人以蠶兮為衣蠶以桑兮為糧柞樗棘欒豈
　　　　無葉兮可食之今蠶嗅矣訖不嘗是以未即
　　　　治蠶先期治桑或問蠶祖則曰園客之妻呉
　　　　縣之婦抑嘗攷之赤帝之女學道得仙巢于
　　　　桑樹憑桑而靈享蠶者胙夫人生理繫桑與
　　　　農寒衣兮饑食用異兮功同通郡縣祀稷為
　　　　於農兮有功彼蠶先雖未廢自后外其孰崇
　　　　厥功同其祀異㡬何不與世之所謂受施而
　　　　忘報者類大事難乎文拘曠禮可以義起祀
　　　　彼蠶先由吾家始又從而為聲詩以相傳庶
　　　　㡬遍區夏而皆祀其詞曰
旦榖兮辰剛聿蠲衷兮齊以莊孔傴兮再摻擎厥拳兮
三迎將飛㢘掃兮涴者以清赤松洒兮溽者以凉靈之
來嫖嫖兮若翔兮上靈之下婉婉兮若倚兮傍靈之趨
躞躞兮若參兮前靈之坐盤盤兮若据兮中央乃陳其
太牢侑以兮糜餹餻柔兮膋肉腯鼠腦脆兮糜薌靈其
肹只勿虛我佖只世傳沙宅兮亥地泥屋兮壬方棗種
南舍風來兮東廂夫是謂兮宜蠶徵其如我敎兮未詳
顧蠶兮消長惟靈兮弛張紛再登三熟與四出信吉利
而蓋故常雅志兮蠶事匪徒製兮已之裝絲吾欲繫象
兮俾不折繭吾欲投火兮俾不傷于以試兮允哉驗殆
將補兮舜裳靈其烱只勿虛我景只蛹有種蛾有秧圓
嶠兮色黑寒國兮色蒼絲一指兮大繭一尺兮長蠶有
兮彼異何當畀兮千斯箱靈其佽只勿虚我企只
　　　乞如願
丙午歳首有商叟過余曰如願叟叟嬖醜也逸不知其
姓某或曰喜母之女歡伯之婦得自青洪君之手至自
彭澤湖之口嫵奉兮叟左婉承兮叟右叟歉兮授以豐
叟薄兮授以厚假非𤣥女横縱兮坤六倒顛兮乾九安
能轉叟之凡百竒為一切耦乎委以赤心期之白首歘
於晨興潛以形走門有守户有候其故縱之守候是咎
守壘候荼􁂚眙嗟吁奉職警梱曷嘗少踈猶疑未獲未
出而廬爰搜爰索迺籲迺呼則趦趦趄趄闖於東窳糢
糢糊糊霿於紫姑彼紫姑者能文知書叟不識字勢難
動渠公善形容以乞焉彼宜響應以歸歟喜不自禁則
節文而為歈曰來紫姑□甘有兮松醽糅以兮膠餳紫
姑來下盼余馨□辛有兮椒醁糅以兮葱□紫姑來下
盼余馥□淡有兮桃醿糅以兮柏飴紫姑來下盼余馡
□三薫兮三酹夫有懇兮其敢昧久求如願兮顧茲在
㡬為余兮割愛□來紫姑伊嫠且媰(音/初)□凡借顔色饒
髭鬚□厥有李赤豫譲范雎□若乃鬼殘彼非刑餘□
彼所有若所無緩急自可相須□詎必如願而弗以乞
余□羌紫姑形不露脰而有影若拇殆余授邪羌如
願聲不露噣而有響若吽殆余噭邪公其願貴或願
富邪貴豈能玉余骨使莫腐富豈能氷余肉使不臭邪
文章可傳金石不朽要貴其精須遲以久余心所願汝
假之壽應聲□□似曰有有
　　　祀南海神
赤精炎官兮神一靈兮幻只鴻澤龎施兮神一念兮胚
只上清委照兮神功行兮簡只浩刼彌沙兮神慶休兮
綿只太虚窈窕兮神徜徉兮栖只瀕海渺瀰兮神漫浪
兮僑只沆􁭥溟涬兮神固自兮飫只肥腯芬薌兮神
孰何兮肸只昏頓顓㝠兮神惻怛兮矜只顛連號呼兮
神恍惚兮聳只焄蒿悽慘兮神憑憑兮下只狎猥媟嬻
兮神恢恢兮涵只讄曰䝉兮景只有嘉斯殽兮羅只有
旨斯醑兮酹只神兮歆只有皎斯衷兮監只有蹇斯數
兮翊只
　　擬雅
　　　途歸遭雨(有/序)
　　　　我歸遭雨為王事也恩重身輕無尤怨之心
　　　　焉
莫予我食食于公庾我歸遭雨我不以為苦也莫予我
衣衣于公府我歸遭雨我不以為苦也莫予我居居于
公宇我歸遇雨我不以為苦也
　　　有粲(有/序)
　　　　有粲為益公微發也公得玉蘃以其似道而
　　　　酷愛之人莫闚其意故作是詩焉
春風穆穆有粲若鋈(音/沃)獨出者英旣亭既矗孰刻之玉
公昕翫兮忘□春雨涔涔有粲若琳八出者須既挺既
參孰㸃之金公昕翫兮忘簮八表一裏蓋九疇之云爾
英須如之亦孔之䔺一中八邊蓋九州之云然英須如
之亦孔之葏九疇之中屹其皇極彼孔䔺兮中兮獨屹
九州之中巍然王畿彼孔葏兮中兮獨巋中兮者得所
傍者得侣主董其臣臣扈其主他華豈不須莫如此都
與天地合自然之符他華豈不蘃莫如此微與君臣合
自然之理游僊感止心兮朝真游貴感止心兮拱辰天
予平園僊愛之璱英左英右㡬須卓立公豈不懐嚮為
輔弼天予平園僊愛之瑛英前英後㡬須勃興公豈不
懐向為疑丞天予平園僊愛之瓓英奥英茝㡬須用奮
公豈不懐向為藩翰有銜大恩不忘至尊夢遊魏闕覺
在陶門胸中有兮樂國天下無兮平園華徠自北悦公
之色公飲酒兮興之於適欲老還童與華同澤華闓自
春怡公之神公賦詩兮意發其真陶情歸性與華同純
純極兮生白白極兮招浬矯入太素文反於質馴歸太
𤣥白守以黒公同乎造物
　　　九月(有/序)
　　　　壽建公也九于數為老陽老陽應時老人應
　　　　期自然之符也
九月庚庚金風䬝䬝菊之有之强名金精九月庚庚玉
露泠泠菊之有之强名玉英精英于菊薄畀其贏公于
精英裒其大成
精英攸結霜莫之折小字女節公生烈烈精英攸凝霜
莫之陵小字女莖公生亭亭女莖曰咄挺其自拔涵濡
天渥吾不如女葉女葉曰嗟匽其自奢漸寖天和吾不
如女華
彼女華者有都其色公所養兮亦孔之澤彼女華者有
都其香公所立兮亦孔之芳彼女華者有都其味公所
調兮亦孔之旨
八月擷葵十月擷梨匪蚤伊遲菊在中兮有神有奇于
以却艾寧復云耆八月擷棗十月擷稻匪遲伊蚤菊在
中兮有化有造于以却老寧復云耄
既浣之後未望之先有誕初辰有秩初筵公嘑子孫爾
來吾前有觴勿他酭維菊可以酒飲之長壽有鬴勿它
烹維菊可以羮餐之長生飲少輙酣餐少輙飫公舉其
步謂殆神助客㩜其屨謂殆僊去惠然肯留永與國為
柱
　　　公邁何遄(有/序)
　　　　送大學尚書劉公帥蜀還朝纔過家又帥潭
　　　　也
公之西矣蜀人是䚻都人是囂詔予華衮亟哉來朝彩
熊既税彩鷁既發月逗歳遛竣其未達都人曰嘻吾國
君師欲猷欲為未得良毗公歸何遲
公之東矣蜀人是戀潭人是羨詔予油幢亟哉往殿列
城既傾列騎既迎日裴月徊倘其未行潭人曰噢吾家
耋孺不襦不袴莫能略顧公來何暮
公之南矣潭人是抔洪人是留議奪朱轓亟哉還休御
者既靷餞者既輓俄馳頃驅僄其未返洪人曰嘕吾土
山川有真有僊可伴長年公邁何遄
　　　公之還(有/序)
　　　　為有詔以桂帥李公歸作也
公之還謂常還兮獨不謂公害著儒冠學其籋矣于聖
之闗仕其簉矣于鼂之耑孰驅我牤兀淛之湍孰駕我
熊兀桂之岏交中互外迭来更緐壹心若力㡬暑且寒
于何景逺于此懐安四三皇王效何當完九八元凱志
若為䦨斯夢斯環兮隮我閶闔之門兮
公之還謂常還兮獨不謂公害峩粤冠上意我東南憂
誰寛伊素若赤維翰維蕃校妥爾寢甿恬爾飡伊碧若
朱維幢維轓外薻曾㡬中渠殆單肆是蠻狃申之瘴奸
裏之知之寧是弗言上之聽之寧是弗嘆斯賜斯環兮
遫我湘漓之干兮
公之還謂常還兮獨不謂公害弹鼂冠斯傳于驛尚行
于鵷何以居之宰臣曰囏豈無雞舌輔以麋丸于逶于
虵與鼂為羽翰豈無辟水枕以橋門于顒于卬與士為
芝蘭天子曰咈唯才是論胡為虖天驥而豢之䦨胡為
虖隋珠而藉之彈厥居惟閌厥立惟胖斯佩斯還兮畢
我鼎彞之殘兮
　　　南有刺(有/序)
　　　　南之竹木草皆有刺也竹之刺利於草木之
　　　　刺利於竹又有不刺之刺利於木者焉故作
　　　　是詩也
南有刺蓐又有刺竹有刺竹矣無刺蓐矣彼竹何族有
刺如簇蹴之者瘃天委(去/聲)彼酷誰使尔蹴尔瘃誰讟達
者蹈足恚者仄目斧斤數數自貽伊蝮天道好復況利
於竹
南有刺竹又有刺木有刺木矣無刺竹矣彼木何族有
刺如簇觸之者衂天委(去/聲)彼酷誰使尔觸尔衂誰讟達
者鼓腹觸者裂肉斧斤畟畟自貽伊毒天道好復況利
於木
　　　灕之水(有/序)
　　　　灕水自興安而西至於桂林又自桂林入于
　　　　東海灕者離也居官不得行其志思與灕水
　　　　俱離此以去焉
灕之水浮兮粗資以汰灕之水激兮頑資以淬灕之水
清兮垢資以灑灕之水潤兮槁資以漑
灕者離也胡離乎東而西其㑹永言西大不渤而匯靡
資弗沛四有一逮亦孔之快
灕者離也胡離乎西而東其邁永言西隘不颶而瀬靡
資弗礙四無一逮亦孔之漑
逮固罔功不逮寧罔罪誰謂匪詿又誰謂無悔離哉離
哉固云忒哉寧固云憨哉離哉離哉固云夬哉寧固云
駾哉
　　　續南有樛木(有/序)
　　　　為有才者進以自累不若不才者退以自遂
　　　　作也
彼樛者木輪囷其質既榦既跋匪枉伊直時乎倒植自
卑自抑膠轕蟠屈形詭貌譎於時好乎弗適
彼樛者木擁腫其資既節既枝匪立伊欹時乎倒垂自
抑自卑勃窣離竒根恬蔕怡於性元兮弗迷
弗適時好暴客不到暴客不到軼出乎危道弗迷性元
靈主長存靈主長存馴入乎妙門危道我出妙門我入
有謂我為兮不才之物不謂我得兮不才之力
　　　續南有嘉魚(有/序)
　　　　為無實有名又自衒以自戕作也
維離之方維丙之穴誰幽爾宅自濡自沫惟性是適與
汨俱入莫厝其罬亦孔之㸃
維夏之時維孟之月誰浪爾跡于哺于歠惟物是訹與
潏俱出莫税其罼亦孔之拙
天予之骨其骾如鯪道與之肉其糜如鯹非媺人口可
昌我齡奈何薄味徒爾休聲麴氏傾意䱷人動情雖被
相欺以機械亦由自暴其神靈彼名有累兮彼生吾生
奚用兮吾名
欽定四庫全書
　縁督集卷二　　　　　　　宋　曾丰　撰
　　五言古詩
　　　自是妾之罪
妾生昭君村國色所少逮固羞著紅紫亦懶傅粉黛少
時母敎嚴稍稍攻組繪針機參大𤣥綫道得三昧坐貧
姑貿遷不就村市儈朅去長安遊㡬入未央賣其如主
市司所好與妾背一金陽不醻翻謂索價大永言妾所
挾未道美無對猶欺西蜀錦豈數南海貝厥價誠不廉
其理獨何恠况妾雖索價似亦非分外售不委自然於
妾無利害古女不尚工肯犯出閫戒追思妾初謀輕發
良獨悔雅負傾城姿來為倚市態人得賤眎之自是妾
之罪
　　　勌客
勌禽思夜林勌客思夜衾夜衾良獨薄夜林良獨深林
深暖氣聚衾薄寒風侵氣暖猶比翼風寒更孤簪猶敢
謂勌客曾不如勌禽
　　　題㑹昌蕭帝巖
出門疑浪遊轉眼逢傑觀山斗路將窮脚欹行小緩信
笻捫石根恍若得一間㟏岈欲上吞渾沌疑始判豈期
蛟擘開或者雷劈斷洞轉一曲闗蹬道鬼為棧懸巖百
仞餘僧巧屋其半其旁磊蒼崖其下蟠碧澗峯迴若相
朝水㶁若相喚蘿虯百年枝松靷千尺榦溜皮鱗逆生
蟄孔根倒貫三十六洞天往往此其冠或傳帝所栖其
説涉漫漶意古隠者徒僑此避秦亂圍棋或著書不覺
嵗月換斷編何處藏但有竹可汗殘局何年終但有柯
欲爛疑似姑置之杯酒酬賞歎移之家山旁破甑視浮
宦上疏乞鑑湖故事吾可按悠悠天聽髙此計卒未
辦意外今獲兹巾幘可小岸况在大化中醜好俱是幻
有暇得嬉娛親遊非汗漫
　　　小憩月華寺問智藥眉山兩公遺跡
韶溪經其前漕溪緯其背崢嶸兩溪間月華得吾愛開
山不知誰立屋已忘代寺碑兵火餘斷石猶未廢始得
智藥公與法作無礙梁題烟煤中殘墨猶未敗始得眉
山公與寺為不壞餘詩謾贅疣滿壁空蘚芥我生遲百
年來與眉山背鳥為嬌人聲山作傲物態老大堂頭僧
曾受智藥戒試従言下桃要看急中對寺以月華名中
包法沙界方當月未生敢問華安在得月而忘華堂頭
大機械更和月也忘始出機械外
　　　贈别曲江貢士李安之五羊相訪
南中今士風似不如古厚我來長杜門無日無人扣蠅
頭利相闗蠒足爭屑就夫君何為哉所見乃獨否曳𥚑
投長箋過眼驚大手晴空一鑪薰細與勘闗鈕鋒芒已
經磨筋骨猶欠揉舜峯乆裒精韶石俄茁秀蔚為曲江
公未有繼其後君姑事文章亦可傳不朽小徒為秦張
大止到韓栁緬焉洙泗間道統相受授㸃破石頭機塞
斷天下口三傳至孟軻軻死寂寥久我少有志焉老來
晚芻狗囘頭萬物初著脚諸子右乾坤化氣形火者水
之婦語孟發乾坤鑰者闗之牡鑰通闗自開火徹水俱
透要令方寸間可與太虚偶事業出箇中始得免於陋
聖門二三子十僅能八九倘便出一塵是謂吾儒首古
人責善心敢以謝吾友歸來有餘師莫擁掃門帚
　　　遊三洲巖(并/序)
　　　　淳熙十三年九月二日偕嘉禾張橐遊三洲
　　　　巖歡賞之餘次為古風屬延平田澹書焉刻
　　　　石置巖中
南中豈無巖三洲蓋其傑朅來五羊初滿聴行人説今
乘急雨遊吾屐不遑蠟遙觀似舜峯迫視疑禹穴數畆
腹空洞十丈口谺豁恍焉入其間眼亂欲生纈寛處晃
如堂狹處黝如闥彎跧角門隈屈曲磴道劣土膏兀參
差形象鬼塑涅人立雙足欹獸臥半身没斕斑漩洑文
鈎鎻玲瓏骨伏撐突如櫨斜拄岌如棁倒懸雲乳凝上
溜井花冽地空聲殷雷石鹵色蒸鐵暗中漏微明圓處
留小缺倒指數不勝百恠千萬譎遊人得娯嬉造物費
曲折静言萬物初含氣如聚沬流者氣之融峙者氣之
結時於融結間故故出竒絶巨靈盤古機雖妙不容測
要之幻虛空無乃等戲劇居人玩視之過客三歎息濂
溪艤行舟眉山税歸轍籃輿相踵來瀟洒祖無擇三公
走龍蛇千載磨嵗月夫誰四三公吾學亦云末引盃酌
髯丞未老其勿輟朝夕神所遊古今理之窟従渠好事
人而酷嗜尤物
　　　遊三乳洞(并/序)
　　　　上中下三乳洞水出下洞成溪莫窮其源深
　　　　處有石可為鐘磬遊玩次屬工採之市歸為玩
海上有三山嶺南有三洞洞中天下竒少有相伯仲探
源㝠莫涯窺底窈無縫流泉沆瀣融滴乳氤氲凍譎姿
互形容駁理交錯綜推原開闢初造化窮妙用瓊田鬼
為耕芝草天為種初為仙界包後與沙門共我生嗜娯
嬉兹賞乗倥偬幽跡重窮探古碑難疾誦翫心猶未厭
行色已先動山容笑相留水聲泣相送后土不愛珍入
眼亦云衆形模怪莫名留作諸天供琤然鐘磬聲獨與
雅意中重價酬良工採以歸自奉倒箱妻兒爭堆案賔
客弄那知含韶音未與登禹貢清廟千載勲鈞天一塲
夢何如臥巖間天性得自縱物情我平章我事誰折衷
物我兩忘懷宴坐聴禽哢
　　　遊香山寺(并/序)
　　　　丙午秋出晉康試院之次日太守陸載之邀
　　　　遊香山寺登豁亭酒三行雨大作輕轎不可
　　　　乗乃步以下戲載之
二年官番禺簿領未嘗隙一月客晉康偷得閒兩日太
守宣公孫雅有好客癖相邀乘午隂共往扣禪寂前驅
破暝煙磴道十餘折草蒙百年街屋倚千仞壁扳捫到
上頭兩眼眇萬物賔主小夷猶杯盤大狼藉毋多酌我
醇我渴嚥泉瀝毋多食我肥我饑啗芝茁邇來傷南烹
頗復費北藥坐客笑欲顛詩人命能薄勸酬互讙譁問
答交戲謔車馬林間馳衙官松下喝使君倡茲遊風景
業已煞何當學謝安更有攜妓樂流水誰與彈行雲誰
與遏雨來風薄之其勢飄以忽籃輿不及乗急著下山
屐林梢溜㸃巾石罅泥涴韈帛黥效殷懃破袖爭拂拭
我叱帛黥休巾韈豈所惜泥非世間汚溜是塵外汁㸃
涴不厭多愈多愈清絶
　　　遊桃花臺寺僧指似葛仙翁煉丹處
昔為仙翁宅今作𣑽氏家桃花太俗生釋老安取耶物
元出平等人自分品差我來與時違有桃却無花舊來
花片紅散落為流霞中有結實者往往成丹砂仙人食
之餘鷄犬爭輙譁翔鸞乆霄漢廢竈空塵砂殆欲従之
游龍髯不容挐擬作武陵記恐謂漁父夸坐許老上人
晚煙煮春芽
　　　夀廣東潘帥
太初談赤松中古説黄石笑䇿導引勲鬚鬢白成黒金
華得道人綴自仙之籍雖因習墮縁乆悟空為色泥丸
至丹田葢著半生力若為鬢與鬚白者日加益陸展餘
染方豈固未全得老耼生世初鬅鬙頭已白公白纔十
年視耼遲半百紙帳掛齋中竹奴欹臥側染亦無所施
方元不須覔或疑白之根勃窣蟠胷臆太白緣搜詩少
陵為憂國根未能中芟華寧不外茁根花理固然抑復
容有説春淺未多溫臘頽有餘冽紛紛破萼梅袞袞放
花雪融結上鬢鬚愈白愈清絶少於仁用功晚以靜為
徳壓坐廣平堂歸住子雲宅臥聴兒吟哦起視孫戲劇
頤間瑩生珠眼底光盎墨鬢鬚從白盡不失壽箕翼切
毋痛著梳更勿閒事鑷長留與人看知是老仙伯曳𥚑
客盈門我獨有詩癖齒願與公俱倒指滿千億年年賦
壽詩嵗嵗為賀客
　　　壽周樞使(四/首)
元氣自子始入申為至清况在申中央其氣猶粹精金
風冷颼颼玉露寒泠泠人間物莫當夜墮文章星
一氣清絶處坤元直西方公生受西氣戲筆俱文章北
門逼西清金僊侍玉皇凡遺不朽蹤便是難老方
四時秋為隂凜凜兵氣衝公始稟此生今坐制百戎雖
握生殺柄以不殺為功長爾塞草青自然臉霞紅
一元發於春萬物收以秋公轉播物鈞元氣在筆頭頤
指役漢將願言似留侯功成早辟榖壽與喬松侔
　　　用山谷新詩徒拜嘉之句為韻賦五篇報尹直
　　　卿
吾土歐陽公一代不數人文星蜚上天山川效其珍劉
(侍/郎)郭(内/翰)相望出才藻豈不新所恨狃時態未躡公後塵
自唐大歴後二百年無詩太史豫章公崛起江之西雖
葩卒以正况淡時乎竒織錦良獨難但要得錦機
名以懶故無業以病故疎但夢華胥國而友無懷徒百
詩一不補十口九欲癯人所共棄者子獨何取歟
天下文章家吾州兩前輩内翰(周/)擅其宗大監(楊/)為之
最更有龍圖公(澹/庵)氣節葢新代請從舌端㕘去作臥下
拜
藍田丞姓崔華隂丞諱嘉二子不擇祿雖陋看作華我
但欲藏拙享此亦已奢所期謹囘旋老騻避少騧
　　　送贛士劉虞卿赴省(名舜/元)
贛豈無傑才少有中我律君以謁求交相見便相入贛
豈無傑觀少有投我筆君以題求詩相許便相及况加
精業齋亦入縁督集豈其夤縁深姑以臭味密初知若
乆要三嵗如一日質穏不受浮疑非自贛出辟雍諸偉
人大抵舊相識其髙固天資所揉亦氣習誰使地塊髙
未放天馬逸令聴鹿鳴歌催赴蘭省急行時梅欲華到
時梅欲實願言子如梅華實俱蔚蔚筆頭驅六丁牓首
爭甲乙青衫拜白頭人子願始畢脩途莫之量前輩顧
所立
　　　送陳通卿赴省(名景/年)
閩南江西人蓬梗適相㑹妙齡華髪身氣味適相愛問
其先世誰意者了翁派肯學喜文章綽有風流在自餘
鍛鍊方猶鼓我鑪韛自餘組織工猶勘我機械一投百
無牾始契終不外漕臺開棘圍非金必沙汰聊為八韻
諧輙擅諸生最明年動春官再捷驚晚輩御樓晝刻長
入赴集英對危言嬰龍鱗穏步踏鵬背儻來幸勿驕歸
學逺且大
　　　送梁藤州廣譽解組還朝兼簡葛子章盧伯真
乾道淳煕間隨牒公之邑我閒時曳裾公喜常折屐過
従未多時情好已相得功名打門催馬首遽湖北一為
盧溪留便作弱水隔邂逅五羊城恍如不相識初驚面
顔蒼徐視髭鬢黑欵曲遍諮諏交游半悽惻一别十五
年種種事非昔更著一回别又豈勝歎息梅雨逗譚機
槐風速行色愁邊更添愁客裏仍送客笑騎五馬歸郎
省平步入天南九萬里誰得礙鵬翼語離當有詩頌徳
似無益清暉百尺虹方廣千丈碧髙葢山下松極樂巖
裏石一切竒傑觀無不入我集轉眼雖寥寥捫胷猶厯
厯公歸為致言乆疎頗闗憶老葛少年盧亦有風月癖
唱醻舊知音來往今掃跡相逢問撙齋依舊四立壁
　　　送汪永豐被薦解組還朝
等之考滿同他豈不云便顧寧圖此君曽不鄙吾縣小
折彭澤腰仰看督郵面何以剸爾繁胷次剛百鍊何以
活爾癃筆下丹九轉堂上琴晝彈境中枕宵奠那知彼
魏相不謂吾宓賤物議任物情處之以無辨吾事盡吾
心持之以無勌木秀風必摧水清石自見論定無後言
政成有公薦萬萬字民心聊復書四巻(謂製錦/管見也)概之六
經然意視文更善掇置黄麻中專美學士院萬萬字民
功聊復碑一片槩之輿議然實視聲更羨掇置青編中
專美循吏傳行車氣駸駸臥轍心戀戀中牟滿考回太
傅獨班見採珠有相酬懷玉毋自衒我以無聊歸茲其
不勝羨己巳長杜門行行穏乗傳相望道何修相送足
何殿缺然物將誠聊爾詩當餞
　　　解后南昌簿孫正之劇欵既别聊以記所期者
三秦擅淮右三孔專江西鼎足立世穏文匠詩宗師吾
生亦太晚流風殆誰歸龍泉劒之精夜氣貫斗箕今其
為三孫鋒芒不能輝大孫學如鍼鑽到罅隙微小孫筆
如雷挾雨驅虹蜺弟兄時輩中羣雄望風雌我新幸且
識其仲字正之才調驥歴塊襟懷鷗忘機每見必樽酒
謾延率移時劇醉尚正色太平輙愁眉萬事談未了心
隨白雲飛其如緫是客而更劇語離各著古人鞭滿意
酬所期離合有自然姑置天一涯
　　　貞女篇(廟在南/康縣)
女生願有家奴嫁理所宜出自父母命奴豈敢固違既
許呉氏子又許蔡氏兒但有一女嫁乃受兩聘儀為奴
父母者不知意何斯業已許呉聘復許蔡已非況卒蔡
之業而復呉之歸奴羞毅不行父母固强之勢不得自
由出門行遲遲欲哭聲不出欲語舌不隨投江以自明
庶免世㸃嗤寧作有行鬼無為不義妻皇天上無極后
土深莫涯區區奴之心惟有此水知劉歆空褁頭馮道
空捋髭或以雌視女汝猶不如雌
　　　朝議大夫管氏瑞芝堂詩(并/序)
　　　　朝議大夫管公攝漕事之朞月自府中攜家
　　　　人遊臺治洎晚乃歸其夕芝生堂桂閲三日
　　　　被命除漕遂以瑞芝名堂
太空生兩儀羣有函一氣飛走動植中往往有常類凡
與常類殊疑瑞復疑異縉雲開國公來攝飛輓事乘閒
攜家人縱步至臺治三杯晚酣風一笑春盎地夜䦨堂
左楹蒸出芝茁蔕人不慣見芝疑信初異議詔除九天
來郵傳三日至笑開芝函看黙與芝事契始攝今即真
雖疑亦云瑞那知瑞在人小物未為貴我公胸次寛殆
與天地似所臨和氣俱萬彚一一遂江湖淮浙閩兩稻
多不穟廣東十四州樂國逢稔嵗䆉稏萬里黄厥瑞吾
駭視煌煌楹上芝茲特瑞之細貽書彭元忠好作瑞芝
記
　　　為増城丞張元輔賦博見亭
東山未為髙坐覺魯之小更上泰山巔天下不勝眇公
作如是觀所學胡為料父兄自磨磋師友相揉矯猶恐
眼未髙著脚湖海𣺌纔疑輙徧參一悟百髙了今簸増
城糠冗不廢舒嘯數椽立江頭萬象生木杪揆之髙了
機撫掌成獨笑或指羅浮尖又出鳳凰表常試登羅浮
鳳凰僅毫秒洙泗聖人門等級葢不少擡頭空仰髙瞑
目誰見曉能拍十哲肩不失速而肖要䇿參之勲守約
始為妙更與約相忘混沌安得竅公餘勿哦松囘光返
自照
　　　題公安宰黄叔萬魯齋
淵中見潜魚床下聞鬭蟻從知聰和明反累目與耳孔
門三千人十資九其慧竟失道之歸端為慧所使囘以
愚故專首得一宗旨其次參好修與囘亦無異受裁魯
有餘學道心不二頓悟聖授機萬理付一唯試推學之
功但自孝而始設令太聰明視孝緒餘爾公安黄令君
少鈍壯而鋭不受青雲吞猶坐黄巻累開囊包物初落
筆灑胷次鋒芒莫敢攖古劒發新礪駸駸進未休冉冉
老將至以魯揭其齋葢是少時事云胡不輙更無乃有
所為新收汗馬心蚤作蟄雷計音容成老翁情性復孩
稚其友曾撙齋適是參苗裔家學世相傳魯者鈍之謂
生平事事遲大抵與君似雖遲幸勿嫌正以鈍為利
　　　謝葉英州惠石山更託尋置絶品者
梅雨酣夜眠槐風豁朝起應門疾傳聲外有夸娥氏背
負小崢嶸云自西北至浣櫛出問誰迺拜公所餽太行
王屋山轉徙到牕几直莖根倒盤混沌竅中啟歸墟孔
道谺神瀵溜痕泚兩生大丈夫二老古君子識面喟無
従豈料不我彼一見三扣之琤若相諾唯燕閒與之俱
庸洗吝與鄙相愛至忘形相期至没齒山容若㢲辭猶
有勝於已瀟灑舊主人雅性無所嗜隕星拾宋都浮磬
收泗水尺寸靡不珍要作補天計適分上帝符來守真
陽壘山使聴指揮石侯具供擬三間敞鈴齋四壁羅玉
峙况纔下車初貢者來未已新傳渤海東五山失其二
神牛驅六丁挾送函丈裏風骨天下竒非直我輩比聞
之喜欲狂悵莫立自致千金豈容慳再凟那得忌岱輿
第一峯割愛良不易貟嶠葢次之何當更分似
　　　奉解水石紛
江深寂無聲旁岸時㶁㶁推篷細聴之迺是石間滴固
知水之鳴多出石所激如何厭喧人罪水不罪石吾在
水石間雅性雖嗜黙鳴非吾敢嫌激非吾敢責奉解水
石紛兩各適其適
　　　謝廣東經略潘直閣席間分貺李濟墨
竈煤不忘逺膠汁寧傷清永言李廷珪墨法能爾精滴
瀝甚㸃漆錙銖輕連城胡陳梁浦張後出聲錚錚敢與
相頡頏江西老潘衡李家颯以頽中興有雲礽未空天
下伎已擅湖南聲公重與物交所厚墨客卿摩頂相許
意垂髫久要情信手暗摸索心已權重輕乃言濟妙處
而有祖典型端如坡借力獨惟衡主盟笑捐數寸玉増
我雙眼明呼童詔羅文折簡延陶泓來陪客卿遊欣然
兩相迎涓涓井花落靉靉江煙生始堅苦莫揉俄熟恬
無爭更請毛錐子三益相友朋丙吉魏弱翁姚崇宋廣
平剛柔各自稟勲業交相成我無換鵞手初不工草行
僅能蚯蚓勢强學蛟蚪形暗投漫費璧誤㸃難成蠅不
若舊主人八法俱縱横敢持以囘旋筆頭貯南溟題詩
答公隙草疏排姦萌聞健賦歸田投閒註遺經已重人
託之濟價日夜増况不為濟者何當經品評
　　　五羊食荔枝龍眼
素聞嶺南風今假嶺南館窮秋餘夏蒸初臘借春暖披
衣汗流衣握簡汗流簡似登頭痛山而坐身熱坂誰其
善解紛荔子雜龍眼滿盤隨情堆入手信意揀强餐飽
為期一澡得三浣疑吞𤣥冰丸復嚥飛雪散猗歟兩清
姿南多北何罕天曾無全功地固有偏産猶記初客閩
饜飫腹頻坦一離餘十年口與南味斷渴者易為飲志
得而意滿兒輩舌太饒平章味長短
　　　癸卯豫章貢圍酬贈敎授張安叔
吾與子所居相去二百里建昌吾之鄰其實同郡耳已
乆聞姓名不專為科第論心雖所期舉足若相避只今
縁檄來車柄初各指去矣信所之偶然集於此相聞始
相逢同調更同事談諧出肺肝議論到骨髓首遺華篇
至以我馬班比愛我豈不深恐非切磋意麻姑山氣偏
土物半仙劑枸杞雜黄精猶未躬厥美清淑之所鍾一
代文章士翹翹南豐曾挺挺旴江李豈獨華江西往往
國之瑞誰其繼此公或者屬吾子更傾胷次髙莫道筆
端是
欽定四庫全書
　縁督集巻三　　　　　　　宋　曽丰　撰
　　七言古詩
　　　鏡香
　　　　樂安縣治之西故有蓮池久漸湮廢令尹趙
　　　　公子季温善恭芟穢䟽清築亭其上取李太
　　　　白荷花鏡裏香之句扁以鏡香
凌波仙子濃淡粧六月鑑湖夜乗凉低頭貪照廣寒影
開口失噴清静香花縣草池漪且緑疑自鑑湖分一曲
若為仙子不呈身無乃主人猶負俗新逢好事公子来
十年水鬰一旦開動搖倒影弄金彩勾引回風生麝煤
傑題所扁危亭峙仙子涵恩勿私喜百里黔甿屈者伸
非徒恩汝數仙子長安得暇逰昆明紫槖初開有餘馨
主人顧影頭尚黒仙子聞香眼重青
　　　題宜黄鄒聖言宜雨亭(謂海/棠也)
佳人一代傾城色和氣醺酣更塗澤臙脂凝汁覺差濃
頥頰盎光疑大赤水沉浴罷餘精神蕩去人偽還天真
東風吹開巫峽雨西子化作陽臺春
　　　夀富陽宰
　　　　余寓富陽東郊孫氏之西爽樓九月四日是
　　　　為邑大夫慶誕之辰不果闖賀用課古風侑
　　　　以尊酒盆菊為夀
秋途琴劒留東坰午夜齋房發西櫺協氣横流太白嶺
祥光上屬長庚星詰朝亷訪太丘長三千珠履羅芝庭
誕彌厥月衆所賀止或泥之豈忘情飲君以蜀州竹葉
之酒食君以酈縣菊花之英挼英探酒非俗事敢煩素
素相卿卿既多且㫖奉以進乃賡載歌坐而聽酒有香
于以却君之宣髪英有味于以制君之頽齡爬搔黒頭
戴大豸磨切齠齒吞長鯨二十四考相唐國一百六嵗
侯羅城貂蟬何如外望重鍾鼎不屑初心輕㧞脚歸尋
耕釣盟割㯶為笠藜為羮一洗重席兼珍腥吾身吾口
已中清露頂洒風潄泠泠更與赤松俱長生
　　　題永豐吴尉當山亭
家居所至與山對官居所至與山背眼中悔失真峥嶸
得其似者宜加愛尉仙三令姦胆寒突兀數椽荅清閒
誰横荒壘簷以外自覺幽趣山之間有一叚清無㸃俗
當山也是清題目不道尉僊心更清杖履當車蔬當肉
　　　甲申大水二首
吾州背山面江流一雨便有泛溢憂况復梅霖倒江海
白晝洶若龍移湫眼㸔上流沒髙樹下流屋廬𣺌無處
君不見甲子之嵗至甲申如此灾變已三度
歙水震蕩方流東婺水南来塞其衝二水争雄屹不去
孤城匯為河伯宫經旬水落流民復身在不用嗟無屋
君不見去年金人破淮壖城郭千里無人烟
　　　題項聖尹竹齋
之君命屯有孤辰之子徳孤無同人天遣之君友之子
賔主相忘無彼此出牆春梢道骨輕侵書脫色天資清
客来面目挟塵土對君有頭不敢舉客来言語挟塵埃
對君有口不敢開坐聽一賔陪一主夜雨秋風相爾汝
主人養髙賔養虚九天上與神龍俱
　　　同張隨州賦㑹稽朱子雲席上丹桂
月娥施朱小留殘天風吹上桂樹端葉猶强項䕶故緑
花獨多情染餘丹夜来誰借修月斧和根剟與凡世㸔
世人不識天上種醉眼恍惚䰟溟漫我甞浪作折桂看
驚見似與丹窟般主人視花孰風韻等是姓朱俱可觀
况逢問字載酒客不妨為花理杯盤賞音莫憚腕欲脱
花到夜深不禁寒
　　　稽古堂
今人不足與之謀心向三都以上遊有集可明經子史
無秦難别夏商周心融口笑先儒泥一萬餘言解三字
粹精還我聞未聞糟粕從渠味無味懸知書者古之餘
稷契臯䕫讀何書猶期立脚羣賢上更請回頭萬物初
　　　題黄萬安治東樓
樓面自東如擇對景隨樓面若相㑹眼前獻狀有龍頭
脚底乗機可鵬背坐躋百里東風中起望長安馬首東
府寺有人能北事乾坤無處不東風
　　　五雲閣(為黄萬安/肅父賦)
一合乾坤羅萬象中有連天雲錦帳分光日月兩輪間
聚䕃神仙十洲上盤緗錯縹天上無若為雲錦如許都
媧皇錬石補天了倥偬不及収其餘織女得之資以幻
手與目謀生燦爛使君寄下召還祥令尹収為公退翫
登臨輙翫罷輙忘令尹胷中自含章製錦猶餘五色綫
歸朝可補堯衣裳
　　　正月雨雪
少陽當進猶自抑老隂當退猶自激煦煦纔融地出青
颼颼又肅天生白一曝十寒權在天春行冬令風弄權
我問天去天已逺懶能更上訟風篇
　　　吾郡之望羅彦方過聽以余有詩癖古風特枉
　　　傑作之貺不可虚辱賦一篇謝之
聲生於氣詩之體於氣要窮所從起事制于義詩之理
於義要窮所從止一元開闢三才矣萬世綱維十倫爾
我初傳此無上宗君今示我未到工胷中周召次畢公
筆端雅頌餘國風不容隂陽作窮通直可天地作始終
　　　寄題夏椿年樓
廣寒韻度中央質故侍仙娥新見黜髙天委氣得金行
平地㧞身成玉立月下風前為誰香諸郎一詠翁一觴
功成寄語邵氏子有西樓後無東堂
　　　問月臺
主人詩豪寄於酒萬象無非酒之友主人酒豪寄於詩
萬象無非詩之題若為詩酒興俱發平時泛愛今一割
不問其地偏問月月不長如日星然乍望乍朔作晦弦
要之缺者多於圓主人乗風踏鵬背方在急流俄勇退
似月之明居以晦舉酒相邀傾酒酹問耶對耶此其槩
收光反耀照其内妙與道俱不容喙
　　　題三衢汪學士聽雨軒
公家如許好昆仲不數河東舊三鳳床敷對語無限春
簷滴關愁不成夢馬援看鳶始回頭知機恐不似少游
看鳶機落聽雨下雖悟已輸公一籌
　　　贈豫章来子儀言詩
少年氣宇要自恢見人賦詩謂為才出入常將筆装懐
中年心地要自息見人哦詩謂為癖起居常把口掛壁
子儀倡誦得意詩句中勾我已嬾機多年抱渴滿意沃
半世稱雄望風雌詩源始自葛天氏三人投足歌牛尾
萬象包羅八曲間國風雅頌其流爾八曲不幸世不傳
傳世僅餘三百篇漢唐作者代角立庶㡬老杜氣渾全
本朝詩數江西𣲖黄公太史為之最大成未集夷恵行
具體猶㣲顔孟軰𣲖流到今嗣者誰青出於藍吾子儀
拄杖初擔教門出便敢喝佛罵祖師我當抝折君拄杖
大家俱以背為向能出二十四人前更超三百五篇上
　　　題永豐鄭丞梅澗
分隂分陽天得清生水生木清降精懸知梅與澗為一
交涵互養清難名客来强立請題目擬之萬物無一足
巢許立身今古髙夷齊受命乾坤獨主人氣與梅俱移
平淡之中餘崛竒藍田松竹湏品題今年隨牒梅勿疑
主人心與梅俱化髙潔之中餘藴藉瀛洲風月須摹冩
明年入朝梅勿訝獨不見淇竹主人衛武公出相周家
了勲庸老矣歸與奉從容主人與竹俱髙風武公與竹
為不朽萬古淇澳詩一首主人有以為梅夀我請置之
淇澳後
　　　小立贑灘崖石
崖石崔嵬千萬状舟人来往篙其上數十年間人已非
百千刼後石無恙吾生修短不自由短中自有可以修
五言七言句外意千古萬古江東流
　　　舟中書懐
孤篷轉徙空隨牒一出侵尋費三月厭從夢境作寄居
欲赴鷗羣填見闕我且戒塗児挽之褁糧又趂蒲㠶西
初心猶幸江神信後計不教兒女知
　　　舟行過龍騖洲舟人指似桃花林滿山爛漫
一圑烟火百十家一叢林木千萬花浪遊那料有竒遇
似入武陵眼生霞詩人多愛疑可賞舟人多忌戒無往
中途還未免迷行初意得無成妄想漁翁禪伯花所私
成仙成佛未可知花今於我有大造六幅歸㠶春水肥
　　　送陳制自富沙守京口
殿上舊開醫國口閩中新出活人手亘野桑麻水旱餘
連村炎火兵戈後飢得以食寒得衣召為之父杜為母
公為民賦閔雨詩民為公立遺愛碑古人祈天翦爪爾
今守禱佛燃臂誰充其不忍寖以大徳之難忘特其㣲
東閩人怪去何遽南徐人怪來何暮油然無心出岫雲
去來遲速隨所寓漢相無人不曰歸韋賢未老何時去
　　　贑縣向宰座上見緑蕚梅主簿程開老相勉賦
　　　詩
素與百花少相諧醉眼時為梅一開嶺南嶺北㡬十種
人所常見非竒瑰中有孤根别風骨白金鏤盞玻瓈臺
白華紅蕚雖傾國但恐紅非本色來逃紅歸緑未到真
與真相近亦天徳化工厭駁㑹還純華蕚併教同一白
　　　題㳺徳昭夀藏名曰復庵
劉伶未死先荷鍤自負上超無礙法死則已焉埋謂何
東坡猶笑未為逹之君之學齊死生穴其吾屋屋吾穴
嚥日飱霞容有功馭風騎氣得無訣歸歟歸歟彼大通
復哉復哉此虚設
　　　題滄洲畵趣
一身超忽白雲表雙眼低回白蘋杪沙隨風捲黄莫涯
草與天連青未了摩詰胷中㡬麋丸詩冩其真更留殘
破除桑落斗升後収入鵝溪尺寸間想象訾家聊寓目
指顧瀛洲方䇿足中人宜在瀛洲宿中宵夢在滄洲浴
覺冩兩洲為一軸馳譽丹青從謂俗
　　　題黄舜卿雙溪閣
山無背宅宅何勝門未納溪溪是剰一閣翬飛若見招
雙溪蟠屈如回應有酒不容閣生塵無詩莫與溪冩真
秋碧澄寒石齒齒春黄漲暖風鱗鱗有如此水皆詩思
半酣還癢客之技氣之濁者客勿諱主人胷中有涇渭
味之美者客勿矜主人胷中有淄澠辨入㳙滴太分明
醉逰汗漫真混成客與主人俱忘形
　　　過泰和赴主簿鄧楚材豫章貢圍之約
福建人才古鄒魯文章師匠道宗主餘子姑作尋常看
此公僅能一二數太學頡頏賦争衡凌雲之氣擲地聲
鯤鵬誰礙天南去麒麟猶落地上行南昌傾盖恨不早
西昌扣門喜欲倒風月那容酒絶交江山不許詩在告
宦逰同調能㡬人相逢莫厭情相親言下甘心聴苦口
鏡中白髪催青青
　　　題饒徳裕三益軒
過從義要如膠漆琢磨功要如玉石二者于兹有一偏
雖過聖門未之入徳裕耽儒今二毛一軒灑落僅容膝
詩書執禮不放閒直諒多聞誰較宻仲修國老曽鼎臣
各於三者得其一曵躧相迎下榻留冐雲蒙霧不知濕
松梅竹裏凛不凋形影神中冥莫逆問答小參文字禪
賈誼升堂馬入室更能尚友古聖賢蘭移其氣金移質
一綫溜作吞天濤十丈花成盈掬實擴充未下反約功
軒今所揭乃其適顔淵復禮老歸根今揭吾知猶欠易
　　　題劉武翼息齋
天地一從開闢始左旋右轉長不已詰所以然氣使之
君獨不為氣所使平生由氣今自由三平二滿過即休
千里収回渥洼馬十年養熟溈山牛本來無動那得静
闗著一毫還自剰雖任鵲安頭上巢更防人打耳邊磬
　　　應童子科歐陽文成覔詩漫以塞責
廬陵童子謂姓李臨川童子謂姓王二子讀書選徳殿
氣吐虹蜺口飜漿六經諸子成串落天子喜之移御床
奏對首肯去目送青衫黄牒恩異常江西得此二童子
後生氣倍聲名場前聞但有晏元獻今繼者誰其歐陽
身軀眇小膽氣大齒髪㓜艾言語蒼况能大書開龍蛇
一字欲作千尺强明年試罷春晝長低頭拾官回未忙
馬蹄輕踏百草香鸎花助喜酒助狂長裾短刺傾侯王
早著歸鞭榮故鄉我其候之螺水傍
　　　贈南豐胡國華
軍山未信旴水屈清淑之氣相盤鬱天地有時不闗防
古今何代無人物道徳大成文小成君小成者精逾人
問我江西𣲖從此南豐不是儒家子
　　　劉文叔見贈回贈一篇
我詩求我渾沌初君詩求我糟粕餘低頭小㕘有頓漸
撫掌大笑無精粗誰収六律入三類更斂八風歸一噫
四時元自五聲生無聲敢問詩安在
　　　送留尚書再守贑之一年移帥豫章
贑農雖嬾連嵗豐贑囚雖黠連嵗空農囚今昨性豈異
今守蓋與昨不同鬼窺莫見活城手酒澆不下憂民胷
十年五度㸔易守萬口一辭獨歸公公凢兩來亦兩去
前去殊邦今本路徳公吾與軍民同軍民未解吾細諭
向汝思公公復來今公去汝汝勿慮僅隔一江千里間
豈忘三任五年處軍民雖諾猶動情不忍江頭送公行
涙隨贑石順流下碑在巽門前面横千里和氣散萬里
一城春風分十城但疑贑人送未了洪人又送朝行京
　　　辛丑大水
天公哀此生人苦潸然出涕灑下土五晝五夜涕不已
平陸成河山作渚是方為邑本窪下今者之變頃未覩
何止人家水半扉或壓或溺遍處所居家老稚㡬為魚
夜乗一葉投山塢雖知此邦禍可免頗念吾廬欹莫柱
朝登山巔聊放目流尸蔽江可勝數何處奔洪之所擠
一旦至斯辜非汝天公用是涕愈流陽侯正自喜且舞
我願天公且収涕憂之反傷亦奚補但令老眼開日月
蒼生自然得安堵
　　　題曽見卓此君軒
衣冠濟濟弟若昆詩書纚纚子若孫容有玉立人照門
得無玉立物照軒軒外清凉别乾坤一㸃俗塵不得干
其間蓋有此君存此君根性抱嵗寒初交可作乆要看
主人對之忘朝昬茶鼎烟中鑪薫燔酒樽隂裏書帙翻
坐探物初窮道原中有所得不自尊與此君結終身驩
莫逆之意寓不言行蔵相約無背轅數猶未偶姑屈蟠
峻節孤標老丘園天假其時忽騰掀鳳鳴龍化駭觀聴
功成不受聲利吞白雲深處同歸根
　　　吉之南門外見木芙蓉爛開
小春催出傾城色笑倚墻頭若招客芬芳猶帶秋風殘
妸娜豈宜江路側詩眼驚紅狂欲呼熟㸔似細又似粗
花神留為菊後乗天意遣作梅先驅
　　　豫章上游生市前江中洲上至徳觀側柏樹甚
　　　老
何命之薄彼哉柏豈無生處生于石老去根猶强自爭
春來石豈能相戹蛟龍㧞入盤重淵雪霜放出参九天
至大至剛刼火後彌髙彌邵妖風前道人淡嚥得吾味
乆馭清風騎紫氣吾骨到今猶未蜕庭前自適西來意
　　　題鄔季文送清軒
主人胷次風韻勝萬象皆傾如聽命開牎凝目立相招
霽月影從溪響應神迎氣送煩此君拜嘉有何荅殷勤
棐几蒲團千兎頴茶甌酒椀一爐薫
　　　改秩注縣西歸過上饒見太守同年莫郎中
集英殿前始相識公已䇿名上通籍銀章朱紱爛映身
鑠我青衫黯無色上饒城裏重相望(平/聲)公已厭直辭周
行皂蓋朱轓烱當眼鑠我墨綬昏無光浪説同年兄若
弟升沉不翅雲泥異分疎胡越敢尋盟義重丘山肯忘
勢一麾初守虎頭州差池不及從之遊僅収劉公一尺
紙堪比漢家千户侯鵶青今襲陳腐語持以掃門應勿
阻逺圖要覔進徳方近効仍求為縣譜
　　　題吉州聶倅談風月軒
黄堂指顧了凢最紅幕奔馳了苛碎更無可了别駕翁
贏得徜徉是非外未有可偷風月天崢嶸新起東偏廢
風含渾沌竅裏音月弄光明藏中態吹開雲雨天益髙
照破山河地加大兼之足以荅公餘妙處何人同領㑹
無酒客有詩相酬有酒可無客相對主酣客醉舌俱饒
説到無聲無色界髪難恃細併毛融骨不禁清連肉蛻
目不信為山河影耳豈信為天地籟主困欲眠客且歸
不容耳目寧容喙
　　　南康劉尉於㕔事之東開軒曰清瀬蓋取其前
　　　松聲然也
坐曹在西退食東一間然爾萬不同彼無乃俗飽吾䀨
此不勝幽醒我聦不律不吕自中節非䕫非襄誰傳宗
意其金沙鴻磅礴否則銀漢鍧穹窿開忩即之辨所以
老松不受風所攻松莫之禦非自虣風無所争不相容
二者無心一有感自然成聲闗大通混沌之竅君之耳
松風觸處天機融聲之真者非固有况復流歸形似中
潺潺㶁㶁蓋其似得真忘似軍新功更収吾耳聽以氣
一掃從前真似空
　　　謝新淦令徐信甫至贑相過
永嘉之重自晉始積至本朝始多士大科異等固非常
文章道徳相角掎淳熈癸夘徐令君相逢欲執弟子禮
聊將舌夲吐寸機輙自脚跟參萬里藏中觸處隨光明
言下從誰得源委國子博士陳先生初受皮膚終骨髓
孤蓬今轉大江西猛象欲踏黄河底但恐黄河深更深
水浮太空空浮水褁糧學道僕馬疲歸家落照在簾裏
自有餘師更求師棒頭打出乃其理况人胷中各法門
陳君韓子吾栁子雖有心印不敢傳恐君呵佛罵祖爾
　　　題王欽州子澤雙清閣
馬蹏車轍前門外江聲山色後堂背左手持盤右把杯
家人怪問翁何在小閣峥嶸負後堂圖書左右翁中央
一塵不容犯眼界萬象無計逃詩囊蚤作從渠醉名利
夜卧從渠夢朝市一詠之餘更一觴翁兮醉夢華胥氏
　　　甘老堂
功名鏡裏猶黒頭誰子速之營莵􁴫四朝元老人姓周
掃三大字蟠龍虬元老之門㡬從逰天上公子第一流
十論較之過秦優記室有勞無束脩郊霈異恩小相酬
過而睨之海中漚從渠進進吾休休胷中一壑復一丘
酒發詩豪不宜捜風月自與毫端謀木奴竹君嵗所収
不翅漢家千户侯歸哉老矣餘何求䑛蜜啖蔗味悠悠
孤松野鶴無春秋
　　　陳良臣之子正功肯學能言求余印可
學探玉甃千仞井筆扛龍文百斛鼎歸根可以後冥莖
發刃難於先肯綮㸃鐡要之便成金即心是道道是心
一案孔門重勘結小圖為賜大為參
　　　題趙州通判陳日華二友齋
吾初丞小邑誓與松竹為膠漆公今丞大藩誓與松竹
為金蘭維松若竹有何徳和公玉立成三益矯矯摩雲
性天髙亭亭傲雪心地直風月外吾吾强哦其如松竹
偃蹇何横江太守風月主公與平分無乃多况胷有眼
筆有口大與松竹相諧偶張陳漫浪耳熟初管鮑綢繆
嵗寒後三友莫逆俱嵗寒猶遺其一非簡驩四科參偶
不與班孔子無容心其間愛參初不異問顔寄語梅仙
勿衘寃
　　　前髙凉推官陳漢臣恵佳作索俚編不可虚辱
　　　授之後集古律矣復課數韻語謝之
太虚生氣氣生風風又生聲詩在中固自性情元具足
何當學問更加充形容草木魚蟲意雖妙猶為墮於藝
雅頌聲音召隂陽聖賢道義包天地句拙莫謝來章工
尚深自養細自融和順積中鬼不見英華發外天無功
　　　癸卯九月末贑吉大水
秋江次苐落到底半夜忽如潮湧起方陵屋山遽城頭
已失洲背况沙觜五月小潦似未傷九月大潦疑非常
感召之心上所謹推原厥咎誰其當一部麟經㡬書異
敢可叮嚀今執事休責漢公賢不賢且論堯具偹未偹
　　　題陳宗元立齋
人言禮起於太一吾言禮止于皇極强名皇極體何如
卓然萬象中間立流言鼎鼎三十餘古人有立君可無
克己未追顔所復過庭猶學鯉之趨五禮同歸一中爾
何當中立而不倚膰肉無來孔子行皮冠不設虞人止
區區行止未足輕擴充更可輕死生黄壚在前始易簀
白刃垂下猶結纓一有所立百無抗底柱中當拍天浪
千古不磨立齋名㤗山北斗在頭上
　　　贈江宰彦通
富沙耆舊江先生方冊之中乆聞名今識其子長安城
中年狀貌老典型居官不翅氷玉清未嘗一出清之聲
臨事不翅氷鑒明未甞一示明之形牛刀初割琴初鳴
市稀善履鮮善烹江華百里農桑甿隂受令尹生與成
尚不能窺豈能評兩部使者識理精循吏政出吾六經
一元動盪萬彚亨不以能稱乃真能交章疾置聞朝廷
明公歸重蓋如此素履後修想俱偉立朝致主從今始
廊廟規摹寧出是貞觀三錢一斗米房杜傳中無可紀
事業文章非異軌誰云解此不解彼學詩反㡬我開啓
生平言行詩之理游泳於詩未知爾國風雅頌興賦比
類發於情止於此六義同歸一宗㫖包涵萬象無涯涘
騎驢覔驢殆忘巳子歸反聴収初視三百篇中参到髓
　　　題顔慶逺三友亭
天一生水清之精天三生木清之英他清可備吾題名
不得精英未為清顔子園中亭突兀逺横一水近三木
取其近者共所欲太清也自生毛骨餘豈無友非嵗寒
嵗寒之友天數三主人更與三者參天合人合情相涵
四清之清俱不凡
　　　題胡邦仲霜節堂
此君胷固有虚室六氣薫酣無不適所禀寧非道之質
此君貌固能圓機四季變更無不宜所立寧非聖之時
其表無方裏無物妙與大道相出入清節凌霜特其一
秋風夜雨君曰噫名我字我敢問誰無乃未為大相知
守節雖賢一於正聖人逹節百其應君亦能賢亦能聖
姑於節論猶失訂標致孤髙所持勁伯夷獨立君制行
主人加愛又加敬根器渾涵所成逈顔子屢空君盡性
客子三嘆更三詠
　　　寄題項聖予盧溪書院
中興天子旌義門榮光猶足昌弟昆家庭衮衮義子孫
下相郎君開義塾美意非徒淑姻族鄉里烝烝義風俗
廼翁固喜兒讀書更喜他人與兒俱兒今不替翁之初
人人忠孝書緒餘初唐元勲㡬卿相游學豈無他絳帳
姓名半出多顯揚河汾便是盧溪様
　　　嚴子陵
周家刑不上大夫法固不足禮有餘何人不願立朝路
未老誰肯甘田廬秦阬學士寘勿論漢嫚大臣眂如奴
逸民不出朝士去前有兩生後二疏世祖聰明失之察
待臣少禮多以法當時禄位列三公危似千鈞懸一髪
先生識帝貧賤時富貴何妨與共之云胡君房留不住
無乃平日窺其㣲龍顔之疎顧豈忍烏喙所伏那可知
初来髙蹈疑矯世従後逆覩信知㡬退身不勇公孫賀
明泣危機終自堕先生明甚勇如之天地萬物莫吾挫
將星羣立客星孤羣恐難調孤易禍帝座旁邉睡熟間
夢魂已在桐江卧將星耿耿亘今明不比客星明更大
欽定四庫全書
　縁督集巻四　　　　　　　宋　曽丰　撰
　　七言古詩
　　　梅隠(并序/)
　　　　永嘉士蘇慶逺號所居曰梅隠甲辰就太學
　　　　試與予相值次覔詩為賦長韻
君不見岷峨春雷江發源又不見楩楠秋風葉歸根時
中兩字萬物具他說不出吾聖門挾書來就辟廱試堯
舜君民得無意鳯山梅隠屋數椽區區無乃太早計淵
明出辦三徑資初不害結松菊知今君意與梅莫逆豈
梅亦具幽獨姿梅雖花早實亦早早恐少年遲恐老青
春誓不易嵗寒歸伴梅遲梅却掃
　　　夀陳龍圖
參差鴛瓦封清霜玉虬薦瑞初騰驤三山一夜應圖䜟
曉來沙磧堪褰裳瑩煌㦸户掛弧矢瑞氣氤氲結霞綺
帝令來作金鼎和趂得寒梅雪香蘂精神照座如神仙
滔滔揮翰傾河源杜詩韓筆繼騷雅鳯髓鸞膠家世傳
皇皇轡駱輝鄉國春逐霜蹄滿南陌禁城龍閣儼圖書
班近天顔還咫尺泥書細札九天飛好看錦衣䝉衮知
亨時得路方平坦沙堤犖錯黄金羈年年愛日回南陸
慶夀階庭照蘭玉南陸仙翁識姓名星官曽見刋瓊籙
　　　賦馬漕桂巖(并/序)
　　　　廣漕馬少卿於宴坐前疊石為山植桂映焉
　　　　潘帥書桂巖字掲之
岱輿山峩東海頭招搖山峩西海陬兩山相望㡬萬里
月桂滿巔花長秋羅浮山峩南海岸道取東西蓋其半
銜種非資化鶴功誰其有力移此粲廣東使者富民侯
函丈雖𥚹餘清幽眼前開闢一混沌墻角峥嶸小羅浮
侯睨羅浮吞八九摩挲縮地挾山手雷霆驟下震以驚
贔屭争前負而走羅浮故與蓬萊連蓬萊新與羅浮遷
瓊瑤古木葉覆地玗珠老樹枝參天花環實娜涵沆瀣
天上那知在鼇背炎州浸作廣寒宫鮑肆薫為香積界
元戎大字蟠蛟虯扁槧為侯掲殊尤一麗山氏一蒼頡
幸自同與造化遊何當同與造物休
　　　寄題劉漢英雙清亭
玻瓈横眠蒼玉立不容朝市一塵入魚泳鳥飛自薦揚
舟徃車來誰收拾主人瀟灑宅一區子弟何師受何書
馬遷史裏萬古具張說詩中四時俱詩編史帙一闗目
姑掇餘清清氷肉床頭拈出周易讀更悟太清清蛻骨
　　　又寄題雙清亭
渾淪一段輕清氣天收不盡歸於地凝者為山融者溪
擥之可使凡骨蛻主人著亭溪山間心與溪山相徃還
市朝有欲叩以事魚鳥不容入其闗
　　　題吳季章挹秀堂
造物鼎開新畫圖江蟠前後山負隅一塵不動鷗出沒
萬變無心雲巻舒主人倚坐扶欄立太清之氣交相襲
風煙席上毛骨醒文字腸中星斗濕說詩論史功日新
江山怪見無精神筆頭收拾珠玉去䕫為酸鼻河伯顰
填胷自有真瀟灑沃眼更何須外假景饒眼飽欲著書
書成勿示斵輪者
　　　淳熈丙午夏陳伯英為知己入廣為幕賔暨秋
　　　仲翩然而返取陶淵明歸去來中語掲其遊息
　　　所曰載欣予聞之託于琴為賦連韻
伯牙家有焦尾琴朱絃長掛窻壁隂出大都邑初何心
直為鍾期舊知音玉軫調罷不自禁聲諧匏土革木金
試彈一曲萬籟瘖動盪南風鼓精祲長養餘恩到魚禽
齊娥趙女秋夜砧怨入離鸞别鶴深轉調忽落思歸吟
元亮歸歟故丘林粉黛候門玉差參卓氏心挑淚空淫
鐵脚豈受魔女侵撫玩無絃喜不任羲農遺意絃外尋
阿舒阿宣立森森大孫倚膝小捉襟上百千夀酒再斟
爛醉欲眠不脫簮大槐宫裏無升沉醒浮烟浦登雲岑
髙山流水弔古今墨子從今突長黔
　　　寄題劉淵甫可齋
君子無莫也無適聖人無固也無必行藏視彼時所宜
去就惟吾義之適吾道難莫難於權其惟孔子為能然
胷中還未有孔子寧墮於偏勿求全願為孔子可齋志
四可猶須省三未孟子何當周文王魯男善學栁下恵
　　　遞呈餘干郭主簿子敬(時子敬攝廣東帥/舶二幕先余解去)
謂吾多可失之雜與人連甍或莫識謂吾寡合失之孤
與人傾蓋或莫逆南來豈是無過從一見如故髯簿公
文章未始要著語造化莫能與争工半生蓬首黄巻裏
不如畧欵習鑿齒須㬰已幸復明年咫尺猶思况千里
羊城虎城任仃伶梅嶺不遮夢逢迎隴頭梅月向人色
户外清風敲竹聲漢廷用少公垂老在我者大官無小
餘干縣古簿書少赤子被聖厮兒擾餘功始可到魚鳥
了事猶癡仍不了笑人莫更為人笑我住巴山木之杪
急足徃來數晡曉貽詩勿憚相揉矯吾人能有㡬同調
　　　題葉英州清白亭
一元之氣天得清推為覆燾萬物生四時之色秋得白
推為揫斂萬物成清白為徳蓋如此我公何獨取于水
水生于天落于秋妙與萬物為終始公家清白世所無
俸餘僅有數巻書歸歟宴坐故溪上此心洞與溪水俱
取譬于水公之跡胷中公固有虛室清白一自虛中出
清至表表白畫畫上少能容下多嫉更居以濁守以黒
始與造化相出入
　　　入廣豐倉領米書所遇
創意入倉稽斗斛乃逢兩鶴三頭鹿意者殆天假其衷
憐我清髙墮於俗翛翛兩鶴雄與雌三鹿牝牡連一兒
本生自有山林在安用來逰城市為出山入市已失脚
况傍官倉疑更錯口與身為没齒讎心因腹作終日惡
我歸徑欲追喬松爾鶴爾鹿來相從一為先驅一後從
共馭元氣騎清風
　　　代人題瓊守歸疆堂
前朝列聖規模大雨露涵濡山海外椎卉之民半冠帶
恬不復他餘百載前守諸公方略偏籓籬漫浪耳目前
版圖之地半塵囂恬不復誰餘百年白囊新報潢池㺯
詔公借我海南重金鼓戒嚴曽未動汶陽田已歸禹貢
功成不居頌者誰樂石雖堅有泐時亘千餘里兒童知
牢不可解去後思歸歟更了中原事抵掌挈還河朔地
竹書不盡帛相繼回頭今刻公之細
　　　乙巳正月過英州買得石山
吾之好石如好色要須肌理膩且澤真成入眼輕連璧
吾之好石如好聲要須節奏婉且清真成入耳輕連城
閩淛江淮隨牒去豈無一二石佳處終之難得聲色具
飛蓬今始轉廣東英石不與他石同其色燦爛聲玲瓏
小山突兀百千重萬錢得之歸自奉稍閒更為山作頌
　　　丫頭巖
婀娜江南大小姑大姑從兒小從夫丫頭如許尚從母
學綰雲鬟撩月梳諺謂女生俱外向丫頭非有難婚相
來壻曰贅嫁曰歸固不敢請豈無望雲鬟乆綰行且笄
長成不似從母時擬學小姑嫁夫去又恐夫蕩去不歸
夫去不歸安所仰終日望夫更惆悵不如老死作丫頭
庶免春閨惡情况丫頭休强笑望夫世間夢想俱是妄
　　　題李克明依緑園
主人不制眼之欲買斷江天猶未足更開兩岸小乾坤
而種十州靈草木江中照見花木真詩中傳出花木神
片言隻字畧㸃化四時六氣長含春夢草未終俄夢蝶
栩栩羲皇上頭客未覺身居安樂窩那知園是華胥國
　　　贈别石首尉胡廷直
士之所忌忌無末吾已與交不輕絶士之所貴貴有初
吾未與交不輕結嵗在戊申九月間中都始識胡廷直
經史子集蟠屈胷甲兵錢穀瀾翻舌好賢先主未顧廬
負氣買臣猶詣闕姑調南昌一尉歸斗升可養子真節
餘功奮意筆硯間解后撙齋談不輟烹茶畧與論源流
秦未焚書道先裂學統况成八代衰向之裂者殆磨滅
紛紛唐士學古文僅僅韓公得真訣口傳心授門人誰
劉义皇甫湜張籍十人摹倣九失真訣中妙處容有說
射御書數學發䝉忠孝友悌士歸潔探㣲猶要善擴充
持滿不妨徐發越江出岷山根本殊風行水上波瀾别
兹其為訣不亦真韓公所秘吾乃抉君歸紬繹細自參
閉門造車出合轍更㸔蘭臺大聲華何如麟閣小勲烈
衛霍儻能恢土疆淵雲當為勒碑碣時有衛霍無雲淵
於漢徃徃未為缺
　　　浯溪(有/序)
　　　　元次山頌刻于崖至本朝熈寧數百年無異
　　　　論一經黄魯直出意著語來者徃徃更相黜
　　　　陟紹熈改元四月二十有四日廬陵曽丰至
　　　　止按經據義㑹二公意而一之所以全前修
　　　　解後紛也
千古一碑得人愛來書碑後㡬前輩相頡頏甚曽不饒
自混融之了無礙太平天子狃開元馴致馬嵬悔何逮
桑隂未徙宗廟安儲皇功豈不云倍君父恩重臣子輕
功至彌天皆分内靈武猶言權濟經京師何忍小間大
南内起居不遑安西宫晨夕無聊賴不沒其實豫章公
言者無罪聞足戒元結但持歸美心為尊者諱誰獨怪
歸美為頌刺為雅四詩義各有攸在一出春秋雅頌中
兩忘人我是非外朅來獨招莫逆魂樽中有酒聊一酹
誰能更解未艾紛石上有壁聊一疥
　　　寄題左叔寳昆仲松竹書院
南窻晃朗宜春夏松竹與君為大雅雨雜伊吾聲灑灑
勸君讀書無苟且北窻窈窕宜秋冬松竹與君為大忠
風雜伊吾聲渢渢戒君讀書無雷同竹生受虛松受實
根氣性天道之質他人見疎君見宻一薫舊染百俱失
風兩不移君讀書由松之實悟竹虛回首書皆糟粕餘
一真超然萬物初松竹於學機相觸學成終不負松竹
拔地摩天立於獨逃獨歸羣成更熟
　　　題馮行之雙溪書房
鴈峯之水蒸若湘虎城之水貢若章雙水朝宗氣浩浩
諸生讀書聲浪浪葛溪支派小雙水馮君領㑹水之理
東西決流二本非左右逢原兩端是開窻觀瀾參浴沂
涵泳無徃非聖涯水哉水哉不盡意歸歟歸歟有餘師
　　　寄題劉永年桂堂
四時之氣秋氣清月之掬之水中精四時之月秋月明
桂之掬之木中英沆瀣蒸開黄爛漫分是羣仙清鼻觀
君家誰㑹術之幻乘夜入月移此粲㣲風透簾日透窻
老葉㺯縹花㺯緗翁在中央季在旁讀萬巻書字字香
顫閼四開香入體薫融人欲發天理鯉伋㸃參賢父子
傳芳後葉殊未已一枝五枝聊自詭郄家竇家勿相侈
劉家正恐不免耳
　　　題龍洲書院
西昌有洲龍屈蟠爪牙潤澤鱗甲寒桃花水肥意騰躍
似欲上與青天干西昌有士龍變化雲可以乘泥可謝
臚傳未放雷鳴春弦誦猶挑燈破夜作成况遇今趙侯
螢窻開處吞龍洲儒風相髙踏鵬背士氣自敢騎鰲頭
縣前洲觜年年長圖䜟㑹當應如響鴈塔固無過我前
雲臺更要在人上
　　　寄題仰止亭(并/序)
　　　　東莞董鹺鄭君少修文業壯就武階鹺烹餘
　　　　暇追尋杯渡故跡于其山創亭曰仰止志屑
　　　　潔也撙齋老人廬陵曽某推廣杯渡學為詩
　　　　以充君之志焉
廬陵江滸路窮處舟子不容仙子渡豈意一篙落手來
而資雙足凌波去睥睨大海如江然杯渡佛輕篙渡仙
休負知津惟我是且從登岸㸔誰先杯渡之杯人所怪
大塊中含㡬沙界或云芥納須彌山細視芥焉杯則大
彼細莫細于一芥一芥要之猶有内彼大莫大于兩塊
兩塊要之猶有外内外相形費融㑹未忘所仰亭勿壊
吾細無内莫能碎吾大無外莫能載細大相融亡罣礙
何仰之有亭可廢
　　　岐竹(并/序)
　　　　慶元三年季春之月猫竹擢萌於所居之乾
　　　　維出土甫一節别為霜暈連旋而斜上者四
　　　　復為節者三韋為寸者九蓋一苞也忽岐為
　　　　二日夜長苞稅而成竹小大不能殊以分卑
　　　　髙不能殊以尺觀者噩然類曰瑞或曰妖予
　　　　非博物士莫别也姑從其實目以岐竹既為
　　　　之銘并賦以詩
漢關之茅茅之英豐城之劒劒之精雙茅雙劒龍變化
一隂一陽數生成我家穉竹老龍殻中而岐之相犄角
玉爪蚪為天矯枝金鱗蛻作斕斑籜豈無他處生乾宫
震象為竹乾為龍震吾知是乾之變竹誰謂非龍所鍾
瀟瀟聲韻蒼蒼色余褒二主殘精魄不受氷摧直養剛
無容塵入虛生白夷齊坐㸔萬物流不負知音王子猷
半夜葛陂雷雨作二疏欲去終難留君不見震為龍又
為竹竹又為龍㡬翻覆學人笑問玉版師孰是本來真
面目
　　　勉王堯章歸(并/序)
　　　　王堯章後余一年入廣東兩試不利余歸三
　　　　年得邑西廣堯章踵至又為後科計未决復
　　　　東賦詩送行勉令且歸
君氣如鵰不受韝君才如駿不受輈摩天厯塊少自許
臣視文潜雌少㳺塲屋小銛大還鈍掇第未酬方叔願
二炊無日足斗升一擲有時輕百萬買臣一出今㡬時
非取富貴誓不歸倚廬固秃孟母髪織錦更顰文君眉
鳯雛知我君之友相屬逢君試相叩豈有五年山上山
未嘗一日口中口
　　　送陳次畢劉徳欽王才卿赴省
梅花争送君出鄉蘭花争迎君入塲兩花之意豈不厚
非與喜機適相當集英對罷燕聞喜紅迎紫送餘桃李
問燕無恙相識初與鸎莫逆半酣裏中年得意非少同
未老更下不朽工氣驅萬物挫於筆舌挽三江吞以胷
　　　題安子承讀易堂
卦辭爻辭易之註孔子讀之悟其故彖辭象辭易之疏
孔子作之志其悟懸知孔子大悟時太虛中不掛一絲
與易為一自不知奚以卦辭爻辭為渠無孔子大機械
所恃囁嚅三尺喙象彖爻辭從領㑹其如猶有卦辭在
誠使時習能絶編安知日新不忘筌著脚還超九師先
回頭更勘三畫前
　　　送廣西經畧應寺丞被命改除歸朝奏對
蔚林妖血掃已除桂林剜肉補未蘇玉清𤣥帝右是顧
金華散僊南其驅下車首問民所苦踴躍近前争告語
醋緡苛斂重傷農醝鈔抑敷良困賈小斷於獨大呌閽
一呼痛拔百蠧根連營坐卧老將校萬里耕桑長兒孫
足醉於濕殊未醒奏函頻以中州請十行洒渥下九天
兩踵騰輝輕五嶺五更黄道煙霏霏追隨列宿朝紫微
三寸舌沃萬乘渴一一編摩為野史
　　　長至夀廣西提刑吳大卿
無量夀佛今夀皇家傳室授不老方九轉丹砂一仁念
函四大海為夀鄉仁氣所覃莫非夀椿松龜鶴不足當
三公九卿百執事一時幸㑹俱遐昌公於九卿蓋其傑
向獨年少今未蒼嵩嶽尼山吐符日長虹失色歸文章
骨相巖巖松梅竹精神凜凜氷雪霜黒精青女殺氣重
終握斗柄持天綱十年伏驥起北漠萬里飛鸞度南湘
掌中名是風憲筆實與萬物為春陽二十五州人所禱
萬口一詞夀而康君不見夜來南極星轉芒又不見朝
來南極日轉光日星所㑹有所應西州耆舊循南荒百
神奔走翊誕慶萬象森羅印徴祥南人耳目習南事夀
公之意何以將南極從古星不老南極從今日夜長
　　　寄題閤皂陳元禮蒼玉軒
道山飛落江之瀕山中草木海上春鴻濛盤成碧樹勢
沆瀣蒸出瓊芝津辟塵有許猶未愜更著千百青璘珣
兩三也足况千百后土不自珍其珍從坤受質外負直
與乾同體中含純表裏洒然相肖似亭亭物外佳主人
鳴珮琅琅夜步斗握圭挺挺晨朝真音韻危峭壓霰􁆦
威儀峻節排風塵巻班歸洞門不鑰世間望之自逡巡
遼城翛翛鶴有道葛陂矯矯龍何神主人與客俱變化
同為玉皇案頭臣猶餘栖鳯未僊去不有冥鴻孰情親
　　　題陳晉卿頥齋
鯤鵬振翼初九萬楩楠歸根終數寸穉須有發老有收
養之各要適其分三兒誦書翁卧聴生涯固有何所營
功名羞從竒道取文學厭與時人争誰揭此齋函二意
翁養其恬兒養銳今雖異養後同功一本莊椿三郄桂
　　　免解進士應致逺過晉康見謂以上文字而忤
　　　諸權要聴讀藤州十餘年得㫖自便賦詩贈行
錢塘江湧千萬竒收為詞氣吞虹蜺敢與九關虎豹違
蜂芒蠆刺攅一時或疑宜州城上人不歸桂林山羅千
萬怪收為詩膽吞渤澥敢與九疑魑魅對瘴雨蠻煙鏖
十載誰料儋州海上人猶在一尊三酹古藤隂少㳺陳
矣君日新還過韶石聞舜琴混融竒怪入古音韓子老
來潮陽歸後固自文章功更深何當道徳終不負初心
　　　王元賔之子經紆道過我晉康臨行贈别
乃翁於我松梅竹之子於翁芝蘭玉藹藹薫薰仁義容
便便坦坦詩書腹向來相訪魯東家今來相訪洛南涯
飽參禪覺一宿别精進射功三年差家傳自許已跨竈
庭對相期毋媚奥馬蹄厯塊且徐行鵬背負天終逺到
　　　邀肇慶府卓司法杰
吾性太率故多可吾調太僻故寡和門前屨滿率所招
榻上塵生僻之過生平交際二者間燕處官居長若箇
斗升新幸飽自聊朱墨素慵閒亦頗客來未始不相迎
問無恙外徒黙坐與君傾蓋輒破愁終日對談至忘餓
驪龍頷下無數珠僅容竊拾二三顆江山句裏眼何髙
金玉性中天已大雅挾承明金馬資來為郡掾得無左
蒼梧水口緑一灣紫石巖前青數朶其間風月分外清
公餘足以供閒課萬古一語思無邪道盡詩家大關鎖
大川三百小三千源委吾須俱勘破下從樂職泝商那
上自國風沿楚些江西社冷况嶺南喜得君來與磨磋
謝安不笑貧家風相過當更具茶果話到更闌不欲歸
徳公徳操同床卧
　　　廣東黄漕巖老改除廣西帥過郡送行
乆酣蓬島飽瀛洲他水他山何足遊郎宿自閒朝北極
使車誰枉指南州浩浩湯湯廣諸海無人能與相融㑹
天遣公開東計臺㑹融諸海新詩内竒竒怪怪桂諸峯
無人能與相㑹融天遣公開西帥府融㑹諸峯古文中
進衣怱遽吾民事退食從容吾道計詩文平淡潮栁州
公則視之為末藝包籠天地孟軻篇收管山川馬遷記
仰觀俯察易象真更勘畫前精入神未為三公効燮理
先與萬物歸彌綸事非戰國而來事人是羲皇以上人
　　　道人彭永年來番禺過訪相約歸日遊閣皂
雅性苦無他嗜好山之佳處吾皆到江西山半入詩中
㸃檢怪猶無閣皂吾家十世江西居南來始得閣皂圖
堊文横斜水曲直煤汁濃淡山榮枯燕閒指顧圖之上
神遊滿意酬心賞已空沙界無大千那信滄溟有方丈
詩仙徃來白雲鄉惟沈廷瑞伊用昌畫簾巻舒納夜月
金鼎開闔吞朝陽兩篇之外有餘景孟陽摹冩得要領
(陳孟陽有/賦閣皂詩)或云圖是無聲詩猶將夢幻對泡影撙齋或
是武夷曽道人未必非老彭相逢恍惚似前世一笑舂
容話長生大道一成百無恐仙家猶被死生動逃刼莫
如徐佐卿山行未免飛矢中道人詞詘不敢譍殷勤約
我遊青城横江孤鶴飛且鳴便是道人出相迎
　　　參政翟公之孫東廣機宜徳逺恵書若詩以能
　　　問於不能乆之愧虛盛意敬賦古風謝塞
髙廟中興初十年大參内制餘百篇心聲之發動遐邇
手澤所存傳子孫得其傳者孫之嫡參自道根至枝葉
一元生二二生三萬特取千千取百詩書其髓易其精
左右逢原筆縱横公先聞道非後進我後獲仁豈先生
知津問津蓋有得教玉琢玉其何名玉雖不以石作使
以磨易磋亦其理春秋以來有師承博約之外無宗㫖
風行水上舊為文雷在地中新復禮
　　　贈江西瑞上人至南海袖詩相過
六祖求衣從嶺出六祖得衣從嶺入半夜抽身不露機
凹頭解擔猶留跡上人家住江之西僕僕而南何所覔
雅意真成為衣來衣已不傳那可得假令為法不為衣
江西自是大法窟挑動上人熟機關潮音激越箭鋒疾
空還即色色即空佛便是心心是佛心源一了千佛空
底用區區祖衣鉢達磨大鑑無兩身震旦天竺非異國
眼髙海僅小泡浮道大嶺纔㣲沫結徃來始不計東西
出入今何問南北要知飛舄杖笻因直為翫山觀水設
𤣥鑰無一勘不同觀翫之中容有説山數須彌水西江
須口能吸芥能納吸猶不盡納猶餘未足與談上乘法
南海水况多於江上人無口若為吸萬一猶有口可開
我先剉斷上人舌
　　　清江何子發自荆湖宣撫幕客罷歸道出晉康
　　　為投詩索報勉意塞請
南北新來尋舊盟江淮襄漢又休兵召還開府諸元帥
請遣㳺談㡬老生指上琴聲忠憤激腰間劔氣血寃腥
君不見老范相知小相沮横渠自反髙自許三略六韜
付擲捐中庸大學歸含咀未遑盡發千古聖道機猶不
失為一代士宗主
　　　夀廣東提舉韓判院
君不見天上之老人夜夜増芒爛如銀又不見柱下之
老子年年換骨輕如紙辟穀餐霞得長生老子前身老
人星我疑公亦星之精精神雖實骨枯槁老子區區似
徒老公生富貴老更好初隨鵷鷺翔中都一麾一節今
南驅為溟渤中有蓬壺雅懐信在蓬壺島非要瓊芝與
瑤草公原自有長生道藤床紙帳二十年上至泥丸下
丹田孰非可為地行仙十月十日祥雲凍賀客休投龜
鶴頌倚雲自伴寒禽哢(倚雲/亭名)
　　　陳刪定日華除廣東憲取告中志深攷古之語
　　　因扁齋曰考古齋
東都有人持漢斧南國無人擊周圄未從刀鋸宥者三
先即桁楊聴之五五三異念同一仁聖賢典故公日新
心從仁上勘得道筆與民間㸃為春百未試一刑㡬厝
忘其勞績况恩數天語疑由公出然公心黙與天通故
持平已遂留何須責難未了歸可圖課效九章三章外
㳺心千古萬古初剖斗折衡還未可非緜蕞莫矯叢脞
結繩之外畫冠餘作古幸無嫌自我
　　　賀徳慶陳倅生朝(光祖字世徳本貫/興化軍二月二日)
無伏無臘壺中天不煙不火壺中仙壺天固自逺世界
壺仙還自結世縁昨夜壺公山外望壺公駕鶴隨仙仗
逃身下降唐謫仙襲姓前生漢丞相四時之氣春為冲
誕彌况在春之中一段乾坤竒特意三朝文學老成風
通守通班蓋其寓澤民致主酬吾素收拾平生塵外逰
追尋疇昔壺中去春秋過隙了不知甲子循環浩無數
　　　壬戌仲春隆慶因老留上藍與璉老徃還余續
　　　後至相過浹旬言别
山立堂堂古白眉一龍一象殿江西春秋多寡弟兄是
朝暮徃還賔主誰藤坐蒲團邀二妙其間著我成三笑
無夏無彞跡自融不儒不釋心相照逺公送出如欲留
陶令辭行如欲休殊覺上藍今勝踐少分前輩舊風流
　　　過南安接孟使君辭警䇿多矣復承遣持追恵
　　　詩遂足度嶺所賦梅還謝萬一
坤元分氣謂無間南崖北崖纔尺寸地寒地暖差之半
乾元分氣謂無頗南枝北枝能㡬何春早春遅差爾多
我來幸未全失䇿南枝早退不留跡北枝晚出猶㺯色
驚見北枝問南枝寒香羞受時輩知隨清風入孟郊詩
詩之視梅類髙致孟之視詩渾細事至大至剛浩然氣
其詩拔我塵埃餘其氣充我情性初吾自覺吾非故吾
欽定四庫全書
　縁督集巻五　　　　　　　宋　曽丰　撰
　　五言律詩
　　　曉行
已離南康縣不知何處村荒郊霜灑道野店犬應門市
尾人聲閙津頭水氣昏雲開雙髻出髣髴月梳痕
　　　暑夜露坐
出坐日初曛歸眠夜欲分竹濃猶漏月風横不容雲霧
露氣相薄星辰天自文更深羣動息地籟可堪聞
　　　靈洲妙髙臺
水心浮出石洲背湧成山草木仙家種樓臺梵氏闗全
輸緇衲老長與白雲閒隔岸風烟好終嫌是世間
　　　送曹伯髙二首
絳帳横經後青燈曲几前酒杯間留坐茶椀幾忘眠虚
受口三益平反詩十愆未闌賓主意相約更明年
筆研為謀左風霜與嵗瀕犬呿如不夜雞噤似無晨杖
屨喚行客衣冠辭主人願言偏强飯涵養竇庭椿
　　　管文徹通易學
世業餘方册生涯只短檠韋編閒裏絶髀肉暗中生憎
逹終難免憂貧似不情諸公題品價自可比連城
　　　書張必逹詩詞巻首
詩寫水雲真詞傳花栁神溜脂松濯濯凝粉竹津津色
者空中幻聲其寂裏塵願言收視聽其細入無倫
　　　春夜感物書懷
閤閤蛙鳴夜嘈嘈鳥語春物情猶任理世事豈由人時
自有遲速道初無屈伸聖賢得貧力吾恨不全身
　　　出郊
曉欲晴還雨春疑蚤又遲勾萌麻竢命穎拔麥乗時水
有浮天意山非入俗姿野人逢野景相愛似相知
　　　觸興
山向南逾秃江歸下轉清鳥那容久立魚不及潛行雲
外鷹機動沙頭鷺意萌信為吾道計切忌太分明
　　　路見
㳂途羈況惡觸鼻野花香買酒行如失搜詩坐似忘不
能為醉聖寧敢放醒狂家圃舍風蕋無聊秪自芳
　　　題諶氏奉先亭
大恊龜畘兆新城馬鬛封雨餘生亂草霜後拱孤松泣
酹春秋酒顰撞旦暮鐘若無翁仲在誰鍳答恩胷
　　　飛蓬自解
有底重安土若為輕徇流羞隨草木腐樂與汗漫遊凡
是性如水固然生若浮勿嗤吾潦倒天地海之漚
　　　題曽見卓時思亭
自幸知韋布相期到廟堂一朝天奪鑒千古地埋光春
雨松凝鬱秋風草委黄徳公三酹罷頃刻九回腸
　　　夏季宿省前董家樓
明朝從伏末今日幸秋初御閣斜陽裏天溝小雨餘風
吹塵陌静月照堊窓虚一枕三更夢清涼意自如
　　　新淦陸伯仁過我錢塘逆旅中漫出詩編輒蒙
　　　賞音敬賦短章相謝
自從刪變雅誰復許離騷顧我知音少逢君著眼髙江
山成疾錮笑語破愁牢勿浪相䥴切姑從癢處搔
　　　庚戌三月赴官離松江道中
好風消雨鬱惡水長泥淫戲哢鶯饒舌狂逰蝶放心枯
萎青未了紅紫老相尋物與我為一嗟餘只自瘖
　　　都下卧中
屋密風傳令窓虚月漏明九衢朝馬動四壁候蟲鳴街
吏髙呵道衙官急殺更人行吾尚卧自分利名輕
　　　臨安主人出氷塊佐飲曽簿嚴宰同賦
久在京塵裏仍當伏暑中眼逢銀色界身落水晶宫有
客清相似無人白與同雪兒不可作隨意酒杯空
　　　潮到看人發舟
潮信猶為小風聲未至雄船輕争向上江闊敢當中持
後柁宣力當先帆用㓛區區篙櫓槳罪與素餐同
　　　候潮錢塘渡
眼厭紛華久身離闤闠初市聲方較少春色況猶餘海
沸如中熱山浮若内虚坐窮消息理萬事付乘除
　　　葉丞相之孫潛仲後余至中都同館相與談易
　　　累日先東歸敬賦詩送行
客裏幸相逢青燈幾夜同笑談機械外操履準繩中學
問闗宗旨功名襲祖風江船不吾泊遽載易而東
　　　感梅
浪爾逢時早終然受命孤性便行所獨物忌與之俱巢
許耳難浼夷齊腸莫汙十分要相稱太素可為徒
　　　臘月被檄下豫章至南安簡曹宰
擁卧聽衙鼓傳呼輟坐曹庭前人跡掃門外市聲鏖餒
立鴈行少寒歌馬骨髙寧教循吏傳書拙不書勞
日月迎春急江山送臘愁嵗窮猶被檄途逺更乘舟家
累已相逼官身那自由欲從公款愬公更鬱眉頭
　　　窮冬長途觸物遣興
蹀躞牛歸柵翺翔鳥認巢垂雲低暗水倒影上明梢春
豈有偏意梅無未破苞吾心已忘物聊與物相嘲
　　　贛東江
兀坐順流中吾歸與便逢窯家俱瓦汲灘户半機舂艣
作傷春響山為媚客容江鷗凝不動識我舊行蹤
　　　瀧岡
堂堂馬鬛封清淑鞠其中庚戌嵗行逺熙寧恩數空石
羊委荒草木鶴矯清風弔古凄相慨蒼然十八公
　　　十六日立春舟中晚眺
風住帆維軟人齊艣響勻津橋横汲具岸樹掛酤巾亂
石知何處孤蓬任此身三歎謝陳嵗一笑接新春
　　　出㑹昌峽
石峽侵尋過江流次第平篙人輕去住船勢任縱横穏
不妨危坐忙猶得意行明朝従起晚但要到州城
　　　舟宿㑹昌十里間
石是窪樽様山如土鼓然空猶餘樹木了不見人煙辦
治豈容緩拊摩那得専意中無限事夜半不成眠
　　　餞趙提幹次李彦中韻
解組圖南日攜壺賀夏時三杯幾絶倒明日兩差池足
跡隨蓬轉顛毛與雪期我愁行未得更賦送行詩
　　　㑹昌號湘江江岸有小峴亭癸夘六月與瑞金
　　　吳丞飲其上二首
湘水欠湘竹峴亭非峴山休論真勝假且幸冗偷閒眼
底方塵外闌干更樹間哢禽如語我劇暑未宜還
占斷江西景臨川擬峴臺今猶千里隔我更幾時回幸
此亭相似非公坐莫陪古今隨水去風月送詩来
　　　題南康吕丞哦松軒
位嫌旁見逼權忌暗相侵李下無留跡松間可寄音不
平風弔古無賴雨傷今盡數歸君律隨機冩此心
　　　弔落梅
佛來非墮有仙去豈超無寧可死歸潔莫為生合汙出
餘純白在入與太清俱百世下回首髙風立懦夫
　　　向察推士仁檄至㑹昌賦所懷呈二首
文簡家風淡薌林句法清今能傳幾世君復擁全名猶
及識前輩未嘗輕後生崆峒風月裏許我共詩盟
若此溪山惡其他州縣無豈期公骯髒而為我馳驅錢
穀豈餘事音容非故吾使君如細問為道費枝梧
　　　隆興貢院呈彭國夀
名士江西少廣文胷次髙欠人扶此道得子慰吾曹學
問揉圭角功名添二毛宜春文藝傳他日蜀王褒
　　　再自隆興還遊至徳觀
水眼通三島波心湧一峯兩崖懸石稳千古怒濤摏呵
劔敺游蜃鞭雷起蟄龍仙人有餘量事了豈留蹤
　　　與鄧繼髙望沙山同賦
先喜見沙山俄藏靉靆間雲非奪吾好天固與人慳未
遽清風起何當舊觀還崢嶸終莫揜兹且聽潺湲
　　　月明復翳
大鏡為誰圓非昭莫破昏澡身翻渤澥輝徳掠崑崙有
狗疑相食何蟲欲見吞光明法眼藏㸃涴不成痕
　　　潘宰孟的見余三生圖詩廣一篇見示再賦謝
　　　之
擔水誰家渡牧牛何處村未能逃刼數猶是弄精䰟毛
穎含雲凍鵞溪帯雨昏强従泡影裏摹摸去來痕
　　　贈顧君美
三命何如李五星孰似袁目前談者衆足下悟其元歸
養老和病看耕田與園他無可推步君往扣侯門
　　　贈游子信
可言詩已矣多學識之與牛尾繄經始羊腸殆緒餘江
山開闢後情性渾成初機械相融處真誠可起予
孰是文之用兹其道所藏典謨書渾渾鼂董策洋洋唐
宋建長筴韓歐蹈大方過庭詩禮次歸更議其將
　　　復用韻呈黄教授二首
程子軻而下韓公漢以還彼非孤所上人莫奪其間死
後虚名滿生前實效慳如吾謀向背其決不勝艱
有底杜陵語不驚人不休筆端非外鑠胷次有天遊自
發人三歎而銷我四愁忘其舒若疾何適不猶猶
　　　自豫章還贛至萬安始得風
解纜將逾月歸帆始遇風只消三數日能得幾何功天
意非相簡詩人固自窮江山清絶處吾享亦吾通
　　　秋途暮息
宻宻初秋雨䝉䝉欲暮天牛羊争欲下車馬敢求前蟋
蟀挑孤詠梧桐攪獨眠反身無一事夢到汗漫邊
　　　别林和卿
夜榻無髙枕秋燈有短檠嗜書如女色獻賦若金聲豈
是長貧者何其太瘦生功名猶欠子子不欠功名
甚矣身如幻加之跡若浮妙山孤倜儻良友貳遨遊水
挾月涵夜風推雨鬱秋物來吾不拒隨件以詩收
　　　解任登舟離胥口
挈挈離胥口駸駸到峽中江平無駭浪船稳不驚風逆
水従難上兼程與易同家人解吾意呼酒犒篙工
　　　送參議劉仲洪就京制置辟入蜀賦二章賛其
　　　行
蜀屈嚴君子先聲到䖏驚幕中添老杜闗外得長城渭
上屯田便山西買馬平願言賔與主無立小功名
江西清絶處頻賞厭還休快作坤維去閒為丙穴遊百
牢山倒抜三峽水横流未有人收拾公其與筆謀
　　　送鎮江張禹㓛獻邊未報過建康謀辟
邊上事千種袖中書一編曳裾逢白眼驤首隔青天又
輟安劉手而撐訪戴船嚴公猶欠士應辟老詩仙
　　　至漢灘訪陳梗臣
雨速荷團碧風摧麥擺黄又容春白過誰使我乾忙杖
履諳同社江山駭異鄉醉談平日事嵗久不無忘
　　　送管長源之子光祖往謁周益公
齒徳兩峥嶸嚴君漢伏生朂哉恢學力行矣赫家聲一
代道宗主三朝人老成金箆容刮膜管取眼増明
　　　送中書舍人鄭恵叔入國二首
北籓輕用武西漢重開邊幣帛毫芒費生靈百萬全幾
馳銜命使今輟判花員専對從容道君王正樂天
萬里出疆車驅馳過故都離離京國黍獵獵塞垣榆城
邑堅和脆山川逕與迂要歸奏天子潛筆寫為圖
　　　吳必顯欲逺出謁故舊愬情悃賦二章贊其行
燈火頭䝉垢年華鬢茁絲詩書猶見負韋布未相辭有
處可彈鋏何愁無置錐丈夫行止計不必問妻兒
貧寧少壯貧貧到老難禁兒女婚姻逼風霜疾病侵令
渠看白眼見子亦寒心況是舊相識人人義斷金
　　　贈五行家董季謙
奴𨽻侯千户屠沽禄萬鍾書生無此望造物不吾容漁
釣其清職田園乃素封煩君試推似天意合相從
　　　坐病不及赴少卿羅春伯登樓觀雪之集因成
　　　小詩馳呈兼簡何同叔判院徐用之帳幹
飽送歌眠美寒添兀坐愁従雄容有酒訪戴豈無舟怯
出風前立妨陪雪裡逰想餘鹽絮句題遍仲宣樓
　　　續赴羅少卿飯
孤吟成錮疾旅坐失牢愁晝氣溟銀海春風拂玉舟詼
諧狂後出汗漫醉中逰已忘行蔵事従渠自倚樓
　　　中都邂逅新崇徳宰范繩之為同館著語贈别
文正三槐宅延平六桂家芝蘭含露秀鵰鶚著風斜螭
首終簪筆河陽且種花乗時長得意毋忘夜分茶
　　　秋日途中
祝融辭退舍少皡出専權清氣露之獨殺聲風所偏林
凋光漏日水落影澄天每出皆秋季與秋殊有縁
　　　甲辰婺女道中過重九
節到重陽日身為千里人半癡黄口子多病白頭親熟
浸菊英嫩輕挼茱糝勻旋沽深巷酒强飲不成春
　　　赴廣東漕屬有感
草木歸根隠昆蟲入蟄深若為吾自覺猶與世相尋江
月幽人態松風大雅音紅塵任相衮終不㸃初心
　　　丙午中元留羅子琳小酌
送客獨留髠慇懃共一樽星辰冥碧落燈火耿黄昏笑
語渾無間詼諧雜不根遣詩邀月出相與答中元
　　　過逹磨泉緬懐東坡
分野秦南海城池漢尉佗功名徒自苦寒暑暗相磨破
寺容僧少枯松閲士多我來空想像百世一東坡
　　　大庾北崖梅晚發
中州梅較晚大庾合先之已似得南氣不應留北枝天
工新坐懶春事故教遲蜂蝶若知道恬然不怨時
　　　中元日登越王臺望南海
僅從乾道嵗重創越王臺粉牓猶餘墨丹楹已上梅舊
遊人欲厭今日我方來老范碑無恙從頭讀一回
乙巳中元日乾坤半月秋危臺掀突兀老樹攪飀颼北
客眼生處南方天盡頭海槎乗興去咫尺是瀛洲
　　　公餘野立
文書聊却掃耳目且恢張海大水歸往山深雲退藏春
雷温也厲晦月暗而章萬象相闗處悠然興味長
　　　得廣州俸米供給厯劵授家人
陶潛營五斗王績辦三升醉飽曽無幾驅馳已不勝猶
須餬汝口未果枕吾肱有司可饑渇休官豈不能
　　　東廣西漕㕔久廢馬少卿葺為簽㕔
前㕔長貯馬後閤久盛薪豈料廢臺治猶留延幕賓壁
蟲悲往事巢燕笑來人更過十年後如今跡又陳
　　　暇日集越王臺
著脚卧雲室回頭蓋海亭水為三面白山作四圍青野
鳥餘清弄幽人得醉聽籃輿不容款徐思𣺌南溟
　　　七月二十五日為廣州蒲澗節鞏帥相招坐上
　　　黙營兩詩
侵尋逾七夕次第到中秋蒲澗廣南節熊車城外遊杯
盤收復出賓主勸還酬痛為江南飲離騷不讀休
石激幽泉響風排古木號離城未多逺去地不勝髙出
處向來誤是非何處逃安期相領畧回首付兒曹
　　　五羊遣書問董仲脩
八面海風亂四時天氣均常饈皆藥物熟客只醫人筆
研為謀左烟嵐與死瀕僅從危後飽姑以健償貧
　　　檄往校旁郡藝舟行值董仲脩來赴漕試復小
　　　艤相揖叙乃行二首
吾方懐檄出子恰負琴來津次俄相值船頭且暫回大
鵬風翼起老驥雪蹄開南斗無多避餘星不是魁
命為天所左身落廣之東剰有南歸燕全無北至鴻夜
懷渾欲惡秋事半歸空重九黄花酒猶期一笑同
　　　丁未上元後二日得老兒穉子平安三日得三
　　　從四十伯五十九叔訃
夜窓燈黯鬱春枕夢交加二父隨朝露餘生任嵗華倚
廬晨復夕占鵲騐還差為報兒曹道先收待客茶
姑無忘冡婦祖未識頭孫路逺徒惆悵書來得慰存冬
無餘穀粟春可養雞豚切勿廢生事看人飽更温
　　　羅子琳來就廣漕試余以檄出至西江峽口懐
　　　古感興兩篇寄子琳後篇救子琳窮病也
自朝連夕去由海入江來紫石巖前出青山峽外開秦
貪徒郡縣粤僭强樓臺陸賈嚴夫子千年一倚桅
摹寫閒泉石雕䤹病肺肝得無縻嵗月終不補饑寒上
固詔求士誰將詩得官何如經學熟隨計上長安
　　　送副將胡義民到部復還廣東
等是天涯客同為嶺表官曳裾行躡履持板立騈冠簿
領無多暇杯盤未盡歡夤縁離復合爛漫醉長安
　　　又
誦史胷飜海談兵氣拔山犇馳非得已矍鑠未容閒𤓰
戍開年赴梅闗趁臘還同僚如問我炊玉待春班
　　　寄殿院謝良齋
元祐烏臺士江西董白鬚(敦/逸)節因文母立名與道鄉俱
(鄒/浩)耆舊流風逺衣冠後輩孤此公今復奮吾道得相扶
稳著雲霄步髙峩獬豸冠簡霜凝處冷姦膽落邊寒奮
臂有餘勇攖鱗不苦難平生功業意莫到晚年閒
汨汨孤蓬轉迢迢五嶺來故人饒鶴髪新論凜烏臺千
里夜間月一枝春首梅使行無好寄書到莫慵回
河鼓聘天孫昭君未出村非闗媒不善自是命難婚無
貌傾人國何顔倚市門隨縁幽閣裏刺繡度朝昏
　　　静坐
履嵗投正月攜家到五羊清明郊外好朱墨幕中忙得
病疑風土逢人問藥方所傳非所信静坐得心涼
　　　窮冬積隂
將雨未成雨久霜無復霜青天方變色白日且韜光乗
勢羣隂逞歸根萬物忙猶餘南過鴈嵗晚客他鄉
　　　冬旅懐歸
周正曾未了秦臘又相尋風日留餘暇乾坤失衆隂鳥
飜南至影鴈墮北來音黄落歸根葉前陳示意深
　　　遊烏石寺
縹緲崖懸屋峥嶸柍亘天我疑家玉帝誰道宅金仙鐘
鼓風雷上星辰燈火前眼髙胷次大沙界𦕈三千
　　　贈術士
莫辦田為活猶貪禄代耕區區營一飽厪厪了餘生幸
脫蛇驚犬休談戊食庚他逢豪傑士口莫惜公卿
　　　贈日者陸道人
象彖該無極蓍龜識未然學窮精髓處談入髪毛顛著
脚九流外回頭三畫前屈伸皆在我造物更無權
　　　自省
肺肝供物態鬚鬢管年華眼閲世更變口談時過差眉
因公道蹙手為貴人义㸃檢通身事都無益自家
　　　静聽
静聽鳥相喧其中有意存提壺愛賓客脫袴惜兒孫氣
結遼城怨聲銜蜀帝寃阿誰能細譯收拾入方言
　　　初秋夜歎
髣髴蟾蜍影蕭騷蟋蟀聲秋隨桐葉到心與鬢毛驚舊
出斑無數新添白幾莖百年成底事攬鏡若為情
　　　贈髙山人徳克
渾沌包元氣支離入九流隂陽從此有源委問誰求眼
法窮山脉囊經掛杖頭卜吾新築處相伴得沙鷗
　　　三山寺戱堂頭僧二首
竹不容塵入山寧與俗交開門懸梵偈置榻解僧包不
見肘生栁未聞頭戴巢葛藤非我事笑語浪相嘲
晝熱催三伏宵凉報五更鐘鳴塵外響犬吠世間聞强
聒蛙鳴雨譸張鳥噪晴黎明重睡熟栩栩夢䰟清
欽定四庫全書
　縁督集巻六　　　　　　　宋　曽丰　撰
　　五言律詩
　　　端午家集二首
自我生壬戌于今到戊申殊無送端午獨不負嘉辰裹
黍金膏凍糜蒲玉屑匀末能全免俗杯酒饗家人
戲纒朱綵索爭帶赤靈符踏草仍懸艾包菰更結蘆都
還癡子弟半出騃童奴老病無他好惟餐术與蒲
　　　再遊南華臨出門書記妙瑩獻絶句索留題賦
　　　兩篇謝之
詩數江西派禪歸臨表宗他寧無出手終莫敢當鋒欠
子廣長舌資吾磊磈胷打包隨牒跡豈料適相逢
社裏得詩僧錚錚可正平子今能發願吾亦語同盟不
轉虚空話難歸雅頌聲金箆容我刮管取眼増明
　　　贈五行家余舜舉
火輪窮曠刼初度起秋毫一寸心能照三千界莫逃許
吾無乃過竟此未相遭使有相遭處天其損我髙
　　　頽臘獻嵗之交出贛向韶緬懐偏親簡介弟幼
　　　能
水出猶諳贛車行未習韶忍看鳶跕跕愁聴雨瀟瀟豈
不欲歌棣寧無工頌椒妻兒環坐外笑語與誰聊
　　　㳺稚周和余韻見示復答之
韋布窮無濫軒裳貴莫淫一家兄弟學千古聖賢心去
道不能寸持身肯枉尋他年鳯鳴處百鳥定皆瘖
　　　曲江值歐陽伯起舟行至封川
清望醉翁族㑓聲童子科三千新奏牘百二舊山河孰
是披沙者其如抱璞何世終無棄劍越砥可重磨
　　　庚戌冬乘院隙謁西林寺漸老
下走長呵道前驅疾喚航足贏黏屨淖頭羨颭巾霜澗
淺橋梁廢村深道路荒不闗為政暇猶為看山忙
傳衣今北秀駐錫小西林握手鼎相别敲門踵見尋温
顔塵外禮軟語法中音從此利名垢那容㸃我心
　　　衡陽合江亭
經過西溪勝追尋後洞幽江形又鷰尾石勢湧鰲頭至
止岳餘氣歸歟湖合流酒杯饒不下千古弔湘愁
　　　舟行艤韶下石夜聴
江響合蠻吹鳥聲諧越吟仍收南郭籟併入大韶音纚
纚聴於耳徐徐寫以琴儻猶有餘韻著語付何隂
　　　衡陽西溪
眼底西溪少碑間北客多雪霜風日剥嵗月姓名訛後
有詩堪勒傍無石可磨可磨懸絶處留勒中興歌
　　　遊齊覺寺
築寺依横嶠開門對短汀聞之心已渴見者眼皆醒水
瀉鴨頭緑山排螺髻青他無避地處得此可忘形
不謂僧遊息猶容俗往還薫爐煙縷縷茗椀雨斑斑剟
坐移門外攜樽置竹間小詩題嵗月多助得江山
　　　遊南山
氤氲猶積氣膚寸忽層隂甘雨新來足青山舊隠深隨
縁酬萬物聞早遂初心彭澤曺溪意亭前無古今
　　　贈術者朱明逺
占得九流籍名為三命家逆推枝上葉翻算海中沙吾
數豈其偶子言無乃夸相過勿浪說同飯更分茶
五嶽精華裂三光度數分人才非是少事業未之聞信
道鍾南氣難教䇿北勲中原流落士物色試煩君
挾術有如子那須要我詩曲江何處住全廣是人知未
宦中都者猶期大貴誰今言他日驗人口勝如碑
　　　庚戌赴官過王俊臣門留别
師道非韓愈門人有孟郊未投攻玉石已拔塞心茅衆
妙俱神悟殘丈尚手抄江西盟社裏他日續絃膠
　　　秋日自適
燕方無去計鴻已報來期老火晨相謝新涼夜見私眈
書燈可眼渴睡簟宜肌好處分明是橙黄橘緑時
　　　猶子松字茂之者慶長兄之子也有志於學頗
　　　樂從余遊嵗在庚戌偕至廣西談經論文次授
　　　二詩
迺翁窮古學之子廣家聲頭不容髙枕心無外短檠床
頭周易熟角上漢書精更得賢師友終當大有成
鯉非慳授伋㸃豈吝傳參内棄元和脚旁求一祖心能
容石攻玉㑹使鐵成金十訣先傳九餘其黙自尋
　　　秩升得朝散告歸
名似龍肝爾實如鷄肋然言之為下汗愛者至垂涎兒
輩喜忘寐臧徒舞欲顛未深知我意再拜賀於前
　　　癸丑秋遊疎山首坐璣上人以其嘗在五羊相
　　　識求詩
達磨泉華湧曹溪水綫開何從南𣲖出而過北宗來眼
勘江西破肩擔法窟囬少伸龍象蹋無復說黄梅
　　　贈璣上人
幼抛南聚落晚㩀北藂林道貌枯中澤禪機淺處深山
腰雲出没水面月浮沈賈島勘還破牢籠付一吟
　　　五月一日薄暮至三水倚檣欹枕
皓月三江口青蘋四岸邊風頭横立海水面上浮天隂
氣猶能弱陽威不敢燃夏行秋月令造物相吾眠
　　　出清逺峽
水石三過峽江流四望平鳥經波面疾雲泊樹頭輕晃
朗天光合溟濛海氣生且停篙與槳遲速信船行
　　　贈浦城星家周廷輔
胷中千嵗日掌上一天星河洛無餘妙蓍龜不敢靈曽
何便自旺也不忌相刑左右逢原話公卿滿意聴
　　　贈臨川浦城昌鄧二術士
試出希夷手偷傳混沌機不容天地遁可使鬼神歸為
我推竒偶從今騐是非萬猶失其一却更問麻衣
　　　龍母廟
母乘乾變化兒主震神通江海藩籬内風雷掌握中水
居依罔極血食至無終為在扶桑國曽收夾日功
　　　失題
嶂合含元氣巖呀吐太隂崖根連地入石笋與天侵堯
舜成陳迹英韶寄古音黄巢徒堰水遺臭到于今
　　　贈隂陽家謝子美
心變掌中卦地翻天上星肩擔一盤古背負幾𤣥冥鶴
失銜禾瑞龜忘食墨靈擬修方士傳乞換左仙經
　　　王俊臣嘗從余遊己未冬訪别於盧陵郡庠
師席我虚設道機君飽參𤣥初疑若白青卒過於藍蟻
戰何傷北鵬圖不日南江臯離思久烟與水相涵
　　　寄衡陽尉徐智伯
千古南昌尉神仙人姓梅久歸天上去重謫世間來照
乘無人市傾城不自媒穏乘髙士轂自有鄭莊推
刺眼縣門栁縈心家圃梅懶為彭澤住羞見督郵來藉
有湯行䀻要無石作媒吾非痴謝令自去不須推
衡陽容有鴈嶺表得無梅半嵗人南北中宵夢往來燈
為探喜使酒作嫁愁媒莫決􁨠門句幾經改作推
　　　除日送龍涎香與宋評事
除夕風霜節家人錦綺筵舌頭餘鳳髓鼻觀欠龍涎玉
餅聊分餉金爐試一燃更將國香匹何似海南烟
半載隨蓬轉中宵送夜分酒供文字飲香對聖賢焚羨
子迎偏老呼兒酌細君勸酬交錯裏欵欵齅爐薫
　　　梅月客廟山厭潤思霽
雲漫山若没海漲地如沈人已苦卑濕天猶容衆隂非
闗河伯濫自是雨師淫上有太陽在何當一照臨
　　　辛酉中秋前後舟行自英入韶晚與全真妷傳
　　　杯
山色秋分後月華霜降前況方行水國而復遇晴天萬
象入搔首百懐歸扣舷傳觴非主禮聊爾勝徒然
　　　嘉泰改元季夏中澣經從武仙時尉仙袁君攝
　　　縣事載酒相勞苦敬賦小詩呈似
道出武仙縣因依識尉仙貌相交以禮心自許其賢學
問追前輩功名付晚年漢庭偏用老歸路在凌烟
言别富沙上回頭五六年試詢今健否見謂尚依然効
意傾新釀忘懐誦近篇尚其頻記憶曽此一留連
　　　渡海後自北流縣過鬼門闗
抽身龍伯國著脚鬼門闗毎每經從處皇皇險阻間不
支生所忽有立出於難順境成人少天初不是慳
　　　久與廣西帥年丈左史張舍人别自瓊罷歸過
　　　静江相見
離年稠似髮契義重於山不計命窮達猶移書往還匽
藩新位貌開燕舊辭顔勘破詩文處吾其得訂頑
直鈎追古道方鑿背時風得不坐三黜曽何銜五窮物
情難後獲天理窒斯通李絳鶚書裏能無孟季同
　　　檄至徳慶舟中晚眺
雨過山毛淨潮生水面平羣鵶團晚色一鵲發秋聲所
至好為客其容寛作程吾癡愁不了愁亦太癡生
　　　自入南與二陸丈遊知其為侍郎族也小陸丈
　　　新除欽未拜命而大陸丈丙午六月既望赴徳
　　　慶三首
屈指江山好南中古晉康龍潛開王氣燕寢貯清香恩
數優新守君王奉太皇政成歸奏最小陸亦為郎
郡有宣公集焚香手自翻要酬民所望許踐祖之言牛
豈嫌途坦魚那厭水渾不將漁廢牧亦足報君恩
取道嶺南邊熊車相後先同時持紫橐指日復青氈契
分膠投漆離情雨帶煙吾窮公富貴忽廢往來箋
　　　八月上澣夜與張元輔張子濟小飲徳慶貢院
　　　聴簷下蟲聲
金氣涵秋晚銀河耿夜晴天塗雲氣淡月浸桂華清露
坐疑僵髮風餐欲冰(去/聲)羮壁蟲不相亮更作戒寒聲
　　　君舉再飯五峯閣四望
城中無隙地閣上有餘天白雪重湖浪黄茅五嶺烟髙
樓南蜃湧大字北鴻連總是詩之具收歸作畫傳
　　　厨雞竄房中張元輔憐而賦詩余不能自己亦
　　　為一首
驚栖潛避影怯啄暗吞聲似惜千金命而逃五鼎烹肋
枯那便齒皮瘠不宜羮肉食非吾事從今戒殺生
　　　檄充晉康考官舟行薄暮緬懐諸幕兄
水作琉璃碧霞為琥珀紅因依光迭射畢竟色俱空鼓
楫乘秋氣掀篷納晚風長教涼似許拚得住南中
　　　居官思歸
有性非便閧無謀可取閒顛毛新雪旺臉暈舊朱慳槽
食馬懐土棧居羊樂山若為陶靖節未賦鳥知還
　　　落葉自幸
恬受照之賜怪為寒所干搖空危自落巻地亂相翻醉
雨纔狼戾驕風又虎賁顧何嫌逐末曽不礙歸根
　　　何熈績生墓
圭蓽逸民宅羊鶉處士衣人才於古有天命與時違初
不厭肥遯終何辭大歸初終兩題目君自一其機
　　　有悼
苧麻功敏裕蘋藻意精忱和氣分珠樹悲聲寄藁砧一
天無後望三紀有初心后土相知處千秋墓草深
　　　挽上官茂叔
讀書初有激知命復何營熊掌酒中趣鴻毛身後名山
川揫寶氣學校戛金聲老驥隨駒逝若為泉下情
　　　挽張郴州四首
輕甘相潤澤清苦自磨磋數矣充周賦憂哉中漢科上
分之左竹公付以南柯天不憗遺意其如人望何
四海鄭元樞三朝范石湖相先騰鶚表自足濟鵬圖芝
檢豈欺我朱轓何負余幸而亷吏傳名與泰山俱
永平稱善狀長樂沸亷聲孝史行於世尚書薦以名匪
朝金馬去有頃玉樓成不是文星墜文星復太清
鴻漸南中掾鸎喬西外丞華途於此奮厄算迺吾乘妙
學家傳鉢殊科世續燈兹其有以死名死實何曽
　　　挽廬陵葛孝子母夫人二首
笄珥初歸室繅紉共起家清風依玉樹和氣茁蘭芽送
子歸黄壤收名入白華大書彤史上誰謂過於誇
雍雍瑟配琴詩禮五青衿四舉一門事三遷平日心桂
枝方日長萱草已春深咫尺青山裏蕭然隔古今
　　　挽饒伯餘室氏曽夫人二首
歸相起家翁繅紉奮婦庸初心充四教末願滿三從己
巳谿毛薦行行馬鬛封斷機遲後效黄紙賁青松
始託得其地中傷乖所天心猶持七戒教不廢三遷大
本中孚卦緐文内則篇區區彤史筆未足逺其傳
　　七言律詩
　　　尋春觸興
乾坤無計嗇春妍擁在詩人耳目前桃帶酒容紅煦煦
李餘粉態白姢姢蜂情落魄華胥國燕思嫖姚兜率天
陽鳥獨㕘浴沂意風前時賦詠歸篇
　　　登㑹稽蓬萊閣讀唐宋士大夫詩
盤盤矯矯卧龍峯傑閣峥嶸龍腹中柱脚下懸危踏軟
簷牙髙豁巧銜空江山互以青相繞雲霧時翻黒自䝉
物態任呈千百種倚闌吾自嘯清風
　　　釣臺
四百年間將相誰豐功偉績竟何歸生前有忌榮招辱
死後無明是反非麟閣故基為草鞠雲臺遺屋與烟飛
桐江自漢至今日依舊行人指釣磯
　　　欲入脩門未果且留妙山逆旅書所見呈富陽
　　　大夫陳晃國
詩肩重與轂塵摩旁縣孤村邀我過晏晝江山開闢逺
晴宵星月照臨多眼為幻使不由我心與空俱無復他
百里一輪大圓鏡發匳開幭鑒如何
　　　題朱虞卿懶居
天不與吾山水幽却於何處小蔵修清風吾有術堪召
俗物自無機可投朝市眼為方册制利名心與曲肱謀
髙軒有扣北牕問人在羲皇上一頭
　　　題陳宗元拂雲軒
灘西地不愛其珍虎豹文章善自陳縹節猶儲何尉粉
緗苞不納庾公塵性髙霜雪難摧折氣直風雷易拔伸
寄語籜龍無傲主主家今有似龍人
　　　與劉濟叔論文
著書夫豈易乎云不自鞭心不䇿勲望道初猶未之見
言天終不得而聞囿於有極非皇極槩以無文是至文
萬一未能全免俗寧為八卦勿三墳
　　　富陽陳大夫遣二吏抄俚文用寫道寓於文之
　　　意還以請益
道固無方實以書要於書悟道之虚雷風水火易經始
草木魚蟲詩緒餘萬理所歸為寶蔵一真之外是蘧廬
俚編道欲相磋切不道亡筌自得魚
　　　前仁和鄭大夫域載酒攜文過我妙山逆旅中
過我跫然驚見君無容膝處接殷勤火乘雲集下為祟
風挾水聲來解紛酒榼自隨酣盛徳茶瓶相繼醒新聞
黄扉青瑣從今去大䇿清時翰墨勲
　　　逆旅書懐
吾生宜客不宜家今趁輕舟傍淺沙天擁雲堆浮玉乳
波搖日影弄金花詩中已醉那消酒飯後雖醒可廢茶
安得長聞棹歌裏清風明月任年華
　　　前仁和鄭宰僑富陽與陳宰往還以詩余寓妙
　　　山得其所和詩後復寄一篇
宣化承流退自公優柔厭飫有新功先天堪破道𤣥牝
後社推為詩長雄情性唐虞三代上篇章韶濩六經中
河汾所續吾其再首録東呉兩國風
　　　贈五行家唐克壽
初心半信術家流百諾于兹未一酬一行無非占不騐
北平終是命難侯雲霄許我乘黄鵠江海教誰伴白鷗
季主遊方逢賈誼慇懃勉為漢家謀
　　　涉夏歸途
一意貪歸百事忘其如耳目觸吾傍女桑醉日多相靡
孫竹嬌風半自强螻蟈無稽言語泛蜻蜓㒺念性情狂
鳲鳩占盡世間拙未害云為蹈大方
　　　呈吾宗茂夫
國初名下數三陳今代吾宗又有人兄弟已推眉更白
功名何慮骨猶屯濓溪氣韻姢姢月康節襟懐盎盎春
奮迅發揮吾敢許穏登鸞鳳上麒麟
　　　髙宗永思陵
臣生差晚十餘年八彩堯眉僅一瞻鳳出未能前附翼
龍歸不及上攀髯山頭鑄鼎爐長冷湖上號弓淚滿霑
漠漠穀林無認處城陽烟與草相黏
　　　余出疏語示陳伯英伯英勉予讀傳燈録諸書
　　　因用羅子琳韻挑伯英要看一轉語
學結蒲團禪板縁黄梅衣鉢問誰傳彌天北秀經三蔵
曠刼南能偈一篇夢幻固知無起滅虚空安得有中邊
無人語此聞君至急著衣裳倒且顛
　　　雨霽宿薦福寺遣問寺僧
松筠邀我梵王宫耳目俱醒骨肉融風雨收聲禪入寂
煙雲歛色法歸空出浮漚外不生滅從浩刼來無異同
問數比丘皆巻舌舌雖不巻亦無功
　　　賦梅三首
萬物叢中要獨行榮枯不愛與時争翛翛水性雲情重
栩栩仙風道骨輕飯顆一時工部瘦首陽千古伯夷清
未言鼎鼐功猶在雖竟無功也有名
作意偷春破隊行横翔捷出不容爭窻前納月神光白
水上乘風縠漏輕違物行歸亷士潔傲時身中聖人清
賞音不遇林和靖也是花經第一名
素妃勇作探春行紅紫躊躇不及爭萬物莫移天性淡
一毫無累世縁輕雪霜得伴成三白松竹為朋免獨清
中壓羣芳外相混有名常處以無名
　　　呈張彦容
風月性情狂莫羈簿書今不放人嬉舊攻日課歸乾没
新負時名入坐馳白雪陽春挑我和髙山流水結誰知
髭髯能羨非窮者恐到窮時莫罪詩
　　　項堯章惠二長韻姑賡前篇敬復
飄然逸思發於天三百年間一謫仙歌調誰歟追白雪
頌聲行矣擅甘泉山林新築夢歸處學校舊遊愁到邊
回首不堪更開口相過聊復茗甌傳
　　　張功甫見贈丁藳
王孫氣習窶儒生壯嵗襟期老典刑疾俗如仇幾掃跡
貪書若癖至忘形風雲未㑹心先冷水石無遊眼不醒
獨据清髙天不忌吟邊分我小鷗汀
　　　直閣張功甫南湖集
百好何嘗一徇時游心上與古相追不容萬物移吾學
猶得餘功到此詩元酒太羮無痛快光風霽月有長思
披吟不足仍含咀吾坐若忘行若遺
　　　京都旅卧
喜得家書睡不成擁衾欹枕數寒更衝風鐵板俄驚曉
映日紗窻又報晴蹀躞過橋朝馬響咄嗟争道擔夫聲
利名失脚時囬首雖未能忘也較輕
　　　呈太府曽寺簿
吾宗昌大是蘭溪況在蘭溪最白眉闖足鵷行初養望
䇿勲麟閣少須時中原自古須歸正上策從今要出竒
公自可為蕭相國求如韓信即今誰
　　　贈楊持正
國初天下一文公子豈他楊未襲封大地江山資本領
長天風雨發機鋒齊門不分輕彈瑟魯廟何當細奏鏞
未有可分和氣處薫然煦甚自喬松
　　　壽林中書(集前人句成七/言律詩三首)
巖巖風采百工師(元/綘)龍馬精神海鶴姿(李/郢)宫女猶傳洞
簫賦(劉禹/錫)都人今作衮衣詩(元/綘)幸逢堯舜登賢日(王/令)正
是臯䕫相國時(滕/白)聖主佇知宣室事(方/千)甘棠何止郡人
思(歐陽/修)
鳳厯推來恰半千(魏/野)髙名千古重於山(李師/中)降因天下
思姚宋(杜光/庭)世有斯文屬孔顔(陳/襄)異俗已傳吾父至(李/師)
(中/)中原今仗老臣安(楊/蟠)璽書幾日來宣室(劉/敞)走馬傳宣
夾路看(梅聖/俞)
四鎮名藩忽十春(歐陽/修)平生材術老經綸(王/令)古來學問
須行已(王介/甫)曽向艱危不愛身(王/珪)許國莫疑勲業大(楊/蟠)
傾朝共羨寵光頻(韓/愈)從今更覺功名重(杜光/庭)正是人間
五福人(元/綘)
　　　代人挽待制
盤盤胷次五車書凜凛朝端烈丈夫詭道至前無肯可
危言及上有都俞熊羆聲撼据闗虎鷹隼氣驕憑社狐
遺直莫容遺愛在王公名字與湖俱
　　　崇安葉薄之先大夫易學得於天而未及傳於
　　　人余竊於執事問焉幸矣敢以相期之意併賦
　　　長句呈似
夢與神遊㑹自然迺翁於易發先天東周以上更三聖
南渡而來第一傳入室飽參誰舍瑟過庭精進自忘筌
勾稽小詘論思具行侍玉皇香案前
縁督集巻六考證
第二頁後一行　此首永樂大典原缺今從刋本補入
第四頁後四行　秋日刋本作秋意今仍原本附識于
　此
第四頁後五行　無去計刋本作為去計今仍原本附
　識于此
第七頁前二行　此首永樂大典原缺今從刋本補入
第七頁前五行　此首永樂大典原缺今從刋本補入
第八頁前四行　此首永樂大典原缺今從刋本補入
第十頁前六行　此首及下一首永樂大典原缺今從
　刋本補入
十一頁前一行　此首永樂大典原缺今從刋本補入
十一頁前八行　怪為寒所干按干字在十四寒今下
　三韻俱十三元且首二句義亦費解似有訛舛無本
　可校仍存其舊謹識
十六頁前七行　一行無非占不騐案唐釋一行姓張
　氏鉅鹿人行字讀平聲此作仄讀有誤謹附識
十七頁前二行　按此題刋本作江上望永思陵今仍
　大典原本附識于此
欽定四庫全書
　緣督集巻七　　　　　　　宋　曾丰　撰
　　七言律詩
　　　賦桃李花(并引/)
　　　　詩人大抵韻視梅而俗視桃李故梅詩最多
　　　　桃李詩最少予屢為梅賞音矣今為桃李解
　　　　嘲
盤根玉嶺氣形全擢秀霜林雨露偏傾國笑容斜媚日
惱人香氣上薰天禪僧悟道疑為佛漁火迷途似得仙
印可幾人成白業自身寕久墊塵緣
春風已暢上林枝况得連朝雨發揮越女嬌紅純任白
楊妃懲瘦小教肥微風逺送難言意亂蝶潜生不肖機
本是種山瀛渚骨猶容蛻濁刺空飛
　　　垂絲海棠
春風場裏一嬋娟情性脂韋氣力綿外不自持如醉者
中無他歉若羞然避風妃子身傾靡承露仙人掌覆懸
正恐梅知固相聘含香自嗅不容傳
　　　春夏之交沿途觸目
筆頭紙上兩無功擁被開蓬眼自空石脈直連江脈去
山光元與水光通春隨草木高低到氣併乾坤裏外充
反顧有吾即無物卓然獨立太虚中
徃年休嘆去駸駸只數今年且十旬稚緑已爭欺旭暑
老紅猶强䕶畸春水平似靣因風皺山逺如眉得雨顰
物態到前長是笑不知物態總闗身
　　　至沙溪拜六一先生墓
文章事業宋名臣潁上輕投未老身葛水衣冠凄欲斷
沙溪泉石欝空塵高山踞視廢興事喬木坐邀來徃人
碑未失真公手澤中餘廊廟舊精神
　　　題文晉卿明齋
磨礱抆拭費詩書一㸃靈光與道俱不缺不圓涵霽月
無中無表徹冰壺真機已熟虚生白幻法寧容紫亂朱
照物之餘時反照故吾殊不似今吾
　　　余以檄出陳機宜徃西津候别余阻風不得前
孺子未來汜水上逺公已過虎溪頭佳人密邇不相見
弱水瀰漫那自由非負酪奴辜玉友莫誅風伯訟陽侯
明年訪戴留髠日大白梨花爛漫醻
　　　滕王閣
落霞未厭我來頻一度來觀一度新出没無時鷗弄暖
飛鳴不禁鵲思春物華幾換江如故沙界長空世自塵
料得西山僊隠軰且憐且笑倚欄人
　　　贈陳養居士
身後相多清議同大歸何者是家風輕財笑餽三千客
重道爭祠六一公門未生苔車跡滿館無廢帚榻塵空
有人能繼碑中實不與石相為始終
　　　宿撫州之西五十里
逢人問店更前頭竹屋荆籬介一丘鴻鴈陵風乘欲夜
黄花挾雨殿餘秋茆檐已暗初行飯荒壟猶遺未下牛
莫快明朝入城去詩情宜野不宜州
　　　入舟平流
危機垂跌又平過宿處捫心幸益多初月曲如鈎倒挂
長江平似鏡新磨四聴羣動語音寂中有一禽呼字訛
萬念俱灰眠即熟終宵無夢入南柯
　　　㑹昌勸農
官不勸農農亦耕詔書那可廢常行煙霞自避旌旗色
魚鳥相疑金鼔聲蝶急豈遑追夢覺鳩閒猶强管隂晴
忙中偷得須㬰暇聊借江山答太平
　　　遊春集未成再賦呈趙司法
我來已作一年癡敢問諸公幾許時客裏酒盃初到口
風前花片半辭枝尚餘魏紫姚黄在安用桃紅李白為
公事相尋無了日得閒莫更負春期
　　　李熙載業儒未效轉為五行家
典謨訓誥飽蟠胸一字於君未有功參到五行劉子政
轉為三命李虚中牛毛有底事非左蝸角孰何人不東
肯自戚施相從㬰片言可送半生窮
　　　㑹昌小峴亭有碑侍郎陸公所作也今通守盖
　　　公之孫廼發家傳為南齋宴坐之計敬酬見教
小峴豐碑大陸書摩挲蠆尾掃龜趺機雲宗𣲖公家是
晉宋文章此外無方被春牽時夢草豈為秋動輙思鱸
行藏俱不違情性在在江山聴指呼
　　　簡隠居陳公儔伯英
士人臭味似薰蘭一度相逢一破顔隨牒抗塵吾著急
弄花踏月子偷閒熟眠無夢到槐國佯醉有人扶玉山
李杜吟魂已長徃興來時以筆追還
　　　題戴主簿徳成盡得樓
樓與主人俱卓然主人歩更與樓遷靣前加闢山河地
頭上増高日月天指顧大千俄可度撫循方寸浩無邉
校讎所得孰多寡萬物支離我混全
　　　盤古山
太初盤古造乾坤勇力神筋擘混元妙果雖圓心不有
凢身已蛻跡猶存女媧石帶補天色波利巖餘飛錫痕
想與南安白衣老三生元是一精魂
清風撲袂冷颼颼吹到盤山最上頭石室少開嫌俗看
蓮花時落任僧收銅人閱世幾寒暑木客嘲風誰唱醻
故老相傳半疑信粥盂茶盌慰吾遊
　　　隆興貢院彭國壽以詩見示次韻奉酬
共閱文塲幸小休燕齋還我舊天遊青鐙影裏消除夜
黄菊杯中斷送秋此念在家身在客吾行非去坐非留
諸公徃徃離懐惡曽悟乗流遇坎不
　　　挽王撫幹
江左風流跡已陳故家餘韻更何人雲霄浩蕩開雛鳯
嵗月崢嶸逼老椿三釡未終身大暮九泉無憾意長春
北邙山下重回首片玉空埋萬古塵
　　　再遊登滕王閣
故閣崢嶸已刼灰又看新閣上煙煤斷碑無日不濃墨
古砌新秋猶雜苔江闊鳥疑飛不過風輕㠶逺趂先開
天高地迥詩囊小收拾不多空一來
　　　晚春告遊人
初春弄色取知音旁午尊前獻孔壬紫守不堅紅更怯
風來無度雨仍侵鶯狂猶望起羞口蝶老未知求放心
解道不如歸去語得非知禮識機禽
　　　甘古寺
緑遶青圍春一窩精廬突兀在煙蘿地容墻壁剰無幾
山視樓臺高不多馴爵諳知僧自在吠尨恠見客相過
古音猶幸黄鸝㑹挑我風前一再哦
　　　窮冬逆旅
日月隙中容易過歸期我與歲相蹉雪霜使氣張湯酷
風日容情下惠和木葉先凋歸宿早梅花後發得春多
輿臺不識吾忘物猶怪鵶鳴慮有他
　　　冬夜官舍圍爐傳酒
放散衙曹小退安閉門開架檢書看檐前月色生忩寂
屋外風聲長隙寒灰火撥愁頭盡㸃燼燈挑喜指頻彈
家人知我飲機動大白梨花送夜闌
　　　答厲季平投詩有歸嚮之意
詞塲凡馬洗之空學海波中得老龍高韻許誰賡白雪
正聲惟我識黄鐘素王不作無明主賤子何之可附庸
烏鵲正兹徒遶樹鷦鷯還更乞相容
　　　送歐陽瑩中徃湖南謁鄉漕
幾回雙脚為親輕未饜其親銳此行白靣書生誰一顧
繡衣使者自多情祝融雨後山歸㓗彭蠡秋來水中清
收拾還家自金玉從渠喚我太高生
　　　贈鄔文伯
詩與時投未救飢君詩况復不投時紛紛噲等揶揄甚
堇堇顔徒從㬰之雅頌國風歸雋永簞瓢陋巷付讎夷
更充以易卒忘物與自然遊了不知
　　　永新道中㑹曽時仲叙舊
數自傾心結友時幾離還合合還離三年夜話燈知爾
千里秋懐月鑒之黄巻熟都歸領㑹青雲終不負襟期
相逢有一談不盡前此區區枉夢思
　　　歐陽全真改秩得邑欲其循循為之無效餘尤
銓法如毛動見繩通班歲許幾人登銅章未有路能脫
鶴髮不無機可乘長䇿報君簮紱忌短檠忘本簡編増
相期循吏傳中事循吏傳中無所稱
　　　甲辰冬辭塜赴官寄曽鼎臣
過家來上塜頭山禽鳥歡呼勞我還石礙猶前溪水勇
風吹不動嶺雲頑菅茆尚向燒邉翠鬚鬂偏從鑷處斑
吾坐奔馳累如許此詩不分魯齋閒
　　　入廣至贑雪霽天朗聊舒耳目
數自離家今幾程半風半雨半隂晴白雲故作開愁色
烏鵲爭為報喜聲來耗得梅為傳送去途惟栁管呼迎
囊中少帶西江雨見說五羊煙瘴輕
　　　赴廣過贑呈劉主管王提幹
世味不分甘與苦吾年未老已俱嘗爐邉醉後暖生睡
雪裏饑餘寒欲僵出處任緣常夢好升沉隨分自心涼
經過少叙江山舊魚鳥多情尚未忘
　　　冬行買酒炭自隨
大寒已過臘來時萬物那逃出入機木葉隨風無顧藉
溪流落石有依歸炎官後殿排霜氣玉友前驅挫雪威
寄語來鴻不須怨離鄉作客未為非
　　　端月
𤣥冬連日太隂凝醖釀開年滿意晴槁植驚春榮意動
孤飛觸暖偶情生心無外慕溪南牧眼不旁觀壠上耕
桀溺長沮渠軰是休教知我為將迎
　　　買舟至廣至太和逢迓吏
只被飢寒兩字催輒輕洶湧易崔嵬篙師方借北風去
驛使忽將南信來鐘鼎孰非相邂逅江山何惜且徘徊
松風蘿月良收拾猶勝垂囊摶手回
　　　送夏國寳
螺山螺水愛其英屬者分之太少生不啻海涵胸次大
猶賢泉湧筆端清百年事已餘長慮千古功猶欠大成
歸覔知音振貧顇重來參我勘希聲
　　　舟行赴廣倅書所見示阿槿
南景所陳詩所須彼無盡蔵入吾儲百川送海成其大
萬竅迎風受以虚敏則有功鷹得兎勞而無怨獺求魚
物華切莫遺毫末兒軰還猶要緒餘
　　　登浴日亭
五更起望大洋東逺水摇蒼日湧紅暘谷初開羣蟄起
咸池一洗萬塵空頓令穢濁河沙界都入光明寳藏中
事了不知功小大列僊誰是狄梁公
　　　月巖
巖腹刳為半月形全功天且不能成勿嗟圓處便生缺
猶幸晦中堪養明更朔還多終有望受虧已久得無盈
願言鍊石補教足使我衆生眼界平
　　　遊淡岩
混沌誰將竅鑿穿巨靈留巧與人傳坎中着脚疑無地
缺處回頭却有天穴虎將風時出嘯淵龍挾雨夜歸眠
瑶臺清浸無人住應惹瀛洲羽化仙
　　　贈姚季女
七年三度奉從容今見吾驚大不同雲霧蟠胷蒸疾雨
雷霆挾筆駕長風懸知文與意俱到政要眼隨心并空
度嶺重參過庭學歸歟容更騐新功
　　　戊戌與彭元忠相别於安城丙午皆為廣東幕
　　　屬遂獲再集
同郡同年五弟兄兩人猶幸竊餘生要閒莫苦追名路
得徤休寃落選坑一别九年頭半白三城重見眼増明
相從詩酒莫相舍分散何時又合并
　　　梅三首
太清儲氣置南荒非我閒生誰足當瘦可以風饒道骨
白難為月飽神光寧教大庾有山色莫管長安無國香
驛使借令不相外孤芬未必合羣芳
萬物無先我得春誰言骨立相之屯御風栩栩􁁺仙骨
立雪亭亭苦佛身不放喬松為獨行猶容修竹作同人
彼矜香色自孤者不道未離香色塵
受命於天已背時形模骨相嵗寒姿馨香事業清風覺
枯淡生涯皓月知簷下横忩誰領略溪邉照水自娱嬉
嶺南驛使雖相愛送入京華豈所宜
　　　為廣東解嘲
曲江而下水多石大庾以南山半茅相國猶餘心裏印
祖師更剰杖頭包依稀舜樂宜人聴零落韓文任客抄
氣候太偏風土惡今詩聊解古人嘲
　　　四月二十七日登靈洲閣明日前迓新漕回首
　　　望閣賦長韻寄堂頭僧
昨日我登山閣上前村人落世塵中今還望望尋村去
便覺區區與世同眼界那分清與濁心機已破礙為通
撙齋寄語靈洲老莫向空邉更說空
　　　丹青閣
傑觀安知險處佳兩崖幾欲薄檐牙猶餘隙地盛泉滴
不礙長天放物華縹蝕以緗霜後葉朱渝其碧水中霞
有聲畫裏難為色謂色為虚又一家
　　　贈李國雄
八載交盟尚未寒相逢何處再開顔互隨宦牒徃來次
俱在梅闗南北間臧若諱忘誰是穀觸如争勝孰非蠻
告違只上加餐祝更祝俸餘歸買山
　　　二伏波祠
長安百二漢山河更遣南征兩伏波自計有何饒社稷
相尋無已枉干戈一時夸大心難制千載英雄跡未磨
逐客乞靈幾前軰豐碑費我小摩挲
　　　丁未端月南倅率諸同幕遊景泰還至滴水巖
　　　下南倅諸君賦兩詩為倡隨例次韻
海邉城北最高峯嶺外浮圖第一宫落葉掃空春乍至
浮雲捲盡日方中登高已幸容鄒湛向暖那應笑郝隆
收拾物華壯歸色囊中不是去年窮
拄到煙蘿最上頭試詢達磨問浮丘仙人安徃佛安在
木葉自沉雲自浮胷次不堪全汨没公餘無廢小嬉遊
盃盤各稱家豐儉有即莫慳無莫求
　　　送張叔介
籍甚江西汝水頭功名驅作嶺南遊當機筆易千人陣
得意詩輕萬户侯炫晝江山供泛愛酣冬風雨送牢愁
脚皸莫患無堪軟四海多情涂栁州
　　　北歸回首謝庾嶺
五年一住閱三冬諳盡人情與土風醫拙市空多藥物
肉平官又少庖工大寒氣候初中伏稚子顔容七十翁
天下豈無遊宦處五車不復指南中
　　　寄孫學長孝思
短檠方冊不憎窮到處無錐文字工與我同心如印印
使人意快似風風江山信筆機之熟天地忘懐氣所充
耆舊録中書隠徳其他無以易龎公
　　　吾宗翔叔學詩知方矣與之商確以勉之蹈大
　　　方焉
浩刼以來無限詩牢籠收拾若為齊未離聲病即為韻
猶渉色塵皆是題三代後無非濮上百年前豈有江西
子其高出諸公右恐太高時小放低
　　　豁然亭
恍如僊去無來蹤意者騎鯨否御風慫惥一身羣有動
委虵雙眼太虚中從教寳藏空華蓋自與河沙色界融
道是豁然猶未是豁然無色也無空
　　　中都值廣東便馳寄管漕
落在京華九陌塵鏡中無日不眉顰未論妻子其如母
不奈秋冬况復春餒食且將蔬作肉寒炊寧免桂為薪
餘無可獻逐貧賦寄與知音舊玉人
　　　陳子尚滄洲趣
湘江之水青悠悠滄江宛在江中流猗蘭青青結幽思
杜若紛紛生逺愁前灣瞥見一漁艇何處飛來雙白鷗
帝子不歸煙雨暮參差吹斷楚天秋
　　　寄廣東提幹田子真
初悔投身落海崖擁車猶幸襲蹤來畏途機械鹿貙虎
晏歲風霜松竹梅分首二年眉慣鬱舉頭千里眼慵開
江山不隔徃還夢一夢醒時悶一回
　　　甲辰嵗與涂漢英别己酉復相過遽告行固小
　　　留之
轉蓬分手入梅闗千里空餘夢徃還把酒無非酹明月
鳴絃不復鼔高山怱怱六載重携手草草三杯一破顔
相聚勿嫌寛數日天於吾道意常慳
　　　題南浦萬葉寺瀑布
𬗟止銀崖瀉玉泉似乎有以使之然素虹挾雨斜搶地
澄練披風倒倚天山不曽分青自斷月猶未落白相連
掬清嚥冷吾能事老不禁多凛欲顛
　　　南峯寺勸農
隊吏衙官出勸農前驅亭午駐南峯香烘貯霧含雲鼻
茶盪吞江納漢胸栁自放慵乘困思花相學醉弄嬌容
老人莫答韶光意盡量相陪酒一鍾
　　　題李子權江月亭
太隂元是水之精與水相宜妙莫名霽夜懸芒翻浪白
澄秋逗彩湧流清冰輪影裏山河見玉鑑光中星斗明
萬象主人收拾盡一樽醻罷一詩成
　　　陳君舉飯余倉司之五峯閣移坐臨檐口占舉
　　　似
傑閣崢嶸著樹間門從好景未嘗闗檐前朱箔開平逺
坐上清尊答燕閒能巻塵心三曲水欲迷客眼九疑山
主人胸次俱收拾筆力雖饒萬象慳
　　　至衡陽謁陳提舉
邇年前軰又凄凉吾教他無敢主張飲食起居歸道徳
笑嬉怒罵出文章南軒間氣初歸嶽北客遺風半落湘
收拾發揮天所屬公餘不可以它妨
夜論詩罷醉相辭公尚留中我獨歸跡似雲泥長落落
心如水月固依依淵明久轉非為是子夏方從瘦覔肥
解后莫孤鐫切望後期未必不相違
　　　到義寧自夏至秋不得家書思親謀歸不遂
散客强名邑大夫琴堂餘暇北忩孤燈前夜雨無寧竹
枕上秋風有戰梧懸望北音思射鴈滿懐東道夢烹鱸
白雲一望二千里羞聴林間返哺烏
　　　陸倅連和三篇見示敬酬其一
信筆揮成五七言敲門豈復作推門江河自有長流勢
斧鑿俱無未没痕雨帶客愁横白帝風吹閨怨入烏孫
公於樂府有餘思更為楊妃賦所寃
　　　長韻示阿枘阿杓在韶遣行
遭罹意外罷微官更被歸途瘴見奸僕從阽危諳遣鬼
妻孥瀕死謝還丹回頭海表山如許屈指江西路若干
先遣一書報兒輩吾其老矣幸平安
　　　涂漢英學詩二十餘年矣挾近作來示賞歎之
　　　次俾更印可諸公間
三厄五窮能養詩養之成熟氣渾夷不知胷次是三代
可與筆端為四時收拾性情歸大朴發揮風月出多儀
勘符容有一未合更把大通相轉移
　　　致敬五公祠堂
五公稷契益臯䕫朝蹟纔安輙復危始信君非難格處
皆言國是有摇時高山日矯行人首喬木時顰故老眉
莫道落南非美事也多添得永州碑
　　　呈臨桂宰歐陽文
中都倥偬合還離臆料雲萍不復齊官下有緣俱嶺表
社中何幸更江西四民自喜歸摩撫百嶂相爭入品題
嗟我簿書塵裏坐來篇疑是辟塵犀
　　　上魏太守壽
臘雪紛紛天散花餘清不但茁梅芽更添西漢賢良種
聊振中興宰相家雙手幸猶堪活國百年元不在飡霞
壽隨銘勒南山石石可磨礱壽莫涯
　　　簡寄游稚牧昆仲
或許伊川到聖賢弟兄今又學伊川㑹將不二心傳印
還出無雙手續絃常道書中無大道後天易外有先天
更思猶合下功處有一毫遺未大全
　　　二十年前與曽恭仲為忘年之交歲辛亥值便
　　　賦長韻寄似
我欲華顛爾妙齡忘年不足更忘形弟兄偏是子眉白
朋友獨於吾眼青心若互馳常鑒寐跡如相避各雲萍
十年功已到千古何日酣看又飫聴
　　　送春
春來如柅去如流遲速乘除不自由人道朱明隂見迫
我疑紅葉老知收蜂圍蝶遶争依戀燕語鶯啼强挽留
惟有杜鵑却相亮聲聲勸道好歸休
　　　送楊子順
誰續寂寥洙泗絃濓溪一轉至伊川只今洛𣲖從頭數
之子龜山第二傳他道已融歸正道後天猶辦入先天
十年二廣㕘皆遍不以支離易混全
吾教落南無祖師問誰傳得祖師衣淵明抵掌今誠是
伯玉摇頭昨似非相謝十州風月去自擔千古聖賢歸
歸囊道價重於利未必燎羹不下機
　　　黄正卿競秀楼
巴西地不愛其珍山影溪光輙自陳霜後竹饒松意氣
雨餘花奪草精神千斯態度出天巧百爾光華歸色塵
好色主人寧外慕反身元自有真春
欽定四庫全書
　縁督集巻八　　　　　　　宋　曽丰　撰
　　七言律詩
　　　江水出峽
衢婺徽嚴水固豪其如所至與山遭當難進處雖回避
到不平時輙怒號出峽衝開崖脚闊迎潮激起浪頭高
乘風終作歸墟去畧湧三山駕六鰲
　　　慶元改元浦城桑田大稔余按視次告父老
農桑初軫素餐憂幸爾天然大有秋壯穗凝鎌黄䆉稏
柔絲滑杼白綢繆黎明婦女放鷄犬薄暮兒童歸馬牛
飽煖自聊毋背本輕肥相尚莫隨流
　　　丙辰十月風日積暖浙間花卉俱開
廣中冬氣作春蒸浙土如之得我驚桃李猖狂爭竊發
昆蟲齷齪學微行向南栁可為先進投北梅猶是後生
物理乘除自相補速成未必似遲成
　　　冬晴
一晴初已渉秋殘晴到冬深興未闌不雨雪空聊爾濕
無霜風自甚哉寒出乘氣末羣陰亂歸抱精元萬物安
深想莫如堅坐是還家毋更負蒲團
　　　頽春渉途
曽謂東風意向偏也從僻處放春妍山山長草青無間
樹樹成陰緑不專黠獸幽居疑辟地俊禽高舉欲登天
物情不一吾何擇出處升沉任自然
　　　題李達先靜暉軒
瀟洒一區山四圍朱簾高捲晝陰移三竿已上其誰報
一線初長也自知鼓腹曬書春拍拍蓬頭晞髮暖垂垂
晴窻大得忘機趣渴爵窺盆更不疑
　　　江路見梅懐泉臺留主宰王提幹
强號梅為自在春淡粧貴不失天真園林爛漫空多事
籬落伶俜倒出塵無竹無松自風韻得江得月更精神
清高惟雪可相配次有冰臺兩玉人
　　　呈羅春信
受命鍾材不已凉未論道徳與文章晚謀事事成迂叟
羇跡年年是漫郎銳意向前旋磨蟻灰心求退觸籓羊
車中幸有司南柄試與迷途指大方
　　　寄臨汀推官伯壽二首
觧官赴調出臨川倒指侵尋十二年文學背時招白眼
功名迂路得華顛胷中要與天相似分内姑安理自然
素業更須頻㸃檢有無可以上青編
都下燈前别酒闌我歸江國子閩關鯉魚不送書來去
蝴蝶猶將夢徃還抵掌伊吾灰壯念折腰彭澤汗衰顔
十年以後來相問收拾俸餘歸買山
　　　庚戌長至稚子杓覔詩賦一篇以警之
芸芸草木色方枯坱坱乾坤氣又嘘凋嵗似吾華髮後
稚陽如子妙齡初冬寒乍暖宜磨墨日短初長好讀書
一字未之曾究竟百年何者是權輿
　　　過嚴關
誓不南遊今復遊東西雖異等南州妻兒累已何人免
行止關天不自由伏櫪過陂從野馬乘流遇坎任虚舟
嚴關猿鳥休相笑更過梅關笑却羞
　　　再與鼎臣遊龍門寺
初嘆來遊未必重等閒十載又相逢壁間古跡塵輕涴
物外初心病暗攻坐上酒生冬暖意簷前梅弄歲寒容
半酣僧不須烹茗自有山雲可盪胷
　　　赴瓊州次大蓼灘風雨交作寒未艾也其勢欲
　　　雪
僕僕漫郎蹤跡孤星星迂叟髮毛踈三千里外辭鄉後
十八灘前問宿初山未容雲思底麗風猶與雪議權輿
有蒲團在不能享吾䇿從今悔讀書
挈家隨牒一陽初視險如夷舟當車贑石罅中魚路寢
楚天包處鴈蘧廬木無棄本藏於宻江不辭流受以虚
萬物外吾詩者少惜乎南燕久歸歟
　　　過快閣
一回艤艦一翛然境界非凡人是仙山似平沉低吐月
江如倒激仰吞天宜州乃事一朝去快閣之詩千古傳
正恐癡兒小癡爾大癡身自與名全
　　　予未遊碧落洞庚申舟行欲再遊不果
竒觀曽邀我命車回車人問景何如山經盤古穿窬後
水據𤣥冥漏泄初勝跡遺留榮利後塵心昭雪市朝餘
重來雲霧不容入魚鳥相嗔太闊踈
　　　昨與予遊如陳廣元張壽卿江伯記陳通卿皆
　　　已上計矣獨鄒用之鄧繼高猶困阨况今相去
　　　愈逺緬焉懐思因成兩詩各書一通寄之
枕中肘後為渠空效騐如何小不同失馬安知非後福
獲麟未必不終窮紀昌已費二年學造父猶爭三日功
了却酸辛殘事業從教運塞與時通
章貢三年兩到休况今又落最南州思君梅嶺不遮夢
惜别葛溪猶漲愁子為坐窮知理道吾從遭病憶交遊
明年肯為槐花出來㸔海瀕天盡頭
　　　南海祠東海中有小山可著屋賦詩
海裏山巔著數椽舂容仰止已翛然仙家自我有方丈
沙界從今無大千萬物長春天不夜清風莫逆月忘年
神遊不制夢回興未了君臣父子緣
　　　題南海神祠前觀瀾亭
巨靈開闢遺遐觀沙界之瀕碧所環外國連天疑信裏
前山㸃地有無間眼隨羣有自起滅心與太虚相往還
至止歸歟何所得心猶有剩覺空慳
　　　宿南海神祠東廊候月烹茶吹笛
祠宇沈沈海岸頭况逢冷夜耿清秋風前塵外笛三弄
飯後月中茶一甌借我孤舟隨水住乘時一棹與天浮
舊談八月流槎事豈料今來傍女牛
　　　送劉薰卿
未曽得儁利名場猶敢犯危煙瘴鄉大庾嶺高梅挺㧞
東莞天逺海汪洋其凡飽以史収拾所異剛於詩主張
歸數羣雄可雌視騏驎誰得擬康莊
　　　四月觧官渡海陸出北流置舟在南雄又陸出
　　　擬扵小春到家
歸心如矢路如弓坐兀輕車又短篷百爾動摇山特立
千斯窒礙水旁通往哉火倒西流影行矣霜迴北至風
細數離官到家日一年强半在途中
　　　歸途値去客
歲晚乾坤閉未開地中方蟄振天雷山雲已覺成輕出
塞鴈何為獨逺來失學齊侯隨馬去甘為墨子叱車回
從今行止休多問有尼安知不有推
　　　自廣至永豐呈熊直卿鄒用之鄧繼高
斷梗歸從南海邉絶長補短恰三年聲音幸未移蠻氣
鬚鬢疑猶帶瘴煙走俗抗塵吾老矣吟風弄月子超然
褐袍可着終須脫鐵研雖穿請更研
　　　觧官歸至永豐繼善伯熊寳臣敦禮昆仲皆化
　　　去
新自梅關返葛溪天心不與我心違市塵城郭依元在
親戚交遊過半非紙上銜猶仍舊署腰間帶已减初圍
候門童稚倚廬老幸不空教賦式微
　　　北歸至廬陵過州學前記認舊遊嘆同舍之半
　　　不在也
久落殊鄉今始回學門未改舊崔嵬交遊髭鬢緑成白
齋館簷楹朱上煤同舍無多登仕路連年已半入泉臺
閽人怪我面塵土不道功名心亦灰
　　　北歸見攝徐聞邑大夫乃舊同官邵雩都之子
　　　為賦詩叙契
贛邑交遊十大夫忘情詩酒邵雩都薾雲矯矯新龍友
栖竹亭亭舊鳯雛燕馬北歸灰晚念海鵬南運壯初圖
由來後好今分付車笠重盟幸勿渝
　　　自廣歸至南康與蔡承之黎夏卿劉成叟相見
轉蓬隨牒入畨禺中土交遊愈見踈嶺隔不容南至鴈
水分無復北來魚徃還一介動千里終始三年纔兩書
所賴清風與明月時將吾夢到君廬
　　　辛酉冬罷歸至家自省
彼哉言者固云云老矣歸歟敢自文不可以風霜後葉
何傷于月雨餘雲性情與物常為一鷗鷺容吾便入羣
古道從來得今笑天相知外任紛紛
　　　觸物
無我那虞物所侵從教物與我相尋雲頭翻墨任濃淡
山頂潑藍隨淺深春色若空疑有著天工雖巧實無心
可憐杜宇空多淚更笑黄鸝强好音
　　　窮冬征途觸目省身
青陽用事到𤣥冥萬彚營營幸歲成霜雪不仁偏嗜殺
松筠有道喜含生巢居凍鵲常高遁血食飢鷹輙下爭
自反吾身不攖物懸知物亦不吾攖
　　　深冬積暖乍寒
冬令將終尚未霜伏陰猶强遜愆陽連旬逗暖日驕放
半夜邀寒風怒張蟲不開關平引退木無背本稳歸藏
道消固自有時長世事那由得汝忙
　　　赴康州有感
辟書未上意躊躇蠻障無望車騎都允矣曲從人慫惥
徃哉聊避鬼揶揄來鴻告至其欺我去燕辭行葢啓予
南驥厭嘶自懐土東思初不待蓴鱸
　　　至徳慶崖下回想松江山
江灣一轉一重山自入江來幾轉灣檄到如風心倥偬
船行似箭眼斕斑三塲題目那容緩一切工夫未得閒
夾岸青峯可相約黄花前後待吾還
　　　徳慶府城遶以荷池葉楙花繁時環望之紅緑
　　　兩無間斷號為荷城記以唐律遺後來使君
中置金城外玉池池荷挺㧞紉芳菲葉爭以緑環三匝
花逞其紅曵四圍龍國繢人供佛坐蛟宫縫氏獻僊衣
使君未佛且仙去紫槖朝真紅炬歸
　　　假守晉康出郊勸農
笑下籃輿上畫船百年詩具已遮前川通諸海滔滔是
魚躍于淵圉圉然雲出山頭猶閣雨風行水面不停煙
囊中隨意亂收拾容了勸農歸細編
小隊近郊初省春杯盤緜蕝意殷勤叮嚀通國老和少
黽勉及時耕又耘賣劒爾行移爾俗買山吾退了吾文
試於農譜相尋認果是康州舊使君
　　　郡齋與龔濟叔劉薫卿談詩
其柰魚蟲草木何詩之機械也無多氣猶動志平心養
聲可成文泛口哦𤣥酒太羮君子淡蕢桴土鼓聖人和
鬼神天地與吾一相感相通豈在他
　　　二月三日至薌山寺(劉薰卿/在焉)
置身松下已忘塵况在松之上置身荒壘中盤平卧斗
澄江外抱曲拖紳春熈天色如初醉煙肅山容若半顰
晉郡猶餘晉時事幽人疑是避秦人
　　　廣州登蓋海樓
他求無可洗塵勞蓋海樓餘百尺高十萬人煙城繚繞
三千世界水週遭偏於物外有雙眼正以胷中無一毫
非與海鷗强相入海鷗無自是吾曹
　　　天妃祠
　　　　戊辰閏月晉康久不雨禱于聖妃諸祠拜罷
　　　　雨大作連日沾洽賦詩誌喜
兩鬢閒時為國蒼况乘五馬小騰驤方當赤地頞皆顣
敢據黄堂心獨凉雷雨影從千里快犂鋤毛起一時忙
少寛漢郡守丞責幸不空餐粟一囊
　　　歲在已未與南康宰周丈君可相别至戊辰復
　　　㑹于晉康次所惠韻謝之
君詩莫把與同年絶岸孤峯自一邉氣質乾坤方判後
規摹風雅未刪前想思鑒裏縻旬歳自秘囊中擘一篇
留與江西為後社子孫不敢作私傳
　　　増城丞嘉禾張元輔纔過郡輙去未及欵曲也
　　　已而同校藝晉康
易學淵源出義方緒餘猶作漢文章名高未及蓬萊島
心逺寧輕鴈鶩行紙尾固無勲可䇿松間殊有味難忘
諸公論薦休聞早且候珠璣滿一囊
隨牒相逢瘴海邉經從不為小留連藍田晝短子姑去
彭澤春濃我欲眠近境曽無携具日殊郷却有對床緣
天知道大話長意借我黄花節以前
　　　閒居幽歩
歸歟無可荅休休小放吾心與目流山不去門如自售
雲無留意似他求有如許栢得能古都幾何松若箇幽
更有疎梅修竹在其他莫與子孫謀
　　　桂樓
重屋崢嶸据道周浪行良勌小淹留星無匿彩天澄夜
雲不遺瑕月粲秋金氣方張猶重殺物華已結未多收
老來姑置行藏事冩盡襟懐獨倚樓
　　　李叔度與兒曹談道理余竊聽而記以一詩
天地未分先立經自吾道外豈常行伊周孔子直方大
堯舜文王純粹精新犢生時無次剩白牛熟後可縱横
有言終與一為二予欲無言是混成
　　　方罹殘熱忽值新凉喜而賦反悲秋
晴宵如浸晝如蒸變氣知從激處生風不相饒乘木敗
火猶自負與金爭纎阿洗月為純白少皥澄天作太清
宋玉所悲吾所喜長哦聊復發秋聲
　　　道傍有松為人所刳伐因自弔且慰焉
秋時蔚蔚老槮槮羞與其他木作林獨以高風資衆望
終為明徳累初心不容節抗皇天峻猶幸根盤后土深
自有茯苓堪自壽願言黄帝勿幽尋
　　五言排律
　　　上浙東帥王尚書(希吕字/仲行)
太古犧媧氏創為琴與笙氤氲弸混沌噢咻擘冥莖合
氣歸三律分音麗五行未歌先協律無韻不成聲曲度
初焉刌詩機寖以萌朝廷風化洽里巷頌聲盈𤣥鳥三
夫倡卿雲百辟賡口姑隨所發心自得其平三代徳為
政四詩辭見情揫收歸禮義㸃檢中章程傳久寧無雜
刪多亦已精王通續似贅束晳補疑贏聖事難為僭時
名可與爭道人中曠絶樂府四紛更體變從蘇李枝分
入遜鏗舂容七字律挺㧞五言城老杜收全氣新功集
大成統經唐末亂𣲖轉國初清歐定聖俞價蘇成山谷
名江西容入社天下指為榮顧我耽餘習如今費半生
閒中無益作醉裏不平鳴改罷令兒誦吟成喚客評槁
肝隨血嘔枵腹欠書撐亂藁囊成癭狂題壁被黥捫心
終鹿鹿揜俗强錚錚要得誰然否能為我重輕宗風晉
王導詩學漢匡衡廢食毛錐子忘年墨客卿風騷潛出
入古律恣縱横造化隨機掇江山與筆攖千年傳有嫡
四海敵無勍妙韻敺三籟徽音逼六䪫何當被金石直
可薦宗祊宿傑饒先駕新英聴主盟聞韶醒耳閼慕藺
倒心旌傴僂循涯進慇懃曵蹤迎觀天醯甕坐持斧郢
門呈魚未經燒尾龍猶要㸃睛金箆輕發膜銀海驟増
明肯作招風木甘為附驥虻龍門難得到王府不妨傾
訖我無嫌富山巖可以盛
　　　别陸徳隆黄叔萬
　　　　嵗在辛丑始識陸徳隆黄叔萬於江西帥辛
　　　　大坐上握手論交而去戊申又㑹于中都徳
　　　　隆得倅䕫叔萬得宰公安言别次課贈之
辛丑隨浮梗鍾陵得盍簮潛蕃門若市斂板客如林氣
宇黄陂闊詞源陸海深二豪談正劇一坐口俱瘖詩社
初容入交盟後失尋雲山千里眼鑒寐八年心九陌迎
連璧孤燈話斷金始猶疑面目徐復記聲音鰕菜隨宜
簇茅柴取意斟行藏更見告文行互相箴憤敵常旁午
憂時半孔壬清風晨揖袂明月夕離襟發䌫東流岸迴
檣倒景岑荆江隨地巻蜀道與天侵通守諸侯土專彈
百里琴長才優撫字暇日少登臨隠士隆中卧覉臣澤
畔吟青城山鬱積赤壁樹陰森哀樂歸巴曲興亡入楚
砧把杯空弔古搔首重傷今擁户鋒車急開緘詔墨淋
擡頭高拱斗别手上捫參可畫安邉䇿無韜活國鍼寸
心丹未了雙鬢白那禁顧我傷彊矯從今判陸沉磨礱
閒筆研摹冩亂魚禽氣反風騷朴聲收鄭衞滛吾伊樵
道上欵乃釣磯陰㧞茹終無忘彈冠老不任移書相答
謝吾突誓長黔
　　　贈别滕州法曹南劔張仲明
天上張公子名家更好修文章虹貫日意氣鶚横秋桃
李春風發桑榆晚景收丹心猶似在素業未容休黄巻
堆胸次青雲出筆頭少迂蓬島歩聊作嶺南遊穩口開
三語平心活一州陰功終有報㑹見襲封留
　　　送五羊曽仲卿改秩受縣南歸
近𣲖家于粤初封國自鄫要無非我族終不是它曽閲
譜宗盟重聨官事契増居常多阻間僅獲一瞻承逆旅
重交臂高談屢撫膺秋風樓上月雨夜案頭燈把酒相
兄弟論文復友朋衆星朝北斗羣翼讓南鵬墨綬恩光
爛花城喜氣蒸宜民條教出溢耳頌聲騰鶚牘交飛上
鸞臺緩歩登難中須有立妙處要無稱顧我羞低首從
今樂曲肱未忘為吏隠猶學在家僧念舊寧無感馳書
恐不能官高餘健走可遣到廬陵
　　　擬試以蟲鳴秋
大化轉無休蟲那得自由暗中誰擘口閒裏共鳴秋氣
感蟾蜍冷聲歸蟋蟀愁幽閨勤杼柚逺塞急衾裘豈不
便鉗口而猶强出頭呶呶竟無益也勝喚晴鳩
　　五言絶句
　　　方稚川恕齋五絶
求仁亦多途取近惟一路内恕以及人知君用心處
安宅曠弗居浪自分彼已儻由恕門歸天下一人耳
此道固非淺聖門兩三人佳名長在眼無實勿為賓
一心貫羣倫乃是吾祖事耳孫不䋲武愧子兩大字
視後而著鞭書此以自儆一言行終身要處君已領
　　　寄内
已復山上山何當口中口寫兹秋下心寄我女邉帚
　　七言絶句
　　　眇空閣
　　　　妙山孫元濟建閣江瀕以館徃來士大夫余
　　　　取韓文公瞰臨眇空闊之句題以眇空賦三
　　　　絶句
萬里江山遶畫欄要猶未離色塵間眼高更不著羣有
獨與太空相徃還
未慣觀空空可觀更參向上一機關大通與我合為一
眼自有餘空自慳
真空元在我胷中自外觀之枉費功孰是主人參透處
也無實相也無空
　　　值侯脩學趣儒人稍急因遺蓮花蓮實西𤓰於
　　　吾宗翔叔作詩以勉之
絳玉裁花碧玉莖亭亭香逺韻逾清羣仙競倚西風笑
為報臨淮政已成
珠房顆顆緑英英興味超然芹藻馨不必鐵槌撾碎却
苦心應念子衿青
紺色毬兒䕶水晶味甘如蜜冷如冰香風飄滿葵丘戍
散與鴞林觧鬱蒸
　　　道旁松
撼雨號風太古音道中豈作買臣吟火雲蒸雨無逃處
乞與行人數畝陰
　　　題悟性寺卧雲堂呈源上人三首
僧與白雲同住山夢同雲出覺同還勿移枕席下堂去
堂下吾疑是世間
一片閒雲逗半空僧間况復與雲同夢中不問華胥路
直出無何入大通
渠儂高卧傲吾徒不道吾徒反傲渠渠不得雲無卧處
吾元自與太空俱
　　　試宜黄侯湛墨
跨竈傳家祖赤松吹煙授道悟元宗初懐不擬潘衡貢
晚趨寧便薛稷封
逢時不敢愛𤣥香摹寫堯文畫舜章天地已歸經緯裏
豹囊深處自含光
　　　通濟橋
何年彼岸幻長虹接引羣生入大通彼此東來無間斷
度人了後勿論功
通往通來無四旁津梁未必不相妨吾行抝折橋梁柱
盡放途人蹈大方
　　　題水牯庵
堯自牽羊舜著鞭雖勞未必適羊天君今馴養犢成牯
飽卧太虚遊自然
三十餘年不踏泥其如猶有角和蹄何當紀渻重馴養
四十日間如木雞
　　　留别金陵故舊
公家事畢更何為迴眷錢塘臂欲飛留客故人雖意厚
倚門有母待兒歸
　　　次韻楊誠齋雪中
夜閉袁門晏未開開門滿目是瓊瑰木綿著地還飛起
栁絮沾人倒撲回
雪兒初是玉仙妃謫墮人間尚縞衣撲地狂風相衮起
疑乘白鶴刺天飛
　　　次韻酬姜邦傑雪中見寄
十人賦分九窮寒古說天慳今不慳一夜盡開多寳藏
施銀為地玉為山
　　　秦望山
六國英雄已坐擒更何所望此登臨真成馭鶴乘鸞去
未愜秦皇好大心
銳意秦皇初學仙要和雞犬也昇天那知身與鮑俱臭
嬴氏炊寒不復煙
　　　代墨客卿自賦贈安城彭雲翼
决䇿初如媚竈然觸機融理悟吹煙從教時尚白之白
自與道俱𤣥又𤣥
同為時用楮先生萬事須臾㸃化成寄語先生幸相避
不須白黒太分明
　　　贈筆工周永年
豈無毫忽補于時用盡初心卒見遺不㧞一毛徒自利
楊朱作計未全癡
初心聊欲以文鳴開國何曽夢管城借不中書非所歉
秋毫元重㤗山輕
　　　寄題張子登遂勤齋
一字于吾補不㑹詩書况味冷如冰誰家以此為長䇿
不把其它易短檠
鍾鼎軒裳眼應白餘猶要得聖賢力意誠身正一家齊
門中自有華胥國
　　　太平老豁庵
父母胞胎未結前趙州識後笑南泉豁然道與虚空似
不道虚空似豁然
　　　道旁梅
本隨驛使上長安非到中途意便闌為念征夫行旅苦
與生滿舌遶牙酸
欽定四庫全書
　縁督集巻九　　　　　　　宋　曾丰　撰
　　七言絕句
　　　隨牒至南康軍呈李宰
蹀躞騏驎去路寛西清太冷北門寒且將東觀編摩手
來作南康拊字官
善刀初不露鋒芒五栁圍門琴臥堂百里桑麻春塞眼
四時風月夜搜膓
乘閒贏得答江山答了江山未得閒墮淚碑中恩有剩
凌煙閣上事猶慳
南來摸索子長胷已有東坡獨秀峯再過峯前問魚鳥
盡歸陶令錦囊中
　　　八月六日送鞏帥郵亭上
有時夜燕歸乘月未始晨興出戴星半載初逢迎送事
五更已至短長亭
　　　呈羅叔異
浪把柴扉為客開揖餘茶椀又湯催應門老走忽解意
放入江西風月來
崆峒不合識東坡驕氣百年猶未磨今放晴煙弄寒影
安知非喜子相過
吾疑子亦慣乘機乃枉華軒扣竹扉不是梅花不相外
囊猶未瘦若為歸
　　　出東城門見牧牛
出逢村落放牛天浩歎微官久自纒回首未能收白牯
歸家猶可養烏犍
　　　贈畫工懷玉
撙齋一味好哦詩試㸔傳神筆是非雖得掀髯搜句狀
更參㑹意㸃頭機
　　　贈廬陵筆工蕭昶
作成大小幾毛公妙出毫釐入大通貯霧含雲䇿勲後
藏鋒戢穎豹囊中
　　　送胡平一赴召六絶
豫章名勝二三公分置諫坡樞府中公更歸為吾道重
涪翁不得擅宗工
汝潁初陪長者游齒牙名理晉風流討論周易開端處
涵泳羲皇向上頭
學校不興名敎衰公其一力主張之三千弟子還初籍
六一先生入後碑
此邦名分久無之初政專精立等夷與我軍民新耳目
還他天地舊尊卑
詔歸臺閣侍從容名節相髙氣自雄攘臂何愁難倒海
擡頭不畏有頽嵩
匪旦參兮伊夕樞收藏名跡不容書史官强立功臣傳
房杜無功功有餘
　　　送石江曾元英赴太學補
吾宗叱馭闖賢關筆湧長江挾泰山餘子望風俱辟易
且容瑞豹露文斑
萬物不移三百篇得魚固自久忘筌緒餘一醒冬烘眼
快著長安得雋鞭
　　　中都之嘉會門陳亦顔為堂曰城南書院取韓
　　　昌黎公符讀書意也
買宅猶難況買隣一區判與九衢瀕那知萬壑千巖性
不受高車駟馬塵
寧開白眼視公卿不要公卿眼借青爭利爭名醒處㸔
讀詩讀禮醉時聽
姓名不欲樂人聞籍甚公卿舉似君李白猶將奴力士
薛宣豈敢吏朱雲
客來草草治杯盤道與家人勿憚煩但要陶泓毛穎在
未為無以遺兒孫
　　　陳伯紀列岫
一塔數椽崖半腰工夫草草意翛翛青山雖老猶兒態
邂逅吾人喜欲驕
江瀕湱湱不容暑竹杪騷騷那攬塵只隔一重窻紙影
蚤分俗客與幽人
文書倥偬汗糢糊問有清涼世界無走借主人煙雨觀
幻吾身眼入氷壺
　　　題徐子比獨秀亭二首
隣山三五百為曹氣伏心降讓我高獨秀不知為獨秀
退然自視一秋毫
之子於人第一流於山也獨拔其尤亭高未與山相稱
更起元龍百尺樓
　　　贈畫師韓暉
史皇法外有遺機難弟難兄似得之信意揮毫無㸃誤
蠅成於㸃誤還奇
工於繪事諱言工韓滉心寧與俗同惡語發揮非敢惜
所疑不是子家風
　　　題三生圖
閒去閒來自在嬉故人不記問為誰都來一箇眞消息
安用頻更可漏為
　　　老范善畫牛有學為八牛圖者一犢在前又置
　　　一持竿牧其後有客過予携此圖出因題二
　　　絶句酬之
熟事為山白水牛曉那須放夜那收牧童已作冗員㸔
況復持竿在後頭
誰謂羣牛戲冩眞犢前牝後更精神不知老牯心枯淡
豈有將身作化身
　　　余得石山二座西南道李監場索之附海船歸
　　　三山
圓嶠方壺共五山上隨潮往下隨還二山流落初何在
新喜歸吾几案間
初得兩山排闥來滿期突兀老相陪忽如雙劍擅飛去
疑是六丁爭取回
長料負山人不多眼中今失兩嵯峨非渠偶有夸娥力
如我太行王屋何
淛峯既有飛來者菱石能無取去人來去儻然均一理
歐公何苦把眉顰
君今得我玉嶙峋附搭東艘過七閩且試挾山超海手
休為負石蹈河人
　　　余得英州石山副之五絶句送曽鼎臣
小山欲與岳為曹其末雖危本則牢屹立挺身行所獨
旁羅垂首讓其高
湖上飛來小祝融羣青在側一居中何當容衆常相下
不必稱孤獨自雄
嵒嵒逈不與凡同骨有餘清豈久窮雅趣未應為獨行
皇恩猶許視三公
夢不曾為嶺表遊眼中陡頓有英州知君結此石交後
一洗從前勢利羞
吾宗世住望仙村華蓋崢嶸日在門忽得祝融尤可重
方知華蓋未為尊
　　　聞蟬五絶句奉呈諸幕友
炎帝乘風馭氣行前驅警蹕羽仙輕胷中一部鈞天樂
吐作衙官喝道聲
羽仙塵外學修行未蛻那知身已輕露裏厭為無事飲
風前戲作不平鳴
風裏為生露作糧腹中瀟洒口清涼長歌商頌聲初振
細聽韶音味可忘
靜坐幽眠自及聽我新兩耳作蟬鳴蟬今更向耳邊噪
會妄歸眞作一聲
語那似黙得便宜蟬漫三歎復五噫養氣何妨為孟子
知音不必要鍾期
　　　重九對酌
豫章高處是龍沙前嵗曾陪醉孟嘉短白幸餘頭上髮
柔黄今戴廣南花
　　　迎倉使李監丞八絶
妙齡徒手掇科名發軔風雲九萬程捷徑何妨聊決起
通途自分且徐行
一尉初收百里塵一同尋放萬家春留中幸到爭先處
請外甘為勇退人
星屏熊軾兩從容未始論功莫大功南劔人人無劔氣
宜春在在有春風
二十餘年兩度來來賓蓮幕主霜臺今吾猶是故吾爾
白眼豈須青眼哉
入境諏民察吏餘羅浮賞罷更豐湖相迎魚鳥如相告
車騎今回又較都
農瓶無粟可重搜官帑錢猶地上流望我方來觀俗使
從今且作富民侯
南海江山鬱所懷今晨何喜夙容開一千里外行人報
二十年前知己來
同游漕幕舊三賓臺府兩為新主人應念江西撙齋老
長裾猶曳幕中塵
　　　賀廣東黄漕生辰六絶
博落山中黄子陽少從季主受仙方道成初試飛昇步
引手蟾宫折桂香
詔會蟾宫籍裏人召還仙闕作仙賓王宫專席談先聖
朝路分班謁上眞
奏事口含雞舌香仙賓俄轉作仙郎漢留不住王中散
又駕仙風出帝鄉
計臺使長祕書丞一自去天三館輕行詔仙郎主仙監
道山風月倍光明
數從仙伯至仙公一嵗一遷三嵗中三嵗三遷吾事足
歸教明月弄清風
上界仙官執禮勤逍遙歸入散仙羣百千嵗後人相識
白石山前黄老君
　　　上廣東運副馬少卿壽十首
壽星瑞世現光明俄轉桐江作客星千載嚴陵後身出
風標氣槩兩亭亭
客星又轉作魁星蚤應文科䇿漢庭紫氣初來朝北極
長鵾一奮刷南溟
魁星又轉作文星玉筍班分博士清鼓舞辟雍羣弟子
依歸絳帳老先生
文星又轉作郎星曉握蘭香上玉清屹立太微東北角
是非時與上台爭
郎星又轉作侯星上据中階下列城時號嘉興為輔郡
出分重寄䕶行京
侯星轉作使臣星驛傳軺車得按行天節前驅繡衣出
蔣山摇動大江清
使星轉作副樞星天柱天階兩手擎閹幸斜輝欲相射
迴纒退舍養吾明
樞星轉作内平星内得其平外亦平貫索已沉牢口退
又隨錢榖向南明
平星轉作上台星獨運璇璣握玉衡蹀躞穏行黄道濶
熒煌長伴紫微明
台星久出照寰瀛懶入端門傍御屏上叩北辰乞閒散
南歸長作老人星
　　　瑩老自淛歸住廣州光孝移住南華
南宗要勘北機關踏遍江湖淮淛山始信廣東元有佛
打包依舊更南還
重脫袈裟掛廣州與人說法口如流放生池裏魚傾耳
受戒壇前石㸃頭
終年盡日講楞嚴舌自深藏口自緘脚指今將舌頭去
懸知滿閣是空函
無苦那從復覔甘堂頭與水已相諳猶將達磨泉中意
更去曹溪滴裏參
制止寺中房相硯曹溪堂上祖師衣舊家公案新拈出
兩様機關一指歸
　　　再遊南華㸔祖師衣鉢
西方達磨問歸程衣鉢都留作麽生正道眼空嫌長物
如何更帶履同行
達磨將身帶履歸殷勤分付鉢和衣更和衣鉢將歸去
免與中華講是非
佛自無言人自訛但留衣鉢說能多假令和履多留下
誰奈沙門頰舌何
　　　梅嶺有松無竹
與梅結友問為誰松竹中涵霜雪姿竹豈寒盟已仙去
宿心惟有老松知
　　　譚賀州勉賦水仙花四絶
會逢青帝欲回春先與梅兄清路塵自别其衣黄一㸃
示吾不敢與兄均
與水相蒸暖盎春湘妃洛女是前身乘風香氣凌波影
挑弄眠冰立雪人
高固難為太素容卑還惡紫又羞紅柔黄軟白交相炫
色一歸於正與中
玉女瓊姬暫謫居水中無可與為徒蓮花固與六郎似
貞女終輕賤丈夫
　　　石屏
　　　　余蓄石屏風十游雅宜喜而求之輙遺其一
　　　　侑以五絶
月走地中忙喪精化為異石琢為屏其中幻盡山河影
不止數峯江上青
巨靈神手造江山潛冩為圖置石間嵗久石為圖所變
一重巒下一重灣
太行王屋兩嵯峨移置石間痕未磨指似行人無識者
化身吾恐是夸娥
后土心恬不愛奇初陽人故得私之我新取道祁陽過
鬼發其藏使見隨
大道要為天下公割吾所愛以歸儂北窻不在西湖上
驚見飛來湖上峯
　　　回鴈峯
每向畫圖詩集㸔祝融如孔鴈如顔鴈峯今幸一相識
實校於名大似慳
揚雄非有動人姿蓋代清名天下知回鴈名今與雄等
豈忘外陋慕中奇
賓鴻初忌瘴邊嵐山到峯前不更南近日鴻多更南去
峯名幾似晉清談
鴈入窮南失意多以峯為記誓毋過寧無忘記蹉過去
彼自輕生獨奈何
此峯與鴈作標題記不分明有忘時鴈自會書眞草字
標題安用此峯為
　　　清湘城西飛來峯
邂逅南鵬怒輙翔乘風附翼過清湘羅浮本是仙家景
借與如來作寳坊
三處飛來等様奇佛無所擇我何辭重輕較到毫釐處
鴻鴈行中此白眉
鬼輸天雨玉崔嵬乞與湘人眼豁開為報湘人莫私有
飛來有日更飛回
　　　僊洲
弱水空傳三萬里瀛洲只隔一重關渡船莫傍梅花岸
岸上吾疑是世間
　　　余入廣始見鄉士劉飬正于韶歸
里社聞名已數年恨無傾蓋盍簮縁子初游學吾游宦
一笑相逢韶石邊
好景番禺能幾何簿書不許我吟哦絳紗帳裏事渾少
古錦囊中詩定多
轉蓬同到嶺南州黄菊茱萸三送秋東道雖青開閤眼
西風空白倚門頭
　　　義産蓴菜中秋大熟副以六絶送楊伯子
秋行春令氣猶凝栁曳寒絲軟蘸氷又似瑤池樂棚下
鬼工遺落水晶藤
垂垂水綫白封青一筯能生兩眼明分野自為牛女地
如何墮落玉繩精
吳人縷玉作常烹南粤相逢眼却生張翰思歸食忘味
鑑湖震澤見於羮
齋芝自可侑仙斟忌把鮮肥俗味侵羮茁鱠鱗清濁混
季鷹猶未是知音
僊苗風味淡為宗能誘長安客欲東浪說棧羊餘雋永
施於高士了無功
蠏肥鱸腯未堪誇橘緑橙黄正自嘉左手把蓴右持酒
何當共醉木犀花
　　　始生之日有籠禽而獻者口占二絶放之
湯網恢疎未棄捐絳紗籠裏是壺天儻来富貴曾聊爾
歸去山林乃自然
禽言勸我不如歸似念官卑俸入㣲或道哥哥行不得
家貧歸去更無依
　　　戒永州道聞思歸樂
宦遊佳處是零陵廩稍優饒水石清心不思歸歸不樂
汝休强勸拂人情
張翰陶潛出信縁思蓴愛菊返丘園帝魂已託杜鵑去
今汝寧非二子魂
田園無力辦難俱有一猶堪學把鋤二者即今皆未具
教吾歸去却何如
　　　㸔英韶山石
千年一遇舜南巡山獻祥雲水獻珍后土别無堪効意
百般裝出玉嶙峋
參天韶石有餘奇臣視金精吏武夷鴈蕩天台疑可僕
瞿塘灔澦得非雌
　　　中都寄廣東提幹彭元忠
舜峯蟲鳥亂號呼猶是簫韶節奏餘入耳雖歸哦咏裏
收心更聽寂寥初
君到韶如杜到䕫新功不比舊鑪鎚磨礱詩律如韶律
未必知音有仲尼
同年同郡更同官無適非同況嵗寒最是西湖好同賞
却將先後到長安
十期九度自參差彼此無辭可遂非投老江西沙石畔
鷗盟不請更相違
　　　城狐
憑高負固恣為妖自謂身安物莫摇燻灌幸人俱有忌
不知鷹犬不相饒
　　　張彦容病未安却問余病就報之
誤把維摩作病㸔不知自欠起羸丸慇懃浪說安心法
將取心來與汝安
　　　彭澄之告以卜築佐之一緡一石二絶句以為
　　　親舊倡
今難復用古橧巢頭上猶須蓋把茅金屋少為書所紿
數椽新擬卜西郊
家無儲粟況無錢佐費吾其以義先一石一緡未為厚
量渠背負與腰纒
　　　代董華卿以葺廬無力告於親舊間
敗屋猶餘茅不多其如凌雨震風何破誰一部慳貪相
還我數間安樂窩
辟穀無方强忍貧今難於忍以情陳不反君眼青為白
可使吾廬故作新
　　　儒家子劉宗慶發披戴願贈二絶句俾藉以謁
　　　樂於成人之羙者
走俗何如學步虚出家猶欠䕶身符憑誰成就奇男子
徑句歸投大丈夫
未得黄冠換白襕不妨持鉢乞檀間要還少室山人願
須破多金長者慳
　　　羅子琳謁趙香山得錢十緡米三石意若未滿
　　　以詩見報為賦四絶
廣文鄭子槖雖枵司業蘇君惠已饒未到多多堪塞屋
也須僅僅得纒腰
魯公乞米出於真邂逅周瑜慷慨人借謂囊猶未為癭
懸知甑已不生塵
多金長者未嘗慳豈獨於君故作艱但道歸囊尚羞澀
安知不判給銅山
主人長念客鳴腸况復花封是稻鄉指廪何疑猶出手
歸艘豈患不連檣
　　　有售畫于予令作楊栁黄鸝池塘萱草既成可
　　　觀用随題賦二絶句
尋常鸎在栁間鳴嬌色嬌聲兩盡情兹狃爾嬌明弄色
殆銜何恨暗吞聲
一叚池塘萱草奇其形便畫理便詩到離形處畫之妙
詩妙更無形可離
　　　西蜀泉上人久留中都
佛出西方打底州西方何用更東遊騎驢莫説尋驢事
辦取工夫一轉頭
擔水人家旦過寮騎牛來㸔浙江潮相逢便説三生話
不管人嫌舌太饒
特地東遊訪祖師東人占了鉢和衣幸餘隻履為心印
猶在西方可急歸
　　　閤皂山道士晏時中過我南浦久之告歸
忘家未足更忘形散鶴孤雲跡不停三楚江山心未飽
七閩泉石眼初醒
孟陽風月小彌明猶子于今有典型已得旌陽傳道妙
猶從彭澤乞詩靈
客裏相逢天一涯吾歸未得羡君回閩山荔子量分去
庾嶺梅花剩寄來
　　　贈玉牒道人
神融氣會李淳風收拾乾坤風鑒中莫怪人前言者中
何逃物外眼之空
過情君勿許遷除屈指吾年六十餘晚景固猶多暇日
全工僅可了殘書
　　　立春日
羯鼓催春春尚回况公夜擁軟紅灰五更温厚東南氣
煦煦妓圍深處來
　　　疎山
草徑蜿蜒十里閑雲闗若在畫圖看萬松宻翠地無影
一水長清天自寒
　　　遣興
開窓擥鏡岸烏紗嵗月崢嶸任物華觸事輒灰心裏火
看書徒盎眼中花
直上衝天髮欲虯斜飛控地鬢還彪目中已決行藏䇿
贏得從今不倚樓
　　　壬戌二月十九日都巡李叔永躬按酒課于會
　　　田市二十八日聞余且至還家若相避然賦三
　　　絶
臨卭界裏杏花村戲著家人犢鼻裩試問長卿躬滌器
何如作賦獻金門
宜城桑落有堪沽三百青銅豈是無不飲桃花不相笑
桃花知道欠當罏
主人来叱麯車回客子涎流口欲開阮籍已收青眼去
陶潜休望白衣来
　　　山谷詩集有題浄因寺壁二絶句未知寺在何
　　　處甲子秋余逰富陽妙山之浄因寺用次山谷
　　　韻書以遺寺僧如智
三面稚松争短長西偏老竹絶炎凉千尋以上有秋色
十畝之間無夕陽
迂路逰山信愛山偷閒疑未是真閒煙霞謝事其容傲
猨鶴知機也意闌
　　　校藝排號次成二絶呈元輔
坡老不期遺李廌歐公猶誤取劉暉㸃頭道有朱衣吏
今古相傳未必非
明日譙樓榜已開網疎寧免有遺才諸生莫作冬烘看
二老曽經眊矂来
欽定四庫全書
　縁督集巻十　　　　　　　　宋　曾丰　撰
　　頌
　　　紹興淳熙兩朝内禪頌(并序/)
　　　　紹興三十有二年六月丙子高宗皇帝有詔内禪
　　　　淳熙十有六年二月壬戌壽皇聖帝有詔内禪百
　　　　官萬姓驚喜相與言堯舜以前禪無聞也堯舜以
　　　　後至五代間有之求得其正則數千年不一見焉
　　　　今兩朝垂三十年内禪至再以父子繼體之親為
　　　　堯舜超世之舉寔社稷無疆之休中外莫大之慶
　　　　臣惟堯八十九嵗禪于舜高宗之禪與堯等而蚤
　　　　於堯三十三嵗舜九十六嵗禪于禹壽皇之禪與
　　　　舜等而蚤於舜亦三十三嵗舜之禪視堯後七嵗
　　　　壽皇之禪視高宗亦後七嵗猗歟都哉亘千萬世
　　　　莫之及矣父堯而子舜其位俱禪一可頌也其禪
　　　　俱蚤二可頌也蚤於堯舜俱三十三嵗三可頌也
　　　　先後與堯舜俱七嵗四可頌也堯舜禪于賢
　　　　而已兩朝俱得聖子而禪之五可頌也臣誠
　　　　歡誠抃頓首頓首敬為頌其詞曰
維堯則天與天同大俯視九州細於一介挈以畀舜超
然自邁維舜則堯與堯同高俯視四海細於一毫挈以
畀禹熙然自陶堯舜之禪允矣嘉躅若稽厥齡或耄攸
趣洪惟高宗纔五十六遽行堯事有斷于獨洪惟壽皇
纔六十三遽行舜事不謀于僉未倦于勤先養其恬功
成身退道與天參聖人視天遞退遞進進退俱休堯舜
之運於赫兩朝德宏業峻銖較寸量寧啻堯舜堯七十
六治水云初咨岳試鯀不遑寧居高宗時則斯慶壽餘
久與道息心實若虛舜六十三即眞云始咨岳相禹不
遑寧止壽皇時則斯巽位已新與道休心豁若洗凡退
政幾等謂大徽此退之蚤彼退之遲遲容可及蚤孰踰
斯凡傳國璽等謂大媺彼傳之賢此傳之子賢容可求
子孰獲只傳子若賢一出於天天固與子尤人所便便
而遂者榮具慶全退蚤若遲一關於數數固與蚤尤人
所慕慕而得之榮全慶具蚤於堯舜三十三年獨不一
後獨不一先兩時脗合時迺自然舜後於堯七嵗而禪
胡為爾稽匪有攸戀不欲與堯匹休齊善壽皇禪意蓋
與舜俱所後七年匪跡是拘不期而同自然之符高宗
禪時久暘忽雨雨應云何恩洽以溥壽皇禪時久雨忽
暘暘應云何德輝以光得天之應誕彰孔盛新皇丕承
合為三聖用牲于廟靡靈弗歆式昭新皇上合天心决
政于堂靡懷弗暢式昭新皇下符人望天人同歸欲逃
莫從雖父傳子亶為至公漢唐豈無揖遜之主非出本
心未為盛舉猗三聖君眞堯舜禹三聖一家累洽重華
前未之有後無以加小臣獻頌大而非夸
　　　修文立武頌(幷序/)
　　　　斌哉頌瓊公(宋宗室/魏邸)也上乂為文(上與丄同/尚也乂治)
　　　　(也/)止弋為武(弋射也楚子曰止戈為武未也/弧矢之利以威天下非戈比止)
　　　　(戈則弋/可知)以遫效焉慶元五年西黎(謂臨/高黎)冦邊
　　　　擁彼關矢攖吾控弦害其衂矣曾是罔悛明
　　　　年公來遡所以然曰不在彼此失其紀我其
　　　　紀之禮義亷恥表是國都形于田里驕驕者
　　　　馴垝垝(居毁/切)者峙黎莫闚公䇿詘技窮(黎技/尤長)
　　　　(於弓/矢)直東南黎(南謂澄邁黎/東謂樂㑹黎)歸我疆封迺乘
　　　　其會倈降乞容(四月丁未西黎警至五月師/還而黎遁六月丁亥南黎降)
　　　　(丁酉東黎降七/月庚午西黎降)惠然懬(音/曠)然與之大同此頌
　　　　之所為作也(公於三黎挈所侵地降之二月/築堂曰歸疆翼以亭曰修文立)
　　　　(武歸疆自修文立武出文修武立之/效變夷為華歸疆效之一爾故不書)其詞曰
斌哉公兮丁黎牾兮反自捬兮亶元后天覆無我若汝
兮董爾僚釐吾天序兮九法筏筏勃其豎兮誰又我􁏁
(渠語/切)兮　爾校傳相讙勿闡而㿪(胡官切/箭器也)兮勿䦱(于委/切闢)
(也/)而靬(居言切盛/弓矢器)兮勿闓而簍(力甫落侯二/切車弓籠也)韔靫(楚崖/楚加)
(切箭/室也)韊(力丹切藏/弩矢服也)兮(公上我邦之乂/以止我校之弋)逡其虎賁以自媻
兮(謂師/還也)
斌哉公兮丁黎狺兮反自揗(食閏切/磨也)兮亶元老地載無
我若人兮麾爾校迪吾天倫兮三綱几几廩其􁍚(直珍/切列)
(也/)兮誰又我□(匹賓切/爭亂也)兮　爾黎傳相告勿攄而韣(徒/木)
(反弓/衣也)兮勿抉而箙(扶福切/矢器也)兮勿掀而鞬䡬(無願切/車也)㣂(五/責)
(切束/弓弩)簶(音禄/箭室)兮(校上我師之又/以止彼黎之弋)逶其螘潰以自宓兮(謂/黎)
(遁/也)
斌哉公兮丁黎䍴(於僞切羊/相䍴□)兮反自揆兮亶元戎海涵
無我若爾兮格爾黎寤吾天理兮五常炳炳劼其履兮
誰又我觝兮　吾伍傳相號勿神􁃳兮勿繟(充善切/繟帶也)而
轑(力道切/車輻也)兮勿紓而醫(於計切盛/弓矢器)韘皾(徒木/切)櫜兮(黎自/上其)
(又而自/止其弋)逛(其往切/走貌)其虻附以自陶兮(謂黎/降也)
　　修文立武三章章七句三章章五句
　　表
　　　代但大夫自廣東憲除廣西漕又易廣東漕到
　　　任謝表
讞獄無功駭被將輸之命捫私未便叨承易地之恩靜
省非材多慚不稱臣中謝伏念臣少時學問雅志事為
中濫專城精爽徒迷於簿領晚充煩使驅馳浸耗其聰
明僅能逃不職之愆豈復有可資之策兹令飛輓孰誤
選掄恭惟皇帝陛下身已致平慮不忘逺急嶺表之蒙
惠為計臺而擇人南方事體之同雖二廣奚分於輕重
東部土風之異謂小臣幸稔其淳漓度䇿馬而將西俾
改轅而復舊寵榮至渥報塞實難臣敢不周視歉豐謹
權取予賦以馭其用寧無遺給餉之謀道御之而王要
不負愛民之意
　　　代廣東漕賀會慶節表
小春協氣儲為生啓之祥薄海驩心競起祝堯之敬臣
中賀恭惟皇帝陛下建是皇極同乎大通推四海之寵
恩已涵動植享萬年之景命未答憂勤長與蓬壺不老
者俱始滿臣子無窮之願臣叨糜將漕阻往奉觴側耳
聞韶跡莫陪於獸舞仰天見日心不異於葵傾
　　　代廣東常平賀會慶節表
十月小春爰啓誕彌之節千秋嘉會聿修於赫之儀四
海臣隣一心詠頌臣中賀恭惟皇帝陛下懋明大德昭
嗣丕圖聖度涵洪五兵不試天衷簡靜萬物莫干其源
一根乎仁於理固得乎壽臣叨司倉腐邈在海瀕搢笏
稱觴阻聽大韶之奏擡頭見日同伸中嶽之呼
　　　廣東漕移廣西謝上表
委節從天將輸東部疏恩易地飛餉西陲等是處以嶠
南得之出於望外可謂之幸孰酬所私兹蓋伏遇皇帝
陛下御衆以寛使人也器曲取踐更之熟輕分臨遣之
華祗服寵榮誓鞭罷鈍先及期而度嶺後聞命而改轅
纔至九韶觀民風之未審亟趨五管宣德意之有休凡
課田租一資兵糗他寜乏用斷勿横征無郊不閣宿逋
有詔宜寛新賦人民受賜已諧足食之謀臣子報君更
盡裕農之職
　　　知德慶府到任謝表
臺閫騰章言堪試郡冕旒委聽詔使牧民非以常法與
焉實為誤恩可也臣誠惶誠懼頓首頓首竊以南縣粤
壤中介晉康山川勢壓於炎州藴藏王氣天地意歸於
高廟開闢潛藩大運為之復昌土風賴以增重誰其可
守臣也何人少竊儒科學未足以充其志六更吏職拙
奚事乎將以勤一黜幽而退巡復使過則知勉惟道自
融與天相似其捐一萬戸無德色所給二千石何容心
禄厚難酬敢為不事事者民淳易治可以無為為之政
教行於當然農桑勸則足矣拔貳為長若為稱乾坤之
私化頑成仁其或塞宵旰之望他無易此終不替初
　　啓
　　　代賀范參政自建康得祠啓
久圖均佚累疏叩祈天睠優隆曲遂石湖之樂琳宫清
邃雅宜朝蹟之收數出頗勞一間併償恭惟某官肯輕
亞相留䕶陪京一心久空萬物俱厭口飫鼎食迺憶一
瓢之清足兀沙隄反思三徑之適投紱似疑沽矯謁祠
庶免犯嫌九重重發而未俞再四力請而不已胡爾獲
命豁然慰懷殆陶朱五湖之遊家聲不容墜而賀監一
曲之勝心賞未及酬試賦歸歟聊寛憩只日對奎畫之
揭神與筆俱如聞玉音之褒喜隨賜發比之當國倍以
為榮某辱知最深占賀敢畧東坡之詩嘗和固不虛昭
回下飾之光西子之跡猶存更可續濃淡相宜之句嗣
有召節恐無餘工
　　　賀江西提刑馬少卿上任啓
肅擁使華疾趨臺治由重湖入五嶺始疑去國之愈遥
自瀕海出大江今覺還朝之漸近笑開神觀歡動門闌
竊以民莫頑於江西訟尤徤於天下黼座參祖宗之制
憲章雜文武之臣所以分平反之勞庶乎鮮寃濫之失
人不同其向背事未免於是非比嵗廟堂主張專任之
說諸州牒牘責辦獨員之功按之三尺則密處或流於
吹毛斷以六經則恕中或至於漏網必於道與法而不
悖非以儒飾吏而莫能恭惟某官以不凡之資為有用之
學負才多而知己少擢第早而立朝遅守多移于窮誰
似彌窮而彌守剛太過則折獨能益折而益剛初焉恥
事於詭隨久則養成其定力浮榮莫動處九棘不殊於
二松大事敢爭視三台無異於一介要不違於斯志與
無負於吾君升沉兩相忘了無汲直後來居上之妬中
外俱自得安有蕭生雅意在朝之貪一出十年連持四
節將漕已勞於嵗月詳刑何止於再三豈以珥筆之吳
人甚於好劍之楚俗圜扉草鞠前功已表其人為貫索
星沉後驗更期於天應二百年國家之滲漉十一郡牧
守之拊摩道院之風未渝惠文之事可掃想故國於高
臺之上畧為東坡而拂塵望長安於落日之西遄歸北
極而奏効此懷姑置吾道益尊某入幕已榮受㕓尤幸
聾瞽敢輸其聞見濁清當勇於激揚與其惟小是懲寧
若自大者始區區鷄肋不足凂尊拳之施犖犖盤根何
當觀利器之發愛甚為之忘分頌終所以致規
　　　通新除江西漕林大著啓
觀風報成得命易節久輸嶺表遺愛與南溟之水而俱
深還按江西和氣隨大庾之春而同出先聲譁莫之禁
後進喜至于狂恭惟某官雖鍾委和猶力攻苦學所致
者自不欺其室積至于通神明養之浩然充無餒之心
直可以塞天地視六經猶為土苴輕萬物豈翅鴻毛彼
雷同之科名與平入之官爵疑若凂我初未始屑就焉
自然逼身有不容却去者甘在常調殆將終身驟然置
之通班恬若出于固有攬蓬萊之勝殊不肯自驕幹山
海之饒亦未嘗或猒清邪濁邪無擇逺者大者可知今
猶為十一州而來少亦有千萬人之活某心所望者大
喜焉倍于常逢人輙談同輩交賀長卿使巴蜀幸得為
縣令為道左之迎劉晏漕江淮寧不少士人為門下之
客
　　　通安撫程給事啓
輟自近班來為連帥鎮撫南國山河本重而復增奔趨
下風雲霧未披而已快敢㳂修敬先冩願言恭惟某官
揉毫歸於純臨大視以細自筮仕之榮而厠朝列崇卑
一聽自然以塗歸之氣而代王言褒貶孰非至當所施
皆可以法其用豈比於常執政猶虛偃藩似左居今國
勢南昌控江西之衝閱舊廷紳上意睠門下也厚雖臯
陶未相未宜離舜右然汲黯不出不足重淮陽假之節
旄慰彼癃穉下車餘半載日淺恩深出教數十條言近
意逺凡肯建明者若出遊戲然不知緒餘之成皆自眞
積而發少須晚業當更混成某氣以涉世而平心之厭
官也久自幼多病百苦皆攻筆研固所便與時少諧一
丘可老耰鋤非其志與其塗足寧若折腰簿書有時閒
燈火不敢廢勲業由命幸而成未必幸而傳文章在人
可以觀獨不可以久度力所能者隨宜而立焉徒自鞭
成竟誰印可所媿未工而敢獻其他非面則莫商二松
不足哦猶竊誦東坡鬱孤臺之作孤鶩有餘興何當從
閻公滕王閣之遊一語偶然相投百懷可以續告
　　　謝漕使蘇大卿京狀啓
蒙恩易節為國搜賢胷次素有權衡初疑不苟江西豈
無人物首及非才正兹闕一而足之豈比循常所薦者
分暌道合施重身輕竊以士得一命之榮類萌寸進之
念自讀書而取科第平生事始得半之無憂以選調而
改京官故舉主必求全而後可稍稍參差於是往往僥
倖也難須得職司始應銓格常員有缺猶可泛求大狀
不圓復何從得況今且速代者雖巧殆將問誰日程計
已無多機會間不容髮儻更一跌又遲幾年美事少至
於十分故仕不榮於賀上而榮於賀下大功常廢於一
二故恩不重於成始而重於成終非長者為之動心幾
茫然無所措手伏遇某官心雖泛應物實少投以家傳
之文章鑒世文章工拙難揜移自得之學術探人學術
淺深莫逃二端俱造至高餘事蓋不足辦庸非以唐虞
三代公卿所建不出於鄒魯諸公磋切之精於焉擇士
以報君必也加意而致謹借難求備未嘗以周孔顔曽
而責之姑且酌中要得夫荀揚韓柳斯可矣有如某者
養未到熟豪猶欠磨徒求師於公榖未得春秋之妙空
慕名於馬班豈及風雅之純語其有志則誠然褒之不
情則太甚偶爾値喜機之動忘其為溢美之多薦周子
於榻前恐似出東坡居士之誤出歐公之門下當增我
南豐先生之光彼此以道相從施報
　　　又通漕使蘇大卿啓
肅將上指榮按南州風聲從閩嶠而來江山為之動色
士氣喜潁濱之後冠帶至於生光況是寒蹤又其屬吏
其為幸也豈比泛然恭惟某官禀初異常生更得地眉
為西蜀之秀氣所鍾人人皆清岷据大江之源士之學
往往有本矧厥世閥蔚乎文宗父兄毎談耳目俱滿自
童至壯氣習若出於性成推已及人家傳乃為乎世用
留中籍甚補外恬然天下如彼其寛江西豈公所擇雅
惟先德散在諸州贑上之古詩數篇筆蹤粲石面而未
冺筠陽之雜著一集手澤落民間而或存上於厥祖之
風尤敬焉今以其孫而使亦寵矣觀風容有暇訪舊不
亦榮物外得其遺文公餘可以適目用其孫猶用其祖
當有以報上之知睹其跡如睹其容豈不慰奉先之念
共扶此道要得其人某無謀而窮有志於古質之師友
文章惟兩漢之歸揣其門庭法度自三蘇而入未全成
就猶少規磨兹者遇其雲來庶乎得以印證魏謩視鄭
公風烈則不減行佐唐宗孔伋得尼父中庸而未傳願
為孟子至於其職非此所陳
　　　通贛州趙守啓
久用仰高始逢補外慶源宏演分天上近𣲖之清治境
恢雄据江西上遊之勝人地幸而俱重軍民可以同休
恭惟某官雖名王孫其實士類詩書氣習豈肥馬輕裘
之可遷枯淡家風有布衣韋帶所難處物莫摇所養才
可立於時猶為格拘肯以符出訪避秦之仙客恐桃花
水肥而不行聞度嶺之詩人喜梅蘂風清而可挹遂移
武陵之步來探大庾之春稍餘燕間有足酧酢收而藏
之胷次時以散於民間使千里無非東風庶九重少寛
南顧某殘秩未滿餘庥足依臭味或者相投喜歡至於
欲舞章貢景物豈不美且賡東坡微霰之篇崆峒道機
猶有餘留對黄帝下風之問
　　　賀贑守莫郎中啓
榮驅節旄出偃藩屏方當郊迓春已塞於行李之中不
待政成人皆信於下車之始更遲數月必有偉觀竊以
古無不可為之州世所未易得者守惟今之贑蓋迫於
蠻江西嶺南之交地無乃惡風聲氣習之舊頑不可䥴
粤自五季以來凡遭幾變于此或者為之深慮至於鎭
以重兵聽軍與民交相為市使酒尚氣動輙殺人緩之
則長姦急之則召亂殆若為處貴於適中然非更厯也
多其能劑量乎否上所遴選得之誠難某官稟天之和
養氣以直入官雖蚤不以最吏部而遽休嗜古益堅終
之第太常而莫禦盍歸持槖猶出専城夫初試已有餘
功則再為蓋不足道苐聞黠吏狃前政之寛而猶欺故
使齊民處太平之日而或怨所望於公者當有以處之
至於兩得其歡必也壹歸諸理或權其用非治吏其何
以活民但持此心雖為郡亦所以報國等之而上廣是
以充某嘗快即温更陪聞喜遽爾升沉之異歸于義命
則安夫今所言豈舊敢叙但願以萬言之對且施民間
庶可推千里之恩以及天下
　　　賀丘檢詳自平江移帥紹興啓
一從違逺兩拜詔除移顓千里之吳鎭拊之手再展而
益熟擢殿十連之越按臨之蹤重訪則尤榮輔郡得人
上京增重粤從圖志之上夷攷會稽之初由禹得名至
勾踐遂為强國自秦寘郡逮紹興始號陪都以府易州
其守為牧皆所以重一路之託又從而壯中朝之觀三
軍寄命於元戎萬里托生於刺史上之謀帥常患才難
今乃得賢斯與地稱恭惟某官以遺經之學收異等之
科魏弱翁立朝而斥權臣吕步舒出使而斷獄事胷中
衡鑒莫非以筆削權吾是非天下搢紳孰不視進退為
道消長奚方續韋應物之集又復綰朱買臣之章豈藩
責之不輕而輿望之難塞與其他選敏手不免於眼生
寧若公來先聲已使其心服天睠未為不厚鵬程無謂
猶迂况威愛之兩全蓋軍民所素信令下莫之扞格政
成可以舂容臥聽鼓角之聲疑從地下行視山川之色
覺在鏡中蓬萊閣已似為瀛洲之符錢塘江豈能作弱
水之隔某銜恩未報贊喜可知乘車馬以來迎悵阻覿
長安之廐以春秋而具對行歸直承明之廬
　　　賀吕憲使移帥揚州啓
肅奉恩綸榮遷帥閫片言折獄百城之囹圄方空十國
為連夾道之旌牙遽擁凡託帡幪之下共歸鼓舞之中
況曽沐於鴻私蓋不勝其雀躍恭惟某官夙儲士望洊
厯官途初入綴於星郎俄出分於漕計錢流滿地兹纔
露豹之一斑草鞠圜扉稍見解牛之餘刃會攝居於屏
翰爰大簡於車徒悅以使人衆皆賈勇軍容入國愕眙
衆觀朝論歸功密簡天聽用是寵聯於内直忽焉擢起
於外臺閩南萬里江山方欲入公之詩句淮右數州草
木如何奪我之春風雖易地則皆然奈戀軒之不忍懋
正東郊之尹行寛北顧之憂為國藩垣要使西人知有
小范老傳家衣鉢誰云南渡無復大申公某拭目觀光
披情贊喜徒厪三沐莫頌萬分
　　　上黄叅政啓
才自擢第即為聞人初試南宫藏逺業于揮染之下近
登東府開太平于燮調之初夤縁幸兹及識焉嘗試誦
所欲言者竊以本朝所重進士之科空占甲封一時為
天下之冠最宜亞選終久結宸衷之知逖搜遺編追數
前輩韓魏王之事業是為漢伊周王荆公之文章得非
唐韓柳雖非建明者異要之遭遇則均由南渡積至于
今惟申公踵嗣其美其他聞見所在詭隨兹蓋恭惟某
官熏酣已成磨切不廢今推律已之道上以格君之心
潛為國謀泰山不維而自固外聳朝望猛虎未哮而已
威處是政機異乎言路鷹鸇逐雀一毫不藏滄海納汙
萬頃無底夫今豈戾夫昔所行各隨所宜轉移之妙至
於斯通變之學固然耳某幾為書誤屢與時隨有禄奉
甘未忘攻苦平生筆研半為江山惟憲宗任度未有詩
而宣帝得賢猶次頌一䕫一卨幸免追慶厯之蹤三沐
三薰當為試徂徠之墨
　　　賀周知院拜樞密使啓
顯陞樞極榮等宰衡初詔宣麻俱料明公之拜少頃聞
報果如輿論所期士民交歡軍國增重恭惟某官人望
已久主知更深惟其恬不肯前是以貴猶差晚翰林盤
薄文章特其緒餘政府舂容事業出於遊戲天下已名
兩絶胷中未動一毫處之如常上所加敬肆移樞管隂
闔陽開而萬物莫知密擁帝車乾旋坤轉而四時不忒
斯謂經逺若為酬勞爰增使命之華蓋示兵機之重遭
時習治問甲少至於廟堂先事折衝運籌可廢於帷幄
上意不特在此中原豈容寘之某賀不欲諛規寧犯僭
未肯薦韓淮隂而取楚直作蕭何猶當信趙充國之守
𦍑姑為魏相二願儻不償一終心得無愧初兹其勉之
乃所望者
欽定四庫全書
　縁督集巻十一　　　　　　　宋　曽丰　撰
　　啟
　　　轉官謝丞相啟
招致煩言改除散吏歸家引咎猶虞司敗之深文積日
計勞豈謂考功之浪許秩増者一事反其常其得而不
驚乎所慚者非據爾竊以古之宰邑職曰字民用度無
濫門稅租有彛矩畀田授地僅什一之征供吏給徒能
幾何之費惟厚予而薄取故少毁而多譽屬者縣家之難
甚哉財計之重月輸郡帑寧容差緩於崇朝季撥漕儲不
許少遲其浹浣均泛用於有常之外取羨數於已足之餘幸
而辦頻年新賦之粗登甚者責累政宿逋之併償上馭
下不寧於束濕孰敢它辭卑扣尊何啻於探湯安能自
愬媮塞目前之責寖招李下之嫌輕信浮言勇行成按
諸公非善回天者一敗豈免掃地耶莫之苟逃何以平
進兹盖伏遇某官學融上達識㑹大通一於好惡之偏
詞參以是非之至理偶然詿誤獨不與故犯殊或者詆
訶得無從私意出一怛動衷之莫禦百端致曲而不辭
先裁以中始白於上暴勝立威之酷直期鑠金蕭何用
法之寛曲賜全璧了知漢網之闊一出伊衡之平成始
成終吾君吾相某敢不勉尸清净恭贊明良三沐三薰
華封人孰盡祝堯之意一飲一啄王仲淹何敢忘孔之
恩不至䘮元未論報本
　　　赴廣倅上潘直閣啟
散職歸休誤恩起廢一行作吏半刺雖未為卑十國為
連元戎顧猶在上上下所存名分然也起居之缺禮文
可乎將以斐然致其敬止恭惟某官為質也敏得天之
全切磋琢磨不煩師友之力視聽言動能著聖賢之功
學問成而噐識隨之聲名出則人望歸矣得官未稱其
徳為政不専以才推此一心所事循吏傳之事形諸千
里其民華胥國之民舉嚴陵之政聲合婺女之鄉譽朝
發衆口夕聞九天詔除漢郎自有典故擬議廣帥它無
老成十四州安得以自伸二千石又從而相屈堅持一
靜坐鎮百浮但凝清香而飲醇酎不治而治餘尚何求
元功之功自可不朽某决科餘三紀改秩十七年貧則
如初悔之似晚耕焉之謀以仕焉而廢差毫繆千薦者
之力比按者則輕進寸退尺又抗塵容而出下䇿三城
水陸征租之入八邑軍民口體之須孰非長者所能為
何庸闗决未必丞哉之不負有幸依栖倚髙門如末至
何奉急詔恐遄歸爾猶及署姓名於紙尾何當効筆硯
於公餘狄青還奏粤功南海一澄而終晏宋璟入為唐
相巨川初濟而已恬併作頌聲永為口實
　　　謝五府堂除廣東運幹啟
改秩銓曹初心未遂充員漕幕一飽有涯况適及期而
便即禄較其名此視彼則不及揆以實得償失而有餘
欣然下拜受之可以藉手歸矣夫惟吏部之立法其責
選人也過詳舉主之員猶未全固許赴調京官之闕不
容入徒生羡心彼蓋有司吾其何恠身為天子之宰相
職事非與它同手握人物之權衡恩施可自己出營營
失意者徃徃歸身焉卑者求髙外焉匄内朝論儻無不
允人才安得有淹或左輔右弼前疑後丞各自有見則
甲可乙否彼非此是居多不同雖知其資所當然猶牽
於勢而姑已矧兹躐等而有請疑若渉嫌而難從偶諸
公獨不二三其言在今日豈非萬一之遇恭惟某官從
初力學慕古大臣誠以反身與物未接而已信推而秉
政同官不調而自諧每發抑揚官吏之機皆符中外搢
紳之論須賢之効乃至此孤寒所蒙何幸邪有如疎庸
未遽斥絶翻以筆研之末技信其胷中輙收馬牛之踐
蹤置之門下豈謂表裏所該無異道不容清明之世有
遺才爐韛一施饑寒俱免非以法予以人予似出大造
無私之私未為官謀為禄謀實為小吏不幸之幸感深
語淺恩重身輕不至糜捐未論報塞
　　　通廣東漕使黄監簿啟
久勞鎮拊遄擢轉輸便道之官咫尺入潮陽之路涓辰
視事須臾回嶺表之春山嶽動摇軍民鼓舞恭惟某官
學得師友志為聖賢蚤擅科名氣習猶如攻苦之舊
亟登朝列聲容不改抗塵之初方快奮揚遽聞恬退謂
得州亦可行志雖去國何嘗介懐由來清漳凡幾太守
獨爾冦恂之借留一年餘信乎召伯之思自今日始榮
陞一節馳按百城兹乗軺傳而來廼過侯藩之舊江山
草木迎送改觀父老兒童見聞失喜來慰已恨其暮詔
歸復疑其遄顧偏方之計孰愈於上京而重内之人奚
容於久外某官不辭卑遊難避逺一充臺掾兩易歳華
豈圖滿考之將書而獲大賢之是託雖百勤不補其一
拙然終事敢渝其初心轉漕闗中鮑生安有為蕭相國
之助羅致幕下烏公幸毋厭石處士之留
　　　迎廣東運使坦大夫啟
讞獄奏功疏恩易漕方驚西部奪我東風忽降新綸還
公舊治車斾始行而遽返士民才送而又迎其為懽忻
甚至鼔舞竊以粤嶠雖分於兩道計臺皆主以獨員編
户農桑地僅一十四州之廣歳課出納錢幾五十萬緍
而贏惟其斂少而散多是以易虛而難實由鈔法既更
之後失鹺司所助之常慶典之恩既覃丁租之數又减
歳事中熟有無猶可以通融民間水饑上下必至於窘
束與其臨事巧營而旋救寧若先期嗇用而謹防聖賢
不易之言今古難行之事非有學力孰塞弊源恭惟某
官負抱渾涵薫陶成熟守潯陽之土不以五馬為榮而
以千里為憂觀嶺表之風不以四牡為勞而以列城為
念無事不以聞於上有功未始動其中廟堂相知恩數
自異既徙官而増秩又移節而將輸豈其負才而難遺
亦以知道而可用大學之義足用不廢於生財君子之
心愛人莫先於節用粤自洙泗已有此學公從伊洛而
得其傳號為老成非徒知取而知予深識大體不至傷
恵而傷亷使夫小試其胷中可以大蘓於廣右㑹上引
嫌之疏遂膺就便之除人情以前而信今天意移彼而
恵此某一從度嶺便欲掃門受知未得所依聞命不勝
其喜可傾方寸不出浹旬大夫未出疆望使華之不逺
下士已執贄迎騎氣而敢遲
　　　通坦提刑啟
氣應三陽清流道長身將一節荒服春回融為嶺嶠之
和斂作門閭之喜恭惟某官業履修大聲容煦温自載
笑載言而充之莫非仁氣凡一州一路所感者孰不東
風萬口合詞千秋為祝家人燕集忻懽滿引於椒花君
子泰通超㧞上連於茅茹其可為慶所未易言
　　　代坦運使到任謝兩丞相啟
誤命將輸亟上引嫌之請公朝從欲尋疏易地之榮未
出舊封已祗踐事雖便而濫式欣且慙伏念某生賦下
材少從末學師友之功尚淺幸獲入官州縣之職備嘗
僅能逃責晋叨讞獄政負空餐姑匄奉祠敢圖移節况
飛輓夥繁之任非伎能緜薄所堪醝法中更二廣之儲
今已貧於曩農田小熟常租之入東猶愈於西兹蒙以
易而易難遂得避勞而就佚老矣何幸恩焉有歸伏遇
某官學到太初道包羣有調元而一元正五風十雨皆
得其時宰物而萬物平大鵬尺鷃各安於分遥憐嶺表
遴選計臣一聞孤跡之未安兩與更除而弗厭衣朱公
之繡官居難近於私居回墨子之車故部尤諳於新部
暑月獲將迎之順暮年免奔走之勞一舉而數利集焉
大造於逺人厚矣某敢不勉効尺寸規酬萬分轉漕闗
中尚當傚酇侯給軍糧之䇿通量歳杪要少副冢宰制
國用之心
　　　代坦運使到任謝樞使啟
誤恩將漕抗疏引嫌便道改除回車視事榮有餘而似
濫喜不足以蓋慙伏念某學未及成貧不免出一入州
縣簿領㳫來而相尋回視燈窻詩書幾至於髙閣更時
閱歳覺壯成衰晋領平反厪逃曠斥敢圖移節而督飛
芻南方鹽法之更揆之計額而少損東部户編之狹加
以丁租之盡蠲問彛費則自如非長才而孰辦付之老
拙豈謂徃來熟而利害詳將以亷勤或恐取予公而出
内吝恩歸造化事出吹噓伏遇某官命世真儒清朝亞
相樞極久歸於掌握璿璣獨斡於胷襟控制百戎山嶽
不動而事定品題多士權衡無心而物平致使寒蹤例
塵公選西臺已拜松楸偶在而可疑故治未離繡斧雖
更而何厭晚景免疲於轉徙炎天省力於將迎新舊之
交公私皆便所施厚甚何以稱之某敢不周視歉豐謹
權出入雖無求於贏羡要靡缺其經常甲兵不問於廟
堂已登平治軍餉猶飛於函洛豈憚驅馳惟誓糜捐庻
幾報塞
　　　代坦運使到任謝楊檢詳啟
將西廣之輸援私嫌而有請易東隅之命乗便道而不
勞雖化鈞甄録之公亦樞掾奨提之賜得之逾分處若
為顔伏念某奮跡儒科投名官牒資格未離於州縣由
緑得緋聰明已耗於簿書覺班成白讞獄方慙於臨遣
匄祠豈意於遷除繄外計之非輕况僑居之不便懐疑
無措忽拜新綸擬足未前復為故部其為便順之甚所
愧僥踰之多雖降自天寧無為地伏遇某官受質已粹
加功更深論著六經洗空百氏傳注之學䇿陳千慮壓
倒三篇天人之言文行之髙公卿所重兩膺嚴召俱拜
偉除持節觀風山嶽動摇而氣懾握蘭奏事星辰辟易
而芒寒贊襄宥宻之功假借齒牙之論故令遲頓亦竊
光華某敢不疾鞭其罷圖稱所骫終恐伎能之短全資
契誼之髙王勃在前已幸平反之無失范蠡主内仍欣
飛輓之有依
　　　代坦運使通新除提鹽譚太博啟
専城奏効一節陞華極目南中雖故在部封之内乘軺
東下乃新遷臺治之初公朝尤遴於選人全廣遂為之
増重恭惟某官受天間氣為世竒人刻苦燈窻専而且
久討論經史博矣又精發為文章妙到古始逺而昌黎
近而坡老筆端可與之後先大則文獻小則襄公忠槩
當處以季孟四公遺跡五嶺殊尤既具全能自應大用
一收朝蹟多望國子先生之還四播召音尚甘繡衣使
者之拜豈醝事既更於近制而利權難假於常人輟此
老儒鎮時浮議少需事定即詔公歸某嘗幸親賢喜將
同事飛芻煑海均為出内之攸司移粟乞醯尚頼有無
之相濟
　　　通都提舉譚太博啟
召節及門趣装上道詔留嶺表雖阻蓬島之清遊寵拜
皇華亦為桑梓之盛事方當變法之後又適遷臺之初
使者得人士夫増氣郵音所至喜色攸同竊以煑海為
鹽生民通用浸浸豪强之用事紛紛鼓扇而為姦齊集
其私主持以吏秦防其盗運載以兵漢室懲弊而張官
魏人建言而置使攷唐遺術比古益精𣙜端雖發於琦
課最廼成於晏大農㑹計増入十倍之錢末歳通量實
當大半之賦雖若有益於國多矣謂之不奪於民得乎
初焉出於因陋而為之久則視以為常而加甚官販官
鬻侵漁市價而獨擅利源計租計丁抑配農家而重為
蠧本物窮必反道變斯通推行固要人之有才職守尤
嫌名之不正顧今天下皆𨽻常平唯是嶠南近纔更始
去其兼者所以専其任表以都者所以大厥稱移司蒼
梧用控全廣事勢須首尾之應屬官為東西之分物論
間疑其非難摇國是詔書大勇於發正藉人收付以四
十二州之重權出於二三公之精鍳恭惟某官資㧞物
表學窮氣初渾渾先秦之文章凛凛後漢之氣節澹菴
渡海獨與從遊連帥還朝首先薦召有以結兩公之好
知其為特立之人苦遭當道之豺甘作退飛之鷁普寧
之治聲方著侍從之鹺論又陳非頼粤人孰諳粤人之
肥瘠不資朝士莫酌朝論而從違兩端皆全五嶺希有
獨惟門下卓在選中方報賜環踵聞持節嚴夫子懐土
光生友壻之門朱買臣歸鄉喜動故人之色人皆羡只
公獨晏如雖姑假途寧㣲旬浹之欵曲肯畧温席試發
生平之討論近功有以權之逺業於是卜矣某濫聫末
至之客欣拜先驅之塵嘗識江南之風流要從名下而
即可蜚蓬蹤跡猶幸遇國子韓先生於八千里之餘汗
簡馨名何當繼曲江張相國於五百年之後僉所期望
亟其勉旃
　　　賀坦提刑轉官啟
黼坐攷功繡衣増秩元康大夫之爵聊復償勞直指使
者之風愈為増重蒸出兩眉之喜散為一路之春恭惟
某官平生所行一出於學直從起居飲食而始次第用
功推至進退升沉之間率常任理幾書奏最一節詳刑
平反未嘗以為功全活無意於望報計日計月之事非
公本心懋賞懋官之恩有國常制姑事循進尚淹老成
或謂年老之遷殆為驛召之漸一朝而上百志以酬某
淺學辱知之深愁顔聞報而喜身登八使一官何足以
為榮賞及近功逺業可知其得睠足深賀者姑少遲之
　　　賀廣東提刑坦大夫特轉一官再任啟
雅意解歸特恩因任文階再轉僅酬四牡循行之勞使
指重宣大慰百城挽留之望嘆公已久於在外幸我猶
得以相依恭惟某官氣宇渾涵官途緜歴嶺表半行吟
之跡潯陽餘坐嘯之聲蠻俗告勞聊復詘馬長卿之徃
越人蒙徳自當趣嚴夫子之還姑以内外更迭之制酌
其中合於日月論思之地擇所處一路皇皇恐失所頼
九重徃徃重違其情寧屈一賢以寛南顧竚恢殊效而
速北歸但一二可書則不磨况尋常何立而非偉凡是
逺業所存者直於今恩而卜之某蒙韓見知借漢為頌
衣繡使者久驅馳於琅琊泰山之間觀風大夫行超㧞
於光禄大中之上繼今以徃可賀猶多
　　　代賀提刑坦大夫轉官再任啟
疏榮進秩一時再拜於殊恩乗傳觀風新節復循於故
部慰一路願留之切表九重見信之深傳者翕然為之
甚喜恭惟某官資充以學實侈於名榮路當翔於太清
宦遊肯屑於二廣専城課効政聲已甲於西州攬轡詳
刑風采又傾於東土寃獄屢雪寒鄉皆春但積勞而著
功合由外以除内懲數更之弊漢宣爰賜以褒書責久
任之勲郭伋尚稽於召命朝論自定公歸少遲某方藉
餘輝兩逢盛事聞音至止如已得之久次而轉為大夫
固未足為揚子雲之賀使訖而還報天子當有以酬馬
相如之勞頌詠之私敷宣罔既
　　　通廣東漕使馬少卿啟
一官左計改秩未諧再調南來趨風有便正萍蓬苦自
飄泊與繡斧適相後先得所依棲謂之幸㑹恭惟某官
飽韜有本之學熟揉不羣之資娯嬉成文章俯取上第
漫浪出仕宦洊試中都隨職髙卑結知君相郎星拱北
致主之願未畢酬卿月照南觀風之行不憚苦藏哲於
晦以嚴行寛或謂恩比湖而加深斯宜坐與嶽而俱穏
嶺表將漕㑹猶未得其人荆南平反公有已試之效疏
恩下詔易節按城豈二路上游控山川之交而一心兩
耳熟風聲之久取道不逺成功可期湘人送而廣人迎
徒爭境上軺車遣而鋒車召恐在道中再歸近君始畢
逺業頌言未盡國史不遺某百拙招窮半生坐懶情性
躭筆硯是物莫移詩文汗馬牛於饑何補一行作吏而
幾困再轉為丞者三年雖多薦書偶一戾格復墮選調
來為下賔蕭何漕闗中或略藉鮑生之計裴腆在幕下
終須期劉晏之知雖無他長敢不自效
　　　回廣東李帳幹啟
曵裾邂逅已嘗傾意於一見之間轉首差池豈料同官
於十年之後並時來上託契則終書尺過於殷勤禮數
似乎顛倒恭惟某官好學成癖與書忘形燈火新功半
出科第之後旂常逺業初試州縣之間不輕一尉而安
之可見平時所養者未露厥頴已雷其聲方梅福觧南
昌之官浩然期於有立維漢朝虛東觀之選疑以直而
不容復此斜飛而南何時穏歩而上知音不少待價未
遲某有志無資始勤中勌謂道可自文章而入試浪用
工然學不為性理之歸終難傳逺方悔少作而収初心
技忽癢而復為喜至狂而莫禁闗鍵徧求于前輩源流
肯徇於専門青出於藍誤以師道為坡公之派白守其
黒幸幾商容發老子之機大道得新聞公家直餘事
　　　代運使賀坦憲陳廣西漕啟
肅奉綸恩晋將漕計觀風察吏易地似勞上塜過家取
途良便所得適如其所願相知皆快於相傳恭惟某官
學得其宗氣充所養潯陽鎮撫課效有餘而未嘗事名
嶺表平反活人無數而不以為徳驅馳四牡首尾三年
顧桁楊之久空思松檟而欲掃顯以西部殊愜中心榮
擢里閭衣繡何如於衣錦飛輓芻粟養兵不外於養民
要使二者之適其中或於初焉而卜所處討論有素施
設可知闗中給軍糧雖似屈酇侯之重冡宰制國用要
何害周公之清所行固有後先其業均為逺大某結交
雖晚荷愛惟深屬聞報之已遲恐餞行之莫逮錢流地
上竚䇿木牛流馬之勲粟移河東喜借山玉淵珠之潤
　　　代廣東帥通廣西漕到任啟
九重遣使出觀五筦之風三命申恩仰見一人之睠軺
音俶至臺事鼎新幸聫嶺表之遊敢贊門䦨之喜恭惟
某官才將以徳學世其家經術精深繼泰山先生已絶
之統文章俊逸下紹興尚書未到之工聲華久播於搢
紳歩武合登於閶闔直指固由於親擢南遊亦近於斜
飛自東至西雖餘千里道途之邈以閩視粤豈有百城
風物之煩是謂自卑而升髙毋云以逺而易近况綿歴
之已熟何將輸之足勞區區粟輓而芻飛徃徃絃鳴而
鴈落行上木牛之效南海澄清竚歸金馬之居北辰宻
邇它時竹帛所載竊意權輿於今某専閫無功餘光是
頼錢流地上富民遄聽於封侯粟移河東隣國庶免於
為壑
　　　代使長馬少卿囬廣西林轉運判官啟
當路知音列上牧民之最公朝懋賞晋膺遣使之華祗
拜新榮囬瞻故治所識草木亦先光輝恭惟某官踐揚
有聲操履無玷施設發於持滿聲華日以増髙佩綰左
符留餘恩於已去之後轉輸上䇿卜成效於未試之初
視事幾何聞風悚甚更能持以不倦必當卓然可觀雖
近功非逺業所闗然外計乃中除之漸竚膺急詔入踐
華途某嘗幸同寮後欣聫部錢流地上雅知游刃之餘
粟移河東宻藉富隣之潤
　　　通廣東提刑呉大卿啟
一賢入耳再紀闗心墨綬兹來何幸際乗軺之始繡衣
它出未遑躬負弩於前喜初至於失眠懼復為之欲汗
兩紛交奪朋素小遲恭惟某官秉彛不羣絜矩有道悠
然雋味得於經史子集之中爛其雄文發於碑銘記序
之内揆以古而合施於時也宜朝廷羽儀王度黼黻小
却猶合内相之任方諧物期上卿不為左遷之官未與
人稱枘方難入材大莫容與其枉尺而直尋寧若屈身
而伸道彼退此進燈火十年之功小窮大通簡編千載
之業論久復定恩優如初鵬怒如飛視草盖分内之事
鴻漸於陸觀風且嶠南之遊綿亘二十一州縱横三千
餘里華輶所歴竒觀之多山嵒養於虛豁如顔子石筍
立於獨挺若伯夷至止發揮歸歟收拾凡是馬遷所感
慨一於史記而吐傾比初述而更髙為後傳也必逺某
不足受道未忘學文攻苦無功逐貧不去三百人進士
之末二十載選人之中置散日多滛思風月養慵年久
疾視米鹽恩與陞朝法應宰縣雖曰貴於撫摩耳其如
責以辦治何何况直鈎非宜於釣所至竭澤孰可以漁
淛視江而猶難廣校湖而差易容堪措手猥用投身獄
訟希疎曽未桁楊之卧臺評宻邇豈無牒牘之移亮其
無它恕所不及俾安南國之跡當盡子民之心退食之
餘讀書而已松林無事何當得雄著傑作而編之桂筦
有詩猶可續名山大川所藏者儻容附見庻獲流聞
　　　代人賀洪閤學除内翰啟
解直延閣升華玉堂雖文聲素髙當居詔誥之任然恩
數特異實擅搢紳之榮郵報四傳輿情胥愜竊以禁林
清選天子私人賁時華國之文固須大手引誼格君之
職更要真儒况侍燕閒每承顧問隂贊萬機之决誠為
二府之儲何竢上臺方資燮理始稱内相已藉經綸惟
才學噐識之兼全庻文章事業之俱到恭惟某官妙得
父兄之授志惟聖賢之歸加以薫酣至於成熟鄴侯三
萬巻涌在筆端吏部二百年推為盟主曩居青𤨏獨對
紫薇代王一言之間増國九鼎之重比還朝列平擢史
官雖云汗簡之傳繫人榮辱孰若黄麻之草闗國重輕
付之老成僉所厭服某慕用久矣傳聞忻然惟前此之
名公多繇兹而大拜院中驚見猶未為令狐綯之光門
下平章始可為李徳裕之賀
　　　賀留樞宻啟
解慎坤維留登樞筦恩等執政非徒擅上澤三世之榮
身居當途又可為下光千載之業士類驚聞而増氣國
人喜至而破顔惟軍旅尚深沉之機故廟堂建宥宻之
職尊卑分為四級厥品有差長貳俱握五符其權無二
况百二山河之半失盖六十甲子之一周天運既窮則
必通國數久竒而將偶版圖故土非為問罪之舉莫能
自歸帷幄謀臣不能循常之時容可苟處加之同事僅
乃二人房雖方欲與杜而共圖召未必肯為周而久駐
一旦忽專其任百端皆仰其成内而進謀决可否於陳
平之口外而督戰寄勝負於裴度之身其為責人已重
乎在當今誰能勝者恭惟某官才髙不露噐大莫涯摩
撫蕃宣已闚鎮浮之有餘量論思獻納更卜經逺之無
遺謀贑上難摇之聲已能復廣於江西蜀中既驗之䇿
豈不可移於天下輿情所期者如此聖意其出於是耶
報至國門詔司兵柄自從槖平陞二府尋常典文之皆
然纔賜環徑入副樞二十年間之未有其為際㑹可謂
闊希然睠厚則責望不輕而感深則答酬未易陸贄無
籌之不效始可報君武侯有志而未伸甫能逃議彼王
導謝安之懶計殆方叔召虎之罪人要恢君父之廟謨
共雪祖宗之宿憤兵猶可練將實難求紹興兠鍪之舊
人幸而未死則亦老矣乾道毬馬之新進非有所援其
多訾歟裔緒顯㣲歴資深淺是皆不足多較莫若一無
所拘得其材能雖㧞於小校下走可也負大智畧毋苛
以曲亷細謹責之未聞已虛其心而衆不孚安有人百
其勇而事難集任百摇勿移一定之力縱小阻無害大
疑之勲此理灼然我公信否某誤蒙知已喜得除音賀
客莫非諛意者初喜而終厭門生何容隠宜乎人頌而
我規中心已見於前言末論敢申其餘意人惟鄧禹是
附非舉才孰從而慰存上以留侯相期須决勝斯可以
稱塞拳拳之素喋喋奚殫
　　　代潘帥賀周丞相啟
拜恩天陛陞位鼎司獨冠樞躔久篤宸衷之睠分持魁
柄始諧天下之心聞風爭傳舉國相慶洪惟今上夐出
古初聰明有得於生知邪正不容以形遁百僚庶尹擇
人每猶難之三公九卿注意從可知矣自繼明已餘兩
紀凡論相何翅十公其間得賢固不云乏所許立事曽
未之償故自比年尤加遴選非雅負過人之噐豈輕容
秉國之鈞恭惟某官忠勞兩朝夷險一節初排權倖嬰
鱗敢前再入班行張膽如故兹皆由學問而發所以致
聲華之歸荷槖玉堂愈重廷紳之望宻機宥命端為宰
席之儲幾聞閧傳今果真拜雖臯視禹而有間然房非
杜則莫籌衆正之路既開太平之基斯立某受知已厚
借芘復多久苦肺經之重昏忽聞郵報而差醒望平津
之東閤猶阻造前觧漢守之左符敢煩致曲賀仍有請
僣實莫文
　　　賀周丞相啟
榮奉制麻顯登揆席斡旋樞極遐衝寖折於宻勿之中
掌握宰衡公道頓伸於平章之始恩拜一日慶闗百年
竊以廊廟有所設施搢紳謂之造化億兆衆安危所係
二三公可否之間設若胸中猶未似天地之大措之天
下孰非干隂陽之和適是方今之難殊非曩者之比由
來國歩迭相盛衰粤在靖康百二山河之半失再逢丁
未六十甲子之一周雖至數未易以竒耦推然常理容可
以乘除卜物窮當變天定必回况漢徳無不思之民而
敵人有可襲之釁左賢王右賢王爭立之怨當自相攻
前將軍後將軍並發之機豈宜少緩𬗟惟上意雅在中
原事雖分委於羣才功實責成於兩相内而修政列辟
惟武侯率以忠勤外而董帥三軍視裴度為之勇怯敢
負重任非循常人恭惟某官得委和所鍾為致逺之噐
連收科級率以上文章道學而獨優兩入班行皆因排
近戚倖臣而輙出方當甘於投散地已料可以為貴人
改元淳熈復位侍從滿意田千秋之對立可封侯安知
張九齡之還尚煩視草更歴二府遲廻七年幾虛爰立
之傳今果具瞻之慰自一命累陞於一品悉膺内除由
三館直至於三公皆擅清選睠如此厚公若為酬江左
以來不翅二百年之久河南之外未取一塊土以歸誰
非駕說於天時曽莫歸尤於人事六朝已失今日何懲
為國計莫出於用人得士心無先於虛已專援親舊固
無以擴大公至正之門必逺嫌疑恐未免為曲亷小謹
之道謝安石之舉姪為上將源乾曜之黜男為外官顧
何拘之有哉惟其是而已矣凡百事機之予奪一視理
道而從違我二輔臣無苟容心於上彼百執事敢不努
力而前一意主張而勿摇十年恢復而可必報君無未
了之事歸老有可言於人某聞報増歡撫懐過慮調鼎
不能無忌於水火之攸激和羮安得有嫌於鹽梅之相
資儻俱不言空為趙憬賈忱之更遜寧小有異奚害姚
崇宋璟之同歸推此一心形於四海迄致泰平之極治
始為燮理之全功至若疎庸甘於潦倒薦人至二千石
想不欲犯移權之名除吏幾八百貟卒未敢為挾故之
請夫前所告盖出於忠
　　　代人賀韓户部除兵部兼知臨安府啟
版曹奏効黼座疏恩改服夏官似用平遷之典就開京
府實膺隆寄之榮孚號一頒師言胥悅伏惟某官貴家
令胄明世偉人藍綬効官蚤值功名之㑹黒頭遇主遄
登侍從之班試以浩繁投之倉卒刀有餘刃目無全牛
人疑未究其長才上謂猶堪於巨用帥閫首推於大尹
難得其人國威全寄於重兵孰尸其籍一身二任前軰
罕能唐朝中葉以還呉湊一人而已執事今分其羙闔
朝皆歎其公趙廣漢得民心行為京兆之治最楊宏禮
知軍務上繼越公之家聲某慕名積有年聞報不勝喜
長安見日亟上九天之梯尚書植槐端為兩地之兆將
來所賀復大於今
欽定四庫全書
　縁督集巻十二　　　　　宋　曽丰　撰
　　啟
　　　謝二府堂除義寧知縣啟
右某注擬沙縣復䝉勅差知靜江府義寧縣者妄就
壯邑誠為拙謀瀝墨控情殊負凟尊之罪疏恩易地
特回造物之私較其事則以簡而易繁論其期則促
逺而成近便當赴上歸即治行事已隔而復諧恩莫
深而加感竊以方今薄宦惟縣為難肆是邇年其難
益甚凡在就銓之日必為擇地之謀獨坐踈庸初傷
過聴誤膺繁劇預恐難支况處至貧之中復需最逺
之次公私兩失其便反覆屢為之驚自微㸃鐵之方
鑄此大錯安得障川之手回其狂瀾四顧無門二天
可託茲葢伏遇某官以道宰物為官擇人用隨其才
非所習則勿强士有所請可以行者皆從揆度駑駘
之資耽迷筆研之事俾之撫摩凋瘵猶懼不勝責以
辦治賦租豈容無曠與其於既敗之後而猥爾加罪孰
若及未往之前而聴其改圖奪七閩難治之邦與五
嶺易為之邑强名百里僅滿千家槐根出而馬骨髙
雅宜藏繆紙尾摘而雁行退容可讀書意其與道院
等歟目之曰吏隠可也持心不懈滿考可書俸雖薄
而無餘免雷饑腹景况多而可詠㑹癭詩囊舉家十
數口之安一出二三公之賜某誓無背本志敢替初
涵飬南甿固當體武王不忘逺之意提撕下吏更㡬
推泰卦無遐遺之心
　　　迎廣西經略趙侍郎啟
新皇嚴外遴於八命之頒舊徳策𠂻捐以十連之寄
詔速西上聲摇南中編甿葢有蘇期屬宰得非幸事
恭惟某官親見前輩密傳正宗起居飲食之間不外
道徳怒罵笑嬉所發猶為文章外彪一出於中弸㓜
學滿期於壯用晁董公孫之對尊主庇民燕許陸䞇
之詞代王華國道大莫容其獻替才髙猶屈以蕃宣
兩委殿邦皆書最考漢三公有闕當於循吏而選之
周九牧非輕處以侍臣則過矣竊窺上意加念邉陲
非資從槖之華孰借帥垣之重謂持一節嘗至半途
垂矣建臺何八桂軍民不幸而未遇復茲開府豈七
星風月有緣而莫逃好音一傳和風四扇雖逺渉不
應為近貴之凂然薄勞何患無厚恩之酬前為桂管
之長司近有唐人之成例李伯藥請郡暫輟侍郎之
除張九齡還朝遄膺相國之拜一心精白千載汗青
某行事鳬趨願言管見嶺表非内州之比府中無外
邑之需宿逋類是全蠲新賦居常半閣厚徳見於前
政寧必急趨符移畀於遞兵勿專走介期程一定職
掌相安束帶而見督郵免折陶淵明之氣彈琴而治
單父容殫宓子賤之心
　　　通靜江府二倅車啟
天憫其窮循改陞朝之秩命安於薄平收宰縣之章
其受門下察焉葢與府中等爾行將請事合預修恭
恭惟某官抱負通才躋登膴仕青衫莅事已覃經國
之思朱紱賁身未薄抗塵之况疾飛垂上小却復斜
撫軍若民姑稱半刺賞風與月直謂平分六曹不止
於闗聞四季猶兼於行縣吏有臧否權無黜陞上雖
付以不輕至名通守公亦處之無擾要活齊民郡無
急符縣可寛責初政渇賢之日諸公貪仕之時寧乆
外翔但為南利某逐貧無䇿忘祿未能初叨通籍之
升拘於近制例畀南邦之任難以他營得闕極南為
謀最左所貪簡静其便疎庸邑小民貧不容取效於
拊摩之外心勞政拙未免歸身於覆䕶之中芘我至
終從今為始
　　　代憲使梁大卿賀趙丞相自瀘州移荆南啟
去國渡瀘茂著偃藩之績回車出峽光膺易地之
恩轉移漸近於中天疎逺例資其餘照道亨可卜
物論胥諧恭惟某官崛起西方巍掇上第膴仕之途
寖厯臞儒之習愈堅初際風雲龍虎相應入調鼎
鼐水火不爭宰衡無心而物平山嶽不動而事定廟
謨偶有所向朝臣不得與知獨與蕭何密作闗中之
計姑煩葛亮逺為渭上之行胷次有成謀江南無他
慮何詔出蜀復留帥荆控持中原為我四通八達之
地考按前古豈他三國六朝所争髙卧上㳺大寛西
顧蔡功有叙裴度可歸某稔為門下之逰空負嚢中
之出雖四牡未榮於九棘然二天猶藉於五雲感悃
居深頌言敢綴以輔弼臨翼軫之分跡猶逺於北辰
自岷峨溯江漢之流心已歸於東海滿期再相永託
孤蹤
　　　代憲使梁大卿答江州婁守啟
顯膺隆睠陞偃大藩方報下車和氣湧九江而㡬滿未
遑上記好音隔千里而遽來何謙似之所慰多矣恭惟
某官磨磋已熟趣向更髙談論纚纚可聴學問往往有
本纔為時出輙以聲聞樞庭䇿編摩之勲文章華國輔
郡借拊字之手政教宜民豈私舉我所知不敢揜人之
實肆聞入對式簡上知猶煩把麾庸非責已試之效復
拜召節定自有非常之除百勞併醻逺業可卜某故嘗
結契今復同官不惟私幸之多亦獲公家之助軍民雀
躍喜承豈弟之臨獄訟冰消庶免平反之累
　　　通廣西運使朱太中啓
資身無策隨牒有年墨綬字民應新制於改官之後繡
衣觀俗逢故人於受察之初曽未面承已先心惬恭惟
某官性情歸厚天地委和極深研㡬學有根柢經事綜
物才無鋒芒自布衣韋帶之微至紫綬金章之寵小試
靡不效大用從可知入格君心始酬邁往之志出將使
指似落斜飛之途上軫北辰逺懐南極鹺法變更之始
軍儲匱乏之前它豈無能類非已試朱轓二千石坐精
錢糓之籌白粲十萬艘飛餉江淮之戍人孚則久上决
於茲姑輟儒魁枉視木牛之運略收課最遄歸金馬之
班富貴遁逃以無門功名廹逐而不赦所遇有立其傳
不磨某病乘其衰貧重以累以筆硯尺寸之伎為饘粥
斗升之資㑹逢詔恩叨改通籍稽之令甲紫衣無免邑
之文揆以已私華髪豈剸繁之具難辭百里未免一行
所在孰非顰眉江淛為甚其中猶可措手湖廣庶㡬財
賦責輕租稅入薄又從而擇其易者或可以用所短焉
卓茂心勞天知足矣陽城政拙人笑任之顧不與流俗
同幸猶有諸公在
　　　通廣西李經略啓
干禄公朝負丞支郡一行作吏何卑敢辭十國為連有
大可事記省接詞之舊驚嗟承命之新不期然而然可
謂幸之幸所宜稱謝其得忘言恭惟某官得天純全為
學成熟羲農二氏以上閒暇討論鄉黨一篇之中從容
踐履發亞聖大才之實為先秦古書之文姑用戔餘輙
登魁最作難弟之氣無聴臚傳而無名廣嚴君之聲未
躋法從則未惬匪朝郎選伊夕卿聨去彼輕非重一麾
在我大可細萬物清髙遁事其如莫見赦何富貴逼人
正恐不容辭爾更貴有立而藏難名某亶餘寡聞良欠
督慮謀身疎甚差毫謬千知已缺然進寸退尺二年置
散一意養恬塵外山水之音擬之倫脊世間名利之味
待以圂腴怵於□饑屑此斗食其為道途左矣况落嶺
海外乎要服臨邉治中無况之非冷介藩在上麾下有
光之可偷自幸鴈行之中相容虎榜之末夙契難言於
厚薄今階有間於崇卑問無恙書冐講謹初之禮請不
屑教庸資善後之圖萬一逃尤始終歸徳
　　　代人賀葛樞密啟
明命誕揚偉人超用顯登宥密人無不惬之心潛事
經綸時有可乘之㑹太平指日薄海破顔恭惟某官
間氣挺生傑資頴出充以學問玉磋石磨歸於聖賢
霜凝水落凡致主澤民之要者自治心修性而出焉
追先秦之文章一家所集㡬數千巻取大漢之科第
五世之間至十三人公在其中人推曰最方當筮仕
之可紀已料入朝之有餘金櫃紬書訂八索九丘於
積訛之後玉堂草制還三盤五誥於流靡之餘彈糾
摧姦論思沃帝各得其體一歸於中厠東宫之僚既能
講貫握西府之柄必善圖回輿論臆知其然壽皇意出
於是惟其恬養不急於進是以榮拜猶似乎遲朝望乆
而孚靡不期於後效人情貴則懶當無負其初心非獨
恢兩朝天子之圖庶㡬卒先徳侍郎之業某因逢奮迅
自嘆沉迷薄宦逺逰嘗為下掾難兄外補實作使君既
效駑駘於憑軾之前又輸犬馬於易簀之後追念斷行
之雁當容投木之猿恩不吝於吹生報豈辭於効死乆
圖有請正坐無因適摛贊喜之詞敢吐願言之悃雲從
龍於未飛之際已望沃焦川得舟於欲濟之初何當拯
溺肯一援手甘託終身
　　　答東莞王知縣通赴任啟
分千里之教遺愛至今而猶存拊一同之民先聲到處
而已滿凡託庇誰曰非幸况同僚不言可知恭惟某官
學古飽聞為時强出非侯伯之客資望愈養而愈髙為
子男之邦才猷隨試而隨效謂履厯已如近制則飛翔
必在華途乆嬉文字之中豈他可凂再屑簿書之下非
理所宜顧隨寓而皆安信宅心之甚大素自鐫磨所得
者行於拊字而卜之不日政成猶容目擊㑹音見意已
䝉忘懐於傾葢之先握手論交奚待責信於結盟之後
　　　答交代葉縣丞啓
七閩多士非傑然豈動仰髙之心二水一官得賢者足
為善後之計或者天所借幸為之喜而忘窮恭惟某官
氣擘太清學窮上古發諸詞翰渾乎天理自然之文華
以科名視若生平固有之物言行莫非中節榮枯未始
改觀雖久取青猶常攻苦養不熟則不已氣愈磨而愈
平尉職固卑凡所行者皆長貳所不及中年未達處之
恬然如少壯之不忙豈官無大小惟其人而仕有遲速
非所計翻得艱險之助愈恢清修之操雖今驅馳復爾
州縣非晚騰踏矯焉風雲萬一其志猶未畢酬尋常所
為自可不朽某有可以飽不輕其身為米折腰所得未
酬其所䘮簸糠眯眼欲歸尤急於欲來毋多逗遛庶蚤
傾倒
　　　通浦城縣丞啓
充員宣化允濟難期聨事得人恊恭可必吾行有藉於
此今日孰為之先尺書冩心千里對面恭惟某官質不
肖俗學無叛經謹一毫於起居之間吾儒氣象輕萬物
於觴詠之次前輩風流介將以通應出於定中除牽於
資厯固矣外補置之冗散可乎丞雖負余聊復爾耳世
豈舎我姑少遲之諸公爭欲出其門列剡疾以聞於上
明主久渇而乍沃美官多欠而併酧一日致身而有餘
須終㥦意百年報國而未了當預為謀建所可書傳之
不朽某分安於薄官守其常十考無功未能勇退一同
已試可歎徒勞茲為補黥之行又是鑄錯之舉凡所未
逮於焉有資嫁微官共縳之愁置尊酒同斟之笑余有
公事子姑去敢不體藍田之真我醉欲眠卿且歸幸無
疑彭澤之矯
　　　通交代瓊州梁倅啓
不擬佐州敢言擇地新遊疆境蕭條少海之陽舊政簮
纓烜赫太師之後舉家法移之官政留已功遺於他人
臣細䝉成始終知免恭惟某官氣無羣有才易至難加
以學而成之熟之外無圭角充其器於逺者大者中莫
津涯惟盛徳然與難兄似意其晉六卞相陸續而進位
公卿否則唐二張自劑量而分權將相姑從半刺左矣
况落中州外乎驟用未必不投世以疑馴進豈失為養
吾之望於以知是小回翔者乃所以為大奮迅歟董仲
舒相膠西之行本非上意黄次翁丞河南之滿得不中
除所立無一毫之無稱其傳不八葉則不止始開其末
後榮於今某休休未能進進無路豈容五十嵗之後不
為六百石而南禄厚難酬敢為不事事者民淳易治可
以無為為之其如靜之功乃是仁者事曽未得葢公之
道能無虚齊相之行化魚鼈之民為衣冠貳何益長行
蠻貃之邦以忠信後可師前有以告新庶乎善後
　　　回鄭昌化謝到任啓
優恩分竹籍甚先聲飭意開藩凛然初令人已孚於未
至事可料其有終得人移風與郡増氣茲葢恭惟某官
以學自揉與天相融從事六經㑹糟粕歸於純一假途
三略視英華特以緒餘非勝已私未為我武觀光上對
拳拳推此而言之服采外庸在在行其所飬者何施非
冬日之愛無往不春臺之登凡㡬出而乘浮桴盍一歸
以奠京枕若為千里又詘一行莫鎮南浮綴泰山而借
重能循中坦澄沙海而使恬民則華胥公其色究將星
明徤辰極尊安某有幸資輝何辭賛喜出籌邊事専尚
伐謀之兵歸策朝勲恊成戰徳之國
　　　謝諸司辟晉康啓
儋爵左謀負丞南壘三司計吏薦剡容名其間一障乏
人辟書接踵而上聞者初疑過舉得之終出誤恩其如
衆口何秖自厚顔爾竊以粤壤去中都之逺朝紳視東
廣也輕在祖宗時為州縣長非敗官起廢者折資受之
必逐客待罪焉失意至此自銓選員多而闕少凡官遊
退易而進難與其請中州須遲逺次孰若補外郡且就
近期雖荒城猶復羣起而爭况節鎮又非常行者比地
望近上廟堂重於予人事權由中臺府難以為請拒人
有可藉口屬吏寧敢垂涎加之宵人廹此晚景一則資
淺二焉勢孤豈其挾骩骳之文譸張自售可以欺穹窿
之聴僥倖相容葢斗大之地易於為而寸長之材可以
用雖云人合亦曰天從不然一路依歸惟帥臣使臣而
已何以同時趨事得年契日契於茲窮呼聲聞重諾響
應茲葢伏遇某官萬善已有千能時須致身非自榮要
以先進而資後進報國無他道取諸人謀以為已謀惟
其私而無私所以大而有大與二三公者於心不二三
其心使尋常人歟所獲非尋常之獲恩重身輕固矣日
暮途逺奈何某敢不圭蠲神明矢効精白入國問俗隨
時制宜民居也頑未容以不治治也事幸而簡猶足以
無為為之舉晉康州為周樂國俯則可酧其志仰焉不
負所知雖曰公舉奚以私謝為要之終惠猶有初望在
匪旦伊暮不公則卿大臣事君以人但以是心推誠焉
爾君子成人之美敢於此徳忘誌也耶不至䘮存未酬
生死
　　　到任謝朝仕啓
三司合薦溢美上騰一札分符濫恩下逮人知降自天爾
誰與為之地乎有借齒牙敢忘卵翼伏念某不勝少也
賤猶頼生而靈幸而可以讀書惜乎莫之聞道吾學未
足以恢吾志備數末科斯心猶歉於臨斯民充員下吏
勾稽未熟仍歸溉撫字無功况催科為州縣官下之志
未有不牽於上之勢行聖賢事今之宜得無難徇於古
之時其間惡之有甚於好之所幸舉者猶多於刺者垣
坡專剡容有私嫌臺閫同辭獨非公道録其貳郡一年
之績付以長民千里之權闔朝以為宜然當宁何有不
可茲葢伏遇某官得天委順為行中清其張我朝之羽
儀乃増吾道之風采主持國是差毫謬千之不容歎息
才難㧞十得五則勿責博諸外議公則衷言宰執持此而
亡疑詔除出焉則㒺咈頼以叨冐熊車雙轓惡乎答酬
駑馬十駕甲後庚先之敢忽辰出酉入以何辭境内農
桑勸焉民間飽煖足矣他無易此終不替初彭城之美
猶浮豈無逃乎宋少府之議刺史之威未霽何當誨以
丙大夫之書萬一苟全百千曲荷
　　　到任謝五府啓
非才分刺未望専城臺閫容情恊以辟書而上廟堂過
聴從而出命於中聞者同辭謂之異數斷斷非所宜得
兢兢莫之敢安竊以牧守之職近於民朝廷所用慎其
選首焉㑹府次則潛藩事體重於長一動則萬目所窺
及矣人才輕則玩百補而千穴之敗出焉勿徒悔終寧
過謹始寸量銖校有一毫之失而難容曲問旁詢非衆
譽所歸則不予顧有如僕曽何若人無力而讀書孤不
幸而决科早惟其學焉之志以仕焉而奪是以舉者之
功為刺者所妨遭縣火烖不容於使者問州星變無罪
而黜之何期公道復明未以微懲遽棄二任皆從通理
而滿諸司又復合辭以聞㑹稽印章未為斗大買臣才
舉猶負寸長耳目敢為朝廷欺耶父母宜為赤子計爾
播告天下頗為合公開陳榻前殊費致曲疑其薦者溢
美洵知㡬乎濫恩茲葢伏遇某官養成休休充至渾渾
其容與大海似任雙鳬乘鴈去來而無蹤所施如元氣
然忘小草大椿増損之有間物物自足心心相歸况經
臺評而罣吏議丐沐沐我嘗洗垢而一新以風風人又
嘘枯而復茁㧞貳為長付軍與民於大造為無私之私
在小吏敢不徳其徳與其許門下以必死徒務私酬孰
若使民間之更生亶為公謝時則左輔右弼志於内修
外攘奉行有偏反揆下識備戎行既無武勇報恩徳惟
有文章協成蔡功晉國莫難於自任編為唐雅栁州豈
得而他辭
　　　代徳慶趙守任滿赴闕謝五府啓
乘一障於荒服慚負空餐借五雲於慶霄幸書滿考猶
許詣銓曹而有請豈容忘恩地而不言伏念某實本庸
人名為公子太上皇睦族叨聨武弁之間今天子右文
濫綴科名之末任萍蓬之隨牒累嵗月而得州恩平葢
周公之魯封晉康乃文帝之代邸二城俱五嶺之望山
川氣雄千里况諸侯之邦民社寄重方初視事未必曠
官始終四年辛苦萬狀百廢不能皆起首勸農桑四民
未至舉安觕逃凍餒諸司偶然過聴兩剡皆以最聞寧
無愧心亦可藉手茲葢伏遇某官才髙不露道大有容
中外具委於人短長各隨其器病如汲黯何嘗臥治之
是嫌拙若陽城不以催科而見責魏相不因淺薄而得
罪黄霸猶從煩碎以成功致令冥行亦獲善罷一丘未
具百口無歸頗垂涎於斗升復投跡於爐鞴唐録名姓
已幸與下方之求漢缺公卿何當在次用之選雖所願
者奚敢望焉
　　　通潘經略啓
綸綍䟽恩自一節委十連之寄旌旗諏道由重湖壓五
嶺之衝處賢得宜來計乘便兩事適所符者輿情為之
翕然恭惟某官少修壯成厚蓄薄發千里古諸侯之地
春滿莆田十州部使者之風秋髙衡嶽寛嚴純出於徳
君相稔知其勞云何直東壁之圖書又復畀南州之鈇
鉞外顓戎閫要未失道山之遊中寓朝行庶可重清海
之望聊復捨軺車而憑熊軾㑹當扣𤨏闥而排金閨分
内榮豈不多將來頌猶未晚某叨在末至之客快聞鼎
來之音後功或卜於先聲終計吾觀其始發越犬吠雪
非至靜莫鎮列城之浮海鼇戴山有餘力可任九鼎之
重進進莫料區區何言
　　　回州縣官賀年啓
夏正建寅四時告始春陽出甲萬彚向榮况在偉人又
為亨㑹恭惟某官順迎天秩敬履嵗端頥神須恊於元
功恵令更㕘於大易應乾三數徳隨物而潛通居泰初
爻道與時而偕長其為可賀葢不勝言
　　　代使長賀冬節啓
日短初長潛應陽生之候卦剥始復端為道長之辰既
忝同儕敢稽稱慶伏惟某官搢紳善類繡斧重人席闡
放囚上推徳意傳賢斷獄内責隂功斯培逺大之資况
練冲和之氣明神交相福禄來崇正色外臺聊為君子
之養性明年亞嵗必厠京都之賀班
　　　通同官賀啓
日短初長潛應陽生之候卦剥始復端為道長之辰喜
不勝情賀有常禮恭惟某官道研氣始躬養精元徳與
辰而俱升功隨子而並見幸甚端人之得志庸於亞嵗
而輸儀不善頌椒未果奉巵而為夀何人銘韈猶容視
履而考祥贊詠之私敷陳罔既
　　　謝李舍人薦充著述啓
代言西掖不吝推賢追記下僚猶容備數惟其取於甚
疎而逺於以見其至大且公施以不貲受之有欿伏遇
某官純以學力充其道心豁然方寸之間天地相似敬
止函丈之側搢紳自歸論思獻納之餘循行撫綏之次
詢諏人物武後於文題品士流徳先於藝有以有志於
文投者不以不及於道棄之知其人也深疏以聞於上
敢圖骫骳終焉愛之愈於初曲賜吹嘘一之甚矣加以
再著述固云名爾抱負須其實然無聞已過六十餘何
道可塞萬分一左右史不艱其選容與汗青大小事有
可以書誓殚精白上勿為唐宗所奪下毋屑陳壽之貪
有潔初心可香晚節日暮途逺幸已附驥尾而前恩重
身輕敢不舉鴻毛以棄吾志决矣已知信耶
　　　謝管提刑譚提舉特薦啓
踈於進身謾爾入嶺常程論薦偶已具於視事之初特
意推揚了無望於解官之後獲從望外歡溢情涯竊以
自上古數至中古以來凡先進必為後進之地遇賢則
舉當無親踈之嫌隨數而收安有多寡之制下逮叔世
始萌猜心持節把麾雖應舉官之格陞朝改秩復拘定
例之文適值多材又牽正法莫從致力徒嘆遺賢删修
成憲之初預防斯弊汲引常員之外許薦所知期之半
載之餘限以二人之數茲其為選亦可謂艱意其得豪
傑不凡之人始以塞殊異非常之舉何圖潦倒乃沐吹
噓浪事文章猶多摹倣假叨撰述豈善鋪張褒辭未免
於過情揣已不勝其負愧况當今日凡任外臺防其累
私而忽其累公急於進已而緩於進士雖法令今猶古
昔而奉行百不二三縱令貪揚善之名姑歸吏部誰復
肯成人之美乞付中書越此拘攣之常出於慨慷之甚
伏遇某官宅心也大閲士之多農具不征卜知宰相之
器繫辭敢斷灼見諌官之材黙於微而窺之大者莫之
揜矣顧謂俚作雖微全功然所向恥於隨流則其歸終
是到古抑嘗原公賞音之意殆欲鞭我卒業之心某敢
不更自空言力求至道况是從違之際皆惟義命之安
一見以為荀卿幸已定蘇氏之價他日儻歸孟子庶不
負歐公之知
欽定四庫全書
　縁督集巻十三　　　　　宋　曽丰　撰
　　書
　　　上王丞相書
五月日具位某謹齋沐獻書于丞相閤下僕歳在丁酉
執贄進謁虚厪蜚翰招入東閤相與語差欵首及人才
方是閤下參大政未幾也已為人才計則經國之道得
矣明效大驗當於久焉責之僕又怵於歸未遑進區區
也語離去及今凡六年轉徙之跡後以秩滿至吏部竊
窺效驗隠隠然矣未遽至明且大豈人才之命萬猶有
一欝耶敢吐固陋少裨髙明按西漢二百年儒者為相
公孫𢎞始其後蔡義韋賢𤣥成匡衡張禹翟方進孔光
平當子晏馬宫相先後當國俱被阿䛕不勝任之譏惟
魏相一人傳賛無貶辭或者推原其故以為神雀五鳳
之間士之通經術善詞章者多獲進用無乃相隂有力
耶僕考之宣帝朝士以經術書于史者易十一人書八
人禮四人春秋八人其他不指名而混言明經者又不
與也雖其聲華未必同於相當國時出要豈無半在焉
半之中固未必皆可與有為彼王吉蕭望之盖王佐才
也明薦而用之姑母責相但於吉瑯琊之歸望之平原
左馮翊之出曲為致力挽留之亦足見相為人才計也
乃恬然坐視全不相闗詞章之士王褒栁褒九江枝公
劉向華寵章子僑雖幸以賦頌歌詩楚詞相繼召見又
徒以待詔處餘子不足道也其間學力忠概如劉向葢
寓意詞章耳今也例處以待詔之賤豈丞相權人物之
輕重分職務之髙下所宜然哉彼趙定龔徳不過善鼓
琴視三君子相什百不翅也相輙明薦而明用之設心
倒置類如此故傳賛幸無貶辭而識者之論莫貸焉夫
漢相大抵用他流求其肯持正務為經術詞章之士主
盟者茫無所望幸而吾黨自公孫𢎞而後間相焉士猶
望一二於什百也適諸公者皆持禄保位士將絶望矣
又幸而吾黨有得君肆志如相者踵相焉士猶望一二
於千萬也相復不顧則士竟絶望矣故當時所守固如
劉向王吉則甘沉下僚所守不固如王仲翁則移附他
類或謂丙吉將死薦三人自代皆彼類也而始乃薦吾
黨仲翁望之豈其性哉僕思此固矯為美事者抑亦見
吾黨不自主盟嘗試薦一二相形耳嗚呼當為者不為
至使他人矯為以相形獨不可惜哉僕持此論久矣未
嘗敢聞於人幸今當相兩公其次樞宻公又其次參政
公率其黨可與言者於閤下又有雅故宜言也故首以
聞焉如僕自揣質非受大道者如耽為文字久則成癖
矣極其所到不過王褒諸子而已耳不足動兩公念王吉
致君之學闔朝百執事雖未可量僕恐投閒置散之中
猶有更髙者漢鑒不逺伏惟兩公公吾心恢吾量張吾
膽凡士之可與有為者逸斯訪之來斯受之去斯挽之
吾黨有以相慰他類無以相形清議歸而太平還矣僕
所敢為賦頌歌詩雖自負留他日文太平可也而所以
太平之事非髙見逺慮之相所喜為盍巻而歸更養之
自王褒充而至劉向僕雖屈猶信也故今之所望於兩
公者輕抑之揚之姑退聽焉不備
　　　上梁丞相書
五月具位某謹薰沭獻書於丞相閤下僕自㓜讀書將
壯而竊一第隨牒抗塵于兹凡十五年更事涉世熟矣
始悟吾黨之在天下大而講學次而為文又次而進身
自唐虞夏商周而上莫不代有宗主伊尹傅説周公之
徒是也故三者皆有所歸焉沿春秋下逮戰國雖鄒魯
之間有聖賢之師友而朝廷之上無聖賢之公卿故吾
黨講學為文容有折衷而進身之道茫然莫知底麗
秦不足道漢文學之宗視春秋戰國固歉矣至於士類
進身亦未有出而主其事者或冒而主焉又非吾黨所
歸考百官表漢相葢多矣惟田蚡慨然為士類主盟而
蚡非吾黨吾黨莫歸歸莫齒也公孫𢎞魏相俱以儒顯
而𢎞薦用則酷吏張湯而已相所薦用則樂工趙定龔
徳而已一時清流如董仲舒韋𤣥成則疾而擠之廟堂
之上先後相承上下相習大抵然也故終漢二百年吾
黨無宗主其間卓然氣鋭而莫遏如嚴助徐樂朱買臣
蔡義等不過詣闕上書自結主知小不自愛而甘為詭
遇則主父偃以衛青進兒寛以張湯進趙綰王臧以田
蚡進大不自愛而甘結奥援則匡衡以史髙進何進以
王音進杜欽陳湯以王鳳進又極不自愛而甘由左道
則司馬相如以楊得意進翟方進以淳于長進貢禹以
石顯進凡彼十餘士其初豈不欲遵正道附正人以顯
也奈何正人者坐視不顧士抱其所有方倀倀然無所
歸也而其旁之與正人為敵者又乘間竊起而招致之
彼非視萬物恬不為動者安得不枉而趨也哉故天下
之美事當為者不為則其弊必有不當為者出而冐為
之漢朝廷之上使吾黨有宗主大闢公正之路隨才大
小毎邂逅輙汲引則不惟所謂十餘士有所歸其傍亦
無從間而冒為美事者矣故士之失身不特士之過權
衡士者亦當分任其過焉本朝擇相率自儒取也非若
漢之雜用他流故凡當國者稍自恢廣率可為吾黨宗
主顧其志氣敢自任與否耳前軰敢自任為國収拾士
類如魏國韓公之薦歐陽子至于再至于三雖不少矣
然其間有初猶豫終棄置者焉自今觀之梅聖俞陳履
常好修之士也文康王公知聖俞深矣初欲論薦迄不
果故聖俞賫所學以歿文忠蘇公太史黄公談履常不
離口則廟堂正人豈無知之者而俱坐視翻使章惇睥
睨而邀致之幸而履常所守淳故不屑就否則幾何不
流為漢十餘士類耶方今士不乏也閤下與王公又以
殊科列上相天下士不謀而同以吾黨宗主望兩公矣
僕喜學嗜為文王公故常知之區區猶以未經衡鑒為
歉謹襲所作詩文十六巻仰塵晏覽雖浩然自期鋭然
自鞭不到古不止也更惟暇日閲其概而指其歸終獲
列文藝傳足矣文康王公魏國韓公之所為待歐梅者
惟兩公裁之脱或泛然揖而進睨而退僕亦甘為聖俞
之齎所學以沒雖有冐而招之僕當為履常之守必不
至如漢十餘士之失身也懼衆不可料其也豈無髙於
僕者或至東閤敢誦前所聞以獻凡美事幸自任勿姑
坐視吾黨之無所歸至使其傍之不當為者乘間而冐
為也哉不備
　　　代人上李參政書
僕聞天下之事必宰相然後得盡行必臺諌然後得代
言雖然天下之利害無窮而臺諫之耳目有限古之治
朝不獨臺諫得言事下至草茅之賤例得言其所見聞
而悉其所欲言以進者無他誠恐以有限之耳目妨無
窮之利病則容有遺而已矣故僕嘗謂天下之事必宰
相然後得盡行此不刋之言也必臺諫然後得盡言則
失之或拘矣當祖宗朝葢有草茅之士與時言者矣鮮
有與時合者横渠張公載自少喜談兵當康定用兵時
未弱冠猶布衣也慨然以功名自許上書謁范文正公
公反責以儒者自有名教何事於兵因勉之讀中庸其
後眉山蘇公洵至中書猶布衣也嘗試談兵若權衡書
獻於朝加之歐陽文忠公為之地而韓魏公意若有不
滿者竟不得大用嗚呼此二公豈蔽賢且塞天下之言
語者哉固所見有不同耳由今觀之張公載卒為道學
宗師而蘇公洵所慮邊鄙之變卒不逃其言則其初范
公所以責之葢陽抑其小而隂成其大韓公所以意若
不滿則未免於輕料事之未必然而重與人之有所就
哉恭惟今天子嗣統以來無日無中興之念毗賛列論
之臣前後累十百彼其宣力而效忠不為不至矣迄今
十有七年百為無一二成就此其咎安在哉非言之者
不切則行之者不力二者必居一於是矣夫僕亦能言
之類也而身不當臺諌之責雖然猶幸齒於草茅之士
故奮而吐數千言率窮思而僅得之者葢已緝為成編
上進矣顧未知聖覽以為何如謹懐副本與謁俱入而
獻焉葢聞之道得其機則其入易不得其機則其入難
上古有伊尹至智也而干湯之初且七十説而不受漢
武帝時有田千秋無他學術也而諷帝之失至一言而
悟意夫豈湯之聖反不如武帝中主之見利害明受言
果耶特千秋得其機尹之初未得其機耳僕之兹行形
與影俱近習親昵之援不惟無有亦所耻者徒言之切
時而已之機得否非所計也萬一一言悟意特幸爾不
然雖百説未可知况姑止於七十説也哉區區猶强詞
於閤下之前意者欲閤下試觀何如也以為其所獻言
近是耶抑迂且踈耶葢有迍者矣陽抑張公載之小而
隂成其大此范公鼓舞後軰之術閤下所宜疾鞭者若
夫輕料事未必然而重蘇公洵之有所就此雖不害韓
公之為名臣亦白璧一疵也閤下意亦小懲也哉
　　　上葛丞相書
僕聞之萬斯通之謂道一適其可之謂時億兆衆所賴
千百世所法之謂事業道有經有權時有常有變故遭
時之常者事業成於經遭時之變者事業成於權古之
大臣始終遭時之常者八元八凱是也始終遭時之變
者伊尹是也始遭其常中遭其變終又舉變而歸常者
周公是也時之常變雖異而元凱伊周各以其道通之
應常中經應變中權故事業之歸不害其為同下至於
漢始爭雌雄姑置勿論蕭何相髙帝時則有黥彭之變
故一以信謹應陳平相惠帝時則有吕禄之變故一以
智謀應魏相相宣帝時則有雲山之變故一以嚴毅應
何之後曹參專之鎮以清静平之後周勃專之鎮以重
厚相之後丙吉專之鎮以寛大後之三公豈固與前者
異哉時有常變道有經權然也何有功於髙帝固矣而
法家心宻往往招疑平有功於文帝固矣而術家心深
往往招忌相有功於宣帝固矣而儒家心徑往往招怨
使參勃吉不各以經道通之則疑忌怨之積豈不又與
激相等哉所不滿人意者參勃吉之道非吾儒之道故
其所應未盡中經其所成可謂近功未可為逺業厥今
何如時哉論多故耶邉烽不聞謂小康耶物論有駭要
其至當則變伏於常常函其變之時也補衮之責正在
中書設今留公先事而去則閤下為何為平為相可也
不然後事而去則閤下為參為勃為吉可也又不然姑
留焉閤下容有可諉曰吾副爾今也留不曰留去不曰
去一以權應則常形猶在一以經應則變證已潜難乎
其為閤下計也盖嘗思留公信謹似何嚴毅似相所少
者平之智謀也故應常中經應變未中權何則君子求
退小人求進此其時也留公進君子退小人其志太鋭
其跡太露斷蛇不殊困獸猶鬬故一時之間君子以進
小人以退曽未幾何退者復謀進進者復求退勢之所
激無怪其然大抵君子小人之勢相容則安相形則激
為今計君子求退是矣閤下不可遂其求遂則孤孤則
摇小人求進是矣閤下不可沮其求沮則廹廹則合要
當雜以經權之道通之一冺其迹兩安其心君子不摇
譬則虎猶戀山藜藿之採未至於無禁小人不合譬則
雲已散空日月之蔽未至於已甚陽為無他隂實有待
或者機㑹至焉吾之事功成矣狄梁公用此道也閤下
胸中别有成算非人所知也僕其退聴否則道有適今
智無厭故不備
　　　上陳參政書
士大夫為時出幸而同朝未必同職事幸而同職事未
必同心西漢二百年相國同心者蕭曹丙魏四人唐三
百年同心者房杜二人蕭曹又相先後非同時同時同
心實四人爾嗟夫何其少哉盖人生天地間東西南北
不同也故氣不同風不同也故聲不同水不同也故臭
味不同心無常主惟氣是移否則惟聲是移又否則惟
臭味矣然國之論相公天下而選豈固須同風土之人
哉故聨事於廟堂之上得同聲氣臭味者為難聲氣臭
味同矣而心不同者有之故論心同者為尤難何則聲
氣臭味不同而心同者非大有學力不能也士大夫之
有學力千不一大有學力萬不一其尤難也何怪丙吉
為漢御史大夫今參政是也而得魏相為長𤣥齡為唐
中書令今丞相是也而得杜如晦為貳凡為貳者其位
偪其權不得專其位偪故長易以忌其權不得專故已
易以慊中書以佐天子黜陟為職事者今者忌與慊之
心生則口若有鉗手若有掣云為之間畏議不暇於黜
陟豈暇及詳哉大抵長才髙者難為貳貳才髙者難為
長相與如晦所謂才髙者也為其貳與長寧免慊且忌
哉𤣥齡明達吏治即以賢下不肖一主焉可矣而毎必
曰非如晦莫籌此所以示我不專而解彼之慊也吉精
通律令相綜核名實一與奪可矣而毎不伐善一聽相
總領此所以示我之無侵而解彼之忌也然則二史以
同心書者乃吉同相𤣥齡同如晦非相同吉如晦同𤣥
齡也故吉於相善為貳𤣥齡於如晦善為長地節貞觀
之治則為長貳之效所以善為長貳則吉小有學力𤣥
齡大有學力然歟方今葛公長中書閤下貳焉葛公之
心與閤下同乎否耶僕不知也僕知閤下有學力而已
循常廟堂所急人才今不獨是君聽之從違天倫之離
合一寄於二公之手二公之心大同則天下受福小不
同則天下受殃故為長者當如𤣥齡為貳者當如吉雖
然吉於相不以嚴同而以寛同𤣥齡於如晦不以斷同
而以謀同則廟堂長貳之同心非貴小同貴大同也如
同人于門不若同人于郊同人于郊不若同人于野閤
下學力充矣其貳葛公也必大相同忘言可也僕亦知
學於二公未失為同聲同氣同臭味者二公於士大夫
以同聲相應者多矣僕豈可不以同氣試一相求同臭
味試一相投哉故終誦同人為贅焉
　　　上李舍人書
上士學道下士學藝僕中士也度其質不足以受大藝
又其所耻者故取其離於藝而進於道謂之文者而學
焉自少留心至於壯矣今老矣雖曰未成要亦不為無
立者顧猶不免以其文窮無他未獲其所附而已蠅附
驥則逺蘿附松則髙文之升沉顧其所附如何夫文於
五行為火八卦為離離者附也聖人以火為離無乃取
其知所附耶乾下離上曰大有大有之離是為太陽之
火生與天俱意其為附不自知其髙也大君之有文徳
如堯舜者以之離下乾上曰同人同人之離是為電之
火去天有間附於雲所以求升于天也大臣之有文學
如周召者以之艮下離上曰旅旅之離是為山上之火
去雲有間附于山所以求升於雲也侍臣之有文詞如
枚乘王褒司馬相如者以之離下艮上曰賁賁之離是
為山下之火去山之上有間附于下所以求升於上也
下僚之有文采如王楊盧駱者以之坤下離上曰晉離
下坤上曰明夷明夷之離是為地下之火於士為埋光
瘞彩者紛紛而是姑置勿論晉之離是為地上之火去
山之下有間附于地所以求升於山故曰晉進也垂進
矣不幸退焉士人之有文氣如劉蕡李白者以之僕持
此論久矣幸未免為劉李始謂終不以未免為王楊盧
駱而聞於人也而前此為史時門下知僕文與凡士殊
今門下横居論思獻納之地而僕也有懐不吐幾何不
與以凡侍臣待門下者類耶門下之文乃初薪之火也
附于山而升乃今電火也附于雲而升日升日日升不
麗太陽不止僕之文特爝火耳雖幸麗於地之上附於
山之下其如寸鋭則尺鈍何故以同人之離頌門下德
又以旅之艮頌門下功王文康公不為梅聖俞踐言雖
無艮功離徳在位未損也孰若韓忠獻公離徳備矣又
以艮功施于歐陽子之全美耶門下誠能反僕之文于
賁其須示吾之幸附于上也反是則僕之文于賁其趾
示吾之安處於下而已矣無尤忌焉
　　　上京丞相書
古之宰天下者才忌太髙識忌太明大可疑者在吾目
中則小可疑者何傷彼識太明則必也廹視之大不正
莫逃則小不正者置之度外可矣彼才太髙則不窮訊
不已也故道不足而才識有餘始未免為髙明所使終
未免為髙明所累舜之十六相商之伊傅周之周召有
妙天下之才反以不露為髙雌守其雄之謂也有妙天
下之識反以不察為明黒守其白之謂也雌守以雄在
吾度外者莫知吾之髙白守以黒在吾目中者莫知吾
之明由焉安焉老焉死焉曰彼相於我何力哉是為有
妙天下之道夫道者盖所以充才識使之髙明又所以
將髙明使不至於過也獨不見坤在乾上為泰㤗之時
三陽用事莫髙明如也肆髙明所之何求不遂而九二
惟中行是尚隂可疑者也外之而已未嘗廹視小人不
正者也外之而已未嘗窮訊何哉廹視窮訊非中道也
坤之道用中泰之道用坤相之道用泰九二之道曰包
荒相之道也九二之效曰朋亡相之業也漢髙平侯魏
相易學也考其為相雖載物歉於坤而包荒可進於泰
地節三年至四年平丘侯遷清河王科以可疑遣冠陽
侯雲博陸侯禹樂平侯山以不正誅名實一寤朝野俱
清連逮者聽其自遁詿誤者容其自新相於是為不失
泰九二意矣地節元康三王三史三許相先後以戚侯
或者以為非漢美事相猶可諉曰有申伯故事在也許
伯之弟舜欲監䕶太子家䟽廣不從元康二年詔侯舜
廣父子於是去矣而相不去也制貴臣之驕革副封之
弊既資伯為之先議發兵之非又資伯為之後或者以
為非相美事相尤可諉者僕曰不然自名觀之伯外戚
也自實觀之檀長卿為沐猴舞司𨽻校尉劾之伯曰釋
之則伯長厚人也宣帝十八歳即位元康以前未三十
也伯無日不在帝側地節以後又策誅逆之勲何事不
可請哉十數年間史無過失可書則伯謹飭人也宣帝
無過舉無失徳雖曰天成要其人助未必非伯長厚謹
飭力也相豈得以名廢實望望然去之論其蹟伯與相
非類矣論其心誅大逆安至尊非細事伯與相初同謀
後同功同謀而不洩同功而無爭吾類猶有不能為者
相豈得以迹妨心望望然去之故廣不附伯徇跡也其
去存名也相不外伯徇心也其留存實也去留不同同
歸于是孟子曰或去或不去歸潔其身而已矣殆豫為
相與伯設與僕持此論久矣未嘗敢聞于人嘗試為閤
下誦焉閤下學已夐出於漢道可復入于易其本源深
故其流不激其涵蓄厚故其發不章相國四年于兹鼓
一元於溥博轉萬物於混成葢自坤之直方大出也泰
之九二特坤之緒餘耳相之不失九二之意又特泰之
緒餘爾相足為閤下誦哉閤下向者嘗為僕包荒幸矣
兹者更能不遐遺僕則幸之幸也二者適然皆泰説也
他求其説未有切於泰聊藉口爾泰足為閤下誦哉不
備
　　　上張參政書
一隂一陽之謂道一闔一闢之謂變隂陽不合之謂固
出入於闔闢之間而不窮之謂通君臣與天地配剛柔
其道也剛柔自為消長其變也往來於消長之間其通
也反是其固也通則小康大通則太平固則未治大固
則亂常理然爾伏羲畫卦存體而已未言用文王重之
則九剛六柔也五君也二臣也首考之乾之君臣純剛
非常剛純粹精之剛也坤之君臣純柔非純柔直方大
柔其中有至剛存闔闢無倪出入莫窺故其效亨為元
亨美為至美利為不言所利之利非常效也惟堯舜禹
湯文武之君臣為能次考之六十二卦之中九二九五
者十五謂之剛濟剛齊之君臣是也過則秦六二六五
者十五謂之柔濟柔魯之君臣是也過則東周等過也
與其秦也寧周故失之純柔於卦為小過失之純剛於
卦為大過六二九五者十六謂之以柔濟剛公孫薛澤
李蔡莊青翟之於武帝韋賢丙吉黄霸之於宣帝是也
九二六五者十六謂之以剛濟柔小則陳平周勃灌嬰
申屠嘉之於文帝大則富范韓之於神宗又大則周召
之於成王是也於十六卦之義權文帝之治臨升泰之
君臣也僕於時易有斷焉君臣之道患不善為九二六
五誠善為之則其養而未發為大畜發為大壯發而成
則為大有文帝盡三大之美未盡三大之善平勃灌嘉
等無周召富韓范之學以充之爾主上繼統十有一年
於兹淵禀内澄天光外照徜徉大道兢惕萬幾宻勿近
臣協衷無我純乎柔道之君也駸駸乎仁宗文帝之君
也計所感召宜太和未則小康今也百神受職而祝融
之驕不一四夷稱藩而獯鬻之嫚猶初其故無廼内賛
神謨外秉國鈞者曽未叶以剛道濟之與道路相傳廟
堂始欲從事獯鬻中以祝融驕故姑寢誠然得之矣何
則祝融事闗内治獯鬻事闗外治内治舉則外治隨之
反是是為失策其姑寢也宜哉僕思祝融之驕獯鬻之
嫚之兆也獯鬻之嫚祝融之驕應之也昨驕今嫚則今
驕安知非兆後嫚與雖然此天之所以愛主上也亦天
之所以開主上也願言主上修徳應天之外二三公更
懲前弊繼自今與事變遭有辛酉之災防㣲杜漸不謹
者斬臨危不用命者斬他一推此行之則内治舉矣或
欲乘獯鬻之機二三公懲今弊其將發有輙辭難者斬
有輙異議者斬如冦公澶淵之舉其既發有不用命者
斬如狄公西廣之舉他一推此行之豈非剛濟柔之道
與如此則外治不足成也備戎行致死命挾乘大壯之
勢追復大有之業僕所願其如非所長區區文字爾他
日外治之舉功成不可無頌僕欲以詩學為之後焉又
恐因循怠媮卒莫就功不可無規故於今之未舉也敬
以易學為之先焉不備
　　　答劉師董書
某頓首師董劉兄兄之文辭甚髙而叩我至再三何巽
而下也小子有疾於人易與與人率然遇於途不問其
識不識立談之頃往往發篋以示其形若淺中然况兄
之於我故交而叩之辭且巽而下也吾無隠乎爾兄之
叩我者時文也歐蘇之門無道時文之學者無已則古
乎曷謂古曰自我作古真古也自人作古假而已矣假
之不勝乎真固也必不得已為假歟雖然率未易入也
沿波討源必也韓栁乎文章之作譬則醖醴也韓之麯
糵惟其中而已矣熟未熟聽其自然故其熟也醇栁之
麯糵傷矣故其易熟而暴夫所謂暴醴者初飲而醉過
醉而病至於醇酎人之飲之初若無力久而後醉醉則
莫知所以然而非病韓栁氏沒歐蘇氏作歐之麯糵醇
乎韓蘇之麯糵雜乎栁韓栁歐蘇盖兄之麯糵雖然
韓歐難入栁蘇易入易入者先入而難入者後入則先
入者為主後入者為客客之不敵主也勢也權其主客
之勢而制其中三栁而七韓四蘇而六歐可也反是則
傷矣嗚呼甚矣文氣之難調哉一失手焉終身不救其
以兄之頴㧞自我作古夫豈難或者退遜未遑則四君
子之文兄宜假途焉孟子曰久假而不歸烏知其非有
也雖然假人之為當先去已之病文章之病不于其他
于浮于碎于偶如斯而已矣去浮去碎去偶是謂妙天
下之文而韓栁歐蘇之麯糵不止也是亦教玉人雕琢
玉哉
　　　代人上程給事書
僕嘗謂事有出於一人之以為然固而執之雖天子莫
奪者在古有之諌官史官是也至於唐則復有所謂察
官者出焉給事中是也葢嘗考漢之時朝廷有大黜陟
有大廢置有大沿革疑則下公卿議議定矣而詔勅隨
下焉則無有梗之者唐制則不然天子曰可給事中曰
不可則直䟽而駁之小有不便雖詔勅亦塗竄而奏還
謂之曰塗歸雖天子莫奪也夫宋制唐之舊也則是今
之給事中比漢公卿猶重也而閤下横居其間嗚呼其
為任不亦要且榮哉雖然任其要而所建明猶有遺焉
此僕之所以不自已也僕不量短薄竊怪今日之政上
下苟且積弛成荒習暫成常莫有漸恢故士宻為長治
之策輙討論典故參之於古而不戾施之於今而宜者
䟽為目緝為編以為陛下千慮一不到之助盖已丹匭
投之矣顧惟禁近諸公皆切於為國而樂得天下之士
以禆末議而濟逺業者而僕也夤縁至國門猶有頡頏
然舍去則不見君子之悔後莫及矣故敢以其始終得
於漢者於閤下前誦之元帝時有守華隂丞名嘉者所
上封事大抵薦朱雲之忠以為御史大夫貢禹之代帝
以嘉踈逺小臣未然也乃下其事問公卿太子少傅匡
衡翻以禹為正以雲為好勇以嘉之言為猥甚至以為
奸自當時言之二者之是非未可知也居無幾雲去禹
之徒植根不㧞而漢業以衰則嘉言猥耶抑匡衡猥耶
南昌梅福曰廟堂之議非草茅所宜言也臣誠恐身塗
草野尸併卒伍故數上書今僕所以䟽為目緝為編以
裨時政萬一者雖不敢以三代之士如伊吕者自許抑
華隂丞南昌尉之所為效區區於漢者顧未知聖覽以
為何如竊自料僕所進書畧與華隂丞之訐斥相似而
身與朝廷則甚於南昌尉之䟽且逺天子曰俞則幸矣
不然其勢必下諸公議焉謹懐副封呌呼以凂視聽可
否之權諸公實司之萬一如匡衡言以嘉之言猥在僕
則古人所遇不為三公爾非區區兹行所計者但恐重
呵禹貢而輕詆朱雲則所闗於漢者大諸公不容不計
也
欽定四庫全書
　縁督集巻十四　　　　　宋　曾丰　撰
　　論
　　　六經總論
六經未經孔子手六經者六籍而已矣六經一經孔子
手六經者元氣也一元之氣小旋為日為月大旋為月
為嵗小旋為嵗為世大旋為世為運小旋為運為㑹大
旋為㑹為元至於庖犧氏之皇天下之初盖十四萬有
竒嵗矣茫不可推皇轉而帝帝轉而王王轉而霸四者
之變盖元氣之一旋也歟均是氣也天以清地以寧萬
物以生孔氏竊取皇帝王霸之氣脉以混成六經而天
地萬物之理寓焉故精精故難明曽氏子髙取諸天卑
取諸地散取諸萬物之理以論索六經而皇帝王霸之
治悉焉故明明故易精嗚呼人苦不自覺爾内觀返聴
吾一身之中六經具焉天下人人而能内觀返聴也則
吾之論誠然贅矣誠然贅矣
　　　易論
論曰道有形歟曰道譬則人也人有形歟曰人夲無形也
天地予之形今夫天地之予人以形也有耳目焉有口
鼻焉有手足焉六者具矣其斯以為人矣乎曰未也六
者具而不有氣扶焉則偶人而已矣夫偶人者為玩則
可欲其能視能聴能營能履則必也形氣具道本無形
也聖賢狀夫形六經諸子皆所以狀夫道之形也六經
與天地相始終而諸子多湮没不行於世或行而不久
此其故何歟諸子能狀夫形不能狀夫氣六經則形氣
具矣如斯而已矣諸子偶人也天下豈有編草刻木以
為人而能有氣與無氣扶焉而能行之理哉六經天地
生成夫人者也天地之生人也若徒與之形而不予之
氣焉為扶則其形将焉用有形而無用則天地造化之
工與編草刻木者何殊嗟夫所貴夫造化者為其與編
草刻木者殊也否則何貴夫造化聖人作經以状夫道
之形而氣也隨具不曰有造化之工存歟造化之祖出
於無名無名之初混然而已矣混然者而不動也則至
今猶混然也惟其動静搏故裂混然者裂然後確然隤
然者立混然者其氣也確然隤然者其形也形藏於氣
是名太極氣傳於形是名兩儀聖人者其身生乎兩儀
之後而其道立乎太極之先太極以其氣鍾為兩儀而
天地者兩儀之一息也吾於是知六經之氣同乎天地
天地以其氣鍾為萬物而人者萬物之最靈也吾於是
知天地之氣同乎人敢問人之氣曰嘘吸是也嘘吸之
間有始始焉有終終焉始始而終終天地人之道備矣
敢問道曰一陰一陽之謂道夫隂陽者妙仁義而為言
者也六經之道不過仁義而已矣聖人不以仁義徼仁
義而以隂陽妙仁義或者取其氣焉故耶太極元氣函
三為一極中也元始也行於十二辰始動於子子一傳
至於丑丑一傳至於寅夫是三辰者天地之嘘氣萬物
之所由生也萬物之生萌於子芽於丑達於寅有子無
丑萌者勿芽有丑無寅芽者弗達合是三者是為天地
東北之氣大抵天地之氣運南而北則亂運北而南則
治三皇之世天地之氣離乎北入乎東矣而未至於南
也是為鴻荒之治孔子之贊易也不於其先焉始不於
其後焉始而於伏羲曰易伏羲之作也易之未作初有
一而已率一物而兩之以開生生之門此易之大凡也
而得其凡者希先得一為一天地之子氣聖人所以萌
萬物也後得一為二天地之丑氣聖人所以芽萬物也
二生三三生無窮天地之寅氣聖人所以達萬物也萌
而芽芽而達伏羲神農氏所以輔天地之自然而物物
也伏羲神農萬物之母也鴻荒之民其嬰孩也哺母之
乳而不知飽飽而忘其恩飽且不知矣而何有於恩也
哉名之曰安於自然被羲農之化者安於自然而不知
則可讀羲農之書者愚於自然而不知則不可聖人於
是明告之曰生生之謂易夫生生者子丑寅之氣也而
聖人託焉有以哉斷曰易東北之運氣也天地於焉生
物羲農於焉生治孔子於焉生教
　　　書論
論曰天下之理始終而已矣易元氣之始也於十二辰
為子子天地之所以始萬物也子傳而丑丑傳而寅天
地所以始萬物者如斯而已乎曰未也子丑寅者萬物
之萌而芽芽而達之謂也達則達矣而無以繼焉則未
免乎病也胎生病於殰卵生病於殈羽生病於不嫗毛
生病於不育然則奈何曰必有能濟其不及者卯所以
濟寅之不及也萬物之生茆於卯美於辰盛於已方其
卯與辰與已之未動也萬物則蠢蠢然既動則油油然
方其未動則蠢蠢然者雖欲止於不病而已矣且不可
得及其既動則不惟不病也遂至於茆至於美至於盛
然則子丑寅者萬物之所由生生也而止爾彼其所由
長長則為卯辰已之藉也歟天地之於萬物也雖生而
不能長則亦徒生而已矣聖人曰易吾所以生萬物也
不可徒生於是有書曰書吾之所以長萬物也萬物之
所為生長於吾之易與書者非生長於吾之易與書生
長於吾之易與書之氣也嗚呼君子知易與書之道者
無求諸易與書求諸三皇五帝之治可也欲知三皇五
帝之治者無求諸三皇五帝求諸天地之氣可也三皇
之俗朴五帝之俗和三皇之法未成五帝之法已成俗
之朴與和者曰法之成與未成使然也猶之可也法之
所以成與未成者孰使之然哉則天下不知也而吾獨
知之矣天地之氣運北而南則治反是則亂三皇之世
天地之氣離乎北入乎東夫東北者子丑寅之氣而寅
者陽之方壮也而未老也方動也而未病也不則殰也
殈也不嫗也不育也之病生而天地之功虧矣五帝之
世天地之氣離乎東入乎南夫東南卯辰已之氣而卯
者陽之漸老也以其漸老者迎其未老者黄帝堯舜所
以夀萬物之脉以全天地之功而孔子之所為次易以
書也歟雖然易起於伏羲而書不起於黄帝何也黄帝
之俗朴固也而伏羲者朴之始也五帝之俗和固也而
黄帝則未至也夫其俗之所為朴與和與未為至和者
何也法始於伏羲成乎堯黄帝則成而未大成也以其
法之始始易而不以其未大成成書法當如是也惟其
法之成而未為大成故其俗之和而未為至和唐虞之
俗其和之至歟敢問和曰和非生於和而生於朴朴者
和之醖也和者朴之熟也黄帝之和則熟而未熟者也
嗚呼君子則混融之而已矣以吾之氣混融天地萬物
以天地萬物之氣混融古今孰非此氣也伏羲神農以
子丑寅之氣醖唐虞之和則是萬物之萌而芽芽而達
之時也堯舜以卯辰已之氣熟三皇之朴則所謂遂至
於茆至於美至於盛者也萬物之生與長皆曰出機也
萬物之生與長皆曰出機云者一夫二也生則為始始
長則為始終者二夫一也夫有始始必有始終然則俗
之朴與和者雖曰法之成與未成使然也而祗所以為
自然也歟天下之治與不治也堯舜未數數然也則是
堯舜以其自然輔天地之自然以長萬物以全伏羲之
功也而書也首焉則是孔子以其自然輔天地之自然
以長萬物以全易之功也不然書之有三墳盖其舊然也而
今乃斷自唐虞而下余謂鶴脛雖長可斷也歟斷曰書東南
之運氣也天地扵焉長物堯舜於焉長治孔子扵焉長教
　　　詩論
論曰三皇之治渾渾如也五帝之治温温如也渾渾也者
蠢蠢者也温温也者油油者也蠢蠢也者生生者也油油
也者長長者也天地之扵萬物也生生之長長之亦可謂
仁也已矣聖人輔天地者也其道亦當如是乎曰天地不
徒仁夫萬物也又有義焉故五行之氣不徒用夫甲也又
有庚焉甲者氣之嘘庚者氣之吸三皇之治氣之始嘘也
故曰渾渾五帝之治嘘之極也故曰温温孔子賛易始扵
三皇而定書始扵五帝則渾渾温温之别也嗚呼君子亦
觀其氣象而已矣孔子之賛易也扵何不先其温温者而
其定書也于何不存其渾渾者易之不先其温温者則猶
有以曰易伏羲之作也至扵書之不存其渾渾者則何以
哉曰孔子太極也六經天地之氣也嘘之始則為易三皇所
以生物極則為書五帝所以長物也書為五帝而作而施
及扵王則猶易之施及于帝也曰是固非生長萬物之正
氣而要之其運必至是也故君子以為書窮於秦誓而書
之氣已窮於始作俑者之日嗚呼作俑秦誓者誰歟君子
盖有不忍言者曰天地之所以􁑑萬物與吾聖人之所為
次書以詩者於是乎在天地萬物之父母也生生長長者
父母之愛其子也父母既愛其子曷不與之旦旦而生生
旦旦而長長而乃受之以􁑑天地不仁甚矣哉天地仁則
無乃始終終始之理固然歟雖然詩起於三王而略夫夏何也
曰天地之氣然也唐虞之時純嘘也故其俗和一傳而夏
則嘘吸之間也嘘者欲絶而未絶吸者欲交而未交故其
俗尚和再傳而商周始離扵嘘而入扵吸矣故其俗激子
曰虞夏之道寡怨於民商周之道不勝其敝方其未雜扵
嘘也宜乎寡怨於民也及其既入扵吸也宜乎不勝其敝
也詩三百大率為不勝其敝者作也於詩焉觀盖有所謂
責之閔之哀之刺之戒之思之疾之憂之規之誨之傷之之
辭者韓子所謂物不得其平而鳴者是也故其辭激夫
其詞之所以激者起於其俗之激也至扵所謂美之
頌之樂之嘉之之辭者莊子所謂逃空虚者聞人足音
跫然而喜者是也故其辭稍舒夫所謂舒辭者不
過如斯而已矣激辭如彼其多也吾於是知詩天地之
吸氣造化之入機也决矣不必天地也吾一身之中自
有造化氣是也嘘則為甲吸則為庚甲之分有先後先
庚三日起於午一元之南氣化工所以咢布萬物也雖
然猶未也午一傳至於未化工所以申堅萬物也元氣
於是乎酉聖人於是乎詩矣詩生於俗之激激生於氣
之吸夏之所以寡怨於民者盖萬物之始咢布而商之
治則已薆昧而申堅也歟不然古詩餘三千篇就中豈
無虞夏之詩尚存者而孔子黜焉子謂鶴脛之長可斷
也歟而或者於詩見其不無舒辭則以為噓吸具余則
告之曰時乎暑也豈無一日之凉時乎寒也豈無一日
之温而天地之氣不以其一日者變其一嵗者則聖人
之經安得惟其小者不惟其大者嗚呼君子則亦觀其
氣象而已矣且以其逃空虚聞人足音跫然而喜者較
諸所謂渾渾如也温温如也則其氣象何如也况夫逃
空虚聞人足音跫然而喜者才什一而物不得其平而
鳴者滔滔也歟斷曰詩西南之運氣也天地於焉收物
湯武於焉收治孔子於焉收教
　　　春秋論
論曰聖人之道有窮乎曰無窮道則無窮矣道之用則
有窮也道者通也無不通也何謂通曰至難言也孔子
嘗兩言之矣而自為歧也曰一闔一闢之謂變不變則
窮矣往來不窮之謂通窮則不通此一説也又有一説
焉曰窮則變不窮不變矣變則通不變不通矣通一也
而兩其説前焉以為生於不窮後焉以為生於窮由前
則戾乎後由後則不合乎前天下曰孔子吾道之主盟
也主盟無予奪與國奈之何嗟夫斯人也則亦未能混
融而已矣混融而覘之有窮者所以無窮也孔子自為
歧哉聖人以其無窮者寓諸其有窮者而文焉曰六經
其經六其道一其道一其氣二嘘吸是也易微嘘天地
之始始也書純嘘天地之始終也詩微吸天地之終始
也終而始天地之用無窮矣乎曰猶有終終者焉有始
始而無始終則天地之功虧有終始而無終終則天地
之功散散則無歸萬物之生堅於申熟於酉畢入於戌
該閡於亥而其性命之所在則或寄諸其實或寄諸其
根夫其根與實幸而堅於申矣而弗有酉焉則弗熟也
借曰熟矣而弗有戌與亥焉則無歸無歸則其性命之
理将蕩入於滅矣聖人曰所貴乎吾道者為其有通而
無滅也於是作春秋曰春秋詩之變也詩窮於陳靈而
詩之氣久矣其窮也詩之氣不窮萬物不堅春秋不作
雖然合而言之皆天地之吸氣造化之入機何者隂生
於午而盡於亥中而分之午未申者吸之始西南之氣
也酉戌亥者吸之中西北之氣也國風好色而不淫小
雅怨誹而不亂且夫好色者淫之媒也而未至於淫怨
誹者亂之兆也而未至於亂則午未之氣然也至於平
王東遷之後淫亂之風放乎天下而莫之禁則酉戌亥
之氣然也以其酉戌亥者迎其午未申者而文焉曰春
秋聖人所以復萬物之命而環天地之氣也不然春秋
魯史也魯之有土自伯禽至隱公三百八十六年矣就
中豈無一事之可垂鑒戒者而孔子黜焉子謂鶴脛之
長可斷也歟嗚呼君子則亦觀其氣象而已矣余嘗言
孔子之贊易也猶其出遊觀之上也其定書也猶其在
齊聞韶也其刪詩也猶其入太廟而觀欹器也其作春
秋也猶其為魯司宼也今夫力争於毫釐之間而深明
乎疑似之跡者此孔子之所為魯司宼者然也而君子
謂其作春秋者亦然則較諸所謂入太廟而觀欹器者
其氣象又何如也司馬遷曰萬物聚散在春秋遷其有
見於此哉春秋之氣得酉戌亥亥者子之西子者亥之
東二者之交萬物之所成終所成始也余謂之始終遷
謂之聚散此豈二物也哉遷之説於余無以異者余於
亥子之氣論其正而已矣遷則併於二者之交包焉而
推循環之理曰窮則變變則通如斯而已矣雖然遷豈
誠有見於此哉遷之淵源與游夏孰若游夏於此若有
物鉗其舌者而遷也及之意者其億而中也夫斷曰春
秋西北之運氣也天地於焉藏物五伯於焉藏治孔子
於焉藏教
　　　禮論
論曰道譬則人也人之生也有形斯有氣有氣斯有嘘
吸有氣斯有色有色斯有慘舒有形而無氣者偶人也
彼誠偶人則嘘吸已不能矣而况夫慘舒今也有人似
偶而非偶兀然坐於深山不飲不食無慘無舒其即之
也與不即之也皆自若也則是浮屠氏之定也嗟夫舒
慘之不可絶固也借曰可絶祗亦自私之計非大通之
道也天地之氣若浮屠氏然則乾坤或幾乎息矣萬物
何資焉天之氣嘘萬物資始吸萬物資終終始則有所
資矣而其嘘吸之盎而見諸外東西則為青為赤南北
則為白為黒離乎黒入乎青則為舒離乎赤入乎白則
為慘此何為者也曰天地之氣非能為色也而不能不
為色也天地不能絶舒慘色浮屠氏獨能天地之所不
能也歟聖人之道天地之氣也易也書也詩也春秋也
則氣之嘘吸也嘘吸之氣運諸㝠㝠之中則固有無色
之色存焉而人莫之見也夫人之情信於其所見疑於
其所不見天下或曰聖人熒惑我也或曰誰謂聖人然
二事争而不已則併率其不争者求觀於吾道而質其
疑以决其争而吾道果無可觀者以證則經之作幾何
不與兀然坐於深山者類也則天下曰聖人熒惑我也
吾之作經将以信天下而天下皆以為熒惑我聖人之
心則不安於是有禮焉聖人之作禮也曰非我也禮起
於夫婦夫婦起於天地天氣下降地氣上騰其為禮之
本歟天地之嘘吸為隂陽上降下騰隂陽之感也吾道
之嘘吸為仁義易書詩春秋禮仁義之感也子曰無體
之禮上下和同則是仁義之感之謂也相感之中既有
無體之禮存焉則亦足矣而又必也制經則無乃贅乎
曰天地能以其相感者生萬物於是以其運諸㝠㝠者
盎而為青為赤為白為黒者以信萬物之目聖人之作
經則亦輔天地之自然而已矣安得惟事其感者而不
事其麗者然則禮也者其道之麗也歟天地之所以麗
萬物者有慘舒吾道之所以麗萬物者有損益損益之
變慘舒之為也慘舒之變嘘吸之盎也君子曰禮損益
而已矣益之為三皇益之又益為五帝則是天地之嘘
者益之為舒者也損之為三王損之又損為五霸則是
天地之吸者盎而為慘者也舒之初為未純慘之末為
已甚堯揖舜而前曰吾予爾天下舜拜而辭曰朕徳弗
嗣禹之於舜也亦然而商之於夏周之於商也不然嗟
夫堯舜禹率天下後世以揖與拜而商之於夏也尚然
今也商既自去其所以率之者而率之以其非所以率
之者則周之於商也無怪也孔子不曰夏因於虞禮所
損益可知也而曰商周因於夏商所損益可知也則是
舒慘之别也又曰其或繼周者雖百世可知也則是又
一慘一舒之迭相往來而無窮也吁亦微哉商因於夏
禮孔子不忍言也周因於商禮孔子尤不忍言也其或
繼周者則又有大不忍言者不忍言而言斯其所以若
是微歟斷曰隂陽之氣嘘吸於四時而舒慘之色與之
相始終仁義之氣嘘吸於四經然則禮也者盖與四經
相始終歟
　　　樂論
論曰聖人近取諸身逺取諸天地以作經是故有氣氣
道之嘘吸也嘘吸之盎是為慘舒今也有人能嘘能吸
能慘能舒而不能聲是之謂病瘖人之病於瘖天地中
之一廢人爾固無用也天地而病於瘖太空中一廢物
爾又安能造化萬物哉盎之外又有呼焉小呼為風大
呼為雷雷之動也轟然風之鼔也哮然轟然哮然者天
地之聲也雖然於其未也則有無聲之聲存陽唱而隂
和者是也夫所謂和唱天地自聞爾萬物不之聞也人
有對瞶者言言則費矣瞶者諉曰子曷不與我言天地
以為吾之唱和萬物不之聞彼其謂我瘖於是以其不
可聞者寓諸其可聞者而名之曰雷風是謂有聲之聲
聖人之道仁義仁天地之嘘氣也義天地之吸氣也天
地之嘘吸為隂陽吾道之嘘吸為仁義易也書也詩也
春秋也則聖人所以斡仁義之氣以終萬物也四經之
外有禮所以色仁義之氣以信萬物之目也目則信我
矣而耳未我信則五經之作名為廢經於是又有樂焉
聖人所以聲仁義之氣以信萬物之耳也孟子曰樂斯
二者二者仁義之謂也然則孔子之教天下曷不亦曰
樂樂仁義而已矣必也聲乎何哉曰聖人之作經則亦
輔天地之自然而已矣天地有聲吾道雖欲無聲得乎
雖然亦嘗及之矣而弗敢專用教天下也曰無聲之樂
氣志既得意者以為無聲之樂我徒自聞天下不之聞
也天下不之聞要有能聞之者姑曰勿卹焉可也而彼
将以為吾道瘖吾之作經所以鳴吾道也而自為病瘖
然獨得勿卹乎哉於是以其無聲者散諸其有聲者而
託於八物八物之鳴隂陽之聲也陽之不能為聲猶其
不能不為色也陽聲起於東北故清隂聲起於西南故
濁聲之不能不為清濁猶色之不能不為舒慘也何者
皆是氣也樂生於風風生於氣君子曰至治之世天地
之氣合以生風三皇之世天地之氣漸合矣而未甚也
故其樂野五霸之末天地之氣判然不合矣故其樂乖
野東北之聲然也乖西北之聲然也以其始者與其末
者而推其中者則五帝之樂惟韶為盛盖東南之聲然
歟而三王之樂惟武為疵則西南之聲然歟子曰武盡
美矣未盡善也嗟夫天下之事難乎其兩盡也哉兩盡
為天下極其斯以為韶歟而或者以武則疵矣勺之盛
何可掩焉嗟夫二毛久矣而藥髭鬢真氣憊矣而餌金
石多見其無補於夀也由是論之天地之氣盖大合於
唐虞之時而沿商迄周則其漸不合矣乎天地之氣合
則為仁不合則為義既曰禮樂皆自仁義出則安得有
先後曰六經天地生成夫人也故形氣具形氣具故聲
色具樂聲也天一生水而水生聲地二生火而火生色
水隂也火陽也陽主進而隂主退孔子所以先禮而後
樂也雖然陽中之隂隂中之陽禮中之樂樂中之禮君
子則亦混融之而已矣聖人之經五則刖七則贅贅未
之聞也而或者之論去其樂不殆於刖歟刖則樂矣吾
道不殆於瘖歟嗟夫人之未立於言也亦嘗瞑目而混
融乎否斷曰隂陽之氣嘘吸於四時而清濁之聲與之
相始終仁義之氣嘘吸於四經然則樂也者與四經相
始終歟
欽定四庫全書
　縁督集巻十五　　　　　宋　曽丰　撰
　　論
　　　十論
　　　　大學之道凡正心而上難言也自心而之身
　　　　之家之國之天下大率五事而已若稽古求
　　　　其能以大學之道處大學之事者罕得得亦
　　　　未能者焉其數蓋與事倍而輙論次之毎事
　　　　而兩其論以見吾權也毎論而兩其人或兩
　　　　其國或兩其代以見吾道也謂之十論
　　　師商
道之正統始乎伏羲傳乎堯舜五傳而至於孔子又三
傳而至於孟子夫孔孟所以得正統何也以其言之合
乎道也夫世之所以不合乎道何也子思曰道之不行
也我知之矣智者過之愚者不及也道之不明也我知
之矣賢者過之不肖者不及也夫惟愚不肖則不合乎
道無惑也今則知矣則賢矣亦不合乎道何也曰人顧
不賢爾賢則合乎道賢而不合乎道是特賢於人者而
已矣非吾所謂賢也至於智正道之所忌者宜乎其不
合也孔門之智者蓋不少矣而聖道之傳獨如愚之顔
子得之則智也者豈學道者所尚哉然則必也愚乎曰
如愚則可愚則不可夫道之所忌乎智以其失之過也
今也愚則又失之不及矣不及猶過也忌其一而尚其
一其可哉故為道不難勿犯其所忌而已矣雖然顔子
猶嘆息焉曰瞻之在前蓋似乎不及也曰忽然在後又
似乎過也夫顔子而愚則終于不及而已矣智則終於
過而已矣今也擇其兩端而固執焉則是不愚不智之
間也而世猥曰顔子愚或曰不然顔子智余甚惑也蓋
嘗觀禮至於師商之事然後知顔子所以得道之傳者
蓋在乎不愚不智之間未易偏目之今夫師商如何人
也愚也耶智也耶余不得而知也余恠夫孔子之斥言
之也孔子之教人大抵循循然誘其入而導其歸非有
大失未始斥言之今而曰師爾過也商爾不及也似斥
言之者得毋以師商之失大故歟曰師商之失小也小
之不戒勿尤其大大而後矯孰與其小師商所以未之
矯者以其未之省也其所以未之省者以其未之斥言
之也斥言之斯省省斯矯矯斯復商之喪既除孔子與
之琴和之而不和弹之而不成聲作而曰哀未忘也先
王制禮不敢過也則是子思所謂過之者俯而就之者
也至於師則不然予之琴和之而和弹之而成聲作而
曰先王制禮不敢不至焉則又子思所謂不及焉者跂
而及之者也夫商之初蓋失之不及也今遂至於不敢
過師之初蓋失之過也今遂至于不敢不及然則過不
及之失二子互有之歟曰非也矯枉過直而已矣方其
失之過也唯過之矯而不知反流於不及方其失之不
及也唯不及之矯而不知反流於過人情大抵然也而
二子始然而卒不然始乎智愚卒乎不智愚則其諸異
乎人之矯也所不足者未若顔子而已矣何則顔子之
枉特矯之而直爾不至於過直二子則過乎直而後復
也曰然則顔子始亦不免犯所忌者耶曰不要其終而
訊其始非聖人有不免者庶氏之母死盍哭於它室而
子思哭於廟失之過也已受人之賵盍以哭而原壤以
歌失之不及也已原壤不足道也子思明言之明犯之
不有門人隨救焉則㡬於不免况師商乎故嘗謂子思
不失為顔子原壤不得為師商何者門人一言而子思
省孔子之斥原壤數之以賊擊之以杖而原壤卒不省
也省斯矯不省不矯也矯斯復不矯不復也顔子子思
不逺復也師商頻復者也原壤迷復者也
　　　由求
道有偏有全全是人之所欲也偏是人之所惡也夫人
而得所欲天下無聖人可也不幸而失所欲得所惡又
無聖人焉劑量之則拱手以聽事之廢也雖不廢亦無
成雖成亦陋昔者邾隠公朝於魯執玉髙其容仰公受
玉卑其容俯一俯仰之不度兹特小有偏而已矣夫何
傷而子貢覘之以為二君皆有死證焉故世疑之曰夫
死大事也雖盧扁未容以脉定而子貢以貌索雖中祗
億而已矣非君子之道也而余謂容有此理何則禮貌
者胷中之表襮於外者也孟子曰胷中正則眸子瞭焉
胷中不正則眸子眊焉今夫二君者其容或失之髙而
仰或失之卑而俯髙而仰似驕卑而俯似惰以驕惰之
心發而為驕惰之容蓋所謂胷中不正則眸子眊焉者
歟觀其眸子人有不可逃者况胷中之表襮於禮貌又
親於眸子也哉夫人之心至難測也孟子得之一瞭眊
之間而子貢得之一俯仰之際吾於是知人之不可有
所偏有則不揜也師商之偏在乎心而已未甚表襮也
至於由求則動乎其心見乎其容者也故孔子再三焉
聞斯行諸之問雖兩問也而一事也孔子則退由而進
求何也二子之心各有偏也余嘗論人誰無偏要自移
而已矣西門豹之性急故佩韋以自緩董安于之性緩
故佩絃以自急由也兼人失之急者也求也退失之緩
者也所不同者豹安于則性由求則心也而已矣其偏
在性猶自移也而由求之心不自移豈未有以韋絃遺
之者歟孔子則遺之者也求也退故進之遺之絃也由
也兼人故退之遺之韋也而二子未能佩也孔子憂焉
曰一警不從而遽絶之吾不忍於是又状其心之表襮
于外者以告其状由也曰行行如也其状求也曰侃侃
如也侃侃之状雖異乎行行要皆未免乎一偏何則退
與兼人之心發而表襮于外者其理固然不揜也行行
之状譬則執玉髙其容仰者也侃侃之状譬則受玉卑
其容俯者也以子貢之覘二君者而驗孔子之状二子
者吾知二子為廢人雖不廢亦無成雖成亦陋求之脂
韋於魯雖不廢亦無成者也由之死于衛雖成亦陋者
也魯卿之僣甚矣為求計盍諫諫不聽盍去今也不然
又為聚斂之事以媚之所謂伊優者而已矣如之何望
其有所成哉仕之難尚矣為由計何擇擇之而莫得何
已今也不然以為食其食不可不死其事不知出公之
食不可食也兹所謂骯髒者而已矣如之何望其成之
不陋哉凡事之成不成成之陋不陋或有幸不幸存焉
而君子之論不其然也曰盡吾心而已矣其心未盡而
付之幸不幸非孔子之所望於二子者也是故一警不
從又再警之庶㡬以其容之失而覺其心之偏或曰邾
魯之君其偏在容而已矣子貢一見而知其不能久者
以其心之亡也今二子之容猶二君也則其心之亡亦
猶二君也而孔子特以由為若不得其死然何哉曰求
雖生猶死也
　　　夷惠
亘萬世而無弊者吾道也反是者它道也人非堯舜鮮
有不之他者顧収之如何爾顔子於其未逺也収而入
于吾道故全師商於其漸逺也収而入于吾道故廢由
求則於其既逺也然後収而入於吾道故雖不廢亦無
成雖成亦陋嗚乎孔子所以苦口于其初者為是也歟
雖然初孔子所以苦口者論其心而已未及其身至於
論夷惠則及其身矣夫夷不辱其身者也夫惠辱其身
者也辱不辱雖異未合乎吾道則一也蓋嘗以孔子之
所謂辱不辱者参之孟子之所謂凂不凂者為論以為
人之冠不正雖其君父猶畧之况鄉人乎夷也望望然
去之曰爾其凂我也吁此而凂我天下孰有不凂我者
乎人而裸袒雖妾婦猶或病之况外人乎惠也由由然
與之偕曰爾焉能凂我吁此而不凂我天下孰有凂我
者乎凂也已惠曰不凂不凂也已夷曰凂充夷之操而
不陷於獧充惠之操而不陷於鄉原吾不信也夫孔孟
所惡此二者為其賊道也而夷惠陷焉惡在其為夷惠
也哉曰夷惠無是也孤竹君夷之父也臧文仲擠惠於
下僚者也吾嘗意夷之逃去必其父子之間有間言焉
若申生之事也夷而不足於量則有死而已豈復逃去
雖逃去豈能不念舊惡哉今也否則其量甚夷也吾嘗
意惠於交際之間大抵守節而不阿故文仲雖知其賢
而不引用之若子西之于孔子也惠而不恥于小官則
凡可以進身者靡不為已豈能不以三公易其介也哉
而今也否則其節甚峻也其量夷則鄉人之冠不正夷
不責也其節峻則人之裸袒惠不安也此夷惠之實也
然則孟子之言過歟曰非孟子之言過梏於孟子之言
者過也夷之清非其君不事而已矣惠之和不羞汙君
而已矣非其君不事謹其初也不羞汙君要其後也事
君而謹其初於吾量未害也事君而要其後於吾節未
害也於吾量與吾節皆未害則夷之清蓋王通所謂清
而無介惠之和則子思之所謂和而不流者歟雖然自
非其君不事也而推之則學夷而失焉者雖鄉人之冠
不正亦将責焉夫是之謂隘自不羞汙君而推之則學
惠而失焉者雖人之裸袒亦将安焉夫是之謂不恭此
孟子之意也而世猥曰夷惠然豈謂夷之量能容其父
而不能容其鄉人惠之節能不貶于三公而不能不貶
於裸袒也哉惜無貫穿孟子以告之者孟子曰聖人之
行不必同也或去或不去歸潔其身而已矣此為伊尹
言非為夷惠言也而吾取之以論夷惠夷之一諫而去
周惠之三黜而不去魯兹或去或不去之説也而孟子
以為其趨一也一者何也仁也豈亦就所謂歸潔其身
者参言之歟故君子以為夷惠之趨於仁猶伊尹之歸
于潔未有潔而不仁者也未有仁而不潔者也或曰夷
之不辱其身謂之潔可也惠則辱其身矣謂之潔可乎
曰可也殊途而同歸則是夷果隘惠果不恭也果隘不
恭則是歸汙其身而已矣焉有仁人而歸汙其身也哉
　　　楊墨
蓋孔子嘗言言必慮其所終行必稽其所弊夷惠之行
稽焉而未詳者也楊墨之言言焉而不慮者也稽焉而
未詳雖未免於弊猶可也言焉而不慮則吾不知其終
楊之言取為我墨之言取兼愛夫取為我而至於一毛
不㧞夫取兼愛而至於摩頂放踵所謂不知其終者如
斯而已乎曰未也一毛而不㧞古之重用其身者也摩
頂放踵古之輕用其身者也古之重用其身者豈獨楊
而已雖一髪之毁傷孔子所不敢曰吾受之父母古之
輕用其身者豈獨墨而已雖胼手胝足禹所不顧曰吾
為民也為民則仁也為父母則孝也楊者曰均重用也
爾聖人為之則為孝我則為無君墨者曰均輕用也爾
聖人為之則為仁我則為無父非孟子之辯無能詰之
者矣何則其跡相似也吾嘗意孟子之所以折服楊墨
必有巧發而竒中者焉蓋不止於其書之所言者顧其
門弟子録之不詳爾於是代為之説以詰二氏曰楊者
來汝師之言取為我大抵以古之舍國而隠耕者為證
也汝謂古之舍國而隠耕者復有加於伯成子髙者乎
無也而子髙則未始為我也曰墨者來汝師之言取兼
愛大抵以古之養三老五更者為證也汝謂古之養三
老五更者復有加於武王者乎無也而武王則未始兼
愛也或問其故曰禹之時子髙舍國而隠耕固也然而
向嘗為堯之諸侯則有出有處孰曰為我哉武王之養
三老五更固也然而父事三老兄事五更則有厚薄在
其間矣孰曰兼愛哉嗚乎楊墨復生将口呿而不能對
矣何則武王之與子髙蓋二氏之所借以為證者也而
今自叛之則是其説自窮也夫是之謂以楊墨攻楊墨
不然徒曰爾為我是無君也爾兼愛是無父也吾恐楊
墨為有詞矣蓋嘗論是非之難辨莫甚於跡之相似而
君子之闢邪說也莫難於使人之無詞楊墨以其跡之
相似也而未服今以其説之自窮也而無詞則孟子之
闢邪説可謂巧發而竒中者哉而其門弟子録之不詳
故吾有言焉一毛不㧞在孔子則為孝非重用也楊者
為之則為重用摩頂放踵在禹則為仁非輕用也墨者
為之則為輕用吾豈私聖人而讎楊墨哉蓋聖人會逢
其適而已矣楊墨則執一也雖然必不得已而輕重之
則不無毫釐之辨楊失之重用者也墨失之輕用者也
失之重用雖曰賊道苟知悔焉猶可収也失之輕用雖
悔莫収矣故孟子以為逃墨必歸于楊以孟子之所以
權楊墨者而權夷惠吾知逃惠必歸于夷蓋其末流之
勢然也夷之心雖非隘也學夷而失焉者則為隘隘則
似乎獧惠之心雖非不恭也學惠而失焉者為不恭不
恭則似乎鄉原夫獧雖孔子之所思亦其不得已而思
焉者至於鄉原雖過門不入無憾也借有不得已豈復
思之也哉故又為之斷曰君子之論毫釐必計也如毫
釐之不必計則不幸而失與其惠也寜夷與其墨也寜
楊與其楊也寜夷惠
　　　管晏
周衰道不明甚矣權其輕重而制其可惟孔子為然伯
髙死子曰吾惡乎哭於野則已疏於寝則已重二者無
一可也於是哭諸賜氏曰彼由賜見我夫一哭禮之末
者也雖失何傷而孔子屑屑焉一毫不貸本則如之何
至於後世雖本不計也雖計不悉柰何欲無失哉幸而
其失小則在其心與其身而已矣不幸而加大則有刑
于其家而不自禁者也其失在身雖小難収也雖収難
全也猶以身也刑於其家則殆有無如之何者繼之矣
楊墨之言失而難収者也夷惠之行収而難全者也故
未甚則為夷惠甚則為楊墨雖然猶幸楊墨之未得志
也假令得志吾恐不獨在其身而已矣獨不見管晏之
事乎夫管晏齊大夫也大夫之有家其禮莫重於廟廟
莫重於祭祭之豐儉有禮焉唯其稱而已矣去禮而言
祭世之識者往往不然也而管晏則然子貢曰管失扵奢
晏失扵儉夫儉徳之共也奢徳之賊也故奢在所去而儉在
所取世之説者往往然也而孔子則不然其對子貢曰仲賢
大夫也而難為上也平仲賢大夫也而難為下則是儉
之失猶奢也夫儉之失猶奢也何也先王之制禮不可
奢也不可儉也唯其稱也仲而知禮則其組紘必緇而
後稱雖青有不敢僣者况朱乎惟其不然故君子以為
濫嬰而知禮則祀其先人必少牢而后稱雖羔不敢薦
者况豚乎惟其不然故君子以為隘嗚乎家廟之祭孰
與故人之哭為重也孔子于故人之哭猶慮其失之疏
與重而管晏之於家廟翻不顧其濫與隘而甘心之則
尚得謂知禮者哉孔子曰夫禮為可傳也為可繼也古之
君子奢不僣上儉不偪下求為可傳可繼也而已矣今
仲之奢而難為上嬰之儉而難為下則僣偪之甚雖明
日不可繼也况欲為萬世之傳哉雖然二大夫可人也
蓋仲嘗言欲民之有禮則小禮不可不謹也而嬰嘗言
君子不犯非禮則二大夫不可謂不知禮者也夫其所行
反其所言二大夫豈若是等輩哉或者有所為耶故世
之為二大夫解者以仲之奢蓋分桓公之謗嬰之儉蓋
救景公之侈此戰國䇿曾子之説也不詰其故不反覆
其説管晏之失容有可文者吾從而詰之國奢則示之
以儉國儉則示之以禮曾子之説然也而桓公之奢猶
景公也嬰矯之以儉似矣仲胡不為嬰也國必有誹譽
忠臣令誹在已譽在上戰國䇿之説然也而齊民之謗
景公猶謗桓公也仰為三歸之類以揜之似矣嬰胡不
為仲也反覆而詰之二大夫必一失也桓公景公譬則
火也嬰之道以水救火仲則以火救火者也然則嬰其
㡬歟曰嬰之道大率類文景也王通論儉曰以文景之
心為之可也不可格于後吾亦曰以嬰之心為之可也
不可格于後雖然儉可也夫奢雖以堯舜之心為之亦
不可况管仲乎是故必不得已吾從曾子得已則吾從
孔子
　　　桓文
聖人之道有正焉有權焉参用之其参用之何也不執
一也其不執一何也惡之也其惡之何也為其賊道也
若管晏者可謂賊道矣蹈道則未也雖然特大夫之有
家者爾進而諸侯又進而天子誰獨無家也乎今夫不
仁之封舜志也而牽於象不告不取舜志也而奪於瞽
叟舜豈徒知有弟而不知有父母者哉蓋弟雖當封象
不足封也以其不足封而廢其所當封而舜不然曰兄
弟之間姑正焉可也娶雖當告瞽叟不足告也不以其
不足告而廢其所當告正也而舜不然曰父子之間姑
權焉亦可也可以正而猶權可以權而猶正胥賊道也
若舜者可謂蹈道矣賊道則否也嗚呼舜則否而桓文
則然故孔子有言也桓公正而不譎譎權也孔子之意
孰為為哀姜也文公譎而不正孔子之意何為為懐嬴
也其為哀姜懐嬴何也曰哀姜之亂魯桓公殺之正也
不必殺亦可也秦之納懐嬴文公受之譎也不必受亦
可也而哀姜桓公之同姓也夫懐嬴文公猶子之婦也
桓公以為哀姜之不殺則私私則害伯吾謂殺之則害
義文公以為懐嬴之不受則秦嫌嫌則害反國吾謂受
之則害禮義而誠害伯誠害反國爾将曰舜亦區區者
又奚為吾謂患不為舜爾夫為舜不惟無害乎禮義亦
無害其為伯與反國也伐楚而責菁茅之不入仗義之
效也哀姜之歸假令以同姓之故姑全之以聲于諸侯
諸侯必義我也誰復以私疑之哉繆公悔過之賢君也
懐嬴之納蓋不審之過假令以猶子之故明告之則繆
公必悔悔則德我之不暇而尚何嫌哉故曰不惟無害
乎禮義亦無害其為伯與反國也而桓文不由也故孔
子交譏焉其譏桓公也猶曰哀姜之歸可以譎全之而
猶正云爾甚之也其譏文公也猶曰懐嬴之納可以正
却之而猶譎云爾罪之也然則為桓文者柰何曰如舜
而已矣或曰舜何可當也少貶焉柰何曰魯荘公築王
姬之館於外傳曰主王姬者必自公門出于廟則已尊
於寝則已卑不築則尊卑之序悖矣故築禮也時魯喪
也齊魯讎也仇讐非所以接婚姻也衰麻非所以接弁
冕也築而不于外則喪讎道乖矣故築之外變之正也
嗚呼王姬之事哀姜懐嬴之事等家事也而輕重之自
異也荘公之築孰與夫桓之文之受者為重也且於正
變焉裁之而要其兩得今也柰何不於正譎焉裁之而
聽其兩失哉故孔子之於桓也甚之於文也罪之於荘
也可之雖然荘亦善於此爾必欲為萬世法非舜不可
故學舜而不至則為桓文學桓文而不至則其殺也殆
不翅嫂溺而不援其受也殆與魯之娶於呉者同科是
豺狼而已矣焉足乎譏
　　　衰盾
君子之於道無可也無不可也裁之而已矣裁之心而
貞裁之身而正裁之家而齊久矣家政之未易裁也夫
苟能裁上則為舜下亦不失為魯荘公苟為不能則管
晏甚則桓公也已矣雖然特家事爾春秋戰國以來以
執國之政聞者大莫如子産次莫如公孫衍張儀子産
之使人愛也以惠儀衍之使諸侯懼也以怒兹皆不免
乎一偏者也雖然如得其正焉亦足矣而吾聞之孔孟
子産蓋衆人之母而儀衍類非大丈夫也則彼之惠與
怒意其非正也已矣書曰德威惟畏禮曰君子之愛人
也以德此孔孟之正也今夫子産直衆人之母而已矣
則其所以使人愛者固非君子之德也而儀衍又不得
為大丈夫則其所以使諸侯懼者夫豈德威也哉晉卿
有曰趙文子與其子宣子者其一使人愛其一使人畏
蓋之三子類也而世率以為正或曰特盾不正爾余惑
焉蓋盾之事其失也彰衰之事其失也潜夫彰故人得
而知之潜非識者莫知也子為正卿而不務德此郤缺
詰盾之言也子為正卿而不討賊此董狐詰盾之言也
以二子之所以詰盾者而遡盾之心則凡盾之所為迎
公子雍送射姑帑之類大抵敢行非度以脅之而已矣
蓋不待識者而後知故曰彰衰則不然其操似潔其言
似據其為政似和易故雖識者或以為正我則兹不予
故曰潜其不予何也其心術不正也其不正何也公重
去齊而衰醉以酒一不正也公遜楚禮而衰強之受二
不正也公怒野人予塊而衰以為有土之兆三不正也
凡是三不正蓋衰所以為忠而君子以為是小人之愛
其君也大人格君心之非則不然也以衰之所以愛其
君者遡衰之所以使人愛者要不過矯情詭詞以籠之
而已矣豈君子之德愛也哉而世率以為正或曰特盾
不正爾吾故悉言之以發千載未敗之事然則奚以為
未敗曰抑嘗敗矣介之推以二三子貪天之功為誣蓋
為衰發也顧未斥之爾然則奚以知其為衰發曰從亡
之臣雖無慮十數而最善誣者莫如衰也然則奚以知
其莫如衰曰秦之享公也公欲以子犯從子犯遜焉曰
吾不如衰之文衰行應對㨗出君子曰衰頰舌之士也
吾意衰之舌不獨發於從公之享又施於誣天以攘功
不然從亡之臣如子犯者鮮矣今自謂不如衰則之推
所謂二三子者非衰而誰故吾謂衰之可愛似子産盾
之可畏似公孫衍張儀其所為異者特子産以心而衰
以舌儀衍以舌而盾以心爾盾之失在心而人知之衰
之失在舌而人反不知豈其失之也以舌而文之也亦
以舌耶此一説爾又有一説焉大抵議論人者於其失
甚者則加意未甚則畧之畧之則其失雖彰而或至於
網漏加意則其失雖潜徃徃吹毛而求之不貸也蓋人
情則然今盾敗而衰未敗得非盾之失也甚故董狐郤
缺吹毛而求之而衰則未為已甚故人畧之歟嗚呼人
既畧之矣又從而文之以舌雖千載不敗可也而余獨
吹毛焉者蓋惜夫衰之繆用其心而未可與入吾孔子
之道而已矣故君子以為衰冬之日也盾夏之日也孔
子元氣也
　　　齊魯
古之人蓋有夷考其行而不揜焉者矣而人或出之又
有考之渾然而無瑕尤者矣而人或入之故凡人之所
以或見信或見疑于後世者徃徃有幸不幸存焉未必
其實然也趙衰之事蓋所謂夷考其行而不揜焉者也
而輙以見信於後世或者有出之者歟是之謂幸周公
之事蓋所謂考之渾然而無瑕尤者也而間以見疑於
後世或者有入之者歟是之謂不幸衰之幸吾已發之
矣周公之不幸庸得不為一洗乎太公治齊舉賢而尚
功周公曰後世必有簒殺之臣周公治魯尊尊而親親
太公曰後世寖弱矣吾讀史至此未嘗不咨嗟嘆息以
為太公之説是否或未可知周公則不幸之甚也何者
周公聖人也所貴夫聖人以其能為法於天下可傳于
後世今也為治之法未施於國而後世之弊已不逃議
者之料則惡在其為聖人也哉吾故謂尊尊而親親非周
公之言或者史家故入之否則傳聞之誤因陋承訛未
之刋歟其謂不幸也則宜雖然人所以得而入之何也
太公伯禽累之也太公之齊五月而報政周公曰何疾
也伯禽之魯三年而報政周公曰何遲也夫遲疾周公
兩不取蓋有以也治道不欲太疾太疾則人将無以措
手而或巧為䂓避以塞上之責亦不欲太遲太遲則人
将無以獻狀而或毛舉彌文以鬻已之長夫人習䂓避
則弊流而為簒俗尚彌文則弊流而為弱蓋其勢然有
不可逃者此周公之所以預為之憂也周公既為太公
憂又為伯禽憂則假令就國豈肯自犯其所憂者哉世
之好事者徒見齊魯之末流其弊如彼而推其始封則
周公太公也遂例駕其説以欺後世嗚呼駕之太公可
也周公則有能考之者矣何者公自憂之躬自犯之公
必不然况公之平生蓋渾然而無瑕尤豈獨于此焉疏
也哉然則人之所以得駕其説於太公蓋太公有以取
之也周公則太公伯禽累之歟其謂之不幸也則宜然
則太公伯禽曷不為周公蓋嘗思二公賢者也夫賢之
所施設豈有墮於偏而不起之處借曰有亦不至已甚
而今乃如此意者非生於有所迫則必出於有所恃蓋
不徒然太公迫於齒之衰者也伯禽恃其齒之少者也
凡人之情齒衰則功名之心急齒少則功名之心緩夫
其功名之有緩急則其政之有遲疾也固也一遲一疾
其相去特未三年爾而其利害乃闗於數百年之後此
豈可不求所以劑量之也哉聞之輪扁曰夫斵輪徐則
甘而不固疾則苦而不入不徐不疾得之于手而應之
於心臣不能以喻臣之子臣之子亦不能受之於臣夫
豈惟斵輪然哉為國亦然堯舜禹湯文武周公不徐不
疾得于手而應於心者也齊失之疾者也魯失之徐者
也夫徐疾雖周公之所不取而不能使其療太公之不
敗扵有所逼其子伯禽之不敗於有所恃則所謂臣不能
以喻臣之子臣之子亦不能受之于臣者也曰然則世
無堯舜将不為國耶曰必不得已寜徐無疾徐之弊不
過弱而已矣未至於簒也故孔子必欲變齊而之魯雖
然終不若道之不徐不疾亘萬世而無弊也故孔子又
欲變魯而之道均是道也輪扁以斵堯舜禹湯文武周
公以治天下
　　　文宣
隋有以王通最善論治大抵以為政猛寜若寛法速寜
若遲齊之法欲速也故其政猛魯之法欲遲也故其政
寛徒猛則失矣徒寛亦未為得也而漢文宣又以齊魯
之治國者治其天下古所謂尤而效之罪又甚焉者㡬
是耶蓋聞人君之于天下猶人之父母也今夫母之於
子襁褓焉父則鞭朴焉夫鞭朴襁褓之施所謂愛子雖
一也不知徒襁褓焉則反以稔其驕徒鞭朴焉則反以
啟其欺凡文帝之所施無非襁褓以稔其驕者也是以
有呉王之事凡宣帝之所施無非鞭朴以啟其欺者也
是以有王成之事人謂吴王之詐病不朝蓋借怨以徼
寵成之偽增户口蓋浪圖以冐賞如斯而已矣獨不思
文宣者二人之君也有刀鋸焉有鼎鑊焉徼焉而弗動
冐焉而弗得則二人之腰領非二人有也人非木石誰
肯以腰領千刀鋸鼎鑊者意者王蓋狃於有所易而成
則逼於有所難而然耶故人君之治天下不可使人有
難我之心亦不可使人有易我之心易斯驕難斯欺王
之詐病不朝驕孰甚焉成之偽增户口欺孰甚焉嗚呼
人則謂然吾謂二人者其初本無是心蓋文宣有以來
之也文持心太厚者也故常與人易宣責效太急者也
故常與人難尉陀之僣朔方之陵類皆狃於文之與人
易也而王則未欲僣且陵也故止於驕王吉之自殺田
延年之自殺類皆逼於宣之與人難也而成則未肯自
殺也故至於欺吾嘗論之王之驕意者特蔑視爾非徼
寵也成之欺意者特逃責爾非冐賞也借使文之持心
不失之太厚則凡朝廷之所廢置人将有慄其股者王
雖怨望豈敢驕也哉宣之責效不失之太急則凡郡縣
之所奉承人尚有措其手者成雖獷戾豈欲欺也哉吾
故謂王之驕則狃於文之易而成之欺則逼於宣之難
非徒然也雖然文之藩臣非特王之驕淮南王長濟北
王興居亦猶王也幸而王未遽反不幸而淮南濟北遽反
故自殺或道死爾不然文獨得惜一几杖耶宣之官吏
不特成之欺田順之偽增擄獲亦猶成之偽增户口也
成幸而不敗順不幸而敗爾不然宣獨得惜一闗内侯
耶嗟夫欺君驕上臣子之罪也今也反以得賞小則几
杖大則闗内侯則人何憚而不為驕不為欺王驕之餘
鼓而為七國之變成欺之後馴而致鶡雀之誣噫兹几
杖闗内侯之餘波也耶君子曰班孟堅所謂惠暴而寛
惡文實有焉董仲舒所謂法出而姦生宣實有焉能近
取譬則文之事蓋養虎遺患者也宣之事蓋水太清則
無魚者也文武之道蓋不其然記曰張而不弛文武弗
能也弛而不張文武弗為也一張一弛文武之道也今
夫文宣雖或失之與人易或失之與人難而上林之射
赫赫若有怒焉似非弛而不張也務行寛大詔休休若
有容焉似非張而不弛也而卒未得為文武何哉文武
動毎戒之於其初文宣僅能持之於其末此其故而已
矣古人不云乎與其巧持於末不若拙戒於初後之君
苟能如堯舜則巧拙非所論也不然文武之道惟其師
無徒以文之易為母天下之襁褓宣之難為父天下之
鞭朴哉
　　　周秦
天下之事惟聖人為能作始又能善後苟非聖人而曰
我能作始又能善後者非狂則誣也傳曰其作始也簡
則其将畢也必巨師商之失其作始者也故簡文宣其將
畢者也故巨巨則巨矣而僅能善其後未為已甚吾觀
周之季以弱政濟弱勢秦之季以強政濟強勢未嘗不
恠其隕越之晚何者強弱之弊前未有若是其已甚者
也甚則如之何權焉而已矣權則如之何稱焉而已矣
故治天下之患莫大於使人親而不尊親而不尊則狎
尤莫大於使人尊而不親尊而不親則孤周自夷王下
堂之後靡靡乎日趨扵弱矣而其子孫鮮知以猛政濟
焉甚者行一切之令以偷一時之安故其末流諸侯恣
行至于坐召天子而不顧是謂狎秦自孝公變法之後
凜凜乎日趨扵强矣而其子孫莫知以寛政濟焉甚者
行三夷之誅以快一時之怒故其末流姦臣賣國至扵
矯詔殺其太子而無救是謂孤方其未也天下之於周
也如嬰兒之於父扵母扵乳保也至相親也不知狎之
患生則親失其為親其扵秦也如人之于天于神于雷
霆也至相尊也不知孤之患則尊失其尊焉聖人之治
天下不徒使人親也不徒使人尊也曰必其交相稱焉
而後可不然則狎與孤之道也其始狎也天子之見諸
侯不過下堂而已矣未甚屈也甚則諸侯得以坐召焉
其始孤也始皇之斥太子不過使監軍而已矣未甚害
也甚則姦臣得以矯殺焉嗚乎悲夫晉文公周之臣也
扶蘇始皇之子也以臣之卑而敢以私故召其君以子
之親而不敢以死故請扵父强弱之弊前豈有若是其
甚者哉盖嘗論周之弱始扵夷王之下堂而其弊至扵
河陽之狩盖所謂人必自侮然後人侮之者也而世舉
曰周以東遷削汝謂夷王自侮如此不東遷不削乎秦
之强始扵孝公欲令行扵其臣與民而其弊至扵扶蘇
之禍盖所謂言悖而出亦悖而入者也而世舉曰秦以
窮兵亡汝謂孝公悖而出如此不窮兵不亡乎雖然亦
有輕重焉未可例論之也周失之弱不過見侮於諸侯
爾未得罪扵民秦失之强民斯疾視之矣未得罪扵民
則難拔民疾視之則易搖盖其勢然也加之夷王之後
又幸而有宣王者出而振之故其末流雖不免扵削猶
緩也秦則不然孝公已强矣繼之以恵王又繼之以始
皇皆抱薪救火者也故其亡也亟假設宣王之後時得
一賢君如宣者出孝公之後時得一賢如漢文者出而
劑量之則諸侯雖有侮我者要不過吴王之類姦臣雖
有悖我者要不過王成之類也而止爾周豈至若是靡
秦豈至若是烈哉故吾嘗謂欲懲周秦之弊必自文宣
始且文之自侮也已甚特未下堂宣之悖出也亦已甚
特未惨夷爾故吴王之侮之也已甚特未坐召王成之
悖而入也亦已甚特未矯詔爾雖然涓涓不已終成江
河假設文宣不能巧持於末則漢之為漢烏保其不周
秦耶雖然與其巧持於末不若拙戒於初故吾又謂欲
懲文宣之弊必自師商始師之過於道商之不及扵道
其間不能以寸而孔子斥言之若其失有不勝諱然意
者逆數其末流之弊必至扵周秦也夫而世未有推之
者雖推之未有悉之者嗚呼不有吾論則方其師商也
安知其後不周秦也
欽定四庫全書
　縁督集巻十六　　　　　　宋　曽丰　撰
　　策問
　　　策問十四道
問道之先曰太無其次曰太極太元太素太清太始太
一夫自無而至於一道之機蓋畫畫然矣聖人以渾渾
者治身畫畫者治天下姑從中古言之唐虞三代之治
莫不出於一也雖然三代之一猶可名言曰忠曰質曰
文唐虞則不可得而名言矣何則唐虞之一非常一乃
至一也所謂常一者涉於數苟可以一則亦可以二矣
故儒者言三代之得天下或曰仁或曰仁義所謂至一
者幾於道雖姑曰一猶不可得又孰得而二之哉周孔
子欲還唐虞三代之治而天不我予乃以其道寓之六
經夫六經莫非一也而易春秋為至一何則孔子之學
與志實在焉故也道生一一生二是為乾坤方乾坤之
初固可謂之一矣而彖易者以為元不以為一豈乾坤
之一乃至一歟春秋謂一為元亦自乾坤之道擴之也
以易春秋推之使孔子得為有位之事必為唐虞之一
矣而翻謂吾從周從周之説諉曰汎言若夫與顔子語
可謂發至宻之機矣乃併四代禮樂而舉之此其故何
也豈三代之治雖不免為常一亦不害為至一歟抑一
之所在其體渾然初無常與至之分歟三代之治借非
至一亦不過二若漢唐直多岐矣漢唐而下其岐又不
勝多使三代之常一不害為至一則漢唐之多岐亦不
害為常一否宋興二百年而始有堯舜之禪豈盛德大
美之事必須遲久之功而後可成歟抑至一之宗初不
問遲速顧其人何如而今則適其會歟堯舜之運王仲
淹固幸天之將啟而嘆命之不偶今諸生有仲淹之幸
而仲淹之嘆歸美報上舍春秋之一乾坤之元它猶有
大者否邪幸相與窮探而劇頌焉毋忽
問全德之君從古難之君子於是有權焉曰素所常為
而為之不責可也若夫常所不為而忽為之又至於已
甚豈可不求其故哉漢髙帝平城之大憤不以報復介
懷者終其身其豁達孰加焉而丘嫂轑釜之小嫌終不
能忘甚至於侯為羮頡文帝露臺之薄費厪百金猶惜
而不為其恭儉孰逾焉而賜鄧通錢十數鉅萬甚至捐
銅山之厚利而不顧宣帝毎拜刺史守相必親問其所
由退而者察所行龔遂以明經積至太守又出於公舉
初猶輕其貌而復訊之綜核孰嚴焉而陳遂輙以博奕
之私昵遷守太原璽書所褒甚至於以償博為詞夫是
三君者其豁達之度恭儉之德綜核之政盖天資氣習
然也能容大憤而不能不念小嫌能吝薄費而不能不
輕厚利能駁公舉而不能不徇私昵所能然者帝王猶
或難之所不能不然而至於已甚者則又中材庸主所
重為敢問其故殆出於偶然耶抑理有所在而事有所
從也諸君讀史必各有得願聞之
問大吏難動小吏易繩其勢然也惟其理不惟其勢是
固為善馭吏者或者視彼難易為吾寛嚴必有委曲存
焉豈可例以為非馭吏之善哉三代而下言漢治者類
曰文帝寛宣帝嚴今考之几杖金錢之賜文帝誠寛矣
而吏坐贓者皆禁錮不得為吏罪重者伏誅且無贖法
於此又不勝嚴何邪或謂文帝之寛寛於馭大吏耳馭
小吏未始不嚴然則嚴似文帝本心而寛殆出於有所
牽邪趙蓋韓楊之誅宣帝誠嚴矣而良民之吏每愛惜
之有章劾事即留中會赦始一解於此又不勝寛何邪
或謂宣帝之嚴嚴於馭大吏馭小吏未始不寛然則寛
似宣帝本心而嚴殆出於有所激邪儒者之論類謂寛
勝嚴文勝宣自理推之寛於馭大吏恐不若嚴之足為
威嚴於馭小吏恐不若寛之足為恩揆以恩威之歸與
其文之寛而不免為嚴寧若為宣之嚴而不失為寛今
乃反是豈儒者之論未易以常理詰邪仰惟主上自即
大位首嚴贓吏之禁盖嘗治一二警衆矣聖度寛大間
用輕典而時久人玩上貽宸慮比降詔書復申嚴禁至
謂或罔革心刑兹無赦不以秩位之髙下形勢之重輕
將一施之臣子讀詔之罷亷者自慰貪者自新無復奸
法者矣萬有一而施焉其為嚴也以為文帝之嚴歟則
不止施於馭小吏以為宣帝之嚴歟則不止施於馭大
吏二者皆非則其説必歸唐虞三代抑不知唐虞三代
之所為馭吏者寛歟嚴歟寛嚴之施不問大小難易惟
其所犯槩坐之歟抑容有視髙下輕重而為差次者歟
商畧前代發明上意學者事也幸確其説以告
問物以類相附士大夫以類相薦通天下之理然也於
其類之已辨是固有心術在焉於其未辨則上下之始
相求也不過視氣習臭味而為之决擇耳氣習臭味同
則上所薦下所受薦皆理之常無足疑者今考之或不
然公孫𢎞以文學進而薦深文之張湯魏相以賢良進
而薦樂藝之趙定龔德王嘉以甲科進而薦寵嬖之淳
于長杜如晦以才節進而薦法吏之戴胄蕭瑀以忠純
進而薦姦險之封倫王珪以清望進而薦律家之吕才
夫是七者氣習臭味初不同謂受薦者不失為榮事可
矣顧薦者例可以為榮事否邪倪寛經學也而法家之
張湯薦之主父偃書生也而奴𨽻之衞青薦之蕭望之
儒宗也而獄吏之丙吉薦之匡衡宿儒也而權嬖之史
髙薦之貢禹名士也而閹宦之石顯薦之何武經師也
而佞倖之董賢薦之岑文本文人也而兵家之李靖薦
之夫是七者氣習臭味亦不同謂薦者不失為美事可
矣顧受薦者例可以為美事否邪方今士大夫上至於
二府下至於一命莫不交相求也上之士大夫不於氣
習臭味是計而姑以所負之才薦之如蕭咸戴胄可也
淳于長輩雖使其才優可犯嫌疑薦否邪下之士大夫
不於氣習臭味是計而姑以其所薦之心受之如丙吉
李勣可也史髙董賢輩雖使其心是可犯嫌疑受否邪
諸君行筮仕矣達則推已以薦人未達則欲人之薦已
二者盖未免也願相與討論併處心擇術之素條陳之
問户口之多寡視土地之廣狹土地之廣狹視郡國之
増損此為治者所必計論治者所必考也黄帝畫野分
州得百里之國萬區厯髙陽髙辛堯舜凡三百八十九
年始至禹其間經兵戹水患多矣而塗山之會萬國如
初豈兵與水偶無廢壞幸猶全邪抑隨廢隨置隨壞隨
補不令損邪禹之初萬國自禹訖桀四百七十一年耳
僅二千餘國猶存盖十損七矣商之初凡制為一千七
百七十三國自湯迄紂五百九十六年耳僅八百國猶
存蓋十損六矣周之初凡制為一千八百國自武王至
春秋三百六十餘年僅千二百國猶存蓋三損一矣自
春秋至赧王五百餘年耳所謂千二百國僅百有七十
猶存蓋七損六矣通周而計之自初迄終十損九矣夫
三代之主大率賢聖雖不能無兵戹而未嘗有水患顧
封國之損或十六或十七或十九豈祖宗固結之德厚
薄有差邪抑子孫維持之政或善或否邪漢之初郡國
纔六十二厯文景武昭迄于孝平二百年間所謂六十
二遂至百有三蓋十増四也漢之德與政視三代歉矣
視五帝愈歉也而郡國之數五帝僅守其舊三代俱損
於初而漢獨増敢問其故安在
問漢文帝時有一賈誼武帝時有一董仲舒世之論者
蓋以類待之也今考之史誼之策急於善俗仲舒之䇿
急於更化二人者之學與識大率相似也於誼請内制
諸侯外制邊塞而仲舒請内誅大臣外誅諸侯以應天
二人者之學與識大率又相似也蓋嘗思必欲為善俗
更化之計則制之誅之之請無乃非長者之言邪必欲
逞其智數以求雋功則善俗更化之請無乃又不切事
情之論邪史家謂誼明申韓仲舒明孔氏推其明申韓
之心以徃則内制諸侯外制邊塞蓋其所學然也不知
善俗之常道亦申韓所樂為否推其明孔氏之心以徃
則更化之請蓋其所學然也不知内誅大臣外誅諸侯
之雋功亦孔氏所忍言否文帝之用誼也未盡其材而
漢俗以厚武帝之用仲舒也亦未盡其材而漢治以耗
其所學不同而所施同其所施同而所成就之效不同
二人之優劣二君之用捨抑於何者而求為定論邪主
上以守成之資而為中興之謀止於守成而已則誼與
仲舒之常道所當先也苟有意於中興則誼與仲舒之
雋功亦所當先也而揆之漢文武二君則例喜其言而
不欲用用之而不欲盡其材居今之世而或有二子之
材宜如何其處之敢以問焉併悉以對
問朝廷有大利害下之公卿議焉此漢唐之制也於其
已然也而觀之雖童子亦灼知利害所在蓋不必賢而
後為是不肖而後為非於其未然也而議之則其是非
雖帝王復出不過决於其人之賢不肖而已西漢之賢
如魏相東漢之賢如魯恭蓋難得矣而趙充國屯田之
議相實非之竇憲伐朔方之請恭實非之漢之不肖如
公孫𢎞唐之不肖如牛僧孺蓋不揜矣而朱買臣築朔
方之難𢎞實非之李德裕納維州之降僧孺實非之以
其事之利害論之則相與恭為闇於機𢎞與僧孺為達
於權蓋亦明矣以其人論之則闇於機者為賢而達於
權者為不肖於事之未然惟利害所在而已不問其人
可也於其未然則其勢不得不惟其人之從今也賢不
肖之利害乃相反如此為國家者殆不必賢者而後用
之邪宋之為國大抵與漢唐不異天下有大利害天子
下之後省後省而不詰駁也謂之過中是以給舍之任
常難其人非大賢者莫以任之今考漢唐議論之臣如
前所問則利害之明與否與其人之賢不肖初無闗焉
則今日議臣之擇無乃未免於徇賢不肖之名而忘利
害之實邪諸君其熟思求為至當之論將以禆禹麾之
萬一
問三王之不為治久矣漢自馬上得天下肆于文帝禮
教未遑蓋秦習使然無怪也武帝雅尚經術險至於海
荒至於絶域無徃不經臨幸獨未嘗一至太學故議者
少之以為帝區區置博士弟子員殆矯為之非本意世
祖中興崇儒重道蓋嘗一幸太學令諸博士横經以講
而桓榮有特賞之渥又從而奏管磬吹雅頌其子顯宗
亦再幸辟雍從諸子執經以問而榮又有侯爵之褒又
從而舞八佾行大射唐髙祖蓋嘗一幸國學觀釋奠時
為博士者徐曠也為帝發春秋題論難鋒生遂有男爵
之封其子太宗亦數幸太學觀釋菜時為司業者孔穎
達也講經畢上釋奠頌遂有褒美之詔夫漢幸學之制
自講經之外或奏管磬或吹雅頌或舞或射而唐自講
經外則釋奠而已敢問各隨其意而姑為之歟抑别有
義歟曠所講春秋蓋周孔之政教也榮所講經史亦不
明載而其平時所習則歐陽書頴達所講經史亦不明
載而其平時所明則服氏春秋鄭氏詩書禮王氏易夫
易詩書春秋者治道之體用也彼如講其所習則治道
之入於耳著於心者必厯厯然矣今考之史世祖之信
謡䜟顯宗之尚察慧髙祖惑於浮屠老子之法卒不能
以大義正其家太宗牽於多愛卒有十漸之譏敢問其
入於耳著於心者教之歟抑所為講經者非為治道祗
以應故事釣美名歟嵗在丙子太上皇帝枉駕國學以
幸士類蓋曠典也迨今餘二十年而主上始一降勢以
謁先聖蓋不特嗣太上皇美意而已所以資經講以増
聖德在是舉也為之學官者又得横經於前講明聖人
所以為天下國家九經之㫖猗歟休哉殆非漢唐數君
榮曠穎達數子所為相得以榮當世之士者比也諸生
偉逢盛德事則穎達之頌固不可後時而獻矣雖然古
人愛君不止於頌豈可無説以禆睿聽使繼今之發於
事為者無非經講之所以入於耳著於心了無萬一之
不滿人意者歟請併以漢唐事陳之毋枉執事
問古之論興亡者不以其國之貧富勢之强弱地之廣
狹顧民心去就如何爾民心之歸我也國雖貧猶富勢
雖弱猶强地雖狹猶廣求之唐虞三代舜太王是也舜
一徙成邑二徙成都三徙成國方其未也舜一匹夫而
已矣而求免為天子有不可得者民心歸之也太王之
避狄于岐山之下猶舜之避于河南之南也其子孫之
王至於垂八百年此豈勢取而力刼之哉民心之所在
天意之所在也舜在其身太王在其子孫雖遲速不同
而積善累功之報一也周衰徐之偃王其所為則與太
王類也當時諸侯相率而朝者三十六國所不平者唯
楚而已以一未甚强之楚較諸三十六國其勢力何如
也徐雖小國亦不至舜之無土也楚雖强亦未必在敵
人右也以一邠國之人歸太王而敵人不能滅今也相
率而朝者三十六國矣而徐卒以楚故不祀然則民心
之去就又安可據耶而或者求其説而不得則歸諸天
然則天意之從違又下闗於民心耶若曰偃王之德未
盛則所謂三十六國者可欺也哉諸君試評之
問諸葛孔明之相蜀也志大功小是紛紛之論迄今未
决當其髙卧南陽自比於管樂時人莫之許也而徐元
直許之夫元直孔明之友也時人莫之許而元直許之
豈其友故私之耶抑平居相知之深故信其説而時人
蓋未相知歟郭冲擬諸管晏又以為有餘夫管晏等輩
人也孔明之所自期亦止管樂而已矣則是未嘗過自
尊大而冲以為有餘豈自期者孔明之謙而冲之論則
天下之公歟冲之論扶風王善之而當時論者類莫之
信豈孔明之自期者蓋孔明之實情而冲認以為謙歟
陳壽謂管蕭之亞似大之也又曰將畧非所長夫管之
齊伯天下者也蕭之漢君天下者也此豈短於將畧者
之所能哉壽旣以孔明亞之矣則所謂將畧非所長未
喻也張儼謂近於子産似小之也又曰管晏何以加夫
管晏之治齊子産之治鄭似無大相過者豈可以優劣
論哉儼旣未直以孔明比子産而姑曰近之則所謂管
晏何以加又所未喻也至於李興之論又大所未喻擬
之以孫吳以為未足又擬之臧文仲擬之管晏以為未
足又擬之許由猶以為未也又擬之顛夭猶以為未也
又擬之臯伊上至於許由臯陶中至於伊尹顛夭下至
於管晏樂毅同時至於荀長文司馬仲達徃徃人皆援
引以比方焉諸君試考其事實詳較而悉論之以袪千
載未决之疑毋忽
問自古人君未嘗不行責實之政而臣子奉行毎每不
以實聞可怪也漢宣帝欲責户口之實而王成不以實
聞光武欲責田畆之實而張伋不以實聞唐明皇欲責
羡税之實而郡縣亦不以實聞夫明皇雖號為勵精政
事而内為耳目之奉郡縣之吏乗間而欺之蓋無足怪
者若夫宣帝光武皆奮自閭閻知民情偽加之謹身願
治似無間可乗者而郡縣亦或欺之此其故安在耶宣
帝光武其聰明相若也一王成之姦似不難見宣帝乃
不能察而成卒以幸免張伋以十餘人之智欺一光武
似不易窺乃不能逃未幾而遂敗此其故又安在耶主
上明君人之道謹章程信賞罰蓋一紀于兹天下雖未
大治而責實之效駸駸乎宣帝光武之上矣是宜内外
大小之臣人人精白一心以承休德而比來執政臺諫
將校禁近之中或有以欺而敗敗而貶者豈姦詐之風
積習旣久卒革之而未能歟抑革之未得其術歟欺而
敗敗而貶上之斷也旣明且斷雖千王成百張伋何害
於責實之政哉所可言者與其使之欺而敗敗而貶孰
若使之不忍欺之為美也必欲使王成張伋之徒一變
而為臯䕫稷契無復以欺煩上之明以敗煩上之斷豈
無其道歟請試以漢唐之事併言之毋忽
問廣厦之下細旃之上君臣相與講論唐虞三代之治
蓋繇漢以來故事然也本朝仍之張幄置筵選儒學之
臣充其任率常講且誦六經而已諸子史間及焉未始
及先賢奏議也主上身致太平二十五年矣兢兢業業
雖休勿休問安視朝之餘莫非躬臨筵幄惟治道是究
是圖二三講臣恭承德意進讀唐陸贄奏議又剟其所
切於時務而治道之所先者類而次之以獻始之以養
力以竢時蓄威以昭德終之以蠲租以救水災均賦以
寛民力凡餘二十條玉音俞之次第施行猗歟休哉先
民所謂聖賢相逢治具畢張千載一時之遇吾身親見
之幸孰大焉雖然三代而上治出於一三代而下治出
於二一謂道也二為務也講臣之意姑為時務則所次
餘二十條謂皆所切可也旣言治道舉其一足矣顧至
餘二十而謂皆所先可乎贄奏議雖多至數十百篇孰
與六經簡要數十百篇之中雖皆本仁義孰與六經精
深聖學緝熙其妙自與六經相融何以奏議為哉玉音
之俞雖若少自貶損抑采葑菲之義不失其為増聖徳
第講臣之意猶所未諭傳曰不以舜之所以事堯事君
不敬其君者也又曰不以伊尹周公之道匡其國非大
臣也舜伊周事業粲在六經為講臣者欲於舜之敬君
伊周之為大臣兩盡其美專以經學進讀可也顧雜以
贄之所以事德宗事上匡唐之道匡國可乎請以平日
之所自期與它日之所期君者併陳之毋忽
問孔子叙書斷自秦誓終或謂秦之繼周孔子逆知其
然穆公賢所以開秦也故因而寓㣲意以進之然則盍
直以秦誓次文侯之命又厠費誓其故何耶孔子作春
秋斷自隱公始或謂平王立而東遷周由是不振孔子
追咎其然隱公平王末年諸侯也故因而寓㣲意以抑
之然則盍直自惠公始又延至隱公何耶六經始終孔
子皆有意義而書之終春秋之始又意義之尤深者也
諸君强學待問於此當有特見願聞之
問鄉舉里選之制廢而科目興自漢厯唐迄本朝國之
舉士士之應舉其權一歸主司得其人則陞黜去取士
無浮言國無異論唐王師旦鮑房韋陟韋貫之是也否
則詆嘲謗罵隨之唐李昻本朝髙湘陳彭年是也故三
嵗大比士皆願得賢且能者為主司而國之詔選主司
也亦願得賢且明者何則主司之明不明去取當否係
焉其賢不肖則所取士徃徃如之故嘗謂欲知所取士
之當與否賢與不肖不卜之他卜之主司而已矣或曰
不然漢蕭望之身為儒宗近古社稷臣也而取持禄保
位之匡衡張禹白居易以直道奮而取行如市人之牛
僧孺李宗閔奮私昵黨人指為盗而取知名士之唐冲
薛庠袁郁則國之於士豈可以主司賢不肖卜哉歐陽
文忠公文章主盟也素疾劉暉輕薄及試乃見錄蘇文
忠公文章宗工也素善李方叔俊邁及試乃見遺則士
之於試豈可以主司明不明卜哉主上自即位凡八舉
士于兹矣毎舉去取不當士必以主司為譁某不賢某
不明輿論以為所取士某非賢者則執事者又曰殆主
司不得其人不得其人莫如李宗閔賢且明莫如蕭白
歐蘇而陞黜去取其得失乃如彼則不獨主司難其選
主司亦難矣諸君懷藝待舉旣有望於斯必有處于斯
幸見告勿徒譁也
欽定四庫全書
　緣督集卷十七　　　　　　宋　曾丰　撰
　　序
　　　重修族譜序
曾氏始出於鄫姒氏封也其國㣲在春秋僖宣時不克
自立襄公六年以晉不輔為莒㓕晉以鄫故討魯魯詘
則鄫葢不幸也國既㓕子孫散亡其在魯者則自列為
曾氏卓然著見於後世者㸃參元申也沿秦歴漢迄於
唐皆㣲不顯五代時其族寖㣲與於温陵臨川臨川之
派二一南豐始遷之祖畧一崇仁之醎溪始遷之祖舊
惟我八世祖諱財醎溪族也尋徙於吉水松江厥後吉
水析為永豐大宋興南豐温陵之族盖有以文章事業
顯者而我祖後曾未大有聞於世嗚呼鄫逺出於禹既
其國滅於不幸而㸃參元申又如此賢而不見用於世
則固當在其子孫其子孫之榮且顯宜其不一族而止
而南豐温陵之派獨盛惟天無私豈於彼厚而我薄耶
其遲速先後之各有時也惟我祖實生七子俱隠徳不
仕其子孫滋蕃迨今十世世業儒三嵗大比領秋薦者
五十而贏偕計於春官者二十而縮中童子科者一中
神童科者二皆仕不甚顯而小子丰則未可知也在易
否極則泰剥極則復盖消長盈虛之理然也其效可立
而待惟我曽氏根豐源深其流慶固不偏於南豐温陵
天運回環必有當之者顧小子丰雖其質駑下豈敢自
棄以墜我先更為同派者勉之無使南豐温陵顓其羙
是之謂曾誌吾慮夫吾諸子孫之不學莫知吾曽氏所
由來也世逺而不自奮發以迎天之報故次其世加詳
焉既觀之乾道二年六月二十有五日九世孫丰序
　　　隆興府纂修圖經序
郡國有制舊矣豫章自漢為郡歴隋唐至五代凡千餘
年事蹟不勝數凃廙雷次公所為記籍包羅未盡於大
槩得矣其本今亡李煜齎籍歸朝豫章郡隨之更太祖
太宗真宗三朝拊循而郡之風物始盛於是有某氏祥
符圖經述焉又更仁宗英宗神宗哲宗四朝培養而郡
之風物始極盛於是有洪氏職方乘述焉建炎紹興間
金人南牧闔郡委烽燼太上皇中興拊循三十餘年始
復太平之舊今猶未有述也淳熙壬寅丰承乏假守至
則嵗且頽矣盖惟民瘼是披是革他未遑明年幸嵗熟
民安而事希暇日取三書閲之雖理互有到而事互有
遺乃選二三僚佐二三郡士之融於理熟於土風者相
與類次毎類成某從而次擇之一書所述或詳或略俾
從詳或同或異俾從同或是或非俾從是或有或無俾
從有三書皆無而諸子百家解傳之說碑碣之所記長
老之所傳或間有之乾道淳熙以來踵興創出非三書
所及則各從而増入焉庶别成一書又明年某月藁具
余覆校罷釐為若干卷二三僚佐二三郡士盖用力多
矣余拱手蒙成宴集次相勞苦言兹書首侈龍徳之潜
艶府額之賜所以報上也次攷百家凡三書輙録所以
補舊也卒參新舊合三書而一之以便觀覽以備職方
氏史氏採擇貽後也一舉而三意寓焉雖少糜公錢豈
所計哉於是鋟於木某月某日丰序
　　　豫章圖志後序
殿撰給事程公帥江西之明年百廢以次舉凡無益雅
不事也𬗟維治豫章東南一都㑹非他支郡比聖天子
恢復之念未始寘披輿地次或小有牴牾一夕下職方
㑹兹郡於江西宜首應詔故圖經三大不害同小未免
異非所以便乙夜之觀也銳欲纂次間郡上佐劉公某
黄公某恊承公意出任撰凡舉例之責又與公物色得
郡士崔某馮某任編摩使祝某楊某任筆削藁成公潤
色之迄成全書故昔之缺者補之分野之類是也畧者
悉之郡沿革之類是也其説二三者一之辨豫章名之
類是也踵出創立續之乾道淳熙二十餘年事跡之類
是也余固凡鈍幸嘗分祝楊二人者之責工未半輙以
事解去又閱某月始報訖嗣得副本視予所草語之哇
者轉為雅浮者轉為渾公潤色力也公第進士雖蚤而
攻苦食淡若恬俟命不啻韋布時年途中且晚矣始擢
給事中兼掌外制入選邃殿積所著盈袠大抵華國之
文葢學力既到發於持滿之力理固然歟此書經公潤
色多析訛歸確發伏使昭不徒華一郡而已聖天子恢
復後詔合九州風土志之如古帝王時作九丘然則揚
之一州事跡此書過半矣舉以入焉無可易者方是時
又當與外制類藁併藏秘館永為華國之書顧余濫得
所附而無以自見强出腐語贅其後抑喜機所發不暇
自量者哉淳熙壬寅某月某日曽丰序
　　　送江鵬解元赴省序
贑於江西為窮絶之處其地逼廣其俗逼蠻自晉為郡
至於唐始有士至本朝始有名士而其初大抵學於他
州遊從得其人陶染成就或安土焉雖成就亦陋㑹昌
之為邑又贑之窮絶處也本朝敎養二百年邑之士僅
得國子博士尹天民樞宻院編修唐稷稍稍有文聲其
希濶葢如此淳熙九年余以郡檄為其邑令廉士籍中
齒與余不相上下者得數人詰之類一再上計者子弟
行得二人焉曰劉鼎江鵬資可上而氣未揉有志於學
而未得廣充反約之道月課而第其藝每出諸生上余
從臾之子有驕色而中下者或噪焉余恐其驕未艾則
噪未艾也從而恢拓之有悔色又從而櫽括之有寤色
子方駸駸也顧余所挾未足以塞所扣思所以謝稅無
繇耳明年秋郡守魏侯歌鹿鳴而送鵬於朝於其行也
挽而與言子於水見章貢於山見崆峒於師見鄉先生
而己子今往航而北有廬阜彭蠡車而東有麻姑之峯
淛江之潮皆足以改章貢崆峒之觀更於師焉求之當
得學識之老於余者出而從臾子也驕色不形焉恢拓
櫽括繼之矣子姑屏氣滉融之㑹有機相契自率性擴
而充之至於贊化育又自贊化育反而約之至於無聲
無臭出秋毫為泰山収泰山為秋毫無不可者雖甲乙
科東西府子猶以為凂我區區一上計胸中豈復有哉
挾而歸追誦鄉之每課輙出諸生上之文猶為汗下况
其中下之噪者歟風聲氣習所移噪一變至於吃吃一
變至於嘿嘿之中又各有所見焉余知㑹昌不亶可為
閩子不亶可為歐陽詹也尚勉之
　　　送進士陳景年赴省序
嵗在壬寅余以贑辟為㑹昌令三山陳景年隨其兄尉
公先余至累月一再謁次遽請執弟子禮顧未有以藉
口卻之篤而言萬物之初有道而已道大而莫明其所
以然則姑諉曰天理又有莫明天理之所以然者則諉
曰人倫而疏其目則為君臣為父子為兄弟為夫婦為
朋友而師弟子不與焉夫朋友為道設也師弟子之於
道豈徒若朋友然哉而人倫之目聖賢去此而取彼葢
道之所在君不得加於其臣父不得加於其子兄弟又
不論也古之君葢有待其臣如朋友示相宻也雖然朋
友以臭味為倫耳又有待其臣如父兄示相親也雖然
父子兄弟以氣為倫耳至於先學而後臣終師而不臣
者則示相尊也親宻者愛而已尊者敬也愛非敬等則
師弟子之倫比之君臣父子加重矣而倫之目不與焉
無乃師弟子以道為倫例書之恐非所以示尊故耶然
則曷不特書曰不例書祇所以為特書也故自君臣父
子至於朋友凡理所宜然皆安受而不辭若夫師雖理
所宜如孟子猶辭焉况其與孟子相千萬者哉子必欲
師四海不可欺嘗試裹糧以求求之得不得歸更過我
我其有諗子者而子懷安足跡若不忍棄余門明年秋
吾江西計臣第其所為文而乙之薦於上子喜見眉睫
竊以懷安為得策余恐幸不幸相為倚伏於其將戒途
也挽而告之以為兹行殆天假以求師之便歟士之輕
千里而求師蓋有得之者矣信未蓋疑沃不醻渴翻不
若無所得而歸自求之之為愈也子姑往試春官罷求
師勿憚勞或者無所得而歸余始以有所得為子賀當
是時余欲師子之不暇而子尚何以師余為哉子始頷
為然而心終猶豫遂次其說為送行序使途誦而意逆
焉十月二十一日書
　　　答任子厚秀才序
淳熙十年秋部使者以天子詔檄官六試隆興士余其
一也每一題出與五人者商略若為處則以科舉律戒
焉一黍絫不合輙黜士試訖余閲數百卷其為文不詭
譎則腐不曠蕩則拘不峭崛則弛求其純與律合蔑如
也肆余所見與其腐也拘也弛也者之終必不進寧若
詭譎者曠蕩者峭崛者之容或可収也雖然終必不進
者與律僅合容或可収者往往相違矣凡有司從事以
律不以見故余所取五卷類非所喜者發而眂之皆豐
城人旣又思豐城至寳之氣所在鍾而為人盎而為文
不應若是而已明年春復以檄留府有豐城士以謁入
其題為任賓坐少選出鏡古録前有識其字為子厚余
覽之大扺議論戰國君臣居多蘇秦張儀術至髙也子
厚竊卑之更求出其上其為文猶其為術也余追省曏
所閲數百卷其中類是間有之比之腐者拘者弛者信
愈矣其如不與律合何哉雖然猶幸其可収也至寳之
劒其氣粹可欲之謂善也其質厚有諸己之謂信也其
鋒藏充實之謂美也其焰屬天充實而有光輝之謂大
也其躍入延平津大而化之之謂聖也其幻為龍而莫
窮所歸聖而不可知之之謂神也子厚収至寳之精融
之文章其焰燭天矣而㫁續之狀時見焉意其初非自
氣粹質厚而發之歟相過從累日熟知其為人猶其為
文也故余欲子厚以論語之鄉黨養其氣使粹以禮記
之中庸大學培其質使厚以易之坤頥大畜収其鋒使
藏竢其久且滿也而自然發焉小則韓子文中子揚子
荀子中則孟子曽子大則五經大而化化而神則易矣
子厚識機明嘗試權之與其求吾術之出儀秦上孰若
求吾道之出荀揚上耶子厚學力强嘗試踐之其持久
也以堅其持滿也以虛更十年後天下士不特慕子厚
為文而已又將慕其為人也若夫晚年之業顧又於光
輝之上加功否余未敢前言之二月一日序
　　　送繆帳幹解任詣銓改秩序
居今之人自農轉而為士為道為釋為枝藝者在在有
之而惟閩為多閩地𥚹不足以衣食之也於是散而之
四方故所在學有閩之士所在浮屠老子宫有閩之道
釋所在闤闠有閩之技藝其散而在四方者固日加多
其聚而在閩者率未嘗加少也夫人少則求進易人多
則求進難少而易循常碌碌可以自奮多而難非有大
過人之功莫獲進矣故凡天下之言士言道釋言技藝
者多惟閩人為巧何則多且難使然也多之中不競易
而競難難之中不競拙而競巧不巧求而獲者有矣未
有巧求而不獲者也故閩人之凡為技藝者多擅權門
通肆以遊凡為道釋者多擅名山大地以居凡為士者
多擅殊舉異科以進凡自科舉而為官且仕者多擅清
選華貫以顯淳熙甲辰少卿馬公將東廣漕事明年余
為其屬三山繆君用之蓋同僚也每晨集幕中揖罷兀
坐而已非扣擊未始出一語詰其故則曰賦性拙無口
才相與居旬浹熟察之誠若無口才竊怪君閩産也而
獨異於閩之人相與居又旬浹君别余言行詣銓改秩
勢須為邑夫邑非巧未易為也良獨拙奈何余對以為
君少銳於學齒且逾中始第太常垂老始稅選調其失
或在拙矣朅朅為兹來也應書之考盈三而改秩之薦
盈五非以拙得耶拙有功於君多矣而信拙未篤何也
拙近天巧近人拙近道巧近術拙近徳巧近才君閩産
也而獨異於閩之人良得拙力夫又充拙之操而大之
則豈特異於閩之人而已哉君去欲擅清選華貫則拙
非所上姑欲為縣而已矣則拙之用雖不宜吏而宜民
雖不宜郡而宜國君幸勿負拙拙負君歟猶不失為循
吏傳中士拙不負君則又安知清選華貫之不自縣得
耶祖餞次酌酒誦杜少陵用拙存吾道之句壽君君滿
引而行三月五日廬陵曽某序
　　　李季牖輿地新書序
疆理之制始乎伏羲成乎黄帝至周而大備至於東周
寖壊矣凡物之壞未有不變者也故周而上封建秦而
下郡縣秦而下未久可放也周而上則或可放或不可
放矣春秋之初周之列國猶有千二百存焉訖獲麟則
千二百國見於經傳者百有七十百三十九知其所三
十一亡其處嗚呼春秋二百四十二年耳千二百之中
地若名俱可放者纔百三十九而俱不可放者至於一
千三十蓋十無二矣等而上之比周之初千八百國十
無一矣又等而上之比商之初三千國百無三四矣又
等而上之比塗山之㑹黃帝畫野分州凡萬國百無一
二矣合五帝三王二千年間率百無一二可攷况自黄
帝等而上之又有無窮之往古率千萬猶恐無一二也
秦而下疆理之制具於史互見於百家傳記十猶八九
可攷雖然更代為一書而百家傳記則人立一説者焉
夫代為一書則先後散人立一説則是非雜十猶八九
可攷顧第未久耳等而下之又有無窮之来今散與雜
不止也則安保其終之不與黄帝等而上者類耶余竊
病之久矣淳熙乙巳至廣廣州司理參軍括蒼李如篪
季牖出所著輿地新書十卷類而疏之於國都自伏羲
於陳數至本朝於汴於形勢自王畿數至於荒服於禹
貢自壺口數至於海於周官自揚州數至於幽幷井井
畫畫散者聚雜者一余平生討論欲為而無力其及者
一朝而驟至慰滿歎賞次轉以語廣之士大夫聞者争
睹睹者争傳百口一舌服季牖之用力専施功久而不
知所謂季牖者將老矣而猶未遇也或謂季牖習貧熟
其視食斗升操尺寸不啻鐘鼎鈞衡之安遇不遇非所
計敢問此傳否余為言九州之志謂之九丘蓋輿地書
類也九丘傳自上世逮周無恙孔子出始除顧此書芟
浮剪蕪舉綱録要往往用孔子述職方法也復有孔子
出則容有去取其間傳不傳未可知未有孔子則其書
必傳其傳必久季牖雖老矣猶未遇也殆有遇而不老
者存焉七月二十有三日曽丰序
　　　鄧氏立見厯序
有道然後有數有數然後有厯厯者歴也施於占天候
氣歴歴然莫逃云也三才未分有道而已既分則道散
為數麗於天為五緯麗於地為五行麗於人為五事自
一散為三五又自三五散為十百千萬數益散益暌矣
道則相為流通者焉人君法天地以建民極故以道歸
於獨運而以數付之百執事厯官其一也唐虞之時堯
舜以道運於上羲和以數揆於下數將耦者道實培之
數將畸者道實銷之故星緯之度無至於變而占候之
職不失其常至春秋時反是道運數揆胥失之矣日蝕
不書左氏獨歸失於官余惑焉上即位二十有七年星
度以乖常聞者葢不下三五矣小則徹樂避殿大則損
膳減服御無所不用其至厯官以失職聞者亦不下三
五矣小止奪俸大不過削秩未嘗坐已甚之罪此豈務
姑息於人而過以重自累哉亦曰責人不若責已徇數
不若徇道故耳惟其於道加詳而責已重故星度之乖
隨感而輙順惟其於數加畧而責之人輕故厯官之失
乍警而復弛上鋭於革而中難其人於是詔搜草澤焉
方是時吾州有鄧浩者出葢儒家子也少世其業壯而
貧姑假卜筮自資初取易次取古今厯書强力鑽研潛
心占候葢六七年始悟又六七年其學始成惟冩百中
經終於淳熙癸卯厥後未有述者廼自為一書斷自崇
寧三年嵗行甲申嵗旦丙子為始演算兩曜五星之度
窮分極秒至淳熙改元又增入逆順遲疾留伏之數為
便於卜筮設也百中經約其概今書析其㣲約其概則
未盡也故用之占候必重覆迺可析其㣲則無遺矣用
之占候綱舉而目張立覽而畢見不重覆可也名曰立
見厯持以應詔不無禆厯議顧獨用於卜筮豈不可惜
哉浩始萌進匭意既又思聖王右道而左數君子主儒
而賔伎挾卜筮進已非美事詔又類常行是以未決予
曰不然厯出於數數出於易故厯雖數而近道數雖伎
而近儒謂非美事過自退遜耳詔凡三下不可以常行
視也用志卷端以贊浩之决焉淳熙十五年十一月十
六日廬陵曾丰序
　　　送布衣羅以寧上書不報歸鄉序
淳熙十有五年秋豐城布衣羅氏子以寧投匭上書三
上而三不報浩然歸與顧余同館又同為江西人獨見
善厚行業具朅來告别億其詞色若欲得予贈者廼與
坐有頃為言三代取士一出於學故天下無不羈之士
七國取士一出於客故天下無有常之士至於漢去七
國未逺雖漸興學而未容頓禁客故士之出入於客與
學常相半而取士則别設科目不一途而足夫科目繩
尺事也有常之士所樂趨而不羈之士所厭就故士之
出入於學者相率而應科目晁錯公孫𢎞董仲舒魏相
杜欽之徒是也彼出入於客者往往轉而他售或上書
獻頌朱買臣徐樂司馬相如車千秋之徒是也方今取
士之法自廷對而賜第者十之九自舍選而釋褐者十
之一自嚢封而授官者率千百不一二故上而禄於朝
次而禄於州縣大抵有常之士也不羈之士雖間出焉
求其稍能自致美官者始有鄧酢次呉曾又次戴之邵
之徒十數人耳夫今天下無事朝廷之上惟簿書獄訟
是務雖庸夫高枕而有餘至於邉烽猝警羽檄交馳雖
聖人繭足而不給况區區有常之士哉以寧挾不羈之
才乃於庸夫高枕有餘之時出售其説三上而三不報
無怪也横渠張公載少喜談兵質於范文正公公責以
儒者自有名教何事於兵勉之讀中庸横渠公退而變
所習卒為河南學者宗師自末言之講學之功大於談
兵固矣自初言之談兵非無益人國者而遽責之文正
公豈沮人赴功者哉誠以横渠之資可進於道不止於
兵機吾遽以談兵予之彼且自滿不復折而入於道是
以寧故怫之俾勉成其大毋姑順之俾苟安於小以寧
歸余敢誦所聞以薦焉令所上書中天子意急徵而驟
用雖少慰初志其終所成要不過鄧酢輩耳不然而竟
歸雖初志亦未愜然繼自今以趨時之心趨古以談事
之口談道他日學成則為横渠公不竢其成而姑為時
出猶不失為有常之士如公門人顧决擇如何耳所親
劉純叟余友也於理道明歸以余所告告之屬為决擇
㑹得其當焉九月二十有五日序
　　　同班小録序
淳熙十六年正月庚戌皇帝御後殿臨軒選人李耆慶
以下凡三十有二員踵吏部侍郎班於廡次第見已傳
㫖改秩退聚於天慶觀具衣冠再拜而三揖叙同班也
閲六日丙辰又聚於旌忠觀相與言曰古人氣投道合
適然行同途宿同館猶定交去况朝覲臣子大禮吾三
十有二人者東西南北士也乃獲為同班非幸與聚拜
結契其事雖出邇年要有不可廢者雖然非久相親難
記而易忘人情則然兹初結契相許至子孫於久要之
義得矣更旬月隨牒散而之四方嵗復一嵗少者衰衰
者老卒然遇於道往往忘靣目甚則忘聲音又甚則併
姓名忘之豈待至子孫哉於是類爵里狀刋而次之謂
之小録人授一帙備忘也備忘未有具責三者之終不
忘難矣既有具則嗣自兹靣目聲音藉或忘之姓名則
容不忘也雖曰不忘矣或面相承或書相遺言行有過
而不告與忘同文學有疵而不指與忘同政術有悖而
不責與忘同班中士類賢者恝然相忘萬萬無有也雖
曰不忘而與忘同者萬猶有一則班契不得為全矣故
於録之首致序又於序之末致戒焉閲二日戊午廬陵
曽丰序
　　　知稼翁詞序
淳熙戊申故考功郎黄公公度之子沃通守臨川明年
臨川人士得考功樂章其題為知稼翁詞請鋟之木通
守重於諾於余乎質焉余謂樂始有聲次有音最後有
調商那周清廟等頌漢郊祀等歌是也夫頌類選有道
徳者為之發乎情性歸乎禮義故商周之樂感人深歌
則雜出於無頼不羈之士率情性而發耳禮義之歸與
否耶不計也故漢之樂感人淺本朝太平二百年樂章
名家紛如也文忠蘇公文章妙天下長短句特緒餘耳
猶有與道徳合者缺月疎桐一章觸興於驚鴻發乎情
性也収思於洲冷歸乎禮義也黄太史相多大以為非
口食煙火人語余恐不食煙火之人口所出僅塵外語
於禮義遑計歟考功所立不在文字余於樂章窺之文
字之中所立寓焉泉幙之解非所欲去而寓意於鄰雞
不管離情之句祕館之除非所欲就而寓意於殘春已
負歸約之句凡感發而輸寫大抵清而不激和而不流
要其情性則適揆之禮義而安非欲為詞也道徳之美
腴於根而盎於華不能不為詞也天於其年苟奪之晚
俾更涵養充而大之竊意可與文忠相後先顧余非識
者人未必以為然嘗試志卷端以歸通守通守於家為
賢子於時為才士夫有志揚其先而不憚鋟之木則傳
者日益廣當有大識者出為考功重其價焉十二月五
日奉議郎新知静江府義寧縣主管勸農公事賜緋魚
袋曽丰序
　　　譽德集序
大江之右支流曰葛谿是為吉永豐之隍自葛谿遡巽
維而上窮源竟巔是為贑寧都之疆於中道得聚落曰
前谿安住居士譚元勲所家處也上下距邑率百里而
觭左距樂安其里半右距興國其里倍太平盛時煙戸
夥而生理繁所在有愛事者客往來四邑不齎糧可也
自紹興迄淳熙阨於盜再阨於兵三阨於旱四阨於水
五阨於蝗夥繁氣象變為凋耗細民姑勿道也吉㐫之
費巨室難支衣服之貲中産不廪甚者即公私之逋而
莫輸何暇及客哉元勲僅中産耳客至輙治具酒酣則
出姬侑觴歌嘑達旦隨家有無為禮豐儉豐或至過儉
未嘗不及平居暇日户外之屨常滿節旦誕辰婚筵姻
席則鋪張形容雕篆駢儷之獻累累裝裹嵗在己酉纂
為鉅集緘以見貽余周覽次竊思韓退之以有譽與否
為大丈夫遇不遇之别元勲郊居村處養素而守恬葢
不遇時者而才雋滿前道古今而譽盛徳直與遇時者
等或羡且怪退之復作不知眂元勲為何如人余曰主
人愛客則客愛主人理勢然也遇不遇無與焉雖然元
勲與客客於元勲汛愛耳誠使元勲愛才客與常客相
十愛賢客與才客相百則其還愛主人也一才客之譽
與常客相千一賢客之譽與才客相萬其間或得大賢
焉愛之則話言之規磨氣味之薰染其為濳益又非浮
譽比敢因其集之未名名曰譽徳又從而次序其説以
歸元勲俾卒其美焉十二月二十有二日序
欽定四庫全書
　縁督集巻十八　　　　　　宋　曽丰　撰
　　序
　　　慶長兄易集議序
易上該氣次該象又次該數太元氣之始也太極象之
始也太一數之始也自象數溯至於氣窮矣傳曰太易
者未見氣也伏羲之書曰易取未見之義歟見氣則謂
太易為太元為太極見數則謂太極為太一易有太元
太一繫辭不書何也聖人虛易以氣實以象主易以象
副以數虚不容書副不必書易於是有二焉未見象數
先氣之易也見象數後氣之易也先氣斯謂函氣後氣
所謂化氣函氣者易之精化氣者易之神也故易之書
得已而無者氣也不得已而有者辭也厯家尚易之氣
以數參焉隂陽家尚易之象以氣參焉卜筮家尚易之
數以象參焉儒家尚易之辭通以氣象數參焉㑹三歸
一而易無餘韞矣余從兄益字慶長十五而誦易三十
而翫易四十而融易未融則聚在書散在天地萬物既
融則聚不在書而在心散不在天地萬物而在我惟我
自有太元太極太一故我能化氣化象化數復出而為
辭焉謂之集議明白不流於淺近含洪不溺於艱深書
成授徒之餘躬踐其言家行其學形於族戚朋友州里
往往相孚斯用易矣于兹五十有五首二毛而家四壁
晏如也斯安易矣更五年六十未知能忘易否借曰未
也更十年忘易必矣嵗在辛亥余得副稿於其子松繆
不自絜推易原委序而傳於人人人能自氣而順融象
數辭廢書可也否則自辭而逆融數象氣必有得其書
之力者焉
　　　白石叢藁序
吾邑令君三山黄巖老隨牒效官二十有五年公私之
隙用力於詩嵗在乙巳見遺一巻與古容有未合者至
壬子見遺一編合矣詩生于聲聲生於氣氣渾而夷雅
聲出焉牛尾之歌是也氣薫而洽頌聲出焉卿雲之歌
是也氣肅而沉風聲出焉麥秀之歌是也古詩有雅頌
風而雅頌風之名未立其體未成也一經孔子刪焉朝
廷之詩謂之雅郊廟之詩謂之頌鄉黨之詩謂之風名
於是始立雅頌多用賦風多用比興體於是始成三代
時四夷類能詩鄉飲蜡祭之類視其君之教化參以國
之風俗節文而歌之以相勞苦以相酬酢刪餘釐為十
五國風此鄉黨之詩也君前後三涖邑於古為子男之
國所至隨土視氣隨氣視聲隨聲視律其勢止及為鄉
黨之詩故其體多風其用多比興進賢有徐孺子耒陽
有杜少陵吾邑有文忠歐陽公故家餘韻猶存君收而
入於詩不失為思無邪者要未免以土風為風爾邑家
毎嵗常行具饌勸耕近乎蜡祭張筵燕士類乎鄊飲繼兹
行禮其黜爾俗主吾教自為詩歌之君倡於上氣出於
道徳而協聲入於律吕而諧士民和於下諧聲鼓之轉
相動協氣蒸之轉相化詩至於此吾知君以三代之風
為風所謂止乎禮義者歟古者王人采詩子男之國
有史凡一詩出王人采而上之史錄而藏之今亡是故
於白石吟藁序其概詔民使傳焉賜環去朝廷須雅郊
廟須頌章成有太師氏刌協之燕欲格人饗欲格天討
論勿厭細擴充勿厭大禮成有太史氏錄藏之後藁不
必序自傳也巖老名景說云
　　　浦城耆舊錄序
紹熈五年九月余視南浦事首見吏民問風俗次見士
大夫問人物或曰有詹参軍耆舊錄在可考也既考且
思封建盛時諸侯之國有史凡人物隨其國書之罷侯
置守之後史官在朝廷郡國缺然人物物故則冺識者
憂焉此襄陽耆舊傳之所為作也参軍易傳為錄不以
史自居爾其實則史渾其所蓄曰徳赫其所建曰功華
其所命曰爵三者全大書之偏特書之太上上徳其次
上功又其次上爵故不得已寧遺爵毋遺功寧遺功毋
遺徳史法則然錄之書功書爵一字不貸史法也所未
喻者容有遺徳耳襄陽之傳龎徳公所謂以徳書者十
室之邑有如孔子南浦千室之邑也孰謂無如龎徳公
或者参軍重於推擇故耶徳公初書於耆舊傳卒書於
列傳所書未必不自耆舊傳出故野史者國史之儲也
書顯者略書隠者詳法當如是卿大夫有功若爵楊文
公輩是也國史具書之兹不厭略鄉先生有隠徳謂誰
國史未及書所望者野史書之兹不厭詳巻而歸参軍
更裁之詳者寧憚損略者勿憚増焉
　　　贈董一之謀築序
嵗在丁巳十月初吉表妷董氏子九經過余愬先𠫭軍
家故無田廬隨牒効官惟簠簋是飭雖終更者四所至
俸輒薄厪給衣食餘者大抵坐好事共具費至盡未嘗
有以遺子孫故自其盖棺糴炊僦居八年於兹矣僦奪
以糴逋難其居為之謀焉先省我僦可矣莫佐我築奈
何余思疏廣不立產業盡以賜金為共宗族鄉黨故舊
賓客之具雖曰有舊田廬可遺子孫要亦人情所難葢
賢者之為也𠫭軍無舊田廬可遺子孫而共具如之視
廣其事為尤難其徳為尤賢矣賢者子孫有立則人共
敬有求則人共應史不書廣子孫何如設使貧不自食
舊廬是剥新築是卜漢風俗厚廣之宗族鄉黨故舊賓
客必有不相忘掇貲佐費者参軍二三子上無以居其親
下無以居其身萬不獲已謀築焉而貧甚於故莫辦也
凡参軍無恙時宗族鄉黨故舊賓客猶存者當若為情
哉余輒力貧掇錢緍五米石二為倡佐費又書𠫭軍所
以賢於廣者授九經俾首以白其宗族次以白其鄉黨
故舊賓客㑹有氣重於義心厚於仁者出詡詡然相和
恵於相佐患弗卜卜斯築患弗築築斯速矣越一日序
　　　贈張徳榮序
嵗在己未五行家流張徳榮至余前談百六數雜以人
之始生年月日時試之推輒騐者多矣至於所以名曰
百六未洞洞然也余聞數起於一成於十一三五七九
陽也九為老陽二四六八十隂也六為老隂物老未有
不變者易於上九上六則復初所以通隂陽之變也否
則厄陽老於九而終於九故其厄謂之陽九隂老於六
而終于十十而取贏於六以合焉故其厄謂之百六百
舉其成六舉其觭在人之算則百年而觭半得六月焉
謂之百六陽限在天地之算則百丁亥而觭一得六甲
焉謂之百六㑹是也自甲子初起奇耦相乘數極百六
厄於唐堯之丁亥堯至於今閲六十丁亥矣更四十有
一則又一百一丁亥其數復厄堯丁亥之厄為洪水後
丁亥之厄未知為如何也天地之數小厄則陵谷變
遷萬物淆亂大厄則乾坤融釋六合混㝠百丁亥而觭
一大厄也自開闢視之特小厄耳相乘不已其末容有
大厄在焉徳榮之數學進進未艾繼兹去與精於數者
相遭為我細問更幾百丁亥而觭一然後罹大厄得則
幸見告相與謀前期求出六合之外而逃之無所逃則
聴之
　　　髙元之變騷後序
余聞詩生於聲聲生於氣天地與氣為聚散則詩與天
地為始終葢其理然也孔子所取者雅頌風而已不及
於騷時則騷未作也而雅不及於上古何耶上古之詩
言大道者多未純乎雅也雅變為風風變為騷極矣下
此則樂而滛哀而傷怨誹而亂去雅逺而難反不足以
為常道矣故詩之原止於雅其流止於騷慶元己未臘
余得髙元之變騷於周君可初疑騷不可復變變則徇
流繙而繹之意所欲者變騷為風變風為雅葢還原之
道雖名變也其諸異乎人之變之歟齊變至魯魯變
至道孔子志也騷變至風風變至雅元之志也充所志
而之患不變變必至顧元之無孔子力人未以必然待
之爾書之典流為誓詩之雅流為騷是或一道也繆公
悔過近道而孔子收秦誓入於書屈原愛君與悔過等
使孔子生於戰國之末余知收騷入於詩必矣彼曰刪
後更無詩為徇騷之流者設可也元之學未同乎大通
而果於立論如此或者以典推雅以誓推騷逆知孔子
意然歟後世有孔子出騷得附於詩以為經則元之所變
得附於騷以為傳用䟽所見其巻末寄之往使藏以俟
焉二月五日廬陵曽幼度序
　　　松窓醜鏡集序
嘉泰四年余得宜春邑大夫三山鄭域字中卿松窻醜
鏡散語韻語十數種大抵散語文體韻語詩體也其種
十其力百故十者全其體二其心一故二者精既繙既繹
且革且緹而中卿自小其業若悔為者余曰自小謙也
小詩文過矣太極生兩儀兩儀生五行五行生五色五
聲色相品謂之飾加錯綜焉而文生聲相倫謂之音加
刌協焉而詩生伏羲氏八卦文之始也葛天氏八曲詩
之始也八卦出而文生生長於三易四書而成於春秋
八曲出而詩生生長于虞夏三千篇而成於風雅頌物成
則變史記春秋之變也太𤣥易之變也離騷頌之變也
自楚漢逮唐迄今變體百出卒不得與未變者抗何哉
經天地行鬼神之謂文動天地感鬼神之謂詩其上惟
胷中自有一天地如孔子然後能以無為為之其次惟
胷中與天地相似如曽子子思孟子然後能以不能不
為為之又其次如屈原司馬遷揚雄其胷中葢與天地
相通者固自能為要猶未免以有為為之也去以不能
不為為之有差矣安望與以無為為之者抗歟天地人
間然甚矣士欲為屈馬揚如之何通之曰至逺而近者
天地之謂也至小而大者心之謂也有以使吾之小者大
則可以使彼之逺者近故天地之逺近在心心之大小
在學韓之學於羑里得文王之大杜之學於舉十六
相得舜之大則杜韓胷中與舜文通矣舜文王等天地
也與舜文王通是名與天地通故杜所為詩小用則驅
瘧鬼韓所為文大用則開衡雲馴潮鱷中卿之學於彖
頥彖謙不言卦體得孔子之大則中卿胷中與孔子通
矣孔子等天地也與孔子通是名與天地通更加學焉
充韓杜為屈馬揚充屈馬揚為曽孟於詩文也是惟無
為為則大則惟無用用於邦家以禱也曰雨而雨曰𤾉
而𤾉用於朝廷以祀也郊焉而天神假廟焉而人鬼饗
何開雲馴鱷之多羡哉中卿曰然敢不勉不志久輙忘
醜鏡又未序也何當書以冠巻首耶十月四日謹書
　　　曽神童對屬序
嘉泰癸亥得吾州中童子科曽氏子㦸對屬一巻一巻
舒之字顆珠句片玉也置諸袖留示吾諸稚其父徳榮
曰小學之道奚以示為余曰不然屬辭比事而不亂者
深於春秋者也春秋豈小學哉衡門稚子璠璵器翰苑
仙人錦繡腸文忠蘇公軾尚書孫公覿問答句也時則
孫公五嵗幼語如老作猝應如徐思所謂屬辭比事而
不亂者歟蘇公器之曰真璠璵也既長且壯天子擢為
從臣公卿推為文士卒如蘇公所器此所謂小道葢不
失其為大學與孫何人哉曽何人哉有為者亦若是用
書於巻授徳榮以歸㦸㦸其勉之
　　　胡謙廬陵䝉求序
近世有賡李瀚䝉求求工於瀚者多矣余於交遊中得
二人焉臨川蔡莊叔建安葉邦邵也葢汎然取天下事
為之其工易胡謙廬陵人所為廬陵䝉求特取一郡事
爾其工如之難哉雖然余於謙甫不取其工取其大何
則䝉求小學之書也於謙甫葢其緒餘而闔郡事跡鉅
細亡遺書之九丘之意不外是駢音儷節圭黍亡差春
秋之屬辭比事之意不外是八邑聲教之深淺四民氣
習之醇疵讀者涵泳為之嘆嗟詩之十五國風之意不
外是則有大學之道存焉天地間惟聖人為能大惟聖
人之書為能大學之道孔子魯人也刪詩留僖公頌定
書存費誓作春秋首十二公曽不以父母之國之嫌自
避此孔子之所以大而詩書春秋之所以為大學之道
歟謙甫此書有志於大其心以大其道者也余恐讀者
小之不知其心之證有孔子在其道之證有詩書春秋
在故取以發揮為之序以冠其巻首焉開禧二年六月
十日曾幼度序
　　　送王元用序
余友人行王元用每與客語曰夫生之有死猶晝之有
夜葢理之固然者世不以固然處之往往苟生而畏死
是豈知理者之為哉故處死有三有未能忘死者彭鏗
之熬雉羹是也有能忘死而未能忘骸者劉伶之荷鍤
是也有死與骸兩忘者莊子惟烏鳶螻蟻之所食不奪
彼而予此是也僕少時讀書髙不慕為莊子卑不屑為
彭鏗第安於理而已矣今也行年六十有奇就木之期
逺不出三十寒暑然而家食貧欲先為具殆未免資於
親舊若無說以先為之容葢所謂忘死未忘骸者歟曽
子聞而為之說曰吾聖人之教棺槨衣衾不害為逹苟
為不然死則已矣何必更埋也哉元用不矯為劉伶之
荷鍤而安為吾教之棺衾吾所謂不害為逹者是也雖
不識者聞之亦樂助之况親舊耶吾聞撲滿者以土為
器以為蓄錢具有入竅而無出竅滿則撲之葢土麤物
也錢重貨也入而不出積而不散故撲之夫元用逹理
如此則其親舊從可知矣豈有能積而不能散至於蹈
撲滿之戒者哉萬有一楊朱焉拔一毛以利天下而不
為請以吾說示之
　　　送游宏逺序
故通守郴州游公於廬陵為名士𠫭政董公端明胡公
其輩行也輩行間相尚清節故當官㢘於取相尚義風
故居家豐於予豐於予故嵗租無餘蓄㢘於取故月俸
不足支支不足而蓄無餘故其子粗如而孫有貧甚者
矣曏有字器逺者謁余其為文於古亹亹焉得貧力也
比有字宏逺者謁余其為道於時落落焉未得貧力也
得貧力則落落者栩栩矣天之貧人小成其文大成其
道宏逺之貧甚於器逺安知非天之欲成其道歟宏逺
之鳴其貧於人也余恐人之未知天欲成其道也而落
落如初於是發公潛徳為之辭又恐人之徒知天欲成
其道也而未至於栩栩於是綴我澁囊為之倡焉
　　記
　　　盤古山記
南方之山衡為宗自衡袤而南稍東為大庾大庾袤而
北又稍東為盤古其地介閩粤故吴上游今隸漢贑余
為漢贑丞進取計左矣猶幸並緣得賞所謂盤古者久
之未偶也逢人談勝致中為熱淳熈九年秋假㑹昌令
明年春邑事稍閒㑹不雨久迺語丞徐君曰盤古禱雨
所也相與泝㢲維而之凡百里山皆童惟盤古若鬅鬙
然望之青葱突兀始蹈背而上其勢迤邐髙不覺其為
數百仞也即之松蘿參天上偃葢而下蟠虯其東西崖
壁立嘗試投石焉一茶頃始至下或徙倚而頫仰也目
勇若將蜚足怯若將墜徜徉裵徊不忍舍以去去矣猶
數步一囘首其得我嘆尚如此上有浮屠宫其徒法義
領焉雖仍故揭其門訊之莫析也据南康記本盤固固
訛為古耳余為言盤古渾沌時神人所為立天地者天
地立矣心不有其功一歸之太空是山今云然竊意後
人思盤古之功因而以其名志之歟雖涉傅致校之以
訛傳訛為不失本始法義曰容有此理相對語罷道松
竹間上絶頂顧謂波利古禪伯也至自西域廬於是又
捫蘿而下有泉泓而碧曰定公今南安巖主也至自西
峯井於是又沿坡望其後有巖窪而黝曰古仙女不知
至自孰何也室於是世教三兩遺踪在焉猶缺一或有
所屬幸公以文賁此山庶幾足之一再却不獲强為書
曽某攻苦儒也至自廬陵詩于是
　　　蕭帝巖記
贛亂山中傑觀往往而是泝㢲維而上三百里巖相屬
也而訛號蕭帝者葢甲焉始扵東坡山水圖得之淳熈十
年正月禱盤古罷乘餘健枉數里過其間一飯去始望
之塊然一盤石若將踊也裂而拔二壁厥中豁門道出焉
壁之上岌然一横石若將壓也疾趨一轉曲厥右峭磴
道出焉是為巖其面如砑其背如蹲其項如傴其顛如
髠其底如掬四支袤而曵如舞廢寺屋其半如銜四圍
諸峯莫擇也其前屹與巖對者如跂左右爭相鄉如擁
旁羅而角立如拱外峯之半如却走如迴顧溪潺潺
出其間如蟠千萬象之晦明出没如幻余覽之忘其歸
之暮也歸與家人談忘勌對客談忘踞客以余雅嗜好
佳境乃爾殆山靈以起廢相屬邪余頷為然物色久得
嘗為南安巖浮屠祖炤囊而饟之埽塵墾荒凡數月始
就緒更一再嵗次第還故常而余滿去矣世謂浮宦為
飛蓬余去未必來而祖炤若游雲然又安知不厭而它
之盍求所以夀其傳按南史蕭頥是為齊武帝初起兵
揭陽山怒張疾視之氣不取天下不止終之事與時左
逮今閲幾廢興而山自若也故老相傳巖殆揭陽支號
萬有一非訛而巖間石靈則齊之興廢猶為所笑况區
區浮屠之數椽屋哉逹觀所立惟其是傳之夀歟否耶
不計也未免俗而小計焉則自為可壽而已余齒且衰
猶未能自為可壽者而祖炤乃謁文而石焉意兩者必
有一可以壽於世余謂文難託固矣正恐石久莫之託
以壽安在其為壽余文也為祖炤計自埽塵墾荒外姑
置之
　　　贑縣丞㕔記
贑為縣古矣本朝太平久自紹興迄今五十年間兵一
再變百廨俱燼縣治立復故丞氷㕔也最後葺贑之陽
其山秀絶為崆峒縣治丞簿廨嚮焉丞居其正凡廨得
山為對難矣况正又秀絶此好事者所羡也故葺後輙
為臺府二幕屬迭假更据丞力不能相抗挽姑僦市廬
以居其㕔葺否未嘗問何暇推曏閲幾丞來與去閲幾
嵗月哉胡君鎬以下連三丞改秩去好傳致者或謂崆
峒宜丞也丞委之似不知德崆峒者孫君逢辰於是出
力焉淳熈丁酉廨始歸又連兩丞改秩去好傳致者舉
謂崆峒宜丞矣夫丞漢秩四百石爾不足取重於人故
好名士類不屑為或為之上官睨其銜往往易其人故
少有獲進者偶有焉又轉而徳崆峒山嗚呼士為時出
顧所立如何所立是進不進非所計者丞寧有重不重
山寧有宜不宜哉庚子臘余來視丞事按令首問常平
錢榖曰𨽻於州丞不與也次問陂池曰贑泉田也無以
陂池為鹹茗事大抵於郡丞理之稅籌苖算一歸簿至
獄訟令又自任丞袖手可也毎坐曹呼吏索常行署
罷踞䋲床對崆峒哦五七言答燕閒佳客至即留與商
略飢共飱不擇糗渴欲歠不擇滫主人勌輙臥不忌客
在客喜輒讙譁不忌主人在癸卯臘吏以終更告余不覺其
為久也太息次吏又追記曏之為丞猶及識者以告曰
今閲五十二年凡閲十七丞矣儻自紹興泝至贑之始
為縣又不知閲幾丞寂無聞余重太息來為丞者衮衮
十百千年後泝至今亦不覺其為久也余雖自磨䇿顧
未知終有所立否若不為可考者遺之安知不與自紹
興泝至贑之始為縣類邪當又三太息不止也乃䟽其
所得於吏之姓名刻於左幸來者續焉
　　　博見亭記
自羅浮袤而北稍西又袤而南至増城支為鳯凰岡岡
之腹傳舍踞焉址左叢祠右精廬丞廨其間地於邑為
髙與闤闠稍稍左非郭非村不闗不鑰而自與塵逈也
吏部不除丞久廨垂廢淳熈丙午三月淮海張君槖元
輔來視丞事葺而居焉公餘散步翛然有古梅亞堂北
疾趨視之其左突以隆者丈而畸葢積土成阜也捫蒙
茸而上枝葉蔽虧凡數畮有清隂無溽氣則喬木盤其
前者一錯其後者二逺藂平林重巒複嶂環其外者無
數尤峭而髙者羅浮也小竚次口與心語其宜烟雨風
月者歟立呼牛馬走芟夷之隠然一亭址揣亭材未易致
姑以竹為木藤為鐡茆為瓦柱四徑髙寸六衡如之椽
相什焉徑殺三之二旁不壁下不磚尚簡易也甫數日
亭成君挾策徙倚其上頫而視居者欝烟行者撲塵繽
如也平而眂雲出岫鳥投林杳如也卬而眂辰尊星卑
粲如也混而融之天光水華交加上下莫非與吾學機
相觸冥然心㑹剟荀卿語扁以博見客至相與茗飲手
談意行燕坐眷焉忘歸有疑景稱名亭未稱景者請大
之君言丱為學逮兹髪種種博非吾志特資博以成約
耳未離形則我小於天地萬物離形則天地萬物小於
我况區區一羅浮哉夫理約物無博心大亭無小博者
吾將約之矣小者安用大之耶八月㑹余語其故質其
於道合否余然之靜惟亭難壽為君次其說刻而横於
楣來者有考知君風流不可廢跡又簡而易踵尚相扶
為不腐焉
　　　光孝寺重修筆授軒記
佛夷人也其徒由漢始入中華最後逹磨於梁普通
丁未般刺宻諦於唐神龍乙巳皆自天竺航至南海逹
磨初不上文字卒有楞伽經為中人設也般刺宻諦譯
彌伽釋伽語於制止等房相國筆所譯授之學佛者楞
嚴經是矣其為意葢楞伽類歟制止今為報國光孝寺
複殿之隂故有軒宋元祐丁夘府公蔣之奇揭曰筆授
刻石其間久之石仆軒失治紹興壬子府公向子諲至
寺顧軒石認蔣遺跡且墜輟俸為施軒如初加壯且麗
至淳熈辛丑閲五十年壯者朽麗者陳府公鞏湘懐蔣
猶向也好施甚焉建大閣於殿之左推餘力及軒壯麗
復如初閲四年乙巳閣與軒工訖函楞嚴於閣閲二年
丁未主寺祖瑩道余坐軒下大硯在焉融故物也拊摩
次問筆安在莫有知者相與太息筆之壽不如硯固矣
而硯之功不如筆何則融所授經硯之為用緩筆之為
用急揭軒以筆不以硯葢其序然也楞嚴行於佛之徒
筆之功雖多又有與筆相為先後者彌伽釋伽語之始
譯般刺宻諦受以口融受以耳既譯融授以手學佛者
受以目嘗試問殆口即耳手即目而授耶抑耳即口耳
即手而授耶祖瑩對余謂即即不即謂不即即即謂授
即受受即授即不授受謂授不即受受不即授即授受
無即不即是為真即無授受不授受是謂真授受余於
佛書㝠如也揆於吾書要不出於易之寂論語之空則
口耳手目一無功於楞嚴矣筆何功之有哉反而求之
筆於手手於耳耳於口口於楞嚴楞嚴於佛佛道皆為
長物况軒乎無容記可也所可記以遺後之考古者融
為般刺宻諦筆所譯於寺祖瑩為融函所筆於閣其嵗
俱乙巳蕭昴為逹磨表所由來余為祖瑩証所授受其
嵗俱丁未似有數存焉非偶然者凡今佛之徒華人也
其間豈無嘗於余所謂空寂者求之誠能聞黜耳見黜
目言黜口書黜手未必不返本也然則記豈特為攷古
者設耶
欽定四庫全書
　縁督集巻十九　　　　　宋　曽丰　撰
　　記
　　　張參軍注倚閣記
淳熙十有四年靜江府司法參軍張德器閒居語家人
吾先世種德多後必昌今門閭非貽謀具也卜改築得
大壯焉如其兆以規以經明年六月宅成門距江二十
步而凖墟之江其不俗我哉乃出獨見而乗餘力於江
之瀕疉石為級者三立石為柱者十六衡而版之為尺
縱四十横五十建閣其上髙稱是材中度工中時雘者
如霞堊者如練緗層縹間者如虹參軍與客落之煙靄
横陳鷗鷺前列過鳥囘翔潛魚出泳翛然物表之樂未
央也而吏部速之官又明年余亦隨牒而南過門升閣
山來賓而水歸徃徙倚不忍去至靜江一再見參軍相
與談閣勝曰水近而山逺必也取名乎吾從近嘗試剟
杜少陵注目寒江倚山閣之句題以注倚或疑少陵詩
為有怵於得失者設爾參軍家世素封萬户侯也一出
而應舉覔官輒遂再出而趨事赴功輒有聲不即人而
人即之習得之慣不知有失曽何决擇於是余謂少陵
詩句指得失意關汙潔潔無失也汙無得也是故與其
以汙得寧以潔失雞蟲之得失其輕重與世同忘其為
道之汙而少陵意指世之得失其輕重與雞蟲同汙視
之也雖然人非蚓而後食安必其不合汙耶顧所歸如
何耳發興於雞蟲合乎汙世也牧思於寒江歸潔其身
而已矣始乎合汙情習未免終乎歸潔禮義不愆故縳
雞行一篇於詩之體為風於義為湼而不緇於思為哀
而不傷少陵詩近道大抵類此參軍久學多聞於得失
跡若未忘者而其心竊以雞蟲視之矣兹應時須陶潛
之五斗王績之三升禄云乎哉漫復爾耳不知更幾年
倦遊而遄歸問閣無恙與江講濶疏肆目所注凡孟之
觀瀾語之浴沂記之澡身浴德充而至於易之洗心則
在我愈大在物愈細自雞蟲等而下之未必不以槐之
南柯視郡蝸牛之左右角視國大橘視天下胸中豈復
有得失哉老之將至時哉難得厥有忠告其無苟安後
㑹相追隨訪舊遊舉盃而邀明月臨清流而賦詩當互
於入獸不亂羣入鳥不亂行否闚其進此道淺深何如
　　　廣東運幹㕔壁記
本朝轉運唐制也其屬四幹辦公事一也闕之置廢尚
矣紹興十有三年再置出宰相意也初籍中書中廼籍
吏部洎後乍吏部乍中書無常也出於吏部之謂注必
改秩然後可出於中書之謂除秩不必改可也廣東距
朝廷逺加之瀕海風土惡中州士大夫其資應吏部格
者不屑就也故其闕常揭于亭淳熙十有一年余至吏
部秩垂改復左閲亭揭蓋五年矣漫浪求偶得中書與
之也明年春至止問廨安在則鹽倉之陽主管㕔之隂
再置闕之五年築也稍間徃視剥且壓久厪厪數椽存
耳意白長起廢重於發適帳司㕔以祟虚姑僑焉又明
年得故官姓名于老吏自吳諮至張翮凡十有一人惟
余遲頓於朝無以動吾相於官無以動吾長闕若廨甘
於人所棄者而取之視十有一人不及矣雖然轉運一
事耳始有二長焉交修互舉疇不克濟復置四屬九百
得相可否其間立法之意有在矣屬於事長其道又以
相可否為忠而世為屬者秩之未改志於後已改志於
陞視其長巍巍然拙者求容巧者求悦非特不相可否
而已甚至於以否為可嗟如是為藉無負事長之道顧
無負置屬之法乎自余至幸同事俱賢見有異即爭爭
即要至於是廼已移而施於長亦如之長怒不懾長喜
不矜視十有一人及不及未可知也又明年厪厪數椽
存者亦亡矣余又且解去方來無窮已徃寖久置闕嵗
月久而佚容可傍考至故官自初逮今纔四十有五年
未甚久老吏猶及識姓名雖盡得而字多佚及兹無傳
久則併姓名佚之矣愈久則愈佚它莫考也故次十有
一人刻于石衆不可槪安知後來無挾動長具者廨雖
廢必復起起則必欲得始創中廢之跡以為傳石未􁪈
毋以為它廨事仆之
　　　得異亭記
提㸃湖南刑獄臺治於衡公廬為􁃎其東瀕城其城瀕
江江之岸城之隍也楚觀据焉山自獻而水横陳使者
饗客茗於是觴於是雖良獨快而水風切人可暫而不
可久舍而又下之不齋則閣快莫半是者紹熙改元右
司范公仲藝將使指之明年也徜徉臺治之宦睥睨榛
間陷者若窪築城遺坎未陻也突者若壟築臺遺壤未
夷也目指氣使耰奔輦馳草閼徹而木鬱開即之若有
得焉乗興奮徒取窪贏補壟缺以為址卓亭其上背臺
而面城亭卑於城無幾山在逺而露巔舟過前而見桅
其為快半楚觀也重攖水風却而坐賴有此耳四月亭
成余從公其間率意言王𢎞中行於荒丘望而得異處
韓文公記燕喜語也事於是類名於是取可否詰晨而
公書得異字揭之矣公儒家子於蜀公蓋四世孫自少
苦學旣壯上進士對宦遊徃來西發蜀東至吳越北使
燕南循江湖與目相習不知幾巨麗也於細謂不屑矣
乃取容膝而資放目何哉景辟則道遊辟則學也融於
心則巨細一域於目則巨細二旣巨之習復細之屑公
其以學為遊歟夫以學為遊也擴充於瞿塘灔澦太行
王屋雲夢彭蠡洞庭具區而反約於容膝之地猶曰納
巨於細秋毫之中泰山具焉况以遊為學耶其習巨不
至於塞乎天地之間屑細不至於屏氣似不息不止也
公行所學非坐廟堂未畢它日畢厭與巨習歸而鋤三
徑追思于今刈荒卓亭事均一屑細耳屬記於余豫為追
思有考焉設也
　　　博文齋記
吾州故多士自歐陽公為代文宗風聲氣習相鼓百年
間士又加多應大比詔浹萬其間以忠義孝亷旌于朝
數人耳然則所少者非文也永新周氏之儁九齡鋭于
學紹熙改元今王正月聘吾宗時仲為師友至則名其
齋曰博文或以非吾州所少詬之詬者日衆九齡疑而
時仲悔四月余道過于是具質焉諗之太一之謂道未
離于一之謂禮起于二申于三成于五之謂文文云文
云其上經乾緯坤錯寒綜暑于以使隂陽調風雨節日
月順星辰適其次綱維人倫于以使君君臣臣父父子
子兄兄弟弟夫夫婦婦又其次統紀物理于以使鳥獸
草木魚鼈昆蟲咸秩此天下之至文也虙戲之八卦畫
此文耳其流為黄帝之厯蒼頡之字靈氛之占他藝不
與焉孔子之六經纂此文耳其流為子為傳為史他集
不與焉夫所謂文如此學者小其心目猥曰心㑹云者
妄也故論語之中一義而三致意自博者二博以人者
一九齡年三十而觸博又時也亦旣自博又從而聘師
友其博以人之謂歟雖然自博不厭獨博以人不厭衆
㑹集歸史㑹史歸傳㑹傳歸子㑹子歸經九齡自博之
不足一時仲博九齡足矣苟不厭衆余敢以㑹耳歸目
㑹目歸心㑹心歸性㑹性歸命以博九齡焉繼余而他
繼今而后九齡于博之功中止非余所知不止更二十
年去文復禮莫禦也當是時喪本無之我還固有之天
一斯覺曰仁百斯給曰德萬斯通曰道禮又不論也余
衰且老矣未必及九齡復禮幸及當為頌博之功焉兹
于請博之義不揆而賦所聞一塞請二志諾也九齡字
景張時仲名行中云
　　　重建華嚴寺記
紹興戊午占崇仁籍學佛者行冲請於縣出力起華嚴
寺華嚴寺廢憚靡錢多重遷其築維新其基維舊大歸
沿陋就簡材苦窳而工綿蕞非所以崇教也有改圖意
未決卒之日屬其嗣如儼閲十四年是為淳熙丙申相
於南原厥坡突宜屋厥泉甘宜井厥壤腴宜圃山之後
如伏前者如拱左右者如擁四顧者如環卜焉而龜食
禱焉而神不吐曰易地莫踰此意輕三萬錢當得之如
摶手何無以乞於修職郎主福州閩縣簿羅某如其數
乞以貿焉舉而絜之地方八百尺規模視故倍經材綜
用無算莫出也簿公復乞百萬日差其剛工鳩其良誅
茅而薆閼開埏土而窪陷平凖而礎其上為閣為堂為
殿為門端屋也為藏為廡為寮靡屋也為扈為帑為福
竒屋也其築也如磐其架也如騰其覆也如幕屋之質
相陸續以立其墍如鍊其甃如織屋之文相陸續以成
如儼私錢擬簿公之半欿乞於他足之百爾像設千斯
器須靡錢又擬屋之半已莫出矣乞於他不欲也簿公
復乞百萬其兄之子厪乞三十萬相陸續以剏徹屋表
裏金碧獻狀不日月而自輝虬龍肖形不風雷而自怒
周數百里徠遊少者噩見老者驩談二十年間物輕錢
重富家不敢睨土木釋老可知或乞於人不應或應而
不繼輒寢顧寺自丙申迨辛亥無嵗不役無役不訖為
工五萬而贏問其費如儼乞於簿公者三乞於他不知
幾也如寄而取之簿公與不知幾者之乞如儼如逋而
庚之豈事與時不相遭則難人相遭則易歟簿公雅輕
施屬有得所乞錢卒浪耗鮮不悔且愆非如儼忠實足
以動人堅强足以立事則乞焉未必不重乞乞焉未必
不浪耗也安得有響應翕成之效焉故為簿公雖難為
如儼尤難寺故在下傳無圖記屬何嵗興莫攷也有銅
爐存其題為大中祥符三年則廢居復未知屬何嵗爾
兹不為可攷者以遺則千百年後復興之迹與始興類
相與謀屬記於予釋學予不知也槩如儼以吾道不負
其師所屬近孝蓋可書也已况復諉曰為國祝頌近忠
為民祈禱近義奮不自嫌書之使刻焉
　　　福慶寺始末記
紹興十有九年詔撫州創縣是為樂安治在詹氏之墟
釋老宫與墟故相左縣成帝誕之月國諱之日令丞尉
迀駕蕆事三十有一年令王植曰非便聞於朝遷廖源
之延福寺於郭乾道元年築堵未就烖孠令陳薦弼改
卜今址背庚而面甲主寺了初奉令意鼎為堂於以措
座六年從仕郎彭光邦之父大全襲為殿於以措佛八
年承仕郎黄藏器又襲為殿於以措蔵了初之孠廣倚
乞於衆襲為蔵於以措經淳熙五年廣倚之嗣良幹襲
為堂於以措翻經者他須缺外復策家矣莫出也六年
提舉常平今顯謨閣學士鄭僑見祖道才之風知州事
王公曉畀以主座責其卒工至則事以勤理行以勤孚
十年鼓吾宗進士泳與其嫂廖覺真姪澥滙倡於衆襲
為堂於以措僧又鼓詹道倡於衆襲為扈於以措釜又
鼓朱安黄廷振倡於衆襲為門於以措彩揭其上十有
二年設㑹曰大乗乗機乞於衆襲為樓於以措鐘十有
六年覺真倡於衆又襲閣曰華嚴於以措毗盧像此其
凡也繢九大廬竹木土石以為質丹漆堊黝以為文猶
曰未也其間百爾器須一隨所主辦之於寺足之座措
於堂隆者一其餘刹佛措於堂尊者三其餘庫又其餘
則羅漢像十八觀音像一分措傍若後藏之建為殿柱
四覺真泳如其數為神龍像蟠之為輪面八市稠人如
其數為力士像推之鄒邦倚為岳主像措其前黄師旦
又為彌陀像措其後蔵蔵蔵器所施經為大部四為小
函百而觭計藏費增於殿堂十五樓為鐘設者其隙復
措騶山所施彌陀像閣為華嚴設者其隙復措黄夢弼
所施地藏王像十大善像五十有三門左措金剛像右
如之寢有堂醫有寮溲沐有舍汲有井儲有帑廪示不
紊也漏者補之傾者正之汙者潔之朽者圮之窳者泐
更之示不忽也開址詹氏子曽氏子施貲彭氏子黄氏
子俱為祠享之示不忘也紹熙二年又埏土布道南與
官衢接而寺役畢矣此其悉也寺故律至道二年録為
禪刹創寺僧義祥雖無圖記有鐘題未剥可覈也粤從
嵗辛巳遷於郭逮淳熙戊戌十有八年主寺不一而足
堂殿蔵質粗具而文未稱己亥祖道主寺迄紹熙辛亥
纔十有三年不寧一新樓閣門之質又併堂殿蔵而加
文之餘屋地界等是所須者備所備者媺信祖道之成
終視了初之經始廣倚之營中勞相倍也費蓰也祖道
白予費出於人勞出於我何當人我記之靜循施者如
大全覺真其身壽其家益其子孫昌於報云然可書也
而有不然者槩書之人未必信奚不愛數百言而記焉
復循寺之役實固為佛名亦為國止於實而已雖勞費
之必然揆之吾教未免為利而行之者况有不然乎夫
惟有名曰吾亦為國則勞斯義勞費斯義費奚嚴數百
言而不記焉
　　　重興院記
崇仁之東北十里而觭有釋氏院謂之重興慶元戊午
裂古僧像得其中保大八年里長雷勘院帳□之謂之
重興矣其始興莫□也帳有主院彦芳自新淦之李出
者天祐三年吉之龍興寺受戒僧僧幾年然後主院主
院幾年然後帳不可意逆天祐保大相去四五十年治
少亂多院之興衰視時治亂可意逆也則始興其在唐
中衰其在閏唐歟年號甲子裂古佛像得其下匠氏板
記□之主院法端也殿成于嘉祐五年像成于七年則
彦芳之後院嘗重衰至法端又重興歟自嘉祐逮紹興
徂興成衰至淳熙則積衰成廢矣一新之主院如臯志
也而力與志違乗尤港楊作舟間白以築事大之堂殿
廊樓門小之寮庖帑廪厠其凡所靡工擬億而縮錢緡
儗萬而縮米石儗千而縮其妃吳氏聞之曰大役也不
敢當又曰美事也不可失索吾儲視所儗而贏與作舟
謀割以施焉嵗在癸卯一割而工挾其伎儈挾其材徒
挾其力翕然售以奮而堂成乙巳再割工儈徒售如初
而西廊成丙午再割三者售如初而東廊成庚戌辛亥
再割售者如初而殿成乙卯再割售者又如初而樓若
門成像設器須四三年間又相次第成其質土木金石
其文黝堊朱碧其形倮介鱗翼其聲鐘魚鐃鼓窮鬼工
極神械觕出有混細入無間未云巨麗不曰中藻乎戊
午以後自清䝉其師如臯成無廢潤色示後有繼不忽
末也又塑彦芳像如故置帳其中示先有祖不忘本也
更持以堅而守以謹不百年不葺可也滿同異吳氏儒
家女也自歸楊以其祖父所以自立者左右夫立家不
夷佛大矣為儒教中美事之餘又為佛教中美事大之
大也彼有疑為豫徼後福設者其吳氏之細耶吳氏以
其大忘儒佛矣不以其大忘禍福耶吳氏初者志于為
善而已報歟否耶不計也其跡容有投人以疑者正欲
與世相混寓吾之大爾吾恐未大者之施過于計報萬
有一不如所計而佛之權窮則為善者怠併吾儒教之
廢莫起者故于院推其初跡矣復于吳氏推其初心充
未忘禍福者之識使之加大視為善為當為相與為無
已焉
　　　蘭石重修柳侯祠記
祠在柳建於唐長慶初歐陽某經紀之在吾邑建於本
朝元豐間徐邵經紀之久輒壞紹興丙子徐忠彦經紀
之為一新久復壞慶元庚申徐元老夏邦英經紀之又
為一新吾里四士者知侯為一代文章家讀其書起慕
觀其像起敬横身任經紀責寓吾慕若敬爾非為其能
禍福人設也惟侯之生抗志髙既第既仕内之志為公
卿其為御史為郎未得志也外之志在方伯連率其專
為瘴州失志也夫人未得志小憤不得志中憤失志大
憤憤則思所以泄之御史有簡郎有牘州有甲兵刀鑕
蓋泄憤具也而侯入為御史為郎望遷出為州望還小
不忍則亂大謀矣故事至前重發其憤無所泄一於詩
文泄之死則志於為星辰為仙為神其為鬼不得志也
憤何所泄歟蓄憤無泄迕之者裂此李儀之所以侮慢
死也韓文公有成説人無他辭矣揆以俚見古之士養
成吾清死為星養成吾虚死為仙傅説老𥅆是也養未
成為神無所養為鬼侯壯嵗未有所養也一絫􁇠之百
囏養之余自邵之永自永之柳之后之文之詩闚焉言
事者去激未盡言理者造談已多蓋其所養而成矣藉
其死未免為神與人為福而已矣其屑為禍人之事耶
夫死生數也公豈不知儀之死數與慢期㑹特與侯善
慮久而慕者忘敬者怠祠且不保用神道設教意張而
大之爾見謂誠然非有得於公者也祠又新以還每禱
輒應吾里人於是加敬焉夏與徐敬與人同所以敬與
人異余不敢以見謂誠然者語之矣故其請記不敢不
以所得於公者薦之也
　　　南雄州通判㕔後題名記
南雄州置通守之四十八年是為紹興辛未始有詹大
聲題名又三十五年是為淳熙乙巳始有林緝續題名
官繫以姓姓繫以名名繫以年月日題名法也詹若林
為之辭無不可者辭於州曰墜望重而已於通守曰天
寵優而已其如有遺意何通守於州貳也貳於長其道
以相可否為忠其德以不相可否為容容為貳德廼長
之賊忠為長敵乃州之益慶元己未建寧郭公邦儀為
廣貳以相可否見黜不輒悔嘉泰辛酉九月復貳南雄
長宋公价也余過州知其不輒懲與宋相可否如故已
而宋去劉公篆至相可否否予未知也踰季而觭書至
自州言其不輒變與劉相可否如故久之如始至顛沛
造次如常是之謂貳忠其長長容其貳盛德事也更踰
季而觭郭公書滿最去矣有可攷在相繼為貳逺者知
公之姓名未必知公之忠於長近者知公之忠於長未
必知公之旣以忠自累復以忠自持曽不以悔故懲懲
故變也故攷公之為後續題名屬筆於予表公固有識
又有守以示焉
　　　坦齋記
天開地闢山川生焉山峙川流險生焉予少讀書知險
之説稍長出見鄉里山川而已眇乎無以夸為也將冠
遊學江東山見廬阜水見彭蠡既冠且壯第而仕東入
吳粤南入閩廣山見金華天目大庾水見浙潮贑灘既
衰且老入桂道衡陽山見嶽入瓊行珠厓儋耳水見海
知險之狀嘉泰改元秋還自瓊過江陵見太守宋公价
藩仲談易陽畫一其體混成夷之象也隂畫二其體角
立險之象也二隂戴一陽為艮一陽挾二隂為坎隂倍
於陽矣加之陽二隂二倍之又倍故艮為山險坎為水
險山險矣山之重尤險也故兼山為艮之危水險矣水
之重尤險也故洊水為坎之坎窞山自山重水自水重
險矣山水之合重之又重尤險也故艮下坎上為蹇之
難然後知險之理然矣遇險若為處哉處山險水險易
處人險難人險蓋甚於山水也君子受陽氣以生故其
心夷小人受隂氣以生故其心險陽數一故夷者寡隂
數二故險者衆夷非險敵矣重以寡敵衆敗之道也善
處險者不以險持險惟持吾夷勿變而已矣故乾德易
以知險易者夷之謂也然後知險之道反自近省嵗在
己酉與公相先後班改秩各隨牒去予令義寧次浦城
次貳瓊俱與險者遇始有天幸卒不免盖失處也聞公
言惜乎晚矣留絫月知公有所謂坦齋意其所出不外
云云者詰之自履之二出也詰二之義於爻為以乾處
坤於位為以陽處隂於理為以夷處險公賦性夷盖乾之
委易也而自居以坦不以易盖理學明惟臣子於乾非
所敢奸而履又乾之變也與其涉嫌蹟孰若用履之道
避乾之德殊途同歸之為順且安歟予與公為莫逆知
其坦表裏如一課坦之效不能不詒惑於妻妾而見信
於朋友不能不詒笑於里巷而見知於廟堂不能不詒
慢於流俗而見敬於士君子如此足矣更能堅持吾坦
大而格君移俗動天地感鬼神不以驕故變小而惑者
笑者慢者久之如初也不以悔故變始終如一又不翅
是
　　　山月亭記
吾樂安山水縣也士族子詹相魏卜縣之東南瀕水以
築而亭揭取月於山非簡水也水溪也能瀨而不能淵
可陂而不可舟山之勝欿如也亭南其向山之東西月
之出没也皆在目中容有擇於此否耶夫人胸中自有
山自有月然後與山與月莫逆莫逆然後無擇相魏從
吾友董仲翛學速而肖也不知其人視其師視仲翛知
相魏與山與月未必非莫逆誠莫逆矣山與月非吐晦
也将吐朔也㣲吐朏(音/菲)也吐之旣望也吐矣㣲魄之吞
也吞吐亭之臆也月於我朔發䝉也朏漸之進漸而長
也望道大光也魄惡盈也晤損益與時偕行也晦退藏
入安息也推而朏又推而測慝與吾融㑹者豈特取之
東西逄其原哉樂安於永豐為上游李子權有亭曰江
月永豐之勝以水也彼以其水此以其山易地則皆然
予無擇也於子權入鷗不亂行闚之知其與水莫逆於
相魏入鹿不亂羣闚之知其與山莫逆於月之莫逆友
末由闚也余為子權賦詩矣失於不及問月故詩未盡
意相魏必欲余詩余其擕樽酒造亭須月未出則舉酒
以邀出則傾酒以酹問訊予相魏所以莫逆何如也然
後復賦焉
　　　華蓋山新建三廬記
江西名山華蓋於他無得巽自三仙遺霛其顛也聞者
信故有禱禱者萃故有廬籋焉萬丈而髙環焉千里而
逈故顛於廬其風勁而易摇其雨横而易滛其日烈而
易剥故廬於顛其豎也竹不若木其負也磚不若石其
覆也茅不若瓦自四方之乞霛其顛也好施者莫不欲
壯木以豎壯石以負壯瓦以覆其如工若徒何仰而躋
其上壁立其傍板蕩其曲斗絶視不敢分步不能寸所
齎輕曾未免傴僂然也重媻跚然加重扶伏然矣其難
如此故自永康迨紹慶七八百年間為殿為閣為亭未
始一滿施者意慶元三年嵗在丙辰裴省中主觀事□
首三仙罷念殿敗舊矣新之非我誰歟謀以戊午而始
柱以庚申而起工以壬戌而止一年閣成三年亭成豎
者負者覆者材皆壯免易摇易滛易剥之患傳二三百
年可也省中首尾十年中興其先七八百年欲為未為
之工遺其後二三百年欲繼莫繼之蹟嗟夫難哉非其
氣鋭始孰經非其材施中孰勝非其志堅卒孰成旣成
矣何加焉曰猶須移其志於道也道之初有虛而已虚
生氣氣生天地人天地之初有土而已土生萬物人之
初有儒而已儒生百氏故土為萬物宗儒為百氏宗土
之氣中氣也儒之道中道也萬物宗土百氏宗儒無他
萬理不外一中而已矣獨不見三廬之剏乎石木瓦於
萬物為三始置土上則髙於土矣而終之􁪈折腐石􁪈
歸土木折歸土瓦腐歸土蓋還原也老於百氏為一自
負髙於儒矣安知其終之不還源也特未易前期爾予
恐省中誠欲移其志於道故於記三廬也借事為喻識
其端使擇焉
欽定四庫全書
　縁督集卷二十　　　　　　宋　曽丰　撰
　　説
　　　窮客逹主人問答説
有窮客過逹主人主人為具客不識恠而問其名則堯
之漿舜之泉禹之糧也反而思平時食淡而已孔蘖孟
菜之外未嘗及箸焉今遽享此恐為殃遂固辭主人大
笑以為玉食非近臣莫由得今以所自享者享客意客
食淡乆必饜而思甘乃以不識辭客殆秪有窮分耶客
曰誠如主人言則客有説更髙顧主人悟不悟爾食堯
舜禹之食食於事者也食孔孟之食食於道者也食其
食不道其道客自責而已客不自責他無責之者食其
食不事其事主人不自責天下獨不責主人耶一時人
不責萬世獨不責主人邪𦕈然一身而百責集焉當是
時窮客未必不為逹逹主人未必不為窮於其末也而
為之劑量則堯舜禹之甘比孔孟之淡尤為易饜者饜
孔孟未有不思堯舜禹者矣饜堯舜禹未有不思孔孟
以雪之者也敢以所自享者反享主人若未領㑹者已
而悟曰客言然吾當辭事而就道客曰雖然遲矣不俟
撤具而退
　　　豪猪説
余兒時見里中有蓄豪猪箭者其大如箸長稱之其本
如萌其末如穎其膚白黒相間白者如蒲差硬黒者如
角差軟耳老長言箭生毛間氣怒則身張身張則箭發
所中能殺人人不敢近予雖聞之實始未見意説文所
謂豪豕鬛如筆筦者是也歳在丁未余年四十六矣自
廣東漕掾滿航而歸至清逺之茭塘其左岸有自山逐
猪而下者猪至水瀕前不能進後不能退舟人遂以篙
殺之曰是豪猪也余起而視之爪牙毛甲咽項腹背皆
與世所蓄等所異者其目如猴其觜如兎其體如鱗箭
誠生毛間諏之舟人汝獨不懼為箭所中耶曰猪怵於
前之伺廹於後之逐氣雖怒而不張箭雖發而不逺此
篙之所以得施也靜循猪之所為自雄族類間其心徃
徃恃吾有箭内足以衛身外足以中物安知一有怵廹
則箭發而不逺嗟夫猪中之豪真豪也一怵於伺廹於
逐身猶不免况世之人姑以豪名徒恃吾有衛身中物
之伎輙自雄於衆日逞而不已余恐有起而逐其後伺
其前者矣其終能免乎
　　銘
　　　叢書銘
清江鄉貢進士鄒師韓揭其家塾曰叢書屬余為記余
適坐官紛而師韓又怵於歸立頃不容㝠搜姑從省文
法而為銘曰萬物華前或耽以娯君豈惡華而易以書
問書幾何淆籖亂裛姑撮其概經史子集君味其間經
辟則醪至史子集漉餘而糟吾書六經吾道一貫以書
眂經猶物之玩况吾書外復以他亂君曰太初併經則
無文字生焉精觕已具一非不足萬非有餘吾齋吾名
吾何擇夫精觕
　　　震齋銘
易之初有八卦而已其方位所置則震次艮其演為六
十四而序卦所編則艮次于震震動也艮靜也天下之
理未有靜而不動動而不静者聖人互存其義而未嘗明
言之殆欲學者互而參參而徹則為自得歟嗚呼苐患
未精于易耳精之則不惟艮之中震之義具焉震之中
艮之義亦具焉又何必互參而徹哉余銘裴子之震齋
而懼其挾少年之氣以逞未領㑹也其銘曰伊雷之神
視時巻舒有門莫關或授犍拘方卦之豫同應物須忽
以歸妹同返吾初是謂龍雷而卦為震孔孟曰時遞進
遞退彼桴䇿勲吾竈不燼彼㨗䇿勲吾卸其靷子齋誰
銘無乃大隽二月之卦子首其抬辟諸嬰兒始税于胎
行矣八月子鋭其摧辟諸草木老復根荄殊關同鑰一
勘百開式頌且規銘子震齋
　　　愛山堂銘(并序/)
　　　　吾宗必深乆家象山中不知山之美也比於
　　　　其前築堂對山始見山之美而愛之
芙蓉居右華蓋居後象居其間不幾培塿爰架余宫爰
栖余蹤坐而睨之主卑客崇卑者當足崇者當目崇卑
不同同中余欲得象之精忘象之形築室對象㧞翠横
青有粲兮色有涵兮徳下惠之介伯夷之特顔之坐忘
孔之屏息彼混莫倫余配以仁彼矯莫親余交以神無
彼無此孰主孰賔余愛之溺孰不云癖象山難忘道山
可易于彼游心于此掃跡
　　　陳西尉觹齋銘(并序/)
　　　　長樂名家子陳景俊字有卿尉㑹昌之半年
　　　　解後余攝邑稍閒輙相過宴坐劇談扣其中
　　　　强記博涉出而與物接多可易與余欲挽之
　　　　入于道而重疑强與博多與易之或為累也
　　　　宜於萬物中搜所以鑴之得一焉曰觹為其
　　　　齋揭夫觹解結之具也天下之物百千萬結
　　　　不外吾一觹恐所以為觹者非耳古之士隨
　　　　物㑹理故其擇而得觹左右佩焉今佩鮮矣
　　　　余從而銘之庶幾朝夕見焉猶佩也銘曰
維道維何一元溟涬窈兮勘之若有綮兮吾祖之魯孝
行觹兮唯觹中之機兮祖學孫傳吾為子授猗未授侯
緒非紐觹其子矣紐其剖矣我云牡矣餘芻狗矣
　　　劉貢士定齋銘(并序/)
　　　　余攝㑹昌之旬月訪益友焉得劉思恭德欽
　　　　每相過非鐫切語不出口意其中必有所得
　　　　又旬月乃以所掲定齋謁銘予惟定之為義
　　　　大為説多筆屢手而屢閣明年四月次第挈
　　　　而西於未行也而面速焉銘曰
天地塊然在太虚也穏中之浮萬物淆然在天地也浮
中之漚吾自□然在萬物也漚中之細吾心巻然在吾
身也細中之至胡為乎萬牛挽之而莫前九虎薄之而
不避曰有以然學力之堅世有能奮臂於贔屭而不能
不變色於螾蜿者矣尚疾厥鞭尚完厥天尚讐厥鐫
　　　黄子由鏡齋銘(并序/)
　　　　淳熈癸卯呉郡黄公子由僉書鎮南之三月
　　　　為連帥率二三才俊編摩豫章志未竟也邂
　　　　逅余至為同事辰而入酉而出相與居逾月
　　　　聞公有所謂鏡齋夫鏡金以冶之明之所從
　　　　受也水以淬之明之所從發也匣以居之明之
　　　　所從歸也公所謂揭齋意殆出是邪曰然余
　　　　惟公齒僅僅三十上進士對太常為天下第
　　　　一而動容貌出辭氣退然窶布衣不啻也則
　　　　鏡之功矣雖然足以照我未足以忘我足以
　　　　照物未足以忘物繼兹更廣而充之以太素
　　　　為金太𤣥為水以太一為匣則明之所從受
　　　　所從發所從歸又非今比矣極其所照豈復
　　　　有物我哉余視公齒相若蓋友朋行也友朋
　　　　於為學之道譬則水以淬之是矣晉粤而為
　　　　齋銘銘曰
謂道居前而忽居後顔鑚之堅前後俱透謂道居左而
忽在右孟資之深左右俱凑維鏡照物前見後遺移置
左右見遺如之維公揭齋胡以鏡為公固有鏡盍自磨
治鏡質之耀與日月肖晦以居之其發莫料照物之餘
更反自照物我皆空乃鏡之妙
　　　貪泉銘
氣混沌兮水為元體氣泮渙兮水為物始水不自知吾
知為水誰字誰名或惡或美惡泉曰盗美泉曰醴丘於
盗泉將飲復已豈招拘攣猶畏疑似中抑聖心下貽士
軌貪之為名固非盗比其狃其貪不盗不止隱之飲焉
丘也異矣意行者聖䂓行者士丘也聖歟隠之士耳兹
易所為乃合於理始乎為士避此𤣥李終乎為聖肆我
冠履不夢周公而見南子湼弗為緇澄弗為泚美惡兩
忘貪亷一洗
　　贊
　　　石城簿蘇塋叟真贊
鬚類陳平駟車猶未乘也面類韋挺象笏猶未秉也背
類馬周丹地猶未遊也額類竇軌油幢猶未啟也頷類
班超金章猶未腰也角類李固花磚猶未步也而乃恬
無戚於容豈其大有得於中容具四相其真有様中涵
萬象其真莫狀或欲為子狀之必矣盤礴浩刼之餘睥
睨太𤣥之初彼狀子相者雖得其粗未與神俱嘗試聞
將子道徳比我蔬笋䂂䂂者孰宜筆歟
　　䟦
　　　䟦仗節死難武徳李公翼行狀
潁濵先生進臣事十篇其八言古謀臣猛將有死無二
社稷之臣死宗廟郡縣之臣死封疆文吏死其職武吏
死其兵國家陽九之戹李若水之死死宗廟者也楊邦
又李聳之死死封疆者也王唐臣之死死其職者也宣
和六年金人入圍崞縣公坐勢孤被執二大帥脅以威
㗖以官爵公不為屈入辱罵之帥怒加刃其額公益憤
罵至氣絶視古猛將有死無二可無媿矣或曰死天下
事易成天下事難公等直死耳余謂成事固難死事亦
不易凡為人臣子遭國家囏難當自度其力如何度必
能為君父成事不死可也未必能秪有死耳猥曰易者
不足為吾將為難者焉卒坐難而無成方願死而莫及
反兩失之不若及難即死之為忠孝也嗚呼士患非死
忠孝耳誠死忠孝則死者一人憤者千萬人一人之死
雖不克成事然千萬人之憤乆蓄而併發則事有不足
成者况崞之難與公同此凡數人焉則憤者不知幾千
萬人特蓄而未發發即為國家雪耻矣然則凡死天下
事者乃所以成天下事歟公死三十餘年其子宗周除
郡賜對白於上詔贈武徳郎付其事於史館旌䘏厚矣
又三十餘年余得公行狀於其孫顯祖起敬之餘他日
恢復後朝廷論功以為千萬人之憤者自公等激之則
旌䘏當又有厚於曩者因吐所見疏於狀末歸顯祖藏
以竢焉
　　　䟦丘軍判上周益公平園二十四詠
唐劉禹錫為裴晉公賦詩二十一篇大抵公官居時也
閒居時僅緑野堂凉風亭傍水竹閒行五六篇耳未必
非視公用否為多寡猶可諉曰偶然遊洛之陪禹錫謝
公曰終期大冶再鎔鍊願托扶摇翔碧虛此何為者耳
當是時公退養成趣矣豈復屑鎔鍊禹錫進取得路矣
何必資扶摇一興言間兩墮理外古詩自學問出者似
不如此吾友丘虞卿百苦而得一命視禹錫未為得路
益公退養雖與裴等其餘力猶足以吹送虞卿也而二
十四詠莫非閒居設曽無嫌跡使其中有鎔鍊扶摇等
語誰不情恕今考其始末又無毫髪相資意余竊難之
益公答以詞意俱美知虞卿深矣未暇取禹錫詩校其
孰為近理校則知虞卿當加深也
　　　䟦王荆公帖後
右荆公手筆外著顦顇之形中函嫖姚之氣頠乎喬松
之聳壑挺乎修竹之敧風頽乎踈梅之横水也態度不
同同歸於清所謂瘦硬通神幾是耶大抵公之字猶其
人蓋嫖姚者公得志於時又若顦顇則公所守固不為
富所滛雖身享廟廊之奉日饜棧羊終猶有飯蔬氣習
在其貌曽未改山澤之臞也歟
　　　䟦山谷帖
右少陵灔澦白帝詩皆摹岷江日月雷霆風雨雲龍氣
象黄山谷追書之蓋元祐元年中伏日也杜之詩固清
矣詩中景物尤其清者加之黄山谷之胷次與岷江等
想其當落筆時毫瀝生氷手膚生粟凛然覺暑氣逡廵
豈復知其為中伏哉
　　祭文
　　　祀先師顔子文
惟子聞道何早享年何夭籛鏗無聞蹔老終槁子聞孔
多雖夭猶老獨亞聖人共扶儒道百千萬年于詔于誥
配祀彛儀聊示其報
　　　辭㑹昌諸廟文
民不趨利而趨義縣令志也民不向疇而向囚縣令憂
也民不受賚而受害縣令罪也其志莫遂我孔愧也豈
不又有自也其憂莫瘳我孔羞也豈不又有由也其罪
莫蓋我孔悔也豈不又有在也我兹不神昧也神獨不
我貸也尚享
　　　赴廣東漕屬到官謁廟文
維淳熈十二年二月丙寅朔初四己巳具官曽丰謹具
清酌之奠敢昭告於南海洪聖王之神曰泪與牒轉兮
南荒俶領記兮眂厥章睇北操兮天子眷亡乃渥兮殆
若為償丕欽命兮效職神掌陰兮吏掌陽吏視神徳邈
甚幽明咫兮職交相昭弗逮兮潛是佽□撡藏佖兮詛
固云當有殽兮盈豆有醴兮盈觴神我不捐兮來下嘗
試盻兮禮之常他有義兮與命福匪敢要兮災匪敢禳
尚享
　　　改秩初歸告始祖妣墓文
維淳熈十六年五月一日庚申三日壬戌具官丰敢昭
告於始祖妣之靈曰維祖分裔武城承休百世古籍松
江起家五季爰振孤蹤聿懐逺志居則卜宅塟則卜地
龜堆野源允恊於筮隂陽家流亦曰曽氏長老相傳文
辿其字相我二塚喜而作記謂子若孫逾逺逾利衣金
佩魚九世斯遂應期而出有孫曰丰少鋭於學懼隳厥
宗垂壯始第將老尚窮京秩初改覃恩幸逢紫衣金魚
下賁廼躬雖濫其獲寧微所從駕言此塜卜吉之功追
念厥先貽謀其後亦云不苟初記金符亦云不偶揆以
至理人善天祐父祖坦夷子孫悠乆區區卜吉何功之
有階官品服國以寵賢徳不稱寵受之赧然匪以為榮
來拜塚前再惟吾祖積累勤拳苟不報本庸非負先斯
酒蓋㫖斯饈蓋蠲亟其敬只聊以慰焉謹告
　　　祭故丞相魏國文忠京公文
維公天禀粹温徳器涵渾大致逺業難具名言槩之經
體卦合於坤坤言屹屹惟惡是疾殱魁㧞根聞風者慄
㮣之卦體得坤之直使節皇皇惟指是將抗敵爭禮氣
奪其狂槩之卦體得坤之方朝端藹藹惟天是代開陽
闔陰薫陶無外槩之卦體得坤之大三徳盤盤萬物芚
芚忽斂磅礡而遊汗漫槩之坤體神反其元三朝元勲
百代偉觀公之奄然害喪公存方倚其門忽哭其墦丰
之澘然害煦丰寒尚享
　　墓誌銘
　　　貢士王千里墓誌銘
紹興慶元間廬陵貢士王畿侍其致政公疾未甚則頻
蹙湯劑之奉非自其口若手出不進也甚而錮矣沉緜
矣則食若噎寢若忘非大故迫之不出也歳在戊午九
月辛未湯劑無功大變矣則摧裂躃踊哭之慟閲卒哭
如初浸毁浸瘠明年四月力蒲伏走三百里謁余誌銘
弗獲弗歸也歸則黾為襄期之事食矣廼竁廼兆必躬
必親無徃返非戴星主經愆矣客氣乘之有疾證甫至
及十二月復土而疾革支罷訖殘而還䝉首籍枕又明
年二月戊辰竟不起享年五十有七於虖為子死孝死
得所也苛責以備豈不曰過要之過厚秪所以賢者歟
又明年十二月甲申塟於冷塘山之原予嘗與為州學
同舍生奠芻執紼義也禮也姑為誌曰千里其字也五
嵗讀書頴悟易敎十三屬文輩行巽之十八售所業於
郡博士第之優不以文氣方張自多討古旌學日加功
大歸主儒書傍通方伎經子郤則啚史晉焉月浸歳滛
胸中浩乎莫涯也其文益昌挾應丙午大比詔主司囊
以上王再拜受之甲寅推老老恩詔爵其耦廸功郎復
應乙卯詔不耦自歎藉后詔耦也過强仕年而觭若為
趨事赴功哉請於致政公築齋揭以如愚聘師淑子曰
爾其以爾祖爾父志自奮也産故中又不苟殖嵗入寡
供師友且靡之贏輟以仁宗禮賔舊自奉泊如也鄉衆
有是非折以至理則寢求直於公不什一治身謹形於
朋從而不言使得移家於國移父於君其可觀當有大
於此者有抱莫攄預為家訓二篇於易簀次授其子如
塤如箎而已命也夫娶某氏有孫矣長曰制小字庚老
其三世所承二子所志五女所適有致政墓碣在可攷
也故不書姑為銘曰　吾先於吾委之志兮吾於吾先
還以賁兮吾先於吾委之氣兮吾於吾先還以費兮吾
生無㝠媿兮吾死可昭示兮
　　　鍾大明墓誌銘
潁川之鍾惟唐越公為聞人慶支四袤其一五季時受
吾廬陵順化鄉烏山之㕓名字逸矣更累世而鎮勲綜繼
之㕓隱盖均之三父也均諱南金字大明七嵗而孤服母
彭氏訓承師授易詩學三應大比詔持詩論太高有司惑
焉巻而歸􁄽門著書隆興乾道間余為州學諸生諸老
先生見謂均有易解言象融象不膠於往言數融數不
梏於故唯其與大道合而已後三十年是為嘉泰壬戌閱
均行於游祖誼所著狀先二年卒矣長裏有福短氣未充其
冢孤過余白先君首以所得大者為易解次為道徳經金
剛經解尚書謝公諤剟以名堂曰三經盖借重也次以小者
為脉辯事類歴述地理斷未有借重者書冝有序墓冝
有銘舉以屬余余惟均之書七二與易不失為同體七四未
免為異用要之皆自易出堂不以易名而厝之二公之
不可作孰商畧是序之是為重耶攷其平生攻苦好古
成癖行已不上客氣與人交無他腸生生之業欿如也
倘不屑意於鄉隣義甲義役等事若奔捄然濟人利物
之志無尺寸棅可行以䇿近勛攄而寓諸書緬者傳之
鄉刋者傳之國濟若利逺且博矣謂之徳娶張氏得其
所出汝楫鏜詩謙汝猷汝弼汝作為子者七光大出繼
兄後女適進士郭才邵不與焉得諸子所生相格梹樸
樗檉機梓模為孫者九女孫適王三顧夏逢吉郭廷瑞
黎季信四在室不與焉得冢孫所生烜熾燁為曽孫者
三謂之福得年七十有七謂之壽無憾也可銘矣卜其
年國月丙辰塟其鄉鏗田之原銘曰　孰一其心既詩
既易孰二其心且老且釋曲㑹傍通富經是歴有見若
聞非著則述新功幾書舊學三益華顛白􁠂書疑失䇿
淑其子孫亶其書力謝芝斯蔚竇桂斯苾今發揮之圖
有金石後追賁之容有竹帛
　　　鄭公知府墓誌銘
紹興間國家右文士大夫狃時閤吾書不口壯事者二
十年信之弋陽士鄭公仁傑字克俊理學明曰未有乆
而不窮者窮則變於素不籌於卒孰酬朅焉自畫攻守
䇿獻於舊丞相趙公鼎留語竒之業寘散已未得用蕭
何成韓信故事第從右尚命之官蓋有待也從臾乘而
奮出應時選中材武優等調行在省倉下界户部糴塲
不素餐受侍郎李公澗知辟為使金行屬過中原闚見
表裏與所進趙語合竊自多嵗在庚辰也明年姧亮奸
紀一如公所料而趙不可作矣丞相魯國陳公康伯相
知如趙躐㧞容有嫌循年進例因扈從髙宗視師金陵
還増秩參政汪公澈相知如陳居以離嫌故進不得地
惜之節制軍馬之行耳目寄闕辟以自廣都閫王宣攻
汝軍未張得口奉節制檄為統領鼓游軍而前㧞之上
功補閤門秪候尋授京畿將先是節度王公彦成邊首
向未决公與言無金則遼陽不固得商虢則金孤法當
先取二城敵望以□(音/葬)蜀障然後獲開陜之宜孰向之
王用其計攻㧞之㨗聞拜招撫使移守襄陽屬闕辟以
自贊後有詔置發運使史公志正以侍郎領事糴買官
闕辟以自藉至則不傅史意反謂析秋毫無足益大農
隨次建業議不合去自歸於朝未幾史以不可行罷周
行諸公以南北在其目中口道如目躬行如口可否中
機去就中節未識問安在有事則亹亹問何如也參政
鄭公聞尚書沈公介御史李公處全韓公彦右侍郎胡
公銓十餘人交狀薦所知記其姓名中傳汪公應辰俄
復露章孝宗省知薦者絫絫召對便殿奏陳切時聖悟
慰薦曰行大用卿擢右監門郎將其進也在環列條上
軍民十便稱㫖賜帶而意忤時宰固請外除鎮江兵鈐
物色謀變者諭主將者立寘之法闔郡恃以無恐除知
亷州改欽州移光州請祠之管州崇道觀少選除知復
州改險州赴欽過桂林與經閤張公栻平章百䇿施之
民間曰便治郡毓士撫蠻有仁聲張以召歸表揚其材
參政范公成大代張剡白其績遂膺光命直大酋冦境
死警徹中諸司類覬得自效㫖下畀公討冦授將校方
略去三日梟其首還函獻帥漕開餘黨以自新䝉生死
恩者棼(音/分)如也詔以金為碗賜之漕使張公士元傳㫖
將其柬上知如此而言者過聽於得君至請耄不宜行
曽不疲未六十也乆之起以總管福建馬步軍又有以
耄聞者易命與祠公曰此吾志自退緩十五六年安坐
有堂嬉遊有圃暇繙書而倦警䇿客至茗飲果㗖手談
鼻參得味成趣使其晉晉而遂未必有此樂其曽大父
某始聘越國陳均居仁之女為大父圭配其子秦國公
亨仲是為魯公毋楚國公仕堯之曽女孫又鄭之歸絫
贈宜人是為公毋陳貴鄭因之族望著矣肆公通籍贈
其父郎絫至大夫又加著矣貲産嵗入晚良饒支伏臘
贏復為美事不問識不識食口衣體等事左右之砥道
梁津等事乞乞之無吝色由報得年至六十曰足矣慶
元戊午七月十日也先二年余與其子修職郎建寧府
浦城縣尉岩瞻為僚歸道見公知其博涉廣記意氣性
度豁不為深中浮外與人交有忠告無詭隨臨事機藂
出用之未殫其材成者猶歉於志薦紳聞訃是􁈀是嗛
所幸武經郎岩堅才難與仲岩瞻俱有志廣父聲先釐
其奏議詩詞為二十巻傳於後伯岩崇弗禄仲與漕貢
後未易量公生自武經至武功大夫為逹而沒有不朽
者存矣嘉州文學周宗之女其配也絫封冝人先公卒
從仕郎汀州軍事推官曽迠進士蔣容圖之妻其女也
皆蚤世聞詩鎔鑰鎡其孫也㑹郊以保義郎聞詩矣修
職郎南劍州順昌主簿傅傑忠訓郎潭州攸縣廵檢陳
三儒文林郎靜江府觀察支使李孝述進士蔣景望陳
櫺之妻五在室其孫女也渭孫沂孫其曽孫也二孤卜
地得某鄉某里之原卜日得某年某月某甲子吉日公
塟焉次其行詔銘余惟公徒步起家子孫克承初禄克
終可書也不辭而銘曰　紹興之末狃治成血國勢屹
然公睨曰卼不籌其素孰酬其卒我盟敵寒卒如公言
一從其計㧞彼大藩百計百從還我中原輔經弼綜用
不必中於虖於公中不必用甘其外莅借千里重臺糾
諫䋲平不必鳴於虖於公鳴不必平恬其中養視萬物
輕十公之薦四朝之眷無乃寵榮有以詒燕門户簮纓
子孫筆硯肆新又新亶善之善
　　　劉氏夫人墓誌銘
吾州之劉諸邑不一族也有名餘者廬陵族出也以其
先徳未著强為善月稔歳熟天委之順夫人生焉自穉
靚莊稍長言容工眡姆所道向之揉習為淑在父母側
柔色怡聲似不能言者見謂蹈女道長而歸諸鍾君子
友以事父母者事舅姑微缺禮見謂蹈婦道幸子友有
仁族姻禮賔有不贍無告乏意揆力取逮乗而贊其决
閫以内事無鉅細整如也見謂蹈妻道與子友顔行配
處如初接無間言見謂蹈妯娌道冢婦以下歸敎謹有
初未始苛責以備咸得其心起敬起愛見謂蹈姑道知
敎子媺事也廼心渠渠師友至不必子友躬令治具衂
揮皸掌不辭見其子岳秀明逺明揚明大明允率敎知
方挾所業第於庠序官絫見録寖有文聲歸則子友合
辭勉以逺者大者業未卒間子友卒卒哭勉以卒業勿
孤父志貽未亡人羞諸子奮激益自淬勵慶元戊午大
比詔上孟仲姓名天府三季待辟應試鄉里榮之三遷
之敎與有力焉見謂蹈毋道行將以子貴一疾竟不起
蓋嘉泰改元七月癸酉也享年五十有九十月乙酉合
葬於子友之壙女適進士張國紀孫國俊國杰國傳國
任國保國偉國僑女孫八長受進士葛廷珪聘未歸餘
㓜有以臨桂簿公廸功郎歐陽士龍所狀行謁銘者讀
狀云然槩之理宜銘之曰　劉室之女鍾饋之主閫域
雍雍户門俁俁誰氏無子誰子有五遷之義方作賔於
王盛哉竇桂行矣齊芳夫人有死夫人死而不忘
　　　淑婦陳氏墓誌銘
臨川陳氏其縣新豐鄉㕓隱諱錫者之女承節郎諱巽
者之孫女其鄉望塘方朱聖言之妻公禮之毋也初歸
聖言豔之者曰朱陳陳矣新朱陳出焉歸若干年生公
禮又若干年舅卒聖言與姑又相先後卒生事死塟未
嘗缺禮梱内外整整無廢事族姻之間雍乎穆哉無間
曰朱婦淑女也朱母淑婦也朱姑淑母也自公禮聘呉
氏以歸則淑姑也既母遷其子以義方既姑帥其婦以
内則度眡方則乆稍嫻貫移家棅授之日繙佛老書收
聰明入安息方自幸也而哭公禮若婦矣復以家重自
負塟祭如式擬前而差非殺也他費寧殺無隆日積日
生業擬前而饒推朱婦時所以自淑者以淑五女擇而
得王某賢黄某呉某可妻也坐以歸焉又得承信郎張
某可贅也納以居焉餘百爾酬酢各適宜常爾其變者
公禮卒莫奉聖言祀中表相與議立繼主子者遺孫主
孫者遺子大歸志於一其業曽不謂長非公禮子行㓜
如聖言門户何廼揆獨見而排羣議擇其傍支長者宜
子子之繼聖言後名曰公誼㓜者一宜孫孫之繼公禮
後名正義順輿情翕然聞者嗟尚夫有天地而有夫婦
也於何天弗憖遺嘉泰二年十一月甲子卒矣年僅六
十三將以某年某月某日甲子附塟於夫頥菴之陲余
聞之亦嗟尚夫有天地而有夫婦也奮不遑訂而銘曰
　其嫓有嬺其志無貳舅姑□兮莫兼以侍喪葬逮兮
莫分以治曲盡孝思終成禮制兹事難事蓋難之細不
幸所天有敓其嗣父耶子耶若為命繼此是彼非同□
異議所議者偏方澄忽沸聽斷者獨方摇忽硾喜其父
子後也有祀岌其門户今也有諉融異使同㑹非歸是
兹事難事又難之至尚其特書於以昭晰
