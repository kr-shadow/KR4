#+TITLE: 金淵集-元-仇遠
#+DATE: 2016-06-11 12:25:09
#+SOURCE: github.com/kanripo/KR4d0447 master 0d525665                
御製題仇逺金淵集
宋末元初鳴以詩早年仇白(珽/)已名馳却㸔排次還面
目(仇逺在宋末即以詩名其格髙雅往往頡頏古人世/所傳惟興觀集山村遺稿及近時歙人項夢昶所輯)
(山村遺集其金淵集則不可復覩茲於永樂大典散萹/中裒輯各體編為六巻考逺贈士瞻上人卷僧道衍䟦)
(之推挹甚至盖深傾倒於逺者故其監修是書所/載獨多似全部遺者無㡬若有神物呵䕶者然)信有
甲丁為䕶持雄逸或堪蘇(軾/)伯仲清真亦偶陸(游/)塤箎
擬之李杜誠猶逺則實淵源限代時
欽定四庫全書　　　　　集部五
　提要
　　金淵集六卷　　　　　别集類四(元/)
　　　　(臣/)等謹案金淵集元仇逺撰逺字仁近一曰
　　　　仁父錢塘人因居餘杭溪上之仇山自號曰
　　　　山村民世傳髙克恭畫山村圖卷即為逺作
　　　　也逺在宋咸淳間即以詩名至元中嘗為溧
　　　　陽教授旋罷歸優游湖山以終逺初鋟所作
　　　　一編方鳳牟巘戴表元皆為之序分教京口
　　　　時裒所作曰金淵集吾邱衍為之題詩所謂
　　　　仇仁父解秩建康有新文曰金淵集者也二
　　　　集皆巳佚故明嘉靖中顧應祥跋其贈士瞻
　　　　上人卷巳有不見全集之憾世所傳興觀集
　　　　山村遺稿皆從手書墨蹟蒐聚成編非其完
　　　　書近時歙縣項夢昶始采摭諸書所載補輯
　　　　為山村遺集一卷刻之杭州而所謂金淵集
　　　　者則不可復睹今惟永樂大典所載尚數百
　　　　首考逺贈士瞻上人卷後有洪武二十一年
　　　　僧道衍跋其推挹甚至蓋深傾倒于逺者故
　　　　其監修是書載之獨夥疑其全部收入所遺
　　　　無幾也謹以各體排纂編為六卷逺在宋末
　　　　已與白珽齊名號曰仇白厥後張翥張羽以
　　　　詩鳴於元代者皆出其門他所與唱和者周
　　　　宻趙孟頫吾邱衍鮮于樞方回黄溍馬臻皆
　　　　一時名士故其詩格髙雅往往頡頑古人無
　　　　宋末麤獷之習方鳳序述逺之言曰近體吾
　　　　主唐古體吾主選瞿佑又記逺自跋其詩曰
　　　　近世習唐詩者以不用事為第一格少陵無
　　　　一字無來處衆人固不識也若不用事之云
　　　　正以文不讀書之過耳其言頗中江湖四靈
　　　　二𣲖之病今觀所作不愧所言而此集出自
　　　　塵埋蠧蝕之餘皆項夢昶本所不載若有神
　　　　物呵護俾待
聖朝而後顯者為尤可寳貴矣乾隆四十年四月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　金淵集卷一　　　　　　　元　仇逺　撰
　　四言古詩
　　　晨入東寺閱藏行香
明星未髙繁霜巳肅姢姢落月猶挂茅屋我馬遑遑我
車僕僕晨入緇林坐閱梵牘字竒義奥了不可讀空元
無象奚事耳目簡書期程軒冕桎梏顧影自哂未能免
俗名教真樂言語榖粟何時式㣲知足不辱
　　　養鴈
雝雝陽鳥其居朔方朅來江南雪霜備嘗意不耐暑慮
爾早亡乃安水土羽毛無傷仰羡鵷雛俯趨鶩行負影
隻立何如還鄉秋風日髙稻粱巳黄且謀一飽勿思翺
翔
　　　野飲
土岡之西竹樹之下板屋三間娛此隠者塒有肥鷄廐
有羸馬豈無佳菊采不盈把且漉我酒放浪林野莫不
飲食知味者寡
　　　題徐夀畫牛
此大武者二十八蹄茂樹之下豐草萋萋牧童且嬉夕
陽未西何如桃林歸去來兮
　　五言古詩
　　　送髙仲山通州教授
通川得通儒善類蒙善教如此老成人真足重學校我
昔客朱方曽窺管中豹言容既篤厚文字入元奥交㳺
二十年夷險同一操閒居虎林麓倚牕聊寄傲忽承北
斗勑勇鼓來淮櫂華髪映青袍輕㠶愜黄帽天晴宜征
途芹藻春色到臯比坐可暖三載勤訓導惜哉龜手藥
至老方取效載酒游五山何由共吟嘯
　　　送楊志行赴徽州教授
峩峩紫陽山翼翼素王宫中藏朱子書頗有鄒魯風在
昔三十年我嘗逰其中一溪練帶如環以千翠峰朝嵐
與夕霏四景日不同惜哉屐齒折我舟遽云東子今振
木鐸出為斯文宗諸生列館下待問如撞鐘明經别同
異析理開愚蒙獨坐三鱣堂教思傳無窮庠序足真樂
詩書有近功行當自此升豈曰難為容平生韓孟交雲
龍阻相從願言夀道體有書附鱗鴻
　　　下夀
六十本下夀皤然成秃翁繫舟貞女瀬竊禄素王宫暮
隨太守車朝迓御史騘我馬劣難騎却與無馬同老病
厭徒歩足力亦易窮將以馬易牛歸耕田園中聖人有
遺訓吾不如老農
　　　小園梅巳緑隂忽見一花甚香
此枝緑隂繁枝上子如豆一花褎然見香襞苔蘚透雖
同棃雲夢亦出桃李右矜驕若自惜終覺老而瘦昔占
百花先今處百花後春風少年場尤當敬耆舊
　　　答陳宗道見寄
蹇予山澤臞飄飄一鷗似天風忽假便飲此金瀬水朝
隨章句儒暮逐副墨子肯嘆飯不足可戀惟酒美賦芧
亦聊復久矣忘喜怒尾寧曵塗中人生行樂耳
懷人耿不寐一夕三四起江東暮雲合𣺌渺隔秋水遺
我詩兩章意古音粹美敢謂義熙餘及見黄初體君閒
恥食粟我出慙為米流品夐不同黄河貫清濟
　　　存耕吟寄姜景星(斗/祥)
吾不學老農種此方寸田善雨日培㙲安得荒旱年詩
書菑且畬芟藴毋蔓延種固有厚薄穫豈無後先先疇
畎畝在後世兒孫傳何憂換八百奚止取十千却笑多
牛翁轉瞬無炊煙我獨遺以安本固實自堅耘業待嵗
晚韓公嘗勉旃
　　　揷梅
偶得數枝梅揷向陶瓶裏置之曲宻房注以清冷水肌
膚若冰雪寒極粟不起歳晏且聞香春深㸔結子
　　　示沈道人
有涯本無涯後覺即先覺名利念既輕生死路不錯棋
枰幾勝負只㸔末一着寄語耽酒人飲時自斟酌
　　　懷白石社尊師道堅
我思南山陽谷神何緜緜松下笑相别惚恍忘歳年寄
我猶龍經文字入幽𤣥終期白石頂擊竹歌逰仙
　　　和子野見寄十二辰體
良工鼠鬚筆戢戢囊頴露抄詩節經史汗牛車載路信
知文中虎一代人不數細聲笑蚯蠅妙趣忘魚兎東野
龍無雲胡為乎泥中蟠屈如睡虵虚此雲夢胷且騎欵
段馬野服隨田翁相羊山澤間真樂樵牧同開林斬猴
杙種花續春意他年處雞窠偃蹇増老氣錦鯨卷不宜
貂狗續亦易老硯磨猪肝翰墨作逰戲
　　　和卞仲祥
吾友卞南仲别我何怱怱家有六男兒乃與不死同阿
祥更頴出亹亹有父風翰墨既瀟灑文字猶研窮西園
葢常飛北海樽屢空霜寒瀬水淺蛟龍若為容我將歸
西湖春風入脩笻期子梅花下一酹孤山翁
　　　和張仲實見寄
天地有義氣五行秋在金風吹庭前樹亦作清商音游
子初離羣百感集一襟諒予老冉冉無復謡善滛吾方
用吾悟安計他人心
古交色不變百錬如精金一别又三月書札乖嗣音相
望隔一水離憂盈中襟秋陽不能驕秋雨不能滛㑹面
不可期月明千里心
　　　和蔣全愚韻
金壇有耆英學博聲名早摉竒薄莊騷稽古極羲昊君
甚似樂天稅冕居履道息逰鬻駱馬尚友敬胡杲我生
六十年獨欠識此老來逰溧陽學文物委秋草黄沙􁀙
人目忽見石皓皓君壇髙難陟我壘虚易擣新詩十八
韻韻韻俱壓倒交情託以宣一字一大好自慙溝中斷
未足被華藻但令小兒軰藏弆以為寳相望衣帶水波
弱限蓬島玉石資盪磨鐘鼓宜擊考何由即㑹面疑義
共探討豈無問字酒可以濡吻燥昔為堅多節今為科
上槁窮逹等醉醒何庸寛懐抱
　　　和金沙蔣文海韻
干祿非良圖好遯實素抱昔為駕壑松今作出山草茫
茫海嶽隔冉冉齒髪老淵明書甲子拾遺歴天寳迷塗
諒未逺貴在知幾早
我聞茅峰下曽有卧龍人風雲未承運淵潜聊自珍世
無卞和氏誰辨玉與珉緇塵化衣裳我獨潔其身攬鏡
忽自笑奈此白髪新
海翁古徴士接武諸公後聞名三十年傾盖即如舊示
我伐木章無能出其右籊籊秋竹竿坐睨蒲質朽試問
五兩綸何如一杯酒
昔我客朱方曽識三數公獨欠之句曲徧走山西東向
來劉與王(漫塘/實齋)疇能繼髙風今我來金淵尸祝素王宫
閱人晨星稀見子夕照紅何當分鄰燭竹徑相與通
　　　乙巳歳三月為溧陽校官上府經烏刹橋和陶
　　　　淵明韻
一日不見山胷次塵土積老來志益壯清逰等疇昔鍾
山草堂古每恨身㣲翮况是佳麗地牛馬風不隔遑遑
問征路冉冉供吏役淵明田可秫肯為五斗易石橋跨
淮水岐路由此析俗駕何時回為爾謝松菊
　　　為金陵宗人賦雲谷詩
英英天上雲洞洞天下谷皎皎谷中人精神皎如玉卷
舒一何心怡悅亦自足朝采孕丹砂夕氣被林麓豈無
茯苓芝隨春入鋤斸自是長生苖根本元不俗三千年
桃花八千歳椿木不如採藥歸枕石伴雲宿
　　　西廟古檜和卞南仲韻
竒木有古意愛古人亦竒嘉禾老君觀毗陵烈帝祠二
檜棟梁物俱逐刼火移朅來溧城西見此鐵石姿靈貍
肯薦骨死豹仍留皮拏空有爪龍踞地無角螭三株兩
失葉簷溜傷南枝僵立萬雪霜坐更幾隣儀我將䕶赤
欄甃以蒼石墀深根直不朽雅操堅自持棟梁與薪槱
待用各有時罔俾孤山樹專美坡仙詩
　　　學舍自吟
金淵文學掾旅食經歳年石田薄有收儘足禆俸錢絲
毫了無補教養愧前賢竹添講堂後柳栽泮水邉匏花
粲籬落藻帶舞漪漣土龍欲致雨何能起雲煙革帶孔
漸移老癯非學僊木居士何者求福真徒然
　　　送虞師憲赴延平書院山長
我師文靖公(李/侗)一傳子朱子佩服中庸書静中識根柢
秋月湛氷壺瑩徹無瑕滓延平建精舍盛德宜世祀君
徃坐臯比文行成粹美秋風送書船南上二千里訝君
來何暮衿佩爭倒屣鳴道鐸方振問字酒已俟九京如
可作文靖公亦喜予友有黄功(子/敏)昔分教於此頗知文
風盛十室九儒士是行若登仙劍氣炯青紫只恐席未
温思歸慕園綺
　　　題西梵一翁雙清軒
上人碧雲房苔地不盈丈古石六七株修竹覆其上石
兄既竒秀竹君亦髙尚歳晚永相依屹不染塵坱方參
香嚴師曽識牛丞相解鞍時一息吾其得閒放
　　　山泉為惠君疇賦
空青穿秋旻瘦白噴夏雪若非林下士誰識此髙潔山
中非無雲蒼狗隨變滅山中非無月隂晴易圓缺不如
泉混混萬斛常不竭洗耳塵即清釀酒香愈冽一醉三
十年至味過麴蘗翁意不在兹勿為醒者説
　　　梅夢
緗梅眩晨霞素梅迷暮雪一翁着花間氷霜殊皎潔蜂
蝶猶未知香味老逾烈夢中識歸塗踏遍孤山月
　　　續夢
一夢續一夢夢短寒夜長顛倒無首尾哀樂迷存亡枕
上忽自笑歴歴見未嘗至人本無夢有夢其何傷魚旐
農夫喜熊羆男子祥吾年過不惑夢覺久已忘未來尚
曖昧既徃恐思量不知邯鄲道幾畨熟黄梁
　　　柰花似海棠林檎但葉小異
東風擅紅紫顔色分重輕愛此柰子花嬌豔何盈盈未
開足標致紫綿燦垂纓開繁臙脂褪徐娘老而貞俗稱
為海紅結實葉底頳來禽難為弟海棠難為兄我評此
三花同出而異名一枝揷銅壺坐翫心目明安得劍南
樵素縑為寫生
　　　題仲賔竹石
淇園綠猗猗昌谷黒離離謫仙硯池底茁此兩三枝輔
以小崢嶸標度尤崛竒願堅歳寒心勿為風雪欺
　　　暢師同玉上人逰茅阜
朝辭二竺寺暮宿三茅峰紅樹落一葉白雲深幾重逺
遊喜無雨清興尤宜冬遥知天壇上㑹與仙人逢
上人家海上喜從名山逰昔聞三茅君隠在千峰頭霜
寒草木瘦歳晚泉石幽不見梁邱伯使我心悠悠(懐中/砥)
　　　夜醉
山翁醉如泥夜半方醒然既莫省宇宙况復知歳年閒
愁置度外大道在目前日飲豈不佳苐恐無酒錢
　　　題西山真先生像
何年霜月子寫此西山真峩冠褐寛博詩書發精神可
以寘巖壑可以登麒麟斯人不可作令我思乾淳
　　　客來驚睡
長晝清和時惟有睡鄉美宰予邉孝先毋乃今我是門
外有客來推枕矍然起請啜一盃茶萬事且不理
　　　次韻蕭饒州見寄(漢傑時引年/卜居溧里)
至人本天㳺上古惟野處如何種菊者亦勝封千戸萬
鍾且唾去况復問阿堵先生東陵侯成敗久目睹幾程
上金臺一節綰銅虎肯從赤松逰餐芝擘麟脯温故窮
丹鉛投閒棄圭組自是横江鯨終然辭網罟獨醒笑衆
醉此舉冠千古二疏三髙後欲數指難僂毋煩北山移
猿鶴當起舞
昔寓南國居日與蕘牧處今營西郭居官梅映窻户硯
山如可博尺度先畫堵此計當勇决結構須快覩伐藤
斷長蛇卧石凛伏虎山厨富笋蕨客至當脩脯野芳散
紅紫粲粲五雜組放懐山水窟脱迹名利罟平泉緑野
堂盛事追徃古願學樵夫拜相從丈人僂應笑趨炎人
奴顔八風舞
　　　過岳公故居
赤脚踏層氷素蟾浴清水可憐偷桃兒竟以寒餓死木
瓢掛空壁蠧册堆破几有子如矮奴踉蹌入城市
　　　剪白鬚
臨鏡忽自哂公然白紛如稚女眼最明為我剪白鬚髟
髟如素絲不堪紉破襦叅差茁秋草蔓衍不可除明知
我已老既白難再烏無肉令人癯眼昏妨讀書顔駟燭
之武吾非斯人徒
　　　寄史貴質(延珪丁/未同庚)
淳祐六十翁生遇時節好朝逰漁樵社晚入詩酒保不
為名利縳剛被花月惱時發少年狂未省身已老强歌
無餘懽聞者笑絶倒齒髪漸凋疎形容頓枯槁平生千
金軀豈不自愛寳幸然本根在收歛尚及早何必大藥
資尫羸多夀考也無政事堂也無沙門島
　　　錢儒珍家賞桂(寶/孫)
客至當飲酒醉此金粟堆秋風何時到叢樹叅差開馨
香逆人鼻蓓蕾藏聖胎攀枝折其榮落穗浮酒杯後夜
有佳月弄影須徘徊紅袖歌未終畫角毋庸催
　　　涼風
涼風撼庭竹起舞如翠蛟亂葉打窻來卷盡破屋茅飛
雲行太空萬竅爭怒號煩暑一掃淨解我心欝陶
　　　夜半見月
中夜月初上照我東床明我心本無事展轉寐不成仰
觀烏鵲飛俯聽蛩螀鳴念適從何來衣食非素營三年
然後歸兒女各長成婚嫁願早畢吾其師向平
　　　與楊志行郭斗南馬德潤屠存博吕公弼僧義
　　　　慶游鍾山以峰多巧障日江逺欲浮天分韻
　　　　予得浮字
昔讀寳公傳今作鍾阜逰緩行萬松間直上千峰頭古
塔表木末寒泉貯巖幽遥觀江流奔始知此生浮甚愛
雪竹庵逸駕吾將休
　　　試涪翁題鄭佽硯
我有古鏡硯肌理細宻匀沄沄散角痕巨口細魚鱗涪
翁銘其背文字極雅馴鄭佽彦相者不知何如人回首
數百載想見元豐春晴忩試磨洗墨舊兎頴新携歸供
行齋侑此金石身
　　　蟋蟀
蟋蟀一何多曉夜鳴不巳居然聲相應各為氣所使零
露聊飽蟬落葉才庇螘秋風滿庭砌安能久居此愁聲
不欲聽我聽差可喜平生勝負心一笑付童子
　　　郊行集句
今日我重九(東/坡)無錢對菊花(杜/陵)昨夜雨鳴渠(東/坡)既雨晴
亦佳(杜/陵)出郭望西郊(杜/陵)山林迹未賖(杜/陵)顧憂斯人飢(昌/黎)
僵仆亂如麻(東/坡)淵明胡不歸(東/坡)吾居巳及瓜(東/坡)豈無一
尊酒(昌/黎)誰敢負年華(東/坡)聊為山水行(東/坡)玩竒石路斜(六/一)
門生與兒子(東/坡)邀我至田家(浩/然)留連向暮歸(樂/天)爛醉是
生涯(杜/陵)
　　　種菊
鄰舍送我菊惜無盆盎栽分種東籬下倚忩日裵囬初
看蓓蕾青黄蘂叅差開霜後苦無花老眼生塵埃得此
少自慰可以薦一盃更用數日晴南枝須有梅
　　　菊軒吟為劉君章作
大江秋風髙紅葉紛滿地采采黄金華專此秋富貴主
翁庭宇靜霜日自清媚豈不懐淵明異榻同夢寐春融
桃李門一粲開落易願言堅晚節香淡有真意平生觀
物心飲水知秋味敢問楚人醒何如晉人醉
　　　通甫弟歸里詩
霜重江水縮艤舟江之湄子今戒行色予亦數歸期巳
廹葵邱戍何求買山資酌别苦無酒秉粟供妻兒
　　　風雨不出
儒官少公事閒坐如家居閉户聽風雨重讀架上書豈
無借書瓻小酌勿用沽豈無苜蓿盤園丁送嘉蔬溪童
把釣竿時得徑寸魚采薇拾橡栗視此巳有餘懐哉天
地恩不棄無用儒舍此將何之狂士多迷途終不如歸
田一蓑溪上鋤
　　　漫興
驢鳴有何好晉人多愛之胡不大堤上隔花聽馬嘶胡
不茅屋下帶月聽荒雞我疑古之狂矯世本尚竒蠟屐
栁下鍜結髦劍首吹端是味無味以待知者知滿腔浩
然氣抑欝無所施引頸一長鳴萬里風雲悲敢問駟與
騘立仗夫何為
　　　九日鄰翁招飲
佳節喜新霽作意登南山兹山雖不髙亦足供躋攀平
明放舟出日暮騎馬還行止不自由寸歩千里艱北鄰
朱公子言笑破旅顔相與一樽空徒得半日閒人生各
憔悴仕路復閒􁖸六十始平頭甲子須循環粲粲黄金
花才見秋一斑忍以髪膚脆犯此風霜頑何如歸去來
期我巖壑間
　　　戒飲
腹無貯酒腸小飲輙大醉醉餘嗽即作痰唾連涕泗酒
亦有何好上策當自治無錢賒不來不飲特易事何如
飯疏食飽矣曲肱睡莫笑我獨醒中有至樂地
　　　飲少
此中無他腸飲少乃輙醉眼眩力不支便欲投牀睡頓
空名利心願棄人間事淵明千載上當復知我意
　　　有懐龔子敬子中
兩龔昔所慕二難今是似簞瓢魯儒生衣冠楚君子相
期歳月永不為弓旌起極目暮雲平脩筠悵予倚
　　　和子野
少年挾英氣聞雞慕劉祖老來卧蝸牛風雨懶出户酒
空薪炭盡景况詎堪覩自嘆衫袖短豈曰不善舞
此日始生日避喧作溪行出門阻風雪僕瘁馬亦驚歸
卧春一窻隔窻聽雪聲擁衾守藥鼎客至慵出迎顔色
日巳老何由得青精未能歌雪兒聊復呼麴生夢中逰
西園一壺梅下傾
　　　報恩寺權公方丈
金淵多寳地此地殊幽深一錫得安穏豈必棲山林臨
池照佛面見竹空人心江楓千百年時作海潮音
　　　昔康莭先生題安樂窩詩中云樂見善人樂開
　　　　善事樂道善言樂行善意此即吾友朱仲明
　　　　樂善齋之意也繫之以詩
人生有至樂主善以為師善端本固有樂處亦自知我
思舜之徒雞鳴日孶孶簞瓢在陋巷顔氏其庻幾之子
芝蘭室書傳為箴規量力行好事固窮無妄為何似安
樂窩受用堯夫詩
　　　予久客思歸以秋光都似宦情薄山色不如歸
　　　　意濃為韻言志約金溧諸友共賦寄錢唐親
　　　　舊
自我來溧陽四見木葉秋泮宫久敝漏量力完且修幸
然土木備及此工役休巍巍大成殿勢與鄒魯侔聖賢
日云邁可以遺象求捫心了無怍一掃築舍謀咫尺三
茅山乃獨欠此游且須歸去來速為營菟裘
迢迢渰水上有亭曰寒光水天散鷗鷺四望山蒼蒼向
來于湖翁詩詞題屋枋幾思一遨遊歳月飛羽忙聞有
白龍寺石塔標鐡梁老僧頗能吟年來曽逰方須乗未
歸前秋晴呼野航
我非章句儒亦非漁樵徒少年逞麤豪提筆賦兩都老
尚著儒冠却悔識之無既難棲山林又倦逰江湖一官
僅供口康濟不在吾秋風方戒寒正道日荒蕪行矣且
歸耘寸田聊自娛
江海寄孤篷飄飄一鷗似汲汲謀稻梁欲去行且止淵
明真逹者解印如脱屣五斗何足云可但折腰恥我嘗
慕其人出仕亦漫爾客行入歳晏田稼逢水毁逝者既
如斯吾屬可去矣肯負白鷗盟西湖釣秋水
早從方外逰志不在婚宦采薇陟西山采藻渉南澗拄
杖僅過眉短衣不掩骭一為火宅累漸覺有憂患難任
臣朔饑俯就博士慢大勝國子師三年腹藜莧棲遲行
路難堅忍為客慣昔為泛泛鳬今為嗷嗷鴈幸免箠楚
慮官事粗易辦曷不歸孤山梅花臘前綻
秋空不肯明風雨滿荒城田父遮我説重九最喜晴此
日晴色好大田足西成一冬暖如春絮炭價亦輕我雖
將去官於人獨無情去年冶城叟(卞南/仲也)采菊餐其英今
兹隔存殁使我心怔營出門悵誰語巵酒當自傾
威鳯巢深林神龍潜巨壑泥塗困螻蟻城市防彈􁀯小
草不自貴巳鑄出山錯豈知廿苦淡有味俱不惡霜降
水澤枯歳晚木葉落榮枯識寒暑是非悟今昨不見粘
壁蝸甘以退為樂二休行且三可但耐辱莫
去郭十五里翼然屏風山上有看經院創始昇元間山
潤易生雲竹嫰未作斑登髙佛閣小四面青囬環空門
事彌多永日僧不閒歸徑路委蛇班荆履孱顔信美難
久留道逺足力慳遥知故山月問我何時還
喬木足秋聲紅葉表秋色因之念湖山恨不生羽翼形
留神巳馳游倦交漸息西隣夜砧發東隣曉機織我亦
有敝盧松菊暗荆棘北山百年墓苔竹手所植今長尺
若干霜雪頗自力西風龍蛇蟄暗雨山林黒東望㑹言
歸免我長相憶
七十古所希我今六十餘干時本無策謀生術尤疎就
食泮水宫學圃乏薪蔬凛凛座無氊踽踽出無驢厭厭
尊無酒呥呥食無魚官居古云冷巳矣當歸歟緬懐二
女子夫家住桐廬三年千里别曠久不得書曰者遣一
力還家問何如江濵桐君山土肥藥堪鋤山根有閒地
或容房客居
未仕每願仕既仕復思歸了知歸來是宜悟求仕非干
禄本為貧元非慕輕肥巳昧好為戒復貽素餐譏時艱
士失業十家九寒饑豈無禹稷思力薄願乃違吾門可
羅雀載酒人來稀下考劣巳書歸心疾如飛眷言長途
馬老矣思脱鞿晝短歌意長式㣲兮式㣲
人寄天地間官爵寄所寄所寄本儻來得䘮亦常事何
哉淺丈夫以此芥胷次逹人視為輕譬彼樗蒲戲役滿
須過更代者乃未至故鄉隔太湖一舸歸甚易秋髙山
骨露始見松竹翠依依古梅村是中有深意
游子悲凛秋秋盡行當冬雨露變霜雪寒色日以濃豈
無紫綺裘綻裂誰與縫不如早還家山林專素封掃松
棲霞嶺結茆慧日峰山南與山北春風入脩笻時止可
以止道隆從而隆抱膝且長吟吾其師卧龍
　　　盆梅
有客送苔梅來自馬塍裏斜枝巧盤折的皪數十蘂意
欲媚春風寧免少屈巳獨憐鐡石腸竟作柔繞指他鄉
忽一見少慰空谷喜何當解其縛條直有妙理幸不入
俗眼入俗梅亦恥
　　　居逰行寄費廷玉(大/振)
繁華錢塘郡佳麗金陵州吾生抑何修兩地得居逰杭
也數年别昇也幾月留鍾山草堂靈林壑殊清幽開窻
眺龍灣大江日東流鳯皇非故臺不見白鷺洲冶城塜
纍纍青溪波悠悠長干塔尚在瓦棺閣巳休雨花峙巖
顛錦石爛不收層樓天下無結構如龍舟六朝王氣歇
故籞成荒邱至今秦淮上尚聞商女謳山水如此佳見
有此客不懐古復思鄉日落川雲浮惜無老樊川酒酣
吟杜秋
　　　雪
忽驚小窻白開户雪如此去年臘前無一白從此始霏
霏甚可愛落落勢未巳炯炯眼界明沾沾田畯喜靜聞
野厖吠立見蟄蝻死鼓腹飽可期勿畏寒墮指窮檐絶
煙火閉糴三日矣開倉糶官糧太守如父子
欽定四庫全書
　金淵集卷二　　　　　　　元　仇遠　撰
　　七言古詩
　　　立春
山城厯日到每遲新春殘臘俱不知若非一鞭醒寒夢
梅柳爭春無了時牛刀小試東風手目中全牛果何有
勾芒舁歸古廟中官吏升堂酌春酒
　　　竹素山房小飲南徐唐正方善歌吳伶以長簫
　　　　和之客以鳯凰臺上憶吹簫分韻予得臺字
少時聞簫白玉臺一曲未終丹鳯來金瀬空明秋水淺
妙音久不聞蓬萊吳下老伶燕中回能以北腔歌落梅
紅塵筝笛耳一洗便覺箜篌憤抑琵琶哀朱方臞仙古
音律宫長羽短隨剪裁小春梅柳參差開肯待羯鼓花
奴催我輩鍾情忘爾汝濁醪妙理惟醱醅晚風吹寒夕
陽下有酒不飲令人咍今人青眼映山水古人白骨生
莓苔不如相聚常啣盃嗚呼五公七相安在哉不如相
聚常啣盃
　　　北園賞梅
梅花先受東君知一晴開遍南北枝吳姬持盃勸客醉
已恨賞花三日遲主人惜花不惜酒自摘一枝春在手
大開笑口問東風金谷幾人曾白首
　　　題王師尹所藏三峽圖(上有趙明/誠諸公題)
廬山石橋天下奇奔湍赴壑潛馮夷倚闌俯瞰毛髮竦
品題曾讀坡仙詩畫師筆斡造化窟豈必夜半夸娥移
蜀天茫茫千萬里彷彿猿聲亦如此何當譜入朱絲絃
水底魚龍應洗耳
　　　題季路負米圖
髙堂有親今老矣孝子晨昏奉甘㫖傷哉貧也敢辭勞
百里迢迢親負米後來列鼎坐重裀積粟萬鍾不逮親
古言周急不繼富為母請粟非無人
　　　題范譓郷愛山吟境圖
前山排闥如虬奔後山擁壁如虎蹲三間茅屋白雲裡
一羣野鹿青松根世上好山誰不喜紗帽可能長隠几
詩人見石猶下拜况是孤髙有如此終南㨗徑從渠行
少室素價元非輕呼童下山汲清冷我欲洗耳聽猿聲
　　　送存博教授回虎林
䨇鶴翩翩溧水陽紅塵不染素衣裳一歸華表飲風露
一住滄洲謀稻梁湖海波濤多起伏爭食那能效雞鶩
戞然長唳楚天寛有日相從逐鴻鵠
　　　草蟲圖
昨夜南山雷雨霽蟄室初開百蟲起草夭菜秀蒲柳長
生意森然隨氣使陰陽變態足纎巧分得餘妍歸畫史
野蜂採蜜花房裡官蛙瞠目莎池底紛紛蚱蜢肆跳梁
欵欵蜻蜓齊㸃水天牛穴桑奚其天鬼蝶迷花聿如鬼
血國三千亦有蚊黍馬十萬寜非蟻蝎虎那能捋虎鬚
蝸牛誰堪執牛耳蜣蜋轉丸誠小巧螳螂搏輪非勇士
鳴蟬嘶熱蟋蟀吟一片繁聲愁客子春風郊野豈不樂
籬落秋風又如此坡仙舊詠只八物若見此圖心更喜
我摩老眼為題詩晴日一忩蠅撲紙
　　　元夜嘆
虎林城中正月半十萬人家燈燦爛溧陽風景方放燈
通宵不禁人遊翫大雪深寒萬木僵家家冷坐無薪炭
典錢買竹又買燈糠油結凍㸃燈暗豪民張燈喚歌舞
鼓笛喧轟夜忘旦忽聞買絲造海船府檄專令豪尸辦
倉皇且救火燃眉縱有華燈何暇看老夫掩闗擁爐坐
一盞青燈置書案良辰樂事悵難并頃刻歡聲作愁嘆
蘇公買燈狀陳子題燈詩癡兒騃女知不知月明月暗
反覆手且願麥熟休王師
　　　雪後祈晴
閏正月過二月來溧陽溪頭花亂開濃雲急雨洊雷電
不待羯鼓花奴催江南天氣全然别昨夜清寒今日熱
東風忽轉西北風吹作霏霏一天雪艶桃穠李睡海棠
顔色頓减仍减香燕鶯羞澀未出谷惟見野水生渾黄
晝夜交流已登岸邱麥畦蔬根浸爛州官憂水復憂民
明日祈晴泰清觀
　　　送劉鍊師歸(并/序)
　　　　鄱陽劉君佐儒家子倜儻有志壯欲囊書叫
　　　　閽為時用天長翮短未能奮飛乃著道士服
　　　　薄遊南陬棲九疑之雲釣三湘之月相攸庵
　　　　止擬他日龜藏計宿留十年然後歸故里再
　　　　轉溧上師式元宗俯仰方圓不尚衒襮衣冠
　　　　髙潔炯如玉雪頗厭出塵入坱無意于人間
　　　　事將俟我乎岳之麓湘之濱予喜其勇决髙
　　　　蹈庸贈以言君佐識定而志不分年盛而材
　　　　有用與其之南何似且之北九萬雲程勗哉
　　　　進步君佐名輔漢
雲中雞犬隨淮南手攀桂樹歌小山鴻寳秘書在玉枕
有高尚者還童顔卯金家世學仙子半生遊山磨屐齒
懶耕白雲(君號/耕雲)種瑶草南去持竿釣湘水天風環珮滄
江東鄱雲溧雨分鄰封浮邱洪崖未之見擁腫鞅掌常
相從拂衣浩然有歸志湘濱已卜誅茅地寸田尺宅可
治生騎鶴纒腰非易事不如且向金蓮遊濯足萬里黄
河流上界神仙足官府山中宰相輕公侯人生得意無
南北蠅利蝸名等雞肋道人一粲據槁梧世間萬事槐
安國
　　　寒食遊陳園
梨花李花白鬭白桃花杏花紅映紅疎籬曲徑錦步障
間以巨竹青玲瓏獨木為橋人不渡柴扉欲鎻春風住
豈知野禽浪蜂蝶時復銜花過墻去春波漲緑春日晴
柳下扣門嵇喜迎池邊亭上少盤礴坐牀指㸃呼麴生
冷官况逢寒食節客味凄凉那可說殘盃冷炙何處無
樂意生香聊自悅清明天氣晴更佳山林川谷多鶯花
後庭遺曲少人唱踏歌椎鼓爭喧嘩笑折一枝花入手
樹猶如此人能久六朝舊事付東流醉翁之意不在酒
　　　月琴吟贈程禹仲
我月太古色我琴太古音色見音聲求焉能知我心月
到茅亭夜亭午據梧坐看胎仙舞本無圓缺無虧盈心
迹雙清遊太古笑渠空向廣寒遊記得霓裳羽衣譜
　　　應平叔送牡丹詩
草元亭前老侯芭贈我鞓紅三朶花一春風雨傷麥麻
天香何事來山家且勸花王一盃酒更祝花王千萬夀
洛陽名苑今在否未必開花大如斗有花可賞不負春
紅紫轉眼俱成塵酣歌誰識李翰林酒樓柳絮愁殺人
　　　徳興葉志道字士心葬母于銀山丹井之上作
　　　　丹泉吟
葛公學仙丹有泉葉公藏母丹泉邊泉流㶁㶁亂石底
丹光炯炯長松巔陟彼屺兮瞻望母麻衣土枕常廬墓
難將寸草報春暉秪覺焄蒿泣秋露男兒眼中非無淚
有淚徹泉無厚地泉聲如咽淚如丹何待洩融歌大隧
幽花淡月耿墓門不招仙魄招母魂子規一聲蒼石裂
白雪𣺌𣺌山昏昏
　　　題沈子和徳冲畫龍
紅霞飛盡元雲同深山大澤生春風震雷一聲蟄户啓
老龍夭矯生蒼穹憶曾艤舟垂虹外舟子傳呼黑龍掛
須臾急雨暗吳淞昔見真龍今見畫江南久旱草木空
湖水陡落如秋冬蒼生望霓心顒顒阿香喚起隆中龍
　　　送春寄友
老翁欲作送春詩借問春去將何之連朝醉不省人事
昨夜春歸更不知客裝欲趁春歸去家在西湖緑隂處
青青竹筍白白魚也勝客中常茹素杜鵑吻血啼未乾
髮白易黑留春難冶城翁定有新語楝花風急生餘寒
　　　贈溧水楊老
浙間筆工麻粟多精藝惟數馮應科吳昇姚愷已難得
陸震楊鼎肩相摩我遊金淵飯不足破硯生苔塵滿目
毛錐自笑不中書白髮紛紛老而秃中山博士(屠存/博)子
墨卿貽書薦至楊茂林里儒大半習刀筆耳聞竽瑟誰
知音善刀而藏歸勿出博士校書行有日定當致汝數
百枚東坡有云北方無此筆
　　　贈筆工沈秀榮
吾家歙石鋒芒出不但挫墨亦挫筆老懶作事苦不多
一筆纔供兩三日近知沈子藝希有洗擇圓齊易入手
不論兎頴與羊毛染墨試之能耐久禮樂三千成昨夢
秃筆何止十八甕長槍大劔正當時毛錐子者直安用
金淵萬家籍百儒學書用筆人豈無管城欲重連城價
請擕椽筆遊江湖
　　　醉醒吟
衆人皆醉我獨醒衆人皆醒我獨醉先生何苦與世違
醒醉之中有深意或云酒是腐腸藥沉湎淫泆無不至
或云酒是忘憂物醉鄉别有一天地左拍五柳先生肩
右把三閭大夫臂醉時元自惺惺着醒來亦自齁齁睡
獨醒獨醉豈多得衆醉衆醒堪一喟醉者自醉醒自醒
卿法吾情各行志溧江美酒差可戀說醉論醒姑且置
公不見昔人有云且食蛤蜊那知許事
　　　謝秋澗沈君瑞為予寫真
山村道人今老矣徒有虚名落人耳夢中誰記版築夫
畫像雖多終不似偶來招隠九鎻山隠侯試筆開生顔
鬚眉口鼻宛相肖只今置之泉石間聞君尤工畫山水
萬壑千林生筆底可能更掃隠居圖布襪青鞋侣樵子
　　　夏雨嘆
六月溧陽三日雨山田喜足低田苦學中亦有北鈐圩
低處水深三尺許秧苖浸倒根已浮再種何由能入土
老夫寓居西郭外厭聽村村蹋車鼓唇焦面黑嗟農夫
此生悔不業樵漁有山可采水可釣免得曉夜憂耕鋤
去年一熟才了逋今年再熟力始舒豈期不待稻花白
併隨荇藻歸江湖溧陽近與丹陽接不雨由來三數月
河流淺澀田乾枯練湖放水通舟楫人間既是寒暑同
天上何為雨暘别願移此雨慰彼心還我朱明作炎熱
　　　州㕔設醮即事
去歲今朝六月六暮雨傾盆風㧞木今歲公宇醮祈晴
晝日當空生暑溽羽士宣詞官吏拜燈燭熒煌香馥郁
須臾黑雲西北來如盖如輪覆㕔屋電驅霹靂掣金蛇
簷溜奔騰瀉銀竹幃屏掀開旛幢飛卷盡香灰吹滅燭
天威震怒莫敢喘謝罪怔營虞䙝凟少焉雨止凉颼颼
天氣如秋失中伏四郊大田多黍苖一片瀟湘接湖洑
村夫中庭涕泗下歸聞野老吞聲哭只恐戢戢生魚頭
何止廣文飯不足天心仁愛子勿憂府公移文行振粟
古言大雨不為災雲雨須臾手翻覆
　　　荆溪橋
荆溪滔滔向東注長橋束之川后怒英風颯爽白晝昏
此是孝侯斬蛟處客船逆上帆下檣何如懸水泝呂梁
百篙攅石雙櫓健進退咫尺千丈强我來偶值凍雨作
且近孝侯祠下泊平生忠孝侯所知世途更似風波惡
　　　七月丙辰迎土山龍王入郛
秋陽皜皜人皆苦安得清風掃殘暑河流欲斷泉脉乾
一望髙田變焦土洮湖白龍迎入城行道燒香入亭午
青天已響阿香車平地未見商羊舞昔時曾說雨催詩
今朝還要詩催雨願龍速降神力㴻甘霖萬落千村熟
禾黍
　　　諭馬
山公有馬不肯騎東西徒步足力疲吾兒有力駕馭之
兀兀馳驟那敢嘶爾馬亦似欺我老乘駟乘驄非不好
老翁自愛下澤車放爾春郊飽青草
　　　秋雨
杜陵昔日歌秋風卷去屋上茅三重村翁今夜嘆秋雨
衝倒簷前墻數堵瓦傾棟撓直見天寒侵素被不得眠
相如家徒四壁立我比相如尤可憐錢唐近報融風起
瓦礫塵埃半城市霜餐露宿人遑遑衣食難謀况居止
呼童向曉收篁蘆補籬織箔聊枝梧雨飄有限行且止
秋陽餘暖留桑榆嗚呼居得一日且一日丈夫安能事
一室
　　　寄南仲
坡翁昔年五十二翰林侍讀為學士溪翁年徳與坡同
官職胡為未相似我道閒人勝貴人儻來軒冕溪雲比
翁今田園瀬水上頗勝求田陽羡里翁今有弟夜雨對
牀樂頗勝卯君懐逺驛中有感秋風起有時筆牀茶竈
泛洮湖栁外梅邊從徙倚詩筒經卷静工夫光景流連
一彈指不論衆醉與獨醒不問此非并彼是客來不必
及時事有酒且斟無即止從今笑傲五百年銅狄銅駞
皆敝屣小山老桂敷秋香下弦月照西風凉今夕如此
好風月胡不招邀坡翁霞佩同頡頏翁今放舟何所適
新詩漫表長相憶舟中不可久留兮盍早歸來共賦碧
雲餐白石(時生日/出避客)
　　　留飲篠塢承隠君山莊
夾山崢嶸相對起貫以盈盈衣帶水白雲深塢碧篠合
華屋盤紆蒼樹裡二三隠者古衣冠魚酒招邀極歡喜
維舟岸曲信宿留惜别依依行復止東南風順帆上桅
一轉瞬間行十里人生交契無故新他日停雲從此始
　　　菊
楚澤秋髙衆芳歇眼中見此霜下傑南窻粲粲八九株
淡白深黄顔色别自笑背時難獨立恰是重陽過一月
丁寧女子莫摘殘留伴梅花傲氷雪
　　　和李致逺秀才(君/深)
平生志氣隘九州直欲濯足萬里流詎期功名坐蹭蹬
不意歲月成繆悠防閑擬鑄鐵門限牽挽忽作金瀬遊
栖巢未穏烏鵲月歸夢已熟鱸魚秋連宵風雨正僵卧
何時臨壑容竒搜可人喜接一日雅此地判作三年留
說詩解字屢握手感時懐古頻搔頭吳郡才子止邱沈
梁園舊賦餘枚鄒天上仙應無懵者眼中客復有此不
家聲久識南北阮筆力𦕈視大小歐我方得友頗慶快
子亦固窮忘怨尤蹄涔乃使鯨鯢伏拳石難與嵩岱侔
紛紛嗜好異齊瑟磊磊肝膽呈吳鈎有才未遇政何損
知爾不薦終當羞往事欲談遽易了濁酒既傾焉得愁
平乘樓上王夷甫下澤車中馬少游須笑即今仕宦人
嚅唲言貌如伶優若為田園足以活與爾水火無相求
一瓢陋巷誓不出孤雲野鶴心自由斯文將興天未䘮
游子纍纍徒隠憂
　　　九日客中
菊糕萸蟹年年有未信今年此地無一瓻新釀正三白
幸是杖頭錢可沽客况凄凉宦情薄釜欲生魚門羅雀
未能早賦歸田園白酒黄雞差自樂户曹司馬村校書
相呼徑詣黄公壚滿頭揷菊把茱萸强歌强舞醉相扶
何必更畫豳風圖
　　　夀星相
西方長庚今我是東郡短人豈兄弟修眉班首頂如鬀
蹡蹡衣裳猶楚製翩然來遊太平世市上小兒驚且睨
身外不須童鶴贅一粲人間八千歲
　　　曉雪
昏昏慘慘窻映月索索颯颯風吹葉青童開門忽驚笑
昨夜庭心一寸雪東方日出雪漸融簷花滴滴皆春風
山村布被正酣卧愁殺門前賣炭翁
　　　雨雪閉關子野公明仲祥載酒逺慰晚以詩見
　　　　寄和答
溧陽三日雪平地城市十家九家閉官舎無氊冷徹骨
省事正宜尋老計小人自不知紀年我久忘吾豈忘世
出門無礙將何之已拚食貧了三歲
深雪没履寒徹緜誰子扣門四詩仙袖中黄絹虀臼辭
塗抺既醉鳬鷖篇我非不納學泄柳政爾欲眠如孝先
忘形爾汝子勿怪坦率從來六十年
欽定四庫全書
　金淵集卷三　　　　　　　元　仇逺　撰
　　五言律詩
　　　丁未元日
花申喜循環風霜變老顔閒身留泮水歸夢滿湖山雪
凍蝗應避春暄鴈欲還桃符随手寫禍福不相關
　　　窓外梅方開
淡月江南樹香竒影亦竒春前十二月雪後兩三枝冷
蘂疎堪數孤根穏不移西湖老仙宅清夢夜何其
　　　正月二十四日送亷使出郊
閒騎羸馬出逺錢繡衣行愛此川原迥欣然風日晴隔
籬梅半落斷隴麥初生毎恨微官缚茅山負夙盟
野店當官道村醪喚客留偶因乗早出故作探春逰芳
意林梢静晴光水面浮人言有龍洞近在石山頭
　　　聞楊大受凌吉叟吴次山諸友訃音有感二首
落落霜餘樹踈踈曉後星經年才契濶故友半凋零有
夢懐風采何人作墓銘老孤無限淚空望浙山青
少長皆吾友相期满百齡生分青白眼死隔短長亭蕉
本身為幻藤床夢是醒中山醇酒在且醉學劉伶
　　　孫康侯北歸
淮海十年别北歸今幾時鏡中無舊髪嚢底有新詩毎
恨為官縛翻令見面遲清都逰厯事還許俗人知
　　　夢得墨四片一差短戱呈廷玉
昔賢鲁夢筆夢墨定何如應使山中隠重研世上書磨
人驚老大飲汁笑空疎長短無庸較三螺已有餘(陸雲/得石)
(墨數十斤/送兄三螺)
　　　四月十六夜月蝕
盛服拜清夜中庭朝太隂凡来仰天者俱有愛君心目
斷山河影耳聞鐘磬音還光俄頃易涕泗漫沾襟
　　　送田道士歸茅阜
我愛孟東野君師田子方放舟㳺瀬水飛舄返華陽有
酒須同酌真情不可忘仙源橋下徑何日共徜徉
　　　亷公子家藏元石名武夷春雨
至寳忽横道峯巒髙復低數尖靈壁石一曲武夷溪黛
色春浮玉黄流雨曵泥遥知千載下名與峴山齊
　　　醉聞杜宇
家家酒似池日日醉如泥海燕聊為客杜䳌何苦啼狂
那知㡌落歸不為花迷信筆成詩句苔牋小草題
　　　移牀詩
莞簟輕輕卷藤牀故故移暑塵無避處客舍有涼時開
帳迎風易鈎簾㸔雨宜緑隂更清絶舊竹長新枝
　　　長晝
閒官少公出長日足髙眠律已惟三尺埋頭又兩年雖
無乞米帖安得買山錢莫聽閒唇舌行藏任老天
　　　處暑後風雨
疾風驅急雨殘暑掃除空因識炎涼態都来頃刻中紙
窓嫌有隙紈扇笑無功兒讀秋聲賦令人憶醉翁
　　　閒歩
邨逕桑麻合扶笻信所之緑隂晴冉冉白日歩遲遲野
繭粘髙樹山雌入破籬豈無欵段馬常是小兒騎
　　　鼓角
五更相次曉一曲有餘清忽醒山林夢遥聞鼓角聲背
風還迤邐帶月最分眀莫作邊城㸔長淮乆息兵
　　　六月雨
驟雨忽終日髙田知有秋斜風驅溽暑平地作交流屋
漏忙移坐泥深懶出㳺美哉今夕睡涼意已浮浮
　　　鴈
四郊皆積水鳴鴈一何多随處沙頭宿常時月下過弟
兄求口食覉旅困風波寄語支更者蘆深有網羅
　　　新秋
雙星方卜夜載宿已交秋未覺炎涼改先為草木憂鴈
来催燕去火老讓金柔阮籍知何事江東尚滯留
　　　秋感
眀朝交白露此夜起金風燈下倚孤枕籬根語百蟲梧
桐何處落杼軸幾家空客意驚秋半炎涼信轉蓬
蛩依莎底露螢堕樹頭風秋已来多日人誰念二蟲火
流豳月應雪散楚天空摇落年年事吾生鬢亦蓬
　　　八月二十三日三溪書房賞桂二花
二花香更烈不與一花同曽記和雲折惟愁着雨空舊
逰眀月窟古意小山叢十日中秋過渾疑秋未中
　　　冷坐
冷官宜静坐借屋近荒村無酒可延客未昏先閉門水
眀知月上木落見梅尊滿目凄涼者相逢不必言
　　　抱膝
抱膝坐終日澹然忘是非縱令官未满已與世相違古
道平蕪合誰家新燕歸年荒烟火歇空老一山薇
　　　七月梨花
紫薇紅槿外忽見此花嬌縱被秋陽暴何愁香雪消夢
回雲冉冉春逺夜寥寥魂隔梧桐雨時吹玉笛招
　　　和卞仲祥
我愛中秋月行歌荒野中亂雲催薄暮喬木易髙風鏡
裏花難折樽中酒不空南飛有烏鵲未見北来鴻
　　　和黄晉卿金陵見寄
臺城為客乆書札竟寥寥山水舟車近風霜歳月遥窮
猿猶擇木威鳯合冲霄曽有論文約應須折簡招
　　　再和卞仲祥
待月東扉外一枝眀燭殘誰将丹桂子種在碧雲端病
葉依窓濕飢鴻集渚寒嬋姢為雨妬怊悵又更闌
　　　次西和韻
貧是儒家事生平畏四知燈花空送喜瓶粟不供炊湖
海心終在田園計未遲願同華山叟驢背倒能騎
　　　八月十四夜月下聞秋聲
中秋纔一宿此夜已圎眀星斗何曽見雲煙不敢生黄
花千萬粟白髪兩三莖愁聴東南角奔騰風雨聲
　　　樹葉
不知何樹葉紅潤極鮮眀一片風吹落幾畨霜染成止
啼誠誑語題字亦閒情把玩真堪惜擕歸予繡枰
　　　憶暢慶玉如四上人
臘中晴色乆霜月冷森森可但思元度惟應憶道林三
更難得曉一片欲歸心有約分苔石南山蒼樹隂
　　　曉霜
重衾驚驟冷萬瓦見濃霜夾岸蒹葭白空庭橘柚黄宦
情真淡泊歳晚轉荒涼野寺鐘聲早何人僕馬忙
　　　中元詩
初秋當望夜平楚帶斜曛暑氣能昏月砧聲不隔雲華
燈浮白水老衲誦㝠文(土人放/燈設㝠)漫説中元節儒書惜未
聞
　　　和子野四首
旅食無生計卑棲奈若何飯惟供脱粟衣未補香莎户
外履常滿床頭金不多老為文學掾一似舊恩科(宋特/奏名)
(授縣/文學)
窮冬霜霰集行路古今難舉眼㸔浮世何人耐歳寒棄
瓢将止酒脱冕擬休官一室能容膝吾生亦易安
亨塗即畏塗暮境欲何如索米多貧士鈔詩欠小胥自
縁鄉夢熟頓與世情疎㑹約逃名者山間倒跨驢
詭遇非吾事支離笑我身文章寕可拙仕宦豈宜貧鄉
故多新鬼年荒少佚民休嗟華黍廢陽谷易回春
　　　再疊
醉眠春一榻不記夢伊何落月眀紅葉寒㕔暗緑莎敝
袍為客乆髙枕閱人多未有匡時策無心中甲科
世態年年改窮居事事難予懐雖浩蕩此地本酸寒古
瀬浮貞女空齋貯冷官枯腸與藜莧歳乆頗相安
老景存三樂浮生付六如是非忘馬指憎愛任烏胥(烏/胥)
(見説/苑)故里仍饑饉清流例濶疎有人風雪外詩在斷橋
驢
雪溪漁隠者郊島是前身乍見猶疑傲相逢不説貧鶴
招窮處士梅伴老詩人時共論文酒衰顔少借春
　　　三疊
禁酤限十日亡何能幾何流光徒荏苒老眼自挼莎江
浙歸心切山林醒眼多富家憂勸率役後欲重科
為貧干寸祿匏繫欲歸難鴈字誰能寄鷗盟乆已寒自
憐秦博士何似衛伶官終覺家居樂髙眠一枕安
在昔金淵地煙花錦不如衣冠尊史祖(漢史/崇)山水識靈
胥富歳人多頼前修日以疎洪厓仙可問願乞雪精驢
飽喫芹宫飯飢寒未廹身公侯方重老妻子莫憂貧踪
跡新豐客心期畫邑人皇荂歌一曲聊以和陽春
　　　黄渚舟中
夕晴殊可喜小作川原逰水岸菰蔣合野田鴻鴈留雲
煙易得晚城市那知秋落葉塞破屋逃亡令我愁
酌彼溪店酒醉向舟中眠舟人待月出急急乗晚牽前
山見瓦屋(山/名)小彴横沙田(橋/名)回首六百載我思唐謫仙
　　　棕荘
幽徑秋隂合青渠草色深肯教木葉落直見夕陽沉獨
客逢来鴈新寒集逺砧芙蓉花似錦有意媚髙林
　　　寄鄂渚王子文教授
笑把青藜杖逺逰黄鶴城雨消戰伐氣春生絃誦聲相
從未有約乆别難為情東望思渺渺江長秋月眀
　　　送楊剛中赴淮安教授
西蜀楊君子才為博士優儒官清似水學舍小於舟吴
地仍多潦淮田薄有收雖非溫飽計足解友朋憂
　　　風起
朔風連夕起浩蕩厲嚴寒逺勢驚春夢微權属冷官雲
行和月暗木落打窓乾因憶吴船客波濤寝不安
　　　廣教寺
三門當驛道四壁啟僧房頗有千竿竹能令六月涼撞
鐘山鸛起煮茗石罌香岸曲盤渦急人言古瀬陽
　　　次彦功韻
春早風驅雪天寒竹映門燈前終夜讀笈内故書存尚
覺文章貴那矜齒爵尊向平愁未了女嫁與兒昏
　　　雨止
夜半雨忽止老夫心頓寛最憐兒女弱難受雪霜寒澤
國無来棹臺城有去鞍西村歸未卜此日敢求安
　　　薄逰
未草閒居賦聊從薄宦逰江湖明老眼風雨暗孤舟客
况何曽好吾生本自浮終然愧農圃将有事西疇
　　　形影
形影自相問追随六十年冷官真漫爾歸夢亦蘧然但
覺寒風暖難令素髪元可能學陶令家去有園田
　　　曉出西城
閒官閒不盡曉出古城隂斗柄已揷地秋聲将滿林故
園三畆宅落月幾家砧為報柴桑令予今亦委心
　　　三更汎舟謝逹渰
渰水不盈尺大舟行水中朦朧微有月㶑灔寂無風時
序三秋半隂晴萬里同山歌與村笛醉卧聽漁童
一望四十里瀰漫白浸天何年圍此水為我墾成田風
使㠶船疾雲和竹葦連末流溪轉狭浮沫帶蛟涎
　　　代歩
羸驂聊代歩按轡且徐行凹凸驚前路驅馳羡後生曉
回天尚闇路滑雨初晴得似肩輿穏歸来醉不驚
　　　舎北野歩
野歩上西門寛平又一邨疎籬圍古井宻樹擁髙墳家
有田園樂氓知守令尊因思興廢事變滅似秋雲
　　　次蕭饒州韻
愛山如愛士交友竟忘年未老先辭祿能閒始是仙清
談真藥石雅志樂林泉笑㸔衡門外随風栁絮顛
謙謙賢太守止止樂閒居健筆凌三謝髙風繼二疏家
猶傳故笏夢不到安車何處溪山好相從結草廬
　　　再用韻
寓舎已三遷閒官又一年酒杯時樂聖茶椀欲通仙愛
笋從穿壁澆花自汲泉誰能問前代劉蹶與秦顛
數椽西郭外元不異村居官冷謀升斗頭童怯比疏莫
愁書費紙肯嘆出無車也勝焦徴士蝸牛卧雪廬
　　　同室
同室過百指一官寖四年幸無乞米帖何取買山錢止
酒陶元亮思歸孟浩然乾魚兼菜把頗勝酌貪泉
　　　朋酒
朋酒朝朝樂鄉心夜夜愁朱雲難作吏宋玉易悲秋陵
谷何曽改田園未可求南来幾鴻鴈亦為稻梁謀
　　　之金陵
文學本閒官長年愧素餐出門還自笑行路有何難風
日幽懐暢江山望眼寛六朝遺迹在随喜一逰歡
　　　方萬里史敬輿陳孝先龔聖予胡穆仲相繼淪
　　　　沒令人感愴
諸老俱塵土令予雙淚流幾年能再見一氣故應休江
左衣冠盡人間翰墨留空山茅屋底野史屬誰修
　　　寄陳南翔張伯成主賓
山水未逰徧其如歸夢何獨憐黄渚月相隔白漚波秋
盡那無鴈霜遲尚有荷終期共燈火揷架異書多
　　　遣意
衮衮歲年晚冥冥車馬塵饑烏方畏雪凍草已矜春鄉
老知誰健儒官自古貧眀朝除夜近市井悄無人
抖擻老精神飄蓬又一春敢言惟有我每恨不如人文
字須稱韻功名莫認真青銅杖頭在留與買烏薪
宦逰今倦矣歳晚意何如臘雪不到地春風先滿閭鄰
翁寒乞炭溪女曉供魚多有梅花處吾将卜隱居
　　　利交
一自儀秦去從衡直到今士縁貧失節交以利知心乍
可昏求火何堪晝見金狂瀾回已倒猶幸有山林
　　　聞雞
今夕知何夕此聲非惡聲窓前疑月色枕上誤天眀未
必皆三唱惟應只四更姑蘇城外寺此際已鐘鳴
　　　題水軒
水軒寒最早偏稱冷官居老態重衾薄秋聲四壁虚霜
前蛩漸少雨後葉全疎漁叟頑如鐵鶉衣曉捕魚
　　　有感
腐儒乖世用作事例迂疎浪走長安道欲投光範書懸
知成漫爾可笑賦歸與寄語陳言者毋輕出草廬
　　　潦雨排悶二首
淫雨喧中夜覊人積隱憂葵傾那有日麥腐欲無秋小
市渾如洗前溪漫不流林鳩兼垤鶴聒聒幾時休
宿雨漲溪流江南四月秋市無糧得糶田有麥難収官
况全然冷民飢絶可憂沙鷗應笑我何日放歸舟
　　　跨馬
跨馬入城去驅鷄上屋飛閒官差可樂徒歩未為非杜
老平眀出山公倒載歸晚汀沙水濶野鶩得相依
　　　醉歌三首
金淵醇酒賤足可醉亡何日覺醒時少其如飲不多人
生間調笑俗事暗消磨此意神仙㑹山童亦解歌
客居真易過凡事不如儀惟有閒尋睡渾無趣作詩晚
晴行數歩日午酌三巵繋馬庭階下人多借去騎
清狂歌窈窕微醉困瞢騰酒薄多疑水官閒一似僧已
知燈即火不願谷為陵百事俱能了惟餘飲未能
　　　自愛
金淵豈愛我我自愛金淵似蜜醪尤美如珠米更圎擕
家踰八口竊禄又三年書册盈歸篋毋嫌載月船
　　　和友人韻
山林空入夢詩酒未忘懐老興自不淺卿言亦大佳封
侯無骨相學道有心齊安樂行窩在棲棲且避乖
　　　呈王達之御史
西晉文章伯南臺法令師常因行部日記得從逰時敏
手除三害貞心畏四知何由侍王導揮塵話襟期
　　　贈别葉子啟郭祥卿
萍水偶相逢金淵客路中㠶船眀日發尊酒㡬時同窮
逹無先後交逰貴始終湖堤梅栁外有約艤疎篷
　　　敝車
汝自騎髙馬予寧坐敝車功名輸後茂天地著迂疎漫
説癡人夢仍㸔後世書謫仙酒樓在不醉欲何如
　　　張氏隱居
杜老曾題品依稀舊隠居頗知書有味肯教子為儒築
屋先通燕開池剰養魚相邀須飲醉酒熟不煩沽
　　　過鄭氏幽居
趁雨過雲闗東風尚峭寒野花渾未放石路卒難乾薄
酒無多酌窮途信少歡歸来借蓑笠莫作老坡㸔
　　　懐方嚴州
八十一年前科名已褎然依劉王粲檄入洛賀循船受
禪碑誰上閒情賦自傳江山英氣歇堪恨亦堪憐
八十一年終堪嗟旅櫬窮胸中元耿耿身外竟空空白
首太元草紫陽虚谷翁平生有遺恨五馬未乗驄
八十一年亡哀哉老紫陽佳兒方戒道小妾漫專房每
憶先生被常懐太守章桐江詩萬首端可及龜堂
八十一年身棲遲客館貧登門曾有我銘墓竟何人醉
夢髙樓月悲歌故國春可能函玉骨歸𦵏練溪濱
八十一年休云何不首邱豈無商女恨肯作賈胡留書
籍從人賣田園有子收烏聊山在望風雪去悠悠
　　　懐張似之
少日登山屐中年上水船黄花猶自緑白髪若為元但
覺杯行速那知帽影偏南峯深秀處回首重澘然
　　　釣鰲亭
俯瞰秦淮水前瞻魯泮宫眀知倚闌者不是釣魚翁古
石稜稜長春潮脉脉通狀元真宰相千古一吴公
　　　除夜新居
避喧遷出郭歳晚尚擔簦陋室大於斗長途滑似氷豈
無問字酒共守讀書燈老病須微祿歸田恨未能
籶盆夾道眀爆竹小兒驚但聽窓前雪不知樓上更流
年雙羽急深夜一鷄鳴淺醉和衣睡眀朝要賀正
茅簷盈尺雪真是冷官居窮巷稀人跡今朝是歳除聒
㕔無鼓吹消夜足琴書曉凍氷橋滑鄰家借板輿
欽定四庫全書
　金淵集卷四　　　　　　　元　仇逺　撰
　　七言律詩
　　　元夕放夜
繡衣玉節駐江城放得元宵两夜晴陸地金蓮方灧灧
一天明月故盈盈邏兵酣卧忘鐘韻逰子歡呼趁鼓聲
兒女看燈歸較晚老夫自剔讀書檠
　　　憶西坡梅
杖藜乆不到西坡苔上梅花積漸多野屋荒涼誰管領
酒尊期㑹竟蹉跎韶光二月已强半樂事一生能幾何
頼有鄰園春可折洗瓶斜揷在行窩
　　　三月二十六日書所聞
從来賽社説金淵鼓笛鉦旗隘市㕓地上鬼神行白晝
夜中風雨洗青天妖氛旱魃驅無跡和氣歡聲兆有年
車馬縱觀兒女事老夫閉户讀韋編
　　　寄陳仲麟(景/仁)
檇李城邊送客船梅花一别又三年清風朗月思元度
駿馬名姬羡謫仙湖海倦遊予白髪園林真樂子青氊
楚生卜宅平生志歸日相從學力田
　　　予自存博解印歸鄉心日夜相趣古人有名山
　　　　川處輙忘歸然歸未易忘也夣得一聫續之
業風宦海足波瀾常憶西湖南北山熟處肯忘生處樂
别時雖易見時難(得此/二句)奉親還舍君先得投檄歸田我
未閒漫說桃源人迹絶故園松菊半荒殘
　　　送張叔夏㳺金陵
肯向金淵暫泊舟相逢衮衮别方休移宫換羽周郎顧
詠月吟風太白逰(吟風詠月出太白/墓銘范傳正作)牀上無金猶好客
尊中有酒可消愁明朝又作䑓城客細㸔青山似洛州
　　　送陳壯甫稅使歸金陵
征商㢘幹不言錢異事同寮又一年美譽正香金瀬曲
歸心已在冶城邊家傳簮笏青溪譜風送旌旗上水船
小草相依行有日莫須摻别重凄然
　　　蕭饒州見寄次韻
夜来聽雨夣仇溪夣覺招邀客賦詩我自不分官冷熱
子須能别酒淳漓江頭風順鱸魚到天外春歸杜宇知
十日菊花元不减恰如六月見蒲葵
　　　喜晴
新嵗連朝喜遇晴宜人宜穀最闗情郊原尚覺春光薄
市井先傳米價平趁暖飛蟲生滅易向陽征鴈去留輕
北門冷掾無公事間㸔官梅野柳争
　　　題趙千里溪山春遊圖
一溪流水數家村短櫟長松映蓽門不是花通輞川口
祇疑路隔武陵源小橋瘦馬行春色逺浦青山帶雨痕
樓觀玲瓏雲縹緲須知畫裏别乾坤
　　　寄武康王居正
曽向清溪采白蘋江東日暮别經春投金瀬上思歸客
浮玉山前憶故人千里雲萍應念我一庭風樹敢忘親
挂蓑石暖苔衣厚擬買漁舠作近隣
　　　寄梁中砥
句曲峯巒翠倚天琳宫瓊舘宴神仙水程纔隔一百里
脚債未償三十年幾擬㸔山携酒去相期聽雨對牀眠
何當撥遣塵間事一試松根喜客泉
　　　寄子埜
西牕隠几讀南華頗悟亡羊與戰蝸住乆不知身是客
歸休誰謂女無家向陽野竹先抽筍待雪官梅欲試花
我愛睡鄉真樂地底須頻喫玉川茶
　　　黒兔
何年偷䑛元霜鼎變却蟾宫玉雪姿毛頴未封先試墨
褐衣乍著便披緇移来暘谷烏相對躍入隂山鬼不知
蹤跡分明予甚愛正當秋曉月明時
　　　和劉君佐韻寄董静傳髙士
雪暗江湖入暮年何人葦外小延縁水痕不動玉平岸
春意欲囘花滿天懶出恐消桐屐蠟醉吟忘上苧袍船
行當歸學林和靖結屋梅根伴鶴眠
　　　驚蟄日雷
坤宫半夜一聲雷蟄户花房曉已開野濶風髙吹燭滅
電明雨急打牕来頓然草木精神别自是寒暄氣候催
惟有石龜并木鴈守株不動任春囘
　　　鴈去
離羣野鴈在中庭馴養經年羽翼成因為哀鳴殊可念
豈知飛去太無情天隂月黒多機穽嵗晚山空少弟兄
願爾水田常飽煖春風早問北歸程
　　　寄屠存愽
三年塵土白鬚眉擬向西湖濯客衣林下杜䳌猶勸去
海邊鷗鳥亦知幾及𤓰將得葵邱代存菊須尋栗里歸
見說中山屠博士鄉心也趁白雲飛
　　　再寄子埜
霜力風威各逞强老夫絮被不離牀一貧已幸官將滿
百計無如歸最長别後交朋難得信夢中文字不成章
從来心似梅花白莫入東風桃李場
　　　寄鄧善之
㡬年不寄子公書忽向燕南遺鯉魚天逺地遥歸未得
男婚女嫁事何如壯逰自致青雲上漫仕誰憐白髪餘
西浙林泉俱可隠毋忘舊約共閒居
　　　醉聞杜宇
㡬日㝠迷醉夢中醒来衣袖裹春風杜䳌未歇鳥聲碎
芍藥已開花信空差勝跨驢愁杜老儘教騎馬笑山公
卑官安得金貂換尚有杖頭三百銅
　　　北村吳園雨中賞牡丹主人留飲
不謂村園見此花嬌紅數朶眩晴霞可憐國色天香種
竟落田夫野老家畧具杯盤供筍蕨已拚杖屨汚泥沙
莫愁乳鹿衘春去自有蓬蒿盡力遮
　　　官冷
不負平生下澤車宦㳺卜宅亦村墟家貧累重須干禄
官冷身閒可讀書髙桞每聞鶯婭姹破籬時度竹蕭疎
西南林壑堪娛晚靜㸔飛雲自卷舒
　　　喜晴復雨
早起方誇甲子晴夜分忽又似盆傾黒雲冉冉連燈暗
白浪滔滔與岸平芹未出泥先有燕花都委地尚無鶯
東橋沙觜多舟楫直下荆溪不待撑
　　　五日
湘魄能傳楚澤芳何如倒載醉襄陽夕隂空照栽葵圃
宿雨難乾打麥塲龍去涎留丹井濕燕歸泥落墨池香
枉將黍粽沉蛟窟移與江村餉水荒
　　　雨
才放庚申一日晴天明一日雨如傾烏雲覆地隂隂合
白浪侵田灧灧平屋漏未乾連礎潤橋低欲壓碍舟行
桔橰不是閒家具㑹聽溪邊鵝鸛鳴
　　　雨坐
梅霖寒似麥秋天風葛凄凄未脱綿金彈落池盧橘熟
紅帬委地石榴鮮汨羅遺恨空千載瀬水閒居尚一年
蒲酒相邀須徑醉歸尋枕席付髙眠
兩年蒲節雨霏微誤我中山采藥期騎馬出門随所寓
㸔花酌酒復奚疑量慳未易勝金琖臂弱猶堪繋綵絲
追憶侯家陪宴賜素紈紅葛翠交枝
　　　與子野過永仙觀循西城以歸邂逅李戒甫夕
　　　　山西爽詩料滿目子野明發詩来予次韻
壊垣荒逕入蒿萊不惹康衢半㸃埃賞靜偏憐雛笋長
趂凉自引瘦笻来盃餘潄齒呼新茗石上題詩剥古苔
試問依簷雙老檜何如列柏在烏臺
一笑相逢李伯時樹隂匝地緑雲低林梢落日猶餘丈
天下好山多在西我醉欲歸須客送君裝已趣尚䳌啼
明朝定有新詩句且讓溪翁向上題
　　　寓舍在青安門外由是出郊不數里羣山獻狀
　　　　如㳺龍如奔馬如踞虎豹深秀坡陀不一而
　　　　足似有招引賦詩之意遂約子野再用韻
西望寛平倦眼開風收雲翳掃煙埃誰能白日捲簾坐
盡㸔青山排闥來合沓斷岡如引蔓盤陀大石不生苔
此中林壑多仙跡何必吹簫更楚䑓
山列瑶簪束不齊過雲舒卷樹髙低孟郊李白曽行處
泰華瑯琊盡向西瘦馬自穿幽徑去老鶯猶戀落花啼
豈無厓壁平如削留與詩人醉墨題
　　　和仲祥大風韻
正憂藴藴與隆隆怪得連朝起大風酷日從今宜斂暑
大王自古解稱雄中庭老樹吹將折破屋重茅卷已空
可是南溟鵾欲化爰居先避魯門東
非雨非靁勢可乘柔枝弱葉力難勝疾於健將追奔馬
豪似吟仙賦大鵬柱砥潛移黄螘穴山屏盡啟白雲縢
直須少霽飛㢘怒水落圩田穀再登
　　　巫雲九峯
誰割巫山一片雲峯巒羅列比兒孫嵌空自是天生穴
剥蝕無非水渲痕霜削秋清連竹色露腴曉翠及蒲根
九峯九鎻參差似永鎮仇溪第一村
　　　觀雨
雨師殿後疾雷先風捲浮雲似擘綿大㸃成漚添黒潦
濃隂匝地暗青天崦中暴長彌漫水圩上平沉沮洳田
米直頓増車戽急早推紅日麗金淵
　　　宦海
黄帽棕鞋隠者便青衫槐笏我家傳一生碌碌空多事
六袠駸駸欠二年安樂窩中閒有味温柔鄉裏老無縁
浮沉宦海終非願早葺山南屋數椽
　　　屠存博教授赴溧水任留飲寓舍
只隔山中一日程書船暫泊溧陽城儒冠喜見賢翁季
道眼相㸔老弟兄酒量呑江涼更濶蟬聲送客晚争鳴
青衫肯為琵琶濕笑向天涯㸔月明
　　　寄戚子雲
七不能堪一不成閒雲自恨出山輕栁枝駱馬愛心斷
蓴莱鱸魚歸興生薄宦棲棲留泮水故人𣺌𣺌隔臺城
對牀風雨何時卜共翦青燈話到明
　　　送張巨川歸崇徳
三載金淵入幙賔轉當繁劇轉精神髙堂多有承顔樂
巨室都無切齒人此日吏民争卧轍他時事業繼埋輪
語兒溪上滄浪水有約征衣共浣塵
　　　二十五日東風少定辛丑夜西風再作
東風已掃九衢埃何事飇輪去復囘秋信蘋洲涼漸迫
人家蓬户晝難開低田受水祥禾偃亂石飛空巨木摧
見說長淮旱無雨蜚蝗㡬欲渡江來
　　　五月六日晴芮君節卞西仲諸友来泛蒲和韻
端午凄凉雨壓城忽然端六報新晴素衣塵暗行人老
縁樹隂濃曙日明倦眼冥冥渾似霧憂心悄悄只如醒
枇杷薦酒猶堪醉杏子微酸尚帶生
　　　用韻答蕭濟翁
想君不欠買山錢要學騎驢孟浩然拂袖徑行輕萬里
著書直待後千年林泉短褐凄將老齊館孤燈耿不眠
明旦履霜何所向大茅峯頂㸔芝田
　　　答徐恕宣城寄别
懐古澘然老淚流依稀見月喘吳牛客鄉時序留如燕
學舍風波小似舟已恨浮雲無巧夕未知後月可中秋
徐卿忽寄新詩札正倚雙溪疊嶂樓
　　　江隂何仲禮相訪和答
月照空梁㡬夢中翩然環佩下天風十年不到澄江上
一櫂能來瀬水東湖海交逰今漸少英豪見識畧相同
舊時東野吟詩處何日携壺酹此翁
　　　答趙源仲
人到中年萬事慵我今况是六旬翁歸心已薄西湖水
餘力重修古泮宫官裏簡書尤可畏案頭筆硯豈無功
邇來士習殊輕陗願與醇儒振義風
　　　交山龍祠禱雨
曉入荒蹊陟斷岡多年廟食白龍王要添溪上半篙水
不逺山中一瓣香灌木雲昏旌斾出髙田土渴桔橰忙
莫疑栖隠無深洞且得随車雨送凉
　　　題王師尹宜晚樓詩
髙捲書簾雨氣寒螺屏擁髻赴滄灣去天一握屋上屋
斜日㡬重山外山地展畫圖増暮景風吹笑語落人間
棲鴉已寂歸雲急却怪雲猶未得閒
　　　慶孝僧自金陵囘虎林
白下長干住㡬年西風入夢即飄然斷橋梅栁全非舊
古刹鐘魚大勝前萬里豈宜常作客一簞且可穩栖襌
滄江東去風波惡亦欲湖山結數椽
　　　如上人歸問浙中友信
何年駐錫下山中既見匆匆又欲東燕去鴻來俱是客
雲生月落不離空冷泉亭上參吟暢(謂文/溪)飛雪岩前哭
老同(謂野/翁)方外友朋詢近况為言已作木鷄翁
　　　過介卿溪南隠居
卜宅溪南逺市喧一經教子守田園邵平未老𤓰先熟
靖節能閒菊自存無白丁來多釀酒放青山入别開門
朝衣曽侍天香滿得似荷衣帶露痕
　　　悟上人同過史氏隠居
經時少暇出郊㳺野曠山遥易見秋祗怪朝來多爽氣
似縁我輩是清流荒臺古井平蕪濕斜日西風亂葉愁
莫笑田翁無欵待緑菱新摘酒新篘
　　　懐盛元仁
年過耳順欲何如臂膝酸寒齒髪疎千里驅馳還倦矣
數椽卜築合歸與山銜落日誰能繋海漲平田自可鋤
寄語虎林諸道伴江湖處處有鱸魚
　　　秋日懐吾子行
秋髙天闊鴈南翔㳺子愀然思故鄉重陽正當風雨近
三徑故應松菊荒酒酣耳熱狂無益江空目短愁何長
青山在望有晴日我欲振衣千仭岡
　　　七夕
河鼓天孫各老成無愁可解任秋聲癡兒笑月羞眉曲
稚女穿針鬬眼明夜半且分𤓰果供天中豈識别離情
未能免俗消光景醉卧西風夢亦清
嵗嵗今宵乞巧樓疎星如奕月如鈎莫將寒信侵房屋
肯把閒情問女牛兒笑無書空曬腹婦言有酒可澆愁
鵲慵竟失河橋約盡日喳喳古樹頭
　　　題羣仙圖
世代雖殊道不殊衣冠氣貎列仙儒自憐無計攀靈轡
豈意相從入畫圖把袂拍肩歸福地抗塵走俗笑泥塗
苔痕還繞榴皮相風雨東林壁半蕪
　　　永僊觀賞桂劉君佐黄景巖治酒
雙桂崢嶸萬竹間雲枝露粟綴髙寒軒窓日日吹香過
冠盖時時載酒㸔月裏曽春金杵臼雨餘亂㸃石棊盤
乗槎仙子清如鶴一曲霓裳舞素鸞
　　　中秋月出復雨有懐葉子文湯明叔
溧濵三度見中秋感歎光隂逐水流常是浮雲妬佳月
不容老子醉髙樓鱸香易動張翰興鯨背難追李白㳺
遥憶詩人豪氣在湖天空濶放扁舟
　　　中秋待月不見
期修翫事在杭州月夕那知常滯留縱有候芭常載酒
惜無李白共登樓蛩催織婦貧非懶雲掩霜娥老似羞
應笑山翁癡守待滿身風露冷貂裘
年年待月引壺觴坐對中庭玉一方靜夜忽驚雲作雨
索居空使客思鄉荒鷄聲續簷花滴蝴蝶夢囘巖桂香
何處髙樓見山濶快予吹笛據胡床
　　　賞桂
秋來常為桂花忙葉葉西風粟粟涼奎甫宅中開四樹
儒珍園後粲孤芳小山招隠人空老朗月當庭影亦香
可必明年能賞得一觴且醉此花旁
　　　夜聞秋聲
西南振響使人驚未必秋聲作此聲萬騎奔馳􁎅皷動
千夫翻踏桔橰鳴初疑潮汐還疑雨只在山林不在城
人道今年豐稔兆燈前起舞待天明
欽定四庫全書
　金淵集卷五　　　　　　　元　仇逺　撰
　　七言律詩
　　　送許君起赴餘干教授二首
　　　　君起生荊溪僑寓錢塘與予丱角交再世契
　　　　家也予方倚席溧陽君起將振鐸于越同飲
　　　　江東水分千里明月兄弟真情槩見乎辭
當年而父同吾父各罄籯金共教兒可惜兩翁黃壤下
不知二子緑衣時着鞭雖已撞樓破列鼎寧無負米思
千里送君何以贈長歌泮水蓼莪詩
蘭佩蓉裳似倦遊東隅雖失尚堪收君騎潄玉亭前馬
我艤投金瀨上舟八品一官俱獨冷兩州千里隔三秋
南溟鯤化君能事甘分西湖侣白鷗
　　　聞金之一鄧牧心葉去文皆羽化山中
獨居學道坐枯禪鹿豕交遊七十年能以幻軀當雨雪
終無虚腹坐神仙平生文字知誰愛老死山林絶可憐
他日錢塘耆舊傳三髙宜入畫圖傳
　　　呉成季尊師與其弟元初㑹于維揚即還金陵
　　　　成季寄詩因和
初平兄弟總神仙化石為羊入上天萬里相期雲上下
一江不隔水淵潫對床夜雨吟詩燭歸櫂春風載酒船
此是人生真樂事岸花汀草意無邉
　　　寄呉元初道録
桃花兩度見青春夢裏元都隔幾塵升斗自憐為客久
舟車每惜寄書頻君如當日陶宏景我亦他時賀季真
東望冶城空戀戀西湖非晚作歸人
　　　中秋月出復雨有懐葉子文湯明叔
三秋此夕恰平分城市人家半閉門正憶紫雲吹玉笛
忽驚皓月照金樽宦情素薄鴻初到詩興方濃雨又昏
不是桂花香自慰倚欄無語易銷魂
　　　明朝
秋風嫋嫋雨瀟瀟兀兀郊居出市遥未欠三盃通大道
且欣九日是明朝籬邊舊菊猶堪摘天末新鴻不可招
莫恨登髙無脚力強搘湘竹造山椒
　　　和西仲秋日聞鶯詩
不待風霜剪碧林柳隂忽見一梭金似傳西帝宸逰信
空惹東忩夢覺心暫輟笙歌聊試聽既無桃杏莫須吟
舊交燕子歸何處好倩賔鴻為嗣音
　　　中秋同陳奎甫放舟
尋荷訪桂逺相過載雨仙舟泛緑波老眼已經秋若此
賞心莫問夜如何金樽檀板逢歡伯玉宇瓊樓鎻素娥
爭得西風卷雲幕與君弄月扣舷歌
　　　次日歸舟和南仲
函山𣺌𣺌㸃青螺古瀬澄澄似絳河塵世不知秋過半
水鄉但覺月明多輕舟傲兀魚龍窟夾岸横陳早晚禾
一笑躍身煙霧表醉歸何恤夜行訶
　　　九月八日持螯
趂晴明日擬登髙十里龍山肯憚勞但願有錢堪對菊
莫愁無手可持螯蝨官只合辭歸去䑕腹安能賦老饕
行見白衣人送酒已拚痛飲讀離騷
　　　九日諸友屏峯上方登髙得登字
天借重陽一日晴因過竹院逺尋僧翠屏晚對無人共
畫棟朝飛與客登旋摘菊花浮臘醖待分貝葉讀秋燈
餘生有暇須行樂漫向松岡嘆廢陵
　　　九日次程公明韻
風帘獵獵傍簷斜問酒來投野老家佳節已逢重九日
東籬未見兩三花科頭坐石從吹帽拭眼㸔山似隔紗
七里岡前歸路闇月懸破鏡憶秦嘉
　　　追和陳去非宣和甲辰重九韻
世態炎凉不足憂吾生贏得日優游九日忽驚楓葉落
百年幾見菊花秋忘形詩酒新豐客滿目溪山古溧州
聞道市橋騎馬滑山公歸醉得無愁
　　　重陽見菊占冬晴上熟
滿城風日釀輕霜昨夜東籬菊盡黃正月自非添一閏
此花安得及重陽新鴻逺到愁無信螃蠏中虚怕有芒
濁酒醒來聞吉語晴過冬至兆豐穰
　　　南仲以潘老句約賦
秋聲浩蕩夜凄凉却喜田家熟稻糧千里江湖隨薄宦
滿城風雨近重陽菊花漸拆青青蘂桂樹獨飄粟粟香
幸是催租人未至尊前聊為足成章
　　　十日與侯伯用謝元燾諸友汎菊得頭字
西風吹髪冷颼颼頼有多情帽褁頭九日已知成昨夜
緑樽聊復集清流山房霜菊偏能耐客路雲萍故自浮
欲識嵗寒心皎潔一方月色十分秋
　　　和胡定甫(安/國)
幾年野水倚扁舟風雪塵埃暗綺裘齊魯青山恒北望
江湖白鳥共東流杜陵騎馬尋征路李白題詩遍酒樓
文學卑官何足説直須攬轡覔封侯
淡泊相逢古溧州世情客况兩悠悠腐儒都不通人事
冷椽何曽似宦㳺輕薄成風雖可畏亷勤律已每無愁
他時重㑹西湖上把酒聨詩日自由
　　　和費廷玉
我昔南徐講席分知君肥遯白雲村草深能使芝蘭沒
木落方推竹栢尊試問上書投魏闕何如解組守衡門
西風吹醒槐安夢斜日悠悠半隱垣
笑人狗走鹿斯大卉父子𤓰畦手自耘不願青黃施斷木
且將蒼白㸔浮雲山巾聊友華陽鶴野飯時羮古澗芹
顯宦何如亷賈好茜巵千石鮆千斤(史記貨/殖傳)
　　　和南仲見寄
儒冠誤我欲投簮抱膝聊為隴上吟故里未歸先入夢
新交雖好少知心清光湛湛溪中月遺跡沉沉瀬底金
聞道雪晴豐薺麥行㸔放犢滿桃林
我本西湖一散人偶來溪上濯烏巾波光緑映臺城柳
山色青回句曲春客舎相親那忍别交情到老願如新
江南天氣偏宜暖滿目東風起麴塵
　　　送程子方歸蜀
薄葺田園溧澤邊鄉心常夢蜀山川梨花知幾逢寒食
麥飯誰能灑墓田矍鑠老翁輕客路扶攜稚子上江船
東還莫為親朋戀自古雲安有杜鵑
風雪飄蕭季子裘大江西泝過荆州渾家無計歸葱肆
嵗晚何人付麥舟長子應門寛後慮輕㠶入峽及春遊
明年歸趂梅花發共醉䲔僊舊酒樓
　　　又送程公禮侍父歸蜀用方萬里韻
逺從溧里上潼川渚宿岩棲約半年老子情懐原不淺
扁舟風景浩無邊故鄉兵後幾人在明月秋中何處圓
母氏懸懸兄弟望順流及早理歸船
　　　和友人洮湖韻
落日洮湖自放舟詩筒特為寄交遊征夫獨寐難為夜
老我多愁不但秋清興何人聨石鼎虛名無夢到金甌
黃雞白酒田家樂止有躬耕願未酬
　　　呈王元亨僉事(無/妄)
三槐鬰鬰德之符喜向金淵識大儒早讀父書明體用
夙將使指厲亷隅動搖山嶽威猶在收歛風霜寂似無
人道魯公來辨獄行看霖雨澤焦枯(時秋旱/祈雨)
　　　白海青
素禽敏疾出扶餘六翮雙拳膽氣麄海外天鵝能獨擊
雲間俊鶻敢齊驅􁫒身直上非無見戀主歸來不待呼
渭水鷹揚亦如此好將粉墨寫成圖
　　　秋晚齋居
君子堂西屋數間但能容膝敢求安悄無人迹如深井
慣聽秋聲是冷官擊馬堦前慵夜秣種蔬墻下助朝餐
攜來書卷猶堪讀好共青燈了嵗寒
校官既與廟官同胡不移家在泮宫暮四朝三嫌有累
嵗糜月費愧無功致身館閣須公等曝背庭除任老翁
却喜北窓新植竹行㸔玉立向南風
乾坤身世一蘧廬南北東西總可居此去三年韓博士
向來四壁馬相如移文早遣僕徴米欹枕夜聽兒讀書
駕駟乗驄非我事不如醉兀小肩輿
竒字生來識不多莫煩載酒日相過廊空儘有葉堪掃
門冷渾無雀可羅肯為功名虧道義常因課講費吟哦
苔荒茅屋歸期逺細雨簷花且醉歌
　　　和姜景星
瓦霜磚日合寒晴最愛幽忩逺市聲懶去著書追管葛
閑來讀易玩周程勞心未必能齊物寡欲才堪論養生
蓍久不神何用卜了知身世遯而亨
開遍梅花臘漸殘又傳新厯嵗更端書生愛日惟愁晚
稚子敲氷不怕寒酒壓蟻篘醅可撥詩題蠟紙墨難乾
宦逰得似家居樂一枕三竿夢寐安
　　　和張輔之贈别(倚/)
夜雨溪頭泊客船簷花溝溜亦涓涓燈前詩酒留三宿
紙上功名付百年寒雁叫霜投木末晴雲扶日出山巔
欲歸苦被微官縛不得相從酌冷泉
　　　方竹杖
勁節稜稜瘦且堅形模界尺出天然山翁甚愛資扶老
村衲無知誤削圓偏稱深衣同此矩漫誇長笛大如椽
有時閒為吟詩出徙倚中庭月一磚
　　　授時厯以丁未為一嵗
仇山村叟始生辰六袠平頭又見春檢􁍞今年交一歳
乗槎有日到三神文章翰墨聊從好富貴功名莫認真
且醉市橋新熟酒紅梅花揷白綸巾
一從妻子累心身役役勞勞春復春苦被長貧難擇禄
寧甘漸老不如人廣文冷坐非無飯張翰思歸豈為蓴
莫問當初弧矢事祗今筆硯亦生塵
　　　秋懐和子野
霜紈如月勝呉紗彷彿蟾宫路未賖滌暑自宜斟瑞露
憑虚誰肯乞飛霞荒城蔓草生螢火古瀨西風起浪花
夢裏仇山歸未得竹籬茅屋趁溪斜
自笑酸寒老孟郊厭看俗事聚牛毛故鄉甚愛鱸魚美
冷掾何嫌馬骨髙少日宦情原淡泊涼風客鬢轉刀騷
荷衣槐笏徒拘束不似芒鞋白紵袍
　　　陳明逺書塾與蔣平仲張伯成清話
霜晴泛渚狎輕鷗人物欣逢古太邱喬木故家猶昨日
寒花老圃正清秋尊開北海心先醉燭盡西忩話不休
笑我一身閒未得又隨新雨上歸舟
　　　送郭君賢使君赴建德任
天邊久下紫泥書日日東津望使車最愛小兒騎竹馬
也隨迓吏過桐廬良民吐氣心方快宿弊盤根力為鋤
祗恐聲名滿朝著春坊賔客又新除
先朝日近侍明光步武駸駸政事堂玉宇承恩沾湛露
金淵遺愛托甘棠江山此去分風月門戸從來凛雪霜
虎兕梟狐宜歛迹丈夫原不畏豪强
　　　和呉東升
知君豹隱白雲村杖履春風忽過門獨立幸無妻子累
老成喜有典型存氷懸古樹花尤雋雪漲寒江水不渾
冷落十年燈火讀何時窓下約重温
　　　和子野郊居見寄
知君標格眼前稀暫别令人入夢思鋏有可彈何必嘆
書如肯借本非癡且看平子歸田賦更和淵明述酒詩
我勸山中多種漆收功莫恨十年遲
論心握手到忘形性癖耽詩各瘦生美酒三升差可戀
良田二頃不如耕溪晴正熟眠鷗夢門静那驚吠犬聲
泉石煙霞能自樂棄予髙舉得無情
歸去來兮意趣長幽居逺隔水雲鄉花粘石几吟詩筆
風度溪房煑藥香把酒有時思太白下車何日見元方
雲萍暫聚還分散可是先生鐵石腸
因子洮湖歸釣魚西湖我亦念吾廬途窮但覺知心少
性直由來料事疎愛把琴彈招隠操忍拈筆寫絶交書
人間喜怒須臾事暮四朝三任衆狙
　　　生日和洪山甫見贈韻(嵩/)
雪雲無罅霽無期勾引春光入泮池師道幸為文學掾
堯夫喜見太平時典衣沽酒從兒笑閉戸吟詩只子知
甚欲相隨强歌舞却憐多病覺衰遲
　　　初冬郊行
喜聞潁弟與坡兄趁小春晴野外行獨樹荒村生處僻
落霞孤鶩去邊明豳風酒食歸田樂韶部塤箎打稻聲
從此廣文差飯足素餐秪愧老農耕
懶向南園拜石兄肯尋村叟傍溪行黃雲覆畝金穰熟
白露横江紅葉明彭澤歸來辭内景康衢撃壤曲中聲
一丁不識多牛者應笑書田事筆耕
　　　公退曝日
公退無營懶讀書出門佳客費招呼閒搔短髪身將老
獨坐長簷曰未晡溪女賣魚隨市價村夫騎馬納官租
勞生役役知何益却笑今吾即故吾
　　　雪晴
臘尾春頭半月期寒欺人日雪銷遲纔升晴旭扶桑樹
便拂東風細栁枝和氣滿城真可掬豐年撃壤已先知
侏儒温飽皇天賜行續中和樂職詩
　　　至日用張伯舉韻
博士無氊卧冷齋有朋喜自逺方來臘前一信春先到
隴首數枝梅已開少忍年荒須辟穀尚遲酒禁且衘盃
山中茅屋不歸去空想秋風暗緑苔
　　　至日懐羅國賔
官冷誰能送酒錢江鄉節物倍蕭然容顔一日老一日
人事一年經一年野僕竹輿侵曉出病妻布被抱愁眠
甘心歸隠青嵒下閒共殘農理廢田
羣隂剥盡一陽回霜日烘晴宿霧開閉戸讀書差自樂
載肴問字莫須來榮枯易了觀芸草冷暖相忘付酒盃
得似山居酬應少晝長閒坐看寒梅
　　　潤州許使君寄餉新釀以流金牋為贄且供詩
　　　　藳
浮玉乗壺香似桂流金方絮滑如苔報投且致相思意
酬唱須尋應猝才(昔在上都唱/和皆不移刻)君喜旌幢開使府我貪
花竹作春臺明年凖擬游招隠莫放遮山繡幕來
　　　冬日小齋即事
蘆葦周遭舊楮糊就中穴地砌磚爐儒酸官冷渾相稱
草卧氊眠本不拘窓外十分西日照簾間半㸃北風無
一瓶雪水煎茶熟清氣真能壓武夫
　　　君子堂小集
樂嵗欣逢節序新公堂稱兕集嘉賔衣冠尚想江東舊
芹藻初回泮水春無事聊為文字飲相看總是老成人
且須飽喫圭田飯朝市山林各致身
　　　嵗晏遷居
借榻青安恰一年年窮何事復謀遷官閒空綰文章印
水淺難移書畫船稚子歡呼新入屋老夫嘆息早歸田
人生聚散如鳬雁極目江湖萬里天
　　　子野雪後寄和却寄廷玉
淵明白髪滿頭生肯賦閒情未老成自笑冷官租屋住
每因來使出郊迎横經空忝先生號解印仍呼處士名
惟有溪干隠君子知予的的願歸耕
琴書筆硯伴閒身斗室依然不覺貧野犬自來能吠雪
土牛此去且迎春一氊輾轉衾無絮四壁凄凉甑有塵
昨夜東風先破凍江梅冷眼笑何人
平明跨馬晚方歸偃仰行窩早見幾餘子祗宜牀下卧
詩人頓覺眼中稀堂堂白璧埋黃壤冉冉緇塵染素衣
得酒便須開口笑雪畦紫芋勝秋肥
素琴掛壁已多時政爾難逢鍾子期腹有精神方學道
面無塵土始言詩山童隔壁沽村醖田叟登門送墓碑
小市饑氓争糴米青州太守可能知
　　　至後
凭髙欲驗曉雲黃東際紅光見太陽便覺池芹春灔灔
俄驚簷竹晝琅琅君師百拜恩難報文史三冬志未償
吾道千鈞懸一縷願同繡線日添長
陽和昨夜到梅邊喜得春風一信傳同舍團欒齊賀嵗
異鄉飄泊又經年夢中歸路忘舟楫客裏生涯倚俸錢
紙帳布衾差穩睡不愁獨冷坐無氊
霜華如雪著烏巾染鬢粘鬚白未匀人羡久生趨老境
日隨長至到新春投金瀨上能容我貢玉堂中自有人
溧酒清醇魚菜美不妨頻日宴嘉賔
了知五十九年非景薄崦嵫合見幾夜半雖當泉脉動
臘前未見雪花飛客程鴻雁駸駸老家養雞豚處處肥
千日及瓜今過半未知何日定言歸
　　　嵗窮早睡
驥尾流光不可追山中小草合知非臘餘四日春先到
官滿三年客早歸暗雨隨風茅屋漏荒城爭米燎盆稀
明朝又赴公筵賀燈下醒眠懶解衣
　　　十一月十六日學宫對酒
客况冬晴足自寛招邀春意入毫端浮雲蔽日俄生暝
急雨隨風故作寒詩酒相尋忘爾汝古今難必是悲歡
茫茫山嶽蘧蘧夢不了梅花冷眼看
　　　衰年
衰年六十喜平頭微禄虚名老可羞自笑一生同蝜蝂
了知萬事等蜉蝣寡懽元亮須歸去老病相如已倦逰
只憶西湖春漲緑柳邊雪外艤蘭舟
　　　送湯希賢晦庵書院山長
文公闕里女星源手澤遺書尚有傳精舍三年常作主
脩程千里若登仙青衫槐笏存家譜練帯花屏擁客船
故老或詢予出處為言索米向金淵
　　　與李孔言上舍談星命
辟雍人物已無多奈此江湖落拓何鶴表只宜歸井邑
雁程不必度關河詩書志氣存司馬言語功名付祝鮀
炙輠談天非我事雨燈聊和醉時歌
　　　游士
游士登門索裹糧塵埃冉冉化衣裳老夫也自飯不飽
童子聊沽酒共嘗彼此身謀寧枉道古今樂事是歸鄉
家徒四壁侯千戸夢裏誰能較短長
　　　嵗除志喜
郊居守嵗若為情一嵗中間百事經建業長男方入拜
桐江小女又歸寧蒙頭被暖先髙卧婪尾盃空且獨醒
席上梅花開勝雪寒香儘足慰飄零
　　　除夕前一日雪
江城臘盡漸春來三白呈祥不待催和氣已知隨處滿
梅花正用此時開寒香冷艶相吞吐月斧風斤巧剪裁
布絮寢衣烘未透爐邊酒熟且􁊕盃
　　　呈王直卿御史
金淵寳地閱金經朝夕追隨騘馬行激濁楊清真御史
即温聽厲老先生衣冠文物今無幾車笠交遊最有情
早願明時相司馬他年洛社㑹耆英
欽定四庫全書
　金淵集卷六　　　　　　　元　仇逺　撰
　　五言絶句
　　　小齋四花
艾納護春香横枝偃霜月絶憐玉妃面化作鐵漢骨
　　　　右梅
翠翹玉搔頭湘妃赴蓬島如何譜騷人不收此香草
　　　　右水仙
晶晶雪前黃矯矯霜下傑秋香寧可衰相與全晚節
　　　　右菊
别作一家春故畹已禾黍黃香從何來誰為東風主
　　　　右蠟梅
　　　題扇
溪山隔岸好風雨過橋危何似髙樓上停雲且賦詩(程/公)
(眀/)
茂樹坐終日水流心不競誰識山中居萬動歸一静(卞/平)
(叔/)
泉急喧溪碓山深怯瘦驢翟湯如肯隠來此卜幽居(翟/益)
(之/)
紅紫委塵土緑忩清畫長安知兩三竹風已作秋凉(郎/景)
(韋/)
欹枕聞春雨閉門見緑隂可人歌扇底猶有惜春心(張/徳)
(逺/)
　　　題趙希賢所藏墨竹
一竿千百葉鳯尾翠交加曽向僊壇種和風掃落花
新梢霧如沐斷節霜不枯西牕夕陽下此君何可無
謝家庭下玉化此青琅玕風標夐不俗誰謂骨相寒
直節豸獻角低枝鸞振羽古色鎮蒼然非煙亦非雨
　　　題畫竹
誰謂藋藋竿乃不如勁草北風動地來直節未易倒
净洗碧娟娟顔色如少年窻前風收雨階下笋行鞭
直節老欲枯初篁瘦而勁祖孫知幾傳不改君子性
新笋籜半含節下粉猶緑指日南風來吹作階庭玉
　　　五更
僕云月未落或謂夜過半曉眠我正濃漫漫何時旦
一雞一雞鳴夢覺天未曉誰較夜短長我睡不可少
山寺鐘未鳴城樓角已奏角聲正可聽欹枕續殘漏
月轉參旗横梅花夢方熟羅浮山忽來毋乃地脉縮
杭城打六更市樓已攅㸃流年莫催人老色將冉冉
丑夜方向寅被衾冷如鐵江南貧者多奈此霜加雪
愁多怯長夜况乃衆病歸何待六十年老矣當知非
雁鳴鶴亦鳴不待雞戒旦平生善利心一鳴思過半
宰相當此時已入待漏院我輩獨何人擁被猶困倦
爐藏火尚紅雪映窻已白夢遊無色界不知身是客
　　　枕上
雞鳴夜過半霜氣入孤衾嵗時將脱屣鄰家方擣砧
出門雞一鳴僕馬蹋曉凍豈知牧牛兒正作維魚夢
一官振饑荒一官覆水旱州里多應酬田家少愁嘆
　　七言絶句
　　　三學士圖
　　　　李紳能歌詩穆宗召為學士與李德裕元禎
　　　　同在禁署時稱三俊情意相善文宗時召兵
　　　　部尚書王起禮部尚書許康佐為侍講學士
　　　　中書舍人柳公權為侍書學士毎有疑義即
　　　　召入便殿顧問謂之三學士恩寵異等今所
　　　　畫不知何人予將叩之舜舉之徒
三賢品坐一枰棊日永官閒對紫薇好袖玉堂揮翰手
不爭勝負是知幾
　　　自笑
謁客登門不敢嗔强顔應接暫時親一官本自如氷冷
更有依氷借暖人
　　　正月辛酉大雪三首
繽紛萬片打窓來驀趁斜風舞却回可怪今春寒特甚
梅花一半未曽開
酒樓柳絮白紛如帶雨隨風蜜又疎萬景天全羣動息
玉堂人老卧茅廬
從來春雪有人嫌六出雖工亦漫然客舍無氊渾可事
爐無薪炭褐無綿
　　　閏正月十三日夜雪
東風散雪亂如麻擲瓦敲窓細撒沙只恐市中薪米貴
不愁江上落梅花
　　　花竹圖
梅癯竹潤楚蘭馨相約凌波作四清最愛此君秋一片
湘江煙水曉初晴
　　　倦繡圖
花殘院静晝隂長困思瞢騰下繡床肯信村中蓬鬢女
夜燈辛苦織機忙
　　　書齋壁
苔色排簷緑上階詵詵衿佩集虚齋耳根厭聽閒風雨
惟有讀書聲最佳
風收細雨斷梅天晝永身閒但欲眠木枕桃笙真有味
廣文不用歎無氊
　　　早赴東寺行香詩
衝風冒雨過南橋馬上聞鐘覺寺遥客髪頓驚秋信早
飛蓬落葉兩蕭蕭
　　　喜晴
一簾遲日忽開晴側近園池得散行儘勝草堂窮處士
有花有酒作清明
　　　東郊少步
髙低逺近樹隂濃杖屨閒行萬緑中一片殘紅無覔處
却疑身在碧紗籠
野風吹樹廟門開神象凝塵壁擁苔笑爾不能為禍福
村人誰送紙錢來
　　　寒食雨三首
山色空濛寒食雨楊花零亂溧陽樓老人豈有傷春事
酒後情懐似感秋
監官州牧趣修圍里正喧呼急報饑店舍無煙雞犬靜
山村桃李已空枝
梨花白白柳條青閉閣焚香奈雨聲聞道清明明日是
江南風土只宜晴
　　　讀陳去非九日詩
憶得甲辰重九日宣和遺恨幾畨秋蔣陵依舊西風在
一度黃花一度愁
　　　秣陵
鑿山疏水出長江王氣如何可厭禳後五百年依舊在
空教晉帝笑秦皇
龜脊羊腸九里汀芫花燦燦麥青青此生不踏江東道
將謂金陵即秣陵
　　　清正庵(葬秦梓㓜/女嗣華處)
秦女吹簫躡綵霞孤塋幽舘掩梨花龍盤金寫崇真字
猶是寧王賜嗣華
　　　猿圖
天竺寒泉夜月明洞深曾聽兩三聲秋風木葉圖中見
比似前回太瘦生
　　　王母圖
蟠桃結實許誰偷笑作承華殿裏遊紫輦不留青鳥去
小兒空識茂陵秋
　　　題史壽卿二畫
香草何時號水仙翠翹羅襪步蹁躚風標宜作梅花伴
不入離騷亦偶然
少年曽讀在原詩忽見飛鳴傍竹枝憶着江南好兄弟
嵗寒風雪欲何之
　　　題呉逺秋塘雙禽
昔年曽聽雪兒歌此日池塘見敗荷寄語鶼鶼春已去
白蘋紅蓼奈秋何
　　　題江貫道雨溪晚釣卷後
雨後滄波泯泯流樵夫歸去有漁舟江郎縮地能如此
何必雙溪疊嶂遊
　　　占風
露立修筠鶴表同戯拈紙帶為占風誰言心動非旛動
我本無心似太空
　　　田上暮歸
兩鬢西風客帽斜晚雲横嶺月籠沙桑疇屈曲人蹤絶
螢火飛來照稻花
　　　酒邊
儒官冷落似村居蒲艾葵榴色色無却有一尊春釀在
醉眠猶勝楚三閭
端陽正是獨醒時閒坐難忘一酒巵有客似憐官况冷
山童日午送戎葵(卞園/送葵)
　　　四皓圖
本為當時國本安白雲滿袖出商顔山中終是通人跡
不似圍碁在橘間
　　　題趙信國墨梅後書宋廣平賦
廣平鐵石清便賦信國水墨横斜枝總是平生和鼎手
更憑誰寫簡齋詩
素衣喜不污緇塵貞女江頭見似人桃李門墻零落盡
江南猶有一枝春
　　　題李益師謙所藏和靖吟梅圖
瓶揷梅花一兩枝逋仙隠几自吟詩北風釀作西湖雪
不顧山童凍得癡
　　　寄周吉卿(慶/孫)
采菊籬根蘂尚青開門稚子喜新晴笑翁錯料人間事
風雨如何不滿城
四壁寒蛩已可憐一庭風露轉凄然杜陵便是歸來早
也有荒閒負郭田
日日言歸未得歸翻令兒女笑寒饑而今已覺歸非逺
為報山猿野鶴知
　　　東觀徐錬師松隠丹房(景/昭)
仙舘幽深竹覆墻風傳石鼎煮茶香門前老樹髙如盖
乞與樵夫話晚凉
蘓仙行部溧州時曽賦黃冠白鳥詩八十鍊師猶健在
自鋤松下取苓芝
　　　晚晴
濃雲忽雨散秋聲屋壁斜捎溝澮盈一陣西南風截斷
月華且讓夕陽明
　　　寄京口諸友
郡邑山川我舊遊歸舟千里十年秋相逢若問村翁信
貞女沙頭狎白鷗
　　　思歸寄張仲達崔進之
淅淅秋風吹葛衣新寒已到讀書幃宦情客况俱牢落
不為鱸魚也合歸
不為鱸魚也合歸山中雞黍正秋肥東籬菊在家來好
莫學淵明較是非
　　　書齋
穀雨宜晴花亂開一壺春色聚書齋園林此後無車馬
竹杖芒鞋政自佳
　　　宿范譓卿書房(子/順)
蕙雪銷遲氣壓燈偶然素被共姜肱老來頓悟妻兒累
却羡山中有髪僧
　　　雁多
雁聲多處水瀰茫西渰東湖足稻梁纔過蘆汀好棲宿
幾曽一一到瀟湘
　　　偶作寄李良甫
閒官長日無公事靜室焚香讀好書飲水飯蔬差可樂
妻兒休嘆食無魚
山中有雲難寄君庭下鳴蛙殊聒人他時尋我江湖上
不是元真即季真
　　　寄周吉卿(慶/孫)
閒居偏愛十日菊歸計何資三月糧肉食不煩憂菜色
田家粳稻已炊香
懐土懐居小丈夫首邱秪覺老心孤須營浙右歸耕地
五福星明正照呉
老來足力覺全衰一日山行兩日疲歸去蹇驢須買得
山中出入不嫌遲
　　　偶見
詩人作事例迂踈纔見佳山擬卜居湖海歸來餘一􁅗
買山生計竟何如
詩嚢劍術走風塵要買桑麻二頃春可笑田連阡陌者
元非識字讀書人
　　　贈珪上人
一塵不染俗難干百事無能心自閒我道老僧癡未絶
有時采菊見南山
　　　山寺雪行圖送逺上人歸
萬壑千林鎻暮寒瘦驢踏雪入禪關流澌滿澗泥橋滑
少待春晴却出山
　　　題五牧蔣氏所藏閻次平小景
緑蕪紅葉照秋明白雁孤飛我獨行誰識草堂窮杜老
江南江北正關情
　　　題湯松年畫卷
貌得人間真乗黃曹將軍後有韋郎奚官牽挽猶西望
似憶春風苜蓿長
紫蠟團心栗玉鬆荼蘼香色似同宗因思弄蕋攀條處
花刺勾人曉露濃
　　　溧水道中
步屧春風白馬橋車溝泥滑路迢遥眼前未識千紅紫
但見新黃上栁條
五峯合沓擁東廬泉落芳塘旱不枯空鑿秦淮三百里
六朝王氣幾曽無
　　　中秋客中
㠶落西江下淛河溧陽酒賤醉亡何月明正照山公影
自覺今年白髪多
　　　浪洋舟中
輕舟十里過溪莊桑棗成隂柳着行不見玉山嵇叔夜
西風低草見斜陽
　　　和岳國華
落魄居塵逈出塵丹房芝术自生春瓊州太守名家子
不是尋常賣藥人
廣文飯少甑生塵老去衰顔酒借春吟癖何曽醫不得
古來清瘦是詩人
　　　倚月
大江東去月分明烏鵲南飛露氣清如此嬋娟人不愛
倚樓獨立過三更
　　　月上
月到東牕夜正中人間天上廣寒宫蚊蟲血食三千國
盡被西風一掃空
　　　題煙竹圖
楚山晴雨未分明淡鎖蒼筠曉更清渾是一江秋色染
只疑無處著秋聲
　　　憶窊石章氏女子
湖樹江雲隔杳㝠千峰萬壑夢中青懸知茅屋孤燈下
逐字教兒讀孝經
　　　題孟浩然圖
風吹衿帽不知寒欵段奚奴凍亦頑縮項鯿魚無可釣
歸鞭遥指鹿門山
　　　立冬即事二首
細雨生寒未有霜庭前木葉半青黃小春此去無多日
何處梅花一綻香
凄風浩蕩散茶煙小雨霏微濕座氊肯信今年寒信早
老夫布褐未裝綿
　　　送客湖橋
赤葉岡頭送客行峰回路轉石橋横小春天氣晴偏好
禾稼新收麥又耕
别酒離歌送馬蹄歸鞍斜日故遲遲小兒拍手山翁醉
江左風流一晉時
　　　題畫
紛紛鷄鶩一㝠鴻全放全收旦暮同各為稻粱飛不起
偶然相聚小池中
天上髙飛地上行終難萬里附鵬程鷺鷥股肉無人割
老守菰蒲過一生
　　　野籬
豆花小白槿花紅野屋籬門處處同無限春風桃李占
却將顔色媚秋風
　　　二馬圖
平生自比九方臯牝牡驪黃骨相髙寄語金臺求駿者
精神元不在皮毛
　　　紀事
圩田平沒石田枯秋暑如蒸雨竟無六十年前曽記得
步行一直過西湖(淳祐丁未亦/旱予始生)
龍君鼎鼎出雲關分祀仙宫佛刹間兩月更無涓滴雨
問君何日可還山
柴扉深閉百蟲秋落葉幽花露未收野僻了無雞報曉
啟明星在樹梢頭
　　　馬斃三首
曉廐驚呼我馬瘏塞翁一笑欲何如西郊或有閒迎送
却向東家借蹇驢
苦無馳驟但加餐馬性由來不耐閒官滿馬亡歸去好
且騎白犢看青山
我無筋力汝難騎埋汝郊原有敝帷二尺箯輿元自穏
不勞鞭䇿强驅馳
　　　鄰家曉雞
嚴城鼓角送鐘聲頃刻三更四五更却是鄰家雞唱凖
不差消息已天明
　　　憶桐廬二女
子女生來願有家耕桑隨分各生涯誰知我輩鍾情處
看過桃花看藕花
　　　冲真庵詩
洞房深鎖老雙成門徑幽修石沼清萬紫千紅秋已盡
眼中黃菊最分眀
　　　落桂
養成花魄是輕隂風露凄凄巳滿林到底難磨秋富貴
一庭香粟萬黃金
　　　冬夜和陳道士韻
焚香讀易樂閒居參訂先天太極圖人道三分程氏傳
較他漢上有差殊
聞道孤根暖巳回扶笻攜酒出山來數花羞澀西坡上
也當春風一度開
石銚溪芽活火烹旋燒敗葉帶枯藤路遥難遞中􁫕水
且試梅花澗底氷
三白先春慰客情瑶林照耀夜窓明淺斟低唱癡兒女
那得工夫問雪聲
　　　多雨詩
菜色青肥麥漸黃雨多泥滑野畦荒官田昨夜方車水
早起看來又渺茫
　　　自嘆
休言五十九年非本自無知底用疑已徃方來俱夢境
是非元不較毫釐
　　　言懐
辛苦移家向溧州微官祗為斗升謀尋思終是西湖好
日與山僧野老遊
奉溪半日到杭城溪外青山喜送迎結屋臨溪差易事
買山無計若為情(武/康)
湖光門外草連空萬壑千崖紫翠叢縱未便能營隠墅
也須先畫作屏風(餘杭/縣南)
白嶺溪上野田平黃隴山前竹樹清已許數椽容小住
餘英愛我愛餘英(徳清/縣北)
故家喬木盡邱墟筍石猶存十數株誰有挾山超海力
為分雲片過西湖(州南故趙忠/靖丞相宅)
此地曽經李白遊湖山消得好詩留兩橋十里東西市
只欠春風一酒樓
溧尉唐時本小官詩人爭笑孟酸寒我來莫道儒官冷
今古酸寒只一般
隔岸修筠拂細瀾風香雨色晝隂寒遥知新買栖霞地
坡上應添竹數竿(去年新得西湖/北山地多有竹)
馬蹄赤日走紅塵汗濕林宗折角巾輸與夷山班博士
深衣脱却作閒人
