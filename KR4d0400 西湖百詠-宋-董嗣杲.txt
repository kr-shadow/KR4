#+TITLE: 西湖百詠-宋-董嗣杲
#+DATE: 2016-06-11 12:25:06
#+SOURCE: github.com/kanripo/KR4d0400 master 538782c1                
欽定四庫全書　　　　　集部四
　西湖百詠目録　　　　　别集類三(宋/)
　　巻上
　　　豐樂樓
　　　湧金池
　　　環碧園
　　　玉蓮堂
　　　玉壺園
　　　先得樓
　　　古枊林
　　　雲洞園
　　　霍山祠
　　　湧泉
　　　東西馬塍
　　　石函橋
　　　孤山路
　　　徳生堂
　　　總宜園
　　　斷橋
　　　大佛頭
　　　葛嶺
　　　保叔塔
　　　巾子山
　　　水月園
　　　水仙廟
　　　寒泉
　　　參寥泉
　　　葛公雙井
　　　江湖偉觀
　　　此君軒
　　　杯泉
　　　初陽臺
　　　孤山
　　　和靖先生墓
　　　陳朝柏
　　　瑪瑙坡
　　　金沙井
　　　六一泉
　　　西林橋
　　　鳥巢
　　　樂天竹閣
　　　岳鄂王墓
　　　棲霞洞
　　　九里松
　　　玉泉
　　　鮑家田
　　　忠勇廟
　　　左軍教塲墓
　　　靈隠天竺寺門
　　　合澗橋
　　　北髙峯
　　　韜光庵
　　巻下
　　　石筍峯
　　　西溪
　　　飛来峯
　　　冷泉亭
　　　呼猿洞
　　　龍泓洞
　　　理公嵒
　　　香林
　　　翻經臺
　　　重榮檜
　　　煉丹井
　　　跳珠軒
　　　曲水亭
　　　天竺觀音
　　　風篁嶺
　　　龍井
　　　辨才塔
　　　梅坡園
　　　長耳相
　　　玉岑
　　　南髙峯塔
　　　烟霞洞
　　　石佛庵
　　　水樂洞
　　　楊梅塢
　　　石屋
　　　真珠泉
　　　虎跑泉
　　　南屏山
　　　蘇公堤
　　　先賢祠
　　　西湖道院
　　　湖山堂
　　　三賢祠
　　　雪江講堂
　　　崇真道院
　　　小新堤
　　　翠芳園
　　　甘園
　　　雷峯
　　　勝景園
　　　長橋
　　　劉妃墓
　　　慈雲嶺
　　　包家山
　　　登雲臺
　　　五丈觀音
　　　表忠觀
　　　聚景園
　　　崔府君廟
　　　依光堂
　　　　(臣/)等謹案西湖百詠二巻宋董嗣杲撰明陳
　　　　贄和韻嗣杲字明徳號静傳居士錢塘人宋
　　　　季入道孤山四聖觀改名思學字無益故西
　　　　湖志稱為道士然據此集自序稱咸淳間薄
　　　　宦於霅則固嘗登仕版也贄字維成餘姚人
　　　　徙於錢塘洪武間以薦授杭州學訓導後官
　　　　至太常寺卿西湖志稱嗣杲原唱及贄所和
　　　　皆九十六首天順癸未錢塘人南康知府陳
　　　　敏政始以二家所作合刻又載嘉靖丁酉周
　　　　藩南陵王雲樓子重刻其序亦稱董唱居前
　　　　陳和居後仍各九十六首共一百九十二首
　　　　謂之百詠者葢亦極言之耳云云此本上巻
　　　　四十九題下巻五十一題實各足百詠之數
　　　　與西湖志所記不符疑周藩翻雕之時其底
　　　　本偶有脱頁未及詳考遂以為原缺四首田
　　　　汝成修西湖志時又僅見周藩之序遂據以
　　　　筆之於書耳其詩皆七言律體每題之下各
　　　　注其始末甚悉頗有宋末軼聞為諸書所未
　　　　載者嗣杲詩格頗工整贄所和才力稍弱亦
　　　　足肩隨其詩皆迥在許尚華亭百詠之上也
　　　　乾隆四十三年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　費　墀
西湖百詠原序
錢塘西湖為東南偉觀窮騷人墨客技不得盡元祐間
楊郭二子皆以百絶唱乃無嗣音者兩山僊佛盤錯坡
老守郡時逰歴幾徧遺跡尚可考南渡後貴臣邸第多
在亭館日闢視前此復不侔盖富盛極矣予長兹地與
山水為忘年交凡足跡所到命為題賦以唐律幾二十
餘年僅逮百首然皆目得意寓敘實抒冩非但如楊郭
二子披圗按志想像髙唐而巳捜索竒勝難徧以數舉
此直據予所見不以誇竒鬬勝為工也薄宦于霅公事
簡輙是正完恐故老傳說誠偽不儗將有以蝦蟆方言
指下馬陵者或將笑之予狀景物耳不暇恤嵗月無情
陵谷易變將使百千年後登覽降望於西湖上者因詩
有感焉咸淳壬申臘月静傳居士董嗣杲書于餘英堂
欽定四庫全書
　西湖百詠巻上　　　　　宋　董嗣杲　撰
　　　　　　　　　　　　明　陳　贄　和
　　豐樂樓
　在湧金門外舊為豐豫門政和七年於湖堂右以衆
　樂亭舊基建樓扁聳翠建炎後改今名乾淳間設法
　酤酒繼有撓政者罷之淳祐九年改建官為扄鑰城
　之西有四門曰錢湖曰清波曰錢塘出此三門皆不
　見湖獨湧金門正與湖水相對建樓掩之闗閉風水
　古傳樓未建時山水或漂城居
鶯花簫鼓綺羅叢人在熈和境界中海㝢三登歌化日
湖山一覽醉春風水揺層棟青紅濕雲鎖危梯粉黛空
十里掌平都掩盡有誰曽紀建樓功
　　　和韻
　萬條垂栁百花叢樓外湖山一望中人醉三春羅綺
　月簾開四季管絃風當時傑構基猶在昔日繁華事
　已空惆悵文山生恨晚虞淵取日竟無功
　　湧金池
　在湧金門裏錢氏書三字刻石其傍云清泰三年丙
　申之嵗建午之月特開此池楊蟠詩云湧金春色晚
　吹落碧桃花一片何人得流經十萬家
一道香溝壓郭西粉墻低䕶石堦危短碑數尺鐫何字
清㤗三年鑿此池橋市浣衣無空處廟門賣卜有靈時
碧桃自趂東流水暗老春光水不知
　　　和韻
　一泓碧甃郭門西砌石年深覺半危長見莓苔封斷
　碣暗添湖水滿方池魚吞片片花浮處人玩娟娟月
　印時昔日楊蟠詩句好只留何字與人知
　　環碧園
　在豐樂樓北栁洲之側恭聖仁烈楊太后宅園
繞舍晴波聚釣仙五龍祠畔栁洲前清虚不類侯家屋
輪奐曾資母后錢三面軒窻秋水觀四時簫鼓夕陽船
攬將山北山南翠獨有黄昏得景全
　　　和韻
　來逰此境似神仙緑水青山遶檻前盛餙名園隣寳
　地豈論内帑費金錢輪蹄日日㸔花侣絲竹時時載
　酒船湖上平章真悞國可憐斯圃亦難全
　　玉蓮堂
　在湧金門城北舊在郡治教塲之南堂瞰竹園山下池
　水淳祐九年與竹山閣同建景定三年移建於此扁
　一清繼以堂外多種白蓮復换掲玉蓮舊賜扁
仙根曾就華峰移净引湘波出浴妃龍䕶先皇三字在
燕居舊尹一清非風簷揺影涼姿媚月檻迷香冷艷肥
平展水天菱唱逺竹山蒼翠自成圍
　　　和韻
　玉井誰將仙種移依稀月下覩羣妃行來白鷺渾難
　認看似瓊花却又非擘破秋房香更嫩取將雪藕脆
　還肥髙堂對此真堪賞何用尊前粉黛圍
　　玉壺園
　在錢塘門外菩提寺西東坡詠南漪堂杜鵑花即此
　也紹興間劉鄜王建園玉壺軒歴年尚存淳祐中别
　建四面堂景定間改建𨽻内司扁明秀繼撥賜慈元
　姪為府續後歸慈元殿
莫問南漪與玉壺杜鵑還更試花無坡仙一顧吟空老
地主頻更景不殊船出斷橋春溆逺鐘傳蕭寺晚樓孤
山明水秀軒扉敞落日漁歌過裏湖
　　　和韻
　誰創芳園號玉壺杭人曾識此名無雖云景物如先
　美堪歎韶華與昔殊岳穆墓前雙樹古逋仙祠畔一
　岑孤西湖因得東坡重未必東坡戀此湖
　　先得樓
　在錢塘門西即錢塘正庫酒樓也咸淳中州里以三
　篆字掲之
㶑灧澄波漾彩椽栁絲晴絆俊逰鞭傍湖莫厭官樓水
得月無如此地先迎榜書生空絳帳抱琴才子沃金船
壺天蕭爽人人醉雪色屏風畫謫仙
　　　和韻
　朱甍畫棟碧油椽馬上王孫指玉鞭白晝逈涵波影
　靜清宵最得月華先倚䦨堪弄桓伊笛載酒還來賀
　監船更有梅花便此景一聨香影屬逋仙
　　古栁林
　在錢塘正庫西大昭慶寺東北抵楊和王雲洞園
幾眠幾醒幾清明萬態風流學老成古翠碧連雲洞杳
夕陽西捲射場平絮團破徑應迷蝶枝壓荒墻不露鶯
如此多栽堪卜隐苦無十畆秫田耕
　　　和韻
　一抹梢頭夕照明春光老盡緑隂成風流張緒今安
　在寂寞章臺恨未平飛絮有時迷舞蜨深林何處覓
　啼鶯老夫亦有陶公興來此閒唫為息耕
　　雲洞園
　在昭慶寺北馬軍教塲後紹興末楊和王建園擁土
　為洞塗門以雲有堂曰萬景天全亭曰紫翠間臺榭
　扁額皆清麗今花栁參差中有婦人墓
擁湖營圃藉元勲景色天然曲折分水脉窨花通活港
洞基壘石走空雲千間大厦歸春夢一撮危亭納夕曛
扁畫自懸碑自壓當年何事立孤墳
　　　和韻
　園中殘碣紀先勲藥圃蔬畦次第分竹下流泉宵漾
　月林間幽洞曉生雲尋芳逰客醉春日弔古詩翁詠
　夕曛野鳥如歌又如怨名花零落美人墳
　　霍山祠
　在溜水橋西霍山廣惠廟長慶寺僧主香火神姓張
　名渤血食廣徳軍祠山累封至真君乾道中創行祠
　於此
霍家山下敞行宫溜水橋西透鼓鐘古迹建平遺烈在
春風廣惠厯朝封露臺獻社呈蒼馬隂壁飛旌繪赤龍
蟻聚乞靈人散後雲街雨陌撼濤松
　　　和韻
　祠山豁處有行宫此處常聞朝暮鐘曾覽搜神舊時
　記誰知廣惠累朝封案前素供盤無豕身上朱袍繡
　作龍要識香燈傳巳久廟前千尺覆喬松
　　湧泉
　在霍山祠西清心院門相對有泉從石罅湧出思陵
　遣使汲泉瀹茶泉自石龍口細噴入池池有小亭覆
　之今亭傍為化塲
山腰溜脉出遥峰隔斷西湖翠幾重疊甃漫依僧刹久
煎茶曽入翰林供亭心覆雨塗丹鳯石口嘘雲噴玉龍
何日星馳天使絶不知誰利湼槃宗
　　　和韻
　不知源出自何峰甃石為池苔蘚重汲注僧庖青竹
　引取烹御茗翠甌供亭中坐聴聲湔玉烟際流來勢
　走龍汨汨泠泠落溪澗逺隨江漢去朝宗
　　東西馬塍
　在溜水橋北羊角埂是也河界東西土脉宜栽花卉
　園人工於種接仰此為業間有園亭不過養種西塍
　有土神廟額扁作馬城
土塍聚落界西東業在澆畦奪化工接死作生滋夜雨
變紅為白借春風幾家衣食花姿異兩岸園池地勢同
病叟扶鋤耡晩照前身莫是槖駞翁
　　　和韻
　馬塍西接馬塍東栽植園人技甚工幾陣亷纎紅杏
　雨數畨淡蕩碧桃風馨香色色花開别紅紫般般種
　不同他日扶笻來飽玩誰携春酒勸吟翁
　　石函橋
　在水磨頭樂天湖石記云錢塘湖一名上湖周囘三
　十里北有石函南有筧凡放水溉田每減一寸
　可溉田十五餘頃此州春多雨夏秋多旱若蓄
　洩及時瀕湖千餘頃田無凶年矣橋下鑿斗門
　字尚存
函開函閉管年豐白傅能方夏禹功湖石記埋泥蘚裏
斗門字蝕水花中犁平阡陌猶春雨船載笙歌自晚風
遍倚暮䦨懐古徃月明無奈瀑聲空
　　　和韻
　蓄水溉田期嵗豐樂天為郡豈無功橋名舊掲髙牌
　上湖記今存斷碣中人玩石函苔蘚刻舟移湖曲芰
　荷風香山歸去俄千載姓字長留事蹟空
　　孤山路
　在石函橋西南由徳生堂過斷橋至孤山出西林橋
　此堤是也樂天詩云誰開湖寺西南路草緑裙腰一
　道斜咸淳間郡守於隄上創亭三
翠㣲四絶載蓬瀛栁引逰人入畫屏詩借樂天傳得久
山因和靖隠來靈半空梁駕橋䦨赤一道腰分草界青
粧㸃風光如此盛藕花香裏又三亭
　　　和韻
　老逋元不慕登瀛屋外雲山結翠屏斜過斷橋苔暈
　合慣曽迎客鶴心靈林花片片風前落逕草茸茸雨
　後青說與携壺逰賞客不妨三處憇幽亭
　　徳生堂
　在孤山路口即舊放生池亭州家𣪚聖節于此慶元
　四年又建别立碑亭其文有曰烏獸魚鱉咸若商歴
　以興夏事誤作商用士論非之淳祐八年重建御書
　徳生堂泳飛亭二扁
瑶臺瑞滿玉皇家澤溥山巔與水涯魚躍鳶飛函徳意
天長地久演年華金揺巨扁雙龍䕶翠掩髙碑一字差
須信石頑能萬古老龜無語問鶯花
　　　和韻
　放生池本為官家聖主仁恩徧海涯溥使含靈䝉帝
　澤盡教異域慕中華節逢天夀咸稱賀文粲星光未
　必差遥想當年公宴畢醉斜烏帽挿金花
　　摠宜園
　在徳生堂西張内侍園摘東坡詩淡粧濃抹摠相宜
　二字御書堂扁
望極湖山變幻竒萬千光景自紛披妙分西子争妍態
絶想東坡得句時桞徑曲埋兠率寺花隂直接放生池
内官愛展亭臺去盡付年華與酒巵
　　　和韻
　湖山姿態四時竒吟玩閒將鶴氅披想見東坡題句
　日正如西子靚粧時香風蜨遶荼䕷架晴日魚翻菡
　蓞池園號摠宜髙掲扁不妨來此醉霞巵
　　斷橋
　在摠宜園西唐張祜孤山詩云斷橋荒蘚合空院落
　花深或謂段家橋非咸淳中展建
繡轂青驄驟晚風栁絲翠裊石闌紅彩篙刺水停飛鷁
華表侵雲截卧虹杖屨誰歸瀛嶼去笙歌自補玉壺空
重招張祜商新詠不與當時蘚合同
　　　和韻
　拂橋裊娜緑楊風曲曲雕闌映水紅逰客過時徐鞚
　馬㣲波映處儼垂虹清新張祜詩還在寂寞林逋宅
　已空景物不殊人事改落花啼鳥古今同
　　大佛頭
　在石函橋西俗呼西石頭秦始皇東巡浮海纜船於
　此宣和中僧思浄即喻彌陁就石刻佛半身舊傳西
　湖通海東至沙河塘南向一帶皆江也
不是金塗丈六仙莊嚴法界想西天自因僧浄鐫空像
誰說秦皇纜海船全體未知何日現半生且坐此山禪
石頭照水無塵土飽聽鐘聲雜管絃
　　　和韻
　形似西來印度仙半身長映水中天誰令巧匠來鐫
　石浪說秦王此纜船日炙雨淋遺幻體天荒地老坐
　枯禪曽移畵舫隄邉泊緑綺閒調月下絃
　　葛嶺
　在大佛頭西葛仙翁徃來鍊丹之地今兩岸多園館
　間有僧廬
白雲幾疊翠嵐重徃徃踈鐘出梵宫石骨誰人鐫佛像
嶺頭何處覔仙翁樓臺水月丹青地簾幙鶯花錦繡叢
逰子莫支蒼竹去風雷容易起虚空
　　　和韻
　嶺頭雲氣起重重仙館參差映佛宫悞國曽居前代
　相煉丹那得舊時翁當初占斷湖山景今日俱成瓦
　礫叢野老扶笻來弔古薫天富貴摠成空
　　保叔塔
　在巨石山上又名石甑山郡國誌云上有七層古塔
　開寳中錢氏建寺咸平中土僧永保入市募脩當坊
　俗人呼為師叔以此名保叔塔方輿勝覽載保所塔
　非治平中改崇夀額僧徒専以年建預脩㝠㑹普結
　衆縁
咸平曽有募縁僧遍走街坊負叔稱定力一堅無外想
窣波七級可中興愚夫春日燒㝠(闕/)道者昏時炙梵燈
祗怪青龍行雨過煙雲遍䕶最髙層
　　　和韻
　保叔由來苦行僧募縁成塔世咸稱只因南渡人煙
　衆遂使西來教法興嘹亮笙歌諸處舫周圍星斗半
　空燈昔年我亦閒登覽直上青雲第一層
　　巾子山
　在保叔塔西金輪寺後傅牧西湖勝跡事實云形如
　巾幘和靖詩云巾子山頭烏桕樹清霜未落葉先紅
岌嶪山形醜莫収傍湖獨整傲春秋幾株烏桕無根在
一幅華陽有様留寒日霜乾還掠額曉天嵐重且遮頭
東籬漉酒人知得醒立風前不可求
　　　和韻
　山頂雨餘雲氣收形如巾幘幾經秋初疑元亮當年
　造又似林宗此日留最喜花枝紅挿鬢還愁雪片白
　盈頭華陽欲製因無樣觀此何須别去求
　　水月園
　在保叔塔南紹興間楊和王建園御扁水月阜陵朝
　撥賜孠秀王
園門當路掩清華喬木靈根裹翠霞地擁樓臺齊葛嶺
天分香影傍林家中興勲將曽營業外邸王孫且看花
月色水光三十里何人來此泛仙槎
　　　和韻
　夜愛波光滉月華朝看水底漾鮮霞由來堪作神仙
　宅誰料都歸富貴家萬斛秋香飄桂子幾枝寒影入
　蘋花良宵一舸湖心泛絶勝當年博望槎
　　水仙廟
　在水月園西廟創梁大同年間號錢塘湖龍君廟錢
　氏繼請額穹碑尚存乾道中重建寳慶間郡守别建
　蘇隄上乃謂舊廟有視湖邈焉牽連遷就之說梁大
　同時今幾傳矣
雲翹雨佩有遺仙香火寜隨世道遷廟始大同年紀著
額頒乾化敕碑鐫鳳閒露輦荒瑶草龍濕秋衣翦玉蓮
隄上創新誰述記却無門外一泓泉
　　　和韻
　龍君即是水祠仙祠建梁朝已再遷華扁髙懸神號
　在蘚碑猶有舊文鐫粉垣翠覆千竿竹碧沼紅舒萬
　朶蓮時見乞靈來徃客採將蘋藻薦清泉
　　寒泉
　與水仙廟相對東坡詩云不然配食水仙王一盞寒
　泉薦秋菊謂和靖也舊名薦菊井上有亭咸淳中增
　建重掲寒泉二字
照膽寒泓覆有亭此泉曾入老坡評八詩最得吟梅苦
一盞能消薦菊清不拜韜光徴士詔却傳配食水仙名
銀床響絶無人汲墓在孤山木自榮
　　　和韻
　誰於井上覆紅亭泉味坡仙昔見評一盞醉魂傾即
　醒半甌詩骨沁來清想應和靖曾親汲肯讓參寥獨
　擅名取去禁中煎御茗井神因此亦光榮
　　參寥泉
　在上智果佛殿後東坡在黄州夢與參寥子道潜賦
　詩覺而記兩句云寒食清明都過了石泉槐火一時
　新後七年守杭參寥住智果寺有泉宜茶寒食日泛
　湖訪之忽憶舊夢因以參寥名泉十六客分韻坡得
　心字詩刻及題梁嵗月墨跡至今尚存
湖曲春風正禁煙試茶味此石間泉坡仙忽憶黄州夢
濳老初拈智果禪幾客醉逰三月裏一聨詩兆七年前
題梁妙墨如新染合與雲崖淺井傳
　　　和韻
　正當榆栁換新煙試茗還斟石罅泉坡老已符槐火
　夢參寥只話葛藤禪嵗時曽紀危梁上寒甃今存古
　殿前六一後人偏愛慕此名宜與並流傳
　　葛公雙井
　在夀星寺南相傳葛仙翁煉丹于此井有雙口有石
　函沉浸井底居人飲此病莫不愈天竺又有煉丹井
仙翁洗藥傍西湖脉與靈山碧溜俱泉迸一枝源更異
甃分雙眼味何殊石函霞湧沉鉛汞井屋風清轉轆轤
日日汲花朝復暮當方曾說病人無
　　　和韻
　仙瓢不汲麗人湖别引岩泉孰興俱堪愛靈源流更
　别取煎春茗味猶殊一爐晝夜烹離坎雙甃晨昏響
　轆轤我願居民同飲此更令痾瘵盡皆無
　　江湖偉觀
　在夀星寺最髙處元名觀臺淳祐十年改建其上更
　創兩亭直至山椒東坡祠在觀之北
倚空窻户不曽扄兩眼風煙障翠屏西子艷分晴雨倦
伍胥魂激浪濤腥鼓簫咽晚難無酒花栁争春别有亭
恨掩四時歌舞去古祠寒玉幾竿青
　　　和韻
　層闌吟倚豁靈扄萬疊雲山摠畫屏竺岫隔湖舒鳳
　翼胥濤捲雪帶龍腥嘯歌風月無他處厯覧乾坤有
　此亭欲唤坡仙同醉酒飛來白鶴海天青
　　此君軒
　在夀星寺西廊僧房中窻外多竹此扁尚是故物寺
　門坡下又有亭名一擊軒基不得而考坡詩云一舸
　鴟夷江海去尚餘君子六千人
瀟灑幽扉掩碧叢塵昏題扁想坡翁六千君子寒光落
十二䦨干晚色空僧指舊基埋積雨鳥翻新籜起枯風
蒼凉不障層坡峻一擊亭閒夕照中
　　　和韻
　雨後移來嶰谷叢幾竿瀟灑對禪翁王猷逕造狂招
　誚坡老留題跡巳空凉影玲瓏揺夜月寒聲蕭瑟起
　秋風此君節操何從見都在三冬氷雪中
　　杯泉
　在夀星寺法堂東廊下坡詩云石眼杯泉舉世無要
　知盃渡是凡夫可憐狡獪維摩老戯取江湖入鉢盂
古甃澄泓照膽清畫龍壁暗挂瓢輕汲來不療相如渇
掬處難供太白傾傍屋四圍埋石色侵山一溜走溪聲
鉢盂可攬江湖濶㕘取詩禪放眼明
　　　和韻
　石眼濳流一掬清山瓢擕處徃來輕吟消酒渇瓊杯
　潄凉沁詩脾翠杓傾瑩甚淺浮青玉色泠然㣲韻緑
　琴聲吟翁夜半思煎茗呼取蒼頭汲月明
　　初陽臺
　在寳雲山上葛仙翁登此吸日精月華山下産茶今
　臺在集芳園東
寶山山頂結芙蓉方士凌虚幾御風日月光華含吐異
雲萍踪跡徃來空石盤草子粘深碧土級苔花剥碎紅
舍側又將精舍展蓬瀛有路直能通
　　　和韻
　臺前山列翠芙蓉仙侣簫吹鶴背風每吸霞光飡顥
　氣儗乘颷馭遡遥空年來漸覺雙瞳碧老去長看兩
　臉紅九轉丹成即輕舉浮丘已有信音通
　　孤山
　在西湖中孤山路西建炎前多有民屋間以四菴院
　山背皆花圃及塜隧山之東為林和靖隠廬就塟其
　下紹興中建延祥觀奉四聖香火獨留和靖一墓民
　屋庵院悉徙山北觀東為園累朝臨幸寳祐二年分
　地之半建西太乙宫陳朝柏在和靖墓南
縹緲蓬萊擁翠寒百年營取屋千間黄庭殿矗煙霞老
瀛嶼堂幽日月閒水泛花隂蔵輦路墻分栁色䕶仙闗
林家梅塜陳家柏萬古流芳鎮此山
　　　和韻
　碧嵐蒼靄晝生寒蓮宇琳宫紫翠間坡老詩招僧入
　社逋仙心與鶴同閒深深花塢留春住寂寂松扉帶
　月闗雪裏梅開千百樹逰人笑指玉為山
　　和靖先生墓
　在孤山東北隅錢塘隠士林逋字君復童鶴自隨結
　廬于此累詔不起賜號和靖處士天聖六年卒諡和
　靖先生塟所居後紹興中建御園有詔勿遷此墓
詔㫖天頒起卧龍首丘甘老水雲東一聨香影孤山月
兩架茅茨萬古風有鶴有童家事足無妻無子世縁空
清標卓絶何人繼表表仙宫壠樹中
　　　和韻
　古松偃蹇若虬龍緑草荒墳岳廟東北闕幾囘徴隠
　逸西湖千載著清風一聲老鶴歸何處千樹寒梅盡
　已空近日杭人誰好事墓碑扶起棘榛中
　　陳朝栢
　在孤山東陳天嘉二年嘗植二栢其一為人所薪山下老
　人云兒時已見其枯矣然堅悍如金石愈於未枯者坡詩
　云雙榦一先神物化九朝三見太平年阜陵書此詩刻石
枯株獨夀憶雙棲誰想天嘉蓊鬰時坡老詩成無繼筆
阜陵書此有遺碑日揺槎影龍蛇斷雪綴花痕鳥雀疑
化日可期人莫訝栢堂不復辨荒基
　　　和韻
　喬枝曾見鶴來棲霜雪難侵嵗暮時銕榦共稱陳氏
　物坡詩猶刻宋朝碑人於得失何須較物有榮枯詎
　足疑靖節祠堂無復在樹傍或可訪遺基
　　瑪瑙坡
　在孤山東地有碎石如瑪瑙色樹叢水坑甚深今傍
　路尚存兩大頑石
支徑逶迤混碧苔樹根積水沒蒿萊兩坡截路棊分處
何日經人斧鑿來誰說異光迷草野要知遺蹟等塵埃
孤山瓦礫曾聞道寄語貪夫莫狼猜
　　　和韻
　雨晴行逕積莓苔錦石雖存翳草萊莫作寳看濳鑿
　去聊供珍玩獨尋來正當湖曲孤山路不受人間半
　㸃埃能視黄金如土苴物情真贋莫深猜
　　金沙井
　在孤山前樂天嘗酌此泉謂其甘美可愛視井傍沙
　光粲有金星寳祐初井前重建墨溱堂御扁徳馨
沙漾金星湧活泉虚堂龍染徳馨懸朱繩汲冷梅林外
翠甃圍凉桂洞前石鼎煑茶非異事井䦨鐫字是何年
西南雲擁仙人屋品酌今誰想樂天
　　　和韻
　金沙粲粲映清泉絲綆嘗將碧甕懸㪺灌嘉蔬流竹
　下汲煎芳茗傍花前不因白傅留題品那得皇家紀
　嵗年堪笑尋芳徃來者有人坐此欲觀天
　　六一泉
　在孤山西歐陽文忠公將老自號六一居士杭僧惠
　勤文而能詩出公門下東坡倅杭時嘗因公所囑到
　官三日訪之明年文忠薨坡哭於勤舍坡離杭十八
　年重來守杭則勤巳示寂堂後有泉因推本其意名
　之泉銘在亭上坡於泉後鑿石為室名東坡庵
一别孤山十八年重來忍見講堂泉當時同出師門下
今日多傷井屋前取重歐公名有自肯教勤老跡空傳
此銘此意流千古鑿石為庵不可眠
　　　和韻
　同門曾記哭師年今日愁嘗舍後泉泉脉濳流蒼石
　罅淚痕猶漬碧崖前心傷勤老歸何處名與文忠喜
　共傳白髮漁翁知舊事滄浪歌罷對鷗眠
　　西林橋
　在孤山西即古之西村喚渡處
水竹雲山拱畫圖因懐喚渡想東都雨餘晴蝀銜西照
風遏春船入裏湖闌曲祗供逰子凭林間今有野人無
隔墻莫是神仙宅紅白梅花五百株
　　　和韻
　詩難題詠畫難圖盡說錢塘勝汴都闌擁狻猊髙映
　水橋環螮蝀近臨湖東風客每携壺過落日人還喚
　渡無最是春來尤可玩桃花千樹栁千株
　　鳥窠
　在定業院後唐元和間建鳥窠禪師開山師名圓脩
　富陽人代宗朝逰長安遇國一禪師得法而歸棲止
　此山長松結盖鵲巢于側經四十秋樂天守杭入山
　禮謁太和七年示寂後人發塔惟見銘誌
松頂巢成亦甚危元和禪此太和歸比丘隨處心傳異
刺史逰山禮謁稀銘誌土侵無幾字塔亭雨壊有孤扉
一空四十年間夢定業門前鵲自飛
　　　和韻
　危處無虞平處危松顛巢與鶴同歸僧流行比圓脩
　少郡守賢如白傅稀枝上看看成佛果林間寂寂閉
　禪扉相依尚有當年鵲月下還來遶樹飛
　　樂天竹閣
　在廣化院樂天守杭日建紹興中寺徙今處重建竹
　閣有鄭清之記樂天詩云晚坐松簷下宵眠竹閣間
此君玉立此樓空不復幽眠想白公百尺有簷侵碧落
千竿無語足清風闌尖亭影流漁屋龕面祠香托佛宫
石琢端平丞相記都歸寳慶守臣功
　　　和韻
　竹間髙閣勢凌空後世人稱白傅公一榻清虚延夜
　月四簷蕭瑟韻秋風笙簫時過逰人舫鐘磬遥傳佛
　氏宫民樂耕桑無水旱穹碑猶紀郡侯功
　　岳鄂王墓
　在棲霞嶺口塟名將太師忠武鄂王岳飛于此
將軍魂夢遶旌旃偃月謀成尚忍言一旦風波誰左袒
八陵荆棘自中原更無鴈帶邉頭信惟有天知地下寃
鬰鬱棲霞霞外樹墓門不掩雀巢喧
　　　和韻
　精忠賜字繡旌旃净掃邊廷有誓言大將一朝身竟
　殞權奸千古罪難原鳥填東海那消恨鵑呌南枝若
　訴寃四季棲霞嶺邊路邦人祭奠鼓聲喧
　　棲霞洞
　在棲霞嶺頂妙智菴東其地多石厥土剛燥嵗剜日
　鑿倚空如懸咸淳中洞外為亭二曰暢亭曰瀹俗此
　洞近時編入圖經
梵庵雲隔洞髙虛傍路隂森樹幾株石室跨空山骨碎
林風掠地土痕枯兩亭瀹俗秋偏暢六月披襟暑欲無
如此巖墻難此立有人編入職方圖
　　　和韻
　誰搆雙亭倚碧虚遶庵緑樹幾多株洞門炎夏寒猶
　在石眼清泉旱不枯客至一襟凉思爽地偏半㸃俗
　塵無世間若有王摩詰來此須應冩畵圖
　　九里松
　在一字門裏舊名袁公松門唐開元間刺史袁仁敬
　夾道種松錢塘吳說書九里松三字掲之紹興中思
　陵幸天竺囘易以奎扁終不稱聖意㫖令金填說書
　重掲之至今尚存
開元刺史擅清風九里親栽夾道松屋頂自生濤浪勢
根頭誰覔茯苓蹤行春橋掩雲千態一字門封翠幾重
人訝金填吳說筆不知此筆遇髙宗
　　　和韻
　刺史袁君有古風沿湖九里植蒼松凉颸度處琴調
　韻積雪晴時屐印蹤一路波濤聲洶洶兩行幢盖影
　重重森然摠是徂徠種想與秦封不共宗
　　玉泉
　在浄空院内齊建元中靈悟大師曇超卓庵演法於
　錢塘靈苑山龍君逺來聽法又為撫掌出泉砌以方
　池畜大金魚有景定間周棟記
南齊事蹟已銷沉曾立苔碑記古今一老出泉猶撫掌
此僧演法欲傳心樹頭龍過家家雨池面魚㳺尾尾金
行客不須閒照影要知澤物溥春霖
　　　和韻
　說法禪翁跡已沉靈源一𣲖顯于今遊人來洗塵凡
　耳衲子坐澄清净心泉噴池中皆白玉魚遊水底盡
　黄金龍君香火相傳久大旱應須去作霖
　　鮑家田
　在東山衖北田中多種白蓮利溥于稻吳越相鮑君
　福賜田錢塘至今名焉有玉泉水流出灌溉
衖轉東山憶故錢錢家曾賜鮑家田地名有自誰能考
相業無聞姓却傳種藕户繁招宿鷺尋花人倦信啼鵑
玉泉流䕃分西去併入官塘漾野船
　　　和韻
　一畆膏腴直幾錢人稱此處摠良田靈泉昔為龍君
　出沃壤今因鮑相傳野水平橋初過雨落花滿地正
　啼鵑秋成早晚皆收穫䆉稏穰穰載滿船
　　忠勇廟
　在九里松行春橋西前軍統制張玘紹興末從張子
　盖觧海州圍玘戰沒贈承宣使建廟海州及本軍門
　首賜謚忠勇
纔接軍符便起程此行要並鐵山名孤忠解得孤城急
一勇判來一死輕堂屋依湖空栁色廟門當路枕松聲
丈夫要著褒榮典誓挽天河洗甲兵
　　　和韻
　誓掃匈奴不計程將軍忠勇素知名一心要解圍城
　急百戰寜知性命輕古木秋風荒草色空山夜月慘
　猿聲隂氛消豁英雄死從此朝廷怯用兵
　　左軍教塲墓
　在行春橋水竹塢内俗呼馬三寳墓紹興末增廣教
　塲此塜獨髙大衆欲去之方舉鍤間有黒蜂數百飛
　出不可向是夜戎帥夢一髙冠朱衣曰吾錢王之子
　塟此已久祈勿毁方怪之詰朝得墓軍中遂留此墓
演武塲頭傍古松精魂驚起廢墻東黑蜂飛毒歸鉏下
白骨通靈入夢中樵牧地寛千騎勇鼓鼙聲撼一山空
若錢若馬訛傳久難覔埋銘證異同
　　　和韻
　一灣流水數株松舊塜巋然廢苑東枯骴恐抛蓁棘
　裏精靈黙感夢魂中黒蜂散去荒丘在白鶴歸來故
　苑空此地久無人閱武寒鴉古木景長同
　　靈隠天竺寺門
　在飛來峰牌門東俗呼二寺門又名方外門慶歴八
　年太常博士元居中書扁知杭州袁韶立至今不易
畵棟朱簷暴虎蹲亂鐘穿翠掩朝昏去來所得無多衲
覺悟何曾有二門山鳥山花應自若佛心佛法與誰論
風埃幾換行人鬢博士元公扁却存
　　　和韻
　小朶峯如虎豹蹲上方鐘磬報晨昏諸僧㑹供過千
　鉢四寺殊宗共一門靈澈詩工今鮮比曹溪𣲖逺近
　誰論元君大字真遒勁尚有飛來舊扁存
　　合澗橋
　在飛來峯路口靈山隂北澗陽即靈隐寺靈山南南
　澗陽即天竺寺二澗流水號錢源水遶寺峯南北而
　下至峯前合為一澗
危闌壓定活流重誰識錢源遶梵宫兩澗共歸橋底合
萬雷莫敵水聲雄遊人移步心還恐野衲棲禪耳欲聾
石倚卧梁山月落白猿一嘯五峯空
　　　和韻
　緑樹層層怪石重東西澗遶梵王宫橋間流過雙溪
　合雨後聲喧萬鼓雄遊客喜聞成久立老禪無聽似
　真聾碧䦨我昔曾來倚俗累都教一洗空
　　北髙峯
　在靈隐寺後山唐天寳中建磚塔七層㑹昌中毁大
　中復興至錢氏重脩至道二年雷火爇淳化後屢脩
　元豐中重建咸淳七年燬減作五層
幡竿裊影入青㝠暮鼓朝鐘鎮不停刼火幾灰龕底像
西風兩減塔層鈴市人祈福心苖異廟祝求金口角靈
三十六彎登絶頂日中長現七元星
　　　和韻
　千層翠聳入㝠㝠雲合雲開不暫停前代捨資營石
　塔下方仰面聽金鈴客躋絶頂何辭倦人叩叢祠為
　乞靈老衲燃燈當静夜分明移下半天星
　　韜光菴
　在法安院後韜光禪師不知姓名唐代宗朝出蜀師
　囑曰遇天可前逄巢即止此山名巢溝塢值樂天守
　杭遂隐焉樂天招以詩師有難教下碧天之荅遂與
　為友樂天歸洛後示寂香山庵
悟得師禪隠此林謾傳難下碧天吟巢溝塢上人無迹
雲月堂前梅有隂家棄蜀鄉年嵗逺身濳洛寺屋廬深
死生印得香山去可遂西來一片心
　　　和韻
　開士庵藏寳樹林白公來訪費清吟桂花茶煮雙松
　下貝葉書翻萬竹隂飛鶴影横山月小啼猿聲度嶺
　雲深昔曽與客躋攀到到此都忘富貴心
　
　
　
　
　西湖百詠巻上
欽定四庫全書
　西湖百詠巻下　　　　　宋　董嗣杲　撰
　　　　　　　　　　　　明　陳　贄　和
　　石筍峰
　在韜光菴西普圓院後西北一峰嶄然特立髙數十
　丈相傳以筍名之
異種休㕘玉版禪嶄然一角立層巔逺尖自抱雲根壯
疊蘚誰疑雨籜纒夢裏三生空過眼胷中千畆謾流涎
此龍難入寜僧譜出土摩霄是幾年
　　　和韻
　昔聞玉版妙㕘禪如筍尖峯聳碧巔雨過似將斑籜
　洗苔封猶訝錦䙀纒故知坡老胷無碍却怪饞師口
　抹涎底事不抽枝與葉森然成竹是何年
　　西溪
　在靈隠寺山背居人能力其勞漁樵耕牧各遂其業
　楊蟠詩云為愛西溪好長憂溪水窮山源春更落散
　入野田中
漁樵耕牧自成村就屋編籬古意存出塢野雲多曲折
過橋溪水半清渾一逢白壁書香社幾見朱䦨障墓門
地利最饒人事簡山家還有别乾坤
　　　和韻
　西溪曲曲繞西村民業農桑禮意存數朶閒雲山入
　畵一畨驟雨水流渾緑蘿葉宻遮茅屋紅杏花開暎
　蓽門不與桃源風景異彼乾坤即此乾坤
　　飛來峰
　在靈隠寺前晉咸和元年西天竺僧慧理登兹山嘆
　曰此是中天竺國靈鷲山之小嶺不知何年飛來因
　止錫建寺山之靈隠兆於陶唐時飛來之說傳於咸
　和年間
理公著脚五峰前樹石蒼浮滴翠涎因指何年飛到此
曽棲中竺悟來禪一猿可驗為靈鷲萬古無言有冷泉
今日共知遺跡勝隠名却有許由傳
　　　和韻
　正當靈隠寺門前深洞濳龍或吐涎曽有黄猿閒獻
　菓何妨緇侣静安禪石間髙聳無名樹山足長流不
　息泉天竺鷲峰分小朶逺飛來此異僧傳
　　冷泉亭
　在飛來峰下唐右司元􁁉建刺史白居易撰記按古
　誌靈隐澗古許由嘗飲于此盧同父詩云問山何以
　名靈隐山曰當年隐許由
小朶峰前玉鏡寒幾囘倚杖聽潺湲箕公飲澗非凡水
慧理呼猿是此山亭角静依金刹古樹身凉卧石䦨閒
無因可洗人間熱時御清風照影還
　　　和韻
　一勺嘗來氷齒寒亭前終日響潺湲靈源㵼出穿西
　澗别𣲖分來遶北山飲水黄猿携子至窺魚白鷺比
　僧閒詩翁欲試先春味碧甕呼童逺汲還
　　呼猿洞
　在飛來峰之中僧慧理曽呼猿於此名呼猿洞楊蟠
　詩作呼猿澗
小隱靈山莫計年此猿清嘯洞門前當時不有胡僧唤
今日應無野迹傳寒挂枯條申右臂晚藏碧樹憶西天
雲巖烟谷多遺種月下三聲醒客眠
　　　和韻
　洞號呼猿不計年引兒來飲碧溪前當初曾聽胡僧
　唤今日留為故事傳白晝深藏雲滿樹清宵長嘯月
　當天一聲啼過喬松頂驚起巢間老鶴眠
　　龍泓洞
　在靈鷲院理公岩北赤烏二年葛翁於此得道輿地
　誌云有洞徹浙江下通蕭山採石乳者入洞聞波浪
　聲
葛翁行滿赤烏年丹竈離披已絶煙龍在此泓誰得見
路通别邑自相傳樹頭雷兩遺神火岩腹莓苔帶海涎
有耳不須聞浪湧只消采乳亦通仙
　　　和韻
　葛令冲昇是幾年舊棲虚掩薜蘿烟雲邊鶴馭難重
　見岩下龍泓自昔傳誰入重淵聞激浪孰云深洞有
　遺涎西湖不與丹丘異何用乘風逺慕仙
　　理公嵒
　在靈鷲院方丈後晉僧慧理偃息之地嵒下通人徃
　來淳祐中主僧行果始作閣道以祠慧理
西來識得此雲根終此雲根䕶法門由晉尚傳斯語在
到今休想舊嵒存天開教觀香燈盛人仰胡僧相貌尊
行果芟教荆棘盡分明隻手破沉昏
　　　和韻
　蘿龕曽結傍山根聞有於莵為守門施食臺荒花自
　落翻經人去石猶存雲遮湖上山千疊月照嵒中像
　一尊隣寺今餘幾僧在數聲清磬送黄昏
　　香林
　在下天竺後塔西日月嵒左舊名香林洞又名香桂
　林今直扁香林
日月岩頭古翠埋錦雲深隔洞門開蒼藤隨石無根活
靈杞何年有種栽氣裊野烟疑麝過暖熏山雨悞蜂來
空亭誰領幽芬坐雲鶴同行損緑苔
　　　和韻
　自昔靈根月窟埋移從人世賸花開未將白玉堂前
　種却向黄金界上栽月照千株清影動風傳萬斛異
　香來少年攀桂今衰老䇿杖重尋步翠苔
　　翻經臺
　在下天竺香林門道裏謝靈運與僧於此將北本湼
　槃經翻為南本三十七巻舊有七葉堂
過門跬步入香林七葉遺隂地尚靈曽借東山康樂手
共翻北本湼槃經䦨腰葉擁空臺赤石罅泉通逺筧青
雲掩蓮花峰下座若人演義若人聽
　　　和韻
　昔聞康樂訪祗林玩水登山豁性靈樂道遍窮三教
　㫖與僧同譯幾函經舊臺猶在雲常䕶行逕無踪草
　自青想見當年鳴梵唄老猿應向月中聽
　　重榮檜
　在下竺懴堂後相傳隋代所植後為兵火延燎至大
　中祥符間復茂盛或謂遵式懴主灑水誦呪故重活
一株蒼檜卧龍身受得隋朝雨露深地下仙根將換骨
人間刼火不燒心死條節節蕃春信生意枝枝蓊翠隂
此木豈知魂可返争傳呪水出叢林
　　　和韻
　恐是濳蛟變化身風霜飽歴嵗華深當初枯槁寜非
　數今日重榮豈有心雨過童童擎翠盖日長鬱鬱布
　濃隂不知隋代何人植得接金仙寳樹林
　　鍊丹井
　在下竺西廊下葛仙翁有丹在井井水可以療病
稚川曽此倒靈瓢䦨上銀牀壓甃腰丹氣騰空知幾轉
神光射屋起中宵有茶可品春煎細何疾能治曉汲遥
萬古仙踪應不泯轆轤聲落病僧寮
　　　和韻
　葛翁昔此汲仙瓢藥滿葫蘆繫在腰鍊得丹成非一
　日不知羽化是何宵青山人去烟霞祕碧甃苔荒嵗
　月遥緇侣㪺嘗消宿恙時聞僧梵出禪寮
　　跳珠軒
　在下竺知客寮中東坡和周次元激水云道眼轉丹
　青常於寂處鳴早知雨是水不作兩般聲
溪流穏信竹龍驅聲激清虚入耳孤此竅可消諸念妄
一丸長躍半空珠挂瓢舀水應知味就壁龕碑不用砆
誰謂佛靈占有驗殆於兒戯果何殊
　　　和韻
　終朝城市厭馳驅來探靈源興不孤雨後琮琤如潄
　玉月中的皪似跳珠支郎經室苔生砌坡老詩碑草
　没砆煮茗有僧能别味此泉不與恵山殊
　　曲水亭
　在下竺寺前一曰流杯亭有水臺盤在亭心端平中
　風水拔木亭仆淳祐間重建遵式立陸羽二寺記碑
　尚存
竹色松隂翠浪浮春風吹落澗聲幽古亭當路空凉影
溪水循盤散漫流蠒紙叙詩年幾換羽觴傳酒禊重修
晴嵐四掩鳴琴杳如在稽山道上遊
　　　和韻
　片片飛來水面浮隂隂竹樹景偏幽酒斟杯裏循環
　轉泉遶亭心曲折流昔日右軍名獨盛如今禊事孰
　能脩顧予白髮歸田客賴有詩篇紀勝遊
　　天竺觀音
　在上天竺寺石晉天福中僧道翊見山間光明得香
　木命匠者孔仁謙刻觀音像建㸔經院錢俶夢白衣
　求治其居歴代増廣加厚田業錫賚(闕/)器至今雨暘
　隨禱即應
木異難儕衆木淹刻成慈相孔仁謙真珠瓔珞鴛鴦殿
白玉屏風翡翠簾晴雨禱祈隨感召香燈熾盛極莊嚴
鎮山寳聚田廬廣靈貺彌彰一百籖
　　　和韻
　上竺來逰竟日淹南能畱客禮尤謙香雕端妙龕中
　相珠結玲瓏殿内簾士庶乞靈咸敬禮神天䕶法極
　威嚴少年早有青雲志求得觀音第一籖
　　風篁嶺
　在放馬塲(闕/)路通龍井元豐中辨才法師元净淬治
　脩篁因以名嶺東坡訪之送至嶺上坡曰逺公復過
　虎溪矣辨才笑曰子美不云乎與子成二老來徃亦
　風流
横陳翠葆列烟屏聨步蒼林想典刑二老相分龍井嶺
一時如過虎溪亭風吹貼石叢篁碧雨剥題名暈蘚青
更有澗流朝暮落此聲不厭客來聽
　　　和韻
　萬玉森森映翠屏來逰還想舊儀刑謾傳恵逺成三
　笑宜與東坡創一亭風篠不時聲摵摵雲山終古色
　青青行人倦就蒼隂坐滿耳蕭颼最可聽
　　龍井
　在風篁嶺上本名龍泓吳赤烏中葛翁鍊丹于此故
　老相傳井與海通其水隨潮候長落
腥攅石縫瀑花多還有龍神蟄此窠通海淺深山不語
隨潮長落水無波謾傳方士遺丹在不奈潜鱗吐霧何
時雨愆期無驗處幾畨雷火爇松柯
　　　和韻
　嶺有深泓積蘚多濳龍於此作深窠流傳有脉濳通
　海消長隨潮暗湧波山客煉丹名尚在居民望雨事
　如何喬松偃蹇千年物底事雷神伐翠柯
　　辨才塔
　在龍井演福院潮音堂西元豐中辨才自上竺退休
　此山燕居十年後示寂東坡致祭有文囑頴濵撰塔
　銘
瀾翻八十一年空争訝前身是井龍心静巳成無上智
學知今復有誰宗雲生遺塔封慈相雨濺冲泉雜定鐘
幾字碑隂坡老筆聲(闕/)想得舊逰從
　　　和韻
　隻履西歸世相空鉢中無復有降龍談禪深究三乘
　義面壁還歸一指宗山畔苔荒秋雨榻林間風送夕
　陽鐘東坡門下多名士外教當初亦景從
　　梅坡園
　在小麥嶺北龍井路口旌徳顯慶寺西恭聖仁烈楊
　太后宅園
墻擁雙扉鎖錦窩溪聲不敵樹聲多誰家種麥曾名嶺
今日尋梅且陟坡萬厦棟梁巢燕雀四山風日養松蘿
園丁自飽栽花利月給楊家得幾何
　　　和韻
　花成錦繡草成窩自古名園富貴多直把金錢堆作
　埒寜論瑪瑙砌成坡瓠𤓰嫋嫋縁青蔓松栢垂垂綰
　翠蘿麥嶺北邉龍井口荒凉今日竟如何
　　長耳相
　在法相院石晉天福中泉南長耳和尚行脩真身在
　焉有碑載脩為定光佛後身脩平日募人作福或問
　之曰能遮百醜
眉目如生骨骼寒後來曾紀短碑頑雙垂長耳過肩角
千古遺軀落世間覆履有方隨迹滅守龕無語向僧閒
想知自醜難遮斷兩扇禪扉及早闗
　　　和韻
　不畏炎蒸不畏寒幻軀畱得化㝠頑神歸兠率天宫
　裏形住閻浮世界間耳嚲及肩雖說異口長無語一
　何閒春光老盡遊人少寂寂松扉盡日闗
　　玉岑
　與慧因寺門相對此山木潤或傳山出玉許采大書
　兩字刻石上少㳺夜過龍井濯足於慧因澗即此也
雲掩風林萬竅號慧因橋畔息方袍秦郎閒濯溪頭足
許老清揮石上毫玉出何年迷草莽教傳異域想波濤
山門翠擁山嵐潤一道光芒月正髙
　　　和韻
　登臨忽聽嶺猿號嵐靄霏霏濕翠袍傍澗汲泉烹鳳
　髓磨崖題句運狸毫謾傳玉氣浮清夜時聽松聲響
　怒濤歸上舵樓逥望處瓊瑶簪聳碧雲髙
　　南髙峯塔
　在烟霞山頂天福中建崇寧中僧脩懿修乾道中
　道者義圎重建淳祐中賜榮國院額(闕/)後石穴祈雨
　嘗驗草庵在張帝殿下塔西有捨身臺石
誰舎塵身石骨巔浮屠突兀拂霄躔方隅端拱明離位
梯級髙營石晉年土穴有龍嘘重霧草庵無衲坐空禪
虚危直視烟霞路鏜鞳風鈴到處傳
　　　和韻
　碧嶂髙侵碧漢巔岧嶤疑逼斗牛躔山中衲子寧愁
　老峯頂浮屠不記年危磴雨晴難著屐深嵒月照稱
　棲禪逰人初到西湖者欲倩丹青作畫傳
　　烟霞洞
　在清脩院内石晉開運中僧彌洪遇異人指有羅漢
　六尊錢氏遂刻十二尊足之洞傍有象鼻峯佛手嵒
萬色無如疊翠何何僧鐫像屹嵳峩山屏晴掩牌門杳
風鑰陰封梵屋多象落鼻形懸洞右佛垂手跡寄岩阿
燈輝金碧琉璃椀暗掩僧房絡薜蘿
　　　和韻
　為問烟霞景若何洞前山接翠嵳峩峯垂象鼻形尤
　怪石刻神僧數更多梵唄尋常鳴月下禪龕重疊傍
　岩阿誰鐫白玉如来手風動渾疑挽緑蘿
　　石佛庵
　在烟霞嶺東南髙峯路口後周廣順中有行脚僧影
　貼石而行移時不見人遂刻其像又刻佛像于石此庵
　頭陀世守香火有脩街石碑存
南峯雲堕屋梁危異蹟曾遺廣順時行脚影留嵒石古
頭陀老守草庵欹幾年香火傳朝晚萬谷烟霞(闕/)
半掩風扉鐘又響風霜皴盡砌街碑
　　　和韻
　松蘿屋外挂猿危正是禪翁定起時石上異僧誰獨
　見山頭層塔並無欹橋通麯院深遮柳路入梅(闕/)别
　有(闕/)鐫佛甃街功蹟著前人文字紀荒碑
　　水樂洞
　在烟霞路口開運中錢氏建名西闗净化院有洞深
　窈水聲如擊金石熙寧中杭守鄭獬名水樂洞淳熙
　中内侍李隶請額重建佛宇增廣園池嘉泰中改賜
　楊郡王歴年既乆水聲絶響賈府得之舊觀復還
築園裹寺接山椒如此經營豈一朝兩洞倚雲空鎻鑰
亂泉激雨想簫韶樹埋院落闗門邃石罨亭臺棧路遥
白髪聾僧扶舊額金蓮又長玉淵苗
　　　和韻
　洞邊有樹結紅椒洞裏泉鳴暮復朝雨後依稀如擊
　磬月中彷彿似聞韶山僧下汲還愁暗詩客来聽不
　憚遥縱使農家逢大旱也難分去溉嘉苗
　　楊梅塢
　在石屋西瑞峯塢内有老嫗金姓地栽楊梅品味極
　佳俗呼金婆楊梅
仙子遺丹滿瑞峯纍纍疑與荔枝同金婆傳種移根異
火齊燒空滿塢紅鶴頂分丸凝曉露猩唇結顆綴薰風
曩時若解包茆貢一騎星馳入漢宫
　　　和韻
　楊梅千樹遶西峯色與炎州荔子同火齊纍纍盈塢
　赤靈丹奕奕照林紅客嘗紫顆如甘露鳥啄朱丸堕
　晚風味比櫻桃尤覺美正宜貢入大明宫
　　石屋
　在大仁院内錢氏建嵒石虛廣若屋下有洞路石上
　鐫五百羅漢石屋上建閣三層
雲梁烟棟翠嶔崟五百癡人謾飾金屋頂誰增華閣迥
石頭自擁白雲深鐘聲透谷泉分響鬼力支空雨聚陰
無廢無興無唘閉老僧不動一生心
　　　和韻
　碧嵒如屋勢嶔崟石鑿阿羅盡貼金行逕正堆紅葉
　滿洞門長䕶緑苔深谷中夜雨添寒溜閣外秋雲結
　暝陰此處真成閒寂境到来無復利名心
　　真珠泉
　在龍山寨崇政院内開運中建顯徳五年院東泉湧
　聞剥啄聲則泉出如貫珠景祐中元絳名之州家取
　為酒名雷峯路口張府園有泉亦同此名
泉光四散駭猿猱迸起平池㸃滴髙誰欲斗量徒積夢
人将瓶汲肯辭勞聲随夜雨穿疎箔名逐春風入小槽
别有雷峯峯下圃一泓埋沒在蓬蒿
　　　和韻
　月中或見飲泉猱顆顆圎明躍起髙逰客䦨邊觀處
　駭鮫人淵底泣時勞曾聞合浦珠還日莫訝天台酒
　滴槽張府園中一泓在欲尋争柰翳青蒿
　　虎跑泉
　在大慈山廣福院内唐開成中建性空禪師居此山
　無水有神人告之明日有泉是夜二虎跑地泉遂湧
廣福山靈托獸傳甃邊依約𤓰痕堅噬人雖負平時口
跑地能開一掬泉不遇下車馮婦勇都因脫屣性空禪
大慈塢内腥風起善結叢林渇飲縁
　　　和韻
　地湧靈源自昔傳於菟亦解發心堅咆哮想是潛施
　爪汹湧俄驚忽迸泉可信神明真有感遂令老衲足
　棲禪性空非是降龍手那得山君結勝縁
　　南屏山
　在興教寺後舊多摩崖剥落之餘止存司馬温公𨽻
　書家人卦及米元章書琴臺二字未詳所刻東坡訪
　僧臻詩云我識南屏金鯽魚重来撫檻散齋餘今寺
　非昔比山則蒼翠自若
南有屏山掩翠霏齊雲亭子漫尋基雨淋米老琴臺字
火烈温公易卦碑回首金魚誰撫檻銷魂白骨自汚池
春風不管逰人老愁落朝昏法鼓悲
　　　和韻
　山横屏幛帶嵐霏碧草荒苔古寺基無復元章存舊
　刻孰云温國有遺碑時聞黄鳥啼蒼靄尚見金鱗泳
　綠池惆悵坡翁仙馭逺斷猿猶向月中悲
　　蘇公隄
　與興教寺相對元祐五年東坡守杭開湖中積葑築
　堤横跨南北以制兩山之水詩云六橋横截天漢上
　北山始與南屏通
青紅一線界沙隄日日香風逐馬蹄三月桃花無浪起
六橋柳色有鶯啼官亭飛盖春相接酒舎收旗晚自迷
㳺子豈知坡老意兩山長擁夕陽西
　　　和韻
　六處橋連十里隄往来逰客競輪蹄緋桃粉蝶翩翻
　舞緑柳黄鶯睍睆啼畫舫愛依汀葦泊酒旗應被岸
　花迷蘇公事業傳千載囬首湖頭日又西
　　先賢祠
　在蘇公隄南山第一橋下寶慶二年郡守袁韶奏請
　倣紹興府鴻禧觀規模買地建祠取錢唐自古名人
　從許由至張九成及節婦五共三十九人摘傳立石
　祠後建旌徳觀奉祠事
列仙始自許箕公上國尊賢典禮隆三十九人裁信史
百千萬禩紀清風衣冠文物流傳盛花柳亭臺曲折通
鏡水在先祠越隠如今彼此可稱雄
　　　和韻
　憶昔賢哉太守公先賢合祀禮何隆祠堂能致尊崇
　意閭里須興揖讓風行逕縈紆松下入流泉屈曲竹
　間通姓名雖列穹碑上誰是當時盖世雄
　　西湖道院
　在先賢祠後旌徳觀中院之側有亭名虚舟堂名雲
　錦
名祠相接啓珠庭巧對南屏萬疊青深院冷侵雲砌竹
虚舟閒載錦池萍廊頭道士書符簡門外逰人挈酒瓶
分坐夕陽斜背水鼔簫於此最宜聽
　　　和韻
　院中羽士誦黄庭門外好山螺黛青白鶴行穿幽竹
　徑紫鱗時躍曲池萍仙翁去日封丹竈酒客逰時倒
　玉瓶一曲洞簫吹夜月許誰来就此中聽
　　湖山堂
　在蘇公隄先賢祠北第二橋下咸淳三年郡守剏建
　後三年增建
彩檻雕闌倚地仙南堂深架北堂先湖光十里饒春日
山色三隄合霽烟簾幙香傳歌扇底鶯花影落酒旗邊
紅塵不受斜陽壓暗逐東風入畫船
　　　和韻
　華堂髙敞聚羣仙此處陰晴得景先夜玩虚明千頃
　月曉看蒼翠萬山烟笙歌聲沸春波上鐘磬音傳夕
　照邊欲約詩朋同載酒闌前来泊總宜船
　　三賢祠
　在蘇公隄第三橋下白文公林和靖蘇文忠公祠舊
　在竹閣乾道間移建水仙廟嘉定十五年郡守改建
　於此三軒扁曰水西雲北曰月香水影曰晴光雨色
　就三賢西湖詩摘出
東坡政績踵香山梅下韜光獨養閒一様清風無異代
三公遺像有生顔竹亭畫鶴銜芝老石鼎蟠蛛炷栢慳
摘取吟聨分扁𨽻英逰時駕碧雲還
　　　和韻
　三賢祠屋對南山異代同居廟貌閒前守再成新棟
　宇後人猶想古容顔由来蘇白才名盛頗覺林公吟
　思慳不忘西湖舊風月颷輪鶴馭共来還
　　雪江講堂
　在蘇公隄三賢祠堂北婺州布衣胡侊淳祐中充三
　賢講堂堂長結屋居焉自號雪江選羣公錦囊集
索居占得藕花風幾字頭銜逈不同烏帽染紗裁一幅
錦囊分卷集羣公湖光長日侵比座竹籜多時積鶴籠
繫柳吟驢何處去想應乗雪釣江空
　　　和韻
　軒窻涼引芰荷風襟韻超然孰與同湖曲泛舟如賀
　老籬邊採菊效陶公金魚供玩何曾釣白鶴随行不
　用籠今日雪江空有號詩編寂寞錦囊空
　　崇真道院
　在蘇公堤第四橋下水仙廟北咸淳中剏建接納三
　清雲水集仙閣雍壁甚工緻齋厨豐腆蜀中道人主
　之
蹁躚鶴聚水雲中雲水相逢色色空講道無人知畏壘
集仙有閣想崆峒柳隄風日齋鐘散蒲座塵埃食鉢充
一老雙(闕/)離蜀乆西窓掩定讀㕘同
　　　和韻
　隂隂竹樹列庭中門外層巒倚碧空但願羽流來福
　地底須鶴馭向崆峒重脩真館香燈盛廣接雲逰供
　饌充至自青城老仙客闡揚𤣥教孰能同
　　小新隄
　在蘇公堤北山第二橋西淳祐二年郡守新築直至
　麯院船步水接桃溪寺前澗通靈隠天竺
誰築湖隄種柳條行春路截九松腰直看西日當三竺
平接南山第五橋麯院岸通沙澗淺桃溪寺接玉泉遥
逰人從此言旋便不受回舟著相招
　　　和韻
　綠柳垂垂千萬條輕盈瘦似沈郎腰小隄新築通靈
　隠芳草平鋪接畫橋歸寺老僧尤覺便出城逰客不
　為遥東風何處堪沽酒看取青帘隔岸招
　　翠芳園
　在南屏山東舊為屏山園開慶初内司展建東至希
　夷庵直抵雷峯山下水地西至南新路口水環五花
　亭外御舟名蘭栧有海查一樹開小紅花移根良難
　獨存園門外尋亦枯矣咸淳間建宗陽宫移拆入城
翠挹南山樹石蒼五花亭外萬花芳雲芝栱斗晴簷濕
金字屏風水榭涼柳接蘇堤無空地萍侵蘭栧有深坊
未幾移築仙宫䆳一本紅查委路傍
　　　和韻
　地接屏山山色蒼海查一樹尚芬芳百花爛漫春光
　好萬竹陰森暑月涼細草近連仙客館垂楊低覆御
　船坊年来此境荒蕪甚遺老經過嘆道傍
　　甘園
　在净慈寺側齋宫之西舊為甘内侍園淳祐中名
　湖曲園咸淳中屬謝府名新園園倚雷峯有四面堂
　淳祐郡守所剏堂下接翠芳園船坊
内官園䆳傍齋宫楊柳堤南翠幾重四面堂虚凌上界
五層塔近壓中峯徑連湖水行幽草廊接風亭卧偃松
隣岸御舟空望幸深坊長日鎖飛龍
　　　和韻
　甘氏名園近舊宫東風花綻路重重聲鏘環珮風前
　竹翠結芙蓉雨後峯池内已無魚躍藻塔邊猶有鶴
　巢松當年中貴今安在應向橋山從六龍
　　雷峯
　在顯嚴院開寶中錢氏妃建塔院院側有雷峯庵郡
　人雷就故屋塔記始以千尺十三層為率事力未充
　姑營七級此山出黄皮木世訛黄皮塔衆山環遶故名
　中峯林和靖有中峯行樂詩慶元元年庵院始合為一今
　止五級或因風水相壓減去今地基廣袤塔身矮肥往
　來圗畫者欲著相不能不疑此地名塔衖
五級浮屠透泬寥黄皮園上梵坊遥當時雷就家曾棄
前代皇妃迹已銷鈴帶水風傳古衖燈分山月照長橋
根基自廣雲層減擁腫難供畫筆描
　　　和韻
　古塔湖邊乆寂寥碑刋嵗月亦云遥風来鈴鐸何曾
　響雨剥青紅已盡銷晝見簷陰飛野鴿夜無燈影落
　溪橋畫師欲冩西湖景此境還須用意描
　　勝景園
　在雷峯路口東開禧間韓侂胄園陸放翁作南園記
　韓逰村莊曰惜無犬吠随有效之者韓敗園屬官名
　慶樂園淳祐中撥賜嗣榮王易今名
名花嫋嫋草纎纎臺榭隨幽逐勝添十様結亭環水樹
一碑述記卧風簷梅闗橋落停􁁧鑰射圃樓空失垜簾
向日相傳誰學吠村莊畢竟出沽帘
　　　和韻
　春来芳草緑纎纎亭榭園中比舊添芍藥日烘迷綵
　檻芭蕉風動拂雕簷花邊碧沼堪垂釣竹外青山稱
　捲簾悮國平章何處也東風還颺酒家帘
　　長橋
　在勝景園及净慈寺東跨水甚長有亭甚壯麗日填
　月塞皆民居矣橋西有寺南對鳳凰山又有澄水閘
　東抵清波門橋此最短而長名自若
南港虚明架石梁寺樓鐘鼓幾斜陽相傳亭跨危基壯
誰見橋横古道長澄水閘荒沙草碧清波門近市塵黄
鳳凰山在闌干外玉抺烟屏鷺一行
　　　和韻
　前朝疊石架為梁影落清波幾夕陽世事如今雖已
　改橋名依舊尚稱長岸頭雨過山逾碧䦨畔秋深柳
　半黄曾策吟笻閒倚處汀洲飛起雁行行
　　劉妃墓
　在方家峪鳳凰山下褒親崇夀院後紹興中思陵勅
　塟妃子于此
佛廬增耀石人眠莫謂思陵雨露偏寵斷自空蝴蝶夢
魂歸猶咽鳳凰泉碑砆蝕翠埋荒土樓拱塗丹落廢磚
主祭有誰今若此此時出色想無氊
　　　和韻
　烟草萋迷石獸眠生前應沐寵恩偏芳魂寂寂依何
　處幽魄沈沈閟夜泉水鳥競巢神路栢雨苔深翳饗
　堂磚一杯誰奠清明酒只有楊花鋪白氊
　　慈雲嶺
　在方家峪西南嶺下為郊臺嶺頂可望江湖石上刻
　後唐篆字云梁單閼之歳興建龍山至涒灘之歳開
　慈雲嶺至今尚存
疊疊流雲步步苔九霄紫氣限蓬萊後唐刻石初開路
南宋郊天别築臺慰眼江湖空嵗月傷心陵寢堕塵埃
桃花争趂春風老又引逰人一度來
　　　和韻
　行躋石磴躡春苔南宋遺基但草萊開路尚存前代
　碣拜郊還有舊時臺東瞻巨海茫茫浪北望中原滚
　滚埃最是令人凝睇乆胥濤遥駕雪山來
　　包家山
　在慈雲嶺南冷水峪多桃花名桃花闗闗門上掲蒸
　霞二字郊壇在山之西藉田園在山之南
綺霞蒸日透林梢一簇南山尚姓包冷水峪邊苔色老
沖雲樓下樹陰髙園隣古道傳耕耤臺倚青城想拜郊
欲趂桃花尋隠去闗門無鑰不須敲
　　　和韻
　桃花滿眼錦攅梢春色疑将山色包爛漫正憐千樹
　合岧嶤還露一峯髙詩人著屐閒躋嶺逰客看花競
　出郊亦有招提在烟谷數聲清磬隔雲敲
　　登雲臺
　在天真院山上後梁龍徳中錢氏建臺名登雲又名
　錢氏郊臺臺側有靈化洞錢武肅就石刻碑
吴越山川幾落暉登臨轉步入雲扉寺名曾侈天真錫
碑字空傳武肅揮靈洞土埋攅棘掩古臺石落借松圍
龍旗鸞輅曾遮擁肅祀圎丘慶六飛
　　　和韻
　古苔衰草幾斜暉臺下人家白板扉舊刻已看蒼蘚
　没新詩聊把彩毫揮迢迢颷馭三山去寂寂雲山四
　面圍来此登臨慨吴越歸鴉還帶夕陽飛
　　五丈觀音
　在勝相院内唐開成中建錢氏時有西竺僧轉智附海舶
　歸風鳴浪湧智誦如意輪咒見如意珠王相高十丈風息
　得濟智遂與僧光改千佛寺閣立五丈之像二合為十丈
　以荅佛施建炎兵燬止存五丈觀音俗傳人有意度則求
　轉智者以此也乾道中光堯聖子神孫臨幸有程泌記
海國風濤擁萬尋此軀何翅直千金涉波直現昻藏相
結屋還堅報施心圗得諸方傳轉智幸存一半有觀音
陰廊誰立苔碑在只載三朝法駕臨
　　　和韻
　大士空中現幾尋莊嚴寧惜費千金若非突兀驚人
　相那顯慈悲救苦心風度遥傳鍾磬響月明逺聽海
　潮音殘碑尚在荒山裏鳳駕鸞旗不再臨
　　表忠觀
　在龍山南熙寧中趙清獻公奏請以錢氏墳廟于此
　建觀俾諸孫為道士曰自然者居之嵗度其徒賜額
　表忠詳載東坡所撰碑紹興至寶祐前後屢増葺咸淳
　中觀廟合為一
錢子欣然著羽衣何須學賦鑑湖詩帝俞清獻垂情疏
人讀文忠叙事碑五廟衮圭榮祖節千年香火托孫枝
雲林閣上西風起吹落龍山宰樹悲
　　　和韻
　曾聞大樹錦為衣惆悵如今為賦詩鐵劵千年吴越
　裔記文百世長公碑香燈寂寞存遺址松栢荒涼減
　舊枝惟有年年春色暮啼鵑空向月中悲
　　聚景園
　在清波門外阜陵致養北宫拓圃西湖之東斥浮屠
　之廬九曾經四朝臨幸繼以諌官陳言出郊之令遂
　絶園今蕪圮惟柳浪橋花光亭存
鑾鈴遺響輦遺踪萬景曾經聚此中寺宇有名基址散
君王無逸讌逰空橋昏柳浪龍舟雨亭冷花光雉扇風
臺沼已無春又老萬年枝上夕陽紅
　　　和韻
　聚景依稀有舊踪阜陵曾養此園中花光柳浪名還
　在鳳輦霓旌事已空金井梧桐愁夜雨碧欄芍藥怨
　春風如今倚杖閒回首霜葉離離映水紅
　　崔府君廟
　在顯應觀内東漢崔子玉也傳為磁州府君紹興中
　建靖康間思陵使至磁州神馬引而南建炎初秀王
　夫人夢府君擁一羊曰以此為識遂毓阜陵嘉定間
　樓鑰奉詔撰碑述神靈甚詳且謂史失其名非崔子
　玉也
靈休逺被衛行都宿有元勛夢又符引馬擁羊昭景貺
立碑建廟述嘉謨九陵荆棘年空往十里笙歌景不殊
莫倚西齋闌檻去斜陽無語滿錢湖
　　　和韻
　東漢明神䕶宋都深宫曾有夢相符試看殁後昭靈
　貺定是生前著顯謨金石文章千古在江山景物四
　時殊忽聞闌外鳴簫鼓畫舫何人去泛湖
　　依光堂
　在崇福寺内太平興國元年建寺本錢氏故苑芝生
　其間遂建寺號靈芝大中祥符賜崇福額紹煕中阜
　陵臨幸御小車至齋堂飯僧面湖創堂扁曰依光中
　設御座
塵凝黼座憶垂衣今古湖波錦四圍靈毓紫芝三秀逺
光開緑玉片金輝松窓自掩空蓮社石榻相期卧柳枝
半捲珠簾看落景笙歌長送畫船歸
　　　和韻
　禪老身披舊衲衣寺前山色翠成圍只因曽沐君王
　幸從此長依日月輝苑内舊生三秀草堂前春長萬
　年枝鑾輿一去無消息唯見烟林夕鳥歸
　
　西湖百詠巻下
