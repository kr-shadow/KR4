#+TITLE: 文章軌範-宋-謝枋得
#+DATE: 2016-06-11 12:26:04
#+SOURCE: github.com/kanripo/KR4h0059 master 959fe777                
欽定四庫全書　　　　　集部八
　文章軌範　　　　　　　總集類
　　提要
　　　　臣等謹案文章軌範七巻宋謝枋得編枋得
　　　　有叠山集已著録是集所録漢晉唐宋之文
　　　　凡六十九篇而韓愈之文居三十一栁宗元
　　　　歐陽修之文各五蘇洵之文四蘇轍之文十
　　　　二其餘諸葛亮陶潛杜牧范仲淹王安石李
　　　　覯李格非辛棄疾人各一篇而已前二巻題
　　　　曰放膽文後五巻題曰小心文各有批注圈
　　　　㸃其六巻岳陽樓記一篇七巻祭田横文上
　　　　梅直講書三槐堂銘表忠觀碑後赤壁賦阿
　　　　房宫賦送李愿歸盤谷賦七篇皆有圈㸃而
　　　　無批注葢偶無獨見即不填綴以塞白猶古
　　　　人淳實之意其前出師表歸去來詞乃併圏
　　　　㸃亦無之則似有所寓意其門人王淵濟跋
　　　　謂漢丞相晉處士之大義清節乃枋得所深
　　　　致意非附㑹也前有王守仁序稱為當時舉
　　　　業而作然凡所標舉動中窽㑹要之古文之
　　　　法亦不外此矣舊本以王侯將相有種乎七
　　　　字分標七巻近刻以九重春色醉仙桃七字
　　　　易之觀第三巻批有先熟王侯兩集之語則
　　　　此本為枋得原題近刻乃以意改竄之雖無
　　　　闗大義亦足見坊刻之好改古書不可據為
　　　　典要也乾隆四十二年十月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書　　　　　集部八
　文章軌範目録　　　　　總集類
　　巻一(侯集/)
　　　放膽文
　　巻二(王集/)
　　　放膽文
　　巻三(將集/)
　　　小心文
　　巻四(相集/)
　　　小心文
　　巻五(有集/)
　　　小心文
　　巻六(種集/)
　　　小心文
　　巻七(乎集/)
　　　小心文
文章軌範原序
宋謝枋得氏取古文之有資於塲屋者自漢迄宋凡六
十有九篇標掲其篇章句字之法名之曰文章軌範蓋
古文之奥不止於是是獨為舉業者設耳夫自百家之
言興而後有六經自舉業之習起而後有所謂古文古
文之去六經逺矣由古文而舉業又加逺焉士君子有
志聖賢之學而専求之於舉業何啻千里然中世以是
取士士雖有聖賢之學堯舜其君之志不以是進終不
大行於天下蓋士之始相見也必以贄故舉業者士君
子求見於君之羔雉耳羔雉之弗飾是謂無禮無禮無
所庸扵交際矣故夫求工於舉業而不事扵古作弗可
工也弗工扵舉業而求於倖進是偽飾羔雉以网其君
也雖然羔雉飾矣而無恭敬之實焉其如羔雉何哉是
故飾羔雉者非以求媚於主致吾誠焉耳工舉業者非
以要利於君致吾誠焉耳世徒見夫由科第而進者類
多狥私媒利無事君之實而遂歸咎於舉業不知方其
業舉之時惟欲釣聲利弋身家之腴以茍一旦之得而
初未嘗有其誠也鄒孟氏曰恭敬者幣之未將者也伊
川曰自灑埽應對可以至聖人夫知恭敬之實在於飾
羔雉之前則知堯舜其君之心不在於習舉業之後矣
知灑埽應對之可以進於聖人則知舉業之可以達於
伊傳周召矣正徳丙寅仲秋既望餘姚王守仁序
欽定四庫全書
文章軌範巻一
　　　　　　　　　　　　宋　謝枋得　編
　放膽文　　　　　　　　　　　　侯字集
　　凡學文初要膽大終要心小由麤入細由俗入雅
　　由繁入簡由豪蕩入純粹此集皆麤枝大葉之文
　　本于禮義老于世事合于人情初學熟之開廣其
　　胷襟發舒其志氣但見文之易不見文之難必能
　　放言高論筆端不窘束矣
　　　與于襄陽書(韓愈/)
七月三日将仕郎守國子四門博士韓愈謹奉書尚書
閣下士之能享大名顯當世者(此/輕)莫不有先達之士負
天下之望者爲之前焉(隱然許/于公)士之能垂休光照後世
者(此/重)亦莫不有後進之士負天下之望者爲之後焉(隐/然)
(自/許)莫爲之前雖美而不彰莫爲之後雖盛而不傳是二
人者未始不相須也然而千百載乃一相遇焉豈上之
人無可援下之人無可推歟何其相須之殷而相遇之
踈也以故在下之人負其能不肯諂其上上之人負其
位不肯顧其下故高材多戚戚之窮盛位無赫赫之光
是二人者之所爲皆過也(韓公作文專占地歩如人要/在高處立要在平處行要在)
(闊處坐下之人負其能不肯諂其上不害爲君子上之/人負其位不肯顧其下不免爲小人高材多戚戚之窮)
(則是君子而安貧賤盛位無赫赫之光則是庸/人而茍富貴韓公之所以自處者可謂高矣)未嘗干
之不可謂上無其人未嘗求之不可謂下無其人愈之
誦此言久矣未嘗敢以聞於人側聞閣下抱不世出之
才特立而獨行道方而事實巻舒不隨乎時文武惟其
所用豈愈所謂其人哉(文婉曲/有味)未聞後進之士有遇知
於左右獲禮於門下者豈求之而未得邪(文婉曲/有味)将志
存乎立功而事專乎報主雖遇其人未暇禮邪(文婉曲/有味)
何其宜聞而久不聞也愈雖不材其自處不敢後於常
人閣下将求之而未得歟(文婉曲/有味)古人有言請自隗始
(史記燕昭王卑身厚幣以招賢者謂郭隗曰齊王因孤/之國亂而襲破燕孤極知燕小力少不足以報誠得賢)
(士與共國以雪先王之恥孤之願也先生視可者得身/事之郭隗曰古之人君有以千金使㳙人求千里馬者)
(馬已死買其骨五百金而返君大怒㳙人曰死馬且買/況生者乎馬今至矣不朞年千里馬至者三今王必欲)
(致士先從隗始况賢於隗者豈逺千里哉于是昭王為/隗改築宫而師事之士争趨燕樂毅自魏徃劇辛自趙)
(徃昭王以樂毅爲/亞卿任以國政)愈今者惟朝夕芻米僕賃之資是急
不過費閣下一朝之享而足也如曰吾志存乎立功而
事專乎報主雖遇其人未暇禮焉則非愈之所敢知也
(文婉曲/有味)世之齪齪者既不足以語之磊落竒偉之人又
不能聽焉則信乎命之窮也謹獻舊所爲文一十八首
如賜覽觀亦足以知其志之所存(結得/健)愈恐懼再拜
　　　後二十九日復上宰相書(韓愈/)
三月十六日前鄉貢進士韓愈謹再拜言相公閣下愈
聞周公之輔相其急于見賢也方一食三吐其哺方一
沐三握其髪當是時天下之賢才皆已舉用(九字/句)姦邪
讒佞欺負之徒皆已除去(十二/字句)四海皆已無虞(六字/句)九
夷八蠻之在荒服之外者皆已賓貢(十五/字句)天災時變昆
蟲草木之妖皆已銷息(十四/字句)天下之所謂禮樂刑政教
化之具皆已脩理(十七/字句)風俗皆已敦厚(六字/句)動植之物
風雨霜露之所沾被者皆已得宜(十七/字句)休徴嘉瑞麟鳳
龜龍之屬皆已備至(十四字句七此一段連下九箇皆/已字變化  様句法字有多少句)
(有長短文有反順起伏頓挫如層瀾驚濤怒波/讀者但見其精神不覺其重疊此章法句法也)而周公
以聖人之才憑叔父之親其所輔理承化之功又盡章
章如是其所求進見之士豈復有賢于周公者哉不惟
不賢於周公而已豈復有賢於時百執事者哉豈復有
所計議能補於周公之化者哉(連下三箇豈復字變化/三様句法讀者但見其)
(精/神)然而周公求之如此其急惟恐耳目有所不聞見思
慮有所未及以負成王託周公之意不得於天下之心
如周公之心設使其時輔理承化之功未盡章章如是
而非聖人之才而無叔父之親則将不暇食與沐矣豈
特吐哺握髮之勤而止哉(此一轉有筆力/巧在虚字斡旋)惟其如是故
于今頌成王之德而稱周公之功不衰(他人只是頌成/王之德而稱周)
(公之功便了必無心力/添不衰二字句法便竒)今閣下爲輔相亦近耳天下之
賢才豈盡舉用姦邪讒佞欺負之徒豈盡除去四海豈
盡無虞九夷八蠻之在荒服之外者豈盡賓貢天災時
變昆蟲草木之妖豈盡銷息天下之所謂禮樂刑政教
化之具豈盡脩理風俗豈盡敦厚動植之物風雨霜露
之所沾被者豈盡得宜休徴嘉瑞麟鳳龜龍之屬豈盡
備至(此一段說今宰相不如周公用豈盡二字對皆已/二字亦巧句法變化與上段相對有權度有筆力)
其所求進見之士雖不足以希望盛德至比於百執事
豈盡出其下哉(婉曲/有法)其所稱說豈盡無所補哉(本是九/箇豈盡)
(字與前段相對說今/添兩箇豈盡字亦巧)今雖不能如周公之吐哺握髮亦
宜引而進之察其所以而進退之不宜黙黙而已也愈
之待命四十餘日矣書再上而志不得通足三及門而
閽人辭焉惟其昏愚不知逃遁故復有周公之說焉閣
下其亦察之古之士三月不仕則弔故出疆必載質然
所以重於自進者以其於周不可則去之魯(此句/八字)於魯
不可則去之齊(二句/八字)於齊不可則去之宋之鄭之秦之
楚也(此句十五字章法○/第三句變文得法)今天下一君四海一國舍乎
此則夷狄矣去父母之邦矣(此一段以古道自處節/節占地歩文章絶妙)故
士之行道者不得于朝則山林而已矣(此一轉尤/高占地歩)山林
者士之所獨善自養而不憂天下者之所能安也(此一/段尤)
(占地/歩)如有憂天下之心則不能矣故愈每自進而不知
愧焉(只一句結上/自身好筆力)書亟上足數及門而不知止焉寧獨
如此而已惴惴焉惟不得出大賢之門下是懼(若下惟/恐不得)
(出大賢之門下便弱了今不下恐字/安頓是懼二字在末句法竒而健)亦惟少垂察焉瀆
冒威尊惶懼無已愈再拜
　　　代張籍與李淛東書(韓愈/)
月日前某官某謹東向再拜寓書淛東觀察使中丞李
公閣下籍聞議論者皆云方今居方伯連帥之職坐一
方得專制於其境内者(起句便不/凡不弱)惟閣下心事犖犖與
俗輩不同籍固以藏之胸中矣近者閣下從事李協律
翺到京師籍於李君友也不見六七年聞其至馳徃省
之問無恙外不暇出一言且先賀其得賢主人李君曰
子豈盡知之乎吾将盡言之數日籍益聞所不聞籍私
獨喜常以爲自今以後不復有如古人者於今忽有之
退自悲不幸兩目不見物無用於天下胸中雖有如識
家無錢財寸歩不能自致今去李中丞五千里何由致
其身於其人之側開口一吐出胸中之竒乎因飲泣不
能語既數日復自奮曰(一/轉)無所能人乃宜以盲廢有所
能人雖盲當廢於俗輩不當廢于行古人之道者(此一/轉巧)
淛水東七州(二/轉)户不下數十萬不盲者何限李中丞取
人固當問其賢不賢不當計其盲與不盲也(此一轉/又巧)當
今盲于心者皆是(三/轉)若籍自謂獨盲于目爾其心則能
别是非若賜之坐而問之其口固能言也幸未死實欲
一吐出心中所知見閣下能信而致之於門耶籍又善
于古詩使其心不以憂衣食亂(句/健)閣下無事時一致之
座側使跪進其所有閣下憑几而聽之未必不如聽吹
竹彈絲敲金擊石也夫盲者業專於藝必精故樂工皆
盲籍倘可與此輩比並乎使籍誠不以蓄妻子憂飢寒
亂心(此一/轉妙)有錢以濟醫藥其盲未甚庻㡬復見天地日
月因得不廢則自今至死之年皆閣下之賜閣下濟之
以已絶之年賜之以既盲之視(句法/妙)其㤙輕重大小籍
宜如何報也(結得/妙)閣下裁之度之籍慚靦載拜
　　　上張僕射書(韓愈/)
九月一日愈再拜受牒之明日在使院中有小吏持院
中故事節目十餘事來示愈其中不可者有自九月至
明年二月之終皆晨入夜歸非有疾病事故輙不許出
當時以初受命不敢言古人有言曰人各有能有不能
若此者非愈之所能也(用事變化/當如此)抑而行之必發狂疾
上無以承事于公忘其将所以報德者下無以自立喪
失其所以爲心夫如是則安得而不言凡執事之擇于
愈者非謂其能晨入夜歸也必将有以取之茍有以取
之雖不晨入夜歸其所取者猶在也下之事上不一其
事上之使下不一其事量力而任之度才而處之其所
不能不彊使爲是故爲下者不獲罪于上爲上者不得
怨于下矣孟子有云今之諸侯無大相過者以其皆好
臣其所教而不好臣其所受教今之時與孟子之時又
加逺矣皆好其聞命而奔走者不好其直已而行道者
聞命而奔走者好利者也直已而行道者好義者也未
有好利而愛其君者未有好義而忘其君者(此一段分/明是以孟)
(子之言譏張公斡/轉得婉曲可法)今之王公大人惟執事可以聞此言
惟愈于執事也可以此言進(此一章辭太直/兩句救得好)愈䝉幸于
執事其所從舊矣若寛假之使不失其性加待之使足
以爲名寅而入盡辰而退申而入終酉而退率以爲常
亦不廢事天下之人聞執事之于愈如是也必皆曰執
事之好士也如此(八字/句)執事之待士以禮如此(九字/句)執
事之使人不枉其性而能有容如此(十五/字句)執事之欲成
人之名如此(十字/句)執事之厚于故舊如此(九字句○連/下五箇如此)
(字句法長短錯綜/凡四變此章法也)又将曰韓愈之識其所依歸也如此
(十一/字句)韓愈之不謟屈于富貴之人如此(十三/字句)韓愈之賢
能使其主待之以禮如此(十四字句○义連下三箇如/此字長短錯綜此章法也)
則死于執事之門無悔也(一段文勢如狂瀾浩波/只此一句截㫁有氣力)若使
隨行而入逐隊而趨言不敢盡其誠道有所屈于已天
下之人聞執事之于愈如此皆曰執事之用韓愈哀其
窮収之而已耳韓愈之事執事不以道利之而已耳(前/段)
(說話此一反只用六/句頓挫波瀾絶妙)茍如是雖日受千金之賜一嵗九
遷其官感㤙則有之矣将以稱于天下曰知已則未也
(受人之㤙與受人之知不同感㤙易感知/已難故曰士爲知已者死此兩句下得妙)伏惟哀其所
不足矜其愚不錄其罪察其辭而垂仁採納焉(此三句/無𦂳要)
(句法亦/不茍且)愈恐懼再拜
　　　與陳給事書(韓愈/)
　　　　陳止齋作論雙關文法皆本于此
愈再拜愈之獲見于閣下有年矣始者亦嘗辱一言之
譽貧賤也衣食於奔走(頓/挫)不得朝夕繼見(句/法)其後閣下
位益尊伺候于門墻者日益進夫位益尊則賤者日隔
伺候于門墻者日益進則愛博而情不專愈也道不加
脩而文日益有名夫道不加脩則賢者不與文日益有
名則同進者忌始之以日隔之疏加之以不專之望以
不與者之心聽忌者之說由是閣下之庭無愈之迹矣
　　　後十九日復上宰相書(韓愈/)
愈聞之蹈水火者之求免于人也(字/法)不惟其父兄子弟
之慈愛然後呼而望之也(字/法)将有介於其側者雖其所
憎怨茍不至乎欲其死者則将大其聲疾呼而望其仁
之也(字/法)彼介于其側者聞其聲而見其事不惟其父兄
子弟之慈愛然後徃而全之也雖有所憎怨茍不至于
欲其死者則将狂奔盡氣(句/法)濡手足(句/法)焦毛髮(句/法)救之
而不辭也若是者何哉其勢誠急而其情誠可悲也(章/法)
愈之彊學力行(字/法)有年矣愚不惟道(字/法)之險夷行且不
息(字/法)以蹈于窮餓之水火(以蹈水火譬喻彊學力行愚/不惟道之險夷行且不息此)
(是下字/巧處)其既危且亟矣大其聲而疾呼矣閣下其亦聞
而見之矣其将徃而全之歟抑将安而不救歟有來言
于閣下者曰(句/法)有觀溺於水而爇于火者有可救之道
而終莫之救也(章/法)閣下且以爲仁人乎哉(章/法)不然若愈
者亦君子之所宜動心者也或謂愈子言則然矣宰相
則知子矣如時不可何愈竊謂之不知言者誠其材能
不足以當賢相之舉爾若所謂時者固在上位者之爲
爾非天之所爲也(此即賈誼云非天之/所爲人之所設也)前五六年時宰
相薦聞尚有自布衣䝉抽擢者與今豈異時哉且今節
度觀察使及防禦營田諸小使等尚得自舉判官無間
于已仕未仕者(字/法)況在宰相吾君所尊敬者而曰不可
乎古之進人者或取于盜或舉於管庫今布衣雖賤猶
足以方於此情隘辭蹙(句/法)不知所裁亦惟少垂憐焉(此/書)
(譬喻格從/孟子來)
　　　應科目時與人書(韓愈/)
月日愈再拜天池之濵大江之濆有恠物焉盖非常鱗
凡介品彚之匹儔也其得水變化風雨上下于天不難
也其不及水盖尋常尺寸之間耳無高山大陵曠塗絶
險爲之間隔也(譬喻應/宏詞科)然其窮涸不能自致乎水爲獱
獺之笑者盖十八九矣如有力者哀其窮而運轉之盖
一舉手一投足之勞也然是物也負其異于衆也且曰
爛死於沙泥吾寧樂之若俛首帖耳摇尾而乞憐者非
我之志也是以有力者遇之熟視之若無覩也其死其
生固不可知也今又有有力者當其前矣聊試仰首一
鳴號焉庸詎知有力者不哀其窮而忘一舉手一投足
之勞而轉之清波乎其哀之命也其不哀之命也知其
在命而且鳴號之者亦命也愈今者實類于是(一篇皆/是譬喻)
(只一句愈今者實類於/是收拾此文法最妙)是以忘其疎愚之罪而有是說
焉閣下其亦憐察之
　　　答陳商書(韓愈/)
愈白辱惠書語高而㫖深三四讀尚不能通曉茫然増
愧赧又不以其淺弊無過人知識且諭以所守幸甚愈
敢不吐露情實然自識其不足補吾子之所須也齊王
好竽有求仕於齊者操瑟而徃立王之門三年不得入
叱曰吾瑟鼔之能使鬼神上下吾鼔瑟合軒轅氏之律
吕(譬喻學/孟子)客罵之曰王好竽而子鼓瑟瑟雖工如王之
不好何是所謂工於瑟而不工於求齊也(文婉曲/有味)今舉
進士於此世求利祿行道於此世而爲文必使一世人
不好得無與操瑟立齊門者比歟文雖工不利於求求
不得則怒且怨不知君子必爾爲不也(文婉曲/有味)故區區
之心每有來訪者皆有意於不肖者也畧不辭讓遂盡
言之惟吾子諒察愈白
　　　送石洪處士序(韓愈/)
河陽軍節度御史大夫烏公爲節度之三月求士於從
事之賢者有薦石先生者公曰先生何如曰先生居嵩
邙瀍榖之間冬一裘夏一葛(此是衣不/說出衣字)食朝夕飯一盂
蔬一盤(看他說衣食二事/變化句法甚竒)人與之錢則辭請與出遊未
嘗以事免勸之仕則不應坐一室左右圖書與之語道
理(三字/句)辨古今事當否(六字/句)論人高下(四字/句)事後當成
敗(五字/句)若河決下流而東注若駟馬駕輕車就熟路而
王良造父(古善/御者)爲之先後也(一句長以二/句合爲一句)若燭照數計
而龜卜也(一句短○如此設譬喻作句法/文勢有頓挫有起伏便有波瀾)大夫曰先生
有以自老無求於人其肯爲某來耶從事曰大夫文武
忠孝求士爲國不私于家方今冦聚于垣師環其疆農
不耕收財粟殫亡吾所處地歸輸之塗治法征謀宜有
所出先生仁且勇若以義請而强委重焉其何說之辭
(此段文勢似緩慢若逐句㸃檢無/一句懈怠軟弱無一字懈怠軟弱)於是譔書詞具馬幣
卜日以授使者求先生之廬而請焉(看他妝撰大夫從/事賔主問答之言)
(如此/巧)先生不告於妻子不謀于朋友冠帶出見客拜受
書禮于門内宵則沐浴戒行李載書册問道所由告行
于常所來徃(叙事句/句有法)晨則畢至張上東門外(張供張也如/今筵㑹鋪張)
(設之/類)酒三行且起有執爵而言者曰大夫真能以義取
人先生真能以道自任决去就爲先生别(若只下以道/自任作一句)
(人皆能之今添决去/就三字句法便竒)又酌而祝曰凡去就出處何常惟
義之歸遂以爲先生夀又酌而祝曰使大夫恒無變其
初無務富其家而飢其師無甘受佞人而外敬正士(十/字)
(句/)無味于諂言(五字/句)惟先生是聽以能有成功保天子
之寵命(此一章句法長短不/齊文有頓挫好章法)又祝曰使先生無圖利于
大夫而私便其身圖(句/法)先生起拜祝辭曰敢不敬蚤夜
以求從祝規(此一句是/左傳句法)于是東都之士咸知大夫與先
生果能相與以有成也(此一句結得絶/妙有萬鈞筆力)遂各爲歌詩六
韻遣愈爲之序云
　　　　與之語道理辨古今事當否論人高下事後
　　　　當成敗若河决下流而東注若駟馬駕輕車
　　　　就熟路而王良造父爲之先後也此一章譬
　　　　喻文法最竒韓文公作文千變萬化不可捉
　　　　摸如雷電鬼神使人不可測其作韋侍講盛
　　　　山二詩序云夫儒者之于患難茍非其自取
　　　　之其拒而不受于懐也若築河堤以障屋霤
　　　　其容而消之也若水之于海冰之于夏日其
　　　　玩而忘之以文辭也若奏金石以破蟋蟀之
　　　　鳴蟲飛之聲況一不快于考功盛山一出入
　　　　息之間哉此段分明是送石處士序譬喻文
　　　　法恐人識破便變化三様句分作三段此公
　　　　平生以恠恠竒竒自負其作文要使人不可
　　　　測識如陳后山送參寥序云其議古今張人
　　　　情貌肖否言之從違詩之精粗若水赴壑阪
　　　　走丸倒囊出物鷙鳥舉而風逼之也若升高
　　　　視下爬痒而鑑貌也此一段文亦新竒不蹈
　　　　襲只是被人看破全是學韓文公送石洪處
　　　　士序文
　　　送温處士赴河陽軍序(韓愈/)
　　　　文有氣力有光燄頓挫豪宕讀之快人意可
　　　　以發人才思
伯樂一過冀北之野而馬羣遂空夫冀北馬多于天下
伯樂雖善知馬安能空其羣耶解之者曰吾所謂空非
無馬也無良馬也伯樂知馬遇其良輒取之羣無留良
焉茍無良雖謂無馬不爲虚語矣東都固士大夫之冀
北也恃才能深藏而不市者洛之北涯曰石生其南涯
曰温生大夫烏公以鈇鉞鎮河陽之三月(句新/竒)以石生
爲才以禮爲羅羅而致之幕下未數月也以温生爲才
于是以石生爲媒以禮爲羅又羅而致之幕下東都雖
信多才士朝取一人焉拔其尤暮取一人焉拔其尤自
居守河南尹以及百司之執事與吾輩二縣之大夫政
有所不通事有所可疑奚所諮而處焉士大夫之去位
而巷處者誰與嬉逰小子後生于何考德而問業焉縉
紳之東西行過是都者無所禮於其廬(此一段四節四/様句法頓挫起)
(伏有波瀾有峰/巒文法之妙)若是而稱曰大夫烏公一鎮河陽而東
都處士之廬無人焉豈不可也夫南面而聽天下其所
託重而恃力者惟相與将耳相爲天子得人於朝廷将
爲天子得文武士於幕下求内外無治不可得也愈縻
于兹不能自引去資二生以待老今皆爲有力者奪之
其何能無介然于懐耶生既至拜公于軍門其爲吾以
前所稱爲天下賀以後所稱爲吾致私怨于盡取也留
守相公首爲四韻詩歌其事愈因推其意而序之
　　　送楊少尹序(韓愈/)
　　　　文有氣力有光燄頓挫豪宕讀之快人意可
　　　　以發人才思
昔疏廣受二子以年老一朝辭位而去于時公卿設供
帳祖道都門外車數百兩道傍觀者多嘆息泣下共言
其賢(見前漢書/疏廣傳)漢史既傳其事而後世工畫者又圖其
迹至今照人耳目赫赫若前日事國子司業楊君巨源
方以能詩訓後進一旦以年滿七十亦白丞相去歸其
鄉世常說古今人不相及今楊與二疏其意豈異也予
忝在公卿後遇病不能出不知楊侯去時城門外送者
㡬人車㡬兩馬㡬疋道傍觀者亦有歎息知其爲賢與
否而太史氏又能張大其事爲傳繼二疏踪跡不落莫
否見今世無工畫者而畫與不畫固不論也然吾聞楊
侯之去丞相有愛而惜之者白以爲其都少尹不絶其
祿又爲歌詩以勸之京師之長于詩者亦屬而和之又
不知當時二疏之去有是事否古今人同不同未可知
也中世大夫以官爲家罷則無所于歸楊侯始冠舉於
其鄉歌鹿鳴而來也今之歸指其樹曰某樹吾先人之
所種也某水某丘吾童子時所釣逰也鄉人莫不加敬
誡子孫以楊侯不去其鄉為法所謂鄉先生没可祭於
社者其在斯人歟其在斯人歟
　　　送高閑上人序(韓愈/)
　　　　此序談詭放蕩學荘子文文雖學荘子又無
　　　　一句蹈襲
茍可以寓其巧智使機應于心不挫於氣則神完而守
固雖外物至不膠於其心堯舜禹湯治天下養叔治射
庖丁治牛師曠治音聲扁鵲治病僚之于丸秋之于奕伯
倫之于酒樂之終身不厭奚暇外慕夫外慕徙業者皆
不造其堂不嚌其胾者也徃時張旭善草書不治他技
喜怒窘窮憂悲愉佚怨恨思慕酣醉無聊不平有動于
心必于草書焉發之觀于物見山水崖谷鳥獸蟲魚草
木之花實日月列星風雨水火雷霆霹靂歌舞戰鬬天
地事物之變可喜可愕一寓於書故旭之書變動猶鬼
神不可端倪以此終其身而名後世今閑之於草書有
旭之心哉不得其心而逐其跡未見其能旭也爲旭有
道利害必明無遺錙銖情炎于中利欲鬬進有得有喪
勃然不釋然後一决于書而後旭可㡬也今閑師浮屠
氏一死生解外膠是其爲心必泊然無所起其于世必
淡然無所嗜泊與淡相遭頹墮委靡潰敗不可收拾則
其于書得無象之然乎然吾聞浮屠人善幻多技能(此/轉)
(妙/)閑如通其術則吾不能知矣
　　　送殷員外使回鶻序(韓愈/)
唐受天命爲天子凡四方萬國不問海内外無小大咸
臣順于朝時節貢水土百物大者特來小者附集元和
睿聖文武皇帝既嗣位悉治方内就法度十二年詔曰
四方萬國惟回鶻于唐最親奉職尤謹(尊中國/得體)丞相其
選宗室四品一人持節徃賜君長告之朕意(尊中國/得體)又
選學有經法通知時事者一人與之爲貳由是殷侯侑
自太常博士遷尚書虞部員外郎兼侍御史朱衣象笏
承命以行朝之大夫莫不出餞酒半右庻子韓愈執盞
言曰殷大夫今人適數百里出門惘惘有離别可憐之
色持被入直三省丁寧顧婢子語刺刺(七迹/切)不能休今
子使萬里外國獨無㡬微出于言面豈不真知輕重大
丈夫哉(只語此/一段)丞相以子應詔真誠知人矣士不通經
果不足用于是相屬爲詩以道其行
　　　原毁(韓愈/)
古之君子其責已也重以周其待人也輕以約重以周
故不怠輕以約故人樂爲善聞古之人有舜者其爲人
也仁義人也求其所以爲舜者責于已曰彼人也予人
也彼能是而我乃不能是蚤夜以思去其不如舜者就
其如舜者聞古之人有周公者其爲人也多才與藝人
也求其所以爲周公者責于已曰彼人也予人也彼能
是而我乃不能是蚤夜以思去其不如周公者就其如
周公者舜大聖人也後世無及焉周公大聖人也後世
無及焉是人也乃曰不如舜不如周公吾之病也是不
亦責于已者重以周乎其于人也曰彼人也能有是是
足爲良士矣能有是是足爲藝人矣取其一不責其二
即其新不究其舊恐恐然惟懼其人不得爲善之利一
善易脩也一藝易能也其于人也乃曰能有是是亦足
矣曰能善是是亦足矣是不亦待于人者輕以約乎今
之君子則不然其責人也詳其待已也廉詳故人難於
爲善廉故自取也少已未有善曰我善是是亦足矣已
未有能曰我能是是亦足矣外以欺于人内以欺于心
未少有得而止矣是不亦待于已者已廉乎其于人也
曰彼雖能是其人不足稱也彼雖善是其用不足稱也
舉其一不計其十究其舊不圖其新恐恐然惟懼其人
之有聞也是不亦責于人者已詳乎夫是之謂不以衆
人待其身而以聖人望于人吾未見其尊已也雖然爲
是者有本有原怠與忌之謂也怠者不能脩而忌者畏
人脩吾嘗試之矣嘗試語于衆曰某良士某良士其應
者必其人之與也不然則其所疏逺不與同其利者也
不然則其畏也不若是强者必怒于言懦者必怒于色
矣又嘗語于衆曰某非良士某非良士其不應者必其
人之與也不然則其所疎逺不與同其利者也不然則
其畏也不若是强者必說於言懦者必說于色矣是故
事脩而謗興德高而毁來嗚呼士之處此世而望名譽
之光道德之行難矣将有作於上者得吾說而存之其
國家可㡬而理矣
　　　　此篇曲盡人情巧處妙處在假託他人之言
　　　　辭摸寫世俗之情状熟于此必能作論
　
　
　
　
　
　
　
　
　
　文章軌範巻一
欽定四庫全書
　文章軌範巻二
　　　　　　　　　　　　宋　謝枋得　編
　放膽文　　　　　　　　　　　　王字集
　　辯難攻擊之文雖厲聲色雖露鋒鋩然氣力雄健
　　光燄長逺讀之令人意强而神爽初學熟此必雄
　　于文千萬人塲屋中有司亦當刮目
　　　争臣論(韓愈/)
或問諌議大夫陽城於愈可以爲有道之士乎哉(乎哉/二字)
(連下乃/疑辭)學廣而聞多不求聞於人也行古人之道居於
晉之鄙晉之鄙人薫其德而善良者㡬千人(薫字從孟/子炙字變)
(化/來)大臣聞而薦之天子以爲諌議大夫人皆以爲華陽
子不色喜居於位五年矣(此句便含不諌意榮字變爲/華無喜色三字變爲不色喜)
視其德如在草野彼豈以富貴移易其心哉(先下此數/句下章要)
(用恒其德貞夫/子凶以貶之)愈應之曰(第一/段)是易所謂恒其德貞而
夫子凶者也(用前言/結變)惡得爲有道之士乎哉(直/貶)在易蠱
之上九云不事王侯高尚其事蹇之六二則曰王臣蹇
蹇匪躬之故夫不以所居之時不一而所蹈之德不同
也若蠱之上九居無用之地而致匪躬之節以蹇之六
二在王臣之位而高不事之心(此一段六句是雙關文/法韓文公專喜用之可)
(以爲/法)則冒進之患生(應無用匪/躬一句)曠官之刺興(應王臣不/事一句)
志不可則而尤之終不無也(蠱上九象曰志可則也蹇/之六二象曰終無尤也)
今陽子實一匹夫在位(二字/句)不爲不久矣聞天下之得
失(六字/句)不爲不熟矣天子待之(四字/句)不爲不加矣(此三/句上)
(異下同學/孟子文法)而未嘗一言及于政視政之得失若越人視
秦人之肥瘠忽焉不加喜戚于其心問其官則曰諫議
也(二/字)問其祿則曰下大夫之秩也(五/字)問其政則曰我不
知也(三字○此三句上同/下異學孟子文法)有道之士固如是乎哉(貶得/婉)
且吾聞之(第二/段)有官守者不得其職則去有言責者不
得其言則去(此兩句是/孟子説)今陽子以爲得其言乎哉得其
言而不言與不得其言而不去無一可者也陽子将爲
祿仕乎(第三段/問得婉)古之人有云仕不爲貧而有時乎爲貧
謂祿仕者也宜乎辭尊而居卑辭富而居貧若抱關擊
柝者可也(此一段亦孟子說看他添字/減字變換前言便不陳腐)盖孔子嘗爲委
吏矣嘗爲乘田矣亦不敢曠其職必曰㑹計當而已矣
必曰牛羊遂而已矣(此一段亦孟子說看他添字/減字變換前言便不陳腐)若陽
子之秩祿不爲卑且貧章章明矣而如此其可乎哉(貶/得)
(婉/)或曰否非若此也(第四/段)夫陽子惡訕上者惡爲人臣
招(音/翹)其君之過而以爲名者故雖諌且議使人不得而
知焉書曰爾有嘉謀嘉猷則入告爾后于内爾乃順之
于外曰斯謀斯猷惟我后之德夫陽子之用心亦若此
者愈應之曰若陽子之用心如此兹所謂惑者矣入則
諌其君出則不使人知者大臣宰相之事非陽子之所
宜行也夫陽子本以布衣隱于蓬蒿之下主上嘉其行
誼擢在此位官以諌爲名誠宜有以奉其職使四方後
代知朝廷有直言骨鯁之臣天子有不僣賞從諌如流
之美庻巖穴之士聞而慕之束帶結髮願進于闕下而
伸其辭說致吾君于堯舜熈鴻號于無窮也若書所謂
則大臣宰相之事非陽子之所宜行也(𦂳要重複提掇/得醒學史記擅)
(弓文/法)且陽子之心将使君人者惡聞其過乎是啟之也
或曰(第五/段)陽子之不求聞而人聞之不求用而君用之
不得已而仕守其道而不變何子過之深也愈曰自古
聖人賢士皆非有心求于聞用也閔其時之不平人之
不義得其道不敢獨善其身而必以兼濟天下也孜孜
矻矻死而後已故禹過家門不入孔席不暇煖而墨突
不得黔彼二聖一賢者(有權/衡)豈不知自安佚之爲樂哉誠
畏天命而悲人窮也夫天授人以賢聖才能豈使自有
餘而已誠欲以補其不足者也耳目之于身也耳司聞
而目司見聽其是非視其險易然後身得安焉聖賢時
人之耳目也時人聖賢之身也且陽子之不賢則将役
于賢以奉其上矣若果賢則固畏天命而閔人窮也惡
得以自暇逸乎哉或曰吾聞君子不欲加諸人而惡訐
以爲直者若吾子之論直則直矣無乃傷于德而費于
辭乎(前五段攻擊陽子直是說他無逃避處末一段/假或人之辭以攻已其言甚峻此文法最髙)好
盡言以招(音/翹)人過國武子之所以見殺于齊也吾子其
亦聞乎愈曰(人來攻擊者甚急/看他分解得好)君子居其位則思死其
官(上一句/說陽子)未得位則思脩其辭以明其道(下一句/說自身)我将
以明道也非以爲直而加人也且國武子不能得善人
而好盡言于亂國是以見殺傳曰惟善人能受盡言謂
其聞而能改之也(韓文公所以敢攻擊陽子者亦靠得/陽子是一箇善人必能受盡言必不)
(怒不/怨)子告我曰陽子可以爲有道之士也今雖不能及
已陽子将不得爲善人乎(到底不肯以有道許陽子畢/竟陽子是箇好人如何泯沒)
(得好處○此末句結得絶妙蘓東坡作范増論攻得他/無逃避處結句乃云雖然增高帝之所畏也増不去項)
(羽不亡増亦人傑/也哉正是學韓子)
　　　諱辯(韓愈/)
愈與李賀書勸賀舉進士賀舉進士有名與賀争名者
毁之曰賀父名晉肅賀不舉進士爲是勸之舉者爲非
聽者不察唱而和之同然一辭皇甫湜曰若不明白子與賀且得
罪愈曰然律曰二名不偏諱釋之者曰謂若言徴不稱
在言在不稱徴是也律曰不諱嫌名釋之者曰謂若禹
與雨丘與蓲之類是也今賀父名晉肅賀舉進士爲犯
二名律乎爲犯嫌名律乎(此二句設疑問之不直/說破不犯諱此章法也)父名
晉子不得舉進士若父名仁子不得爲人乎(甚/妙)夫諱始
于何時作法制以教天下者非周公孔子歟周公作詩
不諱(文王名昌詩/曰克昌厥後)孔子不偏諱二名(孔子母名徴在有/曰宋不足徴又曰)
(某在/斯)春秋不譏不諱嫌名(如衛桓/公名完)康王釗之孫實爲昭
王曾參之父名晳曾子不諱昔(如曰昔者吾友/又曰裼裘而弔)周之時
有騏期漢之時有杜度此其子宜何如諱将諱其嫌遂
諱其姓乎將不諱其嫌者乎(此二句又設疑問/之不直說破甚妙)漢諱武帝
名徹爲通不聞又諱車轍之轍爲某字也諱吕后名雉
爲野雞不聞又諱治天下之治爲某字也今上章及詔
不聞諱滸勢秉機也(滸近太祖廟諱勢近太宗廟諱秉/近代祖廟諱機近𤣥宗廟諱○太)
(祖名虎太宗名世民代/祖名昞𤣥宗名隆基)惟宦官宫妾乃不敢言諭及機
以爲觸犯(以諭爲近代宗廟諱以機爲近𤣥宗廟諱/○此一轉最高罵得時人諱嫌名者太毒)士
君子立言行事宜何所法守也今考之于經質之于律
稽之于國家之典賀舉進士爲可耶爲不可耶(又設/疑問)凡
事父母得如曾參可以無譏矣作人如周公孔子亦可
以止矣今世之士不務行曾參周公孔子之行而諱親
之名則務勝于曾參周公孔子亦見其惑也夫周公孔
子曾參卒不可勝勝周公孔子曾參乃比于宦官宫妾
則是宦官宫妾之孝於其親賢於周公孔子曾參者耶
　　　　一篇辯明理强氣直意高辭嚴最不可及者
　　　　有道理可以折服人矣全不直說破盡是設
　　　　疑佯爲兩可之辭待智者自擇此别是一様
　　　　文法○此辯文法從孟子來
　　　桐葉封弟辯(柳宗元/)
　　　　七節轉換義理明瑩意味悠長字字經思句
　　　　句著意無一字懈怠亦子厚之文得意者
古之傳者有言成王以桐葉與小弱弟戯(小弱弟/叔虞也)曰以
封汝周公入賀王曰戯也周公曰天子不可戯乃封小
弱弟於唐(史記晉/世家文)吾意不然王之弟當封耶周公宜以
時言于王不待其戯而賀以成之也不當封耶周公乃
成其不中之戯以地以人與小弱弟者爲之主其得爲
聖乎(第一節○此是正理/正論開下段辯難)且周公以王之言不可茍焉
而已必從而成之耶設有不幸王以桐葉戯婦寺亦将
舉而從之乎(第二節/○又難)凡王者之德在行之何若設未得
其當雖十易之不爲病要于其所當不可使易也而況
以其戯乎(第三/節)若戯而必行之是周公教王遂過也(第/四)
(節○此一轉/尤妙破得好)吾意周公輔成王宜以道從容優樂要歸
之大中而已必不逢其失而爲之辭(第五/節)又不當束縛
之馳驟之使若牛馬然急則敗矣(第六節○此/一段是正理)且家人
父子尚不以此自克況號爲君臣者耶是特小丈夫缺
缺者之事非周公所宜用故不可信或曰封唐叔史佚
成之(第七節○此/一結尤高)
　　　與韓愈論史書(柳宗元/)
　　　　辯難攻擊之文要人心服子厚此書文公不
　　　　復辯亦理勝也
前獲書言史事云具與劉秀才書及今乃見書藁私心
甚不喜與退之徃年言史事甚大謬若書中言退之不
宜一日在館下安有探宰相意以爲茍以史筆榮一韓
退之耶若果爾退之豈宜虚受宰相榮已而冒居館下
近宻地食奉養役使掌故利紙筆爲私書取以供子弟
費古之志于道者不宜若是且退之以爲記錄者有刑
禍避不肯就尤非也史以名爲褒貶猶且恐懼不敢爲
設使退之爲御史中丞大夫其褒貶成敗人愈益顯其
宜恐懼尤大也則又将揚揚入臺府美食安坐行呼唱
于朝廷外衢而已耶在御史猶爾設使退之爲宰相生
殺出入升黜天下士其敵益衆則又将揚揚入政事堂
美食安坐行呼唱于内庭外衢而已耶則何以異不爲
史而榮其號利其祿者也又言不有人禍則有天刑若
以罪夫前古之爲史者然亦甚惑凡居其位思直其道
道茍直雖死不可回也如回之莫若亟去其位孔子之
困於魯衛陳宋蔡齊楚者其時暗諸侯不能以也其不
遇而死不以作春秋故也當其時雖不作春秋孔子猶
不遇而死也若周公史佚雖紀言書事猶遇且顯也又
不得以春秋爲孔子累范曄悖亂雖不爲史其族亦誅
司馬遷觸天子喜怒班固不檢下崔浩沽其直以鬬暴
虜皆非中道左丘明以疾盲出于不幸子夏不爲史亦
盲不可以是爲戒其餘皆不出此是退之宜守中道不
忘其直無以他事自恐退之之恐惟在不直不得中道
刑禍非所恐也凡言二百年文武事多有誠如此者今
退之曰我一人也何能明則同職者又所云若是後來
繼今者又所云若是人人皆曰我一人則卒誰能紀傳
之耶如退之但以所聞知孜孜不敢怠同職者及後來
繼今者亦各以所聞知孜孜不敢怠則庻㡬不墜使卒
有眀也不然徒信人口語每每異辭日以滋久則所云
磊磊軒天地者未必不沉没且亂雜無可考非有志者
所忍恣也果有志豈當待人督責廹蹙然後爲官守耶
又凡鬼神事渺茫荒或無可準眀者所不道退之之智
而猶懼如此今學如退之辭如退之好言論如退之慷
慨自謂正直行行焉如退之猶所云若是則唐之史述
其卒無可託乎眀天子賢宰相得史才如此而又不果
甚可痛哉退之宜更思可爲速爲果卒以爲恐懼不敢
則一日可引去又何以云行且謀也今人當爲而不爲
又誘館中他人及後生者此大惑已不勉已而欲勉人
難矣哉
　　　晉文公守原議(柳宗元/)
　　　　字字經思句句有法無一字一句懈怠此柳
　　　　文得意者也
晉文公既受原於王(原邑乃周/襄王所賜)難其守問寺人勃鞮(宦/官)
以畀趙衰(賢/臣)余謂守原政之大者也所以承天子樹霸
功致命諸侯不宜謀及媟近以忝王命而晉君擇大任
不公議于朝而私議于宫不博謀于卿相而獨謀于寺
人雖或哀之賢足以守國之政不爲敗而賊賢失政之
端由是滋矣況當其時不乏謀議之臣乎狐偃爲謀臣
先軫将中軍晉君疏而不咨外而不求乃卒定於内豎
其可以爲法乎且晉君将襲齊桓之業以翼天子乃大
志也然而齊桓任管仲以興進豎刁以敗則獲原啟疆
適其始政(僖公二/十五年)所以觀視諸侯也而乃背其所以興
跡其所以敗然而能霸諸侯者以土則大以力則彊以
義則天子之册也(左傳僖公二十八年王命尹氏及王/子虎内史叔興父䇿命晉侯爲侯伯)
誠畏之矣烏能得其心服哉其後景監(秦孝公/時宦官)得以相
衛鞅(商/鞅)𢎞石(𢎞恭石顯二人/漢宣帝時宦官)得以殺望之(蕭望/之)誤之者
晉文公也嗚呼得賢臣以守大邑(此指/文公)則問非失問舉
非失舉也然猶羞當時陷後代如此(此指/秦漢)況問與舉又
兩失之者其何以救之哉余故著晉君之罪以附春秋
許世子止趙盾之義
　　　朋黨論(歐陽修/)
　　　　在諌院進
臣聞朋黨之說自古有之惟幸人君辨其君子小人而
已(此三句是/一篇主意)大凡君子與君子以同道爲朋小人與小
人以同利爲朋此自然之理也然臣謂小人無朋惟君
子則有之(此轉/最妙)其故何哉小人所好者利祿也所貪者
貨財也當其同利之時暫相黨引以爲朋者僞也(初說/小人)
(無朋又生僞/朋二字尤妙)及其見利則争先或利盡則交疎甚者反
相賊害雖其兄弟親戚不能相保故臣謂小人無朋其
暫爲朋者僞也君子則不然所守者道義所行者忠信
所惜者名節以之脩身則同道而相益以之事國則同
心而共濟終始如一此君子之朋也故爲人君者但當
退小人之僞朋用君子之真朋則天下治矣堯之時小
人共工驩兠等四人爲一朋君子八元(元善/也)八愷(愷和/也)
十六人爲一朋(蒼舒隤敳檮戭大臨尨降庭堅仲容叔/達謂之八愷伯奮仲堪叔獻季仲伯虎)
(仲熊叔豹季/貍謂之八元)舜佐堯退四凶小人之朋而進元愷君子
之朋堯之時天下大治及舜自爲天子而臯䕫稷契二
十二人並列于朝更相稱美更相推讓凡二十二人爲
一朋而舜皆用之天下亦大治書曰紂有臣億萬惟億
萬心周有臣三千惟一心紂之時億萬人各異心可謂
不爲朋矣然紂以此亡國周武王之臣三千人爲一大
朋而周用以興後漢獻帝時盡取天下名士囚禁之目
爲黨人(漢之黨錮有三君八俊八顧八及八/㕑有張儉范滂李膺郭泰䓁爲之魁)及黄巾賊
起(張/角)漢室大亂後方悔悟(桓靈獻/三朝)盡解黨人而釋之然
已無救矣唐之晚年漸起朋黨之論(前世李德裕之黨/多君子牛僧孺之)
(黨多小人謂/之牛李黨)及昭宗時盡殺朝之名士咸投之黄河曰
此軰清流可投濁流而唐遂亡矣(朱全忠時盡殺/黨人于白馬驛)夫前
世之主能使人人異心不爲朋莫如紂能禁絶善人之
朋莫如漢獻帝能誅戮清流之朋莫如唐昭宗之世然
皆亂亡其國(天子看到此三/句豈不感悟)更相稱美推讓而不自疑
莫如舜之二十二人舜亦不疑而皆用之然而後世不
誚舜爲二十二人朋黨所欺而稱舜爲聰明之聖者以
其能辨君子與小人也周武之世舉其國之臣三千人
共爲一朋自古爲朋之多且大莫如周然周由此而興
者人雖多而不厭也嗟乎治亂興亡之迹爲人君者可
以鑒矣(只二句/結絶妙)
　　　　仁宗時杜衍富弼韓琦范仲淹位執政歐陽
　　　　修余靖王素蔡襄爲諌官欲盡革弊政共致
　　　　太平陳執中章得象王拱辰魚周詢等不恱
　　　　謀傾陷君子首擊去館職名士十三人杜富
　　　　韓范不安相繼去國小人創朋黨之說欲盡
　　　　去善類藍先震進朋黨論歐陽公憂之既上
　　　　疏論杜富韓范皆公忠愛國又上朋黨論以
　　　　破邪說仁宗感悟
　　　　漢元帝二年𢎞恭石顯奏蕭望之周堪劉更
　　　　生朋黨請召致廷尉上初立不省廷尉爲獄
　　　　也可其奏後赦望之欲倚以爲相恭顯復白
　　　　望之不悔過懐怨望非頗詘望之于牢獄塞
　　　　其怏怏心則聖朝無以施恩厚遂飲鴆自殺
　　　　漢桓帝九年宦官教張成弟子牢脩告李膺
　　　　等養太學游士結諸郡生徒共爲部黨誹訕
　　　　朝廷疑亂風俗逮捕下黄門獄北寺獄所引
　　　　二百餘人禁錮終身又儒學有行義者宦官
　　　　皆指爲朋人死徙廢禁又六七百人
　　　　竇武陳蕃劉淑爲三君君者言一世之所宗
　　　　也李膺荀昱杜宻王暢劉祐魏朗趙典朱㝢
　　　　爲八俊俊者言人之英也郭泰范滂尹勲巴
　　　　肅宗慈夏馥蔡衍羊陟爲八顧顧者言能以
　　　　德行引人者也張儉翟超岑晊范康劉表陳
　　　　翔孔昱檀敷爲八及及者言其能導人追宗
　　　　者也度尚張邈劉儒胡母班秦周蕃嚮王章
　　　　王考爲八㕑㕑者言能以財救人者也
　　　　唐昭宗天祐三年貶裴樞崔逺獨孤損陸扆
　　　　王溥趙崇王賛等其餘皆指爲浮薄貶逐無
　　　　虛日縉紳一空
　　　　禹稷契臯陶垂殳斨伯與益朱虎熊羆伯夷
　　　　䕫龍四岳十二牧總二十二人
　　　縱囚論(歐陽修/)
　　　　文有氣力有光燄熟讀之可發人才氣善於
　　　　立論
信義行于君子而刑戮加于小人刑入于死者乃罪大
惡極此又小人之尤甚者也寧以義死不苟幸生而視
死如歸此又君子之尤難者也方唐太宗之六年錄大
辟囚三百餘人縱使還家約其自歸以就死是以君子
之難能責其小人之尤者以必能也其囚及期而卒自
歸無後者是君子之所難而小人之所易也此豈近於
人情哉或曰罪大惡極誠小人矣及施㤙德以臨之可使
變而爲君子盖㤙德入人之深而移人之速有如是者
矣曰太宗之爲此所以求此名也然安知夫縱之去也
不意其必來以兾免所以縱之乎又安知夫被縱而去
也不意其自歸而必獲免所以復來乎夫意其必來而
縱之是上賊下之情也意其必免而復來是下賊上之
心也吾見上下交相賊以成此名也烏有所謂施恩德
與夫知信義者哉不然太宗施德於天下於兹六年矣
不能使小人不爲極惡大罪而一日之㤙能使視死如
歸而存信義此又不通之論也然則何爲而可曰縱而
來歸殺之無赦而又縱之而又來則可知爲㤙德之致
爾然此必無之事也若夫縱而來歸而赦之可偶一爲
之爾若屢爲之則殺人者皆不死是可爲天下常法乎
不可爲常者其聖人之法乎是以堯舜三王之治必本
于人情不立異以爲高不逆情以干譽
　　　春秋論(歐陽修/)
　　　　春秋書趙盾弑其君夷臯左傳謂趙穿弑靈
　　　　公趙盾爲正卿亡不越竟(古境字/下同)反不討賊
　　　　故董狐書曰趙盾弑其君
　　　　左傳又曰孔子曰董狐古之良史也書法不
　　　　隱趙宣子古之良大夫也爲法受惡惜也越
　　　　竟乃免
弑逆大惡也其爲罪也莫贖其于人也不容其在法也
無赦法施于人雖小必謹況舉大法而加大惡乎既輙
加之又輙赦之則自侮其法而人不畏春秋用法不如
是之輕易也三子說春秋(左丘明公羊/高穀梁赤)書趙盾以不討
賊故加之大惡而以盾非實弑則又復見乎經以明盾
之無罪是輒加之而輒赦之爾以盾爲無弑心乎其可
輕以大惡加之以盾不討賊情可責而宜加之乎則其
後頑然未嘗討賊既不改過以自贖何爲遽赦使同無
罪之人其于進退皆不可此非春秋意也趙穿弑君大
惡也盾不討賊不能爲君復讐而失刑于下二者輕重
不較可知就使盾爲可責然穿焉得免也今免首罪爲
善人使無辜者受大惡此决知其不然也春秋之惡使
爲惡者不得幸免疑似者有所辨明此所謂是非之公
也據三子之說初靈公欲殺盾盾走而免穿盾族也遂
弑公而盾不討其迹渉于與弑矣此疑似難明之事聖
人尤當求情責實而明白之使盾果有弑心乎則自然
罪在盾矣不得曰爲法受惡而稱其賢也使果無弑心
乎則當爲之辨明必先正穿之惡使罪有所歸然後責
盾縱賊則穿之大惡不可幸而免盾疑似之迹獲辨而
不討之責亦不得辭如此則是非善惡明矣今爲惡者
獲免而疑似之人陷于大惡此决知其不然也若曰盾
不討賊有幸弑之心與自弑同故寧舍穿而罪盾此乃
逆詐用情之吏矯激之爲爾非孔子忠恕春秋以王道
治人之法也孔子患舊史是非錯亂而善惡不明所以
脩春秋就令舊史如此其肯從而不正之乎其肯從而
稱美又教人以越境逃惡乎此可知其謬傳也問者曰
然則夷臯孰弑之曰孔子所書是矣趙盾弑其君也今
有一人焉父病躬進藥而不嘗又有一人焉父病而不
躬進藥而二父皆死又有一人焉操刄以殺其父使吏
治之是三人者其罪同乎曰雖庸吏猶知其不可同也
躬藥而不嘗者有愛父之心而不習于禮是可哀也無
罪之人爾不躬進藥者誠不孝矣雖無愛父之心然未
有弑父之意使善治獄者蔽之猶當與操刄殊科況以
躬藥之孝反與操刃者同其罪乎此庸吏之所不爲也
然則許世子止實不嘗藥則孔子决不書曰弑君孔子
書弑君則止决非不嘗藥難者曰聖人借止以垂教爾
對曰不然夫所謂借止垂教者不過欲人之知嘗藥爾
聖人一言明以告人則萬世法也何必加孝子以大惡
之名而嘗藥之事卒不見于文使後世但知止爲弑君
而莫知藥之當嘗也教未可垂而已陷人于大惡矣聖
人垂教不如是之迂也果曰罪止不如是之刻也難者
曰曷爲盾復見于經許悼公曷爲書葬曰弑君之臣不
見經此自三子說爾果聖人法乎悼公之葬且安知其
不討賊而書葬也自止以弑見經後四年呉敗許師又
十有八年當魯定公之四年許男始見于經而不名許
之書于經者畧矣止之事跡不可得而知也難者曰三
子之說非其臆出也其得于所傳如此然則所傳者皆
不可信乎曰傳聞何可盡信公羊榖梁以尹氏卒爲正
卿左氏以尹氏卒爲隱母一以爲男子一以爲婦人得
于所傳者盖如此是可盡信乎
　文章軌範巻二
欽定四庫全書
　文章軌範巻三
　　　　　　　　　　　　宋　謝枋得　編
　小心文　　　　　　　　　　　　將字集
　　議論精眀而斷制文勢圎活而婉曲有抑揚有頓
　　挫有擒縱塲屋程文論當用此様文法先暗記侯
　　王兩集下筆無滯礙便當讀此
　　　管仲論(蘇洵/)
管仲相威公霸諸侯攘夷狄終其身齊國富彊諸侯不
敢叛管仲死豎刁易牙開方用威公薨于亂五公子争
立其禍蔓延訖簡公齊無寧嵗(公子武孟公子元公子/潘公子商人公子雍公)
(子昭昭立是爲孝/公故曰五公子)夫功之成非成於成之日盖必有所
由起禍之作不作于作之日亦必有所由兆(文有/斷制)故齊
之治也吾不曰管仲而曰鮑叔(鮑叔薦管仲/威公用之)及其亂也
吾不曰豎刁易牙開方而曰管仲何則豎刁易牙開方
三子彼固亂人國者顧其用之者威公也夫有舜而後
知放四凶有仲尼而後知去少正卯彼威公何人也顧
其使威公得用三子者管仲也仲之疾也公問之相當
是時也吾意以仲且舉天下之賢者以對而其言乃不
過曰豎刁易牙開方三子非人情不可近而已嗚呼仲
以爲威公果能不用三子矣乎仲與威公處幾年矣亦
知威公之爲人矣乎威公聲不絶乎耳色不絶於目而
非三子者則無以遂其欲彼其初之所以不用者徒以
有仲焉耳一日無仲則三子者可以彈冠而相慶矣仲
以爲将死之言可以縶威公之手足耶夫齊國不患有
三子而患無仲有仲則三子者三匹夫耳不然天下豈
少三子之徒哉雖威公幸而聽仲誅此三人其餘者仲
能悉數而去之耶嗚呼仲可謂不知本者矣因威公之
問舉天下之賢者以自代則仲雖死而齊國未爲無仲
也夫何患三子者不言可也(此一段是代管仲爲謀文/章最高處既攻擊管仲須)
(是思量吾身生管仲之時居管仲之位爲管仲之事當/如何處置必有一䇿東坡作鼂錯論范増論皆用此法)
五伯莫盛於威文文公之才不過威公其臣又皆不及
仲(狐偃趙衰先/軫陽處父)靈公之虐(文公/子)不如孝公之寛厚(威公/子)
文公死諸侯不敢叛晉晉襲文公之餘威猶得爲諸侯
之盟主百餘年何者其君雖不肖而尚有老成人焉威
公之薨也一敗塗地無惑也彼獨恃一管仲而仲則
死矣夫天下未嘗無賢者盖有有臣而無君者矣威公
在焉而曰天下不復有管仲者吾不信也仲之書有記
其将死論鮑叔賓胥無之爲人且各疏其短(此事見/管子)是
其心以爲是數子者皆不足以托國而又逆知其将死
則其書誕謾不足信也吾觀史鰌以不能進蘧伯玉而
退彌子瑕故有身後之諫蕭何且死舉曹參以自代大
臣之用心固宜如此也(先得此二事爲/證然後立論)夫國以一人興
以一人亡賢者不悲其身之死而憂其國之衰故必復
有賢者而後可以死彼管仲者何以死哉
　　　高祖論(蘇洵/)
　　　　此論因高祖命平勃即軍中斬樊噲事有所
　　　　見遂作一段文字知有吕氏之禍而用周勃
　　　　不去吕后二事皆是窮思極慮刻苦作文非
　　　　淺學所到必熟讀暗記方知其好
漢高祖挾數用術以制一時之利害不如陳平揣摩天
下之勢舉足摇目以刼制項羽不如張良微此二人則
天下不歸漢而高帝乃木強(上/聲)之人而止耳然天下已
定後世子孫之計陳平張良智之所不及則高帝常先
爲之規畫處置使中後世之所爲曉然如目見其事而
爲之者盖高帝之智明于大而暗于小至于此而後見
也(此一段如/論之冒頭)帝嘗語吕后曰周勃厚重少文然安劉氏
必勃也可令爲太尉方是時劉氏安矣勃又将誰安耶
故吾之意曰高帝之以太尉屬勃也知有吕氏之禍也
(此一問可見老泉讀書有眼力作文有筆力衆人讀漢/書然安劉氏必勃可令爲太尉二句只說高帝知勃重)
(厚可當大事誰能思量劉氏既安矣勃又将誰安耶高/帝之以太尉屬勃也知有吕氏之禍也四句老泉學識)
(未易/及也)雖然其不去吕后何也勢不可也昔者武王沒成
王㓜而三監叛帝意百嵗後将相大臣及諸侯王有如
武庚祿父而無有以制之也獨計以爲家有主母而豪
奴悍婢不敢與弱子抗吕氏佐帝定天下爲諸将大臣
素所畏服獨此可以鎮壓其邪心以待嗣子之壮故不
去呂后者爲惠帝計也(又揣摩髙帝不去吕后之意作/一段議論皆是駕空憑虚自出)
(新意無中生有文法最高/○此一段如論之原題)吕后既不可去故削其黨以
損其權使雖有變而天下不搖是故以樊噲之功一旦
遂欲斬之而無疑嗚呼彼獨於噲不仁耶且噲與帝偕
起拔城陷陣功爲不少方亞夫嗾項荘時微噲誚讓羽
則漢之爲漢未可知也一旦人有惡噲欲滅戚氏者時
噲出伐燕立命平勃即軍中斬之夫噲之罪未形也惡
之者誠僞未必也且帝之不以一女子斬天下功臣亦
明矣彼其娶于吕氏吕氏之族若産祿軰皆庸才不足
恤獨噲豪傑諸将所不能制後世之患無大于此者矣
(本以高帝病中命平勃斬樊噲事有所見遂作高祖論/前面不說破必逐節出新意立竒論直到此方入事)
夫高帝之視吕后猶醫者之視堇也使其毒可以治病
而不至于殺人而已噲死則吕氏之毒将不至于殺人
高帝以爲是足以死而無憂矣彼平勃者遺其憂者也
噲之死于惠帝之六年天也使其尚在則吕祿不可紿
太尉不得入北軍矣(此一段如/論之講題)或謂噲于高帝最親使
之尚在未必與祿産叛夫韓信黥布盧綰皆南面稱孤
而綰又最爲親幸然及高祖之未亡也皆相繼以逆誅
誰謂百嵗之後椎埋屠狗之人見其親戚得爲帝王而
不欣然從之耶吾故曰彼平勃者遺其憂者也(此一段/如論之)
(結/尾)
　　　　此篇以高帝命平勃即軍中斬樊噲一事立
　　　　一篇議論斬樊噲如一篇題目命周勃爲太
　　　　尉一事如論之原題高帝不去吕后者正爲
　　　　惠帝計斬樊噲可以去吕氏之黨制吕氏之
　　　　變論之主意
　　　春秋論(蘇洵/)
　　　　此文有法度有氣力有精神有光燄謹嚴而
　　　　華藻者也讀得孟子熟方有此文章
賞罰者天下之公也是非者一人之私也位之所在則
聖人以其權爲天下之公而天下以懲以勸道之所在
則聖人以其權爲一人之私而天下以榮以辱周之衰
也位不在夫子而道在焉夫子以其權是非天下可也
而春秋賞人之功赦人之罪去人之族絶人之國貶人
之爵諸侯而或書其名大夫而或書其字不惟其法惟
其意不徒曰此是此非而賞罰加焉則夫子固曰我可
以賞罰人矣賞罰人者天子諸侯事也夫子病天下
之諸侯大夫僣天子諸侯之事而作春秋而已則爲之
其何以責天下位公也道私也私不勝公則道不勝位
位之權得以賞罰而道之權不過于是非道在我矣而
不得爲有位者之事則天下皆曰位之不可僣也如此
不然天下其誰不曰道在我則是道者位之賊也(一/難)曰
夫子豈誠賞罰之耶徒曰賞罰之耳庸何傷(一/解)曰我非
君也非吏也執塗之人而告之曰某爲善某爲惡可也
繼之曰某爲善吾賞之某爲惡吾誅之則人有不笑我
者乎夫子之賞罰何以異此然則何足以爲夫子何足
以爲春秋(二/難)曰夫子之作春秋也非曰孔氏之書也又
非曰我作之也賞罰之權不得以自與也曰此魯之書
也魯作之也有善而賞之曰魯賞之也有惡而罰之曰
魯罰之也(一篇主意/正在此)何以知之曰夫子繫易謂之繫辭
言孝謂之孝經皆自名之則夫子私之也而春秋者魯
之所以名史而夫子託焉則夫子公之也公之以魯史
之名而賞罰之權固在魯矣(二/解)春秋之賞罰自魯而及
于天下天子之權也魯之賞罰不出境而以天子之權
與之何也(三/難)曰天子之權在周夫子不得已而以與魯
也武王之崩也天子之位當在成王而成王幼周公以
爲天下不可以無賞罰故不得已而攝天子之位以賞
罰天下以存周室周之東遷也天下之權當在平王平
王昏亂故夫子亦曰天下不可以無賞罰而魯周公之
國也居魯之地宜如周公不得已而假天子之權以賞
罰天下以尊周室故以天子之權與之也(三/解)然則假天
子之權宜如何(四/難)曰如齊桓晉文可也(四/解)夫子欲魯如
齊桓晉文而不遂以天子之權與齊晉何也(五/難)齊桓晉
文陽爲尊周而實欲富强其國故夫子與其事而不與
其心周公心存王室雖其子孫不能繼而夫子思周公
而許其假天子之權以賞罰天下其意曰有周公之心
而後可以行桓文之事此其所以不與齊晉而與魯也
(又生一/段議論)夫子亦知魯君之才不足以行周公之事矣顧
其心以爲今之天下無周公故至此是故以天子之權
與其子孫所以見思周公之意也(此一段直是論/得痛快感動人)吾觀
春秋之法皆周公之法而又詳内而畧外此其意欲魯
法周公之所爲且先自治而後治人也明矣夫子嘆禮
樂征伐自諸侯出而田恒弑其君則沐浴而請討然則
天子之權夫子固明以與魯矣(五/解)子貢之徒不達夫子
之意續經而書孔丘卒夫子既告老矣大夫告老而卒
不書而夫子獨書夫子作春秋以公天下而豈私一孔
丘哉嗚呼夫子以爲魯國之書而子貢之徒以爲孔氏
之書也歟遷固之史有是非而無賞罰彼亦史臣之體
宜爾也(結/尾)後之效孔子作春秋者吾惑焉(吕氏春秋/呉越春秋)春
秋有天子之權天下有君則春秋不當作天下無君則
天子之權吾不知其誰與天下之人烏有如周公之後
之可與者與之而不得其人則亂不與人而自與則僣
不與人不自與而無所與則散嗚呼後之春秋亂耶僣
耶散耶
　　　范増論(蘇軾/)
漢用陳平計間疎楚君臣項羽疑范増與漢有私稍奪
其權増大怒曰天下事大定矣君王自爲之願賜骸骨
歸卒伍歸未至彭城疽發背死
蘇子曰増之去善矣不去羽必殺増獨恨其不早耳然
則當以何事去増勸羽殺沛公羽不聽終以此失天下
當于是去耶曰否増之欲殺沛公人臣之分也羽之不
殺猶有君人之度也増曷爲以此去哉易曰知幾其神
乎詩曰如彼雨雪先集維霰増之去當于羽殺卿子冠
軍時也陳渉之得民也以項燕扶蘇項氏之興也以立
楚懐王孫心而諸侯叛之也以弑義帝(義帝命宋義爲/上将號曰卿子)
(冠軍後爲項羽所殺陳渉初起兵假楚将項燕秦太子/扶蘇爲名二人已死矣陳渉詐稱其尚在感動人心楚)
(懐王入秦無罪而亡楚人憐之南公曰楚雖三户亡秦/必楚范増勸楚項梁求懐王孫名心者立以爲楚懐王)
(項羽陽尊懐王爲義帝/後隂使人弑義帝江中)且義帝之立増爲謀主矣義帝
之存亡豈獨爲楚之盛衰亦増之所與同禍福也未有
義帝亡而増獨能久存者也羽之殺卿子冠軍也是弑
義帝之兆也其弑義帝則疑増之本也豈必待陳平哉
物必先腐也而後蟲生之人必先疑也而後讒入之陳
平雖智安能間無疑之主哉吾嘗論義帝天下之賢主
也獨遣沛公入關不遣項羽識卿子冠軍于稠人之中
而擢以爲上将不賢而能如是乎羽既矯殺卿子冠軍
義帝必不能堪非羽弑帝則帝殺羽不待智者而後知
也増始勸項梁立義帝諸侯以此服從中道而弑之非
増之意也夫豈獨非其意将必力争而不聽也不用其
言而殺其所立羽之疑増必自是始矣方羽殺卿子冠
軍増與羽比肩而事義帝君臣之分未定也爲増計者
力能誅羽則誅之不能則去之豈不毅然大丈夫也哉
(此一段最妙乃無/中生有死中求活)増年已七十合則留不合則去不以
此時明去就之分而欲依羽以成功名陋矣雖然増高
帝之所畏也増不去項羽不亡嗚呼増亦人傑也哉(結/尾)
(不貶盡范増反許之爲人傑正如韓文公争臣論攻擊/不遺餘力結句乃曰陽子将不得爲善人乎如此方是)
(公論若斷人之過攻人之/惡沒人之善皆非老手)
　　　　此是東坡海外文字一句一字増减不得句
　　　　句有法字字盡心後生只熟讀暗記此一篇
　　　　義理融明音律諧和下筆作論必驚世絶俗
　　　　此論最好處在方羽殺卿子冠軍時増與羽
　　　　比肩事義帝一段當與鼂錯論並觀
　　　　凡作史評斷古人是非得失存亡成敗如明
　　　　官判斷大公案須要說得人心服若只能責
　　　　人亦非高手須要思量我若生此人之時居
　　　　此人之位遇此人之事當如何應變當如何
　　　　全身必有至當不易之說如奕棊然敗棊有
　　　　勝着勝棊有敗着得失在一着之間棊師旁
　　　　觀必能覆棊歴說勝者亦可敗敗者亦可勝
　　　　乃爲良工東坡作史評皆得此說人不能知
　　　　能知此者必長於作論
　　　鼂錯論(蘓軾/)
　　　　此論先立冒頭然後入事乂是一格老于世
　　　　故明于人情有憂深思逺之智有排難解紛
　　　　之勇不特文章之工也
天下之患最不可爲者名爲治平無事而其實有不測
之憂(暗說景帝時諸侯强大削亦/反不削亦反○此如破題)坐觀其變而不爲之
所則恐至于不可救起而强爲之則天下狃于治平之
安而不吾信(此如/破題)惟仁人君子豪傑之士爲能出身爲
天下犯大難以求成大功此固非勉强朞月之間而苟
以求名之所能也(暗說鼂錯/削七國事)天下治平(暗說景/帝時)無故而發大
難之端(暗說削/七國)吾發之吾能收之然後有辭于天下(暗/說)
(七國/反)事至而循循焉欲去之使他人任其責(暗說鼂錯/欲使天子)
(自将而/已居守)則天下之禍必集於我(此袁盎所以進/斬鼂錯之說)昔者鼂
錯盡忠爲漢謀弱山東之諸侯山東諸侯並起以誅錯
爲名而天子不之察以錯爲說天下悲錯之以忠而受
禍不知錯有以取之也古之立大事者不惟有超世之
才亦必有堅忍不拔之志昔禹之治水鑿龍門决大河
而放之海方其功之未成也盖亦有潰冒衝突可畏之
患惟能前知其當然事至不懼而徐爲之圖是以得至
于成功(用大禹治水事乃是學/司馬相如難蜀父老丈)夫以七國之强而驟削
之其爲變豈足怪哉錯不于此時捐其身爲天下當大
難之衝而制呉楚之命乃爲自全之計(景帝之怒錯錯/之受禍果是因)
(此非假/設之辭)欲使天子自将而已居守(主意/在此)且夫發七國之
難者誰乎已欲求其名安所逃其患以自将之至危與
居守之至安已爲難首擇其至安而遺天子以其至危
此忠臣義士所以憤惋而不平者也(此一段判斷鼂錯/之罪至公至平錯)
(聞之亦/必心服)當此之時雖無袁盎錯亦未免于禍何者已欲
居守而使人主自将以情而言天子固已難之矣而重
違其議是以袁盎之說得行于其間使呉楚反錯以身
任其危日夜淬礪東向而待之使不至于累其君則天
子将恃之以爲無恐雖有百盎可得而間哉(此一段最/妙乃是無)
(中生有死中求活方成議論凡作史評判斷古今之功/罪須要思量使我生此人之時居此人之位處此人之)
(事當如何處置必有一長䇿如奕棊然雖敗局未/嘗無勝勢雖勝局未嘗無敗勢善奕者能知之)嗟夫
世之君子欲求非常之功則無務爲自全之計使錯自
将而討呉楚未必無功(此是高見逺/識深謀至論)惟其欲自固其身
而天子不恱奸臣得以乘其隙錯之所以自全者乃其
所以自禍歟
　　　留侯論(蘇軾/)
　　　　主意謂子房本大勇之人唯年少氣剛不能
　　　　涵養忍耐以就大功名如用力士提鐵鎚擊
　　　　秦始皇之類皆不能忍老父之圯(音怡論/中同)下
　　　　始命之取履納履與之期五更相㑹數怒罵
　　　　之正以折其不能忍之氣教之以能忍也
古之所謂豪傑之士必有過人之節人情有所不能忍
者匹夫見辱拔劍而起挺身而鬬此不足爲勇也(能忍/不能)
(忍是一/篇主意)天下有大勇者卒然臨之而不驚無故加之而
不怒此其所挾持者甚大而其志甚逺也(好句/法)夫子房
授書于圯上之老人也其事甚怪(當看漢書張良/傳知此本末)然亦
安知其非秦之世有隱君子者出而試之觀其所以微
見其意者皆聖賢相與警戒之義而世不察以爲鬼物
亦已過矣且其意不在書當韓之亡秦之方盛也以刀
鋸鼎鑊待天下之士其平居無事夷滅者不可勝數雖
有賁育無所復施夫持法太急者其鋒不可犯而其勢
未可乘子房不忍忿忿之心以匹夫之力而逞于一擊
之間當此之時子房之不死者其間不能容髮盖亦危
矣(此時子房尚不能忍此事見子房傳得力士提鐵鎚/重百斤以擊秦始皇于博浪沙中誤中副車始皇怒)
(大索天下十/日竟不獲)千金之子不死于盜賊何者其身可愛而
盜賊之不足以死也子房以盖世之才不爲伊尹太公
之謀而特出于荆軻聶政之計(兩刺/客)以僥倖于不死此
圯上老人所爲深惜者也是故倨傲鮮腆而深折之彼
其能有所忍也然後可以就大事故曰孺子可教也(此/是)
(老父墮履橋下命子房取履又命之納履與子房期以/五更相㑹于橋上子房後至怒爲一段事老父正以折)
(子房少年剛强不能/忍之氣使之能客忍)楚荘王伐鄭鄭伯肉袒牽羊以迎
荘王曰其君能下人必能信用其民矣遂舍之(宣公十/二年)
勾踐之困於㑹稽而歸臣妾于呉者三年而不勌且夫
有報人之志而不能下人者是匹夫之剛也夫老人者
以爲子房才有餘而憂其度量之不足故深折其少年
剛鋭之氣使之忍小忿而就大謀何則非有平生之素
卒然相遇于草野之間(暗說圯/上相遇)而命以僕妾之役(暗說/取履)
(事/)油然而不怪者此固秦皇之所不能驚而項籍之所
不能怒也觀夫高祖之所以勝項籍之所以敗者在能
忍與不能忍之間而已矣項籍唯不能忍是以百戰百
勝而輕用其鋒高祖忍之養其全鋒而待其弊此子房
教之也(因子房能忍又教得高帝能忍/所以得天下此一段議論尤高)當淮隂破齊而
欲自王高祖發怒見于詞色由是觀之猶有剛强不能
忍之氣非子房其誰全之(引/證)大史公疑子房以爲魁梧
竒偉而其状貌乃如婦人女子不稱其志氣嗚呼此其
所以爲子房歟
　　　秦始皇扶蘇論(蘇軾/)
秦始皇時趙高有罪䝉毅按之當死始皇赦而用之長
子扶蘇好直諌上怒使北監䝉恬兵于上郡始皇東遊
㑹稽並(蒲浪/反)海走(音/奏)琅琊次子胡亥李斯䝉毅趙高從
道病使䝉毅還禱山川未及還上崩李斯趙高矯詔立
胡亥殺扶蘇䝉恬䝉毅卒以亡秦
蘇子曰始皇制天下輕重之勢使内外相形以禁奸備
亂可謂宻矣䝉恬将三十萬人威震北方扶蘇監其軍
而䝉毅侍帷幄爲謀臣雖有大奸賊敢睥睨其間哉不
幸道病禱祠山川尚有人也而遣䝉毅故高斯得成其
謀始皇之遣毅毅見始皇病太子未立而去左右皆不
可以言智雖然天之亡人國其禍敗必出于智之所不
及聖人爲天下不恃智以防亂恃其無致亂之道耳始
皇致亂之道在用趙高夫閹尹之禍如毒藥猛獸未有
不裂肝碎首者也自有書契以來惟東漢吕强後唐張
承業二人號稱善良豈可望一二于千萬以取必亡之
禍哉然世主皆甘心而不悔如漢桓靈唐肅代猶不足
深怪始皇漢宣皆英主亦沉于趙高恭顯之禍彼自以
爲聰明人傑也奴僕薫腐之餘何能爲及其亡國亂朝
乃與庸主不異吾故表而出之以戒後世人主如始皇
漢宣者或曰李斯佐始皇定天下不可謂不智扶蘇親
始皇子秦人戴之久矣陳勝假其名猶足以亂天下而
䝉恬持重兵在外使二人不即受誅而復請之則斯高
無遺類矣以斯之智而不慮此何哉蘇子曰嗚呼秦之
失道有自來矣豈獨斯高之罪自商鞅變法以殊死爲
輕典以參夷爲常法人臣狼顧脅息以得死爲幸何暇
復請方其法之行也求無不獲禁無不止鞅自以爲軼
堯舜而駕湯武矣及其出亡而無所舍然後知爲法之
弊夫豈獨鞅悔之秦亦悔之矣(形容商鞅之慘刻秦/法之酷烈可謂盡矣)荆
軻之變持兵者熟視始皇環柱而走而莫之救者以法
重故也李斯之立胡亥不復忌二人者知威令之素行
而臣子不敢復請也(答前一/段問)二人之不敢復請亦知始
皇之鷙悍而不可回也豈料其僞也哉周公曰平易近
民民必歸之孔子曰有一言而終身行之其恕矣乎夫
以忠恕爲心而以平易爲政則上易知下易達雖有賣
國之奸無所投其隙倉卒之變無自發焉其令行禁止
盖有不及商鞅者矣而聖人終不以此易彼(蘇東坡作/史評必有)
(一段說萬世不可磨滅之理使吾身生其人之時居其/人之位遇其人之事當如何處置此作論妙法從老泉)
(傳來今人作塲屋程文論當以此爲法凡議論好事須/要一段反說凡議論不好事須要一段正說文勢亦圎)
(活義理亦精㣲/意味亦悠長)鞅立信于徙木立威于棄灰刑其親戚
師傅無惻容積威信之極以至始皇秦人視其君如雷
電鬼神不可測識古者公族有罪三宥而後致刑今至
使人矯殺其太子而不忌太子亦不敢請則威信之過
也夫以法毒天下者未有不反中其身及其子孫(皆是/至人)
(之/言)漢武始皇皆果于殺者也故其子如扶蘇之仁則寧
死而不請如戾太子之悍則寧反而不訴知訴之必不
察也戾太子豈欲反者哉計出于無聊也故爲二君之
子者有死與反而已李斯之智盖足以知扶蘇之必不
反也(答前段/設問)吾又表而出之以戒後世人主之果於殺
者
　　　　此論主意有兩說斯高矯詔立胡亥殺扶蘇
　　　　䝉恬䝉毅其禍不在于䝉毅之去左右而在
　　　　于始皇之用趙高後世人主用宦官者當以
　　　　爲戒一說李斯趙高敢于矯詔殺扶蘓䝉恬
　　　　而不憂二人之復請者其禍不在于斯高之
　　　　亂而在于商鞅之變法始皇之好殺後世人
　　　　主之果于殺者當以爲戒前一段說始皇罪
　　　　在用趙高附入漢宣任恭顯事後一叚說始
　　　　皇之果于殺其禍反及其子孫附入漢武殺
　　　　戾太子事此文法尤妙
　　　王者不治夷狄論(蘇軾/)
　　　　此是東坡應制科程文六論中之一有冒頭
　　　　有原題有講題有結尾當熟讀當暗記始知
　　　　其巧
夷狄不可以中國之治治也譬若禽獸然求其大治必
至于大亂(句有/氣力)先王知其然是故以不治治之治之以
不治者乃所以深治之也春秋書公㑹戎于潜何休曰
王者不治夷狄錄戎來者不拒去者不追也(此是/冒頭)夫天
下之至嚴而用法之至詳者莫如春秋凡春秋之書公
書侯書字書名其君得爲諸侯其臣得爲大夫者舉皆
齊晉也不然則齊晉之與國也其書州書國書氏書人
其君不得爲諸侯其臣不得爲大夫者舉皆秦楚也不
然則秦楚之與國也夫齊晉之君所以治其國家擁衛
天子而愛養百姓者豈能盡如古法哉盖亦出于詐力
而參之以仁義是齊晉亦未能純爲中國也秦楚者亦
非皆貪冒無恥肆行而不顧也盖亦有秉道行義之君
焉是秦楚亦未至于純爲夷狄也齊晉之君不能純爲
中國而春秋之所與者常在焉有善則汲汲而書之惟
恐其不得聞于後世有過則多方而開赦之惟恐其不
得爲君子秦楚之君未至于純爲夷狄而春秋之所不
與者常在焉有善則累而後進有惡則畧而不錄以爲
不足錄也是非獨私于齊晉而偏疾于秦楚也以見中
國之不可以一日背夷狄之不可一日向也其不純者
不足以寄其褒貶則其純者可知矣故曰天下之至嚴
而用法之至詳者莫如春秋(此是/原題)夫戎者豈特如秦楚
之流入于戎狄而已哉然而春秋書之曰公㑹戎于潜
公無所貶而戎爲可㑹是獨何歟夫戎之不能以㑹禮
㑹公亦明矣此學者之所以深疑而求其說也故曰王
者不治夷狄錄戎來者不拒去者不追也夫以戎之不
可以化誨懐服也彼其不悍然執兵以與我從事于邉鄙
固亦幸矣又況知有所謂㑹者而欲行之是豈不足以
深嘉其意乎不然将深責其禮彼将有所不堪而發其
暴怒則其禍大矣仲尼深憂之故因其來而書之以㑹
曰若是足矣是将以不治深治之也(此是/講題)由是觀之春
秋之疾戎狄者非疾純戎狄也疾其以中國而流入于
戎狄者也(此是/結尾)
　　　荀卿論(蘇軾/)
嘗讀孔子世家觀其言語文章循循然莫不有規矩不
敢放言高論言必稱先王然後知聖人憂天下之深也
茫乎不知其畔岸而非逺也浩乎不知其津涯而非深
也其所言者匹夫匹婦之所共知而所行者聖人有所
不能盡也嗚呼是亦足矣使後世有能盡吾說者雖爲
聖人無難而不能者不失爲寡過而已矣子路之勇子
貢之辨冉有之智此三者皆天下之所謂難能而可貴
者也然三子者每不爲夫子之所說顔淵嘿然不見其
所能若無以異于衆人者而夫子亟稱之且夫學聖人
者豈必其言之云爾哉亦觀其意之所嚮而已夫子以爲
後世必有不足行其說者矣必有竊其說而爲不義者
矣(一篇主意/在此二段)是故其言平易正直而不敢爲非常可喜
之論要在于不可易也昔者嘗恠李斯事荀卿既而焚
滅其書盡變古先聖王之法於其師之道不啻若冦讐
及今觀荀卿之書然後知李斯之所以事秦者皆出于
荀卿而不足怪也荀卿者喜爲異說而不讓敢爲高論
而不顧者也其言愚人之所驚小人之所喜也子思孟
軻世之所謂賢人君子也荀卿獨曰亂天下者子思孟
軻也天下之人如此其衆也仁人義士如此其多也荀
卿獨曰人性惡桀紂性也堯舜僞也由是觀之意其爲
人必也剛愎不遜而自許太過彼李斯者又特甚者耳
今夫小人之爲不善猶必有所顧忌是以夏商之亡桀
紂之殘暴而先王之法度禮樂刑政猶未至於絶滅而
不可考者是桀紂猶有所存而不敢盡廢也彼李斯者
獨能奮然而不顧焚燒夫子之六經烹滅三代之諸侯
破壊周公之井田(此三句斷李斯之罪/可見李斯之罪大)此亦必有所恃
者矣彼見其師歴詆天下之賢人以自是其愚以爲古
先聖王皆無足法者不知荀卿特以快一時之論而不
自知其禍之至于此也其父殺人報仇其子必且行刼
苟卿眀王道述禮樂而李斯以其學亂天下其高談異
論有以激之也孔孟之論未嘗異也而天下卒無有及
者苟天下無有及者則尚安以求異爲哉
　　　　孔子立言平易正直而不敢爲非常可喜之
　　　　論故其道歴萬世而不可易荀卿喜爲異說
　　　　而不讓敢爲高論而不顧歴詆天下之賢聖
　　　　以自是李斯學其學無忌憚有甚于荀卿者
　
　
　
　
　
　
　
　
　文章軌範巻三
欽定四庫全書
　文章軌範巻四
　　　　　　　　　　　　宋　謝枋得　編
　小心文　　　　　　　　　　　　相字集
　　此集文章古得道理强以清明正大之心發英華
　　果銳之氣筆勢無敵光燄燭天學者熟之作經義
　　作策必擅大名于天下
　　　原道(韓愈/)
博愛之謂仁(五字/句)行而宜之之謂義(七字/句)由是而之焉
之謂道(八字/句)足乎已無待於外之謂德(十字句○開端/四句四様句法)
(此文章/家巧處)仁與義爲定名道與德爲虚位(上句長此兩句/短便頓挫成文)
故道有君子有小人而德有凶有吉(此所以謂/之虚位)老子之
小仁義非毁之也其見者小也(當看/荘子)坐井而觀天曰天
小者非天小也彼以煦煦爲仁孑孑爲義其小之也則
宜(此語出老/荘之書)其所謂道道其所道非吾所謂道也其所
謂德德其所德非吾所謂德也凡吾所謂道德云者合
仁與義言之也天下之公言也老子所謂道德云者去
仁與義言之也一人之私言也(此一篇斷盡聖人之道/與老子之道不同處更)
(以荘子胠篋/馬蹄篇觀之)周道衰孔子没火于秦(三字/句)黄老于漢(四/字)
(句/)佛于晉宋齊梁魏隋之間(十字/句)其言道德仁義云者
不入于楊則入于墨不入于墨則入于老不入于老則
入于佛入于彼必出于此(孟子說歸楊歸儒今變歸字/爲入○文公去陳言自撰新)
(語只是把古/人文章變化)入者主之出者奴之入者附之出者汙之
(入于楊墨佛老者必出于聖人之學主異端者必/以聖人之道爲奴附異端者必以聖人之道爲汙)噫後
之人其欲聞仁義道德之說孰從而聽之老者曰孔子
吾師之弟子也佛者曰孔子吾師之弟子也爲孔子者
習聞其說樂其誕而自小也亦曰吾師亦嘗師之云爾
不惟舉之于口而又筆之于書噫後之人雖欲聞仁義
道德之說其孰從而求之甚矣人之好怪也不求其端
而訊其末惟怪之欲聞古之爲民者四今之爲民者六
古之教者處其一今之教者處其三農之家一而食粟
之家六工之家一而用器之家六賈之家一而資焉之
家六奈之何民不窮且盜也(好句/法)古之時人之害多矣
有聖人者立然後教之以相生相養之道(此一段見得/天地間不可)
(無聖人之道聖人之道/有功于人非佛老可及)爲之君爲之師驅其蟲蛇禽獸
而處其中土寒然後爲之衣飢然後爲之食木處而顛
土處而病也然後爲之宫室爲之工以贍其器用爲之
賈以通其有無爲之醫藥以濟其夭死爲之葬埋祭祀
以長其㤙愛爲之禮以次其先後爲之樂以宣其湮鬱
爲之政以率其怠勌爲之刑以鋤其强梗相欺也爲之
符璽斗斛權衡以信之相奪也爲之城郭甲兵以守之
害至而爲之偹患至而爲之防(此一段連下十七箇爲/之字變化九様句法起)
(伏頓挫如層峯叠巒如驚濤巨浪讀者快/心暢意不覺其下字之重叠此章法也)今其言曰聖
人不死大盜不止剖斗折衡而民不争嗚呼其亦不思
而已矣(文勢有/頓挫)如古之無聖人人之類滅久矣(此數句/送文暢)
(序同意/可併看)何也(頓/挫)無羽毛鱗介以居寒熱也無𤓰牙以争
食也是故君者出令者也(第一句/四字)臣者行君之令而致
之民者也(第二句/十字)民者出粟米麻絲作器皿通貨財以
事其上者也(第三句十七字由/短入長此是章法)君不出令則失其所以
爲君(第一句/七字)臣不行君之令而致之民則失其所以爲
臣(七/字)民不出粟米麻絲作器皿通貨財以事其上則誅
(第三句二字/此是章法)今其法曰必棄而君臣去而父子禁而相生
相養之道以求其所謂清浄寂滅者嗚呼其亦幸而出
于三代之後而不見黜於禹湯文武周公孔子也其亦
不幸而不出于三代之前而不見正于禹湯文武周公
孔子也帝之與王其號各殊其所以爲聖一也夏葛而
冬裘渴飲而飢食其事雖殊其所以爲智一也今其言
曰曷不爲太古之無事(佛老/之言)是亦責冬之裘者曰曷不
爲葛之之易也責飢之食者曰曷不爲飲之之易也傳
曰古之欲明明徳于天下者先治其國欲治其國者先齊
其家欲齊其家者先修其身欲脩其身者先正其心欲
正其心者先誠其意(援大學/之言)然則古之所謂正心誠意
者将以有爲也今也欲治其心而外天下國家滅其天
常子焉而不父其父臣焉而不君其君民焉而不事其
事(極論佛老/之禍天下)孔子之作春秋也諸侯用夷禮則夷之夷
而進於中國則中國之(好句/法)經曰夷狄之有君不如諸
夏之亡詩曰戎狄是膺荆舒是懲今也舉夷狄之法而
加之先王之教之上幾何其不胥而爲夷也(好句/法)夫所
謂先王之教者何也(此一/轉妙)博愛之謂仁行而宜之之謂
義由是而之焉之謂道足乎已無待于外之謂德其文
詩書易春秋其法禮樂刑政其民士農工賈(此三/句短)其位
君臣父子師友賓主昆弟夫婦(此一/句長)其服麻絲其居宫
室(此二/句短)其食粟米蔬果魚肉(此一句/又長)其爲道易眀其爲
教易行也(此一句合二句爲一句○連下九箇其字變/化六様句法與前章爲之字相應此是章法)
是故以之爲己則順而祥以之爲人則愛而公以之爲
心則和而平以之爲天下國家無所處而不當(上三句/一様句)
(法第四句便變化十/三字一句此章法也)是故生則得其情死則盡其常郊
焉而天神假(字/法)廟焉而人鬼享(字/法)曰斯道也何道也(文/有)
(収拾有/關鎻)曰斯吾之所謂道也非向所謂老與佛之道也
堯以是傳之舜舜以是傳之禹禹以是傳之湯湯以是
傳之文武周公文武周公傳之孔子孔子傳之孟軻軻
之死不得其傳焉(此兩句絶妙○六句直下來如良馬/下峻嶺如輕舟下長湍若無一句攔)
(截便不/成文章)荀與楊也擇焉而不精語焉而不詳(文有/頓挫)由周
公而上上而爲君故其事行由周公而下下而爲臣故
其說長(程伊川云周公沒聖人之道不行孟軻沒聖人/之學不傳道不行百世無善治學不傳千載無)
(真儒其說/本于此)然則如之何而可也(此一轉有萬鈞筆力不/如此斡轉如何収拾結)
(得/)曰不塞不流不止不行(佛老之道不塞聖人之道不/流佛老之道不止聖人之道)
(不行句/法最巧)人其人(句/法)火其書(句/法)廬其居(句/法)明先王之道以
道之(此是/句法)鰥寡孤獨癈疾者有養也(此一句/出禮運)其亦庻乎
其可也(一篇皆大議論結得尤有力○結/得似軟而實健言有盡而意無窮)
　　　與孟簡尚書書(韓愈/)
　　　　此書多有巧心妙手批不盡須是面說
來示云有人傳愈近少信奉釋氏者此傳者妄也潮州
時有一老僧號大顛頗聰眀識道理逺地無可與語者
故自山召至州郭留十數日實能外形骸以理自勝不
爲事物侵亂與之語雖不盡解要自胸中無滯礙自以
爲難得因與來徃及祭神至海上遂造其廬及來袁州
留衣服爲别乃人之情非崇信其法求福田利益也(此/以)
(下文有氣/力有光燄)孔子云丘之禱久矣凡君子行已立身自有
法度聖賢事業具在方册可效可師仰不愧天俯不愧
人内不愧心積善積惡殃慶自各以其類至何有去聖
人之道捨先王之法而從夷狄之教以求福利也詩不
云乎豈弟君子求福不回傳又曰不爲威惕不爲利疚
假如釋氏能與人爲禍福非守道君子之所懼也況萬
萬無此理且彼佛者果何人哉其行事類君子耶小人
耶若君子也必不妄加禍于守道之人如小人也其身
已死其鬼不靈天地神祗昭布森列非可誣也又肯令
其鬼行胸臆作威福于其間哉進退無所據而信奉之
亦且惑矣(此一段說佛必不能禍守道之/人理强辭直有氣力有光燄)且愈不助釋
氏而排之者其亦有說孟子云今天下不之楊則之墨
楊墨交亂而聖賢之道不眀聖賢之道不眀則三綱淪
而九法斁禮樂崩而夷狄横幾何不爲禽獸也(此一段/先鋪張)
(楊墨爲禍于天下甚大可見/孟子有功于天下後世甚大)故曰能言距楊墨者聖人
之徒也揚子雲曰古者楊墨塞路孟子辭而闢之廓如
也夫楊墨行正道廢且将數百年以至于秦卒滅先王
之法燒除經書坑殺學士天下遂大亂及秦滅漢興且
百年尚未知脩明先王之道其後始除挾書之律稍求
亡書招學士經雖少得尚皆殘缺十亡二三故學士多
老死新者不見全經不能盡知先王之亊各以所見爲
守分離乖隔不合不公二帝三王羣聖人之道於是大
壊後之學者無所尋逐以至于今泯泯也其禍出于楊
墨肆行而莫之禁故也孟子雖賢聖不得位空言無施
雖切何補(此四句似/抑而貶之)然頼其言而今之學者尚知宗孔
氏崇仁義貴王賤霸而已(此二句又/揚而張之)其大經大法皆亡
滅而不救壊爛而不収所謂存十一于千百安在其能
廓如也(此四句又/抑而貶之)然向無孟氏則皆服左袵而言侏離
矣(此一句又揚而張之○只此一句發眀孟子之功何/必多言文勢如力重九鼎亦從論語孟子說管仲變)
(化/來)故愈嘗推尊孟氏以爲功不在禹下者爲此也(此一/段發)
(眀孟子闢楊墨之/功有抑揚冇翕張)漢氏以來(此以下說此時/冇釋老之害)羣儒區區
脩補百孔千瘡隨亂隨失其危如一髪引千鈞綿綿延
延寖以微滅于是時也而唱釋老于其間鼓天下之衆
而從之嗚呼其亦不仁甚矣釋老之害過于楊墨韓愈
之賢不及孟子孟子不能救之于未亡之前而韓愈乃
欲全之于已壊之後嗚呼其亦不量其力且見其身之
危莫之救以死也(韓文公推尊孟子以爲功不在禹下/實自推尊以爲功不在孟子下此一)
(段以孟子與已對說丈勢抑揚輕重雖曰/賢不及孟子其實自許其功過于孟子)雖然使其道
由愈而粗傳雖滅死萬萬無恨天地鬼神臨之在上質
之在傍又安得因一摧折自毁其道以從于邪也籍湜
輩雖屢指教(張籍皇甫湜/皆公門人)不知果能不叛去否辱吾
兄眷厚而不獲承命惟増慙懼死罪死罪
　　　　聖賢立言與庸衆人異貶一人不必多言只
　　　　一字一句貶之其辱不可當褒一人不必多
　　　　言只一字一句褒之其榮不可當孔子褒管
　　　　仲只四句一匡天下民到于今受其賜㣲管
　　　　仲吾其披髮左衽矣孟子學孔子者也許百
　　　　里奚只三句相秦而顯其君于天下可傳於
　　　　後世不賢而能之乎韓文公學孔孟者也褒
　　　　孟子初只兩句然頼其言而今學者尚知宗
　　　　孔氏崇仁義貴王賤霸而已終只兩句向無
　　　　孟氏則皆服左衽而言侏離矣正與孔子褒
　　　　管仲之語同(歐陽公作蘇老泉墓誌語云眉/山在西南數千里外公父子一)
　　　　(日隐然名動京師而蘇氏之/文章遂擅天下亦得褒奨法)
　　　上高宗封事(胡銓/)
　　　　肝膽忠義心術明白思慮深長讀其文想見
　　　　其人真三代以上人物朱文公謂可與日月
　　　　争光中興奏議此爲第一
謹按王倫本一狎邪小人市井無賴(此八字的當王倫/出身本末見王倫)
(賣國/之由)頃緣宰相無識遂舉以使金惟務詐誕欺罔天聽
驟得美官天下之人切齒唾罵今者無故誘致北使以
詔諭江南爲名是欲臣妾我也(好句/法)是欲劉豫我也(好/句)
(法/)劉豫臣事金人南面稱王自以爲子孫帝王萬世
不拔之業一旦豺狼改慮捽而縛之父子爲虜商鍳
不逺而倫又欲陛下效之夫天下者祖宗之天下也陛
下所居之位祖宗之位也奈何以祖宗之天下爲敵人
之天下以祖宗之位爲敵人藩臣之位陛下一屈膝則
祖宗廟社之靈盡為草萊祖宗數百年之赤子盡爲僕
𨽻朝廷宰執盡爲倍臣天下士大夫皆當裂冠毁冕反
顔事仇異時豺狼無厭之求安知不加我無禮如劉豫
也哉夫三尺童子至無知也指仇讎而使之拜則怫然
怒今金人則仇讎也堂堂天朝相率而拜仇讎曾童孺
之所羞而陛下忍爲之耶倫之議乃曰我一屈膝則梓
宫可還太后可復淵聖可歸中原可得嗚呼自變故以
來主和議者誰不以此啗陛下哉而卒無一騐是敵之
情僞已可知矣陛下尚不覺悟竭民膏血而不恤忘國
大讐而不報含垢忍恥舉天下而臣之甘心焉就令敵
决可和盡如倫議天下後世謂陛下何如主況金人變
詐百出而倫又以奸邪濟之梓宫决不可還太后决不
可復淵聖决不可歸中原决不可得而此膝一屈不可
復伸國勢陵夷不可復振可爲痛哭流涕長太息也向
者陛下間關海道危如纍卵當時尚不肯北面臣事況
今國勢稍張諸将盛銳士卒思奮只如頃者强敵陸梁
僞豫入冦固嘗敗之於襄陽敗之于淮上敗之於渦口
敗之於淮隂較之前日蹈海之危已萬萬矣儻不得已
而遂至於用兵則我豈遽出金人下哉今無故而反臣
之欲屈萬乘之尊下北靣之拜三軍之士不戰而氣亦
索此魯仲連所以義不帝秦非惜夫帝秦之虚名借夫
天下大勢有所不可也今内而百官外而軍民萬口一
談皆欲食倫之肉謗議洶洶陛下不聞正恐一旦變作
禍且不測臣竊謂不斬王倫國之存亡未可知也雖然
倫不足道也秦檜以腹心大臣而亦爲之陛下有堯舜
之資檜不能致陛下如唐虞而欲導陛下如石晉近者
禮部侍郎曾開等引古誼以折之檜乃厲聲曰侍郎知
故事我獨不知則檜之遂非很愎已自可見而乃建白
令臺諌從臣僉議可否是乃畏天下議已而令臺諌從
臣共分謗耳有識之士皆以爲朝廷無人吁可惜哉孔
子曰微管仲吾其被髮左衽矣夫管仲霸者之佐耳尚
能奮九合之功爲衣冠之㑹秦檜大國之相也反驅東
南之民歸漢北之鄉則檜也不唯陛下之罪人實管仲
之罪人矣孫近附㑹檜議遂得叅知政事天下望治有
如飢渇而近伴食中書漫不可否事檜曰敵可講和近
亦曰可和檜曰天子當拜近亦曰當拜臣嘗至政事堂
三發問而近不答但曰已令臺諌侍從議矣嗚呼叅賛
大政徒取充位如此有如敵騎長驅尚能折衝禦侮耶
臣竊謂秦檜孫近亦可斬也臣備貟樞屬義不與檜等
共戴天區區之心願斬三人頭竿之藁街然後羈留金
使責以無禮徐興問罪之師則三軍之士不戰而氣自
倍不然臣有赴東海而死耳寧能處小朝廷求活耶
　　　潮州韓文公廟碑(蘇軾/)
　　　　後生熟讀此等文章下筆便有氣力有光彩
匹夫而爲百世師一言而爲天下法(起句健章子厚猶/以爲褒文公太過)
(似孔子/廟記)是皆有以參天地之化關盛衰之運其生也有
自來其逝也有所爲(起得健接/亦不弱)故申吕自嶽降傅說爲
列星古今所傳不可誣也孟子曰我善養吾浩然之氣
是氣也寓于尋常之中而塞乎天地之間卒然遇之王
公失其貴晉楚失其富良平失其智賁育失其勇儀秦
失其辯是孰使之然哉其必有不依形而立不恃力而
行不待生而存不隨死而亡者矣(句法/好)故在天爲星辰
在地爲河嶽幽則爲鬼神而明則復爲人此理之常無
足怪者(此是的/確之論)自東漢以來道喪文弊異端並起歴唐
貞觀開元之盛輔以房杜姚宋而不能救(得君行道如/房杜姚宋不)
(能救而文/公獨能之)獨韓文公起布衣談笑而麾之天下靡然從
公復歸于正盖三百年於此矣(褒文公出/此㡬句)文起八代之
哀道濟天下之溺忠犯人主之怒而勇奪三軍之帥此
豈非叅天地關盛衰浩然而獨存者乎盖嘗論天人之
辨以謂人無所不至惟天不容僞智可以欺王公不可
以欺豚魚力可以得天下不可以得匹夫匹婦之心故
公之精誠能開衡嶽之雲而不能回憲宗之惑能馴鱷
魚之暴而不能弭皇甫鎛李逢吉之謗能信于南海之
民廟食百世而不能使其身一日安于朝廷之上盖公
之所能者天也其所不能者人也始潮人未知學公命
進士趙德爲之師自是潮之士皆篤于文行延及齊民
至于今號稱易治信乎孔子之言君子學道則愛人小
人學道則易使也潮人之事公也飲食必祭水旱疾疫
凡有求必禱焉(此數句合祭法見/文公廟不是淫祠)而廟在刺史公堂之
後民以出入爲艱前太守欲請諸朝作新廟不果元祐
五年朝散郎王君滌來守是邦凡所以養士治民者一
以公爲師民旣悦服則出令曰願新公廟者聽民讙趨
之卜地于州城之南七里期年而廟成或曰公去國萬
里而謫于潮不能一嵗而歸沒而有知其不眷戀于潮
也審矣軾曰不然公之神在天下者如水之在地中無
所徃而不在也而潮人獨信之深思之至焄蒿悽愴若
或見之譬如鑿井得泉而曰水專在是豈理也哉元豐
元年詔封公昌黎伯故牓曰昌黎伯韓文公之廟潮人
請書其事于石因爲作詩以遺之使歌以祀公其辭曰
公昔騎龍白雲鄉手披雲漢分天章天孫爲織雲錦裳
飄然乘風來帝旁下與濁世掃粃糠西逰咸池畧扶桑
草木衣被昭回光追逐李杜參翺翔汗流籍湜走且僵
滅沒倒景不可望作書詆佛譏君王要觀南海窺衡湘
歴舜九嶷弔英皇祝融先驅海若藏約束鮫鱷如驅羊
鈞天無人帝悲傷謳吟下招遣巫陽犦牲雞卜羞我觴
於粲荔丹與蕉黄公不少留我涕滂翩然被髮下大荒
　　　　東坡平生作詩不經意意思淺而味短獨此
　　　　詩與司馬温公神道碑表忠觀碑銘三詩竒
　　　　絶皆刻意苦思之文也
　　　上田樞宻書(蘇洵/)
天之所以與我者豈偶然哉(一篇之骨在此一句說天/之所以與我者占得地歩)
(高亦從論語中夫/子言語變化來)堯不得以與丹朱舜不得以與商均
而瞽瞍不得奪諸舜(第三句如此/變化始有力)發于其心出于其言
見于其事確乎其不可易也聖人不得以與人父不得
奪諸其子於此見天之所以與我者不偶然也夫其所
以與我者必有以用我也我知之不得行之不以告人
天固用之我實置之其名曰棄天自卑以求幸其言自
小以求用其道天之所以與我者何如而我如此也其
名曰褻天棄天我之罪也褻天亦我之罪也不棄不褻
而人不我用不我用之罪也其名曰逆天然則棄天褻
天者其責在我逆天者其責在人在我者吾将盡吾力
之所能爲者以塞夫天之所以與我之意而求免夫天
下後世之譏在人者吾何知焉吾知免夫一身之責之
不暇而暇爲人憂乎哉孔子孟軻之不遇老于道途而
不倦不愠不怍不沮者夫固知夫責之所在也衛靈魯哀
齊宣梁惠之徒不足相與以有爲也我亦知之矣抑將
盡吾心焉耳吾心之不盡吾恐天下後世無以責夫衛
靈魯哀齊宣梁惠之徒而彼亦将有以辭其責也然則
孔子孟軻之目将不瞑於地下矣夫聖人賢人之用心
也固如此如此而生如此而死如此而貧賤如此而富
貴升而爲天沉而爲淵流而爲川止而爲山彼不預吾
事吾事畢矣切怪夫後之賢者不能自處其身也(此一/段有)
(力/)飢寒困窮之不勝而號于人(此是說/文公)嗚呼使吾誠死
于飢寒困窮耶則天下後世之責将必有在彼其身之
責不自任以爲憂而我取而加之吾身不亦過乎今洵
之不肖何敢自列于聖賢然其心亦有所甚不自輕者
何則天下之學者孰不欲一蹴而造聖人之域然及其
不成也求一言之㡬乎道而不可得也千金之子可以
貧人可以富人非天之所與雖以貧人富人之權求一
言之㡬乎道不可得也天子之宰相可以生人可以殺
人非天之所與雖以生人殺人之權求一言之㡬乎道
不可得也(此一段筆/力尤髙)今洵用力于聖人賢人之術亦已
久矣其言語其文章雖不識其果可以有用于今而傳
于後與否獨怪夫得之之不勞方其致思于心也若或
起之得之心而書之紙也若或相之夫豈無一言之㡬
于道者乎千金之子天子之宰相求而不得者一旦在
已故其心有以自負或者天其亦有以與我也曩者見
執事于益州當時之文淺狹可笑飢寒困窮亂其心而
聲律記問又從而破壊其體不足觀也已數年來退居
山野自分永棄與世俗日疎闊得以大肆其力於文章
詩人之優柔騷人之清深孟韓之温醇遷固之雄剛孫
呉之簡切投之所向無不如意嘗試以爲董生得聖人
之經其失也流而爲迂鼂錯得聖人之權其失也流而
爲詐有二子之才而不流者其惟賈生乎惜乎今之世
愚未見其人也作策二道曰審勢審敵作書十篇曰權
書洵有山田一頃非凶嵗可以無飢力耕而節用亦足
以自老不肖之身不足惜而天之所與者不忍棄且不
敢褻也(有收拾/有□鎻)執事之名滿天下天下之士用與不用
在執事故敢以所謂策二道權書十篇爲獻平生之文
逺不可多致有洪範論史論十篇近以獻内翰歐陽公
度執事與之朝夕相從議天下之事則斯文也其亦庻
乎得陳于前矣若夫言之可用與其身之可貴與否者
執事事也執事責也於洵何有哉(責字有照/應有闗鎻)
　　　上范司諫書(歐陽修/)
　　　　當與韓文公諍臣論並觀
月日具官謹齋沐拜書司諫學士執事前月中得進奏
吏報云自陳州召至闕拜司諫即欲爲一書以賀多事
匆卒未能也(起不/立冒)司諌七品官耳於執事得之不爲喜
而獨區區欲一賀者誠以諌官者天子之得失一時之
公議繫焉今世之官自九卿百執事外至一郡縣吏非
無貴官大職可以行其道也然縣越其封郡逾其境雖
賢守長不得行以其有守也吏部之官不得理兵部鴻
臚之卿不得理光祿以其有司也若天下之得失生民
之利害社稷之大計惟所見聞而不繫職司者獨宰相
可行之諌官可言之爾故士學古懐道者仕于時不得
爲宰相必爲諫官諌官雖卑與宰相等天子曰不可宰
相曰可天子曰然宰相曰不然坐乎廟堂之上與天子
相可否者宰相也天子曰是諌官曰非天子曰必行諌
官曰必不可行立于殿陛之前與天子争是非者諌官
也宰相尊行其道諌官卑行其言言行道亦行也九卿
百司郡縣之吏守一職者任一職之責宰相諌官繫天
下之事亦任天下之責然宰相九卿而下失職者受責
于有司諌官之失職也取譏于君子有司之法行乎一
時君子之譏著之簡册而昭眀垂之百世而不泯甚可
懼也夫七品之官任天下之責懼百世之譏豈不重耶
非材且賢者不能也近執事始被召于陳州洛之士大
夫相與語曰我識范君知其材也其來不爲御史必爲
諌官及命下果然則又相與語曰我識范君知其賢也
他日聞有立天子陛下直辭正色面争廷論者非他人
必范君也拜命以來翹首企足竚乎有聞而卒未也竊
惑之豈洛之士大夫能料于前而不能料于後也将執
事有待而爲也昔韓退之作争臣論以譏陽城不能極
諌卒以諫顯人皆謂城之不諫盖有待而然退之不識
其意而妄譏脩獨以爲不然當退之作論時城爲諫議
大夫已五年後又二年始廷論陸贄及沮裴延齡作相
欲裂其麻纔兩事耳當德宗時可謂多事矣授受失宜
叛将强臣羅列天下又多猜忌進任小人於此之時豈
無一事可言而須七年耶當此之時豈無急于沮延齡
論陸贄兩事耶謂宜朝拜官而夕奏疏也幸而城爲諫
官七年適遇延齡陸贄事一諫而罷以塞其責向使止
五年六年而遂遷司業是終無一言而去也何所取哉
今之居官者率三嵗而一遷或一二嵗甚者半嵗而遷
也此又非可以待乎七年也今天子躬親庻政化理清
明雖爲無事然自千里詔執事而拜是官者豈不欲聞
正議而樂讜言乎今未聞有所言說使天下知朝廷有
正士而彰吾君有納諫之眀也夫布衣韋帶之士窮居
草茅坐誦書史常恨不見用及用也又曰彼非我職不
敢言或曰我位猶卑不得言得言矣又曰我有待是終
無一人言也可不惜哉(此一段合人情范/公見之必感動)伏惟執事思
天子所以見用之意懼君子百世之譏一陳昌言以塞
重望且解洛士大夫之惑則幸甚幸甚(有收拾/學韓文)
　　　　歐陽公文章爲一代宗師然藏鋒斂鍔韜光
　　　　況馨不如韓文公之竒竒怪怪可喜可愕學
　　　　韓不成亦不庸腐學歐不成必無精彩獨上
　　　　范司諫書朋黨論春秋論縱囚論氣力健光
　　　　燄長少年熟讀可以發才氣可以生議論
　
　
　
　
　
　
　文章軌範巻四
欽定四庫全書
　文章軌範巻五
　　　　　　　　　　　　宋　謝枋得　編
　小心文　　　　　　　　　　　　有字集
　　此集皆謹嚴簡潔之文場屋中日晷有限巧遲者
　　不如拙速論策結尾畧用此法度主司亦必以異
　　人待之
　　　師說(韓愈/)
　　　　道者致知格物誠意正心齊家治國平天下
　　　　之道業者六經禮樂文學之業惑者胸中有
　　　　疑惑而未開眀也
古之學者必有師師者所以傳道授業解惑也(第一段/先立傳)
(道授業解/惑三大綱)人非生而知之者孰能無惑惑而不從師其
爲惑也終不解矣(第二段先說解/惑不可無師)生乎吾前其聞道也
固先乎吾吾從而師之生乎吾後其聞道也亦先乎吾
吾從而師之吾師道也夫庸知其年之先後生于吾乎
是故無貴無賤無長無少道之所存師之所存也(第三/段說)
(無貴無賤無長無少道/之所存即師之所存)嗟夫師道之不傳也久矣欲人
之無惑也難矣(第四段慨嘆後世師道/不傳人如何無疑惑)古之聖人其出
人也逺矣猶且從師而問焉今之衆人其去聖人也亦
逺矣而恥學于師是故聖益聖(古之/人)愚益愚(今之/人)聖人
之所以爲聖愚人之所以爲愚其皆出於此乎(第五段/說古之)
(聖人其過人也逺矣猶且從師故聖者益聖今之衆人/其不及聖人也逺矣而恥學于師故愚者益愚聖人之)
(所以爲聖愚人之所以爲愚係乎從師不/從師而已此是雙關文法要㸔他巧處)愛其子擇師
而教之於其身也則恥師焉惑矣彼童子之師授之書
而習其句讀者也非吾所謂傳其道解其惑者也句
讀之不知惑之不解(此是雙關文法/要看他巧處)或師焉或不焉(此/是)
(于其身也則恥師焉○此一段亦是愛其子擇師而教/句讀之不知或師焉與小學相貫惑之不解或不焉與)
(大遺相貫此是/文公弄巧作文)小學而大遺吾未見其明也(第六段說/今人愛子)
(則擇師而教之所謂師者不過授書習句讀而已至于/其身則恥于從師不以傳道解惑爲急童子句讀之不)
(知則爲之擇師其身惑之不解則不擇/師是學其小而遺忘其大者可謂不明)巫醫樂師百工
之人不恥相師士大夫之族曰師曰弟子云者則羣聚
而笑之問之則曰彼與彼年相若也道相似也位卑則
足羞官盛則近諛嗚呼師道其不復可知矣(第七段說/巫醫樂師)
(百工之人不恥從師士大夫之族以弟子從之則爲人/所笑問其所笑者何事則曰弟子與師年相若道相似)
(或曰弟子位高師位卑則足羞弟子無官師官/盛則近諛此四句應無長無少無貴無賤八字)巫醫樂
師百工之人君子鄙之今其智乃反不能及可怪也歟
(第八段慨嘆後世不知有師道士大夫之族/恥于從師是智不及巫醫樂師百工之人矣)聖人無常
師萇𢎞師襄老聃郯子之徒其賢不及孔子孔子曰三
人行必有我師焉故弟子不必不如師師不必賢於弟
子聞道有先後術業有專攻如是而已(第九段說孔子/無常師問學于)
(萇𢎞問禮于老聃問琴于師襄問官名于郯子遇有事/之精者即問之即以師待之此四人者皆不及孔子也)
(○論語孔子曰三人行必有我師焉擇其善者而從之/其不善者而改之皆吾師也以孔子之事可觀弟子不)
(必不如師師不必賢於弟子聞道在吾前術業/有專攻者雖聖人亦師之不以爲恥況衆人乎)李氏子
蟠年十七好古文六藝經傳皆通習之不拘于時請學
于余余嘉其能行古道作師說以貽之(第十段收歸弟/子李氏子從學)
(之意作師說/之因貽遺也)
　　　獲麟解(韓愈/)
　　　　麟仁獸麕身牛尾一角角上有肉不食生物
　　　　不踐生草王者有道則麟出毛蟲三百六十
　　　　麟為之長為四靈之一
麟之爲靈昭昭也(言麟之爲靈/物甚分明)詠於詩(毛詩周南有麟之/趾○一句三字)
書於春秋(春秋魯哀公十四年西/狩獲麟○二句四字)雜出於傳記百家之書
(厯代史傳所記及諸子百家書/皆説麟○三句九字此是章法)雖婦人小子皆知其為祥
也(雖婦人小子不出户庭無高見/逺識亦知麟出為王者之祥瑞)然麟之為物不畜于家
(然麟之為物不/可畜養于人家)不常有於天下(麟為四靈之一王者之嘉瑞/王者有道則麟出不常見于)
(天/下)其為形也不類(麟之形與尋常山/澤之獸不相類)非若馬牛犬豕豺狼
糜鹿然(非如六畜之有馬牛犬豕野獸之/有豺狼麋鹿常見其形不難辨認)然則雖有麟不
可知其為麟也(雖有麟出山澤間/不可知其為麟也)角者吾知其為牛(牛有/角可)
(辨認角類于牛/者吾知其為牛)鬛者吾知其為馬(馬有騣鬛可辨認騣鬛/類于馬者吾知其為馬)
犬豕豺狼麋鹿吾知其為犬豕豺狼麋鹿(犬豕豺狼麋鹿/六者形狀皆可)
(辨認出于世間吾皆/知為犬豕豺狼麋鹿)惟麟也不可知(惟麟不常出于天下/吾亦不知其為麟○)
(史記老子傳孔子曰鳥吾知其能飛魚吾知其能㳺獸吾/知其能走至于龍則不可知韓文公正是學史記老子傳)
(句法韓文公以蹈襲前言剽竊/陳編為恥變化句法便成新竒)不可知則其謂之不祥也
亦宜(有麟而人不可知其為麟則/其人謂之不祥也亦宜也)雖然麟之出必有聖人
在乎位麟為聖人出也(雖然五帝三王太平之時麒麟在/郊藪麟之出必有五帝三王之聖)
(人在乎位麟乃為聖人/而出非無故而出也)聖人者必知麟麟之果不為不祥
也(春秋哀公十四年春西狩獲麟左傳西狩于大野叔孫/氏之車子鉏商獲麟以為不祥以賜虞人仲尼曰麟也)
(然後取之○聖人如孔子者必能知麟/有聖人知之可見麟之果不為不祥也)又曰麟之所以為
麟者以德不以形(此一段又高麟乃仁獸為四靈之一麟/之所以為麟者以其有德不必論其形)
(之不/類)若麟之出不待聖人則其謂之不祥也亦宜(若麟之/出不待)
(聖人在位之時上無五帝三王下無孔子必/無人知之則其謂之不祥之物也亦宜矣)
　　　　此篇僅一百八十餘字有許多轉換徃復變
　　　　化議論不窮第一段說麟為靈物雖婦人小
　　　　子皆知其為祥第二轉說雖有麟不知其為麟第
　　　　三轉說馬牛犬豕豺狼麋鹿吾皆知之惟麟
　　　　不可知第四轉説麟既不可知則其謂之不
　　　　祥也亦宜第五轉說麟為聖人而出聖人者
　　　　必知麟既有聖人知之則麟果不為不祥也
　　　　第六轉説麟之所以為麟者以其為仁獸為
　　　　靈物不必論其形第七轉說若麟之出不待
　　　　聖人在位之時則人謂之不祥也亦宜人能
　　　　熟讀此等文字筆便圎活便能生議論
　　　雜說上(韓愈/)
　　　　此篇主意謂聖君不可無賢臣賢臣不可無
　　　　聖君聖賢相逢精聚神㑹斯可成天下之大
　　　　功
龍嘘氣成雲(喻聖/君)雲固弗靈于龍也(喻賢臣○此謂聖/君以官爵祿位與)
(賢臣然後賢臣可以立事業賢/臣之賢豈能及聖君之聖哉)然龍乘是氣(聖君任/賢臣)茫
洋窮乎𤣥間薄日月伏光景感震電神變化水下土汨
陵谷(此謂聖君任賢臣可以立天下之大事成/天下之大功變而通神而明有許多勲業)雲亦靈
怪矣哉(賢臣之功業亦非常○此/謂賢臣之才固亦竒特矣)雲龍之所能使爲靈
也(賢臣遇聖君之任用而後成功業○此/謂賢臣因聖君能用之而後見其爲賢)若龍之靈則
非雲之所能使爲靈也(此謂若聖君之聖則非人/臣之所能使之爲聖也)然龍
弗得雲無以神其靈矣(聖君不得賢臣亦無以成治功/○此謂然而聖君弗得賢臣無)
(以輔賢於聖德雖有聖人之天資亦不/足以成天下之大功其聖德不光明也)失其所憑依信
不可歟(此謂爲人君而無賢臣如人無股肱無/耳目失其所憑失其所依信不可歟)異哉其
所憑依乃其所自爲也(此謂異哉聖君之所憑依者賢/臣賢臣所爲之事業即聖君之)
(所自/爲也)易曰雲從龍(此謂賢臣/必從聖君)既曰龍雲從之矣(既曰聖/君必有)
(賢臣起而輔佐之○此謂既有/聖君在上賢臣必起而從之矣)
　　　雜說下(韓愈/)
　　　　此篇主意謂英雄豪傑必遇知己者尊之以
　　　　高爵食之以厚祿任之以重權其才斯可以
　　　　展布
世有伯樂(知人者○伯樂姓孫名陽善相馬天上冇一/星名伯樂在天厩星之旁人見孫陽識馬因)
(號之曰/伯樂)然後有千里馬(異材○此謂有賢宰相然/後有英雄豪傑爲之用)千里
馬常有(異/材)而伯樂不常有(知人者○此謂英雄豪傑常/有而宰相知人者不常有)
故雖有名馬(異/材)祇辱于奴𨽻人之手駢死于槽櫪之間
(駢頭而死言多/也高才居下位)不以千里稱也(不知其爲異材○此謂/天下雖有英雄豪傑徒)
(受辱于昏君庸相之朝沈滯于小官終/身不得行其志不以英雄豪傑稱也)馬之千里者一
食或盡粟一石(才之異乎人者必尊位重祿以任使之/○此謂英雄豪傑能立大事成大功者)
(必得尊位重祿/斯可以展布)今食馬者不知其能千里而食也(今之/養君)
(子不知其爲異材而加禮養○此謂養英雄豪傑者/不知其能辦大事成大功而不以尊位重祿養之也)是
馬雖有千里之能食不飽(一句三字/○位不尊)力不足(二句三字/○祿不重)
才美不外見(三句五字此章法○/雖異材亦難展布也)且欲與常馬等不可
得(祿位不足以展/布反不如常材)安求其能千里也(安得見其為異材○/此謂英雄豪傑雖)
(有立大事成大功之才無尊位無厚祿無重權其才知/不可展布其欲與常衆人等而不可得安可求其辦大)
(事成大/功哉)策之不以其道食之不能盡其材鳴之不能通
其意(此三句即孟子所謂弗與共天位也弗與/治天職也弗與食天祿也非王公尊賢也)執策而
臨之曰天下無良馬(謂天下/無異材)嗚呼其真無馬耶(其真無/才耶)
其真不識馬耶(其上之人不識人耶○此謂任使之不/以其道爵祿之不能盡其材諌不行言)
(不聽而不得以行其志爲宰相者推用其能之爲知人/乃曰天下無英雄豪傑嗚呼天下其真無英雄豪傑耶)
(宰相其真不識/英雄豪傑耶)
　　　送薛存義序(柳宗元/)
　　　　章法句法字法皆好轉換關鎻𦂳謹嚴優柔
　　　　理長而味永
河東薛存義将行(起句/𦂳切)栁子載肉于俎崇酒于觴追而
送之江之滸飲食之且告曰凡吏于土者若知其職乎
盖民之役非以役民而已也凡民之食于土者出其什
一傭乎吏使司平于我也今受其直怠其事者天下皆
然豈惟怠之又從而盜之向使傭一夫于家受若直怠
若事又盜若貨器則必甚怒而黜罰之矣以今天下多
類此而民莫敢肆其怒與黜罰何哉勢不同也勢不同
而理同如吾民何有逹于理者得不恐而畏乎存義假
令零陵二年矣蚤作而夜思勤力而勞心訟者平賦者
均老弱無懐詐暴憎其爲不虚取直也的矣(應有/關鎻)其知
恐而畏也審矣吾賤且辱不得與攷績幽明之說于其徃
也故賞之以酒肉而重之以辭(與發端數/語相應)
　　　送董邵南序(韓愈/)
燕趙古稱多感慨悲歌之士董生舉進士連不得志于
有司懐抱利器鬱鬱適兹土吾知其必有合也(董生豪/傑也燕)
(趙之士意/氣投合)董生勉乎哉(一本作/行乎哉)夫以子之不遇時苟慕
義彊仁者皆愛惜焉矧燕趙之士出乎其性者哉(董生/豪傑)
(不遇/時)然吾嘗聞風俗與化移易吾惡知其今不異于古
所云(又恐今日之燕趙/非昔日之燕趙)聊以吾子之行卜之也(燕趙尚/有豪傑)
董生勉乎哉吾因之有所感矣爲我弔望諸君之墓(樂/毅)
而觀于其市復有昔時屠狗者乎(此亦感慨/悲歌之意)爲我謝曰
明天子在上可以出而仕矣(結句瀟/灑慷慨)
　　　送王含秀才序(韓愈/)
　　　　王含之祖王績字無功嘗作醉鄉記此序以
　　　　醉鄉記三字生一篇議論下字影状可見其
　　　　巧此序只從醉鄉記三字得意變化成一篇
　　　　議論此文公最巧處凡作論可以爲法
吾少時讀醉郷記私怪隱居者無所累于世而猶有是
言豈誠㫖于味耶及讀阮籍陶潛詩(二公皆嗜酒好醉/又與醉郷親切)
乃知彼雖偃蹇不欲與世接然猶未能平其心或爲事
物是非相感發於是有託而逃焉者也(從醉鄉引得陶/阮二人嗜酒者)
(作/證)若顔氏子操瓢與簞曾參歌聲若出金石彼得聖人
而師之汲汲每若不可及其于外也固不暇尚何麯蘖之
託而昏冥之逃耶(破醉/鄉)吾又以爲悲醉鄉之徒不遇也
(合王阮陶三人/故添一徒字)建中初天子嗣位有意貞觀開元之丕
績在廷之臣爭言事當此時醉鄉之後世又以直廢吾
既悲醉鄉之文辭而又嘉良臣之烈思識其子孫今子
之來見我也無所挾吾猶将張之(張者張大/誇耀之意)況文與行
不失其世守渾然端且厚惜乎吾力不能振之而其言
不見信於世也于其行姑與之飲酒(不脫醉/鄉字)
　　　答李秀才書(韓愈/)
愈白故友李觀元賓十年之前示愈别呉中友人詩六
章其首章則吾子也盛有所稱引(句/法)元賔行峻潔清其
中狹隘不能包容於尋常人不肯苟有論說因䆒其所
以于是知吾子非庸衆人(字/法)時吾子在呉中其後愈出
在外無因緣相見元賔既沒其文益可貴重思元賔而
不見見元賔之所與者則如元賔焉今者辱惠書及文
章觀其姓名元賔之聲容恍若相接(章/法)讀其文辭見元
賔之知人交道之不汙甚矣子之心有似于吾元賔也
(文有情思/有滋味)子之言以愈所爲不違孔子不以雕琢爲工
将相從于此愈敢自愛其道而以辭讓爲事乎然愈之
所志于古者不惟其辭之好好其道焉爾讀吾子之辭
而得其所用心将復有深于是者與吾子樂之況其外
之文乎愈頓首
　　　送許郢州序(韓愈/)
　　　　于頔乃一貪酷吏其爲觀察也賦斂苛急見
　　　　唐書本傳韓文送許郢州崔復州二序皆諷
　　　　諫之辭可以叅觀于頔爲觀察使性貪而政
　　　　苛取財賦于州縣者甚急刺史縣令不可爲
　　　　韓文公作此序以諷諌于頔文有權衡有箴
　　　　規
愈嘗以書自通于于公累數百言其大要言先達之士
得人而託之則道德彰而名聞流後進之士得人而託
之則事業顯而爵位通下有矜乎能上有矜乎位雖恒
相求而不相遇于公不以其言爲不可復書曰足下之
言是也于公身居方伯之尊蓄不世之材而能與卑鄙
庸陋相應答如影響是非忠乎君而樂乎善以國家之
務爲己任者乎(欲譏刺其惡必先誇誦其善先誇誦于/公之賢正是學孟子道齊宣王易牛事)
(是心足以王矣一/段得進諌之道)愈雖不敢私其大恩抑不可不謂之
知己恒矜而誦之情已至而事不從小人之所不爲也
故于使君之行道刺史之事以爲于公贈凡天下之事
成於自同而敗於自異爲刺史者常私於其民不以實
應乎府爲觀察使者恒急於其賦不以情信乎州(雖是/以刺)
(史觀察對說作句下字皆有權度一私于其民/一急于其賦可見爲刺史賢爲觀察者不賢)繇是刺
史不安其官觀察使不得其政財已竭而斂不休人已
窮而賦愈急其去爲盜也亦幸矣誠使刺史不私於其
民觀察使不急於其賦刺史曰吾州之民天下之民也
惠不可以獨厚(惠獨厚見/刺史之仁)觀察使亦曰某州之民天下
之民也歛不可以獨急(斂獨急見觀/察使之不仁)如是而政不均令
不行者未之有也(此序本意欲諷觀察使于頔賦斂甚/急刺史不能堪乃借刺史與觀察對)
(說辭意輕重不待計量而見若獨說觀/察則于公見之必怒矣此文章之妙)其前之言者于
公既已信而行之矣今之言者其有不信乎縣之於州
猶州之於府也有以事乎上有以臨乎下同則成異則
敗者皆然也非使君之賢其誰能信之(末又勸許公寛/其縣其議論始)
(公平辭意/始圎備)愈於使君非燕遊一朝之好也故其贈行不
以頌而以規
　　　贈崔復州序(韓愈/)
　　　　此序諷諫于公與送許郢州序同意此序尤
　　　　涵蓄只民就窮而斂愈急下民苦之使于公
　　　　聞之皆勸于公寛賦斂以安州縣以安百姓
有地數百里趨走之吏自長史司馬以下數十人其祿
足以仁其三族及其朋友故舊樂乎心則一境之人喜
不樂乎心則一境之人懼大丈夫官至刺史亦榮矣雖
然幽逺之小民其足跡未嘗至城邑苟有不得其所能
自直於鄉里之吏者鮮矣況能自辯於縣吏乎能辯于
縣吏者鮮矣況能自辨於刺史之庭乎(此一段非知田/里小民之疾苦)
(者不能言○添之/庭二字句便不凡)由是刺史有所不聞小民有所不宣
賦有常而民産無常水旱厲疫之不期民之豐約懸於
州(句/)縣令不以言連帥不以信民就窮而斂愈急吾見
刺史之難爲也崔君爲復州其連帥則于公崔君之仁
足以蘇復人于公之賢足以庸崔君有刺史之榮而無
其難爲者(收拾前/二段)将在于此乎愈嘗辱于公之知而舊
游於崔君慶復人之将䝉其休澤也於是乎言
　　　　觀察使賦斂苛急則爲刺史者見其難而不
　　　　見其榮觀察使賦斂寛緩則爲刺史者見其
　　　　榮而不見其難以此諷諫于公最切
　　　讀李翺文(歐陽修/)
予始讀復性書三篇曰此中庸之義疏爾智者識其性
當復中庸愚者雖讀此不曉也不作可焉又讀與韓侍
郎薦賢書以謂翺特窮時憤世無薦已者故丁寧如此
使其得志亦未必然以翺爲秦漢間好事行義之一豪
雋亦善論人者也最後讀幽懐賦然後置書而嘆不已
復讀不自休恨翺不生於今不得與之交又恨予不得
生翺時與翺上下其論也況迺翺一時有道而能文者
莫若韓愈愈嘗有賦矣不過羡二鳥之光榮歎一飽之
無時爾推是心使光榮而飽則不復云矣若翺獨不然
其賦曰衆囂囂而雜處兮咸歎老而嗟卑視予心之不
然兮慮行道之猶非怪神堯以一旅取天下後世子孫
不能以天下取河北以爲憂嗚呼使當時君子皆易其
歎老嗟卑之心爲翺所憂之心則唐之天下豈有亂與
亡哉然翺幸不生今時見今之事則憂又甚矣奈何今
之人不憂也余行天下見人多矣脫有一人能如翺憂
者又皆疏逺與翺無異其餘光榮而飽者一聞憂世之
言不以爲狂人則以爲病子不怒則笑之矣嗚呼在位
而不肯自憂又禁他人使皆不得憂可嘆也夫
　　　讀孟嘗君傳(王安石/)
世皆稱孟嘗君能得士士以故歸之而卒賴其力以脫
于虎豹之秦嗟乎孟嘗君特雞鳴狗盜之雄耳豈足以
言得士不然擅齊之强得一士焉宜可以南面而制秦
尚取雞鳴狗盜之力哉雞鳴狗盜之出其門此士之所
以不至也(此一轉筆/力甚健)
　　　　筆力簡而健然一篇得意處只是擅齊之强
　　　　得一士焉宜可以南面而制秦尚取雞鳴狗
　　　　盜之力哉先得此數句作此一篇文字然亦
　　　　是祖述前言韓文公祭田横墓文云當嬴氏
　　　　之失鹿得一士而可王何五百人之擾擾不
　　　　能脫夫子於劔鋩豈所寶之非賢抑天命之
　　　　有常
　
　
　
　
　
　
　
　文章軌範巻五
欽定四庫全書
　文章軌範巻六
　　　　　　　　　　　　宋　謝枋得　編
　小心文　　　　　　　　　　　　種字集
　　此集才學識三高議論關世教古之立言不朽者
　　如是夫葉水心曰文章不足關世教雖工無益也
　　人能熟此集學進識進而才亦進矣
　　　前出師表(諸葛亮/)
先帝創業未半而中道崩殂今天下三分益州罷弊此
誠危急存亡之秋也然侍衛之臣不懈于内忠志之士
忘身于外者盖追先帝之殊遇欲報之于陛下也誠宜
開張聖聽以光先帝遺德恢𢎞志士之氣不宜妄自菲
薄引喻失義以塞忠諫之路也宫中府中俱爲一體陟
罰臧否不宜異同若有作姦犯科及爲忠善者宜付有
司論其刑賞以昭陛下平明之治不宜偏私使内外異
法也侍中侍郎郭攸之費禕董允等此皆良實志慮忠
純是以先帝簡拔以遺陛下愚以爲宫中之事事無大
小悉以諮之然後施行必能禆補闕漏有所廣益将軍
向寵性行淑均曉暢軍事試用於昔日先帝稱之曰能
是以衆議舉寵以爲督愚以爲營中之事事無大小悉
以諮之必能使行陣和睦優劣得所也親賢臣逺小人
此先漢所以興隆也親小人逺賢臣此後漢所以傾頹
也先帝在時每與臣論此事未嘗不歎息痛恨于桓靈
也侍中尚書(陳/震)長史叅軍(蒋/琬)此悉貞亮死節之臣也願
陛下親之信之則漢室之隆可計日而待也臣本布衣
躬耕於南陽苟全性命于亂世不求聞達于諸侯先帝
不以臣卑鄙猥自枉屈三顧臣于草廬之中諮臣以當
世之事由是感激遂許先帝以驅馳後值傾覆受任于
敗軍之際奉命于危難之間爾來二十有一年矣先帝
知臣謹慎故臨崩託臣以大事也受命以來夙夜憂慮
恐付託不效以傷先帝之明故五月渡瀘深入不毛今
南方已定甲兵已足當奨帥三軍北定中原庶竭駑鈍
攘除姦凶興復漢室還于舊都此臣之所以報先帝而
忠陛下之職分也至于斟酌損益進盡忠言則攸之禕
允之任也願陛下託臣以討賊興復之效不效則治臣
之罪以告先帝之靈責攸之禕允等之咎以彰其慢陛
下亦宜自謀以諮諏善道察納雅言深追先帝遺詔臣
不勝受㤙感激今當逺離臨表涕泣不知所云
　　　送浮屠文暢師序(韓愈/)
人固有儒名而墨行者問其名則是校其行則非可以
與之遊乎如有墨名而儒行者(此是/文暢)問其名則非校其
行則是可以與之遊乎揚子雲稱在門墻則麾之(喻儒/名者)
在夷狄則進之(喻墨/名者)吾取以爲法焉浮屠文暢喜文章
(文公取文暢只/以其人喜文章)其周游天下凡有行必請于縉紳先生
以求詠歌其所志貞元十九年春将行東南柳君宗元
爲之請解其装得所叙詩累百餘篇非至篤好其何能
致多如是耶惜其無以聖人之道告之者而徒舉浮屠
之說贈焉夫文暢浮屠也如欲聞浮屠之說當自就其
師而問之何故謁吾徒而來請也彼見吾君臣父子之
懿文物禮樂之盛其心有慕焉拘其法而未能入(句/法)故
樂聞其說而請之如吾徒者宜當告之以二帝三王之
道日月星辰之所以行天地之所以著鬼神之所以幽
人物之所以蕃江河之所以流而語之不當又爲浮屠
之說而瀆告之也(此一段/最高)民之初生固若禽獸夷狄然
有聖人者立然後知宫居而粒食親親而尊尊生者養
死者藏是故道莫大乎仁義教莫正乎禮樂刑政施之
于天下萬物得其宜措之于其躬體安而氣平堯以是
傳之舜舜以是傳之禹禹以是傳之湯湯以是傳之文
武文武以是傳之周公孔子書之于册中國之人世守
之今浮屠者孰爲而孰傳之耶(此一段義理最精亦切/近人情即是原道中議)
(論無一語相似此韓/文之所以爲竒特也)夫鳥俛而啄仰而四顧夫獸深居
而簡出懼物之爲已害也猶且不免焉弱之肉强之食
今吾與文暢安居暇食優游以生死與禽獸異者寧可
不知其所自耶(此一段尤切近人情見得天地間不可/無聖人之道無聖人之道則人之類滅)
(久矣與禽/獸何異)夫不知者非其人之罪也知而不爲之者惑
也恱乎故不能即乎新者弱也知而不以告之者不仁
也告而不以實者不信也(此二節是/儒者之過)余既重栁請又嘉
浮屠能喜文辭於是乎言(見得文公所以與文暢者只/是取其能喜文章非取其道)
　　　栁子厚墓誌(韓愈/)
　　　　此篇係節文今依元本刊行如左
其召至京師而復爲刺史也中山劉夢得禹錫亦在遣
中當詣播州子厚泣曰播州非人所居而夢得親在堂
吾不忍夢得之窮無辭以白其大人且萬無母子俱徃
理請于朝将拜疏願以栁易播雖重得罪死不恨遇有
以夢得事白上者夢得於是改刺連州嗚呼士窮乃見
節義今夫平居里巷相慕恱酒食遊戲相徴逐詡詡强
笑語以相取下握手出肺肝相示指天日涕泣誓生死
不相背負真若可信一旦臨小利害僅如毛髮比反眼
若不相識落䧟穽不一引手救反擠之又下石焉者皆
是也此宜禽獸夷狄所不忍爲而其人自視以爲得計
聞子厚之風亦可以少愧矣子厚前時少年勇于爲人
不自貴重顧藉謂功業可立就故坐廢退(子厚黨附王/伾王叔文得)
(罪貶永/州司馬)既退又無相知有氣力得位者推挽故卒死于
窮裔(子厚終于/栁州刺史)材不爲世用道不行于時也使子厚在
臺省時自持其身已能如司馬刺史時亦自不斥斥時
有人力能舉之且必復用不窮然子厚斥不久窮不極
雖有出于人其文學辭章必不能自力以致必傳于後
世如今無疑也(此三節議論有斷制有回斡有馳驟意/氣激昂光彩燦爛一節高一節文章之)
(妙如此/寧㡬)雖使子厚得所願爲将相于一時以彼易此孰
得孰失必有能辨之者
　　　大唐中興頌序(元結/)
天寳十四年安祿山陷洛陽明年陷長安天子幸蜀(唐/明)
(皇/)太子即位于靈武(肅宗不受命于父/而自立與簒位同)明年皇帝移軍
鳳翔(太子立則/稱皇帝)其年復兩京上皇還京師(天子退位/則稱上皇)於
戲前代帝王有盛德大業者必見于歌頌(前代帝王有/德有功者見)
(于歌/頌)若今歌頌大業刻之金石(今日無盛德有大/業而見于歌頌)非老
於文學其誰宜爲
　　　書箕子廟碑隂(柳宗元/)
當其周時未至殷祀未殄比干已死微子已去向使紂
惡未稔而自斃武庚念亂以圖存國無其人誰與興理
此人事之或然者也先生所以隱忍而不去意者有在
於斯乎
　　　　此等文章天地間有數不可多見惟杜牧之
　　　　絶句詩一首似之題烏江項羽廟云勝敗兵
　　　　家不可期包羞忍恥是男兒江東子弟多豪
　　　　俊巻土重來未可知
　　　嚴先生祠堂記(范仲淹/)
　　　　字少意多文簡理詳有關世教非徒文也
先生光武之故人也相尚以道及帝握赤符乘六龍得
聖人之時臣妾億兆(好句/法)天下孰加焉惟先生以節高
之既而動星象歸江湖得聖人之清泥塗軒冕(句/法)天下
孰加焉惟光武以禮下之在蠱之上九衆方有爲而獨
不事王侯高尚其事先生以之在屯之初九陽德方亨
而能以貴下賤大得民也光武以之盖先生之心出乎
日月之上光武之量包乎天地之外微先生不能成光
武之大微光武豈能遂先生之高哉而使貪夫廉懦夫
立是大有功于名教也(斡歸立/祠意)仲淹來守是邦始構堂
而奠焉乃復爲其後者四家(復者漢法免/租賦科役也)以奉祠事又
從而歌曰雲山蒼蒼江水泱泱先生之風山高水長
　　　　范文正公作此記李太伯在坐間曰公此文
　　　　一出名世只一字未安公曰何字曰先生之
　　　　德不如以風字代德字公欣然改之盖太伯
　　　　因記中有貪夫廉懦夫立六字遂思聞伯夷
　　　　栁下惠之風一叚因得風字也
　　　䟦紹興辛巳親征詔草(辛棄疾/)
使此詔見于紹興之前可以無事讐之大恥使此詔行
于隆興之後可以卒不世之大功今此詔與此敵猶俱
存也悲夫
　　　袁州學記(李覯/)
　　　　本朝大儒作學記多矣三百年來人獨喜誦
　　　　袁州學記非曰筆端有氣力有光燄超然不
　　　　羣其立論高逺宏大不離乎人心天理宜乎
　　　　讀者樂而忘倦也葉水心云爲文不足關世
　　　　教雖工無益也可與知者道
皇帝二十有二年(仁宗慶/厯四年)制詔州縣立學惟時守令有
哲有愚有屈力殫慮祗順德意(句/法)有假宫借師苟具文
書(句/法)或連數城亡絃誦聲倡而不和教尼不行(句/法)三十
有二年(仁宗至/和元年)范陽祖君無擇知袁州始至進諸生知
學宫闕状(字/法)大懼人才放失(字/法)儒效闊疎無以稱上意
㫖通判潁州陳君侁聞而是之(字/法)議以克合相舊夫子
廟陿隘不足改爲乃營治之東北隅厥土燥剛厥位面
陽厥材孔良殿堂門廡黝堊丹漆舉以法故生師有舍
庖廪有次百爾器備並手偕作工善吏勤晨夜展力越
明年成舍菜且有日旴江李覯諗于衆曰惟四代之學
考諸經可見已(作學記不說虞夏商周自是欠/事今只以一句道破筆力高古)秦以山
西鏖六國欲帝萬世劉氏一呼而關門不守武夫健将
賣降恐後何耶詩書之道廢人惟見利而不聞義焉耳
孝武乘豐富世祖出戎行皆孳孳學術俗化之厚延於
靈獻草茅危言者折首而不悔功烈震主者聞命而釋
兵羣雄相視不敢去臣位尚數十年教道之結人心如
此(一句結/有筆力)今代遭聖神爾袁得聖君(句/法)俾爾由庠序踐
古人之迹天下治則撢禮樂以陶吾民一有不幸猶當
伏大節爲臣死忠爲子死孝(此䓁文章關係世/教萬世不磨滅)使人有
所賴且有所法是惟朝家教學之意若其弄筆墨以徼
利達而已豈徒二三子之羞抑亦爲國者之憂
　　　　袁州學記李太伯文河東柳淇書京兆章友
　　　　真篆稱爲三絶
　　　書洛陽名園記後(李格非/)
　　　　名園特遊觀之末今張大其事恢廣其意謂
　　　　園囿之興廢乃洛陽盛衰之候洛陽之盛衰
　　　　乃天下治亂之候是至小之物關係至大有
　　　　學有識方能爲此文
洛陽處天下之中挾殽黽之阻當秦隴之襟喉而趙魏
之走集盖四方必争之地也天下當無事則已有事則
洛陽必先受兵余故嘗曰洛陽之盛衰天下治亂之候
也方唐貞觀開元之間公卿貴戚開館列第于東都者
號千有餘邸及亂離繼以五季之酷其池塘竹樹兵車
蹂蹴廢而爲丘墟高亭大榭煙火焚燎化而爲灰燼與
唐共滅而俱亡無餘處矣余故嘗曰園囿之興廢洛陽
盛衰之候也且天下之治亂候于洛陽之盛衰而知洛
陽之盛衰候于園囿之興廢而得則名園記之作余豈
徒然哉(有此文章方可傳不然/虚辭浮語雖工何可傳)嗚呼公卿大夫方進于
朝放乎一已之私自爲之而忘天下之治忽欲退享此
得乎唐之末路是已
　　　岳陽樓記(范仲淹/)
慶厯四年春滕子京謫守巴陵郡越明年政通人和百
廢具興乃重修岳陽樓增其舊制刻唐賢今人詩賦于
其上屬予作文以記之予觀夫巴陵勝状在洞庭一湖
銜逺山呑長江浩浩湯湯横無際涯朝暉夕隂氣象萬
千此則岳陽樓之大觀也前人之述偹矣然則北通巫
峽南極瀟湘僊客騷人多㑹于此覽物之情得無異乎
若夫霪雨霏霏連月不開隂風怒號濁浪排空日星隠
耀山岳潛形商旅不行檣傾檝摧薄暮冥冥虎嘯猿啼登
斯樓也則有去國懐鄉憂讒畏譏滿目蕭然感極而悲
者矣至若春和景明波瀾不驚上下天光一碧萬頃沙
鷗翔集錦鱗游泳岸芷汀蘭郁郁青青而或長煙一空
皓月千里浮光躍金静影沉碧漁歌互答此樂何極登
斯樓也則有心曠神怡寵辱皆忘把酒臨風其喜洋洋
者矣嗟夫予嘗求古仁人之心或異二者之爲何哉不
以物喜不以已悲居廟堂之高則憂其民處江湖之逺
則憂其君是進亦憂退亦憂然則何時而樂耶其必曰
先天下之憂而憂後天下之樂而樂歟噫微斯人吾誰
與歸
　
　
　
　
　
　
　
　
　
　
　
　
　
　
　文章軌範巻六
欽定四庫全書
　文章軌範巻七
　　　　　　　　　　　　宋　謝枋得　編
　小心文　　　　　　　　　　　　乎字集
　　韓文公蘇東坡二公之文皆自莊子覺悟此集可
　　與荘子並驅争先
　　　祭田横墓文(韓愈/)
貞元十一年九月愈如東京道出田横墓下感横義高
能得士因取酒以祭爲文而弔之其辭曰事有曠百世
而相感者余不自知其何心非今世之所稀孰爲使余
歔欷而不可禁余既博觀乎天下曷有庻㡬乎夫子之
所爲死者不復生嗟余去此其從誰當秦氏之失鹿得
一士而可王何五百人之擾擾而不能脫夫子於劒鋩
豈所寳之非賢抑天命之有常昔闕里之多士孔聖亦
云其遑遑苟余行之不迷雖顛沛其何傷自古死者非
一夫子至今有耿光跽陳辭而薦酒魂髣髴而來享
　　　上梅直講書(蘇軾/)
某官執事每讀詩至鴟鴞讀書至君奭常切悲周公之
不遇及觀史見孔子厄于陳蔡之間而絃歌之聲不絶
顔淵仲由之徒相與答問夫子曰匪兕匪虎率彼曠野
吾道非耶又何爲至此顔淵曰夫子之道至大故天下
莫能容雖然不容何病不容然後見君子夫子油然而
笑曰回使爾多財吾爲爾宰夫天下雖不能容而其徒
自足以相樂如此乃今知周公之富貴有不如夫子之
貧賤夫以召公之賢以管蔡之親而不知其心則周公
誰與樂其富貴而夫子所與共貧賤者皆天下之賢才
則亦足以樂乎此矣軾七八嵗時始知讀書聞今天下
有歐陽公者其爲人如古孟軻韓愈之徒而又有梅公
者從之遊而與之上下其議論其後益壮始能讀其文
詞想見其爲人意其飄然脫去世俗之樂而自樂其樂
也方學爲對偶聲律之文求升斗之祿自度無以進見
于諸公之間來京師逾年未嘗窺其門今年春天下之
士羣至於禮部執事與歐陽公實親試之誠不自意獲
在第二既而聞之人執事愛其文以爲有孟軻之風而
歐陽公亦以其能不爲世俗之文也而取焉是以在此
非左右爲之先容非親舊爲之請屬而向之十餘年間
聞其名而不得見者一朝爲知己退而思之人不可以
苟富貴亦不可以徒貧賤有大賢焉而爲其徒則亦足
恃矣苟其僥一時之幸從車騎數十人使閭巷小民聚
觀而賛歎之亦何以易此樂也傳曰不怨天不尤人盖
優哉游哉可以卒嵗執事名滿天下而位不過五品其
容色温而不怒其文章寬厚敦朴而無怨言此必有所
樂乎斯道也軾願與聞焉
　　　三槐堂記(學史記/)　(蘇軾/)
天可必乎賢者不必貴仁者不必夀天不可必乎仁者
必有後二者将安取𠂻哉吾聞之申包胥曰人衆者勝
天天定亦能勝人世之論天者皆不待其定而求之故以
天爲茫茫善者以怠惡者以肆盜跖之夀孔顔之厄此
皆天之未定者也松栢生于山林其始也困于蓬蒿厄
于牛羊而其終也貫四時閲千嵗而不改者其天定也
善惡之報至于子孫則其定也久矣吾以所見所聞考
之其可必也審矣國之将興必有世德之臣厚施而不
食其報然後其子孫能與守文太平之主共天下之福
故兵部侍郎晉國王公(王/祐)顯于漢周之際歴事太祖太
宗文武忠孝天下望以爲相而公卒以直道不容于時盖
嘗手植三槐于庭曰吾之子孫必有爲三公者已而魏
國文正公(旦/)相真宗皇帝于景德祥符之間朝廷清明
天下無事之時享其榮名者十有八年今夫寓物于人
明日而取之有得有否而晉公脩德于身責報于天取
必于數十年之後如持左契交手相付吾是以知天之
果可必也吾不及見魏公而見其子懿敏公(素/)以直諫
事仁宗皇帝出入侍從将帥三十餘年位不滿其德天
将復興王氏也歟何其子孫之多賢也世有以晉公比
李栖筠者其雄才直氣不相上下而栖筠之子吉甫其
孫德裕功名富貴畧與王氏等而忠恕仁厚不及魏公
父子由此觀之王氏之福盖未艾也懿敏公之子鞏與
吾遊好德而文以世其家吾是以錄之銘曰嗚呼休哉
魏公之業與槐俱萌封植之勤必世乃成既相真宗四
方砥平歸視其家槐隂滿庭吾儕小人朝不謀夕相時
射利皇䘏厥德庶㡬僥倖不種而獲不有君子其何能
國王城之東晉公所廬鬱鬱三槐惟德之符嗚呼休哉
　　　表忠觀碑(蘇軾/)
熈寧十年十月戊子資政殿大學士右諫議大夫知杭
州軍事臣抃(趙/抃)言故呉越國王錢氏墳廟及其父祖妃
夫人子孫之墳在錢塘者二十有六在臨安者十有一
皆蕪穢不治父老過之有流涕者謹按故武肅王鏐始
以鄉兵破走黄巢名聞江淮復以八都兵討劉漢宏并
越州以奉董昌而自居于杭及昌以越叛則誅昌而并
越盡有浙東西之地傳其子文穆王元瓘至其孫忠獻
王仁佐遂破李景兵取福州而仁佐之弟忠懿王俶又
大出兵攻景以迎周世宗之師其後卒以國入覲三世
四王與五代相終始天下大亂豪傑蜂起方是時以數
州之地盜名字者不可勝數既覆其族延及于無辜之
民罔有孑遺而呉越地方千里帶甲十萬鑄山煮海象
犀珠玉之富甲于天下然終不失臣節貢獻相望于道
是以其民至於老死不識兵革四時嬉遊歌鼓之聲相
聞至于今不廢其有德于斯民甚厚皇宋受命四方僣
亂以次削平西蜀江南負其嶮逺兵至城下力屈勢窮
然後束手而河東劉氏百戰守死以抗王師積骸爲城
釃血爲池竭天下之力僅乃克之獨呉越不待告命封
府庫籍郡縣請吏于朝視去其國如去傳舍其有功于
朝廷甚大昔竇融以河西歸漢光武詔右扶風脩理其
父祖墳塋祠以太牢今錢氏功德殆過于融而未及百
年墳廟不治行道傷嗟甚非所以勸奨忠臣慰答民心
之義也臣願以龍山廢佛祠曰妙因院者爲觀使錢氏
之孫爲道士曰自然者居之凡墳廟之在錢塘者以付
自然其在臨安者以付其縣之浄土寺僧曰道微嵗各
度其徒一人使世掌之籍其地之所入以時脩其祠宇
封殖其草木有不治者縣令丞察之甚者易其人庻㡬
永終不墮以稱朝廷待錢氏之意臣抃昧死以聞制曰
可其妙因院改賜名表忠觀銘曰天目之山苕水出焉
龍飛鳳舞萃于臨安篤生異人絶類離倫奮挺大呼從
者如雲仰天誓江月星晦䝉强弩射潮江海爲東殺宏
誅昌奄有呉越金劵玉册虎符龍節大城其居包絡山
川左江右湖控引島蠻嵗時歸休以燕父老曄如神人
玉帶裘馬四十一年寅畏小心厥篚相望大貝南金五
朝昏亂罔堪托國三王相承以待有德既獲所歸弗謀
弗咨先王之志我維行之天祚忠孝世有爵邑允文允
武子孫千億帝謂守臣治其祠墳毋俾樵牧愧其後昆
龍山之陽巋然新宫匪私于錢惟以勸忠非忠無君非
孝無親凡百有位視此刻文
　　　　潘子真云東坡作表忠觀碑王荆公寘坐隅
　　　　葉致逺楊德逢二人在坐有客問曰相公亦
　　　　喜斯人之作也公曰斯作絶似西漢坐客歎
　　　　譽不已公笑曰西漢誰人可擬德逢對曰王
　　　　褒盖易之也公曰不可草草德逢復曰司馬
　　　　相如楊雄之流乎公曰相如賦子虚大人洎
　　　　喻蜀文封禪書耳雄所著太𤣥法言以准易
　　　　論語未見其叙事典贍若此也直須與子長
　　　　馳騁上下坐客又從而賛之公曰畢竟似子
　　　　長何語坐客悚然公徐曰楚漢以來諸侯王
　　　　年表也
　　　送孟東野序(韓愈/)
　　　　此篇凡六百二十餘字鳴字四十讀者不覺
　　　　其繁何也句法變化凡二十九様有頓挫有
　　　　升䧏有起伏有抑揚如層峰叠巒如驚濤怒
　　　　浪無一句懈怠無一字塵埃愈讀愈可喜
大凡物不得其平則嗚草木之無聲風撓之鳴水之無
聲風蕩之鳴其躍也或激之其趨也或梗之其沸也或
灸之金石之無聲或擊之鳴人之于言也亦然有不得
已而後言其歌也有思其哭也有懐凡出乎口而爲聲
者其皆有弗平者乎樂也者鬰于中而泄于外者也擇
其善鳴者而假之鳴金石絲竹匏土革木八者物之善
鳴者也維天之于時也亦然擇其善鳴者而假之鳴是
故以鳥鳴春以雷鳴夏以蟲鳴秋以風鳴冬四時之相
推奪其必有不得其平者乎其于人也亦然人聲之精
者爲言文辭之于言又其精者也尤擇其善鳴者而假
之鳴其在唐虞咎陶禹其善鳴者也而假之以鳴䕫弗
能以文辭鳴又假于韶以鳴夏之時五子以其歌鳴伊
尹鳴殷周公鳴周凡載于詩書六藝皆鳴之善者也周
之衰孔子之徒鳴之其聲大而逺傳曰天将以夫子爲
木鐸其弗信矣乎其末也荘周以荒唐之辭鳴于楚楚
大國也其亡也以屈原鳴臧孫辰孟軻荀卿以道鳴者
也(以荀卿儕孟子非其倫臧孫辰何人未見其有道乂/與孟子並立安可謂之以道嗚此文公學問偏駁處)
楊朱墨翟管夷吾晏嬰老聃申不害韓非慎到田騈鄒
衍尸佼孫武張儀蘇奏之屬皆以其術鳴秦之興李斯
鳴之漢之時司馬遷相如揚雄最其善鳴者也其下魏
晉氏鳴者不及于古然未嘗絶也就其善鳴者其聲清
以浮其節數以急其辭淫以哀其志弛以肆其爲言也
亂雜而無章(上四句一様五字若第五/句不用九字文勢便庸腐)将天醜其德莫
之顧耶何爲乎不鳴其善鳴者也唐之有天下陳子昂
蘇源明元結李白杜甫李觀皆以其所能鳴(此六字/包括多)其
存而在下者孟郊東野始以其詩鳴其高出晉魏不懈
而及于古其他浸淫乎漢氏矣從吾遊者李翺張籍其
尤也三子者之鳴信善鳴矣抑不知天将和其聲而使
鳴國家之盛耶抑将窮餓其身思愁其心腸而使自鳴
其不幸耶三子者之命則懸于天矣其在上也奚以喜
其在下也奚以悲(此二句/占地歩)東野之役於江南也有若不
釋然者故吾道其命于天者以解之(序因送東野作結/歸東野身上只兩)
(句此文/章之妙)
　　　前赤壁賦(蘇軾/)
　　　　此賦學荘騷文法無一句與荘騷相似非超
　　　　然之才絶倫之識不能爲也瀟灑神竒出塵
　　　　絶俗如乘雲御風而立乎九霄之上俯視六
　　　　合何物茫茫非惟不掛之齒牙亦不足入其
　　　　靈臺丹府也
壬戌之秋七月既望蘇子與客泛舟遊于赤壁之下清
風徐來水波不興舉酒屬客誦明月之詩歌窈窕之章
少焉月出于東山之上徘徊于斗牛之間白露横江水
光接天縱一葦之所如凌萬頃之茫然浩浩乎如馮虚
御風而不知其所止飄飄乎如遺世獨立羽化而登仙
(余嘗中秋夜泛舟大江月色水光/與天宇合而爲一始知此賦之妙)於是飲酒樂甚扣舷
而歌之歌曰(學楚/騷文)桂棹兮蘭槳擊空眀兮泝流光渺渺
兮予懐望美人兮天一方(秋水清見底月在水中謂之/空明月光與波俱動謂之流)
(光搖槳曰擊逆/水而上曰泝)客有吹洞簫者倚歌而和之其聲嗚嗚
然如怨如慕如泣如愬餘音嫋嫋不絶如縷舞幽壑之
潜蛟泣孤舟之嫠婦蘇子愀然正襟危坐而問客曰何
爲其然也客曰月明星稀烏鵲南飛此非曹孟德之詩
乎西望夏口東望武曷山川相繆鬱乎蒼蒼此非孟德
之困于周郎者乎(此一叚設爲客之言曹操詩見文選/月明星稀鳥鵲南飛譏蜀先主之南)
(走/)方其破荆州下江陵順流而東也舳艫千里旌旗蔽
空釃酒臨江横槊賦詩固一世之雄也而今安在哉(有/感)
(慨/)況吾與子漁樵于江渚之上侣魚蝦而友麋鹿駕一
葉之扁舟舉匏樽以相屬寄蜉蝣于天地渺滄海之一
粟哀吾生之須臾羡長江之無窮(有感/慨)挾飛仙以遨遊
抱明月而長終知不可乎驟得託遺響于悲風蘇子曰
客亦知夫水與月乎逝者如斯而未嘗徃也(說/水)盈虚者
如彼而卒莫消長也(說/月)盖将自其變者而觀之則天地
曽不能以一瞬自其不變者而觀之則物與我皆無盡
也而又何羡乎(此一段全學/荘子情思)且夫天地之間物各有主
苟非吾之所有雖一毫而莫取惟江上之清風與山間
之明月耳得之而爲聲目遇之而成色取之無禁用之
不竭是造物者之無盡藏也而吾與子之所共食(如食/邑之)
(食言/享也)客喜而笑洗盞更酌殽核既盡杯盤狼籍相與枕
藉乎舟中不知東方之既白
　　　後赤壁賦(蘇軾/)
是嵗十月之望歩自雪堂将歸于臨臯二客從予過黄
泥之坂霜露既降木葉盡脱人影在地仰見明月顧而
樂之行歌相答已而歎曰有客無酒有酒無殽月白風
清如此良夜何客曰今者薄暮舉網得魚巨口細鱗状
似松江之鱸顧安所得酒乎歸而謀諸婦婦曰我有斗
酒藏之久矣以待子不時之需於是携酒與魚復逰于
赤壁之下江流有聲斷岸千尺山高月小水落石出曽
日月之㡬何而江山不可復識矣予乃攝衣而上履巉
巖披䝉茸踞虎豹登虬龍攀栖鶻之危巢俯馮夷之幽
宫盖二客不能從焉劃然長嘯草木震動山鳴谷應風
起水涌予亦悄然而悲肅然而恐凛乎其不可留也反
而登舟放乎中流聽其所止而休焉時夜将半四顧寂
寥適有孤鶴横江東來翅如車輪𤣥裳縞衣戞然長鳴
掠予舟而西也須臾客去予亦就睡夢一道士羽衣蹁
躚過臨臯之下揖予而言曰赤壁之遊樂乎問其姓名
俛而不答嗚呼噫嘻我知之矣疇昔之夜飛鳴而過我
者非子也耶道士顧笑予亦驚悟開户視之不見其處
　　　阿房宫賦(杜牧/)
六王畢四海一蜀山兀阿房出覆壓三百餘里隔離天
日驪山北構而西折直走咸陽二川溶溶流入宫墻五
歩一樓十歩一閣廊腰縵迴簷牙高琢各抱地勢鈎心
鬬角盤盤焉囷囷焉蜂房水渦矗不知其㡬千萬落長
橋卧波未雲何龍複道行空不霽何虹高低㝠迷不知
西東歌臺暖響春光融融舞殿冷䄂風雨凄凄一日之
内一宫之間而氣候不齊妃嬪媵嬙王子皇孫辭樓下
殿輦來于秦朝歌夜絃爲秦宫人明星熒熒開粧鏡也
綠雲擾擾梳曉鬟也渭流漲膩棄脂水也煙斜霧横焚
椒蘭也雷霆乍驚宫車過也轆轆逺聽杳不知其所之
也一肌一容盡態極妍縵立逺視而望幸焉有不得見
者三十六年燕趙之収藏韓魏之經營齊楚之精英㡬
世㡬年取掠其人倚叠如山一旦不能有輸來其間鼎
鐺玉石金塊珠礫棄擲邐迤秦人視之亦不甚惜嗟乎
一人之心千萬人之心也秦愛紛奢人亦念其家奈何
取之盡錙銖用之如泥沙使負棟之柱多于南畝之農
夫架梁之椽多於機上之工女釘頭磷磷多于在庾之
粟粒瓦縫參差多于周身之帛縷直欄横檻多于九土
之城郭管絃嘔啞多于市人之言語使天下之人不敢
言而敢怒獨夫之心日益驕固戍卒呌函谷舉楚人一
炬可憐焦土嗚呼滅六國者六國也非秦也族秦者秦
也非天下也嗟夫使六國各愛其人則足以拒秦秦復
愛六國之人則遞三世可至萬世而爲君誰得而族滅
也秦人不暇自哀而後人哀之後人哀之而不鑑之亦
使後人而復哀後人也
　　　送李愿歸盤谷序(韓愈/)
太行之陽有盤谷盤谷之間泉甘而土肥草木叢茂居
民鮮少或曰謂其環兩山之間故曰盤或曰是谷也宅
幽而勢阻隱者之所盤旋(此一節且說/盤谷大體)友人李愿居之
愿之言曰人之稱大丈夫者我知之矣利澤施于人名
聲昭于時坐于廟堂進退百官而佐天子出令其在外
則樹旗旄羅弓矢武夫前呵從者塞途供給之人各執
其物夾道而疾馳喜有賞怒有刑才俊滿前道古今而
譽盛德入耳而不煩曲眉豐頰清聲而便體秀外而惠
中飄輕裾翳長袖粉白黛緑者列屋而閒居妬寵而負
恃争妍而取憐大丈夫之遇知于天子用力于當世者
之所爲也(此一節形容得/志富貴之人)吾非惡此而逃之是有命焉
不可幸而致也窮居而野處升高而望逺坐茂樹以終
日濯清泉以自潔採于山美可茹釣于水鮮可食起居
無時惟適所安與其譽于前孰若無毁于其後與其樂
于身執若無憂于其心車服不維刀鋸不加理亂不知
黜陟不聞大丈夫之不遇于時者之所爲也(此一節形/容隐居退)
(遯之/人)我則行之(承上接/下不斷)伺候于公卿之門奔走于形勢
之途足将進而趑趄口将言而囁嚅處汙穢而不羞觸
刑辟而誅戮僥倖于萬一老死而後止者其于爲人賢
不肖何如也昌黎韓愈聞其言而壮之(通篇全舉李愿/說話自說只數)
(語其實非李愿言/此又是一格式)與之酒而爲之歌曰盤之中維子之
宫盤之土維子之稼盤之泉可濯可湘盤之阻誰争子
所窈而深廓其有容繚而曲如徃而復嗟盤之樂兮樂
且無央虎豹逺跡兮蛟龍遁藏鬼神守䕶兮呵禁不祥
飲且食兮壽而康無不足兮奚所望膏吾車兮秣吾馬
從子于盤兮終吾生以徜徉
　
　
　
　
　
　文章軌範巻七
