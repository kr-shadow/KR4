#+TITLE: 吾吾類稿-元-吳臯
#+DATE: 2016-06-11 12:25:16
#+SOURCE: github.com/kanripo/KR4d0565 master c35551e8                
欽定四庫全書　　　　　　集部五
　提要　　　　　　　　　　别集類四(元/)
　　吾吾類稿三巻
　　　　(臣/)等謹案吾吾類稿三巻元呉臯撰臯元史
　　　　無傳志乗亦失載其姓名獨永樂大典各韻
　　　　中頗採録其詩文題作呉舜舉吾吾類稿又
　　　　别收胡居敬等原序三篇畧具行履知其為
　　　　臨川人乃宋丞相呉潛諸孫早逰呉澂之門
　　　　嘗官臨江路儒學教授元亡後抗志不出遯
　　　　跡以終而不著其名惟王圻續文獻通考載
　　　　有呉臯吾吾類稿之目而集中祝文亦有臯
　　　　忝逰宦語知臯為其名舜舉乃其字也臯工
　　　　於韻語所作大都以朴澹為主不渉元末佻
　　　　巧纎靡之習詩中紀年多有庚寅壬辰及癸
　　　　卯甲辰等嵗名時正值至正之季盜賊縱横
　　　　目擊艱危每深憂憤如和劉聞廷擬古十章
　　　　反覆於國歩将傾籓維弛節而繼之以堂堂
　　　　尋陽守重義知所本云云特表李黼之忠烈
　　　　以激厲當時其志有可憫者雖其骨格未堅
　　　　尚不能抗行古作者而纒綿悱惻要不失變
　　　　雅之遺意焉集佚已久顧嗣立元詩選蒐羅
　　　　最廣亦闕而不載今從永樂大典裒輯共得
　　　　詩一百二十餘首釐為三巻其雜文十餘首
　　　　亦附於後備考核焉乾隆四十六年九月恭
　　　校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　總　校　官　(臣/)　陸　費　墀
原叙
強圉作噩之祀余還江右抵臨江假寓天寧寺寺宻邇
郡庠因與教授吾吾吳先生舜舉游先生嘗語余曰郡
承大亂之後民皆習武事厭儒行弦誦絶響教無所敷
吾甚恥之既而時異事殊先生屛居閭里闢一室績學
藝文惟以奉親訓子為務勢利紛華之習眎之漠如也
郡洊罹兵變干戈相承學宮荒閴袁筠之境遺民逸士
聞先生名每延置其家奉贄請益雖武夫悍將多遣子
弟就學焉四方搢紳大夫求詩若文户屨恒滿平居無
事操觚染翰著述不厭境與意會必形之吟詠學者多
傳誦之遭時多囏竟齎志以没惜哉先生殁十餘年其
子均彚次遺稿屬為叙余嘗見先生文集篇帙甚富今
所存僅若此盖掇拾于喪亂之餘不能全也先生之文
典實古雅從容于法度之中其為詩冲澹和平發乎性
情之正世之工乎侈靡浮麗以流連光景嘲弄風月者
不可並論也先生世家臨川履齋丞相之諸孫也蚤游
吳文正公之門獲聞聖賢之學故處乎叔世卓然不易
所守使得位而見諸用其事業必有可觀也詞章云乎
哉均字仲權好學而文能守其家學云渝陽胡居敬叙
余留郡城獲觀吳舜舉吾吾先生詩尤妙于五言如竹
林清飈頓蘇煩鬱如蘭皋秋露夐殊塵境因歎曰詩形
于音音生于心心有所契音乃中節先生之詩中節之
音也而余未能知之憶余弱冠時與先生同處豫章郡
庠為弟子員余之學未知方志有不定因謂人皆然固
余之媿也後三十年先生為臨江郡博士遂屢見之以
急遽流離未暇考徳問業知先生未盡又可媿也後又
二十餘年而先生殁矣而始獲盡觀其詩文皆亹亹古
人乃大媿焉以五十年之交友而知之未能盡何也其
失原于自怠而闇于知人也嗚呼白首巖扄舊交零謝
欲求如先生者與之上論風雅而下評近作其可得耶
先生之子均以先集見示凡先生行事前進士胡君居
敬叙之詳矣余書此于後姑以見慕之之至而媿之之
深也梁寅叙
詩權輿于康衢之謡賡載之歌而大備于成周之風雅
頌後世雖有作者不可及已邵康節云自從删後更無
詩非無詩也無古人之詩也非無古人之詩也無古人
之性情也五言起于李陵蘇武七言起于漢武柏梁詩
之為體非古也絺章繪句嘲風詠月詩之為教非古也
夫以古人之詩如彼而今人之詩如此謂之無詩果無
詩哉其間有能以今人之詩體而寫古人之性情則詩
之為教猶有存者然文章與時髙下漢魏之詩猶近于
古下至六朝則綺麗之習勝而漢魏雄渾之氣亡矣迨
夫聲入于律而絶句八句排律之作則號為近體而拘
拘于對偶嫓青配白爭以纎巧新竒為尚去古益逺然
時之所趨其可少乎臨川吳舜舉先生蚤知學詩而能
上追三百篇之義作為五七言古近二體諸詩皆本乎
性情關乎世教非汎汎而作者前嘗為臨江郡博士其
淑諸人者多矣亂離以來舊稿散失其子均收輯遺篇
于亂定之餘僅得若干首臨江税課司大使京兆趙君
師嘗見而説之遂率郡中士友命工刻梓以永其傳以
余與先生相知之深徵序其端余不敢辭張美和叙
欽定四庫全書
　吾吾類稿巻一　　　　　　元　吴臯　撰
　　四言詩
　　　答穆文學代竹言
猗猗青筠翳于崇岡羃羃繁隂媚彼飛凰有美君子徳
音孔彰樵彼斧斯斸苗芟篁永貞是保爰底于昌
　　　靈湫宅神龍也筠之城隅有泉淵然泉上為宫
　　　肖龍以人雨暘疾疫民有頼焉沉詩其問神或樂
　　　之故作是詩以投之
泓彼淵湫閟靈城陬爰宅其幽承其庇休
湫淵以瀜築之新宫肖人而龍厥貌有顒
奕奕其庭濯濯其靈被于羣生嘉祥是徵
嗟予不辰國步荐迍有懐靡伸余何其臻
陳而詩之或言遺之辭之鄙矣式塵視矣
　靈湫五章章四句
　　五言古詩
　　　贈人歸覲鍾陵
落日白荒荒遵渚飛冥鴻苦寒繒纊薄凄其號朔風客
買鍾陵舟泛泛烟霧中自言定省曠疾首如飛蓬行矣
勿滯留觴酌忻暫同不憚畏塗逺且竟信宿工道經掘
獄地尚憶劍氣紅邊烽亘殘壘離思徒忡忡
　　　筠邑丞禱雨有感賦以贈之
霓望衆方切枯焦感愆期順成責司牧肯以叔季辭筠
邦執徐嵗蒔芸亢陽曦龜拆布疇畮百穀日已萎邑丞
具齋沐懇欵重致詞靈湫詰朝詣甘澍應若隨孰云璇
極髙頫聴亦孔卑寸念感冥寂豐穰端賴之黔首困兵
革宜䘏凍與飢君子埀豈弟允冀遵良規
　　　送人赴金陵
風雨畢餘春飛花急如霰衡門竟朝掩好樹還葱蒨故
人隔峽表不得長相見忽聞有逺役去去游海甸扁舟
指吳會更逐長風便自是俊逸才列剡騰髙薦不獨蘇
與張清談縱雄辯眷余篤友誼不辱鄙微賤成名早歸
來英游總驚羨
　　　遣麴生(并序/)
　　　　麴生於余友義尤篤由髮燥迄今無間言當
　　　　余忻榮得意時其親愛不失左右及憂悲愁
　　　　戚窮悶無憀卒蒙周旋其間宣力居多或感
　　　　發或憤激或消釋或弭忘即事計功夷險一
　　　　節迨踰夫直諒多聞者一日遽改容若欲謝
　　　　余以請絶色甚厲氣甚冽艴焉以進恧焉以
　　　　沮非余間生生之實余間也邈不可詳自顧
　　　　無所取忤者召之前俾殫其衷以釋其惑生
　　　　於是惶蹙自訟曰不自敬徳和而靡節或湎
　　　　或酣爰耽爰溺詒譴于躬故兹㳏絶言訖斂
　　　　衽而退又若彷徨眷戀而弗忍者遂為五韻
　　　　詩以遣之
抱戚坐衡宇癙憂日以痒玉友告交絶短氣復慨慷靡
究獲嚴譴盍亦反自臧久服狂藥醉遽絶心孔傷俛黙
謝儀狄因之戒荒亡
　　　採樵山中作
晨興遵前路縱横復多歧停策髙阜間東西安所之松
柏繁隂敷並游多鹿麋境與俗塵逺採芝堪療飢斧彼
磵底薪束歸任烹炊迥覺人迹絶復若世事遺借問園
與綺嘉遯亦若斯吾意爛柯者局終歸若遲余生世已
季戈㦸日交馳古道邈云逺撫膺心不怡
　　　留别胡宗性
荆扉掩初秋羸卧欲終日髙松落凉吹清露曉如櫛彊
起坐前楹有客欵蓬室忻言良朋至辭接盡詳密蹇予
瘍在股不得屈兹膝兵革十稔餘困悴何由畢格鬭恣
吞噬擬步輒如漆君奚膏爾車炎日屆逺出區城囿豺
虎别我增憂慄直諒性所敦非君誰壹鬱
　　　往年客孺子宅前今别十載荐罹兵燹弗果經
　　　理不為瓦礫之區必將為有力者所獲感今懐
　　　昔惕乎厥中因成短章以寄此情
傾顛莫支維爰用養貞晦明徳光已耀已足動冠蓋屢
下賔賢榻禮意浹歡愛奮乎千載上逺與夷叔配我來
慕髙躅購屋幸相對泠泠湖水清可濯亦可溉一朝鼙
鼓動四海俱横潰迎親仕清碧事竟與時背寧知千載
後進止兩顛沛豈虞居室焚復惻陵谷改明當謝喧囂
肥遁亦焉悔
　　　熊徳新修學宫完為詩貽之
殿廡麗層雲乃是素王宫櫺星列前敞逝川亦朝宗顧
兹兵燬餘瓦礫翳蒿蓬昔人講經地齋館一朝空邦侯
領時望斯文稱鉅公旦望畢恒禮咨度意益隆相投得
賢簿勉勉督衆工載績修完美敢昧創造功學徒知講
習游謌萃其中才彦當輩出文獻聿以崇蹇予謬承乏
事往今不同仰羨文翁化作頌表愚衷
　　　寄錢本芳
有客游桂城于時秋告杪值兹揺落景孰緩憂心悄行
行道里逺去去知已少多君共儒素傾蓋意逾厚道同
心即契敢媿論交後永結芝蘭好何時醉醇酎暌違多
一載夢寐常攜手染翰惕深衷應憐别離久
　　　寄傅時憲
憶昔分手時四見易裘葛昕夕耿懐思曷已此心渴丹
厓成獨往瑶草向晨掇樂與童冠遊還喜俗氛脱吾儕
憐困悴髙誼竟誰奪知已許論心諒君眷儒末
　　　寄權豐城
白璧絶纎瑕瑩澈涵貞素由來荆人璞粹美非天賦豐
城列名區寶氣雜煙霧君膺竹符寄發政推仁恕居氓
積疫困徳意諒宣布枉此照乗才作郡藹清譽
　　　寄周所立
初緑藹喬林華館微薰爽粉節矗新篁錦籜綴林響脱
巾掛蘿薜陽景散清朗洽此童冠儔林丘恣幽賞趙璧
非常珍妙鑑啓深奨蘭章枉芳札亟誦慰遐想寧貽簡
黙譴輒復懐技癢思逐好風翔深期謝榛莽
　　　又
書屋俯長衢枉顧已承屢跫然舉玉趾短策散輕步神
情獨散朗吐論發深趣君當儒林彦籍籍播芳譽自是
荆山珍無瑕表真度未酬連城價良用嘆遲莫
　　　寄人
崇岡矗髙梧上有彩鳳鳴疾風吹纎雲值此天宇清汾
陽唐功臣雲仍踵芳聲覯止愜平素願言接光榮
風雨晝凄凄行邁戒修塗深冬饒雪霰清寒迫微軀不
獨逃竄苦幼子復被俘仁人鑒微衷願賜尺素書聲光
久所及文采亦有餘贈以鼎吕重因之釋縻拘感徳已
銘鏤終當效區區
　　　寄劉彦行時在徳安縣
聚散耿暌違悵望渺廬嶽緬驚光景邁爰致音問邈聞
當理清秩獲奏承嘉擢從容辭大理黽勉署商榷賢勞
念明哲寵命均優渥君才當茂彦妙藴等荆璞曠瞻萌
鄙吝未覿懐卓犖引領雲錦間蹤跡限陽朔
　　　寄陳伯昂二首
絲桐托清音山水寄髙調鍾期邈云逺誰為發真照耿
耿寸心存泠泠七絃妙解啓聾俗聴母詒賤工誚
獨鶴栖長松斂翮亦閑止髙視浮雲端毛羽霜雪比長
風動天末千里煙塵起顦顇霄漢心奮迅志空委
　　　貽陳學用
前路陟崇岡凉颸悴危緑于時逺行邁散步經樓曲去
燕無餘影寒蟬鳴髙木新知偶相值覯止諧所欲才髙
領時望何事媚幽獨更言游謌樂嘯咏忻自足邀余坐
華館觴酌泛醽醁論心手頻握交誼自今篤
　　　東軒夭桃盛開
東軒粲繁英生色照書幌輕茜彤霞炫煖香散晴朗東
風紫陌路終日馳輪鞅撫懐隠憂集頗念嬰世網仙源
在何處整棹期獨往應有避秦人因之攄遐想
　　　畏暑入山間二首
方懐濯氷思未劃逃暑計野人林下期林巒鬱松桂裸
袒資曠達有美裁薜荔石壁瀉流長徐徐下雲際
喬樹矗修榦松杉表羣材謖謖冒層雲繚繞依山隈側
徑罕人蹤白石被荒苔解衣坐其上青䕃絶飛埃延覽
極幽渺襟抱忽然開挂冠且疎誕輕颸颯然來
　　　癸夘嵗作
獻嵗娛綵侍霽景熙晨旭三陽兆開泰隂沴盡敺逐飛
警何方來相煽日尋蹙皇天久厭亂何用更揺毒慈闈
方抱恐游子心懐恧頗厭城市居無由詣深谷烏鳥亦
何仁返哺遺令躅勉奉菽水歡因之慰窮獨
　　　懐何義立
髙秋病炎燠力疾坐清羸書樓俯長川遐瞰風帆馳故
人在天末劇我長相思裁書托雙鯉路逺莫致之桂塘
極南際磻磎逼西陲諒集童冠樂沂浴相娛嬉鏗然舍
瑟意求赤何由知蹇蹇豈余病采薇當朝飢
　　　端居自遣擬寄弟尹
衰朽靡自振蹇運凝孤蹤素履慮恒澹困躓心已忡鼎
沸復干紀煽虐滋頑兇側晲髙厚寛孱眇将無容家君
奄然逝弟妹計亦凶稔禍何慘酷憂憤激愚衷先塋負
城阿十載連蒿蓬倉皇乏祀葬念此痛擘胸孤城近改
築相逺百步中序易霜露降瞻省無由從彷徨但終日
洊復罹兵戎病母踰八袠甘㫖隨儉豐連枝阻且逺孰
致音問通臨風一惆悵腸斷髙飛鴻
　　　病足彌月鄧漢傑惠紫竹杖
股瘍爰類躄良行改蹣跚伏枕縮伸窘窺關走趨艱賔
至日旁午閔余生苦顔肅進藉辭接送往卒復難忸懐
靡自解撫心不遑安交親意有會貽以紫琅玕剔竿剪
飛佩斸本驚鳴鸞紋侵宿雨潤節傲秋霜寒扶顛委令
材倚之良自寛感此倫誼篤懐徳劇百端時危備驅策
永矢同相完
　　　羅氏貞女二首
國土無定疆干戈那有常倏忽致侵伐蚤嵗迫中腸仰
天注白日含思離閨房棄絶父母恩不惜桃李芳出門
即有恃就死義有臧六親為之怨世人為之傷白骨化
青流英魄托上蒼女道恒不朽感兹令名香
神州中運否世事弗獲(一作/莫可)齊中區鼎一沸滔滔遂沉
迷廬陵禍未稔酷慘積莫稽彼姝不自昧顣顣辭深閨
蓄志秉全節於義諒不暌層雲蔽皦日白璧沉黄泥已
矣靡遑恤聞者懐怨悽作詩表懿行懿行良難躋
　　　題息軒
盛寵襲奇患林丘資曠逸未彌兵革艱遺榮推達識於
焉世氛絶最恃耕鑿力豈伊農畝儔畢志偶沮溺開軒
面場圃充棟浩羣籍學耕非二致安計作與息作息本
自然含哺便終夕
　　　題清隠軒
巨浸渺横流懐襄日湯湯竟朝閲羣籍時繹心所臧客
言叔度賢褎然逺騰芳豈依泉石幽深中膏與肓甘㫖
奉嚴親力耕道其常懿彼桀溺儔爰與寵辱忘羨子涉
危亂不失居井鄉奈何參商居未獲覯清揚不得同巧
笑永永遥相望蹇予困行邁何由際時康
　　　過鄧漢傑
廣庭列嘉樹衡門掩重關村迥輪鞅絶幽人築其間我
來坐髙軒言笑以怡顔酌以芳樽酒醉卧復忘還
　　　晨起
暑雨洒清夜薤葉微薦爽寢酣齋館幽夢破山禽響褰
衣下帷闥紅旭貫穹壤危條蔓羣緑延吹入前敞抱沖
澹無營忻言脱塵鞅
　　　喜雨呈郡守
積雨滯農工徂景逼餘春渳渳流潦集川陸浩無垠東
作殆難弛耦耕良苦卒雲收雨忽止驕陽肆其神頗怪
魃為虐惔焚且兼旬府公具齋沐敷意徹紫宸上天沛
甘澤靡靡五夕晨幸兹嵗事稔庶用舒罷民作頌播厥
美願言希秉鈞
　　　潯陽歸塗值雨
𤣥昊頽餘景崇雲鬱西圻震霆奮逸響紫電流餘輝霖
雨忽滂沛澗磎亦漫瀰客行偶值山况復僕馬飢息身
喬樹林餘潤襲人衣夷踞非吾偶危坐亦忘機雨歇涉
泥潦窮昏乃投歸舉首瞻羣阜烟嵐深翠微檐隙語童
穉譁言闢荆扉到家忻自慰觴酌且頻揮
　　　三月廿日得幼兒消息聞在崇仁故里
承檄赴鰲磎兹辰乃還鄉于時際昇平欣覩憲度章歸
來踰兩載(庚寅七月樂安/秩滿壬辰兵起)海宇靡冦攘乃知十稔後不
得霑泰康遊宦寓清碧中途逢虎狼重罹檢剥苦所幸
脱死亡癸夘秋告仲兵勢日熾昌孤城寡不敵破陷俱
倉惶四門守軍律閉禦示故常大夫且莫越童稚焉足
當矧復負荷重竄逸莫可藏於焉被敺執仍慮或見戕
父子不相保東西各彷徨亂後永相失曷已懐抱傷有
客來故里具言居處詳會面良可必聊且慰衷腸
　　　春日有懐
嵗月只如流咄嗟冬又春去年錦水上栖栖似迷津投
老重扶攜逺游辟兵塵迺知百里外忽此逢故人攄情
極慰勞不惜來往頻髙抱瑩氷玉逝蹤妙無倫如何濶
别久寧忘心所親
　　　書韓安慶大節堂
大節不可奪斯為儒者儔君侯守藩屏哲蹤希徳周龍
舒控淮浙勢比衿與喉環疆擁凶逆孤障截横流連率
此開閫忠良孰與侔坐念王綱頹君子懐百憂永矢盡
臣節秉心欲宣猷構堂華扁新盛氣慴豪酋雄文勒堅
珉光燄貫斗牛夫人已千載斯堂屹千秋
　　　送郡守入覲
葛阜亘朔雲寒沍屆徂冬滕六擅其神𤣥冥不言功清
章馳文湍南紀千里通入覲効臣職瀰瀰思朝宗邦侯
分符來炳炳恩意隆及兹赴京國述職戒古風輔行得
賢幕攄忠意攸同明發鳳渚湄華艘乗便風眷此千里
遥執别惜遽怱飛步登王圻矯首仰飛龍歸來承恩寵
餘光将並蒙
　　　贈人歸青原省覲
驅車戒行邁晨興踐嚴霜重以苦寒月游子歸故鄉雲
白楚天碧親舍在其傍青原何迢迢文川亦汪洋定省
及兹晨斑衣戲髙堂豈不念曠疎干戈猶搶攘歸來拜
家慶此樂殊未央
　　　廣夀寺與漢傑鄧逸人小酌因賦
屆歸迴村塗淹留畢幽趣地偏蓮界浄鳥語升陽煦神
閑塵慮澹野服資儒素清芬騰古鼎似與冥搜助蘭尊
倒更酌意愜斟忘屢胥晤感良儔臨分豈容遽相送下
前墀琪花落瑶樹
　　　詣龍祠
髫齔喜奇事壯游擴前聞筠陽古城隈神龍宅溪濆靈
祗絶異好篇什輒見欣崇祠瞰前阜石蹬躋層雲流潦
滙深壑湍泳亦沄沄淵湫閟靈迹及此揚清芬揆予最
淺劣謬獲忝斯文賞音此焉遇寧媿嬰俗氛有志未由
展老大奚足云願言弭金革一拯溺與焚
　　　擬古七首
羲畫闡人文立徳繼𤣥㫖斯道古攸敦卒乃滋末技詞
華鄙琱琢何况靡工緻既貽俗眼嗤還為知音棄魚目
殆非珍燕石混瑶珥綺麗炫頹波澹泊啟髙致焉知大
雅音詮諷含六義
神龍蟄重淵豈偶介與鱗變化入冥漠倏忽致屈伸藏
深茍無欲此性安可馴清晨滌塵慮拂拭龍唇琴冰絲
映玉軫宫徵發徽音一鼓别鶴起再鼔紫鳳吟自非山
水工曷契鍾子心貞士失知已何自免陸沉嘉遇良難
必聊且慰沖襟
褰衣涉湘渚崇蘭泛幽香折以遺所思奈此道路長采
芳須及時過時萎且黄不念桃李年離别隔兩鄉何當
早還歸慰此飢渴腸
寶氣吐光芒夜燭宵漢上孰云久淪晦精采動星象由
來至神物變化非可狀離合迹靡同顯隠何由仗冥思
掘獄初博識啓浮奨
先正邈云邁名流若晨星餘光安足仰竟莫資典刑羲
農逮黄虞去余幾千齡淳源就湮塞徒兹守羣經苟非
述作功羣寐何由醒炳炳埀懿則頗惻昧與冥
四壁但蕭然蓬蒿蔽幽居豈復計貧餒志在古人書我
來慕髙誼仰止将焉如清風百代上遺言良起予
在昔炎運熄餘燋起良圖君臣及際遇魚水相與俱乃
知長嘯時興懐佐廟謨賢輔著伊吕兹士顧不殊秉耒
南陽者孰識為鳳雛出師戒兩立懇懇志勤劬功名照
前代千載擅八區
　　　擬古雜詩十二首
抱美不自獻孰識爨下才乃知荆山珍終以石見猜鳳
雛未髙舉秉耒南陽隈何以荅三顧赴敵山亦摧八陣
布雄略出師真壯哉
淳澆無異源靡靡逐時變奈何遷末運么麽伺其便長
揖采芝叟不作市城戀忻與木石俱何意謀自見邊隅
尚傳警風塵暗㝢縣前修邁髙節豈為來者勸食薇可
終身深期弭龍戰
哀哀我征夫逺役在邊戍雨雪忽載塗凄其嵗年暮從
戎始雖壯容鬢已非故甘心許徇國勲業苦難樹枕戈
憤已盈孤征尚誰訴
比目拆中路眷戀情所私浩浩燕與越驅車欲焉之别
近恒惻惻别逺寧不思寄語室中人逺游非所期
昔聞詩與禮憶在過庭趨耳熟嚴訓及媿我昧反隅中
道逢蕩析念此氣不蘇深惟素履願竊比逢掖符咄嗟
嵗月駛莫遂砭厥愚窮生貴殉義時流重進諛彌憐虎
口脱敢冀蝸洤濡屢空中豈怍寧為末俗驅
魯連蹈東海却秦迺權宜戰國固多士卓然一見之余
本寒鄉民韜居河之湄尚友篤嗜古深衷竊自私一獲
展良晤如救渴與飢遐躅邈千載遺矩誠足追因之激
忠憤媿乏熊虎姿
濫吹誠竊禄哂此齊庭竽定從纔一言忝與碌碌俱古
稱賢達人髙誼耿不誣魚目固非珍竊混明月珠貴耳
恒賤目把玩復自娛窮達有恒理敢昧待賈沽兵塵昧
遐曯藏深復潛需
荏苒春又夏芳序不我延所思邈山海迢遞隔逺天寄
書雲中鴈曠絶貽厥諐榮耀有衰歇寸心終莫遷如何
結髮親負此桃李年朱唇揚妙音豈計終取憐當年紈
扇謡安得今尚然燕婉懐哀傷願比金石堅躞蹀下閨
闥何由已悁悁
髙牖照初日水木湧清輝拂拭朱絲絃山水調更微鍾
子不我遇自與聾俗違無絃寄髙興此意良未非折腰
卑已辱豈是昧事機駿奔計已得邁迹非可幾
古道就蕪穢末流滋誑譎遡求竟何稽誰作復誰輟知
愚雖兩致寧與較懸絶汙隆逐時變譬彼凉與熱朔風
吹大漠夜作千里雪隂晴苦難恃舒慘一何别黙悟元
化工喧啾息譁説
惟昔事逺游發軔自兹始辛勤三十載倏忽一瞬耳未
明轍環蹤竊究懐居㫖祚運厄陽九厯稔未云已鄭重
攜挈心干禄為親喜出身忝逢掖殘燬諒非美多艱亦
屢遘破陷輒中止自省幾寡諐所幸免譽毁逺别同氣
親昕夕竟何恃於焉限陽朔曠濶非所擬相思只長慟
一坐致頻起寒門嬰變故延禍及先妣腸裂五内傷憔
悴復何似永抱終天痛不得返鄉里繐帷擁虚位徒見
字盈紙旅魂不可招痛絶真欲死忍聞屬纊言離亂念
諸子
層雲起遥空陽曦黯淪沒倏焉光采歇變化何倉卒窮
居念離索終朝恒兀兀杪冬寒氣慘凜凜傷飢骨煖律
諒可回推遷任飄忽
　　　雜詩四首
河宿爛宵分嚴霜歇芳物嗈嗈南飛鴈聲逐浮雲沒征
夫懐逺役戈船連暝發孰遣嚴程緩奈此苦寒月大布
不禦冬况值霜斷骨命微難自保去去冒馳突親知慘
别離割痛永相䘏歸來良有期會見早寧謐
晨起凄風厲霜氣欲斷肌暄凉謹代謝推遷理無違念
我蓬藋居懸磬心自怡寢裀食列鼎遑䘏凍與飢富貴
何足羨賤士安坦夷
嚴城喧夜柝嗚咽鳴羌管清輝鑒檐隙桂魄光復滿秋
聲動寥廓邊鴻起撩亂榮茂就衰歇關河音信斷客寢
不遑安孰遣愁心緩
疎散已成癖杜門養愚蒙矯厲非素習甘此退與窮由
來方鑿資不與圓枘通孜孜為利者祇自取勞躬㢘立
啟貪懦将謝夷惠功餘生茍可畢何須問汙隆
　　　擬古十首次劉聞廷韻
逆節圯崇綱横潰肆狂畔宗主炳麟史昧此謀寧緩民
彛詎宜冺四維遽云斷疇能靖羣凶未覺事功罕豈不
念無辜憂來氣恒短卓彼一匡功其人獨稱管
騎射息芳辰餘閒端可卜戲玩足娛心轅門抛蹴踘蹴
髙齊浮雲式駭衆觀目将軍誇巧捷接踢最稱速噫彼
暴殄餘窮欲未云足恢恢忱弗私惡稔禍胥促
自從喪亂來東西安所之山谷弗可居浮海弗可期餘
黎靡孑遺中邊悉如兹藩維弛臣節不靦死獨遲遁辭
尚可托徒勞播聲詩媿爾忝章甫哀號奚用悲
夷叔卓傑識時議駭且驚始也義形色終焉心靡平登
山迹既邁薇蕨豈可生去余已千代昭然無隠情後賢
昧厥㫖較若失萬程何須重此文修辭費将迎
子房閔韓亡捷足騁髙志修名列三傑式侈運籌事圯
橋期屢失詎謂偶相值鍾姿良粹美神降會元氣明哲
既保身聲名照天地漢楚兹遼哉邈矣隔淮泗飛鴻墮
遺音云有帛書字
光黨著髙節明王禮不賔藏深靡求衒髙蹈豈無因商
嶺芝可茹楚澤蘭堪紉買斧事樵採兹焉畢晨昏伊人
不守沔胡為乃栖筠俯仰終媿怍信罹邅與迍
負固擾南紀從昔著苗民虞廷一振旅舞干義常陳祇
縁類莫殄宥此弗順身嘯聚仍黷武徒勞邏與巡綱維
遽云斷那能一朝伸𤣥端襲儒服亦復岸此巾徒守子
雲學謾誇首陽仁投畀息羣憤毋令凂斯人
世無栁下惠疇敦此夫薄全生已虧行奚用咨流落摛
詞縱工麗未足裨述作邊廷馳羽檄擾擾夜喧柝流血
川谷殷瘡痍曷清廓忠臣炳休光䑕輩尚安托
經徳貴不回吾否悔寧晚老去莫知非暝行亦亡返堂
堂尋陽守重義知所本捐軀著忠節欲救天步蹇修名
光簡冊不媿巡與逺爾獨戀鄉井歸心入私忖安成不
可即何計遂畊墾
謾補登山屐徒懐浮海舟孰抱樂毅才誰卧元龍樓往
事成悒悒來今悵悠悠戈船襍游卒川塗不可游疇能
念塗炭積此已十秋人命亦可憐倐忽水上漚皇風被
九宇謳吟良不休
欽定四庫全書
　吾吾類稿巻二　　　　　　元　吳臯　撰
　　五言古詩
　　　閔君鄉初度賦以為夀
髙秋霽璇霄晨光散清朗結綺延輕颷瑞靄拂書幌埀
栁緑如縷芳塘闢前敞君子有好懐逸志青雲上炯炯
氷玉姿棲棲滌塵想詩書日以娛觴詠浹歡賞今辰屆
初度親友忻俱往庭中綵衣樂玉砌蘭芽長未契弧矢
占竟被章逢奨後凋表松柏貞質荷素養夀祉聿以崇
修名溢穹壤
　　　甲辰燈夕余僑居上泉先期府公留陪上官讌
　　　集是日值雨弗果如約因賦五言詩東府中長
　　　貳
開嵗苦連隂層雲晝恒昏投老遘迍蹇竄迹依山原兹
辰元夕臨孤坐掩衡門府公重時景華燈列前軒上官
及同賞邀余共開尊自愧庸謬姿安可並璵璠奈此雨
如霰不得追笑言田父意頗懌語話勞温存深期早寧
謐畊鑿賴兒孫忽動逺遊感何時戒歸轅興言謝知己
相逢難具論
　　　病中七夕
清商初屆候庭柯振凉颸華月露光采彩雲亂葳蕤卧
疴苦無悰良宵心不怡堂前樹諼草堂上髮成絲連嵗
稔兵革困阨病復滋嗟余蹇且拙智巧無銖錙磷緇莫
或試堅白雅自持天孫嬪河鼔適與此夕期再拜叩天
孫俾我遂所祈竟宵不得命孰易愚鈍姿方悟巧拙理
付命非所移所念罹厄運鍾禍亦荐奇窮共劇干紀天
地俱瘡痍天步尚囏阻何由暏坦夷
　　　初冬
南牖霽光入温然敵春暘西馳萬扉景端居惜流光秉
翰發藻思開筵進霞觴夙志豈終淹貧賤道其常素履
冀無渝益堅寧敢忘鑿耕畢嵗事熙洽忻時康
　　　胡商用初度伊邇筠中貴游洎賢士友凡有意
　　　斯文者率詣賀商用夀親罷必觴友于家盡歡
　　　乃已蓋其事親友友實關倫義非好徳者之儔
　　　疇克臻兹也余先期還臨城弗與諸賢之末鬱
　　　中而忸怩有以也敬賦此以致區區情見乎辭
霜露零中野時菊吐幽芳掇以娛夙心清馨逺飄揚肅
肅長風至湛湛天宇凉羣卉日揺落危緑萎已黄自非
異凡品焉能凌風霜美人皦如玉瓊裾曳琳琅𤣥度氷
雪瑩髙誼摩穹蒼菽水怡親顔綵服升中堂何况當盛
年才華擅詞場大藩著文獻爰淑俊造良慶門紀埀弧
賔親各稱觴媿余復行邁逺意不獲将申言勗壯志令
徳期彌昌
　　　用古意荅陳子常二首
美人在天末綽約瑶華姿青鸞采雲裏傳情欲憑誰惠
而能好我柔札逺見遺芳晨願相接莫待凝氷澌望望
更延竚徒劇此心悲
步出城南隅青樓敞虚牖不見如花人所餘惟老醜問
之盡俘虜無復資舒憂不意罹變遷奈此淹留久當年
恃才貌何處委衰朽未能忘素心因之謝親友
　　　荅龔伯先病中見寄
新篁亞濃緑籊籊當前楹長夏美風日髙居媚幽貞一
札示佳什三秋耿余情枉此金玉音因之襟抱盈嗟子
抱微疴問疾阻修程遥雲隔曉望積雨夏氣清長洲兩
河迥通川一夕平發舸懐朝濟攜儔遲宵征延覿攪我
心遥遥若懸旌
　　　荅周恒四首
彌月困風雨竹屋蒼煙深紅香委濃艷半逐滄波沈坐
念芳序改積念孰能禁故人枉髙步隔巷屢見尋盍簪
亦已愜况遺金玉音
書樓瞰川上積潦烟波深歎逝展遐矚湛湛天光沈心
知悵濶絶孰與愁悶禁不得共言笑迢迢阻追尋不啻
山海隔何當接徽音
失意恒鮮歡來往暫相得敢忘磷緇戒而欲試堅白豔
葩紛過眼徒有好顔色榮耀何足云飄忽如過客篔簹
媚幽姿相對可終日
晝坐蓬蓽居翛然忻自得既無髙世姿徒欲守貞白蘭
章枉佳句炫若雲五色多應紫霞裏嘯咏揖仙客而我
嬰世氛相望片雲隔
　　　古意二首荅陳子常
蓬蒿栖獨鶴困此凌雲姿羽翮日摧頽顦顇當告誰烟
塵徧六合雲路忽若遺于時盛炎燠斯須變寒澌當隨
鴻鵠翔毋俾燕雀悲
衆女妬蛾眉深閣掩重牖臨粧抱明鏡孰與辨妍醜心
焉誠忉忉撫景懐悠悠浮雲翳陽景焉能永終久容華
耀氷雪豈得便衰朽筠松撫寒香貞質契三友
　　　荅王仲義寄來韻
商郊沈老火清飈生夕凉芳蕤久銷歇髙林又飄黄方
嘆流運駛曠違親愛傍因知坎且止式悟舍則藏豺虎
方搆患何由際時康敢辭困躓苦貧賤理則常晏嵗霜
露滋誰念無衣裳申章乏瓊報深衷未渠央
　　　胡宗性以詩見寄因次韻奉荅二首
積雪披徂徠蔚蔚蕃髙松逈出宵漢上雲氣遥相通摩
霄一白鶴獨栖如老翁忻言得所托相與何終窮惡木
非所依蓬蒿非所容巢居足風雨矯翮隨虯龍
太清薄雲物霏隂藹重霄經濟起才俊彤庭足英僚七
貴五侯尊金印重縣腰權寵媒異患達生分漁樵操斤
詣空谷埀綸傍深苕畢趣謝氛垢雪頂寒蕭蕭
　　　荅鄧文學二首
秋聲起蓬户髙林喧夕風驅車涉逺道四顧誰與同揮
杯别親愛沈憂劇心沖人生百年内聚散風中蓬豈不
念時艱遽離鄉井中感子綢繆意持報憑歸鴻
楚甸翳秋隂洒洒風吹雨凉生芰荷衣路繞磎邊隖中
道逢知己握手即相與名談析𤣥㫖觴酒坐前廡定交
忘淺劣秉徳希前古何以惻深衷明發川上浦相望懐
百憂平原多宿莽
　　　周恒有喪子之慼貽詩見志用韻荅之
𤣥鬂生素絲嵗月坐來老昔陪金閨彦總羨謀身早遨
遊帝王州卓犖懐奇寶經筵籍餘光獻納每稱好自是
偓佺儔屢見如𤓰棗歸來值危亂邦國鞠茂草間關重
攜挈何以豁胸抱弱子纔九齡恙作竟難保泉扄既深
掩銜哀動憂惱生寄死若歸畢竟何足道喪明悲子夏
何用苦顛倒但飲尊中物愁絶冀敺掃相覔寧憚勤聆
論亦應飽
　　　荅周恒
髙抱瑩氷玉心清願恒違清晨抱琴出薄暮乃言歸宦
遊值喪亂頫仰萬事非暴横日充斥未覺踪跡稀靖難
藉英傑與子将疇依旌斾正翩翩駟馬亦騑騑殺氣薄
原野亂餘民命微淹留匪懐土何能效知幾登車輪有
角不殊困重圍豈不念鄉園重以音問希青衫結飛鶉
何用媿輕肥弱臂恨不羽徒羨歸翼飛艱危豈恒理及
兹當息機
　　　送人歸宜春
積雨麗初陽風花迹如掃舟回金鳳渚川光媚幽島湍
驚峽束險春臺風日好歸情浩難遏攀卧耿懐抱君應
卓傑識磊砢懐至寶作郡枉令姿餘黎藉匡保薇垣展
髙步洒翰摛華藻偉矣經濟心欽兹芳譽蚤登賢屢開
閣賔榻共傾倒嗟余交忝後瞻晤何草草惜别意已勤
奈此千里道(詳袁州/府志)
　　　悼友人
一坐凡數起忽動風木悲哲人遽云逝長慟涕漣洏儒
服起從軍慷慨無磷緇事勢一朝異不得以死辭贊畫
入戎幕計術屢出奇經邦本仁厚豈弟澤下施眷余介
叔末篤交類連枝講明發奥義不獨書與詩敏偕夙性
達相於劇切偲人生百年中光隂如電馳蓋棺志未竟
已矣非所期歸櫬度蒼峽愁雲黯相隨凝竚渺渝水端
令心不怡
　　　友人簡大𤣥辟亂殞于沙湖痛悼賦此
興兵實媒禍積惡况不悛無辜輒旁及性命亦可憐哀
哉簡文學端居守吾𤣥承歡具慶下况值迍與邅兹焉
烽燧舉奔竄理所先愴惶昧聖訓未省戒涉川舟棹竟
失利忽墮飢蛟涎良友奄長逝臨風一潸然
　　　觀水泛二首
巨浸日湯湯通川類溟渤憑髙極遐瞰一夕洲島沒洪
濤勢淜湃滉漭去超忽瑣瑣蝦與蟹出沒黿鼉窟焉能
測變化㸃額詫奇物
新畬東作早原陸漫黄潦展力未遽勤麰麥病泥淖𤣥
冥會天意巻迹亦應好方抱艱食憂餘生殆難保
　　　過鍾山峽
過却虎頭灘又上鍾山峽逶迤一磎轉犖落羣峰插帆
衝嵐氣斷棹妥天光壓因知造化心峙流成吐納
　　　九日郡侯燕集席間率然之作
杪秋風景美芳辰屬重陽藩侯置髙會賔客滿華堂凉
飈觸軒檻清醥泛羽觴鮮肥既入饌殽核具見嘗入幕
盡才傑煥然圭與璋蹇余忝文學復此叨寵光上官秉
謙徳髙度涵汪洋禮意况周洽勢位俱能忘坐使凋瘵
愈潛欲移披猖考績見稱述奚専古循良
　　　敖城初春貽劉豫父羅士章
客舍傍蘭皋川光迴杜渚敖城屆初遊景物何容與流
峙奠名邑羣彦敦前矩飛躍隠至情山雲籠近塢輕飈
激軒檻香逐靡蕪吐暖霧結餘隂溪面洒微雨良朋忽
覯止未見心已許展席坐終日雄辯襍今古論文會至
理剖析到毫縷聆此謦欬餘覺我沉疴愈相看謹時禁
不得展尊俎二妙時往臨因之快瞻睹
　　　投臨守
鳳渚暖春雲官船初報上長猋素濤涌平津錦帆漾遺
黎藉誰弔稔禍劇凋喪郡封勞屢拜清譽愜時望不資
敏手功塗炭何由仰宦遊徒老我且乏慈闈養願推錫
類仁孤寒釋悲悵
　　　呈筠守
錦川何瀰瀰文湍漾寒玉雉堞出雲間逶迤迥相屬譙
門深甲第冠蓋如雲矗賢哉二千石出守稱良牧推仁
撫凋弊布令一何肅心焉懐豈弟聞譽藹前録蹇予逺
遊倦先睹共追逐自是星鳳姿因之駭羣目
　　　投郡守
時雨澤羣物秋旻豁晨瞻適遊通衢中軒蓋何崇嚴上
府開甲第駐此帷與襜共訝五馬尊還誇叔度㢘勤政
復推恕遐邇澤畢沾粤從眎事初頌聲藹閭閻田里遂
耕鑿坐使愁嘆恬承聞起深奨矧復徳秉謙才堪鼎鼐
寄作郡終豈淹揆予就衰朽素標日已添展晤懐濶略
抱此愧負兼一割自貽慊誰謂鉛刀銛
　　　逢練伯尚
花雨泛春濤鳳渚停歸艫疇音記分袂顯隠迹兩殊詎
意十餘稔復此仍躊躇各訝容髮改咄此嵗月徂方辭
贑石瀧又駕建鄴車巧逢豈常幸褎然領時需行邁感
離思永言致區區
　　　贈朱逸人
達士適權宜辛勤濟艱危豈無林與丘那自避迫敺攜
挈不遑止眷此妻與(一作/若)孥幸不失鄉井畊鑿性所娛
忻言耦沮溺避世邁厥趨吾儕重逃匿顔厚逺故區敝
廬燬兵燹疇能理榛蕪承聞起深羨永矢臻良謨
　　　贈别
桃浪汎通川朝來霽花雨錦帆官舫發解纜鳳凰渚故
人𤓰代及執别何容與商車勞會斂經費寧無補風花
攪離思繾綣傷情素多應騰薦剡香染薇垣露彤廷急
才彦促入青雲步去去勿滯留何時展良晤
　　　贈邵𤓰隠
冠蓋慕丘壑乃知嬴已顛無何代遽革允悟機所先種
𤓰傍青門髙名與代傳于焉千載後再覩令緒賢承明
獻策回頫察探幽𤣥芳圃何深深𤓰瓞亦綿綿説懌引
遯栖讀書縻嵗躔髙識展𢎞閟妙藴徹微淵雲端揖白
鶴矯首睨飛仙
　　　贈盧仁本二首
衛生茍失宜遘疾信良苦矧乃眶睫間失治爰成瞽髙
人燭其秘妙藴希前古金膏鍊神液一筯羣盲瘉捄療
收全效芳譽藹區宇心目理一致昧者乖賦予孰知瞭
與眊君子無謬取何當拯其迷開明豁瞻睹
雙瞳貴瞭瞭眎瞻聿以明一起眶睫恙因之矇眊并昔
賢曾憫此捄藥著深情良效衍方劑收功久埀成盧醫
燭厥閟遂擅髙藝名鄉邦負疴者累起數千盲吾聞起
嘆羨實茂副厥聲幸為開衆瞽永資輸廓清
　　　過茶鹽舖
永路自迢迢嘉苗方濯濯修條夏蓊鬱炎景書蒸爍逺
遊懐道暍離亂傷飄泊停車青楓林凉洒縐絺薄挂冠
花氣馥掃石松針落茅屋山犬吠前瞻路綿邈田家有
新釀相與共斟酌單居懐所親惻惻念離索
　　　中秋夜讌次韻詶彭鏞
素節薄殘暑凉宵璇宇清翠梧漙玉露瓊樹綴雲英前
除皓采發東溟素蟾生銀漢皛澄練珠斗燦埀纓綺席
羽觴泛寶鼎篆馥輕對景思洽友承寵屢専城豈弟竟
初志撫字惻深情才子賦尤美野人思徒盈胥晤良不
數一言安足并怡親在終養(一作乏/豐養)感此非違榮自顧
昧前算寧能遂遐征宦遊念流落時風重縱横不得共
談笑徒兹仰髙明暫須安蹇拙焉得渝忠貞
　　　贈道士
光黨炳清節穉也亦其倫邈焉百代後孰與計屈伸蹇
余遘多艱攜挈適至筠忽值羽衣客宛若太古民自言
𦙍南州秉心希隠淪還如吳門卒敢冀下榻賔警邏詎
云汙官達多畏人丹丘意所戀商顔心所親妻子何足
念冉冉謝世塵聞余愜素願接以謦欬頻跨鶴入寥廓
天風洗衣巾
　　　瑞芝詩
二氣鍾奇秀嘉瑞産渝川九莖呈異特五色何芳鮮獻
迹自幽曠含榮挹清妍揚芬逐微焱管笛矗蒼煙凡卉
豈其儔靈茁故所傳逈脱榛莽區遽墮冠蓋前臬府此
分厯宏綱方布宣至和斯有感至理固其然發施良得
宜凋瘵必可蠲休徵屆寧謐四海同堯天
　　　臘月二日戲綵之樂
氷霜正凝冱玉衡迴杪冬斯晨集懽宴戲綵庭闈中十
年兵搆患不得展從容逃竄不遑息喜懼積心忡童稚
襍稱觴拜頫貌有顒親顔怡且和夀祉宜增崇焉得樹
諼草笑卧南山松
　　　奉荅大兄來韻二首
喪亂傷流離每泣淚如雨父母𦵏兩塋弟兄各異土既
辜連枝榮未免析薪苦脊令縱髙翔難越關山阻雖謂
他人昆卒莫向余語其然豈其然所愾在荆楚
桑田昔變海城市今為墟亂象一何似承平百不如忝
役得無咎遺恨終有餘既乏負郭田安念敝邑廬所厯
盡艱險能不懐欷歔三代多變故春秋俱不書返古欲
謾紀援筆仍躊躇
　　　新秋夜坐
華月出雲衢流輝庭之隅荒煙生逺樹凉吹落髙梧苦
悲白日短不知清夜徂
　　　代送上官
紅旭麗春城晴檐融積雪流雲層宇浄隂沴頓消歇官
河裊埀栁金縷毶毶發華艘泛蘭渚忽報上官别綢繆
曷由展官栁恣扳折多君膺寵眷行色念倉猝春濤泳
晴泚載此川上月明發屆千里風颿去超忽相望耿懐
思川塗渺難越
　　　送清江彭士雲
君來秋暑初江月漸清好滄洲十日客水石發幽抱荒
荒西關路驅車入秋草得我何足論詩成各烏帽西風
野花明斜日江樹老舉手復取别何年重傾倒人生誰
非客恨我歸不早飛飛南國鴈離愁滿晴昊風帆鼔聲
急輕舟去如掃
　　　題李尊師松竹梅巻
翠篠凝煙碧虯髯拂雲蒼寒芳守貞白粲粲浮清香秋
冬凋卉葩髙姿凌雪霜空山渺塵俗幽懐堪詠觴托交
亦云堅寥寥肯相忘况乃在春谷子月萌初陽披圖忽
得此緇塵欲生光羣彦綴佳什煥彼金玉章契兹嵗寒
念交道期彌昌
　　　茗篇
瓊樹吐芳鮮敷榮麗陽景金芽靈液滋玉蕾誚丹穎孰
掇閬苑蕤飛度碧雲嶺緑塵揚玉臼鳳髓團金餅瑶甌
凝紺雪沸溢神丹鼎甘踰仙掌露啜以發清醒輕飈洒
毛髮振袂蓬萊頂羽輪須我駕忽縱雲螭騁君子煉忠
赤懇欵攄誠敬明水醮仙官應宜受天慶
　　　題劉善卿竹逕
籊籊氷雪姿謖謖嵗寒節不有真雅操曷足匹髙潔伊
誰富川上植之當墉列翠偃虯龍妥玉戛飢鸞頡邃徑
繁隂清敝牖驚飈冽景賢攸好徳瞻淇爰企哲遺榮乃
尚素怡此詎非傑林居謝喧襍畢與塵鞅絶造焉蔑其
期何計已中熱
　　　題鄒伯顒竹雲山房
余生慕康樂孤游訪其蹤建城未一詣念此心冲冲鄒
君居是邦植筠當列墉翠拂霄漢密隂圍忩户濃吟嘯
清風裏裴回碧雲中摘實待飢鳳芟枝化游龍結此嵗
寒友虚心誰與同山人讀書罷把酒澆奇胸焉知世事
變戈甲憯洊逢丈夫抱奇節相與保初終
　　　感興四首荅美和
極備懼貽譴凄凄度寒颸長夏雨如霰中堂欲成池孰
濟李膺舟屢下董生帷擬步殆如漆涉潦靡所之美人
懐蹇修展意欲藉誰婉孌如可即乗鸞出雲螭
暄凉悟推遷今古一朝莫仙人盡妖妄何必懐異趣吾
觀聖賢人汙隆以時度懿則一云炳嗤彼馳且騖君子
貴修省孰謂營近務焉知謬毫釐千里殆難訴
邦國控上游從昔建戎幕孰明倚伏理俯仰一今昨當
時豪俠儔意氣俱淪落負固接名區往往成犄角侵掠
嵗不虚及此廢裁酌誰貽招隠篇敢效七人作
翛然坐環堵載籍竊自娛良友曠不接心埃曷蠲除貽
我金玉章恧此晤語疎亟誦輒心醉何必謀市酤中意
劇欲宣殷勤致雙魚雙魚不可致眷此終躊躇
　　　正初始晴忽雪即事
晨光動衡宇攬衣下前除因之出門去巾屨襍軒車營
營道傍者亦復相銜趍米薪涌髙價無論桂與珠奈何
變隂沴雨雪忽載塗力役未遑䘏矧被寒餒敺四郊信
多壘何由保寧軀
　　　荅劉伯雍致書
暄凉謹恒序遞見更裘葛炎景告徂遷一瞬遽秋末春
遊鳳山渚别去嗟何濶良朋致雙鯉慰此飢與渴荷衣
儒服老桂子秋香發延竚耿懐思孤雲去超忽
　　　徐文哲邀飲因賦詩柬在坐君子
升陽煦初景微隂忽復開衡門常晝掩客舍環蒿萊檐
隙童稚喧報道髙軒來承接未良久邀我同尊罍四坐
列珪璋俱抱照乗才媿余蹇劣姿得與先達陪道同志
愈合語洽心悠哉芳讌未及終白日西南頽歡會良難
再劇飲性所諧主賔盡百拜禮意仍兼該感深情莫喻
短章為君裁
　　　寄李員外
湖光灧餘春棟雲霏潤漵臺觀表層城甲第入煙霧夜
瞻𤣥宇浄近斗龍光邃泉阿炫神怪上徹雲采互何用
沒重淵妙合天所措故人偕顯擢大府列清署眷余屬
末契濶别耿情素况乃顛沛餘曷使寸衷露微辭致悁
勤何由展良晤
　　　又
愧無卓絶識出身忝儒流宣鐸謬承乏竊獲依前修省
已重懐恧荏苒三十秋艱危起中道惻惻罹百憂殷勤
奉慈親跼蹐滯遐陬兵革荐相蹂嵗月急若流故人仕
華省覯止亦靡由豈值雲泥異顧瞻非匹儔染翰展衷
曲髙篇希見詶
　　　又
亭亭谷口松鬱鬱挺修榦氷雪表貞度偃蹇倚霄漢瑟
瑟鳴長飈栖彼雲飛翰君才當柱石大匠遘𤣥算彤廷
集髦彦摛詞禆渙汗揆余忝章逢淹迹集童冠無由抱
光儀因之濟危亂
　　　又舊作寄李員外
巋巍聳臺觀乃在水雲間崇瞻屹砥柱髙風激塵寰湍
泳石梁妥霞飄忩户閑厯世邈云逺逝蹤喜可扳名都
闢華省郎署列清班髙度瑩氷玉何由希今顔(妥亦云/偃逝或)
(作/悊)
　　七言古體
　　　次蕭楫過彭原理原韻
溪中荷堪製衣溪邊樹珊瑚枝時風輕士縁黷武故人
於我能相知曳杖閒尋深隠處秋水芙蓉池上路裁詩
染翰洒紫煙㸃易研朱瀉清露得錢沽酒待客來種玉
耕煙遣龍去不知𤣥霜搗熟玉兔更有情風濤撼醉但
覺十里聞松聲
　　　鼓板曲(又名棹/孤舟)
吳山越女嬌於春西湖晴光揺煖雲官隄埀栁緑明媚
名園豔卉紅絪緼秦樓管絃百花裏遏雲雅調樓中起
時見江妃乗素鸞忽逐仙人跨赤鯉朱闌翠檻𨼆約連
平湖緑荷菡萏一片蜀錦紅糢糊畫船蘭槳蕩漾游貝
闕銀濤紫霧彷彿迷蓬壺蓬壺仙應見招天吳紫鳳來
迢迢采裾光射鮫人綃檀板輕敲催玉簫鼍鼓逄逄停
翠橈疎蓬洒沫盤珠跳好風折竹鳴瓊瑶碧玉樓頭韻
初調含宫嚼徵聲寥寥似向天上聞簫韶雲鬟霧鬢滄
波揺水精宫裏薰風飄武陵仙棹同相邀鳴榔擊檝乗
春潮一聲欵乃穿雲霄共喜四海煙塵消賞心切莫辜
良朝鈞天妙韻最風流天上仙音世上留見説西湖風
景好錦雲深處棹孤舟
　　　擬天上謡
仙人御風朝紫皇宫衣夕染紅雲香露華漙漙桂花濕
銀蟾咽水宫漏長天風吹斷鳳簫引玉珂聲遲仙佩冷
銀牋染翰墨色光氷硯生雲舞龍影歸來悞落長安塵
宫花猶帶瓊林春南國煙消新雨露紫薇花開玉堂曙
欽定四庫全書
　吾吾類稿巻三　　　　　　元　吴臯　撰
　　五言律詩
　　　别吳立敬
共有同宗契髙名夙所欽班荆初識面促席一論心漫
引煙霞興永懐金玉音苦縁歸計促不得重追尋
　　　九月二十八日與吴立敬初别途中聞雁有感
　　　之作
落木蕭蕭下寒聲動夜分天連沙塞雪月暗楚川雲書
杳兼愁積燈昏和睡聞南飛正嘹唳相失似離羣
　　　宮粉茶
粉面試宮妝多情媚夕陽好風褰翠袖輕茜着霓裳丹
液承春淚彤霞逐暖翔何年辭禁苑相對莫相忘
　　　夾竹桃
楚楚艶仙姬臨風一粲時濃香分翠佩輕茜蹙紅蕤髙
節應難並芳心空自持漁郎囬棹處疑是向來移
　　　舟次分宜憶趙用文
山勢應如㦸川名亦號黔橋囬波渺渺縣僻樹纎纎嵗
晏鄉心切愁多客思添故人歸隐後真復似陶潛
　　　送客之上泉
潦泥兩脛没日暮厭途長横翅舂鉏起頹墻薜荔荒殘
紅殷宿雨膩緑試初陽過我幽棲處村墟舊市傍
　　　過䌫艎橋
溪山踰絶險伐石甃輿梁僅足濟行旅寧堪䌫去艎舊
壘山中樹新畬畝内秧廢興増慨歎題柱墨淋浪
　　　盆池菡萏
越女采芙蓉羅裳葉色同移栽甘露瓮持獻蘂珠宫美
譽随芳歩清馨逐便風相㸔塵慮滌吟好近簾櫳
　　　紅梅
畫闌圍絳雪羅韈絶清塵艷骨朝酣酒濃香淺殢春翠
屛寒影瘦鸞鏡曉妝勻莫聴樓中笛新聲故惱人
　　　投龍淵
川谷自逶迤崇祠立水湄神淵雙劔合靈雨碧雲随野
老来徼福行人但獻詩我来戈甲滿何計已艱危
　　　憶東湖舊居二首
問我歸與日茫然未有期十年經戰伐六合尚瘡痍川
暝滕王閣雲深孺子祠向来幽隠地隂燐晚風悲
不到東湖上相將又十年道邉皆甲胄城上暗旌旃落
日歸心絶寒空殺氣填無由問親舊翹首一澘然
　　　次穆文學夜坐韻
班荆掩夕扉竹檻觸風微破月穿雲過驚烏匝地飛交
游乖末路老大可深非擬謝時人去持竿坐石磯
　　　白菊
寒卉簇幽芳氷姿學淡妝洛神辭貝闕月姊下雲房不
厭清霜重寧甘素節凉翻傷紅與紫飄墜委春陽
　　　宜春䑓
三峡恣游覧臺觀倚層雲雉堞春城矗虹渠楚甸分山
川遥厯厯戈甲尚紛紛忽見孤征雁南飛念失羣
　　　東籬采菊
老圃嗟揺落寒香品獨髙惟應足烟雨終見異蓬蒿藂
浥金莖露英浮玉斚醪昔時彭澤宰千載自風騷
　　五言長律
　　　次韻賦叠葉梅
羣玉姿豐潔盈盈一粲饒妒蟾分瘦影舞雪助多嬌瓊
液朝勻粉氷裾夜蹙綃神凝秋水浄香逐好風飄金屋
應堪貯銀牋信可描若憐霜露墜尚憶雨雲消清賞曽
連夕相思劇此宵也知羮實美翠釡暗中調
　　　次韻賦蚌蛤
持辨髙游鷸寧知類鵜鶘游淵時出澤逐浪却歸湖孕
采氷生骨涵柔雪沁膚水居蕃巨品物類眇微軀宅阻
疑懐寳藏深或毓珠身辭川上穴饌入几間盂妙韻螺
堪並髙標蠣竟殊庶羞慚異味一臠勝新酥龍醢曽傳
美魚羮未足腴秋風吹倦客莫憶故鄉鱸
　　七言律詩
　　　送人之金陵
采鷁雙旌去似飛賞心亭下錦帆歸登樓意氣卑王粲
作賦詞華擬陸機采石荒阡春草碧金山古寺晚鐘微
三邉此去風塵静戰士從今解鐡衣
　　　貽贊吉沙澹齋
吴雲楚樹引行舟渺渺官河萬里秋川上夕陽鴻雁侶
烟中荒草鳳凰洲秋風斫鱠思歸去夜雨篝燈憶校讎
見説草𤣥頭欲白却令投筆早封侯
　　　上泉道中
雲葉離披晚更埀征車衝雨赴歸期路長已覺兼人困
命薄何須與賤辭幾㸃水螢依廢井數聲山犬吠疎籬
桃源自是風塵少應有親知惜别離
　　　殘春感懐
辟地携家客上泉留春無計只空憐閒門花落終朝雨
深樹猿啼欲暝烟南國戰爭殊未已中原消息謾空傳
向来記取麻姑說滄海于今總是田
　　　次韻
佳辰未有好懐開隣巷仍聞野哭哀征騎盡随戈甲去
飛鴻不帶帛書来空憐世事棋千變謾逐愁腸日九廽
誰道廣文官舍冷菊花從此正須栽
秋水芙蓉照晚霞至今幕府羡才華祗知對酒曽留客
復憶登髙醉插花令節追遊成一慨美人遲暮渺難涯
髙軒日報過篷籊貽我新篇意總佳
蕭騷危緑動凉柯幾度臨風憶磵阿淺淺青莎幽徑出
疎疎黄菊短籬過吴雲楚樹情何極秋月春光興獨多
長是飄零積離恨滿懐歸思欲如何
霜氣揺寒萬緑凋官河楊栁日蕭蕭巾紗脫醉斑潘鬢
帶革寛圍瘦沈腰胡雁影沉雲拂曙楚猿聲斷雨連朝
白衣肯送尊中物何用飛書逺見招
　　　次袁義方韻
路入吴溪數里餘森森喬木故人居養成松頂將雛鶴
釣得槎頭縮項魚走馬從戎朝試劔嚢螢教子夜觀書
梅花開到南枝後報道新来有近除
　　　病中懐表姪
月轉西樓屢缺圓别来容易又經年客從逺道持書去
人向髙齋抱疾眠亂後最知貧有力愁多翻覺酒無權
相思此夕勞清夢長在騷塘别館邉
　　　用韻貽周恒
春風華館重留連悵望幽期好信傳為客自憐彈劔铗
放懐曽約棹觥船誅茅喜結雲根屋洗硯仍分石罅泉
不厭臨池頻洗耳清風為我奏松絃
　　　别張伯孚
溪水涵秋湛碧天溪頭話别意茫然總憐後㑹知何日
寧計相逢謾隔年脫穎宜居毛遂後着鞭未讓祖生先
亂来擬歩真如漆見説干戈滿道邊
　　　寄歸學士彦温時寓夏縣
老筆文章史漢間喜聞華髪映朱顔司空舊隠王官谷
開府今稱庾子山一色黄金丹竈火十年清夢紫宸班
與君嵗晚方相見久辦歸田疏乞還
　　　過傅公亮
林樾塘坳草結廬幽人築此賦閒居清吟屢賞白雪調
逺遊却載青囊書霜筠實憶飢飛鳳碧磵波潛變化魚
結隣已爽從来約傾盖何時定與俱
　　　過王仲義
雲表松髙白鶴飛竹迷深巷掩柴扉階前瑶草抽書席
户外青山入講幃琴酒不同風雨夕烟嵐長滿薜蘿衣
謾勤招隠傳芳札珍重髙情與世違
　　　贈宋隠士
誅茅見説向雲邊案上時鳴别鶴絃晴嶠采芝秋悄悄
夕軒酌酒月娟娟閒門地迥人歸掩坐榻塵清客去縣
我政多情念鄉井可能無計戀林泉
　　　過李國器居
緑樹含烟水繞門門前幽徑逺通村落花滿地雨初過
新籜綴林風欲翻午醉半醒清晝永曉晴未穏碧雲昏
髙湖近在吴溪上還且相過共討論
　　　送别
蘭槳輕揺下峡船相思不得共留連春聲蘆渚漁家雨
暮色荆州客棹烟帝子長洲雲渺渺王孫芳草思緜緜
每從行軰推髙誼重挹汪洋萬頃淵
　　　寄題盱江寗漢章水雲村老牧
島嶼疑通海上波来時共約片帆過石梁落月懸欹樹
沙隖晴烟接細莎醉裏漫彈驚鶴操夜闌聽徹飯牛歌
故園報道荒三徑凖擬相從着短蓑
　　　題周存義雲谷圖
山下青松山上雲吟韉歸路野橋分晴天翠壁澄餘滓
落日香爐生紫氛鳳詔早登東閣士鶴書空誚北山文
輞川最擅當時美新製從今溢舊聞
　　　戱和銅卧佛韻
範金成像不勞鐫自是虚中骨已仙柳絮沾泥猶是幻
蘆芽穿坐本無眠逺將法力流中國空相精魂入梵天
隠隠禪宮潢水上蒼烟古木噪𤣥蟬
　　　與表姪話舊之什
火雲凝晝景初炎塵集征裾汗雨沾野店荒烟殘戍在
青山白水一程兼風塵浩蕩身如寄詩酒踈狂迹共淹
深感平生别離恨吴霜應向鬢邉添
　　　和黎伯父
碧流丹嶠映層城共喜風烟旦暮清杜宇落花春又晚
王孫芳草恨還生懐人鎮日㸔雲卧感别終宵歩月行
慚媿故人雞黍約晚菘新摘饌晨羮
　　　和文雪印
官寺岧嶤入望連曉聞鐘鼓向晴傳乗閑擬坐禪公櫂
艱糴纔通賈客船城下波濤生蜃氣斗間光采隠龍泉
落花門巷朝朝雨清潤斜侵案上絃
　　　答周恒三首
道邊厭見尚持兵客至何妨倒屣迎蠧簡荒凉偏有意
雁書迢逓豈無情獄中誰掘深埋劍案上空存未棄檠
貽我好詞愁擲地縣知字字作金聲
鴻爪曽沾白雪泥紛紛世事苦難齊百年身向閒中老
八口家從亂後携南館暮歸扶短䇿東菑朝餉熟蒸藜
避秦最說桃源好行入花間路欲迷
馮铗初從館下辭京華夢入少年時撫心不墜青雲志
扣角徒歌白石詞畫省貴游時入座紫霞仙客日相随
何時結伴携鉏去且向雲間學種芝
　　　荅黄明禮
罘罳凉入卧疴痊一度相思一惘然白雪有時騰雅調
采毫随意染長牋燕鴻陣接雲邊塞楚客帆開雨外川
不得相從徒耿耿幾囬停䇿晚風前
　　　夀郡侯
玉殿親曽被寵光重来人倚舊龔黄甘棠館下閒春晝
玳瑁筵中引夀觴紫氣夜連珠斗迥雪謌晴逐碧雲翔
殷勤併致千齡祝𢎞濟深期逺業昌
　　　荅周恒二首
鄰燭光分别館低空踈尤媿借書癡登樓意氣増新慨
隔巷絃歌似舊時駟馬髙車門外客長纓大帽里中兒
故人一日三秋意願倩䨇魚寄所思
常何不草薦賢書酒市新豐迹已踈瑶硯硃分紅瑪瑙
金莖露滴玉蟾蜍清尊晚酌登臨後絳帳凉生講誦餘
相覔極知良不數近来多病學相如
　　　答蕭楫并柬敖𢎞道二首
隴雲溪月共綢繆一别心知重隠憂洗藥緑池懐舊業
抱琴璜里記初游黄花巷陌家家酒紅葉坡陀樹樹秋
不用臨風苦相憶埀楊都不管離愁
長藍渡口幾徘徊橘柚林間一徑逥傍磵汲雲晴滌硯
掃階邀月夜擎杯遥持白雪新裁寄自寫烏絲醉展開
莫説從前興廢恨銅山清淚不勝哀
　　　答權建中
楊栁臨風縷縷斜絶憐牽恨到天涯桑田又見成滄海
華館仍聞扺白沙翠篠色迷芳徑檻鳳梧隂轉碧窓紗
只今無計消炎燠凖擬相從賦雪車(三聮一作愛月醉/眠髙士榻耕雲學)
(種故/侯𤓰)
　　　答孫煥文
清談見説屈羣公逺貺新吟托便風魚素往来勞札牘
龍脣拂拭動商官論交最恃親知宻持報難諧語意工
顧我杜門頭欲白守𤣥終日竟何功
　　　答何伯遜
杏拆輕紅綴煖英長松作柵固山城客来陋巷囬髙歩
鵲噪衡門報喜聲啣袖文成知已賦題屏書覔訂頑銘
明朝須向春山裏吟倚東風别恨生
　　　答周逸謙
慵倚東風酒力殘樹頭盧橘熟金丸寧知逺意千重厚
得及春心一㸃酸丹嶠築雲開石室碧牋題字界絲闌
詠歸獨契風雩樂童冠相從到杏壇
　　　又
手閱雙金感佩心至今清譽藹儒林閒門夜月深蘿薜
函丈春風集佩衿逺道終懐千里足髙山空奏五弦琴
相思縮地嗟無術聊復長吟更短吟
　　　答劉永之寄来韻
苦厭兵塵連上國每虞板蕩似東周因風寄逺空傳素
愛月牽情重倚樓覽國無由囬去鳳論文說似解全牛
山田恐近桃源洞兩載移家出近州
　　　贈朱逸人
蘭皋香霧撲層灘擊檝長歌坐舫間舊約竟辜銀錯落
新来遥致玉連環天涯别恨心如折鏡裏愁顔鬢欲斑
此去絲綸常在手釣魚沽酒待君還
　　　次周存義元日書懐
北堂春日净暉暉蘐暖初萌緑尚微展覲殷勤宜綵服
承觀次第出書帷歡娱暗覺年光度志願殊憐老大違
空信乾螢留案上至今寒燄吐餘輝
　　　清隠山房
承聞舊隠清溪上見説溪邉景更幽紅樹不闗秋色老
碧雲如護曉山稠軸藏玉唾詩千首架插牙籖書滿樓
尚想元龍豪氣在重来應記舊追遊
　　　題碧虚游卷
萬里迢迢楚越分逺遊最羡碧虛君西風禹穴㑹稽道
落日舜冢蒼梧雲蓬莱有路騎鯨背珠樹逢仙借鶴羣
留取青囊貯𤣥理可慚無計躡清芬
　　　寄權建中
沂上晴峰隔岸遥官河秋樹日蕭蕭書囬南館人千里
花發東籬酒一瓢夢覺眼㸔梁月落相思心逐暮旌揺
囬轅肯過衡門下知是母煩折簡招
　　　寄朱逸人
耕雲還傍水邉村遲我携琴過竹門萬里邉風飛紫雁
五更山月嘯𤣥猿銀牋未展殷勤意翠袖先傾瀲灧尊
别後相思無處著一時襟抱向誰論
　　　舊作一首寄李國器
水複山重路更紆覔魚慿雁致區區異鄉對月家千里
客館篝燈酒一壺老去多情懷舊侣夜來飛夢過髙湖
銛錐已擬干將利不羨防身丈二殳
　　　寄李伯昭兼柬守吾
仁里曽聞好辟兵故人於我費逢迎落花風雨殘春酒
逺道東西倦客情珍果引苗懸翠檻乾螢分燄上書檠
西齋自守吾𤣥在甫問仍煩寄一聲
　　　寄王槐堂
竹門深靜宜髙隱書榻從容憶借眠銀燭醉酣曽共刻
采毫吟就已爭傳鴈霜寒浸蛟湖月鷗雪晴翻鳯渚煙
每欲因風修一札渴心常逐暮旌懸
　　　寄饒一麟
占鵲衡門喜信傳相思心逐曉旌懸承聞髙歩趨華省
猶記行吟向錦川帝子宅連霄漢上龍精光射斗牛邊
硯池春浥薇花露㸃檢雲篇筆似椽
　　　寄表姪李國器
落花風急雨連朝凝睇城南萬里橋人去柘湖勞問訊
路經蘭渚擬停橈詩成更貰芳尊酒月滿疑聞别館簫
顦顇共憐歸未得道邊戈甲氣猶驕
　　　寄人
路向西城郭外紆别時扶醉出城隅好風不肯飛雲朶
清致何由灑露珠碧沼香蕖紅霧濕畫闌凉篠翠隂鋪
山重水複徒延竚回首那堪日又晡
　　　寄張與學楊觀我
别酒頻斟醉不辭游絲飛絮落花時心銜别鶴殷勤意
賦就鈎輈絶妙詞屋外雲林髙隱映溪邊魚鳥共追隨
故人招我歸來好應向山中覔紫芝
　　　寄楊國賢
案上𤣥經涴燕泥屋邊煙樹與雲齊錦囊佳句逢人寫
白柄長鑱采藥擕髙閣晚憑瞻紫氣虛齋夜誦識青藜
往時頻過璜溪上停策相尋醉不迷
　　　寄周逸謙
短轅遥度碧山岑華館秋清翠靄侵石徑雨添蝸篆迹
松軒凉奏鳯笙音閒居最羨人如玉老圃猶存菊鑄金
一寸相思意千里書郵誰復計浮沉
　　　寄周恒彭鏞二首
詩逋酒債老來狂城壓通津館宇涼負氣干時常挾策
攜家作客不齎糧月枝永夜號烏鵲虹渚幽期浴鳯凰
遲我持竿滄海上筆牀茶具學漁郎
湖邊結構竹門新湖上埀綸老故人黌泮急才推異等
彤庭飛詔起儒臣長飊㑹展摩天翼巨海終歸縱壑鱗
我政多情頭欲白莫陪章甫作諸賔
　　　次黄惟節韻
碧雲連暝作輕隂門巷蕭蕭草蔓深哀狖逺啼煙際樹
飛烏猶匝月中林青衫有恨塵空涴黄菊無情酒莫斟
政此滿懷幽恨積一聲霜竹起龍吟
　　　次裴伯升韻
巷隔城闉接隖西當門花竹自成籬堂中鶴髪斑斕服
案上烏絲絶妙詩煖翠隂迷春寂寞怨紅香褪燕差池
明朝更有重來約命駕應知不負期
　　　到荷陂不及與宗海㑹
别去兩年頻問訊來逢重午又休齋屢從橋背謀相訪
一㑹陂頭竟未諧秧畎緑肥千畝合栁營青入兩山排
懸知明發歸心切契闊無因有好懷
　　　次楊觀我韻
年前逺作山中客亂後新移郭外家僻靜巷穿花底曲
迂回路出竹間斜山雲作暝低含雨渠水流春淺浸沙
却怪書窓阻相覔草𤣥顦顇度年華
　　　三月望日偕諸儒詣邑丞
我方晝困無公事忽領同流詣武城茂宰髙情推獨歩
府公清議協羣英冕旒端拱王章貴籩豆周旋祀禮明
緜蕝自今煩講習只令無愧魯諸生
　　　懷友人
多壘鏖兵歲不虛青衫總媿宦逰初自從别館曽分手
却怪經年不得書㳺説始憐蘇季子卧疴終類馬相如
相過屢下樓中榻猶記青山郭外居
　　　次裴伯升懷胡居敬彭九溪三首
玉峽蒼蒼隱舊家歸來清夢落京華幾時共聽西窓雨
三月曽看上苑花雲朶因風馳近况雨芽烹雪試新茶
相思不似相逢好千疊遥岑際碧霞
午睡天涯客夢家只將顦顇惜年華雨添芹沼涵新緑
風動柴門擁落花力役早妨秋後稼供需急仰雨前茶
故人有約同歸隱凖擬休糧服曉霞
湘筠新截雨痕斑强把烏絲細作闌寄逺尚憐勞白鴈
含情更欲把青鸞終年恨别兵塵暗一夜相思革帶寛
無奈鏡中雙鬢改閒居今復似潘安
　　　懷表姪二首
鈎輈啼雨樹生煙花落花開又一年南館懷人空繾綣
西塘送客重留連晨吹玉粒傳餐美曉掇茶旗入焙妍
恨入相思寛革帶天涯頻見月華圓
幾回引睇西城道終日相思南館樓飄泊只今憐薄宦
栖遲自足慰清㳺天涯未有音書便客裏偏驚歲月流
門掩黄昏花落盡不聞風雨送春休
　　　懷熊元懋
春城風雨送飛花無限歸心苦憶家倦客有懷空老大
故人無奈隔天涯蘼蕪近處荒煙合杜宇啼時好月斜
住近渾如隔千里相思何啻暮雲賖
　　　次廖子謙九日郡侯席上韻
碧雲凝暮楚天長軒檻風輕綺席凉坐客詞華扳屈宋
府公才美敵龔黄山城雨過蒼龍蟄洲渚晴揺紫鳳翔
醉把茱萸顛倒挿多情應笑孟嘉狂
簾外山光翠靄霏城頭髙閣澹餘暉一經蚤服遺金訓
五馬終諧衣錦歸髙飲政須拚酩酊清談頗訝入𤣥微
歸時醉踏樓前月夕吹凉侵薜荔衣
　　　贈友人自洪歸省
畫渚風生采鷁津歸心迢遞錦衣新龍墀入衞趨華省
鶴髪添愁憶逺人水驛雲闗沙際曉官河花發雨中春
情知定省娛親意錫類應將古義陳
　　　送人入覲
華輈疊鼓下蕭灘幕府英猷副上官入覲已稽周典禮
趨朝争覩漢衣冠鳳臺春藹王畿外龍衮先生黼座端
獻納多君才並美逺承新渥出金鑾
　　　送文道昭
經濟才猷最擅芳鐵衣曽染戰塵黄冥鴻南下關河迥
天馬西來道路長顔巷殷勤勞舉玉祖筵珍重更持觴
丈夫不為離憂苦萬里雲帆引去航
　　五言絶句
　　　絶句
飛來雙粉蝶還為落紅迷不惜餘香在随風過檻西
幽居偏寂寞樹午緑隂團更有雙飛燕新巢次第完
閉門花落盡稍稍覺春歸只憶山中好雲深筍蕨肥
緘情聊寄逺一望去程賖杳杳飛孤鶩微茫近落霞
樹色偏宜晚涵煙接古城傷心遥駐目荆杞亂來生
昔時歌舞地處處長蒿萊共說茅檐底今朝有燕來
楚山不可極楚水欲千重雨逐飛雲度相從認去蹤
長飊中夕起空閨幽思多忽聞啼杜宇奈此單居何
飛花随雨急欹樹向風斜不識春歸路愁來倍憶家
恠得春多雨農家未力耕雲濤生近渚駕得海舟輕
　　　嵗晏
晴旭照書樓玩此餘景好端為徂嵗驚何以散襟抱
　　　獨夜
單居懐永夜囬飆激踈林月欺燈影暗霜壓雁聲沉
　　七言絶句
　　　漫成
官桞揺青淺學眉舞腰纎瘦似蠻兒多情只解牽離思
剪盡煙中數尺絲
　　　偶成二絶句簡魯威學士
雲物凄凉小雪初半庭殘菊蝶來疎連朝筆硯多忙事
借得東泉學士書
病起頭顱不可風南窓晴日正融融天憐老境無差使
乞與詩篇酒醆中
　　　題駿馬滚塵圖
畫史當年思入神直窮殊想到麒麟蒼髯太僕殷勤看
滚向天階雪後塵
　　　題白菊次壁間韻
露粉凝春欲綻時西風籬落雪盈枝客來應費罇中酒
醉後還題壁上詩
　　　次周存義韻三首
麗春橋背酒旗斜吠暖初聞閤閤蛙一徑紅香侵屐齒
東風巷陌落殘花
愁腸不逐酒腸寛花淚含情晝不乾白紵朝來渾似薄
半簾紅霧楝花寒
數里猶聞畚築聲崇墉􁊢嵲報初成閭閻何用興愁嘆
幾處春田尚未耕
　　　送别圖
落木蕭蕭露復團吴山楚水路漫漫相思欲作無窮意
醉解奚嚢把畫看
　　　次韻
琪樹珊珊動好風府公清興與誰同一聲鳴鶴楚山静
寳月生凉露井桐
　　　新秋即目
酒力微欺斷葛風襟期曾與昔人同數枝危緑蒼烟外
秋意分眀夕照中
　　雜著
　　　送邢允恭序
閼逢執徐之嵗余方屛居城隅離索既乆客有走語余
以邢允恭受左司辟来權臨府稅令署有日矣未㡬果
之官新政令以疏滯繁振綱維以杜侵蠧恪遵厥職月
計羡於前為倍者率盈不縮轉輸既上上甚嘉之遂録
功以旌其能遄易權為正葢銓衡之不失士如是夫眀
年春允恭遽將代聨事者甚惜其去始相語者復以聞
諸余意謂允恭僑洪於余實同里閈諒有契愛爰丐一
言以榮其行余忱忝交亦槩知其履厯曷已于言夫允
恭以中州之才始從事薇省循資以進計榮顯可待既
更多故莫竟厥抱為可嘅今而小試即獲知遇如此吾
知代去之速葢基是而陞也必矣去留奚足䘏哉庸以
是復其請且以為贈
　　　送張文在序
國家以科舉羅俊彦而海内之士明經修行者未始無
意於斯世也夫自車書混一而來承平歴七八十年重
熈累洽而文運蝟興矣豫章建省為東南一都㑹廬陵
屬為一大郡土廣民庶以知學問由科舉策名者指不
可一二倒以文物稱為它郡先永豐又廬陵之一邑也
文忠以來才傑代出來者方殷詎可量哉儒先張介闇
諸孫文在才茂質秀學舉子業以經明行脩顯賢而有
文章恒以司馬子長能逺游將從事於斯以舒其心目
且將下豫章過彭蠡登廬阜歴潯陽趨長淮挾儒術囊
琴載書以往吾知今之學者家四書而人六經契文在
所挾者固宜有其人矣即其人而投以所尚將必有遇
矣豈特歴覽山川之雄風俗之異以作其文氣而已哉
矧長淮之間俗美而人淳文在茲行發揮其素藴蓄聲
光熖熖將不在此而在彼也故叙而贈之
　　　贈墨卿胡達義序
胡湛然氏墨妙當代賢公卿聞人恒所試用每善其製
作之精無慊奚易水亦固信然名實相須不誣如此夫
古人一藝能用於時賢者必亟為奬與豈惟昔能然今
不能然亦獨何心吾於胡達義有感矣湛然為達義三
世祖相傳授異人墨法而擅譽碩儒鉅公間為甚舊貢
内府供上用者數矣收名定價跨越前代由是子孫繩
其祖武它工竟莫窺其藩籬故藝獨精而名益彰達義
所製良契厥妙吾恐賢士大夫或莫之究而貽魚目混
珠之憾余之著其人葢著其無忝厥祖然於奬與古人
之意豈以不敏而敢後於諸公也是為贈至正已丑孟
夏之月序
　　　龔先之詩集序
詩道必闗於興衰之運固已勸懲未必不闗也吾知天
弗以興衰限夫人而詩人之值興衰其汙隆升降而形
之美刺則固煥焉垂輝簡帙弗墜刺非有激美非有要
葢可感可懲之有闗如是夫風雅尚矣它作之存長篇
大什猶金鎔玉篆而雲龍變化也猶風披露濡而霜摧
羣物也猶指掌按圖而鑒照妍媸也在古能然今孰不
然余觀上淦龔先之之詩而嘅其所遭之顛沛摧折有
非人所可堪播之謌詩槩可見矣而忠君愛親之念悠
然炳然豈真同罹此憂而後為知先之也於是而有所
闗則君子庶幾有取焉
　　　廖子謙像贊
神閒志遒唯道為謀心焉休休希德之周淵乎無波之
流泛乎不繫之舟殆非意匠所可求斯為子謙父之儔
　　　墨銘
製劑而圓益杵以堅孰為而傳有啟自仙涵濡以研人
文攸宣永𦙍之延守吾之𤣥
　　　思齊齋銘
參三攸立爰古爰初率康厥彛好德靡敺世繇而降岐
以知愚拯其淪溺實啟聖謨匪自為謀曷端其趨茍昧
所從瞑而觸塗唯善唯賢允楷允模冀以及之或肩厥
譽唯是為思唯德為隅鄉國之善既洽既孚上友千古
卓爾莫渝永跂乃績厥問藹如是謂齊賢美溢勿虛用
銘其齋斐然請書
　　　代祭外祖母
嗚呼吾外祖母稟性慈仁外和疏逺内睦懿親事夫教
子遺躅可循鍾愛吾母訓誨諄諄某忝外孫教育實均
言猶在耳佩服終身詎意榆景竟值艱屯周窮恤匱此
意良勤晚尤向善與佛有因爰底清淨根不染塵不疾
而逝痛傷我神嗚呼哀哉兮朔風凄其哀些載道兮忽
􁧊靈輀道左一奠兮死生悽悲肴在俎兮茗在巵魂或
降兮莫余知肝腸痛裂兮淚空垂
　　　先妣墓所祀后土祝文
神溥厚德閟靈于茲親塋獲休惟神是依爰初安厝適
際艱危禮或簡陋抱病弗遺茲晨協吉益以封治畚築
是具敢告靈祗
　　　省母墓祀后土
皋忝游宦流寓臨城中罹屯蹇百禍實并奉母以居爰
失其寧遽至殞殁傷裂五情葬之南郭佳城是營嵗既
洊易瞻戀曷勝春濡雨露修祀封塋邀神之佑觴酌再
傾庇我後昆大來厥慶
　　　祭合郡神祝文(代/作)
眷惟此邦重罹兵革民庶凋殘良宜憫惻邦有名神久
庇斯民禦烖捍患典祀所遵厥靈洋洋昭哉孔彰降鑒
在上休有烈光某職列樞宥提卒來守神克相予殄其
羣醜崇墉言言虎旅桓桓前旌所指破敵摧山我師我
旅爰居爰處烖癘潛消神降之祜迨于平一爰底寧謐
隂相厥功神貺斯畢涓吉合祀牲肥酒㫖惟神是依永
錫嘉祉
