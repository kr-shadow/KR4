#+TITLE: 西郊笑端集-明-董紀
#+DATE: 2018-05-12 10:19:58
#+SOURCE: github.com/kanripo/KR4e0052 master 53b5cb80                
欽定四庫全書　　　　　集部六
　西郊笑端集　　　　　　别集類五(明/)
　　提要
　　　　(臣/)等謹案西郊笑端集一巻明董紀撰紀字
　　　　良史以字行更字述夫上海人洪武壬戌舉
　　　　賢良方正廷試對策稱㫖授江西按察使僉
　　　　事未㡬告歸築西郊草堂以居因即以名其
　　　　集然未及鋟板稿藏其門人周鼎家成化中
　　　　鼎孫光祿寺少卿庠始為刋印此本有宣徳
　　　　辛亥鼎後跋又有成化戊子錢溥序葢又従
　　　　庠刻本傳寫者也紀詩平易樸實視袁凱諸
　　　　人稍為不逮故張汝弼作是集序謂其漫爾
　　　　而仕漫爾而歸詩文亦漫爾而著弗冀有傳
　　　　頗致微詞而朱彛尊靜志居詩話則舉其題
　　　　海屋詩過橋雲磬天台寺泊岸風帆日本船
　　　　句謂亦不為率漫然紀集明世未經再刻流
　　　　播頗稀明史藝文志亦闕而不載彛尊明詩
　　　　綜所錄但採之賴良大雅集中未及見其全
　　　　帙故所摘佳句僅此今觀此集過質傷俚之
　　　　弊誠所不免然其合作徃徃得元白張王遺
　　　　意汝弼以一格繩人不足以盡詩體彛尊執
　　　　一二語以争之亦未盡紀所長也乾隆四十
　　　　三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　西郊笑端集巻一　　　　　明　董紀　撰
　　日重光行
日重光日日向西沒朝朝出東方日重光誰目爾名為
太陽當時羿射十殺九如何爾獨箭不傷日重光浴乎
咸池拂榑桑周天不停照八荒人歸長夜臺長夜一何
長日重光混沌初分有盤古爾今獨在盤古亡日重光
東方天又明(叶/)夜臺自㝠㝠(叶/)
　　短歌行
山鳥日日喚提壺勸君酒盡須更沽千金五花不足惜
莫計囊中錢有無人生百嵗幾時好大是愁多歡樂少
朝見開花暮落花昨日朱顔今日老為君起舞為君歌
當年不樂奈老何
　　春閨曲
重門半掩梨花院博山飛煙遶梁轉曉鶯啼傍小牕來
只在栁梢看不見羅衣單薄惡春風却要捲簾令燕通
春愁只能清臂玉何時得消紅守宫對花强揀花枝折
心事可向旁人說
　　薄交行
古人結交能結心雲天爭高海同深許身慷慨死知已
一諾不翅千黄金近來此輩交難託昨日尋盟今背約
動於利害計秋毫未及春風已霜落薄交薄交奚足嗔
莫望今人似古人
　　鴻門㑹
夘金刀先入關不合楚人意楚人力拔山氣葢世言可
食盟可棄四十萬人皆勇鋭張子房別無䇿抱竒貨臨
不測重瞳玉玦光相射坐上龍顔如土色使落當時舞
劔手安知誤人非項伯嗚呼鬼朴猶怒唉未疽身已病
是何竪子不足謀四百開基有真命覇上立殺曺無傷
玉斗一聲分漢疆
　　來日大難
來日大難誰汝憐頭白面皺命弗延早知大難學神仙
不食煙火無死年王喬八公術可傳蓬萊採藥無樓船
不如即時有酒據眼前一醉可以通大道合自然無事長
歡笑荷鍤相隨不須弔營營以朝暮壽比籛鏗亦虚度
　　拜月詞
畵堂紅影揺銀燭繡幕圍春香馥馥晚粧着意新梳沐
梨花月上䦨干曲闌干曲掃花陰氍毹席地朝月拜夜
夜願得長如今
　　烏夜啼
青桐月仄烏夜啼銀河倒轉紅樓西蟲聲唧唧在四壁
麝蘭烟裊金狻猊碧紗盈盈風暗起銀缸吐花十分喜
試將鴛錦計短長恰好裁為合歡被合歡被縫不成金
斗無温剪刀冷細意熨帖難為平沉吟停素手相思情
轉多看罷回文字粉淚濕香羅
　　霸上軍
三綱陵夷秦失鹿天下紛紛競追逐白蛇當道毒傷人
神劔一揮蛇母哭素車來降軹道旁諸侯有約當為王
悉與父老除苛法約三章倉粟既多兵有糧不勞獻饗
持牛羊逆理則敗順則昌何必猛士守四方君不見弑
義帝屠咸陽陰陵失道嗟天亡
　　望夫石
昔此與郎别此是郎歸路望郎不歸幾朝暮當時恨不
隨郎去今日知郎在何處妾身化為石恐郎歸來郎不
識石眼有時開郎面何時覿石淚涔涔土中滴
　　鬻女謡
　余嘗讀兩山李侍郎鬻孫謡意謂昔時養民厚俗之
　政大備宜無一物不得其所何至使人有此者不無
　惑焉隣人張氏鬻女其事頗與此類不意於今目及
　見之作鬻女謡
東家夫婦無丁男止有兩女冬猶衫客來又議鬻其一
父母不忍聴兒談長云弟㓜我應去㓜謂我去兄當住
心知父母非不慈不然租稅從何措兩兒去住爭未决
父母狐疑客催别大兒行泣小兒隨道旁觀者皆嗚咽
　　四時詞
日高繡櫳花影滿流蘇不動香雲暖春來欲睡起偏遲
猶自向人嫌夜短墻外秋千士女嬉海棠開傍禁煙時
金籠鸚鵡新調舌學得回文錦上詩
象牀翠拂瀟湘水碧紗如烟吹不起珊瑚雲枕七寶粧
玉山自倒冰壺裏荷花鸂鶒銀屏光扇車風來薇露香
佳人雪手捲輕翠荔枝壓漿調蔗霜
露下碧梧巢鳳寒悲螿暗啼金井闌風吹繡幃羅袂薄
琵琶冷落無心彈誰家月明正搗練十二闌干愁倚遍
錦水鴛鴦不獨栖芙蓉一夜生新怨
江天欲雪雲已同畵堂和氣春風中銀鵝金鳳盤翠㳫
肉屏光照氍毹紅熊掌駞峯羊尾酒錦箏寶瑟如荑手
燭花落翦香半奩銅壺滴漏三更後
　　織布謡
朝拾園中花暮作機上紗婦織不停手姑紡不停車園
中花有盡蟲螙兼風損茍遇商販來騰踊價無准經多
愁緯少買花連夜造不惜斤兩過且要邊幅好門前索
租賦催錢又催布細意織得成猶恐監官怒年饑負私
債錢物無稱貸擬儘納官餘抱布城中賣城中布雖賤
得錢圖得現不恨利輕微但願身常徤舉家忙不已一
絲難上體錢布汗血成監官莫輕視
　　鳳鳥何不至
鳳鳥何不至碧梧空好枝百世一巢阿千年一鳴岐雖
云有其名誰得常見之余生去古逺仰愧聞而知仲尼
歎吾已楚狂歌德衰燕雀爭高騫白日喧梟䲭簫韶在
虞廷此物當來儀
　　問天
顔淵短於命盗跖終以壽貞亷迫虀鹽滛富酒肉臭姦
凶惡不報良善吉㒺佑蘭蕙花易衰蕭艾根易茂雖云
物有數天意實大繆賦予亦既偏視聴復貿貿是非竟
何在斯理孰可究問天天不言納納自昏晝
　　螳螂捕蟬歌
蜘蛛網破蜻蜓走燕子穿花避鴉舅幽人睡起靜中觀
更有蟬聲在高栁螳螂捕蟬蟬未知黄雀又擬螳螂後
兒童調黐欲黏雀竿動雀驚兒縮手須臾螳螂亦引去
彼蟬蚩蚩得無咎世間萬事無不然人或設機天却否
莫將閒慮掛眉頭不如且進杯中酒
　　採桑曲
清晨採桑露如雨妾身本是良家女使君有婦妾有夫
妾請使君聴妾語人生節義重移山一女二夫非等閒
秋胡黄金道旁意直見生死嫌疑間不惜朱顔鏡中老
只恐蚕多葉稀少蚕多葉少蚕苦飢蚕少不堪衣債討
朝桑暮桑欲如何繅車未停催上梭無心巧粧濃畫蛾
鏡臺蛛絲縈網羅
　　存介齋箴(有序/)
　華亭劉克讓掲其齋曰存介時名賢咸賦詩一日持
　巻來徵余言作存介箴
人或未然我審其幾人圖已然我防其微靜而能慮動
則弗違避惡如仇從善如歸毋蔽爾明視於無形毋塞
爾聰聴於無聲悔吝先覺咎從何生是謂存介慎保令
名
　　讀書莊為張夢辰
榆栁蔭我門蘿薜網我屋開牕與山對逶迤見深谷風
來地如掃雲傍簷下宿藥苗青葢畦桑柘連村緑半間
鶴平分清玩靡不畜縱横列左右畵巻雜詩軸無侣酒
一壺有客棋再局好琴棄書置惜書典琴贖筆牀乾燕
泥茶烟暗溪竹同游半紆紱諸弟皆食祿經年不入市
隣曲還徃復黄雞啄黍肥今嵗畬田熟新春已儲庤機
鳴絹盈柚衣食在温飽官賦期早足理亂既不知亦竟
忘寵辱白頭抱遺經自課兒曹讀
　　六有齋
　沙岡俞子誠氏名其齋曰六有葢取横渠張先生告
　其門人尹氏之語謂言有教動有法晝有為宵有得
　瞬有養息有存也學士大夫咸詠歌之求余品題為
　作詩一首
人性靡不善至理無古今苟能希聖賢彼心即吾心升
高必自卑厯淺當就深莊嶽置數年楚子亦齊音我友
清老裔超然脫塵簪揮手謝聲利畊鑿東溪潯延師教
孫子買書不論金暇日私緒餘聞善意所欽六有用名
齋佩服作規箴言動慎躁妄日夕思無滛以兹瞬息微
存養防牟侵仰止敢或懈常若横渠臨春風扇微和凉
月敷清陰幽花拂簷舞好鳥當牕吟于時一壺酒自酌
還自斟其中有真樂樂向其中尋
　　人居天地間
人居天地間所遇皆我宅視宅已如寄視身又為客百
年猶苦短何况不滿百不生竟不死有失因有得造物
既如此多言愧緘黙
　　次韻全希言學士
慎言玷可磨學道堅可鑽堊盡鼻不傷唇亡齒先寒得
䘮本前定居俟何後患終南徑雖捷蜀道行轉難至理
豈云逺在人方寸間
　　錢舜舉捕魚圖
脫蓑掛船尾鼓枻坐船頭得魚既換酒欵乃揚中流妻
兒冐短篷喜無風雨憂日暮向何處白鷺古時洲
　　古意
妾心石中玉郎性風中花花飛自不定玉潔終無瑕不
照妾心潔不如棄道旁任郎輕薄性飄轉隨風狂
　　次韻樊文淵郎中四首
老驥志千里蟄龍卧三冬嵗寒知後凋惟彼栢與松所
以古君子韜光養疎慵時來意氣得叱咤風雲從
莫操齊門瑟莫投光範書孔明有知已自顧南陽廬藴
真玉混石失勢龍為魚君看才名誤文園老相如
堂前可栽竹墻下可樹桑更祈廣阡陌稼苗無害傷治
生䘮亂後真如反屠羊冨貴非所願淳風仰羲皇
東家哭未已西家復悲啼出門問何故役夫行别妻少
壯既從役誰當荷鋤犁歸來掩空室念此常栖栖
　　晚翠軒
逺山沐新雨秀色如澱潑紅銜日半邊紫帶烟一抹浮
看衣欲染淺訝眉初刷彼美軒中人相望眼開豁
　　次韻畣林彦恭并柬王㕘議二首
二卵疑茍變五皮致百里用舍各聴天在人何愠喜求
全造物病鑿竅混沌死營營彼何為萬事同一理
陽春既寡和聒耳皆下里鴞鳴何足怪鵲噪未必喜日
及夜方開蜉蝣暮不死近觀衆物情變滅無定理
　　風木軒為丁季悅
有生非無母失恃纔五齡已慚泣杖俞徒慕刻木丁誰
知樹欲靜無奈風不停終身㒺極悲年年墳草青
　　過七里八岡
黄昏宿山店雞鳴起晨炊風雨亦戒行恐失公家期陸
行多泥塗山行多險巇下高甫平地及前復乗危七里
過八岡車頓僕已疲候門多稚子衡門足栖遲自非刺
史薦逺道來胡為西郊儼松菊敢賦歸來辭
　　槐雲軒
槐之雲兮團團欲雨不雨兮其陰夏寒彼世之人兮汗
馬未乾吾方髙枕兮南柯夢還
槐之雲兮人所愛覆我屋廬兮如幢如葢山作平地兮
桑田變海吾視其下兮蟻穴猶在
　　自釋
有天即有日在人生稟先未形開闢後已具混沌前天
運如磨轉日行猶蟻旋夜夜向西没朝朝出東邊今日
復明日不知幾流年大率百年期三萬又六千其間陰
晴外一半夜相牽天地自悠久人生皆茍延七十猶古
稀况可滿百焉但見世人死不見日離天聖賢何異人
虚名身後傳生前一滴酒安能及黄泉徃者旣如此我
何苦憂煎
　　怡顔軒為夏長文御史
孤松出巖阿性豈好奇恠長材受屈抑偃蹇為此熊髙
人識物性拔置軒檻外俾全凌雲勢蕭散極自在種樹
如種德所貴厚能載欲令枝葉茂要在根本大以兹奉
親夀目到心已㑹欣然坐忘倦軒宇増爽塏月明看虬
龍風過聴竽籟昔同羊棗嗜今比甘棠愛嵗寒三友間
此友交獨耐茯苓煑醍醐艾納薫馣馤櫩花落香粉庭
草蔭書帶洞啓南薫牕一笑豁晴靄
　　養正齋為沈一中
幽齋絶氛囂獨擅林塘勝野色納虚舟天光墮明鏡囊
琴手親斵世事耳慵聴免移北山文恥捷終南徑洗心
玩周易持志企鄒孟惡名忌食蒿亂樂思放鄭栖鳥安
巢居游魚遂川泳雲開月自朗風止樹還定順理多所
得與物更無競不假身外求由來復初性
　　葵軒為平恩尹蘇德輔
菊遇陶靖節蓮遇舂陵翁菊取隱逸意蓮有君子風嘉
話至今傳所遇非虚䝉卓哉蘇平恩襟期古人同植葵
用名軒勉兹培養功睠焉舉可則樹德匡厥躬進此正
色黄逺彼亂朱紅夕萼知向西朝葩還附東衛足喻吾
智傾心喻吾忠拳拳愛君念對之彌敬恭牛腰冨品題
千里走詩筒葵遇視菊蓮未必慚二公花若敷而榮軒
若増而崇勉旃名軒義有初期有終
　　江南多荒山
江南多荒山無名亦無數於民弗宜畊於官弗宜賦不
生靈芝草不産松桂樹崎嶇復崎嶇總是不平路昔謂
山可愛今知山可惡何時雙眼開得見無山處
　　存耕堂為維揚李廷仲
愚者務兼并良田亘阡陌苦作子孫計貪心猶未塞有
田不自耕安能知稼穡但見家不訾大小生驕佚殊不
曉此田乃是無情物百年三易主到汝知幾易一朝天
不佑復為他人得李公維揚彦高世有絶識䘮亂二十
年所向無定蹟或寓南山南或僑北山北豈不念子孫
為置美田宅積金與廣業視彼皆下䇿惟於方寸地平
居常種德詩書即耒耜仁義廼溝洫利欲比稂莠孝悌
為黍稷既無水旱憂寧假耘耔力冨勢不能奪螟蟊不
能賊一氣涵至和沛然有餘澤蘭芽茁庭砌玉樹森相
植家訓重義方弗效于墻䦧高堂日清晏燕樂宜酒食
坐上無白丁談笑盡逢掖封胡與羯末偘偘咸侍側父
菑子肯播慈顔喜盈色大書特書之世作貽謀則
　　折楊栁
攀折道旁栁相送道旁人行人視無用棄擲隨車塵折
來既棄擲贈之有何情本不管别離别離情自生三復
章臺詞再和陽關曲舊恨與新愁幾換依依緑不如且
休折留與歸鴉宿但使樹多陰歸鴉來自熟
　　次韻答陸宅之兼柬鄭有孚
西墅方黔突東皋復結廬蔵修為上䇿覆墜戒前車𤓰
地鋤成町苔磯坐或漁種花須帶土斷竹更開渠世俗
高無比林泉樂有餘傲風凉幕捲掩月夜牕虚故步惟
稱獨清談每起予習池存彷彿蜀道免崎嶇不見令相
憶那堪歎索居多煩谷口鄭道甫問何如
　　立春日偶書
我生行年四十五去年失恃今何怙四人兄弟一人在
敢嘆零丁與孤苦家貧無田惟有書讀書未遇將何如
不農不商又不祿百事無成生計疎大兒癡頑無好習
見人懶作低頭揖小兒學語未分明近始扶牀能獨立
山妻抱兒認父面願汝父子長相見但令骨肉在眼前
到老不嫌貧與賤紉穿補綻無時息晝紡綿花連夜績
食指衣身累轉多頭焦鬢秃空啾唧婢較初來過半長
手拙未解調羮湯學攻針線更遲鈍兩日一袴縫三行
蒼頭入門懶無匹面垢脚朘常菜色使令内外豈云無
自然不得分毫力破屋數間如玉川牀頭舊物餘青氊
愁來就枕且醉眠萬事得失皆由天
　　蜡月十日大雪有懷去年在㑹諸友時臨清已死
　　　洪洞荆南俱為遷客梅雪繫獄嗟嘆不足形諸
　　　歌詠以寓感慨之情云耳
去年西郊三日雪故人滿眼情歡悦相邀不愧竹兠寒
酒後酣歌耳還熱今年西郊雪又飛故人故人胡不歸
公冶縲絏竟何罪藍關去馬音書稀臨清官閒陶謝流
造物乃與人為仇延陵欲掛樹頭劍不知何處尋荒丘
此時盡為豐年喜我思故人愁未已忍向今年說去年
未必明年更何似
　　何如野老住深村二首
伊喔寒雞啼未了人在霜天待天曉儀禮喧呼已唱名
猶怪朝官來不早馬上公卿兀殘夢手冷青絲無力控
酒醒未得半夜眠又被紗籠催走動何如野老住深村
日高丈五猶閉門
此行敢謂儒冠誤進步青雲登仕路不投光範一封書
底用蓬萊三獻賦雞鳴待詔留金馬日仄拜辭丹陛下
獨持使節瘴鄉來性命鴻毛身土苴何如野老住深村
一生不識州縣門
　　挹翠樓為周彦章
元龍豪氣高百尺眼界只嫌平地窄小樓牕戸出林開
面對好山如好客好山可望不可招或若有意來相朝
世間萬事跡易掃惟有山色無時消蓬萊之股疇割左
似是天邊落星墮偶然喚作大小金十二峯頭青朶朶
樓中看山無厭時陰晴朝暮總相宜何須他求賦挹翠
倚闌滿目無聲詩幾家有樓能㸔山有樓無人如我閒
山外看山山更好反勝俗子居山間
　　趙文敏公畵馬
君不見良馬出自余吾淵體流赤汗口赭涎目如華星
走如烟雞鳴鞴越夕稅燕天地不足相周旋親隨真龍
飛上天乃在元狩之二年奚官鞚引丹墀前錦韉玉勒
黄金鞭重價不售如山錢玉山之禾新甫栢為芻為皁
聲籍籍當時圖寫豈無人神駿不傳空自惜開元畵馬
誰稱首曹韓並駕真希有歘見驊騮筆法親孟頫王孫
今絶手看畵非難識畵難此圖未許常人觀眼中有畵
始知畵但恨世無楊契丹
　　子猷訪戴圖為朱梅雪題壁
清夜開門滿山雪梅雲淡鎖朦朧月迸泉走突澗底冰
空谷應聲如石裂此時此景天好奇天發人趣人無知
自非子猷殺風景剡溪寂寥徒爾為扁舟乘興亦草草
興盡何須見安道當時不見故云高若使見時無此好
高軒素壁瑩如練乃有徐卿塗抹遍千載山陰一笑端
髣髴於今畵中見
　　感廢
桑田或時變成海古來人物今誰在燕入烏衣巷陌非
鶴歸華表居民改王家冨窟石家樓至死貪求未肯休
金銀成堆珠論斛一朝盡屬他人收獨立西風重歔欷
回頭不忍分明視荆棘叢邊瓦礫場亦是誰家歌舞地
平生兩眼醉復醒看盡人間幾興廢
　　三味軒為張瑞卿
人莫不飲食所病知味少惟有江東老步兵世味深知
見幾早菰嫩兒臂白蓴香釵股肥鱸魚更堪膾四腮天
下稀人生貴適意冨貴將何為萬錢下筯空暴殄千鍾
食祿多憂疑當時豈真為口腹直指秋風作題目敢言
主簿死銅駝華亭鶴唳傷都督步兵上天家法在子子
孫孫今幾代侍郎夕食止蔔匏此云三味猶嫌汰見在
生前酒一杯何如身後名千載
　　送羅照磨之官廬陵
我昔觀風十載前繡衣光耀西江船賣劒歸耕十載後
君向西江我折雲間栁西江水日日清西江月夜夜明願
君之心如水復如月洗民煩寃照姦譎賢才為政效驗
多要聴一一歸來說
　　親戚情話詩(并序/)
　故人俞原肅不逺數千里自武功來歸訪親舊於二
　十年後如殘星之落落存者無幾其弟原魯已物故
　原舉挈家仕逺方惜不及見惟原魯妻子在鄉里及
　見耳况原魯續絃凡其有所出皆别時以後事今所
　及見則為易世矣余故作是詩以遺之
故人前身丁令威去家多年今復歸江山如舊城郭在
宗族易世隣人非弟婦從來未識面升堂叙禮還相見
呼集諸孤伯父前舉觴逐一殷勤勸為言夫主去從軍
五載音書絶不聞人生有死亦何恨最苦軍籍名猶存
丁男未大要補役往往移文催不息紀錄申鳴續有條
案吏無錢行未得期功强近希誰助叔在旁州守墳墓
今年兩度寄聲來又作長淮幕官去零丁薄命止一軀
况乃累嵗多艱虞殘喘雖存食指衆自度何以全諸孤
故人低頭聴說罷不覺吞聲淚盈把我今自是羈旅人
有䇿安能捄孤寡
　　雨瀟瀟戲而有所贈
雨瀟瀟泥滑滑風如刀耳如割行路正難行行人欲愁
殺馬上顧舟中貴郎遇冨翁驅馳莫相笑同是路途窮
冨翁舟中無坐立貴郎馬上氊衫濕腰纒十萬受此寒
不如在家貧亦安
　　擊壤歌言民樂有賢令尹而美之也二首
姑緝麻婦紡花丁男在田女在家吏卒不下鄉官無横
科差老翁㺯兒孫逐影向壁拏東隣酒西隣茶從朝至
暮笑呀呀布穀昨夜鳴村村補桑麻不違農作時今年
落秧早愛民如子縣令心無事擾民如此好
夫撒秧妻採桑農事已興蚕事忙大麥䔿䔿秀小麥菶
菶長菜花半稀青間黄今年縣官好官役不下鄉田家得
安業出入無驚惶日力豈敢嬉夜共燈燭光催了機上
布便是囊中粮飢寒庶可免逋負亦可償不患心頭損
新肉只要眼前醫舊瘡
　　中秋對月
天長地久無年數已徃中秋知幾度世人看月自古今
月色年年只如故一年一度看中秋看去看來今白頭
不如有酒酹明月更能幾度登高樓
　　己巳正月十五日雪中懷仲基公子
臘前不能分寸積纔入春來便盈尺徹夜東風吹不消
太陽無光雲四塞莫問宜多與宜少豐凶未卜為何兆
江山圖畵若天開人境一時誇絶好故人只隔瀼東西
近似山陰到剡溪乘興出門還興盡此時應已醉如泥
　　短歌行次韻俞仲基
君不見朱門空鎖春𠖇寞粉墻影㫁秋千索昨夜歡娛
今已非空有閒花自開落人生何必多苦思得失興亡
俱有時捧心嘗膽事何異越看勾踐吳夫差館娃姑蘇
極佳麗䇿獻西施比魑魅機深烏喙亦徒然蜀道難行
却云易朝為桑田暮白波此理誰知藍采和少年不飲
復不歌百嵗光陰能幾何
　　金仲宣畵
上方樓閣層巒顛鐘鼓髣髴雲間傳丹梯有路容一到
伸手便可捫青天霞標東望赤城近水光下瞰瀟湘連
褒斜潛通子午谷瀑布倒掛香爐烟曲闌回磴走千轉
合抱長松知幾年衣冠何來抱琴客莫是避世商山賢
夕陽殘釣催罷去西風快帆爭後先金郎筆法擬北苑
咫尺萬里多清妍高堂看畫動歸興明朝亦理松江船
　　送黄師古歸鳳山賣藥
鳳山之雲如鳳起鳳江之水清無滓山中美人黄石孫
面山結屋臨江水家傳一編圯上書讀書不為章句儒
年已三十未有鬚學識逈與常人殊春風杏林紅遶屋
石田夜雨參苖綠松花釀酒壓流霞茯苓煮飯抄香玉
賣藥不較利重輕丹砂煉得黄金成伯休自謂人不識
何事女子猶知名去年俄膺太守薦歘然聲價超群彦
南城最喜得賢才無異昔時三語掾金陵逆旅相逢日
舌似瀾翻目如漆胸中耿耿不得平肯復區區事刀筆
促理歸裝買吳榜囊無一錢膽何壯三十六䇿此為上
能作良醫比良相
　　采石夜泊
江月寒生千尺暈江聲暗流千古恨謫仙醉魂招不來
月在青天誰與問放歌把酒蛾眉亭白露洒洒風泠泠
無人然犀照幽怪夜靜魚龍還出聴
　　遊山聫句
　洪武乙丑嵗三月十有七日仲基俞公子舟次西郊
　之上邀予遊干將鳳凰諸山偕行者五六輩俱清淡
　風流是夕抵中山之淨行寺登半雲亭訪棲霞樓遺
　跡主僧設茶供具蔬筍意甚勤欵以其拘浮屠戒初
　弗置酒衆皆索然無歡仲基命舟中取一壺就酌酌
　之無筭酒盡更續顧謂予曰今日之㑹樂甚不可無
　一語以識嵗月予欣然捉筆率在席之能詩者相次
　聫句得二十韻明日客請錄之故序其畧于篇首云
　時同賦者仲基之兄原魯弟季明其三人則朱良佐
　氏陸德輿氏洎予董良史氏也
皇帝十八年立夏前二日烟消雨開霽(史/)天朗雲獻矞
舞雩詠既罷(魯/)蘭亭㑹方畢農人將勤動(史/)我輩俱暇
隙良辰每難逢(基/)樂事安可失放舟中山寺(明/)借榻半
雲室登臨戒匆匆(佐/)厯覽期一一鳳凰飛不去(史/)干將
對相屹(輿/)仗此泉石緣(魯/)已我烟霞疾評詩遇支遁(基/)
看畵思摩詰(史/)茗瀹先春芽(魯/)香集逺方物(史/)空谷應
羣響(基/)清風生兩腋庖厨絶葷羶(明/)杯盤示真率錦棚
脫稚子(佐/)火劑供崖蜜(史/)蔬品芥臺辣(魯/)餅饀藤花馝
(史/)㸃籌督酒令(基/)挑燈檢書帙(史/)賭聫彌明句(明/)窘閣
侯喜筆(史/)墨枯草書滯韻險奇語出(魯/)談禪石㸃頭促
席月在膝同行盡能作兹遊可無述(史/)
　　次韻俞仲基寄顒天際(有序/)
　法出姦生古今之通患法出於上姦生於下法者上
　之所以禁民為非者也天下之公道也姦生者下之
　所以倚法而為非也一人之私心也下不能逹上不
　得聞法何由行姦何由止予嘗欲建白于朝有志而
　未能者也天際顒上人乃叢林之師德戒行嚴謹不
　外教律卓錫于兹有年矣或有倚法將脅之者師聞
　之度無以塞其欲不與交一語竟出走衆遂咎脅者
　彼亦自悔而止師出久不返故舊乃相與遍求之得
　師所在復迎師歸吁姦之為患一至是乎向使師不
　出走彼脅而不從必誣之官官不能察雖佛出世亦
　不能不中其姦謀而陷於不義矣其他有若是者又
　可勝言哉仲基作家有詩寄顒師於予深有感於是
　亦次其韻以俟觀民風者采焉
君子當避路狐狸正縱横日月雖麗天不照覆盆明顒
師釋門老久斷世俗情黄金來布地白馬先䭾經書逼
智永真詩得恵休清貪嗔了不起怨尤何自生彼心或
有競我意終無爭猝然跖犬吠猿鶴還失驚此輩逺為
貴何須問君平曲直與是非鄉邦自有評及歸輿人喜
裹茶就師烹仰笑看中秋幾何虧復盈
　　紀夢
夢中挾飛仙與我肩相齊手持綠玉杖脚踏青雲梯彈
指天門開天家難久稽培塿視三山九州一丸泥蓬萊
自清淺海水忽流西金鷄半夜出又向扶桑啼
　　次韻俞東村雨中見寄
九月風雨交秋色已云暮砰湃驚波濤㝠濛襍烟霧排
兵蟻方酣逐婦鳩轉怒䴏去承塵空馬躓障泥汚歛揫
縮衆手飲啄飽羣嗉鬼愁陰多哭兒聞夜常怖涼生墨
池魚潤逼管城兔憂懷不可適髙情尚能賦
　　昔人種樹
昔人種樹時樹小花未開今日花滿樹別人看花來花
開今幾度種樹人何處把酒對花傾問花花不譍花開
還又落酒盡須更酌只換看花人年年花自春
　　季子延奴初學語見書帙在案時輒作嚅嚅唲唲
　　　聲若解誦然以其不由教而能爾故喜而賦詩
　　　且以示浩使知有所警云
小兒不識無與之攤書學誦能嚅唲他日賢否未可必
眼前便作聰明期人家愛兒如愛寳不願兒多願兒好
無兒所憂在未得生得癡兒被兒惱我年日壯始得男
至今空年十二三紙筆不好懶無匹正類豚犬令人慙
阿奴碌碌已如彼滿謂興宗當在此君不聞杜陵達道
笑淵明有子賢愚何足齒
　　遊觀音山簡主僧大用并范彦華
兩山出雲氣衆山自開晴遊人看山來浮舟遶山行舟
行雖可意未愜登覽情捨舟入山去山僧出相迎問予
從何來謂予欲何征殷勤待逺客茶香石泉清范卿文
正孫解后詰姓名自言在山住歡愛如平生追陪極遐
眺高步凌雲輕細路曲穿嶺旁出猿猱驚千里析秋毫
所向雙眼明靈巖見孤塔去鳥投天平風帆太湖口烟
火夫差城滄海東南流青天西北傾後巘方獻奇前㟧
巧已呈何當廬澗阿聴此潺湲聲塵襟正披豁落日催
歸程悵然别二子私與烟霞盟
　　次韻俞仲基
孔聖在陳日行槖枵然空由也雖愠色君子當固窮靈
公問不答一去難牢籠春秋明王道周南存國風筆削
示來世斯文代天工及門三千徒盡若麻中蓬其功過
堯舜萬古誰能同吾生恨獨晚束脩諒難從私淑誦其
書拳拳仰儀容
　　樗散軒為戴彦文
椅桐可琴瑟楩楠可梁棟斧斤日相尋出類先自送問
之胡為爾不幸材有用膏以明受煎象以齒喚痛我生
本樗散何必人器重規矩既弗就繩墨諒難中雨露極
滋長土力暗培壅擁腫與拳曲此意殆天縱其下根株
連其上枝葉蓊風過鳴笙竽月明舞虬鳳商丘暨櫟社
氣勢相伯仲棼槐作奴視莊椿等兒㺯併移八千春同
一南柯夢掃壁醉留題掀髯對樗諷
　　與張夢辰陶九成姚比玉陸㓜章分韻得山字
生平無他好惟在山水間無錢買山居年年來看山九
峯多雅趣一一堪躋攀良時遇良友意適幾忘還飲酒
莫辭醉賦詩奚暇刪偷閒迺吾樂待足何時閒寒暑有
徃來甲子互循環世上逹人輩營營苦貪慳少壯忽以
過局促凋朱顔此語秘勿傳徒取昧者訕明年幸無事
再來扣禪關
　　得洛容兄遞中報二十韻(有序/)
　自春首得茂名書後聲跡邈然無聞侍儀伯祺錢公
　得衢人語謂移倅贑州雖未敢必信竊以為果能爾
　則勝在瘴海多矣近於遞中得報始知贑説為誣其
　實乃調栁之洛容也栁雖不及贑然比之高凉亦有
　間但斃其所攜僕無親信在左右為可憾也作詩以
　寓其嗟歎不足之意云
向來出門别誰作萬里看及聞茂名去不得送征鞍高
堂有白髪遽違菽水歡本心豈急仕君命敢盤桓六月
冐炎瘴所憂行路難妻孥每話及我淚常不乾新年附
書至到縣幸平安既得消息佳在逺心亦寛侍儀重報
喜道聴傳弗端移贑固就近訛言竟空歡遞音始真的
果調洛容官骨肉不在眼視僕猶肺肝更失此力助無
乃形影單雖云有民社土俗嫌凋殘隃知退食處對案
時長歎吟腰帶圍縮短髪那勝冠幾回欲飛徃恨身無
羽翰雲山隔長望萬疊青巑岏征衣未遑寄又見秋風
寒冀能自愛重努力當加飡
　　煮鶴
山人偶劈琴寂寞九臯音借問纒腰想何如食肉心青
田真易寫赤壁夢難尋恐襲乘軒弊防微意亦深
　　立春前一日見雪
殿臘殘年裏攙春一日前意如天弄巧勢似雪爭權表
瑞何嫌晚成功不貴先喜來呼熱酒莫上剡溪船
　　移居新卜草堂
為愛林塘好移家向瀼西半生烏遶樹一旦燕衘泥花
徑偏宜曲茅堂不厭低猶煩車馬客時復問幽栖
　　與胡彦恭同宿釋耕所之西軒
同下西牕榻凄凉强説詩暮秋將盡夜風雨正來時屢
翦生花燭頻誇殺着棊侍兒先欲寐意似恠眠遲
　　挽楊仲桓學正
開巻即潸然斯人不永年春秋郯子國風雨廣文氊遺
德令人愛清詩與世傳至今華表鶴夜夜月中旋
　　東野草堂
隱迹向東野草堂幽趣多門埀繫船栁池放換經鵝象
局間中戲禪牀醉後歌不知名利客擾擾欲如何
　　舟次采石
風雨黄昏後帆收采石來人家臨驛住野廟向江開蠟
面傾浮蟻燈花落細煤謫仙何處問夜靜水聲哀
　　送翁應吕憲僉之羅浮
繡衣分按處父老候官船綠水青山郭紅螺白酒天不
憂蠻俗悍政要使君賢公暇堪游息蘇堤尚宛然
　　思家
生别雙埀淚虚名五品官豈能忘頃刻不見寄平安逺
道三千里孤舟十八灘何時得歸去細與說艱難
　　花朝徒步
花氣藹晴芬遊人暖欲曛白飛天際鳥紅起海東雲酒
斾遥相指漁歌㫁更聞野塘春水黒科斗自成文
　　過澱湖
舟前白鶴孤相引過平湖時景鶯花月烟村水墨圖朦
朧山似有浩蕩地如無天與東風便帆開十幅蒲
　　寄明古鏡上人
山中多雅趣只有翠微庵綠樹半過屋白雲長滿龕詩
留逋客和禪對隱君談擬約胡高士來尋玉版參
　　畣陸宅之
世情方矯揉吾道欠亨嘉志似籠中鶴身如井底蛙幾
人蛇畫足每事槿開花留得春衣在都將付酒家
　　挽全希言學士
今代瀛洲客先朝太學生桓榮稽古力䟽廣乞骸情丹
旐書官爵黄麻載姓名無人堪繼述墓碣待誰銘
　　艤舟干山下時久雨新霽泥淖不及登山
此雨敗人興到山無分登若非猿鶴怪定是鬼神憎泥
汚階千級雲埋塔半層振衣凌絶頂空想舊遊曾
　　送高德初左遷瓊州學諭
領職瓊臺去心猶戀紫宸不辭官獨冷但願物皆春卉
服方沾化儒冠信誤身雕題本非類何意與相親
　　送李孟起貢士
老朽歸田日賢良出仕時未斟辭别酒先寫送行詩紅
樹江邊驛黄花宅畔籬客程秋正好去舸莫嫌遲
　　浦南待月
出浦無多路停舟且莫行不愁潮正逆少待月微明隔
岸罾依火沿汀鴈報更掩篷雖假寐時復夢魂驚
　　除夕立春
今嵗將除夜明年預立春未能榮及物但覺老催人漏
滴時交子星移月建寅屠蘇來次第末後亦沾唇
　　送吳友仁
此行何處去云是向京華别意猶堪畫離杯不忍拿水
通三泖接雲起九峯遮聖代恩波闊歸期定有涯
　　中秋感懷二首
今夜中秋月清光滿太空乾坤同覆載故舊各西東餘
事皆身外浮生亦夢中惟憑一杯酒酬此桂花風
昔聞天柱樂今慨庾樓空玉字青㝠上銀橋碧漢東舞
庭鸞遶側搗藥兎居中桂子飄香處凭闌立下風
　　鳳臺懷古
鳳去名猶在龍蟠勢莫過好春三月最遺恨六朝多寂
寞金蓮步凄涼玉樹歌對花須痛飲感慨欲如何
　　陪陸友章登佘山值雨
行樂非無分依違必有因江山能愛客風雨故留人篷
底茶烟濕樽前竹葉醇米家船似屋到處白鷗馴
　　壽陸宅之先生
海屋添籌日天河役鵲時偷桃嗔曼倩授棗謝安期醉
裏生涯好閒中嵗月遲若邀湯餅客須遣廣成知
　　次韻俞仲基對雨二首
田家信五行甲子只祈晴柱礎俄先潤天瓢忽屢傾水
聲寒汨汨雲氣白英英縮手防揫斂農人奈此情
竟日無聊賴愁來睡轉濃故人離别後徃事夢魂中兒
懶如工部妻賢異敬通業耕天未許滛雨故妨農
　　寒食夙興聞有祭墦而野哭者因懷梅雪父子澄
　　　心祖孫并畊讀汝舟孟熈諸遷客况民有飢色
　　　屋多逃亡感存念歿悲不勝情
村落蕭條甚猶如䘮亂民誰家能樂業何處可容身野
哭添新鬼風流减舊人今年寒食淚不覺易沾巾
　　次韻陸宅之雪中見示
瑞象新年有纎埃到處無山開銀洞府地湧玉浮屠筆
凍詩難寫樽空酒更沽重茵莫嫌冷跣足有樵夫
　　上灘
灘聲何洶湧未到已先聞亂石狼牙出支流燕尾分天
寒虹復見山晚日初曛倦客無機事沙鷗自一群
　　下灘
一灘盤幾曲兩界會三义磊磊水中石斑斑巖上花牛
歸知熟路犬吠是誰家舟子相催促天寒日易斜
　　南村雜興次韻陶九成十首
閒居心不競無辱也無榮澗水流來曲松風響得清東
林因社入南畆待時耕敕斷相關事尋思效子平
郊墟鳴吠接隣曲往來通好古襟期逺登高眼界空鹿
肥茸嫩碧鶴長頂深紅何以扶衰老君臣藥有功
白雲和地掃明月就牕賒囊蓄三年艾庭栽四季花旋
炊魚信美新釀酒偏嘉穩代青鞋步肩輿勝鹿車
祈晨投里社學圃問園丁高閣屠龍技重刋相鶴經浩
歌驚木客幽討泣山靈長爲催詩債人來夜扣扃
霧斂山羅列雲來樹隱藏芝田平似案花宅小如航侍
立皆清秀交游盡老蒼閒身百無事天賜醉為鄉
盡稱家法好生計孰云疎婦肯隨夫唱兒能讀父書爲
花春載酒因月夜巾車惟恐聲名出難容只隱居
愛居山水窟因此託歸耕不仕名逾重非臞貌自清神
交來太乙夢䜟應長庚有酒能留客毋勞問治生
一曲清泠水深如濯錦江囀枝花底鳥吠竇月中厖魚
罧通西泖茶烟起北牕許多幽隱趣不讓鹿門龐
五栁如今宅雲間第一林竹肥鞭筍出松老茯苓深鵝
放臨池浴鶯聴出谷吟朝冠非懶戴髪自不勝簪
南村風景異勝似輞川多山露前峯塔江明落照波詩
僧留偈别學究抱琴過石上殘棊局旁觀已爛柯
　　九月三日奉天門早朝得賜寳鏹
香藹天門衛仗閒例隨鵷鷺入朝班侍儀引進名初奏
給事傳宣賞就頒宫扇受風開雉尾衮衣燿日動龍顔
腐儒何幸遭明聖得預觀光禁闕間
　　九月十四日上親䇿試賜膳華葢殿西廡下以大
　　　行皇后䘮設酒不葷
大明開運主文昌多士爭能翰墨場有分只嘗光祿酒
無縁得享大官羊殿庭重典歸儀禮樂府新聲出教坊
喜動天顔䝉顧問朝衣熏染御爐香
　　十月十五日奉天殿早朝
蓬萊日暎柘袍黄宫扇低回翊御牀樂譜總傳天上曲
爐烟不是世間香九重德意通蠻貊一統根基軼漢唐
晚進小臣親得覩愧無才力賦長楊
　　十月十有六日早發龍江驛晚泊新河上流望采
　　　石山
船出龍灣去路賖故鄊回首眇天涯一雙柔櫓西風逆
三面空檣落日斜雲起淮山將作雨潮登江岸欲吞沙
明朝采石經行處閃閃寒空見落鴉
　　春暉堂宴集
美景良辰不易逢高堂歡宴且從容畫䦨芍藥籠燈照
銀碗櫻桃和酪供公子清談霏唾玉佳人低唱斂眉峯
主賓樂有如澠酒起坐喧譁意正濃
　　帳房坐眺次韻張思亷
壯士如貔力拔山將軍勇氣葢人寰旌旗影裏蚩尤動
􁃜鼓聲中覘騎還印佩黄金龜作鈕劒磨白雪獸銜鐶
不妨談笑青油幕預遣精兵夜守關
　　送石達卿赴淮南之辟
當代搜羅急俊英豈容徒老鹿門畊淮南幕府多招隱
水北山人最得名參术正須歸狄籠鹽梅甫用入商羹
只應湖上秋風起猶為鱸魚惜此行
　　宅之約余中秋過小海樓不克徃
萬里長風掃積陰碧天如洗籟沉沉今宵何處無明月
比屋誰家有賞心詩句驚人從和寡酒杯到手莫辭深
南樓已負憑闌約老子胡牀興不禁
　　漁隱為賴善卿
釣船隨處可為生二十餘年不到城剩水殘山原自在
清風明月有誰爭元真解后留詩别甫里尋常載酒迎
南往北來無定跡恐人情熟漸知名
　　海屋為彞古鼎
海上高僧屋數椽珊瑚碧樹遶階前過橋雲磬天台寺
對岸風帆日本船龍女獻珠來供佛鮫人分席與參禪
百千刼數如彈指眼見桑田幾變遷
　　由小孤山過彭澤縣訪晉處士故居
碧天新霽片雲無一望澄江似練鋪魚向小孤山下買
酒從彭澤縣前沽征帆催卸風微轉飛鳥知還日欲晡
五栁人家今在否憑誰為我問樵夫
　　覽鏡自嘲
官様烏紗換角巾已非巢許輩中人枉煩徴幣加殊禮
敢謂儒冠誤此身舊隱定招林鶴怨前呵應被野鷗嗔
寄書楊璞能詩婦添得愁眉日幾顰
　　㑹慶堂
尹山高聳碧崔嵬㑹慶堂中百福來五色靈芝皆瑞象
千年仙鶴豈凡胎客前嬉戲憐蕭愿兵後間關見老萊
留與子孫誇盛事品題多出翰林才
　　雪後宿城南精舍
因尋竹院到江村釋子初歸客在門殘雪又顛風作黨
寒潮已落岸留痕研池滴水冰隨結爐燼飄香火自温
借榻西牕學趺坐一燈寂寂照黄昏
　　舊時月色為吕希陽訓導
月到衡門有意無相隨出塞又歸吳適來此夕又何夕
照見今吾即故吾屈指秋光重自省滿身花影再誰扶
陰晴圓缺尋常事消得平生酒幾壺
　　悼洛客兄
射䇿期空冀北羣却於百粤弔劉蕡山連高竇天如葢
地接融藤瘴似雲賈誼過秦空有論相如喻蜀豈無文
深埋萬里收歸骨淚洒東岡四尺墳
　　次韻俞原舉致謝高都官惠錦熏籠
窮巷東風氣力微尚能嘘拂到柴扉燕衝細雨烏衣濕
花落閒庭雪㸃稀恨别江淹雖好賦乞骸疏廣未遄歸
多情割贈熏籠錦鈿合分香出繡幃
　　次韻姚比玉雪中之作
風雪雖嚴莫掩關天開圖畵一時間閭閻均作白銀闕
培塿盡為羣玉山上將功成淮蔡下故人興盡剡溪還
屯邊百萬皆驍勇佇聴王師奏捷班
　　紀夢
麻姑相約看扶桑海水如今可斗量誰放金雞天上呌
自騎丹鳳日邊翔三花樹底逢蕭史五色雲中拜玉皇
下視寰區類蓬顆三山𦕈似一毫芒
　　白雲歸岫送道士吳德常還洞霄宫
本是無心出翠微英英還傍故山歸五交洞口從龍入
九鎖峯頭伴鶴飛只許丹霞分窟宅或隨明月到巖扉
世人何處尋蹤跡惟有松風振白衣
　　草堂偶書
屈曲縁江出路賖青山多被四隣遮豈無修竹來鳴鳳
儘有埀楊宿暮鴉俗祀勾龍招近局僧逢穀雨寄新茶
往來盡是山王輩不比尋常野老家
　　留别華亭尹蔣季和二首
别時栁花沾客衣相逢又驚黄葉飛惠州飯中子瞻喫
柴桑菊待淵明歸真金百煉色不改大雅再調聲更希
攀轅有人且少駐九峯酒釅松鱸肥
否泰窮通各有時東西南北正多岐四愁適類張平子
三黜何慙魯士師細酌瓦盆初潑酒重論石鼎舊聮詩
如今且莫匆匆别後㑹明年未可期
　　味蓴軒
爾家江東老步兵秋風歸興託蓴羮生前惟務一杯酒
身後不圖千載名華亭鶴唳已成恨松江鱸魚方可烹
至今世有賢孫子亦比他人見獨明
　　尹節婦
二十婦道無欠虧兒未三月身孤嫠共姜有誓天與圮
令女此心山不移能扶綱常勵風俗可使旌表光門楣
後來史筆重節義佳傳必資徵是詩
　　賀張季自臨濠還鄉
十年淮甸歎離居喜得歸來有敝廬衣裂去時慈母線
囊留别後故人書四隣訪舊多為鬼三徑開荒半是墟
且把釣竿重整理江南還有四顋魚
　　寄成安尹彭子潤
江湖𣺌𣺌白漚寒只有黄花獨耐看老去龎公惟欲隱
歸來陶令已辭官詩名肯落他人後酒量何如昔日寛
自是山陰無好興扁舟來徃不為難
　　次韻姚比玉贈薛相士秋蟾
秋蟾躍出明月腹光熖照人雙眼開何事不歸天上去
有時還傍海邊來靈探理窟鬼神泣影落寒潭魚鼈猜
且待烹茶澆汝口爐中笑指折鐺煨
　　東村隱居為長州趙伯善
都說長州多絶景東村只數隱君家開牕正與青山對
遶屋偏宜綠樹遮梯傍西巖收笋蕨船來南泖買魚蝦
日長門外無人過時仗清風掃落花
　　蘇臺夜泊
扁舟暮抵闔閭城愁聴傍人話戰爭龍井水光相蕩潏
虎丘山色自陰晴野花原是吳宫草甲馬曽來越國兵
西子不歸臺亦廢空留江月照人明
　　遊虎丘山
參差樓閣半山開迤邐登高入寺來寶蔵虎歸風撼樹
劒池龍去水生苔塵封坡老題詩壁雲鎖生公說法臺
但過不須窮古跡上方猿鶴易驚猜
　　九江道中二首
吳頭之西楚尾東路分川廣此俱通水來彭蠡滔滔白
樹對潯陽的的紅司馬淚多衫易濕翰林才逸句何雄
風帆且莫匆匆過瀑布香爐在望中
湖口路分如曲叉山連吳楚水無涯行舟破浪十雙櫓
野店傍橋三四家負炭急呼招渡客懸罾逆上洑流槎
南方地暖春偏早開遍寒梅一樹花
　　惶恐灘夜泊
天下只聞巫峽險誰知此處更堪愁舟穿亂石堆中過
帆向荒山脚下收閃閃燐燈隨魍魎啾啾蓬顆聚鵂鶹
灘名惶恐非虚得一夜令人白盡頭
　　巎口人家
簇簇人家竹崦西懸崖置屋競高低石梁横布巖前路
澗水斜通峽外溪隱隱白雲藏吠犬茸茸碧草卧馴麑
舟中過客方多險得借晴牕一榻栖
　　贑州道中
親到金門奉紫泥一麾遥領大江西路從惶恐灘頭過
詩向欝孤臺上題風撼紫藤鼯鼠立雨深斑竹鷓鴣啼
九峯回首家何在杳杳青天覆地低
　　予與翁應吕同至贑州府是日各從本道予徃雩
　　　都翁赴惠州作詩送之時十一月十有七日也
客鄉送客不勝愁君尚驅馳我暫休好趁梅花登庾嶺
直騎官馬到羅浮盤游骨董還中喫橄欖檳榔莫外求
荒服近聞炎瘴息公餘飽飯亦何憂
　　雩峽道中
客况無聊只自悲凄凉怕近夕陽時收帘野店關門早
荷擔樵夫下嶺遲雩峽水渾沙鳥浴蘆花烟起釣船炊
驅馳已覺勞形甚愁說前灘路更危
　　世情
世情擾擾亦奚為百年幾枰翻覆棋東隣舊業已易主
西家新第纔尋基也知石有能言日莫信馬無生角時
青天在上管何事造物戲人當咎誰
　　畣張夢辰見寄
　林泉張徵君自以其年六十靡有寧止嗟歎不足形
　諸詠歌以示知已葢深有望于仲齋梅雪諸君子且
　有屬予從臾之語予因撫巻唶曰昔戴逵在剡郗嘉
　賓為之起宅杜甫在成都裴劒南為卜浣花溪作草
　堂居焉又如周公瑾推道南宅以舍孫䇿于允元以
　百萬資戴符買山古人之待友也其勤厚類如此豈
　今之人不復逮古耶雖然至使林泉有是作者亦諸
　君之恥也予非敢重於責人冀諸君子將激余意必
　不讓嘉賓輩專美徃昔則吾林泉之謀何患其無成
　乎讀書有莊可待也姑次韻奉畣不免添注脚如此
　云
比似杜陵心更忙無錢自買百花莊氣消塵匣斗牛劒
夢短客簷風雨牀湖海知名交豈少林泉得所趣偏長
明年果遂歸田計釣月耕雲樂未央
　　雪中寄朱梅雪
紛紛三日不肯積頃刻聚來平路岐寒牕夜誤雞報曙
凍樹晝集烏號飢南隣酒伴可走覓東家蹇驢難借騎
不如閉門自引滿此際豈是千人時
　　開司日偶書
幣聘真慚德不任新除均荷聖恩深雖無汲黯開倉力
惟有思謙報國心每事謹持三尺法何人敢餌四知金
平生自信如弦直激濁揚清正在今
　　開司十日無一人來訟者庭可羅雀書以自誚
十日官衙無訟聴南山相對坐如癡却嫌事類不鳴鴈
寧免人譏沒字碑未許公孫能吏事且容何遜得吟詩
晚來偶縱墻東步頼有梅花慰所思
　　立春日有感
今日逢春謾自傷客懷孤負好風光少年無復有吾分
到處不如歸故鄉草色上階隨意綠鶯兒出谷轉身黄
官厨硬餅殊難捲空愛辛盤菜縷長
　　壬戌嵗除
坐聴街頭爆竹頻故鄉風俗異鄉人一年今夜情偏惡
萬事明朝跡已陳竈巷掃除循祀典州司奔走送門神
莫嫌夜雨添蕭瑟也為炎荒洗瘴塵
　　次韻賴善卿禁體雪詩
撲瓦篩林響亂兼奔風作黨暮寒添見輕舞手承牕隙
驚宻回頭仰屋簷剡曲夜歸人跡斷藍關凍合馬蹄淹
平生口腹無貪得此水烹茶獨不廉
　　錢節婦
此身本是未亡人恐辱亡人敢辱身擬與共姜同死誓
願從孟氏接芳隣連城白璧元無玷出壑清冰不受塵
及見寧馨頭角露分明天錫兩麒麟
　　壺月軒為李守道
素壁穹窿類雪窩牕虚簾薄受明多風開雲母忽瓮破
塵隔水晶初鏡磨只道洞天無晝夜安知大地有山河
此中皎潔長如許四面皆墻奈爾何
　　懷靜軒(并序/)
　懷靜軒者居延馬季子之所築于淞之吳㑹里者也
　季子之先出自雍古部族居靜州天山五世祖實喇
　濟蘇仕金死節謚忠愍血食汴之褒忠廟四世祖烏
　呼納遭元憲皇以白衣官斷事厯事世皇拜禮部尚
　書謚忠懿曽祖世昌尚書省郎中祖禮宣政都事季
　子隨都事公居于淞淞去靜計萬餘里而以懷靜名
　其軒不忘本始也
家世天山烜德輝兩朝閥閱古今稀褒忠節義埀青史
禮部勲名起白衣雪洒穹廬駝正乳月明華表鶴應歸
相望萬里風塵隔空羡年年鴈北飛
　　先君處士哀詩(有引/)
　先君臨易簀之日是旦夢至一所宫闕嵳峩冠佩雲
　集適有二人出而迎者因問是何處曰此閶闔門也
　遂恍惚而寤悉呼家人至牀下厯厯道其故及晡乃
　屬纊嵗月云邁三載于兹追念如存哀感無已
呼兒牀下語丁寧猶記當時厯厯聴天上已回閶闔夢
人間不見少微星家藏手澤遺書在地發神光瘞劒靈
述作為無韓栁輩三年未勒墓中銘
　　癸亥嵗旦賀正禮畢雨牕獨坐有懷草堂
官屬臨門曙鼓鳴起來望闕賀新正禮當序爵居班首
老邁増年動旅情天上已頒新鳳厯雲間却負舊鷗盟
草堂今雨交情見問訊何人獨意誠
　　㑹昌道中
梭頭船子靸鞋輕逆水上灘三日程岸囬時見虎狼跡
村逺不聞雞犬聲人事往來何日定世途登頓幾時平
老懷莫為投荒怯喜有青山繞縣城
　　重登小孤山
小孤祠廟向江開使節經由兩度來路出山腰盤曲磴
亭栖樹杪見粧臺銀河水逆龍舟歇碧落風生鶴馭回
我亦飄飄欲輕舉此身何異到蓬萊
　　番湖舟中
不才自分老林泉今日驅馳孰使然行李徃來惟一介
勞生半百欠三年康廬雲霧昏迷日左蠡風波逺際天
夜泊最嫌楓樹近遶船漁火照愁眠
　　胡鼎文草堂
别駕山居草作堂勝如工部百花莊鶴雛轉頂丹砂渥
松木凝脂琥珀香月下敲門僧問字雪中掃逕客攜漿
林泉足可容真隱只恐聲名自播揚
　　除夕
兩在他鄉見嵗除今年守嵗在吾廬小兒歡喜頻行酒
猶子平安逺寄書陶令無心希厚祿安仁有志賦閒居
勞生半百雖虚度三徑猶存不負予
　　竹所為太常典簿顧謹中
路遶䦨干屈曲行綠陰遮暗石棋枰酒盃㶑灧花前興
茶臼丁東月下聲拄杖敲門無俗輩題詩偪檻有僧名
籃輿逕造知何日直待明年燕筍生
　　畊讀莊為俞原魯
鸐鵛灣頭一草堂遶墻桃李遶隄桑寛如五栁陶家宅
僻似百花工部莊雨洗春犁閒倚壁風吹故紙亂堆牀
龎公雖道為農好也欲教兒識數行
　　雙桂堂為俞伯剛
堂前雙桂如玉樹衆木揺落正芬芳淮南偃蹇有何異
月裏娑婆無此香連理合時兄弟好帶花移後子孫長
嵗收金粟三千斛天富燕山竇義方
　　次韻畣俞仲基二首
人生契合無新舊市道論交有淺深莫效卞和三獻玉
當辭王宻四知金亷頗不負相如意鮑叔真知管仲心
獨為武侯長抱恨空遺梁父舊時吟
鶯花時節近清明如此風光眼為驚但有酒錢須盡醉
本無丹藥可長生兎葵不管興亡恨燕子徒知往復情
萬事只今春夢裏杞人何必慮天傾
　　西郊晚晴
老眼分明夕照前依依墟里見人烟東家筍作西家竹
南岸人耕北岸田野店杏花沽酒市石橋楊栁賣魚船
太平已似開元日雨順風調喜有年
　　送費彦莊還西蜀
滿載圖書問去程更休回首歎飄零雪消巴水通巫峽
月照湘帆過洞庭鳥道不消三月到猿聲莫向五更聴
異鄉久住忘覊旅好看巖山雨後青
　　晚過泖東
摩挲醉眼倚吟篷百里纎毫在望中佛墖穹窿雲表杪
人家星散泖西東沾衣不濕疎疎雨吹面輕寒剪剪風
船後青山如脚走白鷗飛盡水連空
　　贈張孟經
長沙太守子孫賢湖海知名四十年虎卧杏林監受穀
龍窺丹鼎候燒鉛胸中議論驅羣惑肘後方書得袐傳
我有一生詩酒癖如何到老不能痊
　　有感
晨雞唱罷暮鐘鳴擾擾匆匆役世情白石安知無日爛
黄河還見有時清浮生得失樗蒱局往事悲歡傀儡棚
讓畔終身何損益從來此地幾人耕
　　畊樂圖為璜溪楊正茂
樹蔭柴門犬不驚小牕機杼隔林鳴桔槔未濕逢春雨
襏襫初乾憩晚晴三泖鮮魚如菜食九峯新酒對花傾
自縁無事千州府莫笑龎公懶入城
　　次韻畣俞原舉五首
滿頭華髪怕逢春山鬼揶揄正笑人祖道不沾雩峽水
征袍空染貫城塵已無勲業銘彞鼎豈有聲名動搢紳
但得五湖風月在釣船還與白鷗親
三載崎嶇蜀道行虚名已覺負平生季鷹従此有歸興
思曠自來無宦情恐作漁樵閒話説敢忘車笠舊交盟
鶴灘喜與鴛湖近夜夜相望共月明
秀州東郭殘年裏曽得春風送客舟别去幾何情契闊
詩來如此意綢繆光陰日薄皆虚度故舊星稀半不留
江上酒船重有約殘山剩水尚堪遊
自蒙人日題詩後夜夜光輝照草堂玉石琢磨方是器
芝蘭熏染不聞香虚名只作尋常事豪氣何分上下牀
但恐九霄孤鶚起老夫拭目仰難望
對月有懷多好句勝如春草夢西堂予人然諾千金重
到手緘書一尺長鶴弔機雲迷故宅燕尋王謝失雕梁
都緣十載興亡恨詩後殷勤併寄將
　　春分日見雪
臘前為瑞竟無多却向春深瀆至和病後不禁寒料峭
老來偏惡氣乖訛山陰笑端作故事江上畵意在漁簔
東君摸稜有如此鶯花寥落奈爾何
　　次韻畣張林泉
白髪無情已不饒固宜甘分老衡茅德公退隱非要譽
元亮歸來便息交花下酒壺還獨酌竹間茶臼問誰敲
自知性似邊韶懶寄語時賢莫見嘲
　　重陽有感
衡門稚子笑牽衣新酒初香豆莢肥佳節重陽還復至
故人何處不曾歸黄花有約開偏早白髮無情落漸稀
未必晚年陶處士覺今俱是昨俱非
　　次韻東村舟中夜雨
醉夢初回四鼓前打篷急雨亂如拳半牀雲錦沾俱濕
一㸃風燈照不眠陶令意輕彭澤縣龎公志在鹿門田
明朝行樂誰能必未定陰晴亦偶然
　　中秋翫月次韻胡鼎文别駕
碧天飛上爛銀盤此夜清光到處看雲絮逐風還片片
露珠埀葉正漙漙尊前香噴黄金鴨空外笙來白玉鸞
欲詣姮娥一問訊只疑高處不勝寒
　　蘆花舟為李孟起
蘆花深處屋如舟彷彿漁家鸚鵡洲沙暖可容鷗寄宿
月明還有鶴來投掀篷浪影翻晴雪遶壁風聲聒暮秋
茶竈筆牀都放得醉堪伸脚更何求
　　與俞原肅(并序/)
　九載一相逢百年能幾何此杜少陵别唐十五詩也
　余與原肅公别二十年甫得一見則百年之内如此
　者復能幾何况公去國懷鄉久矣今乃尋丘隴於荆
　棘視第宅之丘墟撫今念昔悲不勝情故舊之存者
　不過數人相對歔欷恍如夢寐雖飲酒不樂也予謂
　廢興存亡人事之常感慨何益作詩解之
相别相逢二十年弔生問死各凄然交游零落無多在
鄉里蕭條不及前荒隴夜聞翁仲泣廢臺今見牧兒眠
何須對此空惆悵見在深盃且共傳
　　琴清軒為豫章胡若思
軒靜琴清風撼櫺香烟初直酒初醒丁寧鶴語來華表
髣髴龍吟隔洞庭織女停梭天上泣湘靈掩瑟月中聴
改弦别作梅花㺯碧落雲消白露零
　　謝李孟起同知惠扇
南浦朝雲月様裁歘然飛墜五茸來冰絲細薄難為骨
蟬翼輕盈易脱胎重價倍増凡俗妬仁風一播欝蒸開
欲酬逺意將何物草草題詩愧不才
　　夢述聖德詩
祖述唐虞道統長斯文未䘮畏何匡孺悲欲見嘗辭疾
陽貨先施亦瞰亡夷俟不容原壤踞楚歌無奈接輿狂
春秋書法多深意埀訓將來示百王
　　次韻林泉病起
筭老侵尋七十春又梳白髪裹烏巾入編詩藁刋初定
經驗醫方纂必親汗漫江湖雙敝屣逍遥天地一閒身
平生熟究春秋學絶筆如何止獲麟
　　滄江送别為吳友仁
行李無多酒一壺滿船和恨載妻孥忍將今日留連意
盡作滄江送别圖筆陣易空三窟兎釣頭難得四腮鱸
生涯定分當何處早寄平安慰老夫
　　林泉民為張夢辰二首
背山臨水郭東村竹裏茅茨栁下門種樹得書添自註
煎茶知法許僧論襄陽何代無耆舊横浦斯文有子孫
冠葢故家多覆墜獨因為庶至今存
身披鶴氅手扶藜布襪青鞋白接䍦魏野隱居堪入畵
龜䝉到處可題詩花前問月停盃夜栁下乘風罷釣時
屈指故人凋謝盡山妻莫笑鬢如絲
　　望淮軒為錢文規
望淮軒上客來頻多有江南故舊人雲起八公簾半捲
風傳百和酒初廵吳艘順下帆如葉海鶴横飛翅若輪
日日倚闌圖畵裏不知身是異鄉民
　　題楊竹西不礙雲山樓
斯樓不與雲山礙十二闌干在半天雲自往來飛鳥上
山尤隔越去帆前歌兒莫放高聲起畵史惟将逺意傳
日日登臨留客醉四時風月浩無邊
　　書亭林寺壁
事在梁陳史可稽讀書堆上草萋萋多年不作青衣夢
幾夜空聞白馬嘶水底斷碑猶有記壁間醉墨可無題
老僧又送遊人别日落西林鴉亂啼
　　閨思
淡掃蛾眉羞自照巧梳蟬鬢向誰誇酒因不飲愁難遣
事為無憑恨轉加褥錦坐當交頸鳥扇羅繡及並頭花
欲題詩句無紅葉寫遍牕間舊碧紗
　　正心齋為許仁民
長鬚曾識許神農復見賢孫繼祖風方寸有餘陰德地
平生多少活人功源流不出三因外天理常存一念中
好侍板輿承母意滿林春色杏花紅
　　來鷗亭為姚宗文
泛渚眠沙各自如忘機相對稱幽居意如親筆惠崇畫
跡似古文蒼頡書春雨蘭苕迎翡翠夕陽葭菼伴舂鋤
䦨干角畔題詩處眼界無多景有餘
　　秋興四首
景物凄凉萬感叢怕逢揺落見秋風雞鳴函谷行人度
騅到烏江霸業終嵗月往來寒暑盡乾坤覆載古今同
誰能斷得無情水莫放東流更向東
海上蓬萊識未真樓船一去竟迷津仙家自有長生藥
塵世元無不死人西苑年年花落盡北邙日日塚添新
春衫可典何須靳莫負淵明漉酒巾
休聴尊前懊惱歌聴時愁緒越添多平生事業今如此
後此光陰更幾何三過𤣥都惟夢得重遊赤壁是東坡
老懷容易悲陳迹不信觀棊有爛柯
仰望青天漠漠高人生處世一鴻毛胡笳有拍空遺恨
漢節無旄不易操方朔寓言興設難屈原忠憤在離騷
讀書多費閒傷感且向西家喚濁醪
　　金陵懷古
六朝事跡今何在禾黍離離滿地愁商女隔江猶唱曲
逺人懷土莫登樓潮隨鴈落回京口山作龍蟠䕶石頭
記近酒家曾夜泊秦淮寒月照孤舟
　　壬申除夕
弔影燈前淚滿腮聴兒憶母哭聲哀宜春帖子何心寫
守嵗家筵不忍開老景此時無可奈新年明日又還來
梅花笑我頭斑白消得屠蘇更幾回
　　癸酉嵗旦
獻嵗先來問有誰卧聴風雨起偏遲去年舉案人猶在
今日沾衣我獨悲禹錫魂消傷徃賦安仁情見悼亡詩
半生落魄如閒過頭白艱難值此時
　　次韻林泉留宿聴鐘有感
客簷卧聴禁城鐘蠻帳低埀舊紫茸牕眼月斜天未曉
瓦溝霜白景初冬千年華表無歸鶴十月寒潭有蟄龍
擁被自捫丁固腹老來無復夢生松
　　耕隠為黄彦正三首(今清夫令祖/)
誅茅結屋向東菑為圃為農亦有師每引漁樵聽客話
須將稼穡教兒知秋風稻熟雞先啄春雨芝香鶴不飢
龎老從歸鹿門後諸人罕見入城時
知時布穀隔林呼雨後春犁學自扶豈可枉尋干祿仕
何妨識字作農夫畬田火米常先熟老瓮新篘不用沽
竊比古人誰得似長沮桀溺是吾徒
背城茅屋水雲深絶跡無人向此尋壤父不知堯帝力
君房安識子陵心扶犁曉趁黄梅雨嗿饁涼依綠樹陰
但使年年多黍稌何憂白髪老相侵
　　次韻陳敬德主簿題明心寺壁
秋風過客幾華顛只記曽留短簿船清話可延僧有供
吾生未到我無緣牕間貝葉猿偷看石上松花鶴襯眠
王播他年訪遺跡碧紗應䕶舊題篇
　　俞東村示教雨牕感興佳作連篇累牘寓意深逺
　　　譬如雍門之琴能使聴者墮淚諷詠之餘勉強
　　　追和不翅鳴瓦釡而配黄鐘也
白髪無情不我饒東風楊栁自新條蓬萊弱水舟難到
閶闔青雲路本遥晚景生涯何轉拙早年豪氣已俱消
閉門只是聴春雨連及鶯花也寂寥
老懷多感不能禁當得春來日日陰酒為破除聊縱飲
詩因牽帥強搜尋屋茅直透三重濕溪水平添數尺深
白髪懶梳巾懶戴尋花問栁更何心
造物難知一聴天貧居無事只安然能如東老依方釀
勝似中􁥀汲水煎燕去燕來何必管花開花落不須憐
百年身世渾忘却懶散從教雪滿顛
　　次韻荅張拱辰判簿兼柬陸宗善
馬家兄弟白睂良濟濟諸郎更肯堂承露金莖為器重
臨風玉樹過人長春秋舊學傳三世月旦新評冠一鄉
况有詩隣今魯望並如鳴鳳出朝陽
　　題葉子澄草堂巻
背郭烟村四五家吾廬幽僻更無加遡風紫燕時穿幙
避雨黄蜂早退衙笋過隣家還作竹豆沿籬落自開花
安仁已著閒居賦韋曲樊川未足誇
　　次韻畣胡彦恭二首
咄咄書空坐夜䦨燭盤花落酒盃寒不愁妾命秋雲薄
只恐人心蜀道難阮籍當年猶慟哭王陽今日正長歎
頭顱如許身何託掩鏡羞将白髪看
移家五見嵗華闌海上鷗盟漸覺寒扼肉虎吭求食易
刮毛龜背作氊難樽猶有物吾何憾甑未生塵婦莫歎
半百光陰駒過隙試将日晷靜中看
　　次韻畣俞季明
萬里題詩寄草堂此情珍重可能忘鴈歸塞北書難託
人到雲南戍正忙臨老光陰催我輩封侯事業在戎行
流離尚出清新語不改平生錦繡腸
　　送蘇温赴高州
天寒野曠呌䲭鴞愁説高州去路遥章貢北來山抵淛
番禺南下水通韶風揺橄欖枝頭落雨打桄榔樹葉凋
他日歸來再相見九峯買酒話今宵
　　自述并柬王允夫少尹
自脫江州舊淚衫年登半百又逾三星移斗柄還将北
鴈到衡陽更不南花暖蜜蜂衙未散樹陰穴蟻戰方酣
釣船且避風波險長恐蛟龍怒出潭
　　寄顧典簿謹中
暮雲離思隔江東渭北春天樹似篷大藥那能消鬢雪
好詩還可愈頭風星移物換人何在古徃今來事不同
又是誰家樓上笛夜深吹向月明中
　　次韻俞仲基送原肅
白頭相遇酒盈巵弟勸兄酬兩莫辭難得鴈行無恙日
稀逢馬角有生時且聴今夕燈前話何待明朝别後思
本是一般珠玉樹花開南北不同枝
　　昌德言小海樓上即席次韻畣陸宅之先生并示
　　　晏如上人五首
八月溪盤饌四腮如何不飲掌中盃人生莫為虚名誤
塵世難逢笑口開滄海飢蛟無日飽岐山鳴鳳幾時來
清風拔俗高千古只有桐江舊釣臺
莫笑蒼顔皺入腮相逢有酒且衘盃縱身狂活凌霄附
過眼繁華日及開白玉韞蔵非不售黄金散盡却還來
十年多少興亡恨又見姑蘇鹿上臺
買魚江上栁穿腮過酒墻頭菊泛盃鏡裏莫羞雙鬢改
尊前須放兩睂開鹿門龎老辭徵聘彭澤淵明賦去來
萬事失真均是妄猶如蜃氣結樓臺
清茶啜罷味留腮勝酌金莖露一盃茅屋秋高重待覆
柴門日晏始教開青山與世無新故白鳥親人自徃來
不忍見渠歌舞地樵夫牧竪日登臺
䰐鬖兩鬢雪埀腮消得長生藥半盃枸杞或聞巖下吠
蓮花曾見火中開函關望氣青牛度天竺䭾經白馬來
道眼同歸無物地也知明鏡本非臺
　　閒處光陰軒為章文浩二首
窈窕軒牕面北開百花都是舊時栽青天有影池中見
白日無光樹底來酒令逡廵香未過棋聲剥啄夢初回
闌干朝暮惟多景不着凡間一㸃埃
宜捲湘簾且莫埀要看清景半涵池雲過影落萍開處
風起聲來竹動時對客不辭分險韻留僧必欲了殘碁
日長猶恨無消遣髣髴仙家嵗月遲
　　城南早行
朝出城南宰相街(金陵城/南地也)雞鳴何處尚喈喈龍鍾步武
人爭笑懶坦心情衆寡諧暮景惟添新白髪好山空負
舊青鞋即填溝壑吾何憶多少英雄骨未埋
　　奉簡陸宅之先生并晏如上人二首
人生交結貴相知白首何嫌契合遲惠逺肯沽陶令酒
杜陵能賦已公詩山中湯餅無虚日溪上鱸魚正及時
更為少留差可意杖藜來往得追隨
司馬才名走卒知樵夫下拜獨何遲暮年樂易惟談道
終日閒忙只課詩尚父海濱歸有在管寧遼左去多時
如何得似昌黎語變化雲龍上下隨
　　懷高都官
鳳鳥不鳴吾道微擬逃名姓老岩扉襄陽耆舊無多在
洛下衣冠已漸稀久望東山安石起未聞遼海管寧歸
馬融何必為南郡只合髙堂坐絳幃
　　可自怡軒
終日開軒得自怡白雲堪翫不堪持近疑有路梯天處
閒愛無心出岫時風引度墻陰覆屋雨來沾席意催詩
紅塵車馬方馳逐我亦渾忘拄頰疲
　　詔賜民租喜而有作因次韻林泉
綸音果自九重天率土如逢擊壤年國用既饒宜有賚
民生従此樂無邊元豐歌詠非常比貞觀昇平豈偶然
何幸嵗收多十斛已拚盡付酒家錢
　　遊天池
目隨飛鳥手縁藤高出浮圖第一層漫滅欲無碑後字
長明猶有佛前燈雲歸石室龕俱滿澗落天池水不増
我是乍來方外客倒衣相接愧諸僧
　　何必
恃才何必傲當時諜諜空言用莫施磁石引鍼偏勝玉
干將補履不如錐商君變法終危已趙括談兵竟覆師
獨有華山濃睡漢未來興廢亦先知
　　次韻張景辰别駕過俞建寧故居有感
平泉漫說李家莊緑野猶傳裴相堂草色暗隨春色換
人情還逐世情忙空吟暮雨珠簾捲不見春風皂葢揚
過客重經倍惆悵隱然隣笛感山陽
　　水竹清深為吕德機
舍北舍南皆活水萬竿修竹四圍栽青天送月饒先得
蒼雪沾泥掃不開魚戲早凉隨影逝鶴鳴何處應聲來
小牕風定茶烟歇可着纎塵滓綠苔
　　次韻景辰出東郊之作
今日暴寒天始晴買舟乗興出東城逢場作戲何妨事
對酒當歌且盡情喬木故家誰得在殘山剩水獨經行
季鷹自有鱸魚分不負閩鄉好政聲
　　自述借俞原舉韻
書屋半間寛不多小於安樂邵家窩寫經有客籠鵝去
問字無人載酒過自喜身閒如野鶴誰能心苦似么荷
短吟長詠忘朝夕何異堯時擊壤歌
　　次韻胡彦恭送原舉回嘉禾
未曽席暖陳蕃榻又復拏舟問去程今夜待潮華谷口
明朝看月秀州城得憐稚子牽衣袂占喜家人驗鵲聲
試問新年有新作憑誰寄我慰離情
　　天妃宫次韻王元吉
何年勅賜天妃號宫闕岧嶤入紫㝠龍女來朝多顯異
鮫人作市暗聞腥黄姑渚闊天通海丹鳳樓高晝隕星
近得瑶池王母約蓬萊有路到珠庭
　　緣陰門巷為何公平
薰風時候百花零綠樹陰中舊戶庭幾度胡牀移不倦
數聲茶臼睡初醒右軍醉寫籠鵝帖道士親傳相鶴經
莫向西家頻喚酒墻頭最惜薜蘿青
　　次韻畣沙允恭兼致尋訪不遇之意
白石清泉映綠蕪竹居瀟灑一塵無客來誰與開籠鶴
人好吾方愛屋烏隱跡未曽離畎畞詩名早已遍江湖
將門書種當奇遇志在行揚慕獨孤
　　晚到豫章聞臨江分司船已先過乃胡彦恭也
豫章城下水連空豫章城頭落日紅彭蠡漁歌來隱隱
臨江使鷁去匆匆珠簾不見滕王閣鐵柱猶存許令宫
南浦西山只如此古今懷抱幾人同
　　述懷寄張拱辰判簿二首
行藏不必問如何半百光陰撚指過心在五湖忘世久
眼空四海閱人多把來長劒猶能舞改罷新詩復自哦
恨入江淹留别處幾回春水綠生波
落魄情懷自在身得為田野白頭人沽來濁酒還能醉
典盡春衣只為貧爭席漁樵渾不識忘機鷗鷺却相親
老天有意留殘喘敢歎栖栖寂寞濱
　　胡彦章孝行詩
長孫年老齒俱無新婦晨昏事舅姑考叔君前猶舍肉
老萊親側故將雛家庭只種忘憂草林木都栖反哺烏
莫恨無錢奉甘㫖何妨菽水盡歡娛
　　宿紫陽觀次韻故人辛好禮題壁三首
偶然來此問丹砂坐聴松風到日斜滿地白羊都化石
一聲黄鶴又還家鐵爐火暖煨山藥石鼎茶香試井花
壁上舊題皆過客多留姓字後人嗟
雛飬胎禽頂轉砂老梅疎影只横斜儼如蓬島神仙窟
勝似𤣥都道士家犬入丹房偷䑛藥鹿遊芝逕誤衘花
世間何事纍纍塜華表人歸重嘆嗟
煉藥功深九轉砂丹光一道白虹斜淮南雞犬未拔宅
徐市童船當到家泰華有蓮皆十丈蓬萊無樹不三花
方平親見麻姑說東海揚塵事可嗟
　　嵌峯小隱為憲僉金華滕良載
繡衣拂袖歸山去光動嵌峯舊隱居鶴氅不宜秦相印
牙籖重整鄴侯書開牕見月呼尊酒入圃看花待板輿
猿鶴欣然松菊笑至今狂簡只如初
　　友蘭軒為寧國焦恱民
庭前不種閒花草九畹遺芳獨向榮既與善人同臭味
正宜君子託交情謝家玉樹推前輩栗里黄花愧後生
若把三香比三益梅花終讓國香清
　　與韋僉憲同登快閣
西昌城下暫維舟快閣同登亦勝遊水碧沙明風不起
山青雲白雨初收歸來華表能言鶴飛傍闌干欲下鷗
石刻塵昏細摩認蘇黄詞翰至今留
　　次韻陳協和判簿贈祝洞天真人二首
騎鶴上天還下天不食烟火自長年屋頭雲氣白於染
洞口桃花紅欲然坐壇呼吸走雷電放筆揮灑生雲烟
穀城後會定何在他年有約南山邊
淮南拔宅上青天自昔經今有幾年羣真復迎緱鶴下
百怪却避温犀然冰甌紅進嵰山雪香爐紫騰沉水烟
蓬萊夜半見日出榑桑只在東南邊
　　早歸
曈曨旭日散林霏樹下開門露滴衣何處飛來黄蛺蝶
繞籬開遍白薔薇斕斑蘚石侵棋路伊軋茅薝響布機
稚子山妻悲復喜淵明今得棄官歸
　　送臨濠花仲敷歸覲
蒲葉青青蘆笋長渡江遊子駕樓航不期去路成歸路
却認他鄉作故鄉水漲淮河魚正賤花開野店酒初香
倚門望久清明近急急還家到侍傍
　　山居
烟蘿寂寂蔭柴扉路入蒼苔一徑微江燕定巢來是熟
巖花結子落還稀修琴有制先抄譜沽酒無錢更典衣
採藥山童終日去夜深常與鶴同歸
　　次韻沙允恭感懷二首
莫向春風憶舊遊老年懷抱不禁愁自來自去堂前燕
相逐相呼樹底鳩行樂有孤靈運屐笑談無復庾公樓
武昌門外多官栁能有幾株今尚留
前溪一夜漲痕高添得磯頭學坐茅官職已辭如靖節
禪心不競似參寥隔簾花影翻紅雨遶屋松聲捲翠濤
酒侣詩儔來徃熟不妨迂步向西郊
　　對月有懷陳景容
見月停盃欲問天劃然長嘯鶴驚眠自從盤古初開闢
看到如今幾缺圓徃事夢中空已過虛名身後不須傳
逺遊寧似歸來好日日瞿塘有覆船
　　答張通山見寄二首
莫恨無錢對菊花錦城不及早還家張翰豈為鱸魚膾
馬援何慚薏苡車日日行人登劔閣年年芳草遍天涯
縦然三徑荒蕪盡尚有埀楊宿暮鴉
大江東注入婁淞望斷天涯是五茸萬里風塵雙鬢雪
百年昏曉幾聲鐘可知伯樂難為馬莫信諸梁果好龍
草木經秋盡揺落後凋惟有嵗寒松
　　李守道芍藥有一莖而雙葩者是日方納壻咸以
　　　為瑞錢國錄有詩王梧溪為之序一日持巻來
　　　求予題因賦此
庭草何由致此祥雲英今日嫁裴航風流總是神仙骨
時世都隨富貴粧百子帳開脂粉氣同心帶綰鬰金香
爾家翁壻如冰玉慶拜花前舉夀觴
　　送張通山赴楊氏西席
通山父老思仇覽絳帳諸生待馬融要見閭閻他日效
盡知鄒魯舊時風南船美味來蚶蛤東閣重茵累豹狨
講道従容有餘暇好題佳句寄征鴻
　　寄仲齋并述草堂新居之樂
青雲甲第嫌高大却向東皋别業居有地不栽無用樹
滿池俱畜可烹魚每因客至呼狂藥只厭人來乞草書
時雨桑麻連夜長老農相慶道何如
　　贈鄭有孚
八卦元従一畫傳河圖出自洛書前誰於太極言無極
數盡先天與後天西蜀君平人服善長安季主史稱賢
嗟予學易空頭白寡過仍思再假年
　　感廢
平泉一廢春誰主開過薔薇幾度花惟有夕陽知世態
不堪芳草遍天涯鶴仙動說千年事燕子都歸百姓家
恠見向來歌舞地何人於此種桑麻
　　登天馬山
左瞰風波右石湖雲間隱暎見浮屠江山入畵今猶昔
嵗月攛梭日又晡醉筆草書登雪候征袍舊繡拂天吳
不堪臨别多愁思欵乃聲中聴鷓鴣
　　雲松陸宅之先生以别時容易見時難為起句賦
　　　律詩一首送俞原肅之武功予亦續貂
别時容易見時難到手深盃莫放閒昔似延平飛劍去
今如合浦得珠還新愁不脫詩中意舊淚猶存竹上斑
何事匆匆又分手征鞍無計可相攀
　　次韻彞古鼎題報德方丈壁
老僧談道席生風納得須彌芥子中雲磬響時經蔵轉
天花落處篆烟濛上乘高妙無門入正覺分明有路通
色本是空空是色誰知非色也非空
　　草堂雜興十首
　西郊草堂者真率道人耕讀之所也道人寓竹岡東
　西數年凡一再徙皆郊居焉今草堂與昔之草堂相
　去又二里許自東而西故有是名以其不常厥居也
　時出碧雞坊西郊向草堂是則杜拾遺居浣花溪時
　詩葢與此偶合非襲以為美號也耕讀餘暇口占近
　體十首每首以我亦西郊有草堂為起句謂之草堂
　雜興聊寫其閒居自得之趣不圖貽笑於大方家也
　靜菴高都官見而寵和之且請錄于篇端留鎮草堂
　庶幾後之作者必有如楊汝士者出焉此道人所以
　望都官而都官復以望衆人也道人者誰隴西董良
　史也
我亦西郊有草堂何須定在碧雞坊桑麻得雨饒生意
榆栁參天盡作行居鶴另存閒地位種魚新鑿小池塘
高情此外猶何慊只少扁舟繫㟁傍
我亦西郊有草堂旁人錯比百花莊筆牀茶竈皆新置
詩巻圖書只舊蔵㕓隠寄聲求菊本山僧折簡送椒秧
豪華短促如春夢不似田家飯力長
我亦西郊有草堂野花山卉四時香小兒學字塗鴉拙
奴子應門抵鶴長自毁茶經高陸羽不傳琴散陋嵇康
太平朝野無遺佚獨為才疎得豹蔵
我亦西郊有草堂石為階砌土為墻竹間碁局消長夏
樹底胡牀候晚凉五月新絲登杼柚四時佳果當餱糧
逺遊多少忘歸客日日卭崍與太行
我亦西郊有草堂超然與世欲相忘興來得句追陶謝
閒去抄書補漢唐東里花開時獨徃南隣酒熟每先嘗
浮生已是中年後鏡裏何嫌鬢髪蒼
我亦西郊有草堂緑陰門巷麥風凉繰車索索鳴中廇
烟火依依接近疆溪女纈裙提甕汲鄰翁挾爼隔田穰
熙熙實有先民樂不比桃源事𣺌茫
我亦西郊有草堂時従野老話農桑匏𤓰足食何憂饉
檿柘新栽莫漫傷架上法書兼魏晉案閒諸子雜荀揚
朝耕夜讀吾儒事可不焚膏繼夕光
我亦西郊有草堂蒼苔滿逕石田荒燈前夜寂妻兒語
場下秋晴老弱忙細紡木綿登市價先礱䆉稏納官倉
開門不見徵租吏便是田家一小康
我亦西郊有草堂槿花籬落幾斜陽過橋野色分江斷
遶屋禽聲得樹蔵㭨子作杯傾綠醑鱸魚斫膾抹紅薑
應門只為溪童懶客至長令倒屣忙
我亦西郊有草堂梅花紙帳竹筐牀茅柴味薄䓗椒烈
榾柮烟消芋栗香為着殘棊知勝負因觀通鑑識興亡
何須抵死憂身外萬事無如醉作鄉
　　送顒天際入南禪
結茅來住水雲邊面壁工夫幾嵗年已悟佛乗無小大
不知人事有推遷江湖逺跡應俱掃雨露恩深豈獨偏
井上轆轤移得去缽盂到處濯清泉
　　送錢文規回鳳陽
游子廿年來故鄉里閭訪舊半存亡買羊上塚逢寒食
騎鶴纒腰對艷陽花信風高紅雨急濠梁水暖白魚長
江南父老臨門待帶得親知字幾行
　　清明前二日林泉過予西郊留宿草堂晚步賦詩
　　　因次其韻
犬吠雞鳴逹四郊依依烟火疊相交時光暗轉催農事
海味初來贍客庖細栁綠欺臨水樹小桃紅傲出墻梢
子雲寂寞甘衰朽更有何心作解嘲
　　寄章彦才
不見故人三十年偶聞近况客談邊生涯牢落身猶健
壯志蹉跎髪已宣昔日孩提今跨竈暮年伉儷續調絃
舊遊踪跡都如夢覓紙題詩意惘然
　　次韻林泉留宿草堂感舊
時光物色易推遷虚度青春五十年晝夜本無閒日月
古今同是此風煙伯鸞幸喜妻能敬世勣惟憂子不賢
若問龎公身後事遺安空有鹿門田
　　題張伯英畵
江山如畵只依然陳迹分明在眼前茉莉花開還滿路
荔枝樹老又増年巖中有客攜家隱馬上何人衣錦還
信是閩鄉文物盛長歌短句錦連篇
　　菊莊為陳孟宣
茜水塘西第一家竹籬茅屋枕鷗沙數株畵意婆娑栁
三徑幽香隱逸花彭澤郎官存故事吳門老圃共生涯
從來因得延年力晚節優游鬢未華
　　醉吟四首
俯仰視茫茫天地如許大不知有何物更在天地外
日月相代明西沒復東出昨夜又今朝四序常不失
大海𣺌無垠自非人力為天作與地設古有何人知
自従有天地人事幾遷改更過百年期今人誰復在
　　小山叢竹四首
雖云覆簣功崒嵂若天産自怡道人心不供俗子眼
有仙何必高神會即嵩華岷峨縦在前當使入我跨
地偏人跡稀林靜鳥聲樂松留石上陰竹解風前籜
去濕茱萸酒扶衰枸杞茶滿山屯玉氣平地出丹砂
　　倪元鎮畵
地僻無人掃亭前長綠苔不知丁氏鶴何日可歸來
　　曺雲西畵
貞溪人如玉詩畵清無比至今溪上人不唾溪中水
　　顧定之墨竹二首
木脫百草枯此君有貞節獨於嵗寒時居然傲霜雪
種竹何必多無則令人俗蕭蕭一兩竿清風自然足
　　次韻仲基春來雜思十首
月在攝提格天囘甲子春麻姑多夀筭幾見海揚塵
溪艇𤓰皮小沙隄鏡面光梨花能雪白栁色賽鵝黄
鵞眼穿榆莢兒拳怒蕨芽不知王謝燕此日在誰家
南風又北風今日非昨日草暗習家池苔乾謝公屐
好花容易褪惡草自然生我亦徙憎愛無情對有情
楊栁低金縷鸕鷀灧玉蛆縦無山簡馬也伴倒騎驢
去日云燕趙書來又豫梁東隣抱兒婦猶恨嫁行商
酒勸盃盃覆棋看局局新黄金空傳世白髪肯饒人
雨連三月久春剩一分多暮醉兼朝醉長歌復短歌
水面落花紅天涯芳草綠王孫歸不歸此恨何時足
　　畵扇二首
世態有古今江山本無異相逢俱隱淪所問知何事
軋鴉渡江船㾕􁁜臨關馬蕭寺罷晨鐘殘雪尚飄灑
　　折枝牡丹
沉香寂寞久無歡何况楊家百寳闌池館買栽誰到老
不如聊寫折枝看
　　墨菊二首
夕飡始見楚人辭晚遇柴桑亦賦詩何似顓工寫秋色
金壺墨汁更淋漓
三徑荒蕪靖節歸緇塵暗眼蝶來稀義熈心事如前日
秖恨黄花與昨非
　　楓橋夜泊
野店沽來酒欠濃客愁今夜又相逢江楓漁火都禁得
只怕寒山寺裏鐘
　　墨梅
雨枿煙梢筆意新東塗西抹宛如真冰肌玉骨渾非舊
别是孤山一種春
　　雪煮茶三首
梅雪軒中雪煮茶一時清致更無加銷金帳底羊羔酒
莫向陶家説党家
梅雪軒中雪煮茶倚闌和雪看梅花新年第一逢清賞
當作人間勝事誇
梅雪軒中雪煮茶無人知此淡生涯肩輿迎送勞煩主
比似山陰興不賖
　　捕魚圖
道士磯頭春雨晴桃花水漲栁風輕妻孥不缺魚羮飯
何必人間利與名
　　美人鏡中影
畵中元是鏡中人看畵何如覽鏡親若使果然能解語
便於紙上喚真真
　　豫讓
生不匡君死報君趙襄未害殺忠臣頭非自漆誰能漆
愧爾何勞更漆身
　　宋太祖雪夜幸趙普第
風雪開門夜甚寒此來非但一尊歡江南果是他家物
豈可容人卧側鼾
　　東坡赤壁圖
月明風細水無波客有吹簫自倚歌東望武昌西夏口
山川如此感懷多
　　子猷訪戴
雪夜乘舟意似癡一時狂態竟誰知非關興盡空歸去
自覺無由見戴逵
　　閒情二首
酒灧珍珠白玉缸多情蛺蝶小紅牕深深各出穿花去
還復飛來各一雙
暑渇消時酒半醒自調冰水貯銀缾夕陽又帶梧桐影
過到牕間第二櫺
　　芭蕉士女二首
惜春情重减香肌正及提孩學步時莫道芭蕉通換葉
已無一筆舊題詩
春來心事恐人知懶寫芭蕉葉上詩記得霓裳新樂譜
晚凉偷按玉參差
　　次韻俞原舉雪中見寄五首
草堂真率更無加懸榻待君能幾家梅雪軒中春有約
莫教孤負海棠花
揺落空山無茂林僅餘松栢嵗寒心洛陽聞掃城中雪
只有袁安住處深
雪遶鴛湖景絶塵王恭鶴氅倍風神此時為子遥相憶
欲作山陰訪戴人
西郊風雪滿天時坐隱烏皮獨爾思書札未來先得喜
鵲聲偏在傍簷枝
過鴈無憑望欲迷春波只隔五茸西相思此夜何終極
月在青天水在溪
　　夜坐
金鴨香殘猶有燼銀臺燭滅僅留心夜深月到薔薇架
斜送牕間一角陰
　　效秦文仲絶句四首
文淵閣下隨朝士右順門西待詔人中使口傳鑾駕出
各將封事御前陳
日上東華暖霧開御河金水碧於苔内廷擎出青凉繖
知是黄門進膳來
朱衣繡襖織金花寳葢仙幢擁翠華文武班齊天樂奏
龍頭小輦載官家
百官朝罷乘輿還階下龍媒立仗間燕避罘罳風不動
黄金宫闕五雲間
　　金陵懷古
橋逢朱雀題無柱巷入烏衣住有人野老不知前代事
却嫌過客問梁陳
　　早發安慶喜得順風
船頭奔浪響潺潺雪捲雲翻洶湧間只恐好風帆去疾
匆匆過却小孤山
　　次韻濓溪先生題羅天巖詩(有引/)
　雩之南山有巖曰羅天者濓溪先生暇日燕遊之所
　也先生通判贑州故嘗徃來于此嘗有詩云聞有仙
　巖即去尋徧隨雲路入松陰雖然不及洞中景終異
　人間名利心後之好事者従而勒諸石建書院以祠
　之玉霄滕公待制又為之記蓋欲其久逺而傳諸不
　朽也自罹兵燹名實俱廢蕪没不知其所矣予以廵
　按至雩都學諭黄君輔為予道其事且能誦其詩使
　人一唱三歎欲求其跡而不可得也敬步遺韻用致
　想像髣髴之意云
咫尺仙巖不可尋甘棠何處閟清陰洞門只在煙蘿裏
無路攀縁枉費心
　　過郎當嶺
郎當嶺外分司馬惶恐灘頭奉使船到處不如歸去好
南牕寄傲北牕眠
　　次韻張林泉兄弟倡和三首
一車南去兩帆西白首林泉獨短藜為問閩中聴謝豹
何如清夜楚猿啼
友于情重尺書稀各向西風怨落暉腸斷幾聲嘹嚦鴈
如何不作一行飛
别來幾度菊花黄三徑至今渾未荒再見不無存没感
登高更忍作重陽
　　丙寅嵗旦試筆
僂指浮生半百過少年豪氣漸消磨人來獻嵗無他祝
鄉里衣冠剩不多
　　趙松雪承㫖瘦馬圖
將軍老去已封侯汗血功成百戰秋得放華陽春草裏
黄金何必更籠頭
　　聞鵲
昨夜燈花旦鵲聲不知有意與無情丁寧稚子應門去
今日人來好出迎
　　王母醉歸圖
玉麋䭾醉夜闌珊又是瑶池赴宴還青鳥只通方朔信
如何再不到人間
　　二喬圖
喬家姊妹盡知書宫様雲鬟學得梳雖在流離歡亦足
中郎有女不能如
　　伍胥廟
誰載西施出五湖一朝麋鹿上姑蘇後人說起亡吳恨
猶向臺邊酹子胥
　　華清池
幸蜀殃根在一身香囊忍委馬嵬塵池中只有殘湯水
不見當時出浴人
　　昭君圖
莫恨丹青畵不真後宫那得更無人和親果是寧邉計
何惜區區妾一身
　　貴妃韈
脫下凌波一瓣蓮當時擲棄馬嵬前偶然老媪收藏得
猶有癡人費看錢
　　渡船老翁
送人北去又南來路口埀楊眼見栽自有此船揺此渡
幾囘到岸幾囘開
　　贈隱者張山人
蒲團竹榻烏皮几羽扇綸巾鶴氅衣不獨市朝無此客
山間林下見應稀
　　友人續絃
煎得鸞膠續㫁絃玉臺新鏡更團圓劉晨合有神仙分
尋着桃源洞裏天
　　題扇次韻姚比玉
甫里西來笠澤東扁舟髣髴似龜䝉舊時記得相逢處
恰與如今畵裡同
　　深溪隱居圖為廣東參議金華王公正
故家百年喬木陰清泠莫測深溪深珊瑚已受釣竿拂
風雨時時龍一吟
　　題姚澹如畵扇寄梁彦思大尹
青山深處白雲多茅屋依然在澗阿借問隠君歸去後
故園秋色近如何
　　春山曉思圖為僉憲林彦恭
閣雨輕雲已㺯晴牕間曙色漸分明幽人正被宿酲惱
啼鳥隔簾三四聲
　　題扇
蹇驢乘興雪中來踏遍江村不見梅咫尺有無須一到
寒香寥落寺門開
　　題畵二首
凍雲壓樹雪漫山楚尾吳頭髣髴間日暮天寒鳥飛絶
此翁何事却忘還
春山寂寂鳥不鳴阿咸自求絃上聲更無知音一賞遇
胸次磊磈難為平
　　庚午除夕風雨大作因思壬戌嵗除在按察司官
　　　舍無異今夕瞬息之間已及九載慨今念昔不
　　　能無懷遂賦此
向來除夕燈前雨身在他鄉憶草堂今夜草堂還守嵗
燈前聴雨說他鄉
　　與太常典簿顧謹中題畵二首
髣髴風煙笠澤東吳山不與越山同誰家樓閣停歌舞
舊是夫差避暑宫
滕王高閣倚江潯畵棟珠簾嵗月深南浦西山晴復雨
後人朝暮幾登臨
　　次韻丁和仲
草書入聖過張顛筆底龍蛇勢宛然路破草堂鐵門限
人來乞字不論錢
　　題畵
一從劉阮離天台洞口桃花幾度開知道再無相見日
當時不放出山來
　　次韻沈文舉為鳳陽錢文規題畫
一自移家禹會村十年不出草堂門舊時桑梓今看盡
夜夜九山勞夢䰟
　　盛叔彰山水
山北山南秋復春扁舟為屋樹為隣誰能學得天隨子
老向江湖作散人
　　靈巖寺
採香無逕草茸茸響屧廊頭語候蟲今日梵王龍象地
行人猶說館娃宫
　　題畵四首
江蛟上岸作樹立月下風前號鬼神山澤幾年無隱逸
衣冠夜出是何人
或時風雨或時晴任我漁舟到處行朝去暮來頭自白
水光山色有何情
偶然行到水窮處隔岸無船人不渡白雲出岫已多時
夕陽猶在西嵒樹
流水響時石礙好山缺處雲遮咫尺溪橋過去茂林脩
竹誰家
　　斜塘晚泊
路入斜塘日已昏田家犬吠出籬根老翁開户驚相問
何處船來夜識村
　　題畵五首
罷釣歸來不汝期無心説起爛柯時仙家嵗月真如許
也向山中看奕碁
水光山色曉蒼茫逺樹浮嵐寺半藏還盡夜來聴雨債
片帆今日過瀟湘
鼓瑟齊門事已非抱琴何惜賞音稀有絃爭似無絃逹
閒看閒雲出岫飛
江上青山可隱居釣船到處有鱸魚姓名却在人間世
只恐安車詣草廬
門外數株韋偃樹屋頭一帶巨然山江南舊日經行處
多有人家似此間
　　書所見二首
下馬見人頭不低青樓日日醉如泥杏花壇上摴蒱散
又向城東看鬬鷄
睂掃春山髻綰雲銀條紗䙏藕絲裙倚闌跛立嬌無語
手托香腮酒半醺
　　打姑惡二首
有樹莫容姑惡栖爾何怨姑猶怒啼人家有兒亦有婦
不願使聞如爾妻
姑惡何惡怨未終世人至今無此風爾啼莫來近我屋
我姑不與爾姑同
　　題扇
無人學得廣陵散月白風清試一彈萬籟不鳴羣動息
九霄雲外舞青鸞
　　屛風畫意二首
杏花如錦栁如絲髣髴西湖二月時詩意不過模畫意
何須畫裏更題詩
一畨雨過一畨凉紅藕花開滿屋香四面闌干都傍水
倒看雲影度天光
　　附寛河書後寄周仲鼒父子二首
始終情意兩蹉跎離恨雖多話亦多只有蒨溪溪上月
照人一直到寛河
不是無心不寄書越添煩惱寄何如那堪一一従頭寫
欲寄還休意有餘
　　栁下漁舟
栁陰日日繫漁舟漁婦漁翁盡白頭樹已半枯人亦老
更堪落葉幾畨秋
　　閒居二首
茂林修竹是吾廬身已無官也自如蒔藥種花筋力倦
北牕高枕教兒書
風雨連朝不出門晚來步屧看溪痕不知筍過隣家去
籬落新添竹幾根
　　夢茂名兄二首
　乙夘夏四月二十有一日庚戌之夜予既夢茂名兄
　次夕復夢焉明日姪澤以其兄治所貽書來告曰近
　見侍儀介公言茂名縣地已併屬高州治在任官僚
　皆改除若翁則陞倅贑州府矣此說得之衢人語雖
　未可必信又安知不為疇昔見夢之一驗歟因賦二
　絶以紀其事徴果否於他日云
兩夜郎官入夢頻今朝報喜應斯人侍儀豈是無憑語
只恐衢州信未真
久無書札報平安正懼蠻方撫字難喜見故人親口説
近時已轉贑州官
　　夢得洛容兄書
　乙夘九月十七日夜予夢得洛容書寤而呼婦語之
　而婦夢亦同因誌于壁又五越月然後得書視其發
　書日正所夢之日也感而紀其異云
我與細君同夢夜洛容縣裏發書時至誠有感通天地
萬里歸音一夕知
　　别姪董時雨二首
　予與時雨姪同以有司貢舉來京師至是予巡按江
　西時雨得歸侍飬詩以識别併用示兒浩云
與汝同來汝獨歸丁寧語别寸心違丹陽車子龍江舸
明日東西各自飛
强近無親骨肉稀糟糠有婦不勝衣到家説與癡豚犬
好護𤓰田待我歸
　　次韻俞東村見示四首
草茅蔽野出無蹊寥落衡門水竹西客至尚能留一飯
小兒沽酒婦蒸藜(自述草/堂之陋)
池塘春草夢依依明月清風半掩扉今夜燈花何太喜
多應洱海有書歸(憶弟/季明)
宗親零落重朞功馬首何時得向東二十年來鄉里變
半登鬼籙半稱翁(憶武/功兄)
今夜平分一半秋可憐兄弟不同遊片雲將雨非無意
天上姮娥亦為愁(中秋/對雨)
　　與俞原肅留别十首(并引/)
　原肅貴介將復之武功令弟仲基乃摘古人詞中語
　以别時容易見時難為起句既賦律詩一首亦効顰
　復作十絶用代折栁之贈吁吾老矣於其行也不能
　無所感焉夫原肅去家二十年僅能一拜丘隴訪其
　族人故舊所存十無二三而今而後使原肅更二十
　年而歸不知吾能及見否也是則可悲也雖然後會
　倘有期亦當出此以發一笑
别時容易見時難莫作尋常客子看二十年來逢一度
四千餘里到長安
别時容易見時難愁上心來有萬端傳語不如親㑹面
臨行欲發又盤桓
别時容易見時難對酒當歌且盡歡不就目前同一醉
明朝何處盻征鞍
别時容易見時難屈指凡經廿嵗寒更去更來能幾度
并州已作故鄉看
别時容易見時難𣺌𣺌春江送木蘭三疊陽關休唱盡
一聲凄楚一心酸
别時容易見時難無計相留看牡丹去向洛陽城裏過
不知何處可凭䦨
别時容易見時難和恨和愁寫一攤若遇後來相憶處
聊將紙上筆蹤看
别時容易見時難我釣吳淞爾釣磻遮莫子牙鈎餌大
四腮風味屬張翰
别時容易見時難芳草萋萋不忍看况是春深無鴈過
到家誰與寄平安
别時容易見時難兩地相思總一般世上此情何日已
除非石爛海波乾
　　偶題三首
東風細雨濕牕紗日晏黄蜂未報衙芳草滿庭隨意綠
時時吹落碧桃花
小徑斜穿入竹林曲闌通轉亞花陰墻隈廻得風如旋
落地殘紅幾許深
青石䦨干遶曲池株株楊栁倒埀絲水心亭上鈎簾坐
魚唼殘花口動時
　　夜泊江上
鴈呌霜汀鵲遶枝夜長無寐客眠遲一燈隔岸漁船火
愁似江楓對照時
　　匡方人家
流水濺濺白石灘疎林紅葉半凋殘溪邊畧彴山前屋
如在黄筌畵裏看
　　寒江漁者
浮家一葉小如梭前載兒孫後載婆今日天寒難下網
蘆花深處避風波
　　修竹芙蓉四首
芙蓉花老碧波寒竹上湘妃淚未乾日落黄陵廟前路
如今髣髴畵中看
十二峯頭月欲昏陽臺夢裡舊精魂至今猶恨湘江水
不為娥皇洗淚痕
竹上當年淚未消又將紅粉濕鮫綃月明聴鼓雲中瑟
魂斷蒼梧尚可招
黄陵廟前湘水深蒼梧人去杳難尋西風灑遍啼紅淚
竹上斑斑恨至今
　　除夕與仲齋守嵗語及鄉中遷客有感
賭酒搏拳夜甚譁故人屈指半天涯梅花冷笑東風裏
守嵗開筵有幾家
　　閨思二首
病酒傷春十日過爪痕不敢露金訶莫令鸚鵡知消息
鸚鵡人前最口多
博山無火膽瓶空何處香來别院中應是釵頭新茉莉
隔簾㣲度扇車風
　　堪笑二首
畢竟長生藥不真世間誰是百年人貪夫務得知何意
似欲黄金鑄此身
自古興亡有數存銅駝曽見棘中蹲贊皇謾述平泉記
猶欲丁寧戒子孫
　　無題二首
蜘蛛結網為何忙作繭春蚕自速亡只有蜜蜂甜得味
終身受用百花香
泛泛人心獸不如陸家黄耳解傳書殘唐亦有孫供奉
恥向東梁致起居
　　懷季明大政二鄉友
鄉里衣冠日漸稀故人又去着戎衣塞翁得失皆前定
莫向如今怨昨非
　　與張鍊師共飯而雙鶴來舞
道人邀我飯胡麻分得安期棗似𤓰何處召來雙白鶴
直従天上玉皇家
　　偶書
太行幾日為平地巫峽何年是坦途三見揚塵東海底
誰能有眼似麻姑
　　寄延平西芹河泊所官姪時雨十首
殷勤慈母手中線念子出門當逺遊記得臨行密縫意
白雲飛處一囘頭
蠻郎舌作南人語蠻娘髻效北人梳新官到任意未愜
禁得滿山啼鷓鴣
昔年雷煥豐城劒化作雙龍入水中去後不知誰復見
殷勤為我問漁翁
西芹女兒茜裙衣挿花來迎官長妻低頭拜跪多禮數
言語不通如鳥啼
淡菜蛤蜊商販到荔支圓眼福州來肩輿盡日行山谷
滿路蘭花不用栽
榕陰布地晚生涼風扇釵頭茉莉香通印子魚初未識
得來惟共細君嘗
官機白苧裁將樂時様烏紗學在京當暑着來爭道好
不勞揮扇也心清
出焙好茶閩上有帶漿新荔浙西無異鄉美味都嘗遍
只欠松江巨口鱸
樹頭柑子如盆大地上蘭花似草多官舎日高初睡起
隔牕人語是鸚哥
漿調紫蔗宜新壓葖絮紅糟已慣嘗在任久居諳土俗
方音食性逐他鄉
　　效香奩體二首
碧桃落盡海棠開簾幕春深燕子來心為惜花身病酒
一牀絃索鎖塵埃
花影重重上繡簾日高針線已慵拈試將紅葉題詩了
閒把金鎞剔指尖
　　集句次韻俞東村四首
痛飲狂歌空度日感時心緒杳難平不堪吟罷東囘首
水閣春寒陰復晴
幽居悄悄何人到一㸃山螢照寂寥欲寄所思無好信
夷歌幾處起漁樵
蒹葭楊栁似汀洲細草春香小洞幽風景蒼蒼多少恨
烟波江上使人愁
黄昏溪上語人稀零落交游我獨悲有約不來過夜半
誰收松下著殘碁
　　初度日自况(清平樂二闋/)
今朝初度俗狀渾如故只是朱顔偷叛去白髮新添無
數　休將事挂心懷天公自有安排同在金門通籍㡬
人如我歸來
今朝初度敢道儒冠誤造物拘人元有數不是青雲無
路　團欒稚子山妻尋常淡飯黄虀日晏枕邊啼鳥何
如馬上朝雞
　　觸事感懷(糖多令/)
舉眼便凄凉寒鴉噪夕陽二十年多少興亡花榭栁臺
無片瓦歌舞地放牛羊　往事莫思量說來愁斷腸舊
時人都在他郷但得酒杯長在手終日醉何妨
　　次韻張夢辰秋感(臺城路/)
木犀花落芙蓉綻知他鴈門開未金谷園中平泉莊上
又見許多興廢今非昔比試仔細思量越添憔悴怕上
髙樓夕陽山外水東逝　重經王謝隣里尚依然認得
門巷還是車馬誰來管絃何在惆悵盛筵難繼吾生老
矣比宋玉愁多更加一倍月到窓前滿城砧韻起
　　春思(㸃絳唇/)
睡起鴛幃緑紗牕外鶯啼曉海棠開了簾幙春寒悄
誰在秋千却是風來裊睂慵掃情懷不好鬬甚閒花草
　　自警(驀山溪/)
人生如寄休作千年調七十古來稀有那箇長生不老
冨貧貴賤都是命安排従姦狡誰能保一世常常好
如今眼底故舊看看少客至便須留管甚麽杯盤草草
光陰後去畢竟已無多頭白了無分曉費甚閒煩惱
　
　
　
　
　
　
　
　
　
　
　
　
　
　西郊笑端集巻一
欽定四庫全書
　西郊笑端集巻二　　　　　明　董紀　撰
　　題瞻山頼實父詩集後
天台頼善卿以其先伯祖瞻山詩集見示且貽書致其
請曰最閒翁已嘗題于集後矣子可以無言乎予展巻
閱之譬如𤣥圃積玉而又岀於善雕琢之手珩璜琚瑀
珪璋琬琰無施不可制作品度不失毫髮見之使人肅
然啟敬不能不為之正容斂衽也夫詩自三百篇後變
而為五七言盛於唐壞於宋不易之論也瞻山公以詩
鳴寶祐間斯時斯際詩法壞已極矣公廼獨能卓然自
為機杼成一家風骨百鳥羣中見此一鶚可謂回狂瀾
於既倒者矣善卿素知詩於今之作者尚能采輯而俾
傳於不朽况於爾家先聞人乎尤宜寳之
　　雲東小隱記
雲間胡彦恭去城之東三十里許買田築室隱居養親
躬耕釣妻辟纑以資衣食嵗時鷄豚之畜桑麻果蔬之
給悉有贍暇則陳經史稽古今得失遇關世教者輙筆
之或著為論解或發於歌詩以自宣其偃蹇抑塞之懷
其他聲利事一不接于耳而汨於心也於是掲其所居
之室曰雲東小隱而徴予記辭弗獲謂之曰避世墻東
者王應仲之隱也避亂遼東者管㓜安之隱也張翰棄
官則隱於江東杜陵閒居則隱於瀼東今子居雲東而
復以隱名之亦將以二三子同其跡乎彼二三子則皆
以時與願違顧有所難為者故栖栖屑屑或逺或近或
夷或陋遯世而無悶焉蓋非弗欲仕而固於隱也所遇
則然耳方今聖明在上求賢如不及山林之士占小善
者名一藝者㒺有遺棄子讀書學古胸有竒略不仕則
已仕則取冨貴如探囊中物耳子乃不由其易而由其
難不為其常而為其恠固欲隱蔽絶塵於草莽之一㕓
使非居雲東者皆將不得聞子之風識子之面焉視彼
二三子者處亂世之為不己甚乎彦恭之言曰吾豈矯
世盗名而弗仕者葢嘗病夫躁進之徒其年未及仕其
才未可以施於政不自量力度德一旦貪位茍祿鮮有
不隳其職而敗其事者是以朝印綬而暮桁楊者有之
昨日立朝而今日棄市者有之昔孔子使漆雕開仕而
說其未能之對盆成括仕齊而孟子知其將見殺焉然
則開之才聖人固知其可仕矣其所未能者則聖人所
不知而開自知之括之才不可仕括不自知而人知之
彼隳職敗事至死而無悔者由不自知其才之不可仕
而仕也盆成括之徒也漆雕開則免乎此矣吾才不可
仕人不吾知吾則自知之既自知之而復貪位茍祿是
亦不量力度德也吾是以懼故處貧賤而安之非惡冨
貴而然也夫處亂世知時之不可仕而隱者古人之高
也處治世知才之不可仕而隱者吾之分也隱非盗名
示不敢焉也何恠焉余聞其言而謝曰果哉子之志也
隱居以行其義積學以成其德亦豈有不善者乎且夫
小者大之漸隱者顯之基他日𤣥纁之幣求賢者之廬
而造焉吾知其不在南山之南北山之北而必於雲之
東矣是為記
　　退叟傳
退叟初居雲間之谷水自號雲谷暮年作歸老計結廬
仙山號退叟人問之故則曰吾年踰知命既衰且拙知
其時命退才力退心退於思智退於謀聰明退於耳目
精英退於毛髪凡此數者莫非退之驗也吾是以號或
曰叟之說不已局乎夫賢者藴之為德行措之為事業
茍有可為之時雖磻溪之翁猶不以其老且耄而自冺
於世今退叟又安計其在此者而卒弗進於彼也叟聞
之曰予非弗行其志者隱顯必由其道夫水行覆舟陸
行摧車往將奚適見其可進知難而退可不慎歟鳳凰
巢於高林蛟龍窟於深潭各得其所止而已凡吾所以
如此者亦將處靜以固其分避危以圖其安抑豈為矯
世盗名之跡也哉衆皆是其論且曰吾退叟者可謂高
尚其事矣叟平日讀書自娛餘事一不經意然召之役
則往役也又性好施予産業不務廣益家有常稔之田
千畞嵗給之贏族之匱乏者咸得以贍予既嘉其言而
又重其義故為之傳且以警薄俗也叟黄氏君澤其字
云
　　題西旅獻獒圖
武王克商蠻夷通道西旅厎貢厥獒太保以為非所當
受作書用訓于王夫以武王之德逺人向化畢獻方物
宜也召公何以不然而諄諄訓之特慮其寳逺物而不
寳賢則其所以為王慮者亦可謂深且逺矣史記載穆
王不聽祭公謀父之諌而逞意犬戎雖得白狼白鹿以
歸自是荒服者不至召太保之言其有不驗乎張貞期
學龍眠筆法迺為此圖學之似與不似且勿論但不知
當時繪此將使後世按圖而索之耶將使為之鑒而求
訓戒也恨不能起貞期軰而扣其故後之覽者又豈可
以尋常圖書而例玩之哉
　　萬山隱居記
鄭為開封屬州而滎陽汜水又為鄭之屬邑鴻溝在其
西廣武屹其北其前則萬山疊翠其左則索汴合流寔
古形勝之地故其人物輩出徃徃多卓犖奇士今賈公
時進青年負才真奇士也迺結屋萬山之中以釣以游
顔其室曰萬山隱居而徴記之僕曰古之人未嘗不欲
仕也士之有隱夫豈本心哉各因其時而已矣彼南陽
鹿門諸君子是也方今明良相逢占小善名一藝者罔
不畢舉山林之間寧復有隱者子之有是名也奈何時
進之言曰予非弗仕者且予先世皆前朝武弁累葉簪
纓澤施於人名昭於時至於今猶彰彰在人耳目予不
肖其於是有所未信未達而不敢起茍祿念得混跡於
老農老圃之間亦足矣尚何論其他僕曰果哉子之志
也以萬山之居之樂子誠可以隱矣以子之才之美又
豈萬山隱居之人乎吁萬山之居得人而益彰人以萬
山之居而益高子既出而仕矣宜發其所藴擴其所能
上副聖天子急賢才之意下不負所學彼清泉白石黄
花翠竹當俾山靈與之訶護為他日功成身退歸老之
地與午橋緑野相輝是為記
　　閒處光陰記
上海之沙岡有隱居為章文浩氏於其墅之西偏外齋
之後鑿地為池壘石為壇樹以松桂旁有古梅碧桃栢
夾拱池中畜金魚植嘉蓮池之上又作小軒通外齋以
為遊息之所其廣三閒袤則不逾尋丈花香竹色熏染
几席雲影天光出没闌檻幽閴寥敻不知有塵世之膠
膠擾擾也因取少游詞中語名之曰閒處光陰而求予
為之記予謂少游雪月中人咳唾珠玉故其言雖淺近
而意味無窮登是軒者覩其名而思其實一軒之義盡
矣備矣雖然光陰一也豈有閒不閒之謂哉閒不閒此
天之所以予奪於人而人不能自必者光陰不知也人
得其閒不得其處則徒有其閒而為虚度矣雖得其處
不得其閒則徒有其處而為虚設矣既得其閒又得其
處光陰豈有不假乎人者哉文浩好尚髙潔胸次蕭灑
上勤賦稅之供下盡事育之責退而休偃於此避喧樂
靜此豈非有得於閒處光陰之所者乎至於風日佳時
牕戸洞啓與夫二三郡人談名理討論往事或觴或詠
或琴或奕或焚香讀書或啜茶觀畵無一不適其宜此豈
非有得於閒處光陰之時者乎且夫光陰者百代之過客
也其在天地則無窮在乎人則有限以有限而言之古
無今之日今無古之時文浩有見於此得所與時矣閒
處勿虛設也光陰勿虛度也如此則於少游之言為無
愧命軒之意為無負矣視朝暮運甓恐不堪事者今亦
何在又安能以彼而易此哉文浩作而曰某雖不敏請
事斯語矣遂書為之記
　　祝洞天真人贈行詩序
槖籥先生本神仙中第一流人也與予相遇于京師者
凡兩閱月往來密邇歡若平生一日來與予别袖出四
明陳協和吳門楊彛中輩唱和所贈詩累而成什屬予
序其端予展巻觀之其作者果一時名流其唱和亦一
時盛事有如端紳正笏周旋中規折旋中矩者有如輕
裘緩帶乘堅䇿良馳騁自得者有如帬屐少年之風流
醖藉者有如甫掖老成之嚴毅方正者猶聲之有黄鐘
大吕也猶味之有項上之臠也華新秋月不足為其光
明粲爛也赤霄鳴鳳不足為其休祥嘉瑞也玉壺之氷
不足喻其清金莖之露不足喻其㓗也良金美玉不足
喻其貴越羅蜀錦不足喻其文也先生挾此以歸吾恐
不為鬼神所奪必為蛟龍所爭宜慎寳之勿輕以示人
吾黨之士茍挂名其間者他日或能訪龍虎過升仙橋
出此一笑均不為生面客矣
　　畣陸宅之先生
仰中承佳章賜教展誦數四使人如登庾樓造天柱而
載酒赴約豈非至願適士寧有事掣肘不克預此盟為
深可恨伯祥和季輩繼以來命轉告亦各以故辭衆皆
若此則不肖豈能獨往負此良㑹曷勝惋惜雖然他日
稍伺閒暇當率諸公乘山陰之興相與登小海樓樓主
必能呼酒勸客時紀亦能舉杯邀月奉先生壽何所不
可又何夕而非中秋也竊聞陽春白雪人猶謂曲彌高
和彌寡至如足下所作非惟寡和而真不敢和耳吾黨
又奚可持雷門之布鼓耶併容後會以謝不敏使還畧
此布悃不備
　　贈卜者陳彦立序
古者卜筮所以决嫌疑定猶豫也大事則卜小事則筮
然則卜之與筮而卜為尤重蓋以龜為四靈之一背陰
而面陽上隆法天下平法地左右睛象日與月轉運應
四時故其長於用蓍有所不逮也雖然龜固靈矣占之
不誠斷之不明雖十朋羅列五總在前亦將如之何哉松
之卜者無筭惟陳彦立氏得其傳自祖若父以善卜稱
至彦立猶著七十二鑽無遺策焉居近闤闠商販者踵
相躡於門術以大售同業爭嫉之笑且排曰陳氏子年
甫踰弱冠又且早失怙雖粗讀書其術豈有能過人者
借譽搢紳間以增重爾不然造物副之也彦立氏聞之
愈自刻勵不怒毁已者語人曰吾為晚進將逐利以活
妻子學不自信而幸孚於衆人之有是言也固宜然謂
我借譽者亦謬謂造物副之者又甚謬矣夫以造灼鑽
卜者所同也其業同志有不同其事同跡有不同儒名
而墨行夷言而跖心者皆然也吾能世吾業不能致人
譽如有所譽者豈日使人賂於市歟吾能盡吾誠不能
必自售如有所售者豈日使人要於路歟彼不察夫已
而徒惡夫人譬猶玉工售珉不恥珉之不售而忌售玉
者豈理也哉聞者服其言自是人亦無復議予始來松
識其先君子大有凡所疑必従之卜十無一失者大有
沒復従彦立氏考其實無異先君子探索乃軼過之予
固已知陳氏之卜其傳有自來矣今年夏交翠翁周汝
明二親遘疾並危殆醫與禱無毫髮効計窮不知所為
彦立氏占之曰吉厲無咎唯當更良醫服良藥及冬自
愈予曰疾若此朝不謀夕尚能冀及冬乎彦立氏曰吾
之卜一以誠未嘗敢忽即弗中將不復卜或信子能為
我述之乎苐驗之已而果然嗚呼至誠之道可以前知
天下之理未有誠而不明者也彦立氏知卜之為重知
誠之為要不瀆其靈不昧其明感而必通用而弗違所
言之的如射之中鵠也由此觀之可謂無負聖人立卜
之意無忝累世家傳之學彼同業者烏能知之予於汝
明有通家之契且又神其卜重其請故為之述焉噫使
誠有可述不求於人人將自述之使無可述雖求於人
烏得而述之以子之年冨力强志慤行修不當使人無
所述也傳有之曰人而無恒不可以作巫醫子其勉之
他日司銓衡者設為建卜擇人必將有薦之者此又當
勉之毋徒曰卜云卜云靈龜云乎哉
　　贈醫士歐陽子忠序
自炎黄嘗味草木典醫療疾經方本草之書所由出欲
民無札瘥夭昏之患其於天下後世功豈徒哉周禮則
又設官掌之嵗終稽其成功尤可謂重其事矣降自西
漢倉公東漢長沙公沿隋唐迄宋與元賢哲踵出而方
論益著宜今之人用力半而功倍善其術也不難矣然
而民命日夭醫道日偷何也由不務古先聖人設科之
本意唯利之是圖故多冐醫之名不求盡醫之實索病
於脉則狐惑而不知論治於理則狼狽而莫辨崇誇詐
以為髙飾巧佞以為能定虚實於瘦肥質冷暖於疑似
往往以藥石幸有功矜志肆欲以要厚報茍為不足悻
悻然怒甚則詈而仇矣若是者奚可哉長沙歐陽子忠
糸出文忠公好讀書敦禮尚義未弱冠侍其尊人來游
江淛遂寓雲間以醫聞于時業與人同而立心獨異邦
之人凡有求治逺近莫不歸歐能致其及門者又為幸
然其亦不以人之面背而二其心也友人陳良佐氏客
居湖源感水土之異暑瘴之毒得痎疾而歸數月弗差
羸憊且甚它醫皆技盡縮手子忠視之曰吾知病之有
在矣邪在厥陰血也當某藥主之期十日効衆咸以為
誕子忠乃大作湯劑藥進而病去半明日大减復明日
又大减不十日果愈尅期取驗一如其言衆始駭服以
為盧扁復生亦不翅過當以此獲大利子忠笑曰醫有
道存焉何必曰利夫醫一也方論亦一也吾豈能外是
道而自為之哉在他人則自不能盡其道可故吾之功
雖有異於人者亦分内事也豈以利不利為言哉嗟夫
歐君之言可謂知道矣視彼之藥幸中而責厚報者非
天淵之隔乎使天下之人一以歐君之心為心則將聖
王設科之意為無愧而斯民亦可躋於夀域矣顧不韙
歟良佐之兄良器徴予言以為歐君贈於是乎書
　　松城鎮西廟修造䟽
伏以松江府雄據滄海上應星躔牛斗之墟鎮西廟安
奉𤣥天内合靈象虚危之宿十萬餘家人煙皈向六七
百載香火綿長門庭久厯於星霜梁棟莫支於風雨小
道人近承縧㡌盍展規模衆長者各賜帡幪重新矩彠
殿宇挾修廊而列其庖湢齋房聮丈室而繚以垣墻非
徒美觀實為具禮廪粟囊金若鬼輸天雨朽墁梓匠即
雲屯駿奔此話興焉吾事濟矣聴鶴唳雲間而祥開金
闕共瞻天上之尊看鸞翔筆底而壽紀丹書仰讃域中
之大永祈恩施長固福田
　　南橋明行寺鐘樓疏
伏以芬茶梨祥開陸地蔣漢瑊捨宅之公案猶存阿蘭
若聲響江湖五禪寺發軔之勛勞不少仗他釋迦老子
萬分之力創於石晉天福五年之秋正據吳夫差三女
岡相去古華亭六十里象龍蹴踏華梵昄依奈何物換
星移忽爾樓崩鐘毁荷檀度復置千鈞之器合浦珠還
懸栒簴欲崇百尺之梯鄧林材少雖曰廢興有數貴在主
張得人新甫之栢徂徠之松豈能無脛而自至離婁之
明公輸之巧定應唾手而可成大家運阿堵神通覿面
見給孤長者蒲牢吼月聴鏗鍧上徹於重霄䲭吻撑空
喜突兀復還於舊觀上延睿筭下福黎元
　　周汝明祭子冕
嗚呼始吾之得汝人皆以為有子而相慶也吾年甫四
十而汝已弱冠服勞幹蠱頗有助焉吾亦謂得汝之力
果早而竊自喜也夫自擇師教汝至於長立擇德配汝
至於有室雖吾為父之責固當為然所以欲遂其心者
亦不易也汝能承我教戒罔或恣肆宗族稱孝鄊黨稱
弟弗違吾志弗怠吾事雖汝為子之責固當為然所謂
克謹其行者亦難能也嗚呼孰謂教飬至於如此遽舍
我而沒乎抑汝之修短有數耶抑由我之不德而天奪
之速也向之所謂可慶者今則弔矣可喜者今則悲矣
嗚呼汝有少艾之妻襁褓之女未中道而路分抱貞心
而誰與上使祖父受刃之割腸下使諸弟淚波之横臆
實何負於神明降斯禍之凶逆而今而後吾何意於人
間世而猶言猶食也哉宅兆既卜祖瑩是祔遣奠有期
永以安厝
　　朱良佐祭夏叔明
昔我先人與公久要義隆兄弟公年差少志投慮合肝
膽相照如漆得膠如曲同調埀三十年情好靡失公為
父行我猶子姪幸公有孫閨房淑質適我豚犬諧此家
室念自丙辰先人早世以予不肖人所鄙棄公於此時
獨尚高誼教我益我視昔無替京華旅塵大江酒船雪
浦寒沙霜城曉天趨役應務每共周旋剖决盤錯公當
其先香白有窩緑隂有堂亭有三思閣有晚香左揖嵇
阮右招山王暇日琴奕對景壺觴令子象賢麟趾鳳毛
諸孫競爽珊瑚瓊瑶何以恱懌彩衣服勞何以甘㫖味
充上庖年近古稀體力彌健殘年飽飯無事相見夫何
今春二竪生變醫和縮手藥不瞑眩拏舟問候至於再
三别來信宿訃音忽覃行道齎咨我則何堪涕淚横臆
熱中如惔公旣長徃路隔幽㝠豈無後人大振厥聲蒹
葭有倚𤓰葛有情寧不徃來如公在生雲山蒼蒼海水
茫茫去日易逺我思則長載牲于爼釃酒于觴三奠矢
辭寸斷肝腸
　　周汝明祭沈君佐
九山之靈三泖之清神秀所鍾必毓人英猗歟我公實
惟其徴曰攸好德而康而寧年登耄耋明察秋毫早事
廢舉富埒猗陶負郭相攸泉甘土膏有宅惟奐有木惟
喬晚厭紛華退跡水南别墅聿興竹房梅菴紫芝為粮
白雲為龕了悟昨非不嗔不貪子婦孝敬阻逺晨昏温
問絡繹安否日聞冕也何如忝婿慶門我之冢婦迺公
令孫親親相顧義方敦睦不鄙愚陋待以刮目一朝禍
起轉笑為哭我幾䘮明公亦荼毒鼠牙無端復穿我墉
有訴弗理訟終于凶公疾荏苒自秋阻冬限以縲絏候
問莫通天地黯黑我行為囚訃音隨西匍匐莫由跋而
望之涕淚横流曷以寓誠蘋藻可羞
　　祭朱梅雪
人不可以先見而逆覩者死生禍福也孝弟行於家乃
不免於高生氏之毒喙信義孚於鄉卒莫解於張誠氏
之浮言能得助於他鄉之逆旅不能見容於其鄰之匹
夫不審夷陵之謀而有渠陽之患不樂廣漢之生而有
同安之死如死者無知吾為子慟而已如有知也子其
自知之矣履乎其庭若聞乎聲登乎其堂若即乎容牲
肥酒㫖靈其降止詞短意長如之何勿傷
　　朱孟文祭妻弟夏㓜文
雅度軒軒秀睂娟娟鳳出丹穴玉生藍田有子敬之風
流如宗之之少年人皆喻夫荀家慈明吾獨以為謝家
惠連目及五行而下詩成七步之先内不辱於父訓外
不負於師傳茍厥志之弗違期所進之無前揆予年之
濫長甘避路於逖鞭有婦黨之𤓰葛時獲親於笑言以
兄禮而遇我不少矜於自賢慶宴爾於方來樂詠桃夭
之篇雖疢疾之朕作謂少失於節宣每問候於平安冀
弗藥而能痊奈醫禱之罔効愈荏苒而沉綿天既賦以
是德胡壽命之弗延豈不樂於處世早脱屣於塵縁將
召記於玉樓抑修文於九原慘痛重闈之白髮泣生堂上
之椿萱塤獨鳴而無應鏡一破而難圓愁雲結而不開
春色黯而無妍行道為之嗟咨况義涉於姻㜕今日奠
于高堂明日送于新阡痛幽㝠之永訣極予心之悁悁
哭有慟而不知迸涕泗之潸然
　　俞仲基告祖祝文
嗚呼䘮欲盡乎禮祭欲盡乎誠此慎終追逺者之所當
勉也兹者翦薙榛莽拜掃松楸履雨露之旣濡感中心
之怵愓將以明日甲寅奉母􁀙祔𦵏于先考府君之墓
慎終追逺之事於是乎在不敢以不告尚冀明靈其嘿
相之俾即于安無恐無驚不勝哀愴謹告
　　周汝明祭親家馬叔能
人不可以逆覩兮惟死生與禍福其萌隱而朕㣲兮迺
彼此而倚伏以前時燕樂之方昌兮又安知遽有今日
之哭公豈厭塵世而樂長徃兮抑壽命之限局使黄金
不得以鑄兮亦奚用平生之貯蓄且身後之尚紛紛多
故兮恐難瞑乎九泉之目俶予豚犬之辱與進兮才不
及於坦腹謬中選於雀屏兮冀得承乎教朂胡奠鴈之
未迨吉兮先緦麻之制是服予時適覊縻於謫役兮廢
奔臨為可恧迨跋涉而旋歸兮屬喘息之未復後吾慚
而已無及兮痛黄壤之埋玉我牲既潔兮我酒既具情
發乎詞兮白我心曲神其昭晰兮是鑒是燭
　　朱梅雪祭陸榮甫
衆任其詐公尚其真衆競以刻公獨其淳謙已待物敦
親睦隣生財有道貫朽粟陳子孫繩繩如芝如蘭具慶
有堂和樂且安少長愉集問衣燠寒奉以甘輭承以色
難逍遥相羊年甫中壽是頥是養宜適宜候何期二竪
敢虐敢冦遂令吾鄉殄此耆舊我生最晚辱交忘年追
感平昔誼薄雲天念之不見哀恫曷宣敬酹巵酒涕如
迸泉
　　周汝明祭太婆沙夫人
稟柔懿之性藴賢淑之德系出萬戸侯榮嫓二千石紫
誥鸞回華軒魚飾閨範雍睦閫令嚴飭罄三従應乎關
雎稽諸禮合乎内則益以謙受慶由善積舉案敬輟斷
機教良賢子賢孫咸知義方麟趾鳳毛煥乎文章金相
玉質秀育閨房顧寒門之與華閥猶山垤之相望蠢吾
兒之匪才幸中選於東牀雖問候之已通未登拜乎高
堂宜後天而不老奈長生之無藥抑豈厭溷濁於人間
慕清虚之極樂棄庭闈之定省竟逍遥於寥廓姮娥備
廣寒之宴王母赴瑶池之約嘅雲路之曷従徒曕仰於
繐幕薦以肥羜侑以清酌寓哀斯文出涕沱若
　　沙夫人落壙祭文
母氏聖善生我劬勞欲報之德海濶天高丹旐翩翩白
楊蕭蕭薤露凄其貞魂可招去日匪逺我思則長秀城
東隅勸善有鄉吉恊青烏厥土燥剛宅兆既卜兹晨最
良𤣥堂迺闢宜塋宜域懸棺而窆幽㝠夐隔千古萬古
無改無易永訣一觴涕淚横臆
　　周汝明祭李公義
系出逢掖𣲖分淛東儒術吏事博該兼通議論屈座中
之客笑談生席上之風才未展驥氣猶蟠虹蔑視流輩
如蒿如蓬於交友間遇我獨恭許諾必信與謀必忠自
挈家以結隣乃密邇而過從樂雞豚之同社期徃來以
成翁何浮言之無根胎實禍於終凶聞訃音而驚怛抱
遺恨於無窮詣靈帷而薄奠空想像於儀容感平生而
一慟不覺涕淚之霑胸
　　祭朱梅雪
積善之家必有餘慶如何善人招此逆横兩遭播遷死
不正命幹蠱之子亦顛沛而云亡鍾愛之婿又胥靡而
不幸是使六尺之孤無託九原之目難瞑豈造物之不
仁抑理數之前定嗚呼昔常有坐上之客今之能弔幾
何人匪時俗之炎涼遽孰疎而孰親死者亦既多生者
咸悲辛慨遺軒於梅雪忽其迹之已陳所以重興懷於
既徃慊予誠之莫伸望靈帷而一慟涕淚若其沾巾
　　周汝明祭陳良佐
嗚呼事有可不可者在乎人而易見命有幸不幸者係
乎天而難知不能盡其責而望免於咎者此事之不可
者也盡其責而不能免於咎者此命之不幸者也在乎
人者人皆可以自免係乎天者誰得而自保邪嗚呼自
吾子之長萬石也當朝廷剏法之始任重而才優孰不
以為可孰不以為幸歟然其地在海一隅號為斥鹵私
鹽賊盗竊發為民害者常常有之是以民愈困而俗愈
弊棄業散亡者嚴法不能禁萬石之筭其可以一一取
嬴焉吾見其難為也矧其民率多姦凶貪計之徒結朋
樹黨牢不可破其來有日矣徃徃搆釁尋隙賊良蠧善
張喉肆吻求飽其欲茍無所獲伺人之出必極口羣吠
非投骨以馴之則至咋焉吾益見其難為也於是乎前
有逺輸之罰後有失期之愆其地其民之害果如此謂
非溺於吾所見之難為者不信也雖則蹷貲殫力求盡
其責而望免於咎意其責既盡而其咎可免嗚呼竟不
得而免之身死家破凾旅骨於千里之外抑在於人乎
抑亦係於天乎在乎人者吾不可不為之一慟係乎天
者又不可不為之再慟也其知耶其不知耶
　　周汝明祭沈德良并其姪大中
禍福不可測死生不可料以兩家之凶變實可傷而可
弔横逆之來疾如飄風萬事轉頭霧散煙空並掃迹於
竹林之遊竟失聴於華亭之鶴白雲之念凄迷黄耳之
書寂寞九山蒼蒼三泖湯湯英魂可招來歸故鄉某情
牽𤓰葛義託松蘿而今而後云如之何載牲于爼實酒
于斚三奠矢辭泣數行下
　　父祭子洛容知縣董良用
嗚呼父死子祭迺順正也子死父祭何逆戾也每念吾
宗門祚衰薄累世一息既無伯叔終鮮兄弟及我之身
鍚羡自天始有三子一女鞠育教養恩斯勤斯而皆必
其造就冀以昌吾宗汝長而質性明敏是以情之所鍾
一在於汝養生送死之望尤在於汝也汝妹既嫁而先
卒汝弟之少者亦既婚而早逝吾時非不痛其不幸然
猶幸汝輩在也越自聖朝詔書屢下搜訪巖穴御史張
侯以禮羅致而將升諸公既受命拜泣辭去吾時雖有
别離之戚意汝或得近任吾旦暮茍未死可望汝有歸
覲之日時洪武六年癸丑十有一月也海北諸郡夷獠
雜居炎瘴酷烈有非人情所堪汝不逺數千里而宰彼
邑其為艱苦可知自甲寅四月聞汝在京起行乙夘正
月始得到任後九月書六月又因遞報知汝由茂名調
洛容於貴州䘮其僕𨽻吾謂汝在逺方㷀㷀孑立視其
僕猶骨肉也汝失之何以為懷今年丙辰凡兩得書平
安固為可喜而終不自樂以為徒能見汝書不能見汝
面也况自汝去家三年凡所寄書皆因人之託而未嘗
有信使來豈汝獨不切於顧家必其欲如是而不可得
也因念洛容為栁州屬縣按圖經其地在古荒服皆昔
賢貶斥之所汝今徃居之而重以覉孤何其不幸歟抑
嘗思之吾今年八十有一汝今年五十有三吾之壽命
不長汝則限以官守相去又遼逺與汝無復有相見理
若我死汝始得歸汝歸則我不及見汝矣我雖不及見
使汝果得歸則妻與子皆有所託吾死何恨嗚呼孰謂
我可死而不死汝未可死而死也又嘗思之何今年汝
弟一旦汲汲欲為汝了尚平之債二男一女婚嫁俱畢
非人也天也不然今日汝既死使男未婚女未嫁其不
幸不尤甚於今日之不幸乎但恨汝生不得見其佳兒
佳婦耳使死而有知亦可以無恨矣嗚呼汝之一生蓋
棺已定雖曰瞑目化方不能與兒女子訣臨終之一語
所貴乎得正而斃其視蒼梧嬴博之葬亦何慊乎哉雖
然骨肉歸復于土魂氣則無不之也汝其有知來格來享
　　祭父洛容知縣(子名澤字時雨/西芹河泊所官)
嗚呼父之云亡痛亦大矣而况於病而不知其故者哉
而况乎死而不見其屍者哉此又不勝其痛也其於倫
理無所逃其罪其於天地無所容其身葢惟我考官宦
三年身厯萬險甫得民於高涼復移化於荒服歸期淹
以嵗月家奴殪於道路殊風異俗形影相弔舉目之所
親誰歟可以與論心曲而慰浣離索者又誰也父母妻
子之念或從中來欲見而不可得憂増憤結殆有不能
堪于懷者安得不致疾易而衛生難也嘗記前年及春
首之書有曰老景投荒未卜生還之理又曰彼此相望
相念不能相顧汝等自宜樹立我之殘喘則當付之天
命于時則已傷其言之過于悲口雖不言心則不能㤀
也竊自幸者猶以我考平日修身慎行德義無愆天真
福善亦可免夫嗚呼孰謂通濟之别遂為永訣宜山之
報遂為絶音抑人事之難必造物之難知也誠知其如
此則於向之叔氏議遣偕行之日安得聽父命之不許
而忍逺離膝下耶噬臍之悔萬死無及雖書策琴瑟儼
然手澤之如新居處笑語僾然聲容之如在終不得見
其可畏之威可象之儀矣嗚呼痛哉今則耄耋之尊倚
門而何望寡弱之母舉案而誰敬顛連二孤身何託以
自立家何賴以自理也號天呼地五内分裂奈何道阻
而且長時難而復歉未克迎柩以襄大事所以束返魂
之帛立依神之主斬衰既服爼豆既陳至誠之感無不
格焉也神其鑒之嗚呼痛哉伏惟尚享
　　祭兄洛容知縣
痛哉吾兄之未可死也為人子父母日薄西山養生送
死之責有攸在是未可死為人父男不知有室女不知
有家羇孤之身越在萬里亦未可死至如抱德負藝固
當享其祿而永其年仕不過令長年甫五十有三皆未
可以死而卒至於死豈不痛哉伏念吾兄生平學行過
人而素無宦情及膺連茹之辟辭不得命逼迫上道然
且徘徊顧望猶有乞身歸養之志暨乎出宰南海轉調
百粤皆非獲已去家三年凡四得書惟由宜山者為甚
悉且云稍待縣事清簡當自遣信還平安之報冀在乎
旦暮焉至嗚呼孰謂患生不測而迺猝然有此凶問乎
上使埀白之親頓絶倚門之望下使零丁二雛終不得
聞過庭之訓矣所謂天道者誠無知造物者誠無情也
嗚呼吾始有同氣四人不幸而先哭吾姐繼哭吾弟家
門雖多故尚可以扶持而濟乎艱迍者賴有吾兄弟二
人在耳癸丑之冬兄出弟處西南東北各天一方彼此
憂勤形於夢寐猶冀秩滿有日角巾歸第相與奉歡笑
於親庭共徜徉於田里也嗚呼兄胡為乎復棄我而先
殞乎病而吾不知時死而吾不知日殮不得慿其屍殯
不得扶其棺迨聞乎有䘮又未能亟遣嗣子徃迎旅櫬
而徒繫風捕影召歸魂於彷彿而祀之室堂也而今而
後吾亦復何意於人間世哉雖然資父事母不敢不勉
此外則當事嫂如事兄視姪如視子庶㡬有慰精爽於
㝠㝠而不愧於天也嗚呼吾言有窮而情無窮其知耶
其不知耶
　
　
　
　
　
　
　
　
　
　
　西郊笑端集巻二
