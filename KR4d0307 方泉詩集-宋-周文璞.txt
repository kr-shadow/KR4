#+TITLE: 方泉詩集-宋-周文璞
#+DATE: 2016-06-11 12:25:00
#+SOURCE: github.com/kanripo/KR4d0307 master 38085ccf                
欽定四庫全書　　　　集部四
　方泉詩集　　　　　　别集類三(宋/)
　　提要
　　　　(臣/)等謹案方泉詩集四巻宋周文璞撰文璞
　　　　字晉仙號方泉又號山楹陽榖人與姜夔葛
　　　　天民韓淲諸人同時集凡賦一巻詩三巻張
　　　　端義貴耳集極稱其灌口二郎歌聽歐陽琴
　　　　行金銅塔歌以為不减賀白然文璞古體長
　　　　篇微病頽唐不出當時門徑端義擬以青蓮
　　　　昌谷未免不倫至於古體短章近體小詩固
　　　　可肩随於白石無懐澗泉諸集之間宜其迭
　　　　相唱和也端義所稱灌口二郎歌集無此題
　　　　惟四巻之首有瞿塘神君歌觀其詞意殆即
　　　　所謂灌口二郎歌以名不雅馴改題歟乾隆
　　　　四十六年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)　陸　費　墀
欽定四庫全書
　方泉詩集巻一
　　　　　　　　　　　　宋　周文璞　撰
　　鍾山賦
陟古阜兮逶遲望古鄉兮徘徊日忽忽兮欲下捈予心
兮訴哀昔王氣之初發有神人之稱孤逮温雒之弗競
亦中興於此都乃因融結以作鎮倚崔嵬而在東指牛
首以立闕背龍盤而作宫後季嗣興規模屹隆張皇帝
圖咨謀國工隂陽既調清寜亦同司馬岌嶪而引前太
極穹窿而當中華林桂鼓璇室歌鐘矗丹楹兮暨暨森
翠氛兮融融殿簿苑記宻如魚鱗中納元氣仰規大辰
將欲賔毳裘於九夷負黼扆於萬春攝提紀厯巻舒效
珍回皇風於太初散靈雨於無垠及乎分代易姓滅没
變遷厚禍隠毒實生其間紫髯鼎来黄鬚載奔索蜜口
苦辭鴆涕潸近奮身而倒戈亦反袂而張弮則見天衣
畫章意貌孔武太白連蜷出渡江渚麗色登梯明雲鏡
空愴舊艶新遄歸閟宫列事着幘誇戰負劔閣像未塵
街首將變飲血擊賊舉烽燭夷戎鼓愔愔槥車纍纍受
詔下令燒香諷詩妖祥昬滛廢興乖離傳之到今文字
峻峭音節凄悲雖袵席之上岩石之下可聽可詠而不
可思矣有如斯山則偃蹇干霄隱天蔽日雖渉世兮毋
害葢與時而出入哀園楸兮江楓旋灰飛兮雨泣殺祲
纒郭晨暗夜明䖏子傷内老夫填阬匹馬羣死滛羊衡
行豈曰作鎮而能忘情凡今齊民肯復記憶但能聨絡
相命趣具酒食上蕭齋而膜拜撫漫碑而口嘖吉祝於
蔣侯之廟遐眺於周顒之宅野芳敷蕍山嘯嗅嘀𣺌歸
興兮亡盡畀興衰於戱劇嗟夫系緒悠逺條流煩貿若
錫嘏於肥水兮亦嘗併力以扶捄彼大勲之未集兮自
賢庸之弗䆒縁義類以敶詞兮庶兹山之可弔
　　方泉賦
惟山居之嶔㠌兮有泉出而方窪彌歲年而沃渫兮雖
苦寒而萌芽葢隨區以賦形兮非浚土之所加吾初以
道為澤兮以溥博而為家既自抱於潔清兮又含咀乎
英華贊商易而非僣兮傚坤輿而非夸摩大蛤非神竒
兮出矩玉非矜誇雖使女盗冠而窺兮僕夫汲而盈車
泉豈𠻳以為貪兮方豈蹈而為邪將引竹以種樹兮放
為池而漚麻順脉絡而襲水土兮則又豈退虎豹而進
龍蛇噫吾命濡滯於此丘兮又何敢怨懟而舛差
　　燃犀賦
智者鑑物貴於察微後來不察其智幾希智以神為用
神以智為友豈無其無而有其有庖犧女媧登龜㫁蛇
風氣既開淵流亡涯故巢居僒於仲舒表柱燼於張華
若太眞之事吾嘗以告諸徒矣博物者曰怪怪好竒者
曰輕輕盡性者曰渾渾窮理者曰𡨕㝠如此則温子將
不得為哲人子持賦於牛渚兩山之間老松古木倚而
和之則庶㡬乎敬聽
　　投金瀬賦
世之所謂英雄豪傑之倫常多罹於困阨方伍胥之遭
憂兮寄㣲命於一食就嬋娟以訴哀兮乃鞠恭而進筥
何衆人之未然兮遽見竒於女子女既餉胥又自咎兮
沉厥軀而弗顧胥東行而入吳兮承君命而伐楚考鐘
鼓以假道兮復過歴乎故處不見結褵正襟擊絮兮莎
葦披靡乎極浦山空水暝無他人兮老嫗嘷呼乎后土
諮諸人既弗乂兮質諸鬼兮無所捐羙鎰於瀬中兮固
取信於来者凛魂氣其安之兮為慈母而下取庻幾用
此以全其老兮又足慰乎地下惟戰國之既衰兮士方
賤乎犬彘弄人命以為寵榮兮雖妻子猶弗忌悵聖賢
之不逢兮流遺恨於後世偉淑靈之好修兮視死生於
一試故皇極之未建兮曰蹈道而則未閭閻笄珥而至
此兮誠賢者之所喟吳既霸而胥稱忠兮伊若人之所
遺後千嵗之悠悠兮有遺廟於故壘井邑改而經畫失
兮桑柘欝其薿薿屏蘭茝其弗歆兮矧昏淫與謟祭欽
高風弗可企而將墜兮又秉節而不翽重曰投金於淵
明胥志兮女曰未能愴怳填兮緬想髙風不見此兮
　　石麟賦
吁嗟麟兮爾所守者陳帝之墓風颯颯兮鳴松草霏霏
兮泫露在昔鳬鍾振金龍輴載素域户肇開靈斿徑御
侍女薦玉而長號侍臣抱弓而囬顧凄聲竟天怨毒凝
霧旦而視之惟爾麟兮髙而不屈曲而弗踞哀而不傷
怨而不怒叶象製於圖籙謹工程於尺度千嵗而徃若
朝與莫陵栢秃而翁仲逃野棠發而狐兎度偉趾角之
巋然獨巍巍其如故惟紫㣲之舒光絶巨筆於尼父父
為爾而洒泣盖自悼其弗遇予有感於斯文乃斐然而
稱賦亂曰噫人之生具五常其聰明者君而王頃刻之
隔或聖狂雕題鑿齒方混茫天張義旗自晋陽蠻貊冠
帶峩衣裳昭哉上帝開此祥千秋萬嵗立道傍吁嗟麟
兮庸何傷
　　黄連香賦
余披五嶽之圖禮三茅之神莎服笋冠歩行澗濵有老
人者手持竒薫颺於嵓谷乃賦以文句曲之天華陽之
山黒武蒼蝮各持籬藩爰有藥樹流膏滿身味苦氣厚
獻於丘園有道所享不肖所儇世上齊民業流灣澴罔
知紀極孰能遮攔爾惟昧昏能反其元當焚當燔上聞
九闗爾惟飛翾爾魂狙猿速徃逐臭毋啟我垣絪緼輪
囷化為明煙素皇㤗尊實鑒我言欲盡其㣲祗以贅煩
余方肅而聽俯而拾仰而不見但見石壁
　
　
　
　
　
　
　
　
　
　方泉詩集巻一
欽定四庫全書
　方泉詩集巻二
　　　　　　　　　　　　宋　周文璞　撰
　　臯橋
伯鸞出京師慷慨歌五噫豈無濟時心升降與我違有
來適吳中舂粱捄寒饑吳人臯伯通舍之慰窮棲方志
雖或除此橋猶可稽伯鸞號逸民佳傳昭緑綈伯通賴
有此庶幾與之齊至今閶門外兩冡陪要離纍纍各高
大冥冥春草萋古者賢哲人不計鳯與雞焜燿亦偶爾
埋没何凄兮出語賀兩公亦以昌吾詩
　　堯章金銅佛塔歌
白石招我入書齋使我速禮金塗塔我疑此塔非世有
白石云是錢王禁中物上作如來捨身相饑鷹餓虎紛
相向拈起靈山受記時龍天帝釋應惆悵形模逺自流
沙至鑄出今回更精緻錢王納土歸京師流落多在西
湖寺錢王本是英雄人白蓮花現國主身蛇鄉虎落狗
脚朕何如紅袍玉𢃄稱功臣天封拆開即退聽兩浙不
聞笳鼓競歸來佛子作䕶持太師尚父尚書令一枚傳
到白石生生今但有能詩聲同袍秦外銛師兄哦詩禮
塔作佛事同喫地爐山芋羮何曽薰陸綺床供但見相
輪銅緑明哦詩禮塔猶未畢蘆葉低飛山雨濕
　　初至長干寺
雲杪熒熒一塔燈覺皇舍利寳烟凝山門推上三更月
似照前朝禮拜僧
　　囬次秣陵
我行古井邑北風吹倒人旗店語簇簇石路聲轔鱗下
車得少憇亭午聽司晨豈但田秔香更覺村醪醇懷哉
厭王氣契濶毋重陳舊為秣陵尉今為鍾山神
　　哦松夏夜
雅頌聲流到楚詞更無人見獨㸔時池頭五粒初摇動
却替幽人説舊時
　　鷓鴣
夜聞春雨來濃緑净於洗有禽自南翥自呼不得已豈
非湘川下或自江左起黄陵見哀妃白下感遊子仍多
憂其兄宛轉深樹裏汝兄今何在荆棘日靡靡豈非囚
空山或已投逝水年深桎梏化波冷皮肉死鷓鴣謹弗
痛此係造物理吾若破析言汝恨入骨髓風吹慈竹林
苔暈上深紫吾亦念故鄉日夜夢鄰里不如各歸休闕
月照西鄙
　　懐何月湖
星星鬢髪卧林丘詔使東川作郡侯髯叟望公來海嶠
癭兵迎守去夔州珍圖想掛茅齋壁巧石應隨竹艇流
教得巴童歌舞好侍郎千萬却歸休
　　瀬上懐古(有孟正曜祠堂/)
古寺閟岑欝空梁懸齋魚神坐既欹仄徳容亦飢虚先
生貧有命山僧樂無餘長安滿市花疋馬吟九衢寥寥
北邙山而誰噫荒墟豈有先生者不如山僧歟盲風振
苕華重露落芙蕖何當醉尉歸方坐釣水隅
　　瀬上貞女祠
估客征夫上野橋錦褵玉瑱亦蕭條人間多少乗除事
到了英雄恨不消
　　銅雀研
君王有遺令婢子守空䑓遥望西陵下􁇀燈照鴆杯玉
顏闕釵澤松柏生悲哀低吟短歌行想像姦雄才清泉
沈金彩古烟凝紫灰零落故瓦在雕鐫若陶坯為人作
書硏銅章出詼諧上下千載間流轉何悠哉那知墟中
人天命不復來齊昏亦披猖増三築崔嵬年年漳河頭
野棠如雪開
　　丘慶餘畵兎
家住棲賢雲泉石恣幽討冩出明視孫眉目増媚好夘
日行踆踆衣褐坐芳草脱身文字禍見幾恨不早仰候
月盈縮脩眉幾回掃迷離望靈藥青松為三倒山人書
姓名欲使好事考
　　夜坐讀書
此生無耽嗜獨具愛書癖旁搜固未暇乍見亦畧識塵
土苦見汙更苦官事逼紙燈既自剪竹牖仍僕織山邑
少文獻有亦何自覔隨行五升瓻一歳無滴瀝向來長
安市閲之嘗竟夕悵然夢裏去莽莽雲雨側哦此謂寒
螿夜漏三十刻
　　春雪
崇禧仙舘似官居二月寒風峭有餘傲吏吟哦空峭下
野童放散夜堂初熒熒宿火煨村酒煜煜殘燈鏡道書
勿聽打忩聲更急快移銀礫上枯株
　　鶴廟
櫻桃花覆地古廟自青春帳裏還丹使山中採藥人風
林嘷黑虎雲路列斑麟欲見神君面連朝禮北辰
　　玉晨口占
風鳴長史朝天柏草䕶仙翁瘞劍塋瑞象殿前亡馬跡
養龍池上有鼃鳴
　　華道士白胭脂
蕭史水銀粉畨女紅藍花狂奴愛風調脂澤遂成家鏡
開青峽月衣近赤城霞欲下人間世槲林棲晩鵶
　　杜鵑花
雲樹重重和淚吟故宫遺廟有知音秦吳萬里皆芳草
染到山花恨最深
　　新柳
長條導幽情净色穿户牖酸風釅如醋少待濃似酒颭
颭金絲垂滿眼遮老醜
　　王道士庵
出家纔二十小築契初心水浸籬根冷苔封井臼深狖
啼天慘慘犬吠月隂隂又踞藜牀坐焚香鼓内琴
　　南華陽洞
稽首遊名山駕言入華陽南洞極秘怪松草泉水香曲
几妙𨽻畫殘碣刋靈章俛首試一闚冷風襲綃裳守菴
敬愛客暖我紫术湯遺我鵝眼錢云是洞所藏往有尋
幽徒入見黄金墻侈心或已起㡬受竒鬼戕身儻獲㑹
遇敢恨飛蓬霜更丐一片土小築安閒房朝披神芝圖
暮試飢飯方
　　金牛洞
凌競下危梯俯傴入深穴回身避雲霧偃面眎日月藥
苖䕶谽谺竹節截㠔嶭安知幽蹊下有此大竒絶金牛
鏟光景仙牒尚可閲岡頭春已半枸杞如㸃血便恐顛
風興横吹石崖裂
　　山行行歌十首
受籙壇前雲更長春風漠漠杏花香峯廽路轉無人處
恰見天書字數行
竦楶雕珉萬萬層雲頭晃晃現觚稜野人自愛深幽景
只是尋常不見僧
道院中間沐髪容施來元自賛皇公君能百拜香烟下
不怕丹瓊路不通
蟲蛀黄連徹夜焚秦謡楚誦少人聞近前欲問新宫信
鹤𢃄靈芝入暮雲
帶淺人家隠樹深嫩晴天色弄雲隂好風嫋嫋穿林去
吹散松花似鬰金
遨遊自是不思歸花氣蒸衣氣力微抛棄文書亡俗累
嶺猿吟後閉山扉
天風稳送歩虛聲雜和漫山檜栢鳴逺望山腰多白石
細看知是野人行
中峯道士蘂珠丹曽與神仙玉煉顏見説醉來燒隠訣
藥爐蕭瑟卧空山
紫陽道院古丹青恨渠猶畫化胡經晩香滅沒人歸後
自有天風撼玉鈴
砌穴蕭森隔土橋項梁城頌最蕭條羽衣歌此招䰟魄
直送旛旗上九霄
　　壬戌春日
自從憂患長精神兀坐齋房過了春鑿落盞乾官燭暗
摴蒱齒齓旅囊貧皇天老眼非塵世白日閒愁自替身
一段風光好如畫未須全與路行人
　　至荆公墓(二首/)
一丈荒墳上悠悠落日斜子孫來祭後守墓掃松花
守法曽丞相能文陸左丞風流如未泯應作寺中僧
　　又(二首/)
年少坐談𤣥鍾山直北邉春風吹夢過淚浥舊貂蟬
野老從余話文公在半山蹇驢追不及落日寺深闗
　　出白下
南朝禁籞夕陽明猶與遊人作隊行烟滿天淵池上路
菜花黄盡緑隂成
　　遊栖霞四首
破曉逗苦霧客鼻何酸辛山中氣候異初日如燭銀田
間石獸多知是肉角麟古苔半皴腹化作蒼龜鱗兩柱
既岌業衆碑亦嶙峋幽涂得竒觀未敢辭埃塵連年抱
離憂百嗟亡一呻花委鬂毛晩草奪袍色春愁中書櫝
失夢裏歌鐘敶窮愁著文字屢被同行嗔同行不相知
而况悠悠人(道中石麟碑柱甚夥/)
　　其二
吾與空門友相扶歴芳甸天機乆深妙梵本與貫穿徐
馳得幽欣濟勝惬孤願宿芽發輕苞寒卉抱短艶鹿走
風生林僧歸雲入殿寺從齊梁來諸彦題品遍安知千
歳後未嘆陵谷變
　　其三
優尼製銅覺欲住女主齡主稱金輪王録在華嚴經而
捨覺富貴愛慕塗椒馨月黯回心院妖䰟啼窈㝠僧人
弗知此獨受一峰青分减倘及我終歳棲林坰
　　其四
府帖昨夕下許奉半月急遂作兹山遊惘怳憂思失古
蹟堕榛莽乆乆失修葺南唐石塔好巋然對人立髙碣
纒蛟龍竒畫耐風日明旦丹陽路萬感當畢集説與石
翁婆皆須為余泣
　　再如金陵
再踏江東路詞窮不復論江泥沾苦淚津鼓聚歸䰟庾
信因愁老陶潛為酒存孤踪雖落魄不敢望明恩
　　道中望茅山有感
危亭對名岳畢景扶鈎欄白鷺伺察過低昻若弓彎去
歳負笈遊最佳元符間櫟林帶脩竹清𣲖流珊珊離留
呌晝静洞天生春寒偉哉老宗師作室雲雨端竟為殺
虫蟻不活升龍鸞遺體但觧蜕故宫亦燒殘今剏已半
舊萬柱扶𤣥壇遂以兩不借一笻履㠝岏入宅問玉斧
採芝投金環墨沼篆結字丹䑓氣成盤將謂便隠遁遽
亦羅間關夷甫塵尾堕荀令香爐閒再拜望竒秀恍然
神觀還如見大仙伯初髮緑映山兩君控鶴從俱著漢
小冠俗累當復馳煑藥鼎欲翻
　　病起冩懐
夕陽蔽天涯望望不見家牛斗象緯微咄咄空咨嗟此
時将細碎説與枝上花
　　送友人入浙(行至王冀公墓上/)
小縣登樓上依稀是去年更闌吹短笛飲散覔歸韉丹
葉標寒渡黄花羃野田重來弔古地為拊石羊肩
　　轆轤體
野人無事時嘗誦極𤣥詩冩遍千山寺吟行九曲溪誰
為補天手同是决雲兒欲去無人問今宵醉似泥
　　金陵懐古六首
孫伯陵頭水最悲蒋侯廟下月來遲夜深行客心驚恐
猿掛晋朝楓樹枝
司馬家兒持酒杯天星亦下澆崔嵬當時若便效牛飲
定有孟津師旅來
愁㸔幕府夕陽邉那更雞籠在目前䟦扈飛揚只如此
登臨那得不酸然
杳杳舊蹤尋不得茫茫遺恨有誰窮長安敗績誰憐汝
㶚上收聲未到公
琵琶未盡使人嗟淚洒華林御苑花今日聞韶無處所
鴈烟蛩雨属他家
江水無情碧草春北朝留住老詞臣子規啼向青楓樹
為爾離鄉去國人
　　江南曲
露下五原秋雨打三江愁齊梁才子多埋在青山頭
　　其二
郎與新歡濃儂與舊歡熟懊惱對行人當為歌艶曲
　　其三
孤舘聞啼鶯日暮胭脂薄芳醪似泥賤那得不行樂
　　其四
雨認巫山氣江通灧澦情相逢未多時秋花開古城
　　吳中秋日
郊原落葉已離離尚有孤花倚短籬小醉不成憐病後
苦吟未了説愁時闘雞走狗袁絲喜臨水登山宋玉悲
豆角已收無别事待同野老赴襟期
　　野薔薇
娟娟籬頭花白白間緑葉明光裁販袴不掩遊子屧餘
春背人去乞與㺯芳蝶感我萬古心離離不相接我行
田野間落魄何所挟猶能自撑拄使氣學漢俠悠哉芳
草畔見此放逐妾羅帷未生夢粉面反成怯幽香薰倒
人山麝火初熁長亭或相思如見玉蹀躞
　　狼山
吾母禱於山生我偃蹇身卅八始入寺所天俱不辰歸
人復何之所願清戰塵勿復論啣鈎去作瑞世珍
　　烏夜啼
何人彈阮咸故故輕手摘彈作烏夜啼此意我所惻南
朝有帝子作牧號侯伯著身疑嫌間生意日偪仄愛妾
聞啼聲改鎮頒竹册故云長安吏性命在頃刻小婦聞
啼聲赦令敷大澤身雖不肖甚㓜小著蒼幘再轉作縣
佐欲塞父祖責濡墨决疑訟行誅慰寃魄羣凶見之怒
極意便刳磔首沮𨽻陽橋公議亦已格痛掠及庫胥指
作盗錢賊胥既僒椎鑿手堕面愈黑書欵自誣伏身竟
遭刻畫酷毒一如斯誰謂彼無䇿謗書入外臺遂坐使
者劾牽連入冶城五載窮惨礉敶詞呌穹旻哀痛人叵
測若無磊落者誰肯為昭白翻思受禍時何但鎩羽翮
愁寃傳里巷泣涕到臧獲嫠母偕妻孥惘惘望秋色豈
料今日下置酒設豚拍聼此哀絲鳴但呼説不得月明
客已去庭宇鳴啞啞世人見慈烏唾笑滿阡陌誰知事
乗除禍去反為福蒼蒼上林枝當去作謝客
　　贈趙子野歌
與君雖為外兄弟語話尋常見肝肺自從不見半年餘
每望吳雲輙流涕蘋溪松江同一波半年不見當奈何
長安市上相尋處弟能起舞兄能歌兄今賜第南薫殿
滿戴宫花上林晏弟歸便著随遊冠他時山中倘相見
吳王臺畔楊柳黄吳姬對坐調絲簧阿兄自對吳雲坐
呼弟不來應㫁腸書來不應寄他物只要秋林一雙笛
當時蠻奴月下吹此時此夜須相憶
　　古琴歌
山人袖携古琴來形横拙醜腹破穿上兩金字亦殘漫
自云得自十年前十年前宿野店間野店岑寂無炊烟
只將百錢乞翁媪回買濕薪煨澗泉老翁持出一木段
刀痕鑿痕斧痕滿秀才望見三嘆羡學琴以後何曽見
此是成都雷氏為揩摩雷氏分明現持歸修治調曲成
曲成他人不肯聞初彈羑里可釋憾再鼓廣陵如雪寃
將歸古操次第傳龍入我舟何可憐
　　憶昔
憶昔在童初身輕俗累無雲霞明道服日月綴仙都屑
玉三危露泥金一丈符遨遊即閶闔佩帶或昆吾學語
闚眞誥談𤣥校易圖竹間時搏拊松下亦摴蒱謫堕歸
嵓壑庸凡近僕奴極知方匿景何敢遽摶扶請命書盈
紙祈眞淚迸珠但能覘帝座不恨守天厨譴巨知難逭
心安敢自誣相随有芒屨還欲化雙鳬
　　弔堯章
相逢蕭寺已纍然自詠離騷講太𤣥極目舊遊猶白石
傷心孤塜只蒼烟兒從外舍收殘藁客向空山泣㫁絃
帝所修文與張樂魂兮應是到鈞天
　　遣興
望見山櫻媚短岑翻然便悔出家林壊車殺馬空嗟晩
裂芰焚荷直到今筍蕨乆為歸去計雲烟無復舊來心
平生最愛花濃澹看了斜陽看暝隂
　　夜歸
還山廹暮夜枕石唫下眠夢作童子日采花㺯寒泉囬
身在人世欲去塵網纒永謝歡樂情把袂入紫烟
　　送道友歸
浮雲起足下是子欲歸家藏室収芸蠧丹房掃箭砂時
聞搗藥鳥啼向欵冬花莫使山童去驚飛逐亂鵶
　　黄龍洞
一從負圖與負舟天公閟之居靈湫重瞳胼手乆不作
蒼苔古木兩漠漠朝來石磴鱗鱗濕如覺蜿蜒為人出
甘霖未甦焦巻多相候吳雲莫相失
　　歸憇仁王寺
重到招提未覺遲鉢單初副袷衣時僧房齋院門門閉
梅子枇杷樹樹垂蟻䕃經幢求託化龍纒佛座學慈悲
長年無事閒來此坐對空山諷小詩
　　下竺
静看唐人刻相連坐石隂鳥啼留客意果熟住山心野
水流詩葉天香襲道林雲根有桂子應待月中尋
　　七言
雲竺前頭即御園小風斜雨入梅天放歌偃蹇如圓澤
古貎昻藏若稚川尋得數行天寳字破愁一夜草堂眠
此生更要窮經論惆悵高人舊石筵
　　過葛天民新居
為憶空山雨因嗟短鬂霜幅巾終日仄侍女古時妝烏
臼殘林外丹砂舊井旁不留禅月畫只踞净名床湖鏡
秋容淡雲荘曉露香汲泉須透脉種果便成行使鶴過
村店携孥上野航極知秦外叟全似賀知章對佛稱居
士翻經悟法王自將詩檢校猶與竹商量嗟我渾無頼
非公不作狂莫移松下石老子要乗凉
　　十月過鳯山舟回入項王祠用前韻
墜葉濃於染孤花净似霜溪山如有待朱粉炫施妝勝
境如天上雄鳴自帝旁工陳白玉琯人坐紫金床古兕
稱春酒靈虬換夕香風筝猶有韻星弁忽分行念此鋤
榛壟頻來渡葦航欲揮終極淚只廢苦吟章慨慷辭歡
伯英雄憶憤王逝騅嗟弗及撞斗恨難量起舞何勞短
行歌未要狂㫁雲將落日千古助哀凉
　　送蜀客
都市今重到文園更倦逰依依返窮峽得得上歸舟往
事深能憶沈痾乆合瘳行經古祠廟應酹舊山丘梁父
遺馨在降牋殺氣浮白衣猶肯出黄裏不包羞一聼巴
人曲多貽漢璽憂花䝉塵漠漠苑抱水悠悠蠢爾狂童
輩俱為滅族囚坤維元自正棧閣未應修管樂誰能並
鄉雲亦可儔時哉著檮杌聊以畔牢愁硉矹重開險銷
沉萬纍秋堂留石室畫歌尚竹枝謳寒蚻催逋客啼鵑
識故侯屈沱甞角黍岷嶺㸔牽牛從此多談讌逢誰共
勸酬近前持硯削成列抱箜篌近歳安樞相宣威在益
州君歸如訪謁朝論必咨諏列聖方垂統羣公亦好修
焚燒已郿塢誅殛盡驩兠虎豹参差束魑魖次第投衣
冠通海嶠干羽格蠻陬江㓂何勞服淮田亦粗収旌旃
仍使傳炮烙任兠鍪𤣥象摧天狗昌期控玉虬嗟嗟几
上肉㫁㫁幄中籌貢錦資藩輔緘詞吿帝謀聲名與勳
烈應逐漢江流
　　戊辰感事二首
乆要和平福須寛次第刑諸公善調壹熈祚必清寕夾
道焚香拜今知病酒醒謾勞雙鬂白何止故山青妖緯
朝沉彩非烟夜透扃願同臧獲列齊壽八千齡
幕府才方盛軍師意最高何年燕巢木幾處馬騰槽馳
騁心方壮指麾身更勞周詩歌勞徠費誓説逋逃行闕
占風角穹廬拜羽旄飛騰眞有種淡泊正相遭
　　山居書事
荼䕷架倒無人架全似老夫狂醉時昨夜一畨溪雨横
又漂苔蘚到花枝
　
　
　
　
　
　
　
　
　
　
　
　
　
　
　方泉詩集巻二
欽定四庫全書
　方泉詩集巻三
　　　　　　　　　　　　宋　周文璞　撰
　　逰洞霄
天柱青峩峩石筍危不堕晃晃銀雲收誰子開玉鏁崩
騰放閘水煜爚入洞火神鏡偕靈休乃欲捜碎鏁媿彼
朽濁韻一得任無我致彼老鑄凝披褐迎路左願留䕶
銀鐺被葉盤礴臝玉􁭦付九虎逰晏外嶪硪為言子速
去勤苦悔坎軻反璞招太和當免刼運禍慟哭出青松
殘齡其或可
　　題喻玉泉家亦可樂亭
先生亭非伯夷築亭柱亦用秋山竹但令家有滿架書
何慮妻兒少饘粥朝來相對亭上賔洙泗尺度羲皇人
先生已死名不泯常與此亭作標凖後來鄰觸閼伯怒
僕夫預起池魚慮拆亭拆亭先拆柱有孫抱柱出烟去
三十年餘復改觀有孫如此不待賛似魯靈光偶獲全
令人見此空三嘆
　　病後
風燈露水兩茫然莫為歡華少壮年無病更須求藥物
愛閒猶要覔緡錢此生身世揶揄裏末路光隂泣涕前
快出嚢中飡玉法白雲深處日高眠
　　上冡
蒸魚燔肉當好羞北面百拜如有求願身長健兒孫茂
歳歳此日燒松楸紙錢灰盡淚不盡孤也雖在猶拘幽
沄沄金盖山下水相送直過龍灣頭
　　送人歸苕溪
憤王祠廟桃花下愁苦看春又隔年今夜白蘋風更惡
去時須傍采菱船
　　歐陽琴歌
嗚呼箇是文忠琴嗚呼此琴今尚存堂中圖書散失盡
留得七絃傳子孫六言自書書在腹古錦梅花留不得
嗣孫賢者能忍貧不向豪家博珠玉初鼓如撼昭陵松
鞏原流水青溶溶三宗龍衮在帝左曽把鈞天賜與公
再鼓似播清潁水只將潄流肯洗耳曽蘓兩生招不來
自冩新聲付兒子堯囚山舜放野自兹以下不平苦與
君所得婦女謗此日一洗清萬古小儒昔誦五季傳頗
訝春秋體微變今來再聼七絃琴南薰遺製喜復見浮
雲流盡白日逃何用廣陵與離騷譜成只度歐家曲秋
聲賦共廬山高(琴有公題/)
　　歸姑蘇
舊巢已是别人門梅自蕭疎柳自昬河北榜來須混俗
江東讞就欲招魂吳王未納耶溪女越相先尋澤國村
懐古感今吟不盡一雙清淚滿醨樽
　　晨起
閉門不與俗人交𤣥晏春秋日日抄清曉偶然随鶴出
野風吹折白櫻桃
　　磵上小飲
方坐愛蠲潔俯窺為回縈汲汲雨露澤悠悠江海情引
之灌𬞞圃亦足發光晶陶然未須去於焉潛我名
　　送道人歸華陽
山中無酒禁䖏䖏有松醪旋汲泉吹飯多挑笋助庖天
燈將出現野月未能高憶我初逰日先將石鼓敲
　　寄茅山道友三絶
伏事三茅過一生癡心不望羽車迎舊時手種黄龍子
今觧干雲入太清
九錫碑亭日欲曛有人趺坐對爐薫憑誰傳語桓司馬
句曲山中只白雲
蘂珠宫女傍瑶屏自把韋編問姓名回到人間無一事
紫陽花下白雞鳴
　　秋日孤山道院
孤山有何好脩竹隠樓居人在秋雲杪香凝午醮餘芳
林多落果靈沼少驚魚歸棹聞歌咏猶如學歩虚
　　寄韓磵泉(滮/)
窮冬孤陋只書癡肯為凶荒強忍飢師友淵源似公者
輿臺貧賤亦安之人來山縣猶須債雨映茅簷但要詩
欲詣樓居無逸歩要從老手化神竒
　　訪梅二首
起看重霧白漫漫畧見春風在樹間傍水出籬猶未快
淡烟微雨又青山
幽花堕在石根傍幾欲移將近草堂草草一樽聊爾爾
跨驢歸去月蒼凉
　　呈鞏睡翁(豐/)
家本汶陽縣累世事耕蠶室序既焚蕩飄零住江潭㓜
及識故老頗聞鄉里談最盛陽和時梨杏春酣酣岱宗
富栝栢孔林存楷檀鄉閭鼎其中寔號玉檐檐去年拜
睡翁知是山堂孫淵流京洛舊尺度歐梅間昨夢返故
里有翁作司南俚語馳寄之何以鐫㝠頑
　　石林
蒼蒼一林石零散少存者分携多子孫不勝落田野虛
堂有天就乃在絶壁下存者寕非眞散者亦已假相君
乆藏山逺客初繫馬幽玩埋莓苔孤嘀坐梧檟方咏兹
游清未敢泥風雅
　　絶句四首
巾車初扣槿花籬物物來前搃要詩一句坐來摸冩了
兩鳩飛下老梅枝
紗籠觧散坐門畿生怕逢人索接䍦朝雨洒來山更净
春鋤恰好到方池
觧呼威羽歸丹穴可縛單于獻漢宫四面八方籠不住
許來分坐此山中
隔林八十龎眉叟理竹䟽泉過一生見説石林身徤日
把書只在石中行
　　客中
客中時序又怱怱孤坐初春小雨中㺯水攀松去年事
令人憶殺洞霄宫
　　山樂官
山樂官爾誰魂逃河入海俱奔奔伶倫梨園何可論山
樂官予欲爾兮無言如有言為余歌雲門
　　烏媒
一自弋者簒冥飛亦云多庖犧網未收同類如予何已
噤伐斧篇去去依女蘿
　　和磵泉賦山楹
共惟古至人用意事物表一丘謾摧殘八極自圍繞不
勞日月運坐見歳時了魯夢乆不作楚賦那邉曉既煩
匠氏來誰謂此山小雲衣方分敷雪幹復夭矯沐浴抱
歸藏樂甚憂悄悄
　　重經洞霄
曩既負幽討今敢萌遐心扶桑下陽馭砮磬浮空林瓊
臺𣺌詄蕩蘂珮棲高深屢見仙驥舞遥聆𤣥女吟如遂
覩開闢那復憂﨑􁃓抱關職貴重啓閉非所任靈颷掣
虬户同此琅琅音願併翠綃水冩之朱絲琴
　　大滌洞
嵌空纔入泉潏潏隔凡倒懸若錐立道士云是閭丘公
入向華陽便門出
　　岸幘
岸幘坐亭皋休嗟命不遭通幽文似呪招隠句如騷日
下桃花熱風低鶴背高眞逰窮不盡只是酌芳醪
　　翠蛟亭
禹驅龍蛇不驅蛟依然跧此小之拗有時淵停忽奔放
如負山走如玉跑昔時萃渭正如此咨爾來者無空嘲
　　寄題館娃即靈嵓寺
突兀僧藍是館娃屧廊猶自隠晴霞清明但長離宫草
精魄應棲野寺花白苧黄焦迷鶴市紫蘭緑芷属漁家
思量種蠡成何事空使君王式怒蛙
　　小寒食
從來寒食多風雨不料窮鄉亦管絃壮歳心情悲乍夢
異鄉時序感流年偶随逰子來溪上因與棠梨立路邉
從此堪悲轉憔悴隨羣同上釣魚船
　　五月五日至京口
囬囬望秦淮出語重煩喋凱風初酸辛靈雨更凄切疇
昔之所經望見心已折粤從世態換轉見凡事别緡錢
換仍艱旅飯雜砂屑坊市半頽毁物貨僅羅列鳴鳯斯
不聞遺沴猶惨烈凌晨轉時序塗路已入浙京清雖快
人忍作昌歜節身本無瑕疵反被䜛口訐徊翔就師友
庻幾免磨滅清曠雖未能𤣥暢差可悦如其守㣲言予
將俟來哲
　　贈蘇召叟
句容縣古寺壁有道𤣥筆晃晃纓絡軀𣺌𣺌烟霧質一
堵最光怪朱泥乆堙欝泥去墨亦盡惨淡意都失恨不
還其人加巾急鞭抶毁棄加弗敬請論如漢律羅漢院
塔影顛倒難致詰稗書致海翻此理殊未必今君所歸
路正向此中出况有弔古才仰天痛呼屈勿稱荒唐言
析理資按述其餘傳播詠淋漓滿箱帙棲霞者悲壮茅
洞者清逸珍題儻相命當第為甲乙
　　半山寺
野芳汀芷互幽妍相國風流亦未傳衮冕塵埃半山寺
自相撐住過年年
　　跋鍾山賦二首
丁年冩了鍾山賦舉向禅宫入定僧僧却為余言未好
扶行同謁晋諸陵
徃在秦淮問六朝江樓祗有女吹簫昭陽太極無行路
歳歳鵞黄上柳條
　　過鳯山有感二首
當年凖擬作家林溪墅樓居意已深隠者自應尋别業
鳯兮何肯負初心参差一段嚢中玉激烈三更月下吟
若不速來相就飯定應從此失知音
秋蕪闕是草堂基惟有南林盡得知辛苦置家將守冡
吿求廣地要穿池净蓮已付鄉僧掘慈竹從教墓客移
雖向龍灣作耆舊此生寕没暫來時
　　絶句二首
皋伯通家𤨏夕暉八年寒食盡歸期江鄉橘柚花如雪
不許離人戴一枝
入春便與僧為友紫萼黄英見坐禅昨日鄰翁催入社
謝他只是説無錢
　　辛未九月晦日
遺體只母身哀哀弗重陳一貽泉壌憂兩見霜露晨繁
霜與重露塗抹随荆榛身即未殞滅強與松栢春遂於
摇落中見此天地仁𤣥鳥已辭社蓐收方降莘拭淚聲
秋旻何由酬艱辛
　　閒居日有幽事戲作
竹暗僧窺户萍寒鶴上㕔壁懸陳處士屏貼少微星壘
甓為蔬圃埋盆學蓼汀自知癡得計常用醉為醒野客
兼稱僕幽禽代作伶浴鳬翻落磵鬬雀堕空庭筭數推
三甲防身召一丁案頭松葉響墻角柚花馨梵􁌛堆書
笈醪罌隠粟缻茅茨隐烟雨雞犬也忘形
　　苦錐歌寄磵泉
我園秋果枝纍纍縹青紺黄使相持役夫牧人記註之
所佳尚者惟苦錐苦錐兩株結䝉宻追惟丈人語天出
遂欲供之作籩實他往返舍百無一乃被猿狙打都畢
摧藏睢盱以自佚季冬初旬日恊吉寒風急霰俱冽栗
自慙曩者信已失作歌獻焉效詼譎
　　臘月八夜雨
愁雲欲雪未成雪忽聞寒雨夜淋浪但知歳月堕寂寞
不悟乾坤發艶陽天黒鬼車聲更大夜闌客枕夣却長
明朝起籬砌下看草芽浥浥又回黄
　　送磵泉
一自接道誼形容生輝光束情謝流宕捧詠増慚惶矯
足時切闚雲海何頹唐長安賣藥市堇堇十載強復綴
守藏史得近中書堂心計常自珍孰云失其防稽首謝
衆去酹酒相扶將融風促緑䕃代對日夜忙石澗流自
湧玉山禾欲長安得便奮飛相從决高翔
　　送薛子舒
龍泉饑語餘便使借舡居津吏方抽木官人但載書朝
通白矴石身近碧京魚一巻新文就臯禽亦自如
　　晩菊
亭亭砌下黄金花霜後顔色如矜誇𤣥英摧挫百卉盡
獨自照耀山人家湘纍晨餐不論數千歳高丘恐無女
君不見天寳杜陵翁晩節嘗為少年侮
　　誦哀江南賦
高橋沙水涸䑓城蔓草纒下有煩寃人誦此危苦篇我
生楚臣後身在江楓前但見去魂逺不見歸魂還惟吾
愛好詞細碎窮註箋中間多佚事他書亦不傳極欲補
闕漏今方長棄捐重效嘈囋聲庻幾與周旋
　　簡正字南仲
白髪梁鴻随暮猿不辭引領望兄門乆無清夢相追逐
今喜遺經為討論數葉赤楓明客路一畦黄薤憶家園
著書不就身何用毎見飛塵恨滿軒
　　重遊栖霞
林麓已盡虎不見邇來流民所蹂踐殘僧自言昔遭變
藏經埋像尤可唁流泉鳴悲雨摧殿滿嵓慈相沙汰漶
白盛綴粘或壊面慧命勿絶如㫁綫况我憂患經歴遍
見此悲酸尚兢戰千聲萬聲走門閈門外秋花泣餘泫
　　出溪
二月天景佳波清見佳蝦望中何所好溪女摘蘋花淺
淺猶可渉素手花似雪隔港聞謳聲風來正相接
　　過舊居遇鄰家子述懐
憶昔玉屑時最感鄰媪嫂剪羅作髮鬢添璣綴紋褓今
回遇孫枝面墨體枯槁念彼舊宅凶災釁失依保此生
未還役况復念家道冷節返鄉閭江路見芳草奪恃罹
荒饑連歳愁浩浩流離在山縣只有泉水好野櫻聚紫
玫衒弄晴日杲半為烏雀盗半被奴婢討佰弜必盡䕶
盤飣如拱寳坐薦一琖春便足舒逺抱
　　正字南仲祭詩
昭陽作噩冬愁雲凝上蒼我堕谿谷底鹵莽聞公喪哲
人困中夀頗謂吿者狂繼執邸吏符躑蹢抽肝腸又聞
歛魂魄玉色貌愈強環泣甚危苦精氣都不揚一朝委
垢地千歳還天常峩帶謝成均射䇿何巍昻連踐中秘
書檢校四庫藏象緯識校尉篇編嘉議郎麟遊夜閣黒
鳯去晨霄黄惟初典郡學吐血謗可傷積壘高於山黨
讞空銷亡故老觧嘘枯新人工絶吭灼灼藻火衣可使
綻作裳竟罷奉面對射䇿禆君王愧負臨軒思穹林摧
棟梁往者流傳誣聖賢失隄防頹裂在眼前悽愴遥相
望二紀獲敬事實亞衿佩行常竊季弟稱朽穢敢自將
束教濡雨露采擷参差香雖罹顛沛憂夢寐敢自忘翻
思説待對按述何微茫嗟此盛壮時傾耳殊怱忙但覺
異香濁安知為死生髪櫛逮細碎羅列置篋箱前年日
重九西歸舊臺城䝉索新句詠攣縮紙半張巻頭七字
吟持以獻我兄稱許極銖兩逢人便増評出示鞏雒䟦
文字逾西京鼎器冩饕餮肉翅兩自長欵曲彌日留振
刷家苑翔池水正清潔碩果亂縱横斯時惜晼暮𤣥袂
歌秋陽徐歩引升榭如訴後别殃命之返里廬慿籍蜚
晩英讀書與析理旦旦拘限程爾搜高磵微乙亥事頗
詳謹弗摹巷記眎此小傳成亦弗痛揀擇因筆為文章
倚擢望江浦披榛穿翳荒掊擊祛兎野鄉去始竄更警
䇿入心腹陡謂千駟輕誰子料承應纔開一籥贏勑厨
具節饌髹柈糕菊芳終席岌飛動漏下滿鼓鏜劃見睽
孤占覢覢拖晶熒姫孔情可測一身行自當日斜亡集
舍𧑃跪亡妖祥國典嗇左丘地下收囬商師門錫休誄
慟哭發幽榮膝抱倐怊悵薛譔方施行茂洪既□綴彷
彿日月光門户變化乆咫尺未可量貧疢裹祭緩偶然
値清明雨寒送䰟來素筵見親情熟食侑介推覆桮嘷
后皇諒此心靡他庶幾下歆饗
　　弔友人朱子大(鼐居越上其屋為勢家所有/)
與君昔並丹陽船形容惘愴俱可憐自説宅囿及百年
藏三小山出雲烟土伯小廟自題扁持照清池分醜妍
吁嗟先君方下世姪子賣半相妙煎出尋方伯待救䕶
與我宻者纔萬錢是身灾疢恐凋謝語未脱口呼皇天
那知今君亦遊川洪崖白石夢杳然竟從他姓改受㕓
嗚呼朱君無歸路歸來但見空屋椽入抱山骨於黄泉
　　挽正字南仲四首
千古應無恨諸公竟不能要令参溟涬端合罷飛騰白
草傷麟野蒼山下馬陵有兒持手澤淚落照書燈
巻舌空沉彩芸香亦蠧賢幾時噫鳯沼一旦感龍泉逺
播雕題外高垂若木邉煎膠嗟不及遺碣瞑臺懸
珠璧方輝耀菁花未寂寥極知身作祟何用食為妖犧
象收儒廟簫笳咽市橋傷心紗㡌冷三徑雨瀟瀟
一自初聞報哀號向草堂相随只兒子逺和有山獐土
沃幽宫揜灰凝奠酒香孤身揮泣盡松栢便萎黄
　　行歌四首
雪壓門外土骨堆一畨兩畨春始回歸來但見鄰舍換
老樹紅花如死灰商量千古有何事經營八紘非汝才
乗除幻變既如此何不快呼鸚鵡桮
天䜛天䜛光照户反舌轉枝啼更怒九霄詄蕩帝座髙
老我此身無告訴舍傍種園翁作鄰一方泉兮在中庭
齊民書在泉有銘誓將團結為林坰
春霏霏兮秋靡靡嘆昔賞音人已死堪嗟玉屑綴空條
可奈方蕤逐流水融怡艷冶恨欲銷世間風雨何寂寥
有誰肯為吹荘簫往和蟋蟀諧䲭鴞
先秦古書世已稀國風雅頌聲又微彼美人兮在天路
馬蜷局兮將安歸古人所懐已汩汩今人所懐已忽忽
我亦東西南北人相逢且盡杯中物
　　遣興
山中雨更愁不是棄吾州懐母未能去訴鄰誰肯留茶
人窮似虱藥户狭於舟一磵多深碧嘲吟尚自由
　　孤山桃花二首
天山仙人休擲火塵中道士莫燒香可憐絳雪渾無頼
一簇千枝對草堂
莫向蓬蒿恨不遭夢魂曽釣海山鼇當時不合輕仙事
惆悵靈風滿碧桃
　　送人之武夷二首
精舍人歸入内臺遺基處處有芳埃小儒更合修壺史
利落乾魚説水苔
終向名山度此生此生吟骨要猿擎洞宫終與人間别
六六風高削紫瓊
　　秋晦有懐南仲正字
懐人幾日惡况復値秋隂天亦容清調人難識素心他
鄉誰饋肉永夜只聼琴高詠龍泉碣相從發至音
　　贈孤山道士二首
九霄象簡手中擎豈是閒人愛列卿洞裏石田春漠漠
有田多與種黄精
清秋古洞無猿嘯自覺尋行幽意微處士橋邉増悵望
幾囬沽酒對斜暉
　　送人之桐栢
半溪松黄堆碧波狂夫於此欲如何洞天春晩歸不得
司馬悔橋芳草多
　　送髯高謁方嚴
客舍窘積雨出門今始晴藥苗随野飯燕子看山行大
道白日晩閒汀緑芷生方嚴相見了為謝草堂兄
　
　
　
　
　
　
　
　
　
　
　
　
　方泉詩集巻三
欽定四庫全書
　方泉詩集巻四
　　　　　　　　　　　　宋　周文璞　撰
　　瞿塘神君歌
黄衫紗㡌佳少年炯然餓虎窮山淵不居秦鹿祖龍畔
却走碧雞金馬邉左手斜執巨靈鑿右手敬抱禹貢篇
離堆順流已受命一下不打天吳鞭有時挾弹暮雲表
有時蹴踘春風前有時却自着絳帕走入藥市尋神仙
為人定似李太白學道定似葛稚川孫翁走避乖崖叟
遣僕送畫不取錢神君廟食與畫像千古萬古當流傳
我昔夢上神君殿偶値蓬萊衆眞晏洛陽開盡姚黄花
銅駞陌上難相見
　　清明日書事
蒼弁一如楚執珪思想越吟身自低澗水又如古智士
縱横流轉多滑稽雜花半開已倐落如怨曠女離深閨
幽禽自呼復相命如遣逐魄傷窮棲而我自是不羈者
行行踏破青萋萋今回蕩槳苕霅溪與野老輩相扶携
園池亭墅逰歴遍自對蜀錦傾偏題興闌徑走歸茅舍
同沃浮蟻烹村雞百五之後最寥閴獨過趙灣西更西
野夫不知時節晩但要熟醉如春泥
　　雲根
雲從㑹稽生旦旦見伯禹聼讀山海經成龍不成虎禹
命雲歸與可向蕺山去昻昻王内史眉宇照今古常在
此盤旋深藏無處所王孫江海人雲根自栖翥招遊玉
葉來以石為伴侣既從衣上浮只就茶裏煮不入晋家
池肯作秦望雨兩儒一攴郎不學世間語吳傖哦五字
坎壈酸澁苦併送山中人約束雲下取
　　聼琴
向人欲抱舜文絃可惜書生不値錢弹出履霜空作惡
一林風露已鳴蝉
　　寄友人
流落他鄉鎩羽翰半年寕復記悲歡夜傳樓鼓思城角
朝見江船念客鞍不恨形骸老閭里遂令唇舌滿長安
寄聲好在文章友目送春雲自倚欄
　　雨
雨意遽如許雲容亦可憐聲聲搃腸斷滴滴更勻圓道
院燒香地山房焙荈天故園無恙否潤色到𤓰田
　　隂山
隂山祠下月如霜不為吟園㫁殺腸折得燈花無處賞
帶枝分與棹船郎
　　新亭
諸君收淚已無言烟外中原草色昏老子歸來坐廊廟
短轅車上欲消魂
　　法寳寺
細竹千竿殿影斜龍顔曽此着袈裟寺樓杳杳鐘聲度
疑有宫娥出晩花
　　戒壇
相君孫女小乗僧身入祗園佛律行三級戒壇秋色冷
箇中螻蟻亦長生
　　桓野王畫像
匡床三弄清溪笛嘆息欷歔太極筝惆悵斯人風味減
江花江草不勝情
　　玉晨觀二首
野笋衝泉出山花避石開余方有公事不為等閒來
羽扇臨𤣥寺霓衣上醮壇九枝松葉冷千葉杏花殘
　　寒食有感三首
生平参道術師事大茅翁持鑰開金匱焚香立玉童黄
麟來地上朱鯉出江中今在桁楊畔依依睡晩風
清明好時節傲吏小詩家失意因流水傷心為落花人
歸知市静日落見山斜明日三叉路村醪亦自佳
亭午歩江皋誰云命不遭愛風吹蛺蝶怕雨爛櫻桃鑚
火烹新乳槌門覔小槽今年竒事少塵滿舊征袍
　　桂
偶向花邉立懸知病已瘳小山今夜月團樹滿庭秋清
露霑叢底斜河在上頭須臾香更好還與碧雲浮
　　自笑
自笑蕭條甚微吟坐到昏江風來掃地山鳥見開門茶
面龍頭縮花梢犢鼻温一從桮酒少不復過深村
　　檇李道中二首
吹徹鵞笙醉碧桃古城斜石冷輕舠此行意着經行處
緑樹黄桑一様高
卧龍山下聼吟松細雨清明似夢中柳䕃朱欄三百尺
渴烏猶自泣春風
　　梅梁歌
文命殿角東北左上有梅梁鐡交鏁傳聞舊時枝葉生
木質鱗身無不可有時𤣥練離朱拱歸帶濕萍光欲動
低頭下吸菲嶺泉奮髯直入陽明洞旁觀但怪香火濃
頃刻即令風雨送爾不見飢烏啄鼓來饋食走入嵩高
化為石禨祥禍福儻或是隂陽幻變誰能測玉笥觀掛
白玉梁含元遺下流血柱異事茍逢博物問後來那得
詳其故巻丹雲凝素霧玉簫九成奠雕爼登歌升降只
仰俯嗚呼梅梁忽飛去
　　題邊女騎
燕山雪花一尺飛邊女結隊夜打圍海東青過流沙西
黄頭郎主獨自歸創殘狐兎懸氈車疲􁁄鷹犬聞笳悲
君不見自從石晋納書欵白溝河漘作邉面
　　東陽道中
野店梢頭起竈烟江雲弄色半晴天暗泉遶砌喧人語
逺燒侵林照客韉晩日未牧雞上樹春風欲度鳥耘田
布帆無恙歸心稳纔到家山又廹年
　　鳯門泉
石根兩眼北流泉乳竇潛通御井邉飄出宫花人不識
又沿衰草下山泉
　　賞春二首
滿酌黄封都市酒斜簮縹蔕御園花半酣更乞跳珠水
獨對風爐自煮茶
賞春社裏鼓逢逢尚恨聲同調不同我亦明朝苦無事
更來吹笛亂山中
　　春懐
棠梨未落柳絲長斜望幽人作㫁腸已自不堪田父飲
更能重入少年場山連莽莽荒陂白門掩蕭蕭野日黄
想得故園踈雨外樽前催拍杜韋娘
　　暮雨
暮雨瀟瀟郎不歸樽前誰憶舊歌詞望夫烏臼濃於染
葉葉驚秋恨欲飛
　　即事二首
樂使金花鼓蠻衣紫金鞍蕃官船過界驛吏報平安
龍䕶朝元閣鶴棲封禅䑓中原垂白叟只望羽書來
　　題堯章新成山堂
早將心事付漁樵若被幽人苦見招多種竹將挑笋喫
旋栽松待斫柴燒壁間古畫身都碎架上枯琴尾半焦
猶有住山窮活計仙經盈巻一村瓢
　　題羅申之驘綱圖
昔日三郎騎爾祖廟食太小可辛苦後來﨑嶇蜀棧間
棄置龍媒復親汝深山古木雪漫漫險途十歩九歩艱
綱頭呪嘱弗損折要爾助軍身補官
　　贈相士丁日宣
張公謂余可神仙薛顛謂余可英傑丁生謂二皆無成
世間安有此竒絶麒麟閣上冠貂蝉龍虎鼎中治大丹
興來一笑掃塵障囬首已自升雲端何如只向松江渡
楊柳影邉茅屋住卧看蒼虬挟白雲卷取秋濤過江去
　　弔黥卒
吾作窮竒白下囚汝披短褐從吾遊蔣侯廟畔沽春酒
周處堂邉送客舟械欲破時應日惨命將絶處亦天愁
江陵柳大如知此對着官軍輙淚流
　　楊孟博挽詞
向來洛下老書生今見諸生更老成不復秀才趍試院
已題文學上銘旌泛觀今古人亡恨只有英雄命莫争
來弔不聞妻子苦依然認作讀書聲
　　贈隐者
袁二柳大劉廿八長到先生卜肆邉便拜逸妻為㛐氏
更沽春酒作家筵山公馬在何須爾林屋丹成亦偶然
獨此老身無籍頼為他人擲卦爻錢
　　劍客行
燕雲飛騎着柘黄仁人烈士集太行已聞泣涕拜明詔
共挾金輿歸大梁安得山人一雙劍走入雲中看不見
人間夜半風雨時郅都首奏延和殿我生四十無所成
荆淮好漢為知音丈夫志在仁義耳麟閣貂冠非本心
功成劍化兩龍去我亦變名入烟霧此時再拜康山人
九霄客星在何處
　　書事
説戰猶能聼聞屍不忍過役人愁似鬼病馬瘦於駞甚
欲参經緯其誰出揣摩中原有遺老亡奈檄書何
　　見泗州降者
纔自降軍便守邉大家齊數中興年姑蘇寺裏相逢處
為爾呻吟一悵然
　　感興七言三首
寥寥古意少人傳莫為薰琴只五絃夫子縱心方學易
我曹何意便談𤣥神馳洙泗身將老望㫁沅湘眼欲穿
月白風清如此夜阿郎不肯上鈞天
在家莫羡出家僧擾擾營營竟未曽相國舟中龍奪劍
山人琴畔鬼吹燈從來不肯尋眞訣更自無心學大乗
漢室諸公鳴玉佩也須還我一枝藤
夜夜推敲學苦吟一如鍜錬假黄金石間眞隐何時出
地下狂䰟無處尋􁐴鶴尚知長袖舞哀猿空作㫁腸音
故墟杞菊今何似桂落小山春水深
　　題天童全老
天童寳樓閣銅釘敞朱扉一老燒香後諸禅乞食歸天
聼塗毒鼓神捧苾蒭衣説了村夫偈依然入翠微
　　送人之金陵
江山不逐寒潮晩陸墓猶含古木春君入臺城須訪問
箇中定有六朝人
　　送逸人歸茅洞
三君乗白鵠各在一山椒子去穿茅洞人方採藥苖花
連雲氣近松轉水程遥想得尋幽侣空歌散午朝
　　中秋日遊能仁北寺兩刹
輕雲漠漠烟漫漫杖藜扶行不作難無量壽佛像最古
未曽有經碑亦殘秋花泫露顔色好客子着雨衣裳單
題詩冩寄莓苔壁勿使俗人相對看
　　贈虎丘僧道輝遊天台二首
世讃碑文換穹龜上緑苔琵琶不可聼樓閣更堪哀竹
動禅僧入梅香凍雀囬開函繙内典日晩未歸來
少小即精勤参禪復著文香勲滬瀆像茶酹武丘墳入
定山猿見吟詩海鶴聞幽情正迢遞又拜石橋雲
　　西湖即事
閒看浮鷗棲曲渚倦随奔鹿上荒陵松門雨過長廊静
一架藤花供病僧
　　宫人斜
魂魄凄凉掩暮塵野花山葉自精神年年中使頭邉過
暗裏相看似路人
　　上強寺
方池流水碧溶溶惆悵靈蛇不易逢門外行人常立看
一株唐末半枯松
　　太湖
太湖我汚池茂苑我林莽橘柚我堆盤鱸魚我登俎區
區為蘋花移去溪上住終當賦歸歟來此卧烟雨
　　冩懐二首
吾聞唐諸僧徃徃多人傑有携至嵓廊可並䕫稷契偉
哉寒山子拾菜衣百結其文似離騷但自冩木葉
往時陸荆門自是天下雄徒𨽻觧散盡何處尋樊翁遂
令一世士黙黙逃虚空至今大堤上葉葉皆春風
　　九溪十八磵
九溪十八磵冷見漾青苔洗足書僧石臨流客放杯案
頭松葉響身畔野花開百六辭歌吹清逰始一囬
　　弔辨才二首
讀了碑文讀祭詩冷看遺像立多時郎當嶺上生雲處
山鳥山花憶老師
坡使参寥滴奠茶定將老淚濕雲霞誰知走入靈山隊
又對閒人説法華
　　西湖小隠
先帝何曾寵倖臣家園籍沒幾經春一丘賜與婵娟魄
教主西湖似洛神
　　麯坊
麯坊纔盡上湖船笑問雲山覔酒錢兩岸柳絲黄不㫁
不知身在御園邉
　　壽星寺聞子規二首
子規欲歸歸未得啼向錢王壽星石月明血盡人不知
只怪曉山深似碧
莫向空山惱病僧暮雲䑓殿異鄉人多時不識巴江路
守着濃花哭過春
　　分夢泉
偷得兩泓清同他猿鳥喫上下泉邉身上下床上客相
對各相忘山中小花白
　　隠者居
宻竹縁坡便當籬野泉入户自成池床頭一巻麻衣易
更有寒山拾得詩
　　逸士墳
魂歸魄散兩逍遥小小丘亭慰寂寥守墓未須芸宿草
白蟾方䕶紫芝苗
　　夏日偶題
溪友相呼上釣舟藕花菱葉思悠悠好詩已在前山寺
冩放参寥石井頭
　　謝頥師見過
雲巻道者方晝睡有僧奚為入桑杞惠然相過窮壑底
共談儒流佛宗㫖二家之風亦頽靡吹而颺之誰為起
寒灰煨芋香透紙呼童就鄰一賖米作糜煑菜相料理
吾窮於世無比擬殷勤相覔有吾子謾書七字聊送似
往共天嬪泣山鬼
　　望茅山六言三首
羽衣藥叟歡迎手執蘭花共行從此十年不調可能乆
視長生
　　其二
昔年唱采芝歌已老頭顱奈何不見飇輪碾處白雲出
沒常多
　　其三
蔣家兄弟清古著書𤣥相推宗摶土劃沙戱劇穿崗度
嶺從容
　　寄山中道友三首
玉函捧上五雲堆着意通幽此一回三十年來増悵望
更無人上望仙䑓
怱怱山信寄來時中有黄庭七字詩已死華顛無覔處
幾囬吹㫁玉参差
憶得尋山復出山緑楊時候暮春間至今只有逰仙夢
長與松風自往還
　　初營鳯山
香草参差種幽花逐旋移既添醒酒石須着放生池春
在年年好山來處處竒吹簫吾不觧長嘯却相宜
　　梅谷
香㷔雲頭玉雪身緩行微咏岸烏巾始從谷裏看脩竹
却向水邉逢麗人客子去時方得月嶺猿啼後更無春
鳯凰欲下簫聲𦂳狼藉瀛州萬斛塵
　　法華小隐
偃盖着地卧清瑶傍渠走散入流觴䑓轉若弄珠藪淙
淙不知休還赴石鯨口灣澴合巨澗横橋傍蒲柳來看
暮春餘衆緑濃似酒摩挲蘇陳刻愈覺歳月乆寺僧愛
光㷔捧送貴侯有至今星散居各自開户牖自棄眠雲
身誰傳釣月手夕陽令我歸為爾重搔首
　　既離洞霄遇雨却寄道友
凡骨何堪得再行渴心欲要謁通明驚聞竹樹連山雨
疑有風雷㩧地聲鹿啖黄精知歳乆人逢青箬便神清
重來只要齋盂飯副似堂堂枸杞羮
　　題曹武帝削𤓰圖
阿瞞𤓰分姿見之垂髻中此心既弗乂此道安可洪漢
祚既墜地餘子方困窮仁義儻自唱厯數豈不同挾令
及宫閫殺士延奴童至今弔古徒哀痛殊未終實以已
偪仄遂令彼長雄畫圖出後世畧見經營工想其鼎峙
勢亦天誘其衷此章弗徒歌聊以禆國風
　　題蔡武伯所藏荆公硯
獸面鼎足奔回𤣥中有潤澤比雨露當年曽出富國疏
老子平生用心處帝謨商頌周六典刻畫聲形勞觧詁
至今文字與風騷一一相輝炫緗素如聞四海失枝梧
可憾諸公欠調䕶誰令天乎遽如許可是石也能無預
陳𤣥同歸蔣山路亦使高人野僧覷若為持入定林中
應有明雲入天柱吾鄉風流蔡夫子匣而藏之美無度
君不見公卿後進陸象山作祠堂記餘千言直欲百世
俟聖賢惜哉不得銘此硯使我失意心惘然
　　歸别墅
幽棲乆不到猿鶴擅藤蘿叢篠生將遍流泉咽更多鄰
翁新醸熟野寺暮鐘和亦有經行者來觀依杖歌
　　早起
佛香纔了換儒巾身是人間自在身一路野花清飬目
半溝流水静怡神
　　雨宿山中
留連如有情蕙帳極空明晩粥知泉味昏鐘度雨聲稍
容鄰叟睡莫放曉猿驚剰欲剜苔蘚應當冩姓名
　　再逰九溪
昔年九溪十八磵今度見之逾清眞静依落落石路晚
閒繞寂寂山家春可憐潺湲似留客更覺曲折能隨人
得得杖藜來盡日野棠山杏亦精神
　　偶題
海氣江聲相與浮今時帝里舊杭州西湖寺裏多金碧
自厭穠華不肯遊
　　送人之官嚴陵
如君風貌又精神自合拖紳近紫宸平地有心開洞穴
十年無俸着閒身已看青舫垂垂去頃憶緋𫀆灔灔春
若向𤣥英䑓下過為言亦是學詩人
　　與弁山道士飲
采茗歸來日未斜更携苦菜入仙家後園同坐枯桐樹
仰看紅桃落澗花
　　不欺齋(四首皆為陳將軍孫作/)
陳兄牓名不欺齋不欺本自誠中來晩周洙泗漢伊雒
中間此道寒如灰不欺齋中一樽酒兄乎此意差耐乆
眞情往往到僮僕何况親知與朋友君不見湯脱胡桃
一語失自是迂翁年少日陳兄再拜我事畢
　　望雲亭
淑氣槃槃接水原須臾鱗合更瀰漫自從蒿里無顔色
來到鍾山有淚痕往者英雄俱雨絶後來哀痛欲河翻
夜深月照長松下誰見孤飛出墓門
　　敬思堂四言
有亭央央髙丘之傍父兮母兮堅深埋藏厦屋凄凉宰
木成行春秋蒸嘗酒漿牛羊身體俯傴雖勞弗彰心志
瞀亂雖煩弗揚欲求幽隂茫茫洋洋兩間四方寔繫我
腸何以照之明神后皇凡今之人誰同慨傷
　　陳將軍哀詞
扞壞城兮保赤子歸王所兮執弓矢雖有妻子兮不如
兄弟嗟全家兮南向而死䕶行殿兮卧旗鼓統伍符兮
莫余侮故宫蕪兮孰為主哀將軍兮鬂垂素氣力絶兮
委塵土後來孤童兮不勝惻楚天隂隂兮春寂寂曰余
兄兮有廟食偕友于兮往作配駕鐡駟兮載雲斾山中
人兮望余歸江鼯翔兮花亂飛
　　弔青溪姑詞
　青溪之濆有小廟焉相傳以為溪神蔣子文之妺也
　旁二偶人陳叔寳宫人也癸酉歳或言有妖据之郡
　太守毁三像於溪中而犁其廟彼亡國妃嬪可棄也
　姑不可棄善惡無别而廢者古今不可勝數也何獨
　此哉因感之為弔詞曰
投余兮緑波彼土偶兮奈何余魂兮無依余兄兮山阿
兄靈兮甚雄青骨兮朱弓稱天兮訴余寃讒夫兮不終
　　水仙廟鼓吹曲四首
水奫淪兮不揚山嶔岑兮多巨石神來下􁐴舂仰昻神
逺適王孫的咳神無亟兮
倚碧櫨欵銅鋪徳星在南烏尾逋兩峰隠天花深草蕍
錢塘十餘萬户皆看史君歡娛雖渉流沙歴炎都入醫
無閭不如東呉
龍飛天門雞鳴日觀湖州有鶴知夜半端冕纓絳車施
幰瞻彼孤山男呼女怨欲裂冕毁車春榮秋苦無翁愁
予
雲冥冥雷闐闐横玉轉流珠乾靈龜入我夢謂君當旋
既窮海壖之炎天當飲山中之流泉
　　招魂
天孫召魂鬼伯催促千歳之淵不為谷巉嵓既刋松栢
桓桓曰惟君之䰟于兹考槃其永安君窆初成余以歸
藏筮之盖如此也嗚呼休哉
　
　
　
　
　
　
　
　
　方泉詩集巻四
