#+TITLE: 篁墩文集-明-程敏政
#+DATE: 2018-05-12 10:20:04
#+SOURCE: github.com/kanripo/KR4e0125 master 90741586                
欽定四庫全書　　　　　集部六
　篁墩文集　　　　　　　别集類五(明/)
　　提要
　　　　(臣/)等謹案篁墩文集九十三巻明程敏政撰敏
　　　　政字克勤休寧人年十餘歳以神童召對試
　　　　瑞雪詩及經義各一篇詔讀書翰林院官給
　　　　廩饌成化丙戌以一甲二名進士授翰林院
　　　　編修官至禮部右侍郎𢎞治十二年主㑹試
　　　　為給事中華㫤劾罷卒贈禮部尚書事蹟具
　　　　明史文苑傳所輯明文衡新安文獻志諸書
　　　　已别著録敏政學問淹通著作具有根柢非
　　　　游談無根者可比特其才高負氣俯視一切
　　　　故議論或不免偏駁如奏考正祀典𣣔黜鄭康
　　　　成祀於其鄉論五行欲以竈易行之類於義
　　　　皆為未允又新安黄墩為晉新安太守黄積
　　　　所居子孫世宅於此故以黄為名自羅願新
　　　　安志朱子文集所載皆同敏政乃稱黄本篁
　　　　字因黄巢而改遂復稱篁墩為之作記且以
　　　　自號其說杜撰無稽亦蹈大言欺世之習其
　　　　他徵引故事徃徃恃其賅貫不加詳核因而
　　　　舛誤者尚多集中詩至數千篇亦率易居多
　　　　頗乏警策然眀之中葉士大夫侈談性命其
　　　　病日流於空疎敏政獨以博學雄才高視濶
　　　　步其考證精當者亦多有可取要為一時之
　　　　冠冕未可盡以繁蕪廢也敏政别有篁墩文
　　　　粹二十五巻為其族子曽所編類已多所刪
　　　　削此則其自訂之全集云乾隆四十四年二
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　費　墀
篁墩文集原序
文之見于世者惟經與史經主道史主事載道之文易
書詩春秋禮樂備矣書與春秋雖亦紀事而道固存焉
及其漸晦則孟子擴之又晦則韓子發之久而愈晦則
周程張朱諸子大闡明之自是而後殆無所復事乎作
者紀事之文自左傳遷史班漢書之後惟司馬通鑑歐
陽五代史若朱子綱目則取諸春秋亦以寓道而非徒事
也道無窮而事亦無窮故作者亦時有之若序論䇿義
之屬皆經之餘而碑表銘誌傳狀之屬皆史之餘也二
者分殊而體異蓋惟韓歐能兼之吾朱子則集其大成
故雖未嘗極力于史之餘者而觀其所論議則可知已
歴代以來忽于考據者多失之䟽略而不該于用淺于
造詣者多失之支離汗漫而無所歸紛紛籍籍以就于
澌盡泯㓕之地無怪乎其然也吾友篁墩程先生資禀
靈異少時一目數行下英宗朝以竒童被薦入翰林觀
中秘書用經學及第讀誦常至夜分遂能淹貫羣籍下
上其論議訂疑伐舛厥功惟多及研究理道求古人為
學之次第乆而益有所見而于朱子之說尤深考覈自
以為得我師焉賾探隱索註釋經傳旁引曲證而才與
力又足以達之雖皆出于經史之餘而宏博偉麗成一
家言質諸今日殆絶無而僅有者也顧中遭忌嫉晚罹
竒禍經濟之用不能盡白于世其所自見不過進講經
幄及于儲宫校正綱目預修續編之類而已若全梓所
刻巻帙所録家蔵而人誦自都邑以徧于天下貽之後
世則雖巧詆深嫉亦惡能使之無傳哉功名富貴固士
之所不道予獨慨先生年不及下壽雖所謂文亦未竟
其所欲為者耳先生之文有篁墩諸稿共百有餘巻没
之七年為正德丙寅其門人輩摘而刻于徽州名曰篁
墩文粹論者以為未盡其選越明年丁邜知府何君歆
暨休寧知縣張九逵王鍇徴于其子錦衣千户壎得全
稿焉將并鋟諸梓以示來者而壎請序于予予與先生
同舉京闈且同官甚久偉其為文悼其不大用以沒故
為天下道而因以附吾私云先生所輯有道一編心經
附註詠史詩程氏宗譜貽範集篁墩録新安文獻志休
寧縣志共百餘巻别行于世皇明文衡瀛賢奏對録宋
逸民録又百餘巻蔵于家不在集中是歲三月旣望光
禄大夫柱國少師太子太師吏部尚書華蓋殿大學士
知制誥同知經筵事國史總裁長沙李東陽序
　
　
　
　
　
　
　
　
　
　篁墩文集原序
欽定四庫全書
　篁墩文集巻一　　　　　明　程敏政　撰
　　青宫直講
　　　大學
大學
　大學是古者帝王教人的所在即如今國子監便
　是這一本書是孔子遺留下的専記古者帝王教人
　之法故名大學
大學之道
　古者人生八嵗上至王公下至庶人之子弟都入小
　學教他灑掃應對進退之節禮樂射御書數之文到
　十五嵗自天子之長子衆子公卿大夫元士之嫡子
　與凡民之俊秀都入大學教他修已治人之道如下
　文所説便是
在明明徳
　明是教人用工明徳是天所賦於人之徳性以具衆
　理而應萬事本自虛靈不昧如明鏡一般但氣禀有
　昏濁又喫物欲蔽了則有時而昏如明鏡被塵埃遮
　了一般人湏要力學用工重新明了自家明徳如明
　鏡去了塵埃一般方好所以大學第一件要明明徳
在親民
　這一箇親字宋儒程子説當作新字舊夲錯寫了民
　是天下之人天下之人也都有這明徳但為氣禀所
　拘物欲所蔽昏了若既自明其明徳又當推以及人
　使天下之人除去舊染之汚也都自明其明徳所以
　大學第二件要新民
在止於至善
　止是住在箇處所不遷動的意思至善乃事理當然
　之極凡人行事極好處便是至善若既能明明徳又
　能新民這两件又不可茍且便了湏是都造到至善
　所在所謂至善必湏一團天理之公無一毫人欲之
　私方是所以大學第三件要止於至善這已上三件
　是大學一書之綱領
知止而后有定
　止是所當止之地即指上文至善説定是志有定向
　人若能知道至善所在方才志有定向如射箭的知
　道正鵠一般
定而后能静
　静是心不妄動既志有定向方才心裏有主張不肯
　妄動
静而后能安
　安是所處而安既心不妄動方才隨所處而安無有
　不自得處
安而后能慮
　慮是處事精詳既所處而安方才處事精詳不肯粗
　畧
慮而后能得
　得是得其所止既處事精詳方才能止於那至善所
　在
身脩而后家齊
　身是一家的根本人能脩治自已的身件件正當無
　一些差錯那一家的人為父子兄弟夫婦長㓜的便
　㸔著様子都去學好家無有不齊的
家齊而后國治
　家又是一國的根本家既齊了那一國的人便㸔這
　一家的樣子也都去學好國無有不治的
國治而后天下平
　國又是天下的根本國既治了那天下的人便㸔這
　一國的様子也都去學好天下無有不平的自物格
　而后知至以下七句是大學八條目的功効
自天子以至於庶人壹是皆以脩身爲本
　天子是指人君人君代天理物便如天的兒子一般
　庶人是指百姓每這至於兩箇字包著諸侯卿大夫
　士在裏面壹是觧作一切言上自人君下數到百姓
　每貴賤雖有不同一切要以脩身做箇根本
其本亂而末治者否矣
　本是指身末是指家國天下否是不然的意思人的
　一身既不能脩便是根本上亂了却要使家齊國治
　天下平决不可得
其所厚者薄而其所薄者厚未之有也
　所厚是指一家所薄是指國與天下未之有是説無
　此理一家有骨肉之親國與天下羣臣百姓多是䟽
　逺的人自然較薄些若一家骨肉分上既待的薄了
　却望他去優禮臣下愛養百姓必定無此理自天子
　以至于庶人與這一節是説八條目中修身齊家兩
　件最為𦂳要
詩云邦畿千里惟民所止
　這兩句詩出在詩經商頌𤣥鳥篇邦畿是京畿地方
　止字解作居字詩言京畿地方周圍有千里之廣乃
　百姓每所居止的去處引此以見凢百事物都有箇
　至善當止的意思
詩云緡蠻黄鳥止于丘隅
　這兩句詩出在詩經小雅緡蠻篇緡蠻是鳥聲丘隅
　是山髙樹多的去處詩言緡蠻之聲的黄鳥這等微
　物都知道做巢居止在那山髙樹多去處
子曰於止知其所止可以人而不如鳥乎
　子是孔子孔子讀這緡蠻兩句詩説黄鳥微物尚能
　知道尋箇好處做巢居止人爲萬物之靈豈可反不
　如這禽鳥知所當止乎引此以見大凡人不可不知
　箇止至善的意思
所謂誠其意者毋自欺也
　誠意是學者自修頭一件事毋解做禁止自欺是自
　家欺謾不肯著實曽子解經文説誠其意者這一句
　只是要人於心上發動時便著實爲善著實去惡常
　常禁止那自家欺謾的意思
如惡惡臭如好好色此之謂自謙
　謙字解做快字足字凡惡惡如惡那惡臭一般著實
　怕染些惡在身上好善要如好那好色一般著實要
　得那善在身上這等自家心裏方才快足
故君子必愼其獨也
　獨是指自家心裏説好善惡惡著實與不著實只是
　自家心裏曉得别人不曉得所以君子的人於這等
　去處必要謹愼不可一毫放肆
小人閒居為不善無所不至
　閒居是沒人㸔見處小人在那没人㸔見處爲惡無
　一様不做出来
見君子而后厭然揜其不善而著其善
　厭然是皇恐要躱藏的模様小人在背地裏幹了那
　不善的事及至見君子的人不覺皇恐躱藏要遮掩
　惡處顯出他那善來
人之視已如見其肺肝然則何益矣
　視觧做㸔字小人的模様人都㸔出來便如㸔見他
　肚裏肝肺一般這等小人枉費了這一段詐心有甚
　麽益處
此謂誠於中形於外故君子必愼其獨也
　中是心裏外是外面這獨字即是閒居沒人看見處
　曾子説這等小人心裏著實為惡自然露將出來所
　以君子的人以此為戒雖是沒人㸔見處愈加謹愼
　不敢一毫放肆
故諺有之曰人莫知其子之惡
　諺是俗語曽子引俗語説那溺愛的人偏不明他兒
　子雖有不肖處也不知道只是説好
莫知其苖之碩
　苖是田苖碩是茂盛的意思俗語又説那貪得的人
　偏不足他那田苖雖是長得茂盛了也不知道只説
　不大長盛
此謂身不脩不可以齊其家
　這一句是總結上文之意言身不脩不可以齊家葢
　身是一家的根本一身既壊家裏諸事都做不成了
右傳之八章釋脩身齊家
　右是前面説大學傳的第八章是解釋經文中脩身
　齊家的意思
康誥曰如保赤子心誠求之雖不中不逺矣未有學養
子而后嫁者也
　康誥是周書篇名赤子是初生的子曽子引周書説
　人君保愛百姓當如保愛初生的子一般又解説道
　那初生的子飢便思乳寒便思衣只不㑹説話那為
　母的把至誠心去求他雖是有些不著那赤子的意
　也不逺了不曾有人學了養子的法才去嫁人的可
　見慈母愛子的心是出于自然所以那赤子雖不㑹
　説話以誠心求之也得其意何况百姓每㑹説話的
　若反不得其意只是不曽把誠心去求他
一家仁一國興仁
　人能使一家之中都孝順父母盡了仁的道理則一
　國的人㸔著様子自然孝順父母而興於仁
一家讓一國興讓
　人能使一家之中都敬事兄長盡了讓的道理則一
　國的人㸔著様子自然敬事兄長而興於讓
一人貪戾一國作亂
　一人指君説若為人君的不仁不讓只要貪財所行
　違背于道理則一國的人不肯心服便生出禍亂來
其機如此
　一國的人仁讓本於一家一國的人作亂本於一人
　其機括所係如此
此謂一言僨事一人定國
　所以古人説道一句言語説的不好便壊無數的事
　一箇人行得好便能安定一國
堯舜帥天下以仁而民從之
　堯舜是古時兩位聖君尭舜在當時倡帥天下以仁
　愛的道理因此那百姓每都依從著他也興於仁愛
桀紂帥天下以暴而民從之
　桀紂是古時兩箇無道之君桀紂在當時倡帥天下
　以暴虐的事務因此那百姓每也都依從着他以暴
　虐相尚
其所令反其所好而民不從
　人君施號令於天下要百姓每都為善自家却不好
　善這便是所令反其所好天下百姓豈肯信從他
是故君子有諸已而后求諸人
　有諸已是有善於己君子之人要教百姓每為善須
　要自家先有這善行如自家能孝父母敬兄長方可
　責人去盡孝弟事
無諸已而后非諸人
　無諸已是無惡於已君子之人要禁百姓每為惡湏
　要自家先沒有這惡行如自家没有不孝不弟的事
　方可去正那不孝不弟的人
所藏乎身不恕而能喻諸人者未之有也
　人若自家身上藏著不善却要教别人為善自家藏
　著惡却要禁别人為惡這便是不恕不恕的人曉喻
　百姓每能遵守號令决無此理
故治國在齊其家
　這一句是總結上文説要整理那一國的百姓必先
　要整齊這一家的人可見齊家是治國的根本
詩云樂只君子民之父母
　詩是詩經小雅南山有䑓篇樂是懽喜的意思只是
　助語詞曽子引詩説可喜可樂在上位的君子便是
　百姓每的父親母親一般
民之所好好之民之所惡惡之
　好是喜好惡是憎惡曽子解詩説百姓每心裏所喜
　好的是飽煖安樂君子之人都順著他的心常恐奪
　其所好百姓每心裏所憎惡的是飢寒勞苦君子之
　人也都順著他的心不肯把可惡的事加與他
此之謂民之父母
　君子之人於那當好的當惡的都順著人心如此是
　愛百姓每如愛自家兒子一般所以百姓毎愛他亦
　如愛自家的父母一般以此見得為人上者不可徇
　私情好惡拂逆了下頭的人心
康誥曰惟命不于常道善則得之不善則失之矣
　康誥是周書篇名命是天命曽子引康誥説只有天
　命去就無常全㸔人君所行如何又解書説人君若
　賤貨貴徳所行都是好事則人心歸向便得了天命
　若貪貨敗徳所行都是不好的事則人心離叛便失
　了天命這一節是言上文引文王詩的意思
楚書曰楚國無以爲寳惟善以爲寶
　楚書是楚國史官所記的書楚書説晉大夫趙簡子
　曽問楚大夫王孫圉説你楚國的寶物如何王孫圉
　對他我楚國不以金玉為寶只是賢臣便當做寶
舅犯曰亡人無以為寶仁親以為寶
　舅犯是晉文公的母舅晉文公做公子時出亡在外
　其後他父獻公薨逝了秦穆公勸他歸國舅犯教文
　公對説出亡在外的人無可以爲寳只以愛親為寳
　若不能孝思其親且去争國圖利便不是了這兩節
　申明不外本而内末的意思
秦誓曰若有一个臣斷斷兮無他技其心休休焉其如
有容焉
　秦誓也是周書篇名一个是挺然獨立的意思斷斷
　是誠一的模様技是材能休休是易直好善的意思
　秦誓説如有一个挺然獨立的大臣爲人誠一也無
　别様材能只是他心裏易直好善無比的有度量容
　得人
人之有技若已有之人之彦聖其心好之不啻若自其
口出寔能容之
　彦聖是有美徳的人不啻猶言不但若大臣見那人
　有材能的便像他自家有這材能一般見那人有美
　徳的心裏著實喜好不但像口裏稱道他這等實是
　他度量寛洪能容那有材有徳的人
以能保我子孫黎民尚亦有利哉
　利是利益若任用了這好賢樂善的人必能保我子
　孫常享富貴保我百姓常安生業如此庶㡬有益於
　國家
人之有技媢疾以惡之人之彦聖而違之俾不通寔不
能容
　媢疾是妬忌若大臣見那人是有才能的專一妬忌
　憎嫌他見那人是有美徳的便與他不合阻隔他使
　他到不得君上的跟前這等實是他度量窄狹不能
　容那有才有徳的人
以不能保我子孫黎民亦曰殆哉
　殆是危殆若用了這嫉賢妬能的人必不能保安我
　的子孫與我的百姓國家豈不危殆
唯仁人放流之迸諸四夷不與同中國
　放流是發去逺方便像而今流罪一般迸是斥逐的
　意思曽子又説只有仁者之人曉得這嫉賢妬能的
　人最為國家大害深惡痛絶他務要發去逺方斥逐
　到外夷地面去不容在中國恐怕貽害於人
此謂唯仁人為能愛人能惡人
　曽子又引孔子這兩句言語説只為仁者之人至公
　無私所以他愛的惡的都得其正如斥逐那妨賢病
　國的小人便是能惡人小人去了君子進用百姓才
　得安樂便是能愛人
　　　中庸
子曰舜其大知也與
　舜是古時聖君知是人的見識孔子説舜是箇有大
　見識的聖人非常人可及
舜好問而好察邇言隱惡而揚善
　邇言是淺近的説話惡是説得不好的善是説得好
　的舜雖是聖人他心裏常喜懽咨問人人的言語雖
　是淺近也喜懽去審察不肯輕忽説得不好的便掩
　匿了説得好的便播揚於衆以此人都喜把那善言
　告與他
執其兩端用其中於民
　兩端是衆論不同之極致如小大厚薄之類人的説
　話雖是好了其中却有兩端不同處舜又把這兩端
　的説話自家酌量㸔那箇合乎中道然後取用他
其斯以爲舜乎
　這一句結上文説這等取衆人的見識合為自己的
　見識若非大舜聖人誰能如此
右第六章
　前面説的這一段是中庸第六篇書
子曰人皆曰予知驅而納諸罟擭陷阱之中而莫之知
辟也
　罟是網擭是機檻陷阱是坑坎這三様都是人設下
　揜取禽獸的辟是迴避孔子説人人都自家説我有
　見識其實常不知不覺陷在禍機裏面也不知道便
　如禽獸被人趕逐在網裏機檻裏坑裏全不知道逥
　避一般豈是有見識
人皆曰予知擇乎中庸而不能期月守也
　擇是揀擇的意思期月是一箇月孔子又説人人都
　自家説我有見識曉得揀擇尋究那大中至正日用
　常行的道理却不知這道理既曉得了須要守著行
　若行時不能持守得一月之久便與那不曉得的一
　般豈是有見識這一段是將那知禍而不知避的人
　比那能擇而不能守的人都不得爲知
右第七章
　前面説的這一段是中庸第七篇書
子曰天下國家可均也
　均是平治的意思孔子説天下國家人情不齊最是
　難整理的若資質明敏的人他立起紀綱定起法度
　來使人人遵守奉行天下國家便也可以平治了故
　曰天下國家可均也
爵禄可辭也
　爵是官爵禄是俸禄爵禄最是人難捨的若資質亷
　潔的人見上頭人待得他禮貌不誠或是言不聽計
　不用便飄然去了不愛他官爵也不受他俸禄故曰
　爵禄可辭也
白刃可蹈也
　白刄是鋒利的刀劍最是人難犯的若資質勇敢的
　人他或遇著國家有些危急骨肉有些患難便捨了
　身命向前去救䕶就在刀劍上過也不肯躱了故曰
　白刃可蹈也
中庸不可能也
　中庸是日用常行恰好的道理若凡事都處得停停
　當當無一些過處也無些不及處便呌做中庸看著
　雖是容易其實非積學工夫到那極處無有一毫人
　欲一團都是天理的人如何做得蓋三者看著難其
　實易中庸看著易其實難故曰中庸不可能也
右第九章
　前面説的這一段是中庸第九篇書
子曰舜其大孝也與
　孝是孝順父母孔子説帝舜他是箇大孝的人與尋
　常人孝順不同下靣説的五件便是他大孝的事
徳為聖人
　大凢人誰不要有賢子惟帝舜他有聖人的徳性無
　所不通天下人都不如他豈不是大孝
尊為天子
　大凢人誰不要有貴子惟帝舜他以聖徳受天命帝
　堯傳位與他爲天下君豈不是大孝
富有四海之内
　大凢人誰不要有子致富惟帝舜他有天下了自西
　自東自南自北四海之内都做臣妾都来貢獻他豈
　不是大孝
宗廟饗之
　大凢人誰不要祖宗光顯惟帝舜他用天子禮樂立
　了七廟四時祭饗又把祖父来配饗天地豈不是大
　孝
子孫保之
　大凡人誰不要子孫長久惟帝舜他恩徳在人深了
　不止在當時子孫做諸侯後来夏商周三代也都封
　他子孫把賔客来待他如虞思陳胡公之屬守著祭
　祀綿綿不絶豈不是大孝
踐其位行其禮奏其樂敬其所尊愛其所親事死如事
生事亡如事存孝之至也
　其字是指先王孔子説人君身之所踐履的是先王
　之位行的禮數是先王之禮奏的音樂是先王之樂
　一行一動都依著不敢有所更改祖宗是先王尊敬
　的也尊敬他不敢有所怠慢子孫臣庶是先王親愛
　的也親愛他不敢有所憎惡先王雖已死奉之恰如
　生時一般先王雖已亡奉之恰如存時一般人君事
　其先王這等様繼志述事可謂極其孝矣
郊社之禮所以事上帝也宗廟之禮所以祀乎其先也
明乎郊社之禮禘嘗之義治國其如示諸掌乎
　郊是祭天社是祭地宗廟之大祭謂之禘四時秋祭
　謂之嘗孔子又説郊社的禮所以祭昊天上帝及后
　土報其生物成物之功宗廟四時的禮所以祭祖宗
　盡報本追逺之意人君這等祭天地祭祖宗其中有
　許多禮數又有許多義理若全曉得這禮義那治國
　家的道理即此而在如㸔自家的手掌一般這等易
　見葢幽明無二理都只在仁孝誠敬上故曰治國其
　如示諸掌乎
右第十九章
　前面説的這一段是中庸第十九篇書
哀公問政子曰文武之政布在方策其人存則其政舉
其人亡則其政息
　哀公是魯國之君方策是古時的史書其人指當時
　君臣説昔魯哀公問為政之道於孔子孔子對他説
　比先周文王武王所行的政事至今一件件都在方
　䇿上明白可見若有那比先的君臣這政事便都舉
　行若無那比先的君臣這政事便都息滅了
人道敏政地道敏樹夫政也者蒲蘆也
　敏字解做速字蒲蘆即蒲葦最是易生之物孔子又
　説以人立政如以地種樹其成甚速然政之易舉只
　像那蒲葦一般朝種夕生其成尤速這一段是説人
　存政舉之易如此
故為政在人取人以身脩身以道脩道以仁
　人是賢臣身指君身道是人所共由的道理仁是人
　心之全徳孔子又説人君為政惟在得賢臣能用了
　賢臣則政事無有不舉的故曰為政在人取用賢臣
　又當把自家身子来做箇凖則能脩其身則所取用
　的都是賢人不誤認小人為君子故曰取人以身若
　要脩身又當以道為本能於君臣父子夫婦長㓜朋
　友這五件道理盡了身豈有不脩的故曰脩身以道
　若要脩道又當以仁為要能使一心之中全是天理
　無一些人欲道豈有不脩的故曰修道以仁
仁者人也親親為大義者宜也尊賢為大親親之殺尊
賢之等禮所生也
　人指人身説人有了這身子具此生理便自然有箇
　惻怛慈愛的意思這便是仁之性故曰仁者人也仁
　的道理必先親愛至親故以親親為大宜是事理各
　有箇當然處人具此生理靈於萬物自然能分别那
　事理的當然處這便是義之性故曰義者宜也義的
　道理必先尊敬賢人故以尊賢為大親親中間又有
　不同如在父母當孝敬在宗族當和睦自有箇隆殺
　尊賢中間也有不同有當尊做師傅的有當把做朋
　友的自有箇等級這隆殺等級乃是人禀得禮之性
　生發出來故曰禮所生也
在下位不獲乎上民不可得而治矣
　這一句本在後面因傳寫差了重在這裏
故君子不可以不脩身思脩身不可以不事親思事親
不可以不知人思知人不可以不知天
　承上文説為政全在得人取人的凖則又在君身故
　曰君子不可以不脩身脩身必須以仁道為要仁莫
　先於愛親故曰思脩身不可以不事親人若常與賢
　人在一處則親親的道理越講究得明白若與那不
　肖的在一處必至辱其身害及於親故曰思事親不
　可以不知人親親有隆殺尊賢有等級都是自然天
　理若不知這天理豈能辨人的賢否故曰思知人不
　可以不知天
齊明盛服非禮不動所以脩身也
　這一段以下是説九經的事齊明是齊潔自家的心
　思盛服是整肅自家的衣冠非禮不動是不肯做不
　合禮的事人君常能齊明以一其内盛服以肅其外
　凡事都依著禮法行這便是脩身的道理
去讒逺色賤貨而貴徳所以勸賢也
　讒是顛倒是非的小人色是美色貨是財利徳指賢
　人君子説人君常能斥退小人不使讒謗得行踈逺
　美色不使政事妨悞輕賤財利不使百姓傷害只是
　貴重賢人君子這便是勸賢的道理
尊其位重其禄同其好惡所以勸親親也
　位是爵位禄是俸禄人若常能體念宗室不問踈戚
　都與髙爵使他貴與厚禄使他富心裏好的與他同
　好心裏惡的與他同惡這便是勸親親的道理
官盛任使所以勸大臣也
　官盛任使謂官屬衆多足以備使令葢大臣不當親
　細事人君常優禮他使凡事只總箇大綱其餘庶務
　自有屬官分頭整辦這便是勸大臣的道理
忠信重禄所以勸士也
　忠信是待之誠重禄是養之厚人君於羣臣若相待
　不誠則心志不相孚俸禄不厚則不足以飬其父母
　妻子若待之既誠養之又厚這便是勸士的道理
凡為天下國家有九經所以行之者一也
　九經即前面修身以下九件事一即是誠孔子説人
　君治天下國家有這九件經常的事行這九經又本
　乎一誠葢誠則實不誠則虛若有九經的名無九經
　的實便都是虛文如何能治天下國家
凡事豫則立不豫則廢
　凡事指前面達道達徳九經説豫是素定的意思凡
　達道逹徳九經這許多事若平日都把一箇誠為主
　講的明行的熟遇著事到靣前便做將去無有不成
　立的若無箇素定臨時旋去安排倉卒茍且豈不壊
　事
言前定則不跲事前定則不困行前定則不疚道前定
則不窮
　跲比如人走路跌倒一般困是窘束的意思疚是病
　大凡言語有箇素定開口時便句句著實無有跌蹉
　處故曰言前定則不跲事務有箇素定當行時便件
　件處置了不被他窘束故曰事前定則不困孝弟忠
　信之行若涵養有素則所行都在禮法中自無疵病
　可指故曰行前定則不疚萬事萬物之理若都曽理
　㑹過事至物来雖千變萬化也只管應答酬酢去了
　故曰道前定則不窮
在下位不獲乎上民不可得而治矣
　獲乎上是得君的意思大凢在下位的人要行其志
　須是得在上的人信任方才可行若在上的不信任
　他雖有才幹要施為人也不聴從他故曰不獲乎上
　民不可得而治矣
獲乎上有道不信乎朋友不獲乎上矣
　人要在上的人信任他又不在阿諛取容上自有箇
　道理只㸔朋友分上如何若平日立心行已沒有好
　名頭朋友每都不稱道他在上的人如何得知故曰
　不信乎朋友不獲乎上矣
信乎朋友有道不順乎親不信乎朋友矣
　人要得朋友每相信又不在便佞茍合上也自有箇
　道理只㸔父母分上如何若平日不孝順父母不喜
　懽便是大節上欠了朋友必然見疑故曰不順乎親
　不信乎朋友矣
順乎親有道反諸身不誠不順乎親矣
　人要得父母喜懽又不在阿意曲從上也自有箇道
　理只㸔誠身如何若囬頭自家身上所存所行全不
　著實外面做了孝順的事内却沒有孝順的心如何
　得父母喜懽故曰反諸身不誠不順乎親矣
誠身有道不明乎善不誠乎身矣
　人要自家做箇表裏如一至誠的人又非是一時間
　可以襲取強為的也自有箇道理只㸔明善如何若
　不能格物致知上用功著實曉得那天理至善所在
　他好善惡惡處都不免内欺心外欺人了如何做得
　表裏如一至誠的人故曰不明乎善不誠乎身矣
誠者天之道也誠之者人之道也
　此因前面誠字説下來誠是真實無有虛妄天道只
　是一箇實理如寒暑晝夜百千萬年常是如此生出
　人物來百千萬様各得其性並無一些差繆可見天
　理自然真實無妄故曰誠者天之道也誠之者是用
　力要真實無妄人的正性也只是一箇實理但氣質
　有偏往往被私慾壊了須是用力求到那真實無妄
　處不要有些虛假這是人為的道理當如此故曰誠
　之者人之道也
誠者不勉而中不思而得從容中道聖人也
　真實無妄的人他原禀的氣質好徳性渾然都是天
　理不消勉強自然中節不消思索自然曉得一件件
　都從容合著道理這便是聖人自是真實無妄也與
　天道一般
誠之者擇善而固執之者也
　擇善是事理中揀擇那善處固執是堅固把捉的意
　思未至於聖人的必須辨别天下的事那箇是善那
　箇是不善務要中間揀擇那善的出來既知道了又
　堅固把捉著這道理行不為私慾所奪這是未能真
　實無妄而求其如此即是人道
博學之審問之慎思之明辨之篤行之
　博是廣博人於天下萬事萬物的道理都當要理㑹
　過若有一件不知道便欠闕了故曰博學之學既博
　了心裏不能無疑須要去問人問人時必須仔細不
　要粗畧務使那師傅朋友每都得盡情講論方可解
　那疑惑故曰審問之既問了人又須自家去思索思
　索時必須反求諸心不要泛濫也不要穿鑿方才見
　得道理精故曰慎思之思索既是有得遇著事務到
　根前是的不是的一分一毫都據理去㫁他務使明
　白故曰明辨之學問思辨這四件於道理上著實知
　得透徹不可只做一塲説話須要見諸行事著實用
　力做將去務要到箇至處不可半上落下故曰篤行
　之這五件是擇善固執的條目學聖賢須從這五件
　做工夫要理天下也須從這五件做工夫
誠者自成也而道自道也
　誠是天地人物公共的實理如天有此實理方成此
　天地有此實理方成此地人有此實理君臣方成得
　君臣父子方成得父子物有此實理草木鳥獸方成
　得草木鳥獸若有一毫虛假安排造作便不成了故
　曰誠者自成也道是實理見於日用事物之間的實
　理雖是物之所以自成然見於日用事物間則在人
　當自行如君臣有義之理為君臣的當自行此義父
　子有親之理為父子的當自行此親夫婦長㓜朋友
　有序别信之理為夫婦長㓜朋友的當自行此序别
　信故曰而道自道也
誠者物之終始不誠無物是故君子誠之為貴
　天地人物其成必有箇起頭其壊必有箇窮盡徹首
　徹尾都是這實理所為蓋有這物便有這實理無這
　實理便無這物了故曰誠者物之終始然在天無有
　不實的理在人却有不實的心如君之仁臣之敬有
　一些不實便無這仁敬父之慈子之孝有一些不實
　便無這慈孝故曰不誠無物所以君子人重在這一
　箇誠字上要以實心為貴
誠者非自成已而已也所以成物也
　人能盡得這一段實理不止成就自家一已做箇好
　人天下人都同此心同有此理教養起來都自然有
　箇成就推到極處便天地可位萬物可育故曰誠者
　非自成已而已也所以成物也
成已仁也成物知也性之徳也合外内之道也故時措
之宜也
　人能成已則所存都是實理無一毫私偽豈不是仁
　又自然因物成就各得其宜豈不是知然仁知二者
　非是從外面來的即是人所禀天性中固有之徳也
　非是判然二物只是仁為體知是用若存於中的無
　有不仁發於外的便無有不知故曰性之徳也合外
　内之道也仁知兼全由體達用則事不論難的易的
　隨時措置自然都合道理事至物來豈有不停當處
　所以説故時措之宜也
右第二十五章
　前面説的這一段是中庸第二十五篇書子思推明
　人道的意思
仲尼祖述堯舜憲章文武上律天時下襲水土
　仲尼是孔夫子的字祖述憲章上律下襲都是效法
　的意思子思説夫子能體這中庸的道理如堯舜二
　帝其道已至極處夫子逺宗他所行之道文武二王
　其法最為詳備夫子近守他所制之法上而天時有
　春夏秋冬夫子能法他自然之運如論語中説夫子
　遇着不時之物不食遇着迅雷風烈必變又如他一
　生仕止乆速各當其可便是他律天時處下而水土
　有東西南北夫子能因他一定之理如禮記中説夫
　子在魯地上便穿縫掖的衣在宋地上便戴章甫的
　冠又如他一生用舎行藏所遇而安便是他襲水土
　處
辟如天地之無不持載無不覆幬辟如四時之錯行如
日月之代明
　辟是比喻載如船載之載幬是帳幔之類錯是交迭
　的意思代是輪流的意思天如箇帳幔覆盖著萬物
　故曰覆幬地如箇舟船収載著萬物故曰持載子思
　説夫子能盡中庸之道其徳之廣博深厚便如地之
　収載萬物一般徳之髙大光明便如天之覆蓋萬物
　一般寒往則暑來暑往則寒來四時交迭往來不息
　故曰錯行日升則月沉月升則日沉晝夜輪流照耀
　不已故曰代明子思又説夫子之徳博厚髙明都極
　其悠逺長久便如四時交迭往來一般又如日月輪
　流照耀一般
萬物並育而不相害道並行而不相悖小徳川流大徳
敦化
　四時日月流行處即是道子思又説天覆地載之間
　元化運行凡諸般物類不問洪纎髙下飛潜動植生
　的自生長的自長都各不相妨故曰萬物並育而不
　相害春生夏長秋収冬藏只管循環將去日明乎晝
　月明乎夜也只管循環將去都各不相亂故曰道並
　行而不相悖小徳如説小節即是不相害不相悖處
　大徳如説全體即是並育並行處子思又説天地之
　道就他小節上㸔萬物都各止其所生生不息如川
　中的水一般千支萬𣲖只管流得去無有停住故曰
　小徳川流天地之道就他全體上㸔萬物雖是散殊
　都是這元化做根本惟其根本敦厚盛大所以發出
　來無有窮盡故曰大徳敦化
此天地之所以爲大也
　子思又總結這一句説天地之道極其至大如此可
　見夫子能盡有其小徳大徳正與天地一般
右第三十章
　前面説的這一段是中庸第三十篇書子思就聖人
　上推明天道的意思
　
　
　
　
　
　
　
　
　
　
　
　
　篁墩文集巻一
欽定四庫全書
　篁墩文集巻二　　　　　明　程敏政　撰
　　青宫直講
　　　論語
子路第十三
　這是論語第十三篇
子路問政子曰先之勞之
　子路一日問為政之道孔子告他説凡民之行要當
　以身先之如欲民愛親敬長必先自家躬行孝弟凡
　民之事要當以身勞之如欲民豐衣足食必先勤勤
　的勸課農桑蓋能先之則民不令而行能勞之則民
　雖勤不怨
請益曰無倦
　益是増益子路喜於有為意謂為政之道不止於此
　又請増益其説孔子説只把先之勞之兩件去深思
　力行不肯倦怠了便是為政之道不必更求他説
仲弓為季氏宰問政子曰先有司赦小過舉賢才
　宰是家臣之長仲弓為魯大夫季氏宰一日也問為
　政之道孔子告他説為政當先要委任屬官使各有
　職掌然後考他成功則已不勞而事畢舉故曰先有
　司凡人有過失大者於事或有所害不得不懲治若
　些小過誤寛宥他則刑不濫而人心悦故曰赦小過
　至於有賢徳才能的人又當舉用他能舉賢才則有
　司皆得其人而政益修故曰舉賢才
曰焉知賢才而舉之曰舉爾所知爾所不知人其舎諸
　仲弓又問説安得盡知一時的賢才舉用他孔子説
　但舉爾所知的賢才爾不知的賢才别人却知道各
　自去舉用他豈肯棄了蓋薦賢舉能是為政之先務
　若妬賢嫉能如何成得治道此章雖為季氏宰而言
　然治天下之道亦不過此
子路曰衛君待子而為政子將奚先
　衛君是衛國之君蒯輒子路一日問孔子説衛
　君欲等候夫子出來為政夫子所行把那一件
　事為首
子曰必也正名乎
　名是名分君臣父子乃名分之大者孔子説我若為
　衞國之政必先要正名分當是時靈公之子蒯聵欲
　殺其母得罪於父逃出去了蒯輒是蒯聵之子又據
　國以拒父皆無父之人不當為君夫子必將上告天
　子下請方伯立靈公次子郢為君庶幾名分得正蓋
　名分既正諸事方可舉行然夫子正名雖為衞君而
　言其實為政之道皆當以此為首
子路曰有是哉子之迂也奚其正
　迂是迂闊子路説蒯輒已立了十二年若夫子為政
　以此為先太迂闊了何必正名分
子曰野哉由也君子於其所不知蓋闕如也
　野是鄙俗子路姓仲名由孔子責子路説鄙俗哉仲
　由之為人凡君子人遇他所不知的事便闕而不言
　豈可輕率妄對
名不正則言不順言不順則事不成
　孔子又説若君不君臣不臣父不父子不子這等名
　分不正了自然開口有礙於理如何説得去既説不
　去却要做君臣父子的事業自然掣肘人都不服如
　何做得成
事不成則禮樂不興禮樂不興則刑罰不中刑罰不中
則民無所措手足
　禮只是一箇序樂只是一箇和若君臣父子間有名
　無實便於道理上都錯亂無序乖戾不和既無序而
　不和其所行的政事必然顛倒本是小人當罪的却
　不罪他本是君子不當罪的却去罪他這等刑罰顛
　倒教人如何趨避將見下民戰戰兢兢無容身之地
　都從這名分不正上來
故君子名之必可言也言之必可行也君子於其言無
所茍而已矣
　茍謂茍且孔子又説君子之人於有名的事便詞嚴
　義正好開口説於可説的事便循名責實好下手行
　所以君子之人自家説話不可茍且有一事茍且則
　名不正言不順無一事不茍且了
樊遲請學稼子曰吾不如老農請學為圃曰吾不如老
圃
　稼是種五榖老農是種田的老者圃是種蔬菜老圃
　是種菜的老者樊遲一日請學種五榖之事孔子説
　我不如那老農之人曉得樊遲又請學種蔬菜之事
　孔子説我不如那老圃之人曉得樊遲逰聖人之門
　不學禮義却要去學這兩件事其志卑陋故孔子説
　吾不如老農老圃以拒之
樊遲出子曰小人哉樊須也
　小人是細民須是樊遲的名樊遲既問了出外面去
　孔子怕樊遲不曉得拒他的意思反去求學於
　老農老圃越差得逺了故又呼其名以小人哉
　警之
上好禮則民莫敢不敬
　上是指在上有位的人禮義信這三者是大人之事
　孔子説在上的人若能好禮使上下大小都有箇定
　分則下面百姓誰敢不恭敬
上好義則民莫敢不服
　在上的人若能好義使所行的政事件件都合宜則
　下面百姓誰敢不畏服
上好信則民莫敢不用情
　在上的人若能好信但發言行事都誠實無一些虛
　假則下面百姓誰敢不以誠實應在上的人
夫如是則四方之民襁負其子而至矣焉用稼
　襁是織縷為之以約小兒於背者孔子又説在上的
　人果然好禮好義好信能盡大人之事如此則四方
　的百姓聞風慕義襁負其子都來歸服種田納税不
　可勝用又何必自為耕稼
子曰誦詩三百授之以政不達使於四方不能專對雖
多亦奚以為
　詩是詩經篇數有三百之多孔子以詩經裏面多說
　人情物理其言詞又委曲和平因説若有人讀了詩
　經三百篇宜乎能居官為政今却全不通達民情世
　務若奉命出使四方宜乎能言今却全不㑹措辭轉
　靠人替他應對這等雖讀了許多經書有何用處盖
　窮經必先明理明理方能適用若不能明理不過記
　問之學故曰雖多亦奚以為
子曰其身正不令而行其身不正雖令不從
　孔子説在上的人若持身端正所存所行的無有偏
　私這等便不待發號施令下人自然不敢違犯若持
　身不端正所存所行的多是偏私這等雖耳提面命
　下人也不服從蓋人之一身乃家國天下之本不能
　正已焉能正人有天下國家者不可不謹於此
子謂衞公子荆善居室
　公子荆是衞大夫室是房屋茍是聊且粗畧將就的
　意思孔子一日説衞大夫公子荆他善於治所居的
　房屋
始有曰茍合矣
　初起房屋時只説道將就収拾而已
少有曰茍完矣
　其後房屋漸漸的做起來只説道將就了當而已
富有曰茍美矣
　及至房屋做得整齊大好了也只説道將就完美而
　已公子荆於居室之間不以欲速盡美累其心可謂
　賢大夫故孔子稱善如此後世妄興土木之工勞民
　傷財可不以此為戒
子適衛冉有僕子曰庶矣哉
　適是往僕是御車庶是衆多的意思孔子一日往衛
　國去弟子冉有為孔子御車而行孔子見衛國的人
　民衆多嘆息説庶矣哉衛國之民也
冉有曰既庶矣又何加焉曰富之
　加是増益的意思冉有説百姓每既如此衆多
　了然衆多之外復何所増益孔子説百姓每既
　衆多了當制田里薄稅歛使他富足無飢寒之
　患方好
曰既富矣又何加焉曰教之
　冉有又説百姓每既富足了然富足之外復何所増
　益孔子説百姓毎既富足了當立學校明禮義教訓
　他使人都明於人倫復其性善方好蓋庻而不富則
　民生不遂富而不教則又近於禽獸故孔子以答冉
　有之問然雖一時之言其實可為萬世帝王的師法
子曰茍有用我者期月而已可也三年有成
　期月謂周一嵗之月孔子説若時君真箇有能任我
　為政的我只消一年之間興利除害把一國的紀綱
　先立起來故曰期月而已可也可是僅可還有未盡
　的意思若使為政到三年之久便財足兵強教行民
　服一國之治道可以大備故曰三年有成葢聖人嘆
　道不行於當時故其言如此
子曰善人為邦百年亦可以勝殘去殺矣誠哉是言也
　善人是志仁無惡的人孔子説善人相繼為邦國之
　政至於百年這等積功之久亦必能化殘暴之人使
　他不敢為惡百姓毎既不敢為惡可以不用重刑故
　曰善人為邦百年亦可以勝殘去殺矣這一句盖是
　古語孔子稱之故曰誠哉是言也可見古人説的不
　虛若能依著行必能有這等治效
子曰如有王者必世而後仁
　王謂聖人受命而興者三十年為一世仁謂徳澤孔
　子説若有聖人受天命為天下之君必以仁義教養
　天下之人積而至於三十年之久然後天下之人無
　一箇不被其徳澤故曰必世而後仁考之於古惟周
　文王武王至成王康王的時節才足以當之降自漢
　唐皆不能及
定公問一言而可以興邦有諸孔子對曰言不可以若
是其幾也
　定公是魯君幾是期必的意思魯定公一日問孔子
　説人若説一句好言語出來便能興起邦國有此理
　乎孔子答他説人一言之間如何便這等敢必其效
人之言曰為君難為臣不易
　人之言是當時人有此言意謂為人君若有道則國
　治無道則國亂是為君之難也為人臣若盡忠則能
　致君不忠則必悮國是為臣不易也
如知為君之難也不幾乎一言而興邦乎
　孔子既引時人之言因説為人君的若是知道為君
　之難必然戰戰兢兢如臨深淵如履薄氷不敢有一
　毫放肆庻能保守君位㸔來為君難這一句言語豈
　不可以必期於興邦乎
一言而喪邦有諸孔子對曰言不可以若是其幾也
　定公又問孔子説人若説一句不好的言語出來便
　至於亡國有此理乎孔子也答他説人一言之間如
　何便這等敢必其效
人之言曰予無樂乎為君惟其言而莫予違也
　予是人君自稱之詞孔子引時人之言説我做人君
　别無可樂獨有我的言語説出來臣下都不許違背
　了這便是我的樂處
如其善而莫之違也不亦善乎如不善而莫之違也不
㡬乎一言而喪邦乎
　孔子因説人君的言語説出來若是順天理合人心
　無有不善臣下都依著行不敢違背他豈不是好事
　若人君的言語説出來不順天理不合人心這等不
　善也要臣下都依著行不許違背他則忠言不入於
　耳君日驕臣日諂未有不亡其國者然則時人這一
　句言語豈不可以必期於喪邦乎孔子此言雖告定
　公其實可為萬世人君之大戒不可輕忽
葉公問政子曰近者説逺者來
　葉公是楚葉縣尹僣稱公一日問孔子説如何是
　為政之道孔子告他説為政者能與民興利除害
　不做失人心的事則近處百姓被其恩澤自然喜
　悦逺處的百姓聞其風聲都相率來歸這便是為
　政之道
子夏為莒父宰問政
　莒父是地名宰即是如今知縣子夏為莒父宰一日
　也問孔子説如何是為政之道
子曰無欲速無見小利
　速是急速小利是小小的便宜孔子告子夏説事之
　久速自有箇次序為政者當順其自然不可去急急
　的求效事之大小自有分量亦當順其自然不可計
　小小的便宜
欲速則不達見小利則大事不成
　孔子又説為政者要急急求效便急遽無序反行不
　將去故曰欲速則不達計小小的便宜便所就者小
　所失者大故曰見小利則大事不成聖人之言雖救
　子夏之失然天下後世皆可以為法
葉公語孔子曰吾黨有直躬者其父攘羊而子證之
　物自來而取之曰攘葉公一日對孔子説我鄉里中
　有一箇直道行已的人他父親見人家走將羊來就
　竊取了他做兒子不肯隠諱出來證做他父親為盜
孔子曰吾黨之直者異於是父為子隱子為父隱直在
其中矣
　孔子説我鄉里中也有直道行已的人比這箇人不
　同他做父親的若兒子有過失便替兒子隱諱不忍
　對人説做兒子的若父親有過失便替父親隱諱也
　不忍對人説這等人雖是不求直自有箇直的道理
　在其中蓋順理為直父子相隱乃天理人情之至若
　葉公所論乃是傷恩害義的事如何得為直故孔子
　正之
樊遲問仁
　仁者本心之徳樊遲一日問孔子如何能全本心之
　徳
子曰居處恭執事敬與人忠
　恭就容貌上説是敬之見於外者敬就行事上説是
　恭之主於内者忠是盡己之謂孔子告樊遲説閒居
　静處之時此心雖無作為常使容貌恭肅不敢怠慢
　則仁便在居處上了應事接物之際此心必加省察
　常使執事敬謹不敢輕忽則仁便在執事上了至於
　與人交接之時常是盡心竭力無少欺詐則仁便在
　與人上了
雖之夷狄不可棄也
　之是往夷狄是外國言能常常如此雖往夷狄之國
　這㳟敬忠三者也不可須臾違棄了這等固守不失
　則本心之徳無有不全而仁道得矣
子貢問曰何如斯可謂之士矣
　民有四等曰士農工商士為四民中第一等人所以子
　貢問孔子説如何方可謂之士
子曰行已有耻使於四方不辱君命可謂士矣
　孔子告子貢説自家所行若有不善便羞耻不肯去
　為奉君命出使於四方乂能專對不辱了人君的命
　令此其志既能有所不為其才又足以有為這等便
　無負於士之名矣
曰敢問其次
　子貢又問孔子説為士者既有次等人敢問又次一
　等的人是如何
曰言必信行必果硜硜然小人哉抑亦可以為士矣
　信是誠實果是果决硜硜是小石之堅確者小人言
　其識量淺狹孔子答他説發一句言必於誠實行一
　件事必於果决譬如小石塊硜硜然堅確不可轉移
　這等識量淺狹之人其本末皆無足觀然亦不害其
　為自守可以為又次一等之士若再下一等便是市
　井人不可以為士矣
曰今之從政者何如
　今之從政者指當時魯三家大夫之類子貢又問孔
　子説為士者既有兩三等人若如今做官從政的人
　其髙下又何如
子曰噫斗筲之人何足筭也
　噫是心不平之聲斗是量米的筲是竹編了盛東西
　的都是小器物譬如鄙細的小人一般筭是數也孔
　子因子貢屢問屢下因嘆息告他説如今做官從政
　的人局量褊淺䂓模狹隘都是斗筲小器之輩何足
　數他子貢之意盖欲為皎皎之行有聞於人故孔子
　專以篤實自得之事警之
子曰不得中行而與之必也狂狷乎
　中行是無過不及中道上行的人狂狷是過與不及
　的人狂者志極髙而行不掩如説得十分只行得五
　七分狷者知未及而守有餘如曉得一分只管守定
　這一分孔子嘆説不得中道而行的人來教他若是
　可教以進於道者其惟狂狷之人乎
狂者進取狷者有所不為也
　進取是進而有為於善不為是不作非禮之事孔子
　説狂者雖是行不掩言他却有進而為之之志狷者
　雖是知不及守他却㫁無非禮之為若因其志節激
　厲裁抑他皆可以進於中道不似那小亷曲謹的人
　只管怕事雖不為惡亦不足與為善這等人便教他
　也無益故孔子有取於狂狷者如此
子曰君子和而不同小人同而不和
　和是無乖戾之心同是有阿比的意思孔子説君子
　的心術公正專一尚義凡與人相交必同寅協恭無
　乖戾之心然事當持正處又不能不與人辯論故曰
　君子和而不同小人的心術私邪專一尚利凡與人
　相交便巧言令色有阿比之意然到不得利處必至
　於争競故曰小人同而不和聖人發明君子小人情
　狀如此葢欲人以君子自勉以小人為戒
子曰善人教民七年亦可以即戎矣
　善人是資質良善的人即是就戎是兵孔子説善人
　為政必教人以孝弟忠信之行務農講武之法至於
　七年之久人都知道親其上死其長方可使他就兵
　戎之事
子曰以不教民戰是謂棄之
　以是用孔子又説為人上者須先教導下人使他知
　道親上死長之義及行陣擊刺之法然後使他征戰
　可責其成功若用平日不曽教習的人使他征戰是
　自棄其民於死地必有敗亡之禍古者寓兵於農㸔
　聖人這兩段説話兵豈可以輕用
憲問第十四
　這是論語第十四篇先儒以為孔門弟子原憲所記
　故摘篇首憲問二字名篇
憲問耻
　憲即是原憲耻是羞耻原憲一日問孔子如何是可
　耻之事
子曰邦有道榖邦無道榖耻也
　糓是做官的俸禄孔子告他説人若遇國家有道之
　時人君修徳言聴計行却不能建白有為於時只管
　喫俸禄遇國家無道之時人君不修徳言不聽計不
　行却不能引退獨善其身也只管喫俸禄這等尸位
　素餐都是可耻的事
克伐怨欲不行焉可以為仁矣
　這也是原憲問克是好勝伐是自矜怨是忿恨欲是
　貪欲仁是本心之徳原憲問孔子説人的病痛有四
　等或好求勝於人常忌人髙是他或自矜誇其能常
　恐人不知他或有不平處不肯安命只管怨天尤人
　或有不足處不肯守分只要貪圖茍得這四等事都
　能制之使不得行可以為仁乎
子曰可以為難矣仁則吾不知也
　孔子告他説克伐怨欲這四者制之不行但可以為
　難能之事若謂之仁則非我所知也蓋仁則天理渾
　然自無四者之累若但制而不行則是病根還在豈
　可便謂之仁
子曰邦有道危言危行邦無道危行言孫
　危是髙峻遜是卑順孔子説君子遇國家有道之時
　當髙峻其言髙峻其行不可委靡這等非是矯激蓋
　守道不阿理當如此若遇國家無道之時君子所行
　不可改變也當髙峻只是所言則有時卑下謙恭而
　不敢盡這等非是阿諛蓋保身避禍理當如此人君
　治天下使人皆不敢盡言則蔽塞言路天下何由得
　治
子路問成人
　成人猶言全人子路問孔子説如何可以為全人
子曰若臧武仲之知公綽之不欲卞莊子之勇冉求之
藝文之以禮樂亦可以為成人矣
　臧武仲公綽卞莊子都是魯大夫文是文飾孔子説
　人若有臧武仲的明知足以窮理孟公綽的亷潔足
　以養心卞莊子的勇决足以力行冉求的材藝足以
　泛應既兼了四子之長又加文飾節之以禮使中正
　而無偏倚和之以樂使和樂而無駁雜這等材全徳
　備亦可以為全人矣謂之亦可者僅可之詞是還未
　到全人至極處蓋就子路所可及者而語之若論全
　人至極處非聖人不足以當此
曰今之成人者何必然見利思義見危授命久要不忘
平生之言亦可以為成人矣
　曰字還是孔子説授命謂不愛其生把命與人的意
　思久要是舊約孔子又説今時所謂全人者何必務
　要兼四子之長又要文之以禮樂只是遇見財之來
　便思量合於義不合於義不肯茍取遇見君父有危
　難便捨了身命去救不肯偷生若與朋友有舊約不
　肯忘了平生所許的言語務要踐言有這等忠厚之
　實雖其材知禮樂有所未備也可以為全人之次這
　又因子路之所能者而告之
蘧伯玉使人於孔子
　蘧伯玉是衞大夫孔子居衞國時嘗在他家住後囬
　魯故伯玉使人來問候孔子
孔子與之坐而問焉曰夫子何為
　這之字指使者與之坐是敬其主以及其使夫子指
　蘧伯玉孔子見伯玉使者來與他同坐問他説蘧伯
　玉每日在家何所作為
對曰夫子欲寡其過而未能也
　寡是少無心失理曰過使者對孔子説我蘧夫子每
　日别無所為但欲行事少免於過失而猶未能如此
　而已
使者出子曰使乎使乎
　使者既出去了孔子見他説的言語雖自謙下越見
　他主人的好處故再言使乎以重美之言此人真得
　為使之體考之蘧伯玉是衞之賢臣同時又有箇彌
　子瑕是衞之佞臣孔子到衞國不在彌子瑕家住只
　在蘧伯玉家住此可見君子以類相從後之人君欲
　知逺臣近臣之賢否只㸔他所主之家亦可見矣
子曰不在其位不謀其政
　位是職位孔子説大凢人居其位則當任其事若居
　山林的人無有職位不可預謀朝廷事若居士之職
　不可預謀大夫之事若妄有干預便是不安分了聖
　人戒人守己要當如此
曽子曰君子思不出其位
　這一句本是周易艮卦象辭曽子嘗稱之位是身所
　處之地大凡君子所思之事不出其所居之位如為
　君當思量盡君道為臣當思量盡臣道為子當思量
　孝父母為弟當思量敬兄長素貧賤當思量所以處
　貧賤素患難當思量所以處患難這便是思不出其
　位若為君却思要下侵臣職為臣却思要上攬威權
　為人子不思孝其親而思孝他人之親為人弟不思
　敬其兄而思敬他人之兄素貧賤不能守分却思要
　茍圖富貴素患難不能順命却思要僥倖茍免這便
　是思出其位了
子曰君子耻其言而過其行
　耻是不敢盡之意過是欲有餘之詞孔子説君子之
　人要言行相顧出言最易君子常耻其言之昜放所
　以本行得十分且只把七分來説這便是耻其言力
　行最難君子常恐其行之不逮所以説著七分却勇
　往行過十分去這便是過其行蓋言行是君子立身
　之要聖賢拳拳戒勉學者無非欲其謹言行而不可
　相違的意思
子曰志士仁人無求生以害仁有殺身以成仁
　志士是有志之士仁人是成徳之人害是傷壊的意
　思孔子説有志之士成徳之人他遇見理上當死豈
　肯僥倖求茍活於世以傷壊了本心之全徳只看當
　死而死見得分明時便不愛殺身以成全一箇心徳
　而已蓋死生是常事當求無愧於心無愧於心便是
　仁所以為臣子者遇君父有難便當盡忠於君父為
　人上者遇社稷有難便當委身於社稷若忍耻偷生
　不如死之為安故曰無求生以害仁有殺身以成仁
子曰臧文仲其竊位者與知柳下惠之賢而不與立也
　臧文仲桞下惠都是魯國人竊位言其才不稱位有
　愧於心如盜得而隂據之也孔子説魯大夫臧文仲
　他為政於魯雖居大夫之位其心有愧恰似偷盜職
　位的一般蓋因他明知桞下惠是箇有徳的賢人不
　肯舉薦他並立於魯國之朝這等蔽賢便是他竊位
　實事孔子譏之所以深警後世為人臣者當以薦賢
　為務蔽賢為戒
子曰躬自厚而薄責於人則逺怨矣
　躬自厚是責己之厚怨是怨惡孔子説人若遇著自
　家有過失時便痛自咎責不肯輕恕遇着人有過失
　時便去規正却不肯責之太嚴這等厚於責己則身
　益修薄於責人則人昜從所以人自然不怨惡他故
　曰則逺怨矣
子曰不曰如之何如之何者吾末如之何也已矣
　如之何是人遇有事思量説這事當如何處置又説
　如之何是再思量説這事當如何處置末如之何是
　無可奈何孔子説人若遇著有事時當要熟思審處
　若不説如之何如之何便是不能熟思而審處之必
　然率意妄行這等人雖我也無奈他何蓋率意妄行
　之人不顧是非利害雖聖人與居也不能救正他故
　孔子深致其嘆如此
子曰羣居終日言不及義好行小慧難矣哉
　小慧是私智孔子説人若與衆人居處盡一日之間
　所説的言語都不及些義理所行的事務都只是些
　私智這等便放僻邪侈之心都長起來行險僥倖之
　機都慣熟了要去入徳而免於患害豈不難哉
子曰衆惡之必察焉衆好之必察焉
　惡是憎惡好是喜好孔子説人於好惡上不可輕昜
　如有一箇人衆人都憎惡他便不可與衆同惡恐這
　人是箇特立獨行的人必須審察他著實有可惡處
　然後惡之如有一箇人衆人都喜好他便不可與衆
　同好恐這人是箇同流合汚的人必須審察他著實
　有可好處然後好之如此則好惡皆得其正矣
子曰過而不改是謂過矣
　過是無心失理之謂孔子説人非生知不能無過過
　而能改便可入於善若只因循不改則此過遂成不
　可謂之無心了故曰是謂過矣
子曰吾嘗終日不食終夜不寢以思無益不如學也
　思是思慮益是長益孔子説我曽盡一日不去喫飯
　也曽終一夜不得安寢這等勞心焦思以求此道然
　徒費精神終無所長益不如勉強學問乃有自得之
　效孔子言此非以思為無益以思而不學則無益耳
子曰君子謀道不謀食耕也餒在其中矣學也禄在其
中矣君子憂道不憂貧
　謀是圖謀餒是飢餒孔子説君子人所圖謀者在乎
　道不在乎食葢道是理之體諸身而在内的故君子
　常用心於此食是禄之得於官而在外的故君子不
　用心於此君子雖不用心去謀食然自有得禄之理
　如農夫耕田本為謀食或遇水旱田禾不収則不期
　飢餒飢餒自在其中君子為學本為謀道若學業既
　成為上所用則不期禄食禄食自在其中雖是如此
　然君子之所以為學其心却只憂不得乎道初非以
　為憂貧之故方去為學以求禄也
子曰君子不可小知而可大受也小人不可大受而可
小知也
　知是我知之受是彼所受孔子説觀人之法如君子
　為人於小事或有未能所以小處不足以知他然其
　材徳足以任重却能當大事故曰可大受小人為人
　雖氣量淺狹當不得大事然於小事却也有一長可
　取故可以小處知他為人君者能以此觀人於君子
　取其大而不論其小節於小人取其小而不付以大
　事則用之各當其才事無不治而天下安矣
孔子曰求周任有言曰陳力就列不能者止危而不持
顛而不扶則將焉用彼相矣
　周任是古之良史陳是布列是位相是無目的人必
　有箇人賛相他故謂之相孔子呼冉有之名説古時
　有良史周任他嘗説人臣事君當陳布己之才力方
　可就其職位若己之才力不能稱其職位便當止而
　不仕不可貪戀葢人君有賴於臣下輔相辟如無目
　之人行動都靠賛相的人若是遇著危險處不夾持
　他行遇著顛踣時不扶起他來這等却何用那賛相
　之人正似國家有事將要危險顛踣而臣下不能左
　右匡輔以濟其危拯其顛這等也何用那輔相大臣
　孔子此言蓋深責冉有季路既不能諫止季氏又不
　能奉身而退
天下有道則政不在大夫
　孔子説天下有道之時禮樂征伐之權都出於天子
　臣下不敢專擅故政不在大夫
天下有道則庻人不議
　天下有道之時朝廷之上無有失政則庻人百姓自
　然無有非議蓋其心悦誠服不是箝其口使不敢言
　此章聖人通論天下之勢為人君者所當致意
孔子曰益者三友損者三友
　孔子説與朋友相交有益於己的有三等有損於己
　的也有三等
友直友諒友多聞益矣
　正直之人心無回䕶若與他為友遇著有過便言語
　規諫諒實之人見理分明持守堅固若與他為友便
　以誠相與不肯阿從多聞之人學問該博若與他為
　友便能開發己之聰明多識前言往行這三等人都
　是有益於己的
友便辟友善柔友便佞損矣
　便辟之人舉止習熟足恭若與他為友但習於威儀
　而不直善柔之人每事阿順和同若與他為友便工
　於媚悦而不諒便佞之人巧辨給㨗若與他為友便
　習於口語而無見聞之實這三等人都是有損於己
　的夫自天子至於庶人未有不須友以成徳者而其
　損益如此不可不謹
孔子曰君子有三畏
　畏是畏惮孔子説君子之人心中常有三件畏憚的
　事
畏天命畏大人畏聖人之言
　天命是天所賦之正理大人是有徳有位的大人聖
　人之言是簡册所載聖人的言語孔子説君子人知
　天賦正理於人順之則吉逆之則凶便自然戒謹恐
　懼不敢少有一毫背逆之事大人能全盡得這天理
　君子於大人便自然尊禮敬重不敢少有一毫輕慢
　之心聖人言語是天理之所寓君子於聖人的言語
　便自然莊誦佩服不敢少有一毫違背之失此三畏
　乃君子修身成己之要務
小人不知天命而不畏也狎大人侮聖人之言
　狎是狎慢侮是玩侮孔子説無徳的小人不知天命
　是所賦之正理其心㝠頑而無所忌不知天命當畏
　則於有徳有位的大人必狎慢之而無尊嚴之心於
　聖人的言語必玩侮之而無佩服之意蓋小人不務
　修身成已故全然不知畏憚如此聖人言此所以警
　人當以君子為法以小人為戒
孔子曰生而知之者上也
　孔子説人之氣質不同而性本善若氣質生得清明
　純粹於凡義理不待習學自然知道都了然於胸中
　這是上一等人所謂聖人也
學而知之者次也
　若氣質雖生得清明純粹猶有些未到處於凡義理
　必待習學而知也了然於胸中這是次一等人所謂
　大賢也
困而學之又其次也
　困是有所不通若氣質生得昏濁偏駁於凡義理上
　多窒塞不通却能發憤為學以求其通也能進於知
　之之地這又是次一等人所謂賢人也
困而不學民斯為下矣
　若氣質生得十分昏濁偏駁却又自暴自棄不肯發
　憤為學終於懵然無所知識此則凡民之下愚者聖
　人説人大約有此四等若以人主論之上一等是堯
　舜次一等是湯武又次一等是太甲成王最下一等
　是桀紂此可見君子學之為貴學則可以為聖為賢
　不學則安於下愚而已此聖人勉人務學之意
邦君之妻君稱之曰夫人
　邦君是列國諸侯妻是齊言與夫齊體夫是扶言能
　扶成君徳列國諸侯之妻諸侯自家稱呼他謂之夫
　人
夫人自稱曰小童
　小是㓜小童是童稚夫人自稱於諸侯之前曰小童
　自家謙詞如㓜小之童稚也
邦人稱之曰君夫人
　諸侯國中臣民稱呼諸侯之妻曰君夫人妻必從夫
　故繫之君也
稱諸異邦曰寡小君
　異邦是他國寡是寡徳本國人對他國人稱其諸侯
　夫人謙詞曰寡小君諸侯為國君故夫人為小君
異邦人稱之亦曰君夫人
　他國人稱其邦君之妻也謂之君夫人此章或古語
　或聖人常言今不可攷然大意謂夫婦人倫之始若
　嫡妾不明則倫理乖繆身不修家不齊何以治人故
　正其名分如此
　篁墩文集巻二
欽定四庫全書
　篁墩文集巻三　　　　　明　程敏政　撰
　　青宫直講
　　　尚書
王庸作書以誥曰以台正於四方台恐徳弗類兹故弗
言
　庸是用台是我弗類是不相似史臣記髙宗因羣臣
　諫他不言用是作書以告羣臣叙他不言之故説以
　我為君表正四方四方人都看我所行任大責重我
　常恐君徳不能勾與前人相似以此上不敢輕易發
　言
恭黙思道夢帝賚予良弼其代予言
　賚是賜與良弼是賢相史臣又記髙宗説我嘗恭敬
　淵黙以思量治天下的道理一日睡夢中夢見上帝
　賜與我一箇賢相將要替我發言髙宗夢傅説以後
　世觀之恰似無此事然至誠可以動天地感鬼神髙
　宗求賢圖治之心純一不二與天無間故夣寐之間
　果得賢相葢天人感通之理有如此者非偶然也
乃審厥象俾以形旁求于天下說築傅巖之野惟肖
　審是仔細想度的意思象是象貌旁求是遣人去四
　面尋訪築是居住傅巖是地名肖是似史臣説髙宗
　既夣見上帝賜與他箇賢相於是仔細度那夣中所
　見的象貌使畫工畫了遣人以圖形去天下四面尋
　訪他尋到虞虢之間傅巖的去處有一人名説與夣
　中所見的象貌相似
爰立作相王置諸其左右
　髙宗既得了傅説與他説話見他果是聖人於是就
　立他為宰相又毎日召在左右常常親近他資以為
　學既立為相又在左右葢使之位冢宰兼師保的職
　事髙宗得非常之才即授以非常之位不惟相之而
　又師之髙宗亦可謂非常之主矣
啓乃心沃朕心
　啟是開啟乃指傅説沃是以水灌溉的意思史臣記
　髙宗命傅説説成君徳必先要格君心格心之道非
　可外求惟開啓汝之心而無所隠用以灌溉我之心
　使我如土壌之焦受時雨之潤方才厭飫
若藥弗瞑眩厥疾弗瘳若跣弗視地厥足用傷
　瞑眩是藥性烈瘳是病愈跣是跣足髙宗又命傅説
　説我若有失徳處汝當苦口相諌如那藥性不烈則
　人之病一時難愈我若有妄行處汝當極力扶持如
　那跣足行的不去看地則其足必至傷蹶
惟暨乃僚罔不同心以匡乃辟俾率先王廸我髙后以
康兆民
　匡是正救率是依循乃辟是髙宗自謂髙后指成湯
　髙宗又命傅説説汝當與百僚公同一心以正救我
　使我依著商先哲王的君徳趕上髙后成湯的治迹
　以安天下的百姓髙宗雖專任傅説為相然必望與
　百僚同心匡輔誠以君徳進退係羣臣賢否若君子
　少小人多則傅説雖賢亦無以獨成正君之功髙宗
　命相之詞真可以為萬世法
王若曰嗚呼羣后惟先王建邦啓土
　羣后是衆諸侯先王是后稷武王追尊之故稱先王
　下面太王王季文王也都是追尊之詞史臣記武王
　嗟嘆告衆諸侯説惟我周家先王后稷在唐虞時有
　教民稼穡的大功始受封建為諸侯開國于有邰之
　地
公劉克篤前烈
　公劉是后稷曽孫篤是厚自后稷傳到曽孫公劉又
　能培養篤厚以繼前王后稷的功業
至于太王肇基王迹
　太王是公劉九世孫古公亶父肇是始自公劉傳至
　于太王能行仁政因避狄人之亂自邠徙居于岐邠
　人感慕從之者如歸市葢太王始得民心以基立興
　王之迹
王季其勤王家
　王季是太王子王季又能勤勞于國家政事不敢自
　怠自逸
我文考文王克成厥勲誕膺天命以撫方夏
　文王是武王父故稱文考誕是大膺是受方夏即是
　天下武王又説傳至于我文考文王能成就前人的
　功勲大受上天之命以撫安三分有二之天下葢武
　王歴陳先世積功累仁諭告諸侯以見伐商之事皆
　天命人心所歸非得已也
今商王受無道暴殄天物害虐烝民為天下逋逃主萃
淵藪
　受是紂名烝民是百姓逋逃是有罪在逃的人萃是
　聚武王誓師説如今商王紂全無君道天生物類以
　資人用紂則暴恣殄絶全不知道愛惜百姓是邦本
　紂則酷害戕虐全不知道撫養四方有罪在逃之人
　本當用刑明正其罪紂反與他做主都隱留在京都
　這等様人如潜魚聚於深淵如走獸聚於林藪一般
　豈不亂政壊事
予小子既獲仁人敢祇承上帝以遏亂略華夏蠻貊罔
不率俾
　予小子是武王自稱仁人是太公周公召公之徒略
　是謀率是從武王又説我小子既得了太公周公召
　公這等仁賢之臣故不敢不敬順昊天上帝之命去
　伐紂以遏絶其壊亂天下之謀所以内則華夏中國
　外則蠻貊四夷無不率從于我周家夫以紂無道又
　好與羣小共處武王有道又能用賢聖之士此商所
　以亡周所以興也
恭天成命肆予東征綏厥士女惟其士女篚厥𤣥黄昭
我周王
　成命是黜商之定命其士女是説商民篚是筐篚竹
　器史臣記武王説敬奉上天黜商之定命故我以西
　伯率諸侯東征于商以安商之民商之民怨紂之惡
　喜周之來都以筐篚竹器盛着𤣥色黄色的幣帛相
　迎説以明我周王有天地之徳
天休震動用附我大邑周
　大邑周如言大周國葢人心所在即天命所在今商
　之民所以喜周之来者葢上天美意鼓舞振動商民
　之心是以商民歸附於我大國周家如此
甲子昧爽受率其旅若林㑹于牧野罔有敵于我師前
徒倒戈攻於後以北血流漂杵
　昧爽是天將明未明之時旅是軍旅牧野是地名北
　是奔北杵是兵器之類史臣記武王説甲子之日天
　將明未明之時商紂率領他的軍旅十分衆多如樹
　林一般與武王㑹于牧野之地商紂的軍旅雖多無
　一箇肯向前與武王之兵對敵但見紂前面的軍徒
　皆倒囬兵戈反攻他後面自家的人奔北蹂踐自相
　屠戮人血如水之流雖兵器之類棄在地下的也漂
　得起来葢紂無道積怨於人故人都離心離徳一旦
　至此
一戎衣天下大定
　戎衣是兵甲武王伐紂只是要救民于塗炭故一披
　兵甲不待血刄天下自然都安定了
乃反商政政由舊
　乃是繼事之詞武王既得天下便汲汲改紂所行暴
　虐之政凡事只依商家先王所行寛仁之政葢創業
　之君知所先務如此
釋箕子囚
　箕是國名子是封爵箕子以諸侯為紂太師因紂無
　道盡忠諫争為紂所囚武王既誅紂即釋放了箕子
　待以賔禮
封比干墓
　比干是人名為紂少師因紂無道也盡忠諌争為紂
　所殺武王既誅紂即封表比干的墳墓以勸忠義
式商容閭
　式是車前横木有所敬則俯而慿之閭是族居里門
　商容本商之賢人紂不能用武王既誅紂過商容之
　門不肯坐車起身来慿著車中横木待過了商容之
　門才坐以示加敬之意
散鹿臺之財
　紂嘗暴歛百姓的財物都聚在鹿臺去處武王既誅
　紂還都分散與百姓
發鉅橋之粟
　紂嘗横徴百姓的米糧都積在鉅橋去處武王既誅
　紂就都發將出去賑濟飢民
大賚于四海而萬姓悦服
　賚是施予武王除殘去暴顯忠遂良賑窮周乏這等
　大㤙澤施於天下所以天下無一人不心悦誠服要
　他做主史臣備記於此以見人君當以紂為戒以武
　王為法
洪範
　洪是大範是法這一篇本號洛書出于大禹聖人其
　後箕子又推衍増益而成以其所言乃人君治天下
　之大法故取洪範二字名篇
惟十有三祀王訪于箕子
　十有三祀是十有三年商謂之祀周謂之年訪是就
　而問之史臣記武王十有三年訪道于箕子不稱周
　家年號却稱商家年號以見箕子不肯臣事于周只
　為天下後世大計故傳道于武王不稱箕子朝王却
　稱王訪箕子以見武王能遂箕子之志不敢待以臣
　禮只為天下後世大計故求道於箕子
王乃言曰嗚呼箕子惟天隂隲下民相恊厥居我不知
其彛倫攸叙
　乃言是難詞重其問也隂是黙隲是定相是輔相協
　是保合彛是常倫是理即天人之常理武王嘆息呼
　箕子而不名請問説上天於㝠㝠之中黙有以安定
　下民與之氣以成形賦之理以為性輔相保合其居
　止使無一不得其所為人君的代天子民須要曉得
　天人之常理其隂隲相協所以然處是如何次第使
　明而不紊庶可以承上天惠民的意思今我任君師
　之責不知此常理之所以叙者何如也按十有三祀
　即武王伐紂之年諸事未遑首先釋箕子之囚以師
　禮事之其知君道如此
箕子乃言曰我聞在昔鯀陻洪水汨陳其五行帝乃震
怒不畀洪範九疇彛倫攸斁
　這乃字也是難詞重其答也鯀是大禹之父陻是塞
　汨是亂陳是布列五行是金木水火土畀是與疇是
　類九疇即下文初一以下那九數斁是敗壊的意思
　箕子因武王之問説治天下之大法莫要于九疇其
　原出于天我聞得在古昔之時大禹之父名鯀受帝
　舜命治洪水不能順水之性䟽導他只把土去塞其
　下流水失其道泛濫為害由是火不得燥以存金不
　得土以生木不能敷榮土不可耕種五行都亂了不
　能順布萬物失宜民生不遂昊天上帝震怒不以治
　天下之大法九疇與鯀當此時獸蹄烏跡之道交于
　中國洪範九疇不作天人之常理晦而不明頽敗不
　振故曰彛倫攸斁
鯀則殛死禹乃嗣興天乃錫禹洪範九疇彛倫攸叙
　殛是拘囚困苦錫是賜鯀因治水無功帝舜拘囚困
　苦他在羽山死了鯀雖殛死却得大禹聖人為子繼
　嗣鯀治水的官職登用起来禹能順水之性䟽導將
　去由是水得其道不為中國之害天遣神龜出于洛
　河之中背列九數以錫大禹禹因數推理以理配數
　遂立天下之大法以成九類當此時地平天成洪範
　九疇既作天人之常理粲然不紊可舉而行故曰彛
　倫攸叙
三八政
　八政是大禹所第之疇箕子將推衍這一疇之義故
　先提三八政這一句總其綱
一曰食
　食是五榖之食人君為政莫先于養民故勸農薄税
　歛使足食若民食不足則人救死不暇何暇治禮義
　故食居第一
二曰貨
　貨是金帛器物諸般財貨民食既足必須通商賈貿
　易有無以資民用民用若不足則天下何以得富庻
　故貨居第二
三曰祀
　祀是祭祀民既足食又足用了不可不知報本之道
　於是制祭祀之禮通於上下以廣愛敬使不忘本故
　祀居第三
四曰司空
　司空是掌土的官民非安居無以養生事死於是立
　司空之官以奠民居使聚廬託處各得其所故司空
　居第四
五曰司徒
　司徒是掌教的官民既安居不可無教以成其性於
　是立司徒之官以學校禮義導民之善故司徒居第
　五
六曰司冦
　司冦是掌刑的官民若有不循禮教的必為奸慝於
　是立司冦之官以刑罰禁令懲民之惡故司冦居第
　六這六件都是治内的事
七曰賔
　賔是賔禮諸侯逺人若諸侯逺人来朝貢的當以賔
　禮接待他不可失了四方人心故賔居第七
八曰師
　師是師旅若諸侯逺人不恭臣職的當用六師征討
　以除殘去暴故師居第八這兩件是治外的事食者
　民命之所關故最先兵非聖王所得已故最後
凡厥庶民有猷有為有守汝則念之
　猷是謀慮為是設施守是操守汝是指武王箕子説
　人君有盛徳至善與臣民作標凖由是下人從化不
　能無淺深遲速之不同如百姓之中有謀慮的有設
　施的有操守的這様人是有可見之徳者汝當記念
　著他遇可用則用不要忘了
不協于極不罹于咎皇則受之
　協是合罹是陷咎是惡如百姓之中有未合于善却
　也不陷于惡這様人是中人的資質進之則可與為
　善棄之則流於惡人君當容受而作養之不要拒絶
　他作養成時一般可用念之受之是随其才而輕重
　以成就他的意思
而康而色曰予攸好徳汝則錫之福時人斯其惟皇之
極
　康是安和的意思曰予攸好徳是人以好徳自任福
　是爵禄如百姓之中見於外有安和的顔色發于中
　有好徳的言語這等樂善之誠見于容貌詞氣之間
　其中之所養可知矣汝於是則賜之以爵禄這様人
　既中有所養又得人君知而用之必益加勉勵造于
　至善而以聖君為標凖矣故曰時人斯其惟皇之極
無虐㷀獨而畏髙明
　㷀獨是庻民中最微弱的髙明是有官的人最尊顯
　的箕子説皇極之君當一視同仁庶民中最微弱的
　不可因其㣲弱便凌虐他遇著有善處也當勸勉有
　官的人最尊顯的不可因其尊顯便嚴憚他遇著有
　不善處也當懲戒葢㷀獨者有所勸則無淫朋髙明
　者有所儆則無比徳皇極之君造就臣民如此
人之有能有為使羞其行而邦其昌
　人是有官的人能是才智羞是進也有官的人或有
　才智或有設施人君當訓飭奬勸使他因其所已能
　勉其所未至務要進於至善之地則賢者在位能者
　在職各盡心所事以圖治功而邦國無不昌盛矣
凡厥正人既富方糓
　正人是在官之人富是禄之也糓是善在官的人若
　非廪禄則無以養亷人君于在官之人必先賜與廩
　禄使他足用然後可以責他為善故曰既富方糓
無偏無陂遵王之義無有作好遵王之道無有作惡遵
王之路
　偏是不中陂是不平作好作惡是作意有所好惡偏
　陂好惡是人之私意生於心上的王之義王之道王
　之路這三者是皇極之所由行箕子説人君既建極
　於上下人都知感化由是心上所存無敢有不中的
　也無敢有不平的只遵依著王之正義上行好所當
　好無敢作意去有所好只遵依著王之中道上行惡
　所當惡無敢作意去有所惡只遵依著王之大路上
　行
無偏無黨王道蕩蕩無黨無偏王道平平無反無側王
道正直
　黨是不公反是倍常側是不正偏黨反側是人之私
　意見於行事的蕩蕩是廣逺平平是平易正直是不
　偏邪這三者是皇極正大之體箕子又説人於行事
　上無有不中的也無有不公的自然合於王道廣逺
　的體段無有不公的也無有不中的自然合於王道
　平易的體段無有倍常的也無有不正的自然合於
　王道不偏邪的體段自無以下十箇無字是禁止之
　詞戒之以私而懲創其邪思也自王之義以下六箇
　王字是指皇極之君訓之以極而感發其善性也
㑹其有極歸其有極
　㑹是㑹合歸是歸宿下人從君之化能遵義遵道遵
　路以㑹合於人君所建之有極如行者赴家食者求
　飽一般能蕩蕩平平正直以歸宿於人君所建之有
　極如行者到家食者得飽一般這有極兩箇有字是
　説此極乃君民同有之善非人有之而已獨無也此
　一段協韻成章乃詩之體葢皇極之君欲下人反覆
　歌詠而求自得之使人欲消熄天理流行的意思
曰皇極之敷言是彛是訓于帝其訓
　曰是起語詞敷言是指上文無偏無陂以下敷衍皇
　極的説話彛是常也帝指天而言人君把皇極的道
　理反覆推衍為説以教人是乃天下之常理是乃天
　下之大訓非君之訓實天之訓葢理之本原出於天
　若所言純乎一理便是天的言語一般此賛敷言之
　語妙如此
凡厥庶民極之敷言是訓是行以近天子之光
　訓是訓戒行是躬行光是天子道徳之光華天子與
　庻民之禀性本都一般但天子禀性純粹庶民的禀
　性美惡不齊故與天子道徳之光華自然相逺若庻
　民於皇極之君反覆推衍的説話以為訓戒而不敢
　忽以之躬行而不敢怠他身上所有的道徳也自然
　光輝發越與天子的禀性相去不逺了故曰以近天
　子之光
曰天子作民父母以為天下王
　曰是庶民稱賛之詞父母是親之之意王是尊之之
　意庶民感戴皇極之君教導他成人極其稱贊説天
　子真是恩育我民的父母真是君長我民的帝王若
　人君不能建極以化民則是有其位無其徳庶民豈
　肯親之尊之故人君不可不究心于皇極之學
惟辟作福惟辟作威惟辟玉食臣無有作福作威玉食
　辟是君福是爵賞威是刑罰威福乃上之所以御下
　者玉食是尚膳珍羞的食用乃下之所以奉上者箕
　子衍三徳之疇説惟人君可用爵賞惟人君可用刑
　罰惟人君可享珍羞的食用人臣不可擅用爵賞擅
　用刑罰擅用珍羞的食用謂之惟辟戒其權不可下
　移謂之無有戒其臣不可上僣
臣之有作福作威玉食其害于而家凶于而國人用側
頗僻民用僣忒
　頗是不平僻是不公僣是踰忒是過若人臣僣了君
　上之權擅用爵賞擅用刑罰擅享珍羞的食用則大
　夫必然有患害于其家諸侯必然有凶禍于其國以
　下有官的人互相倣效都行都習於不正不平不公
　又以下庶民也互相倣效都踰禮過分不守法度天
　下必然亂了葢甚言權移于下臣僣其上人君不能
　操縱予奪以行三徳為皇極之用其患必至于此
曰休徴
　休是休美箕子衍庶徴之疇説在天為金木水火土
　五行在人為貌言視聴思五事若人君能修五事則
　休美徴驗各以類應下文因詳其目
曰肅時雨若
　若是順人君能貌恭作肅則徳潤其身便自然有滋
　養的意思故上天當雨而雨無有不順應的
曰乂時暘若
　人君能言從作乂則號令順理便自然有開明的意
　思故上天當暘而暘也無有不順應的
曰哲時燠若
　人君能視明作哲則昭融於外便自然有和暖的意
　思故上天當燠而燠也無有不順應的
曰謀時寒若
　人君能聴聰作謀則退藏於宻便自然有凝結的意
　思故上天當寒而寒也無有不順應的
曰聖時風若
　人君能思睿作聖則明通公溥便自然有爽快的意
　思故上天當風而風也無有不順應的人君於休徴
　五事當交修並進一事得則餘事皆得休徴無不應
　矣若説某事得須有某休徴來應則膠固不通了
曰咎徴
　咎是災咎若人君不能修五事則災咎徴驗各以類
　應下文因詳其目
曰狂恒雨若
　狂是妄恒是常人君不能貌恭作肅則轉而為狂妄
　行動無節至於流蕩故上帝常常的不當雨而雨順
　其狂而應之
曰僣恒暘若
　僣是差人君不能言從作乂則轉而為僣差政事差
　繆至于凌亢故上天常常的不當暘而晹也順其僣
　而應之
曰豫恒燠若
　豫是怠人君不能視明作哲轉而為豫凡事緩怠至
　於不収故上天常常的不當燠而燠也順其豫而應
　之
曰急恒寒若
　急是迫人君不能聴聰作謀則轉而為急迫促凛慄
　至於可畏故上天常常的不當寒而寒也順其急而
　應之
曰蒙恒風若
　蒙是昧人君不能思睿作聖則轉而為蒙昧心㝠思
　無所不到故上天常常的不當風而風也順其蒙而
　應之人君於咎徴五事當併力致儆一事失則餘事
　皆失咎徴無不應矣若説某事失必須有某件咎徴
　來應也膠固不通了
九五福
　五福與下文六極是大禹所第之疇箕子將推衍這
　一疇之義故先提其綱各詳其目
一曰夀
　夀是年齒髙人有夀然後能享諸福故夀居五福之
　首
二曰富
　富是有廪禄人有夀了又須有廪禄以養其生故富
　居五福之次
三曰康寜
　康是身上康健寧是心上寧息人若有夀又富了必
　身常康健心常寧息無患難之苦然後為福故康寕
　居五福之三
四曰攸好徳
　徳是享福之本人若夀富康寧又須所好樂者在於
　道徳居仁由義為君子之歸故攸好徳居五福之四
五曰考終命
　考是成也人雖夀富康寧攸好徳都有了又須死得
　其正命以成其終方是享有全福故考終命居五福
　之終
六極
　六極與五福相反
一曰凶短折
　凶是不得其死短折是横夭人之禍莫大於此故凶
　短折居六極之首葢凶與夀相反短折與考終命相
　反
二曰疾
　疾是疾病人若有疾病則身不安故疾居六極之次
三曰憂
　憂是憂戚人若有憂戚則心不寧故憂居六極之三
　葢疾憂這兩者與康寧相反
四曰貧
　貧是貧窮人若貧窮則日用不足必有飢寒之累故
　貧居六極之四葢貧與富相反
五曰惡
　惡是剛之過人若過于剛則為自暴之小人必非享
　福之器故惡居六極之五
六曰弱
　弱是柔之過人若過于柔則為自棄之小人豈能自
　求多福故弱居六極之終葢惡弱這兩者與攸好徳
　相反五福六極在人君則由於極之建不建在民人
　則由於訓之行不行然又必人君有道能建極于上
　則天下同歸于五福若人君無道不能建極于上則
　天下都堕于六極所以堯舜之民皆仁夀桀紂之民
　皆鄙夭為人君者所當注意
王乃昭徳之致于異姓之邦無替厥服
　昭解做示徳之致是説天下所貢方物皆王者謹徳
　所致替是廢服是行召公告武王説王者因天下来
　貢服食器用的方物以此昭示其謹徳所致而分賜
　與異姓諸侯之國使他感激勉勵不敢廢其職分所
　當行之事如以肅慎氏所貢的楛矢分賜與帝舜子
　孫陳侯可見
分寳玉于伯叔之國時庸展親
　王者於方物中有寳玉之貴者則分賜與同姓諸侯
　之國使他感激勉勵常加審視而益厚其親親之義
　如以夏后氏所寳的璜玉分賜與成王叔父周公可
　見
人不易物惟徳其物
　諸侯既得分賜之物説這是王者謹徳所致都不敢
　輕易把做物㸔只把徳来看待其物若王者不把服
　食器用為貴而以珍竒玩好為事適足以昭其無徳
　既不當受其獻亦難以賜與人了
徳盛不狎侮狎侮君子罔以盡人心狎侮小人罔以盡
其力
　召公説人君謹徳不可不極其至若謹徳到那極盛
　處則動容周旋都中禮節自然無有狎慢輕侮人的
　心了若徳有未至則驕矜乘之必然有狎慢輕侮人
　的心如在位的君子經營國事十分勞心正當知重
　他人君却狎慢輕侮待之不以禮君子便見幾而作
　髙蹈逺引求退去了這等安能得人盡心以為國家
　在下的小人趨事赴工十分勞力正當優恤他人君
　却狎慢輕侮使之不以禮小人雖微賤懼怕朝廷勉
　強効力豈無嗟怨之心這等安能得他盡力以報國
　家
不役耳目百度惟貞
　貞是正也人君若能以一心為主使百體從令則耳
　不為淫聲所使而非禮勿聴目不為滛色所使而非
　禮勿視日用常行之間百為之度無不得其正矣若
　耳目為主心反聴其所使則物欲交蔽日用常行之
　間百為之度何由得正
玩人喪徳玩物喪志
　玩是戯玩徳是己之所得志是心之所之人君若狎
　侮君子小人便是玩人以驕滅敬豈不喪失了己徳
　若從于耳目之好便是玩物以慾勝剛豈不喪失了
　己志
志以道寧言以道接
　道是所當由之理人君於己之志以道理安處之則
　不至于妄發雖有玩好之物豈能動得於人之言以
　道理酬應之則不至于妄受雖有獻諂之言豈肯聴
　他葢存乎中所以應乎外制乎外所以養其中古昔
　聖賢傳授心法如此召公因諫旅獒而極論之為人
　君者所當注意
嗚呼夙夜罔或不勤不矜細行終累大徳為山九仞功
虧一簣
　夙是早或猶言萬一矜是矜持八尺為一仞簣是盛
　土之器召公嘆息説人君謹徳的功夫一日之間從
　早至夜不可一息懈怠萬一有些懈怠這謹徳的功
　夫便間㫁了細行小節尤當矜持謹守若視為泛常
　不肯矜持謹守終必有累全體之徳比如為山一般
　積累到九仭髙功夫只欠一簣之土豈不可惜召公
　意思説武王受獒雖是細行小節也恐為全徳之累
允廸兹生民保厥居惟乃世王
　召公又説誠能行得此一篇告戒的言語謹徳功夫
　自無間㫁澤及天下生民安家樂業受無窮之福周
　之子孫世世為君而王業可久矣武王聖人西旅貢
　獒初未嘗受召公尚且拳拳告戒如此可見古昔聖
　君不以細行而不謹大臣不以小過而不諌後世所
　宜深思而加念也
武王既喪管叔及其羣弟乃流言於國曰公將不利于
孺子
　這以下是史臣記周公在成王時事管叔名鮮是武
　王弟周公兄羣弟是蔡叔名度霍叔名處此時方監
　紂子武庚于殷之故都流言是無根之言如水之流
　自彼而至此也孺子指成王有商之君兄死弟立者
　多武王崩成王㓜周公權攝國政商人已自疑了又
　管叔是周公之兄尤所窺伺故武庚管叔造為無根
　之言流布於國中説如今周公將不利于孺子成王
　意要簒奪其位葢以危懼成王動揺周公也史臣言
　管叔及羣弟而不言武庚所以深著骨肉相殘之罪
周公乃告二公曰我之弗辟我無以告我先王
　辟讀如退避之避周公聴得流言知道上下疑懼心
　裏不安乃告太公召公説我若不退避待罪則于義
　有所未盡死後也無詞以告我先王于地下周公此
　言豈自為一身利害之計亦盡其忠誠而已
周公居東二年則罪人斯得
　罪人指管蔡初流言之起成王雖疑周公然無實跡
　可按及周公負謗待罪避居國之東方以待成王審
　察到兩年之久成王方知流言之人乃是管蔡曰罪
　人者史臣所記曰斯得者遲遲之詞也小人陷害君
　子葢一時不能自明可為世戒
于後公乃為詩以貽王名之曰鴟鴞王亦未敢誚公
　誚是誚譲切責之意成王既知流言起于管蔡十分
　之疑方解得四五分其後周公乃作詩以上貽成王
　題其名曰鴟鴞鴟鴞是惡鳥以其破巢取卵比武庚
　之敗管蔡及王室以深著王業艱難不忍毁壊的意
　思成王得這詩所疑雖未全解却也未敢切責周公
　謂之未敢者悔過之根本也
秋大熟未穫天大雷電以風禾盡偃大木斯㧞邦人大
恐
　這一年秋裏田禾十分豐熟但未曽収穫一日上天
　忽然雷電大作加以暴風田禾都吹倒了大樹木也
　㧞起来一國之人震驚不寧葢周公忠誠動天如此
　
　
　
　
　
　
　
　
　
　
　
　
　
　
　篁墩文集巻三
欽定四庫全書
　篁墩文集巻四　　　　　明　程敏政　撰
　　青宫直講
　　　尚書
王若曰孟侯朕其弟小子封
　王是武王孟是長孟侯是説諸侯之長封是康叔的
　名謂之小子者親愛之詞
惟乃丕顯考文王克明徳慎罰
　明徳是務要尊崇徳性慎罰是務要不用刑罰武王
　命康叔説惟爾大顯考文王著實能明其徳把五常
　之理尊崇明備無一毫人欲之私使民自然觀感歸
　於徳化又著實能慎其罰把五等之刑審察得精明
　允當使民自然畏懼不敢輕犯不消更用刑罰文王
　造成周家基業只是能明徳慎罰這兩件事
不敢侮鰥寡庸庸祗祗威威顯民
　鰥寡是窮民庸是用祗是敬威是刑武王又説窮民
　是人所易忽的文王則不敢易侮那窮民發政施仁
　必先要使他得所百姓中有才能當用的人或棄而
　不用文王則能用其所當用有道徳當敬的人或輕
　視他文王則能敬其所當敬有姦惡當刑的人或不
　能制文王則能刑其所當刑文王既有仁民之政而
　又用能敬賢討罪都出于至公無一毫喜怒之私所
　以盛徳光輝發越顯著于下民不可掩故曰顯民
用肇造我區夏越我一二邦以修我西土惟時怙冐聞
于上帝帝休天乃大命文王殪戎殷誕受厥命越厥邦
厥民惟時叙乃寡兄勗肆汝小子封在兹東土
　一二邦是説隣國怙是怙恃冐是覆冐殪是滅戎是
　大武王又告康叔説文王盛徳既已光輝發越顯著
　于下民以此始能創造我區夏三分天下有其二及
　我隣國也以漸修治起来如虞芮之君便来質成汝
　墳之境都能遵化至於屬西伯所管的地方都怙恃
　文王如父覆冐文王如天明徳昭升聞于昊天上帝
　昊天上帝深用嘉美乃大命文王滅了大殷大受天
　命使萬邦萬民各得其理莫不時叙無一人失所爾
　寡徳之兄亦勉力不怠以此方才成得王業王業既
　成故爾小子封得享爵為東方諸侯勝殷誅紂乃武
　王之事此稱文王者武王謙詞不敢自以為功也
汝丕逺惟商耇成人宅心知訓别求聞由古先哲王用
康保民𢎞于天若徳裕乃身不廢在王命
　宅心是處心知訓是知所以訓民天是理之所從出
　者即人之心徳武王又告康叔説爾當大思逺念商
　家伊尹傅説那一軰老成的人處心只在義理上知
　道所以訓成下民的道理又當别去訪求聞知古先
　堯舜大禹聖哲帝王所行用以安保生民爾若多識
　前言往行到那真積力久處便能恢廓𢎞大此心中
　本然之天理若是則心廣體胖動無違禮足以光裕
　爾之一身見之政事則無施不可自然不廢墜了在
　上的君命此以下是告康叔明徳之事
王曰嗚呼小子封恫瘝乃身敬哉天畏棐忱民情大可
見小人難保往盡乃心無康好逸豫乃其乂民
　恫是痛瘝是病武王嘆息呼康叔的名告他説為人
　上者當與民同休戚若民有不安便如疾痛在爾身
　上一般爾於臨民豈可不敬且天命不常治則興亂
　則亡雖甚可畏懼然其所輔佑必是誠實的好人下
　民之情好惡不一雖大槩可見然小民之心撫恤他
　的便相愛戴暴虐他的便如㓂讎尤為難保汝今往
　之國所以治民者亦無他術惟竭盡爾心力不肯自
　安於富貴毎日憂勤惕勵不敢喜好諸般暇逸豫樂
　之事以妨廢了政務便是爾治民處
我聞曰怨不在大亦不在小惠不惠懋不懋
　惠是順懋是勉武王又告康叔説我嘗聴得古人説
　下民嗟怨不在大也不在小惟㸔上人之所行道理
　上順與不順徳行上勉與不勉耳若所行能順于道
　理能勉于徳行則下民愛戴不暇豈有嗟怨之心此
　古人格言宜乎武王舉以告康叔凡為人上者所宜
　深念也
人有小罪非𤯝乃惟終自作不典式爾有厥罪小乃不
可不殺
　𤯝是無意誤犯終是有意故犯式是用武王告康叔
　説如人有小罪不是無意誤犯乃是有意故犯要做
　出這亂常不法的事来其用意如此這等人所犯的
　罪雖小却是姦惡可怒爾不可不殺他以示懲戒此
　則帝舜刑故無小的意思
乃有大罪非終乃惟𤯝灾適爾既道極厥辜時乃不可
殺
　灾是不幸適是偶如人有大罪不是有意故犯乃是
　無意誤犯出於不幸偶爾如此既當官自家聲説盡
　輸其情不敢隠匿這等人所犯的罪雖大却是愚昧
　可憐爾不可殺他當從寛以示矜恤此則帝舜宥故
　無大的意思武王這兩段是設為死罪之大小以明
　其情之輕重謂之有小罪有大罪是説衆罪中間有
　這等不同的不是説凡怙終小罪皆可殺凡𤯝灾大
　罪皆可赦也
王曰嗚呼封有叙時乃大明服惟民其勑懋和
　有叙是刑罰有次序明是明其罰服是服其民勑是
　戒勑武王嘆息呼康叔的名告他説刑罰之輕重大
　小都有箇一定的次序次序紊亂則民心不服爾於
　是當大明刑罰的次序使無一毫私蔽畏服下民的
　心志使無一人寃枉將見下民皆相戒勑而勉于和
　順不敢乖戾以犯有司之法矣
若有疾惟民其畢棄咎若保赤子惟民其康乂
　咎是惡乂是治民既交相戒勑而勉于和順則當因
　之以去其惡如要醫去自身的疾痛一般若能以去
　疾之心去民之惡將見下民洗心滌慮都棄去了平
　日的咎惡而不為矣又當因之以保其善如要保䕶
　自家的赤子一般若能以保赤子之心保民之善將
　見下民享徳樂利都相安于治化之中而無一人之
　不善矣武王不以明刑為貴而以斯民向善棄惡為
　心卒致刑措之美於此可見
王曰嗚呼封敬哉無作怨勿用非謀非彛蔽時忱丕則
敏徳用康乃心顧乃徳逺乃猷裕乃以民寧不汝瑕殄
　蔽是㫁則是法武王又嘆息呼康叔的名告他説為
　國之道不可不敬爾不要做致怨于民之事不要用
　非善之謀亂常之法只㫁以此心之誠而無所矯偽
　大取法於古人之汲汲於修徳者用以安定爾之心
　不至于厭常喜異省顧爾之徳不至于忽近忘逺𢎞
　逺爾之謀不至于貪目前之利忘後日之患寛裕不
　迫行其所無事以待民之自安這等則爾徳既純我
　必不以汝為有瑕疵而棄絶之乃得長保其國矣武
　王欲康叔不用罰而用徳故告戒之言又如此
王曰嗚呼肆汝小子封惟命不于常汝念哉無我殄享
明乃服命髙乃聴用康乂民
　肆字未詳爾雅書裏解作今字命是天命服命是服
　受於王的誥命武王嘆息呼康叔説今爾小子封立
　為諸侯享此衞國惟天命不于常最是難保若所行
　的善便得天命所行的不善便失了天命爾當以此
　念念在心莫使我所封爾的爵土自家殄絶而不能
　享明爾今日所受於王的誥命不可忽忘尊爾今日
　所聞於我的言語不可卑忽用以安治爾一國的百
　姓
王若曰往哉封勿替敬典聴朕告汝乃以殷民世享
　替是廢典是常法武王於篇終又呼康叔的名説爾
　往之國不可廢了所敬之常法聴受我所命爾的言
　語而服行之方能常有此殷民而世世享其國矣按
　康誥這一篇武王命康叔拳拳于文王明徳慎刑之
　家法始終以敬哉敬典為言誠以敬者修身化民之
　本盖非獨諸侯當然為人君者尤不可不致意
王曰封我聞惟曰在昔殷先哲王迪畏天顯小民經徳
秉哲自成湯咸至于帝乙成王畏相惟御事厥棐有恭
不敢自暇自逸矧曰其敢崇飲
　殷先哲王是成湯迪畏是畏之而見於行也天顯是
　天之明命成王是成其君徳畏相是敬畏輔相棐是
　輔崇是尚武王呼康叔的名告他説我聞古人之言
　惟説在昔殷先哲王成湯能迪畏上天之明命與小
　民之難保不徒心裏畏懼至于行事亦無不畏懼惟
　其畏天命畏小民所以見于處己則常其徳而不變
　見于用人則秉其智而不惑成湯之垂統如此故傳
　世自太甲而至帝乙中間賢聖之君六七作雖時代
　不同然皆能成就君徳敬畏輔相未聞有一縱酒敗
　徳簡賢棄禮之君當時御事之臣亦皆盡忠輔翼而
　有責難之恭未嘗敢有一人自暇自逸者暇逸且不
　敢况説道他敢崇尚飲酒惟其君臣皆不崇尚飲酒
　此商之所以興也
越在外服侯甸男衞邦伯越在内服百僚庶尹惟亞惟
服宗工越百姓里居罔敢湎于酒不惟不敢亦不暇惟
助成王徳顯越尹人祇辟
　外服指王畿之外侯甸男衞是四等諸侯邦伯是諸
　侯之長内服指王畿之内百僚是御事之僚屬庶尹
　是衆官之正亞是次大夫服是奔走服事之人宗工
　是尊官百姓是國中之民里居是在鄉之民武王説
　有商盛王之時不止那御事之臣不敢崇尚飲酒及
　王畿之外侯甸男衛四等諸侯與其長伯及王畿之
　内御事之僚屬公卿大夫衆官正與次大夫與奔走
　服事之人百官之尊者以及國中之民與在鄉之民
　都不敢沈湎于酒不惟畏懼法度不敢放縱去飲酒
　他有職事的勉于職事無職事的勉于徳業也無閒
　暇功夫去飲酒所以然者惟欲上以輔助成就君徳
　使之昭著而不至昏昧下以助百官諸侯之長使敬
　其君而不至懈怠當時君臣上下内外無一人不在
　敬畏之中如此故武王舉以告康叔使法商之所以
　興也
我聞亦惟曰在今後嗣王酣身厥命罔顯于民祇保越
怨不易誕惟厥縱淫泆于非彛用燕喪威儀民罔不䀌
傷心惟荒腆于酒不惟自息乃逸
　這以下是武王告康叔以商紂酗酒亡國的事後嗣
　王是指商紂易是改易燕是安䀌是痛傷武王説我
　又聞得人説在商家當時後嗣紂王無道毎日以酒
　沈酣其身昏迷于國政凡命令都不能明于下民其
　所祗敬保䕶的都是結怨于民之事又執繼不肯改
　易又大肆淫泆作竒技淫巧非常的事用安逸而喪
　失其威儀如作酒池肉林使男女祼而相逐全不成
　禮體所以百姓毎無一人不痛傷於心悼其國之將
　亡而紂方且荒怠越親厚于酒並不思量停止了他
　力行無度至于如此可謂無道之極矣
王曰封予不惟若兹多誥古人有言曰人無於水監當
於民監今惟殷墜厥命我其可不大監撫于時
　監是監視武王呼康叔的名説我不是要如此多言
　所以言湯之興紂之亡這等詳備為何葢為古人有
　兩句説話大凡人莫以水為監當以人為監若監視
　於水水不過照見人的面貌美惡而已若監視於人
　則人之所行得失瞭然可知如今殷人酗酒自速其
　罪墜失了天命我豈可不以殷人之失為大監戒以
　撫安斯時乎武王聖人猶以紂為監戒葢甚言酒之
　不可不謹也
梓材
　這一篇也是武王告康叔之書因篇中有梓材二字
　故取以名篇
王曰封以厥庶民暨厥臣達大家以厥臣達王惟邦君
　逹是通大家是巨室即卿大夫及都家也武王呼康
　叔的名告他説諸侯國中必有巨室大家為一國人
　所信服的然大家勢強其情最不易通若能施仁政
　以撫安一國之臣民却因其庶民及其羣臣之情以
　通達于大家則巨室之所慕一國慕之而天下之情
　無不通矣至于王者位尊其情尤不易通若為諸侯
　的因其一國臣民之情以通達于王則王之心悦懌
　而上之情無不通矣諸侯上有天子下有大家能通
　上下之情而使之無間則諸侯之責盡矣故曰惟邦
　君王言臣而不言民者率土之濵莫非王臣也
惟曰若稽田既勤敷菑惟其陳修為厥疆畎若作室家
既勤垣墉惟其塗塈茨若作梓材既勤樸斵惟其塗丹
雘
　稽是治敷菑是廣去草棘疆是畔畎是通水的渠塗
　塈是泥飾茨是葢梓材是良木可為器用者艧是采
　色之名武王告康叔説為國之道便如治田造屋製
　器一般都有箇成始成終的道理且如治田的先已
　勤力廣去了草棘不要妨了苖稼還須陳列修治那
　田之疆畔與通水的渠使足以備旱澇則田可成矣
　又如起造房屋的先以勤力築起四圍髙下垣墻使
　有箇基址還須用泥去墁飾用草去苫葢使足以蔽
　風雨則屋可成矣又如把良木去製器用先以勤力
　做一箇粗樸又加些巧斵的工夫了還須装飾采色
　使文質相稱則器可成矣敷菑是喻除惡垣墉是喻
　立國樸斵是喻制度皆武王已為之事疆畎暨茨丹
　雘是望康叔以成其終不可變成規而墮前功也
今王惟曰先王既勤用明徳懐為夾庶邦享作兄弟方
来亦既用明徳后式典集庶邦丕享
　先儒蔡氏説這一段以後是臣下進戒於君之詞疑
　簡脫誤於此先王是文王武王夾是近兄弟是友愛
　的意思方来是方方而来既是盡后是後王式是用
　典是舊典集是和輯這一段意思説道今嗣王當説
　先文王武王盡勤用明徳懐来天下諸侯為夾輔以
　自近由是庶邦諸侯感戴興起而敬享其上極其友
　愛之誠如兄弟一般朝覲㑹同方方而来無一處敢
　怠慢不来的也都倣效著文王武王盡用明徳無一
　人敢棄徳不用的如今後王亦何必他求只是要用
　文王武王勤用明徳之舊典以和輯天下諸侯而已
　果能如此則天下諸侯大享其上無一人敢不敬應
　者不特庶邦享而已故曰丕享
太保廼以庶邦冢君出取幣乃復入錫周公曰拜手稽
首旅王若公誥告庶殷越自乃御事
　幣是幣帛諸侯以洛邑成来㑹于洛而獻幣帛以致
　慶也旅是陳御事本説成王不敢指言但謂之御事
　如後世稱為職事的意思洛邑既成周公將歸鎬京
　太保召公廼率列國諸侯自公所出外去取諸侯致
　慶的幣帛又復入到公所付與周公且言其拜手稽
　首所以陳王及公之意欲周公聨諸侯的幣帛及召
　公的說話併逹于王説洛邑已定要誥諭殷民其根
　本廼自爾御事葢宅洛之急務在化殷民化殷民之
　大本在于王身此召公納忠之大者若幣帛則不過
　寓敬君之意耳非若後世專以貨利為事而忘獻忠
　也
嗚呼皇天上帝改厥元子兹大國殷之命惟王受命無
疆惟休亦無疆惟恤嗚呼曷其奈何弗敬
　這以下都是召公告成王的説話元子是長子無疆
　猶言無窮休是美恤是憂召公嘆息説君為天之長
　子不可改國之大者不易亡商紂為皇天上帝之長
　子而無道於是上帝震怒改革了他所受這大國殷
　之天命使他亡㓕了今王繼受殷之天命固有無窮
　之美然天命不可恃却也有無窮之憂故又嘆息説
　今王曷其奈何不敬乎葢深言不可不敬也此篇專
　主敬言敬則與天同徳可以常保天命故召公始末
　嗟嘆以警悟上心葢元老大臣拳拳忠愛不能自已
　之至情也
相古先民有夏天迪從子保面稽天若今時既墜厥命
今相有殷天迪格保面稽天若今時既墜厥命
　從子保是從其子而保佑之謂禹傳之子也面是向
　即對越的意思稽是考若是順格保是格正夏命而
　保佑之召公説相視古先民有夏若大禹聖人上天
　固嘗啟迪他能敬徳又從其子啓而保佑之使傳繼
　國祚大禹聖人對越以考天心敬順無違宜若可為
　後世子孫倚賴保得無虞然到今時桀為無道已自
　墜失了天命而亡其國矣如今相視有殷若成湯聖
　人上天也嘗啟迪他又令其格正夏命而保佑之使
　他有天下成湯聖人亦對越以考天心敬順無違宜
　若可為後世子孫倚賴保得無虞今時紂為無道已
　自墜失了天命而亡其國矣可見天命誠不可恃以
　為安惟當兢兢業業從事于敬則王業可保也
今沖子嗣則無遺夀耇曰其稽我古人之徳矧曰其有
能稽謀自天
　沖子猶言童子夀耇是老成之臣凡㓜沖之主於老
　成之臣尤易踈逺故召公告成王説今王以童子嗣
　位不可遺棄了老成之臣葢老成之臣聞見深逺能
　稽考古人之徳業是故不可遺棄他况言其徳盛智
　明能稽考天意以定謀慮是尤不可遺棄他稽古則
　於事有所證稽天則於理無所遺不遺棄老成之人
　乃人君之要務故召公特首言之
嗚呼有王雖小元子哉其丕能諴于小民今休王不敢
後用顧畏于民碞
　其是期之之詞諴是和後是遲緩的意思碞是險召
　公嘆息説王雖是㓜小迺皇天上帝之長子其責任
　則甚大王尚當勉力大能諴和于小民使他都得其
　所而無怨上之心庶為今日之休美乎小人雖至微
　然撫我則后虐我則讎其心最碞險可畏王當不敢
　遲緩于敬徳當囬顧却慮以警畏那小民之碞險纔
　好不可以其至微而忽之也
王先服殷御事比介于我有周御事節性惟日其邁
　比是親近介是副貳邁是進進不已的意思召公説
　殷之臣化紂之惡非若我用之臣習於教令王要先
　去化那殷家御事之臣須教他親近副貳于我周家
　御事之臣使其漸染陶成相觀為善以節制他往時
　驕淫之性日進于善而不已矣這一節是説治人當
　先服乎臣也
王敬作所不可不敬徳
　所是處所召公又説要化服殷之臣必謹乎君之身
　王當以敬為處所動静語黙出入起居無往而不居
　于敬何也葢為君者不可不敬其徳敬是一身之主
　宰能以敬作所則此心収斂於天理之中而徳成不
　能以敬作所則此心放縱於人欲之偽而徳墮矣敬
　之一字實君道之至要也
我不可不監于有夏亦不可不監于有殷
　監是視召公又告成王説我不可不監視于有夏以
　為勸戒亦不可不監視于有殷以為勸戒
今王嗣受厥命我亦惟兹二國命嗣若功王乃初服
　二國是指夏商召公告成王説今王嗣位而受天命
　我謂亦惟此夏商二國受命之君他中間有能敬徳
　歴年長乆的有不能敬徳歴年短促的王當勉力繼
　嗣那能敬徳歴年長的可也况王迺新邑初政服行
　教化之始豈可不謹其所視效乎
嗚呼若生子罔不在厥初生自貽哲命今天其命哲命
吉凶命歴年知今我初服
　哲命是説人心所有之明哲乃是天命賦與的召公
　又嘆息説王初政譬如人家生子一般無不在那初
　生的時節若初生時習于善則其長大時必歸于善
　矣這便是自貽其明哲之命人君於初政時若能謹
　其所視效則其日後必能敬其徳正與此相類但今
　上天其命王以明哲乎命王以吉凶乎命王以歴年
　之久乎皆不可知所可知的只看我之初政服行如
　何爾若初服而能敬徳便是自貽哲命無往不吉享
　有歴年之久矣
宅新邑肆惟王其疾敬徳王其徳之用祈天永命
　宅新邑即上文所謂初服召公告成王説如今居此
　新定都邑乃是中天下定四海之一初王當乘此機
　㑹疾速勉于敬徳豈可遲緩悠悠不力况天命未定
　王當用此徳以祈請上天享國永乆之命盖天命至
　公惟徳可以動之若後世用淫祀祈禱而不修徳則
　天反怒矣豈能致享國永久之命
拜手稽首曰予小臣敢以王之讎民百君子越友民保
受王威命明徳王末有成命王亦顯我非敢勤惟恭奉
幣用供王能祈天永命
　拜手稽首是致敬之意讎民指殷之頑民與三監謀
　叛者百君子是殷之御事庶士諸臣友民是周家友
　順之民保是保而不失受是受而不拒威命明徳是
　徳威徳明末是終也召公於篇終又拜手稽首致敬
　説予小臣敢以洛邑所遷殷之頑民及諸臣與我周
　家友順之民保受王之徳威徳明不敢有所違拒王
　終能享用上天之成命以光顯于後世此人臣匡輔
　之責我不敢以此為勤勞我但知恭敬以奉助祭的
　幣帛用供王能祈請上天享國永久之命而已葢奉
　幣之禮臣職所當恭而祈天之實則在王之所自盡
　也先儒謂召公這一段説話頌而無諂諫而無驕深
　得告君之體成王亦能聴而行之享國久長後臣宜
　以為法
洛誥
　洛邑既定周公遣使告卜于成王史官録之又并記
　君臣問答及成王命周公留治洛之事故謂之洛誥
周公拜手稽首曰朕復子明辟
　這以下是周公授使者告卜之詞拜手稽首是史官記
　周公遣使之禮復是復命明辟是明君之謂史官記
　周公遣使告卜于王拜手稽首致敬説王命我去卜
　都于洛如今定了敢復命于子明辟子明辟是指成
　王葢周公於成王以親則為兄之子以尊則為君也
王如弗敢及天基命定命予乃𦙍保大相東土其基作
民明辟
　及猶言與基命是説承天命以作新邑乃成始的意
　思定命是説洛邑既成乆安長治乃成終的意思𦙍
　是繼保是太保指召公而言洛邑在鎬京東故謂之
　東土周公説定都大事王當親往今王迺以㓜沖退
　託若不敢與知上天成始之基命與成終之定命於
　是我乃繼太保召公而往大行相度于東土定了都
　邑其庶幾為王於此地與天下百姓做起初一箇明
　君周公於成王親之至故期之深也
王拜手稽首曰公不敢不敬天之休来相宅其作周匹
休
　這以下是成王授使者復周公之詞拜手稽首是成
　王尊異周公而重其禮也匹是配史官記成王遣使
　復周公時拜手稽首致敬説公以懿親大臣不敢不
　敬上天之休命来到洛邑相視以定宅都之所為我
　周家匹休之地葢言卜洛既定則足以配周家休命
　于無窮也
公既定宅伻來來視予卜休恒吉我二人共貞
　這視字與告示的示字同二人是成王説自家與周
　公貞猶當也成王又説公既經營定了宅都之所遣
　使者来鎬京且来示我以卜兆之休美常吉非我所
　能致我與公兩人宜共當之
公其以予萬億年敬天之休拜手稽首誨言
　十萬曰億成王又説公既宅洛規模宏逺以我萬億
　年敬天之休命故又拜手稽首以謝公告卜所教誨
　的言語葢成王於周公以親則為叔父以尊則為師
　故始終拜手稽首而重其禮者如此
厥若彛及撫事如予惟以在周工往新邑伻嚮即有僚
明作有功惇大成裕汝永有辭
　若是順彛是常周是宗周指鎬京而言周公又告成
　王説今王適洛都其順行常道及撫臨國事當常如
　我為政之時不要妄作所任使之人只用那見在宗
　周之官皆我所整齊戒飭者不要參用私人去新都
　洛邑使君子小人相雜壊了新政這等庶幾使百官
　知道上面人意向所在各就其官僚明白振作以圖
　事功之成惇厚博大以成寛裕之俗如此則王之休
　聞亦永有辭于後世矣
公曰己汝惟沖子惟終
　周公又告成王説已矣乎周之王業文武為之始汝
　惟沖㓜之子不可不勉力以圖其終也
汝其敬識百辟享亦識其有不享享多儀儀不及物惟
曰不享惟不役志于享凡民惟曰不享惟事其爽侮
　這以下是説統御諸侯之道百辟是諸侯享是朝享
　指朝覲貢獻而言多是重的意思儀是禮物是幣帛
　役是用周公告成王説諸侯朝享于人君他心裏有
　誠實的有不誠實的人君要知他誠實不誠實不在
　任智術只在此心常存敬謹無愛憎之私便能曉得
　那諸侯誠實享上的也曉得那不誠實享上的盖享
　上重在禮不重在幣帛若禮不足而幣有餘這便謂
　之不能享上惟不能用志于享上則凡國人皆化之
　都説道上面人可以幣交不用禮享也若舉國無享
　上之誠則政事必至于差爽僣侮隳壊王之法度而
　為叛亂之事矣葢小人以賄賂悦人必簡于禮人君
　若好賄賂而不責人以禮則忠佞不分賞罰不當天
　下必有輕視之心故周公戒成王如此欲其以敬存
　心辨之于早而察之于微也
汝往敬哉兹予其明農哉彼裕我民無逺用戾
　戾是至周公又告成王説汝往洛邑當臨鎮新都之
　始其敬之哉自此以後我將退休田野惟講明農事
　以遂歸老之志汝若於彼洛邑能推恩施惠以和裕
　其民則四方之人皆感仰愛戴將無逺而不至矣
王若曰公明保予沖子公稱丕顯徳以予小子揚文武
烈奉答天命和恒四方民居師
　這以下是史官記成王答周公及留公的説話稱是
　舉居師是宅其衆也史官記成王答周公之意説公
　以懿親元老顯明保佑我㓜沖之子又朝夕納誨舉
　大明徳使我小子發揚文王武王之功烈奉答上天
　之明命撫䘏四海之人民使皆和而不乖恒而可久
　以宅此衆庶于洛邑也葢成王將留周公治洛故先
　叙述其功徳以為自己賴之上不沗于祖仰不愧于
　天俯不怍于人有如此
惟公徳明光于上下勤施于四方旁作穆穆迓衡不迷
文武勤教予沖子夙夜毖祀
　旁是無方所指上下四方而言作是振起的意思穆
　穆是和敬迓是迎衡是平成王又説惟周公盛徳昭
　明光著于天地其勤勞施布于四海然公之心猶不
　敢少有怠忽説道天下已治了方且無往而不振起
　那穆穆然和敬之徳以迎迓太平之治不迷失了文
　王武王所勤之教于天下公之徳教既大加于當世
　又無愧于前人這等了我㓜沖子更何所作為只是
　早晚間謹毖以主祭祀而已葢成王知周公有退休
　之志故委重于公以示其所以留之之意
周公曰嗚呼繼自今嗣王則其無淫于觀于逸于遊于
田以萬民惟正之供
　則是法則其字指文王説淫是過周公又嘆息説自
　如今以後繼世之君當取法于文王不可過于侈麗
　之觀不可過于安逸之樂不可過于遊幸不可過于
　田獵以萬方之民惟正賦之供正賦之外别無科擾
　方能盡無逸之實葢觀逸遊田這四件事乃致亂之
　漸能法文王則財用有節君徳修而進于治不能法
　文王則横歛無度君徳不修而入于亂周公垂戒後
　王可謂切矣
周公曰嗚呼我聞曰古之人猶胥訓告胥保惠胥教誨
民無或胥譸張為幻
　胥是相惠是順譸張是誑誕幻是變名易實以眩觀
　者周公又嘆息告成王説我聞得古時人君徳業已
　盛為人臣的猶且不敢自滿遇人君有些未善處則
　相與陳謨納諫以訓誡告諭他有些善處則相與調
　䕶從㬰以保養將順他如此而猶有未善則相與教
　正規誨以輔成造就他所以人君視聴思慮皆無所
　蔽塞好惡取予之情自然公明不違悖了理法當時
　之民見人君這等親近正人聴受忠言無一人敢相
　與誑誕倡為邪説變名昜實做那幻妄的事以眩惑
　人主之心故曰民無或胥譸張為幻周公言此以見
　古人徳業雖盛猶賴臣下匡救况成王以㓜沖之年
　徳業未盛豈可不親正人聴忠言而所其無逸哉
此厥不聴人乃訓之乃變亂先王之正刑至于小大民
否則厥心違怨否則厥口詛祝
　此是指上文而言訓是法刑也是法否是不然的意
　思請神加殃謂之詛以言告神謂之祝周公又告成
　王説王若於上文所言古人胥訓告胥保惠胥教誨
　的事不肯聴信則人皆以人君為法也不肯聴信由
　是君臣上下相師非度變亂先王的正法無小無大
　都取而紛更之葢先王正法最便於民最不便於縱
　侈之君如省刑罰以重民命最便於民人君好殺的
　却以為不便務要變亂以行殘酷之政薄賦斂以厚
　民生最便於民人君好貨的却以為不便務要變亂
　以遂貪侈之志人君這等變亂先王正法百姓毎定
　是不然其心裏必有違悖怨恨之意若再不然其口
　裏必詛祝于神明百姓毎心口交怨其國未有不危
　殆者此乃治亂存亡之機故周公告成王懇切如此
厥愆曰朕之愆允若時不啻不敢含怒
　愆是過周公上文既告成王勉其聞人怨罵當要敬
　徳反求諸身故此又説殷王中宗髙宗祖甲及我文
　王本未有過失若聞得小人誣毁他也只以其所誣
　毁的過失安而受之説這本是我之過他心裏誠實
　是如此非是隠忍不敢藏怒葢殷三宗及文王之心
　誠知小人之依故不暇責小人之過且因以察自己
　身上有未到處故凡怨罵誣毁之言皆所樂聞豈止
　於隠忍含怒不發而已
此厥不聴人乃或譸張為幻曰小人怨汝詈汝則信之
　周公又説成王於上文殷三宗及文王迪哲的事若
　不肯聴信便是不能敬徳心裏不明人君不明則小
　人得以誑誕變置虛實在人君面前説小人都心裏
　怨恨爾毁罵爾人君既不明必然聴信這等幻妄之
　言豈不壊事故下文極言之
則若時不永念厥辟不寛綽厥心亂罰無罪殺無辜怨
有同是叢于厥身
　綽是大叢是聚周公又告成王説王若如上文所言
　聴信小人誑誕無實的言語果然如是便不能永念
　為君的道理不能寛大其心反用那誑誕無實的言
　語羅織疑似亂罰那無罪的殺戮那無辜的天下之
　人雖受禍不同而怨憤之心則一般都叢聚在人君
　一身上可不戒哉
周公曰嗚呼嗣王其監于兹
　嗣王是指成王兹是指上文周公於篇終又嘆息説
　嗣王不可不監視我所陳無逸這一篇書按無逸一
　篇始言稼穡艱難其中拳拳于棄忠直惑䜛佞壊法
　度治誹謗盖惟無逸然後能去是病故周公於毎章
　之首皆以嗚呼發之致咨嗟詠嘆之意欲成王以商
　三君及文王為法以商紂為戒至是嗟嘆之外更無
　他語惟以嗣王其監于兹結之所謂言有盡而意無
　窮其後成王果能深警於此為周賢君然則無逸這
　一篇書真萬世人主之龜鑑伏惟殿下留意
　　　文華大訓
春秋左傳敬者徳之聚也能敬必有徳
　敬是主一無適之謂此心収斂不敢放肆便是敬左
　傳載臼季之言説敬便諸般徳行都做得成不敬便
　諸般徳行都做不成故曰敬者徳之聚也人若能敬
　以事君必忠能敬以事親必孝能敬以事兄長必順
　能敬以交朋友必信能敬以應事接物必然百行都
　好故曰能敬必有徳
禮記君子無不敬也敬身為大
　身是人的身體禮記引孔子説君子人於天下事無
　一件不當敬就輕重論之只有敬自己的身體為大
　自己的身體乃父母所生祖宗所傳豈可輕忽必須
　明心術之要慎威儀之則衣服有制飲食有節謹言
　慎行常恐虧體辱親才是能敬故君子以敬身為大
論語子路問君子子曰修己以敬
　子路一日問孔子説如何是君子人的道理孔子答
　他説修己以敬葢人能修己使存於中無一毫放肆
　見於外無一事矯偽表裏純於一敬這便是君子然
　敬非止可以修一身推而至於齊家治國平天下也
　都本於一敬
程子曰誠者天之道敬者人事之本敬則誠誠然後能
敬未及誠時却須敬而後能誠主一謂之敬一者謂之
誠主則有意在
　誠是真實無妄之謂乃天理之自然如仁則真實是
　仁義則真實是義更無一毫虛假故曰誠者天之道
　敬是主一無適之謂人要修為以復天理之自然必
　須用敬如仁未能到真實無妄處必須從敬上做仁
　義未能到真實無妄處必須從敬上做義不敬則此
　心放肆不謹無根本了如何做得去若敬的工夫久
　久成熟也可到真實無妄地位故曰敬者人事之本
　敬則誠這一條前一段即中庸誠則明的意思後一
　段即中庸明則誠的意思誠然後能敬未及誠時却
　須敬而後能誠人若真實無妄必自然能敬更不消
　説若未到真實無妄時節必須盡持敬的工夫然後
　可以至于誠這一條只與前一條意思一般主一謂
　之敬一者謂之誠主則有意在一是純一不雜乃天
　理之本體即是誠人未到純一不雜處却須盡主一
　的工夫謂之主者須常常用一片戒謹的意思若一
　時不用意便走作不純了故曰主一謂之敬一者謂
　之誠主則有意在這一條也只與前一條意思一般
　葢誠乃聖人之事敬乃賢人希聖之事故二程子再
　三言之學者欲盡希聖的工夫不可不先於敬
朱子曰敬者一心之主宰而萬事之本根聖學所以成
始而成終者
　朱子説人以一心而應萬事不可無箇主宰根夲敬
　便是主宰根本人若能収斂此心主一無適使中有
　一定之守則視聴言動都不敢放肆這敬豈不是一
　身的主宰外無非僻之干則動静云為都合于禮法
　這敬豈不是萬事的根本人要學而至于聖人是第
　一難事其始初成就得入聖人的門户不出此敬到
　終了成就得造聖人的田地也不出此敬
為小學者不由乎此固無以涵養本源而謹夫洒掃應
對進退之節與夫六藝之數
　此是指敬而言本原是人的心性洒掃是洒水掃地
　乃古者子弟服事長上的常禮應對是答賔客的言
　語進退是見人的禮節六藝是禮樂射御書數之文
　朱子又説人年㓜時入到小學中學小子之學若不
　從事于敬必不能収他放心涵蓄保養他本然的徳
　性凡服事長上答應賔客與夫見人的禮節必不能
　致謹于日用常行之間禮樂射御書數之文必不能
　聴受師長的教誨所以小學不可不先於敬
為大學者不由乎此亦無以開發聰明進徳修業而致
夫明徳新民之功也
　這此字也指敬而言徳是徳性明徳是明在己的徳
　性新民是使天下人都明其徳性朱子又説人年長
　時入到大學中學大人之學若不從事於敬其氣必
　昏瞶不能啟發自家的聰明資質以窮理致知其志
　必懈怠不能進益其徳行修治其學業以成已成物
　這等明徳新民的功效如何可致所以大學亦不可
　不先於敬小學洒掃應對進退之節便是聖學之始
　大學明明德於天下便是聖學之終
太宗文皇帝嘗因學士解縉等進呈大學正心章講義
覧之至再諭縉等曰人心誠不可有所好樂一有好樂
泥而不返則欲必勝理若心能静虚事來則應事去如
明鏡止水自然純是天理
　樂是喜好太宗文皇帝一日因學士解縉等進呈大
　學書裏面正心一章的講義御覽過兩遍諭解縉等
　說人之一心著實不可偏有所喜好假如喜好貸財
　喜好聲色喜好遊幸一有所偏泥在上頭樂而忘反
　便人欲之私勝了天理之公心如何得正若人之一
　心不為外物所擾使本體真静湛然虚明凡遇喜怒
　憂懼的事務到面前便隨感而應當喜的喜當怒
　的怒當憂的憂當懼的懼事過之後只似那至明
　之鏡至靜之水但遇人好的照見好醜的照見醜初
　何嘗容心豈不是自然一團的天理這等心豈有不
　正
乂嘗語侍讀學士胡廣等曰為學不可不知易易道妙
在變通不失其正古人隨時從道之説最得要領亦在
虛心玩之耳
　易是周易古人是指伊川程子要領是衣裳總㑹
　處太宗文皇帝又嘗一日與侍讀學士胡廣等説
　人之為學不可不曉得周易周易的道理專為君
　子謀不為小人謀所以至妙處雖變通無常都不
　失了正道伊川程子作周易傳序第一句便説隨
　時變易以從道這一句葢人所遇之時雖變易不
　同都不可違了這所以然之理最得周易之總㑹
　如裳之有要衣之有領一般凡一卦一爻中皆不
　過此意惟在人虛心涵泳玩索而後知之祖宗成
　憲前靣都是説太祖太宗留心於聖經賢傳親近
　儒臣乃萬世成法
書能自得師者王謂人莫己若者亡
　書是書經仲虺之誥篇王是説得天下亡是説失天
　下仲虺因成湯放桀而有慙徳作誥以釋之又引這
　一段古語説人君能不自滿假自家主意要人為師
　從他講學委心聴順這等虛己求益則徳日崇業日
　廣自有箇得天下之理人君若好髙自大説天下人
　都不如已這等驕矜侮慢則善日消惡日長自有箇
　失天下之理
好問則裕自用則小
　若凡事喜懽下問於人則天下之善都歸於已綽然
　有餘不可勝用故曰好問則裕若止知有己不知有
　人則所知有限如何濟得大事故曰自用則小按湯
　之於伊尹先學而後臣即是好問能自得師所以得
　了天下桀嘗自稱如天之有日日亡乃亡即是自用
　謂人莫已若所以失了天下
禮記凡世子春誦夏弦大師詔之瞽宗秋學禮執禮者
詔之冬讀書典書者詔之禮在瞽宗書在上庠
　禮記是禮經文王世子篇世子是天子之元子誦是
　口誦弦是有弦之樂大師是掌樂之官執禮者是掌
　禮之官典書者是掌書之官詔是教也瞽宗是殷學
　名上庠是虞學名周有天下兼立三代之學古者教
　天子之元子當春之時口誦樂章即詩經裏面雅頌
　之節這都是掌樂之官教他於瞽宗之中所以養其
　中和性情當秋之時學先王之禮則有掌禮之官教
　他當冬之時讀先聖先師之書則有掌書之官教他
　學禮也在瞽宗之中讀書却在上庠之中
凡祭與養老乞言合語之禮皆小樂正詔之於東序
　凡祀天神祭地祗享宗廟都謂之祭古者人君簡第
　一等年髙有徳的人號為三老五更齋戒致敬親自
　上與飲食以教天下之孝弟這是養老之禮因行飬
　老之禮就問這老人家求善言之可行者虛已聴教
　這是乞言之禮凡祭及養老與凡大射等禮當禮畢
　燕飲之時皆得聚在一處講論先王之法㑹合義理
　互相告語這是合語之禮這幾様禮其間各有威儀
　容節為天子之元子皆所當知於是小樂正教他於
　東序之中小樂正也是掌樂之官東序是大學古者
　天子之元子春夏秋冬四時進學不肯間㫁了工夫
　禮樂書史之臣不離了左右所以君徳成而天下治
　也
易麗澤兊君子以朋友講習
　這是周易兊卦大象之辭麗是依附川水壅塞處為
　澤孔子於周易兊卦説兊之為訓是喜悦的意思然
　其卦畫以一隂進於二陽之上喜見於外其象如澤
　水能潤萬物萬物喜悅他以重卦論之兩箇兊卦便
　象兩處澤水依附在一處交相浸潤互有滋益的模
　様君子人觀這麗澤兊之象當與同門之朋合志之
　友交相講習若彼此之間論難講明於前體驗習熟
　於後使心與理相契身與事相安則天下可恱孰大
　於此正如兩澤之水自相依附互有滋益的一般
詩伐木丁丁鳥鳴嚶嚶出自幽谷遷于喬木嚶其鳴矣
求其友聲相彼鳥矣猶求友聲矧伊人矣不求友生神
之聴之終和且平
　這是詩經小雅伐木篇乃燕朋友故舊之樂伐木是
　斫伐樹木丁丁是伐木聲嚶嚶是鳥聲之和幽谷是
　幽深的山谷喬木是髙樹相是觀看伊是彼也詩人
　説山中人斫伐樹木其聲丁丁然相應遂起興説禽
　鳥和鳴其聲嚶嚶然從幽深的山谷裏出來飛在髙
　樹上其和鳴相呼乃是尋求其同類的聲音觀彼禽
　鳥無知也曉得尋求其同類有此和平之聲况彼人
　之有知豈可不交求朋友人若能篤於朋友之好徳
　業相勸過失相規久而不渝可質之神明則徳成於
　已動静云為神明必聴之相之而終獲乎和順平康
　之福葢朋友是五倫之一若無朋友便是廢了大倫
　所存所行乖戾偏黨無人救正必獲罪於天何福之
　有
家語與善人居如入芝蘭之室乆而不聞其香即與之
化矣與不善人居如入鮑魚之肆乆而不聞其臭即與
之化矣
　芝蘭是香草鮑魚是腐壊的魚肆是如今買賣鋪孔
　子家語書裏説若與為善之人相處便如進那芝蘭
　的房裏初聞見香久了不聞見非是不聞見習熟慣
　了與之相忘就化於香中不覺了葢與善人相處初
　問聴他説的都是好話看他行的都是好事便曉得
　是箇善人恰似不可及若只管相親乆將来薰陶漸
　染於善不覺也化做善人與他一般了若與不善之
　人相處便如進那鮑魚的鋪裏初聞見臭久了不聞
　見非是不聞見習熟慣了與之相忘就化於臭中不
　覺了葢與不善之人相處初間聴他説的都無好話
　㸔他行的都無好事也曉得箇不善之人不宜學他
　若不能踈逺久將来薰陶漸染於不善不覺就化做
　不善之人與他一般了
丹之所藏者赤漆之所藏者黒是以君子必慎其所與
處者焉
　善與不善都各以類相從正如銀硃所収藏的去處
　必帯些紅油漆所収藏的去處必帯些黑所以君子
　人必謹慎其所與同處之人如常人便須是親近益
　友不可親近損友人君便須是親近正人不可親近
　小人恐被他汚染了
孟子舜尚見帝帝館甥于貳室亦享舜迭為賔主是天
子而友匹夫也
　帝是帝堯館是館舍古禮妻之父謂之外舅故女之
　夫亦謂之甥帝堯以女配舜故謂舜為甥貳室是副
　貳之宫室孟子因門人萬章問朋友之道告他説古
　者舜上而朝見于帝堯帝堯館舜于副貳之宫中亦
　就而享舜之食互相做賔主相待可見堯以天子下
　友舜而不為屈己舜以匹夫上友堯而不為僣分故
　曰是天子而友匹夫也
用下敬上謂之貴貴
　用解做以字這上一箇貴字是貴重的意思下一箇
　貴字是指有位之人孟子又説以在下之人敬事在
　上之人這是貴重貴人禮當如此
用上敬下謂之尊賢
　尊是尊禮賢是有徳之人孟子又説以在上之人敬
　事在下之人這是尊禮賢人禮亦當如此
貴貴尊賢其義一也
　貴重貴人與尊禮賢人都是理上當得處但時人止
　知貴人可貴不知賢人可尊故孟子説這二者其義
　一般不可以有位而輕有徳也
　
　
　
　
　
　篁墩文集巻四
欽定四庫全書
　篁墩文集巻五　　　　　　明　程敏政　撰
　　經筵講章
　　　中庸
博學之審問之愼思之明辨之篤行之
　這是中庸第二十章子思推明擇善固執其工夫條
　目有此五件這五箇之字是指那當知當行的事上
　説子思説擇善之功莫先於學然學之不廣則不能
　盡曉天下的事物須是把詩書六藝無一件不窮究
　古今事變無一件不理㑹然後能周知天下萬事萬
　物的道理這便是博學之人的所學既廣了中間豈
　無疑惑的事須要請問於人然問的不仔細那疑惑
　的事終不能解須是與師友每再三反覆把那前後
　不一的事跡彼此不同的識見務要豁然貫通無一
　些疑惑這便是審問之既問知了那事務終是自外
　面入来必反而思之有得於心方好然或思之不專
　至於泛濫或思之太過流於穿鑿便都是不謹慎處
　須要把學之於己的問之於人的虛心涵泳切己體
　察務求精熟使心與理為一更無雜亂這便是慎思
　之既思之有得若遇著事務到根前紛紛擾擾或是
　或非或真或偽㫁得不明却也是無益須要有箇張
　主分别是非無使有一毫顛倒剖決真偽無使有一
　毫差錯如止水明鏡照人妍媸舉莫能逃這便是明
　辨之學問思辨這四件擇善的工夫既做得有分曉
　若行時節或遲疑不肯盡力却也只作一塲説話過
　了所以又要加固執的工夫方能實有諸己人若於
　好事上見的真慮的熟著實用力行將去不肯半上
　落下也不肯有始無終這便是篤行之先儒説五者
　廢其一非學也學者果欲由擇善固執以造於聖人
　至誠之域非積累工夫如此縝宻豈能至哉臣惟中
　庸這一章乃孔子答魯哀公問政之言前面説治天
　下國家有九經既以誠身為根本至此又子思推言
　五者為誠身工夫故在人君尤為切要葢從古聖哲
　之君亦未嘗無學問之功如孔子於周昜乾卦贊君
　徳曰學以聚之問以辨之寛以居之仁以行之立言
　垂訓全與此合曽子傳大學曰致知格物即學問思
　辨之事曰誠意正心修身齊家治國平天下即篤行
　之事故朱子謂致知乃明善之要誠意乃誠身之本
　聖賢之言前後如一仰惟皇上生知之資本於天賦
　向道之志協於聖謨然古語云言有盡而道無窮臣
　愚尤願皇上知行並進始終一誠不事虛文務臻實
　效將見聖經賢傳上得千古之傳帝徳王功比隆四
　代之盛天下之望不勝惓惓
　　　尚書一
五載一巡守羣后四朝敷奏以言明試以功車服以庸
　這是舜典篇史臣記當時天子巡守諸侯朝覲的事
　廵守是天子巡行諸侯所守的國土朝是諸侯來朝
　于天子帝舜時定制五年之間天子巡守一遍二月
　到東方五月到南方八月到西方十有一月到北方
　巡守囬来後第一年東方諸侯來朝第二年南方諸
　侯來朝第三年西方諸侯來朝第四年北方諸侯來
　朝這是五載一巡守羣后四朝天子巡行那一方先
　祭告皇天上帝望祭一方山川然後接見諸侯考驗
　他天時正與不正禮樂制度合與不合若有不同的
　都改正歸一這是天子巡守的事已在上文説了諸
　侯來朝時天子使他敷陳為治的道理若敷陳得有
　理又顯試他功跡如何若果然有功于民天子便賜
　他車馬衣服旌異他這是諸侯来朝的事故曰敷奏
　以言明試以功車服以庸臣謹按先儒解這一段書
　説天子諸侯雖有尊卑一往一來禮無不答是以上
　下交通而逺近洽和故在帝舜之時逺方諸侯皆得
　親見以詢治道况在王朝公卿其朝夕謀議于一堂
　之上心孚意契從可知矣三代聖王體而行之此所
　以成雍熈泰和之治而非後世之所以能及也洪惟
　我聖朝立法定制雖不泥古巡守朝覲之禮然在廷
　之臣㦯不時召對方面之臣毎三嵗來朝而来朝之
　日政跡卓異者賜衣賜宴以為榮貪懦不立者罷職
　除名以示戒推虞廷之意為一代之典葢百餘年矣
　仰惟皇上以聖哲之資嗣祖宗之統廣納羣言而制
　治保邦之䇿悉得上聞考察庶官而憸邪不職之人
　不容倖免葢由此而上幾于有虞君臣相與之盛不
　難矣伏願始終以舜為法登延耆俊不厭于頻綜覈
　名實不嫌于察則聖徳日進于髙明聖治益臻于美
　大此宗社萬萬年無疆之慶也臣犬馬之心不勝惓
　惓顒望
　　　　二
帝曰咨四岳有能典朕三禮僉曰伯夷帝曰俞咨伯汝
作秩宗夙夜惟寅直哉惟清伯拜稽首讓于䕫龍帝曰
俞往欽哉
　這是尚書舜典篇史臣記帝舜命官典禮的事咨是
　嗟嘆四岳是官名以一人而掌諸侯四方之事故謂
　之四岳典解做主字三禮是祀天神享人鬼祭地祗
　這三件大禮帝舜問四岳之官説如今羣臣中那一
　箇能為我主三禮之事僉曰伯夷僉是衆共之詞伯
　是爵夷是名四岳與在朝小大之臣都説道羣臣之
　中惟有伯夷這箇人可以主三禮之事帝曰俞咨伯
　汝作秩宗俞解做然字秩宗是典三禮的官名在周
　為宗伯在後世為禮部太常之職謂之秩宗言其職
　當叙次百神而以宗廟為主葢百神中其位次或尊
　或卑其祀典當因當章其禮樂度數可隆可殺都要
　處得停當方為稱職故帝舜然其言以為舉得伯夷
　最是乃嗟嘆呼其爵而不名説如今特命爾做秩宗
　之官又告戒他説夙夜惟寅直哉惟清夙夜是早晚
　寅是敬畏直是無私曲清是潔清帝舜説與神明相
　交只在一心爾伯夷當一日之間無論早晚常存敬
　畏以直其内不使有一些私曲則此心自然潔清無
　一些物欲來汚染這等方可以交于神明伯拜稽首
　譲于䕫龍稽首是首至地譲是推以與人䕫龍是二
　臣名伯夷聞帝舜之命恐當不得此任遂拜稽首説
　這箇職事惟䕫與龍可做請譲與這二人帝曰俞往
　欽哉帝舜説你譲得也當只是䕫龍這兩箇人雖賢
　也未能過爾故然其舉不聴其譲復戒勉之説汝伯
　夷往任是職當要常存敬畏之心不可一毫怠忽故
　曰往欽哉臣惟朝廷之禮莫重于祭而天地宗廟之
　祭尤為至重若典禮者非其人何以感格神明致天
　子仁孝誠敬之意故帝舜不敢輕用一人必訪於羣
　臣伯夷不敢以寵利為樂必譲于賢者可謂知所重
　矣然帝舜所命之詞又不過寅直清三箇字若典禮
　之官因仍茍且而不能敬枉已徇私而不能直昬昧
　汚濁而不能清這等人神明必然厭惡之豈肯受他
　祭祀所以帝舜在天子之位五十年郊則天神格廟
　則人鬼享子孫蕃衍世道隆昌雖其大徳克誠之所
　致然伯夷相成之力亦豈少哉臣愚伏望皇上以仁
　孝誠敬為事神之本以恭正㓗清責典禮之官俾乾
　坤清泰獲大稔于生民祖考来歆集蕃禧于聖體庻
　幾克臻有虞之盛治而大禮不為虛文矣伏惟聖明
　留意
　　　　三
亦越文王武王克知三有宅心灼見三有俊心以敬事
上帝立民長伯
　這是周書立政篇周公告成王説文王武王能用賢
　以事天治民的事亦越是繼前之辭前面既説商紂
　任用非人失了天命故至此把文王武王的事説起
　三宅指那居常伯常任準人之位者是見做官的人
　三俊指那有常伯常任凖人之才者是作養待用的
　人克知是知之真灼見是見之明心是説人的心術
　周公説三有宅的人平日無一些圖利的心念念只
　在愛君憂國上若非知之真縱使在三宅之位也不
　能盡其才文王武王便真真的知道他是可託之人
　置在左右以心腹相待無一些猜忌三有俊的人他
　平日也無一些倖進的心本意只要致君澤民况未
　曽歴練能見他底藴最難文王武王便明明的見得
　他有可用之才作養在朝以備任用文王武王委任
　三宅作養三俊非徒聴他言語也非因他外貌都是
　著實曉得他心術是賢人君子所以説克知三有宅
　心灼見三有俊心上帝是上天長伯是管百姓的官
　長人君所掌的事如惇五典使人不敢亂倫庸五禮
　使人不敢僣分命有徳討有罪都是奉行天的事人
　君一身不能獨理必須委任賢才與之共理天下的
　百姓都是天民寒者要衣飢者要食鰥寡孤獨要得
　其養都仰賴人君人君一身不能獨治必須委任賢
　才與之共治若所任不得其人則天道不寜百姓失
　所文王武王用此三宅三俊的賢才一同敬事上帝
　由是天職修舉在朝無有誤事的官用此三宅三俊
　的賢才立做民間長伯由是體統分明在下無有失
　所的人上帝既有人奉承下民又有所寄託所以説
　以敬事上帝立民長伯周公以文王武王之事告成
　王葢言人君位在天人兩間俯仰無愧全在委任賢
　才上今王嗣位可不法祖以圖治哉臣考之立政之
　書歴言禹湯文武皆以求賢為事天治民之本於此
　特以心之一字為言尤是切要葢君臣上下貴乎同
　心若君臣離心則情意不浹政出多門以之事天則
　天心為之不享以之治民則民心為之不服然任用
　之際又須分别君子小人盖人君與君子同心則治
　與小人同心則亂如文王武王眞知灼見賢人君子
　之心傾心委任言動無間由是賢人君子都以文王
　武王之心為心盡心輔佐不拘形跡以致上得天心
　下得民心享國至於八百年如夏桀商紂當時豈無
　賢人君子都不相知心或被踈逺或受刑戮那小人
　毎大奸似忠大詐似信反與之終日相處同心共事
　彼小人者惟務狎暱以逄其惡以致上失天心下失
　民心而國随以亡此人君與君子小人同心治亂之
　明鍳仰惟皇上以睿哲之資嗣祖宗之位時臨經幄
　聖學愈進於髙明日視正朝聖治愈臻於隆盛天人
　佑助宗社奠安然臣嘗伏覩太祖髙皇帝御製大誥
　有君臣同逰之章與文武之事實相符合惟願聖明
　逺取法於成周近取法於皇祖親近君子屏斥小人
　廣泰和之風於四海衍無疆之業於萬世微臣螻蟻
　之誠不勝惓惓
　　　　四
自一話一言我則末惟成徳之彦以乂我受民
　這是周書立政篇周公說人君任用君子的意思末
　解做終字惟解做思字成徳之彦是説君子好人又
　解做治字周公告成王説天下至大百姓至廣人君
　必須任用君子好人方得治安然任用他必須念念
　在兹不可斯湏忘了雖開口説一句話道一句言終
　要思想著君子好人葢君子好人道全徳備上可以
　正君下可以善俗用之要使他治我所受之民民何
　以謂之受葢民乃受之於天受之於祖宗非是成王
　所自有之若人君一話一言之間任用的心少有慢
　怠君子必然見機而作小人必然乘間而入天下百
　姓豈得治安周公告成王之意大概如此臣嘗考立
　政一篇不過説人君任賢治民之道葢生民之休戚
　繋乎人臣之賢否人臣之賢否繫乎人主之昬明葢
　人主明於知人曉得孰為君子任之勿貳孰為小人
　去之勿疑則百姓安而天下治若人主暗於知人以
　君子為小人反加踈逺以小人為君子反加親信則
　百姓不安而天下危上文歴言禹湯文武之興桀紂
　之亡全在任用君子小人上然君子難進而易退民
　心難得而易失上天之祐與不祐祖宗之享與不享
　也只在此况成王以㓜冲之年嗣文武之位豈可不
　加之意乎周公丁寜告戒可謂至矣其後成王果能
　任用君子始終如一纘成丕緒享國隆長後世稱為
　守成令主豈偶然哉仰惟我朝列聖親賢愛民之詔
　布之天下傳之後世載諸寳訓昭如日星伏願皇上
　萬幾之暇熟復聖言敬守家法親君子逺小人無為
　空談務求實效使人才収全盛之名四海享太平之
　福則周之成王有不足言者臣犬馬之誠不勝惓惓
　　　　五
至治馨香感于神明黍稷非馨明徳惟馨爾尚式時周
公之猷訓惟日孜孜無敢逸豫
　這是周書君陳篇周成王使君陳監殷頑民於下都
　引周公的言語訓告他要勤謹奉行的意思至治馨
　香以下四句便是周公的言語馨香是物之精華氣
　臭黍稷是祭神的品物明徳是人所受於天虛靈不
　昧的道理成王説凡治功之成到那極處馨香發聞
　感格神明自有箇不疾不速的妙處彼其祭祀之時
　昭薦黍稷能致得神明來享這豈是黍稷的馨香所
　以然處都是明徳的馨香人若無有這明徳便無有
　那治功縱是黍稷豐潔也不過具文而已神豈享他
　故曰至治馨香感于神明黍稷非馨明徳惟馨式字
　解做用字言合於道謂之猷逸豫是偷安的意思成
　王又説周公這等有道的言語你當用他的去行終
　日勤謹孜孜在念不可一毫偷安放過了故曰爾尚
　式時周公之猷訓惟日孜孜無敢逸豫葢殷之頑民
　未可刑驅勢迫必須能繼前人之徳庻幾可化他若
　專靠周公的法度無有周公的徳化如何了得所以
　先儒蔡氏解言一章說至精至微非深致篤恭之功
　孰能與於斯亦可謂善於説經者矣臣嘗聞之敬之
　一字是聖學成始成終之要此章無敢逸豫這一句
　即是篤敬的工夫葢能篤敬則大本以立徳豈有不
　明徳明則物我無間治豈有不成治既成了則休聞
　四逹自然感得神明神明尚且感得何况百姓毎若
　不能篤敬則放肆妄為徳如何可明徳既不明則縱
　慾無度治如何可成既無善治則穢徳彰聞神明必
　然厭惡他神明厭惡則民心可知以此㸔来昬明治
　亂全在敬與不敬成王雖是訓告君陳要他遵周公
　之訓無敢逸豫其實非成王能自遵周公之訓盡篤
　敬之功如何説得到此其後君陳果能化訓殷民成
　王允為嗣世賢主漢唐以來聖學不明至治罕見上
　下恬然不知務本敬徳或妄意於滛祀以徼福或專
　事於非法以求治政化不洽而移咎於民和氣不臻
　而歸罪於歳比諸成王訓告君陳之意何止霄壤仰
　惟皇上恭已守成勵精圖治時有訓勅以勵中外之
　臣宜乎雨暘時若百神效靈然近歳以來水旱未調
　饑饉相屬是雖天心仁愛之所致臣愚尤願皇上欽
　恤民隠敬逺鬼神罷不急之務求有道之言上下之
　間交致其敬則盛徳大業比隆成周漢唐以下不足
　言矣伏惟聖明留意
　　　春秋
九月戊辰諸侯盟于葵丘
　這是春秋記齊桓公合諸侯以申明天子禁令的事
　九月戊辰在魯僖公九年即周襄王元年諸侯是齊
　與魯宋衞鄭許曹六國之君盟是誓於神明以結約
　信葵丘是宋地即今河南睢州春秋葵丘之㑹齊桓
　公主霸周襄王使冢宰周公來賜桓公胙桓公不敢
　使天子之相受諸侯的約束候宰周公去了乃以九
　月戊辰㑹六國諸侯誓於神明以結約信這一日陳
　設祭神的牲都不殺約信之書也盛在匱中但加於
　牲上其意只要以威信服諸侯以申明天子的禁令
　其初命説凡有不孝父母的人誅戮之樹立世子不
　得擅自更易寵妾不可使為妻再命説有賢徳的人
　尊禮之有才能的人養育之于以表章有徳三命説
　有年老的人敬重他使安于夀考孤㓜的人慈愛他
　使遂其生養四方賔客行旅有至其國土的不可忽
　忘了務優待他使不失所四命説仕者之子孫恐未
　必皆賢止許世禄不許世官有司衆職當廣求賢才
　以充其任不可使人兼攝恐至廢事取士必在得人
　不可濫舉大夫有罪當請命于天子不可擅殺五命
　説不可曲為隄防壅泉激水以專小利病隣國隣國
　凶荒告糴以賑飢民不可閉遏不與封建國邑當告
　于天子不可自專凡此五命之詞皆天子大禁初命
　三事乃三綱所繫脩身正家之要也再命以後諸事
　所以尊賢敬臣子民柔逺人懐諸侯制治保邦之法
　也世至春秋諸侯犯之而不恤桓公獨能申明此禁
　以約束諸侯翼戴王室且曰凡我同盟之人既盟之
　後言歸于和好無得互相構怨不待刑牲㰱血而諸
　侯皆喻其志奉其説而不敢違孔子作春秋特書戊
　辰諸侯盟于葵丘所以深美之也臣謹按五霸之功
　莫盛于齊桓齊桓之盟莫盛于葵丘然桓公盟諸侯
　凡十有三㳄春秋皆不書日惟此特書戊辰葢雖美
　其盛而亦憂其衰也誠以霸者假仁義以濟其私所
　欲未遂則勤力勞心不敢自怠所欲既遂則氣驕志
　滿不復有為論謂桓公葵丘以前如自朔至望之月
　日有所増葵丘以後如自望至晦之月日有所損由
　其心有勤怠之殊故其功有盛衰之漸較之王者之
　治克慎始終大不侔矣降及後世漢唐之君亦往往
　以勤始而治以怠終而亂皆不能監春秋盛衰之跡
　而自致于王道者也伏惟皇上味春秋之㫖撫霸功
　之卑修身正家大綱既舉保邦制治萬目咸張如唐
　虞大君無怠無荒如商周令主慎終于始足以成純
　一不已之徳足以保萬世無疆之休臣民至願端在
　於斯伏乞聖明留意
　　　綱目一
詔二千石勸農桑愼選舉順時令理寃獄
　這是通鑑綱目紀漢孝章皇帝建初元年命官養民
　求賢恤刑的事二千石是郡守一嵗的俸禄因以為
　稱章帝即位之初下詔于天下郡守説農桑是王政
　之首宜及時勸督百姓男子勤力農畝婦女蠶桑以
　為衣食不要使他飢寒賢才是致治之本凡選舉之
　際務要明慎舉進善良君子黜退貪猾小人不可徇
　私使賢否混雜至于感召和氣洗雪寃枉尤國家重
　事當春月發生之時宜布徳施惠不可㫁刑獄有重
　罪的必待秋後或有司羅織鍛鍊使人寃枉無所訴
　告的必詳審曲直與他辨理不可觀望顛倒以傷和
　氣宋儒朱子於通鑑綱目大書之所以美章帝之初
　政可為法于後世者如此臣惟治天下之道誠莫切
　于養民求賢恤刑這三事稽之於古若虞周之世所
　以致雍熈泰和之盛亦不過此而章帝詔書實有虞
　周遺意盖舜立十二師周置九牧畧如漢之郡守所
　謂二千石者舜與成王所以告命訓迪之詞曰食哉
　惟時曰阜成兆民即勸農桑的意思曰惇徳允元曰
　舉能其官即慎選舉的意思曰象刑惟明曰以公滅
　私即順時令理寃獄的意思雖建初之治不敢上比
　虞周然章帝之賢亦非後世可及今考其時嘗以上
　林池籞賦與貧民詔齊國省冰紈方空縠又嘗以春
　時親耕于定陶以秋時觀稼于河内這等愛民必無
　横征暴歛竒技淫巧之作議貢舉則先忠孝之人求
　治效則戒矯飾之吏大臣若第五倫袁安之流以清
　介之行師表羣臣守令若亷范周紆之徒以循良之
　政撫安黎庶這等用賢必無賣官鬻爵私謁倖進之
　風念罪人痛苦則禁治獄之慘酷者惜賢才連坐則
　除妖惡之禁錮者貴戚奢縱非法命三公糾之以正
　朝綱禁獄逮繫無辜用人言釋之以弭災異這等慎
　刑必無深文酷罰偏聴不公之失此章帝所以為東
　漢賢君號稱長者而朱子特筆大書深予之也伏惟
　皇上以睿哲之資繼祖宗之統盖嘗惓惓于養民求
　賢恤刑三事明詔屢下聖澤𢎞敷賑濟之使相望于
　道途願仕之臣駢肩于朝宁負屈者無分逺邇必勞
　宣勘之官繫獄者毎遇炎寒必蒙寛恤之例凡此皆
　上勤宸慮下厚民生宜有治平之功以繼虞周之盛
　而陋章帝于不足言者宗社生民莫大之幸
　　　　二
魏主考績黜陟百官
　這是通鑑綱目紀魏主考覈百官以示勸懲的事魏
　主是北魏孝文帝與南齊明帝同時那時不曽混一
　號為南北朝故綱目書法不稱帝而稱主初孝文帝
　太和十八年下詔定制毎三年一考百官就行黜陟
　不待九年其制各令本曹官長考他屬官的功績優
　劣分為上中下三等其上下又各分為三等六品以
　下令尚書覆審五品以上帝親與公卿辨論考上上
　的陞用考下下的罷黜考中等的照舊至是帝親臨
　朝堂黜陟百官面責各部尚書不能獻可替否進賢
　退不肖録尚書事拓䟦羽無勤慎之名有阿黨之跡
　退了不許録尚書事其同僚佐貳官做尚書令僕射
　左右丞的不能以義相導隨其罪之輕重削了他俸
　禄少保拓䟦澄以氣志驕傲革了他職任尚書于果
　以不勤政事也削了他俸禄其餘不能盡職的或降
　或黜皆數其罪過當面發落他由是謹勤辦事的有
　所勸勉怠慢誤事的有所懲戒君徳以修國政以舉
　宋儒朱子於通鑑綱目特書之以見孝文帝能綜核
　名實得為治之要如此臣惟考績黜陟國家之大典
　稽諸往古唐虞之世三載考績三考黜陟幽明其黜
　陟行于九年非是太緩民淳事簡在位的君子多小
　人少故也成周之時三嵗則大計羣吏之治而誅賞
　之其黜陟行于三年非是太急世降俗下賢否相雜
　恐小人茍容君子淹滯故也三代而下圖治之君誠
　當以此為準然北魏孝文帝乃以英年臨御萬幾
　斟酌古制力行之且親操黜陟之柄不察察于人言
　專責輔相之臣不屑屑于庻位尤得為治之體後世
　稱為賢君垂在史册况堂堂有天下者當可不加之
　意乎我聖朝九載黜陟則用唐虞之典三年考覈則
　用成周之制良法美意行之葢百餘年矣仰惟皇上
　臨御以來恪守成規日新聖學慮官乆則不免于阿
　黨政久則不免於弊生因三年朝覲之期下考覈加
　嚴之詔中外之臣凛然向風以君子為榮以小人為
　耻然庻官稱職本于大臣大臣得人本于君上伏惟
　聖朝如文王克厥宅心如帝舜任賢勿貳則大臣有
　亷貪立懦之風庻位有奉公守法之效聖謨益逺聖
　治益隆匹休于唐虞三代之治而偏安小成如北魏
　孝文者不足言矣斯世斯民不勝慶幸
　　經筵日講
　　　孟子
孟子曰有不虞之譽有求全之毁
　虞是料度譽是名譽毁是非毁孟子説人必是有些
　善處方纔得人稱譽然稱譽之言未必皆實且如有
　一等人所行的事只與衆人一般他心裏也不曽度
　有箇名譽却偶然有一兩件事被人稱賛起来互相
　傳播都説他好這便是不虞之譽人必有些惡處方
　纔被人非毁然非毁之言也未必皆實且如有一等
　人小心畏懼要求全美惟恐有些差失却無故被人
　非毁説他不好這便是求全之毁夫為善得了好名
　為惡得了惡名本是常理今乃有出於常理之外的
　這等去處須是要見得透以在已論來不可僥倖得
　名便勸喜足了還要勉強為善求稱其名也不可因
　人有些言語便生憂疑只要自家持守得定事久自
　明以在人論來不可徒取虛名便輕易進用一箇人
　也不可信人䜛謗便輕易黜退一箇人須要仔細詢
　訪着實有可用時用他着實有可退時退他這等便
　有些虛毁虛譽如何亂得這大公至正的常理這却
　是孟子言外的意思
孟子曰人之易其言也無責耳矣
　易是輕易責是怪責孟子説人若輕昜開口發言不
　當必然遭人怪責既遭怪責以後自不肯輕易開口
　今有一等人發言時不計是非不顧利害只管輕易
　開口亂説將去這等人只是一向不曽遭人怪責以
　此放肆了葢常人之情前面既無懲創則後面不知
　警省所以如此若君子之言當謹而謹豈待有過失
　了才不輕易說話孟子這一章必有為而發然亦可
　以為言語之戒
孟子曰人之患在好為人師
　患是病患孟子説凡與人做師傅的必是學問有餘
　人来求教不得已而應之乃可如今人却有件病是
　他心性好髙不待學問充足只管要做人的師傅這
　等人自家滿足定無有長進處豈不是大病葢上自
　天子下至庻人皆不可無師但人不可輕以師道自
　任故孟子警戒學者如此
樂正子從於子敖之齊樂正子見孟子孟子曰子亦來
見我乎曰先生何為出此言也曰子來幾日矣曰昔者
曰昔者則我出此言也不亦宜乎曰舍館未定曰子聞
之也舍館定然後求見長者乎曰克有罪
　樂正子是孟子弟子子敖是齊大夫王驩的表字之
　是往先生指孟子昔者是前日館是客舍克是樂正
　子的名昔孟子在齊國樂正子從著大夫子敖往齊
　國見孟子孟子意下説子敖是箇小人不當跟著他
　行已自怪樂正子及樂正子來見孟子遲了孟子姑
　以此責他説爾也來見我乎樂正子不知怪他何故
　問説先生如何發這言語孟子又問他説爾來到齊
　國如今是幾日了樂正子説是前日孟子説既是前
　日來如何兩日不見我我發這言語豈不宜乎樂正
　子見孟子怪他又遮飾説我不敢慢先生因是客館
　未定所以不曽來見孟子又説爾可曽聞得人説直
　待客館定了方纔求見先生長者乎樂正子聞孟子
　之説随即省悟自稱其名説道克委實有罪不敢辭
　矣這一章見孟子教人之嚴而樂正子勇於受責亦
　自難得比如後世人強辨飾非不肯認錯至於壊事
　不悔者又樂正子之罪人也
孟子謂樂正子曰子之從於子敖來徒餔餟也我不意
子學古之道而以餔餟也
　徒解做但字餔是食餟是飲孟子呼樂正子説爾這
　一遭跟著大夫王子敖來更無别事但只圖些飲食
　而已我不意你平日學古人之道不知擇所從之人
　是可與同行的是不可與同行的却專為飲食是何
　道理葢學古人之道則能審於擇人嚴於處已遇可
　從之人雖無勢利簞食瓢飲亦所不辭遇不可從之
　人雖有勢利千駟萬鍾亦不為動子敖本是齊王幸
　臣孟子平日絶之未嘗與他説話今樂正子乃失身
　于此人宜孟子正其罪而切責之也
孟子曰仁之實事親是也義之實從兄是也
　這兩箇實字解做結實之實孟子説仁義二者是人
　性固有的然仁主於愛而愛莫切於事親人能孝順
　父母便是仁之實義主於敬而敬莫先於從兄人能
　事兄長便是義之實這仁義之道其用最廣比如一
　根樹凡愛民利物都是仁之華采枝葉其本却自愛
　親一件上推來所以見得愛親便是仁之結實處凡
　忠君弟長都是義之華采枝葉其本却自敬兄一件
　上推來所以見得敬兄便是義之結實處人之良心
　發見惟此二者最為切近精實能於此體認躬行而
　充廣之則仁義之道不可勝用矣
智之實知斯二者弗去是也禮之實節文斯二者是也
樂之實樂斯二者樂則生矣生則惡可已也惡可已則
不知足之蹈之手之舞之
　這三箇實字是承上文兩箇實字説這三箇斯二者
　都指事親從兄說節是品節文是文章生如草木有
　生意一般惡解做何字孟子既説仁義之實在於事
　親從兄又説智之實不在於他只於事親從兄這兩
　件道理知得明白又能固守常常不離去了便是智
　之實處禮之實只在這兩件為之品節文章使其次
　第等級秩然不亂威儀文采粲然可觀便是禮之實
　處樂之實只於這兩件中心悦樂和順從容無所勉
　強既無勉強這道理油然自生如草木之有生意既
　有生意自然暢茂條達發將出來如何止遏得住既
　止不住則盛而又盛形於動容見於四體至於足之
　蹈之手之舞之有不自知其所以然者孟子這一章
　說事親從兄良心眞切天下之道皆原於此然必知
　之明而守之固然後節之宻而樂之深也
孟子曰天下大恱而將歸已視天下恱而歸已猶草芥
也惟舜為然
　已是就帝舜身上説草芥是極微之物孟子說帝舜
　的孝無人及得葢當其在側㣲之時未登帝位天下
　之人都仰其盛徳無比的喜悅將要歸服他舜看這
　天下之人喜悦歸服他只如地上的草芥極微之物
　一般這等㸔得不希罕為何盖舜的心裏只以順親
　為重若不得於親而順之雖得天下也不爲重其孝
　如此所以説惟舜為然以見其不可及也
不得乎親不可以為人不順乎親不可以為子
　得乎親是曲為承順只要得父母心裏喜悦的意思
　順乎親是惟恐父母有過失先意承志諭父母於道
　直要所行都合理不相違悖的意思孟子又說帝舜
　他心裏以為若服事不到不能得父母的心使他喜
　悦便不可以為人若不能調順父母使他所行都合
　理無過失便不可以為子葢舜的心事如此謂之人
　乃對彼而言猶是泛説謂之子則對父母而言其情
　親義切無以加矣
舜盡事親之道而瞽瞍底豫瞽瞍底豫而天下化瞽瞍
底豫而天下之為父子者定此之謂大孝
　瞽瞍是舜的父名底是致豫是恱定是各止其所的
　意思孟子又説帝舜的道理已盡到至極處故瞽瞍
　雖至頑這時節都致到和恱的去處這便是底豫只
　因瞽瞍一底豫了凡天下為人子的知天下無有不
　可事的親都倣效舜之所為無有不孝為父的也都
　底豫無有不慈這便是化瞽瞍一底豫了凡天下為
　父的慈為子的孝子孝父慈各止其所無有不安其
　位的這便是定舜之孝至於如此為法於天下可傳
　於後世非止一身一家之孝而已所以喚做大孝盖
　處人倫之常者易處人倫之變者難舜處人倫之變
　而能盡其孝故孟子舉之以為萬世法
離婁章句下
　這是孟子離婁篇後一半因簡帙重大分作章句下
　篇
孟子曰舜生於諸馮遷於負夏卒於鳴條東夷之人也
文王生於岐周卒於畢郢西夷之人也
　諸馮負夏鳴條都是地名岐周是岐山下周舊邑畢
　郢也是地名孟子說虞舜生在諸馮遷居在負夏沒
　在鳴條都是東方夷服之地是舜乃東夷之人也周
　文王生在岐周沒在畢郢大抵是西方夷服之地是
　文王乃西夷之人也
地之相去也千有餘里世之相後也千有餘歳得志行
乎中國若合符節先聖後聖其揆一也
　符節是玉做成篆刻文字從中分開彼此各藏一半
　有事則左右相合把做信記揆是度孟子又説舜與
　文王地土相去有千餘里之逺世代相先後有千餘
　年之久然舜為天子文王為方伯得志行道於中國
　以及於天下則與符節相合一般無有差錯是聖人
　之生先後逺近之不同揆度將來其所存所行的道
　理則一而已非孟子深知二聖之心豈能形容至此
　哉
子産聽鄭國之政以其乗輿濟人於溱洧孟子曰惠而
不知為政歳十一月徒杠成十二月輿梁成民未病渉
也
　子産是鄭大夫公孫僑輿是車溱洧是二水名惠是
　私恩小利周之十一月即夏之九月周之十二月即
　夏之十月三代時改易正朔是如此徒是徒歩杠是
　方橋梁也是橋昔子産為鄭大夫聽㫁一國的政事
　他因見溱洧二水無有橋梁人往來不便終日把他
　所乘的車載往來的人濟過這溱洧二水孟子說這
　子産這箇人所行只是私恩小利不知為政之道盖
　為政則有公平正大之體綱紀法度之施自然使人
　得所不在這些小惠利上且先王之政毎到歳十一
　月農功已畢又將寒凍時節於是將各處可通歩行
　人往来的方橋都做成了到十二月又將各處可通
　車輛往來的大橋也都做成了這等則民都便於往
　來自不患於徒渉何必區區以所乘的車來濟人縱
　濟得一時一兩處豈能周遍故孟子以此為言盖修
　治橋梁道路亦王政之一事也
君子平其政行辟人可也焉得人人而濟之故為政者
毎人而恱之日亦不足矣
　辟是辟除孟子因說子産乘輿濟人的事至此又推
　說君子若能行先王之政公平溥徧使百姓毎飽暖
　安樂都受恩惠則出行之時雖辟除了行路的人使
　他躱避也是上下之體所當然不為過分况國中之
　水當渉者多不止於溱洧兩處豈能一一都把自家
　所乘的車濟他故為政的人若行私恩小惠箇箇人
　都要喜恱他則人多日少以有數之日供無窮之人
　如何勾得用這一章是說為政當以大徳不當以小
　惠的意思
孟子告齊宣王曰君之視臣如手足則臣視君如腹心
君之視臣如犬馬則臣視君如國人君之視臣如土芥
則臣視君如㓂讐
　視是看待的意思國人猶言路人芥是草芥孟子告
　齊宣王説人君㸔待臣下如手足則臣下㸔待人君
　如腹心手足腹心相待一體恩義之至也人君㸔待
　臣下如犬馬則臣下㸔待人君如路人盖犬馬雖是
　輕賤猶有豢養之恩路人則亦無怨無徳而已人君
　㸔待臣下如土芥則臣下㸔待人君如冦讐盖土芥
　則踐踏之而已斬艾之而已而賤惡之太甚故所報
　亦有甚焉孟子這一章因齊宣王待遇臣下恩禮衰
　薄至於昔日所進用的人一旦不知所往其於羣臣
　亦謂邈然無敬故孟子極言報施之道如此然忠臣
　孝子常加厚於君父㫁不以此自處也
王曰禮為舊君有服何如斯可為服矣
　君是諸侯國君服是服制齊宣王疑孟子説君臣報
　施之道太甚故問他説在古禮凡人臣於舊時服事
　過的國君有齊衰三月之服是如何様的方可為他
　行這服制
曰諫行言聴膏澤下於民有故而去則君使人導之出
疆又先於其所往去三年不反然後収其田里此謂之
三有禮焉如此則為之服矣
　膏澤是惠澤導是引導疆是境田是田禄里是里居
　孟子答齊宣王説人臣平日有諫諍於君君能容受
　而行之有善言陳奏君能鍳納而聽之有志於為民
　君能使他展布使惠澤下及于百姓這等以道事君
　中間或偶有不合之故去往别國留之不得則人君
　遣人引導他出境防其剽掠使不失所又遣人先去
　他所往的國中稱道説這是箇賢臣可用既去之後
　又拳拳望他歸國到三年之久不歸然後収了他舊
　時所得的田禄里居若國君㸔待臣下如此一不忍
　他路上失所二不忍他到别國無有禄食三不忍便
　収了他田里這謂之三有禮焉如此則為人臣的雖
　在别國念其舊恩不敢忘故制服以報之也
今也為臣諫則不行言則不聽膏澤不下於民有故而
去則君搏執之又極之於其所往去之日遂収其田里
此之謂冦讐㓂讐何服之有
　極是窮困的意思孟子又對齊宣王說如今為臣的
　諫諍於君君怒而不行有善言陳奏君拒而不聽雖
　有意為民又不得展布使惠澤不及于百姓中間或
　有不得已之故去往别國人君不肯悔悟反加捕捉
　又窮困之於其所往之國使不要用他其去國之日
　就便収其田禄里居全不念他平日效勞這等相待
　只似㓂讐一般恩義既絶何有報服之理大抵戰國
　之時為諸侯國君的多不以禮遇其臣故孟子之言
　如此然孟子他日去齊三宿出書曰庻幾改之予日
　望之其待君之意甚厚未嘗有悻悻之心則為人臣
　的又當以孟子之事為法
　
　
　
　
　
　
　
　篁墩文集巻五
欽定四庫全書
　篁墩文集巻六　　　　　明　程敏政　撰
　　經筵講章
　　　尚書
公曰君奭我聞在昔成湯既受命時則有若伊尹格于
皇天在太甲時則有若保衡在太戊時則有若伊陟臣
扈格于上帝巫咸又王家在祖乙時則有若巫賢在武
丁時則有若甘盤
　時則有若言當時有如此之人太甲太戊祖乙武丁
　都是商之賢君保衡是官名保取其安衡取其平即
　指伊尹周公呼召公説我聞得在昔商家先王成湯
　既受天命為天子時則有如伊尹以聖臣輔聖君治
　化之隆與天無間故曰格于皇天在成湯之孫太甲
　時則有如伊尹居保衡之官以聖臣輔賢君天下都
　賴之以安平故曰保衡在太甲之孫太戊時則有如
　伊尹之子伊陟與臣扈兩箇人以賢臣輔賢君其致
　治之盛能得昊天上帝之心故曰格于上帝又有如
　巫咸者也能輔君為治功在王室故曰乂王家在太
　戊之孫祖乙時則有如巫賢巫賢乃巫咸之子在髙
　宗武丁時則有如甘盤即髙宗之師盖商之諸君能
　創業於前守成於後多是這六箇大臣輔佐之力
率惟兹有陳保乂有殷故殷禮陟配天多歴年所
　率是循陟字解做升字指先王説所是次所周公又
　説商家伊尹至甘盤六箇大臣能率循這輔君致治
　之道有陳力就列之功用能保治得商家朝廷尊安
　四方無虞故商家大禮尊其先王之既往者以盛大
　之徳配于昊天上帝而享國歴年之久至於六百年
　之多
天惟純佑命則商實百姓王人罔不秉徳明恤小臣屏
侯甸矧咸奔走惟兹惟徳稱用乂厥辟故一人有事于
四方若卜筮罔不是孚
　佑是助稱是舉事如征伐㑹同之類周公承上文説
　天意在商家純一不雜佑助其天命所以生賢衆多
　使有商國家充實而無乏才之患在内則百官著姓
　與王臣之㣲者莫不秉持其徳無偏私之蔽明致其
　恤有憂國之心在外小臣與藩屏國家侯服甸服之
　臣况皆奔走趨事惟此之故惟稱舉其明徳用以匡
　治其君俾無過舉故其君或有征伐㑹同之事于四
　方令行禁止如龜之卜如蓍之筮天下之人知其出
　于至公無有不敬信的周公言此以見天眷人君莫
　大於生賢人君圖治莫先於用賢的意思
公曰君奭天壽平格保乂有殷有殷嗣天滅威今汝永
念則有固命厥亂明我新造邦
　平是坦然無私格是通徹無間汝是指召公亂字也
　解做治字周公呼召公說上天福善禍淫其心至公
　豈肯私壽於人若有坦然無私通格于天的人天必
　壽他如伊尹至甘盤這六箇大臣能盡平格之實故
　能保治商家享國長久到商紂嗣天子之位輔以奸
　惡乃遽遭滅亡之天威為何盖因不能用賢臣輔佐
　以格于天天豈肯私壽他今召公當勉為我周家永
　久之慮留佐成王則可以保有鞏固之天命其治效
　亦明著於我周新立之國而召公一身也有光顯了
公曰君奭在昔上帝割申勸寧王之徳其集天命于厥
躬
　割是災害申是重勸是勉寜王是指武王以其有安
　天下之功故曰寜周公又呼召公説在前時皇天上
　帝因紂無道降災害與商家使他失了天下申重勸
　勉我武王之聖徳集天命于武王之身使有天下為
　天子謂之勸者非天有言語告人只是㝠㝠之中佑
　助啓迪使武王之徳日新又新也
惟文王尚克修和我有夏亦惟有若虢叔有若閎夭有若
散宜生有若泰顛有若南宫括
　虢叔是文王之弟封于虢閎散泰南宫是人的姓天
　宜生顛括是人的名周公又說文王庶幾能修治調
　和我周家所有的中夏地方使三分有二之國無有
　廢缺的政事無有乖戾的風俗也非是文王一人之
　力亦惟有如虢叔有如閎夭有如散宜生有如泰顛
　有如南宫括這五箇大臣輔佐他如此
又曰無能往來兹迪彛教文王蔑徳降于國人
　蔑是無周公又反前意說若虢叔毎這五箇大臣不
　能為文王往來奔走於此勉盡職業開導啓迪其秉
　彛之常教則文王也無徳澤降及于國人甚言君不
　可無臣也
亦惟純佑秉徳迪知天威乃惟時昭文王迪見冐聞于
上帝惟時受有殷命哉
　迪知這一箇迪字是踐履的意思迪見這一箇迪字
　是開導意思周公復正言文王有這五箇大臣亦是
　天意在文王純一不雜佑助他故生這等秉持明徳
　之臣踐履工夫到至處著實曉得上天威命商紂有
　必亡之理以此同心協力務在昭顯文王開導啓迪
　使文王之徳如日之著見于上如天之覆冐于下而
　升聞于皇天上帝惟是之故遂能受有商之天命這
　一節見文王雖是聖人亦不可無賢臣之助
武王惟兹四人尚迪有禄後暨武王誕將天威咸劉厥
敵惟兹四人昭武王惟冐丕單稱徳
　四人是閎天散宜生泰顛南宫括此時虢叔已不在
　了劉字解做殺字單是盡周公又說武王時惟有閎
　夭毎這四箇大臣庻幾能使武王蹈有天禄後來又
　與武王大奉上天之威命去伐紂盡殺其殘暴抗敵
　之人有了天下這四箇大臣又同心輔佐昭顯武王
　使其徳覆冐於天下天下之大盡都稱頌武王的聖
　徳這一節見武王雖是聖君亦不可無賢臣之助
今在予小子旦若游大川予往暨汝奭共濟
　小子是周公自謙之稱浮水曰㳺周公又說如今在
　我小子旦承文王武王的基業懼不能濟事比如要
　浮過那大川水去不知津渡所在一箇人豈能得濟
　我去與爾召公期於共濟方可觀此則周公留召公
　要共成王業其意可謂切矣
小子同未在位誕無我責収罔朂不及耉造徳不降我
則鳴鳥不聞矧曰其有能格
　小子指成王周公是成王的叔父故稱成王做小子
　誕無我責這一句先儒説疑有缺文収罔不及這一
　句先儒説未詳其義耉造是老成人周公又説成王
　㓜沖雖已即位與未即位同正要賢臣相與輔佐他
　若召公求去則耉老成人之徳不下降于民我於那
　瑞世之鳴鳯也不得聞其聲了况敢説道進此而有
　能感格于天乎
公曰嗚呼君肆其監于兹我受命無疆惟休亦大惟艱
告君乃猷裕我不以後人迷
　肆是大兹指上文猷是謀後人是文武的後人即指
　成王周公嘆息說召公大宜監視我上文所告的言
　語我文王武王受天之命固有無窮的休美然其積
　累締造之功也大是艱難豈可不竭力保守今告召
　公爾當謀所以自處寛裕之道展布四體使君徳開
　明不要心中狹隘只管求去我不欲後王迷惑而失
　為君之道也
公曰前人敷乃心乃悉命汝作汝民極曰汝明朂偶王
在亶乘兹天命惟文王徳丕承無疆之䘏
　前人指武王民極是下民的凖則偶字解做配字周
　公與召公曽同受武王顧命故周公告他説武王敷
　布他腹心盡以命汝召公使居三公之位要爾做一
　箇下民的凖則其告命之詞説道汝召公當精白一
　心勉輔嗣王如農夫偶畊的一般不可缺了一人又
　當以心相信如馭車的一般幷力一心以乘載這天
　命又當追念我文王之舊徳與我周家大受無窮之
　憂責如民生休戚天命去留都是可憂處武王所以
　命汝召公如此豈可以求去乎
公曰君告汝朕允保奭其汝克敬以予監于殷喪大否
肆念我天威
　保是太保召公所居之官大否是大亂周公又說召
　公如今告汝以我的誠意遂呼他官名説太保君奭
　所願汝能敬以我所言監視于商紂之喪亡大亂可
　不大念我天威之可畏周公説天威而必曰我天威
　盖天命在人君的心上不在外面周家雖已受了天
　命若嗣君無賢臣輔導此心少有放肆則天喪又將
　移于周了豈不大可畏乎周公之言忠愛懇切如此
予不允惟若兹告予惟曰襄我二人汝有合哉言曰在
是二人天休滋至惟是二人弗戡其汝克敬徳明我俊
民在讓後人于丕時
　襄是成戡是勝周公告召公説我豈是不取信于人
　却如此告汝我只說周家王業之成在我與汝二人
　汝聞我之言有契合于心也説是在我與汝二人但
　上天休命源源而來任大責重惟是我二人恐不能
　勝汝當能自敬其徳明揚我周邦才俊之人布列庻
　位以盡大臣之職業以答滋至之天休他日在汝要
　推讓後人于國家大盛之時我不阻爾如今却不可
　求去
嗚呼篤棐時二人我式克至于今日休
　棐是輔周公又嘆息説同心協力篤實以輔佐嗣君
　只是我二人我用能至于今日這等休美盛大周公
　平日未嘗自有其功此特為留召公而言盖叙其所
　已然也
我咸成文王功于不怠丕冐海隅出日罔不率俾
　俾是從周公告召公説我雖能致得今日這等休美
　盛大然未可自足我當與汝共成文王的功業不可
　怠忽務要使嗣君之徳如天一般大覆冐于海隅日
　出之地凡四逺之民無一人不率從臣服于我周家
　方可此盖勉其所未至也
公曰君予不惠若兹多誥予惟用閔于天越民
　惠是順閔是憂周公又説召公我豈不順于理却
　如此反覆多言告汝我只為憂天命難于保終及斯
　民無所倚賴所以拳拳的留爾
公曰嗚呼君惟乃知民徳亦罔不能厥初惟其終祗若
兹往敬用治
　民徳是説民心之嚮順處若也是順的意思周公又
　嘆息説召公你是箇歴練老成的人惟爾知民心之
　嚮順也都能於其初不敢遺怨上頭人只是當思其
　終則民心之難保處最是可畏汝其祗順我所告你
　的言語往敬以治其所當為之事不可怠忽此盖召
　公已肯留了周公飾遣他就職之詞臣謹案君奭這
　一篇是周公留召公的書盖人君嗣位之初全在
　老成人輔佐若輔佐得人則君徳可成太平可致
　若輔佐不得人則君徳難成治道無望當成王之
　時老成人無出召公之右者故周公因其告老再
　三留他其後召公感周公之言既相成王又相康
　王遂致刑措之美君臣同休可謂盛矣伏惟聖明
　留意
蔡仲之命
　蔡是國名仲是蔡叔之子命是誥命此篇所記是封
　蔡仲為諸侯誥命之詞
惟周公位冢宰正百工羣叔流言乃致辟管叔于商囚
蔡叔于郭隣以車七乘降霍叔于庻人三年不齒
　百工是百官管叔是周公之兄蔡叔霍叔是周公之
　弟武王崩時成王尚㓜周公居天官冢宰之位統正
　百官當是時管叔蔡叔霍叔三箇人監紂之子武庚
　于商之舊都以主少國疑流出那無根之言倡為叛
　亂說周公有不利于成王的心到後來事都明了於
　是致辟管叔於商致辟是將管叔明正其罪誅戮于
　商之舊都囚蔡叔于郭隣以車七乘是將蔡叔幽囚
　去那中國之外郭隣地方拘繫他出入却還把那七
　乘之車隨從他降霍叔于庻人三年不齒是將霍叔
　來削爵為民三年之後改過自新方才齒録他復其
　原爵管叔蔡叔霍叔三箇人雖是周公弟兄其所行
　得罪于宗社故周公不得不處治他因其罪之大小
　定為刑之輕重皆天討所加不敢以私恩廢公義也
蔡仲克庸祗徳周公以為卿士叔卒乃命諸王邦之蔡
　庸是常卿士是諸侯之官周公佐成王食邑于畿内
　畿内諸侯當有兩箇卿士周公既囚蔡叔于郭隣見
　蔡叔之子蔡仲能常敬徳用以為已之卿士蔡叔既
　沒周公請命成王使他之國于蔡襲封為諸侯盖蔡
　叔有罪則囚之不以弟而私蔡仲既賢則封之不以
　父而棄於此見周公大聖人之心真與天地一般
王若曰小子胡惟爾率徳改行克慎厥猷肆予命爾侯
于東土往即乃封敬哉
　胡是蔡仲的名猷是道蔡在成周之東故謂之東土
　成王呼蔡仲之名説惟爾小子胡率循爾祖文王之
　明徳改易爾父蔡叔之悖行能謹慎其所行之道故
　我命汝為諸侯于東方如今去就汝所封之國當敬
　之哉敬哉是勉勵他不可放失其本心也
爾尚盖前人之愆惟忠惟孝爾乃邁迹自身克勤無怠
以垂憲乃後率乃祖文王之彛訓無若爾考之違王命
　前人指蔡叔愆是罪過成王告蔡仲說爾父蔡叔以
　不忠不孝得罪于王室爾蔡仲當要掩盖爾父的罪
　過掩盖他罪過惟在于忠君惟在于孝親這忠孝二
　事爾蔡仲當卓然勇往進歩從自家身上做起須能
　勤力於敬徳的工夫不敢有一時懈怠用以垂法于
　爾後世子孫方好然所以垂法處又不在他求只在
　率循爾祖文王之常教不要似爾父蔡叔違背了君
　上之命這兩句即是申說上文率徳改行的意思
皇天無親惟徳是輔民心無常惟惠之懐為善不同同
歸于治為惡不同同歸于亂爾其戒哉
　成王告蔡仲説皇天上帝他於人無甚麽私親只是
　有徳的人便輔佐他使其常享爵位故曰皇天無私
　惟徳是輔下民的心他於人也無有甚麽定向只是
　有恩惠及民的懐服他欲其常作民主故曰民心無
　常惟惠之懐善是好事如敬天法祖親賢愛民這等
　好事雖有萬端不同無一件不是當做的若有一於
　此皆足以致治使國泰民安故曰為善不同同歸于
　治惡是不好的事如貪財好色拒諫虐民這等不好
　的事也有萬端不同無一件是當做的若有一於此
　皆足以致亂使民怨國危故曰為惡不同同歸于亂
　爾蔡仲做諸侯有民人社稷之寄可不以治亂為儆
　哉
愼厥初惟厥終終以不困不惟厥終終以困窮
　惟字解做思字困是困苦窮是困之極處成王又告
　蔡仲説人情多是始勤終怠汝今之國凡行事當要
　謹其初思其終若能思其終憂勤惕勵不敢怠忽其
　終必不至于困苦若不能思其終茍且放肆不知儆
　戒其終必至于困苦到極處
懋乃攸績睦乃四隣以蕃王室以和兄弟康濟小民
　懋是勉勵兄弟是同姓諸侯成王又告蔡仲説勉勵
　爾所建立的功績不要怠慢誤事親睦爾四隣之侯
　國不要輕易生釁用以藩屏王室防禦外侮用以和
　協爾同姓的諸侯與同休戚康濟在下的小民務要
　安其生業極其危難這五件事乃諸侯職之所當盡
　者故成王畫一以告蔡仲
率自中無作聰明亂舊章詳乃視聽罔以側言改厥度
則予一人汝嘉
　率是率循中是人心上道理無過不及處舊章是先
　王成法側言是一偏之言厥度是説自身上所守的
　法度成王又告蔡仲説汝當率循着心上的道理行
　不要有太過不及處不要妄作聰明逞一已之私智
　紊亂了先王的成法詳審爾目之所視耳之所聽不
　要惑于一偏之言納其讒謟改變了自身所守的法
　度若不妄作聰明又不聽一偏之言使喜怒好惡都
　出于大中至正之道則予一人以爾蔡仲為可嘉矣
　嘉是褒美的意思
王曰小子胡汝往哉無荒棄朕命
　成王又嘆息呼蔡仲之名説小子胡汝往之國當用
　心整理國事不要荒廢棄墜了我所命爾的言語臣
　謹按蔡仲之命這一篇雖是成王告諸侯之辭然多
　與伊尹告太甲之言相類伊尹說皇天無親克敬惟
　親民罔常懐懐于有仁與此篇皇天無親惟德是輔
　民心無常惟惠之懐説話一般伊尹説與治同道罔
　不興與亂同事罔不亡與此篇為善不同同歸于治
　為惡不同同歸于亂語亦相似伊尹説慎終如始又
　説君罔以辨言亂舊政與此篇慎厥初惟厥終及無
　作聰明亂舊章罔以側言改厥度尤為相同大抵國
　家治亂安危之機不過敬天法祖親賢愛民及慎終
　如始這一段道理伏惟聖明味成王之言以為新政
　之助天下幸甚
多方
　成王即政奄國與淮夷再行反叛成王親征滅了他
　囬到京都作此以告四國及天下因篇中有多方二
　字故取以名篇
惟五月丁亥王來自奄至于宗周
　奄是國名即今山東曲阜縣之奄至鄉宗周指鎬京
　王者定都的去處為天下所宗故謂之宗周成王即
　政之明年夏五月丁亥日王親征滅了奄國自奄國
　班師囬來至于鎬京諸侯來朝王乃告諭他故先叙
　其事
周公曰王若曰猷告爾四國多方惟爾殷侯尹民我惟
大降爾命爾罔不知
　猷是發語辭四國是指管叔蔡叔霍叔及紂子殷侯
　四國而言尹解做正字周公傳成王之命說告諭爾
　管叔霍殷四國之民因以曉諭天下的人惟爾殷侯
　所管的正經百姓爾等反叛不常罪當誅戮我今大
　降恩赦宥爾之命爾等不可不知既云周公曰又云
　王若曰以明周公是傳王命不是專擅自家命他周
　公之命誥終于此篇故發這一箇例以見在前大誥
　諸篇凡稱王曰者都是傳成王之命
洪惟圖天之命弗永寅念于祀
　洪是大圖是謀永是久逺寅是敬畏成王說爾奄國
　之人大起私意要圖謀上天之命自取滅亡不肯作
　乆逺之計存敬畏之心以保守爾祖先的祭祀盖奄
　國之叛雖是以興復商家為名然紂之亡周之興天
　命已定不可妄干故成王首以天命為言乃一篇之
　綱領
惟帝降格于夏有夏誕厥逸不肯慼言于民乃大淫昏
不克終日勸于帝之廸乃爾攸聞
　夏是指桀而言誕是大慼是憂成王又説惟皇上帝
　降到災異以譴告于夏桀桀全不知戒懼反大肆逸
　豫以為樂口中不肯說一句憂民之言况敢望其有
　憂民之實勸是勉勵迪是開導桀既不能憂民乃大
　肆意于淫亂昏迷凡視聽動息不能於一日之間少
　加勉勵于上帝所以開導啟迪斯人者况敢望其能
　乆于惠迪而不違於是天理幾滅天命遂去凡此都
　是爾殷民所親聞的成王言此以見桀之失天命以
　不能憂民順天之故况紂罪浮於桀而失天命爾殷
　民豈可再三不靖以違天意
厥圖帝之命不克開于民之麗乃大降罰崇亂有夏因
甲于内亂不克靈承于旅罔丕惟進之恭洪舒于民亦
惟有夏之民叨懫日欽劓割夏邑
　麗解做依字謂民所依以生如田土衣食之類甲是
　始靈是善舒是寛裕的意思叨是貪叨懫是忿懫劓
　割是戕害的意思成王說夏桀矯誣上天圖謀猜度
　上帝之命自分未必亡國以此不能開下民衣食之
　原使民飽暖却於民所依賴以為生的都抑塞遏絶
　住了如横征暴斂奪盡民利乃猶大降威虐于民嚴
　刑峻罰以殘民生以増亂于有夏之國成王又説桀
　這等慢天虐民䆒其所因始于内嬖有施之女蠱惑
　其心喪敗其家家既不齊將何以治國故不能善承
　受天下的衆庻不能大進于敬大加寛裕之澤于民
　成王又説桀既不寛裕于民却又於有夏之民數内
　取那貪叨聚歛忿懫酷刑的人日加欽崇而尊用之
　以戕害于有夏之國使民不勝其苦這一節是説夏
　桀慢天虐民縱惡長姦失了天命的實事
天惟時求民主乃大降顯休命于成湯刑殄有夏
　顯是明顯休是休美成王説上天之意只是要為天
　下求一箇有徳的人與民做主桀既不能為民之主
　天乃大降那明顯休美之命于成湯使他為民之主
　致刑伐以殄滅了有夏之國謂之求謂之降不是天
　真去求一箇人降一紙書只是天下無主勢必歸于
　有道之君有道之君也辭避不得恰似天有意去求
　有意降下的一般故曰天求之天降之也
惟天不畀純乃惟以爾多方之義民不克永于多享
　畀是與純是大義民是賢人君子成王又說惟上天
　所以不與桀者甚大盖因他無道故喪其身亡其國
　雖以爾天下之賢人君子不為不衆也不能使其長
　乆多享其國以至於滅亡言桀雖有賢人君子而不
　能用也
惟夏之恭多士大不克明保享于民乃胥惟虐于民至
于百為大不克開
　保享是安享開是開導成王説惟夏桀之平日敬信
　的許多人都不是賢人君子都是些貪饕聚斂忿懫
　酷刑的人同惡相濟大不能明以安享其民乃相與
　虐害其民使民無所措手足至於凡百所為無一路
　可通故曰大不克開如做農工的便害他農工做商
　賈的便害他商賈政暴民窮所以速其亡也
乃惟成湯克以爾多方簡代夏作民主
　簡是簡擇成王又説乃惟成湯能使爾天下之人簡
　擇而歸之以代夏桀為生民之主盖桀無道失了民
　心故民背之湯有道能得民心故民歸之也
愼厥麗乃勸厥民刑用勸
　刑是儀刑以他為法則的意思成王又説君道在依
　於仁成湯能盡君道謹慎其所依者乃以仁道勸勉
　于上故其民都心恱誠服以成湯為法則用能以仁
　道勸勉于下孟子說君仁莫不仁即是此意
以至于帝乙罔不明徳愼罰亦克用勸
　帝乙是商之後王成王又説自成湯傳到帝乙雖歴
　世不同無不知道明其已徳不敢昏昧謹其成罰不
　敢輕忽故亦能用以勸勉其民使民都能向善去惡
　盖明徳慎罰便是慎厥麗明徳是仁之本愼罰是仁
　之政
要囚殄戮多罪亦克用勸開釋無辜亦克用勸
　要解做結字謂結斷囚之罪犯盖已之徳不過明之
　而已至於刑罰有當刑的有當宥的故成王又説商
　家先王凡結斷囚之罪犯於其中或誅殺那罪多的
　不敢輕減了他使民曉然知道惡之當逺也能用以
　為勸勉或解放那無罪的不敢寃抑了他使民懽然
　知道善之可恃也能用以為勸勉盖刑所當刑宥所
　當宥皆所謂仁之政也
今至于爾辟弗克以爾多方享天之命
　爾辟指紂而言成王又説商先哲王世傳家法積累
　維持得天下相安如此今一旦到爾君維乃不能以
　爾全盛之天下坐享天命以至於滅亡誠為可憫然
　天命至公今紂之亡既與桀之亡一般則周之興也
　與湯之興一般爾殷反側不已之心亦可以自反矣
嗚呼王若曰誥告爾多方非天庸釋有夏非天庸釋有
殷
　誥即如後世詔書一般庸解做用字釋解做去字周
　公嘆息傳成王之命説如今以詔書告諭爾四方之
　人知道非是上天用意要去了有夏之國也非是上
　天用意要去了有商之國只是夏桀商紂無道自取
　滅亡不干天事這一節先言嗚呼後言王若曰是周
　公先嘆息而後宣布成王之命乃史臣變例以明周
　公不曽稱王之意所以謹君臣萬世之大防也
乃惟爾辟以爾多方大淫圖天之命屑有辭
　爾辟指紂而言淫是淫泆屑是瑣屑成王説乃惟爾
　君商紂倚恃爾四方之富庶全盛不知戒懼大肆淫
　泆非為圖謀猜度上天之命以為未必亡國其瑣屑
　的言語至於矯誣上天之惑衆則商之亡真是自取
　此以見非天庸釋有殷之意
乃惟有夏圖厥政不集于享天降時喪有邦間之
　有夏指桀而言集與積善積惡之積一般意思享是
　享國有邦指商而言間是代的意思成王乃惟夏桀
　凡所圖為其國之政事都是無道的所為故不能積
　而至于享國乃積而至于亡國所以上天降是喪亂
　使有商湯王代之而有天下則夏之亡真是自取此
　以見非天庸釋有夏之意
乃惟爾商後王逸厥逸圖厥政不蠲烝天惟降時喪
　商後王也是指紂説逸是安逸蠲是潔烝是進成王
　又説乃惟爾商後王紂不能居安思危以逸居逸却
　淫湎無度凡所圖為其國之政事都是穢惡昏濁不
　清潔的怠惰茍且不長進的所以上天降是喪亂于
　有商此盖隠然説周家當代商之意所以折殷民反
　側之心也
惟聖罔念作狂惟狂克念作聖天惟五年須暇之子孫
誕作民主罔可念聽
　聖是通明之稱狂是庸愚之稱子孫是説商先王之
　子孫即指紂而言成王説惟通明之人其資質雖美
　茍自恃其通明而不加念慮則天命之性日就彫喪
　反做箇昏愚的人了若昏愚之人其資質雖陋茍自
　耻其昏愚而能加念慮則天命之性忽然復明便做
　箇通明的人了紂雖昏愚也有可以遷善改過之理
　故上天未忍遽絶之猶五年之乆須待他寛暇他望
　其遷善改過大為生民之主然紂終不能警悟凡所
　為的都是穢行無可念者所道的都是惡言無可聽
　者此所以必亡也盖人心易危難安道心難明易昧
　一念之差雖未至于狂若積漸放肆將去那做狂人
　的根基便從此起一念之善雖未至于聖若積漸擴
　充將去那做聖人的根基便從此起周公拳拳告戒
　之言眞萬世人主之龜鑑
天惟求爾多方大動以威開厥顧天惟爾多方罔堪顧
之
　開是開發顧是眷顧成王又説紂之穢行惡言既無
　可念可聽者上天於是求民主于四方之人大警動
　商紂以災異譴告之威示有所驅除以開發那可受
　眷顧之命的人惟爾四方之人皆不足以堪眷顧之
　命以為民主故下文歴叙文王武王受天眷命的事
惟我周王靈承于旅克堪用徳惟典神天天惟式教我
用休簡畀殷命尹爾多方
　典是主式是用克堪用徳是能勝用徳之任即仁以
　為已任的意思教是訓誘成王説上天因紂無道求
　民主于天下天下之人無可以當之者惟我周文王
　武王以仁政得民心善承受天下衆庶能勝此用徳
　之任可以主典神天之祀上天惟用隂誘其衷使我
　文王武王之徳政用臻于休美簡擇于衆人之中而
　畀付以商家所受之眷命使代于天子以尹正爾四
　方之諸侯此可見天之眷顧於文王武王不偶然處
今我曷敢多誥我惟大降爾四國民命
　成王又説今我曷敢多言以告汝我只是要大降恩
　赦宥爾管蔡霍殷四國的民命盖舉其宥過之恩所
　以責其遷善之實也
爾曷不忱裕之于爾多方爾曷不夾介乂我周王享天
之命今爾尚宅爾宅畋爾田爾曷不惠王熙天之命
　忱是誠實裕是寛裕夾是夾輔之夾介是賔介之介
　畋也是畊種的意思惠是順熈是廣也成王説爾四
　國之民懐疑不安故反側不已爾等何不以誠實寛
　裕之道通之于爾多方乎爾等何不夾輔介助治我
　周王之大事而安享上天之定命乎如爾等叛亂不
　知天命若據法定罪當瀦爾宅舍為洿池収爾等田
　産入官府才是我今都寛宥了爾還得住爾宅舎畊
　爾田産爾等何不洗心滌慮順附我王室以廣上天
　之新命乎這三節是責殷民以其所當為之事
爾乃迪屢不静爾心未愛爾乃不大宅天命爾乃屑播
天命爾乃自作不典圖忱于正
　宅是安的意思屑是輕屑播是播棄不典是不法成
　王又説爾四國之民其所行屢屢的不肯安静自取
　滅亡爾等之心將未知所以自愛其身乎况商紂無
　道天之所廢爾等乃不能大安於天命乎我周有道
　天之所興爾等乃輕屑播棄其天命而不信乎天命
　已定不可妄干爾等乃自為不法之事圖為興復要
　見信于正人君子以為當然乎這四節是責殷民以
　其所不當為之事
我惟時其教告之我惟時其戰要囚之至于再至于三
乃有不用我降爾命我乃其大罰殛之非我有周秉徳
不康寧乃惟爾自速辜
　戰是戰兢恐怕的意思要是要結詳斷意思殛是誅
　戮康寧是安静辜是罪也成王説爾四國之民我惟
　時用好言語教誨告諭爾等我惟時心裏戰兢恐怕
　虧爾又要結詳斷爾的罪犯開釋寛宥爾等爾等却
　不肯體我之意只管反側不安至于第二遍又至于
　第三遍了若自今爾等有不能聽用我降宥爾命各
　安其生還狃於叛亂反覆不了我當大用刑罰誅戮
　爾等到那誅戮的時節非是我周家秉持君徳不肯
　安静乃是爾等自家做出那凶逆的事以速其罪耳
　這一節是申説上文迪屢不静之意
王曰嗚呼猷告爾有方多士暨殷多士今爾奔走臣我
監五祀
　猷是發語詞監是監治殷民的官監治之官受命分
　管地方有君道存焉故他所管的也謂之臣祀是年
　商曰祀周曰年因告殷民故謂之祀成王嘆息説告
　諭爾四方多士及殷之多士今爾等遷徙在洛邑奔
　走効勞臣服於我所命的監治之官非是一朝一夕
　已是五年了
越惟有胥伯小大多正爾罔不克臬
　周官多以胥以伯以正為名臬解做事字成至又説
　爾殷多士及有受官職於洛邑共治遷民的若胥伯
　小大衆多之正與我所命的監治之官相處已久爾
　等宜相體悉無或反側偷惰不能趨事務要竭力盡
　職庶無負我告教之意
自作不和爾惟和哉爾室不睦爾惟和哉爾邑克明爾
惟克勤乃事
　和是和順睦也是和的意思成王説心不安静則身
　不和順爾殷多士自己身上有做的不和順處如所
　言或戾於理所行或乖於義爾當勉勵於和順身不
　和順則家不和睦爾殷多士一家之中有不和睦處
　如父子不能慈孝兄弟不能友愛爾當勉勵於和睦
　若身既和順家又和睦便是身修家齊大本正了由
　是爾所治的新邑之人都觀感興起懽然有恩以相
　愛粲然有文以相接一邑之中能使百姓昭明如此
　便是國治之効爾等可謂能勤謹於所事而不負其
　所職矣
爾尚不忌于凶徳亦則以穆穆在乃位克閲于乃邑謀介
　忌是畏穆穆是和敬貌閲是簡閱推擇謀是圖介是
　助成王又說殷之頑民其叛亂之凶徳最是可畏爾
　多士如今要庶幾不畏他凶徳亦則以穆穆和敬之
　容端處其位以臨之使他瞻仰觀法潜消其悍逆悖
　戾之氣又要能簡閱推擇于爾邑中之賢人君子以
　圖其助則殷之頑民且將革心向化有何可畏成王
　誘掖有殷多士之善以化服有殷頑民之惡其轉移
　感動之機可謂㣲矣
爾乃自時洛邑尚永力畋爾田天惟畀矜爾我有周惟
其大介賚爾迪簡在王庭尚爾事有服在大僚
　畀是畀與矜是矜憫介是佑助的意思迪是啓迪簡
　是簡㧞服解做事字大僚是大臣成王説爾殷多士
　能聽我上文所教的言語則自是居於洛邑庶幾可
　以保有家業得永逺着力治耕爾之田土若本分生
　理不復思亂上天亦將畀與爾使獲安其生矜憫爾
　使不陷於罪我周家亦將大加佑助成爾之徳大加
　賞賚彰爾之善啓迪簡㧞在朝廷之上使爾列于庶
　位庶幾勉爾之事若果能盡心以輔我周家雖進而
　任事于公卿大臣之列也不難至矣這一節是以爵
　賞勸勵殷民之意
王曰嗚呼多士爾不克勸忱我命爾亦則惟不克享凡
民惟曰不享爾乃惟逸惟頗大逺王命則惟爾多方探
天之威
　享是奉承的意思逸是放逸頗是頗僻逺是違逺多
　方二字先儒説當作多士探是取也成王告諭將終
　又嘆息説有殷多士爾若不能互相勸勉信我所命
　的言語爾等也只是無識心不能奉其君上爾若不
　能奉君上則凡洛邑之民都倣效説道君上不必奉
　他㸔來爾等只是要放逸偷安只是箇頗僻不正敢
　如此大違了君上之命若究其所由只是爾殷多士
　自取上天之威罰搆害於身不干上面人事這與下
　一節是以刑罰懲戒殷民之意
我則致天之罰離逖爾土
　逖解做逺字成王説爾殷多士若大違了君上之命
　不肯信服我當奉行上天之威罰使爾父母兄弟妻
　子播遷蕩柝隔逺爾之鄉土那時節雖欲安爾居力
　爾田豈可再得
王曰我不惟多誥我惟祗告爾命
　成王又説我豈是要如此多言我只是敬告爾以上
　文勸勉之命而已
又曰時惟爾初不克敬于和則無我怨
　時惟爾初是與之更始的意思周公又傳王命告多
　方説爾前日叛亂之罪我都不提了如今與爾更始
　爾若不能敬謹以歸於和順還要乖違倡亂便是爾
　自取誅戮赦爾不成了爾於那時切莫以我為怨這
　一節上文稱王曰到此稱又曰乃史臣形容周公惓
　惓斯民有餘不盡之意臣謹按多方以上至大誥八
　篇大畧以殷人之心不服周而作盖當紂之虐天下
　人如在湯火中一般所以見武王之徳歸附如流不
　暇念殷之先王及天下粗定人自湯火中出來即緬
　想成湯以下七王之徳如父母一般紛然四起不肯
　服周雖以武王周公兩箇聖人相繼撫之也一時不
　能止他盖成湯聖人創業於前太甲每六位賢王守
　成於後其深仁厚澤六七百年所以天下人終忘不
　了到西漢時君之徳比之於殷如把石頭比美玉相
　似然王莽公孫述之徒終不能使人忘漢故光武皇
　帝中興之勢如建那瓶中之水一般容易何况殷先
　王之徳人如何忘得他若周家當時無有周公則亦
　危殆矣然則深仁厚澤固結民心如成湯太甲之君
　真後世人主所當師法伏惟聖明留意
　
　
　
　
　
　
　
　
　
　
　篁墩文集巻六
欽定四庫全書
　篁墩文集巻七　　　　　明　程敏政　撰
　　經筵日講
　　　尚書
立政
　立是建立政是政事這一篇書是周公戒成王任用
　賢才之道大意説人君建立政事當要任用賢才又
　當擇任大臣大臣既賢他所舉用的都是賢才而政
　無不立矣故以立政二字名篇
周公若曰拜手稽首告嗣天子王矣用咸戒于王曰王
左右常伯常任凖人綴衣虎賁周公曰嗚呼休兹知恤
鮮哉
　嗣天子是指成王常伯常任凖人這三様官是天子
　大臣伯解做長字因他有常徳而居百官之長與天
　子牧養萬民故喚做常伯即後世宰相三公便是任
　是職任因他有常徳而任公卿之職與天子分理國
　事故喚做常任即後世六卿便是凖解做平字因他
　能持天下之平而無有私曲與天子奉行法度故喚
　做凖人即後世三法司便是綴衣虎賁這兩様官是
　天子親近之臣綴衣是掌衣服器用的虎賁是掌弓
　矢車馬的即後世内各府衙門便是親近之臣不止
　此只舉這兩様則其餘都在裏面休是美恤是憂鮮
　是少史臣記周公告戒成王之意説拜手稽首敢敬
　告嗣天子如今爾年長臨政以王天下不比往時了
　用敢率羣臣皆進戒于王曰在王之左右若常伯常
　任凖人這三様官任大責重得其人天下便可以治
　不得其人天下便至于亂然進見有時若綴衣虎賁
　這各様官朝夕在人君左近最親宻若遇著正人君
　心便習於正遇著邪人君心便習於邪尤為𦂳要於
　是周公又歎息説美哉這幾様好官當要委用賢才
　不可㕘以小人只是為人君的能知道是立政常憂
　不得其人者何其少也按此一段既舉周公率羣臣
　以告于王又舉周公致歎詞以警于王盖周公為成
　王首相故史臣記其拳拳獻忠之意如此
古之人迪惟有夏乃有室大競籲俊尊上帝迪知忱恂
于九徳之行乃敢告教厥后曰拜手稽首后矣
　迪解做行字大競是大强籲是招呼迪知是蹈知而
　非茍知忱恂是篤信而非輕信九徳即臯陶告禹所
　謂寛而栗以至强而毅者教是教誨周公又告成王
　説在古之人能迪行這立政之道以不得人為憂者
　惟有夏之君當王室大强之時知道賢俊乃天之所
　生以遺國家者於是招呼賢俊布列庶位使他共治
　天事如惇典庸禮命徳討罪皆得其人以為尊事皇
　天上帝之實當是時非惟有夏之君能以求賢為心
　那為大臣的也以進賢為務迪知篤信于九徳之行
　凡人有九徳之行者既知之明信之篤乃敢進告納
　誨于其君說拜手稽首后矣言致敬以尊其為君之
　名也如何説致敬以尊其為君之名盖人君之名至
　尊無對然非徒尊也必能任用賢才建立政事方可
　以稱其君之名耳
曰宅乃事宅乃牧宅乃凖兹惟后矣謀面用丕訓徳則
乃宅人兹乃三宅無義民
　宅是居而安之之謂或才徳弗稱或委任不當皆不
　可謂之宅事即上文常任之官牧即上文常伯之官
　凖即上文凖人之官謀面是計較人的面貌丕訓是
　大順義民是指賢人君子説周公又告成王説要稱
　為君之賢當盡用賢之道若使那有九徳之行的人
　居常任之官以分畫國事居常伯之官以牧養萬民
　居凖人之官以平天下的刑獄能用賢如此然後可
　謂之人君故曰兹惟后矣若不能迪知忱恂于九徳
　之行徒見那人生的長大豐偉便以為有力量厚貌
　深情便以為有抱負這等便只是計較人的面貌用
　以為大順於徳者乃使之當三宅之人而任用之如
　此則三宅之官豈復有賢人君子既不能任用賢才
　建立政事又何以為人君
桀徳惟乃弗作往任是惟暴徳罔後
　罔後是無後周公又告成王説有夏之君傳至夏桀
　無道但逞其惡徳而不知以得賢為憂乃不肯做那
　往昔先王任用三宅的好事其所任用的惟是那暴
　亂凶徳之人助他為虐是以天命去人心離至於䘮
　亡而無後大抵夏之先王能用賢才則興到夏桀不
　能用賢才則亡周公之意盖欲成王以夏之先王為
　法以夏桀為戒
亦越成湯陟丕釐上帝之耿命乃用三有宅克即宅曰
三有俊克即俊
　亦越是繼前之詞陟是升丕釐是大治耿是光明上
　帝明命如惇典庸禮命徳討罪之類三宅是在朝見
　做常伯常任凖人之官的人三俊是有常伯常任準
　人之才作養在朝以待任用的人周公告成王説夏
　桀不能用賢圖治已不足言了及到商家成湯由諸
　侯七十里小國而升為天子能大修治那上天惇典
　庸禮命徳討罪的政事使昭著于天下如日月在中
　天一般故曰陟丕釐上帝之耿命然成湯又不敢任
　一己之見在當時用那三等做大官的人著實能就
　這常伯常任凖人之位而無有曠職所稱那三等有
　才俊的人着實能就這常伯常任凖人之徳而無有
　虚名故曰乃用三有宅克即宅三有俊克即俊
嚴惟丕式克用三宅三俊其在商邑用恊于厥邑其在
四方用丕式見徳
　嚴是敬畏的意思惟是思式是法商邑指王畿而言
　周公又告成王説成湯於這三宅三俊之人知道是
　天生賢才不敢輕易驅使他故心裏常常的敬畏思
　量那箇為人公道當管刑賞的事又大取法乎賢者
　於那文行兼備的使他增廣我的學問忠直敢言的
　使他匡救我的過失成湯這存心所以能盡這三宅
　三俊之用使那見做大官的得以効他的職作養待
　用得以顯他的才賢智奮庸登於至治故其在商邑
　近處則用能使王畿之間化行俗美恊和于其所都
　之邑其在四方逺處則用能使天下之大無不觀感
　興起取法於其所著見之明徳盖商邑用恊則治效
　極其純四方丕式則治效極其大非成湯能任用賢
　才以為事天之實其治效豈能至此
嗚呼其在受徳睯惟羞刑暴徳之人同于厥邦乃惟庶
習逸徳之人同于厥政帝欽罰之乃伻我有夏式商受
命奄甸萬姓
　睯是强暴羞進也有崇尚之意庶習是備諸衆醜之
　人伻解做使字奄是盡甸是井牧什伍之法周公嘆
　息告成王説其在商紂之為徳最是强暴所以他只
　與那崇尚刑戮以凶暴為徳的諸侯共治其國家而
　民無不被其殘害又只與那備諸衆醜以放逸為徳
　的臣下共治其朝政而政無不底于廢壊以此皇天
　上帝敬致其罰滅了他乃使我周家有此中夏之地
　用商家所受之天命盡治天下之人井牧其地以供
　賦税什伍其民以供力役故曰奄甸萬姓盖商之成
　湯能用賢才則治到商紂不能用賢才則亂周公之
　意盖欲成王以成湯為法以商紂為戒
亦越文王武王克知三有宅心灼見三有俊心以敬事
上帝立民長伯
　克知是知之真灼見是見之明長與伯都是撫治百
　姓之官古時不當重内輕外諸侯入輔天子朝臣出
　為諸侯只是常事周公告成王説商紂不能用賢圖
　治也不足言了及到我周家文王武王於用人之際
　便真真的知道那三宅的心是可託之人也明明的
　見得那三俊的心是可用之才這等真知灼見非徒
　聽他言語也非因他外貌只是君臣之間終日接見
　情親義洽自然曉得他心之所存如此故文王武王
　以這三宅三俊之人敬事皇天上帝則天職修舉而
　上有所承天心無有不順的以這三宅三俊之人立
　做民間長伯則體統分明而下有所寄民生無有不
　遂的故曰以敬事上帝立民長伯盖人君立天人之
　兩間能俯仰無愧者不過用賢圖治而已
立政任人凖夫牧作三事
　任人即是常任與天子分任庶政的官凖夫即是凖
　人與天子持平守法的官牧即是常伯與天子牧養
　萬民的官三事即三宅以職言故曰事周公告成王
　説文王武王在位時要建立政事以圖治功故把任
　人凖夫牧設立做三等大職事委任他
虎賁綴衣趣馬小尹左右攜僕百司庶府
　這幾様是侍御之官虎賁是掌天子射御的綴衣是
　掌天子服器的趣馬是掌御馬的小尹是小官之長
　左右攜僕是天子左右擕持僕御之人百司如内司
　服司尊彞之屬庶尹如内府太府之屬凡在内之官
　不止此其餘的都包在百司裏面然周公單提出虎
　賁這幾様官來説為何盖因他是天子扈衛親近之
　臣朝夕在左右若用非其人則被其引誘䘮敗君徳
　所繫非小至於庶府雖是冗賤小官却也一般食天
　禄治天事也不可輕易便與人做使名器太濫也
大都小伯藝人表臣百司太史尹伯庶常吉士
　這幾様是都邑之官大都小伯是大都之伯小都之
　伯互文以見義也藝人是卜祝巫匠執技以事上者
　表臣是外臣這百司言外臣以見上文百司是指内
　臣而言如外臣有外府外司服内臣則有内府内司
　服之類太史是史官尹伯是有司之長如庖人内饔主
　王之飲食而膳夫為之長鐘師磬師各主一樂而太
　師司樂為之長凡在外之官不止此其餘都包在百
　司裏面周公單提出藝人這幾様官來説為何盖大
　都小伯雖不繫百司之數然分治郊圻之地與其餘
　的官不同藝人恐怕他作為竒技淫巧及左道亂政
　以蕩人主之心太史以奉諱惡所以公天下後世之
　是非凡人主一言一動都要記在書上以為後王之
　勸戒尹伯所以見大小相維體統所繫不可僣越故
　周公歴數文王武王設立許多官職却總結一句説
　庶常吉士言在文武之廷都是有恒心常徳的吉人
　君子一箇小人不敢倖進
司徒司馬司空亞旅
　這幾様是諸侯之官古者諸侯之國不敢上同王朝
　止設三卿以治國事司徒主邦教司馬主邦政司空
　主邦土亞是卿之貳旅是卿之屬諸侯的官屬尚多
　周公只舉這幾様以其名位通於天子故歴陳之以
　見文王武王之時凡諸侯之官無不得人也
夷微盧烝三亳阪尹
　這幾様是王朝之臣往監于諸侯四夷者夷是總名
　微在巴蜀盧在西北是兩處蠻夷地名亳是商之舊
　都分做三處故曰三亳烝阪二字先儒未詳凡險阻
　之地不以封建諸侯而使王官治之㕘錯於五服之
　間謂之尹然王官所治非止一處周公特舉其重者
　以見文王武王之時凡王官之監於諸侯四夷者無
　不得人也按此一段説上自王朝内而都邑外而諸
　侯逺而夷狄無不得人以為官使豈文王武王一人
　之聰明所能周知盖文王武王只是親自簡任三宅
　大臣既得其人他自去薦舉賢才布列庶位所以内
　外逺近大小之臣無不得人如此可謂盛矣為人君
　者最當注意
文王惟克厥宅心乃克立兹常事司牧人以克俊有徳
　克厥宅心是能其三宅之心常事即常任司牧即常
　伯不言凖人者略之也以解做用字周公告成王説
　文王惟能其三宅之心故知之至信之篤盖文王的
　心便是三宅的心脗合交契無一些猜忌故曰文王
　惟克厥宅心文王有知人之明如此故能設立這常
　任常伯之官委用那能俊有徳之人俊徳謂之能以
　見俊便是著實第一等有才徳人徳便是著實第一
　等有行的人故曰乃克立兹常事司牧人以克俊有
　徳若人君用人未用時不曾慎選已用了却猜忌他
　這等豈能做出光明俊偉的事業此文王之所以為
　聖人也
文王罔攸兼于庶言庶獄庶慎惟有司之牧夫是訓用
違
　庶言是一應號令庶獄是一應刑獄庶慎是一應禁
　戒儲備如兵車錢穀之類有司之牧夫是所司典守
　之官訓是訓勑用是用命違是不用命周公告成王
　説文王在位時既得賢才而委任之故凡事只總大
　綱不屑屑去兼理那一應號令一應刑獄一應的禁
　戒儲備文王雖不屑屑的下侵衆職他那責成於所
　司典守之官不肯放過時加訓勑那用命與不用命
　者掌庶言之官能使號令嚴明掌刑獄之官能使刑
　清訟簡掌庶慎之官能使國之禁戒儲備無一件不
　齊整便是能用命者文王則訓勑以勉勵之故其事
　可以不問自理若于號令刑獄禁戒儲備有不如法
　的便是不能用命者文王則訓勑以懲戒之故其事
　可以不言自治故曰是訓用違盖文王勞於求才逸
　於用賢如此
庶獄庶慎文王罔敢知于兹
　周公又説這一應刑獄一應的禁戒儲備文王不惟
　不肯兼理臣下的事乃至不敢與知其事所以然者
　只是信任賢臣之専故如此上文説庶言此不及者
　號令出於人君雖不屑屑去親理亦不容不知也若
　并號令不知則臣下或有竊弄威權之漸非所以為
　文王矣
亦越武王率惟敉功不敢替厥義徳率惟謀從容徳以
並受此丕丕基
　率是循敉功是安天下之功義徳是有撥亂反正之
　才者容徳是有休休樂善之量者皆成徳之人也周
　公告成王説文王能任賢圖治及到武王能率循文
　王安天下之功又於文王所用有撥亂反正之才的
　人用之而不敢替率循文王安天下之謀又於文王
　所用有休休樂善之量的人從之而不敢違意如虢
　叔閎夭散宜生泰顛南宫括之類所以輔成王業者
　文王用於前武王任於後父作子述用能同享此莫
　大之基故曰以並受此丕丕基
嗚呼孺子王矣繼自今我其立政立事凖人牧夫我其
克灼知厥若丕乃俾亂
　孺子指成王我字也指成王見君臣一體的意思若
　是順謂心之所安也亂字解做治字周公既述文王
　武王做成大基業傳與子孫遂歎息告成王説孺子
　今既為王矣繼自今日以後王當要建立政務這立
　事常任之官凖人守法之官牧夫常伯之官王須是
　能明知其心之所安是如何若明知其心之所安是
　箇能順天理的正人君子必無有欺罔的事王當推
　心大加委任使他展布四體以為治故曰丕乃俾亂
相我受民和我庶獄庶慎時則勿有間之
　相是相助間是讒間周公告成王説王既明知三宅
　之官是正人君子委任他當使那常伯之官相助左
　右王所受於天於祖宗之民務要庶民都得其所使
　那凖人之官常任之官調和均齊之一應王刑獄一
　應禁戒儲備務要刑獄都得其平禁戒儲備都一一
　如法這等委任了又不可使小人讒間他盖君子易
　疎小人易親小人見君子有些寵遇便生妬忌見君
　子有些名望便生謗毁故周公以此戒之
自一話一言我則末惟成徳之彦以乂我受民
　末是終惟是思彦是美士周公又説委任君子不可
　不専縱一話一言之間王則終思那成徳之美士用
　他來治王所受於天於祖宗之民不可斯須忘了若
　一話一言之間少有此不在那君子分上則小人必
　乗間而入矣
嗚呼予旦已受人之徽言咸告孺子王矣繼自今文子
文孫其勿誤于庶獄庶慎惟正是乂之
　旦是周公的名徽言是美言文子文孫指成王説成
　王是武王之文子文王之文孫如何謂之文當成王
　之時法度昭彰禮樂明著守成上文故謂之文誤是
　失誤正如周官宫正酒正之正指當職者為言周公
　歎息告成王説予旦所聞於人凡禹湯文武委任賢
　才之事無非至美之言已都告孺子王矣繼自今日
　以後王為武王之文子文王之文孫當要體文王武
　王所行不要下侵衆職自家失誤了一應刑獄一應
　禁戒儲備凡一應刑獄只責那管庶獄之人使治其
　事一應禁戒儲備只責那管庶慎之人使治其事故
　曰惟正是乂也
自古商人亦越我周文王立政立事牧夫凖人則克宅
之克由繹之兹乃俾乂
　由如説紬絲繹是窮其端緒言任賢者必詢事考言
　而後可以盡其才如治絲者必紬繹之而後可以窮
　其端緒也周公告成王説自古帝王及有商之人君
　以至我周之文王要建立政務其所以用這立事牧
　夫凖人三宅之官只是能得賢才以居其職能紬繹
　用之而盡其才盖能宅其才以安其職則小人不得
　以備員尸位又能繹其才以盡其用則君子都得以
　竭誠効忠此其所以能使之治天下之事而治道無
　不成也
國則罔有立政用憸人不訓于徳是罔顯在厥世繼自
今立政其勿以憸人
　憸人是憸利小人其詐足以飾非其言足以拒諫他
　心裏喜時便稱桀紂為堯舜不喜時便誣伯夷為盜
　跖故周公告成王説自古國家無有建立政務却用
　這等憸利小人者憸利小人所存所行都不順于徳
　是以他人沒有光顯在世間王當自今日以後凡建
　立政務切不可用這等憸利小人盖小人陰類用之
　則降其國于晦昧此周公所以戒成王也
其惟吉士用勱相我國家
　吉士是吉人君子其道足以正君其徳足以服衆其
　所存只要推賢讓能其所行惟恐傷人害物故周公
　告成王説王當要用這等吉人君子使他勉力以輔
　相我國家盖君子陽類用之則升其國於明昌此周
　公所以勉成王也
今文子文孫孺子王矣其勿誤于庶獄惟有司之牧夫
　周公又説今主為武王之文子文王之文孫以幼冲
　即王位矣當體文王武王所行不要下侵臣職自家
　失誤了一應刑獄這一應刑獄只責那所司典守之
　官使他整理周公初間説罔攸兼于庶言庶獄庶慎
　三件事中間説其勿誤于庶獄庶慎兩件事到此只
　説庶獄一件事盖獄乃民命所繫若不敢輕用則為
　仁徳之君可以比隆堯舜輕用則為暴虐之主與桀
　紂一般故周公獨舉之以告成王使知刑獄之可畏
　如此
其克詰爾戎兵以陟禹之迹方行天下至于海表罔有
不服
　詰解做治字戎是戎服兵是兵器陟是升禹迹是説
　大禹當時所疆理九州之地陟禹之迹言能過之也
　方是四方海表是説四海之外周公告成王説一應
　刑獄王固當致謹至於兵又是刑之大者王須是能
　以祖宗創業艱難為心當治平無事之時修治其戎
　服兵器武習武備不要廢弛俾徳威逺播還過於大
　禹所疆理九州之地四方流布無往不通而徧於天
　下至於四海之外九夷八蠻無有不仰服其徳威之
　盛這等才好或者疑周公此言啟後王好大喜功之
　患先儒説周公累告成王惟恐一刑之誤况六師萬
　衆之命豈肯輕舉妄動盖治兵之戒正所以推廣勿
　誤庶獄之㫖非後世導其君以窮兵黷武者比也
以覲文王之耿光以揚武王之大烈
　覲解做見字顯揚的意思耿光指徳而言大烈指功
　而言周公既以治兵之戒告成王到此又説王果能
　使武備修舉内而中國外而夷狄無不畏服這等便
　可以顯耀文王至明之徳便可以振揚武王莫大之
　功可謂能繼志述事無媿于前人矣
嗚呼繼自今後王立政其惟克用常人
　後王指周家後世子孫説常人是常徳之人周公又
　歎息説繼自今凡我周家後王建立政務須是能用
　常徳之人不可用憸利小人盖君子小人用舍治亂
　所繫故周公不獨告成王又告周家後世子孫俾為
　家法後世而不替也
周公若曰太史司㓂蘇公式敬爾由獄以長我王國兹
式有慎以列用中罰
　蘇是國公是爵名忿生以諸侯為司㓂太史是史官
　列是條列即今所謂律例周公上文以庶獄之戒告
　成王故於此又以敬獄之事告史官使他并冩在史
　書以為後人之法説司㓂蘇公忿生他為掌刑之官
　小大之獄莫不由知而蘇公用能敬其所由之獄不
　敢怠忽培植民命以延長我周家國命於悠久若如
　今掌刑之官能於是取為法式而有敬慎之心以其
　所㫁舊事之條列用其不輕不重而合乎中道者以
　為罰則刑之所加重不至於暴刻輕不至於寛縱矣
　按周公將告老歸洛故作立政這一篇書以告成王
　大㮣説王政莫先於用人用人莫先於大臣大臣得
　人則百官皆得其人治道無有不成者中間説夏商
　及周家興廢之故拳拳於進君子退小人尤致謹於
　兵刑大事無非欲成王以先君文武為法以夏商後
　王為戒忠愛之至雖千載之下可以想見伏惟聖明
　留意
周官
　這一篇書是成王訓迪周家百官言語史官録之故
　以周官二字名篇
惟周王撫萬邦巡侯甸四征弗庭綏厥兆民六服羣辟
罔不承徳
　侯甸是侯服甸服并男采衛及畿内為六服獨言侯
　甸是舉近以該逺的意思弗庭是不直謂諸侯之叛
　逆王命侵削下民者羣辟是諸侯之君史官將叙成
　王訓迪百官故先説惟周王撫臨萬國巡狩于侯服
　甸服諸處以察其政治又四面征討諸侯之不直者
　以正其罪惡用以綏輯安定天下之兆民由是六服
　之地諸侯之君無敢不承奉周王之明徳威命故巡
　侯甸則徳之所施者博征弗庭則威之所制者廣此
　萬民所以綏懐諸侯所以承服也
歸于宗周董正治官
　宗周指鎬京而言董解做督字史官又説成王既已
　巡狩征伐安兆民服諸侯有外攘之功矣故又嚴内
　治之修於是歸于鎬京督正在朝治事之百官以為
　端本澄源之計盖督之使他各盡所職不敢怠慢正
　之使他各有所司不敢侵越這以上都是史官記事
　之詞
王曰若昔大猷制治于未亂保邦于未危
　猷解做道字史官述成王訓迪百官之意説若古昔
　大有道之世聖帝明王曉得治有失則亂故其圖為
　治道常於未亂之前用功曉得邦無道則危故其保
　固邦家常於未危之前用功其所以用功又無别法
　只是任賢使能思患而預防之故能得長治久安若
　政已亂國已危而後圖之豈能濟事
曰唐虞稽古建官惟百内有百揆四岳外有州牧侯伯
庶政惟和萬國咸寧
　百揆是在朝大臣四岳是總領四方岳之官州牧是
　一州之牧侯伯是諸侯之長盖侯伯各統于其州之
　牧州牧各率其方之諸侯統于四岳四岳以下都統
　于百揆成王説唐堯虞舜之時稽考古制建立大小
　庶官只是一百多員内有百揆四岳之官總在朝之
　治外有州牧侯伯之官總四方之治内外相承體統
　不紊故在當時禮樂刑政工虞教養一切庶政都順
　理適宜而無乖錯之事天下萬國小大臣民都安居
　樂業而無失所之人故曰庶政惟和萬國咸寧
夏商官倍亦克用乂
　成王又説到夏商二代世變事繁觀其會通制其繁
　簡其建立大小庶官比唐虞之時只加一倍多也能
　使天下治安比于唐虞之盛故曰亦克用乂
明王立政不惟其官惟其人
　立政指上文制治于未亂保邦于未危而言成王既
　説唐虞之時建官只有一百多員夏商之時建官只
　多得一倍天下一般治了所以自古若堯舜禹湯這
　等明哲的君王建立政事制治于未亂保邦于未危
　不惟其官之多惟在得人而已盖得賢才而任用之
　官雖少一人可兼數事若所用的是不才之人官雖
　多只好喫俸禄濟得甚事
今予小子祗勤于徳夙夜不逮仰惟前代時若訓迪厥
官
　予小子是成王自家謙詞祗是敬逮是及若是順成
　王説予小子敬勤于徳兢兢業業不敢怠忽早夜間
　常恐有所不及惟仰前代若唐虞夏商所以建官立
　政良法美意我將於是順着他的道理訓教啟迪百
　官使百官各盡所職助成化理盖修徳是任官之本
　若人君自家不肯修徳雖終日訓迪百官人也不信
　服孔子説為政在人取人以身正是此意
立太師太傅太保兹惟三公論道經邦燮理陰陽官不
必備惟其人
　立如説初立然三公之官非始於此立為周家定制
　則始於此太是尊無以加之詞師是天子所師法傅
　是傅相天下保是保安天子公取至公無私之義因
　以為官名道是天人之理經是經綸燮理是和調成
　王説如今定立太師太傅太保這三様官為三公不
　敢勞以職務専與人主講論闡明天人的道理以立
　天下之大本推此道理以經綸邦國使教化行政事
　舉萬民萬物都得其所推此道理以和調陰陽使三
　光全寒暑平四時五行都順其序這便是三公的職
　事三公之官不必求其備員須是天下第一等道全
　徳備可為王者師然後委任他若無這等人則寧闕
　其位不可濫授非人也
少師少傅少保曰三孤貳公𢎞化寅亮天地弼予一人
　少是位次于尊之詞孤解做特字言其非三公之屬
　且取獨立無朋之義因以為官名貳是佐貳𢎞是𢎞
　大化是道化寅亮是敬明的意思予一人是人君自
　稱成王又説定立少師少傅少保這三様官為三孤
　佐貳三公三公既已論道經邦講明大本三孤則𢎞
　大擴充其經邦之治化務使天下無一些違理犯法
　傷人害物的政事三公既已燮理陰陽調和元氣三
　孤則致敬詳明于天地之運行務使天下無有一些
　星變地震兵革水旱的災異用以輔弼人君匡正其
　過失成就其徳業便是三孤的職事然三公説官不
　必備惟其人三孤説弼予一人乃互文見義非三公
　無輔弼之任三孤可以不擇人也三公三孤同一輔
　弼之任都要得非常之才不比庶官職事可以照例
　除授也
冢宰掌邦治統百官均四海
　冡是大宰是治言其任大責重兼五官之事故謂之
　冢宰成王説定立冢宰為天官卿使他職掌邦國的
　治道在内則統領百官在外則均平四海凡百官的
　職事或大或小或司禮樂或掌兵刑冢宰務要管攝
　使體統相承有綱有紀賢者進不肖者退斯内治無
　不修凡四海的風土或剛或柔或重厚或浮薄冢宰
　務要調和使做官的都得其人民之寒者與他衣饑
　者與他食不順者教他使復其性斯外治無不舉所
　以説統百官均四海後世若吏部尚書即是此官
司徒掌邦教敷五典擾兆民
　司是主徒是衆取其官主民衆故謂之司徒擾是調
　習安養的意思成王又説定立司徒為地官卿使他
　執掌邦國的教化敷布父子君臣夫婦長幼朋友五
　者典常之教以調習安養天下之兆民如不忠不孝
　無禮無義的務要教導使他都順理不敢犯法所以
　説敷五典擾兆民後世若户部尚書即是此官
宗伯掌邦禮治神人和上下
　宗是宗廟凡祭祀以宗廟為主伯是長言春官為四
　時之長故謂之宗伯成王又説定立宗伯為春官卿
　使他職掌邦國的典禮専治天神地祇人鬼之事與
　吉凶軍賔嘉之五禮和其上下尊卑等列盖凡壇坎
　昭穆都有箇上下尊卑之序聘享射御都有箇上下
　尊卑之節不可差失若有些差失則僣亂謟妄鬼神
　也不享乖争凌犯民志也不定安得而和所以説治
　神人和上下周家制度禮樂合為一官和盖指樂而
　言後世若禮部尚書即是此官
司馬掌邦政統六師平邦國
　馬是軍政最要𦂳的以其主軍馬之事故謂之司馬
　政是以征伐正人之不正乃王政之大者成王又説
　定立司馬為夏官卿使他職掌邦國的軍政統御天
　子的六軍凡天下有干正之人則舉兵征伐以平治
　邦國使强不得凌弱衆不得暴寡人人皆得其平所
　以説統六師平邦國後世若兵部尙書即是此官
司㓂掌邦禁詰姦慝刑暴亂
　㓂是㓂賊禁是法禁以其主㓂賊之事故謂之司冦
　成王又説定立司㓂為秋官卿使他職掌邦國的法
　禁使民不犯若有犯了法禁的則推詰究問那姦詐
　慝惡之徒務要得其真情刑戮那强暴作亂之人使
　犯者知懼盖姦慝隐而難知暴亂顯而易見所以説
　詰姦慝刑暴亂後世若刑部尚書即是此官
司空掌邦土居四民時地利
　空是空土盖古時人穿土穴而居之以其主民安居
　故謂之司空成王又説定立司空為冬官卿使他職
　掌邦國得空土以居處四民使士農工商都得其所
　順天時以興地利如春耕夏耘秋收冬蔵之類若失
　其時則地有遺利四民便都缺用了所以説居四民
　時地利後世若工部尚書即是此官
六卿分職各率其屬以倡九牧阜成兆民
　六卿各自有屬官每一卿屬官六十員通共三百六
　十員阜解做厚字成王又説冡宰既已職掌邦治為
　第一然治道莫先於教化故司徒第二教化莫先於
　禮樂故宗伯第三教化既施而猶有不守禮法者大
　則加之以兵小則加之以刑都出於不得已故司馬
　第四司㓂第五暴亂既去而後民得安居故司空第
　六六卿既已分職各自率領他官屬以倡率九州之
　牧自内而逹之於外使政治明教化洽由是阜厚民
　生化行俗美天下無有饑寒愁苦乖争凌犯之人故
　曰阜成兆民
六年五服一朝又六年王乃時巡考制度于四岳諸侯
各朝于方岳大明黜陟
　五服即是侯甸男采衛五等諸侯成王又説如今定
　制每到六年上五等諸侯一次來朝會于京師述其
　所職又到六年上王乃以春夏秋冬巡狩于四方稽
　考制度于方岳看他國中制度凡禮樂刑政與朝廷
　所頒行的合與不合諸侯就各朝于方岳東巡狩則
　東方諸侯朝于岱宗南巡狩則南方諸侯朝于南岳
　之類每巡狩到那一方詢察諸侯的賢否大明黜陟
　之典如稽考他制度其中有不敬的則削其地有不
　孝的則黜其爵有功徳于民的則加地進陟當賞而
　賞使天下之人都有所勸當罰而罰使天下之人都
　有所警故曰大明黜陟
王曰嗚呼凡我有官君子欽乃攸司慎乃出令令出惟
行弗惟反以公滅私民其允懐
　令是教令如後世條例榜文之類反是沮逆的意思
　成王上文既説建官的體統到此遂歎息呼大小庶
　官一同告他説凡我一切有官守的君子爾當欽敬
　爾所司的職事謹慎爾所發的教令凡教令所發須
　筭計要必然可行不要輕率把不可行的事發出來
　却至於沮逆行不將去後雖有可行的事人也都不
　信了爾若能以天下的公道滅一已之私情則教令
　所發百姓每自然都敬信懐服所謂令出惟行弗惟
　反只是教他謹言不是教他遂非也
學古入官議事以制政乃不迷其爾典常作之師無以
利口亂厥官蓄疑敗謀怠忽荒政
　學古是學前代之法制是裁度迷是錯繆典常是當
　代之法蓄是積蓄成王説爾大小庶官須是要習學
　前代古人之成法然後可以進用做官到謀議政事
　時却把平日所學古人之成法用他來裁度斟酌則
　一切度政必有條理不至於錯繆其前代之法又有
　宜于古而不宜于今的爾之為政須以當代之典常
　做一箇師法盖周家典常都是文武周公之所講畫
　至精至備只好遵行不可以喋喋利口逞其才智更
　改紛亂爾之官守凡有疑當據理㫁其可否若積疑
　在心而不㫁必反敗其謀為雖有好事也不成了又
　須要勤謹若怠惰而不勤忽畧而不謹必荒廢其政
　事如何能舉其官
不學牆面莅事惟煩
　莅解做治字煩是煩擾成王上文已歴言做官的弊
　病故此勉其為學説人不肯為學恰如面對著土牆
　立地眼無所見若使他居官治政遇著事來心無所
　主也不知那件是那件非舉措之間不勝其煩擾矣
　盖人若能學則通古今明義理處得事事停當雖萬
　變而不勞所以人不可無學問之功也
戒爾卿士功崇惟志業廣惟勤惟克果斷乃罔後艱
　功是事功業是職業成王既總戒庶官至此又説如
　今申戒爾在朝的卿士爾等要事功崇髙惟當立志
　若柔懦而不立志則事功所成者卑下豈能得崇髙
　爾等要職業廣大惟當勤力若怠惰而不勤力則職
　業所就者狹小豈能得廣大有此二者又須臨事能
　剛果决㫁乃無後日之艱患若猶豫固滯而不能果
　㫁則志與勤都虛用了工夫何益於事這兩句是申
　説上文怠忽荒政蓄疑敗謀的意思
位不期驕禄不期侈恭儉惟徳無載爾偽作徳心逸日
休作偽心勞日拙
　驕是驕傲侈是奢侈恭是恭謹儉是節儉載解做事
　字休是休美成王説爾卿士凡居顯位者本不期至
　于驕傲只是人不知檢束便驕傲自至享禄食者本
　不期至于奢侈只是人不知撙節便奢侈自至故居
　顯位當知所以恭謹享禄食當知所以節儉然恭謹
　節儉豈可以聲音笑貌為之當着實有得於心以成
　已之徳不可從事於矯偽若果能把恭儉做實徳直
　道而行表裏如一則此心安逸而日著其美若只要
　做矯偽之事巧詐百端揜䕶不暇則此心勞苦而日
　著其拙成王以此戒卿士可謂理到之言矣
居寵思危罔不惟畏弗畏入畏
　寵是寵榮危是危辱成王説人臣享髙爵厚禄的雖
　是寵榮然居此寵榮之地便思量有危辱之禍盖寵
　辱二者長相倚伏當無所不致其敬畏庶可保守若
　不知所敬畏驕侈放肆必入于危辱可畏之中誠不
　可不懼後世患失之徒與思危相似然患失者以寵
　利為樂思危者以寵利為憂所存大不同也
推賢讓能庶官乃和不和政厖舉能其官惟爾之能稱
匪其人惟爾不任
　賢是有徳者能是有才者厖是雜亂稱也是舉的意
　思成王説爾卿士若肯推人之賢讓人之能而無蔽
　賢害能之事則大小庶官自然倣傚相和而不争賢
　者有所勸不肖者可以警若不能如此使庶官不和
　互相妬忌則朝廷的政事必至於雜亂不可振舉爾
　等所舉之人能修其職便是爾之所能若所舉非其
　人便是爾不勝其任盖古時大臣以人事君其責如
　此
王曰嗚呼三事暨大夫敬爾有官亂爾有政以佑乃辟
永康兆民萬邦惟無斁
　三事即立政所謂三事大臣亂解做治字斁解做厭
　字成王於篇末歎息説上自三事大臣下至大夫小
　臣我如今申戒勑爾等當要敬謹爾所有的官職不
　可怠忽整治爾所司的政事不可廢弛用以佑助爾
　君永逺康濟天下之兆民庶幾萬邦之廣親附愛戴
　而無厭斁我周之心矣臣謹按先儒説周官是成王
　親政之書盖成王受周公之教已成故於親政之初
　訓廸百官凡三公三孤六卿百執事無不正其官守
　加以訓詞其言居官涖政之道無一語不精當所以
　當時百官奉行天下大治真可為後世之法伏乞聖
　明留意
君陳
　君陳是當時大臣的名周公遷殷頑民于下都親自
　監治他周公既沒成王命君陳替周公監治史録其
　䇿命之詞故以君陳二字名篇
王若曰君陳惟爾令徳孝恭惟孝友于兄弟克施有政
命汝尹兹東郊敬哉
　令是善尹是治東郊指下都而言盖下都在王城之
　東故謂之東郊成王發命呼君陳之名説惟爾有令
　善之徳孝順父母能盡為子的道理恭敬長上能盡
　卑幼的道理惟爾能孝順父母友愛兄弟這等徳行
　行之於一家若移這道理去做官必能施設那所任
　的政事上思盡忠於君下思恵澤於民與治家事一
　般我如今命爾往治東郊下都之民爾當敬謹不可
　怠忽盖殷民難化皆因他不知天理民彞之故所以
　成王不用威猛剛克之臣而用孝恭孝友之君陳可
　謂得為治之本矣
昔周公師保萬民民懐其徳往慎乃司兹率厥常懋昭
周公之訓惟民其乂
　師是教誨保是安養率是循懋是勉成王説昔者周
　公在下都有師之尊有保之親所以教養萬民無所
　不至以此萬民都懐念他的恩徳至今不忘爾君陳
　去替周公監治殷民不必他求只當慎守你的職事
　不可廢弛了周公的舊政率循當行的常道不可更
　變了周公的成法爾若能勉力申明周公之遺訓而
　光大之則下都之民無有不翕然聽順咸歸於治化
　者故曰惟民其又
我聞曰至治馨香感于神明黍稷非馨明徳惟馨
　這四句是周公之言馨香是説治道之精華處神明
　是説神聰明而不可欺明徳是説人所得于天的仁
　義禮智虛靈不昧之徳成王告君陳説我聞得周公
　有言治化美盛到那極處自有馨香感格于神明至
　於黍稷本是馨香之物然所以感格神明却不在黍
　稷馨香必是人有明徳馨香乃可以感格神明人若
　無有明徳黍稷雖是馨香神明也不來感格盖至治
　是明徳之效明徳是至治之本同一馨香非有二也
爾尚式時周公之猷訓惟日孜孜無敢逸豫
　式是用猷是道成王既舉周公之言遂告君陳説爾
　尚當用此周公所述道理之訓詞惟日自强孜孜不
　息加篤敬之功無敢縱肆於安逸豫樂之地則庶幾
　前人之徳而殷民可以感化矣
凡人未見聖若不克見既見聖亦不克由聖爾其戒哉
爾惟風下民惟草
　凡人是庸凡之人聖人是道全徳備之人成王告君
　陳説那世上一等凡庸之人不曾見聖人的時節他
　心裏也曉得切切向慕只不能勾得見的一般及至
　他親見了聖人却又志氣昏惰視為泛常不能依著
　聖人的所行這等人空自去向慕聖人有始無終有
　甚麽濟事爾君陳當以這等人為警戒盖周公是箇
　真聖人爾君陳已親見了他如今居周公之位治周
　公之民豈可不依他所行且爾君陳譬如風一般爾
　管下的百姓譬如草一般爾若能依著周公所行去
　治民則民之從化便如草之從風上行下效㨗於影
　響甚言徳化之速如此
圖厥政莫或不艱有廢有興出入自爾師虞庶言同則
繹
　廢是革除的意思師是衆虞是度成王又告君陳説
　凡圖謀其政事無大無小當無一不致其難不要把
　做容易去做如中間有弊當革有利當興的又不可
　偏執已見須要出入反覆與衆人商度若衆論皆同
　則又當紬繹而深思之然後行將出去才好盖師虞
　是合乎人之同則繹㫁於已之獨孟子説國人皆曰
　賢然後察之國人皆曰可殺然後察之即庶言同則
　繹的意思
爾有嘉謀嘉猷則入告爾后于内爾乃順之于外曰斯
謀斯猷惟我后之徳
　嘉是美好的意思嘉謀是所言切于事嘉猷是所言
　合于道事與道非有二致各舉其甚者言之故謂之
　嘉謀嘉猷成王説爾君陳比前在朝時凡有好言語
　切于事的或有好言語合于道的便入來面見告爾
　君于内説這等好事都當舉行却又能將順于外説
　這等嘉謀這等嘉猷行將出來有利於國家都是我
　君之盛徳非臣下所能預此盖君陳所已行者故成
　王舉以稱之
嗚呼人臣咸若時惟良顯哉
　良是説人臣的徳顯是説人臣的名成王又歎息説
　使為人臣的都似君陳爾這等所行歸美於君不肯
　揚已之善豈不是箇有徳的良臣其名豈不可顯先
　儒説成王於此為失言盖欲其臣善則稱君乃人臣
　的細行不足道且人君既有這等臣那阿謟小人窺
　見了必漸漸的進用到人君有過失時却誰敢來諫
　諍豈不誤了大事昔禹聞善言則拜成湯改過不吝
　這兩箇聖人定不肯説這等言語此成王所以不及
　也
王曰君陳爾惟𢎞周公丕訓無依勢作威無倚法以削
寬而有制從容以和
　𢎞是闡揚的意思丕訓是大訓作威是凌虐下人的
　意思成王呼君陳之名説爾在下都繼周公之後若
　只以謹畏保守為志便不及前人了爾當要奮發作
　興闡揚周公所遺之大訓使廣被于民才好假如勢
　位是爾所有的不可依恃這勢位凌虐在下之人法
　制是爾當用的不可倚靠這法制以行刻削之政御
　衆固貴乎寬若只管寬將去則至於放縱必寬中有
　箇節制使踈而不漏行事固貴乎和若只管和將去
　則至於流蕩必從容以和恊於物使適乎中道不墮
　於一偏且君陳是箇賢臣豈肯依勢作威倚法以削
　然喜怒予奪有一毫私意不是公道其流或至於此
　故成王預戒之
殷民在辟予曰辟爾惟勿辟予曰宥爾惟勿宥惟厥中
　辟是罪辟宥是赦宥成王告君陳説凡下都之殷民
　有犯罪在於刑法未經决㫁的雖我説要當罪若是
　那箇人其實無罪爾當執法説不當罪雖我説要赦
　他若是那箇人其實有罪爾當執法説不當赦凡當
　罪當赦不要曲從人君一時喜怒只當權其輕重務
　使合乎中道則有罪的不至於倖免無罪的不至於
　濫及盖上一段是戒君陳不要徇一已之私這一段
　是戒君陳不要徇人君之私上下之間悉從公道則
　殷民無有不心服者矣
有弗若于汝政弗化于汝訓辟以止辟乃辟
　弗若是不順的意思成王告君陳説若殷民之中有
　不肯順從於爾之政令或不能變化于爾之訓教這
　等人不可一槩罪他須要斟酌其中罪得一箇人可
　以懲戒止息了後來的不敢犯罪然後罪之庶幾刑
　期無刑之意
狃于姦宄敗常亂俗三細不宥
　狃是習慣姦是在内為惡的宄是在外為惡的細解
　做小字成王又説若是習慣去做姦宄之事敢於為
　惡而不悛與夫毁敗綱常壊亂風俗這三様事若人
　有犯了的雖是小罪也不可赦宥他所以絶為惡之
　源也
爾無忿疾于頑無求備于一夫
　頑是愚頑成王告君陳説爾不要忿怒疾惡那愚頑
　不聽訓化的人便棄了他若是從容不廹漸漸的把
　禮義開導則無不可化之人矣也不要求全責備于
　一人之身若是取其所長棄其所短則無不可用之
　人矣
必有忍其乃有濟有容徳乃大
　忍是含忍濟是成就的意思容是包容成王又告君
　陳説為人上的必有所含忍則其為事乃有所成而
　無敗然此猶不免有堅制力蓄的意思若是度量能
　有所包容則其徳乃造於廣大而不可量矣盖小不
　忍則亂大謀能忍以濟事固好但其所得猶淺若容
　以成徳如天地之量無所不包則其所得者深矣這
　一節是申言無忿疾于頑的意思
簡厥修亦簡其或不修進厥良以率其或不良
　簡是簡别修是説人之職業進是進用良是説人之
　行義成王又告君陳説殷民雖染紂之惡然已薰陶
　於周公之化其職業有能修的有不能修的爾當簡
　别那能修其職業的出來也簡别那不能修其職業
　的出來不要使他混為一途則人人都相勸於立功
　矣既簡别了然後選於其中進用其能自修而至於
　賢良者以倡率其不能自修而未至於賢良者使他
　知所媿慕則人人都相勉于興行矣這一節是申言
　無求備於一夫的意
惟民生厚因物有遷違上所命從厥攸好
　遷是改變違是不肯從的意思成王又説惟庶民之
　生其本然之性無不淳厚只是因為外物所引誘遂
　把那淳厚改變做了澆薄然淳厚既可改變做澆薄
　則澆薄豈不可改變做淳厚只是斯民他不肯從上
　面人的命令只肯從其所喜好的假如上面人自家
　澆薄却出令教下面人淳厚雖嚴刑峻罰人也不從
　若上面人常好淳厚下面人便都感化興起也好淳
　厚盖人同此心心同此理故曰違上所命從厥攸好
爾克敬典在徳時乃罔不變允升于大猷惟予一人膺
受多福其爾之休終有辭于永世
　典是典常升是進的意思大猷是大道予一人是人
　君自稱成王告君陳説爾能敬其君臣父子兄弟夫
　婦朋友之常道以為在已之徳而躬行于上則是自
　家能謹其所好矣民之從化㨗於桴鼓將見時俗無
　有不改變其澆薄而信能進之于大道這等化行俗
　美惟予一人享受諸福無有危亂之虞豈不是爾君
　陳能成其美爾終有令名傳頌永久而不朽矣臣謹
　按君陳這一篇書始以敬哉一言終以敬典在徳一
　言盖徳是化民之本敬又是徳之本古聖賢相傳帝
　王之心學不出此故成王以君陳令徳孝恭而委任
　之訓戒之亦不出此其進徳典學之功真可謂守成
　之賢主矣伏惟聖明留意
　
　
　
　
　
　
　
　
　
　
　篁墩文集巻七
欽定四庫全書
　篁墩文集巻八　　　　　明　程敏政　撰
　　經筵講章
　　　中庸一
故為政在人取人以身脩身以道脩道以仁
　這是中庸第二十章子思引孔子答魯哀公問政的
　説話政是人君治國平天下的政事人是賢臣孔子
　説人君脩政立事只在用賢臣且如三公三孤得其
　人則能調元賛化弼成君徳六卿得其人則能使禮
　樂刑政紀綱法度件件脩舉若不得其人如何望治
　所以説為政在人身是指君身説天下的人才識趣
　不同有存心守正的有随時求進的全看人君所好
　如何人君若好聲色貨利便有佞倖聚斂的人進用
　若人君自家大公至正則所用的必正人君子所以
　説取人以身脩是脩為道是道理人君一身舉動必
　須都從道理上行若稍有放肆則貌言視聽之間便
　有不公不正處身如何得脩仁是指心説人君一心
　若能常存天理不使有一毫私意間隔便是仁心既
　仁了所行自然都合道理所以説脩身以道脩道以
　仁然道與仁不是兩件道是總説該行的事仁是指
　那用功親切處子思於前章歴引大舜文武周公的
　事了又引此段以見孔子若得位時其為政舉措也
　與大舜文武周公一般臣觀此章大旨要𦂳在脩道
　以仁一句盖仁是本心之全徳心乃致治之大本若
　心徳全了以之脩身以之用人以之為政無所處不
　當若心徳上不曾用功則是大本虧了一身所行便
　多失道羣臣之中豈能辨得孰為君子孰為小人天
　下之事豈能見得孰為當行孰為當止這都繫於人
　君一心正如禹湯文武之君能全這心徳所用的便
　有伯益伊尹太公周召一班賢臣相佐以道政無不
　舉故曰三代之得天下也以仁如桀紂幽厲之君不
　能全這心徳所用的便是觸龍飛㢘衛巫皇父一班
　邪臣相助為虐政日以衰故曰三代之失天下也以
　不仁降及漢唐宋時中間或有賢主然心學不明又
　無格心之訓故其徳之所就雖不至桀紂幽厲之暴
　亦豈能如禹湯文武之仁脩諸身者純駁相半所用
　的人賢否相㕘所行的事治亂相雜考其所終皆不
　足論先儒周子有見於是嘗曰心純則賢才輔賢才
　輔則天下治方纔就本原上説出與此章意合仰惟
　皇上受列聖之心法得三代之正傳仁心仁聞布於
　四海尤願深體聖賢之言監歴代得失之故使皇極
　茂建於上君子願立於朝治效逺超於古宗社幸甚
　生民幸甚
　　　　二
天下之逹道五所以行之者三曰君臣也父子也夫婦
也昆弟也朋友之交也五者天下之逹道也知仁勇三
者天下之逹徳也所以行之者一也
　這是中庸第二十章子思引孔子答魯哀公問政的
　説話大意以為君臣父子夫婦兄弟朋友這五倫必
　有知仁勇三徳然後能行故曰天下之逹道五所以
　行之者三逹是通共的意思君臣有義父子有親夫
　婦有别兄弟有叙朋友相交有信這五件乃天下古
　今人所共行的道理如大路一般故喚做逹道若一
　人行得一人行不得古人行得今人行不得便不是
　逹道了所以説君臣也父子也夫婦也昆弟也朋友
　之交也五者天下之逹道也知是説人的見識仁是
　説人心天理勇是説人敢做人於五倫上若沒見識
　如何曉得這道理雖是曉得了若不以天理為心如
　何能行若不敢做也行不到那去處這三件乃天下
　古今人所同得的道理故喚做逹徳若一箇人有一
　箇人無古人得此理今人不得此理便不是逹徳了
　所以説知仁勇三者天下之逹徳也一字解做誠字
　即真實的心這三逹徳雖是人心所同得的若行時
　節不肯著實三心二意半上落下便是不誠人若不
　誠那原有的知也昏昧不明了原有的仁也被私欲
　間㫁了原有的勇也懦弱不能振起了故曰所以行
　之者一也孔子平日論政多指一事説惟此章答哀
　公之問極言治道如此為人上者最當注意臣觀從
　古以來治天下國家的必以明倫為本為何盖王道
　之所以别於邪術與夫人類之所以異惟在於此唐虞
　三代聖帝明王都能實有這三徳故皇極建於上五
　教敷於下天下百姓每也都感化知道孝弟忠信共
　享太平降及後世為人上的全徳者少有以愚弄臣
　民為智而溺於權詐的有以諂事佛老為仁而流於
　姑息的有以輕動大兵連興大獄為勇而果於强暴
　的故在當時上下離心親踈失序天下百姓也都倣
　傚成風悖理亂倫靡所不至降及晚季世變極矣洪
　惟我太祖髙皇帝仁明勇智受命於天汛掃羣盜肇
　立人紀列聖相繼率由典常宣宗章皇帝又御製五
　倫書嘉恵天下英宗睿皇帝聖性髙明於五倫大節
　上躬行心得度越前古親總萬幾延接臣下君臣之
　契最深追崇太母纂述先猷父子之親益篤放幽閉
　之宗室以廣昆弟之仁全恩禮於兩宫以盡夫婦之
　義優待元老召起逸民思得賔友之臣以輔文明之
　治天下臣民仰皇極之敷錫順帝則於不知者二十
　餘年伏惟皇上以睿哲之資嗣祖宗之統凡事有闗
　於五倫三徳者固已常垂聖慮思成治功臣愚尤願
　加意孔子之言近以先帝為法務臻實行無事虚文
　則唐虞三代之治可以立致宗社幸甚天下幸甚
　　　　三
知斯三者則知所以脩身知所以脩身則知所以治人
知所以治人則知所以治天下國家矣
　這是中庸第二十章子思引孔子答魯哀公問政的
　説話斯三者指上文好學近乎知力行近乎仁知耻
　近乎勇三句説乃是求入三逹徳的工夫所以二字
　是指道理説人若知道嗜好學問不肯間㫁去講明
　道理又知道力行好事不肯徇私以累心徳又知道
　自家不如人為可耻不肯懦弱務要勉力進脩如此
　三事便知道這一身雖小可以參天地於那是非美
　惡上須要分曉於那視聽言動間須要檢束於那事
　理當行當止處須要剛果這等呵身豈有不脩的故
　曰知斯三者則知所以脩身既知脩身的道理便知
　人與已同禀天地之氣同具天地之理若有一箇不
　得其所的便當體念他使之得其所有一箇不曉道
　理的便當訓誨他使之復其性故曰知所以脩身則
　知所以治人既知治人的道理便知一家的人與那
　一國人一般一國的人與那一家人一般天下的人
　與那一國人一般務使舉世的人都得安生樂業無
　一箇失所的都能好善惡惡無一箇抝性的故曰知
　所以治人則知所以治天下國家矣臣謹按先儒説
　中庸此章可以當一部大學盖大學論齊家治國平
　天下本於脩身脩身又從格物致知上來此章六箇
　知字便是致知的意思三近之中以好學為首便是
　格物的意思盖人心之靈都有箇知覺天下之事都
　有箇道理若於道理上不能真知便於那當行的事
　或畏縮不肯去行不當行的事或鹵莽只管去行自
　家一身尚不可治何况他人一人尚不可治何况一
　家一國以至天下若能好學真知得這道理久久成
　熟自家一身全了知仁勇三徳將見視中國如一人
　視天下如一家都不難了考之三代盛時天子之元
　子初入大學便把這箇道理教他以培養根本所以
　後王皆享國長久多至七八百年降及後世學政不
　脩人君多不知務此故孔子以大學授之曾子曾子
　授之子思觀此章後所引之言其惓惓為世道慮深
　矣仰惟皇上徳本生知聖由天縱親視國學以禮先
　師常御經筵以熈舊學於中庸大學之書固已知之
　明而見諸行矣伏願成之以勇始終無倦使皇極之
　化行於四海至治之澤被於萬世三代享國有不足
　言者臣犬馬之誠不勝顒望伏惟聖明留意
　　　孟子
知者無不知也當務之為急仁者無不愛也急親賢之
為務堯舜之知而不徧物急先務也堯舜之仁不徧愛
人急親賢也
　這是孟子盡心篇説仁知之理至大至博所行却有
　箇切要處知者是有知識的人當務是當行的事孟
　子説有知識的人心體光明於天下之事固無不知
　若所行不論緩急先後都一齊做去亦何以為知必
　須將要𦂳的事先著力去行𦂳要的事既行其餘逐
　旋整理則事無有不治而其知也大矣所以説知者
　無不知也當務之為急仁者是有仁徳的人賢是賢
　人君子孟子説有仁徳的人存心廣大於天下之人
　固無不愛若不分别賢愚善否都一例相看亦何以
　為仁必須親信賢人君子而委任之賢人君子既用
　下人自然得所則恩無有不洽而其仁也博矣所以
　説仁者無不愛也急親賢之為務孟子既説仁知之
　理又把堯舜所行來証説有知識的人莫如堯舜堯
　舜於天下之事非件件去理會他如厯象治水齊七
　政詢四門都是先把𦂳要的事行若件件去親自理
　會則精神有所不逮豈得謂之知又説有仁徳的人
　莫如堯舜堯舜於天下之人非箇箇去撫摩他如訪
　問四岳大臣舉用八元八愷都先是親信賢人君子
　使之分理若箇箇去親自撫摩則事勢有所不周豈
　得謂之仁所以説堯舜之知而不徧物急先務也堯
　舜之仁不徧愛人急親賢也臣謹按孟子此章推明
　仁知之理皆本於孔門論語之言論語説務民之義
　敬鬼神而逺之可謂知矣此則曰當務之為急謂之
　當則必有箇不當處盖人君所當務者人事所不當
　務者淫祀若専務淫祀則惑於鬼神而於人道當行
　的事反不暇為這便是不知如敬天勤民乃當務之
　大者誠知天心之喜怒不測淫祀不可以享天惟務
　謹身脩徳以盡敬天的實事則上帝感格災變不生
　民生之休戚不常淫祀不足以福民惟務省事節用
　以盡勤民的實事則下民愛戴禍亂不作這便是人
　君之大知論語説舜有天下選於衆舉臯陶不仁者
　逺矣此則曰急親賢之為務謂之親則必有箇當疎
　處盖人君所當親者賢臣所當疎者小人若親近小
　人則蔽其聰明雖有仁民愛物的心也無所施這便
　是不仁如任相隆儒乃親賢之大者誠知夫君徳之
　成否在儒臣將那賢者置之左右則異端之流自疎
　由是所聞的皆嘉言而仁之道愈明天下之安危在
　大臣將那賢者委以心腹則邪佞之人自疎由是所
　行的皆善政而仁之用愈廣這便是人君之至仁然
　當務之為急親賢之為務急之一字貫於仁知二者
　之間則又見夫當務之外皆可緩的事在乎舉此措
　之耳親賢之外皆可緩的人在乎推恩及之耳孟子
　垂訓後世之意何其至哉仰惟皇上居堯舜之位崇
　仁知之徳致謹於云為之際加察於用舍之間使敬
　天勤民所務者無不急之事任相隆儒所親者無不
　賢之人則治隆俗美上比唐虞臣等不勝顒望之至
　　　尚書一
克明俊徳以親九族九族既睦平章百姓百姓昭明協
和萬邦黎民於變時雍
　這是尚書堯典篇史臣紀帝堯放勲的實事克是能
　俊徳是大徳史臣説帝堯聖人能明自家所得于天
　的大徳無一些昏昧其徳之大與天一般故曰克明
　俊徳親是愛九族是髙祖至𤣥孫之親舉近以該逺
　五服異姓之親也在裏面史臣又説帝堯既能明了
　自家的大徳又推此徳以親愛九族之人使長幼都
　順其序親疎各得其所九族之人自然和睦無有一
　箇乖争的故曰以親九族九族既睦平是均章是顯
　百姓是畿内之民昭即是明之至史臣又説帝堯既
　使九族之人都相親睦了又推此徳以均明畿内的
　百姓畿内百姓每都感化興起自明其所有之徳無
　有一箇昏昧的故曰平章百姓百姓昭明協和是和
　之極萬邦是天下諸侯之國黎民是黑髮之民於是
　嘆美詞雍也是和的意思史臣又説帝堯既使畿内
　的百姓都能自明其徳了又推此徳以協和天下諸
　侯之國那天下的黎民都變惡為善雍雍和順無一
　人之不化無一俗之不美有莫知所以為之者史臣
　必加以於之一字見帝堯有此大徳能致天下之人
　於春風和氣中其神化之妙有難以形容者故曰協
　和萬邦黎民於變時雍盖深嘆美之也先儒朱子説
　這一節言堯推其徳自身而家而國而天下即是放
　勲之實臣觀帝王之徳有全體有大用方可以言治
　從古聖人全此徳者莫盛於帝堯故孔子刪書把堯
　典做頭一篇論帝王之徳亦無出於這一段盖克明
　俊徳即是全體九族既睦百姓昭明黎民於變時雍
　即是大用自帝堯以後如大舜禹湯文武之為君都
　能備此全體大用之徳故其治效咸臻雍熈泰和之
　盛良有以也洪惟皇上徳養春宫帝王之學講之有
　素故嗣登大寳以來隆大孝於兩宫均教養於宗室
　賤貨貴徳與正抑邪凡天下之所欲者以次舉行所
　惡者多罷去所謂親九族而平章百姓協和萬邦者
　端已兆於斯矣伏願始終以堯為法恒加不息之功
　俾徳之已明者新而又新澤之已敷者日甚一日則
　全體大用之學不専於堯而復見於今日臣民何幸
　躬逢其盛
　　　　二
列爵惟五分土惟三建官惟賢位事惟能重民五教惟
食䘮祭惇信明義崇徳報功垂拱而天下治
　這是周書武成篇史臣記武王政治之本末爵是封
　爵土是國土武王於克商之後定封爵為公侯伯子
　男列做五等定國土則公侯百里伯七十里子男五
　十里分做三等故説道列爵惟五分土惟三賢是人
　之有徳的能是人之有才的武王建立治官惟用有
　徳之人不肖的不用他分職任事惟用有才之人無
　才的不用他故説道建官惟賢位事惟能五教是君
　臣父子夫婦長幼朋友五常之教食以養生䘮以送
　死祭以追逺武王於這五教三事皆慎重之不敢輕
　忽所以立人紀厚風俗感發斯人的良心維持天下
　的教化故説道重民五教惟食䘮祭理之實有者便
　是信事之合宜處便是義武王於凡事上務要篤守
　這信字使天下之人不趨於詐又務要顯明這義字
　使天下之人不徇於利徳是有徳能正君善俗的功
　是有勞能治民禦侮的武王於有徳者尊之以官使
　人知道尚賢於有勞者報之以賞使人知道勸忠故
　説道惇信明義崇徳報功垂是垂衣拱是拱手武王
　既分封有法官使有要五教脩三事舉信義立官賞
　行諸般政事都盡了於此之際復何所作為惟垂衣
　拱手而天下自然化行俗美故説垂拱而天下治臣
　觀有周史官叙武王政治之本末如此然考之孔子
　稱道帝舜也以無為而治恭己南面為言乃知前聖
　後聖所以措天下於至治者無二道也顧人知帝舜
　之恭己武王之垂拱為可法而不知所以致恭己垂
　拱之治者豈偶然哉盖帝舜繼堯之後即齊七政去
　四㐫命九官十二牧敷言試功以察治官明目逹聰
　以决壅蔽其制治憂勤可謂至矣功成理定而後無
　所為故人但見其恭已南面而己若武王垂拱則又
　在克商之後其制治憂勤如前所云殆有甚焉豈真
　無所作為者哉後世人主不知聖人先憂勤而後佚
　樂往往以無為藉口恣耳目之所娯窮心志之所欲
　髙枕肆志委政非人以至於召變速戾可為世鑒者
　矣仰惟皇上以聖哲之資嗣祖宗之統勵精圖治於
　兹六年重天工而汰冗官拯弊俗而申教化屢下恤
　民之詔大新述職之規法先王之憲典則惇信明義
　之愈嚴録太祖之舊勲則崇徳報功之益厚誠有志
　於帝舜武王之治矣然邇年以來民嵗之豐歉人才
　之邪正俗尚之厚薄政令之弛張猶不能不有勤於
　聖慮也伏望皇上日新聖學以清治原恒納忠言以
　匡治道慎爵賞勿容於叨冐用賢能勿間於憸讒革
　澆浮而忠厚以勵士風憫旱蝗而節儉以蘇民困不
　遑暇豫惟日孜孜逺希武王上法帝舜始不免於有
　作終可致於無為本一人之憂勤普萬方於佚樂則
　恭已垂拱之治不在虞周而在聖明矣天下臣民不
　勝慶幸
　　　　三
亦惟純佑秉徳迪知天威乃惟時昭文王迪見冒聞于
上帝惟時受有殷命哉
　這是周書君奭篇説文王得臣以受天命的事迪知
　之迪是踐履的意思迪見之迪是開導的意思殷是
　商家後來改的國號當周成王時召公告老周公再
　三留他説朝廷不可無老成人比先商家有伊尹每
　六箇老成賢臣輔佐商之先王上天因此専一佑助
　商家多生與他賢才凡百官及王臣之微者都能秉
　持其徳所行的無一件不合天理文王之時也有虢
　叔每五箇老成賢臣輔佐上天因此也専一佑助文
　王多生與他賢才便如助佑商家一般凡百官及王
　臣之微者也都能秉持其徳所行的也無一件不合
　天理踐履工夫又都到至處著實曉得上天威命商
　紂有必亡之勢文王有必興之理盡心竭力只要光
　顯文王文王固是有聖徳這賢臣猶恐文王有未到
　處左右前後開導啟迪他務使文王之徳著見于上
　光明如日一般四方無一處不在他照臨之中覆冒
　于下廣大如天一般四方無一物不在他福蔭之中
　因此文王之徳升聞于天昊天上帝知他是箇有聖
　徳之人將殷家原受的命改了付與文王然文王當
　時止為諸侯至武王方纔得天下如何説文王受有
　殷命盖當時人心己歸文王三分天下有其二文王
　所用的老成人後來又輔佐武王伐紂武王不過繼
　承文王的功業而已夫以商之先王能用老成人則
　天命歸之人心向之紂之不用老成人則天命不歸
　人心不向文王能用老成人則天命轉來歸他人心
　轉來向他今日召公正當念創業守成之難相與輔
　佐後王豈可因禄位盛滿難居只要明哲保身而決
　於求退哉臣觀君奭一篇周公之意大槩以任用老
　成為主盖老成之人秉心至公知道賢才是得天命
　人心之本朝廷之上常恐無人賛助有賢臣求退便
　苦苦留他務要同心協力有賢臣求進便汲汲薦他
　務要各盡其才人君若用這等人天下自然太平國
　祚自然久逺那新進浮薄之人秉心不公不識天命
　興亡人心向背朝廷之上惟恐不得自専有賢臣求
　退豈止不肯留他還要擠排有賢臣求進豈止不肯
　薦他還要沮抑人君若用這等人天下如何得治國
　祚如何得安周公拳拳要留召公意盖如此設使當
　時召公果於求去周公不肯勉留則成王之時分陜
　之寄誰可以任康王之初託孤之命誰可以當後世
　守成之君必以成康為首實皆召公輔相之力周公
　勉留之功然則人君之治天下任用老成是第一件
　事伏惟皇上以睿聖之資膺天眷命嗣守祖宗之業
　不肯輕棄老成之人尚於此篇反覆留意則周之成
　康不得専美於前宗社生民不勝大慶
　　　　四
六卿分職各率其屬以倡九牧阜成兆民六年五服一
朝乂六年王乃時巡考制度于四岳諸侯各朝于方岳
大明黜陟
　這是尚書周官篇史臣記成王總命六卿及定為朝
　覲巡守的事六卿是冢宰司徒宗伯司馬司㓂司空
　屬是六卿的屬官周時每卿有屬官六十九牧是九
　州之長因是職専養民故謂之牧成王説冡宰掌國
　家政治統率百官均平四海司徒掌國家教化敷五
　常之教馴治兆民宗伯掌國家禮典治神人以和上
　下尊卑等列司馬掌國家兵政統御六軍平天下禍
　亂司㓂掌國家禁令窮詰奸慝鋤治强暴司空掌國
　家空土以居士農工商順天時興地利六卿守其職
　掌毋相侵越仍統率其所屬官加勸勉奬其勤作其
　怠自内而逹之於外那有九牧的都有所觀法興起
　勸課農桑均平差役使百姓每衣食充足養生䘮死
　無憾因其富庶申明教化使百姓每興於禮譲不肯
　犯法所以説六卿分職各率其屬以倡九牧阜成兆
　民五服是王畿外侯甸男采衛五等諸侯之國五等
　諸侯各服其事於天子故謂之服制度是朝廷頒降
　的禮樂法度天子諸侯雖有尊卑一往一來禮無不
　答故每六年五服諸侯一次來朝京師各述其職又
　六年諸侯再朝通十二年天子乃巡守於諸侯所守
　之地考其國中制度如厯書上所定嵗時月日有差
　則恊而正之律度量衡不同則審而同之民間所行
　吉㐫軍賔嘉之禮不一則修明之以正其風俗一年
　之間二月至東岳泰山則東方諸侯來朝五月至南
　岳衡山則南方諸侯來朝八月至西岳華山十一月
　至北岳恒山則西方北方諸侯來朝來朝之際考其
　政績有勤政安民的或進以爵或增以地有怠職殃
　民的或奪其爵或削其地所以説六年五服一朝又
　六年王乃時巡考制度于四岳諸侯各朝于方岳大
　明黜陟臣觀自古以來典章法度至周大備而周官
　一書本之有虞命九官十二牧及五載一巡守羣后
　四朝之制尤為可法秦漢唐宋以來乃設宰相之官
　六卿反為所屬又有藩鎮之將州郡不過受成末流
　之弊至於尾大不掉患深難除欲國無危豈可得乎
　仰惟太祖髙皇帝平定天下之後斟酌虞周二代之
　制内罷宰相設六部以准六卿外革藩鎮設十三布
　政司以准十二牧凡内外之臣九年通考視其殿最
　外臣三年一朝覲大行黜陟之典内外相承體統不
　紊貽謀保治之具誠足以行之萬世而無弊矣伏惟
　皇上以上智之資當守成之責宵旰憂勤講求治道
　思欲使四海之民咸有阜成之效臣愚以為皇祖之
　訓具在良法美意舉而措之其要則在大明黜陟一
　語而已然明不徒明而謂之大明以見賞罰當出於
　至公豈若後世之以察為明者哉必如舜之明四目
　而不専任一己之見逹四聰而不偏聽一人之言夫
　然後公論以伸國是有定進一人而千萬人勸罰一
　人而千萬人懼政治何患於不隆教化何患於不洽
　並美虞周增光祖宗誠有在於今日矣臣等犬馬之
　誠不勝拳拳
　　　　五
旌别淑慝表厥宅里彰善癉惡樹之風聲弗率訓典殊
厥井疆俾克畏慕申畫郊圻慎固封守以康四海
　這是周書畢命篇康王命畢公治洛保釐殷民的意
　思淑是為善的人慝是為惡的人癉解做病字昔周
　康王命畢公説道殷之頑民已能感化依著教訓也
　不消用刑了如今去治洛只在勸戒上若衆人之中
　有一箇為善的人旌異他起來使人知道勸於為善
　有一箇為惡的人揀擇將出來使人知道戒於為惡
　且如那十分孝順父母的便旌表他門閭説這箇是
　孝子之家這等光顯那為善的人以疵病那為惡的
　人使那善人的風節聲名挺然樹立起來不止當時
　人曉得後世人也都曉得長逺與人做箇様子這便
　是旌善的事若有那不孝不弟之人他不依官長的
　教條不守朝廷的法度便斥遣他另在一邊去住井
　里疆界不得與善人之家相混使他知道畏懼這為
　惡之禍仰慕那為善之福這便是别惡的事故曰旌
　别淑慝表厥宅里彰善癉惡樹之風聲弗率訓典殊
　厥井疆俾克畏慕圻字與王畿的字一般康王既命
　畢公區别所部的閭里以革殷民舊俗就教化整齊
　王畿的地方以消殷民反側説道邦圻千里比先周
　公召公經營的時節疆域逺近經界差等固已規畫
　有定制了還當申明約束不要廢弛封域四塞比先
　周公君陳保釐的時節山川險隘城池髙深固己防
　守有定所了還當戒嚴儆飭不要怠忽况根本之地
　太平日久法制易隳人心易玩若能時時去修緝常
　常去巡視庶幾王畿尊嚴有備無患將見自西自東
　自南自北都環視内向震服威徳安家樂業共享太
　平故曰申畫郊圻慎固封守以康四海臣常因是而
　論之自古聖帝明王未嘗不以勸善懲惡修内攘外
　為急務然四者中間又自有箇本末先後不可不察
　盖勸善在懲惡之先修内是攘外之本若失了舉措
　則治無由成况王畿所在尤當以寬厚鎮静為要若
　是不從寬厚専用刑罰不是鎮静妄起兵戎則人心
　危疑非求治之道矣周之君臣有見於此故其所以
　懲惡者不過殊厥井疆所以禦侮者不過慎固封守
　因此殷民終於革非周家長得享國實其君臣忠厚
　之化保釐之功致得如此後世若秦隋之際往往嚴
　刑峻罰以虐内地窮兵黷武以事外夷遂至危亡史
　有明戒至於漢唐宋盛時能知以周為法的或僅至
　於小康不知以周為法的亦多至於不治考其首末
　皆不足言仰惟我太祖髙皇帝立法定制以來列聖
　嗣統恪守成規皇上丕承愈篤前烈盖天下享忠厚
　之化保釐之功亦已久矣伏望皇上於勸善懲惡之
　制益審先後之宜於修内攘外之功益嚴本末之序
　奬賢能慎刑罰勸善即所以懲惡謹邊備恤民隐修
　内即所以攘外善善長而惡惡短朝廷正而天下治
　皇上之心即有周聖王之心今日之治即有周泰和
　之治宗社幸甚四海幸甚
　　　春秋一
荆人來聘
　這是魯莊公二十三年的事乃楚交中國之始諸侯
　互相往來通好謂之聘荆是地名即今荆州乃楚受
　封之國考楚之先世本有功於周家受封子爵當周
　之衰僣號稱王傲慢不恭孔子作春秋尊王擯楚故
　貶他不書楚止書荆待之為夷狄之國又考春秋凡
　諸侯聘問于鄰國必先書其國號其所遣使臣或書
　名或書字或書官今楚子使人來聘問于魯春秋止
　書荆人來聘雖不以列國待之却進而稱人何以進
　之盖聘問乃列國諸侯往來之禮楚以南蠻之國知
　魯為周公之後人望之國首先遣使來通聘問聖人
　樂與人為善故其書法如此臣觀春秋一書最謹内
　外之辨凡中國而變於荆蠻者叛則懲其不恪而威
　之以刑來則嘉其慕義而接之以禮故邇人安逺人
　服聖人之心實與天地之心一般然荆蠻之心則每
　假禮以行其詐且如楚子當未聘魯之前四五年來
　嘗破蔡而虜其君入其國橫行淮漢浸及中原一旦
　遣使來聘于魯其心豈真重魯哉殆欲逞其逺交近
　攻之術爾當既聘魯之後以為其心誠知慕王化以
　交望國則宜畏義歛兵不敢萌犯順之舉可也曾未
　幾何而有伐鄭之師窺覘之謀益不能掩所幸莊公
　不顧一聘之私而會齊宋以攘之誠足與申内鄰外
　楚之義矣故聖人雖進楚之聘尤善魯之救鄭夫以
　中國而變於荆蠻春秋尚謹之如此况純於荆蠻者
　乎由是觀之中國之於荆蠻固不可以無待之之誠
　尤不可無備之之䇿稽之楚事槩可見焉伏惟皇上
　念孔子作經之㫖嚴邊陲固慎之防雖廟算有餘益
　當延攬羣䇿雖中國無事益當整飭六軍將見來格
　有苖徳侔虞舜薄伐玁狁功邁宣王四民享安居樂
　業之天一代際雍熈泰和之治臣犬馬之心不勝拳
　拳
　　　　二
楚屈完來盟于師盟于召陵
　這是春秋魯僖公四年記齊桓公伐楚的事屈完是
　楚大夫師是軍旅住劄的去處召陵是地名楚之先
　受封子爵本周異姓諸侯世至春秋僣王貪暴比於
　化外中國諸侯無敢與之抗者齊桓公既相管仲乃
　以是年親會魯僖公暨宋陳衛鄭許曹八國諸侯之
　兵將討楚罪以蔡國本文王子孫反黨於楚先以竒
　兵侵蔡蔡人四散敗走遂以兵伐楚楚子使人問齊
　所以來伐之故管仲對説我先君太公受周天子命
　得専征伐爾楚國貢包茅不入王祭不共又昭王南
　巡不還所以來問爾罪楚人對説包茅不貢是楚之
　罪昭王不還君其問諸水濵桓公以楚不服進兵次
　于陘於是楚子使其大夫屈完來盟于軍中桓公遂
　還次召陵大陳諸侯之兵與屈完説諸侯從齊非是
　為我乃尋我先君太公之好今楚能與我同好何如
　屈完對説此我楚君所願桓公又説以此諸侯之衆
　與戰何戰不服以此諸侯攻城何城不克屈完又對
　説君若以徳懐諸侯誰敢不服若以力制之則我楚
　國方城以為城漢水以為池雖衆無所用之於是桓
　公禮屈完俾與諸侯盟于召陵而退孔子作春秋書
　曰楚屈完來盟于師楚大夫至此始書其名氏而曰
　來盟嘉楚之能服義也又曰盟于召陵序桓公攘楚
　之功也於此見齊兵雖强桓公能以律用之而不暴
　楚人已服桓公能以禮下之而不驕庶幾王者之師
　故春秋之盟於斯為盛臣嘗因是考之桓公所以讋
　楚之强而不敢肆於中國者大抵皆管仲之功盖管
　仲相齊必先養民而使之富强訓兵而使之知義待
　其可動然後佐桓公率諸侯正楚之罪而伐之果能
　使楚君臣震懼請盟之不暇桓公乃退舍而許其成
　不肯黷兵血刄以輕用民命如此孔子所謂一匡天
　下民到于今受其賜豈非桓公相管仲修内攘外之
　明效歟惜乎管仲不知聖賢大學之道其相桓公僅
　能攘楚而正其不貢之罪終不能使桓公不擅天子
　征伐之權為罪之魁故孔子又譏其器之小而曾西
　鄙其功烈之卑也然較之漢唐以來有相其君而虚
　内攻外以不恤人之家國者則又管仲之罪人矣伏
　惟皇上聖學髙明廟謨宏逺味孔子作春秋之㫖念
　外攘因内治之修愛養黔黎振揚威武則九土歸心
　樂盛世熈熈之化萬邦稽首仰皇明赫赫之威天下
　臣民不勝慶幸
　　　通鑑綱目一
以張釋之為廷尉
　這是通鑑綱目紀漢文帝命刑官得人的事張釋之
　是文帝之臣廷尉是理刑之官所掌的事即是如今
　三法司事古時法制簡略止設廷尉一官専一理刑
　初張釋之為謁者僕射官隨侍文帝幸上林苑文帝
　問上林尉所養的禽獸如何尉不能對有嗇夫小官
　替上林尉答應甚詳文帝喜他有口才命釋之傳㫖
　陞為上林令釋之不肯因問帝説髙祖時大臣有周
　勃張相如這兩箇是何如人文帝説是有徳行的長
　者釋之説他兩人每奏事時全似不會説話的一般
　何曽效嗇夫這等喋喋利口且秦用刀筆吏務刻薄
　逞口辨専求人罪過無惻隐之實以致人君全不聞
　自己的過惡遂受亡國之禍如今又以利口陞官臣
　恐天下倣效成風不可不慎文帝以釋之説的是寝
　㫖不行命釋之為公車令又拜中大夫遂進拜廷尉
　使平天下的刑獄一日文帝過中渭橋有一人橋下
　走驚了文帝所乗的馬捕送廷尉問釋之奏犯駕者
　當罰贖文帝怒不從欲重其罪釋之説法須要合天
　下之公不可太過也不可不及廷尉之官専持天下
　之平若不當重的擬他重罪是用法不信於民若用
　法不信以喜怒為重輕則民將無所措手足如何使
　得文帝思其言良久乃喜從其奏後又有賊偷了髙
　祖廟中玉環釋之奏當死罪文帝又大怒説賊偷了
　先帝廟中之器吾欲誅他一族今爾所奏止誅一人
　非吾所以敬宗廟之意釋之免冠謝罪説朝廷法度
　止當如此今偷了宗廟之器便誅一族假如愚民取
　長陵一抔土又把何等法去罪他文帝怒解也從其
　所奏盖釋之為廷尉惟知朝廷之法當合公道不隨
　人主的喜怒故天下號無寃民可謂能盡刑官之職
　矣宋儒朱子特於綱目通鑑大舉其綱備書其事一
　以見文帝能任用忠厚之人為漢令主一以見釋之
　能輔成寬仁之治為漢良臣故其書法褒美如此臣
　謹按刑者輔治之具帝王不得已而用之然其用實
　皆出於天討有罪亦非帝王所得私者考之於書虞
　舜命臯陶則云期于予治刑期于無刑武王用蘇公
　則周公稱其式敬爾由獄以長我王國二君能委任
　得人故下服民心上合天道虞周之治有雍熈泰和
　之盛良以此耳洪惟我朝太祖髙皇帝以仁易暴而
　有天下既於大明律定一代之制通人法兼用之宜
　又於皇明祖訓禁法外之刑為祈天永命之本誠可
　以垂諸萬世而不易者仰惟皇上嗣統以來並示恩
　威恪遵成憲寬恤之詔不以疎逺而或遺放殛之刑
　不以僥倖而獲免罷貪殘之選雪正直之誣不必張
　釋之詳讞而有文帝之寬仁不必張釋之廷諍而有
　文帝之明見民心恱服朝政清明固有非前代可及
　者矣尤願皇上念民命之重戒司刑之官刑一人也
　必體上天好生之心議一刑也必合天下至公之論
　繼虞周君臣致治之美而陋文帝庶幾刑措之風宗
　社幸甚天下幸甚
　　　　二
詔議貢舉法
　這是通鑑綱目紀漢孝章皇帝詔百官計議薦舉人
　才的事在元和元年夏六月當此時上書陳言的人
　多説各處郡國薦舉人才都不考他功行優劣所以
　在任的官都懈怠不謹所理的事多廢弛不振於是
　孝章皇帝乃下詔百官會議時廷臣韋彪上書説國
　家以簡用賢才為務賢才當以孝行為首故求忠臣
　必於孝子之門且人的才行少能兼備孔子有言孟
　公綽為趙魏老則優不可以為滕薛大夫人才難得
　從古己然彼忠孝之人持心重厚嚴酷之人持心刻
　薄人君任官當揀擇有才有行的人不可専用勲舊
　子弟然其要尤在選任二千石的官凡郡守之類嵗
　食禄二千石的皆得薦舉人才若二千石的官得其
　人則他所薦舉的無不得其人矣韋彪又上書説天
　下的政務機要全在尚書之職近者缺人多於郎官
　内擢用雖能曉習法律長於應對然不過以小聰明
　為事多無真才實徳昔文帝聽張釋之言不用嗇夫
　利口小人而深念周勃重厚少文有社稷之功宜以
　為法孝章皇帝覽韋彪之言悉嘉納之宋儒朱子於
　通鑑特書詔議貢舉法于綱詳著韋彪之言于目以
　見章帝能納善以求才為重可謂知為治之本矣臣
　惟自古人君莫不由於用賢才而致治亦莫不由於
　用非才而致亂若唐虞三代盛時則有一輩致治之
　臣専一引薦君子以匡不逮若三代以後衰世則有
　一輩致亂之臣専一引薦小人以固寵禄盖人才之
　賢否繫國家之治亂考之經訓鑒戒昭然若漢章帝
　下明詔以祛薦舉之弊聞讜言而得薦舉之要一時
　願治之君亦可謂難得矣然臣嘗反覆韋彪之言其
　説有三一則欲薦舉人才先徳行而後才智一則欲
　郡守稱職以清薦舉之流於外一則欲尚書得人以
　正薦舉之本於内此三説者真是名言盖非獨可行
　於一時雖萬世可也伏惟皇上鑒帝王圖治之難體
　祖宗傳緒之重用人之際或博採公論或簡在帝心
　舉錯一行士風丕變倘有取於章帝納善求才之事
　三復其説議貢舉之法杜倖進之門務求才行兼備
　之人以成内外無疆之治則唐虞三代之盛在今日
　矣伏乞聖明留意
　
　
　篁墩文集巻八
欽定四庫全書
　篁墩文集巻九　　　　　　明　程敏政　撰
　　　制䇿
皇帝制曰朕惟古昔帝王之為治也其道亦多端矣然
而有綱焉有目焉必大綱正而萬目舉可也若唐虞之
治大綱固無不正矣不知萬目亦盡舉歟三代之隆其
法寖備宜乎大綱正而萬目舉也可歴指其實而言歟
説者謂漢大綱正唐萬目舉宋大綱亦正萬目未盡舉
不知未正者何綱未舉者何目與已正已舉之綱目可
得而悉言歟我祖宗之為治也大綱無不正萬目無不
舉固無異於古昔帝王之治矣亦可得而詳言歟朕嗣承
大統夙夜惓惓惟欲正大綱而舉萬目使人倫明於上風
俗厚於下百姓富庶而無失所之憂四夷賔服而無梗
化之患薄海内外熈然泰和可以增光祖宗可以匹休
帝王果何行而可必有其要諸士子學以待用其於古
今治道講之熟矣請明著於篇毋泛毋畧朕將親覽
焉
　　臣對臣聞中庸曰凡為天下國家有九經所以行
　　之者一也盖一者誠也以之脩身則可以正天下
　　之大綱以之為治則可以舉天下之萬目堯舜之
　　所以帝禹湯文武之所以王者純乎此而已大哉
　　誠乎原於天性於人亘萬古而不息放四海而皆
　　凖人倫舍是則無自而明風俗舍是則無自而厚
　　養民舍是則無所恃而臻於富庶御夷舍是則無
　　所恃而致其咸賔盖天下之理雖衆求其操之約
　　制之廣莫有過於誠之一言者其可視為迂濶不
　　急之談而别求新竒可喜之論哉伏惟皇帝陛下
　　嗣大歴服以來嵗一週矣賤貨貴徳思存此誠而
　　不雜制治保邦思守此誠而不踰内焉聖母太后
　　日夕化導之切外焉執政大臣左右輔弼之勤所
　　以登三邁五光前裕後者殆基於此矣然猶體道
　　謙沖不自滿假念太祖創業之艱難列聖守成之
　　不易首進臣等於廷詢以治道欲以匹休往聖增
　　光祖宗其圖治之心可為健矣然竊思之開茂科
　　䇿多士祖宗以來相承既久未知今日陛下之意
　　姑以遵累朝之舊典備他日之故事而已邪抑真
　　欲周詢衆論愽盡羣情以冀萬分之助也臣誠愚
　　昧不知所出然幼學壯行之志得於聖經賢傳之
　　間者敢不精白一心傾竭底藴以稱淵衷塞明詔
　　臣聞治天下有本焉大綱是也有末焉萬目是也
　　大綱不正則治道有未純萬目不舉則治法有未
　　備然大綱之或正或否萬目之或舉或遺則係於
　　人君此心之誠何如耳臣嘗觀於唐虞之際欽明
　　文思允執厥中濬哲文明允迪厥徳堯舜之徳同
　　一誠也故惇叙九族藹然公族之親釐降二女肅
　　然閨門之禮内承頑父秉䕫䕫之誠外撫傲弟盡
　　烝烝之乂其大綱之正如泰山磐石之根固其勢
　　尊安而不可揺也於是乎近有百揆四岳丞弼於
　　内逺有州牧侯伯承宣於外命羲和以典厯象而
　　敬天勤民之事舉命夷䕫以典禮樂而化民成俗
　　之道明庶政咸熈府事允治則萬目亦無有不舉
　　者焉臣嘗觀於三代之時惟日孜孜大徳是懋小
　　心翼翼細行亦矜禹湯文武同一誠也故彞倫攸
　　叙文命敷于四海人紀肇脩帝命式于九圍后妃
　　有闗雎窈窕之徳公族有麟趾信厚之風其大綱
　　之正如長河大川之源深其流演迤而不可窮也
　　於是乎有典則以貽子孫而鈞石之度無不具制
　　官刑以警有位而風愆之戒為甚嚴六典八法之
　　制無一不備五禮六樂之法無一不周則萬目亦
　　無有不舉者焉盖二帝三王之徳純乎誠故能正
　　大綱舉萬目致雍熈泰和之治卓乎非後世之所
　　能及矣漢之髙帝䘮義帝則君臣之義明尊太公
　　則父子之倫正封同姓以連城非私也所以惇周
　　親祀孔子以大牢非過也所以崇聖道其大綱之
　　正亦可美也然制禮頗襲於秦而用之朝廷者乃
　　綿蕞之儀作樂不稽於古而奏之郊廟者乃趙代
　　之謳定律令而八刑紏民之法隳申軍法而九伐
　　正邦之意泯建官無制太尉御史位乃參於三公
　　養民無法閭右强宗田或連夫阡陌是以世代相
　　承徳化不純而萬目未舉也其所以未舉者未究
　　夫誠之用而雜於霸耳唐之太宗定府兵之制而
　　農無養兵之費立世業之法而下無兼并之患以
　　租庸任民則農有定業以職事任官則官無虚名
　　其萬目之舉亦可嘉也然脅父以起兵則君臣之
　　義暌廹父以傳位則父子之道缺蹀血宫門則兄
　　弟之情薄麀聚後庭則夫婦之倫亂慕和戎之利
　　嫁貴主於􁳎方是伉儷非偶也舍天子之尊稱可
　　汗於萬國是名號不正也是以子孫相繼慚徳為
　　多而大綱未正也其所以未正者未悉夫誠之本
　　而雜於利耳宋祖開基仁義立國遵慈訓而不違
　　金匱之盟可見其孝愛晉王而卒授神器之重可
　　見其友家法之正而宫闈之醜未聞也傳授最明
　　而廹奪之禍無有也洞開諸門悟君心之當正盖
　　有契乎正心之學偶讀二典嘆法網之太宻盖有
　　得乎敬刑之㫖然宋之大綱若無愧於三代而法
　　制反有歉於漢唐以詩賦記誦求士無學校養成
　　之法以科名資歴叙位無官司課試之方選宿衛
　　則不能變五代姑息羈縻之俗教宗室則無以合
　　先王親踈隆殺之宜國用病於空虚兵威患於不
　　振其萬目未盡舉者豈非以其徒事靡文而未得
　　夫誠之説乎雖然漢宋大綱雖云正矣然因寵而
　　啟人彘之禍因争而有廢后之失亦烏能深究夫
　　誠之本而大綱豈盡正邪唐之萬目雖云舉矣然
　　禮樂議而不能興封建講而不能行亦烏能真悉
　　夫誠之用而萬目豈盡舉邪是則漢之雜王以霸
　　唐之居夏用夷宋之文浮於實其君徳僅止於小
　　成治效不逮於隆古者豈有他哉誠與偽之間耳
　　洪惟我太祖髙皇帝勇智之資克配成湯寬仁之
　　度逺過漢祖取土宇於羣盗攘敓之際復人紀於
　　一統耆定之初追帝先世則武王尊親之孝也封
　　建諸王則帝堯睦族之仁也立學校以明人倫正
　　祀典以絶誣妄后妃不得與政戚畹不得秉權其
　　大綱正矣置屯設守則内外相承列爵建官則體
　　統不紊律令有定條而人易於遵守田賦有定制
　　而民便於轉輸朝覲會同之禮粲粲乎成周之大
　　典黜陟考課之法鑿鑿乎隆古之𢎞規其萬目舉
　　矣然考夫聖徳之所臻治效之所極真有合乎二
　　帝三王立誠逹本之㫖故能正大綱而舉萬目若
　　是其盛且久也繼是以來太宗文皇帝仁宗昭皇
　　帝之茂衍洪圖宣宗章皇帝英宗睿皇帝之丕承
　　駿烈所以超漢唐軼有宋而追踪於唐虞三代者
　　一皆守我太祖髙皇帝之家法而莫敢違焉仰惟
　　陛下即位之初隆大孝於兩宫篤至仁於九族御
　　經筵以緝熈聖學親政務以延攬英才誠有志於
　　大綱正萬目舉矣且儒道所以明人倫也陛下幸
　　太學以重儒道則人倫宜無不明教化所以厚風
　　俗也陛下建皇極以敦教化則風俗宜無不厚親
　　耕籍田而下寬租之令頻發内帑而施賑貸之恩
　　宜乎百姓富庶無失所之憂也講武練卒屢有戒
　　嚴之詔出師命將務收奏凱之功宜乎四夷賔服
　　無梗化之患也然而人倫尚未盡明風俗尚未盡
　　厚生民猶有啼饑號寒之苦四夷猶有乗機犯順
　　之虞者豈陛下之誠有未盡歟臣請為陛下言之
　　人倫之不明由學政之廢弛也今雖有董學之官
　　而食廪縻禄坐待他遷雖有司教之職而倖進茍
　　就無復自振以致為士者視合汙為常情詆好脩
　　為要譽天下茫然不知儒道之可遵陛下誠能使
　　方行端言之士任興學之責遴選國學之生以清
　　其本嚴考郡縣之貢以塞其流大掃夙昔之因仍
　　明示天下之趨向則人將知耻好義而人倫豈有
　　不明者哉風俗之不厚由士習之不正也且苞苴
　　往來者進用而無書抵政府者或至於擯斥左右
　　先容者登庸而同巷不求見者或至於罷歸以致
　　士夫之間正色自持者見踈諛言取悦者得志天
　　下靡然不知名節之可重陛下誠能使正直剛明
　　之人首銓曹之任精揀候銓之庸人勿持姑息嚴
　　察外任之不職勿事模稜杜僥倖之門重奔競之
　　罰則人將歛華就實而風俗焉有不厚者哉民不
　　可以不安而安之則係於守令也今之守令非國
　　學因仍之徒即銓曹陸沉之士跡其平時不遂之
　　心而肆其今日可為之勢以巧取民財為良圖以
　　期會簿書為能事如是而求百姓無失所之憂未
　　之有也臣願陛下復十科薦士之法勿専其柄於
　　銓曹舉八柄馭臣之制勿限其職於資格著循良
　　之勣者特褒犯貪汙之罪者連坐將見守令皆賢
　　才而百姓不難於富庶矣夷不可以不攘而攘之
　　則係於將帥也今之將帥非勲戚之家即蔭襲之
　　子以科斂侵牟為職業以蒐閲訓練為忌諱閒居
　　則夤縁以進事敗則世禄猶存如是而望四夷無
　　梗化之虞未之有也臣願陛下儒生可將即授之
　　兵柄而勿以儒生拘行伍可用即任以閫寄而勿
　　以行伍限有功即賞不以疎逺而或遺有罪則黜
　　不以親貴而倖免將見將臣皆良士而四夷不難
　　於賔服矣然此數者惟視陛下此心之誠何如耳
　　然欲求心之誠非力於帝王之學不可夫格物致
　　知所以明此誠也誠意正心所以體此誠也淫聲
　　美色足以蕩此誠臣願陛下斥聲色而不邇瓊宫
　　瑶臺足以移此誠臣願陛下罷土木而勿營馳騁
　　弋獵迷此誠之鴆毒也臣願陛下戒游田珍禽竒
　　獸害此誠之稂莠也臣願陛下謹好尚忠鯁之言
　　陛下勿以逆心而拒之所以保此誠也謟諛之説
　　陛下勿以順志而從之恐其間此誠也熟之於講
　　授之間嚴之於對越之頃養之於虚静之中存之
　　於紛擾之際以是而脩身以是而為治大綱奚患
　　其不正萬目奚患其不舉由是增光祖宗匹休前
　　聖海㝢内外春風泰和而重華之徳丕承之功不
　　在舜武而在陛下矣陛下之䇿臣者臣既條陳於
　　上然臣於終篇復有獻焉欲陛下正心以立天下
　　之大本使此誠堅於内獨斷以收天下之大權使
　　此誠著於外兩者兼盡内外交脩而大綱之正萬
　　目之舉皆不能外陛下意向之所如矣古之人君
　　其於此心或不自正則必有異端之徒進其前而
　　誘之者故大學謂心正然後身修家齊國治天下
　　平而董子曰人君正心以正朝廷則四方逺近莫
　　敢不一於正臣願陛下敬以直内念此心之不可
　　放而操之使由學問思辨而篤於行則視聽言動
　　莫非天理而外欲不能奪矣古之人君其於此權
　　或不自收則必有近習之臣睨其旁而竊之者故
　　洪範謂惟辟作福作威而孔子曰天下有道禮樂
　　征伐自天子出臣願陛下義以方外念此權之不
　　可移而收之使由形著動變而底於化則慶賞刑
　　罰一出至公而邪氣不能干矣夫如是則大綱自
　　正萬目自舉聖徳之體全聖智之用周彼端居𤣥
　　黙以求所謂正心侵官自用以求所謂獨㫁者其
　　何足以與於斯是則誠之一字固聖徳之始終而
　　正心獨㫁二者尤聖治之切要盖敬義夾持直上
　　逹天徳自此而天徳則誠矣此臣所以繁其詞而
　　不殺為陛下極言之雖然孟子謂不誠未有能動
　　者而程子謂一有不誠則九者皆虚文則夫欲求
　　天下之治以正大綱而舉萬目者舍是將何所致
　　其力哉臣學不足以稽古才不足以應變然所言
　　必本於道不敢肆為淺近之説所陳必切於事不
　　敢過為矯激之談惟陛下留聽而採納焉幸甚臣
　　謹對
　
　
　
　
　
　
　
　
　
　
　
　
　
　篁墩文集巻九
欽定四庫全書
　篁墩文集巻十　　　　　明　程敏政　撰
　　奏議　表　䇿問
　　　奏乞省親
左春坊左諭徳臣程敏政謹奏為陳情乞恩省親事臣
原籍直𨽻徽州府休寧縣人直𨽻瀋陽中屯衛官籍由
進士除授翰林院編修歴陞前職竊思有父信原任南
京兵部尚書兼大理寺卿并母林氏俱在原籍居住臣
自授官到今一十三年一向為因纂修史書經筵進講
并隨侍東宫殿下講讀不敢言私又無在外公差得以
便道回還省視不意今年七月初六日有弟敏行在家
侍養因身故臣父母俱年六十之上忽遭此變必難堪
處為此披瀝衷情仰瀆天聽伏望皇上憫臣哀懇容臣
給假回還少盡父子兄弟之義省慰畢日依限前來供
職以圖補報則臣舉家生死無任感戴聖恩之至具本
親賫謹具奏聞伏候敕㫖成化十四年十月十八日左
春坊左諭徳臣程敏政本月二十日該通政司官於奉
天門奏奉聖㫖准他去給與脚力著上𦂳來該衙門知
道欽此
　　　奏乞終制
守制太常寺卿兼翰林院侍講學士臣程敏政奏為乞
恩終制事𢎞治十年五月二十四日有臣本府官奉巡
撫官劄付該吏部咨開内閣大臣因纂修書籍奏准起
復臣為副總裁官催臣起程者臣聞命驚惕不遑即時
望闕謝恩訖伏念臣自前嵗有母之䘮荷蒙皇上諭祭
賜葬給驛還鄉天地之恩無階上報况兹纂修書籍正
臣職業但臣服制未闋哀疚之中莫由自効伏望皇上
矜憫許臣終制前來供職總裁之副非臣敢當分館所
修願竭駑鈍臣無任隕越待罪之至具本専令家人親
賫具奏聞伏候敕㫖
　　　奏考正祀典
詹事府少詹事兼翰林院侍講學士臣程敏政謹奏為
考正祀典事臣聞古聖王之治天下必以祀典為重所
以崇徳報功而垂世教淑人心也故有功徳於一時者
一時祀之更代則己有功徳於一方者一方祀之踰境
則己然猶欲以勸一時範一方而不敢輕議焉况先師
孔子有功徳於天下於萬世天下祀之萬世祀之則其
廟庭之間侑食之人豈可茍焉而己必得文與行兼名
與實副有功於聖門而無疵於公議者庶足以稱崇徳
報功之意若侑食者非其人則豈惟先師臨之神不顧
歆將使典模範者莫知所教為弟子者莫知所學世教
不明人心不淑通于天下而施及後世其為闗繫豈特
一時一方之可比哉邇者言官欲出文廟從祀諸賢之
有罪者詔禮部集議臣愚亦在預議之列疑其所言尚
有未盡而議者相持憚于改作臣考之於書揆之於心
不敢妄為異同謹畫一條陳上瀆聖覽伏乞皇上丕顯
文謨主張斯道仍下禮部通行集議采而行之一洗前
代相習之陋永為百世可遵之典使世教有興起之益
人心得趨向之公其於治道未為無補謹具奏聞
　一唐貞觀二十一年始以左丘明等二十二人從祀
　　孔子廟庭盖當是時聖學不明議者無識拘於舊
　　注疏謂釋奠先師如詩有毛公禮有髙堂生書有
　　伏生之類遂以専門訓詁之學為得聖道之傳而
　　并及馬融等行之至今誠不可不考其行之得失
　　與義之可否而釐正於大明有道之世也臣考歴
　　代正史馬融初應鄧隲之召為秘書歴官南郡太
　　守以貪濁免官髠徙朔方自刺不殊又不拘儒者
　　之節前授生徒後列女樂為梁冀草奏殺忠臣李
　　固作西第頌以美冀為正直所羞即是觀之則衆
　　醜備於一身五經為之掃地後世乃以其空言目
　　為經師使侑坐於孔子之庭臣不知其何説也劉
　　向初以獻賦進喜誦神仙方術嘗上言黃金可成
　　鑄作不驗下吏當死其兄陽城侯救之獲免所著
　　洪範五行傳最為舛駮使箕子經世之微言流為
　　陰陽術家之小技賈逵以獻頌為郎不修小節専
　　一附會圖䜟以致貴顯盖左道亂政之人也王弼
　　與何晏倡為清談所注易専祖老莊而范寗追究
　　晉室之亂以為王何之罪深于桀紂何休則止有
　　春秋訓詁一書黜周王魯又注風角等書班之於
　　孝經論語盖異端邪説之流也戴聖為九江太守
　　治行多不法懼何武劾之而自免後為博士毁武
　　於朝及子賔客為盜繫獄而武平心决之得不死
　　則又造謝不慙先儒謂聖禮家之宗而身為贓吏
　　子為賊徒可為世鑒王肅在魏以女適司馬昭當
　　是時昭簒魏之勢已成肅為世臣封蘭陵侯官至
　　中領軍乃坐觀成敗及毌丘儉文欽起兵討賊肅
　　又為司馬師畫䇿以濟其惡若好人佞己乃其過
　　之小者杜預所著亦止有左氏經傳集解其大節
　　益無可稱如守㐮陽則數饋遺洛中貴要紿人曰
　　懼其為害耳非以求益也伐呉之際因斫癭之譏
　　盡殺江陵之人以吏則不㢘以將則不義凡此諸
　　人其於名教得罪非小而議者謂能守其遺經轉
　　相授受以待後之學者不為無功臣竊以為不然
　　夫守其遺經若左丘明公羊髙穀梁赤之於春秋
　　伏勝孔安國之於書毛萇之於詩髙堂生之於儀
　　禮后蒼之於禮記杜子春之於周禮可以當之盖
　　秦火之後惟易以卜筮僅存而餘經非此九人則
　　幾乎熄矣此其功之不可泯者以之從祀可也若
　　融等又不過訓詁此九人所傳者耳况其書行於
　　唐故唐姑以備經師之數祀之今當理學大明之
　　後易用程朱詩用朱子書用蔡氏春秋用胡氏又
　　何取於漢魏以來駮而不正之人使安享天下之
　　祀哉夫所以祀之者非徒使學者誦其詩讀其書
　　亦將識其人而使之尚友也臣恐學者習其訓詁
　　之文於身心未必有補而考其奸諂淫邪貪墨怪
　　妄之迹將自甘於效尤之地曰先賢亦若此哉其
　　禍儒害道將有不可勝言者矣至於鄭衆盧植鄭
　　𤣥服䖍范寗五人雖若無過然其所行亦未能以
　　窺聖門所著亦未能以發聖學若五人者得預從
　　祀則漢唐以來當預者尚多臣愚乞將戴聖劉向
　　賈逵馬融何休王肅王弼杜預八人禠爵罷祀鄭
　　衆盧植鄭𤣥服䖍范寗五人各祀於其鄉后蒼在
　　漢初説禮數萬言號后氏曲臺記戴聖等皆受其
　　業盖今禮記之書非后氏則不復傳於世矣乞加
　　封爵與左丘明等一體從祀則偽儒免欺世之名
　　賢者受専門之祀而情文兩得矣
　一孔子弟子見於家語自顔回而下七十六人家語
　　之書出於孔氏當得其實而司馬遷史記所載多
　　公伯寮秦冉顔何三人文翁成都廟壁所畫又多
　　蘧瑗林放申棖三人先儒謂後人以所見增益殆
　　未可據臣考宋邢昺論語注疏申棖孔子弟子在
　　家語作申續史記作申黨其實一人也今廟庭從
　　祀申棖封文登侯在東廡申黨封淄川侯在西廡
　　重複無稽一至於此且公伯寮愬子路以沮孔子
　　乃聖門之蟊螣而孔子稱瑗為夫子决非及門之
　　士林放雖嘗問禮然家語史記邢昺注疏朱子集
　　注俱不載諸弟子之列秦冉顔何疑亦為字畫相
　　近之誤如申棖申黨者但不可考耳臣愚以為申
　　棖申黨位號宜存其一公伯寮秦冉顔何蘧瑗林
　　放五人既不載於家語七十子之數宜罷其祀若
　　瑗放二人不可無祀則乞祀瑗於衛祀放於魯或
　　附祭於本處鄉賢祠仍其舊爵以見優崇賢者之
　　意亦庶乎其名實相符而不舛於禮也
　一洪武二十九年行人司司副楊砥建議請黜揚雄
　　進董仲舒太祖髙皇帝嘉納其言而行之主張斯
　　道以淑人心可謂大矣然荀况揚雄實相伯仲而
　　况以性為惡以禮為偽以子思孟子為亂天下以
　　子張子夏子游為賤儒故程子有荀卿過多揚雄
　　過少之説今言者欲并黜况之祀宜也然臣竊以
　　為漢儒莫若董仲舒唐儒莫若韓愈而尚有可議
　　者一人文中子王通是也通之言行先儒之論己
　　多大約以為僣經而不得比于董韓云爾臣請㫁
　　之以程朱之説程子曰王通隱徳君子也論其粹
　　處殆非荀揚所及若續經之類皆非其作然則程
　　子豈私於通哉正因其言之粹者而知其非僣經
　　之人耳朱子曰文中子論治體處髙似仲舒而本
　　領不及爽似仲舒而純不及又曰韓子原道諸篇
　　若非通所及者然終不免文士之習利逹之求若
　　覽觀古今之變措諸事業恐未若通之精到懇惻
　　而有條理也至於河汾師道之立出於魏晉佛老
　　之餘迨今人以為盛則通固豪傑之士也今董韓
　　並列從祀而通不預疑為闕典臣又按宋儒自周
　　子以下九人同列從祀而尚有可議者一人安定
　　胡瑗是也瑗之言行先儒之論已詳大約以為少
　　述著而不得比於濂洛云爾臣亦請㫁之以程朱
　　之説程子看詳學制曰宜建尊賢堂以延天下道
　　徳之士如胡瑗張載邵雍使學者得以矜式朱子
　　小學書亦備載瑗事以為百世之法臣以為自秦
　　漢以來師道之立未有過瑗者矧程子於瑗之生
　　也欲致其與張邵並居於尊賢之堂其沒也乃不
　　得與張邵並侑於宣聖之廟其為闕典甚矣况宋
　　端平二年議增十賢從祀以瑗為首若以謂瑗無
　　著述之功則元之許衡亦無著述但其身教之懿
　　與瑗相望誠有不可偏廢者臣考之禮有道有徳
　　于教于學者死則為樂祖祭于瞽宗鄉先生歿則
　　祭于社若通瑗兩人之師道百世如新得加封爵
　　使與衡同列祀于學宫最得禮意
　一自唐宋以來以顔子曾子子思孟子配享坐堂上
　　而顔子之父顔無繇曾子之父曾㸃子思之父孔
　　鯉皆坐廡下臣考之禮子雖齊聖不先父食而三
　　代之學皆所以明人倫也夫孔子之所以為教與
　　諸弟子之所以為學者不過明此而己今乃使子
　　坐於上父坐於下豈禮也哉若以為此乃論傳道
　　之功則自古及今未有外人倫而言道者縱出於
　　後世之尊崇非諸賢之本意臣恐諸賢於㝠㝠之
　　中必有不安於心而不敢享非禮之祀者臣考之
　　元至順三年嘗封顔無繇為杞國公謚文裕孟子
　　之父孟孫氏亦嘗封邾國公臣愚乞下有司於各
　　處廟學如鄉賢祠之制别立一祠中祀啟聖王以
　　杞國公顔無繇萊蕪侯曾㸃泗水侯孔鯉邾國公
　　孟孫氏配享庶不失以禮尊奉聖賢之意臣又竊
　　觀聖學失傳千五百年至程朱出而後孟氏之統
　　始續則程朱之先亦不可缺况程子之父大中大
　　夫封永年伯程珦首識濂溪周子於属掾之中薦
　　以自代而又使二子從游朱子之父韋齋先生追
　　謚獻靖公朱松臨沒之時以朱子託其友籍溪胡
　　氏而得程氏之學珦以不附王安石新法退居於
　　洛松以不附秦檜和議奉祠於閩其歴官行已俱
　　有稱述臣愚乞將永年伯程珦獻靖公朱松從祀
　　啟聖王使學者知道學之傳有開必先明倫之義
　　不為虚文矣𢎞治元年八月初三日奉聖㫖這本
　　禮部照例會官議欽此
　　　龜山先生從祀議
翰林院為崇祀典以重道學事該禮部手本開送國子
監博士楊廷用奏前事要將宋儒龜山楊時定議從祀
孔子廟庭查得成化元年淛江紹興府知府彭誼亦要
將楊時從祀及福建將樂縣嵗貢生員何昇亦奏前事
内稱宋儒朱熹張栻元儒許衡呉澄俱以有功聖門得
預從祀而楊時獨不得預近年南京國子監祭酒謝鐸
亦以為言可見後學之心皆有未安已經行移翰林院
議擬定奪外合仍照例用手本行請本院查照議擬徑
自具奏等因謹按諸儒從祀於孔門者非有功於斯道
不可然道非後學所易知也要必取證於大儒之説斯
可以合人心之公竊考程氏遺書及朱子伊洛淵源録
所載龜山楊氏行狀墓誌等文俱稱其造養深逺踐履
純固温然無疾言遽色與明道程子相似方其學成而
歸程子目送之曰吾道南矣然則是道也豈易言哉自
兩程子嗣孔孟不傳之統及門之士得以道見許者龜
山一人而己盖龜山一傳為豫章羅氏再傳為延平李
氏以授朱子號為正宗文定胡氏親承指授而春秋之
傳作南軒張氏上泝淵源而太極之義闡心學所漸悉
本伊洛使天下之人曉然知虚寂之非道訓詁之非學
詞華之非藝則龜山傳道之功不可誣矣崇宣之世京
黼柄國躋王安石於配享位次孟子而頒其新經以取
士士尊安石為聖人不復知有孔子誦新經為聖言不
復知有古訓僣聖叛經凡數十年龜山入朝首請黜其
配享不令厠宣聖之廟庭廢其新經不令蠧學者之心
術又請罷綱運以收人心斥和議以張國勢竄權臣以
正邦憲培主徳以崇治本竑議讜言雖不盡用然使天
下之人知邪説之當息詖行之當距淫辭之當放則龜
山衛道之功亦不可掩或有疑其出處之際而少其著
述之功則亦有可言者朱子謂龜山之出惟胡文定公
之言最公曰當時若聽用决須救得一半而文定亦曰
蔡氏焉能凂之然則以出處見疑者未考之過也龜山
值洛學黨禁之餘指示學者以大本所在體驗之功轉
相授受而朱子得聞其指訣則見於何鎬之書朱子於
理一分殊之論稱其年髙徳盛而所見益精則見於西
銘之䟦要之無龜山則無朱子而龜山之道非知徳者
殆未可輕議然則以著述見少者亦未考之過也又按
元史至正二十一年因杭州路照磨胡瑜建言已將龜
山與延平李氏文定胡氏九峯蔡氏西山真氏俱加封
爵列從祀以世變不及徧行天下此殆近於禮所謂有
其舉之莫敢廢者然則親講於龜山若文定私淑於龜
山若朱張咸在侑食而近私淑於朱子若蔡真逺私淑
於朱子若許呉亦在侑食獨其師有傳道衛道之功可
以繼往開來抑邪與正者反不預焉揆之人心誠為闕
典考大儒之定論㕘前代之故實伸弟子從師之義慰
後學向道之心以龜山躋於從祀宜合公言謹議
　　　擬武成王廟配享名將議
臣竊觀先王制禮五而軍處其一置卿六而司馬掌邦
政統六師平邦國不聞别有所謂將帥與六卿鈞禮者
盖當其時田以井授士有専業兵之出於農者非孝弟
力田之人則庠序教養之士也將之見於用者非里閭
族黨之師則公卿大夫之選也文事武備實相為用豈
有二道哉自周之衰諸侯暴橫井田既廢兵農遂分著
書者以權詐相矜謀國者以首功相尚所謂名將者大
抵多從衡捭闔之徒或盜賊裔戎之傑而先王之軍禮
師制蕩然盡矣唐之中世詔立武成王廟以尊禮太公
取歴代之號名將者而侑食焉比於孔子宋元因之則
既己失文武一道之義至其所取者又皆秦漢以來匹
夫之勇一時之功比類觀之猥雜殊甚雖嘗一再更定
而狃於世所習稱之人卒無以致去取之當也夫太公
奮鷹揚之勇以誅紂陳丹書之訓以戒君所謂經天緯
地之文戡定禍亂之武實兼有之誠聖王之上佐三代
之仁人與周公召公相為伯仲者也顧其侑食一堂之
上者乃如彼其猥雜尚父有靈其耻與之相處也審矣
齋居暇日盡取歴代史傳考其人之出處别加訂定其
大意則取其身兼將相才具文武内行淳備經術通明
識君臣之義逹去就之理有翊運佐王之勲有匡時賛
治之略有足兵裕國之能有危身徇主之節有靖亂復
辟之功有綏逺攘外之績者共得若干人雖其所行未
能盡合聖軌上比孔庭然亦足以範櫜鞬之士當俎豆
之選凡秦漢以來沾沾以舞智為竒悻悻以闘力為勇
乗時徼利不耻不忠生事取功不畏不義者悉加刋削
庶幾為學者有以知親上死長之義為邦者可以施勝
殘去殺之教先王之軍禮可復大司馬之職任可舉而
仁義之將節制之師亦庶乎可以復見於盛世矣
　　　代衍聖公謝修闕里廟庭表
孔子六十一代孫襲封衍聖公臣孔𢎞泰等荷蒙先帝
以闕里廟庭嵗久傾圯特命有司重加修葺近告工完
謹奉表稱謝者臣𢎞泰等誠懽誠忭頓首上言伏以文
教誕敷離照普臨於海宇儒宗大慶鼎新復見於宫牆
成千載之偉觀匪一家之私幸光覃魯國典邁前王兹
盖伏遇皇帝陛下體備中和志兼謨烈乾綱獨運闢四
門以廣忠言渙號孔揚奉兩宫以隆孝治登延耆俊屏
斥異端講耤田之禮以厚民生却貢獻之私而恢邦計
加崇釋奠重師表百王之功常御法筵究刪述六經之
㫖當廟宇落成之日應治元初紀之期載念先皇舉斯
盛典屢勤大吏督彼羣工出官帑以佐經營發役人以
充輸作禮庭中起視昔有加寢殿相髙於文斯稱像設
儼衣冠之肅嵗時增俎豆之輝文星逺應乎壁奎化雨
再沾於洙泗總賴乾坤之力致兹輪奐之休臣爵與上
公身叨主祀孔林無恙企聞詩聞禮之風闕里有嚴愧
肯構肯堂之業侍虞庠而觀盛舉已被鴻恩瞻嵩岳以
祝蕃釐載申微悃伏願配乎天配乎地慶無疆之治於
一人作之君作之師享有道之長於萬世臣等無任瞻
天仰聖激切屏營之至謹奉表稱謝以聞
　　　謝賜鮮果
臣敏政等謹題今日早伏蒙皇上遣内臣黃昇頒賜臣
等鮮果五品臣等猥以末學叨侍經筵曾無啟沃之功
乃獲光榮之賜珍品遥分於紫禁菲才深愧於素餐頓
首拜受之餘無任感激之至𢎞治元年五月二十九日
　　　應天府鄉試䇿問
　　　　一
問古聖王必有謨訓以範來裔俾世守之故嗣君有道
延祚無疆不可尚已漢唐之治雜霸雜夷而宋之治亦
文浮於實雖間有典章之存去古逺矣仰惟我太祖髙
皇帝以武功定海内以文徳開太平其所以貽謀垂憲
者有皇明祖訓以著一代家法有諸司職掌以昭一代
治典有大明集禮以備一代儀文有大明律以定一代
刑制育才則有卧碑之條教民則有榜文之布恤軍士
則有條例之頒嚴釋老則有清教之録其慮周其説詳
盖自身而家而國而天下實與古聖王相傳心學之大
要不約而同也嘗竊以為聖子神孫舉而措之可以興
至治名臣碩輔遵而行之可以成駿功有不待更張而
外求者矧諸士子出於南畿誦服聖訓固宜其習且審
也其節目次第良法美意願悉陳之以為我皇上繼志
述事之一助焉
　　　　二
問願治之君輔治之臣必以敬天勤民為首務三代而
上無容議矣漢唐宋以來或不俟災變常畏上天之鑒
臨或不待嵗㐫先議貧民之賑貸或四方災異郡未及
上而輒以聞或諸路水旱無論巨細而悉以奏此皆能
防患於未然者或因大水有減樂府省苑馬諸美事或
因嵗荒有决疑獄制常平諸惠政或力主捕蝗之令而
民不至大饑或周盡救荒之䇿而民多所全活此皆能
弭患於己然者其君臣同徳之詳協恭之效可得聞乎
山頽孛見天意何如其可回而乃以天變為不足畏然
勵精圖治之君方授之柄而不疑何也夏霜秋螟民生
何如其可遂而乃以湯旱為桀之餘然雄才大略之主
方甘其諛而不悟何也若是者其君臣之間當孰任其
責乎我朝列聖奉天子民思所以得萬國之懽心繼三
代之聖軌者誠非漢唐宋可及也邇者有修徳弭災之
詔聞于庭有振窮周乏之使屬于道然議臣建白未足
以當聖心有司奉行未足以宣聖澤兹欲使天意復而
民困蘇以副皇上願治之意必有説焉諸士子尚極陳
之以觀明體適用之學
　　　　三
問經史之㣲詞奥義至程朱出而後千百年之疑誤柝
之訂之無餘藴矣然天下之理有開必先固亦有生於
程朱之前其精識卓見逈出一時豈理根於人心者自
不容泯乎如追復彖象之舊使不離附經後存古之義
大矣而在魏甘露初有舉之以問太學者表章學庸之
書使不雜置記中闡道之功深矣而在宋天聖間有筆
之以賜進士者權之一字漢以來儒者所不識也然唐
人嘗見於易鎮之疏敬之一言秦以下學者所未聞也
然魏人嘗著於法象之篇談命者泥術數而莫知窮理
之原相貞元者乃有造命之説求治者急功利而莫知
格君之本相元和者乃有正心之對尊孟子性善之論
曰此大功也然六條之奏出於後周挈逝者如斯之言
曰此絶學也然勵志之詩聞於西晉推蜀繼漢所以正
司馬氏也顧有以之著漢晉春秋者矣黜周存唐所以
擿歐陽子也顧有以之改呉兢國史者矣凡此皆天下
至理所在不容易視之也將其人偶見於此而餘不足
論乎或程朱之説反出於此乎否也諸士子博學而反
諸約以待問者久矣願悉其人以對
　　　　四
問世之治亂常繫君子小人之進退而人君所患常在
君子小人之難知盖大奸似忠大詐似信茍無灼見之
明則或以君子為小人以小人為君子者衆矣此知人
所以自古為難也昔四國流言人皆以為疑而金縢之
啟卒彰於天威辨言亂政人皆以為賢而兩觀之誅莫
逃於聖鑒使非天與聖人則二人之邪正終莫能辨矣
乃若冲年嗣位之君宜其懵於此然能破上書者之詐
而稱大將軍之忠至於左右皆驚何其明也果敢聰明
之主宜不為人所欺然舉世皆知其相之奸而獨信任
之以為朕殊不覺何其蔽也嗚呼人君孰不欲有治無
亂進君子退小人然而往往如彼者豈不以知人為難
無道以燭之邪欽惟我皇上清明在躬宵旰圖治於執
政之臣任之未嘗不専而於懐欺之徒去之未嘗不决
盖逺法堯舜之明而漢以下不足言矣兹欲使所進皆
君子而在下無遺賢所逺必小人而在位無留慝以永
保國家太平之治是必有道也諸君子學古入官於前
代治亂之迹講之熟矣其為我明著其説將以獻於上
焉
　　　　五
問一代之興必有佐命世臣與國咸休自殷周以來則
已然矣顧其子孫不能無中㣲之日則為人上者必振
之以昭先烈示後勸若漢髙帝功臣罷侯者至宣帝而
後復之光武功臣失爵者至安帝而後續之汪濊之恩
忠厚之澤見於史者可考也洪惟我太祖髙皇帝建萬
世不㧞之業雖出於天命然佐命有功之臣疑亦萬世
不可忘者考諸當時不特分茅錫爵𫝊之子孫或陪葬
孝陵或配享太廟或褒其忠勲於祀典報功之禮逺過
前代而其子孫在今日有禄食者盖己無幾試以其大
者言之有才本王佐可方漢之留侯者有勇冠諸軍可
比唐之鄂公者有從起帝鄉撫定八州有功無過者有
貴為帝甥常將偏師有勝無敗者有收方氏而靖海上
者有縳明昇而下全蜀者有以禦偽呉前後伏節於淛
東者有以拒偽漢前後死忠於江漢者有手殪伏賊而
彌肘腋之變者有佯為諜書而收敵愾之功者有以幃
幄翼衛之勞兄弟封公者有以方面専征之績兄弟封
侯者其大功元勲校諸平時封拜何但霄壌哉然陪葬
之一抔尚存配享之祔位不撤祀典之廟貌如生顧使
其傳泯焉如此疑非所以昭先烈示後勸豈有司未嘗
舉兩漢故事以請而至於斯乎如有以興滅繼絶之説
言之於上亦庶幾可以慰髙廟在天之靈而報功盛典
嫓美殷周矣諸士子生長南服必能記其運籌决勝之
方與其攻城略地斬將搴旗之勇請詳著於篇以助有
司之册府勲庸者
　　　考教職䇿問
　　　　一
問先儒謂學者當以論語孟子為本然則讀其書而不
知其説可乎論語之書傳者别有齊論一篇何以不存
孟子之書説者謂又有外書四篇何以不傳論語盖孔
門衆弟子所録或者謂成於曾子有子之門人其説孰
得孟子盖亦其所自著或者謂出於公孫丑萬章之徒
其説孰是治大學在論孟先讀中庸在論孟後學者工
夫固不可躐而進歟孔子之言皆自然孟子之言皆事
實聖賢詞氣將不可强而同歟後世之於二書也有起
刀筆而知論語用為佐治之本者其所見雖懿或未能
究其大全而通之邪有為大儒而不知孟子至為疑孟
之書者其所見雖偏固未能掩其衆美而議之耶諸士
子將來有師儒之責其教人宜莫有先於二書者矣請
著於篇
　　　　二
聖人之道中焉止矣而學之者雖大賢亦不能無弊也
自河洛之學行而考亭實嗣其傳然在當時與考亭並
出者有湖南之學有金華之學又有臨川之學永嘉之
學今折衷以考亭之言則謂湖南之學失之過髙金華
之學失之不及所謂失者何所指歟謂臨川之學偏於
持守永嘉之學偏於事功所謂偏者何所見歟觀考亭
之書所以箴其失藥其偏者屢矣而卒未能使之適中
何歟豈尊其師説而弗變歟抑拘於氣質而不可以加
進歟茍問之弗審辨之弗明則大繆起於毫釐而望底
於大中之域難矣諸士子將出其學以教人其悉以對
　　　　三
邇嵗河决張秋水溢姑蘇上勤聖衷累遣詔使盖凡有
一言一䇿可取者舉得自見而况農田水利之説亦學
者所當究心者耶夫黃河之水自汴趨淮以入海而黃
陵岡乃河流東下之喉襟説者謂此岡廢而不築故有
今日之决然乎姑蘇之水由太湖下松江以入海而白
茅港乃三呉泄水之尾閭説者謂此港淤而不浚故有
今日之患是乎黃陵岡茍未就緒則青滄之境徒駭馬
頰諸處皆河之故委禹貢所謂九道者若聽其北徙而
導之勢順而功易第不審於東南漕計可無礙乎否也
白茅港既未即功則三呉之間劉家港鹽鐵塘諸處皆
江之故委禹貢所謂三江既入者若隨其所在而浚之
力分而利博第不審於逺近民田可無損乎否也夫修
築之功鉅而國用方匱䟽浚之役勞而民食孔艱兹欲
使功成而下不擾患除而民不饑何施而可諸士子將
有教人之責計必取法安定而究心於此者請悉言之
　　　私試䇿問
世之論士以為年少則浮薄年邁則老成故上之人於
士卒待其遲暮而後用之然考諸傳記有年二十四中
興漢室為雲臺之冠者有年二十四從定江東成赤壁
之功者有年二十八定䇿隆中雖闗張宿將皆安為之
愧服者有年三十五侍謀軍國雖李郭元勲皆陰受其
建畫者有年二十九當建安之末為參軍筭無遺䇿有
年三十當建中之初為内相克濟多難有年三十一而
捫虱談當世之務者有年三十二而建節負滅敵之志
者有年三十一以學士本兵卒之舉澶淵之役有年三
十三以侍郎出督遂能平苖劉之亂或年三十二為參
謀卒之拜御史人為之膽落者或年三十六位樞府卒
之任招討賊為之膽寒者凡若此皆所謂少年未更事
之人也將上之人誤用之而偶中乎則考其平生皆綽
有定見非僥倖嘗試者之為也如上之人必待其年邁
而後用之乎則尚論其人而退計其事必有後時失機
之悔豈古人所以惜老成者亦必自其少壯而用之使
其更事愈多閲世愈熟雖衰老而不忍釋之乎抑少壯
之時置之散地直待其遲暮昏眊而後乃用之則史之
所書又不誣如此諸士子幼學久矣亦必有壯行之志
雖用舍存乎人然所以自處者亦不可不豫定也請悉
著之
　　　會試䇿問
　　　　一
問古昔帝王創業垂統必有謨訓傳之家邦我太祖髙
皇帝立法定制製為祖訓以遺東宫親王又命編輯前
代善惡為昭鑒録以賜諸王盖重根本蕃枝葉為億萬
載隆長之計其視法術之賜詩書之教帝範之作開元
之訓仁孝之詩戒子之篇以至承華之有略元良之有
述萬萬不侔矣是書雖蔵在祕府而見諸聖政之記儒
臣所叙述者天下固已傳之諸士子亦嘗習聞而與知
乎聞而知之請述聖祖之鴻猷大㫖以為天下告則於
明天子端本睦親之治不為無補也
　　　　二
問天下之治存乎紀綱而成乎風俗斯二者果相須耶
亦各自為用而不能相通耶且二者之名起於何時二
者之義何所於取漢唐宋之所以為紀綱者何如所以
為風俗者何如其安危治亂可考而知也言紀綱者莫
切於韓昌黎朱晦菴彼論議之士或以賞罰或以官爵
或以法度或以井田其為説孰要乎言風俗者莫切於
賈誼陸䞇彼循行之典或詔公卿大夫或令二千石或
遣諫官博士或大中大夫其為法孰善乎國朝統御之
初紀綱振肅風俗齊一逺過前代然嵗久勢殊未免有
偏而不起之處兹號令詳悉條格具備而救偏補敝返
朴還淳之效猶或未臻不知古之人不賞而勸不罰而
治不令而行不教而聽何以能然也有志於世道者寧
可黙焉而已乎
　　　　三
問學者於前賢之所造詣非問之審辨之明則無所據
以得師而為歸宿之地矣試舉其大者言之有講道於
西與程子相望而興者或謂其似伯夷有載道而南得
程子相傳之的者或謂其似展季有致力於存心養性
専師孟子者或疑其出於禅有從事於小學大學私淑
朱子者或疑其出於老夫此四公皆所謂豪傑之士曠
世而見者其造道之地乃不一如此後學亦徒因古人
之成説謂其爾然真知其似伯夷似展季疑於禅疑於
老者果何在耶請極論之以觀平日之所嘗究心者
　　　　四
問政有名有實名與實應則治成故忠信誠慤可以結
民虚偽誣罔不可以為化昔人有是言矣自省成考課
之法弊在漢或綜核名實而計簿欺謾户口增偽或責
課公卿而屯田警備失實者多在唐或鋭意治功而邊
鎮交兵器械幾盡在宋或躬親庶政裁抑僥倖而用刑
行政審官納諫之實猶有議焉彼皆願治之君而名實
之不相應如此然則將聽其所為而終莫能正邪抑别
有其道也今天下之政名存而實弊者不可縷數必欲
使上下惇信内外孚感終始貞固復古道於數千載之
上不可謂不難矣試與諸士子圖之
　　　　五
問民為邦本而兵所以為國禦侮有天下者庸可不加
之意乎我太祖髙皇帝御極惠民養兵度越前古其在
當時民安於供賦而樂兵堅於捍衛而嬉可謂盛矣承
平既久民之版籍猶昔也然轉徙者未能招來山澤所
藏或有他虞將何以處之兵之尺伍猶昔也然逃亡者
莫可究詰戰守所繫恒有隐憂將何以拯之列聖以來
增有司以撫民其惠亦周矣何版籍之卒難於復也責
憲臣以清軍其法亦嚴矣何尺伍之卒難於充也豈均
輸太重不能懇減有假託以為利者乎抑公作頻繁不
能加恤有並縁以自殖者乎江南之民雖若稍裕然課
辦多矣設有歉嵗孰為之繼三邊之兵雖若素整然役
戍疲矣脱有警報孰任其責此皆宵旰之慮當路者所
欲聞也如欲使民復而内以實兵足而外以固必有道
焉諸士子宜悉所藴以對
　
　
　
　
　
　
　篁墩文集巻十
欽定四庫全書
　篁墩文集巻十一　　　　明　程敏政　撰
　　考　論　説　辨
　　　詩考
按孔子刪書凡百篇刪詩凡三百五篇皆遭秦火而絶
漢興罷挾書之律經生學士乃敢掇拾於煨燼之餘料
理於記誦之末而書之所出者非一時所得者非一手
參互考定為五十九篇亡者幾半而識者尚不能無真
偽之别今古文之疑也詩也者與書同禍漢初傳者有
齊魯韓毛四家而三百五篇完整如舊其蔵之何所授
之何人此固已不能不啟人之疑矣三家亡而毛氏獨
行子朱子從而為之集傳其深闢小序之非有功於學
者甚大而愚者讀之猶有所不能領解者非立異也無
當於心而不敢以自欺也劉歆傳云文帝時詩始萌芽
皆諸子傳説至武帝然後鄒魯梁趙頗有詩禮春秋一
人不能獨盡其經或為雅或為頌推此意也則知今詩
乃出於漢儒之所綴輯而非孔子刪定之舊本矣詩之
名始見於虞書曰詩言志歌永言聲依永律和聲大抵
古詩皆樂也詩雖有風雅頌之分而皆主於樂亦猶易
雖有辭變象之别而皆主於占也古者胄子之教過庭
之訓皆於詩乎得之所謂養其良知良能者也而今之
詩乃取夫狎邪淫蕩之詞襍乎清廟生民之列言之汙
齒頰書之穢簡牘師何以授之於徒父何以詔之於子
而况聖經賢傳之㫖本以為治性養心之具曰非禮勿
言非禮勿聽也曰口不道惡言耳不聽淫聲也其嚴如
此詩也者心之聲而發乎性情者也孔子刪而定之放
其鄭聲以為萬世之常經顧乃有取於斯則其所刪者
為何詩而其所放者又何聲哉或曰古者太師陳詩以
觀民風故美惡不嫌於兼取也是大不然陳詩觀風不
過曰某地之詩其可傳者若干如二南之類則其風之
美可知也某地之詩其可以示戒者若干如刺淫之類
則其風之襍可知也至於某地之詩無可采者則其風
之惡亦不言而喻矣豈必以其狎邪淫蕩之詞而盡陳
之哉且詩者求治之一端耳其他之可以觀民風者固
多也施于政麗于刑而見于官府之文法者何限謂參
之詩可也而必求之詩可乎亦恐先王不如是之迂也
大槩小序不當以淫者自作之詞為刺淫故朱子辭而
闢之然刺淫二字則實古者講師授受之言得之孔門
而不可誣者何哉漢儒徒見三百五篇之目散軼不存
則遂取孔子所刪所放之餘一切凑合以足其數而小
序者不察亦一切以其得於師者槩之曰刺淫此其所
由失也朱子闢之是也然集傳則又以孔子鄭聲淫之
一語為主凡鄭風之中小序以為懼讒思賢刺廢學而
閔無臣者皆舉而歸之淫則亦未免於矯枉過直者矣
夫諸詩既無指名又無證佐茍以善心逆之則淫可以
為雅以不善之心逆之則雅可以為淫漢儒故有以二
南為刺詩者矣説詩者豈可棄其已然之疑信者而以
臆見懸斷之哉由是觀之刺淫之詩乃孔子之所必存
者也淫者自作之詩則孔子之所必刪者也古今人情
不大相逺而理之在人心者無古今也如有以狎邪淫
蕩之辭與伊川擊壌之集朱子感興之詩俱收而並録
之日與學者講肄而誦習之曰此將以示勸也彼將以
示儆也其不以為侮聖言者幾希又日以之敷陳演説
於講幃經幄之前曰此將以示勸也彼將以示儆也則
下流於不敬而蹈誨淫之轍上以為故常而啟效尤之
心其賊經而害教有不可勝言者矣或曰春秋亦孔子
之筆而所載者多簒弑淫亂之蹟以為不如是不足以
垂法立戒云爾詩之所存亦此意也是尤不然詩之與
史其體截然不同也故稱孔子者於春秋曰修修則有
褒貶之義焉其法不容於不備也於詩曰刪刪則有放
鄭聲之義焉其法不容於不嚴也集傳云深絶其聲於
樂以為法而嚴立其辭於詩以為戒愚以謂詩之與樂
無二道也茍易詩之一字以為史則垂法立戒之義兼
舉而益明矣或曰胄子之教過庭之訓太史之陳亦取
其善者耳其不善者則姑置之以示戒而不以教不以
訓不以陳也如此則直詩耳亦何煩於聖人之刪而謂
之經哉其不然矣詩之為教盖無出温柔敦厚思無邪
之兩言茍去淫者自作之辭而存刺淫之作則其説可
通也不然求其説而不得不失之過則失之不及而聖
人刪詩放鄭聲之意終不白於後世矣朱子學孔者也
以為此經實出聖人之所刪定故深闢小序之非少袪
學者之蔽而豈逆漢儒之欺哉漢儒亂大學矣而朱子
訂其章句漢儒亂周易矣而朱子訂其經傳漢儒壊禮
與樂而朱子編三禮不究其義集詩傳僅止於此是漢
儒之幸而後學之不幸也噫取狎邪淫蕩之辭垂之萬
世而為經其罪大且久矣今故重加决擿别為此編雖
極僣踰不敢逃避者非立異也無當於心而不敢以自
欺也亦果於非漢儒而篤於尊聖經云爾
　　　老氏論
釋老二氏同禍天下而人不知老氏之罪甚於釋者不
知老氏之本也世之知老氏者有二焉以其有禱晴雨
役鬼神驅魍魎與夫齋醮符水之説則謂之正一之教
以其有長生久視之説則謂之全真之教是二者皆非
老氏之本也予考之周禮太祝掌事鬼神曰禬禜以除
㐫荒禱水旱司巫掌羣巫之政令國大旱則帥巫而舞
雩是禱晴雨之説也方相氏帥百𨽻而時儺以索室毆
疫大䘮以戈擊壙之四隅毆方良是役鬼神之説也壺
涿氏掌除水虫以象骨午貫牡橭而沉之則其神死淵
為陵神謂龍罔象之屬庭氏掌射天鳥若神也則以太
陰之弓與枉矢射之是驅魍魎之説也小祝掌禳禱以
祈福祥逺辠疾而素問亦曰往古之醫祝由而已是齋
醮符水之説也凡是四者在前古之時多掌於官府降
及後世官失其職而老氏之徒竊取之非老氏之本也
河圖洛書見於火候之説先天後天之圖亦出於此至
陳邵兩賢始表章之遂為萬世理學之正宗而參同契
一書至勤朱蔡師生為之注釋盖古者士窮無以自見
而獨善其身者之所為也老氏之徒竊取之非老氏之
本也然則老氏之本何在曰先儒則有成説矣而人莫
之知也權詐者老氏之本也當周之末世先王之道不
行而人心放溺以孔孟之賢聖而不得位以拯之乃徒
見諸筆舌之間以望後世則固付之無可奈何矣老氏
之徒窺見其幾以為人性之不能盡善則陰為不善而
陽揜之亦足以名世矣夫老氏倡此道於人偽滋甚之
時人亦苦其陽為不善之可耻也則靡然從之由是申
韓之刑名蘇張之縱橫良平之陰謀嵇阮之曠逹羣起
四出以就功名盖不特迷暗者惑之而髙明者亦甘心
焉其平生之巧中詭遇自喜以為能事得計者無不出
於老氏老氏之權詐流毒至此而人不知其罪者不知
其本也夫釋氏兼愛而老氏為我兼愛之道雖足以罔
民其意猶欲勉人之為善至於為我乃人人自便之計
而老氏倡之遂至膠固纒綿於天下後世而莫之能解
如色之迷人豈惟陷其術中而不悟雖悟矣而安處之
無如之何此老氏之罪也彼世之罪老氏者乃猶指其
禱晴雨役鬼神魍魎與夫齋醮符水長生久視之説亦
見其末矣
　　　伍員論
父子之親君臣之義一也不幸而處其變則如之何曰
君臣之合以人父子之合以天以人者可絶而以天者
不可絶故舜禹不敢以非禮加諸瞽叟伯鯀而上有桀
紂之君則下有湯武之臣不謂之簒奪而謂之弔民伐
罪上有太甲昌邑之君則下有伊霍之臣不謂之䟦扈
而謂之廢昏立明書曰撫我則后虐我則讐禮曰人臣
之禮不顯諫三諫不聽則逃之子之於親也三諫而不
聽則號泣而隨之此可見以人者可絶而以天者不可
絶故也然又當權其中使親義不至於偏廢若曰以有
過之父而見誅於有道之君則不敢以親賊義鯀廢而
禹興是也以無過之父而見殺於無道之君則不敢以
義掩親伍奢見殺而子員復讐是也處變之定理盖不
易此而蘇轍乃譏員逆天傷義是豈復有人心者哉且
平王之為君也堯舜之君乎抑桀紂之君乎太甲昌邑
之君乎此不待辯而明矣彼平王殺其子妻其婦奬奸
回戮忠良有臣如湯武者弔民伐罪可也如伊霍者廢
昏立明可也顧員上不能為湯武下不能為伊霍則以
呉之師破楚入郢而鞭其墓以發至憤其志亦可悲矣
為轍者但知夫平王前日為員之君而不知今日為員
之讐豈惟不知父子之親亦不知君臣之義矣夫君者
天下之義主也君而至於使人讐之則孟子之所謂獨
夫耳禮曰父母之讐弗與共戴天然則員之所鞭者非
平王乃獨夫也而謂其逆天傷義是無父之人也昔王
裒以父死非命終身未嘗西向而坐以示不臣於晉朱
子取而載諸小學之書以實父子之倫則員固朱子所
不棄者然予獨悲夫員之所為尤有可憾者焉昔張良
以五世相韓憤秦之滅其宗也則佐漢髙帝誅秦而立
韓公子成及項羽殺成則又佐髙帝襲殺羽於固陵讐
復恥雪則遂謝病辟穀託從赤松子遊以明其心之為
韓也使員當入郢之後投戈解甲翩然辭呉之爵禄而
退處於深山長谷之中以示其所遭之不幸豈不可以
盡全歸之孝哉惜乎其志不足及此而反以讒見禍於
他人之手也
　　　陳平論
西漢之士其䇿事率以利而不以義若陳平則其尤者
何以知其然以淮陰侯之事而知之夫吕氏之殺侯千
古之所共憤而予以為平實啟之吕氏特成之耳方人
之告侯反也髙帝自意之不决問於羣臣而不决其不
决者豈帝真不之知哉誠有以惡侯之罪而念侯之功
故徘徊猶豫持兩端於心胸之間當此時也得好義者
一言則生得好利者一言則死侯之生死繫於人言盖
不容髪而帝乃取决於平為平者宜對帝曰侯定列國
取項羽握重兵在外者十年顧不反今天下已定裂土
而王其志願亦足矣且侯素號明智豈不知天命不可
以僣跡此觀之則告者之妄不言可知陛下宜抵告者
罪而取上變之書緘之付侯以示無他則侯必束身歸
朝駢首請罪其戴漢之恩益深臣節益堅而為國之藩
籬益固此䇿之上也且告變者其真偽未可知而叛逆
大罪固不可以輕加亦不可以末減陛下宜使親信腹
心之臣覘於楚之境上人惟不為則已為則自有不能
掩者覘之而得其實則使使持節召侯召之不來然後
六師移之未晚也偽則宜速斬告者以安功臣之心仍
以璽書慰侯此䇿之中也若從羣臣之言不論事之真
偽遽興無名之師則侯之反形未具雖家置一喙以喻
侯之當誅其孰聽之况陛下新一天下之初事多未遑
而首戮元勲則人人自危雖左右服事之臣亦為之凛
凛懼矣使陛下果若人言則䇿之下也平計不出此乃
曰陛下精兵孰與楚諸將用兵孰與侯如此而兵之是
趨之反也臣竊為陛下危之豈非所謂人落陷穽不一
引手救反擠之且下石焉者乎及帝問其䇿則曰古者
天子有巡狩會諸侯陛下第出偽遊雲夢㑹諸侯於陳
陳楚之西界侯聞天子出遊其勢必無事而郊謁謁而
擒之此特一力士之事耳是果何等語哉正虞廷之所
謂讒説孔子之所謂利口孟子之所謂逢君之惡者也
嗚呼平一言而使髙帝為無恩之主元勲受無罪之誅
平亦不義之甚矣或曰侯雖被擒至洛陽赦為侯固未
死也而遽歸罪於平無乃甚乎曰人之禍福必有胚胎
平之計一行而未央之事已兆於此王導所謂我雖不
殺伯仁伯仁由我而死者也平盖不足責矣予獨慨夫
古之大聖行一不義殺一不辜得天下不為而髙祖乃
甘心於平以得侯為漢子孫無窮之利世降愈下而義
利之辨愈乖盖使人有不勝其憾者矣
　　　孔明論
或曰昭烈伐呉乃千古之失䇿而孔明略無一字之諫
當時武臣若趙雲者乃有國賊曹操非孫權之言然則孔
明之智不足以及此乎曰非也伐呉之失䇿孔明諫之
不聽而昭烈悔之不及人特未之知耳何以知孔明之
諫孔明之初語昭烈曰孫權據有江東已歴三世國險
而民附賢能為之用此可與為援而不可圖也孔明之
初意如此後來之諫可知矣何以知昭烈之悔永安之
詔曰君才十倍曹丕必能安國家終定大事且昭烈方
敗於孫權其慚憤以圖再舉不言可知而託孤之際乃
舍權稱丕意必孔明之諫有如雲之言者故昭烈至是
乃悟其言而深恨始謀之不臧也曾是而謂孔明之智
不足以及此乎曰昭烈之於孔明嘗有魚水之喻矣跡
是觀之則孔明之言照烈固有不能盡用者哉曰豈特
不能盡用而已盖所謂十不一試者也孔明之言曰荆
州用武之國而其主不能守此殆天所以資將軍也使
孔明處此盖必有䇿而昭烈追景升之顧寧舍之以去
反為逆操之資赤壁之勝雖幸得其半而終不能守盖
非孔明之初意矣又曰益州天府之土劉璋闇弱將軍
既帝室之胄若跨有荆益漢室可興矣使孔明處此亦
必有䇿而昭烈乃聽法正之詭謀襲取成都雖得璋而
理不直又非孔明之初意矣孔明所以興漢之䇿盖素
定於草廬三顧坐談之頃其大者則取荆益援孫權而
昭烈曾無一之見從而後世乃歸之天不祚漢豈不過
乎曰孔明嘗自歎法孝直在必能制主上東行然則孔
明之智不逮正矣曰非也孔明嘗勸取益州昭烈不聽
而聽於正伐呉之舉孔明亦必諫之不聽而思其人也
正言難入詭謀易從雖大賢君子猶所不免而况昭烈
乎
　　　士農説
天下之人無過士農兩途而後世每病其有遊手之農
盜名之士者何哉曰業有所因以廢弊有所因以起故
夫以牛墾田而後天下有遊手之農以書鋟梓而後天
下有盜名之士且以牛墾田本所以利民而天下之農
乃有遊手者何也盖古者以兩人耦耕不知用牛之利
而牛惟以服車故易曰服牛乗馬書曰肇牽車牛逺服
賈詩曰睆彼牽牛不以服箱盖當時一夫不耕則不得
食故農未有不從事於南畆者降及後世以牛代人一
牛之耕足以供數人之食而農之業始廢於是從事于
南畆者無幾而旁觀以待食者過半夫民勞則不暇乎
其他而逸則必至於生事故盜起訟興而治化不能逮
古故曰天下有遊手之農則以牛墾田之弊也以書鋟
梓本所以便士而天下之士乃有盜名者何也盖士之
為學不過知行二者古之人知一事則行一事而竹簡
韋編不為野朴至於漢儒力行之力漸㣲而淹貫一經
守其師説致知之功猶為近古則亦以其手自傳録之
難勢不能泛及故也曹操嘗問蔡琰家書琰所記四百
餘篇請給紙筆繕冩送上蘇軾亦謂宋初之人求史記
漢書不可得幸而得之晝夜手抄盖當時鋟梓之説未
有也自夫後世鋟梓之説一行學者不知致書之難一
切趨于茍簡而士之業始廢百家衆技與夫程子所謂
有之無所補無之靡所闕者汗牛充棟又足以蠱學者
之心志而六經語孟之書反以為科目之具既已得􁏟
則不復容心其間而世所謂士者口耳之學爾其僅足
以名世者則一以辭章髙下為學之淺深夫行不逮古
人知不逮漢儒而以辭章為業則是名為士而實則非
故曰天下有盜名之士則以書鋟梓之弊也夫古之人
其為計雖若甚拙而其利之也深其立法雖若甚迂而
其便之也久後世之巧㨗雖可以快一時而較其得失
反出其下若二端是已嗚呼出古人之下者又何止於
此哉
　　　報應説
淮陰侯佐髙祖平列國取項羽天下之大功也而見殺
於女主何進與袁紹謀誅宦者安帝室天下之大忠也
而見殺于寺人此後世君子所為痛惜者也予獨以為
之二人者亦自有殺身之道焉書曰惠廸吉從逆㐫孟
子曰殺人之父人亦殺其父殺人之兄人亦殺其兄盖
福善禍淫之理相為隠伏其見諸人者㨗如影響之於
形聲人但見其感應之遲遂以為彼蒼者若罔聞知殆
所謂䙝天者也以史考之酈食其不煩尺矢片甲下齊
七十餘城其功偉矣而淮陰嫉之自以己為大將握重
兵在外而功反出書生下遂進兵擊齊齊王以食其為
紿已也而烹之則烹酈食其者非齊王乃淮陰也何太
后專制孝仁董后積不能平而進以太后之兄為大將
軍執國政且惡董后之姪重其權勢與己同乃誣奏董
后不宜居京師少帝許之進遂發兵圍董氏之宅收重
免官俾之自殺董后亦以憂死則殺董重者非少帝乃
何進也夫二人者嫉人之有功忌人之軋已必欲取而
置之死地乃欲保成功永終譽幸死於牖下其亦不思
之甚矣然則二人者之死特假婦寺之手耳彼食其與
重何罪哉傳曰行一不義殺一不辜得天下不為也二
人者忌嫉之念一萌而殺人之心無所不至然卒之亦
足以自殺其身則福善禍淫之理盖可畏矣嗟夫功過
不相掩也彼二人者功忠固可痛惜然表而出之特以
戒夫世之忌嫉者
　　　辨河間志程知節墓
按舊志唐盧國公程知節墓在滄州之將相鄉有土阜
二南北相去不滿百武南一阜髙三丈周迴二十丈故
老相傳知節從征遼東道卒遂葬於此土人號其地曰
程家林鄉曰將相鄉北一阜頗低以為山人既卜葬知
節亦卒因附葬之其説甚謬然卒無以審其所從來予
考之唐書知節卒陪葬昭陵昭陵在長安距滄州盖風
馬牛之不相及其謬一也太宗征遼時知節為瀘州都
督實不在行其謬二也且知節卒於髙宗顯慶三年上
距太宗征遼將十五年今謂從征道卒其謬三也然則
此二阜者果誰之墓乎盖唐橫海軍節度使程日華及
其從子懐訊之墓而土人傳訛以為知節耳何以知其
然以史考之徳宗時立橫海軍節度置司滄州日華以
興元元年為節度使兼御史大夫既卒子懐直繼之官
至尚書右僕射嘗入朝從兄懐訊因代為節度使既卒
子執恭繼之官至司空封邠國公元和十三年改邠寧
節度使盖程氏凡四世據有滄景之地則此阜為日華
懐訊之墓無疑也且程氏世鎮滄州將四十年史稱日
華家人子弟列宿衛者三十餘人則在鎮留居者必衆
故地曰程家林又日華父子兄弟皆建節鉞位兩府封
上公故鄉曰將相鄉而土人但見有葬者其勲名爵位
輝赫若是莫知其誰何直以稔聞知節之名遂謬為之
説如此予恐無以解後來之惑故特為之置辨
　　　宋太祖太宗授受辨
太祖太宗授受之際所以致後世之疑者誰乎曰李燾
刪潤湘山野録而啟之陳桱附會涑水紀聞而成之不
深考者以為實然爾夫燾之所以啟之者何也曰燾為
長編以太祖顧命實録正史不載而刪潤野録之事附
其下初意本以偹闕文然野録謂太祖太宗對飲燭影
下時見太宗有不可勝之狀而燾改不可勝為遜避太
祖下階戳雪顧太宗曰好做好做而燾改戳雪為戳地
好做為好為之又加大聲二字野録出於僧文瑩之傳
聞固不足據就其中考之如所載太宗慟引羣臣環瞻
聖體玉色瑩然等語則亦初無毫髪可疑之隙而燾略
加刪潤遂不免有畫蛇添足之病夫燾既刪潤之以為
正文矣而又細辨其非者何也曰實録正史皆謂太祖
有疾命内侍就建隆觀設醮而野録以為無疾方且登
閣望氣下階戳雪紀聞謂癸丑帝崩王繼恩始召晉王
入宫而野録以為太祖壬子夜召晉王屬以後事遂宿
禁中故燾反覆致詰於太祖之病否太宗之出入時日
之先後本以為刪潤之地而不自知其刪潤之語未瑩
反以啟後世之疑也夫桱之所以成之者何也曰桱止
據燾所刪潤者書之又於好為之下妄以己意添俄而
帝崩四字復以宋后母子託命之語繫之則遂駭人之
聽聞矣母子託命之語本為王繼恩召徳芳而發出於
癸丑帝崩之後而桱以屬之壬子且削去召徳芳之事
而獨存此語則是不知紀聞野録兩書之文本相牴牾
强合於一其附會比燾之刪潤抑又甚焉近世保齋宋
論復指桱所書者以為太祖太宗事之首尾不過如此
則其不考又出桱下矣然則宋后召徳芳之事信乎曰
正史實録載之紀聞又出温公事當不妄燾并疑徳芳
非宋后之子則過矣徳芳在當時年最少育於宋后或
為所鍾愛皆不可知但事出於兩人所記而不同者當
視其人温公可據之人也温公可據則文瑩可出召徳
芳之事有則留宿之事無矣或乃謂燾之刪潤盖有意
著太宗之惡姑引野録以藉口而又自破其説以避禍
則臆度之大過又恐李燾復生不肯自當爾史稱燾博
極羣書其為長編専務廣采擇焉不精殆有所不免也
或曰太宗子孫繼立故人無敢言者然南渡孝宗以後
其事當無所諱亦無一人言之者何也借曰髙宗授受
之懿可以盖前人之愆故其跡益泯然元史成於歐陽
𤣥諸公當時復何所諱又無一語及之盖必有定論矣
不然此何等大事而不加之意哉或曰太宗於太祖崩
不踰年改元宋后崩不成服廷美徳昭不得其死皆足
以追證燭影之疑是又不深考之故也不踰年改元五
代常事宋乃太祖第三后長編謂其崩太宗設次發哀
羣臣奉慰以后初立未嘗降詔故䘮儀多所貶損百官
不成服固當時禮官之過也就使因召徳芳而銜之則
其事亦在太祖崩後矣廷美之死趙普為之太宗固有
不得辭其責者至於徳昭之死非出於幽囚躪逼之舉
長編謂太宗育其子惟吉於禁中日侍中食凡八年始
出閣詔邸第供億悉與親王埒諸王子不得偕也况徳
昭因他日行賞一言之憤不惜一死乃忍其父為人所
戕而噤不出一語哉就使不踰年改元宋后崩不成服
徳昭之死皆出太宗則亦未可以其後來之不善而遂
逆探其有今將之心加之以無名之罪也胡一桂楊維
禎梁寅之流銳欲以簒弑加之恐皆以不見李燾全書
之故正猶獄官不據人原發之案而深文巧詆鈎致其
罪偶有刻吏見而喜之又從而和之此太宗之事所以
不能自解於今日也或曰太祖既欲傳弟何不使太宗
正太弟之名考之九朝通略謂唐天祐以後建儲之禮
不復講行至太宗立真宗方知討論故事又五代凡當
次者多領開封尹故太宗廷美相繼為之則知太祖亦
承唐末五代之習兼以年嵗之未邁耳是或將有待焉
而遽自意其死乎夫傳疑史法也茍無疑可存則亦何
必摭拾小説强為之辭以滋後世無窮之惑此燾桱之
罪也或又引宋朝類要載陳摶對太祖火日之説終有
可疑是不知摶於太宗初入朝終身未嘗見太祖其説
盖不攻而破矣夫千載不决之論其可以懸斷者理與
事耳以事言之不過如此以理言之凡古之簒弑者多
出深讐急變大不得已之謀又必假手他人然後如志
未有親自操刄為萬一僥倖之圖於大内者觀太祖於
太宗如灼艾分痛與夫龍行虎步之語始終無纎芥之
隙太宗何苦而為此舍從容得位之樂而自處於危亡
立至之地病狂䘮心者所不肯為㐫殘絶世者所不忍
為而謂太宗為之斷乎其不可信也矧類要野録皆託
於佛老之徒之口縱使有之亦儒者所不道而况於無
乎予之所篤信者温公紀聞之外一無取焉爾
　　　太古軒辨
陶淵明夏日北窻高卧清風徐來自謂羲皇上人此殆
以古為高者司馬温公製深衣一襲以餽康節康節却
之曰居今之世不敢服古之服又似以古為非者二公
皆百世士而意見不同如此何歟或曰二公古其心而
不泥其跡不害其為同也郡人劉宗敏先生自號太古
其將識二公之心跡者歟不可知也或曰淵明棄官歸
隠寄傲一窻之下而宗敏壯年遨遊乎江湖之上日不
暇給康節一古衣不肯服而宗敏不惜重購聚竒於一
軒日與好事者樂之而以太古自名若是者其有得於
二公否乎是誠不可知矣或曰不然淵明以古人為高
乃弄無絃之琴以自娯不必舜文周孔之聲也康節以
古服為非乃究先天之心學畫而為圖直上泝羲皇而
置文王以下不論由是觀之以為不古也而有古者存
焉以為古也而有不古者寓焉此先正之所為不可及
也今宗敏號精於琴又以先天之㫖為抽添火候之説
自以為得不傳之學於至人然則宗敏之心跡其不古
而古者歟抑古而不古者歟皆不可知也必有能辨之者
　　　論董公徐洪客
所貴於天下士者謂其識見超出乎衆人之上也周末
之諸侯務相并吞以自强大不復知有君臣之義以項
羽之弑君天下不能名其為賊髙祖之初意亦惟惡其
分地不平故起忿兵以報私怨而新城三老董公乃獨
説髙祖曰仁不以勇義不以力項羽無道放弑義帝天
下之賊也大王宜率三軍為之素服告諸侯而伐之此
三王之舉也其辭毅然不可犯髙祖用之而漢業以成
良平諸公曾無一人能知此義者六朝以來人安於簒
竊不復知有弔伐之事以楊廣之無道天下不能聲其
為獨夫雖太宗之才略亦且為殊錫受禅之舉昧大計
以就逆圖而泰山道士徐洪客乃獨勸李宻曰將軍宜
乗進取之機因士馬之銳沿流東指直向江都執取獨
夫號令天下宻不能用而其言至今讀者凛有生氣房
杜諸公曾無一人能知此義者然則二君子之識見斯
不可謂之天下士矣乎世未嘗乏才也顧多隠於抱闗
擊柝黃冠野服之流其長往而不返者何限當多事之
秋乃或僅出其長以見於世而竒偉卓絶已如此然則
為人上者豈可偃然自足以輕天下之士邪
　　　論曹操
曹操之在漢人服其智而操亦以之自况曰吾豈四目
哉但多智耳以予觀之操豈足以言智哉操之所以不
即敗亡者天幸也夫操之圍張繡於穣城攻劉備於徐
州也田豐嘗兩説袁紹以襲許矣其拒紹於官渡也孫
䇿又嘗定部署以襲許矣其追袁紹擊烏桓也備又嘗
勸劉表以襲許矣使三子者之計一行則操之敗亡豈
待旋踵而袁劉不能盡人之言孫有暴客之禍謂之非
天幸可乎或曰操雖虚國逺征亦必有居守之臣留屯
之兵以備非常之變則襲許之䇿烏能保其必勝哉是
大不然方闗侯之取襄攻樊也操固已相視無措惟議
徙許都以避其銳然則明知敵來不能起為之所而况
於出竒制勝者哉操之危盖屢矣而猶以多智自詭吾
誰欺乎古之智者必以誠為之主而動不失正無欲速
之心而有萬全之道焉若操之幸勝茍免特所謂穿窬
之雄耳烏足以言智
　　　隋論
隋文之取天下與唐宋二祖無異而身不免於惡名國
不免於閏位者何哉亦曰后徳之不臧爾夫隋之亡也
以煬帝廣而歸咎於后徳也何居曰廣之立獨孤后為
之也夫太子勇以無罪見廢而廣以愛幸奪宗則亡隋
者獨孤后也今夫張湯杜周其所以致身起家者何如
而能使其業之昌𦙍之隆者徒以子孫之賢耳矧隋文
以一統之盛得中才之主任守成之責其有不能儷美
於唐宋二祖者乎顧乃以大器而畀之酗荒淫虐之子
則后之罪也嗚呼周之興也以文王而太姒以聖徳為
之配舍伯邑考而人不以為少恩立武王而人不以為
溺愛卒之化家為國而膺祚之靈長者莫加焉此無他
用天下之公也廢立大事而徇私背公未有不亂者書
稱桀之亡維婦言是用盖帝之謂矣雖被弑之際抵牀
大恚曰獨孤誤我亦何益哉
　　　狄仁傑論
先儒謂狄仁傑未及復中宗年七十以卒所薦張柬之
等嗣而成之柬之亦年八十矣使天不假年則事機一
失國祚終傾仁傑之不早計於此有遺恨焉是大不然
凡事之成雖出於人然其所以成者天也當武后末年
中宗已還東宫而仁傑居相位其間豈無事機可乗而
遲回以至於死固不可以言智然中宗既還東宫則天
下者東宫之天下不言可知智者於此正當持重以銷
羣慝而要其成固不可為萬一嘗試之舉此仁傑之心
而柬之幸其功凡此皆天也就使柬之不幸亦死而唐
命未改天下豈無狄張之徒哉論者乃以其衰莫不早
計為恨末矣文王三分天下有其二夀幾百年事紂終
其身至武王年九十有三輔以太公亦年八十餘方始
勝殷殺受大告武成由是觀之則文武太公之衰莫不
早計甚矣傳曰天之所廢孰能興之天之所興孰能廢
之論者烏足以及此
　　　貍奴論
家蓄一老貍奴將誕子矣一女童誤觸之而墮日夕嗚
嗚然會有餽兩小貍奴者其始盖漠然不相能也老貍
奴者從而撫之徬徨焉躑躅焉卧則擁之行則翊之䑛
其氄而譲之食兩小貍奴者亦久而相忘也稍即之遂
承其乳焉自是欣然以為良己之母老貍奴者亦居然
以為良已出也吁亦異哉昔漢明徳馬后無子顯宗取
他人子命養之曰人子何必親生但恨愛之不至耳后
遂盡心撫育而章帝亦恩性天至母子慈孝始終無纎
芥之間貍奴之事適有契焉然則世之為人親與子而
有不慈不孝者豈獨愧於古人亦愧此異類已
　　　祀神考
我先尚書少保襄毅公之捐舘也治命作堂於先祠之
東以奉五祀而附以張仙之神若漢夀亭侯若逺祖忠
壯公若唐越國汪公中丞張公惟時走方逺仕京師不
獲與聞克儉弟以先公之不忘於此也即以其年庀工
而成之暨走歸奉襄事讀祭禮乃復考訂異同著其説
於壁以示我後人
　　　　一論定司命竈中霤族厲門五祀
　五祀之名見於禮之月令者曰門行户竈中霤凡曲
　禮及周官小祀之注無弗同者白虎通則有井而無
　行至於祭法則又以為天子七祀曰司命中霤門行
　户竈太厲也諸侯五祀曰司命竈門行公厲也大夫
　三祀曰族厲門行也此其説經不再見故先儒多是
　月令而非祭法然王制大夫祭五祀注曰司命中霤
　門行厲則又與祭法相乗凡此六説雖參互交錯而
　皆出於秦漢諸儒之所紀録疑有不可偏主者走故
　從王制之注而獨以竈易行焉夫自天子以至庶人
　其樂生疑無不同者此司命之祭也自天下以至一
　國一家雖其地有小大之不同然皆謂之有土可也
　此中霤之祭也人之動也不能無出入而其居也不
　能無飲食此門與竈之祭也鬼無所歸則為厲故自
　天子以至大夫皆有之但以差等而異其名先王之
　制仁之至義之盡也此族厲之祭也禮繁則亂事神
　則難户之於門類也井行之於中霤亦類也而復祀
　之何居儀禮士疾病行禱五祀則司命族厲之當與
　可知也故今定著司命之祭以春取生育之義也竈
　之祭以夏火得令也中霤之祭以季夏土旺於中央
　也族厲之祭以秋取萬物肅殺消弭災沴之義也門
　之祭以冬嵗交之際有陰陽闔闢之道也夫司命所
　以主有家之生本乎天也中霤門竈所以資有家之
　用本乎地也族厲所以督有家之過本乎人也三者
　備而祭義明矣
　　　　二論定禖氏之祀
　古有髙禖之祭乃天子祈嗣之禮行之於郊又謂之
　郊禖疑非臣下所當僣然后稷實以祈髙禖而生其
　事見於生民之詩則古之臣下亦有行之者矣孟子
　曰不孝有三無後為大祈嗣之禮古必通於上下而
　今亡其制也近世以土木為像而嚴事之者曰張仙
　莫知其所從起老泉賛之謂禱之而得二蘇亦不名
　其誰也其像張弓挾弹如貴游公子之狀或傳其為
　周之張仲事不經見而月令髙禖之祭必禮御者帶
　以弓韣授以弓矢顯其有得子之祥也内則男子生
　射之以桑弧蓬矢六射天地四方期其有事於逺大
　也故竊疑此像即髙禖之神其易矢為弹者取誕子
　之義也獨張仲之事求其説而不得又竊以謂古者
　祭必用尸如夏郊以董伯為尸周公祭泰山以召公
　為尸取其徳之相類也豈周之祀髙禖者嘗以張仲
　為尸乎語曰仁者必有後又曰孝弟行仁之本也詩
　稱張仲孝友尹吉甫資之以成其徳則祈子而祀張
　仲或禮之以義起者歟但禖之稱髙涉於僣而禮有
　别稱禖氏者亦猶天子之社謂之后土皇地祇而庶
　人之社謂之后土氏也故今定著為禖氏之神庶於
　禮為弗畔也
　　　　三論漢夀亭侯及逺祖忠壯公唐越國汪公
　　　　中丞張公之祀
　漢夀亭侯忠義聞天下先公屢嘗夢之每出師則祀
　於帳中而侯實為漢死節於呉我徽郡故呉境也先
　忠壯公當侯景之亂越國汪公當隋末之亂皆有保
　捍州里功歴代著之祀典徽之人家尸户祝而忠壯
　公又程之大宗禮所謂先祖當有立春之祭者也中
　丞張公當安史之亂保江淮以遏强虜資中興則江
　淮以南不汙於腥膻不罹於荼毒者皆其力也江淮
　以南祀之宜也昔尹和靖先生每旦必誦光明經或
　問之曰母命也夫異端之説君子尚不忍廢先命而
　誦習之况一代忠勲之臣有先烈焉有先徳焉我先
　公奉之實以致夫景慕感仰之意耳亦非欲祀之以
　徼福也而小子其何敢不嗣敬之哉
　
　
　
　
　
　
　
　
　
　
　篁墩文集巻十一
欽定四庫全書
　篁墩文集巻十二　　　　明　程敏政　撰
　　辨
　　　辨祁譜世次自周秦迄五代了無一闕可疑
按饒之景徳鎮有宋都官程公名祁者嘗撰程氏世譜
三十卷起得姓之初而終於五季其間系次分合履歴
詳簡最號精宻盖自宋以來凡程氏之有譜者必以此
為按本之者進以為是不本之者斥以為非其説之得
行於一宗如此敏政每閲之亦歎其有功程氏而獨疑
其自晉以上抵於周末事不見於經史何所稽憑而能
歴歴著之使其昭穆分明了無遺闕一至是哉然又疑
魏晉以來用門地取人凡大家巨室必有譜牒副在官
府而祁生汴宋之時恐及見之不可知也近歳以來欲
重訂本宗一房因徧考舊譜旁証他書而後知祁譜之
果可疑也何哉以其所書河南房一𣲖而因有以盡發
其偽也祁稱據林寳元和姓纂謂陳亡忠壯公子孫徙
中山五世孫大辨為六合令雖云五世祖忠壯而不知
其所從出敏政考之文苑英華得李邕所為程長史碑
其載五世祖重安侯嚮正忠壯之孫而嚮生育育生皆
皆生𢎞𢎞生大辨具有履歴最後又得陳留譜證之相
同其書皆出汴宋而祁不之見乃於其所著譜謂嚮生
二子翻詡翻生三子公順公頡公頴詡生二子公顥公
顯反稱大辨不知其所從出以是知祁譜之可疑者當
不止此盖祁自負博極羣書蒐獵纂集以成此譜而不
知簡册所載固有出其見聞之外者若邕碑是已程以
國氏始於休父世望安定而嬰公事趙家邯鄲再望廣
平此固程之所自出者也故今定著此譜仍系二公於
首以重水木本原之思凡祁譜所述世次出於周秦之
間者皆不敢具載以明此譜之可信然祁自序有云倘
宗人與我同志或嗣有所見或别有藏書與今譜不同
者願以見教尚庶幾改之則其本心亦豈不有望於後
之人也哉
　　　辨祁譜稱漢歴簡侯黒至晉新安太守元譚世
　　　　次太逺紀述太詳可疑
按祁譜謂嬰十一世至漢歴簡侯黒黒傳二十世至新
安太守元譚中間無一人一事見於傳記今不敢從然
簡侯實趙人則其先當出於嬰公故今止據漢書年表
世系附嬰公之後
　　　辨祁譜不知程氏初遷江南出呉都亭侯普之
　　　　後誤據元和姓纂以為出魏安鄉侯昱歐陽
　　　　文忠公碑銘亦從其誤
按林寳姓纂謂唐世程之望分為七而廣平中山濟陽
三族皆祖魏安鄉侯昱於是都官祁據之以作世譜曰
中山之程出於新安太守元譚實安鄉侯之裔當晉東
渡自河北來守新安遂家焉而太守十三世孫是為忠
壯公靈洗於是歐陽公又據之以作冀國公碑銘曰程
分為七三祖安鄉廣平中山以暨濟陽中山之程出自
靈洗實昱裔孫仕於陳季兩説既出凡程氏之有譜者
無不宗之敏政竊誦之而有所疑焉李邕所作程長史
碑其世次甚明而祁不之見乃妄有所述則等而上之
謂元譚之果出於昱其敢以為據乎後得陳留程氏舊
譜其説曰唐世程之望分為七而廣平中山祖呉都亭
侯普濟陽祖魏安鄉侯昱分南北兩宗乃知姓纂漏書
呉都亭侯普五字由是後人襲舛承訛謂三族皆祖安
鄉盖由歐陽公與祁為林寳所誤而後人又為二公所
誤也陳留譜所書逺有端緒而祁又不之見其自叙紹
聖年中求陳留之譜而不得且云無由論定以待異時
則宜其所譜之䟽脱視寳為甚也陳留譜謂普從孫堅
東渡江歴事孫權為盪㓂將軍賜居建康為南宗之祖
晉元帝東渡自建康即位而普之𤣥孫元譚仕為新安
太守始居新安盖程氏之徙江南始於普而居新安者
始於元譚非元譚始自河朔徙江南也會里文簡公大
昌為譜序曰自晉以前程氏未有越江而南者居江南
其始於東晉元譚公乎噫會里公最號博洽為朱子所
禮重者尚為此説則餘譜之不能有所是正又何責焉
　　　辨祁譜書新安太守元譚以下世次絶與陳留
　　　　譜不同及書忠壯公二十二子可疑
　　祁譜元譚子超生馮馮子豐生景秀景秀子元政
　　生寳雲寳雲子法曉生隠􁏟隠􁏟子道樂生次茂
　　次茂子詧生寳惠寳惠生靈洗五子靈洗生文季
　　二十二子文季生子嚮子嚮生詡詡子公顥生絢
　　絢子南金生元諫元諫子季隨生繹繹子昔範生
　　行褒
按祁譜謂忠壯五世孫大辨居中山不知其所從出敏
政既得李邕碑訂之其居新安者自元譚生長民長民
生相韶韶生元政元政生道惠道惠生天祚法度天祚
生超法度生扞宗景遂超生邕之邕之生修修生次茂
次茂生詧詧生寳惠寳惠生忠壯凡十二世又自忠壯
五世至皆富二公分南北二宗皆仕隋為涿郡主簿生
𢎞𢎞生大辨為北宗富生炫炫子南金生諫諫四世生
行褒為南宗敏政又得陳留譜訂之如右考之宋齊書
元譚四世孫道惠二子三孫當宋子業之亂悉佐晉安
王子勛起兵其名雜見紀傳中而祁乃止書天祚一人
餘皆列諸外譜又稱忠壯兄弟五人子二十二人亦皆
與陳留譜不合考南史傳凡當時將相大臣三子五子
無問顯晦多書而忠壯二十二子至有尚主者反不以
書載考之祁譜二十二子無後及外徙者過半獨嚮一
房居故鄉則亦必無之理也史稱文季死於周詔以其
子嚮襲封盖謂文季之子名嚮也而祁乃謂其名為子
嚮益可占其人之不審焉敏政最後又得二説其一洪
武長史通公所編績溪坊市譜䟦云家藏舊譜稱嚮生
一子失名其曾孫曰行褒與諸譜不同其一元儒方氏
𤣥成䟦程氏譜亦云婺源譜稱元譚十三世生忠壯公
績溪譜稱元譚九世生忠壯公其不同又如此則知祁
譜之後固自有覺其非而闕之者矣惜其未見李邕碑
及陳留譜故無從訂之爾
　祁譜又以炫為絢謂絢有弟綸南金有二子元皓元
　諫皆與陳留譜不合唐登科記止作程諫亦無所謂
　元諫唐試進士蓂莢賦刻諫公之文尚存又謂繹生
　二子昔範西範比陳留譜多一人盖昔西二字聲相
　近而誤也
　　　辨祁譜不知元皓與皓為一人誤分滄州中山
　　　　為二房及謬増荆杞一人為河南房祖
按祁譜以忠壯七世孫元皓生日華為滄州祖而誤以
大辨生文英文英生皓皓生荆杞為中山祖且云伊川
宗譜一巻宜上附之意以伊川六世祖秀為荆杞之子
也敏政每閲之頗疑元皓與皓本一人何哉姓纂謂大
辨居中山而唐書本傳稱日華定州安喜人世鎮滄景
定州即古中山也日華父子獨仕於滄耳祁乃盡其族
而歸之滄非人情矣後於趙明誠金石續録得唐韓義
賔定州别駕程君墓誌及陳留譜考之則皓生日華日
華生懐直懐直生執恭執恭生世庸世庸生巖巖生秀
皓與元皓果一人而猶有可疑者唐書本傳元皓嘗受
安史偽署為定州刺史李邕碑稱皓廣宗人發身文學
惟此為不同耳既又考唐代宗徳宗實録始復得其所
以誤者實録於日華傳下曰日華廣宗人父皓為定州
刺史始居安喜而史朝義傳下曰朝義既死其偽定州
刺史程元勝等皆舉其地以降乃知作史者不審但見
定州有兩程刺史遂以元勝之事附之而又易其名為
元皓也所猶幸者新舊史於日華傳中俱曰元皓於朝
義傳中俱曰元勝間見互出可從而為尋疑勘誤之地
使其改而從一則豈可以復正哉祁不能訂史之失乃
謂皓生一子荆杞更出一疑以誤後人今定著以邕碑
唐史及韓誌陳留譜為據夫然後百年之疑一日而决
又考之宋季有續譜者以姓纂稱大辨不知其所從出
而祁譜忠壯公十四世孫有粹實英秀四人遂以伊川
之𣲖附此秀下則又愈逺而愈失之者也
　　　辨祁譜行褒以上世系訛舛當正行褒以下世
　　　　系明白當從及祁續譜所載者諸房多不之
　　　　見或誤加増損亦畧辨之
按祁譜之所失其最甚者在於偽作行褒以上祖名以
相聮綴若其所譜行褒以下六世支分𣲖衍則又最為
明白當從之者盖祁生汴宋去五代時未逺而其所譜
行褒六世孫承字行三十餘房則皆當時見聞相及住
居相邇慶弔相通者也其附載承議公之言曰諸房子
孫並請以承字冠於名上置籍注之以辨少長而祁别
有續譜二十巻大抵皆三十房之後江南諸程多出於
此然以數經兵燹之餘人或莫見之而近世諸程之譜
意出於宋季元初之人餖飣為之彼固不虞祁之有續
譜也則或脱其世或增其名用求合於祁之前譜舛戾
紛紜莫可究極而三十房者反無一人承其後焉所失
較祁益又甚矣今訂本宗譜而不能徧及各房因隨所
見畧志之以俟續書
　祁譜昔範三子秉彞匡柔行褒匡柔二子適造行
　褒四子諒幹纂翰宋南溪房達可印本譜行褒生
　適適生吾吾生諒諒生鳳鳳生纂諸譜或同或異
　或疑適諒皆犯近祖之諱殊不考適即匡柔之子
　祁續譜亦明書適生吾吾生凉凉二子長鳳次鸞
　鸞二子長秔次榮後人不見祁續譜誤以適置行
　褒之下又不考涼與澐淘為伯叔兄弟名皆從水
　旁而輒改為諒也達可譜又稱纂五子瓊璿珎琮
　璊琮為鳯凰瀘口南溪三房祖考祁譜纂止四子
　無琮字諸譜並稱幹公位下渥生琮㑹通譜又嘗
　辨定然祁譜載渥南唐元宗初進士達可譜載勛
　唐僖宗時進士豈有孫先中祖舉八十年者考印
　本譜旁注云一本鳯生偉偉生琮併志之以備參
　考則當時固嘗存疑於此而不及正耳今從而訂
　之固先正之意也(琮即唐忠臣宗/楚之誤辨見後)
　祁譜珍生八子洎沚渾澤澐湘淘汾續譜亦如之
　諸房譜或謂九子或謂十子増減不一其大約則
　多濬清渝滻四字考祁續譜滻自出幹祖𣲖原公
　下其餘三字則皆疑傳冩之誤如環溪譜渾下注
　云一作渝㑹里譜澤下注云一作清宜振録則明
　以洎作濬蓋皆字畫相近而易於舛也
　宋南溪房印本舊譜適三世生鸞鸞生二子長秔
　次榮秔榮字後來翻刻偶爾糢糊由是後人或以
　秔為秠為秬或以榮為瑩或并三字悉置鸞下皆
　非也桃梅譜又以為行褒生四子幹纂翰秔或徑
　以為適生秔悉與祁譜不合當從印本舊譜
　祁譜盈生一子從讜遷湖南諸譜並同别譜乃謂
　盈有次子從發為率口𣲖考祁續譜渾生郇郇生
　從發後人誤以墨絲牽於盈下也
　會里文簡公大昌修譜自五世祖文新始考祁續
　譜澤早卒弟澐擇族人子番為之後始居㑹里曾
　孫立生四公即文新之父也文簡五世孫天經編
　慶源録謂家蔵元豐支書載始遷㑹里祖至第七
　世文新墓經理四至具存與紹興官印支書並同
　但缺名字行第然則始遷祖即澤公無疑惜當時
　未見祁續譜耳㑹里裔孫明逺譜序云文簡公時
　元豐支書匿於長孫之才房下故公弗之見近天
　經得而補之可以釋公遺憾矣然非登載明白而
　主信於數世以上之遺籍初何敢空言駕説犯先
　世之嚴誡哉此言是矣所惜者誤以澤為清則猶
　未免有察焉弗精之病耳
　祁譜澐下不載所生各𣲖譜或謂澐生一子仲繁
　為祁門浮梁祖或謂澐生四子亮蕪寰季為休寧
　汊口祖或謂澐生二子仲節南節為休寧古城陪
　郭祖考祁續譜澐生三子長仲繁將兵戍祁門嚴
　湖諸處次仲節南節將兵戍歙南古城及休寧仲
　繁生二子熺燿熺居祁門新府生二子承勲承徳
　承勲生五子令温令滔令洭令汾令洙燿還居汊
　口舊府生承武承武生旺旺生二子淮沅相繼為
　巖將淮生四子亮蕪寰季此最有據後人不見祁
　續譜於祁門𣲖脱去二世謂令洭仕唐為中奉大
　夫又於令滔五子令洭三子名悉加承字以求合
　於祁之前譜考唐百官志無中奉大夫階官宋徽
　宗大觀年間初置令洭生於唐而仕於汴宋之末
　將二百嵗矣柏溪程山譜五子三子名並無承字
　其誤甚明於汊口譜徑書澐生四子盖徒以淮沅
　與澐淘官為巖將相同而名之邊旁亦偶同也中
　間脱去五世以時計之端明終於理宗之朝而與
　宋初五世祖同行矣婺源開化諸譜所載與祁續
　譜世次相同但不知燿與承武之名而謂汊口始
　遷祖及二世祖俱忘諱字耳
　祁續譜湘當巢賊亂後分兵守婺源官至檢校工
　部尚書湘卒子全禮代之官至檢校御史中丞全
　禮卒弟全臯代之官至御史大夫全臯老子遁代
　之遁一名范官至檢校户部尚書兼國子祭酒入
　宋罷兵盖父子兄弟四世守婺源以時與事證之
　最為有據今婺源譜謂全臯無傳全禮生嗣恭嗣
　恭子思復生筠筠子仁愿生范天祐二年進士入
　官全失其實按祁前譜於八房止於汾下書無子
　如淘如全臯下皆無所書盖已書於續譜而後人
　未之見也遁之後人不知所出或上泝於匡柔位
　下或俯就於仁愿位下皆非是考澐拒黄巢在乾
　符五年下迨天祐二年才二十七年湘至范已六
　世年數太促世數太多縱有舊譜相承亦不能自
　信矣盖全禮下茂芳范萌凡四昆弟此一范也全
　臯下遁止一身亦嘗名范此一范也由前言之則
　全禮下范乃此范之孫由後言之則全臯下范乃
　彼范之祖後人不知而合為一其誤可勝言哉周
　溪譜謂遁之子孫居彰睦蓮河而忘此祖却接范
　為始祖失其源流逺矣樂平小彰睦裔孫宋貴溪
　教諭珽重編譜系亦嘗置辨大抵與周溪之説畧
　同惜其累經㑹譜而莫或釐正之者又婺源譜稱
　全禮為本縣都督考唐史每道置都督多大臣出
　領一縣不應有此郡志婺源在唐末嘗於腰灘蚺
　蛇港立都鎮即今縣城則全禮所領乃都鎮譜誤
　以為都督也
　婺源清源譜稱嗣遜始居清源生承貴承貴子仕
　修生利涉利見利涉子仁生克誠克誠子邦彦生
　天則即二十公利見子侃生克敬克敬子宗瑞生
　椿即十九公乃環溪所自出今環溪譜稱嗣遜二
　子長十九公次二十公中少六世環溪裔孫潜夫
　作辨訛以為本宗譜稱湘公生唐咸通三年下距
　椿公生晉天福十一年世次不逺中間不能復容
　六世其言可據但淘公譜序稱行年七十位不過
　巖將且其所序皆天祐三年梁未簒唐以前之事
　姑以是年為始等而上之七十年則淘當生於文
　宗開成二年湘本淘兄乃下生於懿宗咸通三年
　中隔武宗宣宗兩朝反少淘二十六嵗由此觀之
　湘以下生年甲子亦未可據然以乾符五年澐公
　起兵拒黄巢之年為準於咸通三年以上更加四
　十年中間亦不能復容六世故今定著從環溪譜
　惟芟去湘公以下在唐諸祖生年月日以從其實
　則上下皆通若從清源譜則草庭以文林隠諸先
　逹悉與今修譜之人同行不可㑹矣
　婺源舊譜稱嗣恭長子思伯一名仁愿生四子茂
　芳范萌次子思復一名烈生三子簡筠籍筠生三
　子曰十一曰興曰護續譜者誤以仁愿置筠下又
　或改興為仁興以遷就之皆非也考長徑舊譜出
　於筠且稱萌為簡籍兄弟今從之
　祁譜八房獨書汾無子續譜書淘嘗以姪全禮為
　子後全禮守婺源又以姪旭為子旭代為巖將兼
　領開化馬金嶺卒廟食龍山生子玢助防於歙始
　遷河西玢生四子彦贇彦樞彦榕彦材為槐塘諸
　𣲖祖别譜乃謂汾生四子盖誤以玢為汾也婺源
　種徳坊龍陂及開化蔗溪所載並同槐塘孟公㑹
　通譜亦自疑於汾無子著其説於本支譜下以俟
　後人則今之考正亦豈非孟公之志哉
　祁續譜澐次子仲節鎮歙古城仲節次子蘭生廸
　字逢吉今㑹通譜謂汾子彦榕生延拓世居河西
　延拓子文昇生徳曉徳曉子璿生逢吉為休寧簿
　子照始居休寧比祁續譜多三世考山斗舊譜有
　後周廣順二年祭逢吉文上距乾符五年澐公起
　兵拒巢之時才七十八年自汾至逢吉已七世世
　次與年數太相懸絶又以事證之澐季子南節鎮
　休寧子孫居陪郭分居小東門先墓多在東山今
　山斗舊譜載逢吉葬小東門外子照遂居小東門
　再遷山斗逢吉夫人葬東山又嘗有屋在陪郭是
　必仲節南節二公之後當時慶弔相通故墓宅相
　隣如此若以為逺自河西而來大非其實又廸十
　世孫安節世忠録稱其嘉定中應募為路鈐王徳
　所舉詔特以其名授征西安撫招討使按宋史傳
　王徳乃建紹名將下迨嘉定死已久矣唐宋招撫
　招討使皆宰執大臣出領豈有一人應募即授此
　任考宋季道傳朝野雜録嘉泰開禧中用兵於金
　以趙淳為京西招撫使下納粟補官之令帳前總
　轄王徳和上應募若干人詔悉𨽻京西招撫司置
　遊擊義士軍授正將副將統領之官盖後人誤以
　王徳和為王徳安節本授京西招撫司遊擊義士
　軍副將兼統領而誤以為征西安撫招討使也
　績溪坊市譜稱出於沚云沚二子盈一作蘭旭一
　作藥旭仕唐為金鄉尹遷績溪葬周藤塢悉與諸
　譜不同惟文清公古城宗祖墓銘㑹里小彰睦諸
　譜及祁續譜澐公子仲節始居歙古城生一子煥
　煥生三子藥蘭蕙則坊市譜所稱盈旭即藥蘭者
　其實四人强之為兩人也按旭本東密巖將非尹
　金鄉本葬開化龍山非周藤塢疑坊市舊譜不見
　藥蘭所出因以附盈旭之下遂失之乂諦考其前
　後亦多可疑如稱藥尹金鄉在唐光化元年惟玩
　編譜在後唐清泰元年上下相距僅四十年而藥
　與惟玩相隔六世盧藩續譜在後周顯徳間上下
　相距僅二十七年而惟玩與盧藩亦相隔六世且
　所載子孫每代不下數十百人無嗣者什九盖續
　譜者本欲侈大其族而不意反滋觀者之惑也獨
　元儒方𤣥成及長史公重訂坊市譜拳拳望其後
　人旁㑹諸譜正其闕失前輩虚心求益之意藹然
　可以想見比之偏執自是力戰公議者不同故今
　以諸譜定著芟其所當芟存其所當存庶幾可還
　其舊而兩賢之目亦將瞑於地下矣
　富溪裔孫常元朝印本譜稱出於渝云渝與兄澐
　同時起兵避難生一子榮葬古墓山考榮即涼之
　孫鸞之子秔之弟後人誤屬渝下以事推之渝即
　涼也涼亦澐淘伯叔兄弟同出篁墩後人拘於八
　房之説强躋之澐淘之間盡以涼事書渝下而又
　脱去一世誤矣端明珌公銘富溪程用之墓謂富
　溪由臨溪而後散又謂祖壟在古墓山秔本臨溪
　之祖與榮正同所出而古墓山之説亦與譜合後
　來續譜者謂富溪遷自汊口又謂榮有兄弟三人
　分居閔口與宋誌元譜全相戾矣婺源龍陂種徳
　坊開化蔗溪諸譜謂閔口程氏舊分七大房建昌
　雪樓之𣲖其一也若閔口舊程氏自當出此乃為
　得之
　吳門譜謂端為呉越營田使生承珤承珤生立信
　立信生師孟今考蘇舜欽所撰立信墓志曽祖仕
　錢氏為營田使祖徙籍於蘇父高遁不仕中間脱
　去一世宜從墓志
　樂平杭橋譜僖三世孫承憲生溥溥生翺翺生完
　完生泰含泰含生通二通二生沆沆生剛愍公振
　考汪端明藻所撰剛愍公碑云曽祖承憲祖溥父
　翺以公貴贈朝請大夫無完至沆四世當以碑為
　正
　祁續譜開化北原及黟南山𣲖出於百之百之生
　承鐸各譜或以為珍第九子清生専専生宗邁宗
　邁生承鐸或以為渾孫亘亘生専皆非是盖百之
　字宗邁其子又以承字為行合於祁之前譜待制
　俱亦有譜辨謂無清専二世
　祁續譜茂生承穆承穆生二子長大公次二公大
　生十九公十九公生二子長四公次七公七生二
　子長念五次念六念六生二子長復次興興生進
　進生蕩别譜謂承穆生蕩中脱六世蕩羅田上市
　祖其先有副使思敬嘗與龍首山小彰睦㑹同稱
　其世掌世忠祠事
　印本譜以鸞為浮梁東鄉程山祖今程山譜稱出
　於仲繁此必有本但謂令洙生承徳承徳九世生
　宋龍圖瑀以世次考之瑀與汊口端明珌同行瑀
　終於北宋之末珌終於南宋之末年數懸絶而輩
　行同又所譜於令滔令洭諸子名並無承字則承
　徳亦不得為令洙之子别譜或稱令洙世系無考
　或稱令洙為黟歙程氏祖皆為未得其實考程山
　出仲繁子熺乃為得之
　淳安程氏譜稱出於忠壯别子文燦云文燦為鄱
　陽丞子孫遷嚴州又謂休寧㑹里文簡公大昌皆
　出其下非也考祁續譜百之下承鐸生利見利見
　生相遷睦州青溪宜以此為正
　祁門程村譜琬生逵與黟南山同遷自開化宜祖
　百之但祁續譜及北原舊譜琬生億億生安世安
　僖安世生舜安僖生逵中間脱去億與安僖二世
　宜從祁續譜
　績溪仁里譜出於槐塘云文清公兄元定子宏祖
　瞻祖辛祖乃績溪𣲖所從出宏祖無嗣以瞻祖子
　相字仲和為之繼官至宣慰副使生一子燧考宋
　吕左史撰文清公父宣義墓誌元定實先父死而
　誌無瞻祖辛祖之名又考元楊剛中撰宣慰墓誌
　稱宏祖無子文清公擇族人有能子為之繼績溪
　程里積慶譜藥十一世孫夢龍生二子有能有為
　有能次子仲和宣慰副使生一子燧數説不同然
　槐塘舊譜云文清公從兄元龍二子瞻祖辛祖仁
　里舊譜云瞻祖辛祖一名有能有為相出繼宏祖
　今定著從舊譜及墓銘
　婺源種徳坊譜云出徳𤣥之後考宋史傳徳𤣥鄭
　州滎澤人善醫術太宗朝歴官翰林使今種徳坊
　程氏尚世其醫此必汴宋之末從南渡者但謂徳
　𤣥上出於湘與全臯則恐未然蓋湘與全臯子孫
　未有北徙者而祁譜别有鄭州房本上程之後徳
　𤣥當出於此意其後人因僑居婺源之久遂誤與
　土著者同祖也譜後同源異𣲖圖一巻可取甚多
　如稱淘為十三公旭為四公且云淘後子孫居開
　化龍山及歙縣槐塘最與祁續譜相合開化蔗溪
　譜所載亦同
　婺源城東城西譜皆稱出於南溪房尚書彦光考
　逹可印本譜並無遷婺源者城東譜有子益子壽
　子文三人城西譜有繼善者本名饒考彰睦元朝
　舊譜則子益子壽子文實出於遁公位下考祁譜
　則饒實出於翰公位下其於南溪了無相渉大抵
　各家舊譜多散失於兵燹為子孫者不能窮探博
　訪以求真是之歸以意推之反失其實孝侯三世
　不修譜之訓可不戒哉(孝侯諱釐漢歴侯黒之孫/也今諸譜以為江北延祖)
　(亦/誤)
　　　辨龍山譜稱沚公始遷開化及所載諸錯誤
按休寧東宻巖自黄巢亂後定置巖將一人澐始為之
弟淘嗣之繼子旭又嗣之旭從子秔又嗣之秔從孫淮
沅又嗣之凡六更傳襲至宋開寳八年滅南唐巖兵始
解考郡志及祁譜澐為巖將兼領開化馬金嶺防拓等
事歴世因之皆開軍府於東宻至旭之世疑開化事有
重於休寧者遂移軍府於龍山則始遷開化者旭也今
龍山譜謂沚以巢賊之亂走開化至龍山息肩弛擔因
卜築焉土人呼為下擔十三祖其言大失其實下擔之
名在在有之豈皆因避亂而息肩弛擔於彼者澐公據
東宻正以保全宗族乃使其兄流離異縣而不復相通
可乎又謂沚父珍公葬本里孔望塢自今觀之珍公之
卒在澐公為巖將之前未遭離亂當葬篁墩在澐公為
巖將之後已經貴顯必擇善地於休歙之境無縁先葬
於他鄉數百里之外雖曰開化乃其所部揆之人情亦
不應舍近求逺如此唐宋以來金石之文古人多葬其
父於宦所旭公既移軍府於開化則孔望塢之墓或者
淘公譜誤以為珍公也祁續譜開化諸房一房旭生二
子宥玢宥居龍山玢遷槐塘宥生二子旦譲旦生四子
忠香靖竦譲生二子効升升居上湖一房百之遷白沙
生承鐸承鐸生寵寵生六子輔堯宥宣宏宻宻生三子
京効天叙天叙曾孫克一嘗修宗系考婺源龍陂開化
蔗溪樂平小彰睦諸譜並同今龍山譜乃謂讓生三子
輔堯球瑢又謂汾生二子効升錯亂舛誤不可勝道竊
意龍山之祖實出玢之兄宥舊譜失書遂與白沙譜相
出入而不虞後人之考訂也獨其族人在元有講書名
介者為譜圖説曰譜書不可以家之所蔵自宗主天下
之事亦至於理而止耳介何敢附會其説乎斯言誠不
易之論也
　　　辨仲節徙居歙之古城山非休寧古城巖
按宋丞相文清公撰休寧古城巖宗祖墓銘云澐公子
仲節當同光元年棄弓矢置田宅依休寧外家趙氏遂
居古城巖明年弟南節又遷邑之陪郭仲節卒葬古城
巖北園娶金氏葬乾明觀北園由是凡居古城巖者悉
稱仲節之後而古城巖譜又謂仲節自黃墩來休寧行
李四十餘擔隨行親僕僅五人是時仲節年將四十尚
未婚娶以今考之澐公起兵據東宻巖以拒黃巢保州
里楊行宻承制授兵馬副統帥開府於歙兄弟子姪悉
典兵柄分鎮列邑威勢赫然如古封建之諸侯無縁二
子獨退守田野依棲無聊若羈人焉其可疑一也陪郭
裔孫峴至正五年譜累累言仲節以光化元年遷居歙
城西南古城山明年南節又遷休寧陪郭以史譜參考
澐公以唐僖宗乾符五年禦巢仲節南節嘗為兵馬先
鋒其年當二三十嵗矣昭宗光化元年分居二處上距
乾符五年才二十年正當澐公棄背之後若依古城巖
譜及墓銘以為後唐莊宗同光二年則上下相距將五
十年仲節南節當七八十嵗矣而譜以為是時仲節年
將四十尚未婚娶其可疑二也墓銘及陪郭譜皆謂仲
節娶金氏葬乾明觀後乾明在郡治東如以為休寧古
城巖則吾邑從古及今即無此觀其可疑三也竊意古
城山乃歙休之交去帥府不逺去黃墩祖墓又近故仲
節居之休寧自來為徽富縣東宻又在境中當時必有
别宅故南節居之揆之於理度之以勢休寧古城巖或
者亦出黃墩但非仲節之後恐將來以文清公此文益
以傳疑故訂之(按古城山在歙西南意當時屯戍之地/故稍西則為古城關然岩鎮東南又有)
(古城岩最竒險今/有古岩寺存焉)
　文清公碑稱仲節生煥煥生三子藥蘭蕙蕙生三
　子承議承諫承諭近考富溪印本譜稱諒公位下
　嚴生三子沇一名仲節汶一名南節沇生恩恩生
　令令生三子承議承詢承謀並遷古城疑承諫承
　諭即承詢承謀之誤而仲節果非休寧古城祖也
　其書沇汶雙名盖與績溪譜盈旭一名藥蘭之説
　同為一誤
　　　辨徳興祖琮即唐忠臣宗楚諸譜更置之誤
按徳興南溪房逹可印本譜云先世有諱琮者以從僖
宗幸蜀官至司徒其孫銀青光禄大夫彦光世為徳興
銀山鎮將嘗有南唐保大二年奏狀云祖父某昔在京
國累從龍鑾黃巢犯闕隨駕西行受封扈駕功臣檢校
司徒遣分符竹又云祖父初則共集義旅固護鄉閭兵
收狂㓂即命沒軍盖縁奉上無私所以不顧身首又有
宋咸淳二年子孫祭文稱為招討相公者其事與名絶
不見於史書傳記嘗竊疑之後因大會諸譜諦考其故
乃知琮之為宗楚而譜誤更之也考唐書廣明元年十
二月黃巢入長安僖宗走興元入蜀以左僕射鳯翔節
度使鄭畋為京城四面諸軍都統刑部尚書涇原節度
使程宗楚為副都統會兵討賊是即奏狀所稱黃巢犯
闕隨駕西行受封扈駕功臣遣分符竹祭文所稱招討
相公者也中和元年四月官軍大破黃巢收復長安巢
走還襲之殺副都統程宗楚是即奏狀所稱兵收狂㓂
即命沒軍奉上無私不顧身首者也由是觀之琮即宗
楚無疑然譜之所以更其名者則以新安程氏多出纂
祖之後祁譜載纂四子瓊璿珍璊而徳興房不見宗楚
所出遂去楚字加玉字旁以强躋於四子之間不知宗
楚之名顯載於史而家乗遺事又足以證之更其所不
當更附其所不當附其失輕重之倫甚矣載考祁譜有
雒陽房一𣲖云諱忠建者實晉上程侯咸十五世孫仕
唐為涇原節度使同時有程宗楚者不能言其昭穆忠
建以同姓之故收籍牙内遂秉節鉞且稱其二子全暉
全曜全曜子渥夫宗楚本出新安轉遷徳興祁以不能
自言昭穆之故輒置諸雒陽𣲖中盖祁每見仕江北者
即書之為江北房如滄州節度使日華本中山人即書
之為滄州房也徳興譜琮二孫彦輝彦光而祁以為二
子全輝全曜渥本宗楚之從祖而祁反置全曜之下亦
徒見五代史有全暉之名舊譜有渥之名而雜揉以成
之也觀祁世譜序自謂所得歙人程士忠程立兩家譜
文字漫滅因考史傳别為世譜譜成出之太早又為好
事者離析卷帙遷附臆説理出厚誣其所言如此則亦
何怪其錯亂之不至於此哉所惜者逹可不能正祁之
失而復有所貿易幾使一代節義之臣一家忠烈之祖
至於淪沒而無聞予故表而出之匪獨以慰其子孫亦
使有司有所據而崇奉其烝嘗汛掃其塋域以為天下
後世之勸云爾
　　　辨婺源種徳坊徳興海口樂平東湖及湖州四
　　　　程氏皆自西北來遷非出忠壯公後
按江南諸程多祖忠壯公然亦有自西北轉遷江南者
或自為譜或遂稱忠壯公後以予所見諸譜而參訂之
凡四焉其一婺源種徳坊程氏本宋翰林使徳𤣥之後
考史傳徳𤣥鄭州滎澤人善醫術子孫至今世其業其
一徳興海口程氏本宋沙隨先生逈之後考傳記逈寧
陵人南渡時為徳興丞因家海口女適董氏董氏世祀
之稱已無後然端明珌公文集有䟦云及見沙隨之孫
仲熊海口之程疑尚有在者其一樂平東湖程氏本宋
榮州觀察使恭愍公廸之後考史傳廸河南人父博古
戰死熈河追封忠恵王立廟杭州號旌忠子昌寓為鼎
澧鎮撫使亦死於戰追封威顯侯賜葬樂平東湖其事
畧見於小彰睦之譜今歙縣黃坑寺故有程氏祠堂中
奉程氏累代神主其間封爵諡號畧與東湖相似而不
著其諱訪其譜失於兵燹而後來者遂謂其名為坤厚
其事畧不見於史書傳記疑東湖子孫有遷休寧者久
而忘其祖烈續譜者見其名位猶存於祠主為之餖飣
其事以實之而又或小有增損於祠主之上以成其説
歟其一湖州程氏本宋龍圖閣學士忠文公公許之後
考史傳公許蜀通義人其居蜀逺在忠壯之前南宋始
居湖州子孫在元有名郇者官終婺源知州嘗與汊口
族人往還為作世忠祠記盖此程氏前三𣲖則北宋之
末隨髙宗而南者後一𣲖則南宋之時出蜀江而東者
皆非忠壯之後也然婺源有翰林應奉以文子孫又有
翰林使徳𤣥子孫兩公職銜皆侍從也徳興有端蒙先
生子孫又有沙隨先生子孫兩公師友皆文公也樂平
有侍郎剛愍公振之子孫又有觀察使愍公廸之子孫
兩公皆以忠節著諡號略同也湖州有龍圖閣學士休
寧文簡公大昌子孫又有龍圖閣學士通義忠文公公
許子孫兩公並以碩儒顯官位略等也則安知其後人
不有互祖其祖而莫之辨者乎故今定著統宗世譜而
詳書其事庶將來者少免於崇韜拜墓之譏云爾
　　　辨河南程氏新居休寧建康陪郭程氏舊居休
　　　　寧及遷徙承繼之由
按文簡大中子姪十有八人靖康末惟文簡曾孫禮問
孚問伊川子端中端彦從髙宗南渡居池州及建康其
餘則皆留居伊洛而未及行與夫避亂四出而不可知
者也既定居池州建康子孫多至十有一房朝廷又屢
有褒録之典可謂中興矣而端彦子暘生謙之為徽州
直學嘗與朱子通書謙之生源源生振孫振孫子正學
志學正學生祉田宅在休寧而陪郭小東門程氏特盛
乃以銓量請為休寧尉既老而相依以居此河南程氏
之新居休寧者馬光祖之守建康也創明道書院擇池
州房伊川五世孫偃孫俾奉明道之祀盖端中子晠生
節之節之子濤即偃孫之父當時禮官定議以節之至
偃孫三世單傳宜令三世並繼明道長子端懿長孫昻
後會偃孫早世無子制使姚希得又取建康房文簡七
世孫幼學繼之盖孚問生舜人舜人子安卿生子材即
幼學之父此河南程氏之居建康者初忠壯十四世孫
澐次子南節始自篁墩遷休寧陪郭南節子宣生承敬
承敬子宿生昭昭子全生先先子永竒分居小東門永
竒生瑜瑜子九使生四公四公子六三無嗣以志學子
榮秀繼榮秀生文賁季熒祉居休寧無子而季熒繼之
此篁墩程氏之舊居休寧者宋元之季池州最受兵而
兩城皆嘗被屠由是程氏子孫在池及建康者今無聞
焉陪郭小東門程氏舊分十三房兵革以來存者三房
其餘蕩析不能復返桑梓而季熒之後亦無聞焉近世
凡程氏號稱有譜者轉相授受傳冩譌舛最多其甚者
一謂河南房出於節之以為節之生􁁊􁁊生珪浩珪浩
生海海生興興生徳用即河南房之所從出然節之一
位三世單傳當宋之時已經申請移繼明道居建康矣
安得復有謂名􁁊者考之伊川長孫易生原之原之子
漸生叔浩叔浩子梅生興興子徳用實河南房之祖但
莫知其所以自南徂北之由盖續譜者誤以漸為􁁊以
叔浩為珪浩以梅為海而不知韻書本無􁁊字且叔浩
與叔仍叔儀梅與權模杞梓為聮行之足證也一謂休
寧房出於文簡八世孫祉又謂出於榮秀祉嘗居休寧
當時墓宅具存續譜者不知伊川六世孫正學無嗣而
祉實來繼祉復無嗣而陪郭孫季熒來繼兩失書之故
以為文簡之後耳其以榮秀為祉繼子則又續譜者不
能審榮熒秀季字形相近而誤屬於祉公之下也
　右譜辨一編舊雜置譜圖之下然譜圖既散之族
　人不敢剩傳以虞妄者之冒承支系隨毁其梓獨
　念此辨頗有禆於程氏總譜而又未敢以自是也
　因撮於終編以俟後之君子云
　元季開化龍山上湖房裔孫斗嘗至率口宗人洪
　逺家㑹譜留序云宋元豐中景徳房祁撰世譜三
　十巻同時河西房璇又刋正其本為十五巻二本
　世次不同所詳者二人之親系耳若於他房或書
　之而失其實由是後世子孫各出家書與二本特
　相矛盾斗以江浙憲使程公若晦之命來新安訪
　諸族將合各房之書㕘考之以决累世之疑他日
　定本刻梓當以一本寄洪逺使藏為家之信史味
　其言如此而後未有聞焉則前人固有與不肖同
　志者矣惜乎其志之不克竟也
　予編統宗譜據樂平石城譜云忠壯十四世孫之
　柔子振生輝輝子録生處疑處疑子朗生成觀成
　觀子忠舎生博文博文子若稷若英若稷生起宗
　即建陽大夫獲友於朱子者近見樂平杭橋舊譜
　於鄉貢進士楷云之柔子勤生處疑處疑子朗生
　齊齊子律生拱辰拱辰子博文生若稷若英之柔
　弟之祥生廣廣子正元生承憲承休承憲子溥生
　翺翺子振即侍郎剛愍公承休子中行生該該子
　順生汝玉汝玉子起宗其不同如此疑杭橋舊譜
　為正謹復志之不敢以統宗譜既成而畧之也成
　化甲辰二月朔敏政書
　
　
　
　
　
　
　
　
　
　
　
　
　　篁墩文集巻十二
欽定四庫全書
　篁墩文集巻十三　　　　明　程敏政　撰
　　記
　　　月河梵苑記
月河梵苑在朝陽闗南苜蓿園之西苑之池亭小景為
都城最苑後為一粟軒軒名曽西墅學士題軒前峙以
巨石西闢小門門隠花石屏屏北為聚星亭亭四面為
欄檻以息遊者亭東石盆池髙三尺强𤣥質白章中凸
而坎其旁云夏以沉李浮𤓰者亭之前後皆磐石石多
崑山大湖靈璧錦川之屬亭少西為石橋橋西為雨花
臺上建石鼓三臺北為草舍一楹曰希古桑樞甕牖中
設藤床石枕及古瓦塤箎之類草舍東聚石為假山四
峯曰雲根曰蒼雪峯曰小金山曰壁峯下為石池接竹
以溜泉泉水涓涓自峯頂而下竟日不竭僧指為水戱
臺南為石方池貯水養蓮池南入小牖為槐屋古樗一
株枝柯四布䕃於階除俗呼龍爪槐中列蠻墩四槐屋
南為小亭中庋鸚鵡石其重二百斤色凈綠蓋石之似玉
者凡亭屋臺池四圍皆編竹為藩詰屈相通花樹多碧梧
萬年松及海棠海榴之類自一粟折南以東為老圃圃之
門曰曦光曦光北為窖春冬月以藏花卉窖春東為春意
亭亭四周皆榆杜桑栁叢列宻布遊者穿小逕偪仄以行
亭東為板凳橋橋東為彈琴處中置石琴刻其上曰蒼雪
山人作西為下碁處少北為獨木橋折而西曰蒼雪亭亭
下為擊壤處皆薙草除地為坐石三踰下碁處為小石浮
圖浮圖之東循陂陁而上凡十餘弓為灰堆山山上為聚
景亭亭上望北山及宫闕歴歴可指東隙地植竹數挺曰
竹塢下山少南門曰看清入看清結松為亭踰松亭為觀
瀾處自聚景而南地勢轉斗如大堤逺望月河之水自城
北逶迤而來下觸斷岸有聲潺潺别為短牆以障風雨曰
考槃榭出看清西渡小石橋行叢薄中回望二茅亭環以
葦樊隱映如畫盤旋而北未至曦光結老木為門曰野芳
出曦光少南為蝸居蝸居東為北山晩翠樓樓上望北山
視聚景尤勝出樓後為石級乃至樓下蓋樓據高阜為之
故下視若洞然樓下為北牕牕縣藤藍僧每坐其中以嬉
蓋畨物也樓角出小墉為梅屋盆梅一株花時聚觀者甚
盛梅屋東為蘭室室中蒔蘭前有千葉碧桃尤北方所未有
者苑主道深播州人楊氏子性疏秀通儒書宣德中住西
山蒼雪菴賜號圓融顯宻宗師而自稱蒼雪山人後歸老
乃營此自娛諧者頗寡而獨與予善故輒記之以示夫未
遊者天順甲申春三月上已日記
　　　宋丞相程文清公墓祠記
歙之古城闗有昭孝積慶寺宋丞相程文清公元鳯之
祠墓在焉初公之葬也建寺營墳皆出朝典一時哀榮
之盛故老猶能道之蓋于今二百年矣寺旣燬于元季
贍墳田亦為前住僧所私鬻公六世孫孟億兩人者大
懼祠之寢廢乃捐已貲贖田歸寺又與今住僧常貴募
財力鳩工寺為正堂三間左右掖室二間以舊祠湫隘
嵗時不能容子孫之展謁增葺五間門廡厨廩賓舍僧
房次第告完繚以樊墻塗以丹堊始事於某年某月某
日畢工於某年某月某日積乆之弊一旦中興比之舊
觀不啻益隆矣億之子熈以予同姓之親求記其成将
使後來者謹嗣之予待罪史官嘗考見文清公之平生
矣公相理宗不二年適大全逐童槐謀相傾奪公覺而
去之度宗初再入時賈似道為首相公與議不協凡三
月而罷清名峻節凛然為叔季全人而丁之南遷也自
溺死於藤江賈亦竄於漳以死其名節不足道而一死
不得正丘首况祠墓乎况能保之於異代之後乎然則
一寺之新事雖㣲而世之鑒戒存焉豈直一鄉一家之
觀美而已哉孟雅有文學極力蒐訪先世遺事因類次
文清公所受宸翰及奏議為明良慶㑹録以傳億勇於
為義嘗建樓以奉理宗御書功與祠等熈舉鄉進士同
知汀州府綽有政聲其從子儀從孫寛又先後舉於鄉
蓋文清之澤未斬也文清兩夫人别𦵏歙之禮荘亦有
昭孝景福寺今廢矣寺之田存者六十畆與積慶所存
者共百畆云
　　　河間府真武廟記
我太祖髙皇帝定鼎之初大正祀典而金陵所存者十
廟真武之神居其一我太宗文皇帝潜龍於燕入正大
統而真武之祠在武當者尤盛蓋燕之境北方而真武
北方之神所以隂翊我文皇者其功甚大宜真武之顯
有廟於今日也歟河間故有真武廟在城中北隅莫或
知其所從起惟梁間有題名知為元大德中所建每郡
有水旱疫癘則禱禱輒應而嵗乆廟日就圯太守賈侯
忠暨郡寮諸公力謀葺之乃俾道士王慶雲主祀事且
鳩工重建神宇門屋及鐘樓若干楹為從臣十有四復
以予故邦人託上舍何君隆求記其成予聞知青龍朱
雀白虎𤣥武之名見於曲禮朱子以為指四方之星形
似而言蓋師行則畫於旟旐之上以象天而示武非實
有四物者若是其獰然可畏儼然可象也蓋以角為角
心為心尾為尾故謂之青龍以參有四足如虎故謂之
白虎以翼如翼井如冠而軫如項下之嗉故謂之朱雀
以虗危如龜而騰蛇在虗危度之下故謂之𤣥武詩註
所謂鳥隼曰旟龜蛇曰旐揚子雲所謂龍虎鳥龜是已
夫位在北方故曰𤣥身有鱗甲故曰武至宋真宗始避
聖祖諱改𤣥為真夫四方之星取其形似而畫於旟旐
之上以象天而示武亦必有神主之矧其精之燦然列
於上者定四時以全民用畫分野以正疆域示先徴以
以垂世戒自古聖王莫弗重之則隨其方之所在而祀
之以為祝釐之地亦禮之以義起者也或乃謂祀禮莫
大於六宗而幽禜所以祭星辰其祀蓋天子所主而庶
人不得僣者今廟於一郡掌於巫祝於禮顧弗悖乎是
固一説然禮尊天而親地庶人得以祀后土而司命與
爟之祭在古可通於民間則斯廟之設亦弗愆於禮矣
河間為北方大郡而真武以其方之神廟食其土而福
其人事蓋不可不書賈侯為郡而嚴於事神慶雲能任
是役以不負郡侯為民祈報之意事皆得附書故輒記
其始末而推本二聖之意於首且繫之以詩使凡蕆事
於斯者當益敬益恭以致夫神而明之之義無䙝焉詩
曰瀛城之北有祠穹窿誰其居之𤣥帝之宫帝時下臨
火旗雲馬邦人具瞻拜舞驚詫有龜盤盤有蛇蜿蜿協
賛化樞虗危之間歘火飛亷悉帝所部駕風鞭霆翊我
元度備凶無凶瀛人告荒惟帝之賜時雨時暘沴氣氤
氲病我瀛土轉旤為祥惟帝之嘏嚴嚴新祀有寢有堂
邦人來享鐘聲鍠鍠時和嵗豐惟帝攸賴眷我邦人敬
恭無怠湯湯瀛水日夜趨東惠流無窮惟帝之功
　　　承澤堂記
新安之胡其先出於青州在晉有諱宥者為新安太守
愛黟南山水之勝始家黟之横岡至諱明星為梁太常
卿天監中家居有闢壤穿渠之功去今蓋千餘嵗而民
仰其利思其人遂相與祠於横岡之上其事見郡志子
孫在宋有嵩崇兄弟者同舉進士第其後繼繼不絶迨我
朝有伯安者年九十餘受冠帶之令其弟仕林起明經
為廣宗尹嘗扁其堂曰承澤永樂間堂圯不治屬之他
姓而仕林之弟以佐力以亢宗起廢為志命其子榮捐
貲以復之既又得周王所書承澤堂三大字掲諸堂楣
睿藻煥然鄉人改觀以為故家文獻之足徴也榮上京
師請記於予予聞君子之澤五世而斬孟子之言亦據
夫理勢之大約耳苟有人焉其功被於後世者不淺則
其澤亦不能隨其服窮而遽亡若太常是己夫當南北
分裂之際立國江左者専崇佛事競詞藻上下化之靡
然成風而太常君獨於其時拳拳於農畆講求水利以
求濟乎鄉之人亦可謂不羣之士矣惜乎其所施者僅以
惠一隅而不足以及天下其所得者僅以善其身不足
以挽一時之頽俗顧又史逸其名平生大節天下後世
冺然無聞是故有以見當時所崇競者不在此豈非君
子之不幸哉然其子孫傳數十世歴八百餘年而家聲
不墜愈乆益振處者有夀出者有禄則天所以報君子
亦固有在此而不在彼者胡氏嗣人登斯堂也仰而思
之尚益毖懋以纘先烈裕後昆則太常君之澤未艾而
斯堂之名将與黟南山水相髙於百代之下無有窮已
　　　同年㑹記
成化丙申春今天子郊祀既成百官皆有賜假吾榜之
士乃以上元後四日㑹於城東報恩僧舍㑹者㡬百人
是冬無雪天子齋祈既雪而烈風間作郊回風止㑹之
曰春隂熹㣲天氣清淑列坐以齒核肴旅陳教坊又盛
張樂以佐酒酒酣各賦一詩留席上相顧甚懽薄暮分
散噫丙戌今天子臨軒第一科收士三百五十有三人
可謂盛矣然自戌抵申十年之間仕於兩京者於州縣
者奉使於四方者以事在告者陟者黜者物故者不可
枚舉而兹㑹未及其半焉升黜離合之不常如此雖然
同年有㑹豈徒以惜景光叙間闊所以重其出而事君
之日同也今百人者各守一官謹毋失職而又當夫國
家閒暇時和嵗豐得相與晤言於一堂之上以求樂夫
宦成而仰拜天子之明賜獨非幸與繼是以徃凡在逺
外者固将入補京秩然仕於内者亦且以年勞晉陟於
臺省卿佐藩臬郡長則後㑹之際或加盛焉或加少焉
皆不可知後之人把玩其詩而追思其嵗月不可無記
斯㑹也主醵事者兵科給事中翟廷光工部員外郎張志
學㑹之最長者南京太僕丞馬克毅最少者敏政也
　　　朝陽樓記
汪隠君彦德父嘗闢樓於故第之東以居其子上舍文
明時文明尚為學諸生也每平旦之交坐以候日但見
雲濤洶湧之中赤輪上升天海為之一赭顧其樓之内
外晴光燦然不自知其身之在何境也隠君乃顔之曰
朝陽而以記來屬予聞而異之曰朝陽一出萬方具瞻
家得見之而人得有之隠君乃獨以名其樓不亦泛乎
是必有不泛者存焉古之君子多取象於物以致乎儆
戒隠君之意固非茍以其得日之先居趾之在東而姑
以名之也夫仁義之理天所賦於人未有不完且美者
及其長也私欲蠧之始有戕其天而貿貿焉者矣使一
旦私欲退而天理復歸於我豈不猶之朝陽升而羣氛
却掃者乎聖賢之㣲辭奥㫖未易窺也有求之昧昧焉
如夜行之人使一旦刮垢磨光而羣言不啻若自其口
出豈不猶之朝陽升而萬景呈露者乎隠君之所以願
其子者如此可謂切矣抑予聞人之生莫重於君親古
之論忠者曰向日論孝者曰愛日然則文明之學成而
行之於家推之於國亦當無忘於斯樓可也或又曰隠
君篤於教子而文明之名顯其所以名字之者亦不為
無意夫易之離有文明之象而說卦曰離為日蓋隠君
期其子以文章顯於文明之朝也其言頗與名樓之意
合因并及之
　　　王朔州政績記
成化丙申知朔州王君上其九載之績於京師州之父
老請留不獲相與詣朔之衛鎮撫前鄉進士章丘薛端
請状君之政求記於史氏用以繫民之思朔大同屬州
古鄯陽郡地也西連東勝受降諸城南迤寜武雁門兩闗
東隣宣府北控大漠適大同延綏之衝二邊有事兵即
道此州有中貴人及将官守禦而大同山西内外守臣
撫按臺臣皆在管内前後為州者多不克終蓋西北州
號難治者朔為稱首君至首詣學學初罷於已已之變
既復而學田多為兵民所私有事逺人更無寘意者君
慨然曰學校興則其餘可從而理也即究所嘗私有學
地者令以差出材甓鳩工脩學學遂完美邊人改觀又
預簡兵民子弟之俊秀者俾附學躬督教之舉於鄉者
嵗不乏至或以經魁省士取大科君嘗苦旱齋沐禱境
内諸神及三塔嵬龍祠雨隨至民無大饑而州之貧民
負官租者百餘人先有停徴之令成化癸巳部使者忽
來發火牌於州縣州縣懼罪不復恤民君方至自入覲
有盧玉林者䦨訴曰民父年八十妻哺兩歳兒皆在獄
産已罄矣願鬻妻子以贖父君惻然縱之時吏目車玉
被首木監徴泣持不可君曰汝為民父母忍坐視其斃
耶即日規措二千餘石民出繫大讙遥望州門泣拜不
能起君一一厚撫之且免其徭役洪武永樂中為里凡
四十景泰中併為八戸口耗而田尚在君以民艱日召
人佈種令畆出糲梁三升秋送預偹倉餘地儘民力墾
官給種牛已而公無負租私有蓄積鄰郡多來就食者
民避已已之難走山南多不復歸遺田為戍卒所侵而
責租於土著民力愈困君隨加省詧遣人四招之復業
者千餘戸男婦及萬口州二冊有著令而胥吏乗機溷
其間民日訴之君召衆前面詰其戸實上中下者别為
手冊州與里各貯其一遇徴納則量所定地里逺近租
稅多寡均之給印帖具起存撥留之數以諭民使里書
不得私增損凡諸色悉準是民甚便之俗健訟君受理
無過三日者獄屡空上官入境訟武官者尤甚率委君
覆之而武官多横人惡攖之時戍卒走京師訟其參将
虎噬地方十事事及中貴人君一一上之由是武官為
之斂迹上官益因以是直君宻下守偹将官宋澄失機
事君具言澄敗狀而澄預求為之地君厲色曰爾孤任
使一方被累尚可幸免耶澄卒以是伏罪丁亥春敵猝
近邊時都督張某駐朔以城外民衆軍寡咻君徃撫之
而令将官張鼎嬰城君徑揖出民遮馬曰敵情叵測君
曰其如城外生靈何疾開城西門烽火夾道放入男女
數萬人畜産倍之逹曙敵至無所掠而去總戎者乃大
恧州兵民襍居而管兵者弗戢士多去為盗榆次縣民
部公帑赴大同道受刼君即時發健兒宻授之方悉捕
之管兵者弗知遺衆相聞散走境内肅然山西藩司嵗
計芻粟十餘萬預峙於朔以應軍需而太原平陽諸郡
縣輦金來輸納者道鴈門輒為豪家所要謂之包納來
者不復預事惟俟期取文書包納者得金轉費於媱酗
陷輸納者或至死坊庾官貪墨被挾或虗給文書事即
露獲重辟君亷其弊自監䕶之豪家以不得志騰謗君
弗為動也乆之乃定後朝廷遣臺官鉤考諸路邊儲多
虗折被繫惟朔羨餘以萬計每西宿境上及敵使徃來
終其去民不告勞城禁歳乆不復嚴整㑹有言此宜屬
之有司正官者事下君凡易兵之老穉孱有疾者出官
所私役者甚衆浚脩塘隍撤新樓櫓敵自是亦不敢潜
使諜者覘城中朔城遂為西路第一君寡嗜好廨西隙
地構屋三楹植葵菊階下榜曰宦隠庚寅夏葵忽開並
蒂者數十觀者嘆賞以為惠政所致君兩入覲皆賜璽
書還治而前後巡撫都憲若東安李公大名王公三山
林公漷隂董公雲間張公金臺殷公凡以奏檄留之者
再四吏部以君書上最請誥以榮之而進同知懐慶府
事噫古稱循吏自漢以來可數也世降俗下人才益難
為守令者以集事為能而不復恤民知恤民矣而事廢
不治人兩病之其甚者虐黷以取敗行賂而求升徼倖
一時受譏君子孰有處難劇之地而獲去思如王君者
哉事宜書之以為世勸君名用賓字汝弼華亭人其父
墨菴先生德新國初徙寜夏君性亷介是是非非不媕
婀善為歌詩景泰癸酉以書經魁鄉闈遊太學甚乆既
入吏部銓試居首選筮仕於朔而後此顯擢未艾也若
端之與人為善州之父老能不忘其守之德皆良民事
宜得附書
　　　蔓菴記
武進陸君安之即所居之南園築一菴以處菴之四圍
皆喬木古松髙挺離立而蒼藤細葛上嫋旁綴若蛟龍
蜿蜒勢與所麗者俱升君坐菴中鳴琴讀書之暇顧而
樂之曰是有類於我也夫題其楣曰蔓菴過者疑之曰
夫蔓之為性也柔矣蓋非藉於物之髙且大者不能受
風日涵露澤以自立焉先民固嘗以之喻匪人君子何
取於是君曰不然是所謂同行而異情者也自先子南樂
君以儒業我後人吾兄元之暨兩弟順之和之從子亷
伯先後取甲科列部署居館閣相與植吾家者如喬木
古松其本甚固而吾以病散之軀得休休焉家食以自
豫者亦蔓而已矣彼有夤縁以徼冨貴利達於苟得者
一蔓也豈吾菴之云聴者憮然曰陸君固有道者哉君
之處鄉也性亷而行獨燕㑹不樂聲伎出内不欺孺子不佞
佛以徇俗一鄉之善歸焉而君終不以處士自髙伈伈
低首曰我之有立者父兄之庇也弟子之相成也跡是
觀之有道者與孝弟慈三者之行蓋備矣蔓哉蔓哉君
誠有取於是雖然世降俗漓将不有㴑家勢而弗安分
者乎有家自相妒而矯激以立異者乎行斯菴也諟斯
名也可以知儆矣四方士聞君之風多詠歌之而走與
亷伯進同年也又同事於史局講筵最乆述所獲於君
者為蔓菴記
　　　篁墩書舍記
程之先望北方至諱元譚者從晉南渡守新安有治蹟
受代為民所請留蒙賜第郡之黃墩子孫因留居焉其
十二葉雲麾将軍忠壮公靈洗以布衣起義兵禦侯景
土人德其全郡之功亦祀於黃墩宋號其廟曰世忠其
𦙍愈盛故凡新安之程皆祖太守宗忠壮且號黃墩程
氏予家亦出黃墩而考諸譜及郡志莫知墩之所以名者
近得一説云黃墩之黃本篁字以其地多産竹故名至
黃巢之亂所過無噍類獨以黃為已姓凡州里山川以
黃名者輒斂兵不犯程之避地於此者因更篁為黃以
求免禍歳乆而習焉予獨嘅夫循吏忠臣賜第廟食之
所而汙於僣亂之姓七百餘年卒無覺其非者因大書
篁墩二字掲諸故廬且借重於作者一言使後世知此
地之獲復舊名自予始云
　　　世肖坊記
績溪程傅佐時以太學生中成化丁酉京闈秋試郡縣
大夫相與大書表其門曰世肖之坊以勵其鄉之人鄉
之人在京師者聞之以告予曰惟程氏為徽著姓居六
邑者代不乏人而佐時晚出将亢厥宗世澤之流乆而
益鬯他鄉外姓固不足以知之敢上於太史氏以請初
天順中佐時之從父有克和者以鄉進士館於予予兄
事之既而舉銓士第一人同知汀州為時良吏成化初
佐時之從子有寛者又館於予既而以詩經舉南畿秋
試第二人蓋予方喜佐時亦出館中則承諸鄉人之意
為之記曰先太守公元譚當東晉初為新安有惠政受
代之際民請留之因家是邦傳十有二世得雲麾将軍
忠壮公靈洗起義兵以拒侯景保鄉州廟食至今子孫
不下萬指其居歙之槐塘者有宋丞相文清公元鳳巋
然一族之望從子宏祖始别居績溪之仁里則佐時之
所自出者也宏祖以文清公䕃為淮東制置司總幹其
再世有浙東宣慰副使相三世有忠顯校尉燧四世有
昌化簿景髙皆以故官之裔仕元五世有晉江典史福
祖六世有嶧縣丞鄒容皆小試於國朝七世有道軒處
士守恱則佐時之先君子也蓋績溪之程自宋以降伯
叔昆季舉不失故家文獻之風而科名又發軔於佐時
此郡縣大夫所為名坊者與雖然名坊之意固謂其世
有宦業書於公府載於家乗足以繼先烈啟後賢是未
知其本者惟我太守忠壮以來代有家法忠厚孝友不
淪胥於流俗而槐塘一族至文清公益脩明之道軒君
嘗戒諸子以毋析居佐時與弟儒倫奉訓惟謹故其家有
遺訓之堂聚愛之樓一時名士詠而傳之佐時有四從
弟曰侍康愈文一從子曰祚亦皆以學行自奮夫以累
世敦本如此其末流之所延施理固有致人爵之榮食天
禄之入者矣然則克肖之業在此而不在彼者豈獨我
族人當知之寛之從父儀從兄玠亦前後舉於鄉方與
佐時同上禮部其得雋而入對天子之庭階此以徃固
有可以前卜者哉是歳冬十有一月下澣記
　　　樂清軒記
凡宦處京師者每退朝各入其所署中低首伈伈圖了
公事抵暮方四散僕僕走馬歸其私寓蓋其甚者有督
責之憂而不敢樂其次者有案牘之勞而不暇樂藉有
一曰之間則又不過舉盃酒叙契闊慼然使人無復清思
也奚其樂既樂而清蓋獨吾曹官翰林者有之翰林所
職皆經幃史館兼輔東朝而法從之臣𨽻内閣者分東
西兩房日直禁中東房所職者古今圖籍及制誥之録
副西房所職者書四方詔勅及正字所聴皆清要而無
督責之憂也所與皆文字而無案牘之勞也其官清其
人又清則何徃而非樂署典籍事吏部員外郎河南焦
君廷粲在東房最乆最為前後閣老所禮愛而與翰林
諸君子交益厚廷粲嘗構一軒於所居之傍髙廣不踰
丈四窻虗敞左琴右書環植花竹蓋軒之内外無長物
焉廷粲之父錦衣公年八十有四矣兄弟九人時集軒
中以次為夀所過從者多吾曹也興到則投壺賦詩以
各適其所適蓋軒之徃來無惡賓焉因榜其楣曰樂清
信斯軒也斯人也庶㡬其稱情矣廷粲博雅而好文察
其志泊乎其無慕入其家肅乎其無譁蓋日樂乎斯軒
而有以見夫古人蟬蛻汙濁之中浮游埃壒之表者皆
我師也然則非夫人之為髙雖有此清弗樂之矣雖然使
吾曹之與廷粲得相免於督責之憂案牘之勞而優游逸豫
以幸享此清樂於供奉之餘真上賜哉然則斯軒雖小
亦不可以無記
　　　遊九龍池記
成化戊戌春二月二十四日有事於西陵自昌平抵齋
所日未午因約商懋衡李世賢兩太史尋九龍池跨馬
迤西山而南絶小磵磵小騰沸石齒間馬為之前却踰
磵望前峯趨之失道徑茂林入灌莽中遇樵者指示乃
並髙阜東南行不五里忽聞鷄犬聲出谷中相顧異之
俯瞰得委巷草舍隠然成村詢之乃陵卒所居池適在
其南未至池石瀨濺濺北流石溝堘稍寛處輒有蒲芷
菆翳鵞鴽泳游其間下馬自朱門入池方廣踰十文重
垣䕶之覆以黄甓石琢九龍首箝西垣下呀然張頦噴
泉沫入池有聲泠然相應池上石壁千仭巉削如斧鑿
痕泉脉出其中山脚為小石方井識泉源檜竹桃栁夾
池東西一峯蒼然峙其南池中影沉沉紺寒門稍東為
月闗洩水水淙淙出闗東為小渠過石梁乃縈廻匝入
山下田即前所見者予與兩太史命從者下石磴以碗
承龍口泉飲一勺味甘爽毛骨森然聴陵卒道文廟駐
蹕泉上事乆之乃去馬上徃反人得詩八章是月二十
五日記
　　　嵩縣重脩程氏兩夫子祠記
河南程氏兩夫子之故宅在嵩之陸渾勝國時嘗即其
地以建廟貌比闕里焉更代而罷景泰乙亥有詔復之
且求兩夫子之後得十五世孫克仁者授翰林五經博
士世其官以奉祀著為令蓋於今二十有四年矣祠因
於舊而成之速庳隘弗稱日乆寖弊河南左布政使祁
門程泰參政時行部至嵩晉謁祠下退而嘆曰惟我兩
夫子之道實上繼孔孟不傳之統而神靈所奉乃爾弗
䖍其何以本政化厲來學副先朝崇報之盛心乃議興
脩且發廩為之倡吏民聞風以為盛舉也樂應之以成
化戊戌八月壬寅啟工拓其地宏其規中構堂以奉兩
夫子後增寢堂左右各為齋廬繚以周垣而闢重門以
是歳十二月癸已次第落成山川相輝過者改觀適監
察御史祁門程宏奉命廵按河南嘉之遂相與行舍菜
禮掲䖍妥靈且具書京師請為之記走聞古者鄉先生
没而祭於社其事蓋以義起而歴代誦法之弗敢後也
兩夫子中興絶學以幸萬世非經生學士與夫建功一
時一方者比由宋以來雖定祀孔庭自國學以通於天
下而専祠之在故鄉者宜益嚴也矧冠舄之藏不逺伊
邇髙山景行之思其孰無之而歴時滋乆莫或任起廢
之責布政君乃以逺宗後學獨倡為之使官於斯者政
有所鄉方生於斯者學有所成式以仰成我列聖興道
善俗之意其賢於世吏顧弗逺哉走考之家譜兩夫子
之先實徽人出梁将軍忠壮公靈洗之後蓋自徽遷中
山又自中山遷河南見於歐陽公所為程文簡公先德
之銘靖康末文簡及伊川兩房子孫從髙宗渡江居池
州一還居徽之休寜當時録用之牒追爵之詞表墓之
文具存可考也而明道之後無聞焉宋淳熈間金陵書
院嘗取伊川五世孫繼明道奉祀事再朞而殤又以文
簡七世孫承之則明道之後疑有居金陵者矣然博士
君乃近出於嵩産之所推擇何與豈金之中世亂定來
歸或南北既同之際有返桑梓而求不失其世守者與
皆不可知矣走幸出伊川近族又御史布政兩君同祖
忠壯公皆竊誦兩夫子之遺書以求自立於世則於祠
事可容力者其何敢不勉布政君起景泰甲戌進士歴
戸部主事郎中佐廣西河南二藩以至方伯敬厚醇謹
有聞於時而此舉益見其知本事宜書其歳月於石俾
後人有徴焉以圖繼其志而弗隳也預事有司及諸嘗
助義者悉附名其後乃若兩夫子之言行與學者求道
之方則遺書具在炳如日星兹弗敢贅云
　　　夜度兩闗記
予謁告南歸以成化戊戌冬十月十六日過大鎗嶺抵
大栁樹驛時日過午矣不欲但已問驛吏吏紿言雖晚
尚可及滁州也上馬行三十里稍稍聞從者言前有清
流闗頗險惡多虎心識之抵闗已昏黒退無所止即遣
人驅山下郵卒挾銅鉦束燎以行山口兩峰夾峙髙數
百尋仰視不極石棧嶇崟悉下馬累肩而上仍相約有
警即前後呼譟為應適有大星光煜煜自東西流寒風
暴起束燎皆㓕四山草木蕭颯有聲由是人人自危相
呼譟不已銅鉦閧發山谷響動行六七里及山頂忽見
月出如爛銀盤照耀無際始舉手相慶然山下猶心
悸不能定者乆之予黙計此闗乃趙㸃檢破南唐擒其
二将處兹遊雖險而竒當為平生絶冠夜二鼓抵滁陽
十七日午過全椒趨和州自幸脱險即夷無復置慮行
四十里渡後河見面山隠隠問從者云當陟此乃至和
州香林院已而日冉冉過峰後馬入山嘴巒岫廻合桑
田秩秩凡數村儼若武陵仇池方以為喜既暮入益深
山益多草木塞道杳不知其所窮始大駭汗過野廟遇
老叟問此何山曰古昭闗也去香林尚三十餘里宜急
行前山有火起者乃烈原以驅虎也時銅鉦束燎皆不
及備傍山渉磵恠石如林馬為之辟易衆以為伏虎却
顧反走顛仆枕籍呼聲甚㣲雖强之大譟不能也良乆
乃起循複嶺以行諦視崖塹深不可測磵水潺潺與風
疾徐仰見星斗滿天自分恐不可免且念伍員昔嘗厄
於此闗豈惡地固應爾耶盡二鼓抵香林燈下恍然自
失如更生者噫予以離親之乆諸所弗計冐險夜行度
二闗犯虎穴雖瀕危而幸免焉其亦可謂不審也已謹
志之以為後戒
　　　遊齊雲巖記
環休寜縣山皆平逺不足以當大觀出縣西三十里至
白嶽嶺山始髙峰始竒石路盤廻如線不能容馬遊者
肩輿縁梯而升至以雙絙曳前後其甚處輒下行拊背
或彳亍不能成歩自白嶽西南行五里至桃源嶺重厓
夾峙上結小屋以臨風雨曰中和亭立亭心下視巳數
百仭野田茅屋秩秩如畫亭下二巨石􁀙伏色黧黒中
有白質成突晴曰石鼈塢塢旁大壑深不得其底但聞
水聲濺濺出草樹間曰桃花磵循磵南行里餘至獨聳
巖蒼然峭壁横截一山近西乃有石罅方廣若門蓋天
造以通遊者門首石楠一株其大數圍四顧門下諸石
如伏犀馴象不可狎玩入石門東南聨巖如城懸石四
覆勢欲飛墜其第一曰彌陀巖巖屋不踰丈第二曰觀
音巖視彌陀稍劣前一石色正緑昂喙而軃尾曰鸚鵡
石第三曰羅漢洞稍加大焉二石龍循洞門旁出鱗骨
隠隠蹴之疑為石子所砌諦視之石肉相黏復意其為
真龍也洞深二十餘里束炬東出可抵縣之藍渡溪然
愈入愈狹莫敢為之導者第四曰龍王巖視觀音加劣
巖上飛泉灑灑落厓下如雨四時不竭曰珍珠簾瀦水
沸散於西磵曰龍池泉西巘有虎迹如泥淖所印者曰
黒虎岑黒虎西行折南里餘至車谼嶺其峻視白嶽倍
之車谼南二里餘至𤣥武觀觀後一山突起如屏倚天
正立所謂齊雲巖也古松數十夭矯如虬龍皆數百年
物觀左一峯曰石鼓右一峯曰石鐘夾屏兩峰曰輦輅
皆以其形名觀前溪水如帶委蛇而東為石橋以渡南
直觀門數百歩一峯挺然拔出莽蒼中不與羣山相屬曰
香爐峯橋西數百歩髙厓中㫁一小峯離立磵下曰捨身
崖崖西二里餘五峯差列如羣仙冠珮下天際以向齊
雲曰五老峯峯西聞有沉香洞人跡罕至草木蒙翳時
有蛇虎潜其中不能徃也遊者始入率以白嶽為髙至
桃源則白嶽已在其下至車谼則桃源又下至齊雲則
車谼益下於此以見天之髙地之逈杳不知身之在何
境也舊碑云宋寳慶丁亥有道士天谷子自黟北來居
彌陀巖一日見異人相與語曰前山髙空可移隠於彼
天谷子許之如約訪其處已有塑像在焉土人驚異徃
觀以為類𤣥武之神因剏道院巳丑弗戒於火淳祐辛
酉大雷雨裂石壞屋而神像巋然者獨存香火日盛跡
其事若不經然山靈所鍾亦疑其有不依形而立者予
獨慨兹山之勝淪於窮鄉下邑而不當夫周原廣陸之
間以名天下爰志其槩以貽好事者且以繫他日故山
之思而又慨予文之不工不足為兹山之幸也
　　　齊山書舍記
金華王君允逹世居義烏青巖山之下青巖有支山自
東陽小龍門逶迤而來曰齊山君家食時嘗登而樂之
曰是亦足以居我矣因即山構舍若干楹而藏脩其中
已而業成出應有司遂擢進士第且從政四方矣而不
能忘情於是山乃上書天子願得教官鄉里将畢其志
而事下吏部弗果行凡與君厚善者多為齊山書舍之
記慰君之思而君復不鄙予言虛巻首以請焉噫諸君
子之言學則詳矣而又何待於予哉雖然竊聞之道在
邇而求之逺事在易而求諸難則言者多而聴者厭非
責善之道也昔者孔氏之子孫蓋得諸過庭詩禮之訓
而漸漬之迨秦漢之間闕里之下乃猶事弦誦而不失
其世守何哉見聞近而易為功也王君之曽大父待制
忠文公當勝國時結屋讀書於縣之華川之上其後遂
以文章名天下國朝龍興銜使命以諭滇南不屈人到
於今稱之蓋平生之所學成就其忠如此忠文之子博
士公憤其先人之死難也蓋有繼志之齋日奉其遺書
以求不墜其業復以文章名一時而服韋茹素且有終
身之喪子孫相承食不重肉蓋平生之所學成就其孝
如此夫忠孝士節之大者雖繫諸性分之本然而居業
之方致道之所亦豈得無助哉此華川繼志之所為堂
而齊山之所為構焉者與君誠有故家文獻之風言温
而氣和其所養亦充矣矧國家承平百餘年禮樂明備
教化興行固無事乎危身之忠憤世之孝然士君子平
生誦法孔氏而欲有所成就於文章事業之間則縁忠
孝以為義者尚多也傳不云乎子歸而求之有餘師然
則王君於此可不勉哉忠文博士之澤若此其近也取
諸見聞若此其易也傳其心不泥其迹而又馴致乎逺
且難焉則兹山兹人遂将與華川繼志之名鼎峙而為
不朽也已
　　　休寜烏龍山汪越公廟田記
唐歙州總管越國汪公有廟在歙之烏聊山始貞觀已
亥著於令甲歴代因之號其廟曰忠烈属邑之人走乞
靈無虛日又各即其地為行祠其在休寜烏龍山者莫
知所從起烏龍據汊川之上琅水東出璜水南下至此
而合北流底於淛溪山形蜿蜒泝流而上峭壁㫁厓皆
黒色不可正視山因以名而廟占其勝故其神益靈而
人尊奉之者不懈益䖍越公逺孫居汊川者曰永荘以
祠出衆力之所成因時脩葺而闕世守之規非便乃以
成化丁酉於廟之左買地為屋三楹置守者居之又割
田若干畆贍其用諏日告於廟下以諗其族與其鄉之
人有耆而儒者曰程君士儀嘉其志具以白請記之石
以明示後俾來者謹嗣之予時方謁告南歸嘗伏拜烏
聊之祠得忠烈紀實與前代之記讀之竊病其叙隋唐
之際與越公之事舉有弗當於心者思有所紀述而未
能也則為之言曰煬之不道古未有也弑其父而烝其
御竭四海之力以事逺夷委棄其宗社而荒於禽色殺
僇諌士迷不知返故朱子綱目於大業之盜悉以起兵
書之而不曰反明人得而誅之也於煬之死書隋人弑
其君廣而不曰帝非共主也誠以天下未有無父之國
故討賊之法不得不嚴如此越公生當其時蓋有西向
問罪之志而力弗逮乃以一旅之衆仗劍而興全有六
州以待湯武之出其得民心如秦之吳芮非叛吏也罪
人斯得唐公入闗天下之大勢已合不可以逞則奉而
歸諸有道使民免於戰鬬死亡之苦其知機逹變如漢
之竇融非降人也出處之正名節之完苟有良史如班
范者必将列諸吳竇之間君子從而予之矣顧新舊史
皆不立傳遂使越公之迹世莫得詳而記其廟者又不
能於此是正為公一昌言之乃獨規規於禦灾捍患之
常與其生榮死哀之末紆其詞婉其意有若為公諱者
誠不考之過也仰惟我髙皇帝值元季䘮亂之際起義
江淮復還舊物而即位之初大正祀典滛昏之祠一切
報罷徽之所存惟越公及吾逺祖忠壯程公二廟忠壯
當侯景之亂倡義舉兵肅清鄉郡湘東王繹傳檄四方
則間道奉表請以兵從卒之賊平而民免於難蓋忠壯
之拒景越公之貳隋同一討罪之義也忠壯之奉繹越公
之與唐同一救民之心也髙皇帝考其事而並録之所
以扶天常立人極由一州而推之天下使人凛然知撥
亂反正之為功其有闗於世教大矣豈私於二公者哉
二公之子孫半徽郡又蔓衍於四方此仆而彼興前屈
而後伸他姓終莫與之抗亦有非人力所能為者豈忠
勲之家神明之胄天固有以黙相之歟永莊讀書好義
宗䣊稱之此舉尤見其知本非餘子可及士儀與予皆
出忠壯公後蓋於汪有世講之好云
　　　寄寄亭記
戸部主事邵君文敬理餉事於清口得隙地於公署之
南偏中為髙丘襍植桃柳引水環之而結亭其上将以
寄寄名之予方自謁告還朝出清口文敬逆而致之亭
中舉酒相屬曰吾亭適成而先生辱臨之兹亦不可不
謂之遇矣先生寜能恝然無所寄意而去耶酒半請所
以名之之意文敬曰清口之理餉事率嵗一更視公署
若傳舍然以吾之不能乆於此也故以是名之亭一寄也
我一寄也予曰子獨知夫寄寄云爾有不可寄寄者子
知之乎人生天地間如海粟如風蓬如旦暮之蜉蝣回
視夫身外之物将有不勝其寄者則雖如雍門之哀峴
山之感且不暇矣而又何暇於名亭若君子則不然方
其出也不敢以其身之如寄而付諸事於不問蓋隨其
所寄之任而以能副為賢子之治清口也日坐公署之
上簿書相仍吏卒内向固不可委而去之其必思上之
人所以寄於我者何如於是竭心思費詞說日不暇給
求所以副之退而少閒悠然登亭命筆賦詩引觴獨酌
以幸忘其終日之勞焉斯時也其又知夫子之寄於亭
乎亭之寄於子乎夫盡其受寄者而後享此寄寄之樂
固君子所不廢也文敬曰先生之言是已而建亭之初
心則偶然耳必以此寄之意而文彼寄之亭何如予不
覺舉白以浮文敬曰有是哉子輩享一嵗之樂者得名
其亭為寄寄若我之北歸風帆在泊役夫追呼徒得從
子於此徇一日之樂則雖謂之寄寄亦可也遂撫掌而
記之
　
　
　
　
　
　
　
　
　
　
　
　
　
　
　篁墩文集巻十三
欽定四庫全書
　篁墩文集巻十四　　　　　明　程敏政　撰
　　記
　　　　休寜縣儒學先聖廟重脩記
髙皇帝初下江南嘗駐驆徽郡分兵以靖屬邑拯輯其
民人而教養之德意優渥在人心者猶一日也休寜為
徽劇縣其廟學則肇遷於宋中更於元入國朝以來又
百餘年興脩不常勢漸以圯成化已亥監察御史上饒
婁公以提學至方以教之未洽為虞視廟不治曰當有任其
責者已而監察御史洧川黄公以廵按至曰廟之不脩
士無所景行而民不知向方何以出治是誠不可但已
乃屬之同知金城張英維時兵部尚書兼左副都御史
三原王公受詔巡撫南畿張君乃與推官舞陽楊宣圖
上其事王公是之曰政教之責聖天子所以命我者宜
亟為之勿怠張君受命規措不遑而知府武邑王勤以
朝事至自北京通判南海婁琮以餉事至自南京議以
克合張君乃親至休寜與知縣新昌俞深擇日祭告庀
材鳩工重作大成殿宏麗髙敞加於舊觀逺甚飾先聖
先師之像更神座之木以石易宫牆之土以甓東西廡
㦸門神㕑及儒學重門科名坊表次第撤而新之繕兩
齋以居生徒復企德堂以祀鄉賢工出於募不徴調於
夫家材出於勸不支費於公帑始庚子夏六月訖是嵗
冬十一月舍菜禮成觀者如堵於是教諭莆田王原雍
訓導定海陳泰安吉章泓具以白走曰願有記焉於戯
孔子之道治化之所由出者也中古以來士不知道徃
徃判心迹而昧義利之辨故學流於異端治終於雜覇
下之則競葩藻任文法偃然以儒吏自當於世而不知
其去道逺矣至宋河南程氏考亭朱氏者出而後斯道
復明故三賢者悉得從祀而其先世皆出徽郡見於載
籍可考也今天子日御經筵非聖賢之書不以進讀又
加崇孔子之祀比於郊社再脩闕里廟庭而慎擇其宗子
其隆師重學有如此者宜觀風之臣有以體上心率羣
牧加惠學宮以冀治化之大成也與豈非一時之盛哉
雖然求孔子之道必自程朱始矧其故鄉大聖人嘗辱
臨之則凡學於斯者可弗敬乎誦其法言仰其德容力
以聖賢為師而勿變於流俗言學則夲於經術言政則
純於王道使天下之人稱其淵源為有所自慕其過化
為有所先則庻幾無負於盛世君臣相與圖治興化之
心不然廟學之脩直觀美焉耳於道何有哉走夲邑後
學且程氏逺裔故竊誦其所聞以告來者王公名恕正
統戊辰進士起翰林庶吉士至今官公忠體國為時名
卿婁公名謙黄公名傑皆成化丙戌進士通敏直諒如
一人焉其名與位蓋方進未已王君以下皆起科名歴
郡縣淑慎有聲而張君舉此大役為之有道民不與聞
其政益可推見云
　　　績溪縣重脩曹渡橋記
績溪界宣徽之境環縣皆聮巖複嶺四顧𣺌然幾不可
窮每春夏水暴作自諸山磵奔駛而出滙於縣西之曹
渡逕府治之北折迤而東以逹錢塘渡東去縣若干里
西去府若干里舊有橋以通徃來乆而傾圯有司以其
費之鉅而成之囏也率因舊補新茍焉而已遇嵗漲則
行者病渉而近民亦恒苦於脩葺云臨海吳君珏以進
士知縣事之明年以為是終不可但已乃請於知府武
邑王勤同知金城張英通判南海婁琮推官舞陽楊宣
諸公是之方議㩁材鳩工而歙之巨室殷文清者名好
義聞郡縣之有是舉也願獨力為之不以勤官而役民
郡縣大夫嘉慰之許焉文清乃卜日肇工為橋若干洞
髙若干尺長若干丈廣若干尺石堊堅良制加於舊蓋
首尾踰幾月而告成過者大説居者改觀以為郡縣大夫
平日以道使民而民應之如此其速於是吳君走書請
予記之徃者予謁告馳驛還休寜道績溪適過曹渡見
礱者斵者墁者畚以鍤者櫛比於水次而橋身若垂虹
隠起凌空髙厲予心異之蓋當是時已悉殷氏之名吳
君之政與府公不遺餘力於深山長谷之中因是竚立
徘徊乆之而後去然則樹石勒文以告後來俾謹嗣之
實有利益於我徽人不可辭也竊聞子産相鄭而以其
乘輿濟人於溱洧君子譏之孔明相蜀橋梁道路無不
繕治而民不告勞君子以為幾於先王之政誠以先王
之政細大具舉而無一事之不在於民也若曹渡之橋
一細事耳郡縣大夫猶急為之則事之大於此者其理
可知文清一部民耳因諸公恤下之故慨然不惜重貲
而圖永利與衆共之則其餘之不煩於驅使而可以理
諭又可知矣自是以還凡徃來者安行其上而無厲掲
之虞其官與民樂處其旁而免於嵗脩月葺之擾實皆
出於郡縣大夫之經度而殷氏之力居多焉豈可不知
所自哉是宜記殷之先有雄甫者當勝國時剏臨溪橋
及築良於堨于績溪民至今便之國朝永樂中臨溪橋
壞雄甫四世孫執中五世孫雲訊相繼脩復景泰中丁
嵗饑雲訊之子伯禎伯祥輸粟千石助官賑民受冠帶
之旌既又伐石砌郡東路二十餘里鑿井建亭割田置
守而文清則伯祥之子也亦嘗致名馬於邊受旌于其
父其累世好義實有可以勵俗者因附著之
　　　趙氏祠堂記
禮之廢也祭為甚蓋中百以來諸侯卿大夫率無廟以
奉其先人而况其下者乎至文公朱子制家禮易廟為
祠堂使事力可通乎上下而禮易行然當時僅講授於
師生閭里之間其説未廣也我文廟頒性理諸書嘉惠
臣人然後家禮行天下三二十年來卿大夫家稍垂意
於禮而士庻間亦有聞焉豈非禮教之不易洽而然與
常熟趙氏世以産雄其鄉至德巽君益讀書好義乃遵
家禮之制立祠堂蓋凡慶弔之節自是有所據而可行
親踈之族自是有所萃而不散祠堂立而趙氏之世望
日著家範日嚴禮之有益於人也如此德巽君卒其嗣
子璧既以奉祧而遞遷之來請予記予聞報夲追逺民
徳斯厚富而好禮君子所難以一祠堂言之材木瓦甓
之工不足以侔燕居遊榭之侈籩豆罍爵之儀不足以
齒建齋設醮之費然世之人恒樂為彼而不為此則賢
不肖何如哉古禮之不可復厚俗之不可挽有由然已
若趙氏父以禮倡其家而子率之豈非賢哉其将識我
先皇以禮廸民之意而遂能起廢於一家者乎由一家
一人而占之海内庶姓則夫甄聖化而興起者将幾人
焉是誠不可無記雖然禮有夲有文趙氏之祀必世守
之器服之等威祼獻之節度以時而加葺之乆且習焉
不患其不文也若本之弗察則亦何尚於祠夫孝敬祭
之本也孝無悖於德敬無斁於禮則上世罔不歆假後
人有所持循君子嘉予之而鄉黨取法焉其斯可矣趙
氏子孫尚勗之哉趙之先汴人隨宋南遷占籍於常熟
之雙鳳鄉今祠所奉者四世曰子安曰孟吉皆隠德弗
仕曰文敏曰德巽皆用恩例得冠帶復其家至璧而産
益充尚義彌篤授官承事郎比命士云
　　　績溪縣城隍廟記
明有禮樂以維民生幽有鬼神以司民命此亘古及今
不易之理也我太祖髙皇帝一海内正疆域設官守即
大正祀典而城隍之神著於令甲曰廟必視其郡邑之
㕔事髙廣為差郡守貳邑令佐必先誓於廟而後視篆
有事于山川則載其主以合食於壇有事於厲則位其主
於中押羣祀焉凡誓廟之語祀厲之丈皆出髙皇帝所
親定惓惓於禮樂幽明之間其大㫖則惟欲神人合德
以為民福而戒夫人之不職者獲罪於神為民病也走
嘗敬誦之而仰嘆曰嗚呼嚴哉徽之績溪故有城隍廟
在邑之東北隅嵗乆而弊前令佐雖以時加葺之然莫
有任起廢之責者晉江江君復來為丞累攝令事約已
惠人知祀典之重廼以新廟倡其民民翕然應之富者
樂助以貲貧者樂効以力㑹進士臨海吳珏郭紝前後
來為令同寅協恭政以大洽而典史江津程剛又克贊
之遂作中堂五間以奉神又作東西廊為堂之翼作内
外門嚴堂之限凡龕坐几案之設法所宜有者靡一不具
經始於成化乙未冬十二月訖工於壬寅春正月為之
以漸而人不勞費不乏蕆事之旦神用顧歆於是其士
民因予族姪鄉貢進士傳來徴文記其成走考之城隍
之祀不經見蓋萌於唐而漸盛于宋元先儒嘗疑其祀
與社為複者然竊以謂榖本在木行之數禹並列之為
六府所以重民之食也若城隍與社之祀随所在而各
致其隆豈非重民之衞乎夫中􁁊門井之有功一家坊水
庸郵表畷之有功一鄉禮尚祀之而况髙城深池之有功
於一郡一邑者哉我髙皇帝以大聖之德為神人主而
當制作之任一令之行一禁之止諸侯服采百神效職
首舉城隍之祀而貴之使與郡邑長吏分幽明之治禮
以義起遂為著令則今有民社之寄者亦惟仰遵聖訓
求盡其職無愧於神而福其民人斯為善乎雖然古之
善言治者其從事於禮樂幽明之間有本有文嚴飾其
廟貌整潔其豆登者其文也律已以公而㓕其私舉民
以直而措其枉者其本也本末兼盡神人相孚而後可
與遂民生立民命大聖人制禮恤祀之意亦庶幾其弗
畔也有事於廟者可不敬歟江君為績溪将九年嘗新
其學宫凡興利除害有禆於邑政者猶多以非與祠事兹
不著
　　　休寜汊口世忠行祠記
古忠臣烈士有儁功大惠於世有國者必崇祀之著於
令有家者常祀之外亦别有先祖一祀著於禮禮法並
行不可偏廢而况有儁功大惠於世者置弗祀之可乎
専祠矣而復祀於家則䙝置弗祀則簡於是中古以來
有行祠之設卜地為之其制視公祠則殺視家禮則隆
亦猶民間不敢僣稱社稷而曰義社也我新安程氏之
先世祖雲麾将軍忠壯公諱靈洗嘗手殪妖蜃以脱居
人於墊溺又嘗起義兵拒侯景以全活其民人於僣亂
其後事陳長握重兵居上游戮叛将却戎虜其功益著
而惠益宏其没也鄉人思相與祀於故居篁墩有禱輒
應自宋以來列之祀典號曰世忠之廟國朝因之公子
孫最多散處郡之六邑又蔓衍於旁郡每一聚處不下
數十千指輒為公行祠便祗謁由是公行祠布東南若
休寜汊口者其一也初公子開府威悼公文季代領父
衆死節於周十四世孫御史中丞都使公澐唐廣明中
復起義拒黄巢世守東宻巖事載郡志東宻巖者距汊
口最近中丞十四世孫端明殿學士贈少師珌宋嘉定
中倡休歙族人捐田入篁墩廟每嵗合一鄉六社之人
迎神至汊口祀入元以逺弗便端明三世從孫中山府
判願學始倡族人作行祠於溪西幹龍山元季兵燹祠
漸以弊國朝宣德初中山從子賞延從孫安等改作於
武堂山乆之又以禱祈弗便仍葺舊祠妥神規制弗稱
乃成化己亥冬賞延三世從孫隆明請於其從祖弁鳩
工重作廟貌始嚴以備不簡不䙝隆殺得宜隆諸弟隠
充又議以威悼都使兩公實能嗣忠壯之遺烈威悼嘗
侑食篁墩都使又汊口始遷祖於是充作威悼公之像
於左隠作都使公之像於右祠成以記來請敏政嘗以
㑹族至汊口得伏拜祠下諾而記之嗚呼古忠臣烈士
祠於公者其家或無宗譜之可尋蕃有後者其名又非
祭法之所載求其有儁功大惠進受國烝退享家之饋
食至千有餘年之乆如我公者世豈多見哉自兹以徃
合族於是則昭穆益明而宗祊不墜有禱於是則雨暘
益時而粢盛不乏肸蠁之所通流澤之所被靈一家而
及乎一鄉福雲礽而及乎異姓則行祠之設不懈益䖍
遂将與篁墩之専祠相高而起廢之功嗣葺之嵗月固
不可無述也
　　　祁門善和程氏重脩報慈菴祠宇記
人能致其子之孝者必慈慕其親之慈而求所以報之
者必孝慈孝立則百行從之人道成而世教興民俗厚
矣觀吾祁門善和程氏所謂報慈庵祠宇者有感焉按
譜宋南渡初有處士諱兟者娶余氏卒𦵏所居和溪之
南四子伯源伯椿伯彦伯祥立墓祠用以奉祀紹興十
七年上其情於朝特賜額曰報慈蓋嘉其孝云譜不載處
士夫婦父子行事之詳獨其子孫守報慈之祀至今不
衰意非慈孝之德勤其身教成於家而足感人者烏能
然哉徽之程氏皆出晉本郡太守元譚之後太守十二
世孫是為陳将軍忠壯公靈洗忠壯十四世孫是為唐
御史中丞都使公澐都使長子唐戸部尚書仲繁别居
饒之浮梁尚書曽孫宋中奉大夫令洭還居祁門善和
里處士則大夫五世孫也伯源兄弟嘗推始遷之義列
祀中奉以下諸祖於報慈入田以飯僧每嵗清明蕆事
則燕享以合族蓋三百年矣諸房子孫之生毓者日蕃
菴之傾圯田之朘剥者日甚天順中處士十三世孫顯
韓府左長史顯以致仕歸慨然倡族人復割田𨽻菴中
以成化庚寅大新程氏之祠功未䆒而卒從弟廣東按
察副使宏子河南左布政使泰又夲其志并新其菴住
山僧真瑞以其徒世食於程氏亦効力焉落成其族人
以予同出都使公後俾長史諸孫儒學生旻等具始末
請記嗚呼慈孝之德命於天性於已固不繫菴宇之廢
興然目覩夫先世烝嘗之所在裵徊過之漫不加省則
孝子慈孫固有不能契然於中者矣此長史公兄弟父
子一倡此舉而族之人争先應之者乎秉彛好德之心
不謀而協固如是乎繼自今始凡有事於斯者篤先世
慈孝之行而毋忘乎興廢起墜之功善之所臻将由一
家以及一鄉民德益厚而程氏之望益著乎舊傳處士
之配實丞相汪公伯彦夫人之姪故因丞相之請得報
慈之額謂程汪為𤓰葛有無不可知然考之史紹興十
一年汪已病死至十七年始請菴額上距汪之去世已
六年且處士既汪公内姪之壻乃名其子為伯彦誠有
不可詰者竊意伯源兄弟以布衣而捐田剏菴以報其
親雖於道未有聞其孝誠自當有動乎上之人者其非
出汪公之力益明甚因并及之
　　　休寜山斗世忠行祠記
惟程氏之先望廣平始趙忠誠君嬰再望新安始晉夲
郡太守元譚而盛於陳将軍忠壯公靈洗忠壯廟食於
郡號世忠其十四世曰澐唐歙州都知兵馬使守東宻
巖有全郡之功子孫散居休寜四世曰廸宋主夲縣簿
有及民之惠子處士思明定居縣西南六十里下宅林
更其地曰山斗聚處五百年無兵燹之罹雲礽四千指
無遷逐之譴然嵗時追祀其先合食其宗展敬修睦之
地隘莫能容景泰甲戌處士十六世孫天方治方慨然
與其羣從子遇霖英䕃應宥相地於所居西北雙溪之上
作世忠行祠負庚向甲為地四畆有畸卜於神以吉謀
于衆以協鳩金庀工為中堂五間奉忠誠太守忠壯三公
嚴所自出也都使祔於左尊大宗也處士祔於右重始
遷也未畢工值嵗大侵五人者相繼物故迨成化戊子
治方之子宗興天方之子宗振宗雲英䕃之弟紹宗遇
霖之子存剛存繹以先世棲神之所剏其始不可不究
其終再倡其族為東西兩廡各三間以藏祭器前堂五
間横舍十二間以序團拜門屋七間鑿其旁以居守者
又為堂於横舍之旁各三間以奉鄉社蓋自甲戌抵戊
子閲寒暑十四更厯祖孫三世然後祠克大成先靈以
妥衆心以萃若山斗程氏之敦夲繼志在吾宗豈多見
哉走於山斗同出都使公後壬寅之春以㑹族至焉觀
其地則山水蔚然峙者如斗流者如帶精英翕聚風土
厚完曰此非我程氏之所為奠居者歟拜其庭則祖宗
赫然定國者以勞勤事者以死史䇿昭彰冠劍如故曰
此非我程氏之所為受祀者歟燕其堂則昭穆秩然老者
坐少者立情洽而樂禮成而散曰此非我程氏之所為
保族者歟蓋走所見世忠行祠其境之勝與其家法之
可觀誠未有過山斗者於是遇霖季子存綬具祠事首
末與群從永堅天相等來請記嗚呼詩不云乎毋念爾
祖聿脩厥德先祠之立豈徒云爾撫宗祊之再興仰前
脩之不易為子孫者尚思勉焉學以致用為良臣俾忠
勲著於國耕而隠處為良士俾孝弟成於家則庶幾山
斗之名世忠之祀相為無窮而程氏之澤未艾也若夫
棟宇髙廣丹堊焜煌鐘鼓在陳豆登維旅以取足於事
神奉祖之間則觀羙焉耳豈所望於故家文獻之後者
哉
　　　休寜重脩二程夫子祠記
走少於程氏譜中得雲峯胡氏所為兩夫子祠記讀之
即慨然有起廢之志而力未能也成化壬寅春既先襄
毅公之服因發書以告巡按侍御上饒婁公婁公復書
許之然切懼空言無益於事實乃考訂兩夫子家世南
北遷徙之詳以授教諭莆田楊君元俾與諸生吳超孫
兆輝等上之縣時安成歐陽君方受命來為令諸務未
遑獨以此為興道善俗之首事即上之府府上之行臺
行臺遂以公移下郡縣脩復之歐陽君之得請也與走
躬相地於大成殿東得鄉賢祠遺址稍斥之廣五丈有
畸長如廣之數而倍其半庀材召工擇縣之殷實者四
人曰金希傑閔士拱蘇文章汪奉干俾與耆老蘇文玘
夏文雅日監莅之諸人者能嚮風承德節縮浮費以畢
力於公家中為兩夫子専祠四楹又别為遺愛堂列祀
宋丞相吕公大防而下又别為鄉賢堂列祀唐御史中
丞程公澐而下榜其門曰企德像主之制龕座之飾既
堅既好靡一不具肇工於夏六月十七日訖工於冬十
二月二十四日歐陽君率僚屬暨師生行釋菜禮告成
衣冠父老逺近畢集以為希闊盛事復見於今咸舉手
相慶走惟兩夫子倡明斯道於河洛之間從游之士比
隆鄒魯然獨龜山楊氏以江南諸生號稱高弟兩夫子
嘗送之歸而有道南之嘆蓋龜山三傳得文公朱子於
吾郡之婺源則兩夫子道學淵源之盛在新安乆矣據
程氏譜兩夫子之先夲陳将軍忠壯公靈洗之裔見於
歐陽文忠公碑至宋南渡而伊川先生子孫悉居池州
一遷休寜休寜陪郭之程互嘗繼絶馬光祖守建康立
明道書院又擇於池州房使奉明道之祀當時録䕃之
制牒繼絶之公移文公草廬諸賢之書劄題識具存則
兩夫子流裔承傳之真在新安亦乆矣夫為士者誦遺
書而不知其師為後者奉墜緒而不知其祖是雖典籍
㓕裂於回禄之餘人物銷鑠於兵革之後而亦不考之
過也今廟貌有嚴爼豆載興仰焉臨之以宣聖之尊俯
焉重之以諸賢之侑凡生於斯學於斯宦於斯者可不
以兩夫子之道敬自勉乎敬勉之而有得焉則庶幾新
安之名重有聞於天下而此祠為不徒立也已雖然是
舉也非婁公心主於上非歐陽君力任於下則亦有不
能相須而成者是不可不記之以告後來婁公名謙與
走同舉丙戌進士最有志於正學奉勑董學政於江南
所至以表章先哲為心足占其所養歐陽君名旦辛丑
進士以春秋魁鄉試及禮闈蓋通經學古之士故為政
知所先務如此
　　　唐歙州兵馬先鋒使程府君墓記
府君姓程氏諱南節行萬二其先自東晉新安太守元
譚賜第歙之篁墩子孫聚居積乆彌盛至鎮西将軍開
府儀同三司忠壯公靈洗遂大顯於梁陳之間忠壯歿
而為神廟食至今十四傳至府君之考諱澐唐歙州都
知兵馬使東宻巖将兼馬金嶺防拓等事金紫光禄大
夫檢校左散騎常侍兼御史中丞上柱國母夫人趙氏
生三子府君其季也唐乾符中黃巢倡亂府君佐父起
義兵保休寜東宻巖以拒羣盗捍鄉里每戰必為前鋒
賊畏憚之時陶雅為江南都招討使開府於歙承制授
都使公父子兄弟官爵俾分屯要害為行營聲援由是
羣盗次第削平府君之功居多府君歴官歙州兵馬先
鋒使銀青光禄大夫檢校左領軍衞大将軍上騎都尉
嘗自以一軍屯休寜遂定居縣之陪郭天祐中薨與夫人
曹氏合𦵏縣東南三里許壩裏之原負已靣亥子一人
曰宣行文一𦵏縣之東山失其爵位自文一公四傳至
宋開州團練使贈太尉全有孫三人曰帶御器械永正
以官居杭州曰格齋先生永竒曰鄉貢進士永彰格齋
子将仕郎瑜當紹興經界嘗畫正府君之兆域鄉貢七
傳至元處士峴當延祐經理又倡族人捐田以贍府君
之塋将仕之後嘗與伊川先生子孫從南渡者通譜互
相擇繼蓋七傳至萬戸追封安定侯忠愍公國勝則敏
政之髙祖也又三傳至兵部尚書贈太子少保襄毅公
信則敏政之考也上距府君十九世矣距府君之𦵏五
百六十年矣考程氏贍塋録至元九年嘗有不肖子私
鬻墳山於汪氏厥後程汪聮姻乃取贍塋支費贖之以
歸國朝以來墓鄰有曹吳王金四姓者復相紿售叢𦵏
墓之四隅於是敏政兄弟又以價贖還餘山之失業者
以絶争端并勘明其兆域而助以棺殮之資俾舉其侵
瘞者以去惟府君為我陪郭程氏傳業起家之祖子孫
不下二千餘指顧其劍佩之藏乃一再侵於異姓守奉
弗䖍致驚先靈豈非嗣世者之責歟敏政不揆合諸房
子孫樹表墓前大書其爵位又礱石墓上追記其世次
履歴之祥如此俾後來者相與謹之以毋自陷於不孝
之罪凡經理墳山畆步字號悉附著於石隂
　　　德興瀘口程氏世忠行祠碑隂記
惟程氏先世祖陳将軍忠壯公廟在新安篁墩者宋賜
額曰世忠蓋以公為趙忠誠君嬰之裔而其子都督威
悼公文季又為将死節於周也德興瀘口故有世忠行
祠在瀘川書院之東始建於裔孫宋嘉興推官良祐加
葺於登仕郎可大再葺於今鄉貢進士崧之父永寜與
其諸族人之力初登仕君議以忠壯十七世孫唐檢校
刑部尚書涇原節度使贈司徒宗楚㑹諸道兵討巢賊
復兩京戰没有大忠勲於國家實始遷德興之祖司徒
生金紫光禄大夫行饒州司馬勛總鄉兵捍衢饒信三
州傳其子銀青光禄大夫檢校禮部尚書兼御史大夫
彦光兼守銀山鎮再傳其孫指揮将使克柔兼守白沙
鎮凡三世有功德於鄉邦将使又始遷瀘口之祖乃定
著以忠壯為専祠而以司徒金紫銀青将使四公侑焉
始建祠事具裔孫宋黃梅縣簿遂之記而登仕與再葺
祠事未有記者貢士君以㑹族至休寜請書其碑隂惟
縣簿公發揮忠字之義已詳不容復贊於世字之義疑
有未盡者因掇拾而申之曰嗚呼甚哉世其忠之為難
也昔裵矩佞於隋忠於唐一身反覆且不自保而况於
世乎石碏忠矣叛生於其子霍光忠矣弑出於其妻一
家乖盭且不相知而况於累世乎若父傳其子祖詔其
孫有靖㓂保民之功有危身奉上之節至於累葉而不
渝則自秦漢而下求如程氏者可數也上之人寵嘉之
亦豈私於程氏者哉所以風勸天下後世之為人臣者
大矣貢士君父子生百世之下慨仰先德倡其族人再
新祠宇使有所據以奉烝嘗序昭穆非寤寐興起於百
世之上者其能然乎是宜識其嵗月以告來者然竊聞
之穆王之命君牙曰世篤忠貞大雅美宣王之臣韓侯
申伯尹吉甫南仲必本其先世忠勲為言誠以繫君父
之倫明家國之盛非示誇詡也為程氏子孫者可不勉
歟繼自今始守其家法無愧於祖考之烈如史冊之所
載者又進而求諸古訓無愧於聖賢之業如詩書之所
稱者則其有光於此之祠也不既大乎
　　　程氏貽範集目録後記
右程氏貽範集三十巻敏政之所編也甲集第一至第
七巻為王言及公移間附以識跋之文則以事相聮屬
勢不可分也乙集第一至第二十巻為行實傳誌碑表
之類亦間以記序等作附焉丙集一巻為像贊有未備
者稍以奠章輓詞之類補之丁集一巻為譜辨訂其異
也戊集一卷為譜號要其同也初敏政最究心譜學嘗
請於先襄毅公㑹諸宗族積之二十年理淆伐舛得可
㑹者四十四房定為統宗世譜二十巻刻梓以傳又嘗
見文簡公所序世録有貽範集之名竊意當宋盛時此
集為程門大備之書更代以來亡矣心誠惜之因廣蒐
博采追成貽範集一百巻顧其篇帙浩繁事力弗及乃
先掇其要且益以諸房所藏者為五集如右集各為巻
目而虛其尾者以俟後賢之有續未敢取足於此也行
實如傳誌碑表多互見惟舊闕而新有所得舊誤而新
有所訂者録之禮以諱事神而於王言則名尊君也史
傳公移則名示不敢私也凡訂誤出於不肖一得之
見以按字别之其在先正文字下者分書示不敢専也
繕寫成奉以告諸先廟嗣刻之以輔世譜而傳焉嗚呼
家之有範猶國之有典乎臣人於國而能守其典則忠
子孫於家而能守其範則孝舍是皆世之所大棄也惟
我程氏其先仁義之德文武之功性命道德之言所以
貽後者甚逺殊方異姓且誦法之而况氣體之所傳祠
墓之所在家乗譜牒之足徴者如是乎凡我後人奉前
烈之餘矩其必上思所紹下思所述以求不失乎文獻之
傳庶幾此集此名為無負哉詩云永言孝思孝思維則
可不勉歟
　　　休寜縣方興寺重脩記
新安舊志休寜在前代寺額之可見者不下四十餘國
朝洪武初悉釐正之休寜所存者普滿建初方興寺及
仁王院號四叢林以諸小菴院分𨽻焉惟方興所轄嘉
祥富昨等十餘處比三叢林為多夫上通名於有司而
下有聴令服役之人遇事則具文移受成於官府隠然
吏民之職也率其徒從事於佛教執經請業而考其成
有弗律者罷遣之截然師生之義也夫如是則令甲之
所存或不幸而有水火之虞勢固有不得不興者哉方
興寺在縣南三十五里臨溪街街分上中下居民數百
家而寺當上街之上予嘗徃遊焉汊川帶其前洶然有
聲以下合於淛源之水東宻巖峙其後絶壁如城上方
廣有唐御史中丞都使程公澐起兵拒黄巢故壘竊意
其山川靈秀之所鍾必有攸在則寺之神将保境禦冦
之時有效靈協順之舉故數百年來出入兵燹之交而
巋然獨存者乎寺有鄉先生宋左史吕公午所題鐘銘
端明程公珌所撰碑記左史嘗攻史嵩之端明以經授
理宗皆一代名臣而於此寺不恡於執筆惓惓如此将
其神亦或當水旱疾疫之災䖝虎螟􁀙之患鄉人固有
禱焉而答之弗爽者乎寺嘗兩厄於回禄住山普雲上
人者皆以獨力成之中為佛殿翼以兩廊左右為真君
伽藍二祠後為法堂丈室與凡倉庾庖湢之所供器像
設靡一不具又自割田若干畆以助嘗住節縮浮費用
成偉觀兹殆無愧於吏民之職者耶予又聞雲事其師
勝公最孝勝抱疾乆雲奉之無倦色其卒也哀毁過禮
兹殆有聞於師生之義者耶嗚呼世降俗偷士號讀書
知禮者或悖其所事有官守者或視其治為傳舍漫弗
省以貽艱於後來彼浮屠者何所授亦何所藉而兼有
之則雲之精脩苦行固叢林中之難得者歟雲汪氏子
與予宗人逸民游最善因為之請曰願一言以示來者
夫以兹寺之神與山合靈為民福甚逺疑禮之而不為
佞興之而不為侈書之而不為誣又况吾先世之嘗徼
惠於斯以成戡亂之功者乎遂不辭而記之若寺之廢
興在先朝者自有金石之刻可互考兹不贅
　　　嘉興縣東塔寺四進士題名記
嘉禾郡城東有寺曰東塔其境幽夐無塵鞅之擾而有
園池竹樹之盛可以業進脩備游息蓋君子樂之而喜
紛華者所不屑也郡人包君汝調以嵗壬午領鄉薦與
其弟汝和讀書寺中戊子汝和薦于鄉遂與汝調同登
戊戌進士第汝調之外兄曰陳君明遇以嵗辛卯領鄉薦
亦與其門人常君汝仁讀書寺中庚子汝仁薦于鄉復與
明遇同登辛丑進士第蓋包君以兄弟陳常二君以師生
藏修于是游息于是者首尾二十年以次升于鄉而舉于
天子之庭棣萼相輝衣鉢相承實一郡衣冠之盛而肇跡
于東塔不可無紀於是伐石題名以來告者㑹陳君受命
出佐新安以記為屬予惟士必有堅定之志然後可與有
為夫其進遊于庠序而退屛于無人之境却家累逺市囂
相與切劘其所學而一不以世故嬰其心者豈必於富貴
利逹而為是汲汲者哉學之不篤則見之不審用之不𢎞
雖得􁏟于一第而處已接物居官莅政之間失所據而
士非其士者多矣傳曰凡事豫則立又曰非靜無以成
學其斯之謂歟昔宋范文正公讀書長白山僧舍㫁虀
畫粥以自勵其後卒成峻功建大名説者謂三代以下
人材未有踰范公者跡是觀之世豈可以無志而偃然
以士自名者哉嗚呼處江湖之逺則憂其君居廟堂之
上則憂其民此不易之論也今四君子者或進位朝省
或出領郡邑名位之來若水涌山出蓋未可量而皆不
忘其藏脩游息之故地其不忘初志從可知矣後之人
指其名數其實使嘉禾之東塔與范公之長白遂相望
於百代之上為士之美談豈直一郡之盛而已乎予又
聞之唐韋肇登第後偶題名於慈恩寺之鴈塔遂成故
事而肇之名未有聞意皆出於一時之矜詡非所望於
志士者故不援之以為例也包君兄名鼎弟名鼐陳君
名良常君名麟居同里業同經是為記
　　　旌德縣重脩王山禪定寺記
寜國舊宣州也山環其四境多古蹟其在屬縣旌德六
十里者曰王山禪定寺據其麓地非孔道幽夐靚深有
林㞐之樂無俗鞅之擾剏始宋建炎中乆而益隳舊石
刻漫漶不可以句故其蹟泯焉國朝正統中有欲振之
者以其費大而役繁也中沮景秦甲戌縣耆宿吕昱等
以新安釋以顯方住旌德甘露寺知足以謀力足以任
且其地於禪定若東西鄰乃徃語之故議以克合以顯
使其弟子普智相與募而圖之鳩工庀材不日雲集拓
其趾宏其規中作大雄殿以嚴事佛後為方丈以居住
山旁為兩堂左以奉給孤長者右以奉逹磨大師像設
莊嚴門墻堅好法所宜有者細大畢具至天順甲申十
年矣而功始克究縣大夫以其成之難也不欲以畀匪
人事傳京師成化壬辰釋昌聰承檄而來居乆之羣行
胥服邑人大歡山若増而髙境若闢而新以是役之不
可無紀也謁予記予觀元之終業所在兵燹城邑為墟弦
誦之聲不復有聞而况釋子之宫乎天命真人起兵渡
江首開府太平以寜國為輔郡由是槁者蘇仆者起山
川草木咸被其澤故雖一寺之㣲一僧之弱有所恃而
幸存若兹山者豈非髙皇帝之賜哉事宜記聪號大愚
本旌德世家子入大慈恩寺禮妙勝惠濟國師及僧録
右街雪峰上人所與者皆一時中貴人勢可以富貴而
不屑也幡然來歸處於兹山之下粗衣糲食與猿鳥為
伍其清脩苦行可與厲世之湛酣者亦宜記嗚呼後之
人居其成功而念其難也尚以聪之心行為法謹嗣而
慎守之以無忘天地之德其庶幾乎薌燈之續衣鉢之
承寺與山俱境以人勝不然則雖有脩廢補墜之功觀
美焉耳於其法何有哉
　
　
　
　
　
　
　
　
　
　
　篁墩文集巻十四
欽定四庫全書
　篁墩文集巻十五　　　　明　程敏政　撰
　　記
　　　婺源胡氏明經書院重脩記
婺源縣北三十里地曰考川胡氏世居之胡之先曰昌
翼者嘗讀書其所居西山之麓唐末舉明經遭亂不仕
終其身鄉人號明經府君署其族曰明經胡氏習稱之
至今元皇慶中府君十四世孫龍泉簿淀暨其弟承事
郎澄即西山故址建屋捐田以教養其族與其鄉之人
聘其從父雲峯先生炳文入主教事得予額明經書院
𨽻有司而草廬先生吳公實紀其成計一時弦誦之盛
蓋甲于東南元季書院毁于兵經殘教弛者百二十年
府君二十一世孫今鄉貢進士濬慨然思興復之族之
人亦恊謀捐貲以應之者既相與言於知縣丁君祐教
諭陳君簡上于提調學校御史婁君謙廵按御史胡君
漢咸嘉予之而亦樂出俸金以贊之者乃卜日鳩工集
材中作堂為講道之所左為祠以奉雲峰先生右為室以
居諸生之肄業者前為門屋繚以周垣經始于成化庚
子九月朔日落成于丙午十月望日釋菜之辰衣冠畢
集山川改觀草木增輝而明經書院一旦復焉不替益
隆矣濬與其族之人将圖所以永之者求續書之走嘗
以事至婺源見草廬先生之記刻尚存疑非後學所敢
僣辭之再三弗獲則掇拾所聞於父師者以告曰嗚呼
道原于天性于人具于聖人之六經經也者聖人脩道
之教而人所以為窮理盡性明善誠身之學者也自性
學既㣲六經常為空言于天下凡師之所以授徒上之
所以取士者亦徒曰明經而經反晦者千餘年至宋兩
程夫子始得聖學于遺經紫陽夫子實嗣其傳其説經
以詔來學於易於春秋於詩皆手筆也於書於禮於樂
則指授其及門之士而學庸語孟四書所以為治經之
階梯者又皆煥乎炳如無復遺憾夫然後天下後世之
人知明經将以復性而足致夫體用一原隐㣲無間之
極功囬視夫託空言以矜口耳釣聲利於一時者其侮
聖叛經亦云甚矣嗟夫六經明晦而世道之隆汚繫焉
洪惟我朝一以明經用人養士而不雜以他道永樂中
又表彰六經及程朱之書嘉惠學者列聖惓惓思得真
儒以佐化理經之明固有日乎惟程朱之先皆出新安
而朱子又婺産也雲峰先生近私淑之其家學淵源既
有所從來而書院又昉於此乎後之為師為弟子者其
勿堕於俗學之陋為應世之資必窮理明善以求經之
明盡性誠身以求經之所以明将見真儒復出于程朱
之鄉淑其身以及人躋斯世于唐虞三代為天下先則
明經書院之立為大有功於世教也豈不盛哉走鄉之
末學竊有慕于明經之風不敢不勉故輒書之以附草
廬先生之後既以自愧亦以自幸云
　　　西湖聨句詩巻後記
予自歙北上京師道淛淛之仕而顯者多故人或同年
友坐是為湖山之遊無虛日憲副張公廷芳獨以行部
吳興後至廼以三月三日復請予入湖而約大參左君
時翊憲副李君若虛僉憲江君廷緒與俱維時春雨未
收湖光荏苒樓䑓出没于烟雲杳靄之間魚鳥翔泳行
歌相答蔚有殊意殆蘇子所謂晴好而雨亦竒者非虛
語也因請與四君子聮句用紀勝遊約人起一句次苐
為之當五章而廷芳若虚吟興俱鋭必以十為期遂自
蘇堤上孤山踰六橋問靈芝寺憇藕花居抵净慈寺而
返城門燈火相望而吾詩十章無弗成者於是四君子
請各書一通藏之俾予記其事於簡末惟古人以上已
脩禊於水上而蘭亭之㑹風流至今莫有繼者今兹之
㑹本以為祖道而設適當其時景與心融言由趣發有
不自知其所止者亦豈非一時之勝哉廷芳家山西時
翊若虛家江右廷緒家蜀而予家歙其所居甚逺四君
子者或佐于藩或佐于臬典兵守司學政各有分地而
予亦将有供奉之役于館閣之間宦轍甚異乃得尋一
日之樂於湖上其酬酢也無嫌其笑談也無忌情雖友
朋親若昆弟則此遊誠不可無詩而此詩誠不可棄也
他日宦成或分陟各方或進陟䑓省而予幸竊禄散地
時展巻讀之如即其景見其人雖不能無聚散離合之
感而考切學問激勵功名之心隠然溢於言外則是詩
也又不獨若留連光景者而已
　　　遺愛亭記
成化丙午秋有詔徴諸進士之為郡縣有聲者知休寜
縣事安成歐陽君在選中惟時縣之士民悵然如失所
依庇将請于上攀留之有言于傍者曰聖天子起衆賢
以佐化理霈膏澤于天下君等進用則吾人之幸方有
大焉顧可以一邑之故而乆勞賢者于外哉於是相與
拜送君于縣東門外即其地為亭礱石其中載君之蹟
走書京師請予記予縣人以憂家居目君之政誠有大
過人者不可以謭薄辭蓋君之始至也麥秋未卜而雪
下盈咫民大驩曰天其或者以賢侯福吾人哉相與號
曰随車雪播之詠歌而嵗連熟野無荒萊民無流殍養
老備凶咸以罔缺君性明敏視篆才兩月而决訟百餘
皆犁然愜人心且主於厚風化崇禮譲雖素譁與强不
義者亦退聴無後言賦冊之上君所部獨親覈不以屬
吏其等差雖有常制而君每稱停之不少徇曰民命所
繫也徽治萬山中盜無從起即起無不獲而近世長民
者務姑息盜以滋蔓無敢發者君毅然因其發根治之
獲二十餘人惟黠者逸其二益嚴捕斬之令卒獲之乃
已瀦其居而隣境亦輯無夜警焉其他若行鄉約之禮
防回禄之變禁息女之戕規條戒飭皆可為法踰年政
成乃重新學宫政餘坐公館進諸生相與講授而縣人
知君用春秋魁兩試多遣子弟入學君益發燈火筆札
之費佐之二程子先世本休寧舊祠淪廢君復作于孔
殿之東考鄉賢自唐御史中丞程公澐而下二十人名
宦自宋丞相吕公大防而下十六人為兩祠且言于朝
著之祀典又表章宋孝子查待制及尚書金忠肅公之
墓以風鄉人治益閒暇乃更以餘力考訂縣志若干巻
梓行甫成而君被召不可留矣予每以古循吏之名見
于史者不多得而中世以來號能吏者多刻覈號儒吏
者多迂踈去古益逺若能者無刻覈之為儒者無迂踈
之弊皆吏之難也而况兼之若歐陽君者哉使世吏皆
歐陽君而民生有不遂士風有不興者鮮矣今君進于
朝将有䑓憲之擢振華履亨自今伊始其功名與之俱
升則所謂吾人之幸有大焉者不有驗于異日哉山川
相望輿馬交道過而誦其事者将不慨然有感於斯曰
此百世之甘棠所在盍相與謹之則一亭雖小而風示
乎四方之為令者大且逺矣君名旦字于相其先與文
忠公同所自出即休寜之政可以得其為人作亭礱石
皆縣人之志而任其役者耆老汪彦從金希傑蘇文彰
輩具其蹟者儒學生吳文䕃陳鰲事得附書
　　　文㑹軒記
儀賓易水王君司言搆一軒于賜第之東偏其廣不踰
丈虚其四窻而欄檻其兩傍以待坐者其前後皆嘉木
翠竹晻藹而靚深隔以葦樊帶以蔬畦有山林蕭散之
趣蓋不知闤闠之為喧戚里之為華也司言好文學喜
交遊日從搢紳大夫觴詠其中因題其楣曰文㑹或曰
文㑹者孔子勉人進學之意今司言已貴矣固無待於
學而所㑹者又未嘗從事乎脩詞誦法之間也予曰不
煩於此而有得於彼者其善學乎斯之所來㑹者率賢
人君子所聞者多嘉言懿行閧然以謔而不為虐陶然
以醉而不為湎雅哉其無齷齪之言逹哉其無矯飾之
容則司言取友之良樂人之善所薫炙以成其器者将
不可勝用矣學止於修詞誦法而已哉司言之父青陽
令君本太學知名士故司言有得乎家庭脱紈綺之習
而敬章甫畧金紫之貴而慕真率雅歌投壺不知聲伎
之為工蔬食豆羮不知粱肉之為侈由是士林愛之日
與之游而不厭也宋駙馬都尉王晉卿讀書能文與蘇
黄諸名公相友善世傳有西園雅集之圖其一時賓從
之盛尚可想也司言於晉卿姓同貴同所好樂亦同惜
文㑹之説無蘇黄者為發揮之而諉之於予予安能使
斯軒如西園之不朽也哉
　　　臨安縣牧愛橋記
成化辛丑之秋鄉進士古歙方君早廷授知臨安縣事
臨安蓋杭屬之一邑君之至也嵗比不登官政多廢而
民瘵未蘇君乃舉積弊而一新之撫其民使有所藉而
不困一縣翕然强者以斂弱者以立而再嵗乃登君曰
是亦足為政矣間出劭農于縣東一里許見民之病涉
良苦進而問之則對曰此為長橋之地上通宣歙下接
餘杭大溪水自天目而下勢駛且延昔人以長橋名地
而實無橋或架以板或濟以航因陋就簡而莫之顧者
君停車憮然乆之時有竹林橋亦且廢矣君乃中分縣
之殷實而好義者諭之意俾㑹工計材以圖兩橋橋可
以興事則又懼董之者有所剥削其中而敗吾役俾矢
于神而後即工時親徃督之以稽其力之勤惰與其工
之精觕者經始于癸夘之夏落成于甲辰之冬而長橋
以成為石洞凡七既好既堅官不以費下不以勞而舉
盛事成偉觀于乆廢之後也甚易非君有勤政恤民之
心蓋不足致此於是臨安之民駱瑾等感君之惠甚大
請以牧愛名是橋琢石其傍而以記請予徴之地誌臨
安實吳越王錢氏發跡之鄉釋老之宫相望于境當時
縻費以重困民者不啻鉅萬将頽而拯之已隳而興之
又出於後世之所謂良有司者不無也顧一橋之役所
以病者甚乆而無或容心焉何哉聖學既湮王政不作
士之􁎗官者徼利益為身計而莫與惠人謹簿書覬官
資而莫與力政其有慕于彼而忽于此無足怪者若方
君之於臨安法所當為者次第舉行不遺餘力又以義倡
其民而民樂應之不惑於流俗之妄而有得於先王拯
溺濟渉之遺意其賢於人也甚逺是宜書之以續於地
誌以告後之為縣者俾繼其志而加葺焉竹林橋者在
縣西一里許為石洞凡九其役與費不下長橋事宜得
附書君與予同出新安故永樂進士湖廣參議懋徳先
生清德正學可方古人最名有家法而君又濟之俊爽
之資通練之才故施於有政可觀如此名位所到蓋未
艾云
　　　具慶堂記
績溪處士胡君以德嘗延師於家墊以教其三子甚嚴
曰是或當有成者間得具慶堂三字因掲之楣間盖隐
然有取於進士登科録中語也成化癸卯仲子文光果
以一經領南畿鄉薦遂登甲辰進士第克符處士命名
之説明年文光遇恩例得賜歸省於績溪将與其兄弟
稱夀於斯堂以昭其初命以記為託予聞昔者王晉公
家有三槐之堂一傳而得仲子魏公卒以勲德顯樂平
程氏有登瀛之閣一傳而得建陽大夫起宗卒以宦學
著企之於前副之於後不爽焉何哉交力於善云爾彼
誠力於善則雖無所企之而天亦豈能恝然不有以副
之哉胡氏之先曰常侍府君當晉東渡來居績溪傳世
既逺族大且蕃至國朝曰彦申嘗領洪武己卯鄉薦未
仕而卒蓄德不施以貽後昆其子本立嗣德弗墜而處
士益以敬正有聞於鄉與其内君聮德偕老跡是觀之
其先世之力於善也乆矣以堂構取必於天而天契之
也宜矣雖然吾将有進於文光者魏公之相其君也天
下謂之大雅聞其風者變浮薄為厚重人到於今頌之
非士所當志者歟建陽大夫獲見朱子聞聖賢之緒論
朱子稱其寛易愛人而爵之崇庳又不足計非士所當
學者歟勗哉文光尚志而願學焉善其身以及人則二
親樂之享耄耋期頥之夀荷汪濊貤封之寵胡氏之族
益華而績溪之人益勸安知斯堂之不與三槐登瀛並
稱於百代之上也哉惜乎王氏之堂蘇公子瞻銘之程
氏之閣馬公子才記之髙文盛事足以相當而予言不
工不足為胡氏之重也
　　　棣萼聮輝樓記
婺源之北二舍許有地曰桃溪潘氏世居之潘之彦曰
瑛者尤以力善聞其鄉兄弟四人子姪十有八人族日
以蕃而所居日隘以圯於是本其父兄存日之志與二
弟祥珏協議相地於舊廬之西以薙以闢以築以構爰
作樓居四面相環以楹計者六十諏日落成而入居之
髙敞靚深人與屋稱其鄉之長者相與燕賀而嘉嘆曰
非篤友於之義僇力同心蓋不足臻此為題其楣曰棣
萼聮輝而潘氏兄弟求所以發其義者於予予聞諸古人必
有所足法而後有所名非直以資美談示榮觀而已詩
不云乎兄及弟矣式相好矣無相猶矣又不云乎常棣
之華鄂不韡韡凡今之人莫如兄弟夫其頌考室而首
及於弟兄與同氣而取象於常棣則詩之意可知矣若
潘氏之樓名之者得善頌之體當之者有求益之心豈
不可尚也哉於戯世之人備嘗辛苦以植門戸者何限
亦豈不欲其後之昌且逺也至其子之兄弟則以和而
興者什一以戾而斁者什九予未始不三復經言而竊
喜潘氏近出於吾鄉也雖然上焉有大衾長枕之樂見
於花萼之樓而弗克終下焉有摛詞繪句之工見於花
萼之集而不聞道所謂美談榮觀者類如此撫其名而
責之於義何有哉潘之父曰炯資君生朱子之鄉而不
商以求富隠以釣名獨以耕讀遺其子故瑛祥淳朴質
茂可以當孝弟力田之選珏以明經舉進士通朝籍盖
潘氏之居一新而慶益宏名益著豈非兄弟以和而興
之明騐也哉予於進士有一日之長故記而為之語曰
上致味乎古訓中求副乎鄉評而下視儆乎不足法者
則所以為斯樓之重當不止此承先烈啟後昆在潘氏
弟兄烏可以不自力乎
　　　太湖縣便民倉記
安慶之屬邑曰太湖舊有便民倉在其隣邑懐寜石碑
之境故尚書周文襄公巡撫時所定也倉距其邑治八
十里距其邑之長寧景寧二鄉三百里征賦之期山河
水涸民不勝負任之勞而轉運之際莅者請者皆不便
焉蓋民數以聞其令與守而乆未有所處也雲中徐君
傑以成化甲辰來知府事方以民瘼下詢而鹽山王侯
界適為縣新政之餘即以亷是倉之困民矣乃相地之
可徙者得之石山潭去邑治三十里負山面河通舟楫
轉運輸納彼此適均耆舊亦相傳周公蓋嘗属意于此
因請於徐君君諏其詳曰是誠不可己者即上其事於
巡撫都憲南海李公復親履其地顧瞻徘徊而吏民擁
候以千計蓋疑君之尚有所持也君慰諭之而决志以
命王侯掄材鳩工夷其地形繚以坊墉限以門廡每里
倉各一區莅以㕔候有庋廥次不紊職守孔嚴經始於
丙午夏四月落成於冬十月役人歌呼行者相慶以為
積乆之困一日而蠲之非我賢守令不足致此於是進
士懷寜丁君榮本其父老之志請予記嗚呼私家一物
處非其所則其心焦然弗寜况國之征賦民之財力所
在顧可坐視而不為之地哉昔人固有改作長府見非
聖門然亦謂事之得己者耳若事不獲已權其利害之
重輕可以暫勞而永逸則雖怨生刺興亦不敢恤况出
於民之樂為者哉獨以上下數十年歴守貳與令丞何
限視民之利病莫或究心非徐君協羣議而主之於上
王侯坐已責而任之於下求其有濟難矣繼之為郡邑
者心其心而謹葺之俾勿壞斯民之惠寜有窮已哉然
則斯倉也去思繫焉誠不可以不書亦使夫新廨宇以
圖便私飾厨傳以取恱過客興釋老之宫以徼福後來
者聞之有警也徐君起進士為刑部主事員外郎介慎
有聲王君起鄉貢筮仕即能副其守以利民皆逺到之
器而其政之可書者當不止此云
　　　溪山行樂記
婺源大畈有隠君子曰汪鼎實氏嘗徃來於鱅溪山水
之間行且歌曰鱅之水兮清且紆俯漪漣兮可竿而漁
狎羣鷗以終日兮其樂只且又歌曰鱅之山兮秀而縈
撫石田兮可耒而耕飯吾牛以卒嵗兮樂誰與争歌已
或坐茂樹引壺觴以自適洋洋然有遺世獨立之意或
見而異之曰吾子之遊樂乎然吾竊有以語子者昔阿
衡尚父之未遇而耕釣於莘渭之上也固将有田翁漁
子相樂終其身其後卒應湯之聘與文之載起而成尊
主庇民之功中世以還仁人志士亦莫不然蓋非徒隐
之云爾吾子喜問學負才識又出於簮纓詩禮之家年
且遲莫矣不思有所立於世而自放於溪山毋乃左乎
汪君曰不然隐顯之跡雖殊而有不可泥者方今明天
子在上薄海内外賢智奮庸彚進偕升不可勝用其何
有於一夫且世方以捷逕為榮詭遇為巧稍知恥者有
所不為而况迂散者哉然則逍遥容與嘯傲乎山之㘭
水之澨専一丘一壑而有之以歌詠太平為盛世之幸
民其所得不亦侈乎而又何羨乎此樂之不能已也乃
若窺鳶魚之趣適仁智之性以自得於溪雲山月之外
則聖門至樂存焉末學烏足以知之問者莫能詰間以
告予予曰汪君鼎實蓋嘗聞其為人觀其顧名而以梅
軒自掲是豈悠悠者哉殆賢而隠者因述其語以為記
　　　恩夀堂記
刑部主事祁門孫君德容禄不逮其父而有母在堂無
恙也成化丁未之夏今天子加隆聖母推恩寰區凡在廷之
臣有親者舉得被貤封之典徳容與焉於是獲贈其父承
直郎如其官母李氏封太安人壽七十矣七月乙卯實初
度之辰徳容以不克歸奉一觴為歉鄉之大夫士在京師者
本其志為扁其堂曰恩壽請予記之而寓歸為太安人慶焉
予觀今之仕者非三載不得推恩而宦績之成斁又不可知
則其親之獲恩者恒難也縱三載宦成而親之年亦不可必
則夫壽與恩㑹者益加鮮矣孰有如徳容之官未兩月而恩
壽並隆於母氏者哉然觀易之稱慶也本於積善洪範之論
壽也主於好徳世固未有舍徳善而言壽與慶者祁門李氏
族最盛因姓其地曰李源太安人承世澤之餘生有至行
其未嫁也奉其父仕忠處士母葉孺人甚孝率姆訓肄女紅
甚勤為令女仕忠處士鍾愛之不欲以妻凡庸得休寜雙溪
孫氏子文衍而納贅焉即封君也處士器君以家政委之太
安人亦克相之時姑已殁舅所居相隔一舍許嵗時問候
孝養之誠與父均旣老與封君謀所以為久者卜里之
玉溪之上遷孫氏之族來合居之綜理百務咸得其宜
為淑妻太安人子僅德容一人恒恐其孤弱而無成遣
從明師督教之甚力德容奉命惟謹遂春秋舉進士髙
第克顯其親為智毋惟太安人之賢實過於人故無待
循資不煩於陳乞而受褒嘉之寵開七袠之年於一旦
驗之易範所謂善慶德夀者不誣已鄉人艶之而以恩
夀名堂宜哉矧德容才美而行端名位所加將有大焉
則由太安人以累進於髙品之封由七十而峻躋於上
夀之域龍章鳯帔光照家庭鶴髪朱顔歡生尊爼使鄉
之為母者有企於太安人之賢為子者有感於德容之
孝其所為斯堂之重者不既大乎予與德容生同郡樂
其有親而又目覩聖朝慈孝之澤之為盛也輒記之不
辭
　　　臨城縣重修儒學記
臨城縣儒學在正統中嘗一再建取具茍完嵗乆益弊
雖數更其令而莫或究心者成化甲辰之嵗鄉進士婺
源張君清受命來知其縣事首謁夫子廟退即學宫延
見師生顧而嘆曰是豈可以為故常而諉其責於後人
及此哉首割其常禄以倡興脩邑士夫與好義者聞之
咸樂助以和積嵗餘而材力具足不以勤吏民訌部使
者之聴乃建明倫堂崇二十八尺有畸廣四十五尺有
畸左右為兩齋各十有二楹齋之末為門屋各六楹齋
之後為諸生藏脩之室五十六楹堂之後别為寢室以
備嵗丁齋祓之制繚以垣墉飾以丹堊煥乎炳如地若
改闢經始丁未春二月訖工於秋八月張君又率師生
舍菜告成觀者如堵以為學宫一新而人才蔚興民俗
美好伊始自今於是教諭鄧君寳具其事以請記予於
張君獲有同鄉之好竊喜其政之知所先也為之言曰
近世之號吏治者可知已一切以文法從事而置風教
於可緩稍有識者亦姑曰士貴乎誦書業文耳其居之
新與弊也何尤若是者尚可與論治邪泮宫作而采芹之
頌出學校廢而子衿之刺興彼誠以為學之隆替而世之
治忽存焉爾臨城為畿内大邑儼如古子男之國而際
夫重熈累洽之運被列聖之化景先且乆顧可使夫弦
誦之堂有愧於魯哉然非張君之才之識出乎世吏之
上則亦不足以致此雖然學校之所謂重者有本有文
興修者文也其本則何如在士之求復其性而已蓋其
説莫備於曽子之書而學之不以為常談者幾希也
曽子傳之子思曰脩道莫先於率性子思傳之孟氏曰
謹庠序必申之以孝弟其説一也豈若後世徒事乎口
耳以取足於文辭利逹之間為得哉復其性以基之所
謂文辭者足以明道所謂利逹者足以匡時而天下之治可
以復古矣豈不益有重於新學哉此邦人士之責也張
君生朱子之鄉誦服其遺書不為苟簡之習其治臨城
也律已之嚴接下之誠守之甚固而部使者及大府有
難集之事難决之訟必諉之其於學校又不獨興脩而
已親課諸生為之講授敦諭作興士風益振臨城人以
為百年來未有也鄧君嘗分教朱子之鄉友於張君甚
稔斯舉也教諭馬君德訓導任君道實相其事而儒
學生王璽趙琦鄉老侯玘張明咸與有勞法得附書是
為記
　　　友恭堂記
我休寜之人多勤生而務本無浪宕武㫁之習故率以
行義聞東南邑中舊家十餘而胡氏居其一胡氏之先
率韜能不施類欲以安遺後人故卒無以考見其世業
獨其子弟所謂勤生而務本者徃徃有之曰庭華其兄
庭俊其弟獲以友恭聞鄉人蓋嘗以友㳟名其堂比者
庭俊來京師因語及之而請記焉予徃時獲識庭俊之
大父孟貴翁嘗飲於斯堂翁時年七十餘矣貌肅而言
温市之老成人也其父永端甫尤殷碩簡樸能拓其産
而大之一時巧㨗者多不能及不幸中道物故而庭俊
兄弟實克承之上奉其大父及其母或主於家或客於
外壎倡箎和相好而不相猶蓋邑之善為兄者當不遺
庭華善為弟者當不遺庭俊矣非胡氏賢子弟邪夫家
之興衰繫於兄弟之和盭尚矣然和而興者什一盭而
衰者什九故見于經則有鶺鴒常棣之詩見於傳則有
䦧墻紾臂之戒見於史則有孝義獨行之名若楊之椿
津崔之孝芬孝暐栁之公綽公權誠落落可數而又况
夫所禀有知愚所遭有幸不幸以大聖而不得於弟若
有庳者不得於兄若管叔者豈非難哉此予記胡氏之
堂不能無憾於斯也雖然秉彛好徳之心命於天性於
人非强之而然則胡氏弟兄相睦之行亦何必有佔畢
鉛槧之功然後可相習而能有衣纓鍾鼎之華然後可
相觀而善哉跡是論之亦何必有竒絶不可繼之事而
後足以當友恭之名哉見取於鄉評增輝於家乘進而
示勸於旌善之亭若胡氏弟兄者斯可矣予又安能不
為鄉人子弟喜談而樂書之哉竊獨念夫始勤而終忽
者人之常態也故又為友恭堂詩四章既以嘉之亦以
勉之庭俊尚歸語庭華相與敬聴而勿以予言為無當
則鄉人所望於賢者庻㡬其有成也詩云惟兄之友兮
惟弟之恭兮疾行先長惕爾衷兮弗恭之人抑自暴而
莫予恫兮惟弟之恭兮惟兄之友兮恃長凌弱失爾守
兮弗友之人抑自棄而莫予咎兮惟兄之友兮惟弟之
恭兮既友既恭德之崇兮家之隆兮繄古之人其孰從
兮惟弟之弗恭兮惟兄之弗友兮弗恭弗友德之否兮
家之魗兮彼今之人将焉取兮
　　　夀慈樓記
歙王村王君友璿之母程孺人出於歙西下濓程氏而
歸於王村為社生處士之配生友璿而處士卒孺人能
以節義居其身以勤儉殖其家以耕讀訓成其子及其
孫三人蓋姻族稱之無間言而友璿亦孝養備至爰以
成化丙午鼎新其居特為樓以奉母而致其隆焉樓成
之明年孺人夀届八十孟冬六日始生之辰也舉酒於
新堂畢㑹親黨為孺人夀有起而言者曰淇水之澳有慈
竹焉其性孤直不可撓也凌雪霜排風日而色不為之
少變有嵗寒之操焉種之所延實髙且蕃其頭角崢崢
然世北之龍孫不為過也若程孺人者得無似之乎其
節清以峻其嵗樂以長其𦙍昌以大請比德於是而以
夀慈名其樓可乎衆客讙然以為莫宜於是者流聞京
師予觀古賢婦哲母未有不本於端一貞淑之行渉幽
憂而茹苦辛可以致門閥之新享耄耋之樂受子孫甘
旨之奉者諸君子有尚齒好德之心而以夀慈名王氏
之樓亦可謂稱情矣夫予嘗過王村覧觀林壑之勝獲
友王氏佳子弟而竊聞孺人之賢甚乆且新安之程昔
祖梁将軍忠壮公忠壮廟食篁墩湖上今數百年而下
濓之地又相望焉然則孺人之所從來者逺矣身益徤
心益休踰八望九而躋於上夀之域嵗舉酒於新堂而
致隆於斯樓者未艾也豈非一鄉之盛事哉禮部司務
方君良弼之子經友璿之壻也請記其事以夀孺人而
予於良弼亦託有姻戚之義輒書之不辭
　　　瘦石野亭春集圖記
瘦石野亭春集集者十四人集之為主人者鄉進士長
洲徐中行取而圖之者其友杜身之圖之為人物者其
巾服或官或士或隠其起居或坐或立或行其情之所
適或捉筆而書或展巻而吟或隠几而思或䄂手而觀
或凭欄而顧或相携而語或聴歌而興其侍從之所職
或釣魚或濡墨或随歩或執薫茗或捧壺矢或進巻冊
其林木則有碧松有絳桃有垂楊有叢竹幽花可擷豐草
可藉其居止則有磵流環之有磐石踞之有苔逕縁之
有及肩之牆有容膝之軒有行庖以供有板橋以渡其
器用則有石床有磁墩有髹几有古罍爵有古彛鼎有
嚢琴有盆峯可憑可憇可觴可爇可撫可翫諦視之則
溪雲之浩浩若可以盪目野水之濺濺若可以清耳又
恍然若與諸君子在花香樹影之間而聞語笑之聲於
溪雲野水之外雖蘭亭之勝西園之雅有不啻過者亦
竒矣哉中行之為人介而癯如削玉如立鶴故以瘦石
自名而其所抱負真有特立獨行之操其為詩又清新
俊逸若可以脱塵鞅而飽風露者故身之為此圖寫其
一時賓友之盛因以見中行之為人然予之所望於中
行者豈如此而已乎是集也予亦在數故輙為之記
　　　碧雲深處記
丞狄道縣事洛陽周公之謝政而歸也嘗營别墅於洛
之郊挹嵐翠於軒窻㫁塵氛於戸庭竹樹晻靄連隂無
隙合而題之曰碧雲深處公樂居之甚乆然未有為之
記者於是公夀七十餘矣兩寄詩以為言顧後學小子
不足以窺公而又念老成耆舊勤惓之意不可以終怫
也則為之言曰古君子之連類取喻豈茍焉者哉殆必
有所為矣彼雲之為物其始也出膚寸而雨天下以澤
羣植君子之進而行其道也其終也斂藏於巖穴舒巻
自如而不言功君子之退而善其身也公以賢良受薦
而興佐一邑之政有及民之惠可計日以進於通顯之
列矣乃厭簿書之勞起尋壑經丘之志髙風峻節出流
輩甚逺其有取於雲以自輔豈不稱情也哉昔靖節君
解彭澤即歸柴桑愛雲之無心出岫而見於詞陶宏景
隠居勾曲山私雲以自怡説而不以贈人蓋雲之見遇
於名流勝士如此以今觀之公歸自峽以詩酒自娛不
復問世事思置其身於農夫漁父之間蓋有慕於靖節
而年愈髙氣愈健朱顔白髪笑傲溪山又将有得於觀
頥自養之誼如勾曲外史者其夀未艾也此碧雲深處
之所以得名也歟公名端儀故侍御安慶太守公之子
閣老贈太師南陽李文達公之内弟有子瑀選尚親
藩貴主而文達者予之外舅也瑀每以朝賀至京得聞
公起居而莫獲奉几杖聽教言恒以為歉文逹公子尚
寳卿璋錦衣百戸玠尤為公請記甚力則書以畀瑀用
復於公因以致向仰之私焉
　　　祁門善和程氏世墳記
我新安之為郡也自昔少兵燹之虞故生其間者樂耕
勤學而重祠墓且其重之也甚力鳩族而守之有定約
合譜而識之有定所或侵焉則併力而訟之積嵗傾家
不直不已其間自唐宋來名大族者邑以十數我程氏
號最蕃曰篁墩程氏皆祖晉新安太守元譚宗梁将軍
忠壮公靈洗其居祁門者祖唐御史中丞澐宗户部尚
書仲繁仲繁禦黄巢之亂始來居之再徙浮梁蓋篁墩
小宗也居善和里者祖宋中奉大夫令淮還自浮梁中
興其家又祁門之小宗也自中奉大夫以上至太守府
君其祠墓或有司所掌或諸房所業雖相通而莫相一
自中奉以下九世為墓十有二則善和程氏世守之每
嵗時相與展省祀中奉以下於報慈菴蕆事合食長㓜
咸在自宋迄今然墓多荒而不治者子孫雖蕃莫為之
倡於是曰貫曰元祐曰珪者慨然協議倡族人為之兩
易寒暑以克就工各立石於上識其官爵名諱而以状
來請書之嗚呼禮莫大於報本祠者神靈之所棲墓者體
魄之所藏為子孫者忍坐視其将圯而不加之意哉故
曰君子反古復始不忘其所由生也然勢有所不能者
以官為家而墓無所與守親盡則祧而祀無所與共更
代之後兵燹之交傳者蓋不能無疑於舜塜而孔子少孤
不知其墓問於聊曼父之母乃則合𦵏於防然則為人
後者思有所恃以保其祠墓於數百載上豈非事之所
甚難者哉豈非人之所甚幸者哉是宜有書以示後來
者矣中奉之母胡夫人𦵏里之下東山中奉塟里之楊
坑上塜其子和州僉判津祔津之子十三機宜貴昂𦵏
里之汪村園貴昂之子頴𦵏住後郭背塢口頴之子宿
𦵏里之下村宿之子兟又𦵏汪村園其配余氏𦵏其右
之宋家塢報慈菴在焉兟之子伯彦𦵏楊坑八畆段伯
彦之子汝弼𦵏伯溪汝霖𦵏巧坑汝訓𦵏伏村皆在邑
八都之境而今之居善和者三房子孫居多且貴蓋汝
弼之後有廣東按察副使宏汝霖之後有韓府長史顯
暨其子河南布政使泰汝訓之後有兵科給事中原佐
暨其弟刑部郎中宗顯貫則泰之弟與元祐珪為羣從
而其子昊亦賜進士出身矣善地所鍾是或一道然非
夲其先之所積則亦莫能致焉後之人履塋域而剪其
荆棘祫祠堂而餕其爼豆将不油然以興愓然以警嗣
其志而謹葺之以求附於禮不忘其所生之義哉予於
善和之程實同所自出既通譜矣又嘗記其所謂報慈
菴者故於先系不復贅特致詳於墓事凡族人預有勞
費於兹役者悉附名其隂
　　　懷鳳堂記
北海仇君東之以薦起為訓導有年矣其所居在都城
北甚僻徃還甚寡然數辱過予凡經史所扣擊下至稗
官小説無不立應發而為古文詞力追秦漢及唐宋數
大家不作近代語其論事後成敗若何悉有見誠使出而
用世必可觀然君性迂且亷故所如輒不合坐以困亦
終不自沮也其學益勇間以懷鳳名所居之堂或者疑
之曰古賢聖之可以尙志者不有大哉乃獨以其姓之
同位之下而於季智乎取之多見其庳且隘也予曰不
然君子之為道也行逺登髙必有所從始豈若世之偃
然不慙驀自附於古人而卒無以副其實哉武侯王者
之佐自比管樂子美詩人顧以稷卨自許天下後世之
公論豈可誣也而况季智之未可易視哉羣璫柄國
趨者瀾倒顯晦裕如而不以鷹鸇自處獨王渙知之不
敢以枳棘處之自處者世不以為矜處之者世不以為
比季智固不可及而渙亦可為難也然則安知夫世之
人不有如渙之知君者哉知君而以為孔明管樂不知
君而以為子美稷卨其於君也何尤然予獨有感焉鳯
之為物不常有也當虞周時僅一再見顧後世史冊所
書或五見或三十九見何鳳之不憚煩而為世之䙝翫
若此哉殆有􁃶鳳焉烏可不懼耶予與君交厚善蓋嘗
坐君之堂壯其志必有所從始以底於髙逺仇氏之真
鳳将未亡耶矧今天子嗣位比德舜文以幾於隆古之
治寤寐英賢若飢渇然則君子之顯晦不有時乎哉其
音足以中律吕其文足以儀殿庭其德足以昭聖人而
興吉士若君輩者行将見之則君之堂且將名於時誦
於後而家世之祥益大矣
　　　慕椿養萱記
人子之於親生則養殁則思皆根於性而無待於强焉
者也然有忽於其殁而遺親者矣於是聖人有事亡如
存之教有簡於其生而悖親者矣於是先正有祭豐不
如養薄之警二者交盡然後可以言孝而克盡者恒難
也吾鄉有范禎氏早失其父景純甫追思之不忘與弟
祺禮初䄎養其母趙孺人甚力間來京師語其情於所
知者為顔其堂曰慕椿養萱而以記請殆有所志於孝
者歟然吾聞之慕非徒慕養非徒養而已禮親之所以
為思者五居處笑語之思其粗也而嗜為切親之所以
為養者二口體之養不可缺而志為大雖古之人邈乎
難及而性之所發今之人豈有異乎患不為耳范氏世
居休寜林塘之右族予不及識景純甫然聞其樂善循
理以友恭自名范之彦也既殁而趙孺人持家有道訓
育五子以不墜其夫君之業賢明人也然則予之升斯
堂也目斯名也因父之所嗜與母之所志随力之可及
以為慕以為養少企於古之人而求副其實俾殁者
享其致慤而益安生者樂其承順而益夀豈不足為范
之佳子休寜之良士也哉禎生有美質嘗講學於君子
當有所立以顯其親者其從弟祤館甥于予故於范有
姻好而記不以辭也
　
　
　
　
　
　
　
　
　
　
　
　篁墩文集巻十五
欽定四庫全書
　篁墩文集巻十六　　　　明　程敏政　撰
　　記
　　　重脩南山菴記
南山菴在休寜縣東南五里其來最逺其境最幽勝盖
紋溪之水自㫁石蜿蜒而來繞菴之西折南至古城巖
迤邐而去芝山蔚然當其前一支壠虹亘洑行出菴之
東其麓有塘冬夏不竭土人號南山菴據其上故因以
名焉考舊牘菴始晉泰興二年釋天然者剏建其後興
廢不常今菴中所藏田租刻唐賢通字文有小石表刻
宋淳熙字皆不可得詳矣然老木大且數圍其髙參天
其隂蔽畆意非其來之逺則烏有此數百年之物哉國
初菴燬于兵燹景泰癸酉釋誠閏者來住里人張萬山
助其財力菴以復新既又得石佛于塘之中丁嵗旱奉
以禱雨得雨而熟里人益神之凡有事即禱而香火益
嚴非地之靈有以隂主之歟成化庚子先尚書襄毅公
賜塟南山之原距菴百餘歩而菴地多程氏業捐之菴
者賜塟之制當有祠堂三間因起于菴之東㑹菴亦漸
弊矣閏與其徒恵靖復加葺焉郡縣及鄉之尚義者争
捐金濟之菴以再新菴中為大雄之殿以事佛左為伽
藍堂以奉漢夀亭侯闗将軍右為真君堂以奉唐雎陽
太守張中丞後為方丈兩旁各為僧寮法所宜有者次
第以完惟先公之神實棲于是而斯菴出於古跡亦令
甲所宜存者修廢起墜之功因不可無紀也閏號性空
鮑氏子僧行刻苦人所弗堪蓋非其力弗食非其類弗
友用能一再新其佛宫而積其所得捨田為常住若干
畆從之遊者服麤茹澹亦相與共之無外慕紛華中藏
矯偽之弊年㡬七十體癯而氣堅蒼藤瘦竹疑其為有
道者予以是敬禮之思異日得請而歸占溪山之勝結
社以終老焉而閏也遂将為凈土之逺師草堂之凑公
矣惜予之迂左不能如淵明樂天之曠逹而徒想其人
於異代可愧也哉閏所捨田其畝數及嘗有所施于此
菴者其主名悉附著于石隂
　　　新屯寺鐘樓并續置土田記
新屯寺在休寜邑南三十里黎陽鄉相傳以為唐寺也
肇跡于貞觀賜額于天祐嵗久寝弊當宋正和中僧法
夲嘗一修之又置田五十畆寺瀕于溪侵齧不時迨元
至正中僧秀芳復徙剏雲盖山麓縣志云爾寺雖一再
更新而鐘樓獨久壞無以謹天時覺徒衆自元季扺國
初兵燹之交版籍之易田之𨽻寺者亦蕩無餘焉僧志
逺程氏子所居曰程子塘去雲盖山五里而近少入寺
禮碧雲上人者為師長益淳謹好學思亢其宗乃重作
鐘樓于佛殿之東岌立翬飛綵繪相映追蠡在御衆聴
一新盖成化丙午九月九日也既又以其餘力構禅房
數十楹而尤惓惓于土田為常住之資前後所得三十
餘畝由是過者發偉觀于蒼山老木之間居者獲美茹
于良疇嘉畛之上新屯之寺得逺公而一日煥然有加于
舊焉然獨懼夫來者不知夫成功之難也託予族人志
端請記其事予聞佛之為説自以為堅忍而不變净潔
而不汚雖天下之珍恠麗好莫可與動其心者固無藉
於耳目之警棄南面王之樂而自逃于困餒不給之鄉
至或捐軀以濟人之危急而莫之䘏也固無藉於口體
之奉天下之物比之風燈泡影一切皆幻而付之苦空
圓寂不可致詰之境固無藉於身後之名則夫鐘樓之
設土田之增金石之刻彷徨于斯世而為其徒之計者
亦異乎佛之説矣雖然是或一道焉無藉乎耳目之警口
體之奉身世之名佛已成者也若其徒之學佛者豈能
無藉乎此而遽有得乎彼哉宜逺公之有是舉而記不
可辭也聞其聲而念戒我者之心食其粟而感飽我者
之恵誦其文而徳教我者之言勇徃精進力於其説以
求無負于逺公雖於佛未可知然祝蕃禧以酬國恩禳
豐嵗以作民福田固寺與僧之所恃而為存焉者也可
不勉歟
　　　仙遊張氏遺像風木圗記
凡子孫於祖考之生而致孝也承其顔養其志如斯而
已其殁也顔則惡乎承於是保其容之遺者于堂不敢
死其親也志則惡乎養于是謹其體之藏者于墓不敢
亡其親也斯古之道也中世之人不惜懸重購以求名
繪結生塋為娛目保身之計於其先容先墓漫不加省
何哉予觀于張氏遺像風木之圗不覺慨然曰是可以
占孝矣張氏出唐梁國公睦之後曰團練招討副使濬
自光州固始遷閩之仙遊招討再世曰宋奉議郎叡三
世曰泉州郡學教授弼又十一世曰陽山處士子清十
二世曰元承事郎和十三世曰興化路判禮十四世曰
臨江路判鉉鉉之弟曰百川處士銓鴻臚序班鐩則入
我朝矣百川之子曰樂素君瀚樂素之子曰慎菴君福
再世不仕慎菴之子鄉貢進士炫始為此圗且請諸搢
紳各為之賛以序為屬盖炫之叔父雪梅君嘗有志為之
之弗竟炫之兄煇乃重修譜牒考其兆域而摹其遺像
之存者付炫俾竟其志云将使為子孫者按圖而知某
為某祖之像某為某祖之兆雖時有後先地有逺邇蔚
乎粲然如聞其謦欬于室堂如奉其松楸于庭户又因
賛述而知其出處顯晦與其積善流澤之詳俾知所感
且知所勵若斯之為圗亦庶㡬古之孝者歟然予竊進
於張氏夫孝有夲有文力其夲而後文可稱也升其堂
覩其容之遺則思承生者之顔撫其兆感其體之藏則
思養生者之志斯可謂之力夲乎未也立身揚名聖有
明訓虧體辱親大禮是嚴必也處而學為良儒出而仕
為良臣使人稱之曰此仙遊張氏之後以似以續而不
匱則張氏之先固有不待生而存不随死而亡者哉然
則斯圗之為重又豈獨以其文哉炫好學博雅不伍于
流俗他日當有以亢其宗者是為記
　　　廣對鷗閣記
吏部侍郎鏡川楊公為學士時嘗續其先志作對鷗之
閣盖摘唐人詩中語也然鷗之所以詠于詩者則皆夲諸
列子所謂海鷗忘機盖習談之公自為記甚詳而又命
予識之故竊有進于公者夫機心之有所中也豈獨鷗
哉狠鷙悍烈雖石虎之射可以没羽然有時而自中則
盤迴隠伏雖弓蛇之飲可以戕身豈若無機心者可以
優遊委順付悲喜於身外之為樂哉此公之先所以有
取於鷗而思以貽後者也今公出領銓曹可以黜陟生
者入總史事可以榮辱死者固當無所容心其間俾是
非不昧賢否不淆為鉅儒為宗臣則天下後世盖将知
公之承其先者不徒取於對鷗之適而已予方被放去
歸其鄉将漁釣以畢此生于江海之上計盟鷗以自輔
而踈慵拙直鷗固不予棄也思公之閣撫公之巻輒廣
公之意而識其後亦因以見予之志焉
　　　重建觀音寺記
都城西南五里許曰玉河鄉池水村中有古刹曰觀音
寺初莫知其所從起傾圯荒穢日甚一曰天順壬午歳
鄉之人曰權五合里之善士延釋恩祥重作之為祝釐
禳禜之地成佛殿六楹将以次及兩廊未就而祥逝越
十年矣風朘雨削殿復傾圯住者取具過者興歎迨成
化丁酉嵗而祥之徒徳顯始繼其師之志盡出己貲協
以衆募掄材鳩工闢隣地百餘丈狹者以廣汚者以新
佛殿之六楹者巋然中起髙敞靚深不替以隆左為伽
藍堂右為祖師堂天王殿峙其前觀音殿掎其後外為
山門殿左右為方丈鐘鼓有樓庖㕑庫藏有建子屋數
十楹居其衆收民田二百餘畝贍其食棟宇翬煥像設
荘嚴丹堊藻繪争耀競爽經始于某年某月訖工于某
年某月落成之日逺邇畢集蔚乎粲然易傾圯為堅緻
更荒穢為精潔可與名山福地勲戚貴近剏建者相長
雄不徒甲一鄉而以顯髙足恒裕懼其積久而或冺命
其弟善彬因予所善求記予因訪其興廢之故盖近得
石刻於土中謂金天㑹七年梁王統軍至杭上謁天竺
禮觀音大士像及大藏經異之因徙而北有比丘智完
率其徒以從殆斯寺之所由始也石刻於大定十七年
九月考之史梁王為烏珠實以天㑹七年己酉入臨安
是時為宋建炎四年髙宗遜於海凡玉帛圗籍盡航之
經像實與之俱至大定十七年丁酉㡬五十年矣而寺
昉於此乎立是為宋淳熙四年孝宗方勵志中興世宗
亦賢主盖嘗自儗漢唐之盛圗功臣于衍慶宫烏珠預
焉殆夲其志而為此以致夫褒勲悼往之意歟其舉措
不暇論然撫時與事則有不勝其感者矣自大定丁酉
至皇明成化丁酉三百六十年矣而寺昉於此乎興然
予嘗至天竺見所謂沉香大士像者杭僧率指為梁物
以金石刻證之梁物已北徙中失于兵燹乆矣而杭僧
不知也其廢興之故如此則今寺之以觀音名豈非稱
情也哉嗚呼自宋之南金元之入幽冀之間變亦極矣
我髙廟龍興天下始定於一文皇繼之而興都焉山川草
木皆獲呈露以被中原聖人之澤况斯寺近在郊畿得
人焉以起廢而為祝釐禳禜之地其徳澤被于齊民猶
甚獨非幸歟後之來者宜悉此意以祥顯二公之心為
心嗣葺之俾勿壞則庶幾如國之幹臣家之肖子而斯
蹟之可永也祥號瑞菴仕為僧録右覺義顯為性天仕
為右善世裕方領祠部牒為住持與彬惓惓思以文字
昭其師故予嘉其志而記之如此
　　　瀛州行樂圗記
河間之為郡也據滹沱中堡二水之間故因以名城四
面皆湖濼一望𣺌然魚鳥可食之物茭蒲菱芡可薦之
實為民利甚厚其尤勝者菡萏花相屬六七里遊者乘
小艇絶流以入釃酒擊鮮使人竟日樂而忘歸故在前
代又名郡為瀛州馬君文奎自京官考成來判郡事佐
其長以惠利其民人治益閒暇遂得適其所謂樂者於
是鄉進士寳應陶君懋學為作行樂圗發其吏隠之趣
值予被放南還得觀焉其圗馬君坐磐石以瞰清流不
盈尺而妙得其真修篁古松交䕃其上荷芰在下蕩漾
水雲翛翛然若凉颸徐來飄人巾裾有不知六月之為
暑也童子治茶竈其旁或捧書挾琴各極其態一鶴遡
風唳其前長空泬寥有川鳴谷應之勢盖河間郡誠佳
勝馬君政亦閒暇斯圖足以發之而予言則有不能盡
其妙者乎予家江南中世徙河間有先壠在焉亦將受
一㕓事漁釣以終老顧出於病散淪落之餘方挾妻拏
走南北而力未能也輒因馬君之請記其事君父憲僉
公與先師南陽李文達公進士同年君以庭訓入官累
有聲績後此名位當益進時一展巻指其所經遊所眺
望将無忘于河間而心語曰此吾宦鄉與人同樂之地
也哉則其情之所寄景之所觸将悠然自得於塵壒之
外豈直感嵗華資玩好而已
　　　静軒記
歙諸吳以居溪南者為望溪南諸吳以名仁字世美者
為望世美君縁其名而以静名軒且求益于士君子得
靜之説甚富君之子恕復以請于予予以為静之義大
矣其見于經出於聖賢之所教詔者燁乎炳然言之多
則聴之厭予将何以副成子哉雖然吾之所謂静者不
以跡而以心則城市窅于山林不以心而以跡則終南
巧於捷徑盖君子之所貴乎静者非跡也心也吳君之
處於斯軒也其有思乎望溪南之山而愛其如玉之峙
曰斯静之體立于吾心者耶酌溪南之水而喜其如鑑
之清曰斯静之用涵于吾心者耶近取諸身逺取諸物
日復日嵗復嵗而吾心之不克盡者寡矣顧名思義而
吾之所謂求仁者亦不逺矣使心失其所養汩汩于名
擾擾于利馳騖四出于黄塵赤日之下而不自知乃謂
人曰吾之軒将以習静其孰諒之哉予方䝉恩解組而
南将弛擔息肩于新安山中且與吳君結净社老友朱
槿之開落可撫而觀焉白鷗之出没可挾而馴焉髙才
疾足者将笑之以為迂且癖而莫與吾也然静中真樂
有不可以强人者茍相悟以心則無徃而非安閒自適
之境又寧可以形迹拘拘焉求乎一軒之中哉
　　　淳安縣儒學重修記
予南歸扺淳安值江漲不能去乃取道入謁夫子廟於
學宫學宫皆經新飾煥然於江渚之上心甚異之教諭
許君仁訓導黃君奎王君普揖而進曰初廟學久弗治
而櫺星門泮池偏於西非制之宜今劉侯箎來知縣事
之始即𢥠然曰是豈可泛然不加之意哉乃卜吉鳩工
遷正櫺星門俾泮池與㦸門相值南向而池之方廣視
昔倍之作泮池石表於西改廩餼倉於東建觀徳亭于
射圃至于殿廡齋舍或易其棟梁或加之丹堊或益以
磚甓次第興修無弗完者皆劉侯之力也明日燕尊經
閣又明日燕魁星樓坐客咸指其臨觀之美與其䖍奉
之嚴嘖嘖歎曰非劉侯則日加敝漏而後來者益不可
為矣三君子因請記其成諾之而未暇也予歸兩月王
可來休寜申其説為之檢舊志及諸先正之記而言曰
淳安夲歙東鄉自隋唐以來𨽻新安其後割以畀睦而
東西徃來者憮然有眷眷桑梓之意况得賢侯以新兹
學宫與有逺耀而可以無言哉淳安素稱佳山水生其
間者秀而文自宋扺今嘗一再魁天下其餘並芳趾美
以出而建勲名於一時可登史冊光仕籍為斯學之重
者彬彬焉予獨念夫學以至聖人之道而道豈頓悟之
可得鑚研之足盡耶盖聞此邦有融堂錢氏實得慈湖
之傳上宗陸子其言淵以慤其行碩以顓真可謂百世
士矣然朱陸之辨學者持之至今予嘗誦兩家之書而
竊懼夫人之不深考也自艾于粗浮之習而追病夫支
離之過其言具在炳若日星今弗究其晩年之同而取决
於早歳之異其流至于尊徳性道問學為兩途或淪於
空虚或溺於訓詁卒無以得真是之歸此道所以不明
不行而師之教弟子之學淵源所承宜有據焉可也矧
今天子更化之初學宫鼎新適逢其㑹則凡遊於斯者
豈可不敬以心學為勉勉之何如以錢氏為先容上求
聖門道一之説而致夫體用之極功以不負賢侯祇承
徳意作興學者之盛舉豈非偉然烈丈夫之所為哉其
所以重斯學者不亦大哉予不佞生朱子之鄉敢竊書
其所聞為記劉侯永新人文獻舊家知所先務而餘政
及民尤多屬郡吏治可當首選廟學之修肇工于成化
丁未十一月竣事於𢎞治己酉十一月相其事者縣丞
黃福主簿朱智典史李景董其役者耆宿周甲應乙邵
丙皆能體侯之意有功斯學事得附書
　　　忠孝道院記
忠孝道院在休寧之商山其先興廢不一當宋南渡有
邕州安撫吳文肅公其第與院相邇文肅諸孫曰資淵
仕元為建徳路遂安尹生子真常不任昏宦因寄跡歙
之乾明觀歴官提舉崇道明徳宏教法師兼知觀事以
以是院之久淪于兵燹也至大己酉請于朝得賜舊額
重建於村心為居人禱祈之地至正乙酉用堪輿家言
復移建於商山之賀里干著于令甲上𨽻乾明水秀山
環靈氣攸萃禱祈益驗道院之名益顯至我朝正統甲
子㡬百年院日就傾圯禱祈者病焉於是文肅裔孫曰
士彬以語都紀沈懋清懋清乃挾其徒許中元一再修
之中元以傳其徒胡元静元静以傳其徒陳道明間至
京師請予記以示來者予觀道家者流率以為出楊氏
之為我儒者必詘之然是院獨以忠孝名豈固有感于
儒者之説而為是哉亦其法有所謂忠孝而儒者偶未
之察耶是或一道也三代而下人臣之賢莫如留侯人
主之盛莫如文帝留侯汲汲於君父之讐進退從容有
儒者氣象文帝奉藩極其恭謹在位恭儉號稱孝文然
皆喜黃老之學則世所謂道家者其法之臧否説之醇
駁固宜有審所擇而慎所趨者哉寳清静以為治而謂
佳兵為不祥奉遺體以周旋而以忘生為深恥亦忠孝
之推也夫忠孝士之大節顧其名乃署於深山長谷琳
宫貝宇之間孰不駭聞創見而予則以為不然歸斯受
之孟有明訓麾諸門牆子雲是嚴吾豈能外儒先以為
學而靳一言為是院之重哉道明邑之仙源人知讀書
能自立且以彛名其軒殆亦觀忠孝之名思嚮慕以求
無愧于老氏之徒者予故嘉其志特書之
　　　休寜率口程氏世忠行祠記
世忠行祠者我率口程氏所建以奉先世祖梁將軍忠
壮公而又上推其源以及晉新安太守府君下泝其流
以建其始遷祖三三宣議府君者也太守府君諱元譚
當永嘉之亂來為郡實有安集還定功賜第郡之篁墩
子孫家焉十二傳至忠壮公諱靈洗值梁侯景之變復
起鄉兵捍賊殁而為神歴代嚴祀之號其廟曰世忠𦙍系
蕃昌居他姓十九其别居率口則自宣議府君諱敦臨
者始宣議上距忠壮二十有四世自其先葉嘗一遷新
屯再遷兖山戾止靡常衆心弗寜乃卜宅於率水之上
居焉當宋之季業以復振税之以石計者三百餘爰立
師以迪嗣人植産以贍先墓蔚然碩宗與篁墩相髙其
卒也子孫相與割田置守専祠于里之齊祈僧舍盖宣
議四傳有孫二十二人其為教諭者曰一䕫舉鄉貢者
曰夢麟曰應龍號經畬者曰一麟中省元者曰一震夢
麟嘗夲伊川家法立宗㑹鄉先生宏齋曹公實序之而
祠事未啟也正統丁卯春一䕫五世孫道和一震五世
孫玩始倡族人立世忠行祠為正堂四楹東西廡八楹
門屋四楹前闕石溪右臨水渠妥靈合族於是為稱然
子孫日多祠日隘成化丙午冬道和之弟春和玩之子
鈐復倡族人増剏寝堂四楹廣厦迴廊虹貫鉤連周垣
相繚扄鑰惟謹每嵗正元日奉三祖之像於堂奠獻禮
成長㓜叙拜飲福而散又以元夕前二日為忠壯始生
之辰製花燈以樂神凡五日其供祀也有田其受成也
有次其散胙也有規行之四十年而祠亦再新矣春和
從孫文傑與一麟八世孫祖瑗皆好學勇於義始相與
具其事請書之予於率口之程實同所自出嘗伏拜祠
下㑹其族人不下六千指盖其處者多良士歸者多貞
媛能不以富貴為豐嗇而以禮義為盛衰故其平居徃徃
知敬先睦族亢宗起廢之為功有如此者嗚呼世之人華
其居室䑓榭以示觀美或罄力於老子佛氏之宫以徼
㝠福顧于身之所從出者漫焉弗之省則吾於率口之
族嘉羡太息為之執筆不能已者豈獨水木本源之私
哉繼自今始凡有事祠下者仰祖烈之如在撫先業之
益充思以繩武為志而大振其世風俾有出於輪奐豆
登之外宗工鉅儒且将有不一之書擬其後矣詩云豈
無他人不如我同姓故記之而竊有告焉
　　　婺源縣廟學重修記
婺源儒學在縣西山麓凡起廢之功率有記獨以泮池
為闕典學者病之成化丙午之嵗進士即墨藍君章受
命來知縣事盖朞年而政成乃以次修大成殿及兩廡
剏學門及藏脩之居飾明倫堂而新之科第有表舍奠
有器而於泮池用工倍焉盖學宫去水逺無所從出惟
衝山有活水可取道而至有識者雖竊計之而力莫能
遂也君首捐俸鳩工伐山通渠渠凡數百丈導其流自
射圃北迤邐而左經饌堂歴三賢祠又演而南始瀦為
池作石欄以環之告成之日山増而秀水闢而深草木
含輝弦誦得所稱古泮宫之制盖役不及民費不勤官
而成兹偉績為諸邑之冠焉非君有過人才力不足語
此於是訓導李君仁具其事來休寜請予記於戯君子
愛人小人易使皆夲於學道泮宫者道化所從出也我
文公先生實産是邦闕里巋然比于鄒魯而於祠閣有
記經子有跋凡所以病吾人者以為溺心于程試之習
馳騖乎纂組之工而不専業於聖門思與學者深䆒力
行庶其俗可以一變至道盖先生之訓炳若日星如此
又何假於鄙陋不腆之詞哉獨以泮宫既新則聖澤益
宏道化益興在上者益相期以子恵為心在下者益相
戒以梗率為恥我文公先生所謂専業聖門一變至道
者将見於盛世為天下先以上副聖天子建極宏治之
意又不獨輪奐之美䟽鑿之勤可以冠諸邑名一時而
已藍君所以治婺源者若廣儲峙賑㷀獨造輿梁禳虎
患其政孔多且以其暇日重葺文公年譜語録及編刻
雲峰胡氏家集以傳庶㡬教養兼舉不負于學道之君
子其名位與日俱升所以利濟乎斯人者将有大焉而
婺源初政不可不書也縣丞李君應鐘主簿于君晟典
史陳君某及教諭廖君絅訓導張君節皆能捐俸以助
生員孫普程禄陳俊王道輔實董其役而李君克相斯
舉尤惓惓焉故記其成以告來者使嗣其志而弗隳則
婺人之幸寜有既乎
　　　道一編目録後記
宇宙之間道一而已道之大原出于天其在人則為性
而具于心心豈有二哉惟其蔽於形氣之私而後有性
非其性者故聖門之教在於復性復性之夲則不過收
其放心焉爾顔之四勿曽之三省與子思之尊徳性道
問學孟子之先立乎大者而小者不能奪其言鑿乎如
出一口誠以心不在焉則無以為窮理之地而何望其
盡性以至於命哉中古以來去聖益逺老佛興而以忘
言絶物為髙訓詁行而以講析編綴為工辭章勝而以
譁世取寵為得由是心學晦焉不明尼焉不行雖以董
韓大儒尚歉於此而亦何覬其他哉子周子生千載之
下始闡心性之微㫖推體用之極功以上續孟氏之正
傳而程子實親承之其言曰聖賢千言萬語只是欲人
将已放之心約之使反復入身來自能尋向上去下學
而上逹也此其言之切要意之誠懇所望於後學者何
如而卒未有嗣其統者於是朱陸兩先生出於洛學銷
蝕之後並以其説講授於江之東西天下之士靡然從
之然兩先生之説不能不異於早年而卒同於晩嵗學
者獨未之有考焉至謂朱子偏於道問學陸子偏於尊
徳性盖終身不能相一也嗚呼是豈善言德行者哉夫
朱子之道問學固以尊徳性為本豈若後之講析編綴
者畢力於陳言陸子之尊徳性固以道問學為輔豈若
後之忘言絶物者悉心於塊坐走誠懼夫心性之學将
復晦且尼於世而學者狃於道之不一也考見其故詳
著于篇
　　　兖山汪氏重建祠堂記
新安汪氏多祖唐越國公號最蕃其居休寜兖山者自
歙徙族益盛其彦曰世行君自新昌謝政家居諸務未
遑首倡其弟侄本父兄之志新其先祠為六楹焉其中
専奉越國公髙曾祖禰左右序列於上諸旁親之主左
右序列於旁限以重門繚以周垣凡神厨祭器庫之類
悉以如式經始於成化丁未十二月訖工於𢎞治戊申
八月告成之日昭穆載嚴宗䣊咸喜以為四時祼享之
儀有所據而行五服袒免之親有所恃而萃百世孝敬
之風有所肇而興不可無記以示我後人於是汪君請于
予而予莫能副之甚久間叩其所以立祠之義則曰竊
聞吾鄉之先有陳定宇氏一時鉅儒其上世本唐鬲山
府君之後陳氏先祠寔中祀之吾之所以主祀越公者
本定宇意也又聞淛之浦江有義門鄭氏累世同居其
先祠併祀伯叔羣從男女之主上之人嘗旌其門下其
家範以風四方吾之所以建祀旁親者用鄭氏例也其
餘一遵朱子家禮與國朝頒行之定式並行而莫敢戾
焉吾之所以承先志致隆於祠事者如此而已予聞之
𢥠然以歎曰嗚呼先王報本追逺之禮垂世作程而具
於載籍炳如也中世以來章縫之士心知之而力不及
公卿之家勢可為而不暇又其甚者華寝室以奉妻孥
飾䑓榭以樂燕私於賓友大捐利于道宫佛刹以自媚
於鬼神而覬冥福其不知類至於若是而欲民習之正
禮教之興道化之洽豈非吾人之所甚憂者哉有志于
復古如汪君有志於正家憲後而因以風一鄉之人如
汪君豈非今之難得者哉君名道字世行起鄉進士筮
仕知湖廣醴陵再知江右新昌率以徳政聞嘗有徙學
築城之役皆事之難集者君優為之又建白行家禮崇
宗祀十條多匡時善俗之見朝議取而行之誠哉君子
之學由身及家而施諸有政不可誣也記而傳焉俾有
事於陟降豆登之間者油然以興惕然以思謹禮文崇
孝敬而以流俗之漸是懼将不有擴君之志而増輝於越
公者乎君之父諱伯善讀書好義鄉稱長者兄諱世寜
躬行孝弟以率其族起其家皆惓惓於是祠者故并記之
　　　恭謙堂記
祁門善和程氏之老曰用亨與其兄用仁極友愛凡車
馬衣服可相共者無爾汝一飲食之嘉者不集不食用
仁出抵暮不返必迎候醉歸則扶掖還寝室乃退或有
疾竟日夕不離側疾瘥乃己事酬酢客過從與一切家
政必議議叶而後行由是家人化之娣汪之事其姒方
也若兄弟然相好不二子姪之勝讀者必共業而無敢
譁者焉盖用亨之父曰孔隆處士家範極嚴識者占其
兄弟之克成有以也里人嘉之為題其堂曰恭謙殆将
以孔隆擬楊氏之播以用亨兄弟擬楊氏之椿津焉其
得之鄉評如此前進士知黟縣事江侯聞之為大書
其扁而未有記之者今侍御佀公來為郡求逸民以佐
政用亨在焉里人又為之嘖嘖嘆曰孰有恭謙若程氏
兄弟而家之不淑令聞之不翕然者耶其姻黨甥方英
林彦方表大懼堂事弗白始以記請曰願無辭以詔來
者予觀宏農之楊與廣平之程自魏晉來同列右姓以
家法聞天下譜副於有司論其世故等夷耳椿津皆年
踰耳順恭謙不衰國史書之而大賢君子有取焉今用
亨亦年六十用仁年六十有二老而篤行亦将可以趾
宏農無愧於天顯者耶然椿津並登台鼎赫然一時而
用亨兄弟以布衣處林壑之下疑其有不可班者殆非也
天之所以與我者豈有所限于隠顯而為之豐嗇哉中世
以還固有居人上而䦧牆攘臂無所不至者矣顯而慝
焉顧豈若晦而淑焉者之為泰哉雖然慢者恭之賊傲
者謙之反也恭謙之為徳也和和則吉吉則夀家以興
傲慢之為徳也戾戾則凶凶則菑家以否斯固君子之
所慎而尤莫切於兄弟之間也用亨之友于恭謙若是
其播而為一家之和鍾而為一身之吉進而享耄耋期
頥之夀将不兆於斯歟子孫承之是則是效家益興族
益荗獲與椿津之賢相望為異代則一堂雖小而有繫
倫理世教甚厚記而傳之固宜用仁名恕保號拙翁學
春秋數不利於塲屋而隠用亨名元佑號朴菴其先與
予同出廣平自晉新安太守元譚府君以請留居郡至
梁将軍忠壯公益顯忠壯之後分居休祁昭穆具存而
予差有再世之長詳見統宗譜云
　　　春風堂記
休寜北郭程氏有名萬鐘者嘗構堂以春風名之取大
程夫子在汝隂事以為重謁記於予予𢥠然不敢當曰
夫子從學於周子以上續孔孟之傳道徳淵涵殆有未
易名者所謂春風特出於門人朱公掞氏後世味其言
追想其風采若天人燁然不可得而即焉是豈可以易
言哉發吟風弄月之趣人莫與歸適傍花隨柳之樂人
莫與識夫子之春風得諸師見諸身者如此後學烏足
以知之然驗之以其近似亦有可窺其萬一者夫子嘗
與伊川同遊佛舍僧羣然從夫子而伊川為之獨行盖
異端且馴于卒然之頃而况士類新法之行不嫌於條
例司官而荆公目之以忠信小人且格于閧然之餘而况
君子平居端坐如泥塑及接人則一團和氣盖寓公生
客且歆仰於邈然之際而况州閭族䣊之人朱氏所謂
春風雖若一時偶有所得之詞實足以書夫子粹面盎
背之妙豈非善言徳行者哉萬鐘受其説於季父友雲
先生文通掲之以名堂豈非能自得師者哉然師之而
弗求所以踐焉不可也宅已以巽順無暴慢之作處家
以雍睦無乖剌之舉濟事以温裕無忿戾之形夫如是
則庶乎不愧時雍太平之民而斯堂可以顯矣孰謂夫
子之春風人不可以隨分而有所承式哉若徒以示重
謂大賢非所敢企則将有事去名存如昔所譏鐡爐歩
者可不懼哉予於萬鐘有同里同姓之歡喜其謹愿好
禮不忘先訓友雲又一鄉耆儒所期於從子者甚逺為
記之而藐焉末裔行毁業荒不能為役於夫子盖凛然
望洋之歎有不知其自失者矣
　
　
　
　
　篁墩文集巻十六
欽定四庫全書
　篁墩文集巻十七　　　　　明　程敏政　撰
　　記
　　　浙江湖州府新置孝豐縣記
湖州在前代號吳興郡廢置不一常領烏程歸安長興安
吉徳清武康六縣元季地入張士誠我髙皇帝龍興拯
生人於潰亂首命將伐取其安吉長興二縣久之下士誠
湖州歸職方復領縣六盖百三十年于今矣成化中王
君珣受簡命知府事數年令行恵孚每行部輒進其縣
之耆老以詢政焉耆老言安吉縣轄十六鄉為里九十
有五地險逺人習於不善嘗有弄潢池之兵者至勤王
師而太平金石廣苕浮玉天目魚池孝豐零奕兹八鄉
者為里四十餘中有漢原鄉廢縣城巋然存焉長興縣
轄十五鄉為里二百六十有四而零順晏子荆溪兹三
鄉者為里二十有七去長興甚逺去安吉甚近如析安
吉之八鄉置一縣轄之而割長興之三鄉𨽻安吉則地
之逺近適宜民之羣不逞者昜漸以變殆永利哉王君
聞其言亟是之且博詢輿情考按圖牒手䟽以聞詔下
戸部户部請覈實上狀而布政使張公敷華按察使毛
公鸃皆以王公所奏便狀上得請因其鄉名予縣額曰
孝豐降印除吏置令丞簿史各一人仍領天目松坑二
巡檢司事下王君與分巡參議李公昊躬往相地剏官
府立城郭開衢巷分市㕓營廟社儒宫畫一而定有若
天啟業恢計宏落成之日歡聲被野力殫而不以勞財
費而不以困葢王君不貽艱於後人以一身任興利起
廢之責藩臬之臣不以事非己出撓經野惠民之功故
議克合而足以有為若此於是王君使來求記其成予
嘗待罪史氏竊窺髙皇帝之疆理天下矣葢自戊申改
元洪武以來因革增損不遺餘力然於湖州屬邑猶或
有不盡焉者何哉豈有憫於長興安吉久戍且勞故當
偽吳之平也即以内屬俾少遂其生養不忍再釐正之
以勤其人於瘡痍未復之秋與顧王君剏置一縣分𨽻
三鄉之請實在戊申今天子改元𢎞治之嵗嵗律一再
更矣分符治理之臣乃能補其遺規而成此鉅美事豈
偶然者哉春秋之法凡城某方戍某處皆謹識之為民
也而况肇永利於制定之餘弭後艱於承平之日事可
不書之使官於斯學於斯生長於斯者相與心王君之
心保兹成蹟伊始自今以圗無替焉而為望邑於天下
哉王君曹縣人成化己丑進士歴知太康信陽二縣有
治行召擢監察御史于南京至今官復以政蹟卓異被
薦得一賜誥進階而後此名興位崇實未艾云
　　　翕樂堂記
東南之人雖大家巨室以析産為故常然亦有析産而
相睦者要以為難也析産之餘相鬪訟至於老而不相
能者亦徃徃有之乃若同居友善如祁閶邑南康志髙
處士豈非千百之十一哉處士性仁厚而誠慤少失怙
恃能奉其兄志仁志忠甚恭撫其弟志英甚篤既娶於
方家漸饒裕而一錢尺帛未嘗私也有子三人從子八
人猶共㸑無間言乃搆一室為弟兄子姪怡樂之所其
從叔亞卿用和為題其上曰翕樂而處士年七十矣五
月二日初度之辰也其邑子饒君棨汪君機與處士之
子佑從子价有芹頖同遊之好将以是日奉觴斯堂為
處士慶來休寧請予記之於戱家之興衰繫于兄弟之和
盭尚矣然和而興者什一盭而衰者什九故常棣之詩
著於經為大戒而世之人克舉其義者恒鮮焉則何幸康
氏之近出于吾鄉也哉夫以一家之和播而為一身之
吉此得夀之道也吾知處士自兹以徃由七十而踰八
望九以底於期頥之域體益康夀益增白髪蒼髯壎唱
箎和日甚一日有司必将禮於其廬俾正鄉飲賓僎之
位為桑梓光子姪之賢者又将進與計偕承顔養志以
揚處士之徳善見者興起聞者感慕益篤友恭之風而
以䦧牆紾臂為恥斯堂之名将不焯焯於時而為祁閶
山水之光也哉予不及識處士且病後文萎不足以盡斯
堂之勝然諸君子尚齒好徳之心不可孤也輒書之為
記
　　　蘄水縣南門浮橋記
天下事有可已而不已者有不可已而已者皆非也可
已而不已則厲民不可已而已則隳事君子之蒞政也
必酌其中以為制使民不厲事不隳而足為吾人之永利
斯可矣若今蘄水縣之所謂浮橋者吾有取焉初蘄水
有渡在縣之南門當驛路之衝每入冬駕木為橋春漲
作則橋壞而濟以舟舟不勝載堕溺隨之秋水涸而灘
磧露則橋不時成舟不即逹嵗費白金㡬十斤責以渡
夫六人而民恒病渉為嵗滋久莫或究心焉婺源潘君
珏以成化甲辰進士擢知蘄水縣事嘗祇謁宣聖廟進
其師生與語而前教諭周同倫訓導楊復初周寛暨諸
生王泰等首以是為言盖渡當儒學前故悉其事而君亦
首肯心計曰是必為浮橋使守者歛放有時庶可久也
嵗連歉不克如志㑹巡撫都憲馬公來有令諏郡縣興
革事君躍然以状上報可即親徃行水令耆民游泰度
河面之廣狹以丈計者六十可當四十艘而君懼民乗
河飽急濟以蹈不虞減其數為二十六計嵗造之常費
不足以給募之富民得畢銓等捐金以佐官而君又懼
吏之有朘削也親徃視役命僧㑹悟智市材鐡集工力
肇工于成化丙午七月訖事於十月毎艘縱若干尺衡
若干尺砌以巨板繫以鐡維長與河等嵗益夫四人水
平則放以渡漲起則斂以俟東西徃來若履坦途行者
歌呼居者慶嘆以為永利實始自今非賢令君之究心
民事節其勞而紓其費莫與致此於是寛與今教諭傅
楫訓導徐賢暨諸生畢鵬等具其事以請記於戱此非
所謂事之出于不可已者哉惟事之出於不可已則所
為者皆義而非利言於上聴之而不撓倡其下應之而
不譁謀之同行之果而成之亟利之大有如此者彼無
所酌於事之中起則或坐而任其事之隳或起而為其
民之厲又何擇乎義利之説而遑恤夫君子之譏哉矧
學校公論所自出乃亟稱潘君之賢雖橋梁一事亦首
得於先王拯溺濟渉之遺規則其他政之從善可知矣
異時名位鼎升責任益隆天下事所謂可已而不已不
可已而已者固當大明乎義利丕見于勲猷而蘄水固
其所發軔也然則是橋也将有甘棠之思繫焉豈可無
述㦲君字玉汝生於朱子之鄉而誦其遺書甚力且於
予有講習之雅故嘉其筮仕未久有恵及民而又知所
先務如此俾後來者有所考且有所勸以嗣經久之圗
焉
　　　松巖記
宗人貫用本者世居祁門善和里盖長史孔著之子方
伯用元之弟進士昊之父也長史没已久而方伯以壮
嵗卒於官進士亦早世用本恒怛焉莫能為懐将以三
思名其堂未㡬得異夢云有縱火欲焚其居後之竇峰
者急徃救之至山阿見兩崖壁立水交道中有平坡長
史卧其上用本坐其下進士侍焉因及名堂之意進士
曰三思出季文子之言疑於事也弗協請以時思易之
長史曰時思又不若松巖為雅吾先世居於斯堪輿家
善之自武魁府君以來代有顯者近頗戕於人藉爾之
力亟完之而松植其上又修復先塋亦多植松以䕃之
則思其先之大者宜不過此其以松巖名語畢而寤即
手識之使其中子旻來休寜請記嗚呼是不謂之異矣
哉古之人謂夢生於因盖晝有所見夜夢隨之率得諸
彷彿不可致詰未有耳提面命若此之詳且審者豈非
一念之所感而然哉上慕其親中憶其兄下思其子人
之至情孰切於是而用本之一身備焉求之誠故夢之
真耶詩云孝弟之至通於神明况父子兄弟一體而分
呼吸相通精神相屬而不可解於心者㦲跡是論之斯
亦有不足異焉者矣夫松長年後凋之物其操至於凌
雪霜傲風日非一切卉木早發先萎者比長史以是而
名用本雖嘉其脩廢補墜之功亦擬其夀之隆于是其
操之堅於是而後可以瞑目於地下乎彼名能孝者於
其親屬纊之言必痛心刻骨况得諸既没之後接諸夢
寐之間其感何如㦲是将終其身奉以周旋而不敢一
日忽焉者矣雖然吾將有進於是焉昔松嘗見夢于丁
固解之者曰十八公也其後果然盖松之為祥也尚矣
然則長史與方伯進士食其報而未盡者固将開其兆
以示用本之後人使知所勉以求副乎斯夢者歟吾知
用本始雖不免怛焉而終有所謂釋然者矣予與善和
程皆梁将軍忠壮公裔先尚書㐮毅公又素厚長史父
子宗誼藹然百世一日而旻與其羣從多美資質喜問
學俟捷於功名之塲者森如也夢之徴也或有在於斯
乎
　　　桂巖記
歙大里汪銑廷潤者吾友成都府倅文明之子固始尹
良貴之從弟美風資喜問學每辱過予言動未始越榘
度予甚愛之以為大里汪氏佳子弟云一日請曰銑之
先六世祖碧山翁嘗植桂所居堂後題曰叢桂祝之曰
願吾子孫有如此樹迨今可謂久矣而樹益茂銑父及
從兄奉先訓以經術自奮遂上國學對大廷領郡邑之
命於盛時庶㡬可以符先祝矣而銑不能讀父之書則
以桂巖自名因以示警焉惟先生一言有以啟發小子
之志意幸㦲辭不獲則告之曰子之所以自名而有取
於桂焉者将不忘其先世之所以垂裕者爾然桂之為
物豈直可與况夫士之顯者而已哉小山之歌招隠則以
况夫士之隠者舊矣可與却邪而衞正則與芝同功可
與堅節而厲行則與薑同操夫其義閎而用博如此乃
眷眷於郗生之所為自負者則恐先世之用情将不止
乎此爾故吾亦将有進於子者子以英年負才器承故
家文獻之後而問學不已必思大有所立以逺為先世
之光迓續其父兄之近緒庶乎其可㦲保正氣而不餒
厲志行而不變晦則如淮南之所歌雖隠不怨進則如
郗詵之所對雖顯不矜夫如是則為無負其先世之
厚望而於其父兄且有榮耀焉顧予歸田恒苦多疾藥
裹之需實資桂以自輔他日或幅巾藜杖造大里汪氏
之居婆娑樹下攀露叢挹天香歌小山之詞求金粟薦
茗而啜之以考子業之成當是時也殆將有不知子
之為桂桂之為子者乎若然斯誠可為汪氏佳子弟矣
　　　清風亭記
凡可以繫去思而示風勸者初不以事之大小與所處
之華陋盖有清議焉世之為郡邑固有喜興作崇廨宇
而飾厨傳者其舉錯可謂大且華矣然不旋踵為後之
人所指目嘆笑者比比也一園亭之小且陋其何足録
然後之人相與謹葺之登而詠歌望而懐思聞而歆慕
不已則何使人之至於斯㦲是必有道矣吾觀績溪縣
治之所謂清風亭者有感焉初濟南李公宗仁當成化
中以監察御史坐與時忤謫主績溪簿而不卑其官清
勤公恪甚宜其民不踰年邑大治乃以其暇日即公廨
之西藝圃蒔蔬縳草為亭每與賓僚嘯咏其間或坐茂
樹臨方塘舉酒相屬盖忘其去國之逺而少息其簿書
奔走之勞寄蕭閒簡逺之趣於炎熇塵壒之外因題其
楣曰清風賦詩紀之賓寮和之亦可謂一時之勝矣主
上更化初公起廢去尹宣城又以薦來守徽州而故亭
巋然獨存臨安髙君梁尹績溪數過而徘徊其上曰此
君子之遺愛也爰葺而新之用以副其民之懐思介舉
子許魁士人程儒來休寜山中請予記於戯廨宇之美
厨傳之豐所以恱人家而求延譽于上官者世豈無之
顧君子終不以此易彼也然則觀清風之名而使汚者
潔暴者仁處困者融融喜功者縮縮則一亭雖小而清
議存焉髙君于是可謂知所重者矣宋蘇文定公謫尹
績溪嘗郊行見雙嶺甚秀因作翠眉亭傳誦至今然則
李公将來名偕位升業與時亨隠然殿文定之後俾兩
亭角立於水鄉山郭之間為美談而相無窮也獨非盛
歟
　　　祁門孚溪李氏先祠石橋記
徽李氏之居祁門者號孚溪特盛有先祠焉合其族而
祀之前橋圯久不治𢎞治辛亥嵗五月乃克新之其族
之人具顛末以來告曰吾族之先有諱徹者盖諸李之
祖徹後八世曰府君秀實再入孚溪而光大之以垂裕
我後人計其生在宋太宗祥符間有子六孫二十有五
曾孫一百有二其𦙍實繁而末益分逮元至正庚申裔
孫曰見山始倡建祠於府君墓左奉祀事而配以社規
條戒約所以為世守者既備且嚴盖于今百三十年祠
亦中燬而再新矣惟其橋也蠧行者危之或漲作至不
得以時供展謁族人以為憂曰本輝曰以中謀謀易木
以石籌之匠氏謂其役鉅費殷非千六百工不可募于
族而李源義官景瞻首應之任其責之半橋原查坑福
州流口諸族人亦各捐其財力有差而景瞻諸子姪復
紏其族之半以相之不一月告完其長虹亘其宻櫛比
其圬孔堅其堊孔鮮山若劃而増明水若㵾而增妍盖
李氏之祠橋一新而行者坦坦觀者嘖嘖謂非本輝以
中不足與謀始而圗終集事則景瞻之力居多焉敬宗
起墜之舉於是為盛非伐石紀名其何以昭示我後人
敢拜以請則諾而進之曰願有復焉凡李之為後人者
亦知夫敬宗起墜之義當上法古之人而不伍於流俗
者乎請以橋喻夫一水之隔必藉橋以濟而橋之成壞
濟者之利害存焉誠不可茍而况有大焉者乎人之生
也其所謂植身保家者至難濟也豈直一水之隔而已
㦲然非學以基之行以持之固有朢洋不可及之嘆者
矣然則學與行之成壞其為一身一家之利害輕重何
如㦲引而伸之其大益有甚焉則凡李之為人後者伊
始自今一學之習一行之修必如斯橋之積功而後可
成就工而後可濟隠足以利其身仕足以利乎人夫然
後無愧於始遷祖之貽謀與諸君子之嘉績由此觀之
橋之建雖一事其所繫於興勸者顧不逺且大㦲是誠
不可無紀景瞻之先曰昭三自孚溪遷李源傳六世得
景瞻以行義重其鄉其卒也又卜地而得吉孚溪人異
之為孝誠所致其子彦夫為郡庠生負才器而嗜學從
予遊進進不已計其所至當顯其族於異日云
　　　著存堂記
祁閶之胡有奉其名大本其字者盖一族之彦云嘗從
其鄉先生習舉業業垂成繼失其父仕逹翁及其母饒
孺人君以禄不克逮養罷所業不復問功名事間築堂
以奉祀晨昏思惟若與親對每嵗時設衣薦食惟謹於
是年六十矣其志不少變縣人郡守汪公孝之為名其
堂著存以暴其不忘親之意君子壻程循輩走休寜請
記其事以傳屬抱疾久無以應也既經嵗而循等請益
堅乃口占授之曰子之事親盖恒性無足異荘生所謂
無所解於心者也世降俗偷而人性離則生能致養者
鮮矣况以時思之常目在之而弗替焉者乎然則著存
之義非反躬之切窮理之至者不足與此此汪公所謂
名堂而有進於胡君者歟夫子之所以求乎親者愛與
慤焉固也然必以繼述顯揚為之目而繼述顯揚又非
貴賤貧富得喪利鈍之足云也言行不敢戾古人修之
身刑之家以達一鄉使人稱之曰此某之子則庶乎其
可哉君通禮記春秋二經學益深事益練逹人碩儒或
自以為不及脩兩朝實録有司率禮君預事而君且交
仁賢導庸愚賑乏絶孳孳不已訓育其子䝉頥豫巽泰
皆有立又遣蒙為學諸生世其經跡是觀之胡君殆知有
古人繼述顯揚之説而無愧名堂之意歟雖然予亦将
有進於君者盖聞之舜五十而慕誠先正所示法而實
則約之為中制爾非故限之使夫為人子者取足於此
也老萊子行年七十弄雛親側是豈以老穉而損益其
孝㦲吾知胡君年彌髙則徳彌邵思彌切夀固孝之徴
也在詩有之永言孝思孝思維則又曰孝子不匱永錫
爾類君之志亦豈取必於是耶然天之報施善人則有
不約而契者吾又知胡君之後将有志纉先烈名與計
偕起而為其顯揚之地昌且熾焉者孝固慶之基也夫
如是則亡者存晦者著名堂之義豈徒云爾㦲予不及
識胡君重其行兾他日杖藜躡履訪君山中登其堂舉
酒相屬而固以考其徳之成焉
　　　保訓樓記
保訓樓者富溪程氏子太珍所建以奉其先世遺書者
也程之先自晉新安太守府君十四傳至梁将軍忠壮
公忠壮又十四傳至唐御史中丞都使公值廣明之亂
起鄉兵據東宻巖以保族庇民其從孫炳始居富溪炳
孫可思嘗列所居之景為八詠歌之而富溪之名始著
可思元孫卓仕為歙州學正始以儒倡其家而産亦充
卓子汝礪孫思禮曾孫驤三世皆有聞於時而驤舉宋
開慶進士歴官中書舍人其族益顯驤孫以忠曽孫存
元孫億三世皆有著述藏於家而以忠從弟克紹仕為
遂安簿嘗表章太守府君之塋域存從弟嘗又編刻族
譜建祠堂而收族貽後之制益備存季子僐生齊齊生
三子尚徳尚褧尚質皆能以亢宗起廢為志而尚徳則
太珍之大考也太珍自以先世多納交一時知名士在
宋則有若宗老端明公珌左史吕公午紫巖汪公宗臣
在元則有若虗谷方公回筠軒唐公元杏庭洪公焱祖萬
户吳公訥在國朝則有若學士朱公升春坊汪公仲魯
主事范公凖或師之或友之故於其生也有慶其没也
有銘亭宇丘園有說有記編纂倡酧有序有䟦有詩有
詞有賦太珍懼其散遺而無統也乃告尚質暨諸父兄
相與闢基别構一樓而藏之凡唐宋以來文書别集與
夫宦牒公移之屬悉以類附縹嚢位置錦軸交輝百世
之手澤宛然在目而富溪之山川改觀於一日矣乃顔
其上曰保訓偕其從父正思請予記以詔其後人於戯
訓者先世之所遺為子孫者所當奉以周旋而不可斯
湏忽焉者也古之人固有為天子之相廼以山石草木
遺子孫而誓其勿鬻有為諸侯之子受簡三年不能習
而亡之然則先世之貽謀與後人繩武若富溪程氏文
獻之足徴者豈非千百之十一哉雖然念其人必思踵
其迹敬其言必思踐其行謹繼述之道於輪奐之外以
求無忝其所生則太珍亦不可不自勉也予與富溪同
出忠壮公後朅者屛居里中抱恙終嵗一切文事謝遣
已久而太珍請之顓覬之確禮之厪徃返十數而不自
沮予故嘉其志書以畀之然意荒詞謭其何足副其誠
而為斯樓之重也哉
　　　定宇先生祠堂記
自徽國文公得河南兩夫子之傳斯道復明於天下及
門之士厭飫其說盖充然各有得焉顧未一再傳能不
失真者則已寡矣定宇陳公先生生文公之鄉崛然起
厭俗學之陋直以公為師其學之博盖無理不窮卒歸
於至約其行之篤盖無事不核必底於大中然生當叔
季未有能知其徳美者先生亦遯世無悶日以著述為
樂由是文公之言微者彰畧者備離之者一溷之者瑩
學者有所恃而不畔於聖人先生之道雖不大顯於時
然紹前啟後之功則有不可誣焉者矣先生家徽之休
寜陳村故宅在焉族人以蕃至四世孫王旬居益貧始
不能自存而為里人所據族孫彦威毅然率王旬之子
洪白有司請復之知府事福山孫遇及巡按御史莆田
陳叔紹相繼下令俾縣出公帑歸地於陳而彦威又率
族人性初等鳩材募工建祠其中每嵗正月二日合族
人行奠獻禮復本先生意以八月一日祭始祖鬲山府
君奉以配焉盖於今三十年矣未有記之者彦威之孫
縣學生榮具始末屬之敏政謝不敢當請益堅則𢥠然
以告曰於戯道未始一日忘於天下而人之獲聞斯道
則有説焉自宣聖博約之訓畀顔子以一貫之說告曽
子而子思之明善誠身孟子之知言養氣後先立教如
出一揆盖知之真則其行也逹行之力則其知也深兩
者並進如環之循然後作聖之功可圗而道可㡬也去
聖既逺百家肆出為世大蠧至程朱氏而後絶學以傳
從事其遺書者盖多以聞道自詭所謂知之真行之力
者其孰可當其人耶是固有非末學所敢議而百世之
下號文公世適則先生其人矣或乃以訓詁之儒疑先
生是豈善論其世者㦲彼訓詁者或夸多鬬靡而流于
迂或强探力索而習于鑿或单詞隠語而入于恠間有
一二之得亦所謂偶然之知爾先生之書具在竊㐲窺
之其言約而義精其文贍而味永非有聞於斯道而充
然其若此㦲不以真知為學而指訓詁者為知不以逹
道為志而推愿慤者為行是何足與論先生而究斯道
體用之大全也㦲因先生以求文公㴑河洛上窺洙泗
圗無愧於兩間固士之責亦先生所望於學者鄉邦小
子尤不可不勉也詩云髙山仰止景行行止吾人以之
又云毋念爾祖聿修厥徳陳氏以之祠成于景泰壬申
之嵗力多出彦威而榮能讀先生之書後當有聞于時
者其追逺嚮道之誠出流俗逺甚法當書之性初以下與
有勞費者悉附名石隂
　　　尚徳堂記
文昌胡氏其先有諱大中者本居饒之安仁元大徳中
來主休寜簿有惠政及民嘗顔其退食之所曰尚徳以
自勉顔之三日而得男因以堂名名之其受代也民不
忍其去請留家於縣文昌坊之東遂占籍焉再世有諱
仕龍以明經典徽州路教當時士多賴以成者顧大有
異焉自元大徳至今𢎞治上下百八十年四經回禄左
右前隣無弗罹者而胡氏之堂獨無恙豈所謂適然者
耶於是典教八世孫昭具其事請予記於戯徳人之所
受乎天以為性者尊之吉棄之凶聖賢之垂訓一惟使
人尚乎此而已然理欲之辨交于心學者昧敬怠之説
則知夫徳之所當崇若樊遲者曽㡬何人知尚之矣而
求足稱其名若南宫适者復㡬何人跡是觀之胡氏之
所以勤其身啟其家而獲乎天者豈非難哉或乃謂天
下胡氏多祖公滿以為有媯聖人之後疑名堂之義嫌
於僣且夸者亦大不然夫聖徳固不易以窺然求所以
入徳者必自顔孟始顔子發舜何人之言所以廣學者
之自小也孟子致不如舜之憂所以警學者之自沮也
夫豈不嫌於僣且夸而兩賢者言之若此哉予故竊有
進於胡氏者使敬足以勝怠理足以制欲則天之所以
性于我者可以漸復而為善人吉士之歸也可㡬矣豈
徒諟之於目熟之於口而曰尚徳尚徳云乎哉先正有
言天之報施於人莫大於知愚賢不肖而世乃以貧富
貴賤得失利鈍為言可謂悖矣胡氏之先嘗有教養之
澤於吾鄉食其報而未盡也昭世其儒業為里塾師力
學不已乃思白其先徳於無窮其志尤可嘉者故輒記
之且以勗其後之人焉
　　　治績亭記
聖朝求賢與圗中外之治非一途然莫重進士甲科士
之出此者自元臣碩輔至百執事之列大抵多自好以
有立於功名之塲視他途盛焉我憲宗皇帝成化初注
意守令以天下治忽繫此而令於民益親詔吏部擇進
士為縣數十年來實號得人省䑓之選相屬於道若吾
休寜則已四更其人矣盖自陳君以庚寅嵗至至五年
召入授南京刑部主事俞君以乙未嵗至至六年召入
授監察御史歐陽君以辛丑嵗至至五年復以監察御
史召張君以丙午嵗至至四年有竒亦以監察御史召
每召命之下山川草木與有榮耀父老童穉聚觀歌呼
以為聖天子不遺逺外而從大臣之請垂念民牧子恵
有勞故湛恩稠叠賁兹下邑如此於是耆民金希傑等
合長厚之民鳩帛布市材甓構亭邑治之東伐石請文
以上侈天子之明命下昭令君之治績不鄙見屬予不
佞顧當屏斥之餘病伏山問才氣孱耗不足以發揮盛
舉而畎畝微忠實私以為聖朝得人慶莫能終辭焉因
序其事而記其下方曰陳君名寓字時安寜徳人故大
司㓂林荘敏公之甥起己丑進士俞君名深字濬之新
昌人故少宗伯欽之從子起乙未進士歐陽君名旦字
子相安福人故宋少師文忠公之族孫起辛丑進士張
君名錞字汝器定州人近貳文水令鵬之子起甲辰進
士凡其宅心端其律己嚴其蒞事勤恪其聽訟明審其
督賦均平與夫優崇儒學敬恭祀典延詢耆艾約束公
人恤鰥寡弭盗賊諸善政雖不必盡同而要其歸則無
不同者一出於保護名節求不失所以為士者而已於
戯窮經将以致用用不本於經則或師心而入於不情
或任術而流於不誠其弗至於政舛而身躓者寡矣烏
在其為士哉四君者皆起經術學優而仕類能以古之
循良自期許故十餘年間顯有成績後先相望以不負
進士之科與先皇所以慎簡民牧丕圗治理之意是誠
不可不記之俾賢者因之而益勸不及者聞之而有警
也陳俞歐陽三君已别有紀述兹不贅張君承三君之
後其政甚勤其心恒以不得民是懼巡按御史趙君英
上䟽乞旌異之事下未及報而召命來矣盖君之獲乎
上者如此君筮仕休寜恒有似續之憂居無何得四
男議者又以為其政之平心之恕殆於是有可徴焉者
乎希傑等請附書之是為記
　　　展墓圗記
𢎞治庚戌嵗錦衣衞千戸李君玠上䟽言先臣太師文
逹公賜𦵏南陽鄧州刀河之原二十有二年臣不佞備
位禁近不得以時展省心愓焉弗之寜惟聖主賜告俾
少遂其孝思不勝大願章下兵部請如令詔可君以是
嵗冬至鄧州嗣嵗春敬詣墓下行禮牲牢在陳奠獻有
章親黨偕來郡官畢集山川草木赫有光輝行者擁路
瞻者咨嗟連數里不絶以為希濶之舉始見自今君又
上推其世走奠其先大父少保之墓於紫金山之陽又
上及其先江川府君之墓與宋元以來祖墓于長樂林
及光化之蒿堰皆行禮如太師之儀且率僮僕履丘壟
整塋垣之頺者幾處葺亭室之隳者幾所畫其兆域而
還侵地若干撫松檟而増新木若干親畚鍤以倡工捐
金榖以勞衆不遺餘力悉還舊觀而鄉人念文逹公之
勲徳方請於朝秩諸公祠君又協力有司作新廟於城
巽隅堂寝廡門輪奐有嚴纓簮珮珩像設如法蕆事之
際隂消日月神靈顧歆上下胥説乃退而與郡官父老
親戚友朋飲讌彌月告别祠墓束装還朝取道新安訪
予南山之下出圖相示請記其上方予受而嘉歎不已
曰於戱是亦足勸於世之為人臣子者矣惟我文逹公
以河南鄉試第一人舉進士甲科事宣皇英考憲宗首
六卿進三孤在帝左右典機務贊宥宻格心之功佐王
之業視古大臣無譲而休休樂善汲引忠賢為列聖燕
翼之謀未始有毫髪傷人害物之舉措天下於治安還
士風於忠厚盖自天順以來一人而已主上重其功而
備飾終之典鄉人慕其徳而有烝嘗之託去世彌逺風
烈彌著是豈權位勢力所能為哉矧二惠兢爽於時其
伯曰太常少卿而仲則君也受學家庭負有竒略用公
䕃及累樹功于比邊授錦衣百戸進千戸識逹之明建
立之果後此名位将不可量而展墓一事尤足以占其
忠孝之大端非一時豢養自好者比天之報施善人不
於其身必於其子孫觀於文逹公及其嗣人益驗予少
從公遊公不鄙而妻以子謭劣無似負知為深見公子
之奮發英特克世其家盖瞠乎莫能為役而廢斥之餘
抱病經嵗文氣卑弱筆力萎凡其何足與發揮盛事而
增重於斯圖也哉
　　　不瑕堂記
知東陽縣事祁門蒋公秉彛之謝政里居也年届六十
矣嵗正月一日寔始生之辰客有合其友二十二人将
舉酒於堂以賀之者公固辭曰倫不佞耄以去官又不
慎於言動以弭菑警愠謗疊生為玷孔多是奚足賀客
曰不然不容何病不容然後見君子古之賢聖未有不
罹愠謗於當時者以文王之憂心悄悄而詩人歌之曰
烈假不瑕周公之維音嘵嘵而詩人歌之曰徳音不瑕
聖若文王周公亦何瑕可指而不免於辱且讒焉下此
可知也然愠謗生於小人公議定於君子故詩人之言
出而天下後世為善者弗怠為惡者弗敢逞焉彼巧於
避謗而茍禄自安者鄙夫之長也媚於銷愠而竊名自
嘉者鄉原之良也吾何取於斯人而吾子亦何病之有
請以不瑕名子之堂因以為夀焉何如蒋公謝不敢當
曰此聖賢之事小子何足識之於是客介其友一人來
休寜以告予予嘗聞蒋令之名也稔則諏其詳客對曰
蒋公性荘重勤恪出文獻之後其父曰武忠君竒愛之
遣從學今亞卿康先生之門以春秋薦於鄉作令東陽
政聲出諸縣之右既而謝歸端居自適有男六人有孫
三人其男之長者曰光紹公之志受業於庠若公羣行
亦可謂有常者矣而憂愠謗之來不受賀盖慎之也然
則古之人年愈髙徳愈邵而躬愈下者殆蒋公之謂乎
夫瑕玉之疵也假使有瑚璉圭璧於斯精純㮚温孚尹
旁逹可以器宗廟瑞諸侯而青蠅汙之則蠅之罪也豈
玉之罪哉君子亦自玉其成而已矣昔公明儀謂文王
我師之言出乎周公非欺我者真後學之法守哉而蒋
公謝不敢當過矣斂者亨之基也伸者詘之隨也故
曰他山之石可以攻玉吾知蒋公将有得於聖賢之緒
餘而膺上夀集遐福自今伊始庭階玉樹亦将森然無
少玷缺以昭公之徳善於異時可知焉然則名堂之意
甚善輒書以畀之客為汪表其一人來休寜以告予者
為程啟皆祁學之彦光之友而啟則近出予族云
　　　桂巖書院記
戴氏居婺源之西桂巖里其先曰彦亨君當元之亂嘗
糾義旅捍一鄉主将上其功畀鎮撫之秩於閩非其志
也弃歸創書院於桂巖之東延師以訓子孫割田食之
曰國兵新戢而文治興我後人當世業此無廢也其子
道謀孫希英奉訓唯謹然嵗久而弊弦誦中輟希英之
子善美當成化辛卯力修復之浮梁族人侍御君珊實
紀其成而善美猶病其隘以陋也間與其子瑞珉瓉暨
其孫銑之為儒生者議希英君有廢宅在里之翁村境
幽勝而材尚堅好養士居業於是為宜乃募工撤而新
之為堂十有二楹為門屋十有二楹兩廡各六楹衡以
畝計者四縱倍之中一室祀彦亨君暨道謀希英兩公
左為書樓十有二楹以􁍑書右為私庾十有二楹以藏
榖樹其隙地繚以磚垣浮梁族人參政君琥為作桂巖
書院四大字刻其上仍議割田供費以畝計者三十而
私庾之材甓則亦出於道謀君之嘗所遺者也書院之
教一遵白鹿洞規私庾之藏亦放社倉遺法至於四時
之祭合族序拜之儀則雜用家禮及鄭氏世範經始於
丁未秋八月落成於冬十二月以銑之從予遊也請續
書之用詔來者久未之應而𢎞治壬子銑上南畿秋試
中尚書第三人書院之名益暴乃克記之曰君子之學
必本諸身心然後可推之一家以及一鄉而進施於邦
國顧其出於天而垂於謨範者非養之有定所居之有
定業則亦豈足自遂而逹諸聖人之道哉我兩夫子嗣
聖傳於千四百年之後徽國文公繼焉盖嘗有志復黨
庠術序以還隆古之盛而厄於厲禁識者憾之國朝龍
興學徧海宇列聖嗣統率心於道化百餘年儒風丕振
書院之作數有聞士之出以用世而助成治理者不無
其人焉若戴氏此舉豈非興起於先正之風而然哉矧
我文公實出婺源膏馥所漸最先且邇求所以誦習其
遺書而服行之不知其要可乎居敬所以立本精義所
以通用盖聖學肯綮所宜交修而不可闕焉者也人誠
至此則淵乎其有得於心學粲乎其有啟于身教享其
先則孝孚萃其族則仁鬯周其鄉則恵流推之邦國豈外是
哉其有禆於興道善俗不亦大哉豈徒曰修復其先業
侈觀聴之美於一鄉一時而已善美君嘗大發粟助官
賑饑恩授承事郎有子六人孫曽十餘人而銑最秀頴
淳碩所以顯其宗於異時者當不負其學云
　　　友恭堂記
凡愛之理施於下曰友施之上曰恭施之無當而以友
為恩恭為謟者比比也惟兄友其弟雖篤而不曰恩弟恭
其兄雖過而不曰謟豈非出於天典民彛之定則有不
可易焉者哉自干戈琴弤之事出而恭義乖鴟鴞狼跋
之詩作而友道缺後之人得以藉口曰大聖且然况齊
民㢤然中世以還愚若普明而知感㓜若文舉而知譲
則所謂天典民彛者果終晦於利放於慾而不足與為
善哉新安陳氏居祁門石墅者曰宗逺友其弟本清甚
篤本清亦嚴事其兄邑人嘉之題其堂曰友恭舊矣曰
程時勉者始具其事來休寜請其說予亦嘉之而語之
曰懿哉其所以名陳氏之堂者乎彼堂之喜名者或以
貴侈而張其榮或以家世而施其矜或以物玩而取其
適皆具焉耳夫堂者所以承先澤禮賔賢而走集乎子
姓非燕私之室可比宜有大書常目在之庶可以垂法
戒詔後昆豈直以示觀聴之美而已哉昔者考室之詩
奏於落成之際其首章願其為兄弟者式相好而不相
猶論者以為善頌則兹堂之以友恭名也其所謂善頌
者歟孔子有言惟孝友於兄弟施於有政是亦為政盖
不仕而有仕之道焉今宗逺推其一家之愛入粟於官
預活民之功而膺冠服之令則兹堂之以友恭名也其
所謂亦政者歟予雅聞宗逺且重名堂之義故推本愛
之理出於天典民彛之定則者以為告俾知友恭亦人
之常事非由外鑠而思以圗其終焉則宗逺兄弟遂為
陳氏百世壎箎之倡斯堂之焯然於後來也其孰禦之
宗逺名濙曽大父曰思學號徳星大父曰汝彦號慎宻
父曰振文號飬心皆事儒學有行義至宗逺益以孝聞
所業不出耕讀之外盖一鄉之良士堂作於𢎞治三年
冬十二月二日題其名者今禮部侍郎康公永韶而時
勉與予同族於宗逺為親家云
　　　竹窩静趣記
古之逹者於植物中多好竹以自標置或居之而以為
可友或無之則以為俗而不可醫盖竹誠有可好者至
其所適之處則惟静者知之迨中世不然雖有竹而莫
知其可好也莫知其可好則有俟其長而戕之課園丁
之利以甘鼎爼供器用其不知竹也甚矣若吾汪時春
氏則又不然時春家竹甚盛結竹窩其間每掩扉謝客
嘯傲終日挹清風於溽暑之候而莫知其炎撫勁節於
雪虐之際而莫知其寒蒼翠之色足以清目琮琤之聲
足以清耳嗒然虚心足以相契有不知竹之為君君之
為竹者因題其居曰竹窩静趣一日過南山竹院請曰
夫子素有癖於竹者其為我記之予不覺辴然謂曰夫
竹一也其何與於人而受其好惡哉惟人之性静躁不
同而趣亦異故静者以為可友而其趣也長清竹之遇
也躁者以為可物而其趣也長下竹之烖也由是觀之
植物且然而况人乎哉時春於是其所適之趣将有不
求人之知而求知於竹焉者矣竹亦将幸其遇之有合
而以時春為已歸矣雖然静之為趣不可宣也宣而名
之安知不有哂之者曰竹有何好而公等乃好之若此
其酷哉吾又恐古之以竹相標置者亦且有不免於今
之譊譊者矣而况我輩乎予於時春有内外兄弟之好
而其大父尚古先生博學勵行隠不樂仕惟鳴琴咏詩
適趣於恬澹靖逸之境故時春得諸家庭而卻紛華守
儒素其所好遂與予同如此好天良夕當䇿杖携壺逕
造竹所擊琅玕之節歌淇澳之章與子訂嵗寒之約於
此君為永好焉何如時春起謝曰可哉是為記
　　　懷德堂記
德者人之所得於天而具於心散於萬事懷之則為福
棄之則為盭然有已徳焉有先徳焉有嗣徳焉皆不可
不懷之也懷之何如亦獨於已徳而思以進於先徳而
思以紹於嗣徳而思以啟則庶㡬為福而不為盭焉爾
乎吾邑查以華氏於所居之北構堂為進修之所名之
曰懷徳屬予為記予考查氏譜其先自歙黃墩徙休寜
瑞芝坊至諱文徴者仕南唐為工部尚書諡宣公生五
子其長元方仕至殿中侍御史生道為宋龍圖閣待制
以孝聞其次元規生陶為秘書少監陶生拱之歴官尚
書職方郎中兼權中書舍人傳十三世至惟聡有子三
曰徳軒怡軒介軒鼎足以立為鄉善人而思静翁者尤
以齒徳名則介軒之元孫以華之考也自尚書至以華
凡二十有二世上而祖考有以基其始中而一身有以
承其緒下而子孫有以綿其業於無窮者孰非斯徳之
相為流通也哉宜其名堂以懷徳而常目不忘之也詩云
毋念爾祖聿修厥徳言徳之出乎先者又云予懷明徳
不大聲以色言徳之出乎已者又云欲報之徳昊天罔
極言徳之啟乎嗣者盖聖言之昭晰炳煥若此而查氏
有焉豈非賢哉查氏之後登斯堂瞻斯扁仰而窺焉念
祖徳之可繩退而處焉患已徳之弗稱勉勉孳孳惟日
不足則福日臻盭日逺則查氏之族益盛而斯堂之名
益暴将俾懷義者慕懐利者警豈不大有益於風教㢤
以華出衣纓詩禮之胄而篤於孝友之行予嘉其志之
知所本也遂書記其堂
　　　務本堂記
祁門程村之族曰宏者以叔大父事予嘗請記其家之
務本堂予病未能也休寜孔道宏毎以事還徃必過予
請焉将再朞矣而予疾少間乃克語之曰務本之義美
矣大矣惜予不足以發而又不能終嘿於吾子也自天
子以至庶人皆以修身為本身一修而百行從之人豈
可不知乎本之為務哉務之云何亦獨曰重其所重急
其所急如此而已夫徳本藝末吾徳之務焉徳成而藝
可為也義本利末吾義之務焉義舉而利安所逃乎彼
輕其所重緩其所急惟藝之業而利之求是皆所謂不知
本者思能有所立於世而號為吉人良士烏可得哉如
積土之基愈大則山可成如培木之根愈厚則材可兾
然則程之族人與後之子孫登斯堂繹斯名勤勤焉尚
徳秉義以修其身所以副名堂之意而為程氏之望者
将不在於斯乎徳藝有貴賤之分義利有君子小人之
辨其㡬甚㣲其科甚嚴而不知本之為務可乎吾告子
不踰此矣程村之先與予同出梁将軍忠壮公之後忠
壮傳十二世曰逍遥公纂其曽孫百之始自歙篁墩遷
開化白沙北原百之孫琬則程村始遷祖也琬三世孫
夀當宋時為貴溪學官始以儒發身而廸其人夀五世
孫天禄始入田於頥真道院以奉其先之祀類皆知所
為務本者天禄七世孫存徳則宏之曽祖也其族益盛
祖汝靖丁家之變能拓其先業不替益隆父彦禎思力
學亢宗不幸早世母李氏守節以終事載實録而宏美
器宇敦行義能孝其親事其叔彦禄如父與其四弟甚
友誨其三子甚力視務本之名則其志可知他日以才
諝入仕籍當不忝其世云
　　　留春軒記
中世以來鄉里之自好者新其居率製佳號大書以顔
之盖出於銘座之遺或以為未足至請於君子識之歌
之發其義焉則又近於考室之頌雖名之者若襲識而
歌者若贅然人之自淑與君子之所望於其人以為善
則寜有已哉休寜葉君志道世處城北嘗一新其室堂
有軒而挹蘿山之勝環植花竹蓊鬱葱蒨芬香襲人君
坐而樂之題曰留春識而歌之者盖多矣君復請於予
予於君居同邑相還徃不能辭則告之曰人之所得乎
天以有生者仁也而仁之徳在天為元於時為春見於
經者可知也然庭草之留傍花隨柳之樂知其為春而
加之意者寡矣君乃取而專之乎一軒孰不以為囏哉
顧予竊有進於君者且君之燕處乎是賓禮乎是子孫
之承養乎是家人之奔走乎是其亦将有所思以求副
乎斯名者乎使吾身之所得乎天者和而不盭所資乎
賓友者睦而不爭所教詔乎子孫者順而不悖所服從
乎家人者輯而不譁煦然以養陶然以樂則将鬯之為
五福薫之為百祥而所謂春者庶乎其有得矣有得乎
春則求仁之道不外此矣夫留有二義焉本其身言之
則有弗去之義本其後言之則有貽謀之義能存諸身
而弗去則有所貽以為其後之謀者必逺昔龎公之於
子孫稱人皆遺之危已獨遺之安仁固所謂安宅者歟
温公稱積金積書不足遺子孫而以積徳為久計留春
固所謂積徳者歟矧君壮年拾遺金不受而歸其人鄉
閭莫不髙其行今七十餘矣貌澤神腴類有道者兩子
皆克家而諸孫亦多秀頴為諸生葉氏之盛其兆於斯
軒之名而弗爽乎予嘗登君之軒愛其有城市山林之
勝為留終日然多病之餘才謭詞絮不能如古之善頌
者稍自附於銘座之義用以副君之請焉
　篁墩文集巻十七
欽定四庫全書
　篁墩文集卷十八　　　　　明　程敏政　撰
　　記
　　　徽州府婺源縣重建廟學記
徽之婺源儒學重建廟學成學之師生相與走不佞請
記以詔來者謝不敢當請益堅則斂衽復曰自虞周建
學逮今餘三千年矣學記一篇尚見戴氏後世之紀學事
者孰加此哉徒見贅爾自堯舜以至孔顔又至周程而
文公朱子生婺源道化所漸比於鄒魯後世之課學本
者孰加此哉徒取僣爾雖然生朱子之鄉而復其遺規
亦不敢不竭所聞為吾人誦之夫上之育才與士羣居
而受之師者何學哉程子有言言學便以道為志言人
便以聖為志今之人有志於學聖者孰不謂之妄乎然
亦弗思爾士之希聖猶射之向的其中否存乎人惡有
舍的而從事於射者哉太極肇而兩儀分五氣布人眇
然得之以生者而聖人者獨可參天地何也盡其性也
人失其性而後視所謂聖者不啻天淵然則上之育才
與士所以自養者舍性何以哉夫性之徳具於心心之
為物也易放而其要括之一言曰學學之為術也易舛
而其要括之一言曰敬心非若異端之掃幻即空者也
必具乎寂感學非若俗儒之洽物守陋者也必兼乎博
約敬非若異端之一於攝念俗儒之工於稽狚者也必
貫乎動靜凡此皆以復吾之性而敬也者聖學始終之樞紐
乎推而極之積而不已則其體天徳其用王道用有小
大而吾之所養者殆無施不可也自堯舜以至孔顔又
至於周子其所謂學者盖如此乃吾窮聖性之原究心
學之妙而歸宿於一敬則程子發之朱子闡焉實有功
於聖門而有大惠於來學者也生朱子之鄉而為師者
以教為弟子者以學其志之所存亦将有出於斯焉否
乎執所業以應上之求者無閡也反躬踐實加之意而
得失利害不撓焉庶乎此道之不孤而學校之興為有
益哉避贅之嫌而不告人以老生之常談懼僣之罪而
不勉人以希聖之大志自暴自棄者也儒宫鼎新共學
伊始竊願與吾黨之士樂成而究心焉若其學之興仆
自宋以逮皇明具有記其仆則多以回禄之變莫甚今
兹今兹所建者大成殿十二楹㦸門二十八楹兩廡五
十楹神厨宰牲房二十四楹在西明倫堂十二楹門屋
二十八楹兩齋四十楹在東三賢堂㑹饌堂藏書閣射
圃亭師生廨舍及諸庖廩祭器次第就緒繚以髙墉悉
用磚石以備不虞肇工於𢎞治辛亥某月某日訖工於
是嵗某月某日主兹役者提調學政監察御史王公鑑之
知府李公延夀承委者同知甘公昭而通判王公惟哲
推官李公珍皆協力焉府檢校楊君忠績溪知縣髙君
梁繼署婺源咸與有勞今知縣事常君濟亦作興是念
而前丞李君應鍾今丞石君俊主簿曹君亮則受分委
者也奨助相成者清理戎務監察御史吕公某縣人按
察司副使汪公進知府汪公奎通判孫公冠暨義民陳
原方等五人而鄉貢進士汪嵩王夀暨耆民汪思立等
七人典其出納尤謹用底於成請記者教諭姚君志仁
訓導潘君紹朱君貞貞盖文公十世孫以特奏來職教
事兼奉祠云
　　　竹南書舍記
流塘去予南山不一二里而近予毎行溪上見西南山
蔚然深秀有竹林髙出若一島然人輒相指曰此詹氏
世居也恒欲一逕造看竹不果已而識其彦曰貴存中存
中喜問學尤善為古近體詩因相還徃佳時良日命車
出遊若㫁石村古城巖諸勝處率在流塘上下必存中
與俱倦則必望流塘抵宿酒酣論詩意甚樂也一日存
中指其屋後山上竹曰此植嘗燬而益茂僕於衆卉中
獨愛之近為屋數椽山麓謂其在竹之南也以竹南書
舍名之僕樂遊建陽毎瞻禮考亭遺址窅然有髙山景
行之思而建陽書産也益購古今圗籍以歸置斯舍中
展卷而長吟則此君之聲戞然不已者若我和焉掩卷
而況思則此君之心洞然中虚者若我契焉盖僕之有
得於竹者如此幸夫子記之一言予曰不能也惟我先
世發跡篁墩而南山竹院子熟憇者近復得北山别墅
竹益蕃而吾曽不能吐一詞以重此君乃欲為子記竹
南之居乎存中曰是有説焉盖聞之人情多不暇於故
常而有得於新見夫子無靳也則告之曰古之人有取
於物者豈徒充玩而已哉将藉以為輔爾夫竹節勁直
而不屈色青而不艶故比徳於君子若其用之可貴則
小足以備器物大足以供簡書調律吕非他草木可比
子之隠於此也讀書求志而不思其用之在将來者當
何如是未為有得於竹者存中曰不然人之所為有立
於世者亦各循其分而已僕生於斯長於斯其見諸用
者孝弟之外何所事其行耕漁之外何所事其業哉若
吾竹之不生於市朝而生於山林與山林士結嵗寒之
好而不渝者其迹一也夫子謂之何哉予不覺撫掌曰
姑試子爾雖然子喜為詩者也他日當結詩壘於竹南
刳新籜之粉臨風擊節與諸君子為存中賦之
　　　耕讀記
宋碩儒竹洲先生吳文肅公家休寜商山其子孫率能
守故業而藏其遺編至於今弗墜若雷亨君則亦一人
焉君間以耕讀自名其壻曰蓀田程陸來請一言記其
事予謝再三曰耕讀之説古矣鄉先逹若秋崖師山二
公所以為吾人發其義者盡矣余復何言哉陸請之不
置則告之曰夫凡世之以耕而讀者為士之常乎則因
有偃然以孰為夫子譏之者矣有毅然以不如老農拒
之者矣夫若是則将惡乎從而後為得哉是或一道也
荷蓧丈人有激之詞而夫子所以荅樊遲者陋其志也
豈謂稼之真不可學哉豈謂后稷阿衡之不足法哉所
處之地其所值之時有宜不宜爾君以詩禮之胄而生
治世獲與擊壤載芟之人誦先王之詩書禮樂有生於
畎畝以耕讀自名宜哉陸又進曰君少涉江湖今老矣
伉儷無恙子孫有成且年皆六十矣僕将以是夀之何
如曰可也耕讀之樂又何間乎若郤缺之相敬龎公之
遺安率見録於古之人為美談則吳君夫婦聮徳偕老
而以是夀之不亦善乎或以為郤與龎公皆貧而耕讀
者君富人也不得擬之然予聞君雖富而尚義秉禮思
自好以副文獻之後君子人也夫若是安知其追而與
之同耶然則君之寘意於耕讀者固将兢兢然杜其侈
靡之習警其非僻之念不特勤其身又将以示法子孫
爾豈必服襏襫如東臯之農而後謂之耕乎事鉛槧如
兎園之士而後謂之讀哉陸起拜曰是誠得吳君之所
以自名者且如先逹之説未始不有發也請識於堂使
後來者有考焉
　　　李源書院記
李源書院在祁門邑東五十里今徽郡儒學生李汛彦
夫之所剏置也李氏世居李源因姓其地源之人多業
儒至彦夫尤力學有聲塲屋其志盖不止此也乃於所
居之西百舉歩闢地為樓十二楹購古今圗籍其上東
西兩廡各八楹廰事十二楹花卉之屬咸以位置前鑿
小渠引活水其間種竹數百竿又前為碧照亭亭下随
地鑿兩半月池蒲栁交翠墻外引水環之為橋以通徃來
者澗上曰鏡山萬木森然下照水中蔚有殊意亭因
以名亭右有圃圃中為蓮池結草亭以供吟眺此書院
之大凡也彦夫以其父景瞻君嘗給田二十畆資其學
不敢私作倉二儲粟以膳其族子弟之可教者同志徃
還亦取給焉彦夫以嘗學於予也來請記其事予觀天
地間無適非道亦無適非學學者徒溺於常駭於所不
可及其去道逺矣水哉之嘆鳶魚之察庭草川花之樂
夫豈逺於事而有所謂道哉誦説之與弦歌藏修之與
游息一也動静交養顯㣲不二知道體之流行者無一
不備於已而大倫大法初不外是豈非善學者哉事佔
畢假聃竺而曰我學在是斯胡子之所謂非襍即陋者
也或曰無適非學固也然必有所從入敬者入道之樞
也今驟語夫道之大者而遺敬豈初學事耶此大不然
敬者主一之謂非終日危坐之恭而力不得自安者也
當弦歌而弦歌當息游而息游取足以制吾情養吾氣
縝宻而不拘優柔而不踈夫然後見諸誦説藏修者可
以精義焉可以育徳焉積之恒而居之深理既窮而詞
亦逹其於道也㡬矣此善於持敬者也彼以㝠晦入息
為非敬者非也敬何適而可離哉彦夫之書院美矣所
以廣其考君尚學之心而為其族人子弟計逺矣予恐
來者疑其多臨觀之樂而歉於専心壹志之功故語之
以此他日以所學起而取大科躋顯仕未足侈也知道
在天地間無一不切已而不敢溺於常駭於所不可及
俾其學足以淑身而用世使人稱曰是真紫陽夫子之
鄉人其始無負於斯院也夫其亦無忘於斯言也夫
　　　重修仁王院記
我髙廟混一初嘗命官考正祀典而釋老二氏之宫獲
存者視前代不啻十之一二若徽之休寜計其額㡬以
百數而獲存者四焉其嚴如此然又私以謂當時亦姑
欲損之云爾廢者何咎存者何功比勘休寜故志而後
知令甲之非出於適然者也休寜所存者四焉其一為
仁王院在縣北二十五里其鄉安樂其山萬松盖自唐
咸通六年釋惟諒者始乾符中釋道淵號正覺子悟國
師始請於朝得賜額曰護國仁王之院宋寳祐三年釋
紹堅撤其弊而新之勝國元統中釋静恵上智廣銑者
以撫衢及徽郡僧官前後住兹山值嵗旱禱而雨至正
中連旱邑人汪教諭一麟兩奉檄禱立雨迹此觀之則
當時所以存而不廢者庸非出於斯乎自洪武以來院
日就圯天順中釋徳善再起新之屋宇増崇像設又嚴
亦多出於鄉人好善樂施者之助然未有紀之者今嗣
釋明道恐久而蹟湮乃詣南山勾予記夫佛學之得失
與祀法之應否在先正已詳不必論予獨見天下釋子
之宫多據名山故佛乘其靈多顯蹟為其徒而食其所
出者多材士否則亦苟然而已盖山靈有等差而佛與
其徒隨之為髙下殆亦出於理之所有者非歟若仁王
之佛恒主兹山出雲雨以澤吾民於艱食之秋功載郡
乘其存而不廢固宜若惟諒紹堅與徳善者居其地食
其所出其材率皆足以有為吾人或難之者其仆而屢
興也亦宜或者聞予言以為佛一也而絲棼之山川著
於祀法而參之以佛無乃舛於禮乎是殆不然佛猶龍
焉龍固有能變化興雷雨以澤物者亦有豢於人而為
其所醢者仁王之佛殆所謂龍之澤物者歟佛猶尸焉
古者夏郊以董伯為尸周公祀岱嶽以召公為尸尸固
無常也仁王之佛殆可以為山之尸者歟或者以予言為
然曰子之説不獨可以幸一邑之為佛者因書以畀明
道俾刻之庶後來之人嗣其業享其成知兹院出於髙
廟所不廢而著之令甲者其意主於濟嵗拯民而已凡
鄉人預有勞費於兹役者悉附名石隂
　　　静軒記
婺源汪君坤字文厚以静名其藏修之軒盖顧名思義
而求副其父師之教也不鄙予授簡俾發其意将掲之
以自警焉予聞聖人於易之乾明聖人之學於坤示賢
人之學其義廣且大矣然坤之道可一言而盡曰静焉
爾履霜而不忽含章而不露括囊而不言内直而外自
方美中而文自見戒其亢爭而利在永貞大抵多静之
義宜文厚之有取乎此而奉以周旋也歟雖然坤至柔
而動也剛至静而徳方疑静不足以盡坤之義而學之
偏勝也奈何是大不然動静不可相無而静者動之基
也静有所養而不昧然後見於動也有所恃而不舛烏
有置其心於糾紛膠轕之中而可以酧酢事變者哉故
周子曰主静程子以性静為善學學者烏可不首事於
静耶静之何如必從事於中庸之戒謹恐懼大學之誠
意慎獨體之以柔而濟之以剛方至於徳成而業修則
所謂賢人之學而其積之也厚矣由是其行可以不疑
其出可以有終其處可以無咎其含𢎞可以成物其餘
慶可以裕其後之人謂其非静乎得之而克有是哉文
厚勉之汪世居婺源浯溪本越公之後至文厚之髙大
父春坊司直貞一先生為國初名臣盖有志於聖賢之
學者文厚之父贈監察御史宗煴府君生四子其長子成
都太守文燦公復以忠言直道有聲於時盖文厚於父
兄間得相師友靖重簡黙思淑其身以世其家如此予
子壎實太守之倩故於文厚親且稔而記不以辭
　　　休寜縣蓀溪程氏忠壯㑹記
我先世祖陳将軍忠壯公以禦菑捍難保境全民之功
在令甲則有祠在子孫則有㑹㑹之在休寜若蓀溪程
氏其一焉㑹之約嵗輪一人為之首以孟春望前二日
忠壯始生之辰合族人為位於家行奠獻禮禮畢序長
㓜飲福而散盖自其族之諱浩逺者始浩逺之子参亨
又将申定規立常貯為逺圗而具其事以記請夫祀之
有㑹莫知其所從起然易萃之象曰王假有廟用大牲
吉彖曰萃聚也㑹因放於萃之義而為之者歟禮立春
祭先祖儒先曰立春之祭以祫祫合也㑹固有近於禮
之所謂祫者歟祫之名通于諸侯及大夫而先祖之祭又伊
川夫子以義起則忠壯之㑹行於孟春固起於義而非
所謂僣者歟然則聚一族之精神以假祖考攝衆志豈
徒豆籩之潔豐飲食之充溢而已哉是必有大焉者矣
覩先祏之巍巍後𦙍之蟄蟄與其勲猷徳業文章節義
之表表見於譜而有光於忠壯者何如哉誦其言踵其
跡俾出者為聞人處者為良士與諸族相高庶斯㑹之
無忝也不然㑹之名雖佳而其實則藐焉未之有聞亦
何取乎㑹哉譜忠壯十四世孫澐唐御史中丞歙州都
知兵馬使中丞三世孫迪宋休寜簿云二子長大公諱
碩次察公諱照同居邑之山斗碩生行仁行仁生諸四
再居蓀溪而浩逺去諸四則十六世矣成化中予作統
宗譜㑹者四十四房山斗子孫自祖其所自出而蓀溪
以事不克㑹故泰亨奉其所藏至正譜請訂於予予訂
之良是因續其𣲖以合於山斗畀譜一編而又記其忠
壯之㑹如此嗚呼世之人方寳田籍重逋劵或致禮於
非族之祀徼福於老子釋氏之宫醵金鳩廪日遑遑而
不為恠也其有能究心力於世譜先祀若蓀溪程氏者
亦何可多得哉因併書之以告後來者其受譜之詳别
見予所識云
　　　筠谷幽居記
朱君彦榮所居休寜城北松蘿門下折南以西草徑盤
迴樹林隂翳而竹尤盛盖雖邇闤闠而不聞喧當藴隆
而不知暑因題其屋之楣曰筠谷幽居予時訪君輒坐
語終日曰此非逸人隠士之所樂以終老者耶君一日
過山中請記予謝不能不可曰予之先世曰篁墩子之
所常居曰南山竹院又近得竹林清溪上善居竹者宜
莫如子矣請必無辭則告之曰竹之為物所以排風雲
傲雪霜比節君子為昔賢之所愛而詠嘆者不容賛矣
賛之徒見其贅爾亦何足以軒輊君竹哉君之先出宋
侍郎子淵之後嘗獲觀其所受誥牒及賜塟處規制巋
然更代猶存盖徽國文公實同所出而侍郎顯髙宗朝
與韋齋相後先今所居猶宋第也閥閱相承不替益隆
過之者尤相指曰此侍郎家也顧君不以此相矜詡欿
然若不及享園林之勝而名之筠處城郭之中而號之
谷生軒冕故家有輪奐之美而於所居命之幽其髙情
逺識蕭然有逸人隠士之風而不與馳騖者競是誠宜
記哉昔文公所居有雲谷谷之中有竹塢皆杖履所經
為藏修息游之地其見於記於詩者可徴也然則所謂
谷與筠者君家固有之有之而不副其實焉可乎視筠
之節以勵已視谷之虛以受人視居之幽以習静而逺
俗若是者以勗君何如君起謝曰可矣予從子塏委禽
朱氏故予得與君游嘉其志而記之又從而歌之歌曰
有緑者筠䕃斯谷兮彼居之人媚幽獨兮又歌曰有深
者谷蔽之筠兮孰與之居彼幽人兮君聞之喜而擊節
和之三終遂命侍史書寘之壁
　　　壺天秋月記
葉君孟竒所居在休寜城北朱紫巷華搆新啟甲於一
隅又取其直前隙地一方數畝周以堊垣中為一軒鑿
池其下環之石䦨因以壺天秋月名之祁門李生彦夫
雅善君為請一言記之予於孟竒亦善亦每過其軒盖
嘗有詰君者曰壺天秋月之名美矣然不以日而獨有
取於夜不以他時而獨有取於秋無乃不廣乎予曰不
然君子之所得不於其恒於其暫恒者其常暫者其變
也春草之夢夜雨之詩因一時之感而千古以為美談
何哉善取其變而安常處故者不足以知之也君之與
客觴此軒也偶值夫凉秋永夕水空月明之時撫纎塵
之不驚奉一盃以相屬金風徐來沆瀣交下天景劃出
妙與心期有不知軒之為蓬壺方洲而遺世獨立者矣
此其所以名軒而善取其變者歟或曰孟竒家號饒裕
又嘗旅於四方盖日不暇給而又以専壺天秋月之名
為已有可乎予又曰不然君之所得不以其境以其人
不以其名以其實若孟竒者孝友之行孚於鄉且倡其
族為敬宗修睦之舉而周窮賑乏捐廩弗計也好客而
慎交遇賢人君子必延致請益不倦雖不有壺天秋月
之境而其人可書也雖不署壺天秋月之名而其實可
與也况兼其境與名而有之者乎雖然人身一壺天也
人心一秋月也逹人觀變有得於言表則所謂境與名
者固無待於外求亦何必取足於一軒而後為得哉或
者憮然曰夫子之言進於道矣請書之軒以夀孟竒俾
得覧觀焉
　　　梅竹軒記
臨溪吳君尚質構新第於舊居之旁闢一軒以處軒之
前後梅竹森然君玩而樂之因以名之其壻程文杰者
予族子也為言君之為人嘗與之賦詩矣心以為未足
請廣其説予久不能為之辭盖梅與竹在江南家有之
非難致之物而其髙標雅致出乎古之人愛重品題者
亦略盡矣君則何為有取乎是哉中世以來文勝俗靡
起居服食之間無不求異乎人者若軒齋堂室之扁其尤
也吳以豐碩名其鄉至君益盛當華構鼎新之日宜有
佳稱以自標榜而獨於梅竹乎取之亦惟從其實焉爾
跡是觀之則君之行已處家接人應事之際務實而不
求異於人豈不從可知哉雖然君之所謂務實者豈茍
焉而已實者吾所有之恒徳而人之不克有者恒鮮觀
於梅以自潔則有以愧夫世之汙不亷者觀於竹以自
植則有以愧夫世之懦不立者是雖謂之異乎人可也然
豈求異於人哉吾又見梅竹之經見者不以韻而以材
不以華而以實與後世詩人文史之論梅竹亦異盖其
大者必可以協箾招之奏供鼎鉉之調而後足貴也豈
徒冩烟梢雨葉之圗吟水香月影之句取足以充玩適
情而已哉凡新居者必以頌古道也故竊意吳之後必
有興者書以記之而取徴於是軒
　　　挹秀樓記
休寜邑南四十里曰蓀溪蓀溪有程氏自山斗徙而來
居三百年矣程氏之彦曰泰來氏嘗建樓二十楹於居
之東虛其中以禮賓客髙明爽塏雄冠一鄉一日與其
友黄景初吳雷亨及其塾賔吳以傑馮虚四顧見山之
秀而蔚然以峙者如揖水之秀瑩然以環者如帶烟霏
出没魚鳥泳翔林巒髙下一覧可以盡得之於是三君
者舉酒相屬曰壯哉斯樓請以挹秀名之越翼日託以
傑來請記予曰是未可記也俟好天良日駕巾車訪
蓀溪之上登其樓覧觀其勝槩而後執茟焉可也㑹予
有召命則語以傑曰吾不獲登斯樓尋􁇦山水間求一
日之樂矣然記烏可已哉夫山川之以秀名者物産不
足以當則鍾之人盖得其清淑之氣者為才行為文學
為藝能得其長厚之氣者為夀康為富碩為多𦙍理勢
必然不可誣也休寜邑南數山水之秀者蓀溪與焉而
程氏實鍾之程氏居櫛比鱗次於山之椒水之澨而斯
樓獨擅之則斯樓之以秀名也将以昭程氏人物之盛
豈獨挹之而已哉泰來之父浩逺亦智士有子六人泰
來行七孝弟有聞知尚義秉禮之為貴而産益充泰來
亦有子六人率負幹局分綜其門務之勞而泰來豐頥
偉髯老而益徤非鍾其山川長厚之氣久且多而克有
是哉雖然山川之所以為秀者不但此也泰來之孫曽
宜數倍於今兹則所謂清淑之氣當不有鍾其人而顯
於世燁然為斯樓之光與山川相峙而髙者乎景初家
五城雷亨家商山於泰來有姻戚之雅而蓀溪之程予
同姓也故記以貽之若其山川之美厭飫之餘臨風賦
之者必盛當悉置樓壁以俟予晚嵗乞身南歸與諸君
登而評焉
　　　時習齋記
國學鄭君萬里自以其名鵬因號二溟東人間諗於予
予曰不可是荘生之寓言爾非吾黨所宜自命也君請
更為時習習者鳥數飛也其義於鵬亦近則又諗於予
予曰善哉是可居子矣君因名其齋而以記屬夫魯論
二十萹首學之一言然必繼之時習者豈伸其佔畢而
已乎盖朱子之所以釋此學者炳如而人莫之省也夫
學以復性性者受之天具於人之一心心苟放焉則雖
效於人而妙似之亦何益於我哉出入無時而操存舍
亡於瞬息反手間可畏如此此學所以貴時習而中庸
之戒慎孟子之收放心其説一也故善學者必首事於
言動加謹於念慮内外交養而窮理以輔之力行以終
之則天之所以相畀者向雖不能不敓於外誘一旦炯
然來復於我善益充學益熟其中心之喜何啻楚弓之
獲趙璧之完而已哉朋來而樂世不我與而不愠斯為
君子人矣積而進之體備用宏而純亦不己之妙亦可
馴致焉豈非時習之極功也哉或曰時習者窮理事也
在大學為格物致知子何得反之嗚呼是心學之晦而
誦朱傳之不審也古者小學之教嚴人生而為治性養
心之地者蓋什八九矣故大學以格致為始教俾因其已
知者而益明之以求致乎其極云爾小學既廢則人之
為性早已鑿矣而遽先之格致是猶水之原未浚而汲
其流木之本未培而擷其實未有不涸而瘁焉者也然
則後世之學豈不勤勤於時習之訓自以為勞且得哉
髙者堕於訓詁卑者梏於詞章而古人所謂性學者㣲
矣老佛之説烏得不横流於世而幽闇髙明者胥為之
陷溺哉鄭君與予家同郡元師山先生之裔孫其學有
源負氣節恒思以聖賢為師故因其請而畢其所聞願
相與共勉焉
　　　古城書屋記
應氏居淳安縣西半里曰古城土僻而境勝有園池之
樂無輪蹄之擾盖可居之地也應之産曰惟善君者構
屋數十楹命子顧藏修其間榜曰古城書屋當是時顧
之孟兄顥歴官南京大理丞而惟善君亦受恩命封御
史矣其諸兄煥焞暨熔或長區賦或綜其家之有政巋
然鉅宗為邑之望顧其族日繁其舊之居日隘至不可
容而惟善君亦捐館矣顧遂與熔議即古城書屋徙而
居焉時丙申季冬也於今十有八年矣而顧以太學生
授山東陵縣司訓以其昉居古城而有開業起家之責
於将來不可無紀乃以記屬予觀世之人凡卜居者或
喜近城市而取便於貿易或樂就林畝以求足於收穫
皆以為其子孫憂而圗永利者也然商有時而斁農有
時而歉則所以為永利之圗者反失其故業徃徃有之
若孟母之遷必近學宫書以肯堂肯構責人之子豈非
後世當法者哉今應氏之父以書屋居其子而子定居
之是固有得於孟氏之遺風而能以堂搆為志者歟吾
知應氏之居此者以經史為菑畬以道徳為長府出為
才官處為良士老有養少有教無商斁農歉之足虞則
所以保此書光此屋者寜有既乎斯干之雅著於詩輪
奐之頌善於禮盖凡有所定居而落成者誠不可以無
紀也矧淳安與吾徽接壤順流而下瞬息可至他日南
歸當拏舟訪古城下求其先之遺書而閱之凡應氏佳
子弟習詩禮而志堂構者必益衆吾将以是卜斯居之
吉而後賦頌之是為記
　　　香山永安禅寺觀音閣重修記
西山之刹以數百計香山號獨勝層樓疊屋翬飛岌立
於林巒紫翠中若晝圗然觀音閣據寺東隅視諸閣尤
峻慿䦨四顧令人毛髪森聳如將脱塵氛而與造物者遊
真天下之竒觀也閣久漸圮寺主左善世定皚東白嘗
語中貴諸公擬募修之計兹役之不易舉也太監李公
興陳公冕為之上聞詔賜内帑白金彩幣倡之逺邇聞
者咸樂為助乃以𢎞治四年七月二十六日啟工以明
年某月某日竣事觀音之閣巍然復完財力所餘不敢
私有凡所居之狹者闢缺者葺敝者新由是香山之刹
視昔益勝東白以是役之本於上賜與衆力不可冺也
具始末請記予觀浮屠氏與諸公貴人生太平之世受
國異恩徃徃能捐重貲以舉大役思以祝上釐造民福
事雖邈乎不可致詰其心則亦出於愛君之常無事乎
記獨其所以奉觀音大士疑久無發之者恐其徒亦未
有見解則不可無一言夫佛之為說宏肆演迤莫之可
竟也惟觀音號圓通其法以為身之圓者弗通通者弗
圓獨爾根圓通可以普濟非若目之所極有限而不足
以盡宏慈至願也佛之說如此然西山先生真氏則直
以為寓言作一轉語以利慾熾然為火坑貪愛湛溺為
苦海一清净烈熖可以成池一警省覺舡可以抵岸災患
纒縳随處而安無怖畏将如械自脫惡人侵凌待以横
逆無忿嫉将如獸自奔西山之言如此則後之登是閣
保是役者即寓境而思寓言所以祝上釐造民福将不
有得於堂構輪奐之外而怳然自失者乎是殆不可無
記東白常熟人宏慈禅師玉磵清公再傳之弟子也季
方曇公與講經古儀縉公皆主是寺古儀以傳東白東
白以傳左覺義宗銈咸以興教贍徒為已責而東白讀
儒書習詞翰憲廟時嘗被選入内廷率衆書佛經受賚
賞獨優盖一時緇流號有材局者必曰東白云
　　　勑賜廣恵寺記
崇文闗之東十里而近曰深溝實都城孔道凡中外官
僚之出入與計偕之士輸貢之吏兵民之漕􁃀商旅之
走集徃來之所必經顧其地也下霖暑不時則泥淖轉
甚行者苦之道傍古刹曰觀音菴莫知所從起天順初
有釋宗喜來葺茅居之浚井以濟渇服衲茹澹節縮其
所有則具畚鍤以崇其基施衣鉢而易可食之田餘二
十年矣司禮太監黄公司設太監覃公嘗奉詔有事於
外過焉相與健其志而憫其成之囏也乃各捐金相之
拓其地宏其規召工庀材而遣人董其役中為大雄殿
八楹後為大士殿八楹左右為伽藍祖師之堂十有大
楹前為天王殿八楹鐘皷樓各四楹在中門之外方丈
八十楹分峙於西東巍然翬飛爛然綺錯輔之長廊繚
以大墉為山門三為石梁二凡位像之設經幢之飾香
燈之供法所宜有者咸備罔缺不踰時而得偉觀於荒
墟灌莽之間困者有憇渇者有飲祝聖釐而禱豐嵗者
有歸其繕之精成之亟視出於公者反有所弗逮盖民
之宜佛如此於是覃公具其事以聞憲宗皇帝可之賜
名廣恵寺俾宗喜為住持又以釋宏義為僧録司右覺
義兼住持實成化丁酉春二月八日也宗喜既即世其
徒恵清嗣之始以記請予聞佛之為教非一端其大要
則覬以普濟為事盖凡可以救燔溺而拯疾苦雖捐其
生弗恤故後世罹災負屈者瀾倒歸之其教至數千年
不替益盛於虖博施濟衆之說堯舜之所病也而况為
瞿曇氏之學者哉追惟先帝大聖至仁恩浹海宇雖一
寺之建亦寵嘉之至以廣恵為義其欲使天下之大無
一物不獲其所從可知也是不可無記黄公覃公在帝
左右富貴尊榮而能推利濟之心捐所有以成兹舉則
申其功以告來者亦宜黃公名賜延平人終於南京守
備覃公名文廣右人今掌御藥房兼惜薪司仍督上林
苑及南海子為國老成委任益隆宗喜嘗居西山崇化
寺有戒行而恵清淳謹能繼其業圗昭其師於四方事
得附書
　　　禄養堂記
翰林編修蒋君敬之将請假於上省其母太孺人於湘
源乃前期告予曰冕不佞官史局侍講帷三年獲推恩
老母受顯封而聖製有永綏禄養之言拜稽奉誦感激
無已敬摘以名我奉母之堂幸執事為記之将歸夀以
獻固譲再三踰嵗矣而請益力則嘉歎曰禄天子所以
養士士資以養親恒典也敬之乃獨以之名堂何哉豈
非侈上恩昭母徳而不敢以恒典例視之哉敬之於是
知所重矣太孺人出鎮南陳氏歸河西令蒋公壼内之
行號稱賢明不幸中嵗而寡殚力茹苦以成諸孤敬之
其中子也年十四舉嶺右鄉試第一人擢進士入翰林
為庶吉士授今官以文名四方其有兹禄也無歉太孺
人夀㡬六十親教子而享其成其有兹養也無愧若是
者誠君子之所予也而以之名堂示不忘宜哉雖然編
修今從官所受者古中士之禄也君子予之非謂其子
職之稱而親享之足樂哉使實與名盭才不副其官則
上之人雖加以殊禮禄之萬鍾徒足以貽其親之不韙
爾綸綍在堂湛恩汪濊敬之時奉一觴拜起為夀曰此
太孺人之教也太孺人亦将囅然盡觴而喜曰吾誠安
汝之養哉登蒋氏之堂者企敬之之孝而仰太孺人之
慈行賢者益興不及者益勉則一堂雖小而繫風教於
一鄉亦大豈直歸榮而已耶敬之才器清粹志識冲逺
其功名日新禄日榮則其母夀日臻養日豐誠有如聖
制之所期者矣鄙文惡足以重斯堂獨念敬之相與深
不可無紀太孺人長子昇與弟同年舉進士為南海令
以循良被旌異當召季子冔治經儒學亦有聲塲屋間
堂搆之業盖未艾云
　　　保翠堂記
凡宇中以晩翠名者在植物為松范魯公所謂鬱鬱晩
翠者也在峙物為山子朱子所謂翠屏晚對者也故世
之人有矜晚節介晚福者必以是擬之而吾友金君希
傑乃以保翠名其堂豈自以其家特殷盛思保其所有
於晚嵗者耶金君世居邑南為巨室好義秉禮鄉人亟
稱之至君而産益拓族益華巋然一邑老成人尤審交
畏事以豪侈為不足道也鄉飲行有議及賓位者人必
曰金君有司嘗署耆民聴一邑之訟議可當者人又曰
金君君每固巽謝不能人必羣起言部使者部使雅君
行義亦每固强之君終辭耆民退處於家其髙風逺識
如此年七十謝家事付兩子而以保翠名有以夫君間
以記屬予予盖嘗登君之堂指其輪奐之美而嘆曰盛
矣當不思所以保之乎既而目其堂之顔則又與客頌
曰是誠知保之矣夫仁者樂山故夀而君子之節非松
莫能嫓之也故松之後凋載於聖訓山之不騫詩人頌
焉既節而夀在古為難金君思有以保之将何如其保
之耶毖言行而使其名之不隳也嗇起居而使其身之
不疵也夫其名之不隳則可與勵世之貪得冐進者矣
其身之不疵則可與警世之忘生徇慾者矣然則後之
登斯堂也行其庭有松焉其翠蓊然可撫也望其門有
山焉其翠矗然可仰也人以物髙物以人勝則安知夫
松之為君乎君之為松乎又安知夫山之為君乎君之
為山乎盖至此而知保翠之義可以名鄉閭憲子孫矣
予雅與君厚善故記之又從而歌之歌曰有晚翠兮松
之堅兮君子保之徳履安兮匪保其翠保其節之凌寒
兮有翠晚兮屹彼山兮君子保之福履蕃兮匪翠是保
保其夀之不騫兮是為記
　　　天津重修湧泉寺記
我文廟入靖内難自小直沽渡蹕而南名其地曰天津
置三衛以守則永樂甲申也都北以來兵備加嚴地重
事殷無所責成乃𢎞治辛亥置按察副使一人奉理置
司天津巴渝劉公首被推擇而來適百度之弛也久公
悉厥心以次修舉爰先事城櫓次及閱武塲次及學宫
不四三年皆告厥成公以毎嵗聖旦令節及元㑹長至四
大禮必先習儀於所謂湧泉寺者寺止舊堂十有二楹
庳陋弗稱且其前地狹容僅百人講肄禮文多不能如
式方嶽入覲者前期集此或拜於舟中展敬而已莫可
致力公惕然曰是亦在我乃募工鳩材拓地若干歩值
他寺在令甲當廢者三悉撤而用之湧泉一為正殿一
為前殿一為伽藍殿而移舊堂於後為具服所僧舍則
聴築於垣外由是習儀之際階墀髙廣宫宇靚深儀衛
具陳冠裳就列儼乎若六龍當御八佾在縣典謁者有
所藉而周旋入覲者咸得與事而免於苟簡觀者嘖嘖
知禮之當肅也若此於是三衛具寮書來京師請記惟
公治天津總一道兵刑之任而無利權可展布乃能節
縮浮費修城浚隍簡戎器剏樓櫓興文教使櫜鞬之士
兼爼豆之習屹然京師一巨屏又以其暇日修兹梵宫
示人以禮其施之有序為之有法惡可不書之以告來
者俾謹嗣之而毋忘斯役之所自哉或疑釋子之宫非
吾人所當起廢是亦不然彼徼利而千鬼神破吾民之
力為異教者倡是誠舛矣今所葺者特藉此寛閒清寂
之境伸逺臣敬上之至情其奚不可之有昔韓子謂浮
屠氏有慕吾之道者拘其法而未能入今即其地與其
廷修禮樂之容明上下之等設賛相拜起陟降進退之
即秩乎粲然先王之制而昭代之所因也安知不有如
韓子之説可化其徒使歸聖人之教者哉是亦可書公
名福字天䕶起進士甲科屢更中外以公勤練核著稱
一時其功名當益有大焉是役也董之者指揮周棨千
戸唐玉佐之者指揮倪雄黄溥吕昂装繪梵像者士人
張俊民等而主是寺者釋某也法得附書
　　　義塜記
山東按察副使太原陳公奉璽書飭兵備於臨清一再
朞境内輯寜盗訟衰鮮政益精明而有餘力乃令於州
曰臨清南北之衝也兵民襍居商估大集四方之人就
食日滋不幸而死無主者有漏澤園以塟其有主而無
地或客死無所歸者徃徃寄櫬釋老之居嵗久若忘甚
之有畀水火者暴骼露骴行道嗟憫寃穢所蒸上干時
和自吾之來莅於兹也得罪人所上公楮甚富既以之
糴粟賑吾人之生者餘八萬有畸其令知州事張竲易
亢爽地河東西岸各畝二十繚以崇垣井畫之井方廣
以丈其隅對樹所宜木四而中葬其一櫛比碁布使無
相亂置籍以記死者嵗月竪石以識其姓名州邑竢遷
改焉各剏屋八楹召僧二以守立坊表之曰義塚亦庶
㡬足安吾人之死者乎其為之毋怠張君聞命奉行惟
謹悉本公志不日告成居者興感聞者加額謂公之固
存恤亡雖古仁人何以踰此於是張君使來請記惟周
六典大司㓂之屬曰蜡氏掌國之骴禁有死於道路則
令埋而置楬書其日月縣其衣服任器於有地之官以
待其人盖先王仁政必窮民是先故死逺外者主維周
恤若此其至恒懼一夫之或失所也而後世缺焉治不
逮古豈一日之積哉陳公起名進士歴監察御史司刑
外䑓能職思其憂修復周公之遺法廣聖天子仁政於
一州其賢於人逺矣古之君子觀人也由一事而占之
得其大焉夫公楮不留以自殖而捐之人俾生有養死
有藏亷也死者且矜恤之而况其生有不獲焉者乎明
法訓兵以刺貪刻戢奸盗俾枉者平危者安勇也亷以
基之勇以出之非志仁者惡足語此而陳公有焉是可
無書以告後之人而為受詔分司者之義倡哉公嘗以
是楮費重建州學宣聖廟甚偉又造公宇六十四楹養
壮士五十配以名馬授之甲胄弓矢日肄其間而亭之
曰蓄銳浚鹵井得甘泉而亭之曰潄玉士馬沾足旁可
及家食者殆恵澤之徴也以非與塚事不詳著公名璧
字瑞卿慎操履喜問學屢有正論聞於朝更踐所至不
為勢怵懋勲碩畫在異時有丞轄之望焉張君河隂舉
子自知新樂來為州能副公託以成兹舉亦一時良有
司法得附書
　　　董子祠堂記
周衰道否極於秦至漢中葉乃有董子董子生孔孟之
隣封自其少時力學至三年不窺園遂究極斯道獲有
聞於坑焚之餘西京諸儒不及也盖其論道之大原出
子思分義利伯王合孟子對天人三䇿又有得於孔門
體立用宏㣲顯不二之義致君三代比跡伊吕誠有其
具焉顧武帝方喜征伐求神仙相公孫宏等而樂詼俳
詞賦之士有道如董子者惡能舍所好而致之用哉斥
之以相王國於下邑俾不得妨吾之有事豈世運使然
亦斯民之不幸耶尚論其人雖兩程朱夫子未始不推
尊之以為度越諸子采其緒言為法於學者可考也至
元道否甚秦我髙廟龍興文運復盛洪武乙亥即從行
人司副楊砥請以董子侑食宣聖廟廷憲宗又用輔臣
言追爵廣川伯董子之道益顯而廣川實其故鄉舊屬
平原平原今徳州也有書院在儒學東久廢正統辛酉
知州事韋景元得石碣於廟廷東廡下大書深刻董子
讀書䑓五字急詢其故址復焉繼知州事王縉及分督
庾事戸部主事畢孝剏祠堂八楹於䑓後合鄉賢以祀
名之曰聚賢則成化癸巳也今山東參政林君按察僉
事鈕君行部徳州以舊宇圯陋且位大儒於叢祠非便
請於巡撫都憲熊公以命濟南府同知王從鼎俾為専
祠八楹寢堂十有二楹門樓八楹前後廂屋十有二楹
仍築䑓樹故碣於寢堂下作亭覆之肇工於𢎞治乙卯
孟夏踰兩月落成凡工料所需皆出規措不以煩官舍
菜之日士民大恱以為盛舉不可無記於是兩君入賀
京師詣走以請走以謭學辭不獲謹書之俾生於斯學
於斯者嘅鄉邦之先哲當暴秦絶學之後獨為其難者
我乃優游暇豫弦誦之區可致力斯道而忍自負於盛
世耶勗哉其未逹如董子之志毋燕游廢業其既逹如
董子之䇿毋曲學阿世又因以進於程朱上窺鄒魯以
副我列聖主張斯道之盛心庶新祠之成不止於潔豆
登美輪奐而已道泰之徴由一州而占海内可知焉兩
君之功顧不大歟林君名元甫戊戌進士歴吏科左給
事中鈕君名清辛丑進士歴監察御史並以才行推擇
起為方岳觀此舉可知其政而得其人是為記
　
　
　
　
　
　篁墩文集卷十八
欽定四庫全書
　篁墩文集巻十九　　　　明　程敏政　撰
　　記
　　　先壠碑隂記
敏政不孝既奉葬我襄毅公暨太夫人於休寜東南山
之原迺號慟而識其襄事首末於碑隂曰先壠山起自
邑西甚逺至紋溪之南聨岑複嶂抵流塘山麓隠然别
孕一土阜若古榦之新枿蜿蜒出田間過蜈蚣嶺為兩
陂所阨而復紓凡起伏數十前走却顧左蟠右廽至南
山塘突然中止圓岡殿其後兩水交其前則今穴是也
蜈蚣過峽之右復孕一阜佐正支以行裹穴而北若一
玦内向紋溪之水與山俱來直㵼如練忽虬屈繞穴而
南越古城巖始演迤東注然為巖所障不見其去也升
圎岡而望四山環合無少罅隙一屏山適相拱焉稍左
一峯秀挿雲表盖吾歙人謝子期之所擇而定焉者也
先公賜葬以成化庚子七月念四日當是時術者雲集
或以為小成或以為全舛或以甲寅向加艮為非是獨
贑人曾守經與子期論同而凡位置髙下增損通塞一
惟子期之聴穴深七尺土正黄其半有鵞子石數升具
五色光彩相射其下土膏融結若錦繡紋者尺許遂作
䨇壙虛其右藏二栢簡二油缶以取驗後來有目者知
為吉壤也葬七年弟敏徳謫官而卒又明年敏政被放
歸田由是議者閧然歸咎子期以為非改卜其家難未
已又四年敏政被召還朝明年進秩三品又明年得次
男議者少戢而太夫人棄背以𢎞治丙辰正月六日奉
詔祔於先公值子期他出未歸因别致諸山人諸山人
者復倡言方位誠戾法當有水且隂戒家人多置灰炭
畚鍤戽桶之屬以俟敏政雖不謂然實切内懼爰先一
夕親督啓壙則有氣蓬勃上騰其土若曝甎若焙栢簡
尚新而不朽缶油悉凝為蠟而不敗於是先公之葬十
七年矣衆共駭嘆以為地靈所鍾不誣如此若子期之
為術精確明䆳亦豈近世所易得哉嗚呼凡所為擇葬
者欲親之遺體乘生氣獲安妥而已餘非所恤也世之
術者既不察此又忽於郭氏之書與考亭西山之論一
從事乎羅經謂地美惡人吉凶皆繫星卦方位之合否
附㑹傳習以訹人而牟利敏政盖深悼其非而獨幸左
見之定以少逭不孝之罪於終天也故詳著之以告後
人且使聞者因鄙説而審於擇術或可為仁人孝子慎
終之一助云三月既望
　　　夀徴圖記
南京工部尚書胡公還政居淳安十年矣𢎞治丙辰嵗
三月朔夀當八十客有以古夀仙圖上慶者遣書抵京
師告走曰凡人之以詞夀公而各致其隆焉者比比也
顧公之所以受知上下者或未之及盖公以御史考績
都憲陳僖敏公書之曰清慎公明太宰王文端公書之
曰勤慎初受勅則有詳慎端方之褒再授誥則有清慎
之褒三受誥則有清謹與全節之褒言無間於朝野無
間於久近目擊耳聞翕然一談謂美之者非溢詞當之
者無愧色公議確然不可易如此予職史氏願書之為
公夀而因以儆夫名實之不可爽也走家新安往來青
溪必拜公於里第竊窺其徳容撝謙詞氣淳雅操履峻
潔將使夫側媚者自沮淺薄者自慚躁慢者自失誠有
如列聖所嘉與前輩所許者宜其享髙年備盛福而為
之逺祝前期者未艾也相昔畢公以四朝元老保釐東
郊康王稱之曰惟公懋徳克勤小物仲山甫為王喉舌
而吉甫美其令儀令色小心翼翼且以明哲保身夙夜
匪懈為言盖古之君子進徳修業孜孜焉不以老壮而
異也考公平生自擢髙第仕中外歴五朝官大司空典
留務恭勤畏慎效法畢公而明哲始終比跡山甫書所
謂吉人為善惟日不足詩所謂瑟彼玉瓚黄流在中其
公之謂乎矧今八十伊始精力堅强將由兹而九十以
底於百嵗巋然偓佺之流安期羡門之屬如斯圖所繪
者有司因鄉射之行而問政天子舉養老之禮而乞言
號夀俊於一時稱人瑞於天下垂盛美於後來誠邦家
之光也豈直吾黨私慶而已客為金陵貝珙盖公故舊
子弟而託為之言者吾宗人禮部郎中愈亦公姻家云
　　　客星亭記
嚴先生祠之東故有客星閣久廢𢎞治丙辰夏五月廵
按監察御史吳公至嚴州進謁祠下詢閣之故址所在
不獲乃歩度於祠之西得地焉秀爽殊勝以語分守參
議吳公及知府李公曰懿哉客星之名惡可冺乎宜易
閣為亭以還舊觀咸應曰諾遂集材繕工以是月經始
又一月亭成丹堊巋然上出雲際下臨江滸而境益勝
於是吳李二公專書來以記屬惟先生祠事有范記與
諸先正之論備矣獨客星之説載范史或者疑先生於
光武交布衣一夕共卧以足加腹無大異事天至為之
動星文以表異無乃䙝乎予以為不然天人之際甚邇
也道徳勲庸風節材藝非常之人天實生之代不數公
况百世之士哉先生當西漢末避莽亂棲此待天下之
一遇光武之主猶以為未慊而去之非其君不事也侯
霸亦先生故人位三公矣仁義阿順之語凛然下飾若
凂焉非其友不友也先生之學雖莫知所從來殆必有
揆之中而安放之逺而準將與伯夷相望而興者所謂
非常人也故一起居之間天必示重焉而或疑其為䙝
豈善觀天者哉開東漢之風節大有功於名教孰謂其
無徴哉予既嘉諸君子起廢之功記之且著鄙見如此
後之有事祠下者退而登亭指釣逰之處㪺桐江之水
致髙山景行之思尚相與嗣葺之而無替焉可也御史
公名瀚歙人奉命按浙一年公恪有聲思以亷貪立懦
為己責故於先生祠亭注意如此予家休寜每道河下
必瞻禮乃行而釣臺孤峻山路嶢崅恒不克一登為怏
近吳李二公爰先亭事規措剗拓去險即夷凡四里餘
費鉅且勞事得附書吳公名紀衡山人李公名徳恢東
安人皆勤政宜民故能副觀風者之志表先賢以興士
習清治原非世吏可及是為記
　　　慕親堂記
祁門西城方君克振以𢎞治丙辰之夏為夀五十矣里
黨姻戚將舉酒相屬為慶於其堂克振黯然蹙額而辭
曰我先人負才亢宗不幸年二十六賫志以殞英時甫
三嵗我先妣孀居自矢年五十九抱節以殁此終天之
慟也程子有言人無父母生日當倍悲痛而乃置酒為
樂何心哉衆共嗟異而罷克振舅氏程君用仁進而語
之曰子之罷慶是也古稱至孝者曰五十而慕吾將以
慕親題子之堂以著子之孝何如克振則又𢥠然歛袵
而辭曰英聞在昔惟顔子有睎舜之説我何人斯而敢
當是用仁曰不然上有建極之君則恒欲納民嚮之以
五福夫豈以其分之貴賤資禀之智魯限其所至而禁
其為善哉孟子有言君子有終身之憂憂其為鄉人而
不如舜也孟子豈為是大言以罔天下後世哉是必有
道矣故曰雞鳴而起孳孳為善者舜之徒也反是而為
利則蹠之徒矣盖天下之事出乎此則入乎彼子豈可
不自力於善利之間而决取舎以副里黨姻戚之望哉
周子嘗有取於顔子之學矣其曰過則聖及則賢不及
則亦不失於令名賢聖之士固不可企乃若服田力賈
而業詩禮求不失其令名為歸極之民以庶幾於舜徒
獨不可乎克振矍然自失曰命英矣請從事焉以無負
長者之教於是用仁之子啟來休寜以告請記之予以
其問對不舛於道且用仁吾宗也輙次第以授之然則
克振出入以時觀省尚期由五十進於六十七十而底
於期頥求所以為終身之慕者吾將考徳焉
　　　洞元觀重修記
祁門縣東一里有山曰祁山髙㧞深秀縣因以名而洞
元觀實據其麓山三面壁立中窽為石室曰青蘿巖亦
曰棲真巖乳泉出焉考之圖經盖漢將梅鋗故宅唐大
厯中置觀曰龍蟬宋太平興國中改通𤣥又改洞元相
傳有孫元明者於此仙去元至正末悉燬於兵殘甓斷
礎無孑遺者宣徳壬子道㑹周允中與其徒方志良始
言有司募工修復薙荒而勝剗險而夷贖其侵疆拓其
故基為玉皇樓八楹紫㣲閣十有六楹三清殿八楹東
寮十有二像設有嚴鐘鼓在御置田立籍還其舊規而
允中卒志良為道㑹益嗣葺之既老則以付其徒鄭碧
鑑碧鑑以兹役之不克竣也殫智畢力節縮浮費告所
還徃助者益衆而前知縣事御史曹君鳯今知縣事韓
君伯清皆憐其志佐其費遂為四聖殿十有四楹東廡
十有二楹方丈十有四楹祖師堂十有二楹道室二十
有二楹過廂庖屋十有六楹鐘鼓樓各十有二楹又為
獨秀樓八楹髙者翬飛下者鱗次金碧焜煌丹堊鮮好
而凡為闌為墀為街道為坊表咸以文石堅緻如法盖
自成化庚子抵𢎞治乙卯十有五年而洞元之役始告
厥成於是碧鑑因予族孫啓來休寜南山以請記夫世
之號有起廢創始之功者非其人志之堅行之恒則不
能以有成幸而有之類必為肖子為能吏為服采榦方
之臣不可得也而碧鑑一方士無所承於家藉於官以
其獨任之勇積久之力成偉觀於一墟繼前功而丕振
非庶幾乎志堅而行恒者其孰能之彼有所承藉而反
忽於其所當為至無以副其前倡其後予固惜碧鑑之
功有在此而不在彼者後之人撫忠賢發跡之地而想
其破秦拯民之烈徇羽人巖棲之志而企其遺塵髙世
之躅重前代祝釐之意而仰戴我列聖咸和並育之澤
益堅其志恒其行心碧鑑之心而俾無替焉可也碧鑑
家邑南塘司徒傳之後𢎞治九年歳次丙辰秋九月望
日
　　　義路亭記
歙溪南吳以時過予請曰以時之姊氏適歙信行汪元
玘中道而寡無嗣有女一人歸故少司馬新墟吳公之
孫潜今且老矣恒自念曰吾不幸不及終事君子以畢
養於舅姑然治家弗敢怠也歳計益豊顧世之人喜從
事釋老之宫以覬身後之福者吾不欲為也吾少時歸
寜則見信行至堨田路值霖潦即濘淖沮洳行者甚苦
吾甚念之因語以時俾召諸佃傭募良工伐琶塘之堅
石甃為長衢肇以某年某月某日告成突者夷之凹者
實之如練之紓如砥之平路以里計者八金以斤計者
三十又為亭以俟行役之倦者休焉徃來之人無不嘉
歎為名之曰義路而以時以記為託夫以孀居之姥而
憂人之憂不出户而號召揮斥以成大役此非奇男烈
士之所難能者哉義路語見孟氏書言義人所共由如
路然不可踰也後之人履斯途憇斯亭也為女婦者可
自省曰彼一未亡人爾乃能推其夫子之所有以恤人
矧吾輩處順境也可弗求自力於義以賛家政乎為男
子者可自慨曰彼一巾幗人爾乃能捐所愛以公利濟
矧吾冠圎屨方者也可冐非義務相競以取譏里黨乎
然則一徑雖小而所以繫勸懲者亦不可無紀也吳汪
皆歙之鉅族而吳氏之父曰斯隆舅曰廷郁尤一鄉長
者家範有素故吳氏之所植立過人如此若其行之懿
節之堅他日當有綽楔旌之彤管書之兹不預道也
　　　竹忩記
凡人情景之所適不在於瓌麗偉大之觀而恒得於卒
爾偶然之頃睹逸態之駿發聆天機之自鳴躍然於心
囅然於面而㗳然於口視所謂瓌麗偉大之觀直若枝
拇贅疣無所用之而人亦莫能與知也柴桑處士把鞠
於東籬康樂公得句於池塘之春草是二物者何地無
之山籬野塘又非有臺榭位置之巧而兩翁得之卒爾
偶然之頃喜極忘言謂終身不可復置而畢天下之情
景不足加之也髙情逺韻翛然出塵千載之下惡能識
之哉吾邑孫君以徳所居汊川有竹二三百本一日獨
坐忩下見竹之清隂羃忩間㣲風徐來金摐玉鏘其直
節挺然又若介士武夫相峙於前顧而樂之曰有是哉
天下之情景莫踰此矣乃顔其所曰竹忩聞者多為之
賦詠久之君出遊金陵諸勝處隨所寓而掲斯名盖不
能忘情也從子儒學生茂請予記之夫君之居汊川也
堂階庭戺之間嘉花異卉之植瓌麗偉大可以娛四時
勝一鄉者固足以樂之不厭乃獨有取於竹而又有取
於忩之下何哉其情景之所適殆㝠會於東籬之鞠池
塘之春草而君亦莫能以語人也乎陶謝之事尚矣然
竊有感焉余家篁墩中歳居南山有竹一園適與忩對
方竹之未盛也啓忩閱之惟恐其不猗然也邇歳以來
竹日以盛隂日以繁翳我踈櫺恒不見日且老目昏矣
展書而不能讀伸巻而不能書每至忩下索然而返苦
竹之蔽也君忩以竹而樂予忩以竹而戚則天下之情
景其有所適不適又繫其逢焉不可一律也他日策笻
訪君汊川上坐此忩下擊琅玕之節從諸君子賦詠取
新籜而書之以為君夀雖不敢與陶謝爭能然情景所
適得之卒爾偶然者留以備一時故事獨不可乎
　　　訥菴記
訥非不言之謂謂不敢盡其所有餘爾古之人必有取
於訥者非行不副之為懼哉言顧行則慥慥君子矣行
不掩其言則嘐嘐狂人矣鄒魯之遺訓如此訥誠學之
首事而終身不可忽焉者與祁門汪君叔玉以訥菴名
久矣門人子弟與予還往者為求發其義予不及識汪
君聞其人端恪靖慎寡訾笑凡事一於禮法不茍止而
妄隨殆其質之近訥也父疾亟欲多畀之田資其學君
頓首固辭曰瑨兄弟四業宜均不可以獨厚兄􁅁仲琦
沒無嗣嗣琦以中子亦不私其所宜得者舉以均其季
瑞君早以春秋鳴邑庠從講授者多取㨗科名顧君乃
屢舉弗第以貢授訓導定海升教諭新安所至本經訓
立條約以身先之學者多服從而君以親老在洛兩年
即請致其事上官留之弗獲也跡是觀之君豈一於不
言者哉春秋聖人之律書也王伯之分夷夏之别正譎
功罪褒貶得失之際衆論蝟興不一也而君於是經考
詰問難不底於犂然不已成教於一鄉又成教於兩邑
曾謂訥者能之乎當義利之辨則力辭田於父再却貲
於弟毅然不貪非訥也行宦逹之途則急親之為養雖
挽留之不可翩然請罷非訥也盖君之為學必有所見
於行而後言之必可覆其行者也非不識訥之為義如
釋子之瘖老氏之黙而後為得也君年七十矣力其學
不衰視其家皆治其配程與君齊年有靜専之徳二子
洋溢皆執業守禮不敢譁焉殆習君之教而然乎昔師
尚父年八十陳丹書於武王為銘其几曰皇皇惟敬而
繼之口生㖃口戕口衛武公年九十猶箴儆於國中其
抑戒之詩曰慎爾出話而白圭之玷之喻至使人三復
不能已然則古之人年彌髙徳彌卲者其要亦不出此
君由七十以抵八十而九十固將心尚父武公而以一
訥為歸宿之地乎郷之人欵君之廬而誦鄒魯之書者
宜知所擇矣余不佞嘗以言獲咎於時誠有愧訥者今
踰知非矣故不辭而為記諗於君且以自儆焉
　　　重造休寜縣㕔事記
休寜縣㕔事肇造於丁酉之歳後十二年戊申始建元
洪武迨𢎞治壬子則一百十有六年其弊甚矣乃請於
朝而復作作未完而三山李公以丙辰秋至踰歳而完
焉以予縣人屬記其成初李公之來見㕔事起而未之
飾也㕔後之正已堂欹未整也儀門未修也門之外有
東廊而西獨闕堂後之東北有秋水亭故址荒塞不治
也則喟然曰以是壮縣而舉諸役何有乃若未遑焉者
弗為耳爰注於心日規措之凡所需丹堊鉛黄以暨木
石甎甓之屬不兩月而川委雲集度可舉事則庀匠氏
傭庶工繪㕔事竪正已堂各八楹葺㕔事之東西廂若
庫各十有六楹儀門屋八楹西廊踵興與東相嫓三十
四楹作亭故址畚土濬池仍宋額曰秋水以虞政暇而
休焉由是環其治所欹者正闕者增髙者翬飛宻者鱗
次蔚然而彩張岌然而鼎峙勞不及民費不勤官百年
之廢興於一旦非李公之才充惠孚誠不足致此予考
縣志休寜境餘二百里户口十七萬有畸殆與古子男
之國相垺也而堂宇頺焉弗之理豈所以示出政涖民
之重哉惟丁酉首事為六安徐公弼丞也門之葺為山
隂杜公貫道正已之扁為雷陽周公徳成秋水亭之立
為宋丹陽葛公勝仲而壬子之請為清苑髙公忠皆令
也以肇以繼雖出前令而李公實成其終底丕績焉後
之人可弗思乎登堂則因己之享而思民之失業退食
則因己之佚而思民之作勞憇亭則因己之樂而思古
遺愛之在民者求與之齊焉如此則斯役之成庶於政
乎有益非徒以準時制備職守而已李公名􁉁字文輝
成化壬辰進士歴知秀水錢塘二縣以績最召拜監察
御史賢聲翕然乃坐事謫武平衛幕未始以夷險介意
其治休寜靖慎亷平視民如子規措所成乃緒餘之一
二非能盡其所展布也起而司專城佐藩臬入臺省盖
有日焉而愛尤在於休寜不可以無紀公垂意學宫嘗
斥僧地規為講堂及鄉賢祠而夏紋溪橋以石易木工
費尤鉅皆力任之不沮余每稱其仁者之勇事當各有
述兹不贅凡僚吏及耆民之與有勞者附名石隂
　　　祁門縣重修平政橋記
徽郡在東南萬山間地斗絶水自髙㵼而下若建瓴然
當其平時可掲也一經霖潦則不崇朝而水暴至激鬬
迅奔勢若排山操渡者少失尺寸即覆溺相踵故度其
滙流孔道而橋焉然水駛役鉅恒難於久民病之而有
司數更代視簿書不給又遑䘏此哉祁門徽屬縣之一
縣東有橋曰平政剏自勝國興仆不常而修於我朝洪
武元年戊申盖知縣宜春余侯寳也迨𢎞治元年戊申
一再甲子矣橋之弊也滋甚有釋法通募衆為之費尠
力孱成而復毁值江夏韓侯伯清來知縣事過而歎曰
古之人憂民之憂視有溺者猶已溺之而况受其直任
其責者哉是誠在我不可以緩乃首捐俸之入以庀工
親徃規畫而民之尚義者勃然子來助惟恐後百需川
委取給無飢歉爰命法通及耆民三人司貨之出納而
董其役以乙卯四月肇工畚土疊石為隄於橋兩旁減
舊石垜之一而為七長為丈二十有四形南正方北小
㨊而剡其上以殺水怒髙去水幾二丈架巨木為梁設
闌檻為唇左右而構亭隄上使行者無恐勞者有所憇
踰月告成由是居民脱險而夷去危而安歌嘯驩呼頌
侯之徳請記於予予觀事之成毁民之休戚恒有數存
其間若斯橋之再興也適兩戊申之歳而今兹之役又
必待韓侯之來乃克成之則祁人蒙休將自兹始然竊
因是有感焉橋之得名非出孟子之説乎而孔子於子
産目之曰惠人稱其有君子之道四聞其卒出涕曰古
之遺愛也意子産之以輿濟人盖不忍冬渉之艱偶一
為之爾豈所以盡其人邪世至戰國士益卑政益陋非
極論以拯之則人知取足而已故孟子之所言者政本
也子産之所為者仁術也充子産之心而進於孟子之
説斯政平而仁不可勝用矣韓侯誦法孔孟以掇科入
仕有不究心平政之説者乎矧以公勤材敏稱於時而
於鋤奸惠民興學養士尤力兹橋固仁政之一端也遺
愛所存將有大焉是為記
　　　重修龍宫寺記
休寜邑南三十里有地曰藍田藍田有寺曰龍宫始唐
天祐二年興仆不一而名見邑志不泯也令不得擅興
佛舎而凡古刹得不廢於是有音祥者當國初來住是
寺傳其徒福勝福勝以傳徳琮徳琮以傳文髙文成寺
漸以壊乃募財力而新之作大雄殿八楹左為土地祠
右為真君祠十有六楹中為法堂八楹東西為方丈十
有六楹前為門屋後為庖湢之所二十有四楹輔以修
廊繚以崇垣畢工於成化戊子以今計之盖三十年矣
里人黄景思年九十餘嘗有功是寺謂文髙之徒法華
等曰斯役之工費甚鉅而不紀厥成將後來者何所徴
以嗣其業於永久盍圖之於是法華等具其事來謁記
予觀四方郡邑志凡寺宇多起唐天祐中考其時國危
如綫而佛宫遍天下可慨也豈上之人素所重者在此
故雖叔世益崇奉之以覬其祚之復興乎抑諸鎮皆有
監軍使相與為此而不恤其下之不堪命乎歴宋暨元
或因或革有不暇論次者矣我髙廟龍興凡諸小寺悉
𨽻叢林由是佛宫之減什九列聖嗣統恒用議臣言毁
新寺獨恕其舊者盖不忍一夫失所之霈恩也而龍宫
寺獲在古刹之列得重修以嚴其所事獨非幸歟雖然
予則有進於其人者佛書謂水行莫如龍陸行莫如象
能負荷大法者比之象然則寺之以龍宫名或以此邪
予不及逰是寺而閱法華所獻圖實幽勝地大溪出其
東古渠環其西渟蓄瀞深殆龍所窟宅而寺因以名又
未可知也使為其徒者能相戒以事其教而承大法於
已又能禱而獲豐歳於人則已之居是寺也無慚人之
出財力以新是寺也無負否則兩失之矣可不勉夫
　　　同知寜國府事姜公去思記
𢎞治十年秋八月同知寜國府事姜公用吏部言擢知
廣西之慶逺府事行有日寜國諸生暨厥耆民羣起議
曰公佐郡三四年嘗攝守事殫力勞心日不暇給其所
食者宛陵之水耳今除命下臨進服金緋差少慰中朝
士望不可復請留以私大夫之澤於吾人也宜列治行
伐石勒文著吾人之不敢忘公為來者勸則以告宣城
諸邑之為令者同然一詞而李君夣龍張君瀚發使與
書來請於新安予素則聞姜公名有學識能其官家居
三年得其政甚偉矧宣徽隣也而予方受命入與史事
惡可得辭邪盖公之治寜國也以摧豪右惠小民為己
責杜請謁守官常而不以利害自沮剔政蠧屏吏奸以
清庶務而振舉其廢弛待同列督所部侃侃忠告不隠
忍坐視以為賢曽不踰時而民安於里士興於學百度
犂然上承下御有緒而不舛隣境之民訟不决者必言
上官願屬姜同知而上官亦曰非姜同知莫能辦此由
是受委叢沓走旁郡無虚月所在歡呼有寜國别駕姜
老愈辣之謠致禱雨暘叶應官屬受成無後事之愆生
徒請益有致道之所衆善萃止孚於上下而公欿然如
有所不及政暇手一編披諷不輟或以行部覧觀山川
發為篇詩道其所適怡然忘其身之在逺外也廵撫大
臣奏治狀於朝請加旌擢廵按憲臣相繼論薦乃有慶
逺之命而公論猶未滿焉公名綰字玉卿江西弋陽人
舉成化戊戌進士知湖廣之景陵縣六年以治最召授
監察御史莅南京屢有所建白尋與同列奏劾柄臣中
貴人被謫公得判桂陽州六部及兩京臺諫請還公等
䟽十餘上不果其議論風裁談者至今壯之而公尤不
以夷險為戚欣恩詔量移遂有寜國之政如此相昔董
宣之果於鋤奸吳隠之堅於勵行張允濟之敏於斷獄
光照史册不可尚已有若姜公英毅亷介而加以周練
明決充其所至有不幾如古人者哉今被命領郡符於
嶺表職守所在專行獨濟又非佐郡之比政益精澤益
廣功名當益新而寜國者去思在焉不可無紀也立石
者儒學生王彦耆民楊玘等若干人
　　　靜定山居記
靜定山居者浮梁戴公廷節之别墅而因以為夀藏者
也公嘗讀書青峰山莊自署曰青峰生年尚少也而其
志己恬然若有不凂於世故者矣既而舉進士為監察
御史進知紹興府事再進參廣西布政事中嘗受詔廵
視江防職思其憂以致疾黽勉在公久之出守浙東凡
九年政成譽孚而勞益甚有歸志焉又自署曰靜翁然
以受恩公朝求所以稱其報者未敢遽請遂其私也屬
在嶺右理邉務於安南日走瘴鄉疾益侵遂上䟽懇辭
得請歸老營此以居盖距其邑南二十里居之後為夀
藏樹石表曰明戴參政宅而書其隂曰希安居前鑿石
塘廣袤可二畆形若半月塘之中架木為亭闢四牖各
因其泉之來立名之而取以自况曰出蒙本其學之始
也曰盈科志其成也曰朝宗不忘君也曰臨深示歸全
之意也居之外山徑委蛇䕃以竹木越三百歩許樹石
表曰靜定山居猶云靜翁之居定於此也噫若戴公其
真有得於靜定者歟世之人行乎利害之途日惶惑而
不知止其至於顛踣乃去既去汲汲焉為後計撓其心
而不自苦孰知靜定之為樂哉公之處也能以靜為學
其出也守而不躁仕方亨而遽歸力方健而營一丘以
自適曠懐雅度豈常情之可及哉然予竊有進於公者
定而后静曾子之所受於孔門也定而主靜周子之説
太極也靜定而動亦定程子之答横渠也盖必究心程
子之説而後至善之地中正仁義之指可窺也夫靜定
之義大矣公之從事於斯也久矣以是自名又以是名
其所棲止將守其道終其身而弗變者歟豈徒曰適山
水之趣姑賢於世之喜動者而已公之先居新安婺源
視予同鄉公兄廷獻舉進士與予同榜公子顯以鄉進
士來署祁門教事恒過予請益執禮甚恭且獲見其上
春官乞終養之䟽二庶有庭聞於靜定者祁門諸生王
臣軰樂其教仰其尊君子山居之勝不獲一造以考徳
問業為憾也請予記以夀公是為記
　　　靜夀堂記
人之為徳也靜而後有夀之象焉大抵夀者多靜也心
恬而不競志定而不惑神安而不躁以一身應萬變有
所恃而不舛故孔子語仁亦不過靜夀而已茍置身於
糾棼龎錯之塲舞其智力與世之人角勝以逞而求其
能夀者寡矣祁門汪君孔昭庶乎其能靜而夀者歟汪
君早負大志治春秋究筆削誅賞之㫖思奮迅蹈厲以
見於世視世之齷齪淟涊者殆不足道也郡邑大夫多
遣子從學其子率取進士云君不幸而失怙三舉弗偶
遂罷不試退修於家肆力羣經子史從者益衆成化初
提學陳御史士賢釋奠祁門學中聞君名以布衣辟行
分獻禮其為一時名流推重若此所居西莊泉石佳勝
君晩嵗徜徉其間即其可釣逰吟望者凡十有六日詠
歌之且自號曰梅峯益有契於孔子仁者樂山之説而
忘其閱世之久也或曰君非靜者教其子福之甚勤福
之果以世經中南畿秋試邇嵗家人弗戒於火君亟救
神主以出而目為烈熖所燻遂失明其自苦乃爾何有
於靜乎是大不然君子之學非一於靜而凷焉弗之動
也其動以義猶靜也周子之主靜義也於是君年七十
矣福之構堂以奉君而卿大夫為題之曰靜夀亮哉其
可謂稱情者歟夫外物無所嬰其前則心益恬志益定
神益安耄耋期頥之夀可坐享矣彼世之僕僕然躁競
惶惑舞智力而角勝以逞於終日與草木俱腐者其相
去何啻霄壤哉予不及登君之堂然夙知君賢者而福
之材器英偉所以償君異日者將有大焉輒因其請而
記之君名顯徳其先自歙徙祁門井亭里出唐忠武將
軍越國公後至宋丞相忠定公益顯堂成之又明年𢎞
治丁巳十月望日記
　　　陳塘寺彌陀殿重修記
新安郡西三十里有寺曰陳塘寺之後有彌陀殿者故
元嘉議大夫徽州路總管府逹嚕噶齊仇公諱鉉之所
建也仇公本名大都朔庭貴族而自署曰仇鉉亦猶狀
元忠介公本名台哈布哈而自署曰逹兼善酸齋學士本
名哈雅而自署曰貫裕實勝國之中世彌文也仇公之
為此役甚壯盖以寓祝釐之意者故梁間所題無量夀
三字以金飾焉公之卒也子孫奉葬寺北立祠寺中而
占籍歙之王充至國朝成化丙戌始弗戒於火八世孫
永顯永清等鳩衆再作規制有加住持永署督視惟謹
然未有記之者於是永顯之從子富從孫爵恕隆宗等
具其事以請公之没去今二百年矣斷碑故牘無復存
焉居人亦但知其為監郡之家而莫與究其詳者予為
考郡續志及諸傳記知公以延祐初至郡嘗剏作江東
建康道肅政亷訪分司一新徽州路緫管府署而名其
堂曰率正經理一郡六邑之田而蠲贍學之莊稅一路
之鐡冶凡五奏減其三嵗旱率屬䖍禱於命祠而復稔
跡其嚴風紀之司慎出令之地厚於養士而薄於取民
神孚其誠而下被其澤一時良有司也彌陀之殿殆其
餘力所及而亦當時上之人所崇事者在此有不得不
然者歟公夫人洪氏别葬古岩寺之牛角塢有子八人
其長曰道亨葬里之靖山堂諸孫曰保珍者别居王塘
曰自堅者為揚州路學録又别居仇家塘各房子孫不
下四千指豈循良之後造物者固相之而致其盛焉若
此乎公之神既棲於是永顯等力修復之其尊祖之誠
奉先之孝亦非世之喜自殖而徼㝠福者可比予故不
辭而書之俾刻石祠下庶來者有考焉
　　　延齡橋記
鄭氏之居歙西者有渠亘其南跨二石梁以便徃來人
因號䨇橋鄭氏尚矣橋之右渠水支分而南與溪流合
未有橋行者病焉鄭氏之老曰邇祥方聚謀之其侄鯨
之妻汪氏使語衆曰夫君之未捐館也盖嘗志於是弗
及為也諸子又相繼不幸今老婦獨與小孫居而夫君
之業故無恙請捐之以舉斯役用成我夫君之志衆偉
其説悲其意而從之乃召佃傭庀匠氏伐石畚灰諏日
肇工爰自其門甃石抵渠而作巨橋其上來水東注作
丁字洞導水南出砥石長丈有八尺廣如之而殺其二
浚支流東南行三十餘弓作稚橋視巨者功半之而稚
橋之南剏新路取㨗以逹通衢路甃石長八十餘丈廣
五尺凡若干日告成行者無苦居者改觀衆喜而名其
橋曰延齡謂汪氏以暮年撫孤孫而頌之且期之也於
是鯨之從弟舉子時士人燦具首末來請記予觀三代
之時橋道皆領於官不以勤民其法具在後世因之而
踵陋襲常不復注意視先王之政逺矣於是有好義之
民起而圖之世以為難而况一女士能本其夫之志有
奇男子良有司之所不暇者哉昔巴寡婦擅丹穴之利
上之人為築懐清之臺不聞其能兼濟也蘇文忠公夫
人乃舎所有繪浮屠之像以徼㝠福比而觀之若汪氏
之舉可謂賢矣鄭汪皆歙舊族節孝相望而鯨又儒者
謹身好學以詩鳴一時君子以是知汪氏之所得於家
範與其夫教深矣是尤可書者因并著之以告其後俾
無忘斯役之所自云
　
　
　
　
　
　篁墩文集巻十九
欽定四庫全書
　篁墩文集巻二十　　　　明　程敏政　撰
　　記
　　　黟縣重修縣治記
凡有所興作於其治者非必其才之充於已惠之浹於
下夫然後事易集而功可圖也才不充則僅僅自守而
憚於為惠不洽則上下之情隔而民不樂求集事而圖
衆功之成於一旦烏可得哉若髙君之治黟而百廢具
興殆所謂才充而惠浹者與黟之儒紳義民耆宿合詞
而言於予曰髙君下車即剗其宿弊與民更始繼振其
學之政而均其邑之賦使民知向方而足以自裕盖期
年政成知其民之可與有為也而縣之㕔事視諸廢獨
甚前為令者茍安而已君曰是將以出政而涖民不可
但已也言於上官請羡財以為之而凡學宫以暨憲司
院若公舘若祠廟若食庾若橋梁若街衙若坊表壞者
葺之弊者新之皆捐俸以倡募工以作一無所取於民
而民樂君之政相與趨事惟恐後以兹衆功舉之甚易
而成之甚速山川增輝士女胥慶吾邦遂為壮邑非復
舊之為黟者矣令君之功豈可泯乎請記其成為來者
勸黟人之言如此予觀近世之有作興於其治者或舉
其一而遺其二或僅以取具而莫克圖其全者才不充
與或兼舉圖全而傷民之財力遂至於僨事者惠不浹
與才充而惠浹若髙君豈非世吏之難得者哉是可書
已君名伯齡福州長樂人起鄉進士𢎞治丙辰授知黟
縣事以公恪自勵凡他邑之訟多願請决上官委之而
廵按憲臣遣使勞之黟人恒恐其遷擢而去也盖予方
家居目擊其事云
　　　瑞蓮記
三山李公自侍御謫令休寜之明年得秋水亭故址重
作之浚其池種荷花其中乃七月既望蓮盛開有一蔕
三花者數本雲錦爛然照映池淥如鼎之峙如台之躔
父老聚觀而加額曰異哉蓮也偶而花者尚不可得况
其三乎非令君之徳政烏足致此僚屬師儒張宴於亭
為公慶而邑之人遂播之詠歌余在倚廬不及聞也子
壎實預宴末爰裒衆作為巻以贈公巻成而余禫乆矣
間日造之徘徊池上以語客曰昔葛令君為祠部郎官
以議禮不合謫兹邑而構兹亭後起入朝位至大司成
子立方知制誥而其孫邲遂相光宗流澤之有自也如
此今去宋逺矣亭荒水寒過者興歎李公至而亭一新
境益勝草木為之開祥雅度髙風相望異代而後此名
位之升𦙍系之昌將不兆於斯乎諸君之詠歌殆去思
之張本也歟客曰然遂書之以備圖經盛事
　　　佘氏義宅記
佘氏自宋南渡時居歙巖鎮迨今三百年傳十有七世
族益蕃蕃則不能無親䟽亦不能無亨屯矣於是佘氏
之彦曰養浩有義宅之舉君子取焉其法為屋若干楹
凡族之䟽而屯者聴入居之其地已産也其所費己貲
也其事在𢎞治甲寅之嵗義宅成而佘之屯者得所䟽
者不至於途人義聲流聞至有詠歌以頌之者養浩蹙
然弗敢當曰不佞賈人也幸而讀先人之書獲聞賢者
之緒論其初意收族而已間具其首末以請記余得而
𢥠然曰賢哉養浩之義舉也世之人同氣且不相恤况
䟽族乎或小臨泉谷之私則處亨而訟者比比况捐所
有以施於䟽而屯焉者乎養浩於是賢於人逺矣嗚呼
義利之説不明而政益駁俗益偷究心於孟氏董生之
論者寡矣若范之義莊鄭之義門世可多見乎况出於
一㕓之下布衣之士能居其族而不使之淪沒可不謂
義乎宜君子之有取於斯也雖然由身而家而族以及
州里此古之人善推其所為者之漸也佘氏後人其尚
心飬浩之心相朂以義而利是懲安知不有旌其門見
錄於史册如范鄭之炳然者乎與人言而不以逺大望
之非厚之道是為記
　　　節夀堂記
箕疇五福先夀而主於好徳明齒必有徳之足貴也閨
闥之間耄耋之老世孰無之然徳弗齒於人雖夀奚益
哉祁門汪母胡孺人之夀也里婣致慶而名其堂以節
夀殆貴徳之義乎胡孺人為士人璟之妻為養浩先生
思敬之冢婦其考士顯與其叔考侍御公深弟郷進士
安皆一時名流故孺人得於圖史之警鞶匜之戒甚稔
年二十歸汪氏居三年生一子而夫亡矢不貳適養浩
先生慟而嘉之曰是誠吾婦也孺人不逮事其姑方氏
而祀之極誠事繼姑徐氏更謹誨育其孤曰復者為之
娶而有立内外斬斬幾五十年如一日衆欲以其節聞
有司乞加旌表者孺人力辭之曰此婦道之常耳人以
是益髙之而孺人年七十矣以節夀名堂用侈其徳以
示勸一鄉非所謂稱情者哉惟人之徳出於天性於已
而實有觀感視則相成之道焉若胡孺人之聞於家而
淑其身者固有其地矣矧汪氏邑著姓世載令徳至養
浩先生復以文學行義為鄉碩儒動師古人治家孔肅
道之足以形其内者如此先生之母廖氏年二十而孀
居時先生之生甫三月爾撫孤勵志凛然氷霜節之足
以開其先者如彼謂非有得於觀感視則之深以成其
徳烏克有是哉或者謂婦行不踰閾而乃名堂以侈之
於義何居是概言之而非通論也采蘋之章栢舟之什
頌夀母而傳列女以致詳於内行者炳炳也胡孺人節
與夀非詩之所可詠而傳之所宜附者乎由七十而躋
八望九以底於期頥所以稱慶兹堂者未艾也尚齒貴
徳固人心所同然而不能但已者哉璟之弟璪本其里
婣陳振新等之意來休寜請余文余夙聞飬浩先生而
節夀之事又史氏所當紀者故不辭而為之記
　　　鄭氏四節堂記
先王之治必自内始而其事見於國風備於大學之書
矣中古以來士畧於自治而詳於人於是有位尊朝著
而名不齒於鄉里威加兵民而道不行於妻妾者烈女
貞媛世豈無之而吾於歙鄭氏之四節有感焉鄭氏世
居歙西之䨇橋曰昌齡之妻洪氏夫亡無子孀居六十
四年年九十一而終元至順初旌其夀節昌齡之姪曰
國英曰子美子美之妻程氏以夫死忠亦死於義見錄
元史次室何氏能守志撫孤而底於成國英之亡也次
室王氏行與何同而又不汚於暴㓂洪武未並加旌表
嗚呼何鄭氏之節萃於一門若是其烈哉考之郡乘史
傳鄭之先有諱安者宋季之亂以布衣止屠城之師因
授歙令廟食其鄉號令君祠有事必禱令君之子千齡
以儒起家歴休寜尹所至有氷蘖之操其沒也鄉人私
諡貞白先生號所居為貞白里而昌齡其兄也子美諱
玊貞白之子元季大儒嘗被徴為翰林待制不赴有著
述在學者學者築室事之號師山先生國初下新安被
執不屈自經死程氏殉之而國英諱璿其從兄也夫以
令君貞白師山三世相承百餘年間位不尊於朝著威
不加於兵民而推其所學為仁人為亷吏為忠臣其自
治可謂詳矣幽貞女婦得諸觀感而閨門之化成焉主
閫者非獨有子矢志而已或孑然無所覬於後而抱節
以老副室者非獨能惠順以安其分而已乃毅然不辱
其身以力存其宗祀後先相望如蹈一轍雖其資禀之
美本乎天而出於身教之懿者豈少哉上之人從而旌
之為世勸豈獨鄭氏一族之光而已哉世逺人亡里門
傾圯追説故事行道傷嗟於是師山五世孫曰鵬者以
國學生需次於家奮當起廢之責言於廵按侍御廣陽
方公方公𢥠然以付歙令豐城熊君爰諏吉旦立坊故
處榜曰四節鄉人流聞士女駢集傾竦嘉歎不能已已
而鵬復以之名堂謁余記余承乏史臣且獲觀鄭氏家
乘稔矣樂覩節義之家有賢後人而行臺之臣與邑令
君又能發揚幽潜以奉宣我列聖躬化成俗之意比於
先王士興起於自治將由身而家以圖治平之效於異
時如詩書所紀皆事之大者故謹書畀之而不以謭陋
辭焉
　　　徳徴堂記
徴者有所取必而不爽之謂也農取必於稔商取必於
利士取必於禄與名然有得不得而爽焉其所取必者
外也徳修於已無所慕而所徴於天者不爽何哉其所
取必者内也以農則稔以商則利以士則禄與名自然
之應焉豈俟外求而後可取足者哉或曰已徳修矣而
亦有爽於徴者何也曰非是之謂也天之徴於人也君
子以福小人以極固也否則不於其身而於其子孫顧
世之論天者恒責之近而弗要其終爾吾於鄭氏有徴
焉鄭之族甚衆所居歙西曰鄭村世有令徳再徙髙舉
曰積才君始為醫其子曰存濟君彦隆方業儒而失怙
故嗣醫以養母存濟之子曰恬菴君文慧亦從儒而業
舉子矣以多疾更嗣為醫盖其三世皆有活人之功而
恬菴之醫益顯徳益修與人交甚忠有所言必主於理
家未裕而急於濟人葬三世之喪無違禮教三子甚篤
其季尊守其醫仲敬嗣主家事孟賢世其儒以𢎞治己
酉舉於鄉鄉之人嘖嘖嘉歎曰非徳之徴乎郡邑大夫
為題其綽楔之上曰徳徴又以名堂而其所善者間請
記於余余素多疾恒藉恬菴以自輔且知賢之將進顯
於時以取必其可得者不爽也則為之記曰昔丹溪先
生因其師白雲許文懿公有宿疾棄儒而為醫論者稱
其所著書醫之考亭也范文正公之未第也禱於神曰
異時不獲相天下當為良醫古大賢君子無一念不在
民物也卒為宋賢臣第一彼皆無所取必而天應之或
予之名或予之禄如執左符合於右契抑非重内輕外
而勤其徳者能之乎恬菴之學出於丹溪而賢方以經
術進先憂後樂之志舎文正其誰與歸夫其徳益崇則
其徴益大豈若農之足於稔商之足於利而已然則與
人言而厚望之非諛也縁堂事而立説以致頌禱之義
也
　　　復真軒記
休寜呉君廷順構一軒於所居之商山而榜曰復真余
族子師魯與君有子女之好也來為之請記復真靖節
詩語也讀者不審疑其有剖斗折衡之意豈其然乎真
當謂性之本然者故其詩以遑遑魯叟彌縫使淳繼之
盖天真鑿而人偽滋工詞華者習口耳慕清談者判心
跡靖節之意以為非聖人删述垂憲則不可以復此真
而使之淳矣淳殆性善之云也今讀其言冲逺古澹可
以嗣風雅之逸響考其行則大之彞典小之起居皆不
為無見而恒發於髙懐曠度之餘使人視之邈乎其寡
儔也然則復真之語誠孔門之緒論惡可置議哉呉君
以是名軒其有得於此乎亦徒愛其言而以之重其居
室也余聞之呉君性孝友樂交一時名流且集圖史知
從事於簡策有白社之風紙筆之好長區賦聴鄉訟人
稱其賢而君不久即謝去獨以其先出宋廣南安撫文
肅公之後輯家譜編世美録以暴其先烈若贈長沙公
之為者然則呉君之所景行取法得之靖節為多此軒
之所由名而以之自警者歟雖然復真之義大矣君年
六十而進徳尚友之心若此可謂健矣羲皇上人不可
跂也樂琴書理丘壑釀山中之秫餐東籬之英寄傲於
南窓課農於西疇世鞅無所嬰其中督郵無所致其傲
坐閱髙夀於盛世而怡老於斯軒較之靖節其所得不
既多乎
　　　杭州府儒學科目題名記
浙江左布政使陜右閻公仲宇按察使西蜀劉公福既
相與新其杭州府學宫舎菜禮成乃合僚屬進其師生
而語之曰惟我朝自洪武己酉詔郡縣立學養士百三
十年俊秀畢逹而山林之下無逸才自庚戌詔開科取
士凡四十餘試賢能足用而雜進者無所容於朝宁盖
科目之得人盛且久矣而兹學之題名闕焉將何以侈
前聞示承式於後學其稽故典考名氏及里出分年彚
次而刻之為來者勸亦作新之一始乎衆曰善乃命工
輦呉石從事而未有記值余被召入朝過焉則具以請
辭不可為之言曰甚哉士得名之難而副之之不易乎
古之人知其然故因其得之難也有所廸之則謂之名
教因其副之不易也有所礪之則謂之名節廸之而成
礪之而興其名炳然與實符者士所貴也廸之而無與
成礪之而無與興則為無聞為虚譽究其所至卒與郷
人等而重得罪焉豈所望於士哉杭東南大郡三司之
所治也山川之佳勝物産之豐麗甲天下士生其間多
秀且文而以材藝徳履勲猷義烈聞四方豈一日之積
哉逮我朝而士習益變崇雅黜浮名與之俱方嶽之臣
悉取而列之貞珉示表異焉則凡學於斯者指其名責
其實懼其得之難而副之不易也將不知所警乎憂其
為鄉人而求逹之家邦其必念累朝養士之厚取士之
公得士之多肅行檢慎官常而勉於仕優之學俾令聞
令望如巻阿之所奏無惡無斁而永終譽如振鷺之所
美以無負於名教無玷於名節斯亦無廢於諸公作新
之盛心矣乎然則號稱名臣以致主而澤民於盛時將
有人焉以嗣書之其為杭學之重又寜有既乎
　　　宜興徐氏義塾記
少師兼太子太師吏部尚書華盖殿大學士徐公世居
常之宜興族甚鉅而收教之法則自其先大夫啟之未
成也公既貴乃撥已田千畆以贍其昏喪服食之費曰
義莊又以為養之不可無教也爰置學一區曰義塾嵗
延有學行者一人為師凡族之來學者束脩食用咸取
給義莊且具條約以聞聖天子嘉與之而下有司加維
䕶焉公以義塾者風教攸繫不可無紀屬筆於不佞弗
敢辭則述所聞以對曰古君子之學必家始而後可推
之天下其教有章其施有等然其學也豈俟他求而後
得哉尊吾之徳性而輔之問學使智長心成行與言副
薰然禮義之域而悖親傲長之風無自生焉於是徴之
百聖而合放之四海而準此三代之遺法也秦漢以來
去古逺矣學不足於自修士非出於里選求治之隆安
所得乎公歴事四朝及今青宫凡三任輔導為師臣其
所以沃上心正王度而式是百辟表儀當世者天下誦
之矣又本先志捐所有以贍族推孝之始以永淑其後
人其心公矣其善之所被廣矣昔文正范公之置義田
也百世尚之而義學無所聞何哉盖嘗考之當宋盛時
學校之在郡邑者且未有定議况其家邪我髙廟革前
元之陋而建學育才取法殷周列聖相承講求益備餘
百年矣故公得以論道之暇經畫家政而為文正公之
所未遑者豈非文運亨嘉之盛亦有所際會而然哉凡
為公之子弟族人者誦詩習禮於斯體公之心而服其
訓盡其學力之所及處為良士出為忠臣以古君子自
勵使安於豢養之人踣其身僨其家者聞風而慙撫事
而悔求自於義塾不可得其有繫風教豈獨一家之重
輕而已義莊事當别有書兹弗贅
　　　吕梁洪新建工部分司記
余被召北上之濟江也工部主事蕭山來君遣人逆致
書曰不佞分司吕梁再期矣覽觀治所見役夫漕卒之
在候者千數而地隘無以容公廨處於委巷而與所蒞
相閡周防之弗及也雖職思其憂而莫之遂朅太平李
公以都憲縂漕之節入覲南旋過焉工部郎中建昌謝
君緝亦以行河至與之議而是之則進以告公公曰經
逺之圖也宜亟為之爰下徐州時陕右何君宗理以進
士知州事謂封域所在力任之而以兩洪所貯折價有
餘請取辦焉庀材召工舁石畚土出内有典贏縮有稽
以價易隣地之在民者而斥其陋巷除為道司瞰於河
中為視事之㕔十六楹前樹坊曰分司為大門為重門
左右為歩廊㕔之南為狀元亭則以今贊善費君宏嘗
從其伯父員外瑄讀書於此也經始𢎞治丁巳之春踰
三月告成規撫亢爽内外有嚴士民聳觀山水増壮李
公之功也敢請記以示來者讓不獲道出淮陽會李公
語之故公憮然曰此來君之所經畫締構吾何力焉夫
天下之事成於同敗於異若兹吕梁之役可以觀政矣
夫自國家都北以來漕東南之粟由淮入泗以逹京師
而吕梁要衝也幹方之臣上計之吏蕃漢入貢之使四
方貿貨之商旅又往來無虛刻下上之不時濤石之所
鬬激恒為舟患乃置篙師戈夫以濟而或有相先之爭
相觸之愬故工部分司一人領之三嵗一更著為令及
今百三十年至者取受成竣事而已來君不以艱遺後
人而李公主之謝君贊焉何君又專其責相其成費不
勤官役不弊民可謂賢矣夫任事者不以喜功而嫌合
議者不以策非已出而沮此古同心同徳者之所難也
使進而致主以澤天下亦不出此况河防一事哉後之
人升其堂而思政憇其亭而思學皆有益世教非一時
飾厨傳闢苑囿以樂燕私者比是不可以無記李公名
蕙字徳馨成化己丑進士今都察院右都御史來君名
天球字伯韶𢎞治庚戌進士是為記
　　　濟美堂記
濟美堂者江都嘉㑹處士髙公以其孫之得雋而搆名
之以勉其子姓者也髙氏之先自節度使秦王行中暨
其子渤海武穆王懐徳以材武顯於周宋世望恒山其
後從髙宗南渡有安撫鎮江及扈蹕海道者子孫散處
温台間衣冠蟬聨奕世不乏至希㣲者當國初為勸農
官退隠於醫生惟虚嘉會之考也嘉會丈夫子三曰鑑
以勸分入粟補承事郎曰欽號敬齋尚徳不仕曰銓舉
成化己丑進士歴官都察院右副都御史敬齋之子曰
濟舉𢎞治癸丑進士授工部虞衡主事乃具首未以告
曰嘉會府君實始堂構而敬齋先生亦恒指堂額以勵
不肖言尚在耳也今先大父已受封大理左評事先子
以不肖故亦將得貤封之典而斯堂之記闕以是有請
焉辭不獲為之言曰甚哉美之不易得也由一身則善
始而或毁其終由一世則有賢父兄而或斁於其子弟
比比也其本弗大其源弗深則何怪其未流之不瘁且
涸哉若髙氏戡亂之功惠民之績衛上之勞所以開其
先者甚逺至於希㣲生值興運而劭農之勤活人之徳
又弗大其施食其報以終故一發而得都憲再發而得
虞衡學業相承行治相髙非一身之榮一世之積也濟
美名堂其不謂之稱情矣乎雖然本大矣益圖其所培
源深矣益圖其所濬斯其美益臻而堂名益暴此虞衡
請記之意非是侈於觀美而已都憲公内司廷評出領
方嶽至今官公恪周練譽望日隆虞衡起南甸秋魁識
逹才敏鄉用未艾而余繆有一日長盖嘗登其堂悉其
世者故記之而致三復之意焉
　　　臨清州觀音閣下浮橋記
臨清據南北之衝四方商旅所輻輳而運河出焉徃來
者必藉舟以濟然水不時發暴激迅奔一操渡失謹覆
溺相望而河南之觀音閣下病渉尤甚州人王珍廷璧
家河之北岸不忍嵗溺者之多也以成化乙巳捐已貲
作浮橋焉為舟凡八為白金六斤有畸後五年為𢎞治
己酉漸弊而舟之更造者六又三年為辛亥再弊而舟
更造者十維之以巨絙䕶之以周楯虹亘櫛比既固且
堅爰置守者防其觸拶而時其開合上下幾十五年東
西行者去險即夷無不嘉歎適余過焉吾鄉之客於斯
者曰汪儀輔呉斯敏素善廷璧具其事以請記不得辭
為之言曰視人之溺猶已溺之計聖愚之心未始相逺
而有不能者無他焉錮於利而昧其所受之生理爾臨
清利區廷璧以貲鳴里中乃能識所錮而惻然於斯人
勤其力於不報之地若此非有俟於有司之督好義者
之募而然也豈非難哉視彼厚自殖而闢亭館以貯歌
舞鼎新佛老之宫室以徼福田利益者其賢不肖又何
如哉是宜記之以告來者廷璧以嵗祲出粟賑饑用恩
例為義官又嘗以獨力置樁石修運道二百餘丈士夫
過臨清者多禮遇之而廷璧益謹弗肆教其子鎬以鄉
進士需次於家孫淮亦治經待試其義舉不特此橋也
儀輔斯敏樂道人善事得附書
　　　立本堂記
有歙鮑善與氏從其婣友鄭上舎萬里謁余南山之下
以告曰玲之先六世祖有諱琚璨兄弟者嘗築堂於所
居而名之曰立本中值兵革燬焉玲不佞重作之而未
有記敢請於執事余諾之未暇也會有召命將入朝而
萬里實來曰當坐伺以必得為期矣乃執筆而語之曰
本從木從一謂木之根柢而立之訓則植也天下之物
未有無本者其在人為心心之徳為仁仁者性之本而
孝弟者行仁之本也孝弟立而百行從之故曰本立而
道生孔子之意也然本心之徳不能不壊於物慾必敬
以直内則心不累乎私而仁可幾焉故曰主敬以立其
本朱子之說也然則鮑氏之先所以貽其後者大矣善
與之為人後而有肯構之美非賢而能之乎顧余竊有
進於是者萬物之本出於天而植之存乎人植巨木於
庭戺與植小草於盆盎一也巨木之植至於干雲霄而
傲霜日柯條之布也益蕃華實之成也益碩本大未茂
理之常也彼小草之植其根柢拳曲而不獲紓其華實
所成取供人之玩好而已朝榮夕瘁其本不足稱也鮑
氏後因其先之所植立者封培之愛䕶之其本益深以
固則其枝葉益盛以久殆見其老而夀者比於徂徠之
松漆園之椿其少而秀者比於王氏之槐燕山之桂所
以重斯堂而名後世者可不勉乎鮑世居歙之永豐郷
族人孔多姓其地曰鮑屯琚璨兩公宋季碩儒從學先
正鮑魯齋先生誓不仕元而貞白鄭先生嘗序其譜璨
之子椿元季名士西溪鄭先生實狀其行盖其善之積
甚逺而未食其報者將於是堂有徴焉萬里為貞白之
後西溪之族慎許可而於鮑世戚故力為之請也
　　　翠筠軒記
吳氏居歙溪南世逺族蕃有斯敏君者尤志識清曠族
之彦也嘗闢一軒於竹間而樂居之因題其楣曰翠筠
既而出逰江湖心恒不忘乎是繪圖為冊得名人詩文
若干篇其所以發明軒之義備矣君猶不自慊造余請
記久未之應也既而思之古之人所以取名其室堂而
紬繹詠歌之者連類引喻比於銘坐以輔徳云爾若君
之名軒不以竹而曰翠筠豈姑以更變名目取其新而
已哉殆必有意焉夫翠以色筠以膚皆竹之外也然因
其外而求其實則其心凈虚其節堅貞挺然自立經嵗
寒而不改其在人則衣錦尚絅之君子也彼蒨桃穠李
紫丹紅藥非不嫣然其色膩然其膚也顧其中頑窒脆
柔早發先萎無所恃以自植於搖落之塲在其人則美
如冠玊而中無所有者也然則君之居是軒也撫琅玕
之節誦淇澳之篇將視其色之正膚之勁以自考曰勤
於禮而求逺其暴慢於外者得與竹類乎又進而忖其
中有實行之可以符其外焉者乎夫如是則將無媿於
竹而軒之名可以輔徳非直以具觀聴之美而已然君
之意其果出於斯否乎余世居曰篁墩新居曰南山竹
院日夕與竹相周旋盖嗜之酷而得之深者莫我若也
然記君之軒至累閱嵗而不能執筆豈故為緩哉思有
以副君而難其言爾
　　　明逺樓記
余徃嵗過古林黄氏見其秀山相環碧溪縈帶竹樹茂
宻屋宇鱗次意非有樓閣起莽蒼空翠間不足以領其
勝而盡大觀且聞其族有思馨者好逰而樂義喜納交
名流余未之識也或日具刺來見曰思馨歸自江湖圖
所以脫塵鞅而豁其心目者作樓八楹於所居之西不
百武負隂面陽靡雕以飾鑿池於庭而置琴書於上列
委積於兩廡開家塾於前楹憑闌四顧則神山之峰揖
其前者如墮几上清漪之水繞其後者如出履下朝暉
夕隂變態萬狀有使人應接不暇者盖樓成而境益闢
視益曠客為顔之曰明逺敢請記於執事者值余有召
命治行弗克應也爰使其侄彪尾舟至錢塘不獲過姑
蘇入毘陵不獲則出書以告曰斯樓之不得記於夫子
巖壑為之索然過者為之不惬惟撥冗半刻宜無不成
者乃矍然為執筆而語之曰禮不云乎可以處臺榭升
髙明逺眺望古之人殆未始不樂乎此也思馨之逺渉
江湖有年矣僑身於舟車憊力於㕓市若煩促而厭湫
隘者不知其幾也既而來歸觀溪山之清空羡魚鳥之
飛泳作樓以居客不時至命觴而酌置局而奕壺矢載
陳嘯詠間作若與安期羨門相期八極之表而向時懐
土之感洒然無復存者亦平世之一快哉雖然委積之
收公視其族之逺者賑之而不自殖也家塾之教顯示
其業之逺者朂之而不安於凡近也夫如是則所謂明
逺者將有大焉豈清豁心目於一時而已
　　　敬齋記
歙溪南吳恕本忠氏嘗並縁名字之義以敬齋自署或
者疑之曰敬之義大矣先正之以名其齋者顯有人焉
本忠乃襲而有之無乃贅乎不然則亦徒見其僣焉耳
矣本忠患之以質於余余曰子無惑乎人之有是語也
以前言之則厭常喜新者之所為以後言之則自棄不
振者之所諉無一可者聖經賢傳浩無津涯而入道之
門曰一敬舎是無與致力者如贅之厭則將取諸異端
而後為得乎聖賢教人惟恐人之不同已也故曰塗人
可以為禹又曰顔何人哉睎之則是如僣之懼則將甘
於庸衆人而已乎子無惑乎人之有是語也然余有進
於子者道該體用心具寂感而敬貫乎其中故曰敬者
聖學之要也其道簡而約其工夫節目莫備於晦菴夫
子之箴夫子吾郡之孔氏也莊誦而服行之大則為碩
儒為貞臣小則為上農為良賈無所施而弗宜也烏可
以贅而求新以僣而求下哉本忠𢥠然曰是誠非不佞
所敢當者敢請其畧以為服膺之地何如曰可也先聖
之告仲弓以敬嫓恕告樊遲以敬嫓忠其功之切則出
門如賔承事如祭其守之確則雖之夷狄不可棄也况
士與農賈哉子能從事於斯將無媿於父師之所期待
而名齋之義非贅矣非僣矣本忠朂諸
　　　依竹軒記
黄氏世居休寜之古林族甚盛而業儒不樂他技雖或
事農賈亦嗜書崇禮有文獻之遺風若思潤君闓爽和
易號其族之賢者而愛尤在於竹曰竹我依也夏則藉
其隂蕭蕭然不知炎熇之為酷也冬則撫其節挺挺然
不知雪霜之為虐也於是開一軒以居顔之依竹曰竹
誠我依哉其子彪來余南山之竹院以記請余盖嘗一
至古林訪黄氏求其遺書雖未及識思潤而觀其命軒
之意殆賢者有激而云乎彼誠見夫依勢利者毎見羞
於端士或遂淪胥以敗而為世僇笑者比比也又見夫
仁者之難得而無所依以為已歸則求之乎植物而見
夫竹之可依爾昔人故有擬竹為君子者矣視竹為君
子而取之以輔吾仁則依之故曰有激而云也思潤年
七十矣愛竹不衰將有嵗寒之好與竹為一而余亦癖
於此君者宦途鞅掌不獲一造思潤之軒而諗之曰子
依竹乎竹依子乎思潤必有契於余言而為之一噱者
矣或曰黄氏所居自上世以來喬木相望而多竹古林
以名思潤之父文中隠君又别號節菴節從竹思潤之
以依竹名軒將守其世業而圖嗣其先之徳也其言有
相發者因併書之
　　　太監鄭公夀藏記
都城之北安定闗之南距光熈門有地一區太監鄭公
之所營以為夀藏者也兆在其先府君壙左其後岌然
奠之以土峯其前瑩然環之以清流誠堪輿家所謂吉
壤者爰畫其内以為域繚以崇垣限之石門作堂其中
而屋其左右致享有嚴守奉有常訖工而境益勝公遣
人以狀詣余曰不佞荷國厚恩被簡任日夜思惟圖報
稱萬一無媿先人於九原惟是地也將以委身焉宜有
記以示後人用無忘君父之賜敢以為請乃按狀而書
之曰公名旺字徳懋世家廣州順徳其所居曰瀧水都
先洞甲六冲尾自祖以上率以力善聞考諱梲福號處
靜居士贈武畧將軍錦衣衛千戶妣霍氏繼廖氏俱贈
宜人公霍宜人之子也生有美質以景泰庚午被選入
内庭勤慎自將若老成人遂命進學司禮監書堂從故
學士永新劉文安公講習課試恒先諸生久之通經史
大義詞翰並工而於暇日兼業武事恒語人曰文武一
道也癸酉選侍乾清宫奉宸扈蹕一循矩度甲戌授長
隨一日演武萬嵗山下公馬歩騎射連發皆中的其諸
武藝亦精絶過人觀者歎服英宗皇帝臨御有蒐岐狩
圃之志乃轉公御馬監治獵事屢出畋永平山海諸處
還奏稱㫖憲宗皇帝嗣位再轉尚膳監益善其職成化
庚寅升奉御選侍昭徳宫升織染局右副使辛卯進左
副使莅局事特賜蟒衣壬辰升太使癸巳升御馬監太
監仍署局事賜五品帶禄甲午許内府乘騎庚子命掌
安喜宫事凡内帑所貯珍異纚纚然著之簿歴出納周
慎畧無遺爽尋選侍今上皇帝於春宫丁未兼侍乾清
宫受恩賚無虚旬𢎞治紀元例左遷織染局大使甫九
日上知公素謹畏復御馬監左少監又以公富文學命
教書乾清宫内書堂踰月復重公材武命兼督神機左
掖兵辛亥復太監壬子督鼔勇營團練諸軍乙卯兼莅
鞍轡軍器二局事丙辰命縂督皇城四門并京城九門
丁巳領東厰機宜缺員内司以數時名上皆無當聖心
者特以命公越八日召兼侍乾清宫又三月仍兼莅監
事其在東厰凡宻告骫法事無大小皆躬自審覆情狀
允當而後行無辜免坐者甚衆戊午有惡黨謀逆者前
後未發公獲之以聞詔捕誅之以其功授弟雄錦衣衛
百户又從破敵凉州進副千户公年踰六十手不釋巻
雖貴而服用泊然若儒生因自號朴菴以見志焉惟漢
唐以來中貴之賢者若史游之育蒙著訓吕彊之殫忠
奉公楊復光之撫軍伐叛流芳史冊談者尚之公歴事
四朝幾五十年内掌宫教外典師旅司筦鑰刑暴亂以
謹弗常藝兼文武守勵清恪寵榮盛矣而行之以撝謙
委任隆矣而持之以簡靖視古人可匹休而無讓者則
傳所謂盡瘁之忠歸全之孝公將有焉余承乏春坊侍
今上講讀十年實與公相聞不可以終遜也遂撮其要
而著之使來者知公之為人因以取徴焉
　　　太監何公夀藏記
都城之西香山鄉有地一區其土沃衍其山水深秀而
面合今太監何公之夀藏在焉公遣人以事狀一通告
余曰不佞少時荷先朝恩命與奉御夏君欒父事故尚
膳監太監金公興金公子視吾兩人甚厚顧嘗作生塋
於是鄉且建寺以守而請於朝得賜額曰永夀卒而葬
焉始公無恙時不佞竊有請曰某等敢徼惠墓傍地以
俟幸沒而有知獲侍左右以終我公慈煦之徳公惻然
許之成化甲午也未幾夏君卒舉以祔焉不佞慮其兆
域未釐四垣取具非所以謹終而計逺乃庀材鳩工畚
土伐石中為享堂八楹左右為廂房十有六楹前以石
為門一為碑二繚以崇墉樹以名木凡百所需咸備無
缺盖四閱寒暑而以丁巳落成非君父之賜其何以致
兹其何敢不記之以示後來輒具以請固讓不獲按其
事狀何氏世居廣州順徳縣之仕版村其先盖有顯者
故因以名其居然兵燹之後譜逸莫可考公生而俊頴
以景泰庚午被選入内庭一年即奉命賜學内館從故
學士永信劉文安公通經史大義講授課習同輩鮮及
丙子選長隨值英宗皇帝復位以公淳謹召隨侍乾清
宫憲宗皇帝初以年勞升奉御公齡既茂諳練益久成
化癸巳進尚膳監右監丞己亥莅監事辛丑進右少監
癸卯進左少監甲辰升大監每被顧問多稱㫖賜蟒衣
今上皇帝嗣位尊聖母皇太后居仁夀宫以公老成命
掌宫事𢎞治辛亥春賜玉帶許乘馬禁中加嵗支禄十
二石壬子改莅惜薪司事甲寅奉命送興王之國歸日
遣致祀武當山秉禮奉法所至晏然盖其出處履歴如
此余未及識公然觀其所以事金公及處夏君皆本於
孝歴侍四朝暨聖母一出於忠敬在掖廷五十年受列
聖之簡知委任寵異赫然而行之以撝謙守之靖黙求
之一時豈多得哉宜其名著内朝夀幾七袠而先享碩
大之福獲於已者未艾也是用撮其大者書之俾刻焉
公名琛字某父諱某母某氏有子三人公行二其兄早
世其弟居順徳故里亦有子三人當受公䕃於異日云
　
　
　
　
　篁墩文集巻二十
欽定四庫全書
　篁墩文集巻二十一　　　明　程敏政　撰
　　序
　　　瀛賢奏對録序
瀛賢奏對録凡十巻走所編次起漢董子終宋龔節肅
公凡十有八人奏對之文凡七十有一首走嘗熟復再
三然後知古人之所養者甚充故其見諸言者如此夫
惟其所養者不遺餘力故取之左右逢其原不費辭説
而意已獨至使人誦之自覺明快後世之士其所養者
既不逮古人遽開口論天下事而意不能畢逹於辭故
辭愈滯事愈晦乃欲以感人心動主聽不亦艱乎由此
觀之士固未有無所養而能有為者也走雖無似竊有
慕於鄉先正之所養故手録此本藏之以俟當世之君
子與我同志者天順四年嵗在庚辰夏五月既望書
　　　皇明文衡序
文之來尚矣而後世詞華之習蠧之故近有為道學之
談者曰必去而文然後可以入道夫文載道之器也惟
作者有精粗故論道有純駮使於其精純者取之粗駁
者去之則文固不害於道矣而必以焚楮絶筆為道豈
非惡稗而并剪其禾惡莠而并揠其苖者哉漢唐宋之
文皆有編纂精粗相雜我朝汛掃積弊文軌大同作者
繼繼有人而散出不紀無以成一代之言走因取諸大
家之梓行者仍加博采得若千巻其間妄有所擇悉以
前說為準以類相次郁乎粲然可以備史氏之收録清
廟之詠歌著述者之考證繕冩成帖以俟後人或曰朱
子嘗譏文自文而道自道者其語甚力然則近世道學
之談未易非也子之是舉無乃勞乎走曰不然考朱子
之云盖為蘇氏之文駮故耳至於楚詞韓文註釋校訂
不遺餘力則我先正固嘗以文為意矣必如子說則是
釋家不立文字之教走豈敢以為是乎
　　　送河間縣令孫良臣序
濟南衛經歴臨漳孫君良臣上其九載之績於吏部課
其能而言於朝得進知河間縣事其鄉之仕者以余河
間人知其地為詳請贈之言固遜不獲則告之曰河間
古瀛郡也領邑十有六而河間邑附郭有軍衛三其治
瀕京師其部多遷民其田羡而腴其民夥而役繁盖治
瀕京師則國用之來需也勤部多遷民則生理鮮田羨
而腴則勢力者敓之而民是用瘠民夥而役繁則人日
事乎委輸而不暇乎其他且邑附郭則郡長貳有錢榖
刑獄之事必責成焉又有軍衛三則兵農雜處民無所
從乎聽教令而訟滋熾非循吏有不僨事而隳職者鮮
哉雖然古之人圖難於其易告之近者則其逺者可企
也徃年鄢陵李君讓為邑數年野無游民庭無滯訟勢
力者來則身任之而不以困民民之就役者為立科條
使更休迭逸而不告瘁處戎伍間不少假而治用不擾
且承邑久弊之餘有巨猾其間捕之而置於法者前後
數十其請老而歸也貧無以家闔城士及所部挽而留
之者千餘人不獲命則相率出泉布贐之一無所受民
至有泣下者古所謂循吏若李君非邪良臣於李君居
同鄉入太學也同業其仕也先後同官出處之同如此
其政容可以弗同邪然則近繼美李君而逺追蹤於古
循吏良臣能不朂之以求所謂圖難於其易者哉今郡
守賈侯忠良二千石也郡倅劉侯邦寜仕河間最久亷
介人也良臣徃得賢守貳其職尤易舉矣故并以告云
　　　送張彦質赴南京户部主事序
余童子時從家君宦蜀時華陽人張君彦質王君良輔
輩讀書武侯廟中余間徃逰焉聞伊唔聲琅然出牎間
退竊歎曰諸君子勵志亦良苦使他日出有位寜肯負
今日哉厥後余被召去蜀遂不知諸君子出處者十有
三載成化丙戌余第進士時榜中蜀人頗班班焉雖彦
質良輔於廣衆中有一面之雅然亦漫不省其誰何盖
余去蜀也久又不及與諸君子叙平生歡故相昧如此
今年彦質得户部主事分司南京又始與良輔相晤語
方愕然知二君子者曩時廟中讀書人也俯仰今昔若
有感焉則告之曰夫蜀彦質之所家也夫武侯故嘗仕
彦質之鄉彦質之所景行者也矧寓其棲神之所誦詩
讀書於斯其得於歆豔者必深故請以武侯之事為彦
質告夫武侯之學世莫得其師傳之所自然静學之言
實洙泗之緒餘大儒君子每有取焉盖静則志不分而
學有以足乎已學則術不踈而才可以周於用循是而
為之則上焉為人之官長而有所蒞下焉為人之幕屬
而有所承殆無施而不宜矣此非彦質之所當志者邪
夫以余見彦質求志於十載之前思彦質逹道於十載
之後則彦質之徃也緬懐舊逰景行先哲將不畏人曰
斯人也今有位矣寜肯負徃日哉
　　　送醴陵縣令汪世行序
天下之治惡乎繫曰繫於相與令曰相至尊也令至卑
也其勢邈然不相侔矣顧使之均天下之責毋乃非人
情乎曰不民也者天下之本也相雖尊其於民也䟽令
雖卑其於民也親踈者難為功而親者情易孚政易逹
令之賢否民之休戚以之令豈可以易視哉故太師楊
文貞公嘗恨不為令盖君子之思得民如此休寜汪世
行令於長沙之醴陵吾黨之士或榮之或惜之榮之者
以世行故家子起布衣為令得善地以奔走百里之人
惜之者以世行之才當舉進士通朝籍不則倅一郡長
一州顧乃屈之為縣二者皆非也夫天下之責令與相
均吾知世行於此求盡其責之不暇而以為榮且惜者
過矣董子曰守令者民之師帥夫帥所以治民師所以
教民也治之遂其生教之敦其彞治教兼舉而令之責
始盡且令之於民有事造於庭相告語若父子然豈若
相之據髙享大其通以閽其見以刺於人扞然不相能
也然則今之令患不為耳茍有為焉民豈有不蒙治教
之澤者哉迹是觀之情孚政逹其易易如此而已無賢
稱民無休聲不可以言令矣今天子臨御法古畏民上
圖任於輔臣下責成於守令誠以之二者天下之治繫
焉然則世行今日之所勉副者亦為之而已矣進士吳
肅清上舎汪汝温約鄉人以餞世行而走僣為之言且
以喻夫世之不足於令者
　　　河間府志後序
河間郡守太原賈君忠及其倅寜夏諸君廷儀取郡志
梓行而走書京師請敏政序其後敏政邦人也不可以
辭則為之言曰河間為郡在前代廢置不一至唐宋為
邊州當河北三鎮及五代宋遼金元戎馬蹂躪之間兵
燹交馳文獻滅裂杞宋之徴盖使人有不勝其追惜者
焉迨我文廟定都北京而河間為畿郡承平既久文物
日滋於是二君子始得修復故事為志以傳夫周官小
史掌邦國之志則郡之有志尚矣盖為人上者於凡所
部之山川道里民風土俗與夫人材物産有所不知則
無以考求其跡施於有政而成治功此河間郡志所為
梓行者也或乃謂英廟嘗命儒臣修大明一統志分賜
在廷書坊既以摹本翻刻則列郡之志可廢是大不然
夫一統志天下之書也其法畧列郡志一方之書也其
法詳畧者非簡詳者非贅可相有而不可相無者也然
則斯志之行豈徒以飾吏事夸美觀而已將使夫行部
之臣筮仕之士不煩於詢訪咨諏而一郡二州十六縣
之事舉目可以盡得之由是而出治無難焉則二君子
有功於斯郡大矣賈君守河間八年威行惠流治益閒
暇而諸君贊成此舉之力尤多其同寅者亦皆淑慎自
持故議以克合使數百年之闕典於是而備其視世之
汲汲於簿書案牘之間者其相去顧不逺哉志凡二十
巻本多挂漏譌舛敏政不佞為之慱采羣蒐重加訂正
凡古蹟山川人物詩文之類彪分臚列頗詳整於舊云
　　　送南京工部主事金公器序
成化壬辰之冬金公器以工部主事考績來自南京倡
為同年友之會會者百十有四人以嗣嵗春正月多賜
假乃以上元後一日畢集於朝天宫之東堂結綵署其
門曰瀛洲佳會而教坊又盛張樂以佐酒酒半羣起謂
曰非公器則兹會有弗成因舉觴為公器夀薄暮方歸
騎從塞道道旁觀者咸嘖嘖歎賞以為衣冠盛事噫公
器之意豈徒然哉會以友名是必有道焉夫丙戌之春
同日奉廷對者三百五十七人七八年來或物故或以
事去或宦走四方者强半在朝者亦各有職事之拘雖
同舎郎嵗不三四見今乃與諸君子為樂於一日之間
而晤言於一堂之上則豈直杯酒之足樂乎是必相責
以善使相顧無慚色則庶幾斯㑹之不辱而友道成矣
且諸君子為給舎為羣察其亦有敢言以折憸壬者乎
有朋昵以摧善良者乎為署郎為百執事其亦有清恪
以保名節者乎有苛黷以隳官守者乎是是而非非則
庶乎後㑹可尋斯樂可繼不然其有能靦顔頳頸以自
列於樽爼之間者哉公器之意殆出於此若留連光景
以為好事之舉則友道無所藉而斯會不足齒矣敏政
在榜中年最少無善可稱而辱為諸君子所不棄使執
筆為公器南還之贈故序其事以道其行公器吳江人
𨽻籍京師倜儻有才畧蚤以事忤權貴人毅然不屈至
今談者尚之
　　　送吳思齊還治遼州序
國朝之制凡仕者三嵗一考三考則視其殿最而黜陟
之然三考之間惟再考為難仕之初鮮有不自立者故
一考率得書最於有司至於再考則以為宦成矣其心
不能無少緩以肆亦或有技止此而力不逮者於是乎
前不足於人之初望後無以為明陟之地舉其有而并
失之故凡仕者慎焉吾友呉思齊知遼州六年矣書最
於有司如其初其西歸也鄉人餞之而請余重之以辭
夫并晉之土勁食其土以有生者鷙而難馴而遼大州
也思齊以江南諸生處其士民之上言如不出諸口而
令無不行也身如不勝衣而頑者化暴者革部使者以
為能羣試之而書最於有司者再夫豈掩襲而得之者
哉是必有道焉思齊以淑慎自持少而壯如一日故無
緩肆之弊安儒者之分不分其力於他道故無不逮之
恥以無所緩肆之心而加以可逹之力守其道久而不
渝雖終身可也何有於再考雖服於大僚可也何有於
一州陟之明之不足為思齊道也鄉人之餞者刑部主
事謝恭而下若干人
　　　送内兄林文秀之官淮隂序
内兄林文秀與余同學詩於家君晴洲先生時先生參
政於蜀余與文秀侍行道荆江泝巴峽以逹成都凡途
中山川古蹟先生必命題以試吾二人吾二人者亦思
盡天下之大觀以昌其詩故在峽中每每攀蘿葛上峻
峯題名峭壁之上或跳石弄水於奔川激流處相與為
不經人道語嘗記作巫山十二峯詩余語不能奇因竊
兄者以為已有相與爭笑不已時雖未知詩之工拙然
自以為有足樂者其後余被召來京師文秀亦束書歸
耕瀛城之南不相見者數載天順末余謁告歸省晴洲
先生於金沙嶺之别墅文秀乃復相余行馬上時時説
舊事數日不了時深秋曠野天長木落頗快人意既出
瓦橋關過䧺縣余與文秀因馳馬遊鄚州古城上有騎
而劍者數人羣僧荷殳擁其後文秀以為暴客心甚恐
余時獨挾三矢躍而出適有奔犬起叢薄間客與僧相
謂曰公子能追殪之乎余控弦應聲一發而斃客與僧
相顧愕眙散去文秀偉余因口占一詩後余每思壮遊
盖未始不徃來於懐也余舅氏既棄官安東而文秀家
益落數益竒乃欲就升斗之禄以為養親計時太守賈
侯召試之案牘文秀曰僕安能事此願試一詩賈大驚
異試以冬無氷之詩文秀舉筆立就乃得為宣使大寧
都司大寧多武臣不識好惡獨見文秀能詩乃禮之不
敢後用是文秀安為之下者三年始得上吏部為驛令
淮陰夫以文秀偉然長身生北方兵革之地人識字以
為難而獨以詩出其羣則其通名天朝以躍馬食肉於
此豈曰幸哉文秀既戒行李出都門余因與之約曰第
他日復得謁告南歸子當市柳魚豆酒坐我皇華館上
呼取伶人作韓王孫受辱戲劇相與大醉十日然後放
巨艦入清河下長淮問古戰場及騷人釣遊處相從賦
詠以尋舊盟慎勿以謂余方奔走舟車之下求盡其職
寜克從子嘲詠風月留連光景作少年郎邪酒盡告行
書以為贈
　　　夀吳孺人序
子之於親盖無所不致其極而稱夀則其大者故觴斚
不足以盡歡歌舞不足以養志幣帛不足以將誠惟文
字可以揚厲徳善有古詩人頌客之至情說親之道於
此為盛然士夫間類以之為虚文不屑為豈以請者多
而作者厭乎夫稱夀孝之大者而厭其多是惡天下之
為人子也故凡有以夀文請者不肖未嘗不欣然應之
無難辭推已之心知人之我同耳淳安諸生吳君禮之
母方孺人夀七十而加健因與其二兄祥裕及其友生
盧鴻輩謀所以稱慶者乃走書其從弟監察御史祚外
弟禮部主事邵君新於是兩君過余乞為之辭余不及
識吳君而獨重其孝則起請孺人之為人曰孺人故宋
蛟峯先生之孫嫁處士吳本輝父本輝父棄世二十年
孺人不為竒絶之行而家庭間為子者不悖為婦者不
妬為僮僕者咸職其職而不敢肆人以是賢孺人兩君
又各言孺人教愛之如已出且黯然以不克親拜堂上
為歉夫子之當孝常理稱夀常事獨從子之於從母率
以為䟽矣而慕之如其子其親戚子弟又加逺矣而慕
之如其從子其子之友生異姓矣而慕之如其親戚子
弟吾以是益知孺人之賢夫賢者有後孺人之兩子皆
克家而又有才行如季子者他日起諸生與御史聨歩
朝行以底於顯親揚名之孝則孺人享禄養以介夀祺
方自兹始孺人始生之日在嵗之秋九月二十九日余
不能製新詞畀舞童歌以侑觴竊聞之閟宫之詩曰俾
爾昌而熾俾爾夀而富黄髪台背夀胥與試又曰俾爾
昌而大俾爾耆而艾萬有千嵗眉夀無有害余不敏敢
以是為孺人敬誦之
　　　送晉寜州邵醫官序
鄉貢進士王景陽開塾於太師李文逹公家間道其鄉
人邵景暉之醫學公子尚寳司丞士欽及其二季士敬
士貴因樂與遊且諗其醫之良也又以道於余余方思
識其人而景暉受薦起為典科於晉寧州醫學去矣士
欽相率來請一言贈之行嗟夫天下之事未有不資於
學而能成者百家衆技必有師焉而今之公署在天下
以學名者三儒也醫也陰陽也儒之學自三代已然醫
與陰陽二學肇於宋而盛於今國朝置官與儒學鼎峙
夫二家之學在周禮曰醫師在書曰羲暨和盖儒者之
學非百家衆技之所謂學也儒者不得而專攻故使良
者為之長率其徒以相守令而治民焉其任雖卑而責
則重矣盖禮義乖則民之俗也漓疾疢興則民之生也
弗遂寒暑紊則民之業以隳三者之教行而治道成故
曰二家之學非百家衆技之所謂學也夫道徳性命之
理六經載之醫與陰陽之先其所以察脉理而知受病
之源測𤣥象而得運行之度類非神聖之士不能以前
知特後之學者泥其迹不察其理故世以百家衆技之
流目之而為其徒者亦安處其名盖二家之學失其職
也久矣晉寜於滇為屬郡而景暉之父故為醫學師景
暉世其學且世其官盖庶幾所謂良士者夫滇在京師
萬里外其地與夷獠雜處國朝以來禮義之漸洽視内
郡而况於醫乎吾見景暉之教將大行於一州而逺人
蒙其休也余故學於文逹公而景陽又於余有講學之
舊亦深慨夫儒者之失其職而無以自振也故以學之
說告之
　　　文母王宜人輓詩序
輓詩之作何昉乎左氏之歌虞殯荘生之紼謳古樂府
之蒿里薤露皆是也然考其實乃當時送葬執引者聲
之以相其力耳顧近世為之者異於是憫其人命之不
淑則近於黄鳥之詩本於人子所追慕則近於蓼莪陟
岵之詩頌彼之善寄此之哀雖不相知可以請託為之
習於見聞遂成故事不如此則人且有無所用情之譏
盖士夫之告哀乞詩類於俗人之飰僧追薦勢不能自
已也户部郎中文君志貞奉其母宜人輓詩一帙過余
泣請曰詩必有序余讀而悲之曰此亦可謂用情矣夫
古詩幾三千篇孔子刪之存者三百有畸而致哀於人
追慕其親者僅一再見又每不過三疊六疊而止焉盖
如此其慎之也慎之故足以昭當時訊後人而近世為
之者動輒累十百不止徵之累年不足借曰君子疾没
世而名不稱則亦何其詞之費慮之周一至此哉蓼莪
陟岵之詩人子所自為未嘗借重也黄鳥之詩得諸其
國人未嘗出於大人先生之口皆孔子所不棄則人固
實有善之足貴乎宜人姓王氏世家山東徙陜蘭邑之
東川既嫁從其夫君子謫戍凉州中嵗而歸晚就養京
邸受封恩年六十有六以卒葬蘭之華林峯下本其為
女若婦若母皆有善聞其鄉郎中起進士為行人至今
官其顯揚之業固將有出於此帙之外者雖然此豈不
猶善於世之飰僧追薦者哉
　　　送方君引
方君秉彞歙諸生也少從鄉先生學春秋學成赴南畿
秋試屢弗利而年益茂學益䆳會其家有尺籍死無繼
者有司將逮君而儒生從戎者令當送試其才否罷遣
之君持牒走京師兵部請就試文淵閣閣老彭安成先
生才君君乃得釋予與君家同郡竊為之嘆曰周禮凡
國子遇兵甲之事則授之車甲合其卒伍置其有司以
軍法治之夫周盛時如此而况叔季乎於國子如此而
况郡縣諸生乎惟我列聖以文教𢎞古之治恒患人才
之遺故於儒生曲成之如此方君不已大幸哉詘伸者
數之常也君之去此其必翹然出羣以上副朝家涵煦
之大恩乎然則今日之詘固後日之伸兆也君族兄貢
士良弼與余善故輒書此以為君之歸
　　　洪氏族譜序
知鄭州徽人洪君寛奉其世譜一帙請走序其前曰將
板行族中庶其所藉而不朽也洪出共工氏受封河内
之共城子孫推夲水徳之緒加水於左世望燉煌在唐
有諱經綸者徳宗朝為河北黜陟使議罷方鎮兵左遷
宣歙觀察使自下邳徙婺源之官坑徽之有洪盖始此
觀察七世孫鈸又徙休寧之黄石鈸七世孫中孚宋進
士龍圖閣待制贈少師徽宗時嘗諌伐遼忤内侍落職
致仕待制五世孫大六再徙歙之西南境因姓其地曰
洪源則今洪所定居也大六十世孫伯祥自號洪厓老
人元至正中與其弟震為洪氏木本水源録序而藏之
鄭州上距震盖四世矣然自洪厓兄弟剏譜之後子姓
益蕃為世益逺而舊編之傳者日益譌於是鄭州又復
定為今譜凡若干巻洪厓之譜有鄉先生唐仲實及史
官徐旭之文所以叙譜之故畧已盡之然走獨念徽之
洪氏自唐至今視他族積久彌盛亦有二公所不及言
者夫唐之亡成於方鎮宋之分裂始於伐遼而觀察待
制兩公獨於其時慨然以天下為念不恤强臣巨閹之
害已而言之君父雖其言不行而守官之正謀國之忠
建事之勇萬世如一日也其子孫之盛且久不有自而
然哉是則斯譜之行豈直叙親踈别真偽所以不忘前
烈而廸其後之人固鄭州謹嗣葺之意也鄭州起鄉進
士自桂陽徙治鄭皆有賢聲子逺亦舉鄉貢進士而鄭
州故與走之宗兄同知汀州熈有婣好知洪氏者莫如
走也故論其世而以兩公為首稱使後之觀斯譜者有
考焉
　　　贈廣東按察副使張君詩序
廣東凡十郡七瀕於海一居海中環其境諸蕃相望而
倭人最慓黠難制朝廷為設按察分司於海上副使一
人奉璽書以巡視海道為名一方安危隠然繫焉用失
其人必且僨事故擢任之際徃徃慎之吾友華亭張君
汝欽之赴兹役也同年友一十人約賦詩道其行退余
為之序廣東大藩水陸之交警備甚嚴三司皆治廣州
而按察又分五道各署印以糾諸郡獨海道上下數千
里責之一人然比年以來倭人出沒最少而猺賊弄刄
於谿峒之間無虚歳至於焚縣治逐長吏俘戮其子女
屢勤大將出兵攻之稍靖矣而復熾此其故何哉危者
平易者傾理之常也汝欽長身玉立性敏而志鋭自翰
林庶吉士為監察御史出按滄濟荆湖之地不縱不刻
所至燁然有聲焉海道一事固優為之雖然巨浸排空
戰艦如林以孑然之身日虞㓂至而圖其成此水道之
所以長安也谿峒不險於海猺賊之慓黠不勝於倭人
然事未至而議之甲可乙否有事相顧莫可與當者此
陸道之所以多危也夫廣東偏師屯境上至今不觧其勢
殆有可平之漸而海道之無虞也久矣易曰無平不陂
無徃不復艱貞無咎勿恤其孚于食有福汝欽徃哉服
金紫食大夫之禄日坐行臺兵民環立以聽乎教令豈
可一日而忘艱貞邪謹自治勿恃其安而毁於盈事之
渉利害者亟罷行之使海波不揚戎備閒暇島夷聞之
不敢乘其隙素餐者望之有儆焉則豈惟無負其平生
與今日慎選哉福禄日臻誠有如易之所云者矣諸君
子詩多致愛助之意而無留連光景之詞固將有可傳
者不待序也
　　　送范邦祥知嶧縣序
徽之貢士范邦祥以戴氏學凡七上禮部舉進士不第
既入吏部銓其下邦祥者類得府上佐及州長而邦祥
僅得為嶧令又逺去其鄉數千里於江之北徽人之客
京師者重惜之因相率請余為贈别之辭嶧山東之縣
也秦漢帝王率嘗逰其山之下刻石頌功或道海上求
仙人以徼永譽而逞其大欲計當時扈從輿馬紛然交
於馳道供億之需百出而嶧之士民奔走服役轉竄死
亡為之令者亦疲於事上日虞罪責雖有子惠循良之
志将安所施方今聖天子端拱於上無盤遊生事之好
四方靖謐不特一縣為然然則邦祥去此而綰黄綬為
郎於大府之下以今百里之人所據者儼如古子男之
國謂非聖天子之明賜不可也而又何重惜之有雖然
古之善治不過富之教之耳三五年來山以東非水則
蝗疫癘薦興郡縣之間十室九空村墟蕭然至於無人
此豈君子可樂之時邪邦祥徃哉尚旁求舉措之蹟使
饑者得食蕩析者反其居而病者無夭札之苦然後乘
國家閒暇之時進其諸生相與推明孔孟之遺書而復
行之俾嶧之人忠信長厚無盗無訟以還鄒魯之舊此
則余所重望於邦祥者餘不足道也
　　　送太學生于君還鄆城序
我朝准先代之制士必養於郡縣學升於太學以次入
官盖儲之有素而後任之得人也余獨怪夫近世士不
知所自養凡在郡縣者恨升太學之遲在太學者惟恐
出之不速故未升則上粟馬以求進甫升則投牒吏部
願就禄學官甚哉失其所以為士者夫士之居學其猶
農之在田賈之坐肆乎農蔑其田則餒賈厭其肆則貧
士疾視其學則為棄人士之在郡縣學所讀者先王之
書所友者一鄉之良士無耕耨貿易之勞而有弦誦之
樂一日居之則修已治人之業有一日之長其上太學
也亦然且所與遊者天下之士歳考月計而吾之業鮮
不成矣顧皆僕僕然有濡滯之嘆幸而去之動色相賀
是何所見之與農賈異邪于君本深鄆城世家為縣學
弟子貟以所業尚書赴山東鄉試者屢矣每赴輙不利
於有司而業益精成化丙申始升太學其同升者多願
就禄學官君笑曰方將受教於人而强為人師士之恥
也乃謁告省親東歸噫若于君跡其心顧豈可以今之
為士者求之邪國初太學生逕授京秩而進士多外補
凡試禮部未第者増廣諸生不得入太學太學之重如
此正統以來斯例漸塞由是科目重而太學輕假使人
皆好修如于君則世烏敢有輕太學之士者哉惜乎蘭
茝之一二不禁蕭菅之千百也于君之歸奉親讀書其
所養益厚必且大成於科目之間以副上之任使抑豈
僅為一鄉之良士已乎監察御史佀大器亦鄆人余同
年進士也素厚于君請余文以為君之别大器之友即
余友也故不以辭
　　　贈兵科都給事中章君序
給事中非言官也唐宋之制給事中治門下省佐侍中
詳命令封駁章奏别有拾遺補闕司諫正言謂之言官
其治曰諫院我太祖髙皇帝罷言官而毎著之令曰凡
朝政缺失軍民利病許諸人直言無隠大哉王言其視
唐宋之淺謀狹制盖萬萬矣國朝給事中設科六有長
有佐其責愈分而職愈専然今之人見給事中猶曰言
官其自諉亦曰言官予恐責之者非其罪而自諉者無
當也鄞之章君元益天順中與余同領京闈鄉薦成化
初同舉進士同教養於翰林元益長余四歳磊落䟽闓
余兄事之余承乏史官而元益擢兵科給事中朝夕敬
共以求盡其職而竑論崇議見於設施者士論徃徃以
為得體既進都給事中凡同年者又皆喜以為吾榜得
人而鄞士之喜尤甚於是刑科給事中盧欽玊刑部主
事楊志仁來請余重之以辭余於元益交久語熟盖無
可為辭然余所以敬厚元益者寜有已乎夫内科外部
實相對峙雖禄有崇卑而其責常均矧兵國之大事固
難乎其為長矣今之仕者為寮佐遇事則曰有官長在
吾何能為至於為官長將何所逭其責哉上嗣位以來
屢勤兵於四方雖不旋踵帖然無虞意所以弭之之術
尚有所未盡也元益嘗佐兵科有聲矣今為官長焉其
必有以審處乎此語曰有官守者盡其職有言責者盡
其忠今之給事中固非若古之言官有專職然令許諸
人直言無隠則夫職之所在法無不得言者合羣議而
告諸朝布之天下偃兵息民以輔成今上垂拱之治余
寜不有望於元益也哉
　　　贈鄧州守禦千戶黨侯序
天下武官自開國靖難兩功之後有事於四方則以㨗
進者千萬計由是衛所之上多者數十少者十數蠶食
其下戎政以隳徃時天子用廷議詔簡汰武官拔其尤
者為軍正衞三人所一人俾之綰章以治事餘不得預
三歳則聽行臺守臣覈其稱否為進退焉冗貟肆虐盖
庶乎鮮矣成化十有二年河南鎮守中貴人暨巡撫巡
按者籍其所覈軍正官於朝盖河南一都司所𨽻八衞
四十餘所進者若干人而鄧州守禦千户黨侯隆居其
一侯陜之甘泉人世為將家自其祖父以靖難功至千
户侯謹嗣之率其所部練於京營有年矣士卒甘苦軍
務弛張閱知之甚稔其膺遴選殆可謂無負者與所悉
寓治衞中有事可仰成於上諉辭於下鄧州一所雖附
南陽而軍於外以守禦結銜其勢儼然與衞敵專行獨
濟無不可者然則黨侯舉措固將繫一州之重輕也哉
鄧於前代為重鎮地瀕襄樊山川阻修劇盗徃徃生其
間朝廷一遣偏師問罪必先駐鄧故為鄧也難邇者天
子命大臣行要害立官府綏流人為久安之策鄧之易
易盖自此始矣雖然古語云太平不可忘戰侯勉哉慎
隄封恤士馬戎政之渉利害者罷行之使一州晏然兵
民胥悦則豈一得之足慶將三歳之覈亦孰能易之侯
勉哉鄧之仕者相率請余言為贈余外舅鄧人也故不
辭而與之言
　　　贈工部主事吳文盛序
世有謂文學不足以得士者非通論也余觀兩漢之人
鄉舉里選雖若無事於學至誦其所著述皆平實可法
大抵人必深於學學必本於經故見諸行亦有所據而
不悖今之所謂學者何學哉以詞翰之工拙為髙下遂
使經生不齒於才子士習之不迨古有由然已吾徽之
人於所謂詞翰者類出列郡下惟舉於兩京上禮部者
率以一經占首選盖徽之為郡自朱子以來儒先輩出
經學之漸被者久後生小子口誦手録者不雜於他岐
故也若休寜呉文盛其一焉文盛之春秋有聲郡學成
化辛卯以是經舉南京鄉試第二人壬辰魁禮部會試
主司皆録其經義式來學廷對賜進士出身值外艱而
歸丁酉服闋乃授工部都水清吏司主事出莅淮安清
江浦河道云文盛為人恂恂儒者若不勝衣至扣其所
得亦霈然莫能窮雖性和易人樂親之家居三年未始
有私謁盖非深於經者不能也彼施施然驕其詞翰之
工於人實足以暴其浮藻耳其中豈必有本哉雖然詞
翰之工拙不足計而近世乃復指談經者為迂濶甚矣
乎士習之陋也窮經將以致用春秋者聖人之用在焉
文盛㓜誦習之今壯矣是非舉措如辨黑白數一二推
而行之豈不綽綽然有餘地哉矧簉屬列部有不能事
事者多借上官以自諉文盛之去此也本之以平生之
學加之以獨任之力將賢聲翕然起於淮之壖矣振華
履亨必兆於此淮南北徃來之通衢也吾願與鄉人士
之客京師者拭目焉
　　　宋遺民録序
余嘗讀宋王鼎翁謝臯羽唐玊潜三子者之事而悲之
且名不載於史而其平生著述兵燹以來又多淪喪獨
其倡和稱述之間見於諸家别集中者猶可考也齋居
之暇因褎輯以傳而附以其一時意氣相與之人為十
二巻題曰宋遺民録序而藏之曰嗚呼甚哉宋待士之
厚而獲士之報如此也江南北矣帝子臣矣勤王捍難
之卿相擄且死矣而三子者皆布衣為文丞相客初未
始都髙爵享厚禄也乃獨拳拳思宋之不置或欲死其
主於方生以成其名或欲生其主於既死以暴其志或
欲存其廟食於既亡續其王氣於已斷以求盡此心而
不負其主天理民彞藉之以不冺焉夫然後知宋貽謀
之善而士厚報之可以為有天下國家者鑒矣吾嘗見
前代亡國之君暴虐備至其臣有駢首就戮甘九死而
不悔初未始繫於國之貽謀焉者誠以君臣之義截然
有定而秉彞好徳之良心不容已也然亦有以其綱常
之身與其君父之國委而與人以偷生茍活倖富貴於
一時且自以為得計者雖本諸其人之知愚賢不肖而
國之貽謀亦容有未盡耳此秦隋之君一經敗亂即如
潰𤓰不可復救而靖康之末忠臣義士死者接踵又相
與維持立國至於百五十年之久國亡主執而猶有如
文丞相者挺然以其綱常之身百折不屈就死如歸以
明大義於天下後世而三子者之志於是誠可悲矣至
今言者每以其名不載史為恨然余嘗竊觀三子者之
事而得其心矣方其運去物改之後徬徨徙倚於殘山
剰水間孤憤激烈悲鳴長號若無所容其身者茍可容
力就白刄以不辭環而視之非不自知其身滄海之一
粟也而綱常繫焉故寜為管寜陶潜之貧賤而不悔者
誠有見夫天理民彛之不可泯者然跡其平生則亦將
求以不負此心而已豈必人之已知也哉而其志則已
光耀硑鍧於青天皎日之下雖歴萬世光景常新不與
海桑而俱化矣固非若世之淺丈夫建尺寸之功必待
銘之鼎彞刻之琬琰而後名可永也由是觀之夫三子
者豈以史之載不載為加損者哉區區孤陋每摭拾其
殘編斷簡而伏讀之其言勁如風霆煒如日星而黍離
麥秀之感溢於言意之表殊使人不能終篇固以毛髪
上指涕泗交頥如見其人於九京凛有生氣欲從之㳺
而不可得也矧夫一時相與者又皆慷慨悲歌之士或
倡和焉或稱述焉皆足以起人心之忠義振末世之委
靡百代之下讀其文想其人將必有任天理民彞之責
於一身而與之㝠契神交於百代之上者矣然則有天
下國家者可不鑒於此哉編之末復附以元主為宋裔
之説一本諸故老之傳聞參之史傳之豋載卓卓乎可
以信後世而無疑盖又將以慰夫三子者不忘宋之心
於地下而宋貽謀之善之報亦於是乎見焉
　
　
　
　
　
　
　
　
　
　篁墩文集巻二十一
欽定四庫全書
　篁墩文集巻二十二　　　明　程敏政　撰
　　序
　　　贈三氏學録孔君序
成化丁酉春衍聖孔公上䟽言三氏學官闕員族人公
璜有行有文請注為學録上京師吏部以聞詔可公璜
字輔文宣聖五十八代孫也治任東歸凡姻於孔氏者
醵而餞之又過余請贈之言謝不敏不獲則告之曰聖
人之言具在方策學者所共習也雖得之有淺深小大
皆足為教養之資顧余之蕪陋縱强之有辭亦輔文之
所前知者矣將何言仰惟我列聖於宣聖之宗子世胙
為公開府置官屬得自辟三氏學其一焉學之為師者
不考績為諸生者不貢試優游卒歳視諸王府近世始
更著令考績貢試比於郡縣學提學按察官得臨之盖
因時制宜勢不得不然則今之為學録者視昔加難矣
且郡縣學之師徒誦法孔氏云爾非其後之人諸生亦
雜出於兵民子弟不必皆聖賢之裔或一不副其職人
尚得訾議之曰非孔氏之徒也而况輔文乎如使聖賢
之裔有一之違越禮法學行後於庸衆人則人責備其
師矣又况主鬯者聞其賢而舉之則夫酬酢事變周旋
禮文固將挾之自輔以求立於無過之地不思其難可
乎輔文之考經伯正統中為學録曾祖克堅仕元逺祖
頴逹仕唐俱為祭酒而安國仕漢為慱士皆師儒之官
其聲光播於史牒家乘者炳如也輔文淳行篤學雖漸
漬乎其先世者有素是職之舉無難焉然未可以自足
也踵芳邁烈由考而祖又上之以闖於頴逹安國之堂
奥使禮庭之訓勃然一新於鄒魯之間斯下無負聖孫
之推薦上無負明天子崇儒右文之優渥矣經不云乎
惟斆學半此贈言者之意也輔文勉哉
　　　山川鍾秀圖詩序
新安山川甲於東南而婺源又一郡之勝晦菴先生文
公朱子之闕里在焉初文公父子生時有紫白二氣出
家之井中宋號曰虹井建亭其上其後韋齋因仕而家
於閩迨元至政暨國朝洪武有司皆請還其子孫一人
於婺源俾奉祠墓曰湛者距文公八世矣用長子檼貴
封户部主事檼起進士歴浙江都轉運使景泰中詔禄
朱子後於是居閩者曰梴世為翰林五經博士居婺源
者曰楙世為國子生楙於檼梴兄弟也歴餘杭永年丞
兩𣲖並顯於時而推其慶之所繇來則婺源其祖也考
之朱氏家集韋齋常以紫陽書堂鍥其印章紫陽盖新
安之名山又聞之長老淳熈中文公歸展祖墓慨然思
返其故廬因挾西山蔡氏與俱蔡氏雖精於堪輿之説
而實則閩産力勸文公還閩則二先生平日眷眷於新
安之山水可知已噫大賢君子之生其身繫天下後世
斯道之絶續其後之昌否皆天也豈悉假於一郡縣之
山川哉然尼山禱而得宣聖有賢嗣人世不失爵則地
之靈或相之亦理之所有者吾以是訊井虹之説焉雖
然陟降於廟庭行視其丘壟使觀者指其父子兄弟紆
金拖綬相望於松楸爼豆之間而曰斯山也斯川也其
秀之所鍾如此則未也賢者之後固有在彼而不在此
者夫朱氏之言著於書而行傳於史天下後世人知誦
習之而况其子孫也哉矧簿尉茶鹽之職二先生皆嘗
為之迹其舉措無非道之所在茍為子孫者言行不失
其世守則豈惟名位之進足以榮一時將赫然增輝於
故鄉山水而大賢君子流澤之長所以出乎天者愈可
徴矣湖廣按察僉事汪君希顔於朱為婣家既作山川
鍾秀之圖以贈永年又託諸公賦詠之而以走新安諸
生也請為之序
　　　送孔君廷佐知環縣序
環於前代為邉州宋至以重臣開府控諸路以扞夏金
國初天下平一西土歸於職方乃易州為縣属慶陽盖
自是令於斯者晏然與其民相忘號為善地中世以來
有敵騎潜於河間入我西鄙而邉人燕安敵稍得志以
蔓於内地若環則亦嘗有小警焉𣙜募既興奔走不暇
由是繼令者始以環為難今天子嗣位十有四載屢勤
兵於闗陜諸將遂以㨗告而敵益衰環益壮鄧之孔君
廷佐以諸生待次吏部而得令於環余與尚寳丞李君
士欽皆於廷佐有葭莩之好則相與慶其行曰甚矣廷
佐之宜於環也何哉業本於世守而才成於積學廷佐
之先家靈璧其曾大父烏舍府君從髙帝起江左自將
五千人北渡取鄧州而城之創宫府綏流人戢羣盗掌
兵民之政者十五年後雖去之而鄧人懐惠禮其子孫
之留寓者不衰廷佐在諸孫中翹然秀頴得諸其家者
既深而又發跡庠校通經術友國士以充其所未竟使
環如昔者之難且將易之而况戎馬載旋河外無事治
環之蹟固有不煩於旁求逺睨而得之者矣雖然居安
思危相古所戒廷佐徃哉劭農飭吏之餘按行其山川
與其故砦遺城之下進其父老以考知前代扞守之宜
暨我朝更化以來治狀難易之故凡事力可及者罷行
之其大者或專逹或舉以副行部者之周諏使因廷佐
而有取焉以福環之人則究其所施以無媿於祖武者
將不止乎一令矣廷佐勉哉
　　　贈覺義祖庭上人序
我國家董正治官於内外文武諸司悉准古制又以釋
老二氏前代處之無定法而禄其徒也無定貟故或尊
禮之太勤以至於速咎或偏重之升彼抑此使不相能
之二者皆非也於是定京師置僧道二録司𨽻禮部秩
視六品又置僧綱道紀司於諸府二正司於州二會司
於縣並𨽻二録司俾率其徒事其事以自别於齊民盖
髙帝之仁如天地之覆載雖荒裔之逺外者思有以綏
之俾無一夫不獲其所而况老子中國人釋氏之先本
慕中國而來者乎故不問其説之何似一切以官府處
之由是二氏之徒得相安於徳教之下而無過寵之虞
偏重之厄者我髙帝之仁也祖庭上人良家子不樂昏
宦而從釋氏者游其師曰翠岩仕為僧録右講經翠岩
之師曰本宗仕為僧録左闡教皆以能官名於時上人
既得衣鉢之傳遂出游四方廣其見聞以求所以嗣其
二師之業者既乃浩然返於京師於時御用太監傅君
方肇建大刹於都城之北西湖渠請於上賜其額曰廣
慈又特薦上人為僧録右覺義使兼住持上人於是可
謂能嗣其師之業者歟雖然正會率其州縣之僧以聴
於綱綱率其府之僧以聴於録猶令率其民以聴於守
守率其民以聴於中朝之大臣也其秩雖甚懸絶而正
已率下以求盡其所當為則皆然已反是豈有不干憲
於官府者哉上人朂之仰思我髙帝之仁以無替上之
寵命則庶幾乎有光於所師而不忝其所舉者哉錦衣
户侯趙君廣本太監公之客將而余赴兩試之館人也
將合所知者以慶上人固請余為之序
　　　送湖廣布政司參議林君序
今之升朝官惟戶部所理諸場廪帑藏自京畿以逹四
方其事比諸曹為繁難子部十有三計官屬常五六十
人其轉遷比諸曹為濡滯故仕者憚居之居之而有成
績被顯擢則其人可知也以余所識若林君允吉其一
人焉允吉以一經試魁其鄉既而舉進士為工部主事
天順中覈羣工於荆湖荆湖之人稱之至今其在户部
自主事進員外郎中課其績盖二十年矣部長貳任之
不疑而寮宷推遜之無後言其有所歛敬通融終其去
而下人罔敢嘵嘵者其為人如此成化戊戌之秋吏部
舉之遂拜湖廣布政司右參議奉璽書專督區賦焉盖
吏部之不忘其前政也者懼朝廷用枉其才也允吉將
陛辭就道其同官主事任君文遂合鄉人出祖之請余
言為之贈余觀布政司古方伯之任自使以下皆尊官
然其徃莅率以部牒行惟兵馬食貨繫國用之大者置
官專領則特降敇以告諭其人焉盖重之也昔文王罔
攸兼於庶慎惟有司之牧夫是訓用違而尤謹於吉士
之求憸人之戒我朝之任法與人盖體諸此然則允吉
之膺慎選其不思有以副之可乎荆湖地數千里視諸
司最大又多羨腴之田其民樂土而厭他徙獨其西南
境二廣貴州者屯控蠻之師西北境陜雒者多流人其
間盖不能無坐食之費轉饋之勞則起而為之所者非
允吉乎其誰属之允吉閩人外若長厚而内亷隅處事
精覈其於職務之難易繁簡與其進之遲速小大盖無
容心焉久矣其去之荆湖固當益修其平生堅其守宏
其施以不隳其舊望而卒有以副乎上下也他日績成
而來加再命三命之寵焉以増輝其鄉邦而成余之論
亦固有可以前卜者哉
　　　贈同知徽州府事張君序
同知徽州府事張君拜命之明日余徃候之國門之外
之寓舎君留欵焉語馴而色温心竊幸之曰豈弟之君
子也我徽之民庶幾其有瘳乎時通政參議李君和在
坐屢顧余曰張君昔判我彰徳其政也不亟以困民不
徐以廢事彰徳之人頌之至今今去而佐徽子郡之幸
也敢竊以為賀又明日行人洪君漢與徽之仕者相率
而過余曰漢嘗奉使道出黄州識張君盖及其境則士
民相與誦其倅之公平漢謹識之今起而佐徽我郡之
幸也敢請所以賀余不敢當曰我聞張君之治彰徳也
巡撫都憲廣平賈公上其政於朝其治黄州也巡撫都
憲太平吳公江右劉公又相繼上之盖更兩任踰十年
前後不易其守故吏部長貳重其人奏其最加大夫之
命焉以幸我徽人則張君之功名固已升諸廟堂通於
天子可以聞四方為後勸其賀之也亦奚假於余言雖
然我輩皆徽人也若徽之詳則豈非張君之所欲聞者
哉夫徽南畿之一郡耳僻處萬山之中非往來通逵無
迎送之擾征役之繁其四民各安其業而良賤秩然有
等差無游惰之習陵犯之風若上之人以無事臨其下
則下之人以無事應其上而徽之政成矣失繁簡之宜
篾良賤之序一切拂其下之心以求異政則徒見其紛
紛惟日不足而曰徽不易治此豈徽之罪哉張君連治
二劇郡有聲焉其何有於徽而我軰獨不能自已者愛
助之意也張君其終聼之君名英字廷傑陜之金州人
其先君子嘗為浙江都司都事君侍學焉遂以鄉貢進
士入仕而後此名位之來者盖未艾也
　　　東谷遺稿序
東谷君死西事之又明年余從其壻錦衣指揮使孫璉
求其平生之稿得所謂五雲漫稿風雅遺音蛙池鼓吹
演雅秋聲東谷集者若干帙大抵皆零落之本也云自
其家東歸時失之而又間亡於借者之手故所存止此
以余平日所見東谷詩文之可傳者盖多不在焉其亦
有可惜者矣臨巻憮然為就其中詮擇之得諸體詩若
干篇文若干篇釐之為十五巻付錦衣君與東谷繼子
府軍衞鎮撫齊俾刻以傳未幾兩人者相繼物故鎮撫
所生父𦙍嗣東谷之母弟也來自江南為即其工焉余
觀東谷君邁徃之氣髙世之才當其抵掌䧺談奮髯長
嘯謂世事無足為者固自以為一代之人豪矣而志卒
不遂以身徇邉於此盖有遺恨焉豈獨以是稿為輕重
哉或乃以東谷之可傳者在此而不在彼何也豈旁觀
者有定見而厚善者固有所不知邪雖然是非不定於
身後而尤有望於千百世之下則其人可知已余於是
盖有感焉東谷姓湯氏諱𦙍勣字公讓濠梁人故開國
功臣東甌襄武王之曾孫初用周文襄公薦入京師又
有胡忠安公薦迎裕陵於沙漠晩受知於李文逹公歴
僉都指揮事充參將守禦延綏西路以終
　　　椿萱齊夀堂詩序
人生之最可樂者盖莫如具慶若既賢且貴而又偕老
於一堂之上不尤難哉元楊仲宏夀饒國吳公之詩盖
具有此意味其詞想其人亦可謂善頌者已三山林太
史亨大析其首句十四字為韵與搢紳大夫各為一詩
以夀户部員外郎葉亨叔通之父母莆田呉太史汝賢
又總十四韻為一詩離而倡之鏗乎其金之始也合而
和之戛乎其玉之終也諸君子其又可謂善頌者哉叔
通之獲是詩也將萃為一軸馳歸為親夀以詩必有序
請余為之叔通之先徽之休寜人迨其祖始以客遊而
家於閩故登科之記猶署其籍曰休寜云余家亦休寜
也與叔通相識於京師而知其世之詳盖叔通之父仁
甫君最孝友嘗追慕其親作官林風木之圖人重其志
為詠歌之嚴事其兄凡資槖能少取而多讓然愛育其
從子與子埒無厚薄也别墅之間有古松數株引泉作
磵徜徉其中自號松磵道人其髙情逸韻談者尚之而
其配林君復以敬正慈淑之徳佐成其家盖凡閩之為
父母者有不如志輒相與歎曰安得有賢如葉翁林姥
而家之不淑者邪其後叔通以進士歴官户曹當成化
乙未之嵗用考績書最恩受敇封父為承徳郎母為宜
人奉品服以華其身積郎大夫之禄以供其養而兩君
俱年六十無恙在堂盖凡鄉之為子者有不如志輒相
與歎曰安得有才如葉氏子而親之不樂者邪所謂具
慶而賢而貴而夀備一家盖一鄉樂如葉氏者誠寡諸
君子之詩其果謂之善頌不誣者已叔通方以其學術
進於用名位之來益髙則二君受封命之榮益多夀益
臻徳益邵其樂當益有大焉能言之士聞其風而播之
渢渢乎益且有不能自已者哉余聞之莊子大椿以兩
八千歳為一春秋本寓言至宋人有一椿五桂之句乃
始以之况父而兼致夀意詩焉得諼草言樹之背背北
堂也禮婦洗在北堂而醫書又稱萱草為宜男萱之况
母殆取諸此然萱諼實不可以相通説文萱一作蕿盖
自唐改古文六經説今文而遂易蕿為諼也不知者乃
謂諼為本字萱為俗書豈其然哉因序此堂而并及之
盖先義意而後訓詁亦著述之體所不廢哉
　　　慶通政使司右參議王君序
靈壁王君必照與余同舉丙戌進士第出知江西樂安
者三年其政有成吏部請於上而召之還授監察御史
一日奏事奉天門下音吐鴻暢舉止不愆上為之動容
既退朝薦紳大讙輒相與問奏事者為誰盖王君之名
一日播諸朝而聞四方久之鴻臚以少卿缺聞上注意
焉不果成化戊戌通政以參議缺聞上復注意而吏部
適以君名上遂拜命焉廷謝之日薦紳又相與嘖嘖曰
宜哉王君當是時吾榜之士為御史者最盛於是楊君
維禎屠君朝宗合諸同官之意請余言致其私余不得
辭則告之曰虞廷九官龍為納言中古以來置門下省
與中書尚書分宰相之責葢即今之通政也夫中外百
司章奏文移叢至山委一一審之以告於上而下之所
司又受其成一一審之而後行天下嚴矯偽之防謹功
緒之稽固非一二人所能理者故有參議兩人分日莅
事以副其長貳其出入謀議進退恩禮率與六部均茍
非其人則固不足以當上心恊士論而王君通經學古
為名進士律己愛民為良吏守法盡職為才御史其聲
稱在人非一日也蒙知遇而被顯擢固所宜有豈獨以
其言語之暴於外者哉然竊聞之舜命龍之詞葢深懼
夫讒説殄行震驚朕師而望其出納之允則其責任之
難可知已今之通政古之納言其職雖稍不同而士君
子抱體用之學懐致澤之志則固無所徃而不究心焉
矧於食大夫之禄日對揚於天子之庭者哉王君勉之
崇階楙恩所以待成績於異時者盖未艾也
　　　存思四詠序
存思四詠一編薦紳大夫士為無錫人華春所作者也
初春之祖源長有至性嘗刲股以愈其母顧氏之疾不
幸年二十有六以卒鄉人稱為孝子源長之卒也以子
屬其母而不及其婦鄒氏鄒以夫之未諒乃心也乘其
疾未革潜入室自經時年二十有二鄉人稱為節婦遺
孤本常才三歳賴顧氏教育之比成而顧亦去世矣本
常以早失怙恃而不克竟其祖母之養又不克顯其母
之節題其所居之堂曰存思感憤終其身計華氏自顧
以迨春盖更四世歴數十年音容不接亦已久矣而春
方且拳拳焉思慕之不忘亦可謂之賢也已四詠者其
一曰託孤撫𦙍所以著顧之慈其二曰舎生明志所以
著鄒之節其三曰烏鳥私情著本常之好其祖也其四
曰陟岵瞻慕著本常之孝其親也慈節孝義萃於一門
在朝家當被之旌典以勸一鄉在史氏當為之立傳以
風一代固不以四詠為重輕然朝典史傳其所繫在一
鄉一國者公法也非其子孫之所得為也旁求名公碩
儒之詠歌播其事於後以存其思者家法也豈非子孫
之所當為者哉豈曰補家乘之闕而示人美觀者哉余
嘗考南齊書有華孝子寳方八歳時其父當戍長安與
之約曰俟歸為爾上頭其後長安陷寳年七十不冠人
問之輙號痛彌日盖凡無錫之華皆出寳後而源長之
髙祖鉉仕元為都功徳司都事早世其配陳至老不奪
志當時旌其里曰貞節之門然則華氏之慈節孝義所
以開於先者非一日矣宜其繼於後者代不乏人焉如
此記云致愛則存致慤則著詩云永言孝思孝思維則
其華氏之謂乎春淑慎好文有故家謹厚之風盖華之
佳子弟云
　　　西巡紀行詩序
詩有六義而風居其首焉故先王五年一巡守命太師
陳詩以觀民風因其聲之正變以求俗之澆淳而國之
治忽從可知已中古以來巡守之禮不行乃有繡衣直
指採訪觀察諸名猶號觀風之使國朝歳命監察御史
十有五人巡按四方所以酌古今之宜廣求治之端也
我外舅御史公志徳先生以成化丁酉出巡山西盖自
其始至黜吏之不法者若干人破獄之不决者若干事
恤民之隠興俗之善所以罷行之者不遺餘力盖山西
之仕者服其公而行者歌其化居者恐其去而幸其復
來也先生既受代東歸走伏拜於邸第得其紀行詩一
帙於槖中而讀之則仰而歎曰此先生之所為有得於
西人者與記節候之過續道山川之險易與其閭閻畎
畆之苦樂豐歉盖凡耳之所聞目之所擊口之所咨諏
者一寓之詩雖近代之聲不能不互出於正變而忠君
體國之念藹然詞意之表可以觀民風察吏治不必工
而自工者也彼世之言詩者率不過流連光景嘲咏風
月其弊至於蠱善人而壊雅俗則先王陳詩之制如之
何其可廢哉有編皇明正音者擇此巻之詩而附入之
以備六義之一體當必有識者為之監賞小子烏足以
知之謹為序以授公子珍俾什襲而藏焉
　　　送湖廣按察僉事汪君詩序
成化丁酉之秋吾友婺源汪君希顔以山西按察僉事
服闋改湖廣刑部員外郎黄君宗器行人汪君仁夫於
希顔有鄉族之雅約薦紳賦詩道其行而余為之序焉
湖廣楚地延袤數千里視諸司最大所轄府州十七衞
所三十有六而按察者得以時刺其吏之勤惰平其刑
罷舉其事之利害士君子至此亦可謂得志之秋矣雖
然䝤峒蠻區相望於境内而荆襄故地又易以變朝廷
長宿重兵簡命内外文武之臣彈壓之悉開幙府與三
司共治武昌則為三司者職務繁勞亦不可不謂之難
已夫蠻夷盗賊恒起於訟之不平政之不理與吏之不
得其人嗣歳以來方以征苖之㨗告而盗起岳鄂之間
至燔刼官府戕殺其吏民勢以滋蔓明天子盖不無南
顧之憂跡是論之則湖廣四境之責按察首事無所與
辭者希顔以春秋舉進士歴刑部主事員外郎嘗奉詔
治獄於四方亟有聲稱又嘗試其能於山之西其於湖
廣固優為之然古君子恒恐不得盡其忠而時之難易
事之繁簡已之勞逸弗計也吾於是知希顔矣當其提
印分巡專制一道慨然恥其四郊之多壘而周思其職
務益佐其長官以飭乎其所部文武之下吏使其訟清
其政平蠻夷不興盜賊用寜而廟堂益無事乎兵豈不
庶幾與古君子同其功名哉受薦而升循次而遷皆無
足為希顔道者考諸公之詩意亦多與余合盖不待序
也
　　　無逸子詩序
句容有凌永澄先生者躬孝弟之行而旁力於衆善至
於老弗衰因自號無逸子其鄉之人無問旄倪亦合口
一辭稱之曰無逸子翰林學士丘瓊山方職太史采其
事為之立傳好事者聞江南之有是人也多為無逸子
詩由是無逸子之名益暴無逸子之子鄉貢進士傳上
禮部以其所得編次成巻奉以見余余讀之竟則為之
憮然良久曰世降俗偷人之去道也益逺故有逸於其
身而勞其心者有勞於其身而逸其心者身心之勞逸
相乘而人之徳偽繫之矣若無逸子則固勞其身以逸
其心者與余竊怪夫世之頌無逸子者皆徒知其無逸
而不知其有逸存焉爾周武王受丹書之戒退而銘諸
几席諄諄乎敬怠義欲之間衛武公作抑戒之詩以自
箴而尤致力於慎出話敬威儀考之當時二武皆年九
十餘而不自暇逸者如此此其卒皆以聖稱而記禮編
詩者謹取之以垂訓後世者也無逸子少而為士喜誦
法詩禮今年且八十其有得於斯乎否耶夫既以施諸
身又以成其子而不失其令名其心休休焉其資固近
於道矣宜乎聞之者有取於其人而詠歌之也彼利趨
而欲征以求逸其身而勞其心者讀無逸子之詩考無
逸子之行其不慨然有感於是編者幾希
　　　戚里重慶録序
今戚里中以敦睦好文稱者曰孫氏孫氏之耆彦曰夀
樂翁為之父雪亭君為之子當成化戊戌秋八月丁巳
夀樂翁年七十而雪亭君亦年五十矣雪亭之子頥奉
其父與其母周淑人舉酒於堂為翁夀甚樂已而親黨
畢集以次稱慶彌月未巳相與嘉羡歆慕其祖孫父子
一時慈孝之盛因大書其堂曰重慶頥徴諸聞人而得
賦詠若干篇彚次成帙題曰戚里重慶録鋟梓以行而
以序屬余孫氏世家山東鄒平夀樂者翁别號也名續
宗字光裔故贈會昌侯諸孫太師安國㳟憲公第四子
聖烈慈夀皇太后之母弟昆季子姓自太傅大總戎而
下以勲戚並進官禁衞服金緋者十餘人翁歴事宣宗
英宗曁今上皇帝官錦衣僉都指揮事巋然叔舅之尊
而不驕當宣宗臨御日奉宸扈蹕翁必在行賜賚駢蕃
不可殫紀其大則龍敇鳯詔蠎衣繡鎧番國之貢刀秘
府之圖籍内地之嘉畛名園翁必預賜隱然與國之富
而不侈翁嘗侍射上林馳馬左右發皆中宣宗稱之曰
竒才而英宗復辟翁兄弟擁佑之功居多嘗一將命徃
訊臨川王入奏稱㫖居然良將之能而不伐盖翁之所
得如此故慶之鍾其身則既夀且康衍於後則由子及
孫非偶得倖致者比名堂之意於是為稱而賦詠之作
不可無傳也雖然慶本於善之積夀富康寜主於徳之
好然非上有膺乾錫福之君則亦烏足致之是編之行
使居戚里者知皇太后以備徳盛福誕重華之主啓重
熈之運推一人之慶而錫萬邦其聖善所積逺且大焉
如此孫氏獲際其盛而尤於夀樂翁父子見之誦其詩
想其人益思秉禮奉法為植身保族之基而以驕侈矜
伐為戒則是詩雖出於一時嘉羡歆慕之餘其所以範
子孫警流軰而興起其尚齒好徳之心將不有大焉者
哉豈徒著觴詠之樂而已翁性清簡喜儒素種竹甲於
京師余每過之必留欵凉陰蒼翠中竟日逰從歌嘯之
適不自知其身之貴且老也雪亭君名瑛字廷璧其官
為錦衣指揮使以雪亭自名思與文人韻士角而逺外
聲利所以承翁之慶而啓其後者未艾也頥字養正益
敦睦好文如其父且拳拳於是編尤可謂孫氏佳公子
云
　　　篁墩十二詠序
凡我程氏在新安者其先出梁將軍忠壮公公之生也
甚異嘗手殪妖蜃以奠民居起鄉兵以拒侯景遂為大
將屢破魏周之師而卒於軍其卒也尤異鄉人感其全
郡活命之功相與祠焉水旱疾疫靈應如響自宋以來
遂奉以王爵而神事之今千餘年矣子孫益盛鄉人之
祈報益嚴禮所稱以勞定國以死勤事而兼有禦菑扞
患之義者殆公之謂乎公本居休寜篁墩後割其地以
畀歙凡窀穸壇壝之所奉與一臺池之所遺一木石之
所峙居人過客尚能歴歴指其處於山之椒水之澨類
有川靈河伯為之呵守禁衛而莫敢䙝焉其盛烈在人
如此走不佞邇者獲請於朝來展墓於故鄉始克伏拜
祠下顧瞻徘徊得遺跡十二處病其散出無統也各為
一詩而繫之事奉以質諸大人大人甚喜俯而和之諸
昆弟子姓與鄉人寓公聞之亦羣起而有作焉遂成巨
編人書一通藏之家以示來者嗚呼公之盛烈豈待小
子有所稱述而後煥然於世哉特其存殁之間所以獲
乎天而巋然炳靈獨異乎庸衆人者或逸於史氏而未
書或登於郡乘而弗備或相傳於故老而失真者取是
詩以訂之將有禆於故實之萬一云爾成化十四年嵗
次戊戌冬十有二月哉生明三十四世孫敏政拜手書
　　　贈朱克紹處士序
徽歙大夫以成化已亥春正月望日舉鄉飲之禮於學
中而歙之人有朱克紹處士者與焉屬酒之際介僎相
與遜其坐郡縣大夫相與嘉其來學官弟子相與樂其
食禮成又將相率而致敬於其廬則使伻來請曰願有
辭焉以勸於故鄉之老者時余方以賜假省親南還盖
未及識處士而得之人曰朱氏世居環溪之上有希生
君者以文行稱於時號止足構亭以居而佚老焉故大
司㓂楊公實銘之處士其孫也性淑慎喜問學嘗出逰
西京以及呉楚齊魯之邦浩然來歸却掃一軒以事琴
號友桐聞之者曰雅哉朱君治親之䘮盡禮斥浮屠法
不用結廬墓側號慕菴見之者曰孝哉朱君夷甃黄茆
嶺及徐潭諸畏途以濟徃來割汪村林地以瘞貧者號
義塚過之者曰義哉朱君由是處士之賢隱然盖諸乎
一鄉故鄉飲之行也郡縣大夫禮之莫敢後焉夫鄉飲
之禮所以示敬讓而明教化者也敬一人而民不偷讓
一人而民不爭不偷不爭教行化成其繫於王政也甚
大使夫齒徳之爽者一或位其上當其人則幾何其不
為虚文也哉觴豆之間可敬可讓若朱處士者其無愧
矣學官弟子從而張之是故君子與人為善之意與孔
子曰吾觀於郷而知王道之易易也由一郡以占海内
則我朝列聖涵煦滋久教化聿興當不有大老者含哺
擊壤以歌太平於春風土屋之下者乎輒因處士而置
思焉處士凡九男其為郡學弟子員者兩人曰祺祐皆
淳謹好修當顯其家於異日云
　　　夀汪君尚愉夫婦六十序
余以舊嵗冬請於上得省祭歸新安抵家之三日即伏
謁先世祖梁忠壮公廟於篁墩行視墓田所在則程氏
子有居長翰山者以所居甚邇世掌其入長翰之程雖
多有名瑞者能歴歴指示忠壮射蜃禦㓂諸遺跡盖不
負吾族子矣明日又進謁唐越國汪公廟於烏聊山盖
二公者皆有大功於新安故廟至今子孫繁盛亦畧相
等嗣歳之春余還京師諸族人子弟多送至浦口别去
獨瑞依依有不釋然者又明日至淳安拜請曰瑞之外
舅尚愉汪君亦出越公後其人以好禮尚義聞鄉閭鄉
閭人謂之長者今年盖六十矣其生在五月十有二日
外姑鄭氏進士永清令行簡之女與外舅同庚其生在
十二月十有五日偕老一堂樂有子女之奉而無衣食
之憂願宗長賜之一言盖程汪世姻家余平生所為致
慶者惟汪氏得文字最多自余之南歸也以賜假甚逼
諸應酬之作皆謝絶之獨以瑞尾舟而來其情真其請
篤故莫能辭焉新安在萬山中其人樂耕而務學歳歉
不轉徙良賤有等差故大家世族得相保而不散若程
汪其尤也山川四塞風氣厚完人食其土以有生者多
夀以余所聞見考之若濳口汪氏横岡胡氏之老皆以
九十被冠服之寵又有節婦葉氏至百歳乃旌其門其
夀盖不獨聞於鄉而遂通名於朝堂之上如此况於先
世積累既厚而已之徳又足以迓續之者乎吾知尚愉
夫婦之夀由六十而踰七以望八九又或至於期頥盖
未可知也因書以授瑞俾書以張其堂為稱觴者先云
　　　志雲先生集序
志雲詩集若干巻錢唐方先生之所著也先生名冕字
元服别號志雲雖家錢唐而居金陵最久少嘗有志為
世用中弗利於場屋乃盡棄其所習大肆力為古文辭
有聲搢紳間正統中翰林侍讀學士石溪周公以其文
行薦於朝不報先生益濳心六籍以及百代之書開門
授徒無復用世之志時周公分院南京職務清簡約先
生數人者為詩社日徜徉乎白下山水之間故先生雖
諸制作皆擅所長而尤莫如詩也平江侯陳莊敏公受
詔留守南京雅知先生復薦之俾授諸子經於是始有
訓導之命莊敏既沒先生亦且秩滿其嗣子平江伯陳
公懼先生一旦去已失所師資上書請留於是再有教
諭之命成化初公視師二廣既又以漕運之節駐淮揚
凡易兩鎮先生皆在行由是南渉湘踰五嶺下蒼梧以
盡百粤之地北渡大江歴重湖徃來徐邳以極楚之故
疆所與皆名公碩儒所聞既廣所見益壯而詩益昌足
以鳴一時之盛矣公於治戎之暇取先生之藳各以類
從輯為是編將刻梓以傳屬余序余閱之累日而得其
大端其詞豐其語鬯其格調皆有所從來非茍作者然
竊聞之三百篇而後若楚之騷若漢魏之選邈乎不可
及矣叔世以來詩愈變而格愈卑惟唐杜子美力追古
作號為正宗其次則楊伯謙所輯唐音詮擇精審成一
家之言談者尚之先生風神清峻性資淵頴而又加以
學問之功固自以唐為師法思有以薄騷選上求風雅
之遺極其才力所到遂超作者之域有如此者良可傳
已然子美夙與嚴挺之善挺之子武為劔南節度使子
美在館武厚遇之而未嘗事以執友公世勲之胄貴為
大將於先生執弟子禮益恭過武逺甚觀其分閫於外
懋著聲猷凡入朝有所論建一皆剴切可舉而行退坐
幕府徃徃進其遺老講求民瘼或從賔客雅歌投壺以
適其所適依然古儒將之風考其淵源所自其有得於
父兄師友者深矣跡是觀之先生之所為可傳者豈獨
詩哉雖然詩心聲也讀其詩逆其志可知其人此公所
為拳拳於是編者與昔有評子美者謂其入蜀晩年之
詩尤精盖渉歴之多也今先生年七十矣平生足跡亦
不為不逺精力方健應酬不衰異日詩之所成余惡可
得而窺之哉
　　　恩養堂八詠送王世英員外南還序
皇明以孝治天下凡庭臣之離親久者許歸省親老而
無他子者許歸養著於令盖曠典也户部員外郎王君
世英家於閩有父年八十在堂無他子而閩又去京師
最逺音問孔艱乃以情上得如令拜恩而南且預以恩
養扁其堂盖志喜也同年友禮部侍郎施君彦厚而下
九人私世英者亦為之喜本其意賦恩養堂八詠道其
行而退余序之余聞諸孟氏孝子之至莫大乎尊親尊
親之至莫大乎以天下養以天下養者天子之孝等而
下之則諸侯以其國養卿大夫以其家養可也自封建
之法廢而諸侯無食邑卿大夫無采地則以上之恩為
養者孝不已至乎世英嘗以考最恩受褒封養其親之
志又積有郎大夫之禄養其親之口體其恩養也固矣
而猶為未足務觧其宦鞅而退侍親側欲奉其晚歳之
懽如嬰孺之為者使其親慰悦之而夀益増身益健乃
為盡其平生之心噫是心也推而極之可以光四海通
神明盖公台不足為之榮陶猗不足為之有士大夫徃
徃能言之而求如世英之行者無幾也世英早以春秋
魁多士登甲第入翰林為庶吉士歴户部主事員外郎
同考禮闈者一總覈東廣兩淛錢榖之事者再文名政
蹟表表一時而此舉尤足以占其大節是雖天資之高
學力之勇有過人者而我朝孝治涵煦之深老人庭訓
之篤斯亦不可誣已世英歸哉閩之人有登斯堂而諷
斯詩者其必仰而誦曰聖天子能體羣臣不遺其親之
心而施恩於人之父子如此又必俯而歎曰世英之忠
於其職而獲乎上遂得養親以恩如此有父善教而致
其子之恩養如此殆於世教有補矣雖然古之善治者
必責忠臣於孝子吾知異時有起於子部之下名位聿
升播人口而當上心者其必在吾世英也夫
　　　夀封刑科給事中怡菴楊先生八十序
走每讀前史見孝友獨行之士言若訥而不能出口行
若椎鈍無以踰人至考其平生則其信順足以大維世
教其忠厚足以隂利人之家國視彼能言㨗行之人雖
足以快意取名一時而君子終不以此下彼我祖宗以
來若文華殿大學士權謹起孝子禮部尚書鄭沂起義
門皆自布衣受官秩不次百餘年來風俗人心未甚底
於乖盭者豈非先朝有以倡率之歟走之友淮人楊君
貫之之父怡菴先生盖庶幾士之所謂孝友獨行者矣
先生性謹飭讀書明理不為口耳之習早失怙居嘗授
徒養母母亡廬墓三年部使者及郡守相與上其事於
朝大書旌其里曰孝子楊某之門中䘮其偶劉獨挈二
孤教養之不再婚恐繼者之非人也盖鰥居三十年長
子貫之奉訓力學惟謹遂舉進士歴官大理左寺丞嘗
貤恩封先生為刑科給事中云貫之迎先生就養京師
走嘗候風采聆緒言再拜堂下曰是每讀前史思見其
人而不可得者也成化已亥六月二十有三日實先生
初度之辰於是年八十矣凡納交貫之者多作為歌詩
以夀先生俾走序之竊聞之詩天生蒸民有物有則民
之秉彞好是懿徳而傳又云仁者夀世豈有好徳如先
生而不獲髙年享盛福者哉世降俗移民徳不厚寸長
片善侈然自多而况受旌門之典被貤恩之令夀踰耄
耋慶延子孫幸而得之其侈必甚先生方且言若訥而
不能出口行若椎鈍無以踰人此其所為不可幾及者
歟矧有子如貫之其徳性醇朴而不華其才猷雋永而
不露駸駸乎執政之途權鄭二公之業固有在此而不
在彼者天之報施善人固如是哉謹序其事以俟且為
稱觴者先云
　　　送南京户部主事汪惟中序
士必有所試而後天下無難處之事矣今士之發身者
盖莫如令之難中外鉅官臨之於上民恃命於下秩卑
而事繁令試之有成斯其人可大受也已歙人汪惟中
令福建之長樂將六年民徳之不捨上官才之薦諸朝
吏部覈之曰是也請於上如例旌其政召還擢南京户
部江西司主事秩尊矣而事加繁然余則意惟中於此
無難處者有所試焉故也惟中少以春秋取進士不熱
中於朝貴而安於縣久之不病人之詘已也不逺外其
民而子惠之可謂逹政之體已矧泉榖者令之常乎雖
然一縣之泉榖耳南京户部江西列郡之泉榖在焉易
視之不可也符歴山委衡量在庭務俾人之輸者輸之
人者交頌之曰是不加以釣名損以負公者也長官禮
其屬而譽之曰處分精悍有所試者也豈不副旌召之
寵哉抑未也國朝之制六部諸司聞其清吏結銜清者
士之常也非一試為之者也惟中之為令也清矣進於
子部將大受之昉於此乎克終焉鄉人之所覬也
　
　
　
　
　
　篁墩文集巻二十二
欽定四庫全書
　篁墩文集巻二十三　　　明　程敏政　撰
　　序
　　　贈都昌令呉君廷端考績南還序
吾友呉君廷端治都昌六年上其績於京師而歸也諸
鄉人之在官者率相過余以請曰疇昔之歳吏部閱宦
籍考薦書而得起鄉進士為縣之賢者若干人將請於
朝而徴之用備臺臣之選廷端與焉已而事中格不果
行今兹之來也政成而名孚矣宜有異旌以勸四方之
為縣者顧乃書一再最而歸之與常吏等於廷端固無
所預而吾人若有所不足豈長銓司者固將有大意於
廷端乎哉吾子以為何如余曰是固有説焉夫羣庶官
而彚次之豈無求知向徃之人顧進之太亟則或僨於
中途或隳其晩節故長銓司者慎之若廷端之不克就
徴非吏部之故為此遲遲者也養之也久則其成之也
鉅在萃之六二曰引吉無咎吏部以之夫仁者之初心
亦孰不鋭於功名哉然一得之則或矜恃以棄其平生
一失之則或銷沮以遂至於無聊而不能自立者盖多
也是故必有慨然自許之人若廷端者知敬正以盡其
職而進之遲逺弗計焉是雖若泰然無求於人而功成
譽興有人將求我之不暇者矣在晉之初六曰晉如摧
如貞吉罔孚裕无咎廷端以之執此以觀則吏部之不
亟於處賢者謂無大意乎不可也諸鄉人以為何如則
皆憮然相應曰諾哉以余與廷端有世契之雅也請紬
繹其語以授行人洪君朝宗鄉進士方君良弼使書以
為祖道之贈廷端之呉出徽歙之新墟少司馬致政先
生之季子其識廣其才充其志宏後今所建立者余盖
弗及也而廷端弟廷章及從子瀚又相繼舉於鄉其世
澤亦未艾云
　　　審濟録序
成化丙申丁酉之嵗聖天子以星變水沴之告警也於
是乎有審刑之使賑濟之使奉徳意於四方惟時吾友
張君存簡以刑部郎中連嵗在行張君之審刑也分地
在畿郡釋大辟之囚若干人大約主於肅風化正倫理
而抑强暴其賑濟也分地在兖州禱於神謀於衆經畫
勸分無遺思焉其全活者盖不可數計由是感不死之
恩釋倒懸之苦者或歌於途祀於家至今不衰噫聖天
子一念之仁敷錫下民思得才賢共圖治理卒之天意
感而民生遂是固非張君一人之力而上體聖心下慰
民望求諸當時有不可概論者矣張君以兩使皆有關
於民命之大者乃手輯其所經斷之案規措之方聨為
巨編題曰審濟録間持視余余反覆數過而歸之殆庶
幾乎稱物之平衡療病之良藥傳之後世而可行質之
明神而無愧者與昔裴行儉論士之致逺先器識而後
文藝歐陽公多教人吏事曰文學止於潤身政事足以
及物古者賢人君子之心為上為徳為下為民之心也
而近代以來論士以詞藻為髙凡梓行石刻者非詩編
即文稿也士而至此其器識可知矣有取張君兹録而
讀之其弗以為案牘之勞形不終卷而思睡者幾何人
哉張君名文泰州人起進士髙第性端謹不茍隨憂時
澤物之念未始一日不宣諸口逹諸用近受薦為淛江
按察副使盖廷臣重其平生而上悉其名也
　　　夀段叔誠先生八十序
走敬聞之家君尚書公河間為畿北大郡當國初兵後
居民鮮少其以宦學相承名郡中者率多自他郡來徙
非其土著之人若交河段氏其一也段之先居山東禹
城有諱凖者永樂中通判河間府事有惠政在民其卒
也貧不能歸留葬交河里村之原五子從而家焉其長
曰愉賢而早死其仲曰恂即所謂叔誠先生者也宣徳
中稍出就禄食為隂陽學正術先生仲弟恒仕為唐府
審理季弟慎歴官湖廣布政司參議兩人者皆起科名
與家君同學相得最深其後皆宦走四方弗及事生産
而叔誠先生與其長弟怡身任家政修明其父兄之遺
教以益大其門閥而成其子孫人以是知通判公之澤
盖未斬也中世以來先生之昆季多物故又念其髪種
種乃引退家居以自適於田野之間若與世相忘而長
子裕克世先生之官次子祐為郡庠生治經術以待用
從子十餘人諸孫六人每旦暮以次升堂問起居杖屨
所經人必以為榮盖一邑之間語世家者必曰叚氏而
先生年八十矣參議公之壻禮科都給事中唐君章間
相謂曰叔誠先生夀辰在嵗十月之吉章繪為圖縉紳
士夫聞其徳風而與章厚善者又為之賦詩凡若干篇
子獨可無言為之倡邪走生也晩不及拜先生牀下而
敬聞諸家君得先生之為人知其醇謹之行老而彌篤
康彊之福當久而益昌也則謹應之曰諾而著其世徳
之詳與通家之好如此噫走家出新安唐君出姑蘇亦
皆自他郡來居河間且數世矣傳曰光逺而自他有耀
則於先生之夀寜不樂道之使吾老者益安其上而享
有子孫之養少者有所觀法而求不失其世守焉豈非
一鄉一時之盛事也哉
　　　績溪坊市程氏族譜序
惟我程氏居新安者距今千餘年族之散處列邑又蔓
於旁郡其大且顯者凡以百十數族各以其地為望而
一望之聚居者無慮數十百人譜不能盡之也於是各
望之族自譜其中世以來之祖下迨其孫曽以叙昭穆
别䟽戚若等而上之則其始皆出篁墩祖晉新安太守
元譚宗陳鎮西將軍開府儀同三司忠壮公靈洗百世
不能易也程氏有總譜起周而終五季宋都官郎中祁
之所論次盖續譜者必置之首簡而後及夲宗若績溪
坊市之程其一焉忠壮裔孫有諱藥者唐光化中為金
鄉令績溪諸程祖之金鄉裔孫曰念五公始遷縣之坊
市念五之曽孫遂分天麒天麟文鳯三大支天麒之子
曰宜曰祥曰瑞天麟之子曰福曰平文鳯之子曰潤曰
康福子以恭精書數洪武初事靖江相府授漢陽河泊
大使潤子以忠洪武庚申以人材舉知河南永寜縣改
潮之程鄉里有惠政在民平子以誠以誠子彦亨平坐
事謫陜之延安彦亨以太學生上書請還其大父辭甚
切髙廟憐而釋之彦亨以洪武庚午舉應天府鄉試時
遣諸王行邊以封建策諸生彦亨所對第一擢遼府紀
善進左長史永樂初以忤靖難事獲重辟彦亨嘗手編
坊市譜傳其族人而宜之𤣥孫今太學生愈大又加葺
之盖其先世忠孝之行詩書之澤見於故春坊司直汪
公仲魯諸君子之制作者具存也亦可謂盛已余不佞
嘗有志大會新安諸程發其所藏參互考訂以為一族
之定譜顧宗法之廢已久勢不能合盖每有望洋不及
之歎獨幸族之賢者有如愈大之忠厚博雅拳拳於斯
求不失其世守而思有以迓續之豈不可尚也哉余見
程氏各族之譜多其間脫誤訛舛亦徃徃而是如忠壮
公十三世孫有洎沚渾澤澐湘淘汾八房者最盛於唐
季黄巢之亂澐起鄉兵保東宻巖以捍休寜開化之境
累官御史中丞號巖將盖澐卒而淘以國子祭酒繼之
淘卒而沚之子旭又繼之旭即坊市譜所稱金鄉令一
名藥者也然諸譜皆稱旭為巖將而旭有廟在開化龍
山宋賜額曰顯祐以坊市譜証之不同豈始遷者乃旭
之子姓作譜有推原其本而并書之乎雖然世逺人亡
欲究其既徃者於數十百世之上此勢之所不能也尊
祖敬宗思篤其方來者於數十百世之下此理之所可
勉也愈大之族人其尚有以體此意而後可與讀斯譜
也哉愈大有才識好學兼通諸家異日顯揚之業殆有
光此譜者故為序之
　　　詩壇叢韻序
滁陽呉君孟章雖世將家而博雅好文喜為歌詩與學
士大夫相遊處嘗以韻之類書詳於平而畧於仄乃為
詩壇叢韻若干巻四聲咸備總若干萬言余得而觀之
叙事纂言有倫有要誠有益於近世之為詩者盖其蒐
輯之多已數十百家而志猶未滿其筆札之費已一再
易稿而鉛槧未釋其工力之勤則積之十有餘歳而後
克成之兹亦可謂難矣聲詩之説始於虞廷而備於孔
子之所刪定其義大而能博散出而莫可窮也於是乎
有類書之編以便學者盖不徒以為詩之詁而并為學
詩之地考七畧之凡崇文之目可見矣然其間聲之偏
正不倫事之去取失當觀者病之我髙廟當南北混一
之初首命儒臣為洪武正韻以一五方之音祛舊習之
陋嘉惠天下以求復乎虞廷詩歌聲律之制萬世之功
也我文廟入繼大統亦首召天下儒生為永樂大典其
法以韻統字以字繫事凡有渉於興觀羣怨之㫖可以
為博聞洽物之助者囊括幾盡亦近古所未有也然藏
之秘省世不獲見若呉君之為書本其獨任之力加以
能擇之功其弗畔於二聖之製而有得於多識之教者
與方今同文之治洽宇内百年矣竊意有能言之士當
出其間著於雅頌以鳴一代之盛以馴致乎古之作者
呉君之書必有合焉盖夫舎繙閱之勞而圖簡便之樂
者固人情之常也余又聞之康節邵子之為學也起聲
音律吕以盡天下之詞括天下之象極天下之變統天
下之占與易聖人之道相表裏盖儒者先天之正學也
而其傳已泯世之學者不得其説徃徃訾之以為異余
竊愧之思學之而未能也呉君究心於聲詩之學也久
進而求之觸類而長之儒者正學庶幾其有聞焉又非
特乎詩而已呉君名綬舉孝亷歴贊荆湖諸軍入典詔
獄僉錦衣指揮事别號藻軒孟章其字也是為序
　　　太守孫侯政蹟録序
余嘗觀前史謂何武為郡無赫赫之名而有去思竊以
謂史臣之溢美耳世豈有實不副而名乃過之者哉厥
後得吾郡孫侯乃知史臣之書何武誠有未易非者孫
侯為徽郡幾二十年去徽郡亦餘二十年然人之思之
無間逺近無間知愚無間小兒婦女無間武夫悍卒思
之不置則言之於行臺於朝省立生祠而烝嘗之猶以
為未愜問之至有泣下者曰孫侯良我父母也世豈復
有如孫侯之惠我也哉問其政嗒然莫知所對余然後
知何武之不可及而史臣為不誣已嗚呼人情不大相
逺治之者徃徃怫其所性此循良之書於史者常少也
詩曰豈弟君子民之父母孟子曰所欲與之聚之所惡
勿施爾也若孫侯者其知此乎歙漁梁姚君浩宗輯侯
之行事為一編題曰孫侯政蹟録余得而駭之曰孫侯
之政誠幾於古人矣然蹟之所著有未易窺者余烏得
而書之閲之累日不覺歎曰史法不傳久矣古之仁王
莫盛文景賢相莫盛房杜循吏莫盛西京之世然編史
者於文景無可紀之徳於房杜無可傳之功於何武軰
無可蹟之政何哉功徳政化之盛如慈母之煦子如春
雨之潤物發於至誠泯於無迹而受惠者莫能為之辭
也姚君慕孫侯懼其政之不傳乃為此集然所書者多
簿書期會之常舉措禁戒之末夫人能之而欲以是為
孫侯去思之地亦異乎前史之書何武者哉雖然古有
善觀人者舉其一可以槩其餘善言徳行者因其所當
然而得其所以然姚君此集雖不足以盡侯然觀者因
是以得侯政蹟於言外其亦不為無補於世矣因序而
歸之孫侯名遇福山人起進士始以户部主事知徽州
終以河南左布政使致仕姚君讀書好義能不忘於故
守而惓惓於是又捐金刻梓為不朽之圖其忠厚之至
亦賢於衆人逺矣
　　　唐氏三先生集序
監察御史歙唐君希愷嘗奉其先世三先生之集請校
而刻之余盖素慕鄉先逹之為人謹為之校已且定著
為若干巻而序其出處之大畧以告觀者大唐先生諱
元字長孺少喜誦鶴山魏文靖公之書因有所悟入同
時若雲峰胡文通公定宇陳先生師山鄭待制黟南程
禮部皆相友善既老矣始以文學起家為平江路學録
再調分水教諭遷南軒書院山長以徽州路教授致仕
學者稱筠軒先生筠軒之文紆徐而典雅有汴宋前輩
之風故元名公張起岩王士熈呉師道諸君子皆盛稱
之詩則􁀼蓄而雋永不作近代人語虚谷方公為之序
美其格髙世以為知言筠軒第五子曰桂芳字仲實少
從學鄉先生杏庭洪公潜夫筠軒在平江再遣從龔公
子敬學成受䀻而起為明道書院山長調崇安教諭清
碧杜待制稱其清才懿徳為儒官第一升南䧺路學正
以母喪不赴會元末兵起避亂山中不復仕龍鳯丁酉
秋我髙廟將兵下江南駐新安延訪耆舊而衞國鄧公
愈以先生及風林朱學士允升二人名上召對稱㫖有
尊酒束帛之賜會駙馬王公克㳟來鎮新安强起為紫
陽書院山長未幾以疾喪明學者稱三峯先生三峯制
作雖本之父師而精采呈露有脱頴出竒之意三峯長
子曰文鳯字子儀以字行其學得之家庭以薦起為歙
學訓導再用薦知贑之興國縣有惠政及民永樂初文
廟封建諸王妙簡府僚被親擢為趙府紀善以終學者
稱梧岡先生梧岡制作專以上世為法而克肖之不復
以髙視濶歩為能梧岡曽孫三人曰佐希元成化辛卯
貢士同知寜波府事曰相希愷乙未進士今御史君也
曰弼希説丁未進士皆有文學世其家嗚呼筠軒生于
叔季私淑考亭仕不大顯而三峯適際興運其對髙廟
率皆應天順人不嗜殺人之語今其集中每稱大丞相
呉國公乃髙廟渡江時事考之實録皆合宣廟之下樂
安也趙簡王亦在危難之地其後卒以㳟順孝友坐銷
其變則當時輔導之臣若梧岡者容有力焉不可誣也
然則三先生秉徳蹈義以勤其身隂利人之家國而不
食其報天必大昌其後矣矧希元兄弟方繩其武以發
軔於功名之塲異日所至必將増光前烈而三先生之
志益以伸澤益以長名益以顯豈徒託之空言而已哉
　　　重訂丹溪心法序
醫之先謂出於神農黄帝儒者多不以為然余嘗考醫
之與卜並見周禮曰醫師𨽻冢宰筮人𨽻宗伯並稱於
孔子曰人而無恒不可以作巫醫巫筮字盖古通也然
卜之先實出於羲文周孔則醫之先謂出於神農黄帝
亦必有所從來大約羲文周孔之書存故卜之道尊神
農黄帝之書亡故醫之道卑然其書雖亡而緒餘之出
於先秦者殆亦有之若今本草素問難經脉經此四書
者其察草木鳥獸金石之性論隂陽風寒暑濕燥火之
宜標其穴以施鍼焫診其脉以究表裏測諸秋毫之末
而活之危亡之餘類非神人異士不足以啓其機緘而
發其肯綮則此四書誠有至理不可謂非出於聖筆而
遂少之也然則醫之與卜皆聖人之一事必儒者乃能
知之其不以為然者不能通其説者也醫之方書皆祖
漢張仲景仲景之言與前四書相出入亦百世不能易
者自漢而後代不乏賢中古以來余所取五人曰孫思
邈氏其言常見録於程子曰張元素氏曰劉守真氏曰
李杲氏皆見稱於魯齋許文正公曰朱震亨氏實白雲
許文懿公髙第弟子斯五人皆儒者也而朱氏實淵源
於張劉李三君子尤號集其大成朱氏每病世之醫者
專讀宋之局方執一定之法以應無窮之疾譬之儒者
專誦時文以倖一第而於聖經賢傳反不究心乃作局
方發揮格致餘論等書深有補於醫道而方書所傳則
有丹溪心法若干巻推脉以求病因病而致藥皆已試
之方也朱氏沒而其傳泯焉近世儒者始知好之稍稍
行世然業醫者樂檢方之易而憚讀書之難於素難諸
書盖皆不能以句而於五人者之著述則亦視為迂濶
之論其茫然不知所用力無足怪者其以藥試人之疾
間一獲効則亦如村甿牧竪望正鵠而射之偶爾中焉
或從其旁問之射法瞠目相視不知所對彼老成者日
從事乎内志外體之間雖或小有所失而矢之所向終
無大逺此觀射之法也審醫之能何以異此余宗人用
光世業儒而好醫其讀素難之書甚稔最喜朱氏之書
嘗以丹溪心法有川陜二本妄為世醫所増附深懼上
有累於朱氏乃為之彪分臚列釐其誤而去其複以還
其舊凡朱氏之方有别見者則以類入之書成將刻梓
以傳請余序余故以多病好醫而未能也輙以醫卜並
言於編首使業醫者知其道夲出於聖人其書夲足以
比易而非可以自卑則日勉焉以致力乎本草素難脉
經之書以及五君子之説而尤以朱氏為入道之門則
庶幾乎上可以輔聖主拯世之心下可以見儒者仁民
之効而醫不失職矣用光名充休寜㲼口人與余同出
陳將軍忠壮公後
　　　麻衣相法序
近世相人之法多宗麻衣麻衣者初不知其姓字亦若
鬼谷鶡冠之流盖隠者也或又傳其嘗以易授陳希夷
希夷之後有康節邵子意麻衣之學殆不止於相人相
人豈其一事邪相人書有石室賦金鎖賦銀匙歌諸篇
相傳以為麻衣所著也好事者從而習之試之多中由
是益相與喜其術誦其説而師其人焉昔荀卿子著非
相之篇相若可非也然余考之世未有無理之器亦未
有無器之理日月星辰之象乎天山川草木之形乎地
耳目口鼻之貌乎人器也而有理存焉不可以弗察也
班固藝文志占天為一類相地與人為一類其知此夫
盖占天之災祥與相地之吉㐫相人之死生窮通據其
所已然而得其所未然使人慎修弭審趨避而安義命
豈非窮理格物之學哉非相非也吾友揚州同守鮑君
栗之以明經登上第而兼通諸家以麻衣之書散出無
統集而刋之凡他説之有渉於相人者又取附之其有
意於窮理格物之學者與惜漢以來古相人之書多亡
而世獨知所謂麻衣者吾固不能無憾焉宋季傳麻衣
心易朱子以為出於南康簿戴師念至著論以决其真
贋若此編者又安得起朱子於九京而一訂其説哉
　　　雪心賦句觧序
相地之書盖無出郭氏葬經者矣然班固藝文志已有
形法家相地與相人書並列疑塟經雖出郭氏而郭氏
實不足以與此豈先秦之緒餘乎今考其文精深雅奥
誠有至理而不出於乘生氣之一言唐曽楊諸君子盖
得其説而行之驗矣後之陋於術者心目不逮古人乃
相與鬬合為天星卦例諸説舎形勢而論方位其義淺
其詞俚其行之易售故其學之易入也夫執羅經而以
卦例格地以天星論水合則吉否則㓙如是則人可以
為曽楊而何取於生氣之乘使孝子慈孫陷其親之遺
體於水泉虫蟻之患而不自覺甚可憫也孔子曰人而
無恒不可以作巫醫甚矣術之不可不慎而擇之不可
不審也聴於庸醫而閼其親之生年聴於陋術而危其
親之遺體其為不慈不孝均也先少保襄毅公之喪朝
廷特遣使者賜塟南山之原四方術者川滃雲集言人
人殊大約多以天星卦例為説其誦塟經者盖不能以
句而何望其踵曽楊之故歩哉獨吾郡謝昌子期專以
塟經為主旁通儒書尤究心於文公及蔡西山父子之
説於天星卦例則深絶之其為人扞穴率有證佐非出
於揣摩億度之為庶幾如妙於醫者之用鍼巧於射者
之中鵠也然陋於術者反從其後訾且壞之孝子慈孫
亦從而惑之盖世之真贋不分徃徃類此非至明者不
能用其人非至健者不能聼其决也子期以唐卜則巍
雪心賦專祖郭氏註者亂其彚次而失其肯綮因句為
之觧譌者以正晦者以明誠足以袪積習之謬説而大
有益於世之慈孝者矣余竊因之有感焉世之號儒者
舎聖經賢傳而從事乎詞章比之庸醫舎素難而執方
書陋於術者舎葬經而瀾倒乎天星卦例之説其失一
道也然則使子期而服儒之服專致力乎儒者之學吾
黨之士或當愧之此余所以三復其書而不能已於言
也
　　　諫議遺芳序
謝氏得姓始於周申伯以王舅受封汝南謝城其後子
孫之顯莫如江左江左謝氏之顯又莫如太傅文靖公
安石其家世人物見於史者居他姓什九可謂盛矣新
安亦江左輔郡盖有謝氏焉在宋曰諫議大夫泌塟歙
東問政山土人號諫議塢按宋史傳稱泌為安石二十
七世孫意史之言當無不實則新安之謝亦誠有出於
文靖公者歟歙岩鎮謝文逹氏嘗取諫議公遺像一幅
史傳一通奏議二通墓記一通遂為一帙題曰諫議遺
芳屬余序初余考新安先逹最多郡志所載事實最畧
盖拳拳焉訪録其餘文尋視其丘域存問其後昆而於
諫議公風節之偉文學之優徳業之盛尤所注意然卒
無以副之者成化初受命修宋元綱目以續朱子之書
盡閲秘府所藏得諫議公之行事與其奏議則誦而歎
曰其人雖亡言不可泯也嵗壬寅家居之暇又親至問
政山訪其葬處或謂與南唐聶真人之塚相隣或以為
諫議塢者别在山外豐草茂林不可復識則望而歎之
曰其骨雖朽名不可滅也孰意此帙乃出於文逹而余
獲見之也哉巖鎮為歙休孔道謝氏實居其間文逹凡
四昆弟有子四人孫七人其長子廷懋又與吾槐塘丞
相文清公之裔聨姻故余徃來其間謝氏昆仲必要致
其家盡欵曲之情焉文固不可靳也嗚呼諫議公立言
初不計其名之有無而得名亦不繫其後之存否余獨
喜文逹知先烈之可宗而敬述之由是觀其儀而思有
以繼其躅數其行而思有以踐其實誦其言而思有以
咀其華率其弟兄訓其子孫推孝恭之心篤夲原之義
以為今謝之倡俾後來者嗣而守之其誰不健羨曰此
諫議公之後也哉
　　　新安程氏統宗世譜序
封建之制不行大小宗之法不立天下無世家久矣然
小宗之法有非令甲之所禁者衣冠之胄詩禮之族徃
徃忽而不之講焉何哉今有人焉訂千百年之異同於
一書合千百人之昭穆於一家見者必駭聞者必疑彼
誠以為事有所不可詰勢有所不可齊而安於久俗之
不可驟變也惟我程氏自周大司馬休父佐宣王中興
封程伯子孫因以國氏望安定其後國除有適晉者曰
嬰立趙孤封忠誠君再望廣平忠誠之後在漢初起趙
將從滅秦者曰歴簡侯黑傳其子孝侯釐再世失爵歴
侯之後在漢末從孫氏定江東破曹操賜第建業者曰
都亭侯普子咨襲封至晉初失爵都亭之後曰元譚當
永嘉之亂佐瑯琊王起建業為新安太守有惠政為民
所請留賜第郡之篁墩家焉太守之後曰陳將軍忠壮
公靈洗當侯景之亂起兵保鄉州陳封重安縣公子文
季孫嚮世其爵而文季為將死節於周是為重安威悼
公𦙍嗣繁昌世族彌著乃更望新安嚮之後分南北兩
宗曰大辨者始北徙廣宗孫皓為定州刺史又别居中
山博野皓生日華當安史之亂戰河北有功為横海軍
節度使日華卒子懐直代之入朝封歸誠郡王從兄懷
信代之懐信卒從子權代之封邢國公盖程氏凡四世
有滄景二州至權不欲自同諸藩鎮再請入朝而程氏
之兵始觧此北宗也當隋之亂曰富者與汪華起兵定
六州賜廟食宋追號輔烈侯當黄巢之亂曰宗楚者以
涇原節度使會兵討賊戰沒贈司徒而其子金紫公勛
亦以鄉兵守徳興銀山鎮捍衢饒信三州傳其子彦光
彦光以御史大夫兼領白沙鎮傳其子克柔盖程氏凡
三世守徳興曰澐者起兵休寜守東宻岩以拒巢副陶
雅為歙州兵馬統帥兼捍開化而其弟湘以工部尚書
守婺源子仲繁以户部尚書守祁門浮梁仲節以兵馬
先鋒守歙南節以領軍大將軍守休寜澐傳其弟淘淘
傳其繼子旭旭廟食開化龍山賜額顯佑傳其從子秔
秔傳其從孫淮沅盖程氏凡五世守東宻岩湘傳其子
全禮全禮以御史中丞兼領婺源都鎮傳其弟全臯全
臯傳其子遁盖程氏凡四世守婺源至宋下江南而程
氏之兵始觧此南宗也入宋以後忠誠忠壮皆受王封
賜廟食而族益華雲礽益多且賢其大者若文明殿學
士羽太師中書令文簡公琳既以勲徳重一時而明道
伊川兩夫子遂以道學嗣聖傳覺來世迨我朝特録其
後為翰林五經博士世其官以奉祀其盛於北方者如
此宋顯謨閣學士邁華文閣學士荘節公叔逹吏部尚
書文簡公大昌樞宻正惠公卓丞相文清公元鳯工部
侍郎元岳端明殿學士珌起於新安刑部侍郎剛愍公
振徽猷閣待制俱參知政事章靖公克俊龍圖閣學士
瑀起於鄱衢之間兩夫子子孫亦從南渡居池州再遷
新安而程氏女適朱氏者一傳得韋齋再傳得文公正
思登庸前村月巖徽菴林隠六先生者又皆宗朱氏以
上求兩夫子之學為鄉碩儒稍後則學士承㫖文憲公
鉅夫太史以文顯於元我先髙祖萬户安定忠愍侯國
勝暨先人太子少保襄毅公顯於國朝其盛於江南又
如此不有譜牒則亦何以正其本聨其支而為子孫無
窮之計也哉漢晉隋唐以門地用人有古封建遺法而
程氏率居大姓之一自江以南稍經變故則程氏必有
保障之功故譜牒不罹於兵燹子孫之世爵世官者後
先相望而宗法未始不行乎其間也宋紹聖中鄱陽都
官祁著總譜歴世因之分合本其族繁簡繫其人卒未
有會之者我朝正統中歙處士文實嘗會之而未盡敏
政不揆盖嘗有志於是積之二十年頗盡得諸譜異同
之故因定著為譜辨三十七條凡例十條猶未敢自足
也成化壬寅春先公之服既除乃發書以告諸宗人諸
宗人是之各以其譜來會理淆伐舛將六踰月始克成
編為巻凡二十有畸會者四十四支名之登於譜者踰
萬人先墓之可以共業者五十三世相與告之先廟而
命之曰新安程氏統宗世譜鳩金刻之俾敏政言其故
於編首嗚呼是豈徒以閥閲之盛驕四方夸後代而已
惟先世有大功以得姓於其始有大忠以保姓於其間
有大惠烈於鄉邦以著姓於今日故以敏政之不肖而
得衆族之賢者輔之遂使統宗之志可充而譜可成豈
非幸歟凡我宗人其因是而毋忘水木本原之思篤尊
祖敬宗睦族之義守其世業誦其遺書保其體魄之藏
而不失謹其名分之稱而不紊宗法既立則彛倫益明
風教益興可詰者雖久而弗晦也可齊者雖多而弗離
也若然又豈獨一宗之幸而已駭者安疑者釋天下後
世之有家者將不取法於程氏也哉奉斯譜者其共朂
之
　　　祭掃録序
嗚呼祖宗之所以望其子孫者祠墓而已為子孫者孝
乎則以祖宗為有知而於祠墓謹焉不孝乎則以祖宗
為無知而於祠墓忽焉二者甚可畏也雖然獨不反諸
心乎今日之祖宗前日之子孫也今日之子孫後日之
祖宗也即是思之而不動心則其逺於禽獸也者幾希
惟我程氏自東晉新安太守府君暨陳將軍忠壮公唐
御史中丞都使公以下有墓焉有祠焉以子孫之分處
而難下經理也則或立為廟户𨽻有司為後人者無容
慮矣自中丞次子兵馬先鋒府君諱南節始鎮休寜定
居陪郭凡祠墓之可見者十有九世先五世叔祖諱峴
處士當元盛時倡族人作永思亭為烝嘗之所捐贍塋
田供拜掃之用節目之詳有圖有録傳之一宗俾世守
之今考其書則其事廢於至正丁酉戊戌之間距成化
壬寅盖二百年矣敏政始得而讀之觀其所以貽謀者
甚逺中遇兵興繼遭家難族衆散處於大江之南北盖
自給不暇矣雖有孝子慈孫欲持麥飯一盂以澆墳土
豈可得哉國家承平既久荷列聖之恩休養生息日甚
一日業墜而復振族散而復完顧無一人倡言修復以
還其舊則不覺始焉以悲中焉以幸而終之慨然以歎
不能已也惟先尚書襄毅公以疾賜歸故里不久遂捐
館舎以是諸務未遑祠墓之責在敏政不得而辭焉因
與諸族人定議取處士舊規而裁酌之稍寓宗法為合
族之本兼用鄉例通隨俗之宜舉墜典以廣孝思庶幾
祖宗之所以望其子孫與子孫之所以報其祖宗者兩
得之也反是則為不孝之歸獲罪於名教貽羞於鄉評
見削於宗譜生無以㑹族衆於先祠殁無以拜祖宗於
地下可不慎歟凡我族人勉之戒之
　　　歙槐塘下府程氏續編譜序
余會新安及鄱衢程氏同出陳將軍忠壮公者為統宗
譜凡四十四房歙槐塘程氏居其一槐塘程氏以宋丞
相文清公而顯自分為四房下府居其一下府之先曰
元亮元應元亨又分三房皆文清公昆弟元亮元應之
後已見統宗譜元亨之後以稽會故不及詳詳者元亨
以上世次而已於是元亨之後曰添生將續而刻之間
請余序考下府本宗譜元亨嘗贅歙琶塘胡氏生二子
長光祀沒於宋季之兵亂次道孫憤兄之死以復讐自
誓後果獲其人正其罪而籍其家終祀其兄不衰其義
如此元初亂定還居槐塘増葺其田廬不替益隆乃置
贍塋田作孝思集畫一以示子孫子孫奉其遺訓不懈
益䖍其孝如此父兄人之大倫孝義人之大節而備於
道孫君之一身是誠不愧於故家文獻之後者哉道孫
君三子曰觀辛山辛四世孫蔭宗有五丈夫子及見五
世孫又及見其長子添興之子玠舉南畿鄉薦夀九十
餘獲冠帯之寵乃卒尤他族所未有也添生為䕃宗君
仲子尚禮而好義故為此譜以貽後昆昭前烈補其闕
畧用備一族之書可尚也哉余觀槐塘四房號正舊上
下四府隠然奠處於歙西凡數百年子孫不下數千指
甲第與人物相髙皆祖忠壮譬之隂陽老少四象其末
分而同出於太極伊洛瀍澗四水其流異而並入於大
河也可謂盛矣雖然巨家碩宗盛若槐塘者固鮮然為
子孫者亦不可不以先世起家裕後之心為心如有能
廣孝思而崇義讓篤親䟽謹昭穆培其本濬其源使末
益茂流益長弗至於悴且涸焉則庶幾乎前有光於統
宗後有光於續譜云爾
　　　詠史絶句序
詩美刺與春秋褒貶同一扶世立教之意後世詞人遂
有以詩詠史者唐杜少陵之作妙絶古今號詩史第其
所識者皆唐事且多長篇讀者未能遽了胡江東有詠
史絶句則自上古以至南朝分題紀要殆庶幾矣顧其
詞意併弱作者未有取焉余家居見塾師以小詩訓童
子乃首以市夲無稽韻語意甚不樂因以所記古七言
絶句詠及史者手書授之上自三代下及宋元凡二千
餘年以時比次得數百篇又以其猥雜而不便於一覽
也加汰之存者二百篇其間世之治亂政之得失人才
之邪正賢否大抵畧備然以其不出於一人一時之手
也故或婉詞以寓意或正言以示警盖有一事而史更
數十百言記之不足詩以二十八字發之有餘者徐考
之亦不獨可教童子也觀者諷咏而有得於美刺褒貶
之間感於善創於惡其於經學世教豈不小有所益哉
　　　徽州府同守張公輓詩序
張君諱英字廷傑始以金州學生領陜西鄉薦上春官
弗得久之用吏部選人出通判彰徳府尋以内艱去起
復改黄州九年考最受勅命之褒余未識其人也既而
進同知徽州府余始識之其為人也慧而逹余徽人相
與樂郡之得賢佐也以言慶焉君為郡不二年嘗新府
學宫又新休寜縣學宫余徽人又相與樂郡佐之留意
乎斯文也以言頌焉居三年上其績京師余徽人又相
與樂其政之有成也以言餞焉言皆出於余而張君以
為最善名我嘗謂余曰某死亦何必誌墓得子文足矣
盖余言之非諛故君當之無愧而余尤恨其詞之不足
以逹意也未幾張君道卒於静海舟次年甫五十有三
靜海距京師不三日乃不得上見天子下掄於有司以
考其成而君又前一嵗喪其偶一子為金州學生逺在
數千里外旁無强壯之僕綱紀其家可悲也已余徽人
樂君之生不能不哀君之沒於是聞君之櫬泝江而上
將道黄州踰襄沔以入於漢中盖不勝其攀挽悲戀之
情咸作為歌詩悼君之不幸太守王公推府陳公裒而
傳之請余序其首簡嗚呼哀樂之情出於情分所固有
感之而興觸之而動有不知其所以然者而莫甚於死
生之際然人於生者或因其可樂而後樂之惟於死者
則不問其賢否親踈而惻然哀之無異詞焉此薤露蒿
里之歌所由作歟張君故陜之賢者其佐徽州盖有成
績焉至於王陳兩公之厚於僚寀寓公遺老之厚於邦
侯皆發乎情止乎禮義宜不可廢也若余情之哀樂則
亦無不與人同者矧嘗賢君而厚之者哉厚余而重余
言者亦莫如君也余其能喋喋於前而黙黙於後耶
　　　䨇清圖夀汪君克敬序
汪氏世居休寜城北者自宣徙其先盖出唐越國公後
與元尚書文節公族相近世居藥而尤以製墨聞邑中
四方人之來者非汪氏藥墨不售曰恭克敬君者益以
其暇日讀古聖賢書非其業弗之修也樂交一時知名
士非其人弗之友也構屋松蘿門下題曰松蘿書屋蓄書
數千巻日詠歌其間非可踐之地弗之徃也其為人如
此故余兄弟與之善而莫逆恒相語曰子之藥足以濟
醫而夀人之身子之墨足以濟儒而夀人之心之二者
有功於人非一日之積也子之夀將無與之同乎成化
癸卯春余北上京師族弟宗弼實君之壻告余曰明年
七月二十七日君夀六十謹繪松竹為䨇清圖寓慶頌
之意請一言序之未暇也則又託人尾舟至姑蘇少間
乃言之曰凡植物之難老者盖莫如松竹非一時早發
先萎者擬古人率取象於夀而松之堅貞竹之勁直排
風雲傲雪霜有不可犯之操古人取辟若孔子稱松栢
後凋詩以竹美衛武槩可見矣宗弼所望於汪君之夀
之徳其有取於斯乎徳者夀之基也徳厚則夀益増矣
夫孔子大聖老猶玩易三絶韋編衛武睿聖年九十猶
作抑戒以自儆古人年彌髙徳彌劭如此汪君朂之將
無忝於故家文獻之裔而足以副斯圖者哉汪君父應
祥處士夀八十為鄉大賔弟讓克和治春秋為國學上
舎最相孝友成於家而見重於鄉評其世徳固有所自
而君之夀必有以副斯圖者矣
　　　送翰林五經博士朱君南歸序
封建之法壞而上古聖賢之胄鮮不降為輿臺矣惟孔
子之孫歴代受封至上公以守闕里之祀孔子明王道
以師萬世其功大故其受報也獨逺我朝景帝嗣位文
化寖洽乃復求顔孟周程朱子之孫一人俾為翰林五
經博士世其官以奉祀著為令盖六君子傳孔子之道
皆與有功於萬世者也博士上公秩有崇卑而承恩綸
被命服率其族之人以時從事乎籩豆陟降之間則皆
有封建之遺意徽國文公子朱子九世孫益齡父景泰
乙亥實應是詔成化癸已捐館子孔輝君服闋上京師
吏部以聞詔如令於是中書舎人楊敬夫合建之大夫
士請余言以榮君之歸君初為郡學諸生治春秋屢上
有司弗利退而好修不懈益䖍性恂恂如不勝衣而發
言中理望之可知為賢者之後兹之榮雖令所宜有然
非君之克家則亦不足以迓承之也嘗觀商周以來聖
賢子孫之有國有家者不一再傳或侵或削以遂失其
宗祧雖不能繩武之過亦上之人無以維䕶之故爾今
君生有道之世借文學侍從之官優㳺奕葉而不知有
督責之苦奉祠之暇所不可廢者繩武之道耳夫繩武
莫切於經史我文廟嘗取諸經傳及性理書頒海内今
上又以通鑑綱目嗣傳之海内之士皆知誦法朱氏久
矣而况其世適者乎君勉之毋藉先澤以自榮而克世
其學如孔子子孫在漢有安國在唐有頴逹垂芳史冊
增光廟庭顧不偉歟余家新安與君之先為同鄉承乏
詞林為同官而韋齋獻靖公又程氏之甥見於譜者可
考也故於敬夫之請匪直不敢辭且重言之以致區區
之意云
　　　送新城僧會煚上人序
吾同年友吕君廷揚知建昌之新城慎許可凡撫民馭
吏與夫戢訟姦弭盗賊之方盖為之不遺餘力下至釋
老之徒亦處之有道不以其㣲而畧之也於是僧會缺
員咨於衆而得懋煚上人時上人隠天峯山中聞命逃
避不就者久之吕君强之來盖非其志也既受牒於吏
部將扶錫南歸其縣人御醫張君復興方以嬰醫鳴京
師供奉内庭盖候之者恒屨滿户外而張君多不暇應
獨禮重煚上人請余言以贈之其辱過余者數矣煚上
人何修而得此哉余聞之張君煚上人俗姓李其祖克
宣嘗為廣昌學訓導父翔羽嘗為新城儒學生而上人
獨不樂婚宦絶葷飲去從釋子廣照寺戒行修潔其徒
難之又間以其餘情為詩畵亦徃徃可觀然則孔墨異
同之説煚上人固嘗聞諸父師矣余亦不暇為上人言
之獨以上人昔而隠今而仕請言所以仕之道孔子曰
不患無位患所以立盖仕非難而稱其職之為難使佛
復生其告人者亦不出此然則煚上人可不勉乎若吾
廷揚之為縣令即稱其所以為令者復興之為御醫即
稱其所以為醫者何哉以有為令為醫之實故也吾又
見中代以來世降俗偷士風不立讀孔子之書者其進
或不以道屈膝而援上挾賂以求升者盖有之矣釋本
出墨氏其徒之卑瑣凡庸者率以為常而煚上人乃獨
肯逃名避利於一時中不得已而後出應有司之求豈
非賢哉吾於此盖知其必有立也而亦不能不為世道
惜也於是乎書
　　　程君志亨輓詩序
𢎞治已酉夏余以言者去位里居臨溪族人天然過訪
持其父志亨君輓詩二冊請序之余既諾之而未暇也
越明年余遘疾瀕危者數天然請不少置乃力疾而為
之序曰人之處世也生樂而死哀本乎人情非有所强
而然者故樂有頌哀有辭亦縁情而生足以致備物之
孝而世徃徃厭其數譏其繁豈不過乎夫禮始乎脫成
乎文終乎隆隆則仁人孝子之厚其親者盖無或不用
其情也豈獨哀輓一事哉頌其生者余弗暇論若哀其
死而為之辭則蓼莪黄鳥之篇薤露蒿里之作班班見
乎經著於傳記其數與繁固隆之意古者不𦵏以漸為
之槥衾卜其竁兆置之祠饗所以安其體者甚備銘其
𤣥堂之内外而又奠之文哀之詩則固將以暴其行也
夫人孰不欲其體之安行之著為子者本其心而為之
殆出於備物致隆之不能已者烏計其繁且數哉孔子
曰君子疾没世而名不稱謂其無為善之實也况有其
實哉君嘗佐余編刻統宗世譜而進退語黙雖不事矜
持而自中乎禮節余因占君之所負必有大過人者盖
於今才十有一年矣孰謂遽有死生之隔也哉君諱永
禎與余同出陳將軍忠壯公其家世之懿事行之詳則
具於族儒志榮之狀茲故可畧云
　
　
　
　
　
　
　
　
　
　
　
　
　
　
　
　篁墩文集巻二十三
欽定四庫全書
　篁墩文集巻二十四　　　明　程敏政　撰
　　序
　　　贈福建按察副使胡公序
淛江按察副使臨江胡公希仁以服闋至京師陛見不
數日而有閩憲之命將陛辭矣監察御史陳君叔振合
閩之仕於朝者餞之以古者行必有言以贈乃因詞林
舊誼來屬之余初胡公以景泰甲戌進士授户科給事
中最以文學鳴兩僉憲於廣東一副憲於淛江皆奉璽
書提學有聲今兹之閩也乃始莅提刑之任焉由是士
夫間有以釋教養之勞而獲考訊之權為公喜者余竊
以為不然經律之不相能於世也久矣吏之詆儒者曰
專經而迂儒之詆吏者曰任法而俗皆非也淑人之心
以求治與刑人之身以弼教其澤恒均二者盖相為用
而經者本也經明而餘無所難理者矣士君子安可輕
此而有取於彼哉余嘗道淛江見胡公廸士之勤律士
之嚴閱士之公心愛重其人以為由淛窺之則廣人之
所感慕可知矣然則胡公教成於兩藩十餘年化行不
啻數千里經生學子之出而授政於中外者彬彬焉斯
不亦難乎為之難若是則烏有本立而末之不舉者乎
閩自常衮興學人知向方而宋之南渡也子朱子産於
其邦政教之説所以繼絶學開至治者隨其力之所及
而為之必效也遺言昭晰可舉而行胡公亦既講之數
矣矧加之通練之才英發之氣推平生之學以副聖天
子之明命使閩人被政教之澤而士君子収儒吏之􁐐
功不在兹行也哉余於胡公嘗獲交徃同議論知其人
盖深於經律者故竊以解提學之難而得提刑之易為
公喜也於是乎言
　　　贈錢揮使序
成化十九年冬五軍大將伏闕言天下武臣子集京師
者請大閱之如令詔遣中外文武近臣徃監莅之得雋
者若干人大同中屯衛指揮錢鐸警時預焉凡與警時
有親好者相率請余贈之一言警時之内余之從弟也
愛莫助之亦烏能靳不一言惟國朝之制武臣得世官
然自諸衛以上都司都府官雖尊而不克世衛自使以
下諸部屬雖克世而非崇階若服金紫食萬户之禄而
世不失尊者惟衛使為然官及衛使官亦美矣世官之
功在洪武為開國在永樂為靖難其出於近代非一途
惟開國者上佐髙廟却戎敵以清中原萬世之功也功
預開國功亦􁐐矣世官之傳或一再或止其身至於削
秩投荒者比比也有傳其子若孫五世世其官若禄百
有餘年非其祖考積慶何以致之慶至累世慶亦𢎞矣
官之美功之儁慶之𢎞斯三者皆世之所難也而錢氏
則庶幾乎錢之先鳯陽臨淮人自永寜府君以鄉人子
仗劍從髙廟渡江起虎賁幢主累官明威將軍僉指揮
事南收吳楚閩粤北戰山西遼東畧地摧堅所向有功
而卒於閩葬懿文園特禄其長子於錦衣親軍未幾繼
逝而弟代之改大同中屯永樂初移戍河間從文廟北
狩卒於軍而子代之子老而孫代之即警時之父也警
時年未三十而襲先世之美官承先世之雋功享先世
之𢎞慶又褎然得雋於天子閱武之場如此宜諸君子
歆豔之而思有以張大之也雖然今之號武臣子者坐
有先禄為著令其弊多驕人恃其先勞可自逭其弊多
玩法負其先殖以從事於聲色其弊多虐下斯三者皆
有家之大忌也而武臣子恒甘心焉寡學故也古者文
武無二道俎豆櫜鞬動必相資非若後世之恝然兩途
不相能也警時為人外和易而内亷隅喜讀書嚴於奉
法無紈綺之習樂從賢士夫㳺伈伈若諸生先少保尚
書襄毅公暨仲父瀋陽使君咸愛重之兹之還任也振
祖烈報國恩知三難之不易獲而三忌之不可少徇也
益進修於問學而不與凡子伍以無負館甥之心與諸
君子之厚望語位語功必有大焉者矣警時朂哉以無
忘於斯言
　　　贈南京太僕少卿唐君序
邇者聖天子以北人假息塞下數勤邉吏以動京師詔
發兵擊之而國馬以時平多耗於是下令修馬政而兩
京太僕適以少卿員闕聞有詔吏部推擇一二臣名以
上俟親擢焉於是尚寳丞河間唐君章受簡命之南京
士夫交慶以為得人有嘖嘖於傍者曰唐君起家經術
取進士歴禮科都給事中職封駁者十餘年以才以能
佐臺省長藩臬無弗宜者乃轉丞尚寳屈為郎者數年
拔滯而通奮跡以興足自慰矣乎余曰不然唐君豈遽
以職之大小為戚欣者哉南京實祖宗定鼎之地兵備
不可一日闕而馬者兵之本也聖天子不惜左右近侍
之臣俾徃任夫攻駒考牧之事豈直以君勞而姑以厚
禄慰之者哉起廢墜於積久之餘振事功於維新之日
此聖意所望於臣下者唐君其知之矣古者問國君之
富數馬以對而大司馬以馬名官誠以馬之増耗而兵
勢之强弱國計之豐匱繫焉其重如此今兩京太僕之
臣終嵗勤勤奔走四出非不求舉其官而馬不加多何
哉上臨之以姑息下應之以文具雖天下之事常然而
馬政又其甚焉者爾雖然恭儉惟徳無載爾僞此有官
者之法守也如有能恭以奉職儉以律已上下一於誠
而不敢欺且肆焉天下之事可從以理而况馬政乎迹
是觀之馬政之舉不舉亦存乎其人爾唐君辨博警敏
於天下事固嘗論諫於廷又親見聖天子赫然詰戎兵
以揚大烈兹之徃也固將佐其長倡其屬善於其職如
唐貞觀開元之盛以副一時之慎選與士夫之厚望斯
非君之可慶者與若夫貳九卿於留都服金紫安坐以
食中大夫之禄雖君之榮而非所以慰君也君勉之南
京太僕治江北滁州盖出髙廟所親定謂其地沃衍宜
馬故不與在京諸司相屬先尚書襄毅公天順中嘗莅
之其後余省覲南歸亦道滁過太僕治所望瑯琊之深
秀勺醸泉之甘冽探醉翁醒心諸遺蹟之佳勝立馬道
傍徘徊不能去者久之蓋至今徃來於心猶一日也唐
君於余家同鄉進同年又素為先公所器愛名位所極
將先後之而未可量也余故因其同寅諸君子之請序
其事以贈蓋於上之所以用君與君所得於人余所望
於君者三致意焉
　　　贈馮君克逺知建安縣詩序
馮君克逺世家徽之績溪少以俊秀為儒學生業尚書
有功蓋一鄉之談經者莫或尚之然以是經赴南畿秋
試輙不利最後以貢入太學始克以成化甲午舉於京
闈赴禮部試又輒不利乃就吏部銓以甲辰夏廷授知
建安縣事以去初君不利於兩試而退修於家也以其
經授之徒蓋不數年而舉於鄉者六人舉進士於廷者
三人其餘待㨗者又若干人故君之罷試也多以大器
晩成之説為君留者其入銓也又多以不與府佐州正
之列為君惜者君不色動曰是有命焉吾知安之爾由
是君子知君之所業久所得必精且深蓋不獨淑其身
及其徒而又將推之以澤民也與夫君子之學成已成
物而已成已難成物益不易而君則知志乎此矣矧建
安在閩中為壮縣有先正徽國文公之寓宅在焉而君
又徽産也淳樸而靖恭碩大而疏通誦其詩讀其書仰
其遺風而施令於其邦其所志將不伸於公乎傳曰守
令者民之師帥帥所以長民師所以教人闕一不可也
以君之資而加之經術施諸其徒者既如此兹之徃也
均賦以厚民生興道以善民俗嵗時俎豆進趨於鄉先
正之庭而無愧焉則成已成物之效益大於前而名之
興位之進不卜可知矣雖然君知命人也因其業而究
其成豈役志於名位者哉獨以三百篇風雅之間所望
乎其人者非譽聞之淑則寵禄之光也豈不謂名者實
之賔而位者徳之章乎君學徒胡進士光方裒諸君子
餞别之詩以余同郡人以序請故輙道君之出處與君
之志而致逺大之望焉亦將使後之人樂君之政成而
相與取驗於發軔之初者於是乎有考也
　　　贈崔君廷佩判歸徳州序
我髙廟制報功之典文蔭武襲著於令甲澤厚而禮均
將俾世守焉其後令格莫知所從起竊意當文廟渡江
後有司者不能以時建請之過與成化初始下建請者
議廷臣三品以上許一子入太學如例授官自鹽山王
忠肅公而下三十六人聖明仁厚思還舊制以勵羣臣
預者感激聞者興起戴恩圖報之心惟恐或後豈非一
時之盛與蓋於今十有八年矣廣宗崔莊敏公嗣子珂
始獲廷授判歸徳州事珂字廷佩在衆中特醇謹無紈
綺之習種學績文屢入秋試弗偶莊敏公訓育之甚勤
公位冢宰總百官於兩京兼贊留務責重望隆不得顧
其私於是綜家政應賔客廷佩惟所命而不失公之捐
館也奉襄事無違禮又翼成其弟璿請於上得中書舎
人之禄以守公祀孝友清白之風求諸大臣元老之後
若莊敏公者豈不鮮哉歸徳開封支郡也領縣五有衛
兵雜處其間地大事殷號稱難理判之上有守有貳其
下也有幕有屬又時臨之以藩臬大府之臣仰承俯御
而中處之必有道焉廷佩平日所得於父師者必熟宜
無待余言者然余聞之禮以蒞官不敬為非孝則廷佩
於此宜必有所從入乎夫公徃矣公之盛徳所暴白於
天下後世者莊敏爾莊以律己而弗肆焉體之立也敏
以應事而弗滯焉用之行也二者不可偏廢也大用之
則大成小用之則小成亦不可諉之為難能也廷佩勉
之下不墜故家文獻之傳上以答聖天子優崇耆俊勲
賢之典且使公卿家得相視其賢否為勸戒此余之望
也若官之内外職之崇庳豈君子所足計哉先襄毅公
典兵於兩京實與莊敏公同時又先後領留務交莫逆
余弟敏徳入太學復於廷佩同齋舘聨硯席通家之好
非一日也故於其别有愛莫助之之歎特序以贈之
　　　文昌坊程氏族譜序
文昌坊程氏族譜一帙為巻者九為圖者二十有二為
詩若文附見者凡若干篇故湖口令叔武之所編今儒
學生昭之所續而儒士弁之所参訂者也江南程氏莫
盛新安新安之程實出廣平又上出安定安定之得姓
以周大司馬程伯休父廣平之著望以趙忠誠君嬰迨
新安則晉本郡太守元譚以其政顯陳將軍忠壯公靈
洗以其勲顯姓益昌族益蕃而望益有聞於天下其詳
則具於宋都官祁之世譜休寜為新安屬邑程視他姓
為多市道之間村落之交若櫛比然皆程氏而居文昌
坊者其一焉考其譜謂忠壯十六世孫秔周顯徳中為
東宻巖將捍休寜有功定居臨溪四世孫秦宋宣和中
避方臘之亂遷泰塘子康建炎初知泗州嘗續都官譜
中失於兵燹泗州三世孫克明生煒煒再世生應護通
譜於歙宗人丞相文清公此則叔武所據以為編者煒
弟烜生可績遷麋村可績四世孫叔恩元至正末避紅
巾之亂又遷五都湖村叔恩生二子以安以善始定居
文昌坊以安二子長志逺次宗逺始以尚義得官子孫
復多㳺庠序間此盖昭所據以為續者二譜參訂出於
弁而汊口宗儒隠預討論焉要自以為覈矣志逺子五
人宗逺子四人皆淳謹有立志思亢其宗蓋不踰時而
良産華構將甲於一邑昭之兄景厚嘗及見先尚書襄
毅公公甚嘉之故其昆季於余甚厚間以此譜相屬而
為禮甚恭以勤則為之序曰譜之於人大矣然豈獨以
昭門閥博昏宦以誇世俗如魏晉隋唐之際之所為哉
明昭穆以崇孝敬廣恩義則雖無譜也奚患焉使有譜
而本之不立則雖賢聖之後人且賤之亦何貴乎譜譜
固不可無亦不可恃也昭兄弟知譜之足貴矣而不求
所以大斯譜者可乎哉讀為良儒耕為良農出㳺而為
良賈力其本焉弗怠使昭穆以明孝敬以崇恩義以廣
則文昌坊之族將以徳善名其家豈徒見重於文字之
間而已余不肖亦幸出忠壯後嘗會諸房作統宗譜刋
布之惜此帙晩出不及會以遡其原而要其歸又因以
念新安之程如文昌坊者計尚有之顧宗法不行於世
莫能盡其親踈離合之由益可嘅也
　　　王同守贈行詩序
成化甲辰秋朝廷有事於北邉議者請發畿内山東河
南之粟以濟師各責其上佐一人董之而同知廣平府
事王君原常實預是行原常董其所部諸縣之粟凡若
干石親跨馬屬櫜鞬謹其茇次而撫其勞瘁出居庸以
逹龍門又走大同致命於大司徒青神余公惟時余公
方受詔督諸路兵得專閫以便宜從事而戎装所需莫
良於陜擇知兵者一人徃辦之而原常世居熈河為大
司馬戇菴先生之子又特有是行焉過京師告别於所
還徃得詩若干章而余為之序曰若原常之行可謂壯
哉矣夫古者文武一道而士之有文事武備者其常也
中世以來始稱横槊賦詩下馬草露布者為難得蓋士
之齪齪者不足語此而號儒者亦諱言兵士之失職久
矣原常以精悍出羣之姿加以倜儻用世之才濟以家
庭三禮發身之學所養既𢎞所閱既熟故一出而以書
生集難辦之事以有司成佐軍之功超乎等夷而無忝
於為士者如此諸君子壯其為人播之聲詩以為行李
之華而備離筵歌吹之奏宜哉雖然董軍儲於北邉預
有賢勞以禆國計者臣道也治戎装於關西便途歸覲
以夀雙親者子道也二者兼盡則忠孝之端也士之大
節不可一日而不求所以充焉者也戇菴先生以三朝
元老還政家居正色昌言聞者興起况其愛子得於耳
濡目染者有素亦何藉於人言兹行也喜於暫會而樂
之必深念其遄歸而誨之益切原常敬受而加勉焉壯
嵗功名當不止此則是詩亦不可以不序而留以取驗
於異時也先尚書襄毅公於戇菴先生為同寅交相孚
而不比故通家之好余得以兄事原常而原常壯哉之
志則余瞠乎莫知其所從矣
　　　贈周君徳中同知蘇州府詩序
初成化乙酉之秋安陽周君徳中舉河南鄉試第一人
京師傳誦其程試之文而歎曰中州竒才也然徳中數
竒弗偶凡七上禮部退而好修不懈久之年幾可以服
官政矣門生子弟多舉於鄉試於廷矣甲辰之夏乃入
吏部銓復舉銓試第一人尚書以下覆其文而歎曰制
科遺才也奏授同知蘇州府以行於是薦紳能言之士
善徳中者分韻賦詩以餞而余為之序曰士之負卓越
不羣之才見用於時者其自待必重而君子亦必有以
嘉予之燕之以飲食贈之以車馬而或貽之以聲詩其
禮勤其意周然飲食以適口也車馬以佚身也其予之
也淺詩也者所以作其氣而感其心也其予之也深此
三百篇多贈行之什學者誦法之至今而莫之敢廢也
今天下東南大藩莫如淛大郡莫如蘇國家財賦所自
出而蘇以一郡敵淛之一藩劇可知矣徳中一發解於
鄉士再擢冠於選人其才亦可謂卓越不羣者矣以卓
越不羣之才佐財賦最劇之郡位相值而力相當其舉
錯之權出内之等利病之策所以厭人心紓民力而大
有為於句吳之區以増輝於古循良之傳不有日哉矧
其家食之日長而學益精出宦之日遲而事益練其自
待之重久矣亦何俟乎人言然君子成人之美者愛莫
助之則禮勤意周而予之深者非詩亦莫能致之也况
諸公之詩或頌焉或規焉亦安知其詞之温醇意之忠
厚不有脫凡近而上得古詩人之風㫖可傳者乎徳中
為故鴻臚卿拙逸先生之子江西左布政使徳明之弟
今駙馬都尉徳章之兄門第之華文獻之盛甲於一時
然貴而不矜富而不侈皆士之常不敢以是取足於徳
中也故不著
　　　贈宋君廷貴知泰安縣序
太學生宋君廷貴於國賔王公司言有鄉曲之雅公因
聘主其塾訓其𦙍子焉余數過王公識其人蓋君名在
吏部銓籍甚久將注官矣然君念有母八十在堂毎對
人語及之必與涕俱一旦束行李告所知將徃省於故
鄉或沮之不可行且有日而吏部忽得請揀府佐縣正
其法甚嚴君裒然在選中廷授知秦安縣事以行聞者
嘖嘖曰舎宦鞅而急親闈若宋君者孝矣哉天不負之
命與事會不徒一慰倚門之情而遂司百里之民社為
母榮得七品之禄食為母養計君之為心視毛義之喜
殆有甚焉然使宋君前期而行則人必為君後時而悔
於是王公歎異而嘉樂之請余序其事以贈噫忠者孝
之推也而鬱之久者發必宏君誠孝矣又所業者三百
篇之經上秋試十有一科不利於有司而學益充授之
以政宜其逹矣而余竊有所進焉者今關中劇旱民饑
荐興廟堂蓋不能無西顧之憂勉哉宋君促駕以徃拯
秦安之人於溝壑之中而措之袵席之上為諸邑先以
無負遴選之公昭宿學之成答故人之厚望不在兹行
歟諒矣忠孝之相為用而士不可以偏廢也先是有著
令勲戚大臣必進修於太學宋君嘗與恭順侯者聨硯
席諸公亦相率友宋君而禮之故餞君以酒贈君以言
王公倡之而諸公悉附名其後云
　　　封奉直大夫知薊州汪先生七十夀詩序
汪氏在新安六邑最盛率祖唐越公華而越公實始居
績溪之登源故登源之汪尤盛曰裕清先生者仁厚人
也以儒醫鳴其鄉嘗用薦為績溪醫學官以奉其父甚
謹父安其養年九十有二及見五世孫無恙在堂而先
生亦今年七十矣先生訓育其子孫甚力諸子曰溥起
鄉進士守薊州曰瀅起進士尹玉山諸孫曰度繼舉於
鄉而先生亦受誥命封奉直大夫如溥官矣奉耄耋之
親於堂見曾𤣥之孫於家而又迭享牲鼎之養於官顯
受綸綍之命於朝有一於此皆世之大慶而獲備於裕
清先生之身亦可謂難矣頌聲不作其何以昭世徳而
風鄉人於是其婣友上林苑丞程君京輩告諸搢紳播
諸詠歌將寄夀先生而謂詩必有序以見作者之意爰
屬之余余聞宣聖論夀必歸諸仁易賛家慶必本於積
善盖不易之理也汪先生始以醫起家夀其親及其身
推之以活其鄉黨宗族甚衆其仁之施善之積不已厚
乎而又兩子競爽為國家司民命於大郡名邑之間仁
聲淑聞足以最考功之書膺宣室之召語善與仁益又
大焉則宜其夀開於先者將底於期頥幾於人瑞而迓
續敬承其後者殆不可量也哉先生誕辰在嵗之九月
二十有二日張筵於庭長㓜咸集稱慶之際命童子歌
諸公之詩以侑觴吾知先生心益休體益康禄養恩封
與夀俱進鄉之人顧瞻咨嗟又必以為仁人長者其所
獲如是有景仰企慕之心則此詩於尚齒好徳之勸不
既多乎余嘗過績溪訪登源拜越公之廟而裵徊於丘
壟亭榭之隅崇山複嶺秀㧞環峙大溪水經其前盤廽
百折而後出竊以為地靈所鍾必有異人况盛徳之後
實家於此庶幾見之以為快乎蓋今得汪氏而後知人
境之足以相當也是為序
　　　户部郎中官君輓詩序
平度官君汝清與余同治尚書就天順壬午之試君魁
山東余亦繆魁畿北蓋相聞而未相識也既舉進士成
化初先婦翁太師李文逹公卒君以工部主事受命徃
治葬於南陽始識君而未悉其人也戊戌嵗大侵君以
户部主事奉璽書賑河間余亦得請省覲還新安乘傳
而南適與之遇見君規畫舉措不遺餘力所活數萬人
心竊異之既又訪余公館聴君言弭災六事鑿鑿可行
其一論水患尤切云河間界滹沱中堡二水地最下有
九河故道疏其委以入於衛河河道久而淤為腴田則
民據之或舉而歸之貴近勲戚之家知利而不知害也
由是水無所洩加以霖潦則四潰浸淫以壊民田嵗以
為常誠使水有所歸則嵗入當倍且疏濬視賑貸其費
不啻什一而議者或病於難集蓋世之樂因循而憚興
作者常多也余家中世自新安寓河間嘗考圖籍詢故
老按形勢得其説而莫可語者聞君言為之驚喜曰吾
人自是其有瘳乎君亟草奏言於朝而議者果以為難
事竟沮然畿北人感君紓國之心裕民之策口之不置
而有遺憾焉余既遭先少保襄毅公之䘮與君契濶甚
久癸邜夏始上京師道諏君出處則已進郎中再奉璽
書督儲於薊其所建白益多聲望益振余方覬其再見
相與傾倒而君不幸已矣嗚呼悲夫世固未始乏才而
求夫好古之學經世之務可以備將來大用之選若君
者蓋屈指可數奈何其年之弗永才之弗究而余亦安
能不為世道之惜也哉君捐舘時年四十有一有弟曰
賢亦學於鄉長子曰熈載方為儒學生能收君之遺文
狀君之遺行又告哀於所還徃得輓詩若干章奉以視
余余既悼君之早世又幸君有佳子弟足以引其有餘
不盡之澤而益長也序而歸之俯仰今昔有不勝其泫
然者矣
　　　贈葉君茂卿通判廣平府序
成化甲辰冬十月葉君茂卿得入吏部銓廷授通判廣
平府事凡同出新安而寓京師者相與榮之又從而餞
之俾余有言以重君余於君交久勢不可以無説乃諗
於衆曰世率以地南北異宜人馴悍異性治之所施者
寛猛異法若君之行何如哉君生江南𦕈然一儒者筮
仕而佐大郡於北方將孰不以為難乎余則曰否夫難
者勢也而有不難者存理也學足以明理則舉措之間
無施不可其何有膠於一偏而不相能者哉廣平古晉
趙之境號漳河間一都會風氣剛勁士多義俠若程杵
之忠亷藺之烈望諸君之風槩清河崔氏之孝友遺風
習俗千載猶新而例以北方為難馴欲一切以猛從事
亦烏可哉君學道三禮於王制之詳民志之辨皆已素
定又數屈於禮部齒益健學益䆳人情世態閱歴之益
多兹之徃也將大展其所藴佐其長率其屬綏迪其士
人地之北猶南也民之悍可馴也寛猛相濟而政無不
成也矧君以歙人莅廣平皆帝都輔郡何南北之不相
通被仁義禮樂之澤最先何馴悍之不相化政令之頒
建白之上朝發夕至何寛猛之不相為用而私憂豫計
之哉竊有所告於君者比嵗以來暵荒民饑江以北為
甚廣平其一焉雖聖天子憂勤屢有明詔問民所疾苦
而有司奉行力不力恒均也若是者將誰之責歟夫建
官以為民也民不被其澤而安居以享禄食循資以待
遷擢儒者之恥也君學術老成宦途云始舉而措之將
必有出乎常情者哉願與鄉人共拭目焉
　　　贈平江伯陳公還鎮詩序
平江伯合肥陳公志堅將漕運兵十餘嵗矣嵗一朝京
師以為常乃成化甲辰冬上書乞解印就第優詔不許
於是節鉞還鎮有期凡搢紳内交於公者咸賦詩贈之
推余為序惟我朝文廟徙都北京國計悉仰於東南特
遣文武重臣建牙淮水之陽以經制之而公之曾大父
恭襄公首膺是任論者以為中興計臣第一人其大功
盟於册府其遺愛存乎廟食者不替益隆也公以元勲
世胄起而繼之兵强食足為諸鎮之冠而又識逹政體
每有建白利病之策昌言於朝以是主上嘉其忠勤慰
諭勉留而搢紳懐憂國愛士之心不能已於言者如此
余竊觀召虎征淮南之夷而周人有江漢之思李愬平
淮右之賊而唐人有方城之雅傳之後世以為美談今
國家承平兩淮晏然非叔季可比雖連丁嵗侵得公坐
鎮其地拯之輯之不遺餘力休兵恤士以收足國裕民
之功視虎與愬殆無愧焉矧江漢之詩必舉公奭方城
之雅亦頌西平視公之於恭襄又將以濟美並稱於百
代之上盛矣哉世臣之足為國重有如是者然則諸搢
紳之作雖比之江漢之詩方城之雅亦何讓哉公少承
其父莊敏公之訓喜問學隆師親友迨今不衰每士夫
道淮必禮接之或就而問政有古儒將之風故人樂與
之言而余交公尤稔輒為道所以作者之意雖然出入
均勞盛世所以優大臣也公之勞於外也久矣上下之
屬望於公者厚矣不日召還留衛天子建封侯之業以
増輝於家乘史册之間諸搢紳嘉予之者又將不止乎
此協聲律被管絃以鳴國家之盛豈特公一身之榮而
已
　　　怡雲錢翁六十夀序
先民之夀大率以百二十嵗為期六十則夀之始也出
而仕於朝五十服官政六十則指使處而飲於學五十
者立六十者坐示將以漸而致其隆焉蓋先王所以優
六十之人如此而况子之於親乎當喜懼之交而致夫
耄耋期頥之祝固情之不能已邪無錫有怡雲錢翁者
本呉越武肅王之裔自其祖父伯叔以來世以尚義聞
至翁益篤於孝友盡父之喪隆母之養推讓田宅以與
兩弟而又屢矜其不立三撫其遺孤雖已産藉是以日
朘而不恤也方且延師以誨子捐粟以濟饑輯其先世
遺文為襲慶編以傳世而翁亦年六十矣於是翁三子
因余所善户部趙夢麟主事以請曰願有言焉以為翁
夀余不及識翁而得觀其所謂襲慶編者又及識翁之
從子所謂鴻臚君楷者知翁上顯其宗祊而下成其子
姓不遺餘力盖孝友人也語不云乎孝弟也者其為仁
之本與仁則夀矣翁雖不仕而以尚義恩授承事郎又
以徳善重其鄉鄉之為介為賔且自兹始跡是觀之其
心休其體豫由六十而底於上夀不庶幾乎雖然蘧伯
玉行年六十而六十化進徳之功不以老而倦也豈惟
六十哉萊子年七十而孺慕申公伏生皆年八九十而
傳經張蒼年百餘為漢計臣多著述古之人年彌髙徳
彌劭者如此翁思古之人益策其所未至而不强其所
不能使年與徳俱進祝以漸而致隆將有不一之書余
言則其兆也翁名會字孟津别號怡雲始生在嗣嵗之
元旦後八日其配長洲徐氏少翁十嵗賢而偕老三子
曰本相榦皆孝謹克世其家云
　　　吕母太夫人夀序
走少以童子執灑掃之役於嘉禾吕文懿公先生之門
先生以清徳正學輔英宗退而執經以授今天子蓋蚤
莫汲汲畢力於公而弗顧其私凡區畫家政一出於太
夫人徐氏太夫人淑慎之姿貞靜之徳賢明之行可方
古人蓋一時卿大夫家率自以為弗如也走獲與及門
之士從公子今主客郎中秉之以歳時升堂拜舞為夀
太夫人推愛子之心以及諸生由是諸生自幸為得所
依庇率事先生如父事太夫人如母迨今幾三十年而
先生不可作久矣太夫人居嘉禾故第無恙在堂而春
秋亦六十餘矣及門之士或顯或隠多以星散而走於
秉之得侍同朝篤世講焉雖無復向時展敬修謁之勤
而此心蓋未始一日忘慈煦之澤也成化己亥春走自
新安省親還朝過淛始獲拜太夫人於堂癸邜夏復自
新安起復而來又獲拜焉凡再見而太夫人體益彊徳
益劭内政益修而明僮僕益恪而嚴蓋不以老而怠其
家者如此然獨念秉之不置曰庶幾王事有間乎其遂
迎我我將從之撫諸孫以為樂乎人以是知太夫人之
慈走之至三月秉之果以太夫人故力請檄而南將便
道奉板輿北上遂天倫之私而不廢乃公人以是又知
秉之之孝夫慈與孝皆出於天而性於人順之則為福
斁之則為盭若太夫人之慈歆其子之孝而有不獲福
焉者寡矣吾知其心之廓如身之胖如將夀之隆如不
可以言贊也走之先尚書襄毅公於先生為同年母夫
人於太夫人有娣姒之義方迎養於京聞秉之之行喜
不可遏知二母之相見有日而獲伸其私也輙先序其
事以貽之請為歸夀之獻
　　　驄馬行春詩序
成化乙巳春監察御史姑蘇奚公克新奉命出按於南
畿搢紳大夫作驄馬行春圖賦詩贈之而以序屬余余
竊觀國朝著令每嵗必遣憲臣分行天下以飭吏事恤
民隠其責最重而在南北兩畿者為尤甚蓋畿内郡縣
地逼而事殷地逼則毁譽易逹事殷則舉措不遑誠非
一藩省逺外之地可比奚公少以明經領天順已邜鄉
書久之舉成化壬辰進士有起家之學筮仕知青州樂
安縣凡三年有及民之政受薦而入為御史嘗奉勅理
鹽法於河東又奉勅綜邉務於居庸諸路有奏最之績
兹之徃也固將有所罷行而適於緩急之宜有所糾薦
而明於賢不肖之察使七郡之吏民畏而懷之非議不
興而廢政畢舉如是則亦何責任之重之足慮哉昔桓
典為御史時人有行行止避之謠蓋予之也鮑宣為司
𨽻時人有三入再入之歌盖期之也今送公之詩多出
名卿才士之口予之深期之逺亦皆本於善善之公可
以附古風人之義而傳者行臺瀞深職事有暇時取而
諷之固將惕然思有以副之而莫能已乎不日還朝風
裁益増而名益振天子益寵嘉之將有進擢之命以比
跡於桓鮑且有徴於是詩俾一時號良憲臣者曰有奚
公焉豈不韙哉
　　　贈守禦滄州正千户趙良玉詩序
滄州為河間支郡古燕齊孔道而其境東極於海擅魚
鹽之利盗出不時蓋嘗宿重兵委將吏號横海軍節度
使國朝既一海内於滄州罷兵置牧專蒞其民民相安
而莫相恃者餘百年矣成化乙未朝廷始用議者言徙
河間衛一軍於滄州號守禦千户所以漸復前代之舊
有牧以養有兵以衛民有所恃以無恐而益安盖修廢
之良策經始之逺圖也維時武進趙君恂以正千户將
其兵以行至則畫疆界立營壘開屯田而建牙於州中
不遺餘力以成偉觀庶幾一時良武弁乎而間以勞役
得未疾久之弗瘳乃遣其子瑛請代於朝許之瑛字良
玉余季父之壻也其為人通頴而識事謹愿而好文余
嘗器之而愛莫助之也青宫直講之暇為請於同官得
詩十章以華其行且序而告之曰守禦之官誠美矣顧
知夫朝廷所以不憚徴調之煩規措之費者何哉凡以
為民耳夫兵民一體勢若輔車政扞則上之毁生情否
則下之怨興而亦何有於守禦之設哉如使莅民者曰
兵所以衛民也吾民不可以不勞典兵者曰民所以養
兵也吾兵不可以不戢如此則情相孚政相濟而為滄
人之慶也大矣良玉自曽大父以來預有開國靖難之
功載於冊書而其父又以老成膺選擇首事於滄州者
也良玉繼之而年甚壯志甚勇他日不有以邁前烈拓
後效以答世將之寵而無忘於搢紳大夫與進之盛心
是豈所望於舘甥者哉然則良玉亦安肯取足於是而
不加勉與
　　　張氏世美集序
涪人有雲菴張先生者以易名家嘗魁正統辛酉鄉薦
有㨗髙科取顯仕之地而先生念失其父也早獨頼母
守節訓之成欣然就乙榜以去又援就禄之令而得蜀
之廣安學正自署其堂曰榮養虀鹽之樂不必鍾鼎也
既而親終改陜西華州九年升山東濟南教授凡三主
師席門生多列官中外而先生亦年才五十一耳毅然
引疾西歸或署其堂曰恬退盖先生之出也可以勵禄
養之子其去也可以勵患失之臣豈非一時忠孝人哉
今兵科都給事中本謙其長子也本謙世其經舉成化
丙戌進士官瑣闥久之受貤封之寵且得請歸覲於涪
維時張氏子弟以輸粟賑饑而為義官者三人以執經
入學而為儒生者四五人或署其堂曰恩榮而先生未
嘗以喜本謙奉璽書覈邉廩於湖廣貴州兩藩袪宿弊
杜私謁竟為譁者所誣訟謫判陜西耀州將署其堂曰
遂休而先生未嘗以戚蓋先生飭其躬以淑諸人而施
諸其家有如此者本謙懼弗克承之將取四堂所得名
公記序詩歌類為巨編刻梓以傳或者為題曰張氏世
美集間以序屬余久無以應也會本謙上疏伸雪荷特
恩進今官而母訃又適至則是編之託余豈可以無説
哉惟古人號世濟其美者蓋有之矣而美之小者不足
言若忠孝則美之大者然亦必不以外至者為戚欣而
後能之若雲菴先生殆有見於斯乎先生通經學古且
聞道於至人徃徃有脫屣世塵之意宜其芥視軒冕進
退從容而先立乎其大者如此朂哉本謙尚以平日所
聞於家庭者充大而光敭之使功名焯焯於盛時上報
天子知遇而下昭先生之徳於無窮他日所以世其美
者將比迹古人而無愧當世名流所以嘉予之者亦寧
止乎是哉先生名𤣥字成功封兵科給事中雲菴其别
號本謙名善吉余同榜進士云
　　　贈知婺源縣事董君序
知婺源縣事董君惟和既受命將之官而婺源之仕者
大理評事汪君守貞合一郡之人在京師者徃餞之而
以贈言托余余亦素相還徃其何言之贈而為有益於
董君哉雖然則嘗聞之矣為政者必悉其土地人物而
後可與言治不悉其土地人物而惟吾意之所如其治
之有成者鮮矣徽之為郡也領縣六而婺源獨於前代
嘗為州五嶺奠之其峻極天水之東出者為淛源西出
者入鄱湖山川相帶風氣孔完其土地沃矣忠賢之臣
史不絶書節孝之坊門巷相望而子朱子之闕里巋然
中處道徳之澤萬世一時其人物偉矣夫惟其土地之
沃則有所資給而民易足其人物之偉則有所漸被而
民易化使為縣者知其然易足者安之而弗朘易化者
導之而弗尼如是而吾治之弗成者亦鮮矣董之先蓋
淛之鄞人永樂初方占籍北京鄞山水之勝甲東南計
與婺等而君又喜問學負才力從禮部尚書箐齋周公
㳺周公器之中成化辛邜鄉舉舉進士凡五不偶年益
壯學益成閱歴益多且熟筮仕而得婺源其治之有餘
地也可必矣董君行哉履其山川而考其題名前代之
為縣有去思與人所弗錄者為誰奠於先正之堂而服
其遺書求夫為令者之所當勉與所當懲者何在切問
近思而無待於外求則其舉錯之宜好惡之審事上撫
下之節必有可觀以無愧於為士其較夫走阡陌繙案
牘而役精神於僕僕之間者相去逺矣竊誦所聞以答
諸搢紳致之董君以為少益而終聴之則庶幾婺人之
慶也哉
　　　贈麻城縣丞張君序
故華蓋殿大學士贈太師南陽李文逹公中子錦衣户
侯士敬嘗求塾師而未得以語國賔易水王公司言王
公憮然曰吾友太學生成都張君孟誠其人也哉士敬
即日禮於其廬而致諸賜第之塾中以教其二子鏞銓
焉張君學顓而行馴二子者受教惟謹士敬之兄曰尚
寳公士欽每語而器之曰此殆蜀才之遺者乎久之當
上吏部遂以成化乙巳春廷選為湖廣麻城縣丞士敬
過余曰子獨可無一言以惠張君之行哉惟不佞執經
文逹公之門且託有姻好凡所以愛厚君者蓋與士敬
同顧夫平日飲燕過從之間有會必俱服官行已之方
亦畧傾倒矣又何俟乎離觴繾綣之際而後有所譊譊
哉雖然士敬之請堅矣則亦無已而為之説曰子之欲
得良師與民之欲得良吏一也是故師不良而子無所
成者一家之憂也吏不良而民無所仰者一邑之仇也
出處仕學之道烏有二乎哉夫丞佐令者也過則有犯
分之嫌不及則有曠官之議而麻城又故楚之劇縣境
多秀民尤長於春秋非其人政之公行之亷求有能足
乎一縣之望者鮮哉張君之大父子英以布衣被徴為
蜀府寳賢堂訓讀父宗器以鄉進士歴官同知河東轉
運司然則君得諸家庭深且久矣處為良師出為良吏
以弗墜其先烈有餘地矣余言不足以輔君君行哉不
自足而益求盡夫在我者固君子之志也歟
　　　贈監察御史汪府君孺人江氏輓詩序
新安諸汪共祖唐越國公其居婺源浯村者在國初有
春坊司直蓉峰先生號最盛諸汪皆莫之及江氏祖梁
宗室云梁亡避地更姓今不能復而獨署其族曰蕭江
以自别於土著所居曰江灣皆碩宗也汪府君宗煴出
浯村六嵗喪母十嵗喪父能自立以不墜其先而振其
後配江氏出江灣又能佐其夫拓其田宅而訓成其家
人賢翁姥也府君卒年七十有二江氏卒年六十有七
當昇平之世而偕老獲全歸之樂其生也府君贈文林
郎監察御史江氏贈孺人受天子之寵命於身後足以
發潛徳昭令名其終也長子奎舉進士職風憲出按於
兩淮七閩皆有聲嘗抗䟽論天下事不以利害動聞者
壯之餘三子坦圻坤亦相與承其父兄之志力善而無
弗肖者長婦為太師徽國文公世孫諸婦亦皆出良家
其後也府君夫婦之喪告哀於逺邇逺邇之人無不䀌
傷有奠有輓聨編累帙上足以勸人之親下足以勵人
之子其徳之徴也夫其生於碩宗動有師法而無過舉
故其累行之賢由一身以及一家名一鄉至於如此而
人言之可徴者固不可無述也不佞獲與今御史君同
年進士有交承之誼蓋嘗過江灣入浯村望其山水之
勝而敬弔府君夫婦之賢讀其哀詩竊有感焉故因其
請而不辭有説以告來者尚徳之義也
　
　
　
　
　
　
　
　
　
　
　
　
　篁墩文集巻二十四
欽定四庫全書
　篁墩文集巻二十五　　　明　程敏政　撰
　　序
　　　贈都督李公承㤙展墓西還詩序
李公明逺世居陜之西寧而以才武有聲於一時盖佐
督府以賛廟謨統京營而修武偹以進于通侯宿将之
列甚乆一旦具疏言臣曩以母喪賜歸祔先臣㑹寕伯
之墓而還朝命嚴莫罄孝思至於今不能㤀敢重以請
惟聖明恤之得予吿展墓且命有司給車馬續廩餼自
京師逹西寜聖天子加禮還率以勵爪牙心膂之臣甚
厚於是縉紳士内交公者繪圗賦詩贈其行而博士陳
君啓先來屬予序惟李公實先少保襄毅公所薦士予
辱知之不獲以鄙陋辭竊聞古者軍旅以墨衰從事而
傳有臨敵忘親之說故中古以降不以喪祭之禮責武
臣非不責之也事有急於彼則緩於此而不以常處變
者禮也國朝因之武臣請歸塟及展墓者不數見見之
而㤙數優渥如李公亦難矣哉漢世祖中興諸将得過
家者令有司具少牢行拜掃禮以為榮而宋岳武穆亦
嘗以母喪還廬山前史特書之若聖天子以仁孝撫世
俾有勞于國者得遂其私比於建武之詔而李公不㤀
其親两被殊典殆有慕於岳侯忠孝之名宜諸君子播
之聲詩冩之毫素以侈大㤙勵大莭豈直離亭繾綣之
際輸其仗劍對酒之情而已邪雖然關陜之境兵荒相
尋宵旰之餘屢勤西頋發南甸之粟出内帑之金拯濟
之策不遺餘力盖自今嵗以來天心稍協民力僅蘓九
重之憂漸釋而大臣之私始可白且遂焉此公之所以
得西也河隴之上山川相望松楸鬰然棨㦸生光使西
人老稚因公之歸而舉手加頞曰吾君之不忘勲舊如
此又披圖誦詩而擊莭嘆賞曰中朝縉紳之樂予人為
善如此其美談榮觀不既多乎然此猶孝之小者公尚
促還闕之期乘時建功於四方申河山帶礪之盟致珥
貂横玉之貴以續先公之烈以答聖天子之寵以無負
諸君子期望之盛心斯孝之大者公可不勉與公之子
㺬舉進士官中書舍人以經術顯於朝詩云孝子不匱
永錫爾類盖識者又以是占李氏之澤方盛而未艾云
　　　汪君自吏部待選還新安省覲送行序
成化甲辰乙巳關陜并洛三省民大饑亡者相枕籍於
道或連數村蕩無居人木葉草根發之一空人相食至
不恤其骨肉以茍活旦暮流傳之語盖不忍聞聖天子
惻然軫念元元時下寛大之詔與民休息屢出大臣挾
内帑徃賑䘏之又建行入粟補官之令于江南北由是
生貟得齒國子胥吏得附銓選粟入既多民稍得濟而
吾鄉之為生貟胥吏者亦徃往來預若汪君文其一也
夫其所以傾槖不恡而上之有司者盖不獨於我有發
身之階而已亦将於官有活民之力焉其名雖利而隂
則義行乎其中較之他途猶賢乎已鄉人居亰師者榮
君之歸請贈言于予辭不獲則吿之曰民瘼復有甚於
今日者哉言之愀然于色聞之戚然於心盖人人同也
汪君之所親覩也傾槖而濟之以預有活民之功者非
汪君之徒歟然則使異時受㤙命於朝有民社之寄亦
何政術之暇於他求哉惟無忘今日而已汪氏為新安
著姓皆祖唐越國公其自唐模遷鳯凰者曰希旦為宋
直秘閣自鳯凰遷章祈者曰傑為元徽州路推官率有
民功著於鄉邦而君又將有禄仕以承其先祀啓其後
人諒哉其歸之榮矣於戯水旱之災堯湯之世所不能
免惟修人事則可以弭之故上勤於公有所儲而不匱
下儉於家有所恃而不窮則交相得而水旱不足以相
病矣君之歸也在上者吾不得而議之在下者其為我
相吿語相勸勉而以儉為四方之倡則庶幾吾郡之福
也哉
　　　贈魯公知膠州詩序
初成化戊子秋河間魯君舜卿以尚書亞魁京闈京師
人翕然誦其名而稱之以為大科可拾取也上禮部乆
之弗偶君年益壮學益邃而無餘子瑣瑣得失之心乃
乙巳夏上吏部舉銓士第一人太宰以下又憮然曰此
所謂名下無虚士也廷授知膠州鴻臚髙君時舉於君
生同鄉學同志請縉紳之詩以贈别謂予亦鄉人也宜
屬以序夫士釋韋布一蹴而至大夫秩五品持一道之
印以奔走數百里之人榮孰甚焉然官髙禄厚則其副
之也難故不以為榮而以為懼者君子之心也膠為山
東大州擅鹽鐡之利地瀕于海設守禦之師兵民雜居
征調蝟興而又有諸縣郎吏受成於下藩臬大府之臣
責成於上守失其道則榮非其榮而士之望也孤矣學
古入官志大而才足固不借聼於人而贈言之義則亦
不可廢也竊聞之清慎勤三言古當官之法可以終身
服之而不易者也言雖熟於人口而克踐焉者或寡矣
請以是為君誦之可乎君世父曰山西大參公父曰邲
陽令君政聲徳望實相後先且諸贈言者又皆有責難
之義而無流連光景之詞吾知君承乎家庭漸漬者既
深獲乎朋友愛助者益多其知所懼而不輕其土地士
民也審矣官足其在公之分禄稱其惠民之澤豈弟君
子之稱燁然起於山東為諸州之冠受朝家旌擢之榮
增輝鄉邦無負所學發軔于兹乎魯之先两君於先尚
書㐮毅公實相友善近者吾弟敏徳筮仕官僚又實從
君之後通家之誼誠非一日之好一面之雅者比故特
序其事於羣玉之首既以規之亦以期之
　　　送都閫蕭君赴四川行都司序
四川去京師萬餘里而行都司治建昌領六衛之師以
控扼諸畨尤西南重鎮也邇者兵部以擇帥聞蕭君大
用受命以徃鄉進士馬君謙合諸婣友壮其行乞贈言
於予予不及識蕭君然竊聞之縉紳間而得其人矣盖
蕭君承其先世之烈數奉詔使虜庭從征伐起忠義衛
正千户至僉都指揮事智名勇功出列營諸校之右故
總戎者以将才薦於兵部而上亟用之如此豈非得人
也哉建昌古越嶲地南接滇池西雜吐蕃誠蜀之要衝
然國家承平百年王化之漸被者日廣冶塲塩井之利
足以裕邉學校弦誦之風足以興俗近者諸畨又鮮出
没之患則建昌之為樂土也乆矣蕭君提一道之印而
守其土撫其人固綽乎有餘地矣或以為蕭君夙将且
有志於功名疑建昌一道不足以盡其才者是亦不然
千里之行始於足下所以試之者固将有以待之也君
豈可以所轄為荒服分閫為偏師而遽忽之也哉視篆
之後簡其士馬修厥戎器廣屯田禮師儒毋狃於宴安
而常若㓂至使西南號令斬然一新又以其暇日履渉
山川指其不毛之地曰此諸葛武侯之所談笑而禽孟
獲者也按行城壘撫其樓櫓之具曰此李衞公之所經
營而奪蠻險者也忠賢徃矣遺蹟具存慨然興起於百
世之上而思見其人焉則三軍足食諸畨嚮風朝廷無
西南之虞而方面果不足以淹君矣大鎮元戎之選珥
貂横玉之貴皆上之人懸之以待諸将之有功者蕭君
朂哉
　　　贈監察御史汪君序
御史秩雖下而實有天下之責天下事無巨細御史鮮
不預者大朝㑹則糾儀大祭祀則監禮大征伐則督軍
學校選舉行河决獄一切禁戒之政與夫稽考積弊糾
察非常必参用御史一人出按於外則自羣有司以及
文武大吏悉聼約束視其言為進退其立朝也自宫闈
以及将相勲戚有過大政令有闕必庭論之一歸於禮
法乃已御史之責重如此而祖宗以來亦重其官其理
刑也必試可而後與其竣事也必覈稱而後復一不如
令則外補甚則速竄其出處與諸曹絶異盖慎之也予
嘗以謂御史皆其人得其職則天下無不集之事無不
韙之臣明天子可垂拱而治矣汪君從仁舉進士為行
人試監察御史一年都憲報可以實授請于上從之從
仁起江南諸生如不勝衣而所居事理不以難易為戚
欣胸中涇渭確然私謁凛不可犯殆知其責之難副而
不取足于聲勢者歟其尤難者性敏而力學有求益嚮
徃孳孳不足之心視彼發無當之言以規大利樂不覊
之行以取大辱者誠不可同日語矣飭羣工熈庶績以
上副明天子責偹風憲之盛心固不繫一從仁而從仁
克當慎選以倡其同寅以比迹於古司直之臣不在兹
乎從仁世居徽之婺源其從伯監察御史文燦從叔按
察副使希顔從兄大理評事守貞皆起進士敭歴中外
為時聞人故從仁有得于父兄師友之間而加策以自
進于髙明光大之域有可必者如此予不佞於汪氏最
厚輙與諸鄉人舉酒相慶而又緝為之說以致萬一爱
助之意焉
　　　贈中書舍人姚君歸省詩序
國朝進士甲科惟正統壬戌翰林侍讀贈禮部侍郎吉
水劉文介公榜最盛而後嗣之通朝籍居京師者視他
榜亦盛然嵗時還徃踈宻不齊未有能合之者吏部尚
書贈少保嚴郡姚文敏公之子中書舍人吉甫首倡為
之四十年通家之誼藹然如昨日由是喜有慶戚有弔
麗澤之益有加盖自隋唐設科以來其嗣人之有㑹寔
自今始未幾吉甫将歸展文敏之墓且省太夫人于故
鄉舊之㑹者或注官而出或予吿而去離合勿偶也而
吉甫又為此行於是兵部尚書贈太子少保新安程㐮
毅公之子左春坊諭徳敏政詹事府主簿敏徳兵部尚
書贈少傅南京白恭敏公之子錦衣千户鑌翰林編修
鉞太學生銓翰林學士贈禮部侍郎嘉禾吕文懿公之
子禮部郎中㦂太子少保禮部尚書昌黎韓公之子兵
部郎中忱鄉進士慥太子少保工部尚書固安王公之
子鄉進士􁀙太學生璟刑部尚書廬陵王㳟毅公之子
翰林侍講臣户部尚書濡湏薛公之子錦衣百户靖都
憲東安李公之子訓導徳容大理寺正徳恢中書舍人
德仁學士金城黄公之子琳方伯二山王公之子兵部
員外郎政参議慶陽倪公之子鄉進士英暨兵部尚書
陜右陳公之婿大理寺副余君淵共十有九人相與醵
而餞之且各賦詩以道繾綣不已之情而推敏政為之
序於戯士生斯世富貴利逹不足計而能不失其世守
之為難也盖國必有世臣而重家必有肖子而興士必
志於忠孝而貴典籍所傳不可誣也今吾與諸君子藉
先人之澤誦詩讀書以有禄位於朝或藏噐以待用于
異日而又獲講世好於斯豈直夷世而已哉喜有慶戚
有弔固人情之常不可缺也而有大者焉善相勉過相
䂓使言行不戾于先訓忠孝不忝于古人聞者欣慕觀
者效法而後斯㑹之光可書也崇階之襲懋賞之延世
豈無之而君子所貴則有在此而不在彼者矣吉甫居
近侍奉清光者九年其才猷盖未能盡見然夙夜在公
謹恪不少懈忠之端也進陟之㤙旦夕將下乃翻然吿
歸惟掃松楸奉甘㫖之為心孝之端也忠孝士之所難
為人後者之所當共勉也然則文敏公之澤其未艾乎
諸君子之詩所以惜其逺别徯其速來者将責善於吉
甫有逺大之望焉亦非直逰從之私而已
　　　北觀序
寳應陶成懋學早負大志以經術取南畿鄉貢如拾地
芥其天才横發如天馬之不可覊識者疑其所出或難
中䋲矩而懋學當作意處反伈伈類處子拂士一㸃畫
不茍盖士之所負有不可知者如此懋學以其暇日隨
筆作山水花鳥人物徃往逼宋人不說近代五七言古
律詩宛有思致篆𨽻書亦髙古不逐時好予心異之曰
世乃有才子若斯人者邪惜力不足以振之而懋學亦
崛然必思有以自振雖居當路強有力者恒藐之不恤
也一日吿予曰成嘗登金山眺呉門縱舟西湖觀潮淛
江思起古豪㑺而上下之呼酒放歌以盡東南之勝不
知者或目成為俠今成數益竒諧益寡矣然氣則益振
自分非師成者不可以屈成也聞自亰師出居庸踰上
谷入雲中其山雄㧞其木悲壮其人勇而尚義将徃逰
焉歴訪古戰塲及虜所出沒勝敗或得其詳于退校散
卒之口其必有可喜可愕可頌可罵者豈惟足以昌吾
言進吾之所能成異日不棄獲進南宫奉大對當以紓
胸中之竒以自効于聖代然不知者又将侠成矣成豈
恤是哉予奉使南京既歸則有見之於上谷者矣乆之
云已在雲中凡文武鉅公開閫建牙其地者爭延致之
恒恐其去然懋學性疎爽不可拘縶雖甚相好者得其
字什五得其詩什三得其畵什一亦卒有不得者其性
然非固閟以求售者也間一還京師乆之又将北行曰
成志未惬将極登覧以盡西北之勝且吿于其所徃還
維時仲秋闗塞早寒禾黍既登草木漸變吾知懋學撫
流光而飫大觀其所藴益充所發益工清曠之懐益浩
乎其不窮豈以一世之榮悴為戚欣者哉昔宋陳亮負
才卓犖俯視一世雖遇考亭亦不為窘其後卒魁天下
而論者以亮經濟之策迄未得施為深惜士固不可知
也矧懋學近更其字為敬學益将歛華就寔而慕為處
子拂士不獨其製作然也其所至殆将有予不及知者
乎於是西涯學士為作北觀二字于巻首予特序之而
匏菴諭徳諸君子繼聲其後焉
　　　贈工部主事程節之序
我文廟徙北都以來國用悉仰給東南河防之臣每置
司于要衝以專責之濟寕其一也盖泗沂洸汶之水畢
㑹於濟寜而分流於南北勝國時開會通河以漕東南
之粟永樂初從而濬之置牐以畜水時其啓閉工費而
事殷於是工部都水主事一人受命蒞之兵民長吏有
事於河者悉受約束牐壩庶官之進退丁夫衛卒之發
遣湖泊津波之修葺木石茭泉百需之歛散皆受成焉
得其人則安坐而事集非其人将委頓而事隳故主事
之蒞濟寧者必慎選也而吾宗節之適受命以行行有
日其鄉之仕者曰是可謂得人矣乎相率而請贈言於
予予觀節之以春秋魁淛江舉進士髙第通經學古明
於當世之務盖無官不宜而况水部哉節之以進士觀
政於工部有聲出其同行奉使于畿北于閩南于江之
西無虚嵗皆以公勤聞盖無施不可而况河防哉諸君
子以慎選得人為同鄉之光是矣乃諉言於同姓之鄙
人其何足副之雖然予嘗徃來河上得河防之詳成規
燦然可按而行行之力弗力繫其人不必論然事有出
河防之外者不可不知也中朝士之徃來有事於東南
者南郡及江淛嶺海閩楚滇蜀之供奉于尚方者貴倖
勲戚之家貿易於両淮於三呉者聨檣大舶必駐濟寕
旗鼓相望燁若神人符檄追呼急于星火而有司之疲
於應命従可知矣水部之臣受命而中處俯仰之間毁
譽乘之榮辱繫焉中人以下能無動乎處之難殆有甚
於河防之常者矣莭之行哉先正有言君子求盡其在
已者爾在人者所不強也在已無愧則人之譽者不足
為榮毁者不足為辱将自治不暇而又何暇于徇人也
哉以是心求之慎選得人之慶又豈直同鄉之光而已
莭之先世自新安徙淳安與予皆出陳忠壮公之後而
予於節之行稍尊竊意其名位所極行業所就當有亢
宗之望焉故不得以同姓之私而已於言也
　　　贈五官保章正周君序
古之傳經者有專門之學故其業精可以淑人其術良
可以用世豈若中世之剽竊緒餘髙自標榜偃然當其
名而不虞有識者之議其後哉盖經學之不克世也乆
矣縱有之而上之人取士不以此故經學益微而經學
之中有厯象方脉二家猶有克世之者然上之人亦以
此取士于二家故厯象方脉之術業自國初言之誠有
其人私淑之餘引而伸之或祖孫相繼顯于鄉或父子
相繼顯于朝若周君良輔則亦其一焉周君世家彭城
自其先公以明𤣥象厯數受薦而興歴官欽天監副以
終君少而誦法于家庭不自等於中世之士殆其業不
底于精術不充于良其志未巳也監試其所學率中式
乃者五官保章正缺員遂共以其名聞詔可拜命之日
親知之士咸以為榮其内之兄劉君佐亦予之近戚也
間請一言予竊誦四代之書亦嘗反復二家之說方脉
未暇論若厯象之學豈易言哉堯舜之初政也諸所未
遑而兢兢于欽若敬授之令惓惓于璣衡七政之察彼
誠知所先務矣我國家稽古正官立欽天監以總厯象
之事有長有貳其分蒞也有屬其受學也有徒且著令
凡術業之在官者毋他徙不在官者毋傳習其慎之如
此而保章氏在周官則掌日月星辰之變者也周君以
世學膺慎選承涣㤙是誠榮矣不思有以副之可乎厯
象一也而象為重象所以察天也察其常以合於厯則
下有所據以興作于事功察其變以麗于占則上有所
警以勉修于徳政㦯舛之失次或諱之取容則職非其
職而失其所以為榮者矣周君朂哉厯象之得失固不
繫君一人然下淑其徒上輔其長益進于術業以求無
玷其先且勵志于古人而無勤于士議庶幾足以稱朝
廷選舉擢任之公月課嵗計而有成績不自己焉将次
第以進于長貳之列無難者區區經生之談又将不一
書而已也
　　　贈葉君與謙南歸詩序
故吏部侍郎崑山葉文荘公之貴介弟曰與謙君素以
孝友聞而又喜讀書無紈綺之習盖文荘公歴四朝出
入中外三十年奉親理家皆於君是賴而君亦能副公
之託公雖貴有勲名手不釋卷所蓄古書名帖盖不下
鄴侯與歐公且校讐如法而文章製作亦傑然髙出一
時獨宗譜亡失未備盖嘗以屬君君求之累嵗得石夲
於松江由是闕者完譌者正而公乆已下世不及見也
乃者奉以入京請題于館閣諸公乆之以太夫人髙年
在堂應例入粟賑饑恩授承事郎以歸國賔王公司言
都督袁公冢器允功喜君之來而不忍其去與交㳺縉
紳繪圖賦詩以贈諉予序之予聞昔郭有道隠不違親
貞不絶俗雖不求仕而間至京師憂人之憂未嘗立異
千載之下想其風采盖邈乎不可及也君将志乎有道
者歟百世之譜既失而復以成文荘公之志俾無憾于
地下又託名世之文以傳此君之所以來也髙年之親
雖無恙在堂而定省不可乆曠又得官比于命士足以
慰親庶幾如毛義者此君之所以去也所以來者弟道
也所以去者子道也以是心推之則獲乎友朋而受麗
澤之益濟乎貧乏而預活人之功非有道者不能也隠
不違親貞不絶俗吾又安得不以是期君也哉先少保
㐮毅公與文荘公同在諌垣又並命為參政于山東西
號最相契而文荘公尤爱予每有竒書佳帖必相視顧
予之鄙樸不足以副其教為可愧也故因序贈君之詩
而述通家之好焉
　　　贈中書舍人楊君序
中書舍人楊君應寧官九載上其績于朝其同寅樂君
之宦成而君乃請賜假歸展其先壟又不能無惜别之
意焉以予辱交于君請言為之贈於戯仕必九載而後
課其功者虞周聖王之制而秦漢以來未之能行也或
一嵗或間嵗不覈其殿最而遷陟隨之故士習奔競治
趨茍簡日甚我髙廟有見于此慨然復虞周之制為著
令今百餘年矣而乆則勢不能盡然於是才足以逹變
力足以受知者徃徃不俟考績而進進且不次焉惟侍
從之臣無事功得自見而又慎靖謹恪耻于自逹故九
載考績之格守之甚堅罷常禄以俟後命有至三四載
者勢固爾邪楊君與予少受國㤙最厚前後教飬于翰
林又前後舉進士為侍從之臣而君學問宏碩可以當
師儒之尊議論嚴正可以受䑓諌之託才術優裕可以
偹藩府之長予盖不及也而君伈伈自守夙夜在公退
與諸生講習不輟泊然有足樂于其中欿然無所暴乎
其外與布衣無異而有識者固策其為端人良士也豈
終于人下者哉雖然枉尺直尋大賢所戒行義逹道君
子欲之君既上其績于朝矣循資而升以晋于大夫之
列重其禄而責其成君之所安也有如君者因其宦成
相與昌言于上而有不次之擢焉君亦将安所辭哉傳
曰夲之大者其實茂膏之沃者其光燁君之為從官也
乆矣閲歴之多持守之確為士類之所拭目也深矣掃
松之後式遄其歸推所飬以自樹立于聖明之朝不可
失也振士風而賛治功固不繫君一人脫君有焉使人
稱曰此朝廷涵煦作育而得之者宜其過人如此豈不
偉哉諸君子亦寧不有望于楊君也哉
　　　太子太保㐮城侯李公夀詩序
古之號良将而獲上夀者若周師尚父呉延州萊季子
當八九十嵗時或勝殷誅紂或却楚救陳千里将兵一
何壮哉計其後皆百餘嵗漢營平侯趙充國唐汾陽王
郭子儀亦年皆八十餘而収中興之功福禄榮名與國
咸休至今想見其人邈乎不可及盖四公合乎孔子之
所謂仁人箕子之所謂攸好徳者其獲乎上夀有以也
夫中世之為将者則不然相矜以權利而謂武人但取
其材勇耳他所勿計焉其功固燦然照乎册書其名亦
喧然播于人口其富貴尤赫然動乎一時然較諸古之
為将者其所得多寡則不可同日語矣若今太子太保
㐮城侯李公良用其庶幾有志於古之所謂良将者與
公世家和州自其曾大父以鄉人子仗劍從太祖渡江
遂長燕山左翼之兵其大父事太宗于潜邸舉靖難之
師受封㐮城伯而公之考以世爵屢扈從北廵歴仁宣
兩朝總帥鎮山海者一守南京者再受知楊文貞公而
與黄忠宣公同典留務實嚴事之於祭酒四明陳公司
業臨川呉公皆執禮甚恭其師友淵源所資既深故名
徳勲猷所就甚逺殆庶幾古之所謂良将者矣公承世
烈之餘敦詩説禮謙已下賢而又嫻于武畧有祖父之
風當英宗時嘗領宿衛暨今上之初遂受股肱心膂之
託入則總五軍預大議出則佩将印攘四夷進封列侯
上保儲極勳望日隆而心愈下以寳貞道人自名其䋲
武之志許國之忠槩可見矣今公年五十有一嵗八月
之望初度之辰也儀賔王公司言於公有婣好作夀意
圗而聲之詩歌将與縉紳舉盃相屬俾走為之序惟先
尚書㐮毅公夙與公同事西南夷而走又承乏宫寮之
末故竊以其所聞者為公誦之天眷皇明必有世将之
臣獲上夀為一代之慶庶幾見之而幸於公有世講故
祝之深期之切不自知其辭之費也雖然師保之職茅
土之封比隆于尚父季子營平汾陽者公所有也身膺
百福為國元老由八十以至于百嵗者人所望于公也
乃若陳丹書以格君聞六義而知徳陪廟謨則以不殺
為武守爵禄則以不欺為忠增光前人比跡四公而為
一時良将使功垂竹帛慶流子孫非仁人攸好徳者不
能也公豈可退託而不自力也哉中秋令辰夀燕伊始
敢以此先諸君子之作南山之圖崧嶽之章嗣是而有
不一之書者當未艾也
　　　賀禮部侍郎康公序
於戯天人之際微矣其職㳂于羲和之命重黎之司其
理出于禹箕之疇羲孔之易非賢聖之士類不足與此
迨秦漢以來設專官而付之星工卜史則僅傳其厯法
象器之遺天人之理知者益鮮矣惟漢廣川董子對天
人策以闡道原宋文靖李公陳灾異章以匡君徳元魯
齋許氏定律厯志以成大典庶幾先王之世體用一原
顯微無間之學惜乎當時不究其用或用之而不能乆
也乃若熒惑守心變亦大矣而進三可移之説山摧孛
見天下旱蝗災已極矣而倡三不足之言有道之世願
治之君将焉取于斯人而用之也哉吾郡康公用和自
其少時受學家庭即熟于春秋災異兼通易皇極両家
筮仕而為監察御史遂以經學才術見重士林未幾被
詿誤出宰閩中乆之聖天子經筵之暇留意筮法有以
公名上者驛召至京累授欽天監正力辭還江南適有
先大夫之䘮服闋再被召進太常少卿一年特㫖進禮
部右侍郎皆仍掌監事盖公平素有志于廣川魯齋之
學思上窺易疇之㫖以究天人之藴辨博之餘自不可
掩宜聖天子知之深眷之異而畀以羲和重黎之舊任
如此豈輕也哉夫天下之治忽繫君與相而尤繫欽天
之臣天有災祥君相不即知或知之而不以懼則治忽
從之矣使如文靖李公者日陳無所諱而疾視两宋之
臣由是上思正體元之職下思盡調元之事六沴不興
天清地寧兵可戢嵗可登民無夭閼而躋于仁夀之鄉
欽天之臣之功豈不大哉反是而求天下之治未之有
也或曰康公誠有志於廣川魯齋之學歟人莫得窺也
若文靖則相也公烏得擬之予曰不然國朝以六卿行
相事今康公進位卿佐矣聖天子用公之意願治之心
不言可知矣天下之治忽殆繫公言公言之而使天下
蒙其福且知儒者之效至于天人交孚厯象可徴非星
工卜史可比豈惟同鄉之光天下之光也及時與鄉人
舉酒為天下慶而此特發其兆云
　　　贈知易州羅君考最復任詩序
成化乙巳冬山西太原民數百人具疏言知易州羅某
嘗通判太原得民心願補我府正缺員易州民聞之亦
羣然曰奈何奪我良守上疏請留事俱下吏部未報適
羅君以三載考績至得書上最而還易人大喜惟時易
人之在朝者儀賔王公司言最顯且文将乞縉紳之詩
以贈君屬予序予方嘖嘖羅君而莫能致其詳者詢之
王公王公謂予言羅君羅山人起鄉貢進士歴通判平
陽太原督山塲薪事于易州有才而亷常為八府五州
之冠㑹我州正缺員易人赴闕請畀君獲命當是時易
方苦于嵗侵而賦役夫征保馬三事民患尤甚君審于民
而省常徭九之一請于上官而减征夫之金五之二又
懇請於朝而蠲保馬逋負之徴五千有畸由是易人少
蘓而君於他政始克次第為之勵生徒之業戢戍卒之
擾申闗市之禁修廢窒罅不遺餘力扺兹三年政以大
成徃時僕以掃墓恩西還始識君得其政之大端恒徃
來於心不能忘又竊懼其有遷陟之命而吾州弗克終
其惠也予雖不及識羅君然聞其所至得民且因王公
而知其名實相副如此憮然曰於戯今之為政者懵於舉
錯而甘置其身于無聞之地則幸而不為其民之所賤
詈者亦已鮮矣又其甚焉怫民之性而一切以苞苴黴
纆從事則幸而不為其民之所疾訟與瓦礫之所掊擊
者又加鮮矣况能望其匍匐請留至再至三至於兩境
相争以不得賢守為戚者何相去之逺哉若羅君者豈
非賢哉雖然慎厥初惟厥終終以不困羅君之政則誠
美矣使加以黾勉不怠之心而求進于西京循吏之列
将易人之感戴益深朝廷之旌擢益至或進守大郡佐
大藩其名實不益孚而仁民澤物之功不益宏哉王公
以貴戚惓惓于故鄉知其民瘼之所在而求諸君子詠
歌其賢守以比於鄧侯賈父之遺音尤可謂難者故序
其事而不辭
　　　賀順天府通判馬君序
京府通判其禄秩雖與列府同而禮體則甚異盖其入
則懸牙符與朝臣序立丹陛之東出則擁騶從與丞尹
大臣聨署而蒞政三載奏績則受天子之勑命貤封其
父母而及其配焉視外臣之必俟九載乃得請而又有
得不得云者獨非榮幸哉吾郡祁門馬君汝才初以太
學生屢試不偶而考銓士第一人廷授順天府通判今
三載矣鄉人之仕京師者相率請慶言于予曰非是則
何以勵宦成侈上賜而為里人之光耶嗟夫士讀書而
有志於用世居朝行者或閒逸而不獲自試以親民處
州縣者或困屈而不獲自致以近君皆士之所不滿者
若夫有近君之榮而兼親民之權得行其志而顯有成
績若馬君者亦誠可慶哉雖然慶之而不有以規之者
市道也非桑梓之義也詩不云乎夙夜匪懈以事一人
又不云乎豈弟君子民之父母斯士之法守而不可忽
焉者也夫近君而不圖所以致君則忠勤之道缺親民
而不圗所以澤民則公亷之行暌皆士之棄也君寧有
是哉由韋布而積之以有今日由今日而積之以至於
六載九載如一日焉斯無負于士而慶可申也抑孰有
負經術如馬君有治才而不怠如馬君必俟乎六載九
載而後遷陟之也哉
　　　贈太學生郭君南歸詩序
郭君錬卿家蘭溪之靈湖世以易學聞其先多以是經
取科第為䑓憲部郎中舍至君獨早失怙恃而奮志有立
亦思以是經發身數竒諧寡屢弗利于有司其鄉之人
鮮不為君惜者㑹河南大侵始循例入粟賑饑得上太
學乆之以省親南歸其友進士知莒州葉昌伯之子澤
實君之婿求諸縉紳贈行之詩而以序請僕觀士之發
身不必盡同要之其出也有名而不戾于法則其終之
所成亦必有足見于世者不可誣也方邇嵗之大侵也
陜洛為甚民流亡相仍守吏坐視莫之能救主上有憂
之元老大臣不得已而畫理荒之策由是諸生得入太
學亦偹一途則諸生之來者豈有所自覬而為是僕僕
者哉上以仁倡下以仁感雖非先王偹災之政而其情
則有足亮者矣彼唐宋之季士不知所法守而茍進趨
名挂于斜封官出于内批屢興屢仆而不為之慚沮卒
并其所有者失之其視君軰發身出于明詔所載而預
有活民利國之功飬其才以俟用者其相去豈不逺哉
昔黄覇以入粟為郎至二千石進秉國鈞為漢名臣士
固不可以例論也矧未必恃此以終身而挟有志望者
哉郭君勉之他日自太學生以世經取髙第繼美其先
之人而以功名自見于盛時豈不益有光于斯途而無
負于縉紳贈言之意哉中舎時頥力學好古以詞翰妙
一時僕亡友也故於君之行序不以辭
　　　贈南京太常卿翟君詩序
成化乙巳冬詔特以尚寳少卿翟君廷光為南京太常
卿初南京太常以留務簡徃徃置佐貳未有卿有之實
自君始豈尚寳之臣職親而地近非逺外庶僚可比故
上屬意之深耶於是同年友之在朝者各賦一詩致慶
餞之意而屬予序之惟今制官至于三品則㤙之所推
上逮其祖下延其嗣出入肩輿比元老而飾終之典賁
其先以及其身士一生所願欲而不可兼得者至是可
畢遂矣夫其受之也深則其報之也至而况巋然被非
常之㤙膺不次之擢如君之受知者哉南京我太祖髙
皇帝定鼎之鄉陵寝在焉而太常卿秩三品實典祀事
君固不能不勉焉惕焉以求所以副之者矣仰惟髙皇
帝創業垂統奨忠良僇奸慝以追迹唐虞三代之治法
令昭彰百世如新茍勉於其所當慕惕於其所當戒則
名與位亨身與寵偕天下臣工宜莫不然而官南京者
觀省過化宜所先也又况官太常握印章而嵗時執祼
獻之禮于橋山之下者乎吾知君之所以副知遇者有
餘師矣君成化初舉進士即教飬於翰林文學之進才
氣之充人率以為逺噐已而給事黄門益究心職務章
疏之陳封駁之出又足以禆闕政而樹成績一遷鴻臚
再遷符䑓聖天子特超擢之而不與常命者等固簡知
之有素哉君世家洛陽中嵗定居南京君之兄廷瑞方
佐南京大理兹之徃也盖有桑梓之榮有塤箎之樂然
君子不以是取足于君也年方壮氣方鋭士之所當為
者宜有大焉勵所操而慎所擇理其所舊學而擴之以
古之名臣自期待此有志者之所為也異時非常之㤙
不次之擢輿論又将歸之而君亦且有不得辭焉者哉
竊不佞以是為贈言者先亦自附于朋友責善之道云
爾
　篁墩文集卷二十五
欽定四庫全書
　篁墩文集巻二十六　　　明　程敏政　撰
　　序
　　　陜西河東都轉運鹽使雷君贈行序
國朝以鹽法之重置專官理之秩三品在列郡守之上
亞方伯一等厚其禄以飬亷重其權以弹壓四方之富
民與中朝貴人之骫法者得其人則可以収天下之公
利救嵗凶實邉廪故鹽法清而國計充舍是而欲歛一
切無名之小利以為裕國足民之良謀可謂放飯流歠
而問無齒决者矣故都轉運之官常難其人焉邇者户
部郎中江陵雷君大亨以推擇為陜西河東輿論宜之
而同官者益以喜曰吾黨之光也欲相與致古者贈言
之義託汪君克容趙君夢麟来屬之予予聞鹽之𣙜也
不見於三代之世疑非令法然後代事與古異井田廢
而兼并之家興車乘亡而府兵之制出則鹽於軍國實
有賴焉故其法最宻且嚴善守之則國裕而民紓不善
守之則國匱而民困盖鹽之有繫于國計民命若此其
甚也承平既乆法玩而不行将决其隄防而聼之出乃
責成於都轉運之一身豈不岌岌乎難矣哉則諸君子
以為君喜者吾将以為君之戚焉雖然君起經術擢進
士不出户曹者十五六年嘗奉使于淮東于北邉處錢
穀嫌疑之中而行足昭其潔當簿書倥偬之交而才足
剸其繁殆非無所試焉而倖以得之者是固不足以戚
君矣謹之乎蒞政之初振之乎積弊之後倡其同官相
與守職而不為有力者所揺奪則國用可以漸裕民力
可以稍紓雖有㓙年不必鬻天下之爵而莩者以生雖
有邉警不必出内帑之金而戍者以飽鹽法得人之明
效不至此乎使他時課塩最者曰陜西河東稱良計臣
者曰雷君則庶乎朝家三品之禄秩所以畀君與君之
所以圖報者為两得哉此贈言之意也亦君之素心所
欲勉焉者也
　　　贈苗君知合江縣序
天下之治忽繫牧民者之賢否而當今號牧民者惟令
為難盖凡政之利弊藩下之郡郡下之邑而邑不敢專
民之休戚牧分之守守分之令而令無所諉令之秩在
人下而其責恒在人先此令之所以難也雖然令誠賢
乎則於利弊得昌言之於休戚得身任之有所云而莫
吾奪有所建而莫吾撓則牧守雖大且尊如令何哉夫
如是吾又見為令者之易易也已苗君時雨之知合江
縣也其鄉之仕于京者周君麟榮君之行而欲致古者
贈言之義見屬于予予不獲辭則吿之曰士明經孰不
欲以致君澤民為志而或言盭其所行政非其所學何
哉利汨之也利豈賢者所當齒耶賢者正義而不謀利
則上之致君下之澤民皆恢乎有餘地而天下之治可
幾也况於令乎令之于民也最親則賢者抱澤民之志
宜自令始苗君行哉推所學以試於百里之間當不求
所以副之者哉蜀去京師萬里而合江治瀘水之東其
境接牂牁其民習于刀耕火種更化百年比于内地而
所以綏輯之訓廸之尤令之所當䆒心者也苗君其足
以辦此乎天下之治固不繫一邑而士之志亦未必安
于一邑政之所通不奪其公民之所瞻不撓其亷吾見
上之為牧守者将大有合焉以福東川之人而令之不
難也果矣君世家錫山屢不利于塲屋而卒業大學學
益老行益堅且明于義利之辨乆矣其入吏部銓也試
在人上崛然有聲殆非悠悠者比予故因周君以不腆
之説為賢者告而終以逺大期之
　　　推府陳公考最榮還贈行序
嘉禾陳公明遇以成化辛丑進士擢推府于徽三年部
使者以為賢俾奏績京師吏部憲䑓交以上最聞廷謝
之日徽人仕京師者相與幸其邦之得賢佐以司刑而
福民請予言為慶方陳公之下車也予適居松蘿山中
聞人言陳公最名有經學嘗與友人讀書其鄉之東塔
寺諸生從之攻苦茹淡不底于成不己已而先後舉進
士甲科傳其學而待㨗者尤衆且出其所長于詩典則
而清新三呉之工詩者或未能過之此其人疑不足於
吏事者歟予曰不然經律之可相為用也乆矣伯夷䧏
典折民惟刑而漢人引經㫁獄惟世之不可以两有也
故或彼以此為迂儒此以彼為黠胥皆非也烏有深於
經而淺于律者哉矧八音與政通而謂詩不足以逹政
豈知夲之論哉吾知陳公必将有闇然日章之實固非
若淺丈夫沾沾自喜而徼名于一旦者矣子姑待之哉
乆之則聞人言陳公果有過人者其性不忮以刻其才
不露以逞其坐署也門庭肅然無私謁其行縣也必以
奉公自誓無後言亮哉其非深于經者不能也則又對
曰未也易戒無恒詩謹克終世固有始雖明㓗而中斯
變焉者矣子不更需其成哉盖及今三易寒暑其莭愈
峻而刑愈平民愈孚外之則部使者賢其人内之則䑓
部大臣書其最名通于天子俾還蒞其士民盖經律之
相為用如此不誣也邦人樂終其惠而慶之宜哉夫刑
國之所重也刑清而餘無所難理者矣亷闇于事與才
蔽於私者其為民病恒均世烏有庶幾兼兩者而向進
不已如陳公者哉近著令御史缺員取具于府推則公
早晚必有還朝之命而邦人求終其惠将不可得矣東
南僻郡號大佳山水者莫如徽而公辱臨之凡有所登
眺與夫劭農問俗多寓於詩每録以見示藹然古風人
之義也别後再見而公之篇章益富且工則詩與吏事
偕進矣而其後之所至又孰能禦之也哉
　　　贈無鍚醫學訓科施君克文序
舊嵗有詔求名醫于天下畀有司禮送京師而常之無
錫醫學訓科施君彦清預焉彦清既北而無錫遂以訓
科闕吿官吏相與議於公士庶相與議于私曰醫拯人
之疾病夭瘥以佐一邑仁民之政其利害不小况訓科
之官所以領䄂諸生取决羣疑其舉措尤不可不慎而
施之醫無鍚之望也盍徃求之得彦清之從子克文克
文業醫而善書能詩益以孝友聞於是自令以下聨檄
署名上之吏部吏部送太醫院而試之良焉乃廷授無
錫訓科以歸盛君舜臣方為禮部官屬於克文有親好
請予一言為賀予每以謂醫之為道類出古之聖神其
書具在其明之甚難而後之學者若以為易列肆而居
執方而應盖不可数計而人之遇之其幸不幸則亦有
不可言者焉予嘗過鍚山識彦清君于舟次其在京師
益相還徃以為清才妙思固文苑詩社之英而其醫尤
不易得本之素難而参以守真潔古明之彦修諸家推
以治人鮮不獲驗盖儒而醫者也克文嗣其官矣可不
嗣其業哉醫以學名将以佐一邑之治科以訓名将以
教一邑之醫學非其學而訓非其訓皆君子所不與也
克文歸哉思古醫之難而以為勉睹今醫之易而以為
戒他日起一邑而召入尚方踵家世之烈而収醫國之
功斯無負上下之所望于克文者哉予又聞施之先在
宋有為翰林醫官者在元有為南雄路醫學教授者在
國初有為無鍚醫學録者盖皆一時名流必有著述存
焉而予素多疾喜醫學倘因克文預見一二又非快歟
　　　思逺詩序
宫保尚書大學士夀光先生之謝政而東也門下士與
鄉人後進仕京師者賦詩若干篇将寄夀先生而翰林
編修敖君山題曰思逺俾走為之說走竊觀先生起進
士為文學近侍之臣歴四朝位元老又實傅今天子于
春宫尭舜君民之心殆未始一日忘者乃忽然上疏觧
組以去又竊觀聖天子于先生資其啓沃置諸宥宻将
有太平之責焉殆不可一日無者乃居然從其請而去
何哉走以謂天下之大美必相胥而成古之人盖有廹
於衰暮貪進不止至於斥逐而後行者先生年甫六十
去志堅决且乆視古賢不少譲而聖天子於先生之去
則有璽書之褒有内帑之賜有給驛之榮有嵗禄之贍
有公人之役恩禮稠叠度越前古盖去之者振亷耻之
風從之者篤始終之義也君臣之間相尚以道而天下
之美於是為大矣矧先生有父焉年踰八十無恙在堂
得歸而飬之有諸子焉競爽並秀而又多納禄以從先
生之後玉帶朱衣照映門閥杖屨所至溪壑増輝適慈
孝之樂而並進於期頥之夀使後來者仰前軰之髙風
以為逺乎不可及則先生之歸在我朝一人爾雖然先
生齒髪未衰精力方健天下之屬望在焉而古之賢相
亦固有再入三入者矣聖天子重違舊學之臣而優遂
其雅志于一時然賜環之召在前代以為盛典者有故
事也講而行之非天下之福哉若然則醉白之堂耆英
之㑹将不能乆魏公于鄴都終司馬于洛社也可知矣
頌盛世君臣之美而致門生後進之思此詩之所由賦
也
　　　雲中寄興詩序
户部郎中瀛海戈君勉學之督軍餉于大同也鄉進士
寳應陶君敬學作雲中寄興之圖餽之圖既精絶而又
重以詞林諸君子之詩金舂而玉應疑不可措手矣而
敬學以予有同鄉之好復請一言惟大同西北重鎮古
雲中地歴代宿重兵以備之而我朝益嚴常遣宿将建
牙於斯而軍實所需必付中朝才諝之臣總之俾以璽
書從事文武大吏不得干其間為法之嚴在吾勉學者
盖遴選也夫塞垣非佳麗之地計臣非逸豫之官亦何
興之足寄乎而陶君圖之諸君子歌之何居是不可以
槩論也方今聖天子在位屢以偏師出塞敵益北徙而
諸将亦屢以㨗吿烽燧稍閒牛羊被野而邉人之晏然
足食也乆矣勉學職事之餘輕駕徐出以按行其山川
考覈其營田下馬而坐展巻而賦四顧悠然景與情㑹
而忘其一日之勞固君子所不廢也雖然予則有進于
是者夫以吾勉學長身豐頥氣度軒豁有封侯萬里之
相而又當盛年立要津顧可以小就邪昔張魏公幹辦
公事于熈河徧行邉壘而進其老校退卒于頺垣廢堠
之下相與覧觀形勢指授方畧以詢夫戰守之宜與其
前人成敗利鈍之故後起䟽逺而位将相受鉞專閫于
四方區畫邉事如指諸掌卒以成捍衛之功而名後世
盖古人之所謂寄興者如此非徒流連光景以相慰勞
而已勉學其尚無甘于自棄而以為非我所及也哉此
贈言之意也
　　　應天府鄉試録後序
應天府臣以成化丙午南畿鄉試前期請官主考惟臣
諧臣敏政適皆承乏被命而行以七月望前一日陛辭
八月朔濟江七日鎖院廿七日撒棘盖其在行也兼程
其在公也通夕得士百三十五人取其氏名邑里及文
之優者與凡内外典事之職名刻為鄉試録以進而傳
焉臣敏政竊書其後曰應天古金陵也我太祖髙皇帝
起而都之遂定中原掃羣孽啓一代文明之運于萬億
載而無疆所謂清談之俗浮艶之詞浸滛乎輔郡而雜
出於偏安叔季之所尚者蕩無餘矣太宗文皇帝閔幽
冀為元之舊邑雖訓化之未孚也思以南濟北又徙都
焉所以建大中制諸夏而南畿帝業所由興比周豐鎬
士之應期而出者固宜其盛哉自洪武庚戌試畿甸之
士於京府迨甲子而飬材取士之制益嚴以備制純于
經術而不雜故士習正而儒效昌非漢唐可及者百年
于兹夫以聖化之所薫陶命吏之所甄㧞名登天府而
程文行四方則凡有在錄者固一時之選哉角海内之
賢奉廷對而服官序實昉乎此然則宜何如其圖以副
之䔍問學而以矜已嫉人為大戒慎名莭而以貪得躁
進為大耻安職分所當為而以矯情立異植羣扇俗為
大戾使文與行兼名與實符則庶幾乎天下士哉豈直
南畿之秀益加勉焉則雖進而為聖賢之徒也孰禦豈
直科目之榮臣愚獲奉經幃及侍學春宫也乆仰聖天
子求賢圗治克纉先猷稽古右文聿修家法隆太平之
業以上躋于唐虞三代之盛非士則孰與副之士之出
畿甸者宜思其職以取先天下誠不可茍于一得負列
聖作育之㤙而為掄材者咎且慚也樂斯録之亟成也
僣為之説用相吿焉
　　　贈應天府學教授黄君序
三山黄君思賢以鄉進士教諭河南陳留九年其門人
若户部主事馬輅軰則皆已先顯矣於是吏部考其績
書上最第其文居首選言于朝進其秩與禄俾教授南
京應天府學其友人太僕少卿王政夫軰又皆喜其進
而惜其去也請予言為之贈惟士起儒生而至于教授
亦可以為難矣夫治莫大于政教而教授與郡守分其
責是不難乎而又况于京府哉然教授九品秩秩如彼
其小也食下士之禄禄如彼其薄也而責均于京尹教
施于都人其終嵗所瞻望而致禮者非留後之臣則均
逸之老也寝廟之美宫闕之壮江山之佳麗足以發才
氣而充見聞非一藩方逺外可比又與大司成同處乎
都城之中其師道可仰而教條可規也夫如是則非上
最首選之士吾未見其責之足勝也黄君少學于家庭
有明經之譽長官于庠序有育才之功試可而進擢之
以補京教之闕員誠莫宜于君者然得于前或有所缺
于後長于彼或有所短于此則夫秩小禄薄而求與京
尹大臣均政教之責思足以勝之疑又莫難于君者君
可不勉與昔宋起歸徳建南京亦號應天府而范文正
公嘗職教事于學官其率以身其所造就多名士而其
篤志苦莭見于傳記者可考也又况其平生以中庸之
説唘大賢以先憂後樂之心佐世主誠有得于聖賢政
教之大端則今之以後學而領教事于舊京所當企徳
而景行者其不在兹與雖然文正公百世士孰不願立
下風而求踵其後塵者中世之所難也與人言而不尚
論古人以振厲之者薄乎人也不自力以跂望其一二
焉乃至于自沮以為不敢當者薄乎已者也
　　　慶戚里張君榮授鴻臚卿序
成化丁未之春有詔得興濟張君來瞻之女上配青宫
前期特授君鴻臚卿禮成凡在君同鄉而仕于朝圗所
以慶者請僕為之言僕謹對曰此豈直君一身之慶而
已竊聞張氏之先自河南徙山西徐溝再徙河間興濟
君之祖知事公暨君之世父樂素先生皆以文學起或
賛政大府或主教名邑至君之兄都憲公來鳳遂以進
士甲科顯于時君承父兄之教屢試秋闈有聲太學秀
之所鍾欎而未洩䔍生淑媛以儷元良其長厚之澤詩
書之業培植豊而漸漬乆矣駿發其祥益熾以昌此非
一家之慶邪河間志載漢魏之間母天下者間有其人
然或出于追崇或出于旁親入繼而致隆未有光膺封
冊視膳两宫如今日者使山川改觀草木増輝一郡之
慶莫加焉夫自文皇帝以來聲容文物偹矣獨青宫嘉
禮未之有聞有之實自今始曠典之行快覩彌月流聞
四方忻忭無極然則綿宗社萬萬年無疆之緒亦自今
始請以為天下慶焉夫慶至于天下大矣夲其慶源之
所出君亦嘗惕然求所以持之者哉妙選徳門豈無珥
貂列㦸之族而得之乎儒家推㤙近戚豈無奉車驃騎
之銜而授之以禮官是殆聖天子念承祧之重嚴正始
之文顧非儒非禮不足與言治者君可不朂諸以九卿
之尊居戚畹之盛而能不忘于爼豆之故習則豈直身
家之榮與國咸休進進未已凡椒房之親将莫不退歎
而興起曰儒者之學禮官之守真檢身保族之規而裘
馬之娯聲伎之耽田園邸宅之競誠有不足言者芳聲
美譽逹諸宫庭益進于儉慎之德以基王化于無窮顧
不韙與僕無似偹員宫僚今十年矣嘉禮之成實際其
㑹敬惟􁱝學日新景福益臻而又得外戚之賢如張君
者可自輔也樂與諸公致大慶焉亦非直同鄉之好而
已
　　　贈黄君宗鎮同知處州府序
邇者聖天子以為政之在人也而官人之效乆未克臻
赫然思有以作新之於是中外之臣無不祗畏澡雪圖
自奮以副徳意乃成化丙午冬十有一月吏部銓人適
當首選而黄君宗鎮得同知處州府事專董銀課云處
州在浙東古縉雲之墟領十縣襟帶千里而又有軍衛
並處其間以地言之巨郡也銀課所在上有藩臬專官
有制使兼領而同知位守之次職五品食大夫之禄下
之無敢均其責預其事者以官言之上佐也矧擇才更
化之初以四事考之而褎然在數百人上名稱其實無
或異詞以人言之遴選也當遴選之公膺上佐之榮而
臨巨郡之重黄君之行得毋愓然于中求所以副之者
哉而吾人則有以知君之足副乎此也夫銀課有國之
大利存焉急之則失民緩之則曠官此有志者之所難
也而君治春秋之學是非予奪素有定論義利之辨其
見之必明祁門黄氏世為碩宗而君之父封刑部主事
舍􁀙先生操行甚髙教子姓甚嚴故君之兄宗噐今刑
部員外郎起明經取科第刑書政典具有家法受父兄
之訓非一日也其習之必熟君偃蹇塲屋幾二十年聞
見廣而渉歴多於世途險易公務弛張其慮之必周夫
其見之明習之熟慮之周雖以之處天下之事将無難
焉而况一郡乎况郡之佐乎然則黄君雖若愓然於其
初而實有沛然于其間者哉他日政成播其績于一藩
曰此吾屬之浙東良有司也又播之于一鄉曰此吾黄
氏之佳子弟而横舍生之經術有成者也又播之於四
方曰此吏部擇才更化之遴選人也其旌之有誥命之
頒其擢之有晋秩之寵其書之有郡乘之編有去思遺
愛之刻則君之沛然于其間者又将炳然于其後矣夫
豈不足以驗官人之說于上下哉與人言而不以逺大
期之薄乎人者也聞人言而不以逺大自期薄乎已者
也於是監察御史謝君廷獻合吾徽之仕者相與餞君
而予為之序如此云
　　　贈沙縣丞葉君致政南還序
休寧葉君尚莭以成化癸夘之夏用吏部銓廷授福建
延平府之沙縣丞丙午之冬述職來覲得致其事以歸
於是有以君為縣三年齒髪未衰精力尚强而請去太
早為君惜者予聞之曰不然士君子之處已也莫難於
初尤莫難於終固不以禄之厚薄責任之重輕為前却
也彼讀書于庠校勤苦終嵗日不暇給有遭斥而不獲
齒于諸生者其得上太學則以為幸矣然其勤苦益甚
有不獲一伸而終困以老者其得上吏部則加幸矣然
不勝其勤苦之甚且乆焉有請職名而去歸其鄉迄不
獲一施其所存者視君由正途出佐巨邑上官嘉其能
小民樂其惠平生所學畧見于用者其初何如哉矧入
覲之臣無論大小固有以墨以殘禠職而除名者矣此
猶置之乃若平時藩臬大臣固有不職而為部使者
之所劾或吏民之所訟至於身謫而名汙者矣此又姑
置之乃若平時䑓省重臣固有不檢以獲罪清議去國
投荒而甚之至于𨽻編氓列逺戍求為下官冷局而不
可得者視君之既壮而仕其仕之小也易稱未老而歸
其歸之健也可樂且又以引年納禄為詞人無得而訾
之者其終又何如哉予于是盖為君慶而君之所以自
處與人之所以處君者亦不可不自慶矣獨念正統中
先尚書㐮毅公以公務過家實始送君入縣庠俯仰今
昔踰四十年而予復得與君握手都門預祖道之席不
能無感焉故鄉山水宛在目前君之朋㳺計多無恙社
飲之行鄉射之㑹洩洩融融其樂可知而予方鞅掌于
世故瀾倒乎簡册不能從吾人觴詠于一丘一壑之間
可歉也哉故於葉君之行序以贈之凡鄉人在京者悉
署名其後将以為君之歸榮焉
　　　贈知松陽縣事謝君致政南歸序
祁門謝君文瑩知處之松陽縣事五年端慤亷公為浙
東諸邑之冠旌擢之榮可計日矣而文瑩素恬静不屑
宦走慨然有去志白于布按兩司兩司知其賢留之又
白於監司監司留之既而以述職上京師時文瑩之諸
父知武陵縣事文英諸弟鄉貢進士文温監察御史廷
獻知其志微諷留之毅然不可以情白通政司以上吏
部凡兩司之入覲者交留之不獲司銓者亦歉然曰知
縣年尚壮而才何决去如此於是文瑩得請而南鄉之
士大夫相與悵然曰吾人之仕者非無佐廟堂列朝著
或貳藩臬長州郡求其性識操行有志鄉而不茍屈如
文瑩盖不可一二方覬其踐亨履要以漸伸其所抱負
為鄉邦之光顧力不可留也奈何則相與言于予請有
以為君之歸予竊聞有國者必以耻勵下有官者必以
耻自勵則士風振治道成故孟子謂人不可無耻而孔
子稱鄙夫不可與事君有以哉丙午之冬聖天子以士
風不振赫然下明詔督察羣吏以圖治功而述職之臣
猶有請托以兾倖免者有自陳状或隠其年之遲暮而
願留者有聞退報而失色或至于欷歔不自勝者士風
如此宜上之人以耻勵之而進有及民之仁退有决去
之勇如文瑩何可得哉然則為鄉邦之光又豈待位之
崇禄之鉅勢之盛而後為快哉予獨念古之君子盖未
始以進退而忘世文瑩夲祁門碩宗其髙大父子温以
儒行號東野汪環谷先生實友之傳祖暨考積累有聞
旁施逺紹甲于他姓凡為族姻者将于是乎考徳文瑩
䆳春秋之學少舉于鄉以儒飾吏而有成勣無斁事凡
為後進者将于是乎問業方壮而仕未老而歸其渉歴
已多而聞見益廣鄉射之行必推尊焉凡為令丞與耆
宿者将于是乎訪政而觀禮使從之者多好義知耻之
人而足為盛世興道善俗之助文瑩将無意于斯乎請
以是為歸贈若杖屨所經林壑増輝觴詠所加魚鳥獻
樂此退居謝事放情適意者之常殆不足為賢者道也
　　　贈陜西按察司僉事潘君序
成化丁未之春大理左寺正潘君世隆用吏部言出僉
陜西按察司事其同寅評事汪君守貞軰相與榮君之
遷諸予贈之一言予惟聖天子以臨御之乆也慮官弛
而法隳當天下述職之時特下明詔考覈之典比舊加
嚴由是銓臣憲臣奉詔惟謹貪横不職與人望所不協
之人或罷或謫庶位竦然知上意所在思自澡雪以圖
報稱既又選于中外得才吏若干人以補諸闕員而潘
君與焉誠可謂之榮已然比者闗中大饑民流亡相食
聖天子屢下賑恤之令不足則遣大臣禱山川出内帑
濟之又不足至于鬻爵而方面之臣多以病民停禄乆
之災患稍息矣然屏鋤貪梗扶植傷殘以還于舊觀實
有藉于按察之臣則潘君之行雖榮而亦豈可不加之
意哉夫不以上之寛嚴為敬忽不以任之乆近為勤惰
不以地之難易為前却此人臣之法守而潘君之所當
朂焉者也雖然君起進士甲科筮仕大理自左評事歴
副與正八年數奉命讞獄于四方有賢稱而無訾議乆
矣膺遴選于考覈之初當劇任于凋弊之餘宜若不可
易視之者然夲之素練之才持之不懈之操佐其長以
舉刺其官屬清雪其寃滯使傷者以甦仆者以起用答
一方之厚望而副聖天子綜覈名實以圖治功之盛心
遷陟之榮固将與功名偕進豈止為棘寺之臣増輝而
已潘氏之先家錢塘中徙京師君父年八十有二母年
七十有五聨徳在堂而子又克肖能世其學以待㨗于
科名人以是占君之持法夲恕而崇階峻秩當未艾云
　　　贈温州教授汪君序
祁門汪君秉忠以景泰丙子鄉貢士凡两上禮部弗偶
以順天庚辰就乙榜得河南新蔡教諭去去未幾以外
艱歸乆之起補撫州金谿冄任台州臨海以成化丙午
升教授于温州於是君走四方守一氊餘二十年矣在
金谿考順天福建山西鄉試者三在臨海考河南山東
鄉試者再門生不下二三百人或取甲科入顯仕而君
之子浩亦繼踵領鄉貢矣受知巡撫大臣及藩臬郡守
或上奏牘以薦或下公檄以委一攝政于上饒再攝政
于樂安當嵗荒吏弊之餘而所藴亦畧展布矣然則當
今之為教官者其負學之優操行之卓奏績之多孰有
過于汪君者哉縣令之選䑓憲之擢以君稱首孰得議
之而又使之典教一郡何居予以為不然士學聖人之
學固将明體逹用而用莫大于政教教一邑者責均于
令教一郡者責均于守教一國者責均于六卿教之責
可謂重矣而禄之崇卑位之亨否又非志聖人之學者
所足計也汪君歴教三邑號為良師薦者雖衆而不獲
進于通顯於君固無所損縦使進于通顯而志不獲伸
乃與齷齪淟涊者並居而無尺寸功以自見於君亦何
所益矧君讀聖人之書尤䆳于春秋春秋者聖人之用
存焉予奪之間榮辱繫之則其所自處者審矣吾知君
欣然其行而亦将隐然有憂其教之加難者矣夫憂其
教之所以加難者責均于守也然則如之何而可邪吾
聞温州在宋有周行已先生者程門髙弟舉進士為夲
州教授邑人始知有伊洛之學而汪君之官亦教授也
又有林石先生者當王安石新經盛行之時獨以春秋
教授鄉里而汪君之學亦春秋也如周先生之探道源
而不溺于詞華如林先生之守遺經而不媚于時好庶
足以成教而輔其守之政于一郡無難焉然亦豈非君
之志而吾軰之所望于賢者哉近朝廷著令䑓憲之擢
取具于教官之有成績者君之志雖在彼不在此而禄
之崇位之亨驀然而來坦然而得亦有人不獲辭者予
不佞尚與諸鄉人拭目以俟而預道之以贈焉
　　　雙桂堂詩序
句容之徐有號樗軒君者及其配虞氏名能教其子子
凡四人多務學有立而名在秋榜者两人曰玉琢之舉
天順己夘才弗克夀曰欽承之舉成化丙午鄉人以為
難名其堂曰雙桂士夫間多貽之詩者承之請為之序
予讀之歎曰天下之為人父母者孰不願成其子然子
之才不才及受教與否常不可必茍得一人焉則以爲
幸矣而况相繼舉于鄉為其親榮若徐氏兄弟者哉昔
郄詵以對策當居首選猶桂林一枝盖妄自侈譽之言
非出于鄉評竇禹鈞五子登科時人有丹桂五芳之句
然其得隽多在五季而入仕于宋識者憾之乃若樗軒
君夫婦聨徳髙蹈于句曲之下而兩子成名于盛世其
賢足以教其才足以受教鄉人榮之士夫頌之使登其
堂有所慕誦其詩有所興其為世教之勸不既多乎豈
直一門盛事一時美談而已丙午之秋予實奉詔試士
南都承之之文校諸詩八百人最優而不為分考者所
賞識予得之落巻中驚惜不已擢魁其經同寅汪公憮
然曰非其先人有大積徳不及此既啓巻則欽也一堂
閧然以為得士乆之聞人言承之有至行親䘮廬墓而
又事諸兄極友愛讀書攻文不事口耳盖有志古人為
已之學今取以魁一經士宜哉予不及識其父兄而每
以不失承之為幸輙序而歸焉承之後此學當益深行
當益堅所樹立當益逺且大而斯堂之名益顯矣士夫
之作所以頌徐氏之先徳而嘉予之者亦将不止乎此
此特為兆云
　　　奉送沈君出判徽州府序
仁和沈君文進初舉進士歴刑曹出僉江西憲事凡十
餘年雖所職不出刑名家能以洗寃澤物為志大有聲
于搢紳間既乃以詿誤左遷判郡于逺外人有為之嘖
嘖者君怡然曰求無愧于心耳若民事則豈敢不勉今
易地徽郡徽杭近境也知君特詳則相與言曰沈君雖
暫屈于是然所以大伸吾人于異日者将有賴焉又相
與請言為君贈予嘗以謂士力學用世當以民之休戚
為已責而祿位之小大前却弗計焉夫士固有宜于小
不宜于大者矣有安于大不屑于小者矣若沈君則不
然君以易學起家於人情物理否㤗屈伸之説䆒知之
甚明故一出而官諸曹則有淑慎之譽再出而專一道
則有平反之績其得之不喜其失之不愠非其中有過
人者不能也矧今所佐一郡郡不過六邑非有逺邇圖
囬補罅苴漏之虞所理一事事不過閭巷田畆非有舉
刺禁詰周思叢委之難然則號召之際規措之間固将
有不勞而辦不令而孚者亦何藉于言哉然徽畿郡也
其地位隠然可敵一藩其民之富庶居然可冠列府則
夫利有所興而為吾人之休弊有所蠲而不為吾人之
戚亦不能無望于賢者易曰官有渝貞吉敢以是為君
誦之可乎然予獨念君雖不以禄位之小大前却為心
而士論殆不可釋牽復之㤙藩臬之命将擬其後而吾
人必有不得終其惠者於是相與奉餞于禮部司務方
君之宅天氣清和南薫伊始酒肴維旅情文两洽吾郡
之士在坐者六曹两法司及宫僚近侍藩府州邑庶官
畧備沈君欣然嘉其多士而樂其吏民之可與言治也
為之盡觴乃散而予竊序之以贈焉
　　　贈徽府儀衛副黄君序
黄君驛近受命副徽府儀衛司秩五品視武畧将軍之
階與禄得世襲㤙至渥也於是廷謝将還凡在鄉戚者
思道其家慶而侈上賜為府僚之榮請予一言惟君為
仁廟貴妃之姪孫中兵馬指揮昱之子神策衛指揮鍾
暨秀王妃之弟徽王妃之兄駙馬鏞之從兄也一門貴
盛甲于一時而君又從王之國鈞州入奉燕閒出偹扈
從甚為王之所禮爱乆之王為言于朝獲兹命焉是雖
聖天子篤宗藩之親而君恪慎之将撝謙之守孝弟之
修則固有得禄之道而不可誣焉者矣黄氏世居徽之
休寧得山川之秀實多且專故生子為竒男生女為淑
媛秉靈萃精照耀後先足以聨玉牒之書偹國史之編
盖非特門閥之慶而已然則諸君子夲其先世敦徳履
善之裕仰聖天子宏仁沛澤之施榮君之還朂君之行
以為黄氏方興未艾之祝亦非特桑梓之好而已矧一
府之中文臣惟長史左右武臣惟儀衛正副皆號元僚
輔王之徳義而掌其禁衛之防所繫甚重也以况義兼
親賢而又出於天潢戚畹連姻嫓徳之舊者乎黄君朂
之巽以持己而不矜約以處家而不侈勤以居官而不
懈親賢士樂善言以自輔而不為流俗之所移使行與
齒増名與位升斯無忝于家乘無負于㤙典而有得于
鄉戚之贈言金緋之榮将儷美乎父兄之貴盛于異時
也可前卜哉予與君同鄉邑嘗拜其大父于堂既夀之
又銘之故知其家世為詳而交君父兄間非一日之雅也
輒序之不辭
　　　慶許孺人呉氏七十夀序
吾鄉之為女婦者其性行之美殆諸方所不及盖其自
少而壮而老未始一日廢其紡績之業而於倉囷之入
栖栅之飬中饋之治督視惟謹不敢以其身之貴家之
豐而少縦焉首餙服御樸而不華有上古荆布之風凖
已嫁者其足跡未始踰大門近親至戚有終其身未熟
其面者而獨惓惓于教子隆師取友不憚勞費盖勤于
婦功而刺繡剪製無呉越之巧恪于婦容而粉白黛緑
無燕趙之都謹于婦之徳言而應持門户陳詞理訟無
恒代之健故宅里之旌相峙于境夀考之樂相望于家
閨閫之譽相髙于族黨閭巷之間者炳如也若歙琶塘
許君示惠之配孺人吴氏則亦一人焉孺人性行之美
至于孝舅姑而夫君以為賢教飬其二子文昇文瑾至
于有立而知孝家庭内外肅如雍如皆世之所難者而
孺人未始以自異雖其子與其近親至戚亦且以為常
豈非吾鄉之人安于善而不為流俗之所變易有如是
夫成化丁未七月二十日實孺人始生之辰於是夀七
十矣其婿汪惟用走書京師乞予言為稱觴者先惟聖
天子以孝治天下邇者恭上太母徽號加㤙寰區俾老
者有飬萬世一時而孺人身際其盛七十伊始吾知其
心益休體益康享子孫之飬益厚踰八望九以底于期
頥之筭有不難致者哉雖然孔子論夀曰仁洪範五福
主于好徳明夀必有所夲而後為足稱也予故道吾鄉
女婦性行之美而仰窺盛世錫福之隆書以授惟用之
從子鄉貢進士祥俾寓歸為夀予雖不及拜孺人而祥
於予子為友壻有親戚之好焉是為序
　
　
　
　
　
　
　
　
　
　
　
　篁墩文集巻二十六
欽定四庫全書
　篁墩文集巻二十七　　　明　程敏政　撰
　　序
　　　贈李君知大名府序
成化二十三年春刑科給事中臨汾李君廷玉出知大
名府事廷謝之日多嘖嘖以為李君起名進士出入黄
門青瑣間幾九載矣内而封駁諸司之章奏外而勘大
獄于四方必協諸公議不茍止而妄随也維時給諌之
臣當上意者恒難其人而李君積有年勞無訾議宜膺
峻擢以勵一時乃出之為郡疑未足以盡其才者予以
為不然人臣之義在書有之為上為徳為下為民而已
郡于民最親守也者所以宣上徳而為民之師帥者也
責莫重焉而輕視之豈知類者哉李君昔者以言為職
凡羣吏之廉貪仁酷得論列于上而舉錯之民情之淑
慝與其事之利病得進説于上而更新之然獨言之云
爾執政之臣有可否焉則其言之行也豈可必哉今出
而專城不言則已言必見之於行不行則已行必繫民
之休戚吾知李君求舉其職之不暇而疑不足以盡其
才者殆非所以重君也然則律己之㢘恤下之仁君之
素志不可渝也興民之淑而懲其慝講民之利而祛其
害皆君之所得為者也豈徒言之而已然予知君之足
辦乎此也君為近臣則有成績矣為上為徳恒恐弗逮
而况得可行若郡守者哉或曰大名今輔郡䑓省之臣
更迭出入以督吏治郵傳旁午文移山積為之守者雖
有為下為民之志而不免于俯仰牽制之難則所謂可
行者亦莫之可前必也是又不然君子之居官亦盡其
在己者而已在己者盡則彼之賢歟固将善我以為民
福彼之不賢歟亦将自恧反走不足以病吾之政而又
何私憂過計之有大名在前代守者多名臣或起領大
藩或入賛廊廟其遺愛具圖經而大莭著史傳炳如也
取而師之則其功之崇譽之興将不儷美前哲而庶幾
乎盛世之循吏也哉於是李君行有日矣其同寅趙君
良度軰知予素善君托鄙言為祖道之贈而予不得辭
焉輙次其說如此
　　　贈鄭君知臨髙縣序
吾郡有負通才抱成學而乆不獲見于施者一人曰鄭
君文振其就試于南北也人率以魁選目之而君數竒
率不偶非獨後進師之同舍遜之外而提學憲臣内而
大小司成老于文行而不妄許可者亦相與惜之不已
非獨良有司禮之寓公傳客過而訪之外而分陜重臣
内而天子之元輔暨六卿之甄才好賢者亦以逺大期
之盖君學長于春秋於古人髙下得失及世務之成敗
利鈍皆見之明决之審且以其餘力旁通諸家若六書
之法與方脉之象堪輿禄命之書予嘗以謂若鄭君豈
待試而後見哉觀其人可以得其中聼其言可以知其
能惜吾力不足振之而君年亦踰強仕矣成化丁未之
夏合同志者入言于吏部請得官遐方以自効吏部為
言于上許之授君知廣東臨髙縣廷謝而行予因禮部
司務方君良弼於君有姻好聞而壮之曰昔人固有過
卭崍九折坂畏乘其險而却馭者矣有持被入直三省
丁寧内顧語刺刺不能休者矣夫臨髙雖瓊管之巨邑
然處南海島中古遷客流人之遺蹟多在焉君得之而
恬然若無不可為者将藉是以發其胸中之耿耿者乎
才通而不伸學成而不試宜君之勇于行而不可留也
歟君世家歙之貞白里其先曰鄭令君當宋季以一言
觧屠城之師廟食至今曰師山先生以節聞事見元史
君承累葉之傳學術政典具有家法疑無俟乎人言然
君子不以其所能者自足而忠吿之言又非其所厭聞
者君以為何如哉别利器于盤根錯節之餘騁六轡于
輕車熟路之上毋逺外其地而忽其民使循良之聲翕
起于嶺海之間為列邑之倡大府書其賢部使者薦其
能陞佐一郡長一州其又甚焉或進而官于朝皆平日
故人之所望于君者君志固壮哉君從弟逹以名進士
知浙之黄巖方以才亷有聞被召将至異日二惠競爽
以増輝于貞白之里使締交聨姻者預有榮焉尚當執
茟為君續書之
　　　侍衛承㤙詩序
國朝禁衛之制凡諸将軍魁幹有勇者别簡勲戚一人
統之入侍殿陛出扈乘輿率佩櫜鞬御劍以從其職號
最親且重不輕以畀人焉邇者闕員詔遴選以充而得
駙馬都尉洹溪樊公大振受命之日大夫士與公有文
字之雅者相慶于其第且為之詩而以序屬予竊聞有
周盛時在王左右者自三事而下莫要于虎賁綴衣之
臣故周公慎焉必以庶常吉士處之誠以君徳所繫必
自近始也今天子嗣世守文比隆成康凡一材一藝之
人務盡其用恒恐或遺而况于侍衛之臣受簡知之素
若樊公者哉公雖以少年居戚里然偉容修幹有老成
夙将之風劬書績文有經生學子之志知時逹變有謀
臣策士之能聞諸縉紳盖亦乆矣一旦而起驂乘之親
膺殿巖之選當心膂之托宜其播之聲詩更倡迭和以
紀一時之盛為邦家之光也古之聨姻帝室者盖更僕
不可盡矣吾於唐得一人焉曰杜仲立嘗一居衛尉再
領金吾三進常侍皆奉宸宿衛之任史稱其居官精明
屢進忠益大為上之人所禮重於宋得一人焉曰王晋
卿以詞翰妙一時而與蘓黄諸名勝相友善風流文雅
談者尚之今樊公所任則仲立之官所負則晋卿之業
顧豈可居其有而安其常之為得哉必於其所任乎益
恢於其所負乎益崇思上幾于成周吉士之列以無負
今天子簡任之隆則諸君子之詩誦而傳之亦不徒以
重交㳺侈㤙禮而已
　　　旃溪十景詩序
予素聞旃溪張氏所居當吾邑山水之勝處相宅者亟
稱之盖張氏之彦曰士貴始卜居焉今四世矣士貴之
曾孫尚相以事來京師因謁予言所居在金山之麓山
秀㧞不羣而徐谷之水出焉其清可鍳毛髪山之四直
其夷而可耕者為富疃深窈而入可樵者為桑塢蜿蜒
若虹有竹萬挺可徑而陟者為横岡循溪而行出灌莽
而升可與客徙倚者為荆䑓水沸而渟有翠壁掎之可
坐而釣者為亭潭坻㟁相峙有松千餘人行蒼翠中雖
盛暑可憇以風者為髙港山之背有峯如筆卓然冲霄
使人望之不極者為瀛尖溪之東層巒叠巘若堆螺列
障嵐靄蔚然使人應接不暇者為擁埵盖旃溪之景于
是焉萃而張氏盡有之故嘗離其景為十且得縉紳大
夫詠歌之然未有序者敢固以請予不獲辭則序之曰
旃溪之景勝矣然非其先世積徳累善基之其子孫績
學砥行承之則亦烏能樂此而使夫山川人物之交重
哉張氏先居歙紹川以殷碩聞與宋祝半州等曰光國
者最好義嘗建臨清橋以惠行人結凝翠亭以甦暍者
構雙溪書舍以誨其鄉族子弟盖士貴之考也而士貴
亦能紹其父志悉以先業譲諸兄來居旃溪為遷善堂
以自朂置義田立義倉剏金山橋與臨清功埒至子以
明孫斯寛皆克家益大捐金發廪助有司濟邉餫遂為
挹秀軒盡金山之勝鄉人取世義名其堂而尚相復能
襲其遺芳以求亢宗而為其山川出色計焉豈非其地
之靈足以産材之美材之美亦足以昭其地之靈若此
乎是可傳已予又聞尚相築嵗寒䑓于富疃闢瀟湘深
處于横岡園池之䆳亭舘之幽嵗時觴咏之樂甚盛予
他日得謝事南歸當挟童子榜小舟訪旃溪而問焉從
張氏之老者尋盟于巖穴濯纓于澗流撫寒松而弄修
竹與釣翁樵子耕夫野人浩歌相答于清空寥廓之表
穿晴雲歩凉月道荆䑓而後去則予雖病散尚能臨風
作賦以殿羣玉侈張氏之勝而此姑序其槩云
　　　順徳堂詩序
天之為徳也有順而無逆故人之有得乎天也亦然順
則為君子而吉逆則為小人而凶如水行地逆之則湮
如鳥遡風逆之則却此不易之理也然人之所得乎天
其順之大者莫若孝弟然故先王以孝弟為順徳著于
經雜出于傳記其大約則以謂孩提之童無不能之而
其效至于通神明光四海且深慮夫天下後世之能順
者或寡也祁門謝君以敬嘗以順徳名其堂示箴警焉
跡其平生奉二親甚孝必得其歡心乃已從其兄以美
甚友處六十年無間言庶幾無愧于斯名者好徳之士
聞而嘉之多見於賦詠其子文温奉以請予序予讀之
竟而嘆曰古之后王立愛敬以先天下而措斯世于大
順者盖有道矣司徒之職有教有刑而典樂之官所以
惠廸乎斯人者盖無所不至其見于詩則南陔白華之
萹常棣斯干之什尚可考也后王䧏徳之典不作人性
益離而俗益偷由是貴為王公名為師儒誦其詩習其
業知其為感發懲創之地者或難焉又何怪乎以徳色
慮父以誶語對母而求食以紾其兄之臂者哉然法之
在朝家者不廢而徳之根于人心者未冺也故夫不孝
則望而知其為可僇之人不弟則坐而計其為可敗之
家此人心之同也惜乎寕蹈凶而不為吉之圖甘小人
而不為君子之歸者常多也亦何幸謝君之出于吾鄉
而予獲序其事哉然則是詩之傳豈獨以勵謝氏之為
子弟者而已或風焉或誦焉使見之者慚聞之者興或
有得于詩人之遺意而為天理民彛萬一之助不亦善
乎謝君今享年八十有一無恙在堂而文温以春秋魁
京闈主教長垣所謂順之為君子而吉者此殆其兆也
然徳之積也有漸則其獲報于天也必厚且長吾固知
将有大焉者擬其後而為斯堂之光于無窮也哉
　　　却金詩序
故諸暨馮君履吉以鄉進士知沛縣有介特之操嘗䟽
便民十餘事于朝多報可遇疾痛死亡水火盗賊饑餓
於其境者未始不捐貲給之雖傾槖弗恡有俞繪者落
魄江湖人也君憐其貧以鎰金貸之不質劵去未幾而
君卒俞亦登科典教湖湘不相聞者十五年成化乙未
繪遣其子以金倍息來歸君之子朋玉朋玉不知也亟
辭不受曰先人未嘗以語我且無劵君豈誤耶其子不
獲命則奠置君墓下而行朋玉不獲辭則以予鄉人之
貧者當是時太平恒齋李君分教諸暨其二子惟誠惟
敬與朋玉實同硯席盖未嘗不歎異其所為有古人之
難者然朋玉未嘗以自多而人亦鮮克知之於是惟誠
兄弟相與謀曰使吾友之行不白于世無以勵世之貪
者乃繪為圖請縉紳士詠歌之而以序見屬於戯自義
利之說不明世固有縁利而鬬且訟以至于離親悖交
者矣有偽相質劵而誑人之有以自殖為得計者矣烏
有權義之所在有可受之理而毅然固拒揮利而去之
如瓦礫者哉充其心而民風有不厚官守有不亷者寡
矣朋玉之所為與宋開封人譲寄金適相類盖去今四
百年而事一冄見則士明于義利之說者誠難也抑朋
玉豈故為矯然不情之行以要譽一時哉見義勇而燭
理明求不失其夲心而已惟誠兄弟篤友誼而汲汲乎
張之有相觀而善之益諸君子之言夲六義之㫖渢渢
乎有挽頺波振末俗之風是誠不可無傳焉雖然開封
人史不著其名得包孝肅吕榮公表章之而事始白若
朋玉則何患乎名之不著予獨以為官愈顯則責愈備
而義利之辨愈嚴其所以副友朋之望而取徴是詩當
有大者若予言則豈足為士之重輕也哉朋玉名珏今
刑部貟外郎分司南京惟誠名賛今吏部主事惟敬名
貢今户部主事皆起進士方将以功名競爽于時
　　　贈甘君同知徽州府序
豐城甘君廷望起成化戊子鄉貢進士凡七上禮部皆
弗利乃上吏部舉銓士首選廷授同知徽州府事於是
徽之人客京師者謂君之拜命也宜慶君之行也宜餞
慶與餞皆不可無詞也爰屬之予謝不敏不獲則為之
言曰吏之治民也猶醫之治疾誦醫聖之書既精而又
見證多用藥審則疾之愈者十九雖精于誦書而恃其
性之敏也至以藥試證其證素非所諳也特以意料之
而已則疾之愈者十一置書弗誦而證與藥漫無所知
也聼其所如而妄意于幸中則其疾之愈者鮮矣彼治
民者何以異此甘君數竒諧寡偃蹇于塲屋志愈厲業
愈修羣銓士而試之經莫敢為之先焉誦醫聖之書而
精者也君不獲伸其志于用者二十年然偕君而升後
君而起固有大利逹而名與之俱者矣亦有碌碌于時
而毁譽之不聞者矣至于為郡縣者或宜民或不宜民
某事之可法某蹟之可戒皆君所目擊而非耳聞見證
之多者兹之徃也因民之所欲興其利因民之所惡祛
其害視有餘不足而損益之以無伐其天和使病之仆
者興瘠者肥變呻吟為笑樂将自此始所謂用藥之審
者固君之能事也哉徽南畿輔郡處于萬山之中其俗
樸而不奢簡而知耻昔人恒以為愛土而吏治有善否
遂從而和之以為難徽豈難治也哉夫天下之郡邑固
有坐視人之疾而不能為之者矣盖得夫愈疾之十一
者幸焉而况愈疾之十九者乎此吾於甘君之行竊誦
所聞以吿而私幸夫吾人之有瘳也
　　　夀處士汪君廷悦七十序
歙西有地曰訊行汪氏世居之其地之原田甚腴故汪
氏之業甚豐而人之生者甚盛有處士廷悦君者尤以
樂善好施敦族睦鄰見稱于一鄉子二人曰道銘道常
又能勵行以承其業致孝于其親故君安之無事物嬰
其心而居有滫瀡之奉出有杖屨之適不自知其嵗月
之攸邁也於是夀七十矣宗姻戚黨以嵗之十有一月
九日為君始生之辰舉酒升堂以次稱夀而徐君昊其
甥也夲二子之意繪日出扶桑圖以致慶請予申其說
予聞化國之日舒以長而古之稱孝者曰愛日宜徐君
有取于是以為其舅之夀焉如此夫日麗于天明于晝
故取以名時日之日而積之則為月累積之則為嵗盖
日者嵗之所由起也奉一日之飬則人子盡一日之心
况一嵗乎由一嵗積之以至于七十則謂之古稀而致
飬者宜日嚴也由七十而踰八望九以底于期頥皆人
子之至願而况有敦族之仁則族之人期之有睦隣之
義則隣之人期之有樂善好施之徳則一鄉之人無不
期之矣况徐君為其甥而受其教育有子道者乎吾知
汪君心日益休體日益康夀日益増将與康衢擊壌之
老共樂于尭天舜日之下正賓席于鄉飲受命服于天
朝也有日又豈特一時稱慶之盛而已
　　　城北汪氏譜序
徽郡惟汪氏姓最著族最多故昔人有十姓九汪之諺
然毎族各以其居名若休寜城北其一也其所出皆祖
唐越國公華公當隋末起兵拒亂保有歙宣杭睦饒婺
六州之地暨亂定入附于唐生胙土田沒享廟食故子
孫在郡最多而譜不可無作也舊譜稱越公之先出魯
成公支子汪食采頴川至孫誦因氏以其王父名誦二
十九傳至文和漢末從討黄巾事孫氏為新都守而家
焉新都則今徽郡也文和九傳至叔舉宋䕶軍司馬又
定居郡之登源凡四傳得越公盖其先之可見者如此
疑魏晋隋唐官譜之遺也越公九子皆顯曰俊右衛勲
府叅軍凡十八傳至彦一復遷登源之梧村彦一孫徳
彰宋直秘閣值咸淳徳祐之際再遷休寕依外家曹氏
以居則今城北諸汪之所始也直閣長子瓛宋亡不仕
嘗建樓為藏修之所孫元京先生實記之瓛曽孫群亦
儒者有北荘集而所續家乘則陳定宇先生為之序群
孫永昌始以儒業醫生二子應麟應鳯益世其學而應
鳳五子皆賢曰克敬隠居能文曰克和太學上舍始以
其暇日因克敬所續舊譜益修明之為兩卷寄以示予
求是正焉夫譜也者所以合衆體之離昭衆名之晦而
示夫衆心之勸懲者也彼一飲食之譜闕則五味不可
得而調一草木之譜廢則羣芳不可得而遂一技藝之
譜亡則百工不可得而理况一家一族之盛又出于神
明之胄忠勲之傳詩書禮樂之澤漸摩涵泳于數百年
之乆者哉克和兄弟盖于是乎知所夲矣矧其為法畧
所疏詳所親括之以例證之以圖附之以行録開卷之
頃粲乎秩然誠可以昭繼述于先世示勸懲于後來者
矣予與克和兄弟交厚善且噐克和而逆其駿發于功
名之場所以光斯譜者有大焉故樂其成嘉其志特為
之序
　　　贈南京吏部主事呉君序
呉君一清以成化戊戌進士為南京工部主事未幾以
憂去丁未春用起復改南京吏部合两任為三年上其
績于朝得㫖還任於是禮部司務方君良弼合同鄉之
士在京師者謂一清之考最也宜賀其逺别也宜餞餞
與賀必有燕值國䘏不可請易之以言竊視我髙廟定
鼎南京其即位以戊申之嵗所以開萬世太平者實肇
于此惟今上以聖嗣統改元𢎞治而明年適當戊申天
運再周庶政一新薄海内外引領嚮治而况舊京之臣
乎相勉相規以興起衆功而為天下倡固士君子之素
願也然則賀一清而與之為别寧能已于言邪一清世
居徽歙其先盖有守節之媛有業儒之老所以植而培
之者甚深迨一清益通經學古以承其後以有兹顯榮
而今之考最也昌其家則有貤封之寵揚于廷則有遷
陟之階位漸以升責漸以大鄉人所屬望于一清者固
不但今日而已惟髙廟之垂統也其教甚肅其法甚偹
聞之猶足以凛然而南京臣民誦習加稔稔故宦成而
寡過為一時良有司者常多也一清在工部預孝陵之
役嘗取材于两川歴馬湖卭部諸險阻之地竣事而還
卒其功焉仰瞻太寝思食其祿必稱其事則所謂誦習
加稔者非其人耶予又見諸司考覈惟南京南䑓公論
可畏而端人正士以名節相髙者亦徃往見之相觀而
以其可進者為勉相規而以其不若者為戒則吾一清
之所成必有過人者矣夫恢宏治道以纂聖祖之謨烈
此上志也中外臣工羣起奮庸而副之雖不繫一人顧
才力所得為者在一清豈可後邪上佐其長官下倡其
寮友以古之忠賢自期待将不有炳然出色于舊京郎
署之中而名四方者哉矧如是又非特鄉人屬望而已
　　　贈豐潤伯曹公奉勑總南京操江兵序
自六朝五季與宋之南皆畫江以守而江防重于諸鎮
我髙廟自淮西渡江定鼎金陵遂一中原而江防視前
代益嚴每操江之日舳艫相銜旌旗蔽空所以懾姦宄
奠南服者甚盛故置搃操江兵者一人非世勲宿将莫
預兹選或難其人則勑南京守臣兼領其慎之如此𢎞
治紀元之嵗今天子始朝羣臣以南京帝業所基而操
江之帥闕用廷臣公議命豐潤伯曹公賜璽書以行行
之日諸與公舊者相率餞于郊且俾予贈之言盖聞都
南者莫利于舟師都北者莫先于騎戰我國家自文廟
徙都北京置三營為居重馭輕之策而南京操江之偹
乃習故常戰具弛焉莫之振有識者恒以為憂先帝時
用南寧伯毛公始克修復舊規績用有成進副居守之
任而曹公代之公議所歸殆不誣哉昔漢穿昆明池以
習水戰魏作𤣥武池以肄舟師勤逺畧圖非常皆不足
齒惟我髙廟􁈊風沐雨以平僣亂作生民主為聖子神
孫立萬世之業率用舟師其遺蹟尚可考也然則操江
之任重矣矧今天子嗣大厯服之初首以慎選而用公
當不求所以副之者邪惟公之考荘武侯在先朝顯有
㑺功藏在册府為中興名将而公以元孫敦尚詩書克
䋲其武居宿衛典京營積有年勞非建功一時者比吾
知其徃也士心豫附軍政修明上足以答聖天子授鉞之
心下足以顯其先元戎登壇之教使江防得人過前代
逺甚斯亦無負于故人之所以期公者哉先少保㐮毅
公在遼東督餫時與荘武侯同事交好公嘗受學館中
故予于公有世講之雅獲預離觴之末因序其事以贈
　　　夀蒋翁八十序
維成化丁未之夏我憲考恭上徽號于清寧宫以隆大
孝推恩寰區有耆年碩徳者賜冠紱榮其身而吾鄉蒋
翁廷槐與焉越明年戊申改元𢎞治孟春之朔後一日
翁始生之辰也於是夀八十矣禮部司務方君良弼於
翁為近戚且夙重其為人乃道其詳于予予不覺為之
嘉歎曰是豈可無傳耶昔者有虞氏貴徳而尚齒箕疇
五福莫先于夀而主于好徳徳者夀之基也然有剛柔
之分焉予獨怪世之論徳者必以其煦煦如婦人伈伈
如稚子然後為足當之而祝其享修齡介遐福曰此徳
人也而不知柔之不足以言徳也柔者隂道也彼其秉
剛之徳者其性必果其氣必昌果而昌則獲乎已者有
嚮善嫉悪之公獲乎天者有光前振後之懿是豈可掩
襲而為之剛者陽道也吾聞蒋翁最孝友而天資嚴勁
處已接物公而不阿郡守孫公俾聼一里之訟一里之
人帖然則間以一邑之訟委之其操乆而不渝也又間
以一郡之訟委之訟益理人益孚更龍公周公二王公
凡四守其委益不替而翁則老矣所謂秉陽剛之徳性
果而氣昌若翁者殆其人耶是宜夀矣使翁早致專于
儒業得少進而位乎民社其所作為又寕止是邪然膺
霈㤙于極隆全盛之時獲與康衢擊壌之人為伍鄉射
禮行巋然賔席衣冠與爼豆相輝則受畀于天亦侈矣
矧今上以聖嗣統奮朝綱開景運以躋斯民于仁夀之
域伊始自今而翁誕辰實際其㑹心休體豫増重山林
以迓夫方興未艾之福固鄉戚之所望于翁者哉蒋夲
歙西舊家其先居河南有諱義者宋翰林學士其孫繼
為歙縣令始家黄山至翁之祖擅又遷山垕殆其譜云
爾然翁有子五人曰顯曰耀曰光曰榮曰巖皆倜儻有
父風間業儒謂将拓翁之所至而大之以夀翁之名于
無窮人孰得而涯涘之耶予於良弼亦託有姻好輙本
其志而序之以為翁之慶焉
　　　奉使湖南詩序
聖天子改元𢎞治之春詔遣勲戚文武近侍之臣吿即
位于山川古帝王及宗藩陵園維時景帝儀賔王公司
言實有事于㐮陽安陸二藩諸與之厚者皆賦詩為贈
而予特吿之曰子少年美質業進士舉将成而被選得
富貴宜為富貴人矣然性之所便不出觴詠故一時名
流上自元老下至韋布多樂與之逰宜其使命一出不
十餘日而珠玉爛然盈巻有他人積嵗所不能得者矧
㐮為湖南重鎮方城漢水之勝如故而羊杜之流風餘
韻在焉祀事既成與其府僚寓公登臨懐古厭飫其清
淑之氣而後放舟北歸豈非平生之一快哉公又謂予
言憲家易水之上而官京師甚乆幸今兹之逰得上㳺
比日當順流而踰漢沔下武昌艤赤壁扣蘓子之遺蹟
㳂九江汎彭蠡訪白樂天聼商女歌處登陸而道新安
出桐江窺子陵釣䑓直抵錢塘觀潮于海門放逰于西
湖憇呉門眺虎丘循毘陵以止京口登金山酌中泠苐
一泉渡江駐揚州問瓊花所在濟淮趨彭城泝百歩洪
上黄樓過東兖望尼山以逹畿北之境乃入京師復命
天子然非故為是汗漫遊者道之所經便也然亦豈非
上之賜我哉予聞而壮之曰子志亦健矣雖然開明其
心目充拓其見聞増益其問學亦非直逰而已子交㳺
半海内名能觴詠者所至必将有遇焉觧歸槖而求之
視今之所得者其多寡勝負何如吾又将以此卜子之
髙興也
　　　贈大理左寺副汪君歸省序
聖天子之嗣大統也赫然思法祖以宏至治去邪進賢
賤貨貴徳而闢諌争之途庶政一新小大之臣無不思
自進于圖回展布之列而大理左寺副汪君守貞上疏
乞歸省江南或者疑之以問予予曰不然君親無偏重
随其勢之緩急而致隆則善于忠孝者也守貞之考君
既不幸而祖母夀九十有一母夀七十有五盖自其擢
第時獲分祿以為飬評事時獲貤封以為榮然不克燎
黄塚上稱慶膝下且二母年髙日薄西山勢無急于此
者能偃然無所愓于其中哉徃時朝官非十年不得請
假自憲考推尊聖母易六年歸省為著令今上隆孝治
以率天下而守貞獲先與焉豈非知所緩急者哉守貞
家新安自唐越國公之後聚處婺源大坂以忠孝相傳
凡七百年以經術發身于近時者後先相望若守貞之
從叔希顔副憲八閩大有聲稱不乆當進于朝列族叔
文粲弟從仁皆以御史直道而被黜于郡縣計今次第
收召矣然則圖回其謀議展布其才猷以輔今上始初
清明之治在汪氏不為無人固不以守貞暫歸而加少
也守貞行哉鱅溪之上展墓之餘綵服登堂舉酒為夀
親鄰畢集二母樂之心益休體益康雖百嵗無恙可也
私情既盡趣装還朝與諸父昆弟殚忠于盛時以答聖
天子教孝之㤙意為桑梓光是誠知緩急人矣守貞之
弟姪舉于鄉者數人曰璽與予弟有子女姻婭之好曰
儼曰星皆予主考所得士曰嵩亦善予而程汪世戚又
不但今日而已故予樂守貞之歸祛問者之疑序以贈
之
　　　贈推府李君之任徽州序
𢎞治改元之春吏部始取成化丁未科進士請于上而
官之如令維時髙邑李君相儒得徽州府推官凡徽州
之人仕京師者例有贈言以致其私而予承乏詞林最
乆例必見諉不得以鄙樸辭焉則諗于衆曰李公以詩
舉于鄉而上禮部其得于詩教必深其逹于政也必易
進于大廷又嘗取天下事極言之上自廟堂下及民隠
悉無所諱避天子親第之以為進士然則徽州一郡耳
推官郡之下佐所理者一郡之刑耳李君出其中之一
二固足以號能官驚服其吏民亦何俟于人言獨以君
先世出河北中占籍遼東而吾郡僻江南山中民風土
俗或有所未諳請為君一言之可也夫徽州者程朱之
故鄉而朱子之言曰山峭厲水清激食其土以生者不
能不過剛喜鬬然君子務以其剛為髙行竒節尤以不
義為羞故其俗難以力服而易以理勝此數語者殆不
易之論也而過剛喜鬬之言後世遂以為口實夫徽州
之訟雖若繁然争之大要有三曰田曰墳曰繼其他嵬
瑣固不足數也其所争或更大吏不决或積數嵗不决
若誠健矣而其情則有足諒者焉田者世業之所守墳
者先體之所蔵繼者宗法之所繫雖其間不能不出于
有我之私然亦有理勢之所不可已者君子於此盡心
焉則徽州之刑清而訟簡也過半矣夫以力服人者私
也以理服人者公也以公㓕私雖以之聼天下之訟将
得其平而况一郡哉然則朱子之言固學者之法守而
官徽州者益當服膺而勿忽之也哉令推官有成績者
必召入補御史御史盖分聼天下之訟者也李君以經
術發身觀政于刑部益稔于徽州徽州之人當延頸企
躅以大被其洗寃澤物之惠而俟其勣之成召之下耳
不敢淹君子之轍于山中以自幸也
　　　白太夫人六十慶序
宫保尚書贈少傅南宫白恭敏公以進士甲科歴四朝
出入中外顯有文武之㑺功為時名臣然家政一出于
夫人棗強孟氏公不以自累也在當時公卿間率稱白
氏為有英配暨公之没夫人教育其五子率能以材武
繼戎功以髙文取及第或待次于國學家塾之間四女
之歸亦多取里之俊乂及朝之勲戚内外僮僕各職其
職而莫敢逞視恭敏時益偹以嚴盖凡後公而興者又
相率稱白氏為有智母於是夫人夀六十矣計其壮年
翟冠霞帔三受榮封入朝太后及中宫數霑㤙賜迨其
老也享文武之祿飬而端居自適于髙堂大第之間有
孫男女十四人環侍膝下競爽玉立人莫不為太夫人
榮艶歆慕不已然太夫人終不以貴自髙以有自足以
婦業母功之過人者自多也是豈常情之可及哉古者
諸侯積行累功而致爵位率夲于内助之徳故鵲巢采
蘋諸詩首召南以為訓而洪範五福夀莫先焉然攸好
徳其夲也夫徳既崇矣則夀益増福益厚而福澤益宏
以長皆理之必然者若太夫人非其人與走之先尚書
襄毅公與恭敏同舉進士晩為同僚若異姓昆弟然故
走於公之子錦衣鑌太史鉞上舍銓與其二季銃鈁數
還徃為通家每嵗時拜太夫人于堂窺其徳容則充而
腴聼其教言則質而章竊仰歎曰夀徴如是矧今六十
伊始将階此而踰七望八以馴致乎期頥之域黄髪兒
齒巋然無恙使人因太夫人而思恭敏公之所遺與其
諸子之所由成且未艾者有所觀法焉又豈直一家之
慶而已安鄉伯張公之子恂公壻也以仲春花朝莭旦
為太夫人懸帨之辰将合諸親長為夀而張公來屬文
以道稱觴者之意走不獲辭
　　　奉使贈言序
奉使贈言一巻諸縉紳大夫以餞尚寳卿李君士欽者
也士欽世家南陽鄧州故少保吏部尚書兼華盖殿大
學士贈太師文逹公長子性明爽喜問學無紈綺之習
其才識可以與大政當劇任顧欿然安其職分以躐進為
羞樂交一時賢人君子以自益而賢人君子愛重之視
文逹公在時尤甚盖以門第入官謹操持負譽望者士
欽為稱首使命一出而獲贈言如是其富有以哉士欽
之奉使也實以今天子嗣位吿祭淮瀆及唐鄭二宗藩
天恩汪濊香幣有嚴齊祓一心以逹聖天子之敬命然
後便道還鄧州掃文逹公之墓以展孝思退而飲燕
其宗族父老以修婣睦公私交盡勿淹其行使人於天
子禁近之臣故家文獻之後歆其榮嘆其知禮豈不益
有副于諸君子之厚望哉古之人有過里門下車者矣
有俾縣令負弩矢先驅者矣其賢不肖固士欽之所悉
無俟乎云云雖然士欽老成人也當憲宗時常持節一
使于楚再使于代皆稱㫖不愆于禮度其何有于今兹
之行哉予於文逹公為舘甥且門人也於士欽愛莫助
之而特引作者之意如此
　　　太叔父三處士士熈甫夀七十慶序
𢎞治紀元之三月二十九日維我太叔父三處士士熈
甫初度之辰於是處士之夀七十矣内外宗戚以其日
維暮之春天氣和適最宜于老者之起居咸舉酒稱慶
而小子不肖逺仕京師不能操几杖侍賔客恒歉然於
中不能已然竊自慶我太叔父之獲夀如是而未有發
其所以夀者則序其事以附致稱慶之私于萬一自先
髙太父昌祐府君生丈夫子二人其長為先曾太父徴
君其次為曾太叔父尤溪府君最友愛不幸徴君當洪
武中以詿誤北遷河間尤溪府君以才諝自奮當永樂
𥘉僅獲官尤溪縣幕盖吾家之中阨如此徴君兩子其
長為先太父尚書公尤溪三子其季為吾太叔父尚書
两子其長為先少保㐮毅公其次為先叔父明威使君
則吾家中更一再顯矣自成化以來處于家顯于仕者
多已下世而吾太叔父巋然獨存端居自適耳目聪明
為一族之冠太叔父两子曰彦英君彦華君皆㐮毅公
諸弟而能卓然有餘力亢其宗增闢其田園鼎新其居
第加葺其先世之祠墓以求不失文獻之傳於是吾太
叔父心益怡體益健樂其子之能飬而不知閲世之乆
至于四百二十有餘之甲子未艾也然小子聞之齒者
四代之所尚而有虞氏主于貴徳徳者夀之基也惟我
太叔父秉性淳樸渉獵書史丁家之阨而志不隳際家
之興而心不矜嘗再至兩京一入八閩持身有義接人
有禮迨其暮年韜晦里門又庶幾古者退靖髙㓗之士
此其夀之所以過人而非偶然倖得者歟太叔父之配
孺人出西門汪氏以鉅家之裔來歸于程今年夀七十
有二聨徳偕老于一堂可以播之聲詩見之圖繪傳之
子孫使有所企慕觀法而力于徳善者當謹俟于後來
嵗一為之祝其踰八望九而茂臻于上夀之域増輝于
統宗之譜豈非一家之盛事哉小子何知輙以蕪詞頌
長者之行而㤀其塵凟之咎觀者恕之而取其誠焉可
也
　　　送禮部司務方君南歸序
禮部司務方君良弼謝事還新安将行為其部之長貳
及僚吏者慨然太息以不能上書還君為已責憲䑓諌
院之持公議者憮然謂君未可去而去之何居從君逰
者索然以為誦業請益将孰從而為之所同鄉而宦處
於京師者惘然以為勸導規正與夫慶弔徃還之莭将
孰從而為之倡盖凡有一面之雅于君者率依依然有
不忍遽别之心則相過而質于予予曰不然君子之出
也猶處也不特以其富貴利逹誇諸人而已方君之出
也最晚其學最深練逹而不迂和易而不回故於事不
為則已為必有益於公家有益于人已将意其明揚顯
擢在旦夕或長一郡佐一藩其為益且有大焉忽以去
吿故聞者駭留者愧相知者惜之不已如此然君則豈
以得失榮辱為戚欣者哉屏山練水之間昔人之所謂
佳勝者不改也既壮而出未老而歸舍軒冕之累而得
林泉之樂比之據髙享大名不稱徳雖權勢可以動一
時而為人所指目者其所得孰多孰寡孰強孰劣将不
有能辨之而為上之官箴下之語柄者乎君所居在歙
巖鎮出漢黟侯逺有端緒至君益思亢其宗而人亦孚
君之行也乆則凡有情事之未睦禮文之未周者必将
於君乎决之後生小子未底于有立者必将執經問難
于門下以君為歸郡縣大夫有興道善俗之事亦将咨
君以自輔中朝鉅公行部過郡詢吏治而察民隠者亦
将廉君而進之吾又知夫君子之處也猶出也亦不特
其嬉逰逸豫便其身之私圖而已雖然諸君子贈言之
意則豈止於是哉古人有言留不盡之巧還造化留不
盡之福遺子孫若方君則誠後于世之巧者矣然君二
子師旦師䕫俊爽聪悟學業並進挺挺乎有揚芳邁跡
之風識者謂君食其報而未盡者天将于是乎發之推
此以俟則巧者豈能奪而強有力者豈能遏之哉予承
乏史官嘗於君有姻婭之好然序其事而不以為嫌者
亦非特有私於君也
　　　陽湖八景詩序
孫氏在江東者率以為出呉諸公子各有譜莫相通若
休寧陽湖者其一也陽湖之彦曰公潤嘗學于郡庠雖
不仕重然諾一鄉之是非率參之曰是當為人觧紛者
有司亦進禮之公潤有子曰用彰年少而務學間來京
師以其所居之八景者請品題于搢紳大夫乞予序予
盖嘗過所謂陽湖者去今之七八年雖其景歴歴如目
前然其詳則不可得言矣於是用彰為予言曰居之東
有地十畆繚以崇垣襍植花木蔚乎爛然為樓焉以供
眺望曰萬春别墅西南鑿池引流為亭焉以事燕適曰
鑑泉幽亭孫氏之居舊名王侯社者逺自宋季疑當時
以孫氏為烏程侯長沙王之苗裔故名其社曰王侯古
蹟禮不㤀其初也居之中偏列為樓于長林古木之外
挹南沼西澗之清尤于賞雪為宜故名其樓曰雪林清
隠景不以常以其變也居之西水漘有鋭峯翠入雲表
水聲淙淙與石相搏擊繞峯而出因以響山龍吟目之
居東南有七里墩相聨比墩邉塘其深可漁因以海塘
魚躍名之湖之中有洲洲旁楊木三萬株風清月明之
夕榜人櫂郎欵乃相續曰楊洲棹月而居之前嘉畛良
疇可耕者皆孫氏世産故以河田耕雨終焉此其大畧
也幸夫子一言則弊居為之改觀山川草木亦赫然増
光矣乎予聞其言嘉之曰公潤有子哉為之言曰天下
之景盖未嘗閟也然有顯不顯者何邪繫其人爾彼酣
于貴富者既不暇為累于賤貧者又不能為懵然于弦
誦者又不知所以為此佳勝之地不幸而淪于荒煙灌
莽之餘不得揚厲洗濯以登于騷人墨客之場者什九
也若用彰者豈非賢哉雖然謝康樂好山澤之逰人以
為癖李平泉酷于花木山石之玩人以為愚盖天下之
事流而不返者皆足以戒也若孫氏生于斯丘壟于斯
教子孫業詩書而無湛乎貴富無戚乎賤貧林壑之經
行樓亭之吟眺取可適而已不窮幽抉勝以為癖取可
傳而已不好竒貪得以為愚盖吾鄉之大家碩宗所自
為計者類如此歴世雖乆不匱也孫氏有焉此予所以
誦其詩想其景而樂道之歟然則之八者其焯焯乎四
方而公潤父子名與之俱也可前卜矣
　　　夀呉節婦汪孺人八十序
今天子嗣位之初有詔命史官修先帝實録徴事蹟于
四方凡士女之以忠孝節義聞者舉得送官偹採擇而
吾歙溪南呉君仕榮之配汪節婦在焉予時方承乏史
氏誦其名與其事之畧而嘆羡之猶以未得其詳為憾
暨予被放南還而溪南友人呉君巒數相過道故舊一
旦乃請予言以夀其叔母汪孺人則所謂節婦者也為
之憮然不能辭盖孺人為同邑潜川汪處士孟先之女
由處而嫁兩族無少長稱其賢初呉君以儒而疾卒孺
人年二十四矢不冄偶獨與其姑居而教其子時姑以
老無他偹飬孺人紡績織絍以為家而奉祭祀供甘㫖
不懈益䖍既而姑以天年終其子廣亦早世𦵏之祭之
各盡其禮益撫其五孫而教之成人皆以為呉氏之宗
祀不墜於後者孺人培植之深也呉氏之家業不替於
前者孺人綜理之勤也今夀且八十矣而無恙在堂是
嵗三月二十有二日為設帨之辰凡在親族者宜不可
以無慶也雖然世之人可夀其身而不可夀其名可夀
其名而不可夀其子孫何哉盖有享耄耋期頥之夀而
名不齒于君子者矣叨一善於一鄉一邑之中而子孫
已或不振者矣孺人守志五十餘年歴四百八十甲子
而抱終始之節享康強之福其名與行播諸史傳諸後
而孫曾滿眼振振且賢必将有傑出以光大其門而彰
其内廸之所成者則巒之拳拳于孺人豈直出於一時
祝頌之常禮哉然猶未也我列聖以來皆以美厚風化
為治夲故凡民間號節婦者例有旌門之典他日丹書
賁臨光耀里閈雖孺人不以是自侈然所以昭大閑囘
末俗而有關于世教者不亦大哉予不佞輒書此以為
之先兆云
　
　
　
　
　
　
　
　
　
　
　
　
　篁墩文集巻二十七
欽定四庫全書
　篁墩文集巻二十八　　　明　程敏政　撰
　　序
　　　贈刑科給事中吕君使安南序
聖天子既嗣統改元遣使班恩四方而安南素稱文物
不與諸夷等詔禮部上文學侍從之臣可使者於是刑
科給事中新昌吕君丕文實副翰林侍講安成劉君景
元賜一品服以行陛辭之日或諗於予曰安南境越裳
古南交之地雖世有文采足飾其國之逺陋而其人實
狡焉弗恭阻海為險每偵中國之政為向背當周之盛
也重譯獻白雉而宋之中葉則大入作露布以聲青苗
助役之罪其所以為向背者類如此使其國者不亦難
乎予曰不然偵之而為向背者雖出於狡焉之戎心然
以徳則服以虐則叛固夫人所同也安南之為國在我
朝最先内附至文考章聖以義滅之而以仁復之今百
年矣懐徳畏威之餘雖有戎心無自而啓矧今天子初
政㧞去讒衺登崇俊良誅異端屏婦寺而放斥貨利之
臣虚心聽納以圖治功不底於堯舜之盛不已也慶澤
之敷刑書之布如風行雷厲兩浃旬而遍天下天下之
人無不舉手加額思自放于太平之域而况交人之善
於偵事者哉吾知其有仰于聖徳也深矣計天使之下
臨也有日拜跽頫伏思傾其忠順之心以藉逹于九重
之聽也審矣然則吕君於使事之成也何有君通經學
古舉進士而官瑣闥之間以端謹直諒聞更化之際數
與同列進讜言以定國是固有大於此者將屬之君而
况宣命下國哉予獨聞之詩曰載馳載驅周爰咨諏言
為使者非詢訪不足以副上命也君自北而南䟦涉萬
里所過郡縣不下數十百民情苦樂吏治緩急與其人
之賢不肖皆目擊而非耳聞者比歸而告於上弛張之
進黜之豈不益有裨於新政而為使華之重也哉於是
君同寅長洲陳君玉汝廣陽趙君良度醵以餞君而請
予序其事以贈
　　　奉贈南京吏部尚書王公序
聖天子嗣統未兩月首從廷議進户部侍郎毘陵王公
為尚書蒞任南京去未三月復有詔進吏部皆異恩也
然猶有嘖嘖于旁者曰王公當景帝初舉第一甲進士
入翰林歴英宗憲考為太史為宫僚為學士祭酒卿佐
于兩京幾四十年負衆望而簡列聖之心久矣被召入
朝柄用漸隆士方以為慰乃今一再有南京之命何居
予曰不然我髙廟定鼎於南文皇徙都於北皆據形勝
臨四方為萬世計勢均體敵不可以重輕而南京王業
所基也自髙廟凖周制升六卿罷丞相之官而尚書政
本所自出也矧吏部六卿之首在周為太宰掌六典以
佐王治邦國周公之任也而周公則嘗分陕矣聖天子
所以用公之意不出于此乎人固嘖嘖於公而公未始
不乾乾焉求所以稱上之眷任者矣上之嗣統也登英
俊放憸衺而聽納忠言斥玩好屏異端嚴宫府之禁者
不少假求治之心若飢渴然懐憂國致主之誠者無不
感説思自効而公碩學髙文卓乎不茍必思起古人而
與之上下其論議赫然儒宗也諳練當世之務而宏才
逺識足以濟其用非嘗試以取倖一朝者比隠然吏師
也則所以幹政本振士風以比迹周公而仰成聖天子
𢎞治之意公能不中分其責哉公豈若唐東都宋西京
之諸老以自暇自逸為得者哉户部尚書㐮城李公侍
郎南海李公淮陽葉公惜公之南不得共政而又以首
任異恩為公之榮請所以贈者予不佞承乏詞林實從
公後辱公之愛也深輙以是為説若夫聖天子念均勞
之義徵夢卜之祥而引之以自輔且有日矣然不敢以
之瀆公也
　　　半山亭後序
廬江丁君繼仁嘗卜居其縣治之西北一舍許黃銅山
下又自其山之西南循麓而升二里許得平石一區兩
山環其旁嘉木蔭其上雖盛夏亭午無暑氣磵水潺潺
出堰中其聲鏘然若金石君顧而異之為亭焉據其勝
又上而抵其顛攅峯列巘争竒競秀于逺近者應接不
暇以至于漁舟樵彴之往來叢祠古刹鐘磬之隠響互
答轉盻之間率有殊意盖攬之不能飫其清圖之不能
盡其妙也君與客徜徉于亭或觴或詠往往抵日之夕
而忘歸焉因題其楣曰半山志其地也又副題之曰盛
世逸樂志其遊之所從得也君之子鉷嘗居京師以告
搢紳士搢紳士聞而嘉予之得半山詩若干篇俾予序
其後或疑宋丞相王臨川自號半山老人後世習稱之
而丁君之亭適與之同者予以為不然古幽人韻士之
所以自喜者或觸景而得或會心而名是何必同也而
又何必其不同邪彼臨川之學術相業固在所不論獨
其罷歸築第蔣山卒無嗣以守至棄之寺盖顯而為人
之所訾議者是一半山也丁君生國家全盛之時以布
衣而享山林之福無簮組之累有子如鉷足承其後而
養其志盖隠而為人之所稱詡者是一半山也亦何同
之為嫌亦何必其不同之為隘又安知夫諸君子之詩
不遂傳於後世使此之或勝於彼者是誠有不可懸㫁
者矣予往嵗奉詔歸省夜抵濠梁問前途所如往或請
道定逺以趨巢縣或請道滁陽以趨江浦曉入定逺山
中甚愛其有臨觀之美然非孔道無以給傳寓一宿返
趨滁陽而定逺之山固往來于心也今觀丁君之為亭
與鉷之所自叙則廬江之林壑誠佳勝矣安得一往登
君之亭從其山中人坐磐石酌磵水而和小山叢桂之
篇之為快乎予不及識丁君因呉地官彦華以識鉷知
君盖幽貞博雅之士而鉷亦俊頴稱其為子且又與予
同出南畿有鄉好焉故序之不辭
　　　前御史劉君受封編修贈行序
士之出而仕也行與世忤則逺謫不辭事與心違則求
歸不暇夫豈便其身之私圖哉不敢悖其所學故也君
子知其然故於其逺謫也申救之於其有所託而去也
留之夫豈有所私其人而為之地哉知得士之為難不
敢不為公家計爾若劉君應乾之行予烏得不有感於
斯邪君巴人取成化己丑進士今二十年矣中間嘗知
餘姚麻城兩縣召入為監察御史奉璽書勾稽邊餉於
湖湘出按山東以劾其長吏之貪縱者忤㫖謫判鬱林
州盖其循良之蹟激揚之風無愧其所學非便其身之
私圖者也今天子嗣統澤霈四方詔量移言官之被謫
者君進知新淦未獲命而奉表入賀得除自喜曰是亦
足以有為矣苐某有七十之母在去家萬里不得朝暮
膝下乃更作縣以茍禄為便私計邪再上疏乞歸養不
許會君之子春舉第一甲進士為翰林編修用徽號恩
遂就其封以歸初君之就封也鄉人多沮之者曰若明
於春秋之學髙才逺識他日當有所樹立以見於世為
聞人乃遽休焉毋乃太早計邪然計不可留也乃相與
請贈言于予予固惜君之行者則為之言曰夫君之歸
而承其親之懽也享其子之成也皆世之至願極樂而
不可兼得者然君子獨不為公家計哉天下之大人才
之衆豈以君一人加少而君則有所試矣以有所試之
人而去於羣賢彚進之時此予之所為有感與蜀多佳
山水君方壯年奉親之暇日與故舊登眺飲燕自適于
功名富貴之外固可與厲世之貪得冐進者則君之歸
亦無愧其所學哉編修君清才妙器屹然一時其名位
與日俱積所以為君之榮者將有大焉特於此乎昉之
盖天之惜才祐善每昭昭乎事久論定之餘雖樸直者
不可得而辭巧力者不可倖而致也
　　　送邢揮使襲職還莅嚴州序
我朝著令凡武選則都督府引諸武臣子孫陛見請大
將軍試其騎射稱比之能試已則兵部覈其世次勲庸
具等威以聞惟時上御奉天門召兵部于黼座下面命
之是日皇城門西東鼓樂喧闐𨗳蔭襲者歸第儀從甚
都道傍觀者嘖嘖歎賞以為紆青拖紫不勞而致報功
之典之盛如此𢎞治紀元秋當武選昭勇將軍指揮使
邢公子志尹預焉志尹世為畿内良鄉人其祖忠歴武
功至京衛千户以才略出蒞嚴州守禦正統中從大將
討閩㓂累進指揮使既老授其子尚義尚義早以俊秀
被選為庠生折節師友謙恭若寒士博窮諸子史而邃
於詩凡七上秋試弗偶也其治戎務盖不勞而辦部使
者每舉以勵人為稱首晚被薦總備倭之師于金鄉海
寕諸衛以疾卒于軍志尹亦自諸生起無紈綺之習而
習於庭訓有象賢濟美之志焉夫以朝廷嵗武選凡六
七一選不下數百人其受蔭之榮雖同然克振前烈以
不負報功之典者寡矣若志尹之先祖父子孫簮弁相
承悉有勲庸冊于天府而櫜鞬之餘不忘俎豆庶幾説
禮樂敦詩書慕古儒將之為則校諸當時求之同行尤
可謂難矣然則志尹得受代之命以歸寕不惕然思自
樹於功名之塲以圖報國恩篤世忠使山城無宵警之
嚴營屯享嵗成之利以益大其鞶金襲綺之業而為其
先人之光也哉予家新安每道出嚴州尚義必迎候觴
詠之樂往往傾倒而嚴又有江山之勝古名蹟居多臨
觀之餘志尹方以子弟在侍盖與尚義别五六載而存
歿離合之感有不勝其慨於中者矣故因其鄉之仕於
朝者請言以贈兼致故人之私云
　　　英國太夫人稱壽序
太傅兼太子太師英國張公之母太夫人呉氏世為呉
郡人自其考君選侍晉邸生太夫人於太原明淑莊静
及笄而事太師定興忠烈王得古賢女奉君子之義雖
不及事其舅河間忠武王然嵗時奉祀執事唯謹生今
太傅訓育兼隆不底于徳器之成不已故今太傅奉慈
訓以周旋而不敢失簡知列聖進總六師陪廟謨領國
史位冠元樞寵兼懿親識者謂河間王有孫定興王有
子將足以昭前聞而名後世使天下知本兵之重四夷
仰中國之尊非天祐世勲育秀毓靈不能有此而太夫
人之功於是大矣然太傅之事太夫人左右備至雖壽
已髙而心豫體康比於壯者盖其揄揚閫徳則有天語
之褒厭飫鼎烹則有宫膳之錫輝煌命服則有内帑之
頒諸孫八人自勲衛欽錦衣千户銘以下長者幼者皆
嶷然膝下如鸞鵠之停峙所謂稱其家者然太夫人不
以貴而忘謙不以富而忘儉不以有所恃而忘教殆庶
乎箕範之所謂好徳閟宫之詩之所謂純嘏者其福又
可謂盛矣然孰不以謂太夫人之功以太傅之賢益著
而其壽以太傅之孝益臻可頌也而予竊有感焉維昔
二王當文考南渡及英皇踐祚之時先後以忠聞天下
夫忠人臣之大閑而不可一日忽焉者也然豈仁人志
士之所願見哉天之祐之有由然已則今太傅之忠賢
誠孝與太夫人之盛福遐壽豈非其先王以身徇國之
遺澤食其報而不能自已者乎夫其遺澤益長則太夫
人之壽益增由兹而踰八望九以底于期頥之域享悠
久盛大之福不替而益隆也可知矣矧今天子嗣統適
國家太平極盛之時薄海向化邊圉益寕則太傅之所
以圖養者益備肖子哲孫繼繼不匱而益培其忠孝之
業垂之史編知我朝有世臣如是而太夫人名與之俱
豈特張氏一家之盛而已哉嵗之九月二日實太夫人
設帨之辰於是春秋七十有五矣史館諸君若大理寺
副于君淵李君通鴻臚主簿胡君清光禄署正陸君華
偕請予文道所以慶之者予久辱太傅知且善故書之
而不以鄙樸辭焉
　　　慶封翰林侍讀學士成齋李先生暨其配宜人
　　　　徐氏序
憲考之二十三年祗上太母徽號禮成詔廷臣之有親
者許貤封不拘于常令維時翰林侍讀學士李君世賢
之父成齋先生夫婦與焉暨明年上嗣統之八月綸命
始頒凡在令者皆朝服拜受而出雲錦絢溢于街衢奎
畫昭回于室堂無不感激二聖之誠孝下逮臣隣其輝
赫若此於是成齋先生自翰林編修文林郎進侍讀學
士奉訓大夫其配徐氏自孺人進宜人誥詞有敦徳履
仁讀書尚義及勤儉孝慈儀範閨壼之褒盖嘉其行之
成且克成其子云爾豈非盛典哉凡與學士君進士同
年者樂君之有親歆豔企慕謂小子亦在榜下俾道所
以慶之意竊聞天下之事恒以善而成以不善而斁故
易稱積善曰餘慶書稱作善曰降祥皆先民成説不可
誣也李先生世居海虞以善聞其鄉以成榜其蔵修之
所用自朂焉而又得慈賢靖淑之配若徐宜人者相成
於内其致慶之與祥也固宜矧學士君清才妙器博學
髙文居法從甚久上重其舊學而進之俾長青坊侍經
幃㕘國史為柄用之漸推本泝源恩典有加而先生夫
婦徳善之素又足迓承焉實有如綸命之所褒者豈非
上得於易書之説而不負其齋之所以名者哉今先生
壽七十有五宜人壽七十有一矣目其子之宦成則其
為善之心益力而體益康由七十以並躋於期頥之域
受學士君之貤封益顯以上底於六卿三事之列巋然
一鄉老成人使海虞之士覩先生夫婦之光榮益思以
裕其後覩學士君之養志益思以顯其親成者法之而
斁者愧焉且知夫致慶與祥者非有聖天子御極歛福
而𢎞敷錫之仁則亦莫能自遂也然則學士君又烏可
不自力以助成皇徳為志而求所以報稱哉記往時嘗
為先生解成字之義請教於下執事盖二十年矣其説
滋驗則今之所以致慶考成于先生者固當執筆而不
可辭也
　　　慶太僕丞方君序
鄒孟氏之言曰人有不為也而後可以有為盖觀人之
法莫切于此夫士居而學出而仕也皆不可不以此宅
心不以此宅心則一切以嵬瑣從事所立者不定所施
者不良而望其有為惡可得哉若吾友方君維新誠有
可與者君始以戴氏之學當天順壬午舉于鄉謂功名
可拾取也而君偃蹇不得意凡六上禮部未嘗少貶以
徇人其學益邃行益篤當成化戊戌始第進士于廷其
有為之志若此已而出知台之臨海畧以所藴施諸百
里之間凡所謂興學劭農舉利鋤害者無一不具獨不
能善事權貴人至以事動君而君泰然處毅然應卒銷
其變焉臨海之民則仰君如慈母如良師有不可一日
去者台多聞人若今黃侍郎世顯謝侍講鳴治故陳方
伯士賢皆稱道君不置口兩司之賢者報君之政亦必
以㢘幹為詞所謂有不為而後可有為者觀吾方君豈
不較然出乎流輩者哉於是君政成被召有風憲之擢
矣會拘于嵗年而止論者必以部曹期之乃進補太僕
丞或有所不滿焉予則以為是何足介介者哉士之居
而學出而仕者固不以官内外秩崇卑為重輕特視吾
所立與所施何如耳矧軍國重務莫甚於馬緩之則責
有所叢急之則民不堪命吾見太僕之難為而君之有
所為者當復見於斯也雖然以太僕為歉於臺部者市
見也夫太僕秩三品其丞必擇而後授入朝遇大事則
服緋與省部大臣相鱗比而結銜居署則佐其卿据一
堂之上有事相可否京府環衛之臣悉聽約束遇薦而
升非大府之長則巨藩之佐等而上之則次卿或都憲
可馴致而得焉其視臺部之属分曹而署抱案而請言
有所不得盡志有所不得伸則人之所願亦固有在此
而不在彼者哉吾又見太僕之尊且重而私為吾方君
喜之也乃次其言與鄉人在京師者致之君以為慶亦
非特桑梓之好而已君子將於是乎觀人焉
　　　送辨上人詩序
方外友辨公居京師隆福寺十五年矣開館授徒以詩
鳴叢林予毎見其服弊衲行吟道間遇友人輙出詩稿
嚢中相倡和為樂暇日摘園蔬手葅之為食品味倍于
常時分其餘以惠吾黨吾黨食必相顧大噱曰此辨公
菜邪其髙懐雅韻視世之紫衣玉食者漠然若將凂焉
今年秋忽動歸興去主其故鄉頥浩寺告别於所還往
得詩若干篇属予序惟昔名僧之耽詩者若惠勤參寥
皆號正眼法蔵而六一眉山相與結翰墨縁于山水間
上下其論議至今談者尚之若吾辨公殆將有慕于兩
師而予之荒謭則豈足以副相託之意哉姑序而歸之
辨公號如海别號訥菴嘉禾人嘗住徑山
　　　𤓰祝倡和詩序
西涯李學士賔之家有蔬圃種絲𤓰嵗結實甚盛偶分
以餽友人之未有子者取綿之義而祝以詩適友人得
男以𤓰祝為驗自是凡未有子者必徯其餽石城李學
士世賢適未有子西涯餽而祝之一乳兩男由是益自
神其𤓰與詩詩出必要人和不肯但已士友間相傳為
嘉話而石城之卷自西涯倡之和者數十其事在成化
已亥庚子之間時予方抱憂居新安山中不與聞也癸
卯之夏予還京師石城以序見属未幾其兩男者失其
一予每撫卷為戚然久之石城復得男亦終未有以應
者又踰年予獲歸田屏居暇日乃盡讀諸君子之詩而
撫掌曰有是哉絲𤓰蔬族之賤者倐然品題而使之貴
則如獲拱璧人有子否何與于𤓰而祝之孰不謂妄邪
閧然附和而使之真則如合左契其初本出善謔推之
世事則夫貴賤真妄之不常可以愕然驚冁然喜者何
限然烏特此哉蓮之為君子槿之為小人其於世教何
與顧談者不敢廢則又何嘖嘖于𤓰祝之有矧三百篇
出比興者過半𤓰又綿詩所從出事固貴乎有徵云爾
然則斯卷之傳連類引喻雖儗諸古風人比興之遺響
將不可乎哉西涯才名滿天下經史之餘時出善謔最
醖藉一時名流多樂從之𤓰祝其最雅者因序而歸之
石城
　　　金坡稿序
昔者朱子謂歐陽公知政教出于一而不知道徳文章
之不可二因筆之以詔學者真不易之論哉夫天下之
理一而已矣藴之為道徳發之為文章皆是物也而岐
之則為異端為小技學非其學而不得罪孔子之門者
幾希我髙廟以聖武起南服滅前元還中國古帝王之
政教于一旦列聖相承道化益隆士習益純以備自洪
武以來鴻生碩儒後先相望而鏡川楊先生起近代文
名滿天下而尤以道徳為志功名富貴未嘗縈其心盖
先生世家四明自其大父棲芸先生得慈湖心學之傳
至先生益大發之遂取髙科入翰林三十餘年凡朝廷
稽古代言之事必與執筆有諷有規不為譁世取寵之
作侍經幄則正言不諱總史事則直言無隐典文衡則
因言考行收士最多而群從子弟得于家庭以經術發
身掇魁元官侍從服金紫者六七人先生退食自公恬
澹怡愉日以品題風月為樂不自知其身之在散地廹
晚境也遇今天子登極恩始自學士進拜吏部侍郎於
是年六十餘矣感上之知首進讜言屢騰辭牘上眷留
之再三人以是知先生之文誠有志于道徳而不茍為
空言者哉先生不鄙棄走每有所得輙以見示走實不
足副先生之知而先生以其所著金坡稿若干卷俾序
其首走得而讀之曰休哉是所謂文焉者乎其體裁不
一一主于理不求合于時好盖嘗僣評之其論政也首
格君則可以位丞弼其論財也究民瘼則可以為計相
其論兵也悉邉防則可以督元戎其論刑也務洗寃則
可以當士師其論法也先去讒則可以總憲度誦其文
而未識其人者必以為有魁梧不可狎之姿有懸斡不
可窮之辨有橫逸不可羈之才而先生素多疾鶴立蒼
髯山澤之臞若不勝衣靖黙之性若不能言擇足而動
務合䋲矩若處子若韋布之士盖惟徳之飽而以道為
腴故其所藴者深而粹所發者正而昌視世之規規于
求工以為伎者固霄壌之異哉今天子日勤聖學益明
習天下事計當崇王道黜霸功使政教出于一如古帝
王之盛而先生年益髙徳益邵位益尊其文之所發必
蔚乎炳然于大制作大政令之間所謂道徳文章之不
可二者行當見之又不但如兹稿所存者而已顧走方
以庸猥見屏于時其言不為世重輕而先生命序不已
然使異時讀者開卷之際謂走以無似而知頌先生之
文若此徳明才辨之士鄉仰歆慕從可知焉則雖不慙
而序之可也先生所著别有諸經私鈔皆擴前賢所未
發使及朱子之門必有起予之歎後此亦必將輔朱傳
行世不在集中
　　　東軒十事詩引
隆福徴起宗上人自號東軒列其日用起居之常為十
事曰試香曰品茶曰勘書曰課詩曰臨帖曰鑒畫曰談
碁曰理琴曰翫占曰製藥為賦詠之者甚盛然有疑上
人為西方不立文字之教不宜如此多事者有因其事
而為上人道其本色語以調之者予皆以為非也上人
雖從釋氏學然博通儒書能文章尤長於詩視唐九僧
宋契嵩恵勤之流志将與之下上則所謂十事之目者
亦将發舒其閒曠自得之懐以愧夫世之沉酣於寵利
陷溺於葷飲聲色者耳吾黨或疑之或調之豈知上人
者哉上人與予往還為文字交深以不得予詩為歉顧
予悟世網之不早為時所擯斥方有愧於上人烏能為
之賦他日上人飛錫而南遍歴名勝得胥㑹於青山之
中澄江之上相與話弛擔息肩之樂於掀髯一笑之頃
或當為上人倚歌而和之此姑與之訂約𢎞治二年己
酉春二月望歸田學士程敏政書於潞河旅次
　　　葆貞堂序
予每過鎮江率聞人道喜節婦事心識之而莫與究其
詳者節婦子春以儒為醫間因其所善識予始克知而
為之賛久之春奉其郡人丁易洞所立傳楊石淙所為
葆貞堂記附以諸君子詩致書一通請序之而傳焉未
有所復也會予蒙恩去歸其鄉道出鎮江春復以請則
知節婦已去世而旌門之典亦垂下矣嗚呼盖棺事定
而况其行之焯焯不可掩焉者乎共姜之節風於詩人
列女之名傳於劉向中古以来君子言壼事者誦法焉
良以治化之成必自家始好徳之心夫人所同非盡
出彌文以夸世也若喜節婦事班之乎一鄉求之乎一
時又豈多得哉諸君子詠而傳之誠懼其名跡之或湮
而世莫與為善者雖間有所藉以副仁人孝子之心然
實有聞其風而激烈奮興為之執筆不能自已者矣閭
里有所倡而上其事以為異郡縣有所感而覈其行以
為實上之人有所憑而旌其門以為難吾以是知節婦
之烈足以自昭其徳而諸君子之言出於一時所謂好
徳者固不可少也雖然推節婦之平生而考其心亦不
過盡在已者耳豈有所要譽規利而為之顧天之報施
炳焉不爽予之子以興其家予之名以華其躬與之全
歸以完其節視彼行汚而名随之雖或富有子且夀弗
齒於人乃與草木同盡則天所以厚節婦而為世勸亦
昭昭矣諸君子之言於是益騐序而傳之豈獨繫其一
家之私也哉節婦姓法氏鎮江丹徒人其先徙自大名
為處士用寛之女蚤有至性隣弗戒於火節婦方樓居
幾不免有宋伯姬之貞長適郡名士喜一華不及其舅
畢力事其姑有栁家婦之孝歸喜僅四閲嵗而夫死當
是時春方週嵗含悲茹苦卒底於成有曹令女之節春
嘗得遺金以奉節婦節婦亟命物色還之有崔氏母之
介盖其羣行多可稱述類此而獨以節名舉其重也葆
貞名堂亦此意而丁楊兩君慎許可其言當必有徴焉
故予不復致詳一堂事而獨取其大者書之為序
　　　謝令君張公禱雨活民序
𢎞治已酉夏六月不雨稲之早者将敗而不實晚者将
萎而不秀低田戽塘水以蘇旦暮而塘以涸髙田龜拆
将遂不可以復拯米價翔踴物色憔悴民老穉告急於
令君張公張公曰噫是誠在我於是合僚屬進吏民以
是月十九日悉齋於公禁市中勿殺以斁和氣禱於山
川之神不雨則又禠衣免冠徒跣行禱以示罪已越翼
日雨又越翼日大雨霶霈不止逺近霑足早稲遂登晚
稲勃興塘水溢增米價斗落如戰北而勝如病危而生
耆民金希傑等相與慶曰惟聖天子錫賢侯以福吾民
上天假賢侯之誠以活吾民不可不知也請頌令君之
徳而責之予予方蒙恩被放還里中盖有耕鑿之役於
令君之野亦方以旱為憂乃更以雨為慰則為之言曰
天人之際雖若懸絶然所以感通之則有道焉不越乎
心而已心仁則天為之昭假予之以福心酷則天為之
震怒畀之以盭必然之理也前代之為令者何如其人
哉固有因旱而卧積薪欲自焚以捄民饑者矣亦有指
庭樹葉未枯而笞告旱者矣此其心之所存仁酷之異
何啻霄壌乃謂神理有靈否民心有愛憎或怨天而尤
人豈不過哉若張公之所以假神感民豈獨一時修省
之誠而已盖其平日之心思以仁民為治本求不負其
所學故其誠之所致在天為甘霖在地為嘉穀在人為
豐年如執左符不約而同吾以是知天人之際可畏如
此而頌聲不作其何以昭令君之功而為長民者之勸
哉張公名錞字汝器定州人起名進士為休寧予不及
其初政暨南歸而嵗無麥民以饑告公親發廪以貸貧
者走四鄉冒大暑廢常餐或篝燈呼召至夜分不倦惟
恐畸人寡婦病翁弱子有一之失所饑民歡呼如得慈
父而公又勤於職務日不暇給方未雨之前憂不及視
政既雨之後常一日省遣八十餘事皆予所目睹者間
嘗推其所學授諸生經親督教之當賔興之期士之就
試南都者作興尤力盖其教養兼舉政刑兩優當為一
時州縣巨擘循良之旌臺憲之徴可屈指也故因禱雨
一事而並著之以為異日去思之張本云
　　　林泉養浩詩序
吾友汪思恭氏将夀其親家程景厚氏廼為長巻題曰
林泉養浩乞諸名人詩之而屬予言其故於首予久未
之應也夫予與思恭景厚皆夙相好者顧豈有所靳其
説哉殆亦有不可易言者矣夫林泉士之適乎其外者
養浩士之充乎其中者有所適乎其外則官府之尊市
㕓之富不足儗之有所充乎其中則聲色之美口體之
甘不足動之凡此皆世所不能及所不敢當者今取而
歸之一人是豈可易言哉既而思之事固有不可執一
論者夫以聖歸之人則孰不為之駭視而却走邪然能
吟者謂之詩聖能書者謂之草聖能飲者謂之酒聖則
聖亦有時而可以歸之人矣景厚為人豐斡而偉髯敦
實而謙虚雖處闤闠之間其所適者往往有林壑之勝
所謂充其中者雖未敢儗諸孟氏之云然仁者見之謂
仁智者見之謂智其所有者将不得比於詩聖草聖酒
聖者之所謂聖哉吾聞景厚明年夀六十矣思恭以是
為之貺其諸異乎人之所為慶頌者歟蘧伯玉行年六
十而六十化進徳修業之心不以老而衰也于于而行
兢兢而言雍雍而處年與徳俱業與時亨安知景厚之
不有所進於浩浩者歟或者疑思恭厚於所親予以為
不然士初昏用大夫墨車奠鴈之禮士入學歌宵雅鹿
鳴四牡皇華之詩盖古之人忠厚類多以逺大期諸人
也思恭之意何以異此矧詩人於魯公祝之耆艾而比
之乎岡陵豈真岡陵哉欲其介夀而昭其徳者也思恭
於景厚儗之山林而期之乎養浩非欲其進徳而致諸
夀者歟程汪徽舊家予皆嘗序其譜故於二氏家世之
詳不復贅特誦其詩而序之
　　　道一編序
朱陸二氏之學始異而終同見於書者可攷也不知者
往往尊朱而斥陸豈非以其早年未定之論而致夫終
身不同之説惑於門人記録之手而不取正於朱子親
筆之書耶以今攷之志同道合之語著於奠文反身入
徳之言見於義䟦又屢自咎夫支離之失而盛稱其為
已之功於其髙第弟子楊簡沈煥舒璘袁爕之流拳拳
敬服俾學者往資之廓大公無我之心而未嘗有芥蔕
異同之嫌兹其為朱子而後學所不能測識者與齋居
之暇過不自揆取無極七書鵞湖三詩鈔為二卷用著
其異同之始所謂早年未定之論也别取朱子書札有
及於陸子者釐為三卷而陸子之説附焉其初則誠若
氷炭之相反其中則覺夫疑信之相半至於終則有若
輔車之相倚且深有取於孟子道性善收放心之兩言
讀至此而後知朱子晚年所以推重陸子之學殆出於
南軒東萊之右顧不攷者斥之為異是固不知陸子而
亦豈知朱子者哉此予編之不容已也編後附以虞氏
鄭氏趙氏之説以為於朱陸之學盖得其真若其餘之
紛紛者殆不足録亦不暇録也因總命之曰道一編序
而蔵之𢎞治二年嵗己酉冬日長至新安程敏政書
　　　水晶宫客詩引
吾邑汪君廷器自號水晶宫客客多遺之詩者間持視
予予觀諸詩人之意大率以為呉興苕霅二水之勝聞
天下宋楊次公登明月樓賦詩有溪上玉樓樓上月清
光合作水晶宫之句呉興以此得名至元趙魏公居呉
興又自號水晶宫道人鍥之印章廷器以嘗客於斯也
亦因以自名焉然予考之水晶宫無所見獨唐逸史謂
盧丞相未第時遇異人引入藥蘆中若夢然第覺其身
在碧霄之上見宫闕樓臺晃朗照耀有女子曰此水晶
宫也其説出乎怪誕然唐人習言之疑宋元人所謂水
晶宫者當本於此則因以詰廷器曰世之人以幻為真
而或啟妄者之慕倡隘者之争子知之乎盧相之事如
此魏公之號如彼安知不有僧孺之紀安石之墩啟而
倡之或慕焉或争焉真幻相尋於無窮而子之所謂水
晶宫者将得為已有乎将不得為已有乎廷器曰不然
盧相所見者碧霄之上吾所遊者罨畫之間吾豈若僧
孺之所謂慕者矧魏公於呉興為世家吾於呉興為旅
寓亦非若安石之所謂争者且人之生也籧廬天地瞬
息古今亦孰非客哉古之人固有居異鄉而自號曰蜀
山友先正而自題曰陶菴者矣吾客呉興而曰水晶宫
客獨不可乎予為之撫掌曰逹哉子之志可以語矣因
讀其詩而序之廷器名鎰喜書史雖間出遊江湖有鴟
夷子皮之風遇文人韻士鑒别古法書名畫觴詠竟日
惟恐失之盖其情致清灑足稱其名非盡出於好事之
舉也
　　　新安送别詩序
臨川曹璉宗器以星命之學遊新安三十年矣其為人
内慧而外樸有林野之風其為學兼通諸家如詞翰之
類亦時能出其長與名士角以故新安名世家多延致
之而與吾汉口宗人用光尤厚善一日謂用光曰子之
宗彦學士公運将晦而不佳急為歸計庶其免夫聞者
率咎之曰公方嚮用於時而獨為此語是不宜聽然用
光雅重宗器即具書勸予省人事謝應酬并以宗器之
説聞書未逹予果得咎荷天子聖明不加竄殛畀去歸
其鄉出城三日得書則為之憮然曰中古以來貢諛以
内交聞佞而自詡有如用光宗器為人謀而忠者豈可
多得哉因賦一詩志喜以報用光然猶以未識宗器為
歉既抵家宗器來見予於南山與之語諒其為有識之
士而用光之能審交也宗器将歸臨川以詩贈予謂且
有後福噫吾方求入山益深入林益宻事樵牧以畢餘
生尤懼側目者未巳而子乃云云吾懼子之言将不驗
於異時并其前之驗者而棄之乎因述其語以為行巻
序宗器将有味於予言
　　　梁園賞花詩引
京師養花人聨住小城南古遼城之麓其中最盛曰梁
氏園園之牡丹芍藥幾十畆每花時雲錦布地香苒苒
聞里餘論者疑與古洛中無異成化戊子春夏交予以
詩約同寅汪伯諧彭敷五倪舜咨李賔之宋爾章五太
史及同年張汝弼駕部倡為兹遊是日諸君子以予詩
分韻各當四章而飲宴歌呼相與竟日故詩或成或不
成或半成既歸久之而詩案卒不能了也癸巳之夏再
往遊焉會者同年商懋衡陸廉伯李世賢三太史章元
鎰張天瑞二給事復以向所零韻各分四章而詩之所
得畧如戊子盖更兩會卷弗克成豈景物之都未易以
盡而亦出於休沐之隙奪於匆遽之餘将為樂不暇故
莫能役志於斯耶𢎞治戊申冬予被放還江南束裝而
得是巻念當時遊者惟伯諧舜咨賔之廉伯世賢五人
者在而天瑞出佐外藩敷五汝弼爾章懋衡元鎰皆已
作土中人感歎久之輙請五人者或重書或補作而向
之卷始成盖自戊子至戊申俯仰二十一年矣辛亥之
夏山居病起因命童子曝書册繙閲之際此卷在焉追
想帝都風物之美與一時朋遊之盛不可復得而予之
去國又三年矣撫流光之易邁歎佳會之不常序而蔵
之姑紀嵗月云爾是嵗五月二十有一日留暖道人程
敏政克勤書於水南山房
　　　竹洲文集序
昔我兩夫子倡此道於河洛間門牆之士比於鄒魯盖
自龜山三傳得文公朱子自上蔡三傳得南軒張子而
東萊吕氏自榮公以來世受程學一時及門者與河洛
相望若吾邑竹洲先生呉文肅公其一人焉先生初在
太學即有志當世而於俗學之陋蔑如也龍川陳公稼
軒辛公咸竒其人而友之先生盖不以自足又與止齋
陳公水心葉公石湖范公上下其議論而參請於東萊
為歸宿遂舉紹興二十七年進士第歴官知邕州時南
軒方經畧嶺右而先生獲受教焉既終更南軒薦之朝
手書論語之剛中庸之强孟子之勇三章為贈又以胡
子知言相付曰此程氏正脉也先生之當對也即上論
天下大計在恢復朝廷大事在近習不當與政其言甚
壯南軒書報文公稱其忠義果斷而文公亦曰聞其對
語不茍真不易得然獨恨世之不能盡所長而用之也
晚見知孝宗寖鄉用矣先生以親老固請為崇道祠官
以歸築室縣南竹洲上學者雲集先生一以所聞於南
軒東萊及文公者轉相授受盖自南渡以來號多士必
曰乾淳而左右私淑若先生輩實與有力焉先生既沒
曾孫資深始裒其遺文為二十巻上之得易名之典兵
燹數更板刻亡矣今十世孫雷亨始取家藏本嗣刻之
俾其從子俊來属為之序走觀其間彚次欠審恐不足
以盡先生之大致因重加校訂以授俊而序之曰嗚呼
是豈可以才人韻士之作例視之哉本之嚴正之資濟
之明碩之學故其見於言者皆民彞物則之餘而無枉
已徇人之意盖其所得於先正者粹且深矣先生之道
既不獲行於時地逺位下又不獲登名史册獨其往返
之札稱許之詞見於考亭諸書者昭如日星不可掩也
四方之士取而讀之因其言語文字之所存考其師友
淵源之所自使河洛之墜緒可尋而斯道不為空言於
天下則如先生之文亦何可少哉雖然今去宋逺矣文
章道徳之士與先生相後先者計多有之而不得如先
生有賢嗣人引其遺響於無窮不又可慨也哉走程氏
逺裔幸與先生皆出文公之邦而於斯文獲與討論之
役不揣蕪陋僣書其事以諗觀者如此先生初名偁字
益恭以避國諱更名儆世居休寧上山其兄俯字益章
仕至國學録亦有文一巻附其後云
　
　
　
　
　
　
　
　
　
　篁墩文集巻二十八
欽定四庫全書
　篁墩文集巻二十九　　　明　程敏政　撰
　　序
　　　新安文獻志序
新安在國朝為畿輔踞大鄣山之麓地勢斗絶視他郡
獨髙昔人測之謂其地平視天目尖而水之出婺源者
西下為鄱湖出休寧者東下為浙江其山川雄深若此
秦漢以來多列仙意猶不足當之於是我開府忠壯公
及越國汪公前後以布衣起義旅坐全其土地民人於
禍亂沒而為神千餘年不替益靈迨中世則休寧之程
北徙洛而得兩夫子婺源之朱南徙閩而得文公嗣孔
孟之統而開絶學於無窮其人物卓偉若此一時名公
碩儒與夫節孝材武遺老貞媛之属文煥乎簡編行播
乎州里而紀載之書散出無統有志於稽古尚賢者盖
屢属意焉然或自秘而失於兵燹或據所見而為之詳
畧讀者不能無憾也齋居之暇竊不自揆發先世之所
蔵捜别集之所録而友人汪英黄莆王宗植暨宗姪隠
充亦各以其所有者來餽參伍相乗詮擇考訂為甲集
六十巻以載其言乙集四十巻以列其行盖積之三十
年始克成也嗚呼宣子聘魯而嘉周公典籍之大備孔
子説二代之禮而歎杞宋之難徴則生於其地而弗究
心於一鄉之文獻非大闕與凡吾黨之士撫先正之嘉
言懿行萃於此發髙山景行之思而日從事乎身心由
一家以逹四海使言與行符華與實稱文章徳業無愧
前聞又進而誦法程朱氏以上窺鄒魯庶幾新安之山
川所以炳靈毓秀者不徒重一鄉将可以名天下不徒
榮一時或可以垂後世而此編亦不為無用之空言也
哉
　　　重恩堂詩序
古之賢者受賜於其君必有所志以昭不忘其意以謂
吾之所為盡心於職者臣道爾上之人顧以為功而嘉
賚之其何徳以堪於是退而銘諸器物或號其室堂使
後之人嗣其志以圖報稱非欲誇世而已一時君子聞
而詠歌之則亦以其事也繫勸懲焉亦非欲侈其榮而
私其所厚者也予讀濟南李公重恩堂之巻為之歛袵
李公起國學知慶都縣不一嵗徙龍陽有捄荒活民之
勣又治隄以捍患紓財以濟公戢過兵之譁者以保境
事章章播人口以薦得旌異受敕階文林郎封贈其考
妣若室進同知常徳府事政益修施益溥中一署長沙
府事嘗督民兵與靖㓂辰沅縂餫武崗諸州餉足而民
不困監造上供幣費省而事給復以薦得旌異受誥進
奉政大夫加恩其考妣若室盖民之望公方深而公去
有决志矣里居之暇爰作堂奉綸命題曰重恩以不忘
上之明賜焉跡其所以圖報之心殆未始取足於是而
復以望其後之人也豈非賢哉今之令一邑佐一郡號
循良者固不謂無其人然僅僅自保求不失其禄斁其
名者則已難矣進而被旌異之典荷汪濊之恩至一再
又獲引去俾民有遺思而不能忘若李公詎非千百之
十一哉公之心雖不以誇世而芳聲茂實自不可掩宜
諸君子有作使賢者勸不及者懲而加勉焉至於盈視
而傾聽如此也公有六子皆克家次子宗仁舉進士甲
科歴監察御史直亮有名而與時忤謫徽之績溪復以
卓異聞值更化初起知宣城進知徽州府事未三嵗行
臺者兩旌異之盖名堂之意所望於其後之人者益驗
綸命三錫金緋在躬則詩人之詠歌益盛而堂名益顯
觀風者有采焉昭聖明待下之恩表循良世濟之美比
隆西京而陋近代豈直一家之榮而已走不佞歸耕之
明嵗太守公適來胥會之頃出巻相示俾有所述不敢
讓則著其大者如右而并論其世云
　　　休寧志序
安城歐陽君以成化辛丑冬來知休寧縣事明年春以
縣志為属會予服闋将還朝久弗克成也乙已秋掇拾
而成焉盖書之為圖者一為志者十有八文之附者十
有六詩之附者四總之為卷三十有八君得之又大加
蒐輯而校刻之刻成以監察御史召故書雖就緒而其
間字之譌者未整也乃復以摹本來俾有所是正而後
印布焉戊申冬予以斥歸田君亦出按於蜀庚戌秋則
又以書抵予與繼知縣事中山張君請卒其事值予病
中不能執筆明年夏疾少間而張君復有臺憲之徴始
克繙繹舊本則知張君嘗以其暇日重加校閲可傳矣
乃為之序曰古者地里有圖有志盖周官職方氏與小
史外史所掌而道以詔王者非徒以飾吏事廣人之見
聞而已計田賦而知公歛之厚薄因物産而知民生之
豐儉察宦迹而知吏治之得失按人物而知士習之浮
正俗尚之澆淳其於政乎繫焉若此其大且要也休寧
徽属縣之一其境據鄣山之麓而浙源之水出焉在前
代為郡治又嘗析其境為縣者三曰黎陽歸徳婺源自
後郡徙治歙而省黎陽歸徳來入則是縣也故郡境也
且民風土俗見於朱子所記新安道院者今二百年道
化之所漸其人當益醇更代以來徽為畿郡被聖治之
澤最久且先其俗當益美則所謂圖志者可取足故常
而漫弗之省哉然予於是竊有感焉自丑抵亥十有一
年矣歐陽君之惠政如昨日而張君當績成就召之際
取是編而繼圖之俾無遺憾則天下之事無巨細緩急
類不易成如此顧以病夫退士於賢令君何能為役而
獲挂其名於圖牒之上分尺寸之功焉獨非幸與歐陽
君名旦字于相辛丑進士張君名錞字汝器甲辰進士
是為序
　　　城北查氏族譜序
休寧邑中所居大姓以十數查氏其一焉其先曰長史
昌者南唐時居歙篁墩生工部尚書宣公文徽遷休寧
瑞芝坊遂大顯江左尚書生五子曰宋殿中侍御史元
方生龍圖閣待制道子孫再遷泰之海陵曰元規生秘
書少監陶陶生職方郎中兼權中書舍人拱之葬縣北
朱紫巷則今查氏所從出也拱之傳十三世至惟聰當
元季為一鄉之望學士風林朱先生亟稱之惟聰生三
子曰徳軒怡軒介軒皆以材傑能殖其有家為肖子一
女適萬安汪徳𤣥遂及事我髙廟於龍興初保捍其井
里而徳軒子繼祖從學汪克寛先生號藏宻以殷碩長
區賦繼祖生允中洪武間起太學歴官兩淮運判有能
聲介軒亦嘗一徴覲京師不樂進取盖嘗有志續先世
之譜而未竟也介軒子招祖生道蔭道蔭生思静最名
有齒徳中以介直為耆宿人敬服之其子以華始取宋
開禧元至正二譜大考其承傳之緒遷徙之由與其内
外履歴之詳葺成巨編奉以請予序予於以華往還甚
稔且愛其簡厚誠慤而御族之有道也則告之曰夫譜
有本有文皆不可闕者盖凡所以别親疎序昭穆謹先
祠祖域之守以增夫衣冠閥閲之輝者文也而行則其
本焉然行豈待於外求而後得哉考查氏之先若龍圖
母病冬寒思鱖羮不得泣禱於河鑿氷取之得鱖尺許
以饋母母疾遂瘳其孝如此尚書聞人之困乏雖不識
必濟坐貧不悔而龍圖當赴試時假貸三萬錢道中值
故人有母及兄之䘮不能舉将鬻女以襄事即傾橐與
之罷不就試其義如此秘書與龍圖極友愛士族流離
者聚食常數百人得任子恩以與族人無親疎之間其
厚如此夫孝義忠厚士行之常宜無難焉者然自途人
可以至堯舜推一身可以準四海即凡民可以通神明
皆不出是而世常忽之以求甚髙難繼之節或輕之而
有取於富貴利逹之人斯愚之甚矣予觀查氏譜得其
先烈為之歛袵焉故輙書其端俾其子孫者思自立以
圖無愧於祖徳庶有光於斯譜且不負以華君尊祖敬
宗收族之心将益衍益盛流聲實於四方非特名一邑
而已否則為彌文取觀美豈故家文獻敦本力善者之
所欲哉
　　　應詔揮毫詩序
惟我憲廟以天縱之資篤意經史凡稽古禮文之事必
遴選儒臣討論刋定而於燕閒之餘游心釋典雖考閲
繕冩之責亦不輕畀廼一時供奉之臣仰副淵衷多克
以材藝自見者若今僧録左善世皚東白亦其一人焉
東白世居蘇之嘉定以儒名家其從父當宣徳間仕為
刑部郎中郎中之弟實生東白東白之生也不樂葷娶
因從釋留光寺景泰中入京禮右講經古儀縉公為師
而縉則左善世玉磵清公髙足内典之學具有家法然
東白猶以為未足復從游駕部東海張君汝弼授儒書
攻古律詩學楷行書法業日以進同行者率自以為不
及成化初被選入大内漢經館書文光禄給饌凡朝廷
有禳禬禱祈之舉東白必與焉丁酉嵗晏上閲法華經
而説之命近臣下經館擇能書者近臣悉以其名上御
筆獨標定皚第一人命率衆書法華經又奉詔書金光
明最勝王經朞年事竣授階左覺義兼主香山永安寺
仍在經館被賞賚甚厚癸卯進左善世𢎞治初罷冩經
尋復召入供奉如故而其髙足左覺義鍷振威代主香
山則來請曰吾師被遇先朝在内經館幾二十年中朝
縉紳不鄙與吾師還往自東海而後若今庶子匏菴呉
君原博諸公每每有詩相贈遺集以成巻将題曰應詔
揮毫而虚其首願得一言序之惟古釋之以詞翰名者
若陳智永唐懐素輩盖非獨出其儕行雖號儒生者或
歉於斯殆其志専而業精故也夫歉不歉未暇論乃若
其徒在後世有所遇以克成名於一時者亦固難其人
焉則東白之所遇斯不謂之隆哉諸公之詩雖以為東
白而作然本經幃之餘力以及梵典而用人集事至於
無一材一藝之遺則先帝之霈恩餘澤在人者其何可
忘哉東白號梅樂又號游幻道人奉清公居都城北隆
福寺予每過之必觴詠竟日恒愛其豪放有藏真之風
而又好儒書逹世務議論侃侃不落人下凡釋政多取
决盖方外之偉人騷壇之佳友視世之嵬瑣者殆不足
道也
　　　毅齋熊公夫婦輓詩序
輓詩之作昉於中古而莫盛於近代盖有不待其人之
相知及其人有可悼可慕之實與否或請為之或代為
之請至以所得之多寡矜孝心之厚薄以是知天下之
事無鉅細未有久而不至於甚可斁者豈獨輓詩哉若
毅齋熊公夫婦輓詩一帙則不然盖毅齋之子實甫為
令於歙有子諒豈弟之政子視其民故歙之人頌其政
而不已上及其親皆誠之所孚非有出於請焉應之者
也嗚呼是亦可謂僅見者矣毅齋之葬也吾友太史張
君廷祥實誌之張君以正學聞天下慎許可其稱毅齋
諱楷字爾機世居豐城其先有世基世琦兄弟盖嘗受
學朱子曾大父曰荆陽處士大父曰樂泉君父曰植桂
翁咸世其業而毅齋克承之早孤有志以孝友敬義聞
其鄉又得聶蒋二孺人繼為之配内外肅雍成諸子以
植有家至於今兹盖誌云爾嗚呼是亦足以傳矣而又
何假乎輓詩之作耶雖然述徳以詔後者莫如誌風徳
以感人者莫如詩詩之體有風有頌頌毅齋以風人之
父頌聶蒋二孺人以風人之母頌實甫之克肖以風人
之子而因以感夫他之為令者則是詩也雖出於一邑
之人與一時寓公之賢者音調體裁不能皆一然要之
則未為無補於風教而實甫之政為有本益於此乎徴
焉是豈湛而可斁者哉實甫通經學古起鄉進士以清
簡為政確乎有守淵乎有見不求赫赫之名殆昔人所
謂日計不足嵗計有餘者雖目之為古儒吏可也行臺
憲臣特請旌異於朝盖繼此而毅齋夫婦當受綸命膺
顯爵以賁於九京又不但下之人風頌之而已然予聞
之子之於親也永懐其徳而莫可與言報者則惟欲顯
其名於罔極焉爾上之人知其然故於臣之有勲庸者
不特禄其身必貤之恩體之至也下之人於長人者之
有惠利於我也亦不特頌其身必推其先之人愛之深
也秉彛之心上下攸同自不能已者如此傳曰事父孝
故忠可移於君居家理故治可移於官聖師之言不可
誣也然則讀是詩者尚知此乎儒學生汪祚從予游奉
其帙來請吾是以序之
　　　歙江村江氏族譜序
江村在歙西北江氏世居之故因以姓其地嵗久族蕃
有耆而文者曰思尚君始倡族人續其譜請予序盖十
年矣未有以應也暨予還山恒抱疾不能親筆札之事
然君每辱過必以序請久而不斁會予疾少間乃克繙
閲一周而書之曰江氏之族可謂盛矣自伯益之裔𤣥
仲受封於江其爵子見於春秋曰江人後并於楚廢為
濟陽郡即今陳留考城圉城地其顯於漢曰轑陽侯喜
顯於晉曰散騎常侍統統與其從子侍中逌之後並從
晉東渡居山陰統六子其顯者郡功曹儼國子祭酒霦
霦三世生宋太子洗馬億吏部尚書湛侍郎智深湛死
凶劭之難贈開府儀同三司諡忠簡以子恁為駙馬都
尉智深以女孫后贈金紫光禄大夫億生法成法成生
子一子四子五並以梁将死侯景之難子一贈侍中諡
曰襄子四贈黄門侍郎諡曰毅子五贈中書侍郎諡曰
烈儼再世生左衛将軍淹封醴陵侯諡曰憲恁生齊秘
書監斆贈太常諡曰敬斆生四子其顯者秘書郎蒨驃
騎諮議參軍禄舊贈光禄大夫諡曰肅生陳孝子䋔䋔
生隋上開府總盖濟陽之江名見史者凡十人計其爵
禄榮名實與六朝相終始而江村之江則出億長子法
存之後法存生建徳令道興始别居清溪道興生䕶軍
将軍世源又以仕開化家於衢世源傳十有一世生唐
衢州節度同討擊使中軒中軒再生第十軍事押衙仁
揆仁揆生呉越侍御史景房即世所傳有沉籍之功者
景房生宋兵部侍郎用晦都官郎中用缶職方員外用
圭大理寺丞用之分甲乙丙丁四房其𦙍彌盛而江氏
遂望於三衢矣用晦三世孫基以贅居番陽傳五世生
丞相萬里國亡死節贈太師追封益國公謚文忠用缶
生鎬鎔鎔生枚枚生汝剛仕為歙州倅卒葬雲嵐橋因
家焉子培生嶧㞦岩而㞦則思尚之所自出者也鎬生
揖揖生汝言汝爽汝爽九世生司經局正字秉心仕於
國初終襄府紀善汝言九世生監察御史𢎞濟與予同
舉成化丙戌進士嘗為言三衢諸江之詳盖自魏晉唐
宋以來家牒具存而廸功郎仲長泉州倅師心兩譜則
稡甲乙丙丁四房而一之者請予校刻不果若思尚此
編則雖惓惓於本宗實欲合衢歙兩房而一之者其心
可謂厚而其力可謂健矣嗚呼大家巨族之所貴乎譜
者豈徒矜閥閲聮昭穆紀其名與字而已哉固将曰亢
宗紹徳之為難爾考江氏之先而論其世盖有危身之
忠有顯親之孝有戡亂之武有華國之文有利人之功
有惠民之政其巍然可仰凛然可畏者非獨可以儀其
家實足以憲來世况肇之有原承之有緒而丘壠如故
文獻昭然者乎不求所以紹祖風而亢其宗以自立於
吉人君子之域則閥閲雖美昭穆雖盛亦何有於譜哉
思尚之弟昌方以鄉進士知攸縣其族人之服章縫而
業詩書隠林壑而篤行義者往往不絶矧譜書既修則
宗盟益厚廣孝敬崇禮譲而不伍於流俗使江村之𣲖
與三衢相望不替而益隆則庶幾此譜之足貴而思尚
君尊祖敬宗睦族之心力亦於是乎為不負矣江氏舊
譜序記之文若吾宗老宋徽猷待制北山先生元翰林
修撰張公子長及我朝學士承㫖潜溪宋公輩皆一時
名筆而予之謭才末學乃踵為之其何足以副仁人孝
子之心而為斯譜之重也哉
　　　篁墩録序
程之先聚居歙篁墩有逺祖晉太守府君及陳將軍忠
壯公之賜第廟食存焉然莫知墩之所以名者間考之
家譜云墩本以産竹得名至黄巢之亂所過無噍類惟
土名黄者歛兵不犯當時居人因更篁為黄以冀免於
荼毒習稱至今走閱之而心動以為是不可但已因請
於先尚書襄毅公而復之又告於當世縉紳君子而得
記賦銘詩若干篇嗚呼名實之不相副久矣以吾墩論
之則篁其名而性可以耐嵗寒節可以比君子者其實
也巢賊之亂吾竹之名可汚而吾竹之所以為實者孰
能為之加損哉彼槿籬棘圃而盗夫伊周孔孟之美名
固士之恥也是則君子一惟務實之可貴而名之汙隆
曷計焉然名之汙者有時而見雪於君子豈非天理之
在人心者終不可冺耶若吾墩是已雖然事必久而論
定又必得君子之言而後足以取騐於人使當巢賊肆
虐傷人害物之時吾人或難之曰是不當汙墩之名則
固異於孔子危行言遜之㫖亦安能弭夫亂臣賊子之
不致人於虀粉哉然則諸君子之言雖假寵程氏而所
以抑邪與正者豈直一丘一壑之幸耶因命工人梓以
告我族人使為士而學為農而耕者知徇名責實之可
畏而無㤀於君子之公議庶幾比徳於竹為此墩之幸
民豈徒譊譊然與彼沙蟲鬼蜮輩校得失於一旦哉
　　　丘先生文集序
文之說何昉乎盖嘗考諸古矣凡物之粲然可指者謂
之文文者道之所在也故見於上曰天文見於下曰人
文見於世煥乎其有迹者曰文治曰文教非若中古以
來指操觚染翰者謂之文也夫文固非操觚染翰者可
盡然詩書所載詞命之作雅頌之篇類非偶然卒爾者
可辦而孔門亦有文學之科盖道術未裂言與行俱本
厚而末茂詞出而文成正大光明敷鬯條逹見於治則
民格著於教則民孚所謂吐詞為經而文之盛不可及
也漢毛公董子之徒始以經術名而鄒陽枚乗之流乃
専以文顯遷固亦岐而稱之盖以操觚染翰為文而别
於經術昉此日寖以盛而瀾倒乎隋唐之間雖一二名
世鉅公知文之不止乎是亦略見道之彷彿矣顧一時
談經者専訓詁為文者尚聲律而上之人又以經義詞
賦更迭取士其逺於道一也至宋而程朱大儒者出斯
道復明曉然示人以徒文之不足濟物然不得任道揆
之重於斯世則亦安能盡刋其故習而卒反之一旦哉
盖經術文章之流弊甚矣不得已而為說以通則若之
何亦獨曰為毛董而不為鄒枚為韓李而不為燕許為
歐曾而不為楊劉為陶杜而不為徐庾温李則亦庶幾
可以廣道術求不倍於孔門而後可乎走不佞嘗以此
質之瓊山丘公先生先生是其言以為知道然走實不
足與於斯也先生門人翰林吉士蔣君冕及其嗣子太
學生敦輯先生平日詩文為若干巻間奉以視走請序
其首簡走讀之累日得其大端而歎曰何其養之深而
出之霈然一至此哉先生嘗為走言世之作文者類喜
煆煉為竒不究孔子詞逹之㫖或剽竊以為功不識周
子文以載道之說雖有言無補於世無補於世縱工奚
益故予平日不欲以詩文語學者其言如此盖先生懼
學者之無本也則有學的之編懼學者之不知變也則
有世史正綱之作懼學者之明體而不適於用也則有
大學衍義之補其言鑿鑿乎必可見之於行行之必可
以興文治洽文教而致吾君於堯舜三代之上流聲實
於兩間作楷模於來世使道不為空言盖先生之志如
此而文亦足以發之不可誣也顧此集雖出於所學之
緒餘然閎肆而精醇明潤而雅潔究本之論扶世立教
之意郁乎粲然將上班于毛董韓李歐曾陶杜之間視
世所謂訓詁之陋聲律之卑殆將揮逺之而以為羞道
者矣所謂一代之豪傑若先生豈多得哉先生名濬字
仲深世居瓊山起進士甲科歴官翰林學士國子祭酒
累進禮部尚書掌詹事府事名位之崇聲華之美固不
可謂之不遇而士望猶未滿焉然則天下後世求以知
先生者著述具在而此編輔行亦不可少也走辱知先
生也深又同事經筵史局獲副詹事與僚寀之末故因
冕與敦之請序先生之集而極論文之所以為文者如
此
　　　公餘愛日詩序
髙邑李公相儒以進士甲科廷授徽州府推官三年㑺
爽之資介特之操明决之才見重於僚寀下孚於吏民
而上逹於部使者久矣然公有父年八十餘無恙在堂
每言及之則悵然興懐或至泣下見者咸以為若李公
者真孝人歟府學訓導進賢艾君英實公之子師請諸
縉紳大夫詩若干巻以相贈而題曰公餘愛日者本公
志也不鄙來休寧山中請序其首顧不佞以多疾不能
應酬諸文字獨於李公喜為之執筆焉憶當天順初先
少保襄毅公以都憲之節東巡視師錦州識李公於童
子中選入衛學且戒其守將俾善遇之曰此逺大之器
也盖於今三十年而李公果以經術致身為時聞人且
得晤語於山鄉叙疇昔又因以知其孝之感人若此而
先公不及見矣嗚呼不可得而久者事親之謂也故揚
子以愛日為孝夫孝百行之本也以之事君則忠以之
撫衆則慈以之處友則睦以之莅官則敬以之治獄則
平古之人善推其所為而有孳孳不已之義者豈不以
此哉宜諸君子於李公之事歆動之詠歌之而不能已
耶竊聞之李氏世居真定髙邑自公曾大父伯居中徙
遼東錦州生子榮早逝而其配梁氏以節聞梁之子克
明則公之父也雖當播遷之餘惇本力善所蓄甚厚且
久故於公乎發之而公又能奉其先訓以底今日旌異
之典臺憲之擢不日有焉吾知其嚴君之心益恬體益
康夀益增獲貤封之恩以昭其子之孝也益大所謂公
餘愛日之詩宜隨所處而益富豈直此而已然此其發
軔也是不可以無序
　　　静軒序
人之為徳也静然後可以制天下之動故求入徳者學
必自静始夫静則心恬而不競志定而不惑神安而不
躁以一身應萬變有所恃而不舛禮曰人生而静天之
性也感於物而動性之欲也易曰吉凶悔吝生乎動是
知動者静之随静者動之基也茍役其心於逺外而置
其身於棼糾龎錯之塲方且舞其智力與世之人角一
日之勝以逞則雖語之静而能識其為何說者寡矣歙
雙橋鄭氏有恒性其名存良其字者以重厚聞其鄉予
嘗過之而悉其世風焉盖其先有令君之仁有貞白公
之㢘有師山待制之節鄉人誦而傳之類皆自静學得
之至存良君席先世之烈益讀書知大義奉其父士賢
處士甚孝與其弟袁州倅守道甚友教養其五子昌澤
禄育冠甚力又遣禄為儒學生嗣其文獻之傳而君方
以尚質好禮周貧睦隣之為務見鄉族人厭静喜動而
有所未慊於中也復以静題其軒端居以自怡而春秋
則六十矣八月十九日其懸弧之辰子婿汪椿氏求予
文以夀君峻辭不獲則序而告之曰聖門示教不出動
静二者然謂智者樂水而以動属之動不失正動斯樂
矣謂仁者樂山而以静属之静而有養静斯夀矣存良
君知静之好而世故莫能攖其心將嗣是以往心恬而
志定志定而神安可以膺不騫之夀享無競之樂使鄉
族之人見者易其行聞者企其徳遂以為一鄉之彦一
徽之耆俊而播嘉譽於四方遺茂實於子孫豈非静徳
之所致哉予屏居山中疾疢相仍近方獲愈冀他日杖
藜躡屩訪君雙橋之上登君之軒相與問静之說君儒
者當有以告我夫豈若老氏之𤣥黙釋氏之空寂而遂
至於嗒然者哉
　　　紫陽紀别詩序
新城李公宗仁受命守新安之明年予獲觀其尊府常
徳同守公所得制誥二通盖旌異之典也而吾徽之人
愛戴今太守公者亦不啻湖湘之人為之嘉歎不已曰
有父如此宜其有若子耶又明年同守公之次子宗徳
自國學需次來省太守公於郡齋居數月驩如也而宗
徳喜問學負才器持之以不矜識者盖䇿其逺大而知
其得諸父兄師友者固如此也同守公以今嵗夀躋八
十無恙在堂而宗徳不能久於逺外乃束裝東歸歙學
教諭宋君昉司訓涂君耿繪紫陽紀别圖合能言者賦
詩餞之而遣諸生吕佐程氷延來請序予不佞退耕於
新安之野太守公慰藉之甚勤有知己之辱焉故宗徳
過山中言欵彌日亦不予棄也然則贈言之道雖不敢
齒於仁者亦豈能黙然自己哉夫有所贈人以言亦必
有所擇於其言擇於其言豈能外仁之一語哉夫孝弟
行仁之始也諸君亦知夫宗徳之平日所為致力者乎
方趨於功名之會而篤塤箎之雅以來者弟道也未厭
乎臨觀之樂而急綵侍之養以去者子道也一去來之
間倫理繫焉宜諸君之扳留不得而形諸毫素播之聲
詩有以也夫豈特出於敬兄之心而已古語云事親孝
故忠可移於君事兄悌故順可移於長言家國一道也
士君子抱體用之學者宜亦不出此矣然則宗徳異日
㨗髙科躋美仕與太守公競爽於盛時以增喬梓之輝
於家乗豈有他哉亦推其所為而已紫陽山在新安城
南歙溪上以朱子益名於天下凡禮送行者必載酒具
麓覽觀勝蹟上懐古人足以脱塵氛振遺響發志士之
氣然則宗徳行李之暇撫景而吟諷其一二將不南望
悠然有慨於中曰此吾兄之所治者此吾兄之仁政所
漸被而及於我者也將益勉於進修以紫陽夫子為師
而求無愧於洙泗之邦人則吾人之所為贈言者有責
善之道焉亦不特惜光景叙離合而已
　　　湖上青山詩序
中世以來大道隠而人慾滋士之髙者或汲汲乎貪生
其卑者乃戚戚於身後死生之際盖不足齒於是有幽
貞之士出其間服韋茹素終其身不䙝其所有於已者
視死生為旦暮全而歸之不私其所受於天者若晉陶
淵明自為輓詞唐司空表聖預作塜棺歌飲其中而宋
林君復亦有湖上青山之句其迹若竒其人若逹然髙
風逺韻流傳至今殆庶乎古之所謂逸民者豈常情之
可識哉越之山陰有隠君王晉菴和甫當正統甲子之
嵗放遊鑑湖上得佳境於亭山朱家墺之原布席而偃
卧其地曰樂哉斯邱命其子鑌之曰死必葬於是仍用
和靖詩語題諸墓曰湖上青山小子識之明年隠君卒
奉以窆焉鄉人士多詠歌之者後四十餘年中子侍御
君明仲舉進士入官於朝得貤恩贈隐君文林郎監察
御史所謂湖上青山者煒然有光矣既又請於縉紳續
書其事凡得若干篇而吾友定山莊君孔陽序之侍御
君恐久而散軼因刻梓以傳值方奉詔董學政於南畿
行部至新安復以序見屬焉嗚呼聖賢逺矣其學百出
而有所成以自見者盖不能盡同要之其生也不以外
物動其心而死不失正焉固士之難得者與隠君之少
也以父疾而輟舉子業存致養沒致禮斷鄉曲之訟而
斥餽金不孝者見之改行而餘慶足以成其子其所學
固善而所養不亦充乎原其始而不貪生以自愚要其
終而不畏死以自訹有以哉淵明表聖之節偉矣君復
生侈靡之鄉操可以富貴之具乃退然與寒梅野鶴自
放於湖山而求和答於樵人牧子以為樂其人品髙潔
宜為一時諸公所敬屈而况學聖賢之學者哉隠君系
出侍郎凝之書得永和家法更喜吟詠而獨愛君復之
詩其所成者計將由是而與表聖淵明神交百代之上
用以愧夫沉酣世網誖道以濟其慾者則夫幽貞之士
世豈可少而此詩豈可以無傳哉雖然湖上青山固隠
君之身所託以存者侍御君清才碩學歴官有聲不愧
瑯琊世胄而後此所立益逺且大是又隐君之心所託
以傳者故誦其詩尚論其世為羣玉之先驅焉
　　　絃歌清政詩序
學古入官者令必以絃歌為首事然其流或至於上迂
而下玩何哉君子學道則愛人小人學道則易使其所
謂道非特不事事而已徳有剛柔政有弛張故禮嚴而
泰樂和而節使為善者感其恵而不善者服其威其為
易使一也中古以來乃誤以柔弛為徳政而不復事事
其不底於迂且玩者幾希歙在徽為鉅邑且附郭兵民
雜居事劇而訟繁令於是者往往號難理劍江熊君實
甫居三年有治行行臺薦之朝予嘗聞諸歙人曰熊令
君慈祥視百姓如子然其用法嚴予心識之曰是服其
威而憚於不善者也或曰熊令君惡乎嚴其為人純然
儒者事審而後决予心識之曰是感其惠而樂於善者
也有志於學道而愛人者君非其人歟是豈曰徳政徳
政莫知其流於迂者歟徽郡儒學生汪祚從予游則以
告曰熊君將入覲我歙之人頌之不已播諸篇章題曰
絃歌清政乞先之一言則以復曰絃歌清政不可尚已
世之以徳政藉口者雖流之迂然其政也恒寛寛直事
之不集耳民固無損也一切以徳政為不可恃視民為
龍蛇而起圖之故其政也恒猛猛則不勞而事辦若可
喜然然民則有不堪命者矣上求於武城之政以為師
以剛濟柔弛張合宜而不敢私焉若熊君豈非令之克
持者哉熊君治歙事多不能紀其平大獄於累嵗不决
之餘者一二尤嘖嘖在人口可書也然君治劇而不衒
其才律已而不矜其㢘恵人而不有其功君子人也入
覲之際其功與名必黯然以章勃然以興雖欲自晦不
可得也諸君子之詩頌之無愧詞期其來而有企其圖
終之心殆出於學道而易使者之緒餘固應爾邪學道
易使而以徳政為可玩者未之有也難以力服而易以
理勝先正之所以論吾人者可徵也是不可不序之而
使其有傳焉
　　　松蘿山遊詩序
松蘿山在吾休寧縣北十五里號幽勝予十年前嘗一
遊焉每以為未愜暨南還值抱病連嵗不克往𢎞治壬
子春鋭作一行而雨連月亦不敢必也莫春廿一日忽
霽天氣清和人意甚適乃以詩約縣庠司訓黃倫汝彞
鄉進士張旭廷曙而同遊者五人陳榮天爵詹貴存中
胡昭静夫及族人正思用禮天錫敬之侍行者三人弟
敏亨及子壎姪塏也或馬或輿聮翩出松蘿門而東折
北過石羊干崇岡複壠麥香襲人桐花盛開如雪而紅
紫則不可得見矣行七八里松蘿水一脉演迤南出兩
山夾峙盤迴斗折入益深境益竒每一折即古松盤踞
怪石錯立飛泉淙水禽交蔚有殊意疑所謂蘭亭武夷
者正復如此而已行又七八里抵山麓古佛菴在焉與
客小憇解衣登山引瞩四望聮峰屬巘杳莫知其所窮
第聞樵斧聲丁丁與磵谷相應而畊者漁者隐顯出沒
於煙雲虚落間相顧恍然疑與世隔乃據松下盤石而
坐呼童子掘筍作茶供聮句一章還飲小閣心鬯神洽
如有所得而忘其登陟之勞酒半限韻各一章興發而
别有所出者不禁已而夕陽冉冉過山背汪氏亭子適
當路中復邀飲數行日益下乃出山途中有作或和或
否亦各取適而已惟汝彞遊最勇詩最工予輩不及也
昔羊太傅鎮㐮陽病不得謝每至峴山至於泣下然有
所如往賔佐皆從笳鼓載道貴而好遊者也栁栁州在
謫籍捜抉巖藪幾無遺勝其序所會者謂皆大半不遇
之人困而好遊者也予不佞挾册入官所典者冷局得
早休自適無羊公之顯且絀吏議荷天子恩不加竄殛
而遊不出其鄉所與遊多一時寓公里族之賢者子弟
相從為樂孔嘉無栁州之困則斯遊也亦不可不自幸
也雖然子朱子平生好佳山水嘗請納官於朝願為白
鹿洞主領泉石是豈直遊而已哉逺眺望以玩心於髙
明法仁知以適情於夀樂皆自山水發之則吾之遊也
方自此始觀者無誚其荒於嬉而不足與進於聖門也
哉遊之明日書倡和詩為一巻序而藏之
　　　送汪承之序
新安郡學生汪祚承之從予講學南山精舍其資盖可
進於道者將赴秋試南京壎子與之聮研席相好請一
言道其行予因取案上一巻書謂之曰此予所輯道一
之編也子嘗誦習之矣然則吾之告子庸能出乎是哉
夫尊徳性而道問學二者入道之方也譬之人焉非有
基宇則無所容其身終之為佃傭而已徳性者人之基
宇乎基宇完矣器用弗備則雖日租於人而不能給且
非已有也問學者人之器用乎盖尊徳性者居敬之事
道問學者窮理之功交養而互發廢一不可也然有緩
急先後之序焉故朱子曰學者當以尊徳性為本然道
問學亦不可不力其立言示法所當審矣中世以來學
者動以象山藉口置尊徳性不論而汲汲乎道問學亦
不知古之人所謂問學之道者何也或事文藝而流於
雜或専訓詁而入於陋曰我之道問學如此孰知紫陽
文公之所謂問學者哉尊徳性而不以問學輔之則空
虚之談道問學而不以徳性主之則口耳之習兹二者
皆非也噫其弊也久矣此吾所以拳拳於學者而犯不
韙之罪於天下不得而辭者歟子輩勉之庶幾吾紫陽
文公之道所望於後學者將不淪胥以斁而莫之振也
壎子曰祚也將上其藝於有司大人以是發之何如予
曰小子烏足以知之道固無往而不在也象山於白鹿
洞開講之言曰名儒巨公多出科舉要之其志之所向
則有與聖賢背馳者矣誠能深思利欲之習怛焉痛心
而専志乎義因是而進於塲屋之文必能道其平日之
學胸中之藴而不詭於聖人由是而仕必皆共其職勤
其事心乎國而不為身計豈得不謂之君子乎我紫陽
文公深取其義刻之書院以示來者斯豈非今之學子
所當從事者哉於是祚起謝曰先正所謂道問學而發
其所藴不詭於聖人者正惟尊徳性為之本耳謹受教
而行於是乎叙
　
　
　篁墩文集巻二十九
欽定四庫全書
　篁墩文集巻三十　　　　明　程敏政　撰
　　序
　　　心經附註序
西山先生真氏文忠公嘗摭取聖賢格言為心經一巻
首危微精一十有六言而以子朱子尊徳性之銘終焉
走每敬誦之盖儼乎若上帝之下臨聖師之在目也然
尤疑其註中或稱西山讀書記而凡程朱大儒開示警
切之言多不在巻意此經本出先生而注則後人雜入
之故邪齋居之暇謹為之㕘校且附註其下而識其首
曰嗚呼人之得名為人可以參三才而出萬化者以能
不失其本心而已顧其操縱得失於一念俄頃之間聖
狂舜跖於是焉分其可畏如此古之人所以為涵養檢
防之計者至不敢徹琴瑟而廢箴儆於左右使體立用
宏顯㣲不二用底於希聖希天之極功有以也聖學不
明人心陷溺寄命於耳目騰理於口舌狂瀾莫回變怪
百出將有淪於異類而不自覺者此先生之所深悲而
心經所由述也然則學者宜何所用力而後無忝於人
之名哉盖嘗反復紬繹得程子之説曰天徳王道其要
只在謹獨又曰學者須是將敬以直内涵養直内是本
朱子亦曰程先生有功於後學最是敬之一字敬者聖
學始終之要也然則是經所訓不出敬之一言故附注
之中特加詳焉豈敢以是求多於先生之書哉圖置心
於聖經賢傳之中為研窮熟復之地云爾追惟先生生
宋之季時方以心學為偽乃獨與鶴山先生魏文清公
慨然以程朱為師直探此心於千載之上得之深居之
安嘗為大學衍義上之講筵思格君心復隆古之治志
弗克遂而前此論者至有真小人偽君子之目盖道之
不幸如此雖然先生之心雖不白於當時實有企於後
世若此編者豈非障川之柱指南之車燭幽之鑑大有
功於斯道而造次顛沛不可忽焉者哉晚生末學何所
知識輙手録成帙以告同志者願相與畢力於斯
　　　慶致政同守李公八十夀序
無所積而獲聲實於天下烏有是理哉積土而為山積
流而成川積徳而獲夀與福一也世豈無夀與福者而
不必其徳之能積則予之説將無窮乎是大不然山必
積土而髙水必積流而深人必積徳而髙夀遐福從之
常也君子之所貴也突焉而山於平地潰焉而川於大
陸見者必駭之以為怪也惟夀與福之於人也亦然幸
焉得之而不懼偃然居之而不慚是豈足貴於君子哉
若常徳同守李公之獲夀與福可以驗理之必然矣李
公世家濟南新城其先之所積甚逺至公以經術發身
知兩邑佐一郡急公家之務而利恵其民人其心甚仁
其施甚博雖古之循吏不是過於是奉檄署府事者一
被薦而受旌異之典者再年未老而幡然乞身思以其
有餘者遺後人盖逍遥林下與造物遊而不自知其夀
之八十矣若李公之所積豈淺之為丈夫者可得擬哉
公有子六人其仲曰宗仁起進士甲科歴監察御史以
忤權貴人被謫不屈值今上更化初迭起知徽州事存
心制行一以公為師而宗仁之兄為醫喜濟人其弟齒
胄監負才氣其餘之為昆季者皆各有所立以並承於
公之後則其所積者益衍而益長譬之山焉愈積則愈
崇將極于天譬之水焉愈積則愈大將匯於海由是毓
靈秀以蕃衆植普潤澤以恵下土皆理之常不可誣者
吾知李公由兹以進於期頥之域享諸子之養而膺金
紫之封見之者興起聞之者企慕將有不一之書使人
知實厚而聲宏見貴於君子者在此而不在彼也噫積
善之語著于大易積功之説周典載焉人豈可不力於
善而自處於無聞之列哉今太守公將入覲於朝公之
誕辰在明年正月九日便道山東上堂稱慶而不佞於
太守公有一㕓之恵故縁其請論其所積以夀公而因
以為世之勸焉
　　　夀呉君世美六十序
予嘗過歙之溪南見其山秀而水妍其間土田沃衍園
池宅榭占幽而擇勝者巷陌相望盖呉氏世居之呉之
彦曰世美君尤以勤生植家亢宗睦族著令聞於其鄉
時雖不及訪君然心識之甚久邇者北歸道清源因識
君之從弟以時及君之子本中兩人者率以鄉人子弟
禮予言温而貌恭業商而好儒有大家鉅族之風矩以
時嘗得詩若干篇以夀君請予序盖諾之而未及為也
乃嵗之己酉五月十三日實君始生之辰而其夀則六
十矣於是以時復以書來速予不得辭焉夫古之人以
百嵗為上夀八十為中夀六十為下夀盖人至六十始
足言夀顧豈可以無慶哉卿大夫因射而行鄉飲酒之
禮則六十者坐五十者立示尊於一鄉不特一家也先
王因視學而行養老之禮則五十養于鄉六十養于國
致優于一國不特一鄉也然則夀至六十而人之所為
致賀者非彌文已之所為受賀者非侈心皆古之道也
予雖不及悉君顧因其弟以占其兄因其子以占其父
知君之夀必且有大焉者乎然竊有進於君者古之人
豈徒夀之云爾年彌髙徳彌卲則由六十而踰七望八
以底于期頥巋然為溪南之望則地益勝而族益華予
言將益有徵焉盖不必貳膳常珍而三賔之尊六豆之
奉卿大夫之所舉行者今猶古也不必養于學杖于朝
而肉帛之賜命服之華聖朝曠典所以申稽古養老之
令者亦時見之予不佞輙先為之執筆如此而與鄉人
共拭目哉
　　　程氏節夀堂序
凡吾族之老而夀者必需予文以頌孀而節者必需予
文以白盖夀者人之大慶節者人之至行故有求者必
欣然應之然夀者什九節者什一節而夀者益加鮮焉
是豈可不頌而白之以為吾族之勸哉槐塘族人泰亨
甫之配朱孺人出於堨川右族年十六來歸于程門内
之事無不盡禮而又有髙見逺識舅姑竒愛之其大者
則捐已之奩具以助夫子復祖壟之見侵者族人迨今
能道其事不幸中道夫客歿於廣孺人誓死不貳教育
其四子一女皆克有立而今則年六十矣四男者曰輪
亦早世曰恩曰轍曰軾一女適岑山江氏之子諸孫繞
膝而轍為邑庠生力學亢宗業將有成恩軾協心以植
其家而業以裕由是族之老者無不稱其為婦少者無
不敬其為母乃以其設帨之辰在二月九日將合慶之
以文見屬噫夀出於天而不可必節本乎性而不可渝
惟其渝者多而後有不可必者矣節而夀焉豈非天之
有可必者乎槐塘之族與予同出陳将軍忠壯公其族
又得宋丞相文清公而重昆弟子孫號為四府泰亨出
舊府之後予嘗過之文獻之風慈孝之澤百世如新盖
有非他族所及者然則朱孺人之節行雖本諸天性之
美由於姆教之素而名門碩宗家規閫範之懿相胥而
成相觀而善豈得謂之無助哉跡是以往由六十而耄
耋底于期頥年益髙心益休體益强徳益劭享滫瀡以
為養撫曾𤣥以為樂一鄉慕之六親宗之將自兹始盖
仁者必夀作善降祥天道之公不可誣也頌而白之豈
直一家之私言而已
　　　慶封監察御史謝公夀序
尚齒與養老之禮盖通於四代由朝廷逹乎里閭故當
其時禮行而俗厚降及後世先王之制泯焉其所見者
鄉射而已然里閭間相與為夀則情殷而義縟豈非老
老之道自古已然而禮之在人心者自莫能已邪祁門
謝公之夀七十也其子壻休寧李瓊於予為同邑請一
言以夀公予不獲辭盖嘗聞祁門之謝出晉太傅逺有
端緒其在元季有玉泉先生俊民者一時宿儒予每誦
其遺詩知其為志士而阨不及伸者至公復以簡靖之
資敦樸之行嗣其世風而公之子監察御史罃又於不
佞有友道焉為之嘉羨曰七十之年昔之人以為古稀
者豈不誠然哉禮仕者七十而致事休者七十而貳饍
燕享之則七十者養於學優崇之則七十者杖於國盖
所謂尚齒與養老之禮如此若今謝公雖不必仕於朝
而天爵在躬被恩封之典豸冠繡衣足以輝林丘而重
門閥雖不必養於學而禄養之榮比於貳膳雖不必杖
於國而行坐先一鄉足與正大賔大席則公之所以致
夀與瓊之所為夀公者雖曰親黨之私而於勸善敦俗
之助豈不兼有所得哉自今以往公心日休體日康侍
御君之清才儁望躋華履亨日逺以大則恩封之來益
崇禄養之入益豐常珍之所以待八十六豆之所以奉
九十者公雖欲避之而有不能者矣雖然祝其年者非
有以致隆則不足以盡老老之意禮稱百年曰期頥盖
人夀以百年為期而老者飲食起居動作無不待於養
也綺席肆陳春酒在酌惜居異縣不得預稱慶之末輙
援古典而以是期公焉庶幾瓊之情為能有以盡其萬
一者乎公名用和其所居之地曰賜原其大父曰贑州
知事子周其父曰處士顯光其弟曰武陵縣尹用傑公
之先配曰章君繼配曰王君章有子三人其長侍御其
次曰光曰甦有孫二人曰鳯曰麟先生生之辰在嵗之
三月十有二日瓊之所道如此是為序
　
　
　
　
　
　
　
　
　
　
　
　
　
　
　
　篁墩文集巻三十
欽定四庫全書
　篁墩文集巻三十一　　　明　程敏政　撰
　　序
　　　奉送太子少保工部尚書賈公致政榮還序
𢎞治六年冬太子少保工部尚書束鹿賈公凡三䟽乞
罷政歸老上不許嗣嵗春復上䟽辭益堅乃許之詔給
驛還鄉有司歳給禄二十四石及從者四人公時以告
在家得㫖起謝卜日就道侍郎徐公謝公率僚屬設祖
帳都門外而以贈言屬予予素辱公知歳時還往非一
日雅亦將有以為公贈者惟中古以來士鮮自重年及
而不知止必俟乎讁于言斁于事厭薄于人而後行使
上下之間不能無憾豈古今人誠不足相及爾邪公事
英祖憲考暨今上自御史歴佐外臺進都憲少司空正
位六卿兼輔儲極所廵歴則南抵淛西至陜走山東西
河南北又奉璽書督三關鎮靈武視畿甸足跡半天下
匡時之䇿活民之功禦侮之績彰彰在人口不置其長
冬官最乆綏羣工省邦費繕太室而與大政其勞多其
勲著樸茂之行介慎之節始終不渝殆近所未有也然
公以守邉苦寒得末疾不任朝謁顧其精力健且未及
引年之期坐理省事無弗可者而章上至再三得請乃
已葢保晩節而不貪其所可止者古大臣之義也聖天
子以三朝舊臣不可釋故於其告歸也優詔慰留至四
請而後從之班公廪以佐其養畀從者以給其勞恩有
加焉葢示殊禮而不强其所不能者古聖王之仁也義
盡則事上之禮得仁洽則逮下之恩溥若是者固非繫
一人之重輕而已束鹿去京師六七百里安車坦途不
日可逹鄉之父老子弟奉几杖而候謦欬者絡繹于庭
寧不嘖嘖歎曰視有所讁斁厭薄而後行者賢不肖逺
矣其歸榮哉比使後來者知自重而以得為戒其為士
風之勵不又多乎哉予不佞嘗偹員史官竊窺公之所
以事上與上之所以待公葢千載一時不可弗之紀也
故因二公之請不辭而書之乃若釋軒冕之羈而獲田
園之適如鏡湖香山故事此便私計非所以屬公也
　　　都尉周公贈行詩序
予嘗讀雲漢之詩仰見宣王之謹災恤祀省躬憂民其
一念之誠至於易災為祥更歉為豐使主徳盛而國歩
亨雖去之千載誦之惕然如生其時感其事者又因以
知其臣若仍叔之為賢而詩之教可與政通不誣也乃
𢎞治七年春言者以南京帝業所基而去冬有風雷之
警宜命一大臣奉奠孝陵禮部為之覆請上凛然是之
顧在廷之臣以親以賢葢莫有踰于駙馬都尉周公者
乃為告文寓省愆至意副以香帛致齋臨遣又賜璽書
飭其行葢儼如皇祖之在宫也於是公頓首陛辭即日
就道凡朝之大夫士自尚書倪公都憲大理二屠公給
事孫公以下多形諸篇章為贈而平江伯陳公屬予序
仰惟聖天子謹災恤祀省躬憂民之心宣王之心也在
廷同徳之臣於公之行而有贈言之舉意擬于仍叔雖
古今異時聲律異調而願忠與善之情一也吾知公晉
謁太寢之下精恪一心以逹帝命俾我皇祖降監聖天
子孝誠而孚佑之諸福畢臻海㝢清晏視宣王之盛徳
大業儷美無極後之誦其詩者知親臣之中有賢如公
焉是宜序之以申警于執事者公號草庭嗜書博雅喜
為詩兹行也周履山川而感于聞見亦必有不能已于
言者復命之日予將請而觀焉則公之所以副隆委而
増重使華者益可徵也
　　　贈貴州按察使汪公序
𢎞治六年秋七月三日實今上皇帝聖誕之辰凡方嶽
大吏悉表上京師以慶而山東按察副使新安汪公希
顔實預在行公抵東昌而得報云有㫖已進公責州按
察使矣至京師陛見之明日始入謝慶禮成而後入辭
往赴任焉監察御史謝君廷獻詣予言曰前此七年吏
部嘗進擬汪公山東按察使不果乃今以副憲有今命
焉凡知公者孰不為之喜而况有桑梓之義者哉是宜
有言為祖道之贈敢以請而予於公有婣好不獲辭則
告之曰凡吾人之所以為公喜者豈不以其滯之乆而
亨之難哉古之典銓者任資格若裴光庭或失之固不
執例若冦萊公或失之通仕途譊譊非一日矣而中世
以來益又不然意在資格則曰是豈可以紊令甲哉否
則曰是其人之才智宜擢之不次也葢一切以造命自
任故滯之乆近與亨之易難誠有非輿論之可預料者
矣雖然士豈以是易其平日之所操者哉其滯也不以
戚取安吾分而已其亨也不以喜懼吾職之弗勝也夫
如是則君子人矣滯之久亨之難若吾希顔亦何有所
加損於其人哉希顔自進士入刑部為主事員外郎出
僉憲事以副以長歴閩楚山西東及今貴州前後三十
年足跡半天下凡難决之獄難集之事經希顔者决之
明集之勇葢不知幾何髪雖亦漸變而志愈健識愈精
政體愈熟矧當一道提刑之首任可以專行獨濟者哉
吾見其職之克舉無難也貴州去京師西南萬里所轄
皆羈縻州郡近方詔邉帥出兵伐叛夷其地弗靖者數
嵗希顔往哉展布其才猷以佐軍實振風紀綏逺人用
副上之寵命而答公議之少伸者名位鼎來將自兹始
士為公喜且有甚焉大抵久滯而大亨者數之常也人
固莫如之何也亦求為君子而已矣
　　　贈四川按察使洪君序
𢎞治癸丑秋七月江西按察副使錢唐洪君宣之以賀
聖壽而來道中得邸報云以薦得㫖進四川按察使矣
君猶到京師禮成而後陛辭赴任於是時鄉人翰林侍
讀江君文瀾修撰李君子陽以君之進擢實異數不與
常選者等宜有言為祖道之贈而屬之予憶在成化乙
未科先皇帝䇿士于廷予備員受巻洪君之名已當首
選輔臣以鄉曲避嫌置二甲第三聞者葢莫不惜君而
予親見其事每每歎士之出處恒有數黙存其間豈人
所能置力哉君筮仕刑部主事進員外郎中中嘗兼署
他司或按事四方其才之敏識之通所操之公上官實
倚之而同列要自以為不及也吏部嘗進擬大理丞不
果有江西之命乆之江西人無不稱其賢吏部又進擬
大理少卿不果而有今命葢自舉進士及兹十有九年
矣凡其學所成志可行者或佐其長或專逹于上而洗
寃澤物之功及乎人殆不可縷數才猷所積聲聞所施
如水湧山出宜其致位三品當一靣提刑之責而有今
日哉中古以來士或厄于權要而不得行或廹于衰晩
而行不逮或困于讒忌而無可行之地雖顔學伊志固
莫如之何也使君以䇿士居首選優游乎翰墨之塲廻
翔乎班行之間於自暇自逸如退夫如處子則有之矣
烏能使其學之逹而志之𢎞有若是之燁然者哉夫刑
聖王之所重也昔穆王命吕侯訓刑四方所謂司政典
獄者非今十三提刑之任邪然先儒以布刑廸民舎臯
陶而稱伯夷為探本之論則今之長提刑者豈可不以
是為監哉蜀去京師最險逺其訟之難理與其吏寛暴
亷汙之難于舉刺從昔已然吾見君之學與志將大有
所作為以上師古人而求以副今天子汲汲用君之意
崇階懋賞以顯君于異日者人豈能復置力其間乎然
予竊有告焉葢嘗以謂顯不顯數也守其學堅其意始
終一致而不以時為前却則不可諉之數矣君寧不悉
乎是而予不能不有言者亦愛助之意哉
　　　贈康君召和赴曹州判官序
𢎞治六年春予自新安被召入京鄉友國學生康君召
和亦將謁選上吏部得聨舟以行葢抵京五月有曹州
判官之命予往賀于寓邸君作而有懼色曰某不佞承
父兄之誨亦思有所樹立而十試塲屋弗利今且倦矣
試吏大州甚恐無以稱塞為人佐者之責惟鄉先生何
以敎之予曰君烏用懼是而需人言之為重哉吾聞之
飬之深則施之大困之極則亨之初也君之先子以進
士甲科授主事歴户兵工三部知辰州府為時聞人廸
諸子以問學而斥紈綺之習由是君之兄用和自監察
御史歴禮部侍郎大顯于憲宗之朝君之弟致和為學
正鄧州嘗典文衡京闈葢新安以世經名一時者必曰
祁門康氏而君數竒不獲蚤以其才見晩乃出佐一州
殆所謂養之深困之極者歟然其據者不足以盡所志
其莅者不足以當所蓄以勢觀之宦履之亨宜自兹始
而猶若有懼色然者謹其小則大者可以馴致持其初
則其終之保而不渝可知也曹𨽻兖府轄二邑地千餘
里在前代號富州嘗以建宗藩領節鎮而近世以來數
罹水患按行之臣與上官分司者輿馬旁午文書委積
雖州有長貳任其責而判官實均其勞事成則譽興而
斁則咎至非操慎而力勤者亦未見其有濟也然則君
之作而懼者亦誠有見於是而非養之深困之極者殆
不足語此也君學熟于春秋既足以應變而政典文式
出于家庭者又足以得師吾見君之所施者日大以成
名與位升上顯其親亦儷其兄向之所自懼者終更以
自喜而不腆之言其何足為君之重輕也哉雖然辰州
使君先友也予不及奉几杖聆誨言而獲與侍郎公交
厚善學正君又予丙午京闈所論之秀也通家契分非
一日之雅則於君之行安能噤不一語以自例于恒人
而不少致夫愛助之意哉
　　　瞻雲逺意圖詩序
富陽何處士秉彛年五十即為其鄉飲介賔邑大夫又
恒書其行義于旌善之亭為一鄉勸盖以徳善重其人
甚乆處士生五男皆廸之成五男者亦皆以孝聞曰洽
以明經舉𢎞治庚戌進士第而處士則年六十矣嵗十
一月十六日其始生之辰也進士君以官守弗克致一
觴膝下乃繪圖曰瞻雲逺意而相之以詩將寓歸稱夀
請予為之序予聞之宣聖父母之年不可不知而先正
亦有孝子愛日之說盖知其年則思有以引其樂愛其
日則懼無以致其隆皆人子至情不能己者終嵗且然
而况其嵗甲之一周乎終日且然而況其始生之日乎
夫思有以引其樂而懼無以致其隆則將如之何其可
也采色不足說其目絲竹不足娛其耳於是乎為之圖
以宣之為之詩以聲之使其親目之而說耳之而娛曰
此吾子之情也其神怡其體休其所歴之甲子雖由六
十而底于耄耋期頥之域焉可也然則進士君之所以
樂親之心而養其志者不異乎人之所以為壽者歟望
雲事出唐相狄梁公凡後世之懐思其親者例以為說
而士之能有志梁公者盖鮮也梁公之父雖不顯而後
世知梁公之有親者以望雲之事播人口也進士君以
清才妙器進為世用在他日當有貤封之典為其親之
榮有禄奉之入為其親之飬有莅官行已之業昭其親
之徳所志于梁公者不但已也處士居富陽山中少失
恃而事其祖菊莊翁夫婦極孝迨其中嵗自號怡菴放
情山水以適其所適而無外慕殆有類于古之所謂逸
民者吾知其年益増徳益邵則進士君愛日之情益篤
引其樂而致其隆則所以為圖與詩益富其志之可企
于大賢君子者益大且逺矣予於石埭張進士輝有一
日之長而輝與洽也善嘗與俱來本是舉而知其人之
可與也以是序之俾為稱觴者先云
　　　大司馬致政薛公八十壽慶序
世之膺備福享高壽者亦必其有拯溺靖亂足國裕民
之功夫然後食其報而未艾引其慶而有餘非薄之勞
而淺之積者可比若今濡須薛公先生非其人哉公之
曽大父當元季從高皇帝渡江實侍幃幄參廟謨歴官
大司空而不究其用以終家徙瓊州公生七齡即負有
亢宗之志已而登甲科為地官屬以至侍郎佐工部晉
大司徒又晉大司馬嘗治水汴梁餽師二廣總餉京師
賛機務于南京當憲宗時凡一再乞休致始得請賜勑
褒諭閒居十餘年而壽躋八十間以恩例晉階榮禄大
夫位一品焉葢英廟之臣起壬戌進士而至六卿事三
朝恩禮始終福壽並隆者公一人爾盛矣哉中世以來
未有也然竊窺其所以獲是福壽者以公之在汴梁也
出其城郭王宫廨宇廬舎于墊溺潰决之中所全活甚
衆又浚陳留河道餘四十里而汴人始有奠枕之樂其
在二廣也適嶺海凋瘵之餘悉心規畫使士無饑色民
不告瘁又賛其主帥破積年之逋㓂而廣人始有息肩
之幸盖公平生勲績在朝著孔多而拯溺靖亂足國裕
民誠有大焉此其為福壽之地而非常人之可及者歟
中書舎人李君㺹等於公子丕有同官之好繪嵩嶽春
光圖而詠歌之將以嵗之十月三日壽公于第請走序
之走之先少保襄毅公與公同年進士兄事公極友愛
故走以通家子獲拜堂上親几杖焉盖目其貎則清勁
古雅而側媚躁慢者自失聽其言則詳練洞逹而回衺
淺陋者自慙考其行則忠厚畏慎而傾險浮薄者自沮
世惡有如是之大人而不膺備福享高壽者哉圖取詩
維嶽降神之義又兼取所謂如日之升如松栢之茂者
然則八十而議軍國如宋文彦博九十而位中書令如
魏高允百嵗而為計相如漢張蒼俾我朝有人瑞之符
聖天子行乞言之禮杖于朝飬于學昭君子陽徳之健
示吉人晩節之堅取徵是圖可前卜者宜有巨公名筆
為國家老成人頌而藐焉小子所稱述者惡足以重公
而副尚齒好徳者之意哉
　　　贈知霸州徐君考績榮還序
近之為守令者多不獲以時上其績于朝盖或錢榖之
縻或簿書之絆上官必持之而士亦每患其跡之淹弗
克自振焉有克振者必其才足以適用而過乎人者也
然君子豈以是為得失而加諸心哉亦求盡其職以不
負其所學焉爾𢎞治癸丑八月知覇州長山徐君本良
上其績于朝書上最廷謝而歸教授仇君東之其鄉人
也請一言為賀予素愛仇君知其友必端而不以辭則
告之曰考績之典尚矣本其操之嚴縱吏之臧否而治
之隆汙繫焉其法葢均于内外而於外加詳者重民也
予每見守令之以考績來者必上官先覈之而後歸于
吏部吏部覈之以送憲院憲院又覈之而後引之陛見
曰某也稱某也否稱者因任否者責效于後來於是玉
音可之其為勸懲甚大士惡可自例其身于恒人而不
求所以稱其名哉霸州在畿内為支郡轄縣三地之下
者多水患上者類并于豪強故其役繁而事殷其民恒
饑而治之成也弗易徐君以其學施諸有政錢榖不足
為之縻簿書不足為之絆上官嘉之下民頌焉謂非其
才之足以適用而過乎人不可也矧君以進士發身歴
知趙之寧晉閩之松溪兩縣嘗上其績獲書最而進一
州迨今三年其政再成則繼此而外陟大府内長部署
其施當益大聲當益閎君雖不以振為得然課吏勸功
在廟堂以為吾君重民命而圖治理者顧豈可緩哉予
家河間與霸接壤時聞人道徐君之政之良不獨其州
為然凡異境之訟難平事難集者上官多以委君計君
亦嘗至河間故予雖不獲識其人而熟其名意其能不
負所學者故輒書以貽之非能以重君也用以為後㑹
之張本云爾
　　　贈南京刑部員外郎白君序
每嵗日長至南京諸留司例有表上賀則委其子部一
人奉之以行惟𢎞治癸丑冬南京刑部員外郎武進白
君圻輔之寔來當是時君之尊公自右都憲進刑部尚
書寵任方隆而君適至獲視膳者月餘其言旋也刑部
諸司屬設祖帳以餞而請予言為之贈惟古之人於行
者必有言何哉葢將因離合之不常而致夫責善忠告
之義焉言之必有益乎其人也白氏在毘陵為巨族自
永樂以來奉廷對者六人舉于鄉者三人政典刑書具
有家法可自得師矣亦何俟乎人言矧尚書公歴事三
聖出入勤勞幾四十年其立朝則有匡時謀國之忠其
奉使則有詰奸拯溺之功所存重厚所履清恪君皆得
諸朝夕熟耳目無外求者縱有言亦不過迂左之常談
其何足為君之益哉然古之君子不以所已有者自足
而益求底乎逺大亦不以人之已能而不以逺大朂之
故予於白君亦竊有進焉夫兩京之為仕者衆矣而君
獨有親位六卿佐天子秉禮而來供子職而後去橋梓
相輝簪笏後先既盡乃公而克遂其私求若君者寡矣
此誠上之賜與其家之慶而不可兼值者也然則君何
如其副之而後為得哉愓然不以門地自侈而益晦欿
然不以才力自足而益勤退然不以譽望自多而益敬
持此以答上恩而大其世烈以繼尚書公之芳躅斯固
諸公之所為贈言而以為君之益者乎雖然君豈不知
此者顧友朋之情愛莫助之則固不能已于言爾君叔
父廷臣尹崇仁以治最聞亦以是冬考績至父子兄弟
胥㑹一堂計相告語者非理官之良規則禔身之彛訓
付受勤惓殆有非常情可及者迂左之言正可備祖道
故事而已其何足為君之益哉予不佞辱尚書公之愛
良厚往者同考禮部嘗得君從父尚寳卿宗璞考南畿
又得君弟坊世契之乆且深宜有進于君者而况重以
諸公之請哉
　　　贈成都太守魯君序
𢎞治癸丑冬吏部以成都闕守請擇官踐其任而以大
理寺正魯君永清名上詔可廷謝日有識魯君者喜曰
得人哉魯君起進士為評事大理進寺副正十餘年於
刑曹憲院所讞獄無慮千數重輕疑决惟所處而當今
上初嘗叩閽論天下事多見采納而况今之為郡及藩
臬有聲者類自理官出魯君誠宜膺是選乎哉或曰不
然有司以牧愛為職理官以清強為能故言治者必曰
措刑而子方以為稱其官何也是非乃所知也夫刑輔
治非以厲民則清強者固以為牧愛之地乎伸一人而
善者勸辟一人而不善者懲夫然後惠可逹政可理而
謂措刑者推極之論爾豈獨施諸人者為然哉因怠棄
之令而益恭案汙墨之條而益亷撫誕欺之文而益忠
葢古君子之律已也必刑之懐其愛民也必刑之監而
謂今之理官為郡及藩臬類有聲者豈不誠然哉並縁
其手以吏胥為治刻覈其中以仇盜視其民此用法者
之過而豈法之過哉成都去京師萬里所轄幾一藩之
半鎮撫重臣及三司皆治焉其地要其事劇其民勞非
他郡比魯君以詳練之才通碩之學而司天下之平也
乆兹之往也以清強倡其僚與屬而牧愛其人其人之
善者有所恃不善者有所警則其惠之逹政之理也可
必而論者益將驗夫理官之善為郡雖進而一藩何有
哉彼一切以徳化藉口無所事事曰將以措吾刑使善
者弗伸不善者日肆而已優游其間以規善治盖未之
有也吾郡汪公文燦自御史言事左遷歴成都守近參
政陜西魯君實代之而文燦之姪守貞以起復至又代
魯君故君之行也守貞率同官餞之請予言予於二汪
為姻家且知魯君而亦竊為蜀人喜也故述或者之言
為贈若鈎考治辦之嚴縱與繕徭供傳之簡繁繫有司
之常者皆不著非不著也無事乎告也
　　　送學士曽君之任南京序
𢎞治六年冬吏部以南京翰林闕官長署事聞詔下内
閣大臣大臣以左春坊左諭徳泰和曽君士美名上凡
一再乃得㫖進侍讀學士仍加禄一秩以行盖聖天子
垂意儒臣首選不輕畀人故特示重于庶官若此曽君
卜日陛辭故事自元老以下皆有言贈而以次授之序
敏政不佞適承乏不可辭惟世之持議者謂翰林之臣
有簡逸而無繁勞恒竊以為未然夫翰林之臣日從事
簡編考求聖賢成法以為學而無吏事則疑其為簡逸
者然其學將歛之一心而安散之萬彚而合放諸四海
而凖非極繁勞莫之有獲而况所典者上之為講筵為
記注為貢舉所以輔聖學裁一代之紀而招俊乂于天
下類非可以責人而代之理下之為文章為歌頌雖其
用非大業所關然以之宣人情而逹政宜飬之不豫亦
不足以酬物行逺然則官翰林者誠日不暇給而謂之
簡且逸哉彼徒見吏治之冗弗勝而疑此之有宴安之
適則云爾然士有弗用用之斯其操有要其出有本亦
烏冗之足虞哉曽君當成化戊戌舉進士第一人入翰
林為修撰時年已加長在館中退遜如後學嘗連考禮
部號得人而遇菑沴即扣閽論事更化初自南京侍讀
召還與修先帝實録成始進官春坊侍講筵以有兹命
然君之生也甚健其才力精敏雖英妙或有所弗及故
衆論猶惜君不亟見于用者是亦不然君子之學為已
而已將何所見而後為得哉從事簡編考求聖賢成法
以為學而幸免于吏事所謂日不暇給者計曽君之心
豈以老壯而異邪學之愈邃則操之愈約出之愈鬯亦
何簡繁逸勞之有古之人盖有收效于遲莫而其聲實
華茂炳然至今者矣前此南院為張君廷祥以親老得
請歸南昌曽君實代之張君之門生為祭酒謝君鳴治
其年加張兩嵗謝君之門生為侍郎董君尚矩其年加
謝四嵗董君之門生為曽君其年又加董六嵗盖老生
竒士乆閟而不克自見非具眼者亦莫之識也曽君行
哉所以答聖天子慎簡儒臣之意而副贈行者之言亦
惟有不負此學而已敏政在翰林最迂鈍無所與齒輒
因曽君而道其職務之所得為者共加勉焉
　　　送馬君知堂邑縣序
溧陽馬君世傑以鄉進士需次于吏部乆之乃𢎞治癸
丑夏授知東昌之堂邑縣事其鄉友人户部主事史君
文鑑請予畀一言時予方奉召入朝未有以應也於是
馬君赴任踰年而史君亦將董餉事于淮上行矣間過
予申其說念終不可無復于君者則為之言曰堂與館
陶接壤漢陳午以尚館陶公主封堂侯後世因之以堂
贅邑以為縣唐宋以來或𨽻魏或𨽻博博即今東昌也
夫堂一邑爾在漢為侯國與貴戚湯沐地當武帝縱侈
之時其民之苦于供億有不可勝道者矣在唐宋屬河
北介魏慱間當三鎮與遼金之俶擾蹂躪之患殆有甚
焉自我高廟有國初即命將下山東還定安集其民人
今百餘年而堂邑之為樂土乆矣王賦有常而守臣各
安其職分以求副徳意所謂供億之苦蹂躪之患蕩無
聞焉即今之為令于兹邑可不謂之幸哉推所學以自
見于吾民豈有不得其職者哉雖然自比嵗來山以東
恒大侵暵澇不時民流亡什八九天子惻然有東顧憂
至勤大吏出大農之費以佐賑恤則堂邑之為縣又不
可不謂之難理者矣豈天下之大勢困而樂樂而困往
來相尋必俟賢者隨其力之所及為之而後可以向治
邪馬君治伏氏書明于治術其居南畿所聞見博而能
擇非一時迂陋者比夫其非迂則才足以建事非陋則
識足以長人推而大之無施不宜而况一邑哉今東土
之沴者平饑者興逋逃者漸復此治幾之一始也勉哉
莅之以不懈持之以不矜還堂邑于樂土而功名與之
偕升使人知儒吏之效若此此予之所以為馬君贈者
也
　　　新昌縣尹佐時姪壽六十序
佐時少為績溪縣庠生性樸而學勤作經義文字恒屈
其長老年十九即上南畿秋試然數竒不獲雋將強仕
矣乃上其業太學從予遊乆之試畿北始獲雋有司則
年四十有三矣又十年始入吏部銓獲廷授知淛之新
昌縣事新昌政劇而民譁號難理佐時為之六年稱治
盖其始至即躬履民畝勘實而减其稅十五令再嵗糧
失賦者停其禄佐時戚然曰吾不忍為此急征也寧吾
饑以俟民熟乃親劭農無問逺邇果連熟而賦亦完佐
時自處極清約子舍出入有禁有所貿食用書之簡以
稽之其聴訟重輕惟所當不以權勢家撓故為前却訟
有持至五七年者徐解之勤惓敦諭以大義所在至使
暴者革頑者化度其政已孚則以其暇日興校庠築義
塜建津梁闢新路修飬濟院而於廣儲蓄一事尤詳由
是民之秀者有教困者有恤居不告饑行不病渉生有
養死有藏威行惠流盗戢奸弭其效至於猛虎就禽茄
菊呈瑞部使者屢奬勞之以為一郡六邑之冠㑹巡按
侍御與憲使交惡凡為其所賢者必致之理而佐時與
焉然實無一纇可指也佐時乃自請解印去吏民大讙
走上官懇留不獲攀挽而泣送者千餘人又相與樹碑
頌其功佐時殊不色愠謝父老曰吾方樂歸爾築歸樂
窩于故山日與兄弟子姪治家講學益敦行為族黨先
初佐時壯未有子晩得男曰範甚慧而不凡人以為善
積之應而佐時年六十益健其弟素時壻馮語各以書
來曰願有慶也佐時雖於予為族姪然實老友誼不可
辭惟物之蓄乆而發遲者其凋必後其實必堅若長松
古柏之凌風日飽雪霜歴千嵗其色不改其膏液之餘
化而為茯苓凝而為琥珀往往有焉佐時以四十登科
五十入仕雖澤被一邑而弗究其所施以老則晩福之
備其身肖子之嗣其美如松柏之茂無不爾或承者不
卜可知矣予故歴道其政績如右盖匪獨以為夀筵之
光亦將使夫郡乘之間有采循良而為之立傳者得有
所考焉若其家世之詳與平日孝友之行已見世譜及
他文者兹不復贅云
　　　贈進士徐君赴寧國推官序
𢎞治甲寅春武清徐君文淵以進士廷授寧國府推官
瀕行有言于祖席者曰君方釋簡䇿去鈆槧無幾乃遽
出為有司左簿書而右法律意其於吏事也未習奈何
予曰不然士之學豈徒空言而已固將以適用也况君
之祖尹東阿父尹稷山嘗有聲山東西矣政典家法具
在君誠所謂駕輕轂而就坦途者其何有于一郡哉或
曰君之先二令君所主者養民之政也君所佐者制民
之刑也惠鮮子育與禁詰考訊如之何其相能邪予曰
不然飬民者懼傷其生刑民者懼戕其性刑者所以輔
其養也交相益而不可相無者也孰謂其歸之弗同哉
或曰君畿北人也其先所歴者齊魯晉絳之境今寧國
舊楚郡在畿之南相望數千里風氣不通民俗異尚吾
又見其筮仕之為難也予曰不然四方者男子所有事
也君明于經術負才逹而憾其世澤之未廣也將有康
濟之志焉其奉大對則已紓所藴思有以自見矣試政
朝省間則又於中外庶務畧窺其大凡矣矧君為故太
保大冢宰鹽山王忠肅公之外孫其得于内訓私淑于
元老者有自器業之閎門閥之耀逺當基于此而論者
乃以南北為虞殆未之思乎近世著令凡御史闕員取
足于推官之有成績者雖暫出其入也可期亦在乎勉
之而已勉之而俟其成使人稱曰此士之有用者也此
刑官之無訾者也此畿北之秀也此循良之孫子也此
忠肅之訓澤所敷遺也夫如是則君為無負其先與其
學而於朝廷命官之意亦庶乎其可副哉於是衆以予
言為然予早受知忠肅於公子錦衣揮使君相還往甚
厚而休寧於寧國之太平隣境也舊嘗受一廛亦誠私
幸其惠澤之漸被有日因次第之以為贈行序
　　　太淑人江母陸氏八十夀詩序
古者内行不踰閫近世乃有以文字揄揚稱慶其徳與
夀者何哉葢所謂不踰閫者槩論其常爾成周盛時諸
侯大夫之夫人其親蠶奉祀相夫逮下之美風于召南
而母之夀頌于魯則所謂内行者固以焯焯人耳目其
孰得而掩之邪今有人焉被綸封於公朝示儀軌于宦
族則於其徳與壽而揄揚稱慶之毋亦有得於古詩人
之遺意者乎太淑人陸氏世居錢唐故山東大㕘江公
之配今翰林侍讀文瀾君之母自其初歸大參公歴相
之筮仕黄門而有孺人之勑訓育侍讀君趾美甲科官
詞林而有太淑人之誥賢智之性儉慎之徳慈孝之行
未始以貴而驕老而怠婣黨師之宦族慕焉侍讀君之
兄曰澄濚皆克家其弟曰深溥洵亦多在庠校世其學
而侍讀君又分禄故鄉以供養太淑人安之起居康強
八十伊始其徳與壽視詩鵲巢采蘋諸篇之所風與閟
宫之所頌者殆無歉焉於是修撰李君子陽於侍讀君
同官且同鄉也以太淑人誕辰在嵗五月望後一日不
獲登堂拜慶命工繪王母蟠桃之圖而請諸薦紳詩寓
上為夀屬予序予先尚書襄毅公與大參公嘗同給事
中號莫逆而予於侍讀君獲通家之講也乆因不以辭
而嘉歎曰淑人之夀與徳盛矣使其聲實之不踰閫得
乎然則是詩也傳之鄉人而聞四方頌其克相足風人
之室頌其善教足風人之母雖古今異時聲律異調而
出于尚齒好徳之心一也序而白之宜哉侍讀君以清
才妙器侍經幄其嚮用于時而振其家者未艾則太淑
人心益休體益健由八十而九十以底於期頤茂恩嘉
命所以褒徳而引其年者將有不一之書擬其後鄙言
特為之先驅云爾
　　　送揚州同守方君考績還任序
𢎞治六年春予被召北上道出揚州旅次聞揚州人談
其同守方君之賢甚悉而君亦不鄙予出相見邸中目
其貎聽其言懿哉君子人也葢審其政之良矣渡淮入
徐遇巡撫都憲及巡按侍御諸公語及所部吏長貳在
旌異之列者亦必曰方同知予心重之既抵京而君亦
以考績至葢君之治揚州於是嵗六更矣覈于吏部曰
稱又覈之于内臺曰稱無異詞焉於是廷謝已將辭還
蒞所任凡與君同鄉而仕于京者若今尚寳丞商君汝
謙禮部員外郎程君愈相率詣予請畀之一言且更道
其詳曰方君璿名文璣其字世居淳安學克而才博氣
温而行方領浙江鄉薦書屢上㑹試弗利遂舉銓士第
一人佐畿内大府於吏事民隠若素習然循良之聲籍
籍動人而君不以自侈方求舉其職之不暇豈非一時
守貳之特出者哉商程之言如此予以是益諗方君之
為賢而言不可已也雖然方君之政則誠有緒矣逺大
之階亦將兆于此矣顧書有之慎厥終惟其始葢言終
之難保也君還揚州迨其績成而通考之祗三嵗爾益
加勉焉守其道而不變吾見方君之政不止賢于今之
為吏者雖古人可企也晉服金緋以當專城之任俾有
光于朝家陟明之典則方君之所以勤其身以施及乎
人者將有大焉予言豈足為之軒輊哉淳安本歙故地
若東西家然往者友人禮部司務良弼實與君同所自
出亦嘗道君之為人今十餘年矣盖予於君夙相聞且
兼鄉曲之雅故期君之深而致夫愛助之義焉
　
　
　
　
　篁墩文集巻三十一
欽定四庫全書
　篁墩文集巻三十二　　　明　程敏政　撰
　　序
　　　贈河間太守謝君考績序
金城謝君道顯知河間府事六年將奏績于朝前期以
狀上巡撫都憲張公巡按侍御武公二公合詞以河間
畿輔民方告饑而謝君在任乆民恃以安不可以解郡
鑰俾仍舊涖事益究厥施以俟豐嵗狀下君不果行而
同寅諸君咸相慶曰吾屬自今可受成而逭于吏責誼
不可以無賀以予家郡中走書京師俾有言焉予觀天
下之才必有所飬而後足以致用士之負才者往往自
墮于成殆失飬之過也謝君起關西諸生舉進士被遴
選作飬于翰林諸老先生恒進之以為大器逺業非猥
瑣者比而君亦自刻意問學乆之授監察御史在班行
中風裁隠然出人上已而理鹽法于長蘆勘漕事于兩
淮稽軍儲于四川所至偘偘有成績而望益閎由是吏
部請于上有河間之命焉君治河間一切以惠民為務
吏事精敏百廢具興凡訟難决事難集者雖在異郡渉
武衛亦多委君盖閱嵗者六被旌擢之奏者四入覲于
朝而書上最者一錫誥晉階封贈其親以及其室人示
褒異焉夫君一出而履憲臺再出而守大郡為名御史
為良二千石雖其負才有過人者使非有所飬以成之
則亦烏能致聲實之若此哉彼見逐于上官取妒于同
列而為民之所疾視者其相去不啻霄壌哉雖然士之
養也固出于上而能自飬以副上之求者恒鮮謝君以
戊戌進士改庻吉士同時升者二十八人今存者十五
六起御史而克終為時聞人者亦不過什二三則謝君
之能自飬而無失焉尤士之難也豈獨郡政之可賀哉
藩臬之升燕幣之賚皆朝廷遇循良之盛典而懸之以
待其人者異日舎謝君其誰與歸予承乏翰林即重君
斯文之雅殆非一日且河間者程之先壠在焉一廛之
下受惠侈矣故因君之留不能無喜計君且遷秩而吾
鄉將缺望于利澤不能無戚然願君之逺且大以増光
斯文而為儒吏稱首則又不能不三復以致吾愛助之
私焉
　　　參政李公二親夀詩序
雲南參政富順李公克諧之受命赴任也將便道之蜀
省其二親于堂其在工部舊同寅曹君元而下榮公之
行作雙壽圖各賦一詩俾歸致慶而請予為之序予聞
諸君言李公性最孝其仕京師即分禄為飬而即其年
勞獲貤封之典者再焉於是公之父自營繕主事進屯
田郎中壽今七十有七母胡氏自安人進宜人今八十
有三聨徳偕老一鄉鮮儷又目擊其子位三品象笏朱
衣奉觴稱壽以致隆于膝下如此榮矣哉耆耋之老世
孰無之而李氏二親獨著焉謂有子也服勞奉飬之男
人孰無之而參政公獨為人所稱焉貴且賢也然則諸
君樂人之有親儀圖而詠歌之豈非尚齒好徳之不可
遏哉古詩三百篇有頌有風其體裁不一也葢凡世之
致壽于人者出于頌因致壽而可以備世勸者出于風
要之其有可尚可好者必其有可述焉者也參政公起
進士歴冬官屬最乆謹輸作計邦費能不以朘下奉上
為忠士論多之以有兹今而雲南大藩也地險逺宿重
兵民夷襍居綏輯孔艱以公之才局當之固足以惬士
望而副上之寵命所謂貴且賢者將益有大焉貴且賢
益大則誥之崇其階禄之陪其賦所以為二親榮者益
盛郎中公夫婦樂其子之能飬而宦成則心益休體益
康由耄耋而進于期頥為君子之所頌也益多聞其風
也益勸是不可無序以諗觀者豈徒以畀歌童侑觴酌
備壽筵故事而已哉蜀多佳山水予少嘗遊焉而李氏
所居聞在富順之鴻鶴鎮者尤號秀麗昔人謂蜀多仙
非誠仙也受氣之淑積行之深致飬之篤有得壽之道
也而不知者疑其為異吾於李氏有徴焉耳矣
　　　送高君赴光山縣尹序
高君時宜以鄉貢進士乆需次于銓曹乃𢎞治甲寅之
夏廷授知河南之光山縣事凡在鄉曲者莫不為君榮
率醵以慶之而屬予言為之贈高氏世居河間之獻縣
號碩宗其為人多樸茂而文曰溥者始以儒起家歴淇
萬兩縣尹有惠愛善其民時宜奉親顓顓厥誠事兄鴻
臚司儀君時舉伈伈謙牧而不敢肆教諸子弟恂恂守
儀矩入庠序畢力于簡䇿無紈綺之習課僮僕勤樹藝
而戒末作牢醴葅醢餤餌之屬亦精潔以時不煩購置
親賢禮賔必樂而後已家政彚修祖孫相承幾可為一
邑之冠葢予弟與高氏有婣好因獲交時舉昆仲間最
稔知其詳如此今時宜一出而有百里之地人孰不意
其為筮仕者宜借聽以自益而予則以為無煩于外求
何哉孝親者奉上之推敬兄者處僚友之道訓子弟即
所以教民勤樹藝即所以飬民治家有緒則行已之方
課僮僕使各職其職而無譁則御下之義夫如是其何
有於一邑而况政典家規炳然在人耳目者哉謹而行
之守其道而不渝雖有大於令之責甚於邑之政吾見
其無難理者世或謂人之與己也殊觀家事之與官政
也異致豈其然哉予獨念光山之為邑也其上有州又
其上有府又其上有藩臬諸司監臨孔多則任劇而身
煩非飬之深閱歴之乆詳核而通練若時宜者豈可易
視之而不為之所哉朝廷著令知縣有成績者起為侍
御及省部官屬自進士者什九自鄉貢者什一以時宜
之才䇿時宜之志固將有逺且大焉豈直取足于一邑
之間而已此鄉人之意而予葺之以為告者時宜勉哉
　　　陸君廷玉哀詩序
金陵陸厚仁甫之以貢升太學也亟奉其考君哀輓之
什若干篇請予為之序仁甫往嵗嘗寓書京師請詩夀
其考君及相聞矣嵗丙午予考秋試南畿仁甫弗克薦
乃辱相過甚恭予因以諗其考君之賢而善教故能不
以得失介心若此距今則九易寒暑矣於是其考君之
葬已乆哀輓之什繼繼不已而况於仁甫有素者烏能
辭其序之請哉人之處世也生樂而死哀本出人情非
有所強而然者故樂有頌哀有辭亦縁情而生足以致
備物之孝而世往往厭其數譏其繁豈不過乎夫禮始
乎脫成乎文終乎隆隆則仁人孝子之厚其親者葢無
或不用其情也獨哀輓一事哉頌其生者予弗暇論若
哀其死而為之辭則蓼莪黄鳥之篇薤露蒿里之作班
班見乎經著于傳記其數與繁固隆之意也古者不葬
而後以漸為之槥衾卜其竁兆置之祠饗所以安其體
者甚備銘其𤣥堂之内外而又奠之文哀之詩則固將
以暴其行也夫人孰不欲其體之安行之暴為子者本
其心而為之殆出于備物致隆之不能已者烏計其繁
且數哉孔子曰君子疾沒世而名不稱焉謂其無為善
之實也况有其實哉陸君之葬也太常莆田陳公師召
銘之稱其尚禮秉義有儉樸靖慎之行殆不誣者至於
斥㸃金之妄却龜蒙之譜則尤卓卓可幾古人然未躋
上壽而不及見其子之成是真有可哀者己君有孫鳯
愿而文能刲股以愈母疾今學士長沙李公賔之為書
其事而傳焉殆君身教之懿所及君諱瓊其字廷玉嘗
以輸粟賑饑為義官今不書而字之者榮不逮徳且以
俟其後之昌也
　　　贈福建按察使朱君序
𢎞治癸丑春予被召還京師道出東昌得邸報云吏部
擬山東按察副使朱君朝用為淛江按察使士論以為
宜而不果用明年夏上始用吏部請以君為福建按察
使士論咸伸曰宜哉國朝酌古制罷藩鎮置都布兩司
分蒞兵民又慮其政之墮與其吏之刻且貪也置按察
一司俾監其中使正三品其下有副又其下有僉事分
道提印以督列郡而緫于使使得人與否而一方之治
忽繫焉其選顧不嚴且重哉朱君舉進士為縣有異政
起而為御史風裁凛然其在山東威惠益著兵民之有
寃抑求理者必之朱憲副而後已行部之臣有訟難决
事難集者亦曰非朱憲副莫能辦其望如此故憲使之
選一淛再閩若不可以易君者君不足以副該選而有
獲于私好若是哉或曰福建去京師地險逺其民之苦
于吏者多不能自逹至怨以變朱君亦不可不自勉也
是又不然君為憲副山東其任偏其責分尚為之綽綽
有餘地而况今兹之可以專行獨濟無敢撓乎其間者
哉吾見君之赫然有聲嶺海間而為閩人之福也𢎞矣
穹官厚禄擬君異時而大其洗寃澤物之地也審矣然
此皆不足為君道者憶當聖天子踐祚君與二三同志
數扣閽上言請斥姦衺進忠賢誅左道却貢獻朝政一
新天下望治而不便者知君之不可以利啖也不乆而
有山東之行名為進之實外之也豈徒外之又從而論
之盖自是紛紜者六七年今國是再定君亦進長外臺
而公論翕然如更化之初矣予於是不獨慶君之升而
亦竊慶夫善類之可以無懼也君便道歸省河間太守
謝君道顯將合寮宷舉觴餞君而走書請予言為之贈
予與君同里閈辱相好特厚固將有所藉以贈君而况
謝之諉重哉
　　　贈侍御陳君知松江府序
𢎞治七年夏侍御光山陳君遜之用吏部言進擢知松
江府事命下日有言于傍者曰國家財賦悉仰東南南
畿為府十有三獨蘇松常鎮號四大府非才弗畀而松
江視三府尤難其縣二析之可為州其區十數分之可
為縣葢米之輸京師者嵗以百萬計而雜征弗與焉其
地瀕海列軍戍盜不時發而訟益滋然峯泖環之郡境
佳勝其人多秀而文往往出占魁選名一時非藝且逹
焉之君子則亦莫可與得其民者然則求松江之治亦
真有所謂不易者哉予曰不然陳君通才且明于經術
無施不宜而於松江必有所不難者有所試也君舉進
士為邑安東有子諒之政起而入憲臺有淑慎之譽嘗
出按順天四府又稽考積弊于應天自其筮仕來二十
餘年畿南北地固所謂輕車熟路安行而無虞者矣民
情土俗亦有不俟乎索圖經詢故老而後得之者矣夫
親民莫如令建事莫如御史君皆優為之若是而况一
府哉吾知君所以待其令與奉乎部使者必皆有道以
中處焉則財賦可不督而辦訟盗可不戢而弭士民可
不諭而孚芳聲茂實可以冠諸郡而上幾于古循良之
臣將昉于此矣時有疑君不屑于郡而解之者曰畿内
大郡守可目之小方伯予亦以為未然夫王畿千里有
事可徑逹而聖澤之下也恒先非一藩方逺外者比東
周之際劉子單子班齊晉宋魯列侯之上豈以其地廣
狹爵崇卑而為之先後哉雖三代以下沿革不同然所
以尊王畿制諸夏之意一也君固知夫畿邦之為貴而
無所羡于彼焉者也况崇階峻秩所以俟君子治績之
成于異時者又未可量哉予族孫寛嘗尹光山道陳君
之賢予心志之既來京師始克識君諗其為臺憲之良
而及見其有今兹之寵命焉於是松江之仕于朝者自
大理卿王公以下相率餞之京兆檢府袁君佩又申其
意請予文予素重陳君遂不辭而次第其所聞以為贈
　　　贈營繕所正張君壽七十序
昔文皇之徙都于北也凡天下材藝之士徴上京師者
數十萬計而長洲張氏亦其一焉其剥金為楮號最良
用以供殿庭宫閫及乗輿服御之飾每每稱㫖四方來
者咸以所售配其姓而稱之若今營繕所正君克仁尤
謙牧好禮樂親一時賢士夫士夫之自逺至者多主其
家用是君之聲稱益著而春秋七十歩履益健不覺其
老也所居之東為洹溪樊都尉大振西為南陽李太常
士欽皆與君善以君誕辰在嵗之季冬望前一日暨諸
縉紳繪海屋添籌之圖賦詩為壽而請予序予亦數與
君還往知君之履行有可書者故不以辭而書之葢當
成化中輦下之人爭進獻以牟利府庫一空識者憾之
而張君處其間獨不預既而今上更化凡以牟利進者
悉敗其身家竄之荒裔其財貨歸于内帑其田宅屬之
異姓向之赫赫動人自以為得計者蕩無有也而君巋
然中存其世業無恙其所自殖者有加君子謂張君誠
智人也不可得也或曰張君非巧者特安其分而已然
君淳樸出天性當其人之以豪侈相高也姻送之不貲
燕集之非時獨外張君而君未始與之相角客過從者
茶話而已半泉勺粟不輕以畀人而獨時時少捐以資
士之困乏其為人如此夫其慎乎保家而不徼非分之
福儉于處己而不恤流軰之嗤是故有服章縫事佔畢
者之所不及况羣于市道者哉諸君子為祝其夀考而
不能已者殆出于斯乎夫夀五福之首非徳無以致非
富無以飬也君富矣而以儉慎為徳其所自奉者又嗜
薄而厚亷壽之所積安知不由兹而八十而九十以上
企于期頥如詩畫之所祝者哉君之先考君彦政始以
吳人來居京師至君以中貴人薦為營繕所副受勑命
之榮再進所正其晩福殆未艾云
　　　慶處士汪君本忠孺人洪氏壽詩序
汪與洪皆新安碩宗汪祖唐六州總管越國公華洪祖
唐河北黜隲使經綸子孫散處郡之列邑甚盛汪之居
稠里者至宋而有提刑應元洪之居洪源者至宋而有
待制中孚其族益顯提刑之族在近世曰處士本忠君
其配洪孺人待制之族也葢自其少而為室家則和敬
相先壯而有子女則慈孝相成老而享田園之樂則夀
愷相高一里之間誠莫有尚之者於是順天府判吳君
廷璋過予請曰洪孺人生乙邜五月十二日今夀甲一
周矣而本忠君生戊午十一月七日嘗以輸粟賑饑被
恩例冠帶榮其身有子二人皆克家曰俊傑俊傑後有
子三人某之次稚潭則其壻也潭來京師得縉紳詩若
干篇將持歸致慶于堂願一言申作者之意予於汪洪
皆還往甚稔且嘗觀其譜牒而知文獻之所自又嘗一
至稠里及洪源覽其山川之勝而知其代有賢者顯於
朝夀者名于鄉每健羡其祖澤之深風氣之厚下鍾于
人而不可誣有如此者夫尚齒之說通于四代賀夀之
義所從始也祝其人而不曰俾爾耆艾則曰錫公純嘏
賀夀而見于聲詩情之不可已也古今人雖不相及而
好徳之心敬長之禮善善之義豈以世殊而有間哉諸
君子之詩於本忠暨洪孺人稱其徳之懿而期其夀之
永渢渢洋洋亦可謂善頌者矣而本忠君夫婦伉儷之
賢實足以當之而無歉顧其門地之逺且詳則諸君子
生異方容有不能盡知者予故序其詩而不以贅為嫌
將使讀者有考焉
　　　贈編修吳君克温南歸序
翰林編修義興吳君克温自言其㓜失恃鞠於其大母
以有今兹而大母疾且老不得恒起居因悒然抱病不
可以任朝謁請暫去歸其鄉詔許之未行而有講幃之
命或者私議其不可去也而克温持甚堅閣老以下固
留不可遂行靳君充道與克温同官其家京口又與義
興皆南甸也且其交厚善不與他等而謂予亦善克温
請一言為贈初克温上秋試予承乏主考是時南甸士
幾三千人業尚書者尤號多佳士而克温名在五六人
中五六人者以平時論之皆首選也繼而舉進士者四
人克温與焉予以是竊自負不失士而與克温還往乆
之知其人懿哉不獨其文之工而已飭身嗜學恒歉然
有進進不自足之心故被選入翰林為庶吉士即以病
謁告去踰年上京師授編修聲聞日閎而孰謂其毅然
復有兹行哉士得一命即計日取禄以贍其家積階以
為其身之榮恒恐人之先己也而克温以美才踐亨途
兩以疾去豈非所重者義而利之輕有不足容其心哉
讓不失始利而得名益高如劉清江所云者有矣若吾
克温其始之去也以疾得敬身之義今之去也以大母
得致孝之義一皆出於至情而無他故其有所請也必
遂乃已君子殆以是占其人而得其所存之懿不可及
也夫士非有所明于義利則不足以言學葢理欲之分
若黔白净穢然豈可以弗謹哉士謹乎此則為亷夫為
吉士為休休之臣主上頼之而天下國家隂受其利澤
矣反是而有所成于功名之塲者士之恥也克温方進
侍講幃與羣彦並遊館閣間其學益䆳行益成世所謂
逺且大者可有也其疾旋瘳大母無恙翹首庭闕駕言
遄歸以無負聖天子飬賢優士之寵亦因以見君子敬
身致孝之急而他日有所成者果異乎衆人斯吾之所
望于克温也斯充道之所以惓惓于友朋者也
　　　澄江文集序
太子少保兵部尚書兼翰林學士泰和尹公先生既還
政退居其里之澄江之上門生子弟相與詮次其文號
澄江集為二十有五巻以進士吳君必顯亦門下士方
知縣事畀而刻之刻已值考績上京師因趨視走請序
之以傳走誦之終巻而竊歎曰盛矣哉皇明啓運百二
十年于兹文化大行作者輩出其篇章所存誠足以飾
治功而廣道術若尹公先生固其一人焉然非其才識
之高師資之美際㑹之亨則固未有能卓然名世者矣
公生有異質而濟之以問學舉㑹試第一人擢進士高
第識敏而才充恒思以身任天下事而不為淟涊之態
其得諸天者甚厚泰和前軰若楊文貞公王文端公及
梁伯菴陳芳洲諸老先生公及事之或私淑之又以庻
吉士得盡閱中秘之藏所與游必一時才傑而視迂左
者為不足與也其得諸人者甚博公在景泰天順中為
編修即有名先師南陽李文逹公首器遇之既而事憲
宗為侍讀進學士再進侍郎官兩京歴三部遂入内閣
贊機務加宫保尚書迨今上訪落之初而公有所引避
獲請矣其得諸上者甚隆葢公之文始見塲屋者已足
名一時式後進其侍講筵職史館直筆昌言無所顧忌
以至於考多士議邦禮司帝之制命則甄收善類援據
古典懾四夷而惠黎元天下之人固有因事考言而惜
其未盡者矣然則本之才識傳以師資而又值亨泰之
㑹卓然得見于用如此刻而傳之使人知天之生材也
不偶其篇章所存將與前軰相下上而皇明文化之盛
可考見焉吳君之功豈直不負于門墻之舊而已憶當
成化丙戌故永新劉文安公眉山萬文康公並主考㑹
試公與今吏部尚書鉅鹿耿公故禮部尚書南昌謝公
分閲尚書巻而走獲在選中今三十年矣章句之陋不
足以辱奬拔而公所以期不肖者尤非他士可比顧淪
落之餘疾疢之乆學益荒見益陋實不足以知公之文
而况敢以不腆之辭冠其首哉南望西江不勝傾注謹
序而歸之以少寓起居之敬萬一云爾
　　　贈雲南按察副使謝君序
𢎞治七年之夏吏部言于上以監察御史謝君瑩廷獻
為雲南按察副使命下之日有為之嘖嘖曰謝君舉進
士為行人為御史嘗督視都城巡鹽兩浙其才局之閎
健可詰戎兵佐司計出使湖襄分按畿北其風節之清
峻可總憲紀典邦刑矧君以春秋名家且莅河南道事
當考覈之任其文學之美贍識鑒之精明可秉校閱持
官衡一時人才葢可指數顧乃使之佐外臺于六詔萬
里之外雖其位四品其服金緋其食上大夫之禄於君
無不慊者公論謂何或對曰不然天下之官當為天下
擇人而切切焉為便私計者非君子意也君子之行已
也見知于人弗喜不見知于人也弗戚如以君為見知
于人歟則嘗擬副憲于蜀與山東者再擬丞京府者一
無援弗成也以君為不見知于人歟君嘗忤權貴人下
詔獄衆懼不測而君不以勢怵上章申理卒白其事由
此觀之則君子豈以仕之逺近難易而悻然動其中哉
雲南去京師最逺險民夷雜居自國初宿重兵遣世將
開府以彈壓之積乆而弊滋恃逺而法骫起而圖之使
吾人安邊事輯吏治誠非有藉于良憲臣弗可於是當
路寧輟君于近且易者而屈君于逺且難者殆出于為
官擇人之意乎君其有以識此矣夫以才局之閎健若
君風節之清峻若君文學之美贍識鑒之精明若君功
名所升與日俱積則他時内徙而長憲臺用均勞之義
入佐天子公論皦然號知君君烏可得辭若有所挾而
得雋以喜有所規而避難以戚皆君之恥也謝氏為吾
新安著姓居祁門者衣冠詩禮相繼不乏中世以來君
叔姪昆季起科目占魁選者七八人出講下者亦往往
進顯于時而君與予尤號知己方友君以自輔而勢不
可留也於是鄉人在京師者相與餞之予特次其所聞
序而贈之
　　　贈方君知濟南府序
吾友方君維新以成化戊戌進士授臨海知縣踰六載
始召還為太僕丞丞太僕未六載即用吏部請擢知府
濟南凡吾新安人在京師者喜維新之有兹命也就道
之日宜不可無贈言職方黄君碩夫過以見屬其語複
其意厪若不可以易得然殆非能悉予者予與維新還
往二十年重其人乃靳一語而不為之贈哉維新之為
縣也有治績甚偉中梗于權貴人宦轍滯而守弗變其
佐羣牧尤殫心力為之嘗畫其可罷行者十餘事以聞
馬弗耗而民弗疲聲望焯焯日益起以有兹今獲少振
焉葢其滯也不以戚其振也不以喜隨其分之所及行
其志求不失其在我者君子之道也而維新有焉其何
所藉于不腆之辭之為重哉雖然濟南山東首郡轄州
四縣二十有六屬吏幾千人户口數十萬計非若向之
一邑可以目擊坐理也濟南之為域也親王國焉三司
治焉中外重臣受簡命開幕府以控一方吏治民瘼學
政戎務刑獄繕作一切簿書泉榖之數慶集祠祀之典
呼召厨傳之科叢委沓至日不暇給又非若向之考牧
一事可以專行獨濟也維新於是亦將惕然有思求所
以副兹擢而無歉已乎古人建事貴善推焉大易誨人
莫先觸類維新固嘗發其所藴一驗于治邑再驗于考
牧皆有明效非一時儌譽罔功者比然則一郡之治猶
一邑之治也百務之理也推之而有慿以類相觸而無
所閡則何施之弗宜何處之弗當何官之弗稱其責哉
晉司藩臬入佐朝堂其道亦不加此矣或疑維新方少
振贈言者遽以是期之非責善之義是又不然古之詩
人所以燕享而頌其人者率以福禄為辭非願其貴且
富也願其志之得行也予之不敢靳其言若此碩夫以
為可乎則請徧告我鄉人而書之以為維新贈焉
　　　慶豐李翁七十壽序
豐本徐鉅邑多舊宗而李氏為稱首李之宗多老且賢
者而應祥翁為稱首翁早失怙恃奉繼母以孝聞起家
以儉勤至殷碩而好清約讀書秉禮納交一時名士以
自益凡古今圖籍墨本必重購之置坐右暇則深衣幅
巾焚香瀹茗時展一過若尚友然嘗發廪賑饑以恩授
七品階官如命士而遣子雲孫鼎昇俱為庠序生督敎
甚力由是豐人無少長皆知翁之為賢而春秋則七十
矣鼎之上太學也以道逺不獲登堂拜慶乃求諸縉紳
詩將持歸為夀而請予為之序夫先民之所以慶其人
之壽者非徒以其閱是甲子之多而已殆以其有可慶
之實焉以今觀之一里之間豈無七十之老然行弗惇
名弗美則亦何所持而為之慶哉則李翁之平生固不
必有殊尤之行卓絶之名而君子與其壽者有可慶之
實也夫孝則悖盭不設于身儉以勤則奢僣不形于家
交名士則狎佞踈好圖籍則聲色屏推賑饑之心則無
吝志而所施者博矣本敎子之意則無豢習而所植者
逺矣夫其羣行若是則膺古稀之年而享太平之樂于
林壑之下比于古康衢擊壤之叟為君子之所頌不亦
可乎夫本固則末茂實厚則聲閎理也吾知李翁七十
伊始將以漸而進耄耋臻期頥因鄉射之行而正大賔
之席遇飬老之令而膺肉帛之賜使為善者加勸將不
止于一家一鄉之稱首而已矧其子孫悉以經術自奮
異時有出而登甲科躋顯庸于盛世使人稱曰此豐之
李翁子也此豐之李翁孫也翁心益怡體益休名益彰
君子之所以頌之者益至殆將有不一之書擬其後而
予言特為之張本云爾
　　　秋江别意圖詩序
太平黄君汝彛為休寧學司訓九年將上其績于京師
縣人胡靜夫汪克成詹存中取休寧之景分十二題為
秋江别意圖各賦一詩以餞書來請予為之序予往嵗
被放南歸得汝彛而與之還往三四年汝彛性高曠殆
不可以茍合然獨心善予酷嗜詩凡居閒撫景冩懐酬
物一寓于是休寧佳山水縣北松蘿山其勝處不减蘭
亭武夷縣西齊雲巖尤奇絶與武當相雄長縣東古城
巖石門天險庻幾仇池而縣南紋溪之水澄碧如帶沿
溪上下石人峯落石臺玉几山諸可以登渉釣游處至
不可名狀予别墅在南山學舍在楓林原相去甚邇汝
彛與予每每乗輿騎馬或坐籃輿駕小艇觴詠終日又
得靜夫克成存中三人相與忘情寄傲于水雲山月間
漁夫樵子往往見侮然予軰心樂之不自知其身之在
放藉而受馽于塵鞅也予既被召入朝幸汝彛之將至
而念靜夫軰在故山所以序其詩者乃逺屬予不以予
之心善汝彛故邪夫人之生世率苦于無友非無友也
相啖者衆則情有所不敢伸相與者嚴則意有所不能
洽故雖交游遍天下而號相知者恒寡也若吾汝彛葢
可友矣一時遊從若静夫克成存中又皆雅志林壑可
與分社而不厭宜其賦此以冩臨岐繾綣之懐不忍其
去也汝彛為故侍郎世顯之從子受知大司成謝方石
先生在休寧以善教聞出館下者多中首選今兹之來
吏部將按籍而升之或知而薦之其詩將有所遇于世
然則歌頌聖徳被之管絃與能言者角立以鳴一代之
盛非予與諸君子所望于汝彛者歟
　　　送南京太常祠祭署祀丞武君序
予承乏史官嘗伏讀金匱書考見我孝慈高皇后以懿
聖之徳上佐真主成萬世之業化及海隅比隆任姒又
嘗奉詔歸省道宿州之閔子鄉孝豐里見大書徐王墳
額下馬祗禮且誦尚書陶凱所撰碑銘知我太祖高皇
帝念王篤生聖女而無他子以祀事屬有司又聞人言
王之祀武氏實主之然不得其詳也𢎞治甲寅冬有請
文以贈南京太常祀祭署祀丞武君騰霄者始見其本
末云武之先有諱原者於高皇后有葭莩之親龍興初
數從征伐授武毅將軍至其孫戡遂僉徐州衛指揮事
其命諸武之彦曰忠為奉祠曰聚為祀丞𨽻官太常守
徐王之祀則洪武已已也我太宗文皇帝嘗以巡狩北
京過焉復求武氏之後而得名貴者以嗣聚歴定暨閎
至騰霄三世矣騰霄以詿誤廢職事者三年今嵗夏詣
闕自陳皇上惻然憫其先勞特許復官故與騰霄善者
有請於予而予獲聞其詳如此惟古帝王之有天下者
推恩之漸必由親及踈况聖后之先有開祥毓秀之功
而不及享一日之飬于生前者乎肆我高皇帝膺天御
極首厚大倫而推恩徐王又推而及于武氏與古帝王
同一道也夫祀官秩比中士而恩禮殊異其賦入有田
輸作有衆獵有飬薪有林雖以為崇祀之需而祠官實
綜之葢上公之尊外戚之貴未有能過之者然則武氏
後人宜何如而後可以言報哉謹其汜掃潔其牲豆上
體我高皇帝推恩之盛心而不敢肆又以其暇日訓其
子弟服詩書守禁令俾居者無盭法仕者無斁舉享太
平之福而優游于衣冠禮樂之區則雖謂之與國同休
可也騰霄勉之予方官太常兼史事於先朝故實葢有
喜聞而樂道者故序以畀之請予文者何姓而玉名所
謂善騰霄者其預餞則自武安侯鄭英而下若干人
　　　送都閫徐𢎞範南歸詩序
佐淛都閫事宜興徐君𢎞範今少傅兼太子太傅吏部
尚書謹身殿大學士謙齋先生震器也以今嵗秋携其
子文煥來省先生于京師適先生受誥加三世勲銜皆
一品先生旋亦被命進三孤總百官參宥宻如故而子
孫偕來視膳左右非常之恩不貲之慶歆慕誦說溢于
都下殆近所未有也乆之𢎞範請于先生而南凡在詞
林各賦詩道其行退走為之序惟先生以醇徳正學事
三聖四十年更化初入内閣位元宰明天子端拱受成
而先生不自有其功其心休休方集衆正廣四聦以培
主徳而惠黎元於家事不一挂意者以𢎞範為之子也
𢎞範自少力學聦悟過人亦思有以自見者㑹先生畀
之家政遂不復業舉子嘗屢發廪濟嵗侵所全活甚衆
朝廷亦嘉予之以有今兹其在京師每不自安于官下
遄其歸以督耕作奉丘壠用紓親之憂遇人則尤退避
若晩生恂恂不敢有其身之貴也若是者雖其質之美
致然然出于庭訓之懿者豈常情之可及哉矧兹之來
候先生之起居而承謦欬其得諸觀法益深先生喜𢎞
範之克家而可以畢力于公也其加訓益至夫然則亦
何借于淺陋而為是譊譊哉然竊聞之袁閎之省父于
官也其往反人不及知柳仲郢至不敢與父之幕容抗
禮范純仁本其父志以麥舟濟人志士尚友者宜不可
忽也若𢎞範之所立似矣而文煥之齒日長器日閎如
因其所得之一二益克之以濟美而勵其子慰先生于
再見豈非贈言者之意哉詞林諸君子日從先生後仰
窺先生之心於袁彭城之清介栁山南之風矩范文正
之勲猷必追而與之同者故因𢎞範之行樂道之俾荆
溪之人誦其詩想見一時慈孝之盛企徳承式於風教
之益將有大焉豈直以敦世好叙離闊而已
　　　樊母賈孺人七十壽序
駙馬都尉樊公之母孺人以今𢎞治甲寅嵗届七旬清
健無恙而季秋念五日維初度之辰凡貴而金貂賢而
薦紳以至於姻戚僚宷登堂致慶者彌月其在鄉郡又
加厚焉於是鴻臚司賔賈君錦衣千户季君謂予之亦
善公也以序見屬然予嘗賦詩一篇題其所謂南山圖
者為孺人壽矣豈可再乎辭之則又曰詩約而序繁繁
所以致其隆也請必無辭惟孺人賈氏系出安陽為故
兵馬副指揮樊公之配有子女五人都尉公行三生極
儁偉孺人奇之曰是必當大其家者然非學不可遣入
學讀書英悟駿發見者䇿其逺器也㑹被選尚英廟廣
徳長公主驛召孺人至京師入朝兩宫賁其身有金帛
之錫奠其居有第宅之賜褒其徳有綸綍之頒恩禮駢
繁觀者嘖嘖而孺人不以貴怠其勤不以富易其儉所
以教都尉公者益力都尉公日從諸老先生講學課詩
執禮益恭其聲望在一時勲戚之右遂被簡知典禁旅
入宿衛侍講筵受心膂之託葢天賦人以不凡之資而
以非常之貴畀之豈多見哉顧所以毓成其徳器俾迓
承光寵而將其福則孺人慈訓有不可誣焉者已都尉
公奉母極孝又善事其兄訓育其子姪却紈綺之習而
服詩書守禮法長子琦次子瑶雖授錦衣秩千户皆循
循若章縫之士然以是孺人樂之益介壽祺閲日之多
至于四百二十甲子而漸進于期頥之域未艾豈可無
慶邪昔有周盛時諸侯大夫之夫人賢者多美于風而
母之壽一見于頌誠以王化必始于閨門故聖人取而
著之經以垂訓來世炳如也若賈孺人以婦行之淑母
儀之尊生我朝列聖道化漸被之餘躋高夀而享其子
之備飬如此辭而祝之於古詩人之遺義不庻幾乎豈
直桑梓之私好而已予文素號鄙拙雖本諸君子之請
而繁其辭亦不能出所題南山詩意徒見其贅爾其何
足為壽筵燕喜之重也哉
　　　古林黄氏續譜序
吾鄉巨姓必標其所居之地以自名其不地者不問可
知其為下姓也葢姓必以地則君子有所據而聨姻小
人有所依而獲庇然非數百年聚處而有道以維之亦
不足以致之也自魏晋以來用門地取人實有封建遺
意然中原多金革之事故雖大姓如崔盧土著如朱陳
者今亦不復知其所在矣江南地險僻非用武之國而
吾鄉又多深山長谷風氣聚而不散人習禮義而重遷
故巨姓視他郡為盛若古林之黄其一也黄之先曰元
集為晋新安太守始家于郡四世孫碧璇居郡之黄墩
碧璇十世孫益謙又居休寧西湧其孫文㫤則古林之
所從出也自元以來吾鄉先逹以程朱三大儒皆郡人
由是慕聖賢之學不輕于仕而黄氏先人多從之游文
㫤十四世孫伯固以易名家朱風林學士稱為畏友伯
固之從弟君啓從學江明安先生而友東山趙徴君又
館于師山鄭公師山亟稱之君啓三子皆克世其學曰
子運從學風林尤以行義稱以祖產讓其弟子中子度
而自闢後圃以居學者稱後圃先生東山著春秋屬辭
諸書子中與有叅訂之力伯固之孫叔宗亦從學風林
始手編古林黄氏族譜而汪蓉峯司直序之則洪武庚
戌也當是時江南新脫于兵人不自給而叔宗惓惓於
敬宗收族其志逺矣惜乎益謙以上舊譜失傳叔宗亦
莫得而紀之也迨今又百餘年雲礽之來者益蕃於是
後圃曽孫世瑞本其父景高之志重輯之世瑞不以其
譜為足出而求證于四方得浮梁黄氏所藏黄墩舊譜
乃克上推其源得益謙以上三十二世下衍其流凡子
孫之後出者皆在焉總之為五十四世小傳以詳一族
之行附録以備一家之言由是古林黄氏之譜殆無憾
焉請予序予每重世瑞之性行學識嘗往訪于古林見
其山之蒼然峙乎其前聽其水之浩然注乎其東則曰
此固山川之秀鍾于古林黄氏之先人者也南望之為
璜源之吳北望之為㑹里之程西望之為斗山之程西
而南為大畈之汪東望之為商山之吳東而南為汊口
之程則又曰此固大家巨姓與古林黄氏相輔而立共
師友而通姻婭者也然考其先驗其後未始不由于祖
宗之積學累行而能致其族之興者亦未始不由于子
孫之率徳繩武而能保其族之長者然則譜牒之修不
知其本可乎噫今日之祖父前日之子孫也今日之子
孫後日之祖父也一親踈崇孝敬而謹其邱墓之守奉
其詩書之業以不墜門閥之傳則庻幾此譜之不為虛
器也已古林黄氏可不勉歟
　　　憲副朱公暨孺人王氏偕夀圖詩序
偕夀圖一而附以詩若干篇出于工部屯田主事祝君
萃李君堂之所請以為其長員外郎朱君恩而作者葢
朱君之父憲副公今年夀七十九母王孺人夀八十俱
無恙在堂而員外君逺仕京師故同官者本其意而為
之以致遥賀也古之人於父母之年不可不知而孝子
愛日則因其親誕之辰數其夀而為之慶者殆昉于此
夫親之夀不可以不慶固也而况其賢且貴焉者乎憲
副公起進士授監察御史歴山西按察副使官中外二
十年年逾五十即引去其通練之才清慎之操恬退之
節人至今而道之而王孺人以巨族令女來歸于公其
賦性貞淑處家儉勤實與公相峙而成相偕以老其貴
且賢有如此者而又得員外君能飬志以承其後趾美
甲科官六曹以不替其詩禮之傳其賢而有後又如此
宜諸君子彰其夀而為之圖聲其貴且賢而為之詩也
亦豈非尚齒好徳之心出于同然有不能自已者哉初
祝君倡此舉以夀公未幾而被薦治水江南不克竣事
責成李君予乆未之能復也乃今孟冬員外君忽受命
冊封親藩于荆湖有過家之便葢向之所圖以致遥賀
者今遂可以拜膝下矣龍章鳯節照耀里閭山川草木
赫有榮觀東吳之老者奉觴酌以□少者操几杖而侍
企徳向風彌月不已吾知憲副公夫婦樂其子之能飬
而心益休體益康雖由是以進于期頥之域而為人瑞
于一鄉有不難致者矣憲副公誕辰在九月十四日孺
人誕辰在十二月十二日適與使歸之期相當而鄙作
之渉遲鈍亦若有待焉弗偶也故輙以是先諸君子書
之圖額而為員外君申愛日之義云
　　　慶沈母太孺人榮膺恩夀序
中書舍人沈君冬魁以三載考績恩受勑命贈其考隠
徳府君徴仕郎中書舎人母陸氏太孺人惟時太孺人
年七十有二以迎飬來京師凡仕之在同鄉者咸樂君
之有母也將合慶之而以序屬予予竊聞之好徳錫福
箕疇所陳玉瓉黄流著于詩雅葢言福之錫于君畀于
天者必安和淑善之人人不可以倖致也太孺人㓜失
怙恃而鞠于祖母賢明貞惠事祖母以孝聞長歸隠徳
君克盡敬戒不幸隠徳君早世遺孤二人又竭力事其
姑生盡飬沒盡禮持家訓子以不墜夫君之業人稱其
難葢陸氏阜城鉅家若太孺人之叔父都憲公憲副公
與其弟憲使公前後舉進士出入朝省振華履亨家法
益備太孺人每諄諄以勵中書君昆弟曰非力學安得
至此中書奉教惟謹遂登高第官近臣清才妙器表表
一時而君錫之恩天畀之夀於太孺人遂兼得之求諸
一鄉豈多見哉是宜賀矣或曰七十之老世豈無之而
三載考績恩命之頒又恒典也予曰不然箕疇之所陳
詩雅之所著正謂其有安和淑善之徳而後可當盛大
之福享耄耋之年爾茍非其人則君子以為倖致雖夀
與恩何取焉若太孺人之徳美矣被龍章奎畫之褒膺
翟冠霞帔之服清健康裕巋然于堂則傳所稱歸極必
嚮之五福而黄流不注于瓦缶者非是之謂歟矧中書
君名位益進太孺人恩夀與俱將由今封以漸躋于高
品由七十以馴至于上夀使里閈之觀者歆慕聞者興
起福禄榮名與陸氏相高殆不徒光逺有耀而已然則
鄉人之慶固昉于此乎予不佞於憲副公叔姪相還往
而中書又予所器重者故特序其事以為稱觴者之先
驅焉
　　　潞州志序
彭城馬君知潞州之明年求州之圖籍閲之得兩冩本
一成于永樂一續于成化大抵詳于近畧于逺也文俚
而不雅事襍而無叙君竊病之乃致科貢士五人與學
正桐城劉崧俾旁蒐博采于諸史别集中渉潞事者悉
檢録之手自刪訂為若干巻其繙閲之勞彚次之審葢
窮日夜之力而後成也馬君以予素相善亟具副走書
京師請序之而梓行焉夫圖籍之有資于世也尚矣周
禮外史掌四方之志土訓掌之以詔地求誦訓掌之以
詔觀事而知地俗當其時為人上者多明習天下事而
徳業之隆有以也訓史職廢莫之可徴然方域之圖食
貨之書人物之記在後世不可少者固周之遺法乎潞
據太行履蒲津號天下之脊物産不乏而秬黍之生足
以召大龢定古樂前代嘗以署軍府矣我朝置州領縣
六建宗藩大國一次國十數葢山西巨郡也豫譲之忠
鮑永之孝任敖李抱真王彦之勲烈炳然在人至以耆
徳位丞疑佐興運若杜斆先生尤他州所未有也夫如
是而無圖籍紀之使文獻滅裂名郡等于僻陋繄誰之
責歟馬君志成而潞之為郡益顯葢其詞鬯其事核官
于斯者可持循以為政生于斯者可尚友以為學也然
不但此而已鄰封異縣得而讀之心馬君之心各為其
方之圖籍以傳將見廟堂之上一史二訓之職以賛吾
君於凡地利豐耗民風美惡人材盛衰皆可按其原委
革因之所在謹禮恤民節財飬士徳業之隆比于成周
豈非聖王求治之一助哉馬君可謂知所先務矣君名
暾字廷震以鄉貢士家食時嘗編徐州志若干巻筮仕
知蒲州改守潞所至以公勤牧愛聞五人者李璽李壕
牛良李堂舉于鄉王卿貢于監皆潞産也
　
　
　
　
　
　
　篁墩文集巻三十二
欽定四庫全書
　篁墩文集巻三十三　　　明　程敏政　撰
　　序
　　　辭金詩序
𢎞治庚戌秋占城國王古來言往者安南國王不道納
臣叛將而助之虐奪臣國授之以冐天朝之封臣投命
無地賴先皇帝大恩以事付都憲屠公公不鄙夷我陋
邦踰嶺海察事機合衆議以冊印畀之臣文告安南數
其不能恤隣之義折其姦萌道之逆順安南自是不敢
肆其兇狡而臣獲返國以有今日皆聖天子盛徳與屠
公之功臣表謝外有白金若干鋌黄金器飾若干事異
香番物若干奩附使者以謝屠公敢昧死上請上嘉其
誠命公受之公固辭曰綏逺之仁繼絶之義在聖天子
臣何功之有上不允公又懇辭曰臣不佞臺憲之長也
而受外國金其何以率下聞四方雖天語再臨臣不敢
奉詔上知公志堅許之令貯禮部備公使之需由是縉
紳流聞嘖嘖稱羡播之聲詩積成巨編而推予為之序
予嘗閲屠公辭金之䟽見聖諭丁寧始命之受而終聽
其辭者未始不斂袵嘆曰休哉非前代君臣之可及也
昔漢陸生使南粤受趙陀饋在槖中者千金他物稱是
歸不以言高帝亦不之詰宋趙令受吳越𤓰子金雖不
及知藝祖命受之亦不聞其力辭也然則謀國之功偉
而正己之道缺豈所以貴名檢而示儀型于天下哉公
為侍御歴都憲屢當劇任受重託其識足以察㣲其才
足以制變若陸生之學術趙令之勲猷公殆有焉而辭
金一事則過之矣逺近士夫仰公之清風而樂聖天子
成大臣之嘉讓詠歌之使亷貪之化可期伐檀之詩不
作誠有渉于風教為美談于後來不可以無傳也予與
公同舉進士相知深故不以鄙樸辭而序其事如此公
名滽字朝宗世家四明今官為太子少保兼左都御史
魁幹偉髯負氣節望而知為重臣碩輔云
　　　端友齋録序
端友齋録一編出今錫山盛虞舜臣舜臣嘗得端石之
佳者為研而取象于鐘鼎黼黻凡四軰既以名之又潔
一室以貯之號端友齋矣復摹其形裒其所得傳記銘
詩之類鍥棗以傳請予為之序葢凡諸君子所為發端
友之義者畧盡而予往嵗亦嘗為舜臣銘其一焉將何
說之可益哉昔米南宫出見奇石具袍笏拜之呼石友
而舜臣方以詞翰與事禮曹印局其惓惓于斯者殆有
慕焉爾矣然録之所載言人人殊非諸君子所以私舜
臣而廣其志識哉或曰鐘鼎以食言黼黻以服言非盛
徳莫敢當也當之以物而加之友則幾于僭且鑿矣可
乎是不然舜臣之意以其有端之名有堅貞之徳故取
象焉求自益而因以風世之若逄蒙者謂其僭且鑿焉
過也彼命之曰陶泓侯之于即墨偃然人之而又假命
徳之權則將奚責焉或曰飽仁義者不願人之膏梁美
聞譽者不願人之文繡恐循名責實者過而撫之以為
端友之不屑于是也夫端友之屑不屑人惡得知之而
舜臣之意則可知己或又曰舜臣如欲風世則為室貯
之為銘相之斯已矣必鍥棗以張之而夀其形癖哉名
之取義又何暇論乎是亦不然古君子玉不去身士無
故不去琴瑟懼其心之逸而性失飬也夫端産抵玉而
研之役在簡冊有恒焉引之自近則玉與琴瑟之倫也
豈若南宫氏之姑友夫塊然者而已哉噫觴政奕譜之
屬紛紛然競出以售人士夫間亦或樂誦之者舜臣之
為癖也不寧愈乎吾以是序其録而使之傳雖比之說
郢書聽囈語固風世之一端也非成其癖而為之辭也
　　　夀前侍御黄公序
黄公用遜以休致居蕪湖之驛磯三十年矣𢎞治辛亥
夀當七十加健焉凡鄉後進欲致慶于公者計得予一
言時予被放歸新安山中弗克成予還朝之又明年其
鄉國學生鄭文博因庻吉士胡仲光以見申其請曰黄
公志也諾之又明年文博出宰於濳請益力曰公之壽
七十四矣則􁒍然曰予不佞與公同出畿南素重其風
節又承乏史氏得公也詳能不一言以副尚齒好徳者
之夙願哉公舉進士授御史景泰中上書論事獲罪謫
典史營山稍進知安岳縣英廟復辟初録舊忠多起廢
而公值内艱去服闋乃僅得督府都事亦漸向用矣而
公復將䟽論用事者遂被誣謫戍邉乆之用事者敗始
以霈恩獲休致還其鄉既還有勸其自理雪者笑曰吾
豈為是可恧之事哉今侍御劉君廷式宰蕪湖為建清
風樓于江滸以著公之高節閣老瓊山先生實記其事
葢公性剛方而輔之以問學故一謫官再謫戍名詘而
氣益昌身窮而節益厲雖比跡古司直之臣何歉哉惟
天生物至不齊也然乗除之數恒黙存其間不使偏勝
焉南山之松其操凜然歴氷雪不少變故用之則其材
中明堂之選弗用則其夀閲千嵗而弗凋豈彼柔脆纎
穠一發即萎者可同日語哉若公是也公材之弗究于
用人也非天也躋耄耋之年享山林之福而樂子孫之
飬俾善者勸強不義者知畏天也人孰得而沮之新安
蕪湖相去不啻東西家然吾鄉人子弟出入者之所必
至他日得謝而南當訪公磯上登樓舉酒聽公高論且
有詢于公曰鄙文何好而公乃堅欲之也相與撫掌訂
晩嵗之盟于巖壑間可乎公自號飬素誕辰在嵗十一
月廿八日有子二人曰瑞曰琰皆克家有孫五人曰鵬
為儒學生世其業云
　　　慶太守涂公七十壽詩序
寧國太守涂公恒孚致政居豐城里第餘十年矣乃𢎞
治乙卯春其伯子監察御史君奉璽書有事于廣仲子
兵科給事君奉璽書有事于蜀期以明年事竣並集故
鄉而公適年七十無恙兩君者得親奉一觴拜膝下伸
愛日之義焉於是士夫間榮其行多賦詩貽之而給事
李君漢實受經太守之門奉以請序予恒謂人生獲壽
與福非難惟所積稱其所獲之為難爾長歴厚享世豈
無之而所積弗齒于君子則奚壽與福之有哉涂居豐
城世以積善聞至草堂先生韜能不施積學以啓後伯
子憲長公遂舉進士為名御史己巳之變嘗上䟽止遷
都之議甚偉仲子即太守公繼舉進士歴南京吏部正
郎知衢宣兩郡鑑裁之公牧飬之良為一時巨擘而居
家孝友嗜學至老弗倦自號芝軒老人出其門多取高
第躋顯仕五子者亦皆身教之曰昪旦趾美甲科即今
御史給事君曰景薦于鄉曰晏旭事舉業葢涂之先所
積甚厚至公益培之且加濬焉壽當古稀福踰常等而
縉紳有發徳之什渢渢洋洋可以昭當時名四方豈非
所積足稱其所獲者乎兩君以使命之重過里閭山川
草木亦有榮耀登堂之際親黨畢來為父者仰公之夀
福並隆為子者企兩君之孝忠兼舉非徳則孰與致之
吾知公心休而體豫由七十而馴至于期頥可前卜矣
矧兩君以壯嵗競爽于朝司獻納典風紀位日崇譽日
興所以為儲休委祉之地者實有大焉則凡播之聲詩
託諸比興致南山之祝于異時者自今伊始予家新安
與宣接境亦嘗受一廛于屬邑側聞公之徳政也乆又
獲識兩君于輦下斯文之愛不可辭也敬序而歸之
　　　萱榮堂詩序
刑科給事中新喻張君受詔覈邦計于二廣前期過走
言曰文不佞之有兹行也計歸日在嗣嵗初冬可取道
過家省母孺人于堂上惟時母孺人壽周八十文獲奉
一觴候顔色葢自慶以為榮且文侍瑣闥將三年矣夙
夜在公恒以勤恪自勵思得恩封為母榮榮之所被皆
上賜也而吾母之慈訓實於是有徴焉謹以萱榮二字
掲堂之楣大夫士之厚文者詠歌之至盈巻軸顧不可
無序也敢奉以請走固讓不獲則起而嘉歎曰榮哉士
之限職守勢不得歸與將命四方苦于兾越之相閾徒
興于靡盬馳思于瞻雲而不能已則求如張君之獲事
其夀母者豈非千百之十一哉樹萱之詩燕喜之頌逺
矣然尚齒好徳之義本乎人情者豈以古今而有間哉
惟孺人出李氏世儒家為令女既嫁事其舅逸軒翁姥
甚孝佐其夫直齋先生有禮慈儉之行雝肅之儀賢明
之譽内外無間言其尤大者撫庻子若已出而敎育給
事君甚力給事君遂擢賢科為近臣知名一時而又被
簡命于今兹清江玉笥之間有榮觀焉吾意其登斯堂
也甘㫖載陳衣冠畢集誦諸君子之詩以侈上恩昭母
徳使見者企慕聞者興起一舉而忠孝之義具焉豈若
昔人之夸衣繡矜負弩于里巷而已哉李孺人目其子
之成而享其飬心日休體日強雖由耄耋以漸臻于期
頥其孰禦之使軺北還褒典南下則慈訓益彰榮益大
本尚齒好徳之義而為禮者其所得益富鄙言特為之
先驅爾其何足為斯堂之重也哉
　　　送太守李君考績還嚴州序
太守李君叔恢之治嚴州六年矣𢎞治甲寅冬奏其績
于朝書上最焉予與君有世講而喜其政成也將舉一
觴以相屬廹嵗晏齋祓相仍願弗之遂既少間而訪君
則君去乆矣恒置恨焉忽一日饍部郎中程君愈過予
曰吾睦人荷太守君之惠澤甚厚思得一言為歸任之
慶可乎予亟諾之曰是方有歉于君而無所伸其禮者
第君業已行盍徐圖之饍部請不置荏苒之間至改嵗
而春且過半盖不獨愧李君并愧饍部矣惟己酉之嵗
予被放南歸泝桐江而上抵睦城下拜嚴先生之祠退
與君相見富春驛中說故舊君以兄事我以道義勉我
明日始别情依依若不能釋予心識之今七易寒暑矣
被驛召入朝值君之來乃不得執手一欵叙誠恝然不
自勝顧獨有所悉于君者不敢不為睦人告爾君世家
東安為故都憲歸菴先生之季子先生與先尚書㐮毅
公同年進士事四朝以正學直道聞天下其家訓極嚴
君兄弟四人皆以儒發身各有立期不負其世風見流
俗之事若將凂焉故其治郡惠民而有禮君趾美甲科
歴大理左寺正讞兩法司之獄必詳允有不可者至以
身任之不少徇焉故其治郡奉公而不刻夫惠民而有
禮仁之推也奉公而不刻義之施也兩者交舉而政之
弗成者鮮矣此吾之所悉于李君者睦人亦能知之乎
饍部曰知矣而未能詳著之以取徴後來是以有請也
予又曰李君之為郡也乆矣將有遷陟之命吾恐睦人
之欲終其惠澤而不可得也奈何饍部曰不然使李君
而有遷陟之命則位益崇施益溥吾睦之人豈敢專有
而淹君子之轍于東南山水之間哉予雖以遲鈍愧饍
部然喜其言之有合也促書畀之凡睦人之仕京師者
悉繫名其後而饍部予同宗其先自歙徙淳安故為之
倡云
　　　送行人王君使朝鮮序
𢎞治乙卯春三月禮部言朝鮮之有事也宜遣一行人
往致禮于其國詔可惟時行人王君獻臣實受命以行
凡與君同年舉進士尤厚善者檢討郭君瑀而下若干
人醵餞之且相議曰敬止少年偉丰儀妙詞翰選于衆
而使逺外名一旦聞九重臨遣之日賜一品服視他使
為榮然求所以副兹命者宜請敎于君子一言乃託吾
宗人杲及楊君志學以來謝不獲則為之言曰朝鮮古
箕子之封履視諸蕃獨恭順爵有請賜有謝元㑹聖節
諸大禮嵗必四三至其境去遼水不三百里而近館傳
相望無瘴癘險阻之虞其人業詩書比内郡擎跽如禮
無頑獷犯順之習使其國者盡兩月可還則敬止之行
固不必有所咨計而使事可成也然天下之事或斁于
易而成于難彼使而渉瘴癘險阻之虞當頑獷犯順之
習勢若難為者顧一切以蠻貊處之摘其罪昌其詞宣
上徳威而奪之氣使其知讋而感焉斯無不得其懐服
者矣若朝鮮則何如其處之哉純以蠻貊待之則彼固
我之近藩業詩書比内郡不可也純以中國待之則彼
終以譯而通其漸或至于狎肆亦豈法之得哉必吾之
所以自處者介可畏敬可慕上以見中國之尊下不失
綏逺之義使朝鮮之人知天朝使者秉禮逹節而善於
其職若此名不愧皇華之選行足稱品服之華此敬止
所有事也予又見往時使朝鮮與安南者多喜以詩賦
相倡和為長雄心恒疑之夫周爰咨詢而陳詩以觀民
風古使臣之職殆不謂此如以其詞華墨妙自矜詡而
與蠻貊爭勝負縱過于彼十倍藝焉爾其何繫于使義
之得失也哉此亦敬止所當知也今上嗣統初詔用儒
臣一人告即位于朝鮮禮部以予名上值開經筵予不
佞承乏講讀官首不果行然恒以不得一覧東方山川
之勝為快於敬止之行竊有羡焉故既序其事以贈而
申之以規將見使事之真無難也此諸君子之意也
　　　送太常少卿沈公廷美考績還南京序
廷美年十九以上海諸生領鄉薦即有名其學自治經
外兼通諸家作為歌詩得意處不減唐人風格書法兩
晉尤清勁豐膄為識者所鑒賞然數奇弗偶竟入吏部
銓授中書舎人遷尚寳丞幾九載僅一轉少卿而已廷
美性和易有守不以仕途通塞為計念公暇與客觴詠
終日當其興到開口論事後成敗古今人賢否得失如
指掌聞者嘖嘖曰此有用之才邪而滯于此𢎞治辛亥
始用薦陞太常少卿涖任南京一考矣上其績于京師
詔仍舊任錫之誥命陛辭南還大理卿王公景明於廷
美同鄉同學號知已太常少卿李公士欽於廷美同官
尚寳交莫逆喜其來而惜其去之亟也請予言為贈昔
予獲交廷美時廷美方住玉河東城下每好天良日有
所集予多在坐歌呼笑樂終夕不自休葢於今三十年
握手話舊恍不自知其髪之種種也雖然三十年來事
紛紛若蝟毛何可縷數獨以廷美觀之則當時固有較
力以相高而謂其弱者矣有隂㨗以取上官據左席而
謂其迂者矣然不旋踵間事去名墮徒為人所指議而
廷美顔如渥丹語如霏屑一飲累觴猶昔也為歌詩竒
健可喜猶昔也與人論事侃侃不少屈猶昔也奏績而
來予誥而歸亦何歉于得意一時徒自矜詡而旋已失
之者哉南京舊都百司事簡太常所職者禮樂無簿書
之勞東南山水佳勝處可日相尋眺以自適葢以已觀
之謂之吏隠可也以人觀之謂之仙曹亦可也人固有
終其身行憂患之途求一日之樂而不可有者廷美所
得不既多乎然予於廷美非一日之雅愛莫助之而竊
有告焉通塞相乘者數之常也詘伸不失乎己者君子
之守也廷美何患哉亦獨盡其在已者而已
　　　南征紀績序
𢎞治癸丑嵗貴州都勻清平之夷叛弗靖詔平蠻將軍
出湖湘之師往征之京營官軍自飾戎裝願行者聽而
錦衣舍人廣右鄧君鎰其一人焉是嵗冬師集貴州合
鎮兵營其落乍之地從事于賊壘也有日於是鄧君與
其友指揮使尤禮等若干人書姓名于一巻題曰南征
紀績指日而誓于神曰此非大丈夫分功之秋乎所不
同心協力以殄㓂圖報者有如此日衆志既諧乃受大
將鼓旗進薄其巢穴數與賊遇奮其謀勇無一不當百
者由是燔其寨若干俘馘其黨若干獲其軍實而還其
所掠人畜若干瘴煙肅清居民按堵奏㨗于朝天子嘉
恱班爵賜賚有差而鄧君授百户進千户蒞事錦衣親
軍榮有加焉乃間奉此巻請為之序予惟天下事成于
相契而敗于相嫉不易之理也况用兵四夷勝負之間
安危擊焉烏可恃一夫之勇而弗資之人哉若鄧君與
其友朋結為弟昆勉于功名勵之忠義堅腹心之託而
成敵愾之功于不毛之地於禮所制五人為伍傳所稱
師和則克者殆有合焉若彼妒此能而廹之險甲讒乙
功而毁其成惴惴然惟恐人之軋已而于國之大事不
少恤者亦何見之盭哉鄧君年方妙志方健又不忘于
軍旅艱難之際若是他日建勲四方致位金紫以増輝
于同盟之人不自此而基之哉予故序而傳之以為斯
舉也不獨可施之幕府行陣之間而已
　　　贈陳君伯謙赴湖廣布政司理問序
𢎞治乙卯夏四月吏部試候銓者若干人次其高下有
差而言于上授職事于中外惟時吾郡太學生陳君伯
謙第在優等注湖廣布政司理問理問在藩幕為上佐
其職典刑獄為專官非他屬𨽻瑣屑者比人往往不知
其然而意陳君不慊于此者予曰是烏知其然哉彼郡
邑官能慊人意者每銓何啻百數而理問恒缺然無所
見非無所見也郡邑之官多理問之官少也天下之政
務細劇而難理者莫如刑刑清則其餘可從而理故聖
朝之制設專官焉每一藩置按察司以總一方之大獄
而布政司别置理問凡郡邑之刑繫布政司者悉𨽻之
理問勘其情偽曲直而上之使使覆之而獄成焉由是
強之鋤而弱者安惡之懲而善者勸其重如此非敬以
聽之勤以涖之公以决之其不至于僨事而斁政者幾
希是則按察理問品秩有崇卑治獄有大小其任之專
一也君尚以為未慊而不思有以稱其職哉陳居祁門
竹溪為舊家世傳春秋春秋者聖人之刑書得其肯綮
可理天下而况一官哉君年壯負學識練世故而不迂
雖困于塲屋而志益健兹之往也發其平生之所藴于
審克敬怠之間有所疑則傅之經義以求合今代制刑
之典使一藩之間刑清而政理上官才之君子予之則
君為不負其所學而績成于異日膺薦擢以増光于一
鄉可兾也哉
　　　贈沈君良臣知南雄府序
良臣以成化甲辰賜進士出身第九人宜得京朝官乃
選知歸徳歸徳河南巨州也有軍衛雜處其間政劇訟
繁而良臣優為之由是部使者相繼上其治狀被旌異
之典進階而及其親時親在吳中尚無恙人以為榮且
意良臣宜得入為六卿屬乃更授經歴右軍都督府府
事雖簡而良臣一處之以公勤豈典銓者知良臣在歸
徳嘗兼理兵民有聲而輟之以佐殿巖之重乎於是良
臣將再考矣㑹南雄以闕守聞典銓者復以君名上詔
可拜命之日始有謂良臣廻翔頗乆乃今得一伸者予
曰不然良臣自釋章縫即把州麾佐帥幕而食中大夫
之禄才嵗一紀爾進而守大郡服金緋州縣之下吏環
視而聽約束儼然古諸侯之尊焉若是而猶憾其遷陟
之濡滯可乎哉夫仕之中外與遲速皆君子所不計君
子所計在職之稱否爾南雄治嶺南與南安相距葢江
廣孔道治之最劇者視中州支郡殆倍蓰也邇者盗起
江右至于殺將吏刼府庫聖天子憂之為置巡撫憲臣
專制數路賊所出入地而南雄實隣封軍書往來小民
繹騷將有日不暇給者視持文墨佐軍府又大異也然
則良臣之求稱其職也豈得謂之易易哉吾聞天下之
事小者理則大者可以類推易者辦則可因而積之以
待其難者君子之學當爾也良臣之前此所操履所舉
措亷謹詳核悉有規緒播于人口甚著葢試乆而飬深
非一時淺淺者比持之以不矜守之以不怠將見南雄
之人慶其有瘳而為君子之所嘉予者未艾也中外遲
速豈良臣之所計哉太子太保遂安伯陳公今大總戎
蒞右府事雅重良臣喜其遷秩而惜其去已來請一言
予素交良臣知其人且其弟庻吉士良徳予主考京闈
所得士又受命教之于翰林沈氏往還非一日之雅也
故序其事以復陳公而因致其私焉
　　　賀大理卿王公六十壽詩序
君子所貴乎夀者非謂其有可壽之實哉善足以長人
功足以利人之家國如書所稱吉人傳所稱休休之臣
是謂有可壽之實者故人從而壽之好徳之公也反是
而享耄耋期頥之年亦徒夀爾豈君子之所貴邪予讀
諸公所夀大理卿王公之詩竊為之嘉嘆曰公固有可
夀之實哉公舉天順庚辰進士及中外三十六年其為
人和易闓爽周慎詳核見者樂親之而利害莫能奪其
守亦未始以矯激取名干進其官自南京刑曹知黄州
府參政廣西長憲江右入典太僕乆之以都憲撫山東
而召為大廷平葢公居刑官則一以洗寃澤物為己任
不刻以為能任有司則恤民之隠而捍其難著徴馬之
令以裕民而救荒之功尤偉以是其所歴之地感其更
生而籲天懐其去思而立祠以祝公之夀甚乆况甲子
週遐算伊始凡在交承之契出于好徳之公者其能已
于言哉昔漢張蒼明習律令于定國為廷尉民自以不
寃魏高允刺懐州有遺愛而議刑三十載内外稱其平
宋富弼知青州兼京東安撫使活饑民五十萬厥後四
公俱至台輔享高夀功名赫然光照史冊求王公之平
生而數其宦轍固將以古賢自期者台輔高壽將不追
而與之同乎善足以長人功足以利人之家國為吉人
為休休之臣所謂年彌高徳彌劭者公能不益自力乎
公名霽字景明上海人其始生日在嵗之六月廿七日
太子少保刑部尚書毘陵白公太子少保左都御史四
明屠公暨諸同寅各賦夀詩一章舉酒相屬于公第請
予為之序予與公同出南畿重公之為人故不辭而書
之如此他日由六十而七十如于公又八十如富公又
九十如高公以至于百嵗如張公位六卿以佐天子聲
實流聞與嵗俱積君子貴之益從而夀之崧高之章黄
髪之什洋洋渢渢被之管絃宜有名世巨公為執筆以
侈其盛若鄙言則謂之先驅可也其何足為公之軒輊
也哉
　　　送王汝璋醫官南歸詩序
常之義興多世醫王氏其一焉王氏之彦曰玉汝瑛其
學於素難而下諸方書證治脉理尤䆳自被徴入朝即
供奉御藥房内而宫闈貴近外而勲戚卿大夫有疾必
延汝瑛汝瑛一一應之無倦曰某宜攻某宜補盡一兩
劑必勿藥下而賤若韋布若市㕓胥史之家有危急不
可為者亦必懇籲于汝瑛而聽之决其名勃勃起聞四
方被簡知擢判太醫院事而汝瑛嗜書秉義一不以利
為計念喜與館閣士還往抵掌論政往往有拯時憂世
之心不特醫之良也予與汝瑛同出南畿而多病交乆
益親聞其弟有璧汝璋者亦佳士不及識也𢎞治乙卯
夏五月汝璋以公檄自義興來京師獲省汝瑛于邸第
時復過予聽其談土風及世故㑺爽明快傾倒若平生
而動止撝謙秩秩有禮無淟涊齷齪之態望而知為汝
瑛之弟也汝璋居月餘將南歸凡納交其昆玉者繪圖
賦詩贈之行而謁予序之且曰汝璋以推擇為醫學訓
科自郡守貳邑令丞以暨黌舎師生故家舊族之旄倪
有疾必託汝璋而愈汝璋負才通敏不拘拘于一藝凡
有司之公務擊泉榖主轄難其人者亦或委汝璋汝璋
夙夜勤恪必為之竣事而反命無少盭焉大抵汝璋之
醫而儒猶汝瑛也汝璋之醫而才猶汝瑛也汝瑛之醫
行于朝廷汝璋之醫行于鄉國其惠澤有逺近小大而
濟人利物之仁擊其所存則一而已汝璋歸哉其惠澤
益逺且大則其名益暴而不可遏吾恐鄉國之間不能
專子徴召之典且不日下矣二惠翩然競爽于時為一
郡世醫之冠而於王氏見之豈非諸君子贈言屬望之
意哉
　　　元萬戸吳公與富溪程北山處士詩引
元建徳路判官兼義兵萬户吳公訥五言律詩一章與
富溪北山程處士安道者今百餘年矣葢元之季所在
盜起民不勝荼毒而起山谷團義兵畫保境全民之䇿
者惟吾鄉獨盛若吳公與安道其一焉味此詩則厭亂
思治與夫逺害全身之意隠然溢於言表讀之可以想
見一時友朋相與周旋世故之狀使人慨然不能己考
國史傳記葢婺源大畈汪公同最先倡義而休寧黄源
吳公觀國溪西俞公士英及其子榮萬川任公本立及
其弟本初星洲葉公宗茂與先高祖安定忠愍侯皆起
應之而黟之汪公成徳祁門之馬公國寳汪公均信程
公徳堅婺源之許公次誠遥相應援者尤多汊口程公
兼善最先死義而璫溪金公賔暘泰塘程公均佐與吳
公皆以知兵受薦分道捍禦而吳公於安道實引以共
事十餘年間勝負相尋或内附本朝或乃心元室各盡
其力之所及而後生小予能道其事者則寡矣予獨念
安道當多難之時口不言功值維新之朝身不求仕智
名勇功居而弗有其畜之深發之𢎞者要亦不在諸公
後葢安道兩子勇望皆賢而勇之子永昌永昌子慶祥
尤倜儻好義以松友自名一鄉之善歸焉慶祥與其族
兄永寧彦彬力以修復先業為志而永寧號竹友彦彬
號梅友一時鼎峙於富溪山水間白髪蒼顔見者起敬
不必簮組其貴而徳孚於鄉不必章縫其業而敎成于
家豈非北山處士食其報而未盡者將於是乎發之也
哉慶祥之子宗盛老成孝友思引其先烈而弗替乃得
吳公此詩於其從弟正思所相與裝潢成巻請能詩者
繼聲其後乞走一言走嘉其志為詳著其事于首簡使
讀者知前人起家之難必修身慎行以迓續于方來俾
北山之名逺而彌芳富溪之澤乆而彌長庻幾可以増
輝斯巻豈徒曰存先世之手澤見當時之契分而已
　　　南舒秦氏家譜序
吏部侍郎秦公崇化手續其家譜而刻之有年矣間奉
以相示曰我先世居廬州舒城之友鹿沖自宋以上譜
逸莫可考五世祖漢卿勝國時始以儒起家為提舉提
舉生六安守天祐六安生奉化丞均玉奉化生洪武庚
戌進士行在刑部郎中子儀先祖也郎中當永樂初屢
上䟽論事謫同知衛輝府始剏秦氏譜一編學士胡文
穆公為之序至我家君梅山先生恒有志續焉未就而
不佞實成之為三巻首譜圖以詳世系次譜傳以著履
歴次譜記以備文獻凡可知者謹書之不遺不知者闕
之不敢妄有所損益明兹譜之可傳也敢請一言于編
首用詔我嗣人予與公同出南畿雅相好受而讀之終
巻為序曰宗法之不可復也尚矣自魏晋以及隋唐有
中正之設譜牒之上用以公選舉定昏媾少寓宗法其
間五季以來一切報罷至宋中葉而歐蘇之譜出例嚴
法精談者宗之下逮元季之亂譜學益廢况廬為左君
弼所竊據而受禍尤甚者哉我高廟龍興一海内修復
先王之禮律明嫡庻正良賤同姓不相偶異姓不相繼
武弁之承文科之預必上圖狀論其世而後定一宗法
之所推也百餘年來㝢中又安而廬之為樂土也乆矣
故老遺黎之子孫休飬生息日益以昌誦詩讀書出為
世用若秦公祖孫獲保其先緒而衍其文獻之傳伊誰
之力歟考秦之得姓云始咎繇或始伯翳子孫國於秦
因氏焉葢盛徳之後也中間起仆凡幾代幾人而提舉
公以一人之身有子十一有孫十五曾孫二十有六𤣥
孫五十有三五世孫六十有五來者未艾上下相去二
百年爾非其所積之深且懿烏有是哉况嗣世者有保
境之功有惠民之政有匡時之䇿蔚乎炳然可以裕後
而公趾美甲科歴官少宰其所典風教選舉參廟謨而
領使命于四方才望表表為時名流足以振其世風而
弗替又誰之力歟夫念其族之所以完則非忠莫與報
上感其身之所從出則非孝莫與繩武以是相朂而又
以朂其後之人于無窮則宗法庻其有聞而斯譜之為
可傳也審矣夫豈徒以紀名諱叙親䟽别昭穆而已哉
　　　慶滋陽韓君受勑封禮科給事中序
滋陽韓君濟民有通核之才而勤恪以自勵為陜西苑
馬寺録事數年關輔上官亟稱之而君以地逺位下莫
能有所拓以自見則慨然曰我諸子已長知向學不歸
教之乃眷眷于一資斗禄間謂之何哉即不竢美解請
致其事上官甚惜之而君欣然如得䇿東歸日坐一室
召諸子相對治經史或至夜分又延明師儒相與講肄
課試其所業諸子者奉訓惟謹學日以成其孟曰智舉
庚戌進士擢禮科給事中其仲曰普舉丁未進士知鄞
縣召授河南道監察御史二惠競爽若雙鳳之出丹穴
而翔于阿閣文采爛然為瑞一時而君篤教之功亦不
可誣已𢎞治七年冬君以其孟考三載之績授封徴仕
郎禮科給事中適以迎飬而來拜恩闕下衣冠相輝人
嘖嘖以為盛事而同鄉厚善者又議請文為之慶中書
舍人劉汝忠授簡于予予考次君之平生而為嘉嘆曰
使君眷眷一官不數年亦必循次而升或受薦而起然
所理者非攻駒考牧之長則簿書期㑹之佐爾豈若教
子之為急且重邪懿哉韓氏之為父也天下之人孰不
願其子之成顧有幸不幸焉求於給事弟昆克奉庭訓
致如是之烈者曽幾何人偉哉韓氏之為子也肆聖天
子推本溯原賁其身有章服之榮褒其徳有絲綸之寵
厚其生有公廪内饔之飬使觀者式之聞者慕焉其為
一時孝忠之勸侈矣豈獨一家之私慶而已哉矧二子
者一司邦諌一典風紀其言議風裁以翊皇度正百僚
扶善類而懾奸宄其功名思比于古之汲魏桓鮑則所
以為君之貤封者進而益崇將自兹始予於給事弟昆
同朝辱相與非一日特序其事以畀汝忠為稱觴者先
　　　夀汪翁六十詩序
新安汪氏皆祖唐忠武將軍越國公越國當隋末起義
保鄉井其弟長史宣城公實佐之宣城故宅在休寧之
西去率山五十里曰鵬原亦曰彭原山川盤回地土沃
衍子孫不下數千指其俗好文其人多夀若大倫翁者
實宣城公之裔其為人敦碩慤慎而持之以儉勤行之
以義譲田豐業隆甲于鄉其從弟大淵判永州從姪進
之舉進士皆名流也子漢為邑庠生次子㳙亦讀書謹
禮有孫三人其羣從兄弟有七八十嵗者數人而翁亦
夀周一甲矣翁既以家務付兩子乃作樓于所居南山
下居之日登眺觴詠為樂榜曰南山樓一切世務事不
問其子壻曰李生謨與漢同學以翁誕辰在𢎞治丙辰
九月廿四日命工繪香山九老圖相之以詩用祝翁夀
而求予為之引予觀鵬之為物水摶三千扶揺直上者
九萬而去以六月息物之夀者也而老彭則人之夀者
取以名地汪氏世居焉夀之鍾也南山之樓本以其地
名而詩之稱夀者曰如南山不騫雖偶而實相契焉壽
之徴也白傅在香山作九老之㑹世傳為美談而翁與
羣從兄弟蒼顔白髪為樂于率山之下不俟爵而榮不
待禄而富夀之等也然則誦南華之篇詠風人之雅讀
醉吟先生長慶之句壽筵孔張風日妍美使童子按而
歌之羣從兄弟起而和焉属翁一觴翁心樂之體休而
神豫由六十而七十八十目其子壻之學成而顯逹翕
然塤箎之諧挺然橋梓之峙瑩然冰玉之輝使鄉之人
指而曰鵬原之上有賢如汪翁壽如汪翁觀者嘉嘆聞
者欣慕尚有不一之書為翁重者予言特為之張本云
耳
　　　贈進士李君知宣城縣序
䝉隂李君應靈之受命宰宣城也予嘗贈一詩既而良
輔廷平作巨軸述李君之事挈求予序予辭之曰言惡
可若是其贅乎而良輔請益堅曰應靈忠顯同年友也
忠顯家于歙其别業在宣城有弟忠弼受經儒學而應
靈實惠教之企以是有請焉且應靈之意謂詩之教婉
而約非序不足以致詳也予諾之未及為李君行矣間
日則以謂良輔曰應靈為故户部正郎漢章之子漢章
以文學政事名于一時不幸不究其逺業以終應靈世
其經舉于鄉而進于天子之廷褎然高等其家訓之懿
學力之強何惜乎不腆之言而後有得哉顧其意若有
不厭于呶呶者君子欿然不自滿之意也人惟自滿而
后所謂功名道徳者畫焉止矣謂人不可以加我矣而
不知我之不足以踰中人奚益焉若吾應靈其知此邪
夫持是心以涖政必勤持是心以臨民必畏持是心以
事上必忠吾見宣城之治將庻幾古之循吏以無負于
世科與明天子為民擇令之意可知也旌異之選憲臺
之召在部使者舎李君其誰與歸本大而末茂實厚而
聲閎固不易之理也然則良輔之惓惓于友朋豈直桑
梓之私而已哉予往嵗受詔省覲道宣城望敬亭渉宛
水宿宛陵書院一夕愛其山川高深風土淳樸與吾新
安實相似故因李君之行而忘其言之複也如此予既
以是畀良輔俾書寄之而士夫間聞者漸廣悉欲附名
其後葢皆樂李君之為人而幸宣民之有瘳也
　　　聖賢像序
聖賢像一巻故旴江程氏家藏石刻本也予所見蘇浙
二刻本與此互有得失名亦小異皆宋畫院所臨舊本
散行于世者最後于京師見宋真蹟于陸詹事家於休
寧又見之於汪時春家較之三本大有不同如刻本以
東平王為宋武帝以曹參為曹操以羊祜為宋仁宗以
裵度為李勣以趙清獻陸丞相為蔡西山父子又於凌
煙勲臣中摘程盧公為李臨淮飲中八仙中摘汝陽王
為唐太宗之類甚多以今考之東漢諸王常御逺遊冠
又謂之側注冠若南北朝安得有此曹參喜黄老師蓋
公故為道裝與横槊賦詩氣象何預傳稱𤣥帝神像即
仁宗御容亦非輕裘緩帯者可相擬也晉公貎不踰中
人而以之為英公西山九華處士考建陽家廟本皆作
深衣幅巾而乃為袍笏之像是皆後人亂其標目而傳
者各以所見為定本也畢竟畫院臨本為近之故輒參
考重定一畨且檢名以古今贊辭繫之于右而記其不
同之故如此焚香啓冊歛袵肅觀仰企聖賢寤寐千古
而凡一時勲猷節行文學材藝之士皆得我師焉豈直
寓目而已𢎞治九年嵗次丙辰秋八月四日後學新安
程敏政謹識
　　　壽鮑君從逺六十序
歙西多舊家曰棠樾者鮑氏世居之鮑氏之先有父子
遇㓂難爭相致命㓂義而釋之鄉人號慈孝鮑家事見
宋史又曰雙橋者鄭氏居也其先在元有循吏鄉人言
于官表其門曰貞白里兩家文獻畧等世為婚姻非餘
姓所及曰鮑君從逺者在諸鮑中尤號名士足不闖公
府而修敬于家庭身不安市廛而殫力于塘堨其性曠
逹不以晩嗣為戚而得四男其行平直不以長生為惑
而壽六袠殆庻幾古之所謂孝弟力田者歟嗣嵗之冬
十二月六日懸弧之辰也其壻曰雙橋鄭巖以書求予
言為之慶予家居時葢嘗道歙西㴑沙溪過棠樾經雙
橋訪先軰之遺跡顧瞻裵􁄑而不能去其父兄子弟見
予者往往謹禮逹節蔚然有文以是知其慈孝貞白之
遺風凛然未泯也然則從逺之夀予又烏得辭巖之請
哉從逺之從祖謐齋先生近世老儒予不及見之而獲
交其子泰亦究心内學人也巖之從父璨隠居力學好
古文辭與予善且為巖致書甚力予故道從逺之為人
序以畀之又縁其所居之義賦詩四章其後俾夀筵之
上童子歌之以侑觴而申南山之祝焉棠之樾兮有室有
廬輯而不譁慈孝之居彼碩人兮樂此有餘棠之樾兮
有堨有塘既讀且耕惟士之常彼碩人兮其樂孔長棠
之樾兮有子有女子也詵詵倩亦楚楚彼碩人兮爰樂
爰處棠之樾兮有肉有醪願保百齡觔骨無勞彼碩人
兮其樂陶陶
　
　
　
　
　
　
　
　
　
　
　
　篁墩文集巻三十三
欽定四庫全書
　篁墩文集巻三十四　　　明　程敏政　撰
　　序
　　　旌功録序
皇明有社稷之臣曰少保兵部尚書贈太傅于肅愍公
當正統己巳之秋光輔中興坐摧強虜以身佩安危于
天下天下頌之而不幸為權奸所構死死未幾權奸以
次敗戮我憲宗皇帝奉英廟之志復官賜葬加禄其子
冕今上皇帝又廣先帝之徳意贈官易名立祠墓下予
額曰旌功俾有司嵗時祀焉而公之忠勲益暴白于天
下矣冕以應天尹致政家居感列聖之大恩而悼先烈
之不泯也手集褒典及狀碑奠誄之作為五巻題曰旌
功録刻梓傳焉而以序為屬敏政待罪史官葢嘗得公
之首末因卒業而嘆曰當景帝之不豫也公與廷臣上
䟽請復憲廟于東宫期必得請乃已䟽再上至闕門而
石亨等以是夕奉迎英廟于南宫復位改元用大學士
徐有貞䇿即誣公等以大逆下之獄給事中王鎮等為
之廷劾至言臣等與于某誓不同朝左都御史蕭維禎
等為之廷鞫則謂于某等意欲迎立外藩以危宗社奏
上英廟持之而有貞進曰非此則今日之事為無名由
是議决葢國史所書炳如日星而天下之所共聞者也
嗚呼自昔權奸將有所不利于忠勲之臣則必内置腹
心外張羽翼蛇盤鬼附相與無間而後得以逞焉若漢
太尉李固之死梁兾宋丞相趙汝愚之死韓侂胄與肅
愍公之死石亨一也夫以胡廣京鏜執政而馬融為之
草奏李沐為之䟽詆司刑之臣又相與文致之而後衣
冠之禍成故竊以為肅愍公之死雖出于亨而主于柄
臣之心和于言官之口裁于法吏之手不誣也首禍之
罪則通于天矣春秋討賊必先黨與亦烏可末减而自
異于孔氏之家法哉噫廣鏜融沐之流其始特出于阿
黨或鍾于忌嫉或幸于迎合以乗時徼利而已詎知一
念之酷至于蔽主聦變國是而空善類如烈火之燎原
洚水之滔天不可拯救也哉然敏政歴考載籍凡權奸
阿黨忌嫉迎合之徒敗戮相踵縱或偷生一時亦媿死
不暇得失相乗不見其利也而忠勲之報每有天定焉
兾誅而求固之後侂斃而雪汝愚之寃亨族而旌肅愍
公之功善惡之應凛然而流芳遺臭所以擊萬世臣子
之勸懲者可鑒也敏政不佞輙論次其大者于首簡為
觀者先焉然則是編也豈直一家之私書而已公諱謙
字廷益錢塘人勲徳之詳具載狀碑冕字景瞻辭學政
典不媿世胄而乏嗣近擇同宗子允忠為繼以奉肅愍
公之祀君子以為得禮意云
　　　慶方伯魏公壽七十序
唐樂天居士以詞翰妙一時而忠言嘉謨不以窮逹易
其操亦有如蘇長公所稱者然卒以是為世忌坐謫江
州司馬起領州麾歴五朝始得謝築居香山結名勝為
九老㑹談者謂如冥鴻之不可簒而彼一時柄用饕餮
􁀬嫉若牛李之黨訓注之變往往為世僇笑則樂天固
一世之豪也求之近時若姚江魏公孔淵亦其人焉公
少負儁才舉進士為御史事英宗敢言無所避常持憲
節東抵三韓南走八閩逺而至于六詔咨諏决擿舉刺
綏撫直欲與古人相下上同時流軰鮮儷之者憲宗初
遂用林莊敏公薦合廷議舉公以都憲出撫延綏命未
下為忌者所擠謫判四川崇慶州以去去幾三十年中
間稍用薦起守嘉定晋守雷州叅政閩中司右轄于江
西再為忌者所擯得㫖復留以𢎞治丙辰獲致仕所歴
三郡兩省皆有惠政視築堤浚井之利尤多至其暇日
覽觀山川懐古命筆其得意處視元和長慶之作亦無
所讓乃若歸故鄉放情丘壑闢亭館以自適又與龍門
石樓之勝相似而年亦七十矣夀豈期頥自今伊始高
風美譽比迹樂天者人雖欲忌而撓之得乎予以成化
丙戌舉進士公監試于廷目予䇿草曰君言過直恐無
敢逹于上者而予終以迂左無所遇于世老大蒼顔追
惟疇昔三十二寒暑矣南北暌違不能賦一詩為公夀
而建徳諸生王素敬等適來告曰公誕辰在嵗七月十
有八日請所以夀公者葢公之仲子端朝典教建徳致
推愛之義也予以是書之不辭而并申鄙意于末簡云
　　　程孺人七十夀序
成化壬寅嵗予家居倡諸族編刻統宗譜山斗之程預
焉山斗與予同出忠壯公十四世孫都使公澐其族有
世忠行祠子孫不下數千指有名植者年少而預事諏
其家之詳則起對曰植兩嵗而孤母劉氏年二十七家
窘勢單志不貳適謝膏沭親紡績上奉祖母終其身下
撫教植為之娶獲抱孫焉我先人一脉之緒賴弗墜者
實母氏之力也顧植不能自立以白其慈節于世恒寘
憾爾予感其言為字之曰尚立且言于縣令歐陽君畀
之斗升之禄以為飬於是孺人年五十餘矣歐陽君慎
許可獨愛植勤謹有才諝為更名智每進與語兩程夫
子新祠成復遣智請祀典于朝時予方服闋北上智侍
行焉間日請曰母氏之慈節願藉重一言諾之未暇也
𢎞治戊申予南歸闢義塾孺人之所抱孫曰摶亦來就
學予嘗一出過山斗宿世忠祠問其族之老者幾人孰
夀孰賢山斗人率稱孺人之慈節年六十益健將請文
夀之而予又坐病莫能應也於是更十易寒暑矣智之
族弟曰天相言孺人以今年壽七十四月十日設帨之
辰而搏適以是日娶家慶迭臻孺人甚恱宗長能復靳
一言為一族之光乎葢智之欲得予文甚乆予職史氏
於異時他姓之賢者尚欲訪録追書之而况出于同姓
之親接于耳目之近者哉是誠不可靳矣惟天之報施
善人必使之有壽以厚其享必使之有子以引其澤夫
然後為善者不愳而民興于行矣若程孺人之持家撫
孤以節自勵有烈丈夫所不堪者脱陂而平歴否而亨
膺耄耋之夀樂子孫之成天之所以厚其享引其澤者
殆示其漸也智入官可期而有司舉旌門之典以諷俗
亦事之不可終己者然則孺人心益恬夀益増一鄉儀
之一郡稱之豈直有光于一族而已哉
　　　張母吳太孺人七十夀慶序
監察御史祁門張君志學歴兩臺上其三載之績得受
勑命贈父處士翰文林郎如其官母吳氏封太孺人配
周氏封孺人歸報之日適太孺人壽開七􁑋之期天章
下臨命服在躬恩與夀符親以子顯誠已極一時之榮
矣㑹志學奉命出按八閩有過里之便而太孺人誕辰
在九月望後五日志學以是朝設燕于堂刲牲擊鮮考
皷張樂偕其室人豸衣翟冠恭奉一觴為太孺人千百
嵗壽維時其族之䟽戚與鄉之老稚逺邇畢集填塞里
巷起居慈闈瞻望憲節山川草木赫然生輝罔不嘉羡
以為數百年來未有也盛矣哉前此其同寅王君一言
輩繪圖致書請言為慶予於志學同郡於太孺人同邑
知其詳不獲辭也太孺人生流口碩宗長歸石溪張氏
事其姑節婦汪氏甚孝相處士甚恭友其娣姒甚睦御
僮僕佃傭有恩畫家務奉時祀禮賔客待族姻有緒而
不舛育子五人其長為志學其次曰侃暕朏光太孺人
皆擇師訓之而志學遂登進士出宰巨邑入官六察有
及民之政有督奸之績有匡國之䟽律已奉公賢稱燁
然太孺人之教居多葢慈孝之足以相成有若此者王
君繪圖請言之舉固出於尚齒好徳之誠不能自已者
乎古詩人之頌其人於夀必擬之岡陵於爵禄必期之
逺大厚之道也繼始自今志學之名位益升太孺人之
享其榮飬益備心益休體益康由七􁑋上躋于百齡由
初封馴致于極品上之人所以褒顯與士大夫所以祝
頌將愈乆而益盛可知也汪孺人之族姪進士循於志
學有中表之義雅善予亦為之申請因書之而文字萎
薾不足以揄揚慈夀之美為可愧云
　　　望萱樓詩序
望萱樓詩一巻諸士夫凡以為徽郡同守彭公希明而
作彭公世居長沙瀏陽厥考持衡君仕為江都簿中嵗
捐館母夫人黎氏以賢明稱于族姻生公一人教之孔
篤坐視其讀書至夜分不寐公以是學成舉鄉進士考
銓部首選擢同守徽郡受大夫之禄而夫人不及見矣
初公葬夫人于邑之賀家渡有别墅焉爰作一樓日居
之瞻候塋域榜曰望萱既仕而不能忘也嘗以行部至
休寧過予出其巻請序予觀檀弓以為既葬皇皇如有
望而弗至顔丁之反殯也望望焉如有從而弗及夫子
善之著于禮葢望者思之深而覬其復見之意也禮婦
洗在北堂而諼植堂背見于詩不敢斥言母而言萱者
示敬也若彭公可謂知孝而逹于禮意者與想公之登
斯樓也豈無丹山碧水之佳麗名花異卉之芳妍一無
所寓目乃獨以望萱名之則凡在佳麗者見之適以増
其感曰吾親之遺體藏其間可復作乎其芳妍者玩之
適以濺其淚曰安得起吾親于九京奉之以對青陽而
為樂乎推公之心殆不易此秉彛好徳人所同然宜諸
君子有發徳之什至于盈視傾聽而未艾也然則公之
一樓雖小巻之衆作雖體裁不一其所以繫風化而興
禮孝者亦何巨細短長之有顧予於是有感焉公之治
徽郡也以公勤見稱力于惠政民愛戴之嵗以屢豐君
子之學由親親而仁民而愛物推効考成不可誣者如
此他日被擢異之典名位益升仁民愛物之澤益廣將
受綸命褒嘉其有母而夫人慈教益炳然四方其所以
為斯樓之重者寧有既乎
　　　李忠文公家乘序
故國子祭酒贈禮部左侍郎安成李忠文公家乘十巻
其第一為誥命勑諭賜祭文其第二至第五為倡詠及
贈送文若詩其第六為行狀墓表傳其第七為請諡諸
奏及祠記其第八為像賛祭文哀輓其第九為附録録
其後之所致也其第十為世譜譜其先之所從出也葢
公之孫攸縣教諭昻司訓祈門時所編集嘗奉以見示
求訂因為之彚次如左而序之曰公賢人也道徳有于
身而正學昌言足以利人之家國非中古以來功名材
藝之士可得而差次者也昔在文皇初㧞公等于進士
中俾績學翰林親督教之所以為燕翼之計甚至而公
亦上感知遇自刑曹改侍讀即慨然䟽論天下事被繫
兩嵗不死洪熙初復抗言極諌被廷撲不死改交阯道
御史又三上章下詔獄不死宣廟初稍進侍讀學士葢
有意嚮用之不果正綂中自翰長為祭酒又忤權貴人
被首木不死於是年七十有四矣累請得謝去去兩嵗
而有己巳之變猶手䟽選將練兵奬忠節正名分三事
葢天下之人無賢不肖皆知公名想見風裁思執鞭而
不可得非道徳有于身如古之人孰與于斯乎公沒之
六年巡撫都憲韓公為請諡于朝詔特諡文毅成化中
始復有贈官録後之命改諡忠文乆之又用守臣奏並
享忠節祠葢公之大凡如此噫賢人之生在造物者未
始無意然往往困阨危辱其身俾才弗究用而生民不
獲被其澤自昔然已豈獨後世哉公與泰和王文端公
臨川王文安公吉水錢文肅公三五君子在舘閣四十
年所職不踰簡冊詞翰間垂老始出而典吏事教生徒
而公之名尤盛嗚呼公名之盛豈公之幸哉萬年之舉
竇董之薦雖賢者猶不免此而又奚責乎抑通塞否泰
天實為之而人力固不至此也考公議之建請誦制語
之褒嘉與一時元老之贈貽賛頌非不知公者而公之
完名全節壽考令終亦不可謂之不遇獨有志之士畏
天命而悲人窮者追論其世有遺憾焉公則何歉于是
哉走生晩承乏史官及聞之前軰竊嘗評公直道而行
如漢汲黯立朝屢被譴不屈如唐顔真卿為師儒檢身
率下如宋石介自以為百世之下有賢者論興或不易
此遂僣書之編首公自號古亷學者稱古亷先生詩文
另行若干巻兩朝奏議則當時已焚其稿不可復得矣
　　　程彦綱夫婦同夀序
槐塘在歙之西我程氏世居之其地􁀙接其屋鱗次街
巷相通坊表相望隠然可當一小邑葢自宋丞相吉國
文清公盛時分四大房曰正府文清公居之曰上府公
之弟侍郎山忩公居之曰舊府曰下府亦皆公之羣從
兄弟所居居數百年每房子孫不下數十百指遇慶事
則族人畢集搥鼓張宴數日不絶而於稱壽特盛至於
夫婦同夀若彦綱君者尤不易得焉彦綱君為侍郎七
世孫生辰在𢎞治丙辰九月廿四日其配朱方徐氏生
辰在十月十八日相去半月同夀六十無恙在堂而有
子孫以供滫瀡之養甚樂庻幾古之所謂偕老者其族
弟曰道之曰式之以書來請一言且曰彦綱性淳樸無
􁀙幅年十二失其父哀慕不置奉其母左右就飬必得
其歡母年將八十乃終人稱其孝彦綱以孤子竭力起
家務以亢宗為志由是田豐業隆不替于昔人稱其賢
彦綱雖有餘積以自殖為恥恤貧周匱事尤惓惓人稱
其惠且得徐氏相之有勤約之行有饋祀之禮有娣姒
之義葢庻幾古之所謂聨徳者惟不吝一言為夀筵之
光幸哉予往嵗嘗至槐塘槐塘族人迓予甚恭予觀其
山川之秀明門户之殷盛人物之瓌偉處者有道仕者
有聲庠校之為士者有學而閨闥之間女徳婦道舉有
可書者葢丞相侍郎之盛徳遺烈家規閫範有啓于前
有承于後百世如新也况彦綱君夫婦在雲礽中表表
若是焉可無慶哉由六十而七十八十以底于期頥使
槐塘之上稱之曰是為夫婦者其少也有兾缺畊餉之
敬其壯也有龐公伉􁄂之賢其老也將有木公金母之
夀而為一宗之美談焉固致慶者之意哉
　　　地理囊金註序
吾郡謝子期氏以成化庚子嵗為先尚書㐮毅公卜葬
休寧之南山嘗以所註雪心賦請予為序焉葢葬之數
年家多盭事予亦去國由是議者率咎子期謂地當有
水患非吉而予序之不審也然是地實予與子期論定
考之郭氏書皆叶獨不叶于世之所謂羅經星卦者心
鄙其說弗聽又數年家事靖順予復入朝既葬先大人
而所虚之壙極燥有氣蓬勃上騰距先公之葬十七年
矣由是議者慙沮謂子期之學不可及而予序之甚善
噫何其説之不倫也大抵學無主見則易惑以變無足
恠者子期又嘗註蔡氏發㣲劉氏囊金皆㩀理命詞有
益學者而囊金未有序復以見屬顧予說己見之賦序
矣又奚贅乎獨念地理之書純駮不一而為其術者恒
閟淺者執所得以自是陋者誦禍福以諷人皆規利而
已子期則不然以郭氏為經三家名賢為傳初不牽于
他書沈潜反覆究極㫖趣合所得者為之註以傳欲使
人曉然知先正不用某山某水之義而羅經星卦之異
說殱焉庻以副人予慎終之孝而歸于儒者窮理之一
端何其用心亦公且厚哉予以是序之使讀者知子期
之非空言皆有所試而為之者也
　　　知止吳君夫婦偕夀七十序
隆阜在休寧邑西南據率水之上流其地獨龎垕爽塏
故以隆阜名而食其土以生者多豐膄壽考若吳君九
雲其一焉予往嵗過吳君君出其曾大父韞中先生遺
稿及蘇太史所為韞玉山房記相示知韞中先生當高
廟初舉賢良應制賦鳯凰臺望大江詩稱㫖授官浙之
平陽簿以終葢一時名流云乆之君一訪予至南山語
次復請予為知止之詩則君所自號也因賦一詩君以
為知已後不相聞者數年君壻戴世暶氏忽以書抵京
師謂將有以夀君夫婦者知君生辰在明年六月二十
七日君配金孺人生辰在十月三日同閱七十甲子矣
世暶求善繪者為圖諸搢紳大夫為詩而屬予序焉君
長身玉立美髭髯家殷碩而性簡嘿自㓜至老不入城
市金孺人復以賢淑相高樂子孫之飬而心恬力健論
者謂有鹿門之遺風焉夫仁者樂山故好静而能壽静
其徳夀其驗也鹿門之遺安平陽之韞玉與君之知止
雖所就之風猷徳業小大不一乃若恬退而以履險為
虞亷靖而以躁進為恥守分而以出位為妄則皆有得
壽之道矣君夫婦之偕老豈無由然哉吾方承乏詞林
汨汨仕途不得一舉觴為君夀然追思故鄉山水之間
與老成人相晤言則未始一日不往來于懐也尚俟得
請歸南山放舟清溪訪君隆阜訂晩嵗之盟君年益高
徳益劭執筆以頌君夫婦之夀由七十而踰八望九以
進百齡有日矣
　　　三叔祖母汪孺人八十夀詩序
人生至六十始可以壽言至七十則謂之古稀矣而况
八十哉况偕老而樂有子孫之飬哉我三叔祖母太孺
人壽躋八十無恙在堂明年冬十月二十有三日始生
之辰也於是坐閱甲子五百一十有餘矣敏政官京師
不克奉一觴拜夀膝下乃取長生之物可備飬者為題
十四分寄舊所從遊諸子姓俾各賦詩一章至日為慶
且序其事曰禮稱百年為期頥頥者飬也言飲食起居
無不待于飬也賦詩致慶之言如此太孺人汪氏西門
碩宗歸我三叔祖處士公逹事曽叔祖尤溪府君及玉
夫人以孝聞處娣姒友愛與處士公伉􁄂白首無間言
生丈夫子二人曰彥英君彦華君並以才俊起家既碩
而豐太孺人不以老焉怠富焉侈也有孫三人擇其長
而才者俾游學宫而紡績之勤服食之素施諸身誨其
家者尤力敏政以成化戊戌奉詔歸省始獲拜于家庭
太孺人年六十矣𢎞治己酉被放南還又獲拜焉太孺
人年七十矣葢每見益老而身益強徳益尊則手額私
慶曰懿哉眉夀之徴乎矧兹巋然八十伊始家筵肆啓
親黨畢集命童子歌一詩侑一觴致期頥之祝太孺人
固將鑒其誠而為怡顔哉或曰此十四詠者皆難致之
物也雖取備飬之意也而徒以言語相矜可乎敏政曰
不然古之飬者或以燕或以饗燕主愛饗主敬也愛則
以㫖甘供口體而已敬則酒盈而不飲肉乾而不食几
設而不倚達尊之年示不敢䙝也使民見之者以為至
恭莫不加肅焉豈謂虛文哉取備飬之物而詠歌之以
為夀亦致吾敬而已
　　　平盈文㑹録序
文之用也大可以華國次可以飾吏又次可以賁身而
揚先烈要之為不可闕者然孔子謂文莫猶人而嘆躬
行之難得則又必有本之足貴乎吾觀于方氏之平盈
文㑹録有感焉平盈距婺源西二舎許方氏聚居之世
有文人且所與多文士巻帙相傳自宋而上率散失由
元以來尚有存者儒學生世良裒其詩若干巻為内集
名人碩夫之贈貽賦詠若干巻為外集竭奉以求序五
年矣未有以復也既予以服闕將入朝世良力申其請
乃克閱之終日曰富矣哉考其小序知方之先鑑泉逸
老者在元不仕所題三閭廟有耻随三姓拜秦宫之句
和人九日有黄菊未開孤令節之句志尚如此其後若
士毅以身教而有節婦之旌文粲孝其親而有百感之
集文晥睦其宗而有積善世譜之續月同之善言春秋
性顯之垂意雅樂他所論著亦恒出于懐古感時惜隂
憫雨而於箴規友愛畊桑漁釣之作尤多葢其出處之
嚴家庭之懿詩禮之承節義之守有足稱者然後致此
豈必詞之妙意之工而後為得哉嗚呼三曹諸謝詩則
美矣君子不能無議焉若石建之憂譴于書馬王休徴
不在能言之流而篤行純孝亘古鮮􁐪文之為用誠有
不可相無者矧方氏之賢萃一門出一時其富若彼而
加之有本若此將必有賞識之者亦何患于無傳哉後
之人因斯集而益求之以進于古作者之域賁其身而
揚先烈小之以飾吏大之以華國使人稱之曰是不獨
平盈一鄉之文而已此非世良之志乎
　　　貽範集詩序
予當成化中編刻程氏貽範集三十巻大抵皆文也諸
宗家請附刻詩為續集且各以所有者相付編次未竟
而入朝之期廹不果因有遺憾焉邇嵗諸宗家復言及
之遂成此編凡十巻鳩金嗣刻如左或疑吾黨近作與
先正時賢並列惡能免魚目混珠蒹葭倚玉之誚是誠
然矣顧此之所載或述祖徳或志先業慶有頌哀有辭
餞有言行有紀或贈貽或倡和感時而興進修寓物以
示箴警多以存考實僃省循俾後之人仰先正之高古
以為法因予軰之淺陋而加勉乃為一族計爾非敢公
其傳于四方也或憮然曰良是書以識之
　　　黄山圖并詩為羅君夫婦偕夀序
黄山為東南巨鎮跨數郡之境而在新安者特雄秀每
閱圖經得其槩而心飫之不及往遊也𢎞治丁巳冬十
一月六日决䇿一遊自湯口以入渉益深境益勝三十
六峯上揷天表而飛橋亘兩岸恠石參聳巉巖壁削有
珠砂之泉丹霞之溪白龍之湫軒轅浮丘采芝煉藥之
遺跡往往而在隂晴頃刻變幻萬狀遊者率相顧愕眙
不類人境真天下之竒觀也因留詩寺中而出出之數
日客有汪充者擕黄山圖及分題之詩來謁云將以夀
羅君夫婦請予一言辭不獲啓而視之則其山水歴歴
皆予目之所近觀也誦其詩則又予口之所欲言而不
逮焉者也因進而詢羅君夫婦之為人充言羅君名與
義文獻之後也以資雄里中徙實京師至君尤好善秉
義喜施予以最樂名其所居之堂鄉人服其公感其惠
葢其質近仁而慕静得樂山之說故充之有是舉也君
之配吳孺人世家溪南性慈儉佐君子綜家政人稱其
賢有子二人曰元孫良孫皆孝謹能拓其世業而充其
舊家也予觀古人有所頌禱多見于詩曰如岡如陵也
又曰如南山之不騫也其致隆如此然則斯圖也斯詩
也固得古詩人頌禱之意乎孺人之壽在是月之二十
八日羅君之壽在明年三月之十三日皆六十矣夀筵
既張親朋畢集俾童子歌諸君子之詩以侑觴羅君夫
婦樂而有之心益休體益健自六十而馴致于耄耋期
頥之境可期也雖然予考之郡乗羅氏居歙之呈坎其
先世有仙人焉居獅潭得道跨白狼超潭東巨石輕舉
而去是固有得于軒轅乆視之說而與浮丘翁往來兹
山不可知也然則羅君固所謂壽種而足以副諸君子
之所祝頌者與惜予之不足以知之也姑序之云爾
　　　巖鎮謝氏家譜序
謝氏在周以王舅申伯受封得姓世居陳留葢中原之
望也至晋永嘉末子孫從元帝東渡遂望江左爵禄勲
猷徳業文學與六朝相終始而莫盛于太保文靖公公
長弟西中郎萬傳六世曰諼仕梁為東陽内史又六世
曰傑仕隋為歙州教授因宦而家歙之中鵠鄉似續蕃
衍姓其地曰謝村葢歙有謝之祖也傑十三世孫彦章
兩子並仕唐季曰門下侍郎端金吾將軍詮詮别居祁
門端之後分處休歙傳再世曰泌宋太平興國五年進
士歴諌議大夫史有傳上距中郎二十七世矣而史以
為太保者本其族槩言之也泌長子衍為太常舉禮郎
傳三世曰玘遷邑之曹溪玘傳再世曰仁智又遷邑之
梓木坦仁智傳五世曰伯潤當宋南渡出贅邑巖鎮左
史吕公家遂留居焉葢巖鎮有謝之祖也伯潤子一人
曰勝祖勝祖傳四世其可見者一人曰天佑天佑子一
人曰善祥始有子四人有孫十一人曽孫二十五人其
𦙍之來者未艾也善祥之季子曰文逹季孫曰廷懋請
為族譜以合其先倡其後未竟而謝世廷懋之弟曰廷
春廷彛廷實思續其父兄之志而譜克成焉乃奉以謁
序廷馨子昭近被選為儒學訓導廷彛之壻程應實祖
宋丞相槐塘文清公予族孫也還往既稔乃不敢辭而
告之曰凡有姓于斯世者孰非古帝王及公侯卿大夫
之苖裔特其世逺而莫知其所從出爾盛衰顯晦之靡
常有國者不免而况奉失爵之後𨽻編氓之餘相望于
百世之下哉惟積善以基之好文以輔之庻乎墜緒可
尋而先徳可徴也謝始于申伯盛于太保中興于諌議
其後散處而盛且顯者計尚有之若巖鎮之族特其一
焉爾基之以積善輔之以好文子孫相承自今伊始安
知不有亢宗之士出其間使爵禄勲猷徳業文學炳炳
斯世與向之諸謝相高而為斯譜之重者乎古之人于
其鄉之名宦碩儒非其姓者茍有所慕亦且致高山之
仰維桑之敬而况同所自出之赫然者哉禮曰君子反
古復始不忘其所由生也詩曰君子是則是傚謝氏後
人可不勉諸
　　　休寧流塘詹氏家譜序
流塘詹貴存中奉其所修家譜一帙以告予曰詹之先
出周宣王次子文侯之裔世望河間西晋末有諱隗者
避地南陽隗孫三曰康邦成邦敬邦隨元帝東渡散處
江南而康邦子良義官至侍衛將軍居建安良義子洗
為福州候官令生宣宣之後有諱敬者由建安徙歙又
傳而至黄公者再徙婺源之閭坑族最盛黄公傳四世
曰小八公復自閭坑徙慶原又十二世曰百一公始遷
休寧百一生初仕宋為太學録定居流塘迨貴十五世
矣子孫不下千指而譜未續也貴為是懼爰輯舊聞以
成斯帙敢請序之以示我後人予善存中諾而語之故
曰族之有譜非徒以録名諱備考實而已一家之禮樂
實擊焉世降俗漓而知其為重者鮮矣孔子曰樂樂其
所自生而禮反其所自始譜之作其縁于斯乎又曰樂
者為同禮者為異同則相親異則相敬故曰禮樂之說
管乎人情矣夫譜成而族之位奠秩然彪分可謂異矣
異而後有敬曰此諸父也此諸兄也不敢忽也譜行而
族之情睦熙然春洽可謂同矣同而後有親曰此當愛
也此當恤也不敢盭也一家之禮樂既興推之一鄉可
知也進而推之邦國可知也夫是以尚譜謂其有益世
教也詹氏之所積逺矣所居流塘有佳山水風氣厚完
生其間者畊而勤生不必泉布之侈也讀而躬行不必
衣纓之華也𦙍系蕃昌而為之譜以統其宗聨其支非
求以自附于三代之民已乎今聖天子御極循大卞以
燮和宇内而一邑之間一㕓之下有若詹氏可謂賢矣
雖然竊有告焉記曰仁近樂義近禮又曰禮樂不可斯
須去身然則求以無愧斯譜者必自其身始身脩而後
一家之仁義可崇仁義崇則禮樂幾矣不然所謂録名
諱而備考實者在在有之譜之實何如哉存中喜問學
善為詩詩者禮之嫓樂之章也其知之矣
　　　五箴解序
聖門之教莫先求仁而求仁之要又非逺人以為道也
禁止其視聽言動之非禮而敬以主之則日用之間表
裏交正而徳可全矣顧其為說莫詳于顏冉氏之所聞
又莫切于程朱氏之所箴者惜乎後學不能體而行之
則其羣居之間徒有講習誦說而已江浦教諭開化吳
景端氏嘗取四箴及敬齋箴為之箋釋號五箴解以示
學者其學者雙溪李謨間從予遊因奉以請序曰景端
之志也嗚呼洙泗逺矣心學晦而功利之說瀾倒于後
世伊洛勃興考亭繼之由是墜緒可尋而謂夫子之所
以告顏子者乾道也告冉子者坤道也夫乾言誠坤言
敬聖賢之學於是焉分而敬實後學之法守也一不敬
則私意萬端起而害仁不可勝道誠何自而致乎敬而
安焉則無已可克而仁矣仁則一于天理而誠矣此希
聖之功也五箴之所由作也景端生百世之下而知所
用力又思以及人非能篤于為己之學有是哉聖訓在
目遺矩凛然孤陋無聞豈勝寤歎輒述所見以付謨俾
致之景端以求益焉
　　　太傅兼太子太傅平江伯陳公壽詩序
𢎞治戊午春三月哉生明皇儲初授經于文華殿前期
加恩文武大臣若干人惟時太保兼太子太傅平江伯
陳公加太傅仍兼傅青宫又五月而受誥贈其曾祖平
江恭襄侯至其父黟國莊敏公三世皆保傅涣號崇階
前所未有又兩月而為公初度之辰逆其甲子之所經
三百有六十矣駙馬都尉樊公於公為親家重其上夀
伊始而寵數之迭臻也合諸勲戚播之詠歌若干篇將
以季秋廿有八日舉一觴慶焉屬予為之引惟天眷皇
明畀之世臣以光輔熙運比于隆古盛矣哉而予竊有
說焉寵榮壽考世豈無之而君子所重者名與實副之
為難爾不然雖歴遐筭沭殊寵人將指議之不暇奚貴
焉公生而沉雄負志畧事英宗憲考暨今天子出入中
外三十年凡軍國重務及大典禮必參預計行禮成上
倚為重而其大者鎮二廣則宣國威靈冐險阻勦賊數
千還所掠萬餘口扶畸拯憊嶺表載寧其功甚偉緫漕
十二年善撫士而究心于國用前後所陳百餘䟽興革
之際其利甚博河决張秋績屢壊公相度事宜㴑原窒
罅為安流人免于墊溺其惠甚乆此三者夀之基也然
不能不沮于見忌而忠恪自將不易其守肆公議歸之
而聖眷加焉以殿巖之尊兼台輔之責視古舊勲宿徳
之臣殆無與讓非名實相副之為難哉恭襄公當文皇
徙都北京首緫漕府裕國足兵號良將其漕規踵行至
今莊敏公嘗將偏師靖閩㓂一時大將多賂敗者獨莊
敏得進侯封賜嘉奬葢其先所以培其家脉甚逺公嗣
其遺烈而光大之若是豈偶爾倖得者之可比哉崧高
之章壯猶之什對揚王休之作見于三百篇尚矣雖近
代聲律不可以差次而本於貴齒好徳感上戴恩之誠
一也然則諸公所為致慶者豈直游從之好姻婭之私
哉祝公之夀上佐天子整六師讋四夷保丕平之緒以
昭上天純佑有明之心如漢營平如唐汾陽如吳之延
州萊季子則公所重于天下後世者又不啻今日而已
公自號雲谷通經史妙詞翰辱與不佞交良厚非一日
雅且在宫僚誼不可辭也遂僣書于簡首為觀者先焉
　　　奉送少師兼太子太師吏部尚書華葢殿大學
　　　　士徐公謝政南歸序
三代而下號平世君臣之相與者多出于體貎而或全
或否繫其逄焉其出于心相孚而進退兩得者其盛也
若今大學士宜興先生徐公之歸固昔人之所願而不
可得者歟公以進士及第事英宗憲考今上皇帝四十
有五年位三孤緫百揆賛宻命輔青宫官階之峻付託
之專寵命之優渥前是未有也計公之體國圖報殫力
不足豈肯求暇逸于一日之為快哉然夀逾七十自今
嵗來疾疢日侵視履孔艱誠有不可出者遂三上章求
去得請乃已此古大臣之心審已保節非靣騰巽牘而
隂復覬留者也上以公四朝元老勲茂望隆睿學之所
資儲徳之所養民生之所奠皆藉公弼成有不可一日
釋者故於其在告也遣國醫賜尚食存問周悉兾其速
愈而公疾未可瘳乃體其去志之决至三請而後從之
賜勅加贐遣廷臣一人乘傳衛行命有司供月廪給僕
從仍官其一子于朝此古聖王之心尊賢貴老非姑以
備禮文塞故實豈非進退兩得哉命下之日葢有悵然
謂一時良輔而不獲終其太平之功為朝廷惜者亦有
驩然謂一代盛事而以得謝為公榮者於是太子太保
刑部尚書武進白公合同郡之仕者餞公于郊授簡不
佞請所以為贈辭不獲則為之言曰公之行所繫大矣
天子之璽書士夫之公議褒錫而嘉予之備矣亦何俟
不腆之詞而為是嘵嘵哉惟公以青年歌鹿鳴而上京
師致通顯髪種種矣功成名遂還政而歸焉鄉人子弟
遲公之來瞻丰采而聽緒論曰吾邦之先逹若是聖朝
之耆舊若是名臣之進退以道若是企慕興起以力于
學是公之出處雖繫重輕于天下而一鄉之觀感先焉
宜不可無述也雖然昔人之爵禄榮名與公相似者不
少也或弗謹于官常而以事去或中露其所不韙為上
所厭斁而後去求全夫體貎且不可得况心之相孚恩
禮始終無纎芥之隙如公者哉盛矣不佞在詞林從公
後三十餘年荷教益為厚今元良出閣復被薦與宫僚
之選抵京師五月而公去之故於白公之請有慨于中
不可已爰述公之所以事上與上之所以待公者復之
而因以為天下後世道焉
　　　送于千户序
新安衛千户于侯文逺年六十即請于朝以官授其子
應應時年尚㓜馴謹自牧無聲色之習觀者䇿其後之
將弗替乎既而當比試來京師其年長矣性淑而不鑿
處已接人禮縟而不舛視昔為勝於是兵部請于上而
試之閱武塲獲中選焉其將歸也鄉人在京師者丐予
贈之言予與于氏交再世矣應之祖武畧君和易淳篤
其居官約已奉公不朘削其下人以自殖其治産節浮
費勤課藝田廬之盛甲一州然未始以豪侈自矜周窮
賑乏無間踈戚凡有所焚劵皆惻然不出于要譽徳之
足以起家者也文逺㒞爽通逹嘗充儒學生習經史好
詞翰於先業督視惟謹不妄費惟庠校圖籍祠宇津梁
諸利人垂後之舉雖捐至數百金不惜其蒞職最乆戎
務修明於事可否必毅然以義為前却才之足以保家
者也然則應之居官理家亦惟於是乎取法足矣奚俟
他求哉雖然身者居官理家之本也能謹其身使無慝
于其心志無疢于其膚體則徳可進才可成宦蹟可升
而世業可托也孰禦憶成化中予訪武畧于郡城時年
八十而文逺初得男抱孫飲客樂甚予為之賦詩有老
境㸔孫夢亦安之句葢指應也今二十年矣邇者家居
應數省于南山見刻新安文獻志及胡子知言諸書請
其父助費甚力予與文逺遊黄山應騎馬侍行風雪中
左右益恭人不知其富家子也其向好且知重若此其
後所成安知其不有契于祖父哉先尚書襄毅公孫女
四人應長弟恩為少婿方以儒學生需次秋闈第三弟
允忠擇繼少保肅愍公為嗣孫以特恩授杭州前衛千
户世主祠事葢其先之流慶未艾也而應發軔仕途為
鄉人所期愛若此可不朂諸
　　　送潘君玉汝同知金華府序
玉汝舉成化甲辰進士第授知湖廣之蘄水縣事凡入
覲及初考者三被行臺奬勞者再旌異者一其處己之
公蒞事之勤聴訟之明審䘏荒濟渉百度之修舉周悉
求不負所學上副聖天子為民擇令之盛心亦可謂良
有司矣𢎞治戊午夏進同知金華府事廷謝日吾鄉之
人有言者曰玉汝性伉直不能逄迎上官於事可否以
義爭雖臨之利害不䘏也故恒懼其為人所隂中今獲
升大夫佐上郡宜賀又有言者曰近著令有司之九載
考績者進二階得旌異者乃以次召入備臺察之選子
部之擢焉今玉汝旌異在考績之後雖以推擇進四階
而不獲備官守于闕下宜惜是二端者皆非也夫士君
子之仕在行其所學而已豈崇卑中外便已與不便已
之足計哉利不以喜鈍不以戚古之人所以自律而考
人以為定本者也潘氏世居婺源至玉汝尤好修謹禮
以尚書舉于鄉而䇿于天子之廷其不為便私計也可
知矣婺源予朱子之闕里流風漸被既乆且深而尚書
者治天下之大經大法在焉推所得者而見之行其何
有于郡邑然則其施也益博其成也益逺且大又可知
矣夫金華之為郡也與新安接壤文獻之盛甲東南若
東萊吕公實與予朱子相望而起倡斯道以覺後進流
風漸被亦尚有見于今日者乎玉汝勉之不以人之所
惜與所賀者為重輕使學道愛人之政出于先賢過化
之邦斯鄉人所望于君子者餘不足道也玉汝嘗從予
講習故贈言者以是見委然予固將有言以致愛助之
意者故書之不辭
　　　送鄭君萬里知南城縣序
𢎞治戊午冬十月七日吏部奏取選人注官而萬里之
銓期未當也以特選與焉廷注江西之南城知縣今少
宗伯張公縣人也待漏之際以問予曰鄭君何如予曰
鄭君治春秋其學以古人為師其志勇其識正其才核
使治南城甚善張公聞予言為之辴然曰吾邑之幸邪
大宗伯金溪徐公曰吾向在南監六館之間若鄭生者
甚少誠科目遺才也又明日退直文華殿大學士長沙
李公曰昨除南城尹鄭某是歙鄭某邪予曰公何自知
之李公曰吾向考南畿秋試御史上饒婁君方提學南
畿以期小試十三府首士姓名相畀曰請驗之既而掲
曉其所失者三人鄭某在焉以是知之不知其跡之滯
此也相與嘅嘆且以為人生出處其遲速利鈍固自有
定數邪萬里將辭朝而南置酒為别酒半起曰鄉先生
獨無一言以惠鵬也予曰予何如人俟鄙言以為加損
哉予往來家山或出或處子未嘗不相我以道義而游
從觴詠之樂又不足言也其大者若倡立考亭祠于郡
學上書巡撫大臣請罷徽郡代輸糧八萬石事關教飬
議者不能奪予甚壯之其餘舉措繫一鄉之利害重輕
者又不可縷數也雖然此豈所以取足萬里哉鄭為歙
巨宗其先若令君之能活民廟食至今若貞白先生之
亷吏被旌其異若師山先生之道學忠義名著史冊一
鄉之人孰不仰之况其子孫若萬里者哉所讀者師山
之書也所居者令君貞白之官也推其世學以見于百
里使無忝于先烈庻幾於朝家作飬收録之恩與諸老
先生平日期待之意無負矣矧屈之乆者其伸必逺且
大他日由一邑之政而馴致焉其又孰得而禦之哉
　　　夀封翰林編修吳君七十詩序
南夫以翰林編修上其三載之績得賜勑命封其父可
晩君文林郎如其官命下而君之年正届七十南夫過
予言曰一鵬不佞官詞林實庭闈所及而汪濊之寵壽
豈之適兼得之一旦不勝其為私慶也爰以吳郡名蹟
分題求賦詠之寓歸為夀而詩不可無序敢布以請南
夫舉進士入翰林為庻吉士予被命教之聞可晩君不
及識也戊午春服闋過吳門識焉是嵗夏君來視南夫
于京師復邂逅寓邸其為人樸厚謹願老而賢者也君
子惟南夫一人教之孔力南夫亦奉訓惟謹遂克以文
行顯于時賢而有子者也其有兹渙命與夀相高福履
所臻不可企也致慶之際聲詩不揚其何以昭宣國恩
駿發世祥宜諸君子之作渢渢洋洋而不能自已者乎
夫古之論夀者以樂山樂水而詩人祝夀亦比興于川
于南山尚矣吳中山水甲天下今掇其名勝而播之詠
歌為君夀其亦有得于風人善頌之義者歟君誕辰在
嵗之八月廿有六日夀筵肆啓風日清妍郡官偕來親
䣊畢集命童子歌諸君子之詩而侑觴觀者以興聞者
以慕曰吳中山水如此鍾而為人有夀若可晩有文行
若南夫固一時之盛哉雖然吳之名蹟固莫有如泰伯
之為顯矣其子孫徧東南而延州季子獨年百餘嵗人
傳以為仙吾固疑其𦙍系之多夀種也安知君之不仰
希遺躅而為盛世之逸老哉矧季子以知詩名春秋襲
其遺聲而為君壽若南夫又非出于繼美飬志者之所
為哉南夫清才妙器詞林翹楚其學益䆳其名位益升
而君之心益休體益康享其子之榮封益進而未艾諸
君子之詩所以為壽異時者不昉于此乎輙以是致隆
于可晩君父子書之以竢
　　　東海遺愛録序
南安人以其故守張公之有遺愛也其去則相與留像
于城北金蓮山之高明所最其徳政而為文勒之石其
歿則以瞻奉非便徙祀于郡治又集其祠記奠文民謡
士詠之類為遺愛録以傳其言曰公治南安六年飬有
資教有慕死者有所愬而生餓者有所恃而飽居無困
役行無病渉而士不惑于異教凡尚賢興學劭農澤物
之政葢不可縷數公以詞翰名一時郡佳山水及古蹟
必約寓公臨觀嘯詠竟日道郡下者往往欲得其草書
與字而去罷誅求焉此録之所繇作而序不可闕也敢
因所善以請噫予與公同年進士知其人方其出守南
安士多惜之以為用枉其才者孰知其政之若此哉夫
文與政在孔門亦不可得兼也故歴代史循吏文苑别
立傳其所書文人而有治行惟謝宣城李北海尤著當
時思之後世頌之以姓配郡弗敢忘而謝公之亭名宦
之祠至今名實所在不可誣也張公守南安遺愛若此
而詞翰之妙亦莫能掩高情逸韻固將與二公者相望
于百代之上乎公六子皆賢曰𢎞宜舉進士為監察御
史曰𢎞至舉進士為兵科給事中詞翰並有父風可擬
諸謝是固遺愛及民而裕其後之一驗歟諾而序之匪
獨以答郡人之思亦將以慰吾亡友于地下公諱弼字
汝弼世居松之華亭東海其别號云
　　　蓀溪程氏族譜序
所貴乎世家有賢後者謂其能補前人之闕畧訂遺文
之失墜使其名黯以光其世衍以昌不貴而榮不富而
豐斯可矣而世之能力於是者恒寡若蓀溪之族續譜
之事其殆庻乎始成化壬寅嵗予作統宗世譜二十巻
㑹者四十四房而山斗之程與焉程之先葢得姓于周
大司馬程伯休父望安定自晉忠誠君嬰至漢歴簡侯
黒更望廣平下逮吳盪冦將軍都亭侯普始渡江居建
康都亭四世孫東晉新安太守元譚始居郡篁墩太守
十二世孫陳將軍忠壯公靈洗廟食于鄉子孫始盛葢
新安諸房所共祖也忠壯十四世孫唐歙州都知兵馬
使檢校御史中丞澐又别居休寧汊口生三子曰歙州
牙將檢校戸部尚書仲繁居祁門善和曰歙州兵馬先
鋒仲節居歙古城曰左領軍大將軍南節居休寧陪郭
兵馬三世孫廸仕為休寧縣簿卒塟小東門子照又别
居下宅林則山斗之祖也又譜云廸生二子其長曰大
公諱碩其次曰察公諱照同遷山斗碩生行仁行仁生
諸四又遷蓀田當㑹譜時察公子孫自譜其所出而大
公之後以事不克㑹遂失書之葢於今十年矣諸四五
世孫璨玠兩房號最盛子孫不下數千指顧譜未有續
者於是璨十二世孫泰亨等始議續之且深懼夫世愈
逺名愈湮以予之嘗主斯㑹也乃奉其所續者請序其
故于篇端予閱之一過則􁒍然曰於戯葺其闕文而加
詳引其墜緒而不失㣲顯闡幽而前乎其有源補罅苴
漏而後乎其有據是誠知先務之為急而異夫世之力
他途以為其先人之榮侈者哉或疑統宗之成譜也乆
此本之不可以追入也奈何予曰不然世之所可按而
為者誠而已矣事出於誠則正之實足以服人茍出於
誣則遂之不足以行逺昔者孔子少孤不知其父墓所
在乆之問于郰曼氏之母始得合塟于防亦獨以其言
之足諒事之當為有不可已焉者爾然則决諸理而勇
于義庻乎所謂世家賢後若泰亨者非其人邪嗣是以
往子孫孫子將與山斗之族相峙永存孝敬益廣而崇
昭穆益修而明要其同合其離正足以輔統宗之不及
而可憾其補訂之為難哉庸畧之以明告我同姓者
　　　慶孫君士寛六十夀序
郡學二程生道休寧以請曰孫氏居巖鎮者仕寛君葢
履善樂分之士也今兹夀届六十其始生之辰在嵗之
九月廿九日不佞與其二子忠顯忠弼有同忩之好有
麗澤之益輙繪夀意圖託諸君子詠歌之而虛其上敢
乞序一言且道其詳曰君性甚孝友謹身尚禮事其父
文斌及其母病衣不解帯湯藥必嘗以進昆弟七人君
行四處之一於和由是衆議胥叶產益拓業益振然君
雖富而不自驕益敦樸尤拳拳以鬬勇侈靡戒其家好
義樂施遇弱不能存貧不能塟者量力給之每恨其不
出閭里間而所及不廣㑹有詔勸分即大發粟賑民得
賜冠帶榮其身然榮亦非君意君少嗜學􁀙于家務乃
命其二子為儒學生二子者甚俊頴學業甚充每行臺
下郡邑課士忠顯率居首選葢有决科之望而忠弼亦
奮志思亢其宗者予聞而嘉之曰是固宜壽哉洪範諸
福壽居首富次之康寧好徳又次之葢非壽無以享諸
福而非富無以飬非康寧無以樂非好徳無以為壽之
基顧世之獲是者恒鮮焉獲之有偏全厚薄大小不一
而均之不可無慶也若仕寛君力孝友之行于一身而
施之一家者固已效矣進而表于鄉則有救荒之勞又
進而廪于公則有業儒之子嵗律一週而體益健心益
休階此以踰耄耋而底于期頥之域可知焉豈非一念
孝友之所致哉宜諸君子圖之以彰其樂聲之以宣其
美而致夫尚齒貴徳之心有不能已邪古語云年彌高
徳彌邵非徒以企夫世之逹尊者而已徳固人之所同
有也隨其分之所及而取足以為善焉獨不可乎吾知
仕寛君所蓄益厚則所施益博所以裕其後之人者益
盛且乆慶之者益將有不一之書孰能禦之哉二程生
曰縉與材皆一時之秀而文者其言可徴也故序之不
辭
　　　五城黄氏㑹通譜序
自宗法不明于後世凡通都大邑之間號巨室能僅譜
其家者葢不多得矣若進而能譜其族則加鮮焉况又
能推而譜其所同原異流者哉是非其心之仁志之逺
力之健固不能有此而或一二見于吾鄉則亦以其居
之僻俗之厚用能保其典籍丘壟于兵革之餘乃克爾
邪若五城黄氏其一焉黄之先本嬴姓出自陸終受封
于黄世奉黄帝之祀逮周而見録于春秋曰黄人與其
有尊攘之功後為楚所并子孫因以國氏而春申君實
顯于楚曰東明者春申之族從番君起滅秦居江夏子
孫始盛由是江夏之黄遂望于天下其顯于漢者若魏
郡太守香香之子太尉邧鄉侯瓊瓊之孫司𨽻校尉陽
泉侯琬世以忠孝聞琬之後曰積仕晉為新安太守卒
葬郡姚家墩子尋因家焉殆今新安之黄所共祖也尋
十七世曰儀仕唐為祁門尉因居祁門左田生二子遜
謙謙别居休寧西湧生一子思聦遜生二子思誠思道
思道仕為盱眙尉又因家焉三世曰元之為鈞州判官
嘗修盱貽黄氏譜而序之思誠再世曰瑰生三子叔宏
叔仲叔季叔仲徙婺源横槎叔季徙浮梁勒功思聦五
世曰文漢自西湧别居五城鎮生一子晟晟生四子舉
温抃季昌舉生四子宗義宗禹宗明宗和則今五城諸
黄所共祖也季昌三世曰侃嘗修五城黄氏譜而序之
宗義自五城徙溪口三世曰何以乾道進士歴大府寺
丞爵休寧縣男贈通議大夫為時聞人葢商山安撫吳
文肅公其舅汊口端明少師程公其甥而㑹里程文簡
公其師也宗禹宗明四世諸孫最盛其顯者曰拱曰煥
曰暎曰應龍曰發曰卓曰珏煥生司户雷復中陳文龍
榜進士發生雷益雷豐天鍚及提幹雷奮中方逢辰榜
進士卓生制幹雷利中文天祥榜進士槐塘丞相程文
清公亟稱之珏生若臯若臯生行叟入元授紫陽書院
齋長為時宿儒始續舊譜而著其異同之故雷益生常
甫號草牕陳定宇先生實師之而定宇亦嘗書其譜之
續者拱三世曰元珪娶吳氏有婦節子清夫以孝聞元
天厯中旌其門曰節孝見青城虞文靖公之銘雷豐三
世曰仲瑾娶吳氏復以節聞國初旌其門曰貞節見浯
村春坊貞一汪公之傳應龍六世曰昻當洪武乙亥再
續其譜而鄉先生曹東白序之至天順壬午暎九世曰
雲蘇續作一覽圖逮𢎞治辛亥同其族弟曰禄曰濩大
㑹諸黄為通譜自江夏而新安而盱眙自新安而歙之
石嶺祁之左田休寧之五城婺源之横槎黟之古城横
岡浮梁之勒功石斛又自横槎而徳興茗園樂平監溪
鄱陽罏山自五城而溪口星洲嶺南龍灣商山汊口濳
川陳村閔口績溪翬嶺嚴城諸𣲖自天順以至今兹幾
三十年所謂心之仁志之逺力之健若雲蘇者殆非其
人歟然求之四方他姓豈無其心及其志與力而處孔
道之下經蹂躪之交典籍蕩于烟燼丘壟陷于蕪沒顧
欲聨其族而合其同原異流者于一旦豈非事之甚難
者哉於是取以鋟梓踰年而告成奉以請序其首簡予
閱之累日得其大端而書之曰惟黄氏之先實以忠孝
有開厥家故為其後人者或學古勵行以淑其身或聨
科世禄以延其澤或高閎接畛以拓其產中世以來男
以孝婦以節旌其門著于史者又足以上昭祖徳下啓
孫仍而况諸譜既同則宗盟益篤宗法可尋所謂新安
之黄者將由一郡而顯于四方且與江夏之望相高于
數百載之上而無替焉者亦將兆于斯乎詩云無念爾
祖聿修厥徳又云雖有他人不如我同姓黄氏子孫其
尚朂之若夫謹昭穆之稽徴文獻之守詳真贗之别則
前人之序已備兹不待贅云
　
　
　
　
　
　
　
　
　
　
　
　
　
　
　篁墩文集巻三十四
欽定四庫全書
　篁墩文集巻三十五　　　明　程敏政　撰
　　序
　　　少師兼太子太師吏部尚書華葢殿大學士徐
　　　　公壽詩序
天將啓清明之治興長厚之風于熙洽之朝必預生哲
人擬其時而錫之壽以就其乆大之業可徴也若今詞
林諸君子奉夀少師義興徐公先生之作敏政竊誦之
而歛袵曰休哉公初以第一甲進士入翰林為編修值
英廟復辟選輔憲考于青宫暨嗣位三十年五轉而亞
六卿兼翰長柄用之望寖隆然忌者日甚弗果今上御
極乃合廷議召入閣贊宥宻當是時上甫親政罷出憸
壬登崇俊良却貢獻誅異端而逐貨利之臣凡成憲之
散于百度者一時舉措畧盡然位次左揆恒懐隠憂善
類岌岌屏足以竢而公端委其間窒其罅而折之萌凡
五六年内外晏然底於大中使清明之治成而盭者消
長厚之風行而澆者革天下倚公為重而公亦有不能
釋焉者矣惟昔若有商阿衡有周畢公及丙相在漢房
公在唐文富二老在宋式相三四主或夀幾于百齡令
徳茂勲載經史者莫之與京皆所謂擬其時而生者求
公之所操存與其所樹立寧不埒於斯乎夫清俊不羣
之資䆳碩不華之學博雅不撓之操如易之大人書之
元徳禮所記之休休樂善者公所有也負赫赫之聲威
以為功矜沾沾之智術以為能締私以自固斁善而揚
已者公所恥也豈惟恥哉方且悲其人欲拯之而莫可
得也由是觀之非天注意哲人而終沮于見忌則烏足
以致若是之盛哉然則比跡摯高而與丙房文富四公
相後先若公之夀天也公之輔政以來由大宗伯司􁁎
進太宰歴三孤總國典領經幄兼宫師加殿閣大學士
者三位益崇徳益謙身益健𢎞治丁巳七月二十一日
初度之辰也其春秋七十矣諸君子以生申令旦播之
詠歌兼祝風雅體裁不一然祝公以師傅之尊躋期頥
之夀福蒼生保善類以光輔我聖天子撫熙洽之運于
億萬載而無疆衆口一詞無不同者然則是巻也豈直
為公一身之慶而已哉敏政不佞方家居不獲預夀筵
之末其入朝也將圖嗣慶乃特書其繫天下國家之大
者如右為觀者先焉
　　　贈參政龐君之任福建序
凡今臺省及方嶽大臣有闕員者吏部請于上而以名
聞且䟽其下曰某也賢某也勞事宜進補䟽上即報可
雖間有再擬者不常也刑科都給事中天台龐君元化
以成化甲辰進士筮仕工科升都諌乆之進擬大理丞
于兩京不果又進擬參政于福建不果至再上而後從
之廷謝日有言者曰龐君嘗奉命督造于盧溝迄工而
民不擾覈邉餉于兩川嚴禁法而兵食足丙辰㑹試請
分考而所取士號得人其在刑科狀䟽旁午時加論駁
重輕惟所當以賢以勞其孰尚之然進擬恒不果用豈
嘗劾中侍斥異端指言貴戚扶植善類義之所激盡言
不諱而致然哉君之䟽誠懇切每一出衆即危君而未
始以利害自沮其學之正識之卓操履之慎求之一時
若君可數也而進擬再三豈終不果于用哉惟聖天子
嗣位以來勤政畏天求賢恤民日不暇給其於龐君有
聽納無貶損則其緩于用君者殆留之諌垣藉其忠言
廣治道以自輔耳夫知之審而後用者古哲王官人之
要也疑者遂以為置君弗之思也然予有告焉福建古
閩粤地負嶺海之險去京師七千里其所轄郡邑數十
户口數百萬士卒之屯戍畨舶之所逺集承平既乆弊
端日滋然自宋南渡而真儒出其間文獻所徴比隆鄒
魯大藩也參政居使之次秩三品食上大夫之禄征科
考閲理㫁輸作飬兵惠下之務無不當預其所屬羣吏
環視内向而受約束動數十百人重任也龐君在上左
右勤事而納忠久矣乆而後升其名益盛夫其名益盛
則君子之為責也益備不有以副之可乎君往哉履此
大藩而當重任持之不矜行之弗懈職思其憂而無忘
于諌垣以考亭為吏師而無牽于流俗其吏與民將畏
而愛之曰是嘗以直道聞于時者也賢益彰勞益宣澤
益𢎞而為上之所知益深士夫之有所責備于君者葢
不出此也於是六科諸公以君有逺别求所以為贈而
予素重君輙一言之如此或又疑為不足以盡君之才
也是誠然矣顧君子之所以力學體諸身而見之行者
豈爵禄高下内外之足計乎才猷茂而爵位榮在異時
將有不可辭者不預道之以瀆君也
　　　休寧東門邵氏族譜序
邵氏出周太保召康公之後子孫因以召為氏世望博
陵其後𦙍之可見者或加邑或不加邑則猶邴郕鄱邾
之類從其便稱也晉永嘉末有随東渡居潤之丹陽者
有為始新縣令而留居者始新即今淳安云至諱仁祥
者生有義烈廟食嚴之烏龍山歴代神事之奉以王爵
事見邑志其族甚蕃名之見于宦牒者炳如也宋靖康
末有官判潞州而随南渡者曰珥珥之子全為休寧稅
司提舉遂居邑東門實自淳安之諌村來徙全之子堅
猶自署曰桐江老人紹定中記其事于譜堅七世孫曰
孜曰誼當元時並有盛名孜為邑之醫學録以世家東
門取秦東陵侯故事自號青門生卒不汙于冦亂以死
誼值興運被薦為邑之儒學訓導改黟學始重輯舊譜
而序之者春坊司直浯溪汪公也誼四世孫曰翺喜文
史樂見名士自以先世圖籍多散于兵燹力收復之而
又續其譜以傳請予為之引予觀邵氏之先逺有端緒
康公以聖徳輔周見尊孔子然則邵氏之譜成而所願
乎後人者取則康公之遺矩而已無容外求也康公之
言見于書一則曰敬徳二則曰敬徳見于詩則曰有孝
有徳以引以翼若是者天下後世所當取則而况出于
得姓之後者哉敬則能守其身矣孝則能飬其先矣引
則有所啓導而業可興矣翼則有所扶翊而宗可睦矣
無所取則以迓承其先徳而徒曰記名諱備故實亦何
貴于譜哉考汪公之序在洪武丁巳而翺之續譜則𢎞
治丁巳嵗律一周邵氏之譜一續非其家運來復之一
兆乎黟學弟昆力善好學仕不大顯賫志以沒然食其
報之未盡者將不在其後之人乎翺從叔永隆予從叔
之婿故知其家為詳而引其端邵氏子孫其尚朂之是
嵗冬十有二月上澣
　　　棠樾鮑氏傳家録序
歙棠樾鮑以潜氏奉一帙來予所居之南山堂以相視
曰此光庭之所輯録也自宋抵今凡以為鮑氏而作者
咸萃焉葢前此多已失之金革燬于回禄有不勝其追
悼者矣光庭是懼爰發所藏及蒐之羣從欲以備一家
之言顧未有訂之者敢拜以請時予將北上辭之而請
益堅寓宿僧舍以必得為期因諾之而卒業則為之嘉
歎曰懿哉鮑氏之所積逺矣慈孝之事著于宋史而見
于我文皇之聖製昆弟子孫宦學相承閨壼相師名一
鄉而聞四方乆矣然非有紀述以備考索則名不相通
而人無以睹其全固一家之闕典也廼為之彚次為巻
十四為詩文若干篇題曰傳家録以授之而以潜復以
序請屬予治行戒徒御矣不能執筆則又使人尾舟竢
焉若以潜亦可謂知所重而篤于顯祖者哉棠樾在歙
西予嘗過之山谷回環林樾清䆳堂皇櫛比綽楔相望
皆鮑氏一家無異姓焉所居不下數千百指老者淳樸
少者馴謹誠盛徳之後而文獻不可以無徴也彼世之
巨家所計以傳者率以田宅貨財花石玩好相夸詡而
能保其一再傳者斯已幸矣求如鮑氏以慈孝開先碩
儒遺老義夫貞媛繼繼不絶至數百年之乆昭乎簡牒
播于賢人君子之詠歌賛頌若是其盛者豈多見哉是
可傳矣雖然高山之仰維桑之敬古之人於同鄉異姓
之賢者尚知所景慕效法况先世哉誦其言師其人撫
其事履其跡在鮑氏後人可不勉焉以増輝斯録求無
負于編輯者之意哉
　　　夀封吏部稽勲郎中周先生七十序
山積土而崇水積流而深人積徳而高夀遐福從之理
也君子之所貴也􁂪焉而山于平地潰焉而川于大陸
見者必駭之矣世豈無夀與福者而不必其徳之能積
是奚足貴哉若封勲部郎中石屋周先生之獲壽與福
可驗矣先生家蘇之常熟其上世所積甚逺至先生嗜
學不仕為善孔力其大者全溺嬰于嵗侵免繫囚于妖
火損門地而不忍湮井以病汲燔逋劵而不忍廹人以
自殖義故章章播逺邇其又大者訓成其子木近仁入
官于朝享禄飬者二十年逍遥林間與造物游壽豈康
彊七袠伊始若先生之所積豈淺之為丈夫者可得擬
哉近仁雖起進甲科篤志聖賢之學自副南京行人司
歴參政淛江凡所建白舉措一師古人嘗請以延平入
從祀以童訓基正學其在淛公務之餘立義塜以勸孝
求鄂王之裔修睢陽之墓以勸忠手校五經四子鋟行
以示後學實皆先生庭訓啓之而近仁亦可謂以善飬
者非直禄飬而已其所積若山増而崇若水増而深毓
靈秀以蕃衆植普潤澤以惠下土皆理之常不可誣者
然則先生樂其子之善飬心益休體益豫登期頥之壽
膺金紫之封使人知實厚而聲宏見貴于君子者在此
而不在彼也先生誕辰當嵗之二月望日不佞於近仁
有道義之雅故縁其情論其所積以致慶因以為世勸
焉
　　　萃英集序
都憲李公徳馨以其所編萃英集十四巻者示予而屬
之序子與公同出南甸且相知辭不可閲之累日而歎
曰懿哉其得之富也想昔盛時名卿士大夫之相與還
往非詞則不足以宣而其可見者贈言著于禮賦詩載
于春秋肆周之文號稱郁郁而行能器業敷賁當世者
往往可考而知也中古以來斯道不廢然治産者謹于
劵歴居官者壹于簿書考圖籍志藝文若世禄家乗之
類非仕優而學者亦有所不暇矣公世家姑孰早負大
志學于采石書院而舉于鄉登成化己丑進士第拜給
事刑科屢䟽時政嘉聞日興出佐藩江右丁嵗侵而所
𨽻湖東獨稔行部九江至高良山值烈燄之逼而反風
泰和大暵禱而雨為方伯山西政孚譽隆遂用廷議被
簡知晉副都憲有督餉南京之命一年而總漕兩淮撫
列郡再晉右都憲興革所加兵民交濟且終廣惠河之
役以永利來者其才之宏識之逹操履之慎著望于中
外乆矣宜中外士夫之於公也官有慶政有紀行有餞
平居有倡和宅憂有哀輓雖其體裁音節不一也而因
以考見一時善治之成雅言之宣及師友賔從之盛此
萃英之所由集而名焉者與公宣力四方勲猷茂矣入
坐廟堂合衆彦以輔天子而收治平之功也有日其所
得益富則凡備采録于國史作矜式于鄉邦衍慶澤于
子孫皆將有取焉豈徒示侈于聽觀而已公名蕙字徳
馨所至掲浣靈二字于齋居因以為號其所得于麗澤
在集中尤多意公之所自致于逺大者基此是為序
　　　明威李公哀輓詩序
予被召北上道出山東時都閫李公奉勑守徳州迓予
舟中拜以請曰先明威之捐館也鋭將解官送塟而以
情白大司馬大司馬謂非令甲所載宜凖古制墨衰從
事盡境而返禮也鋭忍慟令孫子奉㐮事而告哀于士
夫得哀輓若干篇集以成帙敢請為之序予重其孝諾
之公復使人尾舟以俟行少間乃披閲事狀知明威公
諱慶字惟善滁人早入保定武學習舉業兼通諸史及
兵畧占候之説有志用世而丁家之艱世其禄以千户
督戍紫荆關天順中舉將才上京師䇿時務及論邉防
事宜各一通發九矢皆中遂魁武舉詔進指揮僉事總
練士伍軍營有白金寳鏹之賜成化初從征荆㐮亦䇿
功有彩幣之賜其為人慷慨英發以功名自許而中嵗
得疾不可出矣都閫公在徳州尚無恙乃以安車迎至
幕府甚樂乆之而疾復作瀕死不亂命都閫守官以忠
送塟以禮卒年七十有六其大致如此嗚呼三良之悼
八哀之賦尚矣繼是而有作者雖其辭不可以班而出
于為國惜賢之意一也矧明威公一時夙將而並事乎
爼豆櫜鞬之業在所當惜者哉邇者殘㓂跳梁邉報孔
棘聖天子於將帥之臣往往撫髀而思下詔而求之四
方則士夫之體國而懐疆場之憂者亦烏能已于言哉
都閫公負器甚偉加之親賢嗜學累膺論薦官都指揮
同知譽望日隆非流軰可及異時被登壇之選收靖虜
之勲以終明威之志使其名列彛常而書史冊其為孝
當有大焉又不特見之哀輓而已
　　　怡静居士葉君八十壽序
尚齒與飬老之禮通于四代當其時由朝廷以逹州閭
禮行而俗厚降及後世先王之制泯焉其可見者鄉射
而已然州閭間相與為壽猶情殷而義縟豈非老老之
道自古已然而禮之在人心者自莫能已邪怡静居士
葉君之壽八十也黄門魏公及其所親善者偕請予一
言將以其誕辰賀焉予與魏公及葉君所居實同巷不
獲辭而諏其詳則知葉之先居維揚泰州至君之父始
起材武官正千戸𨽻府軍而占藉京師君嘗業詩書不
樂仕出遊江南其所積豐所履嶮所與遊必謹厚者於
孝友睦婣任䘏六行葢惓惓焉思宅已而裕人也子珍
能本其志捐粟以濟荒用恩例授官視七品從子琦尤
精于藝業官百户有孫五人而見曽孫焉其大致如此
因嘉歎曰七十之年昔之人以為古稀况八十哉壽至
八十則于公有常珍之奉于家有專飬之子賔于射以
明尊杖于朝以示異葢先王尚齒與飬老之禮如此若
葉君雖不獲仕于朝而天爵在躬其奉之常珍與子之
專飬者葢不煩官而足以自致也雖不獲賔于射杖于
朝而所居輦下以衣冠之族抗公卿之禮其所以為尊
且異者無歉也然則君之致壽與諸公之壽君者固親
黨之私而於勸善敦俗之助豈不兼有所得哉雖然祝
其年者非致隆不足以盡老老之意禮稱百年曰期頥
葢人壽以百年為期而老者飲食起居動作無不待于
養也自今以往君心益休體益康享其子之養也益備
由八十而上極于百年也亦幾矣抑孔子謂仁者静而
以壽歸之靜者壽之基也君居闤闠間日處于紛華之
境乃以怡静自名其中之所存不有異乎流俗哉南山
之祝嵗一為之計當有不一之書擬其後而予言特為
之張本爾君誕辰在嵗之冬十月四日是為序
　　　遊黄山巻引
予往來家山二十年恒思為黄山之逰不果𢎞治丁巳
子月之三日至郡城决䇿往焉府公衛侯及士友期同
行甚衆值冬霖不止有輿至潜口而返者有進至楊干
寺一宿而返者惟清流時習鏡山三人佐予甚勇冐雨
行兩日抵湯口隂曀四合㣲雪交下予亦索然以為不
可登矣至山麓雲氣忽晴循兩崖而入怪石參聳飛横
虹亘三十六峯出沒天表湯泉沸石屋之下而嶺外石
潭古木隂翳有龍宅焉其境幽夐其狀偉絶四人者相
顧愕然疑不類人世乃小憇祥符寺留四詩出山又明
日清流作長巻請并道中所賦者各書一通或疑黄山
之為景也非太白之句不能當其勝非摩詰之圖不能
盡其變顧此半日之逰僅見其一二且短章寂寥若此
惡足以自侈乎是大不然譬諸嘗鼎食者得其一臠餘
品可知所得益新則所飫益甘若盡得之終身之頃無
餘味矣然則兹遊特啓其端耳他日謝事還山裹糧而
來分榻而卧希塵外之高蹤續古賢之逸響必有其人
以挈予而名後世者若今所得則亦出于一時良㑹不
可以無紀也清流為于明文逺時習為鄭鵬萬里皆予
友鏡山為李訊彦夫從予學既逰之七日篁墩居士程
敏政克勤父識
　　　滿道清風圖巻詩引
憲副談公時英之赴官于蜀也凡同年友在京師者醵
餞于學士李公世賢之第酒半出墨竹一巻副以二律
曰滿道清風葢少司空史公天瑞所作以贈行者自宫
傅太宰屠公朝宗而下和者七人退予為之引予竊觀
古君子於友朋離合之際必有飲食相酬酢焉以重相
違之難也又必有圖史賦詠相倡和焉以致責善之不
但已也吾榜三百五十有三人自丙戌抵戊午三十有
二年其間離合有不可數計者矣夫其羣居而㑹數則
視離合猶輕散處而㑹稀則視離合為重重則其情益
親其言益傾吐而不可遏况嵗月攸邁各加老焉而加
有萬里之行者哉雖然離合老壯之不可常者情也不
以離合老壯而為前却者道也時英起留臺御史僉憲
于閩陜副憲于江右所至清謹以亷貪立懦為己責髪
少變而節逾厲其比徳于竹宜哉夫竹之清風足以掃
塵煩消酷暑其節挺然于晏嵗氷霜之餘又非繁花之
競艶一時者比肆天瑞圖而歌之諸君子從而和之相
尚以道而不詘于情也所以重時英之别而親之亦至
矣豈直備祖筵故事已哉時英公暇取而閱之如與吾
軰笑談于一堂之上而忘其身之歴三峽行劔閣則斯
巻也責善之道存焉其必有以副斯名酬斯言而為後
㑹之張本者矣
　　　地理發㣲序
地理發㣲十六篇宋牧堂蔡先生之所著也先生諱發
字神與自㓜警悟博學強記於易象天文地理三式之
說無所不通而皆能訂其得失子元定既長即以程氏
語録邵氏經世張氏正蒙授之讀曰孔孟正脉也葢牧
堂大致見于史及晦菴夫子之文者如此然則先生其
學粹矣所謂發㣲者殆其學之一事也今考其㫖趣專
以剛柔立說而謂兆之吉凶由于人心之善惡誠可以
發地理之㣲而視諸家所論直土苴爾吾郡謝子期氏
深好此書為之註釋間補其語之所未究又可謂有功
牧堂者矣
　　　南山留題詩巻引
南山菴據清溪之上䕃以喬林境極幽勝客有訪予精
舍者必先過之菴僧惠净樂以茗為供且乞留詩積嵗
所得遂成巨巻因請予題其首予觀近世僧之所乞者
大則金榖小則服用取自給而已客有留題者至以為
疥壁而去之况知其可寳而乞之者哉惠净於是知所
重矣惠净逮事先公及事予甚謹豈其所接者多文雅
所聞者多聲詩遂漸染成習而異于世僧之所乞者歟
雖然吾懼爾之富于詩而窘于自給其能免於彼之嗤
笑也邪𢎞治十年嵗次丁巳季冬三日篁墩老人識
　　　壽封太子太保吏部尚書松窓屠先生詩序
𢎞治丁巳秋太子太保吏部尚書四明屠公之父松窓
先生受誥封榮禄大夫如公官時年八十有五命下之
日縉紳畢慶在吏曹官屬又各賦一詩為夀將致之先
生未有序者嗣嵗春聖天子以儲皇出閣特進公太子
太傅而不佞亦以詹事召獲從公後於是少卿儲君瓘
郎中孫君交等奉其詩相閲以求序竊聞之京官無小
大必三載乃獲封其親令甲之所著也公之拜宫保也
不數月以松窓先生老而請焉此豈私其親之為急哉
以致孝也聖天子不下有司諏故實而報可此豈私其
臣而示之寵異哉以勸忠也一舉錯間所繫之大若此
夫人能知之其何俟于鄙樸邪然公與先生之所以致
是則有未之悉者今中外百司各職其職讒慝不行士
風日厚聖天子端拱于上而蒼生受福于下要必視隆
古盛時無與譲者公志也國家飬士餘百年求魁碩傑
特之才共天下之務當太平之責若公幾人成公之志
而泝其訓育之所自孰齒焉先生功也功巨則享厚故
出于上為異恩獲于天為高壽集于躬為盛福凡龍章
奎藻之褒其徳朱衣玉帶之華其身松齡鶴算之引其
樂在東南近代一人而已其先生之謂乎天下之人聞
其風道其事者孰不嘉歎興起而况公之官屬目擊盛
舉得之歆慕尤深宜其詠歌渢渢洋洋出于忠孝之所
發越而不能已哉傳四方播來世知一時君臣父子間
非常之遇有如此豈獨一家之為幸哉先生受封為都
御史嘗一造闕下凡公同榜士在京師者進拜于堂奉
一觴為壽不佞與焉窺其貎甚偉歩履正健能詩禮容
竟日不解知其所厚未艾也今奉别數年不獲操几杖
聽緒餘有私憾焉故於諸君之請不以辭而因以自附
于通家之義
　　　奉送張公之任徽州府序
天下事之治否謂非有數存其間不可也姑以十干相
循而䇿之則吾徽郡之治將昉于今乎吾郡自聖天子
嗣綂十年間更守七人其來或間嵗或不終嵗其人或
尚嚴或以寛或喜事或不事而吾吏民之疲于奔命則
甚矣乃今戊午之夏銓部按籍計徽州守將以借考去
而難其選也屬平度張公國興以起復至即奏補其任
非天有意于惠吾人而公克丁其㑹哉夫徽南畿一郡
也環山為治程朱之故宅在焉吏簡于送迎民重于轉
徙長吏有方伯之尊恒以為易治而民性樸而好義其
弊也性樸則近愚好義則近争故訟起于杪忽而至于
不可遏究其極又非有奸宄武斷若昔人之云者其争
不過產與墓繼之類耳夫產者世業之所守墓者先體
之所藏繼者家法之所倚也馭之失其道株連累嵗至
傾家不䘏其難治亦不可掩使蒞之者通而弗拘守而
弗徇烏見其難哉張公起進士甲科通經學古筮仕行
人遷御史其立朝論事偘偘自將不茍為趨舍其治鹽
兩淮按兩淛明足以燭奸敏足以濟務本之一公而利
害弗能奪守而弗徇者也擢知鳯陽其學益䆳政益理
知憲體之與牧守異也不徐以弛不亟以威葢未幾而
困者甦廢者興通而弗拘者也兹之往也以不羣之選
當數易之後出其所夙負而𢎞其施俾吾吏民之疲于
奔命者一皆措之袵席愚者一諭之而悟争者一決之
而解政成譽興上荷褒寵則升藩臬以進廟堂皆昉于
此此吾黨相祝之意也雖然豈待祝哉所謂十干相循
而一周天有意于惠吾人者殆其時乎若以徽為安富
之區其長吏簡送迎而得便私為易治此流俗之見非
所以告公也
　　　吳興陸氏族譜序
吳興陸氏族譜一帙進士崑之所編也陸之得姓自齊
宣王少子通姓世望平原至漢有諱烈者為吳令子孫
留居更望吳為巨族其後散處南北分八枝吳興之族
太尉枝也自吳令十四傳為晉揚州别駕續續十二傳
為侍中司徒贈太尉康公玩玩七傳為梁臨川王長史
丘公丘公生陳黄門侍郎琛琛季子豫章尉𤣥之生唐
平章事贈越州都督元方元方五子其最顯者丞相兖
國文貞公象先監察御史景倩工部尚書景融景倩四
傳為侍御史賔虞生龜蒙天隨子也景融再傳為蘇州
司士參軍孟儒孟儒再傳為左僕射文公希聲凡見于
史皆云吳人而吳興譜以丘公為始遷祖其有所據邪
抑子孫散處三吳間史特標其故郡而遷居之細不暇
書也吳興譜云天隨子五傳為宋真泗二州兵馬都監
圭以禦方臘死而為神追爵廣陵侯廟于石塜賜額恊
順子孫環居之益衍以盛都監六世孫燾號漁莊始葺
其舊譜以傳燾三孫潤福與齡潤之孫殷仕為三河丞
與齡之孫敬又自石塜遷菱湖再遷歸安其仲子震以
鄉進士知瀘州暨殷取漁莊譜續之未竟也震四子崐
崙嵩崗並崇儒而崑嵩以𢎞治丙辰同舉進士葢吳興
之陸入國朝其盛昉此崑字如崑試政之暇追念祖徳
而續之則今譜是也譜取法歐陽氏系其世次䟽其行
畧凡器田之䟽祭器之等上而褒予之制下而贈頌記
誌之文悉附焉異𣲖之顯者闕以存疑子孫之不肖者
黜以示戒其宻且嚴如此葢致其譜之必行而宗法之
可尋也亦可謂賢矣雖然古人之學必自其身與家始
身治而推之人家理而移之官固儒者之世守而不可
舛者哉譜也者謹其身之所自出合其家之所由分也
其事若緩所繫則大然非文獻之胄有開其先而承其
後者不能如崑之所志逺矣他日二惠競爽于時推之
人則善其所可及移之官則霈其所得施振陸氏之世
風而増輝其祖牒獨不繫其人邪與斯譜者心如崑之
心而弗盭亦庻幾此帙之不止于别昭穆紀名諱而已
哉譜舊本頗多刓缺予稍為訂之而序其編首
　　　布政李公輓詩序
國家承平乆有司者守黜陟之典以恒而不敢昧其明
且公焉葢雖有異材被薦逹亦為循資以進而黜者不
待其成也必有所諉以為明必有所避以為公故仕者
亦守其官常以俟而不敢盡其才與識焉若隨其所任
使以自見不以待我者之恒而自畏歛以竢其進之亨
者非君子莫與也若李君文明非所謂難得者歟君舉
進士即官刑曹歴主事員外郎善於其職嘗奉命按事
于諸方者四擢知岳州受薦者七得賜旌誥參政陜西
不數年進河南按察使值南臺以都憲闕聞吏部以君
兩人名上不果乃進淛江左布政使視篆僅四日而君
疾作不可起矣訃傳京師無不驚惜之者君之子衮方
上禮闈告哀于縉紳士夫得輓詩若干篇奉以屬予序
噫天之生材甚難也而又靳于中道豈獨士之不幸哉
當今之時長亷察于諸道位左轄於一藩非宦履之慎
且乆者不與葢由是而參六卿貳都憲皆取具焉使君
稍後不死雖無所諉與避而用之人孰不以為明且公
也廣其謀猷而大其設施其才之良識之卓必有補于
公家以與佐承平之業而為民福今則已矣宜哀輓之
出于知聞者若是其富也夫位崇庳進亨否固非君子
所宜論然而抱憫時惜賢之感者豈能恝然于斯而不
為之䀌然也哉君之上禮闈也予適閲藝每每以得士
相慰愜而君事予最恭竊意其材局履行過人而又問
學不已逺到之器也豈謂其止此哉衮以序屬頗乆每
一執筆輙為之憮然不能下葢踰時而後成非所為緩
也衮善居喪又世其學思有以顯其親于異日則天之
生材而靳于中道者固將大發于斯邪
　　　贈遂昌訓導陳文元序
𢎞治戊午春天下儒學生以貢上京師願就教職者七
百人吏部汰其半以請詔試于翰林又汰其半而吾郡
陳鰲文元與焉亦可謂難矣吾郡六邑之來貢者皆願
就教職與者獨文元一人獲廷授遂昌訓導不尤難乎
文元吾休寧世家其先弗齋先生為宋宿儒定宇先生
號朱子世適其子孫皆業儒而文元質龎厚性頴敏治
春秋得胡氏肯綮作為文章辭鬯而氣充然屢上秋試
不偶值予家居來從學南山書院在衆中力學甚勤而
於民情世故及古今人所行得失能究知情狀舉錯之
宜葢其才可用世特困于塲屋不克自見也今兹之來
將賈其餘勇以畢志京闈又阨于例謂南士不可占北
選乃始就教職褎然出羣衆之中若此文元將治任而
南請于予曰願加惠一言予與文元相處幾年其相講
習相告語每更僕不盡豈待今日而後有所益於其行
哉雖然不可以終嘿也嘗觀弗齋之說謂弗字一弓二
矢象射者之未發而期其至已發而决其中也其警學
如此定宇之於六經四書悉有著述我朝取之以行世
學者習焉况出於其流裔將有所持循以為人之模範
者乎遂昌在淛東山水秀明號文獻之邑而文元往據
其師席將何如以副其選哉亦惟懼其難闡其所得于
先者廸其人俾立志則求如弗齋之不畫知言則求如
定字之不盭謹自修中程試而効用于盛時使人稱曰
是先正之後之所教育者雖以予之迂樸將與有榮焉
文元朂哉
　　　賀推府王君母葛夫人夀序
𢎞治十有一年龍集戊午孟秋三日今天子萬夀聖節
之期凡㝢内制閫藩臬州郡之臣之入賀者舉集闕下
而新安推府王君顯道與焉禮成將歸新安之仕于朝
者過予言曰王君之母夫人年今七十有五仲秋之朢
後三日初度之辰也宜有辭為之慶敢具以請方予之
宅憂于家也君受命來官新安時方以闕守告遂綰郡
符政行訟理嘉譽翕然然恒懐思其母夫人不置爰遣
人奉迎于故鄉栁城不日戾止郡人聚觀舉手嘉歎曰
君子之為政也仁民愛物必自親始若王君者之學術
有本哉而吾人之被其惠休將不自兹始乎暨予禫終
報謝入郡君㕔事之榜曰榮壽則其僚宷所共署以樂
君之有母而致其尚齒好徳之誠者也起而諏其詳知
夫人葛姓為玉齋衛幕公伯堅之配孝敬賢淑有子三
人其長處士繡其次上舍繼皆不禄又次則推府君而
夫人教之尤力葢其家食則有夜課之勤在官則有平
反之問且撫訓其庶子惟均推其慈孚其一族而隂及
于吾邦甚厚然則今日之為是慶舉也甚宜而予又烏
可得辭乎竊觀洪範之嚮用五福夀焉莫先然又必上
有建極之君乃能以是福而敷鍚于臣民所謂堯舜之
民多夀者可徴也今天子以峻徳至仁嗣大厯服恒恐
天下一夫不獲其所或罹于憂疾殀瘥之域如已責焉
堯舜之主也四海臣民共祝皇釐於萬億載而無疆則
凡有徳善于一鄉一家而獲在嚮用敷鍚之中若王君
之母者抑何幸歟君之歸也升堂拜慶道及京師士夫
所以祝願之意母夫人心益休體益康由七十而底于
百齡有不難致矣矧君之才識頴卓洗寃澤物之政日
新而不窮旌異之典不日有也然則貤封之榮上逮其
母天章賁臨命服在躬昭推府君之孝而播慈訓之美
于四方顧不韙歟
　　　西堂雅集詩序
𢎞治戊午秋衍聖公以賀聖節來京師禮成將東歸大
學士長沙李公於公有姻婭之好以七月九日燕于西
第之新堂與席者九人是早炎暑孔熾赴者以為難既
午而雨纎塵不驚清風徐來主賔之情大洽司徒太原
周公即席賦詩一章太宰四明屠公倚而和焉明日二
公再疊一章而成國朱公司㓂武進白公少宰鄆城佀
公少司徒華容劉公少宗伯新喻傅公學士泌陽焦公
及不佞亦次第和焉書以成巻將致之公而屠公題曰
西堂雅集屬予為之引惟周之時名卿才大夫於㑹合
間必賦詩一二以相遺連類吟諷不必已出其見于春
秋可考也若羣起而為之則自鄭卿始晉韓宣子之聘
于鄭也六卿送之宣子請皆賦以見志於是子􁔝而下
各賦一章或道其徳業或堅其交誼或喜于一見或愛
樂其為人宣子拜謝以篤燕好文獻蔚然可誦而傳亦
叔季之一盛哉今主上膺眷命嗣大厯服十有一年矣
而公聖人之後也抱美質謹禮嗜學每届節期奉表入
覲非宣子聘于侯國者比李公以清徳正學參宥宻掌
制命亦非子産可倫而屠白周佀諸公並以材傑位六
卿居法從篤斯文之雅更相倡和于一堂將以鳴國家
大一統之盛豈直䂓䂓乎一國之風者而已天子萬壽
公嵗必一來諸公巋然一時耆徳所以太平而樂休休
者未艾然則西堂之集固張本于斯乎不佞庸猥不足
以齒諸公之後然於公兄為友壻義不可辭也序而歸
之
　　　兵科給事中王君二親壽詩序
𢎞治十一年戊午冬十二月朔兵科給事中東筦王君
文哲受命持節之安南封其國嗣王前期過予言曰縝
之有兹役也獲便道過里而家君以明年壽七十母陳
孺人壽六十有三不肖得奉一觴候顔色于堂上甚幸
士大夫之厚善者又詠歌之至盈巻矣顧不可無序也
敢奉以請予誦其詩而嘉歎曰懿哉士之限職守勢不
得歸與將命四方苦于冀越之相閡徒興懐于靡盬馳思
于瞻雲而不能已求如文哲之獲壽其親也非千百之
十一哉南山之篇嵩高之什逺矣尚齒好徳之義本于
人性而放于古者奚間哉王氏系出太原至宋始遷于
閩逹于廣君之父淡軒翁起鄉進士筮仕同知廣右之
慶逺有卻金之操易地閩之泉州有救荒之仁有清戎
之績用薦擢知湖廣之寳慶政益閎而譽加美然䘏困
鋤強不遺餘力雖坐讒忌以去不自沮也家居却掃逺
外聲利鄉評高之陳孺人復以勤儉好禮佐之而文哲
奉公訓惟謹遂擢賢科官近侍清才讜論取重一時所
以為顯揚之地者實有大焉兹之往也駐節里門衣冠
畢集誦諸君子之詩以侈上恩而昭其親之徳使見者
企聞者興釋瞻雲之思罷靡盬之歎一舉而忠孝之義
具焉豈若昔人之誇衣繡矜負弩于巷陌而已哉翁夫
婦目其子之宦成而享其養心日休體日強雖由耄耋
以臻于期頥也孰禦然則播之聲詩託諸比興以致尚
齒好徳之私于異日者未艾也曩予被㫖教庶吉士于
翰林文哲在焉有一日之長且雅聞其二親之夀與福
兼也序而歸之
　　　王氏二親哀詩序
哀詩一編皆以為松軒處士王君及其配鄭氏而作其
子濟南同守從鼎之所輯録梓行者也予北上道出安
徳同守以理餫事在焉則奉以序請且令人尾舟以竢
披閱一再而得其大端焉處士世家台之黄巖所居曰
徐山早失其父愚隠君能力學自振敦古禮而不伍流
俗顓儒業而不惑異端究醫術而不事祈禱作先祠以
報本闢家塾以廸後卜地為壽藏以佚老所履正所守
堅故自號松軒以見志卒年七十有五鄭氏鄉先生静
菴君女性貞敏而輔以家學佐松軒以明淑見稱卒年
七十有七夫以君夫婦聨徳偕老而又有賢嗣人若此
亦庻幾無憾者其奚以哀為哉然竊聞之禮始乎脫成
乎文終乎隆葢仁人孝子之慕其親者無已也初同守
與計偕上京師連得家訃號慟幾殞亟歸而奉襄事不
及視其賵殮也其跡類脱既顯矣而昭潜垂後之急於
是乎追志有銘最行有表嗣書有碣寓哀有詩文矣而
猶未也於是乎宦成有褒贈之典焉大夫之銜宜人之
號榮加于先祠澤及乎漏泉求之一時不可多得斯不
謂之隆乎人子之慕親而至于隆焉者寡矣然禄養之
不適口命服之不逮躬則雖至于隆焉而思益深哀益
切此其惓惓于諸君子之詩而不能自巳者歟君子之
學修身以事親而仁民愛物之澤必自親始不可誣也
同守之律已惠民有嘉聞矣政成位升而致隆于顯揚
之地以増輝此編亦尚有日哉
　　　贈太子洗馬兼翰林侍講梁公使安南詩序
𢎞治戊午冬十二月朔禮部言安南國王死其陪臣表
上請封其嗣王按故實宜得侍從舊臣一人充正使事
聞上以命太子洗馬梁公叔厚特詔兼翰林侍講賜一
品服命下日傾朝謂之得人有嘖嘖其傍者曰聖天子
方崇睿學御講筵簡宫僚夾輔儲極而梁公在上及青
宫之左右其職親且上注意稽古禮文之事詔修國之
㑹典與宗府之玉牒而梁公坐兩館日從事筆削其任
隆乃今輟之而命使海外萬里國也何居予曰不然綏
逺馭夷帝王之要畧不可忽者安南境越裳古南交地
也頗有文采飾其逺陋而其人實狡焉弗共每視中國
之政為向背當周之盛也重譯而獻白雉暨宋中葉則
大入邊作露布以聲新法之罪其善偵若此矧其嗣王受
初命繫國體綏之馭之實其志而懾服其有衆非職親
任隆若梁公孰當其選哉公舉禮闈第一人先帝時擢
上第入翰林其名之聞四方乆矣世家南海去安南境
僅踰月山川險易道理逺近其知之稔矣四牡載馳遄
至其國宣布聖天子之徳威而授之王使其畏仰永堅
臣節不敢萌善偵之戎心以奠我南服且知中朝侍從
之賢有梁公焉固無事乎自晦以沮其快覩願識之誠
如李揆也亦無事乎過慮以折其迂途見紿之詐如劉
敞也使節來往朞嵗間爾睿學之資國本之佐秘省著
作之成孰不有待于公乎然則重其行有所嘖嘖于公
者弗思也公前此受命主秋試于南畿號得士其第一
人曰姑蘇唐寅合同榜賦詩以贈公屬予序予與公同
事相得其文學之昌才識之卓操履之懿葢畏友也於
其行固將有言以致區區而况重之唐請哉
　　　贈知歙縣事熊君南還序
出而有治跡于官歸而獲恩典于朝此士之所欲而不
可得者凡今之仕四方有治跡者幾人考諸薦剡之上
于行臺者可數也獲恩典者幾人考諸綸命之頒于中
秘者可數也若熊君之歸斯君子之所見與者乎君以
成化辛夘舉于鄉七上南宫弗偶謁選銓曹以𢎞治庚
戌廷授知徽之歙縣事老學通識蓄乆而未施者一旦
見諸舉措禁戒之間政平訟理嘉譽翕然不兩嵗而侍
御涂公下奬勞之令越三嵗而侍御方公舉旌異之典
又三嵗而侍御連公有覈實之奏於是君心益殫政益
成凡一邑之間民産畸贏倉廪豐耗鄉俗澆淳君知之
如一家理之如一人上之所委必竣其事而勘牘無再
三之虞下之所質必得其情而刑書無詿誤之失官雖
渉于異縣事或懼于難集有下君者君一一應之而無
少盭且墮焉葢九年于此矣人皆謂若熊君内參九卿
外佐列郡所宜有者巳未之春乃以其髪種種而倦于
行得致仕歸其鄉凡徽之人仕京師者葢莫不悵然其
去而惜其不能留也相率請一言為贈予觀熊君三受
行臺之薦而獲聖天子之制命所以賁其身者有賜階
之榮推之二親及其配者有褒封之寵天恩汪濊龍章
烜赫所謂出而有治跡于官歸而獲恩典于朝兼士之
所欲得而見與于君子若熊君者非其人歟君世居豐
城生一嵗而失恃其父毅齋處士最勤教子故君克自
樹立以有今兹兹之歸也掃其松楸行視其丘壠以盡
蒸嘗之思退而燕其父老及其族人子弟以叙桑梓之
雅又以其暇日登眺山水一觴一詠尋童子釣逰之處
以自足于林泉之適仰先徳而歌聖化樂宦成而娱晩
景若熊君誠可數也彼學而無以為治術老而無以歸
榮者其相去何啻倍蓰哉予家休寧與歙隣境葢嘗悉
熊君之政故序之不辭
　　　林下清風巻引
林下清風詩一巻吾同年友題墨竹以贈南京工部侍
郎徐公公所居海虞者也冩竹而倡以詩者工部侍郎
餘姚史公天瑞和者太子太傅吏部尚書四明屠公朝
宗而下若干人初公肅之以都憲改官留都也覺有所
齟齬即上䟽乞歸田詔不允勉就任一再朞復上䟽不
允乃以考績來京師既陛見得疾卧朝邸未一月申前
請益力於是三䟽矣聖天子憫其情懇切許之仍給驛
歸其鄉而吾同年有是舉焉所以致其不可跂之意也
夫植物之當酷暑泠然其風足以滌煩解愠者惟竹為
然故君子比徳焉若吾公肅之所謂清風者嘗一見之
洛嵩再見之江漢而今則見之林下矣夫吳産多竹而
徐碩宗也池亭之間將與此君結嵗寒之好腹飽其清
味耳飫其清響其所得多矣凉隂之下時一披巻取諸
公之賦詠扣瑯琊之節而歌之疾日益平樂日益増而
清風之所播者益逺將使汙者亷暴者革憊者甦而與
伯夷𡨕交於百載之上不亦快哉然則是巻也豈直以
伸友朋之私備祖道之故事而已
　　　太監陳公榮賀序
𢎞治十年夏五月望前二日詔以午門正陳公為内官
監左少監提督巡察光禄寺事未幾詔兼入侍乾清宫
賜大金彩幣甚厚明年夏五月望後三日御筆書太監
陳永安五字于牙牌以賜又三日命下升太監僉書監
事仍兼提督寺事甫一嵗而蒙聖天子寵眷知遇若此
盛矣哉光禄卿李公與其僚宷以蒞事者得人可相濟
也請一言以為慶且道其詳云公字一寧涿郡人景泰
中入内廷英宗初以俊秀送司禮監書堂從故閣老保
齋先生劉文安公眉山先生萬文康公讀書習字以聦
頴得名同舎多不及乆之送御用監學琴而公不以自
足讀書勤字益工尤善鑒别古法書名畫詞林諸公多
愛敬之憲宗初命司筦于午門升奉御進副與正幾三
十年勤慎不怠暨于今上遂知公賢勞而進用之有提
督監察之命焉豈一日之積哉公之在光禄也以興利
袪弊為己責凡九廟之祼享三宫之膳饈公卿百官之
節食經幃東宫之講宴四夷朝使往來之賜饌務致豐
潔以副主上敬先事親禮下綏逺之至意又以餘力剏
天鵝之浴池二寳裝果樓并膳盒之庫㕔二葺大官諸
署倉庫溝渠井亭之類幾百餘䂓措有方不勞而成功
日著譽日興上眷日隆而公圖報之忠日切宜諸公之
有斯慶也惟高廟定制宫府一體既設臺部百司以敷
政于外又設諸監局以治事於内内外相峙庻務畢張
事相渉者然後參用以相成其大要得人則事濟非其
人則事盭不可不慎也若陳公以瓌偉之資□爽之才
本之以好學加之以乆事當上心而服衆望其職安有
不舉者哉雖然光禄所司金榖之出納甚重且劇然終
一事耳功之所及者宰夫饔人之屬而巳未足展布也
他日荷殊寵預宥宻責益大功益閎士夫之嘉羨于公
者益盛而皆于光禄勲卜之矣予在詞林識公毎史館
之暇與朋軰造焉啜荼觀畫聽琴對奕恒至終日知其
逺到之器也故於諸公之請辭弗獲而書以授之俾為
慶之張本云
　
　
　
　
　
　
　
　篁墩文集巻三十五
欽定四庫全書
　篁墩文集巻三十六　　　明　程敏政　撰
　　題䟦
　　　書諸葛忠武侯傳後
右漢丞相諸葛忠武侯傳一巻宋南軒先生張宣公之
所訂者板刻在南京國子監有甲乙兩本皆殘缺不完
文亦小異予嘗攜入史館請閣本參校之手自鈔補如
上而乙本殘缺為甚不復成編矣然乙本有附録一巻
得可屬讀者南軒先生論記贊詩四篇論雖復出而不
可芟也輒校以附甲本之後予嘗見朱子有與何叔京
書及武侯贊跋卧龍菴詩多與南軒此傳相發輒録以
附宋季有清江胡洵直者嘗考訂出師表中脫誤數處
及補亡七字見蘆浦筆記而人多未之知也又録以附
將寄南監補刻以傳惟南軒先生以丞相忠獻公之長
子當宋社之南力排和議倡復讎之舉其心事實與武
侯同故惓惓訂此傳以見志且力非武侯之子瞻身兼
將相不能力諫以去黄皓又不能奉身而退兾主之一
悟兵敗身死僅勝於賣國者爾故止書子瞻嗣爵以㣲
見善善之長而餘固不足書也為法嚴立義精如此是
豈陳壽軰所能窺其萬一至求其㫖意所在直將以拯
天綱紓國難而不墜其世烈不撓于一毫功利之私則
去今雖數百載而讀之猶有生氣也非有得于聖門正
誼明道之説惡足以與此哉朱子以韓侂胄柄國殺趙
忠定公乃注楚詞傷宋國之亡以蔡西山之竄决道之
不行乃注參同契致長往不反之意皆大賢君子之心
事非得已者而世猶疑其長詞華之習倡導引之端所
謂淺之為丈夫者類如此因併及之以見斯傳之非徒
作云爾
　　　題明良慶㑹巻後
明良慶㑹一巻績溪程氏之所藏也巻之為石刻者七
為真蹟者一其石刻之第一紙宋理宗御製詩三首葢
和其先世祖少傅右丞相兼樞宻使吉國文清公元鳳
者也楮尾識以御書之寳第二紙即公之詩葢寳祐丁
已禋禮告成公上此稱賀故理宗用韻以答公也詩後
有公自序第三紙以後皆御劄其一當在景定庚申葢
公罷相後起拜觀文殿大學士判平江故中有吳門為
股肱郡非股肱臣不足以居之語其二則答公辭免平
江召命故中有不必辭吳門之行以孤朕意之語二紙
皆在是年之八月其三則答公第三䟽辭免者故中有
朕欲煩卿以政而非以是寵卿之語又引向敏中之事
以况公當在辛酉之七月考之庚申五月方召賈似道
還朝拜右揆兼樞使故公三辭而後受命葢忠邪不能
並進從古然也其四則自平江召公為特進醴泉觀使
兼侍讀者當在是年之十一月故中有報政輔藩趣還
經幄之語其五則答公辭免侍讀召命依所請提舉臨
安府洞霄宫者考之家傳至此葢三䟽矣故中有累詔
趣發辭則如初勉遂雅志俾奉外祠之語當在壬戌之
四月葢去年七月似道方進位太子太師為經臣首故
公力辭召命奉祠而去觀諸御札可見而史傳於侍讀
之召若曽供職然者誤也紙尾皆有付程元鳯四字加
以御押而旁復有四字與押皆同者外封也宋制凡羣
臣有所陳乞就章後批之則謂之内批而不用寳别降
手詔或有御製詩文賜予臣下則謂之御筆其字内嬪
代書者則用詔書之寳或自書或代書者則雜用御書
之寳或親筆則用押而不用寳此巻前三詩用御書之
寳後五札有押而無寳在當時必親書而更代以來亡
矣其三蹟一紙則公在講筵時所上備邉劄子以朝請
大夫行右補闕兼侍講繫銜當是寳祐癸丑之五月考
之是時元兵方日攻漢蜀荆淮之地故公拳拳以方田
逰擊二事為言議論不回而區畫有道葢鑿鑿乎可行
者終篇復引孝宗謂輔臣之語曰士大夫於家事人人
理㑹得至於國事則諱言之葢不特當時為然也劄之
後有墨書依字一葢即所謂内批考其時與事亦莫之
能用也宋制凡臣僚奏䟽由都進奏院而上聞者謂之
奏狀靣陳及徑至御所者謂之劄子宰執兩省及内外
官登對與夫帥漕郡守武臣有事渉兵機者許用劄子
餘則皆用奏狀公之此劄葢所謂登對者也其結銜之
上帶行字者葢階高而官卑者謂之行階卑而官高者
謂之守官階相等則無之葢階所以序品而官所以寄
禄也劄之前有二十八日未時七刻降九字者葢自御
所下之中書省省吏誌其時日且著之籍以憑稽對然
後下其事於所司今此劄乃藏之於家葢有不可曉者
豈公入相時自以為巳物因取而藏之乎公之七世孫
孟嘗集公家傳之類為一帙而好事者題曰明良慶㑹
錄此巻葢蒙其文者録所載視此増御製詩凡四御札
凡三十有一奏議凡八葢雜得諸别集中而此巻則當
時石刻故本與真蹟尤可寳也明良慶㑹予不知所以
名之意豈以理宗詩尾有𢋫歌之後可無詩之句故好
事者摘此四字以弁其首乎夫以理宗御翰及公之奏
議君臣詞章□諸一巻之中固亦有若明良相遇者然
以予觀之則不然公之相理宗也僅十月而罷既罷而
起也嚮用之意雖勤勤焉見諸詞翰之間然前則為丁
大全之所睨後則為賈似道之所軋故公終不能安於
其位以盡其所學遂翩然為長往之舉考公之平生豈
不願為良臣者哉古之明君任賢勿貳理宗其有合乎
甚哉明良相遇之不偶也公子孫皆居歙之槐塘而從
子浙西發運司主管機宜文字贈新安郡伯宏祖始分
處績溪生元浙東宣慰副使相相生同知梅州燧燧生
淳安簿景髙雖更異代皆用公䕃入仕而同知五世孫
太學生傳實藏此巻來京師館于予出以相示予與公
皆陳將軍忠壯公靈洗後而傳於昭穆當字予為叔因
題其後而歸之嗚呼傳也尚無忝其所生者哉
　　　題續文章正宗後
浦陽鄭相續文章正宗四十巻其去取精審雖不逮前
人亦不甚猥襍自勝國以迨洪武初凡名家世臣其文
之可見者葢不能無賴乎此也其後義烏王稌旴江張
光啟校而刻之因各入其私集遂為此帙之累觀者病
之暇日輒命侍史伐去二氏所増詩凡二十三首文凡
八篇其中若王國博紳王賛善汝玉王學士英鄒庻子
緝陳侍郎璉固皆一時文章巨家但不宜先置於此當
與方正學楊文貞諸公别為續集以附庻乎得之永樂
二勑原無代言者名氏今亦不敢登載云
　　　林月鑑江湖勝覽巻䟦
泉南林君諭精相術以薦為其邑之隂陽官凡三入京
師矣每至而名益竒或以月鑑號之者間因武進陸君
亷伯以見予䄂出一巻詩曰江湖勝覽皆朝之名公卿
投君之好而予之者也予觀世之逹官貴人類能為君
以自重雖賢者以公務見至累日終以事辭者有之幸
一見或不交一語以退葢雖負天下之志者亦無自而
吐其尺寸焉惟挾風鑒禄命諸術者不獨走門下即見
至折節傾倒惟恐不盡焉或聞其名而物色之不獲則
悵然以為失士予以此葢竊羨夫負竒挾藝者之遇而
亦不能不嘅夫為人上者其下士盡言不在彼而在此
也若林君之見遇於公卿豈不以其言之多中哉顧其
相予乃獨以為異日當大顯夫人豈不自知予以此又
竊懼其言之不中將自予始矣昔嚴君平賣卜各因其
勢道之以善而言之中不中弗計焉今出入公卿間得
行其言者葢莫如術士林君往來江海之上巖穴之下
與夫邊州僻郡目所經者將無遺才隠處守道履貞之
士而力不能自通者乎如見上之人語及之使天下之
賢者或因君而有聞焉則予又將重嘅夫月鑑之名在
此而不在彼也
　　　題文公梅花賦後
文公舊有前後續别四集行世而後集亡矣此賦見事
文類聚中固後集之一也公九世孫永年丞楙出梅花
圖相示因語及之遂請録置其上用補家乗之闕云
　　　題先世文清公贊御書儒碩字後
右宋吉國程文清公贊理宗所賜儒碩二字者也字與
贊當時皆刻石于家而更代以來贊頗刓缺九世孫鄉
貢進士傳請名書者録之以配摹本之字間持示予因
敬誦一過而告之曰吾與子幸俱業儒以不失其世守
則夫君子小人之際如文清公所致謹者可不重加之
意乎
　　　䟦宋嘉定十三年直學士院莊夏誥後
宋制凡公移則官高者居左制誥則官高者居右葢公
移乃官府往來之文具署名及觀者皆南靣故列銜得
以左右為尊卑制誥乃臣下受之君上署名及觀者當
北靣命詞在前故列銜者悉從其後也惟中書省牒畧
與誥身相似而實不同在宋時已有誤認之者矣而張
駕部汝弼復以是致疑予恐觀是誥者因駕部而以為
贗故一訂之
　　　題所校脉經後
走以先襄毅公賜葬恩自新安入謝道出淮隂㑹河氷
不能去借宿驛中居鬱悒病痰從淮醫朱鑑借書得王
氏脉經十巻葢元泰定隆興翻刻宋熈寧閣本也有宋
長樂陳孔碩序序稱脉訣出而脉經隠比之俗儒知誦
時文而不知誦經史切中近世之病自泰定及今餘百
年此書復亡淮進士畢君舜修始得鈔本刻之然其間
脱誤尚多驛舍無事取朱本參校終巻勘其誤凡二百
六字補其脱凡十七條因畀舜修使刋正之以便世之
慈孝者
　　　題錢尚書為劉御史作奉思堂記後
監察御史高唐劉君士元出奉思堂詩文一冊以示予
為之哽咽而後誦之終篇曰嗚呼若吾士元可謂孝矣
士元起家春秋奉廷對為名進士出知贑榆盧龍兩邑
有遺愛為賢令尹既入憲臺按兩淮及按吳中皆以風
節聞為才御史古人所謂顯親揚名者士元葢庻幾矣
矧有恩命焉足以光父于地下榮母于堂上有禄焉足
以具生者之養供死者之祭而又何憾雖然奉之則求
有以樂其心志祝其壽考思之則求有以謹其封域守
其訓言此士元之所為名堂者與走與士元同年友也
不幸先襄毅公近棄諸孤而亦幸母太夫人無恙其心
事葢與士元同故有感焉不能自巳而題其後
　　　題唐張旭草書真蹟
鄙性最劣于書凡古人墨蹟往往莫能别其真贗甚以
為恨思學之而未能也此巻為吾友李武選貞伯所藏
武選博學好古而尤以詞翰妙一時其所鑒定必真蹟
與是可寳也
　　　書懐古録後
懐古録一編毘陵謝應芳子蘭之所輯也子蘭當元末
避地中吳得晉侍中顧元公榮之墓于吳城之東言于
縣令封表之又復其祠之侵于雜祀者又輯史傳及諸
賦詠以為此編夫晉名士出中吳者多矣子蘭獨惓惓
于元公何哉子蘭葢有㣲意焉惜人之弗知爾永嘉之
亂廣陵陳敏據江表以叛自稱楚公封十郡加九錫兄
弟姻婭盤固州郡威逼士庻以為臣僕元公亦嘗受其
官爵既乃與諸義士畫䇿改圖誘而誅之撫定六州以
資東晉之興考元公一生勲猷葢無出此至正之亂不
類永嘉張士誠之叛不類陳敏而士誠又非廣陵之産
乎當時三吳之士從士誠者豈無元公其人而無元公
之舉此子蘭之所為拳拳者與夫懐古所以悼今之不
逮也或乃謂子蘭徒以桑梓之故表章之至謂元公出
處有可議者而不必録皆非知子蘭者子蘭他所著述
其言實而不靡正而不撓自訊而不惑葢布衣中竒士
也由此録觀之則其志有弗伸者焉吳人朱性甫將校
刻之稍加釐正間奉以視予予竊窺子蘭之意如此又
因以知古人作事非徒云爾不可以不白也
　　　題沈生作時感烏巻
養口體之孝烏之僅同于人者而人有弗能者焉非不
能也弗為爾若養志之孝烏烏能之人能之而弗為則
失其所以為子者矣沈生朂哉吾於是乎有感
　　　題宋李龍眠白描淵明圖後
右歙人朱克紹所藏宋龍眠白描淵明圖圖凡十有二
此其一也淵明之事有程朱二夫子定論後學宜無所
復置喙者吾友翟少卿廷光忽大書一䟦并和歸去來
辭欲自學孔子而以不仕無義責備淵明予讀之為之
大駭夫淵明自以晉朝世輔恥復屈身劉宋故始終託
詩酒以自晦而人莫之知也朱子綱目大書晉徴士陶
潜卒於南宋之朝可謂得淵明本心於千載之上者矣
淵明平日詩最沖澹至於詠荆軻則激烈之氣奮然如
不可遏以秦諭宋也平日與物無競至於檀道濟饋梁
肉則峻却之以道濟事宋為心膂也此其心事當何如
哉而以孔子不仕無義譏之大失言矣朱子楚辭深罪
揚雄而右淵明雄之罪正坐以孔子自任而誤認不仕
無義之語遂失身於莽爾惜吾友生程朱之後而為此
言故不得不一訂之
　　　題宗老學可所藏元人巻後
此巻自虞文靖公伯生汪文節公叔志逹忠介公兼善
狀元陳公祖仁而下率皆知名之士詩中稱楊公志行
乃翰林待制楊剛中其子翮字文舉以文名嘗主休寧
簿故吾郡之人多從之㳺鮑伯原歙人名深仕為紫陽
書院山長程文婺源人號黟南生字以文仕為禮部員
外虞掲亟稱其文汪克寛祁門人字仲裕號環谷有春
秋纂䟽傳學者皆吾郡一時宿儒朱徳潤吴人字澤民
有文集行世徐舫嚴州人字方舟以詩鳴宋潜溪銘其
墓他如張公純仁端木公孝思皆嘗仕於吾郡風流文
雅談者尚之噫元季至今百五十年諸廢毁澌盡者何
限顧夫書史字畫猶為好事者珍惜何哉重其人焉爾
然則人豈可不力於善哉善固有出於書史字畫者矣
予過宗老學可獲觀是巻因䟦而歸之巻内虞公書名
糢糊不整葢虞得罪毁目後凡製作多門生代書惟自
署其名示不偽爾觀者悉之
　　　書亡弟克寛所贈族姪貢士佐時詩後
亡弟克寛舊與佐時同學相得嘗同試丁酉京闈而佐
時先㨗故賦此贈之未及録也佐時恒語予不能忘因
請書入巻俯仰今昔為之泫然成化壬寅春正月晦日
篁墩志于保復堂
　　　書趙松雪千文帖後
得之於心應之於手書字者渾然不啻如天成鋟梓刻
石者亦渾然不啻如已出則兩者之難恒均趙松雪每
有所書刻石必付茅紹之葢事有相輔而後可傳者如
此吾鄉鋟梓刻石必歸之歙仇村黄氏黄氏之彦曰文
敬尤以此得名予刻先塋碑及鋟貽範集皆文敬率其
子弟為之因獲見此帖惜文敬生今之世未有若松雪
者鑒賞其人使與紹之並稱也
　　　跋績溪仁里程氏譜
右績溪仁里程氏所藏宋都官程氏世譜三十巻考其
所自序譜初成東南族人輒傳鈔之家有一冊而都官
後來復加修改往往與舊本異又有續譜一巻舊本亦
多失之予所見本三十巻既終獨吳門房一支葢續譜
之首也惟此本係吳門開化二支其後亦有脫簡視其
紙墨當出于宋末元初之交比諸本猶號精的予之為
統宗譜有取于此本為多仁里之程分自歙槐塘槐塘
大顯者有宋丞相文清公仁里之祖則文清之從子也
今鄉貢進士傳方以經術致身於時其弟儒尤博學能
文佐予為統宗譜甚健夫人能尊祖敬宗而保有其手
澤皆孝之大者予以是嘉之為書其譜後
　　　書汊口宗家承徳堂後
右吾休寧汊口宗家之先在元有以舉徳名堂者至其
子以承徳易之所得一時名公詩文甚富發輝其先徳
者甚詳不容復贅也中更兵燹失之其孫曰志端力學
好古訪求之累年以次繕冩巻以復完嗚呼是亦可謂
克承者矣夫名賢之製作先徳存焉誠不可不加之意
也然寳其言踐其行豈不益有光於斯巻也哉
　　　題族祖宋端明公所為范可起字說後
予㑹宗譜于南山菴有范生福臻者實預繕冩之列間
諏其家世則知博村人其先曰器之者為吾宗宋端明
殿學士贈少師洺水先生之姊之夫因居汊口至生九
世矣器之子震端明嘗字之曰可起為説以勉之説凡
四十一言其真蹟故在也鄉先生如胡雲峯唐筠軒軰
皆有跋葢不容贅矣而福臻必請予言予觀端明公以
可起望其甥者其意甚逺然可起卒隠居求志以終疑
若未副端明之望者是大不然人之所以起家者豈必
簮纓軒冕之足貴乎可起之族自宋以來敦尚詩禮以
不失故家文獻之風在元有壽明者為醫學提領與胡
長孺諸先達㳺在國初有平仲者從學朱楓林趙東山
汪蓉峯三公以薦至工部主事為時宿儒今生之祖父
昆弟亦皆襲其遺芳誦詩讀書為里塾師而不從事于
管商不胥淪于流俗不瀾倒乎魚鹽關市之業則可起
之興家固有在此而不在彼者彼簪纓軒冕之貴或興
於前不能保其不仆於後視吾所謂詩書之澤取之不
窮享之而莫吾爭也以彼較此將孰多乎生質美好學
所以亢宗於異時者或在於此尚朂之哉
　　　跋婺源環溪宗家思家録後
右思家録一帙婺源環溪程氏之所藏也環溪程氏本
朱韋齋先生母家其後允夫先生復以中表從文公先
生㳺允夫弟冲夫六世孫本中當元季之亂以陳有定
方為元守八閩乃避地依朱氏于建陽不能復返桑梓
手書家事三十四條授其子文仁俾歸婺源凡祀先睦
族持身保家之説既詳且宻葢非學力精到者不能有
此然考其時當在國朝已定江南之後方是時鄧愈王
克恭前後以勲戚開府新安居民按堵流亡復業本中
葢可歸矣而不歸卒以客死觀者不能無憾焉然吾於
此則深悲夫仁人志士之見各有所在葢之死而不悔
也初元季紅巾盗起婺源人汪同建義保鄉閭一時賢
豪多起應之本中之兄敏中實與共事又有子女姻戚
之好未幾天兵下新安愈執同送金陵高廟壯而釋之
俾還守婺源以克恭監其軍事乆之同北走燕復受元
命至兩淮經畧南事為張士誠所招死姑蘇趙東山先
生為同立傳以比漢關聖葢確論也然則本中之不歸
殆以是歟不然何其當歸而不歸也考之本中素與箬
嶺宗老禮部以文先生及歙鄭師山先生友善其避地
于閩又與尚書貢公師泰秘書掲公汯友善本中先嘗
捐田五百畆建遺安義學師山記之後燬于兵而貢公
為之䟦其言曰治平有日尚當拭目盛事本中祖母死
貢公銘之而掲公為之䟦其言曰俟四方之寧歸而刻
石嗚呼觀諸君子之言則夫海桑之感黍離麥秀之悲
在當時必有不病而呻吟者矣此本中之所以不歸也
載考史及傳記師山死于歙貢公死于閩以文死于浙
掲公死于燕皆凛如秋霜皎如烈日至今讀其事想其
人竦然髪竪肅然心警而本中皆獲與之相游處聽其
論議矧又出為大賢君子之姻黨薫陶漸漬之有素則
其所養之深所得之粹從可知己惟我高廟之興應天
順人削平區宇其功雖武王誅紂漢高滅秦葢不是過
然有為元盡節而死者必嘉予之所以勵臣節為世勸
而夷齊之餓兩生四皓之隠亦不能無焉則夫天理民
彛之在人心固有不依形而立不隨死而忘者此吾於
本中之録為之三復不能已也
　　　題王太守所和宗姪逸民詩後
此新安太守王公而勉所和休寧耆儒程君逸民詩四
章夫逸民一介之士耳以詩倡其守而勉二千石之貴
也以詩和其民皆近世所偶見者噫有所挾而不能以
禮下人有所徼而不知以道自重此古風所以不復而
俗益澆也易曰君子上交不諂下交不瀆先正所謂孟
獻子忘其勢樂正裘牧仲忘人之勢若而勉之於逸民
殆庻幾乎予故兩賢之而題其後使觀者有所考且有
所警也而勉名勤武邑人逸民名隠與予同宗
　　　書程氏統宗譜後
噫譜之成難矣凡預宗盟有自百里之外者有自千里
之外者裹粮來㑹有一再往返者有五六往返者正訂
異同有一再易稿者有三四易稿者參考稽對有居月
餘者有居數月者鳩金刻梓有捐十餘兩者有捐數十
兩者夫然後乃及其成以板計之餘七百以字計之餘
三十萬以白金計之幾二十斤噫譜成之難如此豈有
所強之而然有所利之而然良皆出于一念尊祖敬宗
睦族之心故有不約而同者凡各族得譜之後祀先掃
墓之時宜相覺察不昧其本不雜其流則庻乎祖徳不
墜而宗盟可續也或守奉弗䖍而失之或貪慕勢利而
鬻之為族長者聲其罪于衆追還原本乃罰白金二十
兩入忠壯行祠或始遷祖祠或膳塋公用不服者聲其
罪于官追還原本付族長收執而黜其名于譜生不得
入先祠沒不得入先墓有能悔過自新者族長録其善
于衆而遷之嗚呼立法之嚴者立愛之深也凡我族人
敬聽毋忽敏政書于南山堂㑹譜處
　　　書蘇氏古史朱子漫記所載程公孫立孤事後
按程公孫立孤之事見司馬遷史記劉向新序而蘇轍
古史以左氏不載辭而闕之朱子亦疑子華子為贗書
而立孤之事頗見其中由是二公危忠苦節幾不白于
後世甚可惜也夫左氏失之誣而蘇氏専用之以駁史
遷固已不能無偏聽之蔽矣敏政近讀邵子皇極經世
書而後知蘇氏之果於不審也經世書謂趙朔以屠岸
賈之亂而死于前趙同趙括以莊姬之譛而死于後本
兩事也而史遷誤書為一若分而書之其事自明經世
書乃朱子所信重者惜當時偶未之深考爾觀其載此
之事以漫記為名則固出于一時偶爾之説豈若蘇氏
手為信史而無辨訂之力反疑忠賢之妄者哉然蘇氏
之可憾者不特此焉象謀舜益避啓皆出孟子之口而
一切辨之以為無有則其他尚何責哉金仁山通鑑前
編専主邵子抉擿愈明而仁山則朱子之正傳也觀者
自是可以釋然無遺憾矣嗚呼是豈獨以慰同姓之親
凡讀其事想其人慨然有感于斯而興其愛君死友之
念其於倫理世教豈不大有所補哉
　　　書方虛谷所撰先太守墓碑後
噫徽之一郡六邑之人及我同姓之親無不知忠壯公
當侯景之亂越國汪公當隋末之亂忠壯十三世孫巖
將公當黄巢之亂各有保捍州里之功相與傳誦之不
忘而不知我太守公之為烈也夫大業之亂固不過于
永嘉而侯景黄巢之賊虐亦豈若鮮卑胡羯氐羌之為
甚哉公當是時奉艱虞之主守臲卼之郡撫瘡痍之民
乃能使下之人愛戀其生而攀挽其車馬上之人悼惜
其死而惠錫其子孫則其綏輯之功防禦之䇿子諒豈
弟之政必有大過人者史失書之無以盡見此仁人志
士所為永嘅者與獨其一坏之土百姓守之至今名宦
之蹟郡志尊為第一非其功徳之烈則固不能有此拜
掃之際竊誦虛谷此記而有感焉敬書其後以告夫觀
風者使即墓所為專祠以示四方守牧之勸繫百年父
老之思其於風教豈不大有所補也哉
　　　書先忠壯公贈誥後
按黄墩之名敏政既復黄為篁其後觀世忠廟所藏宋
誥凡五通皆稱黄端尤莫知其所謂載考婺源譜乃知
宋光宗諱惇故當時以端易之然則此名不獨復篁而
并復墩也惜記中未見此意因附著之
　　　書元吕中丞所撰藏山祠記後
按山西通志藏山在太原府孟縣北五十里春秋時程
嬰公孫杵臼謀藏趙氏孤兒於此故名其藏處巖壘環
堵淮鎔旁有聖水出焉每遇旱禱雨輙應以記文不述
藏字之義因附著之
　　　書宋嘉定中請立忠壯公祠狀後
按此段出績溪仁里宏祖房所藏都官舊譜中當時槐
塘宗老文實先生刻世忠事實源流録意必見之而漏
書也今㑹統宗世譜得之于宏祖七世孫傳儒兄弟而
又於諸譜中考其出處名字謹録于右所稱知録旂者
丞相元鳯之叔父主簿旌之弟而旌之孫瞻祖卒祖實
與宏祖之後同居績溪者也内翰珌即休寧汊口程氏
樞宻卓太卿覃皆休寧㑹里程氏掌書璋將仕瑜皆休
寧陪郭程氏俯仰今昔將三百年諸房子孫復㑹宗盟
於此豈偶然哉惜樞宻之世已絶太卿之後今居湖州
而掌書之後亦無傳矣將仕公十一世孫敏政謹志
　　　書先忠壯公封王宣命後
按舊譜忠壯公宣命封忠烈顯惠靈順善應王近於琴
川壺溪譜得其全文乃封忠烈王漢字及蒙古字分行
書之考宋元制凡封贈諸神祠五等之爵以次而進其
封號自二字加至八字而止忠壯初累封至八字侯遂
累加封至八字公至元始封二字王而舊譜云即封八
字者葢因宋封八字公而牽連誤書也又按勑牒與宣
命所施不同此本勑牒而謂之宣命疑當時可以並行
亦猶宋制拜使相者或降麻或止用制之意云
　　　書先輔烈侯贈誥後
按越國汪公隋末據新安稱吳王以弟鐡佛天珤為左
右相休寧程富為太尉歙任貴為緫管葢越公保有六
州多四人之力故唐初送欵高祖特降勑褒諭而越公
廟食亦與享焉考陳留譜富為忠壯公五世孫新安之
程皆其後也
　　　書先太守公及忠壯公夫人長子忠䕶侯追封
　　　　三誥後
按建昌譜稱新安太守元譚公追封忠佑公婺源譜稱
忠壯夫人董氏追封惠懿夫人黄墩譜稱都督文季公
追封忠護侯然皆失其誥牒敏政編貽範集嘗㑹諸譜
亦無所見近乃得于琴川壺溪譜中如此又考世忠事
實忠壯公廟從神二左曰孫璟右曰趙銘亦云當時俱
有侯爵其來歴誥勑年逺無考因附著之
　　　書李北海所撰先長史府君碑後
按李邕此碑作於開元十六年而林寳所著姓纂在憲
宗元和之際相距百有餘年爾不見此碑碑稱重安侯
嚮即忠壯之孫嚮嚮生育育生皆皆生𢎞𢎞生大辨而
姓纂乃謂大辨居中山雖言五世祖忠壯而不知其所
從出䟽脱如此鄭夾漈謂寳不自知其姓之所從來其
不深考無足怪者宋太宗厭館閣所貯六朝暨唐人文
集浩瀚無統命學士宋白等選為一千巻賜名文苑英
華其間所取李邕之文甚多而此碑在焉下至仁宗至
和初上距太宗之朝不過七八十年而歐陽公作先文
簡公父兾國公碑止據姓纂不見此碑又下至哲宗紹
聖間上拒太宗之朝亦僅餘百年而宗人都官祁撰程
氏世譜三十巻其定著中山譜亦止據姓纂不見此碑
雖曰文苑英華在當時巻帙太多人所難致編選未精
人所厭觀然歐陽公辨博考索之功亦容有如劉原甫
之所少者彼其定著歐陽氏譜與唐世系表本出一手
而自相矛盾則亦何有於他人哉至於祁之世譜上下
千有餘年凡程氏之見于載籍者錯綜而附麗之事靡
或遺而文足以發其辨博考索之功要以為難顧乃妄
為忠壯公五世孫名以著于譜而忠壯五世孫名載于
邕碑而未亡者反不之見則其餘所定著又可知矣獨
以此碑沉埋閟伏數百年當其本朝如林寳者號通姓
氏之學而不及見當宋之時如歐陽公者以譜牒名家
而不及見如都官祁者定著一宗信譜果於必傳而不
及見沿至于今上距此碑世愈逺而言愈湮如敏政孤
陋本無所知而乃於館閣之下獲見於繙閲之頃是豈
獨文章之顯晦固自有時而家世之真贋遂由此決謂
非一宗之大幸不可也謹拜手而識之其餘曲折已辨
譜圖下者兹不贅
　　　書舊唐書横海藩鎮列傳後一
按宋都官宗人祁據元和姓纂及唐書為兩譜謂大辨
為中山房謂元皓為滄州房敏政少讀之則已疑大辨
之孫皓與此元皓者當為一人葢定州即古中山郡而
元皓之子日華特仕于滄爾其實家定州安喜未可全
舉其族以歸之滄也其後考唐代宗徳宗實錄於日華
小傳曰父皓為定州刺史始居定州於史朝義小傳曰
朝義既死其偽署定州刺史程元勝等悉舉其地以降
乃知皓與元皓果一人而修史者不審徒見定州有兩
程刺史遂誤以元勝之事移屬于皓而又更其名為元
皓也跡是觀之舉八州之鐵不足以鑄其錯矣所最幸
者新舊史於日華本傳俱曰元皓於朝義本傳俱曰元
勝有若天誘其衷而不泯其迹以為後人尋疑勘誤之
地使其改而從一則豈可以復正哉左傳田恒與闞止
争政田恒殺之而闞止實字子我太史公作孔子弟子
列傳遂言宰予與田恒作亂夷其族孔子恥之使非後
賢因事考言以訂太史公之失則宰予蒙惡名於千載
之上不可雪矣元皓之事何以異此敏政因定著家譜
而為之説非獨以幸一宗亦使當著作者因之而有警
也
　　　　二
按執恭一也舊傳以為懐直之子新傳以為懐信之子
通鑑考異從新傳而今譜定著從舊傳者葢嘗聞之舊
唐書之例凡將相大臣書其出入年月壽嵗短長與其
子孫承傳典禮褒䘏者皆據當時所上碑誌而修入之
者也故其法詳其不書者則止據所存案牘與得諸傳
聞而修入之者也故其法畧考懐直之傳謂其貞元九
年因畋獵為懐信所拒遂入朝既而懐信死懐直子執
恭知留後事乃遣懐直歸滄州十六年卒年四十九廢
朝一日贈楊州大都督執恭代襲父位茍非據懐直碑
誌則固不能致詳如此以别傳証之可見矣此舊傳所
為可從者也至於實録但見當時藩鎮父死子繼習為
故常因以執恭為懐信之子實未足為據考異謂懐信
既逐其父安肯復授其子則亦以事勢度之而未究其
所以然者夫横海二州地狹軍寡非若三鎮之強相傳
四世皆籍朝命以為之重若懐直被逐而徳宗始終優
禮之者實念懐直之父日華當三鎮拒命之際獨挈一
軍以歸朝廷而懐直既領父衆又願析兩縣置景州請
除吏時河朔刺史不廷授三十年徳宗深嘉其忠以徐
申為景州刺史特陞横海為節度首以懐直為之而懐
直自請入朝徳宗寵遇踰等且有大第宫女之賜其後
懐信以䟽屬而逐之徳宗於此盖未始不為之畜怒焉
第恐啓釁納戎姑容之爾觀其以䖍王為節度使而以
懐信佐之意可知矣然則懐信既死遣懐直歸鎮而擢
用其子必皆徳宗之意考異疑之殆不審之過矣或者
又疑今所定著之譜於元皓之事方以實録為可據於
執恭之事又以實録為可疑是大不然凡論事惟視理
之所在何如爾一書之中固有此得而彼失亦安知無
此失而彼得者若膠於一而盡廢之非善於讀史者矣
　　　書韓義賔所撰先别駕府君墓誌後
按此誌出趙明誠金石續録考明誠與都官祁實同時
而明誠集此録數千巻在當時最名博雅祁不相聞乃
用他書雜定宗譜而無取於是録失之矣予得此誌而
據以訂祁譜之大失者有三誌云君諱士庸定州安喜
人高祖皓定州刺史曾祖日華横海軍使祖懐直歸誠
王皇考權邢國公而末云子巖孫秀秀即文簡公太中
兩房之所自出者也是足以證秀雖出於皓而非荆杞
之子等而上之又足以證皓即元皓而非元勝以禆唐
録又足以證權父懐直而非懐信以佐舊史然此誌在
明誠録中考其䟦語實不以文為足傳亦不以其事為
可采特以其間字與今異者三十有四姑存之爾然有
關於吾宗則甚大故歐陽公集古録䟦尾恒曰集此非
以備玩好其間往往足以訂史之闕殆謂是歟考新舊
史程氏兄弟子姪在朝列宿衛者三十餘人而士庸乃
仕于鄉禄秩㣲甚竊考邢國公開府滄州賜第關中子
孫必多官爵必顯而士庸者豈支子或庻孽受命北歸
以奉塋墓而守桑梓者歟又文簡太中兩房並起中山
遷河南舉目署其籍曰博野而此誌云家定州安喜而
葬博野先塋考歴代志博野或屬定州或屬深州程氏
大族在當時必有贍塋之田析居之子故安喜之後無
聞而博野之後反盛也歟載考唐季定州屬義武軍節
度王處存之所治也深州屬成徳軍節度王鎔之所治
也是時兩軍輯睦隣境無虞其下之人各得以保丘壟
結姻媾故誌後書士庸之婿梁公孺乃成徳軍内中門
樞宻使而子巖則義武軍都知兵馬使也公孺之名間
見于史而歐陽公集古録載其碑且云樞宻使本唐内
侍之職其後藩鎮僣置於此見之巖之名亦一見于史
後梁乾化元年云晉王李存朂使大將周徳威㑹成徳
將王徳明義武將程巖合兵攻劉守光如此而已誌稱
韓義賔撰并書篆者義賔乃丞相魏公五世祖實事成
徳軍為判官魏公家集有修復塋域記考其時與事亦
正與此合誌尾稱某年月日重立石者葢此誌銘士庸
歿時已瘞之壙中其後子婿並顯乃復樹之墓上也考
巖之爵位應得贈典而此不書或另有石刻或附載碑
隂葢未可知而今則不可考矣又按士庸譜誤作世庸
今訂於此
　　　書唐人所撰先都知府君碑後
按此碑見唐朝類苑考其事與金石録所載别駕府君
誌尾具銜相合且中有懿爾巖哉之語尤足為證謹録
以附别駕誌後而考其詳以諗觀者云都知兵馬使在
唐與押衙先鋒為節度使將校之職皆其所自置其序
進官位如銀青之階柱國之勲縣伯之爵尚書大夫之
貼職則皆請於朝而後命之大約如今之緫戎自選其
坐營把司之類而指揮千百戸之官則非有朝命不得
擅進也持節諸軍亦謂之建節自藩鎮專制之後多以
其將校分典之葢義武所領易定兩州此時為節度使
王處直即碑所稱太原王也趙王乃王鎔為成徳節度
使領鎮冀深趙四州賊温即梁王朱温起宣武節度使
纂唐稱帝燕㓂乃燕王劉守光為幽州節度使領幽薊
諸州晉乃晉王李存朂為河東節度使領澤潞諸州天
祐唐哀帝年號此時梁已纂唐改元乾化矣惟河東及
成徳義武三鎮猶奉唐正朔朱子綱目予之可考也史
乾寧三年朱温遣兵攻定州節度使王郜奔河東兵馬
使王處直力戰拒之温不能克反表為處直求節鉞詔
以處直為節度留後故碑稱賊温構亂朋毒中夏王越
在東土受制宇下而碑稱公敷聞帝庭奉若元命帝曰
休哉正侯良哉厥使則處直為留後實遣公入奏于朝
而得之初不繫温之請也自天復元年以後温取河中
殺王珂又取河東沁澤等州遂舉兵大梁逼帝如鳯翔
取華州還攻晉陽未幾進圖鳯翔取鄜坊挾帝還長安
殺宰相崔𦙍遷洛陽竟弑帝太子即位是為哀帝故碑
稱越兹元惡明肆虐羣大侮王度擅殺無辜薄三川威
五長縉紳管管不自即乃工者也碑稱王勢在厲階罔
弗祗命命我亞旅咨我近藩歸于本朝朝廷嘉茂功者
意必處直嘗訪於公因遣公入覲故有尚書大夫之命
所謂亞旅近藩皆指公而言葢兵馬使乃節度將校故
謂之亞旅義武節度治定州公分守易州故謂之近藩
也天祐四年温簒唐改元開平而碑不著者意方鎮隔
越不得其詳且惡温故削之而特以天祐紀元與晉趙
合兵則其志可知也庚午乃天祐七年即梁開平四年
是年温遣兵攻成徳軍處直與鎔共推存朂為盟主以
拒之明年梁將王景仁進軍柏鄉存朂自將東下處直
遣將將兵五千以從至趙州與晉將周徳威合屯于高
邑相拒踰月遂薄柏鄉破梁將軍河朔大震故碑稱温
益逞凶自汴襲趙殍軼殫寳䖍劉暴骨公乃贊王輯睦
爾隣推功于晉屯高邑鏖柏鄉執忠奮威罔敢加害者
也史稱處直遣將而不著其名以碑證之即公也史稱
是嵗劉守光僣稱燕帝出兵冦易定存朂及鎔合兵救
之晉將周徳威與趙將王徳明義武將程巖㑹于易水
攻燕祁溝關下之圍涿州守將劉知温降梁主救之大
敗走還晉遂克幽州執守光誅之鎔乃與處直共推晉
王為尚書令置行臺故碑稱賊臣守光與温濟惡伺間
來㓂公請于王合從晉趙㑹王師于易水之上破祁闗
下涿鹿二𥪡偕遁執其大醜馘于軍門請偕六州允奉
于晉證之於史無不合者公在此時與周徳威王徳明
其事以拒梁燕其功名葢已不小而獨一見其名于史
餘無聞焉則史之闕畧可知也嗚呼唐之季世方鎮擅
兵葢偃然不復知有君臣之義上下之分而義武一軍
地狹人㣲獨依晉以自立而公適當其時賛輔其主帥
以尊主復讐為志觀碑之所載首以君臣為言而温與
守光則聲之為賊凛然天經地義之不可僣而公又於
朘剥殺戮之餘養民救荒不遺餘力論一時之純臣良
將公葢有焉此易之人所為感之而有勲徳之頌歟然
則斯碑也實足以備史之闕而不當以䛕詞例視之矣
敏政於公實同所出故不敢以一家之私文為嫌而論
著其大者如此
　
　
　
　
　
　篁墩文集巻三十六
欽定四庫全書
　篁墩文集巻三十七　　　明　程敏政　撰
　　題跋
　　　書族祖文清公所撰古城宗祖墓銘後
按文清公此碑稱仲節南節為都使公澐之子最得其
實但謂仲節為休寧古城祖則恐未然碑稱仲節生煥
煥生蕙蕙生承議等三人考祁譜諒公保下嚴生沇沇
生恩恩生令令生承議等三人而富溪元朝印本譜於
此承議下注云兄弟並遷古城及歙横干盖得之矣疑
古城不知所出而誤屬仲節之下文清公亦從其説而
不暇諦考也又刻本比家藏録本多世次一段與前後
文不相屬疑刻石時古城人自増入者今刪之餘已見
譜辨中兹不贅又按各譜及碑本藥或以為萬或以為
芳宜以藥為正
　　　書先文簡公宋史本傳後
按蘇轍軾龍川志載先文簡公一事云當仁宗幼沖章
獻劉太后垂簾時有方仲弓者上書請立劉氏七廟如
武后故事章獻覽其疏裂而擲之地曰朕不作此負祖
宗事公亦嘗獻武后臨朝圖而人莫之知也王洙侍讀
實與聞之然仁宗性寛厚故公卒至宰相而宋史本傳
取之且曰人多以此薄公嗚呼事有出於一人之私意
而信史書之孰不以為誠然哉亦有卓然謂事之誣為
不足信者必其偽之淺不足以欺人也考魯宗道之傳
仲弓上疏請立劉氏七廟章獻以問羣臣衆莫敢對宗
道獨進曰太后欲立七廟如嗣君何其事遂止為仲弓
者初未嘗一字及武后也又考之章獻之傳公為三司
使嘗上武后臨朝圖章獻擲之地曰吾不作此負祖宗
事然後知仲弓所陳者劉氏七廟之疏公所上者武后
臨朝之圖一佞一忠事實相反故章獻於仲弓之疏頗
欲藉衆議而從之於公之圖直怒其諷諌太甚而轍乃
欲因之以誣公遂反以擲疏之事及不負祖宗之語歸
之仲弓而雜置公獻圖之事其間又相混以成其誣而
不知其作偽之淺不足以欺人也夫擬人必擬於其倫
故稱君上必以堯舜茍以桀紂未有不以為誹謗者矣
頌大臣必以伊周茍以莽操未有不以為譏斥者矣章
獻在當時如御正殿受嗣君之朝服儀天冠衮衣而祀
太廟羣臣之附已者進不附者黜天下之人知有太后
而已其漸至於廢君稱制無難焉公預知之以為太后
婦人也諌之以言則難入證之以事則易見武后之罪
惡人所共知者也太后欲稱制則武后矣因為圖以獻
即世之所謂影子者也其所以警之者深矣夫其以庶
嬖僭亂之容上擬母后此章獻所以裂其疏而有不負
祖宗之語也元文宗嘗欲觀古名畫學士巙子山取郭
忠恕比干圖以進其事正與此類子山一代賢者豈願
其君之為紂哉由是觀之章獻終其身不敢指斥幼主
以規稱制之舉者公之一圖有以陰彌其邪心也史不
以此難之而反以此薄之何其取舍之異哉然考公一
傳之前後則其誣亦有不待辨而明者傳之前曰公知
開封時有王蒙正者聨姻章獻太后家子齊雄捶老卒
死貨其妻子使以病告公察其辭色異令有司驗得捶
死狀太后謂公曰齊雄非殺人者乃其奴嘗捶之公曰
奴無自専理且使令與已犯同太后黙然遂論如法若
以獻圖之事為佞而不忠則於此宜若承順風旨以説
后意何乃面折廷諍務取其親戚而殺之彼此相較若
兩人矣又考之諸傳參以長編章獻既崩仁宗親政於
凡兩府大臣附太后者若呂夷簡張耆等同日罷政而
仲弓亦自殿中丞貶汀州别駕凡庶僚之中不附太后
者如宋綬王徳用章徳象及公先後並登兩府當時舉
錯之蹟判然兩途不可掩也若曰仁宗性寛厚不以獻
圖之事罪公使與綬等同升而不與夷簡仲弓等同貶
又何其厚於此而薄於彼乎此事之必不然者或曰轍
之為此志也實者亦多矣且無宿憾也何獨於公而誣
之曰盖有由也轍之兄軾與伊川先生有隙嘗謂伊川
為姦邪而力詆之門人子弟遂相植黨為仇家公則伊
川之從伯父也所以誣之者此也或曰轍之言固誣矣
其引王洙為證佐則亦豈盡出於作偽者哉曰洙之言
有無未可知而竊意其容或有之何也史稱洙當至和
初為翰林學士朋比宰相陳執中鈎摭非禮追冊張貴
妃為温成皇后立園祔廟置仁宗於有過之地不為清
議所容然則投轍之意肆誣正人欲同歸不善以分其
罪亦事之或然也所惜編宋史者不能正其誣而反有
取焉使一傳之間自相矛盾而卒為後世不信之地者
幸其作偽之淺也作偽之深而足以欺人者安知其無
邪
　　　書宋鑑長編所紀先文簡公事後
按長編之全文如此正後之修史者所本也夫宗女所
居之第不敢擅鬻而請御降為徴此乃謹之至者烏得
為罪然則公之黜實張士遜所傾與歐陽公所撰碑誌
之言合作史傳者既不能推明士遜所以中傷諸賢之
意為後世小人傾陷君子者之戒至於市材木者程琰
雇女口者龐籍及呂公綽等而史皆歸之公鄭戩因李
宗肅移鞫于臺中丞孔道輔謂罪薄不足深治而史以
為御史按劾得狀不惟無所推明而反加深文焉其不
足為信史也已敏政嘗承乏編纂續通鑑綱目熟讀宋
諸帝紀筆削之間誠為簡當至於列傳則其前後自相
牴牾者甚多盖雜出衆手故也噫原作者之心豈陰有
所向背哉特欲櫽括舊史而詞不足以達意遂失之爾
曽南豐曰史者所以明天下之道也故為之者亦必天
下之才不然則事跡曖昧雖有隨世以就功名之君相
與合謀之臣未有能赫然播天下之口者而一時偷奪
傾危悖禮反義之人亦幸而不暴著於世此言是已敏
政故録長編之文於前南豐之言於後使來者讀之是
非自見而亦不能無嘅於作史者之難也
　　　書先太中公宋史附傳後
按宋史太中公事附明道先生傳且稱髙祖羽太宗朝
三司使而少師傳乃無三司使一節殆互見也又太中
傳云世居中山而少師傳以為深州陸澤人考地志深
州陸澤在中山之域非别有所遷也第少師事已見文
簡公世録不能重出今特以太中傳為主而附見之以
便觀覽云
　　　書明道先生墓誌後
按朱子編伊洛淵源録云明道誌文韓維持國撰孫永
曼叔書韓氏家集經亂而亡然程氏家譜實載此篇今
秘閣所藏亦有此集豈朱子一時訪求之未盡與
　　　書伊川先生年譜後
按朱子云伊川年譜取証他書不能保無謬誤而宋季
秀嵓李公心傳嘗輯道命録一書中有考異數段深有
禆於年譜謹附著之
　　　書元勑賜伊川書院記後
按伊川先生子孫悉從南渡居徽池二州之間盖未始
有北還者故元延祐三年勑賜伊川書院於鳴臯學士
薛友諒撰記畧不言二先生有後在河南國朝宣徳六
年參政周鑑修復二先生父子墓祠始云得十二世孫
子中而莫知其北還之由至景泰六年求二先生之後
有司遂以子中曽孫克仁應詔即今為翰林博士奉祠
者也詳具楊文敏公記中謹附著之餘見辨譜圖下者
兹不贅
　　　書朱子所與先世二書後
按傳之諱先休寧陪郭人宋開州團練使全之子痛父
死節於金誓守先墓不仕力學好古隠居邑之東山號
東隠嘗以書問道於朱子朱子嘉之以老病不能卒業
遣子永竒從學於閩數載學成乃還永竒字次卿號格
齋兩世著述悉燬於兵燹惟格齋雜藁一帙與朱子二
書猶存惜哉考程氏譜友朱子者二人休寧㑹里房大
昌字泰之樂平石城房起宗嘗知建陽縣師朱子者五
人婺源環溪房洵字允夫徳興新建房端蒙字正思與
其從曽孫珙字仲璧其二則傳之與次卿也當時所得
朱子文字書簡之類間載大全集中今撮為一巻以見
家學淵源之所自使後來者有所觀法知自力於聖賢
之道而不墮於俗學之陋云
　　　書王雙溪楊慈湖書記後
按程氏師友朱子者七人已見前跋考之寧宗居光宗
之喪朱子實侍講筵婺源雙溪王公炎以鄉後進致書
問古者諒闇三年不言之義遂與朱子不合而慈湖楊
公簡則象山先生髙第弟子程氏後人間從之遊其所
得皆有非後學所敢議者漫志於此
　　　書呂竹坡所撰族祖文清公墓誌後
右宣議墓志見呂竹坡文集刻本槐塘文翰所刻者與
此大同小異如孫四人而文翰以為六人多述祖崇祖
二名考槐塘譜述祖生於淳祐庚戌上距宣議之卒淳
祐壬寅則宣議捐館十年之後述祖始生也編譜者以
述祖崇祖本文清公繼子而誌不載故追入之然不知
其生卒前後具在可覆考也
　　　書建昌宗家草庭先生逸事後
按建昌之程自宣慰飛卿當宋季以城附元由是父子
兄弟悉擁節旄至雪樓文憲公復大振之遂赫然為一
時之望先生獨當其時退居池頭自號宋室遺民視富
貴若將凂焉髙風峻節邈不可及而傳宋史者乃不列
之篤行隱逸中使與兩龔淵明為伍非大闕歟考先生
實與徽菴同事雙峯得考亭之學而益修明之其所立
卓然如此敏政故表而出之以諗觀者云
　　　書婺源龍陂宗家前村先生傳後
敏政平生於鄉先達最重前村先生直方之為人求其
世次遺書累年不獲成化壬寅大會諸譜亦無所見竊
意婺源之程逺近畢會惟龍陂之程未有至者先生必
出於龍陂乃發書以問婺源教諭陳君簡陳君得其譜
於文公裔孫儒學生貞轉以寄示則知先生遺書不幸
盡燬於元季兵火且續譜者又以前村之號及其平生
履歴誤歸諸先生從祖崇禮而於先生之名反無所述
其不幸又如此夫先生之名見於國朝班賜易經大全
書昭如日星何可泯也敏政因録此傳附其譜而歸之
嗚呼為子孫者於上世之名尚有舛誤則亦何恠夫他
人之不以闞止字我為宰予子我也哉
　　　書績溪仁里宗家宣慰公誌後
按宋丞相文清公世居歙槐塘而有别業在績溪仁里
公兄朝議子運機宏祖宏祖子宣慰相相子司丞燧燧
子主簿宗觀皆用公蔭入官子孫遂居仁里今鄉貢進
士傅其後也宣慰此誌經兵燹失之予嘗閲中秘書得
之霜月齋藁中因書以畀傅用補家乗之闕云
　　　書建昌文憲公所受四制後
按旴江程氏世徳集原受封諡制書凡十逸其四盖存
者此二制與文憲公夫人二制也封曾祖父母祖父母
四制敏政得於富溪程氏譜中録貽旴江族人用補家
乗之闕
　　　書先縣尉公所受至元勑牒後
按宋徳祐丙子徽州招討使李銓節制徽州軍馬王積
翁以徽州降元以元招降榜文發休寧曉諭副都統李
世達不肯署降與銓之子漢英率所部迎戰時謫官朱
穎達權知縣事由是休寧義士亦各起兵應世達六月
元萬戸富珠哩敬以兵破昱嶺闗下徽州世達衆寡不
敵道休寧西走行在元軍下令屠徽州歙休二縣歙人
鄭安休寧人趙象元程隆各捐家貲冐白刃徃説之乃
止於是丘龍友朱穎達等率衆迎拜入城榜下休寧其
按甲不下者分遣收捕上功行省以宋故官陳宜孫為
休寧知縣象元為縣丞隆為縣尉安為歙縣知縣龍友
穎達權同知徽州事隆未幾卒行省又以姚鳴鳳為主
簿張玉為縣尉徽州始靖考海陽諸志得此失彼今以
諸書及家傳之類參訂撮其要於此以補郡乗之闕云
　　　書洪武欽定康郎山功臣廟位次後
按康郎山功臣廟正殿所祀者十二人先祖位第七考
甲辰年詔褒贈諸死事者先祖得贈明威將軍上騎都
尉追封安定伯當時亦詔南昌守臣上諸死事者賜廟
食先祖位第六得贈定逺大將軍輕車都尉追封安定
侯盖兩不相知也後有言祀典重復者詔除去南昌位
次止存其祀於康郎山至洪武十一年祀功臣於雞鳴
山以梁國公趙徳勝等百九十三人祔食先祖與焉時
有建議諸在外廟食者宜加褒䘏於是丁普郎等俱進
爵賜諡先祖亦贈開國輔運推誠宣力武臣榮禄大夫
柱國仍封安定侯諡忠愍誥命祝文皆已進御㑹執政
之臣連獲重辟詔革中書省升六部省中文書皆報罷
褒功之典未及頒行盖有司不能决白上請故也朱學
士一齋第三集備書其事近始見之因記徃時在京師
於武靖侯趙公家見其先祖梁國公碑文尚書陶凱所
撰其題銜用洪武十一年者後於皇明文纂中見梁國
碑文乃司業宋濂所撰其題銜則用甲辰年者當時頗
以為疑以今先祖碑文觀之盖當時褒典雖下而未及
頒於廟中也故今南昌及康郎山功臣廟自趙徳勝丁
普郎以下皆仍用甲辰年官爵竊恐後人致疑於異同
之故謹詳著之碑文見乙集第十七巻
　　　書先髙祖萬戸忠愍侯碑銘後
右先髙祖碑文據家藏録本鋟梓近始得一齋第三集
乃知家藏者初本集中所載者定本也命工易之其詳
見甲集第六巻康郎山功臣位次條下
　　　書程氏貽範集目録後
貽範集之鋟梓也其功力之費始於予而協成於諸房
諸房以近計之在歙者四曰槐塘仙源岑山渡長翰山
在婺源者十三曰龍首山鳳嶺髙安長徑金竹環溪沙
陽彰睦香田香山周溪城東溪源在祁門者四曰善和
寓巖柏溪程村在績溪者四曰程里坊市仁里小谷在
休寧者七曰汊川塘尾率口山斗臨溪富溪及陪郭也
以逺計之在開化者一曰玉田在浮梁者二曰景徳鎮
程山在徳興者四曰鳳凰瀘口南溪新建在貴溪者一
曰程源在樂平者四曰梅巖石城河衝小彰睦也河南
建昌及樂平杭橋三房子孫通譜逺不克至湖州吳門
二房子孫有無不可知開化龍山北源休寧㑹里及黟
南山四房子孫失傳婺源龍坡清源二房子孫世次未
詳然其先徳則有不可偏廢者今併刻之嗚呼於已之
上世而思所以暴之者仁也於已之旁親而不忍其泯
焉者恕也惟仁與恕皆道之大端而吾宗兩得之是不
可不書以垂法於後來者鄙樸之文理不當厠先達著
述之左諸房難之曰文有繫祠宇之廢興具履歴之首
末謹諱日之書詳世系之録者亦惟取其備故實俟參
攷耳初何計其辭之工拙哉於是勢不能盡刪而為獻
嘲騰笑之資則有所不免矣敏政再書
　　　題先襄毅公與曾叔祖尤溪府君手書後
右先少保襄毅公手書一巻自正統四年起至成化十
年止皆與先曾叔祖尤溪府君及其諸子者也初先曾
祖尚書公洪武中坐累謫河間先公遂起河間諸生登
第入仕故書中自入學以至致政毎有事輒報之骨肉
之情勤綣如此不以南北之隔憂患之嬰而或間也先
世田廬遭難悉毁書中毎以未卜居為恨厥後四十年
先公挈家渡江盡復生業尤溪府君乆已下世而先公
謝兵南歸未幾亦不可作矣尤溪府君長孫俊實藏此
巻間出以示敏政盖讀之未終泫然流涕不能自已敬
書其後而歸之
　　　書文丞相真蹟後
予嘗與編宋元綱目考元勑修宋史稱陸公秀夫為左
丞相文公天祥為右丞相然黄文獻公陸君實傳後序
謂宋亡之事典籍無稽遣使搜訪未至而史成乆之鄧
先薦諸家各以填海録指南録諸書來上乃知陸公官
止僉書樞宻院事文公官止樞宻使同都督諸軍二公
雖嘗拜相力辭不受而指南録又文公所自著也予因
反覆參訂悉改舊史之誤時同事者見世習稱二公為
相已乆憚於驟更惟彭文憲公與予意合遂奏御而梓
行之予又考洪武三年正祀典詔謂忠臣烈士豈可復
臣異代凡異代所加贈諡宜悉罷去止稱當時官爵唯
孔子為帝王師封諡如舊此髙皇帝萬世之獨見也景
泰間忽有為文公請諡者禮官弗察上請諡以忠烈既
非文公本心又悖髙帝詔旨知尊之而不知所以尊之
盖嘗寘憾焉近過武林得㑹亞參安成張君公實獲觀
文公真蹟景仰之餘輒附此説或可備後來修史議禮
者不審之一戒云若文公忠義大節及翰墨之妙方伯
延平劉君南安守華亭張君言之已詳兹不復贅
　予修宋元綱目因參考史傳得合州守張珏首末重
　其謀國之忠死國之義實與文公相先後者恨舊史
　書法多晦而珏之心事不盡白也因數大書其名於
　綱詳其事於目自謂可補前史之闕而不知公實為
　珏後也撫巻之際為之惘然
　　　題元李雪菴大字後
雪菴俗姓李名漙光以善書遥授昭文館大學士漙光
通儒書能古文詞大書視小字尤勝實有可傳者不繫
其官也故凡有所書及著作皆不繫銜其所見亦過人
矣彼負藝不精及非所當藝而業之以躐等倖進者又
此衲之罪人也哉
　　　題唐賀鑑孝經真帖後
五羊鍾君百福藏賀鑑孝經帖或以為真或以為贋卒
無所鑒定而况予最劣書者哉忠賢之祠過者必肅豈
獨以其繪塑工拙而已世所重固有在此而不在彼者
故於此帖亦云
　　　題蘇東坡率子㢘傳真蹟後
蘇文忠公謫嶺南最乆故遺墨流落嶺南至今若五羊
鍾君百福所藏此帖是已率子㢘傳作於未謫之前豈
嘗書之以示人乎陸宣公在貶所集醫方朱文公隷黨
籍注參同契盖古賢人君子不以世故嬰心而有脱屣
全歸之意如此
　　　題雪梅畫冊
觀人者於其所好而得其所惡則其人之賢否可知也
其人好清則其所惡者必濁其人好雅則其所惡者必
俗盖推此以徃而人無遁情者焉吳君孟瑄方賈於淛
之西又賈於齊之東日不暇給而以雪梅自號大理卿
仁和夏公以詞翰名東南特為隷古作雪梅二字孟瑄
珍之託善繪者為雪梅之圖又得諸名畫山水人物花
鳥之類附之為一冊其所好如此予竊惑之以為天下
之至清且雅者盖莫如雪梅故自昔非幽貞絶俗之士
鮮克好之盖在唐有詩人孟浩然在宋有處士林和靖
兩人者之外未之有聞其好之難如此今孟瑄方日走
乎舟車坐乎市肆以為懋遷幹蠱之計則凡其服飾之
華也燕飲之盛也子女聲樂之繁且麗也孰曰不宜顧
乃翛然有所羡乎其彼而漠然無所為乎其此且託情
於畫史毫素之間將役其心於澹然無營之地而不可
得也則其所好誠有賢乎人者哉雖然使孟瑄而服儒
之服以日從事於詩書禮樂之塲則其所好又有大者
焉所好既大則其所惡亦大其賢乎人益逺矣孟瑄吾
邑巨家子性格清雅可與之談亦能繪事而不欲以自
名也
　　　書祖筵分詠詩後
國子司業費君廷言嘗賜告展墓還鎮江館閣諸公及
相知者分鎮江形勝為四十題賦詩贈别時予方抱憂
而南不及與比來京師廷言將取以刻梓謂予亦相知
者不可無一言予盖嘗徃來鎮江登金山酌中􁥀窮逺
目於江山雲物之表攬諸形勝而盡得之所恨不能宣
諸口耳諸公能賦盖得我之所欲言而不能者然其間
亦有足跡未始窺江而所賦踰於所見則人之才否與
江山之幸不幸固相求而不相值哉或曰廷言世家此
邦以文翰妙天下其厭飫山水而増重之必倍蓰徃來
者乃猶拳拳於諸公之言何也夫以争售為可耻而付
擅塲於退託古君子之心也是集之行把玩之際江山
滿前應接不暇則凡意之所適取足而已又何必已出
之為快哉此廷言之志也
　　　題分寧逺溪程氏譜後
右分寧逺溪程氏譜一巻譜稱出忠壯公次子駙馬文
禎之後唐季自歙徙歴南北宋繼有編述而此本則元
至正初所刻國朝永樂中所續者其裔孫爵間以事來
京師奉質於予予究心譜學最乆㑹者最多嘗得可續
者四十四房為統宗譜二十巻大抵皆忠壯長子威悼
侯文季之後所居不出新安六邑及饒信衢睦數百里
之間而分寧地稍逺故不克㑹也考諸譜並稱忠壯公
二十二子獨威悼侯有傳竊疑之而未敢决故嘗為譜
辨三十七條以俟後之君子跡今觀之則文禎之後固
自有人而又竊疑其餘二十人者或真有後而失傳遂
不見於譜歟或逺徙而予之孤陋不能四出以盡其説
歟皆不可知矣譜載忠壯公行實頗殘缺予為補完且
書其後俾什襲而藏焉他日有大賢者出而為敬宗合
族之舉執此以徃可也予觀譜中諱以臨者宋季老儒
自號雲莊山人所著有周易解刪後正音飄丸小録擬
古集及東魯漢東荆南浙閩諸集惜其不傳於世而意
其詞義所指必有大過人者後㑹之際或傳其一二以
為晚宗末學見聞之助又非幸歟
　　　題雪樓遺墨後
右元翰林承㫖雪樓先生程文憲公遺墨一巻盖送其
故人笠峰陳教諭赴舒州詩也詩在集中稍有㸃竄然
非大義所繫公五世孫故太常少卿景伊購而藏之景
伊之子楷來京師間出示走請識一言走觀元之君其
賢者盖莫如世祖然猶徇其國俗内親而外踈抑儒而
尚吏重北而輕南雖魯齋先生許文正公之言然後漢
人獲齒蒙古儒者獲與吏偕進既又得文憲公而用之
然後南人獲齒漢人典章文物煥然一新而元之俗不
純於質野治不専於吏胥盖文正文憲兩公之力見於
史者可考也若文憲公詞翰之妙則其功行論建之緒
餘耳然在當時片紙寸墨人已知愛重之而况後世哉
况其為子孫者哉是可寳已公之先居新安篁墩出陳
將軍忠壯公靈洗之後忠壯十世生唐歙州都知兵馬
使澐别居休寧汊口都使長子仲繁九世生巽其一子
自成傳三世生宋端明殿學士珌其一子緒再遷閔口
傳五世生司徒孝肅公翔卿始居建昌是生文憲公文
憲四世生珉則景伊之考也都使幼子南節居休寧陪
郭十二世生元江浙儒學提舉榮秀實伊川先生七世
孫之來繼者盖伊川之後從渡江而南居池州與陪郭
之程有宗好焉提舉三世生萬戸安定忠愍侯國勝忠
愍三世是為尚書少保襄毅公走之考也景伊距忠壯
三十五世走距忠壯三十三世然文憲實以弟嗣兄則
走於景伊相先僅一世耳其昭穆盖燦然也汊口宗人
與景伊世父翰林侍書南雲公嘗通書合譜手跡具存
走又嘗至閔口尋文憲公之故宅徃來喬林翠阜之間
但聞溪流有聲而百年遺老多已澌盡不可復識矣乃
今獲觀公之真蹟恍然如奉顔色聆謦欬於數百載上
亦何所幸快於斯因竊論公之大凡而詳著其世如此
俾觀者有考焉
　　　書儀禮逸經後
元吳文正公儀禮逸經一巻有板刻在太學事見國朝
楊文貞公集中而文貞别有三禮考注跋語稱文正公
之書為其鄉人晏壁所竊又私加刪改走當時即求其
書而太學刻本已亡文貞之子尚寳公叔簡亦稱其家
藏本多散軼今少司冦何公廷秀博洽好古間嘗語之
因各加搜訪凡十數年竟無所得㑹友人羅太史應魁
重校三禮考註梓行而篇目注䟽悉用晏本舛駁之跡
居然可見而恨無文正原本可訂也成化癸夘春自新
安起復北上始得於吳貢士楊君謙之家間以語司業
費君廷言廷言謂理故書板嘗得零星者數種於瓦礫
土苴之間盖所謂逸經者在焉而亡其半矣因以君謙
原本相付將刋足之嗚呼葩藻之書板刻徧天下先王
典禮徃徃無徵幸大儒君子者出毎拳拳於斯而書之
行世顯晦不常者如此此古道之不復而俗之所以不
淳也廷言方職教化首葺此編以不廢先正復古垂教
之心其嘉惠後學豈淺淺也哉
　　　題四明鮑原禮畫巻後
右四明鮑原禮山水人物花鳥一巻巻有國子博士臨
安錢宰伯均之序都憲慈溪張楷式之之詩族伯都憲
冰月先生以貽其子存者也原禮無所見而伯均在國
初與宋景濂諸公俱以文顯式之在近時亦以詩顯要
之皆不可得者宜先生以授存使珍藏之又自為説以
示脩省之助而不徒為玩好之娛也存後更名鏞生三
子曰璋歴官新安衞指揮同知曰珪曰珍皆知好學承
其緒間來京師輒攜以自隨而予獲觀焉
　　　書米元章墓表後
右米元章墓表予家待制公所作見北山集刋本元章
襄陽人而寓鎮江嘗作海嶽菴於北固山下盖今蕪廢
乆矣郡人戸部貟外郎趙君夢麟有滄江别墅在菴基
之西間因耕者得元章自寫小像石刻於土中寳而庋
之知予藏有此表又請副刻之而傳焉趙君清才曠識
以詞翰妙一時殆思與米老相後先者其可尚也彼世
之人與前賢祠墓接畛必思巧泯其跡以虞妨已而又
望其愛重表章之若此哉是可以觀人矣
　　　題歙陸氏先祠記後
陸君彦功世以醫鳴徽歙間而又篤於祖烈觀此記可
見矣古稱醫為仁術仁之施必由親始若彦功者豈非
難哉今彦功被召至京師醫名日著盖有進用之漸矣
力以母服辭仁不遺親益難予因託人為録此記而歸
之彦功服闋北上將供奉尚方大著醫國之功使仁術
所施者益廣則所以發先世之幽光者不益逺乎彦功
六世祖夢發文丞相同榜進士官至太府丞有曉窻集
予未之見也方虛谷先生亟稱之彦功當寫一本見寄
予方輯新安文獻志仁賢之言豈可少哉
　　　書葉文莊公手書後
右吏部侍郎崑山葉文莊公寄其母夫人及其弟與謙
書共七通與謙來京師間以示走值與謙將束裝南歸
走有卜築之勞疾讀一過不覺嘅然思前輩之不可作
而與謙之知所寳也走毎見世之好脩者知勉於衆中
而畧於家庭之間異乎文正公無不可對人言者盖於
此可以觀人若文莊七書吐真情於家常語中無非孝
友之發及謹身保族之要殆幾於文正之所為者其真
可敬也哉
　　　書朱子鄉約後
鄉約一巻出於程門髙弟藍田呂氏成於文公朱子盖
酌古今之宜而加損益使人易行且可乆也古君子之
志未嘗一日不在天下然推行之必自近始一鄉者一
國之凖也崇禮讓黜澆薄以漸復隆古之治實此乎昉
之顧後世言政者忽焉而有志於正學者所深慨也吾
宗姪節之以明經第進士擢工部主事分司濟寧公暇
取鄉約手校而刻之擴先正立教之功以為朝家興道
善俗之助其志遠矣彼謹簿書以為政集詞章以為學
而猶偃然以儒吏自名亦盍反其本哉
　　　書餘杭教諭羅先生墓銘後
右餘杭教諭介毅羅先生墓誌銘一通其鄉達刑部侍
郎魯公翬之所撰也走託交先生從子洗馬璟暨先生
之子教授璧因得而讀之為之向仰不能已盖先生為
學務躬行厭浮藻其居官安職分耻奔競故門人私以
介毅為之諡而誌以為稱情者也走竊聞泰和羅氏孝
友之行清白之操積非一日而先生數竒諧寡仕不大
亨教授君亦獨抱其遺經繼跡横舍天之於善人吉士
將不恝然於斯乎然先生有孫二十人羣起林立意將
有大發其後而昭先生之令聞於無窮者魯公之銘於
是為可傳矣
　　　題吳庶子原博所藏放翁帖後
放翁此詩甚流麗字亦活動可愛觀詩後所自題盖亦
自負矣原博同寅實藏此巻每齋居必攜至相與把玩
乆之而未暇考翁之出處也一日檢宋史得翁兩事云
髙宗時有中貴人市珍玩以進者翁奏陛下以損名齋
自經籍翰墨外悉屏而不御小臣乃不體聖意私買珍
玩以虧損聖徳乞嚴禁絶又應詔言頃者有以師傅而
領三衙有以太尉而領閤門凟亂名器乞加訂正翁所
建如此而宋史浩以善詞章薦之豈知翁者哉
　　　敬題先公薦朱揮使奏草後
右先尚書少保襄毅公手書二十二字盖薦今河間衞
揮使朱君玘之奏草也走得之於先公亂藁中以畀朱
君君寳重之因裝潢成巻請志其顛末記成化初有詔
命大臣舉將才為著令而先公首以朱君薦不果用㑹
先公出督川貴之師既又贊畱務於南京柄事者或憾
先公以及朱君故朱君亦偃蹇不得意然才器則益老
且健矣上即位之明年屏奸回進忠良百度一新尤注
意將帥之選於是朱君始用廷議出守山東沂州特降
璽書寵其行而先公亦於是不負為知人矣朱君起武
臣子能刮去豪侈之習究心武業其騎射嘗試京營第
一平居讀書史務知其大義而又樂聞善言友端士以
自輔操行㢘介宅心忠醇盖雖號儒生者或媿之也巡
按御史以河間武臣多骩法前後請還君莅衞事及薦
君督戍兵城守巡撫大同都御史亦聞君智勇請授偏
禆之節禦北邊盖朱君有盛稱於一時如此先君實先
倡舉之今手書具存君已進用而先公不幸捐館十年
矣捧誦再三血涕俱霣盖不能執筆而朱君將陛辭就
鎮矣竊聞古仁人志士必有知己之報而報之又非有
所私云爾分閫一方竭其智力以無負主上之託益堅
其晚節之守功成位隆與古之名將相頡頏使人稱之
曰此襄毅公所薦士則所以報知已者至矣而先公亦
將慰於九原豈不偉然烈丈夫之所為哉幸朱君勉之
無怠則他日得以功名附書於太史氏者此固其張本
也
　　　題蘄水程氏所藏南宋録用伊川先生子孫誥
　　　　後
予嘗見黄州志載程居為伊川先生之孫當宋南渡自
洛徙黄之蘄水莫得其詳以問黄人亦莫有知者㑹潘
玉汝以進士出知蘄水託往㢘之玉汝書來謂居之後
實在境中其族有名嶽者嘗中鄉舉與書俱來相見之
際出示宋勑牒一通乃居授將仕郎漢陽軍漢陽縣主
簿者考其時在咸淳二年十二月牒稱居籍隆興府武
寧縣且審其為伊川明道正派嫡孫即非詐冒其言如
此然予考程氏世譜伊川先生子孫悉從南渡居池州
再遷新安其世次出處及當時録用恩典告勑文移具
存盖未有籍武寧者獨譜稱明道之後不知所在宋時
嘗取伊川子孫繼之故予竊疑武寧之族為明道之後
勑牒所謂伊川明道者伊川本其地明道本其祖也否
則不應書伊川於明道之上豈伊川之後從髙宗渡江
居池州明道之後從隆祐太后渡江居隆興兵革之餘
兩不相聞朝家録用又不深考以合其族使聖賢之裔
播遷流落於江之東西若燕秦楚越然當時之政亦可
知矣嶽上泝居凡六世能讀兩夫子之遺書以選授同
知穎州振其家而増光於先世之寳翰者盖當昉於此
予家新安於兩夫子之族最近實伊川末裔轉繼陪郭
房者故於嶽甚親且特論其世而書其勑牒之尾固水
木本原之情不能自已者哉
　　　題仇司訓東之所藏雪菴帖後
廣陽趙參議伯顒天順中嘗見此帖於何懷中書家後
有雪菴題名印識然東之故藏此帖非新購者意當時
所書非獨一本也觀者疑為山谷筆則不類逺甚盖山
谷勁而熟風骨峻整雪菴勁而生㢘稜太露然皆名筆
也予素不學書但以跡推之如此能書者賞鑒當别有
妙處予不足知之
　　　書月河梵苑記後
予記此二十三年矣深師及其徒得清者俱已物故而
苑之池亭亦多蕪廢每一過為之感慨不能已然廢興
相尋勢之所必至因録此以貽深師之孫俾藏焉安知
無好事者按此記而復之使人得臨觀之美於白煙凉
草之外者乎
　　　題趙子昂與天台楊處士書後
急於投人緩於報徳盖世之通病而况丁家國之難得
所依庇者哉宜趙魏公於天台楊處士叔和有惓惓不
已之意如此魏公於是可謂忠厚人矣處士四世孫商
霖起進士歴閩廣僉憲以文行知名于今實藏此帖吾
又意處士平生不特庇魏公一事而積學累行固有以
貽其後之人而勿替也哉是可寳已予見魏公書真行
多俊逸流鬯獨此巻典重不茍豈以處士為前輩人故
歟抑考此書公年六十有五雖無復少時臨池之興然
猶自謹乃爾則視世之未老而偃然自肆以加諸人者
不又異乎若公出處則先正固有定品有不竢乎予言
者矣
　　　題先襄毅公哀范主事詩後
右先尚書少保襄毅公手書一律哀故南京駕部主事
鄞范君時澤之作也成化初先公受詔贊留務於南京
官屬中獨才范君愛賢之方取以自輔而范君不久以
公務北卒於道先公為之驚惜賦此哀之且屬同官和
之將成巻冊畀其家而范君子桂尚幼獨收先生手藁
以行故名銜亦未之具盖非出於告哀而應之者也桂
既長力學思亢其宗間來京師出以相示則范君之卒
十有七年先公之卒亦九年矣惟中世以來長屬之間
或扞於官之相懸或難於行之可折其相顧漠如也而
欲求以濟公家之務不得則上急其下下倍其上或致
於僨事弗悔豈不交失其道哉跡先公之詩豈特可以
占其人之賢一時長屬相與之情相恤之義所以先公
家而畧勢分者可以槩見矣先公以剛直聞天下慎許
可獨惓惓於范君意其謀議設施之間有大相契者惜
予僅一識面而不及叩其詳之為歉也奉瞻遺墨不勝
泫然輒題其後
　　　敬題先祖尚書府君遺像
公以子太子少保襄毅公恩累贈兵部尚書兼大理寺
卿而襄毅公亦捐館乆矣於是𦕈孫詹事府少詹事兼
翰林院侍講學士敏政謹重摹此本録呂文懿公舊贊
於上而寳藏之
　　　題周院判原已送行詩巻
判南京太醫院事周君原已吳人世以醫名吳中至君
益精其業旁通諸經史工為詩號儒生者或弗逮也以
薦起得供御適士方雲集競進之辰而君獨退然以親
老請分院南京以便養盖士之號㢘静者莫不為君惜
而有愛莫助之之憂今兹上其三載之績於朝適天子
初政獲奏最凡一時取光榮以自詡者多已銷熄而君
巋然如鶴之出羣其居也休休其去也于于盖士之號
㢘静者又莫不為君慶而自有振得朋之喜然則君之
所存所立殆真有過人者豈獨其醫之可稱與其詩之
可録也哉於是行有日矣刑科左給事中陳君玉汝於
君為同鄉且厚善析杜少陵詩兩句為韵坐友人賦詩
以餞而予為之引俾讀者知詩意之所在非獨投君之
所好而已
　　　書近作後
予素不工詩亦不好藁至於書札尤非所工者進士楊
君温甫數辱過旅中索舊作束裝之際漫無以應命童
子檢弊篋得前數詩呵凍書之温甫盖過聽謂予詞翰
可觀也
　　　瘦竹巻跋
吳郡陸君宗仁宦居京師玉河之東種竹於庭以瘦竹
自名士夫間多賦詠其事者君亦有請於予予觀古人
若沈約之病賈島之詩鍾繇之字皆以瘦名世而物之
瘦者莫踰於竹長身而堅貞虛心而勁清論者盖以比
君子然則瘦固君子歟君之身瘦而長時出其詩瘦而
清見其字於篆籒圖史瘦而勁宜士夫之有取於斯而
賦詠以畀之也然則飽氷霜飫清風有與可之饞有贊
寧之癖異日殆將有不肥之肥而世之肉食者求分其
半席將不可得矣惜予放歸江南不及叩琅玕之節掃
新籜之粉操管城子為君賦之
　　　書率東程氏譜後
右率東程氏譜一帙起自可知之祖曰顯公刻梓在正
統丁已顯公裔孫曰賁者成化初至京師奉以示予因
留予所盖七八年矣予嘗㑹諸族作統宗譜見富溪元
朝㑹譜云忠壯十六世孫杭公次子林生揔本揔本生
廣超廣超生念四遷草市即顯公子孫多葬富登正可
補率東之闕予又見榆村程氏譜以為出於忠壯五世
孫綸考富溪元朝㑹譜亦云杭公長子溢四世孫與貴
遷黄泥又三世曰七公遷榆村七公四世孫應辰應午
之孫淘金副使景祥景祥再世生國輔與率東顯公九
世孫國英皆國初名人且富溪元朝所㑹之譜生卒及
娶某氏葬某處兄弟若干人班班可考疑有可徵所恨
兵燹之後回禄之餘為子孫者不能旁捜逺訪以求真
是之歸乃遽刋梓成書並失之矣暨予㑹統宗譜而兩
族莫有至者故卒無以考定之也予將北上理所借諸
家書得此譜因附著所見而歸之
　
　
　
　
　
　
　
　
　
　
　
　
　
　
　篁墩文集巻三十七
欽定四庫全書
　篁墩文集巻三十八　　　明　程敏政　撰
　　題跋
　　　書瓊臺吟藁後
禮部尚書瓊山丘公以學識才氣聞天下天下之人當
公意者指不多屈然獨心進予為可語盖茫然不知何
以得此於公也公每謂作文必主於經為學必見於用
考古必證於今鄙意適然遂為知已故公有制作必示
予予得縱觀焉如所謂大學衍義補者已經進御他如
世史正綱朱子學的之類率皆有闗於世教人心不可
少者至於詩文緫若干萬言雖間出於應酬之作然一
不求合於時好直趨秦漢上薄騷雅故竊評其文如大
江長河一瀉千里雖析而為三播而為九顧其原必自
岷山星海扼底柱束瞿塘以為竒而後沛然東向莫之
禦也其詩如仙翁劔客隨口所出皆足驚人雖或兼雅
俗備正變體裁不一然諦視而微諷之氣機流觸天籟
自鳴格律精嚴亦不失人間矩度盖予僭評如此惜予
孤陋方以妄庸見斥於有道之世去公益逺將不復聞
公之教而猶獲覩公制作之富得我師焉顧其病散淪
落之餘才力不足自振然以其所得於公者或綴以為
文或聲之為詩亦足以夸野僧壽田畯而與牧唱樵歌
争長於寥閴無人之境獨非幸哉因書公所謂瓊臺吟
藁者以識别亦以見予之負公所知云爾
　　　榮感堂詩後
工部署貟外郎平陽東君文徳以尊號恩得贈其考柘
翁為工部主事母方為安人繼母黄為太安人綸命既
頒存歿有耀君於是榮上之賜而感其二親之不及身
享也敬以榮感名其堂士夫間多詠歌其事者間以示
予予為之嘉嘆曰懿哉奉上之貤而以為榮者臣道也
念其親之不逮榮養而以為感者子道也君於是乎能
不忘孝忠者矣君以進士發身分司河上甚有所建立
遺䂓至今其平日急官務甚於殖産榮利者而其心又
未始一日不在問學予亟重之以為不可及然則後今
之建立所以為報上顯親之地將不有大焉者乎惜予
得放歸江南不及登君之堂和諸君子之詩為侈其事
以傳而特題其巻末如此
　　　敬書先襄毅公賀馬恭襄公得子詩後
右先尚書少保襄毅公天順間巡撫遼東時聞鄉先達
馬恭襄公得男賦此寄賀今三十年矣走南歸道出滄
州㑹恭襄嗣子鄉進士良弼即詩所致賀者然詩已亡
失因檢家集重書畀之以見世講之好追誦手筆不勝
泫然
　　　書釣臺集後
予家新安徃來釣臺下必登眺裵􁄑瞻禮或時誦壁間
詩版廡下文刻追慕先生之髙風而談者猶以紀載弗
完為憾然先生豈以是為加損哉近過嚴州始得觀同
守鄺君時用所刻釣臺集十巻則誠完矣然猶若有遺
闕者提學憲副鄭君廷綱太守李君叔恢託予訂之因
増入新舊記文銘贊詩辭六十餘篇而識其後曰凡頌
先生者言人人殊竊意其有未究先生之心者夫士生
百世下尚論古人亦徒㨿史家所記云爾先生少與光
武同學莽之亡漢之興孰不願出以自見而先生方且
變姓名走匿不暇是豈無意哉帝思之至於物色乃出
而就見之頃謂帝差増於徃則先生之平日其不足帝
者深矣考其時先生至洛陽年六十有八帝年三十有
四以師友事之而不可以臣之亦明矣撫先生之腹而
共偃卧道故舊曰我固不能下汝邪此何為者雖不忘
於同舍燕昵之樂而無屈已下賢之誠宜先生卧不起
語不應而曰士固有志也且帝方委政侯霸霸之家世
素以宦者進又顯仕於莽先生將唾惡不暇而霸反以
手書坐致先生先生責之而帝笑曰狂奴故態夫不坐
霸以侮賢傲物之罪乃共為戯謔指目之詞光武君臣
之間相與如此而謂先生仕乎雖愚者亦知其不可矣
盖自是而殺韓歆廢郭后易太子又未幾而封泰山奏
祥瑞頒圖䜟於天下然則先生與帝所同學者何哉見
幾而作不俟終日先生殆計之審矣使先生為諫議大
夫於此可以無言哉言之不聽而去亦陋矣史謂光武
通尚書且有謹厚之譽其所為若是何也盖人嘗謹於
㣲時驕於既貴况貴為天子而加以功成志得者哉其
輕士固宜然士固有不能為其所輕者先生是也秉彛
好徳人心所同立懦㢘頑盖有不期然者先生則豈有
意曰吾將以是起天下節義之風哉雖然先生以布衣
不屈於萬乘光武始終優容之至於寤寐不忘則帝之
賢又於是乎不可及已惜予舊學荒落聞見弗廣無足
副三君子之心客舟匆匆亦不敢濯纓灘下以溷先生
釣遊之處謹什襲歸之而獲附姓名集中既以自幸亦
以自慚有不知其所云者矣
　　　書古穰續集後
先師文達公古穰集三十巻走所編者梓行已乆公子
尚寳卿士欽及其弟錦衣千戸士敬蒐其家之所藏與
得之四方者復畀走詮次為續集以傳敬諾之而未暇
也適者蒙恩納禄屏居山中始克定著為二十巻如右
嗚呼公之歿今二十餘年天下之人猶頌其盛烈思起
之於九京而不可得則公所為不朽者豈直文而已哉
士欽昆弟名位日升知先訓之為重相與謹之不遺餘
力盖君子之澤益衍益長如此為善者可以勸矣獨以
走之不肖行毁業荒不能副公之教而謬當編次校讐
之責恒懼議者不足尚累師門每作復止然士欽之託
甚堅不可以弗盡也謹什襲歸之而竊識其後
　　　書朱陸二先生所論無極書後(以下並/道一編)
按以上七書幾數千言二先生所以論無極者援引擿
發纎悉畢具後學不容復置喙矣然陸子第一書云周
子若懼學者泥於形器而申釋之則宜如詩言上天之
載於下贊之曰無聲無臭可也朱子第一書云孔子贊
易自太極以下未嘗言無極也周子言之若於此實見
太極之真體則知不言者不為少而言之者不為多矣
竊窺二先生之言無易此兩端然猶反復不已者尹氏
所謂有所疑於心而不敢強焉爾是正中庸辨之弗明
弗措之義豈若後世口耳之學隨人立説不復求之心
得而茍焉以自欺泛焉以應人者哉抑此皆二先生早
嵗之事考兩家之書陸子他日不復論無極而朱子註
太極圖説首曰上天之載無聲無臭而實造化之樞紐
品彚之根柢故曰無極而太極實陸子語意豈非二先
生晚年有合而然與
　　　書朱陸二先生鵞湖倡和詩後
按此三詩二陸與朱子㑹講於鵞湖所作考其時所論
皆不合而罷盖二陸早年於尊徳性為重故其詩有支
離之説疑朱子為訓詁朱子早年於道問學為重故其
詩有無言之説疑二陸為禪會兩家門人遂以成隙至
造言以相訾分朋以求勝而宗考亭者尤不能平恚其
以支離見斥也然朱子晚年深自悔其支離之失凡七
見於書劄之間盖不獨以咎已又以之警人而陸子亦
有追維曩昔粗心浮氣徒致參辰之語見於奠東萊之
文以是知道無終窮學無止法雖大賢近聖之資亦必
盈科而後進者如此或乃謂朱陸終身不能相一豈惟
不知象山有克已之勇亦不知考亭有服善之誠篤志
於為已者不可不深考也
　　　書朱子答吕子約書
按此書朱子末與陸子相見時語所謂脱畧文字直趨
本根與中庸先學問思辨而後篤行之説乃朱陸最異
處今考陸子與其門人書亦孜孜以講學為務而獨切
切以空言為戒疑所謂空言者指朱子也朱子豈倡為
空言者哉其説可謂大不審矣此所以來議者之紛紛
乎陸子之説畧附一二以見其早年所以為不同者之
甚焉
　　　書朱子答吕子約蔡季通二書
按以上二書朱子始謂陸子全是禪學且嘆其深誤後
生之好資質者今考象山之書徃徃以異端為憂其於
儒釋之辨亦嚴盖朱子直以其主尊徳性之説太過而
疑其為禪耳然陸子與朱子書則又譏其為葛藤末説
不知縈絆多少好氣質底學者殆其言皆出於早年氣
盛語健之時學者未可執以為定論也
　　　書陸子與朱子及陶贊仲鄭漙之三書
按朱子有言學匪私説惟道是求今以陸子此三書觀
之其意未始不與朱子同而其稱朱子一則曰髙明一
則曰英特真有古者君子和而不同之義豈若後世操
上人之心執一已之見至於交惡而不可解者哉宜其
徳盛仁熟而驩然合并於晚嵗也
　　　書朱子答劉季章書
按此書乃朱陸不同之肯綮盖陸子方以學者口耳為
憂欲其以尊徳性為先以收放心為要朱子乃欲學者
依文句玩味意趣自深又欲其趂此光隂排比章句玩
索文理正與象山之教相左然朱子晚嵗乃深有取於
陸説今摘附於後
　　　書朱子與黄直卿書
按陸子之書最尊顔子曾子以為曽子傳子思子思傳
孟子外此不可以言道絶不見有推尊琴張曾晳牧皮
之説是豈門人流言朱子一時聽之而以為實然者邪
　　　書陸子與李省幹張輔之書
按陸子前與胡季隨曽宅之及此四書皆亟稱夫子之
歿其傳在曾子謂曾子得之以魯子貢失之以達且深
有憾於空言多識務外狥人之弊今考朱子註曾子三
省章用尹謝二氏之説尹氏曰曽子守約故動必求諸
身謝氏曰諸子之學皆出於聖人其後愈遠而愈失其
真獨曾子之學専用心於内故傳之無弊觀於子思孟
子可見矣然則守約固疑於捷徑専用心於内固疑於
近禪而象山之學不能免於世之疑矣但曽子三省忠
信所以尊徳性傳習所以道問學而朱子以忠信為傳
習之本學者宜有味於斯言
　　　書朱子答劉公度書
按朱子此書深斥荆公祠記之非而陸子亦與其門人
胡季隨書曰王文公祠記乃是斷百餘年未了底大公
案餘子未嘗學問妄肆指議無足多怪同志之士猶或
未能盡察良可慨嘆殆謂朱子也今考其記所云多與
朱子讀兩陳奏議遺墨相出入而又率本諸司馬温公
及明道先生之言今摘其大畧附註諸說以見其語意
所従來亦後學考求探討之不能已者然朱子讀兩陳
奏議遺墨其詞峻陸子乃荆公鄉人其詞婉殆各有攸
當而朱子拔本塞原之論尤不可少也
　　　書陸子記荆公祠畧
按文公語録門人吳琮問萬世之下王臨川當作如何
評品曰陸象山嘗記之矣何待他人問莫只是學術錯
否曰天姿亦有抝强處觀此語則又與答劉公度書不
同語録雖未足盡據然亦不應牴牾若是學者詳之
　　　書朱子答張敬夫書
按此書謂陸子廢講學而専務踐履將流于異學然朱
子他日又謂温公只恁行將去無致知一段疑其與論
象山之失同至於滄洲精舍祝文則云周程授受萬理
一原曰邵曰張爰及司馬學雖殊轍道則同歸遂以温
公上班周程張邵以侑宣聖豈别有見邪抑大賢之造
詣淺深必歴其域者然後知之非後學小子所得驟而
窺邪
　　　書朱子與陸子静書
按陸子輪對五劄首言版圖未復讐恥未雪願博求天
下之俊傑相與舉論道經邦之職次言漢唐之治因陋
就簡願益致尊徳樂道之誠以慰天下次言人主莫難
於知人之明不宜信俗耳庸目以是非古今臧否人物
次言天下之事有可立致者有可馴致者三代之政豈
終不可復願為之以漸而不可驟次言人主不宜親細
事致叢脞之失皆不見所謂禪者然析理之精擇言之
審百代之下孰有加於紫陽夫子者哉殆必有毫釐之
差千里之謬者矣學者諦玩而自得之可也
　　　書朱子答吕伯恭書
按東萊先生居父之喪文公遣子従學而象山有書與
東萊甚言居憂講授之非禮此亦二先生相異之一然
於此亦覺於尊徳性道問學各有所従入而致隆之意
　　　書朱子與林擇之書
按朱子此書云日前講論只是口説不曽實體於身故
在已在人都不得力又云陸子夀兄弟近日議論却肯
向講學上理㑹其門人有相訪者氣象皆好盖朱子自
是有取于象山日加一日矣
　　　書張南軒先生與陸子書
按南軒先生嘗有書與二陸論為學之大端不出致知
力行二者且稱朱子卓然特立真金石之友殆聞其平
日各主尊徳性道問學之説而為之中處邪今録以相
次庶幾一時大賢君子之切劘講肄學者得有所觀感
而為之法守也
　　　書朱子白鹿洞書堂講義跋
按朱子於此始亟稱象山之言盖發明懇到者道問學
之效反身深察者尊徳性之功學者所當究心也
　　　書朱子祭陸子夀陸子祭吕伯恭文
按淳熈八年二月二先生復㑹於南康議論之際必有
合者故朱子特請象山于白鹿洞升講席以重之而又
為文以奠復齋有道合志同降心従善之語後五月而
東萊訃至象山奠之有追惟曩昔粗心浮氣徒致參辰
之語盖二先生之道至是而有殊途同歸之漸云
　　　書朱子表曹立之墓畧
按此表謂以心之所得者為學有非文字言語可及又
謂先期于一悮而遂至于棄百事以趨之皆譏陸氏之
失然陸子之學主于孟子先立乎其大者亦未始盡廢
窮理之功其教學者惓惓以本末先後為説其書具存
可以考見若朱子之言則實足以拯後學躐等陵節之
弊可相有而不可相無也
　　　書朱子答項平父書
按此書則知朱子所以集諸儒之大成者如此世之褊
心自用務强辨以下人者於是可以惕然而懼幡然而
省矣然陸子亦有書論為學有講明有踐履全與朱子
合而無中嵗枘鑿之嫌書附于左
　又按草廬吳氏為國子司業謂學者曰朱子於道問
　學之功居多而陸子静以尊徳性為主問學不本於
　徳性其敝必偏於言語訓釋之末故學必以尊徳性
　為本庶幾得之當時議者以草廬為陸學而見擯焉
　然以朱子此書觀之則草廬之言正朱子本意學者
　宜考於斯
　　　書朱子答陳膚仲書
按朱子書在前兩巻者曰子静全是禪學至此始謂陸
學固有似禪處且勸學者要得身心稍稍端静方於義
理知所决擇即是觀之則道問學固必以尊徳性為本
而陸學之非禪也明矣
　　　書朱子答吕子約何叔京書
按朱子此二書謂學者自家一箇身心不知安頓去處
而談王談霸將經世事業别作伎倆謂不察於良心發
見處則渺渺茫茫恐無下手處又謂多識前言往行固
君子所急近因反求未得箇安穩處却始知此未免支
離而陸子與人書曰事外無道道外無事前言往行所
當博識顧其心茍病則非徒無益所傷實多他日敗事
如房琯荆公可勝既乎又曰若得平穩之地不以動静
而變茍動静不能如一是未得平穩也盖兩先生之言
不約而同者如此
　　　書朱子答吳伯豐書
按朱子謂兩種為學之人其一徑趨簡約脱畧過髙盖
指陸子之門人其一覺得外馳支離繁碎殆謂已之門
人也然陸子晚年益加窮理之功朱子晚年益致反身
之誠取是編前後所書考之則二先生之學所謂去短
集長兼取衆善者真入道進徳不易之法程也
　　　書朱子與周叔謹書
按朱子此書勸學者且讀孟子道性善求放心兩章著
實體察其餘文字未須著力考察盖與陸子為一家之
言而陸子之言已見前巻者不復重出間附一書以備
參考
　　　書朱子答吕子約書
按朱子謂覺得此心操存舍亡只在反掌之間又謂豈
可汩沒於故紙堆中使精神昬蔽而可謂之學陸子之
言則曰念慮之正不正在頃刻之間又謂非明實理有
實行之人往往乾沒于文義間為蛆蟲識見以自喜而
已朱子前所謂道合志同者於是益驗
　　　書朱子答陸子七書
按以上七書曰日用工夫頗覺有力無復向來支離之
病曰近日方實見得向日支離之病曰却始知此未免
支離曰覺得外馳支離繁碎曰向來説話有大支離處
曰向來誠是太涉支離曰若只如此支離漫無統紀展
轉迷惑無出頭處盖朱子深悔痛艾于支離而有味于
陸子之言既以之自咎又以之語人鞭策淬礪極其警
惻所謂豪傑之才聖賢之學知有義理之公而無彼我
之見百世之下所當刻骨而師之者也
　　　書朱子答滕徳章符復仲書
按此二書皆稱象山為陸丈所以尊禮之如此前一書
稱其收拾身心有功居敬之益宻者也後一書稱其所
言明當窮理之益精者也朱陸二先生於是將所謂一
而二二而一者乎
　　　書虞道園所跋朱陸帖
按朱子此書與陸子有病中絶學捐書覺得身心頗相
收管向來泛濫真不濟事之語然不見于大全集中殆
門人去之也明道嘗為新法條例司官而伊川作行狀
畧之歐陽公記吕范解仇事而忠宣公於碑文刪之况
學識之下先正者宜其不能釋然於此也
　　　書鄭師山送葛之熈序及與汪真卿書
按此二條議論平正可驗學術之醇宜其能振髙風于
一時全大節于叔世也
　　　書趙東山對江右六君子策
按此篇曲盡二先生道徳之詳獨謂朱子去短集長之
説在陸子沒世之後則恐未然盖朱子劾唐仲友在淳
熈九年陸子有書亟稱之而虞道園考朱子與陸子書
所謂病中絶學捐書覺得身心頗相收管及周叔謹胡
季隨二書皆在一時則兩先生殊途同歸之好當不出
此數嵗間而謂陸子去世不及與朱子合并者殆未之
深考也
　　　書趙東山陸子像贊
按此亦因朱子謂陸學固有似禪處一句而發然歴考
先正之論象山者博而費不若東山此贊之約而該也
　　　書兖山汪氏族譜後
古人置譜所以究本合族盖有家之不可闕者然中世
以來居江北則詆江南之有譜為彌文居江南則譏江
北之無譜為茍簡皆非也江南之族有更數十代不衰
丘壟具在子孫多至數百人非譜以示之則有漠然忘
棄其先墓逆侮其尊卑之分若路人爾譜其可少哉若
江北則兵革之變相尋居人多非土著或以轉徙而來
所奉之丘壟非其父則其祖也伯叔子姓旦暮相守舉
目可以盡得之逺不過袒免之親夫如是則亦何事於
譜吾故曰江南之有譜非彌文江北之無譜非茍簡勢
也新安在萬山中兵燹少經號多舊族程汪兩姓為尤
著程祖陳將軍忠壯公汪祖唐總管越國公源逺而末
益分分者益各譜其所自出然其派猶或不能相通則
譜誠有不可闕焉者矣休寧兖山之汪出越公第四子
廣之後廣傳十三世曰知游曰知潤曰知濟知濟遷饒
居浮梁桃溪傳八世而生宋樞宻莊敏公澈其族嘗再
顯矣知游居休寧萬安傳十世曰至學號國諭府君生
三子曰以仁至𤣥孫相隠遷邑南曰以和至𤣥孫金夀
當元季之亂奉親寓姻家率口程氏遷兖山金夀曽孫
曰世寧以其上世遷居靡常雲礽日盛始取舊譜續之
未究而卒其弟世行歴醴陵新昌兩縣今謝政家居遂
成其志間以示予俾有所是正刻梓以頒族人予觀世
行之譜以兖山邑南為内紀而桃溪萬安之派附焉登
源大畈西門潛口黄坡諸汪與越公弟宣城公之派為
外紀凡祠墓所在金石所銘贈頌弔輓所得悉以類附
有目有圖崇孝敬别親疎而訂前人之得失又微寓史
法其間誠有志于究本合族以作範于將來者矣抑非
世行學之正識之逺力之勤則亦烏足以致此哉予與
率口之程同出忠壯公又於世行友善而西門大畈之
汪皆世戚也故樂覩其譜之告成且虞夫不知者以為
彌文莫究夫譜不可闕之義輒題其後如此以諗觀者
云
　　　書劉教諭所註武夷棹歌後
晦庵先生武夷棹歌詩一巻今休寧教諭南海劉君孟
純述其所自得者也晦庵先生身斯道以啓來學盖凡
有言莫非道之所寓况是詩哉劉君可謂篤學而異於
世之言詩者矣當時御史沈繼祖劾先生十罪此詩亦
在論列中盖指其末章尾句以為不臣也噫詩之不幸
若此而劉君乃惓惓百世之下味其詞思以發先生之
心則人之所存其相去何啻霄壤哉吾於是為之三嘆
不能已書其後而歸之𢎞治庚戌春二月祭丁日歸田
學士程敏政識
　　　題南山賞梅聨句詩後
𢎞治已酉冬雪寒甚梅不時花獨吾家南山一株開特
盛未有知者庚戌二月八日教諭南海劉孟純景文訓
導太平黄倫汝彛自下紋溪挐舟並載徑造花所而友
人汪思恭克敬詹貴存中塾師汪尚琳廷貢先後偕至
因倒瓦盆擷園蔬對花大嚼至莫倡為聨句酹花神而
告之以為嵗嵗賞約張本賓主樂甚景文遂放舟下屯
溪汝彛與思恭廷貢還邑中存中還流塘而予獨大醉
留宿南山讀騷亭明日乃併書為一通以貽汝彛
　　　題王克恭駙馬所贈程國輔巻後
予觀此巻皆國初名筆何啻卞玉隋珠而乃以案牘弊
文經籙遺楮為裝潢之具則吾鄉之儉至此可謂極矣
雖然其不出於覆醬瓿供爆竹而猶取以厠於几席之
間則亦豈可謂不知所寳者哉
　　　題西山真氏跋傳正夫所編慈湖訓語
按慈湖先生象山髙弟當時攻陸學者必以慈湖為首
然論其所得乃如此可謂理到之言矣此所以卒傳斯
道而為朱子之世適也歟
　　　書汪廷潤贈行巻
吾友大里汪文明之倅成都也其子廷潤侍行廷潤兄
良貴令君與鄉戚繪圖賦詩餞之其歸也過休寧拜予
牀下曰虛其上將有請焉予不能應也踰年請益堅顧
予抱病甚危而茍安一切筆札皆不能辦乃口占書之
雖然古仁者必贈人以言豈徒言而已廷潤尚識此意
而勗之也哉
　　　書二沈墨跡後
雲間二沈以詞翰得名永樂宣徳間當時若三楊二王
諸公皆友重之殆以其才美行潔不獨其字之工而已
論者謂小沈字清勁過其兄又或謂大沈字藴藉弟亦
不及然皆可貴也吾鄉吳以忠客雲間購此本盖小沈
得意之筆何可多得哉
　　　題樹萱堂巻
邑南姚天徳以樹萱堂巻求予詩值予病起久不作韻
語因檢弊藁得萱花行一篇書以畀之大抵樹萱之義
奉慈之心使予再復言之亦不過此矣
　　　書汪道全所書千文後
婺源汪君道全以能書名郡中凡梓行石刻多出其手
如此本尤清婉可愛使進進不已其將有得于吳興而
上窺晉宋者與族姪孫祖瑗輩請歙士黄文敬鋟梓以
公于學者間以視予予於道全有姻好有文字之雅其
為人謹厚可與非直其字之工也
　　　題友梅軒巻吳山雲詩後
右宋國史編校吴君資深友梅軒詩一巻皆真跡若吾
宗老丞相吉國文清公左史竹坡吕公總管虚谷方公
實一時鴻碩不可得其餘亦多幽人逸士而山雲一絶
尤有警策可諷也吳氏為吾邑上山巨家編校五世為
安撫文肅公曽孫以文行知名而編校五世諸孫多賢
者曰宗文之子若鳳宗庇之子景亨宗懋之子景存宗
綿之子景暾尤惓惓于世徳思振之以為其族里之光
文獻之裔固應爾邪其羣従多與予往還故獲觀是巻
而書其後
　　　題夜績教子圖
夏氏世居邑南以徳善著聞曰齊永仁者龍泉縣丞郁
之弟少孤力學為里塾師性極孝鄉人類能道其詳此
其所賦思母詩也永仁去世已乆其子思廷章以能書
名邑中間持視予誦其詩味其意猶使人黯然不能自
已盖所謂由衷之言雖不及識其人而諗其為克孝者
矣詩云孝子不匱永錫爾類夏氏子孫其尚勗之
　　　題閔川幽居記後
右閔川幽居記鄉先生蘇景元為程君應祥作應祥之
子道昭間持以示予予往年以同宗之好過閔川道昭
率其弟天陽春陽富陽再陽延予其家覽觀山川之勝
真有如景元所記者今忽忽十年矣道昭名紫陽盖其
始生也應祥方在郡中紫陽書院而報者至故以名焉
予雖不及識應祥然讀幽居之文推命名之義知其為
一鄉佳士有非常流可比因題其後而歸道昭之子㫤
昇俾珍藏焉
　　　題蓀田程氏所分統宗譜後
予既編刻程氏統宗譜完宗人之預者四十四房受譜
者一房不下數十人然所居逺外不一故受譜之日每
房亦有一兩人不克至者時迫于上京其所遺本遂藏
于家因令扃鑰什襲以俟暨予南還餘十年矣計終不
復至將取而燔之諸宗人議此但不可以授非族者爾
若出于四十四房之下而不及㑹者畀之何嫌於是山
斗房存綬言舊云迪公長子碩生行仁行仁生諸四居
蓀溪當時以事不克㑹而遺之諸四五十七世有孫曰
泰亨每以自咎因取其一授之而題其尾因諗觀者以
見此本之所自來且諗其族人宜敬奉之以毋昧其先
之所自出云
　　　書王太守巻
予南歸邑中嘗有詩與吴興太守王君君得之裝潢成
巻後以寄曰願書他作以足之顧予平日詞翰類出人
下其有所應酬亦往往取具而已况病散淪落之餘呻
吟所得豈足以齒一時鳴盛之作辭之再三君請益堅
因檢近藁書數章畀之以為觀者見笑而擲之則猶足
以汚壁而覆瓿也
　　　書程氏三節堂詩後
成化戊戌嵗予省覲還朝長翰山族姪泰相送至武林
再拜言其母訊行汪氏年二十七而寡従母洪源王氏
年二十而寡従母潛口汪氏年二十八而寡皆苦節一
門聞者興感請予為聨節之詩予諾之未及為也泰既
别去而予詩克成每以不及付為憾𢎞治已酉嵗予南
歸始以語泰將書畀之而予病乆之泰弟鍾繼以為請
則聞泰之不幸亦三年矣既書畀之又畧具始末以見
人事之不齊若此鍾之父曰道興従父曰道茂娶于洪
源曰道寧娶于潛口今三氏已下世而鍾母年七十有
五潛口汪氏年六十有五云
　　　書馮憲副聨句詩後
𢎞治壬子六月致政憲副馮君佩之自浙西登途至新
安乃十九日挾一童冒熾暑過予休寧盖不見者十年
矣時予新以末疾謝客然獨喜佩之來談笑竟日忘其
為病人也明日約縣庠黄汝彛司訓同至南山竹院少
暢合并之懐酒半俟汝彛不至乃與佩之為聨句章成
者三而汝彛以日暮走馬涉溪來㑹倒尊復酌更得三
章焉中世以來士之屏居者類多匿跡不肯與伍予每
過之浮雲軒冕固不足道一時毁譽自有公言是豈足
以病已而為此局局何也髙情曠識若佩之者今豈多
見哉顧予乆病血氣衰減筆研都廢得佩之不覺振迅
而題其聨句之首如此齊雲巖為吾鄉第一勝處佩之
將拉汝彛同登予不能従其所得篇什當别自為巻云
　　　題李推府巻
推府髙邑李公相儒以素巻來索僕書舊詩因謾録如
右因念李公以雋材偉器取髙科佐大府功名日新乃
有取於漁歌牧唱之作豈所謂厭飫乎大烹鼎饍之後
亦思得山菹海錯以稍清其困思者歟書訖附此并發
一粲
　　　跋陳定宇先生小學字訓註
故定宇先生陳公為吾鄉大儒號朱子世適而學不為
空言凡著述要必有補于道其大者多已行世矣若小
學字訓註亦其一焉字訓本蒙齋程氏著蒙齋之先亦
出新安徙徳興盖朱門髙弟而此編則嘗見録于朱子
以為大爾雅者故先生芟舊註之蕪雜而加精約焉以
恵來學惜乎刻本乆而刓先生族孫曰榮曰鼇並為儒
學生鳩族人重刻之間奉以相示走竊聞伊川夫子論
善學者以為求言必自近又曰未有不曉文義而見意
者然則是編之行豈直幸夫鄉塾小子而已誠於是而
有得于心學之梗槩然後進讀聖賢之書將必有所悟
入而不至於茫然肆騖于口耳之末亦庶幾為不負于
先生所以註釋之意哉
　　　書施秋官行巻
秋官主事黄巖施君彦器奉命决獄江南以辛亥十二
月甲子抵休寧夜宿憲院即與黄司訓汝彛有聨句之
作乙丑汝彛請予同登雲巖值雨至陽山寺小酌有限
韻之作予以病先歸君及汝彛冒雨而往興竒且健是
日宿巖上相與倡酬甚富丙寅下山至予家值梅花盛
開復為聨句三章丁夘還歙過南山料理詩裝得二十
餘篇天寒嵗晏王事倥偬而君厭飫山水間若不知案
牘之勞非其逺識過人殊不及此惜予疾疢之餘才力
衰耗强逐後塵誠不免駑驥之笑輒題其巻端汝彛家
太平與君有姻好予在京日君亦辱過従有一日之雅
故不棄如此云
　
　
　
　
　
　
　
　
　
　
　
　
　篁墩文集巻三十八
欽定四庫全書
　篁墩文集巻三十九　　　明　程敏政　撰
　　題跋
　　　跋真西山先生心經附註
西山先生心政二經梓行已乆然嘗諦觀之心經有先
生所自贊其出於手訂無可疑者若政經則雖首以經
訓而附以漢晉隋唐守令之事凡先生所歴州郡榜示
諭告之文亦雜附之乃自名之為經竊恐未然豈先生
嘗手録經史牧民之要備省覽而後人附㑹以成之欲
與心經相嫓故邪或者以心為本政為用庶幾成一家
之説此尤不然程子曰心一也有指體而言者有指用
而言者朱子大學章句亦以心之全體大用為言兹乃
獨指心以為體豈非舛之甚邪况聖人之政必由身而
家而國而天下凡制禮作樂修内攘外用人理財皆政
之大者不一及之而規規于民社之間舉措禁戒之蹟
誠有不可知者故今獨取心經為附註而政經未暇及
焉以為誠有得於心學則舉而措之無施不宜其體備
其用周有不俟乎他求者矣
　　　書鄭時雍草書千文後
鄭氏居歙雙橋者多負才氣為名士尤樂以詞翰相髙
若鄉進士時雍則亦一人焉其族人得其千文草書本
請仇村黄文敬摹刻之以視予予素與時雍還往數見
其文字詩篇以為清新典贍當進進未已不知其樂此
也是亦可謂多能者與惜予最劣於書且病起志耗徒
披閲健羨而已不能審其得意處當與何人伯仲也宜
必有知而愛重者矣
　　　題朱子所書敬齋箴後
右晦菴先生敬齋箴比予所見他本字稍大盖先生惓
惓後學故屢書以示人也先生八世孫婺源司訓貞翻
刻以傳俾題其後於戲敬者聖學始終之要也後學能
體先生之意而有得焉則凡心畫所形無異于面授者
矣
　　　書朱子所書易繫辭後
右晦菴先生書繫辭易有太極以下百十有二字西山
蔡氏刻石在常徳府學字有小失真處殆翻刻本也今
先生八世孫婺源司訓貞復以鋟梓惓惓手澤不忘可
謂賢矣惟此段乃聖人微言經世啓蒙所従出而西山
皆與討論焉固宜其得之深也體用一原顯微無間學
者豈可自安于凡近而不玩心于此哉
　　　跋西門汪氏所藏名公翰墨
右名公翰墨四十八紙故西門處士汪尚古先生所藏
也宋端明殿學士眉山蘇文忠公及兵部侍郎襄陽米
公元暉各一紙蘇帖稱仲車先生者節孝徐公也太師
徽國朱文公三紙為吏部獻靖公行狀初本予嘗見其
浄藁及此皆用烏絲欄盖先正作事雖屬草不茍如此
丞相吉國程文清公一紙為奏稿嘗在槐塘見丞相家
有日記數十巻已斷裂不完此殆其一也將作監簿西
城吕公沆一紙為自夀詩沆右文殿修撰竹坡午之子
竹坡忤史嵩之西城忤賈似道皆坐閒廢士論髙之宋
史並有傳建徳路總管虛谷方公囬一紙稱吕公内機
學士即西城也元中書左丞烏克遜公幹卿二紙為楊
仲𢎞黎芳洲詞幹卿名良楨號約齋字流麗在子山伯
機之間仲𢎞字伯謙浦城人芳洲名廷瑞江右人詩家
巨擘也奎章閣侍書學士青城虞文靖公一紙為汪用
衡詩序行欵欹仄字體糢糊盖失明時所作序稱用衡
五世祖叔耕亦出西門所謂栁塘先生師朱子而友西
山者也禮部尚書宣城汪文節公聘君師山鄭公玉環
谷汪公克寛禮部員外郎黟南程公文國朝參政金陵
端公復初歙鄭公乆成提舉吳門朱公徳潤太子正字
四明桂公彦良教諭㑹稽屠公性翰林編修金華蘇公
伯衡共十紙皆與吳季實季克者季實名國英居歙鳳
凰山従學環谷仕至長洲學諭季克其弟朝英也師山
環谷黟南皆吾郡碩儒而文節之先亦出婺源鱅溪一
時文章節義之盛可想見也徳潤字澤民以繪事名吳
中復初帖稱令㫖到府有吉安之委盖吳元年事明年
戊申改元洪武矣乆成後更名士恒字居貞既又以字
行居歙長齡橋參政河南而伯衡彦良國初文章巨公
也駙馬和陽王公克恭翰林侍講學士風林朱公升徽
州知府江右權公緯河南李公訥推官徐公遜及劉公
昭父某公良枘共六紙皆與唐仲實者仲實名桂芳號
白雲故筠軒山長元之子仕為徽州路教授父子皆以
文名風林詩稱杜君者元待制清碧先生杜本也克恭
實繼衞國公鄧愈鎮徽州好賢下士而李公帖稱職守
粗遣惟慮民貧不能應承且問政于仲實甚切徐公字
敏夫號静學詞亦豪儁可喜一時賢守貳也風林與環
谷諸老相後先而際龍飛之運為帷幄元臣斯文之窮
達固有數邪昭父不知何許人嘗見江敬𢎞斐然集載
其與㑹稽唐肅輩在濠梁結詩社疑即其人也樵墅韓
公㢘及彦良二紙皆與婺源馬氏其稱敬齋者為馬肅
醫而能詩仕為江西醫學提舉樵墅亦出婺源詩畫與
字號三絶其稱則賢者肅之子也泉州路總管鄭公灊
徽州通守何公翔卿滎澤丞余公鏞及掲公樞鄭公斌
與仲實共七紙皆與吕旭者旭字徳昭西城之裔號菊
籬仕為延長教諭仲實後一紙即跋此巻者禮部侍郎
朱公同代書之考其詳則知前蘇米朱程四帖本出吕
氏而樞則豫章學士文安公之孫同則風林之子也灊
本作潛字彦昭號樗菴居貞之父鏞字子韶號尚友居
休寧鳳湖而斌之名亦見朝野詩選中豈亦長齡之鄭
乎小山張公乆可翰林修撰鮑公穎進士董公仲可共
三紙小山四明人别號醒吟居士以樂府名當世穎字
尚褧居歙棠樾師山門生也劉公翼南一紙為琴趣兩
字翼南號拙菴仕為禮部屬盖尚古先生博學能詩而
尤善琴故翼南書此貽之也左都督追封定邊伯沐武
襄公昂一紙盖武襄鎮雲南嘗専書遣使迎先生將授
其指訣聞之當時以疾辭亦不能往也先生諱徳字以
名於先生曽祖妣太夫人為従姪先尚書少保襄毅公
正統中嘗拜之予生晚不及見也先生之孫時春嗣藏
此帖每相與摩挲撫玩不勝手澤之感而一時老成前
輩澌盡已乆因少著其出處之畧附巻尾俾觀者有考
焉而凡名蹟之焯然在人耳目者亦不能悉贅云
　　　書所題小金山詩後
成化壬寅五月望日予嘗過岑山渡岑山在歙南十五
里淛溪中水四面環之其勢孤絶故師山先生嘗易名
小金山山舊有寺曰周流以人跡罕至移北岸寺主堅
上人邀予作茶供因留一詩今十餘年矣堅已物故而
詩亦亡去堅之徒道濟託予姪和丐重書之俯仰今昔
為之慨然
　　　書所題鄭公釣臺詩後
成化壬寅五月十二日予詣祖廟于篁墩徘徊湖上觀
先世忠壯公射蜃處放舟至富登渡思昔師山先生鄭
公嘗愛富登竒石目之為釣臺余忠宣公為篆刻厓上
與客求之不獲同艤棹厓下犯激湍破蒙翳遣人剜伐
苔蝕而鄭公釣臺四字宛然遂口占七言古詩一篇今
十有一年矣先生裔孫虬取摹本裝潢成冊請重書之
以紀一時之勝江山如故嵗月侵尋而學益凋落為之
憮然不能自已追感舊遊題其後而歸之
　　　書雲遨摘藁
故歙人鄭騰海在雙橋諸鄭中極好學為詩若文力追
古作者惜其命不淑而早世予不及識之也其妻汪氏
出故家尤賢明能慎藏遺藁以俟其子之成不幸三子
皆喪獨與一小孫居節益勵間以藁付騰海之弟虬曰
吾老矣是必得内翰程公一目庶吾夫之勤苦一世所
得者不與草木同腐也予傷其意為詮擇百餘篇以授
虬曰斯亦足以不朽於一鄉矣使天少假之年其所得
者又寧止此哉騰海事親孝屢見於詩其所交率名士
亦咸悼其志之無成子以是知騰海之學於父子夫婦
兄弟朋友間盡道若此固非特詞藻之可傳而已悲夫
　　　書寧菴巻
予過武林訪劉竹東於湖州市竹東言其友黄君天錫
縁名夀之義以寧榜其菴為請一言時北上匆匆不及
應竹東又令其子景敷攜冊尾舟申言再三始克展閲
之則諸君子為文若詩以發之者富矣其何俟予言顧
予雖不及識君然竊意其庶幾古之逸人心恬志壹與
物無競將可以媿世之傾躁者不獨其夀之可徴也因
識之冊之末簡見予之有取於君者如此
　　　題范文正公手書伯夷頌後
范文正公之學莫知其師承然每有所事知要而不泛
得聖門遺法如在韓文中獨取伯夷頌書之隠然立懦
㢘貪之志與先憂後樂之語如出一轍其餘小者若彈
琴止記履霜一曲大者若摘中庸于經禮中授横渠張
子尤秦漢以來未有也然則學不知要而欲大有所立
於天下後世烏見其可哉走過姑蘇晉謁祠下緬仰風
烈不勝懐思既謁之明日公嗣孫従規攜此頌真蹟至
舟中得拜觀焉竊附鄙意
　　　書李雲陽先生進思堂記後
右進思堂記一通元江淛儒學副提舉一初李君撰元
制寧國等路𣙜茶提舉置司徽之休寧至正中貫雲石
學士孫子素來領司事而君方同知婺源州此記所為
作也石刻燬於兵而國初弛茶禁故司為廢壤税歸於
家盖嘗得此記而誦之鑿鑿乎匡時之策究本之論非
茍焉應世之作而猶以未得睹其全集為憾𢎞治初被
放南還始得所謂雲陽集觀之盖君族孫今學士賓之
所輯入梓已號精詳而此記闕焉竊意是篇在集中當
不可少者今嵗入朝首以相語賓之請畀而附刻之因
録一過如右予鄉故家寳藏君遺墨最多聞溪西俞氏
有節士碑亦君所撰求之云為有司輦致婺源學磨去
舊文以刻科貢題名矣既又聞當時有不忍磨去者止
刻其背但移置近壁使不可摹耳急令一工人往圖之
僅摹一紙將俟來嵗而春初火作廟學一空所謂節士
碑亦煨燼無餘矣惜哉予見賓之惓惓手澤每得必記
其所従來以示不忘其繩武之業將有在此帙之外者
因取碑本相貽而并識之
　　　題謁陵倡和詩巻後
𢎞治戊申予被放還江南暇日檢所藏故舊倡和詩案
多炳然如新而成化甲辰西陵倡和之詩獨闕盖當時
惟學士青谿公一巻先完餘不及書也念謁陵倡和莫
盛此畨思以書問公求録之而不果然未始不徃來於
心也又三年荷蒙復恩入朝獲見公首語及之乃知禮
曹有鬱攸之變是巻幸存中亦間有斷裂者憮然為整
一過而示予俾題其後俯仰今昔十易寒暑矣惟公被
遇兩朝正位六卿士望日隆盖將有太平之責若詞翰
特其緒餘非所以為重輕也然使後之人讀是詩而知
館閣之下亦有不取足於是如公者遊従末契與有榮
焉豈直備一時故事而已哉
　　　書尚約文集後
右尚約文集二十巻故太子少師户部尚書兼翰林學
士泰和蕭公著而公之子昉所編也初予被放還新安
昉適為祁門學訓導嘗攜此本過南山精舍請校刻之
乆未有以復也會予入朝昉以書請之不置因校一過
而嘆曰文固不可以易言然亦有不可少者六籍之文
與道為一盖淵乎邈哉其不可跂也至熟讀而徐繹之
則誓誥論議之詞朝野賦詠之作及史官之所記胄子
之所肄者雖歴數千百載道術分裂純駁正變不可以
相次然帝王之敷令出治士君子之輔世酬物惡能去
此數者之目而别為一道哉譬之時世未嘗無方圓而
六籍者規矩也謂物不能盡出於規矩而并廢其力之
所可及者過也我朝自髙皇帝注意翰林之臣不勞以
簿書俾専代言之任文治勃興作者輩出文皇帝又開
内閣慎選其人以充列聖相承得賢益盛若公則固一
人焉公宣徳初舉進士髙第歴三朝為史官奉經幄教
國子司宥宻前後三十年其文多本之六籍而力之所
及者固將以宣大猷輔典學成造士鳴一代之盛至於
巻冊所遺金石所刻載一時之政令述前輩之師友論
四方之風俗備檢索資見聞所謂不可少者亦豈必専
於文而後為足傳也哉公正統中與先尚書襄毅公及
侍郎葉文莊公相還往甚善先公參政山東時公所贈
言在集中可考也矧昉之賢克以經術世其家而又惓
惓先徳若此是用書其所見以諗觀者若公之大致則
尚書瓊山丘公前已序之兹不贅詩十巻亦先梓行不
在集中
　　　書論語或問
或問氣質之説一章尾闕四十三字或問見善之説一
章首闕十五字盖當時板本弗完也不知者取語録中
九思二段勦入以充或問文勢大不類今考集成及通
釋中勘定如此而九思章下亦原未有或問其妄甚矣
續刋者宜補正之
　　　題龜山先生文集鈔
龜山先生文集三十五巻不傳於世乆矣館閣有本關
請閲之力不足以盡鈔也鈔其有得於心者重加彚次
為十六巻如右藏於家嗚呼先生之文豈後學所敢詮
擇哉如羣飲於河各充其量而已
　　　書大雅堂巻後
右大雅堂詩文一巻其篆古為周伯琦其記為宋潛溪
舒子貞其傳為蔡淵仲周易董宗文其詩為劉彦明程
邦民周子冶皆元季及國初名流凡以為鄱陽胡氏作
而今刑部員外郎韶所藏也韶六世祖振卿元至正中
起鄉兵拒羣盜捍州里行省承制授鄱陽路判官不幸
死于義妻趙挈其孤備歴險阻卒能續其夫之祀而以
節聞見於傳者可考也夫當天造草昧之秋臣二其主
婦捐其夫者盖不可縷數而烈夫貞媛見於胡氏一門
宜諸君子為書其詳歌其事以補史之闕而風世之為
人臣妾者乎予竊念士不幸生亂世至於舍生取義而
其間有黯然重不幸者尤不可無白也傳稱至正乙未
冬陳友諒冦饒城振卿挈家左次浮梁糾集鄉兵未果
丙申九月罹歙人汪童叛遇害嗚呼此所謂不可無白
也童本作同吾郡婺源人亦元季起兵捍州里者歴官
淮南行省左丞以忠勇聞東南為張士誠所害東山趙
先生汸為立傳其載丙申九月事云同率衆二萬破鳳
遊山渚砦直抵浮梁連戰皆捷將乘勝復饒城主帥忌
其成功乃還以當時事勢度之盖鄱歙兩軍倉卒之際
互疑其為友諒之人而戕之不審焉甚矣其為不可贖
之憾也昔段匹磾劉琨同討石勒以匡晉室琨不幸以
見疑戕於匹磾匹磾亦以不屈死於勒史臣兩予之盖
亦矜其志畧其跡有不得不然者矣予故誦振卿之事
而著其説如此大明麗天海宇寧謐士女之生斯時者
樂豫嬉恬各職其職以自進於良臣淑女之列而追悼
昔人獨為其所難者豈非我髙廟定一之功及列聖休
養涵煦之澤而然哉予於是重有感焉員外君起進士
為刑曹才譽甚美殆忠節之報食之而未盡者當於是
大發之以為世勸也歟
　　　題范太史文集鈔
太史范公淳夫文集五十九巻秘閣本嘗請閲之因手
摘抄為十七巻又取伊洛淵源録名臣言行録宋史傳
附其後為一巻如右公為蜀公之従孫申公之壻温公
之門人其所嚴事為康節眀道所同僚為伊川東坡於
經史皆有著述而論語解唐鑑獨傳學者當時號講官
第一而史臣亦謂其奏議可比賈長沙陸忠州誠確論
也然予觀伊川在講筵自謂少温潤之氣得淳夫來尤
好則疑公為易親之人及觀東坡毎對人戯謔属其勿
令范十三知則又疑公為難犯之士豈其禀之粹養之
完而又盡一時家庭師友之盛故見於詞氣自然中節
而無偏固淺陋之失也歟然則讀公之文者當識此意
可也公歴官翰林學士坐元祐黨貶死南渡後追復龍
圖閣學士嘗有請以正獻為諡者今亦不見於傳云
　　　題汪文定公集鈔
玉山汪文定公集五十巻舊有刻本今亡而秘閣本獨
存嘗請閲之力不足盡鈔也手摘鈔為十二巻如右公
諱應辰字聖錫其先自新安徙玉山舉紹興五年進士
第一官至端眀殿學士於朱子為前輩而講於朱子朱
子極重其為人其任敷文閣待制日嘗舉朱子自代盖
其所見之髙所立之卓所得之粹誠一時碩儒惜世未
有知之者然誦其詩讀其書當心得其為人殆未可以
言語相曉也
　　　書湯東澗妙絶古今文選後
右宋湯東澗妙絶古　文選本最殘缺予凡得十數本
皆未盡善近得矣匏菴家本校之始完然予家所藏閩
本四巻吳所蔵浙本無巻行欵次第多不同批㸃論㫁
亦有詳畧予家本有趙東山䟦語號得東澗去取之意
而吳本無之意當時未嘗入梓也
　　　書齊雲巖記後
休寧道士徐珌元實住此山嘗為巻請予書其地之興
廢予病未能也珌元每出山必候予南山書院久之念
無以應乃檢弊稿得往嵗遊齊雲巖記頗詳將書畀之
值珌元用有司舉為道㑹而予亦被召北上矣相遇京
師授雷法及養生之説屢㕘請而志不厭殆將有得者
師授雷法及養生之説屢參請而志不厭殆將有得者
而予不足知之也渺塵踪之既逺望勝地而興思尋猿
鶴之舊盟尚有俟於他日
　　　書艾郎中所藏山谷真蹟後
古之妙詞翰者不拘一律往往隨其興之所到為之故
自有佳處非具眼者莫識也韓子為樊宗師志即似樊
文與孟郊倡和便作郊語豈故爾殊耶其才力兼人觀
者莫能盡其捭闔檢縦之妙爾山谷真蹟流落人間者
與石本亦大小出入不能盡同也武選郎中艾君徳潤
以所蔵九歌真蹟見示其筆勢鄭重優裕畧無排束跳
逸之態如珊瑚木難見者知其可寳惜予鄙樸素劣於
書不足以語此計有具眼者因杜徳幾而知衡氣幾則
知山谷此本捭闔檢縦之妙為不可及也
　　　書所題汪尹四景畫詩後
予往嵗過大坂友人汪君璽請飯其家且索題此後君
之子𤣥錫委禽於予季弟之女談者皆謂此詩若有䜟
焉君成化中授武昌尹卒官而予姪女亦抱甥矣𤣥錫
從予學於南山書院請重書一過因識其後
　　　書伊川先生真蹟後
右伊川先生親筆書一紙本出程氏而淪于師山鄭氏
舊矣書稱光禄丈不知為何人考范太史集止有樞宻
徐公贍神道碑一篇其贈官為銀青光禄大夫豈指贍
邪范又嘗誌銀青光禄大夫宣徽郭公逵逵子忠孝實
従先生遊則所謂光禄丈者又似指逵也但書稱碑文
郭乃誌銘為不同爾惟宋南渡以来若度正譚善心輩
惓惓訪求先生遺墨或僅得其門狀與斷簡亦什襲謹
蔵之況其手筆出於海桑之後燔蝕之餘而紙墨完好
炳然如新者哉是可寳已師山諱玉吾郡碩儒子孫居
歙西敏政過之獲拜觀焉因摹歸刻之家塾敬識其後
　　　書重訂程氏世徳碑銘後
按鄭氏舊譜有元學士張起巖所撰程氏世徳碑銘語
冗意複誦者知為贋本也近得張公刻本文集此碑在
焉以舊本相校布置畧同而文絶異盖兵火之餘碑本
燬失後人出於追憶而又剿他文以足之也謹訂著之
以袪觀者之惑
　　　書孝義處士閔君墓銘後
予以成化丙午銘處士之墓今十年矣石尚未刻也於
是處士之配孺人王氏以𢎞治丙辰十二月九日卒巖
童將奉祔董川之原請予嗣書而并刻之孺人諱柔生
永樂己丑九月十三日夀八十有九巖童以嵗庚寅得
次男曰九十盖處士孝義足以裕後而孺人福齒實享
成福若巖童之生盡養沒致哀思顯其親之心愈久而
不替皆可書者閔氏後人尚勗之哉
　　　書統宗譜後
予既編刻程氏統宗譜完宗人之預者四十四房受譜
者一房不下數十人然所居逺外不一故受譜之日每
房亦有一兩人不克至者時迫於上京其所遺本遂藏
於家因令扄鑰什襲以俟暨予一再南還二十年矣計
終不復至將取而燔之諸宗人議此但不可以授非族
者爾若出於四十四房之下而不及受者畀之何嫌於
是諸房之願受者各取其一授之而題其尾用諗觀者
以見此本之所自來且諗其族人宜敬奉之以毋昧其
先之所自出云
　　　書先祖行狀後
敏政少從學於安成先生彭文憲公時未有所知而先
妣夫人棄背先公以侍郎薛公之狀求銘於先生其間
世系多失書者盖先曽祖洪武中謫居北方家集散亡
至先公始欲重訂本宗譜而槐塘孟公譜初出中間不
無有異同者嘗以置憾成化庚寅先祖獲尚書贈典法
當立碑神道敏政因告於先生請易墓文為碑銘先生
許之為更定其世系之失書者増入子孫之新育者且
命敏政書其陰以定著家乘取驗來今盖是狀之失書
者有三忠壯公之後分居南北南宗出忠壯十四世孫
唐御史中丞都使公澐北宗出六合令大辨大辨傳十
三世至宋文簡公琳與兩夫子子孫従髙宗南渡與休
寧之族聮居䕶繼而狀止云公即文簡之裔其失一也
忠壯十三世孫璊生嶧嶧生四子粹實英秀而大辨七
世孫巖仕唐為義武軍兵馬使銀青光禄大夫檢校工
部尚書兼御史大夫封安定縣開國伯其子亦名秀今
狀乃以博野房系於璊下之秀而义以巖之官爵歸之
其失二也文簡公子孫一房従南渡居鄱陽在元有中
書左司員外郎宣誼生浙江行樞宻院都事社而休寧
舊譜澐季子南節居休寧陪郭十一世孫圉贈中書左
司員外郎子榮秀為儒學提舉實伊川七世孫之來繼
者榮秀生二子長文貴次季熒又以繼伊川七世孫祉
號儒行處士文貴子亦名社而狀本孟公譜系鄱陽社
下其失三也其失雖三其實則非有異者舉始而未竟
其終見此而不致詳於彼也嗚呼以他鄉異姓論人之
世又諳於譜學其失固宜而子孫不審之責則有甚焉
者矣敏政竊為是懼故繁其辭而不殺以告我後人亦
使聞者知世系之重當慎而不可忽云
　　　書蕭氏祖塋詩巻後
先少保尚書襄毅公之捐館也朝廷遣使賜葬休寧南
山之原盖十七年矣而先夫人棄背於京師官舍敏政
扶柩而南道出荆門巡撫都憲熊公遣人致弔舟中且
云齊河蕭訓導者極善堪輿家説請必致之以副執事
哀悃何如走哭對曰幸甚盖抵家三月而蕭君至至則
敏政已獲奉襄事矣因與君行視丘隴而詢其説君憮
然曰龍穴沙水悉合古法殆吉地之尤者近所未有也
而或者以方位星卦責之多見其誤哉予以是揆之心
益安而重蕭君之言儒者可聴也間日蕭君手一冊以
告曰此吾先大父愈之所遺者先大父嘗以郭氏之學
𨽻名欽天監嘗受命典𦵏事於秦藩而先隴在常熟之
鳳山者不獲以時歸省每一念之輒流涕嗣王惻然書
祖塋二字及賦詩一章貽之縉紳大夫聞者多繼聲其
下願得一言將使大父之名藉以不朽也走自在苫塊
不復與文事而獨念蕭君逺來又其所惓惓者丘隴間
事其注意固與予同也則告之曰古之人有逺適必哭
於墓而後行者重其先體之所在也若子之先大父其
知此乎而又得君為之後以經術致身因之以謹先塋
而揚祖徳非達道藝識重輕之君子有是哉可嘉也告
别之際書以歸之而呶呶之咎誠有所不可逭矣
　　　書吳氏所蔵先世遺墨後
宋誥二家牀一休寧瑯斯吳氏家物也誥為吳士林之
所受士林宋嘉定元年進士又三年始授迪功郎歙縣
主學再加修職郎在咸淳元年誥中列銜首相賈秋壑
次相江古心也忠邪並進雖堯舜不能以為治况叔季
乎盖不十年而宋社屋矣家狀為吳騰所自敘騰嘉定
十六年進士歴官知欽州其舉主若陳司業塤李待制
性傳輩皆一時名臣凡八薦舉極其奬重殆清介不屈
之士故歴州縣三十年猶為崇禧祠官則當時賢人君
子之沈鬱下僚從可知矣吳氏後人曰孟髙我從叔彦
秀君之壻實蔵此本間奉以相示盖自嘉定癸亥抵今
𢎞治丙辰二百三十年矣雖綾紙首尾少有脱落然兵
燹之後文獻所徵求如吳氏之能保此者鮮矣為其子
孫者尚謹嗣之而又力學趾美庶無負上世之所敷遺
者哉
　　　書左朝奉郎將作監丞汪公若庸墓誌銘後
按宋紹興辛巳完顔亮大舉南下國勢岌然當是時趙
鼎貶死張浚胡詮逺謫万俟卨湯思退之黨猶衆公亦
嘗有言矣身逺位下莫由自効忠憤所激扼腕以卒殆
不忍見敵之逞國之亡而以身為殉者邪嗚呼魯連之
志屈原之忠公盖慕之而史失書故人鮮知者可嘅也
予讀此誌因表出之俾觀者知公之所立不獨文學而
已
　　　書新安文獻志後
初予編新安文獻志成今少宰鄆城佀公適以謫來知
郡事許為刻布既而公被徵入朝不乆復受詔巡撫南
畿遂下令於郡置文梓以俟而繕寫未竟不及付刋也
乙夘冬予以憂還里嗣嵗春始復葺舊書而佀公所置
文梓無恙因言於同守瀏陽彭君哲航至休寧置南山
僧舍召工従事而工鉅役繁無所從出㑹太守山陰祁
君司員至乃與彭君各捐俸金為倡且用儒學生汪祚
等言求助於先賢之有後者既而侍御三山李君燁以
謫来知休寧事益用作興務底於成通守南海黄君惟
節郡推馬平王君經暨歙令豐城熊君信祁門令江夏
韓君伯清婺源令宋城喬君恕黟令長樂髙君伯齡績
溪令番陽胡君漢休寧丞縉雲李君文主簿商郡侯君
晟典史宣平朱君盛各以其所勸助者求相成之工以
克完盖是書之編以字計者一百二十萬有畸以板計
者一千六百有畸非諸君子垂意斯文固不能致此而
興道善俗之功實盛於斯不可泯也謹書以識凡郡邑
間所樂助者悉列名其後而新安千户于君明所捐獨
多特表著之為尚義者勸云
　　　書敬義堂後
右敬義堂三大字宋文公朱子為先世祖格齋先生所
書銘一章則西山先生真文忠公之所著也當時皆有
石刻兵燹以来惟三大字尚存銘刻亡矣而西山集則
又有録無序編者失之也緬仰欽誦道矩凛然敬揭於
堂而録銘章於下用自警䇿且以示後之人焉
　　　書胡子知言後
走少見東萊吕氏有知言勝正蒙之説渇欲覩其書而
秘閣所蔵亦無之恒以置恨因徧求之四方三十年不
獲見𢎞治己酉春南歸過姑蘇遇楊君謙儀曹語及之
君謙云嘗見之崑山蔵書家許轉録之久未得也㑹族
姪文杰有事三吳乃委之而得諸陸氏上有篠堂圖書
盖故張節之憲副所蔵者其間亦多錯誤遂手校一過
别取吳文肅公真文忠公二跋置目録後凡書之見於
朱張吕三先生疑義中者皆不復出而自為一巻又取
文公先生所論及宋史傳為附録一巻盖欲使此書彚
次完粹以便講習非敢有所去取也新安千户于侯文
逺之子應見予之惓惓於斯也為刻梓傳焉亦可謂知
學向義者矣竊觀胡子之書有曰學欲博不欲雜守欲
約不欲陋文公先生嘗誦之以警後學然則讀是編者
要必以此言為準而後庶幾有所得乎
　　　書經禮補逸後
鄉先生還谷汪先生著書凡十餘種皆擴前賢所未發
有益學者然惟春秋胡傳纂疏綱目凡例考異盛行餘
多不傳盖聞先生既沒悉被一人紿去掩為已書矣經
禮補逸一編尤號精確不可得見可見者侍郎曽公之
序爾予族孫恕保每語及之恒切憤悼思盡復其書之
亡者未能也其子儒學生啟従予遊知予之惓惓於是
乃百計購得之其原本雖被改竄然有附麗而無刓補
所改竄亦不過以焉為也以乎為哉之類真贋之跡皦
然甚明使其人重録一過毁去此本則先生之故書不
可釐正矣此天不墜道而後學之幸也先生𤣥孫文彚
從𤣥孫仁智等與恕保亟圖刋布祁門令武昌韓君伯
清實來相之予因為手校且摹先生之真於編首别為
附録一巻使學者得以致髙山景行之思焉乃若韓君
之興教善俗與恕保之尚賢秉義文彚仁智等之守禮
崇孝皆得附書為來者勸
　　　書儀禮逸經後
右元吳文正公儀禮逸經一帙當時刻於國子監崇文
閣國朝宣徳中尚存見楊文貞公圖籍志館閣書目亦
有之天順初予被命讀中秘書已無其本而國監本亡
久矣太司冦何公廷秀亦渴見此書與予約䕶訪必得
為期餘二十年竟無所聞也成化甲辰春過吳門知楊
儀曹君謙喜蓄書諏之云家有蔵本猝尋不獲艤舟候
數日得之亟以書報何公何公復書曰斯禮之不墜天
也然欲謀重刻以傳未有應者𢎞治丁已冬予服闋將
入京而縣學重作明倫堂師生奉金幣以記請辭弗獲
則念學校禮之所從出也受以舉斯役且記是書得之
之難及予之癖而况繫禮之大者有文正公本序及李
莊静先生之引不容復賛云
　　　書家譜後
譜刻既成填諱繕寫校對之人各請一帙以承式於他
姓者諸宗家難之予曰不然譜學之廢久矣如因之而
於敦宗善俗小有所益固不可閟為一家之私書而示
人以不廣也歐蘇之譜皆梓行集中豈嘗預削之以虞
後來非族者之冒續哉纂述條貫既宻且嚴冒之徒以
自暴其不韙爾具目者見之真偽了然亦不足憂也
　　　書南京太常少卿長沙夏公傳後
白鶴山人傳一通故南京太常少卿掌尚寳事長沙夏
公瑄所自述也公太師忠靖公之子用蔭入官負問學
以才畧自許當正統景泰間屢上疏論事其大者欲靖
南夷以息民力討北敵以復讐雪恥其間攻守事宜屢
數千言氣甚昌䇿甚竒顧世無知而用之者遂兩乞便
養一引疾改官留都未㡬而卒卒之前猶具疏請上遵
祖訓教皇儲以保成業詞極哀懇盖不果於㤀世也初
公之不見用也以文翰自放於秦楚山水間登臨懐古
人莫之識侍郎王公偉獨知之故自述以見志如此夫
以唐李衛公徳裕宋范忠宣公純仁皆以宰相任子入
官勲烈謀猷光照史冊士之所立固繫其逢豈人力所
能致哉公之畫䇿制敵與衞公畧相似而死不忘君乂
忠宣之志也使究其用當有可觀乃卒老散地傳之後
来雖為世追悼可也公子崇文舉進士歴官南京通政
㕘議来京師出此傳相視竊意忠靖公之澤當大衍於
斯而公之志亦將獲伸乎惜此傳作於生前事未備者
參議公尚續書之庶讀者得以考終焉先少保襄毅公
留守南都與公厚善倡酬之作具在也披誦再三不勝
世契之感書其後而歸之
　　　書古城山古蹟
𢎞治丁已有司禁石工鑿古城水口山皆於山後取石
得崖刻云兵馬先鋒程南節領軍駐此作平安寨字畫
尚完石工不知而鑿之矣其下掘出石礟數百盖當時
戰具也今山後土名寨山居人亦多程姓相傳云當時
擔負行李而来意従行人也
　　　書先公澗河莊遺囑後
先襄毅公初營此以付敏政將歸老焉其後出守南都
得地於休寧南山溪上遂留居之不復北歸而澗河之
莊亦荒寒矣每誦遺囑不勝泫然異時當葺理仍舊先
公有靈慨想故土或神遊其間以少逭不孝之罪云
　　　題𦵏書後
漢藝文志有形法六家百餘巻而郭氏葬書隋唐經籍
志皆無之惟晉書郭璞傳云有郭公者客河東精卜筮
璞従之受業公以青囊中書九巻與之遂洞五行天文
卜筮之術著洞林等書十餘萬言乃無𦵏書則今之所
傳必九巻之一漢形法之遺而所謂郭氏者亦殆指河
東之客邪又云璞門人趙載嘗竊青囊書未及讀而燬
於火疑今所傳二十篇者當出於後人追緝非完本也
元草廬吳氏就其中訂證為内外各四巻然後純駁皦
然可因是以泝郭氏之舊矣故庸師安於故常又喜售
星卦之説由是吳本寖微傳者益鮮吾郡謝子期氏究
心是書乃取金華鄭氏所注本及卜氏雪心賦蔡氏發
微劉氏囊金各為之注號地理四書新安千户于侯明
將捐金刋布属予識之予觀東山趙氏有𦵏書問對一
篇詞雅理正宜録以附巻後用備一家之言且使葬親
者知窮理之為尚而不惑于異説云
　　　書本宗譜後
右陪郭程氏本宗譜三巻首世系次小傳次附録凡有
涉於地望祠墓及訂誤垂逺之大者若通族别支已具
統宗譜祖徳先業已見貽範集者皆不更出也本宗譜
始唐祭酒府君續於宋太師文簡公而伊川先生繼之
元見山處士又繼之先尚書襄毅公亦嘗属意而未成
也顧其所以訓子孫崇孝義而敦敬睦者序引炳然至
詳備矣小子何贅焉然小子之所愿於族人者一言曰
學而已夫學大之為貞臣為碩儒小之為上農為良賈
無所往而弗宜不學則反是可懼也矧我先世獲生遇
宣聖傾盖於途者一人没傳宣聖之絶學侑食於庭者
兩人學固程氏家法也可弗勉乎勉之則可以承先澤
迪後昆而有光於斯譜譜不徒作矣梓刻既成敢繫此
語致三復之意焉
　　　書萬川閩節婦輓詩後
古稱婦行不踰閾而近世有為之序述賛頌至於累牘
積嵗請請不已者豈古之道應爾邪予曰不然婦行之
不踰閾者道其常爾若節婦貞媛之事可以厚天倫振
頽俗者惡無可序述賛頌以表異之而使之泯泯無傳
邪觀諸君子所為萬川閔節婦之輓辭雖音調不一而
出於好徳之懿示勸之嚴固不可少也孺人姓汪氏為
閩氏華甫之妻生子萬珠始六月而寡守節至七十五
嵗而終予嘗為之賛矣萬珠之子國學生寳應復㩦此
冊求一言顧予謭薄安能如衞宏之序柏舟劉更生之
傳列女以永孺人之名於斯世哉然所居南山與萬川
一水之隔聞孺人之節行稔且久矣稔且久則其言雖
謭薄豈可己而不可已也
　　　書戴文進菊花巻
菊花一巻前一截為墨菊後一截為五色菊相傳為錢
塘戴文進所作今休寜縣幕朱君所藏也君間持以過
予予觀其位置錯綜極有思致而水石尤竒因題其首
曰晚香叢渌而歸之抱朴子云南陽之甘谷水左右生
菊花落其中人飲其水者多夀因號菊潭此巻殆擬其
景而作之者歟夀徵之象朱君後人宜寳之
　　　書南山雜咏後
被召北上道出錢塘侍御徳卿索書近作無可應者檢
敝篋中偶得壬子嵗南山雜咏二十篇書以相付嵗華
飄忽舊學益荒奔走道途有愧此詩多矣
　　　書王若水畫
右元人王若水十三雀總戎郭公彦和之所蔵也雀之
叢鬬者三飛而欲赴者一掩映於竹間者九或見其啄
或露其尾飛鳴轉折曲有思致時春雨舟暗兼病目披
閲數之不能得其多寡童子以豆識之方得其實亦可
謂工矣學士錢先生鑒定為若水之筆有小沈𨽻首諸
公題咏而東海半江久不録其辭翰尤可惜也彦和讀
儒書喜圖籍其所蔵盖不止此庶㡬慕濟陽之清風而
興起者乎
　　　跋廬陵曽君所蔵𨽻濵蘇公手帖
予被召北上道出毘陵太守廬陵曽君望宏見訪舟中
出其所蔵宋頴濵蘇公帖一紙相閲盖頴濵歸自嶺表
過慮陵與其上世司法公者帖中言温夫受知山谷移
忠受知東坡司法之父兄也温夫名肅移忠名安止司
法名安强父子兄弟當諸公放斥時不畏黨禍禮見請
益惟恐後宛然家風可想見也彼據髙享大仇視忠賢
擠扼下石惟恐不力者何人哉而好賢秉義乃出于地
逺位下之人於此可觀世變矣東坡字刻徧海内流傳
至今頴濵字少見於世殆専於文而不數數於此邪頴
濵嘗為徽之績溪宰親書詩刻尚存較此亦有不侔者
豈以老壯而異邪太守君能寳之三百年餘將俾其後
人考觀世好可謂賢子孫矣豈在書法哉
　　　企菴跋
同邑陳生鼇字文元故宋弗齋先生之裔元定宇先生
之族孫也以儒學生從予遊子間過之請名其室之蔵
修者因題曰企菴企者有所慕而至之之謂也世之以
文章入試而得魁元者取况於鼇此人爵之企也等而
上擇善窮理倍其功力如弗齋之弗措如定宇之定性
此天爵之企也企乎企乎可不知其所自勵乎
　　　書所録遊黄山詩後
僕不作韻語三年矣禫服再月始與客一至黄山得詩
十五篇景勝句拙既不足以相當而又冗與病兼雖欲
求工不可得已楫之冬官與徳卿侍御並使錢塘乃遣
一力以素巻索近作漫録一過楫之盛年壯志學行兼
茂公署之暇與徳卿時一披閲知予之近况迫於衰朽
而酷嗜泉石若此其不能有為於斯世可知也夫
　　　書魏氏家譜後
魏氏家譜一巻附録誌銘事狀四篇鶴山先生文清公
裔孫芳之所蔵也其可見者卭之髙氏魏氏皆鉅家世
姻䕶繼髙者有忠襄公稼樞宻公定子㕘政公斯得名
著宋史忠襄之族女鳳適魏氏子革生六子而鳳之弟
黄中無嗣以革幼子孝璹後之革次子上行無嗣復以
璹幼子了翁後之然則鶴山雖髙氏實魏産也黄中之
名不見於譜而斯譜下注云表叔了翁然則此乃髙氏
譜以著鶴山之出繼當别有魏氏譜以著鶴山之本宗
今不可見而名之魏氏譜者後人所加也芳既寳奉此
帙又什襲其雅言板本惓惓祖徳而猶以不獲盡見遺
書為憾顧予末學仰止先正嘗於秘省得視九經要義
惜其巻帙太多不能盡録録其所著渠陽雜鈔及大全
集時莊誦以自益之他日當以録本付芳俟有司之尚
賢樂義者俾與雅言並行廣正學於天下非但此譜為
一家之書而已
　　　書東海草書後
曩余問東海索草書輒謝曰待偶然有得意者當舉以
為贈不敢取應酬者塞命也然竟不獲其所謂得意者
恒以寘憾乃若倡和詩篇往返書札則所得甚富每一
展玩疑所謂得意者或在其中雖東海亦或不能自知
邪時行黄門持此冊見過摩娑再三怳然如見其笑語
而東海之不作久矣噫時行尚謹䕶之安知不有好事
者以為得意之筆伺其傍而拔其尤者以去邪
　　　書録遊黄山詩後
少司徒華彦劉公時雍以素楮索書無可應者弊篋中
得近遊黄山詩數章姑以塞白矧當秋暑目昏旋拭旋
書刺眼殊甚幸不以示人也
　　　跋鶴山小隠巻
休陽蘇士貞宋翰林承㫖易簡公之裔處士叔武之子
學琴與詩於汪尚古先生學成搆室於鶴山之下以小
隠自名盖一鄉之名士也不幸早世其孫曰皓者請予
追賦因得盡覽其巻長篇大章殆無遺藴慨嘆之餘以
見小隠之風韻可想而其後人又若皓者惓惓弗忘先
善修身踐言祖孫相望遂識其尾以重文獻之足徵云
　　　書率口程肯堂心宇墓誌銘後
按心宇五世祖敦臨在宋以殷碩行實重其鄉而族始
盛有祠在柏山寺子孫本其功而不㤀也敦臨四世孫
夢麟嘗遵伊川先生之説立宗㑹𢎞齋序之而又銘心
宇之墓盖曹程世戚𢎞齋鉅儒館於程氏最久也國朝
正統中敦臨九世孫玩道和等倡立忠壯行祠以展宗
㑹之禮𢎞治初十世孫鼐又合族人修復柏山故祠以
重始遷之祠兩祠祭規悉用家禮㕘以時制而鼐之子
曽編訂刻梓以傳盖敬宗睦族之舉在諸程中多稱率
口而其講授淵源亦有所自云𢎞治壬子仲秋一日曉
起因閲率口程氏世澤編題心宇誌後如此
　
　
　
　
　
　
　
　
　
　
　
　
　篁墩文集巻三十九
欽定四庫全書
　篁墩文集巻四十　　　　明　程敏政　撰
　　行狀
　　　光禄大夫柱國少保吏部尚書兼華盖殿大學
　　　　士贈特進光祿大夫左柱國太師諡文逹李
　　　　公行狀
　　　　曽祖諱寛甫贈光禄大夫柱國少保吏部尚
　　　　書兼華盖殿大學士妣喬氏贈一品夫人
　　　　祖諱威故雲南江川縣丞累贈光禄大夫柱
　　　　國少保吏部尚書兼華盖殿大學士妣楊氏
　　　　孟氏俱贈一品夫人
　　　　考諱昇累封榮禄大夫少保吏部尚書兼華
　　　　盖殿大學士加光禄大夫柱國妣葉氏贈一
　　　　品夫人繼常氏封一品夫人
公諱賢字原徳姓李氏世居河南之南陽鄧州為鉅族
其先相傳有兄弟四十八人同爨宋宣和中旌為義門
值兵燹失其譜牒至諱成者生義卿寛甫之考也寛甫
生威元至正末起鄉兵捍州里歴陜西乾州揔帥佩金
符與主將不合棄官而歸國朝洪武初以薦起至雲南
江川縣丞有恵政是生榮禄公公之考也公生而氣宇
凝重不妄舉止嘗得疾劇葉夫人危之有老嫗來視曰
此非凡子幸母無以為憂言己即去明日疾愈人以為
神七嵗知向學稍長入為州學生學業騰進一時師友
皆莫敢與齒舉宣徳壬子河南鄉試第一方宴鹿鳴有
鶴數十旋繞㕔上布政使李昌祺舉酒酹曰將必有名
世之才乎癸丑舉進士奉命察山西河津蝗災時學士
薛公瑄以御史家居公往造之叩質所疑薛公亟稱之
以為英悟淳確非流輩可及英宗皇帝嗣統公上疏言
帝王之道在愛養黎民踈逺降戸雖聖人一視同仁其
施也必由親及疏未有赤子不得其所而先豢養降户
者今京師降戸不下萬餘以俸言之指揮使俸三十五
石而實支一石降戸則實支十七石五斗是降戸一員
當京官十七員半矣傳曰朝無幸位則食之者寡此豈
幸位之比况降戸旅寓京師一旦有警其勢必不自安
前代己覆之轍可不鑒哉乞斷自宸衷為萬世計勑兵
部漸次出之於外不惟省國家萬萬無益之費又可以
消未萌之患盖公筮仕即有志當世如此雖議者難之
而已己之變畿内降戸羣起扇亂以應敵公言始驗正
統丙辰授吏部驗封主事㑹有㫖文官誥勑三年不得
請必俟九年者公以職守所在復上言此奬勵臣下之
良法若俟九年則得者恒少不得者恒多㢘貪不分勸
懲不立乞仍舊便後卒従公言公以人才繫太學而太
學因元之陋上疏言國家建都北京以來所廢弛者莫
甚於太學所創新者莫多於佛寺舉措如是可謂舛矣
若重修太學雖極壯麗不過一佛寺之費請及時修舉
以致養賢及民之效後數年詔新太學實自公發之乙
丑陞考功郎中踰兩月丁母葉夫人憂乆之轉文選郎
中俟終制赴京公官吏部更三任率公暇手不釋巻尚
書王文端公以公輔期之而少師楊文貞公每以不識
公為歉南陽知府陳正倫文貞友也因要公往見之公
不肯曰無一面之雅而造門是求知也士大夫兩賢之
己巳秋敵攻大同時中官王振貴用事力主親征吏部
侍郎當扈従以疾告公代之行師潰於土木英宗北狩
扈従官多預其難公瀕死而還景泰初上正本十䇿曰
勤聖學顧箴警戒嗜慾絶玩好慎舉措崇節儉畏天變
勉貴近振士風結民心大畧言朝政闕遺有司利病生
民休戚中外進言已詳然有闗於上之身心者或畧臣
以為陛下一身家國天下之本而心又一身之本也正
其本萬事理惟陛下之心既正則家國天下之事可以
次第推行乞留中以時省覽詔付外而給事中李侃等
以災異上疏謂李某忠言宜賜鑒納乃復取奏入命翰
林繕寫置左右焉辛未敵遣使求通好有詔絶之令廷
臣公議長䇿公上言敵所以輕舉無忌者恃其弓馬之
强而已在吾長䇿惟有所謂戰車若衞青之武剛車者
可以禦之而又有取勝之道則火鎗是也用得其法行
可以退敵驅之出境止可以衛民使得耕作然此䇿固
善又在將士何如夫今之將士猶古將士而朝廷於將
帥特彰剖封之典於士卒頻加賞勞之恩待之厚矣然
不能一為國家復讐雪恥此忠臣義士所以扼腕而不
能安寢也詔加奬諭仍飭中外將臣采取而行是嵗冬
以合廷薦陞兵部右侍郎壬申奉命察四川有司之不
職者癸酉還京轉户部右侍郎公以敵欲無紀不宜終
徇上疏言敵相額森近弑其主并吞諸國包藏禍心其
志非小若只聽其講和貢馬圖金帛之利蔑敬順之誠
増數冒名曽無定約竭生民之膏血供無厭之貪求在
彼日見盛强在吾日加罷弊持此悠悠實非長慮惟陛
下奮仁者之勇勵總戎之臣惕然於心不少自逸觀釁
而動以挫長驅之勢振在吾之威則在彼之心自懾方
來之患自弭詔下兵部少保于公謂李某言誠為正論
請下其章以勵邊臣甲戌轉吏部右侍郎詔頒君鑒録
於羣臣公擇其中善可為法者二十二君又詮其最切
者數事曰鑒古録上之盖深有意效忠於上為孝友恭
儉之事而力莫能與也英宗復位一時輔臣多竄殛遂
以人望召公兼翰林學士入内閣典機務未幾進吏部
尚書兼官如故左右欲以汪后徇葬者上問武功伯徐
有貞及公公言景泰初汪后即不得志况二女皆幼可
憫臣愚以為宜厚遇之上憮然以公言為是山東奏民
饑雖得内帑銀三萬而不足上復召有貞及公議有貞
持不可曰散銀有弊無益饑者公言天下事未嘗無弊
顧奉行何如耳散銀有弊而不貸是視民饑死而不拯
也因噎廢食豈為人上之理上深以為然命増銀四萬
兩民賴全活甚衆時太監曹吉祥忠國公石亨以迎上
復辟為己功竊弄威福上漸不能堪乃密語有貞及公
宜恊心輔朕公自念遭逢不偶凡事一以至公處之吉
祥與亨滋不悅亨率兵西征御史楊瑄劾吉祥與亨縦
家人奪民田上嘉其敢言命吏部識其名將擢用之亨
還與吉祥謀此必有貞及公所使相與愬於上言已有
迎復功為有貞賢等所傾將俾臣等無噍類因伏地流
涕不已乃諭㫖言官劾公等并下獄其日風雷雨雹大
作損殿宇公署瓦木甚異上知天怒在此亨等反言上
天亦怒公等雖强解釋終不自安明日言於上釋之詔
俱謫外任公得福建布政司右㕘政將辭而吏部尚書
鹽山王公是日得専對語有間上曰李某與有貞雖同
事未嘗阿比王公因頓首力言公淳謹可大用上頷之
即日留為吏部左侍郎踰月承天門災詔復公尚書學
士公上章懇辭不允戊寅春賜玉帶以示優寵皇太子
將出閣公請擇學術端良之士備輔導乃上劉珝等數
人為春坊官上仍命公總之日授書正字於文華殿時
崇仁處士吳與弼以薦聘至京上喜其來問公曰與弼
當授何官公曰與弼老儒必能成就君徳授春坊諭徳
専輔青宫為宜與弼固辭恩命不受乞歸田里公復請
徇其志以勵士節上思建庶人幽大内六十年欲赦之
左右多以為不可召問公公曰陛下此一念太祖在天
之靈實臨之堯舜存心不過如此上意遂決遣中官衛
送居之鳳陽出入自便初石亨以文臣總軍務于邊使
武臣不得逞因請罷之居無何邊徼騷然上悟其非命
公舉可任巡撫者盖都御史李秉芮釗白圭王宇陳翌
皆公所薦一時號稱得人尋命公總修大明一統志公
偶患足疾不能造朝上遣御醫來視又數遣太監安寧
以政務問公旬日方愈入謝時御史劉濬劾太傅安逺
侯栁溥敗軍之罪上怒曰與賊遇安能保其無損且將
校聞濬言豈不解體將遣人縶之公曰耳目之任職所
當言惟明主用其是舍其非而已不當見譴石亨等遂
乘間譖公以為回䕶文臣㑹上知公已深譖率不行而
大悟公言為是濬得薄責己而溥還自陜西上曰溥為
主將畏縮致敗不罪之何以警衆諭言官廷劾之奪其
太傅景泰間三年一度僧數萬是嵗如期來集公言於
上曰此輩有損無益宜後十年一度為著令初上於便
殿屏人謂公曰吉祥好預國政聞四方奏事者必先造
其門奈何公曰自古人主權不可下移若陛下每事自
㫁惟公道處之則彼漸不敢預而趨附之人亦自少矣
上曰朕意亦然㑹石亨敗家居其従子定逺侯彪謀出
鎮大同諷大同人薦已上㢘其詐并逮亨置於法因問
公迎復事公曰當時亦有要臣者臣不敢從上怪問何
也公曰天位乃陛下所固有若景泰不起羣臣表請復
位名正言順何至以奪門為功奪之一字何以示後此
輩實貪富貴非為社稷計倘景泰先覺亨等何足惜不
審陛下何以自解幸而事成得以貪天之功然天下人
心所以歸向陛下者以正統十數年間凡事減省與民
休息所至今為此輩損大半矣上竦然大悟詔凡以迎
駕奪門冒功陞者四千人悉褫職中外肅然盖非公忘
身徇國不避讐怨莫敢發者前此榮禄公以封贈恩詣
闕謝至是陛辭上特賜寳鏹三千貫因顧謂公曰先生
已盡天倫之樂乎公頓首曰臣父子所以有今日者皆
陛下之賜是冬賜甲第一區公上章懇辭上曰聞卿舊
宅去朝頗逺特賜近居以便宣召所辭不允遷居之日
上及皇太子皆有落成之賚公以朝覲官黜陟之典往
往應故事無以示懲勸言於上罷不職者數百人旌異
者十人賜宴禮部上命公與尚書鹽山王公主之庚辰
敵帥博囉攻大同守將失利遂深入鴈門闗烽火徹於
京師民驚遁不可止公請急發兵遣兩都督將之出鴈
門倒馬二闗旬日始定明年敵西攻凉州莊浪公知上
以敵入為憂陳邊事五條上従之遣懐寧伯孫鏜率兵
往禦時江南北大水而加以師旅公言宜布寛卹之典
遂罷天下所取花鳥板枋之類及暫免采柴追馬清匠
刷巻諸事而采柴一事嵗省銀三十餘萬兩吉祥従子
昭武伯欽殺人事覺御史劾之上雖見原而下詔戒諭
勲舊之臣欽益懼與吉祥養死士謀不軌幽上於南宫
而立皇太子因西師行乗機入内為亂朝臣當道或有
憾者戕害之擊公傷首及耳且持公謂曰某等迫於讒
間不得已為此請入疏以申救公曰爾既殺讐償怨能
止戈反正我當言之上得疏乃知公在甚喜既脱於難
上急召公入公手疏曰逆賊就禽此非小變宜詔天下
一切不急之務悉皆停罷且言自古治朝未有不開言
路者惟權奸欲塞之以遂其非由是陷於大惡而不悟
自石亨等排黜臺臣言路閉塞其流遂至此極上悉報
可下寛卹十餘條而以開言路殿焉上念公忠勤下勑
加太子少保公上章懇辭不允公以西師未解而京師
有變大軍未可輕出請復都御史王竑俾與兵部侍郎
白圭分道禦敵虜引出邊臣請罷兵而議者懼有後警
公上言兵出在外可暫而不可乆暫則為壯乆則為老
且敵安能保其不來若慮其復來更無休息之期况人
民供輸疲困已極宜趂河開班師使民得屯種為便上
命廷議率従公言聖烈慈夀皇太后崩上見公所服斬
衰與衆異取視之乃知公服制合古即以公服者為法
命宫中悉易之孟冬享太廟適大䘮禮未終上以問公
公言宜俟釋服後庶人情事理兩安上曰微卿言幾舛
於禮癸未春上以足疾不視朝召公曰大祀將至而疾
未愈欲遣官代行可乎公曰亦須至壇所雖不能行禮
人心亦安上至齋宫復召公曰朕惟俯伏難於起身欲
令一人扶之何如公曰陛下能力疾行禮尤見敬天之
誠遂蕆事而還二月晦夜公聞空中有聲明日密疏曰
傳言無形有聲謂之鼓妖上不恤民則有此異惟陛下
憫念黎元凡一切不便於民者悉皆停罷則災變可弭
上覽之即召公曰此事正須先生言先生不言誰復言
者其具寛恤事條密封以來公遂疏十事一清淹禁罪
人二止銀場煎辦三停嵗造紙劄四蠲被災粮税五弛
蒭粟之徵六罷虧損馬疋七飭邊臣撫恤兵民八命有
司存恤流移九戒御史糾察貪吏十禁外官因事科歛
上曰朕諦觀之皆實恵也宜即詔天下公又請罷江南
所造段疋及燒磁器清錦衣衛所監罪人止各邊守臣
進貢已下番所遣使臣停内外買辦采辦上不従公執
之數四止取前十條行之左右見公力争皆寒心同列
亦為公懼公曰古之大臣知無不言今雖不能盡然至
於利害繫國家安危者豈可黙黙以茍禄位然上聖明
亦不以為忤也上以母后胡氏因疾請閒尊號静慈仙
師非令典欲上皇后尊諡而左右以為不便一日召問
公公曰陛下此一念天地鬼神實臨之然臣之愚必須
以陵寢享殿神主皆如奉先殿之式庶幾稱陛下之明
孝不然為虛文上即命舉行是時錦衣指揮門達有寵
於上専理詔獄且兼緝事於中外道路洶洶相視以目
公嘗以為言達銜之㑹指揮袁彬為其誣下獄有救之
者上命達訊之達欲并傾公咻其人使誣公為草奏狀
牽捕數十人勢危甚上令廷鞫之其人遂吐實曰此達
所教也公以事白上疏力辭且以知足不辱知止不殆
為言上不允曰此細故無用介意甲申春正月上不豫
乆之疾劇命中官以遺詔示公十七日上賓後五日今
上嗣位有欲専致隆於上生母者公曰天子新即位四
海顒望凡事宜悉遵遺詔庶幾順天理服人心脱或不
然則當尊母妃為太后於皇后為太后上加二字以别
之卒如公議尊皇后為慈懿皇太后貴妃為皇太后進
公少保吏部尚書兼華盖殿大學士未幾而門達以附
中官謫逺方又為言者劾其欺罔故殺諸罪戍嶺表不
知者以謂出公意其黨相與為匿名文書指公姓名欲
中之公不自安懇乞退休上不允下令禁謗議者時災
異屢見公請出宫人以昭聖徳又上疏言人君一身天
下之主若行事合宜中外順服不然則人皆離心離徳
而欲天下治安不可得矣然治安之本在於君徳輔養
君徳又在於左右前後皆老成端謹之人若輕浮頑猾
喜好生事逢迎取悦供耳目之玩信佛老之教者望即
日退出毋令隨侍庶於君徳無損臣受朝廷禄位為宗
社生民至計不敢不竭忠盡言惟陛下剛斷而進退之
五月五日風雹大作飄瓦拔木上及郊壇公復疏言天
戒顯赫如此惟陛下勉加修省雖在閒静之中常如對
越之際不可一毫與左右狎亦不可聴其誘而寵用之
惟日與老成之臣商議君徳何以修朝政何以舉念兹
在兹頃刻不忘仍寫勑戒諭羣臣同加修省庶回天意
公以疾在告詔免早朝尋降勑命公知經筵事及總修
英宗睿皇帝實録有司請造鹵簿已得㫖公聞之亟入
言先朝所造車駕尚有貯内庫未經御者今恩詔方頒
百姓蘇息未久奈何復為此上即日寢其㫖皇后吴氏
之廢小人乗機欲害公者益甚上命錦衣衞嚴禁之且
遣衞士夜宿公第䕶公以行有内直將軍愬天順初因
入直迎駕而陞非冒功者今一切褫職非法意上念其
乆於役特復之而以迎駕奪門陞者紛然入愬不已公
言於上曰自石亨輩此舉之後人以得富貴之易貪利
者惟幸有事宜早治之且請復故少保于公謙等官賜
祭改葬以雪幽枉上亟是公言命兵部按其以迎駕奪
門陞者自太平侯張瑾興濟伯楊宗以下俱奪爵盖公
欲消患於未萌故於上即位極言之由是洶洶者衰息
有識者至今以為難丙戌二月聞榮禄公之喪詔起復
公賜賻甚厚復賜素品備途中食用而令有司為營葬
事公上疏言士見用於盛時者無分小大於父母喪皆
得盡三年之制若臣以所任之事而不得盡恐無補於
名教得㫖朕頼卿輔導卿勿以私恩廢公義宜抑情遵
命以成大孝公復疏言陛下必欲起臣以為國家事重
不得以彼易此但今内外大臣當任者皆忠正老成之
人使臣在此不過贊成其事無臣贊之亦不為欠臣之
去就甚輕昔富弼累詔不起亦以朝廷有人不至甚不
得已故也臣之蹤跡似亦類此乞容臣終制假使未填
溝壑則驅䇿駑鈍以報皇上固有日矣詔卿當深念職
任之重移孝為忠不必固請遂遣太監林興輔行公聞
故鄉嵗侵加以師旅請止官營葬不従既抵家襄事興
即日促公上道五月至京師入見上慰勞有加公退即
疏言陛下謂臣可以委託堅使奪情而不知臣實駑劣
不堪有類折足之鼎且古之大臣若張九齡冦凖輩雖
起復而人不非者良以其人之才足勝重任有益於天
下國家也如臣不過尋常之流無事之時亦招物議今
不獲命則不知者謂臣心實以此為榮姑陳奏章免人
之議而已乞察臣至情而矜従之詔禮有經有權朕特
従權制用卿若固違君命豈得為孝卿當深念大義勿
恤微言勉起就任毋得再陳公復疏言臣累訴衷情而
陛下曲加勉諭終不矜允奉誦恩㫖涕泗交頥所以不
能仰遵聖訓者區區之心誠有所不忍也况臣日迫衰
朽縦起供職未必能副陛下盛意徒重臣之慙増臣之
罪詔卿言之再三但委託尤重宜體至懷即日就任慎
勿再言又遣中官至公第道上意乃供職公因上道中
往來所得軍民利病八事大約乞重守令之選毋拘常
格以免隳政畱河南所運之粟以備民飢停通州諸衞
薪炭之徵以蘇民困蠲江南馬戸而復本處民户代之
以均勞役増天津諸衞及河南滎澤新鄉諸處驛逓以
便往來開衞學軍生嵗貢以振淹滯上即命所司議行
是嵗秋率廷臣言今天下盜賊未息災傷未止仰惟祖
宗創業垂統宫禁甚嚴内外不許混雜府庫充積金銀
不肯妄費遊宴有常所而不縦情賞賜有常規而不濫
及至於祖訓一書尤為明備惟陛下逐一省覽刻意恭
儉以繩祖武以幸天下上方虛已以聴而公感疾浹旬
不愈上遣中官臨問賜尚食及命御醫日夕診視報疾
狀凡三閲月疾亟語弟監察御史讓及子璋惟以國恩
未報史事未成為念以是年十二月十四日卒于賜第
之正寢享年五十有九距生永樂戊子十二月十六日
先是京城内外木稼三日太白曳入南斗杓中訃聞上
震悼輟視朝遣中官賜鈔一萬緡為賻贈公特進光禄
大夫左柱國太師諡曰文達明日遣禮部尚書姚䕫諭
祭詔每遇七日及下壙皆遣使祭命工部給棺槨與齋
粮麻布兵部給驛舟還其喪仍官其子為尚寳司丞哀
榮始終自三楊先生之後一人而已公少即有志聖賢
之學為諸生時提學者問所志對曰為學之道當如周
子言藴之為徳行行之為事業其人大異之在吏曹遍
書箴銘於坐右及故學士薛公瑄交厚善務以性學相
切劘而窮理之功益密故言益純行益充立朝四十年
不立黨與惟守一誠盖不知者始或疑而終大服之無
異議自以受知英宗遂身任天下之重知無不言言無
不力天下亦倚公為重雖遭讒罹謗處之泰然登對之
際氣象雍容言辭簡當將順匡救之力甚多英宗嘗論
景泰不與大臣接言公曰自古明君未嘗一日不與大
臣商確治道所以天下常安先儒謂接賢士大夫之時
多親宦官宫妾之時少於君徳方有益又言朕自復位
以來未嘗一日忘在南城時每以此戒左右公曰安樂
不忘患難古昔聖賢之君存心正如此又以戒左右最
善又言飲食隨分曽不揀擇衣服亦隨宜雖著布衣人
不以為非天子也公曰如此節儉尤見盛徳若朝廷節
儉天下自然富庶前代如漢文帝唐太宗宋仁宗皆節
儉是以當時海内富庶非其餘可及又曰朕於四書尚
書皆嘗遍讀如二典三謨真是格言公曰誠如聖諭凡
帝王修身齊家敬天勤民用人為政之事皆在其中此
時正宜玩味體而行之英宗每為首肯愛惜人才惟恐
弗力而以奬恬退厲名節為先耿公九疇及軒公輗皆
以㢘介聞公首舉耿為都御史軒為刑部尚書未幾耿
為石亨所排斥軒以權貴侵官託疾去公屢言於上而
還之年公富亦為亨姪彪所誣陷及亨敗公力言富有
執守可大用遂起為户部尚書上嘗謂公曰左右多不
悅富者公曰不悦者衆愈見其賢禮部侍郎缺員有求
近習薦陞者上問公何如公對曰不知其人臣所知者
學士李紹可任此因進言邇者士風不立多夤縁以求
進如用紹請於黼座召吏部面命之庶幾士類知警上
従之命下之日傾朝􁒍然其後任事大臣多公所薦已
薦矣其人不之知反有訾公者或以告公公曰吾知用
其才耳三選庶吉士儲養於翰林親加督教如愛子弟
與故學士吕文懿公及今學士陳公彭公相處十餘年
未嘗失辭色每語具以忠言相告而於講學論政至終
日忘倦人有善若已出不白之不已兩廣兵興編修邱
濬實廣人具嶺南事宜告公公繳奏言濬言可用請付
軍中為平賊之助遇天變民瘼憂形於色每以裁抑浮
費蘇息民力為本謂内帑財物非濟兵民則人主必生
侈心而移之於土木禱祠聲色之用自公柄政前後發
内帑銀救荒卹邊凡數十萬計人有急難以身救之而
於植臺諫慎刑獄尤惓惓焉有㑹試被黜者訴考官有
弊上不悦以章示公公曰此乃私忿考官實無弊如臣
弟讓亦不在中列可見其公上意方解言路屢閼屢闢
而不至於銷鑠皆公力主之惟成化初言者歴詆中人
之惡謂不可使與國政得補外而或咎公不申救者公
曰此事何可激也甘露之變黨錮之禍諸君獨不知之
天順中宗室臨川王弋陽王前後為緝事者發其陰事
已而多涉虛因召問公公曰觀此則其餘所枉多矣法
司雖知其枉而不敢辨非明詔理官不許畏勢避嫌實
傷和氣上乃召三法司面戒飭中外感悦凡朝廷大政
令涉於軍情邦計者必經公議而後决敵帥博囉近邊
有言傳國璽在其處請發兵乗機掩取之上為之動公
曰頻年災荒府庫空虛兵民困極宜與之休息且敵近
邊而未嘗犯塞無故伐之必賈釁况秦璽亡國之物亦
不足寳上矍然罷議内府奏乏金用詔下户部議請以
蘇松嘉湖四府嵗折粮銀折金五萬兩公言國家財賦
仰給東南而金非其所産今欲折金價必湧貴聞雲南
諸夷有歳辦金銀若以銀折金亦足以充國用衆以為
便松潘羌叛亂已勑三司調兵𠞰之乆不下公曰三司
頡頏牽制自不能成功若朝廷命一大臣統之則事定
矣易曰長子帥師弟子輿尸不可不慮上問公可將者
公薦都督許貴遂用之而松潘羌始靖凡冊后妃與請
王大喪大祀冠婚之禮及今上之初親耕視學諸大典
禮悉命公與禮官増損儀式而後行白金文綺上尊珍
饌與夫四方貢獻内帑圖書賜賚無虛月公每以盈滿
為戒取小旻詩中語扁其堂曰臨深以寓安不忘危之
義雖位極三孤不治田宅不鬻女侍為學務實踐不為
空言因自號浣齋孝友敦睦之行有人所難能者所居
圖書左右口誦手録雖老不懈每有得即識之有體驗
録一巻雜録三巻所被顧問有天順日録三巻作文章
以理為主不為艱深靡麗之詞每教人以晦庵草廬為
法有古穰集若干巻詩冲澹温厚有和陶詩二巻和杜
詩一巻讀詩記一巻讀易記一巻南陽李氏族譜若干
巻平居無疾言遽色其容粹然見者如在春風中浮躁
者為之自失陰狡者為之中沮盖其所禀者厚所養者
深故其所得有大過人者如此論者謂自天順以來所
以正君徳恤民生進賢才廣言路抑佞幸靖邊徼皆公
之力天不愸遺可為世道斯文之不幸公配黄氏武畧
將軍某之女早卒累贈一品夫人繼周氏安慶知府濟
之女累封一品夫人所生子男二長曰璋即尚寳司丞
次曰玠女二人長適翰林院編修程敏政次適衍聖公
孔𢎞緒璋玠將以明年春奉柩歸葬於故鄉刁河之原
乃以狀屬敏政敏政大人實公之友故為童子時公不
鄙而收教之且妻以子至親大義抱慟無窮而謭才末
學不足以發公勲徳之萬一平生之託又不敢辭用直
書其槩以告當代立言之君子且以備異日史氏之采
擇謹狀
　　　潭渡處士黄君行狀
君諱禎祺字仲禧世居歙之潭渡鄉人無少長皆稱為
潭渡處士君之先曰光者自祁之左田徙黄屯屯以黄
氏故得名再徙溪北即今處光子芮唐貞元中以孝旌
其門芮九世孫孝則元初用招降功授巡檢辭不受學
者稱徳菴先生孝則孫儒夀至元中舉明經諸暨州學
正儒夀子塾塈塾善居藥元季號儒醫黄氏有遺文藏
於家塈生祐祐生真娶汪氏女生君君天性孝友不凡
年十二喪母十七喪父即奮然有立不落人下識者卜
黄氏當有後時家道中窘日不暇給君晝則服賈力農
歸讀書不輟口有不省者走鄉先生質問之家日以裕
事繼母如生已每謂人曰世率謂繼母不慈特孝之弗
力耳用是繼母安君之養曰是真吾子鄉隣亦久而相
忘不知其為繼母也事兄禎祖如事父處二弟禎視禎
祥尤篤愛禎祥之子華少聰頴君撫其首曰是必亢吾
宗諸子不及也取為郡學生又遣之淳安従學士商先
生游舉成化乙酉鄉薦力學唯謹恒恐失懽於世父先
生兩賢之君平生操履一毫不茍鄉人或病其太執弗
顧也然事有越理者即相戒曰毋令潭渡處士知其為
人嚴憚如此居喪奉祀一用朱氏禮或勸其少従俗者
君正色曰吾生朱氏之鄉而用其禮何従違之二親喪
在淺土族人惑於地理之説不克襄事君曰是不難取
其書讀之不數月了其義曰蔡西山吳臨川不我誣也
得地於歙之東鄉曰江東灣者舉以葬焉後雖有精其
術者莫能易也周困乏振寡弱惟日不足乃更為醫有
以疾告雖地險僻天大寒暑走應之無倦報以泉幣則
笑而却之曰吾豈射利哉晚嵗喜賓客至者日相對讌
樂劇談抵夜分不休子弟多以勞勸止曰吾自有樂地
女曹烏足以知之道路橋梁有司不能令下君一語倡
之不期而集至以不預為耻嵗時聚族人於先祠諄諄
以繼述為言然獨君孝不愧於旌君隠不愧於徳菴讀
書不愧於郡博恵人不愧於儒醫可謂一鄉之善士矣
君生永樂甲申冬十月二十有四日卒成化癸巳秋七
月二十有八日享年七十娶汪氏潛口巨家女生子四
長文昌先卒次文盛文亮文英女一曰秀真適吴還宗
孫男二長天禄次天才孫女四長嬪清適許大祥次淑
清適汪永潛餘未行文盛等卜以某年某月某日葬君
於某里某山之原華方上禮部得君訃驚慟幾絶又深
懼其行之不白無以掩諸幽以走鄉人知其詳請為狀
以速銘於太史氏走與華友且念鄉之老成不可以復
見也謹狀
　　　封奉政大夫通政使司右參議趙公行狀
公趙姓諱傑字子竒其先鳳陽夀州人元季譜逸於兵
燹故上世無所紀髙祖大恭國初従髙廟起兵積武功
至衞百户遂土著於大興縣祖士逺父原清俱受代原
清復従文廟南征北伐進常山䕶衞正千户母李氏封
宜人公常山之長子性淳樸無所事事獨喜究經史大
義每従諸老生求進往往有得遂益以簡冊自娱雖裨
官小説亦復寘意務中肯綮乃止常山之卒也公以洪
熈改元受世禄於朝尋改𨽻羽林前衞治戎恤士寛猛
得宜凡一切紈袴之習畧不少徇衞自使以下咸相語
曰趙將軍非吾輩武人也謹當避之宣徳中有詔罷前
任䕶衞官蔭襲令公乃退休不出了無愠容更學為醫
遇良方輒手自傳鈔又解裝市藥雖家無一錢不恡遇
有以疾告者欣然為治具不責報嘗語人曰吾豈射利
者哉特少試利濟之萬一耳中年資遣其子昂為學諸
生躬課之甚力或讓曰公獨一子奈何其督責過當邪
公謝曰吾聞教子嚴則有成不三嵗昂果以詩經領鄉
書第進士正統戊辰遂用昂貴受勑封徵仕郎中書舍
人於是向之讓者乃大讙曰賢哉趙翁其諸異乎人之
愛子也天順庚辰復受誥進封奉政大夫通政使司右
㕘議公早年頗嚴整中乃更於長厚既兩膺綸命尤伈
伈自守如不勝衣口不道人非是人有見侵者亦居然
承之不校親賓至則飲奕竟日不亂不勌出則裹青蚨
數十百文以與丐者居常韋帶布袍長身鶴立年愈髙
步履愈健時杖屨於門消揺容與鄉人老稚相扶攜笑
樂望而知為仁人長者成化十年正月十四日早忽衣
冠而坐如假寐然移時不醒遂卒公生於洪武丁丑三
月四日享年七十有八配張氏克相公初封孺人進封
宜人先公二十六年卒子男一即昂也筮仕中書舍人
進兼司經局正字歴翰林編修通政使司右參議納交
一時知名士有聲於時娶李氏處士士英之女贈宜人
繼潘氏武驤右衞指揮某之女封宜人女一適武驤右
衞指揮劉達孫男六曰翊竑端靖竣立翊李出也鄉貢
進士娶蔣氏尚寳卿敵之女竑聘馮氏廣東按察副使
定之女孫女三長適順天尹閻公子國學生璘次適兵
部尚書兼大理卿程公子敏行次許聘河南布政司參
政楊公子鏞曽孫男一曰恩女三皆幼昂將以今年二
月十七日奉公葬東直門外長慶埧祖塋之右以走之
弟委禽趙氏走嘗拜於公堂知其行為詳請狀之以乞
銘於作者謹狀
　　　資徳大夫正治上卿南京刑部尚書致仕贈太
　　　　子少保諡莊懿周公行狀
公諱瑄字廷玉姓周氏世為山西陽曲人曽祖考諱某
祖考諱温甫考諱傑皆以善行稱於鄉不樂仕進曽祖
妣某氏祖妣任氏妣張氏皆名家有淑徳祖考考以公
貴贈資政大夫都察院右都御史祖妣妣贈夫人公生
永樂丁亥三月三十日幼有美質七八嵗讀書即了大
義考右都公見其不凡遣游沈良先生及譚曽二長史
之門三君子皆國初名儒故公學有所悟入洪熈乙巳
入太原府學為生員學益進連丁内外艱宣徳乙夘始
登鄉試㑹試中乙榜不就入太學出歴事於户部正統
甲子用吏部銓授刑部江西清吏司主事精究法意讞
獄明允時金榮襄公為尚書慎許可獨愛重公凡獄有
事必以委公如市藥物以療病儲米粟以卹貧潔獄舍
以處衆皆自公發之有死獄累訴寃不得其情公微服
訪之累月一日至城南聞村姥言囚乃白得不死給事
中翟讓御史劉訓給燕山左衞鈔誣官盜取下法司公
辨其誣讓訓被劾由是賢聲籍籍起縉紳間丁夘奉命
録南畿重囚戊辰録畿北者所至皆有平反已已北征
部屬當扈従者在正郎多託疾公毅然請行被創而還
景帝立陞署河南清吏司郎中時有校尉受賕縦强盜
而以宿讐充數公力辨之校尉皆反坐有囚八百人一
日至公懼天暑衆集有病死者三日盡發遣之庚午刑
部闕侍郎衆望在公及王公槩兩人遂用吏部尚書王
文端公言陞公右侍郎公益佐其長厲其屬以洗寃澤
物為己任丙子順天河間二府民飢勑公往賑之二府
素無畜積又連遭大水公私皆竭公憂形於色凡舉行
救荒之政不遺餘力復條奏八事一裁省各處冗官二
停徵當嵗糧草三添減軍士糧草如舊四免追乆負馬
驘牛羊五暫罷供應柴炭及夫役六皇莊湖泊之利恣
民采取七招商中納鹽糧損其斗數八借水次官倉之
粟濟民事下户部不能皆従而招商借粟之説尤以為
難公復辨之曰商人嗜利榜出而乆不應者計不得利
故也不損斗數安能來商粟出於民民死則粟無由得
奈何吝粟而視民之死况曰借必有還之日非虚費也
奏上詔特従公議公又為之具耕牛種子俾民力田苗
出而天不雨公行部至武清懇告於上下神祇是夕大
雨明日至滄州又雨時戸部尚書馬恭襄公前致仕家
居謂公曰昔有御史雨今為侍郎雨矣秋大熟㑹英廟
復位公請入朝不許申命公悉心賑卹事竣乃還時天
順丁丑也戊寅陞左侍郎有綵幣二品襲衣之賜自丁
丑以來朝廷數有大獄又多屬錦衣鎮撫司公於其間
委曲開諭陰所正救甚多復戒飭諸司毋觀望以害無
辜然英廟眷公最隆癸未命掌工部事又命掌都察院
事成化乙酉今上改元命公祭告中鎮霍山及晉代瀋
三府先王因得過家省墓㑹族士林以為榮未還陞都
察院右都御史總督南京糧儲至則嚴告戒袪宿弊有
侵盜為奸數輩悉懲以法謫戍邊倉場為肅然而南京
守備大臣輒欲校斛以侵公公上疏劾之事下六科十
三道復交章論之由是守備者被切責乃己未幾上南
京城守事宜者八及每嵗朝京亦累有建白如黜操江
都督粮旺之貪之類事多従行丙戌南畿糴貴詔公發
京庾之粟賤鬻之以平其價民食不艱畿輔乃安是嵗
陞南京刑部尚書士類相慶以為得人公告戒諸司事
非須勘者不得出五日以是無寃滯之囚嘗值獄瘟自
流徒以下悉縦遣之曰有事則召對歡聲載道咸舉首
加額以祝公夀南部起自洪武間至是傾圮公得請重
修而益以私享之錢輪奐一新甲午三考滿乞致仕上
勉留不允自是無嵗不乞休丁酉春夏兩上章皆不允
至冬復以三載滿入見始得遂所欲焉公先世業醫無
田産迨公益畢力於公家不及私且乆住金陵樂其風
土遂仍歸江南寄籍江寧盖公之得謝也日與故人親
戚飲燕登眺甚樂乆之失明長子經方侍經筵及皇太
子講讀急請歸省得馳驛視公見公飲食談論不改於
昔意其福夀方殷而未艾也經還朝後三年而公不可
作矣實甲辰五月六日享年七十有八公配喻氏鎮撫
之女贈夫人繼顧氏封夫人子男八人長即經天順庚
辰進士歴翰林檢討編修侍讀左春坊左中允次綸太
學生先卒次紘成化戊戌進士南京吏科給事中次紞
次縉次紳次綖早卒次維女一人適太學生馬忠恭襄
公之子也孫男十二人孫女九人公訃聞上悼惜贈太
子少保諡莊懿遣南京禮部諭祭工部營葬事經得請
歸將奉公葬某處某山之原而以狀為屬惟公徳性寛
宏氣度詳雅脩髯長身議論英發見者知為大人君子
平生事上壹以恭謹為本自號葵軒以見志行已正凡
所歴官皆循序而得不枉道以干人守官㢘故鄉至無
田宅可歸遇人務従厚有不答不較人有託盡心力為
之不啻己事在國子時同堂生居相隣喪妻無所得槥
公因家人送貲費至傾槖與之在官最以仁恕名為主
事時有罪人貧不能輸官紙將鬻幼子訣别不忍聞公
以折糧絹償其直還其子待朋友情誼相好而不比開
心見誠者必為傾倒厚貌深顔之徒則惡見之居家事
親孝遇時節年老猶悲泣友于兄弟以義教子孫絶口
一不言利下至奴僕之賤處之亦皆有恩張夫人一侍
女年過笄公力請嫁之曰人雖賤而情則同後適鄉人
生三男為富室為學不事口耳然發為詞章渾成可傳
而公不自愜多削其藁出入兩京歴兩法司幾四十年
無毫髮傷人害物之舉至於領賑貸督京庾活民利國
之功尤多以故位登八座夀幾八袠子孫不下二十餘
人䇿名甲科聨官清要以並顯於公後則公之榮名始
終慶澤宏逺求之一時豈多見哉先尚書襄毅公與公
同僚相得最厚真異姓兄弟而兩家子弟相䖏亦不異
於骨肉走童子時最承奬遇每侍觴酌聽緒論得窺公
之為人故知公為詳矧於中允君同官史局經幃又同
侍青宫世講之好日甚一日則次公之行事以吿銘於
作者宜不可辭也故再弔哭而退書之以備采擇如右
謹狀
　　　驃騎將軍左軍都督府都督僉事董公行狀
公諱寛字世宏世為安慶懷寧人曽祖成元末仗劍従
太祖渡江功未究而沒子真保以功授燕山左衛百户
従太宗靖内難歴官明威將軍指揮僉事死夾河之戰
子智代之仁宗憫其忠進昭勇將軍大同中屯衞指揮
使徙治河間並以公貴贈驃騎將軍左軍都督府都督
僉事祖妣袁氏妣余氏並贈夫人公昭勇公之仲子以
永樂乙未正月一日生河間里第生而駢脅鐵面膂力
絶人性沈毅寡言笑識者以為不凡稍長従師授學通
經史大義尤好韜鈐之書兄宣既嗣父職而無子以卒
遂及公治戎講武悉有條緒一時軍職子無出其右境
中每有劇盜必挾矢獨出従以數騎手殪之而後返正
統已已都城戒嚴兵部尚書程襄毅公在吏科上章薦
其公勤智勇召赴京師方議大發兵襲敵者公力言國
軍新成敵勢方張不若自守以固邦本賊内不得戰外
無所掠必將自遁少保于公亟納其言時舊降户安置
畿内者並起為盜于公請進公署僉都指揮事將一軍
自京師抵河間緝捕之并督操河間瀋陽大同三衞兵
未幾賜璽書就鎮其地公於軍務弛張犂然得宜而尤
以正自持親族無敢撓法者河間城瀕水易隳公措置
修葺増重門及樓櫓壯觀一時居人賴之景泰癸酉召
還督操神機中軍營乙亥有事於湖廣南和伯方忠襄
公薦公偕行時銅鼓五開苗賊熾甚公嘗將偏師擊之
經四十餘戰皆捷而擡羅擡網二寨山益險惡衆相顧
莫敢進公奮戈而前不終日克之以竒功獲重賚實授
僉都指揮事天順改元英宗復位神機大將言公乆于
軍宜進擢以勵將士詔署僉左軍都督府事常扈従射
西籞所發皆中英宗悉其名屢有賜予辛巳逆欽犯闕
公聞變急以麾下士夜要賊於西長安門有特詔命公
引衆東上㑹天已曙兵稍集公請以神礟攻其家遂破
擒之進實授都督僉事是年賜璽書總督揚州諸路備
倭官軍沿海弛備已乆夷人或偵於境而戍者不覺公
整飭戎裝簡閲戰艦程勇怯謹斥堠屢獲其偵者後十
數年無邊事又以其暇日留意儒學禮貢士而津遣之
蠲社學生繇役賢聲籍然起東南乆之四川暨漕運總
戎乏人兵部尚書白恭敏公連以公名上不果成化改
元今上嗣位念公乆於邊賜勑嘉勞并賚白金彩幣尋
命公兼督常州孟瀆河及蘇松通泰諸路鹽賊錢厚糾
衆僭號江海上公畫圖刻期分道進兵而嘹角嘴地屬
江北公移檄巡鹽御史請伏兵數百為援且曰如約則
賊當掩捕無餘不然止得其半已而失約公獨以軍進
獲厚及其黨與數十人餘走江北其料敵如此癸巳以
疾上請還京師就醫藥居十有一年而卒時甲辰八月
一日也享年七十訃聞上悼惜命禮部諭祭工部給葬
事而臨壙復遣有司祭焉公先配何氏早世支氏封夫
人皆佐公起家得婦道繼藍氏側室劉氏王氏皆有出
子男八人長璋當嗣公職次琇鄉貢進士次璘次琦早
世次琥次璉餘二尚幼女八人長適指揮孫恭次適指
揮徐能次適指揮子周濟次適指揮宋瑄次許聘故都
憲冦莊愍公之孫死于節次適千户唐英次適指揮子
程敏聰次許聘指揮周某孫男四人孫女六人公少而
孤事母夫人極孝母嘗患風疾日跪奉湯藥三月不懈
母飯餘則取而嘬之疾瘳乃已鄉人以為難天資㢘介
不妄取予自奉甚儉而恒有濟人利物之心端居終日
無䙝言戲色雖盛暑不脱衣巾軍中號董御史尤厭登
勢要之門所居官皆論功受薦而得惟名公碩儒則納
交恐後教諸子力學奮身不為紈綺之習在姑蘇日嘗
與故武功伯徐公都憲韓公談兵及論孤虚旺相之説
二公為之歎異稱賞計公所至雖古良將盖不是過然
恵僅止於鄉邦威畧行於東南不及展布四體奬率三
軍以従事於西北二敵為國宣力又不及總殿巖陪廟
謨以進於通侯宿將之列而卒老於牖下惜哉走即公
所受薦程襄毅公之子而従弟敏聰復委禽董氏有婣
好焉兹嵗之春方與僚宷作詩歌以祝公夀於堂盖不
意其遽至此也璋等擬奉公櫬還葬河間某地之原而
以狀為屬嗚呼先友盡矣走何敢復辭敬弔哭公而因
琇所次第者掇拾書之如右謹狀
　
　
　
　
　篁墩文集巻四十
欽定四庫全書
　篁墩文集巻四十一　　　明　程敏政　撰
　　行狀
　　　資徳大夫正治上卿南京兵部尚書兼大理寺
　　　　卿贈太子少保諡襄毅程公事狀
公諱信字彦實世為徽州休寧人其先有諱元譚者東
晉時為新安太守有恵政受代為民所請留因賜第郡
之篁墩子孫家焉其後有諱靈洗者嘗起兵禦侯景之
亂梁陳間屢立戰功贈鎮西將軍開府儀同三司諡忠
壯廟食於徽靈洗十四世孫澐唐御史中丞歙州都知
兵馬使子南節居休寧陪郭公所自出也初忠壯五世
孫大辨唐六合令北徙中山博野再遷河南九世曰琳
宋太師中書令諡文簡曰珦太中大夫是生明道伊川
兩夫子靖康末子孫俱従南渡居池州曰祉仕為休寧
尉遂與陪郭同居且相擇繼故休寧之程實兩夫子之
正系祉弟榮秀元江浙儒學提舉生文貴饒州路徳興
縣銅冶場提領文貴生社至正末用薦為承奉班
都知不赴生二子長吉輔公之曾祖也妣吳氏次
國勝從太祖皇帝起兵官至萬戸死節於偽漢追
封安定伯累贈開國輔運推誠宣力武臣榮禄大
夫柱國加封安定侯諡忠愍廟食康郎山事見實
録祖社壽洪武末被詿誤謫河間父晟俱以公貴
贈資政大夫兵部尚書兼大理寺卿祖妣汪氏妣
張氏俱贈夫人公以永樂丁酉閏五月十六日生
於河間里第生時大雨雷電既誕而晴乃正午也
祖府君異之少長遣遊鄉校英悟過人入為邑庠
生授周易時監察御史寧國程富提畿北學政得
公文驚曰北方乃有此子移檄列郡以朂諸生正
統辛酉舉順天府鄉試壬戌中禮部會試比廷試
賜進士出身時年二十有六觀政之暇遍讀諸經
皆成誦乙丑十月詔遴選六科官著其令曰行止
端莊人物豐偉語言正當學識優長吏部閲諸進
士而以公一人名上授吏科給事中丙寅二月以
父憂去六月繼有祖父之憂喪祭盡禮不用浮屠
法戊辰九月服闋復任己巳七月英宗皇帝親征
北敵公與廷臣上疏諫止不報而土木師潰九月
景皇帝即位公與言官上疏劾兵將扈從者失律
敗事詔追罪首禍及其黨與命公籍録中官王振
家事竣公以國兵新敗之餘宜得人才為用乃上
疏薦除名大理卿薛瑄等數人皆下詔徴用之十
月北敵遂犯京師時中外戒嚴廷臣薦公及戸科
給事王竑諳軍事詔公分守西城竑分守北城各
賜璽書有事與中外重臣協議而行公上言五事
曰新號令以振軍威募勇敢以備警急召勤王以
遏南侵設武備以防内變養鋭氣以備戰守詔所
司即日議行時敵帥額森方自西山一帶進薄都
城都督孫鏜禦之失利欲領餘衆入城監軍中官
向義請納之公持不可曰朝廷掃國兵而授之鏜
今小不利趣之使戰則鏜必効死納之則敵勢益
張人心益危非計之得因入疏言之詔勿納鏜而
敵勢漸逼公自城上督諸軍以火鎗礟石鼓譟為
鏜援敵乃引去京師解嚴景泰紀元四月充副使
持節冊封蜀府華陽王妃歸途適畿内荒歉民流
移相屬上疏言畿郡安則京師安請發官廪四出
賑貸仍著令撫民官以民流之多寡議罪責又河
間縣因兵後罷學官生徒併于府學非便宜復學
育材以見朝廷投戈講藝之美皆見采納英宗還
自敵中方議奉迎禮未决有龔千戸者投宻書於
學士高穀之家言禮宜從厚語漸聞衆相顧未敢
發公曰武臣尚知禮而大臣乃持之不言諫官又
不言之朝廷無人矣乃要同列具疏言之有㫖取
其書以入雖留中不下而一時正論藉之以伸九
月陞本科左給事中辛未九月公以英廟還自北
狩居南宫而朝廷闕朝謁之禮天象屡變上中興
固本十事曰敬天求賢納諌謹災節用詳刑選將
練兵尚儉隆師反覆數千言皆切當世務而敬天
一事則請景帝隆孝友之實以答天心之仁愛聞
者壯之壬申春多雪恒陰公復上修君徳慎刑獄
蘇民困三事而銓曹除拜有未善者言之尤力時
公雅負公輔之望臺部闕員多進擬而廷議復以
宣府遼東兩鎮邊餉為重請増右參政兩人督其
事吏部尚書何文淵具公與兵科都給事中葉盛
名詔以公為山東葉為山西士論盖不滿焉公至
遼東時巡撫都御史冦深已得請倉官吏卒盜糧
石以上者處死又造新斛視舊加二尺使人付公
俾鉤考之公曰使彼真盜雖斗殺之不䘏但今故
為此加斛以置之死地豈情也哉取諸舊斛而校
之曰以是入以是出雖朝廷有問當以是對取諸
新斛立碎而火之癸酉四月以祖母夫人汪氏憂
去乙亥七月服闋十月改四川丙子四月抵任分
巡所至問民疾苦不憚險逺八月提調鄉試防範
周宻人言不興時提督兵備刑部侍郎羅綺檄公
總理松潘邊儲進攻大姓夷冦破其黒虎三捷諸
寨㑹天順丁丑英廟復位公奉表入賀時方録景
泰間上言之人乃留公為太僕卿公閲舊牘見諸
衛嵗耗馬不可勝計而著令月兩笞其主者計馬
耗多而一時併之勢難乃召與約月出一馬則官可
免笞而馬漸以増時馬政久廢朋言蝟興三營大將
石亨孫鏜曹欽聨疏入言太僕急徵諸衞馬非便請
以其事𨽻兵部從之公曰如此則為不得其職矣即
移文言太僕職専馬政而高廟有旨馬數不許人知
今日𨽻兵部使馬之増耗太僕不得與聞脱有警而
馬不給則孰任其職願明示為著令兵部懼以為言
詔復其事歸太僕時公方起廢居官不三月即與權
貴論事廷論韙之戊寅四月陞都察院左僉都御史
仍食三品禄巡撫遼東召至文華殿顧問良久道及
邊事命公與内外守臣協和行事公頓首奉命先是
用曹石言罷天下巡撫官兵民皆不便英廟乃命學
士李賢尚書王翺舉堪任者得李秉白圭王宇等及
公而一時號稱得人遼東守將海寧伯董興聨姻曹
氏公一切裁之以正興嚴憚之又造戰車千輛以備
攻守剏義倉九行贖罪法入粟以備凶荒設月輪簿
以革科斂置牌號以察奸細號令一新己夘三月因
得風濕之疾焉都指揮使夏霖治遼東多不法而與董
興相結納分巡按察僉事胡鼎按其罪四十事公以狀
聞詔中官及錦衣衞帥郭英往逮霖而籍之霖遣人逆
賂於道英等遂奏霖事半虚實霖坐貪婪及私交外邦
降三級謫廣西而都御史冦深併劾公聽外臺官言煩
凟聖聰英廟不之罪也尋以公覆奏不肯引咎徵還下
詔獄庚辰正月調南京太僕少卿南京太僕治滁州事
簡多暇公日與滁人遊瑯琊諸山尋王元之歐陽公遺
蹟吟嘯其間若將終身辛巳刑部闕佐貳英宗與輔臣
論人材及公輔臣因言公性直不阿宜在法司英廟以
為然四月召還陞刑部右侍郎公自守益篤凡事必従
公又以刑繫民命之大者取大明律條分目析為律學
指掌一編隨以自益七月曹欽敗董興流廣西時大獄
多付錦衣鎮撫司然事有相渉者公未始不與之反復
開諭務従平恕又以戒飭諸屬司毋觀望以出入人罪
由是諸屬司以忤錦衣而擯者甚多甲申正月母夫人
張氏卒京師公扶柩還河間朝廷遣官諭祭營葬成化
紀元有事於西廣四川今上皇帝詔起復公為兵部右
侍郎公上疏固辭不允丙戌復有事於陜西荆襄奏牘
山委日不暇給時尚書缺員公獨任之區畫邊事如在
目中舉劾將帥皆當人意朝廷倚重邊閫畏服若修馬
政舉將材以待四方之用皆至今行之十月陞本部左
侍郎時公舊疾作輟不時弗良於行移告家居十一月
詔公起力疾視事暫免常朝賜一子入太學初四川貴
州山都掌蠻據大壩山箐之險叛服不常兩鎮守將勢
不相下朝議遣近侍憲臣各一人徃督戰而兵科給事
中秦崇御史吴㻞至軍不乆還言諸蠻已靖詔各進禄
二級未幾諸蠻復出破合江以上九縣勢益猖獗公覆
奏劾兩鎮守將稍及崇㻞上雖寛宥而兩人者心銜之
丁亥六月邊報益急上用廷議進公兵部尚書提督軍
務與襄城伯李瑾發川廣雲貴蕃漢兵討之賜白金綵
幣金織麒麟衣一襲以行公至永寧分大軍為三道自
督之以入金鵞池而分四川軍由戎縣貴州軍由芒部
雲南軍由普市入授以方畧期四路俱㑹大壩兵及李
子闗渡船鋪賊恃險拒敵飛梭下礧如雨諸軍以神銃
勁弩却之攀厓而上順風舉火焚其龍背豹尾二寨賊
退保大壩而貴州軍已掎其後四川雲南軍已攻其左
右驚顧四散不支連破二十餘寨獲銅鼓數十斬獲五
千級生禽二千人餘賊復走入天井水磨二洞洞竅幽
暗不可入公命諸軍以土石窒其門圍守月餘賊死洞
中臭聞十餘里公又陰察九姓土獠之附於賊者還師
撲之不踰年都掌悉平兩捷聞賜勑奬諭甚至公復請
移瀘州衛於渡船鋪以控諸蠻分裂都掌故地隷永寧
芒部易大壩為太平川立長官司以轄熟夷時公營大
壩餘兩月淫雨不時瘴癘薦興舊疾益甚凱旋上大悅
賜綵幣四表裏金織麒麟衣一襲白金五十兩及羊酒
以勞進兼大理寺卿時崇方掌兵科負宿憾而㻞已外
補紀功御史方漢適與公争坐有隙遂相與構公未盡
殄賊及多上首功諸事賴上聖明置不問而言者弗知
也多以為説公不與辨凡四疏告病請老上俱不允褒
諭有加曰卿年未老當勉力効用不允休致曰朕以卿
功能方隆委任未可就閒且卿才堪任用不允歸老既
有疾待調理痊可理事最後公移文住常禄弗支上亦
不允戊子十一月命公入侍經筵辛夘春上以雨雪不
降將詣山川壇致禱令羣臣條陳闕失公上言兵事可
更張者四兵弊可伸理者五大約謂當今在外惟延綏
兩廣無嵗無擄刼之患而捷屢聞於朝堂賀屢稱於軒
陛四方流民悉聚荆襄此大可憂也而不求規畫之良
以為經乆之䇿在内惟京營乃天子六師所以居重馭
輕而四方有事恒病其不純而困於不足凡此皆宜更
張之大者兵弊五事亦皆連類引喻誦而知其是非所
在詔下兵部一時任事者難之盖未幾而復有事於三
方悉如公言雖在告朝廷有所賞賚多即賜其家又遣
太醫診視疾漸瘳是嵗九月復用廷議詔改公南京㕘
贊機務特免公入謝陛辭又特給人扶上面諭而遣之
公至南京上章謝恩有願上興文事修武備永垂宗社
之規親君子逺小人協副天人之願之語時營衞官多
老不任事及貪縦者公悉汰之諸約束悉循其舊而亦
未嘗小屈己以徇人壬辰彗出軒轅公與守備六卿合
議得興利除害三十餘事具疏以聞且言給事中王徽
等以言事謫官乆乞召還以奬直言詔議行之應城伯
孫繼先在南京多不法㑹事覺未決有詔下公多請貰
之者公執筆憤然曰侯伯乃武臣領袖懲一戒百正在
於此遂盡發其貪尅諸事繼先坐免黨與皆謫戍嶺表
軍府肅然癸巳七月公六載考績詔免公赴闕甲午舊
恙復作懇辭機務上重違公請賜勑還鄉曰卿其勉進
藥食用臻康寧疾若脱然去體其勿乆安於家明年公
還休寧里第日與鄉人耆舊倘徉山水間飲燕為樂戊
戌七月喪其季子時長子敏政方侍皇太子講讀懼公
憂傷請歸省詔馳驛慰公侍饍兩月公飲食起居如常
且趣敏政還朝曰吾不能報國厚恩汝當勉力勿戀戀
於此己亥五月忽因吐致疾轉為風痰既差而復者三
竟不起時九月二十七日辰時也享年六十有三有司
以訃聞上悼惜詔贈太子少保諡曰襄毅遣使諭祭於
家命官督有司治葬事詔臨壙復賜祭焉公體貌魁梧
徳性剛果以氣度雄天下見者知為偉人為進士時嘗
以事詣内閣大學士楊文定公見而竒之與論鄉郡人
品髙下應答如流確有定見曰逺到之器也善自保重
為諫官知無不言言必達大體而不矯激以為名歴官
中外更十有三任凡三十餘年獨立無朋而不以人言
少變佐兩藩及法司皆以敬正輔其長官不隠忍坐視
以為賢識見明敏凡朝廷有大事衆未決白者數語之
間犂然愜當如北敵潛伏黄河套中嵗為西患輔臣有
請興十萬之師以大同守將楊信為總制捜𠞰之公力
言河套地曠逺無水草興師十萬則餽運者加倍自古
禦戎來者拒之去者弗追此不易之法而楊信亦止請
將三萬人巡邊禦敵公曰此大舉繫國勢之強弱以三
萬人搜套則少巡邊則多盖闗陜連嵗受兵今此之徃
勝形未具而先自困豈謀國之道衆服公言卒與二萬
人以巡邊為名而罷搜套之議掌兩京兵政及典征伐
皆有成績不辭任怨而尤識治體有大臣之風在川貴
也勑許便宜爵賞生殺迄成功而不爵一人不殺一人
同事者以為言公曰刑賞人主之大柄恐閫外事不集
而假之人若幸而事集又竊弄之豈人臣之福其在南
京也守備者多欲受訴牒預錢穀有司之事公力止之
曰守備機務所以謹非常若事事預聞乃古者宰相之
職非朝廷意惟性嫉惡太甚每曰論事必湏先别是非
論人必湏先别小人君子人有善樂道之如己出有過
面斥之不少恕而中則實無芥蔕亦無後言常慕宋張
詠之為人誦詠之言願斬丁謂以謝天下然後斬詠以
謝謂以為真丈夫語然招謗取忌率由於此惟相處乆
而相知深者乃稱其忠勇亮直可方古人既退居里第
聞四方有警或時政闕失憂形於色甚至撫几扼腕自
號晴洲釣者以寓願治之意事親最孝少時嘗力耕以
為養既仕而喪父竭力以奉母居憂廬於墓左有野蠶
成繭及芝産其旁寡嗜好而喜播植凡花卉羽毛法書
名畫一不挂目教子弟嚴而有法不少假借弟佲累従
征伐歴官瀋陽中屯衞指揮僉事克自立而諸子皆業
儒不習紈綺之態待内外親族恩義兼盡拳拳以虧體
辱親為戒嘗於先塋之旁置田五百畝為義莊以贍親
族之孤貧者遇故人子尤矜恤之振拔惟恐弗及好學
至老不懈後生之進謁者必以經學相詰難詩文字畫
皆不經意而雄渾方整可傳類其為人凡著述多不畜
藁其出於諸子之所輯録者有容軒稿尹東稿南征録
晴洲集康寧窩藁若干巻藏於家配林氏處士頎之女
佐公起家有徳有儀累封夫人子男三人長敏政成化
丙戌進士及第授翰林編修陞侍講今為左春坊左諭
徳次敏徳太學生次敏行邑庠生早世女一人許聘忠
義前衞指揮子凌雲漢孫男三人長壎次圻次塏孫女
三人俱幼嗚呼若公易直之行確實之學剛介之操明
決之才折衝禦侮之功愛君憂國之志始終不渝可為
一代之人豪矣而不躋中夀遽至弗作此終天之慟也
敏政將請於朝奔喪而歸奉窆於休寧縣東南三里許
南山之原伏惟閣下通家厚契最號知公敢以平生履
歴求次為狀請銘於當代立言之君子惟是苫塊之餘
言不能成章身不能為禮倘蒙矜恤而賜之不拒其為
幸㑹沒齒難忘伏楮怳然號慟而已
　　　故嘉議大夫詹事府詹事兼翰林院侍讀學士
　　　　贈禮部右侍郎陸公行狀
　　　　曽祖朝宗故不仕妣張氏
　　　　祖淵故南樂縣儒學教諭贈南京户部郎中
　　　　妣李氏封太宜人
　　　　父愷故南京吏部郎中終户部郎中妣徐氏
　　　　贈宜人繼蕭氏封宜人
公諱簡字㢘伯一字敬行其先本唐相宣公之後自浙
來居常之武進元季有曰富者以其子朝宗後表弟金
彦名氏遂仍其姓金氏之族實賴以昌公曽祖也教諭
公起國學授奉化訓導終於南樂為名師儒有子四人
其長郎中公起正統乙丑進士授吏部主事終於户部
敡歴兩京為時聞人其次愷賢而有文不樂任事又其
次悌天順庚辰進士刑部主事至公益大顯甲科有司
為表其里曰叢桂坊云公在娠彌月徐宜人夢吞絳桃
覺而生公於奉化學舍生甫六七嵗聰穎出類為竒對
語意犖犖聞者知其不凡郎中公與故吏部尚書莆田
陳公俊同僚因遣従學居數月陳公辭曰公子異才吾
不能為若師也遣歸入郡庠為諸生而講於諸父天才
駿發若不可制復従郎中公於京師遭徐宜人之喪扶
襯南歸自郡城及河七十里徒跣號泣足破流血不自
知觀者益竒公雖少年而操行不可及成化紀元服闋
舉南畿鄉試第一人明年上禮部大為尚書姚文敏公
所鑒賞廷試中一甲第三人賜進士及第始奏復其姓
授翰林院編修與修英宗皇帝實録年才二十有五是
嵗刑部公卒於京邸公憫其幼子弱女移疾乞恩䕶其
喪歸葬居家三年不出其學益宏以粹而郎中公得謝
養母促公北上時憲宗皇帝垂意稽古禮文之事命館
閣儒臣重勘朱子綱目以其暇日應制賦詩無虛月公
所進多稱㫖亦數被賜賚未幾詔取宋元兩代史續綱
目遴選史官十四人公在選中總裁少保彭文憲公一
以元史付公元史修於國初僅七月而成事多舛複公
芟繁撮要決疑闡隠為力最多以九載考績陞侍講丁
酉春續編成陞右春坊右諭徳今上在春宫講讀官八
人公與其一庚子同考順天府鄉試癸邜丁郎中憂襄
事已即闔門謝客城南有地龍臯公治别墅讀書其中
自號龍臯子而題其常所居曰治齋大事纂述以箴訛
補罅為己任宋季元兵攻城時刺史姚訔等九人死其
難未秩祀典公言有司立忠義祠以祀之又以蘇文忠
公卒於常亦欲立祠不果值憲宗皇帝上賓詔徴公入
修實録至則上巳嗣登大寳以公輔導舊臣陞右春坊
右庶子兼翰林院侍讀充經筵官又命公等四人日直
便殿侍講讀凡五閲寒暑實録成陞詹事府少詹事兼
翰林院侍講學士時玉牒乆未編纂復命公領之癸丑
春主考禮部㑹試甲寅上念公等侍従之勞特陞公詹
事府詹事兼翰林院侍讀學士眷注方隆而公夀不少
逮惜哉公天才超邁姿貌秀偉若不堪世故而事事精
敏絶人然未嘗以是自侈惓惓於節行其輔儲極奉經
帷長史局必盡心力正講之餘多寓諷諌開陳治體啓
導天聰聞者為之竦動實録垂成而十館所修不能歸
一公等四人受委總勘彪分彚次始克成編主考兩試
得人為多至於議禮論事必歸於至當有所不合正色
昌言雖賁育莫能奪其平居藴藉渾然不自表著與人
交緩急周至尤樂汲引後進觴奕笑談終夕忘倦為詩
文力追古作縝宻峻潔一字不茍求者屨滿户外而得
其篇章者不啻什一得者如獲至寳不得者恍然如有
所失其見重於世如此而公每致力於諸經手自校勘
至疾革猶朱墨不離左右充其所得直將以畏天命悲
人窮而位不足以究所施功不足以罄所藴其所就者
言論述作而已公卒以弘治乙夘正月八日年止五十
有四聞者無問識與不識皆唏嘘悼惜曰天之生賢不
為無意而卒止於此乎訃聞有司據典禮上請遣官營
葬諭祭其家乆之獲贈禮部右侍郎亦出特恩云公娶
同邑池氏承事郎敬之女贈宜人先公十九年卒繼鳳
陽姚氏南京府軍衛千户福之女封宜人亦先公兩月
卒子男八人長含章郡庠生池出次奎章側出次巽章
姚出次敬章表章煥章九章有章俱側出女四人長適
國子生同邑楊増次適郡庠生宜興邵天和次在室次
早喪俱池氏出公所著治齋集數百巻未及詮次予與
公同舉進士入翰林公長予二嵗予兄事之盖三十有
一年於今矣而公所以玉我砭我者備至壬子之夏予
蒙恩昭雪入朝情好益篤方期晚境劘勵少免悔尤而
公遂抱疾矣予日夕視公見其貌雖癯而言動如常借
書論文手札盈几屬纊前夕猶有一東召醫問疾而孰
意其遂至不起也哉公子含章奔喪至京慟哭向予以
狀為請又致公弟節所撰事行一通俾予次之顧予與
公交承之雅誼同骨肉每一執筆哽咽難勝而公發引
有期義不容己乃掇拾如右以授含章俾請銘於當代
立言君子謹狀
　　　英國太夫人吴氏行狀
太夫人諱悟成姓吴氏太原陽曲人其先世號多積善
至處士諱珍者尤伈伈謹飭有士人之風娶沈氏生太
夫人容徳具備兩夫婦恒相語曰是女不凡異日必當
顯吾家者稍長里人多以委禽至處士一弗之許也故
太師定興張忠烈王之元配李夫人多疾内政無所歸
一子勲尉忠亦生而不慧忠烈憂之乃禮致太夫人於
吴氏太夫人來歸實忠烈以舊勲位台輔議軍國夙夜
在公不得顧其私凡一切家務皆太夫人綜之無斁事
無違禮太夫人不逮事其舅河間忠武王事其姑河間
王夫人手自烹餁奉養備至務得其懽心嵗時相祀率
諸婦潔豆登無敢肆忠烈與其弟文安忠禧侯裕國勇
襄公極友愛而太夫人處其娣姒亦雍睦無間言李夫
人三女仁廟冊其仲為貴妃其孟適黔國公沐斌其季
適清平伯吴英太夫人每輔以善道勸之女紅而謹禮
之譽聞中外忠烈死正統己巳之難太夫人一子懋方
九齡朝廷褒忠命嗣公爵太夫人既擇師訓之又恒以
先世忠貞諭之以是嗣公徳器駿發克底於成天順癸
未冬賜誥封英國太夫人有淑善之積益隆夀祉之褒
太夫人性仁厚有逺識念勲尉忠無子命以庶長孫為
之後雖處勲戚極盛之地喜謙約樂施予旁逮羣族下
撫臧獲恩義有加不事侈大勲戚家率相語以為可法
𢎞治乙夘五月四日忽一疾不起享年八十有二距生
永樂甲午九月十日訃聞上遣中貴人賜寳鏹二萬貫
為賻命禮部諭祭工部治葬事别給齋糧米五十石麻
布五十疋尋復令禮部加祭五壇皆前此未有者盖特
恩云太夫人子一人即懋今太師兼太子太師嗣英國
公掌中軍都督府事總五軍兵營監修國史知經筵事
女一人適太師兼太子太師保國公朱永孫子七人曰
欽勲尉曰鎡曰銘錦衣衛百户曰銳曰鋼曰鎮曰鉉孫
女三人長適永順伯薛勲次適安昌伯錢承宗次早世
曽孫子五人曰嶽曰㠐曰端曰崇曰巖曽孫女一人尚
㓜惟太夫人以和淑真懿之徳享耄耋康裕之福而有
嗣公為之子厯事三朝淳愿忠勤入贊廟謨出典師旅
巋然世臣之冠而太夫人榮養褒卹兩極其至是亦可
以無憾矣抑又聞𢎞治癸丑太夫人夀躋八十初度之
辰傾朝縉紳舉酒相慶即席之際有鶴盤空而下躍入
前席飲啄自如咸驚歎以為太夫人夀徴而嗣公孝誠
之所感也暨太夫人捐館之明日是鶴亦悲鳴不食而
斃異哉古傳記所稱羽化蛻骨之事殆近之歟嗣公以
太夫人卒之年某月某日奉窆盧溝橋西南連三岡之
原祔於忠烈王之兆將請銘於當代巨公而以狀為託
顧予不肖於經帷史局皆獲従嗣公之後於太夫人夀
筵燕喜之作屢嘗執筆而况考徳述行之舉將恃之以
備采擇而可以不文辭哉是用掇拾如右以復於嗣公
謹狀
　
　
　篁墩文集巻四十一
欽定四庫全書
　篁墩文集巻四十二　　　明　程敏政　撰
　　碑　誌　表　碣
　　　槐瀕先生程君墓碑銘
昔杞宋以王者之後孔子猶歎其文獻不足徴而况其
餘乎程本周之侯國休父則始封者也其後國亡而子
孫散處於晉曰嬰者死趙事號忠誠君世望河北至東
晉有元譚者守新安以循吏賜居郡中由是江南始有
程姓者凡數傳至陳將軍忠壯公靈洗有禦盜全郡之
功食其鄉州廟號世忠程以是益顯至唐定氏族而程
遂居十大姓之一𦙍系之蕃幾有一郡之半又蔓衍於
四方由宋至今其居歙之槐塘者曰元鳳起進士相理
度兩宗號吉國文清公公六世孫曰槐瀕先生諱孟以
諸程自唐以來譜牒山委莫能相通乃逺者走書近者
親會盡發我宗人之藏手自披校窮二十餘年為程氏
諸譜㑹通五十巻外譜二巻忠誠太守忠壯三祖遺蹟
及褒典經元季之亂蕩無存焉先生又搜輯而類次之
為世忠事實源流録十巻文清公手澤及理宗御書多
淪於異姓先生不惜重購之以歸為明良慶㑹録三巻
於是新安之程凡數百年文獻之傳賴以弗墜而先生
亦不可作矣嗚呼若先生豈非孔氏之所見予者哉先
生字文實槐瀕其别號也性誠樸而孝友動必以義終
其身為族黨師鄉人化之郡邑大夫嵗時禮於其廬力
學好古愈老不倦其纂述别有黄山小録諸書而新安
總志尚未脫稿所自著有槐瀕集若干巻其卒成化乙
酉四月二十五日享年六十有七墓在本里荷塘山之
原子三人景岑景山景微孫五人琬珷琥琮珤皆能守
先生之遺書而讀之敏政於先生為族子宦居北方不
及敬拜狀下而數辱手教惠顧諄複盖寤寐之不忘也
謹撰銘文一通寄其諸孫俾刻諸墓上之石以昭先生
於無窮銘曰
猗乎先生其弗死兮維古程國之肖子兮篤我宗誼而
弗之圯兮闡我先猷而實是紀兮相爾公孫之復其始
兮胡寧在彼而不在此兮爰卜斯藏於槐之里兮羌山
之崔而水之瀰兮猗先生之名兮曷其已兮
　　　歙處士汪君墓碣銘
士之居斯世者不越乎出處兩途然各有道焉非苟焉
耳矣出而忠處而孝斯道之極致而生死無愧乎士之
名不然則茍焉者也歙處士汪秉祥父之卒翰林侍讀
尹先生為壙銘稱其孝無愧古先民而處士之子尚恕
復請予銘其墓上之石予生不及識處士將何恃而銘
既謝不敏而尚恕請之不置又遣其子曦託其友黄進
士宗器胥促其成予終不敢辱命則以處士之大凡扣
宗器宗器之言如壙銘予不覺慨然太息為序而銘之
以詔其後人序曰秉祥父其先居績溪唐越國公華之
後族鉅而𦙍蕃累遷歙之潛川故今為歙人處士之曽
大考仲堅大考用彰不樂仕號秋江漁隠考士元生處
士六閲嵗而卒母胡氏守節長育之時漁隠尚無恙特
鍾愛處士曰是幼而孤者不可使羣于自棄而使人弗
友口授之詩書處士亦知自奮以繼述先徳不為嬰孺
態既長痛父早世每歔欷不自勝而幸祖若母俱逮養
養之惟恐弗及所居之堂榜曰奉思鄉人及四方士聞
之咸嘖嘖歎曰孝哉汪氏子多詠歌之嵗丙寅家弗戒
於火處士倉卒入先祠奉神主宗譜及秋江漁隠詩巻
以出家貲不一顧處士襟度灑然不喜齷齪士見者知
為美君子閲書史遇古之孝友者反復不釋手思與之
齊故卒以孝稱家居待宗姻里族無矯情出逰江海上
友其賢豪不樂為媕婀至賑窮周乏則腆不恤屢不厭
老而重聴謝家事付諸子别號止軒日杖屨山水間以
娱老神氣清明迨易簀不亂治命諸子曰若能敦孝友
葬祭不伍流俗吾死不憾不然非汪氏良子孫言既而
逝正統戊辰十月二十有八日也夀六十以其嵗葬歙
嘉充山之原配里人吴氏女有懿行以己不育子禮聘
側室胡氏而友愛之卒以有後卒永樂壬辰三月二十
有四日夀若干葬里之胡村繼朱氏女尤孝敬嘗刲股
和藥愈處士危疾卒景泰甲戌正月二十有四日夀六
十有四葬祔處士塋子男四長即尚恕次宗敬従政尚
茂女二婿許仁善吳紫垣孫男七長曦即速銘者次昶
昇暹景昭暐女四皆未行嗚呼處士雖不出為世用而
羣行皆不茍孝尤卓然其可謂有道之士己夫銘曰
豫章無根枝葉其瘁乎渤澥無源支流其匱乎人而無
孝子孫其墜乎嗟嗟君子猗無愧乎好是懿徳而不倍
乎蒼蒼者天羌錫類乎我銘其阡百世其無廢乎
　　　處士黄君景髙墓誌銘
君徽之休寧人諱維天字景髙其先自霍山徙潯陽有
諱堅者唐乾祐中自潯陽徙休寧之古林十四世孫允
清為宋咸淳庚午貢士始業儒君五世祖也髙祖方號
秀嵓故右春坊司直郎汪蓉峯先生為之記曽祖嘉祐
不樂仕與鄉先正翰林待制鄭師山侍講學士朱風林
徴君趙東山三先生友善祖樞世其學元淛東道元帥
李克魯嘗聘為塾賓國朝屢徴不起學者稱後圃先生
父民娶程氏生君君長於儒家務以繩武為事而明敏
過人凡六經諸子口誦手録不研精不已下至古今名
物制度沿革世代廢興與夫百家衆技之書悉淹貫有
擿疑事就問者應口即畣首尾不遺詩與文不茍作書
法喜黄庭率更籒文隷古咸極精妙居簡重不妄出入
竟日危坐無惰容至與人之際則内外一致無機巇之
設慎許可題其燕居之所曰嚮明以寓崇善抑惡之意
鄉先生程公若虛叙而銘之君家誨尤嚴以故長子莆
克自奮以明經教授為古文詩章不愧君而與人辨論
道理長書累牘必求其是識者韙之君生於洪武甲戌
五月二十六日卒於天順癸未七月十九日享年七十
配金氏繼俞氏子男二人長即莆次曰蓂女二人長曰
茝適吴藩次曰苡適金寧孫男二人曰光岳曰爟政莆
既以成化乙酉正月一日奉君柩窆鄉之大園以俞祔
而致刑部員外郎汪君進之狀來乞銘將追納諸壙中
予觀世之號世家者其子孫不一再傳多放浪不檢以
至於敗求其謹守以不墜田廬者鮮矣矧嗣其詩書之
業至於七世之乆如君之家者哉予與君生同鄉辭其
銘不可銘曰
繄先世之烈兮羌舌之代耕也既後昆之埓兮亦學之
嗣興也眷美人之修潔兮古林之士英也胡挺挺以自
掲兮不矯矯以為名也竟塵網之不屑兮捐松喬之永
齡也播清風於嶻嵲兮尚考於此銘也
　　　孺人吕氏墓誌銘
予初識泌陽焦孟陽於婦翁太師李文達公家時孟陽
已職太史挹之淳然有古儒者風度因納交焉其後得
聨官每止其寓舍中閴然無譁也頃之輒出酒食以飲
食我孟陽若不與知然孟陽性落落每退朝騎馬過友
人家觴咏終日家事一不自撓予竊意其得内助不然
何逸豫乃爾歸嘗以語室人室人曰然且為予道其故
曰焦孺人吕家女初以鄉人子來吾家將其三子以見
先太師其服純然無綺容又拜起不失矩度應對甚閒
先太師喜甚顧先夫人曰焦氏有婦矣出文幣與之先
夫人素莊嚴女賓之進謁者有少違禮多不得辭色去
獨愛賢孺人嘗自解其簪珥以畀予時侍側切健羨之
每佳辰令節則遲其來來則相對語竟日皆婦道所宜
不雜世俗語予或取古今列女傳小學孝經諸書為講
解孺人即了其義盖賢明婦人也未幾聞得孱疾百藥
弗療乆之竟不起時成化戊子四月五日也孟陽哭之
甚悲將以明年春歸其喪卜葬山郭之原以狀來乞銘
曰孺人與焦皆邑人譜燬其世無所於考可知者曰孺
人曽大父諱恭當元之季常率鄉人據險以捍盜邑井
頼之大父整父徳母魯氏孺人年十七歸芳奉舅姑孝
謹能得其懽處妯娌待婣戚御僕婢皆有道嵗時奉祀
甚謹雖疾猶力起従事教諸子未嘗煦煦然有過即以
告故皆循循有可望以成者疾革惟引手向芳曰脩短
數也勿戚戚以吾故過傷所恨不獲終事子奉舅姑耳
春秋僅三十有四三男子曰琦瑞瑾一女子殤孺人沒
後六越月乃受敕贈嗚呼悲夫是可銘已銘曰
容之娟娟行之顓顓于歸孔賢而不永厥年有赫恩封
身後斯延繄彼永年越國封之駢世亦多有而獨不然
抑誰之為愆也吁嗟乎天
　　　唐處士茂本墓銘
徽之老儒君子自宣徳以來無慮十數而予生晚又官
走南北不及見之獨時時見其著述追古作者真一鄉
之盛也若唐邦立處士其一人焉處士諱茂本居歙之
槐塘為世儒家髙大父諱元勝國時徽州路學教授曽
大父諱仲實紫陽書院山長大父諱子儀永樂初趙王
府紀善三代俱以文鳴鄉人目為小三蘇父諱允吉生
四子處士其季也處士自幼長進不凡正統中允吉為
仇家逮至京處士侍行時年十三懷疏擊登聞鼓求伸
其枉詞氣不屈見者壯之未幾允吉以憤鬱病死處士
哀毁過當扶柩歸窆茹苦歴辛人不能堪初允吉罹患
家業蕩然處士既長竭力經理凡舊物多克復門閭締
構一新過者忘其家之中戹焉奉母鮑及生母張孝敬
無貳與二兄茂支茂端弟茂美友愛甚至茂美早亡處
士在姑蘇聞之驚哭廢寢食撫其孤過於己子云處士
力學好古讀書强記歙之鮑謐齋程槐瀕兩先生稱其
詩章不愧迺祖授徒里中人服其化中年資遣其子弼
入學為諸生遂載書出逰江湖間友其賢豪以自適成
化己丑寓臨清忽得疾亟促裝歸至錢塘適子源來迓
處士迎語之曰家之成敗由於弟兄之和戾汝曹勉之
過淳安瞑目於舟中是嵗六月二十日也春秋五十有
一源奉旅櫬還葬其鄉某山之陽處士配同邑潛川汪
道夀先生女有淑行處士敬之子男三長源次弼季善
女二長適汪祐次適汪惟節孫男四處士兄子兩人曰
貢士佐既助源以襄事曰進士相又致源所為狀求予
銘銘曰
繄歙唐之世兮家孔殷學優而觖膴仕兮文聲益振有
處一士兮邁前聞奄其身之朽兮名不湮琢斯志兮山
垠有道其處兮尚式乎鄉先生之墳
　　　承徳郎應天府通判林君墓表
嗚呼此予友林君孟陽之墓君諱春其先居台之寧海
曽大父洪武初以詿誤謫戍金陵大父扈晉恭王之國
遷太原父本榮再遷代州用君貴贈承徳郎應天府通
判至君又遷龍門龍門宣府屬部也故定居宣府君少
有大志以家遭難思有以振之乃入萬全都司學為諸
生日夜䇿勵治經之暇尤肆力為古文詞及書翰學日
以成景泰庚午遂領順天府鄉薦上禮部中乙榜不就
入太學従游翰林學士吕文懿公文懿稱為老友然君
數竒凡五舉進士不第待次吏部以天順癸未授通判
應天府初考賜敕命進階承徳郎再考復以最書政聲
日著㑹應天府秋試檄君分理塲屋事事勞得疾遂不
起君外和内剛家食時守邊重臣若都御史羅公亨信
李公秉户部侍郎劉公璉皆雅愛君而吏部侍郎葉文
莊公為參政時尤相推重然君逰諸公間惟以禮接至
於外事一不挂口家素貧有逮繫賫重賂要其入釋者
力謝絶之雖以禮遺之金帛亦卻不受太子少保姚文
敏公暨家君皆文懿同年友每唶唶歎曰林上舍謹厚
君子也宣府窮邊中朝薦紳多謫居者若禮部侍郎倪
公謙輩皆素以文學名一見君即欵洽如平生性酷好
書雖揮汗呵凍不廢如太師楊文貞公西巡扈従詩太
保王文端公碑陰記見者不知其君書也率以為黄養
正書其所得如此君在官専董馬政攻駒考牧下無敢
干以私每行縣止食公廪蒔蔬官廨隙地至則摘以自
給其卒也貧無以殮時家君方守南京為裒衆賻舉其
喪君生永樂辛夘七月九日卒成化辛夘九月五日春
秋六十有一配朱氏封安人子男四澤潤浹泗女二淑
蘭適袁寛淑蕙在室孫男四熈輝炫耀孫女一嗚呼文
懿公門人最多君最長予最少其餘若太常少卿李本
大理少卿田景暘國子司業耿裕禮部郎中李温輩先
己取進士去惟君與予天順中尚執經在館下其好尤
篤每有制作必相與商訂然後出以示人自官走南北
未始一日不徃來於懷也孰謂君遽以死乎君之喪道
出北京予既哭弔之方將求君平生之文輯以傳後而
澤等以倪公之誌來請表其墓故抆淚書之
　　　陳母林孺人墓誌銘
監察御史龍溪陳宣奉詔擿奸於畿内以達山東之境
事未竣聞母孺人喪即日為位於行臺以哭哭幾絶遂
解組北上以聞既得命持服乃白衣冠詣予乞銘憶當
天順中大人嘗館君於家君不鄙而與予友且善銘其
母之壙予何可辭按行人司正林君雍之狀孺人世家
龍溪之金浦父克静母某氏生孺人既笄歸御史之父
朴菴先生先進為繼室孺人性慧而順家居時得二親
懽其在陳氏不逮事舅姑恒以為恨遇嵗時忌祭供祀
禮如生存朴菴性質而少文凡家業之成多孺人匡輔
雖饋食紡績事之勞且賤者必親之為諸婦先先配有
二子孺人教育之若己出皆底有家其教御史尤嚴以
故御史宅心行已一不汙流俗孺人生洪武丙子九月
十六日終成化庚寅七月七日夀七十有五子男三人
長即御史也次曰輯曰侃女一人曰銓嫁士人許乾亹
孫男十人長曰紹次曰琳曰貞曰仁曰元曰發曰義曰
奮曰跡曰樂曽孫男一人曰朴初朴菴先生嘗預卜夀
藏於南山之原卒而葬焉至是御史歸以是年某月某
日奉孺人之柩祔嗚呼孺人以孝敬慈賢之徳由處迨
嫁積有令稱而又躋上夀享有多子孫且御史號能官
推恩榮之典計日可得則天之錫予善人不誣也哉銘
曰
有淑一人實好逑兮歸此漳士厥聞流兮𦙍也孔蕃齡
之修兮溘然以終閟斯丘兮我銘永昭盍千秋兮
　　　贈武畧將軍錦衣衛副千戸孫公墓誌銘
公諱忠字克誠姓孫氏上世居蘇之長洲祖曰思道元
樞宻院判知大寧義州事國初戰殁松山公隨父福興
以二州内附公為錦衣衛百戸十餘年而終時成化庚寅
冬十月丙寅也享年七十有三公天性淳篤不類武人奉
母甚孝其謝病而歸也遇母夫人喪時年已七十哀毁踰
禮手植松檟數百章卒以憂瘁致疾不起友其弟斌無纎
芥反目意身使異域三十餘年每行則正使必以行營機
宜付公公亦悉心為之致力常先事而計畢中肯綮盖庶
幾古之善使者與配王氏有賢行子男二人長即賢以功
進武畧將軍副千户故贈公以其官次正女一人適錦衣
衛百户何琳公之終也賢以侍禁不敢東還發喪乃遣
正奉公柩北上將以成化辛夘某月某日葬公於順天
府通州阜壕鄉之原前期以狀來乞銘走憶天順初家
君受詔視師遼東始識公於京邸握手相好成化初家
君總師討四川貴州山都掌叛夷賢𨽻戲下且公父之
墓石家君書之公之墓石走豈可以不書銘曰
猗嗟孫侯發軔自東有偉其器丁時奮庸爰入朝鮮名
王稽首載涉東夷招我逋冦海西兩酋罔睦其鄰公將
帝命國威以振公當北使皇狩于野遥遥屬車公為従
者相昔定逺爵與功崇公獨何為一尉而終公雖云亡
有子丕顯將軍之封懿此恩典渺渺靈轝瘞彼郊闗我
銘其中千載弗刋
　　　一品夫人常氏壙誌銘
夫人常氏子諱善榮故家兖之滋陽妻於李是為封光
禄大夫柱國少保吏部尚書兼華盖殿大學士諱昇之
繼室贈特進光禄大夫左柱國太師諡文達諱賢之繼
母少保故鄧之名士其元配葉夫人生三男六女一受
封安人而卒夫人當正統丁夘既壯來歸相少保以敬
正治家儉以肅待宗婣睦而有禮撫諸哀子女如己出
壼内之徳雅與葉夫人埒用是少保禮之宗婣宜之家
人嚴憚之諸哀子女孺慕之以謂葉夫人良不死太師
歴四朝累自兵部侍郎進吏部尚書自太子少保進少
保自翰林學士進華盖殿大學士蔚然為時名臣故累
用其恩于夫人以封于葉夫人以贈皆自宜人淑人夫
人以至一品夫人之生永樂甲申五月二日殁成化壬
辰六月十日夀六十有九訃聞上遣使賜祭于是三男
者長太師及仲謙皆先世惟季讓為監察御史六女一
未行而亡其五婿孔文韓暹丁震牛星夏英孫男六璋
尚寳司丞璜玠瑾珍一殤女四婿鄧州守禦千户黒顯
翰林編修程敏政宣聖六十一代孫孔𢎞緒一許聘順
天府經歴王公子冕諸孫子卜以是嵗十二月八日奉
柩祔於少保賜葬之塋葉夫人之右不鄙使敏政為之
志志已復系之銘銘曰
蚤弗偶晚于歸夫受室子奉闈嫓先嬪徳之懿啓後華
福斯被誥錫封生之亨御遣奠殁之榮産於兖殯於鄧
永無虞終有慶
　　　明威將軍神䇿衛指揮僉事致仕黄公墓誌銘
公諱琮字進賢世居徽之休寧其先多隠徳至考彦斌
甫妻徐氏女生丈夫子七人家始殷里之識者䇿黄氏
必大貴既而仁宗昭皇帝臨御冊公女弟為貴妃特遣
二中貴人驛召彦斌甫至京授神䇿衛指揮僉事賜第
一區賫予恩數甚渥七人者公最長實侍北行上召見
亦授錦衣衛百户未幾彦斌甫捐館嗣為神䇿衛指揮
僉事公雅不以貴戚自驕年六十即以官授諸孫惟日
端居自適而已成化初今上皇帝復冊公長孫女為秀
懷王妃公之女適王氏者有甥曰曽亦選尚嘉善長公
主為駙馬都尉公夫婦尚無恙惟時以手加額曰吾家
藉先世之靈迭被寵光飛香椒畹恨無徳以將之聞者
嘉歎成化癸巳九月十二日忽一疾不起享夀八十距
生洪武甲申二月七日上聞訃遣使者賜祭盖特恩云
公配桂氏南京錦衣衛百户福之女以慈賢重戚里封
恭人子男三人長昱以親藩恩授中兵馬指揮次晟嗣
錦衣衛百户次杲為義官女二長適錦衣衛百户韓俊
次適錦衣衛指揮僉事王珩孫男九長欽後公數日卒
次鑑次鍾嗣神䇿衛指揮僉事次銘次鐸次鉞次鏞次
綱次鋭女五長即秀懷王妃亦先公卒次適伏羌伯毛
鋭餘未行曽孫男一曰彭年女四俱幼公平生孝友事
二親存養終慕如一日諸弟處江南嵗時問遺不絶貴
妃従葬景陵每時祀北望揮涕不已與人交不蓄中對
賓客恂恂執謙如弟子雖貴富而服食儉素惟好善樂
施予不厭子孫滿前佳辰令節奉觴稱夀恒諄諄以盛
腆為戒走嘗與鄉人造公公款之竟日其貌温醇其言
簡而不夸有類乎古之仁人長者竊意其享福有自也
昱等將以是嵗十一月十五日奉葬順天府懷柔縣銀
洞里賜地之原以走與公生同鄉來請銘走聞徽之鎮
曰黄山山之下在唐有黄芮者嘗刲股以愈母疾又廬
父之墓以致連理木芝之祥見於史而爵位不聞豈天
欲錫報於數百載之後而得公乎銘曰
黄山崇崇毓彼黄氏懿其前芳有唐孝子爰錫爾類繄
天孔仁不食其報以啓後人猗神䇿公崛然中起嬪我
仁廟維公之娣豈惟皇嬪慶迭斯臻妃我懷園維公之
孫亦有公甥玉立在旁帝姫娟娟釐降于堂羌孰如公
維齒禄位越顯孫子維徳不匱奕奕几筵宸章奠之肅
肅冠裳賜地窆之史臣刻銘置此窀穸中有耿光百世
無斁
　　　孝友徐君墓誌銘
孝友人道之大經自隆古以來見於孔子刪正之書以
為法者兩人在書曰君陳在詩曰張仲降及後世嗚呼
尠矣今有人焉一鄉之中稱之為孝友則固一鄉之善
士若河間徐君殆其人與君諱文字彦章先世居南昌
之新建父曰思恭永樂中以詿誤戍河間生君兄弟而
卒遂逸先世名君孝友出天性痛其蚤孤奉母吳滫瀡
之養備至每先意承順恒懼失其懽母卒哀毁骨立治
喪一用朱氏禮鄉之賻祭者千餘人與弟讓同處至髮
種種未嘗疾視二女弟既相攸或不給恒周之無倦意
視諸従子如己出里之號義門者必曰徐氏然君不為
竒詭之行至考其家庭間肅肅雍雍務盡道理則與古
人若㝠契鄉先達嘗為孝友傳以贈盖實録云君生永
樂丁亥正月十四日卒成化辛夘七月二十日享年六
十有五配余氏相君無違禮子男三長曰益次曰寧儒
學生余出次曰盤側室許出女二壻賈英張拯皆儒學
生孫男五曰某某君平居喜儒雅惇義行一時薦紳士
夫咸樂與逰有以不平來質者多一語而解足未嘗闖
公門雖武弁亦禮君不敢以尋常士睨友戚之婚䘮有
奩槥不具者率餽之泉布嵗出息聴其償有不足者罷
不與校丁嵗歉朝廷募入粟補官或勸之行君謝曰布
衣分也吾寧出羨貲以濟飢不敢藉之以茍簪組雖家
用饒而崇約戒奢恥徇俗子姪館甥服章縫者五人所
謂一鄉之善士若君非邪君従子曰盛來就試京闈未
撤棘得其弟儒學生簠所報訃既為位以哭復以誌屬
予曰將歸奉窆於八里莊之原而納諸幽予生也晚計
為童稚時嘗識君今官走四方十五年矣嘅夫老成凋
謝不可復見庸撮其行之大者題諸墓曰孝友徐君而
繫之銘銘曰
有媺徐君式孝且友羌出爾真匪性之揉寄跡諸武家
誨孔文里門有燁義聞斯振楚楚南州展也無愧婣黨
之嗟善人之瘁里莊之上窀穸隆然太史刻銘百禩之
傳
　　　崇府審理正孫君墓誌銘
成化甲午春崇王以今天子介弟開府汝寧凡一時文
武僚吏皆従惟審理正孫君迪方以疾在告王為展行
期者月餘君使其長奏曰王事有程勿以臣故撓之臣
行且差矣王行而君卒訃聞王嗟悼以不及遣視為恨
命中使以香幣致弔賜寳鏹若干緡俾治葬君無强壯
子在側因權厝都門外僧舍中乙未秋君子珩始來自
江南將扶柩歸窆祁山之陽以金谿教諭汪恕之狀乞
予銘嗚呼悲哉君姓孫字元吉其先有諱郁者南齊初
為齊府長史逮數世至安卿為祁門令因徙家焉君生
穎敏少従鄉先生游彊記有聞迨長益肆於學景泰癸
酉領京闈鄉薦五舉進士不第成化丙戌秋今天子詔
吏部擇可傅諸王者君在選中授中書舎人侍崇王戊
子王出閣改審理正賜舍人敕命封父仕興為徴仕郎
母黄妻謝皆孺人君平居孝友初得官即分禄之半以
養親為詩文典雅應教之作有諷有規王寵賚之與人
交見底裏風度灑然無一毫塵壒氣卒於甲午二月二
十九日得年四十有七謝孺人同邑名家女自君為諸
生至應舉出仕清澹之操皆與之俱姑病目不見每旦
以水潄舌升堂餂之乆而復明卒於辛夘夏五月二十
一日得年四十有二子男一即珩也女三長次皆聘士
人家其幼則君繼室程所出也君之曽大父允清以積
徳重其鄉國初有宗人坐非罪沒家孥者允清贖其三
孤女而嫁之又嘗為里胥長以身脱遭誣者八十餘家
至君不食其報晚為王官未出國門而以客死然則孫
氏之後固將有復興者乎銘曰
猗先積之素兮胡方行而仆兮引後食之祚兮亦永安
其厝兮
　　　榮禄大夫同知中軍都督府事贈左都督張公
　　　　神道碑
國初著令武臣非歴戰功不得升中世以來乃有自别
途以進者盖予嘗攷諸國史知之未嘗不為之慨然太
息而有取於故都督張公云公生於將家以永樂癸夘
受代為留守右衛指揮僉事時年尚少屹如老成人正
統辛酉従征麓川夷酋抵鎮康州賊黨有刀門捧刀門
顛兩酋者公連破降之進攻上江拔孟底招罕諸砦兵
部尚書王忠毅公竒其功承制進都指揮僉事時諸軍
自杉木籠山進圍麓川公率偏師潛入其中堅賊帥思
任發大蹙走緬餘衆悉降凱還得世襲指揮使癸亥命
出理中都留守司事戊辰詔以所部従寧陽侯陳武靖
公討閩冦鄧茂七進都指揮同知景泰庚午再従入閩
殱賊孽於延平壬申進都指揮使少保于公復言張某
功多遂署僉後軍都督府事乙亥移中軍天順改元實
授副彰武伯楊信守延綏慶陽諸路抵鎮之明年敵帥
博囉入冦神木縣公出兵禦之于柴溝斬獲甚衆捷聞
賜白金綵幣進都督同知左參將専守延綏西路敵以
前不得志復入安邊營公分道拒之連戰于野馬澗諸
處俘其將鬼里赤獲駞馬兵仗及還所掠子女生畜視
柴溝倍之特受賜敕褒諭命佩靖敵副將軍印總延綏
慶陽諸路兵成化乙酉朝廷念公乆於邊召還復理中
軍時方大閲得精兵十二萬命公分統揚威營迄至不
起盖公出入兵間首尾三十五年自諸衛歴兩府論功
與能其可謂無媿矣公家都城下馬社諱欽字克敬曽
祖也公祖潑盧及所後父良皆贈榮禄大夫同知後軍
都督府事所生父景山曽祖母王氏祖母馬氏所後母
蘇氏皆贈夫人所生母馬氏公年七十有一卒於成化
乙未夏五月二十有二日上聞訃輟朝一日凡五遣禮
部諭祭特贈左都督命工部給喪葬費以某年秋七月
九日窆都城西山之原配郭氏封夫人子男五長振先
卒次摽次拯次授一未名女一適金吾左衛指揮使楊
勝孫男三人長恂嗣為指揮使餘尚幼初公之捐館也
楊金吾以狀來乞予銘其墓與神道之石予固辭不獲
則為之次第如右而法多互見者不能盡書也銘曰
五軍洸洸督中外兵在帝之右開府于京孰克當之維
方與虎匪勲之多孰與為武矍鑠張公環衛之英躬屬
櫜鞬自其妙齡既下滇川兩入閩粤肅我貔貅殪彼兕
猲延銀逶迤北控大河再卻敵騎屢奏鐃歌捷書紛傳
官賞是懋都司留司或正或副髙牙大印玉帶朱衣分
典六師亦遄公歸出入卅年有勞在國命典煇煌庶無
愧色西山之麓松栢丸丸中有賜塋惟公所安螭首龜
蚨豐碑載道詞臣勒文千載是考
　　　文思院副使金君墓誌銘
惟周盛時百司庶府以暨表臣必皆常徳吉士以勱相
國家其見於立政之書者可攷也我朝執藝之臣外隷
工部内供事於監局盖倣周之遺制然官屬叙進多出
特恩若金君廷璽則亦一人焉君諱璧世居蘇之長洲
永樂初附籍京邑祖仲名父英皆鄉之善人母沈氏既
妊君而父卒卒三月始生母訓育備至至八嵗遣従社
學師自力女紅以資給之君性聰慧思用文學自奮年
十六迺以材藝召至京日事内府恭厪精錬同事者雅
推遜之中貴人悉君之能凡乘輿服御多以屬君君所
供奉輒稱㫖上識其名成化丙戌内降與文思院副使
嵗時賜答優等君持之毖愿無毫髮矜侈之容恒以弗
克報稱為懼丁酉春閏二月二十一日以疾卒得年四
十有六配周氏治家有方子男三曰鎣曰鑾曰鑒女二
一嫁錢銘一許歸趙靖諸子以卒之嵗三月十八日扶
柩葬魏村社先塋君性孝念母蚤􁁪而養不逮父言及
輒泣下涔涔母生事死葬極其力之所至交人無機械
人亦樂與之游中年致身貴富克己行義振饑恤難之
心惓惓焉教諸子謹厚世其業烏乎世降俗漓求夫常
徳吉士盖有王公大人之所不易者己君平素語人率
以古賢詰自厲人亦以為名夀當未止此遽爾捐館豈
非命與然身奉一職十有餘年不負上之任使其自以
為無憾矣君僚友凌君安與鎣等奉通政參議趙昂先
生之狀屬予銘鑾之妻安之女而靖則參議公子也參
議公於予有婣好故不辭銘銘曰
肅肅禁籞皇徳攸闗秩無崇卑克舉為難猗乎文思晉
以才藝遡其善源式孝與義希世之逢聖澤霶施相古
先民孰或起之魏村先塋全歸以祔銘闡其幽百世無
斁
　　　昭勇將軍錦衣衛指揮使孫公墓誌銘
公諱璉字國用姓孫氏濟南鄒平人孫氏自故安國恭
憲公以宣宗章皇后之父顯其子今太傅㑹昌侯繼之
巋然國之元舅𦙍系日蕃家法滋備若公亦可謂稱其
家兒者矣然夀不逮其爵君子惜之公生而淳謹不與
諸貴游相埒恭憲公鍾愛之諭今太傅曰此子必克荷
吾門宜善視之稍長出就外傅通經史大義學詞翰皆
有可觀雅嗜古名賢書畫及山石花竹之勝以自適凡
聲色寶翫若不介意今太傅既嗣伯爵天順初以翼戴
功進封侯公遂以世嫡嗣太傅之舊官為錦衣衛指揮
使雖貴富而所處益謙無一毫侈倨之態今太傅總五
軍幾二十年公長贊畫其間戲下之人多賴以濟而綜
理家政尤克當太傅之心内外僮僕咸職其職而不敢
肆與二兄瓚珍及羣従極親友嵗時設燕奉諸父於堂
以次稱夀驩如也諸勲戚家以為美談一或有不睦者
即相率以孫氏諭之公居母夫人丁氏喪哀毁甚或勸
止之曰太傅春秋髙二兄方有事西南夷宜自愛公泣
謝曰惟送死可以當大事執禮彌篤卒襄事得孱疾幾
數載弗愈恐貽父兄憂恒勉强若無疾革惟對人垂涕
以弗獲終養為恨又諭其子曰孝事吾親勤學以無隳
先範吾目瞑矣成化丁酉三月二十二日竟不起得年
三十有六配蔣氏定西侯貴之孫先公没繼湯氏參將
𦙍勣之女俱封淑人子一人曰鎮異日當嗣侯者張氏
其生母也女二人長許配武靖侯之孫趙宏澤幼在室
鎮將以五月六日奉公葬香山祖塋之西惟今太傅成
化初總史局知經筵予皆従其後而家君尚書奉命南
伐公二兄實在行故公之捐館也太傅以狀來屬銘且
予與公外舅湯公尤善湯公素名能詩既殁於王事無
子公裒其遺稿付予予為詮次而歸之公及一見而殁
悲夫其言猶在耳也忍可以不銘銘曰
良驥翩翩而蹶於行榮木欣欣弗究其成有淑一人方
進忽止上公之孫徹侯之子雖孝與睦戚畹之煇胡不
永年式全其歸香山之原賜塋之次尚餘慶兮在爾後
嗣
　　　奉議大夫同知汀州府事程君墓表
君諱熈字克和姓程氏世為徽歙人其先徳具予所為
君父義士傳君髙祖大年元紫陽書院山長曽祖完都
祖回善出繼従父昇父萬即所謂義士者也母項里殷
氏君生而不凡喜問學提學御史吉豐彭公一見器之
選為郡庠生君家長老固以力孱請罷不許景泰癸酉
以春秋中南京秋試時學士安成彭文憲公主考得徽
之春秋生雖多而獨謂君醇樸每進與語入太學祭酒
泰和蕭公雲間陳公愛君如二彭凡五舉進士不第成
化丙戌竟以吏部選人出身尚書鹽山王忠肅公試君
第一廷授同知汀州府事時年四十餘矣君為政一以
誠而不任術前後更知府張寧輩四人獨君巋然治郡
事乆益精明如禱暵振饑驅虎止火諸異政郡人往往
播之詠歌而招安一事尤人所難者初己丑嵗閩大侵
有盜千餘人自將樂尤縣四出放刼而紫雲臺者介汀
之清流寧化境上號最險盜入據之鎮守中貴人及三
司聞警大懼發近兵駐汀君曰是嵗荒而迫為盜者亟
招徠之當不煩一矢而下上官輒以坐君君單車抵臺
下盜遥望見識君擁拜感泣曰某等實不獲已君一一
慰撫之立散其衆燔其寨發府庫分賑之盖不旬日而
事定君復言於上官曰往嵗鄧冦之起亦據是山盖其
地去官府險逺故易以變請析將尤清寧四縣之地别
置一縣於明溪鎮移巡檢司於夏陽則可保無事矣上
官為言於朝賜縣名曰歸化除吏降印仍委君相其要
害而城之都御史汝陽滕公巡視民瘼請旌異君以勸
諸郡江浦張公繼撫八閩請以君知漳州府吏部皆以
君未考績不報成化丁酉滿九載將考績矣而閩盜起
於上杭巡按御史復留君治事而君以憂瘁得疾不可
為矣九月二十七日竟卒於汀得年五十有四自御史
以下皆弔賻汀民日走哭門下者數百人終其喪去不
絶君居家孝友既授官即請分禄於故鄉以養親而自
奉泊如也每出行縣與隷卒同起居飲食遇事敢為不
避難受布按兩司檄理錢穀治刑獄於旁郡旁郡之人
亦徳之無間言家君尚書先生於君為世父恒語人曰
亢吾宗者必是子也故予得與君㳺最乆同上禮部者
再受君之益最多君元配富堨汪氏側室陳氏子男一
人曰文慶女三人長適潭渡黄資智次適靈山方佐早
世次適洪鄭州之子通君父義士以成化戊戌某月某
日葬君於歙西古城闗祖塋之右嗚呼中世以來吏知
任法而已盖雖有絶類之才希古之政而拘於令則亦
莫之可伸也君為郡十年盖幾於所謂循吏者矣人孰
不意其逺且大而獨以未上其三考之績為辭又不盡
觀風者之言以少遂其貤封之孝是固命之不淑而亦
有司任法之過也此予表君之墓不能不為世道惜而
豈特兄弟之私情也哉
　　　亡弟克寛壙誌銘
嗚呼是為吾弟克寛之墓生二十有七年矣克寛名敏
行其第二十二美姿容性警敏凡事弗為即已為之必
精其心孝友直欲上従古人不為兒女子態説理論事
必中肯綮聴者畏之其詞翰絶類予時出以示人人弗
能辨以尚書試京闈者三率以魁選望之而卒躓於命
悲夫程世家江南至家君尚書公母夫人林氏起河間
官處南北吾弟實生山東稍長従入蜀其往返兩京最
多而終于休寧故鄉其生景泰壬申閏九月九日其殁
成化戊戌七月六日其疾瘍也其妻趙氏通政㕘議昻之
女生男一人舉兒五嵗而殤女二人月杳才三嵗其一
則遺腹子也噫賤兄弟三人吾既宦學逺外不克奉親
以居所恃者兩弟而今亡其一矣聞訃之三日上書請
慰親江南天子惻然許之盖抵家踰月始克抆淚為之
誌付仲弟敏徳俾卜日葬南山塘之原置諸壙中銘曰
親不得慈其子兄不得友其弟悠悠蒼天此恨何已
　
　
　
　
　
　
　
　
　篁墩文集巻四十二
欽定四庫全書
　篁墩文集巻四十三　　　明　程敏政　撰
　　碑　誌　表
　　　正議大夫資治尹兵部左侍郎滕公墓誌銘
公諱昭字自明姓滕氏南陽汝州人曽祖而上俱隠不
仕具太師李文逹公所為先墓表公祖興贈通議大夫
都察院右副都御史祖母陳氏贈淑人父霄永樂中禮
部祠祭員外郎黄州知府贈中議大夫贊治尹加贈如
祖母李氏贈恭人生母程氏封太恭人俱加贈如祖母
公生宦家而淳篤不事紈綺黄州君鍾愛之長為州學
生力學不懈年十九舉河南鄉試上禮部弗利久之卒
業太學景泰癸酉用吏部選授陕西道監察御史丙子
監順天府鄉試時劉文介公主考於内公等恊心於外
故宿弊盡袪而權貴人子多不在選英廟之復位也注
意䑓察貶斥相望公當是時獨謹禮守法為士論所予
天順戊寅巡按京畿有聲四川都司有謀殺人獄累歳
不決己卯命公往讞之遂服辜辛巳巡按福建有聲籍
甚既還適都察院闕佐貳英廟察御史中老成無如公
者即陞左僉都御史未踰年以母喪去今上嗣位詔起
復公巡撫遼東公治邊惟謹斥堠嚴訓練備蒭粟凡數
年敵不敢近塞嘗上䟽言大明律乃一代定法而決㫁
武臣獨舎律用例以是武臣益貪縱不檢請一切以律
從事詔從之而武臣因習久一旦有罪被黜降多騰謗
言憚事者奏格其令公議至今惜之丙戌上念公久於
邊召還進右副都御史總督漕運兼巡撫淮揚諸處兩
淮歳歉民多流亡而漕卒又為大將所虐公撫摩訓飭
不遺餘力由是兵民皆得蘇息己丑再召還理院事踰
年廷議弭災分遣大臣巡視民瘼以公嘗治閩特命公
往閩人聞公来如獲父母公為發官廪賑恤之罷行其
事而利害甚衆上杭清流之境有地曰紫雲䑓鄧茂七
之黨嘗據險為亂自後往往有事輒發兵撫捕而是歳
飢甚公曰此不可不為之慮也乃相其要害立歸化一
縣以莅之未還有詔易公巡撫蘇松諸處盖蘇松自周
文襄公後鮮或繼之者獨公博采衆議次第舉行甚得
東南士民之心有馬䭾沙最繁盛而寄治江隂民苦往
返公復分靖江一縣民兩便之辛卯春用廷臣薦召陞
兵部右侍郎九載考績轉左侍郎食正二品禄歴佐尚
書南宫白公嘉禾項公皆隂有所救正而不阿比人不
及知丁酉秋項公免公實當次有惡之者置其名於論
列中公不與辨遂致仕家居垂三年日引鄉之遺老登
眺林壑飲燕為娛世事一不挂口庚子夏四月十一日
以疾卒享年五十有九訃聞上悼惜遣使諭祭其家命
有司給其窆事將卜日奉葬州之杏園陂黄龍山之原
公先配任氏贈淑人繼孫氏封淑人俱先卒與公並兆
子男二人長暹太學生次起州學生女一人適尚寶司
少卿李璋文逹公之子也公軀榦魁偉度量深沉望而
知為大器事親最孝奉異母兄盡禮而訓育其從子益
力有舉於鄉者遇人極謙雖鄉小吏必與為禮於矜恤
故舊尤惓惓焉兩當巡按四領巡撫悉以扶弱抑强為
志故吏讋其威而民懐頌之臨大政决大獄優裕不迫
而事以辦嗚呼若公可謂一時之望矣而不及大拜以
佐天子澤生民與成一代之盛豈非命歟走之先少保
襄毅公雅與公善晚有婣好也故走嘗得升公之堂聽
公之論而今已矣義不可以不銘銘曰
於皇英宗擢任臣工一出淵衷而不尚同有臣滕公發
身經術自其受知終罔或失撫戎東郊靡恤豗呶於淮
於閩呉越之交悉有勲猷著於朝野今皇求舊莫踰公
者遂總憲程載詰戎兵匪公之來孰贊其成幡然歸休
汝水之上方遲其來孰意其喪惟皇念之諭奠有詞作
窆有儀終始之思杏園翛翛龍山奕奕中有𤣥宫百世
無斁
　　　湖廣宜章知縣贈文林郎馬君封太孺人徐氏
　　　　合塟墓銘
湖廣宜章知縣馬君卒之二十八年其子孔惠以兵科
給事中考最得賜敕贈君文林郎封君之配太孺人未
幾而太孺人卒孔惠將以成化丁酉冬十月二十六日
合葬先塋前期以狀請銘而宜章之仕於朝者行人鄧
庠輩多述君政績以来走受而次之曰君諱經字用常
世居河間東光元進士國朝兵部主事視逺之孫處士
誾如之子處士初娶於李再婚於鮑而得子四人長君
次綸次綱次紀陕西盭厔知縣處士嘗被詿誤謫雲南
六凉君侍行遂入曲靖學為諸生不三年領宣徳壬子
雲南鄉薦正統己未舉進士辛酉得宜章之命時宜章
方苦於旱君至禱諸神祠而雨歳大熟君計縣素貧一
歉即民無所措手創預備倉募粟常萬餘石流民聞風
復業者萬計縣兵民雜處而兵常豪奪民田君下令責
還之無敢譁者舊役水夫以濟江上官舟夫多散亡民
病鈎考君請於朝罷其役久之政成乃以餘力新其境
内諸壇廟公宇及學宫立社學公暇進其生徒親教之
科貢號稱得人歳時勸農循行田野民至與其令相忘
有居不能昏葬者行病涉者率官為舉之豪猾干政者
亷捕之寘於法鄰邑民訟多相率就君請平吏民敬服
若神明然令最為湖南第一景泰庚午夏五月二十五
日終於官得年三十有九鄉民老稚走哭縣門下者日
數百人君性不茍取卒之日家無一緡之畜寮寀為之
合泉布治棺殮之太孺人姓徐氏上元人父仲華亦以
事謫雲南與處士同患難而相得知君必亢宗故以太
孺人歸焉太孺人事舅姑孝治僮僕處婣黨咸適其宜
盖凡君畢心於功名不以家為累者率藉内助之力君
之捐館太孺人扶櫬北歸營葬如禮孤子年十有三遣
就學親女紅以給其費卒底於成孀居殆三十年節益
厲家業中興鄉里嘉歎晩就飬京師尤諄諄以清白戒
子婦卒於成化丁酉秋八月二十一日享年六十有七
子男一即給事君孔惠也成化壬辰進士出身女一適
東光儒學生李逹孫男二長价次侗孫女三長聘南皮
儒學生薛鎧次聘李東霽次尚㓜走之先自江南謫河
間盖童子時聞河間人道馬令君之名矣既長獲與君
之從弟震及孔惠同領天順壬午京闈鄉薦又獲同朝
而不佞幸從史官後則銘君夫婦之墓誼不可辭銘曰
馬氏系出扶風王儒業相承望東光一時循吏首宜章
平生嫓徳稱徐孀有偉一孤流其芳恩綸下及名斯揚
桓桓宰木城震方髙丘奕奕二美藏後千百年殊未央
　　　醫顧翁墓表
成化己亥秋走奔先少保襄毅公之訃也室人病不能
俱明年以賜葬成入謝於朝時病少間乃挈家而南既
渡江又與其㓜子皆病聞吳故多醫日夜趨吳盖至之
日而㓜子死室人病危進諸吳醫弗效大以為憂郡守
劉侯汝器亟稱顧珍氏之良致之而效既月病愈乃去
吳珍泣拜以請曰先翁亦終於己亥之秋葬而無表惟
執事者矜畀之走亦為之泣曰嗚呼悲夫子之用情猶
我也忍不有以副子之志哉按狀顧之先世居汴高祖
榮以醫鳴於元仕為江浙醫學提舉曽祖銘始徙吳郡
占籍長洲祖天祥父勝宗咸世其業母劉氏以永樂壬
午四月六日生翁諱俊字時雍早以孝友聞其為醫不
專祖上世一以丹溪為主凡丹溪書悉購之口誦心維
務得其㫖要出而應人之求效嘗什九吳人喜用温補
法羣起非之翁弗少徇或有疾召翁并召諸醫翁曰法
後當如何諸醫曰否己悉如翁言由是翁之名益興妬
者益甚翁又以其餘力讀儒書及星數堪輿長生久視
之説亦皆窺其肯綮人不及知有知之者過從即欵語
竟日晩營别墅於葑溪之北自號泰然有司鄉飲輒禮
之為賔盖翁之大可書者如此至其愈人之疾而不以
射利則夫人能之不足以重翁也翁享年七十有八卒
於己亥八月十九日配李氏子男一即珍盡得翁之學
女二長適沈御醫從子夀次適都憲陳僖敏公從子鼎
孫男二長春次易女一以卒之年十二月庚申葬吳邑
太平鄉薦福山之原從先兆云走聞醫自素難以来名
家數十至於集大成者必推之丹溪其所著濕熱相火
諸論雖聖醫復起亦當不易其言而世之學醫者往往
忽之不惟忽之而又非之可慨也已初先公得末疾上
遣御醫来視率以為寒濕弗效最後得四明祝翁以為
痿也藥之效乃今復得顧翁焉則何學丹溪者之寥寥
若此乎先公捐館以嘔吐本胃熱所致醫誤進補藥疾
遂以革時走方逺仕京師不及侍此終天之恨也噫走
不及識顧翁而識翁之子翁之子能起走之家人而不
及見先公則表翁之墓非獨以著走之不幸也將以告
夫世之為孝子慈孫者焉
　　　圻子壙誌
太子左諭徳新安程敏政之次子曰圻以成化丁酉十
二月十七日生京師其祖父襄毅公在故鄉聞之喜甚
為告於逺祖忠壯公之廟小字之曰祖保稍長以兄弟
宜聮行定名圻庚子春其父奔襄毅公之喪其母李病
不能俱因寄於其外舅祖李文逹公家圻以母病故失
節生瘍繼而泄痢己復病疹疹後𠻳不止漸以成疳辛
丑春其父以賜葬恩入謝於朝見圻瘠甚大駭急召醫
謀之疾少間乃挈其母子而南既道山東秋溽暑舟人
弗堪圻疾遂大作山東人藥之弗愈急渡淮淮人藥之
弗愈聞姑蘇多醫乘大風渡江幾殆而圻母疾又作一
舟遑遑以八月二十五日至姑蘇圻竟以是夜死逆旅
圻死惟呼其母意欲捄之者其母方疾革弗能應悲夫
天胡使人至此極耶圻生最聰俊凡解事皆先其兄教
之詩即成誦見書畫率諦視不茍至捉筆為摹冩狀亦
可觀不若羣兒之塗抹太甚也初其季叔敏行死無子
將竢服闋告廟以圻後之不幸至是乃載櫬以歸以歳
之十月二十七日祔葬其季叔墓側嗚呼使死者而有
知其必曰此吾猶子也將善視之瀕葬其父忍慟為之
銘銘曰
汝父汝違汝叔汝依孰使之来而遄其歸也噫
　　　通奉大夫河南左布政使程公墓碑銘
成化庚子秋予居先少保襄毅公之䘮聞人傳吾河南
左布政使用元以七月一日終於官為之驚怛曰噫器
宇問學行檢才識在一時負公輔之望如用元何可多
得而遽至此豈造物者之乖乎是歳冬予以賜葬恩入
謝遇其櫬邵伯河下旅次不能為禮唁其孤而别曁予
南還則用元葬矣孤旦奉邑人前監察御史康君永韶
狀請銘其墓上之石嗚呼其尚忍銘吾用元也哉惟程
氏自東晉新安太守元譚以善政為民請留始家歙篁
墩至梁將軍忠壯公靈洗起兵拒侯景廟食於郡忠壯
十三世生唐檢校御史中丞澐又起兵拒黄巢凡再世
有全郡之功其居祁門善和里者祖中丞長子檢校户
部尚書仲繁用元所自出也居休寧陪郭者祖中丞季
子歙州兵馬先鋒使南節予所自出也故予之族於用
元為近尚書十八世孫徳堅國初以行樞密院都事守
景徳鎮是為用元髙祖曽祖汝楫祖景華俱不仕父顯
起鄉貢進士官至韓府左長史進朝列大夫母齊氏封
宜人用元天分最高喜問學初長史公以春秋名祁門
用元受經所得最深又旁通諸經史正統中長史公教
諭河間任邱而予家先以尺籍𨽻河間襄毅公每往来
叙宗好雅愛用元以為是必亢其宗者歳丁邜領南畿
鄉薦登景泰甲戌進士第觀政户部乙亥奉命犒師宣
府總帥厚餽悉郤之都憲葉文莊公方督邉餉與語大
悦天順改元授户部江西司主事己邜犒師陕西時尚
書年恭定公待部屬嚴甚獨禮用元三載以績最聞賜
敕命督餉淮安一年代還上書乞歸省分禄飬親從之
癸未會試用薦充同考試官儀曹奉内幣踵門用元力
辭免禮部尚書姚文敏公歎曰超出流輩逺矣未幾進
福建司員外郎督負徵於天津諸處成化改元進郎中
三載復以績最聞賜誥命是歳用兵遼東遣用元給軍
實師賴以濟庚寅遣視山東災上書言四事曰存漕運
以防民飢整兵備以衛民生减飬馬以安民心増接逓
以紓民力事多舉行比還擢廣西右參政安南以地界
不定數近邊用元冒險往定之乃己理棼修墜政漸以
成壬辰以齊宜人憂歸而長史公繼卒喪葬一以禮拓
先祠以謹時祀輯先徳為世芳集以傳服闋改河南右
參政奉璽書專理國儲定轉輸逺近適均法以便民又
以其暇時葺二程夫子闕里祠宇以風其士人戊戌進
右布政使明年進左布政使律己守法以倡僚屬一方
晏然欲自引章具未上而疾作矣所部黯然聞者愕眙
以為善人之不幸距生永樂辛丑正月一日享年六十
以壬寅春二月二十日葬里之宅裏塢用元為人恂恂
謹恪口未嘗及人之過巧佞者或竊笑之然其中涇渭
極明有確然不可易者平居恬澹寡嗜好疑若不奈繁
劇而所居官理不亟不徐喜功邀譽者反出其下盖人
隂被其惠澤甚多而世亦未盡知之為學不事詞藻雖
時賦詩寫竹以適其適而緘其稿諱其名終不以自見
也用元初娶祁西汪處士景淳女贈宜人再娶趙府長
史同邑胡公永興女封宜人三娶胡吏部侍郎淳安項
公文曜女俱善持家以佐夫子子男四人長昂醫學訓
科汪出次旦攻舉子業次杲儒學生皆胡出次昌項出
孫男三人長鏄次銓次鍠女四人俱㓜銘曰
惟我程氏世顯新安有譜振振有廟桓桓自歙之祁垂
休委祉大集於公䇿名進士簉屬司徒幾二十年巡瘼
四方犒師三邊擢領藩宣或副或正桂管遺思洛省胥
慶祖我循吏以惠其民宗我師儒以迪其人名與業崇
宜位公輔庶霈厥施以澤下土堪乘而踣中棟而戕士
類孔傷予懐曷望宅塢之原山水明秀竚有遺芳式在
其後
　　　方孺人墓誌銘
孺人姓方氏諱錦僊徽之祁門人其族本宋吏部秋厓
先生之後孺人生有至性在家勤女事事其父處士天
生暨母馬氏甚孝與其弟昆鄉進士訓導秉琦輩甚肅
年十七歸同邑善和程君恕又勤婦事善事其舅姑服
其喪異居次曰禮也謹之盖祥而後復相其夫優學以
仕及累試弗薦曰命也謝之請以子啓為儒學生嗣其
業善和程氏望於其鄉恕之族父憲副宏族兄布政泰
皆近起經術進用於國退施於家亟才恕而亦賢其有
内助焉孺人年五十七以成化辛丑三月二十八日卒
於是三男曰激啓攷者兩有娶一有聘一女已適同邑
城西王氏二孫曰許詠者舉解事矣恕將葬孺人於里
之桂家塢前期使啓来乞銘予於善和程氏為同宗辭
之不獲銘曰
學勵其夫宜貴而否徳勤其身宜夀而疚天嗇其前必
振其後銘以貞之庶幾弗朽
　　　黄巖陳處士墓誌銘
婺源儒學教諭陳君簡手其先處士事狀一通過休寧
乞予銘於是處士葬十年矣處士諱顗字允甫其先汴
人逺祖公漙宋紹興進士知台之黄巖終於官因家焉
傳四世生繼發咸淳進士通判沅州又定居黄巖東門
繼發生元松門務副使儔夫處士五世祖也曾祖子安
延祐初餘姚州學正祖立善至正中慶元路照磨父處
亨號方山有司累以遺逸薦不就處士天性純至喜問
學事二親極孝有人所難者哭父幾喪明竟不良於視
年七十奉母馮猶定省不倦馮安其飬至九十乃終初
慶元君工墨梅與會稽王冕齊名方山君妙得其傳處
士每時祀見手澤即悲哽不已因自號慨梅一時名流
聞其事多詠歌之處士嘗以親疾歴名醫與論藥遂以
醫鳴淛東友其弟顓共爨至老不變鄉先生學諭陳廷
省學錄張粹皆慎交與處士師而友之於文事雖博洽
尤喜騷選二君子每曰陳君行端篤孝人也鄉評以為
公處士年七十有五以成化辛邜某月某日卒於正寢
明年冬葬邑南五里委羽山之原慶元公墓側配鮑氏
有賢行子三人長慷待選於吏部次簡丁酉鄉貢進士
教諭君也次㦃亦善醫工墨梅先處士一年卒予以外
艱家居辱教諭君數往来愛其人又嘗獲觀其族譜及
處士所遺篆𨽻諸帖知陳氏世儒家而益歎老成之不
復作也然教諭君顯揚之業在異時者盖有大焉則處
士亦將以無憾矣銘曰
業之先兮有克傳兮學之後兮有克守兮嗟幽貞兮不
復生兮尚有寵兮賁斯壠兮
　　　中順大夫淛江按察司副使張公墓誌銘
成化辛丑春三月淛江按察副使張公存簡以母䘮還泰
州既葬未幾而病疽門人朋友親戚宗族日問病者幾
百人公知不可起悉召與訣别如平時又顧其門人前
進士張瓛曰吾友程太史克勤最號知我其往乞銘語
既卒時壬寅春正月五日也公從子霈奉瓛狀走數千
里來新安山中以請予聞之驚怛流涕曰孰意吾友遽
至此乎噫屬纊之託不可孤也則序而銘之序曰公諱
文其字存簡張氏世為泰州巨家然未有顯者至公曾
祖徳林祖仲信益以善聞父頎始舉於鄉終國子助教
用公貴贈奉直大夫刑部員外郎母成氏贈宜人繼許
氏封太宜人公生有至性在童丱如老成初助敎公典
教山隂公侍行適遭成宜人䘮哀毁不食盖絶而復蘇
助教公難之遣從學一時名士之門公亦自奮力學久
之還為州學生屢試弗第有識者曰是不當小成者天
順己邜舉南畿鄉試第一人尋遭助教公䘮悉用朱氏
禮一鄉化之成化丙戌遂與予同登進士第泰州入國
朝預甲科自公始筮仕刑部江西司主事壬辰進員外
郎癸巳吏部奏擬公山西提學按察僉事甲午復擬山
東皆不果是歳進郎中公在刑曹最久有所讞必本於
公恕他司獄有未具者多移鞫於公既讞無後言丙申
以日食星變詔選使十三人録繫囚於天下公分地畿
内平反誅死者百十有六人雪徒流以下千有四百人
其辨馬平兒事尤惬人意平兒報父仇殺人抵罪公上
言君父之仇臣子所必報反覆數百言讀者感動畿内
人有繪其像而祀之者丁酉大水歳祲復有詔選使五
人賑恤之公分地兖州規措勸分不遺餘力又上疏請
分府庫餘資以慰倒懸渇望語益痛切盖活飢民五十
二萬人復流移一萬七千口婚嫁男女之貧者五千三
百人釋大辟囚二十餘人他如通貨財修祀典申掩骼
埋胔之令皆自公發之己亥陞淛江按察司副使有鹺
商季成誣販鹽者為盗轉引至十九人初訊者以為實
多瘐死獄中存者僅六人公覆訊疑之審詰得其情六
人者幸不死一省稱快餘平反者尚多在淛踰年大率
以洗寃澤物為己任盖未竟其所施而以家艱歸矣公
生宣徳丙午五月十五日得年五十有七配劉氏先卒
繼李氏俱封宜人子男二長霶劉出次泰孫李出女五
長早世次適州學生唐相次適徐蕃餘未行霶奉治命
以卒之年三月四日葬城西唐家莊之原公平生孝友
恒以祿不逮親為恨事許宜人甚謹與弟孜等雖相爱
而䇿勵之惓惓以故諸子弟入秋試者恒不脱人自奉
儉約如寒士周人之急則罄所有弗恡歴官内外使四
方言若不出諸口而中有定見巧佞不能奪與人交雖
厚善不茍随案牘填委日不暇給而嗜學弗倦為詩文
惡浮靡率有闗於世教自號遜齋有雜稿若干巻審濟
録世訓各一巻嗚呼天之生才亦難矣富詞藻以燁然
一時辦事功以赫然一方者豈無人哉求能外逹其所
學而不雜内深於所飬而不渝如張公者可數也顧官
止於䑓佐年歉於下夀則吾之所惜又豈獨朋友之私
而已銘曰
泰有張氏其畜甚久一顯師儒弗竟其有公也再顯自
其遺經發解於鄉擢第於廷内曹外䑓屢見敭歴敬刑
恤民有言有勣所飬既深所發益𢎞羌不可禦孰尼其
行用世以忠畢世以孝維天錫之將後有耀唐莊之原
突如其墳有永無虞太史刻文
　　　槐塘程府君墓表
府君名萬字億孫姓程氏程世為徽歙巨家其先居河
北本趙忠臣嬰之裔在東晉有元譚者守新安始家於
歙元譚之後曰靈洗當梁時以布衣起兵禦侯景至大
將土人徳其全郡之功廟祀之是為重安忠壯公靈洗
之後曰延堅唐末又定居歙之槐塘傳十世生元鳯起
進士相理度兩宗是為吉國文清公府君者文清公六
世孫也曾祖大年元紫陽書院山長祖完都父回善出
繼從父昇母汪氏府君生負直氣侃侃遇事當行者奮
前為之每以故相家更代寖㣲力以亢宗起廢為志中
歳出遊閩淛江湘及并冀之境家日以裕聞絳之太平
有祚徳廟以祀程嬰公孫杵臼走數千里拜祠下手摹
其石刻以歸忠壯公廟號世忠在歙之篁墩至文清公
從子宣慰君相又請立行祠於槐塘以便支下子孫展
謁歳逺而圯府君合族人重修之範鐵為供器至千斤
以上餘物稱是又為文清公專祠其北割田畆以奉祀
文清公墓在歙之古城闗夫人墓在禮莊皆賜葬傍有
積慶景福二寺置田二百畆以贍墳寺既燬於兵燹田
亦為僧所盗鬻石獸之類蕩無存者府君憤然訟諸上
官悉還其田寺宇塋垣及石獸之類舉復其舊樹豐碑
二以詔後人文清公初以經授理宗至為相理宗嘗大
書清忠昭光儒碩六字以賜之其餘倡和之詩往返之
書動盈箱篋有御書樓故址在所居之左府君亦創為
之𢎞麗甲於其鄉文清公罷政歸嘗修長慶社為里人
祈報之處久不葺而人憚難無敢任者府君出已貲為
之倡不日告成府君之過會稽也聞理宗􁐜宫在城西
北自以先世被恩最厚約同行者十三人置舟徑往刲
羊豕具酒殽祭陵下而後返府君性孝友不事矯飾讀
書强記尤篤於教子遇人有過面折之不少恕鄉人無
少長咸稱之曰義士義士云府君長子熙以鄉貢進士
同知汀州府有善政上官累請旌擢之褒其親不幸即
世府君時年七十四矣上書京師遇恩例獲冠服還其
鄉以成化戊戌九月二日卒於道距生永樂乙酉七月
十一日配殷氏有淑行子男二人長即汀州也次嵩克
家不仕女三人婿汪義吳禧方浩孫男四人永延長安
長英麒麟孫女二人嵩以歳己亥十一月十六日迎府
君之櫬奉葬於冕輦橋祖塋之傍乾山巽向嗚呼封建
之法廢而天下無世家自元魏至李唐乃復以門第用
人頗有封建遺意降及五季又蕩然矣而近世以来江
之南往往有巨姓巋然雖更代而存者何也以予所見
每一鄉之中必有一二家其附居之他姓者供佃傭給
使令若官府然豈非江以南雖亂而不罹久毒雖歉而
不事他徙故得相保而不至併亡也歟若吾姓在天下
固不甚著而以一郡律之則已居他姓之十七八矣然
同祖而異宗則其間或中㣲焉或中興焉亦理勢所不
能免者若府君其亦可謂中興之子也夫
　　　義官金君墓誌銘
先尚書襄毅公以成化乙未得賜歸飬疾於休寧里第
又明年疾瘳始與里人金君宗敬輩徜徉山水之間嘗
至邑東葆真山崇夀道院顧而樂之因語金君曰明將
與子輩結怡老會於此中歳己亥先公卒又明年金君
繼卒會弗克成走嘗深憾於是故君之卒亟往哭之而
君之子希傑亦以其内兄上舎汪君汝温狀乞銘君之
丘嗚呼悲夫金君盖先友也走豈可以辭銘君字宗敬
諱玹賜世居休寜忠孝鄉相傳為漢秺侯之裔因莽亂
避地而南者逮宋季復定居邑之南市為碩宗君曽大
考志大考仲善俱以行義聞考孟起益衍益盛為萬石
區長見故翰林侍讀學士廬陵曾公所為誌妣吕氏同
邑建昌令公大之女君生有志節不茍隨早失所怙能
自樹立事吕孺人極孝扁其堂曰草心左右奉養備至
孺人安之夀八十有六乃終奉諸兄甚謹敎諸子孫有
法綜家政處世犂然惬人號讀書者有所弗逮景泰乙
亥歳侵勸分君輸粟六百石助官賑民用朝令賜冠帶
寵其身旌其門曰尚義晩年益以義自處義聲動人有
為不善者懼君聞之或遂中沮有訟者或不之官而之
君得一言即釋盖其大節如此可銘也他若闢田廬葺
橋道濟餒暍累累之善法不能悉書君生永樂甲申正
月六日卒成化辛丑八月七日享年七十有八配汪氏
西門處士士輝之女克相夫子婣黨稱之子男五人長
岩從即希傑也次岩相次岩英次岩秀次岩䕶多謹愿
世家而岩相岩䕶俱早世女三人長適戴鷙次適汪天
生次適朱儼孫男七人長雲瑄次遜次雲生次悌次楫
次􁕓次鼐孫女八人多許適名族君墓在縣北十里查
坑之原銘曰
綽楔巍巍尚義之門窀穸隆隆尚義之墳耆舊凋零社
不可復慕者其悲過者其肅
　　　洪宜人汪氏墓誌銘
鄭州太守洪君寛既歸田䘮其宜人汪氏其子逺方令
莆田聞訃解官還奉襄事走休寧乞予銘予納交太守
父子甚善則受而銘之按太守所為狀幾數百言詞真
事核宜足徵而其大則宜人於所生者存盡養歿盡哀
又終事其大父母教育諸弟有成乃出嫁庶幾古之淑
女於所事者奉姑如母罄力於家食奉舅如父畢志於
祿飬奉伯叔鮑張二孀母如事姑庶幾古之孝婦於所
相者勉其刻志於學佐其惠政於官同其佚老於家有
始有卒庶幾古之良配於所畜者男有娶女有歸諸男
之中或力田以拓其業或傳經以續其宦治命曰男盡
忠孝女敬公姑語不及私庶幾古之賢母宜人之平生
若是乃不登逺夀享重封範其家以及其鄉此婣黨悲
之無間言而予之銘之無愧詞也宜人與太守皆歙之
世家汪祖宋司農少卿叔詹洪祖宋龍圖閣待制中孚
具有譜牒代為婚姻宜人之父仕周太守之執友母則
太守之從姑也宜人生永樂壬寅三月二十四日卒成
化辛丑十月四日享年六十子男四長逹次迪次逺成
化戊戌進士莆田令君也次通儒學生女一適歙大里
汪鈺孫男六長儒次偉次休次伊次俸次儉孫女二尚
㓜宜人之墓在二十七都名山之原銘曰
噫為淑女為孝婦為良配為賢母此洪室汪氏之墓式
顯終古
　
　
　篁墩文集巻四十三
欽定四庫全書
　篁墩文集巻四十四　　　明　程敏政　撰
　　誌　碣
　　　太保兼太子太傅掌左軍都督府事定西侯追
　　　　封凉國公諡敏毅蔣公墓誌銘
成化丙午夏六月太子太保掌左軍都督府事定西侯
蔣公以疾在告上聞之屢遣中貴人存問賜生餼酒米
御醫六人分畨診療未瘳有詔加恩文武大臣即卧内
進公太保兼太子太傅越明年六月疾益甚入疏請罷
所典兵詔不允七月十四日以卒聞上嗟悼輟視朝遣
中貴人賻寳楮二萬緡追封凉國公諡敏毅命有司治
棺椁營葬域詔初䘮及禫皆諭祭為祭凡十有五皇太
子諸王亦各遣祭於是公子驥等將奉公以是嵗九月
六日葬都城西泥井里先塋以訓導仇潼之狀請走序
而銘之序曰公諱琬字重器故奉天翊衛推誠宣力武
臣特進榮禄大夫柱國定西侯追封涇國公諡武勇之
孫也其先世具見武勇公神道之碑公之考諱義以疾
不任仕故公年十六嗣爵定西侯值正統己巳之變表
謝凡五日即受命掌左軍都督府事公雖年少而悉心
戎務譽望日興英廟復辟命總府軍前衛官兵之𨽻大
營者出金裝佩刀及倭刀以賜天順壬午冬命典直宿
將軍侍衛凡再賜金鎧寳刀久之英廟察公忠勤將柄
用之不果今上嗣位初立十二營命公統其一而甘肅
以闕守將聞用廷議詔公佩平𦍑將軍印總其兵公至
鎮堅堡壁嚴斥堠修明武勇公之遺法畨戎畏服無敢
扇以變者乃陳和糴積邊儲佐戰守西人賴之壬辰春
以河外無事詔進公副守南京兼總操江公上六事曰
足舟師利器械詰姦慝備戰船嚴禁令恤病軍凡千餘
言大略謂南京國家根本長江為南京藩籬控制之道
宜重諸鎮甲午召還仍掌左府兼督十二營時灾異屢
見公復上六事曰預防敵釁曰保障京師曰避任禳灾
曰暫息操軍曰屯田富國曰修飭戎器且乞避位詔不
許而令有司議行其所建白者是嵗冬尊諡恭仁康定
景皇帝遣公告太社太稷丙申命兼總神機營戊戌進
太子太保分賜通鑑綱目及貞觀政要兩書盖上有望
於臣隣者甚至己亥春以遼東守臣匿不以賊聞命公
與太監汪直刑部尚書林聰往勘之并處置邊方事宜
還奏稱旨是嵗大閲以圖册進御及修築將臺成寵眷
日隆聖製宸奎良弓寳劍蒼頭名馬蟒衣玉帶白金彩
幣上尊珍味之賜不可殚紀禱民瘼於山川及為皇太
后祝釐于宫觀公必在行畨使來朝及廷䇿進士多命
公主宴六軍以為榮甲辰秋敵大入邊邊將失利詔公
佩北平將軍印總京營兵往禦之仍節制宣府大同山
西諸路及分寧夏延綏兵以從上親臨遣賜金幣宴餞
甚厚公至大同自野口門出考按形勢為授方任能之
宜且四遣諜覘敵敵徙帳北走而右衛忽馳報有入自
黒石崖者公曰必敵諜也檄諸路嚴警遣兵援威逺平
虜偏頭闗已而還報果敵之哨騎援兵遮斬十餘并獲
其戰馬以聞公復出臨大邊耀兵而還上言虜益逺邊
輸益困請班師許之陛見賜勞有加乙巳詔修靈濟宫
命公監護未成而得疾遂至不起疾革無一語及家事
第曰聖恩未報貽慼老母琬罪也得年五十有五配楊
氏謹身殿大學士贈太師建安文敏公之女封夫人早
卒繼王氏封夫人子男二長驥勲衛次騤側室姚氏韓
氏出也女四皆楊出其壻靖逺伯王添錦衣衛指揮子
馮鐸崇信伯費淮龍驤衛指揮使魏震孫女一尚幼公
性聰敏喜問學早從雲間金銳先生游博覽强記遇有
所疑輙用朱註細書動百餘巻尤篤於孝友公之考推
封定西侯居患癰百藥弗效公吮之而愈事太夫人王
氏執子道甚謹先意承順務得其懽二弟琰瑜皆不禄
育其孤子女與驥等先世雖居揚之江都逺祖實自徽
歙公言於朝力還其先墓田所在仲父雄從武勇公南
征死於戰以功得世指揮使而兵部不審罷其嗣子公
極論之復其官負才知而沉雄必有以自見在甘肅有
巡按御史橫公劾之上遣官訊實謫戍邊或疑其過者
公曰臺官固人耳非盡桓典也賢者下之而不肖者斥
之乃為朝廷計豈私已哉識者是其言在宣府邊將欲
徙鵰鶚堡於滴水崖公以為獨石八堡聲勢聮絡若徙
之相去益逺卒難救援且板築勞人非便議遂寝總京
營十三年無過舉而軍士亦相與安之襟度夷曠自號
筠清公暇即臨帖賦詩以自適賔客過從觴酌竟日盡
歡乃已而公之詩宗盛唐書法魏晉可與文人韻士相
長雄所著筠清軒集十卷奏議二卷雜文一卷竊嘗觀
之列聖念疆埸之臣所以恩煦而玉成其子孫盖無所
不盡然能體徳意而嗣其祖烈崛然有聲一時庶幾古
儒將之風若公者豈多見哉惜其典六師位三公上之
倚注方切而公遽捐館味屬纊之言則其心之所以許
國者殆未艾也悲夫走家徽郡於公為同鄉先尚書少
保㐮毅公嘗與公同守南京相好而不比號通家且友
善而宜銘者盖莫如走也銘曰
桓桓涇公國之虎臣巍巍盟府載其大勲有美凉公實
顯孫子孔武且文如鵠之峙初奉英考忠勤自將帝曰
懿哉侍衛之良嗣聖臨朝篤彼世烈曰遂事予庶時之
傑出秉將鉞入參廟謨所覬尊安恊帝之圖懋賞崇階
益赫以烜報稱之思與日俱逺一朝哀訃上悼宸衷爰
錫嘉名胙之上公尚方來陳兼賻與奠司空往營不逺
京甸平原膴膴有寢有堂劍履攸藏濟美之光最行勒
銘置此𤣥室何千百年維卜之吉
　　　承徳郎户部山西清吏司主事吕君墓誌銘
君諱讚字廷揚姓吕氏居饒之餘干至君曾大父糓寳
當元末避地安慶之太湖城東贅同安李氏遂為太湖
人君大父衡永樂中監察御史受知太宗嘗奉詔之陜
西體察機務被優寵號能憲臣太妣彭氏生四子君之
父梁最長有髙致以君貴贈承徳郎户部主事妣鄭氏
贈安人安人生七子君行四性淳謹若不競而中實頴
悟思力學亢宗以儒學生屢上應天府秋試弗利景泰
丙子以太學生上順天府秋試乃㨗而君數竒上禮部
又屢弗利居學京師凡十年至成化丙戌始第進士尋
丁外艱己丑出知建昌之新城君偃蹇塲屋最久而學
益𢎞行益篤盖抵縣未期月庶事一新百廢具舉士論
翕然稱之民亦相與樂其治無梗之者建昌同知蕭允
恭獨以私憾誣構君於法而君亦毅然不屈遣弟誧入
愬於朝事下巡按御史久之乃得白還君新城君益悉
心政教新學宫以興士類行吕氏鄉約以厚民俗治益
有成太史張君元禎羅君倫皆慎許可獨於君手書贈
詠稱道不置口己亥詔徴諸進士為郡縣有聲者君在
選中吏民攀留不獲以新城賢令自陳君員韜之後惟
君一人相與立石陳之遺愛亭庚子授户部山西司主
事監收太倉京儲者再收御廐芻峙者一皆以公勤聞
嘗領居庸邊儲一年兵民胥説守臣上章請更留一年
有建議自天津水運至大同宣府以濟邊餉紓民力者
委君相度君泝流而上行數百里考按地志延訪土著
知其地或游沙不可濬而水勢相懸或至二百丈又多
天險非人力可施還奏不便詔罷其役盖由君一言而
省工費不下數十萬惜其官甫六載將有遷陟之命以
漸底於功名逺大之期而疾作不可為矣丙午十一月
十一日也享年六十有五配章氏封安人子男三長曰
豸克家不仕次曰龍太學生次曰彪早卒女一適儒學
生劉鋼孫男二長曰元次曰亨孫女四俱在室龍將奉
君柩還葬先壠以銘為屬予與君同年進士每重其簡
靖敦樸可勵世之騁才舞智者而又數聞其厚鄉井睦
宗姻惠教子姓如一因以知君之修其身施其家為守
官釐務之地者殆不為無本也而今已矣久要之義為
之戚然幸龍與元方勤其業以俟用求大君之烈於異
時則天之所以報善人者其在斯乎銘曰
或亨其前而君緩於逢辰或豐其後而君蚤於沒身簉
屬而才作吏而循雖所施之未盡亦功立而名振有寧
一邱故山之垠竚彼遺芳在其後人
　　　朝列大夫湖廣布政司右㕘議段公宜人楊氏
　　　　合塟墓誌銘
公諱慎字思之姓段氏段氏世居山東禹城譜毁於兵
燹自公大父而上多隠不出以積善名其鄉至父公凖
始出為河間府通判有惠政及民以宣徳庚戌卒於官
諸子將歸其䘮民擁柩道哭至不得行知府姜濤遂相
與留葬屬邑交河李村之原買田築室居焉當是時公
尚幼正統初稍長入補縣之儒學生毅然以亢宗為志
用尚書領甲子京闈鄉薦凡三舉進士弗偶居太學學
益䆳以景泰壬申出歴事于兵部少保于公見而器之
以語吏部尚書王忠肅公銓授兵部司務時于公督練
京營諸軍或有政輙遣公往申飭之公坐閲武塲肅部
伍嚴號令一如于公于公以為能將薦其才可大用不
果天順改元升武庫員外郎戊寅敵入邊特勑公之陜
西會守將保定侯梁珤募軍士治器械事竣而民不擾
還未幾銜命復往守將以下亦許受成迄敵退乃已用
年勞賜誥命贈通判公奉直大夫兵部武庫員外郎封
母常氏太宜人久之有太宜人之䘮服除改工部屯田
遂進郎中於庶務益精練而持之以不懈成化己丑公
薦法行用尚書固安王公言升湖廣布政司右參議奉
勑専撫荆襄流民往時荆襄變興率長吏貪殘激之底
於用兵民苦益甚公至則黜汰有司之不職者按行民
所次舍綏輯之若家人父子由是境内帖然盜訟鮮少
朝廷嘉之特賜綵幣二以旌其勞盖方與民相安無事
而公不幸疾作以壬辰七月十二日卒卒之日嚢無儲
蓄䘮不能舉得巡撫都御史繁昌呉公而下賻之乃克
歸葬焉公為人淳厚縝宻所居官理而不要譽有老成
前輩之風事母極孝與諸兄友于無間言鄉人至今有
弗率者必舉段氏以相勉配楊氏封宜人其父亦仕至
通判與公父交相得故歸之公宜人性賢淑雖生貴家
而樂儉素佐公宦學於中外二十年上奉姑中處娣姒
下御僮僕咸得其宜公殁益以家自任事無鉅細猶身
綜之一子女不豢愛親督之學而朂其言行甚力皆底
有成卒於甲辰九月五日公得年五十有七宜人則七
十有一子男一人曰文徳庚子京闈貢士女一人曰淑
貞適南京太僕少卿唐章文徳將以是嵗十一月十九
日合葬公夫婦於先塋前期託其内之弟中書舍人周
君文通以銘見屬噫先尚書襄毅公與公同學友善故
嘗升堂拜公獲敦世好而今不可復得矣重惟公家再
世為循良清白之吏而爵未隆夀未長意天所以錫報
之者將在其後人而未可量乎廼序而銘之銘曰
猗歟段公循吏之子戢兵恵民亦委其祉年未耆艾秩
才亞參世美攸濟而澤未覃有淑一人邈焉良匹聮徳
于官令終于室交河之涘雙璧永蔵考行刻銘維後之
昌
　　　贈懐逺將軍同知武成後衛指揮使司事李府
　　　　君太淑人邢氏合𦵏墓誌銘
僉左軍都督府事李公自榆闗具其父懐逺府君行實
使其從子百户忠奉以請予書其墓上之石初李公在
五軍名有智略為先尚書襄毅公所器重從下川貴夷
又從克敵于延安遂以參將分鎮燕河營久之受詔總
薊州永平山海諸路兵捍國東陲為時重臣而獨念其
親不忘如此嗚呼若李府君可謂有子矣按李氏世居
濟南之鄒平先世譜牒燬于兵燹莫知所從起有諱士
成者當髙廟時以耆宿徴入覲賜之冠鞶俾歸為農師
娶柴氏生子諱祥洪武末能募衆以應靖難之師文皇
嘉之授武功中衛百户又屢用戰功進武畧將軍副千
户以卒贈同知武成後衛指揮使司事娶劉氏有賢行
贈淑人生五子懐逺府君行居四諱海字仲容器宇魁
岸見者知為將家子能讀書了其大義而所行多不失
矩度三兄一早亡二相繼受蔭卒無子府君悉力奉襄
事事孀嫂無違禮洪熈改元始嗣有父兄之職宣徳初
易武成後衛時武臣子多食禄不視事又争事燕樂府
君前後厯兩署皆用薦治戎務翕然有能譽出同列之
右且務簡静不樂遊衍少年輩雖咻之不顧以宣徳三
年正月二十五日卒得年三十有七葬某處某山之原
贈懐逺將軍同知武成後衛指揮使司事配太淑人邢
氏同邑處士子榮女母吕氏淑人幼莊静善女紅父母
鍾愛之擇所歸得府君而嫁既嫁以孝謹聞府君殁時
都督公始四嵗又弱且多疾家復無紀綱之僕淑人遂
徒步挈孤請世禄于官稍長又命就外傅恒抆淚語以
先世之遺烈俾圖不墜嫠居凡四十四年茹澹服韋節
益勵既受封太淑人都督公亦屢樹勲躋秩猶安於儉
素如平昔識者韙之以成化五年正月十四日卒享年
七十有二祔葬府君墓子男一人曰銘即都督公也孫
男二人長清次源女一歸羽林前衛指揮使程瑄太淑
人之捐館也公哀毁盡禮又上疏於朝乞扶櫬歸葬雖
未果行而士夫知公之孝有足徵焉銘曰
鄒平有李族未華農師始出振厥家白衣從徵帝汝嘉
角鞓錫爾兼烏紗爾歸教爾鄉人耞驥子豈必皆渥洼
文皇靖難孰敢譁胡寧身斃汙泥沙爰率義旅紛且拏
道旁再拜腰鏌鋣摧堅馘醜不停撾千兵錫命恩屢加
五子挺若蓬中麻三人絶世堪咄嗟桓桓懐逺色匪誇
燁然千馬中之驊家庭矩度無舛差太平罷戰惟趍衙
不事絃管聲嘔啞階蘭雖死有茁芽拖金紆紫懸髙牙
追榮賜誥呈五花有美淑人笄六珈從夫不憚挽鹿車
藁砧嵗忽居龍蛇遺孤在抱啼呀呀孀居白髮紛鬖髿
子孫成立身無瑕冠之珠翟帔以霞猶喜儉素忘驕奢
一夢不返天之涯遥遥旅櫬乗飛艖故丘東望雲水賖
山川縈抱仍迴斜穹碑屹立對墓闍上刻天禄與辟邪
我銘千載章幽遐
　　　趙淑人李氏墓誌銘
右懐逺將軍同知錦衣衛親軍指揮使司事太原趙公
諱璟之配曰金陵李氏從公貴凡四受誥封至淑人後
公卒一年以憂瘁致疾不起初予以親故居相邇嘗獲
拜淑人於堂淑人貌豐而神腴言質而禮恭竊意其享
遐福躋上夀遽以訃告即往哭之而公子以通政參議
趙公昻之狀來乞銘予實與聞淑人之詳誼弗獲辭盖
淑人在父母家能守姆教精女紅及笄而嫁時公尚家
食淑人佐之儉以勤後公起舍人掌環衛歴侍三聖有
武功又以才諝被簡任治詔獄幾二十年淑人處之不
侈以倨且每進仁恕之説公兄弟聮官禁近嵗時奉祭
祀或有所饋問既敬既和不隳其常親黨過從申以燕
會或殺或隆不踰其節盖公得畢力於王事而弗以家
累者淑人之力居多淑人舉子失明即聘張氏以自輔
既有出則引之自育教之底於成受公之蔭焉嗚呼盡
女事之職修娣姒之義均嫡庶之恩皆壼行之大而克
舉之若淑人者法宜銘哉淑人諱善縁父處士興母王
氏卒以成化甲辰正月二十二日春秋六十有六葬以
其年二月十五日墓在都城東永安鄉合于公兆二子
長文次良今錦衣衛指揮僉事三女長嫁禮部司務殷
珌次許嫁凌桂而卒次在室銘曰
金陵仙李實蕃其枝有􁁷一士或堪女師作配虎臣允
顯于時式藉攸助陰霈其施既孝以恭亦儉而慈光膺
帝命受恩匪私淑人嘉稱庶無媿詞赤縣之鄉檜柏參
差白首同歸永安于斯𤣥堂翠珉乃刻銘詩閨壼之範
子孫之思
　　　承徳郎東城兵馬指揮閻君墓誌銘
成化乙巳之夏東城兵馬指揮閻君以疾在告久之疾
少差倚杖入後圃見家雞一雄挾少雌而噬其長雌者
艴然曰是不類世之寵庶嬖而虐其嫡配者乎擊少雌
斃之曰將啖若反席而瘖適君内之弟尚寳李卿過君
入見而卒盖五月六日也李卿為手殮之如禮且報訃
於所親識予急往哭之聞者亦相與悼惜曰閻君勇而
才意當復有所建立於世乃止於斯邪其子价將奉䘮
還葬先塋泣拜向予以銘為託悲夫君諱宇字大方世
居南陽鄧州髙祖奉先元山西行中書省參知政事總
師守山後死于節曾祖惟良祖通父貴以君故贈文林
郎東城兵馬副指揮曾祖妣邊氏喬氏妣王氏贈孺人
君生而鐵面長身性耻為齷齪淟涊之事入為州學生
益負氣侃侃不屈而力學數竒上秋試輙不利天順庚
辰入為太學生六館士與遊者率嚴憚之成化戊子遂
入吏部銓廷授中兵馬副指揮以外艱去辛卯服闋改
東城己亥秋東城人詣闕言兵馬正官缺員願得閻某
吏部亦知君可獨任為請於上許之居三年矣勲戚貴
倖之家櫛比於都城而兵馬職巡邏兼刑獄號最難理
君更三任一以奉公守法為心東城惡少歛跡至相戒
毋犯閻兵馬兩法司有難詰之訟必委君或兼委四城
之事無虚月而君於事悉辦無愆期者累倡同列上章
論刑法及兵馬不得其職朝廷多從之凡以事忤勲戚
者再忤中貴人者一率下獄置對而君詞直氣壯人不
能奪最後所忤者益危將獲罪不測而居之慨然無悔
也噫此豈不有平世髙官厚爵之所不能者哉君事父
兄盡禮治家尤嚴嫡庶斬斬輯家乗以示法子孫處親
戚友朋禮意勤欵遇有過即規之甚則面斥至其人頸
赤不恕然心口一致無機械之設人亦以是服之居官
二十年不妄取予貨其居以發䘮治行具君得夀六十
有四配李氏封孺人子男五長傑次儒俱早世其次价
也庶出者二人尚幼女四適湛欽胡欽髙瑄周端皆士
族孫女一予與君皆委禽李氏君之内出湖廣㕘議公
予之内出太師文逹公為友壻同朝甚久且相得也而
今遂不可作矣忍不銘諸銘曰
有撓於法我則䋲之有偪於彊我則矜之毅此閻君莫
或登之不亡者存孰其興之
　　　孝義處士閔君墓誌銘
休寧處士閔君既卒之十四年其子巖童始得吉兆於
邑之董川原乃啟􁐜而葬焉又三年乃以麻陽知縣范
順之狀走書京師請為之銘予發書歎曰子於先體甚
重若彼於先徳慎重可知是未可以諾銘使者固請乃
不敢辭啟狀閲之則處士君誠有過人者初正統辛酉
冬隣弗戒於火母孺人抱病不可起君於貲産一弗顧
急呼妻舁母出中庭號泣露禱頃之風反火滅所燔隣
屋七十餘家觀者嘖嘖驚異曰孝哉閔氏子為題其堂
曰善存成化丙戌有詔以鹽莢易備荒之粟君實在行
而粟非一旦可集受直走旁縣為君往貿者十餘人及
期獨章姓者不至或傳其家有竒疾老嫗及長兄繼殞
君往亷之聞哭聲入見二棺惻然曰甚哉子之不幸也
請不責其償盖處士君前一事類蔡順後一事類范純
仁惜其處下邑而名弗彰無以厲世之强悖者乃以孝
義題其端而序之曰君諱兆勝字彦益又字萬億世居
休寧安樂鄉相傳其先出費公之後有為歙教授者始
家休寧有仕宋至湖南提刑諱福者下逮君七世矣君
曾大考叔慶大考徳同考士善俱隐不仕妣呉孺人即
君所露禱而脱於災者君年十八即䘮父能踵三兄以
㐮事嵗逺時祭悲泣如初聞者感動奉母滫瀡之養備
至尤思以養志説之搆萬川書舍為蔵修之所業漸有
成一日語其妻曰局促一鄉非所以為孝我將出廣聞
見以為母榮子善事吾母每間嵗一歸以所得者白母
母益説夀八十餘乃終君性最端慤不茍隨而克己為
善卒以起家鄉射禮行縣大夫嘗請與賓位而君樂錢
唐山水之勝晚復往遊焉以嵗庚寅四月五日卒年六
十有二娶王氏西山逸士綱之女與君聫徳子一人即
巖童受父師之訓唯謹凡其父所交遊者文章字畫能
珍藏之又繕書以視予予觀其中若徐武功張士謙學
士及臨川聶大年武昌陳謙軰率一時名流然君所自
立者則本其徳性為多因竊歎士出三代之後使得大
賢君子為之歸而加以徳性之美則其所就又可量乎
哉此處士閔君之所為可銘者也銘曰
孰籲天而戢其焚兮惟孝之臻兮孰捐粟而拯其人兮
惟義之循兮將厲俗之泯泯兮知錫類之振振兮董川
之原刻貞珉兮閔父之名永弗湮兮
　　　承事郎華君墓碣銘
無錫多鉅姓而人率稱華氏盖出南齊孝子寳之後其
子孫散處不一而居蟇塘者甚盛其食指千數而莫賢
于存誠君存誠盖其所自名者諱蘭字楚芳其為人明
悟端慤早從師讀書有志識而華夙以産(闕/)　中故不
及卒業去長區賦賦重役繁君出應有司入綜家政皆
克辦至渉義者為之更力其始行于家事其父仝亮府
君暨母邵儒人甚孝與其兄楚英君甚友待賔客處妻
子御佃傭咸有規約而奉先一用朱氏禮又進而行於
鄉鄉人事纎悉必就君謀君為之謀甚忠人雖老長亦
折輩行與遊而賑窮周乏所以拯鄰䣣姻族者特君餘
事其進而佐有司督賦之外助脩孔子廟貌及尊經閣
以倡禮俗建石橋四于余塘諸處以濟病渉揮金捐廪
雖多弗恤其又進而輸粟以充邉實則用恩例授承事
郎比命下而君亦且老矣於是謝家事付其子築室後
圃以自佚榜曰鳯洲風致悠然有物外之思又營夀藏
于里之戴涇佳勝處時往飲處其中而君則年七十矣
成化乙巳四月十八日以疾卒臨終不亂力起
謂諸子曰修身慎行毋墜先業其達生歸全如
此配朱氏有淑徳凡義事率佐夫為之子男五
人長立早世次本次節次勤出後族弟芸次卜
贅江隂徐氏女一人適夏文中孫男十三人長
乾次豫次鼎次震次坤次艮次坎次需次巽次
恒次天恩餘㓜孫女若干人多在室本將以丙
午某月某日奉君𦵏戴涇以狀託其姻友翟貢
士永齡請銘其墓上之石予聞君之□盖有吏
部侍郎王公㒜之傳在宜無俟于銘獨念孝子
之後豐碩盛大非他族比而君之先逺有端緒
自孝子十八世孫榮仕汴宋其曽孫原泉復從
南渡居無錫之隆亭原泉八傳至元徳清茶園
提領璟之子燧則君髙祖也曽祖得昌始居縣
之蟇塘祖修文及仝亮府君益培以深而君復
能成於家顯于鄉通名于朝堂于是以見孝子
之遺澤逺矣然則君之墓烏可以不銘銘曰
有髙厥閎不繫浮榮孝開其先奉之兢兢有裕厥
家不貴其節平直之行愧彼屑屑孰美華君錫山
之珍既永其年亦貴其身孰勝戴涇山水明秀尚
妥於斯以鍾厥後
　　　彰武侯夫人汪氏墓誌銘
征西前將軍追封彰武侯楊威毅公諱信之夫人汪氏
故萬全都司都指揮諱貴之女也夫人早有淑質言動
不凡勤於女事都司君及其配李夫人鍾愛之擇所歸
得威毅公乃嫁既嫁以謹禮聞初楊汪兩族皆西北將
家而楊氏尤顯自頴國武襄公及威毅公羣從並列茅
土家範益修夫人處之上承下御略不以富貴自多孝
敬雍睦勤儉以慈諸侯家率自以為弗及威毅公起舍
人至大將嘗佩印守延綏大同餘四十年夫人相之同
其憂不以家務撓其心力威毅公賴焉公卒於軍夫人
䕶䘮還京師念公惟早夜汲汲志成其子子之庶出者
愛育恒均女之適人者能守姆教人以是益諗夫人之
賢夫人生永樂甲辰五月二日從威毅公貴累受誥命
封夫人卒成化癸卯七月三日朝廷遣官諭祭詔合葬
宛平縣京西鄉威毅公之墓享年六十子曰瑾嗣封彰
武伯庶子曰琦曰瑀女長適保定侯梁傳次適錦衣衛
散騎舍人趙承序次適錦衣衛指揮使張淳瑾將以卒
之嵗八月十一日發引前期奉狀來乞銘予嘗讀召南
之詩而歎周之盛其化實自閨門始盖其諸侯夫人有
鵲巢之徳而又采蘩以親蠶采蘋以供祀不妬而惠其
下則有小星之詠念君子力王事而思不失正則有殷
其靁之篇事不出乎尋常而後世邈不可望也若楊夫
人之纍行班諸古人亦庶幾可無愧乎是可銘也銘曰
厥氏惟汪厥歸維楊嗟若人兮實婦之望成夫之勲勵
子之學如古諸侯享此世爵召南之風孰其嗣之既敬
既戒胡止于斯生封之榮沒典之䘏後千百年安此𤣥
室
　　　孫母汪氏孺人墓誌銘
黟霞阜汪氏女勝璋生宣徳己酉十月八日年二十二
適休寧陽湖孫沾公潤年四十九以成化丁酉四月十
九日卒一子曰粲將奉窆茶麻嶺之原乞予銘予聞霞
阜汪氏黟世家孺人五世祖􁨾賢最號賢者道川倪先
生暨定宇陳先生徑存胡先生皆嘗館之益修明家法
以詔子孫髙祖承徳知徐州蕭縣以惠政聞曾祖義忠
祖士濂父廷珍與公潤父慶逺同以尚義得官榮其身
母杭溪張氏也張氏家法實與霞阜相等故孺人生有
成性長有師承而歸有淑譽出一時女士上其尤可書
者每嵗聘塾師惟其人用以訓其子佐其夫而雲溪程
逸民處其塾最久於是孺人之葬逸民為之狀而粲來
請焉孺人幼通女教女戒諸書事姑俞氏甚謹姑老病
風夙夜侍不懈輔公潤治家如壯男子僮僕各職其職
而産益充嘗勸其夫代輸里之公役錢以紓民急施槥
捐地以與貧死者橋屯溪以濟涉活棄嬰而長嫁之其
賢類此宜得上夀乃遽阨於是悲夫瀕卒惟戒其子守
塾師之訓宜自奮以無墜其父之業語不及他嗚呼豈
非其家學有所授而然歟孫男一人曰志孫女一人尚
幼予與公潤往還盖嘉其有内助而逸民又予族儒者
其言當有考也銘曰
淑其行嗇其齡欲問諸冥冥而莫之聽也斯丘之寧斯
石之銘百世之徵
　　　養恬處士呉君墓誌銘
吾鄉有飭而才者一人曰呉君諱珍字以興别號養恬
予嘗竒愛之而今不可作矣悲夫君幼甚聰偉其長能
知所自立事父母處兄弟對妻子多不倍於道其教子
尤篤子業以成其於宗黨間食餒殮亡日不暇給大至
於償代逋釋争訟小至於葺郊衢濟行暍一里一族之
人賴焉其於郡邑盖足跡不至其庭鄉射禮行必預賓
席而君亦必再辭乃赴儒紳武弁之賢者至必主其家
其於生業盖始涉二廣繼走兩淛檢而不侈終於大饒
税畝日增佃傭日盛而堂構日拓以新䇿其平生樹立
皆夫人之所可得而辦也然規條戒約為久計者悉有
次第不事茍簡雖使之力學服官政於一邑以至一郡
或可推行惜所施不出其家以老而予竊慨夫一郡一
邑之間有飭而才如呉君或少也此予所以銘君之墓
而無愧辭者也君之先出漢畨君番歙接境其譜稱番
君四子析居新安逺有端緒在唐曰少㣲仕至監察御
史曾孫瑶居歙之富饒瑶六世孫琇為休寧令愛邑東
金竹山之勝又徙家萬安即今呉之所居也君父士勇
母胡氏以永樂丁酉四月十三日生君娶項氏有子曰
愷今鄉貢進士將顯君於異時者繼汪氏有子曰鸞克
家不仕孫男五人曰節曰京曰某曰某曰某孫女二人
俱未行君享年六十有七卒以成化癸卯三月晦日墓
在邑南赤坎之原負兌向卯銘曰
胡佔畢兮乃究其知胡綰章兮乃𢎞厥施如彼飭兮孰
受之師越若才兮孰私畀之沒攸寧兮焯徳有辭𦙍之
昌兮將兆于斯
　　　澤富王處士墓誌銘
歙南三十里曰王村王氏世居之相傳為唐江東西道
觀察使仲舒後今考其譜仲舒諸孫避黃巢之亂曰􁨾
羽始居歙王村曰翔始居婺源武口王村者據淛源水
上游而王氏世以産雄其鄉故又號王村曰澤富云予
嘗過之聞有處士文林者長身偉髯樂書史號有心計
每挾貲以出輙重有所息乃返然積之愈多而善用之
貧負其所販者罷不與校濟饑拯危如恐弗及又佐其
長者捐田贍塋編譜刋梓一族嘉賴之處士以早失母
不及養養父備至父卒號慟絶而復甦弟友標客死躬
往歸其櫬撫成其遺孤如已子則教之獨嚴尤重然諾
計其得中夀行業所成殆不止此惜其年五十有四病
卒於姑蘇瀕卒不亂第戒其次子仁和曰汝兄弟當勿
墜吾志嗚呼是可謂王氏之傑然者夫予不及見處士
而識仁和仁和間以其塾師王宗植之狀來休寧南山
乞銘且數辱過予其急於顯親誠異凡子而宗植則武
口之族中徙歙者其狀實而不靡予以是益訊處士之
賢銘不獲辭也處士諱友森字文林十一世祖安孝宋
廸功郎歙縣丞嘗起義捍方臘八世祖􁨾旦宋紹定省
元七世伯祖天麟始聘曹𢎞齋先生於家塾王氏之望
益著髙伯祖福元末與院判汪同各起義拒紅巾曾祖
彦清祖仲本父景容三世益韜能不施母程氏處士卒
成化辛丑六月二十五日配余岸余氏歙名族文徳之
女佐處士分内外之政婣黨稱其賢卒成化乙巳五月
十九日亦年止五十有九子男二長仁泰與仁和俱勵
行克家用成處士之志識者䇿王氏之興未艾女二長
適巖溪項恭次適溪南呉大恭孫男四女三仁泰等以
𢎞治己酉十二月一日奉處士葬擇坑之原以余祔銘
曰
澤富之山髙與族峙澤富之川流慶曷止孰嫓之徳而
嗇其齒後必嗣興尚妥于此
　　　復齋錢君墓誌銘
君錢姓諱寳字文善其先汴人相傳有伯一者仕宋為
殿前㸃檢卒葬鎮江城南祠堂灣子孫因家鎮江然世
逺譜逸莫得其詳惟祠堂灣墓錢氏世守之且以醫鳴
至君曾大父原濬而業益振所著有愈菴集多善方大
父仲器父安民皆世其業安民娶鄭氏有淑行生君受
質儁爽喜問學少受易鄉先生即有所悟入思究極性
命之説夜讀率至四鼓遂涉獵諸經子史詞章字畫必
師古人醫雖得之家傳然上泝東垣丹溪思擴所未發
而君不以自多刻意行檢居父䘮哀毁幾絶治䘮一本
朱氏禮母有疾致其所嗜雖犯僵凍冒危險不恤必致
之乃已伯兄性嚴甚君事之得其懽於先世貲産不寘
意獨收其圖書什襲惟謹教諸子力學勿事舉業而使
兼治醫曰勿失世守也與人友不泛所友一二耆徳每
登眺山水間賦詩講道徜徉終日不一語及人過於宗
族姻黨則情義交至尤以禮譲服人雖弄刄於市者見
君則走避侵君之居者畀不與校其人卒慙悔歸所侵
逺近人以疾迎候無虚日君應接不倦屢起人之危而
不責報晩有得於易復卦之旨因以名其齋居手校古
今圖史朱墨如法而訂古醫書俾缺者完譌者正尤有
功於學者郡大夫行鄉射躬禮之為賓且將以國醫薦
之固謝不出人亦莫能强也成化丁未有髙年八十予
官之令或諷君增年以請君正色曰吾年七十餘未始
有欺人者乃敢以此欺朝廷耶其守禮秉義不茍類如
此𢎞治紀年閏正月二十日以疾終於正寢享年七十
有七所著復齋集四卷運氣説二卷醫案四卷配余氏
克相君子男四長宗正次宗甫今供奉御藥房次宗美
次宗玉鎮江府醫學正科女二長適杜綱次適張顯宗
孫男七孫女五宗甫將歸奉君以卒之年十一月某日
葬城東十五都京峴山之原以狀來乞銘予往來鎮江
率聞人嘖嘖道錢君之賢不及往拜而宗甫宗玉獲與
予游甚稔觀其兄弟之所學與其所樹立盖不以穹階
厚積有無為榮辱則君之所以淑其身施其家範其俗
者雖古有道之士可無愧哉惜予文不足以發君而誼
弗可辭也摭狀而銘之曰
孰一經兮弗墨其行孰三世兮弗利之競孰如錢君志
探聖言求儒之端浚醫之原竢厥大成可闖往哲霈莫
禦之而遽以訣祠堂之灣有開厥先京峴之山有永斯
阡君雖云亡克肖維子蹈烈揚芳尚考于此
　　　明威將軍瀋陽中屯衛指揮僉事程公墓誌銘
公諱佲字彦彰故贈兵部尚書兼大理寺卿諱晟府君
之中子太子少保㐮毅公之弟敏政之叔父程氏世居
徽之休寧出陳將軍忠壯公之後族大以蕃具程氏統
宗世譜及先塋之碑其居陪郭者在國初有安定忠愍
侯以勲烈聞事載實録其兄之子徵君諱杜夀尚書之
考也以詿誤𨽻尺籍於河間再世矣至㐮毅公與公始
奮跡文武以為其先人之光今不幸皆下世公則無憾
而為其子姓者何所恃以為歸乎於是敏政聞訃為位
以哭又序而刻其墓中曰公少為父母所鍾愛㐮毅公
親督教之然公志武讀書之暇輙私出與少年習騎射
及諸戎事業已精而㐮毅公始知之曰是亦足以顯矣
正統己巳之變守臣以將才舉於朝少保錢唐于公方
督諸軍事立公閲武塲親試之能奏予官未上會敵入
大同公上書乞自効從大將往遇賊於雷公山先登陷
陣軍中以為勇分援代州與賊戰城下連日夜解其圍
又以選兵刼敵營為西峩口奪還其所掠授瀋陽中屯
衛百户天順戊寅㐮毅公視師遼東公從至金復海盖
諸州而還敵冦陜西公復從尚書白恭敏公出固原時
大雪不知敵所在公率探騎自間道覘之于紅崖川還
報幕府乃發兵擣其營於打刺赤公亦生致敵將一人
入奏㨗賜宴賚陞武畧將軍副千户四川貴州山都掌
之蠻屢叛殺邊吏㐮城侯李公奉詔往討而以公從時
㐮毅公以尚書督諸軍事公不以自驕願分𨽻偏禆下
其豹尾箐及海納諸寨而五村峒號天險公復與敢死
士連破之俘賊甚衆并獲銅鼓十數成化初凱旋陞明
威將軍指揮僉事加賜賚初公率練所部士於京營十
年至是乃用薦還治衛事又十餘年而疾作矣公性易
直有懐即吐不喜齷齪士人有不可靣折之不恕喜飲
樂遊遇文人韻士雅歌投壺必傾倒乃已然事兩尚書
府君及祖母汪夫人母張夫人極孝謹受責不敢措一
詞居䘮泣血比於孺子㐮毅公以剛聞天下公事之如
父不命之坐不敢坐其待内外親婣雖甚所不足者桮
杓間隨釋無宿怨其居官未嘗以朘削為事故不以田
宅服用不及人為慙此皆敏政之所親侍而知者不敢
溢美以重不敬之罪也公生宣徳己酉五月十二日得
夀六十以𢎞治戊申二月十八日卒配劉氏封恭人子
男五長敏聰當世公官次敏芳次敏哲次敏宏次敏堅
女五長適大同中屯衛指揮錢鐸次適滄州守禦千户
趙瑛次適瀋陽中屯衛指揮曹澄次適千户舍人何𤣥
次尚幼憶丁未之冬敏政奉詔考士於南京還取道河
間候起居時公已屬疾執手欷歔哽不能語久之崛然
起呼酒相慰勞令盡觴曰恐後不復見汝矣嗚呼言猶
在耳孰謂此别而真成永訣也哉公墓在祖塋西南葬
以卒之嵗四月二十七日銘曰
程顯江南孰閼其逢明威奮揚為北之宗北伐南征克
世其武孰浚其祥忠壯維祖紆金曵紫亦孔之榮胡命
之淑而不永齡奕奕崇丘瀛東之里公妥于斯我悼曷
已
　　　處士髙公墓誌銘
君諱翔字鵬翼姓髙氏世居河間之獻縣曾大父某大
父顯俱力田不樂仕父溥始出知淇萬二縣未六十即
致仕以惠政聞娶劉氏生君性淳謹而内介雖從居宦
鄉無綺紈之習讀書之餘每有善進其父壯嵗里居或
勸之仕曰有親在勤樹藝以為養甚力其樹藝法可幾
於古人所居縣東北西十里壘頭村以穀則豐以果則
碩以畜則蕃逺近取以為式曰壘頭髙氏所傳也由是
君産益充奉䘮祭待賓客供有司之賦率有餘裕又以
其羨濟人之貧乏者雖羣請其門無倦色獻儒學諸賢
廟貌不具知縣王傑禮致君以為言君一言應者如響
得白金數十斤廟貌悉具勒石於學紀君之功嵗㐫出
粟賑饑賜冠服為義官而君之子廸逈暨孫椿踵其義
益發廪賑饑皆授官如君鄉飲行必禮為大賓里不平
者多就决其是非犂然當人心無後言教子孫甚肅曰
吾不及仕以顯先人汝輩宜殖學毋自棄中子進入官
于朝屢被薦將有遷陟之命而君屬疾以𢎞治戊申三
月十一日捐館矣享年七十有八配孫氏有賢明之行
凡君孝友勤儉及周貧恤匱諸義事皆力賛君為之以
成化己丑三月五日卒享年六十有三子男五人長廸
次進今鴻臚鳴賛次逈次逹早世次述國子生孫男八
人長椿次松次梅次相次桐次植次楷次楫俱儒學生
孫女七人長適郝鑄次適李綸次適陳漢餘在室憶先
尚書少保㐮毅公居瀛東别業時君恒上謁㐮毅公愛
重之託君授樹藝之法於吾人盖于今二十五年矣後
予詹簿弟獲與鴻臚有中表友壻之好往來益親思再
挹君之風采問稼穡而今不可復得矣鴻臚將歸奉君
以五月九日葬祖塋之側請予誌其壙中義不可辭銘
曰
維卜于漢事彼田畜維郭于唐専此敏樹孝弟力田從
古則然猗嗟髙君有徳有年闗内之封孰顯而殖豐樂
之鄉孰晦而嗇有寧一丘故山之垠君積未施在其後
人
　
　
　
　
　
　
　篁墩文集巻四十四
欽定四庫全書
　篁墩文集巻四十五　　　明　程敏政　撰
　　碑　誌　表　碣
　　　會昌侯母張夫人墓誌銘
今之勲戚惟宣廟章皇后家最名有家法盖自太師安
國恭憲公以儒起而貴且久太傅郯國榮襄公繼之故
子孫多循習謹禮其男子不矜其女婦不妒卒以成其
祖考之盛不替而益隆迨今四世矣錦衣指揮使諱璉
之貳室張夫人諱善慶是為榮襄公之諸婦恭憲公之
孫婦實生今會昌侯銘賢而有子不幸年四十有七以
卒盖孫氏之先出山東鄒平縣之醴泉鄉而張氏所居
獲相邇中徙京師生夫人夫人生有􁁷質親䣊恒異之
曰是不可以嫓凡子會錦衣之元配蔣夫人繼湯夫人
皆無出榮襄公憂之乃求諸張氏得夫人遂以有後而
夫人弗恃以自貴焉蔣為凉國敏毅公女弟湯為東甌
襄武王曾孫其貴與孫氏埒而張夫人處其間澹如也
獨以孝敬和順相髙内外婣戚益愛賢之不置口初錦
衣夫婦貴不事事一切内政皆夫人綜之率諸媵佐錦
衣事榮襄公得其歡逮中嵗錦衣多疾夫人侍湯藥尤
謹其孀也益以禮自防教今侯以忠慎其言諄諄為擇
配而得景帝妃之女弟早世則又聞駙馬王增之女賢
繼聘之甫來歸而夫人之疾革矣時𢎞治戊申九月八
日也屬纊時召子女付後事不亂子即銘也女一在室
孫男一暠孫女一幼惟今侯以世𦙍起荷上知分莅三
千營軍事有柄用之漸且方受命持節册封諸王而遄
至大故遂請代治䘮於家以十月某日奉夫人祔於錦
衣公墓謂予有世好以誌來屬嗚呼跡夫人之平生其
可書者盖不一也雖其賦性之淑有以致之而名門碩
宗家規壼範之懿所以相成者亦何可泯哉異時推恩
特頒綸命以賁其饗室而榮及漏泉當有大書表其徳
善者庸序其概銘以俟之銘曰
允顯孫氏家法孔良下迨其孫錦衣煌煌有淑媛兮來
倅于室其卒有子孰可疇匹黃流玉瓉在理則然雖不
永年其名則延展也貤恩胙封如制刻銘𤣥堂徴彼來
裔
　　　華守正妻吕孺人墓碣銘
古者内行不出于壼後世乃有列其行于墓者何居夫
獲助于令妻子受成于智母皆人值之甚難也顧使之
泯焉弗白於世則豈人情哉於是乎列其行以示子孫
以厲夫為女婦者殆禮由於義起云爾若華守正妻吕
孺人其内行則亦豈可泯耶孺人之相守正也甚賢華
為無錫碩宗世以孝聞守正又華之彦孺人克與之聮
徳奉姑嫜處娣姒御僮婢甚宜守正以詿誤客外十年
孺人懼姑之積憂也供養甚至守正既白深徳其事母
姑死時亦亟稱之曰有婦如此我不憾矣華甚富孺人
喜澹泊恒服子女以補綴之衣或守正旅夕未歸即紡
績以俟惟享先待客則躬治具必豐雖甚勞不厭守正
嘗遘危疾者再孺人春秋亦髙矣侍湯藥奉起居甚恭
又因守正之疾惻然念暍死者以所得異方貯藥以濟
人甚衆教育子女尤力子可就塾請守正延師教之其
所以禮師甚勤晚益垂意教諸孫故師多樂以留而子
孫知讀書克自立手訓諸女及諸女孫俾有歸其歸也
率以孺人為法佐其夫有成名者育守正之孤姪玭如
已子為之娶吕氏中㣲為葬其父母收養其弟澤之孤
女為之嫁由是孺人賢聲流溢於内外婣戚甚久成化
丁未十二月十二日忽以疾不起内外婣戚又相聚而
弔甚悲諸子將以𢎞治戊申十一月二十五日奉孺人
葬其鄉椿桂山之原走价千里奉狀一通請書其墓上
之石予雅交守正父子盖聞其内行甚悉則諾而序之
曰吕孺人宋夀州别駕擴之後擴三傳至文釋為湖州
教諭其子師顔始寓無錫家焉師顔再傳至榮甫又定
居無錫奚山生浩仕元至鹽課提舉孺人髙祖也曾祖
益祖大倫父陵母浦氏孺人及笄歸守正年七十有二
以卒子男二祐徳俱義官女四適鄒翊郭軒呉覲蔡順
孫男二從智從仁孫女六適鄒炯鄒魯陸完鄒翊完舉
進士餘三在室曾孫男女各一序已而系之銘銘曰
孰性之顓孰慶之延令妻夀母内行則然維華之嬪維
吕之媛備徳孔嘉終始弗勌肅肅壼堂忽嵗云徂失恃
其子缺相其夫厥既有年亦既有後髙原勒銘用昭不
朽
　　　傅君克修墓表
蘇之崇明有行義之士曰傅君克修為望於一鄉數十
年一旦以疾聞其聞也僧道相與祝於神士大夫以暨
里人邑子相與冀其勿藥問者屬於道幸而愈大以為
慰既而疾復作竟以𢎞治戊申正月十二日不起得夀
六十有三焉於是弔哭送葬無戚疎逺邇奔走助役惟
恐後其弟工部主事謐在京師請予表其墓未獲而奉
命行河於清源明年予過之遣人致狀曰謐不幸早孤
先兄子視謐謐無所用情自得訃來悲感成疾已請於
朝將蹔歸其鄉奉吾兄以襄事惟是墓上之表幸終惠
之爰執書而歎曰嗚呼是豈可以無述哉盖君生有至
性年十四值母疾日侍床側藥親嘗而後進夜籲天請
以身代比卒哀毁骨立過塋垣必入拜伏地哭久之其
䘮父也亦然又以先塋廹海圖大暑中徒跣走三月而
得卜極力治葬手植松檜千餘株每時祀或薦新輙感
泣事繼母張如生已工部年十三即延師教之經不足
又遣之呉浙之海虞之太倉從師遊丁寧以亢宗為勉
一不以家務累之故工部得肆力于學舉進士為聞人
初君父贅母家故君生而與内兄同産友愛亦至不私
蓄有訟之者以身代刑幾死不屈卒白其事乃以析産
之際所取什一人尤以為難壯嵗始得子遣業儒而嚴
督之不少假撫諸從子如已生恒曰吾平生無過人者
未始欺心逆理爾曹勉之諸子姪奉教惟謹凡鄉之死
無殮娶無資逋不克償饑不克自存者多歸君予槥予
奩焚劵發廪無吝色然亦未始求知也蘇學甲東南而
崇明者圯陋甚君出私帑一新之殿廡堂宇以至罍爵
豆豋之屬殆與蘇等又以其餘力自海濱徙岳祠於邑
中費益鉅盖自君倡之和者雲集聞敵㓂雲中朝廷有
入馬之令遣人往輸之邊曰庶其少盡畎畝之忠焉爾
乎以恩例授義官比命士君平日喜讀書尤邃於史與
人言亹亹忘倦故勤其身而淑其家及其鄉樹立卓卓
有過人者如此使出而見於政由小以占其餘則雖有
司之能吏公家之幹臣或無愧焉顧老一鄉止下夀則
予之所為表其墓以見於後者豈直慰其一家之私情
也哉君諱謹字克修其先鳯陽泗洲人元季徙浙復徙
崇明因占籍焉其大父曰文明父曰友贅於傅而從其
姓子一人曰泰儒學生孫女一人其委禽者曰王爵百
户子也其葬城西秦民坪是為表
　　　曾叔祖尤溪府君墓表
府君諱原泰字子亨其世徳之詳見程氏統宗譜及水
橋干先塋碑盖自晉新安太守十二傳至陳將軍忠壯
公忠壯十四傳至唐御史中丞都使公都使季子歙州
兵馬先鋒諱南節始居休寧陪郭兵馬下二傳至元江
浙儒學提舉諱榮秀實伊川七世孫南渡之來繼者於
府君為髙祖娶劉氏封彭城縣君生一子諱文貴元饒
州路徳興縣銅冶塲提領於府君為曾祖娶鄭氏封安
人生一子諱社於府君為祖娶呉氏生二子長諱吉輔
號耆宿徴士府君之考也次諱國勝是為萬户安定忠
愍侯廟食康郎山耆宿娶呉氏生二子長諱杜夀贈兵
部尚書兼大理卿次即府君性明爽淳實早入鄉校通
經史大義尤精法律書數之學時國初兵後生理鮮少
尚書公又以詿誤謫河間府君獨力持家營滫瀡以為
養且蒲伏走數千里省兄嵗以為常永樂初以才薦於
邑久之上南京適朝廷命英國張公有事交趾工部尚
書黄公先詣兩廣治軍實奏挈胥史及布衣有幹畧之
士以行府君其一焉執事清恪黃公器之交趾平黃公
留鎮其地餘㓂尚多未下者凡徴兵督餉撫叛諭降之
文多出府君手時英公幕下有吉安彭詡宣徳初詡得
國子典籍而吏部以所從事者品秩髙下為差府君僅
得尤溪典史或有疑其不屑者府君曰昔韋齋始仕為
此縣尉是豈不足為邪抵任即究詢民隐為之興利鋤
害庶政一新民翕然愛服凡上司有大獄及難集之事
必下府君不以責令丞清譽籍甚未幾以事忤巡按御
史龔乙龔恚將窘之府君不屈遂與龔章交上詔俱逮
至京法司直府君龔遂坐免府君亦以㣲譴謫栁州馬
平縣雲騰驛丞雲騰僻近蠻徼人跡罕至益端居自養
雖處窮荒而神觀不衰正統二年春瘴大作縣之遊宦
死者無孑遺部使者檄府君署知縣事府君一一經理
其家凡儒醫陰陽學巡司多檄府君兼之事無留難前
此儒學無科名親督教之遂有預選者會藩臬以馬平
非通衢請廢驛不置從之府君因解組致仕北歸日從
故老遊燕為樂先尚書少保襄毅公於府君為從孫自
河間舉進士奉使江南得拜床下府君大喜慰曰所賴
以亢宗者在子宜努力公家為先人之光襄毅公受訓
惟謹自是書問不絶府君家居十八年夀八十二以天
順丁丑九月二十三日終於正寢距生洪武丁巳正月
一日配孺人王氏從府君走南北能安於儉素宗䣊稱
其賢卒天順壬午二月二十五日生洪武丁巳八月一
日夀八十六合塟水橋干先塋之左子男三人長斌次
宣次旭女一人適博村范士貴孫男三人長俊次傑次
佾女六人長適鳯湖金世華次適萬川查安次適西門
汪勝徳次適西門汪帥富次適後街張昕次適率口何
𤣥正曾孫男四人長敏通次敏亨次敏庸次敏導女四
人長適瑯􁀙呉孟髙次適東門邵永隆次適張村張欽
次許適八都汪氏噫府君謝世今三十餘年矣墓上之
石未有書者聞之當時嘗以屬先襄毅公而未成也於
是府君三男亦惟季子者在懼先猷之日逺將來裔之
無徴乃口占以授敏政俾書之重惟府君遭家之戹仕
不獲踐於亨途業不能埒於富室獨其守身有㢘貞之
節及民有子諒之政居家有靖厚之徳如大川之瀦而
漸𢎞如巨木之晦而漸逹以陰庇其子孫至有今日是
豈可無述以告我後人俾圖所以敬承而弗替乎所恨
晚生孤陋筆力萎凡不能盡其懿而發其潜以上為府
君之重萬一然據事直書以備異日野史氏之采擇或
庶幾焉
　　　處士呉君孺人謝氏合葬墓誌銘
休寧處士呉君孟髙捐館於成化己丑四月二日葬縣
東南趙家巷二十年矣未有銘其配孺人謝氏以𢎞治
己酉四月十七日卒子芳自太學上吏部需次於家獲
奉襄事乃以方令君景通于户侯明所為狀二通請合
葬之銘予與君同里閈且善芳弟昆義不可辭爰序而
銘之序曰君呉氏世居徽之休寧譜出漢番君之後番
徽隣境故番君遺𦙍散居之至唐有諱少㣲者仕為左
臺監察御史以文名始見於史子鞏為中書舍人第址
墟墓尚多存焉歴宋以還代有顯者至君之大父景和
父士懸皆里居不樂仕畜而不施以貽之君君貌􁁺而
内腴嗜學明理孝友天至父病篤露禱請代以身未愈
乃刲股和粥以進遂愈姻鄰戚黨相顧憮然曰孝矣夫
呉氏子哉君撫兩弱妹於父沒之後皆底于成厚其奩
具擇所歸而遣之尤有心計嘗出賈呉越齊魯間必大
獲然獲益大而用之益善有路瀕谿恒潰於水捐鉅費
輦石甃衢以利往來闢族之荒山蒔木易田以贍塋會
宗人畫條約俾世守中嵗以耕商非居子計而芳之負
質也良遣為儒學生資給甚至芳學成就試數不利有
司然奉訓益謹將有以顯君於異時者君於章句不甚
屑屑而知識過人酷不喜佛老家人化之遇疾痛無敢
禱淫祀晚闢縣之東山植花竹為别墅將佚老焉而疾
不可起矣享年六十有三謝孺人生同邑諱端其父曰
顯瑞處士號有家範故孺人在室為令女既嫁能以禮
相君凡君孝友之行孺人贊之甚力處同宗娣姒退讓
貶損以修睦俾有隙者自弭庶女瞽教愛之以配已之
從子尤人所難市恒弗戒于火孺人命子别營西北隅
親督之工稍畢而火作移入居焉其賢智類此享年八
十有二子男四曰宗仁宗義宗禮宗智而宗仁宗禮皆
先卒宗智則芳也女三長適邵志萬次適查用輝次適
謝文欽孫男十二曰鑾鐸鍾鉄鏞欽銑釗鈱鎰錫鋹孫
女三多許適良族曾孫男五曰洪淳淵濱深曾孫女四
嗚呼若呉君夫婦之聮徳嫓行而身享其業之振子之
成且同歸於太平之世九原有知亦可以無憾矣銘曰
新安呉宗出番君隠顯有道世徳聞猗嗟處士夐不羣
乃心孔良身益勤有嫓一人揚清芬有子材賢家阜殷
千年雙玉閟此墳青山折槃水洄沄考懿行兮徴刻文
　　　程孺人墓表
祁門城西方君彦琳之妻善和程孺人嫁九年而夫亡
年三十四子鍈僅三嵗辛苦鞠育底於有立而孺人年
五十九以成化甲午十一月二十三日卒于家又三年
丁酉正月七日鍈始克合葬于縣三四都處徑之原負
辛靣乙又十二年為𢎞治己酉始克萃羣行與孺人從
子儒學生程啟來謁予表其墓以詔其後人善和之程
與予同出晉新安太守元譚府君後始居歙篁墩十二
傳至陳將軍忠壯公又十四傳至唐户部尚書仲繁其
曾孫中奉大夫令洭遷祁門善和十五世傳至國初行
樞宻院都事徳堅孺人髙祖也曾祖儀祖景韶父孔隆
娶於汪實生孺人其徳容粹而栗因以玉名之汪夫人
家範最肅内外斬斬如公門故孺人與二弟恕保𤣥佑
皆克有成孺人年二十五歸方氏方亦縣之碩宗其譜
稱六郎中房子孫最蕃至彦琳九世矣彦琳之父志順
君母胡夫人以得婦而樂曰能養彦琳有四兄二弟子
姓叢立諸娣姒咸輯睦無譁而論者率由彦琳之内賢
彦琳既捐館凡内政出納惟孺人之聽若夫未亡而嚴
過之有母之風督僮奴植桑麻畜雞豚以給衣食置新
莊若干復侵疆若干葬舅姑葺先塋供祀事皆為其夫
家之倡母家有事亦咨决焉若增祠田修橋路贍貧乏
往往能賛其父父竒愛之邑嘗弗戒於火延其家孺人
獨奉其祖宗書契以出餘不復深顧事定築居不日考
成子婦姻黨或憫其老宜少休者孺人曰人恃勤以生
未死固不可自逸也教鍈尤嚴稍解事遣學於外家恒
語其父沒之蚤起家之難言與涕俱大約欲其慎交與
戒侈矜以無玷先世鍈奉訓唯謹里人以其節髙將減
年以上於有司孺人亟遣鍈止之曰分内事耳况減年
以欺吾心乎卒之日一鄉之人無不悼歎其貞淑賢智
為不可及孺人生子女各一子即鍈娶程氏女適東山
謝玢一孫曰藻尚幼嗚呼以孺人之節行殆有賢士夫
壯男子之所難能者矣豈非先徳之厚家法之明有素
故嗣世者得以承藉持循而婦人女子亦有如是之卓
然者哉昔蜀寡婦得丹穴之利殖其家上之人禮為貞
婦築懐清䑓而漢史書之不貲之産難犯之節炳然至
今顧不言其有後與否若鍈之克孝足以延其緒守其
業而惓惓思顯其親於無窮不尤難乎惜予之謭薄於
太史公無能為役而欲夀孺人於來世其何足以副仁
人孝子之心也哉
　　　女月仙壙銘
月仙行第六予小女也𢎞治戊申冬予以妄庸獲戾於
時幸天子大恩不加竄殛俾去歸于鄉時月仙生五嵗
猶在乳中乳母京師人不肯與之南月仙遂失乳賃舟
委頓節宣靡常抵家而體益羸遂以己酉十一月廿二
日病痘内虚不靨而死月仙生有竒質聰明孝弟如十
五六許人而不獲全其生於世則其父為之也其生成
化乙巳十二月八日葬先少保襄毅公墓東其父為之
志嗚呼悲夫銘曰
是惟先壠汝妥其旁猶勝汝挐藁塟他鄉
　　　程用光墓誌銘
用光諱充與予同出陳將軍忠壯公忠壯子孫散處不
一其居休寧汊口則用光之族也見予與用光所編程
氏統宗世譜用光八世祖洙以方逢辰榜進士為上元
簿宋亡以節死洙生徹為國學諭徹生齊齊生􁀙􁀙生
闡闡生天相天相生玩號悟易老人用光之父也累葉
以經教授鄉里悟易娶璜源呉氏繼歙西鄭氏生用光
用光天性極開爽少學於家庭即知厭口耳之習思以
古人為師業春秋將出與士角以親老棄去兼業醫及
星筮堪輿數學悉得肯綮然所論必主理從學者日衆
故義烏王忠文公孫稚貳令休寧慎許可獨聘用光為
塾賓建昌宗人太常侍書南雲聞之欲舉賢良用光亦
以親力辭久之親終遂無復用世之志所居岐山下林
壑幽勝築蔵修之所曰岐陽書室自號復春居士結族
之賢者為詩社以自適於一切世故漠如也其用於家
及有所慶弔必本朱氏禮以族蕃恐嵗時或紊其昭穆
作廣宗之圖復與族兄處士逸民會修本宗譜增飭忠
壯行祠升侑忠壯之子威悼公嵗率族人為昌𦙍永和
之會又考祖墓之逺者自十世以下伐石識之由是汊
口宗風為之一振郡縣大夫數禮而問疾及請校縣志
刻以傳比嵗又將新其族祖端明學士洺水先生之祠
而疾作矣用光資禀介直言行不茍事父母極孝奉兄
用髙用思以禮二兄亦資以自輔與人交不媕婀有過
即規事可否决於義不以利害自沮故君子樂親之雖
不相知亦嚴憚之而獨以叔行事予予在京師用光忽
以書來謂宜早歸保晩節書未逹三日而予果絀於吏
議其識髙見定如此孰意其乃去予而先逝也哉用光
生宣徳癸丑閏八月廿八日卒𢎞治己酉十月八日得
年五十有七治命不亂神氣清明手書告訣於所還往
如平時所著詩文有管天藁若干卷所編次有雲溪程
氏族譜十二卷程氏文翰七卷重訂丹溪心法一百篇
正誤芟繁拾遺舉要尤有益於學者娶方山呉氏克相
君子子男四長祖興次祖淳次祖明次祖衡率孝謹能
世其業女三長瓊適古林黃氏次珪適資口朱氏次璽
許適五城黃氏孫男二長暾次旦孫女四俱在室葬以
是嵗十二月十九日墓在汊口山突頭噫予始歸耕即
抱殤女之戚且亡弟在淺土日諏地以葬遂不及視用
光之疾撫其棺一慟以泄予哀則撮羣行為銘授其子
納之幽亦庶幾用吾情以慰死者於地下云爾銘曰
岐山幽幽昔蔵子之書兮汊水溶溶亦供子之漁兮子
今往矣悵孰之為娯兮石泐川湮子名之不渝兮
　　　亡弟從仕郎故詹事主簿判蘄州事程君墓誌
　　　　銘
君為先尚書少保襄毅公中子予長弟沒京師返菆于
休寧南山佛舍三年矣比予見絀吏議得放歸始克葬
君而誌之曰君諱敏徳字克儉其第二十五少與予同
學家庭既冠用蔭入太學先公守南京暨罷政還君皆
侍行時年三十餘矣君素負大志議論偘偘必有以自
見然數竒不利塲屋益務學以説親其説經更數師忽
有所悟入題其讀書室曰在菴為詩文亦漸入䋲榘畫
學髙房山錢呉興篆𨽻學余青陽進進不已予盖愧君
君先予有子慧八嵗而夭君過哀既又失兩子女一從
子又䘮少弟克寛而先公不幸棄諸孤予時官京師君
獨更數䘮積嵗殷憂迨予南歸稍寛其菀而君心胃間
得竒痛日再作百療弗愈成化乙巳夏既免䘮稍愈入
吏部試優等授詹事府主簿予時承乏左諭徳兄弟同
事今上春宫人榮之而予恒以為懼丁未春君疾復作
病中上書言先臣數勞於邊又與中貴人同下西南夷
今中貴人子弟禄秩太侈賞典太懸遂忤憲廟詔出君
判蘄州未行而不起是嵗四月九日也君禀素厚魁幹
豐頤先公竒愛之以為類已然君實多材藝事先公及
母夫人林氏得其懽凡理家殖産應事接人率有規措
井井不亂使久于仕途少遂焉其所立當何如而年與
命盭賫志以殞顧予之素羸多疾無所肖似乃不得友
君以自輔而使形影相弔于斯世如畸人其為悲慟亦
何樂乎有生而又忍書君之壙哉君生正統戊辰六月
十七日得年四十娶牟氏同知泰州鴻之女子男二長
坦早世次塏聘北街朱氏女一尚幼葬以𢎞治庚戌十
二月九日墓在水橋干先塋之東銘曰
繄君負才百不一試踣而後興或在其嗣有矗者丘山
迴水旋君妥其中我悲曷宣
　　　豐城涂孝子墓誌銘
監察御史涂君疇受命出按南畿諸郡以行部至休寧
特過予奉其兄孝子行實一通請銘其墓言與涕俱予
不獲辭受狀而序之曰孝子諱夀字永年世居豐城為
碩宗代有名士至孝子尤頴出不凡負志節偘偘喜問
學治詩而旁通諸子史見古節孝事即慨然曰此人道
當爾時父母無恙在堂孝子日具滫瀡忠養之恒懼失
其懽且揣親意欲子仕以為榮則請曰疇也儁宜朂之
以成而夀佐之不數載侍御果以其學名父母胥說父
嘗遘疾湯藥弗親調劑不以進左右服事益厪且顓有
人所難者父卒治䘮葬一用古禮廬墓下三年手植松
數千株構墓祠以便展謁嵗時伏拜孺慕不已見者嗟
異之以為誠孝人也孝子又嘗欲刲股入藥以救母之
危疾侍御覺而止之乃齋沭焚香籲天願減己年益母
夀疾果瘳孝子更進善藥及滋味求所以佚其老者侍
御之出按廣右也得便道省母孝子觴之曰榮哉吾弟
宜更法古人公好惡大其所樹立以為先人光侍御奉
教唯謹母益樂成化丙午有司以其孝事聞下覈實得
旌表曰孝子涂某之門久之母疾復作醫禱不即功孝
子竟以憂瘁致疾卒卒不貳時母亦不起盖驚慟之也
嗚呼慈孝之更相為命若此悲哉孝子性行髙於處已
應事一不茍待妻子斬斬有禮篤友誼睦宗戚樂施予
嘗以耆宿主一鄉之訟率能使忿者平弱者伸邑大夫
或有所諮决即犂然以解然遇之不以道即揮手去不
顧晚嵗以恩例受冠服之榮益端居自養或逍遥林谷
間賦詩鳴琴以適其所適杖屨所至人莫不髙其風焉
孝子生宣徳己酉二月十四日卒𢎞治辛亥九月十七
日夀六十有三孝子之先曰雲章先生與其子彬仲皆
儒者以元季之亂而隐彬仲子仁夀孝子之曾大父也
大父志斌父顯贈文林郎監察御史母呉氏封孺人孝
子之配曰城東夏氏處士子華女次室曰徐氏子男三
曰亮亭豪女一適甘州甘昻孫男二侍御以母䘮將奔
赴豐城率亮等葬孝子於某處某山之原噫孝者百行
之冠冕也而世之克盡者恒尠况無間於鄉黨州閭之
言則為人上者惡得不表異之以為世勸哉若涂孝子
可無愧矣予故稡羣行而銘之首著其孝事特加詳焉
亦將使夫來者知所重云爾銘曰
涂望豫章不他徙積善開先委厥祉有顯一孫今孝子
皇錫褒嘉勸州里羣行焯焯良有以髙邱翼然劍江涘
若人雖亡名不死光射星墟自兹始千年有徴考斯紀
　　　故宋中書舍人程公墓祠碑
抱文武之藝而弗竟其施完出處之節而弗顯於世若
故宋中書舍人程公非士之不幸而君子之所惜哉公
沒二百年傳九世子孫二千指即墓為祠以守窀穸奉
烝嘗不替益䖍視彼一時回衺擕貳之臣辱及宗祊名
穢史册者奚啻霄壤君子又以知天定之有在而為善
者可無懼也公諱驤字師孟一字季龍晉新安太守元
譚之後太守十四傳為陳將軍忠壯公靈洗世居歙篁
墩忠壯十七傳有諱炳者别居休寧富溪炳七傳至諱
卓者仕宋為徽州儒學正公曾祖也祖汝礪父思禮故
端明殿學士程公珌華文閣學士吕公午實銘之公生
而偉風儀器局宏逺人望之若神人䇿其大貴然獨喜
問學通諸經見時偏安恒切憂憤思有以雪國耻乃更
讀兵書肄武事端平丙申勑充武學生祭酒范鍾考升
上舍遂以開慶己未舉周震炎榜進士赴御射賜武舉
出身畀玉軸綾誥副以錦囊授承節郎鄂州駐劄御前
諸軍統制司同准備差遣是嵗元大舉入㓂圍鄂州公
賛統制張勝力戰禦之而賈似道實總諸軍公以䇿干
之不見用以親老乞就近差遣詔改𨽻建康府侍衛馬
軍行司留守趙葵將薦之而公繼丁内外艱服闋轉保
義郎會馬光祖守建康益知公且曰文武一道也何必
櫜鞬乃足展布哉言於朝得易文資為奉議郎馬廷鸞
江萬里並相引知名士以自助公在選中累官權中書
舍人封駁詧對所以禆益時政甚多盖駸駸向用矣未
幾二相罷似道益顯公遂請祠進朝奉郎主管建昌軍
仙都觀久之吕文煥劉整繼叛元軍分道入淮郢公扼
腕曰時不可為矣尚可以茍禄邪即請致仕歸其鄉時
咸淳甲戌也富溪距邑南五十里地幽夐公築室其間
鑿池引泉為遊息之所榜其亭曰林泉風月無復世念
元初訪舊臣令下甚急公慨然曰吾豈事二姓者哉益
屏絶不出自號松軒示不屈節之意至元己丑以疾卒
於正寢距宋亡十五年矣夀七十有三葬里之和睦干
配西路倪氏側室羅氏子男三曰文豹文虎文陞公志
尚豪邁長於論辨於前代興衰治亂之迹如指諸掌在
京西江東遇老校宿將必詢問敵帳多寡軍實盈耗及
山川道里險易逺近按形勢計走集畫漕輓盖有誓中
流洗河朔之志入司獻納尤惓惓効忠而阨於權奸以
老運去物改歛之家庭訓子孫嚴條約一本於道義而
不以勢利其言曰無毁之謂譽無憂之謂樂無求於人
之謂富無屈於人之謂貴世以為名言有松軒集若干
卷公之孫以忠曾孫存𤣥孫億皆世公學有著述為時
名流而億之弟僐僐之曽孫耀宗有子曰太珍好文尚
義嘗建保訓樓以蔵公之遺書而以𢎞治乙卯建祠墓
下未竟以卒子暠克繼其志而成之於是耀宗之族弟
正思太珍之從弟慶珫以暠來請書其麗牲之石敏政
家休寧陪郭與公實同所自出故不辭而論著其大者
且採摭傳記備列公行匪獨以慰其後人亦將補史闕
樹大防為世監焉
　　　武畧將軍新安衛千户于公宜人葉氏合葬墓
　　　　誌銘
公諱聰字公逹姓于氏其先徐州豐縣人曾大父而上
率有隐徳譜逸無考大父海當髙廟龍興初仗劍從戎
入補羽林出戍新安卒以戰沒父興代之功長五十夫
文廟初從下交趾授新安衛百户再往征交趾叛者沒
栁州時公方九嵗聞報即哀慟不自勝觀者感歎稍長
知自立讀書史務通其大義而識度宏逺奉母呉孝養
備至人預䇿其不凡永樂壬寅以父沒王事進襲本衛
左所副千户洪熙初領屯田百廢並舉啟築涇縣潘村
賽公諸陂壩畜水灌田萬頃人利之至今宣徳督運京
儲立法剗弊糧不耗而軍無私逋上官取為漕規正統
癸亥賜誥授武畧將軍管軍千户公年益茂事益核尚
書周文襄公暨諸巡撫者雅知公能有軍事必見委公
亦悉心經畫舉錯得宜時屯田雜民耕有不便者下公
覈之公辨正疆畝彼此適均衆大感説官僚間有孤弱
者必扶植之沉鬱被搆陷者力拯之得自伸乃已聲稱
燁然而公不自為足居常語曰治家與治官一也家之
不淑其如官何乃節縮治費以治生為事男女各職其
職而責之成所積遂以萬計置莊二十有二跨徽池寧
國三郡斥其贏以賑貧窶貸而不能償者焚其劵遂作
祠堂置祭田族兄成夫婦至自蕭江公事之甚安遺孤
二撫之不異己子鄭得民娶公妹疾無嗣及母黨孫妻
黨姪或孱不克立公為别置室并分田宅畀之俾無失
所教其子明獨嚴命入郡學遍遣從明師朂之成歙學
聖賢像久敝紫陽朱子祠亦就圯公樂助而新之徽孔
道新嶺箬嶺號極險而三溪藁口當水之衝行者告病
公或募工甃之或恊力為橋雖重費不惜道宫佛舍有
以起廢告者亦捐金助之部卒壯無室者為之娶娶凡
數百人又買負郭地為義阡給死之暴露者下至施槥
以濟急製藥以救病活凍餒之嬰而訪還其家盖有願
役其門從其姓者延接寓公過客無虚日於名士尤注
意刑部李主事泰左遷衛經歴客死公具棺殮還其䘮
山東歙學生江左與明友死而貧公許以孫女妻其子
經紀周至其篤於義類如此公年六十即言於朝以職
授明端居自適不復問家事然官司有疑難必諮决動
中事機鄉人久訟者必求質曉以利害或代出金償使
兩罷去盖間處二十年其有益於官理風教之事殆不
能悉書成化甲辰九月十八日卒于正寢卒之前一日
衣冠危坐悉召子女前語以大事且諭明曰謹守禮法
積陰徳以振家聲吾無憾矣復遍召親友與訣無疾而
逝享年八十有二逺近聞訃弔者幾三千人其可謂逹
生知命無忝所生者與配宜人葉氏歙處士貴之女徳
性莊肅與公伉儷無違禮凡公奉親敬長及興家殖産
周貧恤孤諸美行率與宜人計議而後行宜人老而勤
富而儉皆人所難其尤大者公初未有嗣即納諸良家
子以自副得三男而宜人終亦有子即明也明亦早以
似續為憂其婦焦宜人化姑之訓副室者得五男于氏
之後遂以蕃碩盖貞閒不妒之徳視古人無譲餘行可
推也卒以𢎞治辛亥八月十八日享年八十有六子男
四人曰明武畧將軍新安衛千户曰忠瑄泰皆庶出女
五人長適指揮應襲子劉勛次適指揮髙鑑次為鑑繼
室次適指揮劉玘一在室孫男七人曰𤣥應𤣥惠𤣥恩
𤣥志明出曰京忠出曰勤儉瑄出曰暘時泰出孫女九
人長適指揮倪桂次適指揮穆圻次適儒士江孔皆次
適百户徐華次適百户安鎮次適百户應襲子王璽餘
未行曾孫男五人曰祥授禧􁀙禄曾孫女三人長適百
户王端餘尚幼明將以嵗之十月三日奉公與宜人合
葬歙西九都清流之陽前期以致政侍郎康公永韶及
歙學訓導周成先生二狀乞予銘予嘗獲拜公于堂知
其享福有自而明方以文武幹畧有聞一時與予友勒
銘傳後誼不可辭銘曰
相彼古豐粤有于氏不顯其光垂休委祉維祖暨考乃
事櫜鞬積其戎功世禄新安駿發自公進領左翼業隆
譽興增輝棨㦸豈獨能官亦大其家富幾陶猗惠及邇
􁳎有淑一人允宜厥室内壼具瞻不妒之徳並膺夀豈
子孫孔多盛福備養人間幾何清流之陽久獻佳兆公
積永施有子克紹益闡其緒如漢髙門公妥百世名與
之存
　　　善和程處士墓表
新安之號鉅姓者盖不以富貴以其人予嘗觀每族中
必有一二賢且老者維持家規相繼不乏故其族益盛
若吾族處士孔隆君則亦一人焉君諱載興字孔隆世
居祁門善和里生而敦茂樸直與凡子不埒稍長從鄉
先生授書通其大旨則思有以自見其大者善事其父
母克與其兄孔昭相峙而起振其宗貲産日充視世業
所增不啻十九已而父兄及其母林繼殞君㷀然以一
身奉襄事無違禮雖自雄者亦為之慚沮曰孝友哉若
人君居鄉是是非非不茍徇競者以直孱者以安邑令
丞每按其所理而歎曰官府不及也君遇嵗歉隨廪實
多寡賑人貸而不能償者蠲之而收活棄孤給田廬為
之娶里患虎人惴不自安君率衆為柵果得虎而靖里
南津病涉甚久募石與木橋其上曰廣濟里北佛子嶺
路險水駛尤甚亦募而夷之畚石架梁其工倍焉程氏
祠在報慈菴創于宋嵗逺傾圯首倡新其屋宇而入田
以供祀年六十尤慕親不已追繪其真如生者君得子
晚教之力故咸克有成不復闗世事因得以佚老自命
曰老樵杖屨所至人以為榮君享年七十有四以成化
戊子五月一日卒距生洪武乙亥閏九月廿六日配汪
氏處士添禄女家範最肅克相君先十四年卒子男二
長恕保嘗為儒學生屢試不第因棄舉子業隐居養親
里人稱之次𤣥佑亦恒以亢宗為志女二長適城西方
琳九年而孀以節孝聞次適湖廣桂陽縣學訓導方雷
孫男六敏吉啟教鏊攷啟鏊皆儒學生教早世曾孫男
九謨諧許詠詢詔諲訥謙君之先與予同出陳將軍忠
壯公之後忠壯十四世至唐檢校御史中丞歙州都知
兵馬使澐嘗起義兵拒黃巢其長子檢校户部尚書仲
繁分兵守浮梁曾孫中奉大夫令洭始别居善和又十
世至宋武舉狀元鳴鳯其族益顯鳴鳯之從兄光岳傳
四世徳堅國初以行樞宻分院都事守景徳鎮有功君
曾祖也祖儀父景韶皆以徳善聞君以卒之年十二月
十日葬本里方村大塢口丙向汪氏葬谿頭觀音堂後
都事府君墓左午向與從弟教諭文之母同壙而居右
盖君之葬於今廿四年而恕保亦年六十餘矣乃自為
狀走休寧請表其墓會予以疾謝文事請益堅又俾啟
候館中以必得為志嗚呼若處士之所樹立由孝弟而
施之家及其族以逹乎一鄉雖古賢哲亦不過此使進
而有所為於時則豈特為一鄉之士而已然有子若孫
克迓其後固將有在此不在彼者夫豈以富而豐貴而
榮哉爰撮其狀之畧以為表俾程氏之後人有考焉
　　　李處士景瞻及其配方孺人墓誌銘
義與孝皆人之大節法宜書而不可湮者若祁門李處
士景瞻夫婦殆庶乎無愧斯名者與顧今皆不可作矣
處士子彦夫從予遊因獲聞其詳據其狀為題其墓曰
義孝阡而銘之處士諱燦字景瞻也上世出唐諸王孫
居饒之睦親院以廣明之亂徙歙定居祁門孚溪之新
田族日大傳十世曰昭三又析居溪東五里姓其地曰
李源習稱至今曾大父昌生元季不樂仕大父宗榮名
克家以逸奉其兄宗厚俾殫於學永樂中仕為刑部主
事而已亦長區賦恭愛聞其鄉父友政賢而老者嘗以
務本自署見其志娶邑之葉氏生處士無他子酷愛之
然處士亦惇確夙成能自約於禮從師授書即涉大義
而以其餘力習琴奕與法書繪事諸玩好弗御也奉務
本翁夫婦存盡養歿盡哀事一姊尤篤撫其甥孫怡於
孤惸而成之至於取甲科官刑曹處士未始有徳色壯
嵗嘗一遊湖浙而歸自號壺天居士足跡鮮及城市惟
急於利濟視其力恒恐弗逮邑儒學大成殿圯捐金賛
其成屋廬燬而族人力不勝復者中任之自景泰抵今
餘四十年凡一鄉之貧貸物佃負租者多不責其償甚
之請質以其居者燔其劵勸分詔下即大發粟賑饑以
倡諸巨室雖受冠服之榮號義民非其志也鄉射禮行
必以賓致之然亦視其令何如而後出晚嵗率其族新
其始遷祖之祠下橋勞費半其衆以負糴者之苦於險
阻也鑿嶺路以逹江西開水道以通江浙人感其惠利
尤博又將創先祠舉先正之禮以詔其後人以疾革不
能卒事矣處士平居恂恂性不喜酒然燕客必盡歡御
家無疾言厲色僮僕之有犯者矜其闇而釋之然家務
秩秩所當為者毅然行弗顧有古義士之風焉方孺人
出休寧舊家佐處士以道事舅姑極孝謹飲食必親羞
以進葉氏姑性簡重弗可意或終日不懌孺人曲承之
務俟其復常乃退有壼政雖疾亦强起竣事舅姑之亡
也攀號踰節時物非以薦不入口奉祀事誠慤如其生
室廬之被燬也急升樓奉二遺像時火勢熾甫下樓即
爇其門人或驚咎之者孺人曰餘物可得此像一失可
復圖耶舉族咸稱之曰孝婦孺人母家中落有從子壯
未娶孺人為置室遂有後孺人性樸實不解世俗機事
數見欺女奴雖覺未始譴絶之戒其過而已家人感勵
多馴謹盖處士之所以勤其躬淑其家行無間於内外
者實其伉儷相胥以成其大則義與孝而已矣處士與
孺人並刻意教子其長季授家政其仲遣業儒厚其師
友之資而朂之成盖異時恢其業而為其親之光者可
企也處士卒於𢎞治辛亥八月十七日享年六十有八
孺人卒於壬子正月二十五日享年六十有九子男三
長濟次汎彦夫也次溥女二長適仙溪許大用次適本
里呉詔孫男二長桐次棣孫女四尚幼諸子以壬子二
月一日奉處士孺人合葬於浮溪之原送者千餘人銘
曰
有義維夫有孝維婦孰善在躬弗舛於度爰萃二美李
源碩宗善始令終浮溪載封弗齒厥鄉弗順於壼視此
刻文無蹶其本粤義與孝後人必昌駿發爾祥用昭其
蔵
　　　程君用堅墓誌銘
率口程氏之彦曰用堅君諱鼐其先出陳將軍忠壯公
自歙篁墩遷休寧新屯再遷兖山至諱敦臨者始定居
率口傳六世曰相卿於君為髙祖曾祖思徳永樂中以
才舉垂仕謝歸作緑繞堂以佚老祖文成益自植嘗新
其先世環山樓父嘉和亦創率溪書院以處學子盖其
三世有堂構之功里人嗟異嘉和娶雲源王氏女生君
無他子實竒愛之而君性謹醇出就鄉先生日進於善
不自侈以煩父母既授室即受父命綜家事凡禮賓客
接婣黨御佃傭計泉穀應公家率有規緒而不愆於恒
度見者不虞其為少年子也率口之程大以蕃君賛其
父葺忠壯行祠續程氏譜裒輯先世遺文為聞見録以
藏又率其子修復宋元以來祖域之被侵者倡復柏山
寺先祠而財力居衆之二母亡哀致疾幾弗可救藥之
而後起父側室劉得男以託君君與婦育之成雖後伯
父清和仍均産以益之君事一姊遣二妹皆盡禮中失
其偶遺孤纍然雖繼室恒怛焉弗能躬事撫鞠至服食
之㣲亦周悉備至既長多使之業儒每朂其勤學厲行
為先榮君平素簡重惡浮靡見競者必正言折之人有
急濟之隨其力遇事難集或身任之不避盖一鄉方以
為可恃而一疾不起𢎞治庚戌十一月廿七日也君卒
無他言惟以不及終養為憾屬纊前數日家人以後事
請徐曰事在文杰文杰盖君長子云君生正統戊午十
一月二日得年五十有三娶坑口孫氏處士義全女性
敦淑事舅姑能得其懽相君極勤儉底於成家卒以成
化己丑八月十二日得年三十有三子男六人曰文杰
武杰徳杰曾杰林杰復杰曾杰易名曾為儒學生林杰
君繼室髙橋孫出早世復杰側室安出孫男七人曰從
起從大從道從亨從逺從先從進孫女三人曰璿瓊瑞
俱幼文杰等將以癸丑正月七日奉君合葬里之下唐
原負申向寅前期以狀來乞銘予與君同出篁墩為族
兄弟嘗過率口訪君獲拜嘉和處士於堂退與族人講
道率溪書院而君又特遣曾從予學不謂其遽至此也
嗚呼悲夫銘奚可辭銘曰
猗嗟碩人率溪之秀胡弗永年以𢎞所受有養未終有
子克成孰遺憾兮維嗣之興
　　　汪君本亨墓誌銘
𢎞治己酉九月四日汪君本亨年躋六十鄉之人羣往
夀之需予頌者盖相屬於道因竊歎曰汪君何如人而
致慶及至是耶壬子七月十二日汪君卒鄉之人又羣
往哭之曰噫何斯人之不淑也於是其弟泰常等奉君
葬其居之左垣石濆山令其子元俊來乞銘予雖不及
識君然得諸鄉評也久乃序而銘之序曰君諱泰護其
字本亨世居歙稠墅曾祖國徵祖士美父文厚皆以行
義聞君生而魁梧倜儻無齷齪淟涊之態從師授書亦
不樂章句志在亢宗妙心計每出遊江湖間必大獲而
返坐是産日碩貲日豐遂以雄其鄉君早䘮其母江孺
人畢力事父滫瀡之養務得其恬適而後己父沒益請
於學士大夫導古禮以葬處羣從兄弟六人極友于推
及宗婣亦敦睦無相盭者君雖富而好禮秉義自奉泊
然遇貧㷀則賙之恒懼不及貸而不能償者多不責其
報里東路接汪金嶺齟齬行者君召工伐石而夷之其
費甚鉅神佛之居有頽圯者亦必藉君而完辛亥嵗大
侵君捐金助有司以賑饑得冠帶之榮繼有詔勸分富
家多規匿者君病中慨然曰此何如時而忍自殖以困
吾人耶屬所親輔其幼子出應官輸粟六百石得如令
旌其門太守濟南李公慎許可為大書尚義二字掲之
初君壯未有子識者曰汪本亨善人也是必有後已而
果然君配棠樾鮑氏甚賢不克偕老生一女適琶塘胡
某而卒側室生一子曰元傳聘芝黃程氏女惟汪氏徽
郡世家皆祖唐越國公與程世姻而稠墅在歙為盛若
宋提刑公起進士為名法從臣族益有聞盖今三百年
而處士以恒健起其家以惠睦勵其行巋然一時與顯
者埒銘終詔後於是為宜矧予嘗聞其風而頌其生者
哉銘曰
其望越公其里稠墅有淑一人曰本亨甫維積孔厚維
嗣必興安此𤣥堂百世之徵
　　　前奉訓大夫鄭州知州洪公墓誌銘
公諱寛字有約姓洪氏世居徽州歙縣之永陽里其先
曰龍圖閣學士贈少師中孚顯於宋族大以蕃人姓其
地曰洪坑公曾大父楚善大父宗顯父懐佺母江氏其
徳善之詳並見公所編洪氏世譜公生九嵗即選補府
學生治戴記淳實淵頴不妄言笑人咸器之以景泰庚
午領應天府鄉薦屢試禮部辭乙榜卒業太學遂以成
化丙戌入吏部銓授湖廣桂陽知州州當狪獠破刼之
餘公為創驛堠作市區禁侵暴勸分備荒民漸復業桂
陽古府治有縣附郭國初以州治為縣以府治為倉民
弗便公言於朝請復州治經畫規措不數月告完而民
不擾方迎父就養居一年以憂還辛卯服闋改河南鄭
州時創藩府於汝寧濬漕河于里陽山立會府於開封
徵夫役千六百餘人使者旁午公懇言州狹民勞免其
半癸巳嵗大祲奏免租三分又請發陳麥一萬石與官
粟兼濟庶危急可拯巡撫都御史武進楊公亟善之下
其事諸府民賴全活甚衆賈魯涇及白婁河嵗病民公
築堤捍之而患息州城壊不治公董葺之成加壯焉汜
水古崤闗議者欲革之公言崤即虎牢古險塞時平固
無所事守若卒遇嵗饑盜出不測其孰禦之故愚以為
不革便卒存崤闗公治鄭久民感服其惠威莫敢犯而
隣境陜汝諸州訟不決者亦請於公政成下孚乃一新
其學宫刻許文正公大學要畧諸書廸諸生又新鄭大
夫子産之廟以風其鄉人州民李慶家蠶簇巨繭成衣
襟袖悉具而民間駒犢多雙生者人以為徳政之應巡
撫都御史江浦張公請旌異之山右原公請以鄖陽知
府命未下而公以疾解組歸矣公晚嵗益端居不入城
府合曾祖而下十六支萃居一門内外有規嵗序有燕
周䘏有等里人有事亦相與就質焉成化丁未十一月
二十六日終於正寢享年六十有二配汪氏先公六年
卒子男四人長逹克家不仕次迪禮部司務次逺成化
戊戌進士厯知莆田濬江河三縣有聲今以監察御史
召次通府學生女一人適汪鈺孫男八人長儒次偉次
休次伊次俸次伶次价次佶孫女三人逹等以𢎞治戊
申正月十一日奉葬清泰里河塘上鳯山之陽以汪祔
而以狀來請書其墓上之石憶當天順中予始獲與公
友嘗同上禮部先尚書少保㐮毅公亟才之期以逺大
而公所至有治績為聞人亦可謂不負其所學者矣矧
其官大夫有賢子孫宜書其宦業徳履之詳以昭於無
窮則最其狀之所述而銘之非予其誰哉銘曰
繄大夫公系出洪坑奮跡儒科為時之英一治于楚再
治于鄭剸繁有才惠民有政凌風健翮方爾髙翔孰尼
其行來歸故鄉有赫嗣興世徳之驗振華履亨公也何
憾鳯山之陽惟公所蔵紀行刻銘百世之光
　　　太孺人黃氏墓誌銘
太孺人諱回字回卿姓黃氏世居越之山陰西莊邨故
贈文林郎廣西道監察御史直菴祁公諱福之配今中
順大夫徽州知府司員之母也太孺人生有淑質其父
棲雲處士庚慎所宜嫁而直菴之父雲林隠君紀亦審
於擇婦因委禽焉太孺人既歸祁氏動必循禮奉舅姑
旦夕起居伈伈無墮容處娣姒御僮婢肅雍相宜而凡
供祀主饋睦隣燕客往返慶弔之節悉有常度其事直
菴無鉅細必以古賢相規肆直菴有成於學業仕為閩
之龍溪教諭升蜀之重慶教授太孺人叶其勤苦幾二
十年凡諸生之材者有立貧且孤者有助多太孺人慈
煦之而直菴行焉兩校生徒事之如生已恒恐其去也
直菴在蜀子女多長太孺人請以伯子司方綜家務叔
子司員為儒學生且為直菴納湯氏於副室曰我將歸
佐吾子未幾司員舉於鄉遂登成化戊戌進士第直菴
因致其事與太孺人並享禄養者七八年司員自唐山
尹被徵為御史有直菴之憂既免䘮入臺居三年而獲
恩典贈直菴以其官而太孺人今封焉司員嘗奉命一
按闗中再按嶺右積有賢勞擢守畿郡得便道省太孺
人於山陰太孺人所以訓其子者一以忠㢘語不及他
盖抵任未朞而訃至𢎞治丙辰冬十一月九日也距生
永樂丙申夏五月十七日享年八十有一子男六司方
司員司平司直太孺人出司温司和湯出女二兆適興
浦孫紀春聘張漊呉氏孫男十二鈭鑒鏊鎣鈞鎏鍾銘
銓錦鋼欽鏸孫女九淑涓適管墅趙某淑沅適會稽之
梁棚秦佐淑渶適前梅周礽餘在室而司方司和暨春
鈭鎣鎏鍾皆早世先是郡守公訪予於休寧之南山承
聞太孺人髙年尚無恙竊意陋邦之民可以蒙休澤甦
積困之為幸而孰謂其遽去哉於是書來以銘為託曰
將歸卜日奉太孺人合葬於直菴梅里山之塋自惟抱
病倚廬久謝文事而重公之用情有甚於不肖者乃掇
拾王侍御經之狀而為銘銘曰
惟性之顓行則懿止處兮歸兮蔚為女士有老明農有
賢奮庸相斯訓斯亶為女宗玉瓉黃流福善之道皇有
恩封天錫夀考矗矗梅峰鬱鬱松阡勒辭貞珉百世之
傳
　
　篁墩文集巻四十五
欽定四庫全書
　篁墩文集巻四十六　　　明　程敏政　撰
　　碑　誌　表
　　　故奉政大夫常徳府同知致仕李公墓表
知徽州府事李君聞其父常徳公之䘮即日解官為位
持服不佞往弔之號慟以請曰吾父明年夀八十矣計
將以入覲禮成取道東還與吾兄弟六人者上堂稱慶
少遂愛日之私不幸而遭兹大故將歸卜新阡以圖襄
事惟是墓上之石所以賁終昭逺者敢以累執事不佞
固辭不獲命退而考其事狀次第書之曰公諱泰字景
和濟南新城人其上世以産雄邑中丁亂而圯至公曾
大父善始克以孤㷀有立復其家大父彦實父從亮皆
淳謹嗣拓其先業益盛彦實以公貴贈文林郎龍陽知
縣加贈奉政大夫常徳府同知妣郭氏累贈宜人公兄
弟凡四然父母獨竒愛公曰興吾家者必季子也稍長
遣補縣學生敏悟過人職學者恒以魁選期之而公數
竒不偶上太學行益勵不欲為佔畢之學自號敬軒以
見志景泰丙子遂入吏部銓廷授保定之慶都知縣居
未朞而政即緒丁内艱民詣上官請留不果天順庚辰
服闋徙湖廣常徳之龍陽值連嵗暵荒民大疫公盡却
自奉禱而雨又勸分逺邇得泉穀則驗口以給市藥以
瘳所全活者數萬更與置耕具種子還其所售子女田
宅壯與室瘞與槥撫摩招徠境内晏然為之謡曰李父
母來何遲早來不使吾民饑其得民如此邑大堤民半
居其下值江漲公督民修守勢將决仰天祝曰寧殺令
不可殺吾赤子語畢漲落邑當徵巨杉三百株以不忍
坐視親歴山中遇中材者貿得之數足而阻於險復禱
得雨浮澗以出辰貴夷兵從王師征廣西悍不可制上
司檄路旁民移避四十里公歎曰曷至此耶止勿避第
豐其餼廪而分督人巡視諭之法夷兵過迄不敢逞巡
按御史數才公以聞賜勑旌異進常徳府同知民數千
遮道悲慟衣履為之分裂公一一撫之曰我將加惠若
乃去常徳學久弊公心語曰是非所以本政化也規措
一新丁祭日井忽告涸禜而得泉郡人志之蘄黃清軍
者弗克事巡撫都御史委公公於衆中察數人者詞色
異拘之别所少頃果有發其奸者人驚以為神由是争
自首得久不從役者三千餘尋署知長沙府事事治民
孚一如常徳湖南軍興公督民兵數千入辰沅助官軍
又部公帑數萬赴武崗糴軍餉皆有成績而還嵗造幣
惡兩司官率坐累左遷議屬公公減常價三之一幣成
無不中度者巡按御史復上之朝賜誥旌異將有守郡
之擢而公浩然有去志矣公孝友恭儉出天性律己嚴
筮仕日即召諸子曰汝曹勿以吾得官可自肆命誓其
志於庭長者請業醫次者請業儒幼者請如次兄志公
始釋然請業儒者即今太守君也家居十八年起居服
食不異韋布鄉閭相戒以不義為恥邑大夫就而問政
如禮大師焉卒以𢎞治壬子四月二十有五日享年七
十有九疾革命書遺言戒仲子曰㢘慎終始為國為民
戒諸子曰勤儉苦學毋隳先業語不及私配黃氏贈宜
人繼羅氏封宜人皆以賢明佐公婣黨稱之子男六人
長延年義官以醫鳴次延夀成化己丑進士歴監察御
史以直道外補起知徽州府事次延齡太學生皆黃出
次延福次延祺並為儒學生次延禄延祺羅出延福延
禄皆側室田出女三人長早世次適士人賀春次適儒
學生陳謙孫男八人長璋次琇次瑁次琮次璜次珩次
璇次瓛孫女六人噫不佞嘗承乏史氏矣觀公之所樹
立若龍陽常徳之政視古循良之臣豈多讓哉矧象賢
之子紹其學名益顯法其政惠益𢎞所以敬承公後巋
然為一時之望者盖方進未已也然則漏泉之澤汗竹
之紀大筆特書當不日見之公又何憾於九京也哉是
為表
　　　翠環處士胡君墓誌銘
新安舊俗有得於先正之遺風故好禮尚約無慕於豪
侈之習四方以為難數十年來漸以銷斁而莫甚於親
䘮飾殯儀崇佛事僣儀踰越所費不貲附身與棺者甚
略而述徳誄行昭逺垂後之作無聞焉間有之則亦取
具示觀聽爾非用其情也歙胡氏子宗介其友王宗植
氏以狀來請其考君處士之墓之銘詞核意勤出其儔
輩甚逺會予以疾謝文事然悼今撫昔義不獲辭處士
諱虎字士儀世居歙琶塘曾祖先逺當元季嘗起義捍
盜以安鄉人其配則師山先生鄭公女弟也祖伯恭國
初被薦不起吟嘯翠屛山下學者號翠屏先生考彦美
亦名士祖妣許妣呉繼鄭皆里之舊家處士自幼敦敏
如成人居勵學出幹蠱務得其二親之心乃已彦美君
嘗葺譜收族處士佐為之不以疏逖豐歉為詳略執二
親之䘮過哀而營壙妥靈必以禮里居琶川原有陂塘
中塞處士計聞官調役則民愈困畫䇿以喻鄉人履田
出貲不月工完其惠利甚博以義復里社之祠便祈謝
而淫祀佛老一屛絶之里貧病無告者拯之視其力而
材良行修之士必倡延之為里塾師晚築室端居取庭
草不除晚山相對之義自號翠環居士士夫間亦因以
名焉又擇里北大白山麓為生營而以𢎞治丁未正月
五日卒享年六十有六疾革前兩日召諸子付後事神
氣不亂配方氏棠源人楚華女嚴正有禮族黨賢之子
男四人長即宗次曰名曰益曰滿孫男六人葬以壬子
某月某日處士承世徳而能不鑿其所禀和易曠逹有
語輙盡雖無位守而行其鄉者率多長厚之事閨門之
内雍而不譁然義不可者未始徇時為之居家奉身一
以㢘儉非舉祀接大賓衣不兼食不重諸子奉訓率其
行無改亦可謂履順守正之君子矣嗚呼使一鄉之間
得胡處士者一二為之表則烏有不能返淳樸之俗以
復於先世之舊觀者哉而今已矣可不銘諸銘曰
孰靦其光弗之慎兮孰睨其時弗之徇兮有歸其全業
之振兮有昌其人澤之浚兮
　　　溪東孫處士及其配呉孺人墓誌銘
溪東孫處士彦正捐館之三十二年其配呉孺人始告
終其子𤣥璋將以𢎞治壬子冬十月二十四日合窆於
白雲樓之先塋前期奉故汊口程隠氏與今藏溪汪琳
氏二狀來請所以昭其幽者予素善𤣥璋而隠琳之狀
亦核可徵也乃序而銘焉序曰處士諱存徳其字彦正
世居徽之休寧曾大父希佺大父宗惠父士陽皆以徳
履重其鄉母隆阜戴氏生三子英徳京徳處士其季也
士陽父卒年未四十有母在堂而英京亦早世處士能
以孤子起家孝事其兩世無違志居間即延師講學鳴
琴不伍於俗而以三省名其軒志懇業成比之士陽甫
存日不替益盛矣處士風儀峻整重然諾惇行義正統
中郡舉大家實京師處士當行即走行在所上言母老
缺侍狀獲釋歸歸益刻意於善嘗值嵗祲賛其世父用
規發粟四百碩賑饑而中任之以是用規得如令受冠
服之榮處士亦自是於貧者必隨其力所及嵗賙之粟
負逋而弗克償者焚其劵英徳死有女㷀然處士子之
及筓擇嫁剡溪呉士元溪東孔道行者無所憇亭其渡
口以濟困暍族孤孱而摧於横逆者必振之使有立至
於拓先基表先壠尤惓惓奉其責而不以自逭也鄉先
逹尚書楊公侍郎呉公都憲程公亟稱其為人而與之
納交焉呉孺人出邑之臨溪叔祥君女也佐處士有禮
尤善以勤儉持其家而孝敬慈淑與處士相髙奉孀嫂
甚謹晚失壯子而為處士置側室仰氏汪氏如娣姒遂
相繼有子親教育之成而處士不及見也孺人年益髙
主家益健其行至於弱者慕暴者馴一時名宗率自以
為弗及處士生永樂壬辰九月十一日卒天順辛巳六
月十六日得年五十孺人生永樂癸巳五月十八日卒
𢎞治壬子四月十四日得年八十子男三人長世美早
逝次即𤣥璋也今長區賦次𤣥玘女四人長適歙邵村
張禎次適同里率東程昻次適歙溪南呉道榮次適戴
岩大母之族也孫男二人長實次寯孫女四人俱未行
曾孫女一人尚幼予觀郡乗謂新安地斗僻而風氣完
故前代鼎族多以避難來居苗裔相承守其祠墓奉訓
弗墜殆不誣哉盖孫氏譜以為江東諸公子之後至唐
曰金吾公萬登始居休寧之黎陽七傳曰大公遷坑口
又五傳曰子厚遷草市至諱宏父者當宋季來居溪東
生安卿則希佺之父也呉氏譜以為漢番君之後至唐
曰侍御公少㣲暨其子中舍君鞏俱以文名鞏七傳曰
琇仕宋為休寧令生五子分居邑臨溪諸處盖叔祥之
所自出者也若處士孺人之賢與𤣥璋兄弟之克肖法
宜書而予又歸重其先世者所以進其後之人俾圖無
忝也銘曰
有焯一士淑行在躬允孝且友業充譽隆碩人相之無
靡無妒子也克承職是之故膴膴髙原白雲之鄉有卜
其傍雙玉偕藏大江東馳番水西注瞻斯敬斯維後之
裕
　　　休寧儒學生程公昭墓誌銘
予於諸族中子弟特才公昭而公昭以叔父事予亦謹
予北上之明年忽以公昭訃告為之扼腕不懌者累日
又七年南歸過率溪書院其子法出遺像示予宛然公
昭殆不忍觀也法泣言塜上之石未有銘敢拜以請會
予疾不能執筆久之公昭族弟曾從予學數以為言乃
序而銘之序曰率溪諸程與予同出陳將軍忠壯公至
公昭為三十有五世矣公昭貎癯性介在童稚即錚錚
若成人長老異之曰後有炳然振吾族者將在是子乎
因名之燿字公昭公昭讀書家塾日開警於經傳不必
成誦而講説敷繹悉中理稍長里中少年率師之其舅
氏汪世行令君語其父鎬曰燿也慤是不可但已宜朂
之成會世行往宰醴陵挈與居以是學益邃事益核歸
被選為儒學生未幾諸同舍者多遜其業精専至於事
可不行尼亦恃以决婁侍御克讓董學政南畿於休寧
亦進公昭俾與秋試不偶而汪令君改莅新昌公昭復
侍行令君每喜從宿儒問政得失於是公昭獲往見張
太史廷祥彭狀元敷五兩人亦皆器公昭曰佳士公昭
負識見卓卓不茍尤篤行義事父母能養志與兄炫及
弟焰一不失矩度父䘮極哀屏去浮屠法不用祖墓敓
於歙江氏毅然與兄恊力愬官必直之乃已予嘗會逺
近族人作統宗譜公昭與焉凡有所考誤正譌率先意
與予合在新昌又佐汪令君作縣志蒐獵纂次亦秩然
可觀後竟以積思苦學得孱疾不可起公昭曾大父敏
大父玩與其父三世皆有名里中母汪氏令君之姊也
公昭生正統戊辰四月六日卒成化乙巳閏四月十三
日得年三十有八娶里之呉氏子男三長法次儀次湜
湜不育女二長静適里人呉遷次止尚幼法等以𢎞治
辛亥十一月二十有四日奉葬所居西園負乙靣辛於
是公昭之卒八易寒暑矣悲夫銘曰
九仭垂成忽告圯千里風馳蹶而止猗嗟若人適類是
命兮奈何妥於此
　　　處士李公墓誌銘
髙邑李公之治徽州也恒以其父處士春秋髙不獲迎
養為歉士夫間為作公餘愛日詩慰解之少間將上其
績於朝計取道可歸省而部使者以郡事委君留不遣
先尚書襄毅公夫人之䘮又檄督葬事𢎞治丙辰春正
月竟得處士之訃君號慟累日命其子來休寧請曰珍
不佞幼見知襄毅公且莅䘏典於兹未即工而去有遺
憾焉惟是門下之義甚久敢以銘託予發書歎曰嗚呼
君之用情猶我也是何可辭按其所自狀李氏世居真
定髙邑曾大父徳甫大父安國初嘗有仕籍坐謫戍遼
東廣寧之左屯家焉父榮娶於梁生處士盖永樂戊子
嵗九月二十五日也處士諱鑑字克明性淳樸孝友雖
處行間早失怙而執禮譲喜儒雅不失故宦家矩度時
當家難之後或邀之為賈人走四方以自殖者處士謝
曰商務華農務實吾寧甘畎畝以貽後之安爾由是竭
力服田以奉母生盡養沒盡哀又撫其弟銘為之娶節
緒浮費家用漸饒嵗時祭燕有常而周窮濟急亦隨其
力之所至無恡鄉隣翕然稱之處士見珍有偉質恒語
人曰是當起吾家者遣從師授學底於成邊吏嘉歎以
處士為賢處士卒𢎞治乙卯嵗十一月九日享夀八十
有八娶侯氏有淑徳年五十九先處士卒繼俞氏亦克
相夫子男三人珍璉璠珍舉成化丁未進士授徽州府
推官有治績璉以功長五十夫侯出璠俞出孫男七曰
來鴻來鳯來鵬來鶚珍之子曰芳華􁷧璉之子鳯鵬鶚
皆都司儒學生女四長適廣寧左屯衛指揮周徵男輔
次許適浙江按察司副使文貴男三省次許適正千户
果俊男某次在室珍歸將奉處士葬城西五里許錦川
先塋以侯祔焉予觀趙郡李氏在唐族極盛賛皇文獻
公趙國忠懿公父子與其孫衛公三葉相唐而髙邑族
素立名在循吏傳𦙍嗣多賢宦業不乏今其世逺矣而
處士實出髙邑又得郡推為之子意天於善人之久詘
者將振之也然則紹先烈以上及其父俾褒䘏之恩賁
泉壤而增輝於家乗不有待於異日哉銘曰
維趙李氏積深慶崇孰戹其先浮海而東履屯向亨有
淑一士膺夀孔多亦顯其子身雖往矣不亡者存溯原
有需赫其貤恩西城錦川中作華表𤣥堂刻文永妥斯
兆
　　　沙溪處士汪君墓誌銘
郡學生汪祚奉其大父處士君之命來從予學於休寧
南山中踰年予往報君歙西沙溪上時君已抱疾不能
興命祚禮予於堂因宿焉明日祚道予徧視其所居曰
此為稼同以斂穀此為静樂以佚老此為三益則家塾
在焉皆我大父之所力營而貽後人者也又出履其所
居之東曰此為忠烈行祠以奉先世祖越國公此為宗
徳祠以奉本支祖司農府君以下皆我大父合族人而
為之垂成者也還坐堂中則又手一帙以前曰此為崇
孝編以紀先世之文獻亦皆我大父之所裒輯而將刻
梓以傳者也予因憮然曰賢哉汪君惜不獲識其顔面
何如人顧其所立有如此者嘉歎久之乃去去未幾而
君果以不起聞時𢎞治壬子冬十一月十有四日也予
既遣奠君而祚來以銘見託會予有召命不及為乃使
人尾舟相候始克序而銘之君諱慶宗字宗裕曾祖俊
徳祖子原父貴新母棠樾鮑家女生君性孝友不羣䇿
者以為是真能裕其宗邪居父䘮一用朱氏禮比葬或
上其僣於官巡撫侍郎周文襄公曰此禮也烏得謂之
僣哉抵告者罪一庶妹失愛於父君厚其裝遣之與二
姊同御其家最嚴對妻子未嘗見齒至與鄉族則甚和
而亦不茍徇也社壇稅為鄭氏専必均之乃已又嘗言
縣官新安地多山而瘠請五穀之外藝桑棗以自給縣
官是其言為下令民獲利至今君自處最儉而好施予
代人官征而不責人之私負以急告者必周之於士尤
篤寓秀水日有胡英林鳯二生才而貧君數資之遂相
繼舉進士先墓上下二十世悉植木伐石為表墳菴田
敓於異姓者倡弟愬於朝而復之嵗與族人四會食序
昭穆子孫族姓多聚教館中從子濬濂相繼領鄉薦而
祚亦負志力學有可冀以成者君不及見也沙溪之汪
出越國公第四子之後居歙之唐模十一世祖叔詹宋
崇寧丙戌進士歴官司農少卿以忤秦檜不大顯司農
生若海直秘閣别居古城山史有傳若海生常州倅擇
善擇善生建寧察判時中察判生貢元起莘起莘生人
鑑始居沙溪俊徳之祖也貢元當宋季嘗傾家資與止
屠城之師而俊徳受業鄭師山先生師山死國時以孤
託之盖累世以節行聞宜君之所立如此也君卒年八
十有一配溪南呉氏持家有法族黨稱其賢年六十有
九先君卒子男二長隆孫亦先君卒次佑孫女四長勝
貞適潭渡黃齡次松貞適溪南呉歈次柏貞適攸縣知
縣江昌次堅貞適竦塘黃迦孫男五長道祚次道彰次
道充次道芳次道齊道祚易名祚道彰易名魯並為郡
學生孫女三曾孫女六墓在古城山祖塋之右初越國
故廟在歙雲嵐山婺源裔孫元帥同當勝國時捐田奉
祀甚盛廟祝沈氏冒姓而有其田君合族人言之官不
報則移書婺源諸汪若今成都太守奎山東憲副進大
理副堅江西僉憲舜民言激切動人諸汪義之乃以委
元帥嗣孫宗紹主其事經二十年不决而君佐之益堅
事卒白人以是竒君而婺源諸汪皆予姻家也故知君
實詳而銘不可辭銘曰
沙溪之汪出宋司農溯厥淵源越公之宗數百年來有
啟有續迨處士君志彼前躅蹈義秉禮卓乎不羣貴弗
在爵學弗在文其貴以天維徳與齒其學以身有徵孫
子古城山麓蔚爾塋圍君復何憾式全其歸有道之碑
克副者少鄉評既公嗣有褒表
　　　故唐孝子黃府君祠堂碑銘
歙潭渡黃氏以成化乙酉嵗建其逺祖唐孝子府君祠
於里第之東每嵗正元日子孫進謁禮成長幼以次拜
起序飲而退二仲之望族長率子孫之勝冠者舉祀禮
焉飲福受脤具有規約而所費則出於先世贍塋之田
行之餘三十年矣府君裔孫今兵部職方主事華始具
首末請書其麗牲之石走觀唐書孝友傳總序以孝獲
旌典者二十九人府君與名而莫詳其事盖州邑未嘗
以其平生履行上史官也走乃為考郡乗參家牒旁蒐
傳記而書之曰府君諱芮本江夏之族自祁門左田來
居歙西九里之屯村後值盜起黃之族人集衆屯此以
捍鄉井乃更號黃屯府君曾祖諱璋祖諱亮父諱光母
程氏生府君而卒繼母洪氏實長育之府君天性純至
奉親以孝聞建中初洪氏抱疾危甚醫不奏功府君刲
股肉作羮以進疾隨愈父卒號泣晝夜不絶聲遂廬墓
終身芝産十四本木連理者四逺近嗟異以為孝感刺
史盧公上其事得旌表門閭盖貞元十九年也府君生
以上元庚子三月七日卒以太和辛亥十月十三日享
夀七十有二葬歙之向杲寺西配程氏子三人曰文瓉
文炳文徳巢賊之亂自黃屯徙溪北居之賊重其孝行
遣人慰諭下令毋犯其家號潭渡黃氏迨今幾八百年
子孫不下數百人勤生力學衣冠褒偉見之者曰此孝
子之後也府君葬處更代既逺地荒草寒而往來者率
相指曰此孝子之墓也噫府君何修而得此於當時後
世哉一好徳之心同爾自后王降徳之典廢孔曾授受
僅筆之書誠以為世無悖徳悖禮之人斯化行而治可
成也使唐之季在位者知孝則事君必忠莅官必敬伾
文無所售其術牛李無所成其比宦寺方鎮無所騁其
惡順徳舉而犯上作亂之事泯矣惜乎其以孝稱若府
君者多出於逺外農畝之間其盛至於感鬼神格草木
化强暴上之人亦未始不作興之而終無補於治也昔
朱子守南康下車即詢唐孝子熊仁瞻之墓宅為文奠
之禁其樵采又言之朝請復旌門如舊大賢君子之急
先務盖如此府君之名實與仁贍並列安知他日無良
有司者取法朱子追表其門與祠相髙感動其民人以
興於行而副我列聖孝理天下之意哉走既序其事補
舊史之闕且為銘以系之銘曰
允顯新安環山帶川自昔炳靈篤生材賢唐三百年名
著國史有歙一人曰黃孝子惟是孝子至性天成善事
其親顓顓厥誠早哀失恃鞠于繼母母疾莫救樂刲其
股作羮以進母疾獲痊兹匪人力實監於天父沒悲號
夜以繼日廬此墓左終身不釋有樹連理有芝競芳孚
彼草木匪孝何祥里人驚慙孰克致養流聞刺史頓首
言狀當宁曰嘻孝哉若人往旌其門式降恩綸棹楔巍
巍見者傾竦褒顯一人列邑風動閲世既久居然墓林
樵蘇自戢盜弗敢侵矧是錫類有蕃孫子潭渡來居亦
數千指故宅之東爰作新堂合其宗人以奉蒸嘗鐘鼓
有嚴豆籩夙戒孝子來享生氣如在孰非人子孰無是
心觀感擴充匪古斯今惟皇撫運克篤孝理虞周化成
圻内伊始有美嗣人或奮於朝或成於家孝澤孔昭我
作銘詩勒之貞石朂哉孝孫永保無極
　　　孫君以寛墓誌銘
新安孫氏在休寧者以雷溪為望至諱忠原者贅汊口
程氏而居焉至以寛君再世矣於是又有汊口孫氏口
分世業殆與雷溪相髙非似續者之有人而能耶以寛
其字也諱存仁性淳樸善事其父母其父曰岐隠翁母
曰富溪程氏皆愛賢君曰孟當益興吾宗翁之季曰雲
隠處士富學問昌於詩君從之游而親年髙有弟七人
闔門男女百口日給孔艱君慨然曰學不可終遂矣與
諸弟謀幹蠱曰某之呉某之粤恊乃心力無敢異議居
數嵗家果益興如親言君既致大阜思所以維之者乃
立條約不私畜不析産婚䘮祭燕泉布出納比閭間慶
弔還往周恤假貸悉按古禮度可行者為之節且延師
儒訓子姓躬督教之由是汊口人稱家政之善者必曰
孫氏君又將建先祠訂宗法如浦陽鄭氏而疾作不果
為之君曾大父諱興大父即始居汊口者岐隠翁諱春
殷别有傳君配亦出程氏壼範相承賢淑有聞君平生
好簡逸惡侈靡乃獨愛鞠藝而玩之不斁因以菊忩自
名卒成化壬辰嵗九月十九日得年四十有二丈夫子
三廷傑廷弼廷式女子一適程永浩孫男子二友進友
縁孫女子三以甲午嵗正月十一日卜葬里之白楊塢
二十四年矣廷式始以君表弟正思之狀來請銘汊口
富溪之程與予皆同所自出且聞廷式兄弟與其諸房
守君之家規弗替至今然則君豈直一鄉之彦而已是
宜銘銘曰
無咎承考孰悖之畏念鞠子哀孰盭之愧有堂構矣亦
學友于肅彼家規莫之敢渝繄若人兮胡弗夀豈月旦
有言不亡者在黃花采采白楊蕭蕭最行勒銘惟後之
昭
　　　處安汪翁墓誌銘
歙稠墅汪翁以成化壬寅四月十五日卒于家其子泰
護屬其姻家儒學生程陽奉狀來請於休寧值予方以
服闋介行李將入朝辭之而陽於予為族孫請甚堅乃
不克辭而序之曰歙西諸汪皆唐越公之後而稠墅之
望彌著其先在宋有諱應元者事理宗至提刑予嘗得
其論役法狀而讀之事核文簡有憂國活民之情又嘗
得吾宗丞相文清公所為誌銘而知履行之詳審其為
一時名流不誣也公之族甚蕃而阨於元季之兵燹至
翁之大考國佐始出而振之考士美又克繼之遂長一
區之賦有名鄉曲間士美君三子翁最少而性淳慤與
二兄繼長區賦能不墮其父業二兄繼殞諸子尚幼君
益自刻厲以亢宗植家為己責上奉其父下撫其子盡
心力無違禮又推其所有以應公家而惠其隣里婣戚
宗黨之不給者由是義聲燁然起一時一時競者以平
暴者以歛教其二子讀書敦行如己志二子者奉訓唯
謹君因自號處安翁以家事付之而自適於溪山觴詠
間不復闗世慮杖屨所至人必以為榮卒年八十配江
氏卒成化壬辰九月二十六日年七十五與翁合兆子
男二長泰護次泰常女二長適棠樾鮑泰次適向杲呉
槿茂孫男三長元俊次元傑次元傳孫女二長適胡某
次適呉某曾孫男二長璜次璉墓在里之鰍堨原翁諱
敦慶字文厚其羣行若此嗚呼其亦無忝於文獻之族
而法不可以不銘者乎銘曰
一鄉善士衆所推賢者以勸愚者規成此下俗淳弗漓
處士汪翁宿且耆孳孳好義老不衰逺膺福履百嵗宜
今其已矣寧不悲盛徳之後嗣者誰子孫詵詵慶所遺
鰍堨之原山水竒我銘敢比林宗碑
　　　資徳大夫正治上卿掌通政使司事太子少保
　　　　禮部尚書致仕張公墓誌銘
𢎞治癸丑夏四月二十有六日掌通政使司事太子少
保禮部尚書致仕張公卒於京師之第訃聞詔遣官諭
祭其家仍命有司為營兆域如禮於是公之子兵部車
駕郎中忱將奉柩歸其鄉前期以翰林編修白君鉞之
狀來請銘謹按公諱文質字允中世居永平昌黎相傳
其七世祖朂嘗仕元為翰林學士承旨至公之曾祖曰
繼和祖曰廣考曰鑑而廣嘗仕為山西繁峙縣沙澗驛
丞兩世以公貴並贈資政大夫工部尚書祖妣王氏贈
夫人妣楊氏封太夫人始公父侍學于沙澗早卒遺腹
得公賴王夫人親抱育之少長遣入縣學為生員公茹
悲苦不堪而刻意問學期自立以亢其宗正統辛酉遂
舉京闈鄉試第二人明年登進士第授工科給事中值
己巳之變中外多事公與同列屢進讜言以輔政而公
體質凝逺音吐鴻鬯尤為一時所器重景泰庚午陞都
給事中壬申陞通政使司右參議英宗復位初廷臣多
不當意者獨嘉公陞左通政進通政使數被賞賚憲宗
嗣位久之以考績陞兵部左侍郎成化乙未進工部尚
書並掌通政事今上正位東宫加恩廷臣公太子少保
明年調禮部尚書莅部事尋以母憂去職服闋仍掌通
政事會同官有以左道進者謀奪公位公覺之遂引疾
去盖家居凡七年及見左道者之敗而公等被陰嫉者
或起用於時或令終於家然後論者知天道之不爽如
此公為人謹厚雅度有容終日恂恂不妄言笑典出納
前後餘四十年每朝廷有大政刑必預議有大典禮必
在列公亦感列聖眷知夙夜奉公思以濟時澤物而局
於官守不克自見然其存心制行不茍為異同以趨時
好望而知為福人君子也性孝友每思王夫人恩薦享
之日或哽涕不已至有官始克迎楊夫人以歸奉養備
至待異父弟妹無間言於故舊鄉黨無論戚疏貴賤在
困中者極力拯之必濟乃已公享年七十有三娶王氏
贈夫人繼張氏封夫人子男三長忱己丑進士即郎中
君也次慥鄉貢進士次懐太學生皆王夫人出而慥懐
先卒孫男二長葵太學生次蘭女五曾孫男女各一公
墓在邑西會東社之原惟先尚書襄毅公與公同年進
士而友相得故走獲以童子親几席聽教言中嵗去國
不及拜公幸兹還朝則公已捐館嗚呼先友盡矣忍不
以銘而才謭文陋不足以發公行治之詳誼在通家又
不敢讓則次其事而銘之銘曰
惟天降材亦難其成惟器之碩斯用之宏繄若張公自
其有禄鉅人元夫占者屬目一仕青瑣再官銀臺封駁
之績對敭之才進位文昌載加宫保竭厪效忠屢閲勲
考英皇景帝暨我憲宗嘉此老成恩崇譽隆公事三朝
一節敬慎守厥攸司弗究其藴人謂公器福禄孔宜彼
憸讒兮嫉而尼之褒賢殛頑天道甚邇公雖云亡何憾
于彼營墳有使諭奠有文哀榮始終無愧前聞會東之
原有妥𤣥室貞珉勒辭百世無斁
　　　驃騎將軍右軍都督府都督僉事李公墓誌銘
公諱㫤字明逺其先起西陲自宋元來世有西寧之地
至公祖南哥當國朝混一初首率衆内附太祖髙皇帝
嘉其誠俾同知西寧州歴官西寧衛指揮僉事父英嗣
其官事太宗文皇帝屢從征伐以功封奉天翊衛宣力
武臣特進榮禄大夫柱國會寧伯母夏氏封會寧伯夫
人初會寧公為將有威名坐累失爵而卒公年甫十二
母夫人上書愬其功英宗睿皇帝惻然念之授錦衣衛
指揮同知未幾有詔録勲臣後復進都指揮使憲宗純
皇帝即位之又明年舉將才尚書姚文敏公以公名上
進左軍都督府署都督僉事分練五軍營尋用兵部言
莅右軍都督府事是嵗秋大閲立團營十二又領振威
營公久在散地一日被廷薦受簡知於士馬訓習戎務
張弛殫厥心力聲稱翕然庚寅嵗祲畿内盜起詔侍郎
葉文莊公及公等三人往綏輯之癸巳監修禁城己亥
督治盧溝河决而山後以回禄變告勢及四陵復詔公
發旁近兵撲之公每受命寢食不遑務竣事乃已而先
帝亦賜賚優渥同官者不及也庚子中貴人汪直來監
十二營奏罷公仍分練左掖軍又用中貴人張敏言罷
之而尚書余忠肅公言公可用乃分練神機營公上疏
請罷不許乙巳請告展墓許之公至西寧治别墅自號
松巖拙叟思終老焉逾年不至詔兵部檄陜西守臣促
公始入朝今上皇帝嗣位初再上疏請罷亦不許壬子
用建儲恩實授都督僉事而公已抱疾不可出矣癸丑
夏五月十五日卒於正寢訃聞上悼惜賜棺槨齋糧麻
布遣官諭祭者再凡一切葬事悉從官給臨壙朞年及
再朞詔亦遣使祭焉公為人儁悟沉著喜讀書尤工筆
札所交一時名人誓必嗣其先烈而遭時承平不克自
見結佐五府典列營三十年自壯至老持己矜嚴守官
介慎雖與時忤不恤亦可謂世勲之巨擘者歟公享年
六十有四配胡氏有淑徳封夫人先公卒子男十三人
長瑁太學生次㺬舉進士今尚寳司丞次珊次璠次璵
次珵次琦次璘次珂次珮次瓘次瑞次瑢㺬璵胡出餘
出側室陳氏董氏女二人長適廣義伯子英鎮次適指
揮子張銳孫男五人長寜嗣錦衣衛指揮使次安次定
次夀延次夀顯孫女四人尚幼㺬等將奉公西歸與胡
夫人合葬西寧巴州先塋前期以翰林編修徐君穆之
狀來請銘憶當成化初先尚書襄毅公在兵部首舉公
而用之故予得數與公還往知其人義不可辭銘曰
西寧膁膁惟陜之藩李氏在州世屬櫜鞬允顯貳車首
識真主爰錫金緋秩比亞旅有赫代將分茅會寧功髙
謗興慶衍于庭惟驃騎公世武孔力亦篤詩書安此家
食錦衣輝雲崇徳昭勲以才受知入佐五軍乃肅戎行
乃拯民瘼國有大功亦籍經略歴事三聖勞勤實多進
止何心出入逶迤公志未酬公疾弗起有子如林一濟
其美惟皇念舊䘏典載頒以窆以奠于彼家山冠劍之
蔵永妥窀穸貞珉勒辭百世無斁
　　　懐逺將軍忠義前衛指揮同知凌公墓誌銘
公諱錦字日章凌姓凌之先盖出衛康叔康叔支子為
周凌人以官氏子孫散處江浙間至呉偏將軍都亭侯
統著名史册而句容故呉甸也句容之凌相傳為統後
在唐學士凖在宋侍郎䇿各以其地顯公家句容之郭
干村族亦鉅而失其譜公之祖福海妣田氏考天夀贈
懐逺將軍同知指揮使司事妣白氏贈淑人天夀君當
永樂初以詿誤戍興州中屯業中圮然獨撫公曰吾所
為無愧心者將恃爾以亢吾宗無自棄也公受命感奮
必思以自効宣徳初代父軍中騎射之餘時從儒者問
書史大義而於一切世態俯仰宦跡通滯物貨竒贏悉
鉤探其情勢而欲手操之盖公性沉鷙有術長身偉髯
慕古䇿士亦每以䇿干時名公卿諸公亦多折節與還
往正統中從大將軍擣敵于甘州烏嚕乃歸以功長伍
什夫上言興州官軍當分番宿衛而地逺外非便兵部
是之得旨許内徙𨽻忠義前衛己巳秋敵大入冦京城
戒嚴公從副將軍戰敵彰義門又追敵紫荆闗以功試
百户景泰初貴州苗作亂公在行破其香爐山諸寨進
副千户金齒守將知其能請隨以自輔天順元年正月
以逓奏入京預迎英廟復位進指揮同知食禄錦衣衛
英廟亦識其人數有賜賚詔乗傳取馴象於雲南還奏
稱旨久之曹石擅政陷文臣典兵者公坐與善調凉州
明年與邊將出禦敵敗之功未上值英廟燕間忽思公
問所在左右曰在凉州即日召之時方革迎駕功進者
兵部俟公至上劾英廟曰非也其仍舊職不問公感上
知遇脫險即夷遂獻其名馬廷謝不復出以老疾自免
日與方外者遊而於世故亦未始相忘聞朝政闕失暨
邊報民瘼與客亹亹説不倦自號無黙子放遊江東西
淮海間自豪於賈人十餘年乃還買西山田三千畝以
濟饑捐地以瘞貧死者千計築大第作土室壘山種樹
日坐卧其中雖事聲色而所食無珍味所服不過唐巾
氅衣自以為得異人授金丹至訣恒自閟不以告人也
又時操觚著書以仙自命雖見哂不恤𢎞治壬子二月
二十四日忽得疾不起享年七十有九配楊處士舜之
女恊公起家勤儉孝睦親黨稱之先公十六年卒贈淑
人公子男二長雲漢今懐逺將軍指揮同知婦曰程先
少保尚書襄毅公之女予弟也封淑人次雲衢後公八
月卒婦曰陳陜西按察僉事峻之女公女四長適參將
都指揮魏啟次適錦衣百户子呉純次適錦衣千户趙
艮次適錦衣指揮子葉順孫女一公長子暨兩長女楊
出餘多出側室雲漢將以癸丑八月卄二日奉公葬都
城之東南平屯塢前期匄予銘予與公雖至戚而情不
比間有違言亦不為忤盖公晚而知予其屬壙之言亦
惓惓在予嗚呼悲夫若公亦豈非行間之表表不可多
得者歟銘之可也銘曰
惟凌之先材武有聞肅肅亭侯世逺而分粤懐逺公其
智孔邃業亨宦成弗繫世類金帶緋衣出彼櫜鞬角巾
草屨跡近超煩豈句容人多慕先老企永厥年孰振其
槁亦既有年有女有男如公得斯當斃而甘爰歸一坵
平屯之塢我弗辭銘俾顯終古
　　　汪承之墓誌銘
承之佐予編刻新安文獻志於南山堂役鉅而弗克就
緒也上書郡侯言是不宜獨勞郡侯韙其言即日下屬
縣協力竣事而承之躬校讐訪遺闕雖抱疾或往反冒
雨雪不自惜一日請歸言動安好不知其有疾也又數
日以疾革告予大駭亟命壎子往視而承之說後事亹
亹不亂已乃泣下曰吾不能副先生之教矣竟不起時
𢎞治丙辰十二月卄七日年甫四十爾嗚呼悲夫承之
諱祚歙沙溪汪也新安諸汪皆祖唐越公而沙溪有宋
司農少卿叔詹及其子直秘閣若海族益顯承之距若
海十二世詳見予所銘其祖墓云承之少失母呉氏壯
失父隆孫君雖孱多疾而英豪材敏負大志必有以自
見入郡庠治小戴記從學方太守進又之越從學毛僉
事憲為經義豐蔚可觀而旁治諸經史子傳參究博極
至廢寢食積書萬卷猶不以自足前後經四提學御史
每試必進之嵗乙卯試郡庠第一上南畿有媢之者中
以飛語竟不獲薦承之從予遊將十年其為人動必慕
古居親䘮過哀至嘔血成痼疾奉繼母如生己者撫繼
出弟妹極友愛事叔父崇禮君甚謹事必咨而行長子
冠用朱氏禮以倡俗又刻予所編心經附注以傳曰此
聖學之基也承之娶方氏生二子恂恪三女岩音兆音
魁音治命以其季歸予族姪曾之子從進曰吾與曾友
善毋食吾言承之所著詩文有寳經堂稿若干卷又輯
其先世遺文為崇孝編若干卷恂以其從叔儒學生魯
之狀來乞銘噫承之已矣予尚忍為之銘墓也哉銘曰
天胡降材弗成而烖士立孔卓乃毁于璞繄命則然孰
夭孰年全歸若子亦曰不死
　　　恭人鄭氏墓誌銘
恭人鄭氏諱玉香世居淮安宿遷為故太保吏部尚書
鹽山王忠肅公之冢婦今錦衣指揮竚之室初恭人之
考君曰文宣徳中為典史鹽山而忠肅公以都憲出撫
江浙川陜無寧嵗君之配曰韓孺人每上謁太夫人宋
氏於里第必擕恭人與俱時恭人年五六嵗端淑如成
人太夫人竒愛之將聘為婦以書告忠肅公公曰吾方
受命於外王事孔殷不及顧此也惟夫人主宜無不可
會君以績最陞吏目定州而忠肅公還朝又未幾而君
以老得休致由是不相聞數年忠肅公念無以致婦者
以書託其友南京都憲張公純值張公有事入覲盡室
行至宿遷代之舉納徵禮而挈恭人歸王氏當是時忠
肅公再出視師遼東錦衣君實侍行在邊十餘年恭人
能盡婦職奉公姑甚謹又每以忠孝勉錦衣君甚力久
之忠肅公復視師二廣錦衣君以入國學留京師恭人
年益壯内政益修暨忠肅公以耆徳總百僚英廟念其
功録錦衣君千户而恭人所以事其舅佐其夫者不以
大貴顯而小或肆也忠肅公既沒錦衣君寖嚮用而子
女日亦盛恭人治家一如忠肅時由是錦衣君賢聲日
著子有娶女有歸一時公卿家率自以為不及恭人之
生以宣徳己酉正月十五日其卒以𢎞治癸丑九月二
十五日享年六十有五子男二長宣武學生先卒次疄
中軍都督府經歴女長適天津左衛指揮黃溥次適國
學生楊鏜孫男二長允恭亦先卒次承宗女五長適馬
溥次適錦衣千户韋綱次適錦衣指揮張禹之子其次
適錦衣千户趙輗之子其次適騰驤衛指揮夏銘之子
疄等將奉柩歸以卒之嵗十一月十一日葬鹽山之太
平鄉安都里毛兒園祖塋之次前期以鴻臚髙君岱之
狀來請銘走家亦出河間幼承忠肅公誨顧而獲與錦
衣君還往聞恭人之内行甚悉不敢以鄙樸辭也銘曰
維宰忠肅立朝桓桓家規孔嚴為婦實難有鄭之媛配
公之子賢不以忮敬不以弛名與徳嫓是曰恭人胡弗
永年遽韜其真紀行刻銘新壠故地世澤之長閫範之
懿
　　　指揮魏君墓誌銘
君諱啟字景初姓魏氏世居邳之睢寧曾祖興國初以
材武𨽻東平侯軍中為隊長祖真佐太宗入靖難歴官
寧夏指揮僉事父政嗣其職累用戰功至都指揮同知
母王氏封夫人君生世將家雖嫻武事而喜讀書親賢
樂善無紈綺之習成化初以舍人從襄城伯出討川貴
夷之梗化者拳勇智畧已駸駸有名於幕府時同知公
已老兵部請以君代長其軍為濟州衛指揮使會昌侯
在五軍奏用之俾總練士於中軍廷議建團營十二營
以定襄伯督之君獲總練士於振威營久之復用保國
公奏以君居十二營中軍主宣令於下將吏皆服君舉
錯之宜而凡前後總戎者亦皆才君不自釋會河南汝
寧盜起刼府庫殺長吏兵部薦君可獨任詔進署都指
揮僉事奉璽書往守其地君至申號令閲軍實籍民兵
捕劇賊而鎮之以静一境晏然𢎞治初用薦充右參將
將移守蜀之松潘以恩詔實授都指揮僉事時龍溪寨
畨酋雨東數出為邊患君設伏三處而自督官軍往迎
之馘其徒三百人雨東敗走居人始安而議者以君招
釁詔落三職還京師兵民皆為不平而君怡然不自辨
歸舟抵通州值大疫遂卧疾不起時𢎞治癸丑閏五月
十五日也得年五十有七配凌氏忠義前衛指揮同知
錦之女封淑人子男二人長曰瑺嗣為濟州衛指揮使
次曰瓉女二人俱在室孫男三人長曰江次曰淮次曰
湘孫女一人君弟昇及瑺等將奉君柩以是年七月十
四日葬都城西白芷坊之原負壬向丙前期來請予銘
予女弟適錦之子雲漢故於君連姻往還相好也今嵗
予被召北上君方西還相遇於淮而予舟先發盖抵京
未一月得君訃為之驚悼不能已已銘豈可辭哉銘曰
精悍之資通練之譽如駿斯馳乃蹶其御有餘福祉維
後之留我銘昭哉聿寧斯丘
　　　中奉大夫宗人府儀賓郭公墓誌銘
公諱巖字景瞻姓郭氏世為漢中南鄭人曾祖考文通
元季以功封隋國公祖考雲歴官湖廣行中書省平章
政事國初内附太祖髙皇帝嘉其誠授宣武將軍南陽
衛指揮使考溟復以功進榮禄大夫後軍都督府都督
公三子其長曰崇以都指揮守開平公其季也美姿容
喜問學觀者䇿其必大貴時唐定王開國南陽而薨子
靖王繼立宣徳戊申上書言定王有長女未婚詔封魯
山郡主選可承者得公送京師入見稱旨錫之冠服誥
授中奉大夫宗人府儀賓公生世將家而秉禮執謙納
交名士未嘗以富貴自侈内外府僚亟稱其賢每嵗時
入賀小心周悉恒以不克將命為懼郡主敬之教諸子
俱力善向學不為紈綺之習以成化己丑某月某日卒
於正寢享年六十有四訃聞詔遣官諭祭權厝南陽城
北紫山之原郡主後公一嵗生永樂初隨定王之國事
王及母妃英氏極孝謹習經史通大義連失怙恃哀毁
盡禮其事舅姑甚執婦道處家肅雍撫諸子愛均無嫡
庶之别勤儉恭慎聞者不意其為貴主也享年八十有
七以𢎞治癸丑三月二十五日薨治命䘮葬悉用朱子
家禮朝廷得王奏為製銘旌遣官諭祭者四仍勑有司
為營墓園俾合葬焉公子男三人曰顔先卒曰顒曰順
女四人其婿曰指揮芮凱百户丁廣千户弟何逹閻惠
孫男六人曰脩曰俊曰仁曰仲曰伸曰傑女四人其婿
曰國學生鹿藝郡學生朱鳯百户弟顧徳指揮弟邢潮
曾孫男若干人女若干人公之先與予皆聮姻故閣老
贈太師李文逹公家成化初文逹公子今太常少卿士
欽共辱過予時公已蒼顔髮斑白矣然語笑竟日猶儁
爽可親不覺其老也别去不相聞二十年乃見顒京師
知公久下世為之泫然而顒不鄙以銘見屬辭再三不
獲則據其所自述者次第如右惟我列聖御家垂範之
懿既久且深故化及宗藩慎終以禮若是是亦可銘銘
曰
有偉公族作賓王門履善弗愆荷天之恩維宗媛兮復
受多祉既昌厥齡亦引其嗣生也偕貴歿焉同蔵有褒
鳯冊有愍龍章帝命作丘紫山之麓𤣥金刻銘百世斯
卜
　　　石丘處士呉君墓碑銘
𢎞治甲寅春予被命教庶吉士於翰林時山陰呉蕣年
最少最執禮嗜學恒竊意其家訓有素也明年春郊享
齋於公而蕣不至云有父喪焉又浹旬乃奉大理丞王
君鑑之狀來乞請銘曰將載燕石歸刻之其容戚其詞
悲且諗其父之賢不忍辭也諾而書之曰君諱琢字文
器世居山陰湖桑里為碩宗曾祖慎國初徙居邑西州
山祖淵考暉皆不仕而淵嘗入粟濟邊受旌為義民暉
故儒者號裕菴妣夏氏生子七人君行六有資質未總
角已涉獵諸經史賦詩業文如成人又以餘力作屬對
啟䝉一編人争賞之其事父母極孝母遘疾危湯藥非
親嘗不以進送其終無違禮有司屢欲以儒學生進君
君固辭曰父老矣願終養也既又奉父隠細山之陽自
號石丘子示終不出獨力備養父稍不樂即長跪曰大
人得無以兒不孝故邪或終日不去左右務得其歡乃
已呉族千指君事上撫下悉有恩義尤以才識服人族
有疑事或持之必待君而决諸兄璇璧早世育其孤若
己子貨泉粟帛聽取而自收其敗勘者仲兄玢生女不
舉為仇家所誣多畏避君毅然出白其枉父苦下疾數
年醫以為非吮不可逹君屢逹之其卒也悉用朱氏禮
又注意郭璞書久而棄去曰墳地好孰若心地好人以
為名言君篤於教子且曰士必以用世為志經律相資
不可少也故諸子率謹禮奉法而族人亦以之相戒實
君啟之君嘗病風而愈愈五年復作遂不起時𢎞治甲
寅九月十七日得年僅四十有六娶司馬氏温國文正
公之裔子男四人其長蕣也次臯次夔次龍蕣初名舜
舉進士被選入翰林為庶吉士以避古諱請于上更今
名孫男一人夣聖孫女一人夣政蕣將以某年某月某
日奉君葬某鄉某山之原予觀處士羣行皆可書而孝
父事類庾黔婁友兄事類薛包至於究堪輿之本合經
律之宜其所見尤過人而迄不一施又弗逮其子之養
誠有可悲者然脩短之數人豈能責之乎冥冥不可致
詰之地哉守官勵行一求為君之光而俟天定於異日
恩及漏泉名昭無窮則君雖不夀猶夀矣予不及識君
然於蕣有一日之長故書君之事以副其哀思亦將慰
君於九原也銘曰
木榮而摧驥迅而踣豈伊人為而實氣之忒乎爰(闕三/字)
　亦引其澤將不在厥嗣而孰昭其徳乎貞珉岌然我
銘載勒後千百年過而太息懿哉是惟石丘之宅乎
　　　贈文林郎雲南道監察御史周君暨封太孺人
　　　　張氏墓誌銘
周君真諱而仲成字者阜城之隠君子也年僅五十有
五而卒卒之二十年用其子琰貴受勑贈文林郎監察
御史其配張氏封太孺人太孺人夀八十有四以就養
卒于京邸士大夫交識琰者奠賻相踵且相與嘖嘖嘆
周君之積與太孺人之教有以成其子者如此於是琰
將奉柩歸葬以失恃之早墓未有銘奉中書舍人沈君
冬魁狀來屬之予予於琰同鄉人交相好為序而銘之
序曰周氏之先本居浙黃巖曾大父均禮元季為河間
路總管大父本初國朝洪武中始家河間阜城父祐娶
王氏生君最謹厚性不嗜酒少從師授書通其大義而
於子史喜涉獵與人説亹亹忘倦事父母必得其歡友
其弟深務責之成人深果以才自見仕為江夏簿教諸
子不許事豪侈曰人生自耕讀外皆非可業者處友接
人和而不茍家務人事必審而後應鮮或盭也鄉戚族
屬後生晩輩視以為法者必曰周處士周處士太孺人
同邑名家女生有淑行父從義竒愛之擇所歸得周君
而嫁盖君平日孝親友弟訓子持家皆太孺人相成之
力及君早世親督教諸孤而資給之費皆自耕織中出
人以為難琰起儒學生舉進士擢雲南道監察御史太
孺人居恒語之曰汝為言官大不可以寵耀自持當畏
慎以不職為懼斯可以光汝祖父矣琰奉訓唯謹凡監
稅督餉按部皆以勤公著聲而建白時政扶植善類尤
力論者盖不以其推榮為難而以其風節顯親為難君
生永樂庚寅十月十三日卒天順甲申三月二日葬阜
城坤維先壠之次太孺人生永樂辛卯六月二日卒𢎞
治甲寅七月卄七日將祔於君子男三曰瑄曰琰御史
君也曰璞孫男五曰章曰良輔曰良臣曰良金曰良玉
孫女一曰長春許聘何磐曾孫男二曰廣集曰迎年曾
孫女一曰妙鸞葬以卒之年某月某日銘曰
代有隠顯貴譽之傳脩短弗齊其偕則賢猗雙璧兮永
妥于此惟後燁然惟君有子
　　　宋尚書職方郎中兼權中書舍人查公墓表
中世以來號鉅家者保其丘壠至四五傳者鮮矣况十
有三世之逺哉近祖之履歴行業或不能詳矣况欲表
之於異代五百年之久哉奉其遺體之弗失顯其遺烈
而弗忘此修士行而尚古道者所難也若吾邑查君富
興求表其上世職方公之墓非曠世而僅見者哉按其
譜查氏世居休寧瑞芝坊自歙徙出唐長史昌之後公
諱拱之失其字曾祖文徽南唐工部尚書諡曰宣伯祖
元方宋殿中侍御史祖元規贈國子愽士父陶秘書少
監知審刑院叔父道咸平四年舉制科第一仕至龍圖
閣待制子孫遷海陵而秘書居故鄉有子二人公其長
也舉淳化三年進士歴官尚書職方郎中兼權中書舍
人卒年四十弟慶之自崑山尉授太常太祝而宋史謂
公為都官郎中謂慶之為太子中舍各隨所見書之也
公墓在休寧北街朱紫巷口距今五百年逮富興則十
有三世矣公子一人曰翼將作監主簿孫三人曰起寧
海觀察攴使曰沔郊祀齋郎曰樗太廟齋郎其祖之受
封與其嗣之蔭序譜多失書者而一坏之土託委巷塵
坌間亦未之有表焉富興以布衣七十之老崛然衆中
禮以義起既續譜以昭世徳又建石墓下請文史氏以
嚴冠舄之蔵是可不為執筆而使其無傳哉公之履歴
行業不能悉獨縣志及家乗稱其㢘行清節不愧世風
為錢宣靖㓂忠愍所奬重其大致可推見而𦙍系承傳
蕃衍碩大仕者有守處者有聞則其餘慶所種亦豈一
時淺夫自殖而弗計其後者之可及哉昔忠獻韓公僅
得奉五世祖墓至發壙考銘而後見老泉蘇氏譜其所
自出髙祖以上不可得詳而吾鄉鉅家往往能守其丘
壠譜牒逺者數十世近亦十數世松楸鬱然昭穆不紊
合族之禮掃墓之節著於定法比於官府有先正巨公
之所不可致者豈吾鄉僻居東南山中無兵燹之禍而
其人得以申敬宗收族之義歟然則生其地者安可不
自幸而敦本力善以為其上世之光歟查氏後人尚知
所謹哉
　
　
　
　篁墩文集巻四十六
欽定四庫全書
　篁墩文集巻四十七　　　明　程敏政　撰
　　碑　誌　表
　　　驃騎將軍後軍都督府都督僉事李公墓誌銘
𢎞治甲寅夏六月二十有一日後軍都督府都督僉事
李公卒於家訃聞上為之悼惜命禮部諭祭工部營墳
京府給齋糧麻布如制其子清等將以次年夏四月十
七日奉葬都城東六里屯之原以予其父執友也前期
請文誌其墓公諱銘字自新世居山東鄒平之醴泉鄉
曾大父士成贈武畧將軍管軍副千户妣柴氏贈宜人
大父子祥以布衣從文廟靖内難授武功中衛副千户
父海嗣武成後衛副千户並以公貴贈驃騎將軍後軍
都督府都督僉事祖妣劉氏妣邢氏並贈夫人公生四
嵗而孤邢夫人為請世禄挈歸鄒平教育之至正統已
未始上京師嗣父職時公年踰弱冠即負志侃侃日從
人習騎射讀書史思亢其宗正統已已敵入攻都城公
從大將軍拒戰徳勝闗陞正千户景泰庚午從追敵於
大同時白馬城及雷公山敵騎蔽野衆莫敢攖公與偏
師轉戰不懾至代州復遇敵先登陷陣還論功陞指揮
僉事居久之用薦莅衛事兼練士於京營以勤恪聞天
順辛巳秋逆欽犯闕勢張甚公時𨽻五軍急號召所部
士夜詣總戎者分道與戰衄其黨賊就戮陞指揮同知
成化丙戌舉將才公在選中陞署指揮使川貴山都掌
蠻亂久不下朝廷大發兵擊之軍畢節而蜀兵為賊沮
於瀘江不克進公冒險往迎之軍大振復自率一軍入
搗大穴塘連破之燔其寨數十遂抵大壩大壩者賊巢
在焉由是諸蠻悉平公勞居多會有妒其功者僅實授
指揮使己丑夏從西征獨將三千人為前行破敵雙山
堡又追敗之於開荒川還所掠丁男生口甚衆陞都指
揮僉事辛夘冬詔充右參將分守燕河營諸處居八年
進署後軍都督府都督僉事充總兵官鎮薊州永平山
海諸處薊東北重鎮亭障久多廢不治公嵗加修塞剗
峻甃險踰數百里屹成巨防而喜峰口者諾延貢道也
既入墳山闗猶俾露宿殊失柔逺之義公為造大屋三
十八楹以居敵使又立墩臺垜石垣五百丈以謹防戍
督民耕邊田采野食以備荒選精卒躬團練之以備戰
又以其餘力祠名臣以勸有功置戎醫以濟病者一方
晏然人戴之若父母而公自以年至請罷上知公先朝
宿將慰留之又五年用建儲恩實授都督僉事賜誥追
贈二代公復上章懇辭始獲命還京師時𢎞治壬子也
公早失所怙事母夫人極孝謹居喪哀毁嘗請於朝乞
解官持服不果行性不嗜酒與人恂恂若儒生而御軍
嚴整不可犯所至有功同時列校號材武者究其歸率
自以為不及課諸子諄諄以詩書斥紈綺之習是以清
嘗挾藝較鄉闈弗偶公卒年七十有二配張氏封夫人
側室王氏子男二長即清今嗣旗手衛指揮使次源女
三長適揚州衛指揮使程瑄次適梁城所指揮僉事楊
輝次在室孫女四俱幼憶當正統末少保于肅愍公總
諸軍公時少年已克有立與功名之會成化中從先尚
書襄毅公南征在幕府有名晩守薊又與尚書莆田彭
公同事彭慎許可獨稱公為作邊政記鑱之石盖誠一
時老成人而今不可復作矣故序其事而系之辭以昭
公於無窮辭曰
惟皇御宇長治久安孰使武嬉而缺材官洸洸李公爰
起孤子忠勤自將為天子使有㓂邦畿有燔宫門分將
貔㹯逷彼烏孫南靖妖氛西馘戎醜載服金緋公勞孔
有參閫授鉞名尊位崇二十餘年捍國之東羽檄不驚
邊人按堵公年既髙公節良苦鸞書紫泥豹纛牙旗天
子加念功名來歸胡疾弗瘳殫厥心力有司訃聞哀動
宸極御奠旅旅勑葬峩峩恩禮始終如公幾何六里之
屯泉深土厚序勲勒文百世不朽
　　　太恭人强母袁氏墓誌銘
今南京通政司右通政强公在成化中為御史按遼東
以言事忤權貴人被逮繫謫戍邊時公母太恭人在堂
年七十餘矣士方為公憂而太恭人聞之殊不色動曰
吾兒能忠於事上若此吾何戚焉即遣人慰諭之曰險
夷一致無以我為念也𢎞治初公起副憲山東又召佐
大理進都憲益偘偘不屈坐是改官南京太恭人老不
能就養公復上書請歸侍許之盖抵家獲奉起居一年
而太恭人捐館年九十矣士論嘖嘖以太恭人享全福
膺上夀有子若公忠孝具備譽望孔嘉求之一時不多
見而善慶之積慈訓之懿誠有不可誣焉者矣通政公
以敏政辱在鄉閭有同榜之雅逺以銘見屬謹不敢辭
則撮其大者如此而序之曰太恭人諱體柔字用巽贈
中憲大夫通政强公諱䋲武之配世居河間滄州生有
徳容性貞一勤女紅知書史大義父勝及母李氏無他
子鍾愛太恭人擇所歸得中憲而嫁上承下御具有條
則烹飪蠶桑之事悉身視之不以煩其伯姒泉布出納
亦不私所有用是其昆弟友于無間言遇祀先極恭謹
雖歉嵗亦節約取豐潔乃已念袁氏無嗣每四時必走
哭其二親之墓墓道多狼厄嘗一值之甚殆終不以是
輟行其力孝如此通政公少有偉質太恭人為擇師授
學至脫簮珥躬紡績資其成及通政公貴而太恭人猶
喜樸素厭喧擾却羅綺弗御所居别業雖陋而樂恒諄
諄以戒其家人曰勤儉兩言豈可忘耶以通政公恩初
受勑封太孺人再受誥封太恭人卒以𢎞治甲寅七月
三十日疾革通政公請所欲言曰吾年九十何憾所願
汝等始終輯睦無異今日吾目瞑矣距生洪武乙酉七
月十四日子男二長珍成化丙戌進士歴監察御史山
東按察副使大理左少卿都察院右僉都御史改今官
次瑄女二長適同里胡玲次適天津衛百户周俊孫男
七長汝學次汝欽汝問汝思汝器汝諧汝辯皆業儒孫
女三長適府學生馬驄餘未行曾孫男九女四通政公
將以十月七日奉太恭人葬於滄州東南五里家園之
西南惟敏政晩生不及拜太恭人於堂而獲友通政公
聞其徳善孔悉故序其事已而系之銘銘曰
孰躋耄耋兼此康寧仁哉恭人享幾百齡慈誨有徵忠
孝無滓懿哉恭人顯有令子貴不以爵富不以貲禄養
榮封惟徳之宜古渤之郊新壠是卜惟後之昌過者其
肅
　　　義官髙君墓誌銘
君諱爵字汝修姓髙氏贈刑部員外郎敬之中子故浙
江按察僉事舉之弟今通政參議禄之兄其上世見故
大學士商文毅公所為君父誌君生而聰闓愿慤得父
兄意少長受春秋於新安汪雲先生日事佔畢弗懈時
出其所為文與士角褎然不越䋲榘而員外公已老命
綜其家務遂棄鉛槧去從事貿易走川陸餘三十年操
舍畸贏節縮浮費百需具足家用有成由是僉憲得畢
力於公家參議得一心儒業皆君之功君事父母伈伈
承志恒懼失其歡飲食非滫瀡不以進執喪孔哀賵窆
如禮時祀必蠲潔豆登屏伏蕆事若聞謦欬君主家握
泉布出内一以公不自殖視兄弟之子與己子煦育恒
均與人交毖而不競若語涉臧否亦未始媕婀以為賢
惠窮振阨惓惓如有弗及嘗西入闗遇嵗祲有勸分之
令君與出粟濟饑者受冠帶而歸然居恒泊如也取號
半舫以寓簡逺自適之意君松江上海人中世徙京師
占籍順天宛平君生正統癸亥三月二十有二日卒𢎞
治甲寅六月四日得年五十有二配江寧曾氏今武定
州判廷宣之從子内行肅雝姻黨稱之子男一人曰釪
順天府儒學生女一人曰淑柔適都督李公之子瑾先
君卒孫男二人曰海曰淵孫女一人曰善簡釪將以卒
之年七月某日奉柩祔於先塋而參議茹泣自為狀來
謁銘惟君所存幾于銅鞮伯華之行而所膺比于簮褭
公乗之爵法宜有銘以白於後且君所從汪雲先生又
予鄉好也是烏可辭銘曰
惟燕髙氏發原于淞慶瀦而𢎞業殖而豐粤汝修君兄
弟繼顯退然中居篤榘于善學而弗施亦政于家命之
不辰義聲孔嘉先兆恊從有綿百禩有克嗣興永妥于
是
　　　貞靖先生秦君墓誌銘
𢎞治七年冬十一月十有六日無錫修敬秦君景暘父
夀八十五終于里第之正寢自守令而下寓公姻戚來
弔哭無虚日友人李舜明輩倡曰君嘗用子貴受封承
徳郎兵部主事中憲大夫武昌知府命再加而益崇然
君不自侈人亦相號曰修敬以徳而不以爵今兹告終
宜合鄉評考古義以清白守節寛樂令終二法私諡君
曰貞靖先生何如衆皆曰然又曰不銘無以詔後人乃
致狀京師請銘而猥及予噫予與君相識幾二十年惡
可辭銘哉君之先居髙郵出宋國史編修觀觀子湛紹
興中通判常州卒官家焉至君五世祖瑞五又自常州
定居無錫之富安鄉曾祖仲益祖彦和考季昇皆以行
義髙里中母惠氏生君諱旭景晹父其字也五嵗失恃
知哀慕及長甚莊重警敏讀書彊記過人族長老異之
曰是可干禄矣君以單子請終養不肯治舉業正統中
長區賦久之亦不屑為退益究心問學不事章句嘗讀
魯論至修己以敬𢥠然曰此君子自治之萬金良藥也
取修敬二字顔所居室凡行己接物一以是為凖家庭
内外斬斬僮僕各職無敢譁者父疾夜稽顙北辰求代
死髮為之變白及卒哀毁過制事繼母而盡禮教育其
孤弟終身一甘味亦必割餉之乃已時祀豫戒雖老彌
謹廸子孫以禮義不得事豪侈君年既髙行益成里有
為不善者相戒勿令秦翁知人有急隨分濟之不恡或
貸金商於外而被溺懼無以償欲自縊君召慰曰免葬
魚腹中幸矣尚願其他耶還其劵晚尤謙抑不出邑大
夫嵗行鄉射禮請正賓席亦不赴獨喜佳山水約斯文
老人即幽絶處結碧山吟社月一會會即觴詠為樂而
君詩恒擅塲君初學詩鄉先生余同文時出語驚坐侍
徳成始終號能詩且自負獨愛君作曰是後必詩鳴君
詩醲郁峻整諸體咸備有集若干卷君卒之夕端坐不
廢巾櫛子孫進問所欲言曰吾得於世多矣奚言其逹
生委命如此配殷氏先卒贈恭人賢明之行誦法婣䣊
子男三人長夔天順庚辰進士歴官江西右布政使清
恪有文未老以疾自免士論惜之次旦次奭號雙孝有
司奏旌其門孫男四長鈞次銓次銳俱儒學生次鉉女
十適某某曾孫男三俱幼惟先尚書襄毅公守南都日
夔在部屬先公器之予獲與之友每道錫山必進謁君
相與講道論詩竊意君非今之人而幸其不我棄也惟
平生宜有紀述以見世講而况夔千里相託之重哉君
墓在邑龍山與殷恭人合兆葬以某年某月某日銘曰
相昔靖節遯世弗施亦有貞曜克昌厥詩中窺古人懿
彼修敬盖棺自今鄉論有定
　　　大中大夫資治少尹南京太僕卿張公神道碑
　　　　銘
南京太僕卿張公以𢎞治六年八月十四日卒于官其
子瓊以訃聞事下禮部得旨遣官祭其家命有司營葬
悉如令瓊以是嵗九月十七日奉柩葬青苑留村先塋
以公位九卿秩三品法得樹碑神道爰奉狀以請銘予
與公同年友也義不忍辭序而銘之序曰公諱謙字益
之世居定州為大族至姓其地曰東張村五世思敬祖
始遷保定清苑遂為其邑人髙祖福榮曾祖材興祖旺
三世皆不仕以積善聞里中考綱始仕上林苑監典簿
以公貴贈祖考皆亞中大夫南京太僕卿祖妣王氏贈
淑人妣王氏贈太淑人公生魁梧不類凡子典簿公愛
之俾從塾師聰悟日甚遂為儒學生能力學弗懈志必
亢其宗舉成化丙戌進士時年卄五戊子授禮部給事
即偘偘自將封駁之際不以人言為前却辛夘嵗侵民
流亡相屬詔糶京儲米數十萬賑之公在中所全活者
甚衆三載受勑階徵仕郎會都御史韓雍總兩廣軍事
與中貴人交惡命公往勘之公咨詢鈎考持以至公盡
得其狀還奏稱旨甲午陞左給事中乙未陞都給事中
值今上在東宫加冠有白金彩幣之賜公長諫垣遇災
變及時政闕失每每進説多有禆於治體其止度僧道
幾萬言尤切直六科奏對音吐鳴鬯憲廟識其人特陞
鴻臚左少卿一嵗中再轉尚寳卿凡誥勑符璽牌號及
諸禁衛番直莅事之際敬慎彌至甲辰郊享有金織彩
幣之賜三載受誥進奉政大夫乙巳用吏部薦陞南京
太僕寺卿一以正率下剗除積弊禁革貪汙嵗省費甚
鉅尋奏馬政便民四事多見施行丁未上太皇徽號凡
親在者得賜誥而公母夫人在堂無恙命下乃以夀終
又獲祭葬之典人以為榮庚戌服闋復任以三載上京
遇皇太子誕生有金織彩幣之賜進階大中大夫資治
少尹許一子入國學還任值加恩南京諸司復被文綺
之賜未幾而疾作得年五十有二配同邑龍氏賢明之
行稱於婣䣊封淑人子男二長瓊次瑶皆國子生孫男
二長繼祖次續祖女五皆聘良族公天性鯁樸所居官
務求盡職論事可否不茍同雖以此取憎忌不恤事母
夫人極意奉養得其歡心與三弟謹誠讓相友睦讓忽
先逝公哭之慟遂以捐館平生樂善好施鄉里有婚喪
不能舉者多助之奩賻嘗退朝見窶甚惻然召至家易
其衣履遣去不問姓氏所存如此予同榜士三百五十
人其間材局之閎練核之久若張公盖不多得也人方
傒其有顯擢受隆委以大其設施於盛時而止於是惜
哉銘曰
鎮定之間風土厚龎鉅夫魁人率生其邦碩哉張公奮
身科甲如鵬之騫而力不乏長貳諫垣帝謂公堪相古
九卿公歴其三外乗使軺内補衮職謂公弗施屢奏成
績文繡之貴鸞誥之華謂公弗顯恩亦孔嘉胡履方亨
而夀不逮賫志未償聞者興嘅留村故里賜兆相望孰
如張氏赫赫維桑有礱翠珉天禄在首銘以貞之永昭
厥後
　　　廸功郎陜西狄道縣丞周君墓碣銘
我外舅周君自陜歸洛四十年髙潔之行清雋之才洛
人往往能道之而末學小子不克拜牀下聽緒言成化
中猥䝉一詩詞意渾成惠教諄復宛然古風人之義也
不佞因和一章為夀且繼此將請益而君不可作矣君
之子瑀致狀京師託今太常少卿李璋及其弟錦衣千
户玠請走銘璋玠與走之妻皆故大學士文逹公之子
君之甥也故走不敢以謭劣辭按狀君諱端儀字士瞻
一字廷表世為洛人其先具見君之考監察御史安慶
知府諱濟之銘君生秀頴過人甫成童即侍父官江南
所至友其地之賢者學日以成尤負逺識一蜀倅過洛
以白金彩幣貽君君斥之曰吾父按蜀而予受賂於家
理乎倅大慙去安慶公卒於官府僚闢後門以俟發引
君佯諾之丙夜集輿夫布儀物篝燈鳴鼓奉柩自正門
出府僚嗟異抵洛居喪盡禮不用浮屠法服除益從郡
名儒講授諸經史及理性之説得其肯綮不樂事舉業
久之有司奉詔舉君文學才行至京師送試内閣中優
等吏部銓授陜西臨洮府狄道縣丞始至吏疑君儒者
未更事君舉錯應酬犂然有緒案牘不能煩部餫河州
有麥若干石未納而主者誤與實收納户驚喜告君君
曰是豈可幸其誤而陷之罪哉亟令送完部使者委修
學宫知縣難之君笑曰是在我乃先汰夫之老穉且病
者里役三百人為三番番役十日令召擕薪米願休者
人出穀一斗積穀數百石物料所需咸足迨落成而有
贏餘焉嘗出見巡卒一婦一女負禾一束於背云是盜
者君疑焉即立訊而釋之盖盜棄禾於婦門誤捕之者
一童子牧羊怨家以己羊雜其間斃之而誣其盜君詰
之曰羊大人穉惡乎盜怨家驚伏一婦人持帕愬有男
子强覆其首者君曰爾不出拜乎則安得此帕果已許
嫁而終欲改適者卒不聽之易其明决果㫁類此嵗饑
多盜鄉落皆然薪逹旦君宻緝之得劇盜四十人盜為
衰息北師入邊邊吏令民一丁運粟五斗以濟師君蹙
然曰民有貧富而槩令之輸非法意請富者輸貧者免
有事吾自當之民大驩擁送曰周侯真我父母君在官
將九載春秋未六十語諸子曰吾少嘗夢人書碧雲深
處四字遺我是教之退處也吾豈有所牟利而僕僕於
此哉即日稱疾請致政而歸君生永樂甲午十月二十
五日卒𢎞治乙卯三月二十日享夀八十有一嵗配某
氏與君聮徳鄉黨稱之子男二長曰魯為鄉塾師次曰
瑀被選承伊府郡主授中奉大夫宗人府儀賓孫男一
曰鼎洛陽縣學生孫女三君性孝友母孺人封氏有疾
每夜分籲禱求以身代時仲春母思櫻桃不得君終身
不食櫻桃君姊妹各一姊即文逹公夫人妹早孤在室
君許府學生王讓壻之時讓家貧甚人不知其賢也後
仕洛國學録夫婦偕老人謂君知人君居官㢘介自守
不屈於物文逹公在銓部君以薦至未嘗事干謁一語
不合即請去文逹為之遜謝其教子弟極嚴内外之間
斬斬如也退休日足不至官府營别墅於上宫至必命
酌賦詩盡歡名園勝蹟吟賞殆遍而於天時物理人情
世態一寓於詩號其稿曰歸田録凡數千篇銘曰
惟古洛社號多喆人流風所漸百代如新偘偘周君亦
洛之秀膺薦而陞惠政孔茂宦途聿振未老而休白首
朱顔婆娑林丘抗塵之懐展也非晉詩以適情匪唐之
徇有夀踰耋有子克承惟君所登徳善之徵一竁隆然
洛川之澨我刻文兮愧彼名世
　　　大同中屯衛百户徐君墓誌銘
大同中屯衛百户徐君卒葬河間郡城東之八里莊今
二十有四年矣未有銘其子昻將奉其繼母韓氏以祔
而自為狀請予銘追納壙中惟先少保襄毅公實善君
而予又獲與昻友誼不可辭則諾而書之曰君諱貴字
汝良世居永平之撫寧為鉅家宋元以來率有顯者其
塋次之封碑猶屹然存自君大父以上其世牒行履多
燬於兵燹莫可考君父諱才始仗劍從文廟靖内難渡
江以功授隆慶左衛百户母魯氏女君生而沉毅寡言
笑身長八尺有畸廣顙脩髥見者知為將種然君不以
騎射自足日從師講學尤攻於書數時大母楚夫人年
八十餘尚無恙而隆慶公數從幸家用恒弗給君傭書
以養二母會文廟定都北京凡征討諸臣家在南京者
皆召還君乃奉魯夫人北來久之隆慶公改大同中屯
衛治河間以目疾不任事言於朝請以君代時軍政草
創自衛官以下多不事事凡格律條章悉君贊之由是
屬吏有所持循而軍士受約束無敢譁者戎務一新衛
官禮君若先生長者正統已已北征之衊君亦在行得
生還而傔從兩人不知君所在先以其名馬及白金數
錠歸其家無敢私盖君平素能以恩義結下如此景泰
初四方多警太監王公敏受命鎮易州察公名欲置之
幕府君避不往見王公請於上許之然公實以謹畏聞
君悉心右左凡事弗便者規正再三公不為忤既而移
鎮陜西守備南京皆挾君與俱而王公南京最久英廟
嘗謂執政曰王敏之所行恒鮮戾者以有徐百户輔之
盖英廟在位於方鎮事無巨細必先知故也天順甲申
君引年乞歸王公固留之不獲尚書蕭文昭公侍郎廖
恭敏公皆稱其安恬非流輩可及以詩贈之君還河間
雖老矣猶手不釋卷語後進必惓惓以善行相勉端居
之暇結郡中諸老為耆年會以自適聲色之嬉一無所
好嘗謂諸子曰我每欲立功邊陲沒身王事而志弗遂
天也汝曹宜識之其卒成化辛卯六月壬寅距生永樂
丁亥七月丁卯享年六十有五配攴氏有賢行先君二
十五年卒繼韓氏側室潘氏子男四人長昇嗣百户次
某次昻太學生支出次暹潘出女三人長玉適百户劉
浩次金適千户葉蓁次寳適衛鎮撫韓鳯孫男十二人
長自新今嗣百户次自勉自勤自習自學自信自修自
誠自恂自謙自譲自仁孫女六人長宏適指揮劉涇次
安適指揮李景暘次寧在室次宸許適指揮從子温棠
次宜適指揮子董翔鳯次容許適千户子李某次憲次
宥俱在室曾孫男三人長公顯次公輔公從嗚呼若君
之所藴所立亦可謂武弁之表表者矣然位不稱徳識
者憾之顧有子若昻雖屢屈有司而學益勵行益修所
以為君之光於異時者固在於斯乎銘曰
猗嗟徐君材武且文克贊戎機不愧前勲猗嗟徐君幕
府有聞名徹帝聰逺業方殷猗嗟徐君忽捐世氛膴膴
瀛東聿妥髙墳猗嗟徐君一子空羣嗣有耿光載揚其
芬
　　　義官岑君墓表
君諱瓊字廷玉姓岑氏其先閩人曰元輔者當宋季仕
瓊州日卜築城南渡之東㟁家焉曾大父召福大父孟
清父志能三世皆有行義聞其鄉而志能號朴翁娶劉
氏生君君甫七嵗喪父八嵗知讀書一日有感於王裒
事泫然曰是無惑乎古之人也每朴翁忌日輒悲泣不
食衣不純采終其身奉母劉益孝謹飲食非旨甘服用
之具非周且善不以進劉安之曰是善事我君器局峻
整有心計自以早孤思所以亢其宗者勤生業廣樹藝
不遺餘力家日豐然性髙雅樂施予略不以其有自得
去舊居三舍許擇别墅之勝者曰藤竹墩曰豐里鑿池
闢囿建亭屋聚圖籍其中藏修游息行益飭名益美景
泰中嵗大侵君出粟二千石助有司賑饑用恩例授義
官天順中雷㢘州兵荒益甚復出粟如往嵗有詔旌其
門匠營度費甚鉅君不忍曰吾本以濟民今困之不可
固辭乃已人以是更賢之郡學大成殿敝君首出錢二
百千佐繕理釋老氏有以祝釐來告者君亦應之捐田
至百畝不恡曰吾所以有今日獲安老太平者皆上賜
也立小學延名儒教鄉之子弟孤寒者為供其學資里
之娶無奩喪無槥與貸不能償者多候君君一一料理
之俾不失所君年四十未有子至五十餘得丈夫子五
人人以為力善之應君卒以成化丙午四月九日享年
七十有九距生永樂辛卯十二月二十有三日娶李氏
郡文昌著姓真之女孝敬嚴淑恊君起家姻䣊師其賢
卒以成化乙巳十一月十有一日享年六十有一距生
洪熈乙巳十二月二十有五日五男者長英為郡學生
次蘭次芳餘尚幼女三人長適林宏次適國學生呉琇
次適李孟芳英等以嵗丁未正月一日奉君夫婦合葬
文昌之白至原郡守李公和誌其壙而未有表英之室
今大學士邱公女也因省公京師以狀來請予辱公知
愛且嘗聞君之詳則誦其狀而歎曰嗚呼若君者起海
上一孤童子能振其家蕃其先人之𦙍系而與有活民
裕國之勞顯受命服表其宅里置身於古公士上造之
列而不愧焉豈非一鄉之傑出者哉矧英之才得親炙
耆俊以大成其器業於異時求所以為顯揚者可卜也
是宜書之為世勸
　　　劉氏二親墓表
此廬陵東堂劉君觀孚及其配王孺人之墓劉在安福
號巨家其居邑荆山者一析居廬陵水口再析居江背
東堂為兩族君則東堂之彦也其先曰如初值元季紅
巾兵燹倡義保所居之玉成山為㓂所乗獨遺其幼子
以安生竒節以安既長有材局復其家又建讀書樓訓
子孫麟原王公為記以安竒節生不器而業益振且喜
為義舉嘗出白金十斤修郡學予官不受又踵前志葺
樓以貯圖籍而劉文安公記之君之考也君生碩敏寡
言笑慎作為奉親甚孝與二弟觀民觀正相友善二弟
亦為義舉和其兄置義莊里中儲穀數千斛嵗饑輙發
之助有司以賑並用恩例為義官君不自多也又作凝
秀樓具慶堂與讀書樓相峙諸君子多予其有堂構之
功者然君産日拓貲日豐而尚儉素奉賓供祀外澹然
無所嗜曰習侈無以示子孫樂施予趨人之急恒恐弗
逮病涉者建橋貧死者予槥鄉之人事不集競不平者
必求白於君君不為勢詘不為弱亢一裁之以公為人
鮮或訾之者年六十有七𢎞治己酉十月二十日無疾
卒王出廬陵汶源亦名宗其先有梅邊先生者宋末竒
士也孺人性慧淑歸劉氏内外尊幼咸宜之而奉親友
弟振困周乏持已接人諸美事孺人相成之力居多不
幸年四十有一卒於天順甲申九月二十三日子男三
長禎兆為儒學生早世次禎宣次禎獻女三適良族禎
宣以君卒之明年奉葬里之梅花郭寨傍花嶺凹合于
王孺人之兆間來京師託其鄉先逹春坊諭徳少司成
劉君道亨求予表其墓曰地雖吉而幽闃懼先徳之弗
彰也予觀史之論人非竒男烈婦不在表異之列而平
世常徳無所動人之聽聞者恒泯泯焉是豈孔子從先
進而思有恒之意哉若劉君嗣其先業益光大之而又
得王孺人為之配不以文顯不以爵貴可不謂一鄉之
有常徳者哉矧劉之先所積逺矣一厄仆元季仆而再
興及今百餘年將不有出而振於時以為君夫婦榮者
用以昭天之定為善慶之可取必而弗舛焉者乎是宜
最行勒石告諸來者而因以朂其後之人焉
　　　孺人宋氏墓誌銘
𢎞治甲寅秋尚寳司丞鄭宗仁上疏言臣母孺人宋不
幸老有疾在故鄉不得朝夕省視奉湯藥敢昧死請告
詔許之抵家之明年春孺人疾瘳語宗仁曰忠孝一也
爾宜遄歸事天子不得以我故久在告貽親憂宗仁頓
首受命還朝之三月孺人疾作竟弗起乙卯夏六月三
日也君子以是嘉孺人之賢與宗仁之孝宗仁既得請
解官持服乃奉禮科左給事中孫君孺之狀來乞銘予
於宗仁同鄉竊聞孺人之淑徳甚久按狀而銘之孺人
諱瑗果河間任丘人曾大父而上多隠不仕大父昱父
鳯俱以善行聞孺人生有容徳寡言笑樂女紅聽講小
學列女傳諸書往往通其大義母苖氏鍾愛之曰吾女
非名士弗許同里鄭氏有子綱甚賢鳯及苖心重之乃
聽其委禽而以孺人歸焉孺人事舅姑時其起居候其
謦欬躬事飲膳浣濯弗倦舅姑安之曰鄭氏有婦哉鄭
素以産髙其鄉孺人恒以義勉其夫君曰積而弗散是
撲滿也由是其夫君遇嵗侵即大發廪以賑饑者又以
餘力周其族鄰不能婚者助奩不能葬者予槥力田服
賈以兼并壟㫁為恥孺人賛其夫君教子尤力故宗仁
起進士甲科成名瑣闥間受勑命封父徵仕郎户科給
事中封母孺人里中莫不以為榮孺人生永樂庚子八
月十二日享夀六十有六子男二長即宗仁次宗義亦
以入粟補官女三長適巡檢馬𢎞次適謝恩次適史文
信皆儒學生孫男五長沂次濂次溥次沇次澍女二皆
許聘名族曾孫男一女三宗仁歸奉襄事而濂以儒學
生上京師就試秋闈因使來速銘曰卜以是嵗八月二
十二日將奉窆孺人於某鄉某原銘曰
有美令儀惟宋之媛相攸徳門惟鄭之彦於顯慈訓卓
彼嗣人近侍有聲慶原其親錫命輝煌宜耄而壯孰遽
逝兮捐此禄養故丘隠隠吉壤載占𤣥室勒銘用昭其
潜
　　　順徳府儒學教授黃先生墓誌銘
閩之莆士治尚書極精其講授皆有師承其出就試一
藩在選恒居他經十五上禮部天下士莫敢齒焉若精
是經又兼治他經而行檢可方古人如我黃先生者亦
可一二見然位弗稱徳抱道以終固其命之不淑哉先
生諱綸字廷經本唐侍御史滔之裔世居莆之烏門曾
祖憲成祖孟珍皆以行義重鄉井父韶始以尚書舉進
士為户部主事母詹氏亦名宗先生生有美質早失所
恃以童子居喪悉合禮度主事君在京師聞而竒之俾
授尚書於季父廣元教諭韺遂以興化學生中景泰丙
子鄉試明年會試中乙榜授汜水教諭汜水自開學士
無與科名者先生教數年立條約嚴課試士習一變而
館下多成名時提學副使劉昌慎許可獨記其新學曰
黃某博學甚文誠實端慤諸生既樂得師而民亦樂於
學之有教其言如此滿九載汜水人上狀願得黃教諭
知縣事李曹州在吏部將從之而侍郎崔公順徳人遂
言其郡學之弛乃以先生為順徳教授久之順徳士翕
然化服往往取進士躋顯位視汜水益盛滿六載聞主
事公之喪哀毁踰禮遂致疾沒於順徳學舍時成化甲
午四月望日也得年若干先生負學識精於鑒采天順
壬午同考順天府鄉試閲尚書卷取今禮部尚書倪岳
侍郎兼學士李東陽太常卿兼學士程敏政乙酉同考
應天府鄉試閲詩卷取故詹事兼學士陸簡嘗一主考
湖廣收士亦多先生自釋褐歴教二庠所得俸金悉寄
上主事公自奉極約而處之裕如聞訃日至不能自存
見者憫惻處庶弟恩義周悉與同出無異配戴氏廣東
按察司照磨鼎之女弟肅雝之行著稱一族與先生恭
儉相老尤人所難先一嵗卒得年若干子男一曰堂三
女適林居潔蔡子濂鄭華璋皆故家子孫男二遂宗元
宗先生以成化己亥葬邑天馬山之麓戴氏祔焉未有
銘其墓者今二十一年矣堂以書告其季父今户部主
事顒一以其同宗翰林庶吉士瀾之狀來屬銘憶壬午
之嵗敏政獲得雋於秋試時先生嘗力言於主考請寘
首選主考者銜先生位下而専抑寘第二先生每以為
不慊而敏政無似其何足以當君子之奬進出於尋常
若此哉追惟平昔報徳無期而堂千里以書見託不敢
以鄙樸辭也序而銘之銘曰
守儒一官閲嵗十八教嚴考公孰遺弗逹哀毁沒世斯
孝之純猗嗟若人其生弗辰惟古賢喆志在為己人不
我知害慍害喜青山之原有寧一丘孰銘之幽孰揚其
休
　　　贈文林郎監察御史呉君孺人汪氏合葬墓誌
　　　　銘
君諱綱字廷振世居歙西澄潭徙莘墟故贈職方郎諱
仕仁之孫兵部侍郎諱寧之子今監察御史瀚之父其
先世具大學士商文毅公所為銘侍郎公起進士歴三
朝為時名臣有五男君其長也次曰縉興國知州曰紳
順天府通判曰紋曰綺皆克家而君尤恢頴少治尚書
業舉子垂成值正統末侍郎公以憂勤違和得請歸治
疾君遂里居不復出且曰士不見於世則施之家不足
以及人猶可善其子弟患不為爾盖君侍公三十年左
右就養務樂其心志率佃傭女織男耕咸職其職無敢
懈棄家用大充嵗時奉奠饋禮賓戚備婚喪百務井然
一毫不以相撓公安之恒稱其孝夀八十餘乃終君與
諸弟雖異出而相友愛紳紋及女弟之子汪正資遣從
師逺外三人者果前後薦於鄉正遂舉進士歴官知辰
州府君凡四娶其先芝黃程氏繼兩汪氏一出歙潜川
一出休寧舊市而陳氏晩繼並肅雝相成壼内無盭言
己所有田不自殖捐以入公費弗恡尤樂施予振窮乏
汪富陳振皆君内之兄子孱而家圯君以屋處之又衣
食之久不衰呉歙名宗至侍郎公益顯君嗣之不矜家
法益備鄉人無少長悉重君一時公卿家子孫良自以
為弗及君偉瀚而教之力曰是必亢吾宗然徳業之成
自内始為擇配休寧坑口孫氏又擇繼歙南方氏果賢
孫出處士慎樞方出光禄署丞員盖君保家裕後有逺
識類此瀚舉進士明年歸省而君卒授御史之三年獲
勑命贈君文林郎如其官休寧汪氏贈孺人陳氏封孺
人新安諸汪在歙休寧特甚孺人為舊市隠君志道女
有至性歸呉甚宜然不逮其姑汪宜人益謹事公以勤
儉相夫而倡其家人娣姒咸譲盖方歸寧遽以疾告弗
起君卒成化丙午六月二日享年六十有五汪孺人卒
天順壬午三月六日僅年三十有二子男一即瀚也女
三長適槐充胡以盛次適潜川汪惟潤次許聘潜川汪
某孫男四人長楫次材次相次幼𢎞治乙卯侍御受命
出按浙江前期奉辰州君之狀以告曰瀚十嵗而喪先
孺人不克襄事先君捐館亦未之卜恒惕然弗自安兹
獲兆於歙西某山之原將用某年某月某日奉以合葬
先君位中先孺人位左而虚其右幸執事畀之銘予晩
生嘗一拜侍郎公於堂及見君而去侍御講通家之好
甚厚誼不敢辭銘曰
相昔范公有賢伯器弗顯于時就其諸季桓桓司馬懐
范之憂懿哉封君純佑與儔良配弗年鍾美一嗣䋲武
在廷孰尚其志奉揚褒典載卜新阡紀行琢辭百世之
傳
　　　黙齋先生鄭君墓誌銘
永豐有君子曰黙齋先生鄭君諱賢字顯才其為人純
敏簡厚喜問學盖親其貌耳其言宛就古人也少治尚
書業可舉進士而阨於疾不獲出自見天順初有以經
明行修薦者辭不起鄉射禮行有司必致聘為賓僎而
君亦以齒徳弗逮辭退處一室左圖右書謂聖賢之學
非在言説以黙題其齋其教子弟極嚴詰朝則令就家
塾親師友夜則給燈火課勤怠正襟危坐且訓且讀刻
燭計時大約盡二鼓乃已君孝友天至雖奩貲亦不敢
私蓄出納一聽父母時祀預潔粢盛習儀節齋心秉誠
率家人就位拜跪奠獻無敢譁者與諸兄同學相愛無
間言從子軾年十二而孤訓育如己子軾果舉進士為
御史有聲君交朋友不欺是是非非一折之以道義性
善飲醉而益恭以多病學醫遂深究素難及諸家要訣
間推以活人人徳而謝之弗受治家則先之以儉勤惟
市古圖籍振窮乏不恡佃人客户有所輸而羡者還其
粟貧死而不能償者燔其劵君長子軏嘗輸馬於邊請
冠帶為君榮君得文書叱曰若安得以是束我玉山令
莆人陳孟寛素重君聞即相語曰此朝廷著令烏可輕
也君乃不復言君為文典雅尤長於古律詩字法率更
屏去媚好所著有黙齋集若干卷君之先出宋忠臣同
州守威愍之後元末避地自玉山徙永豐之石梯又徙
東里子姓日蕃君祖大徳父應麟皆儒者母某氏君生
宣徳戊申九月一日卒𢎞治乙卯正月二十日享年六
十有八娶江山胡氏與君聮徳婣黨稱其賢子男三長
即軏舉進士今吏部文選主事次軨克家早世次軸儒
學生女一適邑之排山周禎孫男七長濂儒學生次洛
次汶次漳次洙次泗次源孫女三軏將以某年某月某
日葬君某鄉某山之原以兵科給事中周君序之狀來
請銘序於君為外姪稱君之碩節髙誼可質諸鬼神無
媿其言殆有徵也噫古之所為篤行君子若鄭君者非
其人與銘曰
惟古之人君子是則世方譊譊我獨以黙君非不言思
力於行學以黙識行以黙成通徳之門威愍之系君將
紹之展也無盭矧復有子宰屬攸司引爾世烈庶其在
兹紀述諷吟亦復有稿傳豈在文驗厥深造玉山勝地
埋玉其中貞石勒銘君子之終
　　　承事郎譚君墓誌銘
君諱瑛字彦華譚姓滁之清流人為武畧將軍護衛千
户追封崇安侯勝之曾孫贈奉天靖難推誠宣力武臣
特進榮禄大夫柱國崇安壯節侯之孫新寧伯忠之子
今太保兼太子太傅嗣新寜伯祐之叔父君生貴家性
淳樸不事紈綺之習恒以壯節侯父子開國靖難並有
功著於盟府思以忠勇自奮不果則又曰奚必為是哉
施於有家亦足以見志矣遂身任家政事父母蚤夜不
少懈君本岳夫人子而奉嫡母朱夫人如生己御僮僕
治田宅弛張間悉有規緒親賓還往慶弔以時而豐約
惟所當兄璟嗣爵當正統末出守浙江卒於鎮長子裕
亦不禄而次子方在髫齔今太保公也君既茹苦襄事
即擇師教之曰此子不凡當大吾家時以先烈語之太
保公奉訓惟謹受知列聖命莅前府總神機兵兼督十
二營軍事進陪廟謨忠恪靖慎盖君左右之力居多每
旬休太保公率父子上夀君為之盡歡曰先壯節不死
矣予復何憾成化中淮揚饑詔官賑之君遣人輸之粟
以助恩例授承事郎秩視七品然君亦不自侈愛居山
莊課家人樹藝為樂因號玉泉居士京師名流多禮重
其為人君素苦痰疾忽甚太保公憂之數迎醫躬視湯
藥候起居如父君安之至屬纊無他繫慮惟勉太保公
盡心國事人兩賢之時𢎞治八年三月一日也距生宣
徳七年七月六日享年六十有二配錢氏先三十年卒
繼趙氏生子男二長禄次禮女二長適虎賁左衛指揮
使張宗次在室孫男一尚幼太保公卜以是年四月八
日奉君葬石徑山祖塋之右以錢夫人祔焉前期手狀
其行請予銘予承乏史氏親見壯節侯佐文廟渡江時
事未嘗不偉其忠意其後之人必多賢者以衍其弓裘
之業於無窮若君亦可謂稱其家者歟銘曰
有偉前烈孰嗣而方有後賢人孰啟而昌嗣又啟之惟
譚仲父孝友在躬其容俁俁謂君弗顯亦有冠鞶家政
孔修榮不以官劍履世蔵君妥其右𤣥堂刻銘永示厥
後
　　　孺人馮氏墓誌銘
孺人馮姓世為呉人而籍京師故廣東按察副使定之
女今通政參議趙公昻之婦光禄少卿竑之妻年三十
有九而卒卒之日予往弔之參議公泣謂予曰吾與憲
副同學交莫逆通家還往新婦生七嵗即聰頴如成人
憲副及張夫人亦見竑子不凡恒語我夫婦曰必以是
女妻若子夫婦大喜既入門事我及其姑潘夫人極孝
敬吾喜賓客新婦率家人治具必精腆愜吾意嵗時奉
祀及有所慶弔於親故里巷相其姑以行舉不失節吾
老矣而喪賢婦天乎奈何少卿亦泣謂予曰孺人之來
歸也吾尚家食恒日夜勸予曰二父皆以經術顯名子
必刻意問學用光吾舅我先公亦瞑目地下矣予感其
言以有今日且予自舉進士為刑科給事中歴左右都
給事中皆以言為職恒懼以論事獲罪孺人必勉之曰
吾見吾父為御史亦每每論事曰國爾忘家子宜識之
予年壯未有子孺人亟為娶陳氏曰繼續事重烏少緩
邪既而陳氏果生男孺人亦繼有男相保愛如一不幸
得孱疾踰嵗不起而其所得男先以病夭嗚呼天胡使
人至此極而予以中嵗失此良配也惟先生不鄙而賜
之銘乎幸矣既而少卿諸弟亦皆哽咽相語曰自有吾
嫂我兄弟益相友敬盖飲食衣服器用一無所偏嗜而
辭氣温淳恒恐怫人故為娣姒者一相讓如兄弟無後
言若吾嫂之賢何可得也先少保襄毅公與㕘議公相
友善故㕘議公以女妻予季弟敏行亦不幸早世而於
孺人之賢則得之稔矣矧重以少卿之請而可以辭銘
哉孺人生天順癸丑九月二十四日卒𢎞治乙卯三月
二十七日生男女各一人今所存者女爾以少卿貴受
勑命封孺人有柔儀淑行著範閨閫之言考行陳詞誠
有如聖製之所褒焉者矣少卿擇嵗之四月十七日以
孺人祔葬長慶壩祖塋之次銘曰
不妒而有嘉出於己子不夀而獲顯封為不死嗚呼孺
人尚妥於此
　　　歙黃處士徐孺人合葬墓誌銘
嗚呼此歙黃處士徐孺人之墓其子為今兵部職方主
事華其地為鳯凰村律充原萬羅山其向子午盖處士
之葬也不及誌追樹表焉後十有二年華將奉孺人以
祔乃泣為狀請敏政并書之惟處士歙耆舊孺人佐之
成其子而殖有家用顯黃氏法不可以不銘君早嵗喪
母汪十嵗而喪父興夀君兄弟中最穉弱能自飭服儉
勤至長老業日以興念非子種學終不足以光世乃送
華入郡庠又遣受尚書於閣老商文毅公久之薦於鄉
鄉人大驩謂君夫婦之善居子也華五上禮部弗利朂
之益勤曰命也勿戚華果舉進士令撫之金谿過里日
置酒上夀婣黨畢集處士喜甚曰是雖榮必努力公家
以不負今日吾乃安爾華受訓唯謹又一嵗以入覲獲
再省焉抵任而處士終盖年七十有六矣華改令岳之
平江也孺人誨之諄諄如其父以是華政美有文用部
使者薦召入朝復過里鄉人益觀慕以為榮其官職方
也念母不置會陜有戎事請行計歸日可取道省母未
行而得訃於是孺人年八十有九矣處士諱禎祥字仲
述所居歙黃屯徙潭渡出唐孝子芮之後惟和易不茍
喜周窮困奉繼母程如生己事三兄甚友其教華不獨
事舉業又勉之繼述俾倡立祠享孝子合族人為黃氏
譜傳焉晩結茅黃山下種樹佚老甫成而不起孺人居
歙朱方亦早失其父處士恩及母胡氏内行甚肅喜儉
樸晩率其冢婦程介婦汪治女紅如壯時盖凡勤家恤
祀逮下裕後之懿與處士嫓徳而無嫌處士卒成化甲
辰八月九日孺人卒𢎞治甲寅十二月二十七日子男
二雄華雄先卒華即職方君也女一適方塘胡禧孫男
四瓊珙珤珂女一適鄭村鄭楷曾孫男一鉞女一尚幼
惟處士夫婦刻喜教子而躋逺夀睹其成盖天之報施
善人弗爽也恩被貤封澤其漏泉以昭其令名於一鄉
也有日予與君同郡且重華請乃最羣行而於教子事
特詳焉又系之銘銘曰
惟歙黃君孝子之裔有聮徳兮厥聲孔懿力哉庭訓續
我世風爰目其成並夀考終於帝降祥一視所積鸞封
嗣來光此窀穸鳯村恊兆山峙川澄貽後有銘錫類之
徵
　　　百嵗程君墓表
貴三公富萬石文章功業名一時者人皆可致之惟夀
則有不可强焉者况夀而至於百有餘嵗者哉非上有
建極錫福之君而斯人之得於天者獨厚且完烏足致
此若吾宗以道君之夀豈直一家之盛哉固海内之所
鮮也君與予同出陳將軍程忠壯公之後所居㲼口其
族以宋端明殿學士洺水先生益顯曾祖煥祖連父安
皆力善不仕安娶於呉生君諱實字以道一諱詩其為
人淳樸涉獵書史少客江湖間嘗以木易粟至姑蘇貸
人值嵗侵悉棄不取而歸歸更事畎畝不復出力勤孔
時所入恒倍家居率晨起呼子弟督佃傭各職其職無
侈以肆夜即課諸孫鳴琴讀書抵夜分乃寢客至張燕
雄談雖老不倦既老取貲産立劵不與子而與孫曰如
此庶幾可均也君處己待人若易直然皆不失矩度一
門百口馴馴怡怡號詩禮者或不能及君狀貎頎然兩
目如漆耳幾垂肩中有毫長二寸許齒髮變矣而白者
黑脱者生年九十五嵗以恩例授冠帶每鄉飲必禮為
大賓君多辭不至年百有一嵗乃終終時盛服呼諸孫
語之曰我將與汝等永訣言訖而蜕君生無疾疢未嘗
延醫請禱步履如飛終其身不杖殆異人也君生洪武
乙亥閏九月十七日終於𢎞治乙卯三月十九日前後
三娶初姚次黃次呉舉和順不盭族黨稱之子男三人
徳龍徳思徳良皆先君卒女三人皆有歸孫男九人孫
女三人曾孫男九人曾孫女六人𤣥孫男一人予又聞
君壯嵗在呉下遇雨渡而溺自念非除衣鞾無以獲生
即伏水中褫衣去鞾一躍而起江行遇盗衆潜伏莫敢
動君曰如此示弱舉將不免矣奮出直前摶之盗披靡
散去然則君所禀之厚且完而加以伉健若此宜其夀
之過人也因并書之貽其孫俾刻諸墓上之石嗚呼我
列聖休養涵煦之澤被海内久矣而有人瑞焉乃出於
新安之程氏得不謹著之以昭其盛於無窮也哉
　　　一樂汪君墓表銘
新安大姓無慮十數而汪為最汪之先率祖唐越國公
子孫分布列邑而歙潜口為著潜口之汪在宋多顯人
聚族以居不下萬指而一樂君在近時為稱首一樂盖
人以慶君而因以自名者也君諱順童字永徳其為人
有志操簡黙自守人或莫知其何如至其發言勵行率
不倍於道名讀書者或弗能及然君又未始不好學自
朂也其所學不事佔畢事其大父彦實父士賢兩翁及
母張孺人繼母羅孺人最孝生養死葬如禮不伍於流
俗與其兄永仁永竒弟永義甚友永仁永義皆不禄遺
其孤曰以誠以聰方幼稚凡家政悉君綜之家益裕而
撫教其遺孤皆有立稍長見以聰之子正也慧曰是足
亢吾宗者遣為學諸生正果以明經舉進士歴南京户
部郎中知辰州府事族益華而君為善益力濬眢井成
廢梁葺舊衢以利居人之飲食來往雖鉅費不吝周窮
恤匱不責其償甚至於焚劵鄉人徳之有小忿或相戒
勿令一樂汪君知或競入有司不可解得君言即解去
年益髙行益尊每嵗時或生旦親戚子弟上堂稱夀歡
動閭里里人兵部侍郎呉公與君生同嵗一顯於朝一
隠於鄉有姻婭之好時人謂可比漢王霸及令狐子伯
兩人君以成化丙午十月卄四日卒卒時無他語惟以
不墜先訓為言享年八十有八距生洪武己卯八月十
一日配洪氏出宋少師中孚之後早卒無子繼詹氏鄉
進士熈之女兄皆名族有婦道子男三人長以輔次以
受次以澤女二人長適張思浩次適洪永殷亦皆名族
子孫男七人柳桓橚栻楨植彬孫女七人曾孫男十人
以輔等卜𢎞治戊申正月朔合洪氏詹氏葬中鵠鄉大
吉灘之原前期以正所具狀使人來京師請表君之墓
予往嵗家居嘗過潜口雖不及拜君然及見以聰君及
汪之諸彦顧其山水秀環閥閲鱗次竊意其有享徳夀
而名一鄉者當出其間乃今得考叙一樂君之遺行刻
之貞珉以詔後來則豈非所樂聞而足以慰其夙心也
哉表之而繼以銘曰
嗚呼是為一樂汪君之墓有三子以承有兩配以祔孰
云淑人失我鄉度尚有遺芳以篤其祜以衍其祚而啓
後人之永慕也
　
　
　
　
　
　
　篁墩文集巻四十七
欽定四庫全書
　篁墩文集巻四十八　　　明　程敏政　撰
　　碑　誌　表　碣
　　　中奉大夫江西等處承宣布政使司右布政使
　　　致仕秦公神道碑銘
𢎞治乙卯冬十二月十有二日江西布政司右布政使
致仕秦公卒於家敏政方抱病倚廬不及聞也公子銳
函書遣使來新安請書其墓上之碑始克聞之既啟書
進使問状知公居其先中憲之䘮哀毁踰節杖莫能興
期嵗而不起為之悼歎曰孝哉秦公諾銘焉而未成也
敏政入朝道錫山諏公尚在殯艤舟入吊又知其卜地
在恵山聴松菴之南復往視其兆域銳使人尾舟言𦵏
期廹矣敢速銘乃克叙之曰公諱夔字廷韶其先自淮
海遷錫山曽祖彦和祖繼昇父旭封承徳郎兵部主事
進中憲大夫武昌知府里人私諡貞靖先生凡世徳之
詳具見其碑公生而俊頴不凡中憲竒愛之俾從鄉先
達游力學不勌以天順己卯舉于鄉庚辰舉進士壬午
授南京兵部武庫主事職思其憂上疏請革冗𨽻以律
貪饕識者䇿其通大進遷職方貟外郎再遷武庫遷郎
中一以公勤自勵先尚書襄毅公器之每有推薦輒留
以自輔成化壬辰始進擢武昌知府武昌古楚封國而
中外重臣及三司治所咸在焉地大事殷守多以愞罷
公上承下御動中肯綮郡政犂然而均徭法畫一尤善
巡撫都御史為下之列郡嘗夜出祀神遇縶婦於江滸
訊知為商妾柳氏被刼不汚者力捕誅盗而歸之以公
務過長沙出良家子睦氏於娼籍人稱公神明部使者
交章上其治為湖南第一詔予誥晉階将有除命而公
丁母恭人殷氏憂先是郡百需取辦於市緩其償人多
怨咨公出官帑銀給之而籍封其餘乃歸廉聲流聞民
攀送不忍釋有役均訟平之謠服除改南昌江右民故
譁於訟公除奸植良人大懾服廣昌令疑何甲将訐已
啖某乙誣首之坐辟公察其寃詰之乙吐實甲得不死
吉安彭伍二大姓訟累嵗株連百餘人公承勘俾離立
以次陳不得相耳語事不旬日而决由是他郡獄難讞
者亦多委公乙巳遷福建右參政忽遘疾視事僅十有
八日丁未還公江西進右布政使遂以疾致仕聞者無
不惜其用之弗究云公里居疾少間與二弟旦奭友于
奉中憲備至凡佳辰勝地必致老人所好者操几杖侍
行中憲樂之曰是善事我公疾革無他言惟呼筆作書
以弗克襄事為恨公風采秀出襟宇清灑若不可以塵
事凂之者然曹叢務委剖决無滯遇公議偘偘直言無
媕婀之態宦轍所至必表章先哲風厲其士人在武昌
新張乖厓祠建昌復李泰伯曽南豐二祠其志向可考
而見也中憲以淮海後人力紹其詩公自幼齡即工賦
詠清麗豐蔚由二秦以趨盛唐不名一家至其博覽羣
籍發為文章亦條鬯雅贍可誦而傳也所著中齋集若
干巻公夀六十有三配沈氏封恭人子男一曰銳儒學
生女五適錢稷陸含章過轅在室者許聘楊泰華天恩
孫男一始中憲之沒也公不逺千里請予銘不二年銘
公公壻陸􁀼章詹事簡之子也詹事與公交莫逆而父
子亦相繼不祿噫何㝠㝠者於善類摧折若此嵗華遄
邁老淚相傾誠不忍執筆而通家契分非一日也銘可
得辭乎矧公以孝終而可以無書乎銘曰
謂公弗顯公位方伯謂公顯矣疾疚中厄繄顯弗顯公
亦何心簉属司馬奉我官箴二牧所臨民孔懐矣嘅彼
兩藩弗播予指政典則有詩宗亦昌音與政通厥聲肆
揚不毁在經乃伏苫塊孰識公心不亡者在恵山之陽
有石有泉公營其間式歸其全太史勒銘一語非簡孝
哉秦公孰與其顯
　　　贈文林郎監察御史于公封太孺人孫氏墓表
登之寧海有逸菴處士于公既卒之七年為𢎞治甲寅
以其子侍御考績恩授敕贈文林郎監察御史配孫氏
封太孺人踰年而太孺人卒於家侍御方奉命出按畿
北四郡之地告訃于朝詔别遣御史一人代還得解官
持服東歸前期奉二状詣予請書其墓上之石将刻而
傳焉按状公諱興字永昌其先在寧海多聞人譜逸莫
可考至公大父通父讓並隠居不仕以行義重其鄉鄉
人為之語曰于氏其有後乎公生而聰悟明爽在襁褓
如成人稍長喜書史從師􁆸授能通其大義與客論古
今上下人物臧否政治得失亹亹忘倦客或難之必語
之故曰是當出某書是當為某人語客相顧歎服訹之
仕則曰幹父之蠱猶懼不能况欲有所為于祿仕哉自
是窮旦夕竭心力出其所長以釐家政督僮奴某蠶某
耕各職其職慶吊還往悉有規緒百務井然無敢舛且
譁者父母大樂曰吾有子矣公於父母生致養沒致哀
䘮祭無違禮於族人貧不能立者隨其力濟之俾不失
所外姻李氏子幼失怙恃公收養之為擇配還其宗鄉
人翕然稱之曰于翁孝義人也吾属有事不叶訟不終
者宜請决之盖得公一言即解州大夫舉鄉飲必禮致
公公以齒徳弗逮力辭因自號曰逸菴公兩子敎之極
嚴曰孟也治生業以嗣我仲也力學以為我先人之光
無怠故侍御奉訓惟謹遂舉成化甲辰進士第為行人
以選授(闕/)　道監察御史太孺人家同邑處士安之女
有淑質能閑姆敎涉獵小學列女傳諸書而於縫紉澣
濯中饋之事皆習為之精年十八歸于氏上承下御以
肅以雝家人宜之時親紡績以佐公之勤儉盖公奉親
敎子恤貧逮下之美太孺人相成之力居多而公亦敬
之若賔太孺人常病目失明幾三載諸藥弗效公齋禱
於神不數日復明人以為聮徳獲祐之驗公卒於𢎞治
戊申十二月十三日享年六十有二太孺人卒於乙卯
五月二十二日享年六十有四子男二人長盛次茂即
侍御君女若干人適某某孫男若干人孫女若干人公
墓在其邑西山解荘之原侍御将以某月某日奉太孺
人之柩祔焉惟天報施於人不於其身必於其子孫此
不易之理也若于之先所積甚逺逮處士公益謹禮好
義迓承遺澤而又得孺人為之配聿興有家訓成厥子
為憲臣于盛世才行風裁依然一時巨擘而勲名所厎
未艾也然則顯揚之業致澤之功亦何必身享之為得
已出之為快哉予以是撮其羣行與褒典之隆用表著
之使鄉人道而讀之者為嘉歎曰此于侍御二親之墓
其可景慕也夫其可興起也夫
　　　宜人潘氏墓誌銘
宜人潘姓鎮江人適馬氏今封奉直大夫刑部署郎中
讓之妻故昭勇将軍金吾左衛指揮使俊之婦也以子
懋貴受誥封宜人享祿養者十五年年六十有五以𢎞
治乙卯四月二十日卒卒之前一日力疾諭懋曰我夫
婦訓汝以有今日汝宜勤恪廉靖以報上恩不貽慼爾
父吾瞑目矣又逾日不起嗚呼是亦可謂之賢矣乎潘
氏世儒素至宜人之父處士君與其配王孺人尤以儉
樸相尚故宜人得于内訓習禮容肅而不妒睦而不争
人稱之曰淑女既歸馬氏恒以不及事舅金吾公與其
姑為憾嵗時奉祀必竭誠以享如事生者當是時奉直
君之兄良事英廟同知前軍都督府事被寵眷甚隆食
指甚衆宜人佐夫君綜理家務悉有規緒處娣姒極愛
敬無間言内外婣䣊多勲舊貴戚而宜人恬然其間不
矜以侈勤女紅至老不勌家人止之不從曰吾所樂在
是人又稱之曰淑妻宜人見懋之少頴也間語奉直君
曰我家雖以武顯宜濟之父庶先業之益振乎奉直君
是之亟延名師儒訓懋懋果力學致用如其言而宜人
於少子諸孫皆廸之以經術於諸女警戒尤切無豢養
之習人以是又稱之曰智母嗚呼是誠可謂之賢也已
宜人生子男二人長即懋舉成化丙戌進士授行人歴
官刑部江西司郎中次惪女二人長適金吾右衛指揮
使吳瑄次適羽林前衛指揮使張文孫男三人長存道
次存仁次存義孫女四人尚㓜懋将以卒之年某月某
日奉𦵏順義縣孫侯里祖塋之次而以其同官貟外郎
周君瑾之状來請銘初南京大常卿(闕/)君瑛以女妻懋
人謂得佳倩而馬君予同年友也故因得其母之賢如
此不可以辭銘銘曰
隐君之女嬪於貴家既肅而雝壼職無譁訓子以文用
叶祖武揚芬履亨智哉斯母牲鼎備養珠翟在躬不改
素風嗟孰與同維桑居南食兆于北貞石勒銘昭此令
徳
　　　吳氏親塋表
休寧著姓凡六七商山吳氏其一焉自商山而散居不
一有諱育源者始徙縣東市卒𦵏二都亭子山餘二十
年矣其子齊旺恐來者日益逺而莫悉其先之所自出
乃奉其世譜請走文勒石墓上以告其後之人吳氏相
傳出泰伯之苗裔以國氏而新安故吳境也至畨君子
孫又散居江東西歴漢晉以來世有顯人逮唐而監察
御史少㣲始見于史少㣲之子中書舍人鞏居休寧有
石舌山蓮池之勝當世榮其再世以文顯至以鳳凰名
山池跡迨今存鞏七世孫琇生五子分居金竹梢雲吳
田諸處而少子舝始别居縣南上山生子明明七世生
舜選當宋崇寧初以高年賜爵奉議郎生二子長俯舉
乾道一年進士止大學錄號棣華次儆舉紹興二十七
年進士歴官廣南西路安撫諡文肅號竹洲竹洲從學
南軒受知考亭東萊為時碩儒俯生四子長垕私淑考
亭雖黨事起篤好不徹所著曰自勝齋集垕生錫疇以
孝友聞從學程勿齋用薦為白鹿洞書院堂長不赴所
著曰蘭皐集錫疇生三子其仲曰浩世其學號直軒所
著曰大學口義盖國錄之後可見者如此儆生四子長
載仕為高郵軍判生廸功郎鉉鉉生國史編校資深嘗
上竹洲集于朝宋亡高遁自卜塟所築其傍曰全歸菴
至元初起為南軒書院山長力辭不出所著曰友梅集
資深生五子其少曰枳枳生七子其少曰同當國朝洪
武初益自植以拓其家同生四子其仲曰牛牛生一子
天童天童生一子積善皆以謹厚聞積善生三子其季
曰育源則今始遷東市者也育源字徳生少倜儻負大
志以祖基湫隘思有以廓之乃卜居邑中買田築室為
久計業漸以宏又出遊四方納交其名士聞見益廣徳
益充縣令丞舉以司一鄉之政鄉人翕然敬服争訟者
多取决焉卒以成化戊子八月十九日得年五十有四
娶王氏有賢明之行生子四人長即齊旺次齊興齊歡
齊恱皆能守父之訓而齊旺又續其譜佐其叔校竹洲
集刻梓行世則吳氏之後謹禮淑身思以昭其先烈而
弗墜其文獻之傳固将與上山之族相望而益隆也哉
予嘗考文肅公與吾宗㑹里尚書文簡公同遊其諸子
又從學文簡公之從子樞宻正恵公若汊口端明則於
文肅為甥孫而友梅則又槐塘丞相文清公之所亟稱
也走之先十世祖奉議諱仔府君從遊文肅文肅為記
其所謂相公橋者其文尚存每一奉誦􁒍然如接風儀
聆誨敎思執鞭不可得而緬懐一時師友淵源之懿與
其通家契分之深雖百世一日也故本齊旺之意備書
之使過而式之者知其為大賢君子之後且示夫嵗時
展禮于松檟之間者得因以自朂焉
　　　賔山劉君墓誌銘
嗚呼此杭詩人賔山劉君之墓君諱英字邦彦汴水海
昌侯之裔也有諱滿者從母為劉姓以材武顯于元三
傳入我朝始居錢塘北郭之夾城里曽大父君美大父
善父琮世居藥有名母傅氏君生極秀頴少從學大理
夏季爵先生自經史而下暨諸子集錄罔不涉獵含英
咀華一于詩發之其詩精妥流鬯兼備衆體三吴兩浙
之言詩者必曰邦彦由是邦彦之名聞四方四方士道
杭者有所臨觀非君與俱無以饜客意聶大年者江右
詩人也敎授於杭竒君以為忘年友吳興張太守靖之
自以詞學高東南亦雅重君作曰邦彦非今人也君性
孝友無故不敢去親側有美服食親未御不敢先景泰
天順中藩臬郡邑欲以明經起君君以母老固辭親沒
䘮祭盡禮二弟曰華荘不祿贍其孀撫嫁其孤與人交
不獨以文字切劘而周恤箴警甚至别業在甘泉里多
竹榜其室曰竹東晚更號賔山皆終隠之意也雖不善
酒樂與人羣時放適於絲竹顧其中確有意見是是非
非不茍為偃仰有古英豪風致𢎞治戊申感一疾猶不
廢詩閱九載乃不起丁巳五月十有二日也夀七十有
二嵗所著賔山集蕉雪稿竹東小稿湖山詠錄及手編
兩浙歌風讀書纂要若干巻配仁和鄭氏南京刑部郎
中厚之女太常少卿環之女弟克相君先十七年卒子
男二演淮皆學詩世其業女一早世孫男二彭彩演等
将以戊午三月六日𦵏君南山慈雲嶺之原以鄭祔予
辱友君二十年嘗評君孝友似黄山谷高蹈似魏清逸
曠達似楊鐵崖庶幾為實錄者今茲被召至杭君已前
逝不及見也既哭吊君而演以治命奉應天尹于公景
瞻之状來乞銘景瞻于君尤厚善銘曰
繄詩法唐中涸而蹷孰濬孰培俾茂而發居杭氏劉爰
奮以掲咄彼哇淫秀出靡竭其氣峍屹其韻馝馞茂發
者存孰謂其沒
　　　朴菴陳君墓誌銘
朴菴陳君之終於家也子珀方以御史受詔考牧南畿
中道而得訃即以聞請奔䘮如制㑹予亦有召命北上
得聮舟焉間奉編修黄瀾所述状以請銘予發状而歎
曰嗚呼若陳君亦可謂篤行君子者歟君諱應字順元
世為莆田舊族大父乾初居城南父祈遷方壺號實齋
生君一子見其質秀頴愛竒之俾從良師遊為舉子業
垂成矣而實齋老以家政付君君能敦孝敬副其志而
於奉先禮客御佃傭悉有規緒與人交誠慤不欺未嘗
有一之交惡者鄉譽甚美實齋嘗遘疾醫不奏功君夜
焚香籲天刲股和湯藥以進食之良愈早䘮偶一老媵
侍不再娶有勸之則曰吾見繼室多不利前子以斁家
者故弗樂耳實齋病莫能動履朝夕扶掖至親操溺器
不少懈其卒也哭踊幾絶䘮𦵏盡禮君篤意敎子朂之
成而珀亦奉訓惟謹庚子舉於鄉授山東堂邑學敎諭
迎飬五六年堂邑人化其慈孝庚戌舉進士為監察御
史君時里居益韜晦不輕出與親朋軰結社自娱恒馳
書諭珀以守官行己之要故大司寇彭公韶慎許可獨
稱君之福履其卒𢎞治丁巳七月八日疾革不亂召諸
子㸃檢䘮具豐約得宜翼日正衣冠而逝君為學務躬
行不事葩藻因號朴菴以見志然考其生平為孝子為
義夫為賢父為達生知命之逸老則古所謂篤行者君
豈多讓哉距生宣徳癸丑十一月十四日享年六十有
六配黄氏諱淑真延興東埭處士謙甫之女年十七歸
君三十而卒其治家肅奉姑孝勤生樂施賢明人也而
不究其内助之業姻䣊惜之其生宣徳乙卯三月七日
卒天順甲申八月十六日子男四人珀即御史君也與
瑚皆黄出璵璠則媵出女一人適徳義吳某孫男一人
萬全孫女四人俱未行珀将奉君𦵏其鄉木蘭陂之原
以黄祔状言君少時祈夢于邑之九鯉湖見白衣人示
曰白馬如伏騘前程可見釋者謂當為臺官而君卒以
布衣老既属疾得京師之報珀為御史乃憮言曰吾不
起矣此其騐誠異然予有進於是者御史君立朝以淑
慎自将功名伊始推恩之典計日可得則君之名著於
鸞書銜題于廟主其所驗不亦大乎銘曰
莆有君子厥氏惟陳制行之篤可方古人其徳孔潜焯
彼賢嗣虎榜豸冠卒其先志竚有褒典叶夢之祥履善
獲報孰掩其光木蘭之原合以佳偶刻銘𤣥堂百世不
朽
　　　河間衛正干户贈明威将軍僉指揮使司事張
　　　　公墓碑銘
河間衛正千户張公卒𦵏郡城東十里之哺子村二十
有四年矣其配曹氏卒子清将以𢎞治戊午秋八月甲
申奉祔焉而致書不佞曰先君以清故獲賜誥贈明威
将軍僉指揮使司事秩四品法得立碑墓道以侈上恩
昭潜徳敢具狀以請惟河間衛三鼎峙郡中予先仲父
明威公與公分莅戎務實相聞不可以辭序而銘之序
曰公諱祥字廷禎世居小興州汝河川曽大父而上皆
務本力穡不干仕至諱榮者洪武初以尺籍𨽻燕山其
長子文皇帝靖内難戰有功為燕山右衛百户卒於軍
其後効未錄也嗣以其弟玉而進其官為武略将軍副
千户調山西太原宣徳中再調河間蒞左所事君之考
也母韓氏繼章氏皆宜人公生而壮偉挽弓數百斤英
闓周慎無貴游之習武略公之老也代之事上撫下有
道而於戎事舉錯條緒井井領軍分畨上京營遂以材
武知名正統己巳從北征還值敵大入犯都城復從大
将軍敗敵西值門升正千户公長負氣節間語其子慨
然有破敵雪恥之意而厄於逺下不獲伸乃遣清㳺郡
學朂其成曰無忘而父之志成化甲午夏五月八日以
疾卒得年五十有四而已公事親孝奉繼母無少盭者
繼母視公如己出人兩賢之居常儉素若寒士而祀先
禮客及慶吊之節亦未始不備也與人交恂恂至有過
即折之人亦亮其公不為忤配韓氏贈恭人繼李氏俱
先公卒曹氏封太恭人千户丙之從女也端恪静淑有
逺識父昱竒愛之慎所歸得張公以嫁内外宜之其佐
公理家或有所弛張即愜舅姑意居舅姑及夫䘮哀毁
踰節清之領父衆也恒半嵗居京師太恭人雖老綜内
政不勌且勉清以王事曰無念家也性不好貨而喜施
予衣寒食飢雖罄不恤故清居官以㢘名太恭人享年
七十有一卒以𢎞治戊午七月六日一文夫于清也嗣
正千户以禦敵逺威朔州功升指揮僉事緫練士振威
營十七年用薦還領衛事一女適指揮朱暉一孫子宗
岱三孫女長適干户子卞瑩次許適指揮子王楫次許
適百户子王景成公以門功起家能自效長千人又訓
成其子得貤恩進萬户勞著于生前寵加于身後非武
弁之難得者乎清復能錄公之行烈刻貞石詔仍昆尤
可謂賢矣銘曰
惟張世業汝河之川發跡櫜鞬以開厥先桓桓嗣公材
武宏力克邁父兄遂領左翼壮志服敵弗究以終有偉
一男拓其戎功金紫之封惟上嘉賚噫公雖亡不亡者
在有嫓一人其徳惟恭弗偕以老哀榮則同劍佩所藏
瀛東之里太史勒銘令聞不已
　　　敬恕處士程君墓誌銘
富溪有隠君子曰敬恕處士既卒之四年其子抑昏手
持其族弟正思所為状謁於予泣而請曰先君子徳足
以自立才足以適用而弗施于當時惟是𦵏且久而石
未有文恐終無以見於世孤之罪也幸為銘之予哀其
志乃閱状跡其所列如抑昏言且正思端謹從予游頗
久其言為可徴而予與處士復同出篁墩後竟諾之然
亦奉詔北上未暇也而抑昏復迭致書以伸其請辭甚
懇切􁒍然序而銘之處士諱緣徳字永和世以詩書簪
紱望于他宗曽祖一鳳祖彌夀父貴安皆守道不仕處
士生而秀異涉獵書史既長益進於善事父及母汪孺
人具得其懽心與兄永寧居極友愛仲兄永隆蚤世撫
其孤甚篤敎諸子必以義方宅心平恕而操行嚴整凡
酬物酢事一遵古道不波随其俗家素饒裕益課童植
杉力穡以為儲蓄而自奉泊如也獨于修復先業恵利
鄉里不靳嘗賛其父作睦族堂以叙嵗時之㑹與其兄
刻本宗譜以謹支系之傳遇匱乏者輒隨力賑之紛争
者輒善詞開釋之㷀獨者輒槥之道梁圯毁者輒新之
晩尤修徳慎行平居一言一動必求合於禮有施於人
必反求於己鄉先生江君永清因以敬恕名其軒處士
遂以自號人亦以是稱之生永樂乙未六月廿四日夀
七十有九前後凡三娶初徐次吳次汪皆和順不盭少
室江卒以𢎞治癸卯八月十日瀕卒家人問以後事無
他言惟曰事在抑昏子男三長即抑昏也予有更名詩
汪出次亦實亦友江出女一吳出適竹林汪鎮隆孫男
七曰慶一慶二慶川慶四慶吉慶珪慶榮孫女四曽孫
男一達象以是年冬九月廿八日遵治命𦵏于嵯峨山
之東銘曰
有徳其臧有才其良胡閼其逢而不獲展其長維外之
見維中之藏雖不用於世而亦恵利於其鄉天鑒不逺
身報未昌孫麟曽鳳而将於是乎發祥封哉若堂千載
其光
　　　義官方君墓誌銘
君諱旻字仲高姓方氏世居歙之靈山其先自睦徙為
著姓祖漢洛陽令贈尚書令黟侯儲儲二子曰将軍觀
侍中覿覿五世内史昺建安末起義捍州于難昺再世
為晉上虞公操操八世為梁休寧令仲由生上柱國惠
整隋末復起義捍難州人賴之惠整子叔賢入唐為清
流令三世曰𤣥英先生雄飛居桐江曰處士傑興靈山
祖也歙方氏散處不一在宋有博士恬運判有開總管
囘皆通譜而傑興九世孫全君曽大考也大考諱正為
一鄉善士號虛菴洪武中坐累謫大寧文皇時預有靖
難功賜銀幣𨽻尺籍錦衣而卒故太師建安楊文敏公
實銘之考諱成永樂中以扈從居京師母葛氏君生而
通頴有志局事親甚孝營滫瀡以養務得其歡心其卒
也奉襄事無違禮自以其先世履厄境躬勤茹苦節浮
費立恒産凡酬酢婣里昏嫁弟妹及奉祀禮賔悉有條
緒與人交以直不茍徇樂施予外家姥朱乏養迎奉如
母而終殯之方氏譜鄉先生石泉周原誠所編也保視
惟謹靈山先墓不克省遣子英代行俾無失所盖起孤
子乘家難之餘而能有所立以不墜若君亦可謂卓然
者歟𢎞治中嵗祲君應詔輸粟以濟飢得授義官比命
士而以疾卒𢎞治戊午四月八日也享年六十距生正
統己未二月十七日配祝氏通州人諱淑慶宦家女惠
恪慈儉佐君起家以𢎞治癸丑十月五日先君卒距生
正統丙寅九月十四日得年四十有八繼陳氏子男一
曰英祝出治舉子業弗偶以通譯得官翰林女二皆賢
淑憲廟選其長者入宫𨽻女史今少師宜興徐公禮致
其少者于室以佐理閫政孫男一曰靈山孫女二尚幼
英将以卒之年七月二十七日奉君𦵏都城東南魏村
社東皋村以祝祔前期奉状來乞銘予與君同出新安
聞其賢也久乃不辭而書之詳其世以告其後人使知
其先所積甚逺有嗣顯者於是焉徴之庶不昧其所自
云爾銘曰
繄方碩宗自睦徙歙惟君敬先謹其先業一家中起蔚
為都人惟君履善聿顯其親有榮厥身有子亦肖君胡
弗辰識者相吊東皋膴膴式歸其全太史之銘吉人之
阡
　　　明故奉訓大夫工部屯田貟外郎高君墓誌銘
𢎞治戊午冬十一月朝朔既有傳工部屯田貟外郎高
君楫之捐館者衆相顧愕眙以為是當逺到何遽不禄
而予於君尤厚善涕下涔涔不能已既而君之子拱以
状來乞銘嗚呼是尚忍執筆以銘楫之也哉高之先自
安慶徙江都世以醫鳴君諱濟其字楫之故封大理左
評事享之孫贈工部虞衡主事欽之子今都察院右副
都御史銓之從子也君少䘮母劉安人雖童稚中警敏
淵慤有鉅人志都憲公竒愛之挈與俱口授之經而君
英發日甚自科業外兼通諸經史百家為文章語皆天
出服其長老歸入江都學為諸生赴秋試三不利君益
務為躬行曰士豈必仕而後見志哉奉虞衡公生盡養
沒盡哀事繼母張安人如生已訓育其四弟及諸妹婚
嫁以時凡處邑井婣䣊悉有規緒而學益䆳文益宏肆
力追古作者成化丙午舉南畿鄉試第二上南宫又再
不利祭酒三山林公試六館第一𢎞治癸丑舉進士授
工部虞衡主事即奉命簡閱邉實給軍需自京師抵甘
肅八閱月而事竣尚書延平劉公慎許可亟才君委修
内府十庫督九厰皆有成蹟受賜賚復奉命蒞兩浙抽
分木植事取足公家而不事朘削以賢閱嵗得代還京
師滿考三載得賜敕推恩二親及其配升屯田貟外郎
才一月遽不起年僅四十有四配任氏封安人子男一
拱也方治進士業女一適邑産生劉驊君屢困塲屋所
敎士多登名若給事中徐昻其顯者其状君行核而文
君自號小愚所注述多未詮次拱将載柩歸𦵏而都憲
公巡撫畿北書來速銘憶予主南畿秋試得君為易魁
號知已今嵗自家艱受徴入朝遇君錢唐見其才氣恢
宏方以得士自惬而孰意其至此哉悲夫為銘之曰
驥踣於馳蘭瘁於滋天胡生才而弗大之弗竟其施弗
豐其遺其後必昌尚妥於斯
　　　項孺人墓碣銘
程處士道昭之配項孺人以𢎞治己酉十月二十三日
卒道昭使其子㫤昇來請文值予抱病諾之不及為也
又三年壬子十月之吉卜𦵏孺人于閔口舊居之側又
五年丁巳來致處士之言曰銘不果矣願書其碣以成
夫子之宿諾予愧謝不敏曰當亟為之既而有召命北
行昇使人尾舟以俟抵吳門始克序之曰孺人諱綺徽
之休寧人考福慶官河南之懐慶通判與處士之考應
祥友厚善故孺人才四齡即許歸程氏既許不一二年
連失其父母叔考富實鞠之成又十一年而嫁時應祥
夫婦已老将委家事於弟應初應初辭曰有道昭在且
新婦賢宜可托應祥許之由是道昭治外孺人治内男
僮女僕各理其業不三十年而耕有積賈有羡凡供祀
奉親睦鄰收族悉有規緒産益拓而里第益日新應祥
夫婦樂之曰吾無憾矣應祥遘疾危甚道昭與孺人恒
露禱願減已筭以益親疾果愈卒以夀終孺人嘗請於
姑曰綺非季父母不克有今日季父亡矣幸季母在願
迎致之庶綺之不背徳也姑曰善孺人晨夕事二母飲
食必俱生盡養沒盡哀人兩賢之嵗凶孺人賛道昭活
㓜瘞死傾槖不恡敎育諸子悉使知學務本以侈靡為
戒嗚呼若項孺人亦可謂賢明者與孺人卒年六十子
男三孟㫤仲即昇季旻女二婿吳傳興戴世美孫男三
孟鍾珪仲鍾琇季鍾珏女二亦皆有歸矣新安諸程氏
皆出陳将軍忠壮公之後閔口其一焉故道昭以銘見
属而予不獲終遜銘曰
以孤則良以婦則孝有閫之義有母之敎貞珉載樹刻
此銘言碩人之墓閔川之原
　　　恬退老人畢君墓表
予北上道淮故人畢君舜修過舟中䄂一紙以請曰此
學士西涯李公為玉誌墓者也敢匄一言表之予驚閱
之則君年七十預作塜壙於城西鉢池山之原自西涯
誌後五年矣而加健亮哉君之為達也玉君名舜修其
字出宋司農卿世長之後有諱公叔者與東坡友善其
所遺帖尚在云子孫由河東遷當塗其由當塗遷淮自
君高大父諱震始鄉人號友義處士諱文徳者君父也
君少魁爽踰冠補山陽儒學生學易不自慊之吳從給
事祝顥先生游為提學御史孫鼎先生所賞識景泰癸
酉中應天府鄉試上禮部中乙科不就志益勇遂舉天
順丁丑進士觀政工部一奉使浙東能自律迄竣事不
擾還朝授山西曲陽知縣到官首黜宿𨽻之骫法者勸
出粟賑飢招流亡俾復業㑹有國需賦民車甚衆而専
下曲陽公持曰役不可不均也言上官不獲即徑達之
朝乃均諸縣民以不困學宫弊一新之見訓𨗳馬軒與
語曰才也可用薦試之果然擢知縣雩都久之念親老
無他昆弟乞終養不得請適以例入覲竟辭疾歸時年
四十三爾築室東湖上奉親樂甚親安之數嵗乃終凡
所為卜兆銘逺之計甚備君性尚樸無所好好聚古法
書名畫評玩以自適士夫過淮者必延致觴詠終日或
目之為恬退老人因習稱焉其所詠積久成帙曰侗菴
藁恬退藁吳詩人徐庸編湖海耆英集亦有取於君作
君産素封喜施予坐此稍損亦不屑意也題其堂曰思
補以志不忘君之意手校王氏脉經梓行惠人盖古之
志于用者非相即醫君豈為是邪君生洪熙乙巳閏七
月二十四日居林下三十年今夀七十四矣配睦氏繼
沃氏張氏皆賢而先卒子男三曰永曰享曰廣女一適
國子生吳鑑予觀世之人於死生之際或遺其君父而
幸生或求神仙之說以覬不死其生可愧其死反速者
非悖即惑也君之委順若此其賢于人逺矣且其先司
農睢陽五老之一也君殆夀種未可量而况其所立亦
有可以不亡者哉是為表
　　　贈中憲大夫河間知府謝公墓表
公沒之十年朝廷以其子文官風憲考最敕贈公文林
郎江西道監察御史又十年復以文守郡被旌異誥贈
公中憲大夫河間知府鸞書錫命寵及漏泉燎黄之日
罔不羨慕曰訓子之功顯親之孝若此鄉之人亦可以
示勸矣公諱宏字仲寛姓謝氏其先居浙之嘉興曽祖
某仕元為山東轉運司提舉祖奎入國朝以武功至景
陵衛千户所鎮撫調陜西金州終鎮海衛鎮撫子孫留
居金州因占籍焉父誠抱徳弗仕公生而秀頴雖出将
家兼儒業選補州學生劬書攻文志将取科第以亢其
宗者㑹二親繼逝前母兄主家政析産以居而公㷀然
無與佐經費者乃嘆曰是不可有為矣遂引去力耕以
自給然猶手一編不綴州守王君瑄賢其人辟以自輔
更六年凡泉榖訴牒繕作文告之事半出公手王君或
思弗逮疑弗決者公一贊之率中肯綮上官愜志而下
民受澤公之力居多上京師得從事工部旦夕在公惴
惴以僨事為懼部長貳以公素儒者亦善遇之更三年
入優等授冠帶以歸公每以不得卒業學宫為歉見文
有美質曰成吾志者必此子也親督敎之而文果成
名公不及見也公慎操履寡言笑冠婚䘮祭動輒以禮
鄉戚之貧者隨力周之不恡競者多求直於公一言即
觧無後言其卒以成化乙未正月二十一日距生永樂
甲辰二月十五日得年五十二時文以舉子治䘮悉本
公志不用浮屠法人稱其孝公配某氏有賢明之行封
孺人加封恭人子男二長即文舉成化戊戌進士改翰
林庶吉士歴御史知府進山東布政司右參政次武女
二孫男一俱幼初憲副隂君子淑守金州交公父子間
知之深故状公之行甚核而又奉以請予表予家中世
有宦籍在河間且詞林之舊不可辭也乃書其事曰嗚
呼窮經矣而弗究其學入官矣而弗試其政此非志士
之所深悲者哉然有子若叅政公大發于身後所以報
公者位益崇名益彰則世之類公者亦鮮矣而又何憾
于九京也哉
　　　淑人周氏墓表
𢎞治丙辰嵗順天府通判吳君紋上其三載之績獲賜
誥贈其父兵部侍郎寧為正議大夫資治尹嫡母汪氏
母周氏俱淑人越己未君奉状請文表周淑人墓盖侍
郎公以乞休早不及請語得周淑人之子而并給之君
子謂斯舉也於母為能賢於子為能孝宜書也况綸命
有閫儀克慎家敎肅明之褒又惡得無書以昭厥潜而
為有子者之勸哉孺人諱慧秀周姓祖居台之寧海自
祖而上素以積行聞父通洪武中歴戰功官昭信校尉
武清衛百户淑人生甫四十日即䘮母撫于王氏迨長
知自立勤女紅荘淑聰解占者以為不凡正統辛酉公
任職方聞淑人賢致之室淑人能以勤儉相之使公得
力公家至佐六卿無内顧憂凡九年公以疾得請還歙
之莘墟里第淑人挈二子與俱時汪淑人已謝世淑人
嗣其政十有六年其始歸也食指甚衆淑人督童奴治
生産旦暮不自休居無何而堂室土田益拓以閎奉先
祠禮賔客遇宗戚品式酬應周悉備至視諸子愛養惟
均又以其餘力濟寒餒助昏䘮無間逺邇吳世詩禮家
至侍郎公益顯公闢塾延師以敎子孫躬莅課之科第
相踵淑人贊成之力居多淑人性簡約雖貴富而自奉
甚薄中嵗却肉食茹蔬素以成化乙酉二月七日一疾
不起距生永樂甲午五月二十八日年僅五十有二公
自為奠文謂将以身後之事属之乃遽先逝詞極酸楚
若周淑人殆傳記之所謂賢明者歟子男五長綱以子
瀚貴贈監察御史出汪淑人次縉次紳景泰丙子鄉進
士歴官福建鹽運司同知出吕淑人次紋成化辛卯鄉
進士即通判君次綺皆出周淑人女一與綱同所出適
汪惠以子知辰州府正貴封户部主事孫男十二長潾
次瀚𢎞治甲辰進士拜監察御史卒次濟次汶次滄次
源次澍次濬次潭次潜次淵次演孫女七皆適良族曽
孫十四長楫次楷次槐次標次㯽次楠次榛次相次朴
次棣次格次楧次栻次某孺人墓在某鄉某山之原噫
古稱婦人之行不踰閾盖亦婦道之常爾當周盛時諸
侯大夫之夫人其懿行徽音著之詩見之列女傳者炳
然不可掩也然則中古以來有足以嗣遺躅而範流俗
者惡可以無傳邪予與通判君同出新安侍郎公盖先
友也故獲以世􁆸納交君兄弟甚稔往來家山必道莘
墟竊聞周淑人之徳善久矣矧君有請以為其母不朽
之託而予方執筆官太史誼不可辭乃首叙褒典次其
群行俾刻石墓上以告其後之人焉
　　　明封徴仕郎户科給事中鄭公墓表
公諱綱字文紀姓鄭氏其先居河南祥符自公高大父
亨以同知業州府事被詿誤謫河間任邱遂為任邱人
公曽大父寛甫祖輝皆晦跡里中至父鐸復仕為大同
倉副使母陳氏生公一子寳愛之而公亦閎碩達穎不
與凡子伍年十三四侍父官湖湘間習舉業業漸以成
顧無他兄弟以養乃棄去曰事父母致力亦自是學豈
在佔畢營祿哉乃更從事貿易法操畸贏節浮費不數
年産拓用饒業以大興而副使君方致仕與陳夫人樂
公之養曰禄食弗及也公語人曰此口體養爾吾将以
志養乃尅意延師敎其子宗仁大發廪以濟邑之荒嵗
募修城東路之在窊下者為衺若干損貸粟之在券者
為碩若干居家遇僮僕有恩子弟不得以奴詈名之處
鄉鄰有義夜獲盗滅燭使去曰速改毋以汙而家性慈
恕類此然待物孔嚴與人言不茍徇有過面折之無匿
情因而改行者不少其可謂一鄉之善士者歟成化戊
戌以恩例授冠帶比命士𢎞治壬子以子貴受封徴仕
郎户科給事中公雖以貲雄州鄉而題其所居曰朴齋
示非其志所為汲汲者在厚其親仁其族與鄉而佐其
子也𢎞治戊午六月十九日終於正寢享年七十有六
距生永樂癸卯八月二十三日𦵏任邱縣東高平之原
以太孺人宋氏祔子男二曰宗仁舉成化丁未進士第
授户科給事中擢尚寳司丞曰宗義本公志益發粟賑
飢為義官女三其壻曰巡檢馬宏曰儒學生謝恩史文
信孫男四曰沂曰濂曰淳曰瀚濂亦儒學生女六其壻
曰進士王希用曰王遜邉佶餘㓜孫男二曰棠曰棐女
四亦㓜初宋孺人之卒也予銘之三年矣而公謝世尚
寳君復以禮科給事中屈伸之状託予表予與君生同
鄉聞其履行稔矣不獲識也然與尚寳君善乃掇拾而
表之曰昔周盛時以鄉三物為施敎賔興之典其所著
六行盖不過孝親友弟睦族婣親字其友恤其貧者而
大猷之升(闕/)　卞之率基焉豈若後代所傳以苦節竒
才相高而駭世之為貴哉若鄭公之行固人所能及然
求其至則三代之民亦不易是矣予方為禮官且職史
氏故樂書之刻石墓上俾以才智自詡而行之不足者
視公之平生因宜知所警夫亦将有所勸夫
　
　
　
　篁墩文集巻四十八
欽定四庫全書
　篁墩文集巻四十九　　　明　程敏政　撰
　　傳
　　　湯𦙍勣傳
湯𦙍勣字公讓濠梁人其曽祖佐高廟取天下是為東
甌襄武王𦙍勣少負才好使氣貌類河朔人兩眸睁然
髭奮起如㦸年十五六入學為生徒日記數萬言學有
舊版文千餘字𦙍勣騎馬過一目成誦應天尹下學傳
籌召諸生𦙍勣獨後至當笞大呼折尹聲撼庭木尹愧
憤卒笞之𦙍勣攘袂走出學門題詩府署合扉上有從
今袖却經綸手且向江頭理釣絲之句遂去學出遊江
湖上凡吴越間豪家富室争延致之周文襄公轉運江
南聞其名召之至曰王孫能作啟事否𦙍勣請紙筆即
席具状幾萬言類宿搆者又切當世務文襄竒之上書
薦其才有文武具驛召赴京時于少保方督諸軍請試
之立𦙍勣将臺下萬卒環視于公摘古今将略及諸史
中事舉以問𦙍勣應對如洪鐘不能屈左右嘖嘖歎賞
于公亦撫掌曰吾子誠有才入對以為錦衣衛百户正
統末英廟北狩朝廷遣使通問已命中書舍人趙榮擇
可副者衆舉𦙍勣詔以千户如敵敵大將托克托布哈問
中國事云何榮未及對𦙍勣前語之又時于坐上箕踞
㟁幘朗誦其所著平敵論敵將色變既出謂中國譯者
曰彼髯何為哉恨不殺之耳景泰中詔舉将才胡忠安
公言𦙍勣才可用進署指揮僉事時典兵者多忌𦙍勣
不令治事𦙍勣亦時時歎息其功名不偶放浪詩酒間
京師人率以為狂所與游最善者侍講徐有貞敎授馮
益太醫劉溥英廟復位有貞入用事然亦隂嫉其才不
推薦之𦙍勣亦不登其門天順中校事者甚横李文達
公多裁之而文達嘗召𦙍勣與語𦙍勣張口論天下事
及古今成敗一坐盡傾文達愛其才将薦之校事者遂
捃拾𦙍勣往年在江南受賕事下之獄怒而辱之𦙍勣
詬罵不絶口至詆之為奴然𦙍勣寔出息于人而不立
劵無以自白遂謫為民荷校出都城故人有唁之者𦙍
勣仰天笑曰吾子以指揮為足榮一湯𦙍勣邪掉首行
弗顧成化初遇霈恩復官再用言者言詔以禆帥出守
孤山堡孤山在延安西敵嵗入之守者多以軍敗黜𦙍
勣得詔曰噫吾死矣夫孤山無城郭有他郡之來戍者
七百人戰則為憤軍守則為怯敵如此雖諸葛武侯復
生亦難乎免矣抵鎮草封事數千言大率謂朝廷宜先
城孤山聚糧糗募死士又移書當路言状遂憤憤吐殷
血數升卧不能起丁亥敵入冦主将閉城門不出兵敵
大掠子女而東𦙍勣怒髮上指曰死國分也力疾起戎
服跨馬率麾下百餘人邀敵於境上力戰數十衆寡不
敵遂死山下是年八月也𦙍勣為人軒豁倜儻直欲起
古豪傑與之友視世之瑣瑣者以為齷齪不足與語好
以氣雄人不問名位卑顯有不可意奮然去不顧或遂
罵之至其人面赤不少貸甚有捶之者江隂知縣弗利
於民将受代𦙍勣率少年數人直入縣廳反縛之状其
罪送上官上官大駭并收下獄凡數嵗㑹赦乃得釋夏
郎中時正嘗於宴上與之藏鈎不勝而怒語侵𦙍勣𦙍
勣就坐上捽之下拳之蹴之衆客為之股栗又嘗過友
人家見道士在坐與語不合而罵之道士不知其𦙍勣
也稍稍有憾色𦙍勣捶之幾死與人言出入經史子籍
中縱横闢闔隨意所如有問古名将者𦙍勣以張巡岳
飛為第一其人曰岳将軍則聞命矣張睢陽何如人𦙍
勣瞋目曰子不觀其對令狐潮之語乎卿未識人倫焉
知天道自唐以下誰有為此語者其所見如此詩豪邁
竒倔如風雨晦㝠中電光翕焱使人不敢正視又如雷
斧斷崕石下墜不測之淵觀者褫魄每就人席上操觚
立成數十章有名能詩者多為其所懾或不能措一語
以遁平生著述有五雲清唱風雅遺音東谷集千餘巻
無子
史官曰予少與𦙍勣游知其人使不死為大将将數萬
兵出隂山其功名當不在古豪傑下顧獨膏血草莽中
天也或者謂𦙍勣類太史公所謂游俠乃大不然𦙍勣
行事雖若任俠然扣其所得朱家郭解直奴才耳烏足
以比𦙍勣哉
　　　慕青餘民傳
慕青餘民者姓樂氏名均用字國寳世為山東益都人
生而盎厚端愿不茍讀書務明理斥口耳之學元中統
癸亥益都守臣强之仕力辭不受令徙嶺南横州均用
即日就道怡然抵横卜居州東衣錦坊手自結竹以居
題曰竹廬非其力不食越數年横州路達嚕噶齊㢘其
學行薦為儒學提舉均用泣下再拜曰某無似不能為
更化之民幸得免罪至此以養殘喘足矣今辱以儒官
舉豈其志哉事乃已因號慕青餘民盖以益都古青州
也皇慶壬子六月十一日卒於横夀七十有九妻吴生
良興良興生敬嚴敬嚴生士容士容生章國朝天順丁
丑舉進士歴官禮部主客郎中上距均用二百年矣當
時父老澌盡無能言其事者而敬嚴之妻陳嘗略聞於
其姑梁則舉以告章曰汝謹識之章以予職史氏請補
為之傳
論曰元中統壬戌李璮以三齊歸宋元使史天澤復陷
之以董文炳經略山東三齊士民稍有材藝者無不樂
為之用而樂君獨以此時竄身嶺南其耻于北面事敵
不言可知自號慕青餘民可悲矣而亦因是可以想其
風節之孤峻較諸當時背宋竊富貴者雖得志一朝至
其子孫或羞道之矣然則士豈可以夷狄患難而易其
所守哉
　　　橘泉翁傳
橘泉翁祝仲寧者四明人世為醫家至翁當永樂初被
召來京師及見故太醫院使戴原禮原禮盖丹溪朱氏
高第弟子翁未及卒業而原禮去乃自肆力于丹溪諸
遺書及太素脉訣又上泝于張劉李三氏以達素難大
有所悟入遂専主濕熱相火之說而内外傷辨尤精確
守不變嘗曰世不推病于脉而索病於方此大誤也然
世醫信局方已久故凡致翁者始聴其言心非之至終
驗乃大信惟一二勳舊文武官市人有疾一遇翁輒効
而稍名讀書者謂其用三黄之劑反惡見翁家君尚書
南征還病脚膝痺痛上命醫來視且合四方之醫皆以
為寒濕率用烏附蛇酒之藥盛暑猶請服綿盖如是者
三嵗一日家君夢有神人書祝字以示者時孫太傅亦
卧病走往候之太傅瞿然謂走曰予非祝翁殆矣走聞
翁姓協於夢為之愕眙急與俱來翁診視良久又檢諸
醫案憮然曰幸哉公之免於患也此濕熱相搏而成經
所謂諸痿生于肺熱者也即日禠其綿盡謝諸醫者取
清燥湯飲之曰此疾已深又為熱藥所誤非百貼不驗
盖服三月餘病良已自是家人有疾非翁藥不敢甞而
士夫間亦始有延致之者然翁愈人之疾已即置之不
復挂口或扣之亦嗒然不應曰吾厭世之呶呶者故走
所目擊翁事多不讓古人而不得其診視之詳獨志其
槩云孫太傅病頭面項喉俱腫大惡寒醫疑有異瘡翁
曰非也此所謂時毒似傷寒者丹溪曰五日不治殺人
急和敗毒散加連翹牛旁子大黄下之三日愈又嘗右
脇大痛腫起如覆盃手不可近醫以為滯冷投香桂姜
黄推氣之劑小腹急脹痛益甚翁曰此内有伏熱瘀血
在脾中耳經所謂有形之腫也然痛從利消與承氣湯
加當歸芍藥柴胡黄連黄蘖下之得黑瘀血二升立愈
又嘗有瘍發左耳後寒熱間作晝夜呼不可忍瘍醫欲
與十宣散補托之翁曰此有餘之火無事於補與防風
通聖散加柴胡白芷下之腫消痛止時太傅年八十餘
翁凡三下之皆竒英國公病左癱不語氣上壅醫以為
中風用順氣祛風之劑弗効翁曰此痰火濕熱所致與
之清燥化痰前後飲竹瀝數升愈國子監丞彭英義勇
衛鎮撫王隆亦病此翁皆以是起之新寧伯母夫人病
痰喘遍身腫痛進諸流氣之劑弗止魏國公子年八嵗
病哮喘夜不得寝喉中作拽鋸聲醫日用抱龍丸轉加
失音公皆與㵼火清氣之劑愈或者疑請其說翁曰人
雖有老穉而諸氣賁鬱肺火之發則同第脉候有衰脆
藥味因之有小増損耳忻城伯素有痰疾嘗出墜馬舁
歸不復省事醫用理傷斷續之藥翁笑曰此雖墜馬寔
痰發之故與之降火消痰已而愈武靖侯夫人病周身
百節痛又胷腹脹目閉逆冷手指甲青黑色醫以傷寒
主之七日而昏沉皆以為弗救翁曰此得之大怒火起
於肝肝主筋氣盛則為火矣又有痰相摶故指甲青黑
色與柴胡枳殻芍藥芩連㵼三焦火明日而省久之愈
故太平侯病膻中痛喘嘔吐酸自云臍上一㸃氣上至
咽喉如氷每子後申時輒發醫以為大寒翁曰此得之
大醉及厚味過多子後申時此際相火自下騰上故作
痛與二陳湯加芩連山梔蒼术數服愈户部主事吴潤
病頭眩兩耳鳴如屯萬蜂中甚痛心撓亂不自持醫以
為虛寒下天雄矣翁曰此相火也而脉帶結是必服峻
劑以刼之急與降火升陽補隂之劑脉復病愈姚光祿
女年十七病潮熱醫以為瘧治之加寒戰血崩又以為
虛将補之翁曰此熱入血室所致先與小柴胡湯再與
承氣湯㣲下之去紫黒瘀血數塊愈吴檢討子年十八
病眩暈狂亂醫以為中寒已而四肢厥冷欲自投火中
醫曰是當用烏附庶足以回陽翁曰此心脾火盛陽明
内實用熱藥則不治强以㵼火解毒之劑三服愈耿祭
酒病頭暈翕翕發熱淅淅惡寒醫以為感冒用甘辛發
汗之劑汗出不止腹滿作渇讝語發瘢醫又以為中暑
翁曰此非一時寒暑可致乃積濕熱在足陽明太隂經
中故疹見與除濕熱補脾胃㵼隂火之劑愈南昌知府
王詔病筋痿給事中徐峰病氣痿皆為醫所誤翁一以
清燥湯起之至於飲食勞倦之疾世醫率以為外感而
得翁起之者尤衆不能悉記也翁年下孫太傅一嵗精
健亦略相等活人之心日甚一日每乘欵段從一童子
走東西應都人之請雖雨雪早暮不自恤都人日輦金
輿幣以謝門下而翁亦未始以此介意焉初楊文貞公
家有孫病痘寒戰嘔泄蒋院使用文以為不治或薦翁
翁時尚少診視之曰無傷也與藥一粒而効文貞素重
蒋者終閟其事不以告人御史錢昕夫人病惡寒日夜
以重裘覆其首起躍入沸湯中不覺醫以為寒甚翁持
之曰此痰火上騰所謂陽極似隂者非下之火不殺下
經宿而撤裘呼水飲之旬日氣平乃愈給事中毛宏病
傷寒汗已不解醫與之補劑補旬日病大作盗汗唇裂
将邀他醫而誤召翁翁曰傷寒無補法此餘熱不解與
芩連山梔石膏之劑一服即愈此三事非目擊然人有
誦之者故附載之
論曰近世有儒名者立說斥東垣丹溪之書為不足觀
曰二家動引素難猶儒者動引唐虞三代何益于事噫
為此言者亦悖之甚矣唐虞三代之治術豈誤人家國
者邪患人不能為耳然人雖莫能為而猶幸其在口也
若禁之不言則豈復人理也哉宜乎橘泉翁之不獲遇
也跡此觀之世之抱古道而不獲遇者豈特翁邪
　　　謝節婦傳
謝節婦金氏休寧人㓜慧而貞父曰尚邑之名士也愛
賢節婦不欲以妻庸碌子年十九以嫁里人謝徳琛徳
琛故賢者節婦相之事其舅隠君士祥父姑孺人朱氏
甚孝舅姑以為得婦私相喜曰吾屬老無憾矣居六年
而徳琛死節婦年二十五一男子功振才五嵗一女子
藴玉才三嵗節婦痛夫之早世抱孤子女欲自剚則又
心語口曰一死固易易而舅姑老無畢飬者是吾得夫
而忘舅姑也遂去塗澤服布衣日羞甘㫖以奉二老人
至織絍紡績以營滫瀡具舅姑安之時節婦母孺人尚
無恙憐其早寡也将改適節婦以情唁之節婦泣且對
曰妾為未亡人所以不即死者以舅姑老而子女穉今
乃奪其志豈其意哉即引刀斷一指以自誓流血淋漓
家人相顧失色里中亦嘖嘖歎息曰烈哉金氏女未幾
舅得風痺疾姑亦老病日呻吟于牀節婦共飲食湯藥
唯謹已而相繼捐館節婦親負土襄事引兩孤子女晝
哭于墓夜泣于祠聞者為之揮涕不能已居孀四十三
年節益勵婚嫁其子女無失所者有司以事聞詔旌其
門曰謝節婦今七十有五嵗矣康强尚未艾而功振之
子恭舉進士為刑部主事有賢稱人以為節行之報云
論曰歴代之史紀載君傳載臣世家載諸侯而書與志
載事惟忠義烈女表而出之不以雜諸傳中盖以繫家
國之不幸而垂大戒也若謝節婦豈獨名其一鄉者哉
女之不可更其夫猶臣之不可二其君也予承乏太史
氏且於節婦同邑知其事也詳故特為立傳以警夫世
之為人臣妾者
　　　石鍾傳(石鍾山在湖口縣詳見東坡記文縣人/武庫郎中王君恕嘗讀書山上僧舍因)
　　　　(録古今題詠為集請/予傳之以備一體)
石鐘字以聲九江人其先莫知所從起或曰唐處士洪
宋處士介皆與同祖然失其譜牒不可考矣鐘為人其
中空洞人莫測其涯涘然與人不立崖㟁望之有巖巖
氣象少有聲彭蠡間每時立湖口㗲然長嘯風起水湧
可以起棲鶻而驚蟄龍有誚之者曰子不聞典午氏之
言乎夫鐘扣之鳴鍧訇闛鞈人不以為異也若不扣而
自鳴人孰不以之為妖邪子之鳴也亦将不扣而自鳴
者乎鐘嗒然不應人或號為無言公鐘所居在蒼崕絶
壁下其前怒江瀧然人跡罕至元豐中東坡蘇子自齊
安将適臨汝以連山筮之得艮之渙其繇曰山之下風
起于沍水漾于渚有聲洸洸在修暨阻蘇子投䇿曰今
之夕其将有異聞乎夜乘小舟入湖口聞有聲自西南
來上拂寥廓下滿林壑或噌吰然或寲坎鏜鎝然心異
之因擊楫大呼曰吾聞之凡物不得其平則鳴水之無
聲風蕩之鳴其躍也或激之其趨也或梗之其沸也或
炙之斯人也其殆善鳴者乎時月明如晝鐘方側立江
漢間四顧若無人蘇子揖而進之曰子非石以聲乎予
慕子久矣鐘笑曰聲聞過情君子恥之走不肖範形于
天地之洪罏而浪跡于此吾子不鄙而辱臨之喜過望
矣願為金石交議論風生各詫相見之晚明年蘇子還
朝言于神宗曰九江人石鐘者山澤之臞也自顧壁立
萬仭使人望之巍然而下視培螻丘垤真無足當其意
者然其静也淵渟其動也風行其自守介然而不與易
其處久確乎其不可㧞也陛下誠能封之以鎮一州則
柱石巖廊可以屹中流之砥柱矧陛下功徳兼隆方将
求鍧訇闛鞳之聲以鳴國家之盛顧乃使之鳴不平於
荒江斷㟁之濵非臣所知也神宗然之即日下詔拜侍
中昇州節度使封聞喜郡公使御史巫士仁持節以往
士仁道淮入泗泗濵人有符磬者浮沉洲渚間人號為
無賴子然其先世嘗有貢於舜廷及從孔子於衛者磬
失其業至是來見士仁士仁羅致之舟中與語大說因
叩鐘之為人磬曰鐘體重厚塊然一武夫耳是烏足辱
召命磬不佞先世佐虞夏有功不幸而流落於此君如
不棄登磬於庭磬能波流風靡而不失身上見磬必喜
磬誓與君同升願勿外也士仁良是之抗疏以磬語聞
詔載磬與俱歸至汴入對上果說以為恊律郎日與伶
人侍上讌樂遂罷鐘不復召鐘聞之歎曰天賦吾以風
流之資乃終老於巖穴而不克致身東序刻勲景鐘命
也遂學長生吐納之術以終
史官曰古語云秋霜肅而豐山之鐘自應盖言君臣相
遇之不偶也豈不誠然乎哉夫以鐘之才可謂實厚而
聲洪者矣顧乃抱遺響以長終而硜硜然隨波逐流如
磬者進用宋之為宋如此嗚呼士仁尚何責哉
　　　滹源先生傳
滹源先生姓韓氏名士琦字景璉世家繁峙滹水上晚
自號滹源耕叟學者亦因號之先生早孤能自立篤行
好學永樂庚子以詩領山西鄉貢累舉進士不第初上
禮部聞母病即棄去同事者譬留之終塲先生不可曰
人之為學所以求忠與孝耳忍忘其親尚望其忠邪卒
去之終母䘮正統丙辰始上太學久之授刑部主事出
錄畿内囚還署郎中景㤗庚午擢陜西按察僉事監收
三邉芻粟近邉好水川勝國固原州地也恒苦敵鈔先
生請而城之設守禦千户所兵民至今賴焉用巡撫都
御史耿公九疇薦升副使天順丁丑春分巡闗南有寇
號定山者聚衆萬人反據洋涸二縣僣號建元四出侵
暴将窺漢中遣偽使發書約戰先生斬使焚書督守将
吳都司殄滅之吳懼不敢出以無兵辭先生即出令招
募得敢死士幾千人馬五百疋以授吳遂敗其衆獲定
山送京師釋其脅從一方帖然耿公将上其功先生固
辭止之癸未入覲力請致仕歸時年六十八耳繁峙亦
邇西塞嘗有戎警或勸他徙者先生謝曰吾仕而與兄
弟違有不得已者今乃以避患而逺吾兄弟吾何心哉
以今天子登極恩晉階太中大夫成化丙申自作夀藏
以書告其壻周太史經俾状其平生以求銘於是先生
夀八十二矣識者皆歎其達云子儒以鄉貢進士知深
州有治跡
史官曰人固難知也予聞之周太史云先生在陜西十
三年時玉山周銓為按察使以氣雄人先生當其豪辨
時靳不出一語俟少間即出一語銓為之斂服或不得
間即終不出一語待其自悟休居十五年手不釋巻兀
坐一室中雖有大閧不起問或遇子弟入見熟視久之
非可語者亦竟不問此其人類乎巽訥無為者與及觀
其不終試以省母病城西徼而不避難平闗南劇盗口
不言功年未七十而引謝篤兄弟之好不他徙以避冦
則又疑其非大勇者不能也噫人固真有難知者哉語
曰仁者必有勇若滹源先生其近之歟
　　　安東縣簿林君傳
君名璵字景玉姓林氏其先居閩之環珠里大田驛林
本閩巨族兵燹中失其譜可知者君高祖二宣議娶廉
氏曽祖二十三錄官娶程氏祖子隆洪武中坐事謫陜
之綏徳娶米脂賀氏永樂初内徙河間遂為河間人父
頎娶山西李氏生子女各一人子即君女即先少保襄
毅公夫人不肖之母也君生而俊偉長身美髯性通敏
重然諾㓜䘮父獨與母居稍長及襄毅公同授書于鄉
先生君家再更轉徙益落落不偶乃屈為河間縣吏藉
祿為養君凡事奉公不茍取予識者嘉其孝再𨽻山東
博平上其績吏部久之授淮之安東主簿時正統己巳
也淮嵗大祲而户部以州縣奏非實責徴愈急安東米
當二萬民無所從出君走府哀告得申請罷徴十之七
民深徳之曹州李公秉方以户部郎中來督責聞君言
大悟始緩其令巡撫都御史江夏王公每舉以厲屬縣
尚書金榮襄公征南道淮軍大譟前徒官吏悉亡走知
府河南丘陵檄君督夫二千人往逆之或危君君竣事
而反民不知擾是嵗京城戒嚴詔分遣給事中起民兵
於諸州君募安東義士三百人器械悉具又督造戎衣
三千費大役繁則語民曰汝曹享太平之日久不於此
危急出財力以親上於心安乎皆不勞而辦景泰改元
自督餫艘入京既還都御史耿清惠公來鎮撫兩淮選
於衆得君俾招安流移于白洋河及鳳陽諸處民從而
歸者甚衆君請闢荒田以處之事下君借牛具于大家
而官給錢鏄凡開田三千餘頃辛未再督餫艘還以安
東儒學久弊募而新之三載王公課其績為淮安屬縣
最時清軍行河及一切縣事上官皆以委君令丞不復
預由是多忌之者君考績行渡淮而王公復還君安東
時典史錢唐黄鎮署縣疑有他遂構上君不法郎中姑
蘇余侃理刑於淮置對再三君竟得白而鎮以受賕除
名鎮語頗侵侃以及王公侃懼乃發君及鎮皆詣京民
走部使者請留君日數百人後法司不省将兩罷之君
曰官外物不足惜惜者名不可汙也命諸子擊登聞鼓
状事未决遇英廟復位恩釋致仕君還河間葺故田廬
於城南小柴村敎諸子長者耕少者讀怡然自得一鄉
之曲直多請决焉君是是非非不茍徇凡事之合義者
即倡為之里人大服惡少屏跡君喜讀朱氏禮尤善灰
隔𦵏法天順中朝廷遣使𦵏先祖尚書公張夫人君相
其役成化初先婦翁華盖殿大學士李文達公𦵏父今
文淵閣大學士夀光劉公𦵏母皆禮君為之己亥秋先
襄毅公捐舘不肖解官南奔時君已得疾强與之俱庚
子襄事疾益甚乃謂不肖曰老病殆不可起願得子文
以誌我因再拜不敢辭且先撮其大者為傳奉以視之
俾無憾君生永樂乙未秋七月十九日配高堂張氏處
士玉之女慈淑勤儉佐君起家子男五人長芳少與不
肖同學家塾既長亦以急親之養就祿有司授淮隂驛
丞次茂早世次英河間縣儒學生累赴秋試弗利次華
次藁亦早世次蕃女一人適故東安知縣汝陽侯庸之
子邦孫男六人九經九思九疇九章九成九淵女三人
俱幼不肖聞之晉陶靖節處士宋蘇文忠公皆拳拳於
外家世稱其厚雖孟嘉程仁霸二老者有政績隂功自
足名世然靖節文忠之文亦足以發之故愈久而彌章
也若我舅氏官不甚顯適類孟程政績隂功亦無與讓
獨不肖聞見寡陋不足以盡長者之行文詞猥瑣不足
以振長者之名其視靖節文忠可愧也哉
　　　長史程公傳
公諱通字彦亨其先自歙篁墩遷績溪程里再遷坊市
祖平素業儒洪武初以鹽法坐繫御史㢘其非辜喻其
旁引衆人則可免平起對曰某不幸為人所誣而又誣
人欺天矣寧以身待罪御史嗟異竟謫戍延安有同謫
而旅死者平遣子負遺骨歸其家其家以貧故不納又
買地𦵏之伯父以忠洪武庚申用人材舉知潮之程鄉
縣有治跡父以誠尤以孝友聞初以忠子泰将省父程
鄉以誠與俱中道聞以忠得罪被逮且瘴作偕行者訹
泰反走以誠大罵曰汝父坐事正當捐生赴救舍之而
歸獨何心乎遂徒步直前既至而冒瘴死聞者悲之公
少有至性又得家庭之敎動必尊禮嗜學不倦鄉先生
竒之年十四補縣學生二十二以貢入太學時洪武乙
丑也丙寅聞以誠䘮免歸徒步過嶺迎柩還𦵏𦵏已廬
墓下三年哀慟毁形妻子至不相識戊辰復上太學時
平已老公上書言臣壮而無父祖猶父也臣祖老而無
子孫猶子也更相為命今邉徼戍卒如林顧豈少臣祖
者辭極懇切書奏高皇帝憐之而持其章不下私命兵
部驛召其祖既至乃并召公東西立玉階下顧公曰汝
識此人否祖孫相持哽噎不能仰視高皇帝歎曰孝哉
若人命兵部除其籍驛送平還鄉庚午秋公以尚書舉
應天府鄉試時遣諸王将兵行邉以封建䇿諸貢士於
廷公所對稱㫖親擢第一授遼王府紀善辛未從王閱
武臨清壬申從之國遼西時王府未建以祖䘮免歸復
廬墓三年服闋復任未幾高皇帝上賔庚辰從王渡海
南還辛巳進左長史明年始從之國荆州公悉心輔導
王敬禮之凡一國之事咨焉府中有衛士紀綱者用詗
事得幸公每召而笞戒之㑹文皇帝舉兵靖難遣人至
荆州公草上封事數千言文皇帝既正大統紀綱者以
入賀留侍歴官錦衣指揮使被顧問因乗間及封事遂
有詔械公詣京師簿錄其家公既死家人發戍邉又下
績溪簿錄其家得觕田數十畆遺書數十百巻牯皮數
張黄希范洪武末先出知徽州府雅與公善至是亦為
衛卒所捕并籍其家同赴京師而績溪程姓最衆幸使
者仁恕罪止一房餘獲免焉初遼王雅重公命圗其像
又錄其世譜親為賛之後十年公異母弟彦廸以事至
荆州王召見之語及舊事曰汝欲見汝兄否彦廸頓首
不知所對王出遺像示之彦廸哭失聲并請其世譜以
歸永樂中有仇家欲訟之者適彦廸他出家人懼而焚
其像獨遺其世譜云公初讀書即厲志聖賢之學居常
恂恂如有弗逮至臨事則毅然莫能奪故所立如此為
詩文不求異而主於理然辭氣超越專工者反不能及
有稿百餘巻悉毁於官
　　　書濟寧王翁事
予過濟寧同年友按察副使淮人石漢卿為予言州人
王士能年百有二十嵗近朝廷遣使徴之因同入城訪
焉所居城東僻處老木深巷人跡罕至士能居敗屋中
閴然終日鶴髮被領面如童子少婦神完氣和與客言
率静坐寡欲之說坐乆瞑目閉息曰僕老無能為朝廷
過聴而召之僕豈知道者但習静已久近乃日與人接
大敗吾事矣予問元末國初事曰一身之外皆非所知
也時舟行急不暇盡扣而還道聞漢卿及舟人言士能
海州人生元至正甲辰迨今成化癸卯實年百有二十
嵗其寓濟寧亦六十年矣士能少慕養生之學不授室
不飲酒食肉走四方求之不獲乃入蜀廣聞雪山有異
人投之見老人被一氊衣卧深洞中石牀上長三尺餘
耳目口鼻手足皆類小兒士能禮之不答自為執役左
右老人不飲食坐側一袋所盛類乾麫之状饑輒取啖
之渇則手掬飲澗水一二升士能執役數日所賫米盡
跪而乞食老人分袋中物與之苦澁不能下咽士能難
之自去拾山果野菜以濟飢居三年老人憐其志勤苦
忽曰吾語子道子得之宜出山非其人莫輕授也士能
去雪山後事不可知其來濟寧濟寧人不知其有道也
後稍稍知之竊俟其所為盖久絶烟火食惟日啖棗數
枚或菜數莖飲水少許而已始以為異濟寧衛指揮王
宣亦海州人往扣之大駭曰吾上世有叔祖實名士能
聞先祖言好道出家不知所終翁其是乎所言家事皆
合自是日往候之郡人時有所饋皆拒不受㑹宣有同
任欲往授其業者士能望見曰爾聲妓滿前日事妄作
非吾徒也謝之其人大慙乃上書言状朝廷下山東守
臣俾乘安車入京且令宣侍行噫上古之人率以百二
十嵗為夀之常世降俗下人少斵䘮其天真壮馳騖於
聲利而老不知止死且弗悟其弗夀無足怪者若士能
固今人之所異而古人之所常也
傳曰人皆可以為堯舜又曰塗人可以為禹然則今人
以為異古人以為常者又何止養生一事而已邪
　　　兵馬副指揮蔡公傳
公諱誠字彦實别號信菴姓蔡氏高祖而上居鳳陽之
定逺世以積善聞曽祖茂益好善夀八十有六人謂之
香林居士祖思中國朝永樂間徙北京亦夀八十有六
以高年受束帛之賜父景瑞嘗刲股以愈父疾人謂之
孝子夀七十有五其配王君實生公氣體豐腴見者知
為福人其性好善絶類先世其事親孝亦類其父盖不
為高節竒行而持家敎子篤友義樂施予名讀書者或
有弗逮成化丙戌春長子震選尚淳安長公主為駙
馬都尉公以恩例受封東城兵馬副指揮富貴赫然動
一時而公居之益謙無異平素惟時以清慎戒駙馬曰
祖考之䕃朝廷之恩不可忘也姚文敏公慎許可亦稱
其不驕不肆不屈不抑適乎禮之中盖駙馬成禮時文
敏正在禮部目見公之為人故志公之墓以為得父道
殆實錄云公年四十二以辛卯夏四月己未卒卒時駙
馬方持節之四川冊封諸王不及見既還號踊幾絶奉
公𦵏都城東北其地曰西湖渠䘮祭盡禮人又稱其孝
曰蔡氏其弗匱矣乎公配南昌王君生二子長駙馬次
昇女二長適高鉉次適寧晉伯劉福孫男七長遇錦衣
衛百户次逺次還次遵次遒次達次遜孫女四長許聘
保國公之孫朱鏜駙馬既貴以公主恩錄其子遇娶成
山伯王鏞之女而昇鉉暨昇妻劉之父達皆傾貲助邉
為義官族益盛
論曰自古帝鄉之人多貴顯謂之從龍恩盖地靈使然
不獨繫其人焉蔡氏居鳳陽甚久中徙北京歴高文兩
朝百餘年未有顯者雖其先世多夀考疑不足以盡之
蓄而未發以集於公乃得竒男子聯姻帝家以振其宗
與開國靖難公侯子孫等非其地之靈基之於先而克
有是哉若積善獲報理有固然則不待知者見之矣
　　　氷蘖老人傳
老人姓鄭氏名晉字孟端世居歙西貞白里之雙橋代
有聞人而莫盛於師山先生老人之曽祖子初盖嘗從
之學易傳子暨孫皆樂義好善至老人益充大之所學
益有名而寡言語薄滋味一以清儉自持嘗出遊吳楚
之交遇名山勝蹟必登臨舒嘯友其賢豪相與歌詠懐
古以適其所適有竊窺之者曰豪宕人也留寓久之則
幡然曰吾将省吾親與吾羣從倡酬於清泉白石間重
力者挽之不可則又有竊窺之者曰是豈豪宕人哉或
曰是知其一不知其二者吾聞其人嘗以氷蘖自名氷
言其清蘖言其苦也世之人惟不以清苦自勵故汲汲
然自殖以為富自逸以為樂至于顛頓委躓而莫之返
也若老人者其知此矣殆無施不宜而又何豪宕與否
之足云老人有從子亦敏而文嘗以唐白樂天宋王素
儗老人者或聞而疑之予曰不然樂天累刺大州位宫
傅乃有飲氷食蘖之句達而清苦者也素以宰相子典
州郡所至有氷蘖聲宦而清苦者也是固疑其不倫也
然達而不以清苦為事則貪宦而不以清苦為事則荒
公論可畏也老人則何畏之有非達非宦而始終以清
苦自喻将孰驅之哉夫置之玉壺則其寒可以鑑人歸
之藥笥則其味可以愈疾是二物者雖㣲而實有可貴
者存焉老人之志始出於此惜其終處嚴穴不得少試
其品藻利濟之施而年且七十矣所著有氷藥稿若干
巻予不及識其人誦其詩而獨聞其高尚甚稔則臨風
擊節為之辭曰惟氷之清兮惟蘖之苦兮樂哉若人多
爾祜兮又歌曰惟蘗之苦兮惟氷之清兮􁁷哉若人百
斯齡兮三歌曰孰清且苦兮惟氷蘗兮毅哉若人子孫
之則兮㑹有請予言以夀老人者因撮客語為之傳吾
聞老人甚康强才思益不乏好天良日擕童子數人坐
雙橋之上酒酣氣振以杖扣石取予詞而歌之或從而
和之以獲附氷蘗之稿而傳焉又非幸哉
　　　栖芸先生傳
栖芸先生姓楊氏隐居鄞之鏡川里鄞人無少長皆嚴
憚至不敢姓之第相謂曰栖芸先生栖芸盖其所自號
也名範字九疇其父曰頥正先生亦鄞之耆儒嘗慧先
生曰是必世吾學者先生性荘毅豐顙偉髯望之若神
人雖盛寒暑衣冠皆有常度學力所到自信不疑永樂
中有巫稱龍神逺近争迎致之官不能禁先生作文諭
之弗戢遂親往捽巫首蒲伏于地時方擁巫拜者百餘
人皆相顧愕眙散去楊氏在勝國為碩宗中蕩於兵燹
至先生數益竒乃授徒里中其徒亦往往尚氣節不落
人下見而知其為栖芸弟子也初四明之學宗慈湖彌
久不衰若司訓洪敬道舒仲權徐公義暨國子周程僉
憲黄潤玉皆表表者先生少師敬道長友禮潤玉而又
請益于仲權公義其學益振盖自六經諸史百家衆技
無不涉獵卒歸宿于一心故所自立如此洪武初至京
師鄉先達太史傅恕晉王傅桂彦良慎許可與之語竒
之曰差役中乃有斯人邪明守鄭珞鄞令張鐸嵗時率
往候其廬問政得失晩更號思誠叟年七十有八而卒
卒前一嵗自為墓誌所著述有四書直說道統言行錄
栖芸稿若干巻
史官曰栖芸先生負用世之才而卒老死巖穴豈其本
心哉然先生諸孫若吏部侍郎守陳應天尹守隨翰林
侍讀守阯工部主事守隅曽孫若湖廣憲副茂元進士
茂仁前後以其遺經顯于時魁元相望簪紱競爽其文
行焯焯類有先生之風先生亦固自知其有今日哉古
仁人志士不克自見者必有所託以盡發其平生不徒
終也若栖芸者非邪
　　　孝義汪處士傳
汪處士思義字得宜所居休寧張公山之東北曰鵬源
其先出汪王弟戴國公之後自旌城徙石田又自石田
徙鵬源十七世矣世以積善聞至處士有至性質直剛
毅慕學好古思亢其宗於經史能涉獵務究知其大義
尤篤意堪輿家言一主考亭西山不雜於他技與人寡
言笑亦無競至不識公門然鄉人事不平者率就决於
處士處士䘮父宗𤣥哀毁踰禮廬墓側三年年四十七
䘮妻黄氏不再偶鄉人益敬歎曰此孝子義夫也鵬源
在萬山中居人一以樹藝為業鮮知以儒起家者處士
獨遣子浩入郡庠朂之成浩果以春秋得科名屢上禮
部學益茂行益修遂入吏部銓廷授通判永州府初安
成歐陽君旦知休寧㢘處士之賢每鄉飲則禮之為賔
且題其堂曰孝義将上其事于朝㑹召入為監察御史
不果處士夀今七十有四矣走於處士生同鄉盖竊聞
其徳風甚久且嘗在史氏故私為之傳
論曰父子夫婦人之大倫而孝義其常也惟世降俗下
不勝夫悖親棄婦者之多故孝義重於天下而見者慙
聞者駭矣然則汪處士豈獨可以名其一鄉哉表宅以
為政之助貤封以昭善之積固天所以報君子於異時
者若汪處士則何心於是哉
　　　孫處士春殷傳
處士諱春殷字士和姓孫氏世居休寧雷溪盖唐金吾
上将軍萬登之裔也曽祖良祖興父忠原皆以行義重
其鄉忠原尤雋爽負材藝汊川程伯竒氏愛賢之館于
貳室因家焉汊川之程則宋端明殿學士珌之族也處
士為忠原第二子忠原既定居汊川餘子似續多寡弱
獨處士有子八人有孫十有九人頎然壮齡角立參聳
課耕貿易争先亢宗而汊川之孫遂大以蕃忠原不偶
于仕構一軒以泉石自名業未就緒也處士竭心力作
大第收腴田以奉親處兄弟燕賔友列庾貯粟闢塾訓
子百用所需咸備無闕汊川之人咸嘖嘖歎異曰克家
之子如士和者非邪處士以其先在宋元有霽􁨆及艮
山爽山芝田諸先生皆碩儒注意子弟俾嗣其業而弟
春陽士輝質美嗜學一不以家務敓之士輝果以文學
名一時盖處士之所立如此處士初甚馴謹持已伈伈
不自為表暴遇客謙㢲而内淵慤如閨閣處子既壯稍
出其長以自見里有急為之解紛或弗率則喻之道義
皆服無退言雖大殖有家而憂人之憂扶孱拯困恒患
不及又類古之賢豪者里東有岐山極幽勝處士晩築
室山下號岐隠日坐其中讀易自適而以家事付諸子
則又若幽人逸士與世相忘者處士以永樂丁亥二月
八日生夀七十八而終八子者存仁存禮存智存信存
英存心存讓存澤皆遵遺訓共爨不私蓄婚䘮之費公
衆給之男婦百口庭無間言
史官曰棠樾鮑先生言古之人有借隠以為高有終隠
以為潔若孫處士其知所隠而隠者邪昔者成周之盛
鳳鳴於西岐今聖人在上至治邁古安知無鳳鳴於南
岐邪吾見處士之子若孫必有文被五采出而大鳴于
清朝者豈終隠而已邪鮑先生不妄人也其言固有徴
於異日哉
　　　唐君傳
唐君明達字邦達歙之槐塘人高祖元元南軒書院山
長以徽州路學敎授致仕學者稱筠軒先生曽祖仲實
南雄路儒學正入國朝攝紫陽書院山長學者稱三峯
先生祖子儀洪武中知興國縣永樂初改趙府紀善學
者稱梧岡先生三世皆有著述而三峯嘗見高廟于軍
中奏對稱㫖事載實錄父永吉翁亦名士娶于張年四
十始得君竒愛之稍長俾就外傅究知經傳大義而於
史律之學尤邃㑹永吉翁為人所侵訟被繫君時年二
十六憤其枉凡五入愬于朝不直不已聞者壮之永吉
翁卒旅中君復走京師歸其櫬渡江值風作幾壊舟伏
棺籲天俄頃獲濟時嫡祖母鮑庶祖母張繼殞于家君
㷀然舉三䘮無違禮又婚嫁其弟妹三人還其祖業之
被侵者十餘處君以父沒不幸竭力養母一錢尺帛不
敢入私室下至蔬果魚肉不先供亦不食也君于諸弟
極友愛有事資度必相語至夜分或不給分已有畀之
人以為難君直而不壬㨗而不露其居鄉是是非非必
思與人排難解紛而後已逺近不平者或不之官而之
君得一言乃决或兩不去其心恒欲使弱者立枉者伸
使有位於時其所施者當益大且逺也尤篤於敎子思
以畢其志諸子奉訓惟謹曰佐領戊子鄉薦同知寧波
府事曰相舉乙未進士擢監察御史皆有聲一時君年
六十即位大賔于學七十六受勑封文林郎監察御史
年雖高且貴顯益秉禮執謙無上人之心配汪氏繼潘
氏鮑氏陳氏生子男五曰佐曰相鮑出曰浩曰英潘出
曰臣陳出女三皆適人有甥矣孫男八曰誥儒學生曰
詔曰訓皆克家餘尚㓜君生永樂癸巳正月廿九日距
今𢎞治壬子夀八十矣猶康强無恙
前史官曰天之所以與我者豈獨以全其身而已然獲
行其志與否則拘于位焉不可必也若隨其力之所至
而有及物之功豈非士之願哉吾觀於漢得兩人焉陳
仲弓在鄉閭平心率物人有争訟輒求判正視人猶已
而憂人之憂天下無賢愚聞其風而稱之曰陳君徐孺
子以南州高士聘入朝公卿欵門者問政事皆不對至
問稼穡乃對知有其身而不與人同憂天下無賢愚聞
其風而稱之曰徐君盖仲弓之學出伊尹孺子之學出
伯夷皆可師也予嘗見唐君槐塘上獲友其二子聞其
孝友之行甚稔其喜為人排難解紛而使弱者立枉者
伸其志固在仲弓也夫所施者厚則所報者侈其獲恩
封享高夀樂有賢子孫皆世之所不可兼者而備於君
之一身豈偶然者哉作唐君傳
　　　程貞婦傳
貞婦名淑端兖山汪伯高之仲女嫁率溪程永得為士
真甫之介婦兖山汪率溪程皆休寧名族貞婦生有至
性異凡女早䘮其母程氏獨與繼母吴居極孝謹恐失
其歡一飲食一衣服率身任之不以勞也伯高恒歎曰
吾有女若是宜得佳子弟乃許其委禽焉久之得永得
乃嫁永得故業儒而貧貞婦能安之日夜事紡績織絍
濟其乏時士真甫已捐館畢力以事其姑吳氏處娣姒
御僮僕奉先禮賔悉有條緒坐是永得始出為里塾師
居無何而永得暴卒於所舘汪氏時正統丁卯四月十
日也貞婦聞之而哭幾死已乃復蘇奉其姑奔赴手殮
之舁歸安厝如禮僅一男生未週月人無不憐之以為
是不能自存宜有他而後可全活也時貞婦年二十五
嫁僅五年壹志不貳却容飾服勞茹苦以養姑姑病益
市善藥以進如夫未亡時甚得姑心姑年七十六而終
盡賣簪珥以𦵏無違禮男曰祖瑗親撫敎之俾不墜世
業恒抆淚語之故祖瑗奉訓唯謹盖孀居幾五十年夀
七十見八孫益康强無恙鄉隣無少長共稱之曰貞婦
貞婦相與上有司有司以聞事下覈實衆復讙然列状
乞旌其門如令云
前史官程敏政曰祖瑗予族孫也且從予遊而士真之
女適兖山汪令君尤慎許可獨道貞婦事甚核嗚呼未
嫁而事繼母已嫁而失壮夫養㷀姑撫敎其孤子以至
於成人是雖竒男智士有所不堪而𦕈焉一女子為之
無難焉斯固天理民彝不以利害存滅無亦出於鉅家
碩宗有所漸漬其訓之懿而然邪彼分符治理以弼成
敎化為責而於此乎無所表異風厲其民人乃僕僕日
從事於催科理訟間為職業者獨何心哉獨何心哉
　　　鄭君傳
鄭君者名恒字存良歙之雙橋人也雙橋鄭所居嵗久
族蕃故又姓其地曰鄭村地有令君祠有貞白里有師
山先生故宅皆其先之顯者君曽大父以孝嘗及從學
師山為歙學訓𨗳號西溪漁隠大父季復父士賢世其
業至君尤軒特性通敏士賢為擇師敎之君亦以亢宗
自奮讀詩書務通其大義而刻意孝友既失其父益竭
力養母滫㵦備至與其弟循極相愛每讓其能曰子當
力學以為先人之光吾殖産以佐子未幾循舉鄉進士
凡數嵗得通判袁州而君業益振産拓用饒門閥一新
甲於其鄉鄉人嘖嘖歎曰賢哉鄭君其孝友如此然君
不以有自多更為清儉不異韋布士寡言語薄滋味遇
事浮靡者心惡之謝不與見然周貧睦族與夫濟涉興
俗之事雖有所捐費不恡出息而不能償者亦不事苛
刻有不相能者或犯君君坦然弗與校旁觀者至相語
曰此善人也奈何怫之君早歳倜儻喜出遊覽觀名勝
納交其賢豪以自廣晚不復出構一室自處曰静軒以
諷里族之好競者日以敎子為事其子四人曰昌曰澤
曰禄曰育皆克有立奉訓唯謹禄進補歙學生治進士
業君年已六十甚健有女適休寧草市孫昶昶與予同
邑嘗繪君像道君之詳請傳之以為君夀
前史官曰予每過歙西入鄭村訪諸老故跡求其遺文
而讀之未始不深歎鄭之多賢也若存良君者亦嘗接
其言率以為淳樸人爾烏知其出羣若此哉夫孝友儉
勤樂義而尚静固非有甚高難繼之節然世之能力於
斯者恒鮮焉何哉忽其常而喜蹈其變也吉人君子則
豈以其常而易其守哉若存良君之行盖近之矣顯不
以文貴不以爵夀不以術坦坦于于終其身以為鄭之
名士舍今存良君其誰與歸
　
　
　
　
　
　
　
　
　
　篁墩文集巻四十九
欽定四庫全書
　篁墩文集巻五十　　　　明　程敏政　撰
　　傳
　　　楊文懿公傳
公諱守陳字維新姓楊氏浙江鄞縣人曽祖浯卿而上
世以仁富聞其鄉祖範益好修為名儒學者號栖芸先
生别有傳父自懲傳其學官止泉州倉副使公之在妊
也母張宜人夢星落懐中及生天庭有黑子七如北斗
見者竒之五嵗即端恪如成人而才識穎異栖芸親敎
之日記數百言稍長學舉業及為古文辭夐出流軰四
方多傳其程試之文以為式栖芸恐其溺此恒誨之曰
聖賢之學以慎思力踐為要博文強記輔此而已公大
有所悟入作致知力行持敬三銘以見志景㤗庚午舉
浙江鄉試第一人辛未舉進士被選改翰林庶吉士未
幾丁父憂而祖父母相繼卒居䘮七年學益邃識益逺
天順戊寅服闋授翰林編修預修大明一統志尋被㫖
授徒内侍監辭不許憲宗即位以選為經筵官預修英
宗實錄成化丁亥以考績升侍講踰月實録成升司經
局洗馬公每進講必積誠意傅經訓冀納忠以感悟上
心一日講武成篇曰魯論稱舜無為而治周書稱武王
垂拱而天下治然後世人主有深拱禁中委政内侍者
召閻樂之禍有高居無為惟寵嬖艶者啟禄山之變何
也盖舜武之所以無為者由其舉相去凶惇信明義無
一不盡其道皆常憂勞而有為乃始佚樂而無為也後
世人主則孟子所謂安其危而利其菑樂其所以亡者
耳左右聴者竦然至於應制詩文亦舉筆不忘勸戒壬
辰選侍講學士校刋通鑑綱目遂預修續通鑑綱目以
母䘮去公官五品十六年所敎中人已多貴幸凡預敎
者率因之以進獨公泊然無少藉有欲出力援之則謝
曰我嫠婦也抱節三十年矣乃垂老而改志邪薦紳往
往傳誦其言今上出閣公等六七人被選日侍講讀文
華大訓成升詹事府少詹事兼翰林侍講學士大訓篇
目多本大學衍義獨事涉中人者悉不以書公曰是何
以為訓撮其賢否得失之故分註一條議者不能奪公
雖晩未遇而名重一時吏部嘗擬公國子祭酒在廷大
臣合詞舉公堪吏部侍郎宜入内閣皆不果用今上登
極加恩宫僚始擢公吏部右侍郎初當道猶擬公南京
上覽䟽取筆塗南京二字其被恩眷如此詔集議祧廟
禮官請祧懿祖而以徳祖比宋僖祖百世不遷公抗言
禮天子七廟祖有功宗有徳乃孔子之言故凡號太祖
者即始祖必事之以配天若商周之契稷者以功而非
論其本統也宋之僖祖及我徳祖可比商報乙周亞圉
非契稷比議者徒謂大儒嘗有取于王安石之說而不
從孔子遂使七廟之間既有始祖又有太祖太祖既以
配天而不正南向之位名與實乖豈先王之禮哉若謂
降而合食為非禮則王者既立始祖之廟又推始祖所
自出之帝而祀之固無嫌也憲宗升祔請并祧徳懿熈
三祖自仁祖以下為七廟異時祧盡則以太祖擬商周
契稷而祧主藏於後寝祫禮於前廟時享則尊太祖祫
祭則尊徳祖各不失尊庶無悖禮議者不能從而公執
甚堅盖有遺恨焉𢎞治戊申上䟽論􁆸學聴政累數百
言大略謂陛下御極以來屏棄珍玩放逺竒衺登用正
人聽納忠諌躬閲題奏日勤政務若此不懈可幾堯舜獨
臣之愚猶有過慮盖革故正始猶易持久保終實難若
内得弗深外資弗博鋭志少懈欲心漸滋豈能保其始
終如一乞開經筵御午朝聴講之際凡所未明輒賜清
問必待聖心洞然明悟而後已一日之間居文華殿之
時多處乾清宫之時少使欲寡而心清惑少而理明則
得於内者深而出治之本立矣午朝有事者皆先用略
節口奏而裁决之大政則召大臣面議未當則許諫官
駁正而審行之俾賢才常集于目前視聴不偏於左右
則資於外者博而致治之綱舉矣若但如近日之聴日
講御午朝以應故事凡百題奏皆付内監諸臣調㫖批
答臣恐積年之弊未革而将來之患難測不但如前所
過慮而已優詔嘉納諭禮部以三月御經筵禮部得請
并午朝如楊某奏修憲宗實錄以公兼副總裁公念更
化初凡吏部有所升黜人必視其忠邪易險愿奸為趨
舍故偘偘持議雖取嫌忌於同列弗茍徇也己酉再請
解部事專史職不許章三上乞致仕始命以本官兼詹
事府丞供職史館如故公嘗言古人謂國可滅史不可
滅我太祖既混一即命儒臣修元史太宗靖難後史官
不紀建文君事遂使當時朝政與忠於所事者皆闕畧
無傳及今猶可補輯景皇帝已復位號而英宗實錄標
目猶書郕戾王是宜改正章疏留中者雖有可傳例不
得書乞宣付史館奏未及上而公以十月十八日不起
初太白犯進賢占者以為賢人厄盖其應云公疾革語
其弟守阯男茂仁曰吾學志為君子仕登三品年邁六
十斯亦何憾惟上恩厚未能報先栖芸先生未及封汝
曹勉圗報稱以繼吾志諸弟暨男茂元不及訣其以是
語之語訖不亂明日端坐而逝訃聞上悼惜賜諡曰文
懿命官諭祭𦵏事後二年實錄成詔贈公禮部尚書又
三年以春宫舊恩許錄公孫美璜為國子生公天性孝
友筮仕即遭三䘮竭力襄事不一舛於禮奉母極孝養
與丁夫人起家偕老肅雍相成未嘗畜女侍奉巾櫛待
諸弟怡怡自相師友公暇子姪環侍循循雅飭無毫髮
豢飬之習在京師所居高坡巷四方來者皆知為楊先
生家敬愛之風薰然被於宦族有宏農之遺範與人交
必以義相規而見善如已出體若不勝衣言若不出口
至說理論事則毅然不可屈自號晉菴晚更號鏡川同
考禮部㑹試及主考兩京鄉試得人最盛所著述有三
禮周易尚書詩孝經大學中庸論孟私抄凡數百巻皆
正其錯簡更定其章句詮擇諸家之傳註而傅以己見
雖大儒之說不茍同盖晚年屢加刪定未始輕出也於
書謂舜典象以典刑一章乃舜命官語非史臣記事之
詞古者罪人不孥而漢書引湯誓孥作奴盖或奴或戮
隨其罪之輕重施之也酒誥明大命于妹邦疑明字本
封字之誤不然則下文乃穆考文王終不可通大誥今
蠢今翼日蔡傳謂今之明日也疑以今蠢今翼為句言
武庚今無知如蟲之蠢動今有輔如鳥之羽翼而以日
字属下句猶左傳日衛不睦也于詩以巻耳為大夫行
役者之作謂陟岡陟砠馬瘏僕痡非后妃思慮所及以
柏舟為非婦人之作謂其心不可轉威儀不可選正孔
子所謂吾于柏舟見匹夫執志之不可易者也至以鄭
衛之詩非孔子所謂鄭聲其辨尤詳大約謂春秋主事
當無不載詩主辭當有所擇朱子修通鑑綱目於莽操
吕武之事靡不偹載其續楚詞則神女季姬皆斷為禮
法之罪人高唐賦亦視為倡家之凟禮若鄭衛諸篇非
刺淫而果為淫者所自作聖人必不錄之矣其超然獨
見多先儒所未及者又有五經考證大易私徴春秋私
比等書皆未脫稿雜著詩文有晉齋稿鏡川稿東觀稿
桂坊稿金坡稿銓部稿又數百巻閎博精醇兼備衆體
成一家之言讀其文可知其人公弟舉進士者三曰守
隨廣西按察使曰守阯左春坊左諭徳曰守隅工部貟
外郎子二亦皆舉進士曰茂元山東按察副使曰茂仁
刑部主事公墓在鄞之玉堂洞山
論曰儒者心學之失傳久矣其上工訓詁以為高其次
競辭章以為竒又或以天資用事而能隨世以就功名
斯已矣四明自慈湖楊氏師象山東發黄氏師考亭皆
卓然知體立用宏顯㣲不二之義學者尊之若頽波砥
柱而栖芸實嗣其傳至公益充大之盖其始則抱遺經
以求聖人於言表而不以訓詁辭章為能故其持己律
家居官接物視老壮如一日而不少肆其子弟皆謹禮
守法不屈於不義而以古人為可期也夫學術有得於
一心則尊之而不為㤗棄之而不為損擇之精守之確
終吾身而不變此所為儒而世往往以迂左目之皆孟
子之所謂失其本心者也公晩遇明天子将有柄用之
漸而阨于老不能究其經綸逺大之業使儒效暴于天
下豈非斯人之不幸哉
　　　僉憲楊君傳
君楊氏諱太榮字崇仁其先居湖廣麻城至君高大父
徳言元季為統軍萬户有事于蜀因家酆都曽大父繼
祖大父文興父宏道仕為邑之訓術通諸家負識鑒嘗
㓜異君曰此子當不凡遣入學為生徒而朂之君果穎
出流輩業精行成思亢其宗以天順丁丑舉進士酆都
邑陋僻國朝舉進士實自君始君為人剛直而宅心恕
每思為有用之學故遇事可不可即勇持之未始以人
言自沮也筮仕大理評事所讞獄必反覆參驗得其平而
後已時廬陵王恭毅公長大理慎許可更官屬十餘人
獨才君可大用值有詔大臣各舉所知者公即以君名
上升江西按察僉事江西民譁訟繁君治之不勞而辦
嘗行部九江寧縣盗猝起攻陷郡邑殺将吏衆相顧愕
眙計無所從出君不動曰是惡能為徐授䇿甲士躬督
之與格大蹙其衆擒其首羅萬珪及黨與三十人未幾
盗復起九江君馳往掩捕之擒其首舒原一及黨與七
十人南昌豐城為萬珪餘孽所苦君戒指揮王鏞宻捕
獲之凡五十二人由是所部帖然無敢倡亂者南昌有
權貴人被盗其壻誣仇家數十人君察其状盡釋之衆
危君君毅不顧曰某不能以民命附勢也久之真盗出
危者皆愧君建昌豪民楊洪三武斷鄉曲以盗誣朱槐
等二十八人死且半君辨其誣而寘豪於法闔邑稱快
九江衛百户田春與巡捕指揮李貴不相能貴知御史
金忠素刻嗾盗引春春不勝榜掠誣伏君獨疑之以白
御史石玉玉視案曰成矣時多憚金無敢争者君即日
上其事事下立雪春等十七人聞者壮之君既以洗寃
澤物為己任不能復與人媕婀遂大忤權貴人以成化
甲午致仕去去之日吏民數千人乞還君當道者方謀
所以處之而君有决志不留矣君歸蜀鄉人莫不高其
節然君亦不能恝然忘世凡鄉人孤弱而為奸媒理直
而為暴令所錮者君必為言上司曰某也寃某也横其
言一出于公上司亦敬聴之寃者得不死而横者斂迹
君事親孝一第後即有父䘮哀毁盡禮家饒於貲而喜
施賑窮濟涉揮所有不吝君在江西貴溪高都憲上達
嘗贈之文稱曰偉丈夫其歸也南昌張太史廷祥大書
其行巻曰林下一翁而序之兩公亦近世聞人其言殆
可徴也
論曰世率謂刑官少仁故多不利其身與其後者是大
不然刑所以輔世之治而濟夫仁者非以示厲也彼寃
者釋而暴者伏其辜皆仁之用而謂刑官少仁何哉刑
官少仁固繫其人而豈先王制刑之意哉若楊君為刑
官中外十餘年所全活既衆而又進退以之亦求不失
其本心而已然夀終名完而有子世其業将充拓而光
敭之利孰甚焉吾愳世之論刑官者怠于仁以為利而
弗之省也故為之立傳君以𢎞治甲寅八月十六日卒
年七十有三子六人孟琦陜西華隂縣丞孟瑛舉進士
為刑部主事其言議操履有父風孟琳隂陽學訓術孟
瓊孟瑶孟瑜
　　　徐處士傳
處士徳賢字孟明姓徐氏蘇州常熟人其先所居曰邵
舍墅曽祖程元海道萬戸祖恢祖又遷漁梁至正末嘗
集鄉兵捍閭里里人賴之别號春軒工草書父舉生三
子處士其季也處士生即秀頴不與凡子伍丱角入鄉
塾日誦千言自經史百氏書率能通大義又以餘力通
隂陽醫卜之學稍長從三山陳元圭專受春秋将卒業
而天兵下姑蘇乃挈家避難邑城事大父母父母愈力
涉險茹辛凡數年大父母父母相繼去世亦不敢以客
䘮廢禮既而常熟失守復徙郡城雖顛沛中所與逰必
一時名士呉元年始還漁梁顧兵燹後業以中圯處士
恒心語以亢宗為志計日規措不遺餘力務使燬者完
逋者復敝者新門閥再興而自處泊如也時鄉先正思
菴呉公猶未有名處士首禮而友之文廟靖難初郡邑
洶洶無錫莫氏黨裔有乗時剽刼者或謀于處士處士
力沮之曰我輩非有官守第率子姪保田廬以俟命可
也其高識逺慮一時老成人皆莫之及永樂中悉以家
政付子訥曰吾老可休矣自結廬于所居西偏榜曰静
菴菴有山石花竹之勝處士日徜徉其中客至㵸茗嘯
歌竟日忘倦嵗丙申十二月二十有五日卒卒之前二
日呼訥曰吾平生無過人處惟肯改過喜濟人取予之
間不敢悖義持是以終吾身猶懼弗克汝能體此心以
不忘先訓上師古人吾目瞑矣言訖沐浴安寝明日又
召兄子言保族宜家之道亹亹不少亂及晡而逝享年
七十有三配鄒氏有婦徳佐處士起家婣䣊稱之一子
即訥一女適錢慈有孫八人慎愷悌懐恜懌悛恪恜正
統丁卯鄉進士歴古田長寧知縣恪成化丙戌進士歴
工科給事中湖廣左參議河南右參政左右布政使今
都察院右副都御史奉勑巡撫河南女孫三人適錢恱
者以節聞詔旌其門曽孫二十有一人綿純紌綬紀縉
維緗□績緯縝組綎練綰緇縜統􁀙縚綬成化乙酉鄉
進士歴石首永城上杭知縣𤣥孫四十有二人璠瑞璹
琨瑕瓉瓔璣璨珙琥瑶瓘瑚㻞玭環璪琢瑢琳璥瓌餘
多未名者自孫以下用發廪賑飢授義官者五人為儒
學生者三人處士墓在南沙鄉敬真里漁梁溪北之源
於是𦵏七十有六年矣𢎞治甲寅以恪上績恩制贈處
士通議大夫都察院右副都御史褒寵有加
論曰儒先謂天報善人之後莫大于賢不肖而世乃以
貧富貴賤為言舛矣若徐處士者以𦕈然一儒生經世
亂而不棄其身於他業不狎其身於非友不汙其身於
狂僣可謂有君子之行矣要之際興運而中起其家子
孫曽𤣥積久彌盛至六七百指其間出而顯者為名卿
次者為良吏處者為義士而女之有歸者為貞媛謂非
天之報善人而致其後之多賢若此哉况貤封之峻廟
祀之豐而富貴兼之者哉處士子都憲予同榜進士嘗
竊聞履善之祥故輒為立傳然書處士而不以贈銜繫
之者重其徳不以爵用比于漢徐君之例云爾
　　　前鄭州守洪公傳
公諱寛字有約姓洪氏世居徽之歙縣之永楊里其先
曰龍圗閣待制贈少師中孚顯于宋族大以蕃人姓其
地曰洪源公曽大父楚善大父宋顯父懐徐母江氏其
徳善之詳並見公所編洪氏世譜公生九嵗即選補府
學生治戴記淳實淵穎不妄言笑人咸器之以景泰庚
午領應天府鄉薦屢試禮部辭乙榜卒業太學遂以成
化丙戌入吏部銓授湖廣桂陽知州州當狪獠破刼之
餘公為剏驛堠作市區禁侵暴勸分備荒民漸復業桂
陽古府治有縣附郭國初以州治縣以府治為倉民弗
便公言于朝請復州治經畫規措不數月告完而民不
擾方迎父就養居一年以憂還辛卯服闋改河南鄭州
時剏藩府于汝寧濬漕河於黑陽山立㑹府於開封徴
夫役千六百餘人使者旁午公懇言州狹民勞免其半
癸巳嵗大祲奏免三分又請發陳麥一萬石與官粟兼
濟庶危急可拯巡撫都憲武進楊公亟善之下其事諸
府民賴全活甚衆賈魯涇及白婁河嵗病民公築隄捍
之而患息州城壊不治公董葺之成加壮焉汜水古崤
闗議者欲革之公言崤即虎牢古險塞時平固無所事
守若卒遇嵗飢盗出不測其孰禦之故愚以為不革便
卒存崤闗公治鄭久民感服其惠威莫敢犯而鄰境陜
汝諸州訟不决者亦請於公誠下孚廼一新其學宫刻
許文正公大學要略諸書廸諸生又新鄭大夫子産之
廟以風其鄉人州民李慶家蠶簇巨繭成衣襟袖悉具
而民間駒犢多雙生者人以為公徳政之應巡撫都憲
江浦張公請旌異之山右原公請以為鄖陽知府命未
下而公以疾解組歸矣公晚嵗益端居不入城府合曽
祖而下十六支萃居一門内外有規嵗序有燕周䘏有
等里人有事亦相與就質焉成化丁未十一月二十六
日卒夀六十有二妻汪氏先六年卒子四人長達克家
不仕次廸禮部司務次逺成化戊戌進士歴知莆田濬
交河三縣有聲今以監察御史莅事南京次通府學生
孫十人長儒次偉次休次伊次俸次儉次价次脩次俶
公墓在清泰里河塘上鳳山之陽
史官曰古循良之臣譽興位隆若西京之世所書者盖
甚衆也洪君治兩州有惠政為聞人而不克究其志以
老何哉然有子能世其經拓其顯揚之業而大之人以
是知天之報施善人固有在彼不在此者予故取而傳
之非直以慰公矣将使夫為善者無懼焉耳矣
　　　汪節婦傳
汪節婦陳氏名鼎徽之祁門人其父曰偉人與同邑汪
仕政皆名士故節婦在室已能受姆敎為賢女年十九
聘為仕政子軫妻汪舊族而仕政又振之節婦能事之
盡禮嚴奉其條約舅姑安之曰得婦如此老復何憂哉
其佐軫養父母尤力至於處婣䣊供祭燕御佃傭斬斬
有緒人率慶軫軫亦以自慶踰年生男奉以見舅舅大
喜小字之一孫定名曰鐸吾將望其多似續以振吾宗
也再踰年而軫遘疾不起疾革時略無一語及節婦節
婦號慟幾殞者數四有老媪勉之節哀則泣告曰吾夫
屬纊之所以不及我者知妾無他也吾何用生為聞者
亦為之灑涕既服闋節婦始年二十三舅姑少之㣲使
人相風則大哭曰我何人家女為何人家婦而敢以此
相侮哉不當即死以從吾夫于地下爾風者乃不敢復
言節婦奉舅姑視夫存時益謹謝膏沭勤女紅日抱其
孤兒茹泣曰天乎純鑒此血誠俾茍存視息養吾夫不
絶如綫之氣以不墜汪氏吾願畢矣鐸既長勉之力學
為之擇配而得方氏女亦善事節婦天順癸未有司以
其節聞覈實如令旌其門迨今𢎞治癸丑節婦年八十
四有孫五人曰相曰樞曰榶曰朴曰楷樞尤淵穎淳慤
進補儒學生部使者試士嘗占首選然數竒諧寡每不
利于塲屋云
史官曰先正有言天報施于人之子孫莫大于賢不肖
而不知者以富貴貧賤寘論舛矣吾觀汪節婦陳之履
行殆有烈丈夫之所難者雖已躋夀年沾恩典疑有未
盡則将于其孫樞乎驗之人亦佇見樞之力學績文當
有以為節婦榮也然予與樞善賢其人有志於道知以
程邵為師疑所以榮節婦者将有大焉豈獨富貴哉
　　　鄒氏傳
錫山有華鄒二氏華祖南齊孝子寶鄒祖宋寶文閣學
士忠公浩族最盛各以所居名其在近世則鵝湖之華
有時葺翁守方守方生文高故儒者所著宋史發揮東
郊集文高子䝉實娶于忠公之族盖徐塘鄒也其父珮
承事郎號撫松大父宗文仕知通道縣兩家雖以産雄
其鄉而維之以禮義他姓不及焉鄒氏者生有至性如
成人早䘮其母悲哭不止惟見父則更為歡父訝之久
乃悟曰吾女孝為恐傷我故不哭耳噫人家那得有十
許嵗兒能如此耶長益好女紅及喜聴人説古賢女婦
事歸蒙即甚得舅姑心姑以内政畀之内政悉辦久之
䘮其父與舅過哀成疾而治家益勤至手自緝縑枲以
先家人姑慰止之則面遜謝退作如故其佐䝉之大者
能敎養其兩弱弟晉升晉升每語人曰我兄弟輯睦嫂
有力焉又嘗諌䝉曰君家以積徳故至此君宜損己無
多取于人庶有後䝉義其言行之人果譽䝉曰華之良
也然終以舊悲勞致瘁不可起卒時出言謝其姑且戒
蒙而勉其子累百語不亂既絶復曰我實不能舍姑姑
亦大慟曰老不幸而失賢婦吾何用生為則語蒙曰婦
事我十三年年甫三十有一有一子兩女叶成汝家其
𦵏諸西夀山祖壠之側𦵏事固無煩我我惟欲得名公
文字為婦不朽庶足以相慰爾蒙退請楊儀曹君謙狀
其事遣人來致母命予素重儀曹讀其文甚核是足以
不朽矣謝再三其所遣人跪曰走數千里而來将何恃
以歸報老人其言益可悲也遂序而傳之
論曰劉向為列女傳凡一言一行皆見錄不遺誠愳人
喜高節素行而忽婦職之常也若鄒氏之為華婦亦獨
能盡其職之常爾然其姑乃思愛之不置是必有當其
姑之意者夫能當其姑之意則所以佐其夫主其家者
必有道焉嗚呼是亦可謂賢婦也夫抑可謂之孝婦也
夫
　　　華處士傳
處士姓華氏諱正字守正以字行晚號愛菊翁南齊孝
子寶之裔也其先曰原泉當宋南渡始居無錫之隆亭
六世孫起濵再遷堠陽起濵生璞元晉冀屯田總管璞
生鉉功徳使司都事早卒妻陳氏以節旌門至今號旌
節里鉉生㓜武㓜武生宗韡復遷鵞湖宗韡生興叔興
叔生思濟處士父也處士性孝友早䘮父每言及雖籩
豆儐爾即掩懽流涕事母鄒氏務得其歡心有疾輒籲
天求代疾亟走千里禱泰山且沒又復走兩京求金石
文圗所以不死者年七十䘮其兄守方盛暑哭奠如禮
因中暑暍醫弗治嵗經暑輒發以弟守端早世敎育其
諸孤若已子尤厚宗族置義田周貧乏族有譜多舛處
士據舊藏續修之而不敢以已意參焉其慎之也兄子
玭孤不克自立育之成為築室納配吕氏孤女出内之
弟者處士收養之且資装以嫁華大族有瞰處士病而
以計􁒝其田若干畆處士覺而歎曰先業所在惡可以
弗力言於官十年事白乃歸闢逸老園日徜徉其間久
之幡然曰得無啟後人遊宴之漸乎中搆觀稼樓貯經
史藝桑果課視為適或譏其務逸得勞則笑曰吾志也
處士喜讀書尤好胡氏春秋及歴代史見逆理强辨即
怒勃然雖親且顯者弗貸至素所不善有善亟稱之弗
置也處士與其配吕君伉儷垂老無間言篤朋友死生
不相背華故饒于田畆十則歳給無息米斛四佐其鎡
基銍艾之費郷族効之嵗凶有券米斛四千聚于庭乞
緩其逋者處士即裂券罷償歡聲載道由是兩子一孫
皆本其志發粟賑饑為義官處士以𢎞治七年二月七
日卒夀七十九子二人曰祐徳孫男二人從智從仁孫
女多適名族其適今監察御史陸完封孺人者徳之少
女也曽孫男三人曰金石竹多克家
論曰予與處士還往幾三十年每見益老而平直之行
靖慎之容終始一日也業之豐𦙍之昌固其先世之所
敷遺然處士善繼述足以迓承于盛時而充拓之亦惡
可揜哉
　　　藺州同知封翰林修撰錢君傳
君諱中字用之松江華亭人曽祖實祖復父昌皆不仕
而復故儒者尤好子思子之書鄉人目為錢中庸君逮
事焉年十六為儒學生以俊警聞嘗假同舍生文字不
獲就目一再過即背錄不失一言由是學益博文必務
出人上然三試南畿輒不利遂罷去客荆襄江淮間久
之聞陳御史選提學江南躍然歸就試果甄錄之成化
戊子中南畿秋試七上禮部又輒不利乃詣選曹請改
𨽻南京便養母得歴事工部未滿五日聞母訃或請足
期而後發䘮君大慟斥之服闋以禄不及養乞逺郡自
効廷授藺州同知藺属麗江府雲南絶徼也酋羅姓者
世知州木姓者世知府恃姻為奸虐君動以法持之羅
故使督五井鹽課君正色曰我奉命監州豈專為鹽吏
而已羅恚欲挾木中傷之君以詩抵木木反禮君不敢
肆而夷僰悉恃君以安分巡兩司若林副使俊輩皆賢
君檄使稽鄧州軍餉再攝雲南縣又攝黑鹽井提舉司
往來無虛月縣邏卒得賂縱盗以良民充格數嵗不决
君辨釋數十人黑井鹽坐潦虧課君至以足告上官驚
歎曰得非連州鍾乳乎嵗庚戌委君入賀長至節值子
福舉進士第一君慨然曰是足以成吾志矣遂引疾致
仕君所居後即晉陸機放鶴灘故地作樓其上合林下
人結社號榮夀㑹口不及官政與郡士大夫飲輒盡醉
浩歌自適或規其放者君曰吾将藉以是全吾真使涉
世故者不吾撓也吾豈真放哉錢之先居嘉興桐鄉相
傳忠懿王後元季君高祖徳名避地華亭城西贅薄氏
家焉君既得謝将往桐鄉合族定宗法未行而卒五月
望後四日也得年五十有六君生負氣偘偘必思以自
見而數竒諧寡終不詘以求合然居家篤行早䘮父祖
母陳命傳食仲子及君時仲殷而君困君不可曰是畜
養者之所為爾極力與其妻陸奉陳及母范咸得其歡
陳之䘮悉力營𦵏不以勤仲父君之子益企君之孝福
為翰林修撰三載得推恩封君如其官忽思君心動例
不得歸省則移疾冒暑行至東昌得君訃福弟祚亦舉
于鄉君治命曰𦵏地毋逺我祖父福等遂遵故壟㐮事
其地曰華陽橋蟠龍塘
論曰士之有所立於世者豈獨以其顯有後之為侈哉
觀君于仕階未滿五日發䘮事大母雖居貧無違禮佐
逺州不鄙夷其人而寘禍患于度外非燭理明而逮義
勇者能之乎人率謂君徒以其子故顯名而不知君之
所自立亦誠有足書者故予為君傳不示侈焉明古之
君子有所立者非全恃乎此也亦将以慰夫人于下地
云爾
　　　參政陸公傳
公諱容字文量姓陸氏蘇州崑山人元盛時號周涇陸
家曰士明者販遼東值兵興客死子福育姻䣊徐氏因
冒其姓福生繼宗繼宗生裕贈兵部武庫貟外郎娶陳
氏生公公妊時母夢紫衣人以笏擊其首曰當生貴子
覺而公生厖厚白晢見者以為英物九嵗賦詩有竒語
十六為縣學生大肆力於經史百家至廢寝食而凡摴
蒲博奕之戲一不挂目葉文莊公亟器之曰范文正公
事業不可不勉也舉成化丙戌進士第除南京吏部驗
封主事始請于朝復姓陸氏丁父憂服闋改兵部職方
㑹敵入邊遣将北征勑公紀功軍中敵退而還進武庫
員外郎大臣患京城多盗請遣給事中御史部屬官五
十人大索以公總其事公極陳不可事果中格尋進職
方郎中時邊報旁午封事日或四三上凡敵情虛實地
里險易兵力分合皆犁然中其肯綮事下三邊邊人驚
服大抵皆出公手而於沮征安南及罷𠞰鹽賊劉通兩
事尤偉有昌佐者京營都指揮故降將也求參将雲南
一巨璫傳上意令兵部上其名甚急公持不可則召至
左順門諭之公曰既出上意命下即是焉用舉為且金
齒騰衝外控諸裔要地也佐材力庸下且降將不可用
若今日阿㫖異日壊事雖禍及身家何益巨璫語塞事
乃已他如韋瑛之誅定捕妖言功不得世襲皆自公發
之未幾丁母憂服闋上疏言太倉兵衛不便者八事從
之所司復采其尤切要者行天下為著令除武選郎中
值今上初即位斥戮倖進庶政一新而太監李良典御
廐為都指揮王欽梁宏乞陞都督得㫖矣公上疏極論
都督武官極品體勢甚重不宜授無功及非人而良等
招權恃恩當正典刑仍乞立法以禁将來疏兩上奪其
新命士論壮之復上疏論八事曰儲養台輔曰敎𨗳勲
戚曰愛惜人才曰久任巡撫曰經理京衛曰選練禁兵
曰均平鈔法曰慎重㑹議而儲養台輔愛惜人才二事
尤剴切時柄臣疑公侵官且臺諌力為之排逐異已者
懼公言動上将隂中之尚書余公為言吏部得出為浙
江右參政距上疏一月爾公至任復條例兩浙不便者
八事多見采納於潜民陳乙夫婦乞食夜投宿桐廬山
中漁家被殺瘞之而婦不死覺有人蹴其脅曰明星至
矣何不走訴婦自墓隙出遇公長號稱寃盡得其状漁
者論死蘭溪章憲僉懋作頌美之辛亥聖節入賀復上
疏論漕渠利病不報癸丑大朝罷官者若干人而公亦
與焉聞者大駭公處之怡然且賦詩道别既歸於所居
作成趣菴獨笑亭目緇衣野服著書其間又改作先祠
落成已属疾猶强起獻拜如禮以甲寅七月戊申卒得
年五十有九公少即有志經濟如典禮兵刑漕運水利
之類罔不究極其本末利害手書之冊為施用之具識
者以為百不一試也居家孝友父為人所誣坐謫戍連
者二十四人公陳書上官雪之𦵏母之日塚上廬次及
城中屋宇烏鳥飛集萬數鄉人嗟異公子未蕃夫人張
氏數勸買妾公曰吾祖宗以來無畜妾者不可所著詩
文曰式齋稿浙藩稿歸田稿奏議在朝曰式齋筆記在
浙曰封事錄記事之書曰菽園襍記式齋邇察太倉志
别有兵署錄水利集問官錄總若干巻子一人曰伸舉
于鄉嗜問學有行檢克紹其業
論曰公當𢎞治初伏闕上疏時予方以言者去國道中
得其稿讀而歎曰偉哉賈陸之緒論乎然亦未始必其
終獲遇也既乃聞其以論薦而出有㣲意焉盖出未久
而罷且死矣道䘮風靡士自晦則笑以為無所取材而
擯之稍露一二則又恐其得譽望有進用之漸必誣之
使去則以為快足豈獨後世哉若擯于一時而顯于既
沒誣于小人而白于君子固天定也士獨求其無愧而
已公雖用不究所學然有建白在朝廷有惠澤在民有
著述在學者足以考見矣遇不遇奚病焉
　　　仝景明先生傳
仝先生寅字景明山西安邑人少聰警失明無所事事
乃受易師學悉究羲經畫卦之㫖而以京房斷占多竒
中正統間父清遊雲中挾景明與俱三邊吏士有問身
休戚及軍利鈍成敗必就景明决之由是仝先生之名
聞四方己巳秋敵將額森大入邊英廟北狩隂遣使命
鎮守中貴人裴當問景明景明筮得乾之初九附奏曰
庚午嵗仲秋車駕當還還後七八年必復辟英廟心識
之時忠國公石亨以參将守雲中賢景明引為上賔動
必咨之暨景帝嗣位敵益熾召亨還總京營亨以請有
幹略薦以自輔景明因侍行至京時額森復入寇京師
戒嚴亨召景明問計景明筮之曰無能為也且彼氣已
驕戰之必克敵果敗去庚午額森欲奉英廟北還時率
以為詐獨武寧伯朱謙上書懇請朝廷持不敢發景明
力言於亨曰敵人順天舉義我中國返失迎奉之禮獨
不為外國笑乎亨遂與少保于公恊議遣使敵果奉乘
輿來歸實庚午秋也英廟以太上皇居南宫三年錦衣
指揮盧忠上變外議洶洶忠一日屛人請筮景明以大
義叱之曰是兆大凶死不足贖忠懼而佯狂為風状兩
宫乃安忠後伏誅如景明言景帝之弗豫也中外以儲
嗣未定為憂景明亟言于亨曰公國柱石當委身致命
以安宗社今危疑之際不早定大計禍且不測亨意遂
决英廟復辟将官景明景明固辭乃命工范金鑄隂陽
神靈四字為筮錢十八文製象牙盒貯之以賜又賜魚
牙金酒盃一白金彩幣若干㑹清以指揮僉事将出莅
徐州上曰仝寅得毋偕往乎其授錦衣衛百户在京居
住景明復固辭不允景明見亨寵位已極每因筮以持
滿之道反覆戒之弗納卒及于禍景明當景泰天順間
名公卿大夫無不延接者然一語不及私事惟抑邪與
正濟顛扶危可致力則諄諄不少囘避遇古今圗史及
異書必令人傍誦聽之至老不倦又緣名字之義自號
啟陽今八十有六嵗尚康強無恙三子長鑾以材武自
見官錦衣衛百户次鎣治易為進士業次鋭以善書士
𨽻中書舍人
論曰昔嚴君平卜筮與人子言依于孝與人弟言依于
順與人臣言依于忠各因勢𨗳之以善盖賢而隐于卜
肆者也若仝景明先生固聞君平之風而有慕焉者歟
其禮于名流不凂于權貴夀而有子老于聖世非倖也
彼司馬季主不見知于宋忠賈誼郭景純不免于王敦
之難其術精矣而其所得又景明之所不滿者歟
　　　汪義士傳
汪義士中和字貴民唐越國公華之後休寧西門人曽
祖養晦自西門遷汊口祖明徳父亨義士為人頎然廣
顙性介特寡言笑每讀書至古忠孝節義事即掩巻太
息曰為男子而淟涊以度世亦惡用生為鄉先生聞而
異之曰汪氏有子矣義士家有尺籍在貴州適當亨亨還
自軍道其艱苦義士未冠也恒戚戚不樂宣徳丙午詔
簡汰諸路兵亨弟兄皆以老謝行義士毅然躡屩往代
鄉人壮之貴州帥聞其故儒者率遣子從學義士因以
其暇日為講說前史名将所為如何及近世養兵禦侮
之要邊臣聴之無不慰惬或戎務弛張夷情虛實山川
道里險易通塞有所咨訪因而舉錯甚多義士一再以
公務還汊口省其父羣從兄弟悉長健衆議當畨代以
均勞者群從又相持不前義士恐傷之復抵戍則髮漸
種種矣貴州古夜郎越雋地山水荒寒中土人非謫配
罕至義士獨往遊其間歌笑懐古人莫識也都勻苗寇
作貴州軍禦之失利義士所居堡僅百人欲散走義士
仗劒叱之曰當此際不叶力堅守即國家養我輩何用
况分地不可擅去有大僇乎衆志始定入夜備稍解寇
突入有牽義士急去者義士慨然曰士死義爾堅立不
動且詈寇曰朝廷何負于爾敢猖獗若此遂被害正統
十四年七月二十四日也得年五十有九少子南雲被
虜月餘哀慕動寇寇不忍殺釋而歸之義士二子長義
方次南雲也孫男三觀成昕觀早䘮昕篤志力學為里
塾師
史官曰郎之戰公孫禺人遇負杖入保者息而謂之曰
使之雖病也任之雖重也君子不能為謀士弗能死不
可也與其鄰童汪踦往皆死焉孔子稱其能執干戈以
衛社稷嗚呼若義士之死固可與踦相望于百世之上
矣而封疆之臣乃無畫䇿捐軀若公叔者不重可歎哉
　　　鄒佑之傳
鄒佑之無錫人宋寳謨閣學士忠公十一世族孫也所
居曰華荘再遷龍涇至元季而業中圯佑之曽大父伯
惟大父洪昭父以善歴三世始漸復舊以善娶于華生
五子皆有聞佑之其次子也性孝友於二親生盡養沒
盡哀與諸弟甚篤一弟早死撫其孤如已子其讀書知
要嘗誦武侯静以修身語說之因取静修名室以自警
平生不急利而家益足其志在寡取或因其之而并捐
之故多不忍負之者長區賦取給公上而已處家有規
與其配華肅雍睦相成敎三子或力家或業儒無敢肆
以譁者闢所居東原為新甲第于其里以時修忠公及
上世丘壠無論䟽戚輯宗譜助刻縣志造鰲塔諸橋浚
香渠以利濟鄉人雖捐重費不恡所還往若武功伯徐
公太宰思軒王公憲副㯶園劉公皆一時名卿遇佳勝
處同載並逰觀者嘖嘖佑之晚嵗深以盈滿為愳號其
堂曰戒得不欲闗世事作假山堂後畜古法書名畫于
中又樓其南曰學閒終日手一編不置𢎞治戊午春忽
遘疾以四月二十有二日不起實始生之辰也君子謂
庶幾古所謂全歸者佑之每嵗出貸米取息值大歉有
調之者曰貨不倍貸乎謝曰乗時射利先世所不為也
姪婦錢孀而無子請後以佑之孫不可曰渠自有同氣
在徇之是利之也錢訴于郡郡召問故驚羨不已此二
事人尤稱之佑之諱賢卒年六十有八嘗以嵗飢輸粟
例得官然非其志也子曰愚承事郎曰魯早世曰鈍儒
學生孫五人
論曰無錫為毘陵之望予恒過之見其山水秀明鍾之
人宜多賢者而鄒公先號知名士或顯或晦不可縷數
子孫出而嗣其休祉遺烈者未有極焉豈其所鍾者獨
盛哉亦有所觀法而然哉若佑之所樹立美矣鄉人為
紀其行累千數百言大抵多富好禮者之常予因節之
為傳非不詳也得其大則小者可知也
　　　封監察御史王公傳
公諱宗吉字天祐王姓世居蘇之吴江為碩宗所居邑
西附郭梅里曰夀之者元季聞天兵将有事于張士誠
計大軍必自太湖登㟁道梅里以入遂避地仙里而舊
業果毁于兵燹夀之生良輔良輔生彦徴彦徴生守仁
勇于義守仁生公未三嵗而卒再期而母吴亦卒撫于
諸母公雖㷀然在疚而負穎質性聰穎鄉先生吳善與
守仁交莫逆間撫公異之曰吾無以報亡友顧孺子可
敎也收誨之公讀書過目不忘家故有春秋左傳朱子
綱目尤愛玩忘寝食弱冠學成即授徒里中嚴條約如
老師學徒日衆公念其先業中㣲思所以拓之者勤儉
自樹不遺餘力而未嘗取非義之利家寖以饒盡復其
舊産以終父志所居之堂曰樂善為石梁七鑿義井四
貧乏病死者食粥施衣予藥給槥恒恐弗及成化改元
嵗飢焚逋券數千辛丑再飢出賑米六百斛巡撫都憲
王公承制授七品散官辭不可鄉射禮行郡邑大夫必
以賔禮之有疑政多就問焉公處家庭甚肅分命諸子
理家政治儒業僮僕各職其職而不敢肆奉先禮賔及
冠婚慶吊式禮給適中覽名所居曰遺安曰百忍樓曰
懐恩又創月湖蓮陂别墅于松江太湖上開圃于所居
東池曰涵虛亭曰可怡橋曰凌雲谷曰賔而時與朋友
詠歌其間𢎞治丁巳以子貴勑封文林郎江西道監察
御史人以為績學纍善之報公疾革時處分家事不亂
且召親友與訣命遷正寢而終寔𢎞治十年十月四日
夀七十三先是公卜夀藏于王山之陽山擁水環境甚
佳勝公心安之督治衣衾棺槨皆倣古制至是𦵏焉娶
于氏先卒子男二皆夭繼沈氏子男四曰賢義官曰哲
𢎞治庚戌進士授監察御史嘗奉勑按閩中又按廣東
皆有聲曰明國子生曰敏女三長適郁搢次適徐質俱
庠生又次適朱佩孫男五曰恩邑庠生曰懋曰京曰東
曰惠孫女七曽孫男一曰檜
論曰吾聞其鄉人公嘗戒諸子曰兒輩處世勿急急名
利與其過取以賈怨致禍孰若省費以安已濟人見二
子不第歸指壁懸蠶種示曰此物非時一幅紙耳當春
則皆化生而為用世之物盖各有時也論仕宦則曰汝
輩他日遇時致用慎勿以刑立威以偏斷事以利䘮守
以死易節若不能痛戒雖弗仕可也又曰人之處世凡
百成敗皆有天命吾老矣平生經歴雖小事未有不由
天成慎勿患得失而䘮名檢又曰吾嘗慕古之豪傑越
千載其名如生汝輩須立志以古人自期待其言皆足
補世敎殆非今之士也傳所稱逸民禮所稱鄉先生沒
而祭于社若王公非其人歟
　
　
　
　
　
　
　
　篁墩文集巻五十
欽定四庫全書
　篁墩文集巻五十一　　　眀　程敏政　撰
　　祭告文
　　　補漢昭烈皇帝伐孫權告廟文
嗣皇帝臣備敢昭告于太祖高皇帝世祖光武皇帝孝
愍皇帝七廟神靈臣備聞葛伯助桀為虐成湯先征之
而後放桀黎君黨紂為惡武王先戡之而後伐紂勢有
緩急動不可以後時理有經權事宜從乎中制伏以逆
臣孫權乘時多難竊據江東尚以世受國恩同奬王室
首遣使者作為盟書繼進家人求通戚畹軺車來往屢
修信睦之儀疆界分明薄無彼此之隙日者將軍闗侯
進討國賊既下襄樊為權者不思掎角之圖乃作反噬
之計遣賊将吕䝉等掩襲我荆上殺戮我戍士臣某則
委身國事伏節虜廷而逆權甘作叛臣不復尊周是念
顯受偽命方以吠堯為功穹壤不容人神共憤臣聞祖
宗之法不道者必誅春秋之書無將者罔赦敢附湯武
之義先興黎葛之師尚賴宗社之靈天地之祐庶成大
業克濟中興臣備将以章武元年九月二日親率六軍
恭行天罰以丞相諸葛亮輔皇太子留守成都以車騎
将軍張飛出閬中虎牙将軍趙雲出江州建威将軍黄
權出江北侍中馬良出武陵五溪諸蠻罔不率俾将軍
向寵等各率所部擐甲以從誓梟叛賊之頭少示僣王
之警即圖大舉掃定中原祗奉寢園告謝天下臣備臨
師不勝戰懼之至
　　　祭婦翁大學士李文達公文
維成化三年嵗次丁亥正月戊辰朔越八日乙亥壻翰
林院編修程敏政謹以牲醴之儀泣奠亍少保尚書大
學士贈太師文達公尊丈之靈座前曰嗚呼政生十齡
粗守庭訓誤䝉召命逺赴京師惟時我公實司帝制命
題試我喜溢長眉親敎詩書正其句讀動止語黙罔不
容心迨及壯年遂妻以子奈何遐棄失我依歸屬纊之
前遺書見屬政愚不肖此任曷堪惟當竭心以還治命
但所恨者生不能侍藥左右歿不得執紼塋園薄奠載
陳有淚如雨尊魂如在鑒此哀誠嗚呼哀哉尚享
　　　祭妻母夫人周氏文
維成化四年嵗次戊子四月庚寅朔越七日丙申壻翰
林院編修程敏政恭備菲儀馳祭于外母封一品夫人
周氏之靈曰嗚呼政自髫齓受知太師敎育兼隆載妻
以子夫人之意惟公是同遽意太師中道而殞夫人繼
逝同此𤣥堂訃音逺聞中腸寸裂二孤未室孑然誰依
蒼天悠悠此慟何極緘辭千里致我㣲衷臨風馳情靈
兮來格嗚呼哀哉尚饗
　　　闔院祭大學士彭文憲公文
惟公質清以介學正而充魁甲榜于壮年士服其望登
延閣于嗣嵗世慶其逢當睿皇復辟之初再受知于丹
扆暨今上正位之始首入侍于青宫有康濟生民之志
有丕振士氣之功有􁃻然不奪之孝有確乎不易之忠
人方仰勲猷之大著天胡俾耆俊之遽凶史垂成而未
上親備養而難終訃音上徹愍䇿加隆節名二惠進秩
三公盖以篤哀榮之令典重台鼎之儒宗也某等晚生
孤陋素欽徳容渺塵遊之已逺悵晉見之無從尊酒既
洌爼肴既豐公乎如在假此敬恭
　　　奉遷五世祖考妣祭告先祠文
維成化十三年嵗在丁酉春三月戊辰朔六日癸酉孝
𤣥孫翰林院侍􁆸敏政敢昭告于顯高祖考耆宿處士
府君顯高祖妣孺人吴氏顯曽祖考徴士贈兵部尚書
兼大理寺卿府君顯曽祖妣贈夫人汪氏顯祖考處士
贈兵部尚書兼大理寺卿府君顯祖妣封太淑人贈夫
人張氏曰仰惟先徳䕃我後人使皆竊有祿位以得奉
其時祀顧敏政之父實維宗子自乙未之嵗得請還鄉
治疾于兹三年敏政愚昧不能以時上告代供常事儀
文疏略神不顧享五世顯祖考妣非敏政所得祀嵗時
凟僣徼福不經又自祖父以來伯叔無後與殤子之當
祀者俱不及侑食之列考之禮典亦或為厲用是敏政
之子六十以今嵗二月以來始生丹毒幸已痊可繼發
瘍疹自面及身日夜靡寧醫藥罔効是實敏政之罪下
逮兒身兹涓吉辰謹奉遷五世顯祖考妣以從每嵗立
春之祀以叔祖以下諸無後者暨諸殤子殤女逐位祔
食惟我先靈軫此一脉𦙍系攸闗異日將有奉祀之責
特垂隂祐俾遂安全不勝􁃻切籲叩之至恭率新婦待
罪家庭謹告
　　　奉安顯祖尚書府君遺像告文
維成化十三年嵗次丁酉十一月甲子朔二十七日庚
寅孝孫左春坊左諭徳敏政敢昭告于顯祖考贈尚書
大卿府君曰惟藐孫之生未周兩月不幸府君奄棄于
家迨今三十有一年娶妻生子日逺日忘緬想徳容形
諸夢寐謹令人拜迎遺像至京涓此吉辰奉安寓所仰
惟隂靈時垂隂祐俾我後人永有依歸不勝瞻戀之至
謹告
　　　祭亡弟克寛文
維成化十四年嵗次戊戌冬十月己丑朔十五日癸卯
兄克勤嫂李氏暨姪男姪女以牲醴之奠祭告于亡弟
克寛之靈曰嗚呼痛哉吾弟胡為而遂至于死邪使二
親不得慈其子二兄不得友其弟功名無成父子何恃
嗚呼痛哉京居東偏昔所同處豈知一别遽成終古吾
弟之魂其猶戀戀于此乎臨風一觴有泪如雨嗚呼痛
哉尚享
　　　賜假還河間掃墓告文
維成化十四年嵗次戊戌十一月戊午朔二日己酉孝
曽孫左春坊左諭徳敏政敢昭告于顯曽祖考贈兵部
尚書兼大理寺卿府君顯曽祖妣贈夫人汪氏顯祖考
贈兵部尚書兼大理寺卿府君顯祖妣贈夫人張氏叔
祖考處士府君墓下曰繄惟藐孫至愚不肖承乏講筵
兼輔青宫館閣廻翔十有四載不獲以時修奉先塋終
嵗思之不遑寧處兹者蒙恩給驛而來敢用牲醴薦其
常事載惟綸命式遄其歸即以明晨馳還故郡不逺千
里省慰二親桑梓在瞻豈勝依戀仰冀尊靈隂相其行
俾我後人弗至失所庶圗久大以光前聞尚享
　　　南山菴祭亡弟克寛文
維成化十四年嵗次戊戌十一月戊午朔二十九日丙
戌兄敏政祭告于亡弟克寛三舍之靈曰嗚呼痛哉汝
真死耶我居京師離親八年所恃以奉飬者以有兩弟
在而汝遽忍捐其父兄遽忍棄其妻子邪今我蒙恩給
驛南還以慰二親以與汝訣悠悠天地此恨何窮臨棺
長號汝尚能知我之來乎否邪嗚呼痛哉尚享
　　　祭槐塘族兄克和貳守文
嗚呼程氏雅有宗盟麗澤交孚惟我與兄二十餘年始
終一誠弟叨近侍兄貳專城方期中道少遂平生胡遘
兹厲卒老于行有賢嗣業有良政聲嗚呼我兄雖死而
榮兹因謁告來自神京敢用香幣敬奠于楹靈兮不昧
鑒此衷情
　　　䘏典命下奠告几筵文
維成化十五年嵗次己亥冬十二月壬子朔孤子左春
坊左諭徳敏政敢昭告于顯考資徳大夫正治上卿南
京兵部尚書兼大理寺卿府君兹者有司以顯考訃聞
荷䝉皇上䘏念舊臣特贈太子少保諡曰襄毅賜祭賜
𦵏一如典禮慟惟先烈有此光榮祗奉恩綸不勝摧咽
謹告
　　　吳山隂侯賀公廟告文
維成化十六年嵗次庚子三月辛巳朔二十六日丙午
孤子左春坊左諭徳程敏政謹遣家人程泉敢昭告于
淳安縣勑祀吳新都太守山隂侯賀公廟下曰孤不孝
罪重上釁先公解官而南夜以繼日忽遭霪雨水發灘
危塊坐一舟臂不能奮鄉闗在目膏火貯心惟神遺愛
所敷夙著徽土一夫失所匪神之安幸闡威靈閔兹㷀
獨潜消隂沴大啟陽明俾孤早奉几筵用伸哀悃荷神
休庇沒齒難忘瞻望廟廷血隨涕霣
　　　至家告几筵文
維成化十六年嵗次庚子春三月辛巳朔三十日庚戌
孤子左春坊左諭徳敏政敢昭告于顯考尚書少保襄
毅公府君靈座前曰孤不孝之罪上通于天不自死亡
釁鍾先考兹者得請解官奔䘮以獲祗奉几筵委頓之
餘攀號無逮俯伏奠告伏惟鑒之
　　　奉誌奠章告几筵文
維成化十六年嵗次庚子夏四月辛亥朔孤子左春坊
左諭徳敏政敢昭告于顯考尚書少保襄毅公府君靈
座前曰慟惟顯考訃聞于朝上自九重下及多士追思
耆舊罔不䀌傷除朝廷特勑詞臣撰文逺遣守臣諭祭
自循𦵏典不敢凟陳其餘奠章五府及勲戚大臣太子
太傅英國公張懋等一道内閣及翰林國子儒臣太子
太保吏部尚書兼謹身殿大學士萬安等一道大部及
䑓寺大臣太子太保兼吏部尚書尹旻等一道顯考舊
同寅太子太保襄城侯李瑾一道舊将署都督僉事李
㫤一道鄉人吏科給事中王瑞等一道各部司属刑部
郎中過璘等一道十三道監察御史吳文元等一道親
家通政使司右參議趙昻一道山東按察司副使李讓
一道致仕指揮同知凌錦一道孤子之同僚同年友左
春坊左庶子劉健右春坊右諭徳陸簡等一道并孤原
請太子少保户部尚書兼文淵閣大學士劉珝所撰顯
考墓誌銘一道謹奉告于几筵伏惟尊靈尚明鑒之不
孝孤無任摧裂之至
　　　諭祭遷主告文
維成化十六年嵗次庚子夏四月辛亥朔初七日丁巳
孤子左春坊左諭徳敏政敢昭告于顯考尚書少保襄
毅公府君曰兹者有司遣吏來言将以明日奉詔諭祭
于家禮當奉遷靈座于堂中西隅東向不孝孤等無任
哀慟之至謹告
　　　祔𦵏告亡弟文
維成化十六年嵗次庚子七月已卯朔二十三日辛丑
長兄次兄以清酌庶果告于亡弟克寛之靈惟爾藁𦵏
僧房嵗月滋久一念至此寢食不寧今将以兹月二十
四日奉窆顯考尚書少保襄毅公府君于南山之原啟
爾之殯祔𦵏前山爾魂有知鑒我哀疚
　　　祔主告亡弟文
慟惟亡弟克寛之䘮倐逾大祥始克從𦵏于顯考贈太
子少保襄毅公墓下惟兹神主理宜祔于顯祖考贈兵
部尚書兼大理寺卿府君顯祖妣贈夫人張氏以從嵗
時之祭謹告
　　　告先世祖忠壯公廟文
維成化十六年嵗次庚子八月戊申朔二十六日癸酉
逺孫左春坊左諭徳敏政敢昭告于逺祖陳鎮西將軍
開府儀同三司忠壯公廟下曰惟靈勲徳著于前史隂
功被于一方况在雲礽悉出䕃下感恩圗報其何能忘
向者敏政宦處京師于丁酉年十二月十七日寅時獲
生次子書報于家我先考兵部尚書贈太子少保襄毅
公請命先祠寄名祖保餘澤所庇于今四齡新婦李氏
為此發心特製絳紗袍一領用表孝誠謹涓告辰遵母
氏之命稽顙拜獻伏惟尊靈尚歆鑒之佑我後人永保
終吉無任緬仰追慕之至謹告
　　　重作家廟奉安神主告文
維成化十六年嵗次庚子九月戊寅朔六日癸未孤子
左春坊左諭徳敏政敢昭告于顯考尚書少保襄毅公
府君曰慟惟顯考捐舘之秋適不幸有回祿之變治命
改作祠堂于正寢之東惟時不肖逺仕京師不及預聞
惟弟敏徳克承先志以其年冬撤而新之用還治命併
作祭器神用顧歆邇者敏政賴祖考之靈不即死亡獲
襄大事復稽之禮書更作新主奠安其中載念亡弟敏
行禫事亦在兹辰兩小女孫禮當釋去重服以從輕服
惟敏政不孝不友以重兹厲伏告几筵無任摧裂
　　　奉安五祀諸神告文
維成化十六年嵗次庚子九月戊寅朔五日壬午奉訓
大夫左春坊左諭徳程敏政敢昭告于司命之神司竈
之神司門之神中霤之神族厲之神禖氏之神漢夀亭
侯闗忠義公之神逺祖陳將軍忠壯公之神唐歙州總
𬋩越國汪公之神御史中丞贈楊州大都督張公之神
曰惟我顯考尚書少保襄毅公治命作堂于先祠之東
式遵典禮以奉五祀又以義起爰及衆神於惟衆神或
孝友専主于𦙍嗣或忠義可法乎臣僚或積功累仁慶
延一族或禦災捍患澤被一鄉皆我先公平日所尊禮
而景慕者予小子其何敢不嗣敬之謹涓吉辰行奉安
之禮伏願明靈保我安居佑我家衆永永無虞惟神是
賴謹告
　　　小祥告文
維成化十六年嵗次庚子九月戊寅朔二十七日甲辰
孤子左春坊左諭徳敏政敢昭告于顯考尚書少保襄
毅公府君曰日月不居小祥奄及夙興夜處哀慕不寧
敢用剛鬛柔毛粢盛醴齊薦其常事介予諸孫釋衰易
練上遵禮制弗敢過情惟敏政不孝逺仕京師以奉訃
之日為始斬焉以俟終其餘日伏告几筵不勝感愴之
至
　　　祭從祖母曹氏孺人文
維成化十六年嵗次庚子冬十一月丁丑朔二十二日
戊戌從孫左春坊左諭徳敏政太學生敏徳謹以柔毛
剛鬛清酌庶羞之奠致祭于從祖母曹氏孺人之靈曰
惟靈徳容莊嚴性資高介姆敎宜乎室家頌聲均于内
外敦相夫之義既克配以無慙任起家之勞亦祗勤而
不怠遂能中嵗見子女之成暮年享身名之泰盖一家
之老者淪謝惟孺人之為尊少者顓蒙惟孺人之是賴
正宜抱節如晚菊之馨樂夀比喬松之耐何未嬰疾疢
亍三時早已委世塵于一芥使聞之者不覺走問状而
吞聲入憑棺而永嘅也敏政等爰當宦學之歸嘗預起
居之拜雖含飴之末由亦鍾情之有在屬兹發引之期
難及音容之再謹致奠于几筵猶疑聞乎謦欬魂兮來
歆攀號莫逮嗚呼哀哉尚享
　　　赴京謝恩告文
維成化十六年嵗次庚子冬十一月丁丑朔二十四日
庚子孤子左春坊左諭徳敏政敢昭告于顯考尚書少
保襄毅公府君曰惟聖天子不忘舊臣遣使賜祭者再
凡百𦵏事悉從官給哀榮之典告厥成功禮當恭詣闕
庭拜謝聖恩将以來日就道惟是天寒嵗暮違逺几筵
尚賴尊慈扶顛持危俾不孝孤早達京師成禮而還無
任感愴之至
　　　元日設主告文
維成化十七年嵗次辛丑春正月丙子朔孤子左春坊
左諭徳敏政敢昭告于顯考尚書少保襄毅公府君曰
惟不肖孤道出淮隂守凍于舅氏之館伏遇嵗事更新
不勝感愴謹用設主告奠仰惟尊靈尚鑒享之
　　　過河間告祭先塋父
維成化十七年嵗次辛丑三月乙亥朔初六日庚辰孝
曽孫左春坊左諭徳敏政敢昭告于顯曽祖考贈兵部
尚書兼大理寺卿府君顯曽祖妣贈夫人汪氏顯祖考
贈兵部尚書兼大理寺卿府君顯祖妣贈夫人張氏顯
叔祖考處士府君金沙嶺墓下曰惟𦕈孫以顯考贈太
子少保襄毅公府君于故鄉南山之原賜𦵏禮成謝恩
赴闕道出青縣泝河而南瞻望先塋僅逾百里謹用登
陸祭告而行伏惟尊靈尚垂鑒祐不勝哀慕之至謹告
　　　男壎授官告文
維成化十七年嵗次辛丑五月乙亥朔十五日己丑孤
子左春坊左諭徳敏政敢昭告于顯考尚書少保襄毅
公府君曰嗚呼惟我顯考祗事列聖幾四十年出入中
外十有三任累典征伐克有茂勲口不言功至于沒世
惟不孝孤深懼先烈失墜無以明示後來輒以衷情上
塵天聼荷䝉皇上篤念舊臣特降綸音錄用長孫壎為
錦衣衛世襲百户世奉顯考之祀聖恩覆被門閥増輝
仰惟君父之徳天高地厚嗟我小子其何能堪一惟訓
廸後人竭忠勉孝以圗無負聖恩無玷先烈庶足慰我
顯考於地下哀慕之至不知所云謹告
　　　祭衍聖公太夫人王氏文
維成化十七年嵗次辛丑秋七月甲戌朔某日戚生左
春坊左諭徳程敏政尚寳司少卿李璋錦衣衛百户李
玠謹以牲醴香帛之儀致祭于衍聖太夫人王氏之靈
曰嗚呼人孰無歸也莫難于聖門之婦人孰無孠也莫
難于聖門之母盖必置身禮法之塲從事詩書之府然
後視内則以無慚于世敎兮有補惟太夫人性資粹温
徳容清楚視聼率異乎人言動必遵乎古長作配于孔
門遂揚休于東魯下釐􁂎御既克相于大宗上奉烝甞
每來歆于聖祖中年雖失乎所天兩器迭承兮有土懿
此一人允膺多祜鸞封燦爛下黄閣之絲綸鼎食駢蕃
樂高堂之鐘鼓雖老也而不忘主饋之勤雖貴也而不
厭女工之苦何感疾于一朝遽捐養于三釡然几筵吊
祭恩言特遣乎使臣兆域經營䘏典載申於繕部體將
合兮幽宫神已逰于𤣥圃柔嘉之徳深□隧道之碑賢
喆之名益重家傳之譜嗚呼若太夫人者其生固能使
州閭化懿範于家庭之間其歿亦将使草木被榮光于
洙泗之滸也邪敏政等幸叨姻婭之親無復儀形之覩
望闕里兮涕漣思託誠于尊爼遲淑靈兮歸來薦臨風
之薌杜嗚呼尚享
　　　祭林舅文
維成化十七年嵗次辛丑秋七月甲戌朔二十八日辛
丑寓新橋驛孤子左春坊左諭徳程敏政謹致牲醴之
儀馳奠于故安東縣簿致仕林公先生尊舅之靈曰嗚
呼舅氏何遽去予而長逝乎疇昔之嵗舅方輔予於新
安託幸終其襄事今兹之春予復拜舅于淮隂則已親
乎藥餌兾漸愈于沈疴将益膺乎夀祉嗟離合之無常
慨嵗月之幾許期問安于瀛城之南詎得訃于新橋之
涘嗚呼舅氏果遂去予而不起也惟母夫人最鮮兄弟
其在舅尊一人而已早升榮于仕途晚歸樂于田里剛
介之性雖不足于庸人明敏之才每見稱于先子奈何
官僅止乎一命夀方登于六紀豈天定之未然而福善
之難恃乎然全歸無愧于宗祧宦業屢延于𦙍嗣則天
之報施善人固在彼而不在此嗚呼老人之容無復覩
之于目長者之言無復接之于耳身遥繫乎他鄉淚徒
揮于逝水望故郡之山川感新秋之風雨謹緘詞以告
哀惟尊靈兮鑒只嗚呼尚享
　　　代瑩姬祭衍聖公夫人文
維成化十七年嵗次辛丑秋八月癸卯朔四日丙午拙
姊程氏婦奔舅之䘮舟次臨清謹以牲醴香帛之儀馳
奠于亡妹孔夫人之墓曰嗟嗟父母生子四人惟女兄
弟尤切情親妹先有歸光生閥閱孰知生離遽成死别
庭闈繼殞追痛何言恨不如妹相從九原後予而來先
予而往遥望先塋不勝悲愴瓣香一炷魯酒一巵臨風
灑涕靈其鑒之
　　　大祥告文
維成化十七年嵗次辛丑九月壬申朔二十七日戊戌
寓姑蘇驛孤子左春坊左諭徳敏政敢昭告于顯考尚
書少保襄毅公府君曰惟顯考棄背奄及大祥而孤以
謝恩南歸留滯於此感愴之至寢處弗寧載念賜塋雖
完碑石未具而石之足以垂久者莫良于吳産乃于驛
舍延禮名流書之刻之並皆如法摹搨封褁多以就工
嗚呼遷主易服之文遂獲愆于禮度昭徳傳後之託幸
無憾于私心謹以潔牲粢盛醴齊薦其常事并奉刻完
䘏典碑文一通神道碑一通祠堂記一通上告伏惟尊
靈尚明鑒之謹告
　　　謝恩還家告文
維成化十七年嵗次辛丑十一月辛未朔孤子左春坊
左諭徳敏政敢昭告于顯考尚書少保襄毅公府君曰
不肖孤謝恩赴京道途濡滯以是嵗十月二十五日與
妻子抵家適兹大祥餘日方終禮當禫服不勝感愴載
念孤至河間先塋欽差工部郎中郭經一祭歸至濟寧
衍聖公孔宏泰一祭至蘇州知府劉瑀一祭至淛江布
政使閻鐸一祭此皆顯考遺烈在人久久不忘所致謹
以奠章四通附告伏惟鑒之
　　　禫祭告文
惟顯考棄背于今三年禫制有期禮當奉薦載惟不肖
逺仕京師聞訃稽緩負不孝之罪尚有待焉伏告几筵
不勝感愴謹告
　　　代母夫人祭兄文
程氏妹敢昭告于兄長縣簿公之靈兹者長男諭徳敏
政謝恩南歸得聞兄長于是嵗七月十六日考終承此
訃音不勝驚怛謹用酒果奠告嗚呼痛哉
　　　祭告顯考襄毅公文
維成化十八年嵗次壬寅春正月庚午朔越三十日己
亥孤子左春坊左諭徳敏政敢昭告于顯考尚書少保
襄毅公府君曰嗚呼不肖孤之服盡今日矣慟惟顯考
将使㫖于四方孤不能效奔走候起居顯考賜養疾于
故鄉孤不能操几杖侍湯藥不幸而大故時方竊祿京
師不能舉棺衾以盡襲殮之禮既幸而襄大事又特拘
于文法不能守塋域以供灑掃之役惟顯考鍾愛于孤
最深孤之不孝于顯考最重追悔莫逮負罪難逃繼是
以還惟當竭心力以養百嵗之母隆友敬以保百口之
家謹身以求歸全敎子以圗繼述昊天罔極言止于斯
伏冀尊靈俯垂昭鑒不肖孤無任哀慕之至謹告
　　　修復先塋告文
嗚呼惟我先世塋域在故鄉者自曽大考尚書府君北
遷以來八十餘年守奉弗䖍莫能修復寢食靡寧兹者
眇孫過不自量大㑹宗譜得陪郭宗人所收至正五年
膳塋錄及家藏延祐二年經理保簿稽對字號參考姓
名一一相同如合符節惟始遷祖唐歙州兵馬先鋒使
萬一府君暨祖妣夫人曹氏墓在東皋陪郭宗人經理
無恙十八世祖文一使府君暨九使府君以下墓在東
山十七世祖二敎授府君墓在富琅十五世祖大敎授
府君祖妣安人余氏十四世祖妣夫人金氏十三世祖
東山居士府君祖妣孺人劉氏十二世祖二處士府君
十一世祖二將仕府君祖妣安人吳氏及萬一上舍府
君以下墓在余頭村程家林十四世祖大團練府君墓
在禾斜碌碡塢六世祖大提領府君墓在司徒山蘭絞
􁯞者俱已勘明悉復其舊惟十六世祖二廸功府君祖
妣安人劉氏及十一使以下墓在十保東山者未有次
緒誓當竭心罄力以圖修奉凡我先墓久而復完非賴
祖考之靈啟廸後人曷能臻此其未獲者尚祈黙相用
底于成庶幾嵗時得率子孫少供灑掃之役以逭不孝
之罪惟尊靈其鑒之
　　　太師徽國文公闕里告文
維成化十八年嵗次壬寅二月庚子朔越十日己酉鄉
後學左春坊左諭徳程敏政敢昭告于先師宋太師徽
國文公先生祠下曰伊川道脉先生之所由傳環溪女
宗先生之所自出表復亨之墓而詳其世徳嘗有取于
程氏之先答成甫之書而勉之進修復有望于程氏之
後惟敏政程氏小子新安一生在家庭獲誦于遺書登
仕籍乃塵于􁆸幄曽無肖似徒切戰兢今兹幸進于門
墻始得致恭于桑梓瓣香在御㫖酒一陳伏惟明靈祐
此愚昧嗚呼泰山喬嶽之容固常目念之如在正心誠
意之學願終身誦之弗忘謹告
　　　祭武進致政郎中金公文
維成化十九年嵗次癸卯四月丁巳朔越三日乙丑左
春坊左諭徳侍生新安程敏政北上京師道出毘陵謹
備牲醴之儀致祭于故致政郎中金公先生之靈曰嗚
呼先生胡寧止于是邪世經之純宦業之美晚節之完
非一世之士邪况授經儲闈執筆太史益昌厥家有賢
嗣邪然則先生固無憾矣惜也耆英方事于尋盟夀母
遽聞于不起此其心将歉于九原而不能自己邪亦豈
非年廹衰暮禮踰哀毁庶幾古人得正而斃者邪如我
鯫生最號無似同榜聯官皆後令子契誼之深寧可涯
涘憶生之歸省也先生燕勞而禮之甚喜暨生之奔䘮
也先生賻吊而恤之備至孰意相違竟隔生死人生幾
何嵗月如駛此生所以聞訃失聲而涕不能止也渺渺
綠蕪悠悠江水無從執紼以助襄事敬潔一觴奉奠靈
几嗚呼先生尚知此邪哀哉尚享
　　　清源祭鄉友查以忠文
嗚呼杳君衣冠之胄孝義之門有典雅可愛之行有醖
藉可聴之言老檜蒼蒼其色之健醇醪泛泛其氣之温
識達古今與讀書者何異酬酢事變雖作官者不倫嗚
呼查君世家徽郡久客清源云胡一疾遽歸其根曽觴
咏之幾許驚嵗月之如奔訃傳異域聞者聲吞嗚呼查
君有子克肖有族斯蕃江湖之譽雖晦而尊箕裘之業
雖沒而存櫬將歸於逆旅悲不任兮鄉園某等賔舘夙
契友道恒敦或學嬉于共案或誼重于聮昏好月登樓
空誦𤣥暉之句南風倚棹難招宋玉之魂敬陳薄奠有
淚瀾翻
　　　滄州祭趙氏妹文
成化十九年嵗次癸卯夏五月壬辰朔越二十九日庚
申左春坊左諭徳程敏政自新安服闋赴京舟次滄州
薄具牲醴之儀同合家眷等致祭于亡妹趙冢婦程氏
貞閒之墓曰嗟嗟吾妹胡至于斯淑慎之容莊毅之行
宜膺夀祉光我門楣一旦訃聞舉家悲慟今過墓下旅
况何堪薄奠一觴老稚咸在流水東逝落日西傾靈兮
有知鑒此衷曲嗚呼哀哉尚享
　　　祭崑山陸先生文(諭徳鼎/儀之父)
惟君崑山之英平原之族行植孔良書香是續韜能弗
售隠終其身悉是庭訓成彼嗣人乃擢巍科乃官禁近
入輔青宫名登位進惟皇覃澤推孝勸忠曰子之顯惟
父之功有赫命恩元士之服有美榮養大夫之祿光増
林壑慶衍孫曽宜膺晚福益介椿齡云胡遘屯一疾不
寤寵擬再班悲生遽訃某等夙因令子舘閣同遊悼
此賢父嵗月難留肅肅鄉評善人告瘁峩峩貞珉有道
何愧爰潔牲醴遥盻几筵臨風三奠浮世百年
　　　南京使還過河間告先墓文
維成化二十二年嵗次丙午冬十月(闕/)　朔(闕/)　日孝
曽孫左春坊左諭徳敏政敢昭告于顯曽祖考贈兵部
尚書兼大理寺卿府君顯曽祖妣贈夫人汪氏顯祖考
贈兵部尚書兼大理寺卿府君顯祖妣贈夫人張氏叔
祖考處士府君墓下曰辛丑之春道出瀛洲銜哀之餘
獲視松楸俯仰于今五易寒暑拜掃弗時不遑寧處竭
承上命校文南畿幸竣公事乘傳南歸有便王程有感
霜露敬止鄉園遂我衷素刀孱才薄恒懼弗勝求逭愆
尤先達是憑簡書孔嚴即當就道攀戀無由謹此奠告
尚享
　　　祭都督董公文
惟公之少也有冠軍之勇有討賊之功其壮也有守邊
之略有謀國之忠天胡不畀以松喬之夀茅土之封使
十年居于散地而一日返乎幽宫也惟先尚書于公友
善勤王之秋實相論薦惟我季父亦公所賔通家之好
遂結姻親疇昔之年賤子奔訃公來慰之不勝哀呼四
更寒暑賤子還朝夀公于堂老氣尤豪曽幾何時遽聞
不作傷舊将之淪亡痛先友之零落然勑𦵏有典賜祭
有文始終恩禮昭其茂勲矧克成家有美諸子武已世
其金緋文将開于青紫光前振後生榮死哀公雖捐舘
亦何憾哉兹發引之有期望故山兮遄邁爰致奠于一
觴渺予中而長嘅悠悠丹旐隠隐靈轝公神不亡庶其
鑒諸
　　　祭禮部侍郎新昌俞公文
惟公東浙舊家蔚為時彦甲科致身允矣名宦回翔禮
署敭歴兵曹南還最績西伐賢勞遂貳秩宗進副司馬
恪恭神人安攘夷夏帝心簡在士論攸歸云胡遘疾遽
與世違某等或在交逰或通家好忽聞訃音重為世悼
靈轝載啟清酌一陳惟公來格有涕沾巾
　　　祭陸職方文量母宜人文
猗嗟宜人徳容清温早克閑于姆敎長獲配于儒門佐
夫有起家之力淑身無越户之言有美賢嗣如鳳孤騫
既䇿名于甲榜屢進秩于樞垣宜人無恙幸荷天恩祝
仙齡于耄耋享祿飬于晨昏輝輝鳳誥肅肅魚軒胡嬰
疾于京邸遽返柩于家園然福被諸孫慶源不竭銘書
太史世勸攸存嘅人生之獲此撫修景而奚論某等友
于賢嗣義託箎塤黯緇塵于北洗揚丹旐于南轅望吳
山兮隠隠渺滄海兮沄沄有牲升爼有酒注尊敢薄侑
以哀些恭致奠于貞魂竚其鑒止于飲于飱嗚呼哀哉
　　　先祠初作神板告文
敏政薄宦于朝不能守奉先祠連嵗卜居祀事茍簡負
不孝之罪大且久矣謹于仲春既望竊取司馬氏神板
之文及于朱子降殺神主之說剏作新牌以備行祠之
制伏惟尊靈降妥于斯以永庇我後人不勝追慕依戀
之至謹告
　　　祭亡弟克儉文
維成化二十三年嵗次丁未五月庚子朔二十六日乙
丑長兄暨合家眷等致奠於亡弟克儉之靈曰嗚呼先
公四男伯仲叔季喜莫如予最多兄弟稚殤壮殞曽幾
何年悲孰似我無一弟焉子禀素豐我病多憊家事萬
千将子是賴云胡棄我驀然委形號天扣地忍不予應
母氏在堂夀開七􁑋不共稱觴此恨何極諸孤子女纍
纍滿前觸目傷感有淚如泉夀否窮通苦不可闞命也
奈何願子無憾将求善地以崇子封力訓吾姪以亢予
宗白日西馳流水東逝人生可憐倐忽如寄靈車戒曉
暫寓僧房登堂顧盻恍如未亡手酹一巵中腸寸裂骨
肉在庭與子永訣嗚呼哀哉尚享
　　　月河寺亡弟啟􁐜告文
維成化二十三年嵗次丁未七月戊戌朔三十日丁卯
劣兄以酒果牲醴奠于亡弟克儉之靈曰惟汝之柩暫
厝僧房不覺四旬矣天暑漸退南舟可行擬于八月一
日啟殯上載特來訣别酹此一觴天乎慟哉汝真往矣
嗚呼尚享
　　　祭定西侯蔣公文
維成化二十三年嵗次丁未秋九月丁酉朔越二十日
丙辰某官某等敬備牲醴之儀致祭于故太保兼太子
太傅定西侯追封凉國公諡敏毅蔣公之靈曰嗚呼智
足以籌邉勇足以破賊猗惟公之材武為世勲而出色
力四殫于致主心屢懐于獻忠猗惟公之謀謨與上宰
而分功正宜沭渙恩享高夀靖四方輔明后垂偉烈于
汗青騰休光于介胄云胡疾疢竟殞將星朝議為之驚
惜聖衷為之靡寧奠遣秩宗賻出内帑飾終加新爵之
封勑𦵏近先公之壤始卒恩禮鬰乎爛然方諸既往孰
與差肩矧嗣侯之克繼又何憾于重泉惟公誼篤斯文
樂親良友如我軰之踈慵亦恒期于耐久追思接席談
笑相忘倐焉致奠涕泗悲傷嘅流光之難挽喜令名之
不亡筆陣鋒閒詩壇盟解盡此一巵想見風采嗚呼尚
享
　　　祭太醫院使錢君宗嗣文
惟君世業軒岐兼通書史號稱儒醫受聘而起衆中頴
出供奉尚方九重之眷一代之良活人功多靡憚勞逸
雖罄厥心竟殫其力訃聞于上䘏典重申錫之御奠官
其嗣人生榮死哀君亦何怍惟交㳺中孰其砭藥遥遥
京口隠隠佳城賢聲不替有誄有銘几筵既遷靈輀載
道爰酹一觴涕泗相悼
　　　祭襄城侯夫人汪氏文
巍巍戚里有毓其華赫赫功臣有宜厥家出專師垣入
賛皇略夫君在公内顧有託事親以敬御下以恩克相
夫君閫範斯行孰褒其名鸞書玉軸孰賁其身翟冠象
服維容之懿維徳之貞備福偕老庶幾稱情忽驚訃音
上動宸極諭奠有儀賜𦵏有勑窀穸揚芳有嚴刻文春
秋主祀有美世勳歿焉䀌傷生也榮豔猗嗟夫人亦復
何憾某等夫君末契属在同朝惜兹内助溘焉早凋畫
翣載陳丹旐将出敢酹一觴幸鑒于室嗚呼哀哉尚享
　　　祭太僕卿韓公世安文
惟公通練之姿文獻之胄選試而升比于論秀早典秘
書法從周旋晚司譯文國威用宣鴻臚中書天曹太僕
屢更其銜亦賦其祿謂公弗顯三品崇階謂公弗夀七
􁑋將開從事詞林莫如公久告哀九重䘏典亦厚賜𦵏
有儀諭奠有章始終恩遇可謂非常某等與公交游式
相情好撫公之䘮聿増感悼觴奕之樂笑語之温不可
復矣敬酹一尊
　　　祭都憲東安李公文
嗚呼公乎人方祝松喬之齡仰蓍蔡之徳庶一代之老
成為後進之矜式忽聞捐舘罔不太息而况有通家之
素供弟子之職失所瞻依可勝痛惻雖然正大之學高
明之識位列卿則世誦其賢勞居諫垣則史載其遺直
已貴而守儒之常未老而求去之亟矧一經之承傳嘉
四子之軒特諭奠有儀賜𦵏有勑哀榮始終天固無忒
彼容恱以圗功名或奔走而矜智力以彼較此孰豐孰
嗇嗚呼公乎其何可得某幸聆敎言獲奉顔色操几杖
以無從驚發引之在即敬酹一觴有涕沾臆
　　　陞官祭告先祠文
惟渺孫不肖伏䝉聖天子嗣位念及宫僚濫進兩階改
服金紫仰承遺訓懼切于衷爰自國䘏以來屢奉山陵
之役未伸䖍告嵗律将更謹以潔牲粢盛醴齊祗薦嵗
事俯伏上聞不勝哀慕尚享
　　　祭土地文
維成化二十三年嵗次丁未十二月丙寅朔三十日乙
未詹事府少詹事兼翰林院侍講學士某昭告于本宅
土地之神曰惟神奠我有家為惠甚大云胡今嵗人口
多虞疑有不恭以獲兹戾比者再新堂室次第工完小
子何知乃逢幸㑹仰承新命濫進官階非藉神休弗克
臻此感恩謝罪敬薦㣲忱俯冀來歆永垂庇佑尚享
　　　祭叔父明威府君文
維𢎞治元年嵗次戊申夏四月甲午朔姪男詹事府少
詹事兼翰林院侍講學士敏政謹具牲醴之儀馳奠于
叔父明威将軍瀋陽中屯衛僉指揮事府君之靈曰嗚
呼惟我先公兄弟二人競爽起家如車兩輪勲立名成
允文允武以廸後昆以顯先祖孰期中道上釁先公江
北江南抱恨無窮一門之中幸存叔父恒率家人以祝
多祜夫何遘疾奄忽三時委棄諸孤遽止于斯六袠修
齡未為不夀萬户崇階未為不偶叔父何憾我心則傷
骨肉幾許相繼淪亡覊宦于朝莫由視殯千里瀛洲臂
不能奮奉安遺體幸卜佳城奉揚偉烈敬製新盟遥望
几筵溥陳告祭叔父有靈鑒我誠意嗚呼哀哉尚享
　　　南歸過河間告先墓文
維𢎞治二年嵗次己酉三月己未朔初九日丁卯孝曽
孫詹事府少詹事兼翰林院侍講學士敏政祗領孝𤣥
孫錦衣衛百户壎敢昭告于顯曽祖考贈兵部尚書兼
大理寺卿府君顯曽祖妣贈夫人汪氏顯祖考贈兵部
尚書兼大理寺卿府君顯祖妣贈夫人張氏叔祖考處
士府君墓下曰於惟祖考垂裕深長俾我後人獲霑芘
䕃藐孫無似竊祿有年守官弗良遂墮先訓仰荷天子
宥罪念功得放歸田感恩何極瀛東之里冠珮攸藏謹
奠一觴不勝惶懼末由戾止時奉塋園将返新安省循
朝命修身補過用畢餘生惟是㓜男暫囘寄祿主承宗
祀責在于斯願相其成以光門緒啟行在即惟靈鑒之
謹告
　　　告叔父明威府君墓文
嗚呼丙午之嵗拜叔于堂喜極呼飲歌笑洋洋今兹之
來拜叔于墓宿草菲菲酹此清酤人生幾何世路孔艱
姪亦老矣獲歸故山先公在南叔父在北姪雖疎慵敢
自乖隔舉家登陸告别而行惟叔如在鑒此衷情
　　　祭嬸母恭人劉氏文
嗚呼叔父捐館猶未期年叔母在堂期臻遐筭何家不
造相繼而終旅邸訃聞曷勝哀感今兹奉母得還故鄉
謹伏几筵用伸奠告子婦咸在靈其來歆嗚呼哀哉
　　　祭錢氏妹文
維某年某月某日長兄備牲醴之儀令男錦衣衛百户
壎拜奠于亡妹錢氏婦恭人貞善之靈曰嗚呼女弟之
中惟汝最長介淑之行允宜厥家云胡壮年遽爾長逝
幸焉有子可振芳聲手足之情悲何能已靈筵一酹汝
其鑒之
　　　告謝南山后土文
維𢎞治二年嵗在己酉十一月二十四日某官某敢昭
告于南山后土氏之神曰疇昔之夜小女月仙病痘夭
歿倉卒瘞于兹山告祭弗嚴不勝惶懼敬以牲醴用伸
謝譴惟神鑒之謹告
　　　祭告五祀衆神文
維𢎞治三年嵗次庚戌春二月癸未朔十五日丁酉具
官某敢昭告于司命之神司竈之神司門之神土地之
神司厲之神逺祖忠壮公之神周孝友張僊之神漢夀
亭侯闗忠義公之神唐越國汪公之神唐雎陽守中丞
張公之神曰惟我有家仰托神庇獲奠斯土亦既有年
邇者歸田考閱祀禮主像雜揉神不顧歆况我有先實
惟忠壮乃無專祀於義尤乖謹于中堂敬安遺像其諸
所奉位號再新有嚴斯辰衆靈是妥人心既協神理攸
宜用告其誠尚希昭格
　　　聞三叔祖處士之訃告文
嗚呼一宗長㓜惟翁是尊方冀明年八袠是慶相違半
載遽聞訃音南望故山曷勝悲悼敬率婦子發哀於堂
惟尊靈其鑒之尚享
　
　
　
　
　
　
　
　篁墩文集巻五十一
欽定四庫全書
　篁墩文集巻五十二　　　明　程敏政　撰
　　祭文
　　　南山賜塋填塘告文
維𢎞治三年嵗次庚戌冬十二月戊申朔六日癸丑孝
男詹事府少詹事兼翰林院侍講學士敏政敢昭告于
顯考尚書少保襄毅公曰塋垣大門之前舊開有塘一
口近日多聞人言方位非宜謹擇初七日興工填漲仍
舊作田以供祀事惟神鑒之謹告
　　　代塏姪葬父告先墓文
維𢎞治三年嵗次庚戌冬十二月戊申朔六日癸丑孤
子塏敢昭告于先祖考徴士府君先祖妣吳氏孺人墓
下曰先考去世於今三年藁殯僧房未得安厝兹者得
卜于祖塋之東將以初七日興工開壙伏兾尊靈黙加
隂祐俾我後嗣永獲依歸惟靈鑒之謹告
　　　亡弟啓􁐜告先祠文
維𢎞治三年嵗次庚戌冬十二月戊申朔八日辛卯孝
男詹事府少詹事兼翰林院侍講學士敏政敢昭告于
顯考尚書少保襄毅公曰惟二弟敏徳殯于南山祠堂
嵗月兹乆近始得卜于水橋干於先塋之東擇以是月
九日啓􁐜安葬不勝哀悼之至伏惟尊靈尚其鑒之謹
告
　　　祭亡弟文
維𢎞治三年嵗次庚戌冬十二月戊申朔八日辛卯劣
兄令男壎以牲醴之奠致祭于亡弟故詹事府簿判蘄
州事克儉之靈曰嗟嗟吾弟藁殯僧房卜竁三年未有
定所今兹獻吉乃近先塋嵗晏時良為君安􁁜所恨乖
蹇乆病家居未得躬親撫棺掩土神傷涕殞命也奈何
永訣一觴言不能盡嗚呼哀哉尚享
　　　代塏姪啓􁐜告文
維𢎞治三年嵗次庚戌冬十二月戊申朔八日辛卯孤
子塏敢昭告于顯考詹事府簿判蘄州事府君曰慟惟
顯考之柩暫寓南山僧舍於今三年每毎擇地佳兆難
逢今者得于水橋干祖塋東畔向甲負庚敬禱于神一
占告吉謹㳙是月九日奉啓殯􁐜就彼安厝以少逭不
孝之罪泣血上請惟尊靈鑒之謹告
　　　先祠奉安告文
維𢎞治三年嵗次庚戌冬十二月戊申朔九日丙辰孝
𤣥孫詹事府少詹事兼翰林院侍講學士敏政敢昭告
于顯髙祖考耆宿處士府君顯髙祖妣安人吳氏顯曾
祖考贈兵部尚書兼大理寺卿府君顯曾祖妣贈夫人
汪氏顯祖考贈兵部尚書兼大理寺卿府君顯祖妣贈
夫人張氏顯考南京參賛機務兵部尚書兼大理寺卿
贈太子少保襄毅公曰藐孫不肖獲承有家守官弗良
有玷先訓蒙恩寛貸屏退家居上奉慈親下撫孱子終
鮮兄弟孑然一身多病相仍歴時經嵗㝠㝠衛䕶寔頼
先靈幸保餘年以供祀事載惟門户爰及家庭考古定
方多未恊吉徴諸夢寐衆議攸同謂啓東門庻免悔吝
日者上請厥工告成重念先祠逼近喧雜大懼䙝慢負
罪彌深伏見前堂髙蔽深䆳敬㳙吉旦如式奉安仰兾
尊慈曲加芘佑憫兹老稚繫孫一人少逭憂虞俾圗不
墜英爽在上鑒此瀝誠尚享
　　　改門告文
維𢎞治三年嵗次庚戌冬十二月戊申朔十三日庚申
詹事府少詹事兼翰林院侍講學士程敏政敢昭告于
司門之神曰惟兹吉旦于宅之東開啓大門以便出入
牲醴致奠用告其成永永無虞惟神是頼尚其鑒之謹
告
　　　𤣥帝告文
維𢎞治三年嵗次庚戌冬十二月戊申朔三十日丁丑
詹事府少詹事兼翰林院侍講學士程敏政敢昭告于
𤣥天上帝之神曰於惟上帝秉司化原開我生人功徳
無量享郊配帝厥有故常惟此陋邦有嚴勝境雲巖之
上帝實臨之實厲而暘宸尊是頼家尸户祝在禮攸
宜蟣虱小臣遭時乖蹇仰蒙隂佑感激難名兹遇嵗除
奉安神御載陳明薦用告微誠尚享
　　　祭臨塘范處士文
惟靈髙平之宗臨塘之彦溫㳟孝友位重鄉閭宜享遐
齡益綿晚福云胡一疾卧簀經時訃音相傳不勝驚怛
顧予不佞姻好有年多疾相仍末由徃弔緘詞致奠用
白其誠靈兮如存竚其來格嗚呼哀哉尚享
　　　祭汪孺人文(大理寺副/堅之母)
惟靈毓秀名族歸于大家夫君中殞肅肅無譁内外一
詞允賢維配有子登庸侃侃廷尉榮膺鼎食褒享鸞封
名昭慈節壽儗喬松一疾幾時溘焉弗起哀音逺聞傷
悼曷已賢郎奔訃還自京師矧在姻眷執紼攸宜叢萱
萎霜寒日在户機杼夜閒杯棬如故敬陳薄奠緬仰令
儀靈兮如在尚鑒于斯
　　　祭武昌尹汪璽親家文
惟靈望出忠賢學優庠序擢秀桂宫綽有文譽禮闈
弗偶銓部登榮出宰花縣聿騰政聲豐碩之姿逺大之
器駿發有期允顯先系維兹之嵗屢接手書吳楚暌隔
毎歎離居夏秋之交忽聞訃告真贗是疑曷任悲悼嗚
呼禍福相倚天意難諶吉人淪謝何善何滛矧在通家
情好維宻子女聫姻雅非一日昔登公堂酌酒賦詩今
拜公像白日寒颸清酤一陳旅肴載設英䰟何之幽明
永訣
　　　祭常徳同守致政李公文(太守廷/壽之父)
猗嗟李公去何速耶人所願于公者樂子孫之養享山
林之福振清白之風勵浮靡之俗雖百年相期未為足
也胡美疢之嬰遽至不祿使洛社之老咸弔影而相悲
專城之子徒望雲而慟哭也惟公平生學苦行淑律己
巖巖待人穆穆發奸之明乆為吏師惠民之仁展也良
牧力孔殚於救荒心恒盡于治獄其督教也不速而成
其佐軍也不令而肅衆美攸兼媿彼碌碌况恩出于上
則再畀乎絲綸慶衍于家則森挺乎蘭玉公雖溘然捐
館而昭然在人者百世可錄也有偉專城繼公芳躅直
諒之行不阿清介之守彌篤視此邦民愛等春育斥歸
之人禮敬相屬緬想若翁音容可掬宜涕之不能自已
而語之不可以更僕也惟公之壽我序以祝惟公之行
我表以暴清濟之間新遷載卜遥奠一觴寄我遐瞩渺
渺雲山萋萋松菊公神不忘鑒此𠂻曲嗚呼哀哉尚享
　　　祭先師宮保尚書殿學劉公文
維𢎞治五年嵗次壬子夏四月辛丑朔二十四日甲子
門生詹事府少詹事兼翰林院侍講學士程敏政謹東
向頓首告奠于先師宫保尚書殿學古直先生劉公尊
靈而言曰惟公鍾海岳之英抱經濟之學才氣振千古
之豪文章擅一代之作輔聖徳于青宫賛廟謨于黄閣
有力扶正論之節莫乆于鈞衡有隂翊宗社之功卒困
于枘鑿六旬初届即返丘園百年為期遽翔寥廓何君
子企公之深而造物者遇公之薄也惟先君號金石之
交故賤子有門牆之託雖學健而行迂兼志強而才弱
寜以道為屈伸敢因時而前却歎我生之不辰而教言
之如昨也訃音歘聞驚涕雨落日月推遷林野蕭索謝
傳不起于東山司馬竟終于西洛此心皦日亦何損于
衆咻世態浮雲曾直公之一噱顧生何知負恩懐怍身
幸免于竄投病未離于砭藥遥瞻几筵一酹清酌公神
如生鑒此衷恪嗚呼哀哉尚享
　　　男壎畢姻告先祠文
維𢎞治五年嵗次壬子九月己巳朔二日庚午孝𤣥孫
詹事府少詹事兼翰林院侍講學士敏政敢昭告于顯
髙祖考耆宿處士府君顯髙祖妣安人吳氏顯曾祖考
贈兵部尚書兼大理寺卿府君顯曾祖妣贈夫人汪氏
顯祖考贈兵部尚書兼大理寺卿府君顯祖妣贈夫人
張氏顯考南京參賛機務兵部尚書兼大理寺卿贈太
子少保㐮毅公曰徃者為長男錦衣衛百户壎結親于
婺源汪氏寔惟故春坊司直貞一先生之雲孫今成都
太守公文燦之仲女以今八月二十七日畢姻上頼先
靈獲成嘉好祀事有託感喜交并謹以粢盛禮齊㓗牲
庻品用伸䖍告尚享
　　　祭甘母夫人文(徽州府同/知昭之母)
惟靈毓秀髙門長歸著姓維女之貞維婦之令一子登
庸母儀既盛九袠将開人瑞斯應矧是賢郎名徳兼勝
卓犖之才循良之政榮養方殷丕顯家慶褒封有期上
膺帝命仙齡不騫如山之静童顏不衰如松之勁云胡
北堂嘉辰罔競訃音相傳悲悼曷罄敏政沗在通家緬
思淑行逺道相望莫由申敬萱殞秋深猿啼夕暝臨風
一觴用達慈聼嗚呼哀哉尚享
　　　壬子冬餞嵗告復官文
不肖賜歸於兹五載課耕奉母循省不遑忽拜綸音特
從公議昭雪幽枉俾復舊官先訓明明幸兹罔墜霈恩
逾分益切氷兢餞嵗有儀敢供厥事拜伸䖍告惟靈鑒
之尚享
　　　鄧州新建李文達公祠堂時祭文(代作/)
惟公髙文碩學一代宗儒重徳令猷两朝元輔儀刑雖
逺盛烈如生乃眷鄉邦有嚴祀典仲春吉旦㳟薦常儀
仰止髙山曷勝景慕尚享
　　　祭魏參將文(代妹/婿作)
惟公夙負英姿早膺世爵歴事元戎遂嫻兵畧征蠻西
徼禦冦中州民綏盗戢位進名流爰奉璽書佐鎮于蜀
威懾畨夷令行部曲果敢之志精悍之才方期寵命授
鉞登臺云胡數竒乃爾一𤯝罷其戎務還奉朝請驅馳
萬里有爽節宣國門告訃孰叩彼天惟我先君識公偉
器有女于歸百年是計今駭一旦虎委熊顛臨風大慟
撫膺何言靈轝朝行神劒夜吼追想風儀如左如右芳
殽崇爼清酹滿巵公兮不亡來格於斯嗚呼哀哉尚享
　　　新居祭五祀文
維𢎞治六年嵗次癸丑秋七月癸巳朔二十一日癸丑
詹事府少詹事兼翰林院侍講學士程敏政敢昭告于
司命之神司竈之神土地之神司門之神司厲之神曰
邇者不佞仰承國恩復建舊官爰置新第肇工興作自
夏及秋乃底于成繄神是賴奉親挈穉今日來居上妥
明靈用伸䖍告牲醴在奠伏惟鑒之
　　　祭親家凌揮使文
故懐逺將軍致政揮使凌公尊親之靈曰嗚呼發身介
胄致位金緋公之壯嵗屢渉艱危上慕松喬逺逰江海
公之晚年容色未改金丹有訣謂可延齡紫府無階必
俟登名我歸江南尚及一訪我還京師公已長徃矧公
愛子玉瘁堪憐復有貳室繼居九泉累累三喪丹旐素
羃行道傷嗟况于至戚惟予女弟寔配公男請誌斯墓
義非所堪發引有期東臯託處古道西風幽堂殘暑世
傳尸解公或未亡竚其来格受此一觴
　　　祭故叔祖三處士文
曰嗚呼崇禮守道晦跡家庭處士之徳衆仰儀刑年開
八袠日飫參苓處士之壽方樂康寜矧有賢子嗣其
徳馨亦有哲孫繹其世經正宜遐福進享修齡云胡遘
疾大夜難醒敏政不肖入仕在廷忽聞訃報两涕交零
嗚呼教言冺矣孰予箴銘族尊盡矣孰予使令吉壌之
下有美巖扄遺像之存有肅丹青牲進于爼酒㵼于瓶
尊䰟如在鑒于冥冥嗚呼哀哉尚享
　　　祭宫保尚書昌黎張公文(代士/敬作)
惟公一代偉人四朝元老榮躋八座名重三孤早遂歸
休宜膺晚福况有顯嗣侍養家庭美疢俄嬰遽成永訣
年逾七袠訃上九重御奠龍章官營馬鬛隆隆恩禮同
軰幾人壽考令終公亦何憾玠以菲薄幸託姻聫知愛
之深惠教之厚銘心有日報徳無從緬想音容曷勝悲
悼靈轝將啓旨酒在陳公神不忘鑒此誠意
　　　祭金吾百户李公文
惟公右魁之孫封君之弟如箎應塤克承詩禮金吾被
寵白社閒居一咏一觴時其巻舒孝奉親闈均處家政
懿此平生孰踰髙行矧是猶子詞林鉅公事叔如考由
壯及翁百齡是期忽以恙告九原弗興聞者增悼銘昭
窀穸禮謹賵含斯亦無憾何必多男瀚等誼在通家夙
懐悃欵方約登堂遽已捐館靈輀載駕薄奠一巵祝言
申敬公能鑒兹嗚呼哀哉尚享
　　　祭家生子武文
維𢎞治七年嵗次甲寅冬十二月丙辰朔越二十四日
己卯篁翁及壎官人令汝弟戎以庻饈之奠祭于家生
子武曰惟汝之生頗有資性因令就學遂至成人草錄
篇章繙閲圗典凡我文字皆汝職之家務之餘亦諳世
故我榮我辱率能相予陸走川行無不在役親戚故舊
見即汝憐為娶良家誕未彌月計汝言動曾未異常豈
期卒然自殞其命愚不至此聞之失驚數耶祟耶莫任
其咎我髪種種恒思故山從者雖多孰當予意感今悼
昔不覺泫然兹遣汝棺蹔寄僧舍終歸汝骨瀛東之岡
晏嵗匆匆賜汝飲食汝魂未散尚識予悲嗚呼哀哉尚
享
　　　祭刑部周貟外妻安人文
惟靈賦性端樸繄秀之鍾持身賢淑繄姆之從慎不以
驕婦職惟敬儉不以華世業彌盛肅肅姑嫜名尊位崇
安人奉之克盡子恭楚楚夫君髙科早貴安人相之恒
若賔對有褒鸞誥天寵殊常有賁珠翟彩衣增光閫祜
方殷云胡不壽玉毁于成蘭悴于茂某等哀聞蒿里義
重維桑值兹發引將還故鄉庻饈旅陳清酌三奠人生
可傷如雷如電嗚呼哀哉尚享
　　　祭宫保尚書大學士丘公文
嗚呼嶺海儲英異材間生公出其間適遭文明翰苑紬
書經惟進讀聖烈宣昭帝心啓沃典教國子迨長宫詹
迪士敬簡行已安恬身歴四朝年開七袠乃受簡知入
賛宥宻代言輔政寒暑五更國咨耆舊人傒治平累䟽
乞休宸眷彌篤一卧弗興天奪奚速帝念元老䘏典優
崇䕶喪歸窆孰與令終經世之才希古之學有偉曲江
相望何怍某等誼曾僚属敬奠一觴靈車將啓生容在
堂追思話言感悼疇昔公神不亡竚此來格
　　　祭壽寜侯祖瑩文(代人/作)
猗惟張氏興濟名家善積累世慶澤無涯鍾美後昆啓
封昌國際遇非常恭慎靡忒篤生聖后配我今皇前星
炳燿宗社之光推本慶源孰期先逝存沒哀榮古今鮮
儷况有二子並立于朝長侯次伯位冠珥貂上世佳城
逺在故土乞歸掃松荷天之祜中宫有祭爰命近臣既
告竣事于情未申尋微之山藏公劒履思惟昔年予典
葬禮兹焉至止追悼奚勝敬陳一奠用表此情
　　　開壙告文
維𢎞治九年嵗次丙辰春正月庚辰朔初五日甲申直
𨽻徽州府推官李珍敢昭告于故太子少保程襄毅公
曰兹承上命為夫人林氏開壙以是月初六日辰時合
葬公兆惟靈鑒之謹告
　　　開壙告后土氏文
維𢎞治九年嵗次丙辰春正月庚辰朔初五日甲申直
𨽻徽州府推官李珍敢昭告于南山后土氏之神曰兹
承上命為故太子少保程襄毅公夫人林氏開壙以是
月初六日辰時合葬公兆惟神保佑
　　　開壙告先考襄毅公文
維𢎞治九年嵗次丙辰春正月庚辰朔初三日壬午孤
哀子敏政敢昭告于顯考尚書少保襄毅公曰慟惟顯
妣夫人林氏奄棄敏政得請于朝官給葬費事下本府
委堂上官一貟前來開壙擇以是月初六日辰時奉柩
合葬無任摧裂之至惟靈鑒之謹告
　　　開壙告后土氏文
維𢎞治九年嵗次丙辰春正月庚辰朔初三日壬午太
常寺卿兼翰林院侍講學士程敏政敢昭告于南山后
土氏之神曰兹承王命為顯妣夫人林氏之喪遣徽州
府堂上官一貟前來開壙以是月初六日辰時合葬於
顯考尚書少保襄毅公宅兆神其保佑俾無後艱謹以
清酌脯醢祗薦于神尚享
　　　祭李處士文
惟靈賦資醇樸履行温恭雅志慕丘園之樂僑居嫻爼
豆之容身不伍于流俗志將亢乎名宗顯有令子明時
奮庸考循良之所自知善慶之攸鍾况乎九袠之齡將
開壽筭䨇鸞之誥擬下恩封何旻天之不憗遽訃音之
告凶使闔郡之氓思攀轅而莫遂通家之士恨執紼以
無從遼山髙矗歙水浟溶渺東郵之逺道望故宅之髙
舂靈車既駕孰任哀悰聊一陳乎薄奠徒悵隔于塵蹤
　　　伐木告文
維𢎞治八年嵗次乙卯十二月庚戌朔二十八日丁未
孤哀子敏政敢昭告于顯考尚書少保襄毅公曰慟惟
冠舄之藏十有七載賜塋内外林木過繁或叢近兆域
之旁或根蟠來脉之上或三遮两蔽無以自伸或縱出
横生不能成列理當去其太甚庻使踈宻得宜木性各
遂其生成地力不憂于匱乏墓塲有廓清之美壙周無
侵犯之虞衆議僉同事非獲已兹用擇二十九日召工
將事惟尊靈鑒之謹告
　　　告為顯妣樹碑文
維𢎞治九年嵗次丙辰秋七月丙午朔越四日己酉孤
哀子敏政敢昭告于顯考尚書少保襄毅公顯妣夫人
林氏曰惟顯妣夫人䘏典碑二通刻完將以是月七日
樹立享堂東西用垂乆逺先令匠氏築土興工惟靈鑒
之謹告
　　　祭儒學生汪君承之文
嗚呼承之而止于斯邪屈指㳺從將十年矣道義相與
逺大相期孰意其性之淑而命之畸邪學博文贍識逺
才通在衆中豈可多得而竟無所施邪驥馳而踣木秀
而摧徒使志士為之扼腕彼冥冥者之造物亦誠不可
窺邪邇在山堂晤言甚洽病中來告曾幾何時而遽成
永訣之悲邪發引在即抱病倚廬不能一徃撫棺致慟
其何以冩予之私邪師生之情死生之義盡此一酹夫
復何言嗚呼承之其尚見知也邪哀哉尚享
　　　祭侍御吳公文
故侍御吳公之靈曰嗚呼脫頴之資世經之學祖武克
繩鳯毛麟角名登黄甲官擢烏臺士論攸属逺器良材
初按两川再廵二浙威行惠流大振風節霜飛白簡豸
繡朱衣乗軺過里草木生輝入朝有期二豎為厄訃音
忽傳聞者駭惜敏政属居苫塊承問諄諄書猶在几人
已隔塵遥望新墟敬陳薄奠通家之情有淚如霰嗚
呼哀哉尚享
　　　祭祁母太孺人文
維𢎞治九年嵗次丙辰冬十二月甲戌朔越二十一日
甲午太常寺卿兼翰林院侍講學士程敏政謹以牲醴
之奠致祭于祁母太孺人黄氏之靈曰惟靈賢明之行
淑慎之容重兹毓秀出自名宗敬戒之嚴柔嘉之懿允
顯來歸克承閫制相夫有道青氊是同邑黌郡序無慙
古風教子有成甲科之儁烏府黄堂式彰慈訓珍饈鼎
食祿養斯隆珠冠霞帔恩封聿崇楚楚諸孫環侍左右
洩洩髙年踰八望九貴而能約五福攸宜耄而愈健百
嵗是期安問幾時訃音忽告惟家之艱惟善之悼敏政
夙與令子義獲同朝逮守弊郡恒及蒭蕘美澤未霶素
車已駕雲黯山隂江寒歙下臨風置奠力疾陳詞靈兮
如在少鑒其私嗚呼哀哉尚享
　　　誥封㳟人叔母劉氏祭文
惟靈賦質明淑制行端嚴配我明威益修閫政煌煌命
服赫赫恩封有子世官存歿奚憾慟惟堂殯嵗月屢更
徃合新阡乗兹吉旦載惟孤姪羈宦于京發引有期攀
號莫建瓣香馳奠用告其哀靈兮如生鑒此誠意尚享
　　　祭少保于公文(代于文/逺千兵)
嗚呼禮莫大于報功義莫先于繼絶况天定之勝人宜
恩典之昭晣猗我伯父一代人傑歴官孤卿上輔睿哲
有巍巍定難之功有侃侃立朝之節有孜孜及民之
惠有皦皦律貪之㓗惟許國以忘身致權奸之汙衊中
以深文濟之讒舌白日晝㝠愁雲暮結慨重曈之屢囬
驚天柱之摧折雖丹書之横罹曾白玉之可涅列聖嗣
統當食而輟追悼勲庸特加昭雪旌功有祠述行有碣
嘉繼世之象賢悵主祀而猶缺以我小子同源一轍擇
男允忠系于孫列廼具䟽請宸聰上徹偉公議之翕然
果天顏之開悅錫世祿以奉祠士聞風而氣泄顧竊柄
之權奸已伏辜而烟㓕仰忠勲之流芳炳日星之長揭
某㳙以嵗首自徽到浙俯伏祠庭一筵敬設感殊寵之
下臨與有榮于衰拙冀衍慶于曾𤣥誓孝忠之殚竭鳯
山嶐嵸湖水幽咽尊靈如生鑒此惓切
　　　聞士欽李公訃位哭告文
太常少卿李公士欽之訃設位于南山堂薄致一奠哭
而言曰嗚呼士欽止于斯邪致逺之器凝重之資明逹
之見通核之才竟已矣而不獲大施邪春末得書知有
暴疾甚懼後連得書知已漸平甚喜孰意其果不起而
使我失聲以悲也平生健壯偉幹豐頥恒切嘆羡百嵗
為期乃未及半百而一旦去世邪嗚呼有善相勉有過
相規言議之合酬酢之咨在至戚中惟士欽一人爾而
今而後其孰輔予以道而使予悵悵于既老之時邪念
自童稚受學太師托姻門下三十年于兹升沉離合不
能相一然此心耿耿千里可照曾弗少置于懐思也嗚
呼士欽其真止于斯邪山居嵗晚江寒木萎臨風三酹
有涕漣濡嗚呼痛哉尚享
　　　𢎞治十年嵗除告文
曰邇者朝廷纂修㑹典上勤恩命召副總裁方在憂中
䟽求終制仰蒙眷念特賜矜從今兹乆越禫期禮當趨
赴擇以明年正月十日就道敢因餞嵗預告行期追逺
撫時不勝感愴尊靈如在庻其鑒之尚享
　　　奠故太常少卿李君尊親文
曰嗚呼去冬家山得君之訃大慟人生僅如朝露兹春
來京君柩未行登堂一奠恍如在生通碩之才逺大之
器孰不期君可紹先世玉芝衰謝寳劔沉淪一朝千古
此恨何伸返葬有期靈車在駕骨肉至情言與涕下今
日何日節近重陽幽明之訣盡此一觴嗚呼哀哉尚享
　　　祭太淑人熊母龍氏文
言言舊族有毓其華俁俁名流有宜厥家敭歴都臺為
國之儁人言有子式彰慈訓老循内則懿此徳容人言
有母庻幾女宗曷褒其名鸞書錦軸曷賁其躬翟冠象
服貴而能約五福尤宜耄而愈健百齡是期問安孔時
訃音忽告惟家之艱惟善之悼帝頒䘏典用示顯揚安
葬有使諭奠有章殁焉䀌傷死也榮豔嗟太淑人亦復
何憾某等忝與令器誼重同年升堂之慶不及生前逺
望靈輀兆符佳地執紼之誠莫獲徃致瓣香一炷魯酒
一巵臨風三酹竚其鑒之尚享
　　　祭張公文
嗚呼張公廼止于斯天胡畀之逺器而弗宏其受降之
長才而弗究其施驚訃音之來告咸東望而興思惟公
早魁一省擢第明時黄門給事公爾忘私京尹僕正慎
厥攸司遂進佐于司馬爰克整于六師忽西戎之失御
副主上之疇咨征馬旣秣兵車載脂始焉讋之以威武
終也撫之以恩慈圗振旅希蹤于充國肯貪功生事于
郅支賞未酬而適罹𤯝㑹環将賜而與世辭嗚呼張公
真止于斯繄公雖止而猷老有正毅可盡之節有修偉
可圗之姿有匡國可行之䟽有鳴盛可傳之詩彼得失
之萬變渺塵海之一絲是亦不朽何憾于兹某等名同
甲榜義重連枝相違两地敬奠一巵悵歌殘于晞露怳
帷動于靈颸竚英魂之來格鑒薄意于陳詞嗚呼哀哉
尚享
　　　祭從叔處士彦華甫文
曰嗚呼相湖之孫尚書之弟倜儻不羣號稱逺器方當
壯嵗有志亢宗云胡暴疾遽歛塵踪上捐老親下遺稚
子天乎人乎奚至于此凄其嵗晏發引在兹臨風三酹
有涕漣洏嗚呼哀哉尚享
　　　至京轉官告文
某被召三月廿四日至京廿八日上荷天恩進副宗伯
仍兼翰長入侍東宫自顧非才曷勝兹選追惟先訓慚
懼交并牲醴在陳用伸䖍告尚享
　
　
　
　
　
　
　
　
　
　
　
　
　
　
　篁墩文集巻五十二
欽定四庫全書
　篁墩文集巻五十三　　　明　程敏政　撰
　　書簡
　　　擬酈食其上漢王書
臣聞天下有大義之所在而舉世莫能知者請得與大
王言之夫今海内諸侯所以並起而亡秦者凡以絶六
國之祀戕虐生民而已然其大罪有天地所不容者大
王固能知之不乎臣竊料大王不知也夫秦之大罪在
於滅周周者天下之共主歴年八百文武之澤未冺也
嗣君無大失徳聞天下而秦以強不義取之是以臣滅
君也以臣滅君自開闢以來惟浞羿與秦三耳天下之
罪顧豈甚於此哉項籍手裂土以賞亡秦之後六國之
後皆有分地乃不求立周後而尊楚懐王孫心為義帝
此臣之所未解也夫所以亡秦者公天下也今楚人徒
以懐王之忿自帝其主則是復私怨矣名之為義安所
施乎楚之先王嘗欲滅周東周公諭止之曰裂周之地
不足以取國得周之地不足以勁兵然則楚之無君罪
與秦等心豈可帝乎傳曰見義不為無勇也臣願大王
明告諸侯復立周後相與北面而事之楚之遺孽反其
故位則君臣之義一日暴於天下而強不義者懼矣且
臣非不知大王楚人然楚亦周之臣耳况已析圭而王
王者動必視義之所在豈肯顧小嫌誤大計哉恃此而
言大王固将終聼之矣周後既立大王尚與諸侯㑹盟
洛水之上同奨王室有弗率者仗大義而誅之退守西
藩世為周輔臣知大王之名将與九鼎同重於後世豈
不盛哉捨此不為無復可為者矣(酈食其請立六國後/而不及周予故補此)
(書/)
　　　擬朱子答王晦叔書
承来喻以熹承乏講筵當天子宅憂之時擇日開講為
未合於禮經足見君子教愛之厚然於鄙意亦自不能
無可疑者夫人君諒隂三年不言古之道也而周之盛
時已不然矣大抵王侯以國為家雖先君之䘮猶以為
己之私服其禮與庻人絶異故孟子以為未學如來喻
所引記曰斬衰唯而不對齊衰對而不言是故有難言
者矣天子䘮禮雖不得詳而顧命康王之誥實後世之
所當法顧命太史道揚末命曰命汝嗣訓臨君周邦王
再拜興答曰𦕈𦕈予末小子其能而亂四方以敬忌天
威則固非唯而不對者矣來喻又引記曰大功言而不
議曰大功廢業且云大功尚不可議况於衰麻之至戚
此尤説之不可通者中庸曰期之䘮達乎大夫盖期以
下諸侯絶大夫降矣其可以為天子不言之證乎至於
本朝典故來喻以為未審何似此則熹之所熟諳者也
當神考升遐哲宗嗣位伊川先生首為侍講其言行昭
昭見於遺書史傳而其大者則冬至百官表賀先生上
言節序變遷時思方切請改賀為慰此其明驗也夫先
生承絶學後言動皆禮之所在顧熹何人乃獲嗣守職
業惟勉循其道而已䝉君子惠然有意於僕不敢不敬
布所悃惟執事者亮之(晦叔名炎婺源人學者稱䨇溪/先生嘗通書朱子問寕宗宅憂)
(開講之禮朱子集答人書幾二/千篇獨不答此書故僣擬答之)
　　　簡羅修譔明仲論歐公九射格義
明仲先生足下昨於史館談及歐公九射格義足下以
區區之説為新意而謂已説得歐之心當時未有以應
也歸而思之於鄙意有未詳者區區之説以謂置侯於
此覆籌於彼探籌而射於侯上啓而視之中者飲不中
者無所罰足下之説以謂人各當侯之一物而後探其
籌值所當者飲不值者無所罰盖鄙意以侯與籌必相
須而不相離足下之意判侯籌於兩途而置侯於無用
之地由此意推之則人當一物而侯可廢此足下之説
區區未詳者一也歐公此圗題其名曰九射格格者局
也而今之為格與局者有摴蒱有彩選有手談有象戯
此之所為格者猶彩選之格摴蒲手談象戯之局也此
之所謂籌者猶摴蒱彩選之骰手談象戯之子也擲骰
於格之中行子於局之間盖必然之理使如足下之説
則是捨格而擲骰外局而行子也矧投壺與此格皆祖
射之義以立法探籌以射侯亦猶引鏃以貫革操矢以
注壺豈可置侯於無用之地哉此足下之説區區未詳
者二也足下以歐所謂九侯虎居上熊居中鹿居下鴈
兎魚居左鵰鴙猿居右者正射賔相當之次序此尤不
可通者盖物必有則所謂上下左右者乃造物創始之
制云爾豈射賔相當之次序哉夫長筵廣席之上則令
從者奉格而前以就賔之探射小飲團坐之際則安此
格於席心而奉之之時不可傾倒安之之處必有定向
則上下左右者寔立法之當爾此足下之説區區未詳
者三也歐所謂皆置其熊籌者盖懼賔之易酣也故曰
中則在席皆飲茍或用之則亦有射中與否之時審如
足下之説盡探其籌而緫較其飲則二十七人在坐必
有三人得熊籌而在坐者既有射中之飲又有三中熊
之飲一探之間飲三爵者皆是而飲四爵者過半吾恐
古人不如是之酗也此足下之説區區未詳者四也凡
足下以區區之説為新意者考之於歐為頗合故以書
告於執事者夫格物致知學者之首務惟足下舍己從
人以求歸一之論則他日尚有大於此者就正於有道
也
　　　與何憲使廷秀書
僕與閣下相别為日既乆中間嘗一致問起居閣下亦
䝉以五代史見貺自是音問闕然毎用耿耿同年友林
亨大來言閣下在閩手編古文選粹告成因竊自念處
繁劇之地而能不廢鉛槧之功如僕之不肖承乏詞臣
乃終嵗碌碌奔走黄塵赤日之下將自墮於暴棄之域
反思故人驚汗浹背矧今之號書生者每乏經世之畧
㨿要津者或取無術之譏有如閣下仕優而學者幾何
人哉此僕所為茫然自失者也僕自去嵗抱疾雖愈而
間作平昔著述之志已灰但規為侍親之舉向相約為
通鑑續編盖先師吕文懿公因景㤗間所局修者重加
筆削而勝國時天台徐詵亦有續通鑑要言一書合而
覩之亦多不能了了事體重大又無友朋相與下上其
議用是姑置之耳病後無以遣日嘗著史論數篇又編
蘇氏檮杌皇明文衡宋遺民錄三書有便容寄上以求
是正僕徽人也而寓于瀛两邦之先哲遺文多至散失
故嘗蒐輯為新安文獻錄瀛賢奏對錄两本亦俟脫藁
别呈也家君自號晴洲釣者曾求諸公文字詩章欲得
閣下一頌以為溪山之輝想賜不拒其詳載於别紙維
時盛暑尚謹重眠食以副朋舊之望
　　　寄安福吳學士先生書
奉違風采轉首數年緬想林下道體安和足慰後進翹
企之私徃者婦翁文達李公先生古穣集荷䝉寵以序
文泉壌增重手藁藏于生所方欲鋟梓不意隣有回禄
之變倉卒搬移書帙散亂竟爾亡去不勝惘然用是輙
敢冐昧再請録過一本遇便示及足見前軰始終相與
之意生與妻弟尚寳君日夕引領在此老先生必能諒
之
　　　簡太守武邑王公而勉論諭祭禮書
諭祭乃朝廷大禮當時降有儀注其迎接賛唱使者及
䘮主各有位次易服止哭亦有節奏孤前者出京時曾
於禮部録得一紙偶爾檢尋不獲盖文上有皇帝字與
詔勑等詔勑常下於郡邑故儀注常存諭祭惟二三大
臣得之而亦有不得者以其不常下於郡邑故儀注少
見伏惟閣下念此大禮檢閲典故俾執事者少加講習
庻行事之際不愆於度成此盛典以幸先人且使窮鄉
下邑得見朝廷優禮舊臣及賢郡侯秉禮將命之美孤
嘗備員儒臣不敢不以奉告萬萬加察
　　　寄李尚寳士欽書一
途中累有書覆未審俱達左右否孤已於三月二十八
日到家祗奉几筵茍存視息所幸慈顏康寕不减於昔
姚進士先到十日矣諸事方在分理尚未興工仰頼朝
廷恩典必獲奉㐮大事惟病妻穉子寄食髙門有累仁
慈為不安耳萬老先生處碑文不惜頻造一請葬期决
在七月終緩則誤事奈何奈何贈誥必在五月領出續
當另人奉請回還瑩姫舊恙全可調理省氣為佳銀一
两寄與汪保祖保京中諸親家故舊不能一一作書乞
便中致意舍妹及三弟婦俱安好二姪女尤聦頴異常
他日亦足為門户之託何必男子此意可達凌趙二親
家一知餘不悉
　　　　二
程副使寄來書知京中消息所云金姓吏書尚未之見
但僕自途中抵家共稍書六紙來喻並不開到否豈一
時忘之耶六月三日金侍郎段御史及两司遣人送贑
州曾守經山人來始定一穴哀疚之餘得此少慰葬期
决在七月終矣㳟諗士敬乆屈之志少伸然猶未滿下
懐不知此時所請遂否老天必念先文達公不使遂如
此也瑩姫病旣全愈猶須將息但與小兒女軰擾溷宅
中日夜不安來書所喻不知缺何等侍奉殊非骨肉相
愛之意汪保性難調且勿拂之俟少長方可責禮恐拂
之數數轉難調䕶祖保聞已離乳未審的否此兒稟賦
弱我意今冬離乳為善不知縁何遂離之早也姚進士
深念閣下分上用心到十二分地位言之不盡也相見
乞代謝一二
　　　　三
八月半後連得弭貳尹程訓術寄來二書知士敬榮􁩐
恩命出于常典憂戚中不覺為之雀躍此雖士敬才力
有以自致青雲而朝廷垂念舊臣之義與我文達公積
慶裕後之徳皆不可忘也尤當秉禮守法以敬承之則
名位之來益不可量所恨江山脩阻衰絰在身無由追
逐賀賔亮能情恕病妻穉子擾溷髙門非一言可盡已
先令小僕寧赴京探望僕少待塋所事完當有謝恩之
行尚容面旣
　　　與陸諭徳亷伯書
孤不孝不悌不慈罪重惡劇以致酷罰沛鍾于家三四
年來連喪两姪一弟血淚未乾上延先考追思殞滅越
無望生全匍匐南奔夜以繼日幸於今年三月廿八日
抵家獲奉几筵仰慰慈親茍存視息朝廷所遣營𦵏使
臣方議庀材鳩工窆期尚未有定也孤臨發京師過䝉
辱念契家裒集厚賻再勞鴻筆紀述先猷瀕行又獨追
送數十里外開諭勤惓義同骨肉道出毘陵復䝉老先
生冐雨出城過舟相慰禮貺兼隆輒因便人附此致謝
千萬照察
　　　簡廣東李憲副廷璋
年兄榮擢適不肖有先公之喪過䝉累次慰諭禮情兼
隆至今感感又䝉指示曾守經山人果能髙出流軰遂
使宅兆停妥先體獲安少逭不孝之罪此年兄惠也何
敢忘兹因族姪芳入廣之便寄此上謝不肖乆已從吉
苐以家口衆大一時未能赴京擬在八月間北行諸不
能盡
　　　答湖廣何方伯廷秀
逺䝉厚意賻奠踰等俱不敢當重以手書慰諭再三又
不敢却感今悼昔大慟而已先公宅兆拱俟朱生乆而
不至已得贑之興國曾守經山人與一二鄉術規畫悉
定襄事在邇虛辱盛意情甚不安謹禮而遣還諸事倥
偬又不敢以俗禮寄瀆謹此以申謝忱萬一惟執事者
亮之
　　　與林文美表弟書
挈家南歸至新橋始得尊舅之訃為之大慟不能己已
計惟吾兄昆仲及老妗夫人遭變摧裂何以堪處然尊
舅去嵗得㑹老母夫人于江南今嵗又得盡見諸郎然
後告終于故鄉之境斯亦可以無憾矣舟行匆匆秋雨
不止殊使人有死生離合之感不能自勝輒抆淚成奠
章一道并祭儀一两因便寄附乞為上告几筵少伸孤
甥與舅永訣之意尚兾節哀順變以襄大事不具
　　　答衍聖公書
前嵗冬不幸先公棄背已蒙閣下不鄙親至蝸居慰吊
至今感感舊嵗春奔喪南歸嘗託臨清驛寄奉先公墓
志一紙少達區區計徹左右兹者謝恩北還何以又辱
盛价與禮生賫賜手書及奠章禮幣此雖出君子過厚
之義然在僕則何以克當又不敢却徒增皇恐而已在
家即聞太夫人之訃嘗附菲儀於士欽尚寳昆仲同作
奠章一通寄三叔憲副先生處料轉達乆矣昨過臨清
賤累亦有一奠章望祭令嫂夫人之墓并菲儀復寄三
叔處此必未到也使回匆匆無以為禮謹附上香四炷
少伸几筵之敬明春北上更當專書奉謝不一令兄大
人前不敢瀆書同此拜意
　　　簡李武選應禎
寓此四十餘日荷䝉執事表章先徳慰藉餘生委曲之
情雖骨肉無以逮此日昨專造思欲一拜以盡區區車
從適在范祠不遂所願束装匆匆不及再候諒沭情恕
也尊容及張草各已下一轉語技止乎此無以仰副雅
意奈何奈何春雨軒詩自見集續三體詩呆齋存藁共
五冊遣還魯齋書疑一冊託吳鳴翰傳鈔畢日令家僮
康送上中州皷吹集唐絶句學餘錄共五冊借去付坐
船水夫寄還餘不一
　　　與巡撫南畿尚書三原王公書
僕自舊嵗春初謝恩赴闕秋盡方還承聞台候親屈左
顧先塋不能操几杖聆謦欬以遂願見之心為之不滿
者累日改服以來又將束装北上不能逺趨行䑓以謝
盛徳徒切耿耿因便冐昧羾此申起居之誠兼有少禀
徽之為郡古稱文獻舊邦然人徒知朱子出徽之婺源
而不知二程亦出徽之休寜其事具載舊祠記及程氏
譜牒可以覆驗今縣學師生欲於原行起企徳堂中奉
二程夫子左右列祀鄉賢未敢自專上請台命倘䝉垂
意斯文使先正之流風遺迹不至無傳弊鄉之後學小
子有所觀法其於弼教明倫興道善俗之事或有小補
維時春暮千萬為國自愛
　　　與提學婁侍御克讓請立二程夫子祠堂書
側聞閣下垂意斯文許於弊府儒學修復文公祠堂甚
盛心也僕嘗見文公毎歴州縣諸所未遑即首訪先代
名賢祠墓汲汲表章惟恐弗及誠以風教所繫不可視
為故常而近嵗以來巡行使者知有簿書期㑹而已能
如閣下究心正學知所先務者幾何人哉寒族在徽郡
最蕃僕之一𣲖號陪郭程氏於河南最親蓋河南之程
寔忠壯公之裔陳末北徙而伊川先生諸孫又從南渡
居池州再遷休寜陪郭之程互相繼絶譜牒所載有胡
雲峰鄉賢祠記䟦與南宋錄用伊川諸孫公移譜牒之
類具存可覆考也僕毎欲倡鄉人重立一祠而事力弗
逮數用悵然况两夫子逰宦謪居之所尚多奉祀徽之
休寧乃其宗祖開先子孫復業之處顧無棲神之居誠
為闕典倘行部至日命府公縣宰申明修復如文公祠
例豈獨一宗之幸哉邇者府官於弊縣學中起企徳堂
一所尚未結束若稍加大之中以奉两夫子而左右廡
以祀本縣名宦及一鄉先達上廣閣下敷教之地下啓
後學向道之心所費不多而所益則大矣僕託同年之
誼事閣下為兄偶有所見輙以上告若夫行之已之在
閣下矣二程夫子遺跡一冊随此奉上幸徹尊覧不宣
　　　　二
鄭生來獲奉手教及晦菴詩鈔如見顏色而聆謦欬充
然自得者累日两程先生祠事遂䝉采納尤見衛道之
切興道之勤非常情可及然此豈獨以幸一鄉華一族
而已廣先正之教言啓後生之觀法將於此卜之而尤
不能不仰成于閣下今儒學有文上申行䑓望早示符
移俾郡邑有所持循而樂為之僕亦當倡率鄉人目覩
盛事之有成而後北上也容當請名筆續紀之以永示
我鄉人俾勿忘閣下之功維時暮春末由㑹晤千萬為
道自重以副羣望不宣
　　　與南安張太守汝弼書
奉别以來不幸有先公之喪塊處山中倐踰三載今雖
改服尚以家累衆大天氣炎熇未能北上也向䝉惠賜
晴洲賦先公僅嘗一讀口稱竒才命諸子寳藏之追念
及兹不覺涕殞令郎進士公在京嘗沭過慰大能篤契
家之好可喜文學之優得之家傳者固不待言也計年
兄在任已乆政聲流聞或有考績之行小弟當需次京
師髙㑹可期矣因族姪芳入廣之便輒此奉問起居頑
弟敏徳性好書札甚欲得年兄妙翰以為楷式倘賜不
恡得備私淑之餘何幸如之維時仲夏尚謹重眠食以
副朋舊之望
　　　與張同年書
逺承惠書知吾存簡遂至不祿為之失聲不能己已所
幸閣下篤師生之義經理後事周悉如此又足以自慰
也志銘本不敢當念霈生逺來重以亡友之命勉強成
之且聞葬期已廹急欲慫慂其歸無暇修改殊不稱意
慚負奈何所遣禮幣並用納還僕已釋服將北行未由
㑹晤也敬此申覆
　　　與太守河汾王公文明論世忠廟産書
休寧諸生程敏政齋沭裁書頓首再拜侍御太守王公
執事僕自府下奉别之後即與諸族人㑹譜以七月一
日鋟梓起工參訂校勘無一日之暇迨今已四踰月次
第將完而譜後文字尚未刋也弊族之㑹者近則一郡
六邑逺則徳興樂平浮梁貴溪開化共四十四支子孫
之見在可以叙昭穆者踰數千人皆出晉新安太守元
譚公陳将軍忠壯公後蓋宋元以來家自為譜莫能相
通今藉先世之靈幸而告成擬奉斯譜躬率諸族人􁩐
太守公墓奠忠壮公祠然後給譜而散立石祠下以告
後來俾知我太守忠壯二公之遺烈不冺𦙍嗣蕃昌有
如此者間因編刻之暇考及上世之事乃知太守公墓
在向杲嘗一見侵于元季得裔孫休寧汊口自得者以
金幣復之又一見侵于國初得裔孫婺源髙安達道邦
寜者以寳鏹復之具有緫管虚谷方公修復之碑及樂
平歙東族人徃返之書可證忠壮公祠在篁墩當宋之
季得裔孫休寧汊口端明公珌㑹里樞宻公卓大卿公
覃歙槐塘知錄公旂及僕先祖陪郭掌書公璋將仕公
瑜六人買地建廟捨田供祀召僧慶如侍奉香火當元
之時廟田為醫學提領范天錫所侵得裔孫歙長翰山
副使公思敬告官追復禁約侵犯嘗請道士程處訊奉
香火具有宋端平二年申狀及元泰定四年榜文可証
反覆考之自宋以來太守之墓忠壯之祠凡修復者今
方氏無尺寸之功凡捐舍者今方氏無尺寸之地蓋今
方氏自洪武初始為廟祝依神之居食神之食衣神之
衣將近百年而不思所以報神之徳乃敢冐我程姓鬻
我祭田又謂太守公之墓是其祖墓意欲冺故郡之循
良蔑聖朝之祀典亂常凟禮莫甚於斯所猶幸者得執
事下車之始即以祀事為重以表章忠賢為心清明在
躬致神明有感夢之異抉摘無隐使小人服如律之辜
逺近傳之無不稱快而况前日舍田復墓之人皆今次
統宗㑹譜之族一聞其事莫不驩然思拜謝于執事之
前者邇日以來復聞方氏再有言于行䑓事或懼于中
變諸族人又莫不戚然思進訴于執事之前者夫以太
守公徽郡循吏第一事載郡志其子孫原復墓税舊𨽻
世忠廟中今若使一抔之土属之異姓而不為之申理
則與世之傭人佃屋者何異為子孫者何以堪之百世
之下繼綰郡綬者又何以堪之忠壯公有功於徽郡尤
多其大者如滅蜃妖以奠民居禦侯景以全民生名著
史冊沒受王封其子孫原捨祭田舊立世忠廟户今若
使巫祝妻孥入其户内而不為之屏除則與世之餒鬼
無嗣者何異為子孫者何以堪之百世之下有功桑梓
者又何以堪之夫太守公墓税不歸于廟則後日樵採
孰能禁樵採不禁則其勢不至於盪平不已蓋税旣属
之他人則興廢即繫其手故也忠壯公廟户不正其籍
則後日私鬻孰能沮私鬻莫沮則其勢不至於盡絶不
已蓋人旣入于廟中則事産即其已物故也噫以程氏
先世體魄之所藏烝嘗之所奉廟祝一夫侵之有餘子
孫千人復之不足仁人扼腕行道傷嗟然僕逆知其决
不至此極者以執事在上既正其始必成其終念甘棠
而罪其剪伐覩喬木而矜其雲礽舉錯一行人神胥慶
而執事隂隲之厚祿位之隆子孫之盛有不可以言賛
者矣弊族人雖所居有别州異縣之不同然雅聞執事
以慈祥愷悌之心布忠厚寛大之政皆欲一趨府下望
顏色候起居祝千百嵗壽以福吾民以謝盛徳以徼惠
於上世僕不佞輒敢以書先之若太守公墓税當入于
廟忠壯公廟田當正其户此本執事所具知何待僕之
贅言而中不能不有言者尊祖敬宗之念人心所同天
理民彛所繫非敢有私請計亦長風化者之所樂聞而
不拒者也干冐威嚴不勝悚仄之至
　　　簡黟縣江尹
恃愛輙有少凟僕近欲編刻二書其一曰新安文獻錄
將萃六縣先賢遺文以傳四方其二曰新安程氏統宗
世譜將合六縣程氏宗𣲖以傳子孫凡先賢及先世之
出於五縣者多已搜訪惟黟尚多遺闕考之黟志先賢
有樞宻汪公勃與程之先世有顯謨閣學士邁及其從
孫少師莊節公叔達两家必有譜牒家集之類其子孫
亦必有庠生儒士之流惟政事之暇不惜一問錄其行
實碑誌家傳遺文之属見寄使此二書者得無遺珠之
歎用以成區區敬鄉睦族之志皆盛賜也程氏統宗世
譜擬在七月一日先行鋟梓早得一人可與言者一來
尤感感也
　　　簡徳興方尹汝髙
僕自㑹譜以來數有書奉凟甚以為愧然自計之一皆
先世祠墓見侵於人者不能不求伸于左右爾又計閣
下必亮此心言雖多而聼之將不厭乎徳興新建族人
出于宋端䝉先生之族端䝉者文公門人也其先世與
僕皆共祖忠壯公忠壯有祠在隆教寺聞有異縣僧越
例來住且有誣訴在官惟閣下念先賢之後崇正道而
斥異端扶善良而抑姦横實一族之大幸也逺邇傳播
懲勸攸分其於風化將亦不為無補又不獨為私慶而
已
　　　簡婺源陳簡教諭
玉汝廷器逺來承華翰多感第行李匆廹莫由㑹晤為
歉耳闕里曁明經書院二記不敢以尋常應酬之作例
視容舟中為之寄上两處文幣不敢辭闕里别有銀伍
两託二生納上乞轉付朱貞兄聊為修葺祠堂之助士
竒訂棣蕚聨輝樓記正欲舉筆不意失去請文帖子竟
不能措一詞望另具一紙來亦容異日寄上所借諸書
今一一付還乞照數給與原主庻有下落餘不及悉
　　　簡太守河汾王公
奉别已歴三時流光迅速可畏如此瀕行䝉逺餞張檢
府來又承惠寄愛厚踰分何徳可堪入覲在即緫當面
謝先世廟田遂得清白二程先生祠堂又獲祀典皆左
右作興之力也公差吏程智族姪孫因其歸便附此布
悃惟情照萬萬
　　　寄歐陽大尹子相書
别後熾暑畏途甚苦六月十日始達京師仍舊供職碌
碌而已两夫子祠事已成早晚命下當付智領回邇者
貴近異端貪刻之流或竄或殛或逮或笞正論以伸朝
政以肅中外之慶也邸報之常不能一一近始識令弟
進士端謹有學足稱二難第冗中末由數數晤語兹因
家人寧歸輙此奉問起居候智去别有修奉秋凉初至
山縣無警兾自愛不具
　　　簡富溪宗人景宗
别後忽得霍亂疾至今尚未平復盛族衣冠相承文獻
不乏自足名世譜之㑹不㑹固不足計也若先世文字
中書誥敕牒文墓志之類欲取三數篇刻入貽範集雅
意以為何如
　　　與東門四十七叔五十三叔書
乆别無一字見寄甚切懐思因程安歸便附此更有一
事相告諸兒女軰多已長成京師貴戚公卿之家多欲
結姻但僕意在故鄉遂遲遲至今望垂意一訪先衞官
之家次鄉宦之家又次殷碩之家或求其女或擇其婿
務在家門清正容貎端淑倘如所願足見骨肉相與之
至情沒齒不忘矣有可以恊力相圗者更自託一二人
庻幾易成也
　　　與河南宗人博士通譜書
新安劣宗敏政頓首奉書翰林博士先生宗長僕於閣
下雖未始接風采聆話言有一日之雅然竊自附于同
姓之義故輙以書先于執事者惟我程氏自東晉新安
太守元譚公以善政為民請留始居歙之篁墩傳十二
世為陳將軍忠壯公靈洗以全郡之功廟食鄉邦由是
子孫散處蔓衍支分積乆彌盛其在新安者寔居他姓
十之七然自宋以來各相為譜未有㑹而通之者緬惟
两夫子一房寔自新安遷中山博野再遷河南具有典
籍可以佐驗迨宋之季伊川先生子孫復從髙宗南渡
居池州再遷新安休寜與陪郭程氏同居互相擇繼當
時嘗受恩典又與朱子通書而伊川子孫復有轉繼明
道之後于金陵者今僕所刻貽範集具載之不待贅也
劣宗寔出陪郭不佞竊有志于譜書又以先世嘗獲通
于两夫子之裔水木本源之思誠不能忘此因祁門族
姪御史宏族孫布政泰適當宦走中州輙請貴族支系
以歸而職務倥偬事體重大未能執筆者乆之曩嵗居
家之艱屏處山中遂發書於逺近之族告以㑹譜之故
凡本郡歙休寜祁門婺源績溪暨江淛樂平浮梁徳興
貴溪開化淳安來㑹者四十四房叅考訂証踰數閲月
始克成編而貴𣲖適當首房乃知两夫子之生雖天命
真儒以續聖傳啓來學事出非偶然太守忠壯两公寔
一時循吏忠臣有大惠烈于鄉邦食報未盡者或于是
乎大發之光逺有耀豈無自乎諸族家以數千百年之
譜數千百人之族傳冩以藏不無謬誤相與鳩金刻梓
號曰程氏統宗世譜告于忠壯之賜廟散諸各房用敦
世牒盖僕之初志雖欲收族以自附于先正而孰意其
大有所成使南宗北祏昭穆分明能至此極也哉嘉與
族人私自慶幸千載一日也兹因貴郡太守何公入覲
南歸寄上原分一部并貽範集一部奉徹尊覽休寕舊
有鄉賢祠元泰定間所立專奉两夫子之祀嵗乆傾圯
僕與縣侯重加鼎造上請于朝獲登祀典將與嵩洛相
望無窮此亦先世之靈惠導之使然有非淺薄所能與
力者碑文二紙因漫附呈貴𣲖支系文獻收登未盡者
不恡一一垂示當續附入貽範集中使無遺珠之嘆用
備一家之書尤所望也臨風惘然不勝馳仰春寒硯凍
未釋作字欠莊統干心照不具
　　　答黄州謝太守文安書
前在故鄉方圗一造山中奉餞不意旌斾遽行竟乖所
願而僕亦不乆赴京矣南北相望長切耿耿沈知事來
忽得手書如接顏面又承治郡之暇留意圗經可謂知
所先務逈出簿書之吏逺甚可羡可羡但諉以刻本重
編且以序文見屬僕何敢當來意又不可虚辱也祗領
厚儀不勝惶悚刻本乃一藩緫志勢宜簡畧今閣下欲
成一郡之書鋟梓傳後豈可草草必須以舊志及永樂
二年景泰五年官修志書原本見付庻可叅考為之不
然恐取誚大方家有負雅意司成邱公之心亮與僕同
彼必當有書報也觀新志黄州有二程先生子孫入國
朝來科第不乏此必有譜可據僕前㑹程氏統宗譜時
却不知有此一𣲖望一詢之備錄一本或有遺文遺事
併錄見寄使僕所㑹譜無遺珠之歎寔閣下之惠也新
刻程氏貽範集一部寄上引忱㑹晤末由心照不具
　　　簡復范親家顯道
逺承遣人入京報小女姻事有成并致多貺禮意兼隆
重念小女于歸幸託髙門詩禮之餘自母夫人以下無
不樂意但其賦質孱陋姆教生踈兾長者垂念示以敬
戒之道俾不失所底于成人何惠如之逺情所鍾言弗
克既人囬專此報謝尚俟舍下人還别有修奉惟順時
自愛
　　　答汪巖秀才簡
春秋大義在于尊王近嵗試官命題多欲右楚其失不
止文字間而已僕深病此每與知者言之忽得寄來長
書正合鄙意間以示館閣諸公率多嘉嘆可見天下理
一如此説經之精持論之正若足下在吾鄉可多得邪
更加勉之毋趨時好他日大成未可量也因玉汝進士
行附此冗中不盡所欲言幸加愛
　　　與巡撫南畿都憲莆田彭公鳯儀書
奉别以來甚缺修敬毎用耿耿側聞受詔緫行䑓於江
南命下之日士夫相慶以為正人彚進治平可期不獨
野人有息肩之賀而已僕數年來喪弟喪子上釁先公
憂疚之餘舊學荒廢徒塵講席暨宫僚之末上無補于
睿學萬一慚負不可言因便附上問起居并致賀忱杪
秋軒蓋入覲當有奉見請教之期餘弗及悉惟為國為
民自愛
　　　簡樂平宗人貢士楷
徳望進士處得寄字并家乗遺文石城支系收訖知貴
族長㓜清勝可喜去嵗失意南歸不及話别至今惘然
比日想學益加進多為吾宗出色一時利鈍固不足計
也剛愍公誥詞之類擬增入貽範集中俟刻完别當寄
去因徳望行便草草附此惟自愛
　　　答富溪宗人景宗書
家門不幸有詹簿弟之喪坐此悲慟抱疾經時髪日以
白亮一宗厚契必同此感寄來書多不及裁答然毎觀
吾子書輙喜以為最得我心如所稱刪史記十一字增
姓纂六字皆他人所不及知者縱知之亦未必以為良
苦也不意宗族中晚得吾子好學精進如此續譜序及
諸製作皆可觀但吾鄉詩文自為一家多不肯宗韓歐
及唐音故文體小詩格下此可與知者道耳先達如汪
浮溪羅鄂州方可師除此二家外近世惟宗老黟南趙
東山两人耳以吾子向進不已故傾倒言之聞得洺水
全集若中有内外制乞錄出見寄令尊先生索梅友詩
及富溪八景詩情思於邑中多未及作尚俟後來惟心
照不一
　　　簡徐州同知宗姪孫玉
匆匆不能盡乆闊之情登舟怏然如有所失今日已抵
泗亭矣寄還二詩其一㳺桓山者可刻刻之亦以見一
時盛集周中允先生一两日間必至彭城當一欵送且
道予沿途相候之意但恐天寒河凍復命太遲故不能
乆留滯爾朱太守處轉致謝聲予亦有書附歸𨽻也
　　　與提學司馬侍御通伯書
為别不覺寒暑再更然友朋之思與停雲俱南第匆匆
不得佳趣冩此𠂻素為歉僕自今春以來承乏日講兼
領史局雖終日從事簡編然所得益淺筆益退殆不復
可進有愧故人多矣閣下在南畿既乆聲聞益閎朱子
所謂始而排中而疑終而大服真儒者之常亦可見涑
水之遺教未冺也是可賀矣因禮部司務方君南歸附
此問起居方君僕親家去不以罪士論多惜之其二子
經綸學業頗成得並加與進少慰其落落之懐則彼拜
惠遂與僕等矣㑹晤何時惟為道珍重
　　　簡汪廷器
到京不乆即得所寄書及東布两端敬鄉之意豈餘子
可及僕來時令兄亦有書寄足下今以付盛价史主事
已相見亦盛稱足下好處唐貟外未行俟議開塩後得
勑乃東爾上等貂䑕皮煩尋六張次者六張并價值見
寄一一奉酬計不有訝盛暑亢暵移居匆匆不盡所欲
言
　　　簡謝昌山人
乆不得消息何似聞在青齊間不審此時曾過江否故
司徒黄公之子及張狀元同寅喪母俱嘗託書轉達欲
請閩南江右一行亦不審果如彼願否也禮部徐亞卿
先生於僕有詞林之舊因後夫人之喪又託一言亮賢
者於仁人孝子之心必不忍負也書至幸即命駕萬萬
冗中不盡所欲言
　　　簡纂修袁進士
不幸聞先叔之訃不得置一尊為别此情缺然前所告
弊鄉儒者有王宗植居歙之王村有程隠程充居休寜
之汊口有程質居婺源之髙安皆可備纂述有汪道全
居婺源之大坂可備繕冩餘亦非僕所知也
　　　寄閣老壽光先生書
宅上人還嘗附上起居兹因訓導仇潼拜掃東歸託書
為先容潼家淄川博學能文兼有志操寔老先生貴鄉
佳士且素慕勲徳之盛欲候台墀一覩丰采别無干請
望少遂其願見之心後學之幸非言可旣
　　　簡唐侍御希愷
三先生集序五七年前所成為北歸舟中考據頗詳整
使今為之亦無如此心力矣蒙索取再三得之弊篋披
誦一過恍如隔世因稍入近事錄呈自顧踈陋寔不足
以增輝先正姑少見其景慕而已
　　　答汊口宗人志端
承寄書及東山集二冊收訖所託選承徳堂文及武堂
世忠祠滇南吟藁和湖嶺亭四事入縣志但此志重勘
未完随後自當附入用副雅意其餘詩文恐不能復增
矣新屯寺僧所託記文已成數語付南山菴僧雲清轉
附相見幸一語之所餽禮收訖道逺不能辭也因亡弟
之喪情緒憂鬰草草布此惟心照
　　　簡山斗族姪孫天相
屢荷寄書及佳墨孔多愧無可答也因舍下人還附此
足下方妙年又無公家力役之征惟勉學以副一宗之
望為佳筠窻静讀之名當不虚爾積中兄弟近日如何
亦都無一字相及見時幸一致意
　　　與刑部尚書旴江何公簡
程本邑名在長安之北文王為西伯時居之後徙豐而
以其地封大司馬休父為程伯蓋程得姓之始也考汲
書文王有程寤之篇而亡其文意寤者省躬之義也以
文王大聖人猶不忘于省躬而况末學哉走不佞竊敢
以寤名進修之齋自附于公明儀之後敬乞一言記之
使有所持循以不昧于成徳之歸先生之賜大矣
　　　簡強憲副廷貴
恭諗榮授恩命進副憲臺初政清明士類胥慶豈特同
鄉同年之光而已况憲車既東風裁加倍益見君子所
養非常情可及也僕供奉之餘學不加進無足為道因
便附上起居兼致賀忱惟自玉以膺多祉不宣
　　　與閣老壽光先生書
逺蒙師尊遣人賜詩两篇不勝驚喜但生初意欲得教
誨一两言今許與過望益增慚感謹什襲珍藏用夸子
孫豈敢輕出示人以䙝長者之賜恭審來人道體安和
欣慰無量生日侍講筵幸踵老先生之後塵雖附竭駑
鈍實無絲毫上補聖學愧懼而已朝報三十一紙附上
老先生雖處林下然愛君體國之誠義當有同其休戚
者伏惟台察
　　　簡劉貢魁汝利昆仲
更化之初公論大出起舊之禮擬在旦夕但前此及近
時人言猶大可畏僕素受教門下亦濫在議中可畏尤
甚因閻璿歸便附此所異賢昆仲益加謹畏庻副所望
此固髙明所素有者亦致夫千里之意而已不罪萬萬
　　　簡禮部尚書瓊山丘公
蒙先生厚愛雖骨肉無以踰此第恨無受教之期孤陋
終身為長者之玷然修身補過不敢自毁其平生則此
志固不衰也細思歐公朱子所居之位不同故所處亦
異蓋歐公身在相位上有英宗魏公故力辨得白文公
小臣生死在人掌握豈可以遺體而試煆煉不測之酷
此大賢善於處變亦其學識所至生固不敢上擬然生
上有七十二嵗之母下有十三嵗之子三世三人幸天
子大恩俾歸田里含垢掩瑜不加誅竄實出望外夫復
何言蓋生之愚見如此因一質于先生之前三五日出
城不敢拜辭仰惟為道自重不具
　　　簡李學士世賢
寺中檢弊篋得曩嵗逰梁園佳句記當時曾各奉分四
韻至今零落不成巻汝弼懋衡元益遂己作土中人而
僕亦将歸老林下矣敢奉元韻乞齋居暇日煩畧搆思
仍作當時語每韻少得四句以補完此巻使山中人異
時展玩得知帝都風物之盛而一時朋逰存沒離合之
感實足繫停雲之思亦非徒作觴咏公案而已惟不以
為斷簡宿逋大笑而置之為佳
　　　簡辨上人
蒙承惠佳菜又於僧榻卧餐儼成有髪僧矣所和詩中
間佳句層出但微有重複今用古人摘句例商確數處
足成四章請重錄用圗書付來入巻庻此歸林下把玩
如揖清風也
　　　慰余寘貢士簡
潞河舟次忽聞先公之喪為之愕然朝廷柱石當得幾
人僕軰歸休亦恃有善人在位得以藉庇為林下幸民
何天不吊而奪之速耶臨風揮涕不能己巳粗帛一端
少充几筵瓣香之敬舊詩一章不敢比于掛劔之義幸
一閲而焚之用還公之雅命云爾相見無期惟節哀㐮
事以副知舊之望
　　　與河間太守謝公道顯書
昨在府中談及鄉賢祠事閣下欣然欲為之此誠一郡
之幸舟中不揣盡解書裝繙閲考訂得河間鄉賢五人
以功忠著稱于河間者十三人合於祭法所謂有功于
民以死勤事及鄉先生殁而祭于社者因撮其大畧親
書附上事果有成使先正得表章之美後學有觀感之
益吏民長忠厚之風其為關繫甚大至於屬州屬縣鄉
賢名宦在景州若董相仲舒在滄州若張文節公及本
朝王忠肅公之類尚多自當依例舉行各為其鄉之重
郡固不能兼祀也祠立之後仍得宗伯丘公少宰楊公
一記庻幾百世之下知此邦盛舉自閣下始後來者宜
謹嗣之閣下雖不以此為名然所以繫甘棠之思者豈
有窮已哉旅次匆匆恐未能上副雅志更加詳訂可也
　　　復族人祖瑗
承累寄書及孫艮山先生詩一册附以吳綿歙苧俱收
訖愧無可答也亡弟之喪抱疾經時計一宗厚契必同
此感令堂孺人節槩之懿聞者凛然有司上聞行䑓取
勘亦曾賛一辭盖方君付汪貢士轉託區區也因舍下
人還草草附此惟心照不其
　
　
　
　
　
　
　
　
　
　
　
　
　篁墩文集巻五十三
欽定四庫全書
　篁墩文集巻五十四　　　明　程敏政　撰
　　書　簡
　　　與林諭德亨大書
奉別後以三月七日抵青縣由滹沱北上至河間謁辭
先壟親故朋友争欲買田築室留居第先人丘墓在江
南固辭而行十五日抵滄州㑹妹壻守禦趙瑛千户尾
舟送至新橋因其入京之便專此布逹知年兄必懸懸
於不肖者廉伯世賢二先生不及另書同此申意餘多
不敢通問也趙千戸謹飭好學進見之際乞垂教念凡
百得時加青目尤荷推愛
　　　簡趙郎中夢麟
南歸道京口甚欲一見不意有金陵之行嘗一造問令
郎軰無一人在悵怏不已縣侯寓公請登焦山訪甘露
歸過海岳庵遺墟巋然知所謂愛山之亭者必在其下
思與吾夢麟共舉一觴盡林壑之勝不可得也愛山亭
巻無興不能執筆攜歸山中俟他日寄上或可訂杖藜
訪君之約舟行匆匆不盡所欲言幸心照
　　　簡丹徒王尹公濟
南歸五日前行李匆匆之甚尚為西山一行徃返得詩
十首因閱舊稿録上公濟契兄使知僕平日之迂以緩
為急至於如此又聞公濟亦曾徃遊如有所得不吝冩
示以増野人臥遊之興何如
　　　簡錢宗甫御醫
南歸欲得一見不意徃謁第君必有所遇且有所聞也
在潞河逆旅嘗為人題老子出關圖因輒書以識留别
之意俟人言稍静當黄冠野服命棹訪君以叩所欲聞
者餘不一一
　　　簡錫山致政秦方伯廷韶
南歸計獲奉晤言以叙間闊不意自潞河與世賞庶子
相失沿途相尾不能復合心旌懸懸夜至錫山得聞榮
尹言世賞在姑蘇相候甚久方欲去之以是即放舟行
不得相聞無任怏悒至姑蘇而世賞訪友常熟未歸坐
是又中悔不艤舟錫山一叙為憾浮生離合不可預料
如此為進士來知雅意勤惓因其行附此奉謝倘與吟
社諸君子各得珠玉一篇為林壑之光順附之來蓬牕
奉誦即如接丰采聽餘論何快如之拙作两紙附上求
教餘不一一
　　　與姑蘇沈啓南書
累年闊别甚欲一見以冩所懐不意舟次吳門匆匆竟
不得一面人生離合不偶如此聞是日到舟値蔣令君
在坐而去不勝悵然繼聞君謙儀曹誦左右見贈佳作
有人從今日去雨到㡬時晴之句亦甚欲請書為行李
之重不可得也過吳江得一絶寄上未審逹否今重録
去蓋數年來欲求大筆一二紙増輝蓬壁因循迨今今
蒙㤙被放南歸分為世棄雖有登臨之興又恐側目者
未已累及溪山意惟閉門却掃修身補過為宜然溪山
之樂不可孤也敢輒以請於左右倘肯垂意不惜一揮
手之勞使走不出戸而得大觀時加觴詠以了餘生則
先生之惠大矣絹一疋可備四段謹託汪廷器鄉兄寄
上外粗幣两端墨一觔蓍草一束少伸逺意深愧不腆
幸目入餘惟保圖以慰林壑不具
　　　與司馬侍御通伯書
自㑹宣溪即聞登臨倡和之盛恨不及一與其間分半
席以傾倒丘壑之懷而篇劄所至絶不見及頗以為訝
至嘉興始得掛名簡末乃知髙明終不忘故人非淺淺
者可識前此嘗有两劄亦頗自識其獨遊之興未審逹
否然其間又或為故人所迫有覼縷於行臺知髙明者
必能亮之非塵外人喜事至此稽山鑑水之約獨與宣
溪又不知如僕者可入社否否亦當命棹裹糧以從計
不見拒但閣下方以憂時澤物為志又屢有大論建於
朝士望彌重恐不能遂所圖耳舟行匆匆殊不盡所欲
言行部之暇咳唾之餘製作當益盛能輟一二見惠望
外之幸也與君謙雨中遊靈巖三詩附上
　　　與李尚寳士欽書
奉别以來不覺两月餘途次遇北上者多値醉中不得
具書報謝此心未始不在左右伏念區區妄庸分為世
所共惡啓行之日蔵蹤歛跡思與篙師水工為伍不識
故人何以得知沿途相候勢不能掩至河間㡬為親故
所留且為畫買田築室之訃固辭而南自淮渡江日有
登臨之樂迤邐不絶至姑蘇始與世賞相見候者益衆
留五日乗夜解舟而逸追者直過黄岡涇五月二日抵
錢塘次日遇吳推府北行自云南陽故人因便附此錢
塘諸公方為訂遊賞之約力阻江上之舟行期尚不知
在何日然毎遇舟中稍閒即編古穰續集續已成巻但
欠一録到家隨即附上幸恕稽遲老母及瑩姬壎子悉
安好與堂居無異六姊自離乳母益壯不勞念及凡京
中故舊多不敢通書亮不為簡凌老先生暨舍妹夫婦
趙老先生及良度昆仲同此拜意
　　　與嚴州李太守恢書
承委重勘釣䑓集幷索題䟦到家匆匆未能奉復近稍
凉始克為之謹以諸書參訂舊本就加補綴使便於刋
者其節目畧具於後幸依此一一増損補足雖未免有
挂漏之失然亦自可觀矣若早晩刋補訖工望多印數
本見惠仍先發一本送提學鄭憲副先生處㸔過盖渠
亦嘗以此見託也計舊板廢者増者不過四十葉用工
不多倘一時憚於改作乞仍發還所勘本此間搜獵亦
大費力别無副本故也相去益逺未有奉晤之期惟心
照
　淳安志有錢融堂先生墓表乃元縣尉鄭君千齡所
　作鄭君敝鄉老儒此文甚有發揮惜其為人刪節不
　全敢煩一訪録寄幸甚又此志武庫吳公所編其家
　或有完本倘一詢之亦庶㡬有獲爾
　　　簡致政于府尹景瞻
林下之人能念林下之人禮意勤惓近所未有奉别後
晩至富陽恍然如有所失初僕南歸甚欲歛跡以避側
目者之下石不謂沿途故人私愛有加於前第觴詠之
間不無傾倒太甚臨别丁寜保重之言謹佩服矣倘見
相知有語及者幸道僕感㤙思過之意庶獲從執事者
少全耕釣之樂於丘壑之間以畢餘生也拙詩數章附
上求教
　　　答姑蘇劉振之簡
鄊人自吳中囘得手書佳作披誦之際如見故人接談
笑是日幷得石田詩及書畫山房寂寥忽爾増重入夜
秋聲滿竹樹間疑助予之喜躍吟諷何其快哉聞欲至
山鄊挹紫陽之秀㪺練溪之清尋盟樵漁以發豪思但
弊鄊所産不過斑筍紫菱石雞沙鱉之流不能與吳品
角萬一恐無以供大嚼為愧耳吟屐果來當拏小舟下
桐江泊釣䑓以俟
　　　簡李尚寳士欽論古穰續集
蒙以先集續編見委十餘年雖坐賤冗之故其實則年
與智衰學不加進不敢當李漢之責而督促之勤又不
敢控辭以取遲玩之罪自奉别以來舟中稍閒便加葺
理直抵家山雖人事倥偬日不暇給然此心此力未始
一刻忽忘之也因唐侍御入京託轉寄上不意渠以親
老行遲故付舍姪寛舉人納上凡所編彚之意詳具於
後
　一今編次為二十巻其紙板多寡不勻盖以續集為
　　名示當有復増之意且附録中及制誥文字之類
　　亦不當取足於此名門積慶簮紱相承賢昆玉名
　　位進進未已恐此所存板數尚不能盡耳此區區
　　意也
　一當時所作行狀多㨿年譜近細閱之絶不可意因
　　重整過其間増損頗嘗用意盖古人作名臣狀志
　　書大畧小俱有義例僕雖淺陋竊欲效之故於此
　　用工月餘自謂平生止作得此一篇文字欲求知
　　於九京不審髙明以為何如
　一家集所載文字雖多其可傳者恐不出此古人文
　　字不直以多為勝今訂去者幸母再増
　一附録制誥等項文字皆書名示尊君也
　一叅議憲使誥勅亦入附録中以在家譜後故也
　一今集中有欠書年月及此間無所考者幸一一查
　　補
　一先祖碑文中世系欠明亦重整一板在後若刻入
　　雜録時幸挈一刋實欲借重名世之文託以不朽
　　千萬挂意
　　　與尚書瓊山丘公
自奉别以來逺托雲庇粗安耕鑿之餘温習舊業東坡
謂如原是嶺南士人者況生當桑梓之鄊奉菽水之懽
其感仰聖㤙非言可罄惟夜禮紫垣以祝萬夀少竭畎
畝之衷耳通貴徃來自敝鄉者皆不敢通書恐不足者
轉相疑忌是以長者之前乆缺起居計仁人汪度必加
亮察因劉掌教有斯文之好輙此貢誠生敝居在都城
者已獲售矣目下亦將遣人入京取價為糊口之資別
當奉狀惟為道珍重以副後學之望
　　　與建陽朱博士簡
一别許時殊不知動履何似族姪得志來知時有過從
之益甚慰因便附此引忱向聞文公先生有廷試䇿尚
在倘録一本見寄用資後學寡陋為惠大矣山中乏物
侑椷墨二笏聊奉文府之需㑹晤未期幸為道自愛
　　　與楊儀曹君謙書
奉别以來託庇粗安第初至家人事擾擾絶不得温習
舊業以畢所欲為者殊愧故人擬今歳築室山中約同
志一二人相與討論庶可得尔比日想文候佳勝著述
之功益有次第可喜恨道逺不得靣叩所欲言者因族
姪文傑去便草草布忱向託録胡子知言千萬付來用
慰渇想如未借録文傑頗亦知書且徃松江生理就付
一簡與之俾徑詣蔵書者得録一本亦大幸也弔伐録
二冊奉上用備金小史采録餘書録多未完續當寄奉
墨二匣侑緘秋色向深惟為道自愛
　　　與南京禮部尚書華容黎公太樸書
僕不佞從先生之後二十餘年衆惡交歸分當竄殛荷
天子至仁元老舊愛得生還故鄊奉老母以居感㤙撫
躬省循而已奚足為道惟是舊俸在部中者尚百五十
餘石皆誤㤙以養不才者謹令家人程安賫俸帖上請
惟先生終惠之贍及老穉為幸大矣天氣漸暄仰冀為
斯文保重不具
　　　與金希傑汪朝眞簡
昨承召壎子塏姪預飲食之列即令趨赴執事長者之
側以聽教不謂置之上坐俾與賔客相抗此何禮也忽
桑梓之恭増其驕蹇不遜之習豈愛人以德之意病中
得之無任慚悔為此專書請過仍希宣謝在席諸君子
使知僕之不敢自安者將圖自艾於後來以贖此失教
之罪也千萬亮察
　　　與張賛善廷祥書
不才之人世所共棄先生獨惓惓賜慰若以為可教者
此豈有所左右而然哉第僕行毁業荒不足上副與進
之意然温習舊學以畢餘生以求無愧者亦不敢不自
勉也涂司訓來承手書示及拜受感感聞有歸志亦欲
一至弊鄊謁紫陽夫子祠倘有先聞即當拏舟下桐江
奉迎從者比日想南都事竣入覲已乆幸為道自愛
　　　答林諭德亨大書
自抵山鄉去國不啻五千里之逺半歳之間三辱手教
不審職務匆劇之時情意諄複乃至於此披誦再三愧
感交集況山間日乆漁租田課之外耳無聞目無見屢
獲新聞知聖政日新此身熈然如在虞周之野恨不能
為康衢之謡豳風之詩以仰答漸被之化惟北向加額
而已鏡川少宰及鼎儀奉常汝賢院長相繼淪謝何吾
黨不幸若此然伯常亞卿及廷言司成廷綱副憲以次
柄用又不能不為吾道私慶第孤露之餘一向不敢通
書京師三先生之前欲致逺忱每作復止意平生故人
必不以此相責廷祥先生有書見及聞欲取道新安日
候山中未得眞耗乆之乃知抵家一日即旋斾北上矣
不獲請益無任惘然賔之曰川尚矩三先生亦䝉記憶
緫乞便中藉聲致謝感感僕今秋築室南山菽水之餘
温習舊業甚樂第不幸抱殤女之戚豈天亦以僕之惡
致罰未厭而然邪大器年兄在弊府未期治才惠政近
世所未有不意遽去大失一郡之望嘗以四詩奉餞計
必上徹尊視矣新歳倥偬草草上覆惟為道自愛以慰
斯文不宣
　　　與成都太守汪親家文燦書
伏自奉别都城不覺四五年矣聖皇御極庶政維新進
綰郡符少愜士望然又當歳荒民瘼極甚之時䂓措有
方活民無算薦章交逹傳聞四方知正人君子隨所至
而有益於人國如此矧在桑梓知愛之末且託有同榜
交承之契歆羡企慕當如何哉然區區所望於閣下者
勲名德業又未敢取足於此也不揣非分思以小兒壎
締好門下嘗託廷訊貢士昆仲致聲左右乆未有聞焉
詎意不才職守無狀上勤䑓議衆惡交歸荷䝉天㤙不
加竄殛得奉老母生還故山而向平㛰嫁之累不可逭
也再託于文逺戸侯懇於使府始知仁人不棄賜以諾
書又承三位令弟隱君特頒庚帖奉還弊止歡動寒宗
成數百年兩姓世好雖縁幸㑹實出天成感激之深引
領西望而已因文明通守鄉兄行便冐昧貢書陳謝萬
一惟時中秋仰祈保嗇以迓多福不勝悚慄之至
　　　與縣令辭鄉飲書
辱承寵招俾就鄊飲之列深感盛意重惟鄊飲之禮所
以尊髙年敬有德示風勸於一鄊自古聖王莫不重之
而國朝尤重賢大夫奉行者所當謹也僕職守無狀行
毁業荒不得比於賁軍之將與為人後之子蒙主上大
㤙不加竄殛但使歸耕故山修身補過以畢餘生為幸
大矣豈可靦顔自置於尊俎之間溷禮樂之嘉㑹犯先
王之令典以勤鄉評而獲罪於名教哉為是不敢上徇
雅命専書控詞惟執事者亮之
　　　與仇訓導東之簡
去京日荷高文見贈林壑之間每與客披誦如見故人
不能無停雲之感僕自奉母抵家甚樂但親故鄉族過
從無虚日數為酒困投閒得忙又自可笑擬今冬築室
山中温習舊業督子軰耕讀以畢餘生他無足道者因
張令君行便草草布忱
　　　復莊定山年兄書
僕不佞託有同年之契於左右㡬三十年於今矣宦途
碌碌不能以時上起居請教益為罪實深䝉㤙放還省
循而已鄊人吳以時來承手書佳章見慰適在病中奉
誦再三不覺沉疴去體相念之意其何能忘仰惟執事
里居以來玩心髙明所養益完而守益固每用嚮仰思
一造定山聆一言之誨而抱疾連年願莫遂也僕所常
居在南山有竹院數間弊鄊友朋若鄭萬里汪進之軰
每每相過道執事欲為黄山之遊畢竟何似倘有先聲
即當拏舟下桐江或杖䇿走宛陵相迓使窮鄊後進得
一望大君子之儀刑脫去凡近以進於道先生之賜大
矣今歳病愈始能僣和一章因學生汪祚赴試敢此并
徃臨風悵然無任馳情為道自愛以副斯文鼎愛不宣
　　　復李賔之學士
逺承慰問値大病餘末由裁答𠂻懷耿耿其般生一書
又展轉經歳始獲奉教然諄複之情拜受多矣鄊友汪
循上科貢魁實肯用力於學問嘗徃拜定山且廷祥先
生門下士意以未獲晉拜左右為歉託書為先容專此
布之僕病後氣耗髪變日甚一日筆硯都廢亦幸故人
心知當有以亮其不恭之咎爾
　　　與謝鳴治祭酒書
僕抱恙經歳近幸獲愈然氣體衰耗未敢任筆劄之勞
奉親之餘終日兀坐而已徃者印南監諸書多籍尊力
所愧者不能讀耳朱子周昜本義分十翼者當時不能
印得兹因鄉戚邵景髙管解去便託寄上帋墨之費乞
分付轉印一部付來不勝教愛病中門生軰為刻一書
敢求正於有道千萬示誨如以為不可當毁其板別圖
長益於晩歳也墨二笏侑緘逺地相望惟為道自重
　　　復焦孟陽舊寅長
不才為故人之玷無可言惟是病體支持度日三好兩
惡妻子亦時抱病所謂簡冊之樂巖壑之趣皆不能辦
范忠宣既斥而瞽渡江㡬覆舟乃語家人曰此亦蔡京
所為乎殊可使人發一笑也士敬相顧山中道及尊兄
致意且荷手書誨教諄複披誦再三如接丰采聽緒論
停雲之思不勝黯然惟尊兄平昔抱負過人雖暫蹶而
所養益充況有鄉衮何患公論不伸林下鄙人當拭目
以俟吾道之行也小書一冊侑緘乞痛加刪抺别圖請
益幸心照不具
　　　復柳邦用太守
䝉㤙還山奉親課耕之餘省循而已沈掌教來承惠手
書及先聖出處圖奉誦再三教愛之意領受無量非同
年契分何以及此因便附問少致謝忱第抱病經歳近
方獲愈尚未敢親筆劄之事子弟代書欠莊乞尊恕不
具
　　　與婁克讓方伯書
不才為同年之玷荷天子大㤙不加竄殛但俾去歸其
鄉奉親課耕之餘省循而已第賦質孱弱疾疢相仍動
經歳年幸而茍活髪日益白氣血衰耗有加然温習舊
業求不負其平生將持以見父師於地下者亦不敢不
自勉也逺聞正位方伯吾道之行將大有望於執事執
事亦將不得辭使儒者所存稍獲見於世而為斯民之
福非大幸歟僕小兒壎結姻於成都太守汪公相望萬
里而子女俱長日夜闗心不能己巳用是敢以書託於
執事倘容考績一行因了此願則僕可以遂釋家累畢
力於簡冊圖史之間俟閣下功成里居或有摳衣請益
之幸而不終為棄人於斯世皆鼎賜也江山阻脩情莫
能極惟俯垂鍳念而已小書三冊附上請教不惜痛與
指擿尤見教愛也
　　　與歐陽子相侍御書
南歸踰年聞左右昌言於廷大慰士望繼聞有按蜀之
行私計桐鄉受愛惟深憲節歸時或有便道奉晤之期
也既而病中連得手教拳拳故舊之念如挹丰采不覺
沉痾去體盖僕自去春抱恙危而獲愈者再三氣血衰
耗日甚一日所謂林壑之趣簡冊之樂皆不能辦愧負
初心無可言者因侍御吳大人行便草此布忱并有一
事相告小兒聘成都太守汪公之女年已長成未得畢
姻汪公聞己三載得准給由一行庶克事然此必仗憲
䑓之力故敢冐昧上凟感德之私非言可喻病中門生
軰刻得二小書附上求教惟心照不宣
　　　復丁玉夫通判
曩奉寄書慰問情意懇欵値在病中不能裁答於心缺
然亦不意賤疾至今猶未能出生之不辰無足道者因
便附此以伸謝誠且有所凟貴治玊山在宋有端明學
士汪應辰先生最為朱子禮重聞有文集一部乞訪其
家録以見寄用資寡陋此實故人大惠或云汪公鉛山
人病中未得詳考子弟代書欠莊乞尊照不具
　　　簡故弋陽黄憲使于
僕平日蒙老先生教愛最厚屏居山中莫聞捐館之期
遂失瓣香之敬愧奚多矣乃承致書并茶果見慰故舊
之情藹然且以哀詞為託禮當為之第乆病之餘未能
捉筆俟賤疾小愈當勉為一通少見懷賢悼徃不能自
已之萬一因令姪囬草草奉覆病中子弟代書欠莊乞
心照不具
　　　與佀大器都憲書
小僕玘回得奉手書如接丰采病中不勝欣慰僕病已
脫體尚未敢出也造物乖蹇無足為道嘉定知縣白質
亡姑之子僕之表弟從僕讀書初任大縣才實不堪非
得行䑓極力惠教必至顚躓為此敢告於記室親臨府
官處更得分付一言先免笞責尤為至幸病中己無意
世事惟此尚縈懷抱計左右必能亮之維時冬寒乞自
愛以副重望不宣倘有更賢育民之舉得昜山中一縣
與僕稍近且老母得以相聞此又出於望外總乞心照
幸甚
　　　簡李宗仁太守
前聞小有貴恙計已平復昨日李秀才來方知其詳恨
在病中不得趣問尚祈珍攝以慰赤子之望用藥尤宜
斟酌大抵世醫喜温補之劑僕為所誤以至於此故敢
奉告惟心照不具
　　　復羅明仲舊寅長
乆不獲聽教茅塞日甚比者承佳作逺寄病中奉讀無
任馳想所不敢愧故人者惟有此心而已因便布此并
僭和一章少寄嚮仰之忱尊照萬萬
　　　簡蕭文明同守
僕大病經年近方獲愈氣血衰耗鬚髪日益白奉親課
耕之餘無足道者惟停雲之思不能忘顧衢徽相去㡬
何而音問闊踈若此不能不令人悵惘也白紙十二幅
公暇求一揮之昔人有讀檄而愈頭風觀輞川圖而愈
瘧者區區坐是不能不有望於左右㑹晤無期聊發一
粲
　　　簡沈石田
子瑾鄉契過山中知有吳下之行且將躬訪石田輒此
上問廷器託請佳製今四年矣豈猶以為俗士不足當
無聲之詩邪抑或以為稍有知故非得意者不欲相畀
也子瑾將裹糧叩門不識先生何以處之草草布此幸
發一笑
　　　復李宗仁太守書
承手教見示欲於迎春之日罷無益之戯别作二十四
孝詩詞俾民歌之足見髙明過人逺甚因伏念我太宗
皇帝御製孝順事實一書正要四方家傳人誦柰何世
逺教弛絶無挂心者若賢侯有意迪民必當以此為首
況兹歳杪多病謭才縱使竭力有作豈能出此但二十
四孝人習知之名載事實僅十六人今於事實中別採
八人足之其兩絶句凡平入者為詩仄入者可准南曲
天下樂音調天下樂之名尤美趂此三五日内令民相
肄變鄙陋之俗為正大之歸則賢侯奉宣聖訓惠迪我
山鄉之人厥功大矣新増八人者江革薛包小學之所
取者查道鮑夀孫出于休歙尤昜感人二十四孝中婦
女見録者二人事實中亦只存一人今增者三叔先李
氏張氏庶民間子女均被觀感之化理不可偏廢也絶
句内有二處詩皆平入兹畧加移昜庶可叶調其詳已
語族姪孫材俾一一申覆惟尊照不宣
　　　與致政汪世行縣尹書
走獲講鄉戚之好於左右者有年矣雖力學勤勤思有
所立以求無愧於先人顧其才質庸猥遂用顚躓加以
疾疢相仍愆尤繼作宜若退聽少徇可以逺戾然秉禮
守道慕古尚賢之迂盖猶前日不敢以艱虞而廢也用
是輒有請於左右小兒壎年及成人將以是月十八日
加冠於首禮必有長者主其事庶㡬可以徼惠而成禮
然一鄉長者孰有踰於左右哉倘蒙惠然俯臨為之重
豈惟愚父子叨感無有窮已且使觀者有所取法因以
廣禮教於一鄉豈非君子之嘉賜哉專人布逹仰乞尊
照不宣
　　　簡劉南金司務
僕自南歸即抱病連歳瀕危再三幸而茍活奉親課耕
之餘無可道者今春忽聞老先生訃音為之驚怛痛哭
不能己巳繼又聞汝利不幸何天報施之逆乃至於此
但所居萬山中離府尚一日之程絶無便人無由致奠
負愧萬千奠文寫成則已半歳餘矣兹因本縣楊稅宰
考績北行專託附上僕病後百事皆廢道逺又無可寄
者幣一端少充奠儀幸目入餘惟節哀順變以俟天定
不宣
　　　簡陸文量參政
曩在抱病䝉以所愛甫里集見寄俾為移心之具非相
念之深何以及此因遂寘之牀頭坐卧與俱但滓穢之
乆不能與天隨子神交上下於雲水間耳賤體今歳稍
勝然猶凛凛懼其復作未老而衰固應爾也因族姪行
便草草布謝向曾俯和村字韻兩絶病中有人借㸔失
之不勝悵然華字韻詩雖存亦欲少叙數語以諗觀者
今寄帋一幅不惜一揮見寄用貴山房翹首拜嘉過鼎
吕之重矣天氣向寒惟自愛以副逺想不具
　　　簡提學王明仲侍御
昨承左顧獲聞髙論半日不覺沉痾去體所愧病懶不
能晨興攀送以盡區區負罪負罪眼昬手拙寫壊佳巻
況孔陽畏友賔之作家以此相雜誠大不倫姑以塞命
刪之可也猿鹿之蹤日逺後晤難期尚為斯文倍萬保
嗇
　　　復周仲瞻光禄
屏居山間㡬與世隔子期來過承書問非通家契厚念
不及此披誦不勝懷思所需先公行狀當時成於倉卒
殊不愜意更湏大筆整過為佳病後血氣衰减筆硯都
廢未能親書託人録上草草欠莊惟心照不具
　　　與李士敬錦衣書
僕大病㡬兩年今幸獲愈康七來忽得手書且承聞三
叔奄棄之速愚夫婦不勝驚怛道逺無由奔弔寄上粗
幣一端少見下情病後不能作祭文惟北向引慟而已
士重賢舅前同此拜意先太師得列祀典此名臣積善
之徴公論乆而益明也聞欲取道山鄉挾壎子北上骨
肉至情於此見之日夕引領奉候車騎病來不敢多作
字惟心照幸幸
　　　與謝于喬舊同寅
側聞令堂老夫人違養計左右孝心純至何以堪處兼
之道逺不克以時奉慰負罪負罪兹因弊郡儒學生汪
魯上謁謹附上粗幣一端少充奠儀乞鍳忱麾納僕自
奉别以來連年抱病幸而不死筆硯都廢且値歳荒課
耕度日無可為故人道者魯甚肯向學無師傅以是託
書為先容讀禮之餘開導一二俾虚徃實歸而餘波足
以漑鄉士為幸大矣維時熾暑千萬節哀順變以副宸
眷不宣
　　　與鄭萬里上舍
汪承之來承惠壎子冠禮詩教愛甚厚所諭太守公欲
刻新安文獻志云已一再言之似有必成之舉此乃一
郡盛事僕當别為一序以明賢太守表章先哲興文善
俗之功但此書僕用工二三十年别無他本又未得親
㑹以决其事用是不敢盡發發去目録并事畧二冊可
送則送湏不使吾書有求售不獲之嘆乃為佳耳又聞
欲整徽州府總志此亦一大事僕徃時嘗有志於此盖
朱大同先生所修者出於國初倉卒之際不惟山川古
跡事多遺缺至於名臣賢士有勲業文章節義者今讀
其傳反若庸常之流至於不當書者却又繁冗每不欲
觀之厭其失倫也若太守公有意於此必須盡收六縣
新舊志仍令各縣各里擇耆儒一二人廣收博采盡數
寫出然後精擇而去取之庶可傳逺若止㨿舊本恐勞
工費可惜又者鄉人多稱羅鄂州新安志謂無一字可
動僕初意亦然後諦觀鄂州文字誠不可及至於叙事
則其間大有可憾者盖鄂州父尚書公本出秦檜門下
故於吾郡名人如王愈為王黼所嫉黄葆光為蔡京所
害胡舜陟為秦檜所殺皆諱而不書後來方虚谷洪濳
夫稍稍辨之僕間已收入文獻志中然大同先生總志
悉仍其舊則緫志豈可不一整之而遽刻哉僕大病後
凡此等事皆已束之髙閣因論及之又不覺忉忉至此
殊可笑也承之暫歸草草布復惟情照不具
　　　復司馬通伯憲副書
向承手教示及展轉數處乃到山齋坐是不得以時裁
上今兹所得尊翰則李太守專人送至且云來使歸速
始欲一布所懷而病後血氣衰减筆硯都廢將書復止
者再三然惠教諄複義不得不少申一二僕自歸田連歳
抱病至庚戌夏秋間㡬不救矣門生子弟取僕平日猥
說若道一編之屬彚次鋟梓僕盖不知也杪冬疾少間
乃始知之盖深懼出之太早必致人言可見執事之愛
僕至深切矣僕生朱子之鄉服其遺教克少有立者實
有罔極之㤙而恨報之無所也故誦其遺書玩索紬繹
頗自以為勤苦竊意近世學者類未探朱子之心及其
所學肯綮何在口誦手録鑚研訓釋只徒曰我學朱子
云爾僕所以深憂大懼思有以拯之豈敢藉此為二陸
之地於百世之後如執事所云者哉僕又何利於二陸
而犯不韙之譏於天下哉執事以是編為抑朱扶陸又
以為辱朱榮陸使誠有之則僕乃名教中罪不可逭之
人而況其學之陋力之薄亦安能為之抑扶為之榮辱
徒見其不知量耳然理之所在則有不可誣者但恐執
事以髙明之資疾讀未能終巻又未始平心觀理止欲
尊朱斥陸占上風爾此正朱門髙第知尊吾師而不知
所以尊者觀朱子與諸葛誠之書殊使人愓然不能自
已執事試取僕此編稍諦觀之曾有一字不出於朱子
之自言者乎僕於中間不過提掇數語使人知朱子之
為學泛觀約取知行並進故能集大成而憲來世如此
使後之褊心自用者愧汗交下以求入德之門隨聲附
影者不敢專一於口耳以求放心為之本則此學朱子
庻㡬不墜而考之當時未有互相發也惟二陸生同時
且其所言悉經朱子論㫁或異或同具有成說類聚而
觀之求自得師云爾豈敢必人之同己哉不謂門生軰
便爾公誦於人以致塵編上徹尊覽過蒙鐫諭敢不敬
承但以朱子手書考之其於二陸始本異而終則同是
編所載有目者可共見也今欲縷析於明者之前固更
僕莫盡只如答項平甫一書亦不審執事曽一挂目否
邪然竊意執事未必不疑非朱子之筆思欲删之而後
快於心耳又不知此心視朱子之心果何如也若於此處
見得則必有劃然無俟乎多言者矣然僕則豈敢以區
區左見而不求天下之公是哉亦徒主於朱子之手書
凛凛然若耳提面命云爾執事又以朱子之於二陸平
生本未細考其遺餘甚是顯白此必更有所聞得之家
傳或直以獨見判其同異雖朱子復生亦不容自主其
說者切望一一示教使此身幸而不死猶得以窺見大
賢君子所學之淵懿誠有非淺見薄識所與知者豈非
平生之一快歟若恐為仇家之地重後世之譏此尤見
所以愛僕者無已也心感心感和定山年兄佳章惓惓
此道警發益多況妙於語言可以追逐餘響無由奉答
欽羡而已引領南望不勝馳情千萬為道自愛不宣
　　　復汪進之貢魁
道理本公共如此氣駁力廢恒恐不能副所志不謂賢
者卓見遂得我心之同然朋來之樂何以云喻第許與
過當非所敢當是以三復珍收而不敢以示人也
　　　復黄碩夫縣尹
鄉人方氏子囬得手書并所編刻新志非相念之厚不
及此聞召命在即必有過家之便奉晤可期矣平江志
所載若方連雲先生眞是宿軰其所著金陵紀聞如有
全書轉録一本見惠用資鄙陋感感宋紀受終考一冊
侑緘情照不悉
　　　復汪貢魁
承問欲作祠堂以奉時祀而以未能復古為憾反覆來
諭則其所以致疑者盖有三說其一謂古者祭皆自髙
祖以下而或者以為庻人止可祭考妣是盖不能古者
廟自天子以下皆有之謂自七廟以至一廟隨其世奉
其主以為降殺而皆有夾室以藏祧主故髙祖之祭自
庻人以上可通而廟數則不可僭後世大儒既凖之以
立祠堂四龕之制則此亦不必泥矣其一謂祠堂之制
尚右似與古人昭穆之分不合此最得之盖古者有堂
事之祭有室事之祭堂事之祭太祖位南向左昭右穆
以次而南室事之祭太祖位東向左昭右穆以次而東
隨其屋宇寢門之制而為尊卑非眞尚右也後世尚右
之說疑因古人室事之祭而為之故朱子亦因温公之
舊而未之易若朱子禘祫議則又不為昭穆左右而發
尚俟他日面悉其一謂小宗法當祭自高祖以下今令
祖在堂宜以當之而於家為次適不得為後為禰此誠
有難言者予舊亦嘗備考諸說盖禮廢既乆後世不能
卒行幸而欲行又多掣肘故亦不能不從宜為之如伊
川先生立祠堂制祭法明道子争之以為置明道於何
地和靖尹公謂立祠自伊川始且引春秋奪嫡之說應
之朱子亦以為未當及答潘立之書則又謂法制不立
家自為俗若未能遽變古禮則且從俗可也支子之祭
亦是如此且謂於宗子之家立主而祭其支子只用牌
子形如木主而不判前後不為陷中及兩竅不為櫝以
從降殺之義然則朱子此言實足下今日之所當師者
愚淺之見固不能别有所同以副下問之盛心也人還
匆匆布答欠莊惟尊恕不具
　　　復蕭昉司訓(閣老孟勤/先生之子)
承惠老先生尚約齋稿十冊披誦連夕乃知前軰大家
氣充詞鬯誠非近世可及如瓊山先生所序者不勝健
羡所諉後序此豈敢當況在病餘益不能上副雅意李
上舍歸專此布謝幸心照不一
　　　與尚書旴江何公書
生自屛居故山逺蒙教愛垂示諄切中嘗一奉起居不
意去人不敢逕逹而返繼是抱病連歳瀕危再三賦質
孱蹇無足道者邇聞謝政告歸甚駭聞聽夫以朝廷之
上耆年宿德復有㡬人博洽古今練核庻務可以上贊
皇猷下慰士望者又復幾人此豈獨為執事一人惜而
已邪然來諭所謂㣲罪去為幸者其先見逺識益令人
扼腕無已比日想軒從人已抵家神相多福輙因弊里
吳琰訓導赴任之便專此上問小書二種附呈敢冀一
一批誨庻獲自省得失而繼此請教尚多未由詳布乞
倍萬調攝以副惓惓
　　　與李世賢祭酒書
都憲佀公過下邑始知左右已在金陵㑹間又得聞見
惠古句相與大噱不已人生出處從古到今正自如此
何限如僕平日盖亦自揣甚明正使常常竊禄亦何益
於世況中歳以來屢抱竒疾茍活幸矣他何足言所喜
故人南來消息頗近停雲之思足少慰於水邉林下耳
鄉友汪循前科經魁儘肯在學問上用功嘗一參孔陽
又廷祥門下士也得善遇之為佳閒中亦時時有山歌
野唱未得一一求教惟自玉以副斯文至望
　　　復汪希顔憲副
恭諗榮除近藩少俟進擢凡在親黨之末増耀多矣使
者來逺辱手書拳拳至情知感何極但猿鹿之蹤安於
林野水飲木食無復餘念矣令郎大之行便謹此布謝
惟珍攝以副一道之望不具
　　　復朱楨司訓
鄙作已整過幸依此上石其中奬助及督工人名太多
況復來者繼繼未已若盡書之只似行移體格不成文
字矣凡已書未書者俱列名碑隂最宜古碑亦皆如此
書篆就寫二汪公名銜皆學中所出表表者因之以勵
後人可也文公二帖如命增入數言冗中不及致詳千
萬照亮
　
　
　
　
　
　
　
　
　
　
　
　
　
　
　篁墩文集巻五十四
欽定四庫全書
　篁墩文集巻五十五　　　明　程敏政　撰
　　書
　　　與鄭萬里書
向承特書見示隱然以僕之復官當有所辭避庶幾古
人進退從容之義捧誦再三知君子愛人以德其忠厚
惻怛乃至於此莫知為報然竊有所陳以就正於有道
者幸終聽之雖可否之决緩不及事或當有所示於後
人亦君子不屑之教也僕每以為士之出處繫君臣之
大義其擇義不可以不精其處己不可以不審豈待臨
時而後有决志哉自古聖賢固不以不仕為高亦不以
茍就為得若程朱之所為固後學之所法也辭受之間
亦惟其當而已被責不辨復官不辭載之於書可以考
見夫所以復官不辭者豈以一官之得失為榮辱哉正
以君上操予奪之權臣子有勸懲之典係四方之傳聞
乃帝王之盛德故雖伊川之嚴重剛毅至於復官之際
無所辭焉誠以義之所重擇之宜精而非顧一己之私
者也古人所以厲難進易退之節者豈謂是哉夫所謂
難進易退者或禮貌之衰而不可留則去之或言不聽
計不用而不可留則去之或被特召而懼其難合或受
超擢而慮其非分則或再辭或終辭必得其志乃已豈
姑欲從事於辭例如宋制而茍以異於人哉可辭則辭
可無辭則無辭一出於誠心直道是乃聖賢為己之學
豈以流俗之譏為前却也君實逺臣不得不辭晦叔世
臣不得不起豈非當時亦有輕重於兩公者而伊川以
義斷之若此乎至於文公被召必遜南軒被召即行者
皆逺臣與世臣之義不同也僕雖不敢上擬申公南軒
然世受國恩則宜無不同者僕之無似自知甚明向以
妄庸大與世忤果若人言則竄投不足以盡荷主上大
恩但俾歸去其鄉今一旦復其舊官昭雪其幽枉天地
之德日月之明豈特一人之私幸而已如此而控辭於
義安所擇哉若稍有偃蹇則疑若出於忿懟不平之餘
恐於大義有所不可歴選先正出處之際亦未有見其
可者入謝之後或驅䇿之不前或職業之難稱則如伊
川所謂受一月之俸然後隨吾所欲者是誠在我豈敢
勤公議而自取再辱哉鄊兄平素愛僕最深故敢以此
言上告惟明者亮之
　　　答汪僉憲書
近得寄示書謂僕所葺心經附註大意與道一編同且
謂尊德性道問學修德凝道之大端乃朱先生定論其
改道問學齋為尊德性所以警學者支離耳奉誦再三
知行部之暇不廢簡册所養益深所得益粹欽羡無己
僕性迂僻而獨喜誦朱子之書至行坐與俱寢食幾廢
竊幸稍窺其一二以自得師云爾非敢必人之同己也
至於道一編所葺則皆㨿朱子成説書之觀者不審殆
以僕為陸氏之學每自訟何苦而必犯此不韙之譏盖
亦君子謂其有所疑於心而不敢强焉者也夫尊德性
道問學二者初學小子便能知之然皆不過吟諷於口
其能體諸身而騐諸心者盖鮮也僕不佞請試言之而
左右聽焉夫所謂尊德性者知吾身之所得皆出於天
則無毫髪食息之不當謹若中庸之戒慎玉藻之九容
是也所謂道問學者知天下無一事而非分内則無一
事而非學如大學之格致論語之博約是也古之人自
八歳以下悉入小學其所學者大抵多尊德性之事故
至十有五歳則志氣堅定德性之尊十且八九然後入
大學而以格物為首事今之人未嘗有小學工夫一日
乃遽侈然從事於大學故其弊至於躐等陵節而無成
惟朱子深見古人立教之意故以之註大學第五章曰
始教見格致之非小學首事也知而謂之已知窮而謂
之益窮皆因小學工夫已十八九而後可施格致工夫
求至其極也又以之註中庸第二十七章曰非存心無
以致知玩非無二字則有以見尊德性者其本也存心
者又不可以不致知玩又之一字則有以見道問學者
其輔也大抵尊德性道問學只是一事如尊德性者制
外養中而道問學則求其制外養中之詳尊德性者由
中應外而道問學則求其由中應外之節即大學所謂
求至其極者實非兩種也日用之間每有所學即體之
於身驗之於心而無性外之學事外之理是乃朱子繼
往開來之業而後學有罔極之恩者也其為門人改道
問學齋為尊德性而左右以為警學者支離豈不亦有
見於是乎孟子曰學問之道無他焉求其放心而已矣
聖賢立言垂教無非欲學者於身心用功而學朱子之
學者漸失其本意乃謂朱子得之道問學為多盖非惟
不知所謂尊德性亦并不知為何云道問學而道問學
者何用也其在宋末元盛之時學者於六經四書纂訂
編綴曰集義曰附録曰纂䟽曰集成曰講義曰通考曰
發明曰紀聞曰管窺曰輯釋曰章圖曰音考曰口義曰
通㫖棼起蝟興不可數計六經註脚抑又倍之東山趙
氏謂近來前輩著述殆類夫借僕鋪面張君錦繡者如
欲以是而為朱子之的傳咎陸氏於既往不亦過乎說
者謂朱子之學有傳陸氏之學無傳以其學之似禪也
夫此道自孟子而後幾千五百年曷嘗有傳之者顧以
此為優劣既非所以服人而宋元諸儒如前所云者謂
其能得朱子道問學之的傳可不可乎陸氏之學固未
暇論也左右謂朱陸二先生同主性善同是堯舜同非
桀紂同知善之當好惡之當惡未始不一而進為之方
則不同矣夫其主性善而是堯舜非桀紂知善之當好
惡之當惡是皆道問學之極功不知此外更有何等進
為之方誠有非淺陋可及者矣今去朱子三百年人誦
其書家傳其業顧未有小學追補之功而又以記誦詞
章之工拙為學問之淺深視晩宋盛元諸儒更出其下
此僕所以大懼而不敢茍為異同者也陸氏之學己備
道一編中而朱子晩年以尊德性為重見於書者可考
也今畧舉數條為左右誦之其一語門人曰某向來説
得尊德性一邊輕了今覺得未是上面一截便是坯子
有這坯子學問之功方有指處其一節賀孫問往前承
誨只就窮理說比來如尊德性一節數䝉提警此意是
如何曰覺諸公近日去理㑹窮理工夫多又自漸漸不
著身已此載之語録者也其一答項平父曰子思以來
教人之法惟尊德性道問學兩事今子静所說專是尊
德性事而某平日所論却是道問學上多了今當反身
用力去短集長庶幾不堕一偏爾其答黄直卿曰為學
直是在要立本考較異同研究纎悉此是向來定本之
誤今幸見得却煩勇革不可茍避譏笑誤人此載之文
集者也朱子之言痛切懇到一至於是則其所望於及
門之士與後學者可謂極矣左右試取而諦觀之勿横
一己之見而廢聾瞽之說則將犂然以解渙然以釋亦
何俟於譊譊而後有得於心哉逺惟左右博學美才高
出鄉里正言直道増重士林嘉績茂恩不日可俟矧在
姻末注望尤深更乞於先正朱子之書沉潛玩索務得
其㫖趣所在勿作一讀便了而於諸子之言亦須悉其
首尾然後判其得失考求歸宿彼我無嫌示家學之成
規踵先賢之大業區區誠不能不有企於賢者僕自牽
復到京百無寸補濫塵講席惶恐奚勝以左右相愛之
深不覺傾倒因風鐫諭俾得再盡所聞幸惠大矣維時
盛暑良覿未由千萬為道自重不宣
　　　寄李祭酒世賢書
僕在家即聞有令先夫人之喪擬託人致香為敬未有
便者今兹北行又值老母在舟未得躬奠少盡平日交
承之契遥望虞山感悼而已粗帛一端奠儀寄上几筵
用申下悃幸不見罪僕久安田野荷聖明不棄但多病
之餘懶於再出出亦何補於時徒以世臣義重不敢不
一造闕拜昭雪之恩異時揣分當别作進退之計爾此
乃𠂻曲以先生素愛之深故一言之客舟匆匆不盡所
欲言惟節哀順變以襄大事不宣
　　　簡李貞伯太僕
篁墩録中欲得先生一言求之二十年矣今兹之來過
䝉慨諾此豈直一時之幸而已更得親賜一書永為家
寳幸甚幸甚春秋屬詞六冊餘書六冊少充書府一籖
更有數冊將為京中人事俟後當别印寄也夜來厚擾
附此上謝今日君謙儀部家會飲又當聽教餘不一一
　　　辭吳縣長洲史邢二尹却贐禮
在吳門八日承館遇之勤燕餞之厚非一言可罄若加
贐之禮誠所不安况都憲公同年之義本欲稍得薪米
少濟困途恐意不出此是以三復高情而不敢留也餘
在舎姪生員曽面悉千萬加察
　　　與沈石田書
蒙餞以新圖副之傑作明其出處加以規箴厚義高懐
出常情萬萬僕以三月四日扺京口因便附此上謝所
許妙染既以執筆當賜玉成不至中輟也己令曽姪奉
候不能多言乞心矚幸甚
　　　復山東巡撫王都憲景明書
逺承遣舎人追送台翰及惠書録一封非鄉曲斯文愛
厚不及此東望拜嘉不勝感感人還專此上謝憫雨匆
匆際計左右為國焦勞尚謹起居以副輿望
　　　復山東憲副汪希顔書
聞有登萊之行不得會叙甚切怏怏至臨清得一書知
興居之詳甚連窩驛水次燈下已就寢矣忽又奉手書
親戚勤惓之情何以克當第舟人多病急欲登陸不能
奉候也人還專此拜覆千萬惟心照不宣
　　　復兖州太守許同年季升書
去歳在山中聞有兖州之命不勝悵怏知執事必不以
夷險介意也然直道而行士氣益振族姪儀過家備道
友朋相愛之切何以當此尊候惓惓於僕意有甚焉滋
陽丞來賫到手書副以多儀登拜之際益深慚感人還
專此上謝鄉墨二奩侑緘乞尊照不具
　　　復衍聖公書
僕北上惟欲一拜闕里為快不意閘河水澁自沛縣起
十日方至濟寧困途若此無復健志惟引領東望而已
逺承遣使者來迓并致手書奉誦之際如接丰采聽教
言不覺蹶然起立忘其委頓之勞也人還專此上謝鄉
墨小書具如别緘惟尊照不具
　　　與于千戸文逺書
祁門程進士嘗有一書計達尊聽矣卜築未完人事倥
偬殊不及在家之樂况今歳亢旱酷熱公卿貴人以下
渇死甚衆江南若未有也所幸閠五月廿八日一雨沾
足晩禾尚可望也寒舎老穉逺託粗安凡百念親親之
故早晚相規俾一獲立於寡過之地尤所望也
　　　與敏聰弟書
小董兒來得賢弟寄書知家人無狀賢弟兩次决罰十
分痛快新莊田土肯任其責非至親骨肉誰肯如此賢
弟可及時令人耕種只是有勞費心今年京中大旱舉
家抱病雖幸全可我亦三好兩惡做詩寫字都不奈煩
手足疲困且是五十歳人又兼大病連年此後不消家
人前去相擾亦不能數數寄書有事只令人來說可也
祖墳亦望賢弟時時照管凡事可與鄉人和睦於官府
中尤要省事至禱至禱襄毅公指揮叔父名望如在我
與爾及中表兄弟共圖保守庶不使人非議所討諸兄
弟名字生年月想己忘之便中寄我
　　　與南京守備蔣太監書
台翰及所惠雙幣小僕程武歸得禮意兼隆何以克當
拜嘉之際欣感無己生以四月廿二日抵京陛見之後
碌碌班行莫能上報聖恩萬一徒増慚懼而已逺惟尊
候留務多暇茂集蕃祉讜言累進邦畿奠安此非平昔
經濟之志學問之功何以臻此柄用之期當不逺也因
族人志温南還專此起居無可表忱朱子敬齋箴及繫
辭二新帖奉備一覧維時盛暑乞謹重調䕶以膺寵召
不宣
　　　與南京張學士廷祥書
歳初得水南張氏所寄書值登舟之際披誦再三知教
愛良厚非言可喻僕久安田野重以多病無能豈堪再
出第以世受國恩蒙此昭雪義須一到闕廷先正所謂
受一月之俸然後隨所欲者撫時揣分别作進退之策
爾惟高明俯念孤陋有可教者繼此得以下示僕當奉
之周旋稍得置身寡過之地以不冐儒者之名為賜大
矣春秋屬辭一部伊川手簡新刻二帖付上倥偬中布
此欠莊逺惟為道自重以棟斯文萬萬幸甚
　　　與焦學士孟陽書
僕自丙午歳與執事一别迨今將十年矣遭䜛被斥雖
不盡同而此心耿耿期不相負於平生者計彼此不異
也到京日即奉手書惠教勤惓雖骨肉何以踰此感激
之餘又因以占吾兄處困以來所養益充所造益深非
尋常可及諗此道之不孤也舊歳老母抱恙兩月方愈
繼而妻病半載幾危矣而幸無事今歳二月初壎子病
更危三月方起而僕素以羸弱多疾三好兩惡筆硯都
廢是以執事之前久缺修奉亦以天日開明請教有日
小小簡牘不足以盡間闊之懐也讀禮之暇孝履支持
殊令人南向傾注無己在山中日曽有心經附註一書
今取上呈中間不無舛見敢乞一一鐫諭因便示及當
謹佩服以聽切劘之規也維時盛暑逺惟自愛以副友
朋至望不宣
　　　與王原常僉憲書
僕初到京僑居之日僅獲與契兄一見方圖欵叙而人
事蝟興不數日間已聞旌斾西矣不勝悵悒恭諗宦履
清嘉足慰逺想又於丘先生處獲觀戅庵老先生碑文
事覈語詳真可傳記逺奉玩誦再三益令人景仰先猷
不可復得徒切歛袵而已僕蒙恩昭雪牽復故官再入
講筵無私毫補益有愧故人多矣因舎姪孫程一入蜀
之便草率布此少伸起居維時隆寒幸加調攝以迓光
寵以副逺望
　　　與富溪用禮宗弟書
到京五月初召入講筵八月初召仍舊日講時節恩禮
俱蒙仍舊但多病之軀舊學荒廢於主上無分寸之益
祇自愧耳承寄佳什驟進可喜所需西疇處士哀輓與
積慶堂敬恕軒詩俱在明春一併寄去忙廹不可言静
中思之殊不若故山之樂也
　　　簡楊維立諭德
宋尚書汪莊靖公大猷其先新安人遷居四明為南渡
名臣而友朱子平日詩文奏議之類皆不曽見其碑文
是樓政媿撰亦尋録未之獲也昨聞其宗後人與先生
聯姻敢乞備作一書為達此意得㨿家藏者書録豈惟
可以資寡陋而已盖僕近編新安文獻志凡出新安者
皆欲登載以為山川之光若公者誠不可遺也千萬幸
甚
　　　與巡撫直𨽻都憲張同年天瑞書
邇者於㢘伯年兄處得惠書到墨君一紙小齋把玩清
風襲人宛然故人在目而不知五六月之暑也未能以
時布謝不勝惶恐今歳麥頗有秋敝鄉之人稍自蘇息
但疫氣未消秋霜未至又不能不厪左右者之慮爾以
閣下之才深達有素又加以愛國之忠孚於上下其何
事不集何患之足慮哉執事想以例不來末由良覿間
闊之懐未審何日可以奉教也
　　　與楊君謙儀部
一别惠山倐己三月班行碌碌殊不足言第恐猿鹿之
蹤不能忘於林藪間耳託鈔諸書計有次第王君卿去
亦有託之渠承領慨然又不審可以得力否也謝臯父
文集及陶穀清暇録兩種欲有所采閱幸先畀邇會吳
府師尼語及琬琰遺文僕以嘗見失去兩册原本於尊
處渠不覺起立泫然流涕悲不自勝云是祖物寳藏累
代更借不盡所言因託僕轉吿左右乞以摹本入梓留
原本還之使得逭於不孝之罪且云此事祖父被人戕
賊於異鄉出於傳聞哀痛若割一旦有人言其無恙雖
驚喜過望然半死半活未有定說非得一人以拯溺為
心終不濟事而謂此事非託左右不可蓋其言如此故
備以相達當必有善以副仁人孝子之至望也然此恐
不宜辭之貞伯但取濟事足矣冗中布此不暇識語言
惟心照不具
　　　復陜西提學楊僉憲應寧書
公使人來忽奉手書披誦再三知左右深有意於不肖
也然天下相知若左右者復幾何人以心相契固未敢
公誦之耳所喜左右分憲以來文風一變不負所仰俾
關西士子得所觀法且使人知儒者小録即有益於世
若此斯文朋舊與有光焉表弟白質知縣賦性偏卞急
屢嘗苦口殊不能改非得左右念僕之故大加警督何
以自立千萬勿以其不可教而棄外之與僕受惠均矣
人還專此上謝㑹晤未由乞為道自愛以副遐想
　　　與南京羅司成明仲書
去歳蒙恩昭雪牽復病散之軀豈得堪此旋聞執事入
官留都大愜士望第僕離羣索居歳月滋久氣耗髪變
荒廢學業不足為故人道也受一月之俸然後隨吾所
欲者先指定本亦不敢不自勉爾因敝邑余生詣南雍
便專此謝忱逺惟為道自重不備
　　　簡都憲屠同年朝宗
奉領雲程次第辭金二册及華翰獲見大君子之詳及
標履之介深慰嚮仰但恐筆力萎凡莫盡揄揚為歉謹
當具藁庶不上涴佳紙也觀此紙時有客在坐似云齋
宿節假之時未有哦詩作文之日不知與高明所見何
如並以奉聞用博一笑
　　　復廷祥學士書
邇者楊黄門南還嘗託致書緘春秋屬詞一部皆不審
徹尊聽否使來承教手書並佳扇之贈拜受感感引疾
終老於先生私計雖得第人望所屬大於此者當未滿
也然有益風教則多矣孤陋之蹤未有請教之期臨風
惘然乞倍萬保重以棟斯文幸甚
　　　復南京董尚矩侍郎書
兩承惠書兼和鄙詩相念之情溢於言表久失裁答負
罪良深蓋縁小兒自三月來得傷寒病甚危兩月方起
鬱鬱之懐近日始紓且叨禄無補而去留之間未有善
策有愧故人多矣因錢主事歸便草草布忱千萬恕詧
不具
　　　答航濟川講經
承録山遊題詠及徐司空倡和之作風簷展誦殊覺灑
然如在西山蒼翠間不知塵鞅之覊暑暍之惱也手巻
䟦尾竢過當勉為之十三日早赴北山陪祀册長老詩
容歸日了還適為衍聖公題山水一絶附上亦可少見
區區心事也
　　　與族姪師魯
程謹才到一日所云整理諸書撥冗了得漸有次第待
渠歸時一總寄去彦夫乃尊墓誌寄去已久彼累次書
來又託孫郎中催取甚駭予意近得吾姪書云在李源
十景册葉中急開取觀之始見大抵京師人事擾擾多
不暇詳如此但當時行狀已不見欲添入者不知何事
更得寫來為佳天爵敬之及吾姪今次提學所考如何
承之亦有書來其學想益進矣蓋進學多在静中體之
可驗也諸不能悉惟以時加策以副逺懐
　　　與致政學士江東之書
奉别不覺十餘年世故鞅掌無足為先生道者蜀中人
來恭詢道體安好甚慰斯文老成在者幾人不能不逺
企清風而恨瞻承之無從也因何同知郜章赴官專此
維時臨冬惟自愛以迓多祉不具
　　　復巡按雲南都憲張同年汝欽書
邇承手書見示奉誦再三如接風采聽緒論不知暌違
二十年之久也且諗起居清吉邊閫寧謐俾聖天子無
有厥憂足占所學益用加歎歐陽僉憲書蒙諭已徹見
區區心事無容再贅也側聞公論久在老兄均勞之召
旦夕間爾領教有期慰渇殊甚使還專此答謝鄉墨二
笏侑忱惟尊照不宣
　　　簡祭酒林同年亨大
承借東萊集舊本所補校者不獨入閩録一篇而已專
吏奉納并借餘者俟總校過轉送國監補刋嘉惠後學
功有所歸知必無靳也
　　　簡學士李同寅賔之
賤體於趨走拜起皆不相礙但痰𠻳一作即牽絆作(闕/)
　不相能方貼膏藥及服煎藥未見如何明日不免扶
疾入朝承軫念下問不勝慰感專此奉復
　　　復巡按南直𨽻何都憲世光書
去歳曽令小僕隨董侍郎南歸因付一書計達尊聽久
矣使來復荷書見慰相念殊深感感近屢見當軸者備
道左右化邑時事皆可推行列郡新安雖狹小不足展
布然亦當在惠澤之下非特一人之私而已僕五十無
聞濫塵講席何補聖明徒負竊禄之愧不足為賢者道
使還專此布謝維時春首百冗相仍逺冀倍常保重以
副寵眷不宣
　　　復青州徐中行推官書
徐佐來得孟秋二日燈下書及白丸子一裹収訖承聞
署印匆冗酬應不暇初政值此誠若不堪然便能受知
上官大服民志上下交孚足占所學喜慰無量更得始
終此心知舊之望也今歳進表官回嘗有二書一達巡
撫公一達憲使公雖不足為左右重輕亦少盡故人之
情而已僕血氣加衰百無所益思就閒局以了此生餘
無可為故人道者南金春官必時時相見轉致一言殘
暑尚炎惟自玉以慰逺想
　　　簡刑部楊主事志仁
文懿公傳久未能脫稿正以事體重大非敢故為稽緩
也然亦在數日内求教更乞以此意轉語秋官不罪幸
甚文稿六册諸經說六册雜稿三册今具數於右暫留
者悉明註在下容次第納還先此申覆
　　　復王庶子世賞
元吉賢姪來得手書備悉甚慰甚慰第先生在逺不知
舊歳事體宜有未相值悉者也盖僕到京師值老奸謀
將復起羣喙觀望交訩之秋僕殆如一霜葉舞於風中
亦不自料可至今日大抵士風之譊視往時更甚數倍
自去冬來老奸既斃交訩者始寂然退聽先生入愬適
當其時公論大明聞者咸喜盖福人為事常與好光景
相㑹與羈人劣夫大相懸絶自然如此所大喜者通家
故人同被誣枉次第昭雪可藉手以不辱先人誠主上
莫大之恩無力可以圖報焉耳元吉來值壎子病危甚
以此其至失照管計不為罪文書到日幸早収拾北來
不審老夫人就養否老母暨拙荆皆屬筆致意先生未
來時瓊山翁每見必汲汲其為賢者惓惓至意亦不可
不知也惟千萬保愛以副逺想
　　　復詹存中簡
近得寄來書并佳作及糖糕法藥一一収訖第到京之
後公私交冗殊無一刻清思未能和答徒馳情於流塘
上下山水間耳吳汶兄處人便草草布復其心事自具
其書并附去惟賢父子始終其惠庶僕亦少分其作伐
微功不虚叨其醽醁可笑也天寒筆凍不能盡所欲言
逺惟心照不悉
　　　與致仕邊侍郎先振書
一時交遊屈指無幾暌違之感計同此心也錢指揮往
來備詢起居佳勝甚慰僕再塵班行無所補益况多病
早衰旦暮間亦思歸耕瀛東奉晤之期可預卜也因縣
尹便中草草布忱天暑方熾惟保愛以迓多祉
　　　簡付諸庶吉士
詩家所謂穩熟者正以其措意寫景用字押韻處自有
警策不鑿不竒非聊非粗著已而已節目如此願諸友
更加進步不但取足於此乃為貴耳
　　　簡賓之學士
連日坐冗未得再慰又值齋禁不勝歉然硃墨一函先
奉去備用源續因喪其族人司正君給假未來來即叩
夏布所售之處專人另報也三先生二十五日進講時
已嘗亦皆戚然問其詳失於返命幸恕天氣寒燠不定
惟早晚節哀自愛未間
　　　簡學士陸同年亷伯一
藝文類聚傳寫不一轉加猥冗得執事鉛槧餘力手賜
校閱理淆為整俾觀者免於厭煩為幸多矣謹當什襲
以示後人知前輩作事可法而草草者可戒也伻還專
此上謝山谷全集聞濟之言鈔録亦在數日可了隨當
取至奉覽未間
　　　　二
尊諭以醫戒省事寡言以是不承數上候問日想益佳
勝可出矣送徐都閫詩聞得已有藁千乞檢畀三五日
内送去老者相促頗勤故也㑹孔暘樂用廷圭三同年
醵禮四錢五分送士英京兆處專此付吿說郛久淹弊
舘負罪負罪納上計三十八冊幸付典籖餘容面謝未
間
　　　三
歳晏春首人事相仍屢失候問聞貴恙漸減第未灑然
脫體恒切懸懸鄙意欲尊候命人徧召諸醫與鄉戚友
朋從長面計証當孰先劑當孰急自加斟酌庶治療有
歸一至當之論而勿藥可期也恃愛之深義踰骨肉不
能不盡布所懐惟照詧幸甚
　　　復致仕閣老尹先生書
吳尹來承台翰示下披誦再三如面光霽奉教言慰感
無量生荷聖恩昭雪到京百無一補邇者又徼冒進官
増愧無已所需文字本非敢當但均意所屬亦不敢辭
也吳尹行急連夜併成殊不足觀尚念門下之故大賜
筆削庶可登梓不然棄之可也千里相望不敢盡所言
惟倍萬保嗇以副顒望
　　　復學士于喬書
伏聞令尊君繼太夫人相棄捐養令人怛然况在純孝
何以堪此顧主上加念舊人䘏典優崇可無憾九泉左
右亦當體此節哀勉圖大孝為慊耳令郎來京示書及
厚儀収訖感感僕自昭雪復官以來無絲毫補報於聖
學比者乃僥冐進官益深慚愧莫知所以為報也令郎
南歸謹裒薄賻一封奠章一通付上外素幣一疋少充
瓣香之忱逺近相望言不盡意惟照詧不宣
　　　簡復馬少卿宗勉
承見畀食經諸方在寒舎始踰年百不及一與在尊處
無異近始録完此方不知何人所傳乃爾不售奈何奉
還一笑適又承遍和諸詩詞翰並佳附此以謝
　　　答福建憲副司馬通伯書
逺承惠書及嘉幣一疋登受之餘愧感愧感僕自前歳
荷主上昭雪再塵講席無絲毫補報載進官階實出非
分所冀故人時加策勵庶免悔尤而來書奬予過厚令
人赧然不已側聞憲節分駐海上時清多暇德業日新
甚慰但向得手教云曽有長書託雲谷總戎見戒竟無
下落倘獲檢出舊稿書畀得終教愛之意幸孰大焉專
此布謝惟為道自重以迓多祉
　　　與汪大參親家文燦書
逺承遣使惠書侑以賀儀過厚登受之餘愧感愧感僕
自到京無絲毫上報聖學荷蒙優寵僥進官階實出望
外所冀至戚不棄迂左時加誨策庶免悔尤而奬予過
厚非所望也老母及拙荆兒婦幸粗安不勞逺念人還
專上謝萬一良覿未由乞自愛以迓多祉
　　　簡宗伯倪同年舜咨
此璇璣圖本得之衍聖公者止讀得二百六十首近有
人寫惠一紙亦讀得二百六十首今奉觀但寫頗精緻
欲作一巻乞分付録者勿㸃汚發還幸幸尊處巻俟遲
日納還未間
　　　與河間謝太守道顯書
王地官來承語及郡志此久闕之典得高明垂意誠一
邦之幸也河間雖古名郡最受兵燹文獻無得而徴僕
每於傳記中有見即録出日積月累頗多因北奔走願
莫之遂若果欲成之當勉自効以副雅意但須將各縣
舊志畧命士人取修後數十年事跡無憚繁冗可一併
寫來庶好采取以備成書也匆匆不盡所言惟尊照不
具
　　　答仇東之教授
承問胡氏繻葛倒懸之說此在春秋周桓王奪鄭莊公
之政莊公不朝王牽諸侯伐之戰於繻葛王師大敗鄭
人射中王肩盖自是而後王命不行於天下左氏所謂
周鄭交惡如敵國然故胡氏以為戰國之漸倒懸者倒
置之義也暑熾目昏未暇詳檢彷彿記是如此雨後稍
凉不惜見過閒叙為佳
　　　復劉都憲時雍書
逺承惠手劄及新書副以厚儀禮文過情収訖感感第
病散之軀無絲毫上補聖明僥冐進官増愧而已修河
之䟽憂國愛君不負所學公論翕然文懿老先生為不
死矣扶持善類自處有人非左右之憂也人還專此起
居兼致謝忱惟謹重服食以副士望不具
　　　復通政強同年廷貴書
逺承汝欽汝問來得先太夫人之訃及尊候孝履支持
且以誌銘見託本不敢當第鄉邦小子諗聞慈淑之行
理宜有述而筆力委凡不足以發揮萬一負愧多矣兹
因舎親趙守禦家人便附上粗幣二疋煩致几筵充瓣
香之誠稽緩不罪惟節哀順變以襄大事未間
　　　簡皚東白善世
所欠觀音閤記已久非有推托直以旋讀佛書欲少窺
一二然後著筆庶不取笑觀者况所許楞嚴等經亦未
見惠到故一遲至此耳日昨已將求文帖子置案上只
三五日决然掇拾付還更不能破調自増業障也
　　　簡陳師召太常子貢士舉
賢友來京不得從容少叙迨今耿耿令尊老先生之喪
無以用情輙裒賻少許并奠文一通寄上見久要之義
耳愧不腆也哀輓序未及稿呈值老親抱恙日夕憂懼
容録寄上惟不咎稽緩萬萬
　　　與太傅殿學慎庵徐先生書
自前歳詣闕下拜辭而南仰竊尊庇幸獲襄事顧終歳
抱病幾殆者數四不能以時奉狀負罪萬千計盛德海
涵不責禮於棄人也北望元台無任傾注專人上謝并
候起居䘏典記二紙貽範集一部六册附上所賜銘文
謹已刋入増輝家乘感極涕零第在倚廬莫知所以為
報耳瞻覿未由逺冀倍萬保嗇以副海内之望不宣
　　　與李遜學
前歳京師承惠奠禮哀章坐病未能裁謝久之聞有江
右提學之行頗為駭異詞林作養幾人而轉用之若此
左右固不以内外崇庳為欣戚也邇者修書之命下臨
苫塊既非其人又非其時已具疏報辭矣因便輒一言
之逺惟清照不次
　　　與大司馬馬先生
敏政不孝釁鍾先妣荷蒙台候賜奠賜賻兼與復奏給
驛而南存殁之間感戴何極第不肖抵家抱病終歳不
克以時上狀申謝負罪大矣兹者忽奉詔命驚惕不遑
此實台司存念至情然僕尚在制中既非其人又非其
時也因專人北上俯致謝忱并布哀悃惟時盛暑乞倍
萬保嗇以副海内之望不次
　　　與楊介夫侍讀
逺聞邸報進輔儲極雖苫塊中未敢輒與慶事而吾道
増輝甚自慰也兹五月下旬忽奉詔㫖俾當書館總裁
之副為之驚惕不能已巳是雖台司眷存美意然僕尚
在制中既非其人又非其時也因家人入京之便一布
之有可致力處為僕一言尤見至愛也
　　　與趙太常
奉别不覺兩易寒署每京師人來恭詢老先生起居加
健及諸位賢舅並臻佳裕甚慰逺想第僕抵家無日不
病近日患疥不能動履惟理簡冊以度時日不足道也
副總之命驚惕殊甚况在制中既非其人又非其時也
專令程戎詣京事在面白本府奏繳開壙文册亦望拜
該科該部大人處一言青目為感汪𤣥錫十分聰明已
送入休寧縣學敏亨敏庸及塏姪俱送入學朱儀于恩
俱送歙學僕在家止幹此一事雖不知日後成就如何
然使之周旋禮義之場少得寡過以不墜先業亦云幸
矣弟媳母子俱安好不勞逺念也老先生前不另書乞
道言萬萬
　　　書與仇訓導
歳前得手書見以東之為名甚駭急啓而視之乃知有
易名之說字遂翁矣否極必通遂將自此始乎僕自抵
家棲息山堂編刻新安文獻志千餘板幾定第衰病轉
作不時又無可相吿語者思得遂翁來一講快何如耶
倚廬聞召不勝驚惕是雖台司記存之美意然僕尚在
制中既非其人又非其時也因令程戎入京草草為此
舎親處新刻道命録一書附上不必多示人也
　　　與白司冦先生
僕扶櫬南歸荷蒙台候賜奠至再慰諭勤惓非鄉曲愛
厚何以獲此第苫塊餘息抱病終年不能以時上謝負
罪深矣邇者忽奉詔㫖使當書館總裁之副為之驚惕
不能已巳此固出於老先生記存美意然在不肖則豈
敢當為是專令家人程戎入京布此哀悃惟賜一言俾
得終制而後供職則公義私情庶幾兩盡可否更乞賜
教為幸未由良覿乞倍萬保嗇以副宸眷不次
　　　與傅亞卿書
奉别既久屢承致聲抱病經年未能裁答計執事汪度
不責禮於苫塊之鄙人也倚廬聞召驚惕不遑此實台
司記存之美意但僕尚在制中既非其人又非其時也
恃愛輒一言之墨二奩侑緘惟尊照不次
　　　與楊學士
邇得手教及奏藁諷誦再三知左右為詞林増氣若此
争坐之帖臺參之書當傳其内一事而占之則他日柄
用又可知也僕抱病倚廬無復世念忽奉召命驚惕不
遑此固左右推引之美意然僕尚在制中既非其人又
非其時也因家人入京專此布悃進講之暇諸老先生
之前一言及之俾得終制而後供職乃至愛也逺惟心
照不次
　　　與林祭酒書
僕自前歳秋拜辭而南一向抱病殊無寧日荷蒙先生
不棄屢辱賜教雖骨肉無踰此僕雖至愚豈敢不自厲
以上副至意耶邇者恭諗晉亞秩宗少慰士望而先生
方以為憂私竊自念先生之憂固僕之憂也副總之命
下臨苫塊僕豈承當又恐轉喉觸諱其取憂有加於前
爾家人程戎北上專令進謁用致逺忱惟鑒納不次
　　　與周司徒
邇者恭諗榮拜渙恩司邦政兼復令嗣高踵世科斯文
之大慶也顧在倚廬未敢輒與慶事尚竢異時總布下
悃而汪度海涵反辱手教及名香佳帖之惠通家契分
有加於前登拜之餘慚悚殊甚僕自南歸即抱疾墓左
無復世念不謂台司曲賜記存俾當書局但非其人又
非其時也輒因家人入京之便專此布謝惟尊照不次
　　　與徐司空書
敏政不孝釁鍾先妣荷蒙左右念及通家曲感賜葬之
典義踰骨肉稱報無由耳惟有銘刻而已恭諗正位六
卿士心允惬第在苫塊中未敢輒與慶事姑竢到京之
日少展此誠倚廬聞召驚惕不遑况僕尚在制中既非
其人又非其時也因家人入京專此布謝逺惟尊照不
次
　　　簡顔通守
考郡志宋國子祭酒汪公澥其先歙人徙居旌德兹僕
編刻新安文獻志欲附入之惜其制作遺文行實碑誌
之屬莫得而詳也乞委旌德令君詢其子孫一録見寄
使先朝名賢光逺有耀俾無遺珠之歎非斯文之幸歟
刻梓垂成得便挂意萬萬
　　　與師魯姪
士之出處自有定分以師魯之種學績文豈在人下而
秋試乃不得預謂非命可乎然亦盡其在已者以俟天
定而已戴寳之李彦夫亦嘗遭此不必逺引也
　篁墩文集巻五十五
欽定四庫全書
　篁墩文集巻五十六　　　明　程敏政　撰
　　箴　銘　贊
　　　慎言箴
宣諸口者非先王之格言著之手者非太上之立言然
則爾之言也亦烏足以顧已之行而探道之原乎必不
得已而宣諸口則不為行之咎必不得已而著之手則
不為道之疚慎之慎之爾無喪厥守乎
　　　亷正平恕銘
　　陽曲趙侯廷璋今之聞人也少從大將軍擊閩湘
　　能以不殺為功士林韙之洎今天子初以錦衣鎮
　　撫實司詔獄求亷正平恕者簡任之大臣以侯對
　　制可已而刑清譽興不負慎選侯之客姚林先生
　　取玉音四語約能言者播之聲詩史官程敏政與
　　侯婣家也著銘以相之
亷奚疚乎矯激不情正奚尤乎賣直沽名齊物之平䝉
叟之過姑息之恕叔季之禍四美爰具侃侃趙侯錦衣
武弁帝曰汝休相古司刑長我王國士曰敬忌尉曰審
克有亷斯永有平斯衡正固以貞恕恤以矜懿此趙侯
允文且武是是非非永鑒於古侯靡深文聿慎祥刑侯
靡黷武式謝佳兵我銘勗哉保終如始以崇禄位以篤
孫子
　　　白石硯銘
知白守黒者􁏃所以反朴以𤣥尚白者雄所以解嘲胡
為乎反朴者務為我之學解嘲者立他人之朝不曰白
乎湼而不緇此吾陶泓之可交也然則其人如玉豈陳
𤣥可得而終淆哉
　　　羅太史明仲像賛
　　予與明仲在史館十年於天下古今事成敗得失
　　蓋無所不論而傾倒上下出於世人耳目之所駭
　　者未嘗不主於理以求其是盖攷之愈多而推之
　　愈宻予自知其弗如也予嘗觀其像惜其才足以
　　勝重而致逺顧日與予軰僕僕然從事乎鉛槧之
　　間又懼夫觀者得其外而不悉其中之所有也賛
　　其上以張之
詞鋒足以雄人而不為非聖之論才力足以尊主而不
為致伯之圖競葩藻者吾悲其逐末酣富貴者吾詈其
合汙然望之無魁人介士之勇即之如貴游公子之都
予固疑瞰晉公者不知其藴匡時之長策相留侯者孰
訊其為命世之丈夫也歟
　　　張駕部汝弼小像贊
長不滿六尺而標榜一時視不及㝷丈而傲睨千古四
十而策名甲科五十而為郎駕部雅懐形乎善謔任從
流俗之譏直道類乎徑情不懼長官之忤觀其外亦自
見其有為要其中不可謂之無主至其豪吟格調足以
號召詩壇顚筆風神足以縱横書圃是固將希蹤昔賢
而後足以盡吾汝弼甫邪
　　　刑部過郎中大璞像贊
此吾同年友刑部郎過大璞也非今法吏之容故不刻
以為公有古君子之風故不阿以為同即其外之敬正
而知其内之靖共然則坐諸西曹方人爵之未艾升諸
東序固天球之既礱者歟
　　　工部吳主事璚林醉歸圖贊
　　宋太平興國三年賜進士宴于璚林苑當時榮之
　　遂成故事國朝進士賜恩榮宴于禮部而人猶習
　　稱之工部主事吳君文盛舉成化壬辰進士第善
　　繪者為作璚林醉歸之圖間持示予予因吿曰士
　　之與此亦誠可謂榮乎然必有以副之為貴君以
　　春秋領南畿鄉薦甚高又魁禮部其為名進士也
　　固宜况乎平直之行秀敏之資同年譽之無間言
　　則他日出色於是榜者將有望焉予與君同邑人
　　賛其上以勗之
其氣飄逸如雲鵠之既翔其容粹温如天球之未琢花
香和宫醖之釀草色藉恩袍之濯敷言玉陛應千載之
昌期通籍金閨荷一時之優渥撫繪事以如新覺風光
之未邈惟上不負昭代之君斯下不負平生之學也
　　　績溪宗家守悅處士遺像賛
　　此處士程君守悅之遺像也處士新安世家子自
　　號道軒而其行已接物率無愧於古者有道之士
　　予盖與之同所出而宦學逺外不及見也見其子
　　鄉貢進士傅於京師因請為之賛賛曰
氣味芳薫澹芝蘭之春馥丰姿蒼健凛松檜之冬青口
不談市井之語足不踐守令之庭其處兄弟也誓起家
於共㸑其訓子孫也重發跡於通經企先民之淑慎作
後進之儀刑是固將有光於伯子之裔而求無愧於中
郎之銘者歟
　　　汊口宗家處士雲像賛
儼乎中丞祖武斯䋲展也端明斯文是承匪鐘鼎以為
貴而丘壑之為情惟鄉之楨惟族之英是盖將有立於
斯世而不沗其所生者歟
　　　汊口汪君清隱像賛
胡墊乎巾而賢者慕其高胡被乎褐而强者歛其豪其
凝然若有思者懼隳祖之武其凛然若不勝者乃幹父
之勞雅不修於邉幅何遽慘於焄蒿同姓者誰無慚於
越公之胄而若人者獨有聲於汊水之臯也
　　　退思齋箴
　　鄧守南昌鍾君𤣥仲以退思名其齋舊寅友張君
　　廷祥記之悉矣爰撮其語為之箴
維人有心胡寧不思一念之起匪公即私矧伊在公或
絆於禮思盡乃忠以逺其恥爰及燕處此心易馳百慮
營營遂弗可持相古哲人退食靡惰思厥攸為求補其
過於乎退修實進之基弗慎其獨餘奚以為守居是顔
有美鍾子箴以相之保終維始
　　　善慶堂銘
　　旌德江氏家有善慶之堂歙之鄉先生鮑君寧記
　　之謂其後必有大其門者後若干年江氏子漢舉
　　進士為戸部主事足徴其言予猶意其慶之未艾
　　也銘以相之
猗江氏家古旌累世樂善家用貞如淵水非溝坑其瀦
既久發必閎維漢生江之英擢科選屬司徒卿善有續
慶乃贏高堂奕奕徴斯銘
　　　方鸜鵒端溪紫硯銘
紫英内潛其色之揚素秉外著其形之方鳥跡未冺有
開厥祥心畫之利儒道之昌
　　　王學録先生像賛
此國子學録洛陽王先生之像也其學篤實不工聲律
以為文其行真淳不矜智術以為事故其氣也冲然弗
乖其容也凝然弗肆宜冠冕乎國庠以陶鎔乎多士殫
授業解惑之勞起㝷壑經丘之志要其成亦庶幾君子
之儒究其極殆不止成人之次介景福於暮年遺大安
於後嗣盖求諸中既已免夫愧怍之懐則觀其外自當
得夫言貌之似也
　　　王夫人賛
　　故安慶太守洛陽周公有二女焉其長歸大學士
　　李文達先生其次歸國子學録王君並以謹禮聞
　　此則王夫人之像也李夫人不鄙不肖妻之以子
　　故嘗得拜王夫人於堂下聆教言謹再拜稽首而
　　為之賛
少侍親於大郡不以富多長相夫於太學不以儉少賢
明之性得諸天者既深清謹之行施諸身者非矯家訓
可比經師内政不殊民表神雍既穆紛向日之叢藼貌
莊而嚴挺凌霜之蒼篠觀夫容德之孔嘉知其眉壽之
方兆也
　　　如在軒箴
　　走遵禮制作祠於正寢之東以奉四代神主又作
　　堂於祠之東以奉五祀堂之東别為齋居一間榜
　　曰如在取先聖祭如在祭神如神在之義也走身
　　為宗子而官大夫弗敢僣也弗敢黷也爰作箴儆
　　常目在之以求不負承家之道云爾
高曽祖禰祔位相仍惟兹四代小宗是承竈霤厲門司
命首事惟兹五神大夫攸禩祇奉有所䖍告以時兾蠁
兾假念兹在兹其在伊何焄蒿悽愴如聆其聲如覿其
狀致慤而著致愛而存福我後嗣孰尸其根敬而不謟
逺而不射奠我有家孰宰其職祝號既定牲幣有常奕
奕齊居作之在傍内外一誠幽明一理聖訓昭然敢不
修已
　　　婺源王慶昶處士像賛
上拓乎先業者有田有廬下啓其後賢者有詩有書備
丘園隱居之福獲忠厚長者之譽盖觀其貌之淳可知
其内舉其行之大可得其餘也
　　　婺源韶軒戴善美處士像賛
生雖後而業光於前貌雖今而心存乎古林泉之樂無
羡乎膏梁子孫之賢有加於簮組是盖生于朱子之鄉
而為戴氏之父者歟
　　　故元筠軒三峯二唐先生遺像賛
以天倫則父子之親以道學則師生之義蒼顔高古若
橋梓之凌雲和氣雍容如鳯凰之瑞世惜乎教成於國
而不獲棟乎明堂私淑諸人而不獲鳴乎盛治然遺書
所載一皆仁義之言流慶所鍾迭産芝蘭之裔生雖隔
乎古今圖幸瞻於光霽嗚呼此殆謝賔客而燕處於家
庭之時抑將進諸生而講道於書堂之際乎
　　　大畈汪君道全像賛
以越國公之胄生朱子之鄉不馳騖於利名之域喜翺
翔於翰墨之塲其性淳而無競其儀簡而有章是殆慕
古人於千載而淑後進於一方者歟
　　　陪郭十二宗叔處士夫婦像賛
其性恂恂其容肅肅善積有餘心恆不足慶源既逺眉
壽益長鄉國之望子孫之昌
毓彼良族配我名宗賢明其行淑慎其容胡不永齡溘
然長逝潜德之光内範之懿
　　　敬養齋箴
　　古者人生必先之小學而後進於大學故其功有
　　漸而性可成後世小學書亡人喜躐等任天資以
　　行已而性學寖㣲其弊久矣程朱二大儒悲學之
　　後時者無所致力為發敬之一言為追補養䝉之
　　方由是人有所持循而性學可漸復也子朱子又
　　嘗為之箴學者亦誦法乎此而已汊川汪永莊氏
　　以敬養名其齋予懼斯名之不易副也箴以勗之
惟人之生性本天賦䝉以養之庶全所付世降俗下孰
正於䝉大學之基終焉莫崇補過有方曰在乎敬匪一
其心曷端其行如水蓄源逺而彌長如木滋根久而彌
芳惟人所同克全者鮮敬養不息大學可勉繹敬之義
莫詳考亭勗哉君子靈䑓是銘
　　　新安程氏綂宗世譜銘
世譜既成吿我宗氏各永寳之貽爾後嗣慎毋不肖褻
焉售焉名黜於廟罪聲於官
　　　金醫官萬鎰像賛
生江南而類河朔之人居林下而尚軒岐之學名素重
於鄉評身遂膺乎天爵衍慶於後將不沗侍中七葉之
傳獲壽於天亦何俟劉安九轉之藥然則文獻之足徴
者豈丹青之可託乎
　　　故元陳弗齋先生遺像賛
　　從仕郎元判通州前知休寧縣弗齋先生陳公宜
　　孫與先縣尉公隆俱以保境全民祠於學之遺愛
　　堂此陳公遺像也世孫儒學生鰲出以相示不勝
　　景行世契之私敬為之賛
即其容知其有活民之功考其行知其有惠民之政此
先達之可尊而典刑之尚存也有開厥家有淑其鄉斯
德之光斯後之昌
　　　高安宗家處士敬之像賛
此婺源高安宗家處士敬之之像也行以温公為法而
嚴於正家學以考亭為師而先於謹獨潔身不汙於亂
世好古不牽於流俗盖熟於胸者不操而存故嚴於外
者不持而肅景瞻金玉之姿託共詩書之族撫先澤以
何窮兾後人之善續
　　　故司直汪蓉峯先生遺像賛
　　此洪武中左春坊左司直郎蓉峯汪先生之像也
　　其𤣥孫監察御史奎出視敏政敬為賛曰
早生亂世而有潔身之節晚際興運而著格心之功學
足以起俗習之陋德足以延世業之隆顧典刑之不逺
肅冠佩之在躬後生何幸宦轍偶同願益遵乎餘矩庶
少步於芳蹤
　　　止齋銘
　　僉憲汪君希顔顧名思義自號止齋然論語未見
　　其止有二說朱傳以止為吾止也之止古注以止
　　為止至善之止兩說相須其義乃足因為之銘
孰不當止畫於中途其遂止也伊誰之辜孰所當止歸
於有極乃弗止焉伊誰之失辜也宜戒失也宜勉孰希
顔兮請諟斯扁
　　　永年縣丞致仕朱楙像賛(楙文公八世孫/運使􁄁之弟)
觀其外如豹之隱霧察其内如玉之韞輝處家庭而有
難弟之譽登宦籍而無負丞之譏學已成而益勵仕方
亨而遽歸此其世澤之延逺自於宋而家聲之振益光
於徽也
　　　山斗宗老士修遺像賛
貽後有譜奉先有祠莫大二者自翁發之既肅既雍有
淑其像一族之師一鄉之望
　　　宣聖杏壇圖像
有壇斯杏有操猗蘭知德者鮮行道之難繼體舜文不
在高位大雅遺音被於萬世
　　　烟溪義渡銘
　　烟溪在歙南烟村之境水駛而難於橋往來者恒
　　以為病澤富王君旭作舟濟之亭其旁以憇待渡
　　者捐田定約束為久計衆名之曰烟溪義渡予為
　　之銘
維歙之南川陸孔長烟村霏霏烟渡湯湯弗便於行勢
不可梁孰憇吾亭孰濟吾航澤富王君與物為利孰告
困兮我亭以憇孰病涉兮我航以濟其心希仁其事則
義豈無有司弗䆒於心豈無富人孰捐之金我銘以詩
於彼溪潯昭示來者嗣其德音
　　　吳郡李員外應禎像賛
此南京武選員外郎范菴李君應禎之像也體幹雖弱
而内則腴宦轍雖滯而氣則舒所存者經濟之志所讀
者聖賢之書昌言九重而獲譴也不見其不足崇階五
品而寖顯也不見其有餘故其才益充而慕先憂之范
學益進而希寡過之蘧惜乎天性好惡之公或以之致
毁平生詞翰之末大以之得譽也
　　　吳醫顧翁遺像賛
醫本乎儒軒轅授岐伯之書而君誦之有餘醫通於仙
軒轅得廣成之傳而君求之甚堅然則深衣大帶徒見
其外松神鶴容孰測其中葑溪溶溶福山杳杳安知非
當夫九轉之後而立於八極之表者歟
　　　九龍山樵陸楙成像賛
其面之晬然也若童其目之烱然也如鶴人高其論說
而不知其筆端風雨世重其丹青而莫識其胷中丘壑
名不染於薦書行方登於鄉約是固將輕富貴以終身
伍耕漁而自樂者歟
　　　潤醫喜君遺像賛
玉鑑氷壺其貌之清古檜蒼筠其性之貞刑于妻而以
節顯廸其子而以醫鳴著述比陽秋之筆姓名高月旦
之評撫遺容之尚在儼没世而如生者也
　　　五羊鍾太守遺像賛
此鍾太守之像也嗚呼不見其人而見其真雍雍冠佩
肅肅風神惟箕裘之有子惟俎豆之在民而知為盛德
之士循良之臣也哉
　　　靈玉銘
水蒼之璧來吳門空中秀外栗且温得之者誰趙孟孫
有客圖之世寳存
　　　蹇齋箴
山上有水其卦為蹇君子像之於以自反修我之德俟
彼之時處蹇之道庶其在兹有蘇一生乾名張氏其學
鉤深有得於此孰竒其數而寡其諧爰摘是蹇以名吾
齋蹇極而紓理勢所有王臣匪躬勗子於後困心衡慮
無忘斯居既以箴爾亦以儆予
　　　國學正達君像賛
　　此國子學正京口達君頴之像也君為元忠介公
　　達善五世孫勤其身以淑諸人甚久知者策其才
　　位當不止此也賛曰
可為師者其學之充可用世者其才之通目澄澄以霄
烱氣浩浩而春融奮志起忠賢之後趨時恥流俗之同
觀者固當因其外而得其中也哉
　　　南監太常安成劉先生小像賛
此南京太常卿掌國子事安成劉先生舉庚午解元之
像也挺挺弱齡學與行隆肅肅癯容才兼氣充程世之
文誅心之筆多士彚征孰敢第一維兹首選發軔名途
極於端揆人望乃孚如向之忠如筠之正令德載崇觀
者起敬
　　　河南同守王汝璧像賛
　　此吾友王君汝璧之像君嘗守一州佐兩郡兼循
　　吏能吏而有之然未足以盡君也賛以期之賛曰
松檜蒼蒼其色之正鐡石岩岩其氣之勁不茍止而妄
隨不滛視而傾聽守邉州則有折衝之勞遇歉歳則有
活民之政殆無施而不宜亦何職之弗稱乃若分司握
三尺之拳專城秉一麾之命庶幾盡材力之所長致功
名之聿盛也
　　　宗老文彬處士像賛
蓊然如松者其體之豐盎然如春者其貌之融少也有
江海俊遊之氣晚也有山林逸士之風庭訓日嚴子出
名流之右鄉儀歳舉位尊諸老之中又何必讀參同服
丹鉛而後知其壽之永歴通顯致青紫而後見其福之
隆哉
　　　環溪宗老鏐處士像賛
其容之莊其性之良世學本遺安之塾家風見孝友之
堂往者有嚴則嗣葺乎宗譜來者有恤則剏成乎義倉
鄉閭起懐賢之感子孫享作善之祥豈非中表聮姻得
考亭之私淑淵源分𣲖演相水之流芳者歟
　　　婺源胡處士夫婦像賛(貢士濬/之父)
有偉一人安定之孫其性醇謹其容粹温遺訓載編曰
晦而尊先業載營曰仆而存胡不引年薄俗攸敦顯有
令子克大其門湖水膏渟山雲翠屯孰其起之明經具
論
有淑一人忠壯之後貞容有章至性不茍夫君克諧曰
此嘉耦子女克成曰此賢母家道之興壼範之守胡畀
以德而嗇其壽所享雖亷所培則厚荆布高風鄉閭稱
首
　　　吕卣進士北闕謝恩圖賛
雋永之器淑慎之姿儼旒扆之在御整袍笏而深思其
心隱憂者懼恩之難報其色外喜者幸學之得施肯圖
榮於瑣瑣誓竭力以孜孜是正其策名黄榜之後待漏
金門之時乎
　　　神樂觀史道士像賛(祭酒陳方菴/先生之戚)
有渥丹之好容有凌虚之逸志於客之佳者能審所從
於物之清者能知所嗜丰標或類乎晉人方技不淪於
漢士賛莫盡其天真畫亦得夫形似是盖吳其居史其
氏記言其名尚書其字嘗於祭酒通家而於郊壇供事
者歟
　　　立身銘
　　吾友中書舎人壽昌徐君敬夫得康齋吳與弼先
　　生立身二大字以畀其子晫間請教於予予重敬
　　夫之善居其子也為銘以相之銘曰
徐父愛子思植其身徐子奉父勿辱其親立心之臧立
身之要我作銘詩相爾家教
　　　古林黄處士像賛(世瑞/之父)
有古人心術有儒者氣象有世族家風有聘君德望惜
未從其人於几杖之間徒想其形於丹青之上也
　　　山陽楊孝子像賛
　　此山陽楊孝子之像也孝子諱旻有至性親喪廬
　　於墓三年詔旌其門曰孝子中歳失偶不再娶人
　　稱為義夫抱遺經為里塾師學者號怡菴先生晩
　　以其子大理寺丞理之貴被勅封刑科給事中羣
　　行焯焯著於家以及其鄉見重於有司而上達於
　　天子之庭久矣然世不名以其文學不名以其官
　　封而獨槩之曰孝子者以其德弗以其爵以其行
　　弗以其文也孝子以就養居京師年八十而卒其
　　介子珍奔訃來與大理君皆執喪盡禮人益以是
　　知孝子之教以身與天之錫類於善人者蓋不誣
　　也走與大理君進士同年有通家之誼敬拜遺像
　　著其行之畧而為之賛
蒼檜凌秋其容之古雅黄流注玉其氣之粹温瞻夫外
之所著識其中之所存盖為學不專於口耳故操行無
愧於乾坤侃侃名郎有褒其勅言言孝子有賁其門趨
庭顯一經之傳不為不樂捐舘躋八袠之壽不為不尊
流俗以振薄夫用敦是固將聿樹風聲逺追蹤於前史
永錫爾類益垂慶於後昆者歟
　　　大畈封刑部主事汪公像賛
此封承德郎刑部主事質菴汪公之像氣充而健色秀
而腴其課耕也為上畯其篤行也為良儒前芳克踵乎
百世之録嗣子無愧於千里之駒一命貤封恩有昭乎
綸綍諸孫衍慶樂無既於桑榆正僊齡之可少𣺌塵刼
於難逾其德未冺者固永裕於大畈詩書之族其神不
死者疑尚遊于紫陽山水之區也
　　　福建汪憲副希顔像賛
此中憲大夫福建提刑按察副使汪公希顔之像性明
以達貌敬而和其學擅春秋之業其才堪政事之科埒
其師而對庭乃先於賜第倡其族而號里將續乎鳴珂
律已有正人之節詳刑無法吏之苛明堂必取乎巨棟
利器當求之太阿然久於外臬之間故官資疑其少屈
若置諸内臺之上則公論以為不多也
　　　龍山宗家孟堅處士像賛
貌弗踰中人而行不可倫生弗及上壽而名不可朽不
可倫者其孝之顓不可朽者其學之緜孝發爾祥學傳
其嗣是固蜃湖之聞孫龍山之逸士也歟
　　　惺泉銘
　　戸部主事錫山陳君昌謂予言其邑城西北隅舊
　　有泉名惺惺味甚甘冽因逼市㕓中為市人所湮
　　者屢矣成化壬寅君始言邑侯命工導之且覆以
　　亭而君所居井數十步因以惺泉自號請予為之
　　銘
有泉一泓其味孔甘久湮於市而莫之諳荒穢乘之歳
月徂矣孰其䟽之揚此清泚有美陳君味道之腴以諳
以䟽泠然一㪺曰惠有泉其泉甚盛其下或通孰品其
性爰覆之亭爰摘之名掲我齋居其名維惺九仭之深
汲以修綆既冽既寒匪市之井爰浣我身亦醒我心鏡
净塵空毛骨森森彼狂彼貪亦孰非水勗哉惺哉請諟
斯軌
　　　凹研銘(為錫山盛/舜臣作)
𤣥其外堅其中煥人文昭帝躬藏盛氏傳無窮
　　　璇松壑善世像賛
此松壑善世之像也其真與不聞其聲其幻與克肖其
形使觀者對之而失笑有莫知其孰為真孰為幻而遂
至於忘情夫如是處山林何假於松壑之稱出市朝何
有於善世之名吾將見兩松壑而一之以入於不滅不
生雖然百千萬億身皆復如是而又何真幻之足較出
處之足評有無生滅之足嬰性海常清心月常明勗哉
斯言炳若丹青
　　　鏡川楊學士經筵進講圖賛
其色粹則占其養之也完其容舒則知其見之也定老
成可竦乎具瞻誠意足回於上聽然為學之勇思造淵
泉入仕之迂每慚㨗徑是有得乎心傳之懿無取於口
給之勝者歟
　　　通政趙先生小像賛
　　此通政參議廣陽趙先生登科時小像也其子右
　　給事君竑請為之賛
有扣其中如煦斯春有挹其外如飲斯醇經術致身於
盛代詞翰希蹤於古人洛社之英已恬樂久唐服之雅
如荷恩新况世科之有續知壽域之方臻也
　　　諭德林先生像賛
此左春坊左諭德三山林先生之像紓於外有無陂之
容主於中有不易之見文雅馴而不浮學精勤而靡倦
使典邦教可不肅而成使當吏任可不勞而辦上弼丞
於一人下領袖於羣彦惜乎其齡過壯其髮已變猶散
地之為樂巧宦之為賤也
　　　禮部尚書瓊山丘公像賛
鍾嶺嶠百年之秀際豐芑千載之期識該古今必為有
用之學文宗濓洛不作無益之詞然執經陪帝者之輔
授業主國人之師裁放勲之典而總其事補先正之書
而達其支雖抽厥緒未霈其施天將錫之年於耄耋晉
其位於丞疑使主上知體元經化之具天下見制禮作
樂之時庶足以伸王佐之志愜士望之私也
　　　濟菴箴
　　表弟白貢士名質字尚文性介直而刻意於問學
　　不為勢詘非其人弗友遇不直者面責之不媕婀
　　以徇人真有以稱其名者先少保尚書襄毅公於
　　諸甥中獨愛之故名以質而字之曰尚文非欲其
　　尚文藻也欲其文質相濟矯其偏而成其器者也
　　尚文雖無忘於公之訓兢兢焉猶懼其不克終變
　　負公所以教之之心復有請於予予觀於古訓質
　　類剛文類柔剛柔之相制猶文質之相成也尚文
　　負氣節挺然不羣將進對於大廷服有官序其所
　　濟益純則所成益大故請名其藏修之室曰濟菴
　　為箴以相之
一歳之成寒暑代更一日之行有晦有明茍失之偏民
物滋沴不沴而祥曰有攸濟矧伊人矣或剛或柔一墮
於偏匪德之休柔過非仁剛過非義必相濟焉德乃云
備有偉一士其性孔剛剛本君子秉德於陽非濟以柔
剛其可貴矜行訒言如彼經緯非謂柔惡陋劣猥庸柔
善斯從有忍有容君子念之省察深造曰剛曰柔卓爾
中道大以濟世小以濟身剛孰非義柔孰非仁肅肅齋
居常目毋替質哉文哉聖徒可跂
　　　侍御陳君煃小像賛
其外甚雅其中甚肅仕學兼優光此豸服英年壯志逺
大是期文獻之嗣公輔之基
　　　小像自賛
生洛黨之宗居偽學之里髮早變不知其何憂神内腴
不知其何喜宜物論遂至於難容幸天恩不加於罪徙
然學以迂士為安耕以惰農為恥猶將終身不能自已
　　　汊口宗姪用光像賛
此吾汊口宗彦用光之像其守道而立也如聳壑凌寒
之檜其抱器而隱也如連城媚澤之珠其政施於家也
如解牛發硎之刄其名重於鄉也如過都歴塊之駒故
其貌莊而不愔性介而不趍行高而不屈學成而不迂
殆古所謂敬正之士直諒之友而不愧於君子之儒者
乎
　　　汪處士彦容夫婦像賛
愉色婉容執孝子之禮深衣大帶篤隱君之風抱有為
之才而未試餘不惑之歳而遽終然墓刻銘於有道鄉
評出於至公謂其幹蠱所克足以承其先之盛慶善所
及足以啓其後之隆也
毓秀而為弗齋之孫擇配而得越公之胄其容肅則知
壼範之嚴其氣清則知内行之茂况捐所天於盛年成
其子於童㓜固當著幽貞之美名享期頥之上壽也
　　　汪思恭像賛
此汪君思恭之像也其氣平而不傾其容舒而不肆負
雍雍善俗之姿抱耿耿活人之志市隱無羡乎岩棲孝
友不煩於禄仕其向學也庶幾有手不釋巻之勤其制
行也可以為足不履影之事惟顧名能愿而恭知享福
必昌而熾非有慕於先正之高風而為太平之逸士者
歟
　　　汪維則思仁像賛
今逸士古衣冠奉詩禮樂谿山慕有道伯仲間求其中
覩其顔
　　　環谷先生汪公像賛
　　先生諱克寛字德輔一字仲裕姓汪氏世居祁門
　　桃墅自我文公朱子一傳為勉齋黄氏再傳為雙
　　峯饒氏三傳為東山汪氏即先生祖父而先生實
　　嗣其傳元泰定中舉於鄉已而棄去畢志聖賢之
　　學當高廟初召至京師與修元史為儒生首書成
　　不願仕賜金幣遣歸而終學者號環谷先生此其
　　大致也平生著述有易傳義音攷詩傳音義㑹通
　　春秋傳纂䟽提要左傳分紀經禮補逸周禮類要
　　四書音證考異諸書惟春秋纂䟽傳學者餘多散
　　軼不存走竊悼之而力不足以復之也先生五世
　　孫文林文彚奉先生遺像及殘編數種見示且請
　　一言末學淺陋豈足以與知先生之萬一哉維桑
　　之敬高山之仰則有不能已者謹為之賛賛曰
此考亭世適門生第四人也此龍興史局布衣第一人
也六經皆有說而春秋獨盛平生皆可師而出處尤正
其道足以覺人其功足以衞聖遺像凛然百世起敬
　　　敬德堂銘
　　績溪儒學生許欽廷恭勤學勵行而以孝聞太守
　　李公與進之為書敬德二字廷恭因以名其堂間
　　請一言予觀古經傳自周誥之外敬德二字未有
　　並言者惟左氏書臼季之言曰敬者德之聚也能
　　敬必有德先儒謂此真格言且出洙泗之前殆古
　　聖之緒論乎蓋人非敬則雖有百行於身而不能
　　久也故能敬以事親則孝敬以事君則忠敬以交
　　友則誠敬以處家則睦敬以蒞政則為良吏敬以
　　居學則為君子之儒人之有一德者無往而非敬
　　也李公因廷恭之孝摘是以貽之豈擴充其所未
　　至而以逺大勗之者耶公守新安日不暇給顧乃
　　不遺一士至於如此其思以一物不獲為已責可
　　知故雜取聖賢之論及敬者為銘以相之然予銘
　　豈獨以吿廷恭而已哉
相古先民其訓孔著繄敬之存厥德乃聚惟德之知非
敬害明惟德之行非敬害成周禮大端惟敬勝怠德以
怠隳孰吉之㑹洛學首事惟敬勝邪德以邪斁孰捄其
差敬哉弗偏體用一理詘彼異端槁木而已敬哉弗貳
存乎一心是為聖學源流可尋勉哉吾人五常百行中
此兩間奈何弗敬
　　　三叔祖士熈處士像賛
氣之融知其德之充頥之豐卜其福之隆其少也抱繩
武之志其壯也成裕後之功廣孝敬以睦族敦義惠以
周窮足不踐公府之地心恒慕嘉遯之風是其老成無
愧於黄髪壽考將至於青瞳者乎
　　　三叔祖母汪孺人像賛
容粹而莊行尊而恪其在室也有過人之姿其主饋也
有賛夫之畧教子成幹蠱之能撫孫得含飴之樂身既
老而持之勤家愈豐而守之約是將見蟠桃再結於滄
瀛與喬松並壽於丹壑者歟
　　　故宋汪古逸先生像賛
巍巍風度肅肅衣巾身元心宋維古逸民清絶之詞高
潔之行丹青炳然敢不起敬
　　　大畈汪希文隱君像賛
此婺源大畈汪希文隱君也蒼松矯矯維貌之癯白玉
温温乃神之腴其言行不忒可備三老其耕樂有道足
稱一儒年雖高而心恒惻惻世方競而已獨徐徐雲路
翺翔迪子孫以春秋之業杏林容與拯夭瘥於仁壽之
區適情者孰陪其杖履問政者宜候其門廬是故希蹤
於初筵之武而景行乎闕里之朱者歟
　　　雲溪族人慎德處士用高像賛
長身玉立神腴貌清詩禮所奉慎德是名葆素端居童
顔白首桑梓所恭鄉席在右逍遥林壑訓育子孫所積
孔厚聿昌厥門心古之心服古之服益介壽康觀者其
肅
　　　鵬原汪鳯英小像賛
　　此吾邑鵬原汪君鳯英竹山隱君小像也其子鄉
　　魁循請予賛
琅玕挺挺其節之貞頭角嶄嶄其嗣之興静若有師手
不釋巻熟聞其人今識其面相昔武公壽與德兼君子
之象吉人之占
　　　林塘范道處士像賛
其禀碩然而外則癯其神黯然而内則腴樂處林泉慶
緜孫子宜享高年式介繁祉觀化而去遽返其真考德
於是如見其人
　　　臨溪族人志嵩賛
少思力學致身亨衢中更退處淑其鄉閭樂善之談裕
後之策言行有章見諸容色容樸色温諗厥攸存臨溪
之彦相湖之孫
　　　縣丞棠邑李君像賛
　　棠邑李君至士以鴻臚升貳休寧有惠政未一載
　　以疾卒邑人悲思之此其遺像也賛曰
入侍楓陛出佐花封夷然其行偉然其容方霈厥施志
弗克遂竚有遺芳式嗣其貴
　　　槐塘族人克明像賛
　　克明諱景嵩出歙槐塘程氏宋相文清公七葉孫
　　處士萬實之子汀州同守克和之弟也孝友才智
　　有聲一時予兄事之情好最篤不幸年四十六而
　　逝其子儒學生永延奉遺像見示不勝泫然敬為
　　之賛
淳樸之器介慎之容葆光履善不愧名宗胡畀之才廼
畸厥壽世澤孔綿式在其後
　　　岩鎮汪仕寧像賛
此岩鎮汪處士仕寧之像性坦夷而不矯才卓犖而能
謙有奉訓唯謹之孝有遺金不受之亷有事兄如父之
敬有督師課子之嚴起鄉閭之愛慕樂山水以安恬壽
豈生前未罄遐齡之祝貤封身後允期茂渥之霑盖觀
其遺容之儼雅而莫能發其隱德之幽潛也
　　　婺源高安族人質像賛
　　婺源高安族人質字文夫號友松盖清修博雅之
　　士也予愛重之故題其像云
覩其容可窺其中即其嗜可識其志既粹孔温其中之
存亦堅且秀其志之茂抑斯人也固將勵學以希蹤於
昔賢遺世而尋盟以守歳寒者乎
　　　沂水高縣丞像賛
　　此故沂水貳尹高君之像也君令器忠以鄉進士
　　來尹休寧奉以見示敬為之賛賛曰
維行之淳維性之淑維政之良維操之肅兩著績於哦
松晩陶情於藝菊其逺識足以興家其高懐足以振俗
九老之社將啓而遽終八袠之齡方開而未足悲几杖
之無從喜弓裘之有續然覩其好德之容而知其裕後
之福也
　　　績溪方思譲像賛
　　績溪方君思讓予族姪新昌尹傅之舅氏也傅在
　　淛東日託工摹之又挈其弟儒來休寧山中丐予
　　賛之賛曰
其性長厚其容栗温名出尋常而為義士年未六十而
見曽孫有賢厥嗣將大其門叩其中而企其壽之逺即
其外而知其行之敦也
　　　山斗宗人永通像賛
此山斗程處士永通也負享福之器故其頥也豐懐樂
善之心故其色也融其奉身也甚儉其與人也甚忠其
持家也甚恪其論事也甚公撫高情於塵俗之表播良
譽於里閈之中宜其世譜成而預統宗之嘉會先祠啓
而紹尊祖之遺風也歟
　　　汪公文燦小像賛
　　婺源汪公文燦為御史時作待漏小像豸冠端笏
　　對之肅然蓋職思其憂之意也未幾果以直言被
　　廷撲斥官䕫府困阨逺外公不自屈逮今天子嗣
　　位清議大伸進擢郡守賜誥有直言之褒既而再
　　進藩佐三進憲長金緋在躬公不自侈君子以是
　　知正人之求福不回有如此者敏政與公家同郡
　　同舉進士且有姻好知公深故為之賛賛曰
公之為貌無茍訾笑公之自處不妄取予公之事君以
道屈伸公之誓已以敬終始昔也豸冠内臺之端今也
冠豸行臺於外帝旌諫臣鸞誥孔輝左右執法俟公之
歸
　　　來春汪處士夫婦像賛
靖恭其貌巽順其行躬孝弟以無沗繼堂構而有成其
族之華也本魚龍以為譜其性之逸也愛鷗鷺之為盟
鄉飲被天朝之寵市隱高月旦之評是將樂期頥之上
壽享清福於太平者歟
其容外端其德内葆在室有婉娩之從相攸成伉儷之
好其相夫也惟敬睦之為榮其治家也亦勤儉之為寳
嘉名無間於族婣慈澤下均於庸保是將為女士之所
宗與君子而偕老者歟
　　　樂壽謝君子期像賛
窮山之原孰遁其彀擇兆之真孰敓其守訂古書之宿
繆析𤣥理于難剖其色黯然蔚乎内秀其志欿然卓乎
尚友周行而樂主静而夀君子勗哉安履無咎
　　　李君尚綗像賛
　　此休寜李君尚綗之像也君世居雙溪東厓下明
　　年六月望後二日始生之辰也於是年五十矣其
　　子儒學生謨嘗從予遊請賛以夀之
性剛而弗陂氣和而弗乖其少也承芳詩禮其壯也覽
勝江淮卓爾厭市㕓之擾翩然起泉石之懐以藥濟人
馴虎解董林之守以儒訓子鳴鸞兾舜樂之諧星輝南
極日上東厓眷丹青之有意知福夀之無涯
　　　大尹余君像賛
　　此知錢塘縣事江夏余君應明之像也余君作縣
　　有治績見稱於時乆之歙南張斯祥之子良坐累
　　下君君白其事良深德之繪其像以示子孫俾無
　　忘焉謂予同郡人奉以求賛予觀古循良之吏能
　　致其所部之感德者有矣未有致異縣之感德如
　　余君者也故序其事而賛曰
慈詳之德謹乎其内淑慎之容儼乎其外蒞政勤而忘
勞興民利而袪害羡一官以古賢為師故百里惟令君
是賴澤之所及雖異縣而感之深亷之所守雖富區而
處之泰其年方强其禄未艾知所階之益崇將所施之
益大也
　　　宗叔以尚像賛
容樸而不華性和而不盭早孤力致於興家既老猶厪
於恤匱焚香却埽行不染於市㕓謹身力田人咸稱其
孝悌壽擬樂乎期頥訃俄驚於委蛻其終也先浴佛之
三晨後遇文之一歳然無憾以獲乎全歸有子克昌其
𦙍系是乃吾宗老成而令聞長世者歟
　　　宗人世昭像賛
　　此槐塘宗人世昭君之像也其長子陽判祁州次
　　子寛宰安化請予為賛
貌本肅而神怡體雖癯而力健其閱世也壽將開於九
袠其待人也惠不忘於一飯二男並顯於遺經十室每
高於焚劵大賔正席増鄉飲之光明詔加恩示里人之
勸此誠可謂盛世之逸民而無愧於相門之垂憲者歟
　　　宗美母金孺人像賛
有叶夫之賢有撫孤之行有饋先之誠有御家之政業
已充而益勤身雖老而加敬怡年享甘旨之豐衍福見
曽𤣥之盛指百歳以為期庶一宗之為慶
　　　周司訓夫婦像賛
生簮笏之家被章縫之服思繩祖武而進之淹方為人
師而逝之速飛鵬見奮於層霄良驥蹶馳於平陸澤留
芹頖感多士以不忘秀出桂林企後人之善續
以閨門之英嫓詩書之胄其處也專事乎織紝其歸也
克供乎籩豆拮据治事恆嗤絳帳之非伉儷叶心共守
青氊之舊嘅夫君食報而未遑知壼政撫孤之必壽
　　　處士劉志寧像賛
惟貌之淳惟行之樸以勤治生以善為樂焚香燕坐玩
菊怡神一㕓之隱太平之民
　　　瞻翠吳處士像賛
此瞻翠吳處士景岑之像也平直之行義讓之風覩其
德容可測乃中岐嶷斯男耄耋斯壽推其素有可卜乃
後乘車下澤視餉東菑榮不以爵富不以貲有詢孰誰
我發其秘溪南之良季子之裔
　　　溪南吳處士景寧像賛
容肅而弗懈氣和而弗愆高標見神爵之異雅操挺孤
松之堅其裕後也詩禮之訓篤其賑飢也冠服之恩延
節杖在側爐薫在前是固行同於皦日而壽致於百年
者歟
　　　信行方孺人像賛
性勤儉而不驕行幽閒而弗妒在室有箴史之規相夫
有蘋蘩之助胡未臻於耄年廼據罹於大故然嫡庶之
愛惟均婣䣊之稱有素是故未嫁而恒慕乎淑女已歸
而不沗乎賢婦者歟
　　　怡菴鄭君像賛
此怡菴老人鄭君文慧之像也生貞白之里業岐黄之
書其資近道其學兼儒以勤治家而不肆以直語人而
不諛聘召有期位宜參於尚藥隱居無愧樂乃慕乎風
雩容雖莊而意適貌未老而神腴功著杏林䇿其壽之
未艾子登桂籍徴其慶之有餘
　　　武昌令君賛
　　此故武昌令婺源汪君諱璽之像其子儒學生𤣥
　　錫奉以請賛𤣥錫予從子婿也賛曰
盛年壯志廣額豐頥鳴琴宰治壽禄是宜棟戕於用驥
踣於馳餘慶有在惟後之期
　　　宗姊程孺人賛
　　程孺人處士某之女邵以輝之妻予宗姊也無子
　　寡守節不二年幾七十矣一女適率溪族子炫為
　　圖其真族兄宗訊請為之賛賛曰
惟容之莊惟行之潔生於碩宗全此令節孰云無嗣實
克有傳天錫其壽人頌其賢
　　　大畈汪用畊處士像賛
性樸而不華貌莊而不肆力學以典籍為師隱居以耕
釣為事其淑身也振高世之風其孝親也負亢宗之志
堂無愧終慕之名碑可題有道之字善既積而未酬業
將開於令似是誠越國之聞孫星源之佳士者歟
　　　程母方孺人像賛
　　此槐塘程君寰之配方氏儒學生高之母也
在室惟令主饋惟恭有美其行亦淑其容宜壽且康倐
爾奄棄竚子之成昭母之懿
　　　族兄宗汛夫婦像賛
聽鄉之訟人服其平濟涉之功人頌其成雅志高懐敦
德履善半隱之名一族之彦
毓秀花封惟女之淑執禮蘋澗惟婦之肅相夫有道訓
子克成致戒之著眉壽之徴
　　　宗叔以權處士像賛
玉立長身所性淳樸耆年司平所蒞勤恪凝神燕坐巾
服儼然三賓之選十室之賢
　　　屠都憲官御史時像賛
長身美髯其外之偉宏才碩學其内之充秉官儀而服
豸振風紀以乘騘亷足以厲貪於秋肅仁足以澤物於
春融推其心將伯仲古人而後已盡其藴必澄清四海
之為功盖天生才傑仰佐聖躬觀其容占其後而知其
責之在公也
　　　座右銘
攅簇五行和合四象外境不収内境不放回觀裏形返
聽内響自飲上池普潤五臟雖病可痊縱衰可壯
　　　錫榮堂銘
　　莆田蕭君光甫以鄉進士為潼川學正四年用薦
　　起知成都之安縣又知南昌之寧縣九年其教為
　　賢師其政為良吏而政之所成尤焯焯有聞被褒
　　異之典晉階貤封湛恩汪濊乃名其堂曰錫榮所
　　以示不忘也君以績最升光禄署正甚久然論者
　　謂其才行宜不止此予未獲觀其堂而雅識君也
　　銘以俟之
有巋者堂伊誰之居有煒者顔伊誰之書卓彼蕭君荷
天優寵乃顔厥居以示尊奉兢兢蕭君以儒起家其行
甚修其聲孔嘉教行一州政在兩邑薦書四馳恩典下
及既榮乃身亦光其先載賁爾室龍章煥然歳時登堂
再拜稽首聖澤洋洋恒恐獲咎棣棣蕭君入官於朝光
禄分署士論於昭燕客於堂輪奐具美増秩之榮其錫
未已堂之顔兮我與作銘勗爾孫子嗣其德馨
　　　桃溪潘公烱資像賛
粹然見於面者其德之完瞭然著於目者其志之端其
生也有道而隱其殁也無愧而安此殆垂鄉閭之楷範
而啓世代之衣冠者乎
　
　
　篁墩文集巻五十六
欽定四庫全書
　篁墩文集巻五十七　　　明　程敏政　撰
　　䟽　致語　啓劄　障語
　　　忠義㑹䟽
伏以忠義如日月之在天有目共覩神明若江海之行
地無浚不通欲申祈報之誠可乏香燈之會伏惟東平
忠靖崇福景佑真君一方廟食累代褒封保江淮而力
遏狂胡南土免遭於荼毒失睢陽而願為厲鬼後人宜
奉於烝嘗凛氣節以如生愧奸諛於既死壽亭侯前朝
義勇儷齋供於伽藍襄毅公當代勲賢接芳隣於窀穸
謹涓吉旦用妥明靈伏願時雨時暘歳歳傒有秋之望
宜長宜幼家家獲無恙之歡財源日進於門庭沴氣潜
消於里閈訟聲不作盗習無聞上顯相於國家德音斯
被下隂扶於守令善政有成益恢神化之𢎞永副民心
之仰謹䟽
　　　晝錦坊陪郭義社䟽
伏以秋報春祈㨿禮制必遵於聖代尊天親地故社壇
許立於凡民欲奠羣生載新盛舉伏惟晝錦陪郭休陽
勝地程氏攸居唐宋以來將歴六百年之久子孫相望
不下二千指之多耕田鑿井伊誰之功飽食暖衣惟神
是賴雖各開於戸牖實共奉於烝嘗念化機黙運於太
虚無往不復宜人心勃興於今日有感必通伏願義社
之神闡厥威靈保兹境壤賛雨師風伯之任罔致愆期
輔高城大隍之神不嚴宵警蝗螟退滅時慶豐年疫癘
銷除同躋壽域民為邦本幸官賦之無虧人藉地靈兾
英才之軰出比屋安於樂土闔家享於太平再屬同盟
勿淪殊俗敦孝弟力田之行誦詩書執禮之言如有犯
於科條則共加於斥逐庶光祖德毋作神羞木有本水
有源永篤枌榆之好神無方易無體衆修香火之誠福
胙攸歸嘏詞莫罄
　　　癸卯中秋節宴奉皇太后致語
臣聞萬壽稱觴宜中秋之令節一人備養得天下之歡
心金風開長樂之筵寳月煥清虚之府慶逢千載喜動
六宫伏惟皇太后陛下至德洪仁尊為聖母隆名厚福
高與天齊垂懿訓於四方受蕃禧於九廟龍孫濟濟膝
前繞玉葉金枝鳯駕謙謙女中稱唐堯虞舜西王母申
瑶池之宴勝集羣仙南極星報壽域之祥福延萬姓臣
等獲瞻天表無任下情五穀豐登幸才逢於今歳八音
齊奏樂共享於太平少奉宸歡敬陳口號
令節初開萬歳延歡聲遥動九重天雲浮仙仗呈新瑞
月轉慈闈勝舊圓聖壽逺同川嶽久母儀高出漢唐前
六宫記取今秋事四海齊歌大有年
　　　十一月二日慶萬壽聖節致語
臣聞虹流電繞開萬年聖壽之祥雨順風調正四海太
平之候厯數允符於三代皇天眷佑於一人申命用休
瑞氣遥騰黼座子月初建和聲漸轉黄鐘華戎修土貢
之儀臣妾效山呼之頌宏張御宴盛集蕃禧恭惟皇帝
陛下好生之仁上通於天勤民之政必稽乎古講聖經
賢傳之㫖以道為心思祖功宗德之傳惟皇建極粤鴻
恩之廣被宜景福之駢臻中外交歡列宿拱北辰之正
神人協應層霄現南極之光幸兹有道之朝益衍無疆
之筭膳羞百味窮水陸之珍竒簫韶九成備虞周之美
盛後三光而不老與萬物以皆春臣等猥以㣲生叨觀
大慶願同百獸之舞上進九霞之觴仰瀆天聦敬陳口
號
壽星光彩徹楓宸聖誕稱觴萬國賓天降福祥如舜孝
化行中外見堯仁蟠桃擬結三千歳御厯將開二十春
願祝長生同海岳普施恩露及烝民
　　　冬至節宴奉皇上致語
雷復地中初報一陽之動慶稱天上遥連萬歳之聲嶰
筒倐轉於黄鐘周正才頒於寳厯仰聖主體乾之德順
月令以端居適天公建子之辰望斗杓而直指迎長伊
始納祐維新恭惟皇帝陛下龍飛在天恩施率土雞鳴
問寢孝奉慈宫不邇聲色不殖貨利企商后之高明丕
承武烈丕顯文謨兼鎬京之盛美崇儒有作煥成昭代
之書恭已無為恪守先王之戒雖大彰天討屢奏膚功
而功過必允雖重惜遺材無吝爵賞而賞罰恒均凡此
皆君子道長之幾正可騐斯世運亨之兆履長之貺樂
與人同必世之仁宜膺天眷立表以窺舜日漸及舒長
登臺以望堯雲盡成佳瑞臣等叨居樂部獲奉宸遊伐
鼓而來廣莫之風幸際清朝全盛鳴絃而歌觱發之句
願陳王業多艱敢貢㣲言上塵天聽
五色祥雲擁上林履長佳節慶初臨黄鐘乍轉宫商正
玉厯新頒雨露深四海昇平䝉帝力一陽來復見天心
願乘生氣行時令寳祚延長冠古今
　　　甲辰元夕節宴奉皇太后致語
伏以時當泰運重三五之佳辰孝奉慈闈祝萬千之聖
壽瑞騰鶴禁喜溢龍顔恭惟皇太后陛下受性𢎞仁詒
謀高逺慶覃孫子比周室之邑姜福備天人類瑶池之
王母制不稱於宫閫化已浹於家邦矧四方書大有之
年式光寳訓宜九重慶上元之節先進霞觴朱絃繚亮
協應韶鈞御燭熒煌昭回星斗山形葱蒨駕海上之六
鰲烟影廻環走人間之八駿清歌妙舞以次而迭奏境
隔仙凡玉饌珍羞雜然而前陳味窮水陸極天下一人
之養奉宫中一日之歡臣等猥以賤工叨居法部窺月
中之火樹疑新開不夜之天分霜後之黄柑知樂共長
春之宴欲宣勝事敢貢芻言
長樂宫中啓御筵六鰲山下擁祥烟三春景重元宵節
四海人歌大有年彩仗近移風力軟珠簾初捲月華圓
霞杯滿獻觀燈酒樂奏昇平第一篇
　　　元夕節宴奉皇上致語
伏以時分四季惟春季當和樂之時節有三元顧上元
乃繁華之節宜張御宴上奉宸歡况一歳之豐登有先
朝之故事恭惟皇帝陛下秉寛仁恭儉之德受高明睿
哲之姿天縱多能上師孔子日新舊學逺慕湯王祥刑
不及於非辜䘏典屢施於無吿南郊禮備特牲才胙於
尚方北塞塵清虎旅又歸於宿衞調春臺之玉燭實在
此時放夜禁之金吾豈妨正務銀花火樹徹映鰲山鼉
鼓龍笙少延鳯駕侍臣立紅雲之殿尚食進紫霞之觴
聖齡願保於萬年健隨天運節假已開於十日樂與人
同盻明月之光輝喜良宵之未艾臣等猥以末技叨預
伶官禮太乙貴神於六宫之中想周旋於達旦獻昇平
妙曲於兩階之下愧聲調之入雲欲罄下情敬陳俚語
寳厯初開二十巡上元風景一回新千株火樹連西苑
萬㸃星毬擁北辰金剖黄柑傳令節調翻白雪應陽春
聖心願比光明燭滿賜餘輝及庶民
　　　端午節宴奉皇上致語
四時順序慶佳節於端陽萬壽稱觴奉宸遊於一日恩
覃海宇喜溢宫庭伏惟皇帝陛下廣運如帝堯之仁丕
承似武王之烈沃心講學將遍於六經育物對時正臨
於五位嚴禱祠以作民間之福懸賞格以収天下之才
聖子神孫吉兆又開今歳恬文熈武泰平何羡先朝當
此燕閒少修故事龍舟蕩漾競蘭檝於中流騎士騰驤
奪錦標於馳道紅旗畫鼓有相先逆浪之竒玉勒雕鞍
有獨出衮塵之勇威生艾虎香動蒲人長楊苑樹逗春
風太液池花明瑞日一張一弛逺鑒周文一豫一遊曽
聞夏諺况久罷邉城之警宜上承慈極之歡臣等猥以
賤工叨居樂部伏願聖德新於日日載浴蘭湯天鑒赫
其明明不需菱鏡因角黍而思往哲服去䜛逺佞之言
作梟羮以賜百官示嫉惡除凶之義敬陳俚句俯罄微
忱
五色雲中化日長御筵開處慶端陽雷奔馳道歡聲動
風拂仙家笑語香驃騎㨗乘孤隼過畫船輕裊六龍翔
願將九屈菖蒲節添入薫風萬壽觴
　　　十月十四日慶皇太后聖節致語
皇明大一統隆聖孝於九重十月小陽春奉宸遊於一
日天開壽域德本慈闈伏惟皇太后陛下作配先皇母
儀天下六宫撫恤一皆推好善之心萬乘起居端是享
齊天之福光騰鶴禁慶衍龍孫南極星光見中霄瑞騰
宇宙西王母復臨凡世樂備天人伏惟皇帝陛下德為
聖君孝奉文母王畿有幸喜今秋五穀豐登邉塞無虞
看終日九夷朝貢天心協順家宴𢎞開萬壽為期上表
先陳於望旦四海為養捧盃滿進於長春正當大有之
年好奏太平之樂臣等猥以末技叨預伶官譜按朱絃
乆被周南之化調翻白雪深慚郢上之詞少罄心聲敬
陳口號
南極光中萬壽筵歡聲遥動九重天六宫喜慶長生節
四海初逢大有年德似周南王化美孝同虞舜聖心䖍
金尊滿進金莖露樂奏蓬萊第一篇
　　　十一月二日萬壽聖節暖壽致語
四海無虞喜值豐年之候一人有慶又當暖壽之辰和
音漸轉於黄鐘瑞氣遥騰於紫禁天下仰北辰之正座
中覩南極之光伏惟皇帝陛下有成湯好生之仁有虞
舜悦親之孝聖經賢傳崇正學於講筵武烈文謨得歡
心於祖廟鴻恩廣被景福駢臻青宫喜付託之得人紫
塞報烽烟之絶迹法曲齊歌好事近漫誇不老之丹樂
聲初奏萬年歡共上長春之酒九夷八蠻朝使絡繹而
來三宫六院賀儀次第而舉臣等猥以賤工叨居法部
天開壽域從今朝日日開筵德為聖君看終歳人人得
所敬陳鄙句上瀆天聽
幾日欣逢聖節來御筵先向禁中開西疇喜作豐年頌
南極光臨上壽盃萬國瞻天朝帝座五雲扶日上蓬萊
内前記取歡呼處又熟蟠桃第一回
　　　乙巳元夕節宴奉皇太后致語
十五觀燈幸時逢於泰運九重獻壽仰孝奉於慈闈仙
仗來臨御筵初啓恭惟皇太后陛下能仁能儉大聖大
慈德化比文王后妃慶延孫子端麗似瑶池王母福備
天人惟八方樂太平之年故一人享天下之養金鼎進
霞觴灧灧春臺調玉燭熈熈鳯管龍笙奏上元之妙樂
銀花火樹應南極之祥光喜動六宫慶當千載一輪寳
月照綘闕於天中萬朶紅雲得鰲山於海上臣等仰瞻
天表無任下情效仙子蟠桃之音久叨法部作盛世傳
柑之節少奉宸歡未罄心聲再陳口號
五色雲中架彩橋九重天上慶元宵神仙簇擁瑶池㑹
聖母端居絳節朝萬燭祥烟留鳯輦一聲明月聽鸞簫
霞盃滿進長生酒大孝如今仰帝堯
　　　中秋節宴奉皇太后致語
伏以好月流光三五夕良辰莫勝於中秋太平開宴九
重天佳慶正逄於今日慈歡極四海之養聖孝罄六宫
之誠伏惟皇太后陛下性本高明有内肅外雍之美德
動遵禮法有左圖右史之良規鳯册龍章尊為帝母金
容玉相儼若天人盛福已備於東朝遐筭逺徴於南極
值暑退凉生之候况河清海宴之時置酒長樂宫湛湛
下金莖之灝露趣駕廣寒殿明明開寳鑑於層空幔亭
降武夷之仙玉臼得長生之藥宸闈有喜萬方臣妾一
聲歡國祚無虞兩宫聖人千歳壽岩桂香乍飄來貝闕
梧桐影漸轉過銀床水陸具陳宫商迭奏臣等猥以草
茅之賤夙抒犬馬之忱樂部隨羣曾未學霓裳羽衣之
舞御筵供事幸竊誦瓊樓玉宇之詞上涴天聦載陳俚
句
天上平分九十秋奉慈開宴暑初収金風薦爽隨鑾馭
寳月流輝滿鳯樓德似女英嘗佐舜壽期文母再興周
歡聲一動珠簾捲膝下稱觴見冕旒
　　　丁未二月六日皇太子婚禮成皇上奉皇太后
　　　　宴致語
伏以青宫納配值太平有象之年紫禁張筵上聖母無
疆之慶非常喜事曠代竒逢伏惟皇太后陛下至德𢎞
慈盎如春育隆名厚福高與天齊垂懿範於兩朝受蕃
禧於九廟謀深燕翼澤被龍孫屬當視膳之朝猶記含
飴之日恭惟皇帝陛下重華嗣統若虞舜之承帝堯大
孝格天似武王之奉文母恢鳯儀獸舞之治篤關雎麟
趾之風茂對良辰特開嘉宴鏘鏘濟濟同稱萬歳之觴
肅肅雍雍聿著六宫之美敬惟皇太子殿下天姿英武
睿學高明嘉禮吿成隆宗社綿長之祚大倫伊始協乾
坤健順之文有國以來於斯為盛自今而後駿發其祥
東風送暖入禕衣幸宸歡之莫罄北極騰輝臨寳座知
神相之有加臣等猥以賤工叨居樂部周南之詠敢續
譜於朱絃郢上之詞愧難傳於白雪上陳俚句俯效微
忱
初報元良六禮成萬方臣妾共歡聲光生晩景添慈壽
喜入春風樂聖情舞隊巧隨鴻鵠舉韶音全協鳯凰鳴
宫庭此日非常慶滿進仙觴第一行
　　　七月三日東宫千秋節皇上奉皇太后宴致語
伏以慈闈有慶張萬歳之華筵壽域無疆值千秋之令
節紫電紀繞樞之瑞金風開却暑之期喜動龍顔光騰
鶴禁恭惟聖壽慈仁皇太后陛下祇承先帝乆播徽音
擁佑聖躬爰臻至治丕隆國本遂家室之攸宜茂衍孫
枝致藩維之益固誕膺曠典嘉受鴻名如周室之太姙
行高今古似西池之王母福備天人伏惟皇帝陛下以
敬天法祖為心以親賢愛民為務上勤定省有問安視
膳之誠下撫元良有主鬯承祧之託頒養老之令普及
於寰區廣逮賤之恩下推於永巷四海傒豐年之應萬
機無邊報之煩敬惟皇太子殿下天賦英姿日新睿學
烝嘗代事得七廟之歡心保傅相成遵三王之大禮對
重熈之景運當載育之佳辰奏五坊之樂少筦宸容獻
九醖之觴永介眉壽臣等叨參法部旅進内庭覩長樂
之新儀幸逢盛舉續華封之故事敢上芻言
聖主欣逢令節開奉迎王母宴蓬萊清歌併逐鸞笙起
紫氣潛隨鶴駕來瑶草秀從雙闕見蟠桃紅傍五雲栽
龍孫佳慶非常慶一日歡聲遍九垓
　　　賀少詹學士鏡川楊公壽啓并詞
恭諗儲端先生懸弧勝旦憲副令子持節榮行金帶緋
袍快兩世衣冠之覩龍章鳯誥均九重雨露之霑長者
之望益重於玉堂少男之名又登於黄甲古今鮮儷喬
梓相輝矧六經訂誤之功垂成宜百歳還童之壽伊始
慶不止於一再禮寧較於尋常走性迂踈而䝉雅愛稱
觴之儀未舉通家之好可慚輒羾蕪詞兼馳菲具幸回
巨矚少見微悰
巧節踰旬中元隔晝年年記取登堂朱顔似渥任教兩
鬢飛霜况是豸冠擁節新恩争羡白眉郎騰歡處腰黄
相射製錦重光　後樂園中家燕有氷盤賜果玉斚飛
觴楚楚二郎在侍金榜傳芳願衍斯文壽脉六經重遣
蠧編香鏡川水東流不盡遐筭同長　右調慶清朝
　　　南京使回受誥宴客啓
謬膺恩例賜誥有常過辱慶儀増愧無已思聚奎之餘
幸計返璧之非恭矧當較藝之行承乏是懼獲藉斯文
之庇知感彌多爰潔前陳奉厪左顧散朝之後拱俟華
軒卜日之期敢申素札敬以是月三日早候客者
　　　已酉歳休寧送諸士赴秋闈障語并詞
伏以盛世掄材赴賔興於棘試賢侯勸駕開祖餞於花
封願一朝而與計偕想羣英之將頴出連城定價必獲
賞音下里蕪詞先申賀意詞曰
青霄萬里鵬摶翮又恰早槐黄時廹趂薫風先與餞雲
程一一見喜傳眉額　京闈㨗報題名客應半是東阡
南陌聽鹿鳴華宴早歸來為幾載松蘿出色　右調步
　　蟾宫
　　　己酉歳迎經魁汪循亞魁方罃障語并詞
伏諗秋風㨗報來自南都午夜文光徹於東璧經魁與
亞魁而並出文運合治運以相高駢首棲遲越大比五
科之久一朝騰踏占隣封諸士之先此誠令尹作興遂
致生徒奮起蘿山出色固有騐於前言楓陛傳臚更相
期於嗣歳喜倍於衆情見乎詞
雙鳴鳳曉日天飛雲縱一舉歸來如伯仲萬選青錢中
　畫鼔紅旗歡動酒㵼緑醅銀甕得意杏園還與共聽上
賢臣頌　右調謁金門
　　　壎子定帖
程宅本貫直𨽻徽州府休寧縣忠孝鄉孝芝里高祖考
杜壽贈兵部尚書兼大理寺卿高祖妣汪氏贈夫人曾
祖考晟贈兵部尚書兼大理寺卿曾祖妣張氏贈夫人
祖考信贈太子少保諡襄毅祖妣林氏封夫人父敏政
今詹事府少詹事兼翰林院侍講學士母李氏封宜人
第一男壎丙申年十月初六日寅時生任錦衣衞百戸
右今議與汪宅第二令愛聯姻者成化二十三年六月
日定帖
　　　聘定啓
休寧陪郭程敏政謹奉啓婺源浯村侍御太守汪公執
事兹慿媒議承許第二令愛與僕第一男壎締親者
伏以桑梓相望愧百年之文獻絲蘿有幸締兩族之婚
姻謹㨿禮以通誠已獻占而告吉念小兒竊叨世禄曽
非幼悟之才知令愛久熟家規素著夙成之懿顧越公
之嘉𦙍慚洛黨之非倫金榜舊遊益重同年之契氷言
近報爰申合姓之歡仰兾尊慈俯垂鑒念𢎞治二年六
月某日
　　　壎子納徴啓
眷生安定程敏政頓首奉啓侍御郡守平陽汪公眷尊
閣下竊以蓬門非儷乆承聘定之言芹意是將敢後納
徴之禮兹為舊典允屬佳辰伏惟眷尊正學高文𣲖傳
儲傅昌言直道系本臺端矧一麾出守繼德化於文翁
且二姓通家仰教條於朱子爰申嘉命許締良期知閨
玉之有成絍組夙嫻於姆訓愧庭蘭之弗逮簮紳早誤
於君恩兹盖眷尊念昔青雲同升為幸撫兹白社退斥
宜矜俾上足以助慈親菽水之歡下足以了卑人婚嫁
之願分光實厚報德奚勝古禮宜倡於世家謹聿尊於
王制人道莫先於正始豈盡畧於鄉儀喜循良從一鶴
以來歸容菲薄藉雙魚而致敬少有儀物具如别箋仰
兾尊慈特垂鑒念謹啓𢎞治五年五月(某/)　日眷生安
定程敏政頓首奉啓
　　　回于宅聘定啓
敏政伏以月當建亥將啓一陽節值立冬甫踰三日恭
惟千兵于公執事出按栁營入披芸閣茂膺蕃祉樂對
佳辰有協新言忽奉先施之寵無忘舊眷更承左顧之
勞一往一來於文必稱三薰三沐在古攸宜
敏政惟是月俗號小陽春才應鐘之協律時名大淵獻
始於貉而為裘公適當講武之餘走亦在滌塲之日鼎
裀是攝固有加於吉人節宣孔宜庸載勤於從者
敏政靖惟寓公之望久重一方通家之情已更再世紫
陽嶻􁄚同深景行之圖黌序淵源並有芳隣之托屢徼
英晤何俟贅言
敏政載惟公家鉅姓望出古豐在漢若廷尉為公清之
相人頌其高門在周若柱國以耆德之臣帝師於太學
揮戈靖難儼然黒槊威名露布驚人煥若彩毫佳製乃
文乃武有開其先惟孝惟忠克承厥後迨公父子逺續
韜鈐聞禮聞詩既無沗衣冠之業肯堂肯構遂大昌閥
閲之基投壺蹔樂於軍中受鉞可當於閫外公論若此
予亦謂然
敏政系本析於相湖名濫叨於翰苑惟勤逺志終愧世
風先忠愍效節於龍飛之初先襄毅歸全於鵬息之後
况先叔父以萬戸握兵衞之符及我仲方以一經賛儲
闈之府顧愚不肖竟老無聞洛學家傳屏斥過煩於臺
史豳風時習拮据每課於兒曹方尋陶令之菊松未畢
向平之昏嫁惟姪女勝笄尚逺絲麻粗識於女紅聞令
郎奪錦是期俎豆更嫻於儒素下致問名之禮用綿合
姓之盟敢謂雀屏居然中選實慚鴈幣勉爾登嘉他日助
奩傅倩莫譏一硯兹辰答篚來伻敬付雙鱗署名恥慕
於郇雲徹視仰祈於戎電
敏政僣易上問尊閫夫人暨令嗣令姪合宅仙眷主饋
有嚴起居特勝侍綵多暇福履並臻列拜謝忱轉希布
達
敏政壯歳休官素無能於趨事家政授子聊可託於應
門倘有委令俾聽約束
　
　
　
　
　
　
　
　
　
　
　
　
　
　
　
　篁墩文集巻五十七
欽定四庫全書
　篁墩文集巻五十八　　　明　程敏政　撰
　　雜著
　　　讀荀子
荀卿曰天子無妻吿人無匹也四海之内無客禮吿無
敵也甚哉卿言之不經其流至於開廢黜之禍侈尊大
之心將所謂一言而喪邦者乎夫五倫之在人其分不
可以僭差而名稱不可以規避蓋不易之理而謂天子
至尊無匹則何以建夫婦之極為天下之則乎禮天子
后立六宫三夫人九嬪二十七世婦八十一御妻所以
正嫡庶之分謹凌犯之防審如卿說則后與嬪御可以
無别矣夫今日為天子之妻者將後日為天子之母也
天子至尊可以無匹則亦可以無母乎禮謹大婚所以
重人倫之始也卿不誦法於古而敢為無稽之論使後
世昏庸之主以天下之母為不足重而輕於幽廢禁黜
與嬪御無别者將不自卿言發之乎君臣上下之分固
截然有定而貴貴尊賢亦當各致其極孟子曰舜尚見
帝帝館甥於貳室亦饗舜迭為賔主是天子而友匹夫
也此二帝所以為人倫之至而謂天子無敵可乎仲虺
曰能自得師者王故湯學於伊尹成王拜手稽首於周
公之前不敢意其非分蓋直以師道尊之矣而况所謂
客禮者哉卿號知禮而所見乃與公孫鞅無異使為人
上者妄自尊大堂陛之勢愈嚴而尊德樂道之義不復
見於後世非卿之罪乎或曰卿之意本於禮之尊無二
上及天子無客禮莫與為主之說蓋亦有據而云者是
大不然凡讀書不可以辭害意彼尊無二上特以辨夫
儀章度數之等威耳天子無客禮則又專指君適其臣
升自阼階不敢有其室之一事也豈天下之通論耶以
是為天下之通論則卿之所見亦淺矣
　　　讀將鑑博議
凡為將者當觀其大節之何如而不當計其事功之成
敗予嘗嘅夫戴溪之論關公也其言曰公輕信寡謀貪
前利而忘後患矜已傲物犯衆怒而失人心意以公嘗
逐權之置吏罵權之請婚而乃受吕蒙之詐虚内攻外
至於敗亡為輕信寡謀之過又以為公之攻樊也嘗以
軍資不給將還治麋芳傅士仁之罪故吳兵一動二子
皆降夫一介之士必有死友公為主將不能以恩撫下
使衆叛親離為矜已傲物之過嗚呼公之在許也曹操
察其無留意而使張遼問之公歎曰吾極知曹公待我
厚然受劉將軍恩誓以共死當立効以報乃去耳其後
解白馬之圍盡封其所賜而奔昭烈然則惇天下之大
信者公也昭烈嘗與曹操共獵公欲殺操昭烈不從夫
孔明以王佐之才至於操曰此誠不可與争鋒使當時
從公之言則漢室中興可以為有成之韓椎矣公之下
襄陽斬龎德降于禁也威震華夏操議徙許以避其銳
無謀而能若是哉然則負天下之大謀者公也權與昭
烈既分荆州則權乃漢臣方將戮力王事以圖犄角之
功不可謂之虚内曹操脅天子以令諸侯不可謂之攻
外至於荆州之分吳人以昭烈為無功不當得而溪亦
以為然予獨以為曹操之東下也魯肅親謂權曰劉豫
州天下梟雄與操有隙如使豫州撫劉表之衆同心治
操天下可定也孔明請援於權權亦謂非劉豫州莫可
以當操者夫豈以昭烈身之勇兵之强哉實江東之人
欲藉重於王室之胄庶操為逆而我為正耳盖操逆我
正則神必相其役而士思奮有必勝之理使赤壁之下
非昭烈親在行間則權操均賊勝負不可以逆正决矣
荆州分地昭烈豈無謂而得之者哉權無故欲并之而
置三郡長吏則直在漢曲在權公之逐之宜耳忍辱而
婚其讎春秋之所非也權既反覆小人公烏得而婚之
矧公知春秋識禮義而權以妹妻昭烈之事又自可鍳
公之絶之亦宜耳軍資不給當以軍法從事使公不加
之意則失其所以為將者矣知人之哲聖堯猶難公亦
烏能逆料芳與士仁襲漢之衣冠而甘為臣虜者哉凡
若此者謂之矜已傲物吾不知其可也公之善待卒伍
見稱於昭烈而溪謂公不能以恩撫下昭烈於公情若
兄弟其死也棄中原之讎為伐吳之舉千載之下得死
友者莫如公而溪以是譏之是皆近於誣矣乃至貪前
利而忘後患可以詆孫權犯衆怒而失人心可以詆曹
操皆不可以詆公何也昭烈跨有益州漢中之地帶甲
百萬而孔明為之臣權能保其必勝乎慮不及此而乃
區區於襲公使天尚祚漢昭烈不死兵連禍結何時而
已乎故曰貪前利而忘後患者非公也權也漢有天下
四百餘年曹操一旦欲攘其位而柄其政君其人故昭
烈起兵徐州則郡縣多叛操應漢耿紀韋晃之流位不
過少府司直而伐操不克矢死無悔當時扼腕於下者
可知矣故曰犯衆怒而失人心者非公也操也為溪者
何故以僭竊反逆之事務欲取而加諸忠義正直之臣
乎至於篇末乃曰公固非良將矣然古今稱之者以其
忠義大節足以仰高於後代也嗟乎古所謂良將者豈
獨以其勇而已哉伊尹去桀以就湯太公避紂而佐武
王凡為將者莫良焉以其識去就而以除殘去暴為心
耳漢末羣雄鼎沸袁曹勢可以帝天下而公委質於昭
烈盡瘁乃已是豈有所顧望者哉所謂良將若公是已
而溪曽不之識則是重公之無成為可惜而輕其大節
為可後也夫成敗出於天而大節存乎人古之仁人志
士盡其在已者耳豈能責成於天耶善乎蘇洵曰世多
竒吕蒙之功以予所見乃小人舞智不足取也溪烏足
以與此
　　　先師介庵先生吕文懿公遺事
先師之葬太史陳先生為狀以速銘間有逸事謹摭之
以備採擇先生賦質渾厚偉姿容見者知為大器未冠
著書數百言號吕子考萬全府君異之語人曰昌吾族
者在是兒矣萬全卒於景先生貧無以家有請徇俗火
葬者先生時年十七潸然不從曰忍使先人遺體受此
炮烙刑乃權厝景東景有浮圖先生嘗登題其上曰吾
不能使先人首丘不復登此塔每至墓次號泣不返景
人悲之既奉母南家屢空學益力郡守黄公懋亷知之
召至取案上一巻書曰能誦此乎蓋洪範也先生暗誦
之終篇黄公大驚異遂補學諸生先生内莊外和不少
屈權貴天順初逆亨與宦者吉祥怙勢獨嚴憚先生每
遇朝㑹先生官五品當服青袍亨等見之輒曰吾軰行
當為先生易緋雖屢言之先生自若也修撰岳正常與
先生共列亨與吉祥罪狀於上未發亨等覺之乃共摘
正與先生所草承天門詔語以激上上怒坐便殿召近
臣至厲聲曰正欺罔敢爾原素謹厚乃助之何也既退
人危之先生曰死生天也懼何為性孝母夫人有疾湯
藥必手自調劑乃進疾革一女死懼其知也强言笑不
敢哭既喪奉柩之景啓萬全之窆並載以還或忌隂陽
家説先生不可曰吾知奉親遺體還鄉禍福非所恤也
舟中猶寢苫枕塊因得疾抵家遂不起先生痛兄早世
撫教其孤志思若已出皆底有官嘗曰吾荷先世䕃有
此禄且恥獨擅也悉分諸故鄉以周族人不妄取予奉
使如蜀徃返間篋中無長物性儉約身無紈綺所衣止
於賜服喜周貧匱故侍郎許公思温雅善先生其孫瑶
旅食京師先生周之數年曰汝當還守丘隴瑶陽應之
曰諾先生厚贐之瑶受而不歸居月餘復來謁先生不
問又周以粟布且勸之歸無倦意有鄉人丐於市先生
識之呼至家衣食之終其身寡嗜欲徐夫人嘗鬻女侍
命奉巾櫛十餘年語不及亂勤學至老不怠居秘閣圖
書左右有得即識之手録口誦自晨至昃不輟暮歸少
暇即為門人講解書史退則吚唔聲復達於外蓋寢不
移時而起所修宋元通鑑續編義例甚精有先儒所未
到者書成髪鬚殆白嘗考一事不獲不懌者累昕夕一
旦考得之顧謂政曰進我二階殊不若得此可喜其好
學類此先生待人恕以誠然事不可者未嘗依阿取容
聞朝政有闕邊徼有警憂見顔面居官二十年家無田
宅為學務實踐不事空言故詩文亦不艱深靡麗如其
為人所著介菴集通鑑綱目續編考正藏於家門下學
者多取高第顯官去若今南京太常少卿李本翰林檢
討耿裕大理寺丞田景暘監察御史邊鏞禮部主事李
温應天府通判林春其他主考所取士尤多走從遊十
年恒以無似辱師門是懼深惟不朽之託在傳而先師
平日同道惟大人先生故輒具其所聞以備若其歴官
行事已載狀者兹不敢贅
　　　對客言
客有問於鄒訢先生者曰天下之事有不可以理致詰
者請試與先生言之何如先生曰固所願也客曰剡山
有獸焉聲如嬰兒彘身而頳尾其名曰合窳見則其沴
為水獨山有蟲焉若黄虵而魚翼出入有光其名曰䖺
䗤見則其𤯝為旱􁪂厓之鳥曰欽䲹音如晨鵠赤喙而
虎爪見則其祲為兵䃌山之鳥曰絜鉤狀如鳬而䑕尾
善登木見則其厲為疫餘峩之山獸肖莬而鴟目遇人
則眠曰犰狳見則其烖為蝗章莪之山鳥肖鶴而一足青
質絳文曰畢方見則其妖為火凡此諸孽者未嘗一至
乎中國而辛壬之交大水於南甸於浙中譌火於魯宫
於京庾西師不解東旱方殷而疫於京師蝗於内郡若
是者夫子以為何如抑載籍不可盡訊乎先生曰是非
子所知也子以合窳䖺䗤之必能致水旱欽䲹絜鉤之
必能致兵疫而蝗非犰狳則不生火非畢方則不興殆
惑矣且子之所知者物之孽也而不知有不物之孽焉
請為子言之凡古之居巖廊職宰輔者其責在於格君
以福民也而或蠱帝聰快私忿媕婀以自容使三辰失
序百軌反常而又不知所以調燮之寅亮之若是者豈
非致水沴之合窳致旱𤯝之䖺䗤乎古之秉節旄位將
帥者其責在於除殘以衞民也而或擁師玩賊坐視夫
赤子之掠於冦戕於冦畧不究心又從而蠶食之使財
竭力殫四圍靡寧若是者豈非致兵祲之欽䲹致疫癘
之絜鉤乎古之剖符節長郡邑者其責在於宣化以治
民也而或事苞苴肆征歛使黔首横目之脂膏不正供
於王而盡入於私帑流離困瘁無所控訴若是者豈非
致蝗烖之犰狳致火妖之畢方乎子不此之尤而取驗
於物之孽吾故曰子惑矣客曰至哉夫子之言誠非不
佞所與知然有說焉願畢教於左右切聞之春秋大水
則鳴鼓而攻社周禮大旱則巫師帥羣而舞雩三時之
儺則方相氏磔攘以驅疫司烜掌火禁有事則祭於爟
而戴記八蜡之祭其一曰昆蠱毋作星經周伯見則天
下無兵凡今之水也旱也兵也疫也蝗也火也吾欲攻
於社禬於雩弭於儺禩於爟蜡於蝗而禜於周伯或者
轉孽而祥夫子以為何如先生曰異哉吾子之惑甚矣
應天以實不以文且不人事之修而聽於神未有能銷
變者也請為子極言之且子知夫神之神而亦知夫在
人之神乎夫天心仁愛人君則君者人之社也攻之辭
則有罪已之詔后非民罔與守邦則民者人之雩也禬
之儀則有憂恤之章人之爟則君之一心也禩之以敬
人之周伯則國之羣賢也禜之以禮貪吏之病民人之
儺也則黜以弭之羣小之害正人之蝗也則辟以蜡之
如是則洚水不足以儆堯暵旱不足以憂湯頑苖不足
以病禹蝗不入境反風止火之政非徒見於一方而斯
民亦不必為物鬽之祈事泰和之業而自無妖札之虞
矣若子之所謂攻與禬與弭與禩與蜡與禜者文焉耳
文豈足以銷變哉吾則不犧牲不粢盛不醴齊而轉孽
為祥若運之掌焉何也以實不以文也客聞之􁒍然自
失曰吾今乃見至人願終身為夫子執鞭矣
　　　送疥文(天順戊/寅歳作)
程子卧凝曦之榻病疥三月不愈或曰疥有祟焉宜禳
之乃作送疥文卧飱居士端居私室心鬰志悒若疚若
疾瘍發四肢寔繁且宻巨肖蜂屯細如蟻集蔓衍支分
荐經遍歴療之愈熾治之弗息肉潰皮腐伊名莫識乃
召烏有先生詢諸泰筮去囊解韜揲如古制變及十八
遇屯之萃其繇曰匪倪之疹匪耄之癩人而獲之罔有
害祛厥光恠疾良差烏有先生覿偶與竒投策攘袂仰
哂俛嘻曰是疥鬼也為痍為瘍有或罹焉悔詎可當載
祅載禳可以無殃居士曰唯請製吿辭速伻召走崇羞
薦巵束芻載糗餞而贐之其辭曰嗟爾疥鬼兮勿窺我
廬窻明几浄有圖書壘在楹兮荼在樞爾宜逺遁莫踟
蹰嗟爾疥鬼兮勿棲我榻帛布尠兮紈綺乏蟊賊戕仁
帝汝罰爾宜逺遁莫我狎嗟爾疥鬼兮莫慿我身佩有
韋兮書有紳嚮福威極於惟神爾宜逺遁莫我親嗟爾
疥鬼兮勿依我腹經藏笥兮玉韞匵中有虀鹽匪梁肉
爾宜逺遁莫我逐嗟爾疥鬼兮勿戕我手干將莫邪繫
兩肘誓殱大懟斮羣醜爾宜逺遁莫我守嗟爾疥鬼兮
莫殘我足遊有方兮出必吿履芳蹈烈踵前躅爾宜逺
遁莫需促吿畢乃爇楮幣乃奠漿水有獰其鬼來自燈
底倐隱倐顯西徙東倚初遐漸邇可辨形體赤髪紺顔
含悲茹喜欲止載趍將進復已鼓掌而歌曰悵夫子兮
見尤我何之兮廣陸修霾深嵐重兮山木樛别夫子兮
我心憂載歌曰繄夫子兮見疾我焉徃兮道路逖猘齗
庬嘷兮梟夜泣去夫子兮渺何極言竟歌闋跳梁而前
謂既我譴我復何言披𠂻瀝悃願終白焉夫疥者介也
聖哲攸貴以鯁為叅以清為倅剛其合德亷其同類不
取不子伊摯之疥也三公不易展喜之疥也臣忠子孝
尼父之疥也出爾入爾子輿之疥也吾輩無􁇏於人有
益夫子以匡以禆曽不見齒凡使夫子髪不暇櫛身不
暇沐志專心一朝吟夜讀貫經穿史出耼入竺皆我之
為也其名曰輔學之疥凡使夫子庸衆絶交幽閴獨處
足不他出身無妄與心寧慾窒循矱蹈矩皆我之為也
其名曰翊身之疥凡使夫子寢必反側食不甘美衡慮
困心空身乏體藏華歛鍔待時而起皆我之為也其名
曰迓榮之疥且夫子少艾遊巴暨渝吾輩相從敢離須
㬰思啓行翼黙相隂扶致使夫子譽實相符文藻煥發
聲華孔敷從徴膺聘凌厲清都今既見䟽敢不就途但
愳夫子居索勢孤幸其省諸毋失良圖居士曰噫子言
之疥無僭無忒吾與人同其詎敢别吾送之疥為烖為
尤人非物議吾不汝留吾願二三子者相予於窅㝠之
野翊予於空同之區凶避吉趍利興害除私淑我身匪
憂匪虞則我受貺尚何喋與於是三人者赧然而逝焱
然而休聲銷景滅欲見無由越及翊日居士疾瘳
　　　原教一首贈程元英司訓青城
天下未有不資於教而能有成者中庸以教配性道而
孔子以師配君父甚哉教之難也古之人自始生至於
長老無非教者故禮有胎教有能食之教有能言之教
八歳入小學有洒掃應對進退之教十有五歳將責之
成人則入大學而有修已治人之教受教而至於修已
治人則為教者亦難矣中古以來所以為教者有二焉
一曰人師一曰經師二教分而後人才之成不逮於古
田何之易大小夏侯之書齊韓魯之詩大小戴之禮左
氏公穀之春秋當時之為教者非不行而受教者非不
從也要其成則修已治人之道蔑如也此經師者之教
也彼人師者亦何異於人哉亦固不能外六經者以為
教特能成人之性而已故受教者修已治人之道咸以
足用若孔孟是已下之若王通之教河汾胡瑗之教蘇
湖其成就人才猶有先王之遺意而未盡至周程張朱
五賢者出而後孔孟之教復興甚哉教之難也教之為
說備六經而切於大學之書自孔氏者世守之而今之
學校則古之所以教修已治人者也且為教與受教者
亦孰不以之為首務要其成則皆以之資口耳釣利禄
歛之不足以修已推之不足以治人回視古之經師猶
相萬萬而况所謂人師者乎甚哉教之難也古者政教
合於一而責成於君其要使天下之人各復其性而已
降及後世輿圖既廣民偽滋興人主不能以獨理故以
政付之羣有司而以教付之學官則今之為學官者雖
禄之卑而責之重矣任是責者豈不甚可畏哉惜乎其
知畏者鮮矣程元英新安歙西人與予同出陳將軍忠
壯公後性敏而好修為諸生邃於禮學成而試於鄉弗
偶既入太學遂願領教事得濟南之青城然則元英亦
庶幾知所謂教之難者乎食天子之禄而師其人不知
其所以為教不可也教則多術矣而人師其上也經師
其次也今之為師者不足以為訓矣元英能不知所畏
哉知所畏而後有所謂大過人者矣古之人所以大過
人者無他焉能盡人之性而已予與同鄉諸君子喜元
英之教將大行於青濟之間也作原教以贈之
　　　成齋解
海虞李先生構小齋為燕居之所而掲諸兩楣之間曰
成客有過而疑之者曰成之義何如先生曰是非可以
喻諸人也是自得之者也子言之以諗我我將擇焉客
曰始夫子之居於鄉也長困於不給今也玉帛充斥乎
家庭膏腴聯亘於墟里賔筵窮水陸之珍甲第殫吳蜀
之巧夫子豈以成家之故而因以志喜者乎先生曰家
道之成在德不在産也惟吾子申言之客曰夫子棲迹
於丘壑而種學績文者有年矣邇也操觚染翰有沛然
風雨之勢而無斐然草野之辭盖將錚然有聲於吳越
中者夫子豈以成章之故而欲以自名者乎先生曰有
言者不必有德先聖之所戒也幸吾子更其端客曰蓬
萊之山有仙人焉其術可以竊造化之元功而不死今
夫子以踰六望七之年顔舜而齒貝盖將凌青霞而攀
玉蚪者夫子豈慨然於仙之成而扁此以自覬乎先生
曰逆理以求生非據德者所道也吾子請大之客曰千
金之家猝起於旦暮而有子不肖多至於覆宗今夫子
以詩禮之族有美一男翩然以布衣而致身於金馬玉
堂之上矯矯如丹翎之鳯蒼角之麐夫子豈欣然於子
之成而顔此以自樂乎先生曰子孫之立先德所致也
而豈敢以凉薄居願畢教於吾子客曰修飭之士有終
其身名字不達於王朝者今夫子承天子之寵光不煩
以政而授之官封着錦袍鳴玉璫騎從聯翩照耀於山
林之間回視夫聲銷景滅者不侔矣夫子豈侈然於名
之成而諟此以自足乎先生曰是所謂時名而非所謂
德音也惟吾子以名實厲我客起再拜曰噫名齋之意
非走所敢知也幸夫子言之於我心有合焉則成不獨
成庶幾仁者之心歟先生曰居吾語子子知夫天地人
之所以成乎天健也而後成其高明地順也而後成其
博厚人也禀健順之氣以成形具健順之理以成性者
也然其所以無愧於成人之名而參乎天地者踐形而
盡性者也性之德也五曰仁義禮智信五者廢其一則
不足以成德矣全之於我為成已成已則仁推之於人
為成物成物則智仁且智則成聖矣由是裁成乎天地
曲成乎萬物小則建用以成功大則佐君以成化時而
窮則修道以成法於後世有弗及焉則武仲之知公綽
之不欲莊子之勇求之藝文之以禮樂猶足以成人下
之則思義於干利之際授命於瀕危之朝不忘平生於
久要之友亦不失於成人之次此予所以名齋之義也
而未之有得也客聞之戄然以興曰夫子之志大矣哉
有志者事竟成吾見夫子之學安且成矣然切聞之刻
鵠不成則類於鶩矣吾願夫子毋安於小成以取誚於
大方也先生曰唯唯願與子要其成作成齋解
　　　同壽堂對
或問程子曰壽可求乎曰不可壽之出於天也有數焉
惡乎求曰踵息之説非乎曰非也踵息之說竊化機以
為能君子謂之逆天奚其壽然則君子之說壽也何居
曰君子之說壽也異於子夫壽有二有適然之壽有自
然之壽而踵息之說不與焉秦之跖魯之壤皆不齒於
聖賢而壽過子淵是適然之壽也適然之壽君子幸之
若有人焉其得於天者厚而充修諸已者豐而碩由是
積其慶以裕其子孫而受其養是自然之壽也自然之
壽君子以為難夫自然之壽有三品焉有三慶焉三品
者何曰上壽也中壽也下壽也上壽期頥中壽八十下
壽六十一隨其積之所至為差雖有雕龍之辨扛鼎之
勇莫之能易也三慶者何曰一身之慶謂之獨壽一室
之慶謂之偕壽一家之慶謂之全壽壽及乎室家慶孰
大焉曰若徐子者可以謂之自然之壽乎曰安知其非
自然之壽也夫徐子處於姑蘇之野葆和履貞以不戕
其生年七十有七而莫之衰也其配亦且八十相與偕
老焉其壽未艾也其慶之積雖由偕以至於全也孰禦
曰子何以知之曰徐氏之子二人焉忭也舉於鄉博也
第進士為御史皆以孝聞夫孝善之長壽之基也吾是
以知之曰然則徐子亦可謂之仁人矣乎曰仁則吾不
知也孔子曰仁者壽徐子亦既壽矣傳曰仁者必有後
徐子亦既有後矣壽且有後徐子將不得為仁人乎或
乃矍然曰吾今而後知踵息之說陋不足以言壽矣吾
與徐子也善請以夫子之言壽壽徐子
　
　
　
　
　
　
　篁墩文集巻五十八
欽定四庫全書
　篁墩文集巻五十九　　　明　程敏政　撰
　　雜著
　　　名字說
賤兄弟三人予長也名敏政字克勤其次也名敏德字
克儉又其次也名敏行字克寛或曰政非有官者不得
為而遽以之命名無乃以利禄誘人非也孔子以孝友
為為政政非有官者得專也盖有家政焉有國政焉夫
政成於勤而隳於怠周公作立政曰君子所其無逸而
必以小人乃逸為戒周官論立政曰業廣惟勤故其字
曰克勤傳曰為政以德善政未有不根於德者中庸論
人道敏政而推極於仁義故次曰敏德德者善之得於
心者也基於儉而敗於侈商訓曰以蕩陵德又曰慎乃
儉德故其字曰克儉傳曰庸德之行有所不足不敢不
勉德非力行弗成也周禮三德曰敏德以行為先故次
曰敏行行者善之著於身者也得之寛而失之褊易曰
君子以成德為行日可見之行也而必繼之曰寛以居
之故其字曰克寛夫政也德也行也善之總稱也而親
命之望之逺也勤也儉也寛也善之一端也而賔字之
訓之切也天下之義成於已周於用而後無愧於人之
名然亦未有不由積累而成者矧三名相因如鼎之峙
我兄弟可不終身共服之以圖名實之副哉服之何如
先從事其切者則其逺者可企也或曰敏與克美辭也
而無規是大不然敏猶汲汲也如孔子所謂敏求有進
進不已之意克者能之也如禹所謂克艱有必如此而
後庶幾之意敏不敏克不克而智愚賢不肖繫焉父師
之警深矣
　　　弟敏聦克仁名字說
吾叔父揮使公之適子曰敏聦為河間儒學武生既冠
予為字之曰克仁且吿之故曰聦者聽之德而仁者心
之德也以常情論之聽之德偏而仁之德全其義若不
相當也而實有相當者焉何哉周子曰聖人之道入乎
耳存乎心藴之為德行行之為事業然則入乎耳者聰
之謂也存乎心者仁之謂也世之人陽樂善而隂實違
之者盖多也由此觀之入乎耳不存乎心則名雖敏而
實則闇其能至於仁者鮮矣吾弟勉之今日冠章服而
立於庠序之間他日冠武弁而位於將吏之上必也有
所藴之皆仁心有所行之皆仁政將見仁聞之興不可
遏而聦聽之所受者為有益也心不在焉則聞善而不
能徙聞過而不能改天理日銷人欲日滋其於仁也益
逺人而不仁恥莫大焉吾弟其終聽之尊所聞行所知
日以求仁為事而漸進於高明光大之域則庶乎可以
顯祖德承世恩而無愧於名字之者哉夫冠成人之始
也故因其請益而以逺且大者期之
　　　都憲公三孫名字說
周官典瑞曰牙璋起軍旅若後世銅虎符起兵之意璋
為衛使莅戎務宜字之曰伯起語曰白珪之玷尚可磨
也斯言之玷不可為也盖言不可不慎也處家接物尤
當致謹珪宜字之曰叔慎禮曰儒有席上之珍以待聘
夙夜强學以待問其自立有如此者言人當藏器以俟
時也珍需次儒宫致用有日宜字之曰季立起當思所
以振其家慎當思所以淑其行立當思所以植其身也
三昆仲者尚勗之哉
　　　宗姪孫文模文楷字說
淳安宗姪禮部貟外郎節之子二其伯曰文模其仲曰
文楷皆已冠字之矣節之疑其字之於名也弗協莫可
為省循思勉之地請更之予乆未之應也㑹予南歸過
淳安二子者候焉則申告之曰模所以為人之範楷所
以為人之式而加之文願其為儒也然則二子者可弗
謹乎夫求所以為範於人不獨儒者自一工一藝以上
皆然然不免有質孱而畏難器小而茍安者矣故能景
仰聖賢之模訓而景行以副之不敢退焉以畫斯無愧
所謂模者於是字其伯曰景夫廓其志焉乃若求所以
為式於人又豈獨壯夫老人哉盖自其童丱時學於里
塾則然然不免有學怠而毁成氣餒而改節者矣故能
知聖賢之法守以自律終其身不敢茍焉以肆斯無愧
所謂楷者於是字其仲曰守夫堅其行焉夫志行之基
也行志之充也二者兼備斯謂儒矣然豈可以偏廢哉
文模幹敏克其家亦嘗以尚義得官比於命士文楷儁
爽為諸生讀書績文以振其業两人者有輔車之勢焉
故予字之使互勉交進以稱其名抵於成豈欲其徒志
而緩力行徒行而畧尚志也哉淳安之程分自新安號
青溪房世以積善聞至節之始以儒術起家進士顯於
朝占者謂逺大之器而有子克肖一宗之光也故為説
以貽之
　　　戴君名字說
浮梁戴君嘗過予南山精舎請曰不佞名晛字克進考
諸韻書晛讀如練而俗呼如顯又如憲為是不一也家
君易為顯而仍其字以友朋間稱之者習不可驟變也
古之人顧名思義而顯未之有聞敢以通家子請於執
事者予觀顯與幽對有隂陽明晦之義焉陽明隂晦君
子小人之所由分也人能循理去私則其德明可進於
君子而免於小人之歸矣此以在己者言之也夫其德
明又值陽明之時則與君子彚進名足以顯親業足以
顯君此以在人者言之也夫顯於卦為離文明之象也
處文明之世必先履錯之敬而後可以辟咎當柔進上
行之際必自昭明德而後可以致康侯錫馬晝日三接
之應然則顯與進之義實相叶非獨以其習稱者姑云
爾也君篤學負大志以鄉進士署祁門教事方推其善
以及人顯之始也居顯之始可弗敬乎敬則為君子以
柔漸進得臣道之美而取應於異時也大矣君伯祖方
伯公士章暨君父大參公廷節世父司封公廷美駕部
公廷某大理公廷獻季父司冦公廷珍並以經術顯不
由他途以進所從游又皆一時顯人其得於父師深矣
趾美於文明之朝而克副其名與字也可期矣雖然非
敬以持之使在己者克明而進於道乃曰求顯其在人
者以進取為務則豈所望於君子哉
　　　胡氏二子名字說
宋胡安定先生字翼之諡文昭故字文昭曰景翼胡籍
溪先生名憲字原仲故字文憲曰景原皆望其景仰先
烈以不負令名之意也
　　　李生更名字說
祁門李生從予游嘗作而吿曰生本名濬長被選為郡
庠生有司者以濬犯時諱也為更之曰從人從言而字
之曰彦孚故弟兄聯行文皆從水而生獨異且食廪於
官繆以名上秋試屢矣奈何其不可終復也予曰不然
名在法許更而子之名與字人習稱之乆矣更之不可
相逺也宜取名汛而以彦夫為字庶其有叶哉生謝曰
幸甚已而侍御方公以按學至白其情方公許之則又
以請曰是名與字先生之所定也敢求其所以為教者
予曰汛灑也附掃除蠲潔為義而彦之訓美也漢陳蕃
謂大丈夫當掃除天下安事一室誠以士㓜而學之壯
而欲行之必使天下之汚者革穢者去咸與維新而後
愜志焉爾然古之人有大志而行不副者無本也澡雪
其一心俾所受於天之明德無所垢而後推之以及民
則其為汛於天下也孰禦志大矣有本矣而為之無其
漸未可也夫豈若釋老之掃妄即真而已哉由灑掃應
對以至精義入神循序漸進而後德可成志可充書之
所謂俊彦孟子之所謂大丈夫者可幾也語既生再拜曰
汛雖不敏敢不夙夜祗奉如冠之初
　　　王氏二子名字說
新安推府王公之子二其孟曰保其仲曰佐皆業儒矣
而未有字之者間辱相過曰古者冠必宿賔有師道焉
敢請於執事予謝不獲乃繹其義而吿之曰昔詩烝民
之稱仲山甫曰王躬是保請字孟曰希仲周公作六典
太宰掌邦治以佐王均邦國請字仲曰希周夫仲山甫
及周公皆聖輔百世仰之儼然如神人不可親也至考
其平生則詩之稱甫者曰小心翼翼古訓是式而已稱
周公者曰公孫碩膚赤舄几几而已然則後學之所以
師古人者庸可不自下學始乎從事於簡編致謹於言
動涵養其本原體立用宏巽以自牧夫然後出而事君
隨其力之所及求不失其令名則所謂仰止視則之功
亦云健矣而况有其大焉者乎抑或疑此語之為躐等
者是又不然大學始教必肄鹿鳴四牡皇華之詩三所
以倡其志而作之使知夫㓜學壯行當究極乎此也非
以富貴利達期之也仲山甫之事見於詩周公之業備
於禮詩禮之訓二子之得於庭聞者稔矣王氏居栁城
甚逺德深伯堅二處士父子皆積行韜能不食其報至
推府以經術致身功名伊始將恢其顯揚之地而求所
以成其後者又如此聖矩在上炳若日星二子者可不
􁒍然自勵圖所以稱其名字之義哉
　　　新安程氏綂宗世譜凡例
一新安程氏多稱太守忠壯之後本無可别今定著凡
　家有唐宋以來舊譜及共業唐宋以來先墓者方取
　入㑹
一譜系有異同者有舛誤者悉以歴代諸譜參較不專
　主舊説蹈因襲之弊不自出意見取傅會之譏同者
　書之正其舛誤者書之否則闕之
一舊譜六世為圖失小宗之義小傳各繫本支圖後失
　統宗之義今圖五世准歐譜例下注事實准史記年
　表唐書世系表例旁注世次明傳代也朱注遷居及
　𣲖名謹其自出也
一舊譜繼子既書本生父下又書所後父下殊無服属
　輕重之義今注其名於本生父下列圖於所後父下
　異姓來繼者書具本宗譜而止出繼異姓者不書
一無後注其名於父下而不列圖如祠之袝主也有故
　列圖者書止遷徙不相聞有後不與會者書失傳有
　後不及會與會而未盡者書具本宗譜聽其自續從
　釋老者比無後例
一子孫無問隱顯有作過者不睦者有侵祖墓者鬻譜
　牒者蔑視先祠者毁棄手澤者昏不計良賤者並黜
　之不書
一小注書字書行書生殁時月壽年書塟書娶書宦績
　學業行義書節婦烈女書必據可知者其不知者闕
　之浮詞溢美一切不書
一各𣲖訂誤其所從出其所取證别為譜辨置編首以
　備叅考
一先墓先祠之顯者賜塟者别為圖置編後附以經理
　方向及修復之事重遺體也
一各𣲖凡所得制命公移及贈頌哀輓史傳金石詩文
　别為貽範集輔譜以傳
　　　對佛問
或曰佛之道出於孔子之後故學孔子者必斥之以為
不如是不足以名儒者如使佛出孔子之世則孔子之
所以處佛者何如哉將怒而斥之乎抑矜而進之乎曰
此非予之所知也孟子曰仲尼不為己甚者夫其不為
己甚則佛之斥與進誠有未易言者然孟子又云孔子
不得中道而與之必也狂狷乎狂者進取狷者有所不
為也中庸曰道之不行也知者過之愚者不及也道之
不明也賢者過之不肖者不及也佛也者其狂狷之流
歟其賢知之流歟不可知也佛也者出於周之末世而
生於西戎耳無聞目無見也吾意其俗必古野而其人
之情未甚鑿也佛也者又其甚焉見春秋之世臣弑其
君子弑其父兵戈日㝷於中國而婬酗之風大作於鄭
衞齊陳王化所覃及之境於是乎有憤世嫉邪之心思
欲絶類離倫而立於獨者此佛之志也惡天下之貪則
以一切世故為虚幻惡天下之婬則并妻子而去之惡
天下之酗則斷葷飲而以茹菜飲水為賢惡天下之僣
則己雖有南面王之樂而不能一朝居也惡天下之争
則人有患難捐軀以救而不恤推此意也非所謂狂狷
則所謂賢知者也佛之為名不經見而其字見於曲禮
曰獻鳥者佛其首注云佛符弗反謂捩轉其首也見於
學記曰其求之也佛注云佛不順也猶孟子之所謂法
家拂士也見於周頌曰佛時仔肩注云佛弼通言正救
其失而不專於順從也由是觀之則佛之得名正以其
所行有矯時違俗之義是或一道也而不可為世之通
訓云爾然古者身體髮膚受之父母不敢毁傷而後世
有刲股以愈親之疾者得稱其孝禮出妻使其可嫁而
後世有守志不二者得稱為節古者不仕無義而後世
有高蹈逺引者得稱為賢禮一命不齒於族再命不齒
於家而後世有叙齒不叙官者得稱為達大夫不可徒
行而後世有貴為内史趨入里門者得稱為厚則佛也
者其為孔子之所進盖不可知矣或曰先正以佛為夷
狄之教非中國之所宜者何如曰此又非予之所知也
孔子盖亦惡見周之末世婬酗貪亂而欲居九夷矣欲
浮於海矣使佛獲見孔子孔子必與之矜其志而抑其
過進其所不及不可知也或曰佛也者無父無君之教
而中國襲之此中國之所以不治也曰此又非予之所
知也孟子曰聖人百世之師伯夷栁下惠是也而又曰
伯夷隘栁下惠不㳟隘與不恭君子不由也意以二聖
人之清和不免於過則學之者其流弊至此極耳豈二
聖人之罪哉彼佛也者固矯枉過直之士其流弊則有
所不免矣然亦豈佛之罪哉且春秋之世未有佛而簒
弑為甚自漢以後始有佛而簒試不加於前也以是為
佛之罪亦厚誣矣或曰梁武好佛而亡其國是其騐也
曰此又非予之所知也凡為人上者有所好樂而不得
其正皆有亡國之理自桀紂以下可數也而豈專於佛
哉矧佛惡亂而梁武乃簒齊之國家佛好生而梁武乃
殺齊之宗室佛喜善人而梁武乃用朱异佛惡凶惡而
梁武乃納侯景則其平日之所以致禮於佛者止足為
佞耳惡知佛之可好哉或曰佛之先固可恕也而學佛
者多無藉不才之子乃使雜揉於中國非計之得也曰
此又非予之所知也春秋之法中國而夷狄則夷狄之
夷狄而中國則中國之此不易之論也彼學佛者其善
惡固與齊民相等善者存之而不善者去之法之正也
今天下之人其為不善者不少也輕於自恕而一切歸
咎於佛欲盡去其種類是惡垢而并薙其髪惡莠而并
揠其苖也古之聖王必使天下後世無一物不獲其所
其效至於草木鳥獸咸若故有自蠻貊而來歸者尤矜
恤之況佛之徒處於中國也久不純於夷也而矜斥之
以自署為儒亦不仁矣或曰先正嘗病學佛者之髠也
緇也奉佛之居室太麗也以為勿髠勿緇而廬其居則
其教可漸隳也曰此又非予之所知也古有三年無改
於父之道者孔子以為孝為楚囚南冠而不易者君子
以為忠父肯堂子肯構皆見稱於先王之世佛之去今
千有餘年矣為其徒者奉其師飾其居守其法而不變
則其立教之嚴明與受教之堅定固世之所難也詩云
他山之石可以攻玉則存其徒以勵吾人亦無所不可
也或曰先正嘗言釋氏更不分善惡雖殺人之賊能一
呼佛便可免罪是佛者乃誨盗之首也曰此又非予之
所知也聖人不貴無過而貴能改孟子曰西子蒙不潔
人皆掩鼻而過之雖有惡人齊戒沐浴可以祀上帝此
儒者之教也若佛之心何以異此或曰佛之心固善矣
若其所謂降妖邪伏猛獸致晴雨與夫建齋救度設像
奉神則惑世誣民之甚者曰此又非予之所知也周禮
方相氏帥百𨽻而時儺則以之索室而敺疫大喪則以
之擊壙而敺方良此降妖邪之說也壺涿氏掌取水蟲
以壯橭午貫象齒而沉之則其神死淵為陵神謂龍罔
象之属而三代皆有豢龍氏此伏猛獸之說也太祝掌
事鬼神曰禬禜以除凶荒禱水旱司巫掌羣巫之政令
國大旱則率而舞雩此致晴雨之説也小祝掌禳禱以
祈福祥逺罪疹而素問亦曰上古之醫祝由而已此建
齋救度之説也是數者在先王之世皆掌於官府降及
後世官失其守而佛猶能之則古之遺法未泯也故曰
禮失則求諸野又曰儒者恥一事不知而中國乃獨以
是詆佛為妄亦不考之過也古者祭必用人為尸而其
流至于以人狥塟佛也者最號慈仁則固不能無過中者
矣故其祭祀之尸率以土木之偶代之盖有愛禮存羊
之意焉非若後世之直以木主而廢尸也或曰釋經言
佛乃丈六金身又有得古骸者其脛與齒比常人特大
故有佛骨佛牙之說是其誕而不可信者曰此又非予
之所知也左氏載鄋瞞一族以為防風氏之後即禹之
所誅者其身廣九畝其長三丈骨節專車其後裔有僑
如者為魯所獲埋其首於魯郭門有榮如者為齊所獲
埋其首於周首之北門杜預曰骨節非常恐後世恠之
故詳記其處也榮如以魯桓十七年獲而其兄焚如至
宣十五年猶在計其年當百有三歳矣其當生之年尚
未在數則其形骨之大壽年之永在古以為常而在今
以為異者尚多也豈止佛而已哉或曰佛有天堂地獄
閻羅夜义金剛之說而達摩西來又倡為之禪是則不
可不斥也曰此又非予之所知也予嘗攷之佛之國在
極西之境其所居謂之天堂猶後世天朝天闕之云其
犯罪者皆掘地為居室而處之謂之地獄南宋主子業
囚其諸王為地牢亦此類也其法有剉燒舂磨之刑如
書所載九黎三苖之為者閻羅則後世之刑官金剛則
後世之衞士也皆其畨國處生人之制而學佛者不察
謂皆施於己死者則轉相流傳而非佛教之也所謂夜
义羅刹鬼國者皆其地之土名其地去中國既逺風化
不及故其所生亦多異狀無復人類如史所載狗國及
羅施鬼國者可攷也而世之人乃欲以耳目可及者懸
斷其有無多見其不智矣達摩之所謂禪乃其國之人
士所撰次畧如後世諸子百家類書文集之属其間精
粗純駁雖大儒君子亦有所不免也況今之學者於孔
子之道亦不能無出口入耳之弊而又何暇於禪此亦
不足憂矣或曰先正嘗言人之斥佛者皆掠其粗以角
其精據其外以攻其内而不能辨其似是之非此佛之
教所以愈熾而儒之道所以不明也曰此尤非予之所
知也孔子曰民可使由之不可使知之又曰仁者見之
謂之仁知者見之謂之知不强人之所不能也聖門教
不躐等性與天道之説子貢以下皆所未聞今大儒君
子往往原心於𦕈忽析理於豪芒而與學佛者較勝負
誠非予之所知也大抵佛之為教亦欲使一世之人皆
歸於為善而已初不欲一世之人皆髠其首而緇其衣
去其相生相養之道也其書俱在可以考見而私憂過
計者斥之太甚遂使佛之為佛雖當盛王之世不惟不
得預於人列且不得與草木鳥獸為伍此儒者所以不
能充其意而佛至今存也朱子曰予少年見學佛者必
攻之每以勝之為喜不勝為憤近歳以來則見彼之陷
溺為可憫而吾道之不振為可憂不知血氣漸衰而然
耶亦情之所發漸得其正也嗚呼斯言盖盡之矣
　予處墳菴踰三年釋誠閏者事予甚謹予每言先世
　香火所奉無以用情當為爾佛解嘲以報之本以為
　戱而閏請不已因拈筆書之既而悔曰是當得罪名
　教矣將裂而火之則又惻然於中曰噫是豈足以重
　佛之幸哉留識吾過亦警學之一端也
　　　新安文獻志凡例
一編次以本郡先達時文為甲集先達行實中兼有外
　郡人撰次者以類相從為乙集
一甲集悉遵西山先生文章正宗例凡先達時文務取
　其平正醇粹有關世教者否雖膾炙人口不在録也
一朱子詩文不敢多入止取有關於新安者及本集所
　遺闕者及嘗流傳故鄉而刻石鋟梓者
一二程夫子之先雖新安人然遷居河南已久惟載其
　行實於乙集其二程夫子子孫從南渡居池徽者凡
　有文字謹采附入
一六朝及唐五代文字率用駢儷間載一二以備一代
　之體
一先達時文多有晚年手自竄定之本致與刋本石本
　異者又有經後賢所刪潤者(如朱子文有建安祝氏/節本洺水文有定宇陳)
　(氏節本虚谷文有東山趙氏節/本師山文有義烏王氏節本)今叅伍相校務從善
　本
一朱子注書凡先達稱官(如云范/太史)稱爵(如云吕/榮公)稱諡(如/云)
　(范文/正公)否則稱字(如云吕/伯㳟)或兼以號舉(如云張/南軒)今悉遵
　此例不敢稱名亦景仰忠厚之一端也
一先達時文有經名公題䟦評品者隨所見附書
一國初先達文字有紀述高廟剏業時事者謹備載之
　使觀者不敢忘於帝力非獨以其文而已
一近世聞人已捐館者其詩文隨所見附入餘俟續編
一乙集不分行狀碑銘誌傳止云行實以朝代先後為
　次乃遵西山續文章正宗例分道原等類以便觀覽
一行實中有文字冗長或牽書者遵朱子伊洛淵源例
　略加刪節不復識别取備事也
一行實中有紀載弗詳他文可以互見者附書其下其
　先達行實簡畧不能成章者止於編首總目中見之
　　　休寧志凡例
一休寧舊有海陽諸志多詳於宋元畧於本朝本朝所
　修者又多附於府志其勢益畧今悉蒐訪増入
一自沿革以下諸目多依舊志畧加増損惟名宦人物
　必其人已没乃録事定也題名及義烈賢孝已經旌
　表者無間存亡可徴也
一人物畧用西山續文章正宗例分勲賢等類以便觀
　覽
一田賦租稅戸口必兼前代書之見其等差者民命所
　繫也
一物産與他方同者不贅録惟特産者書之
一舊志有書目一類凡新志並削之今仍増入不泯其
　著作之功使觀者可以尚友也
一山川古蹟祠墓寺觀等類悉以逺近為次
一宫室山川名宦人物事蹟志已書之如有專文又附
　載之不厭重者所以備考閱且使觀者不以案牘視
　此本也
一所附文字在公署者必可按而行在民間者必可恃
　而勸非徒膾炙人口張大其事而已若慶壽哀輓譜
　序及扁額贈遣之類出於汎常者俱不能載
一凡地里人事中有踈脱者補之差舛者正之不能一
　一識别題名中有不能追補亦據可知者書之
　右凡例十條初定著以語歐陽君君亟是之曰據此
　必有可傳者㑹予與君前後入京未及竣事附者益
　衆率與此例不協而鄙文又多在焉不倫之誚其能
　免乎志之以諗觀者
　　　動静問
離謂坎曰人之生也其壽年率以百二十歳為常而人
不能以自全也則有戕閼之而已於是謂七十者為古
稀然以七十年計之始十年之穉也無所知後十年之
耄也無所樂其間所得五十年爾以五十年計之夜居
晝之半焉則其所得者二十五年而已坎曰不然古之
達者以為無事此静坐一日似兩日若活七十年便是
百四十由是觀之子戚戚然以七十年縮之而為二十
五之短我于于然以七十年演之而為百四十之長是
固不可以執一論也乃相與質之於震震曰二子者之
言皆是也夫離之以長為短者警夫動之無節者也坎
之以短為長者樂夫静之有恒者也静者壽而動者否
其斯之謂歟他日二子者以語巽巽曰是何言之舛也
子不見夫户之樞乎空屋之户樞終歳不動而朽闤闠
之戸樞無日不動而存是動者壽而静者否也二子者
憮然曰噫言若是其不同也吾且何歸乎則又以語兊
兊曰子何泥之深耶風中之燭不旋踵而消宻室之燭
則可以通夕至人之所喻也孰謂壽者之一於動乎亦
孰不謂壽者之一於静乎子毋泥於是而自得之可也
二子者未之有得也復往就艮而問焉艮曰皆非也子
徒知夫動静云爾動中之静静中之動子弗知也終日
擾擾而主人翁者凝然動之静也心如死灰而中有豆
爆焉静之動也知動之不可無静静之不可無動則知
壽之理矣語未畢而坤至撫掌曰此真人之道非聖人
之道聖人也者順天地法四時春萌而夏茂者陽之動
也秋歛而冬閉者隂之静也當動而動不逆之以斁吾
陽當静而静不反之以耗吾隂陽常舒而魂鬯春夏之
温且燠也隂常慘而魄凝秋冬之凉且肅也一動一静
惟其時於是而有不壽之壽焉世之人烏得窺之二子
者曰至論哉受以歸上崆峒之山禮乾而吿之故乾曰
此聖人之道非神人之道也神人者以太一為體以太
虚為用其目瞢瞢其耳聵聵其心冥冥其體礧礧其居
若尸其行若游其語若忘其寢若休混兮闢兮不可以
象溟兮滓兮不可以執無動也亦無静也先天而生莫
知其所成後天而終莫知其所窮又何有於壽年之久
近晝夜之短長動静之相沿有無之相乘而為汝譊譊
然著之言語文字之末哉二子者相顧自失俯伏以謝
曰此非所謂天人語耶何其淵哉幽𦕈而鮮倫昭曠而
無垠使閱之者洒然若沉疴之去體怳然若大夢之得
醒也
　予在南山竹院與逸清高士閒坐逸清以人生易返
　相警予因以長公息軒詩相謔逸清遂請書其事而
　鄙見有不可遏者乃極論之如此逸清以為何如
　
　
　
　
　
　
　
　
　
　
　
　
　篁墩文集巻五十九
欽定四庫全書
　篁墩文集巻六十　　　　明　程敏政　撰
　　賦　詞　誄
　　　瀛東别業賦(并序/)
　　予家有别業在瀛城東之青陵鄉皆先世所遺者
　　出東門十里餘縈紆而北過桃園望之有堂翼然
　　高出即其處别業有三十有二楹榜曰晴洲晴洲
　　者家君别號距屋後不百武為金沙嶺先塋在焉
　　嘗有芝産之異塋周繚以垣垣左右松檜蓊然榆
　　栁匝植而榆特盛又號榆莊出垣後有山阜三隆
　　然自逺徂近浮青沃緑蔚有殊意抵垣而止垣之
　　前平岡漫疇可十頃宜麥與禾黍皆不敢自有取
　　以供祭祀周族人義莊也垣之東為虹堰如伏龍
　　蜿蜒數十百丈沉沉而南有土峯四巍然參聳杖
　　䇿一登則平原曠野豐草長林杳然無際荒烟野
　　燒間多遼金以來遺跡殘碑斷碣拂拭可讀斗折
　　而南為南􁀙村村居十餘家雞犬聲相聞登前峯
　　手歴歴可數稍北入湖泊中多菰蒲葦蘆傾城人
　　樵取之月明風清有聲雜遝西行二里餘為澗河
　　兩水交拏中得平地結草堂其間河流縈帶潔清
　　紺寒迤邐而北夏月紅蓮緑荷不下萬本香冉冉
　　聞十里餘乘小舟載酒以入摘新房煮鮮鯉使人
　　竟日忘歸河水溢而旁行平沙漫流潺潺然與風
　　疾徐築堤以捍水岸兩夾田數頃其水宜稻稻色
　　紅而味香盖鍾蓮之氣故也予以天順甲申秋謁
　　吿歸省始獲居之愛其地之偏先塋之在即可以
　　業進修而却世紛也乃撮其景而書之又從而賦
　　之
噫予宅此瀛之東兮實裴廻於故林邈塵紛之却掃兮
日娛事乎幽㝷出四顧於原野兮覺山幽而水深孰使
予之不能去此兮恍冲發乎靈襟儼前瞻乎衡門兮䕃
嘉榆之好隂敞茅堂之奕奕兮中有書而有琴眷後顧
而得翠阜兮抱樂丘之嶔嶔想玉芝之開祥兮悵白楊
之蕭參極吾目而南望兮見土巒之參聳曰青陵之四
峯兮踞長原與高隴陟崔嵬而眺逺兮訝海雲之飛湧
凛予足之不可久駐兮倐神悸而心動深吾行乎北坂
兮循沙嶺以委蛇日下照而晃漾兮粲金粟之離離欲
低頭以披揀兮笑童子之何知疑布地之不可拾兮幻
色界之潛移羌一堰之數百丈兮獨横亘而在東坐廢
堤以凝睇兮若沉沉之澗虹撫故國而發永歎兮餘白
草之荒叢望墟里之依㣲兮識南􁀙之逺村隱桑柘之
藹藹兮聞雞犬之喧喧每東作於南畝兮恐荷蕢之過
門策吾馬以南馳兮入桃園之深塢遇東風之駘蕩兮
紛細落之紅雨憶天台與武陵兮遺仙踪於千古忽予
不知所如往兮問樵夫以前路放吾舟於北渚兮下澗
河之中流渺紅緑之十餘里兮聽匝岸之蓮謳時舉網
而得魚兮佐壺觴以夷猶日既夕而興不可極兮反予
棹兮汀洲惟兹境之為勝兮固穹昊之所閟謇予獨何
人兮乃專之以自計也嗟夫人之膠擾兮慕冠盖之相
望辟蒼狗之過目兮胡終日而遑遑抑孰若予之容與
兮製薜蘿以為裳涉吾水以擊鮮兮登吾山而採芳揖
安期與羡門兮聊駐景於扶桑約山水而永誓兮樂吾
生以徜徉
　　　歳寒三友圖賦
　　　　君子三友直諒多聞
瀛東子夢遊寒山之下暮江之濆渺長空之黯澹靄凍
雪之繽紛見籬簁之清景臭樸􁎐之竒薫爰有侃侃徂
公亭亭渭君擕江娥而並駕挾光景以三分予乃翼然
而趨辴然而喜慨紅紫之烟銷忽青白之鼎峙願締好
於一時請致頌於三子若夫勁節外聳虚心内涵陋晉
賢之數七卑蔣逕之徒三撫斑管以含情攀龍有恨挺
瑯玕而結秀棲鳯無慙亦有氷骨囏容鐡心自守據山
枿以稱魁愛水仙而篤友半苞異味終為調鼎之資五
出蕃英的是㪚花之手亦有勢軋虬鬚力擎鰲極凌桂
月之高寒突排雲之孤直材斯鉅也將供梁棟之需性
孔堅兮不愳氷霜之蝕盖三子者豈終老於窮荒必晉
用於王國者也於是渭君戞然長鳴以告瀛東子曰吾
徒樂廣漠之居稅囂煩之障照寒陂以容與對幽嵒而
舒暢恐世鞅以來仍詎子言之可諒乃左引徂公右挾
江娥撃素節發浩歌歌曰
佩連姢兮山之阿歳云晏兮霜霰多眷同盟兮保貞吉
世炎凉兮將奈何瀛東子亦倚歌而和之歌曰月昏昏
兮波沄沄喜執手兮悲離羣謇三良兮望不極悵回首
兮空梨雲歌畢相顧而散餘音尚聞羌宿酲兮未解顧
塵絆兮方殷託丹青以寄傲何夢覺之足云也
　成化癸巳初冬予醉卧槎山小處夢遊江南籬落間
　為人作三友圖賦覺而忘之獨記其韻時大雪方霽
　寒氣襲人四顧窅然月色如晝想三友之不可見欲
　追賦未能也同門友祠部李君景和擕此本求題因
　模倣舊遊用以塞白而才踈詞拙不免為大方家所
　笑輒附此以志愧云
　　　保齋先生劉文安公哀詞
繄先生之不可作兮羌獨慨於予衷眷哲人之已矣兮
越吾道之將窮抑上帝之福善兮忍孰遘夫厲凶猗先
生之早歳兮鍧有聲於江右行氷雪其皦如兮文燁若
兮瓊玖亶家學之孔藏兮媺石潭之善誘既得雋於丹
陛兮遂儤直於黄幃爰抽書與晉講兮每紆金而賜緋
嫓古賢之法從兮舎夫人其疇依柄校文於兩闈兮詔
儲材於三舘乃紹古以作程兮翕諸生之相勉眎先正
之施教兮嗟典型其未逺􁄂南宫以副任兮應北扉之
旁求用敷惠於下土兮以祇賛夫帝猷胡先生之觀化
兮遽反袂於故丘也亦將厭世之鞅掌兮思與造物而
真游也皇念兹以不忘兮曰錫命於九原惟褒崇與節
惠兮應足慰乎貞魂紛愍册以來下兮藏冠舄於御壟
雖身殁而文鳴兮在先生其奚慟誶曰悲風飄蕭兮夜
塚幽隂哀鈴索寞兮寒雨浸滛撫故國以何許兮望江
上之家林顧巽嶺之雲黯兮瞰禾川之水深恍德音之
在耳兮悵予涕之沾襟竚先生以歸來兮渺人間之古
今
　　　哀楊化州詞
　　楊時亨父諱景滇人也起儒為吏歴霸澧化三州
　　皆有惠政既引謝貧不能歸乃棲跡楚之巴陵㑹
　　有薦其子一清者因偕來京師歳壬辰一清舉進
　　士而時亨父竟以疾卒予與一清友悲時亨父之
　　客死也為賦楚些三章以見世之為亷吏者其難
　　如此云
嗟嗟化州兮何之雞山崒崒兮滇水瀰瀰撫故國兮天
一涯夫君去兮魚鳥悲蠻烟撲馬兮僰道委蛇門巷兮
蕭蕭丘隴兮纍纍仰看明月兮羌不可以獨往嗟嗟化
州兮盍歸乎來
嗟嗟化州兮焉如五嶺嵐深兮山鬼揶揄夫君往兮路
縈紆渺遺黎兮長號儼徘徊兮故墟懸兩旗兮佩桃弧
望夫君兮歳云徂幽明異路兮杳不可以終極嗟嗟化
州兮歸來爾居
嗟嗟化州兮曷歸楚江澨兮開兩扉洞庭雲兮晝㝠巴
陵草兮春菲舟遥遥兮旅櫬見烏鵲兮南飛慨浮生兮
朝露晞惟素業兮皜皜與令名兮馡馡嗟嗟化州兮悵
不可以再作渺予懐兮涕沾衣
　　　倪文僖公誄
　　南京禮部尚書静存倪公先生之捐舘也有詔贈
　　太子少保諡文僖遣使者諭祭官給葬事恩禮優
　　渥走竊私念古者公卿大夫之請諡也有狀其定
　　謚也有議其受諡也有誄而近代闕焉走童子時
　　即獲登先生之堂先生不鄙而禮之其後又獲與
　　先生之子侍讀君岳聨名鄉薦書同職詞林踵
　　先生之後通家之誼視他人為深顧無所用其情
　　謹掇拾羣行補為誄詞一篇授侍讀君用備家乘
　　云爾非敢以施諸廟堂之上也
嗚呼倪氏有偉静存泝流而原維寛之孫由汴徂淛三
徙上元展也仁里煥乎德門維是静存粤克讓父生抱
竒質不與衆伍電輝雙目星列四乳早遊社庠繼入公
序勤學好問逺近夸詡䇿登一甲名動九重筮官詞苑
日直鼇峯巍巍北岳代祀禮共旱魃銷亡不為歳凶渺
渺朝鮮皇華使通獞獠啁啾避其詞鋒入奉經幃恒事
啓沃畨從文華每有忠吿再轉桂坊荐佐芸局時分郊
獻亦預廷讀景皇稽古國志吿完胡越一家有筆有刋
進大學士位極儒冠予出内帑白金綺紈英廟中興俾
吿復位荆楚諸王有祝有幣秩中大夫得叅政議歸載
官舟圖書襆被迨居翰長選輔皇儲詞言􁃻􁃻容色愉
愉朅當京試遂握文樞才者彚進幸者斯袪白璧何瑕
青蠅載止詔獄難窮朔方逺徙左右琴尊倘佯山水釋
尤來歸害愠害喜猗與舊學復侍今皇東閣珥筆南院
分章兩京典禮除命交相萬壽來賀賜衣輝煌維老成
人宜大宗伯疾疢俄嬰優閒竟獲特荷恩綸錫之誥策
祖考増封寵光有赫胡命不淑遽捐高閎士林傷䀌當
宁悼驚贈官宫保節惠易名祭遣使諭葬許官成嗚呼
静存身歴三聖華國之文事上之敬公議百年豈無攸
定哀榮一時於斯為盛矧有令子庭訓孔揚玉堂接武
金榜傳芳新亭江逺鳯臺山蒼箕裘不墜冠舄永臧嗚
呼文僖没而不亡
　　　張太原誄
　　故懐逺將軍太原左衞指揮同知江都張君諱玉
　　字克温起諸生以受世禄備禦偏頭關若干年檢
　　身愛士為時聞人屢用敗敵功被爵賞而桑林平
　　之㨗尤竒不幸未䆒其施而以疾卒公有三子其
　　孟曰泰以功進山西都司都指揮僉事其仲曰頥
　　舉進士歴官都察院右僉都御史巡撫宣府其季
　　晉方以鄉貢士待次禮部而都憲所以為顯揚之
　　地在異日者盖有大焉公於此可無憾矣走不佞
　　辱交都憲公成化初獲聯官於史局經幃之間又
　　同侍青宫得聞其先事甚悉故因其請為述誄詞
　　一首畀之以少見通家之義云
粤張之先世望清河孝友維仲名著弦歌善積孔厚子
孫實多封留佐漢功尚韓何亦有埋輪遺直靡頗嘉貞
顯唐高門峩峩父子弟昆里號鳴珂宋相師亮才勇畨
畨將兵守代威懾沙陀本根百葉分布條柯猗懐逺公
故家江北起於維楊世濟其德迨其考君益培以植紆
金服緋功在武翊嗣世得公長髯紫色考厥平生維祖
是式少遊於庠好修雅飭涉獵經史弗事行墨元象堪
輿握竒占扐茍可輔身亦罔不力爰世其爵動止靡忒
有關偏頭據山之崱屏衞京畿寔是險塞方公未來邊
事孔棘暨公戻至號令有則言言武弁爾奉爾職膴膴
屯田爾力爾穡死者與槥懲彼掊克逋者代償恧彼貪
冐一軍大和鮮或䜛慝有黠者㓂近我關􁁜去來如風
勢不可測抵桑林平衆也惶惑大聲叱之氣已吞賊鐡
甲雕戈白馬金勒獨當其鋒誓以報國黄塵四驚赤日
未仄一矢向㓂應弦而踣從騎乘之烽火遂熄還我畜
牧安我反側孰是大酋入我徽纆孰是名馬歸我畢弋
於再於三殪爾蝥螣維皇録功嘉此雄特綵幣載函獸
錦是織副之帑金下自宸極懋賞屢班崇階峻陟子繼
孫承有誥有敇五十四年齒壯髪黒天胡降菑一疾遂
革行者弔公罔不太息麾下哭公罔不傷䀌太原之郊
奠此塋域百畜未施公壽何嗇於戲哀哉幸公三子有
武有文如古三鳯羽毛繽紛孟也克肖提其舊軍允釐
戎務既清以勤襲㓂籌邊亦䇿竒勲乃受閫寄名振并
汾仲職侍從夐超人羣渠渠史局紀載華勲秩秩經幃
鋪張典墳高文直道一日登聞賜衣總憲刺豸盤雲受
詔行邊天葩吐芬士望攸惬帝憂以分竚䋲祖武絶彼
塞氛楚楚季子學窮朝曛鄉書以薦宦業方殷於戲三
子鼎立誾誾公於九原胡寧不欣顧走淺劣託交次君
聆公之名如嗅斯薰誦公之行如飲斯醺西矚佳城宿
草初蕡岸山形勝磵水聲沄彷彿英魂以蒿以焄敬述
斯誄莫知所云
　　　彭城廢縣賦
　　予南歸扺徐州境過所謂彭城廢縣者黙念從古
　　受兵莫甚於斯因問舊戰場及戍守之地漫無知
　　者盖徐之為樂土也乆矣馬上四顧山川相望慨
　　然興懐而為之賦
繄歳功之將晏兮攬予轡而安之撫周行以長邁兮歴
彭城之舊基迤蒼山而西鶩兮渺黄河之東馳苦朔風
之孔棘兮顧寒日而凄其睠此邦之千里兮乃水陸之
一㑹想前朝之攻伐兮餘戰場於河外庸黙叩於青編
兮付興衰於永嘅惟偃王之僣王兮紿侯國以來賔方
周室之殷盛兮實肇亂於伊人偉劉項之崛起兮紛逐
鹿於亡秦望睢沙與臺草兮莽蹤蹟之湮陳彼操布之
相持兮屬炎政之不振爰借州而倡義兮嘉漢中之懿
親粤五胡之迭興兮地胥淪於盗據羌祖生之桓桓兮
稍輯寧夫徐豫迨典午之中葉兮又惡鍾於宋裕亦偃
月之堂堂兮却魏人於兹處考南北之分疆兮盖無日
而不兵計景宗之摧堅兮與明徹之毁成固時運之使
然兮貽千載之稱評間士𢎞之竊有兮曾一敗而不支
及從巢之逆温兮竟覆唐而代之嗟汴宋之失守兮尤
扼腕其可悲死趙立於淮隂兮潰顯忠於符離近勝國
之迄籙兮復首兵於斯土何李貳之逋逃兮罹托克托於
讒苦固天假以驅除兮啓真人而作民主也慶今徐之
百年兮安其生而莫予侮也誶曰徐之田兮條桑徐之
川兮有梁弦誦興兮干戈不揚舟車㑹兮罔有殊方仰
帝力於無窮徐之樂兮未央念昔人兮安在聊述古而
成章
　　　哀龍峯詞
　　成化己􁁲春二月既望予謁吿省覲自新安還朝
　　道出無錫其明日縣人武昌太守秦君送予惠山
　　之下泣指其望中以示曰此謂龍峯䕫得地其址
　　而營之以葬母安人殷氏者也既又泫然道安人
　　所以為女為婦為母皆鑿鑿乎孝淑賢慈之實盖
　　予心識之不忘抵京之踰月秦君寓書吿哀於所
　　還往予固秦君友也追為詞三疊以相其哀云
彼龍峯之趾兮孰揜斯土猗安人之居室兮允孝維女
父客兮何之我殷疾兮愁苦歳屢更兮食不甘恨不為
男兮幹父之蠱將女宗兮為期詎凡子兮可伍性之純
兮壽而康曷蒼顔兮榛莽望龍峯兮巋然嗟孝女兮終
古
彼龍峯之趾兮生氣攸聚猗安人之理家兮允淑維婦
相夫子兮肅雍畫壼政兮孰予敢侮髪刁騷兮垂霜心
恭儉兮如許率女紅兮不為勞敬婦之職兮作爾繩矩
何禄命兮愆期俾夫子兮淚如雨望龍峯兮挺然嗟淑
婦兮終古
彼龍峯之趾兮有營一塢猗安人之在堂兮允賢維母
儼鼎峙兮三男舉華身兮簮組偉一男兮亢宗奉鸞封
兮綵衣舞属榮養兮孔殷遽神遊兮元圃肅音容兮無
方渺青陽兮在戸望龍峯兮蒼然嗟賢母兮終古
　　　弔稽莊詞
　　予在史局考宋諸傳記見高郵之地有稽莊莊之
　　人曰稽聳當文山丞相自北亡歸時聳迎事其家
　　甚謹又津遣赴行在其後工部侍郎抑岳奉降表
　　過莊上聳憤其賣國殺之殆古所謂義俠者也而
　　史不詳著其事予過高郵問莊所在漫無知者因
　　為辭以弔之
莽予舟兮北征過淮南之故城問稽莊兮何許懐志士
兮如生方文山兮竄身脱羈械兮宵遁望南天兮淚流
孰可雪兮終恨嗟若人兮傾家濟纍臣於方困雖中興
兮無期盡我心而奚論彼抑生兮胡顔匿降表兮懐中
賣吾君其奚忍幸千里兮途窮凛若人兮奮劔顧白日
兮當空揮佞首於一擲竭草野之孤衷噫宋社之莫復
兮固天禍之不悔既中外之决防兮遂忠讒之失類夫
何一士之蹇蹇兮獨此心之不悖眷衣冠之濟濟兮曾
編氓之弗逮豈民彛之未泯兮繄世教之終在盻湖水
之東流兮撫桑柘之依依黯青陽之西逝兮澹條風其
吹衣慨去宋之既逺兮渺人物之俱非咄前史之靡究
兮豈見畧於卑㣲想叔世之義俠兮舎斯人其安歸
　　　程逸士士廣哀詞
　　士廣諱宗大世居婺源長徑與予同出陳將軍忠
　　壯公長徑人率稱之曰逸士而不名本其德也逸
　　士性孝友凡從子不能存者以己産易地於柿木
　　段為屋安之好善樂施建心濟橋崇福亭以便行
　　者飾蓮峰龍潭諸神祠為一鄉祈禱之地墾闢道
　　路在在有之丁歳饑則輸粟以助有司賑貸焉配
　　秋湖詹氏婦道母儀庶幾古人盖逸士樂有賢内
　　助而德益劭名益顯其卒也合葬胡倉之原子四
　　人曰祥金銓鎬鎬以輸粟授義官孫十九人曰理
　　紀者尤秀頴不羣選為儒學生屢赴秋試不利盖
　　逸士積善累仁未食其報而有待於異時者將在
　　於此紀嘗從予遊予編統宗世譜理與其事因得
　　逸士之為人而不及見也哀之以詞
指星源而東鶩兮望長徑之舊鄉眷吾宗之逸士兮曾
幾何而遽亡惟相湖之分支兮底星水而益長粤逸士
之有生兮如材木之孔良尚大禮以為冠兮服衆義而
為裳守一敬以為輿兮篤正學而為航彼羣從之無安
居兮考柿木為之房彼行人之或病涉兮駕心濟為之
梁客路險而莫可遵兮孰為之康莊忽相顧而愕眙兮
歌逺道之尚羊神棲毁而弗顧歆兮孰使之焜煌忽偉
觀之在目兮便鄉人之禜禳丁歳事之大侵兮發我居
之積倉嘉一子之應門兮被束帶而增光懼家聲之弗
振兮續奕世之書香儼諸孫之服訓兮傳兩經而擷芳
惟德善之克備兮亦女德之交相方壽考以偕老兮宜
樂養乎高堂曷優游而卒歳兮竟全歸於一岡渺東流
之不返兮嗟西日之不暘莽宿草之交道兮鬰宰樹之
相望繄浮生之如許兮歎風燭之易戕獨令名之可傳
兮撫歳月而難忘將前修之既嗇兮必後賢之是償企
青紫之連升兮看門閥之大昌表宅墓於後來兮俾祖
德之彌彰雖逸士之不可以復作兮亦何憾而䀌傷聊
陳詞以慰夫人於地下兮恨莫奠乎椒漿
　　　望雲詞
　　休寧北街有宋龍圖閣待制查公道之墓予每過
　　之輙裵回而後去公子孫環居其旁甚盛曰以忠
　　者尤讀書好禮思其親不忘嘗顔其軒曰望雲予
　　嘉其孝為賦望雲詞三章
雲之興兮油油澹若絲兮山之頭蟬綿不已兮杳莫知
其所由朝吾軒兮相望渺吾親兮焉求彼雲之烝然兮
來思增我心之離憂
雲之行兮靄靄紛若絮兮山之外廣漠無方兮莽不知
其所届晝吾軒兮相望嗟吾親兮安在彼雲之飄然兮
何之發我心之長嘅
雲之歸兮溶溶騰若馬兮山之中委蛇無餘兮忽不知
其所終暮吾軒兮相望眷吾親兮何從彼雲之漠然兮
去之重我心之忡忡
　　　忠愛廟四時哀詞
　　忠愛廟者閩汀之人以奉其郡推謝侯得仁者也
　　初謝侯為汀有惠政民以不寃而又當鄧冦之亂
　　力戰堅守以完其郡生其人劇盗漸平而卒於軍
　　故汀人哀思之不置又相與私祀之甚乆成化初
　　有司以聞乃秩諸祀典而號其廟忠愛云前此敏
　　政之族兄熈嘗倅於汀能道侯事盖每有懐賢之
　　感而莫致瓣香之敬焉比來京師侯之子今少宗
　　伯先生復出先師李文達公所為侯墓表相示因
　　益以知其家世行治之詳輒不自揆為撰四時哀
　　詞遺汀之人以相夫歳之有事於廟中者
嗟侯之不可作兮經今幾春汀民思侯兮曾不間乎夕
晨青陽來兮駘蕩紛碧草兮如茵倉庚鳴兮下上裊垂
栁兮映人仰侯像兮在堂儼朝衣兮端鞞紳我遺黎兮
孫子念歳事兮更新觥有注兮村醴俎有薦兮溪蘋感
侯之德我兮涕下侯無忘兮汀之民
嗟侯之不可作兮經今幾夏汀民思侯兮每登高而望
松檟羌薫風兮應弦倐大雨兮鳴瓦朱實紛兮垂庭鬰
青苖兮被中野我侯兮何之廟巋然兮山之下扶老兮
携孫遲侯來兮車馬新麥薦兮滿盤清酤酹兮三斚侯
無忘兮汀之民感侯之德兮我淚盈把
嗟侯之不可作兮經今幾秋汀民思侯兮揮予涕而莫
収慘凉風兮夜發望大火兮西流采黄葉兮别浦擷芳
芷兮中洲吿西成兮祠之下紛羽衞兮鳴騶彼欒公兮
已矣孰如汀兮社吾侯動絲竹兮歌賽燕雞豚兮膳羞
汀之民兮侯不忘我民之感德兮無時休
嗟侯之不可作兮經今幾冬汀民思侯兮淚莫知其所
從交宻霰兮在地凛朔吹兮鳴空溪水落兮石露瘴雲
消兮日中奉侯鞾兮遺愛撫侯劔兮遺忠幸我民兮農
隙感流光兮歳窮開臘醅兮謝侯功挿寒梅兮為侯容
願無忘汀民兮如子感侯之德我兮如翁
　　　厚德羅先生誄
　　公諱昇字進善泰和人其先盖出於旌孝羅氏世
　　業儒而公之大父子理入國朝首舉進士同知德
　　安府事以亷介弗偶聞至公不幸早孤益勤其身
　　以懋纉先世之德業因自號進修受學其外世父
　　太師楊文貞公文貞愛育之與諸子恒均其卒也
　　年僅四十有九文貞之子奉常公叔簡題其墓曰
　　大明厚德羅先生君子謂之稱情於今盖三十年
　　矣公之子明仲遂以經術致身受國之寵而貤之
　　公初贈翰林編修再贈司經洗馬君子又知天之
　　報善人固有出於身後而不爽者惜予生晩不及
　　升堂考德問業而獲與明仲逰同事於史館經筵
　　最乆同為宫僚受麗澤之益最深盖因明仲而益
　　得公之為人於是敬述羣行為誄詞一通用致景
　　行之意且以吿夫四方士之未知公者
猗歟羅氏系出祝融儲休委祉望江西東或爵之顯或
貲之雄有赫旌孝益稱碩宗維此旌孝在宋之紀始望
太和曰伯壽氏刲股藥親誠孝曷比帝書在門永照墟
里傳世凡幾廼至德安以經起家以道守官維蘗斯苦
維氷斯寒罹枉被謫操豈不完吁嗟乎公德安孫子斬
焉遺孤失所棲止身羈西戎籍未東徙如玉如金沙石
叢委吁嗟乎公道豈終貧維天祚善悔銷慶臻孰其保
之嚴嚴孺人孰其拯之赫赫師臣維此師臣異姓伯父
愛公比兒悼公何怙既授之經載正其譜維公孑然志
亦繩武隱惡必詧懼菑其身善言必踐懼辱其親賢哉
乎公繄性之醇心如處子行方古人孰從貴游歛容退
却孰薦公車力辭末學賢哉乎公惟義之樂謝彼塵氛
安此邱壑謂公眉壽為士之依孰謂公疾而與世違此
夕何夕雲昏少㣲羊羊之嶺溘焉全歸肅肅奉常師臣
之嗣厚德之名爰勒墓次如漢有道匪我私諡美哉稱
情身後之事嗚呼厚德没今幾秋有偉震器克對先猷
爰奉詩禮卒其進修及第於廷名動九州史舘儲闈卓
収儒効貤恩贈公有敇有誥既世其忠亦世其孝孰謂
善人而罔食報維我無似属在後生獲友公子聿思老
成敢述羣行慰於㝠𡨕嗚呼厚德百世之徴
　　　邊先生哀詞
　　邊先生之捐舘於任丘也鄉人子弟相與弔且哭
　　曰噫先生古人也而今遂不可作矣先生以經術
　　取進士為行人為戸部二十年而伈伈若無官之
　　人屢乘使軺不辱君命晚司邦計善於其職而黙
　　黙若無能其所發宏矣而先生持之以恂恂謝政
　　十餘年享壽八十有一其所得侈矣而先生處之
　　以兢兢盖其施於身者有淳謹樸茂之行積於家
　　者有孝弟忠厚之澤與漢之萬石君相類故禄至
　　於大夫封至於金紫人不以重輕而獨曰邊先生
　　者以德不以官也古所謂鄉先生没而祭於社者
　　其庶幾乎走之先尚書襄毅公與先生契交而走
　　與都憲同受業閣老吕文懿公之門每以童子登
　　先生之堂奉几杖而聆誨言故於其没也尤䀌然
　　不能忘輒為哀詞一章以自附於通家之義
猗嗟先生非今之人兮其言之訒而行之醇兮發軔仕
途無停輪兮南走越裳而西入秦兮進署東曹朅垂紳
兮朝計蒭茭而莫閱囷兮郎位老成宜奉宸兮孰使之
歸而逸其身兮社鼓闐闐㑹比隣兮杖屨雍雍撫松筠
兮舉目菑畬凛先業之未湮兮遶膝斑斕喜後嗣之益
振兮矧有子而桓桓作憲臣兮抑有孫而姢姢異常倫
兮白髪朱顔際昌辰兮踰八望九樂天真兮云胡遘疾
而遽罹屯兮有登於堂索其賔兮有飲於鄉弃其僎兮
奠出九重列鼎食於重茵兮恩隆一丘表碩行於堅珉
兮嗟嗟生死如隔晨兮望望桑榆倐經春兮豈無貴富
等浮塵兮孰如先生里之仁兮蓊鬰家林緑蓁蓁兮嗚
咽河水白𥻘𥻘兮羌德容之莫親兮悵教言之若新兮
寓蕪詞於一陳兮冩我心之哀呻兮
　　　屠公哀詞
　　竹軒居士屠公諱機字汝敬者平湖之聞人也教
　　其子勲舉進士歴官南京大理寺右丞再受封至
　　奉政大夫刑部郎中乃卒葬邑之鄂陽山五年矣
　　予嘗聞其賢未之獲識邇者被放南歸始得李學
　　士賔之所為銘文讀之益知其詳而予於大理君
　　雅厚善也則為詞一通以哀公致懐賢之思焉
繄鄂陽山之何許兮渺白雲之悠悠下瞰平湖之水兮
浩無聲而東流悵若人之已矣兮藏冠舄於斯丘雖聲
容之日逺兮羌德音之未休惟夫人之抱竒操兮允可
覬於前修紉蘭蕙以為佩兮緝芙蓉而為裘時脫畧乎
塵鞅兮亦容與於芳洲强吾莫之懼兮弱吾莫與之仇
謹禮維與義防兮前吾行於大猷粤歳之孔侵兮念同
胞之瘦死發私廪以賑之兮拯菜色於安止彼官服之
與官階兮初何心於為市令欵門以至再兮堅吾讓而
終已凛元冬以夕游兮聞泣聲而􁀾􁀾解縶人於水國
兮得更生於窮途奉百金以為壽兮猶此報之曷紓急
麾之而弗納兮豈吾行之可渝亶至性之天成兮知孝
弟之在我生䑛其患瘍而愈兮没又廬於墓左雖先民
之奉慈兮亦何慙於印可疾吾事之終身兮子又恤其
坎坷眷愛兄之若斯兮誠有警於嵬瑣矧内子之聯德
兮人聿稱其肅雝彼三女之來歸兮廼中處無愠容挺
七桂之森森兮益克昌於屠宗非夫子之示則兮將内
治之憧憧顯有嫡之一郎兮式克遵於王度起一經而
登仕兮匪有慕於貴富佐廷尉而帝汝嘉兮歴要津而
上溯非而子之克家兮實義方之有素噫賢聲之孔碩
兮終莫掩於聽論觀鄉射之禮行兮飲惟公之是尊凡
十有二賔席兮作儀範於里門被命服以昭德兮仰天
語之粹温由郎大夫以漸進兮彰勸善之貤恩胡閱世
七十有五歳兮遽返駕於昆崙驚馬没雲散於一朝兮
恨高風之不可即也惟琴書之與杖履兮將儼然如昨
日也望嘉禾之仙里兮莽予思之東馳采山花以崇豆
兮挹湖光而薦巵撃琅玕而些夫子兮魂庶幾其聽之
徒怊􁦸而莫予遂兮聊遡風而陳詞
　　　永思堂辭
　　都憲光山熊公騰霄失怙恃之三年舉進士登科
　　之録署曰永感既出宰武進乃題其故里之堂曰
　　永思感其禄不逮而終慕之意也故太宰王公武
　　進人實記之而縉紳大夫為之贈詠成巻矣公出
　　入中外幾三十年所至必以自隨遇相知必出以
　　求益其思之弗置如此𢎞治丙辰春自山東馳書
　　新安請予一言予方在疚凡一切文字久已謝去
　　然發公之書而重其意為賦哀詞二章且序其事
　　見予言之不得已也
晨登吾堂而省兮恍音容之猶炳炳兮孰使予不敢仰
視而氣屏兮覺吾親之不可得而駐兹景也羌庭戺之
閒静兮越風雨之凄冷兮等百世於一刻之頃兮亦孰
以泄吾之悲哽兮惟訓言之恒警兮庶以盡吾之耿耿
兮
昬登吾堂而定兮若有聞乎欬與謦兮孰使予之若夢
而伏聼兮呼吾親而莫之應也悵紅日之既暝兮又白
煙之交凝兮慨九原之不可即而遼夐兮其孰使吾目
之瞑兮迪吾後以義方而或感兮庶吾思之或稱兮
　
　
　
　
　
　
　
　
　
　
　篁墩文集巻六十
欽定四庫全書
　篁墩文集巻六十一　　　明　程敏政　撰
　　頌　歌曲　古樂府　詩
　　　平逆頌
　　天順辛巳秋敵帥博囉擁衆冦迤西上命懐寧伯
　　鏜帥師禦之而以兵部尚書昂節制其軍先是昭
　　武伯欽及其黨以靖難功權傾中外上稍裁抑之
　　遂蓄異圖時以七月二日出師欽約其兄都督鐸
　　從兄都督􁀙弟都指揮鉉謀入内為亂推其黨之
　　黠者為謀主而以其部所典禁兵及其仲父宦者
　　吉祥為内援并結番將都督巴延額森等數十人
　　以樹黨是日都指揮旺扎勒圖亮詣長安門告變夜
　　二鼓宫中聞變詔侍直中官執吉祥以俟天曙漏
　　下四鼔舉兵犯闕合番漢人五百騎直抵禁城雷
　　鼔大振撾殺錦衣指揮杲擊翰林學士賢傷首并
　　執吏部尚書翺於東朝邸鐸帥數騎而西殺左都
　　御史深斮傷廣寧侯安時禁門未啟欽督其黨縱
　　火焚東西皇城門及東華門朝臣悸散莫知所出
　　達曉王師始集詔㑹昌侯繼宗將之鏜督諸軍先
　　登恭順侯瑾及諸將臣分道逆擊昂以精兵殿之
　　首尾聨絡旗鼓相望欽退屯東華門􁀙以衆接戰
　　王師鋭甚賊衆披靡自辰至午敗􁀙斬之欽中流
　　矢創甚振䇿以馳適瑾將五六騎出覘卒與欽遇
　　衆寡不敵力戰死之還駐東大市街相拒至酉鉉
　　以百餘騎往來馳突者三王師環結不動自相枕
　　籍鏜令執潰者斬以徇責戰益急發神臂弓射之
　　追斬鉉欽益懼使百餘騎還攻朝陽門不克諸軍
　　進薄其衆大破之鐸為亂兵所殺欽入其家溺眢
　　井中其黨巴延額森等縋城以遁遣兵追之皆被
　　獲是晩乘輿出御午門朝百官詔下吉祥及巴延
　　額森等於御史獄皆伏誅仍以鐸棄市而磔欽屍
　　籍其家以賚將士餘黨並落二職流嶺南旌死節
　　功追封瑾梁國公諡忠壯贈深少保諡莊愍論功
　　行賞加繼宗太保安太子少傅賢翺昂並以本官
　　兼太子少保鏜賜爵徹侯而進旺扎勒圖亮為都督
　　餘將士加官進爵有差明日下詔暴欽罪於中外
　　於戲不測之虞起於一旦若此伏惟皇上聖徳神
　　武荷天地廟社之休不旋踵而醜類殄滅宫闕肅
　　清稽古考經宜有紀述臣誠不佞謹撰平逆頌一
　　首雖不敢上備尚書故實亦少見愛君尊主不能
　　自己之誠于萬一云爾
煌煌大明五葉嗣承爰及我后奉天中興既脩既攘内
外時乂有孽其間欲梗予治蠢兹吉祥實維寺人中懐
孔姦曹騰之孫假子曰欽開國昭武手提禁兵孰敢予
侮后惡其驕曰爾永圖欽乃蓄異萃彼逃逋中搆吉祥
以逞無賴以效阿瞞而力弗逮孟秋既朔熒惑在垣伺
間而舉狺聲喧喧燔我闕門戕我朝士蹀血東西金吾
御史惟相惟將臣賢臣安如唐衡度被斮被殘飛變夜
聞后赫斯怒曰爾繼宗元舅元輔往暨爾鏜用整厥師
爾瑾先驅爾昂殿之靖此皎通惟爾之績爾惟弗績罪
弗爾惜衆奮其武如羆如熊大旗飜飜礟聲震空賊鋒
始交逆陣而閧瑾喪其元人百其勇再鼓以進羣醜遂
奔乃馘乃俘奏功轅門兔技斯窮如醉罔省反走厥家
授首眢井梟徒獍隊不日成禽天開日舒眚銷沴沈后
御午門告爾大衆罔治脅從無怖無恐吉祥就磔欽首
懸竿藳街闐闐都人快觀乃瀦其居乃殄厥世爾族爾
婣投屏四裔籍錄所入有帛有金爰犒我士凱歌謳吟
勸忠褒功后有明詔公侯公孤有券有誥羣臣稽首我
后永貞大憝既平聖武乃成我后曰嘻惟天之祚將率
之力祖考之祜允顯聖徳巍巍難名告功萬世敢揚頌
聲
　　　大明中興鐃歌鼓吹曲
　　臣聞鐃歌鼓吹有曲尚矣然自漢後率以頌剏業
　　之主而中興蔑聞焉豈非其臣之少文無以極揚
　　厲之美或其主之徳業容有不足聲者邪臣備員
　　從官親見陛下嗣統以來拔去奇衺剗平僣亂盛
　　徳大業振古所無而頌聲不揚無以顯示後世臣
　　竊歉焉謹撰大明中興鐃歌鼓吹曲八章雖其辭
　　意荒謭不敢上擬古作然倡之而來雅音被大樂
　　用昭陛下聖徳大業于無窮或自臣始臣不勝願
　　望之至謹列于左方
　　　　宣重光
　　嵗甲申上御奉天門道揚永命朝羣臣即位改元
　　作宣重光第一
宣重光煒以煌離火出被四方朱鳥下金烏翔啓鴻徵
猗我皇乗六陽健以剛闢午門坐明堂庶績熙兆姓慶
顯皇徳覲復揚建大化高百王帝敷賁禄穰穰於萬年
祚有明
　　　　　右宣重光二十二句句三字
　　　　難壬人
　　上之初立也諸務未遑而中外素干政刑之臣或
　　竄或流朝野稱慶作難壬人第二
難壬人九土服淫朋自孽匪予僇違乃庸圯女族渾敦
饕餮堯所咈矧女寺越女僕干予政刑恣女毒屏四裔
禦魍魎禠女組綬縶之往宫若府肅以清惟獨㫁皇之
明皇之明國之貞
　　　　　右難壬人二十二句十八句句三字四句
　　　　　句四字
　　　　㫁峽藤
　　廣西猺人自大藤峽蔓于東擾雷廉高肇四州遣
　　師討之寇平作㫁峽藤第三
㫁峽藤克蠻嶠破頑隂發靈曜薄海四隅皇徳冒蕞爾
醜背聲教皇人旅興殄爾暴蛇豕平捷屢告山殷殷波
浩浩舟車來嶺南道清二廣睿謀造
　　　　　右㫁峽藤十八句十六句句三字二句句
　　　　　四字
　　　　刳大竹
　　蜀賊趙鐸據棧口以叛邊吏奉詔率松潘兵東下
　　敗賊于大竹鐸死作刳大竹第四
刳大竹竹裂瓦鼓田田振原野弗工者誰駕􁬁馬旅拒
王人堅壁下絙棧與閣道不可假我師蹙之旗夜禡六
畨來同自黎雅孰定民痛若贅與􁳑大鉞殱之血流赭
躙厥逋人若土苴川沴消奏章夏
　　　　　右刳大竹二十二句十二句句三字十句
　　　　　句四字
　　　　掃攙搶
　　荆襄流人合妖僧煽衆刼竹山諸縣遣將討之妖
　　僧走蜀偏師追獲以獻作掃攙搶第五
攙搶明應荆楚雙女之分路伊阻么麽竊起竹山下􁅾
狺猘蜇病斯土皇赫斯怒整厥旅將士洸洸闞虓虎渠
魁面縳偏師走戈船追獲蜀江滸妖氣夜掃芒不吐四
海謳歌聖布武
　　　　　右掃攙搶二十句十一句句三字九句句
　　　　　四字
　　　　靖山戎
　　山都掌蠻跨川貴之境流毒罔悛詔發蜀楚雲貴
　　兵征之下龍背豹尾砦入凌霄城天井洞殱厥醜
　　易其地為太平川作靖山戎第六
靖山戎渡瀘水蠢弗龔罔攸悔考銅鼙祀牛鬼驅我旄
倪蠆毒肆起皇曰咨女率往代予理朱斾來賊頓委踏
龍背剪豹尾凌霄城踣天井圯錢道不阨氓不痏殱厥
繁徒樹新壘一舉甌蜀平遠邇咸喜於皇廟謨萬世斯
紀
　　　　　右靖山戎二十四句十三句句三字九句
　　　　　句四字二句句五字
　　　　西河清
　　敵據黄河套歲入冦延寧西師弗解遣將行邊俘
　　馘以獻作西河清第七
西河清自延銀莽黄流浩沄沄河之隂漠無垠中有狼
子趂厥草蕃時率厖與羖入我塞門王師大蒐窮爾窟
扼爾雄吭獮爾族弧矢流晶熒狼不敢燭秦人子來共
祝皇永釐
　　　　　右西河清十八句八句句三字七句句四
　　　　　字三句句五字
　　　　石城摧
　　平涼賊滿肆約降戎入石城構兵稱亂遣兵
　　討之至靖虜築長圍困而擒之作石城摧第
　　八
巋巋石城堅不可摧跨雍界涼路紆且回中有大醜逞
其兇能誘我降阿逆聲喧豗皇曰驁哉是不可徠爰命
將士戡此旤胎乃塹乃圍絶其往來如獸在穽勢窮而
歸邊吏胥慶城門夜開我馬不隤野無戰埃臣拜稽首
惟皇徳威惟皇徳威邦人永懐
　　　　　右石城摧二十四句句四字
　　　黄石操
　　留侯遇圯上老父之事若近於怪以予觀之殆讀
　　史者之不審也史載老父與留侯約異日見濟北
　　穀城山下黄石即我也後留侯果得而祠之味史
　　之言乃老父自謂其年已邁後當𦵏彼以黄石志
　　其處亦猶莊子所謂索我於枯魚之肆耳留侯得
　　而祠之蓋尊其冢上之物示不忘其人也今乃謂
　　老父化為黄石豈理也哉予過圯上有感其事為
　　賦琴操二章
我營一丘兮濟水之碕有黄石兮□如梔嗟日暮兮見
子無期子行矣兮為帝師乘車馬兮來何時索我兮安
之宿草兮離離懐弊屣兮下邳見黄石兮如台凝予
睇兮榖城之下有黄石兮志抔土思晤言兮我翁渺
予心兮愁苦感翁惠兮一編書俾我侯兮萬户駕言
兮歸來清觴豆兮潔肴俎嗟奉足兮無因寳茲石兮
終古
　　　二交頌
　　甚哉朋友五倫之一而其道之喪也久矣切
　　怪夫大學之傳至善中庸之論逹道餘無加
　　之詞者而獨於朋友增交之一言何哉誠以
　　彼四倫者其名稱皆出於天而不可易反之
　　則爲逆爲悖無所逃罪焉惟朋友則視夫交
　　者之何如交之得其道斯稱其名否則漠然
　　路人焉耳朋友云乎哉昔者嚴子陵當漢之
　　中興而獨全友道於英哲之君謝臯羽當宋
　　之既亡而獨全友道於忠義之相之二子者
　　蓋深有見夫世之號朋友者其初未始不密
　　其終未始不離大之賣其國小之覆其家而
　　戕其身故挺然不屈於富貴毅然不相忘於
　　死生以愧夫世之號朋友者而君子不察謂
　　子陵爲全身髙潔之人謂臯羽爲慷慨悲歌
　　之士反於倫理若有憾焉其不得夫二子之
　　心也甚矣予省覲北歸泛桐江宿所謂釣臺
　　之下慨然有感於子陵之宅臯羽之塚江山
　　依然草木如故而卒未有探其心於千載之
　　上者故爲二交頌酹水而去之二子者有靈
　　固將謂此語爲知己也夫頌曰
明明天倫帝降之衷責善盡性友在其中交匪其
人百善斯訌先覺有訓孰奉以共靡慎其始尚求其終
斁家傾國友道斯窮有倡其風在漢嚴翁懿此嚴翁夙
家於桐龍困於野惟翁是同龍升於天翁舉斯鴻友道
乃全風流譽崇下此千載卓哉謝公謝公巖巖居粤之
東佐相從戎相死於忠惟相之思乃心忡忡友道再
全叔世之雄嗟嗟小子悾恫顓蒙稽首嚴祠江青山空
釣遊之處蔓草葱葱惟臺之南惟謝之宫野哭之地寒
吹渢渢繄二子心不折如銅繄二子名不刋如嵩我作
頌詩以諗臣工有善斯礱有過斯攻全彼交道萬世之
功
　　門有車馬客行
席為門茅蓋屋窮巷蕭然媚幽獨里中却有張氏翁能
識陳郎非碌碌有女不嫁王侯族願與陳郎侍櫛沐陳
郎居處非樓臺席門終日凌風開巍冠時有長者來車
輪馬足飛黄埃蛟螭自古困泥滓男兒豈久居蒿萊偉
哉陳郎被戎服從赤龍逐秦鹿宰制天下如宰肉分茅
既受五侯封秉鈞更享千鍾禄張氏女鬢未蒼魚軒命
服何煌煌始知乃翁眼力長何事兒孫廢繩武不知門
外有韋郎
　　　君馬黄
周穆王挾造父乗飛黄謁王母曉馳黄澤西夜宿
瑶池滸一曲蟠桃宴未終玉帛紛紛向徐土回首
西京路脩阻縱有飛黄竟何補君不見漢高側室
兒能却千里馬拱手垂衣治天下南粤稱臣無叛
者
　　　牆上難為趨行
君子如處子一生當守身願學段干木不學宋東鄰
　　　將進酒
安漢公將進酒蝮蛇蜿蜒持在手未央宫中日將
酉一杯才入君王口六宫便作招魂啼太后朝來
號王母君不見申氏子伶其身内庭侍宴將及晨
坐中起為壽刃此手足親申氏子長眉顰奪取一
吸如飲醇肝腦不惜塗宫裀吁嗟此意寧求伸不
忍他人害兄弟何况自己忘君臣安漢公非得計
四海孤身𦵏無地早知今日反羞伶何似當初莫
稱帝
　　　驅車上東門行
雉堞連雲起秦城屬漢家更無丞相犬猶有故侯
瓜
　　　銅雀妓
魏公好色不知足愛子已為張繡戮歸來不悔舊
時差臨河更把高臺築臺上美人如萬花日日歌
管聲諠譁老瞞自欲比西伯内則何似周王家當時
美人浪自許各逞新粧奉新主豈徒媚惑令主昏冶容
誨淫吾不與君不見鄴中長想二喬來有心不到黄公
女
　右古樂府凡六篇十五年前所作弊篋中見之不忍
　棄之因錄于此歲不我與而學不加進為之慨然成
　化丙申冬十月望日
　　　辟廱
　　辟廱送大司成耿公也
有嚴辟廱四方之則孰其師之一人孔碩眷此碩人明
徳是崇穆其家風自清惠公侍禁有聲出教國子横金
服緋再命伊始㦸門夜啓舍菜于庭碩人顧瞻是儀是
刑朝鼓鏜鏜碩人升坐諸生執經或右或左相帝之治
爰藉羣才遲此碩人樂哉斯培材成孔多功亦云懋耆
俊之求入副元后允兹明良庶事攸康蔚有耿光吾道
之昌
　　　　右辟廱八章章四句
　　　巫山高
　　自古言楚襄王夢與神女遇以楚詞考之則
　　有甚不然者高唐賦序云先王嘗逰高唐夢
　　一婦人曰妾巫山之女朝為行雲暮為行雨
　　則夢神女者懐王也神女賦序曰楚襄王與
　　宋玉遊於雲夢之浦使玉賦高唐之事其夜
　　夢與神女遇異之明日以白玉玉曰其夢若
　　何王對曰晡夕之後精神恍惚若有所喜見
　　一婦人狀甚竒異玉曰狀何如也王曰茂矣
　　美矣諸好備矣瓌姿瑋態不可勝讃王曰若
　　此盛矣試為寡人賦之夫既云王曰茂矣美
　　矣又云王曰若此盛矣何其前後之複哉況
　　人君語臣不當曰白答臣不當曰對且其賦
　　曰他人莫覩王覽其狀望予帷而延視兮若
　　流波之將瀾以為宋玉代王賦之如王之自
　　言則不當云王覽其狀既云王覽其狀則是宋
　　玉之言矣又不知稱予者誰也以此考之其夜
　　王寢夢與神女遇者王字乃玉字明日以白玉
　　者白王也王與玉字先後互書之誤耳前日夢
　　神女者懐王其夜夢神女者宋玉襄王無與焉
　　從來枉受其名耳
十二峯頭雲似絮十二峯下翻盆雨朝朝暮暮雨復
晴不知誰是隂晴主中有美人高髻鬟神宫杳杳居
深山人間有路不可往雲屏霧障愁躋攀懐王夜宿
無人共忽有山靈入幽夢醒來不見意中人但覺陽
臺曙光動侍臣宋玉多才名高唐一賦深有情自言
親到巫山裏美人再㑹如平生雲雨當年只如此襄
王却是無名子後人不解真是非誤把遺跡著詩史
巫山高高嶙峋楚宫花木今幾春何時倚櫂危峯下
一弔襄王父與臣
　　　明妃曲
　　後漢匈奴傳言呼韓邪單于來朝願為漢
　　壻後宫王嬙以積怨自請行此事之實也
　　西京雜記乃云元帝使畫工毛延壽圖宫
　　人形貎按圖召幸王嬙以賂金少畫不及
　　貌及賜單于宫人王嬙當行帝見之悔乃
　　殺延壽夫元帝柔仁之主謂其因女色殺
　　畫工固不可信而王嬙以無寵自請行誠
　　一汚賤女子耳後之為昭君曲者多歸咎
　　元帝殊不當云
明妃本是巫山女貌美如花解人語家門正對楚
王臺慣聽鄉人説雲雨一朝被選入漢宫幾年不
識天子容宫車日日向何所魚鑰只把長門封象
牀不寐心如擣自惜紅顔暗中老裴回顧影淚雙
垂生死不如臺下草胡王欲得漢家姬六宫盡蹙
雙蛾眉孤懐不覺心語口猶勝永巷常凄其欣然
獨上氊車裏胡王得之驚且喜短簫吹出霸陵橋
兩兩雎鳩水中起古城北去多戰場黄沙白草春
無光多情自得虜庭樂回首漢月空茫茫打圍夜
向隂山宿更為胡王理絲竹漢家莫悔誤和戎琵
琶不是思歸曲
　　　結襪子(楊鐵厓以此題歸之張釋之予/愛其善闕  乃效之得二篇)
　　文王伐崇至鳯凰之墟而襪係解文王自結
　　之太公問焉文王曰吾聞亡君所與處弗盡
　　其役寡人雖不肖所與處皆先君之人也故
　　無令結之
有崇不道干天誅西伯杖鉞登戎車夜發渭水濱曉
至岐山隅朱絲履結忽自解玉帳彳亍難為趨左顧
顛适右閎散冠劒濟濟非庸奴低頭自結雙帶子大
聖自與常人殊嗚呼大聖自與常人殊溺冠騎項將
何如
　　唐昭宗還長安朱全忠嘗侍殿上昭宗意衛兵
　　有能擒之者乃佯為鞋結解以顧全忠全忠跪
　　而結之左右無敢動者全忠汗流浹背
梁王未赴宣武軍崇勲殿上酬元勲君臣面慶若魚
水心腹戈矛人不聞天容慘淡愁風雲舄帶忽解雙
龍紋特勅梁王手親結左右不敢生紛紜老奸長跪
黼座下浹背汗流如救焚嗚呼天子賤役爾當結碭
山賊徒何足云
　　　前旌操
　　古樂府前旌操者為衛公子伋壽而作也詩
　　乘舟之疏與左傳所載甚詳曰宣公烝於庶
　　母夷妾生伋為娶於齊而美公取之是為宣
　　姜生壽及朔朔與宣姜譛伋於公公使伋之
　　齊使盜先待於隘而殺之壽告伋使行不可
　　壽竊其旌以徃盜殺之伋至曰君命殺我壽
　　也何罪亦死於賊予考之宣公以魯隠四年
　　十二月立至桓十二年十一月卒凡十有九
　　年姑以即位之始便成淫亂而伋即以次年
　　生勢須十五年然後娶既娶而奪之又生壽
　　朔已能同母譛兄壽又能代為使者越境非
　　十嵗以下兒所能辦然則十九年之間何以處
　　之此決無之事特春秋好事者為之耳予以此
　　曲名雅而失其實因舉以歸之岳將軍飛飛當
　　宋南渡以滅金復讎為己任高宗嘗賜大旗書
　　其上曰精忠飛每戰寘於前行中興之功計日
　　可成而卒斃于權奸秦檜之手當其就獄裂裳
　　見背有舊湼盡忠報國四字深入膚理予以是
　　深悲之故為此曲鳴飛之不平而聲檜之罪以
　　待後之製樂者采焉
大旌之揺揺兮寘我前行主録臣忠兮臣不敢忘臣
之志兮復舊疆以忠鏤骨兮臣亡與亡孰不臣諒兮
罪臣無將不愛一死兮臣志未償願主毋以臣兮巻
旌而藏
　　　仙居書屋操
　　戸部尚書兼翰林學士淳安商先生所居之旁有
　　深洞焉先生少時嘗構舍讀書其中其後發解南
　　省廷試皆舉第一先生之子良臣復取進士為編
　　修好事者題其舍曰仙居書室新安程敏政為賦
　　琴操二章
我屋我書以仙而著稱兮豈儒之行而墨是名兮有美
一人不遐以征兮我欲從之考其成兮
惟士之進辟之於登瀛兮矧彼翁子接武于西清兮永
言配徳兹山之靈兮嗟若之言亦孰得其情兮
　　　雙瑞
　　雙瑞美徐公也公以儲端居親之喪廬墓側有孝
　　感焉既免而入朝天子寵嘉之晉少宗伯貴及其
　　子家慶迭臻其瑞也驗故聞者美之而作是詩也
義興之郊有山隆隆孰窆其親有孝徐公有廬蕭蕭倚
山之麓徐公是居哀慕孔篤爰有鳩二來巢于梁其色
縞縞如君子裳鴈鴈于飛日泳于渚濯濯其儀擾而不
去觀者動色異口同詞有瑞徐公維天錫之一錫不已
乃至於再發彼慶源如水斯溉濟濟徐公改服來朝貳
命秩宗維慶之昭允顯其身亦顯其子奕世光榮維慶
之似維孝錫類慶與之俱孰瑞之誣而大其閭慶也無
涯勗哉令徳匪瑞之夸繄孝之式
　　　　　右雙瑞八章章四句
　　　雪崖操
　　汶川宗人志端性高潔喜吟咏嘗私淑於郡守永
　　嘉孫公墨梅妙得其傳因以雪崖自名觀所好知
　　其人也予為賦琴操二章俾天寒嵗暮梅花盛開
　　之際啓山窓對雪崖而鼓之豈不有助其清興之
　　萬一乎
維雪皓皓言積其崖匪伊梅兮孰鬯予懷乃賡載歌其
音孔嘉嵗寒有盟願與之偕
維崖嶔嶔言沍其雪匪伊梅兮孰(闕/)巖穴載傳之圖其
色孔潔有盟嵗寒我心則説
　　　思親堂
　　思親堂者眉山七十三翁萬君子富之所作也翁
　　弟先生以高文碩行為天子元輔屢受命書褒其
　　上世而翁猶佖佖不忘其親若將終身然此詩之
　　所由賦也
有堂渠渠有客佖佖言思其親日甚一日堂上有山堂
下有江伊親之思江山靡長赫赫宫保維客之季煌煌
命書屢賁于隧客拜稽首家慶孔延維菽與水下不及
泉乃作斯堂奉妣暨考若著若存于以終老繄罔極兮
孰逃親仁越終慕兮孰非子身客哉孝思亦既耄矣徳
既邵矣式克肖矣孝思維則世徵于堂爰錫厥類斯堂
之光
　　　　　右思親八章章四句
　　　壽鞠
　　壽鞠壽泌之焦父也焦父年七袠其生在嵗之重
　　九與其曽大二祖同日其受太史芳之貤封也誥
　　命之下亦在是日焉
有壽者鞠其色孔黄月日維九薦此令芳有壽者鞠其
味孔甘和以醇酒禮庭燕酣誕是花辰維泌焦父異世
同生曽大二祖維泌焦父子為從臣有來恩綸及是花
辰永言禮庭鞠本堅好載植載培對爾壽考永言禮庭
鞠蘤滋蕃積慶開先宜爾孫𤣥
　　　　　右壽鞠六章章四句
　　　芝頌
　　故太師定興張忠烈王佐太宗靖難為元功厯洪
　　熙宣徳正統三朝參軍國事為耆徳忠勲並隆而
　　下安南之績尤偉惜紀載弗詳焉王薨之四十年
　　今太傅兼太子太師嗣英公始得其詳于閽人之
　　侍王者乃請禮部尚書瓊山丘公重加序訂立穹
　　碑于墓祠之前未㡬守墓者以芝産告一本九莖
　　狀如朶雲其色黄其本紫蓋天昭王之偉績表嗣
　　公之懿孝故其瑞應若兹宜有頌章以侈其盛俾
　　祀王者歌于廟中顧走之謭薄不足與此然與嗣
　　公同侍經幄同在史館嘗獲觀其芝于堂則聲其
　　事以備能言者之先驅亦誼之不可辭也
有翼者丘在國之隅有屹者碑在墓之衢孰藏于斯山
回川抱曰定興王維國元老繄定興王維國虎臣不世
之功視彼交人維交有州故中國地孰遣弗庭而自為
異王往征之如鷹之揚殄賊于荒脱人于湯還定招來
乃郡乃邑告功廟社禮絶班級功既往矣而弗及詳家
乗無徵聞者孔傷濟濟嗣公今天子傅爰訪爰蒐得上
功簿如獲拱璧如還大弓奉告于祠天相予衷乃屬鉅
公爰輯爰次大書特書神畀予志乃刻貞珉金薤青瑶
逺映宸奎上逼璇霄松栢丸丸奰□矗矗蛟螭蜿蜿后
土駭肅碑既樹矣忽炳其靈有芝來生一本九莖數協
陽爻狀若雲朶孰幻之根孰名之蓏其色正黄毓秀中
央其本紫兮載揚其芳守者走告觀者如堵謂此奇祥
匪今斯古維王之功愈逺而明維公之孝彌久而貞芝
生于房于漢中葉祝國之釐明明載牒芝見于庭有晉
世臣兆家之昌孫子振振維王之功震于南土與國咸
休盟在冊府維王之後世顯中朝如石如𤣥横玉珥貂
享祠巍巍王在中寢公子是承有苾其飲俎豆煌煌王
降于堂公孫是將維食之香天顯相王河間之胄維本
之固而末之茂天顯相王三岡之阡劒舄之傳維吉之
延史臣作詩以頌厥美一章之榮百世之紀
　　　野哭
　　野哭美吳孝子顧顥也
野哭者誰子伊氏維顧弗安于寢言思其父言升其堂
言撫其牀音容無方乃築室于場匪言斯揚維以永傷
維草萋萋維木繄繄于今三年而身之痗兮而志弗餒
兮日往于田號泣于天有鳥有猿亦子是憐維孝思則
然孰吳之區而有斯士孰顧之宗而有斯子維士子兮
家之紀兮里之砥兮維士子兮亦孔之名維有司之稱
維帝之旌
　　　　　右野哭六章二章四句二章六句一章五
　　　　　句一章七句
　
　
　
　
　
　
　
　
　
　
　
　
　
　篁墩文集巻六十一
欽定四庫全書
　篁墩文集巻六十二　　　明　程敏政　撰
　　詩
　　　詠史十四首
重華受堯禪揖讓何雍雍奉堯若考妣臣道盡始終夏
王繼虞統心與重華同漢家逆操子亦欲希前蹤如何
臣故主貶號山陽公
周公作周禮本以致太平後來講求者往往亂自生一
悲新室簒再苦新法行善哉豫公語萬古當作程關雎
與麟趾此化何時明
寄生根不牢蜾臝種還異當時浪自喜久逺安可計鄙
哉文信侯蕞爾琅琊吏坐令秦晉史半作他人帝厲階
誰所啓剿滅固天意獨喜趙王孫世主沙漠地
霸王弑義帝漢祖誅元勲君臣道既絶可得全其身平
生固不同畢竟同一死不知垓下劒何似淮南矢
王陵在漢軍母伏劒于楚趙苞守漁陽母作鮮卑虜二
子皆名臣忍獨遺其母忠孝有偏重賢者當自處我愛
徐元直翩然别新主
大獄考巫蠱窮兵擊狂胡壯心一朝悔剛㫁今古無輪
臺詔西極望苑起後湖朝歌罔怪者社稷終為墟
世祖中興主手拯三綱頽温温東海王廢棄同草萊子
房致園綺國本無驚猜乃知隆凖公決㫁何雄哉鄧侯
奉朝請嚴生歸釣臺高光可並駕史論空喧豗
孔明討漢賊凜凜三代師廣厦既已傾一木安可支想
象鞠躬志慘澹風雲姿亦有王將軍舉義何孜孜伐陳
奉孱主百折無回辭嗟哉古烈士萬世同一時
犍為李孝子本是漢家人不受鄴中詔名節今古聞胡
為讓官表自稱偽朝臣我欲刪此語庶作無瑕珍客言
且勿刪不見揚子雲已受中散禄更上美新文
洸洸死後名赫赫生前功古來賢達士謙伐心靡同灑
涕峴山頂沈碑襄水中惜哉羊與杜此念何匆匆
煬帝伐煬公親自提戈㦸殷鑒尚不逺何況目所擊如
何大業紀半是亡陳迹由來昏徳主先後同一失所惜
貞觀君再發遼東役
太宗内巢婦不懼辰嬴恥後來聘充華聞諫即能止昏
昏復昭昭哲后固如此古云狂作聖歛袂觀唐史
趙氏有家法不戮士大夫秦濟兩宗王恨骨猶號呼親
親既如此朝野將何如飛愚社稷臣東澈周孔徒一朝
恣碪斧不啻厖與豬宋人善粉飾此語良不誣
宏範北元帥世傑南將軍兩人本兄弟奉主各致身厓
山颶風起頃刻生死分烈烈萬古忠矯矯一世勲我方
編二史執筆揚其芬
　　　雜詩二首
苦暑夜不寐起讀月令章乃知季夏後有土居中央下
以開素景上以承朱陽寒暑相代謝天運固有常如何
厯家算視此殊乖張謂是大火西柔金遇而藏三庚作
三伏坐使元化戕試問剏者誰眇眇秦漢王恭惟大統
厯賢者宜消詳
西域當晦時微月見西北元有耶律氏遂作庚午厯斯
人非妄者乃是目所擊流沙與昧谷萬古地不易相傳
無此語止謂哉生魄天道豈不常推移在異域何得起
巫咸為我究其迹
　　　隠士五首
　　　　楚狂
天王不西狩列國多遊士楚狂獨何人長歌向夫子慷
慨鳯徳衰當已胡弗已晏嵗草木蕃吾道亦云否岐山
鳥不至吾已方自此
　　　　沮溺
辨士朝入境莫享禄萬鍾胡為兩遺老墾此荒田中行
行問津者日晩悲途窮邯鄲殺鳴犢頸血流殷紅臨河
返車轡太息尼山翁
　　　　荷篠
丈人皓鬚眉以杖荷其篠不暇與客言耘此田間草日
暮遊客來雞黍聊結好膝前兩兒郎終歳足溫飽栖栖
陳蔡間弦歌向誰道
　　　　晨門
石門何巍巍下有司晨者擊柝夜不堪隨分老田野中
原多戰伐仁義若土苴棲遲復何為所幸知者寡何意
魯乗田終年走車馬
　　　　荷蕢
于于田舍翁行行荷其蕢過館聞磬聲知是客遊衛嗟
此行路難莫道隠居昜徬徨野水側淺掲深則厲多少
乗桴心終成半途廢
　　　古詩二首
牆東馬纓蕊朝開夜還合牆西木槿花朝放夜已落化
機有常運物性固難鑿胡乃萬物靈冥行苦不覺得失
覺何有終身浪悲樂
新秋原野净閒步西山麓山上有驍媒山下有麀
鹿見之感物理不覺心煩促天生本同類何忍自
魚肉弋人前致詞弋具未為毒不見餘耳交一旦
成翻覆
　　　乙酉歳瀛東别業雜興集古
獨在異鄉為異客(王摩詰/)十年蹤跡走紅塵(陳希夷/)歸
來池苑皆依舊(白樂天/)萬紫千紅總是春(朱文公/)
不妨遊子芰荷衣(杜工部/)散髪行歌自採薇(秦系/)洞裏
幽花莫相笑(歐陽公/)此心非是愛輕肥(張乖厓/)
與客㩦壺上翠微(杜牧之/)暫時相賞莫相違(杜工部/)白
鷗自信無機事(趙子昂/)見我猶穿曲岸飛(司馬公/)
雞犬圖書共一船(杜牧之/)傍花隨栁過前川(程明道/)醉
來睡著無人喚(杜荀鶴/)只在蘆花淺水邉(司空曙/)
春風疑不到天涯(歐陽公/)且在芳尊戀物華(杜工部/)謝
却海棠飛盡絮(朱淑真/)一年容易即黄花(王荆公/)
空林獨與白雲期(王摩詰/)一任輕風拂面吹(朱文公/)細
數落花因坐乆(王荆公/)起來幽興有誰知(闕/)
滿架薔薇一院香(髙千里/)暫偷閒卧老僧房(闕/)日長睡
起無情思(楊誠齋/)閒拂塵埃看畫牆(王仲至/)
　　　憩鄭州
鄭市猶如此揚鞭㡬度過荒城臨曠野古廟控長河境
勝爭先覩詩慳取次哦少年今老大感慨若為多
　　　宿資勝寺與王文璵進士夜談
載酒朝相過論心夜未中卧殘禪室冷談徹講堂空香
篆銷輕縷燈花落小紅好懐攄不盡鐘起院牆東
　　　奉送浣齋先生之喪至通州晩渡渾河嘴重宿
　　　安仲和家有懐士欽時成化丁亥四月一日也
曉隨軒蓋下通津舊館重來歎此身千里關河丹旐逺
十年賔主白頭新開尊見月猶前度倚柱看花及暮春
腸㫁夜來停櫂晩白沙漁火照離人
　　　四月五日微雨免朝與李太史世賢步出皇城
　　　　門喜而有作
輕隂小雨夜連晨中使傳呼散紫宸天氣薫蒸疑作暑
風光回轉欲留春班分輦道花迎佩仗出宫牆栁映人
獨喜聯鑣歸去早六街消盡馬蹄塵
　　　送黄欽都閫出守洮河岷三州
前嵗平遼過海東今年分陜駐湟中三城斥堠提封逺
千里蕃戎節制通開府欲施經濟䇿留屯先上便宜功
從來禦侮須才俊莫向沙場歎轉篷
　　　早朝
出門四顧人影滅柝聲尚響城南樓喜看明月在屋瓦
無奈黒風吹布裘銀河斗柄澹欲没御沼浪花寒不流
馬蹄且入待漏院五更供奉殿東頭
　　　郭主事分司百步洪作雙堤以禦水患行者便
　　　　之
百步洪連舊楚城分司誰是濟川英才驚夾岸雙虹起
便覺行舟一櫂輕霜入芙蓉秋漲落風回楊栁暮烟生
何時醉倚黄樓月重聽王郎笛裏聲
　　　有懐汪希大因其從子守貞南歸賦此奉柬
泥緘欲寄少雙魚為託歸鴻問起居仗劍不來干七貴
草𤣥應合繼諸儒京華夜短愁無夢故國春深樂有餘
我欲家山結新社不知泉石近何如
　　　尋梅徑為許廷冕職方賦
老圃南通一徑回天寒初放隴頭梅野人竹外扶笻至
地主花前載酒來短笛吹殘江戍角暗香飛度石城隈
晩晴記得歸時路海月昏昏照古苔
　　　八月二日與謝鳴治太史分獻文廟時大學士
　　　　彭公主祭
鳴佩朝來下紫宸孔庭分獻屬詞臣尊崇聖道推當代
追從元僚愧此身祀禮周旋終丙夕文星璀璨報丁辰
同寅況是多才子聨轡趨朝夜向晨
　　　病中
半生多病不禁秋纔入西風已倦遊官組㡬時忘世慮
藥囊終日為身謀旁人莫比相如渴蹇我元無宋玉愁
獨有舊書緣未了一編時復置牀頭
　　　九月十八日與李士敬登樓
小窓斜向厓山開有客閒憑亦快哉紫禁烟花從北繞
太行秋色自西來掀髯欲作凌雲賦回首慚非跨鶴才
月夜有期重過此共君攜手望三台
　　　送安成李君丞休寧縣(君致政宗伯先生之子/予同年友侍御廷璋之)
　　　　(兄/也)
雛鳯翩翩早應徵一官恩命羨初膺久知柏府難為弟
近喜松㕔不負丞行處漸看春似錦離人何惜酒如澠
故鄉有問京華事多病年來客茂陵
　　　題小景雜畫
青山一髮海中央島霧昏昏拍岸黄過客不堪腸㫁處
尉佗城下水如湯
野梅開遍釣魚磯杖䇿歸來雪滿衣記得西湖山下過
一雙青鳥背人飛
緑樹蕭然䕃草亭酒船安近蓼花汀分明一夜溪頭雨
洗出春山數㸃青
小亭斜枕石溪濆長夏空山草木薫風雨忽來歸去晩
櫓聲揺碎一川雲
漁翁獨棹木蘭舟白草江亭兩岸秋欵乃一聲天漠漠
望中家在夕陽洲
岸草微茫接逺天菰蒲深處有人烟夜來雨過灘聲急
短棹誰家上水船
　　　約同年諸君子遊梁園
年年冷落帝城春長恐花神解笑人明日梁園尋舊約
不妨同踏軟紅塵
　　　送汪孔達同知嘉定州(時餞行于月河寺/北山晩翠樓上)
手持新牒佐明州州在川南最上流絶道盤雲迴樹杪
怒江飛雨過城頭簿書永日渾閒事燈火良宵憶舊遊
從此相望天萬里思君時上北山樓
　　　家君南征還次國門宿觀音僧舍予來迎遂憩
　　　　聰上人所别賦此詩
路入招提燕尾分老僧迎拜話殷勤山門幸駐尚書馬
禪榻須留太史文玉帶高情空吊古紫衣殊錫定超羣
與君暫别還惆悵回首東城已暮雲
　　　送吳學士先生還安成
五朝供奉眼中稀又見投簪出禁闈曉日東城雙佩逺
春風南浦一帆歸青山佳處閒攜杖紫陌輕塵不上衣
回首王城清思在暮江空闊看雲飛
　　　夜坐
鈎簾坐夜深月色涼可愛逺響忽驚心風動枯荷蓋
　　　成化五年冬至日再與世賢太史陪祀西陵次
　　　　亷伯恵詩韻
　　　　出土城
古長城下凍嵐深氷㫁河隍雪滿林岐路忽分雙堠側
諸陵遥出亂峯隂道傍逆旅應相認石上題名半可尋
前度近臣今再往臨風徒切抱弓心
　　　　清河道中
黄沙風起出茅深獨擁重裘過逺林野犬吠人來道左
山翁留客坐牆隂晴光漸向城頭轉好句還從馬上尋
莫遣奚囊空獨往等閒孤負陸機心
　　　　發昌平抵齋所
一望橋山路轉深北風蕭颯撼空林明樓半出青雲上
輦道平分碧樹隂馬過山城晨未啓人歸公館夜相尋
九龍池在前峯下何日來遊副賞心
　　　　謁西陵
玉磬聲殘漏已深西陵燈火透松林簷鈴陣陣傳風色
寢樹重重結暮隂輦路銅駞空在望橋山珠舄杳難尋
先皇誕日還隣近惆悵君王此夜心
　　　　昌平城外曉行望劉諫議祠
直北峯巒紫翠深行人倚馬度平林海東霞氣揚朝彩
溪上風聲破午隂多病此回成潦倒舊遊何日事幽尋
劉郎説有荒祠在慷慨當時射䇿心
　　　　沙河有作
前村籬落望中深一縷青烟起隔林飲水馬嘶沙岸嘴
避風人坐石橋隂好懐僅足成孤詠勝境何曽得重尋
歸日定須招二子小堂呼酒一論心
　　　與李賔之遊海雲寺後園
偶過都城北來遊古磵濵微風清細暑小雨浥輕塵忽
起殊鄉念聊閒薄宦身何時重載酒同作看花人
堤上行人少同來酒半醺日光穿密樹雨意隠層雲客
就蒼苔坐農將翠稻分塵纓如解濯剪取碧波紋
幽勝欣初得塵囂暫一忘新荷紛衆緑老樹挺孤芳眺
逺登山徑臨清憩野塘不知坐談久花露欲沾裳
　　　夏夜有懐二弟
小院初過雨涼生白苧衣吟餘風動髮坐久月侵幃柰
子紅猶淺荷盤綠漸肥物華空滿目江鴈故多違
　　　送管河陳善僉事考績還張秋
刺豸盤雲上錦袍三年持節有賢勞秋河曲堰連千里
曉岸危檣列萬艘汶上野人知姓字齊東行旅識旌旄
重來白簡増光采不負青雲舊俊髦
　　　送齊王傅翰林撿討張伯仁從征荆襄
落落胷藏十萬兵襄樊已覺望中平雙璫夜出諸王館
一劍晨趨大將營聖主便應休戰馬旁人敢復笑儒生
不須負弩煩州縣夾道兒童識姓名
　　　送孫舜卿學士先生致仕還杞
十四年來侍講筵承恩一旦許歸田官辭帝里心終赤
身拜親闈髮尚𤣥松菊未荒陶令宅圖書重上米家船
同鄉先達應無數勇退高人説姓錢
　　　題王秋官文璵所藏三朝制策
三葉才名動冕旒法曹能不墜箕裘錦囊留得奎文在
好貯齊雲十丈樓
　　　徐伯輔御史承恩堂
裕後家聲久推封帝澤濃兒衣金刺豸官誥錦盤龍貯
廟題新主懸真易舊容堂名應不泯千載慶遭逢
　　　送李廷珍行人出使占城
帝遣皇華使宣威向海東夜行占北斗曉發待西風鼉
背番城近螭頭漢節通定知唐李揆清譽播蠻中
　　　輓金芸窓(陸文量主/事作志)
寂寞九原士風流萬石君霜凋南國蕙塵冷北窓芸浙
水移先業吳涇卜近墳從知秺侯裔不媿陸生文
　　　送李士欽符臺冊封代府之作
冠佩紛紛聽曉雞又承天語下金閨仗前雨露隨龍節
塞上風雲襯馬蹄傳詔百年誇盛典鳴鑣三月重分擕
莫將逺役縈懐抱此日雲中罷鼓鼙
王孫策馬佩吳鉤千里薫風屬壯遊使府名高周一介
親藩禮絶漢諸侯黄花鎮北逢邊吏青草城東見驛樓
遥想出關回首處夢魂長繞殿西頭
官花盤繡上朱衣傳道符臺出帝畿䕶節鼓隨邊月動
辭家心逐塞雲飛韓侯戰處風烟冷漢帝行宫草樹稀
一路山川堪弔古馬蹄應帶錦囊歸
　　　西涯十二詠為李賔之太史賦
　　　　海子
十里城隂道西湖一派分秋晴沙岸尾時見白鷗羣
　　　　西涯閣
臨水起高閣紅塵不相擾中有草𤣥人時來看魚鳥
　　　　慈恩寺
積水池邊路祗園枕碧潯灘聲終夜響如聽海潮音
　　　　楊栁灣
人行古刹西㫁堤如露肘隠隠釣魚灣青帘暎疎栁
　　　　稻田
䆉稏若青雲飛起雙白鷺小立問耕夫恐是江南路
　　　　菜園
雨後青滿園野味亦可口時有鄰翁來攜筐剪春韭
　　　　桔橰亭
閒上桔橰亭潺潺聽水聲獨憐抱甕者空老漢隂城
　　　　蓮池
北渚秋風起紛紛緑映紅美人如不棄相約采芙蓉
　　　　西山
逺山如玉笋近山如翠苔池亭一拄笏爽氣逼人來
　　　　鐘鼓樓
巍巍百尺樓上有司晨館不似山城頭寒更有長短
　　　　響牐
涓涓月橋下水流互吞吐清夜往來人畏是潛蛟舞
　　　　飲馬池
訪君向北城我馬如渴虎溪女思得錢不辭提甕苦
　　　吳橋張知縣瑞鳩圖
男耕女蠶民訟少曉起官衙見青草春風撥谷一兩聲
何處飛來鵓鳩鳥口銜枯枝入簷楹朝經暮營如有情
梁間作巢避風雨吏人往來還不驚吳橋城外多桑栁
不肯棲身向林莽但欲依依傍使君徳政嘉符世稀有
君不見野雉馴中牟之令終秉鈞和氣從來多感召㑹
看旌異下楓宸
　　　輓張世璉舍人
去年君家㑹隣曲芙蕖花紅池水緑今年君死藤束棺
芙蕖花落池水寒明年花開對新主太息人生幾何許
楚些招君君不來斜日虛堂淚如雨
　　　保竹(盧郎中廷佐之祖號竹軒父號竹隠廷佐/因號保竹且請吳人張廷瑞作圖求詠)
三世相傳愛此君清風揺動暮江濆一時舊業今誰守
雛鳯方空百鳥羣
遊宦京華覺嵗侵江東舊竹可能尋千金買得吳人畫
傳與兒孫繼此心
　　　題莊子觀泉
已將飛蝶幻孤身却玩流泉古磵濵可惜一回川上趣
當時無分見郰人
　　　送李賔之編修展墓還茶陵
王孫承詔尋松檟詞客臨岐贈栁枝天禄曉風聽漏處
洞庭春水放船時紉蘭定著三閭賦看竹還過二女祠
我亦懐鄉頻作夢不堪重寫送君詩
　　　送南京鑄印局副使張懲兼致意乃父廷端
薫風流水緑楊橋一客承恩下九霄小篆極當宗伯選
尺書曽赴信陵招筵開祖道晨釃酒舟入官河夜候潮
老鳯相逢煩致語不應長繫木蘭橈
　　　簡汪汝温
只躭佳句不憂貧旅食京華十二春草檄才名驚蜀將
看花丰采動燕人短檠夜榻悲雙鬢長劍秋城寄一身
老大功名須到手銜杯休負菊花辰
　　　出塞行
　　與羅璟明仲謝鐸鳴治李東陽賔之倪岳舜咨焦
　　芳孟陽同飲彭教敷五宅喜官軍將征迤北而作
　　丙戌十月
漢家將軍如虎貔(璟/)鐵衣炯炯登肜墀(鐸/)鞠躬再拜向
天子(東/陽)肘繫金印盤雙螭(敏/政)隂山之隂單于宅(岳/)名王
渠帥相出没(教/)天誅一顧不可留(芳/)旌旗如雲戒明發
(璟/)袖中劍氣吞長虹(鐸/)指麾白日回蒼穹(東/陽)偏師五路
擣沙磧(敏/政)鐵騎十萬屯雲中(岳/)皇威四馳掣驚電(教/)膽
落旄頭逐飛箭(芳/)降車晝走穹廬王(璟/)捷書夜報明光
殿(鐸/)君王有詔無窮追(東/陽)凱歌散入邊城陴(敏/政)滿决銀
河洗兵馬(岳/)盡收土宇歸華夷(教/)明廷告勒有尊敦(芳/)
鉅筆如椽我當載(璟/)酒酣擊節聊載歌(鐸/)一為將軍歌
出塞(東/陽)
　　　元夕燈詩十首應制
　　　　起火
活火翻成一縷烟暖風吹上碧雲邊須臾響作春雷起
萬紫千紅獻帝前
　　　　牡丹
曽燒銀燭照紅粧貪睡花神夢正長高卧不知身已幻
碧紗籠裏度春光
　　　　金蓮
内前花炬刻金蓮徹送儒臣事漫傳此夕一枝光照夜
顧因觀賞監當年
　　　　木香
煌煌火樹照金門不倩韓郎為染根御苑春光長不老
好花開到木香盆
　　　　石竹
銀缸分出影參差旋㸃朱英上緑枝一夕自開還自謝
化機誰謂有停時
　　　　玉簪
一種名花號玉簪氷容斜倚翠雲衾誰知㸃綴春宵景
盡把芳心變赤心
　　　　古老錢
字畫依稀古老錢火中埋没幾團圓休言轉眼全無用
買㫁鼇峯不夜天
　　　　蝶戀花
鼇山花卉競春紅舞蝶時來趂煖風一霎不知何處在
恍疑飛過漆園東
　　　　飛火
夜深燈火下蓬萊一片飛霞燭上台簫鼓不驚仙漏永
芙蓉芍藥滿山開
　　　　金菊
巨鼇峯下彩雲深誰遣秋容入上林始覺化工生意溥
菊花新放滿枝金
　　　與亨大懋衡二太史天瑞元益貫之三給事同
　　　　遊神樂觀是日廉伯有約不至
城樓旗角蕩朝暉行入郊坰訪翠微塵淨石壇門閉早
蘚封山徑客來稀栁隂閒繫青驄馬花氣濃薫白苧衣
南郭堤沙平似掌不妨身戴月明歸
城南策馬一經過眼底偏驚樂事多地主旋開桑落酒
山童能唱竹枝歌翠雲宫殿聞𤣥鶴青草池塘見白鵞
却愛道人幽獨好幾時攜手入烟蘿
宿雨初晴曉出關偶然行樂便忘還碁聲互答聞松外
詩韻分題寫竹間鼇背朶雲瞻北闕馬頭殘照見西山
故人何事紅塵裏不共知心半日閒
　　　送楊朝用揮使受代還金陵
將軍才子重文韜楚楚登壇一鳯毛禁闕栁迎新試馬
轅門花拂舊征袍離亭曉日紅塵動歸路秋風白浪高
江上太平無戰伐不須重淬百金刀
　　　送董尚矩編修省親還寧都
三載抽毫近御屏一封優詔許歸寧親闈寵浥鈞天露
文苑光回午夜星澤國離筵秋看劍河橋撾鼓晝揚鈴
鄉人定識江都裔曽把天人對漢庭
　　　題青州先賢祠(太守李/昂重建)
青州名蹟半荒涼只有叢祠古道傍百代英魂隨水去
一方遺澤共山長秋來廢苑甘棠老春到空階碧草芳
聞説西平賢太守懐人時見菊花觴
　　　分得戲馬臺送李應禎舍人還江東
拔山壯士重瞳子一戰雎陽萬人死歸來戲馬築高臺
四顧憑陵劍光紫霜蹄騕褭空復多騅不逝兮將奈何
芳草千年臺下土西風一夕帳中歌王孫衣錦還江左
楚樹青青繫征舸登高把酒問興亡芒碭山頭日初墮
苜蓿花殘春水生懐古匆匆不盡情回首荒基何處是
淡烟疎栁隔彭城
　　　中伏日西風大作三日晝寒
暑氣方全盛秋風忽大來庭柯雕翠色書案積黄埃病
欲披新絮愁思撥舊醅遥知田舍子心事又成灰
　　　壽潘貢士父
七袠行將近祈年趂晩菘稱觴來野老捧食拜溪童𤣥
髮經霜白酡顔暎酒紅名郎歸侍綵佳氣滿吳中
　　　夏月有懐
露坐南楹下東城夜未央上簾邀月影移席趂荷香病
覺吟身瘦眠愁客夢長星河淨如練因爾歎殊鄉
　　　輓余鍾母(女為崇/王妃)
一夕諼花慘不開滿庭涼露鶴聲哀神姬約伴遊仙去
帝子親書遣祭來古道悲風吹絳旐𤣥牆隂雨上青苔
倚廬人誦南陔處愁見當時玉鏡臺
　　　樂丘八詠分得卧虹橋為沈時暘主事乃翁賦
五湖東半落楓橋隠若晴虹破寂寥漫漫芙蓉難識路
隂隂楊栁乍通潮分披野色尋幽慣倚徙江天入望遥
想去樂丘應不逺過從時復見漁樵
　　　病起
卧病經旬久開窓思有餘不知秋幾許黄葉滿庭除
　　　中秋病中時與李士欽叔姪近别
西風能幾日此夜忽中秋宇宙清如洗山河影欲流病
身愁對酒羈思懶登樓遥想南歸者凄涼共一舟
　　　雲樂
　　孟子以父母俱存兄弟無故為一樂僕實有之而
　　不免于梁公望雲之思杜子看雲之憶因題其所
　　居之室曰雲樂
居官淹冀土全室住江關弟妹身如玉庭闈髮未班晝
眠思劒外晩眺近西山擾擾紅塵裏何時解綬還
　
　
　
　
　篁墩文集巻六十二
欽定四庫全書
　篁墩文集巻六十三　　　明　程敏政　撰
　　詩
　　　古鏡行
何代青銅没深土野人得自漳河滸蘚花半蝕未經磨
云是朱砂水銀古暗中忽有光射人歴年想過漢與秦
背刻蛟螭雜鸞雀製様不似菱花新良朋寄贈來千里
坐客摩挲驚且喜共言舊物真是奇拂拭還收錦囊裏
千金有價遇爾難曉奩不許窺團團留取他年奉明主
坐使奸諛心膽寒
　　　侯門怨
　　彰武伯女嫁為保定侯夫人年十七而死侯每與
　　客言及之凄然不勝客多為輓章貽之予亦為賦
　　侯門怨一首洩侯之悲
綺窓日暮愁雲結寶鴨香銷紫檀屑美人一去不復還
恨滿空林聽鶗鴂金盤蠟燭半成灰羅幌凝塵慘不開
王孫夜夜愁多夢疑有芳魂落鏡臺捲簾忽見孤飛燕
白日光隂疾如箭墳頭應長素馨花長對春風寄幽怨
　　　題楊補之松檜圖
五松已受秦封辱六檜復被秦名汚㕘天直榦尚如此
二雛已滅隨煙蕪大夫偽號若芻狗處士雄心射牛斗
眼前便覺風雨來耳畔疑聞蟄龍吼良工此圖筆意精
王孫一購千金輕恨無大手如子美為賦成都古栢行
　秦嘗封松為五大夫至宋季有永嘉處士胡褎者憤
　秦檜之奸題其堂曰六檜蓋以六隠戮字也夫松檜
　昔人以比端人正士而為二秦所汚衊甚久僕因淮
　人趙瑜家藏楊補之所繪圖輒為下一轉語
　　　六月五日雨後早朝偶然作
夜來一尺雨汨没西家牆不知早已霽但覺天蒼涼獨
行御溝畔流水聲泱泱仰視河漢間星斗爛輝光好風
吹苧衣毛髮森秋霜渺然鴟夷子扁舟泛江鄉又若萬
里鴻凌厲青雲翔人生貴適意此境安可常遥遥禁中
鼓隠隠夜未央下馬一憩息旭日升東方
　　　義軒遺誨(編修師古/曽祖也)
莆中有高人乃是太丘孫當其易簀時神氣了不昏治
命五十六懇懇皆名言宿草經㡬年手澤今尚存我時
再拜觀長恨隔九原鄙哉鄴中子香履留私恩亦有汴
京相苦欲為緇髠平生竟何如此道不復論掩巻三嘆
息彷彿來生魂
　　　齋居次韻世賞廷言
多才㡬宿共齋誠玉署三回見月生紀盛又傳新得句
懐人空讀舊題名幽花小埭春光淺古木迴廊夜氣清
只恐御壇高處冷寢幃通夕未忘情
　　　立春南郊送駕次韻亨父
虎符清曉發千牛黄道乗春出翠斿逺陋漢儀祠泰畤
早聞周樂奏崇邱風回禮殿鈴聲雜月上行宫扇影稠
共喜一宵隂色淨帝心元自與天遊
前日親郊看卜牛天門此夕駐龍斿齋居散吏瞻宸扆
扈蹕才人識帝丘楓陛漏隨春日轉竹宫燈雜夜星稠
禮成共喜沾周宴何必驚心數宦遊
　　　迎駕次韻亨父
一聲清蹕下郊壇閶闔齊開敞玉闌十二鑾鈴陳路馬
三千犀甲擁材官罏煙散綵凝香霧扇影屯雲䕶淺寒
最是詞臣偏近輦龍顔春色有餘懽
　　　次韻原博賔之舜咨鳴治賜宴聨句
一派鈞韶合内筵叨陪還厠玉堂仙虎賁隊擁戈三百
鶴醖材高斗十千鎬邑風雲春燕喜堯階簮紱曉蟬聨
詞林四度霑嘉㑹鬢壓宫花憶少年
曉殿晴光覆四筵坐中人是謫來仙鑾迴閣道旌幢半
騎列句陳甲胄千棫樸願歌周代雅柏梁誰續漢庭聨
龍顔共喜春先上旰食憂勤記往年
衮衣親押慶成筵步輦乗春下集仙尚食緩傳盃數九
教坊爭出舞羣千晴薫御纛虹光動花覆宫袍獸錦聨
席上忽看雲絢彩從龍佳氣入新年
黄幄中分列御筵捧觴新曲度遊仙漏聲書下銅龍五
仗影春回玉馬千白雪調煩詞客和紅雲班許近臣聨
不知泰嶽登壇處石檢重封是㡬年
　　　題畫
黄鳥飛飛綠樹低望中疑是上林西君王不受珍禽獻
一任空山自在啼
　　　送李立之太常先生再赴南京
南國舊衣冠重遊興未闌文章周柱史禮樂漢祠官臺
閣掄材久郊亭話别難直應行色好梅柳遍江干
又送容臺去分司識故宫一尊留夕照雙珮下春空地
迥燕山隔氷消潞水通臨風思無限雲起暮江東
　　　與廉伯世賢同至月河寺(因餞懋衡天/瑞連日至此)
秋風吹雨浄飛埃十日東城兩度來繞院綠隂留客住
一亭紅艷對僧開芙蓉磵側觀瀾去苜蓿園西問稼回
有約明朝更擕手望雲同上雨花臺
　　　過觀音寺和壁上舊日留題
勝地曽容半榻分當時不厭往來勤風塵尚識門前路
嵗月驚看壁上文舊屋雕梁空燕壘古原青草見羊羣
西風不盡登樓興宦況蕭然薄似雲
　　　元日壽董都督
旌節初離海上營喜從元日慶長生函關氣逐東風到
壘壁星連北斗明射虎不憂雙臂弱據鞍寧許一身輕
侯門最得春光早滿進椒花酒數行
　　　分得荷蕩香風為周民表評事賦先塋十景
一川雲錦為誰栽香觸繁隂掃不開依約似隨菱唱散
飄揚還近藕船來青房雨歇遊魚上翠葆風回宿鷺猜
極目感慈山下路水花空對夕陽臺
　　　題倪雲林小景
平生最愛雲林子雅澹高情非畫史偶然落筆自可人
不藉丹青布生紙石田茅屋誰所營疎篁老木揺春聲
輕綃半幅不盈咫十里溪山無限情臨風恍在西湖裏
只欠雙橈蕩湖水晩潮初落少人行菱唱依稀月中起
雲林老去今㡬年風物蕭蕭似眼前焚香閉閣無塵事
願借山堂一榻眠
　　　黄鶴山樵山水為楊考功宗器題
黄鶴山樵已仙去風采惟留畫中趣㡬回把玩欲招呼
海闊天高不知處但見一亭臨大河逺峯對面如青螺
孤洲水花晩色淨疎林落葉秋聲多少年我憶遊江漢
好山最喜推篷看邇來寄足塵海中夢魂長到黄蘆岸
考功家近七閩山雅懐亦似水雲閒題詩不盡蓴鱸興
何日相期解綬還
　　　偶作寄王用賔太守
侯門不肻禮儒生年少元戎更不情此際賀蘭山下路
西風落日檻車行
　　　偶成
丁香枝上葉初繁漸覺疎隂過短垣睡起不知初日午
畫簾風動雀聲喧
　　　送克儉克寛弟省覲南京
江流不盡弟兄情此日那堪送汝行一片離魂收不住
夜來先到石頭城
二月城南草似煙二郎齊上木蘭船江行記取雲飛處
正是愁人白晝眠
楊栁青青葉尚稀贈行空有淚沾衣他時何處添離恨
水國秋風一鴈飛
　　　寧國蔣氏山居四景
　　　　竹屋書巢
草𤣥何處結簷楹一塢深深竹數莖子夜天風來谷口
吾伊聲雜翠鸞聲
　　　　梅溪釣艇
雙槳悠悠出岸沙釣魚人住水西涯隔溪殘雪春猶淺
時見寒梅一樹花
　　　　丹厓錯薪
紅葉紛紛蔽草萊不辭提斧斵蒼苔㫁厓斜日無人到
時聽樵歌出磵來
　　　　緑野腴田
茅屋山頭布谷鳴老人忙起課農耕不知門外春多少
稻穎青青一望平
　　　苦熱與汪汝温露坐樹下悵然有懐
赤日行天中歘若飛火輪炎光一迴薄勃勃來蒸人山
雲慘不興池水枯無津花枝半憮悴物色多酸辛羈懐
苦不釋奈此朱明辰虛堂敞前楹夐寂無四隣古槐䕃
庭除掃地鋪藤茵冷然生細爽拂拂清我神絲桐一揮
手岸此華陽巾𤣥蟬起長號微風動青蘋世鞅少息肩
忽憶江之濵園池既瀟灑竹樹清無塵念我羣從友欣
然奉雙親整冠自嘆息悲哉遊子身
　　　東風解凍應制
去嵗都城三尺雪御水潺潺凍全結半夜春從地底回
一片菱花煖初裂春風著水水不知縠紋澹澹挼清漪
退朝閒步石橋上流澌半入昆明池黄栁垂絲拂東岸
蕩潏波心影凌亂青陽杲杲射圓沙㡬簇魚苖聚還散
太乙東皇隨斗行韶華拍塞皆春聲臨流攬勝心獨喜
物色向人如有情天潢固是得春早坐想八方春更好
航海番人入貢來萬里川光淨於掃
　　　春山雪霽應制
東風夜掃肜雲散坐見西山倚晴漢旭日昭回萬玉林
芙蓉百二光凌亂韶華却在璚島中玉泉水來如白虹
野人行愛草木潤飛鳥下顧川原空乗春騁望登高閣
春意山容兩回薄天開圖畫繞都城共喜年初得嘉樂
太平有象樂未央不用大蒐開獵場鳯池舊重郢人曲
陽春白雪成新章極目崔嵬動遐想山下遊車䕶來往
滿前物色總宜人細麥青青更堪賞
　　　癸巳日長至與世賢太史陪祀山陵往反得律
　　　　詩十首
　　　　沙河道中用廉伯贈行韻
冷吹摶沙没草萊日高隂色未全開人穿敗葉林中去
路指荒城盡處回旅舍晨炊供熟黍譙樓晩角弄殘梅
五年不識風塵苦兩度叨陪李賀來
　　　　宿昌平再用前韻
暫停饑馬啄荒萊寒入重衾手倦開殘雪夜驚雙磵合
鮮飈晨送一陽回前村野色催行李何處歌聲調落梅
明發園陵天尺五溪山應識我重來
　　　　度東山嶺
石橋駐馬問田翁一塢深深隔樹東帝子閣前沙似粟
野神祠下路如弓疎松古磵風微動細草隂厓雪半融
回望紅塵才數里不知身在亂山中
　　　　用世賢韻
東山嶺上凍雲重落木寒山有虎蹤薄宦征行非漢使
老農歌頌似堯封沙痕曳白縈枯葦日脚垂紅透曲松
短䇿羸驂驅不進濫騎安得馬如龍
　　　　齋所用世賢韻
齋居門對此山幽且拂枯枰角兩籌百里風塵勞法從
四陵雲氣想宸遊官奴識路行篝火客子凌寒坐擁裯
不盡往來分榻意遣情時藉管城侯
　　　　再用廉伯韻
旋擁山爐爇㫁萊疎櫺正對土牀開女牆月上催詩就
寢樹風殘約夢回雪後弊衾寒似鐵病來吟骨瘦於梅
空山露下人蹤滅忽聽鈴聲枕畔來
　　　　謁陵用東山嶺詩韻
十年如夢漆園翁兩度西陵更向東先帝未歸黄澤馬
小臣徒抱鼎湖弓明樓霧氣寒初散御沼冰花煖欲融
想得宸遊應戀此靈輿來下月明中
　　　　再用廉伯韻
野樵誰敢斵蒿萊翠栢隂中兆域開鵷序衣冠晨拜舞
龍宫星斗夜昭回宣章道士聲如鶴守影中人髮似梅
禮罷不須燈火伴聨鑣乗月下山來
　　　　土城懐古再用世賢韻
廢堞荒涼水色幽昔人曽此夜傳籌西風不見龍鸞過
斜日空餘鹿豕遊行旅似聞吹曉角直更誰復抱寒裯
興亡總逐浮塵散輸却青山一醉侯
　　　　入城與世賢别仍用其韻
曉過荒城望九重馬蹄偏識舊行蹤河山沃野圍京界
煙火連村别縣封露氣漸消雙鳯闕日華先上萬年松
城門暫與君相别還約聨珂覲六龍
　　　輓西安王太守(父守金華子守安慶/巻首有張東海題)
太守王公家太行埋玉雖久聲琅琅我觀東海筆循吏
生色澹沲如登堂公初作官不擇祿海上二州成善俗
後來坐治海豐城百姓至今猶聚哭西安大郡稱關中
賢守只云王海豐當時去思耿未已棠隂白草悲秋蟲
人言仕學皆前定隂功不似公家盛三世相傳五馬符
前有金華後安慶安慶高文如乃公不久報政蓬萊宫
璽書錦袍還舊物墟里一日生春風我憶王公𣺌何處
遺澤不隨漳水去觀風使者問先賢認取庭前古槐樹
　　　題陳憲章梅花
燕南雪花大如掌㸃綴枯槎夜深響悵然忽思羌笛聲
恨不西湖撥雙槳趙君喜走江南村曉持寫真來扣門
小堂虛白凜相對便覺生意回孤根朔風飄蕭天色冷
的是當時湖上景摩挲欲掃樹間苔舒巻愁翻月中影
君家仙子真風流一醉曽賖紫綺裘羅浮山下作春夢
素娥執手増離憂聞君跨馬山陽去驛路還應得竒遇
逢人寄取折枝來莫忘西齋賦詩處
　京師大雪三日未已予時獨坐槎山小處意殊灑然
　適趙中美將歸淮南以陳憲章梅花求題因走筆賦
　長詩一首詩尾引趙師雄夢梅事蓋以著梅為君家
　物耳
　　　甲午六月二十二日聞四龍掛空中大雨
迅雷殷殷聲動地一陣靈風送隂氣忽見四龍垂半空
頭角猶在烏雲中三龍蜿蜒只揺尾一龍爪欲翻海水
須臾分向東西行大雨颯颯如盆傾竒觀最是神龍變
臥病空床不相見坐聞客語心茫然葉公之圖人浪傳
　　　盆池蓮盛開
盆池荷葉似人長菡萏開成品字妝無奈一春離思苦
賞心空負碧筩香
　　　夏月坐柰子樹下
散髮蕭然坐月中庭柯移影上簾籠棲禽何事驚飛起
熟果因風墜軟紅
　　　寄坦姪
一從相别潞河頭回首風光已暮秋知汝近來應念我
等閒誰伴竹林遊
　　　月夜小飲李符臺家
綠槐庭下動秋風草酌相看一笑同久坐不知更漏永
月輪飛上屋山東
　　　桃源圖詩
　　建寧邑令汪文煥既卒其子良佐奉葬縣之桃源
　　且繪為圖以致哀慕之意予感其事為集古詩一
　　章并以勉其孫之為諸生者
冬青之木鬱葱葱(楊廉/夫)日落水流西復東(杜牧/之)嵗嵗年
年人不同(劉希/夷)桃花依舊笑春風(崔/䕶)百年廢興増嘆嘅
(張文/潛)落紅萬㸃愁如海(秦少/游)今年花勝去年紅(歐陽/公)明
年花開復誰在(劉希/夷)可惜落花君莫掃(岑/參)孤芳轉盼同
衰草(秦少/游)對此如何不淚垂(白樂/天)十年花送佳人老(蘇/東)
(坡/)志士幽人莫怨嗟(杜工/部)看到子孫能㡬家(杜牧/之)寸根
千里不易到(蘇東/坡)留種河陽一縣花(瞿宗/吉)
　　　輓丘時雍太守父暉菴先生
家住番水上從軍向遼陽代父逺行役日寓刁斗傍時
陳俎豆容絶學驚殊方坐令先軫徒摳衣進中堂歸來
迫遲莫喜有名家郎封君謝恩寵居然事冠裳春陽澹
暉暉顔色忽已藏人生首丘願浪蹤安可常偉哉全歸
子宿草今蒼涼我欲奠雞絮𣺌𣺌川途長
　　　夏至日雨病中喜二弟來自南京
亢陽苦作厲人物皆昏如兹辰一隂生況與甘霖俱燔
燄忽已掃清氣回堪輿我方病炎熱展轉無寧居得此
若新濯灑灑心情舒依約小牀潤㸃射明窓虛況我同
胞子千里來寧予鴈行夜聨榻咫尺庭中隅琅琅語頗
聞喜今到吾廬伏枕聽簷滴漏下二鼓餘蘇韋有故事
莫惜花箋書
　　　臥病
半生多病裏天不庇窮儒藥有尋方苦錢無賣俸餘暗
消閒嵗月久廢舊時書却幸身長在愁懐且破除
　半生多病裏天不庇窮儒兩句是骨子藥有尋方苦
　一句貼多病字錢無賣俸餘一句貼窮字暗消閒嵗
　月一句貼半生字久廢舊時書一句貼儒字却幸身
　長在愁懐且破除兩句又以見天終庇之之意而用
　以自喜慰也大抵作詩不可全拘此律亦不可不存
　此意若全不相照應如散沙相似亦何足為詩因吾
　弟初學此故一言之然予作實淺陋不足師也
　　　病中不寐簡仲弟
病中愁不寐起坐聽傳籌揀藥求新効敲棊想舊遊月
明窓向曉雨過簟生秋獨喜王孫草池塘綠似油
　　　病中喜雨簡季弟
病中身貯火夜覺雨鳴階厲氣潛收障清風細入懐池
翻疑倒海簷瀑似飛厓咫尺齋居子欹牀有句諧
　　　聞南都新開池館之勝漫摘坦姪二屬對成詩
　　　　二章
一川新綠板橋通更起盆亭著鏡中杜曲兒孫供酒醆
謝家兄弟走詩筩草鞵半濕莎庭露蒲扇輕回竹埭風
勝日無因陪勝賞只憑春夢到江東
别業新開水竹居遊塵全不到庭除楝花臺榭聞幽鳥
荻草盆池種小魚翁醉不勞方竹引客吟多借古藤書
何時罷直金華省日日江頭奉板輿
　　　送同年友張天瑞之陜西㕘議
瀛洲同㑹舊諸生分省西秦重此行河上未收胡地馬
關中猶駐漢家兵窮秋轉餉多民隠聖代旬宣屬老成
不負平生憂國志按圖先問受降城
　西防之䇿凡三變初據河北以守受降城而胡馬不
　敢南牧後舍之而守東勝矣守東勝已失三面之險
　然黄河形勢猶與敵共今舍之而守延綏矣夫延綏
　無險可恃故敵得全據大河以南臨關陜譬如猛虎
　蹲于人之戸外其有能安寢以為宴然無事者非狂
　即愚也凡出守西土者僕未嘗不以是告之而況同
　年交好如天瑞者能不致愛助之意乎轉餉頻興民
　力竭矣天瑞尚勿以腰金為榮而以為懼成化癸巳
　七月朢新安程敏政識
　　　送陸司冦先生致仕還四明
先生韋布到公卿更向清時取令名兩鬢曉霜辭魏闕
一帆春雨下鄞城耆英自合當人望勲業都留與世評
歸去不愁朋輩少鑑湖煙水足鷗盟
杖履相從不厭頻通家惟我最情親雙蓮約賦池中瑞
一果親頒席上珍喜簉鵷行隨步武忍從鯨海送歸人
臨岐忽記當時事轉眼風光十二春
　天順中先生與家君同僚壬午之夏走家蓮開並蒂
　先生約同官者賦詩以為走中舉之兆明年刑部後
　圃諸果樹盡一春無著花者獨蘋䓾樹結一果其大
　如盃先生復折簡來餽以為走登科之兆其後皆如
　先生言今先生歸矣謹著之詩中志不敢忘也
　　　立秋日雨
涼風颯然至疎簾覺秋生炎熇一揮掃蟋蟀階下鳴𤣥
髮能㡬時寒暑相代更感之臥復起彷徨步前楹微風
動衣袂肅肅天宇清帝鄉豈不好親舍難為情反坐念
歸計躑躅東方明
　　　秋日病中
我本山澤臞不奈塵事擾趨朝與儤直長時失昏曉況
此疾侵尋藥裹詎能了頽然臥一榻頗似安巢鳥衷腸
雜雲亂苦恨知者少推窓一延竚黄葉墜林杪寒蟬固
切切砧韻亦裊裊羈懐苦難釋所思在江表何時促歸
裝天長塞鴻杳
　　　臥病七旬方起試筆作字適世賢有詩見慰依
　　　韻奉酬
獨臥空房思有餘茂陵憔悴舊相如病來自覺逢迎倦
客至從嗔禮法疎風約黄塵凝硯沼雨催青草上街除
讀君詩罷還成句棗筆藤箋試手初
　　　病中夜試新茶簡二弟戲用建除體
建溪新茗如環鉤土人食之除百憂呼童滿注雪乳脚
使我坐失平生愁朝來定與兩難弟執手共瀹青甆甌
腹藁已破五千巻舉身恨不登危樓玉川成仙㡬百載
清氣𣺌𣺌散不收典衣開懐只沽酒閉門却笑長安遊
　　　送江淮衞知事沈徳
沈君家住錢塘縣自小從師學書劍一朝隨牒上京師
總詫青油幕中彦此時正伐西南夷尚書帳前多虎貔
君來跨馬作從事不怕羽檄如星馳凱旋北闕方行賞
元戎再入東西廣載筆先須揀俊才屬櫜又復辭天仗
朅來元戎罷逺征却總江淮漕運兵轅門案牘分曹署
巨艦旌旄作隊行君在軍中不貪利學取漢朝清白吏
主人喜是平江孫佐史還推隠侯裔手提長鋏漫空彈
一榻恒依大將壇半生飽識從軍樂八品甘為寄禄官
莫惜青衫留滯久老大功名須到手殷勤我是尚書郎
送别旗亭重回首
　　　題牛次人韻
已銷金甲事春濃無復全齊火戰功惟有牧兒相伴在
一山桃樹半溪風
　　　題小景畫
亂石溪聲到處聞疎林山色望中分幽人已逐移文去
閒却茅亭一段雲
　　　題梅送朱伯承都運赴兩浙
不須持酒酹花神此去西湖正及春一樹官梅應待久
知君才是作羮人
　　　恩壽堂壽張給事本謙乃尊教授致政先生夫
　　　　婦受封
可是名門積至諴雙親偕老向雲巖庭前椿樹堅持久
堂北萱花迥出凡振鐸清風傳矩度採蘋高韻協英咸
階除脫穎蘭初茁窓下抽榮草不芟驥子入官青瑣禁
龍章遥拜紫泥緘碧閨煥錫安人號錦軸新題給事銜
綽楔下臨涪水秀華堂高對蜀峰巉瓊漿獻壽稱金斝
彩幣將誠出寶函南現老人朝馭鶴西來王母夜乗麙
簷頭送喜蛛絲巧檣半留人燕語喃一日恩光浮院宇
四時佳氣動松杉仙家宴好圖中繪頌客文宜石上劖
況是夕郎歸慶處薫風雨露滿征帆
　　　長至後二日山陵陪祀回適有詔修宋元二史
　　　　綱目不肖濫預率爾賦此
曉别園陵入覲來編摩誰意及凡材鵷班未放天墀散
鳯勅先從史院開朱墨兩函藏祕省是非千古在靈臺
叨陪敢繼春秋筆予奪還應取聖裁
　　　成化癸巳臘月十日予生蓋三十年矣適有史
　　　　事不克歸省悵然有懐謹步韻家君守夀
　　　　詩一章録似克儉克寛二弟
漸愁華髮鏡中生三十年來數賤庚未拂朝衣慚戲綵
每霑宫醖想遺羮傳聲自願如春好守訓何妨似水清
忽記夜深芸閣夢渡江稱壽最分明
　戲綵遺羮皆思親事然綵與朝衣相應羮與宫醖相
　應方不偏枯崔元馭云兒子遊宦有人云貧乏不能
　存此是好消息若貲貨充溢乃是惡消息此好字之
　本也魏武帝問胡威曰卿與父孰清威對曰臣父清
　惟恐人知臣清惟恐人不知此清字之本也大抵作
　詩不可草草觀者亦然因管城子便聊與吾弟一言
　之
　　　送趙良輔南遊
冬雨三日泥不乾一夜朔風吹苦寒壯遊喜君正年少
何懼悠悠行路難城隅木葉已盡脱曉鐘滿地催征鞍
丈夫出門即萬里對酒不用歌悲懽君之兩姊各逺適
三衢白下長眉攅天淮去住忽相見一笑頓使羈懐寛
江南勝處亦可賞吳山楚水多奇觀人生浪跡且行樂
長劒臨風時一彈歸來定是隔年事三月春城花未殘
白下之郎予季弟煩君致語多加餐近來聞說已勝我
文辭筆下驅波瀾蹇予苦被塵鞅縳十度見月空團團
送君不盡逺遊興悔作東頭供奉官
　　　新居夏夜
雨餘風起月如霜白苧衣輕怯晩涼夜半呼童移席過
小樓簷下設胡牀
　　　偶成
細竹編籬䕶老槎石盆新水淨無沙繁枝嫩葉青如剪
時見荼䕷放一花
　　　輓朱維吉
一卧幽軒夢不回獨遺寒月照疎梅夜深風露蕭蕭下
恐有吟魂跨鶴來
磐石山前土一抔㡬株喬木帶寒流明明孝義題碑碣
莫為時名弔奕秋
　　　送廉伯陪祀山陵
奉祀仙陵第㡬畨又隨香帛薦中元馬穿碧樹知神路
人立青峯見寢園珮影夜聨東壁序鈴聲秋動北辰垣
歸途正及西城近黍稷屯雲遍野原
　　　送曲阜孔知縣
奉檄初登子賤臺素王家世不凡材詩書魯壁新弦誦
井牧尼山舊草萊簾幕晝垂公署散盤盂春薦享堂開
暇時還約賢宗子共掃奎文石上苔
　　　送克儉克寛二弟南歸
執手蕭然驛路隅西風黄葉滿征車來分姜被情無限
去著萊衣樂有餘丹穴暫棲垂翅鳯滄溟終起化龍魚
少年一第元非幸努力平生萬巻書
　　　武昌太守行送秦廷韶考最南還
巍巍武昌城屹立江漢隅中有太守専城居太守北來
江水寒正直不憂行路難太守南歸春已老一道懽聲
動魚鳥武昌城中官長多能事不受相撝訶終嵗足魚
米父老歌逶迤人言太守能賦詩太守不似元微之江
城坐治已閒暇一篇往往傳京師古來儒吏亦何有今
見風流武昌守相逢一别㑹何時目送飛鴻過樊口
　　　題宗人愈大上舍所藏白描風荷圖
鏡湖水光如匹練一霎回風舞團扇馮夷乍起水晶宫
仙子齊勻鏡中面凌波徙倚欲傾城澤荇渚蒲如有情
素菂揺香白鷺下青房墮影遊魚驚落手湘雲半舒巻
晩色亭亭淨於剪五侯池館春闌珊恥共鉛華鬭深淺
　　　浙江㕘議盧君雍葬其父愛竹君于櫪山廬于
　　　　墓左産芝十二莖其壻編脩倪君岳求予詩
老人開軒舊愛竹令子廬墓新生芝嵗寒節操凜未巳
三春和氣鍾於斯土屋深深櫪山底十二天然朶雲蕋
孤絶難同衆草芳色映薇花照江水回望謝庭花滿煙
兒孫玉立如芝妍古人孝感非浪語至性由來天所憐
　　　讀宋史
　　　　太祖
黄袍那得便加身禪詔由來宿搆新地下董狐招不起
誰將心事許三臣
亂離初見武功成掌上河東未足平開寶八年歸正統
至公書法愛徐生
　　　　太宗
野錄山僧本好奇是誰刪潤轉生疑由來授受分明處
涑水先生却備知
金匱盟寒固可哀何緣推出殺心來斧聲燭影都無謂
勝國諸公有史才
　　　成化甲午冬十二月二十一日祈雪齋居適吳
　　　　興沈用賔寓宿公署分韻得西字
寓公清致本苕溪借榻三回聽曉雞出韻令嚴詩律險
彈碁人倦子聲低清齋坐合金蘭契法從班聨玉筍齊
雅集又成新故事獨憐才愧庾安西
　　　借前韻求用賔作晴洲小景
十年相見掖垣西聨句無才續鬬雞巻裏法書多魏晉
圖中山色似青齊莎庭驚鶴霜初下茗碗留人月易低
肻與家林揮健筆不辭新絹買鵞溪
　　　齋居喜雪聨句
夜寒集疎霰(釴/)嵗暮呈嘉祥天心重昭格(簡/)民事期豐
穰齋誠達宵旰(岳/)祀出排緇黄同袍此共宿(敏/政)旅夕能
相忘憑簷俯輕颺(釴/)引燭驚微光嚴城漏聲寂(簡/)小閣
爐烟翔簌簌墮庭戺(岳/)霏霏闖堂皇(敏/政)縈空轉飄撇亞
風隨低昂(岳/)乍翻燕山席陡溢韓軍囊(簡/)剪裁謝新巧
(岳/)塗抹羞妍粧(敏/政)同出聨祖禰分飛忽參商蠶繅散績
室舞袂投東房(釴/)輝増􁑵衣淨爽激鑾鈴鏘長河飫堅
腹(敏/政)㫁嶺横截肪隉穽夷險一(釴/)羃野東西相(簡/)雅棲
驚欹仄鳥篆餘偏傍(敏/政)疎影落高樹(簡/)清威折幽篁(岳/)
雀困餘粒絶兔窮數罝張委逕没樵屐迴洲膠漁航(傑/)
望失逺山色(岳/)坐想千林芳(敏/政)先春奪造化異境開鴻
荒潛陽地中復(簡/)宿沴物外藏餘孽息蝥螣庶徵宜粢
粱(岳/)樓居足酣眺市卧憐飢僵窓虛氣逾肅(敏/政)景絶詩
能當(釴/)雲英幻無蒂(敏/政)水種空傳香(釴/)槎通漢渚近(簡/)
賦擅梁園長(岳/)關戍肌欲皴田畯樂未央(簡/)沛澤浹穹
壤至治歸明良(岳/)竹宫怡聖情詞垣紀篇章(釴/)邈哉繼
雲漢(簡/)大慶垂無疆(敏/政)
　成化丙申嵗臘月十日倪侍讀舜咨程侍講克勤陸
　修撰鼎儀陸編修廉伯同以禱雪致齋于翰林之東
　署是夜雪大作遂用歐公禁體故事相與􁭤韻聨句
　以志喜鈎竒競勝達旦弗能休時所得尚富澄汰僅
　存此次晩出以見示復分二韻俾予竄入之且誌于
　後云李傑世賢書
　　　焚香聨句
齋夜對爐詠兹謀出于僉(泰/)旃檀爇幽眇棐几増芳嚴
(釴/)瑰材藉珍重烈勢防太炎(簡/)逺聞覺逾勝黙叩如有
占(傑/)片雲陡驚散一星歘疑􁌙(岳/)口浥曹溪流耳割崑
崙尖(敏/政)氤氲燭映屏縹緲風回幨(泰/)㘭深隠金粟火褪
委紅鹽(釴/)芸憐書蠧辟麝恐庭花嫌(簡/)當窓噴寶鴨隔
研縈銅蟾(傑/)畹蘭格調絶閣梅風味添(岳/)情通一瓣夐
劑許百和兼(敏/政)循牀襲青綾拂巻凝湘縑(泰/)輸情已繩
直遜意仍蛟潛(釴/)咀華厭雞舌采沬嬰龍髯(簡/)籠煙袖
雙握撥地匕屢拈(傑/)氣合愜俱化心躭懼非廉(岳/)繼美
薦竒印留芳下重簾(敏/政)甲暖螺蜕腥班銷鷓歸燖(泰/)寧
為羃廣展不作吹輕纎(釴/)春原得孤嗔曉殿思遥瞻(簡/)
透隙忽已駚入虛澹相淹(傑/)升騰各登鼎瑣碎或在奩
(岳/)妙遣葷穢屏馨達神明忺(敏/政)終陪畫省直不受歌塵
黏(泰/)薄温變寒室長力窮宵籖(釴/)靜喜日照席深宜私
覆簷(簡/)非同火山熾何憂木天黔(傑/)吟鼻詎堪擁徳芬
方共厭(岳/)燕寂未經宿呼童惜餘甜(敏/政)
　成化丁酉正月八日齋居焚香清寂之際相與書三
　十韻次第拈押以遣夜懐既成俾予各録一通時與
　者六人太倉張亨父陸鼎儀毗陵陸廉伯海虞李世
　賢新安程克勤云錢塘倪岳舜咨題
　
　篁墩文集巻六十三
欽定四庫全書
　篁墩文集巻六十四　　　明　程敏政　撰
　　詩
　　　遊月河寺次韻顧光禄(時送張廷璽/郎中還南京)
空門坐隔河風栁扇微和曉色城頭盡春聲水上多過
牆燕市酒倚席渭城歌不盡遊人興詩慳可奈何
一徑曲通河經春土脈和破籬編葦密老圃種花多惠
逺還能笑昌黎不解歌題名人半老莫更問誰何
　　　挽金陵倪處士(侍郎謙之族人/李太常作志)
家住修文巷俄然夢不醒譜通宗伯系塚勒太常銘猗
頓千金産童烏一巻經不堪人墮淚擇葬近新亭
　　　鏡中偶見白鬚(時年/三十)
曉起掀髯笑不梳鏡中霜到一莖初他鄉轉覺官無用
半世空驚病有餘閒處欲尋支遁語老來思共阿咸居
平安獨喜南鴻便一月常收兩度書
　　　成化乙未廷試受巻紀事有作
大廷多士若雲屯入對從容感至尊新雨過城開曉霽
好風吹栁散春温尚方絡繹來珍饌中使催呼鎖禁門
回首十年如夢裏傳臚當日愧蒙恩
文華清禁接詞林閲巻親勞法駕臨黄紙墨痕春淡淡
紫垣鐘漏午沈沈風雲此日開文運忠孝何人契主心
今夜禮曹還賜燭早隨冠冕聽綸音
　　　壽靈臺郎吳英母九十
暖風開讌敞雲屏慈壽從今數百齡盤誥紫鸞恩浩蕩
傳書青鳥意叮嚀北堂秀發宜男草南極光躔婺女星
莫對絳人提甲子五官聲價重堯庭
　　　夜夢家君曉起得家書時家君已得請還鄉
夢接庭闈語未闌曉來南鴈寄書還平安字抵千金價
晩節功成九仞山竊禄尚堪供薄養逺遊何日奉尊顔
遥知兩弟稱觴處綵服應留一副閒
　　　瓊島春雲應制
五色氤氲曉未開一春長遶玉峯來成祥頃刻非無意
行雨分明是有才御氣逺通花蕚殿靈根偏䕶栢梁臺
望中忽感從龍念恐有遺賢在草萊
　　　季弟克寛來京師適當端午西湖南海之蓮尚
　　　　未有花而予家盆池特出二萼化工之巧有
　　　　若為予兩人者設耳克寛南行有期輒用開
　　　　讌以酧花因思予在西城時此花亦於五月
　　　　盛開司㓂陸公輩各賦一詩以為予中舉之
　　　　徴其後果然今十四年矣故詩及之
誰家端午看芙蕖蝸舍風光似有餘苒苒紅苞初半拆
田田青傘未全舒酒籌暗合愁新别詩䜟先徵憶舊居
莫忘弟兄攜手處一簾花雨濕征裾
　　　次韻羅明仲太史中元謁陵僕三度謁陵皆以
　　　　冬至又兩與李世賢太史行
陪祀頻煩下紫清冒寒長記舊經行風生古堠驚鴉宿
月滿荒城聽馬鳴花鳥送君今日路溪山回首隔年情
道傍老壁題詩處定有居人説李程
　　　送戸部吳廷憲主事赴廣西提學僉事得文字
泛泛濯錦江産材多好文就中吳季子壯嵗迥不羣久
簉司徒班薦書新上聞朝廷重興學簡命恩禮勤乗驄
過梅嶺持節開江氛念子掌邦教此職固所欣都門時
雨晴岐路東西分嶠外豈無士成之在陶薫時名愧葩
藻實學須典墳典墳首群行古聖非徒云行行志方健
寧肯上負君三嵗諒有期遲子來䇿勲
　　　送袁士鎣太守考績還淮安得童字
淮陽今大府南北舟車通上官絡繹至卧治將無功使
君東南來瘦馬從一童績成奏天子出門嵗將窮君本
法曹郎皎皎白鍊銅坐令郡訟稀風化千里同勸君一
巵酒美政貴保終不見古循吏名與長淮東
　　　洞黄詞懐黄尚斌先生(職方彦俊之父/文選孔昭之祖)
洞黄何逶迤逺在天台間壁立千芙蓉四顧相回環緬
思洞中人一去何當還平生讀書處松檜不改顔兒孫
日以長濟濟通朝班孰識巖棲翁高名配兹山我歌洞
黄詞悵望春闌珊生芻杳莫致浙水東潺潺
　　　大病不寐
月西窓正黒天色向黎明坐數傳籌者沈沈殺五更
　　　又
溽暑人如醉昏昏一病身如何三五夜畨作獨醒人
　　　陸廉伯太史家賞蓮得天字
小院涼生雨後天一尊同賞甕池蓮散花曉日來天女
步月清宵見水仙坐客不辭浮白令主人何惜買紅錢
興來忍折芳筩盡回首風光又隔年(是日主人以綵繒/纏荷柄故詩及之)
　　　八月一日丁祀夜作有懐彭文憲公
半夜奎星光燭天諸生雲擁㦸門前閒階露下聽更坐
别院人稀借榻眠燈亂衣冠松外轉風清絲竹殿中傳
西湖故老今何許分鬯叨陪記往年
　　　賀高揮使生子
錦棚香襲舊征袍轉覺王孫甲第高喜氣鎮浮三日迥
啼聲渾似五陵豪四筵湯餅朝開讌左戸桑蓬夜屬櫜
已是他年真將種殷勤傳付吕䖍刀
　　　送耿司業先生省親還南河
白髮萱親在北堂喜承恩詔趣歸裝秋容黯淡辭都下
曉夢依稀見洛陽萊子舊衣増刺繡陽城新例有封章
疎庸濫逐門生後駐馬離亭盡一觴
　　　文淵閣大學士彭先生哀輓
廊廟憂深病亦深西風庭木動悲吟文星一殞嗟何極
哀詔頻頒似不禁三館尚聞修宋史八方空復望商霖
平生忠孝封章在不負先皇䇿士心
　　　乙未十一月十六日長至有感(白鬚又/添一莖)
吟鬚再見一莖霜愁思應隨一線長月色也從今夜減
酒懐爭似少年狂海榴漫說偏多子喬木誰憐隔異鄉
好是浮名歸未得十年辛苦尚為郎
　　　尹亞卿家飲散用韻二首一讀景帝諡議一謝
　　　　盛筵
天賦宗賢撥亂才八方威命響新雷衮衣立受東朝命
玉輦迎從北地來九廟有靈知孝友百年無力報奸回
今皇盛徳嗟何極一紙虹光燭夜臺　右讀諡議
勝日叨陪玉署才綺筵簫鼓沸晴雷宫壺尚足傳盃用
堂食初分入饌來拂座面驚春色動聨鑣身帶夕陽回
題詩欲盡留連意長句無能效栢臺　右謝盛筵
　　　臘月念八日得仲弟克儉南京書季弟克寛杭
　　　　州書報家君已至徽州
兩回家信一時聞北鴈如何久離羣同氣影隨三處月
老親身卧萬山雲懐歸有約多成夢竊祿無才可報君
學業半荒鬚漸白愁顔消得付餘醺
　　　燕都石鼓題廣人黄瑛江湖勝覽巻
岐陽埋没草離離汴省燕都嘆屢移一代文章存鳥跡
百年風雨蝕鼉皮摩挲尚識宗周器題跋誰鐫蒙古辭
却愛勝遊黄叔度孔庭懐古立多時
　　　白雲深處為天台趙時暉賦
幽人卜築嫌山淺直入雲山十二重傍岸野樵多失路
隔林溪碓逺聞舂衣裳露宿嵐光冷書畫晴蒸海氣濃
極目為君思鴈蕩爛銀舒巻正溶溶
　　　朔州行王汝璧太守述職西還
朔州城頭塞雲結朔州城下沙如雪赫連古戍白草枯
一路角聲吹不歇居民半是防秋兵十里五里屯軍營
偏師夜坐烽火息飛輓小兒歌太平王郎家世本靈武
明目張髯氣如虎羽林驕將不敢欺磧裏人耕好田土
窮州十年多苦辛奉檄東來覲紫宸長官知名聖君喜
邊吏有才能㡬人遥遥朔州城勸子一巵酒馬蹄明朝
向山後女牆孤月重相思定倚危樓望南斗
　　　成化乙未元夕觀燈應制
萬嵗山頭春月圓萬嵗山下霏祥煙蓮花漏水盡一刻
火樹百枝光燭天條風東來送新暖低颺星裘動黄繖
九重金闕倚岧嶤四面紅雲蔟簫管慈闈更欲親承歡
綵棚十丈空中攅隨山移仗不知曉應制還催供奉官
五朝故事傳來久樂與民同上元酒想像先皇得衆心
尚有燈詞播人口太平喜是百載過邊燧不驚天氣和
古來張弛皆有道實心一日非為多
　　　十二月十三日大雪
北風吹晴無片雪老農戚戚生窮悲土中細麥乾欲死
方士結壇徒爾為殘年一雪萬人喜天子憂勤天與之
長安貧者死莫恨記取當初望雪時
　　　挽薛節婦(監察御史為/學之祖母)
薛家賢節母身住滆湖村老去霜春面歸來月夜魂孤
鴻難再偶慈竹自添孫不負生前恨金書照里門
　　　卜築
頻年生計拙辛苦又移家未到新庭院遥憐舊月華時
名只人後歸夢㡬天涯銀漢猶明没因風欲汎槎
　　　著存堂為吳節參政賦
悠悠三十載一飰不忘親推枕猶疑夢登堂若見人海
桑初隔世風木㡬傷神要識全歸意平生在立身
　　　雨後絶句示小女
天井無沙潦水空臨流一樹石榴紅女郎學語驚相報
㡬瓣臙脂落鏡中
　　　題姜廷憲中書小景畫
雨落山前雙樹村石溪流水帶沙渾野人赤脚如歸鳥
不怕春泥半擁門
　　　哭坦姪二首
兩地驚心最可憐别來長夢抱兒眠豈知一段青雲器
只向人間住八年
慟指蒼天淚兩垂海枯難盡竹林悲牀頭㡬巻殘書冊
一世辛勤付與誰
　　　送徽州謝同知伯儀慶賀建儲禮成南還
郡紱驅馳不憚勞又驚飛絮㸃歸舠八方共喜前星耀
千里回看北斗高闕下省臺通姓字山中城郭候旌旄
因君不盡東南望一片鄉心折大刀
　　　丙申郊祀齋居次陸廉伯太史韻
東風吹冷襲虛襟芸閣西頭接羽林上界疎鐘清客夢
廣庭明月空齋心回驚舊壁題名遍轉覺微官閱嵗深
此夕圜丘天尺五擁衾時聽屬車音
露下虛庭月滿襟仰看殘雪罥疎林久叨禁直隨班尾
共誓齋明協帝心三宿夜分蓮漏永一年春到竹宫深
題詩欲繼雲間陸蟬噪終慚海鶴音
　　　次謝鳴治侍講韻
井烏聲與柝聲兼閣道頻將斗柄瞻郊墠禮神春奠玉
齋宫清蹕夜傳籖月中曉色驚先白雪後寒威覺倍嚴
三日清齋無一事水沈時向竹爐添
　　　慶成宴與明中舜咨聨句和韻
賜筵初及試燈時一日風雲㑹殿墀天靜漏傳金箭迥
曉寒春上玉顔遲羽林扈蹕環千騎宗伯垂紳正九儀
胡越一家同獻壽八方誰道路多岐
　　　送刑部郎中陳徳修還南京用張汝弼駕部韻
旗亭栁樹拂頽牆祖席朝來掃半堂廿載不知遊宦久
一春偏覺送人忙東風似與歸途便流水何如别意長
執手難留陳仲子錦帆回首正高張
　　　送薛志淵御史隨都憲袁公處置荆襄志淵舊
　　　　嘗巡按其地
聖主臨朝重拊循襄樊行幕繡衣新一方喜入皇圖逺
十載愁聽捷奏頻好計公田收菽粟旋分官府闢荆榛
土人半識招安使馬首山川屬舊巡
　　　廣人黄昊久客于外夜夢二親自寫其像號其
　　　　堂永思其父嘗為主簿
細草雙墳隔㡬春天涯回首淚沾巾凄涼死别空成夢
想象生容自寫真嶺嶠飛雲時出岫滄溟流水任揚塵
傷心莫遣成衰落不負庭闈在立身
　　　錢塘沈徳自成化丁亥以來從家君征川貴
　　　　山都掌之夷又從平江伯出鎮兩廣總督漕
　　　　運清謹之操三度如一家君薦之始自從事
　　　　為選人平江凡七薦之乃自江淮衛知事改𨽻
　　　　通政司於是薦紳君子無不嘉君之能獲
　　　　乎二公也拜命言旋賦詩以贈
曽從川廣著征袍又辟江淮督餫艘舊業恥緣行橐富
新名多逐薦書高銀臺已換簮紳貴玉帳應酬案牘勞
莫為官成心便得十年恩澤慶難遭
　　　三月十七同日得王貢士寄來休寧臘月書馬
　　　　亞卿寄來南京二月書
客邸瞻雲思有餘忽傳門外送雙魚正當南北相望處
連得春冬兩季書千里開緘如面對一番披讀即眉舒
年來轉覺歸期緩日日經幃候起居
　　　送蜀士趙顯章赴澠池訓導(池學有曹/端先生祠)
薫風吹路鐸聲清行李飄蕭出帝城洛士自今霑化雨
川人從昔有文名崤函地接關河便秦趙臺危草樹平
􁱲舍有刑知尚在好將蘋藻薦曹生
　　　送克寛弟南還至茶菴獨歸
垂野隂雲一望迷送行愁問路東西不知㡬日黄梅雨
門外青泥没馬蹄
賞心已負一年春野寺從來别恨新酒盡沙頭催上馬
㫁堤新草獨歸人
一徑棠花照水開可憐新病廢銜盃早知别淚多如雨
悔不臨岐盡醉來
　　　題劉廷問舍人所藏夏仲昭太常晴雨二竹
太常醉搦紫宣毫不寫李王金錯刀閣舍朝回巻簾處
楚江風雨戰秋濤
舊宅依稀練水傍古墩幽竹自成行披圖却似身重到
刺眼翛翛鳯尾長
　　　送奎文閣典籍許節之東歸
　　寧陽許君節之故閣老道中先生之中子仕為奎
　　文閣典籍博雅好文克世其學見重于孔林者久
　　矣成化丁酉上京師以其先人䘏典未備告諸朝
　　獲有尚書之贈又於今閣老壽光劉先生締姻好
　　焉君既上顯其親下成其子將納禄于吏部浩然
　　東歸劉公子鎡請予言道其行予嘗執經壽光館
　　下樂其人為賦古詩一章
東山舊名家文章羨之子先人國鉅公勲徳藏太史當
年受推薦簮紱升孔堂日坐圖書府上應東壁光朅來
走京師奏書析帝寵南宫下新制曄曄賁丘壟還思畢
婚嫁館甥得劉郎官途凡㡬月氷玉相扶將人生天地
間亢宗似君少塵鞅不可羈拂袖一何早薫風日夕至
滿路飛楊花都門戒晨發祖席臨水涯心知共月明千
里一回首良晤詎可期屬酒為君壽
　　　送户部石宗海員外赴四川提學僉事宗海予
　　　　同年嘗為翰林庶吉士
徂徠家學未應蕪喜奉新恩向蜀都黌舍威聲思按察
玉堂丰采重司徒行臺曉月諸生試比屋春風五教敷
相守不堪相别處蹔留驄馬盡離酤
　　　送中書舍人桐城何志廉赴南京刑部員外予
　　　　較藝禮闈志廉實預事于簾内
郎中早發帝城東雙斾遥乗雨後風南部司刑千里别
中朝揮翰十年功何當把酌尋鄉好猶記篝燈宿至公
從此魚書知不㫁兩京新路牐河通
　　　次南京錢學士先生入朝之作時先生方有少
　　　　宰之命
十二年來出帝關北歸仍立舊鵷班交南使節陳臨海
江左文名庾子山簮紱又新池上寵氷霜難老鏡中顔
漢庭欲下安車召楚水燕山路不難
桃花零落舊𤣥都喜見腰金尚黒顱才藻自能當萬乗
筆鋒猶足掃千夫禁中前席多需賈海上生祠半說蘇
晩節從來須鄭重百年文運藉人扶
　　　新安洪生通今鄭州守有約之少子鄉進士逺
　　　　之弟而予兄汀州貳守克和之壻也來京師
　　　　從人受春秋學日以成歳暮欲將往省于鄭
　　　　且南還入郡學以竢秋試其志可謂健矣道
　　　　别之際賦詩贈之
綵衣遥向鄭州城書劍還為故國行官邸冬温先季子
京闈秋試待諸生匆匆立馬辭鄉丈草草傳觴媿館甥
但喜家聲常不墜一門難弟又難兄
　　　邀同館諸公賞盆池蓮
新秋團扇不禁風退直相期出禁東池館不嫌來結社
水花猶有一枝紅
　　　題尹正言學士菊
陶家莊子未全荒籬下西風一逕霜紅紫相看零落盡
寒花只作舊時黄
　　　題畫
蒼山茅屋嵗將闌一巻黄庭讀未殘落葉暗橋何處客
杖藜來聽水聲寒
　　　講筵命下甚愧疏庸不足以從諸君子之後輒
　　　　賦一詩録呈舜咨侍講養正伯常二太史
天王重稽古文教被九寰濟濟䕫龍徒終日奉讌閒自
慚樗散質久厠詞林間一旦誤簡知許綴經幃班儒冠
豈徒榮君徳重有關格心古明訓志士亦孔艱況我本
承乏何恃開天顔所幸同袍人逸駕難為扳致身及此
時淳風正來還䇿厲敢不勉主恩似丘山
　　　爲栁楷序班題壽意圖歸慶其母
七十栁家母雙耳被華髮行步若飛鳬飄然有仙骨諸
子數公權供奉廣寒闕回首夜何其天涼桂花發神娥
海東至蕩潏凌波襪皎皎青鏡中居然事修謁酒酣一
借問滄溟㡬時竭攜手問清淺共拾蟠桃核仙凡隔塵
水三山翠嶢屼可望不可親歌詩對明月
　　　壽泰和王希誠七十(希誠尚書文端公第三子/中書舍人求之父嘗受恩)
　　　　(封/)
七十存齋叟尚書一令孫天開新壽域人羨舊清門䕃
子傳家學封君荷主恩一陽初復候佳氣滿芳尊
西江多逸老季子獨超羣仙授還丹訣家藏說玉文逢
辰題甲子閱世等烟雲想和長生曲因風一寄聞(楊文/貞公)
(嘗有說玉/文贈之)
　　　題玉堂散直圖送吳汝賢修撰省覲還閩
金殿當頭玉堂署十二朱廊隠宫樹衣冠濟濟堂中人
猶似前時起居注門下斜連金水河石橋五壘横蛟鼉
扣閽不許外人到挾冊時見諸王過奎文上應圖書府
揷架連籖照今古同遊恐是十洲仙下界紛紛半塵土
邇來新詔開中堂儲材聖訓何洋洋日令三館坐羣彦
應制往往催詩章從容退食龍樓外松下傳餐解簮帶
光禄之酒大官羊終嵗天厨有佳賚宫壺早午漏未央
旭日半下城西牆出門跨馬人分首緩步不知歸路長
老璫如能解人意慣識青衫閤門吏㡬回爾女笑相嘲
何幸相從禁中地我居史館今十年碌碌追陪叨俸錢
就中却愛吳汝賢才氣迥出千人先承恩謁告辭丹扆
綵服輝輝照秋水何人為寫玉堂圖天上風光動桑梓
我思古人不可當身在江湖憂廟廊君是八閩奇俊郎
一飰之際寧可忘君家二老俱無恙莫遣文章負今上
朝朝散直定思君早趣歸裝拜天仗
　　　題安城彭學士山水圖
何人結屋青山裏終日開窓見山喜近峯錯落走簷牙
逺岫蜿蜒揷天嘴澄江一道山前過短櫂平分浪痕破
船頭水氣綠侵衣載酒高人面山坐石泉下衝沙渚渾
桑榆接地成深村柴扉欲扣不可到或有細路通雲根
竹鶴老人名畫手半幅生綃大於斗水分山㫁意無窮
目送飛鴻度江口安城先生塵慮脱南望鄉人楚天闊
高堂永日對山歌肅肅涼風起蘋末
　
　
　
　
　
　
　
　
　篁墩文集巻六十四
欽定四庫全書
　篁墩文集巻六十五　　　明　程敏政　撰
　　詩
　　　齋居有懐李賔之侍讀次街字如字二韻
月明人語靜天街一樹松毛舞亂釵高論誰翻巫峽水
相思如隔葉山厓百年散地堪藏拙三宿齋居漫寄懐
獨幸太平今有象南郊春意十分佳(郊祀前祈雪新嵗/人日及郊祀之夕)
(皆晴明/故及之)
瀟灑仙郎玉不如春來多病想離居賡酬未覺詩禪定
笑語偏驚墨妙疎齋舍月明燈暈小嚴城風靜柝聲虛
知君此夕應無寐起望星垣候屬車
　　　羅明仲以所和謝鳴治枕上有懐李賔之之作
　　　　見示倚而和之
西齋涼夜月生初二妙詩成一枕餘春谷芝蘭香鴈蕩
秋空氷玉倚匡廬寄聲白雪來青瑣落手明珠動綺疏
讀罷悵然思短李平生交好最知予(鳴治天台人明仲/吉水人家有氷玉)
(堂故/及之)
　　　正月十二日慶成宴後有懐賔之用鳴治紅字
　　　　韻
賜宴歸來醉頰紅故人清卧曉堂空聨珠似覺新篇少
倚玉猶懐舊席同春到才情翻蜀綺病回風骨挺湘筒
一年燈火西城近無限相思月又中
　　　宴歸忽思明早立春再一日元宵矣節物驚心
　　　　為之憮然偶成柬倪舜咨侍讀
又陪郊宴戴恩回不覺春光次第催鼇禁未燒千炬燭
鳯筩先動六葭灰喜逢令節添新嵗恐落明時數棄才
欲向同人歌老大陳根已負十年培
　　　舜咨有詩見答再用韻復之
春去如流不自回駑駘無力可鞭催風花近日多新稿
簡冊何時拂舊灰十載閒官真負主八行明詔欲儲才
攴言敢恨知音少一寸心田只自培
　　　送陸文量駕部出使河南次留别韻
曽接芳鄰㑹一茶蓬門長許故人撾郎官標格晴翻雪
内史篇章醉吐霞明日又攀東郭栁當時同看上林花
春風聨佩相思地玉陛鞭聲散曉鴉
　　　凌季行鴻臚索賦清懶詩
不受黄塵㸃賜袍朝回長卧日華高客疎幸免逢迎禮
官冷那知案牘勞勝地春風閒謝屐異鄉秋雨澁并刀
等閒却有難忘處瀹茗催詩夜續膏
　　　題李世賢太史扇
浦上南風急漁舟破浪還不知離岸逺時見樹頭山
　　　分得知字送文公十世孫燉襲翰林五經博士
　　　　歸奉祀事
長河發秋水白日吹涼颸冠蓋集都門把酒與客辭緬
懐紫陽翁耿耿百代師雲礽襲簮組乃在休明時夫君
抱奇服承恩固其宜考亭渺何許孤絶天南涯喬木上
參天下有先公祠君歸拜家慶燁若階庭芝大賢本不
死㝠邈諒有知翹首北來鴻車行勿遲遲所願崇正學
慰我長相思
　　　送提學戴廷珍御史考績還南畿
離旌動朝旭憲節飛寒霜使君有逺役驅車上河梁夙
昔金蘭交念君才且良南畿數千里弦誦聲琅琅來荷
天子恩去慰諸生望君家大江西經學聞四方敬承久
不衰顯擢殊未央古人過化地名與江水長分岐意無
限再進黄花觴
　　　輓王瑞給事父
屢辭公府薦贏得隠居名水石夸王令江湖繼陸生無
方堪却老有子解推榮小茗山前路行人亦愴情
　　　三月一日壽楊司徒夫人六十
家聲自東魯門對重關西象服揺蒼水鸞封獲紫泥晩
春開壽域遲日麗中閨想象稱觴處仙人餽棗梨
覽鏡顔猶壯盈簮髮未疎壽當初度起春入二分餘君
子歌偕老兒孫奉起居蟠桃親手種喜色照庭除
　　　題張修撰養正所藏王舜耕山水畫
山東老人王舜耕平生與山如有情左塗右抹何草草
却似真山被山惱山西太史留侯孫愛山自謂山可飱
坐中忽有青萬矗終日仰看看不足我來把玩未始奇
真山假山逺莫知天風慘澹動林壑浮嵐積翠空淋漓
斗壁飛流下深樹暗響潺潺不知處兩厓中㫁一橋通
誰結茅廬傍山住老人一去何當還太史心胸如此山
題詩不盡畫中意夢落齊州蒼翠間
　　　夏日偶成
𤓰頭果葉未全開一寸新根蝕舊苔閒上小樓看雨脚
不知青蔓過牆來
　　　愚樂菴為傅曰川太史乃尊賦
不辭提甕灌山畦繞屋江聲似冉溪却笑永州憔悴客
壺觴終日嘆羈棲
靜對蒼山閱嵗華人間何地著生涯繙書忽到無言處
陋巷春風自一家
　　　題常州卞六行樂圖
素紽衣摺皂綸巾不受長安馬足塵香繞鹿車秋未老
勝遊知是惜花人
　　　苦雨漫興
久病朝籍未通名雨窓且得卧天明御街石路光凌亂
坐想諸公把滑行
青裾白面掃晴婦馮仗精靈格上穹黒雲西行雨脚退
針線女兒爭奏功
　　　坦菴為鄧州訓導胡直賦
隨分安居結數楹出門何處不堪行知君已得羲經趣
眼見高門棘刺生
　　　泮鄰書屋為㑹稽處士賦(處士家在秋風浦之/西泮宫之東故因以)
　　　　(顔其居二子曰雲丙子/貢士曰榮壬辰進士)
墦間事埋築賈肆競刀錐擇居苟失所媚學將從誰所
以孟賢母三徙泮宫涯千載有楊翁衡門久棲遲誦法
子車氏有家學東陲杏壇藉餘䕃芹沼分清漪緬懐鄒
魯風禮庭時一闚歸來課諸子肅容坐皋比日夕弦誦
聲互答相吾伊居然二雛者成名皆在兹科第固云好
徳性能自持坐令環堵宫永作藏修基斯人去已逺家
訓凜不衰芳鄰接孟氏此語非夸毗我歌泮鄰詞秋風
有餘思
　　　題鮑栗之通判所藏四景牛
逺桃舒淺紅獨栁䕃餘緑烏犍何從來駢首度川曲春
波浩沄沄好雨夜初足憐此畊力疲田翁能羈束
山檞葉如斗負此大石傍牸兮喘何急徙倚南風涼子
牛卧弗起似戀青草長安得伴樵牧留連至斜陽
農事早登場散牧清溪滸迎風或長鳴已忘力田苦出
門認紅樹對岸饒青莽日晩欲收欄横吹隔深塢
晏嵗風霜多朔氣動墟落畏寒老觳觫引犢屢前却靄
靄向陽坡梅花㸃放萼養力待春來郊原事東作
　　　次韻蕭文明給事元日早朝之作
綵鞭聲裏曙鴉稀劒佩森森拱太微日射御牀明繡衮
雲回鑾輅見青旂鴻臚立仗傳三唱馬監隨班鞚六飛
曽記昔年叨侍從起居長許近皇闈
　　　陪祀南郊借尹先生往嵗扈從看牲韻
紫壇中夜肅無聲玉趾親來薦璧聲華蓋雲垂如肸蠁
行宫塵逺自屏營九韶迭應鈞天奏萬燭高聨複道明
陪位禮成因北望帝星當宁泰階平
　　　次韻李賔之侍講慶成宴上作
門宴分行首從官内前隨例奉宸歡衣聨錦獸晴偏見
漏咽銅龍午未乾羽戚兩階成化久風雲千載際時難
桂坊敢負平生操漢䇿分明戒史丹
　　　上元日承邵文敬主事請遊神樂觀次韻二首
南郭春風引瘦驄上清元不受塵蒙鶴因看院留當戸
鵞為求書畜滿籠賭令歡呼拚一醉彈碁消遣任誰工
興酣頗愛青天曲隔坐還思喚舞童
曲廊深處綰吟驄招致羣仙我亦蒙院靜不聞清籟發
壇高時有翠雲籠一春宦海乗多暇何處燈山説最工
更欲早歸尋舊賞夕城高樹逺重重
　　　剪燈歌元夕同年傅商佐主事家席上作
上元燈火如繁星九衢鬬靡流晶熒就中一椀最清絶
炯然獨照郎官㕔都城好事爭來看苦心每為良工嘆
并刀剪碎藤溪方直縷横絲眼中亂海市樓臺初隠霞
渚宫人物紛如麻天孫夜開機上錦魔女曉散空中花
態真意逺不可了此藝從知古來少頗聞令愛手能續
何得兄家擅天巧寒窓有女方十齡欲遣從之愁未勝
小弟長慚負奇賞先請為兄歌剪燈
　　　傅家麵食行
傅家麵食天下工製法來自東山東美如甘酥色瑩雪
一凷入口心神融旁人未許窺炙釜素手每自開蒸籠
侯鯖尚食固多品此味或恐無專功并洛人家亦精辦
歛手未敢來爭雄主人官屬司徒公好客往往尊罍同
我雖北人本南産饑腸不受餅餌充惟到君家不須勸
大嚼頗懼氷盤空膝前新生兩小童大者已解呼乃翁
願君飣餖常加豐待我醉攜雙袖中
　　　琴月齋為姑蘇顧君賦
子夜羣動息虛齋敞前楹美人耿不寐起弄朱絲繩肅
肅天宇高璧月流晶熒霓裳非雅歌叢桂多古聲幽懐
浩然瀉紛紛竟何營
　　　畊讀為建昌士人賦
古來業詩書守分樂田野緬懐有莘人感激千載下畊
讀者誰子若與世情寡朝出向隴頭一巻書在把莫歸
聲吾伊隠映枌榆社漢庭日選士孰是力田者願見書
有年豳風續周雅
　　　送陸克深員外知叙州府
翰苑曽通籍祠曹久綴班片符分虎重雙轂映朱殷具
服朝辭陛嚴裝夜出關親交開祖道逺役壯離顔蜀嶺
烟嵐匝瀘江雪浪頑傳餐迎驛吏撾鼓拜溪蠻􁯷㦸通
公廨茶鹽擁市闤升堂延俊造入境問痌瘝僻縣經過
少高齋案牘閒奉宸瞻北斗懐土夢東山宦海嗟行往
詩郵足往還來朝應可冀弱栁未須攀
　　　次韻倪舜咨侍讀省親南歸留别二首
曉日河梁又送歸畫檣天杪見巍巍賜金喜爾重供膳
密綫慚予屢換衣南浦一畨春草茁西山隨處暮雲飛
燈前久辦寧親疏不向同人惜暫違
栁梢春色未全勝别路危闌一共憑交味似傾醽醁醆
離腸難㫁轆轤繩名高講席恩偏荷喜溢親庭壽屢稱
忠孝想君心力健遄歸應不待河氷
　　　次韻羅明仲洗馬新春繙閱經史之作
是非千載若為評出處當知不異情仇薛未堪興禮樂
管商何得擅功名飲餘安樂春風暖夢覺空同夜氣清
此境與君能一到人生方不愧軒纓
郢調誰云客和稀孔壇風景尚霏微顔淵豈為貧方樂
蘧瑗能於老覺非近代情詞多逸響古來心學有餘輝
太平儒效收公手淺薄終慙負衮衣
　　　㑹昌雪亭公子許雨中移竹詩以訊之
八尺庭除半緑苔一春無意買花栽㡬時憑仗連朝雨
分得青鸞數尾來
　　　春雨應制
宻雲起東郊靄靄覆高閣條風一流轉好雨應時落㝠
濛浥街塵頃刻滿城郭坐見西北山千里翠如瀹粼粼
玉池水㶁㶁聲赴壑微虹隠木杪生意動花萼田家方
播種喜氣欲騰躍行看土膏潤不畏溝塍涸龍徳普所
施預想秋大穫仰首謝𤣥功對物有餘樂
　　　張公子行一首送太倉張漢南歸(漢揮使之子/友人陸文量)
　　　　(職方/之壻)
張公子留侯孫少年丰采如香蓀讀書擊劍窮朝昏海
邊甲第開轅門堂上將軍不好武千里歌吹聞兵屯平
生陸家親昆弟託好願比朱陳村有女近出職方氏輦
金輿幣來求婚職方擇壻正復爾椷書許聘情何惇張
公子佩赤璊刻絲袴褶懸兩弴去年跨馬入京國一見
笑語回春温畫堂紅燭謝家慶整日開燕刲羊豚新郎
二月發歸思行李齎送聨征䑳牐河雨過沙水渾旭日
半下東城根栁枝未堪把勸子白墮尊人生嵗月驚濤
奔他時富貴豈足論氷玉相輝古難得忠孝莫負君父
恩
　　　送雲南府學司訓高宗禮
昆明池水隔天涯萬里西行喜過家莫嘆青氊清似水
文風今日似中華
行人無奈歇征驂儘與朝紳接笑談他日重逢知未老
内庭供奉亦何慚
煩寫新容出鏡臺少年衰陋本中材逺人若問程宫講
應詫君曽識面來
　高君宗禮蜀之㑹川人起家儒學而出其餘力以寫
　真妙得蘇子之說其待次吏部也薦紳樂與之遊既
　得雲南府學司訓行矣而為諸公挽留者兩月予亦
　雅善無可為别賦三絶以贈之
　　　送鄉人吳之寛南歸
暑月終南訛靈風動西顥季子江上來言旋亦何早今
年霖雨賸九陌積行潦憐君千里外淨若水中藻坐與
親朋俱客舍靜逾好妙指高山曲細字浮溪稿有時扣
我門譚吐亦傾倒依依鄉土情忍别縈懐抱開舟潞河
滸䇿蹇長安道因君重回顧家山有遺老竊祿十載餘
主恩空浩浩何時許歸覲看穫江南稻練溪拖晴雪屏
山對蒼昊階庭倘休暇相期共幽討把手各西東停雲
下瓊島
　吳碩之寛世居休寧之璜源讀書工琴有聲江湖間
　成化丁酉春偕僉憲婺源汪君希顔上京師希顔之
　内之寛之姊也相與僑居都城外凡月餘時積雨彌
　旬之寛足不妄出而數辱見過又假予所藏先達浮
　溪汪公之文手自傳鈔亦可謂質美而好學者哉未
　㡬告别南歸因念予自壬辰以來欲為省覲之行者
　屢矣講筵史局勢不敢以私請故送之寛而有望雲
　之思焉
　　　送蕭文明給事持節冊封唐府得承字
藩封遵舊制天語重親承玉節龍垂綍朱函鳯結縢使
鏕聨紱弁行李却金繒翰墨心偏健舟車力更勝王孫
加禮貌官吏足聲稱永日花明驛南薫麥䕃塍觀風臨
淯水懐古望舂陵封事思晨入嚴程戒夙興縈還應㡬
月青瑣候良朋
　　　陪祀西陵昌平曉行
雨淨關河不受塵一時吟眺薄秋旻樹頭黄屋如看畫
馬首青山欲近人
　　　道中偶成
望望西陵近松隂石徑分倚闌㪺磵水下馬讀碑文寢
樹舍秋吹橋山出暮雲野人懐帝力歌頌道中聞
　　　夜半出山
蕆事下西陵歸鞍趂月行松林人影亂石罅水聲清不
覺山程逺推便野望平臨風歌一曲秋思滿空明
　　　題李太史世賢梅花圖集古
四山多風溪水急(杜工/部)隴上何人夜吹笛(王右/丞)㡬家春
夢未知回(冦萊/公)起傍寒梅訪消息(李太/白)宛然姑射子(賀/方)
(回/)瀟灑在風塵(李太/白)北人初未識(王介/甫)疑是弄珠人(王/適)
西湖處士骨應稿(蘇東/坡)洗雨梳風為誰好(秦少/游)呼兒覔
紙一題詩(杜工/部)相對真成被花惱(黄山/谷)
　　　克寛弟南歸小詩二首奉簡淮隂驛丞林文秀
　　　　内兄休寧上舍汪汝溫親契
舊榻凝塵嵗屢更秋風一鴈又南征弟兄離合情無限
萬里淮天共月明(右簡/林)
南望家山有所思十年誰共菊花巵不堪逺鴈傳書處
又是重陽送别時(右簡/汪)
　　　題便面小景
相看是何境鶴啄松根苔道人一揮袖天末海風來
　　　穀菴為吳醫沈公美賦
沈翁隠侯裔素醫而好儒有方不自秘云是㴑洄書繞
菴播嘉種嵗嵗勤菑畬平生活人手荏苒七十餘種穀
如種藥心與造化俱豈徒一身飽固欲周鄉閭時今菜
色者一半回敷腴永懐居藥翁慨彼肉食徒安得味斯
語仁壽躋寰區
　　　蒙巖為常州邵士忠處士賦
蒼巖何巍巍壁立倚晴漢中有一泓泉淅瀝下巖半綠
蘿水簾瀉觸石星珠散紆回坐成池隠隠白虹粲巖棲
者誰子跬步得幽觀徬徨此水側日夕味爻彖烱然生
道心舊染如濯盥不學蒙園叟偶爾事空玩養正思古
人因之重三歎
　　　題尹性之御史所藏周文靖竹
周郎識此君落筆琅玕長居然步湘皋翠袖忽兩兩相
將舞回鸞勢欲凌波往平泉與危石轉折助清響坐令
俗耳淨逺覺煩襟爽亭亭吉甫孫霜臺絶塵鞅晏嵗凜
相盟虛心愜終賞
　　　送王司訓之任豐縣
父兄留得舊氊青子弟終能守一經博士隨班承寵渥
諸生開館候儀型到時俎豆陳宣廟去路河山擁漢亭
想共令君談政教化行歌頌㡬時聽
　馬邑王君鉞其先子巍嘗教于河間歴官大名郡守
　兄鏞嘗教于新安近為國子學正君得諸家學者有
　素而屢弗利于秋闈遂援例出教豐縣予故家新安
　而宦居河間於君父子相知最久於其行不能忘言
　豐之尹田君良故嘗教于三氏學亦於予有一面之
　雅因詩及之
　　　張汝弼駕部求椿庭詩壽其兄
貽謀能是守株人東海家家說異椿壁上古隂回夕照
庭中新幹薄秋旻衣冠㡬葉能詩禮堂構當時亦奐輪
張仲平生知孝友連枝應願八千春
　　　分得元君丹臼為安城李珍賦
石臼深深長緑芸土人猶說魏元君金銀氣逼清宵見
雞犬聲疑白晝聞九轉誰磨新嵗月六丁長䕶舊烟雲
盤中李愿幽棲近日讀黄庭㡬巻文
　　　送汪希顔僉事改仕湖廣
昭代重提刑移官及壯齡楚人知約法漢吏本通經入
境多供帳分司獨坐㕔洗寃公素志民頌㡬時聽
楚楚越公孫江南舊業存凌秋趍憲府戒曉出京門關
道喧人語河橋落漲痕臨岐珍重意公恕答君恩
　
　
　
　
　
　
　
　
　
　
　
　篁墩文集巻六十五
欽定四庫全書
　篁墩文集巻六十六　　　明　程敏政　撰
　　詩
　　　送張汝弼駕部知南安
吾友人中龍落落張東海起家兵曹郎回翔十餘載朅
分五馬符袍帶荷恩改迢遞南安城横浦一川滙知君
足儒吏舉筆見丰采想當行縣時江天凍雲靉百丈大
庾山梅花燦珠蕾折寄與詩來都人正延待
　東海嘗為予賦晴洲已而失之云有稿在以行遽不
　暇檢許付其子新安貢士宏宜以來因詩及之懼其
　忘也
　　　三樂為晉陵胡叔虞賦
落落媯公孫逺有叔虞子處世寧無才平居不干仕一
觴與一詠顧我方樂只此身非草木有生胡弗喜而況
得為男已歴好年紀興來鼓三終所得亦云侈茫茫天
地間豈不解同是永日行畏途沈酣未知止千載鹿裘
翁見取尼山氏長歌念伊人迢遥隔州里
　　　題黄帝廣成子問道圖
憶昔廣成子講道崆峒山抗顔為帝師相與煉九還坐
令千嵗人緑髮而朱顔一朝乗龍去下顧悲塵寰藥罏
莽猶存逸駕不可扳兹事傳已久無乃空投難靈均賦
逺遊魂銷汨羅灣鄒訢注參同寂寞蓬萊班我讀古仙
經一一廋且慳或恐妙契者不在文詞間靈洞何幽幽
鼎湖亦潺潺勝境雖足愛賦予誠疎頑
　　　尼山高一首壽闕里孔公伯處士(公伯羅洗馬/明仲婦翁也)
尼山高高嶙峋千年孕此大聖人聖人一去聖澤新雲
礽玉樹何振振公伯先生號賢者韋布不沾京洛塵生
時分值祖庭檜荏苒于今六十春蒼髯勢欲凌秋旻朔
風吹地才一日先生笑坐開芳辰戲綵兒孫行遶身攜
壺陸續來親賔崧高一紙馳獻壽知有内翰聨佳姻新
詩在眼酒入唇先生陶然岸烏巾家山喬木色不改百
嵗願作無懐民
　　　琴鶴東人為廣人何式之賦
小攬山中盛丘壑朅有幽人恣行樂坐間時弄七弦琴
到處還隨九皋鶴春波澹蕩風日清耳畔忽聞環佩聲
古人雖往古音在坐使一川魚鳥驚石徑盤回絶塵侣
砂頂昻藏縞衣舉幽人鼓掌一和之萬里閒雲自容與
君不見蜀川太守報政成一鶴一琴隨馬行又不見義
山詩人殺風景煮鶴燒琴對佳境幽人不求禄二千幽
人不賦西崑篇祇與雙清作東道見者一任稱何仙燕
歌趙舞人爭愛畢竟誰賔復誰介何如琴鶴共平生清
譽長傳嶺南界
　　　歸田樂巻為彭彦充儀制賦
拂衣何太早人惜漢彭郎許國身猶健還山樂自長分
泉栽杞菊升壟看牛羊莫和陶翁句長歌與世忘
蒼雪難侵鬢紅塵自息勞高眠穿北牖舒嘯入東臯久
辦青山屐初嘗白社醪海鷗機事少應識舊儀曹
　　　春坊齋夜追憶舊時在翰林東署與諸君子喜
　　　　雪焚香聫句之作奉簡亨甫鼎儀世賢三太史
齋榻遊塵淨宫城刻漏殘不知芸閣夢何似桂坊寒旅
夕罏香在經春雪意難同袍應念及燈火舊詩壇
　　　藻軒為錦衣千戸吳孟章賦
將軍心地清如藻小結幽居逺六街倚榻高寒疑近水
閉門空翠欲侵階擷芳曽過黄泥坂寄傲難同畫舫齋
聖代只今需補衮知君才副九重懐
　　　送延都運六十致仕得何字
金帶朱衣拜寵多乞身寧待鬢雙皤民思久繫棠隂茇
國計新饒海上鹺白社預鈔栽菊譜滄浪隨唱濯纓歌
不知勇退青雲士屈指如公得㡬何
　　　挽胡孺人(刑部黄員外/文琰之母)
鬢絲初覺早霜凌豈意年來不自勝蓬壁尚疑聞夜杼
蕙帷那復候晨興推恩子望新鸞誥偕老人傷舊鴈繒
寂寞祁閶山下路一邱松栢鎖寒藤
　　　小兒彌月承羅洗馬餉鶴歌以答之
仙禽一夕乗風至清氣朝來滿庭次見客馴然了不驚
學舞時時鼓雙翅丹砂入頂色猶淺一聲更有凌雲思
我家生男一月餘每遇高人出相示皆云骨相如長郎
坐上啼聲已堪試犀錢玉果競相投隨俗惟應悦姬侍
司經大夫公逺後輟自潤筆來相贄謂此鶴齡千嵗長
眼中定欲徵君嗣大夫久作瀛洲仙許我平生可同志
頂砂疑是鶴前身令器而今已三四松隂永日相和鳴
螽羽開祥豈無自乃知此鶴最宜人茅君本號還丹使
山雞野鶩竟何有大籠滿貯長安肆中年不顧縻好爵
看鶴生孫乃吾事兩郎他日弄雛成再拜還酬大夫賜
(洗馬額有朱志如/鶴然故詩及之)
　　　奉詔儲材巻送翰長王謝二先生
館閣儲材自祖宗兩公承詔任陶鎔南朝世譜衣冠盛
西掖官聨雨露濃瑞應奎光開五夜功期文史足三冬
不知此夜門牆下多少英賢賦九重
　　　蘭竹圖題贈蕭給事文冊乃郎赴秋試
湘皋春婉娩居然見雙清幽香下覆之翠條仰而承高
石既磊磈新泉亦泓澄臨風況君子去住有餘情
　　　送李士欽尚寶持節冊封楚府次沈廷美韻
曉承天語下丹霄周室班封四牡勞同姓地分南嶽重
殊方人仰北辰高朝廷近侍傳司璽江漢風流擁使旄
預想過家歸路便朱門喬木映宫袍
　　　送王昱知榮縣
㡬載儒衫困一經除書新捧下彤庭逺趨蜀道三千里
上應郎官十五星黌舍秋風興士子畬田春雨勸租丁
政成他日蒙推薦尚及才人兩鬢青
　　　送董子仁給事出使琉球
萬里乗槎羨董生手持龍節氣崢嶸逺憑主上班恩到
坐使陪臣謝禮成畨貿不收沙上市粤船長下水邊城
知君可副中朝望一寸心隨漢月明
　　　清明謁西陵飰昌平劉奉祠家次韻李世賢太
　　　　史
何處同君寄一餐昌平縣裏舊祠官停驂已忘征途倦
撫景惟慙得句難百辟分班朝太寢五雲回首認長安
行人盡說清明近不似常年節氣寒
　　　二十五日朝陵次世賢太史
二聖仙陵隔路岐松林燈火夜差池中天絳闕長相峙
夾道蒼山晩更奇地迥易看星次轉天寒不覺露華滋
一年一度陪鴛侣清廟無才續舊詩
　　　謁陵遊九龍池八首
　　　　渡石磵
驅馬渡南磵磵水清且駛蹀躞未肯前磊磊青石子
　　　　問山下路
尋源悵何之𣺌𣺌入荒野裵回灌莽中偶爾遇樵者
　　　　谷口聞雞聲
隠隠谷窮處雞犬如隔塵下窺見牆屋知是五陵人
　　　　石田分浸
石田如畫局山溜細通塍㸃㸃鳬鷖白亭亭蒲稗青
　　　　九龍池
山脈貫龍腹山髓出龍口九道下成池千年溉靈囿
　　　　石壁
池東立石壁巉削不可捫頗疑天所造鬼斧尚留痕
　　　　池上峯
蒼然百丈峯峙此一池側遂令活水源長含太古色
　　　　飲龍口泉
㪺此沆􁴦汁清我塵土心臨流不能去山風振衣襟
　　　成化戊戌四月十一日儲皇御左春坊敏政進
　　　　講大學首章退宴文華門十二日上御經筵
　　　　敏政進講中庸第二十章退宴左順門感
　　　　愧之餘賦此呈同事諸君子
小臣蹤跡本疎慵衮職情知不易供才向儲闈傳大學
又從宣室講中庸朝行輔徳須耆俊家法崇文自祖宗
尚食屢饕無寸補百年興運愧親逢
　　　六月二十八日大雨赴齋所
黒雲連陣雨聲寒騎馬蕭蕭向掖垣平地急驚成海子
御溝全似瀉河源擔夫没屩猶探路從吏篝燈不到門
小坐未眠聞屋漏旋移齋榻過前軒
　　　二十九日夜晴太廟陪祀作時王惟臣詹事劉
　　　　希賢汪伯諧二庶子鄭瑶夫羅明仲洗馬俱
　　　　以疾在告
連朝隂雨一宵晴百辟相歡仰孝誠鶴馭自天來九廟
衮衣成禮及三更迎鑾樂向門前奏扈蹕人從樹裏行
儲輔近來多病渴叨陪獨幸夜通名
　　　七月十七夜病起露坐偶成
古樗揺影屋西山獨坐空階月上關逺杵數聲秋律應
明星一㸃曙更閒道心儘可消官況酒力微堪慰病顔
千里故園歸未得不禁征鴈遡風還(是日予賦此詩意/匆匆不樂夜亦不)
(能寢後一日得家書知三弟不/幸乃知骨肉至情相關如此)
　　　送程醫官詩
　　祈門程昂故韓府長史孔著之孫今河南大參用
　　元之子與予同出忠壯公譜雖疏而劣予為最長
　　也昂幼讀書業舉而尤好醫遂被薦為其邑之醫
　　學訓科蓋鄉人在京師者無不喜昂之克自立也
　　昂將便道之河南省親而後歸其鄉過予言别時
　　予方得用元書求記兩夫子之新祠因賦古詩二
　　十六韻而并道之
當年傅韓王文行推爾祖近來佐雄藩老成羨而父之
子當妙齡不與衆郎伍匪徒趍禮庭更喜遊藥圃時出
應人求牀簀多告愈一朝被掄薦千里來自府公試迥
出羣官名入銓部青嚢一編書居然襲簮組伏闕謝主
恩奉檄返鄉土謂我亦宗丈朝來扣蓬戸自云將啓行
􁒷櫂向河浦省親方就禄征途不為苦程本大族家南
北舊通譜恭惟兩大賢家在鳴皋滸寢堂聞漸衰眼底
賸榛莽而翁朅行縣時能作祠主慷慨鳩衆工彷徨走
丞簿輪奐一回新燕賀響鐘鼓頗欲得予銘盛事傳永
古子行道祠下再拜奠觴脯油然慈孝心㝠㝠祝多祜
從來活人手亦足踵前武都門開祖筵薫風霽新雨視
子真可人濯濯好眉宇勉哉亢其宗謹勿失繩矩餞行
賦長詩為子一揮麈
　　　送陸處士還太倉(處士太史/鼎儀之父)
老人住海上高隠不出門一朝念遊子乃駕北來轅南
風吹塵淨忽忽止行軒遊子迎再拜喜極不可言是時
子方貴執經奉儲垣朝回寡人事退食多公餐老人樂
兹養心志靜不煩秋氣澹欲來中宵夢丘樊呼兒整歸
櫂回波浩澶澶逸駕既莫扳為壽奉酒尊頗聞老人語
去住非所論願兒崇正學不愧宣公孫到家應㡬時及
此芳桂繁望望漁樵侣悠悠水雲村豈獨相勞苦而不
知本原古來慈孝心坐使薄俗敦我歌送執事典型諒
斯存
　　　輓董尚矩編修父母
董氏寧都盛夫君説最良忽捐招隠操空貯活人方㫁
簡藏家塾殘碑立墓場由來天報徳貤贈託名郎
提擕雙稚子孤月㡬回秋綵服時經眼珠冠老上頭院
松終抱節庭草詎忘憂太史應裁傳千年重女流
　　　追和江東之學士留寓南京上新河徐氏園亭
　　　　之作
留寓得林坰渾疑宿幔亭禽聲翻角徵山色中丹青雨
竹驅塵淨風花又夢馨主人能解事終夕候文星
借住新河口雙扉逐岸垠水花堪索笑山果得嘗新暫
謝催詩吏時迎載酒人乗涼多竹樹隨意脱簮紳
明月㡬回團幽居體自寛綠醅時解困白苧晩生寒喚
客彈碁子看人把釣竿年來通禁籍回首憶清歡
　　　送祁門周仲實赴趙州學正
南風捲地吹沙塵落日東城辭故人來趨禮闈黄巻苦
去主州學銅章新君家江南任河北浩氣稜稜面腴色
登車不畏征途難問宿何須路人識趙州古多才傑士
慷慨遺風尚何似春秋書法可與言即此上報明天子
勸君巵酒贈君歌亨衢白日青雲多蘇湖遺教尚可復
功名老大非蹉跎
　　　送張太史養正陞都憲巡撫宣府
北邊重鎮稱宣府一帶關河新蕃宇鎮朔長屯大將兵
節制還應屬巡撫眼中之人今㡬年受詔臨戎已三五
聖明不喜文法吏特簡儒臣付斯土張君堂堂七尺軀
生有奇才濟文武近侍初聨鳯閣班文章久擅雞林賈
時從經幄講唐虞正色稜稜似文虎事功直欲追前賢
蜾蠃雕蟲底須數人言國士可無雙書劒相傳自其祖
一朝果被九重知冠豸腰金佩長組想當跨馬出行邊
先事澄清後戎伍千倉有蓄問陳紅百里相望看樓櫓
守臣戍帥總郊迎帓首聨翩負前弩蒐田尚接金蓮川
弦誦遥連赤城塢威聲早已罷烽燧號令誰能易旗鼓
丈夫此行亦快哉好在邊人悉安堵愧予與君最相得
半生不脱儒生腐置身豈合在公卿開口徒能論今古
喜君大用夜忘寐恨不狂歌對雞舞平明載酒送君行
祖席薫風動南浦願君當此得志秋莫學人嗟守邊苦
幕府重期老范謡家聲再續留侯譜功成復入漢庭來
帝衮終須待君補
　　　追和江翰長先生上新河徐氏園亭病寓之作
徐家亭子楚江東蜀客來尋一逕通坐下清泉消溽暑
門前喬木倚晴穹儘多醉興歸詩裏那復閒愁著病中
更是可人翹首處鍾山如畫繞皇宫
　　　送何惟一御史赴雲南按察副使
才騎驄馬隔春回又領除書逺赴臺萬里王程勞跋涉
十年交誼重裵徊即看憲府威聲起曽是詞林教養來
後㑹有期君正健不將離恨薦離杯
　　　㑹緦菴和謝鳴治侍講乃叔寶慶太守君寄來
　　　　韻
半山喬木䕶空菴奠掃來頻尚有嵐諸謝家風今淛左
老蘇亭子舊川南已應宗法千年立何止親情五世覃
考室詩成想賢守㡬回歌罷又開緘
　　　題碧桃便面
省識霜春面何因出鏡中暗春吹不㫁掌上舞回風
　　　題張養正都憲小畫
栁岸頻收網魚租句納官晩來風浪急却在把篙難
　　　送戸部趙祥主事奉使便道省其大母
重闈春㝡永手教一孫成故里王程便新圖壽域明家
人占鵲喜堂客羨烏情㑹取官綾誥馳封到祖名
　　　戊戌清明謁陵宿齋所次韻江翰長
兩日向山行春深野望明寢園同駐馬陵樹不聞鶯寒
食驚時過清齋候禮成歸途應便好星斗夜縱横
　　　歸途次韻
謁陵歸尚早行李向來輕北闕看將近東方啓漸明群
鴉驚客散一馬遡風鳴裊裊垂楊外新煙動夾城
　　　送鄭洗馬赴南京太常少卿
法從年來屢奏功此行爭說薦書公舊都南北舟車便
原廟春秋俎豆同喜奉慈顔開壽域却勞清夢繞儲宫
重來未覺霜毛盛看續西京白虎通
　　　早秋遊城南宗家園亭次韻周伯常中允二首
宗老當時喜種花至今池館壓堤沙蒼顔一去成塵土
白日重來感嵗華多謝諸公同駐馬却憐猶子解持家
高城暮鼓催歸急不得臨風奠一𤓰
愔愔殘暑逗輕紗馬入南園識舊家隣釀旋分燕市酒
土宜時供歙州茶田苗有雨秋初熟林影無風晝不譁
我已分為東道主請君隨賞四時花
　　　送王廷貴祭酒先生考績還南京
高皇定都日首事在國庠青衿變左袵木主開中堂啓
運今百載弦誦聲逾長先生晉陵彦手握司成章抗顔
曽㡬何述職來帝傍館閣多故人鬢髮驚蒼浪平生相
慰藉講下無留良承恩復南轅頓首辭明光望望雞鳴
山奎星夜垂芒願言崇令徳舊輔登巖廊
　　　晩香為太倉陸處士作(處士職方文/量之叔父)
篤行老不衰有美陸仲父平生得高趣卓爾在秋圃羣
芳坐銷歇黄花正紛吐凜如千嵗夫嵗晩節逾苦窅窕
林亭間相對傲風雨慷慨陶徵君遺蹤未榛莽亦有韓
相國功名照千古出處雖不同景行吾所取湯湯末流
中誰能立孤柱千里聞徳馨相思動吟麈
　　　送日者方生還龍游
方生談禄命往往不受金謂是五行理豈易鈎其深我
知據所得稍稍從規箴貴賤有天定中否非所任子術
誠若斯子道良足欽曲學以阿世悠悠覺何心
　　　題雜畫一
青山寂無人空陂澹流水垂楊不勝春揺揺蘸清泚
　　　二
涼月滿荒原長空白露繁偶來疎栁下倚杖欲何言
　　　三
落木凌秋下青山對面開澄江可消酒隨意放船來
　　　四
夜下竹林灘水平船不動倚棹醉眠人襟懐浩難共
　　　挽彭處士夫婦(國子監丞/英之父母)
隠君元是彭仙後一日凌風去不回寂寞王屯坡下路
杖藜誰復聽松來
我愛梅邊最不羣每從先達訪遺文由來國子先生母
却是梅邊嫡派分
擇繼當時屢問名邑南唐氏有家聲平生婦道堪書處
請看彭門七弟兄
　　　題梅贈山海蕭生赴山東秋試
孤芳自是不凡材顧影臨池首重回已報東歸消息好
春光隨馬過關來
　　　送陳宏知事
風浪曽驚灧澦堆憐君新手䕶高桅相逢話舊渾如夢
已過年光二十回
烏帽西歸向我辭久來忘却贈行詩聞君歌罷還惆悵
轉覺吟情媿往時
隨牒年來多苦辛青雲此日荷恩新南都列衞應相問
知是尚書幕府人
　蜀人陳宏舊從事于家君謹愿人也邇者赴官南京
　過予别且道往嵗相從于峽中遇險事及誦予天順
　癸未贈渠之作蓋茫然不知其為誰我也語罷情不
　能已賦三絶以貽之
　　　詹駕部天澤出知建昌便道省母得五字
采采碭中姬肅肅詹氏姥夫君久違榮家事獨攻苦袠
登龜算七兒有鳯毛五一人迥超羣宦學邁其父誥錫
盤龍書名屬司馬部朅分郡守符綰此建昌組仕途與
家便慈容喜先覩松陽嵗將闌梅蕚紛已吐畫堂開宿
醖綵服動新舞遂哉忠孝心君恩子何補
　
　
　
　
　
　篁墩文集巻六十六
欽定四庫全書
　篁墩文集巻六十七　　　明　程敏政　撰
　　詩
　　　十月二十七日出都城
供奉金鑾十四霜寧親恩許暫還鄉花驄逺給從官廏
寶鏹分頒出尚方行色漸驚殘臘到歡心那説畏途長
篁墩宅畔寒梅樹定發新花候解裝
　　　盧溝别諸親友
夕陽初下古城頭雪浪凝寒沸不流多謝同袍舊知己
殷勤相送過盧溝
　　　晩次良鄉
晩宿良鄉舘離家第一程便應今日夢南北兩關情
　　　早發
古城衰栁散朝鴉撫景全忘驛路賖山色西來寒潑黛
日光東出暖蒸霞逺人僕僕行躔費一處揺揺酒幔斜
此去前村知己近耳聞雞犬隔林譁
　　　涿州道中錄野人語(良鄉/役夫)
我行范陽道水次遇老叟時當孟冬盡破褐露兩肘邂
逅一咨諏向我再三剖哭言水為沴天意苦難究今年
六月間一日夜當丑山水從西來聲若萬雷吼水頭高
十丈没我堤上栁手指官路旁瓦礫半榛莽昔有十數
家青帘市村酒人物與屋廬平明蕩無有水面沈沈來
忽見鐵樞牖數日得傳聞水蝕紫荆口老稚隨波流積
屍比山阜逺近皆湯湯昏墊弗可救如此數月餘乃可
辨疆畝下田盡沮洳高田剰稂莠農家一嵗計不復望
升斗官府當秋來催租不容後嗟嗟下小民命在令與
守更有觀風使仰若大父母見此如不聞恐或坐其咎
我民千餘人血首當道叩始獲免三分有若釋重負奈
何急餘徵日日事鞭毆夫征又百出一一盡豪取悲哉
一村中竄者已八九老夫家無妻一兒并一婦兩孫方
提攜儘可慰衰朽豈期天不弔一旦遂窮疚一兒水中
没一婦嫁隣某兩孫鬻他人償官尚難勾老身自執役
有氣孰敢抖反羨死者安苦恨生多壽詔書開賑濟奉
者有賢否終為吏所欺此食亦難就與其餒填壑不若
舉身走一飽死即休寧復念丘首呼天一何高呼地一
何厚我聞老叟言垂涕者良久恭惟天子聖化澤被寰
囿聲色弗自御遊畋敢誰誘稼穡深所知真如古明后
庶徵豈不諳一變故非偶無乃諸臯夔此責當敬受誰
謂斯民痛不可事􁃛灸我亦食人禄深慚結朱綬豈無
致澤心無地可藉手立馬野踟蹰悲風動林藪
　　　遇廣東守臣進鸚鵡
緑衣朱喙隴山禽入貢新從廣海潯輦致已聞經萬里
購求何説費千金奉宸固表王人敬却獻誰知主上心
不見韓公嗟二鳥馬頭回看一長吟
　　　新城公館夜夢亡弟借邵文敬主事壁上留題
　　　　韻
弟兄無分過中年千里雲山望眼穿地下有時還見汝
人間無路可呼天英魂彷彿歸何處此夜分明到我邊
公館北風吹夢醒不知衾枕已汍然
　　　渡白溝
白溝東下水如襟不盡行人弔古心戍壘風雲流㫁岸
農家煙火半空林往來此日通燕粤興廢千年說宋金
似有漁郎知此意櫂歌聲入水雲深
　　　雄縣城南潦水成湖渡二十餘里
雄縣城南初問津一片湖光青鏡勻櫓聲幽軋頗清耳
帆尾招揺如喚人江南路景或轉徙冀北征夫多苦辛
扣舷笑欲問河伯海水桑田今㡬春
　　　晩行至任邱(任邱舊屬鄭州州今廢止餘空/城中有鄭市鎮扁鵲墓在道傍)
風塵獵獵馬蹄翻旋覺殘陽下古原五里路中三渡水
十家村裏九頽垣一抔尚指盧醫葬兩壘空餘鄭市存
此夜客懐應漸好計程明日到鄉園
　　　過石門橋舖
道上人稀日出遲弊裘風起不勝吹馬行氷地如臨鏡
鴉啄霜田似閲碁野寺飰時鐘隠隠誰家畊處塚纍纍
晨門一去無消息竚立河梁有所思
　　　至河間之明日拜掃先世賜塋
勢擁長岡面四岑千章喬木藹成林幽堂結聚乗生氣
天語昭回煥徳音百世幸培先業厚一家難報主恩深
敢將衣錦誇鄉里忠孝相傳本夙心
　　　發河間出南門拜外祖林處士墓遂至舅家飲
　　　　别
騎出瀛東門朔氣侵衣裳巋然外家塚枕此官道傍下
馬一頓首草木寒無光去塋數舉武升我舅氏堂舅年
六十餘鬢髮驚蒼浪老妗悲且喜叩我家事詳賤子再
拜言有親天一方晏嵗東南征岐路多風霜憶昔四小
甥玉立森成行豈期中道間少者多淪亡人生若電火
展轉摧中腸矧兹逺行役聚散安可常但願母家好慶
逺流彌長盡此酒一尊别淚紛瀼瀼去住兩凝睇古木
留殘陽
　　　途中寄别官主事廉
澇水潺潺似海流嵗功那得半分收眼看餓殍盈官路
手奉恩綸出帝州生意漸回千里望夙心應慰九重憂
明年二月還過此擬有歡聲達冕旒
　　　獻縣望河間獻王墓
吕嬴播虐燄天下無典籍楚賊嗣其兇掌故不能匿迨
彼馬上公儒者猶失職更化凡㡬年書禁始銷熄斯文
天有意宗賢起王國開府兩河間恭文自天識憫兹簡
冊灰訪購靡餘力遂令先王書次第乃有得緬懐仁義
風禮樂餘漢䇿高丘獻城東寒日下荆棘後生已千載
私淑仰遺徳
　　　渡滹沱河
寒風挾霜起氷浪從西來下觸㫁橋柱碎此千瓊瑰流
響甚清冽驚波屢盤洄官舟大如掌疾櫂過南隈古來
濟川人感激多良材
　　　阜城晩遇南京戸部張彦質郎中附奏江南旱
　　　　灾
詔使頻年發皇恩豈不覃水方渰冀北旱復苦江南天
意嗟何極民生半不堪同袍夜相語禄食漫懐慚
　　　阜城南門過御莊鋪乃劉豫始生之地
白草和煙覆矮牆一間茅屋野茫茫居人不唾劉郎僣
猶把亭名號御莊
　　　景州望董子祠
先哲巍巍老仲舒古祠猶枕舊園居一時仁義江都相
百世淵源魯國儒稍慰夙心思奠水仰瞻遺像欲停車
後生碌碌成何用翹首風前思有餘
　　　書所見十四韻
大水那能望有年恤民恩詔喜拳拳事憑公廪終難濟
情到官莊最可憐(河間一府官莊共一百三十餘處少/者三五百頃多者千餘頃甚至有跨)
(縣/者)占取膏腴多極萬索來金穀動盈千税於子粒偏加
重(公田畝起科多至三升/官莊畝起子粒三斗)賦入荒年亦未蠲(今嵗凡被/災之處或)
(免三五分或免七八分或全/免惟官莊畝科銀一錢二分)港次半收煙火價(凡近莊/蘆葦場)
(不許人樵樵者皆/先納煙火錢方許)野中分握草場權(凡近莊草地有官/馬入其域不論千)
(百數悉拘之每馬科/銅錢三十文始釋)雞豚已盡田間利(凡官莊納子粒/時二頃附納一)
(豬一頃附納一羊或/一鵝二十畝納一雞)舟楫仍需水面錢(近官莊地被水/没者往來必須)
(舟渡毎舟月科銀三錢謂之水面錢/其田在官河兩岸者亦終嵗科此錢)泛使不禁頻去住
(莊主每嵗四季遣人徵子粒諸色其家臣八人率游手/六七輩直入官府呼叱守令日需下程雞酒魚麵諸物)
(官府不/能詰)小民何日許安便伐殘桑棗惟餘地典盡車牛
莫訴天(今嵗大水桑棗多死者因伐以償官莊/地中寸草不生車牛俱賤折售于官莊)罪縶便
連兒女輩(每子粒不敷莊主即遣人拘囚民間子/女有捶死者有因而汙之者其苦最甚)鞭笞
寧計令丞員(獻縣令被莊主笞四十㡬/死予過其境猶曳杖來迎)屋廬毁廢淪波
底(自䧸縣以南㡬千里不復成/村十室所存惟一二頽垣)老弱流離委道邊糠粃
無端爭入市(河間一帶市中賣糠及哇哇者/取豕食和水而取其汁以食人)酒漿那復
敢開㕓(河間以南村中/不復有酒家)監門有淚揮圖上守土何人達
帝前愧我身非觀察使傷心聊述紀行篇
　　　日出入行
朝看紅雲出東海暮看紅日沈西山西沈東出不自已
行人到此傷心顔家居徽歙間身綴蓬萊班南親闈兮
北帝闕古來忠孝兩難盡此途此去終來還仰天戴日
歌一曲不覺清淚流潸潸
　　　過永昌橋野老云太宗靖難過橋以舊名晉起
　　　　不雅特更今名
界石巍巍表縣封永昌橋上午隂濃漁郎不復歌前代
野老猶能説太宗㡬里䕶村堤似玦大河分派水如龍
臨風不覺徘徊久極目高唐已暮鍾
　　　過南鎮店二首
隂靄如滋穉麥野風時振枯桑午市方趍南店早行已
屇東昌
林外依依煙火道中轆轆車聲廢碣猶傳蒙古短亭正
及荏平
　　　荏平道中
落日荏平道孤村未掩關望中青隠隠人説是陶山
　　　入東平山中古墳以百十數殘碑㫁磉多有年
　　　　月可識
山過東阿兩路分草中無限昔人墳等閒却忘征驂苦
貪看殘碑到夕曛
　　　東阿王
我愛東阿王翩翩貴公子雖讀萬巻書日日弄文史已
乖弟兄好更遂君臣理盜漢者何人胡不相諫止所以
大道行重義不重死凄凉豆箕詠掩巻吾不齒當年開
國地寂寞小山趾諒哉朱昱心千載有餘恥
　　　梁顥墓
　　顥年四十餘登第官至秘書卒年五十餘子固亦
　　登第為執政官名載宋史而當時好事者傳其八
　　十二舉狀元至其子孫亦無知者詩以訂之
四十登科五十亡史書猶載秘書梁誰將鶴髮欺公道
遂使龍頭失故常世俗固應多信耳子孫何得誤傳芳
有靈地下還知此獨對泉臺笑㡬場
　　　汶上
家家文石甃街渠盡是頻年伐塚餘所獲自收金玉外
不知曽見殉書無
　　　夜次兖州寄安邱王府教授鄒鈍夫
半生交契説鄒陽年少才名獨擅場誰意兔園今白首
只將詞賦動梁王
　　　寄衍聖公
闕里巍巍入望中後生山仰意何窮文光逺燭奎星上
聖澤長隨泗水東崇徳已隆昭代禮象賢當有素王風
十年濫接葭莩契寸札殷勤託便鴻
　　　兖州東南望孔林居人謂之夫子塚云在九龍
　　　　山下其山九峯故名
闕里何年到匆匆一望間人言夫子塚正在九龍山
　　　嶧山歌
行人朝行嶧山下山色凌寒翠堪把秀峯斗絶倚穹霄
複嶺蜿蜒走平野路傍岩石亦嶮巇上似熊羆下牛馬
征夫為我一一言數十殘碑尚堪打不知何代帝王來
馳道猶存古磚瓦靈湫一眼透山巔時有風雷起長夏
土老能占絮帽雲刻日甘霖應時灑於中勝境難具論
洞府多藏石尊斚入眼方知造化工披圖始覺丹青假
蹇予素乏塵中緣最是平生愛山者驅馳未暇一登臨
浩蕩襟懐向誰㵼思將短曲慰山靈安得長才繼騷雅
　　　鄒縣城南拜亞聖祠下
萬年文運若循環此道誰堪繼孔顔但使七篇當世用
便應三代舊風還子孫故里題鄒國俎豆嚴祠對嶧山
下馬望塵修敬處夕陽川上水潺潺
　　　憩滕南郵亭
家山疑在望中青征馬蕭蕭此暫停屈指過江南北路
還過百二短長亭
　　　九日怨十章
　　亡弟克寛始生日在嵗之重九自號稔菊每自江
　　南赴北京秋試弗利輒過是日乃告歸滕縣道中
　　馬上忽忽念此殆不能為懐因集古詩十絶題曰
　　九日怨用以泄予之哀思焉
黄花半老清霜後憶弟看雲白晝眠妙質不為平世得
悠悠生死别經年
滿城風雨近重陽馬上誰家白面郎時復看雲淚霑臆
寒花猶作去年香
懐抱何時得好開陶然共醉菊花杯一行書寄千行淚
竹死桐枯鳯不來
惠連羣從總能詩一夜霜風凋玉芝叢菊兩開他日淚
欲懽無復似當時
此身那得更無家節及登高忽嘆嗟人面不知何處去
一年容易即黄花
南菊再逢人卧病浮雲世事欲如何哀歌未㫁城鴉起
鴻鴈不來風雨多
物色生態能㡬時九日尊前有所思遥知兄弟登高處
此恨綿綿無絶期
愛而不見心㫁絶瘦馬獨吟真可哀寄與風光共流轉
菊花從此不須開
與君今世為兄弟未必秋香一夜衰古往今來只如此
九重泉路盡交期
遍挿茱萸少一人蒼苔白石已成塵人生在世長如客
更結來生未了因
　　　彭城廢縣南謁漢高祖廟
古原荒樹倚村斜高廟威靈亦可嗟警蹕千年餘塑馬
鐃簫終夕舞神鴉碭山落日銷雲氣睢水寒風捲岸沙
漢楚興亡那復問一龕燈火屬僧家
　　　徐州望子房山山上有祠
子房祠在望中岑蔓草寒煙尚可尋五世報韓終有恨
一時興漢本無心書傳黄石知真假名配青山自古今
立馬斜陽無限思天教風壑助豪吟
　　　徐州驛舍竹林可愛
徐州驛裏蕭蕭竹好手應難入畫圖北客南來初見此
不勝清思繞江湖
　　　不寐
千載逍遥堂獨卧愁不語北風吹竹林一夜響寒雨
　　　徐王墳
兆域巍巍近鳯陽萬年坤徳此開祥當時不是靈源厚
異姓誰封一字王
　　　夾溝山中夜行
馬渡夾溝東溪橋卧㫁虹夜闌群動息月出四山空物
色歸塵外天形入鏡中兹遊奇絶甚琢句恨難工
　　　同年范嘉龍御史於大店驛相候叙話良久乃
　　　　别
浮生聚散若飛蓬驛舍那知此㑹同可是故人非白眼
獨勞前路駐青驄雲回峻嶺朝含日霜入疎林夜戰風
近事怱怱談不盡出門車馬又西東
　　　固鎮驛早發集古二首
中夜起坐萬感集有時顛倒著衣裳病身最覺風露冷
離思杳如關塞長
正睡夢中行十里東方明星亦不遲但見烏帽出復没
馬首東來知是誰
　　　渡淮次濠梁
萬里無風起片雲中流一緑浩沄沄源從桐栢山中瀉
路自濠梁驛下分賈客帆檣依岸宿皇陵鐘磬隔城聞
逢人欲問觀魚樂莊子臺前又夕曛
　　　中都形勝
境當南北建中都形勝遥應古亦無四望河山圍太寢
仰知天地肇皇圖復田萬世還過漢開國元年尚紀吳
立馬臨淮城下路五雲回首欲嵩呼
　　　鳯陽南二十里陟小嶺望見環滁諸山
一時飛思薄青㝠水墨圖開萬里屏若個溪山幽絶處
釀泉聲繞醉翁亭
　　　沙磵鋪山行
獵獵寒風吹日黄山中隨處磵聲長不知早稻皆成草
猶自涓涓下野塘
　　　鳯陽南行失道誤趍定逺
自我為近臣塊坐今㡬春出門將何之引躅隨他人南
行二十日但喜郵亭勻渡淮宿濠梁亹亹夜問津曉入
定逺山四顧驚荒榛人言此道非迂逺難具陳跋馬重
嘆息寒日吹沙塵古來賢達士岐路多霑巾安得指南
車慰此長途身
　　　池河驛山行二首
隔宿風銷野際登時日出林端牛羊自占坡暖鵞鴨不
知水寒
古寺火燒梵㙮空壇水没田塍行人時復駐馬野老適
來負薪
　　　途次偶成
寸寸田塍接磵阿一叢茅屋枕坡陀馬蹄已近江南路
漸覺人家水竹多
　　　大鎗嶺
四顧峯巒劍㦸攅丹梯百折暗中盤凝眸叵測東西闊
仰面惟愁上下難土著已諳猶足弱客遊雖壯亦心寒
我來疑是兹山幸欲寫微名石上刋
　　　晩過大栁樹驛(南京三衞/丹峙山中)
大鎗嶺下馬頻揮大栁岡頭客漸稀烈火燎原虓虎避
疾風驚草雉雞飛山迴轉覺郵亭逺月下先愁驛路微
野戍誰家多種竹旅懐當此更依依
　　　月夜渡清流關
壁立萬仭清流山横截萬古清流關人間險固不可少
老天生此青孱顔平生細讀五朝史柴郎亦是奇男子
斬關縳取二將軍㸃撿真人入驅使我來弔古當窮冬
隂崖草木號天風當時戰處杳無跡惟有明月留山中
聖代車書㑹同久此地無勞置官守長歌一曲下關來
夜市還沽釀泉酒
　　　次滁陽贈州守劉煥
瑯琊山下水聲長六一堂前草樹荒駐馬喜逢劉郡守
風流猶解說歐陽
　　　早發滁陽戲題
夜到滁陽只困眠去時纔及五更天匆匆諭徳人應笑
何不來嘗庶子泉
　　　過家君舊任太僕所居聞當時及門者惟典術
　　　　魏延一人
行雲落日繞鄉園廏馬如龍草自蕃聞說舊時門下客
蕭條惟有魏生存
　　　望瑯琊諸山不及遊典術魏延追及誦吾同年
　　　　莊孔陽司副四十年來方一到之句不覺笑
　　　　曰孔陽謝病居江浦去滁不百里而近尚半
　　　　世一至况碌碌我輩乎馬上次韻一首以示延
　　　　便中寄聲孔陽未必不為之撫掌也
林壑分明自一寰釀泉聲出兩峯間百年紙上看陳迹
寸日忙中負此山到處僧為風月主生來誰似水雲閒
逃名更笑莊周懶半世方成一往還
　　　和州香淋寺浴湯泉
山根流出暖湯湯暗處斜分到石堂千里風塵消半霎
一團和氣靄中央何年混沌初開竅此地温柔别是鄉
浴罷不知將夜半老僧頻換佛前香
　　　渡江次采石
二十年來塵鞅中臨江喜遇快哉風六朝隠隠寒山翠
萬里沈沈夕照紅絶海舟航南北共兼天波浪古今雄
擬沽采石磯頭酒澆我平生磊磈胸
　　　李白墓
誰見吟魂月裏歸臨風懐古思依依史中出處猶真偽
地下形骸果是非采石人家空奠酒盛唐詩派不傳衣
騎鯨浩氣今安在一片江流蕩落暉
　　　冬至行慶賀禮于太平府中
一線陽隨夜氣生瞻天隨例拜江城不知此際文華殿
誰導青宫鶴駕行
　　　黄池
黄池鎮下曉揚舲扶上肩輿尚見星草結鮮紅鵶眼粟
竹揺蒼翠鳯尻翎人家愈覺園林密郵舍初分道里停
已過江南三百里鄉音入耳漸中聽
　　　太平山行
江南風土最怡情臨水人家分外清輕櫂野航如使馬
密栽高竹似連城好山隔岸開真畫絶磵流泉奏古笙
北去定應勞夢想題詩留與白鷗盟
　　　敬亭山
青山一萬仞我愛敬亭名勝槩一千里分疆及數城不
夸遊目騁轉覺道心生李白題詩在風流續未成
　　　宿宛陵書院
自從刪述來詩道㡬更變騷些無遺聲漢魏起羣彦謝
絶及宋沈入眼已葱舊頽波日東馳李杜出而殿當時
多渾成豈必事精鍊云胡倡唐音趍者若郵傳坐令詩
道衰花月動相眩千載宛陵翁惟我獨歆羨翁詞最古
雅翁才亦豐贍一代吟壇中張主力不勌遂使天地間
留此中興巻如何近代子落落寡稱善紛紜較唐宋甄
取失良賤無乃久浸淫曽靡得真見渺渺嵗將夕南來
宛陵縣頓首升翁堂松竹猶眷眷感慨撫陳跡江水一
再奠我心夙景仰我學誠襪線上想三百篇斯境復誰
薦
　　　寧國縣道中
宣歙巍巍接縣封忽驚身世得奇逢高懸石棧三千丈
四合雲峯百萬重野廟鬼神疑作怪水田蛇虎動留蹤
人言此去仍多景自保看山力未慵
　　　早發湖樂鎮過黄木嶺遇佐時及鄉人來迎
湖樂鎮下更未闌黄木嶺頭山火寒峯腰霜滿一尺徑
磵底風生千仞灘歸心急喜到家好側足方知行路難
前途忽與故人接相對不覺成悲懽
　　　過叢山關入績溪界巧溪橋
江南江北路迢迢馬上朱顔漸覺凋今日故鄉初入眼
叢山關下巧溪橋
　　　十里巖
不知何代起神雷鑿此雙峯壓路開數㸃落星浮水次
一灣晴雪灑岩隈詞人試險身全汗劍客臨風志未灰
我欲深鑱崖石上改封君作大飛來
　　　至家
終日思歸今始歸故人喬木尚依依庭闈喜極翻成泣
手足情深事已非良夜却虛姜氏被半生長負老萊衣
愁來便欲求終養恩詔丁寧未敢違
　　　謁先塋于水橋干
松蘿山色蕩朝暉先壟依然樹一圍累葉相承支系在
百年今見𦕈孫歸堅珉近勒尚書表故篋猶傳相國衣
我願宗人勤種徳㡬家文獻重南徽
　　　哭亡弟克寛于南山堂僧舍
寸心如折淚如麻恨殺鴒原日易斜黄巻有期承世業
朱顔無分樂年華佛前已悟身為幻夢裏長驚目是花
千里逺來多為汝有靈今夕定還家
　　　汪王廟(王諱華隋末保據歙宣杭睦饒婺六州/稱吳王唐初内附封越國公土人徳其)
　　　　(全郡之功廟食/至今子孫最盛)
聞説真人起晉陽六州圖籍便歸唐干戈竟免群生難
簮笏宜傳百世芳封誥尚存題越國史書全失紀吳王
叢祠香火年年盛知是英魂戀故鄉
　　　五顯廟
五嶺巍巍奠一州炳靈寧不異長流火旗雲馬分明見
風魃山魈次第收滿坐遺形如伯仲當時封爵比公侯
神功最是難忘處嵗嵗居民慶有秋
　　　拜先世祖陳將軍忠壯公廟于篁墩(公諱靈洗/以布衣起)
　　　　(兵禦侯景保全鄉州/諡忠壯公廟在祀典)
僣侯東下勢難支出處如公最有辭忍見松楸汙賊手
徑提戈甲濟王師兩朝勲徳收前史一郡蒸嘗奉古祠
再拜遺容風動幕凜然猶是起兵時
　　　拜先世祖晉新安太守府君墓于雙石(府君諱/元譚以)
　　　　(循吏賜第新安新安之程/皆其後事具方虚谷碑)
南朝遺跡半無聞我郡猶傳刺史君當日循良開甲第
至今行旅識荒墳百年守令孤芳在萬指兒孫一派分
不見墓田雙石磉白楊寒雨晩紛紛
　　　紫陽書院(專祠文公鄉賢祔食/院額宋理宗親書)
千載山堂倚故墟兒童能識紫陽朱鄉賢依附襟裾末
縣令周旋俎豆餘恩典近延徽國譜奎文猶刻理宗書
平生學道全無似九拜趍庭愧小儒
　　　拜先世族祖宋丞相文清公元鳯祠宇墓于古
　　　　城關積慶寺
石獸行行草樹間往來人説古城關先靈幸託青蓮宇
上相曽分玉筍班一族再分昭穆序百年初識祖宗顔
非才豈足光?徳負此穹碑勒墓山(祠墓碑文/予所製也)
　　　臘月半後祠堂前并後園梅花盛開敬次家君
　　　　巻中舊韻二首柬克儉
年來空對寫生堂的見氷容自不常疎影似龍清戰月
貞心如鐵冷欺霜秪知菉竹堪為友轉覺凡花不是香
風味獨當充鼎實肯隨脂粉媚含章
亭亭玉立晩風前春意終歸雪意先後院根如前院好
南枝花比北枝妍邊城舊曲吹山月姑射新妝照水天
明發定應勞夢想乞將消息往來傳
　　　先忠烈王遺蹟十二詠
　　王諱靈洗徽之休寧人當梁末以布衣起義兵禦
　　侯景之亂州郡獲全後為大將屢立戰功封重安
　　縣公以卒贈鎮西將軍開府儀同三司諡忠壯生
　　子二十二人其𦙍愈盛凡徽之程皆祖之而土人
　　徳王之功者因相與廟祀至今宋號其額曰世忠
　　累封廣烈孚佑顯應忠惠侯加封忠烈顯惠靈順
　　善應公元時再拜進王封本朝載在祀典出處之
　　詳具于史傳然其遺蹟在鄉郡最多而散出無紀
　　敏政輒收萃之以便子孫觀覽其所未知者尚俟
　　他日追補焉
　　　　射蜃湖(公所居在篁墩湖側湖之神嘗夢見于/公曰吕湖蜃將恣陷篁墩諸村明當與)
　　　　　(之決戰披白于肩者我也敢求助于公明日/公俟于湖上頃之霧晦水聲洶洶兩牛角于)
　　　　　(湖上而肩白者屈公一矢中其黑者已而晴/明湖水皆赤不踰夕有黒蜃斃于吉陽灘下)
青草湖隂路神人跡尚留雕翎方出彀蜃氣不成樓亂
石灘聲急連村樹色稠英魂知不散時向此中遊
　　　　白石阡(公射蜃後有黄冠叩門曰感公厚徳/無以為報引公至黄牢山下以白石)
　　　　　(志之曰遷此可暴貴也言/訖不見公奉母夫人葬焉)
湖上妖氛滅山前吉兆開黄冠離水府白石定泉臺墓
碣龜仍在㝠儀獸半推年年寒食雨時見逺孫來
　　　　相公木(射蜃湖中有巨木相傳為射蜃時所/立棚木也更代猶存漁者觸之必有)
　　　　　(禍號曰相公木以公為/開府儀同三司故云)
棚木長千尺蜿蜒距水涯皴皮躔荇帶老色映蘋花雷
雨春驚蟄星河夜汎槎漁舠莫輕近神物此為家
　　　　鼓吹臺(公起鄉兵拒侯景時嘗率諸少年習/戰湖上傳聞風雨之夕猶有鼓吹聲)
壯士昔登臺鄉兵取次裁鳴鼙催陣起吹角召軍回舊
事傳遺老荒臺没草萊至今風雨夕猶訝戰聲來
　　　　鏵卜橋(公破賊後散兵于農方自負鏵入田/而朝命適至公倉皇以鏵置水中卜)
　　　　　(休咎得吉卜/焉橋因以名)
荷鋤方出郭徵詔忽臨身問吉占田具祈靈拜水神風
雲曽得意溪壑自生春竚立長橋下悠悠跡未陳
　　　　洗馬池(公與侯景别將/戰後洗馬于此)
山前收戰後洗馬向晴波髀肉加鞭久腰痕受箭多敵
兵愁棄甲征戍喜投戈舊蹟無尋處沙頭剰緑莎
　　　　射的山(公將兵過旌徳抽矢/射山誓平侯景故名)
空山崖石上羽鏃半留形鳥過不敢下苔封疑有靈子
孫傳野史守令刻新銘亦有南開府忠勲繼汗青
　　　　㰱血臺(公與諸將討侯/景㑹盟于此)
勤王初受命仗劍即登壇左袒人爭奮中興事不難令
巖朱雀幟盟重白雞盤想像臨戎處荒山草木寒
　　　　相公湖(公故宅盡為湖時有巨魚出沒人/不敢取天氣清晏時見宫室其下)
將軍本龍種居處化淵中變態時常見真游路不通渚
宫隨燭顯海市向陽空不是多遺愛人爭説相公
　　　　千年木(公自營兆域祝曰子孫能大吾門當/生大木既而生櫧木一株大且十圍)
　　　　　(後為風雨所偃旁出/二枝宋時猶合抱云)
嘉木何年種巃嵸䕶古墳蛇皮斜溜雨龍角上排雲手
植傳鄉土神遊隔世氛子孫今萬𣲖冠珮日紛紛
　　　　相公壇(公薨後土人於千年木下/為壇奉祀以社公配焉)
結壇嘉樹下村賽鼓逢逢老穉冠裳雜雞豚俎豆豐靈
旗朝送雨神馬夜嘶風自是隂功厚年年配社公
　　　　世忠廟(宋時鄉人以公靈應請立廟朝議以/公為趙忠臣嬰之裔元累封忠烈王)
　　　　　(本朝載/在祀典)
立孤人去逺孫子更流芳忠節高千古神功被一方舊
祠傳異代新爵換真王何幸南歸便焚香拜寢堂
　　　東密巖乃先世祖都使公澐淘兄弟起兵拒黄
　　　　巢處
萬仞巉巖百里長此中曽蹶草頭黄衣冠稅駕趍行在
兄弟登壇守故鄉一代風塵山戍逺千家煙火石臺荒
水田折㦸時常露知是先人舊戰場
　　　齊雲巖(上有𤣥/武觀)
四山回合杳難窮翠錦屏開面面工巨石穿雲成戸牖
半崖飛雨作簾櫳地靈今古神先據境隔仙凡路可通
極目丹邱何處是巍巍樓閣起天中
何年絳節此中停五老依然䕶紫庭鐘鼓分頭雙岫碧
香爐當面一峯青匡廬未敢爭誰秀𤣥武應知不自靈
勝覽日斜歸未得細磨蒼蘚讀碑銘
　　　古城巖
乗閒來上古城巖石洞深深似隔凡疊巘每迎神馭下
危峯疑出鬼工劖一溪寒水圍青嶂萬壑天風響翠杉
知是何人先到此㫁崖高處刻題銜
　　　次宋縣令鄒補之巖口石壁留題之作
不見當年舊縣基獨留孤廟想陳隋水過山脚無尋處
路繞雲根有㫁時雉堞草荒埋廢礎鵞峯苔老剥殘碑
危闌却倚青㝠望入眼分明自有詩
　　　松蘿山
雙峽中分一徑通寶坊遥隔片雲東四時山色涵空翠
萬折泉聲瀉㫁虹清愛竹孫穿凍雪靜聞松子落香風
登高兩屐吾方健攜手無因得賛公
　　　㫁石村
大星何日墜滄浪㸃破風前一鏡光野櫂偶來幽磵側
古詩誰刻㫁崖傍丹梯恐躡蒼苔滑雲碓時舂白稻香
西望欲窮山盡處石人峯倚暮天長
　　　飲楊浚明推府宅夜歸宿城隍道院
醉投琳館一燈殘葉上蕭蕭雨未乾乍入故鄉翻似客
倘成新社即辭官好山有約遊方健勝地無塵夢亦安
半夜涼風吹酒醒恨無竒句寫琅玕
　
　
　
　
　
　
　
　
　篁墩文集巻六十七
欽定四庫全書
　篁墩文集卷六十八　　　明　程敏政　撰
　　詩
　　　二月一日辭親赴京出休寕東門
賤子来何時倐焉戒晨装王程難久滯俛首辭髙堂哽
咽不敢啼懼我親情傷躑躅縣東門涕下霑衣裳囘思
古之人仕者不出鄉自從封建廢坐使親義戕我生竟
何成去住心徬徨春隂澹如染遙山鬱相望願保忠孝
期桑梓生輝光
　　　道中與敏徳弟聨句
故鄉山水忍相違(篁墩/)聚首無端又北歸一路春風梅
正發(敏徳/)幾家冬雨麥初肥杯盤祖席離情苦(篁墩/)車
馬長亭曙色微主上只今求道切(敏徳/)敢将忠孝負庭
闈(篁墩/)
　　　漁梁壩登舟至浦口初聞雷餞者相賀
路當歙縣境水是淛江源竹樹知誰氏風光似故園峯
頭嵐翠合石齒浪花翻舉櫂聞雷處嘉禎感贈言
　　　夜宿綿溪
屈指離家又一程篷忩欹枕夢難成無端水郭停舟處
半夜灘聲似雨聲
　　　過乳灘(灘左一石臨溪髙三丈石上青松一株/灘右瀑布一條自石壁凡三折飛堕溪)
　　　　(中/)
一櫂迎風下乳灘推篷忽得兩竒觀髙崖瀑水淙聲逺
盤石孤松堕影寒仙境恨無同志賞塵冠思向此中弹
他時夢想勞題句不用千金買畫看
　　　宿河上嶺入夜風雨大作
辭家已三日夜泊蒼山磯遙看月仰瓦星斗何依稀𤣥
雲忽四合黯爾燈無輝孤眠覺有異起坐披裳衣長風
挾雷電雨若天瓢揮萬響凛不測勢恐孤篷飛船頭屢
低昻知是江波肥移牀避罅漏客心轉凄危古云行路
難此語良不非悄然百憂集君父難兩違裁詩記所遭
胡寕不懐歸
　　　淳安道中用漁梁壩韻(有梓桐源/及響山)
桐梓何年盛谿頭尚有源疎梅臨竹岸細麥擁茶園興
薄飛鴉去閒便浴鷺翻舟師能指㸃空谷應人言
　　　嚴州道中情思頗適
山逺沙平水似煙篷忩贏得枕書眠暖風一日初黄栁
好雨連宵賸緑田傍岸鳬鷖如送客随家鷄犬不驚船
相看便有江湖戀耕鑿娱親在㡬年
　　　雨中過嚴州與張時禎通判同年叙别
石梯如畫帶江樓喜遇看花舊俊㳺十四年来情不盡
東風吹雨上官舟
　　　嚴州東下兩山髙崖瀑布以百十數
東崖瀑布如玉龍西崖瀑布如白虹千尋之勢不可殺
交飛亂落清泠中小聲萬騎驅元戎大聲五夜鞭雷公
初疑武丁舉斧開崆峒石髄流出青山空又疑海若上
借愁天工鬼窟遂與銀河通北舟直下桐川東一江春
水揺春風推篷左右忽見此頓清百嵗塵埃胷跡愧莊
生為世籠才非李白憂詩窮一盃酹水一自酌安得凌
虚浩然與爾争豪䧺
　　　釣臺
暫擲綸竿去復還徵書空照水雲間桐江巖壑知心久
肯遣移文過北山
　　　過姚文敏公墓
三朝勲業重姚崇最與家君契誼同帝里風煙留故宅
仙鄉山水見幽宫兩家莫報君恩厚百世應存士論公
我忝禮闈門下客不勝清淚落東風
　　　登富春山時鄉族啇人多以索逋錢寓子陵祠
　　　　問其所從索者皆縣官也笑賦一絶
争道先生百世師富春山麓起崇祠殘碑尚刻希文記
終有亷貪立懦時
　　　夜穿杭城宿呉山驛明日三司故人固請遊西
　　　　湖又明日遂拜岳王墳飲浄慈寺時顧天
　　　　錫郎中以公事寓杭不及預㑹
匆匆行李夜穿城好友来尋半日盟峯頂㡬多僧錫住
湖心無數酒船行風来廢苑堪懐古雨蝕殘碑不記名
入眼浄慈還數里望塵先拜岳家塋
湖上東風水似苔羣公相約㸔山来午鐘殷殷穿低樹
春宴紛紛集寶臺千里暫教塵夢醒一尊思待故人開
興酣更欲尋龍井誰有風流續辯才
　　　錢唐雜詠四首
水色山光似昔時往來還動百年思顛崖蘚蝕錢王箭
拍岸潮迎伍相祠嵗月難勝雙短鬢興亡能博㡬新詩
望中喜是林逋宅竹外梅花一兩枝
康王疋馬渡江時北望誰能有所思洛社末由恢土宇
臨安何忍奉郊祠兩朝和議愁通表一巻褒忠漫有詩
只賴皇天知此意墓林長聳向南枝
徙倚湖山欲暮時行人隨處動遐思張王僣竊今無地
白傳風流尚有祠夜静六橋誰放鶴春回三竺好題詩
篷牎預買仁和酒卧聽舟人唱竹枝
繁華欲賦太平時慚愧無才續左思曉市船趨三汊港
春遊人集兩峯祠樓臺不類人間世風月都成畫裏詩
東望綵雲懐帝闕暘烏初上海桑枝
　　　岳王墓再賦一首
南渡宗賢力相秦不辭降表便稱臣青衣空作還家夢
金字頻追出塞人亂國已遭三寸舌封王何益九原身
漁郎似識英雄恨日對孤墳理釣綸
　　　臯亭山
曉受降書夜戢兵路人猶説伯顔名中原多少奇男子
不向燕山立漢旌(按伯顔應改巴延/因韻語故從原文)
　　　道中六言
臯亭山前竹舖臨平鎮下桑園北岸方收䌫索東風忽
動檣幡
　　　調巡撫宣府張養正都憲
烽火中宵澈塞明曉提精騎出嚴城黄雲白草劉家砦
從此邊人不敢行
　　　過桐鄉晩宿皂林驛
東風吹日半晴隂不覺船忩水氣侵三里人家春淡淡
一江煙樹晩沉沉
　　　望後舟
　　予自錢塘望後舟不至沿路候之抵皂林乃克㑹
　　因思古樂府有望後舟之名漫賦一首
前舟已過青山趾後舟猶駐滄江涘得風未可遽凌人
同在江湖作舟子欲去不去心茫然耳畔彷彿聞鳴舷
湏㬰相見謝相候並行不礙波中天君不見前舟獨行
方坐嘯後舟向晩終湏到又不見後舟載比前舟輕反
過前舟三日程活計平生繫征舸但願風潮共安妥不
惜朝朝望後舟他人豈必相忘我
　　　嘉興拜先師吕文懿公冢以陳無已丘園無起
　　　　日江漢有東流詩韻敬賦十首
隔地三千里違顔十八秋悠悠生死恨今日過林丘
先皇臨御日夫子最蒙恩共説青山下䨇麟表墓園
已别門牆久猶能識舊奴遺書三萬軸還似舊時無
鶴髮太夫人見我動容喜再拜升髙堂懐賢不能起
夫子雖云亡未絶詞垣筆尚有代言書昭昭比星日
一代吕家府風流重此邦重来還記取䨇户對寒江
之子讀遺經青年盛文翰皦皦丹鳳雛居然立霄漢
夫子本清白芳名亦難朽豈無富貴家灰飛竟何有
濫逐門生後何才輔兩宫百年含愧處此道不曾東
一瓣香難致官亭促去舟船忩應作夢清淚早先流
　　　過太湖追和宋蘇舜欽韻
萬古淵源直到今征帆如葉望中深天留白塔分平野
雲擁青山入太隂江勢西来寒匯玉日華東出暖浮金
蘇郎死後閒風月吳下何人續勝吟
　　　李貟外應禎吳太史原博約遊虎丘
日散林霏見虎丘故人清約此閒遊望深緑樹知蔵寺
吟遍青山始繫舟塔院風来花似雪劒池春到水如油
酒䦨不盡吳中勝老衲相招更倚樓
　　　虎丘之遊沈唘南在坐作畫一幅再賦一首
蒼崖題字半留痕笑倚東風酹一尊寺主繞山開竹牖
園丁随路作花村聴經石古苔生繡塟劒池深水不渾
入眼有詩吟未得天機都屬隐侯孫
　　　雨中次無鍚寄秦廷韶太守
南来欲試恵山泉春雨横江懶繫船咫尺故人難晤語
相思時誦竹罏篇
　　　寄華守正
百里江鄉石路斜東風相隔渺天涯離人十載今何似
無限情懸孝子家
　　　秦廷韶太守及九龍山樵陸懋成請遊恵山遂
　　　　酌第二泉飲聴松菴次少師姚廣孝留題舊
　　　　韻一首
江雨吹風過山門向晩開汲瓶分水去騎馬聴松来老
鶴驚人起新篁夾路栽多君憐别意随處送春杯
　　　留題聴松菴次廷韶韻
一菴門對老松開鎮日風傳萬壑哀古井暗泉寒瀉玉
長廊隂雨滑生苔鐘聲忽自山中出人影遥從樹杪来
未濯塵纓還自笑籬根蒼犬合驚猜
　　　寄鄒鏞
尚書幕下縂能文曾説鄒陽最出羣此日相思空倚櫂
暮天寥落見行雲
　　　遊恵山與廷韶賦詩看懋成作畫不覺至暮相
　　　　别未數里風雨大作竟悞一程船忩燈下漫
　　　　賦一律奉寄二君子
笑坐泉亭汲水嘗偶然行樂便相忘南来漸有江山癖
北去那憂嵗月長好景正堪増罨畫短吟猶未病奚囊
早知風雨春江暮悔不随縁宿上方
　　　常州飲㢘伯家
舟到毘陵晩不移相留曾是十年期坐間縂説江南樂
别後應懸冀北思夜酌不知更已換春城偏與月相宜
歸来忽記豪吟處稍覺閒情似徃時
　　　謁京口魏勝将軍廟
長風吹山磯落日下京口桓桓魏将軍廟食此邦久土
馬剰儀衞金書炫庭牖忠義夙所欽再拜酹江酒憶當
宋社南君臣竄身走将軍起田間意氣最䧺﨣孤城江
海上日日事攻守中原天弗畀竟為敵所有前旌曉不
揚䧺劒夜空吼何人始召亂志士徒殞首當時百戰塲
荒落見沙栁千里㡬興廢激烈史官手
　　　金山七詠
　　　　金山
樓閣中天起波濤四面降崔嵬千尺影終古鎮長江
　　　　妙髙臺
東風留客櫂白日此登臺帆影来無際江聲去不囬
　　　　善才石
何物瑤琨石龍宫夜不函由来江岸側天造補陀巖
　　　　留雲亭
亭子臨孤絶江雲礙不飛時来簷下宿水氣濕僧衣
　　　　呑海亭
江風號萬壑峯頂一登臨勢欲呑滄海逰方惬壮心
　　　　仙人洞
鬼斧穿山骨明明透一忩仙人時舉武壁立下窺江
　　　　郭璞墓
落日江心墓凄凉郭景純桑田不可測撫掌笑山人
　　　𤓰州遇同年鮑栗之通判二絶
滿路人稱鮑叔賢一尊相見暮江邊長安陌上看花處
囬首春風十四年
楚山如畫水如藍鄉思紛紛漸不堪今夜𤓰州灘上宿
便從江北夢江南
　　　揚州
東風吹徹晩隂晴兩岸新蕪一櫂横去我青山如避俗
向人黄栁欲傾城潮囬海口鹽船上春入淮南米價生
二十四橋漁唱遍嫦娥應識古今情
江日輝輝下廣陵客邊吟興偶然增宋軍水砦多編户
隋帝離宫半屬僧鵞鴨似便春雨數樓臺争出暮雲層
徃来縂戴承平福莫問從前㡬廢興
　　　瓊花
貪看江都第一春龍舟元不為東廵閒花亦自能傾國
何况當時解語人
　　　憶在姑蘇與顧天鍚郎中語次亦有亡弟之感
　　　　慘然對泣不能自勝因追次其韻一首
泉下應無日再暉一燈寥落伴僧扉重陽為爾愁看菊
未老憑誰共采薇妙質固應天最靳芳年真與世輕違
等閒不敢娱親側忍見同時舊綵衣
　　　過髙郵湖
曉發盂城驛人家過淺塘日華初耀水風力正開洋竹
䌫收蛇蛻蒲帆列鴈行客心還自喜今夕到淮陽
　　　予謁告還朝道出淮隂方傳漕運縂戎平江伯
　　　　過訪而侍御尹君性之奉命巡貴州艤船之
　　　　際得邂逅焉性之出示閣老壽光劉先生贈
　　　　行之作謹歩韻一首奉别而蒹葭倚玉之誚
　　　　所不能免云
兩岸垂楊石漬苔皇華新館晝長開方傳漕運将軍出
忽見分司御史来當道犲狼應退避忘機鷗鷺莫驚猜
相逢却愧無佳句硯匣經旬積暗埃
　　　漂母祠(祠必楚王開國時/所建者非漢意也)
一飯難忘老嫗恩崇祠應出舊王孫平生推食蒙知已
肯不捐軀答至尊
　　　淮隂侯廟
　　楚王被誅反状未明前人固有定論予獨於其下
　　齊烹酈食其事有遺恨焉
鐘室堪嗟走狗烹反形千古未分明史官獨為将軍惜
不念當時老酈生
　　　次清江浦邵文敬吴文盛二主事邀飲寄寄亭
　　　　中夜放舟至清口曉渡淮至清河乃别
杏花紅爛竹梢青水次新開寄寄亭共挽行装春送酒
還催撾鼔夜揚鈴風悲舊楚遥聞樹天入長淮下見星
記取客邉分去住驛樓殘角夢初醒
　　　懐賢詩
　　國家財賦嵗取給于東南十餘郡而尤莫難于漕
　　事文武重臣對江開府者數十年矣成化己亥之
　　春予謁告自新安還朝歴其境率聞父老談故平
　　江伯陳恭襄公工部尚書周文襄公多至感泣乃知
　　忠賢之有益于人國如此賦古詩二章致懐仰之
　　私焉
　　　　平江伯陳恭襄公
﨣﨣陳将軍平江始開國少年八石弓勇氣屢破賊朅
逢中興主得附昇天翼當宁念豐鎬京邑望南北安得
蕭與韓晏嵗足兵食将軍家合肥老大諳稼穡一朝被
簡知舞蹈奉明勅建牙淮水陽諸路盡承式孜孜竭衆
智疏鑿靡餘力厫庾便交輓隄牐濟危嗇艘舸随淺深
湖壩㡬通塞百年民力蘇萬里海濤息居然奠東南不
復困供億将軍去㡬時寝廟見顔色火旗與雲馬夜下
不可測父老説遺事徃徃動遐憶征夫多苦辛國本在
培植賢孫今代将當復守成則東風吹客舟清口日初
昃公忠夙所欽再拜讀銘刻
　　　　工部尚書周文襄公
周公起江右歴官大司空文章夙有志嘗叩蓬莱宫願
藉九天寵致身列宿中刑曺得良譽藩輔無全功南畿
與西浙國賦憂難充主上屢顧之政柄付此公肩輿行
列郡活計歸深𠂻倉囷日委積貨布時通融出納有盈
縮嵗事無豐㓙坐令數千里民力不告窮紛紛兩京道
續續舟車通隣封借羡餘邊檄分陳紅東南二十年一
老如帡幪云胡事弗偶䜛起驚宸聪公歸浩難期民恵
嗟無終所在貌公容如奉家主翁我生已遲暮素仰先
逹風兹来識民隠非獨暵澇螽文法豈不宻治効将無
同公名當益顯日與江流東
　　　古城驛遇南京參賛機務兵部尚書薛公詩以
　　　　送之並謝恵粲
樓船三月下江東獵獵旌旗暖受風林壑有情歸謝傅
廟堂何意起裴公貔貅作隊迎新詔龍虎分疆擁舊宫
幕府勲勞應日盛軍儲曽賛㡬元戎
賤子乘春上石渠喜逢先達艤舟餘當牀幸展梁生拜
乞米寕工魯郡書岸雨緑苖方净好水風黄栁共虚徐
相違無限通家意請向諸郎報起居
　　　宿遷早發
驛店蕭蕭雨落水村喔喔鷄鳴推枕偶然夢覺沿河已
有人行
　　　暮雨夜泊
黒風摧山雨如注未到下邳無泊處暗中雜遝人語聲
且逐淮南漕舟住淮南漕舟三百強粉宇舵樓成堵牆
輪更轉箭鎮相續似覺人人嫌夜長滅燭悠然倚牀坐
逺村曙鷄聞一箇前途早有役夫来岸東相呼岸西和
　　　祁州上已與范嘉龍御史舟中小酌
偶爾相逢泗水濵一舟誰主復誰賓論心久已同清白
不作平時祓禊人
　　　過吕梁洪遇管洪王主事
山形四面合水道一支通亂石東西岸驚濤上下洪懋
遷充國用疏鑿仰神功使館勞晨爨征帆快午風
　　　徐州飯管洪尹珍主事家有懐亡弟
去年過彭城朔風蕭蕭征馬鳴今年過彭城東風渺渺
扁舟行漸覺此身為客慣才見花飛又花綻南去北来
曽㡬時随陽却似雲中鴈九里峯前春草芳百歩磯頭
春水長偶然一飯剪銀燭行河使者尚書郎逍遥堂空
誰作主感慨當時對牀語歸来展轉不成眠獨倚篷忩
聴風雨
　　　夾溝道中
獵獵風帆水滿塘明明春岸栁成行連村犬不驚薪女
傍渚鷗全識櫂郎官牐聚舟多漕運野田空屋半逃亡
推篷不見青山色始覺風光是異鄉
　　　歌風臺
風雲無限故鄉情酒半登臺奏楚聲富貴一般遊子意
錦衣何似衮衣榮
　　　與提學婁克譲御史飯泗亭驛舟晤言甚洽
士行先出處治道本懲勸持此律今古有若執符篆大
義茍失之如水决隄堰寥寥千載下聖哲炳垂憲不見
東隣女芳嵗甘自獻大節一以虧容質徒秀曼亦有主
家者恃長足私願好惡苦怫人骨肉變讐怨乃知君臣
間秉徳兩宜健庻㡬三代風必世可延蔓婁公天下士
於我情繾綣長途傾盖中共此一升飯誓當致身来不
辱青紫楦諒哉同心言功名及時建相期在白首保作
無瑕瑗
　　　舟中清明有感寄克儉弟
兄弟而今一半存想君愁上鶺鴒原紙錢麥飯南山路
死别生離兩斷䰟
　　　濟寕夜雨感懐聞外叔舅侍御李公已赴山東
　　　　憲副
自逐東風過大江起居終日對船忩夢随野鶴孤飛健
身似山僧百慮降人影向燈春寂寂水聲和雨夜淙淙
猶餘一寸思情在不覺晨鐘隔坐撞
　　　風入松(草橋阻/風雨作)
蕭蕭隂雨漸經旬有意暗摧春林鳩来往縁何事聲不
住故惱征人沒脚泥壅岸尾打頭風斷河漘篷推蓬偏
感異鄉身歸夢夜来頻江南江北家千里心随舵去住
無因兀坐悄然自數半生多少苦辛
　　　道中有感
千里徐滕路愁雲慘不開使方求郡瘼天未恤民災餓
殍填途卧浮屍蔽水来圖存歸盜賊忍爱鬻嬰孩行乞
無人顧生於死更哀勸分遭吏毒貧與富俱摧不任驅
征役相甘食棄骸一時輕轉竄㡬日可招徕漢詔先懲
已周官重理財憂勤勞主上調燮仰元台倘及收麰麥
猶堪濟草莱歳功曽預講國本在深培望望諸侯境紛
紛御史臺豈無同志者空復淚盈顋
　　　遇汪文燦御史南歸報兩小兒汪保祖保俱安
　　　　好
久别憐䨇璧舟中數夢之不圖逢故友親説見吾兒對
客能秪揖延茶請誦詩寥寥千里外足慰一春思
　　　過分水廟戯成櫂歌六章
濟河潺潺向北流濟河㶁㶁向南流官船私舶都過此
南来北去㡬時休
一條河裏兩般風南客張篷北落篷天公只是無心子
有心人莫怨天公
龍王廟前石作隄馬頭灣脚路成泥莫笑水流分彼此
只縁地勢有髙低
東岸人家開飯奩西岸人家垂酒帘傳道行人莫輕買
今年沽價十分添
供應船頭金弹丸醉坐船裏珍饈盤有人推篷憐餓殍
大家説是秀才官
老郎荷鍤開淺洲小兒曵䌫送官舟朝朝去見垂楊栁
不管流離苦到頭
　　　次荆門管河楊郎中求題水墨葡萄
空中忽散摩尼珠一一牽動驪龍鬚鮫人淚莫盡升斗
賈胡價可論錙銖居然月上蜿蜒架真宰有心愁幻化
𤣥香隠隠凝不飛瘦影離離巧相亞良工近来人未知
日觀不来還數誰乳酒年来熟銀甕客星終夜窺端池
關西夫子行河使寳繪堂中了公事底湏滿摘水晶盤
眼飽令人發詩思
　　　過聊城縣境
策士知仁義千秋一魯生紛紛當日事春水下聊城
　　　武城
千載武城縣依然魯水涯民生如不遂弦誦亦何為
　　　乘月夜發二鼔至甲馬營
曉色蒼蒼下武城解舟還趂月中行河流曲寫之𤣥字
漁唱清傳欵乃聲随處倚篷吟不盡邇来欹枕夢難成
燈前未暇呼津吏問是何年甲馬營
　　　次徳州簡管糧張道濟主事同年
一冬南去一春還歴盡征途水與山却憶故人清話處
隔城相望夕陽間
　　　良店道中大風夜作野泊安陵逹曉風息趨連
　　　　窝
我行滄景路渺渺夜過亥東風何太顛勢欲簸鯨海盤
渦如穽旋駭浪若山嵬崩騰沙口决斬剥岸形改官舟
浮一匏出沒漸危殆牽夫屢前却舟子失精采無乃蛟
龍怒或恐黿鼉餒合力眠髙桅擇地艤而待家人走彷
徨船頭設葅醢相呼酹馮夷亦欲訴真宰狂飈俄爾恬
愁雲散其靉張帆下中流擊楫歌欸乃起望推䨇篷喜
氣人百倍向来得失心悠悠竟安在
　　　留别滄州守禦趙将軍詩
臨河髙堞古滄州一将分符得上游充國由来好孫子
營平終襲漢家侯
骨肉相違嵗㡬更偶然離合更關情家傳只有龍韜在
一卷殷勤付館甥
横海軍聲震朔庭土人多失舊圖經髙原何處藏弓劒
落日寒雲蔓草青
　滄古重鎮也承平罷戍久矣近方城之而設守禦之
　兵河間千户侯趙将軍恂以才畧被選来署軍事上
　下翕然稱為得人成化已亥予自江南省覲還朝道
　出於滄而予從女弟適将軍之子瑛故入城相欵者
　竟日姻舊之好眷眷不得已輒賦三絶留其家予嘗
　考家譜先世有名日華者唐末父子兄弟相繼為節
　度使守滄州號其軍曰横海其𦵏處猶存而土人訛
　為知節之墓予因辨於郡志中屬以召命遄歸官舟
　匆遽不能披尋遺跡以盡鄙懐也故詩及之
　　　為趙守禦題溪雲居士水墨龍
隂風蕭蕭吹急雨龍子相将乞龍乳随潮上下不可攖
頭角疑能作人語溪雲畫手工不工撫景還思陳所翁
旱嵗安能慰民望青天白日驅豐隆
　　　静海道中地名楊栁青園林隐暎可爱
春隂澹沲緑楊津兩岸風来不動塵一日船忩見桃李
便驚身是卧遊人
　　　直沽望海
擊楫中流亦快㦲海門春放一帆開五更日透烟霏出
萬里風推雲浪来壮志不驚龍窟宅竒觀初識鳯樓臺
行邊歴歴魚鹽士倘有平時出衆才
　　　楊村逆風通夕
忽忽無言裏悠悠不寐中短檠流絳蠟隂牖落青蟲人
幸窺篷月天慳上水風白河三百里羈思浩無窮
　　　通州道中
夾岸揺揺酒幔長野人漁牧自成荘商征曉集河西務
漕粟春投水次倉㡬箇鶴巢依古樹一聲鷄唱出柔桑
眼中漸覺風光好直北紅雲是帝鄉
　　　張家灣
張家灣口望都城猶是行人半日程羸馬似龍諳舊主
臨河相顧一長鳴
　　　入都城
十里紅塵馬首翻眼中不改舊頽垣征夫引躅猶穿巷
穉子迎懽正及門襆被㡬時淹驛路衣冠明日叩天閽
徃来敢惮關河險得遂私情是主恩
　
　
　
　
　
　
　
　
　
　篁墩文集卷六十八
欽定四庫全書
　篁墩文集卷六十九　　　明　程敏政　撰
　　詩
　　　集李絶句
　　舟中無書偶得李旴江詩集一帙因日閲之遂熟
　　其句所至輒集為一二絶久之得十有八篇因録
　　於行巻之末
　　　　登京口望江樓
故國園林草自芳望中情地轉凄凉行人莫苦登髙閣
髙處何曽見故鄉
　　　　途中遇鄭時暉御史赴謫還家養疾二首
湛恩惟待立鷄竿豈是明時學考槃身計未諧歸計好
一宵清話到更䦨
塵寰漸逺漸凄清地近鄉關喜氣生只恐詔書非久下
歸来依舊馬蹄聲
　　　　自况二首
千里幽懐一凭䦨君恩寧許更盤桓朝中未有輸忠處
肯便臨溪把釣竿
鉛塹辛勤十四年幸逢聖主得稱賢秃毫強㑹悠悠事
敏政當居俗吏前
　　　　車𤓰州壩
泥途漸過車聲滑才得扶舁渡淺河從此異鄉誰是侣
月明孤影落澄波
　　　　飲揚州嵩山寺二首
醉鄉(闕五/字)　　　淪落多愁笑不成苦恨俗縁無了處
江村古寺偶閒行
閒愁不覺過年光只有醒時覺異鄉不醉多愁醉多病
一篇齊物是醫方
　　　　淮上對月
勞生誰在定中看境勝才知宇宙寛一月解行天一匝
素娥心事問應難
　　　　登泗水亭
青山行盡入紅塵古木亭邊夜向晨書未隔年難得報
我来登望倍凝神
　　　　歇濟寕分水鋪
二江斜入似娥眉華郭春光欲暮時京洛路長何日到
㡬人相見不相知
　　　　臨清遇雨
一尊撩眼怕長迷月欲東生日又西已恨碧山相阻隔
不期風雨更凄凄
　　　　過栁青村
不知園圃是誰家開盡無名草木花今日倚䦨添懊惱
人言落日是天涯
　　　　有懐亡弟五首
家園歸省浙江東璧碎珠沉㡬日中塵裏笙歌千古夢
悠悠無處問蒼穹
淚滴金杯不自知天孫何約是来時騎鯨别後無尋處
一歩寒郊一慘眉
月意愔愔露氣微池亭何處見清暉只應夢裏成胡蝶
擬共楊花苦鬬飛
風月猶應似舊清困来終是睡難成相思無計能相見
膓斷城頭畫角聲
下有嬌兒上有親䦨邊為汝最傷神流年漸共春華老
聞説清明在此辰
　　　送康用和南歸詩
　　吾友祁門康君用和為御史以言事謫知縣於閩
　　凡數年屢以疾告率為上司所沮而君通五經尤
　　深於易精筮法時上方事於稽古之學㢘君名驛
　　召之不至不數月進欽天監正寵任向隆而君復
　　以疾告願歸田章至再三盖吏部遲疑者久之君
　　遂移牒罷常禄弗自給吏部知君有决志乃言於
　　上許之命下之日方卧公廨中倔然起向闕謝恩
　　又明日四鼓徒歩出崇文門留一僮僕貿家具為
　　道里費予徃候君逆旅中君迎笑曰某實無似辱
　　主知而幸得歸奉七十之父以居兒子之長者足
　　以任幹蠱之勞少者亦可以勝耕矣樂哉其歸復
　　何言憶家君尚書先生與君父太守公老友也而
　　予又少得與君相㳺以兄事君世講之好豈一日
　　哉方幸受君之麗澤以相成而君不可留矣家山
　　在望悵然懐思輒賦古詩四十四韻送君之行而
　　并致區區之意云
矯矯丹山雛孤飛直千仭昻昻汗血駒天閑謝羈靷君
子賦歸歟使我失朋親憶昔與君友我髪始髫齡君氣
不可當感激慕英藺虎闈馳夙聲烏臺發新軔威行畿
甸間事至若迎刃朝綱固已肅頽風亦云振譁言倐中
起萬里竟遭擯終為一寸鐵蹇蹇磨不磷驅馳閩海隅
再領縣􁰽印低首奉期㑹坐遣民俗順霈澤豈不施展
轉四更閠翩然徵詔下驛騎走方鎮謂君先天學徃徃
决悔吝行當㡬日程喜入九重覲衣冠太史氏相顧得
豪雋朅從拜命来驚君雪垂鬢在告越踰年日日理衰
疢居然停禄食有待竭忠藎士節難自保我疾可無慎
封章乞解組伏闕再三進云臣本孤陋頗欲激芳潤少
小讀韋編漫識離與震掛扐有成法筮者殆充牣犬馬
心弗勝此選亦太遴倘訐遂臣私實免負堯舜言詞既
懇切重瞳乃囬瞬蕭蕭官廨中四鼓對餘燼黎明出都
門徒歩一何迅平生㡬交㳺逆旅漫相訊君言幸此歸
餘生絶嫌釁松菊莽猶存庭户掃還汎兒子已勝耕豈
復念寒饉水次分魚租山中樂田畯稽首荷天王恩波
一朝浚君才誠卓犖君志更孤峻永奉大夫懽不愧世
家𦙍嗟彼名利塲人或以身徇富貴将何為幻若野中
燐是非千載後孰是駑與駿郊亭九月餘霜氣入鴻陣
渺渺征車行落葉載途襯送君無限情長歌以相贐
　　　次南京尚寳泰和楊公述職詩韻
憂國長思策治安邇来微覺鬢毛殘牙緋當殿初書最
清白傳家久耐寒正論㡬聞傾四望髙眠猶説計三餐
老成終近君王側䨇珮追随應八鑾
不随桃李競春榮宦轍惟君守一誠典瑞職當金闕近
奉常卿比玉壺清寵光向晚頻煩下詩思清秋一倍生
擬有頌聲歌聖徳懐鄉寕似庾蘭成
郭隗臺邊秋日明張家灣裏暮潮平離筵句好開新社
分寺官閒説舊京白鴈呌霜先客度黄花經雨待誰榮
憐予㝡有江南憶把袂因君百念生
　　　十月一日進厯青宫叨預執事呈同事羅洗
　　　　馬
文華門啓日臨墀鳯厯初陳鶴駕移衞士分行旗影雜
官僚䨇引珮聲遲萬年正朔遵先紀一代規模陋漢儀
海嶽又開新泰運愧無鴻筆頌重熈
　　　寄王而勉太守
　　比聞家君體中不佳近已平復而縣中又有囬禄
　　之變輒賦一律奉寄
親舍分明紫翠間夢魂無夜不南還羈鴻逺隔三千里
駑馬空陪十二閑鄉思更深雲夢澤古詩誰繼陸渾山
家書擬説賢明府問俗時来一扣關
　　　送張郎中彦質省親還蜀
離筵新酒白波渾一櫂西還荷主恩宦轍屢經揚子渡
家園長切武侯屯塵生客袂身方健喜入親顔齒更尊
小弟心情亦如此敢忘天語若春温
　　　送陸順之赴南京户部主事(㢘伯論/徳之父)
征轡紛紛罥栁枝喜君今日拜恩辭短亭殘暑仍揮箑
久客多情屢薦巵輦下文章推甲第江南財賦屬留司
兩京子部皆珍選好在諸賢答盛時
不湏揮手聴離歌此到南都僅月過叢桂再開新府次
棣棠應發舊㕔阿家常問訊通郵近公暇儲書積俸多
小阮相逢煩致語東朝虚席候鳴珂
　　　圯上仙蹤送吏部黄侍郎弟叔衡南歸
下邳城東沂水流水中圯橋春復秋何物老翁有竒術
乃此折辱張留侯徃事悠悠已千載履跡寧随浪紋改
莫推授受不可當太息無人繼風采侯官才人黄叔衡
家居不出多史評文章伯氏今少宰逺省到京無限情
鴈聲催人難久住風雨蕭蕭復南去水邊大石堪艤舟
予固應知賦長句
　　　胡忠安公輓章
品秩登三事忠勛歴五朝衣冠存典禮風俗被薫陶澤
國鷗盟解鈞天鶴夢遥獨留全徳在天不想風標
憶昔垂髫日摳衣拜省庭松筠知夀考金玉見儀刑命
筆看題字扶笻問治經百年囬首處無地候台星
　　　半隠為濮用明教諭賦
手提文印歴三城處處巖栖少送迎拄笏看雲惟自適
濯纓臨水共誰盟未容全享山林福且得兼收吏隠名
芸閣夢囬還獨笑六街塵擁馬蹄聲
　　　送唐御醫致仕還嘉興
早嵗從徵住藥坊老来納禄返江鄉閩湖戰處君還記
多少征人請異方
堂扁如心到處聞鐵厓詞賦始豐文還家開巻遥相憶
廣巷髙樓隔暮雲
日日門前客似麻活人心苦鬢先華此囬秀水城中路
醫道誰當第一家
　　　分得劒井送濮用昭兵部公差便道還毘陵
毘陵東城隅劒井千尺深當年葛仙翁駐鶴曽幽尋有
時靈秀硌白虹出其隂魁材與碩輔秉毓人争歆濮君
兵曺彦家住此水潯奉檄向江南薫風惜離襟安舟載
老母甚遂平生心頗聞井中氣耿耿發自今願保忠孝
期為子歌好音
　　　寄王而勉太守
昔在山城暫得親一襟瀟灑浩如春通家誼欲兼師友
雅㑹情忘論主賓南望不堪雲礙眼北来惟有月随身
等閒却爱聴公議藩省今思起舊人
　　　寄孫揮使千户侯
轅門開近歙山阿日日投壺事雅歌養士漸能諳禮樂
逢時全不用干戈夢長繞闕心何壮住久随鄉語半訛
猶記前時相别處一叢車騎繞臨河
　　　題小景寄汪廷器
拍岸紋溪水不渾一間亭子傍松根披圖恍在芝山下
倚櫂来尋斷石村
　　　榮夀堂為㑹昌太傅公子錦衣瓉賦
醴泉鄉中鳳山秀孕我景陵縣太母慶源衮衮生公侯
忠孝承家數元舅元舅年過八十餘髪如皎雪顔如朱
邇来謝兵奉朝請出入特許乘安車手詔時来詔耆徳
賜府潭潭帝城北錦衣公子開新堂日領孫曽候顔色
優游已似地行仙眼看喬木上參天講幃史局從公舊
願保勲名到百年
　　　邢侍郎居敬輓章(端午扈從遊/後湖渇死)
楚節随恩侍紫清櫂歌聲裏獨魂驚空餘易學傳三輔
無復官名署兩京清白已堪書太史經綸應未了平生
相如老去人争羡分賜無縁及露莖
　　　寄于老千户
老去将軍最好文出羣名字久相聞㡬人識面窺春色
十載思歸隔暮雲延客酒方應自製逰山詩韻好誰分
投𤓰擬得瓊瑶報何日䨇魚寄水濆
　　　分得潔蔬供饍為黄巖謝良温孝子賦
采采園蔬翠堪把糞不汚莖水清灑晨炊又過午炊来
長跪奉盤供膝下於乎奉親易說親難爱兒不脫儒生
酸藜藿到口皆成歡
　　　題蔡揮使所藏林良䨇鵲
老木長梢半空起影落君家素屏裏枝間䨇鵲不飛去
似向髙堂報君喜凉風曉入庭户清主人坐對宛有情
眼前豈獨惜珍羽耳畔忽疑聞好聲亦有姢姢白頭鳥
相顧裵裒若相保廣東畫史深可人生態無窮意難了
主人堂堂真壮夫喜受文士相追呼征蠻不帶嶺南物
衣衾之外惟此圖堂下有皃堂上母客至矜圖飲醇酒
呀然一笑共平生崔白邉鸞竟何有鵲兮鵲兮不可求
願君身比張梁州不湏椎石取金印看爾生封忠孝侯
　　　送汝行敏舎人赴南京武選員外
與君相好十三年史局曽同翰墨筵好别不堪携手處
西風黄葉滿前川
　　　虎圖為艾光禄天錫賦
於莬何由此中伏白日寒雲静山麓草間百獸未全蔵
困睡應知不成熟𤣥尾空囬七尺長金眸半閃䨇星煜
有時獨歩出林莽一聲長嘯千山肅只圖當道犬羊空
豈為平生食無肉良工寫此有深意頗似髙人卧空谷
投身擬結嵗寒盟上有長松下脩竹雖云不動爪牙威
已覺風聲撼庭木兒童見之駭欲走不敢黄昏傍墻屋
丹青逼真乃如此恐是當時溪上牧㡬思把玩發豪吟
忘却摩鬚手還縮都城廣厦接棟宇入眼定知無此幅
千金可得書畫傳好事誰如漢光禄
　　　慶孫錦衣瓉
世将家聲藹帝都老成還拜執金吾由来寵數逢千載
久有才名敵萬夫仙仗扈行朝佩劒宫城宿衞夜分符
他時看取勲猷盛㑹續麒麟閣上圖
　　　分得先字夀致仕謝太守(鳴治/叔父)
不待塵中雪滿巔急流親見賦歸田黄堂屢換二千石
白社初週六十年心静自堪娱晚節眼明猶足了殘編
池魚庭草平生樂底問仙人葛孝先
　　　送義門鎮巡檢李廷用(文逹公/從子)
西風殘暑餞離筵擊節長歌寳劒篇辛苦携家南向亳
恩榮随例北辭燕垂楊驛路三千里喬木人家五百年
想過故鄉先駐馬古穰秋熟酒如泉
　　　題陸諭徳鼎儀海榴書屋圖
海榴随處傍人紅只有谿山趣不同看畫却疑家在眼
出門随歩任西東
此心蒼翠繞蓬莱勸講時陪鶴駕来退食自公無一事
赤心長對海榴開
　　　威鳯南飛曲
有虞聖人開明堂委政師保垂衣裳功成治定天降祥
一日三鳳鳴朝陽羽毛五色雲錦張兩鳯翥羽北闕旁
一鳳鼔翼天南翔鳯臺巍巍臨大江烏臺對聳千尺強
翠竹有實蒼梧芳十圍古柏相倚飛寒霜鳳兮戾止居
中央坐令喧啾百鳥收其吭觀者四方如堵牆聖澤滂
王道昌千年一運遭明良他時凌風㑹返阿閣上和鳴
協治不可當願操􁂍管與爾賦樂章再拜稽首獻我皇
九成雅奏重鏘鏘三鳳之名傳四方
　威縣王公克深之赴南臺也實與南海戴公子容四
　明屠公朝宗並命一日拜三都憲朝野相慶以為得
　人僕於三公為同年末契故取况於鳳以為克深行
　李之贈焉
　　　送友人方丈旭南歸(貢士佐/之叔)
煙花難盡勝遊情又逐車聲出鳳城豐嵗任看投旅宿
聖朝元不重商征大方家世當年盛小阮功名指日成
身到故園秋正好環山蒼翠落簷楹
　　　簮字韻和楊維新謁陵之作
學館蕭蕭暫盍簮西風雲散不成隂興䦨且逐尋芳歩
才拙難陪倚樹吟宦業每傳三試録家聲曽畏四知金
謁陵初度聞髙論不覺山城漏已深
　　　輓通政沈知事父静軒母陳氏
有子通朝藉遺芳祖汴州静便時看槿機息自盟鷗行
不慚張仲文誰繼隐侯懐賢人共指石屋嶺東丘
沈郎賢令母原自許溪来閲世仁人夀持家烈婦才香
雲飛不返慈竹死難栽壼徳流芳處篇詩屢寄哀
　　　六月二十二日大暑坐牆西槐樹下有作
門外炎光熾牆西一徑開殘陽餘古瓦凉吹發髙槐鳥
與人俱樂詩随景自来無因堪破寂童子進氷梅
　　　送劉尚質舍人乃兄還巴陵
萬里家園菊未莎一舟随雨下官河歸時夢入東川近
老去情於北阮多狎鷺有盟秋未冷賓鴻成陣夜初過
巴人倡和真能事贈别慚無郢上歌
　　　黄浦夀沈尚寳廷美母夫人
黄浦之水緑沄沄疏鑿元自春申君浦口誰家起華屋
門中雪檜垂蒼雲符臺之母烏溪女倚檜時時聴白苧
抱孫飲水七十年六月髙堂不知暑上流可釀崑崙漿
下流可浣芙蓉裳臨風再拜祝母夀願似東流浦水長
　　　次山東提學畢廷珍僉憲見寄韻
承逓郵筒到集仙宛然髙興繞吟邉彩毫香動烏臺柏
秀句清分玉井蓮東魯化行新士館曲江人減舊賓筵
尋常離合寕湏計共惜平生報主年
　　　昌平寓館再用簮字韻
矗矗遥峰挿翠簮策将羸馬過城隂青篘白飰逢新主
彩筆花牋續舊吟風細磵聲清潄玉日斜林影淡揺金
空庭竚立生山思一徑無人草自深
　　　送劉振之還常熟
文章思董賈才術陋儀秦利器終逢主髙談已動人詩
成鄉國夢衣帶帝京塵得意重来日容君卜近隣
　　　題謝翰長大韶先生雲山障子
㧞地蒼山㡬千丈九疊芙蓉照林莽羣峰夾峙青㝠中
萬里雲開露仙掌山囬徑轉得佳處築室何人據髙壤
古瓦參差接棟流虛忩迢逓臨風敞别圃長栽巨勝花
閒門任結蠨蛸網桃源渡口短橋通一𣲖谿光斷塵鞅
黄鳥交啼苑樹濃白鷺低飛田水長幽栖彷彿晉朝人
束髮烏巾被輕氅世途萬變了不知俯檻圍碁事閒儻
相持猶似未忘機苦向盤中較銖兩林間暑氣不勝薄
羽箑何由更添爽童子手供朝暮飡和露烹葵足齋享
檻外芳塘五里寛一圍種作蓮花蕩興来毎欲随所之
預有家人櫂蘭槳書冊薫罏共一船水氣絪緼䕶青幌
逺村鷄犬互鳴吠落日漁樵自来徃巖阿疑是古赤城
髙斾招揺出天上樹頭隠約梵王宫㡬杵踈鐘送微響
仙境寕論小大茅人家不異東西瀼生綃咫尺意難窮
愈覺周郎畫堪賞學士先生太傅孫方寸之田似山廣
少年奮起大江西澹墨題名首金榜經幃史局㝡蒙恩
不獨詞章在忠讜鼎鉉終期此日調星鳳方増後人仰
東山别墅有髙情未許披圖動遐想
　　　僕家徽之篁墩有晉循吏陳忠臣之祠第在焉
　　　　土人嘗更名黄以避巢賊之荼毒襲稱至今
　　　　僕近復篁墩之號而翰長鏡川先生作十絶
　　　　非之僕亦未敢以為是也謹次韻隨章奉答
　　　　幸終教之
敢因一字浪雌黄自分嚴於斧鉞霜只有地靈知此意
年年風雨茁新篁
廟中人物氣如生正字分明欲正名汚衊但知當自洗
髙談元不計誰精
賊巢能識識中文亥豕寕無辨㡬分珍重墩頭賢父老
果然談笑却秦軍
璞也全身朴受誅憐宗終復勝憐儒仙芝正作諸戎首
何恠蘄黄血滿衢
難将疑似幸全宗畢竟篁黄字不同黠盗關心生殺處
豈應無語過湘叢
王謝墩名一任誰故園黄竹我湏知金盤華屋楊家果
此説方應是可疑
勝地蒙汙自不該豈嫌輿𨽻爱公台片言祗欲求今是
何姓非從古聖来
軒皇何處有丹池萬仞黄山踞歙黟墩與此山元異脉
有靈應笑客何為
篁竹無言閲嵗華倚墩寕欲逞豪夸如言實重名非重
應笑人間復姓家
媿是忠良一𣲖孫筆鋒常欲討無君不忘祖武思繩處
第一當從此地論
　　　題畫冊四時小景
㶁㶁磵中泉依依道傍栁塔院午鐘聲随風出山口
爱此玉泉水携琴訪翠微入城山下路一任旱塵飛
草閣㝡宜秋况對丹楓渚翛翛麋鹿群誰賓復誰主
一夜溪山雪乾坤似玉壺捲簾孤坐處佳境入詩無
　　　謁陵憇土城瑞光寺候李符臺同行
日下土城根夷猶古寺門水聲牆外急人影樹中繁燕
薊諸關擁金元一望存可人期不至馬上共誰論
　　　道中
年年来作朝陵使處處曽留紀勝題傍水人家随逺近
入山神路隔東西日髙午店炊應熟雲散秋城望不迷
遥想同袍新寓宿廟門髙樹馬群嘶
　　　下陵與李學士賓之聫句
夜下西陵月露凉(李/)歸心偏逐馬蹄忙迂途忽轉行宫
右(程/)佳氣猶瞻寝殿旁老樹㡬枝低拂㡌(李/)秋嵐一抹
逺侵裳昌平未到東方白(程/)咫尺蓬山萬里長(李/)
　　　贈李士敬錦衣借其夢中舊韻
相門才子好談兵寳匣長聞一劒鳴露布已宣平冦策
凱歌頻奏入關行古穰世逺流新澤仙李春深發舊萌
珍重百年文獻在好将忠孝答恩榮
　　　李符臺宅暑夜
廣庭堪避暑槐幕正當軒凉吹梢頭發踈星葉罅翻忽
驚羈思杳轉覺市聲煩此夕行忩夢遥應入故園
　　　王封君哀輓(亞卿廷貴/先生之父)
聞説方瞳似水清正宜髙卧享松齡金莖忽盡仙人露
玉宇空瞻處士星李白跨鯨遊未返荘周成蝶夢難醒
煙霞痼疾誰堪療月旦遺風尚可聴壓座詞章輕白雪
及門聲價起青萍教條嚴勝師儒館鄉約公於守令㕔
塵裏冠纓長謝手山間丘壑自忘形延交屢結新詩壘
睦族重開舊譜亭作賦不慚心似鐡守箴能戒口如瓶
階盈蘭玉人夸謝城隔芙蓉主換丁悲入夜䦨魚釣冷
坐看春盡鹿車停歌郎淚下風中燭吊客魂銷雨後鈴
滚滚年光嗟化鶴飄飄身事等流螢丰姿彷彿惟餘畫
手澤分明却在庭百嵗難酧鴻鵠志九霄先振鳳凰翎
朝行漸已登三事家訓由来本一經牲鼎㡬囬供祖廟
絲綸重疊下王廷社中擬入先生祀冢上還勞太史銘
楓樹落霜天冉冉蘋花揺日水泠泠懐賢定有觀風使
下馬時来問典刑
　　　送象山凌尹汝聘
象山山下舊名疆羡子承恩握縣章到日擁舟潮水白
行邊吹馬旱塵黄可堪奉檄人千里正見憂民詔十行
老學平生湏大展青雲髙躅看騰驤
　　　題四美人圖
　　　　琴
緑綺初調曲未殘幽情應嘆賞音難不嫌兒女聲相昵
一鶴長鳴繞畫䦨
　　　　棊
玉子頻拈欲下遲芭蕉紅日影将移錦綳兒共金絲犬
問道輸贏兩不知
　　　　書
倦来携手下階行共讀周南㡬句成庭桂香中無一事
閒聴公子擊毬聲
　　　　畫
促織塲邊爽氣新彩毫輕染墨華匀香閨不爱千紅紫
只寫青松與翠筠
　　　次韻寄松江張隐君(侍御汝/欽之父)
丈人零落曉星餘張老猶堪載後車燭目錦雲盤一誥
随身明月動䨇琚君門擬上承恩頌官舍時翻訓子書
暫出還歸應有道不勞猿鶴怨郊居
都城相别㡬年餘何日追随長者車舊語有縁陪玉屑
新詩無力報瓊琚山中酒熟長開社海上鴻歸一寄書
白髪可能忘帝力時應飛夢繞宸居
　
　
　
　
　
　
　
　篁墩文集卷六十九
欽定四庫全書
　篁墩文集卷七十　　　　明　程敏政　撰
　　詩
　　　出班政門渡濟川橋行南山脚逢梅
風吹晴色曉初開春入郊原緑漸囬華扁尚餘班政額
危梁誰復濟川材舟随雪浪穿橋過人拂煙霏下嶺来
忽有異香生眼􁅖野塘斜映一株梅
　　　山斗宗人汝翼率族衆燕予于世忠行祠是日
　　　　雨山斗以其所居之前有山如覆斗形故名
世忠祠下綺筵開一族相驩重我来别久漫論新舊雨
情長難盡淺深盃好山覆斗全勝畫喬木凌雲不易栽
勝地百年今未啓後生當有出羣材
　　　大雨雪過黄茅山吴知州克寛邀宿
迢迢石徑入林端未到黄茅力已殚鳥啄亦愁泥滑滑
雨聲如競雪漫漫剡溪興盡真湏返蜀道歌成未是難
煙火望中知不逺主人邀宿有餘歡
　　　度扶車嶺将至大坂寄汪希顔僉憲
九仞峯頭一線陘東風殘雪尚𡨕𡨕泉聲可入宫商譜
山色真開紫翠屏族數程汪今共盛路當休婺此分停
一言鷄黍能成約賓主誰當眼倍青
　　　小憇三寳寺寺碑乃黄秋江處士立蔡國公張
　　　　珪書
何代精嚴境門當水閣虚煙迷黄叟宅雲鎖蔡公書田
舍春聲在人家刼火餘不堪山下路横木礙肩輿
　　　大坂行一首奉輓汪隠君夫婦并贈其子僉憲
　　　　希顔
大坂之山多檜松大坂之水多鰅鱅采山釣水無異姓
只有汪氏稱名宗汪氏之先本王子靖亂尤能保終始
後来亦有唐端公遂與州民共生死兩公廟食八百年
雲礽何止人三千出者處者恒有道徃徃讀書并力田
邇来積慶誰堪數一族咸推僉憲父父耕子讀兩無慚
那更深閨有慈母當今天子明孝人每下恩典旌賢臣
九原伉儷雖莫作髙堂五采明絲綸我觀汪氏慶未己
科第聫翩一時起叔姪兄弟凡六人冠盖如雲照墟里
大坂水清山更竒中有汪家雙墓基他時添取石翁仲
為爾重書先徳碑
　　　題汪璽貢士四禽圖
春風海上桃仙禽託栖止莫啄千葉花留結千年子
何處青絲禽飛来一枝託囬首啄山茶霏霏露華落
有鳥名翠碧無花艶海棠依依留不去顔色兩相當
姢姢蠟啄鳥挺挺當風立斜壓一枝低寒梅凍無力
　　　大坂往返得詩十絶
　　　　觀文公與内弟程允夫手書真蹟
淵源家學重師生中表婣親本弟兄物是人非三百載
一緘殘墨兩含情
　　　　觀尚書汪文節公真蹟
百代鄉邦有此翁每於青史嘆遺忠片言隻字湏珍䕶
留取髙風配魯公
　　　　觀雲陽李一初先生真蹟
前人徃徃愛鍾王才落霜毫趣便長頗怪一時文翰譜
風流猶欠李雲陽
　　　　初識黄世瑞
倒峡詞長立意精㡬憑春鴈寄都城相聞十載今相見
一夜論文及四更
　　　　汪處士士魁家觀羅明仲洗馬抑齋記
洗馬文章舉筆成可人能盡抑齋名小樓對酌㡬忘味
無限停雲萬里情
　　　　端公祠(端公汪氏祖也諱濆仕唐為御史大/夫今御史文粲僉憲希顔皆其後)
大坂溪頭寢廟開端公香火百年來一時孫子能繩武
豸繡同登内外臺
　　　　觀髙廟與樞宻汪公手書真蹟
午夜虹光燭斗寒人間驚得御書㸔當時未定君臣禮
想見先皇創業難
　　　　觀蓉峯先生存藁(先生諱叡樞宻兄也仕/為左春坊左司直郎)
滿架遺書墨尚新立言真不愧先民後生學問曽何似
也作青宫輔導臣
　　　　汪希大追送予至鱅溪上
君從城郭㡬時還知我肩輿夜過山多謝有情思晤語
五更追送到溪灣
　　　　小憇汪口飯上舍俞俊家
汪口人家鷄亂鳴一樽那盡故交情門前溪水能相送
随我西流直到城(休寕水皆東流入浙江/婺源水皆西流入番湖)
　　　文公闕里謁後有作
洛水初傳道己南後生何幸此庭參一時氣數存虹井
萬古儀刑仰晦菴塵鎖斷碑餘刼火山圍新廟擁祥嵐
正心誠意言猶在三復無能祗自慚
　　　予過婺源宿萬夀僧舍住僧敬公有望雲思親
　　　　圖求予詩因為下一轉語
朝看雲出岫暮見雲歸山禅心正與雲相閒如何對此
生意見思親不覺傷朱顔佛法無生亦無死割爱先從
二親始上人却有望雲心善學寕慚魯男子
　　　丁大尹燕予于萬夀僧舍
肩輿五日到星源握手斯文喜晤言門掩夜燈初下榻
筵開春雨正當軒僧来供茗饒風味客起投壺雜笑喧
知是政成多暇日㡬人能却簿書煩
　　　離婺源留别諸士友
僧房連日阻春霖欵意難勝别意深但得三農今嵗飽
沾裳濡足也甘心
　　　道中寄婺源陳教諭
星源人喜得良師桃李春風盛一時薦達屢辭陳瓘䟽
經營多葺晦翁祠情深酌我紅灰酒和寡勞君白雪詞
珍重雅懐難别處板橋東下雨絲絲
　　　古箭渡
古箭渡頭春水急古箭鋪下春泥濕風吹一道雨微收
黒壓四山雲未入郵亭飯罷聞竹鷄肩輿扶過蒼崖西
行人道側亂相指雨陣復来雲脚齊
　　　節菴倪先生以經學教于鄉既成其子進賢舉
　　　　進士為御史又出其餘以淑鄉之人其在徳
　　　　興孫司馬之塾最久予過婺源望先生之廬
　　　　尚逺不能往拜漫成一律奉寄
鶴髪朱顔笑語温隠君遥在水雲村諸生久立尚書館
一子新開御史門丹竈藥罏堪逸老錦衣烏㡌待承恩
傳經誰復倪寛在借榻無因聴一論
　　　夜宿芙蓉嶺下野寺夢京師起坐有懐
徃嵗紅塵裏常時夢巖穴今夜青山中忽爾夢京闕人
生無定止出處心自知起坐耿不寐山雨鳴空墀永懐
千載人小范不可作豈無天下憂敢慕一身樂行年将
四十於世寕有聞終當謝君寵歸卧南山雲
　　　過五嶺
覽勝心䧺力未疲不愁雲路轉逶迤上當華嶽捫參處
下抵虞淵取日時鬼斧有靈方可鑿畫工雖巧竟何施
我来亦乏驚人句未敢磨崖與鬭竒
　　　還過山斗遇雨宿以章宗姪家
因過星水路重宿斗山堂旅次晨炊晩宗盟夜語長隂
晴無日定来徃笑人忙塵鞅何時解同傾竹下觴
　　　新安人以析居為常事獨吾山斗宗人周生兄
　　　　弟同㸑至今可嘉也其家有集秀堂予為之
　　　　作歌
堂上覆斗山堂下五城水争羡君家好兄弟紫荆根固
踰百年棠棣花開香十里嗚呼弟兄如鼎足那忍相傾
覆其餗紾爾臂䦧爾牆寄言莫上君家堂
　　　雨中訪黄世瑞于古林
官路東来一徑斜不辭衝雨到君家古林嵗久饒松子
後圃春深長菜花為惜病身初戒酒欲清吟骨旋呼茶
何時遂結青山社静與幽人閲嵗華
　　　二月二十六日南山雨中晚歸
小駐肩輿野水濵輕雷将雨釀花辰板橋中斷春溪漲
竹筏遥呼晩渡人雲氣黒催詩思逺江峯青入畫圖匀
乘時剰結漁樵侣少答君恩便乞身
　　　希仁宗賢来自涇適春霖不已三月二日稍霽
　　　　遂同至南山小酌時古林黄世瑞與俱
㡬日春霖出未能溪園新霽興堪乘鳩憎箇箇鳴當屋
麥喜家家緑覆塍古渡喚舟煩野老花辰開宴得良朋
青山入望多佳處杖策何時約共登
　　　新安舊有二程先生祠荷侍御提學婁公克讓
　　　　許修復之偶於婺源陳簡教諭處得克讓往
　　　　年過博野祠下之作因借韻一首奉寄
伊水淵源出未窮故鄉尸祝禮何豐能崇命世真儒廟
全仗分司御史功佇見門牆登士子豈徒伏臘走村翁
他時勝蹟書圖誌定把新安比洛崇
　　　春草便面為汪思恭題
趣在忩前不剪夢從池上初歸但覺光風到手猶疑清
露沾衣
　　　清明前一日至南山
一夜春溪落漲痕不知春色徧郊原青山麥壠東西坂
流水桃園上下村鹿跡半驚樵客過禽聲如答路人言
舉頭不覺先塋近兩兩喬松䕶石門
　　　贈新太守王公公名哲起侍御守廣平鳳陽二
　　　　郡今易地新安
朱幡揺曵入新安夾道驩呼老豸冠初政欲随春雨足
先殾猶帯舊霜寒人傳遺爱仍思冦自幸疎慵久識韓
看取名増循吏傳紫陽山色共㠝岏
　　　新推府陳公良至任以久雨弗克趨賀有傳其
　　　　詩章至休寧者因借韻奉贈
苦雨蓬門只自關㡬廽思見紫芝顔野橋水力頻増漲
石路苔痕久上班入境便聞聲價重登堂能遣簿書閒
錦囊賸有新珠玉一夜流傳到碧山
　　　三月二十六日夀于千户八十
轅門齒徳重新安顔色如童髪未殘秋水深藏三尺劒
春風初試九還丹佳辰謝客心能静老境看孫夢亦驩
願把莊椿祝君夀八千遐筭此開端
　　　題宗人貢士廸所藏米畫
襄陽人物渺如煙畫裏雲山尚宛然珍重舊宗收拾在
風流如坐米家船
　　　飲張揮使家觀戱
牡丹花折栁絲勻雨後髙堂不動塵武衛晝閒軍令肅
家筵春啓客情真錦棚曲奏温州調銀甕香傳采石春
為重雅懐分席晚不知明月照歸人
　　　宗老學可世居歙東關正統中先公奉使新安
　　　　學可嘗邀至其家南軒同卧七日今且四十
　　　　年矣重登此軒為之惘然
咫尺東關路不遥先人曽此駐星軺阮南有譜通三族
姜被多情共七宵過隙時光驚迅速對忩山色尚岧嶤
感今懐古心無限郢曲難成酒易消
　　　劉揮使宅在南城下新起西樓予将題之曰攬
　　　　勝先擬寄之
危樓新起傍髙城脱灑紅塵眼倍明一塔穿雲當砥柱
四山飛翠入簷楹吾伊夜課兵書讀睥睨時分武隊行
何日畫䦨重徙倚彩毫濃墨為題名
　　　題宗老文彬南薫軒追和劉邦彦韻
水色山光聚一軒飛塵全不到吟邊華胥賸喜身能樂
褦襶生憎客未賢石鼎茶香消永日朱絃殾妙入鈞天
老来心地凉如水且把蒲葵壁上懸
　　　予成化戊戌嵗蒙恩省覲取道績溪入徽城今
　　　　五年矣復行此途愴然有感
再出東城思惘然青山依舊繞長川晝逰追及承恩日
屈指浮生又五年
　　　過新館鋪宗老彦舉邀宿其家别墅彦舉嘗從
　　　　征湖南有義征圖卷今老矣喜長生之説得
　　　　其要領
水圍村郭樹扶疎宗老相留興不孤晚景顔華仙授籙
壯年心事義征圖旋開酒令随鄉俗細剪燈花説帝都
他日塵中應憶此可勝清夢繞魚鳬
　　　飲孫揮使家别後有作
相見勞君兩日留重君儒雅異凡流家藏韜畧從先祖
世襲金緋似列侯客宴賞春看打馬軍門防夜聴傳籌
八方無事征書少贏得清閒坐歙州
　　　過臨溪曺渡二石橋橋皆殷氏所修嘗求予記
衆水同歸一水東行人常此嘆途窮山腰逺近過三舎
波面參差卧兩虹刻石浪傳脩史筆揮金誰續濟川功
殷家尚義真難事贏得芳殾滿歙中
　　　留題績溪仁里程氏聚爱樓
　　仁里之程與予同出相湖有道軒處士嘗訓其子
　　貢士傅及弟儒倫毋析居作聚爱樓以處之予過
　　仁里貢士宿予此樓凡再日而去因贈是詩
績溪東南来遥望古仁里中有程氏居隐隐入桑梓緬
懐道軒翁吾宗百世士眼中聚爱樓遺訓耿在耳三男
如鼎足等是克家子崇坊瞰村巷華構照山址春霖久
初晴一榻為予啓登堂父兄樂擁户兒童喜開奩扣宗
牒張燕出肴醴夜下燈火明語笑未能已憶當百年前
同飲相湖水今夕乃何夕㑹晤復自此聚散安可常保
族在崇禮丁寕願同人契誼篤終始明發川途長思情
兩難擬
　　　貢士佐時生子彌月予適至焉初予以詩夀新
　　　　安千户于翁八十翁以錦帕為謝因以遺兒
　　　　用為逺夀之徴
鮫綃一幅錦雲紅得自新安八十翁雖愧犀錢并玉果
願兒遐夀與翁同
　　　登源有汪王祖齊司馬墓及王廟廟後有緑照
　　　　亭有石洞用故侍郎朱大同先生韻示同遊
　　　　仁里諸宗人
千載吾王此舊都登源流水緑成湖斷碑丘壟收雲氣
長劒風塵憶壮圖山隔逰亭聞緑照雲封仙洞似蓬壺
聫鏕英俊来應慣路轉峯廽不問途
　　　未至普照寺道中作
石梁灣曲水沉沉路下峯腰半不禁風外茶煙知寺近
雲中鷄唱覺村深病多宜享山林福才薄難勝利濟心
且為漁樵增故事臨流先續采芝吟
　　　逰普照寺觀石鏡相傳黄巢過此照其形為異
　　　　類因縱火焚之久乃復明蘇子由宰績溪日
　　　　嘗有留題石刻今不存矣
髙崖直下如削鐡不識何年鬼工截巧令中有鑑光寒
萬古照人長不滅緑苔半鎖蒼藤封霧雨不晦天然銅
禅家意巧作幻境隣近便起空王宫泗濱浮石曾充磬
明者何妨堪作鏡玉藴山輝古則然此論行時衆方定
頗聞巢賊窺山城虐燄一日昏其明殺心久已變豹虎
何怪照出非人形我来適當春雨後老僧立話徘徊久
小蘇舊蹟今已亡惟有遺詩在人口東風蕭蕭吹瘦顔
笑復摩挲對面看山靈可解知人意照見胷中一寸丹
　　　仁里宗姪素時日侍予于聚爱樓又從逰石鏡
　　　　諸處勝地情意勤欵與他宗人不同時予将
　　　　重脩統宗世譜且欲編石鏡古今題咏以素
　　　　時之博學好古也兩以屬之素時其尚有以
　　　　副予之志哉
年来常動竹林思一見偏憐海鶴姿古寺芒鞵春眺日
髙樓燈燭夜談時統宗再續篁墩譜紀勝新編石鏡詩
知子有才堪訂約䨇魚相寄莫相辭
　　　逰問政山至興道觀(山乃聶真人修煉處宋/謝諌議墓亦在其處)
薫風初試舊輕紗越嶺穿崖一徑斜霧裏樓臺成海市
雲中雞犬類仙家欲嘗風味頻供筍未解春酲只喚茶
諌議真人都不見獨留荒塜對繁花
　　　遊白水寺(寺左有池水四/時皆白如玉色)
㡬曲晴紗不受塵望中雲近緑楊津峯腰屏足疑無地
谷口聞殾忽有人静爱寺山青隠隠聖傳池水白粼粼
同来宗契兼鄉契病酒無妨更一巡
　　　逰水西太平諸寺(寺山髙處日披雲峯/寺前水日碎月灘)
勝日湏行樂聫鏕過水西桐花嘶騕􁑾松樹隠招提碎
月灘殾在披雲黛色迷老僧談故蹟随處可留題
　　　逰紫陽山尋許宣平金野仙二真遺蹟次舊韻
　　　　二首
屋踞蒼崖下人行老樹顛尋詩敲翠竹消醉飲清泉歌
出黄牛背帆飛白鳥前塵纓猶未洗結社在何年(右和/宣平)
(韻/)
一峯孤聳碧孱顔琳館遥當紫翠間桑塢日斜鷄唱晚
松庭風静鶴殾閒軒轅丹熟惟餘井太白詩髙可配山
吟眺未勝天漸暝興随流水不知還(右和野/仙韻)
　　　逰萬山觀(觀額題曰迎仙有/東明西爽二軒)
何代迎仙地髙低復起樓東明先得日西爽㝡宜秋帆
影林梢見嵐光脚下流道人吹鐡笛飛思繞瀛洲
　　　贈程都紀宗貴宋相文清公之裔藏有先世誥
　　　　牒
住是真仙宅宗傳舊相家絲綸驚嵗月樓閣俯煙霞散
局敲碁子輕甌泛茗花不知歸興懶髙樹集昏鴉
　　　贈劉太古
瀟灑劉太古絶似鮑參軍老去詩還健情多酒未醺踈
髯飄亂雪長嘯遏行雲何日開春社巖花約共分
　　　因與于文逺鄭時清同步東城上晚歸得詩六絶
　　　　越國汪公廟唐誥
烏聊山上越公祠香火分明百世思留得兩函唐誥在
紀年猶是太宗時
　　　　東嶽廟
嶽祠園後見崔嵬玉立亭亭一徑廽争掃碧苔供徙倚
不妨同醉竹根盃
　　　　傍溪寺晚眺
寳坊髙出舊城東百里山川一望中竟日倚䦨題不盡
夕陽遥射竹林紅
　　　　斗子山問髙廟駐兵處
石址猶存舊将臺青山如斗畫中開至今草木増顔色
知是先皇駐驆來
　　　　天寧寺觀枯杉相傅五聖化生于此樹上
枯杉如柱倚天長云是神人此降祥欲借圖經詢故實
定應何似古空桑
　　　　楊氏祠堂觀司冦先生遺像
廊廟丰姿太逼真追思言笑轉傷神一時先友凋零盡
不忍重來撫翠珉
　　　宿閔口畢氏三絶
山圍華屋水當門喬木森森緑䕶村白雪調髙人和寡
風流還待畢公孫(畢氏之彦曰郁為儒學生/自言其居乃雪樓故宅)
秀水城東學士阡寸心常繞瓣香前聞君當日曽相見
屈指流光二十年(郁之父曰尚勇翁舊客嘉興/及識予先師學士吕文懿公)
方瞳炯炯髪絲絲每日山中賦采芝有約未成同甲㑹
因君無限望雲思(尚勇翁與先公同生/丁酉今六十六嵗矣)
　　　與閔口臨溪汊川三族人同登東宻巖觀逺祖
　　　　中丞公起兵拒黄巢處晩宿巖下方興寺與
　　　　汊川宗人逸民用光聨句二首
家山乘興一來逰(逸民/)萬仭峯顛日未收(克勤/)疑幟久
空唐将壁(用光/)殘鐘時起梵王樓(克勤/)穿雲石磴蘿隂
合(逸民/)過雨林巒黛色流(克勤/)吟屐忽随歸馬散(用光/)
天風吹袂晚颼颼(克勤/)
東巖巖下古招提(克勤/)四面隂森竹樹齊(逸民/)山翠入
簾朝過雨(用光/)炊煙拖巷午聞雞(克勤/)老僧延坐勞清
供(逸民/)詞客留詩續舊題(用光/)話久不知鳴晩鼔(克勤/)
暫分禅榻伴幽棲(逸民/)
　　　飲汊口宗家語次偶賦
流水濺濺石路平㡬年雞黍約初成古芸繞架香還盛
喬木當年老更榮招隐不驚探虎穴忘機偏解結鷗盟
斜陽未盡漁樵話刻竹題詩寄此情
　　　端午飲汊口汪端家忽記京華舊事
紫雲溪上作端陽忽記前年黼座傍分艾特頒宫様虎
侑尊時出上供羊綵絲繫臂饒恩露聚扇囬風帶御香
撫景不堪驚嵗月愧無才力報君王
　　　雲水山房(汪君駑孟禛世居雲溪題其所居曰/雲水山房雲水殆雲溪之轉語耳賦)
　　　　(者多不及此/予故申之)
杖策雲溪上濯足雲溪下由來故王孫却是忘機者仰
看鳶戾天俯見魚潜淵欲悟動静理日到雲溪邊溪雲
時巻舒溪水可厲掲珍重溪居人斯言或相契
　　　集古八絶
　　　　汊口
二水中分白鷺洲人家多住竹棚頭眼前有景道不得
長夏江村事事幽
　　　　贈汊口諸宗人
文武衣冠異昔時恵連群從縂能詩東園載酒西園飲
藥餌扶吾随所之
　　　　贈逸民用光
清風明月兩閒人何用浮名絆此身閉户著書多嵗月
野花啼鳥一般春
　　　　晩步雲溪上
山屐經過滿徑踪閒來無事不從容白沙翠竹江村路
雲碓無人水自舂
　　　　夜宿用光南窻下
門外青山如屋裏嘈嘈虗枕納溪殾恠來詩思清人骨
欲化西園蝶未成
　　　　謁忠壯行祠
松花風煖廟門開百畝庭中半是苔悵望千秋一灑淚
安危湏仗出羣材
　　　　拜端明公墓
苑邊髙塚卧麒麟曽是貞元花下人人世㡬囬傷徃事
碑文才見滿埃塵
　　　　望巖將公墓
流水濺濺度兩陂旅墳三尺近要離鳥啼花發人何在
一劒曽當百萬師
　　　夀榆村宗老以順義官七十九嵗
人生難得古稀齡况乃重看九度蓂慶衍芝蘭盈謝砌
義沾恩寵出堯庭巻舒任我心何累飲啖兼人體自寕
遐筭定同師尚父榆川山色共青青
　　　兖山汪處士世寕留宿予適有事辭歸别後寄
　　　　此
越國勲名重有唐兖山家法冠諸汪主人有道開鷗社
子姓無譁列鴈行李白擬嘗新竹醖陳登空掃舊藤牀
兩懐不盡忙相别咫尺停雲萬里長
　　　黄坑寺(有程氏祠堂中塑嬰公太守忠壮三/像又有周王廟専主療疾香火㝡盛)
一塢深深竹樹長梵宫遥枕碧山岡廢興屢換新碑石
爼豆猶存舊寝堂為祝慈齡參佛母敢将詩病叩醫王
清談未了匆匆去不盡毗那一瓣香
　　　率口族人燕予世忠行祠
忠壮行祠率水邉錦屏銀燭夜張筵祖宗望出南朝上
子姓分當北宋前談麈頻揮人似雨勸籌交錯酒如泉
相違記取重逢日萬里鷗波解綬年
　　　黄石謁太母廟(即忠壮母/夫人之祀)
黄石叢祠在人傳太母名子功全故國神鑒定佳城香
火千家盛冠裳八座榮閫儀誰有此瞻拜不勝情
　　　飲率東族家(率東之先曰仁叟與風林朱學士/隆隐友善嘗作家規家譜刻新安)
　　　　(郡/志)
路入方山一里強百年程氏率東房教條半出朱隆隐
家法多宗鄭浦陽庭户各分喬木影圖經猶帶舊芸香
花前碁局燈前酒無限宗盟夜坐長
　　　題鍚山孫王廟
　　鍚山有孫王廟相傳祀吳主孫權予竊疑權僣偽
　　不應祀法當是權兄長沙王策盖策受漢命為討
　　逆将軍屢平羣盗時曺操挾天子都許策将舉兵
　　襲操迎帝不幸為伏矢所中而死則此廟祀策當
　　愈於祀權甚明予過鍚山留詩一律以貽坑口孫
　　氏之為王族者異日當訂諸縣志用祛土人之惑
　　云
廟食青山嵗月長居人多未識孫王江東討逆功初著
許下迎鑾志莫償一代英豪存太史三分名節愧元方
何當訂入新圖志祀典分明重此鄉
　　　宿坑口孫啓先生家次韻時予以疾戒飲故詩
　　　　及之
前軰風流杳莫儔近來人物數誰優閒心坐與鷗盟狎
世態看同蜃氣浮無分清尊開北海有情吟榻借南州
掀髯久欲聞長嘯明月何時共倚樓
　　　過鄭公釣臺(余忠宣公/𨽻字刻石)
相公湖邊一拳石截斷湖光三百尺射蛟人去今㡬年
誰掃雲根看遺蹟師山先生性爱山偶然得此青孱顔
臨流坐釣不知晩漁樵並載扁舟還武威余公天下士
特與先生題篆字良工刻入斷崖傍遂使溪山増勝事
一朝海内風塵生兩公死國如弟兄平生隐顯雖異迹
竹帛同垂千載名薫風雨過潮初落足躡蒼苔俯幽壑
釣絲已逐野煙飛字畫多為古藤絡師山之節峻且孤
武威之字人争摹忠賢所遺衆所寳泉石清竒何處無
　　　題唐十八學士登瀛圖
　　圖為宋李龍眠畫後有蘇米題字宣和印章為今
　　環溪朱氏所蔵朱氏之先嘗失之而獨遺其後䟦
　　甚久朱氏之彦曰克紹復得之於淛西重加装潢
　　綴以舊䟦朱氏之物散而復完可謂不偶也已
冠冕分明見盛唐百金誰購宋宫蔵山人妙絶丹青手
學士名髙翰墨塲千里忽驚雷劒合十年空嘆楚弓亡
摩挲手澤真非偶撫巻令人羡紫陽
　　　予訪王氏子仁泰於澤富仁泰適以是日生男
　　　　時予方以疾斷酒為之喜而破戒賦詩贈之
深巷方停下澤車便驚佳氣藹庭除數殾喜報簷前鵲
一顆光呈掌上珠兆應熊羆來夢日慶随弧矢上門初
因君破戒重開酒佳話流傳遍里閭
　　　過余岸拜逺族祖宋樞宻正恵公墓遂至城陽
　　　　寺(正惠公子孫今/居休寧㑹里)
髙墳山下㡬經春曽是先朝執政臣甲第児孫驚異縣
梵宫香火幸比隣金貂入像圖應在石獸分行跡未陳
同出相湖慚後學不堪追仰薦溪蘋
　　　邵村張氏子茂植年十二俊頴可爱其父才遣
　　　　從予遊以其尚㓜俾先之於塾師俟少長則
　　　　收而教之且朂以詩
楚楚青年子明明玉樹枝少儀湏讀禮多識貴聞詩喬
木雲霄逈良苖雨露滋執經函丈下看爾出羣時
　　　題汪本仁處士耕讀軒
小結幽軒傍水涯此中耕讀兩相宜欲求莘野千年志
樂誦豳風一巻詩春壟短蓑鞭􁯅􁁥夜忩明燭聴吾伊
老來逹道應無及付與名郎佐盛時
　
　
　
　篁墩文集巻七十
欽定四庫全書
　篁墩文集巻七十一　　　明　程敏政　撰
　　詩
　　　過岑山渡
　　岑山在淛溪心四面皆水師山先生鄭公嘗更名
　　小焦山山舊有周流寺今移岸北予過寺留題貽
　　寺主堅上人
勢比焦山小因名憶鄭公江黿浮水面天狗堕雲中舟
楫東西過漁樵上下通渉溪逢舊寺塵慮偶然空
　　　宿萬山觀六言四首
詞客初停塵鞅錬師相約樓居赤日正過林樾好風時
到庭除
石磴盤廽九折山房小結三間酷暑因風盡掃道心與
鶴俱閒
燈影半忩冉冉罏薫一炷亭亭多病思投白社老人為
說丹經
一𣲖灘殾東去滿空月色西流但覺夢逰塵外不知身
宿山頭
　　　飲萬山觀東明樓贈道庸都紀
五月髙樓暑氣凉捲簾山色動晴光病來喜服烏蛇酒
睡起頻添寳鴨香堆案道經翻蕋笈繞梁仙樂奏雲簧
何時解綬歸林下許借閒雲宿半牀
　　　宗家貢士廸請詩送其友人還淛
見君㡬日送君歸梅雨紛紛濕苧衣來喜客舟重返淛
去驚鄉語半從徽石榴庭院黄蜂入水稻田塍白鷺飛
攬勝他時還有約莫辭尊酒蹔相違
　　　題于文逺山水小景
望中疑是富登山只欠危亭著樹間記得摩厓看石篆
小舟曽泊相湖灣
　　　道庸都紀城市山林巻次韻
上逼青霄下瞰城來逰何必羡登瀛風前不動旌幢影
雲外時聞杵臼殾盟狎海鷗機漸了夢囬蕉鹿世空驚
丹房何日全相借慰我吟身太瘦生
　　　范蠡歸湖圖為師魯姪題
萬頃湖光足釣絲濟川功了乞歸時安流不用施篙楫
斂手舷頭任所之
　　　雲嵐山汪王墓
六州已罷新開府千載誰思舊使君只有雲嵐橋下路
行人能指越公墳
　　　歙北有山曰飛布甚竒山下江氏世居之山舊
　　　　有主簿廟以結兵禦冦之功而江氏實主其
　　　　祀今江氏之老曰嗣器其家以殷實徙京師
　　　　從子韶入為京學生嘗及見予予過歙欲訪
　　　　江氏適以疾不果賦此寄之
一峯髙聳碧嶙峋一族相延㡬百春廟守甘棠思歙簿
家傳喬木自江人幸瞻日月分餘照漸覺詩書起後塵
多病未酧鷄黍約不辭題句託雙鱗
　　　宗姪貢士式之求詩夀岩鎮方翁七十
七十年來氣尚豪紅顔如畫映霜毛佳辰滿醸山中秫
晚嵗曽餐海上桃童子喜提如意舞老人光並少㣲髙
親朋欲助長生頌為染宣城玉兎毫
　　　觀槐塘逺祖宋丞相文清公明良慶㑹巻次王
　　　　而勉太守韻
丞相勲名重斗南講帷曽說舊師甘一時奏劄多忠諌
百世賡歌繼美談秦律乍除聞板蕩孔牆中壊得肜戡
後生景行無窮意斂手臨風讀再三
　　　再觀丞相奏議復次前韻
廟謨惟欲保東南㡬許忠言主未甘分鎮獨餘唐未議
徙戎誰說晉清談傳家素節推楊震去國髙風憶孔戡
留取百年遺䕃在當門槐幄尚成三
　　　寄進士金溪尹黄碩夫
　　黄氏世居歙之譚渡在唐貞元中有孝子芮嘗被
　　褒詔樹其里為貞節坊子孫蕃盛至今碩夫其後
　　也近領新除便道過歙予甚欲一拜孝子之祠而
　　賀碩夫坐以瘍痱莫能如志因成近體一律奉寄
百年譚渡水殾長一郡猶傳孝子黄不為病軀親藥餌
定瞻遺像設椒漿雲礽又見承新龍父老仍思立舊坊
坐想晝逰真得意青山喬木縂生光
　　　題汪思恭松蘿書屋
飽看青山讀古書無人能識市中儒朝朝賣藥歸來晩
留得芸香辟蠧魚
松蘿門下築書臺滿架牙籖一逕苔常有新詩生眼􁅖
不知山色近人來
王孫瀟洒皂綸巾獨起髙軒出市塵見說年來書更熟
門前常有問竒人
秘府圖書閲半交故園松菊可全抛何時更約開新社
與子山中共結茅
　　　雨後與克儉弟聫句
細雨生凉一院風(篁墩/)幽情多在小齋東草分秀色沿
堦緑(梧岡/)葵吐秋花拂座紅睡起焚香初謝客(篁墩/)吟
餘思茗漫呼童隔林誰奏笙歌沸(梧岡/)預喜山城樂嵗
豐(篁墩/)
　　　題畫
墟落莫烟相望板橋春漲初平未放漁家艇子疑聞塔
院鐘聲
　　　七月神㑹飲福
金風初動月當申蕭鼔山堂樂賽神眼􁅖光隂真過客
坐中人物半姻親語因随俗多成笑酒到忘懐不記巡
相好不堪相别處明年應憶宦逰人
　　　卜筭子(題汪汝/温便面)
草長沙露尖風急波生縐兩箇漁郎任意行不問誰先
後　綸竿腥乍收飯甑香初透囬首相呼好放船正是
潮生候
　　　拜慶千秋節敬賦
山城侵曉設行宫禮慶千秋萬國同新學定期随日長
睿心元自與天通前星位正龍樓北南極光躔鶴禁東
慙愧授經無寸補四年空立御香中
　　　盆蓮盛開飲中贈潘玉汝王廷璧戴廷器三秀
　　　　才
盆池花照粉牆東不數峯頭十丈紅雅韻獨超塵壒外
新妝初試月奩中底湏瑞露分金掌共取清香注碧筒
良㑹一時真不偶擬開佳兆為諸公
　　　浪淘沙(八月九日早/至南山菴)
沙口繫蘭橈初退溪潮石成山路樹成橋又見一畨新
稻熟猶未趨朝　野寺晚鐘敲殾到書巢此身何日伴
漁樵少答君恩尋舊隐細和山謡
　　　贈泰塘畫魚程翁希明
疊嶂如城水滿川門前喬木翠參天路人來徃能相指
文獻傳家㡬百年
爱魚何羡古濠梁畫出羣魚趣更長正欲垂綸尋釣隐
何時相約水雲鄉
　　　中秋開宴南山宗賢畢集燕後閒歩墳菴水次
　　　　偶成贈同行諸君子
初向南山見月圎笑談相對欲忘眠他鄉每嵗思千里
好友今宵共一筵人影漸分山寺側蛩殾多近石梁邊
眼前又作朝天計同歩沙頭在㡬年
　　　題汪道全愛萱堂
阿母生兒今已老少年曽佩宜男草阿兒念母心無涯
北堂逺種忘憂花爱母如花願花茂長向花前祝眉夀
酒盞時聞花送香舞衣欲共花争秀我心正復與子同
一曲薫風歌繞叢爱母何年心始惬霜鬢重看緑如葉
　　　祖保去嵗八月二十五日亡于姑蘇暫寄僧舍
　　　　歸瘞南山今一年矣其母忽於箧中得見舊
　　　　佩香囊慟不能忍並楮錢焚其瘞處輒賦五
　　　　十六字志予之悲
去秋今日寄僧房淚灑西風裂寸腸塜上已澆新麥飯
箧中猶見舊香囊五年父子縁何短萬里關山恨更長
㝡是不堪懐抱處夢魂時到枕幃旁
　　　心逺軒為方景茂賦
結屋西城下幽人自不羣道情閒共鶴詩思淡随雲與
客觀朝槿呼童炷夕薫不知門外路車馬日紛紛
　　　閏八月二十七日早送何侍御至陽山寺
豸冠前日下山城雙斾匆匆又出行金氣作霜天九月
法星随斗夜三更青圍川陸知途險黄入郊原喜歳成
山寺相違還有約栢臺髙處聴蜚殾
　　　歸途有作
為送行臺出縣門不辭携酒到山根竹隂正入支公寺
樹色遥連主簿村潮嚙新沙知廢路水舂機碓隔荒垣
望中一簇峯巒秀問是鄉名古夹源
　　　題貴溪程原宗人濯纓亭
洗耳常思古逸民小亭閒傍緑楊津能收楚澤歌中趣
不惹長安陌上塵觸目鳶魚千古在忘機鷗鷺一時馴
何年解綬遥相訪同試淵明漉酒巾
　　　送貴溪宗人世熈㑹譜西歸
貴溪溪上舊程源百世宗盟此一畨祖廟已通昭穆序
客途何惮徃來煩雲山雨後丹青出霜葉風前錦繡翻
他日相期定何所碧霄千里看鵬騫
　　　徳興瀘口程氏青雲橋為貢士崧乃尊賦
瀘口之木髙參天瀘口之水青如烟主人有功能濟川
長橋倐起何蜿蜒眼中突兀見竒事觀者紛紛若鱗次
新製寕湏玉蝀名華榱髙揭青雲字主人系出篁墩房
銀青金紫相輝光有家住近鳳凰里一子矯如孤鳳翔
秋桂初分廣寒殿宫花擬入瓊林宴門前正起世科坊
綽楔巍巍兩堪羡主人白頭樂有餘看子平歩青雲衢
駟馬髙車自兹始傍人不用誇相如
　　　夀汪處士
　　汪氏世居婺源大坂有名希聖者尤以徳善聞今
　　年夀登七十九月十二日其誕辰也其子英館于
　　歙槐塘程氏因予族姪淵求予詩
明明丹頬映華顛淅淅金風拂夀筵清向客來茶當酒
嚴於家教筆為田東籬賞記前三日西伯徵期後十年
遥望芙蓉秋色裏仙人應有鶴書傳
　　　贈程瑎
　　婺源種徳坊程氏出宋翰林待詔𤣥之後世以醫
　　鳴至國朝中書舍人禮部貟外郎思温先生益顯
　　先生孫瑎好學能書為里塾師以予有同姓之雅
　　數求予詩賦三絶以贈之
曽到星源種徳坊紫苔春雨上君堂活人當日功多少
門外長聞橘井香
尊翁曽是鳳池人六輦時巡敢爱身聞說贈官并録後
中興天子勸忠頻
文采風流入壮年名門當見後昆賢紫陽正是君同里
莫為傍人草太𤣥
　　　題楚英宗人夀萱圖
　　浮梁東山宗姪太學上舍楚英有母方孺人年将
　　八十請予弟克儉作萱花圖持歸為夀并請予侑
　　之以詩
北堂五月薫風長萱草花開金鳳香兒郎再拜獻春酒
花氣欲透斑斕裳北堂十月霜囬日萱草根盤蟄龍宻
一笑當筵指舊叢舉頭誤認丹青筆老人八十真如仙
朱顔若共花争妍願期百嵗根無恙一度花開勝一年
　　　寄貴溪致政髙都憲
出處無心似白雲一身髙潔四方聞誅茅喜近張良宅
諌草驚傳陸贄文天上故人應漸少山中新社約誰分
雙魚無限傾情處番水東流未足云
　　　約歐陽令君登髙
秋滿南山菊正黄又驚明日是重陽賢侯久訂龍山約
不似隣封簿領忙
預向家園拂徑苔令君相約此登臺湏知不是尋常出
併作郊原問稼來
　　　題汪儀鳳墨梅
春意花先覺冰威力自禁漫夸三昧手誰識嵗寒心
　　　題畫
翠篠姢姢古木秋山林那復網羅憂随時飲啄随枝宿
莫向西風嘆白頭
　　　題歐陽令君所蔵畫魚
當今冩魚誰第一安福劉郎募儔匹父子同為供奉官
等閒不下丹青筆劉郎冩魚如冩人想像天機精入神
雲雷慘澹真宰戚波濤洶湧陽侯嗔令君何從得此軸
咫尺江鄉奪人目鼔鬛揚鬐勢欲飛金甲光芒三十六
渚蒲水荇交沄沄浪花滚雪腥風聞變生頭角在俄頃
鰕羣鱔隊空紛紜濠上老人不可作與魚相忘識魚樂
劉郎此趣堪敵之坐使龍門在髙閣君家子姓能讀書
釣鰲有日光門閭手分銅符佩金紫定應不愧劉郎魚
　　　夀仁里宗人景華時㑹統宗譜
譜刻初成不世珍夀筵遥動滿堂春相門根柢瞻喬木
仁里光隂祝大椿晩福漸看周甲子仙方何用守庚申
持觴伐鼔從今始莫愧康衢古逸民
　　　滿江紅(南山道/中晚秋)
九月南山猶未覺園林秋意無逺近丹楓黄葉翻成佳
麗風外磬聲知有寺雲中犬吠疑無地見孤峯淡淡掃
蛾眉當空際　脩竹裏柴門閉古木下漁舟繫更牛背
兩兩兒童相戯素練揺江明一鷺黄雲漫隴飛雙雉喜
農家細麥早纎纎青如罽
　　　輓洪太守夫人
聞訃驚相怛名門失女宗子成新進士家出舊司農絃
斷傷琴意塵生暗鏡容不堪埋玉處風木正鳴冬
夢兆曽炊臼形傷見藁砧菊松思共老霜雪遽先侵不
待宜人誥無慚列女箴生芻嘆莫奠寒日動哀吟
　　　木蘭花幔(贈通守婁公致/政還鄉有序)
　　通守南海婁公以練達之才醇實之學佐徽郡六
　　年年方六十乃不謀之家庭不告之寮寀以致政
　　請於行臺命下人不及知由是寓公士夫與其部
　　民莫不悵然有攀轅卧轍之情無所施矣太守太
　　原王公推府嘉禾陳公樂與共政而不忍於别授
　　簡於予予徽人既髙公恬退之節而又以不得終
　　預循良之澤為歉也乃填一闋用備驪駒之奏駕
　　言遄邁情見乎辭
喜年方耳順何遽爾賦歸田想十載紅塵題輿佐岳連
宵清夢先到林泉抽身急流而退任攀轅無計可留延
萬里蓬瀛身近一州父老情牽　故園松菊正依然晚
景樂無邊看滿載圖書芸霏别舸傾城冠盖雲擁離筵
酌盃起為公夀問㡬人舒巻似公賢海上耆英㑹啓日
邊循吏名傳
　　　筠忩静讀詩為山斗族孫天相作
　　山斗族孫有天相者質美而好學嘗題其蔵修之
　　所曰筠忩静讀予嘉其有志於學也賦一律勉之
少年勤學慕三餘玉立亭亭衆不如擊節常歌君子操
閉門時誦太𤣥書光囬夜榻親螢火香滿晨忩辟蠧魚
萬巻可開湏努力河南家世本宗儒
　　　陪歐陽令君奠故宋尚書金忠肅公墓并立石
　　　　表
桂漿三奠隴雲寒共識賢侯此意難泉下屢更新嵗月
人間誰問古衣冠青山再下樵蘇禁白石重将姓字刋
擬有頌聲傳故事無邊光彩動林巒
　　　寄題婺源沙陽宗家二書院
　　予㑹譜於南山婺源沙陽宗人有用泰者自言其
　　九世祖堯彩府君常創梓源青山兩書院以教其
　　族其後兩子聫中貢補事載家乘今書院廢已久
　　用泰盖有復興之志其歸也并求予言因作古詩
　　一章畀之
泠泠梓水源鬱鬱青山趾中有兩書堂如鵠東西峙為
問作者誰吾宗有先子當其全盛時紛紛集多士弦誦
出林樾燈火照墟里固将希聖賢豈獨事青紫兩雛得
聫升家譽亦騰起自從兵革來家業已中燬人民嗟久
非山川幸良是雲礽今復興白日盛桑梓昻昻用泰君
志可延世美朅来南山中相從訂家史𣲖分沙陽房源
共篁墩祀乃知文慶深流澤耿未已堂構非侈觀詩書
乃末技紹述或有託爾祖為不死勉㫋君後人蔵修自
兹始野錢窮一巵山行費雙履
　　　婺源環溪程氏一樂堂
堂上何人専一樂華扁濃書照林壑再世彌甥得考亭
千年譜系通伊洛家學淵源有自來固應子弟非凡材
三時不違甘㫖入連枝有合荆花開此意寕知軒冕重
家政成時亦堪頌静閲遺編師古人前有君陳後張仲
五嶺巍巍髙入天婺水汨汨東成川故家想像三歎息
因風為賦名堂篇
　　　題吴愷舉人春草
習習風初度萋萋緑正匀誰将方寸地散作十分春
　　　題文富姪萱花
一色春難老雙親未白頭髙堂相對處日日可忘憂
　　　新墟吴亞卿先生哀輓二首
早辭鍾鼎樂丘園盛福完名衆所尊星象忽驚前夕變
耆英今復㡬人存廟堂擬下哀榮詔林壑空留杖履痕
縂道慶源流不盡一經傳子又傳孫
不覩光儀嵗月侵上堂瞻拜此情深坐中屢說通家義
老去猶多體國心朝野勲名終烜赫山川靈氣忽銷沉
無由執紼東風裏西望新墟思不禁
　　　題萬山深處樓
　　宗人文善家住山斗有樓曰萬山深處嘗丐予詩
　　予觀余忠宣公故有此作不知其與某氏也追和
　　一律誠不自量然借重之意則有在耳
疊嶂層巒東復西水源窮處結岩棲捲簾斗柄光臨座
記路桃花挿滿堤境逼衡陽無鴈過峯多巫峡有猿啼
裹糧何日尋幽去却倚危䦨續舊題
　　　夀南山長老性空頌并序
　　南山寺者先尚書少保襄毅公之墳菴也長老性
　　空行年六十性質樸而喜勤苦家生子恵净禮之
　　為師兹嵗之冬十月二日實性空始生之辰恵净
　　作夀星圖以夀之而請予一言予觀夀星在天為
　　長庚在地為後彫難老之木在鳥獸為鶴為龜為
　　鹿為猿在老氏為僊在釋氏為無量夀佛恵净之
　　愛其師可謂篤矣予因為下一轉語識者見之幸
　　無以予為儒名而墨行者哉
我聞西方極樂囿獲登彼岸真非偶三千大千諸佛子
中有一人無量夀佛言我教本寂滅有不是無無是有
汝夀無量何以故一㸃光明終不朽光明一㸃有明暗
白牛便向恒河走無量夀者合掌言我今不净亦不垢
跏趺坐閲人間世不用寒山竹笤箒南山長老有性空
五藴一生能自守南山有石解㸃頭試與對之相夘酉
針頭之性空不空大笑一聲獅子吼我觀性空老不衰
本來面目無妍醜朝暮一盂脱粟飯五味筵中不挂口
春冬一領百衲衣五色塲中無掣肘性空爾能不空性
六十年光不為久無量夀者誦一聲甲了還丁子還丑
燈燈相續不空過永作南山住山叟我今已作逃襌客
問爾啞禅能答否無無無量亦無夀白蓮社中桑落酒
無量夀佛何有哉勸爾波羅飲三斗
　　　大雪至南山菴
今年大雪勝北州一夜五尺方始休擔夫踏路没雙脛
老衲開門餘一頭眼􁅖迷茫失山色耳邊清冽聞溪流
青青惟有澗傍檜勁氣猶堪囬萬牛
　　　冬至縣中行慶賀禮
聖誕才過至日來禮成遥賀兩叨陪鑾輿恍接清光近
譙鼓頻催曙色開萬夀喜從天上祝一陽初自地中囬
雲占鄉國應多瑞擬上城東百尺臺
　　　元日
松檟情深懶問途又從鄉國飲屠蘇時名浪比來儀鳳
薄孝思同返哺烏四十頭顱驚隔嵗五千文字愧今吾
承平一飯皆君賜遥望星杓禮帝都
　　　人日喜晴
六日雨兼雪今晨忽放晴風吹群沴散日射四山明喜
卜民生遂恭惟世道亨正尋詩紀勝簷鵲送新聲
　　　㸃綘唇(元夕/大雨)
滿意鰲山一天星月交相射春霖無藉誤却千金夜
院落沉沉坐看燈花謝情難寫佳期再也湏問天公借
　　　新嵗大雪用元日韻
㡬處青山失舊途一宵寒氣薄流蘇離羣色亂沙頭鷺
争食飢喧屋上烏隴麥㢘纎如妬客庭梅清瘦欲慚吾
近臣喜遇正元瑞擬頌豐年逹上都
　　　謝鄉飲分席
喜雨傳鄉飲心知勝昔年笙鏞疑隔座爼豆幸分筵禮
覺周文備仁思舜化延荷恩慚未報何日賦歸田
　　　小詩六絶寄黟縣汪令君
縣組遥持入萬山棠隂俄覺頌聲間直應小試牛刀手
鵷鷺終歸玉笋班　　右一奉贈
售文寕足買山錢多幸隣封受許田何日解簮歸栗里
相随遺老頌豐年　　右二謝青目寄荘
分恵霜罌手自開便驚春色逼人來箋題重有麻姑字
添作髙堂獻夀杯　　右三謝恵麻姑酒
蕭蕭門巷駐官軺幾日春泥雪半消壺馬酒籌勞欵坐
欲将風致寫生綃　　右四謝過訪
華扁煩君逺寄将溪藤猶帶墨花香行人拭目知多少
蓬蓽從今倍有光　　右五謝恵及第坊三大字
秋水遥添一丈強朝天相趂理行装春霖如此難為别
咫尺黟川萬里長　　右六阻雨不得詣謝
　　　成化十九年二月一日浦口與王文明太守諸
　　　　公别
冠盖追随出練江山花盈路酒盈缸早歸肯負王孫草
遲去終懐父母邦蹔補一畨鰲禁直愁聴三疊渭城腔
寸心亦與諸賢共廊廟江湖兩未降
　　　贈淳安丁尹錬(丁嘗主教/白鹿洞)
白鹿重開講院基多君曽此服遺規學分朱陸心能辨
跡比龔黄事可知客路盃長留坐久隣封情厚發船遲
青溪坊下人行處他日來看徳政碑
　　　舟次富陽登陸有感
帆檣蹔泊暮江邊輿馬重過舊縣前十口提携皆骨肉
一春盤折㡬山川潮生潮落無終古人去人來似隔年
道左韶光能慰客菜花桃萼兩依然
　
　
　
　
　
　
　
　
　
　篁墩文集巻七十一
欽定四庫全書
　篁墩文集巻七十二　　　明　程敏政　撰
　　詩
　　　閻文振方伯王景端都閫諸公邀餞靈隠寺
錢塘門外日初紅萬頃湖光一鏡空白塔蒼松山向背
畫船垂桞路西東放生字認唐遺碣行在名傳宋故宫
弔古有情詩不逮一林啼鳥自春風
飛來峰下舊祗園勝覽平生第一畨方丈雲深疑伏虎
洞門風冷罷呼猿天開畫史丹青筆水雜遊人語笑喧
相對東皇須盡醉一時那得聚髙軒
偃蓋松間載酒行才驚飄泊過清明五年别向兹山㑹
兩月春無此日晴石古誰參圓澤偈井湮猶帶葛洪名
酒酣又是分携處情比江潮晩未平
　　　胡文恭僉憲邀遊西湖次張天錫湖船舊韻
湖上來尋一日歡春風消得旅懷寛玉壺載酒隨山住
銀甲彈箏隔水看花雨上瞻三竺逺松雲髙拂兩峰寒
忘情潦倒沙鷗社相好平生幾豸冠
　　　馬嵬八景次韻為閻方伯賦
槐里西來一故城亂離曾列幾屯營千家已託英雄庇
百戰誰爭豎子名夕照有情山戍改東流無限野塘平
關中此日今蕃盛贏得荒基蔓草生　右馬嵬故壘
不思初政戮家姬坐遣胡雛犯洛師野鹿已招三鎮亂
青螺剛濟一身危冰消珠翠汗新壤雲暗金湯失舊貲
萬古持盈堪作戒開元全盛幾多時　右楊妃荒塚
誰從坡下鑿重淵觱沸開成兩玉泉根蝕雲蘿常脉脉
影涵風篠共涓涓旱時幾藉龍功普跑處疑存虎跡圓
能遣菜根滋味好千金一㰱敢爭妍　右地湧雙泉
玉趾青毛遍石田名傳豐本自何年生憐蔬甲踰兼味
日課園丁獲幾錢星列一籩春薦廟雨翻雙剪夜登筵
品供十八思賢輔肉食令人倍赧然　右園栽叢韭
勝地猶存姓屢更淡烟荒草沒秋城主家西逐秦雲散
僧錫東隨渭水傾天靳寳花誰伏虎枝空仙李不聞鶯
惟餘一片長安月夜夜相臨似有情　右金城古跡
寳坊髙處地幽偏鐘響常疑落半天旅次喚醒塵土夢
上方驚散海雲眠紗籠客誚非時飯錫杖僧開午夜禪
看院鶴鳴如應答一聲聲出薜蘿烟　右寳刹晨鐘
萋萋芳草綠如烟鳥外長空澹欲連路闢裙腰時隠隠
風翻書帶亦芊芊川光逺襯桃如笑野色平分桞未眠
南浦一畨春又别王孫歸興繞吟邊　右西原春意
社公祠處百家同疊鼓鳴簫爼豆豐千載力田嘉漢詔
六經敦本說豳風雞鳴犬吠聞宵警女饁男耕畢歲功
無吏索錢官稅足相逢莫放酒杯空　右南畝秋成
　　　左時翊大參約出清波門飲石屋寺遂至水籥
　　　　烟霞二祠次李若虚憲副韻四首
山行隨處酒旗斜風逼輕隂水漾沙抱岫嵐光疑失路
出牆春色喜逢花武林佳勝當三月文苑風流㑹一家
此别相思重廻首迢迢清夢隔京華
何代龍潛屋後峰塹崖穿破碧重重風雲變化應難測
頭角崢嶸豈易逢新度開山祗樹繞舊遊題字薜蘿封
竒觀一日忘歸晩側耳髙城已暮鐘
何處令人俗可醫偶穿脩竹赴幽期水從鬼窟鳴雙玉
山自靈峰轉一枝便覺管弦聲涴耳共隨猿鳥立移時
顚崖象石常相近幻色潮音兩鬬竒
入山無處覓新茶深洞翻疑散寶花何代神功初闢地
一時僧梵偶成家上方坐見潮生浦歸路誰看樹隔霞
春盡江南驚暴熱擬將紈扇拂輕紗
　　　鍾馗騎驢圖為周可大憲使賦
隂風蕭蕭吹髪寒老馗夜踏山雨殘恨生不作中執法
誓死肯負唐衣冠驪山梦破一回首上帝毋煩六丁走
魑魅都歸鞭䇿中嬴得騎驢袖雙手
　　　歙西許良慶自號松谷相㑹武林求予詩
歙西有佳境老翠薄青㝠力受風霜飽心知歲月經竹
梅同晩節蒲栁媿先零何日開新社相隨共斸苓
　　　陳徳脩太守自金華寄雪窩詩索和
蕞爾無餘地翛然絶㸃塵間情眞却掃爽氣欲侵人晝
逈雲生座宵空月照隣為言公暇日誰與和陽春
　　　張廷芳李若虛二憲副及江廷諸憲僉約遊西
　　　　湖左時翊大參後至得聨句十首時成化癸
　　　　夘三月三日也
東風吹雨下湖船(程/)良㑹今朝豈偶然(江/)烟景可人非
為酒(張/)春光隨地不論錢(李/)數聲啼鳥蘇堤外(左/)幾樹
垂楊岳廟前(程/)滿眼詩情吟不盡(江/)孤山祠下酹三賢
(張/)
烟景霏霏入暮春(江/)賞春多是宦遊人(張/)野鳬狎客隨
舟逺(李/)江燕穿花送酒頻(左/)雅㑹不須歌舞溷(程/)竒觀
絶勝畫圖新(江/)六橋過盡重回首(張/)乆駐湖邊我未嗔
(李/)
十里湖山入望遥(張/)可堪野色故人撩(李/)樓臺隠顯午
烟淡(左/)鵝鴨浮沉春水嬌(程/)撫景無詩憐我拙(江/)追歡
有樂是誰招(張/)東風更有重來日(李/)莫待濃隂翳斷橋
(左歌時有小舟載/二  童故詩及之)
來徃遊人不避舟(李/)鏡天空闊雨初收(左/)桃花向我如
相笑(程/)竹葉浮君可自由(江/)山外有山深見寺(張/)客邊
逢客一登樓(李/)唱酬遮莫歸鴉盡(左/)三竺峰前更小留
(程/)
公家事了獨來遲(左/)一笑相尋本有期(程/)湖上風光春
最好(江/)雨中詩景晩尤竒(張/)隣舟愛客供鮮鯽(李/)古寺
尋僧問紫芝(左/)多謝故人頻餉我(程/)可堪明日又分岐
(江/)
山當佳處啓船扉(程/)喚酒催詩思欲飛(江/)狼藉醉中長
短句(張/)䦨珊春後裌綿衣(李/)忘機鷗鷺隨冠蓋(左/)浪跡
鵷鸞負蕨薇(程/)後㑹未涯情未已(江/)恨中誰道故人稀
(張/)
西湖春水暖溶溶(江/)美景佳賔豈易逢(張/)遊到南屏船
駐乆(李/)坐忘東道酒行重(左/)髙城迢逓烟鐘晚(程/)逺浦
參差雨樹濃(江/)劇飲不須修禊事(張/)㑹稽何地覓遺蹤
(李/)
主客同舟西復東(張/)花邊烟雨栁邊風(李/)謫仙先我詩
層出(左/)禊飲憑誰酒易空(程/)青雀渡頭春樹暗(江/)白鷗
沙外晩潮通(張/)相看此地情無極(李/)弔古還尋放鶴翁
(左/)
湖上風烟三月三(李/)湖中新水逺拖藍(左/)風流再續蘭
亭後(程/)文物誰當北斗南(江/)林外鳥驚人語亂花前春
共客情酣(李/)乘時張弛非沈湎(左/)紀勝無才却自慚(程/)
維舟重憩藕花居(左/)湖水湖山故惱予(程/)紗帽不妨風
外側(江/)塵襟都向雨中舒(張/)滿天暝色催詩急(李/)繞座
春光入醉餘(左/)遊倦莫愁歸路逺(程/)湧金門外有輕輿
(江/)
　　　景範為武林施秀才賦
徃哲去已逺遺範存典冊居然山斗尊景仰斯有獲多
君淛西彦掲榜示鞭䇿一善思服膺微言亦探索持循
茍弗已漸可窺道脉或堪鳳騰咮何止鵬奮翮云為一
愆期名實坐難核悠悠聖狂分忽忽天壤隔勉哉好徳
人毋遣中道畫希顔與學孔千載後賢責
　　　與閻方伯飲紫陽菴次韻
一縷茶烟濕未消幾梯雲路暗通橋濤頭盛擁鴟夷怒
亭上清留野鶴標病目臨風常帶纈弊裘經雨半成潮
重來便擬非生客徑揖山靈不待邀
　　　程氏三節婦詩(族姪泰孫/尾舟求賦)
一節已云寡聫芳良獨難偉哉程氏婦挺此三琅玕朅
從夫子亡矢死為孤鸞梯也謝膏沭姒也捐羅紈空閨
窅無人號慟摧腸肝庭烏助其哀比隣輟其餐撫嬰尚
自苦獨處尤悲酸人生幾何時日月如流丸長者遂白
頭少者顔凋殘不見昊天廣但覺春風寒乃知帝降衷
本固不可刓滔滔東逝水足與回狂瀾願言冠屨子勿
作偷生安如此巾幗人輸彼一寸丹長令天地間凛凛
節操完我非劉更生聞之坐長歎誰當傳列女千載名
弗刋
　　　劉廷訊方伯諸公邀飲紫薇樓次舊韻
登臨談笑總材雄興入蒼茫四座同潮落宋元興廢外
山分吳越有無中一方屏翰遵周制萬里梯航念禹功
醉倚危䦨還縱目數行征鴈逐南風
　　　與時翊大參若虚憲副同至勝果寺欲尋宋宫
　　　　遺址雨不克往
出城何處可消閒寳刹巍巍紫翠間下界路尋松杪入
上方人自霧中還女牆半鎖雲千疊御沼平分水一灣
不盡登臨懷古意誰教春雨斷空山
　　　武林寫竹裴生奭求晩翠詩
萬紫千紅不奈看有名誰可結詩壇惟餘筆下翛翛竹
解與幽人閱歲寒
　　　閻方伯為予言藩省門對吳山有白鷺羣飛朝
　　　　去暮來日以為常因識以詩且將繪圖以傳
　　　　遂次韻一首
侵曉來從杜若洲晩風吹過紫薇樓水田漠漠翻晴雪
塵海茫茫㸃白漚終日徃還如有約隨時啄宿本無求
清班髙處君曾立未許吳山得乆留
　　　呈致政大理仁和夏公(公嘗主孤山書/院先人同年也)
風流逋老舊林居見說曾停長者車釋子仙翁憑結社
水經山志亦成書笙歌懶逐遊人後院落初更野火餘
獨有問竒船誤入時從湖口訪樵漁
　　　簡劉竹東
　　甚欲與邦彦諸君子尋湖上一日之樂徃徃為藩
　　臬貴人所先弗克遂戱成一律奉簡幸不惜倚歌
　　之調北歸把翫庶豁我塵慮之萬一乎
東風日日綺羅筵失結詩家冷淡緣呵卒行慚松下道
伶童聲涴磵中泉沙鷗野鳥渾相避岸草汀花亦自憐
孤負湖山好春色向君思覔卧遊篇
　　　贈嘉興王景福通判(景福予鄉人/考銓士首選)
吏部文章第一人奉天門下拜恩新家藏徽國遺書滿
郡與宣公舊宅隣屬縣迎人來畫舫監州行事等朱輪
因君相慶還相屬不負平生在澤民
　　　雙夀為刑部劉廷臣郎中賦(時以讞獄/㑹姑蘇)
髙堂二老面如丹同一生申世更難仙授遐齡書付鶴
帝頒殊寵誥迴鸞喬松未覺年華老萱革能禁雪意寒
持節平刑誇令子過家稱慶有餘歡
　　　題禮部吕秉之郎中畫冊
衡門俯寒江隠隠脩竹下鼔櫂問竒人扁舟快於馬
危山聳如人絶壑下如阱居然垂釣翁相呼不相應
涼宵萬籟息明月流天中放舟出浦口仰面承江風
雲浮天外峯烟斷江頭樹倚岸得綸竿漁家不知處
　　　題無錫華文君便面圖詩後
當時交契滿清朝離合難禁歲月遥重續舊題無限思
一燈殘雨宿長橋
　　　飲虎丘舟中呈致政祝大參顧憲副及受封王
　　　　太史
客裏春將暮乘閒上虎丘飲便荷葉盞坐愛木蘭舟倚
棹聞啼鳥鳴簫動狎鷗幸陪諸老至不是少年遊
　　　楓橋送别圖追賦送劉汝器太守
楓橋岸側雞亂鳴楓橋水邊舟欲行老稚歡呼吏人擁
云是劉侯朝帝京劉侯愛民如赤子三歲大朝今歲始
循良定作好諸侯清白曾夸真御史楓橋之水來吳江
劉侯惠澤如水長王程有期不可挽起舞再進黄金觴
明年二月春滿野一路垂楊翠堪把焚香結綵預相期
還向楓橋候車馬
　　　讀大司馬三原王公奏議
三復華編思不禁愛君憂國慮何深忠言如出宣公手
慟哭誰知賈誼心名字直應髙北斗文章寧止重南金
何時詔許歸黄閣坐遣蒼生得傅霖
　　　追和虞道園石湖治平寺詩韻
假宿胥門驛竹扉常反關時登屋角樓望見吳中山居
然石湖里隠映如一寰繁華乆銷歇流水空潺湲聞說
古郊臺猶存蘭若間無由䇿杖入借此半日閒孤懷坐
成晩浮雲自東還
　石湖治平寺故有道園學士之作蕭海釣給事過而
　和之以貽趙仲輝承事仲輝間持以屬予乆無以應
　也晩春兩霽登姑蘇樓逺眺勉賦一首
　　　題洞庭吳鳴翰秀才東峯巻
日出峯上紅水繞峯下碧中有藏修人心期謝安石
　　　四仙圖為栗之題
不見升天翼冷然解御風當時觀水趣可與仲尼同
七賢何代士同作過關人或是逃名者聯翩起避秦
東海如清淺蟠桃更熟無誰於天際路飛舄見雙鳬
仙奕心難靜經年事手談倚門千古恨誰似爛柯憨
　　　郭忠恕雪霽江行圖為沈啓南題
蜀山曉起雪大晴蜀江早有商船行前牽百丈後催舵
欲動不動難為情兩舷相依若弟兄雪後無風江水平
古來川貨甲天下爾中何物皆充盈一舟繫尾大於瓦
蕩漾不敢相先爭有時遇險即分載主者自解操竒贏
長年三老各守職翹首疑聞呼嘯聲紛紛逺樹霧中出
㸃㸃玉峯天外明櫂郎呵凍相偶語隔岸恐是夷陵城
大灘小灘難悉數自出兩川今幾程嗟哉逺道亦良苦
鹽井有戒何相輕披圖一見肌上粟凛然朔氣生簷楹
摩挲乆之意乃定何人方寸勞經營素縑半幅不盈尺
云是東都狂郭生宣和天子愛書畫親與印識題其名
一朝桑海忽遭變内局委棄隨榛荆郭生惟餘比干畫
猶幸不燬南來兵奎章學士子山子獻納曾傾葵藿誠
爾來二百有餘歲屈指春秋凡幾更不知此本尚在否
撫巻益覺心怦怦石田沈君最博雅重購所得人皆驚
裝潢完好無璺裂入手坐見增光榮郭生斯圖乃其一
餘者徃徃皆精英題詩有暇或臨掃也以丹青吳下鳴
聞君家住湖水側青山古木相迴縈何時倚櫂一尋訪
君當倒屣來相迎翩然坐我竹窗下石鼎細呼春茗烹
揮童開奩取巻軸甲唐乙宋聊相評旁人定誚太古癖
塵襟且擬氷壺清却愁玩物犯祖戒未敢先輸他日盟
　啓南此畫題者已多不容復贊獨記在宋元史局時
　嘗見巙子山進郭忠恕比干圖事題者偶未之及爰
　緝成篇聞啓南家藏多古畫法書甚欲一觀之因復
　自念啜茶觀畫皆先世所遜謝未諳者不覺惕然為
　之中沮更俟商確云
　　　結草庵與黄二宣飲
厭見敲篷雨來尋結草庵土峯新鷲嶺石澗小龍潭路
繞蔬畦外城當竹院南客懷消不盡一飯聽吾談
　　　龔廷臣許刻圖書不至詩以促之
竹風清處只題詩一寸并刀不浪施能事自應難受逼
知音寜肯亦相辭新形活動盤蒼紐古篆横斜度赤絲
從此文房知借重泊舟相待已多時
　　　夏太常竹為劉太守題
平生最愛文湖州揮毫落紙涵清秋胷中自有渭川在
髙卧直輕千户侯太常亦曾乘五馬風致不在湖州下
剪得吳淞水半江頓覺姑蘇紙增價瘦節矯矯虬龍形
細葉蕭蕭鸞鳳翎清潭下照不見影爽籟一披如有聲
我朝名筆忽到此眼中瀟湘無乃是氷縑欲贈誰可當
總說劉侯徳相似劉侯治蘇經五寒挺然可比青琅玕
雅操不為雪霜變虚心肯受塵埃干漢室行將召循吏
幾見春花逐時媚惟有清風似故人頭白相看不相棄
　　　黄鶴山樵為沈蘭坡作小景蘭坡孫啟南求題
在昔蘭坡翁結屋斷塵鞅俯聽溪閣邃仰眺巖扉敞天
機乆已熟真趣可誰賞頗聞黄鶴山樵斧隔林響居然
駕小舟來趂夜潮長相對喜忘言欲去愁孤徃揮毫意
不極縑素大於掌髙松發天籟哀壑生夏爽撫景尚如
昨斯人已黄壤逆旅開畫奩斜陽落書幌髙風邈難扳
題詩寄遐想
　　　書東峯吳鳴翰秀才與王太史顧永州華應城
　　　　聨句後
行人一月住姑蘇手閱珠璣興不孤分道正竒知善戰
無形山水見佳摹髙楊句法真能續韓孟才名漸可圖
頗恨風帆催去速無緣謄藁付奚奴
　　　戴以徳侍御行臺清節巻
繞舍森森玉萬竿不知曾歴幾人看一經句曲仙郎手
便覺行臺分外寒
繡衣心性愛霜筠自起新亭作主人公退翛然無一事
清風看掃簿書塵
　　　登金山
眼中帆影去如飛檻外波光碧四圍南北勝遊皆下此
乾坤髙興獨憑危中􁥀水品清人骨絶海風聲振客衣
張祐有詩誰更續留雲亭畔倚斜暉
大江中擁一峯孤面面天開海嶽圖黄鵠乆隨拳石化
白黿能受老僧呼遺丘漫指青嚢郭劫火猶傳玉帶蘇
起向妙髙臺上立朶雲紅處是皇都
　　　聞熊良佐太守復追餞江口不及詩以寄意
欲趂潮生早渡江多君投轄意難降已從水上鳴雙櫓
莫遂沙頭倒一缸隔岸村雞催午爨留人江燕集風幢
不堪咫尺分南北斜日孤舟獨倚窗
　　　謁董子祠(在鹽運/司後)
江都仍舊地無復漢王臣故宅碑全燬荒園井未湮一
言分義利三䇿動天人轉運今祠主相隨奠綠蘋
　　　題郭守備畫巻
一尊相樂水雲間曾共轅門一日閒今度逢君江北路
只從圖上看青山
　海道守備都閫郭公節制之餘喜事文史予過姑蘇
　嘗同遊天平諸山樂甚今兹復㑹廣陵酒半出此因
　賦一詩且以見過江無山可登并博一粲
　　　賦瓊花時與楊成玉太守鮑栗之同知飲無雙
　　　　亭作
仙姬謫墮偶成叢江北淮南淑氣通天上有容争玉雪
人間無地著青紅野塘逼路魚吹絮古廟依林鳥喚風
不盡閒花傾國恨蕪城斜日舊離宮
　　　飲總漕平江伯陳公園
元戎能武更能文新起園亭自不羣塵裏烟霞惟此見
胷中丘壑許誰分投壺散坐隨花影草帖臨池傍水雲
幸我暫來仍暫去不辭觴詠到斜曛
　　　徐都憲新奉勅至淮上以詩賀之
烏府誰堪衆論諧多君宜進大夫階舊班寵澤均三輔
新詔提封盡兩淮擬見清霜消酷暑可憐平地走陰霾
宇中屈指觀風使㑹遣功名愜壯懷
　　　題淮人史孟哲所藏趙仲穆蘭
墨池誰解返香魂淡葉疎花古意存霅水風流湘水怨
不知同是舊王孫
　　　題增光前人巻
　　故平江侯陳恭襄公以漕運功廟食于淮今上皇
　　帝特輟其孫征蠻將軍總代其兵下勅褒之淮人
　　大説由是進士曲陽令畢玉廷璽擿勅中增光前
　　人之語為巻求詠歌之
東南漕粟如屯雲舳艫千里聲相聞何人轉餉稱第一
樓船獨數陳將軍三朝歴歴書勲考撫髀無由起元老
寢廟𢎞開楚水頭不斷行人薦蘋藻樓船孫子人中龍
早從南粤分提封八蠻坐使遵漢法五嶺不復生烟烽
一日功成召還闕浩氣如虹面如月臨軒天語十分濃
許秉樓船舊時鉞淮陽幕府今㡬年門前喬木髙叅天
兵彊食足兩無事謀謨一一皆家傳平生好文不専武
清白相承守茅土天教良將輔中興何愧周家世臣虎
倉廩不虛國不憂二京相望皆安流殿巖徵入衞天子
剖符再見封元侯
　
　
　
　
　
　
　篁墩文集巻七十二
欽定四庫全書
　篁墩文集巻七十三　　　明　程敏政　撰
　　詩
　　　思補堂為畢知縣賦
淮樹何蒼蒼淮流下湯湯水木相荏苒中有君子堂眷
彼堂中人意氣如圭璋金榜昔髙㨗花縣方迴翔不願
縻好爵幡然歸故鄉閒居二十載鬢髮驚滄浪平生君
父心一飯寧敢忘清夢繞庭闕遐思在羮牆孤雲起復
止春草萋以長令徳幸加勉桑梓流其芳城東節孝心
欝欝遥相望
　　　都廷美參將之子克讓思以經術自奮求詩為
　　　　勉
將門才子樂從儒聞道窮經衆不如棘院英豪堪一戰
芸窗辛苦足三餘彎弓不射南山虎走筆將騰北海魚
文武一門看世澤他年留待史官書
　　　題廣人鍾禧所藏蘇東坡親書率子亷傳後
紫虚閣上㡬丹成杵臼聲殘月自明不是長公詞翰絶
世人誰記率生名
禪榻香銷一穗雲斷縑遺墨喜逢君臨風細認藏書印
猶是襄陽米芾文
　　　飲平江伯清江浦别業中有道院及其大父恭
　　　　襄公祠堂
一江如块繞堤青琳館丹房晝不扄樹轉隂中斜作路
景逢佳處半開亭魚驚洗硯過沙蕩鶴聽敲碁傍石屏
未放客舟仍徙倚舊勲祠畔讀碑銘
　　　留題表兄林文秀(時為淮/隂驛官)
一官辛苦向淮隂上世猶傳九牧林壯歲功名須努力
外家兄弟最關心官河發棹乘春晩驛館挑燈語夜深
明日又應分去住天涯相望各霑襟
　　　大河衛閔恭百户玩韜軒次卞郎中華伯韻
要將忠赤報皇家手閱兵機鬂未華辨悟公孫非白馬
勇思周處戮長蛇曾從老將窺三略不數旁人泥六花
當局定知多勝算曉添營竈夜量沙
知是淮東宿將家賸傳英譽滿京華素書妙指傳黄石
紫綬佳祥見赤蛇武隊曉屯新細栁戎衣秋展舊團花
太平未可全忘戰珍重夔州磧上沙
　　　題林良畫
一鷺閒依翠藻行一禽飛繞綘桃鳴轅門晝靜無矰弋
何限春風筆下情
　　　邀月軒為太河衛千户陳鎧賦(金宗潤太/守之親)
不須燒燭照幽軒夜下空階白露繁開户欲分丹桂影
倚䦨思共素娥言旋收灝氣歸佳釀莫放清隂過短垣
何羨庾樓髙百尺此中仙興絶塵煩
　　　題鄉人畢廷馨金臺别意巻
子向皇都來我向皇都去相見下邳城各誦離筵句子
行入家山動我遊子顔驚風吹野水夢逐孤雲還我懷
致君憂子遂奉親樂悠悠南北人何時罷行脚
　　　夀邳州致仕都督韓公八十(總漕揮使/廣之父)
納節歸來二十秋丹心猶在雪盈頭口傳豹略勲名逺
身賜龍衣寵眷優夀域擬過周尚父轅門相近漢留侯
賢郎接武先諸將新總軍儲十萬舟
　　　徐州與客夜酌聫句留别馬瞰貢魁
今夜彭城雨又來燭花影裏一尊開人生聚散紛萍梗
前代興亡付刼灰佳㑹幸逢全盛日並遊誰是出群才
明朝天北天南恨野水孤雲戯馬臺
　　　沛縣端午與同行徐敬夫舍人王去私司務趙
　　　　夢麟主事
泗上分明古驛亭客舟俄聚水雲汀佳辰幾遇頭將白
故舊重逢眼又青闕下起居應賜艾尊前離合笑看萍
清時致主身同健莫向東流問獨醒
　　　歌風臺
土牆茅屋斷堤垠感慨當年此奉宸廢井獨來提甕女
空亭無復打碑人真王業可忘思沛猛士歌應悔狩陳
斗酒未窮懷古意夕陽紅處麥粼粼
　　　有感
供應紛紛接兩京舳艫千里敢爭衡尚方味說東南美
勑使行兼日夜程進果誰陳加爵䟽獻芹圖得愛君名
豈知仁聖憂民隠旰食時時減大烹
　　　醉中和去私一絶
蒲有香根芥有臺客中佳節掌中杯同來弔古皆豪俊
莫問詩才與酒才
　　　硯瓦溝(在濟寧南其水黒色/有碑云宣聖墨池)
一𣲖泉聲出磵長千金猶帶墨痕香源流色正分𤣥武
刪述功深仰素王湘水有魚還識字滎河無馬復呈祥
稽疑欲借圖經看斷港裵迴又夕陽
　　　濟寧遇周仲瞻黄門夜酌
夜刻知傳第幾籌誰賔誰主兩淹留雄談秪覺風生席
爛醉偏憐月在舟客路西東分濟水離歌長短奏涼州
酒中無復驚人句愧見城南太白樓
　　　望闕里作
尼山東下欝蒼蒼去路都無百里長何日禮容陳俎豆
一宵清夢繞宫牆孔林豈用堪輿說周典應多掌故藏
心口自慙還自語進修何日敢升堂
　　　聞重修孔廟東石憲副
禮殿輝煌照寢園隆師一代仰宸尊再從海嶽開形勝
誰向圖書識道原文獻不須徴杞宋規摹從此陋金元
提刑石介人争羡獨著賢勞滿聖門
　　　寄衍聖公昆弟
不見王孫已數年毎過東兖即茫然蒹葭自幸陪雙玉
葩藻還能值㡬錢良夜有情應下榻薰風無計可停船
魚箋一尺憑誰送濟水東流月漸圓
　　　偶成
船窗徙倚見殘陽帆影垂流印一方五月畏途心不惱
喜看隨處麥登場
　　　劉阮遇仙圖為提督河道楊克敏通政賦
眼中風景非塵寰熟視毋乃天台山逈然仙境與世絶
斷崖無罅愁躋攀瀑水千尋灑寒雪危峯十二浮烟鬟
野渡南通赤城道石橋下鎖清溪灣沉沉一洞截山口
恐是天造蓬萊關深行入洞凡幾里雞犬聲喧白雲裏
濁水清塵此地分珠宫貝闕中天起芝耳曾聞商調悲
松顔不受秦封耻澗邊夾路記行蹤亂挿桃花傍流水
西天不敎化人城萬片飛霞散晴綺洞中美人氷雪容
星冠玉珮驚游龍長者為姊弱為妹臨風宛若雙芙蓉
未識人間有伉儷但覺世外無春冬端居不吟芍藥句
蛾眉肯蹙蓮花峰三生有客緣未了不期而遇真竒逢
鴈蕩山頭日西沒采藥迷途意荒忽珍禽逸響來繽紛
瑶草幽香散蓬勃客子由來阮與劉一一平生有仙骨
丹室原稱姹女家藍橋即是神仙窟雙璧相携歸洞房
紫衣小隊侍兩旁霓旌翠葆總生色鸞簫鼉皷紛成行
供炊擬作胡麻飯合卺先進崑崙觴鮫綃文席琥珀枕
百歲寧憂春夜長天潢牛女漫暌隔巫山雲雨何荒唐
流年忽忽如奔電偶在山中憶鄉縣請從此别去還來
却對桃花重開宴仙凡便覺兩悠悠未盡離觴淚如霰
一去如同澗下流重來事異梁問燕輕狂桞絮非妾心
珍重蒲花似郎面銅燭半銷雲母屏琅函未啟黄庭經
鳳笙絶響緱山黑瑶瑟斷絃湘水青𤣥猿長嘯白鶴舞
蒼天赤日空巖扄豈知二客一分手身如夢蝶愁難醒
世移物換幾塵劫桑田海水雙浮萍春來再理登山屐
藥裹行裝感疇昔人非物是心茫然小桃花紅水空碧
耳畔疑聞杵臼聲道傍只見豺狼迹風鬟霧鬢今有無
恐在山頭化為石此身未老將何從紫府瑶臺繆通籍
人生有合還有離仙猶未免將奚為山經地志或偶爾
見者何人傳者誰長生乆視本絶欲誨淫野合能無欺
赤豹凌風說山鬼白狐拜斗成妖姬危哉二客幸不死
竒逢堪喜還堪悲錦衣郎君内供奉一紙風流百金重
鵝溪新絹寫此圖把玩精神欲飛動銀臺勅使偶得之
坐見丹青照梁棟欵予頻挽木蘭舟催詩旋發蒲萄甕
安得人如宋玉才為君一賦桃源洞
　　　臨清飲提督兵備潘廷璽憲副家
倚棹清源日未中舊游談笑偶然同興來已盡三升酒
醉裏還開一石弓為樂都忘賔共主留人無奈雨兼風
醒時始覺歸時晚漏下船窗燭影紅
　　　飲王氏園亭
艤舟三日厭塵煩歩入王家百畝園多少風光生眼底
恨無佳什滿幽軒
雞犬深深曲逕通意行何必問西東井亭楊栁交加處
木槿花開一樹紅
雨後平沙不受塵偶來忘却宦遊身過江三月昏昏醉
忽見新篁似故人
糓苗深秀菜根肥露氣涼生白苧衣珍重主人留客晩
隔牆燈火映船扉
　　　贈臨清劉克莊孝子
賈肆歌樓日夜忙清源佳麗比蘇杭道旁綽楔金書字
驚見劉家孝子坊
　　　故城見致政馬太守先生(給事中/錫之父)
前輩風流十載聞登堂今喜沐清芬夜談徃事徐呼酒
老愛新知屢示文林壑有緣供杖屨朝廷何日下𤣥纁
順流雙槳明朝别無限情隨燭影分
衛水灣灣翠繞廬如雲喬木䕃庭除白眉乆待雙龍闕
黄髮髙懸五馬車桑梓百年恭敬日萍蓬千里笑談餘
薫風擬入長安道先為家人報起居
　　　滄州遇張用光通守題便面贈之
相逄草草别匆匆無限交情一握中千里暫應分皓月
一方還為起清風
　　　題碧桃翠竹便靣贈妹壻趙瑛千户
仙葩和露掌中開天上靈根異種栽只見清風堪結好
渭川分取一枝來
　　　青縣遇漕運王瑾都閫自云宣城人甚有桑梓
　　　　之念
樓船同住水西涯一見知公是將家解贈不須歐冶劍
論交頻煮越州茶山東幕府名初上河内軍儲帝汝嘉
聞說有懷榮晝錦敬亭山色待髙牙
　　　題唐馬
青青苜蓿長初齊十二天閑望不迷楊栁一株沙苑道
奚官來試驌霜蹄
　　　弟敏徳在新安嘗作折枝海榴過河間從弟敏
　　　　聰見而説之遂題一絶與之
香實垂垂帶露滋丹青摹出壓䦨枝江南江北花相似
白日看雲一賦詩
　　　贈天津吕昻揮使
百雉髙城虎豹屯將軍初識吕䖍孫帆檣影匝河邊路
刁斗聲連海上村青鏡年華應自惜錦囊兵法共誰論
他時不忘相逢處驛舍迎人栁拂門
　　　到京寄漕運平江總戎
賔客淮陽盛一時偶隨行樂倒瓊巵投壺不廢軍中禮
横槊何慚馬上詩沙栁綠完元帥府水香花滿令公祠
南風忽倚都門棹憑仗雙魚慰所思
　　　寄浙江閻文振方伯李若虚憲副諸公
萍水重逢各壯顔相留十日共乘閒飲餘浙市新陳酒
閱遍吳城表裏山逺意笑談頻入夢乆慙供奉乍歸班
江湖廊廟心猶在敢厠諸公伯仲間
　　　寄揚州楊成玉太守鮑栗之同知
后土祠前約看花北來寺口醉呼茶别時已隔路千里
夢覺長驚天一涯大府衣冠渾得意上京炊爨乍成家
題詩無限停雲意南國西風鴈影斜
　　　與趙通政竹溪先生過定西大總戎筠清軒夜
　　　　酌聨句(時六月/廿五日)
侯門開燕夜如何(克勤/)燈下藏䦰聽雅歌(竹溪/)交錯觥
觴情自洽(總戎/)倡酬詩句樂偏多(竹溪/)不妨歸騎將衝
雨(克勤/)共惜流烏似擲梭(總戎/)有約重來續清賞(竹溪/)
萬竿脩竹正婆娑(克勤/)
　　　七月朔時享陪祀太廟聽傳制遣祭歴代帝王
　　　　陵隂雨陡晴詩以志喜
劍珮鏘鏘得歩從君王仁孝此忻逢簫韶迭奏終三獻
玉帛將誠下九重朝祭一時交換服起居今夕兩聞鐘
無端風雨成新霽天日光華仰聖容
　　　指揮家叔將歸七夕約李士敬昆仲同餞
半夜西風挾雨長曉來庭院得新涼正看織女嫁河皷
况復行人辭帝鄉一曲離歌雜燕趙幾年骨肉似參商
二難有約不相負預洗金荷打酒嘗
　　　夀英國公母夫人
上公名爵冠勲賢阿母髙堂啓夀筵黄菊才過重九節
朱顔將及古稀年誥封極品恩如海曲度長生酒似泉
晚福定期增鶴算蓬萊他日看桑田
　　　謝周草庭都尉惠酒時值戒飲
春滿宫壺帶露篘故人分贈若為酧正當止酒詩成處
兩斛明珠惜暗投
　　　分得言字送盧廷佐大參赴湖廣
閶闔門前喜拜恩玉河橋畔送離尊舊時賔客多星散
此際衣冠獨鳳騫鍾阜雲開瞻日表楚江霜落見潮來
東南民物應何似大省寧無贊一言
　　　成化癸夘冬至謁陵與李賓之學士聫句二十
　　　　首
　　　　賓之約徳勝關土城寺候同行予誤出安定
　　　　　關土城過道赴約
䇿馬西來問路頻(程/)出城東望正懷人先聲喜逐前呵
至(李/)負約幾成左顧嗔孤堠影遲寒度日(程/)斷溪氷合
逺迷津他年記取同遊事(李/)語柄長堪寄一嚬(程/)
　　　　清河㑹費廷言司業
故人相約㑹清河(程/)短日羸驂奈逺何慰藉共逢辛苦
地(李/)笑談聊續短長歌野翁愛客能分火(程/)戍客還家
正擁戈舉目關山驚歲晩(李/)舊遊那復向時多(程/)
　　　　沙河道中大風
掩地顛風作暮寒(李/)亂雲羈思兩漫漫沙飛屢卻行人
步(程/)大冷誰供逆旅餐豈有賢勞禆國事(李/)最慙多病
負儒冠停驂小憩斜陽裏(程/)莫問前頭道路難(李/)
　　　　宿昌平新城劉諫議祠下兼懐鏡川楊翰長
五年重宿此齋居(程/)徃事分明一感予坐乆青氊回夜
暖(李/)話殘紅燭到更餘中堂諌議迎新主(程/)西郭耆民
指故墟因憶舊遊楊翰長(李/)摩挲三誦壁間書(程/)
　　　　劉諌議祠舊在學東談本彛府尹移奉于此
諌議髙名此地存(李/)一㪺寒淥奠忠魂憂時有策堪垂
涕(程/)泚顙何人是負恩京府載修新棟宇(李/)廟庭遥隔
舊牆垣如公千載還生氣(程/)半夜驚風正到門(李/)
　　　　不寐有懐廷言司業時屠朝宗都憲遣人相
　　　　　聞約同行
烟火沉沉夜對床(李/)山城寒漏覺偏長詩脾欲困頻呼
茗(程/)旅夢初回更換香司業館深誰共宿(李/)中丞臺逺
漫相望隔窗明月窺人處(程/)猶似前宵在玉堂(李/)
　　　　將發
百年世世幾同袍(程/)此日追趨愛我曹殘話半從幽夢
續(李/)壯心寧覺畏途勞雞聲遶舍催明發(程/)虎旅連城
散夜櫜北望寢園三十里(李/)齋廬還枕碧山髙(程/)
　　　　早發暫過守備杜都閫
夜風吹盡曉晴新(李/)城上青山欲近人暫訪元戎回馬
首(程/)逺追司業認車塵岡巒宛轉隨雙眺官衛參差記
六巡擬向穹碑觀聖制(程/)道旁先望石麒麟(李/)
　　　　道中
山郊回望永安城(程/)白石黄沙舊路平樹老空山無落
葉(李/)泉通幽磵有餘聲明樓突兀中天見(程/)神道逶迤
上界行下馬紅門分徑入(李/)四陵雲氣正縱横(程/)
　　　　齋所
襆被來尋舊直廬(程/)石門斜映小窗虚行厨午報新炊
熟(李/)别院寒分半榻居對景忽疑山入座(程/)引流常憶
水通渠小臣正切遺弓念(李/)寢樹風生夕照餘(程/)
　　　　相贈(時與黄尚矩/侍讀同宿)
玉署春坊本舊隣(李/)眼中誰主復誰賔論文共剪齋堂
燭(程/)助祭同趨輦路塵歳月催人成老大(李/)交游屈指
半新陳松筠晩節期相保(程/)情話惟應此最真(李/)
　　　　晩眺
冐險尋幽興亦竒(李/)空林蕭颯凍雲垂草中虎穽深難
覺(程/)山下龍池逺莫窺萬里乾坤容著眼(李/)一川風月
解供詩攬衣欲下愁荆棘(程/)賴有乘髙力未疲(李/)
　　　　夜坐
不眠相對擁寒爐(程/)自起開門問僕夫城角斗杓曾轉
未(李/)殿頭風鐸有聲無齋心耿耿懸孤月(程/)鄉思迢迢
隔五湖清話恐貪今夜永(李/)呼燈無惜効先趨(程/)
　　　　恭詣長陵景陵行禮
寢殿門深夜未開(李/)磬聲遥自月中來千官鵠立供牲
幣(程/)九地龍光徹斗台人語不聞山更靜(李/)靈風欲動
仗初回一宵兩度陪禋祀(程/)還憶君王萬夀杯(李/)
　　　　下陵
車從紛馳出亂山(程/)月明燈影有無間松林側過全欹
㡌(李/)馬首低回半脫鐶隔路幾人呼伴侣(程/)隨班十載
愧容顔孤城尚有淹留地(李/)舊榻殘燈正候關(程/)
　　　　飲杜山守備宅(乃先公/舊部曲)
七年旌節駐山城(程/)曾見官曹說姓名酒出佳醅縁愛
客(李/)劍傳竒術為談兵四陵宿衛嚴宵警(程/)千頃屯田
足歳畊試問尚書門下士(李/)征南勛業幾人成(程/)
　　　　至日歸途有作
驛路晴風不著人(程/)仲冬天氣早回春寒輕頗覺貂裘
重(李/)沙軟何勞馬䇿頻吾道漸從今日長(程/)官曹常與
故交親清時令節多休暇(李/)歸引壺觴正及辰(程/)
　　　　遊清河惠應寺
金銀樓閣倚晴空(李/)幾日新城此梵宫同拂衣塵聊駐
馬(程/)擬呼尊酒便開筒山僧見面如相識(李/)詞客叅禪
也自通撫事臨風三嘆息(程/)一杯茶話正匆匆(李/)
　　　　望闕
城觀巍巍入望深(程/)五雲長遶閬山岑塵蹤暫隔仙凡
境(李/)末吏叨陪翰墨林池上衣冠應候我(程/)道旁車馬
亦關心休言日共長安逺(李/)已覺天威下照臨(程/)
　　　　入城
市橋烟火路東西(李/)咫尺門牆望不迷歸計從容堪作
例(程/)别懷匆卒更留題還家共有平安慰(李/)行李惟多
巻冊携與子竟成三宿契(程/)向來無地不同躋(李/)
　　　四塋為林侍御貴實賦
　　　　寳澗西原(侍御之祖諱英武選員外郎葬穀/城山不吉後三十年侍御奉遷于)
　　　　　(此與其龍門/故居相望)
凄迷穀城山下有土一抔昔在選部君冠裳此淹留山
靈苦未協來徃空神遊荏苒三十載改奠西原丘龍門
聳喬木寳澗縈清流體魄安自今蓍龜復何求慎終美
孫子正不慚弓裘
　　　　象峯東麓(侍御之父諱輝舉進士/卒時侍御始生十八日)
才宴曲江池遄歸象峯麓青春來未已白日去何速當
時乳下兒襁抱未勝哭居然跨竈子豸繡光一族歸來
今幾時牛眠撫前卜恩綸被宿莽禄養悲風木應刻太
史銘千年照林谷
　　　　鳳山北隴(侍御之母太孺人吳氏葬/此卒時侍御方謝病家居)
有山莆之野勢如鳳孤騫山背得佳處林姥開新墦姥
昔無恙時兒方居憲垣當其委化日兒正歸鄉園慈孝
兩無憾哀榮一何言人勝境逾勝歳歳來分膰青松與
丹荔蓊欝迷髙原
　　　　塗嶺南窩(侍御夀/藏在焉)
嶺雲何悠悠嶺木未盈握踞嶺盤生塋兹見亦超卓君
誠達者歟所抱非曲學忠言動旒冕勁氣排山嶽紛紛
塵海中如夢若不覺沉疴今告痊壯志未摧剝何當樂
斯丘更歴千晦朔
　　　送陳推府南歸
　　推府嘉禾陳君明遇奉表禮成南歸適予以冬至
　　日陪祀山陵同日辭朝不能奉送口占此以見别
　　意
萬歳聲中奏禮成一陽生處數歸程恩沾上國如春育
路下中原似掌平朔氣侵車憑酒遣寒風吹木助詩鳴
蹇予亦作朝陵使望别難勝此日情
　　　寄平江總戎二絶
出門終日犯塵喧致主無才愧掖垣忽遇北風淮上鴈
不勝清思繞東園
清口沙頭一棹停當時賔主最忘形别來水石瀟瀟處
聞說新開四美亭
　　　題武侯令伯忠孝二圖
兩雛剛幸免萬古此真才誰道匡時䇿非從静學來
至性通天地遺容尚動人獨憐圖報者曾是漢廷臣
　　　送劉職方時雍赴福建參政巡視海道
三冬北風無寸雪有客驅車向閩粤曉辭丹陛發行裝
舉頭尚見都門月君在職方今幾秋邊功不喜談封侯
金緋赫然本公論此心乆抱蒼生憂海道平時置官守
萬里鯨波駿奔走内修外攘君所諳好遣畊桑罷刁斗
長河南去氷未融一尊相屬離亭東行哉宦况亦不惡
荔枝滿樹狼烟空
　　　舊春齋居聞諸君子用東坡韻有作甚盛今冬
　　　　祈雪僕方至自江南預宿此房附驥一首錄
　　　　呈寅長鼎儀
齋居無塵足清暇明月滿城如雪夜情知露禱聖心勞
對榻不眠聽漏下火冷初驚沉末滅杯香已覺松濤瀉
諸公玉山相照人著我蒹葭豈流亞年華忍與雙轂爭
時政誰當一籌借愁聞飢䑕去復來屢見燈花結還謝
蕭蕭樹影欲過牆隠隠碁聲疑隔舍詩盟且喜隨孟韓
世態何須問荼蔗莫虞乆坐吏人苦曾發髙歌山鬼怕
前身疑是刁斗公不直一錢從怒罵
　　　題扇贈馮盛時貢士
三十年來研席同一尊才見又西東看花有待重來日
預買都城十丈紅
　　　送馮憲副佩之提學江西
乆在秋曹熟教刑故宜持節下傳經孔門化澤春分雨
商序文光夜瞩星蓮社情多留别句憲臺官重省心銘
西江雅望君無負腰帶横金兩鬢青
　　　輓謝太守士元母
白箬山隠隠白箬水沄沄一抔松下土重是恭人墳恭
人陳氏姬長作謝家婦厭彼時俗妝佐此東山父謝庭
本餘慶蘭玉生何蕃中挺一枝秀色映堦墀萱異産不
凡材國香動天子鼎食來黄堂恩綸下丹扆方期氷雪
操晩共慈竹長那知顯揚地遽成草木場閫範多清風
人生一流電名附有道碑事可列女傳不見白箬阡為
歌白箬篇寒雲起閩嶠遊子應潸然
　　　題汪廷器畫牛圖
西疇耕遍已春深氣力應憐兩未禁豐草長林幸無事
區區相角是何心
　篁墩文集巻七十三
欽定四庫全書
　篁墩文集巻七十四　　　明　程敏政　撰
　　詩
　　　元旦早朝
共上履端慶追陪鵷鷺行寅賔趨玉陛平旦下青坊四
十行年始㳙埃報日長無聞知不免慙愧授經郎
　　　聽詔
交修傳有勅擁陛正冠襟仁出天心愛憂垂聖慮深三
言移分野六事禱桑林耆俊充庭在嘉謀儻自今
　　　金縷曲月正元日夀董都督
喜遇元正節想㑹合貞元挺生材傑曾仗雕戈提虎旅
蕩掃狼烟灰滅問舊將誰優誰劣七十年來勲業遂置
隂符却訪還丹訣慶初度華筵設　蕭蕭兩鬂飛晴雪
看膝前桂枝秀頴蘭芽香茁冠葢盈庭絲管沸銀甕椒
花酒冽更休問烏圓兎缺但祝年年春不老比喬松晩
翠根盤鐵奏一調長生闋
　　　齋夜與汪伯諧庶子陸鼎儀張啟昭諭徳聫句
月轉西簷夜向深(汪/)幾回思卧更看參天清輦道遥聞
柝(陸/)火冷齋廬半擁衾有制共嚴三日戒(程/)受釐應荅
九重心坐來無事頻呼茗(張/)懷抱都忘俗慮侵(汪/)
閉門春夜燭花偏(陸/)對擁寒爐乆未眠沉水旋添銷刻
漏(程/)綵毫頻染動雲烟天連御苑鐘初盡(張/)露下仙臺
月尚懸侍立小童渾不厭(汪/)晩來衣薄坐相憐(陸/)
旅夕相看第幾回(程/)斯文尚誼許追陪兩坊燈火還連
榻(張/)三榜才名舊擢魁茶話頗淹公宿意(汪/)坐眠時遣
吏人猜書生事業猶如故(陸/)耿耿丹心獨未灰(程/)
呼童試問夜如何(張/)月落參横四鼓過寒氣逼人衣漸
薄(汪/)春愁泥客夣還多南郊大禮憑誰賦(陸/)東閣官梅
許共哦候吏已聞催曉近(程/)便思冠履上鑾坡(張/)
　　　南郊陪祀與鼎儀同宿史道士房聫句四首
翠竹娟娟小洞天(陸/)道人相候寸心䖍新茶屢供青霄
畔(程/)舊檢閒開白日前丹竈幾回封綘雪(陸/)薰爐一炷
起青烟明年有約還分榻(程/)來向洪厓更拍肩(陸/)
　　　　　　　　　右齋居(并下三首/皆借古韻)
夜下仙壇雪滿天(程/)萬人精享助皇䖍衣冠逺近焄蒿
裏(陸/)玉帛參差繰藉前假寐暗銷清漏水(程/)洗心遥奉
紫檀烟旂常動處微風起(陸/)引望諸曹接項肩(程/)
　　　　　　　　　右迎鑾
雪浪沄沄逺接天(陸/)化工呈瑞報精䖍聫翩佩影宫門
外(程/)赫奕軍容燎火前萬馬不嘶懸夜月(陸/)六龍初駕
擁春烟禮成誰奏南郊頌(程/)給札應須付兩肩(陸/)
　　　　　　　　　右陪祀
雪後春陽便放晴(程/)萬人懽喜慶郊成歸來兩騎河堤
逺(陸/)望裏雙龍綘闕明倉卒到城聞晝漏(程/)從容還舍
整朝纓回思夜榻曾同夢(陸/)咫尺丹房逼太清(程/)
　　　　　　　　　右入城有懷
　　　慶成宴後有作
郊宴分行仰聖顔暖風韶樂五雲間賢豪屢見新前席
蹇劣宜歸舊從班觴飲帝教霑醉出簪花人羨戴春還
常饕尚食曾何益駑馬空陪十二閑
　　　上元日與林諭徳亨大商懋衡李世賢二侍講
　　　　餞同年陸叙州克深考績西還聫句十首
六年兩覲一尊同(淵之/)簪盍今看笑語中(良臣/)盈缺共
憐天上月(敏政/)分飛翻恨雪邊風(傑/)雷陳膠漆心長在
(瀚/)李杜文章思不窮(淵之/)悵别那堪還話别(良臣/)春雲
撩恨滿城東(敏政/)
數載暌違此日逢(良臣/)夜堂燈火笑萍蹤(敏政/)名途共
幸身强健(傑/)大郡爭誇衆景從(瀚/)秉燭意長春漏短(淵/)
(之/)離樽香淡别情濃(良臣/)吟餘忽上西檐月(敏政/)相對
愁聽紫禁鐘(傑/)
去住相看作上元(敏政/)交情不改舊詞垣(傑/)金蓮影動
笙歌沸(瀚/)紫陌塵空車馬喧(淵之/)樽酒流連忘夜永(良/)
(臣/)衣裘疏散覺春暄(敏政/)河橋豫惜明朝别(傑/)細栁東
風蜀道轅(瀚/)
乆别相逢似夢中(傑/)曲江年少最英雄(瀚/)流光荏苒將
頭白(淵之/)朋酒逡巡未頰紅(良臣/)地隔南川時望斗(敏/)
(政/)氣凌七澤擬嘘虹(傑/)人生良㑹應無幾(瀚/)晚節氷霜
此意同(淵之/)
宴罷瓊林十九春(瀚/)東西南北故情新(淵之/)玉堂雅集
今如昨(良臣/)皂蓋清風獨勝人(敏政/)剪燭肯孤良夜賞
(傑/)賡歌直遣壯懷伸(瀚/)鳳毛麟角真相許(淵之/)况際風
雲慶㑹辰(良臣/)
月明風靜主心懽(淵之/)春溢宫壺夜不寒(瀚/)深巷燭光
星共爛(傑/)小庭塵净雪初殘(敏政/)帝城已縱金吾令(良/)
(臣/)客子羞歌蜀道難(淵之/)此景不妨停五馬(瀚/)解襟岸
幘共盤桓(傑/)
金爐銀燭共燈宵(瀚/)佳㑹寧煩折簡招(傑/)酒潑凍醅春
尚淺(敏政/)星隨寒漏夜方遥(良臣/)十年萍海雖多事(淵/)
(之/)萬里雲山㑹一朝(瀚/)欲縶場駒恨無計(傑/)出城車馬
已蕭蕭(敏政/)
文翁佳政見重施(傑/)聞說懷賢更有祠(敏政/)錦里好山
題欲遍(良臣/)玉堂髙韻押偏遲(淵之/)金蘭氣味忘賔主
(瀚/)氷雪襟懷邁等夷(傑/)不乆朱轓應赴召(敏政/)使君清
譽已交馳(良臣/)
逺别情隨夜漏深(敏政/)驪駒歌罷似難禁(良臣/)故人藥
石能投我(淵之/)何處瘡痍最苦心(瀚/)入蜀杜陵詩益壯
(傑/)賦梁枚乘病多侵(敏政/)彤襜明日辭金闕(良臣/)濟旱
須為四海霖(瀚/)
誰從元夕啓離筵(良臣/)同榜交游自徃年(淵之/)握手謾
論川外事(瀚/)回燈重和郢中篇(傑/)情貪坐乆銷香篆(敏/)
(政/)心怨離多涸酒泉(良臣/)江海去年今夜月(淵之/)夢魂
曾繞玉京天(瀚/)
　　　題四馬圖
花栁繁隂翠作堆人間驚見兩龍媒低頭顧影無窮意
髣髴彤庭立仗回
玉關初未解秋防苜蓿春深綠更長好遣霜蹄空冀北
未容歸老華山陽
駿骨千金未足論並遊來試碧沄沄夢魂不到長城窟
須識天閑雨露恩
涼風簌簌動拳毛入眼驪黄價並髙未脫鹽車充上乘
當時誰作九方臯
　　　詩例奉送倪學士舜咨清明謁陵之行
今年分祀園陵下問栁尋芳亦羨渠徃日濫陪軒蓋後
冐寒衝暑最憐予(春坊惟冬至/上元陪祀)青山見客無生熟白馬
隨春共疾徐諫議廟前來去路感時應復到吟餘
　　　送侍御孫公出按南畿用同年戴以徳詩韻
旗亭白日酒三巡送客乘軺下紫宸闕下有名思鉄漢
江南無地著錢神月隨方寸光華滿霜與平生節操均
入覲相期應隔歳皂囊風采定驚人
肅肅前騶擁徼巡煌煌憲節下嚴宸威風早已摧山岳
衷赤何須誓鬼神一道寃聲應盡雪七州民力待重均
知公不負江南望曾是循良第幾人
一年寒暑又逡巡慙愧無才却奉宸星鳳北來初識面
松楸南望獨傷神同朝謾托衣冠後隣縣遥聞道里均
濁酒易銷情莫盡畫船秋水看離人
　　　送許國用南歸
　　許君國用自錢塘來新安嘗從于紫陽山水間甚
　　樂予既赴京師國用亦附漕運劉使君舟北上舟
　　相值于謝溝而相失為之悵然抵京乆之始獲握
　　手相叙而國用又促裝歸矣國用年甚少性甚慧
　　喜問學善書史劉使君每自新安入京必請與俱
　　然則明春相見蓋可必也國用間出其汗漫遊巻
　　索予題因賦歌行一首為後㑹張本云
子鬢如鴉靣如玉胷次蕭然絶塵俗沿身書劍從一童
到處江山寄雙足前年六月離錢塘隨我驅車遊紫陽
髙歌花外雜山雨爛醉松隂眠石床及時行樂人爭羨
却買扁舟下江縣我前子後差幾程吳楚風光閱將遍
偃王墓前春草明謝溝閘下春潮生何人訪戴有餘恨
才子依劉無限情我行到闕隨鵷侶半月秋風送殘暑
升堂再拜塵滿衣知子來從潞河渚西山雲擁金芙蓉
玉泉水香流白虹垂楊綰客客不住行裝又出東城東
男子當懷四方志賢達分明眼前事燕臺千尺北鴻飛
送子令人發豪思蹇予浪說瀛洲仙近來稍結山中緣
紅塵再入髮將白更暖鷗盟知幾年嗣嵗春分酒初熟
西齋掃榻留人宿子當髙誦逍遥篇為君重添卧遊錄
　　　題畫贈劉揮使還新安
十道江淮轉運難指麾能事說新安年年有約懽相見
席上離歌不用彈
蒼山老木磵聲長入眼分明似故鄉把酒贈君東郭路
不堪心逐鴈南翔
　　　中元送蔡樊二都尉謁陵用草庭都尉韻
都城初過雨輦道浄無塵香帛供原廟金貂遣懿親風
隨行李健景入畫圖真驛次馳應慣齋居跡未陳炎光
浮野黍涼思發溪蘋蔡澤心何壯樊宏性更醇詩才兼
雅麗交味謝甘辛山郭花藏市沙橋樹隔津碑亭圍奰
屭神路截嶙峋談麈揮霜尾吟鞍壓繡茵不辭當旅夕
深幸際佳辰劍佩趨雙闕笙歌奠八珍威靈瞻鳳馭生
氣協鴻鈞禮磬聲敲玉宫壺水滴銀忽傳收燎火早見
徹嚴禋北斗光芒正中元節候新斷雲開曉月殘露下
秋旻蕆事同乘馬歸裝或駕輪節旄山鳥避軒蓋路人
馴去說賢勞共來看帝命申金蘭忘異姓玉樹羨同倫
欲訂西園約朱門逼禁宸
　　　送元真觀徐本道士遊武當
屢到元君觀裏行僻居瀟灑愛徐生花當户外朱英爛
𤓰出牆頭紫蔓縈曉露研硃看篆字午風敲玉認碁聲
無端又逐衡陽鴈丹竈歸時幾轉成
　　　寄宋民表同知
徳政猶傳内翰名又煩才子福山城風前玉樹材偏雋
雪後青松節更明遺老望塵驚自慰好山隨路解相迎
無由縮地論今昔憑仗南鴻一寄聲
　　　送程智南歸
　　兩程夫子之先實徽之休寧人一遷中山再遷河
　　南見於歐陽公碑銘胡雲峯祀記可考也今提學
　　侍御婁公及令君歐陽公復興其祠于學宮并一
　　新遺愛鄉賢二祠遣縣從事程智馳奏于朝禮部
　　上請得列祀典鄉邦增重伊始自今而予於兹舉
　　慨想先烈倡之贊之蓋嘗兩致其力也予視智為
　　族姪孫言歸之際特記祠事首末四十八句為智
　　行李之贈噫智亦何幸署名於兩夫子奏牘之尾
　　上聞九重而下託之以不朽哉
恭惟兩大賢命世出嵩洛上焉繼徃聖下焉啟來學侑
食大成殿專祀中山區爼豆無終窮道化與之俱眷此
海寧鄉先世所自出舊廟莽不存過者愧儒術憲臣秉
學政令尹司化權坐協師生議要使人文宣一函走言
狀宗伯告天子闕典許再興偉觀自今始豈無古循吏
亦有先達尊巍巍企徳堂同此入道門嗟我本末裔慫
慂恒惻惻六一碑可尋雲峯記重勒入奏者誰子家住
山斗村呼我大父行等是嵩洛孫俯伏天九重奔走路
千里盛舉忽告成相看動容喜秋潮沒津渡落葉飄井
床贈子一樽酒解劍城東坊南望浙江源正過􁱲宫下
所期道脉長增重枌榆社子歸應幾日為我謝諸公勉
旃崇令徳無負新民功
　　　送黄世瑞南歸
　　予與世瑞友厚善非一日於其歸也情長句短不
　　足以盡因輒賦此情見詞中不復贅言也
古林黄子江南來矮屋借住都城隈平生抱玉肯輕售
斂容不上黄金臺旅况從教白日速壯觀喜覩青天開
西風一夜發歸思遥天北鴈聲相催徃來何啻萬餘里
非名非利胡為哉當時拂衣避文禍歴江過淛愁嫌猜
栖栖汝頴十年乆故園風雨荒田萊謗者飄零恚者死
猶欲手障狂瀾回兩淮饑饉苦連歳津征太峻人相哀
袖書上白天子使正色那顧羣聲詼家傳世牒自江夏
兵燹之後隨飛灰辛勤重編幾易稿收拾袒免聫功縗
邇來乃欲妄推我分明硃墨求刪裁後先䟦涉本為此
愈見精力忘顛頽髙人出處誠有道餘子瑣瑣安能陪
空齋露下客衣薄亭臯葉落紛成堆客行去矣不可挽
蒲帆十幅懸髙桅憶昔訪子五城渡驅車不憚青崔嵬
子家後圃有意趣深藏一徑生莓苔掃雲坐我松室下
文章滿架千瓊瑰或如新綺織霞蝀或如古鼎鐫雲雷
指揮神鬼加束縛剖析義利分條枚留談終日坐忘倦
澹然欲去還徘徊今思此㑹豈易得官途擾擾衝黄埃
白雲先隴恒在望誦詩不忍歌南垓兩宫勸講無才補
一身竊祿慙非才荒莊隔子五十里清溪上下相縈洄
千章老木有嘉䕃一林翠竹生新胎方塘活水如鏡淨
栁枝潑潑穿魚腮興來擬結白蓮社新知舊學交相培
國恩未報尚留戀飲子欲傾三百盃江南江北若庭户
太平岐路非卭崍相期有約定何日無忘折寄山中梅
　　　中秋士欽相邀不赴次韻
來徃詩筒劇鳳梭一秋佳宴好經過相期却負故人甚
不飲真如良夜何竊禄敢思寛禁直承顔聊欲慰奔波
他時有月皆堪賞少待彤庭奏凱歌
　　　慶趙竹溪先生子登科兼有弄璋之喜
鵲聲頻送喜佳氣集髙門桂籍初登子蘭階更得孫極
知天有意誰謂善無根多少歸田樂相期頌達尊
　　　送孝陵衛致政千户覃士英南還
舊遊蹤跡半相疎喜見多君忽過予命駕誰期千里外
開尊今是十年餘鍾山紫氣藏弓乆幕府清風解印初
明日不堪還送别西風黄葉繞離車
　　　段夫人夀詩
今年繫䌫交河濵升堂再拜尊夫人蕭蕭鶴髮動容喜
賤子舊是同鄉親夫人七十近初度貴壻無由展情素
符臺遍索長生篇况我年來夙欽慕華筵濟濟風日晴
雜遝賀賔羅綺明極知滄瀛有仙醞况乃燕趙多新聲
兒郎鶚薦名伊始肯墜先公舊金紫更期努力慰慈顔
歳歳相從祝蕃祉
　　　與倪舜咨董尚規李士欽聫句一首送太子少
　　　　保保國朱公北征
大將提兵下漢庭(程/)光生千里震雷霆(倪/)旄頭夜落塵
氛淨(董/)豹尾秋屯殺氣腥(李/)邊徼豈能當廟筭(程/)山川
應合助王靈(倪/)功成擬勒燕然石(董/)漢史無勞數衛青
(李/)
　　　送周儀賔入慶歸藩
入覲年來第幾畨金緋光彩又南轅府僚北闕隨稱夀
帝子東都乆奉藩千里關山忘䟦渉一冬天氣足寒暄
坐憐親戚無堪贈傾倒奚囊與贈言
　　　奉和致政令君洛陽周公見寄韻(公為先師文/達公夫人之)
　　　　(弟儀賔/其子也)
詩筒千里寄佳聲賤子疎慵合負荆喜色劇增東上閣
清風如對洛陽城忘機定與羣鷗狎寄逺時聽一鴈鳴
光霽無由堪進謁草窗新綠幾回生
　　　送敏聰弟還河間
疋馬來衝九月霜路人知是白眉郎相逢南北今三載
不覺昻藏共我長
書巢如斗畫堂東日日相煨夜火紅多少舊懷談不盡
鴈聲時度月明中
好是江南載酒來一尊須待季方開吾家手足情偏厚
不數當年七歩才
官邸運床僅月餘冷官長愧食無魚臨岐可有黄金贈
贈爾芸香一擔書
金沙岡上大夫墳與爾同原一泒分蒼檜白楊須愛䕶
碑亭中刻御書文
我已行年四十初宦情人事兩迂踈故人親戚多英俊
怪底曾無一字書
　　　問津圖
聖心與天同憫此世道阨周流寰宇間所遇恒不獲駕
言入蔡境又復離楚澤驅車莽何之一水漫相隔遥遥
風浪驚隠隠岐路廹田中偶耕者矯若雲際翮願從一
問途胡不見指畫由來避世人浪笑逺行客孰知帝降
衷本負天下責隠顯亦何心士貴識所擇兹事已千載
悠悠想風格喬木入望青寒日照川白景物餘畫圖得
失著簡䇿再拜先師容摩挲古轅軏欲賦問津篇撫巻
空嘖嘖
　　　送過副使太璞進表禮成還江西
曉日牙緋下九天離亭相對朔風前來朝共上南山祝
去路回瞻北斗懸客裏杯長頻駐馬道中波暖更乘船
寒梅古柏西江署屈指風光又隔年
　　　朝陵歳例同寅必有贈行詩以倡和為禮今次
　　　　獨無知我不工於此也往來三宿皆天日晴
　　　　暖詩景滿前竟不能措一辭誠如諸公所料
　　　　行館早起漫成一律志媿然繼來者免我引
　　　　玉之勞又不能不自幸也
故人憐我乏詩才斷遣吟筒第一回林壑獻嘲從此始
風花乘興待誰來黌宫地僻紅塵少寢路霜晴白日開
只有青山知客意嗒然相對兩悠哉
　　　次韻奉送少宰王廷貴先生還莅南京
澤國芙蓉照水新祖筵遥對夕陽津乆期北闕司綸綍
還向南都領縉紳千里盈虧頻看月一畨離合㡬經春
赤心不共江湖逺側耳嘉謨贊一人
舊臣南去寵光新熟路寧勞復問津三品奏功初賜誥
六堂承學乆書紳行邊菊色聊經晩到日梅花漸及春
欲倚渭城歌未得才情深愧郢中人
　　　題畫為鄭府典寳淳安應君賦兼寄别意
白鴈悠悠水滿塘栁隂蘆葉似人長拂圖髣髴清溪上
斜日漁村駐野航
王門無事足幽探為賦新圖句不堪莫聽鴈聲思故里
筒中盤谷似江南
　　　送太學生洛陽陳瑀司訓郿縣
君本洛陽人去教關西士巖巖百世師肅肅横渠子當
時受程學著述存聖軌故宅今何如寂寞俯寒水行哉
學干祿知爾非得已華山雖萬仭後進宜仰止書繙定
性篇銘掲砭愚㫖庶幾坐臯比不以道為市豈無郿之
人一二解臧否平時勉旃意新句已盈紙君有仕優名
予無失言耻
　　　送三原王天錫赴南京右府都事(天錫今南京/㕘贊大司馬)
　　　　(先生/之子)
幕府巍巍逼上台都人常望諫書來江東不用誇王導
分陜而今得異才
虎旅分屯建業城鳳毛承寵署新名隂功自出三槐後
贏得家聲播兩京
捧檄南行得奉親君王真念老成人江魚竹笱承懽處
無限丹心拱北辰
萬仭鍾山入望髙官閒寧復簿書勞傳家見說惟詩禮
不用登壇受六韜
　　　送貴溪宗人淳赴汀州司副
相湖分泒入程源㡬葉兒孫秀更蕃喜見青氊重出色
何須髙蓋與華軒(自新安相湖徃/居貴溪程源)
百丈山前道一堂秋來草樹未全荒傳家正學依然在
一脉還應到粤鄉(淳之先所居百丈岩有宋/月岩先生嘗建道一書院)
汀郡棠隂有去思汀庠人說舊經師此行擬續題名記
教養分明盛一時(吾宗槐塘克和嘗同知汀/郡㲼口天爵嘗司訓汀庠)
離合紛紛㡬歳華客中辛苦又移家京城咫尺無由别
孤負清尊對菊花(吾方有卜築/之勞故云)
　　　夀喻君夫婦
喻君西江彦美譽發蘭芷白首閨中人和音協宫徴相
看六十年歳月未云駛兒孫森玉立繞膝承甘旨佳辰
來衆賔拜手祝蕃祉悠悠逕菊黄裊裊爐烟紫居然塵
壒中雙夀照圖史願酌九醖觴朱顔似童子歳賦長生
篇家慶自今始
　　　題畫送敏聰弟還河間
西風吹徹桂花秋欲去珍禽不自由無限人間離别意
海天明月照髙樓
　　　輓過野舟六絶
歳轂如流水霜華滿鬢催滄江虹月在不見米狂來
舉世皆如夢虛堂晝掩扉㡬人名利窟回首解忘機
芳林圍石塢人指薛涇原此日歸真宅端然識寓言
談屑多吳體才華似郢人一編窺豹藳誰復和陽春
鳳翥鵬騫後冲霄一鶴翔九原知不憾林立見三郎
逺客詢遺行何如漢郭君墓前新白石應刻蔡邕文
　　　飲王陳二真人園亭
二真重約飲西城面面踈櫺暑氣清了盡宦緣投子色
喚醒塵夢步虚聲洛花乆放遊人醉閩果深勞餉客情
多病近來思辟穀琳宫何日報丹成
　　　竹茶爐巻
　　惠山聽松菴有王舍人孟端竹茶爐既亡而復秦
　　太守廷韶嘗求予詩後予過惠山菴僧因出此爐
　　吟賞竟日蓋十餘年矣觀呉同寅原博及虞舜臣
　　倡和巻慨然興懷輒繼聲其後得二章
新茶曾試惠山泉拂拭筠爐手自煎擬置水符千里外
忽驚詩案十年前野僧暫挽孤帆住詞客遥分半榻眠
回首舊遊如昨日山中清樂羨君全
細結湘筠煮石泉虛心寧復畏相煎巧形自出今人上
清供曾當古佛前可配瓦盆篘玉注絶勝金鼎䕶砂眠
長安詩社如相續得似軒轅句渾全
　　　鞠筠圖題夀人母
風前一種勝金黄頭白相看樹北堂耻與繁華爭歳月
獨依髙節共氷霜綵衣欲亂參差影綠酒能分㶑灔香
擬向花神問家慶竹孫時拂翠雲長
　　　題南宋陳樞長江萬里圖
曾聽江聲過海門眼中忽見舊濤痕山崩岸坼知多少
獨有中流砥柱存
萬里沉沉水拍天詩人猶記夜鳴舷醉來直上金山寺
酌取中􁥀第一泉
江風吹浪雪粼粼笑撫氷縑欲問津短檝輕橈渾不見
未應無復濟川人
南渡陳郎筆意間水雲摇動墨池間長江不作華夷限
定寫瓜州北岸山
　　　題大畈汪希大養浩齋巻
我有浩然氣充之塞乾坤一蹴茍失養此志日已昏汪
君婺之彦烈烈前王孫窮年事探討成性將存存昭示
掲華篇如在孟氏門豈無媚學子日夕攻討論所思在
葩藻誰解植本根若人乃超然徳性行以尊永言勿自
餒坐使民風敦
　
　
　
　
　
　篁墩文集巻七十四
欽定四庫全書
　篁墩文集巻七十五　　　明　程敏政　撰
　　詩
　　　故刑部尚書萬安劉公夫人哀輓(同年憲副/喬之母)
尚書勲徳重當時伉儷分明得女師淑行定歸劉向傳
令人三誦鵲巢詩
荆布家風玉雪容詩書猶説舊儒宗相夫誰合隆恩澤
四度鸞書出九重
清寜宫裏早朝回四翟冠髙比上台識遍朱門金字榜
衆中誇道不凡才
教子丁寜讀父書䇿名黄甲佩金魚故園花竹春如海
贏得諸孫候板輿
閱世相将九十齡白頭如雪兩瞳青縁何便作逰仙夣
拭淚空瞻婺女星
落日秋山起白雲森森松檜擁髙墳賢名百世應難㓕
中有天家諭祭文
　　　定海李揮使東溟一覽卷
李侯落落千人雄指揮戰艦横雕弓倭奴斂跡向沙島
不敢出沒鯨濤中新樓㧞地幾百尺倚徙下見馮夷宫
掀髯長嘯動林木勝覽直盡東溟東晴光蕩潏開鴻濛
旭日正上扶桑紅亭臺隱顯蜃氣滅斥堠逺近蠻烟空
青山遥遥斷海口横天獨鶚乘秋風時呼一斗霹靂酎
澆此百嵗塵埃胷流年任爾添白髪飛思直欲凌蒼穹
邇聞謝兵學辟榖匣中劒氣韜長虹蓬莱三山渺何許
異日倘見安期公披圖擊節壮吾子髙歌逺寄南歸鴻
　　　有感次髙夏官克明韻二首
年來閒却舊巖扃僮僕應嫌鵲未靈二頃墨荘心已足
幾人塵海夣初醒愁侵病骨鬚先白春入天涯草更青
感子投瓊意何限愧無佳什付奚丁
山前山色遶籬斜慣看収租與焙茶寸䇿併無空許國
一年将盡倍思家䲭夷舊跡餘三泖太白新題重九華
自分散樗成底事春風無限上林花
　　　喜雨與汪伯諧劉希賢吴原博同寅聨句
九重一念格穹蒼(汪/)驀地隂雲起兊方簷溜即看渾似
注(劉/)市塵那得更如狂遥知隴麥回新綠(程/)細覺宫槐
綴嫩黄明日趨朝同拜賀(吴/)頌聲應喜動巖廊(汪/)
破柱雷聲送雨来(劉/)眼前生意遍枯荄禱祠漢室慙方
士(程/)調爕商家待相才此日亭成誰志喜(吴/)早時詩就
不勞催逼人清氣知何許(汪/)頻覺煩襟滿坐開(劉/)
天際隂雲散復聫(程/)併将風雨作豐年遡風羣燕衣猶
濕(吴/)濺水新荷葉正圓草野久憐農望切(汪/)桑林初識
聖心䖍莫教夕蝀輕相妬(程/)擬挽天瓢一霈然(劉/)
滿院凉風透葛衣(吴/)雨餘輕扇不須揮齋居静覺心無
累(汪/)吟榻清期願不違瓦鼎日長烟篆裊(劉/)銅壺天逺
漏聲稀莱羮茗盌同三宿(程/)詩陣堂堂未解圍(吴/)
　　　沁園春壽少詹學士鏡川楊公
天啓家筵連開夀域總值芳辰喜位進儲端新懸印綬
恩加閫正久奉絲綸霜拂華㒹霞明丹頰甲子而今才
一巡鳴珂巷見長庚徹夜瑞靄凌晨　膝前雙玉也何
用斑衣能恱親看才壓秋曺方恢宦轍名需春榜更冠
儒紳曲度南詞酒傳内醖珠履紛紛來衆賔偕老處問
幾畨蒲栁得似松筠
　　　盆梅為南園蔣大監賦
雪天誰解返氷魂春意攙先入禁門蓓蕾漸看舒五出
胚胎疑為染孤根塵空冀北烟花夣思繞江南水竹村
珍重盛開應有日洗妆先試綠醅尊
　　　梅花引
嵗云暮矣萬木僵山雪未霽江雲黄竹間彷彿有佳處
野橋陣陣吹寒香氷為仙肌鉄作腸平生不入桃李塲
老天有心慰清絶先遣春意回孤芳冩生近世惟王郎
一幅輕縑揺素光宛然再見姑射子瘦影下照清泠塘
羅浮夣破月轉廊羌笛聲隨風度牆喜從舊譜得三昧
不說新妆傅夀陽臨池想像白玉堂垂垂鼎實乘春忙
巡簷欲誦廣平賦花神一笑天蒼凉
　　　分得閤皂山送伍希淵太守考績還廣州
青山突起滄江垠寳氣夜發騰秋旻鍊師叱劒啓洞穴
刻玉儼坐真天人山靈幾時閟琬琰道院一日開荆榛
寰中福地七十二名數閤皂非常倫使君五馬數過此
與山識面驚鄉隣奏功近自廣州入歸路復擬停朱輪
鳥啼花舞滿磵谷知有恩露来楓宸浮嵐暖翠杳難極
莞爾昔年川效珍奚囊欲鬬兩竒絶罨畫不盡千嶙峋
明當有詔起循吏酹山細倒羅浮春
　　　三月十七日原博諭徳餞汝玉給事于玉延亭
　　　　㑹者賔之學士于喬諭徳濟之世賢侍講曰
　　　　川校書道亨編修暨予得聫句四章時黄薔
　　　　薇盛開復移尊于海月菴酹花酌别又得三
　　　　章予亦将有餞約而觴汝玉者多刻日有次
　　　　第不能奪也手録此以致繾綣不已之意
酒半離筵客未來(東陽/)諸公興淺欲停盃(寛/)亭前花影
看移日(鏊/)池上波光愛潑醅(傑/)延竚不堪南省逈(震玉/時)
(汝燕于禮/曺故云)淹留豈待北門催(瀚/)蹇予恐未當君意(敏政/)
習氏池邊未肯廻(東陽/)
皇華南去正春風(遷/)水長灣頭畫鷁通(寛/)萬里瀟湘如
在眼(鏊/)九重霄漢未忘忠(傑/)淮陽夜泊應懐古(震/)吴越
秋成久願豐(敏政/)歸䟽邊儲報明主(瀚/)太倉無地不陳
紅(東陽/)
命下龍樓重嵗儲(震/)城東春色擁離車(敏政/)過家路便
心先到(瀚/)報國身勞我不如(東陽/)獻納暫違青瑣直(遷/)
諮詢争覩紫泥書(寛/)送君正是花時節(鏊/)飲盡瓶罍興
有餘(傑/)
江南春色動歸人(東陽/)畫舫紅旗早問津(敏政/)湖口過
家魚正美(寛/)城邊迓客酒初醇(傑/)催詩數㸃朝来雨(鏊/)
撲馬無端陌上塵(瀚/)莫忘玉延亭下宴(敏政/)相看不是
白頭新(寛/)
刺䕷花下送離觴(敏政/)别思詩情共渺茫(瀚/)折贈不須
河上桞(東陽/)醉眠真愛井邊床(傑/)籬根㶁㶁聞流水(鏊/)
屋角亭亭見夕陽(寛/)繞樹未堪方去住(敏政/)還看海月
照東堂(瀚/)
移席東園就看花(傑/)花前起坐即喧譁(寛/)却因送别成
嘉集(鏊/)不用尋芳感物華(敏政/)漸有綠隂看繫馬(東陽/)
豈無銀漢待乘槎(瀚/)共君秉燭須今夕(傑/)最喜西隣酒
易賖(寛/)
一種籬邊未滿叢(瀚/)瓣香含雨葉含風(東陽/)逰絲惹地
牽黄蝶(遷/)細雨臨堦綴玉蟲(鏊/)滿院旃檀春欲暮(傑/)印
池羅縠夜将空(敏政/)行人幸與凭闌會(璚/)儘有光華付
與公(鏊/)
　　　畫竹
墨本驚傳抱節君佩聲揺動水蒼文龍孫􁡯􁡯争穿上
鳳尾翛翛半入雲滿地雪霜甘耐晩一春紅綠恥隨羣
摩挲欲掃琅玕净恐有詩題隔坐分
　　　送丁玉夫舍人謫晉安州判(先是王尚文給/事亦謫於此)
池上人如許憐君萬里行蠻方風土異客路旱塵生一
飯皆君賜孤吟足宦情到詢前給事應續舊題名
　　　分題得芭蕉分綠
倚石亭亭翠幾攅清標不似雪中看夣回獵圃思蔵鹿
影拂書窓愛舞鸞聚扇一揮風力逈捲盃三酌露華殘
誰便净緑無塵染細寫新詩墨未乾
　　　吴人張祚母王節婦
三十年來婦節完玉壺清冷逼人寒松筠自保知心久
桃李空驚入社難化及鄉閭堪樹表教成兒子解承懽
憑誰更續離鸞操為譜琴聲膝下彈
　　　題畫莱
曽移蔬甲課園丁愛嚼霜根養性靈獨有畫工知此意
能将風味入丹青
　　　夏日獨卧西齋陶懋學貢士與克儉弟隔坐寫
　　　　畫笑語而窻外槐陰與盆石掩映宛如往嵗
　　　　回舟北上時事因成一詩
卧我西齋坐兩君不知談笑久離羣牆槐影似中流見
盆石青疑隔岸分屈指三年如昨日開顔一酌又斜曛
相煩畫舫題新額滿壁揮毫動水雲
　　　廣平王同守原常治水底績巻
一宵水决漳河衝鯨波突下驅雷風劃然蝕出賈村口
聨堤屬堰如飛蓬城門晝閉人反走四顧已作馮夷宫
貳車王公智且勇拯溺坐遣舟車通行人㧞濟免魚腹
公倉保䕶留陳紅秪餘决口水如故屢塞屢壞愁民窮
民言必得貳車往上官委牒来匆匆王公一念通昊穹
單騎直抵漳河東左畚右鍤萬衆集指呼中坐如元戎
先䟽下土殺水勢巨楗却搗奔流中土黏石砌完且固
十里隱隱拖晴虹幾年泛濫一朝去入眼似覺滄溟空
施工次第在方寸旁觀束手真吴䝉挽牛未數百歩洪
射蛟不用千鈞弓跨岸長橋復緜亘繞坻嘉木還青䓗
膏腴可佃六千頃官租遮莫憂難充馬前加額来田翁
道上拍手歌村童神龍廟下磨巨石太史執筆書成功
埭稱召伯可專美堤號蘇公誰長雄我家中寓瀛海郡
北方水患恒忡忡考圖按譜多舊跡坐視孰肯勞其躬
假令稍費䟽築工斬地即挽凶為豐臨風撫巻三歎息
恵政安得千王公嗚呼恵政安得千王公
　　　七月六日飲北城友人園亭
北郭分明逺市譁小亭幽絶似山家閒繙畫冊評三昧
醉撫盆峯憶九華秋後可容来撲棗暑中先許坐呼茶
重逰自擬非生客深巷沿苔一徑斜
　　　題春山樓觀圖
一帶好山横樹杪幾重髙閣起雲中何當避暑鉤簾坐
納取虛窓八面風
　　　題畫莱
籬下分披紺葉長枝間凉綴紫團香已應風味堪登譜
更著丹青與擅場
　　　丙午六月同黄大器避暑朝天宫李錬師之來
　　　　鶴軒
雨餘凉思一襟回琳館苔花滿石䑓雙鶴遡風留語去
獨槐當戸送隂来丹爐幾向清宵伏芸檢時從白日開
避暑又看今嵗始不辭氷果薦春盃
　　　愛山亭為趙夣麟主事賦
北固山前水一灣小亭遥對數峯閒要貪紫翠来窓几
日日呼童莫掩闗
海岳菴頭石路通結茅人似米南宫醉来徙倚窮雙目
誤指青山作畫中
　　　次韻賀李學士賔之誕子
吉夣遥占一月餘果然蘭茁見階除門閭不是尋常喜
湯餅連傳伯仲書骨法生来應克肖啼聲聞處定何如
眼中足慰而翁意他日将同頴上車
　　　送婺源宗人瑎南歸
相逢未久促歸装草草停車餞一觴氷釋御溝波盡綠
日烘官榭柳初黄回瞻北斗皇州近去逐東風客路長
莫負壮年須力學舊家原住晦翁鄉
　　　錢君宗甫以素扇索詩寄施君彦清
詩社南尋舊日盟尚方終記國醫名惠山泉水清如許
一為髙人蹔濯纓
　　　趙夣麟員外瓊林醉歸圖
甲榜傳髙第春風入北顔瓊林霑醉出紫陌看花還巾
服存唐製官儀簉漢班莫将經濟䇿相愧畫圖間
　　　題蒙泉岳先生葡萄
劉郎未撤輪䑓戍使者年年向西去宛國傳将馬乳來
漢宫始識葡萄樹茂陵石馬秋風寒𤣥香冷落黄金盤
後来尚食不到此當時價抵千琅玕鎮夷城頭初罷鼔
謫仙揮毫氣如虎一畨風味眼底生萬斛驪珠手中吐
鐵面長髯誰比倫慷慨便作凉州春兎起鶻落總天趣
日觀之徒空逼真願子珍藏無草草謫仙已逐秋花老
臨池不覺三歎嗟前輩風流到今少
　侍御臨淮李君士常以䝉泉岳先生在謫時所寫葡
　萄見示請賦一詩予舊嘗為毘陵卞讓所得者題長
　篇矣然在十年之前語凡氣弱不足齒先生妙墨之
　左更欲賦之而詞氣視十年前益衰卒未能也書以
　塞士常之命云耳
　　　送黄進士金還定逺
纔從邊塞犒軍來又向髙堂戲綵回河上薫風吹去櫂
城隅初日引離盃山間舊屬興王地科甲新傳出衆才
可得孤雲戀桑梓即看雙佩上蓬莱
　　　送屠元勲郎中赴南京大理丞(便道往秀/水省親)
氷花消盡栁條新好友相看别意真分署才名歸漢吏
擅塲詩律似唐人鍾山到日遥瞻斗秀水經時䞉得春
聞說雙旌催曉發城東還擬逐車塵
　　　送安成歐陽子履進士奉命犒師廣中便道歸
　　　　省(君兄子相先舉進士為令休寧聞/近以考滿将入覲故末句云然)
驛舟南下栁初黄春凍全消水力長奉使一畨聊過嶺
寧親千里得還鄉行装價重題名記賀客歡生具慶堂
却倚東風聴候鴈定多詩夣到池塘
　　　次同年張汝弼韻贈錦衣林公
将軍先世本材雄常在先皇宿衛中要識兒孫能繼武
門前喬木是遺風
　　　和韻蕭文明給事留别(時成化乙巳二/月二十四日)
一日春風滿帝京獨憐回首送君行恩綸已覺蘇凋瘵
謫籍終應雪姓名都下舊桃留賞約道旁新桞識離情
瘴鄉山水原多幸嬴得珠璣照眼明
　　　萬福寺送文明與倪舜咨李賔之二學士傅曰
　　　　川吳原博謝于喬三諭徳林亨大修撰陳汝
　　　　玉給事李士常侍御聨句
送客東城擁霧來(敏政/)對爐先遣一尊開(岳/)盤因待别
留兼味(傳瀚/)詩為陶情且共裁(林瀚/)庭竹未青寒尚在
(東陽/)江波初綠煖将回(寛/)臨岐聊為歌三疊(遷/)門外驪
駒莫漫催(璚/)
愛客幽僧開竹房(岳/)春來偏稱舉離觴(傅瀚/)東風立馬
情如海(林瀚/)南雪欺人鬢欲霜(東陽/)關樹蕭踈家在望
(寛/)江梅零落路生香(遷/)後期莫忘論交地(敏政/)隨處江
湖與廟廊(經/)
　　　次韻魏端壁鴻臚述懷之作
紅塵滚滚翳雙瞳一室蕭然借逺公守道懶隨人俯仰
肅容常立陛西東平生志肯隳家學薄官情思翊聖躬
聞説感時新扣闥萬言長䟽已留中
　　　題南京邵思誼漏月軒有荘孔陽同年記
定山居士久離羣一紙新傳漏月文文古字竒誰似者
近来應學武夷君
小軒生業未全貧為厭笙歌暖送春上雨旁風元不計
只教明月下窺人
　　　送王汝璧同知自河南督運大同
壮哉騎馬出居庸轉餉歸来倐過冬敵境尚聞傳夜柝
漢屯誰復事春農髪隨驛路年華改酒入旗亭别意濃
莱色更深伊洛地使君何以慰喁喁
　　　送寧縣張泰省母南歸
久侍嚴君官冀北又寧慈母返江南舅家𣲖逺新通譜
官邸情深屢接談行處片帆衝暑雨到時雙屐破晴嵐
承恩堂上春如海預喜稱觴客盡酣
　奉侍父官京師将歸省其母程孺人因其内兄爵求
　予詩爵之先蓋自新安徙寧之逺溪藏有先朝舊譜
　真予忠壮公所同出者也其母嘗受恩封故詩及之
　　　六年考滿日偶成
厠跡宫僚十載餘無功堪上考功書冷官幸免三宜黜
醜女真成百不如髮白漸驚聞道晩才非原合致身踈
經幃不厭儒生説敢惜朝朝理蠧魚
　　　寳澤堂為吴人陳翥賦(寶其父所/書小學也)
有美太丘翁家聲重吴城授子以詩禮不貴金滿籝籠
中小學書手筆嚴且精翁去倐幾年諸郎亦多成進思
過庭訓展玩驚如生什襲古縹囊共守百世程恭惟考
亭老有期在躬行我願君子心顧此寳澤名芸香拂舊
籖白石囬光榮朂哉景賢範庶以歸鄉評
　　　書仁里族姪佐時家慶巻後八絶
弓冶相承每自憐喜聞能受一經傳春風綠鬢芸香重
何止青雲屬少年(右付簡簡年十/五嵗能舉業)
古来耕讀兩相循立志誰堪慕有莘聞説一犂春雨後
緑隂長作帶經人(右付䇿䇿年十/四嵗好耕讀)
儒碩堂深世祿長雲烟飛處墨花香對人好寫顔公帖
珍重吾家白面郎(右付祿祿/年十一嵗)
夣中疑有筆生花不比書窻學畫鴉努力顧名思擢第
讀書休負好年華(右付第第/年十嵗)
書齋晴日乍揮毫天與佳兒一字褒吉兆已開休忘取
家風須並士風髙(右付節節年六嵗學/書時先草一風字)
紅隱危樓御墨鮮家鷄何止得家傳文章不愧昌黎伯
好讀城南訓子篇(右付符符/年六嵗)
早從懐抱識之無太傅功成雪滿顱玉汝異時探學海
碧霄紅日看鵷雛(右付範範年二/嵗即認海字)
風塵楚楚脱塵凡更向羣中數阿咸坐想後来應跨竈
笑人終嵗著青衫(右付治治年七嵗自祿以/下多解草書或能吟小詩)
　予宗姪鄉進士佐時自新安上禮部出此巻乃予别
　後其家有八子昆仲叔姪皆聦頴異常如此殆先世
　所蓄之厚而致然耶今佐時受命出宰新昌因賦八
　絶寄示少寓勉進之詞亦自慶云爾觀者勿謂其有
　譽兒之癖可也
　　　送鄭太史廷綱赴浙江提學憲副
長身玉立舊詞臣喜服牙緋拜命新一舸遡風驚逺别
諸生懸日候分巡譜通夾漈歸閩産學數康成重漢人
知子政閒應念闕吴山髙處見楓宸
　　　送小彭閣老飬疾還安成
幾年黄閣賛宸旒早乞身閒未白頭多病漸馳林壑夣
寸心終切廟堂憂新分雨露隨雙履舊積圖書載一舟
勿藥有期應更健九重虛席待前籌
　　　送敖太史静之赴江西提學憲副
鄉榜曽傳第一人詞林相見十經春史堪朱墨掄才久
服稱金緋荷寵新官向洪都分憲節化從殷序播恩綸
巡行不用申條約白鹿遺䂓有翠珉
　　　送蔡徳馨從父宦逰三衢
中郎年少美丰標千里薰風拂畫橈此去壮懐増幾許
推蓬初看浙江潮
綵侍寧憂客路難直從魚浦過嚴灘吴山越水經逰處
得似當時畫裏看
　　　送旴江宗人正式南還(廷式雪樓先/生六世孫)
梅雨多時水正肥河梁遥逐一帆歸阮南有譜通應久
郢曲無才和轉稀明月屢囬桑梓夣紅塵不上芰荷衣
舊家人物如君少無限離情對落暉
　
　
　
　
　
　篁墩文集巻七十五
欽定四庫全書
　篁墩文集卷七十六　　　明　程敏政　撰
　　詩
　　　與李世賢學士邵文敬太守同飲復春楊氏玉
　　　　河寓館聨句
盆池香散一株紅(程/)盃酒臨軒醉晚風(李/)病起故人剛
下馬(邵/)别来豪論欲吞虹(程/)夜深明月當窓白(李/)天濶
流雲堕地空(邵/)擬剪碧筩尋後約(程/)吟壇髙起玉河東
(李/)
醉來髙卧碧紗㡡(李/)何似臨池静看魚(程/)晒藥有香隨
屐齒(程/)落花無意㸃衣裾(邵/)十年故舊憐青眼(李/)千里
江湖託素書(邵/)無限交情重對酒(程/)夜闌張燭夣何如
(李/)
　　　送吴學士汝賢蒞事南京
吴兢良史最知聞南去詞林職蹔分白下山川堪寄傲
青坊冠冕惜離羣才髙未許終淹驥官冷何妨且售文
曽向玉亭看舊刻恨無清福可陪君
　　　送曽士美侍讀蒞任南京
春風吹水一帆輕喜拜新恩向舊京對䇿本無阿世語
上書終有愛君情北辰繞夣瞻天闕東壁流光動石城
分署近来人物盛閒居嬴得頌時平
　　　送楊維立侍讀蒞任南京
特奉新恩舊所無奎星光采映南圖暫分曉日鵷行侣
未覺春風鴈影孤江左詩盟添社友關西經學盛門徒
不須對酒増離思天遣才名重兩都
　　　送庶吉士吴儼養疾南還
一舟遥出潞河潯賜告南還喜不禁吟望銅官秋屐逺
夣回天祿夜燈深青年蹔賦思歸引白日長縈戀闕心
屈指重来身更健春風雙佩入詞林
　　　蟠桃圖壽星者王璧母句容陳孺人八十
海上仙桃熟幾畨寫生光映北堂萱九重好見旌孀節
八袠今看啓夀元慶衍太丘知閥閲秀鍾勾曲是鄉園
賢郎最解君平術甲子無煩絳老言
　　　送姑蘇仰彦政同知濱州
離歌一曲帝城南喜佐名州促去驂禾黍送香秋正熟
衣冠為别酒初酣人材久説虞庠盛徳化寧當漢史慚
闕下有期重到日閭閻甘苦聴君談
　　　夀亞參吴文盛母夫人許氏七十
七十精神不用扶慶辰須見雪盈顱夀萱吐秀侵香鴨
慈竹連隂護酒鳬恩湛北堂重賜誥瑞徴南極更張圖
分藩有客歸寧便無限情申反哺烏
　　　贈别徐廷盛親契南行
殘暑西風促去装潞河南下聴鳴榔小槽酒罄鄉情在
半榻塵生别意長脈理近誰諳太素名途還子逐飛黄
題詩為訂重来約多病相煩寫異方
　　　輓工部顔員外涇父母
綸書初贈水曺郎旌典仍題貞節坊家聲何止萬金直
吉壤俄看雙玉藏遥望吴山為誰好忽聞楚些令人傷
史臣有刻詔千載壽筭寧須論短長
　　　尚書謝大韶先生哀輓
文章座主大司空曉夣驚隨逝水東汗竹香生良史墨
宫花塵拂状元紅英魂彷彿陪仙馭䘏典分明感聖𠂻
丹旐素轝攀送地不勝清淚落西風
　　　送侍御朱朝用副憲山東
聖主龍飛景運開豸冠人數出羣才方期抗䟽當前席
忽報承恩佐外䑓曉路星辰瞻北拱春城車馬候東来
洗寃澤物君能事聴取歡聲遍草萊
　　　飲會昌侯公子錦衣池亭
白苧風生暑未収夕陽容我復遲留危亭翠匝諸峯晩
小洞隂涵六月秋醉裏尚能窺畫品興来何必置詩郵
摩挲欲剖琅玕節留取題名續勝逰
　　　雨中飲孫雪亭家看竹留題與雪亭子頥
紫翠中盤一逕苔竹庭深處絶纎埃穿林賸見新篁出
破暑俄驚舊雨来秋露不辭分甕吸春風何必選花栽
主人愛客能傳子白社還應幾度開
　　　送徐用和御史調平凉鎮原縣令
東風作輕隂寒雨半成雪端居政不怡况子有逺别子
本江漢英所學重名節平生愛君心詎忍結吾舌一䟽
天九重冗食愧饕餮皇恩真浩蕩暫遣謝朝列迢迢西
入闗山水幾盤折從来行路難士豈動憂悦相送城東
門車聲曉幽咽勸子酒一巵世故若騷屑朂哉夷險地
仗此一寸鉄不久應賜環離歌勿終闋
　　　憶家山有作寄逸民用光道新
古城岩下半荘山恰對澄江水一灣列岫拖嵐圍竹塢
小塘分綠浸柴關醉招猿鶴驚相下清愛漁樵去復還
此景近来頻入夢病身何日可投閒
隔林沙逕到岩扄繞舍竒峯疊翠屏野話有時逢衲子
溪行随處課租丁看雲净掃松間石避暑閒登竹下亭
一自别来空悵望移文真愧北山靈
　　　分題履壽周原已院判乃尊
老人不踏紅塵路踪跡常便水竹居躡屐登山如北日
杖藜隨歩勝安車庭中任解王生襪橋下誰傳孺子書
但祝僊喬同夀考雙鳬他日得凌虛
　　　送佀都憲大器巡撫畿北
憲節煌煌出帝州一時風采屬君侯姓名已副蒼生望
籌䇿應分聖主憂六郡鋤犂思樂嵗三關兵甲待防秋
行䑓咫尺紅塵近先聽封章達冕旒
　　　送翰林檢討方昌言考績還南京
風流文采舊詞臣闕下重逢喜暫親别意兩分鰲禁月
官情三及鳳䑓春山行水宿仍歸路飲社詩壇足慰人
何日南中容半席玉亭深處看霜筠
　　　丁祭日簡費司業廷言
陪祀年年候孔庭每從司業借莎㕔衣冠假寐環東壁
鐘漏傳籖報上丁禮罷珮聲風隱約歸時燈火夜晶熒
病軀無分随班列展轉齋居寝未寧
　　　陳通政夫人哀輓(即中絢/之母)
曉日髙堂罷起居鬂絲蕭索晩霜餘廻鸞色慘皇封誥
辟蠧香銷女戒書潮落錢塘悲逝水山圍龍井見幽墟
賢郎啼血扶歸襯不忍重看舊板輿
　　　西寧侯著色牡丹為英國公題
侯門三月花如錦分得春光與上公何用洛陽求異譜
彩毫隨處落香風
鏡中誰㸃舊姚黄金縷衣輕翠䄂長倦倚東風嬌白日
王孫亭榭見花王
　　　送徴書紀南逰
爐薫經巻束装行秋入船窻水氣清禪室未忘星北拱
鄉心遥逐鴈南征三吴錦樹長洲苑六代青山建業城
来往詩筒應不絶聴人傳取惠休名
　　　送定西侯總戎北征
手提金印下龍荒九月邊城草木黄随處建牙分戰士
刻期輿櫬得戎王風吹漢月笳聲逺霜拂胡雲劒氣長
擬聴玉闗馳露布泰階那復候天狼
　　　寄于文逺戸侯
横經日日綴鵷班致主無才獨厚顔追憶舊逰春醉處
夢魂常遶歙州山
　　　題畫二首
白葦枯荷兩岸霜水禽相戀水雲鄉人間手足情何似
落日秋原引睇長(右枯荷/鵓鴿)
竹間無數玉森森漸覺春随雪意深山下地偏人跡少
野禽能識嵗寒心(右梅花/翠禽)
　　　為周都尉題沈石田畫
不見姑蘇老沈郎披圖疑在石田荘眼看雪乳春酲解
手拂雲根午坐凉髙桞似填山下缺竒峯如出鏡中妆
草庭都尉能珍鑒何日重開寳繪堂
　　　送戸部葉叔通郎中知寧國府
民部清風十載餘金緋一日荷恩除秧田麥隴宣州道
多少人迎五馬車
桑梓悠悠共歙城官逰京國倍多情紅塵離合常無定
從此相看聴鴈聲
昔年曽過敬亭山花霧濛濛濕翠鬟别後山容應不改
憑君傳語慰孱顔
宛陵祠下竹姢姢一榻曽分聴夜泉携酒寓公誰復在
六回春色到吟邊
故鄉喬木隔山青山郡人應候福星民俗士風諳已熟
不須随路借圖經
村村鷄犬日相親宣歙山川本近隣他日釣遊仍作伴
不慚曽是受田人
　　　司言儀賔府賞菊
眼㡳衆芳揺落時主家猶見菊花枝偶同逺客燈前笑
却後諸公巻裏詩樂趣定期邀月飲交情誰比傲霜姿
晩香明嵗還如故百遍相招我未辭
　　　題沈石田懸崖松
根蝕蒼崖露半腰聲随風雨落寒潮小堂六月題詩處
不覺人間暑氣消
　　　送長洲孫進士林赴南京刑部主事
東風吹塵撲征車欲行未行立踟蹰行裝蕭蕭一何有
上載經史下刑書子向金陵意甚適咫尺吴門是鄉邑
登舟坐想春渡江餞者如雲曉亭集亭前新桞颺金絲
手折聴人歌栁枝鰣魚竹筍滿南國正是官曺開讌時
　　　慰李世賢學士喪子
雙鳳聨胎本夙縁小郎頭角更堪憐那知一片青雲器
只向人間住七年
聰明何止識之無禮貎分明似壮夫惜此鍾情何日了
朱門愁絶舊懸弧
每回騎馬到君家延坐中堂解供茶白日重来空淚落
窻間惟有字如鴉
春入髙堂夜啓筵愛渠長立彩燈前丁寧勸酒呼程叔
此語何時去耳邊
全嬰有術貴徐徐忍遣庸師斷送渠同榜弟兄雖異姓
為君思藥誦毉書
暫寄藤棺古佛堂神仙空說返魂香月河橋下東流水
那及人家此恨長
𤓰祝詩成嵗幾更人間悲喜漫多情他時返吊還成賀
添取新篇續舊盟
氣數從来有短長達人那復計彭殤知君年力猶精健
他日須同竇十郎
　　　李士常侍御𤓰祝卷次韻
弄璋那惜酒頻賖竒䜟新徴李氏𤓰香實下臨苔逕宻
瘦藤紛繞竹棚斜歌聲久入風人譜慶澤先歸友婿家
聞道諸郎能典謁欵門他日待供茶
夣熊今已十年賖入手真憐二月𤓰根勝預期穿土早
子多從遣壓籬斜來禽青李思臨帖白雪陽春愧作家
他日餉人分數蒂一封兼侑歙州茶
　西涯翰學𤓰祝詩盛行縉紳間有和即驗其友婿力
　齋侍御乃首驗者斯亦竒矣予自生壎子今十年未
　有弟之者然不預倡祝之例新春将手種𤓰厭飫之
　覬以自效𤓰如有靈又當分惠有子而久不繼者或
　可附西涯故事並行於世云
　　　送鄉人方亮南歸
佳水佳山說古岩毎回回首望雲杉松花有約分春甕
貝葉無從啓夜函南國風光勞客夣東華塵土弊朝衫
因君想像還家樂浦口灘聲早下帆
　　　題定西侯畫莱次俞振恭侍郎韻
畫史當年亦奮庸園情猶共墨花濃土酥辣玉真堪羡
菜色何人動兩峯
　　　南窻遺教為劉道亨編修賦
南窻人去幾朝昏遺墨能看一巻存素楮装潢皆手澤
縹嚢舒巻半啼痕後生繼述心良苦先達流傳道可尊
風散芸香霑剰馥春回蘭玉長芳根泉䝉養處占羲象
庭訓聞詩企魯論䇿似董生還及第經傳劉向本專門
玉堂繩武推嚴侍紫誥貤封荷霈恩棄簡三年嗤伯魯
書紳終日慕顓孫菑畬轉覺名家盛慈教堪令薄俗敦
祀典何當分里社書聲猶記出沙村擬㪺一勺西江水
遥酹青山處士魂
　　　題周草庭駙馬二小景畫
幽人最得幽居樂山上危亭溪山閣時容野客到柴關
不放紅塵過林薄新秋衆木青且黄烟中逺浦聞鳴榔
漁樵倘許結新社便欲垂涎雲水鄉半枕悠悠夣初起
忽見丹青如夣裏披圖説夣兩茫然蕉鹿分明浪驚喜
草庭都尉氷雪顔胷中丘壑非等閒何時對景瀹新茗
細話江南溪與山
　初春嘗晝夢與人逰山甚樂既寤草庭都尉以便面
　小景索題恍然不知夢之為畫畫之為夣也心甚異
　之為賦此詩但目中佳處口不能盡發之耳
一夜山中三尺雪銀海周廻爛銀闕呼童掃逕啓柴扉
竹外梅花正清絶主人髙眠塵慮空有客扶杖来溪東
千崖萬壑暗香度乘興不減孤山翁旱風吹塵不成雨
對畫欣然一揮塵四圍寒氣欹凌人如坐氷壺失炎暑
去酷来清君子心平生不受炎凉侵梅花三弄白雪調
惟有周郎知此心
　久暵熾暑渇心生塵忽展此圖懸之素壁洒然如在
　溪橋風雪中毛骨凛凛不知寒從何来暑從何往也
　因下一轉語以復草庭草庭當擊節以為果哉否乎
　　　飲王世賞侍講園亭限韻一首
向晩移尊傍石屏客身修竹兩亭亭詩慳併上酡顔赤
齒壮難留短鬂青豪論未須揮玉塵渇心常欲繫銅缾
感時更憫東郊雨目送晴雲入杳㝠
　　　過豐潤伯曹公留飲
何處西城逺市譁南薰亭榭五侯家主人賭令頻輸酒
侍史敲氷旋瀹茶清暑最憐風外竹慰人猶得雨前花
蹇予舊契非生客一任山頭白日斜
　　　楊應寧舍人相邀避暑韓太僕園與倪舜咨學
　　　　士聫句
赤日黄塵奈暑何郊園惟此緑隂多(程/)四窻瀟洒餘桃
李一逕縈紆繞薜蘿(倪/)地主盤飡饒楚味野人絲竹尚
燕歌(程/)斜陽欲忘歸途逺十里新堤帶玉河(倪/)
　　　題王司言儀賔文會軒
門前車馬漲塵黄静裏開軒得趣長當院日翻槐䕃宻
繞畦風送菜花香誰家歌舞堪尋樂此地衣冠欲擅塲
滿壁定多詩紀勝主人無惜費壺觴
　　　送傅揮使還遼陽
新命金緋自日邊匆匆鞍馬又東旋朱顔似有封侯骨
綠鬂方當報主年沙磧夜屯占堠火塞垣秋獵護營田
功成異日先諸将莫負家傳豹畧篇
　揮使之父都閫公邊城夙将也先少保襄毅公天順
　初持節東巡都閫實從之今謝兵家居而揮使承其
　後異日必有振其家者言别之際賦此勉之
　　　送同年戴時中侍御謫判雅州
一尊清曉錢行軒又見名流出憲垣南北暫為今度别
巻舒還誦昔人言怒江舟檝經三峽絶塞弓兵控六畨
莫謂相忘天萬里九霄恩露不勝繁
　　　次韻沈廷美尚寳考績還南京
金殿西頭舊奉宸重来何處問歸津尚方玉醑頻沾醉
南國烏紗不耐塵千里盈虧江上月十年離合社中人
初秋傾倒旗亭宴莫問詩神與酒神
客邸相逢語未窮分携俄復笑萍蓬肯因官况侵頭白
且遣離觴拂面紅古寺藤隂堪繫馬水村蘆葉待歸鴻
兩京不逺那傷别幾日鍾山入望中
　　　歸省圖為宋珍監生賦
幾宵客夣繞慈闈仕路将亨喜蹔歸倚杖涕隨青露落
稱觴心共白雲飛何蕃譽重諸生館莱子光添五色衣
忠孝一原君努力他時分寵報春暉
　　　劉振之自求壽詩
嵗嵗佳辰一宴開坐中相壽總詩才因詩記子懸弧日
也約明年載酒來
　　　壽吴門蔣竹居九十進士縣尹昻之父
銀燭東風作上元正看稱壽客盈門朱顔鶴髪真人瑞
繡服烏紗稱主恩令尹才名分甲第此君風節共丘園
佳齡滿百渾閒事膝下重摩幾世孫
　　　孫公子養正求題松贈徴上人南逰
誰分岩下種孤秀出叢林力飽氷霜健根培雨露深坐
憐方外友持結嵗寒心已共論三宿臨風更一吟
　戚里孫養正公子與隆福徴起宗上人交甚稔起宗
　南逰養正求題此以贈顧予已有詩贈之矣然所以
　愛起宗者無已也遂申賦之
　　　和焦孟陽侍講經筵宴退韻
講餘開宴日曈瞳仰荷君王禮意隆法醖似篘金水綠
宫衣遥射玉䦨紅班資間闊親元老門榭追趍屬上公
致主有心才不逮十年陳説負天聰
　　　因講春秋召陵有感再用前韻
斜日難回曙影曈王心消歇霸心隆屈人包匭菁茅問
照眼牲盤㰱血紅萬世綱常尊孔子一時民物賴桓公
東都不是無元宰誰為天王逹四聦
　　　張一之除臨城知縣
百里封疆古縣男喜君才力正相堪紅塵落日淹離醖
黄葉西風促去驂社稷禮成官亦重弦歌聲起化應覃
他時不負承恩處徽國遺書得指南
　　　聞趙孟麟主事移居入城
聞説愛山子移居近入城紅塵遥隔路粉堞正當楹客
刺投應便朝更聴最明來朝先定約携酒慰新盟
　　　題揚州楊成玉太守梅花
紅紫繽紛落暮寒貞姿偏耐雪漫漫廣陵太守能題品
不作瓊花一例看
　　　題四鴿圖
東風開遍薔薇萼禁網稀踈罷繒繳珍禽顔色亦可人
紫䄂雙垂比宫鶴随時飲啄哺兩雛天然母子行相呼
撫景令人發三歎耳畔如聞城上烏(右紫/褐䄂)
海榴花紅揺日光初平石畔薰風凉河西北種不易得
玉羽六月飛吴霜憑誰貌入丹青裏金籠雪衣呼欲起
清時恐有放生人獻壽能令相君喜(右白/河西)
鐵衣玉項雙紅趺入眼精神如燕烏太湖峯下立相倚
徘徊顧影憐芳膚幾色黄花傍幽沼一陣西風動寒篠
傳書能副曲江公何羡當時上林鳥(右皂/套項)
山茶紅香竹青節掩映馴禽羽毛潔馴禽羽毛生絶竒
墨華㸃破雙團雪朔氣吹風肌栗寒雌和雄鳴随所安
羣飛寄語莫驚顧鷹隼寧過花石闌(右白/㸃子)
　　　鄉舉同年會集武學得請字
昔在京闈士名錄亦煥炳僂指十六年散居星耿耿離
合苦不常相顧惜萍梗薄言酒一巵温此舊盟冷武庠
國東隅良會惜幽屏矧當履長節君子受初景居然雜
遝来曽靡費招請乃知同袍人不啻共廬井笑談既欵
浹丰度益修整辴然觥籌交紛彼絲竹騁浮生大塊中
取樂幾俄頃天寒白日速華燭坐堪秉明明尊爼間我
願事箴警學哉加進修仕者效忠鯁務令吾榜人一一
盡苕頴松節堅平生蔗味期晩景犬馬齒最卑竊祿秘
書省悠悠附驥心陽春愧歌郢
　　　先公同年之子二十七人作通家會漫成一律
屈指通家四十年舉盃相屬意茫然一家兄弟非生客
兩世衣冠本夙緣晝短不妨燈繼晷情長那惜酒成川
無前勝會從今日願保家聲作美傳
　　　壽仙圖壽順天馬汝才通判乃兄汝明
祈閶老者推黄髪京兆能官數白眉瑞彩逺随南極現
髙情那愧北山移黄鍾律轉知陽復紫府圖成與壽宜
看取鳳雛昭世澤不妨鳩杖樂期頥
　　　送趙文聲知博興縣
碧雲凉吹滿林臯奉檄東行屬俊髦百里為民常擇尹
一官旌異得均勞河橋秋别猶攀桞縣郭春来莫種桃
齊魯弦歌原接境看君今日試牛刀
　　　錢孝子
至性由来不易論兩畨刲股報親恩驚心苫塊三年闋
入眼羮墻百世存宅里可旌新孝子弓裘何愧舊王孫
此身不盡推仁處更看城東漏澤園
　　　次韻送沈時暘叅議提督福建銀課
上京才喜坐逢君行省那堪手更分粤地山塲今責貢
隱侯家世舊崇文芝書戒曉頒官露桂檝凌秋動水雲
此日牙緋應蹔别漢庭香篆待重薰
　　　送安成劉静洙赴曲江教諭
嶺南佳處曲江頭喜載青氊作官逰孔殿韶音猶仰舜
漢人經學久宗劉壮顔不逐流年改化雨能兼宿瘴収
學半有功須重惜禮闈髙選待春秋
　
　
　
　
　
　篁墩文集巻七十六
欽定四庫全書
　篁墩文集巻七十七　　　明　程敏政　撰
　　詩
　　　菊荘圖為致仕章元益給事賦
秋氣入墟落凉颷振踈林繁華坐銷歇一逕穿籬深籬
東有晩色粲粲千黄金不隨時物變肯受繁霜侵陶令
去已逺寥寥孰知音章君瑣闥彦時名屈當今一朝謝
塵鞅返駕鄞江潯舊社作新主永日消煩襟年来嬰世
患未獲窮幽尋念此松桂友敬使丹青臨遥遥嵗将晏
采采勞歸心黄花故無恙白酒且復斟一酌為子壽再
酌為子吟天意久乃定相期肅纓簮花神永結好冷眼
窺浮沉
　　　送都憲左公廷珍巡撫遼東
關西聲價重提刑又總行䑓出帝庭千里封疆當北鎮
九邉綏服盡東溟皂嚢坐遣烽烟息寳匣長韜劍氣腥
宵旰分憂在今日不須崖下勒新銘
　　　定西侯蒋公筠清軒巻次周草庭都尉韻十絶
髙軒近北城幽逕折三四中有長琅玕知人嵗寒志
臨池寫来禽坐石呼格五森森蒼雪寒九夏失炎午
新開八尺庭逈異五侯宅眼中籜龍孫無不一當百
結客總豪俊詩壇如将壇呼童刻新粉記取最長竿
愛此萬玉林不下篔簹谷時汲井中泉殷勤溉慈竹
裊裊翻翠雲涓涓凈塵思借看來何人苔堦屨痕二
虛心能自保世態非所甘江梅與巖檜交情澹成三
名園盛韋杜紅紫動盈千何似總戎府清風兼渭川
将軍誠好文盛世不忘戰時對抱節君孫吴閱終巻
欲待此君醉竊分鳯尾餘他年殺青手髙節為君書
　　　賀東寧伯焦公得男
珠箔髙懸獸錦紅侯門佳氣喜䓗䓗啼聲試處知英物
骨相生來有祖風開宴競投新玉果傳家先拭舊彤弓
分明世契非生客湯餅還叨入會中
　　　送西隣毛貢士世傑知汲縣
東社西隣嵗幾㬰恩銜初得令君名禁中曉日辭天仗
客棹薰風記水程石表忠魂留孔篆山環遺堞撫殷城
定多治迹如崔瑗看取邦人續政聲
　　　送都水姚懋明主事改任南京儀制
曽向青源識俊髦恩除重下為均勞留都官愛新儀部
驛路人迎舊水曹千里長安随日近萬年鍾阜入雲髙
宦情鄉思誰兼得莫惜離亭盡濁醪
　　　播州程氏世澤堂
聞説家聲自洛中幾年移築向蠶叢短檠不廢箕裘業
一劒長収保障功心吐秀葵知曉日根蟠喬木自春風
等閒慶澤應難盡長共滔滔蜀水東
　　　追思舊逰寄浙江左時翊叅政十絶次草庭都
　　　　尉韻
湖船詩十聨半入煙霞氣我語慚不工居然别涇渭
倚櫂岳墳菴碑本見遺墨萬古擎天功髙峯峙南北
草滿六橋路依稀放鶴人道傍修竹裏時見一枝春
開尊凈慈閣鵝鴨滿湖田對岸雷峯塔亭亭入暮天
三生空有石三竺未成賦徘徊九里間吟情拂高樹
天外一峯逈飛来勢未降冷泉亭上立逸趣洒寒江
石屋龍潜處題名憶長公洞門喧水籥苔逕失西東
一㪺龍井寒未續茶經筆林外忽聞香僧房焙茶日
山形繞廢宫一鳳雲中度下見淛江潮寒聲自朝莫
憶登保叔塔舉酒别諸君兩聴春鴻過相思逐片雲
　　　送馬天禄給事赴雲南僉事
禁鐘曉初歇騎出城東門惜君有遠役相携薦芳尊君
本瑣闥彦忠言動天閽起居今十載廷謝初䝉恩西南
萬餘里滇江浩沄沄軺車足時雨憲節明朝暾丈夫挟
壮氣撫此嵗月奔紅芳漫春色青松自霜根迢遥古南
服慷慨扶風孫行臺知有道後㑹須重論
　　　次司馬通伯侍御留别韻二首
風流儒雅重分司先徳猶傳宋太師學制久非三舍法
教條今過百年期氷霜飽歴承家訓桃李深培答主知
聞説行䑓多暇日餘情還付墨淋漓
相違不覺又經年日月真同蟻磨旋養士定知湖學盛
憂時曽説賈生賢一從憲節分江左幾遣書筒到日邊
大雅寥寥今未作黄鐘應待恊宫縣
　　　飲慶夀寺柬似聦講經
紅塵飛不透踈簾白日行空漸向炎柳絮挟風常滚滚
麥苖經雨倍纎纎上方蹔喜朋簮盍西郭從教酒價添
更愛逺公能入社他時有約問楞嚴
　　　送仰進卿給事僉憲四川
天子念飢嵗方勤西顧憂川陜本相接君子可淹留當
時文石陛往往聞嘉猷况兹行䑓尊恩言若為酬提印
走列府洗寃及遐陬功名當駿發壮氣横髙秋誰云蜀
道難為子歌安流
　　　挽致仕于千户(文逺/之父)
春風吹面雪盈頭已過人間八十秋山戍晝閒惟繫馬
水村天逺獨盟鷗周窮義重焚逋劵知足心長守樂丘
身後有人能接武轅門聲價到皇州
　　　又
每過深巷拜儀刑不覺籃輿幾日停醒眼愛留通夕飲
壮心慵展衛生經别来吟髪添新白望裏家山只舊青
千里生芻嗟莫致一緘哀些涕交零
　　　題傅曰川諭徳蜻蜓便面
五月京華吹旱塵江鄉風物繫情頻滿陂緑水連堤草
雨後蜻蜓不避人
書帶青青草似苔絳騶飛處小蓬萊良工可識詞林客
為作朱衣入眼來
　　　挽西荘畊隠章處士同知廷圭之父
紅雲含日照西荘楚些聲中白髮長杖履忍看桑柘影
衣巾猶帶薜蘿香壽於吕尚非儌福死比黔婁合諡康
經學已聞傳令子功名無愧古循良
　　　分得惠山泉送張公實叅議還浙江
巋然九龍山下有鳴玉聲蒼蘚絡深罅濺濺流石泓逝
人一廻首倒影下空明峯頭陸羽祠俯瞰若有情峯麓
聴松菴織竹存遺鐺我昔停征車憑闌濯塵纓一㪺毛
髪爽再飲肌骨清中􁥀乃伯仲此品寧虛名張公佐淛
省矯矯人中英峻操如隱之氷蘖相崢嶸泉石豈無癖
所羈在王程官舟忽南下尋源重兹行懐古應有作顛
崖念蒼生龍團笑茶譜石鼎憐詩盟
　　　雨後過文會軒
雨後名園我獨来淺紅深綠繞池臺禽聲也樂消煩暑
馬首初看凈宿埃鄰客有期頻折簡主人乘興即銜盃
偶然良㑹須終日一任殘陽下古槐
　　　送黄巖黄汝彞赴休寧訓導
浙東經學推黄氏玉樹臨風見一枝山邑百年弦誦地
自今應喜得良師(君今通政世顯從/子世以宦學聞)
宫牆遥隔練溪灣門對青青玉几山分擁臯比應最樂
書聲時出翠微間(休寧學地幽勝/君至則知之)
孔殿西頭企徳堂兩賢曽此託維桑衣冠俎豆瞻依處
洛學千年未可忘(二程子之先本出休寧/近始立專祠得列祀典)
温公家世不凢才六一清風滿後来知子敎條還易舉
頖宫星斗夜昭回(司馬提學歐陽令君/君往遇當必有合矣)
　　　送宗人徳望進士還徳興
一宗元自相湖分雛鳳新呈五色文家慶暫應紆綵服
橋名先已識青雲氷開水國舟難滯春入郊亭酒易醺
小别重来堪屈指鵷班風節待超羣
　　　送吴容之進士還歙
二月鶯花滿帝城手扳黄栁送君行傳家舊熟麟經筆
中選新題鴈塔名畫舫揺春新旅况綵衣稱夀足親情
還鄉不久應趨召重簉鵷行玉佩聲
　　　送族孫鳯翔還浮梁兼東其兄徐州同守楚英
相違無奈帝城垠撲面流塵似水雲酒興半生過阮籍
鄉情終日仰番君船随賈客行装起曲愛歌童别調聞
路指彭城應問宿雨中新榻許誰分
　　　送李知事還蜀
大夫勛業重先朝合有鵷雛振九霄幾載宦情宣室近
一畨離思蜀山遥歸帆正藉東風馭戀闕長懸北斗杓
簮紱重来知有日不須扳栁向河橋
　通政知事合陽李君天錫今致政都憲先生之子先
　生有迎蹕大功於先朝未食其報而天錫以文才見
　擢供奉南薰殿還鄉待用人尚未滿也惟先少保尚
　書襄毅公於先生為同年予不佞近接天錫始獲通
　家之好因賦此以致區區之意云
　　　蒲窻清隱為蔡徳馨賦
石髪森森照水寒緑雲揺動紫瑛盤歸来不道清如許
疑在君家畫裏看
葉葉都含淡墨痕窻前生意藹然存摩挲九節如堪斸
誤遣山童為洗根
　古人以物之美者為入畫畫之佳者為奪真若蔡君
　養草之癖陶杜二子寫生之功亦可謂兩絶矣
　　　送岳時雍上舍歸河間
與君傾盖會京華兩見春風陌上花折簡故人聊隔巷
攻書兒子亦通家忽傳行李騰歸騎滿罄離觴泛落霞
雲路功名消息近重來雙佩看趍衙
　　　金陵十景分題其二為倪彦達賦
　　　　鍾阜晴雲
秣陵東來神秀鍾一山崛起蟠蒼龍層雲半露白日逈
海濤湧出金芙蓉晴光逺帶建業水王氣上繞軒轅封
江南佳麗此第一乾坤萬古留兹峯少年攬勝今閲畫
眼中紫翠猶重重舊京投散當有日看雲作賦消塵容
　　　　石城霽雪
石頭城上黄雲消石頭城下紛瓊瑶登陴四顧窮逺瞩
長江萬里飛銀潮鴉翻落木隱樓堞虎踞寒山嗟六朝
袁生九京那可作莫愁雙槳誰招邀古来重徳不重險
方今一統歸唐堯豐年幾見飽麰麥太平有象歌漁樵
　　　賞王司言儀賔府千葉緋桃
賞心常在鳯池東一種繁華也自紅細葉巧随金剪落
靚妆勻試玉奩空移根曽見新培上凝睇渾如舊倚風
重凭畫闌驚嵗月不辭觴詠遶芳叢
　　　次周都尉韻寄平江伯
累朝勛業在鐵劵鏤黄金雪㸃憂時鬂丹輸戀闕心早
風吹泗水古月照淮岑何日明堂棟工師問百尋
　　　送潘玉汝進士
岐路花飛酒滿斟送君遥記練江潯賞蓮已恊登科䜟
折桞難勝贈别心晝錦極知官况好宵衣還體聖情深
重來不待賔鴻促擬向鵷行續佩音
　壬寅秋予家居練水之上玉汝與諸友嘗相從講習
　時盆蓮出並蒂一枝予有擬開佳兆待諸公之句又
　明年玉汝舉進士殆詩䜟也今玉汝當公務扵南畿
　有過家之便因賦詩以贈且道舊事以見出處之不
　偶云
　　　周徳章駙馬府賞海棠
㝠㝠花霧擁廻廊冉冉猩紅隔畫牆按譜更誰争有韻
失評空自説無香莫燒銀燭驚春夣好障丹紗護曉妆
仙種北来初識面臨風拚醉九霞觴
　　　國子祭酒古亷先生李忠文公哀輓
文皇中興初吉士誰第一侃侃忠文公抱此金玉質官
銜應列宿講讀近清蹕平生媿媕婀不復計行尼西曹
曽幾時入秉太史筆仁考適更化四海期紹述仰兹堯
舜主或恐有遺失伏闕陳忠言激烈動霜日不懼犯旒
扆誠願甘斧鑕峩冠者何人却走仍汗栗繼聖數矜容
恩澤亦洋溢經幃資輔導詞苑樂閒逸荏苒雙鬢班老
大更嵗律巖巖大司成寵命一朝出諸生得耆俊奮志
起經術云誰干政機所欲在私暱古亷匪今士危䜛勢
相嫉青衿争代死白日可屈膝過眼風濤平砥柱髙崒
嵂乞身一再䟽興與歸鳥疾故廬西江滸安坐理參术
天胡産若人不遣位丞弼一宵星堕瓦徒興哲人恤恭
惟忠節祠冠佩凢六七公来居其間屈指難甲乙嵗時
薦蘋藻生氣儼在室遥遥東陽峯水上深更宻仁者多
後賢兹事可前必宿草春菲菲宰木秋瑟瑟中有䘏典
碑千載騰茂實
　　　樊駙馬大振受詔典禁旅宿衛
喜承恩領殿前軍玉立長身逈出羣紀勝有時傳白雪
奉宸終日侍紅雲金符舊勒蛟螭篆寳劒新装錦繡文
講幄故人先定約宫壺春露待同醺
　　　和副詹楊先生府中齋宿憶弟六言八句詩韻
　　　　二首
官舎平臨御水龍樓逺見飛簷坐想先生泚筆静呼童
子鈎簾顔氏心齋已久杜陵詩律方嚴陽春欲和未得
斜日猶懸塔尖
青坊齋宿幾度十年斗杓轉東池草夣回惻惻泥緘詩
寄重重𤣥經喜得時聴姜被何須夜同真似兼葭玉樹
不慙瓦缶黄鍾
　　　次韻題孔融伯隱君畫菜
忽忽青滿眼開巻足相慰墨田紛雨甲筆縷粲星緯因
之念老圃聖訓有攸畏蔬食而飲水正欲葆真氣緬懐
古壇杏裊裊緑隂芾當時曲肱眠至樂本無既栖栖陳
蔡戹誰復辨良貴頼此簞瓢人不擇藜糝味美哉厭道
腴聊爾滌塵胃豈無食肉者澌㓕幾名諱亦有事魔語
千載唾餘誹吾誰堪適從壁立樹嚴毅恒思召園子連
茹㧞其彚豆間齋祭心曽靡間珍費而况申申容對越
凛如愾虞庠獻春丁祀典詎無謂奉爼欲升堂前期悵
猶未
　　　楊叔瓛地官輓歌六章
卓筆峯髙半入雲秀鍾人物逈超羣山川一日收靈氣
留得揚雄死後文(右文/崖)
寂寂茅堂晝掩闗瀼西風物稱投閒當時岸幘黄花裏
應讀移文笑北山(右西野/草堂)
門前喬木翠生烟一姓同居幾百年聞説省郎無恙日
紫荆花下酒如泉(右同/居里)
白石青松路不迷隱君墳上路萋萋當時苫塊藏身處
猶説慈烏遶樹啼(右廬/墓處)
一泓挑出淺沙間照影如分鏡裏顔知是吟魂長不散
月明来此弄潺湲(右惺/惺泉)
樂丘遥枕暮雲寒一日全歸事最難贏得墓前新石在
銘文留與後人看(右樂/丘)
　　　送栁副憲提督松潘兵備便道過家省母
憲節西行重外臺秋曺人説舊多才暫同一将論兵坐
想見諸畨接詔来幕府近山飛暑雹樓船入峡殷晴雷
壮逰正出巴陵道贏得髙堂舉壽盃
　　　贈王真人次倪舜咨學士韻
鳬舄仙人豈愛官帝教持節領黄冠眼看紅紫随春麗
手裹瑯玕作夏寒寳匣劒光晨耀雪玉爐符火夜飛丹
蓬萊往往傳書劄幾日清霄見鶴還
　　　寄夀閔口畢處士(子文中/邑庠生)
曽向沙村識隱君髙堂吟榻許平分開尊夜向溪頭雨
随歩春看石上雲南極又開新壽筭北山誰勒舊移文
名門早晩騰孤鳳五色文章定出羣
　　　送陳訓術還順徳
秋風吹水碧潺潺短檝輕㠶去意閒萬里客行仍過嶺
一官廷引幸随班心常遶闕遥瞻斗仕不離鄉飽看山
蓂莢再更椰酒熟縣人傾倒候君還
　　　和嚴大用尚寳歸省詩韻
老木清溪舊業存天涯相望幾寒温南歸蹔奉三牲養
北拱難忘一飲恩馬首遡風登驛路鵲聲傳喜到家門
行邊已報春光動入眼桃花遠近村
椿翁同行幾人存蓮社詩盟可重温儤直久勞千里夢
歸寧新沐凢重恩逰塵不染金陵道佳氣長浮白下門
知有鳳池髙詠在不須重數莫愁村
　　　周草庭都尉李西涯學士兩嵗復命同日有詩
　　　　次韻
曉殿金門啓春城玉漏終才華驚二妙喜色上重瞳分
署齋心久連年入對同欲從歌盛事迂拙愧唐風
　　　齋所謝定西侯惠巴茶
元戎齋祓近青坊分得新茶帶酪香雪乳味調金鼎厚
松濤聲瀉玉壺長甘於馬湩疑通譜清讓龍團别製方
吟吻渴消春晝永愧無裁答付奚嚢
　　　送顧謙還臨淮
翩翩顧公子天性酷嗜書不作紈綺態被服若老儒平
時數過我芸香襲襟裾一朝戒行李迢遞随征車云赴
秋試期蹔返臨淮居由来君子心自與列士殊從師讀
周易日月成居諸紛紛百家語渉獵乃其餘有才不自
露所得寧錙銖想見南畿秀巋然得明珠誰能潄藝芳
而復味道腴夙志倘無爽一薦誠區區春風載酒出相
送官道隅長歌丹桂篇送子青雲衢
　　　冶城篇一首送袁錬師道欽還住南京朝天宫
吴王鑄劒處榛莽無餘城福地豈終閟重開似蓬瀛琳
宫起璇榜掩映千花明肅肅演朝儀冠裳集羣英欣欣
祝聖釐香芾下紫清神仙足官府王者宜幽貞邇来領
祠禄有美蘭厓生昻藏好丰采瀟洒不世情薰風送歸
帆壮子一日行頗聞廢亭側卞廟猶崢嶸凄凉六朝事
激烈千古名巍巍石城外㶁㶁青溪聲舊京多㪚局何
當濯塵纓相携此弔古擊節歌時平
　　　送汪侍御文粲出判䕫州
　　侍御汪君文粲出判䕫州以陞授出命此仁聖之
　　恩也予於文粲生同鄉學同志道同年故不以唁
　　而以賀古之士所當為寧止於此文粲勉之
西望䕫州萬里程一尊相送壮君行封章舊獻丹心吐
憂國新添白髪明去觸薊門炎暑熾到經巫峡怒濤平
除書特下恩如海不遣賢臣挂謫名
　　　贈雲中張守
左竹恩榮久見分中州人物重相聞弦歌夜課黌宫士
餉饋秋供紫塞軍公暇擬紆防冦䇿興来時草勸農文
他年屈指雲中守卓異功名定數君
　　　送光州熊騰霄侍御赴山西副使
近来除命似君稀新帶横金豸作衣久矣十年書嵗課
壮哉千里怯霜威中州善類知難得西土流亡喜漸歸
相送出城應駐馬祖筵春日正花飛
　　　題四景畫
一夜春溪新雨足曉耕已遍前川曲烏犍少脱半犂閒
鳥外茸茸草根緑坐愛一株沙栁隂展巻疑聞梁父吟
布衣未接隆中聘誰識當年開濟心(右諸葛/春耕)
夏木隂隂波𣺌𣺌風外羣飛見沙鳥臨淵不為釣絲輕
黄梅雨過溪魚少石上苔花青更繁瓦罇獨酌消塵煩
可能著就𤣥真子亦有丹書三兩言(右𤣥真/夏釣)
西風蕭蕭振黄葉何處平原初罷獵㑹稽山下負薪人
倚樹掀髯亦豪侠一朝印綬懸其身白日照耀新朱輪
誰知擔上芸香冊只博人驚車馬塵(右買臣/秋樵)
天山雪花大如席瀚海東頭絶人跡羣羊散落沙磧間
囓盡寒氊嵗云夕塞垣孤月十九冬手持旄節歸漢封
不知麟閣丹青手曽寫當時憔悴容(右蘇武/冬牧)
　　　題薛九蟾仙
雲冠琢玉紫霞衫仙籍依稀見署銜松下月明時顧影
寸心知不到塵凢
　　　和鏡川學士東閣靜坐之什
閤門交處逈分途十二朱廊白石趺坐借病身雙足斂
稿繙經學寸心孤雅音不數巴人倡拙手空慙晉帖模
儤直有期陪笑語桞梢春色半昭蘇
　　　華處士哀輓
錫山華名宗系出齊孝子居今八百年代代享蕃祉雲
礽森玉立有美時葺翁三郎如鼎足挺挺多父風就中
承事君人物更娟好起家方有聞捐館一何蚤平生幹
蠱意永夕吾伊聲里人感利濟塾師驚老成朅来丁嵗
荒大發囷中米詔與冠服榮身抗令丞禮君心非樂此
所樂在書巢史評著北宋遺稿存東郊臨風嗟若人曽
不躋下夀所期到松筠何意等蒲栁雖遺白頭父賸有
青年孫勉哉光世譜坐待髙君門矗矗延祥山山前下
新兆中刻太史銘何如蔡邕表
　
　
　
　
　
　
　
　
　
　
　
　
　
　
　篁墩文集巻七十七
欽定四庫全書
　篁墩文集巻七十八　　　明　程敏政　撰
　　詩
　　　趨闕承恩圖為錦衣魯百户題
新從飛将破臯蘭喜拜金吾近侍官白馬遡風過御苑
錦衣流彩動長安三秋絶塞烟塵净一日中天雨露寛
撫景為君期逺大舊圖麟閣炳如丹
　　　起亭圖為顧謙作
芸香吹滿讀書亭不為時名困一經亭下種松今幾載
長梢将見拂雲青
　　　郊壇陪祀夜宿神樂觀聞都尉草庭受命留守
　　　　承天門賦此奉寄
聖主南郊奉大禋宫門留鑰付親臣龍池漏㸃沿城報
虎衛軍容夹路陳令肅自應閑将畧才髙誰足重儒紳
齋居一宿停雲意坐對東風月向晨
　　　題吴原博諭徳醫俗亭
我家篁墩上絶類篔簹谷長憐此君凈不解砭予俗吴
君結亭子瀟洒延衆緑清吟答天籟塵鞅謝煩逐分明
食肉相兼此林下福齋居開墨本已覺幽韻足君才何
可當風采如植玉擬試國醫手坐遣元氣復江南𣺌煙
雨因之動遐矚汗青我終慙筍譜或能續
　　　並蒂蓮和青谿學士韻四首
當時仙種出吴宫羅綺香生水殿風何似一尊文會樂
坐令千古俗緣空不須紈扇遮紅頰擬剪緋羅掛碧筒
勝賞此回應第一幾家殘緑漫叢叢
疑是雙娥下渚宫凌波微動一簾風霞翻疊縠湘裙重
月射連珠漢佩空樂隊臨池催羯鼓酒籌當席轉牙筒
竒觀欲藉丹青手貌取東軒錦繡叢
秋浦新聲欲換宫採菱歌徹藕花風小池漫擬江南樂
絶品能令冀北空娱賞酒憑螺當爵催妆詩遣鶴輸筒
主人蓮社真開約車馬屯門定幾叢
彷彿移根自蕊宫正宜吟賞對西風却憐多病身難出
未覺諸君酒易空詩愧才情翻蜀綺瘦餘肌骨等湘筒
明年倘帶看花福自挈壺觴坐繞叢
　　　壽山陽沈廷獻處士八十
豆醅香裏洞仙謳春滿酡容雪滿頭淮上幾人同擊壤
海東今日又添籌家鄰節孝瞻徐子世業文章重隱侯
漫道慶源開八袠大椿曽擬八千秋
　　　小飲于喬諭徳家與曰川聨句
退直思乘半日閒(程/)偶因髙會誤躋攀(傳/)蘇家斗酒真
需客(謝/)謝氏諸郎更解顔(程/)一醉隔宵非有約(傅/)十年
鳴玉幸聨班(謝/)相逢莫便騰歸騎(程/)此意更深且未慳
(傅/)
西城邂逅一尊同(傅/)主客相忘有古風(程/)春滿户庭宫
栁近(謝/)風清苑路市塵空(傅/)醉呼席上燒紅燭(程/)坐待
牆頭過碧筒(謝/)為語詩奚莫相笑(傅/)漏聲初殺禁垣東
(程/)
候客兒童預掃門(謝/)登堂忽已具盤飱(傅/)一時談笑風
生麈(程/)竟日淹留月到軒(謝/)行止百年真有數(傳/)醉醒
吾輩可無論(程/)海天回首輕隂散(謝/)猶有髙情在掖垣
(傳/)
　　　壽襄城侯李公
綺席紛紛集玳簮中秋華旦喜重臨朱顔早帶封侯骨
素履長懸體國心閫外舊勞書太史郢中新曲奏佳音
相期不用金丹訣仙李根培雨露深
　　　以雲裏帝城雙鳳闕雨中春樹萬人家為韻集
　　　　古十四絶為户部白玢郎中題畫
落花飛絮正紛紛(鄭谷/)半入江風半入雲(杜子/美)最是一
年春好處(韓退/之)碧山如畫又逢君(楊巨/源)
清溪一道穿桃李(王維/)汀畔數鷗閒不起(蘇廣/文)日暮汀
洲一望時(冦平/仲)城外青山如屋裏(王維/)
臨穎美人在白帝(杜子/美)日暮千峯轉迢遞(李郢/)淡妆濃
抹總相宜(蘇子/瞻)彩毫應染爐烟細(楊巨/源)
偶逢樵者問山名(李端/)天外三峯削不成(崔顥/)日暮長
堤更回首(許渾/)淡煙踈雨過髙城(杜子/美)
瓦溝銀竹曙翻江(馬祖/常)浩唱庭花倒玉缸(劉貢/父)山圍四
座畫圖出(黄山/谷)時有白鶴飛来雙(歐陽/公)
日色纔臨仙掌動(王維/)王城曉日窺丹鳳(杜子/美)笑問客
從何處来(賀知/章)詞人解撰河清頌(杜子/美)
一年最好是三月(韓渥/)扁舟繫岸依林樾(蘇養/直)百花原
頭望京師(王少/伯)青龍夭矯盤雙闕(韋荘/)
終日慽慽思羈旅(杜子/美)曉來時有流鶯語(張泌/)馬上誰
家白面郎(杜子/美)沾衣欲濕杏花雨(僧日/南)
馬足車塵到處通(薛逢/)等閒桃李即争紅(陸龜/蒙)花時未
免人来往(許渾/)多少樓臺烟雨中(杜牧/)
緑楊紅杏滿城春(楊巨/源)水面魚遊不避人(王建/)何處貌
将歸畫府(譚用/之)濕雲如夣水如塵(崔魯/)
遥看一處攅雲樹(王維/)蜂蝶飛来過牆去(王駕/)垂鞍不
鞚馬行遲(李從/一)莫是長安行樂處(李頎/)
春花不愁不爛漫(杜子/美)早晩煙村碧江畔(譚用/之)山水之
圖張賣時(杜子/美)家無甔石輸百萬(同上/)
家住紅蕖曲水濵(李義/山)天晴宫桞暗長春(杜牧/之)溪邊物
色宜圖畫(張泌/)須就桃源問主人(宋邕/)
酒幔髙樓一百家(王建/)春城無處不飛花(韓翊/)孤舟明
日毘陵道(皇甫/冉)且盡芳尊戀物華(杜子/美)
　　　次韻賀李若虛憲副得男
每見杭人問再三行臺秋日可生男椷題麟紱俄傳喜
慶乏犀錢却負慙從昔有聞仙李在繼今相属海榴堪
知君苦瘦常慳飲不道春来不盡酣
　　　南京户部尚書三山黄公哀輓
幸承恩渥許還山便遣悲聲徹帝闗六袠光隂銷鶴筭
四朝勛業重鵷班歸装只有圖書刻遺像空留劒佩顔
名與慶源應不竭七閩流水共潺潺
　　　送王公濟進士知丹徒縣
今年閏月秋聲早雨後凉風葉堪掃知君夙戒有行期
疋馬曉出東門道憶當與君識面時總角相看最相好
侍親同向錦官城壮志不畏連雲堡官舍比隣雞犬通
那似尋常覔梨棗陽春白雪漫賡酬黄巻青燈共探討
天涯回首各西東轆轆紅塵走蓬葆蹇予待詔金馬門
𤣥髪蕭然半将縞别君已經三十年忍不相逢一傾倒
喜君擢第千人中玉笋聨班幾才藻新陞忽綰丹徒章
白日恩光照晴昊人生離合苦難常屑屑何須掛懐抱
佳勝東南古潤州未説丹崖與瑶島虹月猶窺二米家
江山不共坡仙老行哉肯負平生心坐見居民樂魚稻
政成應遣簿書閒詩畫寧論武昌稿我病安能餞一盃
離愁欲絆離亭草重来有約峩廌冠不待平時考功考
　　　送槐塘族孫濬之上舍南歸
今年喜子升辟廱一身逺逐南歸鴻堂上雙親壽且樂
正當月滿三秋中明年月色亦如此秋試文章勉吾子
槐塘相國世有人一經相傳取青紫丹桂花開金粟香
玉兎藥搗長生方髙歌明日送子去多辦沙溪秋露觴
　　　故侍御安城鍾公哀輓
烏府初持憲彤庭首抗章重淵思取日三伏遽飛霜結
舌人何擠捐軀獨可傷憑誰司國是空自沮臺綱北極
樞旋正前星色再揚褒忠光隧室誅佞榜朝堂未覺英
魂散偏憐慶澤長宸衷矜寡婦恩典及諸郎愧我生雖
後書公傳最詳正觀毛髪聳昌誦齒牙香漫爾編芸帙
無由奠桂漿青松碑石古白草墓臺荒肖像千金在懐
人一鑑亡感時歌楚些清淚欲浪浪
　　　病中齋居兼謝西涯學士見過
倚榻蕭然不出門坐聴宫漏幾黄昏暑留巾襪齋心慣
病却茶𤓰藥禁存竹簡有情時共閲楸枰無偶但空捫
故人秉燭能相訪踏破閒階碧蘚痕
　　　次韻原愽諭徳
抱病經旬未入朝齋居秋思轉寥寥坐憐白日繩難擊
起望青山手可招夢繞川原疑脱騎瘦便風露愛聞蜩
詩壇故事誰先續倚席長慙郢上謠
　　　楊中書應寧行巻(應寜祖居滇南其父徙居/巴陵應寧又卜築京口)
十年供奉住京華幾處丘園入望賖夢遶啼䳌過六詔
心随征鴈落三巴卜居早續并州句歸路爭迎漢使槎
珍重板輿行處樂太平何地不宜家
　　　題冀郎中墨牡丹
嫣然只是洛陽春水墨丹青總幻身花若有情應解笑
品題空自出詩人
　　　瓊林侍宴次定西侯韻二首
臚唱三終扇影分口承天語下紅雲綵旗絢日春城見
玉漏含風午閣聞一代衣冠沾鎬宴九天星斗煥奎文
東風拂面恩如海不待宫壺已就醺
南宫春宴一番新首席還當柱國人蓮社賦詩曽倚馬
桞營傳檄舊分麟三公錫寵聨黄閣多士随班謝紫宸
共説得賢今最盛詞章千古陋隋陳
　　　王司言儀賔園亭夜酌與李世賢學士李符卿
　　　　士欽聨句二首
一天凉雨及時来(傑/)花有紅香菜有臺亭上正堪尋舊
約(程/)簷前無復見飛埃當空霽月光逾燭(傑/)貼水新荷
淺勝盃從此不勞遊别圃(璋/)主人家世長三槐(傑/)
主家亭館隔紅塵(傑/)秉燭傳觴更可人(程/)花影參差搖
綺席(璋/)漏聲迢遞下嚴宸(程/)庭涵秋意虫初響(傑/)座挹
寒光兎欲馴(程/)後㑹有期寧待約(璋/)乘閒来處即佳辰
(程/)
　　　溪西竹屋巻為陳千户賦
看竹何時徑出城溪西亭上濯塵纓青山入座真成畫
白鳥迎人似結盟風外懶便紗帽側雨前凉愛葛衣輕
頗聞地主能延客飲力何如阮歩兵
　　　奉寄宫保大司徒余公時總督北征
授鉞頻年向北陲又看殊錫下彤墀詔書疾置飛黄馬
喜色遙占太白旗寰海羣黎應徧徳尚方新爵待班師
有臣文武天王聖聴奏周宣六月詩
　　　木假山與李符卿士欽聨句二首
小朶飛来逺逼真(李/)水漂沙嚙幾經春烟鬟拂樹隂長
合(程/)土骨粘苔緑未勻醉客彎弓疑伏虎(李/)畫工揮策
恐生麟江南何限雲根在(程/)贏得詩人入夣頻(李/)
鬼斧何年砥柱存(程/)嶄然頭角手驚捫雨来逈帶烟嵐
色(李/)日落常涵紫翠痕眼底一拳分太華(程/)掌中三股
劈崑崙飲餘不作平原癖(李/)咫尺仙槎認海門(程/)
　　　陳髙士林亭和韻二首
每恨家居九陌東朝衫無地引清風關心漏待三更月
障眼塵飛一丈紅勝境忽疑仙島近好懷先遣俗緣空
彈碁㵸茗兼題句不覺西亭日過中
偶過琳館繫情頻似結烟霞未了因塵世苦難逢笑口
仙家誰可著吟身緑隂匝地全消暑紅藥翻階已後春
載酒重来先訂約歌童還解識詞人
　　　松月圖為陳髙士題
緑釵揺影見分毫露下空庭月正髙禮罷夜壇頻側耳
一天凉籟洒秋濤
　　　遊王司言國賔郊園
風逗黄雲漲麥川井分新緑繞𤓰田童穿牆缺携壺到
客趂堂虛借榻眠樂憇午隂憐困馬預傳秋律愛鳴蟬
城樓咫尺忘歸晩多少詩情落照邊
　　　予馬與司言之馬既脱羈靮遂相情好於緑隂
　　　　青草間有感而作
緑桞郊園百畝長兩駒初脫紫逰韁翻身顧影交相惜
駢耳嘶風喜欲狂渾似弟兄聨伯仲不須牝牡辨驪黄
何人駑驥能相挈為寫薰風苜蓿塲
　　　避暑李符臺宅
擬逃炎暑向誰家鬱鬱槐隂舊相衙厭客任人譏褦襶
借眠容我鬢鬖髿江南水竹空勞夣天上星河欲泛槎
可是春盃氷盌客也期来此共茶𤓰
　　　司言儀賔邀賞蓮不赴
正坐郊遊困宿酲更申花約了餘情病軀不帶看花分
聊助澆花酒一􁂭
雨餘凉思繞芳叢行令還應折翠筒勝賞未容多客預
一枝原號状元紅(聞張啓昭諭徳/在生故及之)
　　　送沈良臣知歸徳
雙旌搖拂薊門秋已覺先聲滿宗州甲榜自稱前進士
專城人羡古諸侯金鳬香㵼離筵酒彩鷁光生客路舟
入境為君先送喜如雲嘉榖徧田疇
　　　立秋前二日逰溪西竹屋馬上次同遊者韻
溪上林亭待客逰茶𤓰今日定淹留馬驚小雨還成霽
蟬咽薰風已報秋沙路散行迷逺近水禽貪浴自沉浮
望中早覺西山好十里嵐光翠欲流
久約溪西看竹来雨中騎馬到池臺鷗邊水濯塵光去
鳥外天随眼界回逃暑静便沙岸栁借眼慵掃石林苔
病身欵客仍供酒轉覺陳遵是俊才
　　　送太學生殷質南還
殷家少子真白眉業精小戴無荒嬉㝷師過淛不憚逺
角藝南京常數竒成均正值収材日羡子束書偕計入
司成教法嚴如霜六館鴈行分甲乙暑雨吹風塵不飛
諸生有恩容暫歸離亭一尊桞隂重挿河雙槳浪痕肥
君家兄弟子出色好取明經發先徳㨗報他時會有期
坊表巍巍碧山側
　　　飲靈藏寺
七姊妹花開已空繞䦨猶幸有葵紅坐中便起烟霞癖
門外那知市井通深院影囬三殿日小亭凉入四窻風
一尊蓮社新開約莫厭頻来問逺公
　　　又次壁上舊韻
不知支遁在東林咫尺園亭負賞心上界雨餘花似錦
南来舟澁酒如金人從廬阜開新社詩與唐風續正音
自愧濯纓無處所靈源何日許相尋
　　　飲司言儀賔園亭限韻
雅意寧須錦歩圍亂荷如草縁菲菲花前喜聴江南弄
醉後須拚月下歸縱步繞叢嫌竹粉露眠當逕借苔衣
誰行酒令嚴如許交錯觥籌總不違
　　　和石城學士韻送餘姚賈尹宗錫南還
城東開宴送離人笑語風生滿座春賈父政聲今卓異
右軍詞翰幾清真倡酬句與花争發去住情随酒共親
召命有期登憲府姓名先已達嚴宸
　　　盛子昭小景
風起長松鶴未還兩翁身似水雲閒一襟古意無因瀉
童子携琴正過山
　　　司言儀賔府賞蓮二首
欲洗新妆渴有餘偶然凉雨落階除圓盤走玉青無頼
疊瓣凝香畫不如詞客擬将筩注酒主人何羡井投車
炎光一掃都成趣細拂苔牆盡意書
亭亭玉立晩風餘萬種塵縁已盡除錦向天孫分大巧
色從魔女悟真如病身為爾新開飲賞約慿誰更下車
競與花神留好句手扳荷葉任情書
　　　題陳邦濟小景
鳥外連峯認蜀鄉鷗邊新水似清湘山行尚絜圖書譜
野坐渾勝吏隠堂随地塵埃慙馬癖及時紅紫笑蜂狂
燕酤不説郫筒飲何日相期為洗觴
　
　
　
　
　
　
　
　
　
　
　
　
　
　
　篁墩文集巻七十八
欽定四庫全書
　篁墩文集巻七十九　　　明　程敏政　撰
　　詩
　　　成化丙午秋七月受命主考南畿秋試辭朝日
　　　　贈同事汪庶子伯諧二首
御墨傳名下九霄校文何意及宫僚緘誠禮幣雲霞爛
賜别恩壺雨露饒千里長江看逕渡一秋殘暑會全消
網羅願得岐山鳳噦噦和聲恊舜韶
玉署青坊二十春聨鑣同巷最情親登名夙已推先進
論秀那堪逐後塵鎬邑士風天下盛秣陵秋色望中新
相期不負公家託共誓丹心拱北辰
　　　離京後不暇作詩自儀真遇風渡江至龍潭驛
　　　　與伯諧夜酌志喜一首
畫舫長牽日夜行好風天借一帆輕濤聲北擁迎鑾鎮
山勢東蟠建業城澤國魚龍争起舞水村雞犬誤相驚
清尊紅燭論心地記取江南第一程
　　　鹿鳴宴(是夜大雷雨/掲曉大晴)
華宴𢎞開署鹿鳴英才羣起快鵬程百年山水原鍾秀
一夜風雷忽放晴琢玉喜看聲中律遺珠留取價連城
踈慵敢負知人鑒北望紅雲祝聖明
　　　謁孝陵恭賦
蟠龍山上柏層層寝殿巍然紫氣騰神武尚占霜令肅
睿容如見日華升萬年成法尊周典一代興王祖舜陵
聖徳有碑髙百尺虹光終夕照崚嶒
　　　𤣥武湖
梁陳遺蹟久消磨分𣲖都成太液波此日承平人更樂
夕陽洲上采菱歌
　　　天界寺留别六部諸公
名山曾是泐公房吟榻依然草逕荒行客欲来詢舊事
髙軒方此薦離觴秋光併與詩情薄斜日能牽别意長
迤邐醉歸松下路隔林金粟有餘香
　　　永寧寺留别隆平侯諸公
公事初餘半日閒故人相約扣禪闗萬松擁霧都環寺
一塔凌空正對山尊酒蹔陶塵外樂嵗華頻攬鏡中顔
匆匆不盡平生意畫舫西風又北還
　　　過王尚文給事
短橋流水過門前老木垂楊夾路邊兩耳清風生竹逕
一腔生意舊𤓰田浮雲久不闗塵慮白日偏能了醉眠
南國太平容散吏詩盟来結定何年
　　　雨花臺與汪庶子平江伯司馬侍御聨句
肩輿直上妙髙臺(司馬/)極目秋空亦壮哉(程/)山勢重重
雲裏出(陳/)江流滚滚霧中来(程/)興王一代誇形勝(汪/)霈
澤千年被草菜(司馬/)登覧平生最竒絶不辭傾倒菊花
杯(程/)
　　　靈谷寺與汪庶子平江伯司馬侍御王給事嚴
　　　　正學聨句
翠蓋亭亭立萬松(汪/)寳坊遥倚白雲峯(程/)元戎肯結新
詩社(司馬/)詞客能談舊講宗(陳/)分供泉香思瀹茗(程/)隔
林風定忽聞鍾(司馬/)勝逰總是文章彦(王/)千古蘭亭可
繼蹤(嚴/)
靈谷依然古跡存(汪/)松間同踏舊苔痕(程/)幾灣碧水分
圍寺(王/)一路青山直到門(司馬/)踈栁軃隂連下界(王/)輕
雲将雨過前村(陳/)眼中風景真如畫(嚴/)吟賞何妨到日
昏(汪/)
鍾阜東来一逕深(程/)偶因名勝訪祇林(司馬/)鳥銜桂子
僧前落(王/)簾捲山光户外侵(陳/)萬里長江供逺望(嚴/)六
朝遺跡助豪吟(汪/)重來更有他年約(程/)肯為塵緣負賞
心(司馬/)
冠盖聨翩勝地来(司馬/)登髙便覺好懐開(王/)金陵王氣
傳千古(陳/)玉署文光燭上台(嚴/)祖餞莫辭今日醉(汪/)使
槎将及晩秋回(程/)人生會晤渾無幾(王/)一任昏鐘落日
催(陳/)
髙秋時節快登臨(王/)雲外僧房竹院深(陳/)一啜清茶忘
世味(嚴/)偶聴多貝了禪心(汪/)小童解作天魔舞(程/)佳客
能成白雪吟(司馬/)樂事正逢休暇日(王/)玉壺莫放酒停
斟(嚴/)
勝日來逰到上方(陳/)松隂深處石泉香(嚴/)穿林喜有雙
僧引(汪/)把菊寧無一醉償(程/)秋景恰和詩興好(司馬/)宦
心那似野情長(王/)髙歌縱飲忘歸路(陳/)回首青山又夕
陽(嚴/)
王氣騰空近祖陵(嚴/)梵宫深䕶白雲層(汪/)青山入坐嵐
光重(程/)翠柏當軒爽思凝(司馬/)下界塵氛渾不到(王/)上
方樓閣記曾登(陳/)醉来擬刻杯間竹(程/)欲寫新詩恐未
能(汪/)
　　　八功徳水
石罅透出垣分流曲似蚖風文行翠縠雲影動朱旛香
欲傳僧供清能滌世煩誌公如可起一笑問靈源
　　　登報恩寺塔
寳坊南近雨花臺入眼丹青面面開清夜香燈千印度
紅雲宫闕兩蓬莱逰人漸及登髙節倚馬慙非作賦才
斜日長干重回首横江一鶚正飛来
　　　鷄鳴山上小酌與汪庶子于京兆聨句
髙臺同上躡天風(于/)望入蒼茫眼界空(汪/)象緯分明星
闕近(程/)河山環繞帝都雄(汪/)日斜江口潮初白(程/)露冷
林梢葉漸紅(于/)王事有期鄉夣杳(程/)一尊相屬思無窮
(于/)
　　　功臣廟下作
鷄鳴山側英雄坊朱門半掩青松長功臣廟食自洪武
下車進謁開中堂元勲佐命推六王儼然並坐徐與常
左李右鄧沐㝡少霜髯獨見東甌湯秉圭服冕垂衣裳
異姓聨翩如鴈行公侯十六分兩傍金貂玉帶相輝光
瓣香一炷三嘆息却走苔堦觀畫廊朅從真主興濠梁
材傑奮起驂龍翔長江飛渡入建康血戰往往皆鷹揚
當時陳虜號最強屢仗左纛乘飛艎諸軍一衂番水陽
不日䧏旗来武昌神威自此若破竹僣竊次第歸天亡
按圖未取東海方下令先縛鹽城張逺清閩廣服蠻徼
繼下滇蜀連氐羌東南畧遣瘡痏息健兒不敢窺牧場
臨江發兵二十萬如以虓虎駈羣羊沛然時雨仰星旅
撫綏六幕寧八荒乾坤一統成帝郷九州入貢紛梯航
文孫繼承萬億載諸将之功何可忘禮官四時奉蒸嘗
令典與國同無疆錫封賜履遥相望山河帶礪分天章
至今一二傳世芳餘者中㣲殊可傷安得司勲徹聖聴
兩漢故實芸編香摩挲丹青落日黄一時際遇思明良
陸機有頌愧莫續風雲颯爽天茫茫
　　　梁處士
　　成化丙午予奉命考南畿鄉試教諭閩人梁璋實
　　来同考事竣出其大父處士墓表相示因賦此詩
　　續哀輓冊後且以見其家學之有自云
梁鴻清譽重閩川塊坐青山是幾年惠澤有功存里閈
勝逰無跡到林泉寫真想見松雲影哀些猶聞薤露篇
喜得賢孫方繼美青氊無愧一經傳
　　　題汪廷器氷雪盟巻
徂徕公渭川子孤射仙人相鼎峙平生不啻刎頸交冷
面鐵心無彼此天寒地折萬木僵滿眼氷雪人走蔵三
君獨不改顔色特立乾坤如鴈行牡丹芍藥誰主張敢
作花相稱花王毅哉三君𣺌何許倐見精神照溪渚虛
堂白日光射人六月蕭然不知暑雲湖陶生欲學文湖
州勾勒寫此瀟湘秋向聞去作海東客更遣虬枝動池
墨興来忽憶太守梅花孫胸中春意萬斛不可論水香
月影久蕪沒髙足却在雷溪村越國聞孫諳畫訣一見
丹青識優劣紅緑紛紛不直錢重是三圖比三絶老我
北行方治装披圖為了半日忙嵗寒有盟誰可續酒酣
擊節歌聲長
　　　九月八日枕上聞秋風大作有感
鮮颷中夜起簌簌鳴髙林虛堂耿不寐斗寒入重衾南
来今幾時北去當秋深關河本迢遞嵗月仍侵尋幸此
公事竣一舸臨江潯松楸鬰何許𣺌在青山岑簡書嚴
有期悵望空沾襟依稀故園夣揺落西風吟歸鴻正南
翔登髙一何心行李戒明發逈覺霜毛侵
　　　石城門外有巨石臨水如伏虎疑即所謂石城
　　　　虎踞者
巨石臨江滸天教守帝闗聲疑風樹吼色藉雨苔班駮
馬空回首妖狐敢抗顔從来形勝地千古配鍾山
　　　觀音山
恠石顛厓虎豹蹲岡風長挟怒濤奔女墻表裏環天府
佛閣東西據海門景勝我無三謝句時平誰記六朝村
官舟落日頻回首帝業巍巍萬古存
　　　渡江至儀真是日㣲風不興江水如鏡與伯諧
　　　　伯常緩酌㣲吟不覺至暮(時伯常以/服闋上京)
彩舟揺下石城灣風定潮平客意閒鳴櫓不驚沙上鳥
推窻如看鏡中山一天秋色供詩料五斗春風入壮顔
津吏又迎江北路漢槎新自秣陵還
　　　和于府尹景瞻逰金山寺詩八首
　　　　逰金山寺一首
隔岸鐘聲忽報晴海霞紅拂鏡中明秋亭欲撫南鴻背
夜閣遥瞻北斗平地逈有泉消醉渇景多無筆寄吟情
壮逰直蹴金鰲頂小住征帆幾日程
　　　　約逰金山寺值風雨不果一首
半夜風濤雪擁洲水天孤負漢槎逰青山帶雨雙娥重
白塔凌風一柱浮野衲漫思迎道左津人空遣候江頭
登臨再訂他年約滿注春盃掃客愁
　　　　寄題金山寺二首
波心千古出樓臺長笑人生幾度来終有寸緣分白社
蹔收雙足洗黄埃歌成欲鬬潮音起景勝翻疑海市開
遙指紅雲過江去煖風初透北山莱
潮落春江倚櫂時一畨登覽動遐思長空去鳥人間世
獨樹危亭畫裏詩銅鏡未須驚白髪玉壺多遣繫青絲
醉来不懼蒼苔滑踏遍南㘭與北涯
　　　　憶金山寺并約友人重逰二首
曽過浮玉扣遺蹤刼火年来跡半空未覺傳衣宗印老
却能留帶屈坡翁病慙海鶴身猶健飲似江黿力尚雄
勝賞莫教虚勝日翠鬟須待暮煙籠
空門依舊瞰潮頭屈指重来兩鬢秋山色有情譏宦轍
江聲無計絆離愁倘從竹裏陪佳客便好塵中説勝逰
何似捕魚人最樂紗罾長趂夕陽収
　　　　重逰金山寺二首
振衣衝散薜蘿烟豪俊同来憶壮年酒令肅於盟踐土
詩勲竒似勒燕然排山浪起鷗邊雨絶海雲横鳥外天
却望南徐重懷古一㪺寒淥奠諸賢
禽聲無數説春愁遠客真應續舊逰錦繡江山圖上見
金銀宫闕鏡中浮花枝照眼紅堪摘水氣侵人翠欲流
潦倒正須文字飲尊前何必錦纒頭
　予考士南畿竣事之餘京兆尹于公景瞻出其逰金
　山八詩見示真國手碁不容更敵而一時和者又皆
　傑作足以相髙顧不鄙予請復繼聲其後辭不獲已
　乃勉成之玉樹蒹葭識者固有定品矣念金山之逰
　予亦再三其所留題不下景瞻而寺僧碧峯率能暗
　誦盖僧不知工拙欲矜其善記槩以動客故耳予詩
　豈足以厠名勝哉聞碧峯近已物故為之戚然書和
　章之尾以歸景瞻而并誌今昔之感如此成化丙午
　秋九月十日敏政書于龍江驛舟
　　　贈無黙子
　　張子房學辟榖從赤松子逰而善用兵陶朱公師
　　計然號䲭夷子皮而好貨殖陶𢎞景居句曲山號
　　華陽真逸而喜聞國事豈樂人之樂憂人之憂固
　　神仙之所不廢者哉成化丙午遇無黙子于廣陵
　　河下聴其言觀其所著述殆将希蹤于古人者惜
　　其不以告予而予之不及知也賦一詩以諗之
廣陵河下遇髯翁對酒談𤣥思不窮慢道仙凡如許隔
也應憂樂與人同丹臺一日通名姓青史千年紀事功
羽客從来能玩世幾人空望弱流東
　　　髙郵湖遇風予登岸歩過湖以詩調伯諧伯常
　　　　二寅長
湖上西風夜放顛官舟如瓠水如天不如滿意沙頭歩
何似驚心浪裏眠好景儘供詩興足畏途真笑宦情牽
一尊留得金陵酒擬向中流慰兩賢
　　　淮安韓太守太經韓同守宗魯迭餞且有新舟
　　　　之惠
兩日淹留楚水涯郡侯深欵見深懷黄花尚及登髙宴
畫舫真同寄傲齋千里歸心懸夜月一天晴色净隂霾
相逢漸媿朱顔改屈指于今七渡淮
　　　可竹軒
　　隆平侯張公天吉志尚髙潔所至有花木水石之
　　娱而尤以墨梅重一時間號其軒曰可竹予以公
　　事来南京過之人境俱清宛在塵外既去之不能
　　忘因賦長詩一篇奉寄以見意云
瀟洒将軍瘦於竹一軒可比篔簹谷清風吹動紫宣毫
更遣孤山春意足寫梅種竹今幾秋氷霜之節元相投
渭川封君不須數金貂濟濟傳留侯甲第東偏絶塵掃
曲徑回廊連碧篠随歩清芬不厭多呼童莫剪窓前草
畫軸無論寳繪堂石譜亦似平泉荘胷中丘壑有真趣
却笑紛紛聲利塲偶然坐我脩竹下細拂琅玕翠堪把
茗盌爐薰客意長不覺斜陽在簷瓦我家篁墩溪水湄
年来有俗慙未醫食肉躍馬非所願與公結社還相期
　　　蘇墨亭
　　百歩洪有東坡石刻云郡守蘇軾山人張天驥詩
　　僧道潜月中逰十六字沒水中三百年矣水部主
　　事尹君廷用得而舁之作亭以覆曰蘇墨予凡七
　　過其下不能措一詞成化丙午秋歸自南畿念終
　　不可已乃勉成數語留亭中且以寄尹君時予族
　　姪孫楚英方同知徐州并書以贈之
蘇墨亭前七回過春水茫茫懶収舵公輸門下難為工
縱有新詩不成和髙秋水落百歩洪登亭如見蘇長公
大書深刻十六字横姿逸態生長風黄樓東来水如注
野僧山人舊知遇石瀬濺濺月滿天彷彿當時夜逰處
題名一去不復還風雨剥落莓苔斑水神淵客那敢閟
至寳有日歸人間行河郎官訪遺蹟摩挲愛此羊公石
百夫舁出泥沙中榻本相傳驚再得風流太守惠政多
築堤兩岸髙嵳峩由来物與人交重墨妙紛紛知奈何
　　　逰桓山
别路停橈泗水潯秋山髙處一登臨夕陽回望州城逺
落木中穿石洞深桓氏久應無葬骨梵宫聊爾繫逰心
磨崖尚刻蘇公字擊節何人續楚吟
　予自南畿校藝北歸過徐州楚英姪方同知州事追
　餞桓山僧舎觀宋司馬葬穴及蘇文忠公石刻久之
　賦詩而别時成化丙午九月二十四日也
　　　歌風臺次韻四首
萬乘還家日威生泗水前楚聲聊復爾漢業已茫然宿
雨苔花亂斜陽樹影偏一臺慙戲馬相望亦千年
𣺌𣺌荒臺上蕭蕭白日前籀文多剥矣井汲尚泠然故
國誇形勝新亭説地偏向来懐古意蹤跡又經年
猛士歌難得長思宇宙間淮流應咫尺不道恨潺潺
擊筑悲逰子千秋憶沛間後来鴻鵠調同此泪潺潺
　往嵗登歌風臺荒落殊甚近還自南都聞陳水部宜
　言好事者已作新亭矣且出近作二章相屬顧北歸
　匆匆不暇往逰也一再次韻以寄興云
　　　留别楚英節之二宗姪
　　予自南京北還道徐州同知楚英送予過桓山有
　　依依不忍之意至魯橋水部主事節之復遣人来
　　迓節之楚英皆吾族姪之分居鄱睦者念予復命
　　事嚴不得便道歸掃先壠中甚戚然而獨喜吾宗
　　之多賢稍自慰也賦一詩以貽之
我行徐濟間望望三日程波濤雜風雨滿耳皆秋聲吾
宗幸多賢足慰千里情貳車始告别水曹復相迎絡繹
問起居道路生光榮緬懐忠壮公百世留宗盟萬頃篁
墩湖流澤淵且泓西亭鄱水深東下青溪紫遂令好孫
子聨翩發髙閎有如照乘珠連城價峥嶸顧我雖壮年
病散終無成鄉心折一寸白髪増幾莖所期在諸阮努
力勤功名謹無愧世烈况乃逢休明淹留勢不可暌違
意難平離離秋草黄渺𣺌霜鴻征酒盡我當發殘陽下
髙城
　　　淳安族兄敏恭并孺人方氏輓詩(都水主事愈/之父母葬邑)
　　　　(之浪/滄山)
青溪流不極原自相湖分庭訓看黄甲林棲尚白雲死
無遺憾在生有義聲聞好伐浪滄石他年刻誥文
未受三牲養俄驚両鬢霜悲生慈竹徑塵掩夀萱堂阿
母書来速仙翁譜系長傳家孤鳳在恩重水曺郎
　　　留别臨清諸宗戚之客寓者
北去南來第幾畨每勞賢輩候清源登舟一見非生客
把酒相看即故園寒水漸消城外牐短亭遥枕路旁原
王程未發聞津鼓坐拂溪藤寫贈言
　　　寄休寧程上舎用顯
當時名字到成均便脱儒冠荷寵新喜向家山開白社
懶随年少踏紅塵磵松有節真宜晩庭草無心亦自春
好景念君行樂處天涯多少宦逰身
　　　題歙人徐昊所藏十八學士圖
天䇿将軍上開府大戢干戈思偃武衣冠濟濟十八人
曵裾畨直論今古河汾學者王佐才闕里更見聞孫来
房公之謀杜公斷憑仗異日登三台餘子紛紛號精選
啓運規模亦宏逺擬嗤鴻寳出淮南肯數詞華鬬梁苑
雲龍相從魚水親義兼師友忘君臣閻生作圖禇生賛
盛事千載留風神登瀛未足誇清要治比成康見郎孝
經綸宻勿誰所為乃翁却怪書生教晉陽留守真失圖
此語已浹人肌膚向来有䇿宻相授儒者一親吾輩踈
後車不鍳前車覆青史紛紛過還續唐虞世逺将奈何
人似昭陵君亦足手撫丹青思不窮渭流尚繞咸陽宫
好文納諌那可得想象當時貞觀風
　　　聞中山張進士錞除休寧知縣詩以寄之
除書沿路喜相聞何幸山城得令君登第向来傳警䇿
勸農他日看新文政成擬共江南樂才美曾空冀北羣
傾注有懷秋漸老夾溪流水碧沄沄
　　　十月十六日兒壎生辰作
壎子生今日吾方在客中課書勞阿叔戱綵念而翁露
㵼秋莖白花占夜蠟紅親朋能夀汝萍跡嘆西東
　　　徳州道中
出逢漕舟来入逢漕舟去聨檣宻扵指我舫無著處沿
流或相妨百詬亦難禦有如暴客至中夜失所據又如
操江師擊搒散還聚摧篙與折䌫往往繫愁慮平生凡
幾出苦口戒徒御忍後莫爭先寧緩勿求遽今兹畏簡
書刻日覲當宁而况河防嚴衣冠重相懼危坐鬱成晩
少寝驚逹曙蕭蕭傍水村隱隱隔城樹緬懐古賢哲髙
卧得深趣愧此行路難推篷賦長句
　　　新橋驛登陸之河間拜掃先墓道中作
新橋河下夜停船早向瀛東掃墓田久客漸驚時序改
何人能了宦情牽白雲𣺌𣺌垂天末黄葉蕭蕭堕馬前
人與歸鴉心共逺髙城猶在夕陽邊
　　　次河間顧太守雙頭瑞蓮詩三首
懶将脂粉涴天姿並倚薰風占碧漪價抵黄金千未惬
秀鍾紅玉兩争竒水仙歩穏青霞蹙湘女衣輕白露滋
瀛海自今傳盛事徴書不日為公期
野老驚傳得異姿靚妆駢首照淪漪暖風拍拍薰初醉
小雨涓涓洗更竒雲幄有情長遣䕶化鈞随力暗相滋
循良合見豐年兆勝賞憐予已後期
彈壓㝷常草木姿紅衣長愛濯漣漪風前合璧嬌難偶
月下連環影亦竒香逺似分三竺妙根深應受百年滋
重来欲訂花神約碌碌塵中未有期
　
　
　
　篁墩文集巻七十九
欽定四庫全書
　篁墩文集巻八十　　　　明　程敏政　撰
　　詩
　　　贈歐陽令君十二詠并引
　　安成歐陽君之令我休寧蓋三年于今矣均民之
　　賦而紓其力祛民之害而奠其居致民嵗之豐而
　　足其食科條惠政不可一二計然亦多世吏所能
　　者獨予家居時見君公退即召諸生于閒館與講
　　授而又按㨿圖志復立二程先生之祠表章宋孝
　　子查待制及尚書金忠肅公之墓崇正學勵頺俗
　　而淑人心則有非世吏可及者矣予竊敬之盖君
　　本文忠公之族二親無恙庭訓有嚴遂以春秋魁
　　其鄉進魁多士而與其介弟前後舉進士甲科學
　　之所進足以重儒紳才之所充足以攝吏事雖小
　　試于一邑而大有所成也君嘗以述職来京師為
　　一郡六邑之冠今兹以考績至又書上最于吏部
　　廷謝而歸其政益成其譽益興旌異之典擢用之
　　召近在目前而我邑之人求終其惠将不可得矣
　　因摭見聞為十二詠以致區區之意其間以地志
　　為託盖迂儒左見每以緩為急而牧民要務又皆
　　君之所已行者不待贅也
　　　　歌豐年
令君初下車随車一丈雪嗣嵗麥有秋逺近總驩説繼
此三周星風雨常應節老天錫賢侯不遣民望觖稻隴
銍艾忙楓林皷聲徹何處劭農文徒焉寄愁絶
　　　　樂均賦
民書獻天府息耗古所珍役法在有司撙節敷皇仁肅
肅安成君手綰銅章新弗憚朱墨勞坐令民力勻誅索
罷里胥歡聲動比隣松蘿有佳䕃不數河陽春
　　　　崇洛學
恭惟兩夫子休寧託維桑爼豆久淪沒苔垣隔宫牆賢
哉百世士補墜功非常一崇遺愛祠再作鄊賢堂絃誦
有觀感草木生輝光知君足儒吏名共伊流長
　　　　授魯經
多君熟三傳入試擢兩魁作縣本經術民力能深培公
庭簿書暇學子来追陪筆底秋霜嚴坐上春風回教養
有餘地俗吏空喧豗他時景行者雲巖碧崔嵬
　　　　復古阡
北過松蘿門孝子有先隴南望葆真山忠肅起髙塚更
代今幾年不復薙荒茸考圖還舊物㨿史得芳踵勉哉
忠孝心邦人一傾竦爾知令君仁寧知令君勇
　　　　罷宵警
海寧號樂土夜户常不關一二或梗化往往潜榛菅云
誰事姑息縱彼踰大閑侃侃歐陽子一朝破㝠頑鳴厖
卧而嬉警柝相與閒行人亦胥慶烟火連青山
　　　　昭具慶
六一多遺書二老復聨徳産此名家郎不墜稽古力朅
来山縣中弦歌樂其職有若崔𤣥暐時送好消息行行
當要津落落開壽域皇恩定推封迎取丹鳳勅
　　　　美聨芳
羡君好昆玉次第起黄甲平生春秋學衮鉞共書法宛
如雙鳳雛瑞此文教洽矗矗青雲間髙舉力不乏詩夣
恊春草詞源倒秋峡持之問蘇公才名可相壓
　　　　趨大朝
海寧地百里封疆如子男令君述職来得與諸侯參天
王御紫宸黜陟分亷貪令君當是時政績鳴江南卓彼
公論出感兹聖澤覃老穉方引領春風促歸驂
　　　　書上考
民功備六事稔嵗踰三秋及此政成日獻績来皇州冢
宰書上考昌言告宸旒濟濟鵷鷺班長恐即見留雙斾
幸且還釋我山城憂都門一相餞桑梓心悠悠
　　　　成地志
令君閲圖經長嘆多闕畧梓行須完書向我有夙約惟
兹海寧邑勝覧亦旁礴江山號多竒人物代有作鉛槧
初釋手装潢束髙閣不遇若人賢斯文更誰託
　　　　迓天恩
民喜令君来不喜令君去令君可淹留終當入朝著一
日下徴書行李戒徒御却辭花縣封轉上栢臺署耿耿
存去思紛紛播芳譽只應攬轡日不忘鳴琴處
　　　謁陵出土城贈同行諸君子
豐鎬人才比夏殷追陪何幸得諸君吟場博雅愁孤注
交味芳甘却衆葷廢堞寒流空浩渺御陵佳氣正氤氲
永安城裏劉蕡廟旅夕還容半榻分
　　　清河有感并答尚矩侍讀
立馬蕭蕭野水南石梁茅屋暫停驂並逰離合今餘幾
此路馳驅已再三逺岫鬱葱晴露擁空林蕭颯晩風含
奚嚢最愛江都句郁郁天葩陋海曇
　　　沙河書所見并感中元諸公遇雨之難
平田白草望中齊㫁隴危橋幸屢躋頗愛初陽光煦煦
却憐舊雨尚淒淒龜趺古碣看遺篆驢背軍儲困逺齎
短䇿羸驂還少憇道旁炊午㫁霜虀
　　　望昌平作兼答曰川諭徳
萬仞橋山入望髙輕装来慣不知勞近城石瀬清塵鞅
何處山風裂苧袍馬脱鞍銜随地宿犬驚冠盖隔林嘷
燈前試品行嚢贈太史新篇似水曹
　　　題劉諌議祠
老樹隂森䕶廟門尚疑生氣塞乾坤衣冠死愧千言䇿
爼豆公宜百世尊晏嵗牛羊山下塚東風桑梓道旁村
匡時不盡平生恨白日悠悠逝水奔
新祠門對頖池灣再拜臨風憶壮顔入眼已知甘露變
剖心思挽夕陽還權奸擾擾悲桑海風節稜稜重斗山
聞有狄公同祀典瓣香何日更乘閒
　　　發昌平
出郭先登亂石岡凍雲垂野日蒼涼田麰冬盡猶慳雪
陵樹年深總奈霜寝殿四圍山色近御橋横截磵聲長
齋居依舊西風下鵷鷺相聨第幾行
　　　道中追廷言司業不及
雲壑重重石逕危出城車從杳難追擁貂徙倚惟公便
立馬推敲每自嗤氷澗水聲疑爾汝夕陽人影認伊誰
望中已覺神宫近矮屋朱樊后土祠
　　　恭賦四陵
四山佳處寝圍開彷彿龍輿自往来盛禮蘋蘩供爼豆
遺恩汪濊及蒿萊丹丘盡享仙人樂玉冊空餘帝子哀
落日長岡翹首望萬年神鼎看胚胎
　　　望狄梁公祠
崇祠香火傍穹林想像生容一正衿猛虎尚馴良吏手
牝雞能拂老臣心孤雲渺渺回天末短日悠悠及嵗隂
古道荒榛知不逺瓣香他日敬来尋
　　　喜晴
山靈應識我重来谿霧林霏次第開周道暗塵如水净
漢陵佳氣逐陽回先朝駐馬留齋殿何處呼鷹有獵臺
預恐隂何詩力健擁爐無計撥寒灰
　　　至日謁陵畢懷侍班諸君子
四寝叨陪夜奉祠八方稱慶擁朝儀珠簾宿霧飄香篆
玉陛晨光動㦸支北伐已閒沙塞檄東封何羡泰山碑
晴天好月歸途便傾倒奚嚢慰所思
　　　和屠都憲朝宗見嘲
相隔齋廬百歩多吟筒来速奈君何已操漢吏三章法
更愛韋郎五字哦口業未除時破戒詩禪常定不成魔
野田處處方憂麥願和烏臺郢上歌
　　　閲舜咨所萃諸公行巻
回首青山又隔年風光無限落吟邊枯藤逐處留殘藁
古錦歸時得巨編鬱鬰磵松盟晩翠紛紛林卉競春妍
病来轉覺詩脾澁坐羨諸公思湧泉
　　　下山憇昌平舊館有懷李學士賔之
西陵南下夜何長馬上相看慶一陽白社不来消旅困
青山應觧笑人忙倒尊未覺春光淺開户俄驚曉色凉
舊雨故人詩滿壁龍蛇騰踏錦雲張
　　　歸途有作
獨對髙原時一登日色紅酣天宇澄官田麰麥徯梁賦
原廟衣冠非漢烝逆旅聞雞㸑初熟㫁橋飲馬寒無氷
居庸回望已百里翠削芙蓉知幾層
　　　題清河新寺
突兀前時起梵祠曽看金狄好光儀詩非𬞞筍誰當可
出有輕肥總類支尊酒擬開蓮社約文章何似莱園碑
寒天落日還過此極目窮簷重有思
　　　望狄梁公祠
􁀙雞鳴處一家危問訊虬髯悔可追元嗣未應堪再辱
孤臣寧復避羣嗤台衡得相方成國神器非公定付誰
歐史范碑明曒日居人徒識令君祠
叢祠香火對山開相國勲名重古来浴日有人歸薦草
嘯風無鬼附荒莱晴雲忽作千峯暝朔氣還傳萬壑哀
遺愛已深忘嵗月長松生子竹生胎
　成化甲辰長至日走與倪翰長舜咨吴同寅原博及
　李子陽白秉徳二太史有陪祀西陵之行前此謁陵
　賡倡最盛至是諸君子復将繼之予謝不能然往返
　之間天日佳勝無風雪載途之苦亦自不能嘿然有
　倡斯和得十有八篇借韻者十五聨句者一限韻者
　二舜咨請書一通用備故事聨句一篇則秉徳書之
　是行也費司成廷言實與之偕然分祀東陵道中相
　失其所得者當附入云
　　　始生日對雪有懐故園梅花
故園為别兩經春瘦影寒香入夣頻晏嵗壺觴空對雪
一時紅紫漫随塵賡酬有約當何日供奉無聞愧此身
山下短簷脩竹裏花神應笑未歸人
　　　自和
過眼行年四十春江梅千里繫情頻苔粘古榦龍生甲
雪綴寒花玉颺塵水墨有時看畫手杖藜無地著吟身
興来不惜臨風醉晩節相憐定幾人
　　　鎮江熊良佐太守瑞麥嘉禾巻
城南麥浪翻雲黄兩岐結秀南風凉城西禾稻爛如雪
異畝同穎登西塲一年見此兩竒絶潤州何幸天開祥
有熊太守政卓異化行千里無流亡使者停車喜豐稔
田父擊壌歌循良江南前嵗驚水蝗西土今年憂旱荒
吾君勤民屢昃食誰乘五馬懸銀章乃知此境不易得
嘉禾瑞麥交穣穣薦新可以入大廟一膳仍堪歸尚方
在古諸侯見唐叔漢二千石推漁陽熊君應説偶然耳
北面稽首稱天王薦書不久到闕下咸美一日騰班行
進官賜帛修故事湛恩異數来黄堂郡志有圖史有筆
名與東流江水長
　　　十一月十六夜送衍聖公
聞説髙軒早出城一尊乘夜餞君行後堂綺席初燒燭
西郭銅壺已換更親戚幸聨先聖裔往来難盡故人情
傾心不愧歸途遠千里天街正月明
　　　寄大衍聖公
蒹葭曾倚玉一别幾經春公愛鷗盟久予勞鴈字頻知
音懐綠綺染足愧紅塵不盡相思意尼山逺慰人
　　　送南京少宗伯尹正言先生奉表入賀禮成還
　　　　任次南都贈行韻六章
鳳函稱慶自南宫猶記經幃舊獻忠翰苑文章思陸贄
天官丰采説姚崇来乘綵鷁瞻南斗去擁輕貂畏朔風
歴盡塵沙還建業一㪺江水洗雙瞳
章城西畔啓離筵冠盖紛紛下集仙馬首紅塵猶昨日
鏡中華髪幾流年行當綠樹飛霜後歸及江梅破臘先
珍重一觴情莫盡雙旌揺曵夕陽邊
鳴珮朝来出建章天時将復地中陽華夷祝喜同嵩呼
南北京應比漢疆禮局舊文存杞宋祖筵新曲度伊凉
老成不待諸生語心視江湖即廟堂
薊門人和石城歌相隔迢迢路幾何雲遶暮江南去遠
沙飛寒吹北来多氷銜又署新宗伯鼎族無慚古泰和
老去斯文堪屈指召還寧竢鬢雙皤
文采風流玉署仙重逰驚見嵗華遷匡時力可興周禮
報國心惟祝舜年千里客懷良月夜一尊行色凍雲天
獻功亦是重来約前席時應禮舊賢
數載相違天一涯摳衣今喜拜京華情深屢勸吴江酒
氷結難廻漢渚槎攬勝歌詩千首出禦寒裘褐幾重加
望中咫尺鍾山驛車馬迎時已到家
　　　送陳粹之憲副南還次都憲彭公韻
山川揺落水痕収慶禮初成出帝州来畏風尖才擁褐
去防氷緒逺維舟心懸舜日辭丹闕目極吴雲繞驛樓
南北王程應幾日新題須為故人留
　　　賜荘八景為周草亭駙馬作
曲逕晴沙十里通賜荘遥枕帝城東客来指㸃蒼龍闕
正在紅雲一朶中(右路接/神京)
割取東臯一半青主家恩澤重王庭綺簷繡户看花地
猶有先朝攬勝亭(右地分/雲□)
萬綠千紅繞磵栽毎逢佳處見池臺解鞍欲問門前水
源自天潢幾曲来(右河縈/翠帶)
疊阜晴岡間碧漪勢如盤谷轉逶迤逰人莫道青山逺
四顧葱葱亦得竒(右岡列/藍屏)
青青沙岸栁成行叠叠風漪水滿塘中有呢喃雙燕子
往来偏解為春忙(右桞塘/春燕)
槐影沉沉翠不流可人情景最宜秋西風欲净紅塵耳
一𣲖蟬聲未肯休(右槐院/秋蟬)
龍形夭矯入青天根託名園幾百年大厦明堂知有待
臨風三誦杜陵篇(右古栢/凌霄)
旭日和風御水潯萬株雲錦照園林須知結實三千嵗
曾受天家湛露深(右仙桃/凝露)
　　　送李黄門孟陽出使占城
壮君行色曉匆匆萬里天南使節通銀漢放槎占夜斗
炎荒迎勅領春風恩裁賜服雲生錦詩貯歸装月貫虹
李揆才名今第一定知丰采動蠻中
　　　分得湖水挼藍為戚里孫雪亭錦衣賦
鷲嶺東来百畝藍磵毛溪髪共䰐鬖鏡光冷浸幽堂外
黛色濃拖隧道南逺脉已培先業厚涓流寧比聖恩覃
㝷源記取山中路蔽野猶存古石楠
　　　題林良孔雀
黄蘆蕭蕭石齒齒瀧水有聲松有子西風原野窅無人
越鳥西来碧山趾一雌刷羽升樹顛一雄舉武如相憐
笙竽唱和白日静金翠照耀秋江鮮尚方不受珍禽貢
飲啄隨時度春夣水鳬山鴿亦欣然網户弋人空目送
此圖何来真絶竒輕縑簌簌含風漪林生家住南海上
見慣落筆無差池同鄉柱史畫山積分贈王孫比雙璧
錦屏映日氣如生繡服盤雲尾相射林生久輟供奉班
王孫不欣桃李顔摩挲水墨賦長句淮陽晝永棠隂閒
　淮安太守韓大經得林錦衣此圖於其同寅鄺載道
　載道予同年錦衣予故人也披圖恍然為賦此詩且
　以見公重人及物之意云
　　　次韻送左都憲廷珍巡撫大同
旄頭昨夜墜妖星憲節東移向朔庭萬里兵威開虎鎮
一天霜氣掃鯤溟民心擬樂桑榆暖戰血從霑草木腥
不日玉闗飛㨗奏茂勲應入太常銘
　　　題衍聖公畫蘭
國香那藉彩毫工千載猗蘭曲未終金石交情期嵗晩
棘叢未實漫春風
　　　夀鄉人方軫
山堂開宴洞仙謳六十年来未白頭隱處逺追盤谷景
夀醅新潑練江流丘園束帛期三老甲第歌鐘笑五侯
附鶴有詩應自此蓬莱他日幾添籌
　　　送房驥都閫赴福建(總戎熊之子/)
除書榮捧向閩中獵獵旌旗暖受風平世用人兼福将
殊方分閫即元戎瘴煙夜合松隂暗海日晴蒸荔子紅
莫為太平忘戰伐錦韜時拭舊彤弓
　　　與士欽尚寳俱官滿六載次韻一首
六載光隂似隔年後先同入考功銓徒聞聖相勤三握
敢向清朝競九遷池上絲綸應有種河南衣鉢愧無傳
侵㝷老去知難状約取窮途保更堅
　　　送貢士阮玘胡煴赴南監(玘煴皆予秋/闈所取士)
才喜秋風宴鹿鳴故鄉文學久知名英標合見非凡子
壮節能無壓後生射䇿蹔淹龍虎榜挟書遥入鳳凰城
相違屈指重来日浩蕩青雲九萬程
鹿鳴曾宴桂花前一郡人夸獨少年射䇿正堪新殿榜
束書重返舊京船好當著力春秋學莫漫娱懷月露篇
送子一樽無限意玉河如帶桞如煙
　　　鹿鳴燕會圖為旌徳江溥貢士賦(溥予秋闈所/得士今户部)
　　　　(郎中紀/南之弟)
宴罷賔興日未斜頎然丰采動京華大鵬水擊三千里
雛鳯文騰五色霞秋月再分丹桂粟春風偏上紫荆花
相期更寫瓊林會趂取才人兩鬢鴉
　　　題沈石田雪景
踏雪何人過長坂萬玉峯髙磵聲逺山中随處可登臨
麥好何憂嵗華晩僧舎茶烟青出林雲垂四野天沉沉
憑誰坐我氷壺北呵凍先成喜雪吟
　　　夀桞文範中書母
莘諌郎君人所賢慈訓由来非偶然白頭無愧桞家婦
朱顔一似瑶池仙月俸遥分自京邸春酒滿斟供壽筵
題詩拜手致遐祝鶴筭從今開八千
　　　送徐大參公肅還河南
與君前後入都城才得論心又送行亭上朔風消酒力
道中寒月聴車聲来朝逺上南山夀去路回瞻北斗明
洛下人家應慰藉春光先近一陽生
衣冠来集衍公房離合紛紛此一觴盛世與君心共赫
少年慙我鬂初蒼公車恨少三千牘宦轍驚踰二十霜
勝會有盟堪再續踈慵還得藉餘光
　予自南畿校文北歸與進表藩臬諸公前後入見是
　時予同年来者九人公肅大叅其一也禮成言别胥
　會于慶夀寺故少師衍公之堂甚樂顧丙戌進士三
　百五十人屈指計之今二十年然會者僅二十六人
　存殁升沉之感有不可勝言者矣縉紳有詩贈公肅
　之行予既附作一章并書同年會席上一章以識嵗
　月且以見離合之不偶云成化二十二年嵗丙午冬
　至前三日書
　　　司言儀賔戒酒限韻索詩
近聞調息坐軒中新茗投機藥奏功想是卧薪踈酒盞
故應流水促詩筒羡君此日盟心切愧我當時語柄空
到府不須投姓字紛紛冠盖謝嚴終
　　　尹先生入閣有詩次韻
雲鵬遥轉自天池鈴索錚然夜已知相業待誰參燮理
聖心從昔警艱危三江丰采無雙士兩漢絲綸絶妙詞
坐致太平真易得可容桃李借春熈
六街歡動馬蹄灰共報先生入相来兼傅青宫需大老
賛元黄閣藉英才琪花瑞兆秋成稔璧宿光騰夜色開
二十二年門下士獨慙踈劣負歐梅
　　　青玉案哀郭用章僉憲
　　同寅陸君鼎儀盛稱其友郭用章之賢而惜其死
　　􁬸予為賦輓詩久未能應也一夕偶夣作古詞覺
　　而記其半疑不知其為何等語而鼎儀適遣人促
　　此詩恍然若為用章設也因足成之噫賢人之精
　　爽固有不随死而亡者乎是可哀已
髙才無愧霜臺佐荆楚地人相賀誰遣陽由灘下過烟
水迷茫風花飄堕不及茶毘大　清流肯受黄塵涴空
悵望吴山恨無奈嵗月紛紛如蟻磨夕陽芳草㫁蓬孤
柁忍讀招魂些
　　　鷓鴣天夀費司業兄葯軒君六十
花甲才周又一年葯軒初度敞華筵句分池草千金重
春試階蓂四葉全　娱綵服聴朱絃主人如鶴酒如川
願言鉄甕金山景百嵗常供几杖前
　　　送李景祥赴台郡教授
京邸相看識面初銓曹俄復聴新除當朝九五才聞詔
行路尋常只載書朔土寒風増客罽天台春色候經畬
黌宫努力希先達誰有三鱣到講餘
　　　和韻
駒隙紛紛走鳳梭東籬花事未蹉跎久便吏隱真成趣
不解詩禪也伏魔周法盡除山澤禁漢庭将復孝亷科
比来五負登髙會青鏡霜毛積漸多
　　　洗句亭為仇司訓東之賦
七十二泉天下竒儘㪺寒渌沁詩脾環亭巧作流觴處
隔座潜通洗墨池競病可能湔俗韻推敲長愛俯清漪
髙吟不數澄江練地主風流盛一時
　　　梁叔厚太史父母哀輓
伯鸞髙義重諸梁七袠光隂曉夣長雞絮獨堪徐孺禮
干戈曾戢鄭公鄉嶺南鼔吹留殘藁庭下芝蘭壓衆芳
有託不憂身後事墓亭碑石見龍章
偕老無慚古孝亷慈闈方祝海籌添傷心忽報逰仙速
養子真傳立教嚴天上舊恩餘鳳誥山中新壌恊龜占
平生懿徳知難朽太史銘文為發潜
　　　和韻謝王國賔司言
　　近至月河寺見窗間題名知車從獨来奠亡弟旅
　　襯感泣久之因用壁上舊韻賦詩一章奉謝
幻身依佛寄城東顔色猶疑在眼中一霎電光生死易
百年春夣古今同宿縁有分思重結幽壌無情恨莫通
多謝故人王逸少獨来揮淚向西風
　　　壽葉文荘公夫人(耿清恵公女/上舍晨母也)
奉蘐堂上人争道七十古来稀有滿面春潮雙鬢雪天
教樂夀清惠家風文荘壼政宦族傳来久喜逢誕日婺
星光映台斗　好是一顆明珠三秋髙㨗擬占青雲首
膝下諸孫森立綵服相輝左右東海桃紅洞庭橘熟同
薦松花酒願期千嵗瑶池重會金母
　　　湘渚推篷圖
鷓鴣聲殘春水足倒影横斜萬枝綠何人江上曉推篷
入眼渾疑舞鸞鵠此君自是出塵表怪底人稱可醫俗
雨中亂㸃啼痕斑月下清敲佩聲玉峥嶸頭角更堪喜
莫遣行庖悮相斸臨風欲喚文湖州聴取新翻竹枝曲
　　　輓大河衛閔恭户侯
憶向淮東接晤言春風曽過翫韜軒尊前舞劍軍容肅
花下投壺語笑喧竒骨似堪分爵土壮心俄復厭塵煩
生芻一束無由奠目㫁停雲遶墓園
　　　梅花圖
羅浮山前初霽雪一樹寒花照幽絶青宵夜碾白玉盤
萬里氷壺兩澄澈凛然正色有天趣不比春容可人悦
離離瘦影澹将空蔌蔌暗香吹不滅姑射仙人渺無語
似共嫦娥闘髙㓗畫工孰是楊補之坐想毫端落瓊屑
披圖擬欲問花神枝上清光幾圓缺尚方鼎鼐思作羹
願見黄金子成結
　
　
　
　篁墩文集巻八十
欽定四庫全書
　篁墩文集巻八十一　　　明　程敏政　撰
　　詩
　　　送孔長史
　　宣聖五十七世孫覲伯先生以鄊貢進士一典秋
　　闈兩司黌序三署有司扵行燁然可稱兹以國學
　　正超擢瀋藩左長史瀕行過予需言為别竊觀夫
　　子相魯子思仕衛皆周同姓之親家法具存舉而
　　錯之何俟贅言然不佞扵孔氏有姻好情不可但
　　已輒賦一章少寓繾綣之意
教鐸分明振一時争傳闕里好孫支殊恩又拜宗王傅
老學曽堪國子師坐想潞州増宿譽肯同梁苑鬬新詞
西風祖席情無限擬折黄花薦酒巵
　　　小女以乙巳嵗臘月八日生與予生辰隔一日
　　　　人以為竒至彌月之旦予適署左春坊印百晬
　　　　之旦又有賜誥之榮人益以為不偶因請于母
　　　　夫人小字之曰恩姐併賦一詩簡尚寳錦衣二
　　　　賢舅及宫簿弟以私識喜不足為外人道也
彌月佳徴見一回慶從百晬更相催青坊史送金章到
玉陛恩頒紫誥来乳媪解驚風骨異慈親贏得笑顔開
况扵阿父連生日嵗嵗勞添煖夀杯
　　　雪景二𤣥兎
黄芽襯雪青山空蒼松晻映山茶紅磵泉隱隱流白虹
驀地驚看兩竒絶夜来似食𤣥霜屑變盡鋒毛杵聲歇
一拳跛齪思軼塵一矚迷離光射人嵗寒共保蟾宫身
　　　贈吴逺貢士赴南雍
禁桞青青入望餘暖風吹雨濕征裾北来終奏長楊賦
南去還携小戴書驛路帆檣春水足橋門燈火夜窻虚
承聞二老身全健幾日髙堂問起居
　　　贈方思潤貢士赴南雍
歙州先達重怡菴喜見諸孫慶澤覃秋榜已傳三試㨗
夜窻何負一經酣會應得意驂龍左蹔許歸心逐鴈南
定有青藍叨座主不辭他日為君慙
　　　送楊郎中志仁赴湖廣憲副
年少才華衆不如提刑風采重新除掇科久擅専門學
讞獄長乘使者車别處路分燕桞外到時秋入楚江餘
皂囊剰有朝京吏時向髙堂問起居
　　　錢舜舉清暉堂所寫戱嬰圖為臨淮顧謙賦
海榴花開白日長繡屏十二雲錦張沉沉午漏下初刻
搔頭不整慵来粧一姬南面金縷裳兩姬夾侍相頡頏
頎然圍坐看兒戱斑管雕弧堆象牀三姬鼎足如鴈行
玉階随歩鳴雙璫以口撫嬰愛入骨笑語彷彿聞昭陽
一姬下坐収錦襠洗兒自與澆蘭湯姢姢秀若化生子
銀盆水煖芙蓉香一姬轉盻殊未央拭巾在手明吴霜
小鬟兩兩意閒適紈扇不動薫風凉苕溪畫史推錢郎
柔思獨歩丹青塲摩挲舊本豈易得流傳逺自清暉堂
才人不説顧長康鑒賞欲博千金強螽斯麟趾尚可作
為君擊節歌周王
　　　送張輝貢士還石埭
春滿都亭不作寒舊京南望路漫漫青雲長鋏歌聲壮
野水孤舟别意難千里霜蹄應蹔蹶九霄風翮會髙摶
他時出色歸吾子座上無慙老從官
　　　題桞文範舎人畫右軍觀鵞便面
晉帖紛紛逐逝波畫中徒見右軍鵞家雞亦有臨池興
未必元和媿永和
　　　慶志仁李處士六十
花甲将周第一巡髙堂先擬慶生辰千年瑞應庭前鶴
雙桂香聨席上珍練水屏山娱晩節木公金母是前身
遥知賔客稱觴處綵服光揺石涷春
　　　三月廿六日飲鏡川楊學士後樂園亭
咫尺髙坡巷翛然絶市塵汲泉蘇菜甲編竹擁花身歌
徹江南弄盃空白下春髙風鏡川老不是草𤣥人
地主深留客移尊後樂園罏香多繞坐盆石正當軒避
飲穿花逕㝷詩過葦樊忽然歸興發斜日在西垣
喜赴看花約春風第一回草間幽逕入池上小亭開大
嚼兼新釀羣芳雜舊栽賞心應未足還許扣門来
　　　㡌島籠煙為尹性之御史賦
一山突起圎且卓兩山夾峙如展角儼然唐製落丹青
秀出天工謝雕琢故家庭户對山啓入眼分明不盈握
烟際時籠翠靄深風前肯受黄塵濁頗疑巨靈發其祥
往往珪璋藴竒璞主人似出尹吉甫拄笏無嫌往来數
豸冠相峙兩相髙十載威名動山嶽朅来笑踏塵網中
猿鳥驚違幾弦朔山容彷彿入幽夣世味炎凉聴誰學
湘鬟𣺌渺鏡難勻笠澤茫茫纓可濯地因人勝古則然
媿乏髙吟寄緜邈願取重占披絮雲一日甘霖沛新渥
　　　滿江紅夀盛都憲七十
七十髙年氷壑老重逢華旦喜江上白鷗新社初分一
半句曲道人朝送酒武夷仙子晴張幔望弧南一㸃老
人星當空爛　撫桑柘無羈絆有松竹堪娱玩更塤箎
迭奏兒童争看愛國久驚霜鬂短怡年未覺朱顔換願
自今花甲兩週来從頭算
　　　黄通政刈葵種𬞞巻
花譜從人鬬紫紅官曹長喜課園功論心客至茶初熟
擊節詩成巻已充翠蔓絡雲延徑逺黄團經雪繫門空
新年半是清齋日細嚼無因共此風
　　　送范武選太和出知濵州
幾年郎署振芳聲一日都門促去程霈澤已隨除目下
清時寧遣謗書行馬蹄雨足山東路鰲背雲収海上城
公道賜環應有待且将蘇息慰民生
　　　送陳武選匯之出知青州
南風吹雨净氛埃亭上離尊曉正開此日一麾聊出守
他時諸老定憐才貞珉不受青蠅汚上駟終期騄耳来
肯為謫居忘世慮看君佳惠及蒿萊
　　　送王進士元聘之山東分采實錄
博采遺芳紀聖功羡君分命及春風青雲早歩儒冠右
畫舫遥乘使節東禮樂化行周册在典謨書出魯堂空
歸来史局分張處定數何人筆最工
　　　十九日訪馬天禄僉憲于西城不遇馬上戲成
　　　　四絶録奉一笑從者以是疲憊多不能興
鞍馬勞勞半日程訪君西出又空行居人半雜盧溝語
彷彿君猶未到京
彷彿君猶未到京我家投刺見君名相期自有神交在
不比秋鴻社燕情
為君作意到西鄊肯學山隂雪夜航馬上得逢燕九節
不妨随歩踏春陽
不妨随歩踏春陽可笑人閒我獨忙屈指舊逰三十載
一官贏得鬂絲長
　　　貞壽堂壽浮梁范進士玶母
一堂新起奉慈顔大扁髙題華棟間氷蘗久諳心行苦
霜華深㸃鬂絲斑史官執筆書孤節王母緘泥寄九還
况有甲科賢令子褒封不日到江關
　　　送董尚矩侍讀使朝鮮
持節下丹霄嚴程擬度遼寵分新帝命爵重舊宫僚别
醖頻浮蟻行装尚擁貂董生家學正箕子國封遥候館
催晨䇿周廬警夜刁𤣥莵荒隱樹鴨綠暗通潮譯史傳
華語蕃王接使軺屯雲来羽衛匝地奏鐃簫損益周儀
注承宣漢詔條氷壺知節操海鶴見丰標客路春回馭
宸居斗建杓臨邊詢戰法觀俗聴風謡史案需鉛槧吟
囊富籥韶皇華莫輕續留取壮天朝
　　　題衍聖公畫
古木蕭蕭帶逺村清溪㶁㶁遶柴門一時野色供詩料
無數寒鴉帶墨痕翠障儘収来坐側紅塵不許到籬根
平生最有山林癖欲喚髙人與細論
　　　送袁進士翺之南畿分采實録便道省其父雪
　　　　檜君
銀漢槎新晝錦紅甲科人住泖湖東青憐古檜欺寒雪
老恨叢萱瘁晩風千里白雲行入望一編金匱待成功
掄材他日官朝著贏取恩光紫誥中
　　　題吴廷端太守山水障
蒼山突起浮雲中湖光百頃磨青銅底須飽看卧逰録
入眼已覺紅塵空何人卜築依山住一任飛雲掛庭樹
下瞰澄江小作亭正據溪山最佳處柴扉晝掩呼未開
石牆夜雨生莓苔門前有客問竒字短櫂自携春酒来
對岸溪橋大扵凳寒潮漸嚙沙頭逕農家地僻少通車
僧舎樓髙屢聞磬村舂有粟㸑有薪忘機魚鳥相情親
山林豈博鍾鼎貴優逰最愛漁樵人竹鶴老翁今已矣
半幅生綃映窻几風致公然似歙西歸興蕭蕭隔千里
練水屏山今所無故鄊之樂不可孤相期嵗晩結新社
飽玩天開真畫圖
　　　慕耕堂為翟司儀題
華扁髙堂掲慕耕當時庭訓尚分明惱人黄犢真無頼
刻志青燈竟有成湛露已分天上寵春風還繫隴頭情
顧名不廢詩書業更遣遺芳及後生
　　　夀周近仁稽勲乃尊
嵗嵗花朝與夀期畫堂晴日正舒遲香風送暖吹斑鬂
綠酒揺光映白眉遐筭屢窺南極現髙情真笑北山移
知君有子堪怡老勲部才名冠等夷
　　　題盛舜臣所藏顔秋月鍾馗出逰圖
青天下白露古道吹隂風窅然絶人跡野憐招揺紅老
馗跨長耳出眺咸陽東前驅役厲鬼歘若尊元戎睢盱
礪霜刃急脚鳴青銅撾鼓或弄篴皂斾揚其中誓剪六
耗孽祛爾百祟㐫相期衛良民振旅還幽宫侃侃達上
帝㝠㝠䇿其功何哉虎榜人不樂䑕輩同顔生號秋月
妙染非常工水墨不憚勞幽㝠忽相通貌之豈無意媿
彼生王公寒窻日卓午瓦研氷初融聊題一轉語未覺
雙眸空
　　　送刑部趙郎中鶴齡赴山東副使備倭海上
提刑清譽四方聞拜命還提海上軍身服豸衣明白日
手持龍節下紅雲倭人入貢遥通表漢主東迎謾刻文
喜遇太平無戰伐列城安堵是竒勲
　　　題畫送金宗徳還吴中(其弟宗栻/方在國學)
執手河橋畔長亭野望通離觴分若下客棹向婁東茂
樹含風逺流雲堕地空到家應幾日天末見歸鴻
　　　送周原已院判還南京
客居相近帝城東去住情深一月中厭説到来淹暑雨
喜看歸日快秋風心㳺藥圃無餘地名抗詩壇有數公
轉覺舊家堪吏隱鍾山青繞建章宫
　　　送陳進士宗之采實録于江西便道省親
史局新開傍石渠四方収録遣文儒名堪萬選誰踰子
才擅三長却愧予吉日漢槎同上道盛時堯典待成書
徃來最喜還家便贏得髙堂問起居
　　　送黄武選俌養疾還黄巖(南京少司/空世顯子)
萬里江如練歸舟正及春未堪多病者猶是壮年身白
下趨庭便黄巖講道頻重来應有日知不負昌辰
　　　珍姪求詩贈蕭揮使奉表入賀還温州
聞道英姿有父風一函稱慶大明宫忽瞻夜斗辭都下
逺泝春濤向浙東征斾小分官桞緑離觴清浥渚花紅
無由識面東風裏試子論文説劒中
　　　夀王濟之侍講乃尊令君
笑指靈椿夀域開花封聞早賦歸来髙堂樂我朱顔壮
宦海從人白髪催太史得名先五桂晉公留祚啓三槐
洞庭春色分馳賀海屋添籌到幾回
　　　送劉振之還常熟
幾年相識劉師服命棹還家不可留客路曉風吹鴈度
闗河春水帶氷流行邊佳什傾諸老醉裏髙情薄五侯
無限江南好花月待君収拾付詩郵
　　　送劉景元侍講使交南
天子龍飛天九重恩覃率土如春濃詞臣宣命向南粤
一函紫誥金泥封都城二月東風緩祖道初開桞芽短
行色遥臨銅柱標奎光預燭皇華館兩袖天香到日南
随處山川消瘴嵐樓船鉦鼔蔽江下想見蕃王迎使驂
我聞交人最狂悖解偵中原圖向背重譯曽輸白雉来
移書謾數青苗罪多君系出劉更生正色昌言人所驚
要令絶域獻忠欵非子孰堪當此行嶺贄蠻琛随入貢
荷慶何人比麟鳳貯槖應無薏苡䜛吟囊豈待雞林重
容易恩光遍海涯今皇聖徳似重華經幃史局需才彦
及早来歸星漢槎
　　　送劉述憲赴福建副使督理銀課
畫舫薫風向八閩西江人物外䑓臣璽書在手官威重
金帶横腰寵命申聖代不増新利額清門無忝舊儒紳
同年况接同門契傾倒離觴莫厭頻
　　　太乙真人圖
小舫輕於一瓣蓮貪書忘却水如天丹青未識當時意
誤比乘槎海上仙
　　　過暟東白善世留酌
地主風流勝辯才相逢何必問西来退朝一馬當􁰽下
入社雙眉喚酒開人樂盛時閒半日寺臨馳道絶纎埃
斜陽未盡同㳺興一任髙城調落梅
　　　得字送刑部王貟外弼歸省
侃侃西曹郎夜夜夣鄊國重闈幾百齡不一候顔色有
父亦解組常使心惻惻上書獲歸省稽首謝聖徳凌晨
戒行李喜極思奮翼春意入南浦細草漸如織鳴簫發
征舸東風飽帆力眷此晝繡還忠孝誠兩得朱門浙水
東預想開夀域髙堂送春酒歡動碧山側悠悠樂何窮
生感嵗華逼良晤行有期無忘拱宸極
　　　感皇恩夀故大司馬白夫人(編修秉/徳之母)
毎嵗到花朝正當稱壽青鳥将書報金母一周花甲重
見春杓回斗喜看華髪映朱顔久　白傅盟勲竇郎騰
茂有福能如太君否鳯冠霞帔笑指東風蒲桞滿聴新
曲度長生酒
　　　送周駙馬徳彰代祀孝陵(時徳彰兄蘇郡同守/徳中方考績将同省)
　　　　(先墓于/彰徳)
一函香帛下丹霄千里江山屬使軺鍾阜炳靈曽氏蒋
孝陵神御獨尊堯飲醇風采傾三國鳴盛篇章笑六朝
池草夣回同上塚官河春淥便歸橈
　　　奉送大司冦何公蒞任南京
聖主龍飛百度新承恩先喜際昌辰興王地切思皇祖
弼教功多簡世臣西漢誰當經律選東都原重保釐人
相違不盡相從意萬仞鍾山入望頻
　　　送同年陳美宣員外知臨安府
牁州南去擁丹幨嶺嶠人才衆所瞻一道專城需吏治
幾年分署嘆郎潜晨星漸覺朋簮少春水無憂客棹淹
坐遣僰人知聖化為君相屬酒頻添
　　　送同年王世英貟外知袁州府
終養堂空嵗月侵北來圖遂報君心承恩便遣提新印
晤語方驚盍舊簮夜斗回瞻宸極逺春流疑共别情深
韓公治跡應無恙憑仗才人繼好音
　　　待檉居杜生不至用舊韻一首(時約與雲湖陶生/作畫故詩及之)
一樹凉隂遶屋多呼童頻候杜生過消煩預遣氷丹杏
算飲空勞截翠荷坐想畏人譏褦襶可縁随俗聴笙歌
詩壇畫壘新盟在何日功成兩伏波
　　　衍聖公四景畫
山前亭子萬松聲溪上桃花一樹明安得此中陪杖舄
時時閒坐復閒行
不愛紅蓮愛白蓮一塘開近綠楊邊小童吹火翁尋句
可愧江南罨畫船
一道澄江萬仞峯懷人相約采芙蓉小亭坐納秋聲逺
别浦征鴻隔岸鍾
獨裊吟鞭下水涯呼童回折暗香枝遥知野徑詩成處
正及山房雪霽時
　　　題雜畫
平原空笑弋人勞山水青葱䕶錦毛何庭晩風堪顧影
石泉澄澈見秋毫(右山水/錦雞)
雨後薰風不動塵名園生意逐時新囀枝黄鳥聲全變
結子紅桃色半勻(右緋桃/黄雀)
落日秋風渭水湄天教西伯共心期憑誰敢道鷹揚勇
鶴髪漁翁有此竒(右渭水/非熊)
長鬚衝破荇芽青湖上風來水氣腥喜見天機歸畫史
不将新味付庖丁(右/鰕)
　　　送人之官嚴州
渺渺桐江水矗矗桐江山上有子陵臺孤絶難為攀下
有七里灘照影清塵顔幸哉君宦逰落兹山水間朝登
野亭望暝見漁舟還時時得佳句忘我身抱關我家水
上㳺道出清溪灣因君發鄊思極目江雲閒
　　　紅黄二色菊
寥落東籬下紅黄色競深情知非媚俗表此傲霜心
　　　送魏端璧知寧國縣
　　蕭山魏君端璧故太宰文靖公之子官鴻臚十年
　　屢膺薦剡及今乃有寧國縣令之除士論未滿也
　　予家古歙於寜國甚近且獲交端璧甚久輒賦詩
　　為别致期勉之意
薦章終嵗説賢能一日承恩向宛陵印洗舊塵光墨綬
琴翻新曲寫朱䋲趨庭學在名何忝伏闕書成氣倍増
隣境為君先致祝亨衢千里待飛騰
　　　中和堂為無錫醫官華汝清賦(字乃文/公遺墨)
錫山老人山澤臞遺墨重此崆峒朱流風已是百年事
妙㫖不殊三字符蘚花一庭秋雨澁杏林繞屋春隂敷
憑将架上溯洄語坐愧寰中章句儒
　　　送嗣定西侯蒋公驥使襄府
使節新持第一畨金貂光彩動襄樊名傳夙将家聲逺
恩重親王禮意繁驛路曉星瞻北斗江城秋色繞南轅
昔年羊杜風流在約取歸来得晤言
　　　送申揮使寧守備山海關
馬上秋風拂壮顔羡君持節守榆關邊城迢遞斜連海
堠火分明直過山北馬能從何地入東人時向此中還
尚方有印常懸賞好建勲名動八蠻
　　　湖海壮逰巻為宗人養濬賦
小結行窩歳月深江山隨處足登臨肯因見月生羈思
只恐看花負賞心幾抹丹青湖上景一畨絲竹郢中音
酒酣應笑長安客赤日黄塵兩未禁
　　　送劉進士瑱赴南京祠部主事(故學士忠/愍公之孫)
天與忠臣慶澤長春風蘭玉更添香衣冠舊出青雲彦
雨露秋霑粉署郎清夜候星應北拱早秋隨鴈復南翔
金陵最喜迎親便竹筍江魚樂未央
　　　送進士陳亮之赴南京武選主事(亮之與兄宗/之皆予秋闈)
　　　　(所取/士)
太丘家世舊京人留部分曹寵命新雙珮簉鵷辭曉闕
一舟隨鴈遡秋旻好成芳草池邊夣穩稱斑衣膝下身
致主有才官有暇肯将文字負青春
　　　題小景畫
青山佳處絶纎埃草緑裙腰一徑開不是煙霞有深癖
水邊林下肯同來
　　　送鄊人孫仲介赴合江簿
籬菊香中酒滿酤喜霑新命出皇都百年梓里榮過歙
萬里花封逺渡瀘官况比鸞棲枳棘客心隨鴈起菰蒲
因君故復西南望嵗月悠悠雪半顱
　　　送人官無錫
畫船蕩水秋風清送客南歸無錫城能詩豈愧謝氏子
解易可比王家甥心常遶闕足佳夣仕不離鄊輕宦情
因君偶憶故山色曉日河梁聞鴈聲
　　　歸老圖壽致政王璽太守(通政傳/之父)
白髪朱顔七十餘吉人何藉衛生書忘機久入羣鷗社
遺愛猶傳五馬車鄠下晩香開壽席終南山色㸃吟裾
賢甥令子俱才俊時向雲霄附起居
　　　送張上舎赴彭澤教諭
城東誰薦菊花巵漸及秋風鴈過時塵榻末由延上客
頖宫應喜得良師江邊桞暗陶翁宅山下雲深狄相祠
名跡正堪興後學詞源他日看分支
　　　送鄊人俞伯大赴雲南憲司知事
别浦芙蓉秋正酣一官隨牒向滇南幕開憲府氷霜共
名列銓曹雨露覃徽嶺便郵看路入僰人重譯待庭參
知君肯負名家後鄊國儀刑仰晦菴
　　　都憲貴溪髙公哀輓
曽向山中問起居流光驚是七年餘仙逰地下魂應逺
政肅臺端望已虛傳世獨留終養表憂時誰續治安書
當今嗣聖恩如海䘏典非常照故墟
　　　丁未二月六日扈從春宫親迎禮成次韻
紫盖紅旗蕩曉晴鑾輿親迎出宫城萬年喜兆諧龜卜
一日嘉祥恊鳯鳴都下人觀周盛禮房中樂奏漢新聲
春風鶴駕叨隨歩繡服香塵輦路平
　　　九月六日今上登極禮成聴詔次韻
大蠲逋稅徹圜扉一詔丁寧感綴衣仗馬新從軒陛立
宫鵶時遶殿簷飛九重聖孝推恩博十載皇心探道㣲
求治便應今日始鵷行誰守愧甘肥
　　　長至日陪祀西陵小憇土城寺
曉出都門得好懷暖沙晴日净風霾髙墩逺聳如孤塔
廢堞中分似斷涯新命又陪詞客後舊題曾與故人偕
停驂野寺叨茶供正及山僧午未齋
　　　昌平宿劉諌議祠
三年重拜諌臣祠手掬寒泉酹一巵氣節可興天下士
蒸嘗無愧杜中師對庭舎子嗟唐䇿憂國憑誰續楚詞
今日萬機歸聖㫁有臣應恨不同時
　　　謁狄梁公廟
香火熒煌照翠㣲古祠猶在舊城非殘碑蝕土髙三尺
老樹凌霜大十圍隻手誰扶紅日上寸心曽遶白雲飛
偶來未及椒漿奠回首青山帶落暉
　　　望茂陵恭賦
茂陵宫殿鬰參差已近先皇發引時上界鸞聲應載道
北山龍脉又分支逓遷九室藏新主會遣千官奉節祠
慚愧十年叨講幄一言無補髪成絲
　　　十二月七日有事西山陵園宿功徳寺航公房
　　　　次韻二首
青山繞屋樹藏橋我騎初來亦自驕曉日初紅寒未歛
凍嵐輸翠午全消白鷗近水如堪狎黄鵠凌空不可招
擬掃閒雲分半榻帝城清夣未應遥
白石巖扉鎖綠蘿江南佳處此無多天晴樓閣霧中見
日晩牛羊山下過寂寂古祠依灌木亭亭枯葦向寒波
詩禪久絶風花句神女無勞説舊魔
　　　自金山口奉送孝穆太后仝塟茂陵
金山直北啓𤣥堂黯淡風雲曙色凉翠輦忽扶雙鳳出
禕衣還從六龍翔姜嫄祀舉坤儀重媯汭波均慶澤長
孝穆大名知不朽萬年哀冊廟中蔵
　　　耶律丞相廟次韻
一代豪華去不還碧峰長暎紫芝顔七分數擬堯夫邵
十倍髯過漢将關致主力曽遵夏禮活人功比革苖頑
穹碑已沒荒祠在誰剪荆榛表墓山(石像髯/垂至足)
　　　十四日齋宿翰林東署有懷時同寅諸君子多
　　　　奉送大行赴山陵
一榻蕭然紫禁東碧天如水夜將中繁霜氣侮青綾薄
烱月光涵玉署空林影不揺寒印地柝聲相續逺含風
擁衾却憶沙河道毳幕薰爐幾處同
　　　十六夜南郊看牲有作(時在諒闇詔視牲官/借緋以行具奏復命)
月上圓丘輦路平禮宫新議借緋行前驅接踵呼清道
中使留身候鎖城龍漏下傳銀箭急牲房分送絳紗明
歸来玉樹題封事坐視宫花曉奏名
　　　二月七日右順天門奉雍王殿下講讀及侍書
　　　　三日賜宴有作
帝子英標僅八齡書堂新啓傍彤庭分張彩筆看題字
指㸃牙籖與授經侍史換香占晝漏貴人傳勅賜春醽
非才濫竊隆師禮數墨尋行愧典刑
　　　戊申二月十二日扈從親耕籍田宴上作
萬乘親耕舉盛儀東都晴日正舒遲農分野色隨金耒
樂亂春聲動彩旗扈蹕幸叨霑鎬燕紀成誰可續豳詩
主張稼穡艱難意天賜豐年定有期
　　　清明陪祀西陵二首
暖風連日漲㳺塵好雨東來足慰人濕翠倚空山盡出
淡黄當路桞初勻雞啼縣郭才經午馬踏川原正及春
陵廟禮成歸奏御杏餳榆火一畨新
已将㣲雨濕塵纓更息寒風待禮成萬口共誇天氣好
四山惟見月華明寝園夜下更聲促輦道沙乾馬足輕
一任朝陵常屬我新詩題遍永安城
　　　三月八日扈從視學聴講説命文言有作
萬乘隆師禮不煩上庠開講重淵源朝衣絢日金緋匝
御幟迎風錦繡翻相業古來存説命龍飛今日感文言
鳯團分賜叨陪坐願續聲詩紀治元
　　　視學歸行慶賀禮畢初開史館有詔以敏政為
　　　　纂修官首
雨晴東觀日華髙盛典相仍未覺勞聖主臨雍還駐輦
史臣分局坐揮毫賤名何敢當明詔優寵頻煩賜上醪
金匱有嚴千古事願将驅䇿殿時髦
　　　十二日初開經筵賜宴及白金綵幣寳鏹感而
　　　　有作
講筵初啓荷恩榮彩幣兼金重禮成誰有責難窺孟子
只應稽古笑桓生黄封露㵼春盃數紫禁風傳午漏平
淺薄将何増聖學幾回徒有愛君情
　　　十三日文華後殿早進讀尚書孟子午進講大
　　　　學衍義日以為常讀畢賜宴講畢賜茶上皆
　　　　呼先生而不名慙感之餘敬賦以志
禁中清切異人間詔許詞臣奉燕閒新政屢聞誅左道
遺書真欲見西山猥加體貌慚天語媿乏箴規動聖顔
日轉觚稜才罷講外庭催上午朝斑
　　　四月二十八日起屢賜鮮筍青梅鰣魚枇杷楊
　　　　梅雪梨鮮藕
都城三伏暑方炎天上分鮮我亦霑緘發紫泥留榼筥
香生青箬帶氷鹽南舟逺貢来何數北客初嘗味更添
為感嵗時繙賜帖不知殘日下踈簾
　　　五月二十九日起屢賜桃杏郁李蓮房筥上黄
　　　　封或題上林監進乾清宫八字或題上林苑
　　　　海子進乾清宫九字或題司馬苑局進乾清
　　　　宫茶房上用十一字
御果頻頒出尚方滿筐甘溢露瀼瀼黄封盡帶乾清字
朱實平分上苑香謝表親將煩内使承懽先捧夀髙堂
自知犬馬功何逮一飯從來不敢忘
　　　七月二十日文華殿後講畢上顧中官賜講臣
　　　　冠帶靴袍臣敏政預賜織金雲雁緋袍一有
　　　副金帶一烏紗帽及皂鞾面謝訖上顧謂曰
　　　先生辛苦共對曰此皆職分所當為頓首而
　　　退
日上罘罳曉殿深湛恩稠疊駕親臨對衣紅濯天機錦
束帶黄分内帑金乆幸清班容宦履漸慙華髪㸃朝簮
經生職分㝷常事消得君王念苦辛
　篁墩文集巻八十一
欽定四庫全書
　篁墩文集巻八十二　　　明　程敏政　撰
　　詩
　　　𢎞治元年十月十八日得休致之命與李符臺
　　　　士欽小酌口占
忽奉歸田詔天恩免逐臣便談林壑事莫問市朝人好
夣依黄犢先聲撫翠筠難酬君相意擊壤助遺民
　　　留别士欽
一夜臺章達冕旒聖恩如海得歸休却憐故舊多青眼
不道踈慵早白頭耕鑿有情還卜頴簡編無分久依劉
獨餘晩節生涯在樂滿樵林與釣洲(依劉本王粲事文/公依屏山先生嘗)
(用之今取以先師文/達公比屏山故云)
　　　辭朝出城借宿清化寺
早脱朝簮出帝城喜分禪榻坐深更便疑身在山中住
追笑詩從馬上成把釣未應歸計拙照人偏愛佛燈明
枕酣一夜清無夣蕉鹿當年亦浪驚
　　　得用光宗姪新安寄来書并禄命書一紙有勸
　　　　予省人事謝應酬及早歸之意時予得遣出
　　　　城已三日矣喜而有作
小阮書來亦太竒勸予休遣鬢成絲誰知逆旅開緘日
正是君王賜玦時恩負從龍真大媿命當磨蝎可中移
山林不日重相見喜取新成第一詩
　　　題先公遺詩後
　　先少保尚書襄毅公以成化丁亥受詔督師往平
　　蜀冦嘗駐節清化寺與朝紳為别敏政以編修侍
　　行今二十三年矣孤之不肖以庸猥見斥于時復
　　寓此寺寺僧恕巖能道舊事且請書先公留題之
　　作追念往昔不勝泫然
先公當日将西兵文武衣冠此餞行天上節旄臨大寺
風前金鼓動髙城鯉庭已愧聞詩業鳥道猶傳奏凱聲
二十年来彈指過壁間揮涙續題名
　　　送辨如海上人還松江
霜鴻将盡一帆開逺别難勝老辨才郢客未分新社約
吴僧先掃舊經臺枯腸臘供芟畦菜白足春逰了徑苔
聞說木蘭花未老晩香盈握待師來
　　　題陸亷伯庶子所藏墨梅
宋人寫梅工染地染出踈花得花意寒枝㸃綴縱復横
宛在江村立烟際元人寫梅鐵作圜千玉萬玉相聨拳
天機淺深各有態三昧定屬何人傳忽拭此圖真宋手
入眼丹青未能有凉風未覺生衣襟古月猶疑照窻牖
㫁縑殘墨驚海棠當時價抵千金強幾人豪奪幾懸購
完璧乃歸君子堂多君家在毘陵住髙潔平生似梅樹
秀餐亭上嵗寒盟時約花神共來去我今歸卧新安山
暗香正繞清溪灣北河冰堅未成徃春夣夜落松筠間
補之不作林逋老紅綠紛紛競妍好愧無佳句慰幽芳
三復莓苔被花惱
　予被放還新安以河涷未能即行假宿城外亷伯以
　此巻索題巻中作者如廷韶方伯先已放還而華伯
　郎中汝弼太守俱作土中人矣嵗月不堪把玩如是
　然姑射仙人歳寒風采挺挺如故足慰岑寂遂呵涷
　書之
　　　題宗姪節之儀曹味道巻
明道紀元嵗篤生兩大儒道寄千載心孰能味其腴吾
宗有賢者家在清溪隅力學厭口耳銘言掲齋居如彼
藥石功養兹山澤臞坐令膏馥間一日霑贏餘森森好
學論烱烱定性書願言終子身續食留新畬
　　　題璇大章善世小米山水
書畫船頭虹月殘海嶽庵外江聲寒南宫父子不可見
此紙疑直千琅玕青山勢逺横江斷綠樹成村隔沙亂
輕舠並坐漁樵人安得中流分席半由來小米筆力殊
晉魏書法兼有餘畫格明明自北苑寓公往往稱南徐
松壑上人好清灑来往三吴憶風采購求楮墨今尚存
感激山川良不改禪窻拂拭天真開洗硯欲呼江雨来
附名錦軸亦可喜等閒富貴飛黄埃
　　　臘月八日以青布壽穉女月仙
願兒從此夀無涯一疋青縑致老懷珍重莫嫌爺禮薄
他年留取配荆釵
　　　題大畈汪衞幕燕歸小像
霏霏香霧凝春殿日上觚稜催賜燕身随恩澤下丹霄
烏紗晻映東風面喜君有籍通金門簉羽鵷班朝至尊
星源異日觀圖畫知是唐家忠武孫
　　　題盛子昭唐子華小景
石梁新雨滑生苔斸藥多因置酒材山下杪秋無客到
松梢鳴鶴訝人來
雪後川原逺近分漁榔僧磬隔溪雲行吟坐嘯皆詩趣
追憶吾鄊舊令君
　　　客請逰望湖亭脩碧軒不及往次韻二首
西望湖天半日程擬㪺寒淥洗塵纓一灣路隔紅雲逺
五月凉生白苧輕山寺茶煙衝鶴起石門空翠逼人清
春來遥憶憑闌處萬頃鷗波夕照明
渡口冰消問水程羈人方幸解朝纓名園見説千竿盛
宦海應知百念輕鞭走籜龍牆下蜜影揺飛鳯月中清
歳寒心事翛翛在一任繁花照眼明
　　　為鄊人張衞幕貴題遼王九鷥圖
葦岸蘆汀立九鷥郢人燕説是吾師擬将聖訓垂深戒
想見宗英灑翰時
　　　任月山五王醉歸圖
何處離宫春宴罷五馬如龍自天下錦韉蹀躞揺東風
不用金吾候隨駕緩䇿烏騅衣柘黄顔頳不奈流霞漿
手戮滛昬作天子三郎舊是臨淄王大醉不醒危欲堕
雙擁官奴却鞍座宋王開國長且賢誰敢尊前督觴過
申王伏馬思吐茵絲韁側控勞奚人可憐身與馬鬬力
天街一餉流香塵岐王薛王年尚少酒力禁持美風調
前趨後擁奉諸兄臨風彷彿聞呼召夜漏歸時嚴禁垣
花萼樓中金炬繁大衾長枕已預設帝家手足稱開元
我聞逸樂關成敗狗馬沉酣示明戒二公作誥五子歌
此意當時可誰解仙李枝空人不還王孫一日開真顔
鴒原終古存風教珍重丹青任月山
　　　山水小畫二首為張尚相題
山色青於染松隂掃未開水邊芳草地才見兩人來
危坐秋林下翛然古意生山風吹耳净幽絶澗泉聲
　　　送同年陸文量武選赴浙江參政
同榜悠悠感嵗華晨星落落散天涯除書又㧞吴中俊
處世真如海上槎内史之官先過里宣公封事久名家
南歸欲訪巢居閣肯檄林僧一供茶
　　　題馬圖
綠隂風軟白沙乾入眼方知駿骨難輦路草長東幸少
漫将調習付奚官
　　　航濟川講經約逰西山不果
磵水相期浣襪塵交情誰似逺公真東風曉夜催行客
贏得西山冷笑人
　　　題沈廷美尚寳所蔵四烈婦圖
石郎秉鈞蕭傳死鬬獸君王恱妃子就中却有馮媫妤
以身當熊傳女史媫妤父本馮将軍義勇光騰金縷裙
女戎可恨亦撾馬孤負虬髯貞觀君(右馮媛/當熊)
漸臺無宫憑水鎖水長臺危絶行舸君王急遣詔使來
有召無符計成左臺上美人甘自沉盤逰可悟君王心
不知臺下桃花漲何似汨羅江水深(右楚妃/投水)
含元殿中如博陸寡婦孤兒肯容宿此身原是未亡人
一臂寧為一身辱落日荒原聞哭聲白刃可蹈千人驚
五朝長樂痴頑老一夜河間齧臂盟(右凝妻/㫁臂)
棗陽軍婦千人勇虎口活夫顔不動磵號山裂天為昬
幾許髙樓髻雲聳征車夜度西河眠骨肉相守終餘年
舅戕夫死避苛政泰山女兒孱可憐(右平妻/殺虎)
　　　送汪大淵赴永州通判
都門曉日動鳴珂漸覺東風轉玉河佐郡正當湖北路
離筵遥和郢中歌十年自守春秋學千里誰優政事科
老我臨岐重囬首眼前朋舊已無多
　　　逰西山道中作
二十餘年薄宦身投簮方許作逰人春空白鳥来無際
曉霧青山出未勻閒坐水邊飛酒盞逺從亭上振衣塵
沙橋野店東風裏桞眼相窺一最真
　　　過白雲觀
紅塵飛盡白雲生一徑深深草樹平丹竈已空仙去逺
琳宫猶枕舊遼城
　　　溪西竹屋
萬斛清風掃市喧忽驚西郭有淇園碧雲冉冉揺香細
蒼雪紛紛落影繁沙徑逶迤通活水石臺虛敞對幽軒
酒酣欲刻琅玕節詩句深慚舊掖垣
　　　觀音寺望湖亭次沈中律舊韻
磵水分明一線來碧天空濶鏡中開亭前醫俗憐新笋
石上題名掃舊苔野衲未驚中㸑熟林烏遥認晩鍾囬
春來觴詠休輕擲白塔纍纍遍草萊
　　　吕公洞
石洞知何代門當玉澗灣潮音疑可聽仙駕杳難攀暗
穴深通海危亭上㨿山吟身貪縱歩遥帶夕陽還
　　　欲往香山寺尋皚東白善世不果
湖亭髙處望香山殿閣參差紫翠間遥聽磬聲知不逺
未叨茶供却空還名僧久結三生社詞客聊乘半日閒
又與山隂添故事吟筩無惜慰離顔
　　　自玉泉亭歩至功德寺
東風幾日到郊坰岸草汀蒲已自青羈客乍來方縱目
野人相見亦忘形湖當鷲嶺烟光重路入龍潭水氣腥
聞説先皇曽駐蹕紅雲猶繞玉泉亭
　　　宿溪西竹屋
束装已戒道看竹來城隅野性自成癖路人從笑迂力
登山上亭緩䇿沿晴湖回首日西下清讌仍相娱引火
試香鼎挑燈開玉壺但知客興濃不覺春宵徂出門見
星月天籟聞笙竽擊節呼此君為爾羈今吾聊須借吟
榻卧我山澤臞擾擾百年中去就不可虞留題嵗寒社
莫遣丹青渝
　　　西山道中與友人别
聖恩容納禄随地可尋春東道非生客西山似故人竹
貪文字飲萍笑宰官身别後遥相憶詩郵託鴈頻
　　　逰歸值雨
勝日春郊馬足輕歸来風雨暗東城隂晴多謝天公巧
容我看山一度行
　　　送宗姪式之知朔州
馬首春風鬢未華一官初擢帶生花離筵對酒頻看劒
邊郡屯兵特建牙久喜皇威清鴈磧逺聞農事遍龍沙
寄言莫笑江南客曽是江南舊将家
　式之之行或疑其家江南出守西北邊郡恐不相宜
　者正不知吾宗自忠壮公而下至文清襄毅諸公多
　以文武之畧建大功名相望于譜安知式之不遂亢
　宗于是州益闡前人之光乎士固不可以南北論也
　因賦此相贈豈獨解嘲亦以發其志壮其行使知若
　予之庸猥見屏于時者盖不足學也
　　　題畫牛二首
沙桞隂濃岸草深老犍囬首認桃林手提死雉驚烏啄
賴有田夫報苦心
芳草平原水滿陂夕陽牛背影差池青童黄犢相呼處
記取前朝賣劒時
　　　贈李士敬錦衣進署千戸
綠鬢朱顔太師子清曉彤庭拜恩㫖一日詔領千人軍
緫道太師今不死太師勲徳天下聞遺編滿架留香芸
詩書韜畧付兩子池上鳳雛原不羣伯氏才華重司璽
君也竒功著邊鄙由來難弟復難兄世家誰及南陽李
居然雋爽薄貴㳺凛如鵰鶚横髙秋觀君骨相豈凡種
積善自古生公侯幾許青年美聲價廣坐稠談不相下
金門夜直分虎符玉陛晨趨候龍駕白馬錦衣光射人
東風滿路飛香塵天家雨露今更渥勉圖莫負嫖姚身
老生舊是門牆士半世歸耕本無似酒酣擊節成短歌
萬里雲霄壯君志
　　　贈含春子
浮生容易白頭侵誰識東皇造化心静坐久諳升降理
希聲何擇短長吟梅苞露白香仍淺草蘖回青色自深
聞説箇中生意好無端真樂待重尋
　　　留别清化寺旵東明上人
過眼流光不自勝邇來三月共寒燈憑誰可是忘形客
笑我真成有髪僧别酒定拚空臘味歸途聞説解春冰
沒林倦鳥心猶悸莫道城南紙價増
　　　㓜㓜堂歌為越中朱廷用先生賦
㓜㓜堂上春如海㓜㓜堂下多蘭茞堂中老人髪垂雪
朱顔不共年華改清曉開門人請藥午夜篝燈診危弱
塵埃風雨不自知老人活嬰心始樂人言此翁非藥叟
經史尋常不離手邵家數學窮竒偶白傅詩篇謝花桞
堪輿上扣青囊翁窮妙還思河上公平生辨博人所羡
同姓綽有丹溪風我識此翁深人識此翁淺翁心不逐
時情轉義氣分明薄軒冕漢庭一日復古典孝亷有科
當中選重翁不獨醫之良愛翁不覺歌聲長㓜㓜堂夀
且康㓜㓜之名傳四方
　　　有畫士人與和尚道士醉戯者曲有思致殆宋
　　　　本也漫賦一絶
外貌猖狂内樂真醉來誰主復誰賔等閒不是攅眉社
自有壺天一様春
　　　壽意圖為蕪城王君怡晩追賦
仙人跨鳳來匆匆翺翔逺自東溟東手持一卷夀生籙
夭矯似是青華翁紫綃衣輕止欲下石洞上見桃花紅
花間老人意閒雅萬里一瞬流雲空青苔净掃坐盤石
炯然秋水明雙瞳江鄊舊號騎鶴里浮名豈願拘塵籠
清和天色雨初過異境彷彿開㝠濛紫芝葳蕤得何許
石䦨詰屈遥相通小童煑茗㪺玉虹小鬟奉果來香風
眼前花甲週可數不惜一笑囬春融向平婚嫁久已畢
老年嬴得窺環中丹砂倘見伏金鼎白髪肯使悲青銅
披圖願子得夀意三山一闖蓬萊宫
　　　留别通州王徳明守備(徳明起鄕進士/常分守山海闗)
将軍留客薦離尊説劒論詩笑語温塞桞曽窺單騎出
窻芸猶護一經存牛羊落日京東路鼓角春風海上屯
肯為傍人譏白面聼君竒䇿報殊恩
　　　再别旵上人
潞河三日吹黄風上人翩然來向東溪藤索詩照夜白
燕酒餉客揺春紅池上冰銜愧蘇子城南净社思陶翁
病身正爾堅飲戒無限離情芳草中
　旵上人自清化冒風携酒來訪于潞河之滸為諸方
　外乞詩值予病口瘡不能一啐悵然賦此上人必欲
　題予銜顧予方以官為累而上人乃有羡於斯何哉
　一笑而别
　　　上林清趣巻為嘉蔬署丞兼林衡署事宗姪京
　　　　賦
綠樹隂隂百鳥啼上林遥在帝城西一官向此開清署
贏得新篇取次題
畦菜青青苑果紅宦途清絶市塵空五風十雨開園後
來往人行罨畫中
不比前朝貢荔枝晩菘春韭綠參差官閒有趣無宣索
萬嵗君王旰食時
苑中應起借烏軒每汲沙泉學灌園輦路草長巡幸少
清時誰競嗇夫言
心地清如鏡水波官中從爾較催科遥知此後彈冠日
隨處春風趣益多
青李來禽貢尚方朱籃黄帕屢分嘗天涯為子題詩句
慚愧非才負寵光
　　　與世賞庶子同飲通州致仕袁千戸家
春館留人一笑同愛君家住潞河東嫖姚久謝千軍帥
矍鑠真堪百嵗翁新酒白魚牽思逺緑波芳草送塵空
論詩更值王摩詰不道相逢是客中
　　　題老子出關圖
函谷關髙髙入雲東來紫氣何繽紛闗頭或有異人過
令尹一日先知聞青牛駕車出林莽翠葆拂曉揚清芬
至人中坐雪垂領神氣内守顔如醺當時令尹亦竒士
衣冠奉候青山垠車前再拜復長跪局縮似禮雲中君
至人自是真天人憫此濁世飛埃氛出關定隱不復現
草衣木食甘隨羣天書雲篆倘有作坐遣道徳為耕耘
停車揮扇相告語為爾啓鑰開𤣥文致柔專氣五千字
劃然天地如初分乃知至人與衆異下視諸子皆蝱蚊
至人昔作柱下史披誦亦自勞精勤三墳五典久在目
霞裾尚爾留香芸尼父聖人敬問禮逮今一一餘坑焚
至人至意人叵測朱縢緑檢空云云窺圖撫景三嘆息
春風滿屋銷罏薰
　　　别潞河逆旅主人馮大周
二月南歸候水官髙堂留宿百餘懽主人長道望塵久
客子不知行路難曉日橋邊折楊桞春風庭下養芝蘭
人生去住何須問一笑詩成酒未殘
　　　清明日發舟偶過廣福寺
潞河東岸發歸程歩入招提問寺名煙鎖緑蕪涵暝色
風吹黄桞散春聲廿年賜火慚君寵四野澆墳愴客情
晩供有茶聊當酒一畨飄泊已清明
　　　宿瀛東别業
先人有别墅宛在瀛川曲荏苒二十年始此一停宿裵
􁄑原野間百感中自觸梨花積晴皜楊桞紛衆綠一嵗
増幾株當時手栽木白駒亦何駛蒼髪忽半秃緬懷古
賢達矌視不可復豈無致主心自審誠碌碌君恩浩山
海不遣隨竄逐賃船走東南日夜憂骨肉矧兹墓臺荒
奉掃未成卜渺渺滄波長悠悠白日速明發城東門低
頭愧林谷
　　　輓清源劉孝子克荘
大扁金書照里門當時純孝尚堪論庭烏最爾諳心事
墳草猶疑染淚痕五夜忽驚塵夣杳百年終見古風存
孤舟前日相逢地寒水無由酹一尊
　　　鄊人客清源者追餞索詩
北河一棹還新安清源追别聊盤桓羡君盡享估客樂
顧我方憂行路難徴詩往返白日速縱酒歌呼清夜䦨
鄊情離思兩不極垂楊揷水春漫漫
　　　雲龍山留别宗姪楚英同守
客裏孤舟此暫停夕陽紅處亂峯青閒雲尚繞從龍地
蔓草空餘放鶴亭佛散寳花成舊刹人摩蒼蘚刻新銘
等閒弔古情無限不為傷離酒易醒
　　　黄茅岡
艤櫂來登亂石岡幾間茅屋水天長桑原麥壟人行處
曽是蘇公舊獵塲
　　　亞父塜
廢塜曽經盗發頻白頭空作楚謀臣填胷一怒縁何事
嬴得漁樵冷笑人
　　　戯馬臺
千古荒臺倚暮雲霸圖銷歇水沄沄當時駿骨知多少
惟有烏騅不負君
　　　陵母墓
夜臺千古閟荒山智母名髙宇宙間不向楚庭先伏劒
王郎應自乞身還
教子扶王不二心幾人回首愧纓簮當廷死諍遵慈訓
始覺君侯孝最深
　　　水次倉(相傳即芝麻/李二故居)
廣厦朱門照水明太平軍食轉彭城不知南北人來往
猶唾芝麻李二名
　　　廣陵驛下與表兄林文秀倉使夜酌
二十四橋春草平月明依舊滿蕪城繁華百代底須問
邂逅一尊無限情去國浪傳金馬客倚樓誰送玉簫聲
孤帆又作江南别坐聽船籖報五更
　　　逰焦山
十日横江雨未晴艤舟來作看山行海濵煙堠遥分幟
樹杪風帆欲近城去國身輕隨鴈落登髙詩健逐潮生
閒心願託焦光隱客裏先抛第一盟
　　　飲觀音閣
漠漠頑隂掃未開石梯千仭滑生苔倚䦨尚見淮南樹
拂袖疑登海上臺坐聼松風聊當樂醉呼江水欲添盃
繞山細勘題名刻早有人曽冒雨來
　　　登江山壯觀亭(時與王/令同逰)
整屐同登壯觀亭百年身世等飄萍兩潮漫作崩騰勢
拳石終存砥柱形返棹客愁煙樹黒浮家人占雨莎青
南來抉勝心方健有約重尋瘞鶴銘
　　　書法孝子傳後
野宿風號半毁形眼看墳草六囬生當時至行真難再
合上清朝太史銘
有生便識全歸理欲救親危敢愛身正恐毁傷堪藉口
世人翻誚舎生人
　毁體非孝之説本如孔子所謂忘身于一朝之忿與
　孟子所謂從欲鬬狠以取危戮者耳若刲股以圖愈
　親之疾自近于舎生之義而讀者不能以詞逆志遂
　牽于毁體之文吾恐其流之弊将并所謂舎生之義
　而棄之因觀楊君應寧所為法孝子傳附見此意
　　　丹徒王璽家蜜褐蓮巻追賦
王家池上見芙蕖蜜褐装成態有餘晩色盡消脂粉氣
髙標宜占水雲居紅灰酒滿香中瀉白社詩殘葉上書
欲為花神増舊譜賞縁他日記南徐
　
　
　
　
　
　
　
　
　篁燉文集巻八十二
欽定四庫全書
　篁墩文集巻八十三　　　明　程敏政　撰
　　詩
　　　登多景樓
黯黯江雲結暮隂江樓髙處一登臨山根亂雪來雙櫓
天外遥青出寸岑歸去已慚陶令賦醉中偏愛穎師琴
鰣魚竹筍江南路幸及霜毛未滿簪(僧一柱/能琴)
　　　與袁石坡太守遊甘露寺
天外飛甍接太虛只疑僧在霧中居風掀白浪過江口
雲擁青山入座隅詞客舊題留北固寓公髙致屬南徐
贊皇池館瑯琊石擬向雷音洞裏書
　　　太醫院使錢君宗嗣輓歌
生死交情二十年艤舟京口倍凄然青山細雨人何在
悵望城南白兎阡
青囊家世數誰精錢乙當時重兩京先子已隨龍馭逺
空留人道國醫名
㡬年供奉殿東頭最得先皇寵數優遣奠尚留天語在
虹光千古照林丘
憶曽阻雪到江千野寺相逢嵗正䦨今日我來君已去
人間離合最無端
浮榮無賴似浮雲多少人隨草木羣百世定知君有託
謝家兄弟總能文
投劾歸來感聖恩舊游零落不堪論山中我未憂多病
尚有君傳藥禁存
　　　錢宗𦙍覽翠亭
名園佳處結幽亭竹樹森森晝不扄雨過四簷塵不起
風生雙袂酒初醒沿階草色時供翠排闥山光逺送青
他日可容分半席緑隂閒叩衛生經
　　　留别楊應寧僉憲(時以憂/居鎮江)
楊君我良友一别經㡬秋不圖今日來相見古潤州顔
色甚憔悴知子非窮愁無奈寸草心更抱蒼生憂蔀齋
共蔬食為子一日留子才非詞藻立志希前脩有如霜
磵松不作春花羞向來稍自見足應明堂求我生本迂
戅未老驚白頭負恩合竄殛徼倖歸林丘子幸不棄我
晤言如有投感此意不極翩然愧難酬蕭蕭白日雨黯
黯滄江樓行裝已戒曉鳴榔發孤舟後㑹杳難期嵗月
如奔流遲子崇令德盟言慰朋游
　　　何氏丈蓮巻
異方傳得賣花翁照水能開一丈紅色靚鉛華朝帶雨
香生簾幙夜􁀼風䕶妝合遣遮紈扇侑客長應剪碧筒
聞說主人真好事不辭題句慰芳叢
　　　留别王丹徒公濟
三十年前同舎郎行邊一笑暫停裝風流文采真吾弟
涉水登山共此觴壯嵗喜君官况好畏途驚我鬢絲長
詩筒兩日頻來往未覺相逢是異鄉
　　　乗風夜過無錫寄致政秦廷韶方伯及詩社諸
　　　　君子
一歸方喜稱閒身十口那堪更索人半夜隨風挂帆去
負君相候洗纓塵
他時有約報郵籖山鳥啼殘筍正甜等是太平林下客
幅巾來往定無嫌
　　　與王宣谿世賞同至虎丘醉中限韻一首
三度來嘗陸羽茶園丁曽此薦氷𤓰遊蹤語客真成夢
醉眼看山久作花舊榜詩隨塵外刼逺歸身似海中槎
殘陽塔院翻多興欲典宫衣向酒家
　　　用前韻二首與宣谿
選勝同來竊供茶晤言終日愧投𤓰幽人泉上堪刳竹
短簿祠前訪種花山犬不驚隨鶴氅野僧如悔認星槎
老天故爾供吟嘯容我登臨直到家
重揖山靈欲酹茶秋風今熟㡬回𤓰題名石裂攢金薤
殉劔池深冷鐵花詩壘衆降新立幟酒船如泊小浮槎
煩君併作南遊録乞與兒孫記兩家
　　　簡沈石田啓南求畫
孤舟揺蕩出風濤涉水登山也自勞乞取生綃圖四景
卧遊容我醉松醪
　　　與楊君謙儀曹劉振之鴻臚遊靈巖遇雨
夾岸呉山掃黛青酒船隨意泊沙汀簾収晚雨三家市
旗颺薰風十里亭滬瀆舊名餘戰地靈巖佳跡播圖經
同來莫遣遊情敗僧榻何妨一夜停
冒險乗輿度嶺腰石苔青遍雨蕭蕭野人笑我遊何健
客子憑誰酒易消鳥外雲深唯見塔鷗邊溪漲欲平橋
望中似覺山容喜知有新篇慰寂寥
細雨斜風破賞緣壯遊竒興獨森然采香徑古雲千壑
響屧廊空草一川羈客坐貪船似屋主人情愜酒如泉
溪山燈火論心地不道相違是隔年
　　　菌生船窓下作
老舫經殘雨俄生一菌長根連枯枿潤色藉朶雲黃穉
子能加䕶靈苖或異常題詩矜畀爾擊節和鳴榔
　　　晚登姑蘇驛樓與瞿剛貢士小酌有感(辛丑嵗/嘗寓此)
　　　　(數/日)
躡屐重登昭賜樓吳秔今是八回秋驛夫迎舫驚生客
穉子循廊感舊逰塔影帶雲橫樹杪鵲聲和雨下城頭
晚凉不盡裵􁄑意一飯匆匆已放舟
　　　留别蔣長洲克明(蔣予同年友以御史貶蜀中/起廢為令於此因與宣溪聫)
　　　　(句贈/之)
念子天涯久謫官(篁墩/)已看新命出金鑾牛刀小試真
言偃(宣溪/)鷗社重尋愧謝安舊雨故人頻對酒(篁墩/)青
霄客路正彈冠明朝又作胥門别(宣溪/)浦樹江雲兩地
看篁(墩/)
故人重㑹闔閭城(宣溪/)十日難禁去住情沙上暫維青
雀舫篁(墩/)尊前初試紫蓴羮漢廷公議還須定(宣溪/)蜀
道當時已慣行不日山林聞邸報(篁墩/)路人應說介推
名(宣溪/)
　　　三辰堂為工部顧郎中從善賦(從善及其父祖/三世皆以辰年)
　　　　(登進士/故名)
衣冠三葉重吳人捷報相承似罕倫金榜有名初中甲
青陽無嵗不逢辰韋編業在專門久華扁題成傑構新
定見竒男光父祖考工才力正當春
　　　姚生廣好篆籀之學所居在桃花塢上予與宣
　　　　溪過之欣然為刻數印既而予讌南壕楊氏池
　　　　館生復來贈一印其意甚勤因賦一絶贈之
一塢桃花映草堂箇中清致屬姚郎可人更到池亭上
贈我歸田學士章
　　　與宣溪聯句别振之(酒半有武當之/約故詩及之)
黃岡涇口夜停船(篁墩/)草草行厨當别筵吳苑已離三
舎外宣(溪/)閶門猶在一盃前離人意逐江亭逺(篁墩/)好
事詩隨海舶傳明嵗期君南入楚(宣溪/)溪山同足賞心
緣篁(墩/)
　　　吳江驛得司馬通伯侍御書(通伯有歸志且/約為鑑湖之遊)
小住虹橋下翩然得素書麈談如見子筆陣久降予山
雨朝酲後江花晚眺餘鑑湖真有約歸日辦籃輿
　　　寄湖州王太守
　　予蒙恩得放還江南舟次平望有懐湖州太守王
　　君因寄一律王君曹邑人以成化己丑擢秀南宫
　　予時繆當分考之任而君之外舅宫保太宰先生
　　以德望聞天下實先少保襄毅公友也今奉别二
　　十年矣蓋予於王君跡疎而情親有不能已於言
　　者如此
故人相望隔吳興畫舫青帘見未能幸我身隨蓮社老
喜君名自栢臺升清朝事業羣英在前輩風流百感増
客裏有詩憑逓入苕溪新水緑層層
　　　端午日與致政于景瞻京兆同至孤山
七年重憩孤山麓一浣湖光浄客衣自喜舟中佳節至
誰言林下故人稀暗香疎影新篇少白石蒼松舊塚非
更遣移尊六橋外野鷗相見已忘機
　　　自岳王墳至淨慈寺
棲霞山色照湖東五日還當逆旅中角黍謾餘騷客恨
南枝猶寄岳王忠夕陽燕影隨舟逺别浦煙霏入座空
節序催人仍弔古一尊同趂藕花風
　　　湖上待劉邦彦不至
當時曾覔臥逰篇今日重來更惘然緑芰晚風頻喚酒
白漚新水漫停船誰能向子封佳社獨可尋僧結淨緣
明發又從嚴瀨去潮聲空落暮江邊
　　　賓客樓為三山陳文用侍御追賦
一樓髙起面㠝岏時肅煙雲入座看客禮未能相爾汝
人情那復較炎寒嵐飛近檻真成畫秀落疎櫺似可餐
佳勝不妨長作主古靈家世舊衣冠
　　　與張朝用太守飲紫陽菴晚至三茅觀
山上危亭四望空不知真境落塵中羽衣化鶴留仙骨
月斧穿雲試鬼工天狗堕餘懸石墜金牛開出斷崖通
酒酣更上三茅閣萬里潮翻夕照紅
　　　飲定惠寺次舊韻調邦彦
石梯繞磵松風香山樓入空花雨凉醒心渇恨蔗漿少
題句醉憐蕉葉長古人㡬何開白社靈泉一脉來朱方
倚闌笑問劉禹錫禪味而今誰共嘗
　　　虎跑泉和宣溪韻
於莵猶踞薜蘿屏須識名泉本地靈調水可憐人更癖
濯纓誰遣夢初醒魏公字簇山花艶蘇老詩鑱石蘚青
泡影果緣僧呪起欲將真偽勘圖經
　　　為宣溪題菊留别維揚髙憲副
潭水亭亭照影空㡬番花木鬬青紅相看只有霜春面
獨立西風蔓草中
　　　宣溪先出至江口有見懐之作時予尚留杭城
　　　　依韻奉酬
疎簾風逗葛衣凉此夜歸心共渺茫去住偶然分客邸
笑談猶似隔隣牆江回白塔潮頭小節到黃梅雨脚長
明日藍輿聊志喜鳥聲山色近吾鄉(時將登陸之/富陽故云)
　　　涵碧亭八詠
　　　　文峯貢翠
池上一峯孤下瞰池亭小書空兆人文卓筆青未了
　　　　石鼓浮嵐
小山本幽絶晴嵐濕衣裾誰能琢崖蘚正作岐陽書
　　　　潮閣晨鐘
隠隠青蓮居鯨音斷復續幽人驚起遲林光動朝旭
　　　　義溪夜笛
何人弄長笛散此柯亭秋令我發竒思風吹月波浮
　　　　荷塘曉色
池亭踏露入冉冉聞幽香方塘水如鏡照見芙蓉妝
　　　　松徑秋聲
四山黃落時夾路松濤起中􁀼太古聲能清管絃耳
　　　　夕照鳶飛
斜陽過亭西縱目隨所適何處一鳶來飛飛破晴碧
　　　　晴淵魚躍
白日下深沼逰鱗動腥風宛有川上趣不羡濠梁翁
　按浙侍御三山陳君文用家有涵碧之亭環亭之景
　更析為八名公品題率成巻矣值予南歸過杭文用
　遣吏尾舟為請林下之人方適志山水而不以多取
　為嫌也因各綴一絶短章寂寥不足以盡池亭之勝
　姑少副君之雅意云爾
　　　姚貢士時舉及其弟中書吉甫送予與宣溪至
　　　　釣臺下聨句為别
一尊相餞上桐江(篁墩/)客思撩人未易降斜日挂帆風
欲正(宣溪/)斷崖停櫓浪猶撞通家義重金蘭契(篁墩/)逸
興歌慚白雪腔鐘鼎山林須努力(宣溪/)可堪分袂隔船
窻(篁墩/)
　　　提學憲副東園鄭君廷綱置酒富春驛亭叙舊
　　　　得聨句三首
山雨初收暑氣清(東園/)驛亭開宴叙離情(篁墩/)香蒭未
出心先醉(宣溪/)新茗才傾句已成(東園/)坐倚畫闌窺凈
緑(篁墩/)笑停烏榜忘嚴程(宣溪/)人生聚散渾如夢(東園/)
贏得重温白社盟(篁墩/)
睦州城下偶逢君(篁墩/)把酒相看日未曛(宣溪/)茅屋㡬
間山寺外(東園/)蘭舟一棹石堤垠(篁墩/)已知學教遵安
定(宣溪/)久羡才名賽右軍(東園/)明日江亭愁遽别(篁墩/)
㡬聲長笛不堪聞(宣溪/)
講筵同及事先皇(宣溪/)謫下西湖兩鬢霜(東園/)潦倒一
尊仍話别(篁墩/)聯翩孤榻此追凉(宣溪/)江聲樹色催詩
急(東園/)竹筍溪魚入饌香(篁墩/)握手嚴陵山下路(宣溪/)
誰知身世在他鄉(東園/)
　　　與東園宣溪瀕江夜坐聯句六韻
坐久江干月漸明(東園/)山城譙鼓報初更(篁墩/)邊流官
樹參差影(宣溪/)隔岸漁舟欸乃聲(東園/)客路屢驚時序
改(篁墩/)詩壇長助夢魂清(宣溪/)汀蘆水鳥棲初定(東園/)
野草青蛙斷復鳴(篁墩/)洗盞不妨更夜酌(宣溪/)聴雞無
奈促晨征(東園/)獨憐逺浦寒潮上(篁墩/)不管尋常去住
情(宣溪/)
　　　懐邵文敬太守
有美文章守無情山水州一宵篷上雨了得半江愁
　　　得蕭文明衢州書
喜君得内徙身已到三衢暫免塵埋足遥聞雪上鬚煙
雲供草聖巖壑助詩腴幸爾雙鱗便長應尺素俱
　　　東園復請逰天寧寺席上聯句
石徑盤迴萬木中(篁墩/)寺門惟許白雲通(宣溪/)參差樓
閣煙霞古(東園/)晻映溪山户牖空(篁墩/)坐久塔鈴還自
語(宣溪/)詩豪牀筆喜相同(東園/)興來隔渡頻呼酒(篁墩/)
醉裏看花更徙笻(宣溪/)啼鳥數聲簷外樹(東園/)歸帆一
葉雨邊風(篁墩/)茶𤓰留客全忘暑(宣溪/)泉石娛人正未
窮(東園/)地迥百年初勝賞(篁墩/)僧忙半日總羣公(宣溪/)
飄蓬湖海憐雙鬢(東園/)結草田園方寸衷(篁墩/)欲就佛
龕燈下宿(宣溪/)萍蹤那復計西東(東園/)
　　　山寺聴雨限韻聯句
尋幽過野寺煙樹迷藍輿(東園/)忽驚新雨至坐遣羈懐
舒(篁墩/)因之洗煩燠起聴風簷虛(宣溪/)枕邊氣蕭爽為
我清塵裾(東園/)巖花驚夜落徑草思春鋤(篁墩/)跳珠巻
荷凈鳴漏穿棚餘(宣溪/)寒聲度紗幌入竹還徐徐(東園/)
林鳩苦未足秧馬今何如(篁墩/)連牀續舊約豈似古城
疎(宣溪/)挑燈欲忘寐離思誰憐渠(東園/)漁舟趂潮逺衲
子收簾初(篁墩/)深盃一志喜載摘園中蔬(宣溪/)
　　　東園口誦山色雨聲一聯且約為武夷之行隨
　　　　足成之
㡬載各西東相逢一醉同客程山色外離思雨聲中白
社尋常句蒼頭四十翁停雲知有意江上候南鴻
　　　近得陸少卿鼎儀之訃慨念不能已因聯句哭
　　　　之
客路遥傳崑玉摧(篁墩/)臨風揮涕不勝哀(東園/)西清往
事成陳跡(宣溪/)東觀遺編憶俊才(篁墩/)古木斜陽山色
暮(東園/)斷橋殘雨野潮回(宣溪/)今宵定有懐人夢(篁墩/)
都向山陽笛裏來(東園/)
　　　嚴州城下與宣溪别
燈大聯舟數十程客邊分袂不勝情孤身去國同將母
兩世通家沗作兄多病正堪歸計早不才深負主知明
青山白水漁樵路長報平安慰此生
　　　用韻别宣溪弟待魁世選
江𣲖分流作兩程離愁無奈水無情推篷㡬閱閒風雨
落筆真憐好弟兄鏡裏年華青鬢改社中心事白鷗明
鳯毛麟角寧終困努力相期在後生
　　　未至茶原梅水橫發塊坐三日
㡬日黃梅雨平吞緑樹灣犬驚船上屋蛟縱水沉山兩
屐難乗興三盃暫破顔人生亦堪笑咫尺是鄉闗
　　　留别淳安劉尹仲和兼呈大司空胡公大參應
　　　　公諸鄉舊
淳安曽是歙東鄉地主相留合盡觴梅雨勢添溪漲惡
竹禽聲助野歌長坐慚師席親元老語及名途笑漫郎
他日重來訂鄉約一㕓容我寄漁榔
　　　商茂霖主事請飲魁星樓喜晴
危樓髙出孔牆東星彩常拖萬丈虹聖化喜霑三日雨
客談眞動四筵風人聴弦誦如塵外天與江山入畫中
無限詩情慚句拙晚鵶遥㸃夕陽紅
　　　應文貞典寳有葡萄便面檀香為骨意甚愛之
　　　　因賦一絶
馬乳纍纍紫蔓長折枝疑帶露華凉等閒入手㣲風起
併作栴檀一味香
　　　題宗姪孫文楷文模二便面
莫謂老人倨須知孺子賢坑焚禍方烈誰有素書傳
　　　　　　　　　　　　　　右圯橋進履
繞闌花似雪枝上立珍禽入手炎光散清風動竹林
　　　　　　　　　　　　　　右花鳥
　　　教諭許君置酒藏書閣有懐融堂錢先生
登髙元不為傷離雨後溪山一倍竒野寺晴嵐隨畫出
石林殘照與詩宜醉呼豆莢供新茗閒掃苔花讀舊碑
前輩風流誰復在百年融老是吾師
　　　小金山(在淳安上石渡/山頂有古佛庵)
千尺波心得異觀水雲中鎖碧㠝岏蛟龍宅近蟠根久
鸛鶴巢危墮影寒白社可能専佛印紅塵曽不了漁竿
他時浮玉論形勝擬酹山靈說二難
　　　淳安黃訓導禄養堂
旋開新酒摘園蔬日日升堂候起居堂上老人相顧喜
等閒知是筆耕餘
菽水能供一日歡霜毛甘共一氊寒他時更享三牲養
莫忘清溪舊講壇
　
　
　
　
　
　
　
　篁墩文集巻八十三
欽定四庫全書
　篁墩文集巻八十四　　　明　程敏政　撰
　　詩
　　　己酉六月二日初至南山(是日汪廷器攜酒/見慰因題便面)
決決溪流淺帶村層層山色翠當門水邊林下青莎地
今日重來試屐痕
六月凉生白苧袍不知人世畏途勞自驚何福堪消此
一路松風響翠濤
　　　南山雜興
暑雨初晴散髪眠數聲山犬吠籬邊農夫乗月來耕地
人影蕭蕭動石田
杖藜貪看野花開踏盡松隂一逕苔風外忽聞眞管籥
灘聲時雜樹聲來
　　　邵節婦朱氏
半壁寒燈照苦辛白頭甘作未亡人㡬家文獻存孤子
一脈綱常繫此身雪後松筠眞耐晚風前桃李漫爭春
登堂細閱丹青巻擊節還思板蕩臣
　休寧邵節婦朱氏年二十七而寡能保其孤鷱至於
　成人授室而節婦則年六十餘矣鷱奉母訓甚謹力
　學好文遇知名士即進謁求益於先世手澤悉購藏
　之人以是知邵氏之興未艾而天所以報節婦者有
　在也予於鷱有姻戚之雅為賦此詩若上其行于朝
　而下旌門之典為世勸有司事也故不贅然節婦之
　行豈以是為加損者哉
　　　踏車行
田夫踏車如踏弩田婦踏車心更苦老天不雨將奈何
稻隴看看作焦土我行見此三嘆息欲助農忙恨無力
假令一旱似往年豈獨憂貧復憂賊我雖七尺金紫身
聖恩許作歸耕人詩書不了糊口計與爾將來同苦辛
擊鼔揚旗禱神福且莫先憂食無粥賢侯恤民天所憐
好雨時來嵗還熟
　　　喜雨柬張令君
稻隴塵飛早日紅不堪秋事漸成空好風忽送千山雨
戾氣全收百丈虹父老歡聲隨地起令君誠意與天通
他年欲續循良傳野史先書第一功
　　　亞卿知郡佀公特書具輿馬見招晚行石嶺道
　　　　中作
香山中斷路逶迤秋色偏於客興宜紅樹烏犍歸别隴
敗萍花鴨㸃清池鏡中老壯誰相約林下忙閒我自持
村巷莫驚連夜發㡬人雞黍是眞期
　　　亞卿知郡佀公提刑判府沈公邀僕與康亞卿
　　　　飲席上作
百雉山城兩謫居一尊相屬晚秋餘侵人白髪憑多少
閱世浮雲自巻舒林下正容吾輩拙天涯誰說故人疎
遥聞聖主覃恩詔擬逐田翁欵使車
　　　坦然歌為劉貢士武臣乃尊作(武臣在南京遣/人來新安索賦)
有儒一翁蒼雪顔家臨蜀道清溪灣彭城之系御史子
文采風流髙蜀山青衫奉檄亦漫爾宦邸一似山居閒
(闕/)
宅心要遣淳風還沒江舎生拯妹溺搆堂奉親傷家艱
薛包友弟讓田宅䦧牆紾臂慙區寰談經不泥五行傳
解綬才驚雙鬢班賦詩酌酒有餘樂浮雲世態寧相闗
尋幽直薄髙㠝岏照影下弄清潺湲掀髯自致坦然號
雅意髙情那可攀况翁令子已發軔龍車有待歸天間
上繩祖武繼翁志看渠接羽遶萊班亭前翠栢挺竒操
夀徵不老天難慳十洲煙霞渺何許百年嵗月勞循環
臨風為賦坦翁曲夢落西南山水間
　　　杭人孫鈍自號一松託人來新安求賦
為愛亭亭翠不羣箇中情事許誰分孤標誓與寒經雪
直幹心期秀入雲清夢往來無爾汝繁華開落任悲欣
因君忽憶南峯下九里風聲滿意聞
　　　八月五日與程思正醉步溪上有作
路分青草曲如蛇五里清浮直更斜晚磬忽從林外出
梵宫應被白雲遮
碧天明月上松梢初結山中冷淡交獨有野僧能愛客
屢將新茗當新殽
　　　斷石村秋社作
秋水崩沙擁斷堤午風吹樹忽聞雞吟身正喜輕如葉
社飲何妨醉似泥菜圃引籬斜作徑菱塘分淥下通溪
呼船直抵澄潭下細掃蒼崖讀舊題
　　　題畫菊夀人母
山中秋已老佳色見亭亭獨歴風霜苦全羞粉黛形松
篁同晚節蒲柳勝先零憑仗幽貞意相看到百齡
　　　八月九日醉書
一樹隂濃橘未黃晚風遥送木犀香畫闌倚遍無人醒
滿地蛩聲月過牆
蟋蟀聲殘夜未央醉憐明月繞虛廊呼童整頓庭前竹
莫共青青蔓草長
書舎深深隔素屏畫圖時上雨苔青年來溽暑無逃處
擬作南山竹下亭
燈下翛然憶故人不知凉夜屢更巡倚闌欲候南來鴈
紅葉黃花惹恨新
納禄歸來荷主恩看書終日掩柴門却慚相愛惟明府
能盡山家酒一尊
醉來偏愛塘魚活醒後遥聞壁䑕鳴只有道人知此意
化機天籟本無情
缺月昏昏過短垣擬扶殘醉卧西軒明朝再有尋詩約
未許奚奴早扣門
青燈遥映繡窓明秋雨才收夜氣清我醉不知詩客散
繞闌偏愛讀書聲
菱角石榴鮮可愛田雞水鱉味尤佳笑談初涸沙溪酒
正及黃蜂放晚衙
舘閣新銜畎畆情南來初幸及秋成彫籠慧鳥知人意
終日能呼萬嵗聲
譙樓風報鼓聲初爛醉猶堪倒一壺洛黨自憐家學在
欵門休恠故人疎
主人隨客共沉酣無限風光入笑談獨喜小童能解事
一聲新調出江南
秋風庭滿送租人今嵗遥應我未貧老僕隔牆頻過酒
不知門外有朱輪
山下方塘一鏡開主人髙興滿池臺中秋好月重陽菊
問道誰家送酒來
詩興蕭然醉索𤓰秋風憐我鬢雙華嬌歌兒女燈前戱
看汝他年夜績麻
坐看凉月下疎櫺有客憑闌醉不勝獨喜小童知句澁
屢將新火為添燈
盆池芳草緑菲菲燈下殘香襲苧衣山漏聲稀夜何許
先生猶未掩書幃(聴西席汪廷貢課/壎子塏姪讀書)
醉貪明月久忘眠紈扇誰題却暑篇手撫畫闌人悄悄
獨餘香鶴在庭前
黠䑕欺人攪夜眠春花秋月滿吟邊歸装恰有宫衣在
儘與隣家當酒錢
　　　題道新菊圃巻
籬下西風鬬晚妝閒花寧復見紅黃青青惟有淇園子
晏嵗交情一味長
　　　淳安司訓王君文博來休寧請予記學宫之成
　　　　適值中秋方喜對月叙舊而開宴之際凉雨
　　　　驟至因賦此以申去往之情時汪世行令君
　　　　吳文盛亞參在座詩併及之
對影相期月鑑凉開軒驚見雨絲長隂晴半日猶難定
離合一尊那可常候鴈來從黃葉渚秋蟲鳴繞緑莎堂
銀釭烏臼餘新燭解與流輝照故郷
　　　過龍源趙東山先生故居
秋風喬木磵聲長峯麓猶存舊講堂麟史注文髙衆子
龍源山色勝吾鄉藤纒廢礎荒陶徑蘚蝕殘碑寄孔牆
珍重逺孫留客意不辭歸路踏斜陽
　　　龍源夜歸
軋軋肩輿半日程晚來溪麓少人行㣲茫逺樹參差沒
三五寒星㸃綴明野老壺觴隨處約家人燈火望塵迎
時平山郭無闗禁不似通都夜鎖城
　　　題紅梅
杏蒨桃嬌入眼空暗香來處曉推篷丹心久歴氷霜苦
可是春花一例紅
　　　浪淘沙十月十四日病中經宿不寐枕上作
風葉走庭階月上書齋隔牆寒影舞松釵數盡殘更人
不寐無奈幽懐　釃酒斷溪涯題遍蒼崖病來躭悞㡬
青鞵不待一分林下福也共時乖
　　　與黃司訓汝彛小酌聨句
麗澤新沾化雨餘(黃/)西齋瀟洒似山居一尊正及吳醅
熟(程/)半席閒分洛社初梅雨未開春信在(黃/)菊花才過
晚香疎論文記取淹留地(程/)此夜真强十載書(黃/)
　　　成化癸卯冬在京師值始生日對雪思梅有花
　　　　神應笑未歸人之句今七年矣梅花無恙舊約
　　　　未寒漫復成詩以見人生去住之不偶云爾
一樹寒梅半著花七年憔悴隔天涯坐驚仙子忽投璧
似慰主人初到家簌簌暗香侵酒醆盈盈春色動窻紗
却思宦海題詩處㡬度狂風捲白沙
　　　夀查以華
　　查君以華譜出宋孝子龍圖待制公今𢎞治已酉
　　夀開七十臘月念三日其誕辰也子婿金世安氏
　　繪南極老人圖奉以拜慶請予一言予與君同里
　　嘗愛其謙慎安雅有古吉人之風勉賦此詩用致
　　壽意
弧南一星光燭空墮地化作龎眉翁静攜白鶴撫𤣥鹿
杖舄來自東華東此翁不見㡬千載入眼誰諳舊丰采
香風吹上君子堂晏嵗忽驚春靉靉君家累葉為清門
孝良不愧龍圖孫年登七十有餘樂紅塵一任驚濤奔
金家郎君美如玉再拜升堂獻新醁綺筵氷玉重丹青
嵗嵗來聴洞仙曲
　　　一冬寒甚梅不時開獨吾家南山一株甚盛志
　　　　喜一首
㡬處寒梅僵欲死小園一樹獨全開非緣太乙春先到
重是山翁手自栽香逐寒風生翠篠影和殘月印蒼苔
青禽莫漫傳消息勾引詩人特地來
　　　慶汪本亨六十夀詞(并引/)
　　歙之稠里汪君本亨之年六十也凡親疏之族老
　　壯之友内外之戚稱觴祝夀逺邇畢至蓋有需不
　　腆之文以致慶者矣在歙之槐塘程氏曰士人福
　　曰上舎陽皆於汪君有姻戚之雅且謂予族也復
　　以文為需予固辭曰言不可若是其贅也適予有
　　事于郡城兩人者請于途懇于館又使人候于家
　　予不獲已而思之得其說以告曰在詩有之俾爾
　　昌而熾俾爾夀而富黃髪台背夀胥與試所以祝
　　其人亦至矣而又曰俾爾昌而大俾爾耆而艾萬
　　有千嵗眉夀無有害其言之諄複不厭其祝之再
　　三不已誠以其人之賢也宜夀故詩人美之不一
　　而足焉如此則予於汪君之夀雖欲已于言豈可
　　得乎汪君之賢所以増輝先人垂裕後昆揚芳里
　　閈者予前已序之雖更僕不出此矣所以夀汪君
　　者其賓從之都讌集之豐禮意之勤惓亦可謂極
　　一時之盛矣若然則予於汪君之夀亦何煩于嘐
　　嘐而後為快哉然先民有云情動于中而形于言
　　言之不足故詠歌之於是乎諧聲而播之於樂今
　　去古逺矣大音既散詞曲繼興奏之閭巷之間以
　　為善人吉士之勸則亦有不可盡廢者焉汪君誕
　　辰在九月五日顧已後時三陽漸唘廼抒鄙意為
　　詞一章畀吾兩程君俾稱夀之際付歌童調之以
　　侑觴汪君能樂聴之而罄一日之歡于處仁之堂
　　則兩人者尚齒好德之誠亦庶其少副哉詞曰
稠木隂隂一里春松喜津津梅喜津津畫堂開讌慶佳
辰主也精神客也精神　花甲才週第一巡嵗又更新
曲又更新願期遐筭比靈椿不是堯人誰是堯人
　　　庚戌元日縣中隨例望闕行禮因思舊嵗是日
　　　　方在清化寺守凍感時撫躬率然賦此
去年借榻眠蕭寺節候驚心感逐臣今嵗挈家還故里
溪山容我作閒人夢回桑下餘三宿興到梅邊又一春
鵠立縣衙還自幸得隨簪笏望楓宸
　　　太守佀公召陞大理少卿因次舊韻奉送四章
　　右鄆佀公與走同舉成化丙戌進士踐揚臺省為
　　時名卿邇嵗以謫來新安其操愈勵威行惠流可
　　以為吏師為民父母走亦方圖受一㕓徼餘惠而
　　公有廷尉之徵刻日就道吾人雖抱遑遑借㓂之
　　心勢不可留也然公入朝所施益大則山鄊下邑
　　之人藉公之惠益易顧走雖在畎畆寧不為吾君
　　得賢私慶而加額乎謹用往時對酒詩韻成鄙律
　　四章附驪歌之末少見區區之萬一云
萬里長安拱帝居徵書來是㡬旬餘律回小郡星將換
凍極隂崖日漸舒美政纔應蘇弊瘵髙情仍不棄迂踈
民懐敢抵宸思切可得攀留五馬車
紫詔光臨刺史居列城山水及波餘百年公論誰終掩
㡬處流人夢亦舒魏闕雲深鵷序近歙州天逺鴈來疎
九重肯慰東南望還共漁樵接鷺車
一日徵還棘寺居到時應及早春餘底須九命論升黜
再發三章究慘舒健鶻臨風寧偃仰老松經雪更扶疎
野人正爾思刑措千載曽叨奉屬車
天上歸來水竹居相留曽接笑談餘萍蹤到我紛初定
桞眼於誰早半舒岐路事爭秋隼疾同年人似曉星疎
山城落日離亭讌潦倒深慚下澤車
　　　築居郡城山麓經始之日正值立春漫賦二絶
卜築山城嵗㡬更杜陵今幸草堂成西隣喜接宫牆近
一酌時分泮水清
荒園擬築見山臺直北牛山紫翠開總説柴門新兆吉
縣侯搥鼓送春來
　　　王介翁畫梅為文逺賦
仙子凌波立晚風鉛華消盡玉奩空橫斜瘦影無人見
冩入濺濺石瀨中
瑪瑙坡前夜色凉天風吹徹縞衣香平生自守氷霜節
不共嫦娥鬬曉妝
一分春色望中深㸃㸃瑶英綴石林江路雪花空似掌
可能埋沒嵗寒心
曉靄輕籠玉雪顔暗香揺動水雲閒依稀認得湖中景
僧舎茶烟午過山
　　　梅竹夀意圖
羅浮仙人氷雪顔渭川君子青琅玕憑誰㸃染入毫素
緋桃緑李空漫漫曉日髙堂奉春酒燒筍篘香祝君夀
願梅結子竹生孫長作山中嵗寒友
　族姪文杰以此圖求詩夀其外舅吳君夫婦以諸公
　多據上方疑不敢請因為之大噱曰予方思隠姓名
　與耕夫樵子相結納以避人之虞我况厠諸羣玉之
　間乎輙書以塞白如此
　　　一剪梅庚戌元夕飲文逺家
傳柑節候雨初晴燈滿山城月滿山城畫堂圍坐夜三
更牆外歌聲席上歌聲　可人添送紫金罌未解春酲
又犯春酲不辭扶醉卧前楹客也多情主也多情
　　　元夜與文逺聨句
春夜沉沉酒未䦨(程/)細談心事盡交歡頻添獸炭温陶
鼎(于/)乍結鷗盟愧素餐山色滿樓人借宿(程/)詩篇盈紙
客留看燒殘蠟炬毋辭醉(于/)才聴東風報履端(程/)
　　　送前泌陽令丁聲逺自番陽取道新安還遼東
　　　　兼致意賀克恭給事同年
忽見遼東丁令威城門握手便相違孤雲不愛他山好
五桞寧闗往事非秋染客邊霜鬢短春回江上緑波肥
舊交零落今誰健賀老平生獨見㡬
　　　庚戌正月卄二日偶至率溪書院有作與族姪
　　　　文杰曽杰
一堂開近水雲磯四面波光翠作圍吞墨巨魚應識字
入簾幽鳥亦忘機飲便酒色漙清露坐愛書聲送落暉
聞說芙蕖花更好秋來相約製荷衣
　　　圍爐聨句
山中初識嶺南風(程/)坐客圍爐語笑同(恵/)詩酒逓催如
轉轂(劉/)鶯花重賞恨飄蓬(許/)烹調百試誰知味(倫/)唱和
千回子奏功(程/)道阻盤飱鄉物少(恵/)也須拚醉博諸公
(劉/)
玉堂學士重斯文(恵/)和氣冲融總是春(劉/)酒興偏同詩
興逺(許/)交情兼與道情眞(倫/)鷗當泮水容新社(程/)詞泣
山靈屬舊人(恵/)今古知音誠罕遇(劉/)不辭車馬踏輕塵
(許/)
窮酸風味餉佳賔(劉/)美酒相傳不厭頻(許/)此日要觀調
鼎手(倫/)向來同是斷虀人(程/)絲綸閣下文章老(恵/)吏隠
亭前嵗月新(劉/)景物滿懐吟不盡(許/)好從薑桂探餘辛
(倫/)
斯文今日喜相逢(許/)坐雨談詩閣酒鍾(倫/)眼底好山青
到席(程/)吟邊脩竹翠穿墉(恵/)天教風雪添吟興(劉/)花壓
闌干妬醉容(指壁畫/而言)許莫便出門還一笑(倫/)隔隣黃憲
意方濃(程/)
片雲將雨急催詩(倫/)况值春城欲暮時(程/)賔主樂當金
谷罷(惠/)兒童休笑玉山欹(劉/)良朋滿座眞竒遇(許/)健筆
凌空總妙詞(倫/)聞說西隣仍有約(程/)莫教沉醉負佳期
(恵/)
　𢎞治庚戌孟春晦日予與歙訓導南海黃文惠休寧
　訓導昆明許璉太平黃倫㑹於教諭南海劉孟純之
　廨舎劉君出邊爐餉客客飲盡歡而黃君復請夜酌
　遂得聨句五章如右
　　　飲黃司訓家限韻
停雲常繫故人思今日重逢恨較遲談笑便應忘爾汝
年華何必問干支來當僧舎鐘殘後去及山城漏盡時
細雨青燈黌舎酒眼中無限畫中詩
　　　南山賞梅與劉教諭孟純黃訓導倫暨汪思恭
　　　　詹貴汪琳聨句
雪霜頭上着精神(黃/)留待東風伴主人(詹/)香好任教蜂
競入(程/)影清偏稱鶴來親(恭/)有詩有酒成眞興(劉/)觀水
觀山勝逸民(黃/)一日春光多嵗晚(琳/)向來深愧宦遊身
(程/)
寒梅自古占花魁(劉/)㡬處清香在酒盃(黃/)玉朶固知留
餉客(詹/)青皇應亦解憐才(程/)巡簷共索風前笑(恭/)覔句
同扳月下回(琳/)翠鳥近傳消息好(劉/)便須調鼎出三台
(黃/)
江梅開早賞何遲(詹/)隔嵗知心此赴期(程/)爛醉花前塵
事少(恭/)狂吟筆底賞音竒(黃/)清香風送來盃面(劉/)雪片
天教落硯池(黃/)自是玉堂風韻好(琳/)更添明月在髙枝
(詹/)
春來纔見兩三花(恭/)一夜纍纍照水涯(程/)風動暗香驚
翠羽(琳/)月分清影襲烏紗(劉/)心從造化爐邊見(黃/)色任
離騷譜上誇(琳/)何處吟筒忽相送(程/)閒身欲傍此為家
(黃/)
南山春後雪初晴(程/)人對梅花更有情(恭/)雅㑹樂為文
字飲(琳/)豪吟偏愛雪霜清(劉/)詩家清景看還别(黃/)樂部
新聲恨可平(詹/)嵗嵗不辭開賞約(程/)玉壺載酒此同傾
(黃/)
玉樹臨風壓衆芳(琳/)嗅香當酒笑詩狂(劉/)蹉跎終不愧
桃李(黃/)辛苦寧論受雪霜(詹/)夢繞西湖春色在(程/)吟餘
東閣嵗華長(恭/)南山髙興今猶古(劉/)人世從為㸃額粧
(黃/)
　　　二月十七日飲水南葉氏晚歸作
偶赴前村約春泥曲巷通食便新筍好飲發舊醅空澹
月穿雲上青山與客東園居知不逺深樹一燈紅
　　　寄壽文炳族姪四小詩并謝醫藥
醫家有道說東垣舉世何人識病原此事從來應屬子
杏林春色滿家園
胗脉已能工太素譚𤣥尤解守中黃便將花甲從頭數
何必龍宫索異方
林下相隨麋鹿羣一春多病思紛紛參苓有藥能投我
不廢勤耕與售文
緑槐分影到堂東人物猶存相國風勝日有期開壽燕
沙溪春酒一尊同
　　　八月十九日大病不寐
參苓服盡十餘斤猶是維摩病者身門外生徒勞問卜
膝前兒子解憂親慣看本草都成誦永謝新篘却爽神
造物眼寛容許物可於林下不容人
　　　病後二首
布袍寒褪病愔愔入夜無端蚤蝨侵瘦骨元非食肉相
苦來相吮亦何心
淡羮粗飯坐仍眠百疾交攅廢硯田造物似教貧未巳
邇來并革售文錢
　
　篁墩文集巻八十四
欽定四庫全書
　篁墩文集巻八十五　　　明　程敏政　撰
　　詩
　　　抱病經嵗不作詩辛亥二月一日登齊雲巖試
　　　　筆一首
石洞誰穿薜荔封𤣥雲宫闕逺聞鐘萬松風奏笙簧雜
疊嶂天開錦繡重久住定應凡骨換偶來忘却病身慵
斜陽更騁東南望正見黃山第一峰
　　　和李太守宗仁二律
　　奉觀績溪辭神詩及清風亭集歸途綴和二章因
　　便附上但病來久不作詩詞意萎弱情之所至不
　　能已耳
宵旰憂勤仰聖躬栢臺花縣此丹衷桑村永日催吳繭
棠茇春風聴郭公南畆問農溪漲落後堂延客市塵空
休言一日朱幡貴四度民情達帝聰
亭上清風酒力微亭前雨足菜根肥枳鸞自合歸鵷序
花鳥何能識豸衣忽轉大州承霈渥便從幽谷掃寒威
相期預斵蒼崖石一代龔黃定可㡬
　　　贈宋逸清鍊師
坦坦物外士蕭蕭林下人乾坤兩知已時共一壺春
　　　夢吉字詠
　　山斗族姪孫有天相者聰敏嗜學為塾師于邑中
　　求字于予予字之曰夢吉賦二詩以貽之
華衮誰堪一字褒千年惟仰傅巖髙人生出處從天定
學半工夫莫憚勞
富貴寧論十八公文章何羡筆花紅從來天爵髙人爵
看子名香月旦中
　　　四月八日彦夫始生日南山小酌
風逼南薰日漸長祗園嘉㑹正開祥一尊山館聊相祝
願子名登選佛塲
　　　題溪南呉景岑瞻翠巻
三十年前晚翠詩京華無限故園思而今瞻翠開新冊
多病何能續舊詞
故家喬木翠沉沉占得溪南十畆隂何日磵觴重話舊
聴君兒子誦新吟
　　　六月八日與李推府南山小酌
返照斜銜月半弓一襟清暑愛溪風人行稻壠交加處
山在林塘掩映中逰興漸開知病減酒材難致笑詩窮
蓬門花徑淹留地賴有平生北海公
　　　南山夜坐時壎子初學詩忽請聯句為易數字
　　　　成詩
凉月流輝下石門(老人/)清溪分渌過山村槐庭小立嫌
蛙閙(壎子/)草徑閒行怯虎蹲病去漸驚詩滿眼(老人/)興
來初愛酒盈樽西堂一榻思扇枕(壎子/)不用樵青掃竹
根(老人/)
　　　有懐彦夫師魯
新笋已過母時禽多變聲可人期不至明月下前楹
　　　族孫天保德吉名字詩
　　山斗族孫天保字德吉為里塾師恒愳其名稱之
　　過而不克副也問其說於予予為賦古詩二十句
　　使知夫德者人所固有不可以其難進而自畫也
三復戩穀詩上想鎬京燕為德徧羣黎盛治不可見云
誰愛兹語我族稱世賢父命期逺大賔字盍勉旃勉旃
亦何如隠顯各致用文武思吉甫孝友企張仲力學返
性善克效孳孳功帝監實伊邇錫福㝠㝠中珍重過庭
闈河洛有遺矩慎勿慚斯名塗人可為禹
　　　早過車田村
沙岸深穿石徑幽橘梢藤刺翠相樛孤村路出荒垣近
十畆隂蟠古木稠樵彴半灣松崦脚水樁遥響竹棚頭
息肩少狎羣鷗坐不覺凉生兩袂秋
　　　對月獨酌
病來無酒興今夜忽清狂却暑風何快行空月正凉雞
栖藏樹稳蟲響出莎長未覺吟身倦呼奴更一觴
　　　績溪許生永感巻和康亞卿李太守韻二絶
舊田新穀屢經秋宻綫輕芸跡尚留三尺壠頭嗚咽水
潺潺流恨㡬時休
日誦遺書立孔牆蓼莪詩訓可曽忘顯揚有業君能盡
㑹見荒墳草亦香
　　　和許侍御李節推登九華山詩韻二首
遥揖山靈感物華翠微深處欲移家千峯列㦸疑無地
一磵浮春忽有花世外丹青開棟宇空中雞犬隔烟霞
歸裝尚槖宫衣在村釀猶堪㡬度賖
細從雲外數竒峯九朶芙蓉翠萬重月上老猿攀石葛
雨晴馴鹿卧沙茸謫仙詩重天池錦霸相身慚雪磵松
玉洞秘函無恙否他時容啟緑苔封(霸相指宋/齊丘言)
　　　懐鳯堂
　　綿竹縣尹汪君經出唐越國公之裔世居邑之鳯
　　湖街其地有鳯山相傳鳯鳴其上故君以懐鳯名
　　其堂焉
鳯山山下鳯湖潯扁掲髙堂見古心九奏簫韶音律逺
百年梧竹慶源深越公舊烈遺青史單父閒情亦素琴
勝地炳靈應有待雲霄他日看祥禽
　　　約友人遊松蘿山
松蘿山色望中青雲裏炊煙鳥外亭勝日與君先訂約
澗觴同泛水泠泠
　　　庭萱教曽姪聫句
八尺庭除手種萱(篁墩/)一叢開處壓名園露􁀼鵠觜蜂
才入(曽/)風撚龍鬚蝶更翻傍映蜀葵堪作友(篁墩/)上依
慈竹賸添孫編籬汲水頻加䕶(曽/)留取年年茁舊根(篁/)
(墩/)
　　　促張令君所許麻油菉豆
清油已盡調硃色菉豆頻思却暑湯日日買薪還汲井
令君嘉意可能忘
　　　于千户母夫人哀輓
萬石家成老未慵忽驚霜磵仆髙松閫儀可但蘋蘩託
庭訓無忘俎豆容夢落海東陪鶴馭恩從天上得鸞封
賢郎抆淚書遺德留向他年說女宗
　　　六月十八日忠孝鄉保安醮事請予充首
一片琅璈度曲新社中香火㑹比隣幡幢四繞星壇靜
劔佩遥瞻帝座真初向玉清充弟子㑹從金馬作仙人
踰年病起驚仍健福酒還看酌數巡
　　　立秋前五日南山晚歸涉溪作
草岸凉風透葛衣涉溪標淺傍魚磯霞明逺襯青山出
月上時驚白鷺飛村女井邊提甕汲農人谷口荷鋤歸
山家屈指秋將近不道炎官不解圍
　　　與黃司訓汝彛食菱聫句
偶然來食泮池菱(篁墩/)要識胸中一味氷頭角崢嶸驚
老眼(倫/)子孫清白愛風稜登盤不受汚泥染(篁墩/)出水
偏於造化憎詩詠誰能立成調(倫/)昔年供奉愧吾曽(篁/)
(墩/)
　　　和李太守憫雨詩十絶
手指庭柯緑未乾心懸民瘼古來難一時憫雨傳新詠
肉食何人恥宴安
蹔屈淵龍起怒雷三農憂色未全開休言小雨微霑足
原自賢侯一念來
祝告頻繁只自尤精誠何待舞雩求心期挽得銀河水
一洗窮簷萬斛愁
齋心露禱倐經旬一撫焦枯一愴神聞說道中停轡日
屢將甘苦問疲民
雲上東山雨脚生耳邊長誤認溪聲誰言逐客渾閒事
一種難忘畎畆情
瓣香我欲叩蒼天處處民憂亦可憐古歙未應愁地坼
三吳無計補天穿(時蘇松大/水故云)
十詩愁絶寄情深字字分明道苦心薄稅輕徭眼前事
擬將方寸作甘霖
東阡南陌語叮寧旱魃何能抵福星枯槁半回仍大慰
秋禾連畆翠亭亭
吟筒來自雨師壇十里澄溪路淼漫一為田翁傳好語
郡侯清德似劉寛
眼中珠玉未為多奈此憂民遣興何願得天瓢一傾瀉
筆端風雨共霶𩃱
　　　辛亥秋社作
一叢茅屋枕潺湲簫鼓喧闐緑樹間田社又叨三度飲
鬢絲新入㡬莖斑橫秋鴈陣來何許破午雞聲出近山
解綬正堪同擊壤不妨身載夕陽還
　　　送徐中行進士
抱病經年客過稀閒階重疊上苔衣何緣天上青雲士
來扣林間白石扉山犬失驚遥吠影沙鷗才狎便忘機
相逢未煖詩壇約迢逓寒江一櫂歸
　中行進士之省族長洲也自南山取道訪于新安山
　中空谷足音方以自喜而又不能不惜其去之亟也
　病後久不作韻語然於中行之行鳥能噤不一語以
　道離合之意耶𢎞治辛亥秋八月一日留煖道人程
　敏政書于水南山房
　　　斷石聯句
瘦石初來斷石遊(篁墩/)須容吾輩共仙舟(廷曙/)詩懐浩
蕩天留景(汝彛/)酒令循環客算籌(宗器/)絶壁雨餘蒼蘚
合(文耀/)澄潭風定碧波收(時清/)眼前無限登臨興(汝器/)
十幅歸帆已掛秋(篁墩/)
　𢎞治辛亥秋八月瘦石徐進士中行來訪篁墩程學
　士於休寧六日告别學士與教諭沈文耀訓導許宗
　器黃汝彛貢士鄭時清張廷曙同餞于縣西落石臺
　時張令君將以侍御赴召在座因聯句一首少見别
　意
　　　分得石人峯送徐中行進士
㡬年溪上寄行蹤天與圖形水墨濃面冷任教山鳥怪
衣單聊藉石苔封斷崖名刻摧秋雨隔岸村居對夕舂
攬勝有人頻駐目恨無佳句抗塵容
　　　題范良璧贊畫說劔餘情巻
橫槊賦詩騷將喜賦詩退虜老兵嗔不知閱武塲中士
說劔餘情得㡬人
陣法休嗤次律房茂材曾舉郭汾陽世間名實真須副
展巻令人憶范郎
　中行既别以書來云良璧贊畫堅請說劔餘情詩病
　夫退士忽得此壯觀題目浩然增氣然才思衰減雖
　作亦竟不能竒也𢎞治辛亥中秋前四日書
　　　夜讀定山與汪循貢士詩有感二絶
晦翁心學在真知知到真時聖可基數墨尋行却徒爾
天人相去只毫釐
平生老友定山君主靜工夫久不羣正義中仁有分别
可將經傳作云云
　　　九月五日重至萬山觀觀主宗貴兄留宿東明
　　　　樓上
不到琳宫已十年小樓吟榻尚依然雲拖山色橫窻下
風送溪聲落枕邊何處有方堪却老秋來多病不成眠
眼中幸對純陽子手撥罏薰講洞𤣥
　　　九日將遊古巖寺道中作方君時勉汪君嚴夫
　　　　偕行
冷水舖南風葉翻遥穿一徑似桃源滿前無暇酬天趣
箇裏那能著市喧萬疊峯巒真入畫數家雞犬自成村
古巖一到心方惬遮莫山童不奈煩
　　　留題古巖寺時汪州守時夫汪進士仲和及二
　　　　方生經綸兩次候予不至先歸
十里虹巖走復馴阿誰知是卧龍身千年木佛聊同住
五月雷師莫漫嗔聖水井頭消醉渇妙峯亭上振衣塵
相期兩度隳遊劵却恐山靈笑俗人
　　　次周太守石上舊韻
賞縁三日訂酒禁一朝寛蘚蝕銘文瘦山留菊意寒古
泉深注碧斜日半流丹更踏金鰲背危亭獨凭闌
　　　瑩姬於書室中釀酒一缸予山行歸見大喜以
　　　　詩求酌不與
曉來閒步入山房似有新醅隔院香稍學秋蛩吟几席
忽驚春漏落糟床急呼東道君難免笑對西風喜欲狂
德曜有言寧為子一尊方擬壽髙堂
　　　海陽周司訓教政遺思巻
緬懐三代士學以濟物成惓惓致澤心豈在口耳精聖
涯去已逺隨世圖功名不有奎聚賢斯道孰主盟天命
凛攸畏人窮亦堪矜體用収一原庶無沗所生我從歸
田來間入新安城過從得周君嶺海人中英尚友古賢
豪不與流俗爭黌宫受規約一一知躬行文章謝葩藻
材器多恢宏有時奉檄往署事花封㕔一揮舉錯間居
然得民情刻覈我何有迂濶勞譏評屈指九寒暑松檜
無渝青孤舟載行李夾路聞歌聲惟時秋雨霽祖道開
江亭屏山翠可飱練水濯髪明一盃屬君飲及此天衢
亨達道須壯年日月無留停丈夫志有在豈為春花榮
蹇予洛黨裔㷀㷀抱遺經况生紫陽里半世慚幽貞習
魔固有種放罪容歸耕所願天子聖衆彦登王庭君行
倘有合鳯鳥一日鳴治教炳前烈周道無欹傾吾黨重
遺思逺大兹發萌睽違意難極斜陽下林坰
　海陽周先生司訓歙學九年中嘗一署知縣事誘掖
　之功子惠之政直欲盡其所當為者而後已故其書
　滿也歙人士念之不忍釋乃形諸詠歌為政教遺思
　之巻以相貽蓋先生篤于為已學有本原故雖小試
　一邑而大有所樹立如此予每過歙辱相還往屬以
　廢斥多病之餘莫能盡叩所聞為憾爰賦古詩二十
　四韻附巻中以致區區然竊聞之道不逺人理不外
　事政教之說顧豈可以差殊觀哉若周先生則知此
　矣
　　　雪篷為大畈汪君賦
嵗寒晚江一棹横船窻虛白映沙明坐驚簌簌清人骨
醉愛紛紛打竹聲湖上更尋疎暗句山隂誰識去來情
短蓑巨笠吾能辦他日容分冷淡盟
　　　兖山圖壽汪令君
兖山當户翠亭亭解印歸來七十齡願子長為林壑主
一尊同閱衛生經
　致政汪令君世行年開七袠親䣊畢賀其内之姪率
　口程生祖瑗繪兖山圖致壽意請予題以相之予於
　世行交契厚且祖瑗予族孫也故喜為之執筆
　　　黃司訓欲到荒園賞菊用韻奉期
黃花香入緑醅新也有飄蕭漉酒巾只恐向來歸計拙
花神能笑把盃人
原上秋晴天日開可人須共菊花盃丹楓翠竹清溪岸
遲子長歌緩轡來
　　　賞菊得裏字
落木號空山幽花照墟里有客踏秋來對酒胡不喜正
色臨前軒寒香撲書几醉眼一摩挲何如畫圖裏
　　　賞菊與黃倫司訓張旭貢士吳顯儒士聯句
生向東籬耐得秋(倫/)乾坤髙致此為優(旭/)芳叢挹露春
常在(顯/)冷艶欺霜老未休(程/)吟對清樽聊一笑(倫/)幸逢
佳景獲重遊(旭/)看花琢句情何極(顯/)佳客還須儘日留
(程/)
　　　二
無限秋光入小園(旭/)主人邀客倒清樽(顯/)髙當詩品饒
佳色(程/)醉吸河流是雅言(倫/)風月也知人意好(旭/)山林
能避世情喧(顯/)繞叢三嗅成新約(程/)徑有青松可共存
(倫/)
　　　三
名園霜後數枝新(顯/)觴詠還勞我輩人(程/)向晚自憐秋
有景(倫/)狂吟誰識句驚神(旭/)盃深緑醑和香飲(顯/)枝重
金盤帶露陳(程/)踏月看花能㡬許(倫/)肯容桃李浪爭春
(旭/)
　　　四
老圃秋容亦自竒(程/)晚香和露綴幽枝(倫/)也知天地留
生意(旭/)故向氷霜挺素姿(顯/)醉覺南山橫眼底(程/)吟瞻
北斗出天涯(倫/)淵明更有來朝約(旭/)杖履追陪敢後期
(顯/)
　　　東干晚眺
曠目秋無際佳晴夜有霜花寒明廢隴葉落蔽橫塘朔
氣山容瘦斜暉屋影長一縑真畫本峯麓下牛羊
　　　南山十二詠集古
　　　　南山平(南山者先公劔佩所藏道家有太霄/真書稱仙去者葬山平之上宋史謂)
　　　　(吳玠破敵殺金平盖/峻山頂夷者謂之平)
陌上行人看石麟(劉禹/錫)三朝出入紫㣲臣(張籍/)桃花塢
接啼猿寺(趙嘏/)直到南山不屬人(韓退/之)
　　　　榆莊聚(先公晚自號榆莊聚者村落名漢書/程氏世居河南上程聚周公所居亦)
　　　　(稱陽人聚/􁃕狐聚)
隔林遥見起人煙(劉長/卿)林畔鶯聲似管絃(張泌/)何處貌
將歸畫府(譚用/之)杏花榆莢曉風前(竇常/)
　　　　車田坳(車田村在南山之東北莊子有坳堂/杜詩有塘坳坳韻書與凹通蓋山林)
　　　　(静虚/之處)
山屐經過滿徑蹤(薛逢/)不堪吟罷夕陽鐘(韋莊/)白沙翠
竹江村路(杜子/美)雲碓無人水自舂(白樂/天)
　　　　漁村步(漁頭村在南山之北吳人呼水際為/步栁子有鐵爐步地志有𤓰步盖步)
　　　　(埠古/字通)
短牆荒圃四無隣(唐彦/謙)水緑天青不起塵(李太/白)何處漁
樵將逺餉(李郢/)野航恰受兩三人(杜子/美)
　　　　陳公渇(陳公渇在南山之西江南通水拯旱/者謂之堨字從土見酈注水經然栁)
　　　　(子有袁家渇云楚越間謂水之反/流者為渇音若衣褐之褐字從水)
雨濕菰蒲斜日明(李郢/)交交戛戛水禽聲(李山/甫)幽居地
僻經過少(杜子/美)野渡無人舟自橫(韋應/物)
　　　　見山垞(南山之東有髙原上可見萬安街古/城巖韻書垞丘名又作􁀙輞川有南)
　　　　(垞北/垞)
力上東原欲試耕(司空/圖)逺山如畫翠眉橫(韋莊/)川原繚
繞浮雲外(盧綸/)野店髙低帶古城(許渾/)
　　　　水南養(水南村在南山之南陸龜蒙樵子詩/云生自蒼崖邊能諳白雲養注云養)
　　　　(讀去聲山家謂/養柴地為養)
籜冠新帶步池塘(司空/圖)二頃湖田一半荒(許渾/)忽到龎
公棲隱處(孟浩/然)柴門臨水稻花香(許渾/)
　　　　半莊坂(半莊山在南山之東南韻書山脅為/坂亦作阪朱子云新安人誤呼坂為)
　　　　(富若今遐富澤富隆富大/富營之類皆當更坂為是)
清江一曲抱村流(杜子/美)水物輕明澹似秋(皮日/休)村徑遶
山松葉暗(許渾/)人家多住竹棚頭(張籍/)
　　　　華果柴(華果園在南山之西北莊子有柴柵/柴讀去聲輞川有鹿柴木蘭柴蓋居)
　　　　(之有藩落者/後世轉為寨)
傍巖依樹結簷楹(吳融/)五月榴花照眼明(韓退/之)地僻尋
常來客少(張籍/)偶逢樵者問山名(盧綸/)
　　　　眠弓沜(南山前有土阜田水灣環堪輿家謂/之眠弓岸韻書水涯曰沜與泮通輞)
　　　　(川有茱/萸沜)
西巖一徑不通樵(許渾/)扶病呼兒斸翠苕(陸龜/蒙)一水暗
回閒繞澗(宋邕/)霏霏拂拂又迢迢(吳融/)
　　　　楊林干(楊林原在南山之西南韻書/水旁曰干古詩亦多稱江干)
偶因行樂到村前(陸龜/蒙)地濕莎青雨後天(薛能/)日暮長
堤更回首(許渾/)緑楊花撲一溪煙(張泌/)
　　　　墓祠竂(南山菴在水南村之北先祠在焉韻/書竂從穴從尞後世僧舎稱竂黃山)
　　　　(谷有稿木竂楊/鐡崖有七者竂)
杖藜巾褐稱閒情(李後/主)客至從嗔不出迎(杜子/美)金磬泠
泠水南寺(李郢/)願為閒客此間行(杜牧/之)
　　　寄題少華山
　　歙人黃文敬自德興來手少華山録一編云是山
　　主王永祦所寄者發巻視之乃知天地間有此竒
　　觀恨病夫退士不得一往遊之為快也先賦律詩
　　二十八句奉寄用訂山中之盟豈可謂塵踪凡骨
　　不可以踐福地而拒之也耶
山房一日唘雲緘此地分明隔聖凡𤣥石似當天狗墮
玉峯元出鬼工劖珠簾直下千尋瀑翠錦齊張九疊巖
砂拂澗毛紅簌簌露垂仙掌碧巉巉橋橫羽蓋留真蹟
室貯丹經鎖秘函蜃氣半空浮殿閣鑾聲終夕度英咸
十洲暖霧薫瑶草萬壑天風響雪杉封禪可無羣后集
往來疑有百靈監蛟龍在下今猶蟄蘿蔦盤空古未芟
攬勝誰飛王令舄慿髙時見浙江帆微生愧乏神仙骨
邇嵗容抛學士銜林下每回思却老人間何許更憂䜛
吟笻漫踏新芒屩野服仍裁短葛衫幽谷紫芝應最盛
便期明日荷長鑱
　　　十一月偶至南山黃落頗甚夜宿聞雨作
清溪淺可涉朔氣動原野數日與山别殘菊不盈把多
病恒鮮歡新篘謝盃斚夜寒夢屢續凉雨忽鳴瓦俯仰
天地中流光疾于馬紛紛嵗將晏稍幸世緣寡上想雲
谷仙幽懐浩難瀉
　　　蘆塘山莊今嵗始一克到其境實清邃為留竟
　　　　日忘返他日畧加脩闢可以佚老因賦一詩
隔塢嵐深路欲迷石田遥帶白沙溪臨塘便擬觀瀾閣
遶舎仍添種藥畦此地居然堪佚老㡬年空爾擇幽棲
寒梅一樹柴門下直與盤桓到日西
　　　楊村道中
㡬處炊煙認水村數聲山犬吠籬門寒天日落明鴉背
荒嵗田空剰草根垂澗石如牛馬飲排雲山似節旄屯
眼中無限詩情在欲對沙鷗了一尊
　　　題為師魯姪所作梅竹圖
皎皎氷肌瘦翛翛鳯尾清衆芳揺落後同保嵗寒盟
　
　
　
　
　
　
　
　
　
　
　
　
　篁墩文集巻八十五
欽定四庫全書
　篁墩文集巻八十六　　　明　程敏政　撰
　　詩
　　　長至前二日聞李錦衣士敬自南陽掃墓取道
　　　　訪予新安奉迓楊山寺是日相傳皇子誕生
　　　　有赦將到
九地一陽今漸回道傍山寺獨徘徊拾薪煮茗消餘日
刻竹題詩試老才黃紙正懸天下望錦衣遥為故人來
一時歡動滄洲客潦倒江亭白酒盃
　　　十一月十四日飲流塘詹存中家晚歸時李錦
　　　　衣士敬公便過縣同行
五里青山下夕暉一林松影罥宫衣主人逺送到溪返
衆客相隨乗月歸詩壘笑予非巨敵酒兵須子突重圍
他時莫忘漁樵㑹南國西風候鴈飛
　　　下紋溪過渡調士敬
肩輿出山星已繁寒月墮影金波翻鐘聲木杪寺門逺
燈火渡頭人語喧淺灘閣舟弄水戱曲塢問路隨鄉言
人生此樂亦不易風景何如君故園
　　　送周長嵩
書院當時借榻眠壯遊曾賦宛陵篇因君忽記乗軺日
來往悠悠十四年
　寧國周長嵩氏來休寧請予文其歸也求一言之贈
　因記成化戊戌嵗奉詔乘傳還鄉過宣城于宛陵書
　院一宿話舊之餘草草賦此
　　　題李錦衣士敬寫眞
七尺堂堂美丈夫㡬年官拜執金吾藍田價重連城璧
丹穴文成五色雛翰苑八磚同儤値天山三箭待彎弧
等閒莫負封侯相看續麒麟閣上圖
　　　𢎞治辛亥嵗仲冬念五日在萬山觀作
城頭霧歛青天開平地忽見雙蓬萊捲簾下瞰白雲起
拂手近招黃鵠回一龍拏石樹根古萬弩射潮風壑哀
鍊師縱爾能謝客容我到城須一來
　　　題宗貴道紀族兄清忠世家巻
相國家聲重歙城耳孫遺跡半蓬瀛猶餘一紙奎文在
夜夜虹光燭太清
　　　書二張眞人詩文後
西璧澹然俱已矣詞章儘可入吾曹挑燈夜讀不成寢
寒水一谿霜月髙
　　　飲樂山閣留别張慎隱君
偶慿髙閣寄閒情白鳥寒空野望平三徑疊雲通後塢
一峯飛翠落前楹樵人向晚長過嶺地主經旬不到城
與客醉來仍借宿夜談重理舊詩盟
　　　送李錦衣士敬
骨肉情深近所無野人爭看執金吾如君亦是簪纓胄
白髪蒼顔愧老夫
太師新廟萬人看庭下雙松翠色寒台輔㡬人應祀法
休休心事古今難
偽學鄉人洛黨孫正宜耕釣水雲村詩書久廢仍多病
只禱豐年答至尊
一尊何許慰離顔寒日江亭送北還草草短篇君莫怪
頗愁貽累到溪山
　李錦衣士敬奉詔歸拜先太師文達公祠墓于鄧州
　取道新安過訪山中賦七言四絶以贈短章寂寥不
　足言詩少見至親繾綣不能自已之意云爾
　　　十一月廿七日送士敬至浦口别後賦此
一尊傾盡下江樓帶郭晴嵐午未收樹杪天長圍石嶺
竹根溪淺露沙洲隔林煙火三家市下水風帆一葉舟
相送逺遊驚嵗晚不禁離思逐東流
　　　和提學王侍御明仲遊茅山詩韻
翠壁分明鬼斧裁蕋宮亦自化城來寰中雨罷龍歸穴
海上風生鶴唳臺葛令丹罏今寂寞陶君仙骨此胚胎
病來欲作尋真客三洞閒披鳥篆猜
　　　和吊梅宛陵詩韻
詩壘猶傳草木馨煙雲長鎖舊池亭魂遊宛下空秋月
客散河陽㡬曙星崑體戰降孤幟赤都官名重一衫青晚
生欲附宣州𣲖慚愧牛轅逐鳯軯
　　　十二月三日早下紋溪待渡不至步過橋行南
　　　　山中
欲濟長川乏葦航屐痕初試板橋霜舉頭日馭回南陸
縮手寒威似北方斜壓石梁松骨瘦細攢沙隴麥芽長
十年再走朱村道消得浮生㡬度忙
　　　過㑹里遐富渡宗孫希周來迎
借得樵夫杓中流一棹開嵐消還荏苒溪淺亦縈迴困
欲憑烏几寒思問緑醅阿咸真外我猶道玉堂來
　　　家畜一犬甚馴每出入必隨至山斗宗姪希達
　　　　家戲作
掉尾長隨竹轎行深山窮谷了無驚似知騶從都星散
終日栖栖管送迎
　　　四日大雪過新嶺時山斗夢吉姪孫侍行
老天開異境瓊島落塵寰鳥没黃雲外人行玉樹間石
陘翻齒齒氷溜激潺潺賸得新詩料竒觀慰往還
　　　下扶車嶺山行飯三寳寺
複道蛇盤百丈岑石間流水亂鳴琴僕夫戒險時相詈
學士逢竒只自吟溪雪磵風清病骨野猿山鳥絶機心
嶺南古寺今重到一飯匆匆及嵗隂
　　　成化壬寅冒雪至大畈今兹之來雪有加而興
　　　　不孤夜談及山隂故事因賦此贈諸眷長
平生頗怪山隂客中道何緣興便灰可為倡酬慳酒量
還因嘲詠乏詩才一時猿鶴勞相迓百里溪山笑獨回
我病雖衰心却健冒寒今是兩畨來
　　　五日宿浯村明日飲大畈
畈上重來有所思水風山雪似當時壺觴夜話春坊宅
香火晨瞻御史祠魚出小塘供饌屢雞鳴深巷報炊遲
病慙兩日淹留地才薄難勝畫裏詩
　　　贈文公八世孫上舎楨特授婺源訓導
博士承恩領故鄉自應徽國慶源長黌宫百世詩書富
闕里三時爼豆香社下廪人來繼粟門前童子候升堂
知君不負維桑託霄漢巍巍見紫陽
　　　七日與浯村大畈諸眷家别
親戚情深别醖濃藍輿揺兀兩三峯酒醒已過扶車嶺
猶問前山第㡬重
　　　塔坑舖
一村雞犬塔坑前老我山行暫息肩路轉嶺隂殘雪在
峯迴林杪夕陽偏渡驚削木通危徑舂愛機槽響暗泉
曠目此回真得意數聲寒鵲遶吟邊
　　　重拜山斗世忠廟
先祠髙占水雲村十載重來叩廟門一抹凍嵐消木杪
半規寒日下松根情深暖族新盃面手拂題名舊墨痕
爼豆巍巍風烈在濟時才劣媿聞孫
　　　八日遊雙門寺入山觀石門及龍潭愛其竒勝
　　　　賦短歌以畀寺僧時山斗汝耆文真夢吉徳
　　　　吉守道諸宗彦偕行
詩翁逺愛山峭拔興竒不憂霜逕滑搘溪獨木掉手過
勢落顛厓㡬七八翩然直到石門下鬼斧劈山如劈瓦
中分一道白虹來直薄巉岩速於馬岩口潭深杳難測
下有千年伏龍宅自今泉石吾可專世外何人空物色
山僧導前野老後寒日四山風木吼振衣長嘯匝溪行
遥揖山靈盡三斗
　　　過五城懐黃世瑞亡友
落日五城道懐人思不禁村酤澆恨短鄰笛寄愁深好
古韓公辨憂時賈傅心百年公論在吾道未消沈
　　　施秋官彦器公務至休寧汝彛黃司訓過予請
　　　　同登齊雲岩中道值雨少飲陽山寺作時立
　　　　春前五日
冒雨追隨出郭人蕭蕭寒吹逼車䄄喜看赤地塵埃淨
轉覺青山面目真多病此時心便足竒觀三匝句方新
廣文須辦重來約五日東風又報春
　　　限韻一首
路轉東溪雨脚催行窩聊駐白雲隈機舂堰水翻晴雪
梵起潮音激暗雷遥看省郎雙節過暫為山主一尊陪
詩成却恐隂何笑撥盡紛紛石鼎灰
　　　庭梅盛開與施秋官黃司訓聯句三首
先春元是百花魁(槃/)歴盡氷霜暖自回(倫/)冷艶不虞蜂
見妬(政/)清標應許鶴相陪(槃/)心中夙負調羮具(倫/)眼底
終慙作賦才(政/)願與松筠結三友(槃/)羅浮山月待重來
(倫/)
㡬年京國夢梅花(倫/)香影真宜退士家(政/)興動巡簷頻
索笑(槃/)吟成煮雪一烹茶(倫/)向來紅紫渾無賴(政/)此去
孤髙詎有涯(槃/)頗覺逋仙心太苦(倫/)相看贏得鬢雙華
(政/)
一日花神遇賞音(政/)嵗寒於此見天心(槃/)閣盃且論閒
邊易(倫/)對雪誰聲譜外琴(政/)佳實終為商鼎用(槃/)暗香
不許漢宫吟(倫/)山堂從爾增髙價(政/)杜老何須䇿蹇尋
(槃/)
　　　冬夜燒筍供茶教子弟聯句
坐擁寒爐夜氣清(篁墩/)烹茶燒筍散閒情(敏亨/)品從雀
舌分佳味(壎/)價許龍孫得貴名(塏/)七碗喜催詩興竦(塏/)
百壺真謝酒權輕(壎/)疎窓已上梅花月(敏亨/)更取瑶琴
鼓再行(篁墩/)
　　　壬子元日試筆四首
春到山城曉色鮮放臣贏得病軀全田廬拙似安巢鳥
嵗月忙于下水船爆竹已驚殘臘盡屠蘇猶在㡬人前
天公一霽開佳兆稍卜豐年勝去年(右喜晴/)
漸及知非感二毛履端佳慶徧江臯八方共喜前星耀
萬里遥瞻北斗髙蜜甕釀春先試醉短衣鋤月敢辭勞
餘生已負酬恩地慙愧君王舊賜袍(右縣中隨班行禮/)
眼見增崇企德祠重來不覺鬢成絲陽和一轉當今日
文運中興仰盛時誰起鄒郎新換律我慙洛黨舊分支
寒堦草色無人㑹竚立東風有所思(右拜兩夫子祠/)
童穉歡迎伯仲陪沿城一餉可週回到門不用投新刺
煖嵗翻勞潑凍醅日落鼓聲還雜遝雨晴山色轉崔嵬
春来第一詩成處野老庭中得甕梅(右答慶禮晚歸飲/方盛氏觀盆梅)
　　　李太守誕日
　　恭審太守濟南李公名重專城年開五袠春回人
　　日正當華誕之期星麗神霄顯示遐齡之兆歡騰
　　闔郡慶本髙閎矧是陳人每承優遇遥瞻壽域豈
　　無下里之詞逺藉詩郵共上南山之祝竚期英晤
　　幸鑒芹忱
五十年光刺史身却當人日慶生申松筠飽歴氷霜久
金紫霑榮雨露頻曲度鸞笙隨律轉酒開銀甕潑醅新
憑將方寸長生地散作山城一路春
　　　春社謡
我家社公耕鑿主求晴得晴雨得雨今春作社神更歡
值我一年新病愈牆下小桃紅滿枝塘東弱桞垂金絲
社飯炊香出茅屋臘酒一傾連數巵土鼓逄逄過林際
醉揷山花共神戲隔隣雞犬喜欲狂接席兒童相笑詈
滿爇爐香焚紙錢大家再拜祈豐年放臣敢道金馬客
明日扶犂同下田
　　　和答莊定山年兄
江外千峯劇九疑夢回真見定山時翠交草色春常在
活遍魚苖水不知素履只安持敬法丹心都入願豐詩
停雲極目溪亭上小圃羣芳正陸離
　　　壽榆村宗人宗本
青山如畫酒如泉髙㑹分明十載前錦軸為君題壽句
便驚春色滿榆川
　　　豐城涂處士夫婦哀輓(長子壽旌孝行/次子疇為御史)
百世家聲出豫章縈垣喬木㡬斜陽豸冠重寫丰神偉
蠧簡猶存手澤香些曲漫成蒿里怨吟笻閒倚菊籬荒
季方風節元方孝身後誰能有二郎
母儀真足重臺端聯德應無愧伯鸞白日雨寒神劔合
華堂春暖壽巵殘夢陪鶴馭身難返恩寵龍章姓不刋
塚上誰題慈孝碣淳風留與後人看(孝子病沒其母驚/悸亦卒故詩及之)
　　　約汪仲温過南山
春遶南山花正開一尊專待可人來不辭共作尋芳客
預遣樵青掃徑苔
　　　和答福建提學憲副羅明仲舊寅長
蕉鹿當年亦漫驚肯將家學負平生六經藥我蒼顔在
萬古行天白日明多病一㕓初去國㡬人三館舊同盟
春風桃李閩南路誰道黃金不可成
　　　二月卄八日吕侍御惠新厯
春風疑不到山城兩月隂無㡬日晴玉厯初分試披檢
已驚時節近清明
　　　題黃文敬杏林卷(文敬素善/勒銘鍥梓)
青囊一卷鬢成絲鐵筆當年更得師我已廢書仍抱病
為君聊續杏林詩
　　　清明日喜壎子至自南山
四度清明節今年覺更輕杏花春雨後喜爾到山城
　　　上已日修禊南山溪上限韻
一瓢春酒勝雕胡聊與山隂續舊圖臨水坐分盤石淨
倚天吟望玉峯孤風飄花片隨芒屩火引松枝沸竹爐
待取日斜觴詠足錦囊收拾付奚奴
　　　三月九日南山小酌限韻
㡬客東來踏晚春桃花零落菜花新情知䇿蹇尋芳好
不奈鳴鳩喚雨頻嵗稔已能占社主我愚真可辱溪神
他時記取桑榆約交誼惟應此最親
　　　壎子與塏姪採松花作餅供茶喜而成詠
何物山房可薦茶小兒特意採松花回風隨粉霑衣袖
宿露分甘入齒牙却老異方傳藥圃動人清味落詩家
牆根玉筍堪同調公餗侯鯖莫浪誇
　　　望夜獨坐書院有懐時承之還歙天爵入城敬
　　　　之還汊口師魯還率口逸清訪彦夫于祁門
月上前山久懐人坐夜深亂蛙鳴暗浦一猰呌空林野
屐東西慣塵編嵗月侵獨餘窓下竹能識箇中心
　　　新得北山别墅志喜
㡬年儲却草堂貲一日溪行偶得之種竹何人先為我
見山隨處總宜詩松林便取斜開徑石瀨仍分曲度池
塵鞅自今應不到往來樵牧是心知
　　　南山夜酌分題限韻得爇清香
夜榻沈沈竹院西小童添火試金猊㡬回濃抹書燈暗
一縷輕縈紙帳低自覺餘香來楚畹誰分新味出曹溪
山居忽記芸臺上寳篆曽容滿䄂攜
　　　贈世醫詹宗恵
抱疾經年體漸平喜君醫社得尋盟參苓屢奏千金效
桑梓能敦百世情先老衣冠誇種德尚方供奉待知名
早衰愧乏河東筆佳傳無由紀宋清
　休寧詹氏世以醫授官至宗惠君益脩其業持善輕
　利人以為良顧與予往還甚稔予病君藥之屢奏功
　近壎子病足君復來鍼之而痛立愈予方德君君乃
　欲予之詩予詩豈足當君之惠哉
　　　早行過岳廟聞鐘
子規啼徹曙光分岳廟鐘聲隔隖聞白髪願隨鴻慶主
雲中一候武夷君
　　　刑部郎中桞陽何君審刑江南過新安贈别
當宁憂深及草萊西曹經嵗走塵埃欽哉法意尊虞典
籍甚文名冠楚材一路馬隨明月去九天恩逐惠風來
清時壯節誰同調側耳聽君上省臺
　　　三月廿一日約人遊松蘿(往返得/詩八篇)
一晴山與水爭竒莫道春殘賞約遲正得落紅飛絮後
松風蘿月澹相宜
　　　早過石羊干
穠緑連村麥氣殷野塘春水更潺潺桐花似雪明深塢
松骨如龍起半山鳥勸惰農飛谷口犬驚生客譟林間
石羊廢壠兼懐古消得浮生㡬醉顔
　　　涉溪作
飛瀨淙淙觸澗流十年重到北山遊林花過眼堆紅雪
泉石迎人笑白頭逈隔世緣千嶂合盡收風景一亭幽
纓塵此日無堪濯隨處滄浪看飲牛
　　　松蘿菴視田作
百畆田廬未就荒隨緣仍得舊僧房斸苓擬結千年社
養竹同分五月凉奔走半生今尚健登臨長嘯古誰狂
東風似識遊人意忽送幽蘭㡬陣香
　　　登山聯句(司訓黃倫貢士趙旭布/衣詹貴胡昭族人正思)
山腰同坐看雲生(敏政/)䄂拂長松醉眼明(倫/)天地有情
客我輩(旭/)古今無計避詩名(昭/)丁丁隔壠聞樵斧(正思/)
黙黙何人對石枰(貴/)多病不禁空翠濕(敏政/)振衣猶自
履崢嶸(倫/)
　　　席上限韻
野寺重來跡未陳一尊同此惜餘春煙中杵臼蓬壺近
雨後溪山罨畫新客縱好懐催令急天分竒料入詩頻
晚歸無帶堪留鎮却愧當年玉署人
　　　飲汪氏亭子調黃司訓汝彛
攬勝歸來日未晡汪家亭子更開壺老人土味留賔客
博士山装累僕夫半醉擬憑溪上石一餐思摘澗中蒲
相攜欲借龍眠手繪作春風野宴圖
　　　歸路
盡日長松亂石間不知身帶夕陽還耳邊何用閒絲竹
一路谿聲送出山
　　　餘興
半日登遊興未闌晚山凝緑更宜看少年突馬春沙細
老子呼牛夕照殘今我却能銷酒劵㡬人猶未了詩丸
笑談一任漁樵怪此樂平生亦自難
　　　與謝子期閒步至北山莊作
與客尋源過石梁水車遥認北山莊鷗邊一陣東風起
吹落桐花滿澗香
　　　歙溪道中
秈稻青青小麥黃一村茅屋枕方塘家家緝苧車聲響
不道豳風在故鄉
　　　送甘同守入賀聖節兼有考績之行
敬祝堯年上帝州凌晨振鼓發官舟沿谿雪漲經梅雨
壓壠雲黃動麥秋漢史久應書上考渭城何必換新謳
西風屈指迎歸斾竹馬歡聲郭外樓
　　　四月六日遊水西喚渡時太愚都綱騎馬徑涉
　　　　意氣甚都戲作一絶
與客呼舟立水涯小童輕檝下灘遲他時有約來山寺
只問支郎借馬騎
　　　水西寺與鄭寧時清鄭鵬萬里二上舎聯句三
　　　　首
十年重到水西遊(篁墩/)碎月灘深泛小舟(寧/)擔重乾坤
肩少息(鵬/)盟全鷗鷺社初投(篁墩/)紗籠舊日題詩壁(寧/)
壺注薫風勸酒籌(鵬/)庭下木蘭花未老(篁墩/)儘拚佳景
付賡酬(寧/)
追陪冠蓋訪招提(寧/)隔斷紅塵水一溪(鵬/)青草散遥支
遁馬(篁墩/)緑苔深䕶謫仙題(寧/)簷前鳥奏笙簧巧(鵬/)天
外峯攅劔㦸齊(篁墩/)景物自淹行樂地(寜/)嘯歌須待日
沈西(鵬/)
酒為傷多苦憶茶(鵬/)一時乗興到僧家(篁墩/)竹雞唱午
炊烟起(寧/)草履梯雲石徑斜(鵬/)入坐好山如舊識(篁墩/)
漲溪新水走長蛇(寜/)包收天地雙眸裏(鵬/)憑仗畊牛與
釣槎(篁墩/)
　　　郡守李公請宴譙樓上四首
畫棟翬飛練水潯郡侯相約此登臨烟雲變態吾詩壯
田野薰風俗化深緑酒難醫雙鬢改青山不受一塵侵
危闌倚遍渾忘倦白日悠悠下嶺岑
白苧衣輕雨乍收偶來乗興一登樓不知身在空中坐
但覺雲從脚下流附郭誰開新緑野隔溪人指舊丹丘
謫仙詩墨今何在想像騎鯨汗漫遊
城頭髙閣俯塵囂勝㑹真輸此一朝上瀨數帆時隱顯
倚天孤塔自岧嶤詩緣鬬景如相避酒為傷多不肯消
何物道人吹道曲便疑笙鶴下青霄
向晚軒窓面面開要貪空翠入詩來乾坤俯仰斯文㑹
江漢風流不世才燈下矢聲嚴細栁雲中烟火認蓬萊
主人意洽忘歸去聽報更籖第一回
　　　過鄭村訪鄭上舎萬里觀伊川晦菴南軒東萊
　　　　四先生手帖
冒雨出城郭沿谿到林坰窅然竹扉下容我雙屐停偘
偘鄭公孫老大橫一經笑言有宿約雞黍羅中庭家藏
古賢帖往往飛晶熒呼童拂淨几出示驚繁星我家龍
門翁手澤餘丹青鄉先紫陽老心畫流風霆廣漢與金
華同然發天馨錯落數十言俛仰三百齡感兹道德師
羞彼月露形與客再拜觀虹光薄巖扄桑海㡬變更幸
不隨飄零無乃希世珍保䕶煩六丁我欲勸主人勒石
垂新銘歛卷付錦囊入坐開銀缾霏談雜今古髙詠慙
和鈐好風自南來吹我醉面醒歸心浩難遏返照明臯
亭衆賓起相送曠目凌髙冥黟峯逺矗矗沙溪下泠泠
典刑未緜邈題詩慰山靈
　　　宋理宗賜福王與芮雪景為鄭村汪宗裕題
瑶峯玉樹瑪瑙坡寳祐墨本來宣和天山羝乳紇干雀
此景此意將如何御筆中題福王字生綃上遣龍圖志
鳯山日永萬機輕廊廟㡬人同受賜天人想像氷雪顔
好文亦自非等閒詔書屢表濓洛輩詞翰却在陳隋間
三百年來驚物換散落塵寰充一玩摩挲為賦懐古篇
安得虹光射霄漢
　　　謝致政汪世行令君恵塘魚山蕨
蕨鱗相餽若為酬正值嗷嗷麥未秋一飯等為林下客
寸心空切廟堂憂
　　　車田村見摘紅花者時汪九珤侍行書以畀之
獨樹村中石徑斜杖藜閒叩野人家臨風忽作東籬興
錯認紅花是菊花
　　　題扇贈智亨鄭隱君
紅杏飄香過水村路人爭識鄭公孫年來抱病無虚日
請藥翻嫌數叩門
　　　和答李太守禱祈十日晴有驗
夜壇祈罷曉開晴似與天公有宿盟驚道一旬回白日
可知方寸為蒼生新秧蒔處期秋稔殘麥收來足嵗耕
喜極載賡循吏句田翁相慰不勝情
　　　題溪南呉本忠小景
竹裏柴門傍水開了無人跡破蒼苔延陵有客溪南住
時挈春醪問字來
　　　四景樂道辭(浪陶沙/)
春雨夜如何花靨紅多窓前黃鳥數聲過斜掛氅衣初
睡起日上庭柯　人世苦奔波兩鬢霜皤爭如溪上理
漁蓑笑問東風來㡬陣酒滿香螺
竹院好風凉洗盡炎光呼童閒試水沈香數卷南華看
未了且困藤床　官道暗塵黃四體流漿可能知有翠
寒堂儘日茶𤓰留客坐一調滄浪
秋意到郊亭水褪沙汀金莖香瀉甕頭青柱杖西疇看
稻了細檢丹經　蒲栁最先零羲馭難停舊時交友似
晨星惟有黃花開更好多謝園丁
庭滿凍苔斑農事都閒尖風不到水雲間曝背茅簷調
鶴舞一任疎頑　名利㡬人還雪擁闗山金丹留我鏡
中顔起索梅花同一笑𦂳閉柴闗
　　　堂前梅樹忽一枝生入厨簷
金丸無數綴烟梢調鼎何緣列上肴似便主人虀菜腹
一枝低趂入山庖
　
　
　
　
　
　
　
　
　
　篁墩文集卷八十六
欽定四庫全書
　篁墩文集巻八十七　　　明　程敏政　撰
　　詩
　　　謝都憲佀公過訪
喜雀紛紛噪竹枝果然旌節訪茅茨同年㡬是論心者
未老重驚㑹面時梅雨一天隂下定萍星千里渺何之
閒情且落清尊外共倒奚囊說近詩
　　　送都憲佀公
㡬停旄鉞問耕蠶又過山城拂曙嵐五月風霜隨逺邇
萬年財賦出東南臺恩再慰忠賢望郡澤猶聞父老談
只恐廟堂還柱石道傍無計綰歸驂
　　　楊村寺與佀都憲聯句為别
一尊相饑石溪邊(敏政/)離思紛紛總悵然流水門前翻
白雪(鐘/)好峯雲外疊青蓮威生玉節今初下(敏政/)情到
金蘭古亦便幸遇心知程學士(鍾/)不辭傾倒夕陽天(敏/)
(政/)
　　　松崖為縣人胡昭題
　　同邑胡君靜夫妙年嗜學喜從予論詩有所賦詠
　　不工不已嘗題其居曰松崖請一言予甚愛其人
　　故為賦此
老髯踞石幽且貞喜君卜居若平生三更繞地星月碎
九夏半空風雨驚知心晏嵗竹連塢過眼一春花滿城
斸苓有約幸無拒杖䇿來尋猿鶴盟
　　　夢椿卷為嘉禾金景仁賦
久别音容感夢思覺來人境悵何之清宵正及神遊處
白日猶疑面命時鄉里好題慈孝傳塋封誰作著存祠
因君無限增悲慨目盻庭柯與賦詩
　　　王黃門李推府京華冬夜酌别詩次韻
月上離筵夜停燭霜滿寒柯鴉競宿登科曾喜花共簪
待漏終期佩聯玉一尊莫慰征車早欲挽銀河助傾倒
直道無憂行路難暘谷雲開碧天皛
　　　致政馮憲副佩之自淛見訪同到南山竹院
南風驚㑹舊西臺扶杖呼童掃逕苔語到往年惟大噱
酒愁多處亦全開娛情知為遊山出送别兼成看竹來
莫倚路長催早發畏人炎日滿髙槐
　　　與佩之及黃司訓汝彛聯句六首
　　𢎞治壬子六月致政憲副馮君佩之自淛西登遊
　　至新安廼十九日挾一童冒熾暑過休寧蓋不相
　　見者十年矣時予以末病謝客甚殆然獨喜君之
　　來談笑竟日忘其為病人也明日約縣庠黃汝彛
　　司訓同至南山竹院少暢合并之懐酒半汝彛不
　　至乃相與為聯句章成者三而汝彛走馬涉溪來
　　㑹倒尊大噱更得三章焉中世以來士之屏居者
　　類多匿跡不肯與世伍予每過之浮雲軒冕固不
　　足道一時毁譽自有公言是豈足以病已而為此
　　局局何也髙情曠識若君者今豈多見哉予久病
　　才氣衰减筆研都廢視君之健瞠乎莫及而亦不
　　能不為之振迅乃題其聯句之首如此齊雲岩為
　　吾郡第一勝處君将拉汝彛同登予不能從其所
　　得篇什當别自為巻云㑹之又明日程敏政克勤
　　引
想見清儀觸熱來(蘭/)髙懐真是不凡才一尊傾倒驚頭
白(敏政/)兩日追陪笑口開動樹好風嵐氣散(蘭/)繞山斜
照鶴初回相看去住情何極(敏政/)門外驪駒且莫催(蘭/)
每誦停雲憶故人(敏政/)江湖何幸接風神論文自託平
生契(蘭/)看竹如償未了因野菜旋挑供午餉(敏政/)山醅
初熟稱時巡詠歌不减風雩意(蘭/)坐聽征軺走旱塵(敏/)
(政/)
南山脩竹照深盃(蘭/)何似蘭亭曲澗隈敢道人烏今併
好(敏政/)不於奴馬此重來卜鄰我亦懐王翰(蘭/)覽勝君
能挈辨才林壑便應添故事(敏政/)野猿山鶴謾相猜(蘭/)
山舘斜陽客到遲(敏政/)清風便擬著君詩(蘭/)移尊竹外
晚臨水(倫/)䇿馬松隂剛赴期(敏政/)老眼自應空鴈蕩(蘭/)
草書誰復似鵞池(倫/)玉山我愧蒹葭倚(敏政/)醉後還歌
伐木詞(蘭/)
二公髙興薄秋雲(蘭/)千里誰來此㑹文(倫/)多病頓從今
日减(敏政/)清風應許故人分(蘭/)片時遲到悔終古(倫/)百
首易成酬此君(敏政/)安得齊雲岩上去(蘭/)放開道眼掃
塵氛(倫/)
德星髙照草堂明(倫/)詩社新開竹院盟(敏政/)白苧晚凉
湍走石(蘭/)清風時至翠連楹(倫/)不妨野老來爭席(敏政/)
還着山童去洗觥(蘭/)欲向中宵看月色(倫/)試同吟榻聽
溪聲(敏政/)
　　　次佩之汝彛登齊雲岩聯句詩韻
倚天青孱顔萬古一幻化斗參將可捫雷雨或在下龍
潭深叵測虬木怪相亞兩崖神斧斷危壑鬼工駕峯筍
拔地出石髓裊空㵼名爭武當勝德可祝融婭劔鋒秋
發鉶寳氣夕騰價真祠故起宋禹蹟漏書夏帝遊雙鳯
驂仙來五羊跨心慳孫綽賦目窘李成畫雲深鷄戒晨
風急虎司夜磅礴奠兹土隂晴憫予稼延生丹㡬熟保
境旗載禡憑虛疑蜕骨逃暑如拜赦輿論小呉粤誰詩
敵衡華我病慚二疏君才薄三謝共此樂谿山陋彼事
田舎爭席從雅俗掉鞅笑荼蔗文斾驚忽淹朝簪久同
卸登陟吾屢嘗厭飫子今乍倚徙誠多竒應接恐難暇
守洞沙鹿嬉獻果野猿迓便當隨所之那復俟休假醉
招獨鶴俱吟遣六丁詫作銘鐫薤書削壁補苔罅千里
渺雙瞩萬竅同一唶留宿分霧幌歸䄂揖風榭喜有黃
庭堅鷄壇正堪藉
　　　别佩之用其韻
才看一笑同林下不奈餘年總病中雲路脫銜容棄馬
雪泥留爪憶飛鴻隨身劔在君猶壯擊節詩成我未䧺
今夜緑筠堂上月便應分彩照西東
　　　萬壽聖節隨班行禮後廷貢壎子倡和有詩因
　　　　次其韻
鸞旂交匝錦雲飛嵩祝聲中暑氣㣲萬里北辰遥在望
一星南極正流輝閒身再入新陪位病骨深慙舊賜衣
聖學日增天下慶餘生此外更何祈
　　　古朴行
祁南古朴大十圍樹身竒壯識者稀日光亭午不到地
逺望一羃青巍巍汪家世來住此下萬緑叢中連大厦
往來喬木認朱門賓客如雲繫車馬撫樹生男㡬百春
有老一生今逸民性資古朴如此樹髙卧自謂羲皇人
六十年來頭未白對樹稱觴春拍拍名園紅紫易銷沈
何羡長安五侯宅搆材堅比檀木良結子甘若胡麻香
知君食實更怡老坐使百年筋骨强我翻古朴行長歌
祝君壽安期羡門亦何有願言盡返古朴風與君同作
康衢翁
　祁門汪處士以望世居縣南朴樹下為名族相傳傍
　有古朴一株甚大今其樹之子孫益茂而族益蕃迨
　處士尤性朴好文為一鄉善人年甫六十而嵗之六
　月卄九日其誕辰也予與處士之子儒學生機相往
　還甚厚且聞朴樹其本類檀而堅其實類麻而甘蓋
　嘉種也因賦詩一篇壽處士而寄情于朴如此云
　　　有客餽予竒石置庭前盆池意甚愛之一夕被
　　　　人竊去悵然賦詩且以自慰
何人瞰我碧玲瓏舁去潛隨五夜風石髪尚餘粘甕口
雲根無復寄牆東愛山正爾清非盗撫景何妨色是空
王屋太行今在否欲題新札問愚公
　　　題歸隱巻
載將風月滿船歸多少田園誓自違夾路漁樵驚識面
入門兒女笑牽衣家山勝似黃泥坂村酒香于采石磯
老向太平吾與子却因佳句憶𤣥暉
　此商山吳君士愷歸隱巻也巻中作者若宗堯侍講
　華伯郎中公綬侍御子靜隐君多已下世漫讀一過
　不勝黯然因用公綬舊韻賦一律歸之
　　　贈輪老
江樓髙處月明時大地山河𣺌一絲天上水中誰是幻
倚䦨須問法輪師
　汪進之為予言圓通寺有水月樓甚竒勝寺主法輪
　上人亦髙潔能詩可謂人境兩得矣上人嘗見予予
　不知其能此也别後作一轉語問訊他日徑造乗月
　登樓上人當何以語我
　　　許生孝感巻
　　績溪許欽廷恭以孝事其親而獲三異之應人多
　　稱之蓋其獲乎植物者再獲乎動物者一事雖微
　　所以為悖親者戒則有大焉此予詩之不能已也
籬下黃花識孝亷薰風佳色為誰添相看亦有貞心在
已耐寒霜復耐炎　　　　　　右菊開五月
玉實纍纍帶露繁兩岐佳兆厭名園時新一薦𤣥臺下
何必三牲慰九原　　　　　　右芋秀兩岐
黃犬何來寂不譁撫時堪笑亦堪嗟莫將偶爾輕人者
無限街頭肉食家　　　　　　右隣犬自馴
　　　寄方軫隱君
徵書聞不到丘園我亦年來厭世諠何日與君同杖䇿
張公山下看江源(聞有司罷冠帶之招/故首句及之發一笑)
　　　八月六日至南山悵然興懐因就葺整書冊賦
　　　　此
秋來久不到東阡獨坐虛堂思杳然隨處粟田仍望雨
滿牆詩板忽經年解牛未悟偷生妙辟蠧聊持討罪權
(闕九字/)　　　　　　預掃竹床眠
　　　與廷貢汰萬夢吉步至新竹園
卜居何許最心降十畆蒼雲繞石矼逺響暗中聞絶壑
茂林疎處見澄江凌風擬著亭當逕攬翠時分榻近窓
瓦缶一醅秋正熟計誰來訪鹿門龎
　　　雨中自郡城歸至巖鎮承謝廷懋廷彛廷馨昆
　　　　仲欵留夜與壎子聫句置屋壁用酬雅意且
　　　　紀歳月云
十里青山冒雨來(老人/)謝家留宿一樽開舉頭忽見雲
穿月(壎/)側耳遥驚水激雷坐久燭花如慰客(老人/)飲餘
詩草愧非才夜深侍寢秋堂上(壎/)笑記窮途又一囬(老/)
(人/)
　　　中秋夜
一片清光不世情故鄉寧弱宦鄉明風前欲動金波影
雲外疑聞玉臼聲多病暫開新酒禁古人都落㡬詩評
隂晴向爾難相料不惜留連到五更
　　　早過山下有感
春花秋月兩相凌隨處青山興便乗巻裏好詩圖上景
半歸邱隴半歸僧
　　　題吳世良遜齋巻
終身讓步不枉百一忿忘親真大惑眼中能遜屬伊誰
萬古讓王稱至德三吳故地多王孫新安亦數延陵村
君家分住鴈溪上隐然喬木當髙門大字濃書作齋扁
祖德遥遥日星顯賈舶商車聲利塲無競為心似君鮮
軒堂處處嘉名新華實相符今㡬人當仁不讓豈終遜
學海茫茫須問津
　鴈塘吳君世良以遜齋巻求一言予方抱病遜謝不
　能而巻留山房頗久兹因徵急隨筆為賦此詩然亦
　不過老生常談耳豈足以副求益之意哉
　　　輓程母項孺人(閔川程/㫤之母)
遥聞埋玉向青山塵夢那知更不還西母宴成身未老
北堂機冷鬂初斑銘幽擬勒塋前石寫照空存鏡裏顔
落日閔川悲令子朔風吹淚共澘澘
　　　和答佀都憲
行臺喜讀眉山稿秀句來從建業城豸筆似爭蓮社樂
驪珠頻燭草堂明髙懐便足降餘子多病真輸老半生
徙倚石闌遥送目停雲無限别來情
　向聞愛看坡詩近覩來篇格律大進且妙得長公三
　昧然非具眼者莫識也健羡之餘得五十六字少見
　意云
　　　竹園宴集分得築亭限韻
十畆篔簹翠作堆箇中宜著小亭開坐間正挹雙溪水
行處中分一逕苔清愛四圍鳴劔筑貴慙平地起樓臺
願言長作林泉主一任諸公載酒來
　　　秋日雜興二十首
溪堂客散後敗葉鳴秋雨幽人讀易罷孤坐妙無語紛
紛雀爭叢噭噭鴈投渚羲馭何停機新凉忽如許掩闗
一欣然驚心向來暑
矮屋南山下喜與客分眠就中二三子去住長依然為
别忽云久見我驚華顛李生閱兩載程郎踰十年呼童
下塵榻共讀招隱篇喜極欲忘寐明月窺前川
偶誦壁間詩嵗月如過鳥故人㡬離合使我心杳杳今
年病稍寛逸思凌八表澄江翠成帶逺岫青未了平生
行樂地孰謂知音少落日漁樵人長歌出林杪
吾友汪豸史昔以忠見尤逺謫天萬里攜家上黃牛十
年始相面未覺霜毛秋兒女百世緣晼晚三日留離筵
酒一巵坐俯寒江流去住意難極聽我歌逺遊我雖稅
塵鞅敢謝蒼生憂
雜住縣南郭懐抱長不開晝厭市井喧夜苦更漏催所
以溪上村欣然自裵迴起居得靜安好客時一來開門
俯脩竹移石坐古苔嘯歌待山月猿鳥無驚猜幽栖老
亦足擾擾何為哉
去年黃叔度賞我霜中春對酒得佳詠和者三四人居
然考槃樂宛若桑榆親嘉㑹亦難偶相望如隔晨西風
忽夜作感此白髪親幽花不相負采采清溪濱
客有宋逸清瘦勁如立鶴醉唱青天歌勢欲上寥廓邇
來絶葷飲語我以靜樂俯仰天地間相期在林壑朝看
沙草青暮嘆巖花落人生㡬何時朱顔不如昨行當啓
瑶壇分我九還藥
斷石鎖上遊古城當外屏我屋居其間上下得幽境當
時結吟社長日領詩景就中張文昌才情更苕頴
南山古蘭若正據清溪潯牆東有嘉木下蔽一畆隂每
當三伏來凉吹如秋深餘年復多病困彼炎熇侵野僧
相後先時來滌煩心金飈動地至蕭蕭但空林炎凉亦
偶爾倚樹成孤吟
我愛向子平所志畢婚嫁放志遊名山觸目窺大化此
公亦髙人孰可攀逸駕世緣幸粗了農事更多暇周覽
須及時胡為草堂下
矗矗張公山下有淛溪水東流滙桐江到海清且駛我
欲窮其源洗此雙聵耳一㪺毛骨寒再酌沉疴起蛩然
俯空翠坐弄石齒齒不有仁峯生同誰擷芳芷
偶開溪上園中有竹萬箇誅茅蒼翠間永日成獨坐凉
颸何翛翛流水松下過幽人期不來新詩聽誰和
在昔黃古林不作近代語印我梅臯篇直欲諧鼎吕平
生更寡合所至恒獨處偘偘憂世心戚戚老羈旅空持
菊花尊宿草今㡬許有懐無與言西風動林墅
率口幽絶處風光似斜川上有數椽屋下有百畆蓮阿
咸頗知道閉户攻遺編我欲往共之乘秋弄清漣預買
一葉舟擊節相洄沿靜窺魚鳥樂庶以窮吾年
往者欝不樂駕言作郊遊蘿山若老龍一尾蟠荒陬蕭
蕭佛舎古隐隐溪亭幽引躅日西下與客仍淹留邇來
得嘉墅竹樹環清流此山適當門周覽無外求乃知天
與竒坐享非人謀眼中漸黃落曠野來髙秋折簡塵外
侣相隨豁吟眸
吾宗有貞君尚友千載士我方直承明相督返桑梓至
人炳㡬先達者貴知止悵望溪上雲卑歌念君子
戴生少也敏汪生壯而贍適兹丹桂秋所挾堪一薦老
懐豈足此古學宜不勌春花寧非榮紅紫競相絢磵松
青入雲不受雪霜變朂哉爾同人嵗月若驚電仰止紫
陽峯巍巍望中見
曉入水南道老翁泣且行撫膺向客言病與貧相仍前
夏麥告荒今秋粟無成里胥劇星火追呼責官征感之
三嘆息竚立難為情我食日㡬許憫此嗷嗷聲皇天視
聴逺孰與安其生
雲巖一萬仞上有𤣥帝宫洞穴何􁪼砑疑與天墀通神
輦向夜出肅肅來隂風下土蟣蝨臣稽首空濛中願開
赫赫威四顧悲人窮偃旗作雷雨叱劔行龜龍我當頌
帝力擊壤歌年豐
平生兩畏友髙風邈難攀浩浩張東白巍巍莊定山連
枉尺素書逺到溪堂間欲上軒轅峯更俯硃砂灣盡日
騁南望呼童候柴闗安得命車至一覩氷雪顔臨風重
延佇目送江雲還
　　　和氣致祥巻為黃州劉太守敬之賦次其韻
長養無煩九夏風瑞榴寧與野芳同根涵勺水凝烟碧
花映窓紗濯露紅郡客屢聞開盛賞園丁何敢䇿新功
𤣥都再入非虚兆名節班資看兩崇
　　　　　　　　　　　　　右折榴開花
鈐齋傳盛事春意着寒缾瑞牒徵劉寵詩郵到管寧老
枝疎綴白佳實亂垂青多少閒花木勾萌待迅霆
　　　　　　　　　　　　　右折梅結實
　　　追輓故少保贈太傅于肅愍公夢中作
太息于公不可追曾因多難拯邦危斗間忠義精難冺
地下權奸骨已萎公議到頭聞䘏典世情翻手似圍棊
不知誰撰新祠記可比當時岳廟碑
　壬子嵗八月晦夜不能寐至三鼓始就寢頃之夢作
　一詩哀故少保于公又頃之寤而記其全篇不遺一
　字即呼室人語之故蓋不知其何感也予以公之忠
　憤未白屢語其子京兆君景瞻俾陳于朝不果暨予
　歸田始克有請獲贈諡廟食之典以書報予山中豈
　予心恒惻惻于是故不忘于夢寐之間因遂有此作
　耶予平生夢中詩既寤即忘而此詩獨了了不遺是
　誠可謂異矣將書以遺京兆君而特記其事如此
　　　九日斷石登髙
何處登髙把一盃青山磯上舊溪臺半崖薜荔詩龕在
兩岸芙蓉畫障開隨地更尋佳菊賞野人爭喜病夫來
西風落帽身長健短髪蕭蕭亦快哉
　　　自斷石與司訓黃倫汝彛及親契汪錠克成族
　　　　孫乙汰萬並載竹筏㳂溪泛至流塘飲詹貴
　　　　存中家道中聫句五首
一樽溪上作重陽(篁墩/)醉舞伊誰似我狂(倫/)石面風來
頻正帽(貴/)崖前露滴細沾裳(乙/)尋幽學士詩如畫(錠/)借
渡樵人筏勝航(篁墩/)千古牛山堪一笑(倫/)登髙何必嘆
流光(貴/)
天將翠竹載青山(倫/)秋興都歸嘯詠間(乙/)隔岸漁歌來
欵乃(錠/)出城遊客愛孱顔(篁墩/)乾坤真景森然列(倫/)水
石閒心偶爾闗(貴/)醉倚斜陽歸未得(乙/)隱居思近落星
灣(篁墩/)
重陽多雨喜今晴(貴/)逺渡人從鏡裏行(乙/)一路青山如
送客(錠/)㡬家黃菊待尋盟(篁墩/)眼中誰有登髙賦(倫/)雲
外時聞伐木聲(乙/)無酒淵明偏愛飲(貴/)四郊香秫正秋
成(篁墩/)
九日來登落石臺(乙/)山開罨畫水縈迴(錠/)一尊何待白
衣送(篁墩/)兩屐新凌翠巘回(倫/)鷗鳥有情閒對席(貴/)詩
題無數半封苔(乙/)滄浪一曲悠然去(錠/)不數悲秋宋玉
才(篁墩/)
我愛重陽菊盛開(錠/)水村隨處踏秋來(篁墩/)峯髙萬仭
堪遊目(倫/)石湧雙拳可送盃(乙/)危磴斷雲粘屐齒(貴/)老
松圓露滴珠胎(錠/)便須重作溪亭主(篁墩/)分席慚無入
社才(倫/)
　　　九日宿存中家明日與汝彛汰萬同登其屋南
　　　　感鐘山
唐人有詩記端六我今十日來登髙江山如此不為樂
正使達士譏吾曺青天無風亦無雨處處黃花照江渚
花開一日未便休日日重陽豈虛語人生良㑹不可常
謫仙痛飲非眞狂願言勝㑹自今始踏遍秋風千仭崗
　　　雙鷹圖次韻
爽然神俊立秋風曾入鷹師百購中一出便能驚雉兎
並逰誰解識雌雄黃雲塞逺呼聲急碧海霜來照影空
總道上林新罷獵寰區贏得謝絛籠
　　　和答河間李主亊旦(旦以言事/除名家居)
伏臘年來儘可支雞栖豚柵擁茅茨病魔却苦無虚日
酒量那能及往時一任野翁閒競席㡬將衰髮笑臨池
飲情只有看山約百遍相招總不辭
欲返瀛東力未支天涯相望一茅茨逢人話到桑麻後
羡子書言社稷時開逕不當馳馬地濯纓誰共狎鷗池
他年徑造非生客寄語山童莫漫辭
　　　林泉清趣巻為古林黃思復題
散髪長林下洗耳清泉中黃君亦佳士不霑遊冶叢得
句冩松雨呼酒翻荷風未覺白日晚正喜紅塵空人生
穹壤間所樂恒不同擾擾雞鶩塲伊誰識㝠鴻我方駕
黃犢世網不受籠浩渺寒溪灣上有一畆宫掬水飫真
味種樹歌新功君當入吾社漁牧隨西東
　　　九月卄八日黃司訓汝彛雨中留宿聫句二首
雨為留人作意長(程/)尊前吟思正飛揚先生百中真常
事(黃/)博士髙歌豈大狂銀燭有花如獻捷(程/)玉堂無地
不生香一時未定千年論(黃/)起聴山城漏未央(程/)
景行自是百年心(黃/)我亦逢君語便深客去共聴秋夜
雨(程/)坐來獨怯暮天砧文章價在何時定(黃/)山水情多
逐處尋斗室初成先下榻(程/)愧非徐孺汗沾襟(黃/)
　　　小齋初成喜承之彦夫天爵敬之師魯踵至值
　　　　冬霖累日不止舉酒相屬以來雨名吾齋分
　　　　得蓬字
背起茅堂曲逕通故人連喜一尊同閉門十日驚新雨
下榻千年愧古風芸几近窓山翠濕竹籬遮院市塵空
巢居莫忘論心處多少泥塗嘆轉蓬
　　　十月十三日雨中飲長汀寺
古寺今來感慨多更禁寒雨下庭柯屋經野火餘金象
簾捲山嵐出翠螺問訊禅床僧已老摩挲詩案客重過
茅堂祇隔青溪外莫厭時時到薜蘿
　　　仆碑行
貞觀仆碑緣入譖元祐仆碑䜛更甚太平再致伊誰功
後有温公前鄭公平生富貴若土苴貶秩停昏何嗇豐
懲惰納忠真力假紹述遑譏綴旒者遼東兵敗金人來
口碑一日髙崔嵬
　　　寄墨與淳安新舉子族孫文楷
𤣥霜新品出杉蘿馳贈名郎寄意多聽取染毫丹陛下
龍蛇飛影試如何
　　　南山精舎理書一月得三萬餘巻喜而有作寄
　　　　王宗植
敢道勳名似鄴侯牙籖三萬偶同儔古人可作惟香蠧
坐客相驚欲汗牛宦海本無經濟策硯田聊為子孫謀
老天玉我成書癖莫怪從今不下樓
　　　慶宣和行住坐卧巻
銀屏金屋逞驕奢利鎖堪嗟杏花村落酒中賖行些行
些
三邊玉帳擁雕戈汗馬奔波竹籬茅舎小行窩住麽住
麽
香車寳馬洛陽街滿面塵埃芙蓉秋水釣魚臺坐來坐
來
五更風雪候趨朝玉漏迢迢紙窓明月上梅梢睡著睡
著
　　　人月圓為人寄壽錢塘王嘉瑞(故孔目天/與之孫)
錢塘江繞呉山翠相望隔天涯鎮海竒觀泛淛佳興盡
屬誰家　聞説王郎翰林孫子四十年華遥想同人一
回相壽㡬醉流霞
　　　孫闙風竹為師魯題
孫郎冩竹有天趣落筆蕭蕭一兩枝六月相看北窓下
滿身毛骨動凉颸
　　　訥軒為富溪宗人道宣賦
白圭重三復金人亦三緘如何嗇夫輩利口矜詀諵多
君素淳樸玉立青巉巉以訥署齋扁豈為憂譏讒非法
炳明訓琅琅若英咸慎哉一言出謹爾六轡銜進德匪
自此云胡分聖凡軒居北山下天籟多風杉安得寡尤
者為子銘髙巖
　　　和答吉安顧天錫太守同年
籬菊新黃百草枯天涯相憶共朝晡一緘秀句題鈐閣
千里虹光射鏡湖致主有才淹老守全身無䇿笑庸夫
喜聞述職行將近㡬日風帆過直沽
　　　雪後至南山精舎
為貪竒賞到山齋玉樹琪花擁斷崖瀹茗半宵勤瓦鼎
採梅今日試芒鞋來年沃衍占豐嵗塵土清空愜素懐
白戰舊盟誰願續一尊同此繫詩牌
　　　一剪梅慶鄭君存良七十壽
喬木江村映錦沙尚義人家積善生涯畫堂開宴鼓頻
撾砌擁蘭芽鬢㸃霜華　輝輝晴日上簷牙詞吐天葩
酒泛流霞百年氷玉兩無瑕醉眼生花仙棗如𤓰
　　　月波樓為吳孟實題
遥天無片雲溪水䕃清樾誰開溪上樓早見溪上月恍
然氷壺中湧此爛銀闕主人時獨來水鳥聲乍歇橘林
晚霜過荷沜㣲風發晴峯逺相帶隐隐青一髪水天蕩
無垠斗柄正髙掲憑闌擊唾壺神爽已飛越我欲往從
之乘夜泛漁筏一笑捲疎簾促席共薇蕨酒力清易醒
詩懐浩難竭入眼竹洲寒何時解塵襪
　　　椿萱圖為祁門方鍥賦
堂前椿樹盤根久千嵗常期大人壽春風蝶夢早匆匆
一事無憑漆園叟堂北紫萱娛白頭對花日日思忘憂
宜男已壯母何在贏得臨風雙淚流方家郎君湖海客
春雨秋霜心惻惻憑誰貌入丹青中猶似升堂候顔色
我觀椿萱圖為作椿萱歌夭桃穠李空復多寫生縱有
黃荃筆風教無闗知奈何
　
　
　
　
　
　
　篁墩文集巻八十七
欽定四庫全書
　篁墩文集巻八十八　　　明　程敏政　撰
　　詩
　　　十二月廿一日得㫖昭雪復官感激賦此
紫鳯銜書下九霄君王還念舊宫僚春回大地陽初動
日轉隂崖雪盡消犬馬有情終戀主山林無分又趨朝
旁人欲問酬恩事洛黨塵編未寂寥
　　　耕讀遺民為富溪宗人彦旻賦
雞峯渺何許下有衡門翁朝耕事拮据夜讀如顓蒙不
慕萬鍾禄安此一畆宫逍遥斯世間綽有先民風北顧
仰莘野南征憶隆中躬稼樂古道致主成元功聖賢今
已逺出處孰可同潔身愛徐君遺安得龎公毛髪久云
變兒孫亦成叢代耕復勝讀世態從汙隆恒産蔚有秋
陳編浩無窮何當挾冊往一與歌年豐
　富溪宗人彦旻君力學好古自號耕讀遺民其子正
　思從予遊嘗請予一言予病未能也今年秋病愈始
　克賦古詩一章以寄之且將挾青編駕黃犢訪君于
　雞峯之下而召命遄至將不免于北山之移有愧君
　矣雖然宦轍無憑岩壑在望則與君訂晏嵗之盟固
　未晚也
　　　題臨川曹庭瑞愛蘭巻
口談禄命似君平相見無勞問姓名手弄國香詩滿把
已應人識愛蘭生
紫蕤燁燁翠莖長不是當年九畹香願子佩時須拭目
野花山草正芬芳
　臨川曹庭瑞奉其父宗器談禄命于休寧多竒中宗
　器預言予退庭瑞預言予進皆其驗者庭瑞以愛蘭
　自名求一言值予方被召入朝為賦二絶朱子注楚
　詞謂蘭即零陵香也今人說蘭殊與此異因并之
　　　除夜家燕聴壎子鼔琴
山鄉明日是新年壽母情深夜不眠耳畔莫嫌無管籥
小兒初觧拂氷絃
　　　南山梅盛開以將北行不得賞立春日始克至
　　　　精舍與客夜飲聴逸清歌上清詞有作
許時不到山中來今日賞春兼賞梅苦於日落未成句
直到燈前方舉盃投閒得忙博一笑北去南來經㡬回
道人為歌白雪曲塵累擾擾何時開
　　　壽績溪宗人景貴八十
雙瞳如水雪垂肩才及非熊應兆年上世黑頭曾入相
平生丹訣笑求仙東風送暖開仁里南極流輝落壽筵
從十到千應可數為君先賦大椿篇
　績溪仁里程氏出宋丞相文清公後多賢子孫若今
　處士景貴君尤賢有子曰康績學待用而其姪傅以
　令尹致政家居來告曰景貴壽八十伊始正月十二
　日誕辰也敢請一言予與君族兄弟嘗識君方被命
　入朝行李介道不得舉一觴為歉廼賦此致壽意云
　　　題殷氏東溪泛舟巻
雨過東溪好放船四山如黛水如烟風前細檢逋詩巻
撫景悠悠十二年
蠏潭風物定如何南北驅馳嵗月多此日又從塵裏去
㡬時來賦濯纓歌
　項里殷君時雍當成化壬寅嵗以東溪泛舟巻求詩
　時予方起復北上居京師七年被放南歸家居五年
　予不暇作君亦不暇取也兹予又將奉召北上檢㸃
　詩逋計終不可無一言乃賦二絶歸之稽緩太甚既
　以自咎亦以自笑云
　　　題吳氏知止巻
大江風息好収船莫待巍巍浪拍天戒險不慚三讓裔
為君思詠卜居篇
　隆阜吳君九雲以知止自名實有取于老氏不殆之
　義說者多反之蓋將以聖賢大學之道朂君也予竊
　以為不然老氏此語亦可為進不知退得不知喪者
　之戒未可深非也君子不以人廢言故賦此詩以不
　失君之初意焉
　　　題公明姪江湖覽勝巻
江湖風景㝡宜人北去南來不厭頻長遣一身安素舸
肯將雙足涴黃塵鷗邊芳草詩城逺鳥外青山畫障新
收巻付君還自哂又隨徵節上征輪
　　　李白問月圖為巡按吳天𢎞侍御賦
山東李白真王孫天才逸若天馬奔醉中雙眼俯八極
弄月似扣玻瓈盤安得長江化春酒詩成百篇供一斗
抜取蟾宫玉兎毫為副金鑾草麻手江月空明山月髙
停盃一問歌聲豪賀監歸湖郭令逺寂寞當時宫錦袍
文章萬古光不歇過眼清光㡬圓缺世間欲訪謫仙人
煜煜長庚皎如月
　　　膽缾梅為邵用珍賦
雪後山窓讀易時膽缾清曉見氷澌老人坐悟先天理
無限春光在一枝
　　　題虎圖
一嘯風生百草枯隂霾消處見於菟眼中頗覺妖狐靜
不道相看是畫圖
　　　廿五日北上留别鄉友
吾道行藏貴有名分甘丘壑了餘生世臣恩重須仍出
廷議公多久更明東壁圖書客再閱北山猿鶴愧初盟
非才何力勝君召館閣江湖只寸誠
　　　壽岩寺方彦仁
髙年從昔數方瞳近識多君一笑中六十健來堪走馬
百千人裏羡冥鴻靈椿影䕃庭心緑竦桂香傳盞面紅
壽筭不須盤甲子古岩家世漢仙翁
　　　題宋王晉卿畫鵞
獵獵風吹蘆葉黃瑶鷹如雪㸃江鄉鈎簾素壁看摹本
想見當時寳繪堂
　　　登歙學嵗寒亭和舊韻録寄巖鎮汪君士和(子/曜)
　　　　(歙學/生)
隱隱長松帶石屏小亭仍掲嵗寒名古碑字滅苔爭繡
曲徑人稀草亂生松老不隨霜雪變景多真比畫圖清
憑闌小立斜陽裏春鳥初聞第一聲
　　　訪進士何斯復于歙北黃荆渡不值時斯復方
　　　　以養親告歸
問路尋君徑出城過橋自得繞溪行小翻翠柳東風軟
返射青山夕照明為就江魚長供母蹔容沙鳥一尋盟
前村種藥歸應晚欲話心期恐未成
　　　過淳安拜大司空胡公于里第别後奉寄
玉立長身海鶴姿歸來誰得健如斯了無俗氣侵懐抱
才見青霜㸃鬢絲優寵再看綸誥出髙情不改布衣時
朝廷次第収耆舊擬有人賡慶厯詩
　走往來淳安進謁大司空先生于里第每拜益健今
　兹之來適聞特恩賜誥褒德有加知嗣聖之眷方隆
　而老臣有重徵之典天下之慶也謹成鄙詩一章少
　致鄉仰之忱萬一云爾
　　　題致政應文貞典寳山水
出門便見好溪山却為丹青一破顔想是宦途雙足倦
髙情長在卧遊間
　　　題白頭翁
蓮塘十畆動凉颸水鳥閒忙任所之對畫主人無一事
功名真到白頭時
　　　二月六日睦州城東遇雨野泊雜言一首
東風日夕至倚棹桐江潯淅淅打篷雨渺然動羈心老
夫起讀易小兒坐鳴琴相隨二三子一笑開煩襟山家
隔溪渚上有青竹林依依出烟火閣閣飛沙禽他鄉忽
值此頗似南山岑人生若萍梗况彼霜毛侵臨流發孤
嘯極目江雲深
　　　嚴先生祠
　　光武以子陵不受官仍命有司供諫議禄終身子
　　陵亦受之以全其好賢養老之美皆近古未有也
不作中興諫議臣歸來仍許禄終身要令公相慚台鼎
正為先生樂釣綸黃鵠遡風非漫士赤龍當極是眞人
雨中未得供蘋藻一日乘潮入富春
　　　赤松山
碧霄千仭赤松山悵望仙蹤不可攀直擬御風遊海島
肯來隨俗住人寰夭桃一樹野烟裏老鶴數聲空翠間
辟穀有靈應笑我塵中雙足㡬時還
　　　飯道旁定明寺
竹籬雙户對山開何代精藍跡未灰僧苦自為征税長
地荒誰起曬經臺匆匆一飯惟青菜隠隠諸方半緑苔
落日未勝懐古意聊題塵壁記曾來
　　　出清波門過凈慈寺飲于京兆先祠菴
一笑逢君似隔晨相違驚是五回春青峯湖上不改色
白髪尊前無數新寢廟隂風瞻大老梵宫斜日下遊人
繞堤莫放籃輿速償我山中未了因
　　　過杭次陸大參同年留别詩韻
風雨紛紛嵗月催不堪行處送君囘自應鷗鳥忘機事
誰識龍媒本異才周覽試看雙目凈分攜聊與一尊開
皇恩未謝塵纓在何日還容入社來
　　　二月十四日李修撰子陽請飲江北陳家王修
　　　　撰徳輝在座
客裏欣逢兩狀頭東風三日繫蘭舟淛西何處春色好
江北舊家池館幽醉任往來衝細雨情牽離合付新謳
忽驚巷額題潘閬愧我無詩紀勝遊
　　　北上過武林再㑹竹東劉君雖右手痿痺神采
　　　　勝常酌别之頃因賦此竹東當倚歌而和之
　　　　舟中把玩如故人之在眉睫也
誰道相如病不堪尊前一笑兩俱酣持螯有趣供豪飲
捫虱無心事劇談執筆不妨聊任左奮身何必羡圖南
杖黎穩作湖山主為子臨岐祝再三
　　　王天禄侍御為玲姪冩山水便面
豸冠趣在丹青表公子情多山水中六月髙堂不知暑
向人隨手拂清風
　　　駐船月洲亭下聞佀都憲將至暮雨有懐
􁒷棹江亭待故人闔閭城下雨如塵魚傳尺素來三月
柳繫離情管一春菜色可憐畿内地萍蹤難定客中身
半生憂樂當何似篷底青燈坐及晨
　　　鶴山書院兼祀周文襄公今總憲治所
聖門千載鶴山翁再拜庭前思不窮老檜尚疑􁀼古雪
殘梅猶自領春風故鄉西望桑榆逺敕使南來俎豆豐
入眼何人堪侑食計臣今數大司空
　　　小飲承天寺為沈啟南題林和靖二帖上有謝
　　　　安撫印記
咸平處士骨已稿尺素誰傳雙鯉魚寳藏尚有安撫印
遺藁元無封禪書人清併遣烏亦好字勁宛得梅之餘
東風古寺拭巻目想像西湖雲水居
　　　謁范文正公祠二首
廣庭端拜一塵無門外清溪㸃緑蕪三代偉人生慶厯
千年遺廟託姑蘇淺夫敢竊先憂號盛德還徵後系圖
徽國陋儒空仰止海峯髙絶倚天孤
范家園脚步春風皎日英標在眼中銀杏十圍家廟古
玉粳千頃義莊豐身當文正無雙士手授中庸第一功
却走畫廊看翠碣朱絃三歎憶歐公(先祠前有銀杏數/株甚巨盖宋物也)
　走奉詔北上道出吳門伏謁文正祠下得閱忠宣恭
　獻諸遺像緬想髙風敬賦二律寫貽公世孫從規用
　致鄉仰之萬一云
　　　巡按趙侍御招飲憲臺清風亭
百舌聲中春意深小亭隨步晚登臨千年勝地姑蘇志
一代清風御史箴傲嵗花如圖上見樂池魚向鏡中沈
論文雅㑹匡時語不覺殘陽轉樹隂
　　　佀都憲華誕和韻
栢府恩光錫命三蒼髯相對凛鬖鬖軍聲舊遣戎王伏
詩律髙令漢吏慙泰岳炳靈分鄆上法星流彩映弧南
一宵晤語如公瑾不待醇醪亦自酣
　𢎞治癸丑春二月卄八日承都憲佀公招飲書院語
　間始知是日為公華誕之辰因舉酒相属且用公自
　壽詩韻成詩一章少助頌聲萬一云
　　　題倪氏子可竹巻
畢竟君可竹還應竹可君恨無醫俗句與子播清芬
　　　崔孝婦葑門朱存理求賦
紛紛勃磎者驚此孝姑名刲股和羮進捐釵卜地成清
河垂世範吳郡有鄉評撫巻三興歎周王化已行
　　　虎頭記
豸角昔為吳郡守虎頭長贈長康孫居人一日知名字
請藥紛紛出葑門
　都憲劉公汝器守吳郡時嘗得疾值郡醫顧良貴而
　愈因以虎頭贈之予時自新安入朝目擊其事今十
　四年矣重㑹吳下為賦此詩用道其實云
　　　題陸氏子終身之思巻
春色還青壠上枝春風難染鏡中絲只應孝子羮牆意
一日長縈十二時
撫巻令人重陸郎思親情共海波長知君不是徒思者
手葺芸編㡬架香
　下塘陸君鉞因予所善沈石田先生以終身之思巻
　求題先生蓋亟稱其孝予諾之而匆匆未暇也鉞請
　以一人尾舟相候至毘陵始克為二絶畀之且引其
　意用相勉云
　　　題華氏嚴埭舊業巻
先業淪他姓前當野水斜緑塍還舊物白稻長新花有
共義民里無慙孝子家莫因心便得詩禮足生涯
　予與守正别㡬十餘年矣今嵗始克㑹於閶門尾舟
　相送過惠山舟中夜話出其嚴埭復業巻曰此我五
　世祖所業因兵燹廢去而予幸復之願賜一言予曰
　是誠可謂孝子不匱者矣惜予不工詩無以聲君之
　美聊具一律為羣玉之倡云
　　　上巳日秦廷韶方伯與施彦清盛舜臣迓餞至
　　　　惠山
倚棹尋源到薜蘿任催斜日下林柯遊人不减吳莊盛
題字還疑宋刻多萬樹野紅眞絢畫一泓寒淥未盈科
石牀他日如堪借來聴松風和醉歌
　　　别君謙
萬巻芸香手自刪知予能撥冗中閒吳門七日心難了
直與殷勤過錫山
　　　趙式畫芙蓉為鎮江髙克明同知賦
霜葉紛紛醉不知名花全未覺開遲眼中何物丹青手
解出秋江一段竒
　　　很石行(今在閱/武塲内)
北固山前兩拳石野花茫茫土花碧大如昂犬三尺强
小似伏羔才一尺云當漢末風塵紅老瞞勢欲吞江東
桓桓帝胄孫討虜並坐此石論雌雄想像時危屏人語
慘澹風雲眇蛇䑕赤壁成功指顧中石上誰賓復誰主
烏林一捷荆州分同奬王室収竒勛小兒奸貪敗盟好
舞智蹶我髯將軍漢鼎分明淪異姓質子封侯甘偽命
可惜稜稜不解言恨入江聲寄餘興今逢一統天下王
鐡甕城中開閱塲將軍中峙列萬壘此君却在城東方
我來適過城下路停車摩挲日將暮欲從故老借圖經
為爾臨風寫長賦
　　　永慕巻(為鎮江鄭/太守賦)
百齡將近委天和累嵗猶傳薤露歌譜在正分通德里
名髙宜入孝㢘科蘋空南澗身刑逺蘭茁東風慶積多
看取玉峯山下石貤封新表待重磨
　　　飲趙夢麟郎中滄江别墅
瀟灑郎官住京口天性愛山如愛酒長浮一斗與山盟
所不愛山如此斗别墅正據滄江灣四望宛在丹青間
虹月船空米老去悠悠世代空塵寰郎官作詩亦清好
不遇酣歌不揮掃題徧山㘭與水涯與客江頭㡬傾倒
我登滄江亭為賦滄江篇呼童更吸中􁥀泉臨風欲洗
雙倦目他時來結山中緣
　夢麟地官自號愛山子又號滄江别墅其懐抱清曠
　如此今獲解官鞅于壯年人固惜之而夢麟則可謂
　之自遂矣予北行得過别墅共飲甚樂因賦此詩而
　行
　　　古詩三十六句寄君謙儀部奉寓懐思雲山迢
　　　　遥不我遐棄春鴻在望用傒好音
艤舟閶門下攬衣涉南濠居人愛楊子力任細書勞手
校日弗給續晷焚其膏坐令書滿家一一排干旄麗藻
并竒字史漢兼莊騷剖擊無終窮人徒識儀曹焉知漆
雕意古學非時髦有如萬里鴻妙與江雲髙又如幽蘭
芳嫣然媚衡臯恭惟聖所傳慎此義利操明明君子心
道體求絲毛憂違樂乃行不負人中豪巨艦乘安流向
爾空飛濤芸編亦自幸非君孰吾遭豈若夸毗子悻然
立蓬蒿相去日已逺令我心鬱陶故人頗諧寡聊飲玉
色醪題詩寄濠上臨風愧投桃
　　　題吳天𢎞侍御畫菜
桔橰晝開春雨足采采新苖出畦緑就中一握晚菘香
何許長安夸食肉栢臺清節世見希花鳥不愛丹青揮
向來斷虀本同調下筯亦喜霜根肥此味分明吾所羡
此色寧堪上人面船窓撫景一題詩憂樂終歸濟時彦
　　　髙郵湖阻風(時雖開夾湖/未能行舟)
一陣狂飈入地垠客舟如葉浪如輪憑誰上訴由風伯
任爾抛香拜水神阿岸稍卑思躍馬夾湖雖好未通人
南來北去皆行役篷底從容莫漫嗔
　　　都憲張公淮上所獲四印歌
　　予被召北行道出淮隂巡撫都憲張公汝器觴予
　　言往嵗奉敕濬漕河得古印四枚于楊子橋水中
　　已上進矣其一曰壽亭侯印其一曰鎮江府御前
　　駐札都統制印其一曰鄂州管内觀察使印其一
　　曰都巡檢使之印惟壽亭侯印為漢物人知之其
　　餘莫之考也予因言壽亭侯印據傳記凡三四見
　　于宋元間蓋後人追鑄以奉神者此恐其一也史
　　稱韓世忠嘗為鎮江府御前駐札都統制岳飛嘗
　　為鄂州管内觀察使此二印殆宋物歟都巡檢使
　　亦宋官主捕盗賊以守臣兼領今不註其職守所
　　在莫知為誰矣語次得長詩一篇贈公用紀其事
　　公與予同出河間進士同年予兄事之
行臺使者清河公濬川來往長淮東役夫走告得四印
不知何代淪淵中盤螭結紐各異狀蘚包玉嚙傷青銅
自應神物不可閟月夕往往虛晴虹一朝舁出馮夷宫
寳氣盡發清泠空行臺得之三歎息謂爾古器遭沙虫
亂磨再使篆文出拂拭不遣纎塵䝉題緘頓首獻天子
䕶以黃袱䭾青驄近臣奉入歸御府想像白日囘重瞳
我來艤棹淮水上十年相見驚秋蓬坐間傾倒忽語此
便覺異代還英風憶昔中山啟炎祚絶世義勇稱髯翁
蘄王鄂王總人傑南渡百戰勳猷同當時遣使各賫賜
尚方新鑄憑良工繫之尺組表異眷副以大纛兼彤弓
豈知變故生肘腋斬地敗此中興功孫權心久附漢賊
秦檜一力主和戎兩人伏劍徇王室霜飛六月愁蒼穹
一人湖上跨長耳漫勞矰繳窺㝠鴻都巡嵗逺失姓氏
無乃亦是千夫䧺撫時感事數百載令人扼腕悲三忠
行臺於我同榜士呼酒更酌開蓮筒桑榆誼深談塵洽
松韭味潔氷盤豐春風吹花助客醉解舟北去方匆匆
海天囘首推雙蓬淮流浩蕩山巃嵸為公髙歌重懐古
城樓一抹斜陽紅
　　　過淮
清流如澱濁流黃有意交流不自妨斜月倚篷看水色
薰蕕誰道可同藏
　　　百步洪次吳原博同寅韻贈馮主事
彭城西上一舟來柳岸春濤畫障開蘇墨在亭留琬琰
梵宫當户出樓臺風前艤棹生羈思洪上分司屬俊才
欲借圖經詢古蹟何妨今日費刪裁
　　　沽頭閘下歌
閘河無人節新水處處船頭閣船尾人生自古行路難
咫尺直須論萬里去秋不雨今復春無麥無禾愁殺人
朝來不忍倚篷看扶擕拍岸皆流民行河郎官不輕出
舟困閘河無了日我舟雖困終須行奈此白日嗷嗷聲
　　　留别濟寧周同守
憶在成都硯席同天涯相望㡬秋鴻君生向我五年長
行色困人三月中宦海積薪隨下上客途飄梗定西東
艤舟不盡牽情處太白樓前柳絮風
　先少保襄毅公在蜀藩時於庠序間最愛周君用中
　俾與予同學蓋三十餘年矣予被召北上值君自地
　官謫濟寧始獲胥㑹一叙疇昔恍然不知離合之久
　也爰賦一詩用紀嵗月兼致别意云
　　　題英䧺奪錦圖
天外蒼鷹决雲下山麓𤣥熊亦驚咤錦雞勢落雙彀中
草偃風囘不容罅五羊趙王工羽毛水墨孰與林良髙
閒中作此有深意不用千錢歸水曹水曹世家原古歙
三試場中三奏捷英雄奪錦人爭誇斯士斯圖正相協
呼童啟軸懸中堂青春白日生輝光郢人燕說亦有道
逺大相期君莫忘
　予北上過濟寧水部主事程君廷臣以此畫索題君
　之先實自新安遷上饒者譜牒具在可攷也匆匆為
　賦此詩亦將以訂宗盟云爾
　　　八里灣復㑹亞卿同行至開河驛始别
客路重逢喜倍增㡬人相好是心朋愛君才似雞羣鶴
笑我船同驥尾蠅别思漸濃頻喚酒和章難續更挑燈
薰風有約陪鴛序忠告時時得敬承
　　　朱憲副恩壽堂
一堂曾記壽兼恩八載相聞齒更尊不叩仙方延嵗月
只將公廪奉晨昏推封日下登三品衍慶年來見十孫
大手特書應未了緑槐如幄䕃髙門
　山東憲副朱君朝用為侍御時予嘗記其恩壽堂今
　十年矣再㑹東昌出閱是巻則知其具慶無恙樂有
　十孫而君方預憲使之選恩與壽偕不日有也君請
　再賦一詩以申其說因輙附此致期望之意云
　　　管太僕同年出示往年登樓之作别後次韻奉
　　　　寄
留題髙閣四周星詩味那能敵韭萍驅我不情塵滚滚
向人無恙桞青青弹碁敗却心仍喜讀易精來體自醒
夜倚船窓憶故友不知風雨透虚櫺
　　　舟中病請醫者劉宗祐與俱至德州贈别
臨清河下識劉郎脉理名家本鳯陽語次愛君醫術正
行邊寛我客愁長丹溪自喜傳新學金匱何須説異方
坐想到門應㡬日薰風吹滿杏林香
　　　李源十景
　　祁門李生彦夫所居李源最幽勝嘗析其景為十
　　求予詩數年矣病未能賦也北上道中阻風連窩
　　塊坐無事因各為五言一絶以寄之雖短章寂寥
　　不足以盡景之萬一而其大致亦不出此矣
　　　　天井龍痕
潛龍卧空山爪印非斧琢一日風雷生終當露頭角
　　　　軍灘馬跡
義兵昔來過石上馬蹄在遺響寄灘聲英風凛何代
　　　　鑑塘活水
一鏡含天光源頭自何許悠悠川上心臨流共誰語
　　　　斗峽迴瀾
兩崖忽中分驚浪凡㡬折相期避暑來薰風洒飛雪
　　　　蓮亭小雨
雨落芙蓉塘一陣香冉冉瀟洒亭中人紅塵不相染
　　　　竹逕清風
夾道千琅玕森森出牆外有時一輪秋平空發天籟
　　　　筆架凌雲
三峯上排雲競秀如筆格千古兆人文知非草𤣥宅
　　　　誥軸橫空
一峯如誥身隠隠當户見山靈知主人終為漢庭彦
　　　　溪流晚棹
閒登溪上樓返照射溪水何處榜聲來前灘白鷗起
　　　　山磵朝舂
雲碓倚東隴逺響一洲隔空林烟火生晨炊待香白
　　　壽汪文好
當年開社見南山曾共從容一日閒老我半生頭已白
喜君五十鬢無斑衣翻晴彩生春意酒㵼秋莖動醉顔
正欲登堂陪賀客又隨丹詔上朝班
　　　天津提督兵備劉天祐憲副留飲席上聯句三
　　　　首
尊酒初逢海上城(敏政/)真須傾耳聽韶英隂雲釀雨窓
含暝(福/)曲岸留人柳颺晴兵衛夜聞談麈洽(敏政/)官河
風便去帆輕玉堂新寵金蓮炬(福/)供奉無能愧此行(敏/)
(政/)
三十年前飲令名(福/)天涯離合漫相驚喜君憲節新開
府(敏政/)愧我詩壇始結盟蘭麝清風薰滿座(福/)秔蠶美
俗動諸營倚闌更有淹留地(敏政/)明日登樓一送行(福/)
燈前談笑客忘歸(敏政/)分付奚奴為掩扉好句每從沈
醉後(福/)離情偏惜故交稀月明坐嘯潮生浦(敏政/)漏盡
驚看酒濕衣邏卒隔牆喧警柝(福/)旅懐臨别更依依(敏/)
(政/)
　　　拱北樓(在天津城上/劉憲副所建)
危樓突兀中天起雄峙髙城壓諸壘登樓北望空濛間
正距皇都三百里直沽東去當海門九河下瀉鯨濤奔
一道科徵比州縣十連虎豹分營屯天子端居不忘武
敕遣提刑此開府眼中壯觀忽巋然緩帶時來閱干櫓
四方玉帛趨神京千車萬舶無留行題品休歌太行路
麗譙却數天津城憶昔文皇曽駐蹕父老相傳至今日
憲臣初下新條章宿將誰諳舊軍律城頭大斾翻晴紅
城邊細柳揺薰風我來徙倚不能去宸居宛在紅雲中
畫角悠揚鼓聲壯雉堞嵯峨日初上掀髯聽講隂符篇
誰道儒生不堪將檻外滔滔河水流酒酣擊節歌新樓
盛年相與赤心在范公敢謝蒼生憂
　　　與林泉
岐路塵埃滿髪絲坐憐沙柳緑參差停舟奉筆延佳興
不道林郎亦愛詩
　杭州林泉為漕舟什五長隨予入京至河西務忽奉
　紙拜乞一言因賦此絶
　　　四月初六日楊村道中遇暴風野泊入夜尤甚
　　　　舟人大恐皆不寐待旦燈下有感
黃沙如霧晝冥冥一夜狂飈吼不停何物陽侯翻地軸
有時風伯畏天刑盗窺客舫懸孤注神忌吾書走六丁
篷底故鄉應入夢清溪脩竹舊岩扄
　　　都城道中憩永明寺次壁上留題韻
箇箇僧房宻真如百鳥窩經翻梵語亂詩掩壁塵多渇
吻思清供憂心苦旱魔誰銘堂下石聊為一摩挲
　　　與劉舍人
憲府封章入奏頻春風隨路畫船新將家子弟能將命
多少三吳待哺人
一舟同日發姑蘇千里相隨達帝都情重汪倫能送我
我詩還似謫仙無
　吳下嵗祲都憲佀公遣劉舎人賫奏入朝適予方被
　召北上因相予行一路勤慎可喜拜辭之際求一言
　草草賦此
　
　
　
　
　
　
　
　
　
　
　
　
　
　篁墩文集巻八十八
欽定四庫全書
　篁墩文集巻八十九　　　明　程敏政　撰
　　詩
　　　五月一日復經筵日講簡亷伯賓之二學士
隨鑾復入殿東門淺薄將何答異恩去國不知三載過
傳家猶幸一經存聖顔屢顧驚華髪尚食仍饕醉緑尊
詞苑故人天下士别來佳話得重論
　　　送門生江寧徐夢麟赴㑹稽教諭
教鐸分持客棹輕青年文采屬徐生㑹稽山水占鵬運
建業衣冠起鹿鳴殷序暫為丁祭主漢庭終擬甲科名
我來子去匆匆裏不盡沙頭酒一行
　　　送涂邦祥修撰省親還南海
彩舟遥指尉佗城一路恩光送客行憲廟紀成勞太史
禮闈文出羨諸生鵝黃酒熟承顔好獸錦袍新絢目明
囘首五雲歸及早衣冠相約候延英
　　　送武選徐仲山郎中赴廣東參政専理餉事
長才真合佐名藩一日金緋荷主恩遥奉璽書専餉饋
久持銓法試櫜鞬嶺南父老先知姓吳下山川正過門
兵後瘡痍應未復聴君膏澤慰黎元
　　　五月十二日騎馬北城堤上有感
北郭薰風散馬蹄緑楊千樹水禽啼蓬萊擁翠承金闕
太液分香繞玉堤去國不知人老大臨流還識路東西
紅塵白髪詩情减緩䇿吟成日向低
　　　送司馬公􁡰赴長洲訓導
而翁提學久馳聲之子才華冠後生㡬葉尚傳司馬氏
一官遥向闔閭城人環上座先開講績奏南宫再䇿名
吳下舊遊今歴歴送君無限客邊情
　吾友副憲通伯之子世經將赴長洲訓導過予需一
　言值初入京師草草賦此吳中故人若李貞伯貳卿
　文宗儒太僕丞楊君謙儀部沈啟南隠君皆素相厚
　者而邢君尤一時賢令尹也因世經之行不能不致
　思焉故詩及之
　　　寄用禮汰萬諸宗人
九衢塵漲拂朱顔日日追趨紫禁班却憶舊時吟嘯侣
㡬迴清夢落溪山
　　　自六月來屢賜楊梅枇杷及鰣魚諸鮮
素餐無補愧朝簪殿左分鮮感聖心觸熱到來船似馬
退朝擎出價兼金髙堂上獻貽親喜講席重遭覺嵗深
犬馬未勝驅䇿意酬恩期不負官箴
　　　送張叔亨侍御巡按雲南二首
才整朝簪拂嶺嵐又騎驄馬出滇南足輕萬里心何壯
法本三章老正諳金齒兒童迎憲節碧溪山水落詩函
歸來便作經年約逺大功名是美談
花擁長安惜共看人生離合最無端明時再幸陪鴛序
正學多聞祖豸冠笑我少年今亦老重君清節世應難
題詩贈别薰風裏白首相期保嵗寒
　侍御張君叔亨與予同舉丙戌進士㡬三十年矣君
　以家艱居廣中久之而予亦放還江南邇者被召入
　朝始獲後先北上方幸接風采聆教言而君又受命
　出按雲南行有日矣因賦律詩二章用見别意兼致
　我私如右君嘗提調學事于畿北故詩及之俾讀者
　有徵焉
　　　送程忠顯進士江西公幹便道還新安
金榜題名愜壯圖便承天語向洪都人環斗極瞻宸扆
使接星軺候省符恩露染衣過故里薰風吹棹啟長途
南來北去情何限不盡離亭酒一酤
　　　題畫
黃葉山前一浦通下罾收斧岸西東催科不到漁樵地
贏得風光入畫中
　　　送陳瑞卿侍御陞山東憲副提督臨清兵備
河上薰風幕府開承恩人羨得真才虎牙今肅東西境
豸角威生内外臺千里回瞻宸極逺一方爭候使星來
隨車定有翻盆雨聴取歡聲出草萊(時方旱/故云)
　　　寄錫山秦處士七十(進士金之父誕辰/在七夕前一日)
山中誰與樂堯年白髪新秋作壽筵禮客情深茶勝酒
起家功重筆為田鵲橋縱近寧需巧鶴算能長不叩仙
雛鳯暫歸恩正洽為君先賦大椿篇
　　　送錢與謙修撰歸省
多病慙歸舊從班却從京邸送君還情知到日都無恙
樂在雙親一笑間
南風吹馬旱塵飛粟種難投麥事非不忍離亭對尊酒
芸編相贈兩依依
抱玉頻年未受憐一魁天下亦恬然此行更繫詞林望
不為湖山好放船
暫去還來隔嵗期山中猿鶴謾相疑行藏有道乾坤在
敢望攄忠答聖知
　　　送金宗德還太倉(宗德來視其弟上舎祐/于京師未㡬復歸省母)
暑沸征塵客少過聞君歸棹發關河壽萱堂榭違觴逺
夢草池塘入句多憫旱莫論新舊雨傷離難續短長歌
勸分有詔知能副賑乏還應到㡬何
　　　閏五月十八夜始得雨枕上作
旱魃為妖數月過一宵甘雨足滂沱九重側席憂民切
百辟匡時入諫多滿地禾苗回積稿㡬家牀簀起沈疴
腐儒不寐聴簷溜雲漢詩成擬載歌
　　　南京工部尚書常熟程公哀輓
夐異尋常士蜚揚四十春羣鷗方狎座一鵩遽當辰勇
見辭榮早勞因按節頻盛名知不朽遣奠出恩綸
都下相過日于今似隔年家傳從歙徙譜擬㑹吳編舊
業寒江上新墳夕照前臨風歌楚些南望一澘然
　　　送進士王恂省親還毘陵
喜君衣錦還鄉日正是皇州得雨時新水拍河催畫鷁
祖筵呼酒繫青絲恩榮早入瓊林燕丰采誰當玉樹枝
雙珮趨朝人屈指不須重調渭城詞
　　　送刑部馬金員外赴謫廬州通判
法署才名久擅㕔詞林家學重趨庭謫官逺向濡須塢
候吏還占貫索星畿甸晚禾看上壠牐河新水待揚舲
器成逺大當盤錯歸及鴛班兩鬢青
　　　聽濤篇
朝聽濤謝公墩暮聽濤莫愁村小濤碌碌如鯨翻大濤
殷殷如雷奔老人來聽日忘倦坐久不覺苔磯温旁人
借問聽何有川上之趣不可論老人本是林宗孫江東
舊業詩書存朱顔采采映華髪芙蓉為珮芝為飱管絃
那肯涴雙耳祇來江上清塵煩六朝遺事渺何許兩岸
石齒餘苔痕逢人不驚愛沙鳥向舟忽拜隨江豚太平
行樂輸此老安得佳致梅花罇壯哉有子南溟鯤凌風
勢與孤鳯騫他日鼓鬛登龍門姓名一日聞天閽老人
聽此應更喜壽與江水同沄沄
　江東郭處士永昻自號聽濤年七十有三矣其子蒙
　實予校藝所得士將入南雍以處士誕辰在嵗晏求
　一言歸壽遂賦此篇
　　　半閒為武進周處士彦常賦(其子塤予/門生也)
終身營營笑俗緣平分風月到華顛紅塵未動朝觀槿
白日雖忙夜聴泉林下賞心能自足人間清福許誰専
克家有子君無恙全樂還應享暮年
　　　送麻城朱正赴唐縣典史(正善地/理家説)
曉看除目下天曹蓮幕如君未二毛民俗共誇唐邑好
故山遥望楚雲髙相逢喜説堪輿事此去方酬案牘勞
領牒之官應不滯南風吹雨送輕舠
　　　潛川汪惟悦父母雙壽
一堂偕老重潛川丹頰明明未白顛岩下送香春泛斚
弧南騰彩夜當筵尋常花甲増髙筭逺近租丁服上田
養志有人誇令子鶴筒遥寄壽生篇
　　　送劉生還遼東
曉日都門動别顔河橋新霽水潺潺濯纓不負平生志
問學初升太學班奮跡㡬時來桂苑計程三日過榆關
東藩幕府今何似目斷孤雲送子還
　劉生瑾新入太學謁告還遼東拜求一言憶先少保
　尚書襄毅公天順中撫師于東生父迪實在麾下今
　三十年矣故于其行悵然有感而贈此詩且致期勉
　之意云
　　　題王約鈎勒竹(上有子/昂題)
王猷孫子興超羣閒搦雙鈎畫此君撫景試酬松雪句
一簾秋景動湘雲
　　　送楊憲副志仁之任山東(鏡川學/士之子)
學聲無沗鏡川公曉日金緋拜命東官舫遡風川漲急
祖筵經雨市塵空芝顔定出羣英表菜色應回百計中
蹇我班行惟拭目看君名績到宸聰
　　　送中書舎人歐陽子履僉憲廣東提調學政(子/履)
　　　　(兄子相先以御史僉/憲雲南提調學政)
髙銜並列新臺憲盛事爭誇好弟兄染翰鳯池常稱㫖
傳家麟史更知名一畨尊酒都門道㡬處絃歌嶺外城
聞説梅花千樹在嵗寒心緒待君盟
　　　墨竹
北都舊日原無竹近嵗蕭蕭緑滿城上苑數竿尤得地
東風頭角看崢嶸
　進士婺源潘君玉汝得墨竹曰帝苑春風出令蘄水
　攜以自隨既而以考績至京索賦詩其上玉汝嘗從
　游因致意焉
　　　東莊逸興巻為衍聖孔公𢎞泰題
一莊遥在杏壇東勝地相傳魯泮宫魚鹿性貪林壑美
樓臺清出市塵空攜壺客訪看花處步屧詩成問稼中
蔬水解忘人爵貴舞雩千古自春風
　　　竹間凍雀圖
凍羽飛鳴下筆難坐疑聲遶竹枝寒良工趣在芭蕉雪
莫向篔簹作意看
　　　踏雪尋梅圖
􁘡鞍回首欲相呼不忍輕抛萬玉圖詩骨與花爭勝絶
㶚橋還似六橋無
　　　壽蔣封君
博聞髙譽重南都晴雪絲絲未滿顱恩露逺分新賜詔
壽星光射舊懸弧登龍志已輸强子奠鴈心無愧義夫
遐筭不須誇降嶽蔣山髙姓恰相符
　潤齋蔣君宗玉世居金陵為耆儒年四十不再偶甚
　見重于士林明年壽週一甲適其子吏部主事浤以
　考績獲勑封之命於其歸壽也特求予詩故與賦此
　　　主一齋為都憲常熟徐公賦
行臺徐公公肅字作宦屢更天下事顧名思守父師言
主一題齋逺相示聖人立教先敬身大賢受訓仍書紳
嚮晦燕息毋敢肆云誰有志希先民主一開端子程子
基聖功成此終始敬夫銘與晦翁箴石本空餘墨盈紙
願公朂哉持寸心端居儼若神明臨緝熈問學不但已
海虞山髙吳水深
　　　汪希顔親家拜貴州憲使有詩奉賀
持憲終歸老法官除書先報鵲聲歡衣冠正數汪家盛
山水休歌蜀道難塵裏鬢毛驚漸白古來風節炳如丹
送君只有中天月夜夜清輝兩地看
　希顔之兄太守文燦從子寺副守貞憲僉從仁與其
　餘佐州縣教庠序登科名者六七人皆出一族可謂
　盛矣部使者嘗立聚英坊以表之求予記久未能復
　也故詩及之以逭責云
　　　題扇寄大衍聖公
半規明月影沈沈持贈秋來意轉深料得王孫不輕棄
清風常繫故人心
　　　送編修劉可大還廣東省母
慈母年髙雪滿簪綵衣歸侍促歸驂鸞封特降雲霞爛
鶴醖遥分雨露覃東莞壽徵占婺女北堂花事到宜男
詞林孝義如君少㡬日恩光過嶺南
　　　壽致仕學諭松坡王先生(子御史鼎出按二/廣有過家之便)
青氊歸老白頭新六十于今又七春手摘晚蔬供斗酒
坐臨秋水濯纓塵三時適意松坡稿百嵗論文蔗境人
光動鯉庭増燕喜豸冠持節正過閩
　　　畫蘭
　　故教授彭城馬君嘗以蘭題其齋且號其集盖一
　　時名流也其子暾今守潞州托善繪者為圖以著
　　其思親之意來京師求一言予素重潞州故為之
　　賦云
九畹風來春晝長深林馥馥聞幽香紫蕤數莖葉劔緑
恥與百卉爭妍妝廣文愛蘭如愛友繞誦離騷不停口
一朝乗化去弗還寂寞芳叢委榛莠過庭有子専城居
生綃貌得真璠璵修篁竒石相映帶髙潔宛露氷霜餘
罔極情深花自好名筆何須雪窓老兒孫願比謝家郎
白日髙堂鎮相保
　　　送劉仁仲修撰還蜀
豸冠投老住江鄉之子歸寧下玉堂路指白鹽論萬里
史成金匱重三長壽尊滿注郫筒酒舞袖遥分漢殿香
還闕有期應暫别不須開宴奏清商
　　　題吳氏樂義巻
南涉江淮北到燕東風嘗送估人船黃塵赤日相逢地
驚見吳家樂義編
商山深處一齋居逺客歸時樂有餘教子義方開義塾
牙籖重理竹洲書
　休寧商山吳君貫之宋竹洲先生之裔也以貿易往
　來南北而題其齋曰樂義其亦不忘先訓而有警於
　後來者歟
　　　八月二十一日飲城東夏氏園
城東全不覺秋來小飲新亭罨畫開池躍一丸驚弄水
雲隨雙屐笑登臺園爭洛下誰當勝曲愧巴中我未才
斜日尚牽餘興在馬蹄沿路踏莓苔
　　　送俞濬之侍御赴四川憲副飭兵備于綿安(濬/之)
　　　　(季父欽嘗以兵部/郎中從先公)
倚劔休歌蜀道難提刑風采重臺端新袍刺豸緋偏稱
御敕盤龍墨未乾人困瘡痍思按節家傳韜畧試登壇
祖筵正及黃花候珍重離觴一共看
　　　壽致政謝都憲(子廷柱舉人求賦/誕辰在三月五日)
都臺清譽重三巴解綬歸來閱嵗華雪後松筠同壽域
山中泉石富生涯一宵共覩長庚瑞兩日才看上已花
遥望閩南歌戲綵芝蘭原出舊名家
　　　太白騎鯨圖
長庚何罪謫九天墮地亦作人中仙吐詞如神醉不死
江山落魄驚無前采石磯頭弄明月醉眼渾疑爛銀闕
翻身却入馮夷宫鐡網珊瑚任攀掲陽侯知此太白精
奉歸帝所無留行青冥風露九萬里掉尾獨跨橫山鯨
花鳥紛紛渺塵海千古騷人憶丰采畫圖想像知有無
贏得旁觀小兒駭
　　　飲英國公凝眺軒
池閣新開帝苑東偶來亭上一尊同彩虹㧞地紆髙樹
玉筍排雲入半空晴亟尚霑花下雨暑殘仍愛柳邊風
隔牆語笑相聞處只似江南罨畫中
上公清致出塵凡㡬許雲根疊翠巖花為奉親時下幄
酒因留客䞉開函嘉蔬不責新園課竒石猶鐫舊内銜
周覽未窮歸未得半簾斜日下庭杉
　　　送董學士尚矩赴南京禮部侍郎
去國五年驚再見不堪君去更臨岐詞林望久先膺薦
講幄功深合受知南部衣冠今典禮北河風雪此傷離
貴人白髪從來是老手調元正未遲
　　　十月卄六日大雪約㢘伯賓之二學士啟昭庶
　　　　子小飲
新雪滿長安東城特地寒少須開賞券未敢立詩壇凍
蟻先浮盞河魴亦上盤便應騎馬到一笑共清歡
　　　壽致仕周二令先生(先外母夫人之弟所著/有澹然藁壽八十矣)
雙瞳如月鬢如絲林壑爭迎海鶴姿釀秫仙來長對酒
哦松人老只躭詩渭濱尚父同髙壽洛下耆英㑹盛時
一曲長生千嵗祝才情深愧郢中詞
　　　同年小集得雲字
車馬集深巷寒飈凈塵氛肅登君子堂晤言得交欣憶
在先皇初奉對慚謏聞同榜三百餘一一揚清芬俛仰
三十年忽忽驚離羣聚散豈足言零落悲朝曛攜手僅
十人况有天涯分幸哉身尚健無惜盃行勤我齒后諸
公霜髯倐其殷兹㑹寧偶爾所期在崇文圖報各勉旃
繼聖真華勛張燈出新令促席矜罏薰禁鼓屢換更客
顔亦霑醺月上未忍别悠然賦停雲
　黃少參汝器談僉憲時英段郡守以忠之待次及考
　績來京也黃京尹士英林司成亨大齊太常應壁佀
　亞卿大器陸翰長㢘伯及予約為同年㑹而飲于㢘
　伯之第時屠都憲朝宗方陛見之明日亦請入席晤
　言甚洽盖夜盡一鼓乃散惟丙戌榜進士三百五十
　三人今仕中外者七十一人兹㑹又不過十人而以
　忠以疾不至汝器能皆誦其升沈存歿之詳歴歴可
　念也朝宗謂兹㑹不可無紀以詩倡而析渭北江東
　之句為韻俾各拈其一予最少得雲字因口占如右
　并識其事云
　　　小李將軍岳陽樓景
岳陽圖蹟重兼金尺素何人手更臨瓦布蛛絲憑錯綜
山呈螺黛欲浮沈氣蒸波撼中唐句後樂先憂一范心
閒指畫闌揩病目卧逰情共楚雲深
　　　段中貴請賞紅梅
㡬多榛棘委寒叢春意先回紫禁東仙骨換來砂正伏
玉顔酡處酒微中風前香觸氷霜冷天上根涵雨露豐
曽是江南花下客不辭題賞付詩筒
　　　輞川圖為段中貴題(段公所居有玩芳亭/滿前生意諸勝處)
右丞家住東南麓石逕盤雲走川曲山亭氷榭連數村
物色依稀畫難足右丞一去今㡬塵披圖忽見終南春
水榭山亭渺何許却道園林都逼真真耶畫耶兩陳迹
秀句翻成北山榭當時習靜亦少人詩板寥寥僅裴迪
孟城㘭近華子崗芙蓉花亂辛夷香青莎濛濛鹿羣過
白石齒齒灘聲長椒園柵鎖山梁右竹館門開野塘口
㡬多幽勝落荒寒泉石遭逢正非偶文昌好古居鳯城
胸中邱壑千金輕宋摹唐本此第一粉黛碌碌難為情
玩芳亭與臨湖並生意滿前春烱烱我欲顔之小輞川
看盡題詩啜新茗
　　　壽肅州劉參將景昌七十(景昌子為羽林指揮/使李學士賓之其甥)
　　　　(也/)
玉闗人老得歸來綺席還從壽旦開壯嵗兒堪飛將選
㡬家甥似謫仙才霜侵短髪猶看劔春溢酡顔更喚盃
願作延州來季子不須騎鹿向蓬萊
　　　賞雪次韻㢘伯學士
憶當乗雪來蕭齋偶然憩坐令塵慮空何必春可禊豪
談激清響小飲失寒厲我髪日夜改任爾驀相綴老翠
森在列妖紅謝殊麗前隣續佳盟再白已更醉今年告
荒甚逺邇物色悴大有思特書粒食感同類君王視郊
牲肅肅徼帝恵衣冠獲隨步耿耿候輿衛居然得三白
預想蘇萬彚賞券應不孤吟筒倐先置興思潑蟻濃冷
未怯貂敝尊前作賦手敢與兎園對心期洛下徒不負
寸隂嵗弛張姑自解一笑出公議此白如未已入眼四
成瑞東郭留餘歡西城卜新㑹令嚴白戰鐡價重掃愁
篲行樂及旬休迂疎愧風致
　　　西涯學士再和東坡雪韻邀予同作四章
剪水天人萬玉纎六花隨手辦何嚴因風不惜泥沾絮
到竹時驚箬裹鹽曉誤一雞先報寢饑憐羣雀亂投簷
書生畎畆情偏劇喜瀹新茶試筍尖
一色遥空㸃去鴉小園荒井罷翻車地堆龍甲成沙陣
風剪鵝毛作罽花破蔡竒功収制閫探梅髙興屬詩家
南山虎迹年來盡冷落平原獵士义
滕六行空勢太纎一陽才復氣仍嚴苦憐漢節羇青海
快想巴流下白鹽呈瑞半鋪金殿瓦妬籹偏綴玉堂簷
擁爐細讀梁園賦頗覺南朝語更尖
霏霏乗曙及昏鴉河上氷堅欲度車㡬處疲癃愁乞米
滿城兒女笑團花踵門共喜來雙士郢曲新聞得數家
起答故人揮凍筆印泥鴻爪任交义
　　　和吳亞卿道本得孫之作
凍雷驚起籜龍兒老節俄添玉一枝兆叶仙禽來夢日
喜聽英物試啼時門隨北俗長拖錦宴出閩肴半雜飴
書種有人公意足霜髯促爾遍方頥(道本豐頥/美髯故云)
　　　十二月十九日南郊視牲作
帝城南下凈無塵夜漏初嚴第一巡禁衛䕶行分虎旅
牲房傳號立犧人出門尚覺雲隨履歸路俄驚月在身
明日仗前當奏御坐聽金鑰待雞晨
　　　立春前一日約江文瀾侍讀李子陽修撰小飲
卜居欣得侣咫尺巷西東老馬能知道新詩合注筒鞭
庭春不逺掃徑雪初融凍潑家醅在先期一笑同
　　　喜同年屠朝宗都憲卜居正得賓之舊宅次韻
㡬年離合誦停雲此日叨隨燕賀羣名重栢臺同鮑𨽻
壽期椿府似茅君舊堂主尚多情在新曲誰當善頌聞
談笑不妨清漏促帝城春色喜初分
　　　㢘伯學士家賞盆梅限韻
㡬㸃寒香綴一枝隴頭人逺寄何時氷容不受緇塵涴
玉種長疑白露滋尺榦便能經嵗虐羣芳隨爾競春私
何緣老相心如鐡却對花神吐麗詞
江南勝賞欲殘枝冀北初看木後時月色有情長遣照
春光無迹暗相滋盟期竹友心方稱譜作花魁譽豈私
繞匝願聽三弄闋朱絃誰續舊歌詞
　
　
　
　
　
　
　
　
　
　
　篁墩文集巻八十九
欽定四庫全書
　篁墩文集巻九十　　　　明　程敏政　撰
　　詩
　　　甲寅元日齋居次韻倪舜咨宗伯
五十悠悠白髪新北來俄及帝城春天人有慶占豐嵗
郊廟相仍卜上旬客刺暫勞停左顧頌聲長恥勸東巡
明時事業䕫龍在願守遺經候紫宸
　　　四日早聽郊戒復陪廟享次韻李賓之學士
衣冠晨立陛西東有詔齋明對竹宫鵷序復從陪祼享
鸞旂早已動靈風五門晝下銅壺轉九廟春回玉輅通
聖敬未遑先飲福南郊三日待升中(時禮官議郊戒/免飲福之禮)
　　　五日左順門賜金織雲鴈紵絲緋袍
君王將出事郊祈朝罷金門召賜緋手奉印緘鵷作序
胸盤雲錦鴈交飛五紽但擬賡周詠一字何能補舜衣
明日齋宫同入拜圜丘春日爛相輝
　　　七日南郊分獻天下神祗壇次賓之韻
漏下齋宫夜未分長林風起散罏薰百靈受職扶元化
上帝端居隔朶雲扈蹕軍容香霧遶登壇人語半空聞
十牲載俎終三獻想見明明格異芬
　　　八日宴奉天殿與亨大祭酒㢘伯學士聯席
大廷開宴慶郊成玉輦來臨自武英拜注金罍先上壽
坐粘紅紙預題名仗前舞戚天樞近墀下鳴鞘午漏平
同榜㡬人聯席在感時圖報若為情
　　　題屠元勳大理鏡籹蠟梅
調鼎應須㡬弹金蜜脾先沁玉容深寒香瘦影無尋處
忽在詩家曉鏡心
　　　飲林亨大祭酒家觀閩燈
化城誰測暗中機南粤燈工北到稀蜃市曉乗千疊浪
蟾宫春換六銖衣弩窺伏道朱旗閃車簇名園錦障歸
入眼未真先告醉却疑東壁坐騰輝
　　　和屠都憲朝宗止酒之作
酒兵一日破重圍讀罷初筵愧昨非親近藥爐新病作
生疎芸簡壯心違衆酣轉覺官宜禁我戒寧因佛可依
小啜鳯團仍謝客心旌遥自舞雩歸
　　　卄八日受命與賓之同教庶吉士于翰林
久塵經幄愧因仍再領羣才力詎勝命下可能堪士論
年來方欲叩師承金鑾舊契原秋榜玉署新齋烱夜燈
振作英髦明主意願歌周雅贊中興
　　　朝宗都憲聞予教庶吉士有詩見贈奉和
玉署西瞻尺五天講帷何敢次髙賢聴君句比芝房籥
笑我才如草舎椽春館晝長香篆續午城風起漏聲傳
詩書願附燈窓業不為身期食蠧仙
芸館初開二月天詩郵來自栢臺賢人才盛喜鵷成序
嵗律忙驚燕寄椽學海有航思共濟經畬無本愧家傳
錦囊収拾珠璣在佳話應留滿集仙
　　　送徐中行進士赴青州推官
城南芳草路東西野寺春盃惜解攜官小暫淹名下士
才髙曽賦御前題手繙案牘仍兼易句寫山川直到齊
舊館為誰重下榻待君他日聽朝雞
　　　送翰林庶吉士許啟衷南歸
許君青雲彦進學來玉堂居然五色毫掉鞅翰墨塲何
縁忽抱恙荏苒六月强云有二老親鬢髪驚滄浪恨無
千里鵠載我天南翔瀝懇夜具疏頓首陳明光邇來得
賜告蹔返閩中鄉官舟趣行李禁柳揺初黃相别城東
門立語春風長巍巍紫陽山𣺌𣺌雲谷莊就中吾與子
共致一瓣香子行日已逺山川鬱相望仰止聖謩在莫
遣心田荒家慶樂無巳人窮安可忘芸窓遲子歸尋源
潄其芳一水繞屋流雙栢凌空蒼平生四方志及此歌
明良
　　　和答朝宗都憲問難之作
寓言媧石本誣天名教先應罪七賢呉斧可當新月鑑
秦灰那復故宫傳鳯筩久慕軒皇奏鴈札曽因漢使傳
紫府列銜吾未敢官曹無事即神仙
弭災惟敬莫呼天牧愛無方首薦賢未暇王田論畎畆
可憐民爨及榱椽休論協本箕疇在異學衰因孔教傳
千古鑄顔真鍛手紛紛流俗漫師仙
　　　次韻艾武選奉使朝鮮巻
薰風笳鼓出皇都爭說官曹本上樞闗外兵車迎漢節
海東文物紹箕圖青宫位正嚴宸左紫詔光臨絶塞隅
胡越一家覃化久不須重譯問前途
使槎行處及芳時陸海爭先覩鳯儀郵傳直過平壤道
祖筵何必渭城詞受金使者應慙賈佐省名郎却重綦
屈指定知歸日近馬蹄沿路看辛夷
　兵部郎中艾君德潤嘗奉使朝鮮有留别之作今三
　年矣當時和者已衆而德潤亦欲得鄙詩因奉巻以
　請予素重德潤之才器逺到其可詠者不特奉使一
　節因勉和二章如右宋内翰綦公崇禮嘗為兵部侍
　郎其所建禦戎弭盗之䇿甚偉因援以入韻少致期
　望之意云
　　　贈僉憲李君宗元赴河南
一官分印佐提刑祖席遥張郭外亭豸服家聲推右隴
皂囊風采播東溟尊前宿靄花爭艶馬首春風麥正青
河洛壯遊知練達不勞隨路問圖經
　　　題尚書葉公捕魚圖
叢蘆岸側青谿灣石磯凈掃苔花斑漁翁有家住何許
風景却如西塞山昨夜谿頭過新雨春水漫漫决沙渚
羣魚盡逐早潮來父起收罾子看筥入市魚租今㡬何
歸家尚喜鮮鱗多近村沽酒了餘日醉後不妨眠綠莎
古木垂隂斷岸脚疑與是翁曽訂約摩挲安得共盤桓
細和江南捕魚樂
　　　送汪微之縣丞赴官蒲圻(故宣德進士户部主/事益謙先生之子)
㡬年塲屋滯賓興一日銓曹次第升畫舫官河行處好
青山鄉思望中凝花間莅政時參尹松下哦詩不負丞
珍重舊家文獻在擬從湖北聴佳稱
　　　林良二畫
青山半壁垂藤隂南陂水滿菰蒲深非鳬非鶩見雙鳥
上下􁀙􁀙鳴春音石飲林棲無繫著老去畫師那可作
虞人弋子漫多情豢養能如寫生樂
斷崖風急鳴枯楊回谿沙白蘆草黃羽毛縱橫各有適
顧影似愛秋原長此本誰當百金售畫堂彷彿聞清咮
老隼蒼鷹不敢窺疑在洋洋古靈囿
　　　雪窓蘭
誰將幽韻瀉朱繩贏得風神寄野僧澧上國香還㡬種
欲鈔花譜問零陵
　　　送史主事
一年分省近江鄉不似親庭隔太行咫尺家書傳溧滸
東南軍食重淮陽天恩早下金華誥士論原歸粉署郎
春晚送君頻注目落花隨棹楚雲長
　地官主事史君文鑑世家溧陽而出總庾事于淮上
　有便道省親之樂言别于予予受命主考南畿文鑑
　實在選中今九年矣喜文鑑功名日新而予之不失
　士也賦此贈之
　　　寄題蔣令君瑞芝亭
槁木中宵紫氣生天開佳兆動山城纍纍不止榮三秀
節節真堪配九莖羽客四求空按譜豸冠頻謫更知名
洵陽百里甘棠地徵詔何時出帝京
　同年友蔣君克明以御史言事被謫三徙而名益著
　其後令陜之洵陽有紫芝産其邑東空樹中雙幹並
　出其蕋突然若指者百有餘朶視世所見不同盖真
　芝也邑人咸慶以為異政所致邇者君以考績至京
　獲語及之予意君逺外已久將有懋恩嘉命以酬宿
　昔而此芝實為之開祥也因賦詩奉贈用取驗于異
　日云
　　　竹鶴老人山水
谿風吹雲繞山腹上見青山下茅屋誰家亭子據潺湲
中隔板橋烟樹綠野艇悠悠來磵阿晴沙白石灘聲多
幽人不喜問竒字扣舷一曲滄浪歌
　　　沈石田小景
雨晴山麓上莓苔老木亭前罨畫開城市愛閒應更少
水邊才見一人來
　　　畫菜
嫩甲纎纎浥露青小齋終日候園丁不知春到先紅紫
㡬處爭開擇勝亭
　　　畫鷹(當潮/獨立)
一瞬青霄萬里風草間狐兎㡬回空不知歛迹驚濤裏
却是千人百購中
　　　和答鄭廷綱通政
銀臺名重兩京傳三載功髙翰墨筵南去地瞻鍾阜近
北來人仰鄭公賢推恩喜奉回鑾錦贈别思臨洗句泉
多士只今窺大業肯從江海計流年
　　　雙鳯篇
大鳯先飛上丹闕小鳯隨飛出丹穴皇家結網未全疎
入眼平生兩竒絶春風簉羽驂龍翔文章五色明朝陽
鵷班共指不易得舊家似出三槐王清咮時聞起阿閣
和氣還應叶韶籥舜文有道致祥多逺陋西京奏神雀
垣竹枰梧髙入天喧啾百鳥空茫然願加自寳奉明主
聴取人歌雙鳯篇
　濱郡王君朝吉舉丁未進士歴户科右給事中以正
　言履行有聲瑣闥間其弟朝儀復舉癸丑進士授官
　行人有如昔人所謂二惠競爽者健羨之餘為賦此
　篇
　　　西垣對雨有懐羅明仲祭酒用舊韻奉簡
風回午枕夢初驚雨促苔花繞砌生牆角鳥喧黃屋靜
樹頭人愛綺窓明紅塵不了真無計白髪相尋似有盟
忽憶舊遊江海隔一生知已大司成
　　　九橋書舎為京學教授莆田陳君叙疇作(叙疇/父嘗)
　　　　(作書舍時司㓂彭公父為/塾師司㓂記其圖庄甚詳)
十里莆南竹樹村九橋精舎太丘孫衣冠屢報看花捷
水石疑留洗墨痕聘士髙風今入畫尚書經學久専門
寄言莫墜藏修地白鹿遺規可重論
　　　郭熈雪浦待渡圖為楊孟瑛主事賦
郭生寫山名一代平逺蕭然有餘態觸目誰傳雪浦圖
畫苑風神宛如在飛瓊勢壓凍嵐空疊出數峯兼粉黛
傍巖古寺隔西崦鳴玉淙淙得奇愛聯韀恐是採梅者
何處山村酒堪貸石梁欹仄氷在地躑躅小童如不耐
前行候渡立沙尾掉手野航呼並載江空鳥絶樹號風
一色乾坤四無礙澄谿何必剡中路髙興未孤思訪戴
李成弟子凡㡬人三嘆郭生今不再湘縑拂拭重懐古
清景無邊句難逮
　　　送平江伯陳公奉詔治水張秋
薰風鐃吹發連艫入眼驚濤化坦途令肅河防新鑄印
功成邦計舊分符世家不數酇侯傳幕府長披禹蹟圖
寛取聖憂歸及早可容旌節滯江湖
　　　八角雕花旛石一凷餉暟東白善世
雲根誰鑿竪經幢流落真同客異邦㡬見白蓮䭾象馬
却埋蒼蘚混珉矼三生夢覺詩仍在八角盤堅意久降
捨贈幸逢東白老看渠磨拭對禪窓
　　　泥金蘭蕙圖
一幹一花香出塵一榦數花香襲人幽花本出山谷品
國香何似沅湘春髙潔稜稜石為偶清籟蕭蕭竹為友
草間荆棘短且疎去取疑非畫工手云誰愛作泥金披
為重此本千金宜谷風習習未見採古意只有焦桐知
供奉門庭淨于水圖史如雲集書几無言相對此同心
粉黛從人寫桃李
　　　佀大器亞卿約賞葵于北城
聞說薰風㑹計軒蜀葵開徧錦雲繁濃隂更可消炎暑
僻地誰能絶市喧載酒㡬人來北郭聯鑣一日下西垣
知君無限傾陽意不羨閒花種滿園
　　　翰林公署偶作
回廊寂寂鎖齋居白日都消病厯餘竊食大官無寸補
綠隂亭上勘醫書
　閱諸吉士㑹簿悉注病假所餘者吾兩人耳獨坐偶
　成一絶奉簡西涯寅長先生聊發一笑時五月十九
　日
　　　送馬謙貢士赴許州知州
中州名勝亦西湖喜奉新恩領郡符五鳯久徵循吏傳
八龍誰復聚星圖白眉異表真才子綠髪初銜已大夫
聖主憂勤嘗旰食一方民瘼待君蘇
　　　衍聖公自曲阜載奇石一凷至京相餽詩以謝
　　　　之
尼山分劈小崑崙千里航來秀可飱續譜正堪題雪浪
呼童頻為洗雲根摩挲未了平生癖斧鑿疑存太古痕
荒圃自今増勝槩一詩先謝素王孫
　　　送釋方䇿住善權寺
上刹新聞住辯才一舟南去水如苔再傳衣鉢詩宗逺
終日溪山畫障開草沒仙人燒藥竈花明丞相讀書臺
病夫久欲捐葷飲春焙還能數寄來
　宜興善權寺山水佳勝號東南巨擘之境今講録雪
　厓濟川公嘗居之邇者其嗣孫方䇿長老復領札以
　往來丐一言予與雪厓交甚久凡吟筒往返皆䇿任
　之而䇿亦嗜學工書年少有志必能為此山主無沗
　厥師因賦一律道其行如右云
　　　題張師䕫畫
沙洲閒寄野航輕山郭遥通石棧平安得倚笻松下路
共憑髙閣聴谿聲
　　　哀靈椿巻為徐中行賦
雞絮香殘劔影空一抔遥隔帝城東夜深自有招魂些
樹脚川聲樹杪風
墳草青青嵗月多獨餘庭樹影婆娑他時結綵纏修榦
重續徐卿二子歌
　　　謁陵承西涯翰長有詩相餞次韻五篇
　　　　道中作
北郭詩筒走置郵風光長為客遲留連村嵗稔雞魚賤
故國城荒鹿豕遊水沒斷村驚舊雨蟬依髙木戰新秋
青山久别今重見一笑還能識面不
　　　　甲辰嵗與子陽太史同行今十年矣感舊作
嵗華忙迫似星郵霜入吟髭不少留三日倡酬曽滿紙
十年離合㡬同遊方難却老思醫扁學易隳功感奕秋
佳話不知殘暑退清風能及故人不
　　　　宿劉諫議祠下作
百嵗浮生一傳郵重公英譽到今留人間虎榜真多愧
地下龍逢可並遊孔廟作隣庭檜晚唐宫何處井梧秋
得開祀典須賢令能有封章達帝不
　　　　連日憂雨作
黑雲成陣作詩郵不得荒城半日留嵐黛有情隨面出
雷車無定繞空遊道傍喚轉林鳩午風外飛餘石燕秋
寸寸入山驚雨意友人還及念予不
　　　　謁陵後喜晴作
來往濃隂若逓郵晚晴無復片雲留山呈玉筍凌空出
水幻驪龍抱月遊竒事我逢三日霽賞心天賚一林秋
歸途為問朝陵使曽有新篇紀勝不
　　　送王懋倫僉事進表還四川提學
雨露恩通萬里天喜隨羣牧上堯年文章舊業餘三舘
絃誦新聲徧兩川壯嵗㡬人先服豸清秋一路早聞蟬
賈生不久還膺召為子長歌解劔篇
　　　送常州府知事邵智之任
一舟南去𣺌征鴻秋意才看到井桐恩向楓宸分湛露
仕從蓮幕引清風酒盃餉客驅馳裏詩券還君邂逅中
喜說晉陵官况好簿書清簡粟陳紅
　　　賀徐原一亞卿得雙生子
畫堂俯通逵佳氣日葱蒨襁褓忽雙生彷彿蚌珠見憑
誰分伯仲婉孌如一面主人廊廟姿慷慨濟時彦及此
熊羆祥那覺鬢絲變昇昇騏驥種采采芣苢眷坐令閥
閱家逺邇一驚羨紛紜㑹湯餅簫管動庭院末由充賀
賔追逐叨一麵為賦𤓰瓞篇迂遲笑衰倦
　承出示兩郎如玉芝駢秀令人竒愛不已因賦小詩
　二十句奉賀雖不敢比西涯寅長之髙詠善謔亦姑
　用續貂以少見連綿之義云爾
　　　送通守馬金進表還廬州(金侍讀/廷用子)
才看謫宦出京畿早見來朝自合肥上壽喜隨瞻舜冕
娛親兼得試萊衣中天雨露常時降南國山川㡬日歸
記取一畨新去住離亭蟬咽井梧飛
　　　黃子久山水為陸翰長㢘伯題
丹青舊數黃公望一幅溪山似瀼東懸瀑自天噴早雪
飛橋臨水駕晴虹談𤣥偶接蘇門士采藥空迷鴈蕩翁
安得為絃招隠操共憑苔石面松風
　　　小景便面
水邊芳草綠茸長石畔新蕉鳯尾香滿目化機誰解領
掀髯應不為詩忙
　　　送唐秀才還曹州
别路驚殘暑行人發去舟一經傳載記千里向曹州饌
㑹芹宫曉香分桂殿秋賓鴻聲漸近隨處莫登樓
　　　送王德潤參政進表還河南
朝辭南去及秋晴萬嵗聲齊報禮成巨鎮帶河中土勝
列星環斗北辰明久推茂績書循吏漸擬清班接上卿
嵩嶽正當封域裏往來多少愛君情
禮闈親薦出羣才翰苑重看蚌有胎榜下衣冠今再葉
里中文獻舊三槐出城催上離亭宴候館知從覲闕來
多病得誰増壯色送君斜日下燕臺
　河南大㕘曹邑王君德潤以賀聖壽來京師其歸也
　請一言因賦此以贈德潤登己丑進士時予承乏禮
　闈有一日之長近予奉命教吉士于翰林德潤之子
　崇文復與焉蓋迂鈍之資實于此無能為役而王氏
　賢父子所以相予則多矣
　　　送周文良醫從興王之國
輦下儒醫正數君城東為别思紛紛黃花香入離觴飲
白鴈聲隨客棹聞焚券有名看續傳曵裾無事好論文
萍蹤落落仍多病金匱餘方得見分
　　　題山水障子(畫王摩詰雲裏帝城雙鳯闕/雨中春樹萬人家二句詩意)
摩詰詩從畫中見觸處天機自流轉黃鸝白鷺輞川圖
入眼何須好束絹多君此圖誰筆之謂是當年春望詩
綠草烟橫蓽茥苑紅蓮雨足昆明池金闕沈沈半空起
柳暗花明連數里不嫌車馬踏泥行城外風光似城裏
太平有象作者難品題不在丹青間悠悠致主澤民意
對景令人生汗顔隠几秋霖玉堂署渭水黃山𣺌何處
倦來無力展新圖時復髙吟右丞句
　　　壽林宜人七十
閩海風光說上元一時佳慶繞魚軒瑶池屢喜青鸞至
丹穴齊看彩鳯鶱壽羨㡬人躋耄耋教行諸婦謹寒暄
晴霄萬里瞻雲意併逐春風入故園
　　　聞績溪髙尹被奬勞之典
樂奏新聲彩幣紅令君名滿練溪東風行驛路除宵警
雨足山鄉樂嵗豐考績政成花縣久旌勞人羨栢臺公
題詩欲附循良巻思繞叢山紫翠中
　　　和答屠元勲都憲
　　元勲都憲以賓之院長感秋詩見示久未能和也
　　八月廿四日朝退坐翰林東署雨中有懐次韻一
　　首
忽忽滄洲子京華兩見秋望塵驚市陌聴雨憶江樓白
髪欺誰老黃花慰客留歸心輕過鴈君寵若為酬
　　　甲寅嵗八月廿七日過大監戴公城東清適園
　　　　亭漫成一律
雨後晴沙不作泥路迴深巷忽聞雞黃交穉菊栽初盛
綠上新蔬剪未齊塵外畫縑誰布景眼前詩槖好分題
主人莫訝難相見繞屋灘聲似剡溪
　　　與曹良金吉士
　　良金吉士能背誦洪範君奭終篇一字不遺喜而
　　有感因賦一律時𢎞治甲寅八月廿八日
永日吾伊不憚勞篇篇成誦愛吾曹九疇一序皇猷逺
二相同心聖見髙孔壁有靈開治本考亭無斁仰人豪
閒抛嵗月成何事三嗅芸香感二毛
　　　孤松挺秀圖為用禮題
天寒地坼萬木凋何許直榦凌丹霄凛然夜壑走風雨
老龍怒挾錢塘潮人言丁公得竒夢手撫蒼髯欲飛動
良工好取獻明堂莫向空山委梁棟
　　　壽慶雲侯母夫人八十
南極流輝徹絳霄北堂稱慶擁金貂恩筵味足兼麟脯
壽曲聲清叶鳯簫生值太平期百嵗教行長樂冠三朝
飲餘試閱瑶池景慈竹凌寒獨後凋
　　　送俞凝之赴徽郡照磨(亡友侍郎/振恭之子)
不見尊公喜見渠郡中蓮幕奉恩除一尊把菊難為别
兩世通家老愧予行李却隨征鴈後到官應及杪秋餘
因君定作鄉園夢先到南山水竹居
　　　次陳白沙太史韻送廣東何貢士赴南京光祿
　　　　署正(何以孝行/被旌其門)
世誦何蕃傳名題孝行門積誠孚草木貽訓及兒孫簮
紱新恩重詩書舊業存貤封君素志綸綍待王言
　　　題泰和吳尹必顯祈雨有感巻
杏園風日早蜚英花縣功名合有成一雨慰民非偶爾
寸心憂國是平生帝聞美政酬褒典人樂豐年起頌聲
此日恤荒頻下詔為君題巻不勝情
　　　九月八日閒步公署西園獨坐亭上有懐
公退聊乗半日閒小園深徑雨苔斑紅塵不到幽亭上
白鶴長鳴古樹邊老學簿書空有感才非供奉久無顔
明朝又及黃花候何處登髙憶故山
　　　題金太僕本清竹
往年曽識太瘦生風神如鶴詩有聲髙情雅澹惟愛竹
揮染不讓東吳卿一竿兩竿已清灑鳯尾蕭蕭翠堪把
秋空弄影縱復橫宛坐山窓月明下眼中何得千琅玕
怪石齒齒揚飛瀾人間六月無寸暑細看令我霜毛寒
憶在江南白沙渚十畝新篁舞烟雨腰鎌斸筍薦松醪
不惜年年自賓主馬蹄再觸京華塵夢魂長繞蒼庭筠
偶窺墨本猶昨日滿耳清風懐故人謫仙之孫好圖史
風節稜稜重金紫公餘相對欲忘餐為說堅貞似君子
朔氣來時嘘凍雲千花萬卉無餘芬憑誰可結嵗寒友
雪後青青惟此君
　太卿李君景和早與予同事嘉禾吕文懿公先生為
　窻友三十餘年嘗以其所藏梅花圖索予賦矣今又
　繼之以此墨君蓋思以嵗寒之好相期也惜予詞翰
　鄙僕不足以副公雅意姑題此以塞白云
　　　輓劉屯田(都憲敷之姪/安尹箎之父)
宰木蕭蕭掩墓塲屯田人去㡬星霜早將禮樂魁南甸
㡬出忠言拒左璫小阮立臺昭世訓髯劉為宰冠諸郎
名鐫翠碣青山下擬共禾川逝水長
　　　壽錦衣魯宣百户母八十兼受封
禁衛才名羨魯侯誥頒新軸錦盤虬恩封不比尋常慶
慈壽將臨八十秋鶴醖屢嘗春拂面翟冠初上雪盈頭
顯揚有子身仍健海屋遥添第㡬籌
　　　送汪廷器艮觀
曽隨南鴈住雲中又出榆闗到海東壯嵗儘誇行樂好
太平誰致塞塵空輪蹄慣比孤舟速書畫収兼百貨豐
來往莫譏江上客王孫家世古元戎
　吾鄉汪廷器嘗客大同又客遼左有題其行巻曰東
　北觀者予疑其贅則笑語之曰東北者艮方宜易之
　曰艮觀本出戲言廷器亟以為佳因更之且請一詩
　廷器江南人也乃安遊東北極邊之地不以為苦而
　以為勝何哉豈國家承平之久雖四裔皆為樂土而
　估客遂眷眷于彼乎抑廷器本出越公之胄其風聲
　氣習尚有所承而不冺焉者乎詩以諗之
　
　
　
　
　篁墩文集巻九十
欽定四庫全書
　篁墩文集巻九十一　　　明　程敏政　撰
　　詩
　　　和答屠朝宗都憲見贈之什(時予與賔之廉/伯啟昭同陞)
久幸斯文號一家我慚學海望中賖修鱗合附風雷起
朽木那堪雨露加講幄寸衷看日稿宦途多病數年華
緇衣可續知公意不負崇班帝汝嘉
積書空似鄴侯家白髪侵尋歲月賖清世一官無寸補
湛恩三日愧重加(十四日徼幸進官/十七日承乏署印)思從尹謝研家學
敢共盧王鬪國華天語不忘供奉軰(旨意特書日/講官三字)㳙埃
何力稱褒嘉
詩筒來自大夫家路轉東城一逕賖珠玉在緘光照映
龍蛇隨筆影交加君才入眼眞無敵我屋從今倍有華
擬潑舊醅酬近約晩秋風日正清嘉
　三鳳髙翥附鷃可慚承惠佳篇同一褒與此過分之
　愛也謹用來韻奉酬語不逮意遂至三疊其贅可知
　惟大賜改教乃幸
　　　沈啟南畫障為張通守題(啟南自題/楚詞一曲)
石田老人非畫師胷中丘壑天所私揮毫便覺真趣發
意到豈借丹青施通守張君畫成癖半幅生綃比全璧
望中謂作雲門山遊人擬辦登山屐峯廻路轉溪流長
誰向石林開草堂風簷舉手欲相問扁舟載客來何方
老人畫出今人上鄉評未數黄公望一石俄成斧劈㾗
不類羣羊更竒壯石田隱處輕輞川秀句却似王維傳
吳歌一日變楚語幽芳懶鬬春花妍我從胥門八囘過
古寺長邀聴經坐老人不惜與畫山擊節詩成幾人和
尚方有詔徵遺才白髪蒼顔能一來還君此圗意無限
停雲正繞姑蘇臺
　　　壽樊駙馬母夫人
壽筵風景似丹丘珠翟輝煌映白頭女士向來誇鄴郡
帝甥今日數樊侯庭暉影轉蓂更朔宮露香分菊戀秋
却指南山問東海幾時清淺報添籌
　　　賀屠朝宗進左都憲加太子少保
鳳勅輝煌聴曉頒鴻恩汪濊屬丹山江南舊望傳三輔
嶺表新功震百蠻左轄位當烏府印東朝官重紫宸班
清時才傑如公少看立勲名宇宙間
　　　題小景
黃葉風前守釣磯石梁沙口負薪歸輪蹄只在青山外
想見紅塵撲面飛
　　　贈河間丁襄教諭
頖水芹香襲佩裾臯比中坐八秋餘令丞釋菜詢籩豆
子弟傳經候起居春捷尚期廷試榜年勞先入考功書
廣文異日推瀛海只在丁寛衆不如
　　　送戴廷珍侍郎持節冊封魯府
龍節親持下九重亞卿風采羡儒宗虞廷訓誥班新冊
魯地山川析舊封還闕使軺期再月出城吟槖記初冬
孔林咫尺歸途便一叩宫墻禮聖容
　　　送江文瀾侍讀持節冊封荆府兼有壽母之便
玉節煌煌下紫清冊封初命講臣行離筵把菊聴歌郢
次國承恩許紹荆人擁使軺觀盛典吏隨公牒報嚴程
歸途正及梅花候春向髙堂百倍生
　　　送戈良玉御史赴四川憲副崇䕫保順兵備
栢臺髙處歲頻更奉勅寜辭萬里程雲擁干旄歸節制
風行山岳聴威聲擕家逺過金牛嶺攬轡長臨白帝城
珍重盛時勲業在好將蘇息問蒼生
　　　李侍御二畫
縞衣清露濕漙漙四顧松陰弄影寒老警自能知夜半
不縁明月下瑤壇　　　　　右鶴
　　　又
啄宿相依葦岸潯幸離矰繳幾秋深可因戀稻頻來往
須識隨陽一片心　　　　　右雁
　　　與莊定山司副潘時用待詔同至李賔之學士
　　　　先塋登古城
看山空負一秋強出郭來抛半日忙草没斷堤牽歩逺
柳拖斜日送隂長百年丘壠懐先軰幾處園林似故鄉
却盡壺觴臨澗水恨無漁笛和滄浪
古城髙處立殘陽醉眼憑陵見八荒木落放教冬嶺瘦
鳥飛橫絶暮天長鐘聲逺認馱經寺幟影中開閱武塲
勝覧未窮吾正健不愁荆棘罥衣裳
　　　送表兄林文美上舎赴青州訓導
郡博承恩出上庠宦途仍喜近家鄉詩書俗厚稱齊下
兄弟情深憶渭陽寒月擁裘催去馬夕亭呼劍引離觴
官中舊識如星聚不日分光到講堂
　表兄林上舎文美少與予同受學于先少保尚書襄
　毅公屢困塲屋今歲始以試授青州司訓觴别之際
　賦此為贈惟青州太守潘公有一日之雅同守李公
　推府徐公皆鄉故莫逆而憲使于公又文美師也文
　美固將有所遇而少免于獨冷之嘆哉
　　　送吳汝德上舎赴澠池司訓
官舟南下逐寒潮離思難勝郭外橋仕版姓名初受祿
講堂朱墨細分條崤函境接山河勝秦趙臺空草木彫
麟史一編君舊業幾人延頸待甄陶
　休寜吳君汝德以貢上京師得試授澠池訓導蓋天
　官卿知吾新安春秋士之可以與進來學也於其别
　也詩以送之
　　　題四小景
日日棲空舘呼童掃逕苔飄然騎鶴侣時自海東來
　　　　　　　　　　　　右道院迎仙客
萬巻芸香裏蕭齋絶㸃塵須知調鼎客原是斷虀人
　　　　　　　　　　　　右書堂隱相儒
琅玕親手種早見拂雲梢要叶虞廷管殷勤待鳳巢
　　　　　　　　　　　　右庭栽棲鳳竹
小小儲金鯉池波一鏡平不須桃浪暖頭角亦峥嶸
　　　　　　　　　　　　右池養化龍魚
　　　送滿城尹劉象謙(同年友/孔昭子)
隴西家世偉丰儀京邸相逢恨見遲早探杏園馳蹀躞
蹔分花縣撫瘡痍同年有後能如子異選無多定屬誰
大器可常淹百里内臺徵節快相期
　　　同庚㑹壽施院使欽
曾向西隣暫卜居羡君供奉幾年餘嬰醫素出尋常表
朋壽今當五十初香愛菊花浮醆面秀看芝草茁庭除
海籌添屋從今始借取家傳肘後書
　　　題罷獵圗
沙磧風髙樹鳴葉馬放平原人罷獵解裝散出青草間
兩兩胡姬映桃頰酪漿滿注金叵羅侑飲似唱隂山歌
雪鷹離絛犬噬肉穹廬到處皆行窩大斾揚揚出烟表
不覺殘陽過林杪健兒自許力未疲翻身欲射雲中鳥
打圍之樂樂未央挽弓握矢心茫茫嶺隂直接賀蘭道
馬上終老單于鄉當今聖人制諸夏八方無塵羽書寡
但願常常似畫中莫近三邉古城下
　　　題田家娶婦圖
逕草如烟柳如幕日上茅簷鼓聲作田翁遣女不出村
東舎西隣隔墟落新婦駕牛兒跨驢家人後擁翁前驅
兒家舉酒攔道勸舅甥幾世同桑榆耳邉阿􁁊私屬父
肩上嬌嬰肯離祖歡聲一路到柴關野伶山歌柘枝舞
兩門彷彿朱與陳鄉儀簡古民風淳華筵肆設競珠翠
想見紛紛京洛塵婦饁男耕罷征戍安得移家箇中住
長因擊節頌年豐不作催租打門句
　　　壽歙義官王富祥
朱顔猶未㸃霜毛甲子初周第一遭丹臼笑人分藥餌
綺筵隨意醉松醪承恩始覺衣冠勝閱世寜知歲月勞
喜到賢郎稱壽日梅花如雪照江臯
　　　謝方伯輔夫婦輓詩(五子長絃國學正次紹知/府次綬工部侍郎次紳次)
　　　　(緝刑部/主事)
薇垣人去幾春冬曾說賢勞動九重琬琰有文書大節
衣冠無計返生容家庭稿在青箱貯方岳功成紫誥封
餘慶百年流未已鳯毛誰及謝超宗
髙堂偕老穴同藏閫職名隨澗水長家訓不驕親子女
恩封猶愛布衣裳塵埋婦苑庭萱殞刼盡仙籌塜樹蒼
撫巻為君聲薤露五常真見白眉郎
　　　題祝黃門金鯉引子朝天圗
滄溟白日吹腥風桃花浪蹙連春空一魚金甲忽騰起
頃刻變化雲雷中四魚雖小亦竒健鼓鬛偕升尾相貫
蹄涔回首顧凡鱗咫尺龍門隔霄漢劉郎冩魚如冩人
鵞溪大幅開天真臨池揮染不論月董羽楊暉争幾塵
番水名流今大諫頭角峥嶸萬人羡丹青此意君得知
射策還徵過庭彦
　　　題周駙馬所藏小景
一舟隨泛水雲中醉愛髙眠仰受風驚起竹林雙白鶴
背人飛過大溪東
　　　十二月七日監放官吏俸粮其冊云學士程某
　　　　等共支米二百石初蓋不知當此首選也戲
　　　　成一律奉寅長西涯先生同一捧腹云
三十年餘翰墨壇强顔來作計籌官清朝制古班恩厚
冷局人多卒歲難吏事不堪詩興敗公庖無暇晚炊寒
偶披俸厯掀髯笑淺薄由來首素餐
　　　題石菊
一峯筆立青琅玕介若端士何桓桓託根秖許霜下傑
凛然正色凌秋寒酡顔相倚為誰好仙人自喜朝霞餐
山川入眼盡揺落百卉豈敢誇鉛丹石稜蒼苔蔚苒苒
花頭灝露清漙漙醒時把菊醉慿石柴桑風致餘江干
好事何人得佳本嚴陵邑子今郎官郎官博雅近出色
鼻祖與我同新安奉圖見過索題品彈指一春經歲闌
哦詩却憐冩生手意匠不減揮毫難玉堂公退塵鞅絶
硯池火燒氷花殘臨風喚爾金石友為增騷譜盟雞壇
　吾宗節之郎中以此圗請題踰年矣歲晏齋居愛是
　佳菊竒石為賦長句且號曰金石圗而歸之蓋石以
　本名菊以色顯也
　　　甲寅除夕餞歲有作(時元㑹日壎子當奉/駕之役因書示之)
朝元先自拭宫袍守歲仍呼煖濁醪三品職銜愁不稱
一年詩債幸粗逃東風暗轉窺蓬戸北雪公添入鬢毛
更屬小兒須早起扈行仙仗莫辭勞
　　　𢎞治乙卯正月十一日郊祀分獻東海壇紀事
瀛東迂拙愧仙才分奠滄溟此一回金屋雪消風應律
紫壇塵浄月當臺享神樂備鈞天奏扈蹕人從複道來
願積海籌添聖算常占雲氣望蓬萊
　　　送工部傅曰㑹員外荆州抽分(侍郎曰川之弟/公事畢有過家)
　　　　(之/便)
南望荆門郢樹深水曹分部稱華簪一舟破凍催行李
萬木浮江待主臨吟草便煩京國夢掃松兼遂故園心
羡餘有獻非君事江漢清風喜自今
　　　題墨梅寄陜西巡撫王都憲表倫年兄
暗香飛沁墨池深幾日春囘萬玉林喜報隴頭消息好
一枝先寄歲寒心(時乙卯正/月四日也)
　　　題志逺兩浙巡宣巻
江東才彦夙超羣浙上巡宣更數君諫院幾陳匡國疏
分司常掲劭農文名髙古亦來深忌盗息誰堪策茂勳
却幸邦人詩史在一篇留與四方聞
　予讀志逺此巻大理夏公之作所謂據非所據侈以
　肆蔑視典章張氣勢豕心溪壑屬無厭人於何誅天
　必棄連數十言凛凛若秋霜不少恕其意殆有所指
　也慨然有感往事而賦一詩用申其說云
　　　送庻吉士汪抑之養疾南歸
幾日東風來河氷已全解之子將告歸離情𣺌江海念
子極英妙一舉魁南宫射策動天子籍許金閨通選試
白玉堂青萍益增價倚馬萬言成觸目五行下攻文不
自已稍稍疾見侵經年别桑梓歸夢西江潯承恩出都
門戒道以南往喜有水部兄圖書接官舫憶捧育材詔
我愧章句師羣英數請益空空竟何施與子今蹔違完
養無自爍能識舞雩心行矣當勿藥子本越公胄近出
文公鄉至言久相領敢謂一日長遄歸定何時及此答
隆遇病起罷春醪悠然賦長句頗聞二千石視膳亦有
期予言倘印可一笑誇儒醫
　昔我明道先生謂自古未有因學而致疾者今抑之
　頗以學致疾豈所謂疾者非以學之故耶抑所謂學
　者探索過於涵泳而與古人異也蒙恩蹔歸義弗忍
　别因賦此為贈或疑其意繁語贅非善鳴者然予方
　有進于抑之而抑之亦將有味于予言豈以是為祖
　道之飾而較工拙哉
　　　題楊克仁鴻臚公車奏牘巻
口傳竒略自先侯身退常懐致主憂擊節幾人歌出塞
誦君三策氣橫秋太平制敵寜忘戰老將成功半伐謀
分取劒囊收疏草他年西繫月支頭
　予觀楊君此巻因感其父鎮撫公成化初陳言荆襄
　事適相類然當時猶有臺官愬其功于朝而獲以功
　名自見也公論久益不可揜楊君何患焉鎮撫公事
　予嘗序之今三十年矣
　　　題戎王出獵圖
黑山之北青海頭草木揺落風颼颼平原一望𣺌無際
獵騎四踏黃雲秋戎王小年面如玉彷彿當時李存朂
錦袍白馬彎琱弧一箭真應倒蒼鹿蒼鹿却走青羊奔
沙磧霜中餘血㾗相隨兩兩奉驅策氊裘辮髪皆羌渾
一犬騰身逐驚兎後騎鞲鷹笑相顧大家賈勇各忘疲
倒載争多不知暮健兒獨往先着鞭自期百發無虛弦
何物霜蹄忽星迸脱手落地仍欣然幾輛氊車駐山口
應待歸來勸胡酒共燖熊掌炙駝峰敕勒歌長出林藪
歌長晝短樂未央皂旗閃爍天蒼凉明朝移帳定何所
擇地還開新獵塲方今聖人居大寳烽燧無烟罷天討
弓兵長作畫中看莫近飛狐塞垣道
　　　送魏黃門秉德延綏盤糧有燎黃之便
聖主憂勤念足兵近臣特奉璽書行離筵蹔爾停車騎
外閫遥應識姓名賈誼心勞陳政疏韓公力築受降城
傳家貞觀遺忠在幾日封章逹帝京
馬首春風潞水村掃松先喜到塋園新開翠碣書慈行
久錫鸞封荷主恩玉節擁塵驚巷陌錦衣流彩動川原
此行孝與忠兼得為拂谿藤冩贈言
　　　送張黃門經兩廣盤糧
手持黃紙下紅雲祖席東風酒半醺總道使華當盛選
誰將邉粟付虛文行程烟火蠻中市候舘旌旗嶺外軍
青瑣再登知隔歲皂囊頻逹九重聞
　　　請楊貯春太醫為栽盆蓮
老手栽蓮不衆同繞闌栽藥未論功慿君為致西湖種
添我山棚十丈紅
　　　胡氏二親南山遥祝巻(子節鄉進士/開塾士欽家)
遥祝南山啟壽徵木公金母慶相仍酡顔拍拍春同上
短髮蕭蕭雪半增漢厯一周開鶴算禹門三級待蛟騰
舊家歡動零陵郭綺席松醪盡幾升
　　　送馬少卿宗勉謁告歸常熟
東風吹柳拂征車感激恩生謁告餘幾日從班虚禁苑
一宵歸夢繞丘廬碑當有道銘誰撰誥出顔公手自書
蹔去即來天子詔不勞相念託雙魚
　　　樗老行
老人有家住吳中白髮被領雙顴紅南華一巻常在手
富貴過眼驚塵空古樗繞舎青童童婆娑盡日心神融
大株擁腫小拳曲斧斤自慶逃輪工㸑焦久惜吳山桐
霜落亦任吳江楓老人與樗兩相契全身綽有莊周風
兒郎秀出芳桂叢肯構獨建詩書功棟梁之需固在此
致身已到明光宫老人跡比樹屋傭老人壽似桃源翁
我愚安得往分席冥冥羡彼雲間鴻
　楊君仲實吳下之耆而賢者以樗老自名蓋有取于
　蒙叟全身逺害之義也君有子昇舉進士入翰林為
　庶吉士從予遊間道其事予嘉其為人為賦此篇
　　　壽李侍御思承母(思承出按江南列郡/得便道歸省均州)
寳婺流輝啟壽符名郎承詔向三吳萱花堂背春占鵲
栢樹臺端曉集烏雲繞舊家隣太岳酒成新味似蓬壺
酡顔百歲知無恙看取鸞封出帝都
　　　首夏齋享宿翰林東署作
玉漏沉沉夜下遲絳河星影動罘罳忽從枕上聞啼鳥
却似南山獨卧時
　　　送傅佐還南京
花邉江到石城村鳥外山圍白下門川陸自今勞奏事
衣冠他日待承恩閒居字學黃庭在幕府家傳露布存
年少壯遊渾得意不須攀柳薦離尊
　傅佐秉忠嶺表之彦予舊識之於閣老瓊山先生丘
　文莊公家其為人好學善書今被命在南京守備幕
　府有進補之階矣
　　　玩芳亭為段太監次西涯韻
沿逕入芳園蕭然覺塵迥起登罨畫亭四望如野景平
生漢隂志俛仰慚掣綆墻竹來清風水花破幽泂主人
性愛客時遣送佳茗摩挲靈璧峰孰是仇池境妙哉泉
石趣蕞爾車徒騁草色侵簾幃芸香襲衣領為和郢中
篇煩心坐來省
　　　僕所懸學士牙牌乃文懿公舊物今僕已獲新
　　　　製者敢用歸之維立寅長侑以一詩用備詞
　　　　林故事且以著楊氏之盛云
此牌休道閲人多兄弟懸來得幾何競爽衣冠誇淛水
承恩先後上鸞坡我慚白雪歌難續君愛青氊手重摩
他日階庭看轉付森森蘭玉待髙科
　　　五月八日翰林前堂坐書所見
公署忙閒不自由眼中詩料忽相投草分暗茁攻磚罅
槐出橫枝䕃瓦溝
　　　送楊志仁憲副謫長沙通判
文懿家聲却有光喜從郊野見孤凰許身價抵千金重
愛國心隨萬里長九辯賦存堪侑席貳車官好勝監倉
當今聖主恩如海刻日鳴珂入建章
　予荷恩昭雪入朝志仁憲副有詩寄慰久未能和也
　今志仁有長沙之行矣情可已乎握手之餘得此為
　别
　　　送尹同道還歴城(太宰之弟也太宰孫女出嫁/英國公子同道實主其事)
情切鴒原衆不如往來無惜走征車百年子女成姻後
幾日鄉關入望餘白社已開嘉慶宴紅鸞遥報上公書
先朝太宰今無恙為託殷勤問起居
　　　蓮沚為山東周仲瞻叅議賦
夜來一沚雨濯濯明新妝朝來一沚風苒苒聞清香主
人霄漢士系出汝南房言愛君子花卓彼草木塲揺揺
青玉佩文采丹霞裳浄植無纎塵摩挲共滄浪豈無若
耶舟過眼矜年芳亦有泰華井吐詞落荒唐君家無極
翁故宅遥相望敬讀愛蓮文手澤疑未亡溪堂白日逺
庭草春風長倚歌賦蓮沚却愧通家郎
　　　内閣賞芍藥次少傅徐先生韻四首
玉堂佳地苑墻隂紅藥根蟠歲律深題品正宜宗匠手
栽培那識化工心香浮御坐堪誰比價重名園不易尋
前軰賞縁今更續一編留得鳳池吟
花神如在鏡中歸七寳妝成入眼稀人立嘉名稱近侍
天留竒品殿芳菲藥籠重此長醫國詩陣慿誰一解圍
坐對薰風看未足半簾斜日下龍扉
宫樹花飛盡緑隂陸離紅映掖垣深仙妝露洗羞塗額
國色天成笑捧心池上紫薇元並植風前黃蝶敢相尋
錦亭爛熳金尊賞消得𤣥暉一句吟
蕋宫仙子歩虚歸困倚南風午夢稀寳鼎半薰香苒苒
錦袍穠襯緑菲菲題慚郢曲歌千數賞愛胡牀列四圍
莫問揚州三十種幾多抛擲傍巖扉
　　　五月十二日公署後園偶歩
堂西亭子大於瓢一雨才晴暑半消幾日不來亭上坐
擁階蒿梗緑齊腰
　　　便面題寄秦㳟叅將
却敵能分北顧憂齊紈何似掌中籌一揮聴取清風起
散作邉城六月秋
　　　送進士李應靈赴宣城知縣(應靈亡友户部/郎中烱然之子)
柳絲低蘸水沄沄百里恩除喜送君登第向來傳警策
勸農他日看新文政成擬賦江南樂才美終空冀北羣
忽念李邕今不見舊遊踪跡負停雲
　　　題洪克正行樂圖
峽口青松結成屋雲表蒼崖掛飛瀑一觀已具四時花
何代雪樵今更續烏㡌朱衣林下行琴書獨樂輕浮名
須知郡伯有是子不道侍御難為兄竹底奔淙如劍截
此外黃塵任飛滅磥砢千羣翠欲流離披萬樹紅堪折
石棧丹梯不可攀望中却似天台山願君壽比洪厓老
他日相期問九還
　右歙洪君克正故太守有約之子今豸史克毅之兄
　於予有鄉戚之雅間出陶成此圗請予一言予觀成
　畫最不易致而克正得之工且亟如此豈其仁賢足
　以服其心馴其俠而有是哉克正雖客遊心恒静逸
　喜自養類有道者故詩及之因以諗之
　　　湖廣巡撫韓貫道都憲年兄移治河南有詩見
　　　　寄次韻奉酬
一緘細讀晩風前秀句分明壓恵連别計數年書札少
喜占今夜燭花偏尋行我負經帷久换節君承御墨鮮
玉署有懐清不寐可人明月共遙天
　　　樸菴先生何公哀輓八章(都憲鑑/之父)
行比先民老更成恥隨流俗競浮榮家山日暮愁雲起
留得菴居樸字名
曾從江上拾遺金瓦礫相輕見道深野史有人應作傳
世人誰是古人心
饑氓不道食無糧貧女還應嫁有裝遥想輀車臨𦵏日
幾人遮道淚浪浪
孔墻東畔起髙樓望見宫前泮水流家訓有勞人共指
都臺聲價重宸旒
忩下俄生並蒂瓜可須紅紫鬪繁華髙人已作全歸士
和氣猶傳積善家
山中逃暑睡方甜門外於莵識孝㢘壽到古稀仍過七
老天明示吉人占
曾受清朝御史封華顛烏㡌見真容墳前更竪蒼崖石
待取鸞書下九重
勅葬恩深動一時松楸長繫百年思几筵况有奎文在
不用人歌薤露詩
　　　送莊孔暘年兄赴南京吏部郎中
北來南去太匆匆出處關時道未窮林下有詩長教我
朝行無力為留公韋齋吏署遥相踵茂叔郎銜亦偶同
一雨洗塵青更好定山才隔大江東
　　　桐隱為龔鳳賦
曾向吳門識大龔喜君繼隱託孤桐薦書那復干知已
篆刻争誇似乃翁竹院隔隣秋興足葑溪當逕午塵空
君王舊有招賢操正在南薫幾曲中
　吳龔廷臣博雅能詩尤精于圖印予舊識之且嘗訪
　之見其堂扁曰有竹人家今十二年矣獲見其子鳳
　于京師其于圖印亦工又縁其名字之義自號桐隱
　求予詩輒賦此以九成之材蓺當壯歲終隱而無所
　遇于異日乎
　　　故禮部侍郎東嘉章公哀輓(公諱綸贈尚/書諡㳟毅)
早叅儀部識人龍長荷先生降禮容林下黃花方采采
墓前芳草忽茸茸生榮有客同三省死諫何人犯九重
千載懐賢憂國意臨風誰說涕無從
　　　喬烈婦(故侍郎喬公毅之妾殉/死旌表有司為之立廟)
侍郎家範肅於霜義動幽閨恥未亡身絶素幃風黯慘
䰟隨丹旐日蒼凉祠前歲晩松逾勁隴上春來草亦香
太史為書佳傳在千年留激懦夫腸
　　　許由棄瓢圗為廷殷姪題
心寂何妨響萬瓢棄心生處勝狂濤耳塵蹔滅心塵起
却恐先生見未髙
　　　遊錦衣章千戸彦廣園亭
雨後園亭秀逼人偶來忘却宦遊身竹林氣爽寧知暑
槐幄隂濃不受塵酒發舊醅春灔灔果嘗新摘露津津
晩凉無限濠梁興獨瞰芳塘數巨鱗
抗塵松栢翠為亭夾路薔薇錦作屏盤谷人家兼紱冕
輞川風物中丹青詩囊㵼處真誰壯屐齒歸時亦自馨
地主分花頻訂約儘開荒圃候園丁
　彦廣錦衣西園最勝惜無題品者予偶過之為賦二
　律冩置壁間繼此客當必有倚歌之調則異時有聞
　于後者或自予始
　　　題大理王卿墨竹
斷縑一幅瀟湘秋筆趣彷彿文湖州坐覺清風滿人耳
洒然六月登江樓主人重是王子猷琅玕直節非時流
歲寒長共此君約紅紫紛紛何所求
　　　送李宗仁太守赴延安
麟符分部歲華多漢吏誰優政事科直北朝廷瞻紫極
迤西封域近黃河憂民屢聴芝泥詔樂土終傳麥秀歌
珍重范韓勳業地舊題崖石待重磨
　　　送盧文淵進士赴兖州推官
黃甲才人領郡刑由來欽恤重虞廷薫風拂棹催登路
甘雨隨車待過㕔萬巻讀來需法令一方行日按圗經
他時不負功名地咫尺尼山入望青
　　　次韻題竹鶴老人畫
林間二客妙無語溪上一航隨所之江山偶爾興不淺
誰說丹青老未竒
　　　行臺春意
　　巡撫畿北張都憲天瑞寫竹寄廵撫南畿佀都憲
　　大器題曰行臺春意大器求予詩
年年新竹破蒼苔清拂江南舊栢臺不道停雲髙興發
却從江北寄春來
紛紛紅緑委黃塵入眼琅玕秀逼人勁操不隨霜雪改
行臺長占四時春
風前無數翠鸞翔粉籜初翻細細香公暇留題詩滿幅
後人應比召公棠
春雷殷殷動江村頭角崢嶸徧石根回首一灣溪上路
為君歸思繞篁墩
　　　贈工部祝惟貞員外三吳治水還朝
幾年人議白茅塘此日功歸粉署郎來往共誇新水利
疏通誰識舊河防舜廷取次看行賞吳地從今不奏荒
底用勒銘江畔石東南遺老頌聲長
　　　西園作假山成約諸僚友小酌
三年不見青山面百計荒園小作山新竹亂栽渾颯爽
秀峯髙垜亦孱顔誰家景出丹青上終日身當紫翠間
等是太平樗散吏一尊相約共娛閒
　　　慕萱
　　休寧孫君廷秀少而失恃以慕萱自名石田老人
　　為作慕萱圗聞而詠之者甚衆予與君同邑人且
　　重其孝思也為賦此篇
階前五月萱花吐日日見花如見母對花不覺雙淚垂
安得花前彩衣舞人言種花憂可忘孝子之憂江水長
花殘却有再開日暮雨蕭蕭空北堂
　　　雙鶴圗為汪東曙題
長風劃然起林末逺近嵐光翠如潑虬髯倒捲怒濤翻
谷應川鳴海天濶雙雙忽見青田君振翮一聲髙徹雲
遡風擬先鴻鵠舉争食寜甘鷄鶩羣手撫𤣥裳莫飛去
入眼分明有竒趣丹青定自薛公傳題品慚非少陵句
　
　
　
　
　
　
　
　
　
　
　
　篁墩文集巻九十一
欽定四庫全書
　篁墩文集巻九十二　　　明　程敏政　撰
　　詩
　　　終慕
　　邢志尹揮使有終慕巻張靖之郡伯序之詳矣間
　　日便風以書求益念亡友之不作嘉嗣世之有人
　　俯仰慨然為賦長句
邢侯昔總海上軍將星一夕沉秋雲名郎克肖武且文
陟岵之念忘朝曛幕府新開向西浙喜乘樓船舊旌節
舉目愁登閱武堂寄治僧房寸心結海波東逝無回川
嗣侯之孝人争憐移却忠勲報明主聴取人歌終慕篇
　　　維則軒
　　汊川汪君思仁之居親䘮也廬墓三載既歸而題
　　其軒曰維則蓋不敢取足于是而又以望其後之
　　人于無窮也其子尚文求予詩予方在哀疚中一
　　切文事皆已謝絶而重思仁之孝為不可及勉賦
　　此篇
寒日下喬木回風動前軒憶當親在時於兹奉寒暄一
朝事變作白玉埋荒園墓廬忍棲息三回見正元瀼瀼
春露寒凛凛秋霜繁傷哉罔極恩恨不同九原歸來過
庭處階草青更蕃載誦下武篇感激思聖言髙楣掲華
榜求仁示南轅朂爾子若孫永矢當勿諼雲山髙崒嵂
磵水鳴潺湲相望不可即淚下空瀾翻
　　　輓王端之(子茂材為/儒學生)
君來古歙曾過我寒日松梅話小軒我到錢塘還訪子
暖風花竹讌名園笑談追想如三宿魂夢那知隔九原
哀些慰君君莫恨紫霄雛鳳待髙鶱
　　　清明拜掃逺祖兵馬府君墓
　　府君都使澐公之子唐季以一軍鎮休寧遂居邑
　　陪郭官至歙州兵馬先鋒銀青光禄大夫左領軍
　　大將軍貟外置同正貟兼知休寧縣事卒塟邑東
　　臯土名知縣突嘗一見侵于異姓敏政率族人復
　　之正其兆域
亭臯東半匝松杉百世英靈此秘緘古蹟未亡知縣突
堅珉猶刻領軍銜司尊㵼露澆墳土殉劍飛虹貫石巖
支下聞孫今白首亢宗無力愧朝衫
　　　永思為夏璋賦
親恩誠罔極子孝在終慕乾乾奉豆登戚戚感霜露烱
然一寸心萬古如旦暮悖德者誰子上帝均所賦多君
掲華扁常目若大寤田渚督耕漁川陸市泉布時時見
請益往往行却顧此心亦何心寧以勢廹故卓哉紫陽
翁美此歙州路民生多秀良子得固有素敬身則天民
保族謹王度庻焉副所思芳聲踵前歩
　　　文燦憲長親家將赴任廣東病中無由往拜書
　　　　此奉别
碧山紅葉路參差憲節行當九月時五嶺使軺縈宦轍
一方民瘼重監司官清豈解持端硯主聖無煩貢荔枝
多病不堪臨逺别浮雲空繫故人思
　　　汪敦善以詹簿弟春草圗索詩强賦一絶不忍
　　　　復觀也
滿地菲菲綠漲春多情長踐落花茵謝家風物依然在
不見臨池染翰人
　　　望雲思親圖
　　婺源葉世榮居休寧有年矣嘗作望雲思親圗縣
　　儒胡静夫記之而因予所善匄一言其懇請之篤
　　甚于市夫之逐利士人之求官予憐其志因為賦
　　此
朝看雲出壑暮見雲歸山庭闈悵何許人子傷朱顔當
年遶親舎千里念行役今兹遶親塋三時淚霑臆里儒
為作記良工繪新圗雖知一念性十室慙非夫夷之亦
何人亞聖特相勉老我寧失言珍重望雲扁
　　　文夫還婺源
　　文夫成化中佐予編刻程氏統宗譜二十巻貽範
　　集三十巻凡七百餘板今復佐予編刻新安文獻
　　志一百巻凡千餘板志健力勤殆吾宗所僅有也
　　春盡夏初蹔還其里因賦此相贈且遄其再至云
　　爾
多病劬書感二毛喜渠同志為書勞聊將簡册酧斯世
一任髙賢笑我曹譜恊歐蘇先繡梓文徵殷夏幾揮毫
山堂與訂重來約莫待西風入緼袍
　　　積慶堂
　　富溪宗彦道升里之善人也年逾七十有子有孫
　　里人為顔其堂曰積慶論者以其名太腐難於賦
　　咏予以為不然厭常喜新士之患也為作一律以
　　解嘲不識觀者以為何如
總說堂名太腐生幾家不愧此堂名心田墾熟收三倍
義壘功深築九成掲日片言垂訓足履霜千古戒人明
吟塲莫恨慳詩料滿耳鄉評即頌聲
　　　雪林為巖鎮汪道隆賦
夜下三尺雪曉起驚塵空萬木森玉立平原失西東有
客來騁望如在瓊田中名園𣺌何許飄蕭競春紅感之
思欲飛浩浩凌天風何當拾瑶草挈我蒼髯翁
　　　約黃司訓汝彛
　　和韻小詩送去訂十八日之約亮愛我之深明日
　　早一至同備山裝也
數莖白髪感流年三秀靈芝在目前何地與君堪一語
雲巖髙處絶塵縁
　　　畫菖蒲為汪進士乃尊賦
拳峰秀岋岋清池下泠泠上有菖歜苖瘦奪莓苔青人
言九節根食之制頺齡云誰染毫素一登君子庭琴書
浥清氣几席來餘馨重此百隂韭更數千莢蓂願致安
期生相隨住巖扃
　　　山臞
宦途長憶舊山薇名跡無勞問是非稽古例應吾軰瘠
匡時天遣福人肥手栽紫术堪供酒體稱青荷欲製衣
循吏嘱君三十載却從遺老試松圍
每於山澤愛儒仙貌瘦心腴事果然露飽枯腸塵外客
雪清吟骨匣中賢羲經筆録三分注膳譜嚢封十字纒
他日浮丘堪問道一簞容與鶴分田
　饒倅張君自號山臞名公珠玉之為巻者三矣君猶
　以不得鄙作為歉豈髙堂華燕水陸具陳而水菹野
　品亦不可少姑以備禮而止邪
　　　寄贈嘉興丞
　　績溪黃舜政予族道軒翁之壻也以太學生授湖
　　州武康丞專督水利邇者改任嘉興莅縣事因書
　　此贈之
苕霅頻年水利多移官新寵向嘉禾庭當雪後雙松在
路及春前一棹過久說老成堪佐令早祈豐稔罷催科
館甥無限馳情處贈别言萎奈老何
　　　月桂圖
天風肅庭宇玉鑑懸清秋霏霏金粟香湛湛金波流郗
林亦何常志士方黒頭須知漢庭對卓彼蟾宫遊
　郗詵對策時號桂林一枝後人美登第者必援以為
　比或者以月中有桂又號攀蟾歩月置桂不言其展
　轉之失非一日也門生彦夫師魯各以圗索題因出
　此見併致期望之意云
　　　方侍御到京後寄題梅一絶併咏憲臺梅三律
　　　　勉和二篇
瘦骨氷容不耐寒春花開落任悲懽天留一樹清溪上
正為山人喜静觀
勝地清空絶四隣東皇先報一枝春愔愔香氣侵衣冷
的的鉛華入鏡勻誰道廣平非賦手直應和靖是花神
山園亦有孤芳詠恰借君為壓巻人
　　　壽汊川宗人隆八十
古顔真似澗松蒼玉立還同野鶴長當代仲車從耳瞶
有時𢎞景亦瞳方小宗不愧端明譜晚境仍題慎德堂
指日詔書優大老為君先致九霞觴
　　　送王濟秀才還建德祖居祁門
草堂初識面文采重王郎新稻香炊白疎桐葉墜黃家
聲出江左歸夢遶池陽莫起并州嘆祁山是故鄉
　　　送武康郭令
　　畨禺郭君自德興移令武康考績上京師予族人
　　文邦客其邑以嘗受其惠匄一言為贈且予素聞
　　郭君之賢而不及識也輒為賦此情見乎辭
武康賢令數時髦坐理朱絃不種桃六事屢當旌異選
三年何止簿書勞縉紳有待推華轂父老無煩擁畫橈
竹馬况聞先業在看君名蹟重銓曹
　　　壽葉時顯
　　葉君時顯隱居歙岑山之麓年七十矣歲十二月
　　廿九日其誕辰也精力康强眉壽伊始因賦此寄
　　贈葉氏相傳為唐越國公法善之後因詩及之
佳辰開宴水雲居白髮朱顔七十初太華峯頭仙致藕
小焦山下客停車梅花破玉輸春早蓂莢留青報歲除
延壽想君家法在不勞重檢衛生書
　　　贈陸彦功醫士
　　親家汪君克成嘗有疾承陸君彦功藥之而愈克
　　成深德之請予一言為謝予素多病其所以德彦
　　功者蓋有甚于克成也因賦此律附見鄙意
林杏飛香擁一㕓往來多羡好心田譜分歙邑留先業
方自忠州得世傳醫國有名曾赴召活人無筭不論錢
蹇予多病勞君久為客題詩感昔年
　　　慎德堂
　　邑雷溪孫君仁賔早失所怙以慎德名堂思致其
　　孝也間持巻索予詩予以旅獒慎德語繹之正可
　　為君之字不獨可以名堂也因賦此貽之然予素
　　不善韻語隨筆所成頗與平仄互入雙聲疊韻之
　　體相類蓋其措辭乖刺不自知其至此也
孫君仁賔名一室掲慎德髙堂傷淪亡恨莫報罔極時
時瞻雲思往往泣對客兹焉趨吾廬啟巻兾教墨吾觀
咸賔言子字適可摘名居兼名身外内兩竭力中心期
無慙百作詎有忒爰同書諸紳庻足示孝則
　　　寄贈江西段大參同年
皂蓋風行絶㸃埃湛恩近自日邉來除書驛報新薇省
夾路人迎舊栢臺南郡去思隨處見西山晴色望中開
九重側席䕫龍選他日還應簡異才
　年兄段公以忠前在荆州索鄙句病况交集久莫能
　應也今兹大叅江右顯擢伊始輒賦一律寄贈致期
　勉之私匪獨以酬吟債而已
　　　秋林書屋為汪尚文賦
四時佳致擁山房却到西風趣更長日謝故人來舊雨
夜便燈火入新凉丹楓炫彩揺書几金桂飄香㸃筆牀
有待石林霜氣肅聴君瑤瑟皷清商
　　　族人抑昏更名詩
　　富溪族人有名昏字希逺者恒私語予曰名以制
　　義義以成禮古訓也昏豈可以自署哉請君更之
　　予諾焉既而思之君老成人人之習稱也久矣不
　　可以中改宜用徐無黨陳去非之例增其名曰抑
　　昏仍字希逺逺者明之至也謂當抑其昏而希夫
　　明之逺者庶於古訓弗舛也君謝曰善且請為詩
　　以告夫宗族友朋之未知者
昏昏勇當抑明明力當希顧名一自朂往哲思同歸逸
士號無黨賢人稱去非相望富溪月旅夕揚清輝
　　　壽祁門宗彦用仁七十
　　用仁於所居本善一作善和門有五峯號竇峰五
　　桂用仁三子曰吉治家務曰啟儒學生曰攷治舉
　　業故詳及之兼致勉望之意云
七十年華鬂未皤壽觴行處客來多五峰挺秀鍾仙桂
一里常豐數善禾世德正分忠壯譜賢名宜入孝㢘科
薰風為致長生曲古調深慙擊壤歌
　　　十月廿六日病以酒下木香散立愈
何處堪尋却老方等閒只有太和湯調中即是仙丹母
行血真為聖藥王八節寒温都可禦一時憂喜便相忘
莫將安樂窩中老錯比南朝達士狂
　　　守約
　　西門汪慎氏以守約自名間擕此册來請一言居
　　闤闠而有志于進修士之難也豈直求美于觀聴
　　而已
守書作書蟫守金亦金虜中有守約人居然邁凡伍三
省孰知要一儉更師古華扁掲軒齋箴規仰鄒魯
　　　方侍御受勅有詩見寄奉酧
　　金臺方君士華以鄉魁擢上第召自畿縣受監察
　　御史莅職公清負器逺大真一時妙選也三載考
　　績將有受勅之榮輒賦近體一律為行贈君故志
　　雲先生元服之從子先生以詩鳴世而君實嗣其
　　傳不獨舉業吏事過人而已詠嘆不足申以一詩
　　併致意焉
早年文價重燕山桓鮑心期伯仲間出按逺提烏府印
侍朝常肅紫宸班龍墀奏績衣冠擁鳳勅推封雨露頒
天子聖明先納諫濟時勲業趂朱顔
𤣥英詩骨老雲巖衣鉢分明付阿咸寫景尚隨蓮社約
觀風何愧栢臺銜珠流丙夜光難定鶴唳清秋韻不凡
健草如能慰衰朽新篇無惜惠泥緘
　　　友竹軒
　　婺源族孫質字文夫一名彬隆嘗從予編校于南
　　山竹院告曰近為一室以事藏修未有號也敢以
　　為請予為號之曰友竹軒古人以君子比竹而加
　　之友者期其比德以自輔也語曰文質彬彬然後
　　君子子之名字與號實兼之矣且為賦一詩發其
　　意觀者尚無以予為善謔哉
勁質亭亭迥不羣雨斑晴綠更多文平生獨立誰知已
一日相期得此君盟好自甘同晩節世情從薄似秋雲
南山却望髙沙路已覺清風兩地分
　　　棣蕚聨輝樓
　　成化壬寅歲予㑹諸程作統宗譜婺源城東程氏
　　與焉城東之彦曰士竒為邑庠生為予言其父處
　　士孟通與其仲孟達季孟逺極友愛構樓以居鄉
　　達故翰林檢討陳克永先生為題其楣曰棣蕚聨
　　輝未有記因請于予予諾之未有以復也久之士
　　竒不幸物故事遂中已然恒往來于心不能忘今
　　兹南還始知孟通之孫檢孟逹之孫栢孟達之曾
　　孫耀暨檢之從子鰲並為郡邑儒學生益相友愛
　　有先世之風而檢數來申其請顧子憂病之餘不
　　能執筆為記時賦詩三十二句貽之且以慰士竒
　　于地下云
東閣有髙樓為問誰所營人言蜃湖裔家聲重蚺城環
居數百指中有三弟兄相將若鼎峙敦此手足情朝讀
樓上書塤篪日和鳴夜宿樓下牀共被如姜生坐令䦧
墻者望望慙分荆賢哉太史氏華榱掲新名斯人去已
逺友義垂休貞子孫襲遺矩學祖龍門程感彼棠棣花
春風益敷榮我昔㑹宗譜君家實同盟荏苒十六年老
大嗟塵纓蓉峯翠如染星水涵空明何時一登眺攬衣
坐前楹對花說往事載賦鴒原行
　　　逺上寒山詩意圗為汪鎰題
偶爾拈來語更工景隨天出愛唐風白雲紅葉寒山句
早被人傳入畫中
　　　題自寫墨梅
　　敏亨弟以墨梅相視乃予八九歲時所作也悵然
　　賦此
墨本流傳四十秋不堪重省少年遊山堂雪後摩挲處
贏得寒花照白頭
　　　姪塏本一名字詩
　　先尚書襄毅公嘗手擬諸孫名字以十數詹簿弟
　　之子曰塏本一或疑其義有不相䝉者塏既冠以書
　　來京師請其說予繹而得之以告曰塏燥土也夫
　　燥為義為剛於性為陽在人則幾于所謂秋陽以
　　暴之者矣然則土必陽剛也斯可建平一之基人
　　必陽剛也斯可成克一之德謂塏與本一之義不
　　相䝉者弗思也柔者剛之反隂者陽之盭也以沮
　　洳之土而望平一之基必傾以淟涊之人而求克
　　一之德必斁一則純二三則雜一則吉二三則凶
　　理也塏尚勉于陽剛而隂柔是戒使其德之日進
　　于純且吉焉不已庶幾無負名字之義而煥然有
　　光于吾弟之後哉
小阮書來求字說篁翁屬汝在躬行雜然為學聖所戒
洿處作基那得成立志要同莘上尹遺書休負洛中程
一緘不盡千里意珍重先公手命名
　　　遊黃山約二三知舊
三十六峯天下竒廿年空爾卜遊期丹梯欲上捫參處
石罅還尋煉藥池詩刻定應誰賦好山靈莫笑我來遲
一尊約與君同去正值天空木落時
　　　將發值雨柬同遊者
戒嚴同作看山行寒雨蕭蕭欲敗盟肯為移文回俗駕
直須鐘鼓報新晴千峯盡洗供開畫百澗争流待濯纓
竒興不憂霜逕險促裝先賦一詩成
　　　予與文逺為黃山之遊太守王公至古城相餞
　　　　俾歌工二人侍行衞使又送鼓吹四人蓋恐入
　　　　山荒寒藉此以破幽寂也道中賦詩用備解嘲
州將來從細柳屯郡侯同餞古城村鼓笳直遣充前導
絲竹分隨有賞尊勾曲勝遊寧此過軒轅遺跡到今存
半生少慰煙霞癖王謝風流敢並論
　　　潭渡過黃孝子家
路當溪口净無沙正及前朝孝子家石表舊阡存刼火
樹圍新廟鎖煙霞遺芳焯焯青編在世事悠悠白日斜
來往客途驚歲晩臨風無計薦香茶
　　　沙溪有懐承之亡友
里巷重來似隔春斯文情重欲霑巾空階落葉經殘雨
舊壁題名掃暗塵子弟尚傳三禮學功名甘負百年身
凄凉最是沙溪水嗚咽滔滔逺送人
　　　題延齡橋
水上新橋卧兩虹延齡題字刻西東自慚不是題橋手
都入行人指笑中
　　　王推府許同遊黃山忽至潛口告别
公暇來乘半日閒却將遊劵負青山剡溪自熟君家例
莫怪中途冐雨還
　　　隂晴謡
一路肩輿走沙逕一日隂晴苦難定等閒一隂復一晴
天公向客非無情隂催吾詩晴縱目情景相争兩俱足
天上隂晴那可常人世匆匆閒亦忙天晴我忙竟何有
不如隨樂傾巵酒
　　　宿楊干寺有先公題詩刻
先公曾此駐安車屈指年光二十餘老衲屢更新寺主
閒雲長鎖舊巖居尋縁邂逅山中客感昔摩挲石上書
寒雨畫廊凝立久不禁清淚濕衣裾
聨鑣來過逺公房一上髙樓百慮忘坐近虗簷同聴雨
匕翻宿火自添香上人作供時兼酒學士談禪欲借牀
為報登臨須早發呼童乘夜理山裝
　將入黃山冐雨至楊干寺獲覩先襄毅公舊遊詩刻
　感愴久之住持文賢呈祥請飯新樓遂與二三親舊
　同宿得律詩二章留寘壁間用備山中故事時𢎞治
　丁已十一月七日也
　　　石壁嶺有感王推府之去
石梯危磴遶羊腸千仭峯頭一線長自遣吟身來試險
回車先見數王陽
　　　聞彦夫言有作
擬出黃山路逺圖湘嶺遊客言何如清風景絶相侔怪
石凌空起飛泉噴雪流山靈莫相競一郡兩瀛州
　　　宿芳村謝氏追和先公留題韻
樹遶芳村路山行復此過人來傷舊雨書法想元和軒
蓋慚先世林泉負宿疴庭蘭諸謝在能誦昔時歌
　先襄毅公往歲遊黃山宿芳村謝氏值雨留題今二
　十三年矣賤子繼至亦在雨中謝氏諸郎能誦舊詩
　不勝感懐歩韻一首以識歳月云
　　　黃山觀湯泉及龍池小憇祥符寺
天教㣲雨净纎埃重我登臨一度來山姓尚隨軒帝號
詩龕誰繼謫仙才雲扶絳節中天起地㧞青蓮四面開
鰲禁半生真浪跡不知鄉國是蓬萊
四山回合駕飛橋似隔雲間萬里遥蜃氣半天浮海市
龍雷平地起風潮雲中鶴叟春鋤藥月下青童夜弄簫
碌碌塵寰成底事却將竒絶付漁樵
怪石如屯虎豹關仙家真在白雲間九州圗蹟誇誰勝
萬古乾坤只此山丹臼半餘香冉冉汞泉分出水潺潺
手摩蒼蘚看題刻先正髙風不可攀
因貪髙絶口難名變態分明是化城巨木幾年經魏晉
片雲隨刻送隂晴林開忽見僧堂古嶺盡時逢石棧平
山上雪飛山下雨始疑身世半空行
　　　黃山遊劵既償古詩一章與文逺萬里彦夫别
郡推即告去州將亦辭還勇哉三丈夫追隨入深山屢
衝溪雨寒不畏泥途艱行行抵峰麓劃爾非人寰淼淼
硃沙泉六六芙蓉鬟塵中五十載一笑開心顔知已正
不多同服同鄉關㑹當謝纓冕結屋霜林間與子分净
社覧勝同躋攀相看歲云暮乘此三日閒停盃戒明發
解袂清溪灣
　　　輓富溪族人西疇處士
西疇一夕夢南柯長嘆浮生若逝波龎老定歸耆舊傳
漢庭誰入孝㢘科薦新有子悲鮮稻擊壌何人續舊歌
聞說富溪埋玉處才栽松樹已婆娑
　　　帕一方為汪廷器母陳孺人八袠之賀物雖甚
　　　　薄然其中有福夀字共三十數祝望之意則
　　　　有在也
轉枝花裏織文多持捧髙堂愧綺羅福壽共成三十字
慿人添入慶生歌
　　　贈喬尹
　　寧波喬君以名進士知婺源縣事考績還任過我
　　山堂蔬酌之餘晤言甚洽而君之尊甫迎養在邑
　　不可留也别後賦此奉寄少見鄙意云
上最初書荷寵光盛年政事古循良沙隄學啟青雲彦
闕里人迎墨綬郎竹葉上堂供拜壽梅花沿路照歸裝
烏臺清切儲名久幾日徵書出建章
　　　李侯新作秋水亭可望松蘿諸山客有遺之沈
　　　　石田畫者正㑹此意
驀地蘿山為寫真石田毫素妙通神閒來秋水亭中坐
便是丹青箇裏人
　　　題吳季良所藏戴文進山水
丹青價重錢塘戴一幅湖山寫更工髙閣倚空凌夜斗
長橋分水架晴虹勝遊地接呼猿洞舊隱人思放鶴翁
彷彿畫船春載酒綠隂啼鳥路西東
　　　古賢圖四絶為臨塘壻范樟題
　　　　伊尹
三聘幡然出有莘畫圗千載見風神南巢革夏桐宫放
豈是臨期促辦人
　　　　召平
金貂併與世塵空老圃餘情寄郭東莫笑種瓜生計拙
此心原慕采薇翁
　　　　買臣
雪林樵擔壓雙肩士有窮通節自堅贏得馬前愚婦駭
快心堪笑亦堪憐
　　　　嚴光
一竿名重子陵灘風景真宜入畫看却恐禄多歸計好
羊裘零落釣磯寒
　　　輓汪道全
婣黨論交二十秋布衣無競雪盈頭諸生久奉詩書教
幾族能同翰墨儔夢拂梨雲歸海島字摹松雪徧鄉州
哀歌一曲無由致情逐鱅溪水共流
　　　尤美山房
新築幽居掃翠嵐望中林壑勝西南題名借得歐公語
留與漁樵作美談
　　　覧翠亭
孤絶東峰一草亭偶來登眺俯巖扃不知眼界寛多少
天外芙蓉萬仭青
　　　葆真軒
白雲深處小開軒手閲南華養太元静坐不關身外事
任他車馬市塵喧
　　　慕椿為孫文模賦
一樹靈椿大十圍秋風回首嘆人非繁隂翠匝行歌地
不忍重看舊舞衣
雨飄風射八千春一日丹青見樹身何事人生不如樹
百年腸斷倚廬人
　　　臘月望日至南山治裝北上梅花盛開獨酌花
　　　　前悵然有作
手種寒香十八年盛開長是得春先江天幾放尊前醉
水月從教畫裏傳正色向予無冷暖繁花隨爾競丹鉛
莫言頭白輕相棄氷雪交情晚更堅
　
　
　
　
　
　
　
　
　
　
　
　
　
　篁墩文集巻九十二
欽定四庫全書
　篁墩文集巻九十三　　　明　程敏政　撰
　　詩
　　　奉詔北上留别諸鄉舊
山堂三載病夫身簡册長餘未了因恩重有勞催北上
才非那克贊東巡蕭蕭院竹難離我的的江梅欲笑人
珍重友朋相餞意不辭傾倒渭城春
　　　别鄉友
山下郵亭半掩門故人迎餞一開尊東風别路遙相指
隔岸人間是鄭村
　　　宿水西寺
匆匆行李欲趨朝更向山中住一宵野衲似驚來舊雨
舟人相慶得新潮行分曉色鐘初動睡足春風酒半消
前路不堪為别處浦雲江樹隔河橋
　　　世祿堂為績溪仁里程佐時賦
重對青山起畫堂義兼君父兩難忘槐塘業在清風逺
花縣人歸白晝長聚族久題仁作里傳家眞守墨為莊
百年肯構還相勉世牒無慚洛下房
　　　𢎞治戊午春正月十三日舟次淳安春霖不止
　　　　進士維揚張君鳳舉方知縣事以燈節燕予
　　　　酒後賦此紀事兼致謝意
令尹相招作上元連朝春雨客心煩遥看漁火乗村暗
不見星毬照市繁宦鞅未須驚節候人情猶喜近鄉園
太平風物揚州盛贏得清宵一晤言
　　　具慶祿壽堂
一周花甲到生時春溢庭闈髮未絲㸑舍雨晴鸇送喜
蓬壺風便鶴傳辭問安長擁摳衣士調膳仍多潤筆資
儘醸泮宫池下水年年增入九霞巵
　　　為文模題西坡巻
青山一路繞青溪别墅分明似瀼西何日杖藜尋北阮
手摩新竹更留題
　　　東田
泮隣有居東有田田上結屋窮遺編水雲四擁足漁樂
更闢小圃臨回川可漁可圃未宜稻傍人莫訝非東阡
租魚課蔬亦田爾何必銍艾求豐年鳳池猶子逺大器
雅志伊葛非徒然一朝射策取上第髙才萬選如青錢
分符早帶勸農字牛刀小試青溪邉廊廟大用多自此
窮達肯為時情牽行人三日坐春雨割鮮膾玉勞相延
官箴民瘼幾傾倒故鄉此地猶拳拳應知異縣簿書暇
時遣舊樂歸鳴絃官舟斜日重君意不惜為賦東田篇
　張君鳳舉世居泰興亡友中舍世璉之從子也所居
　學宫之傍其東有田數畆君嘗構書屋其上四周多
　水可漁有小圃可蔬因以東田居士自署求志之時
　也今君舉進士髙第兹作縣淳安逹道伊始尚眷念
　故居窮達不易者之所為也予北上道出青溪阻雨
　君語及之且請一言因輒賦此而篷窓臲卼人事倥
　偬疾行善歩惡可得乎其不足為羣玉之倡可知矣
　　　弔劉竹東後賦此
春泥半擁蓬扉開蕭蕭翠竹如新栽百年老友不復見
舊雨故人空一來南郢歌工罷瑶瑟西湖詩板生青苔
感懐欲去重回首黃柳白鴉增暮哀
　　　南京户部主事王君彦竒作浮橋于上新河之
　　　　鈔關
上新河畔結新梁南國争誇粉署郎渉險不勞憂競渡
行人何止便征商凌風畫鷁衝艫近鎖岸晴虹亘水長
有志濟川身更壯逺期功業重鵷行
　　　塘西行樂詞二首
　　山斗族孫秀榮鬻木浙之塘西十五寒暑矣予夜
　　過焉小飲舟中因有此作
春雨橫江夜繫船阿咸相語亦欣然太平隨地堪行樂
一住塘西十五年
主𣙜官清樂事多歙州山木蔽官河慿誰為譜新吳調
翻作塘西估客歌
　　　贈都憲彭公
笳鼓東風擁使槎三吳隨處建髙牙璽書帝付新臺命
宦譜人傳舊相家令肅官曹羞簠簋心懸農事樂桑麻
文襄况是西江彦及取功名髩未華
　安城彭公彦㳟自少司空易都憲巡撫江南諸郡兼
　總餉事蓋廷議之公聖天子之特命也東南受福將
　自此始僕有一㕓之寄于屬部而通家契分慶慰尤
　深相遇姑蘇無以為禮勉賦鄙律一章奉贈致愛助
　之意于萬一云
　　　司馬司訓延至閶門裏劉氏園亭夜酌席上有
　　　　作贈石田先生
舟行一月濺春泥偶到城西似瀼西客裏正難祛俗累
市中何意得幽棲亭當竹外疑曾到路繞花間歩欲迷
却喜石田同夜話每容新絹買鵞溪
　　　送太守文君赴温州
幾年南國事攻駒一日容乘五馬車管轄文移先到海
登臨詩刻尚留滁同官燁燁多新契行李蕭蕭只舊書
萬里壯圖應有在清霜纔入髩毛初
出守温州羡此行永嘉賢宰舊知名山川不待披圖閲
老穉從教夾路迎車畔雨催農事足筆端風掃簿書清
春來定續西堂夢為遣詩郵入鄆城
　長洲文君宗儒初舉進士宰永嘉以政績卓異召丞
　太僕于南京既而值家艱不出者久之永嘉之人思
　君不置而公論亦恒在君遂有温州之命君猶遲遲
　如不屑凂于世故者其視汲汲宦途惟恐後人者相
　去逺矣㑹予被命北上道出吳門乃賦二詩勉其行
　君弟宗嚴亦舉進士予考秋闈所得士也今宰鄆城
　故詩及之
　　　郝侍御作餞恵山
曉入青山十里遥夜分晴雪未經消身猥午火猶生粟
面拂春醅稍帶潮苔石句留泉上刻竹爐香沸木間寮
豸冠鄉曲情如海不奈東風促畫橈
　　　題畫
綠隂橋下水潺湲手弄春盃卧看山北渡又從塵裏去
披圖真羡野翁閒
　　　次韻贈象謙侍御
舊譽分明重六廉豸冠新望士初厭關河雨足千艘快
海國風清萬竈嚴九澤有防先節費三邉無積正需鹽
長淮南北巡行地聴數匡時策幾添
逺别相望路幾何重逢驚閲歲華多老予再入圖書府
羡子長優政事科兩岸顛風吹驛柳一㠶新雨下官河
留題正寫忘年契敢向詩壇鬭伏波
　象謙予同年友孔昭地官之子舉進士知浦城有異
　政甲寅歲相見京邸嘗賦詩期之五年矣今以侍御
　受命巡鹽南淮兼督河事值予北上得㑹廣陵酒罷
　出應寧憲副之作相視請繼一言因歩韻二章為贈
　兼致别意應寧句險語妙而鄙作差次其後不稱可
　愧哉
　　　桃源行為揚州王彦平太守題畫
前村雞鳴後村應四山如城石無磴男耕女織自春秋
不許世塵通一徑繞溪種桃無雜花十里五里明朝霞
穿花作路記來往秦虐不到山人家捕魚深入者誰子
鳴榔忽過青山趾溪亭老翁疑且驚失路何人誤來此
小問市朝經幾主客云有晉今太康邀歸戀戀作雞黍
屈指悠悠悲海桑異事流傳寧復再神仙已逺丹青在
昌黎有作誠得之餘子雖工亦何逮我嘗三復柴桑吟
桃源楚地幽且深楚人讐秦不相屈忠義誰明千載心
竹鶴老人年九十㸃染生綃墨猶濕楚江山水晉風神
却似身曾到原隰維揚太守開别筵披圖細玩春風前
興酣一訂武陵史為君改賦逃秦篇
　　　題郭總戎畫巻
林霏山色有無間展巻聊乘幕府閒一笑對君揩病目
恰如歐老在平山
諸公詩案一圖間十六年來似等閒天子聖明公力健
早將名字勒燕山
　被召北上與總戎郭公重㑹淮上再閱是巻不勝惘
　然賦二絶以紀歲月
　　　古椿絳桃圖
百文靈柯立青鉄一簇仙花綴紅雪天然異種如二難
故向人間鬬竒絶綠隂下掃黃塵空花氣入水香𡨕濛
等閒閱世動千百萬木幾許驚秋風行臺作壽淮南道
堂上争看畫圖好稱觴正得汾陽孫下筆還歸石田老
大夫六袠心炳丹腰帶橫犀峩豸冠仙李分桃作春色
栢臺與椿同歲寒歲寒春色交無已甲子重添一籌起
樹腹長隨壯節堅花容似助酡顔喜西垣諫草應不磨
南國甘棠遺愛多活民有功天所與綺筵不用還丹歌
　總戎郭公請石田沈君繪古栢絳桃以壽都憲李公
　而學士西涯先生為賦長詩情景俱盡秋官分司主
　事李君復索予言予言豈足以歩郢曲之後哉然都
　憲公與予同出南畿素重其人情有不能已者倚玉
　之笑固不暇計也
　　　船忩新糊喜晴偶得一絶柬鄭萬里
新紙船忩似雪篷晩晴初上夕陽紅披圖為客題詩句
稍類南山竹院中
　　　次原博少宰詩韻
渡江已半月終日勞賔餞夜夢江上山恍若浮盞面覺
來啟篷閲千里橫一衍遥青出緑髻忽爾天外見明明
詩劵落隱隱畫屏獻安得一往登趂我雙足健漁樵日
來去過眼不知羡珍重瓠菴人偕此泉石願
　予每過江即以山少為憾故有去我青山如避俗及
　只從圖上看青山之句今觀原博少宰詩適㑹此意
　水部來君伯韶以是巻見閲因和一篇
　　　輓襄陽何太守原(其子徐州守/宗禮索賦)
故山埋玉幾朝昏何武雖亡美譽存八袠鶴齡開上壽
兩回鸞誥沐殊恩政聲獨歩儒兼吏經學相傳子又孫
定有史官增列傳莫縁哀些為銷魂
　　　題雪洲巻
船忩手披雪洲巻王子作圖滕子篆殘編亦有賦兼詩
入眼平生驚一見澄江叔度真高人曠視百世非常倫
浮槎獨抱江海志草屨不霑京洛塵漁翁笛裏歌聲闋
春到梅花幾愁絶諸公久作地中仙一洲漫存圖上雪
分司使者都水郎舊物所寳非青箱撫時懐古三歎息
彭城北去春流長
　江隂夏君如山以冬曹主事分司徐州予過之出其
　曾大父雪洲巻相閱嘉歎之餘賦此
　　　贈夏主事
迎養紛馳水部書行庖仍載武昌魚推封指日來光寵
過客長時問起居白首愛看陶母傳春風頻試老萊裾
後園多種忘憂草歲歲看花奉板輿
　　　别良佐學士
　　臨清河下遇學士良佐先生赴南京視篆舟中少
　　叙殊不盡久濶之懐也次韻玉汝大理一篇明日
　　來别良佐下東昌而予則入瀛海滄州之境矣
相逢初慰别來情無奈君南我北行猶似一燈分禁直
不知雙棹艤臨清江山此日歸題品臺閣他時待踐更
莫為話長憐夜短明朝岐路隔滄瀛
　　　夜泊河西務京兆楊君恒叔擕酒見過别後賦
　　　　一律奉寄不棄衰散和教為佳
驛舟見訪開春酤促席論詩清夜徂閩中舊數十才子
池上今看孤鳳雛花分燭灺落銅剪聲沸茶香聞竹爐
推篷送客得竒賞一天明月窺平蕪
　　　贈侍郎鄭公
　　户部侍郎鄭先生考績還南京適敏政北上邂逅
　　潞河之滸晤言甚洽而先生乞歸之疏一路相傳
　　欽羡無已謹賦近體一律奉贈少寓三十四年詞
　　苑末契之萬一云
東風吹綠漲平蕪彩鷁乘春向舊都禮學共推周柱史
家聲無沗鄭司徒三年獻績承優寵兩疏求歸激懦夫
老大相逢愁遽别欲將宫錦博離酤
　　　贈方太守士華
　　侍御方君士華之擢守淮安也值予被召北上得
　　㑹潞河之滸輒賦一律奉贈念君徃歲嘗按南畿
　　枉顧南山竹院觴詠終日其情至今不忘也因詩
　　及之
北望紅雲半日程我來君去不勝情一麾命下初分寵
三尺臺端久得名春雨綠蕪新别意南山脩竹舊詩盟
遥知不負疲癃望淮水東流足頌聲
　　　送張庭毓赴南京大理評事
一尊撾鼓發官舟千里薰風屬壯遊恩拜兩京同雨露
法操三尺本春秋離情轉盼蒼龍闕勝覧遥經白鷺洲
逺業共期君聴取江東原自重名流
　吾郡張君庭毓以麟經舉進士第擢大理左評事赴
　官南京逺器宏施實昉于此然維桑之誼有不能遽
　别者因賦詩贈之
　篁墩文集巻九十三
欽定四庫全書
　篁墩文集拾遺　　　　　明　程敏政　撰
　　考　序　記　墓誌銘　䟦　贊
　　　聖裔考
先聖之後凡嗣爵奉祀者謂之大宗子宗法在禮不可
不慎重而考諸史籍則因襲之間尚有可議蓋自先聖
一傳而泗水侯再傳為沂國公沂國五傳生順仕魏以
孔子後封魯國文信君蓋聖裔之受封始此順生三子
長曰鮒秦封魯國文通君又為陳王博士次曰騰為漢
長沙王太傅次曰樹而鮒騰之後分為兩宗鮒六世生
何齊成帝時梅福上書言孔子殷人宜封其後以奉湯
祀遂封何齊為殷紹嘉侯尋進爵為公地滿百里此一
宗也騰四世生霸元帝時賜號褒成君奉孔子祀此一
宗也然則紹嘉公乃大宗褒成君乃小宗何齊生安光
武時嗣爵又進封宋公為漢賔位諸侯上霸三世生均
平帝元始初進封褒成侯均再世生損和帝永光中徙
封褒尊侯至獻帝初國絶蓋兩宗至于漢亡俱失傳矣
魏文帝黃初中復求先聖之後得議郎羡賜爵宗聖侯
傳再世生震晉武帝太始初改封奉聖亭侯震再世生
懿隨元帝南渡居㑹稽孔氏自此復分南北兩宗懿生
鮮宋文帝元嘉八年以罪奪爵十九年以隱之嗣隱之
復以子不道失爵二十八年以恵雲嗣又以重疾失爵
孝武大明二年以邁嗣邁傳其子荂亦以罪失爵此南
宗也後魏時求先聖之後得二十七世孫乘以為崇聖
大夫孝文太和中改封其子珍為崇聖侯珍三世生渠
北齊文宣帝改封㳟聖侯入後周宣帝進封鄒國公渠
再世生嗣哲隋煬帝時改封紹聖侯此北宗也然則從
元帝南渡者為大宗受北魏所封者為小宗南北兩宗
至于隋亡又并失傳矣唐太宗貞觀十一年始得先聖
之後德倫賜爵褒聖侯徳倫再世生燧之𤣥宗開元中
進封文宣公傳七世生光遭五季之亂失爵為泗水令
有灑掃戸孔末欲冐襲封盡殺諸孔氏光妻生子仁玉
方九月遂秘養之後周時乃得嗣爵入宋而卒至太平
興國中復召仁玉之子宜嗣封宜再世生聖祐無子以
弟宗願嗣仁宗嘉祐中以祖諡不可加後人改封衍聖
公宗願傳若䝉哲宗元祐初改封奉聖公若䝉坐事廢
以弟若愚嗣復為衍聖公若愚傳其子端友從髙宗南
渡居衢州孔氏自此又分南北兩宗端友傳四世生洙
以宋亡失爵此南宗也偽齊劉豫自濟南僣位得先聖
四十九代孫璠賜爵衍聖公豫廢金因之璠三傳生元
措金末崔立作亂降元遂并俘元措以去此北宗也然
則從髙宗南渡者為大宗受劉豫所封者為小宗矣元
措入元而卒無子乃召洙俾嗣爵固讓歸衢州仁宗延
祐四年召中書定議先聖五十三世孫當嗣封者遂得
元措宗人思晦以聞思晦受爵以卒因子貴追封魯郡
公蓋今之為大宗子者皆思晦之後矣夫宗禮先王之
所制蓋以正天下之大倫而絶争端者也先聖定禮樂
以為萬世法而况其後人奉世祀可不慎乎夫以魏唐
之初其所封者史既不載其世次而凡在北宗者又皆
出于一時之訪求乃以當大宗子之責亦異乎先聖之
禮矣必不得已則南宗猶為近之蓋南宗出于當時嗣
爵之人而北宗則其疎且逺者或乃以去宗國為南宗
之罪以守林廟為北宗之賢則又有大不然者焉以史
考之凡出于北宗者實皆逃難四出流落民間非真有
仗義守禮之心效死而不去者也然則取此去彼又豈
大公至正之道哉矧北宗祖璠始受逆豫之命而終于
至元之年所謂因襲之間尚有可議者凡以此而已作
聖裔考
　　　蘇氏檮杌序
人皆知宋有王安石者其學術邪謬足以亡人之國而
不知有眉山蘇洵及其二子軾轍之罪浮于安石倍蓰
也夫其罪之所以浮于安石者何哉安石尚知三代為
可法而蘇氏以湯武為簒弑安石尚知莽操為可罪而
蘇氏以荀彧為聖人安石尚知以明道為忠信而蘇氏
以伊川為姦邪必欲殺之而後已諸如此類皆儒者所
不敢言亦不忍言而蘇氏偃然自聖不復顧忌其絶天
理壊人心罪不可勝誅矣蓋安石之禍禍一時蘇氏之
禍禍萬世子朱子生蘇氏之後其知之特深故凡見于
言語文字之間者斷斷乎辭而闢之不少假借其言比
于抑洪水驅猛獸却戎狄蓋好惡之正出于天理之公
為後學者所當世守也今去子朱子之後益逺而為蘇
學者益盛竊不自揆謹取子朱子平日所黜蘇氏之言
萃為一編凡近世諸賢其議論有合于此者悉附其後
題曰蘇氏檮杌以寓除惡務本之義嗚呼後孔子而生
者若孟子之距楊墨韓子之闢佛老朱子之黜蘇氏其
功蓋同而世有未之知者楊墨佛老之禍顯而易見蘇
氏之禍深而難測要之則皆叛聖人之道者也故常以
謂楊墨佛老之學如劇盗蘇氏之學如美色其禍皆足
以殺人然劇盗之禍人得而避之美色之禍則䧟其術
中而不悟者也繕冩成并僣為之序以告學者而首以
安石為言非恕安石也所以甚蘇氏之惡云爾天順五
年龍集辛巳長至日書
　　　送吳君肅清知臨川縣序
董子曰守令者民之師帥夫帥所以治民師所以教民
也我朝垂示守令每郡縣輒為兩亭于門外大署其榜
曰申明曰旌善人多忽之而莫知其所以名者夫申明
講畫舊章政之本也旌善使人興行教之所由生也今
之言政者乃指任教為迂濶言教者亦指任政為俗吏
之二者皆非也政教者輔車之勢烏可廢其一哉予友
吳肅清將赴臨川令諸常所往還者相與餞之都門外
而推予為之詞嗚呼政教之說夫人能知之而况吾肅
清其必有不言而契者矣獨以臨川在古為巨郡則請
尚論其世以與肅清商確之臨川先賢莫盛于荆國王
氏象山陸氏然王氏之治以利為先非吾之所謂政也
陸氏之學以禪為宗非吾之所謂教也王氏當國廢春
秋而不以設科陸氏早年詆朱子而與之立敵類非後
學所敢輕議者今肅清以春秋取上第而又生於朱子
之鄉兹之往也能不嚴所趨而慎所擇哉草廬吳氏亦
出臨川然其論政則先義後利為學則尊孔黜墨雖間
與陸氏相出入而其畔道者寡矣肅清尚求其遺書而
讀之庸以施諸有政而廸其士民務與古之儒吏同科
以不負列聖垂示之明訓庶幾諸君子贈言之意乎若
夫報政而來旌異之典臺諫之擢皆肅清所宜有者不
預道之以為諂也成化十年甲午中秋節假日
　　　翕樂堂辭序
祁閶邑南康處士志髙之年七十也凡親疎之族老壯
之友内外之戚稱觴祝壽逺邇畢至有請予記其翕樂
之堂以致慶者矣在邑之善和程氏曰儒學生啟復以
文為需予固辭曰言不可若是其贅也而其請益堅曰
處士與啟之父用仁叔用亨相友四十年故啟兄弟亦
得與處士之子佑從子价軰篤世講之好甚久宗長宜
無靳一言予不獲已而思之得其說以告曰在詩有之
俾爾昌而熾俾爾壽而富黃髮台背壽胥與試所以祝
其人者至矣而又曰俾爾昌而大俾爾耆而艾萬有千
歲眉壽無有害其言之諄復不厭其祝之再三不已誠
以其人之賢也宜壽故詩人美之不一而足焉如此則
予于康處士之壽雖欲己于言豈可得乎然處士孝友
之德淑慎之行所以增輝先人垂裕後昆揚芳里閈者
予前已述之雖更僕不出此矣所以壽處士者其賔從
之都讌集之豐禮意之勤惓亦可謂極一時之盛矣若
然則予于處士之壽亦何煩于嘐嘐而後為快哉顧先
民有云情動于中而長言之不足故咏歌之于是乎諧
聲而播之于樂今去古逺矣大音既散詞曲繼興奏之
閭巷之間以為善人吉士之勸亦有不可盡廢者焉處
士誕辰在五月二日有嘉令筵核殽維旅長者奉盃酌
而升少者操几杖而侍心豫體休洩洩融融益介壽祺
自今伊始乃為辭一章畀啟俾稱壽之際付歌童調之
以侑觴處士能樂聴之而罄一日之歡于翕樂之堂則
吾宗之所願望于處士者亦庶其少副哉詞曰
翕樂堂中七十春松喜津津鶴喜津津薰風開讌慶生
申主也精神客也精神角黍蒲觴漸及辰節又更新曲
又更新願期遐筭比靈椿不是堯人誰是堯人
　　　逸菴行樂詩序
歙吳氏雖多以向杲為望向杲之吳雖盛以宋校書友
堂先生為望友堂者晦菴夫子之髙足弟子也友堂傳
十二世為逸菴君廷馨端偉碩裕能奉其父之遺訓而
睦其弟昆納交一時知名士為鄉閭所禮重間以輸粟
賑饑荷恩例有冠服之榮而無職守之責乃以逸名菴
有子曰鎧能克家其女之夫曰方岩將規所以壽君者
乃請石田沈氏作逸菴行樂之圖且乞縉紳士夫詩以
副之奉以請予序予讀之竟則為之憮然曰世降俗偷
人之去道也益逺故有逸于其身而勞其心者有勞于
其身而逸其心者身心之逸勞相乘而人之德偽繫之
矣若逸菴君則因勞其身以逸其心者歟予觀諸君子
之詩皆徒知其逸而不知其有不逸者存焉爾周武王
受丹書之戒退而銘諸几席諄諄乎敬怠義欲之間衛
武公作抑戒之詩以自箴而尤致力于慎出話敬威儀
之頃考之當時二武皆年九十餘而不自暇逸者如此
此其卒皆以聖稱而記禮編詩者謹取之以垂訓後世
者也逸菴君生文獻之後淵源考亭誦法詩禮今年週
一甲而力善不倦其有慕于斯乎夫既以承其先施其
家其心休休其體愉愉脫江湖之險而享溪山之樂擊
壤于豐年正位于鄉射優悠太平將自兹始宜乎聞之
者有取于其人而詠歌之也彼利趨而欲征以求逸其
身而勞其心者讀行樂之詩考逸菴之行其不慨然有
感于是乎惜予被召入朝行李載道不得舉一觴于菴
中以求君之所以為逸樂者姑序之云爾
　　　慈壽堂記
女婦之德莫大于慈而其福亦莫先于壽修其德而不
獲乎福者理之變叨其福而不本乎德者事之倖值理
之變不能慊諸已得事之倖不見齒諸人二者一由于
天一繫于人然繫于人者其本也然則人其可不力其
本以聴乎天也哉茍盡其在已而不獲諸天在婦女固
不失為賢淑在丈夫亦不媿為君子然所以為可慶之
地胥無矣求其德與福兼人與天符若汊川孫母程孺
人豈非其人乎其以慈壽名堂而來士林之歌咏有以
也孺人出富溪碩宗歸汊川孫君以善為士和處士之
介婦孫氏鼎盛日漸以隆孺人協諸娣姒内勤職業豐
甘㫖潔滫􁐝以孝事其舅姑故以善君兄弟得畢力于
外致貲充業隆以豐碩孝友名其鄉孺人不為無所助
以善君中道而逝孺人撫三子深茂森胥底于成時茂
未授室督教之甚力遣入儒學畀習舉子業曰此汝父
之志也宜朂之于入試必送之門喜願其捷反室又憂
念甚苦及不偶而歸則加慰勞但曰在已者不可不勉
在人者不足計也三子者奉訓唯謹居庠泮則為佳士
遊江湖則為良賈宗婣稱之鄉黨榮之歲時萃㑹于堂
承顔順志唯恐失其懽慈孝之真天倫之至未易以言
語形容者諸君之聲詩或託興以寓其頌祝或婉言以
簸揚其盛美蔚乎粲然視古詩人之擬岡陵頌壽母者
誠不多讓孺人壽將六十予族姪師魯于茂有麗澤之
益間集諸詩章成巻請予記其事致之茂以壽孺人予
以壽期尚數歲雖諾之未暇為也時服闋赴召命師魯
舟餞于浙之青溪復申請曰孫孺人之壽期誠逺然預
致以罄吾情宜無不可者于是乃述慈之出于孺人者
有自然之懿壽之獲于天者有必然之徵其視值理之
變得事之倖而無可慶之地者相去何啻霄壤然則三
子者之力學幹蠱異日所以為慈壽之榮者亦可以前
卜矣則宗工鉅儒且將有不一之書以為斯堂重予言
特為之兆爾是為記
　　　雲溪程氏宗賢祠記
雲溪程氏宗賢祠之將建也其族之彦曰用髙竒瓐志
𢎞倡議于族老士新孟髙等既而相與詣南山請質於
予予是之繼具其事白于縣時三山李君文暉以前監
察御史知休寜又嘉許之且給帖坐名任事以急其成
功乃𢎞治丁已夏六月也于是士忠用髙竒瓐鳩金裒
材以經營之而真亨德昭竒珏竒珒廷芳等率衆為之
佐閲明年春正月而工訖儒學生天錫嘗從予游且以
予同出唐都使公後持譜列狀來請記焉值予服闋促
裝赴召命雖諾之未及為也水途遇暇始克取狀而締
閱之以始遷祖唐御史中丞都使公澐主祀其中其列
祀自宋歴元以及國朝凡八十人其諸宗賢生雖異世
出則同宗或發身科第或舉自賢良或典兵柄而盡節
義或居要位而竭忠誠或官郡邑而福澤黎民或主師
席而克成士類或肥遯丘園而孝友昭聞要其出處雖
有不同而其功業德善之有光于前裕于後者又豈有
異乎哉是宜子孫立祠倫其世次第其行名以列祀之
也雖然是祠之建固足以見其崇德敦本之心李君之
與人為善尤足以見其化民成俗之意後之人誠能酌
幽香而起敬覩遐躅而興思處則善其道于已出則推
其道于人而于斯祠之立豈不燁然為之有光哉否則
雖日陳籩豆時事駿奔不過按常典叙昭穆而已其于
所以立祠之意幾何其不孤耶詩曰是究是圖亶其然
乎後之志于繼述者宜有味于斯言其宗賢名之列以
行不以時為先後者叙昭穆也悉列于左方故此得以
畧云
　　　臨淄縣儒學訓導程天爵墓碣銘
天爵既𦵏若干年其子竒瓐始以其族人逸民所為狀
來南山請銘其墓上之碣予抱病倚廬而于一切文事
皆謝去既而服闋赴㑹典副總裁之召其族弟天錫從
予㳺亦屢以為言官舟暇日始克取其狀而序之天爵
諱貴先世居篁墩與予同出陳將軍忠壯公後至唐御
史中丞公澐以保障鄉井拒黃巢領兵駐東宻巖遂居
汊川從孫秔唐末分兵鎮婺源陀川後嗣東宻巖將乃
居臨溪秔十八傳曰宗者號無菴為泰軒之後遷居汊
川泰軒實中丞十七世孫也宗生强强生謙字士益號
益齊永樂中舉賢良仕為福建鹽課大使君之祖也父
友賢字孟清負問學雋爽不羣别號蘭谷娶處士俞新
民女有懿行君生資禀異常經書過目輒能成誦年十
七充郡庠弟子貟業春秋先諱桂字永秀以犯玉牒諱
故易避之閱五載補廪膳天順戊寅丁内艱受業于祁
門汪公回顯既而復入新蔡從汪君瑞游而業益進壬
午起復屢入鄉試不獲薦以貢上京師予始獲識焉講
宗好叙昭穆當字予為叔予深幸吾族之有人如君者
不易得也銓考及廷試俱在優等授福建汀州府儒學
訓導時槐塘族人熈同知郡事雅知君知府餘姚徐君
瓚亦愛敬甚至暇日與教授廬陵段寛以詩酒相欵洽
謂道之實不在語言文字之間而具于性分之内不在
髙虗深逺之際而寓乎日用常行之中以此淑身以此
教人庶乎無媿古人矣清譽雅望巋然為一時師儒之
表丁酉以外艱去任服闋改授山東青州府臨淄縣儒
學訓導訓誨之篤不異于前巡撫都憲常州盛公分守
參政李公俱知其賢而遇以殊禮知縣缺貟兩檄署之
成化乙巳以末疾告休及抵家號居易每病少間則徜
徉泉石間舉天下物無足動其中者是歲孟冬舊疾復
侵謂其兄鈍菴曰吾其不起乎閱旬餘頺然如醉而逝
乃二十日也成化丁未十二月甲申𦵏里之上嶺月形
背亥面已距生正統丁已五月十三日配同里汪以亷
處士女淑慎慈恵克修婦道子男一人即竒瓐也娶里
之趙氏女女三人長適閔川畢葵次適浯田朱岩旻三
適同里范某孫男一人孫女二人君平素莊重有古人
風度讀書必欲措諸踐履故口無戱慢不經之言身無
卑汚茍賤之行其始為士以及居官同儕自以為不及
逺甚惜止于斯而已嗚呼悲哉銘奚可辭銘曰
猗哉若人古之君子言無可擇行無可訾既薄乎仕亦
嗇其年爰為之銘昭彼重泉
　　　書大學重定本後
大學章句朱子所訂且為格致傳補亡有大恵于後學
朱子既沒矩堂董氏槐始謂格致傳未亡乃襍于經傳
中未及正爾玉峯車氏若水慈溪黃氏震魯齋王氏栢
山隂景氏星崇仁王氏巽卿及國朝浦江鄭氏濂天台
方氏希古皆有論說大同小異而于第十章亦有從程
子所訂而少變之者走嘗欲合諸家著為定本而未能
也近多暇日黙記衆說參互考之手自録出如右他日
獲放歸田當再加紬繹并訂其註疏而凡諸經子中有
先儒成說可還其舊者悉加釐正以俟後之君子而不
敢必其能遂否也
　　　唐翰林學士承㫖劉公依仁像贊
　　公諱依仁祖居彭城唐末官翰林學士承㫖出守
　　江南因亂遂家休寧其後世有顯人詳載縣志公
　　裔孫文信間奉其遺像請予贊
儀容端肅器識敦淳翰苑論思陳所藴以致乎主大邦
出守推所得以澤乎民為愛山川之秀麗爰居休邑以
終身大昌厥後良本乎仁此所以雖傳世之既逺而畫
像之如新也
　　　宋秘書丞若思汪公像贊
　　此宋秘書丞若思汪公之像也其世孫存仁以其
　　叔文發輩來京師奉以請予贊
儀貌恢顒丰神秀異為越國之聞孫實將作之難弟問
學該博而𢎞深文章渾浩而精至讜論之陳也允惬乎
上心官次之膺也荐歴乎中秘惜乎用未究其設施之
才業未酬其平素之志所幸生其後而居其鄉敢謂知
其人而論其世也邪
　　　歙巖鎮旌義汪溪雲翁像贊(翁諱士和儒/學生曜之父)
髮鶴鶴顔酡酡言温行質禮㳟意和晚年三逕松菊壯
歲五湖煙波賑貧濟乏義孰能過是宜烏紗銀帶受恩
之重芝蘭玉樹集慶之多也歟
　　　孫母程孺人像贊(坑口用/威之母)
質如圭潔氣若春温婦行之淑母道之敦既儉以勤至
老不諠亦慈且仁爰及外孫年邁而往懿德靡淪陟降
庭只終古若存
　　　歙信行方德貴處士像贊
威儀秋肅氣宇春和身範一鄉之俗胷涵萬頃之波不
驕不吝無倚無頗惟欲濟人而利物何心衣紫以鳴珂
六旬既邁兩髩未皤是宜享子孫之孝養而來善慶之
繁多也歟
　　　與翟尚寳避暑城南郊園晚歸聨句書扇寄汪
　　　　廷器
避暑歸來踏晚凉郊行不覺意相將蟬依綠樹秋聲近
馬脫紅塵野趣長拍手醉憐人似玉洗心清愛水如霜
浮生良㑹真能幾莫惜吟鞭裊夕陽
　　　壽程母唐孺人九十
　　歙庠生仁世居槐塘宋丞相文清公之裔於予為
　　族子中失所怙其祖母唐孺人年九十母朱孺人
　　年五十俱無恙在堂生與二兄一弟奉二母甚謹
　　嘗從予求詩予嘉生之孝且喜二孺人之晚福未
　　艾當見其孫子之顯逹為有日也為賦短歌一章
　　致慶禱之私云
蕭蕭白髮明朝暾融融丹頰如春温膝下雖無彩衣子
目前喜有蘭芽孫子婦來歸本華族半世孀居謝膏沐
時時湯藥尚親嘗夜夜衾禂奉姑宿君家孝德如有傳
君家慈壽天應憐六親次第獻春酒晩節願比松筠堅
我郡槐塘推巨姓一孫况說才華盛青雲有錄待他年
恩典還看表重慶
　
　
　
　
　
　
　篁墩文集拾遺
篁墩文集後序
此我篁墩先生集也先生居館閣三十餘年製作之富
流布天下天下之人莫不愛而誦之少師長沙公謂其
宏博偉麗成一家言質諸今日殆絶無而僅有則先生
之文為可知矣先生沒稿留于家者百二十巻族子曾
嘗選其文之粹者以白邑尹大庾張君九逵刻而行矣
觀者猶以未得其全為恨于是曾復上書郡守博羅何
公歆公曰此予責也遂取先生全集而刻之汛嘗灑掃
先生之門謹序其後嗚呼先生一代人豪也文翰雖其
餘事而抱負之宏造詣之邃蓋將于是乎徵如萬言應
試一策敷匡時之大畧宋紀受終一考訂千古之大疑
續修宋元鑑謹嚴得春秋之大㫖附註心經考合朱陸
之道則又深探理學之大原至疏宋儒龜山楊氏從祀
孔子而斯道之大統以究詔視學議奠而不獻而敬先
師之大禮以明請以德祖比周后稷太祖太宗比周文
武百世不遷奉祧懿祖歲暮祫祭孝穆太后比周姜嫄
别廟奉享而宗廟之大典以定以國初佐命勲舊冺而
無傳非所以昭先烈乃策兩漢故事以祿食其後而君
臣之大義以隆以四配大賢之考位文廟廡下為未安
請别建祠以祀叔梁紇而以顔無繇曾㸃孔鯉孟孫氏
配而父子之大倫以正凡此皆先生學識之過人足以
濟時而淑世不但華國而已奈何忌之者衆使先生不
獲大用是可慨也雖然遭時䜛沮在昔聖賢有不免者
豈惟先生然哉噫先生不可作矣而其文之行于世燁
然與奎璧争光巍然與嵩華争髙此又可見君子之所
恃以不朽者固在此而不在彼而復何憾哉復何憾哉
正德二年丁卯冬十有一月長至日門人承德郎南京
工部主事祁門鏡山李汛謹序
　
　
　
　篁墩文集後序
書篁墩文集後
歆蚤嘗學于家惟科目技蓺是攻及入大學私竊有志
于聖賢之道父師亦視為可教乃授之以六經于是既
竭才焉數年未有得蓋戴天而不知天之髙履地而不
知地之厚徒日仰嘆而已父師因進之曰六經斯道具
在四子寔發明之其微辭奥㫖探之益深窮之益䆳固
非學者一蹴能到也夫行逺自邇登髙自卑學之序也
汝盍思焉若徒馳騖于髙逺而忽卑近則志荒學廢矣
何有于道哉况今之所謂學者類不過精通乎文辭耳
通乎文未便至道焉于學也亦庶幾矣歆曰文所以載
道然古今作者多矣奚其師則又曰唐之韓栁宋之歐
蘇其文甚練而于道亦該博當時學者皆宗之第究心
焉于是又淹歲月習見四公之文雖有純駁之不同要
皆一代之文豪可以行于世者而于道之該與不該歆
不知也既而得吾鄉瓊臺丘公所進大學衍義補其考
據精詳論議宏博且為文温潤典雅不怪不華比之韓
栁歐蘇雖各自成一家之言似多弗畔于道可以謂之
文者以今視昔以後視今古今人豈相逺哉且念自入
國朝百餘年來文運熈洽作者寜復無如韓栁歐蘇者
乎迨𢎞治壬子計偕上春官幸為今少師西涯李公所
收錄時丘公在舘閣據禮當見因請求當時之文人丘
公歴數自宋景濓諸公而下至于其同時又極多推讓
而篁墩程先生亦在所愛重焉且曰篁墩晚年進學其
為文才富氣銳可嘉也于時竊識之未幾謬拜南臺自
是匆匆職業不閒他務已乃聞篁墩賫志以殞矣惜哉
𢎞治已未承乏清理西江戎籍至壬戌竣事還臺即領
守徽之命篁墩徽之休寜人也思之不可得復見矣因
訪求其遺文于其孤錦衣千兵君壎與其從子門人廪
貟曾遂以全集求刻因得檢閲竊見其以才驅氣以氣
駕文豪放奔逸俱有餘地匪直如丘公所云富銳而已
也雖于道亦未知其如何要亦韓栁歐蘇之儔與丘公
大學衍義補俱世不可無者也歆也慕之久既恨其得
之晩敢不公其傳于天下以彰國朝文人之盛耶慨然
許刻而未就板其門人有撮其一二刻之名曰篁墩文
粹時論皆不厭以為篁墩之文不可揀選也正德丙寅
歆以考績上京師謁見少師公首以此為問歆具白其
意因與錦衣君以全集請序公曰篁墩之文誠不可以
不全刻刻之非吾序之不可也歆奉候月餘公之序未
脫稿然公事既畢理不可以久留而休寜尹張君九逵
隨亦考績至乃令候之而張即擢入諫垣未及領至今
尹王君鍇來代之公始發與錦衣君領到乃正德丁卯
三月也即命鍇督任其責鍇名進士老成有識素知雅
重是文者乃銳意為之篁墩之門人鄉進士王君寵汪
君𤣥錫與曾尤校對宻審刻完錦衣君固請吾序其後
噫篁墩先生之文吾師少師公序之詳其履歴顯晦終
始大抵皆備如栁栁州之文得韓昌黎序之其文益足
以顯行于世無疑矣歆何人敢當其後哉然義有不容
辭者謹系數語于末簡庶見景慕之有由與夫全刻之
嵗月云若必求其歸于道惟六經四子在尚復何言正
徳丁夘秋八月之吉賜進士第中憲大夫直𨽻徽州府
知府前監察御史廣東博羅何歆書
　
　
　
　
　
　
　
　
　
　
　
　
　篁墩文集後序
