#+TITLE: 滄溟集-明-李攀龍
#+DATE: 2018-05-12 10:20:12
#+SOURCE: github.com/kanripo/KR4e0198 master a4f5d7df                
欽定四庫全書　　　　　集部六
　滄溟集目録　　　　　　别集類五(明/)
　　巻一
　　　古樂府
　　巻二
　　　古樂府(附三言四言/)
　　巻三
　　　五言古詩
　　巻四
　　　五言古詩
　　巻五
　　　七言古詩
　　巻六
　　　五言律詩
　　巻七
　　　五言律詩　七言律詩
　　巻八
　　　七言律詩
　　巻九
　　　七言律詩
　　巻十
　　　七言律詩
　　巻十一
　　　七言律詩　五言排律
　　巻十二
　　　七言排律　七言絶句
　　巻十三
　　　七言絶句
　　巻十四
　　　七言絶句
　　巻十五
　　　賦　頌　序
　　巻十六
　　　序
　　巻十七
　　　序
　　巻十八
　　　序
　　巻十九
　　　記
　　巻二十
　　　傳
　　巻二十一
　　　墓誌
　　巻二十二
　　　墓誌
　　巻二十三
　　　墓誌　墓表　神道碑　行狀　祭文
　　巻二十四
　　　祭文
　　巻二十五
　　　雜文
　　巻二十六
　　　書
　　巻二十七
　　　書
　　巻二十八
　　　書
　　巻二十九
　　　書
　　巻三十
　　　書　附録
　　　　(臣/)等謹案滄溟集三十巻附録一巻明李攀
　　　　龍撰攀龍字于鱗厯城人嘉靖甲辰進士官
　　　　至河南按察使是集凡詩十四巻文十六巻
　　　　附録志傳表誄之文一巻明代文章初以舂
　　　　容典雅為宗久之漸流為庸熟正徳間李夢
　　　　陽崛起北地倡為復古之學戒天下無讀唐
　　　　以後書風氣為之一變攀龍引其緒而暢闡
　　　　之殷士儋誌其墓稱文自西漢以下詩自天
　　　　寳以下若為其毫素汚者輒不忍為故所作
　　　　一字一句摹擬古人與太倉王士貞逓相倡
　　　　和傾動一世舉以為班馬李杜復生于明至
　　　　萬厯間公安袁宏道兄弟始以贋古詆之天
　　　　啓中臨川艾南英排之尤力今觀其集古樂
　　　　府割剥字句誠不免剽竊之譏諸體亦亮節
　　　　較多微情差少襍文多詰屈其詞塗飾其字
　　　　誠不免如諸家所譏然攀龍資地本髙記誦
　　　　亦博其才力富健凌轢一時亦有不可磨滅
　　　　者汰其膚廓擷其英華固亦豪傑之士譽者
　　　　過情毁者亦或太甚也乾隆四十一年十月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　滄溟集巻一　　　　　　明　李攀龍　撰
　　古樂府
　　　胡寛營新豐士女老幼相擕路首各知其室放
　　　犬羊雞鶩于通塗亦競識其家此善用其擬者
　　　也至伯樂論天下之馬則若滅若没若亡若失
　　　觀天機也得其精而忘其麤在其内而忘其外
　　　色物牝牡一弗敢知斯又當其無有擬之用矣
　　　古之為樂府者無慮數百家各與之争片語之
　　　間使雖復起各厭其意是故必有以當其無有
　　　擬之用有以當其無有擬之用則雖竒而有所
　　　不用也易曰擬議以成其變化日新之謂盛徳
　　　不可與言詩乎哉
　　　黄澤辭
皇之麋其馬八驪皇人委蛇
皇之水其馬騄耳皇人受祉
皇之曲洛其馬沃若皇人薄薄
皇人孽孽其馬噴雪我心如結
　　　白雲謡
白雲在天山陵逶迤率彼東土諸夏間之將子能來
　　　瑶池謡
白雲在山亦洽而野予歸三年將顧見女
　　　南山歌
南山白石白離離爾牛之角何其悲車下短衣歌者誰
國有叔牙當見知佐命伯王獨後來
　　　越人歌
山有隈兮江有汜歌擁枻兮見王子揄修袂兮披長雲
舉繡被兮風紛紛䝉詬恥兮心靡它君不知兮可奈何
　　　采葛婦歌
卧下之薪何綢繆欲寐不寐思冦讐我今采葛以遨逰
　　　易水歌
繚天兮白虹蕭蕭兮北風壯士怒兮易水飛羽聲激兮
雲不歸
　　　垓下歌
從羙人擁駿馬涕從横兮垓之下
　　　大風歌
大風沸兮雲薄天驅萬乗兮紛來旋紛來旋兮沛之宫
士桓桓兮福攸同
　　　秋風辭
秋風蕭蕭兮白雲晶晶草木黄落兮鴻雁于征蘭可佩
兮菊可餐遺佳人兮汾之干挾飛龍弓下中流横大波
兮放逺逰靈偃蹇兮翳日來憺容與兮紛裴徊顧帝京
兮何壯哉
　　　天馬歌
天馬下閶闔開汗以血騑離哉河之精龍之子視浮雲
無萬里絶流景躡遺風今安駕幸囘中天馬徠從西極
經千里歸有徳天馬徠竦予身挾飛電化若神天馬徠
循東道承靈威服帝皂天馬徠嵗執徐陿四海將安如
天馬徠出嶠山逝昆侖排玉闗天馬徠龍為友北擊胡
驅羣醜
　　　李夫人歌
去邪來邪就而視之紛何被被其徘徊
寤邪夢邪就而視之包紅顔其弗明
步儺儺者誰邪就而視之風何蕭蕭其蔽帷
　　　隴上歌
隴上壯士乗䯀驄帶桑鞬服挾秦弓七尺大刀搏白虹
丈八蛇矛盤怒風戰始三交失大刀且盪且走亡其曺
棄我䯀􁶎巖中逃為我謂烏為客豪隴上之水流潺潺
壯士一去不復還
　　　蹛林歌
單于庭隂山下漢家和親刑白馬刑白馬祭龍城今年
蹛林大㑹兵
　　　鐃歌(十八首/)
　　　　朱鷺
朱鷺獵其纓茄下行魚在梁縱復横鵜何飛濡其羽上
書諫其主
　　　　思悲翁
思悲翁鳯凰安宿阿閣中奪我羙人思悲翁鳯凰飛上
天梟子拉沓随轉蓬狗逐狡兎走取爾梟子食梟母
　　　　艾如張
艾而張羅羅若雲中有黄雀呼其羣毛羽摧頽離哉紛
山出黄雀山嵯峨鴻鵠絶四海君亦難為羅我欲從之
讒言多鴻鵠徘徊奈雀何
　　　　上之囘
上之囘蕭闗開以待邉單于臺勒兵十八萬羽林材振
大旅鬗長馳讋匈奴臣月支朝諸侯王甘泉宫郡國受
計福來同
　　　　翁離
擁離趾中可築宫蘭用葺之艾爾蓬擁離趾中
　　　　戰城南
戰城南走城北轉闘不利號路側謂我梟騎且行出攻
寧為野烏食不逐駑馬徘徊蒲葦中水深黝黝蒲葦驁
驁烏亦自不去客亦自不豪梁以集烏子五烏母六禾
黍不食攫腐肉願為忠臣何可覆傷子良臣良臣誠可
傷逺道之人枯骨何葬
　　　　巫山髙
巫山髙自言髙江水深自言深勿復相思君有他心山
以蔚蔚水以湯湯何用度之石用梁徘徊逺望泣下霑
裳願託黄鵠東歸故鄉
　　　　上陵
上陵亦誠羙下津以尚羊問客從何來自言水中央芰
荷為君衣芙蓉為君裳木蘭為君佩江蘺間杜蘅銅池
之芝以九莖光華燭天披金英鳯凰之集乍開乍合蜚
覧上林曾不知日月明赤翅之鴻翁雜相随白雁何蔚
蔚雲為車風為馬㳺閶闔守謁者五色露何泥泥乃在
仙人金掌中凝如膏羙如飴願奉我主飲延年萬嵗期
　　　　將進酒
將進酒稱我觴紛佳哉以浩倡心所作未嘗聞徘徊三
歎一為君君之臣明四時和國有良工悉索歌觀者不
苦奈子何
　　　　君馬黄
君馬黄臣馬驪二馬異體同權竒徘徊四海羙人子二
馬相得以千里故東非我東西非我西南非我南北非
我北駕如六飛龍之翼路訾邪謂何覧遨逰安終極二
馬視駑馬局促食轅下將以問馭者
　　　　芳樹
芳樹如此之蔚蔚上有黄鵠以翺翔下飲蘭池鳴鏘鏘
二而為侣三而為行芳樹拉雜黄鵠傷秋風蕭蕭思其
鄉妬人之子妬殺我君有它心無不可黄鵠髙飛亦有
羅目欲顧之奈樂何
　　　　有所思
有所思乃在燕山隅何用問遺君大秦明月珠結以連
理帶薦以合歡襦又何問遺君青絲係玉環可直千萬
餘翠羽紹繚之黄金錯其間聞君有它心拉雜其珠摧
其環摧其環臨髙臺反袂以障之當風揚其灰從今以
往勿復相思若復相思有如此珠有如此環非我可為
雞鳴狗吠我視兄嫂不言謂何東方須臾髙奈何
　　　　雉子
雉子斑如此之趨蹌蹌雄来蜚從雌拉沓曳水集于梁
目以顧之蔚蔚㝠㝠艾而張羅雉子知得奈我何王孫
有羅以雉子黄鵠之羅當千里駕以南駕以北朝行出
遨逰暮從羙人食
　　　　聖人出
聖人出應熛怒赫炎精文教洽武功成寒暑徳河海清
駕六龍何騑離聖人哉聖人御天以調之日月星辰和
四時郡國吏功上所治君之臣明逺如期
　　　　上邪
上邪我欲與君同心樂以不可禁相思紹繚讒言㒺極
大駕六龍處天側日月出入滄海中妬人之子難為工
　　　　臨髙䑓
臨髙臺望江水江水之流以千里黄鵠知得髙蜚止願
遺香草羙人子闗弓問鵠從何來我主萬年亦誠哉禾
黍不獲鵠何食遨逰四海安終極
　　　　逺如期
逺如期宜四海皇帝日月所置有甘露三載單于自歸
大佳以萬人稽首陛下北藩臣左右賢王奉國珍謁者
令引之鄉殿陳槖佗拉沓就羽蒙戎酪酒乃是閼氏之
所飲駃騠生自余吾中將進酒顧其豪撓以留犁徑路
刀何用賜之黄金犀毗赤綈錦袍扶伏沮澤曾不知天
子神靈從今以往但居光禄塞下不願歸庭
　　　　石流
石流津以梁無敢曳水君安所薄秋風湯湯東飛者鵠
北逰者河中有冥冥之白沙逺道之人謂之何蘭以有
香君不知願言懐之遺所思
　　　五鳯曲
梧桐生髙岡鳳凰鳴中央三百六十鳥翁雜朝四方其
東鳴青鶡其西鳴鷫鸘鸑鷟鳴其隂鶉雀鳴其旁
　　　精列
欲何為雖有一介志慷慨非其時慷慨非其時言從吾
所好混迹于鴟夷入宫無羙女名士常見持名士常見
持卞和乃衞足白璧以終疑白璧以終疑還君十五城
抱之寧自竒抱之寧自竒周孔聖殂落世人莫我知雖
有一介志慷慨非其時
　　　東光
胡兒平倭奴何不平倭奴利水戰海塹船為城諸軍彀
騎士馳射難縱横
　　　對酒
對酒歌陽春含意未能申請客聴其真男兒居世無依
因誠獨難自絶于要津視扶風稱三輔吏共理之臣奉
職亦何狀盤桓磬折闗石和鈞為積書以報諸天官自
公卿大夫士咸頷其人以君子經綸是時賤玉而貴珉
獨䠞迫濩落非其倫素無跅􁀪之才四載不遷敢辭於
積薪此道當何以具陳彷徨所欲歸潔其身
　　　烏生
黄口四五雀羅坐秦氏桂樹間啄啄樹上蠧母子相哺
自言安唶我三河不知為誰家有輕薄少年臂坐一鷂
子鷂子小小如人拳出入雀東西一縱即中兩黄口毛
羽摧頽魂魄飛上滄浪天鷂子下来還少年阿母生黄
口時乃在髙堂欂櫨間唶我人民安知雀乳處窈窕紫
深宫中安從通白兎乃在平原大澤中羅者尚復得脯
腊之唶我猛虎斑斑南山間射工尚復得枕藉之明珠
乃在合浦深淵中後宫尚得剖以綴其襦唶我人民生
各有夀命何須尚復計㑹賢愚
　　　平陵東(二首/)
太山陽璆琳琅有羙一人坐明堂坐明堂以王者徳大
從羣臣朝萬國朝萬國如㑹同頋見白雲生封中生封
中禪梁父今上皇帝聖神主
　　　其二
隂山旁馬牛羊不知何人城朔方城朔方絶大荒虜兩
閼氏一賢王一賢王戰失利虎頭將軍顧驃騎顧驃騎
曰歸止單于敢望漢天子
　　　陌上桑
日出東南隅照我西北樓樓上有好女自名秦羅敷羅
敷貴家子足不踰門樞性頗喜蠶作采桑南陌頭上枝
結籠係下枝挂籠鈎堕髻何繚繞顔色以敷愉緗綺為
下裙紫綺為上襦行者見羅敷下擔故綢繆少年見羅
敷袒裼出臂韝樵者忘其薪芻者忘其芻来歸但怨怒
且復坐斯須(一/觧)使君自南来駐我五馬車遣吏前致問
為是誰家姝羅敷小家女秦氏有髙樓西隣焦仲卿蘭
芝對道隅羅敷年㡬何十五為人婦嫁復一年餘力桑
以作苦孰與使君俱使君復為誰蠶桑所自娱小吏無
所畏使君一何迂羅敷他人婦使君他人夫(二/解)東方千
餘騎夫壻在上頭左右三河長負弩為先驅何用識夫
壻飛盖隨髙車象牙為車軫桂樹為輪輿白馬為上襄
兩驂皆驪駒青絲為馬靷黄金為轡頭腰中千金劍自
名為鹿盧起家府小吏拜為朝大夫稍遷郡太守出入
專城居月朔朝京師觀者盈路衢為人既白晳鬑鬑有
髭鬚四十尚不足三十尚有餘坐中數千人皆言夫壻
殊
　　　王明君吟
我夲良家子承恩入漢宫光彩射綺羅語笑生春風君
王希召幸在逺誰為通漢宫三十六處處種梧桐羙女
八千名各各分當熊黄金買顔色丹青多益工寧知佳
麗人不出所圗中黄金猶糞土丹青復何功顔色非可
恃粉黛故難同因念長門賦夙昔亦相䝉君王寵自娱
賤妾以和戎豈惜賤妾去但惜長門空涕泣顧長門從
此逐秋蓬
　　　安期生
安期生参駕白鹿雲中行参駕白鹿雲中行下遊来安
期生白鹿皎皎金為羈玉為纓顧見蓬萊三山十二城
安期生自署其名過謁四海五嶽後從麒麟赤鳯迎禹
湯文武不足令令我今上應太平擁䕶左右賢公卿稽
首聖人大道成仙女羅坐吹笛笙天神八面侍衛明流
烏銜符翔殿廷悲吟我主享萬年皇帝求一得命延
　　　長歌行(三首/)
嗟我谷中蘭猗猗復英英秋氣日夜至鶗鴂乃先鳴百
草不重芳霜露浩縱横栖栖就一役慷慨非其情少壯
復何為老大無成名
　　　其二
仙人攬紫芝芳燦如芙蓉兩耳委其肩短髪以蒙茸侍
從㡬玉女導我入雲中奉我一丸藥期我于空同服之
生羽翼婥約變形容頋見雲中鹿婉蜿成白龍
　　　其三
纍纍城上星河漢流清光耿耿不能寐寤言起彷徨彷
徨立中庭遼遼夜未央白雲塗我衣北風吹我裳還坐
頋四壁蘭燈一何明緘書寄逺道涕泣下縱横倦鳥無
故林逰子無故鄉驅車出門去徒侣相扶將
　　　短歌行
駟馬可縻去日難追清酒載觴短歌苦悲遨當以逰何
能坐愁全身遺名唯有莊周鳳凰于飛覧彼九圍但為
君故駕言旋歸杜門似鄙離俗似驕彷徨所欲此一何
勞斑斑猛乕其尾可履欎欎壯心猝不可抵傾側勢利
還自相戕覆車不戒躊躇雁行秋風駪駪轉蓬如輪漂
揚四野莫知所臻鳥不猒髙魚不猒深爾其肆志載浮
載沉
　　　當鰕䱉行
日月揚光華雲漢垂文章五嶽髙摩天江海百谷王周
孔聖有作大雅豈淪亡曲士徒嗷嗷此道非所詳嗟予
滯末位慷慨志四方左伏吳越波右以笞中行立髪而
乕視厲馬撫干將吾謀適不用駕言歸故鄉
　　　董逃行
吾欲上謁從蓬萊遨遊三山戯九垓閶闔詄蕩開斑璘
宫闕樓䑓流光倒景徘徊但見織女弄杼徃來白榆纍
纍支機十二枚河流逶迤但見丈夫牽牛飲其隈問爾
凡吏所為客謝主人樂哉教敕酌彼金罍織女長跪進
酒牽牛陪桂樹一何摧頽嫦娥端坐頷其頥白兎抱杵
戞樹蝦蟇栽采取甘露一玉杯服此露夀以崔嵬服此
甘露顔色自好陛下長生不老坐享萬年有道君臣歡
如魚藻陛下長與天相保
　　　塘上行
塘上雙鴛鴦芙蓉翳其隂不自行仁義何能知妾心青
蠅一墮耳琴瑟難為音新人入宫時意已無同衾君子
在萬里顔色安可任念妾平生時豈謂有中路新人斷
流黄故人斷紈素新人種蘭苕故人種桂樹新人操陽
春故人操白露新人日以驩故人日以悲浮雲顧我庭
北風動我帷恩愛儻中還皓首以為期
　　　秋胡行(四首/)
太行易驅仕路難為工太行易驅仕路難為工䛕佞䘮
志罄折不𠂻自負者忌自異者攻智力相御莫知所終
歌以言之仕路難為工
　　　其二
河清可須鍾期未易逢河清可須鍾期未易逢國士見
知非以先容雖有骨肉中懐莫從伯牙絶絃甘此不恭
歌以言之鍾期未易逢
　　　其三
闇妬相成周客一何疎闇妬相成周客一何疎維彼燕
石明月是居爰發深藏庶用見譽即曰瓦甓孰捄其初
歌以言之周客一何疎
　　　其四
好惡何常顯者易為名好惡何常顯者易為名一犬吠
形百犬吠聲如草偃風夜蟲附明西子雖姣不屬于盲
歌以言之顯者易為名
　　　相逢行
相逢狹斜間狹斜不容車不知何年少夾轂問君家君
家誠易知甲第城南隅黄金為君堂白玉為門樞坐客
髙堂上擊鐘吹笙竽將軍起行酒何論馮子都兄弟兩
三人出入長相須大子侍中郎中子中大夫小子復何
官稍遷執金吾五日一來歸觀者羅長衢二弟為雁行
長兄上頭居東方千餘騎兄弟一何殊入門遊後園銀
牀纒轆轤梧桐十二樹一鳳將九雛梧桐自相值鳳凰
自相呼音聲何啾啾枝葉以扶疎大婦董妖嬈中婦秦
羅敷小婦邯鄲女顔色世所無大人且安坐為樂良未
徂
　　　燕歌行(二首/)
秋風蕭瑟吹我裳蟋蟀寥寥啼我牀出門四顧非故鄉
誰能客逰不斷膓短歌㣲吟激繁霜浮雲千里一彷徨
仰看明月流清光二十八宿羅成行髙䑓非閣遥相望
河漢縱横難為梁胡馬北鳴雁南翔憂來不知從何方
慊慊伏枕聊自當涕從中零安得防豈不懐歸道阻長
　　　其二
㑹日苦少别日多為君盛年行蹉跎憂來援琴聊短歌
羽聲慷慨調不和悲風四起揚塵沙浮雲摧頽互相加
人生奄忽若春華誰家客逰常無家中曲不覺淚滂沱
攬衣出户夜如何衆星歴歴月低河鴻雁嗷嗷鳴相過
欲往從之畏蔚羅
　　　善哉行(二首/)
來日難期少合多離今日相樂不醉何為寥寥北堂哀
竹苦絲短歌裂耳慷慨以悲白日云沒秉燭繼之何晝
何夜迨我盛時烹肥擊鮮斗酒自隨安知王喬八公者
誰促坐行觴交屬所私百年如寄當復何疑慊慊惜費
智者所嗤計㑹有無將以奚遺
　　　其二
巢父潔身天下為汙四岳九官而無匹夫傅說築巖維
時商實爰立作相不俟終日尚避海濵二老是麗既載
後車三聖所師仲未伯齊三逐何鄙生有父母知有鮑
子伯陽猶龍和光同塵芻狗萬物聖而不仁丘明修辭
古之國工縱横六經化裁與同干木偃息大魏以藩式
則閉門廹則踰垣莊周非人蓬累而行逍遥㺯世乃稱
達生
　　　西門行
出西門歩踟蹰相逢不作樂當復何須但作樂勿復問
有無安知家人生産當復溷吾徒君撃筑我和歌請為
燕市飲旁人當奈何人生欲知已結交不在多豈無車
馬客富貴相經過自非名卿鮑叔牙雖有國士誰當知
自非名卿鮑叔牙雖有國士誰當知與君重自愛中道
有别離區區抱苦心可用不相疑
　　　東門行(二首/)
出東門顧且望欲何歸向洛陽座下兩走馬馬上結束
千金裝揮鞭酒家去調笑邯鄲倡作使博徒數軰擲錢
百萬少年塲少年塲朝用廣平公故暮為瑯琊大王男
兒結交願得豪賢君復自愛莫相忘男兒結交願得豪
賢君復自愛莫相忘恩仇分所當翩翩輕薄殊未央
　　　其二
出東門不顧歸來入門愴欲悲舍中無儋石儲還視身
上衣参差慷慨出門去兒女牽裾啼他家自願富貴賤
妾與君但餔糜但餔糜上用穹窿天故下用匍匐小兒
時吏清亷法不可干一旦緩急當告誰行吾望君歸嗟
少年莫輕非
　　　飲馬長城窟行
蕭蕭山上草悠悠山下道長城一何長逺望多悲傷逺
望不如歸㳺子日依依依依復纍纍涕泣當為誰髙䑓
知天風鴻雁知天霜欲媚更無人欲去更彷徨浮雲西
北來我馬顧之鳴願附尺素書迢迢東南行浮雲不可
託素書不可成十年違室家安知即平生
　　　上留田行
人生一何相懸哲士常見未然愚夫不睹目前所較以
千年今爾忽怨蒼天非世淆亂誰貴聖賢
　　　孤兒行
孤兒生孤兒生命不如一抔土父母在時坐長筵雷大
鼓父母已去兄嫂令我報府今年䕶羌明年擊胡虜六
月來歸不得自言苦目汁稠濁頭面生瘡大兄言視飯
大嫂言溉釡上髙堂不見父與母下堂孤兒淚下如縷
使我朝行薪暮不得束芻頃筐敝漏緝之用荼鈎折無
喙鎌鈍無膚舍鎌㧞叢棘棘斷行復甦刺傷我手復裂
我襦自念猶人誰使為奴兄嫂如此為不早去下從地
下當復何須髙秋八九月墮嚴霜百草凋枯牧豎絶糧
驅羊下山逸入他羣不辨所亡願取我羔莫攘我羊羊
復戀子箠之不將棄箠挽角羊僵道傍拽羊囬家兄與
嫂睨三年不乳毛尾空長作何校計亂曰羊鳴一何芊
芊父母地下將書寄與兄嫂爾愛其羊我愛其子
　　　怨詩行
荆山何巖巖白璧何齒齒圭璋滿朝廷爾胡獨在此千
載抵塵沙一抱即知已瓦礫生目中衆人紛所指五都
當一顧三獻不得理一刖藏白虹再刖涸沂水玉石苟
不分安用存吾趾昭王遣使問慷慨不可止一剖屬白
虹再剖折沂水至今為宗器天下稱其羙願以陵陽侯
還之樂正子
　　　白頭
青如雪中栢鑿如水中石自君有兩意事事非疇昔疇
昔共綢繆何嘗不膠漆今日不膠漆眀日即參商東西
大道上車馬遥相望新人此一時故人彼一時難將故
人意持與新人知非不結同心人情中道還白頭百年
期豈作斗酒間雲漢何繩繩星宿何纍纍意氣一以失
黄金不可為決如潰防川絶如蹶張弦有親相推與無
親私自憐
　
　
　滄溟集巻一
欽定四庫全書
　滄溟集巻二　　　　　　眀　李攀龍　撰
　　古樂府
　　　艷歌何嘗行
何嘗快獨平生但當被華縠獵長纓起家為二千石四
十以專城兄弟縱横要路車馬絡繹往來公卿顯者行
但當在髙堂置酒快獨呼我所歡五陵少年任俠知名
主人稱夀以樂上賔攬持綺麗雜坐弹筝觸抵安足諍
嵗月忽如流願言重自愛吾夙昔與君共綢繆朝亦復
苦愁暮亦復苦愁辟彼東逝之川汎汎不繫之舟浮雲
轉薄心悠悠有似客逰難乆留
　　　艷歌行(三首/)
皎皎月中兎羅網安得錯夫婿流宕子翩翩長道路上
堂事舅姑下堂力蠶作日出行采桑春風動紈素不知
何年少踟蹰西北顧請君且莫顧黄金徒自誤黄金道
路傍誰當見國卿
　　　其二
童童河上柳朝榮暮來朽人生天地間何可日無酒偃
蹇誰當聞忼慷誰當有賴得心所歡嚼我以大斗醉後
唱髙言掩耳使一走語卿且勿走不如舌在口舌在難
為捫歎爾欲行恩
　　　其三
南海一何長明珠一何光大珠抵明月小珠燭中堂洛
陽發中使明珠竊自傷沒海采是珠珠淚以從横持作
木蘭櫃送至洛陽宫後宫莫不歎問珠從何方誰能復
市此隋侯與孟嘗用玉紹繚之黄金錯其中綴之用翡
翠薫用蘇合香夲自南海珠今為後宫璫
　　　滿歌行
得意良獨難大帶如河髙弁如山功名侮予心不遑安
遥望故鄉鬱鬱漫漫憂來自中不遜于顔鄙士患得失
達士多所宜智不鬬時我斯蕩蕩天下熈熈俛拾仰取
日競刀錐逝將掉臂棄而違之東蹈滄海寧居九夷嶮
巇可為念為偃息乃在草萊蹲而踰垣嗒焉鑿坏流俗
落落豈無友生門一以杜其可復開蜉蝣之裳視此末
榮寵辱者驚寓言憤世混迹躬耕貧賤肆志惰傲相成
徘徊千古載濁載清飲酒而已誰知其它即有三公相
去幾何百年如寄孰少孰多胡朝謀夕自貽蹉跎屹彼
在位經營四方天道病愚人道趨彊退而為樂遼遼未
央
　　　企喻歌(四首/)
男兒自言彊出門思故鄉隴水流離下淚落鐡裲襠
放馬大澤中馬飽勿復驅寧斷壯士肉不斷駿馬芻
鷂子下狡兎不顧黄雀羣男兒飽百戰少年笑殺人
男兒重意氣結伴不須錢誰能無兄弟千里不相憐
　　　瑯琊王歌(八首/)
陽春二三月單衫繡裲襠繫馬臨大道值女行采桑
炎天五六月挈枕逐隂凉絺服不掩體喚女汲寒漿
初寒八九月銀燭照髙堂端然坐不睡看女織流黄
盛冬十一月調笑酒罏傍玉壺出纎手索女弄絲簧
主人但置酒烹肥擊其鮮男兒好還鄉不願持一錢
孤兒當門泣門外霜皓皓今年許裁襦兄但視其嫂
駿馬似人長金鞭五尺強往來渭橋上瑯琊大道王
新買五尺刀摩挲不離手但來㸔此物軍中誰更有
　　　鉅鹿公主歌
邯鄲女兒年十五能彈琵琶唱樂府
頭上明珠間翠羽客與酒錢笑不數
可憐誤嫁陽翟賈遂使黄金暗如土
　　　紫騮馬歌(四首/)
出入渭城中少年獨妍雅不知是阿誰但識紫騮馬
紫馬從西來道逢一驪駒两人下馬揖便入酒家胡
問客復何為昨日發東平袖中出短書心知自劉生
對客讀短書慷慨不能止㧞劒出門去報讐燕市裏
　　　黄淡思歌(二首/)
膓作轆轤轉淚作素綆垂獨坐不能言傍知思憶誰
胡馬代州出還騎出代州黄金裝馬勒青絲絡馬頭
　　　地驅樂歌
蕭蕭條條風雨漂揺餓殺鷦鷯撐殺䲭鴞
倦鳥不飛非無羽翼貧女不嫁非無顔色
枕郎右臂郎側向左看郎顔色似不在我
宛轉郎懐坐郎左膝郎有它人不自今日
　　　雀勞利歌
稂莠驕驕雀勞利前有鷂子後老鴟
與郎十期九不果郎有它人休誤我
　　　捉搦歌(四首/)
仕宦還須論知已結交還須論君子男兒失意悔人指
老女不嫁難為理
東家女兒大狡獪屋裏燒香出墻外供養世尊作佛㑹
願得百媚無菑害
邯鄲城南夜逆旅樓頭十五誰家女可憐白馬空儃佇
不見其人但聞語
駿馬憑陵粟在口男兒精神錢在手何不結伴日沽酒
出臂蒼鷹使黄狗
　　　折楊栁歌(五首/)
上馬折楊柳楊柳鬱葳蕤馬上吹長笛愁殺虜家兒
不惜折楊栁孟津楊柳西夲是虜家女嫁作漢兒妻
放馬孟津岸飲馬孟津河雖是虜家兒愛聽漢兒歌
莫折楊柳枝婆娑動郎意自有珊瑚鞭出入擐郎臂
上馬出門去馬鞭持與郎郎度孟津水何時還故鄉
　　　幽州馬客吟歌(五首/)
客從幽州來百萬為摴蒱錢自它人有意氣良所無
今日但一擲何言無所持庭前兩走馬千里任君騎
自憐十指鐶玉壺不離手女兒行無賴故勸郎君酒
南山固言髙上有北流泉女兒固言好須得郎自憐
郎齎千金裝結客行三秦那能論家計少年喜作人
　　　慕容家自魯企由谷歌
鳥中有鷂子人中有慕容慕容家此谷少年多相從
　　　髙陽樂人歌(二首/)
欲知馬上兒但復看兒馬結束殊輕薄不在漢兒下
郎來但坐飲百壺分自當見郎行仁義無錢何所妨
　　　團扇郎
白團扇明月入君懐清光滿流盼霜雪散炎天是儂歌
始變合歡自一時秋風歡不見
　　　前溪歌(七首/)
逍遥東武亭下有獨桑路歡但宿儂家前溪不可度
朝思出前溪暮思出前溪溪流亂漫下誰見倚門啼
女蘿著長松蔓與長松長雖非嵗寒姿願得被風霜
黄葛生溪邉溪水東西流枝枝自纒繞葉葉自綢繆
春容故易老紅粉豈常鮮郎歸定何日憔悴復誰憐憐
亦異當年
誰能采黄葛逍遥獨桑頭黄葛斷還生春風不可留爛
漫使儂愁
葵藿自有心蘭蕙自有香黄𤓰一小草春風獨不忘枝
葉頓芬芳
　　　子夜歌(十首/)
渉江種芙蓉青荷㡬時有但使蓮心生何慮不成偶
桑葉老欲盡春蠶已就眠那能不作繭絲子自纒綿
彊言共寢食十日九不俱桐花夜夜落梧子暗中踈
出亦隂憶汝入亦隂憶汝石闕四面生悲來定何許
蕩舟芙蓉池紅顔在池水儂與芙蓉花有何不相似
宿昔結同心絲髪與眉齊轉動如春風不離郎君懐
相憐湏及時紅顔不難老郎自行由豫它人已相保
始欲識儂時白頭誓相憐一日三唐突持底解千年
歡心楊栁花春風為顛倒到頭有感化不離浮萍草
願因斗酒㑹發歡桃花容蹉跎自不飲雙杯持勸儂
　　　四時子夜歌(八首/)
春鳥既集渚春花復著林髙臺不可望春色蕩儂心
綺窓媚初月羅帳褰春風歡復自顧慮﨑嶇當奈儂
三伏天雨火郎但籠忩坐何處汲寒漿金缾井中墮
婉伸華簟上不下葳蕤鑰郎君已自前羅衣那及著
庭含明月光蟋蟀入牀語獨自理寒衣秋風動砧杵
熒熒斜月輝纍纍清露垂中宵不還卧徘徊獨為誰
郎從何處來重袍那如水酒無沙糖味為他沃寒爾
北風振枯林嚴霜殺百草歡不與時競獨向相思老
　　　懊儂歌(四首/)
五絲合歡被還得五絲縫儂為懊惱曲還持懊惱儂
布帆百餘幅阿娜自生風江水滿如月那得不愁儂
夙昔幽閨性冶遊持自惑旦夕三千里不復作顔色
長江得春風使帆如使馬朝發牛渚磯暮宿白門下
　　　神絃歌
　　　　宿阿曲
天門詄蕩蕩地户鬱沈沈真官下雲中窈窕從蘓林
　　　　道君曲
中庭有樹其實詡詡道君出入先以風雨
　　　　聖郎曲
梧桐何翼翼鳯凰何將將左坐青溪姑右坐白石郎姑
自翳瑶草郎自命椒漿
　　　嬌女詩(二首/)
朝遊青溪南暮逰青溪北嬌女年十五芙蓉比顔色終
日奏絃歌小姑獨相識
徘徊白石江蹀躞赤山磯湘綺為下裳紫綺為上衣自
繡雙鴛鴦十十五五飛
　　　白石郎曲(二首/)
郎之徠何紛員車以清風馬以雲前有明姑後道君
石子如彈丸纍纍江之渚有郎獨自居艷於十五女
　　　青溪小姑曲
青溪湯湯白石為梁小姑不嫁誰謂無郎
　　　湖就姑曲
北遊赤山湖遥望中芙蓉裁衣贈大姑
大姑舞白鳩仲姑渌水歌不共小姑愁
　　　姑恩曲(二首/)
明姑遵雲中葳蕤六萌車前駕斑璘獸後從朱鳥麟辟
邪
諸姑亦道同獨有明姑尊桂酒黄金色持以報姑恩
　　　采蓮童曲(二首/)
扣檝聲太苦聴我採蓮歌且將盛年容持比芙蓉花
西湖采蓮舟上有愁思婦不摘芙蓉花何因出素手
　　　明下童曲(二首/)
走馬上越橋遺却黄金鞭遥望射堂頭徘徊驕不前
赭白千里姿斑騅八百餘乗不獨自去日與陸郎俱
　　　同生曲(二首/)
盛時不再逢百嵗一何促願以南山松秉作夜逰燭
蟋蟀空局促人命安可為但當飲羙酒醉即蒿里歌
　　　石城曲(四首/)
可憐冶逰郎大馬髙纒騣冶遊石城下聞名少年中
珂峩同心髻環揷三子釵種種隨時變懊惱郎君懐
陽春二三月花與郎同色明知苦淹留盛年不可得
大艑十八㯭長篙如竹林張帆看風色知是下江陵
　　　烏夜啼(四首/)
石城諸少年歌舞日相新劉生安東平是郎得意人
長檣百幅帆常著千里風婀娜檣上佳飛逐不成雙
大帆曵雲還長檣柱天起非是不相留勢已無千里
烏生秦氏家不從秦氏栖夜夜将九子石城城上啼
　　　烏棲曲(四首/)
芙蓉如繡柳如織浣紗渡頭日將匿髙髻雙珠玳瑁簮
采蓮一曲傾江南
珠履錯落華燈光長袖宛宛屬羽觴含笑一轉心相知
誰能不前復自持
黄金匼匝葳蕤鑰北斗䦨干城上落羙人空牀夜不眠
雙雙玉筯下燈前
江南女兒蹋蹀歌陽春窈窕出綺羅黄金轡頭紫騮馬
長安少年事遊冶
　　　估客樂(二首/)
估客從楊州大艑載何來有無郎寄書但語莫徘徊
估客廣州人出入三江口一艑載三千娘但日沽酒
　　　莫愁樂(四首/)
何來諸少年石城迎莫愁莫愁石城西門前江水流
莫愁善西曲曲曲變新聲含意嬌不發春風感人情
莫愁幽閨性非但傾城色石城諸少年人人自相識
何處尋莫愁石城諸少年可憐六萌車不送莫愁還
　　　襄陽樂(六首/)
朝上大隄頭暮上大堤頭大堤諸女兒逰冶不知愁
女蘿復可縫兎絲復可織唯有菖蒲花郎自不曾識
大堤諸女兒歌舞日相逐郎今定憐誰夙昔誰家宿
郎君但坐飲聴我白雪絃十三工西曲自不工數錢
楊州大估客千金作一裝誰敢攀貴徳牽壊儂衣裳
詫儂斷信使還書亦不作㣲薄自憐儂歡豈自㣲薄
　　　三洲歌(三首/)
何處估客豪楊州估客豪象牙持作檣鍮石持作篙
聞歡揚州去大艑居上頭一載五百萬兩載千萬餘
何來板橋灣持底喚沽酒兩叢蒱鍜鐶問儂取不取
　　　襄陽蹋銅蹄(四首/)
白馬蹋銅蹄着地銅蹄鳴往來大堤上出入襄陽城
大馬珂峩頭一歩三舂鉏借問馬上兒家在襄陽不
白馬金絡頭一歩三駊􁀙便是馬上郎何嘗不婀娜
陽春二三月襄陽好徘徊渌酒漢江色與郎傳一杯
　　　青􁶎白馬
青􁶎躑躅八尺強黄金絡頭絲作韁
可憐白馬如人長着地徘徊自生光
青􁶎白馬冶遊郎勞君下都看三陽
可憐白馬逐青􁶎石橋柏梁五湖東
青􁶎白馬六萌車可憐今夜宿誰家
借問窈窕西曲娘白馬青􁶎去無常
借問窈窕西曲女石城莫愁憑寄語
齊唱可憐淚沾裳可憐三聲忘故鄉
　　　夜度娘
儂來星始集儂去月將夕不是地上霜無人見儂跡
　　　長松標
落落南山松長標一何拙上棲萬里風下覆千年雪
　　　雙行纒
朱絲葳蕤繩是儂雙行纒繞腕結同心傍人那得見
　　　黄督
誰能見歌舞不自愛陽春少年雙淚落知是他鄉人
　　　作蠶絲(二首/)
拾蠶蠶如指出桑桑如掌一日三箔眠交儂那得往
大繭大如卵小繭垂其腴三秋上織作君㸔羅繡襦
　　　碣石篇(四首/)
碣石中怒滄海北倚元氣吐欱若偃若起長風相薄跳
波千里懸流冒顛天漢外紀地軸髙摽轂轉白日與齊
俱入與汩偕出
　　　其二
凉秋九月塞外草衰白日蕭條北風苦悲邉聲四起胡
馬成羣爝火如星列障如雲錢鎛既置修我戈矛裹糧
坐甲唯敵是求
　　　其三
委蛇者河千里一曲方之舟之匪芻伊粟太行詰屈西
北是經車轍馬迹日不遑寧於鑠聖人依其在京差次
吏功郡國以成
　　　其四
羽翼未就鴻鵠徘徊神龍失水螻蟻所裁珠不暗投劒
不倒持能弗用利勿處於疑髙才者妬匪但在人逃名
避世以保其身
　　　白紵舞歌(四首/)
華鐙參差月舒光笛簫笙竽琴瑟張館娃窈窕夜未央
西施起舞屬吳王白紵颯沓零繁霜浮雲綽約凝且翔
將絶復引歌為長廻身急入促管藏揚跗摩趺匝洞房
流風徘徊生繡裳答桴應節蹈鼔行挺釵欲墮復不遑
羅袖繚繞滿中堂與志變化無恒常諸工競寫忽已忘
遷延就次進羽觴
　　　其二
二八齊容羅象筵激楚之結獨秀先白紵蕭索陽春前
廻風飛雪相流連玉腕繚繞縈繁絃朱唇宛轉含蹁躚
將行復却私自憐願君蹋歌及盛年
　　　其三
春日荏苒花落英吳姬起舞媚前楹廻身頓趾迅且輕
纎塵暗曖不及生投袂一轉激楚成徘徊復進為新聲
二八歛手停鳴筝中曲再變豪竹驚如矜若怨意未明
餘姿逸態猶縱横妙技絶世色傾城誰能顧盻感人情
　　　其四
雙袖徐起若有思逸態一放横難持滛衍詰屈紛陸離
流紈曵縠風委迤縈塵逗節利屣施紆形赴曲影不知
纎腰欲結行綴移衆變沓至生繁姿躊躇中止人盡疑
浮騰絶跡稱神竒遊精蕩志君自治大樂萬嵗逺如期
　　　霹靂引
平成天地剖九州羅列五嶽江河流明堂受計朝諸侯
人馬辟易氣縱横悲歌慷慨志不平
　　　天馬引
胡風雨駪駪而空山有人
躑躅兮悲鳴匝余室兮三行
　　　蜨蝶行
蜨蝶翻翻戲遊來東園苜蓿中不知誰家涎涎乳子燕
銜之我入窈窕紫深宫紫深宫欂櫨間髙坐顑頷待哺
兩黄口睨之阿母得食還揺頭鼓翼誰忍視蜨蝶輕薄
亦可憐
　　　悲歌
慷慨乃知故人徘徊乃知故鄉逺道多懐乆客自傷欲
駕車無輗欲渡河無梁中夜顧形影泣下沾衣裳
　　　猛虎行
饑且從漂母食寒且從巢父棲石不為周客笑玉不為
楚王啼菅茅但塞路桃李自成蹊
　　　枯魚過河泣
大魚啗小魚小魚啗鰕䱉鰕䱉啗沮洳啗多沮洳涸請
君肆中居
　　　逺遊篇
萬里未足歩過謁歴遐荒一舉駕黄鵠再舉凌雲翔澄
氛隠北斗河漢集為梁山川自紆曲天地自圜方六鰲
抃蓬萊十日彈扶桑潮水怒相撃崐崘出中央流覧臨
九州衆人何茫茫絪緼造元氣控揣成隂陽黔羸秉大
鈞叢脞不可當道逢王子喬揖我還故鄉
　　　廣齊謳行
不勞歌楚艷請為罷吳趨上客但安坐聴我奏齊謳鷹
揚表東土賜履維青州沃壤既如膏絲枲靭且柔魚鹽
無儉嵗海王自春秋百二敵彊秦八九吞徒州羙哉一
匡力天下咸宗周朝服西濟河鞭箠使諸侯至今臨淄
途誦義慕前修枹鼓立軍門意氣縱横浮舉袂成幃幙
攘臂赴仇讎先君務養士奕世恢鴻猷晏嬰以當路結
交魯孔丘其人聘列國終日無停輈及聞箾韶音若與
唐虞逰三月忘寝食栖栖此淹留季札夲荆蠻華夏多
夷猶泱泱歎大風觀采不能休五伯桓稱首四豪文其
尤擁篲為賔師鐡籠存主憂闊達有遺俗功利非所謀
馳騁一何䧺冠劒常相求蠋辭萬家邑連謝千金酬即
論二布衣豈復商賈流
　　　前緩聲行
海中之山必有天上之河人知其一莫知其它自非意
氣輕黄金結交寧足多當復思東來之兎必有西去之
烏不舍晝夜曾何愛於吾徒長笛不呼短笛呼願君有
酒即飲無酒酤
　　　結客少年塲
翩翩白馬客遊冶長安城自矜有俠骨骯髒多交情羞
倚將軍勢詎借傍人名利劒一在掌四海皆弟兄片言
出肝膽杯酒如平生恩讐等白日然諾千金輕君看少
年塲意氣誰縱横罵坐亦已麤探丸非老成淺之為丈夫
賢豪大所營長兄推魯連仲兄推虞卿小弟處囊中黽
勉荆楚行但令稱國士不必取先鳴
　　　東飛伯勞歌
東飛伯勞西飛鵲黄金倉琅葳蕤鑰誰家女兒倚髙樓
含嬌吐怨彈箜篌明珠翠羽紅粉妝單衫婀娜春風香
女兒年幾十五餘開顔發艶玉不如箜篌宛轉作新聲
可憐一曲傾人城
　　　樂府
羣胡欵朝那請與漢家和紫貂黄羊白槖駝單于閼氏
乗六驘
　　　河中之水歌
河中之水流迢迢洛陽女兒名嬌嬈嬌嬈十三稱絶色
十四懐春未可挑纔梳墮髻即殊衆怕逐時人鬬小腰
學成織錦機猶澁解度新聲瑟嬾調日出采桑城東路
路傍桃李花飄姚左手提籠絲作繫右手攀花折其條
國卿下裝不復顧使君五馬徒相邀董家髙樓一百尺
歸來誰見倚逍遥
　　三言
　　　郡齋同元羙賦得隂字
漳之潯大陸隂天落落日駸駸誰為郡此滯淫君在坐
倍蕭森嗟波及邈陸沈酌我酒聴長吟秋無色風雨深
山欲出薜蘿侵淚相視卧獨臨滄海夢白雲心來何處
别至今重握手一知音孤城夜楓樹林漂短髪問抽簮
　　四言
　　　效阮公(二首/)
太清孔陽元氣絪緼靈曜懸鍳列宿垂文威鳳振羽神
龍作鱗蕙蘭幽鬰松桂輪囷
　　　其二
日照月臨天髙氣清金支秀華羽林翠旌六駕龍秋四
牡鸞鳴濯纓雲漢晞髪增城
　滄溟集巻二
欽定四庫全書
　滄溟集巻三　　　　　　明　李攀龍　撰
　　五言古詩
　　　録别(十二首/)
悠悠念往路離别從此長何以酬明徳擕手歸故鄉良
時不須㬰且復各盈觴仰視日月馳千載互相望浮雲
難獨留游子暮彷徨綢繆踰皓首風波忽一方
　　　其二
千秋一嘉遇此别安可知良時不努力賤軀欲何為晨
風野蕭條浮雲西北馳河梁臨往路逺望令人悲㳺子
自有懐悠悠當告誰
　　　其三
長思何益㑹乆留何益歸行人悵明發褰裳路徘徊嘉
期能再至安辭渇與饑浮雲一相失千里常依依我欲
往從之送子東南飛
　　　其四
秋蘭懐芬芳依依樹前庭春華不再盛枝葉皆已零念
昔二三子俛仰如流星羽翼一以乖邈若隔平生徘徊
顧四海誰能喻中情結交各有時千載一濯纓離别不
在逺日月從此征長當為路人獨無弟與兄尊酒可自
慰願言崇令名
　　　其五
乖疑起恩愛離别生歡娱念子非一身中懐難乆俱握
手一相失奄忽秦與胡新知自言樂山海日以殊行路
方未央出門思故廬浮雲沒景光北風悲有餘褰裳復
四顧徘徊當路衢結髪在戰塲皓首為征夫
　　　其六
四海一黄鵠千里命其儔悲風厲胡馬躑躅鳴相求何
况同袍友從此逺行游離别無慷慨去去且復留白日
沒邉城回首望中州浮雲西北飛河漢東南流視夜常
苦早寒冬正悠悠明月燭羅幃嚴霜切綢繆俛仰已自
喻誰能不懐憂
　　　其七
念當首往路千里邈已臨絲竹發髙堂聴我雙龍吟泠
泠江漢流浮雲寒以隂長風激羽翼嚴霜摧北林慷慨
有餘悲新聲愴人心㳺子失相視征夫淚不任中曲一
俛仰從此無知音故鄉一尊酒願言常酌斟徘徊戀景
光忽為辰與參來者自非昔去者自非今
　　　其八
髙樓耿長夜攬衣歌且謡秋風一何悲㳺子不得驕明
月照空牀羅幃自蕭蕭三星既隅列河漢東南朝黄鵠
正徘徊翩翩顧其曹故鄉邈千里慷慨命同袍浮雲日
西北安知心所勞携手在須㬰經時復漂揺
　　　其九
河漢何皎皎衆星錯其間攬衣立前庭明月照苦顔悲
風中夜起蕭蕭有餘寒涕淚應聲零四顧慘無歡往路
信可懐為樂及盛年游子不自愛故鄉豈難旋
　　　其十
黄鵠難為羣㳺子常苦辛念當從此别中懐日以新清
光皎明月逺望不可親髙樓正蕭條徘徊四無人上有
千里雲其下起飈塵各言還故鄉握手道何因
　　　其十一
窮冬盛隂氣白日西南㣲征人常早寐皎月照我扉故
鄉千餘里中夜起懐歸干星駕言邁嚴霜裂裳衣獨行
無儔匹誰知渇與饑穹廬多悲風蕭蕭邉草衰身在天
一隅何得不徘徊
　　　其十二
顔色無常好春華一以零悲風蔽地來四顧何㝠𡨕寤
言懐往路攬衣從此興殺氣拳毛髪涕泣斷為冰仰視
河漢星離如水中萍景光不戀人遊子豈遑寧夜依牛
羊宿日驅駑馬行努力及明時安能愛其情
　　　録别(又十一首/)
秋風既蕭蕭浮雲亦依依四顧但他鄉㳺子一何㣲駕
言西北邁中道正裵徊客行無好懐萬事不如歸
　　　其二
三星跂相視新月拳素光兩宮髙自出雙闕遥相望雲
霞絢河漢機杼成文章羅幃彯四座華燭揺中堂主人
前進酒彈瑟為清商流猋激長夜殺氣隕嚴霜蕭蕭墮
白髪翩翩曵衣裳男兒不憔悴誰知在他鄉
　　　其三
北風著枯林浮雲苦多隂紅顔日就衰他鄉日就深别
離起中夜對酒不能斟絲竹含妙伎佳人懐好音眄睞
適君意慷慨動君心罷曲一俛仰變為游子吟念當事
行役淚下難自禁
　　　其四
秋風西北來蕭蕭動百草蕩子無室家悠悠在長道紅
顔能㡬時棄捐一何早對客發素書零涕復盈抱上言
故鄉好下言故人老
　　　其五
冉冉年欲度秋蘭采間萎蕩滌千嵗情結束欲何為羙
酒不誤人紅顔多所宜萬事自明日行樂此一時四座
慘無言游子中心知浮雲動悠悠故鄉難可期
　　　其六
悲風墮白日天地何𡨕𡨕招揺彈北户河漢條中庭征
夫苦難夜且復命新聲芳言動君子四座無不清人生
即滿百長此千載名豈如飲羙酒趙女奏鳴筝慷慨盡
逸響慰我饑渇情惟念當離别翩翩渺獨征
　　　其七
明月促曙光衆星西北移㳺子工早行起問夜何其攬
衣出門去長當渇與饑蒺藜穿我履嚴霜薄我肌别離
矜盛年老至不自知努力事戰塲淚下復無時
　　　其八
浮雲滿天地蕩子欲安之努力事行役棄置以為期少
年盛意氣慷慨生别離㷀㷀無根蓬翩翩中林鵻馬上
不得語涕涙各纍纍君但重自愛逺道歸有時
　　　其九
秋風動千里遊子何翩翩早行多所懐慷慨私自憐嚴
霜覆四野明星出髙天涕淚一以下中道忽言旋踟蹰
戀徒侶不知身棄捐客從逺方來遺我繒綵牋故人俱
白頭安得獨盛年
　　　其十
昭昭秋素景明月涵金華清酒照朱顔中堂發髙歌㳺
子在外單結交常苦多别離動白頭人生復㡬何悲風
揺枯林嚴霜擕女蘿新知雖云樂不如早還家
　　　其十一
髙樓出浮雲零露綴綺䟽明月照佳人清光相有餘紛
何下涕淚纎纎結素書願持千里心託此雙鯉魚尊名
不可處白髪難乆居豈如及盛年駕言歸故廬
　　　録别(又三首/)
眇眇逺行客綿綿思故鄉悲風繞車鳴浮雲立馬傍邉
城苦多隂秋氣激繁霜白日匿何時四野一茫茫落木
委空庭游響拂閒房霏霏羅帷影明月在我牀起視河
漢流寥寥夜未央出亦以徘徊入亦以彷徨
　　　其二
大江多悲風秋日澄清隂浮雲無本根天路難重尋故
人一失所結交良苦心游子易慷慨撫劒吐哀吟白髪
行蕭蕭繁霜悴我衿登城望四野明月照北林悠悠委
他鄉中懐安可任
　　　其三
去日苦太易游子無常家别離在俯仰素雪以朱華驅
車就頽景明發泛黄河浮雲媵余征流飇激其波顧眄
當中原慷慨為悲歌千里一蕭條故鄉復如何
　　　古意(七首/)
秋風西北起吹我㳺子裳浮雲從何來安知非故鄉蕭
蕭胡馬鳴翩翩下枯桑暮色入中原飛蓬轉戰塲往路
不可懐行役自悲傷
　　　其二
新人一何好年頗十五餘夲自貴家子秦氏有名姝故
人行采桑值我城南隅顔色各精妙手爪亦相如故人
工紈素新人工笙竽笙竽未詎央紈素色已渝人生無
新故夫壻自言殊
　　　其三
嶰隂有孤竹常含千嵗霜截為雄鳴管其音中清商豈
不在人耳世已無鳳皇新聲自一時艷曲亂髙倡安得
日相御並坐君子堂
　　　其四
十五漳河女出身邯鄲庭絲竹妙一世纎手何泠泠清
商有餘悲慷慨為新聲中曲若無人含意已獨明知音
難再遇紅妝日夜零奮響發浮雲摧耳不能聴
　　　其五
英英天上雲不照濁水泥新婚日以親賤妾日以擕繁
聲出皓齒妙舞生春姿縞綦難為容棄如秋草萎念當
羽翼乖依依即路岐良人無古歡妾自中心知
　　　其六
中天起雙闕浮雲出兩宫馳道挺其間甲第羅西東胡
姬正當壚邀客過新豐朱脣含緑酒纎爪扣青銅墮髻
似無意紹繞一何工眄睞正愁人流紈動春風雙雙羽
林郎翩翩五色􁶎挾瑟上髙樓調絲方未終
　　　其七
胡鷹一何勁北風一何髙朔方士馬地斗酒命同袍窮
冬蹙四野大獵出臨洮盪石響深谷烈火走平臯邉聲
中夜起殺氣常蕭蕭積隂生戰塲白日慘不消草枯牛
羊瘦雪盛狐䑕驕引領望交河層冰正迢迢
　　　詠古(十六首/)
帝作大唐歌八伯奏卿雲鐘石興麓野人聲一以論日
月發光華爛然星具陳沈璧十二渚岱宗乃于禋是時
闢四門穆穆咸所賓
　　　其二
綏綏塗山狐九尾不自多我往求平定念子無室家明
發興嶽庭乃身參洪波宗䟽事則裒祝融揚英華玉牒
沐日月素書出江河
　　　其三
江水一何沛薄大趣歸處朝周過故墟宫室生禾黍傷
彼西山士採薇自相茹千載睹逸詩斯人乃髙舉
　　　其四
白雲出山陵乃在天一方東土既已洽徂西聊倘佯虎
豹自為羣烏鵲列成行惟帝立嘉命諸夏發其祥願言
顧見女中心以翺翔刋石樹弇兹千載遥相望
　　　其五
杲杲熾日羽施施掩飆斿我車既已寫四馬亦孔柔射
夫率原隰君子循方舟楊柳囊其鮮鹿豕填相求多士
自允異燕樂成王猷駕言徂東郊出洛朝諸侯
　　　其六
白石粲南山赬鯉麗滄浪單衣裁及骭緼縷逺從商夜
中起飯牛任車自所將爝火辟列星上客爛生光疾歌
一不聞何謂伯與王
　　　其七
菀彼中林烏拚飛不集枯齒牙一為猾公子良見圗矯
矯上天龍霧雨既已敷子推獨耆乾草莽空號呼懸書
下宫門綿山聊與娱
　　　其八
莊王搆曾䑓乃與雲夢隣東延洞庭石涔陽激清津趙
魏方幸禍况此狼虎秦諫者七十二枕藉以前陳時非
一耕夫三楚訖無人因知沮溺流用即社稷臣
　　　其九
駕言九臯澤攬彼漸水臺罘罳蔽荆岑絶流曲池隈婉
彼三楚士諫獵紆其才大雨忽盈河疾風西北來洪潦
起滔天隕雹激以雷商梁正綏立僕夫行告哀孤虚無
妄設熒惑諒為災帝徳睠荒滛欲去此徘徊
　　　其十
文駟陳大庭膰肉宿所脩羣婢一以盛君子乃見咻孰
謂彼婦口於中可優游蟪蛄遂盈耳鳳兮當何求斧柯
不在手龜山鬱綢繆翺翔七十國交轍奸諸侯狄水衍
其波罔濟非無舟駕言從吾好還轅息我陬
　　　其十一
忽忽嵗已莫太臺役方作太上羙遨遊禾黍未能穫滯
穗滿甫田風雨殫零落相國一沾襟罷酒不為樂
　　　其十二
貪吏常苦富亷吏常苦貧不見孫叔敖其子行負薪五
霸相代興主烈難為臣令名有遺封餘財喜沒人寢丘
雖言惡千載功無湮
　　　其十三
闔閭為無道厥欲如蛇豕薦食視上國乃政從楚起昭
王在草澤羣臣不復紀使者哭秦庭七日未得理入郢
既已甚丘隴行見箠感兹告急言誓彼同袍士賢臣亦
多術存亡尤獨羙
　　　其十四
吴王既棲越出逰包山湖道逢一丈人邀我洞庭隅靈
墟發深藏中有神禹書大文祕天地乃傳百六初金簡
歊浮雲玉宇囘璇樞科斗不可辨鳥跡互盤紆精華一
以洩厭氣直國廬顧見二室顛三石方扶疏
　　　其十五
薛公得馮驩門下知者誰十日居傳舍乃問客所為先
生惟一劒彈鋏何其悲授室締髙國驅車出中逵主人
意已厭同列寧見推田文既失位傾身與持危片言悟
齊主復相名益垂竒士多侮世藏用匪可窺
　　　其十六
中春陽和起嘉觀臨四方刻石頌功徳從臣紀攸長上
以獻泰成下威六暴彊郡縣乃作始經緯不踰行薦號
立大義昭設咸有章濯俗諒已羙刑名非恒常鞭箠出
頑夫二世尋㓕亡
　　　雜興(十首/)
伯牙負髙操引曲輙入神從師蹈東海延頸四無人洪
波盪大壑悲鳥方號群白日坐失色山林忽不分精氣
一以變此調得其真世俗蔽聞見千載逓相因遺世伎
始妙絶絃多苦辛自非鍾子期古道難具陳
　　　其二
離朱不逆景師曠不逆風所用一以失化為瞽與聾轡
䇿出大御繩墨出巧工顧眄即千里結構臨層穹束手
寧自甘狥人道乃窮
　　　其三
良材出大國群構集明堂欂櫨相支持榱桷碩且長飛
棟鬱雲興髙軒間重梁衆人稱壯麗輸子起彷徨柱小
亦已撓朽蠧處中央迨天方晦隂室家羅四廂行者苦
無休居者歌慨慷風雨一漂揺不知僵路傍
　　　其四
良馬躓路岐善言躓嫌疑稱樂自云早日月寢已馳黄
金不可作羙酒多所宜清風響髙唱令徳含妙辭
　　　其五
太元秉經緯天地自生成隂陽逓消息四時相虛盈雷
雨鼓神氣日月宣華英絪緼交二儀周流列五行至和
液甘露盛徳厭欃槍唐虞且法象明良熈穆清垂衣御
三事大治無常名
　　　其六
翩何漢宫女紅妝鬱熒熒本自良家子十五充後庭是
時得上意寵至身逾輕貴幸霸天下妙麗傾人城詔許
領椒房嬪御無不驚脣如齧丹飴齒如鏘玉聲一當萬
乗主常含中道情絶色動千載旦夕誰見明羙惡懸盛
衰棄置視合并所以尹婕妤顧盻失平生
　　　其七
詭時苦難遇直道苦不華挈缾羸衆口繩墨矯群邪所
以上古人工拙無常家陸沈金馬門醉即據地歌世乆
自相玩為徳一何多在羣既纍生孤貴亦失和首陽與
柳下一龍復一蛇同流雖所願跡邇心則遐
　　　其八
鴻鵠一以舉四海何悠悠局促人間世豈若逺行逰明
時不重至中懐難乆留遇合成佞倖羙女多所仇英雄
既失據片語解綢繆所以孔仲尼舍車即于浮
　　　其九
洞庭大張樂千乗朝昆侖在昔有行幸軒穆一何尊樓
船下河東羽衛覧西垠風起白雲飛隴首望中原簫鼓
發哀情長馳晻回轅入齧妃女脣出接詞客言
　　　其十
名馬不受羈足下有千里黄鵠不受羅羽翼就四海貴
賤自一身出處無二軌時利適愚夫勢衰蹶智士祛長
不揠臂屨縮不截趾陸沈人間世悠悠日復爾
　　　雜興(又十一首/)
鴻鵠摩蒼天萬里一翺翔廻飈生羽翼浮雲為低昻畢
逋城上烏黄口自成行俛啄仰相嚇徘徊腐䑕傍
　　　其二
大魚鼓長鬐㨗若舉帆幢夜驅蒼梧風凌晨浮九江怒
擊胥山濤洪波為洶洶夲圗運南溟中更不相容何言
一失水湖海難再逢寧如涸轍鮒斗水得所鍾
　　　其三
江南有佳人桃李蓊朱顔宕子行從軍閒房重其闗明
月一徘徊形影自翩翩秋氣響羅帷蕭蕭難獨眠
　　　其四
鳳棲十圍幹龍翔九回流圎景朝列宿五嶽尊陵丘聖
人膺大命多士自相求稷契功不刋唐虞徳無儔神明
盛驅使衣裳羙優㳺詩書監二代孔氏乃宗周在昔紆
天經羣后有綢繆艱難戴王室千載成咸休
　　　其五
長離自鳳雛天馬乃龍子文采成九苞骨法夲千里箕
潁出髙人巖穴有知已抗迹唐虞庭清風振薄鄙
　　　其六
南山有竒鳥朝陽曜其文下來蘭池飲羅網正紛貟雖
復就長纓徘徊懐不羣枳棘無安歩哀鳴激清雲
　　　其七
翩翩西北風蕭蕭枯桑林登髙使人望秋氣悲我心叢
臺蔓寒草易水清且深當時燕趙士慷慨有遺音
　　　其八
駕出薊北門東望元英宫髙臺造浮雲碣石來悲風客
卿既裂地戰士亦論功稱系遷大吕昭王氣何雄汶篁
一不植千里生飛蓬
　　　其九
逍遥臨蓬池言陟梁王臺還顧望大河洪波𣺌悠哉飛
雪蔽中原北風千里來馳驅名利途無駿不駑駘精衛
自㣲鳥東海生塵埃
　　　其十
古今一旦暮俯仰成興衰不見桑榆雲千里相蔽虧黄
金苦易盡紅顔安可為如何膏粱士拂拭使人悲
　　　其十一
萬事無不有何言能自持巢由乖世度髙行衆人疑俯
仰在當路得䘮未可期湯火煎太和傾側使神危終身
繫羅網失勢還相欺念我平生歡臨觴命妖姬
　　　古詩後十九首(并引/)
　　　　前有十九首故後言之猶稱古者其文則十
　　　　九首也其文則十九首而以屬辭辟之制轡
　　　　筴于垤中恣意于馬使不得旁出而居然有
　　　　一息千里之勢斯王良造父所為難爾
　　　其一
行行萬里餘依依夢故鄉見君累長夜携手立彷徨寤
言心尚爾忽在天一方越鳥東南飛胡馬鳴相望眄睞
人自好棄捐人自老徘徊亦何益努力苦不早思君度
餐飯嵗月漫浩浩慷慨即别離故鄉勿復道
　　　其二
揺揺車馬客依依燕趙女沾沾倚筝立交交夾忩語盤
盤髙結出飈飈巾帶舉浮雲忽自歸蕩子漫無所天寒
錦衾薄空牀難獨處
　　　其三
白石何歴歴松柏何離離人生天地間一日不可知斗
酒無常置良㑹無常期沈吟厚與薄為樂無乃遲宛洛
羙游戲冠帶自相隨宫闕起雲中第宅羅四垂王侯負
貴氣佳客以盛衰君但視車馬攬䇿振其綏
　　　其四
良㑹屬今日彈筝倚新聲唱苦令神傷三變不可盈中
曲忽自置躑躅一再行欲因更促柱難為聴者情人生
局一世悠悠終何成要路多坎坷先秋慘其榮來者率
如此焉知千嵗名
　　　其五
三五樓上女徙倚當雙扉紅妝妙一世誰不攬容輝絃
歌入青雲新聲亮所稀千載為一彈含意有餘哀知音
難再得且復立徘徊終日不成曲零涕沾裳衣三歎令
人老游子何時歸
　　　其六
燭燭芙蓉花擢擢采蘭婦懐袖忽已盈馨香誰為有秋
草一以萎此物難獨乆馳情一水間無因擕素手
　　　其七
揺光加孟冬北風何慘慄寒至踈衆星蟾兎亦早缺四
時既潜移遺迹獨難列不知空牀下蟋蟀安從出宛洛
多故人厚者如膠漆及其據要路負我道非一織女無
成章牽牛䇿不發且復守貧賤振翮各有日
　　　其八
浮雲何冉冉亦在南山阿千里逺徘徊㳺子苦無家昔
我同門友䇿馬驅髙車兩宫屬眄睞冠帯日逶迤致身
及盛時結附一何多極宴累長夜重闈發絃歌白露忽
以零廹此蕙蘭花芳草隨飈塵誰能顧女蘿
　　　其九
獨鵠西北逝逸響一何哀念當生别離欲去復徘徊不
惜寒氣厲但傷羽翼摧我有鴛鴦綺無衣誰為裁
　　　其十
眄眄織女星當機理紈素牽牛能幾許常為投杼誤紈
素欲遺誰終日西北顧負軛復何時軒車嵗云暮攬衣
即河漢躑躅不得度
　　　其十一
髙樓出西北下有故鄉道浮雲蔽天起回飈響秋草四
時更相至人生自着老傷彼逰子顔戚戚難獨好擕手
不須㬰棄捐一何早努力以為樂泣涕復盈抱
　　　其十二
東城屬浮雲阿閣百餘尺嵗暮多悲風㳺子衣裳薄四
野何蕭條所遇但遺跡來者自為今去者自為昔盛年
奄已衰含意将安適燕趙出名倡紅顔照宛洛結束隨
時變絃歌日相索未彈理懐袖若在逺行客弄指一何
妙列柱一何廹馳情視雙燕飛入王侯宅
　　　其十三
磊磊丘與墳鬱鬱郭北地白日松栢隂悲風四靣至誰
能黄泉下永含未伸意悠悠即長夜千載一以棄漫漫
待明發迢迢正遥寐身世非膠漆豈得常相寄此物無
賢愚萬嵗更相致神仙不可知服食苦中置羙酒與佳
人擕手行逰戲
　　　其十四
郭北一極望徘徊安所如新墳歴歴出古墓附里閭薪
者躑躅歌棄女廻其車白楊日夜疎蕭蕭悲有餘三嵗
去故鄉一字無素書
　　　其十五
處世苦無見孤生非所憂髙言唱同心千載一相求窮
賤解膠漆棄置衰交㳺昔我同門友上書哀王侯明月
皎夜光躑躅不得投
　　　其十六
迢迢月既望白露被庭中越女理前音燕服羅清宫交
㳺自逺方文彩復無雙駕言出廣陵將以適曲江聊慄
此何氣攬觀不可窮帷車蔽日下萬馬悲回風水力率
已至神物難為容秉意屬南山浩蕩惟所從上客變其
度陳唱誰與同極命以成章娱樂良未終
　　　其十七
孟冬風已厲攬衣有餘歎獨宿知夜長逺客知天寒河
漢直雙闕皎若素與紈黄鵠從西南孤飛正漫漫一鳴
緩中帶再鳴霑玉顔遊子不可聴令君中道還所以生
别離慷慨亮為難
　　　其十八
客從洛浦至遺我合歡衾中有長相思縁以結同心芙
蓉發文彩鴛鴦厲哀吟逰子正無衣天氣復已隂故人
此屬意徘徊獨至今
　　　其十九
皎皎羅帷月攬之有餘輝寤言守長夜依依未能歸故
鄉無不可道路亦何為客行各有懐誰知我心悲出門
一以望浩蕩霑裳衣
　　　君子行
君子羙百行維日服厥𠂻車奔不易度火滅不改容垢
言一生口盥潄難為工金多徒自穢重名撓直躬幸勿
少須㬰無替功乃崇九淵可浮㳺所患溺愚䝉
　　　逺遊篇
乗蹻萬里外言造太微庭雲霞曜朱闕日月夾丹櫺羣
后儼金止仙女紛玉亭隨風列以雨出窈而入𡨕沆瀣
飛素液芝草不復零虹霓為我帶雜佩揺華星濯纓河
漢流清波正泠泠俯視世間人汎汎如浮萍
　　　太山篇
大東有神嶽專名為岱宗日精攝海氣吳野控其峯明
堂朝列后金䇿紀元功維昔七十家軒轅此登封雲霞
自窈窕石室何青蔥仙人攬玉樹鬚髪生清風靈液飛
潺湲芝草如蒿蓬唯帝擁靈符千載一升中願言與問
道乗龍舉太空
　
　
　
　滄溟集巻三
欽定四庫全書
　滄溟集巻四　　　　　　明　李攀龍　撰
　　五言古詩
　　　建安體(三首/)
轉蓬遇囘風千里一遨遊良時不自愛汎汎亦何求西
來既迂怪周孔以墳丘患無紛葩名年往非所憂烈士
多壯心對酒苦難酬枕石太華顛俯潄江海流
　　　其二
北風正徘徊繁霜以霏霏經過至朔方惆悵我武威白
骨何籍籍鎧甲貫瘡痍猛獸蹲髙岡狐兎失故蹊伐薪
缺斧斨飲冰膠馬蹄逺行多苦寒中路渇與饑是時一
介志悠悠誰當知
　　　其三
河漢懸清光三五正參差西北起浮雲霏霏風入帷白
髪一何早隠約當待誰快獨飲羙酒登臺臨華池趙女
蕩竒舞秦筝繁且悲憂來亦有方安得常相隨
　　　代建安從軍公燕詩并引
　　　　魏三祖及子建諸子間各臨戎義有紀列乆
　　　　當逸失不獨王仲宣五篇又公燕一章應阮
　　　　侵不就次與仲宣從軍詩過意諷婉均之未
　　　　盡所長今各代作二首云
　　　　代文帝
長驅下廣陵觀兵東南疆方舟被大海萬騎紛縱横旌
旗隨波靡組練逺茫茫中流震金鼓士馬何激揚鎧甲
生悲風千里一鏘鏘白羽所漂揺浮雲自低昻撫劒登
髙城我軍正相望零雨有遺篇咏言難可忘
　　　　代明帝
太常摩回飈旗幟何翩翩屯吹彌故壘列舟竟長川登
檣望四野蕭條無人煙髙墉走狐兎荆棘動參天撫劒
下中流甲士羅東西賦詩寫其懐隨波以潺湲從軍在
萬里惆悵私其憐
　　　　代曹子建
丈夫志萬里慷慨事四方我后振威靈六軍乃激揚分
旗建東嶽耀武臨江湘鳴鏑控流飈利劒㨗秋霜長驅
下淮泗人馬自生光戈矛何參差方舟正縱横何言為
國讐一舉披舊疆解徒斾言入歌舞旋許昌離宫大饗
士勞賜以次行君子念在御賦詩垂華芳
　　　　代王仲宣
方舟何翩翩素波亦蕭蕭蒹葭澹餘映長檣激流飈撫
劒登髙防人馬且逍遥空城何所有殺氣蔽旌旄日夕
見煙火四野飛蓬蒿邉聲起大江誰知我心勞從軍殊
復樂菲薄愧鉛刀
　　　　代陳孔璋
浮雲肅四野流飈殷悲音邉地一何苦慷慨難為心飲
馬長城下水寒窟且深白骨撐路出殺氣駕重隂將建
大舉功干戈日相尋騁哉書檄馳縱横正如林身在記
室中慊慊匪自今男兒念鐘鼎誰能常滯淫
　　　　代徐偉長
自我出從軍涉旬東南行文學託後乗顧瞻亦已深中
流萬艘集陶陶層波生凄風旗幟繁秋日戈甲精沈隂
結戰氣唯聞金鼓聲壯士何飛揚各願一先鳴志已馳
九闗豈但懐不庭雖君在只尺搔首未遑寧
　　　　代劉公幹
我后赫斯怒整駕東南征六軍如飛集列植龍陂城皚
皚霜風至肅蕭戈甲鳴長飈轉沙礫仰視白日冥流波
一何勁金鼓悲且清連鳶下青雲毛血灑隰坰發機入
㣲妙觀者無不驚壯士以慷慨各奮先登情釋此薦嘉
客濡翰叙平生篇章信綺麗新詩雅以精小臣在緹幕
起坐懐同聲戎事諒非難但恐沈痼嬰
　　　　代應徳璉
鬱欎西北雲千里驅重隂臨江大耀士方舟載浮沈連
波響風雨長緤紛悲吟分曹命超距逸氣不可禁君子
在行伍常懐饑渇心非不愧細㣲良遇日以深故山何
時旋徘徊中自任
　　　　代阮元瑜
髙城苦多隂秋日殊復悲邉聲薄暮起但見浮雲飛霜
氣勁且繁河漢寒無暉三星何躑躅皎月正徘徊流飈
西北至征馬鳴相依自知從君樂誰能常不歸
　　　公燕詩
　　　　文帝
置酒髙臺觀逍遥芙蓉池兄弟夜行游貴客鬱參差明
月照長筵羅纓何霏霏翩彼衆君子展詩奏新辭絃歌
入㣲妙慷慨使心悲流塵蕩清響綺麗有餘姿吐握苦
不悉人生安可為在昔無樂方彼此同一時
　　　　明帝
三五明月滿四七靈宿繁清夜羙行游置酒西苑園華
池濫輕波芙蓉一何鮮飛盖拂流景隨風自潺湲主人
延貴客竟席列豪賢絃歌徹中堂羽爵騰我前㣲音喟
有和甘醪發芳顔樂哉殊復樂君豈不俱然
　　　　子建
流飈起飛棟群星集櫺軒月出芙蓉池清光滿西園侍
者夜行觴綺縞一何繁玉顔可攬持顧眄屬所歡華鐙
正徘徊歩障隨風還絃歌蕩層䑓激響拂潺湲公子多
憂客從横各成篇主人自和氏披褐將誰愆絶纓紛陸
離墮釵復䦨干取樂此一時嘉㑹良獨難
　　　　仲宣
浮雲撤重隂流猋四座來西臨栢陽山南望銅雀臺囘
首出中原曠然千里開公子大置酒絃管間行桮華鐙
吐清光飛盖自徘徊古人一含情于今安在哉亂離常
苦多歡極令我哀
　　　　孔璋
羈客心無娛閒居日悠悠駕言侍髙㑹公子招我逰凱
風飄怫鬱素暉蕩清流中庭煥綺樹芳蕤自沉浮登臺
逺顧望髙下見原疇肅肅山谷悲黯黯隂氣收篇章時
間作羽觴不及投逍遥何以立功名為相求
　　　　偉長
髙䑓鬱峩峩其下臨清池黄鵠比翼遊淫魚戲漣漪㣲
風起水裔朱華紛陸離綺羅既生色笑歌不自治㫖酒
但相屬羽觴隨波移人生寄一世嵗月忽如馳豈忘誦
君恩賤軀未可知
　　　　公幹
月出西掖垣雙闕鬱蒼蒼白石爛素波蘋藻槩金塘方
舟轉清流飛盖紛翺翔輕飈灑前庭明鐙皦中堂渌酒
溢尊罍嘉殽充圎方公子多妙製藻思何縱横髙談自
寵珍濡翰安能詳嬰疾日沈痼簿領非所長願言貽令
徳僶俛不可忘
　　　　徳璉
群士諧佳㑹置酒君子堂清言解饑渇四座生芬芳雲
雨濯髙翼沙石明夜光連篇命音響好合興文章三臺
開藝苑愛客擅詞塲伸眉就存慰千載以為常
　　　　元瑜
知己難再遇攬衣及良辰天衢飛髙翼清流濯纎鱗揺
落易為感孰能愛此身恩義不潜暢舉座皆異人公子
善養士中外常所親侍㑹此髙堂羽觴何紛員翰墨風
雨集興文若浮雲翩翩致足樂願言守明貞
　　　效應璩百一詩
殽函命闗谷涇渭逹黄河終南既靣列沃野開其阿帝
王信佳麗天府鬱嵳峩銅雀鳴雲中員闕夾丹霞三秦
盛西氣小戎乃遺歌揚馬翼炎光流風激頽波使臣典
文字執憲臨羣邪春秋大校士與世陳四科祗役在末
位興言念皇家筐筴有璽書翩翩為國華
　　　感懐(八首/)
寥寥髙秋氣凉風激中庭明星一何的皓月復泠泠清
夜使心悲幽人起屏營羅帷徐動揺丹鐙發寒榮短歌
易慷慨伏枕通雞鳴伴侣稍稍單獨立非其情
　　　其二
四海一流覧為樂遽何央經傳有因依大雅未淪亡知
名自前代騁翰各專塲㣲音可通靈新辭協宫商綺麗
漫星陳江河鬱縱横豈不多苦心世士竟茫茫中原二
三子春秋足翺翔離别致倉卒千載不相當
　　　其三
明珠出大海豫章擢清雲宗臣開國功王佐難其羣公
朝日舉士愚者甘不聞披褐玩明時騁翰流華芬分適
中自諧知己俟其真磬折難為容彈冠各有人誰令君
獨往踟蹰失要津
　　　其四
明堂饗元祚稱嵗朝京師侵晨宴鸞臺日夕宿蘭池翩
翩佳公子三五相追隨十千平樂酒羽爵何參差長歌
激清風顧眄生光輝秉我徑寸翰興文一如飛旁人徒
嗷嗷匹侣當自知離别難預圗樂往自成悲仰觀素雪
流俯見朱華披棄置安足陳亡沒無還期百年譬影響
倐忽誰能持
　　　其五
在我遊帝京馮寵私自竒當年值數子無復新相知中
原一顧眄凌厲有餘姿用身常苦拙此志安得施浮沉
託大道四海一棲遲時俗溺鄙議長往不可追願言反
初服白日且逶迤酒中念故人千載為等期
　　　其六
鴻鵠不嘯侣鷙鳥難為儔雙羙無常玩江漢故分流堅
芳喻蘭石千載一綢繆佳言盈耳哉良時安可留在昔
誇中原數子從我遊
　　　其七
孤行苦難立耿介傷其躬世路有姿態悠悠安所終羙
服光照人言笑一何工抱鼔若籧篨磬折如轉蓬輕薄
不可視妖蠱誰能窮車馬從狹邪棘生九衢中
　　　其八
浮雲翳髙城回飈生戰塲金鼓使人悲旗幟亦飛揚千
載一如此丘隴逓相望奈何轉蓬士翩翩常道傍
　　　酬皇甫虞部
青陽一何麗冉冉西南馳言念庭中樹率已萎華滋昔
我同心友懽宴及良時擕手理清曲各謂無人知天衢
多髙足冠盖自相隨所願不與俱朝親夕生疑含意戀
明世皓首為君期諒兹乆識察紅顔坐盛衰
　　　寄許殿卿
西山匿冬日北風悽以繁念兹嵗方晏徘徊白雲垣俛
首事尺牘儋石聊自存悠悠塵中心夙昔非所論感彼
碩人情獨歌矢弗諼庶此渉時艱遂用安丘園路傍磬
折子髙足䇿華軒咄唶金蘭客來當蹈斯言
　　　賦得何仲黙
仲黙自天秀弱齡負遐矚十六逰京邑藝苑䇿髙足揮
毫坐華觀懐人理清曲歸來放情志日晏從所欲結好
玩遺芳明徳以相朂古道諒寡諧遂令傷局促
　　　五子詩(五首/)
　　　　王元羙
元羙何翩翩夙昔秉靈異京洛多冠盖操觚各自媚所
遇無此物識曲聴其偽大雅乆沈邈時淆作者至俛仰
知音稀含兹未伸意但坐奮逸響側身向天地虛名喜
誤人依依千載事浮雲相攬持白日一髙視四顧命儔
匹中懐誰可致凌厲子長氣文章此未墜
　　　　吳明卿
吴生蕩滌士明徳復何早髙舉凌風翮青雲漫浩浩良
士冠帯㑹斗酒弄辭藻一彈中清商下里難為好知音
率已稀隠几存吾道衆言紛盈庭膠漆各自保掩耳走
淆亂褰裳度潢潦罵坐豈盡狂流俗令人老陸沈金馬
門懐袖諫書草白日有棄捐逰子悲不造
　　　　宗子相
婉婉維揚士早嵗絶人識結撰有至思先民乃遺則時
俗徒嗷嗷此物知者得鬱鬱獨徃心百折江河力披覩
他自媚我意安所測念兹擕手驩榮名與令徳浩蕩隂
陽移吾道相終極語及千載事愀愀動顔色中懐誰可
喻文章亦經國一為麟鳳言三歎加餐食
　　　　徐子與
徐生一何俊夲自青雲姿十年住天目含意多素辭既
聞風雅音三歎文在兹眄睞生榮名徙倚即前綏念為
理清曲髙言倡者誰躑躅流俗間擕手不相疑時髦滿
要路各謂中心私世人豈同願吾道欲委蛇黄金買大
藥朱顔庶可持物理率如此和光難獨窺
　　　　梁公實
梁生起南海負氣何倜儻北交中原士徘徊得吾黨髙
名豈宿著一朝奮鴻響時俗既淆濁振衣念獨徃禮法
難為工局促向天壤王喬可等期服食理非枉引領還
羅浮願言税塵鞅俯視大河流逶迤浮雲上盛衰隨物
化世情自鹵莽吾意當告誰黄金妬偃仰
　　　二子詩(二首/)
　　　　盧次楩
盧柟起河朔夲自千金子蕩滌諸生間銷骨於積毁世
無臨卭令焉得心尚爾深文類繆恭罪罟中狙喜乃繫
黎陽獄十年攻一技既出浮丘賦始知有株累三嘆不
同時帝曰付諸理寥寥相如後誰能識察此
　　　　謝茂秦
謝榛吾黨彦轗軻京華陌黄金自不留朱顔亦已擲韋
布豈盡愚咄嗟名士籍握手金閨人中情多所適冠盖
羅長衢染翰日相索遂令清廟音乃在褐衣客一出遊
燕篇流俗忽復易還顧望鹿門矯矯青雲翮
　　　酬元羙(二首/)
妾夲秦宫女少小揚蛾眉早辱君王寵朱顔驕自持巻
衣皆羅紈明珠縱横垂頭上翠琅玕爵釵珊瑚枝盛年
處深殿容華天下知一朝在里巷遂為生别離此身託
古歡南山猶可移東鄰蕩子婦泥沙委路岐中心指秋
日同穴乃所期
　　　其二
有鳥名黄鵠乃在琪樹柯下來太液飲唼喋荇與荷周
㳺視中土少年多羅家金衣菊為裳不受矰繳加一舉
絶四海離哉天可摩毛羽未摧頽鼎俎奈爾何
　　　再答元羙(二首/)
盈盈猗蘭花深谷何逶迤秋風凋竒樹隕蘀以葳蕤含
英即蔓草不復揚華滋豈無王者香結根非其宜孤生
感霜雪采折中心知幸君置懐袖慰此長相思亭亭西
山栢自茂凌寒姿下流難乆居壯士多所悲
　　　其二
采苓首陽巔青蠅止于棘結髪奉歡宴柏舟矢靡慝上
堂理琴瑟上堂視蠶織眤若形與影在逺復相憶豈不
防未然萋菲成罔極愛深生百憂棄捐衢路側賤妾抱
區區中道䝉察識琴瑟聴其真蠶織五文色非君膠漆
心羣小志亦得
　　　郡齋同元羙賦
逰子苦行役驅車自溟渤依依平生親斗酒日云沒秋
風亦已厲蕭條衆芳歇何以贈君子徙倚攬明月燕婉
當及時霜雪變華髪髙足蔽天衢浮雲望雙闕令徳一
見疑積毁能銷骨中懐不復喻邈若胡與越綢繆有故
人知音無倉卒常恐逺别離含意向明發
　　　送元羙(二首/)
有鳯銜靈文栖栖北海湄臨流理毛羽五采以自竒飛
如摛羣星擊若朝霞披翺翔千仭岡亦集梧桐枝一鳴
叶清廟再鳴中咸池凄風振大野青雲顧我悲世無伶
倫耳誰為度參差回首顧丹穴摧藏不可持將止帝東
園恐令鶗鴂知阿閤在萬里哀號乃見疑啁啾榆枋間
燕雀相追隨清光蔽白日何當復來儀
　　　其二
夙昔二三子慷慨揚竒聲文章凌先秦詞賦無西京零
落如流星各懐饑渇情念爾䇿髙足北海日以清顧盻
當中原冠盖徒縱横明發詠蓼莪依依戀所生悲風薊
門來涕泣霑我纓觧帶謝時人驅車薄姑城千里見大
河躑躅浮雲征罷酒不能别蕭蕭駟馬鳴骨肉非一身
意氣乃合并景光老自愛率已識榮名
　　　答寄俞仲蔚(二首/)
太乙貺漢徳名駒生渥洼赤汗霑青雲長嘶振流沙饑
齕玉山芻渇則飲其涯翹尾以躑躅騊駼相經過不願
㳺閶闔况乃服鹽車世豈無伯樂垂耳奈我何天子發
素書使者出蹉跎駪駪十二閑駑馬常苦多雖有千里
姿羈絆非所加
　　　其二
鬱鬱龍門山下臨千仭谿孤桐生其間幹與浮雲齊湍
水擊其隈廻波蕩其涯野火燔其東飛雪塗其西莫則
止黄鵠朝則啼鵾雞悲風從天來清商以凄凄伯牙不
能去傾耳中自諧匠石空扼腕運斤路何階琴瑟和神
人無乃非其懐結根既已異雨露難獨乖願言俯大壑
徃就長離棲
　　　送李明府入奏
西北夏雲列飛盖亦相望供帳被城隅父老皆扶将天
子秉百度作新大明堂榱桷曼且碩掄才自南鄉山河
俯壯麗肅穆垂衣裳是時薫風至五月開未央既奏解
愠曲或和斯干章聖顔慰飢渇帝心簡四方冡宰上績
書召見伏明光用等課髙第視事稱維良小臣奉威靈
不得施其長誰謂一邑輕治行乃無疆願言備侍從珥
筆述陶唐䇿勲諒有期遺愛匪可忘
　　　許殿卿郭子坤見枉林園(二首/)
明時再嬰疾隳官此悠悠永言命沮溺二子乃從㳺田
家何所有樽酒結綢繆散髪坐園中轆轤牽寒流擊我
青門瓜聊且充庶羞雨氣蕩暄濁披襟御南樓開軒納
山色餘映一以收雲霞羅四隅烟火蔽林丘伏隂秀禾
黍餉婦媚田疇西望華陽宫若見清河舟登臨信亦羙
曠然銷人愁願君愛景光多暇還相求
　　　其二
佳客即良夜此㑹安可期結髪為兄弟晤言今在茲層
臺挺浮雲河漢宛其垂積隂濯列宿三五正參差前山
殿影亂雨勢坐已移皎月出平陵徘徊當照誰清光澄
暑氣颯若撤長帷潦水明樹間流飇澹華榱零露響空
林蟪蛄以鳴悲世路良獨難斗酒多所宜達人忌榮名
千載同一時
　　　杪秋同右史南山眺望
南山有幽意駕言此徘徊湖波蕩寒城四座清光開金
天澄素景秋氣何悲哉繁隂逓白日浮雲間往來落木
颯中林流飇激巖隈朝昏上烟火原隰被樓臺故鄉無
滯滛世路多塵埃念我平生歡離思壯難裁
　　　九日集殿卿池亭分賦(二首/)
卜幽命詞客冠盖至如麇白雲澹蕭晨黄花媚新醖灑
翰湖山清開樽魚鳥近零露偃池荷凄風擕籬槿徑回
片橋出林瞑寒城隠臨流濯長纓飄然袪塵坌
　　　其二
寒空鵲嶺秀霽野湖水濶墟落散城隅池亭入幽豁雲
隂出水鮮石色含霜活白鳥下烟際歸鴻起天末返照
欵長林羣流亂相聒紫蟹壯可持濁醪羙堪掇秋髙吹
臺興老劇文園渇佳節有獨醒吾生豈云達
　　　集張使君别業
清河迅寒流金輿杳空翠秋氣下髙原蒼然西北至返
照散疎林蕭條烟景異零落復佳期茅茨况幽致握手
平生人笑談出往事舊㳺數子盡風流吾黨備千金抵
白髪一醉滿君意
　　　秋夜白雪樓同許右史襲茂才分韻(二首/)
林烟既曳綃湖霞亦披絳雞犬静荒村蓬蒿翳深巷燒
㣲見月出鐘清識霜降各稱浮白樂未覺呼盧戇更賦
梁園雪如流華渚虹預愁還城邑車馬紛相撞
　　　其二
返照入平陵白雲出西隴天清雁影澹山空嵐氣重三
徑何蕭條髙人乃接踵諸生稷下秀詞客梁園寵松菊
有佳色琴樽亦慫慂但醉不須眠寒燈坐相擁
　　　送許史得弟字
秋風一蕭條白雲自相綴翩翩爾曳裾慘慘吾分袂鼔
楫大河流揚帆下衡衛平臺壯登眺鄒枚儼兄弟既出
兎園篇頗兼子虚製詞賦有知遇王門即恩惠
　　　集開元寺
流隂拂層岑返照翳深谷古寺入蕭條廻巖抱幽獨梵
影净香臺鐘聲殷石屋絶壁棲禪誦懸厓下樵牧秋花
雨還瘦老樹霜逾秃寒泉可瑩心白雲况極目登臨客
自佳揺落時何速蔬色蕩腥羶苔光清簡牘新詩發神
秀舊㳺耿初服歸來杖屨便老去烟霞伏髙城出睥睨
燈火通林麓言旋轉多興後期此同宿
　　　答張秀才問疾
青陽蕩積晦素雪亦云熈仲月陶嘉樹閒庭曖流滋㣲
風中夜興清光動遥帷殘燈出四壁鐘鼓一何癡閉闗
抵百役内熱耿于罹養痾終年嵗人生能幾時服散代
晨餐匕箸厭相持哲夫秉大觀一往不復疑所愧乏明
徳盈縮無常期
　　　寄題離薋園(二首/)
芙蓉媚昭質初服一何好繁霜日夜零悲風起中道鶗
鴂既已鳴所遇無芳草馳騖終年嵗紅顔足用老羙人
怨遲暮廽車自不早蕪穢沫榮名同心以相保
　　　其二
蘭生有幽性零露峻其姿含芳在空谷清風來御之孤
根亦何傷衆草故難為萎絶同糞壤中情君豈知願言
置懐袖延佇及良時荃茅一以化奈此菉與施
　　　贈元羙兄弟
唯帝饗金石拊髀封疆臣二子越枕戈避讐棲海濵及
時列寃狀含意遂俱申乃望漁陽戍北風飄沙塵若見
姑蔑旗隂雨施威神吳門有丘隴舊與要離隣陳尸赫
中寢國命委荆榛楚王黜費氏棠君紀人倫何如上公
服寵光襚所親願無廢前勞報恩致其身
　　　虎跑寺泉
大士始結構鑿空偏此丘二虎自南嶽掉尾從師逰神
威攫地脉佛力驅陽侯枯火迸石罅松根解綢繆勢寧
决蹯去揮錫怒不休至今噴巖壑水猶咆哮流酌言生
壯心一嘯風颼颼海眼在其下潮汐故可求不然胡僧
呪爭使波瀾浮穿壁吐長澗夾寺瀦龍湫疑作故山雨
片雲駐岣嵝歸應出東林無為惠逺留
　　　求志園
吳門有竒士二弟偕好修鞍馬照紅顔往來長者㳺帶
劒何良綺垂纓亦綢繆豈不攬豪賢我志非所求駕言
旋北郭灌園依一丘白雲蕩虚壑餘映翻寒流置酒臨
髙臺邈焉懐其儔鴻鵠既云舉千里常悠悠清風動帷
幕皎月光沉浮讀書見古人鳴琴調逾幽無取廣川觀
昔在漢隂叟天子御飛軒龍蠖時乃瘳回首望中原壯
心未可收
　　　子與至武林
良時能自至嘉㑹無常期長飇吹浮雲奄忽東南馳依
依曳景光泠泠發餘悲非君命儔匹㳺子安可為大江
折其流武林愴以摧念今在往路執手野徘徊何必同
一身中懐貴不疑彈冠有逸響駕言即前綏
　　　古意寄徳甫(三首/)
悠悠我行役往路殊未央春華不湏㬰奄忽踐嚴霜安
知疑與喻風波起褰裳浮雲邈無所㳺子依故鄉長當
遠别離何必復彷徨鴛鴦自踟蹰黄鵠已翺翔
　　　其二
嘉㑹在俛仰良時不可留悲風自逺至大江以悠悠中
懐有白璧千載為一投飛龍雙欲乖胡馬群相求徘徊
視四海含意各未酬念此平生親從彼浮雲㳺
　　　其三
明月照我牀清風感重闈遺書發懐袖彷彿見容輝古
歡匪自今㳺子當何依千秋一髙唱豈獨知音稀莫言
苦行役極宴不如歸努力兩黄鸝為爾故鄉飛
　　　贈徳甫(一首/)
豫章生庭中結根西山隈江流一蕩潏悲風千里來絲
蘿謝依託冰雪抱崔嵬非不曼且碩時無栢梁災截為
玉女瑟絶勝龍門材展我清商曲彈作臨髙臺洪厓頷
頥坐五鳳鬱徘徊
　　　灌甫東陂宴
王孫古城隅東陂託偃仰囘薄始蓊雜髙臺忽峻敞風
波一以交淪漪恣遐放列雉翳中流返照幕魚網曲磴
盤層隂清房殷清響並逸金谷韻兼詣濮陽賞恢台戒
隆曦披髪命吾黨羙酒滌煩囂泠言發神爽至今河朔
人垂聲得倜儻直置病㳺梁為心任獨徃
　
　
　
　
　
　
　
　
　滄溟集巻四
欽定四庫全書
　滄溟集巻五　　　　　　明　李攀龍　撰
　　七言古詩
　　　送靳潁州子魯
華陽館前桑葉飛荆軻臺上送將歸為言擊筑悲歌者
當時酒人今是非太守褰帷薊北來燕山忽斷楚天開
郡中曉月雩婁岀霧裡秋濤桐柏廻黄金璽書發明光
東走潁州西豫章君家兄弟二千石承恩不數尚書郎
朱轓雙出領專城五馬踟蹰五馬行漢主乗春徴計吏
小馮何讓大馮名
　　　送新喻李明府伯承
爾昔紅顔客薊門獻書不報哀王孫一朝致身青雲裏
座上還開北海樽余亦題詩郭隗臺燕山秋色對銜杯
論交共惜黄金盡此處空悲駿馬來可憐郢曲今亡乆
下里之歌吾何有文章稍近五千言雅頌以還十九首
才子新傳白雪篇江城忽借使君賢那堪西署為郎者
多病離居卧日邉
　　　贈張子含茂才
憶昔中丞全盛時少年裘馬相追隨忽逢世變夙心違
逆旅荒凉舊識稀古來萬事皆如此何用空悲昨是非
流水無情白日速紅顔猶在黄金㣲飲君莫辭燕市酒
欲行不行且擕手青雲今有故人存好贈綈袍哀王孫
　　　刁斗篇
隂山戰合胡天黒漢兵大呼單于北邉秋日落五原屯
磧火夜連千竈食驃騎横戈拂鐡衣悲風黄草白榆飛
渡河鳥陣旌旗伏卧壁龍沙鼓角希征人馬上援枯骨
滿地清霜刁斗發朔氣遥傳瀚海雲寒聲亂動輪䑓月
掩笳驕鶵聴垂泣按劒材官怒指髪宫女琵琶咽逝波
使臣旄節凋幽窟誰能絶漠靖邊氛哀響如今不可聞
六郡少年思轉闘摐金猶憶李將軍
　　　送張子參募兵真定諸郡
薊門昔在烽塵中匈奴火照西山紅氊廬相望赤縣隘
梟騎未厭神畿空君王拊髀過郎署侍臣扼腕談邉功
每飯不忘鉅鹿戰千金先發華陽宫邯鄲少年㳺俠子
腰間匕首懸秋水出身願屬羽林兒横行誓奪單于壘
騰裝夜别縱博塲貰酒朝辭挾瑟伎馬上風雲八陣成
帳前鼓角三軍起故人新貴寵軒墀亂後髙名衆始知
國士漸㸔投筆至主恩况許請纓為天寒恒嶽倚長劒
雪滿滹沱擁大旗歸來漢苑生春草見爾論兵散幕遲
　　　齊俠行
簡書八道發明光詔徙羣豪赴朔方神武臨軒耽虎視
將軍秉鉞鬱鷹揚山東十二諸侯國海濵五百義士鄉
厭亂齊臣思定伯殷憂漢使出勤王敵驕擬縱田單火
客憤能飛騶衍霜彀騎人人白羽箭民兵處處緑沈槍
九河寒色旌旗動岱嶽秋隂鼓角長各倚少年輕燕頷
曾經遣戍守漁陽一匡九合豈受賜排難觧紛不可當
往嵗潢池先䧟陣三時大戰銀冶場功名未致有莊賈
肝膽欲傾無孟嘗天子只今顧西北男兒俠骨埋邉疆
　　　賦得金谷園障子
誰將金谷傳毫素座上無人不回顧乍展旋驚澗水流
纔開已識河陽路四壁真看片錦圍中庭如見雙鬟度
移席休臨墜妓樓解衣欲掛沙棠樹彷彿明妃出塞吟
聴來未必梁塵誤詩成酌我我豈辭便過三斗無論數
緑珠安在恰當壚似留且往勢可呼意慘崑崙紫䆗窱
色寒滄海紅珊瑚君家富貴合如此此時那知有障子
縱然客散掩空堂猶聞夜夜春風起
　　　送申職方謫萊州推官
嫖姚三疏奏明光九月王師掃大荒不求十萬羽林騎
從軍但請尚書郎㸔君未是侯門客草檄論兵一當百
片言不合徑拂衣坐使元戎氣蕭索漢主臨軒送逐臣
褰帷海上及行春正逢匹婦銜寃雨一灑浮塵不汚人
遊燕曽携短匕首袖裏虹蜺今在否出闗若見棄繻生
為余持贈單于走
　　　送趙貟外行邉
狐白之裘紫騮馬鳴鞭東走漁陽野自言天子授長纓
明光殿前三使者飛檄逺度桃花山昨日遼西校戰還
吹律春風回黍谷揚旌暮雪灑榆闗闗門一望烟塵色
抵掌志馳伊吾北豈獨秦人重繞朝誓令羌虜避充國
此行不按督亢圗欲畫地形取匈奴指揮千障鐡如意
出入雙鞬金僕姑驃騎將軍緑沈甲鷞鳩大夫黄石法
磧裏兵屯種玉田雲邉燧起彈琴峽元戎幕府贈吳鈎
太守離歌岐麥秋㸔君歸奏稱上意何足道哉萬户侯
　　　賦得狼居胥山送李侍御
材官十萬絶大幕踰河一戰胡兒却夜縱翼兵襲章渠
繫以往封狼居胥姑衍山頭列旗鼔中壇擁纛陳首虜
帳前面縛三當户驃騎將軍醉歌舞北風千里雲摧頽
瀚海波濤蹴日廻漢家天子雄才哉㨗書親發栢梁臺
君持繡斧五原郡牧馬單于不敢問黄沙白草寒𡨕𡨕
今年為王犁二庭
　　　送徐汝思郎中入蜀
岷江東流何𣺌茫仙舟西去指華陽峽深當畫暗雷雨
白帝青天豁大荒一望峩眉山上月風吹寒影墮瀟湘
益州部裏占星使草色春時接夜郎客將河漢支機石
歸自乗槎歴七襄萇𢎞碧血埋難化杜宇啼魂怨未忘
胡不為我排閶闔願君致之北斗傍即今叱馭九折坂
金精元氣參翺翔雪峰突兀三飛梁中掛鳥道通蠻方
司馬長卿子虚賦其文可以陵太蒼臨卭小監楊得意
亟薦詞臣謁建章後來此事益寂寞烟塵萬里遥相望
　　　葉舍人
舍人家世稱儒素供奉班聨起居注仙郎盡識鳯凰毛
父老相傳驄馬歩當日蘭臺抗疏還讀書髙卧柳亭山
至今猶憶張文紀年少官㣲犯帝顔聞君夜入蓬萊直
歸夣時時動秋色翰染金莖彩露寒廬開玉樹青天逼
回首南雲春事繁浮丘峰下小桃源他時揺艇新安水
坐把江花醉故園
　　　送謝茂秦
孝宗以來多大雅布衣往往稱作者謝家玉樹操郢音
其音彌髙和彌寡寓梁曾曳王門裾遊燕欲薦中涓馬
豈無冠盖映當時滿眼悠悠世上兒文章千載一知己
交結何須鍾子期此物有神兼有分富貴浮雲不與之
盧楠坐銜越石恩醉後感激肝膽言蒼鷹睚眦鸚鵡賦
身挂羅網何由翻殷憂楚奏秦庭哭遂雪黎陽國士寃
歸去東將釣滄海安能貧賤常丘樊早借江鴻報消息
或卧春雲且故園
　　　送太醫令周一之從大將軍出塞
武皇按劒明光宫夜發材官六郡雄臨軒親遣上將軍
誓掃匈奴成大功白羽九邉傳漢月霜戈千里排胡空
轅門豈聞天子詔帷幄寧多䇿士風書記翩翩爾其選
志勒燕然禪姑衍業許原嘗念己深情憂平勃交仍淺
藥囊每擬提荆軻􁶎馬何曽避桓典淮隂惡少舊相輕
朔方健兒知姓名身為揖客元戎府意氣秋髙出塞行
二百年來無一戰今日王師遂北征便當滅虜始朝食
不擊單于不解兵
　　　南溪老樹行
老樹横溪十畝隂下有跳浪三百頃酒罷捫蘿坐其上
白眼青天何不逞牛斗之間見浮槎蒼茫宇宙成漂梗
念我平生湖海客衣裳泠泠風馭冷文章八代俱望洋
心事㡬人同哀郢醉裡誰堪此陸沉俠来氣與千濤猛
洛浦明珠舊寂寥渥洼神駿空馳騁翻然大呌觀者摧
那知世路滄洲永投足還探河伯宫俯身欲拾中流影
驪龍蜿蜒垂霧雨虹霓繚綟含光景須㬰力疲神亦眩
乾坤低昻發深省最竒披髪泅吕梁願言洗耳臨箕潁
初㸔長駕出黿鼉豈云吾道終蛙黽王郎驅石到渤澥
徐子招招廻舴艋此時共濟失狂瀾却悲胥溺情難整
泥塗豈可困豪㑓男兒相逢誇項領遂憶鳴鞭昨夜歸
湘娥漢女猶延頸羣靈至今未敢散寒江颯颯開塵境
　　　送公實還南海
梁生偃蹇誰與倫梁生偃蹇無與倫為郎十月不厭意
上書乞歸南海濵文章往往迕時好富貴安得嬰其身
獨存肝膽論交者一一凌雲作賦人憶昨擊筑飲燕市
酒酣以往氣益振黄金之臺空嶙峋華陽之館誰為薪
騊駼騄耳俱良馬劒客博徒皆俊民梁生徐生情最親
宗生王生詩更新經過但坐歌白雲罷曲彷徨若有神
揮毫夜夜揺星辰襟期矯矯何能馴梁生此事成萬古
欲别牽裳遂具陳羅浮之山何崔嵬下臨莽蒼波濤開
維舟䟦浪長鯨出倚杖垂天大鳥來北望中原寥廓哉
飛厓坐攬百粤色羣峰黝𣺌行風雷梁生之廬搆烟霧
千尋薜荔青摧頽有時髙咏反招隠巖壑無人秋雨哀
尉佗椎結夲趙俠陸賈縱横一漢才丈夫有道在龍蠖
還能與世相裵徊梁生何為終蒿萊梁生慎勿終蒿萊
　　　擊鹿行(并序/)
　　　　余往與王生過子與見伏鹿於庭戲相謂曰
　　　　余將携徐夫人匕首刺此鹿麋腊之也生豈
　　　　不願為我掎角之哉又與王生過子與則子
　　　　與刺殺此鹿食王生既而宗生亦至相與批
　　　　脯飲也亦大豪舉哉乃各賦擊鹿行壯之矣
徐卿意氣殊不偶買鹿百金求其牡華堂燕客忽自放
醉把邯鄲鐡匕首須擬麟從帝藪㳺未聞鹿觸匈奴走
髙材吾黨復誰過文章矯矯驅群醜失日難將四海求
逐來定死諸公手毛灑旋疑霜雪寒角摧更見珊瑚朽
王郎大呌捧銅盤接飲其血㰱以酒顧我前呼歴下生
與君相愛為君夀舊時疾足今能否安得新詩滿人口
須㬰碧眼胡兒至落碪脯腊無不有下箸已畏翠釜空
纎羮更出青閨婦衆㸔杌上肉如陵覆蕉尚在隍中守
嗟乎曲士夢何乆徐卿獨醒可與友
　　　送元羙
王生二十趨明光是時作者不可當世上之名他自誤
須君千載垂文章夙昔陸沉秋憲府風塵慘淡尚書郎
心知此物難再遇片語論交燕市傍携手七陵朔漠色
悲風九月吹白楊居然宇宙見雄俊睥睨今古神飛揚
流俗紛紛失肝膽那能結客聲利塲近日操觚滿京洛
江河決注非其長家握靈珠户和璧及逢周客皆深蔵
髙才楩楠與杞梓吾道麒麟或鳳凰清廟遺音壯昭代
天庭火藻懸衣裳生也經綸斯濫觴混塵安取金躍冶
養鋭更羞錐處囊伊周屈宋儻易地鈞衡藝苑俱稱良
生也為情誠彷徉但願右挹擊筑之荆卿左拍接輿之
楚狂二豪侍側乃蜾蠃四子講徳如蜩螗舉觴白眼天
茫茫秋風胡為歸故鄉亦欲送生從此去留生不住悲
河梁彩虹千尺挂碣石贈生千里為帆檣
　　　楊山人(四首/)
苕溪之水何泠泠吳山一峰天目青千林萬壑子雲亭
從他世人還觧事白頭不厭太𤣥經
　　　其二
吳門市卒能逃名長安貴人非其情南山薄田春自耕
盛世為農亦足老少年何用隨諸生
　　　其三
千篚湖綿白雪開滿江稻色黄雲來山中客醉頷其頦
自言七十巖畊者帝於我有何力哉
　　　其四
長裾不為王門賔千金散盡江湖人菰城一卧三十春
㸔爾紅顔逐燕雀終然白髪行風塵
　　　送子相
自作白雲郎未厭滄洲意偶然薄禄混風塵論交千里
賢豪至元羙翩翩多竒氣南越梁生亦雄視二子招携
從此逝爾今卧病縁何事緑鬢還鄉已壯逰錦帆十月
下揚州移家好住昭明樓種𤓰莫羡東陵侯文章萬古
垂大業富貴浮雲非所求知君林壑百不憂圖書四壁
髙枕秋世人那識淮海士須行便為名山留丈夫義豈
辱顔色使我摧眉去即休安能訾哫向權勢咄唶空令
達者羞夙昔竟寥闊後來復泱莽相㸔一别雨墜天他
時神劒來精爽既言郊藪走麟鳳朝廷寧得無吾黨卿
也抽簮且偃仰漁陽日影黯如黶薊門雪花大於掌馬
上燕歌變徴聲壺中酒盡君當往
　　　俠客行為子與贈吳生
夲自吳越冶逰郎結交燕薊少年場長裾不曳朱門裡
樗蒱大呌青樓旁被酒目攝羽林騎擁金作使邯鄲倡
弟畜灌夫師事田光得意一言失意一言相怨一方相
慕一方男兒過逢好驚座世事握齪寕陸梁姓名何惜
借輕薄出處未須論侯王親知猶向隅有錢徒充囊讎
家猶戴天有客徒滿堂猛虎可值俗子莫當平生片心
照秋水明日報恩還故鄉
　　　留别子與
從君幾醉燕京酒舊逰花月囘白首相㸔零落眼中人
二子河梁重携手憶昨青山坐西署于今此事成不朽
交態蕭條爾自諳浮名慘淡吾何有爭道賢豪擁上林
華陽臺館盡黄金長卿詞賦徒壁立曼倩佯狂合陸沉
平生得意向知己常將顔色當同心北望諸陵一拊髀
悲風千里來寒隂春草如雲覆四野我行逶遲五其馬
十載為郎願已違出門况復悠悠者漢臣猶未老馮唐
每飯豈忘鉅鹿下嵗晩江湖夢獨遥秋深鴻雁書堪把
　　　題申職方五嶽圗
誰將五拳石錯落余之堂坐㸔素璧纏雲霧安得群峰
掛屋梁更愁深林暝難入嵐影明滅侵衣裳左眄欲生
滄海日右臨少昊凝清霜掃練白沙走朔漠囘毫紫盖
垂炎荒須㬰二室崚嶒出杳然置我烟霞傍不聞吹笙
控飛鶴浮丘子晉俱𡨕茫良工拓筆天為開長風西逐
層隂來中庭無人數移席巔厓乍墮松杉摧眼前突兀
太古色九州慘淡如浮埃宓犧神農未誕降元氣始判
洪濛哉大江浩浩黄河流巨野相望懸莫秋異代猶探
秦漢䇿真形或結金銀樓憑軒忽驚去千里青鞵竹杖
胡在此復疑窈窕迷歸路何當稅駕聊徙倚捲簾逾添
空翠寒張鐙更愛夕陽紫邢襄小吏困時名知君雅意
憐泥滓
　　　送永寧許使君(二首/)
邢州十月凋白楊城頭出雲垂太行把酒相看日欲墮
五馬踟蹰大道傍問君胡為萬里去小臣罪合投窮荒
我聞西南羅施國風氣鬱塞殊隂陽長官椎髻見朝吏
海蠻醉鼔槖中裝男兒貴至二千石何地不可稱龔黄
壯逰須令百粤盡探竒更得浮沅湘永寧自惡無瘴癘
明年雨露生還鄉
　　　其二
使君落魄髙陽徒結交李生仍狂夫醉後裂眥一相視
怒髪上指浮雲徂白日並堪出肝膽黄金誰為收泥塗
長安少年太巧宦依倚權門何事無失䇿始就公府辟
得意豈領蠻夷符爾今折腰揖下吏我更掩泣臨窮途
竒數能令遇合變美才常被功名愚武溪毒淫須自愛
九重沈深不可呼憶昔終軍擊南越鄉里小兒何其麤
荒服盡霑大漢徳單車入郡歌來蘇固知永寧之州纔
如斗天子求賢三輔圗儻有徴書到遷客五馬好過秦
羅敷
　　　送王給事使潞
憶昔胡塵暗薊門六軍如雲集闕下天子授鉞臨軒檻
宜陽王公其人者風流舊出城朔方簡在新除大司馬
是時將帥實䟦扈傾耳履聲入北斗引經答詔動稱意
草檄提兵常在手帝力自堪制閫外股肱佐命吾何有
一從誅亂朝廷清四海亦重尚書名㸔君少年青瑣客
漢家今得韋𤣥成袖裏彈章百不避囊中諫䟽垂欲行
主恩三晋持節使上黨諸侯帶礪功泛槎春度濁漳水
設醴夜宴虒祁宫歸米煉石補造化論思庭諍才何雄
　　　郡齋同元羙賦
夙昔紅顔一大夫乗軺河朔何為乎除書嵗下不得調
鼓其刀筆寧壯圗帝恩初欲存折檻謂爾祝網從皇都
相逢但飲邢州酒太守况即髙陽徒庭前秋色正慘淡
囊裡新詩復有無醉歌出塞雲中曲朔氣颯沓來飛狐
路傍小臣乆汩沒安得座上開江湖眼前大雅竟誰是
作者如山道各殊更須一日論萬古揮毫振臂群雄呼
維時海内稱二子髙名自喜王生俱白雪青天動蕭瑟
臺郎郡吏同﨑嶇楚璧照鄰不敢獻蛾眉在宫還自塗
王生仰視浮雲徂矯手捋我頷下鬚與君周旋在今日
還能百萬來長驅忽然神氣囘莽蒼孤城揺落相踟蹰
　　　跳梁行寄慰明卿
武昌季子吳國倫左遷三載匡廬春紅顔便着青雲色
白眼豈是功名人邢州太守昔入計猶自金閨侍從臣
顧問片言揺日月彈章一字動星辰雖然舊屬平津吏
常苦跳梁不可致調笑縱横倒四筵交驩往往非其意
世間那得郢中歌君但論詩吾且睡何須更比謝生肩
但應獨把王郎臂蕭條頗似東方生南康郡裡憶承明
文彩縱然傾漢王恢諧難以取公卿畫眉石鏡二女倮
濯足長江九派清此兒尋常未易識偷桃賣藥行妖精
近來猶尚憑陵否俯仰浮沉無不有朝讀司空城旦書
夜沽茂宰柴桑酒成敗寧闗達士心巻舒終在朝廷手
隨他肉食作雄飛饒我褐衣稱下走黨禁重開祝網年
一時逐客寵光偏晩收已抱泥塗恨更謫如何不可憐
事急誰能馳叩闕家貧未擬罷歸田再來地僻逾髙枕
就使荒凉給俸錢壯逰萬里君須見青瑣鳳池元不賤
使氣能令魑魅藏出身曾厭欃槍變楚狂豈止接輿賢
秦孽猶堪背城戰囘首畏途真自知一官不絶纔如綫
難將此物鬬翺翔妬口含沙未可當四海弟兄堪並起
中原我軰正相望總㸔棄置風塵裏不作踟蹰道路傍
鼓枻更逢漁父笑豈應憔悴老滄浪
　　　此兒行重寄明卿
我聞南康大如斗明卿佐理常什九昨日中丞抗䟽薦
賢聲輒滿朝廷口豫章計吏入圗事愛君未敢援以手
小臣憐才上白狀相公良乆疾其首量移亦已從浩蕩
不然徑逐此兒走誰知片言觸忌諱畢竟功名成掣肘
丈夫失意分自當窮来傍人人避藏苦我折腰骨太勁
㸔他伏謁項能強縱令慢世無不可似爾干時豈所長
莫作拂衣少年態宦逰須使及春陽大舒楚歌小舒舞
是處江山好斷腸王郎至今棲北海帳前萬騎緑沈槍
　　　拂衣行答元羙
五原驅車興殊淺三秦卧病秋雲髙束帶那能見長吏
談經何以隨兒曹上書一日報明主願乞骸骨歸蓬蒿
小臣采薪業不佞聞道巢由亦已逃拂衣中原風雨來
羣公祖帳青門開二䟽一去三千載大夫未老寧賢哉
新鄉城西重回首當時叱馭其人走路傍伏謁莫敢動
囊裡俸錢君但取此軰交情雖可見吾徒大名終在口
于今偃息南山陲閉户不令二仲知負海少年大䟦扈
遣使問我抽簮期百爾不分一狂客余髪種種何能為
𤣥經半巻常自誦濁酒千鍾醉不疑五子江湖正漂泊
黄鵠摩天慕者誰
　　　答許右史(二首/)
黄鬚芃芃田舍翁傾身坐向錢孔中長頰便便羙少年
行歩顧影私自憐誰知腐䑕能為祟縱是神仙有播遷
使君似識浮雲意蹉跎實為功名利已拚酒隠富貴世
潦倒佯狂百無忌濁醪恰供十日飲酣法須與當時異
五斗乍可調燥吻飛觴二子雄相視醉殺不作傲杯人
邇來那得獨醒事魏文大白滿如月曾託屬車稱國器
若言此物非其任爾家破瓢亦應棄
　　　其二
王門隠者身坎坷老曳長裾裾婀娜自言能料一生事
及至干時計常左從它慘淡復為誰即得新詩題向我
雨雪蓬蒿共三逕春色俜伶餘藥褁濁醪但熟貧亦足
㣲官纔罷病輒妥胸中㙼塊故須澆乗興往往無不可
白眼生成薄禄相青山合就漁樵夥趙壹疾邪衆所擯
鄒陽暗投才應坐羡爾悠悠世上情囘頭數子殊么麽
　　　送萊蕪蕭簿
蕭生業夲儒術起稍因讀法得其指栖息十年白鹿洞
擔囊一巻青烏子岱宗雄蟠大海濵衣冠氣王中有人
我家松檟三千樹鞍山東望華不注為說干時常轗軻
獨憐明主能知遇萊蕪作簿更誰群但恨無過范史雲
釡裡蠧魚堪自見鞭下蟲蛆詎忍聞看君才豈催科拙
請謁公門非所屑藩臣答詔誤承恩飜然遂就遷官列
匹馬悠悠復路岐即今失意欲何之同鄉冡宰諳名姓
府掾郎曹佇可期
　　　嵗杪放歌
終年著書一字無中嵗學道仍狂夫勸君髙枕且自愛
勸君濁醪且自沽何人不說宦逰樂如君棄官復不惡
何處不説有炎凉如君杜門復不妨縱然踈拙非時調
便是悠悠亦所長
　　　贈殿卿
前年賜環承主恩去年解裾辭王門身經畏途色不動
心知世事口不論自顧平生為人淺羡君逃名我不免
自憐垂老尚憑陵羡君混俗我不能有酒便呼桃葉妓
得錢即飯蓮花僧
　　　金吾行贈戴將軍
先皇諸將何其雄君家大人國士風賜錢留起嫖姚第
詔宴數入蘭臺宫五雲忽變石城氣七校親隨萬乗東
當年帶礪山河在四海車書日月通侍從敢聞潜邸事
朝廷竟録代來功此時十嵗羽林孤躍馬能彎兩石弧
漢主臨軒求故劒承恩一拜執金吾生成燕頷寧辭武
得奉龍顔不羡儒三提鹵簿陪陵寢再護樓船下郢都
禁中自失張安世天上還㸔周亞夫
　　　逼除過右史水村江山人同賦
夜來北渚北風急打頭雪花大如笠片紙東飛右史書
詰朝小作湖中集到門白鳥出髙巢繫馬南山迸人入
使君亭午未解醒肅客登筵一長揖地僻兼無俗子妨
樽空况有鄰家給意氣還須我軰㸔功名但任兒曹立
瞥眼旋驚青嵗徂沾脣莫放金杯澀世上悠悠已自諳
即今不飲嗟何及醉聴楚調起寒雲綵筆憑陵朱絲濕
平生多少伯牙心此日因之寄篇什
　　　賦得雁池送許右史㳺梁分奈字
漢家藩國稱冠帯雁池多暇為髙㑹賔序同推枚叟尊
星潢共指梁王大賦成錦字映長流酒酣飛羽傳寒瀨
藻翰常生授簡中潺湲不散鳴筝外清影朝含竹苑霜
悲聲夜雜吹臺籟白首君恩豈稻粱朱門旅跡非蕭艾
極知慕侣倦㳺人秋來肺病誰能奈
　　　道逢郭子坤擁妾戲柬
城東桃花噴路光春風吹送孝亷郎自擁佳人䭾細馬
時臨緑水照紅妝羅裙已奪石榴色秃袖單衫杏子黄
蹋鐙㣲籠雙玉趾揚鞭笑起兩鴛鴦同棲孔雀言猶妬
並蒂芙蓉願始償為謝使君休借問郭家少婦身姓王
二八盛年真擅寵只今三十尚專房持齋能苦頭陀行
發誓曾燒頂廟香浩刼自知仙女分他生常在世尊傍
每修好事辭書舍但有佳期入道塲纔着霓裳顔更少
但盤雲髻壻先狂假令不信吹簫侣試向秦臺㸔鳳凰
　　　和許長史筝伎篇
君不聞秦筝多慢聲平臺女兒新長成家夲邯鄲行步
好生年十三指爪清安得此雙絃索手那能獨酌髙陽
酒正值傾囊無俸錢將來換馬還肯否自從解贈同心
結不惜樽前香腕折㡬囘玉柱雁池飛春愁散作梁園
雪合就羅敷陌上桑含顰一囀發中堂遥知華髪王門
客縱是風流也斷腸
　　　答寄殿卿見夢之作
憶昔紅顔日携手一别三年非不乆縱使天台記阮郎
也應梁苑稱枚叟故人多病卧青春華髪如蓬自看醜
漫爾風流更旁騷從他憔悴仍醉酒悠悠世上竟須疑
夢裡相逢知是否
　　　和殿卿春日梁園即事
梁園髙㑹花開起直至落花猶未巳春花着酒酒自羙
丈人但飲醉即休纔到花前無白頭紅顔相勸若為留
春風何處不花開何處花開不看來看花何處好空回
　　　答寄子威
劉生家夲安東子不爾髙名那如此十載論交少聞問
君胡尺書數千里蒼頭大奴前置辭主人束髪重知己
家夲闔閭城下兒清風獨為延陵起便從出刺三河還
攬轡争誇按百蠻早嵗升公趨漢署只今謝客卧江闗
雖言萬事歸來好乍可論交到誰老猶作鳳凰池上看
窮途殺更耽文藻中間跌蕩復王郎伏臘扁舟發太倉
但語即翁常在口彼時多士儼成行宦情漸覺綈袍勝
秋興翻隨綵筆強魏倩一珠纔照乗主人雙璧竟登塲
倡余和汝篇相及日居月諸業以集共道提戈虎穴廻
儻容投謁龍門入開椷寒色散陽湖白雪樓空嶽影孤
不盡雄才推二妙止如古調已吾徒一當單于則豈敢
相遇中原尚足圗但語主人須自愛一時長句似君無
　　　酬李東昌寫寄白雪樓圗(并序/)
　　　　樓在濟南郡東三十里許鮑城前望太麓西
　　　　北眺華不注諸山大河清河交絡其下左瞰
　　　　長白平陵之野海氣所際每一登臨鬱為勝
　　　　觀東昌李使君子朱以讀白雪樓集於廣川
　　　　馬中丞家咄然壯之歸為圗以寄而攀龍贈
　　　　焉如此
詩名東郡沈隠侯那復擅竒顧虎頭江湖槃薄有能事
畫我山中白雪樓推毫已經海色至無乃兼驅蛟蜃逰
須㬰百里岱隂合咫尺疑聞清河流華不注山得非雨
平陵以西胡獨秋松風似欲巻綃起良乆看雲失去留
丹青快意癡如此丘壑過人老即休使君實解郢中調
為爾深知宋玉愁
　　　送鄭生逰大梁詩序
　　　　鄭生者名文賢楚之雲夢人也少慕魏伯陽
　　　　之術往往談長生自雲夢来闗中三千里持
　　　　一囊藥耳所至逆旅醫小兒即食其嫗醫老
　　　　即食其子弟醫婦女即食其夫度三千里如
　　　　在里巷中矣然不為糈也其來闗中庶幾望
　　　　見能為長生者焉余盖苦多病三十年於此
　　　　言醫也即未嘗見醫視脉如生者豈其診書
　　　　異有它禁方邪生又自言醫且五十年於此
　　　　手指之附人脉多於握匕箸咀㕮如丘陵即
　　　　未嘗不精神與病者通長桑君豈實視見垣
　　　　一方人哉不察見脉而治病其礙豈啻垣一
　　　　方闗中故多賢豪人即如大中丞何公博物
　　　　君子也亦言生矣余又言秦越人來長安逰
　　　　時事生未嘗不輒苦其術而隠之不得屬余
　　　　在告將歸生亦欲逰大梁則闗中自大中丞
　　　　許公大司徒劉公以下皆賦詩贈之而余序
　　　　其右方云
君不見黄鵠髙飛未可羅榆枋之雀奈我何拂衣春色
為黯淡故山髙卧白雲多風塵誰識大梁行夷門輕薄
笑侯生虚左莫言公子事今日邯鄲已罷兵金丹初出
照人寒瑶草千年老鶡冠更欲清秋觀渤海那能渇病
滯長安
　　　代香山寺老僧答
老僧何處來迎客身無袈裟足無舄雖有弟子今流離
獨向空山種麻麥先時長者布黄金大師說法如來席
浮圗中霄天樂下禪臺雨花坐盈尺共道當朝少逰幸
唯此祗園有恩澤綵丈晴連鸚鵡林宫娥晩傍蟾蜍石
侍從求看貝葉編焚香再拜開琳碧我徃能言西域文
珠函為取華嚴譯自復懸燈香爐峰君其問臘庭中栢
何曽馬繞招提鳴未見沙門畜四兵突厥公然馳赤縣
湖外秋風笳吹聲猶疑窮谷豈遽至已聞野哭尸縱横
褁創被血竄榛棘問之不答慘且驚須㬰馬駞蔽陵壑
三騎五騎擐長纓抨弓北嶺飲南澗驕氣直欲凌欃槍
一騎常驅百漢人一人常聨二騎行翻身仰射罘罳落
束茅縱火燒朱甍豈無卓錫笞其背佛力不祐人心傾
西堂北丘縁業惡寺前荒冡遂崢嶸亦是官軍入援急
匈奴颺去歸其營匍匐漸從草莽出晝伏夜走同狐鼪
衣鉢蕩盡㣲軀在性命真如飛鳥輕丈人豈願聞䘮亂
神州豈冝有戰争故人更邀住廬嶽萬乗垂衣右北平
燕中耆舊寄書說早晩單于和議成語罷空林轉蕭瑟
茫茫天地終何情
　
　
　
　
　
　
　
　
　
　
　
　
　
　
　滄溟集巻五
欽定四庫全書
　滄溟集巻六　　　　　　明　李攀龍　撰
　　五言律詩
　　　酬皇甫虞部寒夜書懷見寄
兄弟播清徽詞林振羽飛再來郎署重何謂宦情違夜
雪留沽酒寒燈坐掩扉共嗟羈物役嵗晏此依依
　　　圓硯效徐庾體
片石分雲出良工向月刪自疑臨璧水誰為縮壺山洗
墨沉金鏡呵氷斷玉環畫眉京兆婦纖指曲池間
　　　秋扇
自從團扇棄空復掩梁塵寒影收雲葉清光暗月輪誰
憐班氏女薄命漢宫人但使緘蘭笥君情㑹更新
　　　同皇甫繕部寒夜城南咏月
片月掛遥岑層城曵素陰寒分宫樹淨影落御溝深結
冷悲征笛勻霜上擣砧西園芳宴後白雪復誰吟
　　　元夜
公子聨鑣語佳人把袂歡星橋雲外出火樹雪中看夜
色開清禁春酺許從官仍聞祠太乙達曙禮仙壇
　　　登省中樓望西山晴雪
忽見西山雪髙樓重倚闌數峰城上出落日署中寒佳
色繁天㐲清光切露盤小臣操郢曲願獻聖人看
　　　憶弟
新醪楊柳色不醉欲何如薊北三春雁山東二弟書宦
情閒遂淺人事病全踈未擬酬恩去空令憶舊廬
　　　初夏趙氏園亭
獨值春風後幽期此重過開樽黄鳥至髙枕緑陰多簪
紱殊閒事乾坤一放歌淹留君莫厭吾道本巖阿
　　　送孟得之
十載薊門客秋風見長年思家明月夜驅馬白雲天來
雁授衣後黄花落帽前何人過攜酒共醉黎陽川
　　　登省中樓
蕭瑟賦悲哉西山爽氣開白雲海色斷落日秋陰來砧
髙長樂苑雁下華陽臺如何此時望客思轉難裁
　　　酬徐員外舟中新詠見示
何處逢搖落秋風又别家天清鴻雁影江滿荻蘆花明
月留仙珮寒星犯客槎到來開篋笥新句動京華
　　　送諸光禄還於越
幾年東省月坐憶故園遊忽有緘書至蘭亭褉事脩芙
蓉天鏡曉風雨石帆秋到夜應逢雪門多乘興舟
　　　長陵
明禋趨嵗序陟降儼昭囘容物中原在乾坤北極開松
楸千騎入風雨百靈來共話犁庭役遺兮重可哀
　　　朝陵夜作
上陵無不美秋杪更宜看風雨朝佳氣旌旗擁漢官星
流千嶂過月出萬松寒倚馬清鐘外新霜滿玉鞍
　　　白雪樓
諸郎難得意非是敢沈冥拙宦無同病清時有獨醒千
家寒雨白雙闕曉煙青又值髙樓雁寥寥不可聽
　　　送楊子正還濟南
我家白雲渚落日掩孤城讀書草堂上濯纓湖水清古
來失意事不獨名未成北風敝裘雪誰見棄濡情
　　　重送楊生
十年湖上别風雪此相親把酒論時事霑衣向故人浮
名青嵗換生計白雲貧但去卧芳草山中鴻雁春
　　　殿卿至
駿馬何當出金髙郭隗臺雲中春酒熟書後故人來白
首文章事青雲王伯才誰為一知己念子正悠哉
　　　送殿卿
嗟君復失意吾道轉堪疑白雪論先達青雲合後時落
花寒食過載酒故山期莫以楊朱淚春風灑路岐
　　　章行人使潞藩
使者持符下風塵叱馭前諸侯城赤狄列嶂黨青天牟
麥祈年畤芙蓉避暑筵相逢多愛客共賦逺遊篇
　　　十六夜集劉子成宅
羽書三十度飛騎動長安今夜樽前月還同燧火看入
門清影滿久坐素華寒何處闗山引如悲行路難
　　　聞砧
永夜盧家婦深閨坐自傷拭砧散明月投杵上清霜别
恨繁鴛綺哀音急鴈行同袍征戰盡刀尺斷人腸
　　　送張比部募兵秦晉諸郡
天威嚴滅敵使者出秋官白羽徵兵入黄金結士懽風
雲千騎動雨雪二陵寒無易行間客能登漢將壇
　　　送沈郎中守順慶
見說褰帷處千山擁使君嘉陵渡春水棧道轉秋雲郡
下平蠻檄家傳諭蜀文病餘饒卧理能不憶離群
　　　春日韋氏園亭同元美賦(二/首)
春塢花㝠㝠斜陽倒玉缾風塵猶傲吏天地此空亭共
醉薊雲白相看燕草青我來吟澤畔不是獨為醒
　　　其二
藉草到流水看花延落暉客中過寒食馬上改春衣移
席青山出開樽白鳥飛天涯有朋好能使宦情微
　　　夏日同元美徐子旋賈守準劉子成集張氏園
　　　　亭得談字
共載杯中物聊停塵外驂路人終白眼世事豈清談髙
枕夏雲出空亭斜照含竹間有流水可以漱餘酣
　　　初夏同元美汪伯陽皇甫子循集姚明府園亭
　　　　得春字
五栁陶潛宅猶藏杜曲春緑陰衣上滿黄鳥席邊新河
朔當年事風流我輩人胡為日車馬擾擾向紅塵
　　　送蔡少府之陽武
君歸寒食後猶及縣中花趨府具茨野鳴鞭博浪沙大
河秋色外使者白雲槎豈不勞行役風塵見嵗華
　　　為殿卿悼亡
歌梁塵未斷舞袖影方閒落月窺珠鏡青春暗玉顔為
雲歸峽裡竊藥去人間安得招䰟術姍姍步幄還
　　　答殿卿
故園春草後書札問同袍海嶽遊當壯風塵卧正髙大
名詩裡出浮世酒中逃顧我仍多病時危小吏勞
　　　送獲嘉郭明府
仙舟新出宰秋色渡淇河官屬諸侯貴君才百里多政
齊吳季重地接衛朝歌漢主憂南服長纓送尉佗
　　　霅溪徐山人(二/首)
風塵餘鬂髪天地此栖遲不問家人産寧求國士知門
無荷蕢過鄰有灌園期得道憑烏几藏名號鹿皮
　　　其二
自有浮雲戀非因倦鳥還林光清客夢湖色駐人顔嵗
序髙懸榻風塵老抱闗不投明月璧甘隱大雷山
　　　毛刺史姑蔑髙齋
武陵看花處二仲得相聞雨白閩天合山青越徼分書
聲散秋瀑翰墨染春雲府檄何年事猶餘猿鶴群
　　　出郭
出郭隨吾適人家杜曲邊溪流縈去馬山路入鳴蟬禾
黍殷秋作茅茨足晝眠可能祛物役歸買汶陽田
　　　張氏園亭
辟疆開别業載酒雨中看亭敞千花瞑樓空萬竹寒呼
童攜枕簟勸客解衣冠宿我山窻下聽詩坐夜闌
　　　碧雲寺禪房
佛土秋逾淨花臺夜復香一燈醒夢幻孤磬散清凉月
上梵輪滿湖開天鏡光新詩分妙偈病客對空王
　　　早春元美公實訪茂秦華嚴精舎同賦
招提多病客擁褐世間情法自傳燈得詩先卓錫成年
光雲樹麗春晝雨花明若許東林住還攜漉酒生
　　　十四夜同王徐宗梁四君子集靈濟宫(二/首)
愛此壺中約人皆曼倩才華燈懸日月仙樹接蓬萊青
鳥銜詩去金貂換酒囘明宵祠太乙方士漢宫來
　　　其二
逍遥𤣥圃望清切紫微層月出三山樹春囘萬井燈無
悲田變海但願酒為澠門外金羈影王孫自五陵
　　　張山人
吾鄉張仲蔚未是蓬蒿人伏臘東籬下漁樵北海濵官
家還賦役客路且風塵織妾齊紈素開筵嬌上春
　　　春日
為客淹歸騎思家過斷鴻春衣花發後寒食雨聲中生
事羞人問時名與衆同自甘郎署隱不哭宦途窮
　　　柬公實
如何梅發後更憶故園春海上多歸夢天涯一病人世
情元慘淡宦迹好逡巡莫作鴻㝠客青雲未可親
　　　同元美與諸比部早夏城南放舟(六/首)
豈悟風塵客還能汗漫遊天涯唯短髪海内此扁舟宦
跡清時劣人才畫省優百年渾緑醑一日且滄洲
　　　其二
最憐行役久為樂未言疲自起投車轄長歌覆羽巵江
湖青雀舫僚友白雲司醒後驚相問佯狂信有之
　　　其三
誰為河朔飲吾願罄交驩杯動滄波色舟空白日寒題
詩溪鳥過岸幘野人看不是江湖興風塵此道難
　　　其四
落日維舟好君其問水濵舉觴遥送鳥倚樹醉看人各
負詩無敵翻驚㑹有神明朝在城郭騎馬共風塵
　　　其五
春歸興不孤勝地此相呼公等稱詞伯余將混酒徒山
光含浩蕩秋意颯江湖樂事闗窮達浮生敢自誣
　　　其六
言尋韋杜曲與客放船行樹影含衣動溪光逼酒清狂
來出真態醉裡見浮生所以山公後寥寥達者名
　　　寄茂秦
向來燕市飲此意獨飛揚把袂看人過論詩到爾長世
情揺白首吾道指滄浪去住俱貧病風塵動𣺌茫
　　　再遊南溪同應駕部徐比部賦(四/首)
此日南溪約應徐賦客同據牀千竹下進艇百花中天
入華陽館雲生碣石宫昔賢何慘淡吾醉任鴻濛
　　　其二
覆席花如待窺簾鳥似知到來拚共醉坐久見吾詩吏
跡江湖傲仙才日月欺幸逢休澣出不顧尚書期
　　　其三
晏遊無俗吏休沐有殊恩碧草堪同藉紅塵可重論溪
聲留倚仗山色取當樽夙昔疑吾醉維舟尚在門
　　　其四
花鳥從春過嬉遊到夏偏白雲行酒上清吹起舟前世
路身何得吾徒賦必傳寧須千日醉不擬衆人憐
　　　郊行(二/首)
稍似武陵溪人家緑樹迷桔槔茅屋上荷蓧薊門西清
吹生衣袂繁陰散馬蹄紅塵纔只尺城郭意多暌
　　　其二
並馬未央前看雲過灞川時逢黄鳥住欲就緑陰眠宦
豈登臨拙名非案牘傳風塵朋好在囘首汶陽田
　　　柬元美(二/首)
偃蹇寧知病今如藥褁何清齋山雨至髙枕夏雲多詞
賦芳顔妬風塵壯志過相憐誰最久把臂此蹉跎
　　　其二
久矣疲朝謁深惟傲吏情臨風看玉樹消渇望金莖返
照虹霓出浮雲駟馬行慚無枚叔賦起爾薊門城
　　　夜過元美(二/首)
眼厎誰同病天涯好自親放歌依白日縱飲向風塵世
態搖知己時名走衆人朝參君莫嬾漢主憶詞臣
　　　其二
病即科頭出狂仍枕腹眠禮非因我設汙不受人憐興
盡銜杯外言深把燭前開門看墮月騎馬問朝天
　　　夏日同元美子與子相天寧寺送别公實(二/首)
晏坐人天近清齋僧夏深出門成逺道駐馬向祗林益
愧風塵色相看湖海心惠休能怨别為擬碧雲吟
　　　其二
西域黄金地南訛大火天贈言迴白雪寒色動青蓮幻
跡抽簪外浮名把袂前古今皆涕淚去住各風烟
　　　夏日同元美子與集子相宅
佳客堪常見幽期暑亦過披襟度風雨把酒出星河嬾
拙元相藉文章敢自多夜深忘白羽玉樹倚蹉跎
　　　柬子相(二/首)
已負西山約將無惜壯遊懷人當落日卧病復清秋時
事君髙枕風塵我敝裘加餐看物理天地一虚舟
　　　其二
楚客秋多病羈心私自憐各天散朋好八月見烽烟白
露寒砧下青楓過鴈前豈應裁恨賦冩任故人傳
　　　别汪正叔員外
幾年金虎署與爾結交歡傲吏莊生似詩家鮑叔看春
光燕樹合雨色薊門寒各抆臨岐淚風塵去住難
　　　懷魏順甫
白雲同署客相念意悠哉交道蕭朱失文章屈宋來風
塵還傲吏案牘豈時才不見黄金駿秋髙薊北臺
　　　登黄榆馬陵諸山是太行絶頂處(四/首)
黄榆髙不極臨眺亦竒哉河勢中原坼山形上黨來白
雲横塞斷寒峽倚天開搖落清秋色多慙作賦才
　　　其二
不盡寒雲外青峰落照多秋陰生大鹵木葉下滹沱巨
壑藏風雨飛梁挂薜蘿重闗三輔地躍馬意如何
　　　其三
振衣巖木下倚杖白雲層落日懸狐塞清秋度馬陵千
峰寒自出大澤莽相仍左瞰邢襄郡分符憶股肱
　　　其四
秋色自㝠㝠風煙接井陘闗門開落日山路出寒星太
守方乗障清時敢勒銘杉松迴朔氣哀壑未堪聽
　　　答明卿病後見寄(二/首)
薊門搖落後楚客病如何秋色髙金掌西風滿玉珂開
樽鴻鴈至染翰五雲過應憶山陽㑹疎狂阮籍多
　　　其二
吳生何偃蹇稱病不朝天侍從官非拙浮沉世所憐黄
金燕士裏白雪郢人前自識銜杯趣逾看結襪賢
　　　寄元美(二/首)
宿昔神仙省青雲向爾親償金聊玩世抱玉故調人氣
色髙題柱文章老斵輪别來多所憶卧病上林春
　　　其二
豈不為同舍于時媿重名佳人誰獨立大將爾横行病
起髙詩興春光美宦情懸知思逺道落日薊門城
　　　即事(四/首)
浮雲如浪跡春色且邢州磬折人堪老蕭條客自愁孤
城山下出大陸日西流請郡終何意風塵復倦遊
　　　其二
天涯看薄宦何以異漂蓬才豈分符後名非薦疏中黄
塵霾落日白羽揷春風聞道漁陽戰方論衞霍功
　　　其三
嬾嫚終疑傲和光意逺哉元龍無客禮方朔有仙才疾
苦褰帷過風塵領郡來那須論徃事作賦栢梁臺
　　　其四
使者殊旁午吾生自不辰文章看長物道路竟何人寒
食孤城外襜帷大澤濱那堪楊柳色風雨傍行春
　　　寄宗考功(二/首)
别離如昨日豈厭廣陵濤春色漁陽滿烽烟海上髙文
章迴白雪顧盻解綈袍下走猶三輔蕭條欲二毛
　　　其二
春色還堪起青雲固可披振纓人不病把袂客能詩奏
事明光殿掄才藻鏡司稽康猶自嬾早辱巨源知
　　　寄殿卿(二/首)
人情原慘淡世路故蹉跎意氣彈冠少風塵按劒多客
居深雨雪春夢逺漳河賴有西山色猶堪載酒過
　　　其二
燕山為客地莫共酒人居吾輩詩名大其徒劒術疎風
塵官不調雨雪嵗將除何限東歸意春花滿舊廬
　　　春興(二/首)
短髪黄塵裡浮生白日徂詩名堪自見經術敢相誣薦
列終才吏逢迎豈壯圖有年輕召杜不病足江湖
　　　其二
案牘將能事文章敢具陳跳梁看此物隱几過時人返
照生殘雨浮雲矯上春夙心唯病免不欲滯風塵
　　　重送許永寧(二/首)
絶域天應斷揚波海未平浮雲隨薄宦華髪繫微名傳
檄西南定褰帷瘴癘清看君饒卧理經術晚逾成
　　　其二
世情今可見此謫竟堪陳偃蹇難容汝文章不利人清
秋炎海外落日大荒濵莫更埋銅柱功名老漢臣
　　　郡齋送張肖甫(二/首)
薊門相憶處豈不問加餐卧理非吾意詩名向爾看白
雲尊酒盡山色郡齋寒莫惜重投轄秋風道路難
　　　其二
送君何所有城上太行山落日堪相憶浮雲未可攀俱
言張翰去得御李膺還莫自悲秋色能摧壯士顔
　　　閣夜示茂秦(四/首)
相逢殊不惡久别竟誰驩貧病他鄉老交游古道難開
樽山欲出説劒雪逾寒如此蕭條色髙齋爾自看
　　　其二
為客今猶在浮名信已勞病來衰綵筆老至戀綈袍閣
卧風塵過銜杯夜色髙舊知江夏守不厭禰生豪
　　　其三
病起看時事歸心不可裁著書官欲罷問字客還來月
出樽堪滿霜清角自哀相憐成白首明日阻三臺
　　　其四
把袂今何夕髙齋雨雪清詩才君矍鑠酒興我從横同
病無交態相依豈世情春來徵渤海陳對引王生
　　　寄元美(四/首)
我昔朝宗日君停使者軒並驅皆上駟相遇復中原草
昧時人起風塵國士恩别來春色滿無處不銷䰟
　　　其二
若問除書意君何異積薪姓名常借客蹤跡竟疑人為
郡空髙第當朝各要津拂衣吾所欲不是避風塵
　　　其三
漁陽春欲盡漢使未堪愁邊郡多豪俠風塵一壯遊浮
雲寒大漠白日澹幽州莫更觀遼海蕭條正北流
　　　其四
何悟淹為郡風塵日以難宦情疎自解人事拙相看髙
枕西山色清齋大麓寒期君秋月滿從此掛吾冠
　　　夏日行部遇明卿子與於癭陶邑
何來漳水上早晩發長安放逐吾曹在風塵此道難孤
城髙自卧萬事醉相看莫擊鄒陽劒霜飛五月寒
　　　郡齋與元美賦
握手今何在髙齋共此樽衆人方睥睨二子向乾坤經
術從吾淺詩名得爾尊當時楊馬輩誰復在金門
　　　送元美(二/首)
吾曹天地在不惜滯風塵意氣能無合文章自有真齊
名他日事側目此時人為别還秋色樽前白髪新
　　　其二
把酒論離索褰帷送友生白雲髙大麓秋色重孤城偃
蹇還詩句蕭條自世情贈君無趙璧落日片心明
　　　黄河
復就三秦役還為四牡歌北風揚片席大雪渡黄河才
豈諸郎少名非一郡多儒官明主意吾道好蹉跎
　　　闗門雪望
西來千里雪斜日滿函闗秋水何當落浮雲自不還積
陰髙紫氣寒色壯秦山似欲欺雙鬢蒼茫到客顔
　　　發長安
此處看春色蕭條客自禁風塵為郡過蹤跡抱闗深不
盡傳經意難言作賦心故人多道路薄宦有登臨
　　　涇州
迴磴層雲上孤城返照間人煙趨白阪睥睨走青山芻
粟浮涇下旌旗度隴還時看乘障吏車馬出蕭闗
　　　秋日(四/首)
薄遊寒暑換仍自滯孤城華髪看人事浮雲識宦情拂
衣驅病色懸榻避時名但欲眠清晝相嘲任友生
　　　其二
此物還堪惜何官不可休驅馳如昨日藥餌更清秋名
已千人廢家徒四壁愁南山歸自好沮溺本同流
　　　其三
倦遊非一日乘興復三秦多病難為客浮名喜中人未
堪沈案牘何以走風塵祖帳東門外賢哉一老臣
　　　其四
還鄉明日事可奈簿書勞棄置看同病風塵避二毛酒
如涇水濁枕對華山髙不是清秋色何人見反騷
　　　五日和許傅湖亭讌集(二/首)
城頭片雨懸客醉㟙湖邊酒奈榴花妬人堪桂樹憐五
絲還令節雙鬢抵流年莫蹋王孫草淮南賦已傳
　　　其二
青樽臨北渚一為故人開此事成今昔浮雲自徃來花
間攜枕簟鏡裡出樓臺忽就投湘賦深知賈誼才
　　　寄元美
寥落文章事相逢白首新微吾竟長夜念爾和陽春把
酒千門雪論交四海人即今燕市裡擊筑好誰親
　　　贈子與
握手論文者春來限各天即今行樂處不似舊游年神
物風塵裡時名我輩前豈令徐孺榻白日此長懸
　　　汪員外移水部時城京師汪為植
聞有金城役掄兹水部才中原憂被髪使者詠于䰄睥
睨燕山接風雲瀚海來懸知胡騎遁天子宴蓬萊
　　　即事(四/首)
羽書秋色外飛輓海陵迴日上犁庭議時難度漠才物
情竒士過天造異人來側席勞明主黄金正滿臺
　　　其二
即今難授鉞誰可靜胡塵談笑存能事艱虞失衆人大
軍歸掌握王者自經綸不復憂驕悍如林䕶北辰
　　　其三
使者晨馳壁奪歸平虜章自天懸斧鉞擇日設壇塲萬
馬中原集諸軍上苑旁主恩無可報一戰取名王
　　　其四
天子何神武乗秋欲破胡儒臣擐甲胄大將解兵符叱
咤風雲合艱危日月扶北瞻陵寢色蔥鬱近皇都
　　　賦得屏風
虚屏漢宫裡有女白頭吟色倚琉璃怯秋來湘水深歡
情張畫燭愁坐掩清砧莫為蒼蠅誤君王在上林
　　　渡滹沱
滹沱來不極曉色蕩孤城擊楫中流過褰帷下吏情天
銜紆岸轉日上大波行獨在知津後風塵見濯纓
　　　廣陽山道中
出峽還何地杉松鬱不開雷聲千嶂落雨色萬峰來地
勝紆王事年饑損吏才難將憂旱意涕泣向蒿萊
　　　趙州道中
獨往何為者栖栖意不歡褰帷秋雨過伏軾夏雲殘潦
水陰相積蒹葭晩自寒大夫方跋涉天步屬艱難
　　　吳舍人喪内(二/首)
楚妃色殊衆不獨下堂悲鼔瑟瀟湘夜秋雲未可持河
流雙露掌月出萬年枝屬有將雛曲能無泣鳯池
　　　其二
可憐御溝水見此白頭吟病客思江郡詞臣在上林春
風動花樹秋月散清砧唯有陵陽淚知君抱玉心
　　　和殿卿白雲亭醉歌
狂殺王門客空亭日嘯歌那知珠履散自愛白雲多短
髪明秋水長裾曳芰荷獨憐枚叟在不復厭婆娑
　　　元美以家難羈京作此為唁(四/首)
馳騁淄澠日功名與宦情髙堂一為坐世路遂相輕行
乞還燕市悲歌復薊城佩刀風雨夜堪作箾中鳴
　　　其二
一自抽簪後漂零見此身通章尋悟主懷刺更依人寒
入綈袍色愁生黍谷春不因家難劇君豈在風塵
　　　其三
海内論兄弟蕭條二子才一時稱病罷萬里拂衣來雨
雪人髙卧蓬蒿客自囘偶然占劒氣夜夜向燕臺
　　　其四
聞道周旋地偏承老父顔槖饘時在側賔客稍居閒函
谷更封出夷門執轡還莫將公子淚亂漫灑燕山
　
　
　
　
　滄溟集巻六
欽定四庫全書
　滄溟集卷七　　　　　　明　李攀龍　撰
　　五言律詩
　　　春日閑居(十/首)
即令闗請謁何用乞江湖僻性終難狎浮名本易汙杜
門人事過欹枕嵗華徂薄俗還堪畏﨑嶇比宦途
　　　其二
白日移髙枕青山答放歌病纔宜偃蹇老自厭婆娑禮
數諸生絶交遊二仲多江湖春正滿更欲混漁簔
　　　其三
藥餌休官嬾蓬髙謝客深濁醪殊解事髙枕自知音老
大翻陵勁文章豈陸沈浮雲終日在瀟灑竟何心
　　　其四
五羖功名薄雙龍羽翼乖風塵凋短褐雨雪閉髙齋慘
淡幽人色飛揚壯士懷少年何太苦妖冶事形骸
　　　其五
奉使談經日單車西入闗掄才牛口下得士鳯毛間白
雪千人失黄河萬里還即今髙卧處猶不减商山
　　　其六
乞歸君已見削迹我何求交態疎能變時名久自休中
原來病色萬里入春愁不是忘機客還驚海上鷗
　　　其七
結舌論文地甘心養拙年朱門人自老白雪調空傳世
路蓬蒿外浮名燕雀前中原二三子夙昔共周旋
　　　其八
病起獨登臺春光萬里來浮沉還我輩俯仰見人才華
髪風塵過青山雨雪開浮雲堪倚杖落日好銜杯
　　　其九
漂零唯濁酒落拓總狂生彭澤差聞道髙陽横得名罷
來詩慘淡卧久興凄清日對春湖色潺湲嬾濯纓
　　　其十
五柳㟙湖濵先生隱是真文章堪側目潦倒竟全身何
必論交地長須縱酒人即令東蹈海斷不混風塵
　　　夏日東村卧病(十二/首)
平生偏伏枕睱日是抽簪病著青山色愁髙白雪音雲
霄懸出處蹤跡間浮沉不必名俱毁方知二仲心
　　　其二
放歌知帝力縱飲見天真綵筆風雲老青樽日月新詩
驚噉蔗客酒讓采薇人即使妨幽事何須傍隱淪
　　　其三
自甘成獨往誰復病相憐金盡論交地囊餘解擯篇清
齋芳藥餌華髪媚林泉不必憂生事深耕種秫田
　　　其四
不謂幽棲處還堪抱膝吟大雲千里駐片雨二湖陰暑
逼藤蘿淺涼生栝栢深鮑山終日在知己媿黄金
　　　其五
未同疎雨至勿翦夏雲繁片華樽前出雙流樹杪翻紅
顔辭上國白眼入中原慢世吾何敢風塵且避喧
　　　其六
拂衣先達怪髙枕故人疑世路衡門左軒車負郭遲少
年誇解事薄俗諱言詩何處堪遥集悠悠未有期
　　　其七
毎逢河朔飲輒憶廣陵濤起色含佳句流光逼濁醪興
縁知己盡名豈罷官髙髀肉看如此何論長二毛
　　　其八
空林風雨過瀟灑一樽開看竹俄蠲疾漂蓬敢負才杜
門辭問字落日罷登臺不是憐嵇阮誰堪把臂來
　　　其九
夜半忽風雨層樓四望孤雷盤華不注電劃大明湖雲
霧連屏疊蛟龍抱劒呼飛揚天地意垂老見吾徒
　　　其十
何物子虚賦深承漢主知一逢楊得意千載遂同時諫
獵功名薄為郎日月私閒居堪避事稱病足逶迤
　　　其十一
更閲人間語誰堪出處同江湖星自客詞賦日猶工物
色餘爭席生涯見轉蓬延陵皮相士竟失被裘翁
　　　其十二
白頭明日事君不見交情千載論知己中原命友生青
雲髙病色滄海傍詩名一為彈冠誤徒令國士輕
　　　秋日村居(八/首)
隱几憐清曉開軒命濁醪西風行薜茘白露綴蒲桃氣
逼蟬聲苦天含鴈影髙壯心堪自見秋色正滔滔
　　　其二
病色還相假秋光溘自開清羸堪傍竹潦倒重銜杯返
照湖邊盡浮雲海上來即今知九辯無處不悲哉
　　　其三
秋意長西北苕蕘望裏分青含仙署雨白動帝鄉雲屈
宋終難達巢由故不群江湖三十載揺落好誰聞
　　　其四
南山伏枕前北渚濯纓邊林薄秋逾厲雲霞曉自鮮談
詩成白首把酒望青天萬里中原色蕭條此地偏
　　　其五
不必知名姓中原一病夫柴荆存古色藥餌泥窮途落
日懸魚笱西風纏轆轤生涯君自見百畝白雲湖
　　　其六
髙齋清自掩遥夕病相看片月花間浄明河樹杪乾流
螢含火著宿鷺抱霜寒何限同袍意江湖坐𣺌漫
　　　其七
白雲不揺落湖上長悠悠世事銜杯過人情把袂休秋
光棲自老日色澹相愁况復多風雨蕭條傍倚樓
　　　其八
揺落唯髙枕風塵且閉闗醉來雙白眼病起一青山交
態元難作詩名已自閑有人湖海上無事馬蹄間
　　　冬日村居(四/首)
髙卧堪人事幽棲豈世情老松寒更拙片竹冷逾清擁
褐江湖色鳴琴雨雪聲嬾心常近傲不是學莊生
　　　其二
百年長藥褁三徑且蓬蒿華髪抽簪短青山伏枕髙漂
零知濁酒雨雪見綈袍似解㝠鴻意翻然變羽毛
　　　其三
寒邳不可望蕭瑟掩柴扉宿霧含霜苦斜陽帶雪微清
齋宜病色生事合漁磯欲奏滄浪曲江湖此調稀
　　　其四
遙夜憐幽獨南山傍户庭泉流霜下白野色海邊青風
亂將殘燒寒疎欲曉星偶因樵唱起延眺及林坰
　　　寄華從龍比以魚橘見致
多少人間事誰能便作書罷官君更早謝客我何疎八
月來吳橘三江下楚魚因風裁數字一問子雲廬
　　　月
不是山中月誰能坐鬱陶蟾孤憐凍影兔老愛霜毫暈
疊金波動寒侵玉樹髙為題團扇句千里寄同袍
　　　和殿卿神通寺見貽之作
花宫留妙唱綵筆遍髙僧說法從初起談詩出上乗五
言爭刻燭一字了傳燈𤣥度前身是風流益可憑
　　　同許右史遊南山寺宿天井寺
古寺馬蹄前荒山斷復連階危孤石倒厓響亂泉懸喬
木堪知午迴峰半隱天不因許𤣥度誰此得攀縁
　　　龍集寺
千林窺壑險一徑入雲愁峰落青蓮色燈懸白日幽香
臺髙枕出澗水閉門流聞道群龍集明珠自可求
　　　錦陽川九塔寺觀許右史碑
名山諧夙好况復近吾廬嵐影浮斜照兹川錦不如空
林雙樹老寒塔九華疎一片頭陀石新文六代餘
　　　元日
五十江湖客風塵一事違漁樵供藥餌雨雪偃荆扉白
髪詩篇苦清齋病色微平生拚縱酒今日不知非
　　　立春前夜齋居殿卿攜具見枉
茅齋殘雪在新月况當門春動西園蓋寒空北海樽詩
篇閑自遣交態老難論似覺行厨色能清病客魂
　　　立春日齋居對雪憶元美
齋居何所作春雪是佳期淨入年華淺光含暝色遲鳴
絃流豔曲拂簡映新詩此夕山陰客扁舟興可知
　　　襲生初度與郭子坤集開元寺餞許右史
論交三十載此地重尋盟夏臘髙初度人天戀逺行青
蓮澄筆彩白馬識經聲曾是春山夜談禪對友生
　　　逃暑
無處堪逃暑髙樓坐夜分河流纏宿霧電影迸重雲紈
扇含氷彩珠簾網露文漢宫多貴幸何以荅南熏
　　　暴雨
西來氛甚惡夏至此何祥雨伏千厓怒風迴萬壑長雷
聲盤暗牖電影纏空梁少選虹霓出園林媚夕陽
　　　寄子與使君(二/首)
一郡看如此扁舟意若何白雲天目遍春水太湖多怪
事寧詞賦幽人自薜蘿平生無俗客三徑許誰過
　　　其二
我輩還堪見人間已厭聞大都常謝客不次各離群病
酒仍耽句青山自白雲春來論數子飄泊有如君
　　　襲克懋託疾不肯入試賦贈
似得㝠鴻意兼深抱璧情一鳴堪自失三獻轉相經白
雪看前輩青雲讓後生己須横四海且復愛連城
　　　寄懷余德甫(二/首)
豈亦逢秋色登臨若逺行江通灌嬰井山到越王城何
見非交態難言一宦情大東千里月石鏡好同明
　　　其二
即聞彭蠡鴈應上武陽臺華髪文章到青山放逐囘時
名堪下榻秋興足銜杯不是求羊輩蓬蒿斷往來
　　　二月十五日誕子
三十盧家妾明珠報使君國香元有種天馬自超群月
應懸弧滿春迎翦紱分負薪還爾事豈敢望青雲
　　　席上别王吳徐宗四子
仙吏滿蓬萊離筵氣色開襜帷寒食過風雨太行來一
失中原遇難論我輩才華陽猶駿馬涓者載金迴
　　　荅元美喜于鱗被召見寄(二/首)
十年君所見已分老蓬蒿安得浮名在將無執事勞海
鷗群自下天馬步元髙五柳還須種徴君不姓陶
　　　其二
那堪成僻性非不愛明時白髪終憐我青山好屬誰連
城髙一抱流水妙相知君自墻東客行藏豈更疑
　　　過吕梁
十年稱病客繫楫在樓船澌下波方溜風鳴水正懸青
山髙卧裏白髪壯遊前起色聊相假終慙傲吏賢
　　　宦情(二/首)
初服終能事徐生己自違浮雲知失計漚鳥見忘機越
酒經春老江魚入夏肥他郷如不病一任宦情微
　　　其二
我輩誠何意于今自解難纍寧知衆嫭儂已罷新歡白
雪狂歌盡青雲病疏看江湖終日在一任宦情闌
　　　劉太保文安公輓章(十/首)
上公霑異典美謚表餘恩文並三光麗安同五嶽尊朝
廷先達在社稷大名存廟議當時事稱天有世孫
　　　右贈謚
遣奠煩容物臨軒憶典刑祠官開正寢法從輟明庭筵
几知存問鍾彛藉寵靈老臣如就饗帷幄見談經
　　　右諭祭
使從三省至地自九原開不作祁連象寧知漢代才佳
城跑躑躅法駕擁徘徊文劒今埋照于焉燭夜臺
　　　右賜葬
國史從王事經筵飫帝慈龍章紆後寵魚水見前知雨
露含天藻山河勒制辭門生堪視草猶作起家疑
　　　右頒誥
峴首羊公石千秋涙不禁孤墳寒自出華表鬱相臨陰
雨龍文動風霜鳥跡深更聞辭妙絶一字可生金
　　　右立碑
自復遺書出相傳片字工史才依晉乗詩調託唐風草
疏囘天力談經發聖聰少年眈作賦頗欲擬河東
　　　右遺文
祠堂何所有遺像鹿臺山為是懸車處常聞曵履還諸
生從上黨三老自壺闗伏臘蘋蘩外談經俎豆間
　　　右特祠
諸劉稱令族群從復清操家自駒千里人皆鳯一毛文
章爭左袒禮樂盛東曹五世傳經術推公甲第髙
　　　右世科
一時求舊德千載憶皇都北斗髙元氣南山永帝圖青
雲餘几杖白首自江湖此日乗驄客閭門意不孤
　　　右達尊坊
小子元吾黨前賢亦故鄉春秋存俎豆日月望宫墻血
食堪千載精靈自一堂唯應楊伯起秦晉鬱相望
　　　右從祀鄉賢
　　　再過子與
浮名難自託佳㑹豈相圖日月髙詩社河山壯酒壚嵗
星時一出白雪調元孤繾綣非為佞風流不可無
　　七言律詩
　　　送趙户部出守淮陽
仙郎起草漢明光幾載軍儲事朔方五馬新為淮海郡
三臺舊署度支章行車麥秀隨春雨卧閣花深對夕陽
時憶上林詞賦客鴻書遥下楚雲長
　　　崔駙馬山池燕集得無字
主家池館帝城隅上客相如漢大夫十里芙蓉迎劒舄
一樽風雨對江湖橋邊取石鯨飛動臺上吹簫鳯有無
向夕不堪車馬散朱門空鎻月明孤
　　　送彰德陳使君迎侍浙中
帝里初分郡檄囘便迎青鳥建章臺東方千騎風雲下
南國雙帆河嶽來公子西園池上讌使君秋憲府中才
鄴天露冕行春日更許何人托乘陪
　　　送郭子坤下第還濟南
華省栖遲白髪新因憐失意轉憐春樽前病起逢寒食
客裏花開别故人賦就自堪生顧眄才髙豈合老風塵
燕臺郭隗君家事不擬驊騮不致身
　　　送王郎守安慶
花滿胡姬春酒樓使君五馬五驊騮明光起草推髙第
三十專城領上游天柱西懸江漢影海門東控帝王州
到來紆畫思同舍萬里風煙白鴈秋
　　　送豐城杜少府謫滇南
共惜投荒萬里天當朝起草事空傳主恩緑鬢神仙尉
客夢青雲侍從年盤水秋帆開瘴癘黔陽春樹隔風煙
孤臣自有豐城劍遙夜思家向斗邊
　　　酬谷明府見寄
清時詞客滿公車獨向漂零嘆不如老去已拚常縱酒
秋來何意為裁書薄遊更自淹華省多病惟堪返敝廬
共道子雲長筆札知君近日五侯疎
　　　秋前一日同元美茂秦吳峻伯徐汝思集城南
　　　　樓
萬里銀河接御溝千門夜色暎南樓城頭客醉燕山月
笛裏寒生薊北秋胡地帛書鴻鴈動漢宫紈扇婕妤愁
西風明日吹雙鬢且逐飛蓬賦逺遊
　　　送孫郎中守承天
鬱蔥佳氣漢江邊今上龍飛北極年過幸沛宫三日飲
裁留郢曲大風篇仙郎珂散蓬萊月太守帷開橘柚天
明到為存湯沐邑須知父老借才賢
　　　劉員外家宸翰樓
君家司冦此樓居奕葉承恩片帖餘帝自經筵傳翰墨
人從冊府見圖書煙雲繞檻生春色牛斗開函散楚墟
弦誦只今諸弟滿韋賢相業好誰如
　　　送劉員外使黔中
牂牁萬里越王臺北眺中原秋色來江嶂忽分三楚斷
海天不盡百蠻開白雲使者乗軺過金馬祠官擁節迴
為泛昆明誇上苑令知漢主自雄才
　　　送大司冦之金陵
聞道銅標護百蠻當朝共擬伏波還來持滇海中丞節
入領西曹法從班曵履春雲髙北斗迥車秋色照鍾山
顧期門客江城滿草奏時時達漢闗
　　　送皇甫别駕往開州
銜杯昨日夏雲過愁向燕山送玉珂吳下詩名諸弟少
天涯宦跡左遷多人家夜雨黎陽樹客渡秋風瓠子河
自有吕䖍刀可贈開州别駕豈蹉跎
　　　送瑞安劉明府
劉楨詞賦不群才百里新承漢寵迴吳地青山飛舄下
大江秋雨掛帆來白雲堪贈神明宰海色遥臨睥睨開
到日自逢花滿縣更憐春樹接天台
　　　送許元復還姑蘇
薊門鴻鴈滿髙秋張翰思家罷逺遊入洛故人名下士
度江寒夢雨邊舟客來白髪誰相憶賦就黄花不可留
興發鱸魚堪自釣吳楓搖落未須愁
　　　署中有憶江南梅花者因以為賦
欲問梅花上苑遲座中南客重相思開簾署有青山色
對酒人如白雪枝驛使書來春不見仙郎夢斷月應知
偏驚直北多烽火昨夜闗山笛裏吹
　　　與茂秦金山寺亭上望西湖
孤亭遥上翠微重檻外空林何處鐘秋到諸天開薝蔔
湖連雙闕散芙蓉雲光忽落黿鼉窟雨色飛來鸑鷟峯
自信登臨能作賦肯令陶謝不相從
　　　送汪伯陽出守慶陽
中原萬騎郤胡兵客領銅符塞上行大漠清秋迷隴樹
黄河落日見秦城邠人自美西羌俗漢守誰髙北地名
郡吏可能無薦達還令介子乞長纓
　　　送黄侍御按滇中
去矣乗風瘴癘開西南萬里壯遊哉登臺越巂山形合
攬轡昆明秋色來周禮職方天外盡漢臣封事日邊迴
征蠻幕府今凋落安得樓船下瀨才
　　　送包大中長蘆知事
九河水流何濺濺君去春花車馬前入幕官僚清宴久
揮毫渤海白雲天相將牛酒勞從事未少魚鹽給俸錢
此去陸沉無不可于今薊北靜烽烟
　　　除夕
幾年仙省白雲間此夕歸心醉裏閒九塞烽煙連北極
千門雪色照西山還知傲吏能違俗未擬浮名好駐顔
長孺淮陽今不薄春花或恐滯燕闗
　　　元日早朝
禁城春色引朝天接跡䕫龍近法筵雲裏金莖通御氣
宫中玉樹隱祈年西山亭障遙臨薊朔漠旌旗滿護燕
聞道至尊歌白雪小臣還獻郢人篇
　　　早春得汝思蜀中書
萬里誰傳錦字迴楚天搖落正堪哀揚舲巫峽江聲合
立馬岷峨雪色來西極使星遙入部中原人日好登臺
莫言羽獵誇胡後不數揚雄作賦才
　　　送惲貟外按察郢中
醉擁驪駒不可留送君花發鳯凰樓青春開府西陵色
到日登臺北鴈愁寒雨逺分荆楚望白雲無盡漢江流
共知人世悲難合儻得隋珠莫暗投
　　　初春元美席上贈茂秦得闗字
鳯城楊柳又堪攀謝朓西園未擬還客久髙吟生白髪
春來歸夢滿青山明時抱病風塵下短褐論交天地間
聞道鹿門妻子在祗今詞賦且燕闗
　　　送大中丞王丈赴山東
天下軍儲飛輓來中原胡虜戰爭囘漢柱舊題驄馬使
名家接武佩刀才按章時拂風塵入憲府秋臨海岱開
主恩偏憶嚴城日什二東秦保障哉
　　　答宗考功齋居見贈
金莖夜擢建章髙漢主祈年祀事勞仙吏詩投青玉案
故人秋卧白雲曹此生湖海供多病何物風塵抵濁醪
中散近來疎嬾甚更無書札到山濤
　　　呈大司冦何公
漢臣韋氏有𤣥成舊德中朝曵履聲督部曾持滄海節
總戎親破緑林兵重瞻執法臨天座自失流言荷帝情
千載雲蒸龍變日更期文劍署髙名
　　　再呈何公
幾年開府漢中丞去後功名何武稱荆楚軍儲遮海過
潢池兵氣向秋澄尚書北斗天喉舌司冦西曹帝股肱
耆舊即今推濟美清朝劍履坐相仍
　　　春夜同元美子與子相過公實
西山落日照金莖北闕春陰覆禁城湖海百年今夜酒
風塵五子異時情和來白雪俱髙唱自附青雲起大名
不獨諸郎闗象緯真人應更為東行
　　　送萬言卿明府之長興
逐虜將軍度漠回黄金猶自滿燕臺請纓慙我為齊客
製錦多君更楚材城上春雲天目出簾前秋色太湖來
弦歌暇日能相憶花裏新詩過鴈裁
　　　送范敬甫之閩中
共看驄馬使君賢開府東南日月偏海嶠秋陰分越樹
人家雨色散閩天朝廷記憶江城久詞賦知名水部前
還擬主恩頭白裏時危相贈祖生鞭
　　　五日同子與子相過公實時公實在告
空堂隱映石榴殷花裏幽期白晝間染翰風雲隨上客
開樽雷雨過西山賦成敢避能驚座酒罷何妨善閉闗
况值懷沙千古怨那堪騎馬獨醒還
　　　韋氏池亭同元美子與子相賦(四/首)
貰酒新豐解佩刀相逢意氣為君豪孤亭晝敞杉松色
亂石青含薜茘髙自向風塵偏勝蹟豈令湖海傲吾曹
從他桂樹山中發招隱何勞更反騷
　　　其二
華髪文章愧不工獨憐諸子調相同西京矯矯多竒氣
東海泱泱自大風三署仙郎攜酒後一時詞客此亭中
白雲寥廓迷幽薊騶衍談天碣石宫
　　　其三
幽亭斜日亂松聲下有滄浪可濯纓求友花間黄鳥出
垂天城上夏雲生梁園作賦千年事河朔銜杯萬古情
莫恨風流吾輩晩鄒陽袁紹漢時名
　　　其四
韋曲髙臨漢苑開城南連騎紫宸囘閉門流水花間過
倚檻青山席上來客難似矜能避世子虚誰見不憐才
若論承寵無先後安得吾曹共酒杯
　　　送張元諭虞部謫常州别駕
賦就黄花别季鷹還從遷謫問飛騰懸知漢柱名當藉
况復䖍刀事可憑寒雨大江臨楚望千家秋色暗毘陵
闔閭城外逢搖落何限吳山客裏登
　　　送吳人陸之箕
客有登臺賦逺遊薊門金盡坐髙秋總憐岐路無知己
不向風塵為白頭木落毘陵看過鴈月明張翰倚扁舟
未將簪紱論多病草色姑蘇到自愁
　　　送李司封謫廣陵
明光起草羡青春服藥求仙笑此身白首雲霄空薦士
黄金湖海未逢人廣陵鴻鴈來秋色寒雨江楓度逐臣
見說故園湘上水嬾將詞賦弔靈均
　
　
　
　
　
　
　
　
　
　
　滄溟集巻七
欽定四庫全書
　滄溟集巻八　　　　　　明　李攀龍　撰
　　七言律詩
　　　送王侍御
看君繡斧秣陵迴烏府遥應接鳯臺寒雨鍾山千水下
白雲秋色大江來時危攬轡中原出日近封章北極開
當道狐狸何足問邊城今有郅都才
　　　同元美與子相公實分賦懷太山得鐘字柬順
　　　　甫
域内名山有岱宗側身東望一相從河流曉挂天門樹
海色秋髙日觀峰金篋何人探漢䇿白雲千載護秦封
向來信宿藤蘿外杖厎西風萬壑鐘
　　　同子與登湖上臺
大漠蒼蒼鴻鴈迴中原極目思悠哉白雲雙闕湖邊出
落日西山樹杪來詞客百年相對酒秋陰萬里共登臺
側身戎馬過逢地城柝朝聞角暮哀
　　　十五夜子與明卿見過
日落青梧白露生倦遊詞客鳯凰城千門過鴈來秋色
萬里銜杯對月明上苑寒髙金狄掌西山影靜羽林兵
解顔今夕無烽火二玅何當罷請纓
　　　同徐吳二子𢎞法寺臺眺望
搖落偏驚祗樹林白雲鴻鴈亦蕭森何知潘鬢淹郎署
但許燕山壯客心欲雨諸陵來朔氣西風千里動秋陰
悲哉聯璧登髙賦徙倚荒臺見古今
　　　送大司冦應公歸台州
搖落黄金駿馬臺都門供帳亦賢哉炎荒想見乗軺出
北斗旋聽曵履囘秋色白雲生海嶠主恩華髪卧天台
西曹官屬銜知遇東閣清時好再開
　　　送殷正甫(并/引)
　　　　正甫檢討有河洛之役盖濟南諸君子出餞
　　　　焉是行也問誰治祖則廷尉史張嵐氏問誰
　　　　相禮則大司農官屬洪遇伯時問誰贊事則
　　　　許殿卿邦才將試於大宗伯至也正甫則稱
　　　　使臣哉齊魯於文學其天性即今日里黨可
　　　　謂多賢司馬長卿自漢庭遊梁鄒陽枚叔間
　　　　相得驩甚也乃比部李生以贈言
中州一望氣雄哉北極風塵使節開卜洛自存宗子計
遊梁更見長卿才春晴嵩少雲邊出雪盡黄河天上來
在昔孝王誇授簡何當置酒向平臺
　　　徐子與席懷梁公實
共指金莖雪色間鳴珂當日滿朝班即看徐孺能懸榻
豈謂梁鴻更出闗薄宦天涯成白首故人江上買青山
嶺南梅樹今堪折贈我寧無驛使還
　　　懷子相
薊門秋杪送仙槎此日開樽轉嵗華卧病山中生桂樹
懷人江上落梅花春來鴻鴈書千里夜色樓臺雪萬家
南粤東吳還獨往應憐薄宦滯天涯
　　　朝退同子與望西霽雪懷南海梁公實廣陵宗
　　　　子相
騎省秋來歎二毛還將白雪向君操千峰曙色開金掌
並馬寒光照錦袍空翠欲浮仙闕動晴雲猶傍帝城髙
初疑大庾梅花發忽憶揚州八月濤
　　　嵗晩贈子與
南國鴻書杳不聞相看梅發尚離群天涯薄宦堪知我
世上虚名好誤君杪嵗西山逢雨雪懷人漢苑見春雲
往時載酒揚雄宅諸子談經坐夜分
　　　人日與伯承集子與宅得胡字
新知握手鳯城隅莫嘆春來滯宦途萬里風煙人日過
十年江海客星孤漢宫戴勝傳王母薊北登髙愧大夫
曾是舊游行樂處解貂同醉酒家胡
　　　張駕部宅梅花
仙郎雪後建章迴清夜西堂擁上才笛裏春愁燕塞滿
梁間月色漢宫來即看芳樹催顔鬢莫厭寒花對酒杯
共憶故人江北望因君賦罷倚徘徊
　　　宣武門眺望
白雲千里接胡天雙闕遙臨碣石懸漢苑春生多雨雪
薊門晴色滿寒烟五陵佳氣蓬萊外大漠青山睥睨前
夙昔黄金收駿馬髙臺空作有誰憐
　　　送范大澈
十載風塵道路難天涯金盡俗相看自憐華髪馮唐老
誰問綈袍范叔寒病起清樽開雨雪歸來春草徧長安
故人海上悲揺落擬共秋濤把釣竿
　　　葛丈山房
少宰山房北海隈千林窈窕白雲開倚窻河勢鉤盤出
拂檻秋陰碣石來魯國諸生紛受易漢庭多士滿題才
臨流重憶乗槎客濯足還登萬里臺
　　　寄子與
薊門春散紫宸班千里襜帷動客顔秋到白雲生漢署
雨來寒色滿燕山仙郎書札遙相憶傲吏風塵且未還
天上即今看舊好誰憐曼倩謫人間
　　　寄吳舍人兼呈徐子與
薊門春酒别同袍念我風塵解佩刀楚客久無鸚鵡賦
舍人殊有鳯凰毛書來月色漳河滿北望秋陰漢闕髙
行矣舊遊還自愛偉長今在白雲曹
　　　寄正叔
十年裘馬向飄零一郡風塵出漢庭塞北嵐煙春浩浩
薊門山色樹㝠㝠懷人西署秋雲白對酒疎燈夜雨青
莫道揚雄長寂寞桓譚已見太𤣥經
　　　趙州贈許使君
山雨蕭蕭曙色過異鄉攜手問蹉跎豈縁知己朝廷少
自是詞臣岳牧多宋子城髙臨大陸漢王臺迥出滹沱
風塵行役君須見能得花前不醉歌
　　　送譙比部還順慶
歸去嘉陵江上春䄡帷不復厭風塵巴山漸出雲連楚
劍閣迴看雪照秦嵗晩江湖多病疏時危裘馬倦游人
明光起草君無薄漢主恩深侍從臣
　　　送申職方還魏縣
山中春色慰漂零澤畔行吟見獨醒縱使馮唐淹省署
還如汲黯在朝廷漳河雨雪襜帷黒大漠風塵燧火青
憶爾時危曾抗疏至今諸將說龍庭
　　　同張滑縣登清風樓
層樓落日倚蹉跎明府髙軒載酒過檻外秋陰開大陸
簾前樹色散漳河闗門紫氣臨燕滿風雨青山入晉多
我醉欲裁王粲賦故園戎馬近如何
　　　郡閣懷王徐二比部
曉漏鳴珂謁建章春風載酒出長楊詞華並數西臺妙
握草同稱大國香玉樹月明堪自倚金莖秋色坐相望
故人為郡逢搖落日夕看雲憶帝鄉
　　　郡齋與舍人賦
漢臣春散建章宫此地相逢歎轉蓬落日開樽漳水上
清秋擁節太行東微官愧我潘生拙作賦多君楚調工
朋好即今三署滿故人猶滯右扶風
　　　送顧天臣還姑蘇
落魄看君旅食年風塵裘馬竟誰憐歸吳擬著潛夫論
入洛還㩦贈婦篇少室夏雲憑檻外太湖秋色挂帆前
故人為客遙相念垂老浮名薊北天
　　　郡城樓送明卿(二/首)
西來山色滿城頭東望漳河入檻流傲吏嵗時頻卧閤
故人風雨一登樓亂離王粲逢多病著作虞卿老自愁
君到長安相問訊誰憐五月有披裘
　　　其二
徙倚髙樓問索居故人湖海意何如樽中十日平原酒
袖裏三年薊北書大麓夏雲當檻出石門寒雨過城踈
明朝逺道空相憶那得仍停使者車
　　　於郡樓送茂秦之京
把酒髙樓眺暮春孤城落照濁漳濵自憐白髪常為客
誰道青山不負人西署詩名干氣象中原宦跡任風塵
元龍未下當時傲湖海看君意轉親
　　　登黄榆馬陵諸山是太行絶頂處(四/首)
太行山色倚㠝岏絶頂清秋萬里看地坼黄河趨碣石
天迴紫塞抱長安悲風大壑飛流折白日千厓落木寒
向夕振衣來朔雨闗門蕭瑟罷憑欄
　　　其二
西嶺秋髙大陸前馬陵寒影踏遥天群峰不斷浮雲色
絶嶂長留落日懸地險闗門銜急峽山竒削壁挂飛泉
何人更遇青泥飯有客空歌白石篇
　　　其三
西來山色照邢襄北走并州擁大荒巨麓秋陰沙𣺌𣺌
石門寒氣雨蒼蒼天邊睥睨懸句注樹杪飛流挂濁漳
搖落故人堪極目朔風千里白雲翔
　　　其四
千峰郡閤望嵯峨此日褰帷按塞過落木悲風鴻鴈下
白雲秋色太行多山連大陸蟠三晉水劃中原散九河
囘首薊門髙殺氣羽林諸將在横戈
　　　荅元美病中見寄并示吳舍人
短髪青春照濁醪因君忽憶廣陵濤露華遥對金莖渴
秋色驚看玉樹髙伏枕風塵雙白眼緘書湖海一綈袍
何人更為憐同病楚客參差長鳯毛
　　　早春寄元美
薊門霜雪意何如囘首風塵見索居病後五陵春草色
愁中三輔使君書時名轉憶潘生拙世事能令阮藉疎
最好拂衣江海上故園戎馬重躊躇
　　　登邢臺
郡齋西北有邢臺落日登臨醉眼開春樹萬家漳水上
白雲千載太行來孤城自老風塵色傲吏終慚岳牧才
便覺舊遊非浪迹至今鴻鴈薊門囘
　　　趙州道中憶殿卿
憶爾䄡帷出牧年風塵誰識使君賢政成神雀猶堪下
興盡㝠鴻遂杳然樹色逺浮疎雨外人家忽斷夕陽前
重來此地逢寒食何處看春不可憐
　　　真定邸中重憶殿卿
客舍題詩日已曛當時此地重離群青樽夜倒滹沱月
紫馬秋嘶大陸雲春色那堪愁裡望緘書何意病中聞
依然趨府諸年少不見風流許使君
　　　郡城西樓
使君杯酒郡城樓倚檻髙臨落日愁河朔浮雲連巨麓
太行春雪照邢州自憐叔夜常多傲無那相如故倦遊
畫省少年人所羡風塵豈亦念淹留
　　　郡齋
金虎署中誰大名我今出守邢州城折腰差自强人意
白眼那堪無宦情世路悠悠幾知己風塵落落一狂生
春來病起少吏事擬草𤣥經還未成
　　　春興
東南殺氣日相纏重憶先朝海晏年使者自歸沈璧馬
將軍誰起䕶樓船旌旗愁動昆明色大鉞髙懸薊北天
坐使越裳來白雉更追敵騎過燕然
　　　寄劉子成
書札清秋問解攜郡齋吟眺楚雲低大夫持憲臨諸粤
使者徵兵出五溪白日自流荒徼外青山不盡夜郎西
于今萬里看銅柱何意中原厭鼓鼙
　　　懷元美
白雲何處一開尊山色看君滿薊門落日蕭條迴朔氣
清秋偃蹇向中原舊知太守齊狂士不佞扶風漢大藩
病渴自銜金掌露將因著賦乞文園
　　　懷明卿
清秋羽檄薊門城楚客登臨短髪生已厭風塵多病色
何妨侍從有詩名憐才欲薦雲中守抗疏先論海上兵
此日主恩深顧問還如方朔在西京
　　　懷子相
薊門秋氣動鳴珂蕭瑟東南海賊過亂後人才掄欲盡
留中啟事草如何裁詩漢署青天色伏枕燕山落日多
豈亦念余經術淺明年投劾罷京河
　　　懷子與
登髙作賦大夫哉搖落江南重可哀染翰白雲天目出
振衣秋色太湖來吳中父老紛相難海上樓船戰不囘
再入承明君莫厭薊門猶有故人杯
　　　懷順甫
西曹群少舊相求載酒燕山幾壯遊綵筆憑陵迴落日
白雲蕭瑟坐高秋風塵混合中原色江漢長懸萬里流
自是嵗星人不識于今蹭蹬守邢州
　　　懷公實
明光起草自髙名復羡梁鴻出漢京白日顧瞻雙鳯闕
青春卧病五羊城人間已見新詩滿海上還聞大藥成
應笑舊時同舍客風塵請郡愧平生
　　　送張肖甫出計閩廣(二/首)
聞道天書出漢宫君才博望逺相同少年章奏郎官裏
大海樓船使者中度嶺春陰生白瘴及閩秋色暗青楓
懸知諸將平胡日聖主先論轉餉功
　　　其二
司農飛輓七閩開芻粟如山百粤來落日中原看倚劍
清秋大海傍登臺三城羽檄單于過十道軍儲使者迴
郎署即今多顧問誰憐魏尚有邊才
　　　真定道中遇伯承户曹
滹沱氷合大風鳴馬上寒雲護北征我自朝天稱四嶽
君還謁帝入承明黄金結客樽前盡白髪先春雪裏生
握手不須悲物役梅花搖落故園情
　　　真定大悲閣
髙閣崚嶒倚素秋西山寒影掛城頭坐來大陸當窻盡
不斷滹沱入檻流下界蒼茫元氣合諸天縹緲白雲愁
使君趨省無多暇暫爾登臨作壯遊
　　　初至京與元美明卿子與分韻(二/首)
邢州計吏入長安春色西山雪裡看天地容吾常落魄
風塵對爾一加餐重來省署青雲隔不散闗門紫氣寒
握手依然無長客可知千載和歌難
　　　其二
北風吹折九河氷五馬如龍度李膺把袂中原來氣色
開樽碣石倚憑陵明堂大集周方岳列郡深慙漢股肱
詞賦祗今吾黨在將因顧眄一先登
　　　除夕元美宅
蓬萊佳氣舊霏微把酒千門朔雪飛繾綣綈袍回夜色
縱横綵筆動春暉何來天地愁相向自信風塵意不違
漢主明朝還受計君看五馬賜金歸
　　　送陳比部使閩中
西曹詞賦有陳琳南去其如草檄心百粤大雲搖海色
九峰寒雨壯秋陰將軍盪冦功名薄使者銜恩日月深
華髪總淹三輔吏風塵何處不蕭森
　　　留别元美輩四子
華髪西來謁帝遊風塵莫問使人愁但看詞賦青雲色
不盡江河白日流杯酒千山迴大漠春花五馬入邢州
黄金愧我無經術歸去㝠鴻未可求
　　　送明卿謫江西
海上風塵未罷兵如何嚴助厭承明故人慘淡浮雲色
逐客蕭條白雪晴落日挂帆彭蠡澤清秋伏枕豫章城
詩篇已側當時目不必兼傳抗疏名
　　　將歸郡屬元美出使畿内作此為别
西方千騎至朝宗使者銜恩下九重握手白雲生鉅鹿
離心落日滿盧龍青春上苑還堪醉我輩中原未可逢
雄劍有神君自愛莫令風雨暗芙蓉
　　　郡齋同元美賦得河字
孤城髙枕日蹉跎使者乗槎自九河亂後故人京洛少
秋來山色郡齋多詩名更向風塵起傲吏還能意氣過
我亦平生難盡醉開樽無奈子猷何
　　　與元美登郡樓二首其一得秋字
開軒萬里坐髙秋把酒漳河正北流自愛青山供使者
誰堪華髪滯邢州浮雲不盡蕭條色落日遙臨睥睨愁
上國風塵還倚劍中原我輩更登樓
　　　其二得雲字
摇落髙樓此對君天涯不復有離群銜杯大麓來秋色
倚檻邢臺過白雲樹杪人家漳水出城頭風雨太行分
極知今日同王粲賦就還應鄴下聞
　　　與盧次楩登大伾山
河朔風塵萬里看空亭天外一憑欄夕陽忽送孤城色
髙雪遙臨白馬寒何處浮雲吞大澤于時紫氣滿長安
我來欲著浮邱賦此地因君老鶡冠
　　　於黎陽送次楩之金陵謁故陸令
蕭條杯酒對銷魂河朔諸生爾獨存書上梁王還寢獄
賦成揚子不過門大江雨雪千帆出建業風流六代論
雄劍自憐為客意左驂寧負主人恩
　　　懷慶道中雪
飛雪長驅使者車太行愁色滿天涯虚傳梁苑平臺賦
真作河陽一縣花流影風前迎劍氣寒光樹杪澹人家
問津明日知何處千里西來有漢槎
　　　崆峒(二/首)
風塵問道欲如何二月崆峒覽勝過返照自懸疏隴樹
浮雲忽斷出涇河長城雪色當峰盡大漠春陰入塞多
已負清尊尋窈窕還將孤劍倚嵯峨
　　　其二
誰道崆峒不壯遊香罏春雪照凉州浮雲半揷孤峰色
落日長窺大壑愁萬乗東還靈氣歇諸天西盡濁涇流
蕭闗祗在藤蘿外客子風塵自白頭
　　　平凉
春色蕭條白日斜平凉西北見天涯唯餘青草王孫路
不屬朱門帝子家宛馬如雲開漢苑秦兵二月走胡沙
欲投萬里封侯筆愧我談經鬢有華
　　　寄元美(四/首)
風塵萬里一蕭然病起相思到各天忽見南山青草色
還成北海白雲篇登樓何處逢多暇開府于今實少年
不是漢庭容汲黯如君意氣好誰憐
　　　其二
聞君雨雪到青州春盡鴻書未可求莫問彈冠千載事
徒令把袂故人愁浮雲萬里中原色落日孤城大海流
自昔風塵驅傲吏還能伏枕向清秋
　　　其三
紫塞春風散羽書使君髙枕見離居人間不識胡名馬
門下猶傳海大魚開府少陽還氣色登臺東嶽復何如
遙知醉後吳歌發落日蕭條薄望諸
　　　其四
不盡青山帶落暉美人何處送將歸城邊澠水寒如酒
馬首浮雲曳作衣春到他鄉還健食時危薄宦豈雄飛
自從二子中原别囘首風塵萬事違
　　　上郡(二/首)
髙城窈窕四山開西北浮雲睥睨迴鼓角疑從天外落
軺車真自日邊來防胡尚借秦人策射石猶傳漢吏才
聞道朝廷思猛士羽書飛過赫連臺
　　　其二
叱馭何來絶塞遊獨看山色向新秋人家漸出層厓樹
客路髙盤斷壑流朔氣忽隨風雨至孤城長傍夕陽愁
五原子弟輕烽火馬上談經半白頭
　　　元美望海見寄
白雲東望十洲開苦憶𤣥虚作賦才大壑秋陰生蜃氣
扶桑日色照樓臺波濤漢使乗槎過風雨秦王䇿石來
縱有三山何可到不如相見且銜杯
　　　酬順甫見寄
仙郎春思滿漳河天上雙魚寄楚歌自隔青雲知己盡
誰言白雪和人多山城薄曙軺車發幕府先秋羽檄過
磬折路傍君不見漆園為吏傲如何
　　　人日荅汝思
濁酒初開栢葉新醉來髙枕任風塵十年闗塞愁中客
此日江湖病裡人青鏡欲催潘鬢改綵花空翦漢宫春
即今萬事抽簪外唯有浮雲傍角巾
　　　再寄元美(二/首)
黄金臺館鬱蒼蒼遊子髙秋總斷腸萬里浮雲生渤海
千山朔氣壓漁陽風塵不老江湖色宫闕新懸日月光
安得與君燕市裡和歌長在酒人傍
　　　其二
中丞遼海罷登壇公子紅顔復挂冠自有綈袍憐范叔
誰從長鋏見馮驩上書北闕風雲壯灑淚西山雨雪寒
憔悴儘堪知國士相逢應作少年看
　　　寄汝思
髙秋諸將欲横行薊北先開細柳營萬里旌旗連殺氣
千山鼔角動邊聲指揮士馬中原合談笑風塵瀚海清
此日漢軍俱望幸滿朝應重亞夫名
　　　送歴城李明府入計
春生仙令鷫鸘袍風雪褰帷擁佩刀忽憶鳴珂雙闕迥
翻然飛舄五雲髙朝堂不改燕山色計吏寧分漢主勞
為政只今多異蹟須知帝力到秋毫
　　　題少方伯徐公明月軒(三/首)
傲吏髙齋海岱開長留明月照池臺白雲湖上秋何處
鴻鴈樽前客自來寒色玉壺堪徙倚流光華髪與徘徊
西園諸子俱能賦獨讓應徐鄴下才
　　　其二
應憐明月滿長安永夜憑軒萬里看秋水乍疑湖外合
白雲猶似署中寒繞枝烏鵲星霜色一曲闗山道路難
此興庾公曾不淺南樓參佐幾人歡
　　　其三
湖上風流畫省新堪多明月少紅塵長懸素魄銜金鏡
不减清光抱玉人當户雲生屏自倚拂牀星動劍相親
看君如在揚雄宅搦管𤣥經合有神
　　　送俞按察之湖廣(二/首)
襜帷十載使君東開府還當楚地雄江漢日髙天子氣
樓臺秋敞大王風重瞻執法臨台象自許論文見國工
有客儻能鸚鵡賦莫令才子嘆漂蓬
　　　其二
攬轡江湖萬里清使君三楚舊知名陽春不是尋常調
明月堪償十五城行省重臣推掌憲中原多事盛談兵
遙憐佐吏耽秋色不淺南樓庾亮情
　　　送張直卿再遷三楚參政
誰言才子竟漂零十載功名滿漢庭前後兩曹推起草
風流百粤讓談經重來方岳分荆楚此去江湖識嵗星
明主賜環今日事武昌楊柳幾囘青
　　　元美以吳紗見惠作此謝之
西施浣紗江水中下機便入吳王宫憶昔紅顔銷白雪
凄然素手弄秋風新裁薜茘忽無色更集芙蓉應未工
知君贈我視縞帶願言不忘披裘翁
　　　荅寄華從龍户曹
起草當年漢署才毘陵尺素為誰來山中鴻鴈三秋色
江上浮雲萬里臺總是風塵淹伏枕空將日月老銜杯
清時仲蔚非無意謝客蓬蒿更不開
　　　贈符臺卿李伯承出使東藩(二/首)
漢宫春色照蘭臺符節分曹右掖開司馬長卿詞客幸
東方曼倩侍臣才海濵城闕浮槎下天上風雲擁傳來
無那故人常伏枕論詩還為一銜杯
　　　其二
春風紫禁日朝天帝寵東藩奉使年直省月臨三殿出
軺車星度九河懸綈袍忽動青雲色華髪逾驚白雪篇
莫道古人霄漢少如君侍從總堪憐
　　　除夕
夜色蕭條雪滿庭唯應濁酒見漂零闗門忽散真人氣
滄海還髙處士星一自倦游拚謝客遂因移疾罷傳經
春風明日長安道依舊王孫草又青
　　　杪秋登太華山絶頂(四/首)
華頂苕蕘四望開正逢蕭瑟氣悲哉黄河忽墮三峰下
秋色遥從萬里來北極風塵還郡國中原日月自樓臺
君王儻問仙人掌願上芙蓉露一杯
　　　其二
縹緲真探白帝宫三峰此日為誰雄蒼龍半挂秦川雨
石馬長嘶漢苑風地敞中原秋色盡天開萬里夕陽空
平生突兀看人意容爾深知造化功
　　　其三
太華髙臨萬里看中原秋色更漫漫振衣瀑布青雲濕
倚劍明星白日寒東走峰陰搖砥柱西來紫氣屬長安
自憐綵筆驚人在只尺天開謁帝難
　　　其四
徙倚三峰峰上頭蕭條萬里見髙秋蓮花直撲青天色
玉女常含白雪愁樹杪雲霾沙漠氣岩前日暈漢江流
停杯一嘯千年事不擬人間說壯遊
　
　
　
　滄溟集巻八
欽定四庫全書
　滄溟集巻九　　　　　　明　李攀龍　撰
　　七言律詩
　　　殷太史正甫至自太山為贈
明堂天子昔登壇御道風流擁漢官海色迥臨三觀動
春陰不散五松寒白雲忽向封中出玉牒誰從篋裡看
此日滿朝求禪草相如早晩入長安
　　　又作此問正甫
上宫春色自何年阿閣神房幾洞天囊裡定攜三秀草
懷中曾擬四愁篇射牛漢蹟今猶在繫馬吳門似杳然
七十二家論祀典還朝可奏聖人前
　　　送吳峻伯之楚
才子風流滿禁林傳經海岱主恩深諸生自紀銜魚事
千里誰知相馬心王氣日隨江漢轉方城春壓洞庭陰
憐君宦跡偏形勝四十參藩豈滯淫
　　　送朱大中丞召拜少司空還朝(二/首)
執憲登臺海岱東銜恩入拜少司空長安近指迴車日
閶闔遙分曵履風北斗秋髙𤣥武署五雲春滿建章宫
懸知魚藻歡無極漢主從容問畫熊
　　　其二
八月仙槎海上行司空謁帝鳯凰城漢庭經術還髙第
畫省風流自列卿視草星辰堪動色按章朝野盡知名
况逢麟閣多賢日非復當年折檻情
　　　送崔中甫入對
才子乗春集帝京燕山宫闕五雲生按圖自動千金色
射䇿還髙片玉名清問從容天下事朝廷經畧海方兵
一時得意諸年少莫學終軍浪請纓
　　　寄贈漢陽楊明府
方城仙令日為群各把銅章百里分江漢至今稱楚望
風流何必减諸君東臨黄鶴飛雙舄西接蘭臺見五雲
早晚主恩誇羽獵滿朝誰不薦雄文
　　　贈李明府暫詣廣川奉送景王之國
帝寵親王出牧年逢迎東道借才賢郎官舊列星辰上
朱邸新開日月邊千乗旌旂分羽衞九河春色護樓船
知君不廢鳴琴興應教還操桂樹篇
　　　和李明府春日馳戀庭闈之作
百里弦歌太岱東美人為政復誰同河陽縣裡花常滿
北海樽中酒不空製錦還看成麗句裁斑忽憶舞春風
何妨問寢憑雙舄擬送王喬入漢宫
　　　酬朝城張明府和御史中丞蘇丈秋興見寄
聞君為縣武城傍花裡絃歌不下堂佳政日來多薦疏
美名年少滿詞塲揮毫色動郎官宿托簡光搖御史霜
千載並傳秋興賦可知潘令在河陽
　　　送劉侍御歸臺(四/首)
使者乗秋入建章曉排閶闔侍君王繡衣忽動雲霄色
白簡猶含海岱光自許風霜知列栢還將諷諫托長楊
大東杼柚看如此况復徵兵事朔方
　　　其二
才子髙名八使中登車千里競稱雄西臺入奏聞天語
東海陳詩見國風伏柱久推三楚駿還朝争識五花驄
極知未盡澄清意獻納猶堪寵漢宫
　　　其三
蘭臺使者出長安風俗三齊攬轡看今日殿中𤣥武仗
須君柱後惠文冠彈章氣借山河壯執法秋臨節鉞寒
儻值東封陪扈從舊游偏奉六龍歡
　　　其四
繡斧東來按部年一時風裁萬人傳烏臺髙傍黄圖起
青槖遥依紫極懸三殿直聲推許國九河秋色送朝天
正逢宣室齋居日羡爾持書捧御筵
　　　送謝中丞還蜀(二/首)
微垣法象切三台御史中丞憲府開參執廟堂刀筆吏
兼提郡國羽林材煙塵部索臨東夏節鉞朝恩壓外臺
直擬賊平荅明詔誰知投杼自天來
　　　其二
元戎幕府檄書成袍鼔春風遂不鳴東觀齊名推李杜
西臺獨坐見澄清君王更寢中山篋談笑堪銷渤海兵
暫去恐非髙卧日佇看安石起蒼生
　　　送馮汝言學憲之浙江(二/首)
使者清秋擁漢槎五雲囘首望京華傳經南國推髙第
執憲巾朝屬世家紫氣欲臨滄海日綵毫先動赤城霞
還披綘帳延諸少為報西施剰浣紗
　　　其二
儒臣奉詔外臺居况復揚波海晏如門下美才收竹箭
卧中髙士羡桐廬山川半入吳都賦風俗兼傳越絶書
始信工文官自達主恩垂老不曾疎
　　　羅山甫自晉徂齊見困鹽官暫詣京師㩦家南
　　　　還遂有此贈
十載青雲跡漸疎風塵作客意何如服車垂老偏知驥
彈鋏從工不為魚游子千金堪買賦佳人五色漫裁書
江南薊北俱搖落那得樽前憶故廬
　　　重送山甫
短髪蕭蕭日影孤清秋行色又皇都百錢杖厎猶懸否
片刺懷中好在無老去它鄉惟藥物愁來佳句滿江湖
只言倒屣尋常事不是燕山舊酒徒
　　　送何户曹之金陵
江上層臺繞鳯凰石城秋色正蒼蒼黄金不厭東南氣
紫闕猶懸日月光帝謂何郎終傅粉人傳荀令本含香
即今起草從容處轉餉風流海一方
　　　春夜許使君集送江生過謁李伯華太常江善
　　　　鼔琴因句及之
君家綵筆美名齊客裡瑤琴重解攜抱膝自髙梁甫調
絶絃空老雍門啼氷開華館三魚集月出春城五馬嘶
近報太常深作事相逢應共醉如泥
　　　送方山人
紅顔裘馬客京華十載春風上苑花忽爾壯懷生海嶽
翛然清興滿烟霞已拚白髪投詞社肯惜黄金盡酒家
最是子雲甘寂寞也因竒字識侯芭
　　　送許右史之京(二/首)
春林嚲嚲鳥嚶嚶花裡開樽送友生華髪我堪雙别淚
綈袍君自一交情白雲欲贈湖中色紫氣遥臨海上城
明日已拚車馬絶不妨書札報柴荆
　　　其二
少年車馬日紛紛老去誰應更識君酒態美如嵇叔夜
詩才清似沈休文曵裾忽動梁園雪飛盖兼停鄴下雲
試向樽前看過鴈春風那不念離群
　　　夏日襲生過鮑山樓
長白山人本種田談經半住㟙湖邊攜來滿甕春城酒
乞得諸生月俸錢倚檻四髙滄海氣銜杯一望縉雲天
尋常雞黍休嫌薄不淺交情二十年
　　　神通寺
相傳精舎朗公開千載金牛去不迴初地花間藏洞壑
諸天樹杪出樓臺月髙清梵西峯落霜淨疎鐘下界來
豈謂投簪能避俗將因卧病白雲隈
　　　過吳子玉函山草堂
玉函山色草堂偏恰有幽人擁膝眠樹杪徑迴千澗合
窻中天盡四峯連緑陰欲滿桑蠶月白首重論竹馬年
就此一樽無不可因君己辦阮家錢
　　　酬張轉運龍洞山之作
春山遥上翠微連忽出藤蘿一徑懸削壁雲霞開五色
中峰日月隱諸天浮漚並結金龕麗飛竇雙銜石甕圓
莫怪驪珠君已得寒湫元自有龍眠
　　　與轉運諸公登華不注絶頂
中天紫氣抱香罏復道金輿落帝都二水遥分清渚下
一峰深注白雲孤岱宗風雨通來往海色樓臺入有無
不是登髙能賦客誰堪灑酒向平無
　　　魏使君過宿鮑山山樓分賦
層樓風雨一登臨把酒重論十載心楚客豈須疑白璧
鮑山堪自見黄金褰帷上國風霜滿伏枕中原日月深
忽憶明光曾共被那知萍梗到于今
　　　使君重過山樓分賦得空字
使君千騎入從東此日登臨作賦雄樹杪平湖元在地
簷前疊嶂半浮空煙霞色借雙轓動牛斗光揺一劍通
自入鹿門常謝客誰能濁酒過龎公
　　　和魏使君扶侍遊太山
中天詄蕩敞天門上帝樓臺拱帝孫五馬並臨吳觀重
諸峰獨讓丈人尊秦松忽借蒼顔駐海日遥銜紫氣屯
可道黄河看似帶須知西北是崑崙
　　　李伯承謫亳州
十載風流寵漢庭一時才子見漂零便從天上來真氣
縱落人間亦客星肯惜陽春迴緑綺自愁明月按青萍
江湖我輩堪猶若差可扁舟問獨醒
　　　得元美兄弟書
愛弟何因興太豪逾令四海羡吾曹金莖並擢青雲秀
玉樹雙銜白雪髙江上錦翰排藻疏吳門練影散綈袍
知君難作池塘夢春色看人引濁醪
　　　答元美
闔閭城上有髙臺海色蕭條對酒杯千里驊騮堪自老
孤飛鴻鵠一何哀秋風忽傍扁舟起明月遥含尺素來
白雪驚人操不得因君此曲暫徘徊
　　　答王敬美進士
江左風流迥自分中間小陸更能文五花欲就龍為友
千里髙飛鵠不群亂去東南無王氣愁來西北有浮雲
只今年少稱才子屈指詞林已到君
　　　謝魏使君題白雪樓
白雪新題照畫闌鮑山堪此對盤桓楚宫一送江天色
郢曲長飛海氣寒繞夜朱絃清自語凌雲綵筆老相看
使君不是元同調千載陽春和者難
　　　寄右史
聞君天上聽吹嘘薊北春風滿素書東壁儻難分末照
何門不可曵長裾即看投散官逾穩莫笑憐才術大疎
諸子當時堪自見于今意氣有誰如
　　　寄汝南徐使君
美人為政有輝光太守能名讓汝陽此日單車俄罷郡
青春五馬暫還鄉君才堪自風波老上意元從雨露長
篋裏謗書休苦問恐令年少識行藏
　　　吳使君自建寧移邵武
十載徘徊侍從群銅符更向七閩分且疑落魄終遷客
也自風流一使君五馬忽驚龍渚氣雙轓猶畫幔亭雲
已知才子官難起無那吳郎雅好文
　　　南樓
南樓暇日坐崢嶸白髪從他望裏生海近雲霞常繞户
山迴風雨動連城綵毫一散中原色濁酒偏含我輩情
千載陽春須此調少年休說是虚名
　　　白雪樓
伏枕空林積雨開旋因起色一登臺大清河抱孤城轉
長白山邀返照迴無那嵇生成懶慢可知陶令賦歸來
何人定解浮雲意片影漂搖落酒杯
　　　杪秋同右史南山眺望(二/首)
青樽何處不蹉跎白髪相看一醉歌坐久鏡中懸片華
望來城上出雙河杉松半壁浮雲滿砧杵千家落照多
縱使平臺秋更好故人猶恐未同過
　　　其二
囘首飛鴻碣石標清霜處處錦林凋層巖倒映平湖淨
積翠斜連粉堞遥四海交游空老大一時賔客更蕭條
病來苦愛觀濤賦不分梁園此見招
　　　為周明府太霞洞天巻題
太霞髙館洞天遥東接蘭津十二橋巖壑盡銜滄海氣
樓臺常對赤城標雲烟五色春相麗金碧諸山夜自朝
仙令怪來工製錦真陽人喜得王喬
　　　贈周真陽明府
仙令風流百里才談經新自蜀天囘彩毫忽動梁園色
丹竈還鄰葉縣開琴裏春生桐栢水月明人在景夷臺
只今汝潁髙賢聚為有郎官一宿來
　　　送魏使君入朝
青春五馬入朝天稍似明光草奏年方岳只今雄海岱
山河原自壯幽燕風雲忽傍襜帷起日月猶臨省署懸
况復政成聞問好黄金不是上恩偏
　　　送魏使君入覲兼呈吳邵武
如雲計吏集神京此日江湖見友生自是古今雙五馬
居然南北兩專城漢廷交映黄金詔楚客同蜚白雪聲
治行不知誰第一獨應巖穴愧髙名(為問明卿即承聖/天子垂問巖穴隐)
(逸豈復有狂如李生者於/邵武邵武因自多賢矣)
　　　寄贈襄史周象賢
春色髙齋萬里生曵裾常日罷逢迎雲霄未報中丞疏
江漢先傳外史名俠客銅鞮多駿馬佳人花豔動傾城
王門自昔棲遲地何限龎公避世情
　　　明溪篇二首贈周都閫
明溪斜帶越臺髙逺送清光照錦袍勢奪潮聲雄鼔角
波分海色壯旌旄浮雲深控嫖姚騎秋水常函别駕刀
翻恨普天無戰鬭臨觴不得更投醪
　　　其二
越臺山下小江干一曲遥開漢将壇槎動星河天上下
陣成魚鳥鏡中看戈鋌忽溢澄潭色組練偏縈素渚寒
此日非熊應入夢心隨渭水到長安
　　　錫山尊賢祠
長史祠堂海一隅諸君精爽夜常俱懸知震澤珠來往
莫問東峰錫有無前輩風流開俎豆南朝伏臘見枌榆
何人不羡秦公子血食賢哉二大夫
　　　秦丈為武昌公建開利寺觀鵝亭
江上新亭接梵臺風流重憶右軍才相攜愛馬髙僧過
自許籠鵝道士來池水如披霜練出煙霞猶傍彩毫開
使君暇日多延眺可但南樓興已哉
　　　除夕魏使君攜長君及黄山人見過同賦
三徑蕭條雨雪前使君除夕報周旋䄡帷自御元方出
賔客兼攜叔度賢太史定疑滄海氣陽春先動楚宫篇
諸生光寵霑行酒不獨荀家事可傳
　　　與魏使君宿龍洞山寺同賦(四/首)
迴壑深林繞梵宫春來吟眺使君同空潭忽散三峰雨
暗穴常吹半夜風人擬二龍精自合詩看五馬步逾工
諸天坐失懸鐙色明月先投入掌中
　　　其二
使君春興滿綈袍綵筆青山對濁醪望去天囘雙闕迥
坐來雲盡一峰髙蛟龍出入常風雨鴻鵠拚飛自羽毛
愧我淹留逢楚客攀援桂樹咏離騷
　　　其三
削成東壁五雲屏下有龍宫夜不扃斗柄故臨雙甕轉
月明常對一珠亭春囘竹葉杯光白天逼蓮花劍氣青
坐久空山仙籟寂新詩獨為故人聽
　　　其四
秀色中峰獨不群藤蘿二月已紛紛諸天近海金銀氣
雙峽長春錦繡文塔影半空懸落照溪流一曲灑浮雲
縱令洞口龍吟發郢調還須讓使君
　　　寄殿卿
春滿梁園興不孤平臺一望盡平蕪于時授簡酬知已
何處銜杯憶老夫浪跡已應為客就浮名猶自傍人無
只今慷慨夷門道肯讓蕭條在五湖
　　　荅殿卿
莫問看春第幾塲纔兼風雨更茫茫能無對酒思公子
亦有登樓望故郷敢謂馬卿元在漢何如枚叔正游梁
病來已廢凌雲筆為愛觀濤擬報章
　　　送翟使君奏最
三臺年少雅相聞五馬邊州老使君更擁星軺趨北斗
還依露冕拜南薫政成黄鵠誰云匹佩有青萍自不群
海内重名推佐郡那知詞賦並凌雲
　　　送張轉運之南康(二/首)
此去專城又楚都遥臨五嶺壓三吳坐來齋閣江聲合
忽傍襜帷嶽色孤白晝落星寒劍氣清秋石鏡滿氷壺
美人欲報瓊瑶賦彭蠡春深鴈有無
　　　其二(轉運舊為太/僕丞南刑部)
轉運風流動海方僕臣司駕早稱良齊鹽萬斛乘艘下
冀馬千羣入塞長廬岳使君新領郡金陵仙吏舊含香
須知共理勞明主不但西京數趙張
　　　柬張問甫使君
裘馬當時滿漢闗故人誰不羡紅顔只今湖海窮相傍
可道風塵老自閑伏枕此身惟濁酒拂衣何處不青山
與君俱作漂零客容易今年斷往還
　　　賈明府侍太公
郎官承寵建章迴海岱春深百里開經術家傳新息長
風流人羡洛陽才心同鄴令雙鳬舞身御于公駟馬來
怪得五雲髙列宿即看南極近三台
　　　贈蓬萊王少府
漢宫清切右曹開染翰當年屬玅才天上鳯毛猶五色
斗間龍氣劃雙迴雲霞春滿千家邑山海秋髙萬里臺
自是仙郎偏雨露總為遷客亦蓬萊
　　　送耿蠡縣之官
百里初分上谷城傍臨易水接燕京地偏俠客風猶在
天近郎官宿轉明北闕青雲懸舄影西山白雪入琴聲
看君三異尋常事何限當年卓魯情
　　　酬右史題扇見贈
䊵扇新題寄逺篇纔開篋笥已堪憐清風忽自蘭臺至
明月還從鄴下懸佳客滿堂疎翰墨美人千里共嬋娟
何因懷袖含香署再使君恩出入偏
　　　苦熱因憶右史覽揆之辰作此為寄
河朔風流避暑年平臺此日更翩翩客惟枚叔元稱叟
主自梁王雅好賢兔苑近含嵩少雪鴈池遥動廣陵天
故人苦熱心同渇安得金漿共爾傳
　　　荅殿卿書
故人書札到寒温病起蓬蒿正滿門彭澤妻孥相對老
淮南賔客自言尊頌成濁酒深知德投罷明珠始見恩
莫為尋常招隱士山中轉復念王孫
　　　酬黄山人郡中見懷之作兼呈魏使君
千山佳色郡齋前楚客相思秀句傳白雪調成堪自老
青雲名在好誰憐胡牀夜傍南樓月濁酒春開北海天
羡爾風流陪坐嘯轉令人見使君賢
　　　慰魏使君悼子
郡閣春深種合歡將雛一曲動雙彈褰帷此日驚騎竹
灑淚何人說夢蘭楚璧自含明月墮隋珠空抱夜光寒
况逢嬴博分符地片石嶣嶤不忍看
　　　陶明府自羅山移東安
仙令風流自汝陽三臺薦疏滿明光不縁馴雉聞當宁
那得飛鳬入帝鄉地近五雲窺製錦天迴列宿映垂裳
折腰未是君家事珍重彈琴單父堂
　　　送汪仲安之長沙藩理官
三楚風流總帝鄉蘭臺池館漢諸王官貧舞袖旋應拙
老去長裾曵不妨授簡春隂生岳麓開樽秋色動瀟湘
從來此地多才子弔屈還看有和章
　　　九日
九日陶家菊自黄更聞飛鴈搗衣裳誰人對酒能無賦
何處登髙不望鄉二水寒光揺落照孤城秋色動清霜
那知極目中原苦數子江湖未盡狂
　　　和余德甫江上雜詠
城下春江繞户斜誰開三徑俯龍沙客攜彭澤先生酒
人指南州孺子家一劍寒光揺北斗西山秋色送雲霞
只今海内無同調髙枕從君老物華
　　　題仙人騎白鹿圖贈魏使君
少室仙人玉不如飄揺來自太林墟已參白鹿雲中駕
復把青羊洞裏書二女三花相綺麗霜毛短髪共蕭疎
使君何讓臨淮守夾轂雙隨五馬車
　　　荅子與病起見寄
青門遥向汝陽分伏枕傳書到白雲已道風波能失所
更逢揺落不堪聞九歌自我思公子七發何人起使君
一日齊名千載事驚心豈獨久離羣
　　　寄題子與使君薜茘園(二/首)
太守為園自一邱遥看薜茘接滄洲醉來忽下湘君淚
賦罷深知楚客愁黯淡欲飛天目雨蕭條猶帶洞庭秋
惟應日共蓬蒿長安得聊從仲蔚遊
　　　其二
老蔓成帷網四隣紛紛落蘂霅溪濵嬋媛初服能無客
窈窕空山若有人楊柳摧殘彭澤隱桃花俗殺武陵春
獨憐逺道難為理欲采何由寄所親
　　　青蘿館(二/首)
十畝青蘿别館開使君延眺意悠哉風揺北渚清陰合
煙雜南山黛色來臺敞髙秋深染翰庭虛斜日淨銜杯
西隣榮叟常還往帶索應同薜茘裁
　　　其二
湖上髙齋此一時垂蘿四面繞茅茨欲令何處紅塵入
可道窺人片月疑色借古松成逺勢意含幽石有餘姿
空傳蔣詡開三徑不遇裘羊那得知
　　　寄子與
何言雨雪薊門深明日褰帷是上林湖海弟兄餘灑淚
雲霄詞賦足知音猶堪一起中原色莫使長懸萬里心
不為故人勞問訊十年書札總浮沈
　　　冬日登樓
佳節髙樓酒復清鮑山斜日入杯平天涯誰借窮交淚
海内空傳拙宦名四野浮雲垂雪色千林朔氣擁寒聲
醉來極目中原盡獨抱風流萬古情
　　　子與病起移書二美吳下羣賢爰脩禊事踊躍
　　　　勝遊遥為屬寄
伏枕經春憶舊遊永和三日命扁舟一時藝苑人亡恙
千載蘭亭事可求吳下山川何藴藉王家兄弟本風流
獨憐搦管傳觴處有客中原自白頭
　　　魏使君以太公登太山
何言紫氣滿崑崙須信中原五嶽尊南極一星朝日觀
東方千騎擁天門舞衣重染雲霞色探篋深銜雨露恩
試向丈人峰上望徂徠新甫拱兒孫
　　　病甦憶王徐二子
伏枕髙樓白日徂夢囘春色杳相扶風流轉覺中原盡
海嶽驚看我輩孤寒雪千山雙鬢老浮雲萬里尺書無
也知俱壯觀濤興只是漂零不可呼
　　　荅贈廬陵劉山人
西來獻䇿薊門深栖泊王家玉樹林說劍夜髙湖海氣
鳴琴秋入薜蘿心别時春色長相似歸去浮雲不可尋
萍梗愧君能記憶十年遥寄白駒音
　　　荅寄余德甫
當年草奏栢梁臺此日漂零濁酒杯伏枕春陰三楚合
拂衣秋色大江迴含寃夜識雙龍氣作賦時推二馬才
極目中原諸子盡豫章城裏一書來
　　　薛氏瑞室自衡州使君以來不罹火事者二度
　　　　君子美之但為題止宜記頌然不可無律體
　　　　乃先難以屬和者一首
赤董山火照城東郭外巍然太守宫舊俗龍蛇元自厭
比隣燕雀竟相蒙獨飛蜀郡尚書雨再反江陵大尹風
四壁遺經亡恙在諸孫往往見文雄
　　　寄憶余德甫
綵筆花生尺素寒西山飛雪正漫漫何來章貢雙江合
並倚雌雄兩劍看無那中原長伏枕可知千載一彈冠
即今寥落陽春曲滿眼巴人和客難
　
　
　
　
　
　
　滄溟集巻九
欽定四庫全書
　滄溟集巻十　　　　　　明　李攀龍　撰
　　七言律詩
　　　荅寄聶儀部子安
司馬雄才動帝京當時群從獨髙名奏成華省青雲氣
賦就仙郎白雪聲春色迥分南北望江流不盡古今情
應憐此意同巖穴千里傳書歴下生
　　　薛子熈以青州使君聘脩郡誌見枉林園尋示
　　　　贈章作此荅寄
越客風流問字年登臺把酒白雲天一毛實自河東下
雙鯉兼從海上傳彩筆乍含星野動明珠長對雪宫懸
已看霸氣前朝盡猶說當時鮑叔賢
　　　病間荅許殿卿
病客髙齋黯澹生何來一札大梁城夢囘滄海風雲色
春落黄河雨雪聲伏枕自須疑慢世曵裾兼亦似逃名
可知枚馬元同調誰見千秋出處情
　　　南海歐生自京師遺書于大梁屬許右史為致
　　　　荅此
中原才子動相聞誰復髙名得似君南海一珠懸北斗
黄河雙鯉墮青雲城邊五色羊何在臺上千金馬不群
獻賦幾年猶未遇羅浮春思坐氤氲
　　　送魏按察之潞
壺闗上黨切雲霄憲府中天揷漢標山勢西臨三晉險
地形東控兩河遥名從出守髙郎署䇿本和戎寵聖朝
盡道疆塲懸節鉞猶能書札滿漁樵
　　　送崔明府之宿遷
山陽列郡接青徐宿子中開百里居自是燕臺求駿馬
飄然淮海駕蜚魚邑因美政花相似令有文名錦不如
共理即今明主意憐君指日捧徵書
　　　題李水部恩榮巻
自奉天書出建章明時誰不羡仙郎五雲偏借斑衣色
列宿遥含畫省光水部盛名懸楚望南山佳氣入髙堂
鹿門咫尺龎公宅那見恩波繞漢陽
　　　送賈明府以徵入遷
茂宰能名海岱聞更推經術起河汾即論展驥無千里
果爾飛鳬便五雲烏府風霜秋正急黄門供奉日為群
徵書十道求髙第治行誰人不讓君
　　　送郭子坤别駕之廬州
諸生垂白困談經何似雄飛出漢庭客自燕臺知驥足
人從金斗識屏星耆闍海外來峰色大蜀淮西擁地形
匣裏佩刀誰所贈龍鳴風雨未堪聽
　　　其二
吳楚西南郡閣重廬江小吏日從容濡須不是天河水
霍嶽爭齊紫盖峰京洛仙舟飛似鷁并州竹馬健如龍
已知家世多名士難道明時可易逢
　　　許殿卿擢左史
萬里䄡帷逗主恩長裾一再歴寒温諸侯賔客梁園盛
帝子官僚相國尊誰為從旁驂駟馬自應虚左過夷門
况兼詞賦凌雲氣漢署風流可更論
　　　九日登樓
白鴈黄花處處秋鮑山風雨獨登樓忽驚返照湖中出
轉見孤城水上浮多病恰堪成卧隱濁醪真足抵窮愁
先生懶作東籬㑹可但交情老自休
　　　青州志成薛生重枉報别將詣元美作此為贈
於越諸生稷下來梧宫重起讀書臺薛君世業推經學
齊客家傳讓史才北海風流天上座雲門秋色鏡中開
菰蘆更有人相問為道登龍御李迴
　　　青州志成贈杜使君
使君經術有餘師元凱家傳左氏辭東海大風囘騁翰
少陽寒色動褰帷按圖冠帶還千里問俗春秋自一時
况是郡城常下鳯文章兼似羽毛竒
　　　題南海栢臺甘露贈潘侍御(二/首)
繡斧光清瘴海雲行臺甘露栢紛紛九天驄馬人爭避
五色神羊氣不群白簡風生偏起粟皁囊秋浮總垂文
侍臣豈讓東方朔千載芙蓉奉聖君
　　　其二
蘭臺使者憶長安萬里雲霄攬轡看忽報三危開玉樹
誰分雙掌注銅盤霜凝合浦明珠出風動增城瀑布寒
清節滿朝君不信流光偏綴惠文冠
　　　題潘廷尉留餘堂
前朝知政四留餘廷尉為堂取自書潘令官銜猶散騎
于公門第早容車法星傍斗懸髙座佳氣如雲護直廬
海内稱平逢此日主恩先己未應虚
　　　子與自蘆臺量移瑞州(二/首)
題坐髙名漢署來魚鹽小吏混蘆臺誰憐汝海分符客
自是南皮作賦才老驥霜蹄千里動佩刀寒色九河開
量移休道非知遇難得君恩一日囘
　　　其二
遙傳雨露一時新不負漂零戀主身髙卧中原堪有客
雄飛爾輩可無人屏星色動雙龍曙錦水光分五馬春
詩興宦情堪並美南州孺子况為鄰
　　　得元美馮參政書知王沂州先己失寄
揺落中原伏枕時故人千里一相思雙魚不㓕加餐字
五馬虚傳遣吏辭我在河山終未邈書來雨雪自堪遲
從今把酒登樓處數子江湖㑹有期
　　　荅寄敬美
君家鴻鴈滿江千嵗杪逢人一字難白雪似應工伏枕
青山好在重加餐巻中雙玉清相倚掌上千金笑獨看
兩地起居俱不惡風塵囘首任漫漫
　　　寄題元美藏經閣
岧嶤飛閣大湖傍有客繙經日滿牀白馬尚留霜練影
彩毫應帶雨花香當年張掾生秋興何處支公坐道塲
君自風流兼二子吳門極目正茫茫
　　　送歐文學之江都
雨雪寒燈對濁醪蕭然似是一儒曹下帷國士堪華髪
草檄門生自彩毫雙峽迥分滄海氣孤城秋壯廣陵濤
文星雖小人爭識南斗常臨劍影髙
　　　寄張幼于
吳門風雨洞庭陰上客常開子墨林劍閣自題名更起
鱸魚一憶興何深古今不改中原色南北相看萬里心
愧我驚人無俊句勞君寫入二龍吟
　　　白雪樓寄懷徐使君兼呈元美
木落清河入檻流平陵月出照牀頭開樽自動青雲色
掩巻俱含白雪愁南國佳人能命駕中原病客此登樓
從他不淺山隂興逺道無因報子猷
　　　秋日寄懷元美兼呈吳徐二使君
十載江湖白露寒因君萬里憶長安故人相向中原老
秋色何如畫省看邵武功名非不佞汝陽經術雅能官
即今垂作漂零客可道音書日轉難
　　　寄題况吉甫藥湖别業在荷山下
湖上髙齋萬木齊白雲長在楚天西落霞一散燒丹火
秋水遥通濯錦溪伏枕自來詩不廢扁舟誰為酒同攜
南峰盡作蓮花色曾是王喬隱遁棲
　　　荅寄余德甫
二月鴻書發豫章到來春興日能長宦情轉借中山篋
詩句猶含右省香海内故人元落落江南秋色正蒼蒼
遥知相憶登髙處更過陶家醉不妨
　　　寄謝俞仲蔚寫華山圖
雲臺隱者二茅龍曾道神仙自可逢忽爾畫圖開萬里
居然秋色在三峰貪看塞外黄河下坐失闗門紫氣重
况復題詩如謝朓當年却恨不相從
　　　奉贈杜使君寄上太翁八十夀
越徼春生戲綵天風流耆舊楚先賢青州五馬分符日
渭水非熊入夢年一自趨庭經術就還應託乗帝恩懸
即今南極長朝斗並照明珠北海邊
　　　秋夜白雪樓贈周公瑕
日落風清竹樹林一樽飛閣敞秋陰纔逢狗監人先老
能到龍門客自深海上共懸明月夢山中堪贈白雲心
陽春寡和休言誤此夕因君作楚吟
　　　登華不注山送公瑕
鴻鴈髙飛木葉丹逍遥臺上一憑闌浮雲不動孤峰起
落日長臨二水寒多病故人書未達中原秋色醉相看
預愁匹練江南道極目吳門駐馬難
　　　題周天球小象
落魄吳門五十春嬾從髙閣畫麒麟此中墨客爭知玅
何處詞人更有真白眼自宜置邱壑紅顔元不染風塵
東墻休掛喬家女夜恐周郎作後身
　　　贈吳人梁辰魚
迢遙岱嶽海漫漫秋興如君未易闌三觀雲霞天上坐
蓬萊宫闕掌中看纔探緑綺陽春動一說干將紫氣寒
詞客吳門誰不羡王家兄弟雅盤桓
　　　寄謝許左史刋倡和集
平臺左史寄相思開巻風流見往時已自遊梁詞賦長
翻因御李姓名疑𤣥經竟為何人出郢調除非和客知
君有明珠堪照乗更煩清影及茅茨
　　　舜祠哭臨大雪
雨雪號天慘曙暉君王千載一垂衣廷中左鉞將軍出
海上樓船使者歸紫氣不隨江漢轉白雲還傍薊門飛
孤臣賸有蒼梧淚逐客瀟湘在亦稀
　　　荅寄子與時自蘆臺移瑞州按察山東
北風飛雪擁南奔苦向綈袍掩淚㾗病客世疑中散傲
故人官起外臺尊尺書萬里存交誼一嵗三遷見主恩
月出登樓如匹練每依吳觀望吳門
　　　於白雪樓送龔生入貢
樓上春陰動曉寒薊門千里入憑闌别來白雪還誰和
老去青春好自看天子今逢新禹貢諸生不改舊周官
臨軒若問羊裘客莫道江湖有釣竿
　　　杜青州按察楚中
東方千騎古諸侯憲府新開大楚秋北海清風猶滿座
武昌明月更登樓五雲過郢朝佳氣三峽吞江擁上游
此地功名誰得似君家元凱自荆州
　　　寄别元美
誰憐伏闕上書還國士銜寃動帝顔殺氣始應髙碣石
飛霜猶自滿燕山風塵雙淚綈袍盡湖海扁舟白髪閑
却念十年攜手地不知春色在吳闗
　　　荅元美山東道中見寄
飛來尺素九河陰報道春光滿上林游子自矜年少好
故人無恙嵗寒心即今病借青雲起何用詩傳白雪音
處士一星依帝座兩朝誰似主恩深
　　　荅元美廣川道中見寄
椷書遙借薊門看只尺平原一笑難便道何妨留作客
他家惟願起為官雙龍夜敞星文動匹馬秋深嶽影寒
杯酒可知公子意空懸十日布衣歡
　　　荅王敬美廣川道中見懷
薊門秋色夢中偏二子乗舟下廣川食客未應常在趙
酒人誰復並遊燕心知老驥元千里目送歸鴻自一天
已分蓬髙能興盡壚頭春酒却堪憐
　　　荅寄俞仲蔚兼呈元美時不果枉因有末句
濁酒新開緑綺鳴白雲湖上掩柴荆興來陶令還辭社
老去龎公不入城一疏中原髙病色千秋吾黨見詩名
故人徑作書相别握手看君負此生
　　　寄懷子與
白雲愁色滿秋天海上離心鴈影傳那堪對酒書相憶
况復登樓月正圓自爾一攜龍劍合何人更問鶡冠篇
莫言十日平原飲不是王孫得意年
　　　殷洗馬誕子值今上登極日
詞臣三命侍經筵聖主龍飛薊北天珠借星辰堪並出
弧隨日月更新懸一毛深照銜圖夜千里長懷托乗年
共訝玉堂分氣色兼城重喜得藍田
　　　寄賀天官殷少宰
十載詞林供奉中史才經術並稱雄恭承三命銅龍署
兼典諸儒白虎通要地持衡當北斗清聲曵履入南宫
猶言紫極氤氲處非復文昌八座同
　　　荅寄劉子威侍御(二/首)
吳客椷書問轉蓬姑蘇臺上起秋風七星已佩干將劍
五色還乗鮑氏驄江海雙懸精自合陽春一曲步逾工
只今曾照西施月多少娥眉畫不同
　　　其二
憶昔風雲滿帝鄉同時射䇿向明光一毛宛在中書日
匹練遙飛御史霜北海清尊開岱色西京彩筆照河梁
非君尺素三江下爭得秋聲入鴈行
　　　顧中翰祭告徳衡二藩兼有事沂山東海
聖主新恩北極開侍臣銜命出燕臺三齊茅土星潢近
二國松楸雨露囘百丈自天垂瀑布五雲佳氣接蓬萊
俱言海嶽遊偏壯為有王褒作頌才
　　　送郭使君觧郡暫還豫章詩有序
　　　　公之難去郡百姓郡百姓之難去公猶之免
　　　　赤子於懷也斯古遺愛焉不獲乎上民不得
　　　　而治矣不曰直道而事人焉往而不三黜哉
　　　　惟是帝命維新舜有天下選皋陶於衆危言
　　　　危行是以論其世也重遌而厚望之相與以
　　　　成其後者乎
春風解郡豫章還已報徵車起漢闗儘怪雙龍髙紫氣
何妨五馬照朱顔門人榻自南州下座客樽應北海閑
似是朝廷知借冦先開書篋慰中山
　　　送都轉運劉使君還萬安有序(二/首)
　　　　使君之在西省與僕甚驩久不聞問轉運山
　　　　東時某杜門十載矣哀宗梁之悠悠感王徐
　　　　之常勤抵掌於同舍之役也使君司冦世家
　　　　仲氏入拜九卿季子出二大郡是稱難兄再
　　　　領國課厥聲卓然尋以舊守常德誤中掇拾
　　　　當路惜焉顧使君之在西省不少假一冢宰
　　　　掾即風采可知矣
使君漕輓山東囘天子全齊外府開海王至今餘伯氣
大風千古見雄才魚染忽落雙江水白石遥分萬里臺
更廣絶交成玅論可無人識孝標來
　　　其二
十年西署結交驩别後雲霄尺素難郡接荆衡分岳牧
塲開海岱領鹽官五溪誤見明珠拾千里誰将老驥看
莫道賜環非近事新懸白日照長安
　　　荅元美吳門邂逅于鱗有贈(四/首)
姑蘇城上倚髙臺却望中原酒一杯彼自有人浮海去
我今為客渡江來飛龍忽報干将合老驥還驚匹練開
共向風雲論二子誰知天地此徘徊
　　　其二
徴君巖穴雅能深出處人間總陸沉流水乍含鍾子調
浮雲不繫邴生心闗門紫氣長來往海上青山更古今
世事彈冠難自料風塵容易是抽簪
　　　其三
萬里風雲北極生中原二子舊齊名居然霄漢雙封事
自是江湖一宦情天借客星髙物色歌囘春雪壮潮聲
何妨邂逅成佳㑹正復相思命駕行
　　　其四
雪滿江城醉色寒蕭條春興入彈冠自憐滄海雙珠合
誰作青雲一鶚看日月祗銷髙伏枕風塵何事老投竿
豈宜梅福吳門在共說先朝吏隱難
　　　過嚴陵
嚴陵物色動新年解纜春囘七里船繡嶺更宜殘雪映
釣臺髙並客星懸灘聲乍合三江壮山勢遥臨百越偏
此日青陽瞻帝座羊裘深愧昔人賢
　　　題候濤山觀音寺寺徙自落迦
落迦山上古祗林白馬西來峽口深月出爾時樓閣影
風還如是海潮音若非鸚鵡元能語誰解蓮花不染心
五十三員知識盡可勞踪跡問浮沉
　　　大閱兵海上(四/首)
使者乘軺大閱兵千艘並集甬句城騰装殺氣三江合
吹角長風萬里生帳擁樓臺天上坐陣囘魚鳥鏡中行
不知誰校昆池戰横海空傳漢將名
　　　其二
戈船諸校錦征袍水戰當塲命客豪萬櫓軍聲開島嶼
千檣陣影壓波濤赤城深泛旌旗動射的遥銜竹箭髙
東海便應銅柱起何妨馬援是吾曹
　　　其三
列艦如城積水前援枹擁棹出行邊桔槔氣迸流烏火
組練光揺太白天鵝鸛一呼風雨集黿鼉雙駕斗牛懸
即今萬國梯航日並識君恩浩蕩年
　　　其四
新開帷幄控朝宗萬里波臣老折衝海氣抱吳遥似馬
陣雲含越總如龍中流鼔應潮聲疊下瀨戈囘日影重
自有長纓堪報主誰言白雉竟難逢
　　　元美起家按察河南寄促之官
莫道漁樵計已安主恩堪為一彈冠足知上國羣公疏
猶作中原二子看虎觀迥連嵩少起龍門髙倚大江寒
與君聊玩人間世明日抽簪未是難
　　　荅贈王給事
漢帝風流盛栢梁一時才子羡為郎歸來東海桃三熟
諫罷金門草數行謫籍祗今人欲盡除書何意客相忘
黄公雖道商巖起家本鄞山是故鄉
　　　二山人孤山吟社得菲字
西陵樹色滉斜暉一片仙舟拂練飛三竺漸從天上落
二峰髙入雨中微人今湖海開詩社客自雲霄奉禁闈
綵筆如花誰不羡敢將春興鬭芳菲
　　　靈隱寺同吳馬二公作
武林臺殿敞諸天建自咸和第幾年纔到上方雙澗合
飛來何處一峰懸梵音動雜江潮轉燈影長含海日傳
所以龍宫稱絶勝驪珠交映使君前
　　　和馬侍御賦得飛來雙白鶴
三花珠樹五雲開海上雙飛白鶴來借問分行棲玉署
何如對舞映霜臺月明華表聨翩起雪滿緱山並駕囘
萬里只今誰比翼仙禽原自不群才
　　　和馬丈見送廵海之作
樓船遥指越王城萬里波濤按部行門下有人惟說劍
江南何處不談兵長纓我媿山東妙銅柱君懸海外名
忽訝天台霞色起開椷彩筆更縱横
　　　煙霞嶺
煙霞不隔洞天遥佛影千巖散寂寥絶壁倒銜滄海照
一峰髙映赤城標白雲家在時堪駐紫氣山深夜自朝
莫被藤蘿迷出入相逢終日少漁樵
　　　董生寫四子圖
客星遥犯洛陽宫帝座雲臺路已通君自一毛求駿馬
我将雙眼送歸鴻青萍交映千秋色玉樹長含萬里風
不是弟兄江海上誰堪綵筆與争雄
　　　九里松圖為馬侍御作(二/首)
三天嘉樹儼成行下接枌榆即故鄉逺勢不隨雙澗盡
層陰並落二峰長葉棲金掌仙人露榦挺烏臺御史霜
孔雀東飛煩再顧欲從威鳯託清光
　　　其二
武林佳氣日蕭蕭夾道長松入望遥黛色總疑天目雨
寒聲不辨浙江潮含凄風自枯鱗起倒影雲隨偃盖飄
非值有心同竹箭懸蘿争敢附髙標
　　　按察李公誕子公蜀人先以中書舍人為御史
髙才染翰五雲中復道登車攬轡同雛有一毛殊是鳯
駒無千里不為驄名烏業已承家學字犬文堪命國工
君自蜀人楊馬在同鄉奕葉播清風
　　　贈李封君兼訊長君進士
五陵群少各賢豪客有能詩調獨髙受業不隨秦博士
為文無害漢功曹十年我輩慚龍卧萬里君家起鳯毛
江左衣冠堪此地美名如昨照同袍
　　　髙光州孤山精舍
白雲不散一山孤地主人稱楚大夫老作西陵詩社長
可攜南部酒家胡囊餘太古雙龍劍壁有行春五馬圖
汝潁過逢遺事在髙陽似此聚星無
　　　荅龔茂才
中原相望兩漫漫傲吏重彈柱後冠不盡青雲東嶽氣
飛來白雪大江寒人今雨别千年事君自風流二仲看
若問嚴陵灘上月小清河北照漁竿
　　　毛封君
公家安在薊門城出入漁陽結客行經學並驅韓太傅
辭華脫頴趙先生丈人不作雄邊老令子還髙秉憲名
此日衣冠看甚偉也知黄綺負餘情
　　　和吳太常南樓煙雨之作
南樓迢逓俯丹梯烟雨蕭條拂檻低越徼層陰千里合
吳門春樹萬家迷江流欲動帆檣外山色纔分睥睨西
一自不齋多暇日新詩誰與醉同題
　　　送周給事還朝(二/首)
才子先朝侍從年東山一卧主恩偏彈冠便借風雲起
補衮新看日月懸疏動龍鱗成五色名聨騎省映羣賢
當時諫獵還誰在聞道長楊賦已傳
　　　其二
纔疑仙吏在人間萬里乘風復漢闗三殿不縁春色滿
五雲争識嵗星還朝陽更王清華氣金馬依然供奉班
未許陸沈如昔日須君持論答天顔
　　　送勞少參提學蜀中
分藩吳越氣雄哉人自南宫出上台一抱連城明月滿
還看三峽使星來錦江波動詞塲色劍閣髙臨憲府開
聖主賢臣今日事王褒門下本竒才
　　　汪中丞臺火救者獨以劍出彈鋏而歌和以相
　　　　弔
中丞臺火照閩方客有千金劍一裝賴是龍蛇先自起
忽然風雨為深藏逃形疑入延津水厭影猶含北斗光
報國片心還獨在逾看鱗甲動氷霜
　　　為南海鍾侍御題金臺遥祝巻(二/首)
游子承恩出禁闈髙堂華髪照春暉潘輿自不隨驄馬
萊綵何妨舞繡衣江鯉一從天上寄臺烏長繞日南飛
即今婺女遥相望柱史星光近太微
　　　其二
氷霜不厭北堂清冠指神羊海上城戀闕未須將母疏
倚門元自望君情家傳五字推承學朝擁三臺起令名
驄馬更便千里駿還鄉實切斷機聲
　　　送張閫使黔中
虎臣推轂滿長安吳越當朝閫外難君自雅歌稱坐鎮
人疑漢將不登壇江潮常借軍聲壮海氣遥臨陣影寒
滇水一珠堪照夜誰憐薏苡竟同看
　　　贈海憲蔡公開府
横海今時領外臺書生謾說請纓來霜威瘴癘三山盡
殺氣波濤萬里開攬轡本朝元楚望談兵當代一邊才
朝廷近有留中疏柱史星光切上台
　　　送陸從事赴遼陽
御苑東風吹客過共看芳草有離珂西山晴雪鴻邊盡
北海春雲馬上多地險時窺𤣥菟郡天驕夜遁白狼河
知君幕下參髙畫諸將何時議止戈
　
　
　
　
　
　
　
　
　
　
　
　
　滄溟集巻十
欽定四庫全書
　滄溟集卷十一　　　　　明　李攀龍　撰
　　七言律詩
　　　送王侍御按貴陽
中原遥入楚天長道岀盤江古夜郎自許鐵冠衝瘴癘
兼攜白筆掃風霜百蠻擁節開雄鎮萬里登車擥大荒
莫說壯遊非妙選同時八彦避鵷行
　　　郭吏部請急歸吳稱夀封君太宜人
水鏡清光滿薊門庭闈雙映一寒温角巾入洛名元重
裘褐依梁道並尊白首更偕吳市隱青雲再奉漢宫恩
還朝益玅題才術湖海微言可具論
　　　武太常貞母太常是遺腹子
令子清標領太常持衡東省舊為郎才因藻鏡知秋水
胎本明珠産夜光天上旌旂懸日月人間竹帛映氷霜
雖然燕趙多竒士已讓髙風在北堂
　　　戲擬王安人稱夀郭相國相國嘗為廬江别駕
南山髙唱入新題曲罷蛾眉玉盌齊秦史自偕嬴氏女
廬江誰憶仲卿妻雙飛青鳥披雲下並蒂蟠桃帶雪攜
何必千金稱上夀嫣然一笑醉如泥
　　　秋前夜過崑山寄仲蔚時元美兄弟俱就徵車
有客中原囘白頭懷人千里命扁舟吳門山色元非雨
婁子江聲似是秋二友鴈行堪入洛惟君龍卧不依劉
也知傾盖須㬰事一日椷書即舊游
　　　上朱大司空(二/首)
重華冀北再開天益佐山林涉大川四岳受成方貢日
三邊仰給縣官年黄金不及隄形壯白馬長隨練影懸
轉自流言能悟主老臣知遇兩朝偏
　　　其二
河隄使者大司空無領中丞節制同轉餉千年軍國壯
朝宗萬里帝圖雄春流無恙桃花水秋色依然瓠子宫
太史但裁溝洫志丈人何减漢臣風
　　　送徐子與之武昌(二/首)
使君安在武昌城江漢雙懸憲府清共許登髙能作賦
不妨乗暇一論兵翛然白雪千人和颯爾雄風萬里生
更憶南樓明月好欲攜佳興與縱横
　　　其二
刺史樓臺望裏重是時門客羡登龍白雲三署還堪起
黄鵠千秋更可逢象合星辰雙執法心隨江漢一朝宗
二天尊寵諸侯上出處何論邴曼容
　　　和子與過訪平原道中值雪二首時按察楚中
九河風色報褰帷道入平原雨雪遲天欲並傳梁苑賦
君今試和郢中詞憑陵尺素光猶動縹緲扁舟興可知
况值如澠春酒熟好來投轄未須疑
　　　其二
平原日映北風斜飛雪偏隨刺史車明月更投公子邑
金門何處侍臣家綈袍忽自生春色彩翰紛然擁落花
為報袁安髙卧起齊宫上客有田巴
　　　皇太子冊立入賀
燕臺依舊鬱相望玉樹金莖是帝鄉鳯闕雙懸雲五色
龍樓交映日重光九天氣王旌旗動三殿風清劍佩長
伏謁不違顔只尺十年西省愧為郎
　　　江上贈郭第歐大任
元年飛雪度維揚此日秋風復故鄉總為郭君紆綵纜
况逢歐冶說干將囘看京口孤城轉坐擁江流萬里長
以爾相從諸子後新知得似丈人狂
　　　吳使君自邵武之髙州(二/首)
先朝五子結交情一日青雲滿鳯城漢主憐才金作署
楚臣能賦玉為名已應龍自延津起那更珠還合浦生
直置壯遊消不得纔兼遷客重縱横
　　　其二
中原五馬日騑騑嶺外翻傳俗吏稀逐客也須常作好
使君安見逺游非庻無疾病堪乗興况有登臨可當歸
漂泊秋風同一葉幾時還向洛城飛
　　　早春元美自大名見枉齊河(時元美代/余浙中)
如此春醪醉莫辭中原攜手即佳期何人命駕能千里
與爾彈冠又一時嶽雪故應囘匹練江潮今復借褰帷
比來慷慨悲歌地河朔風流更有誰
　　　與子與游保叔塔同賦(山有落星/石二拳)
古塔松臺對寂寥髙齋斜日傍漁樵金牛忽見湖中影
鐵騎初囘海上潮更倚連城明月動並攜雙劍落星揺
若非賦有凌雲氣筆厎天花可自飄
　　　和梁憲使過密咏天仙宫白松(是黄帝葬/三女處)
孤根一託蕊珠宫不與苕華粉黛同夜暗龍鱗銜自照
天清鶴影望來空條封姑射千秋雪盖擁蘭臺萬里風
非為子雲能作賦誰知玉樹本青蔥
　　　其二
軒轅宫裏試新妆縹緲連枝入帝鄉玉骨不縁能化石
氷肌那得便生香只愁明月銷為水更恐清陰凝作霜
巫峽瑶姬元素質却令雲雨汚衣裳
　　　其三
玉女窻前手自栽遥分海色向蓬萊唯應七聖襄城過
曾見三花少室開地迥流光通粉署天寒老榦倚霜臺
懸知的有千年露欲獻須君作賦才
　　　荅寄用晦王孫(二/首)
江上傳書錦字斜于時飛雪映瑤華誰攜雄劍非豐獄
但出名駒即漢家春色自憐彭澤柳美人相怨武陵花
三年未報平安使長日心懸萬里槎
　　　其二
豫章城上有髙樓樓下長江二水流君更紅顔雄製作
誰同清夜美遨遊陽春若許千人和明月何須萬里投
不信秪今求自試詞塲可但少應劉
　　　荅寄元美
飛書苕水報王孫杯厎黄河似酒渾已讓五湖相代長
敢臨中嶽自言尊人無西子堪同載客有如姬不負恩
蕭索三餘囘王氣風塵非復古夷門
　　　寄懷蒲圻魏使君(三/首)
赤壁黄磯錦不如故人家傍武昌居蒲生太守裁鞭後
竹擁郎官賜管餘遣興幾篇司馬賦銜寃一紙樂羊書
楚材堪已推三晉那得長懸刺史車
　　　其二
歸來髙卧叔牙山恰爾分符出漢闗一顧青雲生海上
千秋白雪在人間非時按劍投珠起無意償城抱玉還
所以離騷長苦怨楚臣容易老紅顔
　　　其三
搖落誰憐作賦才髙秋無處不悲哉大王自嘯雄風起
神女長攜暮雨來非有上林吞夢澤至今江漢遶蘭臺
武昌月滿南樓夜安得青樽共我開
　　　東陂同許殿卿陸南道函灌甫兄弟賦
散髪東陂月滿庭王孫春草鴈池青平臺吹合風先起
竹苑樽開酒旋醒自媿長卿工作賦誰憐子政老傳經
明朝莫報髙陽㑹不定江湖是客星
　　　勤中尉園亭
分竹穿苔暑自平披襟小閣坐來清使君河上浮槎興
公子夷門結轡情自有明珠堪照乗豈無佳色解傾城
時人若問游梁客司馬相如字長卿
　　　聞肖甫已代元美大名有寄
褰帷蜀道望吳天二子𤓰期迥自憐五馬過逢曾此地
雙鳬飛去復何年誰言官合談兵起爾已名從作賦傳
父老未須窺露冕何人不識使君賢
　　　贈劉將軍
憶醉卿家春草芳征軺信宿向漁陽行間舊識千夫長
轂下新推六郡良白馬從軍明月塞黄金結客少年塲
何時更出追風騎䇿爾持纓請建章
　　　送羅大參之任山西(二/首)
鴈門句注九闗通地接燕山帝業雄使者汎舟從綘水
將軍轉餉入雲中分藩忽壯朝廷色開府深懸保障功
晉國莫强兵馬地股肱何但數河東
　　　其二
吏部風流入奏年諸郎誰不讓朝天五雲忽映襜帷動
雙轄重臨水鏡懸色借綈袍堪病起詩更藻筆已名傳
故人剰有河山在二子相逢海岱前
　　五言排律
　　　送固始申明府還縣
百里絃歌邑春風獨在兹旋歸瞻日逺留借見天私復
送仙鳬去言趨竹馬期渡河蠶月早行縣麥秋遲楚國
先賢傳梁園上客詞知君才不忝遙以慰相思
　　　送李太守之東昌
諸侯辭北極千騎向東方十二稱天府風煙接帝鄉地
形來海岱漕輓自徐揚春滿弦歌邑花明太守章射書
延上客照乗得髙唐冦息解刀劍人和下鳯凰軒帷褰
雨雪郡閣卧星霜治行兼經術諸曹借寵光
　　　送宋宇少府之蒲城
别離有楊柳折贈擬琅玕古道千人失時才一尉難清
秋開少府紫氣指長安梅福稱仙仕蒲城得吏歡河聲
公檄靜嶽色訟庭寒鴻鴈雲中出芙蓉月下看三秦至
豪傑兩漢數衣冠馮翊今遺邑何輕佐幕官
　　　荅謝生盤山詩
愛爾躋攀處竒踪滿報章山盤元氣出寺抱翠微藏拂
石搖天影披花帶雨香千峰囘白首萬壑步清霜鼔角
闗榆墮旌旗塞草長陰風來大漠秋日下漁陽海色秦
城外邊聲漢苑旁欲因臨望代遂得紀金湯
　　　送楊給事河南召募
邊衆休南牧朝廷議北征幄中新授律天下大徵兵使
者持符出君推抗疏名黄金秋突兀白羽日縱横嶽雪
三華秀河氷萬馬行將軍邀劇孟公子得侯嬴屠販多
豪傑風塵鬱戰爭有呼皆左袒無役不先鳴寕久燕山
戌終期瀚海清過梁投賦筆更為請長纓
　　　送林章之郎中讞獄南海
舊識于公傳新知陸賈才漢章雙鳯下越郡五羊開旌
節看山駐樓船截海來長安天北望使者日南囘訟府
蒲堪掛刑書竹可裁明珠滿合浦應照不然灰
　　　送祠部莫郎中貴州提學
薊門一相送楊柳未堪攀亦是文章地寧虚供奉班西
南天欲盡羌筰日多艱鼔棹過三楚傳經到百蠻春雲
蒸赤水秋雨瘴青山早就中和頌諸生憶漢闗
　　　題歐職方鵝山泉髙齋
聞君讀書處乃在薊山阿水色開窻檻泉聲散薜蘿濯
纓秋雨至把釣夕陽多白璧澆田出寒流没羽過風塵
無燕息賔客有羊何一自從王事空為勞者歌
　　　集元美宅送汝思吳峻伯袁履善三比部
别賦吾能作還銷客子魂上林又黄鳥何處此青樽帝
念徵兵日人銜祝網恩星榆散使者春草待王孫于役
分江徼相思共薊門風塵異南北莫向鴈書論
　　　賦得邊馬有歸心
飛將驅天廐乗秋踏大荒三軍呼驃騎一戰蹶名王急
難才堪老横行勢可當嘶聲悲漢月顧影浄胡霜總轡
陰山上鳴鑣瀚海旁何如春草色躞蹀向長楊
　　　得殿卿書兼寄張簡秀才
久客疎歸計吾徒足醉眠風塵猶逆旅服食豈神仙老
母須微禄郎官亦冗員時名非我意詩句衆人傳雞肋
堪誰棄蛾眉幸自全羈情驚嵗晚法署向秋懸竊笑吹
竽濫深慙抱甕賢青雲浮世外白眼貴游前流俗終違
性佯狂始入𤣥所甘才太拙敢望病相憐寄字存加飯
興言問着鞭支離如昨日飛動異當年直覬亡殷社殷
憂切御筵逐臣收佩玦大將與兵權報主謀安出和戎
議已偏乗輿空汗血錦繡被貂蟬帷幄今何事京師未
晏然乾坤多壘後仕宦畏途邊海岱生瑶草朋從拾紫
煙伊余方物役囘首薊門天
　　　七夕集元美宅送茂秦
祖席陳𤓰果征衣理薜蘿雲邊看露掌花裡出星河仙
吏揮金椀佳人罷錦梭新知天上少秀句鄴中多疎拙
時名棄歡娛鐵騎過秋風吹鬢髪落日渡滹沱匕首荆
卿贈刀頭桂客歌明年見牛女能不憶羊何
　　　碧雲寺
飛塔標龍藏長橋挂虎溪五王開壯麗二梵樹菩提淨
土黄金布香臺碧漢齊經過初地變徙倚上方迷杖底
籠清磬崖間散御題屢疑窮紺宇復道出丹梯天樂蓬
萊近祗林日月低水流僧舍下雲起佛堂西深愧雕蟲
技難同怖鴿棲慈燈懸廣刼處處得摩尼
　　　香山寺
往時占紫氣馬上看香爐不是尋幽到其如發興孤迴
標臨北極秀色攬西湖樹杪諸天出堦前衆壑趨花臺
騫地起風鐸蔽簷呼月抱蟾蜍石星搖舎利珠玉毫侵
瀑水金相湧浮屠妙偈傳從竺髙僧至自胡法輪皆帝
力下界復神都行幸當年事人王握大符
　　　經華嚴廢寺為兵火所燒
往事殊猖獗諸生坐播遷無方超寂㓕有地入烽烟境
壞秋原上門空暮雨邊虚聞金作粟真見火生蓮星影
疑纓綴雲光學盖懸焚身香象泣照鉢燭龍然莫辨沉
灰刼猶傳噀酒天至今餘淨土不復一燈傳
　　　人日同元美子與公實集子相宅得寒字
年華開此晏春色又長安得日人相勞披雲客共歡貼
屏皆綵勝佐酒尚辛盤北鴈先花發西山過雪看文章
投璧盡心事斷金寒不但蕭朱輩論交自古難
　　　初春(四/首)
物色看如昨愁時獨不醒春陰含雨白日氣宿霾青國
士紆三表王師壓二庭獻俘當祖社制勝本朝廷使者
行飛輓將軍議勒銘誰憐劉子駿心事有傳經
　　　其二
横海樓船下平胡羽檄飛五雲髙王氣三殿敞春暉卜
相敷文命徵兵出武威風塵終混合日月此瞻依薄宦
無工拙浮名有是非陸沈吾豈敢疎懶世人違
　　　其三
使者歸朝疏將軍捕虜才乾坤百越震烽燧九邊來國
步艱難過天顔駘蕩開紫宮春窈窕華省日徘徊白石
飯牛客黄金圖駿臺終看成遇合未可怨無媒
　　　其四
薊北看春色羈情坐鬱然官猶膠柱在名豈濫竽傳汩
没終何事文章自有權薄遊多難後知己衆人前疎拙
容髙枕風雲讓着鞭客嘲安用解執㦸至今憐
　　　五日同子相遊天寧寺
四海攜名士彌天得上方綵絲還令節白馬自開皇揮
拂靈花裡攤經祗樹傍燈輪侵日出塔影入雲藏浄土
殊幽事清齋復妙香幻知看紱冕靜欲厭詞章薜茘來
風雨杉松接𣺌茫人間空競渡未解問慈航
　　　立春日示子與
舊遊離别盡病客尚文園此地看春色唯君大雅存揮
毫當北斗握手向中原夙昔為郎意平生知己恩紫氣
臨燕塞青山擁薊門豫愁分袂日花裡倒芳樽
　　　燕京篇
燕京豪俠地杯酒為君陳雙闕西山下諸陵北海濵薊
門行雨雪黍谷變陽春騶衍初臨碣荆軻故入秦黄金
來駿馬白璧售佳人定鼎還先帝千年正紫宸
　　　哭陶侍御
伏柱稱仙吏彈冠即諍臣逢時隨八彦攬轡屬東巡抗
疏惟安漢危言屢借秦寵光囘造化正色上星辰夢已
摧髙翼灾非批逆鱗孤臺遙向夜五柳黯傷春白鶴還
來客青驄豈避人朝廷存折檻道路指理輪擊隼才何
健神羊氣不馴分陰空自惜浮世轉難陳風裁登車罷
霜華掛劍新群烏哀就老列栢采為薪鬱鬱匡君意飄
飄出使身廬山彭澤外落日九江濵
　　　哭公實(六/首)
逝矣梁公實清時隱漢闗扁舟浮大海健筆誌名山豈
悟風流盡猶言洗沐還文章憎白髪服食誤紅顔禪草
來天上𤣥經出世間縱為華表鶴羽翮已難攀
　　　其二
客有燕山至傳君䘮海隅含香情不厭辟穀事還迂詞
翰家長技經綸國大儒天心曾爾輩雪涕自吾徒精氣
乗朱鳥浮生過白駒所悲無舊物此道失前驅
　　　其三
實沈其爾祟單閼乃為灾偃蹇非闗病文章未盡才他
人紛項領之子𣺌塵埃白日中原墮髙秋大海迴自逢
雙鶴至誰叱五羊來欲掛延陵劍風雷不可開
　　　其四
一虚郎署問竟負帝鄉期此日名堪定千秋事可知賦
寧為異物人已不同時垂白君應妬還丹我自疑槖裝
髙卧盡椎結舊遊悲坐識藏舟理行令荷鍤隨
　　　其五
從此微言絶何當大夢醒人間矜意氣地下鬭精靈虚
室還生白遺編竟殺青浮名流景過夫子望秋零同舍
悲離索投詩哭杳㝠山陽風雨夜鄰笛未堪聽
　　　其六
嶺南秋慘淡海上日蕭森不王衣冠氣云亡雅頌音操
斤臣質少題柱主恩深此物何陵替斯人乃陸沈衆方
疲道路爾欲久山林所以生芻贈終難託素心
　　　郡齋同元美賦得髙字
風塵如昨日千里得同袍秋色隨佳句浮名避濁醪故
人滄海逺使者白雲髙小郡常懸榻君家自佩刀飛揚
鞭弭約慘淡簿書勞别後看多士元龍未似豪
　　　宿華頂玉井樓(二/首)
玉井通溟海朱樓冠削成波傳潮汐到檻接斗牛平虎
魄侵燈出蓮花傍枕生拂盆雲髪暗映掌月珠明犯座
人間象浮槎世上情不愁更漏絶石鼓自能鳴
　　　其二
不寐芙蓉冷幽棲薜茘驚靈胡秋贔屭毛女夜妖精暗
穴龍蛇走深林虎豹耕星連碁石布雨共洗盆傾霜絶
千尋鎻風邀五舌笙豈因臨帝座呼吸變陰晴
　　　冬日王給事出示許中丞苦熱詩巻
最秀中丞句尤竒苦熱篇開函迴白雪展巻失寒天硯
石猶堪礫壺氷豈自堅蠧魚冬不蟄螢火夜應然才是
洪罏縱名將汗簡傳歌來探綵扇寫罷撤青氊藻筆還
生色雲箋更雜烟五言如挾纊一字解纏綿病暍南風
後魂銷大雅前霜臺三十載就日片心懸
　　　和殿卿咏梅篇
忽報探梅句深知水部賢空梁流漢月寒色動江天影
落青樽裡花生彩筆前新妆縈素練白雪洒繁絃南國
書堪寄春風病獨憐更慚清思減不及兔園篇
　　　為魏使君送黄生歸楚
太守髙齋客時名豈易同六朝相上下五馬共西東非
土悲王粲通家賴孔融登臨存勝蹟坐嘯挹清風四塞
黄河險三峰日觀雄楚才元自老郢曲本難工裂素題
班篋裁繻謁漢宫歸堪吞夢澤卧合起隆中雨雪綈袍
暗江湖劍氣空武昌魚正美彈鋏意何窮
　　　送魏樸如孝亷省試時使君上計與偕
朝宗方岳入問寢孝亷行經術俱髙第傳家接大名雲
霄雄北上事業壯南征奕世和戎䇿江湖戀闕情一毛
隨鳳集合浦讓珠明物色燕常滿人才楚至精千金圖
五馬片玉抵連城績奏龔繩直辭含樂鏡清賜車郎署
羡奪錦士林榮計吏分憂下文塲得雋鳴召翁今乃父
丙相昔同聲㑹使臨軒日風流動漢京
　　　再上少宰誦德述懷
弱冠登髙第詞林擁重名兩朝延侍從空冀走諸生身
自宫僚備親看國史行稍遷猶八座加授即孤卿不盡
兼曹美長餘列署清文章闗王氣儒術定家聲羽翼衝
天就波瀾赴海成見知同筆研記憶控銓衡雞肋才華
薄羊裘物色輕人應疑畫餅君但入調羮北斗如相照
南山亦至情少微雖冗宿同向掖垣明
　　　天官殷少宰翟淑人輓歌
弱嵗徵箕帚童年託舅姑餘光東壁駐慈色北堂敷裘
褐雲霄度蘋蘩日月徂國香堪是夢閨秀豈為芻零露
晞金掌清氷涸玉壺珠沈知旁斗絃斷憶將雛鳯逝泥
書暗鸞銷水鏡孤繪帷含藻落彤管帶花枯作楫君能
事藏舟妾敢誣網蟲遺挂在羅雀外家無雜佩傳淒響
殘機激壯圖乳糜疑自愛琴瑟訝相扶兩鵠云當復三
魚兆已符客悲來白鶴帝寵㑹青烏河漢深難越天門
近可呼精靈成婺彩千古照皇都
　　　重送張閫使
將才君自有儒術衆誰如廷對諸生䇿家傳孺子書百
蠻麾下出兩浙閩中居故事單醪在流言二卵虚名應
銅柱上身是玉闗餘拊髀方今日君恩未可疏
　　　夏日張茂才見枉林園(二/首)
殘書開積雨髙枕對重林非爾乗幽興無人惠好音分
寧雞黍薄交自布衣深不改青松色堪知白雪心諸生
貧嗜酒多病老抽簮何必論邱壑金門總陸沈
　　　其二
當時河朔飲未必勝陶家古井層陰合虚亭落景斜敲
碁來凍雨散帙映明霞樹囀雙文鳥盤浮五色𤓰清談
開暑氣白髮瑩氷華更有忘憂草能囘隱士車
　　　荅潘仲子和贈張茂才見枉林園之作
似解滄洲趣因傳白雪聲時才方上下秋興獨縱横車
馬分交態林園斷世情名寧花蕚重句自薜蘿清弱冠
推髙第雄飛失後生二毛如老筆三抱見連城業已深
移疾閒仍事耦耕有君堪倒屣一為欵柴荆
　　　夏日襲生過白泉精舍索贈
本自巖扉客承家事耦耕中年歸卒業壯嵗託論兵身
覺儒流貴心疑俠氣輕垂成看一第良久遜諸生狗曲
群為詬毛詩獨著名貧終諳世味老益見交情伏臘書
相勞寒温酒數行白泉鍾乳色黄鳥竊脂聲彩電投壺
出疎星對局明即知河朔㑹夙昔已縱横
　　　荅報顧中翰
政本趨陪地身隨宰相行兩房深侍從三殿雅知名染
翰宫雲濕兼銜掌露清與聞鍾五字同病沈雙聲何意
乗槎客能憐伏枕生投詩迴俗態把酒説交情敢謂龍
門峻難霑鳯沼榮華陽今夜月醉眼為君明
　　　初抵浙中感遇一首呈馬丈
冀北登車日淮陽卧閣年襜帷非不撤舞袖竟難旋一
顧堪千里群疑託二天門生髙自出屬吏拙相憐紫氣
臨闗動文星傍斗懸樵漁歸計穩犬馬受知偏物色中
原起封章上國傳江湖餘壯觀風俗美多賢下榻時名
盡分庭客禮全隋珠如片月長在報恩前
　　　贈陸膳部
清覽三臺上名家四姓前累朝霖雨望群從聚星賢北
斗尚書府南宫視草年秩宗周典禮膳部漢常員官屬
青雲氏才髙白雪篇微言黄絹在美節素絲傳筆綵生
春署蘭薰握近天明光寧再入空此羡神仙
　　　貞石篇為吳比部賦
砥柱髙王室磐宗壯帝京支機河漢迥浮磬泗濵清孺
子兵書號郎官水鏡名一鞭皆至海三獻即連城絶學
驅羊起群疑伏虎生梧臺深自饗司冦雅稱平磊落披
雲氣馮陵轉壑聲雄藩隆岳佐華省映星精文陛含香
入巖廊草奏行綵毫常五色何限補天情
　　　與子與遊靈隱寺吳馬諸公同賦
片雨挂龍涔清風嘯虎林海浮西域至江揷洞天深小
嶺將遙集名山豈陸沈地靈聞水樂岫隱見雲心金粟
寒應結香爐迴自陰藤蘿褰窈窕臺殿倚蕭森石笋髙
遙筆蓮花淨盍簮何須懷謝客俱解越中吟
　
　
　
　
　
　
　
　滄溟集巻十一
欽定四庫全書
　滄溟集巻十二　　　　　明　李攀龍　撰
　　七言排律
　　　郡齋同元美賦得明字
落日千山短髪明蕭條轉見故人情時危小郡徵求少
秋到髙齋卧理清豈謂文章妨遇合深知偃蹇負平生
論心對我杯中物握手看他世上名遂使浮雲愁大陸
何來二子在孤城風塵如此仍為守愧爾新詩滿帝京
　　　送歴城李明府入計
五陵佳氣薊門東此地車書四海同葉令逺為朝㑹使
漢家新起建章宫君王受計當天下月朔垂衣出禁中
臺史莫疑鳬屢至都人已識馬能工三齊郡國推髙第
百里絃歌播大風清問即求封禪草好因文似薦揚雄
　　　題徐子與門生汪惟一竹邱圖
靈邱隱者一逃名萬竹臨江見厎清徙倚七賢相寄傲
便娟二女重含情葛陂詎信雙龍影嶰谷空傳五鳯聲
風雨長教秋色駐氷霜兼與嵗寒盟投竿渭水才堪老
受簡梁園賦已行願得此君開蒋徑不妨佳客醉宜城
浮雲西北來何莫今日東南美自并截作武陵溪上笛
方知馬援有門生
　　　留子與署中
杭城落月早潮生憲府松杉風亂鳴伏枕待三從劾免
移文滿百不留行何人更許彈冠㑹唯爾還堪倒屣迎
十載寒温無長物一時出處有餘情酒斟白玉吳姬色
賦擲黄金楚客聲大抵㝠鴻心自逺曾來老驥氣難平
浮雲在昔懸秦望北斗依然捧漢京吏挾江湖纔是傲
交論氷雪未為清官聨西省聞題柱家本同鄉見請纓
誰似兩朝銜寵遇它如群少失縱横樽前且抗持螯手
世上空傳染翰名須聽松杉風再起晩潮乗月到杭城
　　　與劉憲使過子與大佛寺
西湖斜日浄風烟北嶺苕蕘出半天磴道乍從空外轉
樓臺已入鏡中懸塔分西域銅缾勢石紀秦官錦纜年
白社但須彭澤酒青山不用華家錢波搖玉樹堪雙映
月上珠林好獨眠我輩自狂君莫訝平生未敢謬周旋
　　五言絶句
　　　寄殿卿
一作山中客蓬蒿自滿廬舊遊誰獨往新著復何書
　　　别意
朝來送歸客復此長河湄立馬折楊柳已無前日枝
　　　山中
君去何時歸山中春草夕莫将白雲廬不及紅塵陌
　　　贈元美
共擬懷人作先成幼婦篇微音知者少佳句法誰傳
　　　寄登宗秀才茂登池亭(二/首)
笑此杯中物從他世上名黄金結客盡誰識濟南生
　　　其二
窻中采蓮舟落日菱歌起坐見浣沙人紅顔照秋水
　　　渡易水贈伯承
匕首腰間鳴蕭蕭北風起平生壯士心可以照寒水
　　　郡齋同元美賦得傍字
三載邢州客看人道路傍風塵君自見誰愛接輿狂
　　　酬郭子坤感懷(四/首)
懷璧如明月連城未肯開君王終見賞且為守蘭臺
　　　其二
若問浮生事風塵病裡過開樽看漸少伏枕似還多
　　　其三
何來雙鬢雪五月鏡中寒便欲煩君鑷蕭蕭不可看
　　　其四
不須婚嫁畢始作尚平遊五嶽年年在浮雲處處愁
　　　戲呈子坤(三/首)
聞君攜愛妾辛苦事求仙自繡浮邱鶴長齋子晉前
　　　其二
家有秦臺女青雲路不遥但愁明月夜天上喚吹簫
　　　其三
丹竈幾時開妆成倚鏡臺不須嗔竊藥本自月中來
　　　病中贈殿卿(二/首)
夜來殊不病那得似維摩𤣥度談名理支公奈爾何
　　　其二
玉兔操金杵誰知擣藥年豈應天上住不有病神仙
　　　冬日(四/首)
憔悴江湖上行吟雨雪寒不逢漁父問誰作楚臣看
　　　其二
日澹平陵城寒髙華不注北風湖上來雪片大如鷺
　　　其三
客來堪自見酒盡且須酤不是南山色貧家一事無
　　　其四
風雪不出門苦吟何時已沽酒城中還先生擁褐起
　　　立春(二/首)
綵花可憐色為報漢宫春今日文園客依然四壁貧
　　　其二
駘蕩還春色蕭條亦世情不然三徑裡豈愛蒋元卿
　　　漫成(二/首)
有酒但須飲無世不可避方其潦倒時何與傍人事
　　　其二
翟公既罷官人棄理亦賤殷勤莫署門交情不必見
　　　桃花嶺
一度桃花嶺烟霞處處新縱迷源上路猶似武陵人
　　　丁香灣
平潭澹不流寒影群峰集斜陽一以照彩翠忽堪拾
　　　春日自戲
自從移疾後誰謂主恩疎每及山林士天顔滿薦書
　　　殿卿示樂府序小詩報
知音千載事君適賞心同從此三都賦人傳左太沖
　　　羽林郎
從軍少年塲富貴歸故鄉一拜羽林騎鞍馬自生光
　　　羅敷曲
春日照城隅羅敷陌上趨自能停五馬不是使君愚
　　　山房書壁(二/首)
夏日山房清田作稍就次銜杯自有真髙枕元吾事
　　　其二
鄰翁幸相勞斗酒不須滿且持伏雌還視君牀下卵
　　　嵗杪再得殿卿書却寄
連札鴈池來春風錦字開似看嵩少雪把酒上平臺
　　　荅寄襲懋卿
白首知經術青袍見主恩為尋揚子宅不到五侯門
　　　和題郭山人五嶽游囊雜録(六/首)
　　　　五嶽圖
逺遊何所佩五嶽真形圖怪爾煙霞裏精光互有無
　　　　杖
十載相攜處白雲知幾重莫經葛陂道風雨去為龍
　　　　衲
夜投東林寺北風雪大作捫蝨對山僧衲衣不堪着
　　　瓢
山中無供養時復飯胡麻不是桃源水何人漱落花
　　　鋤
百草各爭芳蘭生詎能那朅來深谷中我鋤還自荷
　　　觚
醉來市上眠我觚不離手本是髙陽徒逢人時乞酒
　　　和子與留别
别酒故人同留詩古寺中唯應湖上竹一為起清風
　　　其二
結客五陵東相邀入漢宫但攜龍劍往不必問雌雄
　　七言絶句
　　　寄襲朂
白雲湖上白雲飛長白山中去不歸君在幾峰秋色遍
何人共結薜蘿衣
　　　惆悵詞
休將翡翠綰金針不折芙蓉綴玉簪誰見雲中雙比翼
空傳月下兩同心
　　　送殿卿
莫辭杯酒薊門春匹馬明朝客路新陌上少年君自見
相逢誰是眼中人
　　　送劉户部督餉湖廣(五/首)
洲邊處士題鸚鵡陂上公孫擁驌驦到日夏雲生七澤
愁時秋色滿三湘
　　　其二
馬上春風白接䍦花開應醉習家池鹿門耆舊何人在
今日襄陽異昔時
　　　其三
漢江春水竟陵東江樹蒼蒼繞沛宫父老只今猶望幸
君王按劍顧雲中
　　　其四
洞庭仙使日相乗君自扁舟似李膺江雨茫茫江草徧
不知何處是巴陵
　　　其五
錦帆南入楚雲重江上遥看衡嶽峰落日蒼茫秋不斷
青天七十二芙蓉
　　　與元美集李郎中賦示謝生
仙郎歌動白雲秋酒滿金樽月滿樓借問西園飛盖客
座中誰不似應劉
　　　送吳郎中讞獄江西(三/首)
春風躍馬出長安送别江南路𣺌漫共說豐城龍劍氣
到時還向獄中看
　　　其二
廬山北望楚天分君去揚帆入綵雲草色秋迷彭蠡澤
不知何處弔番君
　　　其三
三十三峰淦水陰中藏玉笥白雲深自從歸去神仙尉
秋草茫茫不可尋
　　　席上鼓飲歌送元美(五/首)
翩翩白馬度秋風共醉胡姬酒肆中舞劍吹笳歌出塞
送君朝發薊門東
　　　其二
落日銜杯薊北秋片心堪贈有吳鈎青山明月長相憶
白草寒雲迥自愁
　　　其三
風色蕭蕭易水寒荆卿匕首入長安憐君更向江南去
此地何人意氣看
　　　其四
青楓搖落氣悲哉客有將歸張翰才東望三吳秋色裡
掛天帆影大江來
　　　其五
碧天無盡白雲孤到日扁舟落五湖不見薊門秋草色
愁心明月滿姑蘇
　　　雪後憶元美
雪後千門月色開故人遙憶子猷囘饒他已盡山陰興
半夜還須載酒來
　　　送子相歸廣陵(七/首)
茂陵消渇卧詞臣搖落秋風白髪新漢主豈無金掌露
馬卿元是倦遊人
　　　其二
相逢杯酒薊門闗腰下并刀明月環開匣贈君當落日
能令秋色滿燕山
　　　其三
少年裘馬結交塲壯嵗功名竹帛光海内黄金看意氣
人間白雪見文章
　　　其四
薊北青山照别巵請君聽我秋風辭揚州十月梅花發
江上春光好贈誰
　　　其五
白雲無盡楚天寒鴻鴈蕭蕭楓樹丹楊子月明愁裡度
蕪城雨色夢中看
　　　其六
廣陵秋色雨中開繫馬青楓江上臺落日千帆低不度
驚濤一片雪山來
　　　其七
廣陵城上秋瀟瀟濤聲欲來風色驕聞道蹴天三百里
不知何似浙江潮
　　　再别子與(四/首)
徐卿寵送酒如河半醉當筵楚調歌握手燕山春草色
緘書西省白雲多
　　　其二
馬上垂楊綰别愁樽前斜日為相留明朝何處風塵吏
囘首青雲是舊遊
　　　其三
薊門山色雨中開三月漁陽春水來愁殺故人看錦字
白雲秋樹滿燕臺
　　　其四
知君起草建章宫每見徵書問畫熊在昔漢臣多領郡
黄金先賜右扶風
　　　留别吳舍人(三/首)
舍人書札五雲開應笑風塵減吏才池上鳯凰今不見
何因得下郡城來
　　　其二
襜帷明日罷朝天擬向風塵避少年君自楚人諳故事
于今白雪有誰傳
　　　其三
薊門春色送歸愁楚客思家屬倦遊借問何人賦揺落
白雲依舊洞庭秋
　　　塞上曲四首送元美
燕山寒影落髙秋北折榆闗大海流馬上白雲隨漢使
不知何處不堪愁
　　　其二
漢兵圍合左賢王吹角千山夜有霜君試狐奴城上聽
豈堪秋色滿漁陽
　　　其三
西出居庸大漠開胡塵遥暗白登臺愁看塞上蕭條色
落日秋風萬里來
　　　其四
白羽如霜出塞寒胡烽不斷接長安城頭一片西山月
多少征人馬上看
　　　留别子與子相明卿元美(四/首)
青雲如舊滿燕闗病客風塵且自還到日郡齋春酒熟
城頭何限太行山
　　　其二
使君千騎自東方囘首春雲五鳯凰此日主恩曾不淺
還容長孺卧淮陽
　　　其三
總為風塵去住難黄金臺上醉相看翛然落日離歌起
忽爾燕山白雪寒
　　　其四
莫道休官意不真三年為郡苦風塵青雲縱有憐才客
白眼終非解事人
　　　於郡城送明卿之江西(四/首)
江上青山滿謫居還家莫戀武昌魚君王日下求賢詔
憶爾還開諫獵書
　　　其二
青楓颯颯雨凄凄秋色遥看入楚迷誰向孤舟憐逐客
白雲相送大江西
　　　其三
長安二月綰垂楊為爾踟蹰五驌驦今日故人投轄地
况逢山色滿邢襄
　　　其四
髙齋秋色滿西山梅福當年此抱闗君到豫章勞問訊
漢家遷客幾人還
　　　郡齋同元美賦得橋字
山色秋停使者軺孤城何處不蕭條請看襄子宫前水
依舊東流豫讓橋
　　　懷元美
瑯琊山上越王臺秋色髙臨海色開莫向中原看落日
浮雲萬里為君來
　　　懷明卿
豫章西望彩雲間九𣲖長江九疊山髙卧不須窺石鏡
秋風憔悴侍臣顔
　　　懷子相
越王城上黯銷魂萬里秋風動薊門君自平生稱國士
南遷豈負信陵恩
　　　懷子與
青山忽送七閩秋大海遥連百粤流落日孤城風雨合
褰帷何處不堪愁
　　　寄伯承
才子含香滿玉墀仙郎賦就幾人知只今西省空相憶
揚馬風流自一時
　　　寄茂秦
誰惜虞卿老去貧平原食客一時新懷中白璧如明月
何處還投按劍人
　　　寄順甫
江漢秋風萬里生浮雲不見鄂王城于今楚調無人和
憶爾還髙白雪情
　　　寄余德甫
使者銜恩入楚天秋風吹動豫章船孤帆遥掛浮雲色
西望長江落日邊
　　　荅殿卿
扁舟歸去五湖春愁見紅顔掌上新明月自閑歌舞地
秋風憔悴捧心人
　　　荅元美
蕭條鸚鵡賦初成偃蹇當年一禰生屈指中原餘子盡
非君誰見孔融名
　　　汝思見過林亭(二/首)
五柳陰陰逼酒清一杯須見故人情明朝馬上聽黄鳥
不似樽前喚友聲
　　　其二
自買南山種秫田幾囘留客甕頭眠與君今日拚沈醉
莫笑陶家乏酒錢
　　　五日與殿卿遊北渚(二/首)
青樽畫舫㟙湖濵風俗遥傳楚逐臣潦倒只今君自見
那能長作獨醒人
　　　其二
五月五日榴花杯故園故人北渚來君今不飲紅顔去
那有長絲繫得囘
　　　酬殿卿長史夏日過飲(四/首)
蕭蕭風雨北堂寒客似髙陽復罷官君但能來長夜飲
不妨人作酒徒看
　　　其二
故人深愧子雲才風雨茅廬晝不開寂寞已甘車馬絶
君今載酒為誰來
　　　其三
白雲湖上華陽山那得相看不醉還明日蓬蒿三徑没
誰憐長史在人間
　　　其四
美酒新開琥珀光還堪潦倒故人傍已拚十日平原飲
怪爾能飛五月霜
　　　九月同殿卿登南山
滿天鴻鴈雨紛紛濁酒黄花把向君莫道龍山髙㑹後
風流今少孟參軍
　　　其二
茱茰美酒玉壺殷此日逢君一醉還愁見孤城秋色裡
不知風雨遍空山
　　　其三
處處登髙白髪新年年陶令罷官貧蕭條豈少東籬菊
不見當時勸酒人
　　　其四
黄花蕭瑟雨中寒揺落東林木葉丹不是故人能載酒
祗今秋色好誰看
　　　秋日東村偶題(二/首)
西風蕭瑟病相如髙枕從他世上疎莫道浮雲多變態
還將秋色到茅廬
　　　其二
五柳青青醉裡春那能長作折腰人情知縱酒非生事
昨日罷官今日貧
　　　九月八日東村送元美
濁酒枯魚自不貧黄花况復席邊新明朝縱及龍山㑹
那得長逢落帽人
　　　和荅殿卿冬日招飲田間(二/首)
白眼風塵一酒巵吾徒豈足傲當時城中年少空相慕
說着髙陽縱不知
　　　其二
白雲湖上北風寒茅屋蕭條兩鶡冠我自能憐華不注
推窻君試雪中看
　　　寄慰元美(二/首)
幕府千山薊北青朗陵賔客夜充庭即今無恙荀文若
着膝猶堪當一星
　　　其二
少婦紅妆玉筯寒清秋銀燭對闌干無情最是它鄉月
不就仙郎掌上看
　　　春日聞明卿之京為寄
十載浮雲傍逐臣歸來不改漢宫春摩挲金馬宫門外
誰識當時諫獵人
　　　寄懷元美
塞北江南萬里長各天兄弟正相望誰将匹練吳門色
哭作燕山五月霜
　　　仲鳴蒲桃
萬顆蒲桃照玉盤西施乳滴露華寒故人更比相如渴
不向金莖夜夜看
　　　王中丞破敵遼陽凱歌四章
匈奴十萬冦遼陽漢将飛來入戰塲直取單于歸闕下
論功那更數名王
　　　其二
萬里横行大破胡沙塲西北漢軍孤不因驃騎能深入
知有陰山瀚海無
　　　其三
再領樓船護海濵三持節鉞掃邊塵怪來長得君王寵
自是麒麟閣上人
　　　其四
中丞萬馬下榆闗拂海旌旗破敵還幕府秋陰連殺氣
散為風雨時燕山
　　　為劉伯東題王母圖夀太夫人
翩翩五鳯五雲開客自金門侍從才六月海東桃又熟
親隨阿母漢宫來
　　　勞别子與(二/首)
武林山對海門開不枉登臨酒一杯十載故人零落盡
有誰還為度江來
　　　其二
馬卿元自漢詞宗天子同時歎不逢總為故人邀貴客
故将車馬過臨卭
　　　張明府見惠榴柿(二/首)
牀頭春酒百花香醉裏誰知柿子黄想道故人消渴久
秋來為摘滿林霜
　　　其二
誰遣明珠掌上來秋風吹籠石榴開若非金谷園中樹
定是河陽縣裡栽
　　　荅右史問山中與誰把苦
依然濁酒竹林傍那道窮途便不狂白眼生平君自見
可能容易入山陽
　　　見火齊鐙問是右史持入梁
火齊春鐙七采装誰投明月向梁王也知照乗珠猶在
不是先容不敢張
　　　山中簡許郭(二/首)
山中酒熟住山中早晚羊何詣謝公莫道白雲終日在
及看秋色向丹楓
　　　其二
金牛谷裡樹蒼蒼一入千峰但夕陽浪跡莫愁難問訊
題詩多在朗公房
　
　
　
　
　
　
　滄溟集巻十二
欽定四庫全書
　滄溟集巻十三　　　　　明　李攀龍　撰
　　七言絶句
　　　逰仙曲
一聴黄竹寫歌鐘人醉秦臺十二重琪樹花開巢孔雀
瑶池水煖岀芙蓉
　　　過劉簿山齋
萬壑千山入户重秋來三徑少人踪不知君在蓮花府
得似芙蓉第幾峰
　　　宿林泉觀
盥漱焚香坐翠㣲煙霞猶在芰荷衣怪來不作人間夢
一夜寒泉拂牖飛
　　　寄謝茂秦
老去長裾滿淚㾗秋風又曵向何門可知十載龍陽恨
不道前魚亦主恩
　　　東村同殿卿送子坤赴選(三首/)
青雲明日羡翻飛應念陶家獨掩扉君最徃還知五桞
何曾送客解依依
　　　　其二
短褐憐君又遠遊如今白璧好誰酬座中楚客曽三獻
纔說連城淚已流
　　　　其三
老去看花上苑春憐君不厭草堂貧預知猿鶴愁無主
更屬南憐卧病人
　　　寄元美(七首/)
薊門城上月婆娑玉笛誰爲出塞歌君自客中聴不得
秋風吹落小黄河
　　　　其二
白雲何處不漫漫欲寄綈袍薊北寒依舊西山秋色裏
知君此日轉愁看
　　　　其三
匣裡龍泉北斗文携來燕趙客如雲自言此劒千金買
不是窮交不借君
　　　　其四
聞道紅顔鏡裡新還堪客子闘青春秋来縱帶風塵色
猶是行吟澤畔人
　　　　其五
江南風雨夢扁舟薊北燕花傍酒樓無那故人揺落盡
教君何處不悲秋
　　　　其六
落魄初看逐客情風流又似棄繻生路傍年少從他問
不必停車說姓名
　　　　其七
漁陽烽火暗西山一片征鴻海上還多少胡笳吹不轉
秋光先入薊門關
　　　重寄元美(三首/)
十載交逰滿帝都五陵年少避呼盧只今惟有張公子
匹馬時時過酒徒
　　　　其二
南冠君子繫京華秋色傷心廣柳車此地由来多俠客
不知誰是魯朱家
　　　　其三
北斗闌干南斗低啼烏三匝鳯城棲萬年枝上秋風起
飛入中丞署裏啼
　　　哭子相(四首/)
故園秋色廣陵間閩海悠悠自不還縱使蕪城愁易老
那能長客武夷山
　　　　其二
清秋不盡客依依夢裏閩天掛劍歸莫向延平津口度
恐驚風雨二龍飛
　　　　其三
揚子江寒月影孤秋風吹落射陽湖故人欲灑臨江淚
湖上明珠竟有無
　　　　其四
大江千里日滔滔秋色遥看入夢勞莫道故人枚叔少
悲君已厭廣陵濤
　　　答潘潤夫病中見贈(二首/)
髙秋伏枕㟙湖濵憔悴誰憐似楚臣怪爾紅顔青鏡裏
潘郎本自玉爲人
　　　　其二
湖上青山對濁醪故人遥望白雲髙愁中那得無秋興
賦就看君已二毛
　　　湧泉菴
錦陽川上女僧家紅樹蕭蕭白日斜弟子如雲人不見
可憐秋老玉蓮花
　　　輓王中丞(八首/)
主恩三遣護三邉驃騎功名破敵年不謂漢軍能失利
猶堪起冢象祈連
　　　　其二
司馬臺前列栢髙風雲猶自夾旌旄屬鏤不是君王意
莫作胥山萬里濤
　　　　其三
旌旗海上似雲屯大将登壇國士恩白馬只今成過隙
千秋匹練曳呉門
　　　　其四
鐡馬蕭蕭日色黄邉聲殺氣滿漁陽誰知一夜旌竿折
揺落中丞栢上霜
　　　　其五
三月漁陽大出師君王按劒㨗書遲鼓聲不為将軍起
豈獨封侯是數竒
　　　　其六
莫道江南夢裏遙白楊明日便蕭蕭門人盡愛傷春句
不擬招魂與大招
　　　　其七
昨夜烽烟海上青猶聞麾下取龍庭一時雄劍無精彩
遥指燕山落将星
　　　　其八
幕府髙臨碣石開薊門丹旐重裵徊沙塲入夜多風雨
人見親提鐡騎来
　　　别元美(二首/)
北風吹鴈鴈群呼泗水西流白日徂不見浮雲千里色
知它何處是姑蘇
　　　　其二
白雲愁色滿呉門疋馬孤舟不可論一自河梁携手後
至今猶有未銷魂
　　　戲贈張茂才(二首/)
自愛花枝掌上紅蛾眉如月綰春風湏知粉黛隨時變
多恐張郎畫未工
　　　　其二
張郎新製合歡衾醉擁紅顔燭影深别有洞房雙玉妾
吹簫自和白頭吟
　　　送徐汝思(四首/)
天涯明日故人踈莫向樽前歎謫居最是孤臣偏雨露
君王不問篋中書
　　　　其二
漁陽㡬載傍胡塵此日驪歌濟水濵白首談兵君自見
何須更問請纓人
　　　　其三
青樽華髪對銷魂匹馬孤城日色昏愛客更爲長鋏引
一時回首孟嘗門
　　　　其四
主恩千騎入防秋幕府遙臨上谷愁今日故園遷客淚
誰知不是爲封侯
　　　和許史秋日玉函觀(二首/)
瑶臺十二玉䦨干月出名花映掌寒自是仙人君不信
只今誰得醉中看
　　　　其二
青鳥翩翩錦字通玉簫秋冷玉函宫情知洞裏如花女
共指風流許侍中
　　　秋日許郭殷見枉鮑山山荘
玉壺春酒石榴殷此日中林見徃還堪是樽前㡬知己
那能不愛叔牙山
　　　與三君登樓
誰憐王粲懶登樓病起漳南對客秋自喜賦成多麗句
因知座上有曹劉
　　　和許右史初度村興之作
一瓢春酒望青天誰識箕山武仲賢我亦潁陽飲牛客
猶堪擊壌共堯年
　　　九日示殿卿
林頭濁酒浸黄花門外蕭蕭五柳斜此日登樓人盡醉
誰知秋色在陶家
　　　襲生緋桃栽
白雲湖上酒家春那更桃花照眼新今日為栽三徑裏
憐君也是武陵人
　　　送子與(五首/)
北風吹雪雪漫漫雪裏題詩淚不乾豈意故人揺落後
逄君五馬入長安
　　　　其二
十年髙卧白雲寒嬾借新知錦字看不是眼中人漸少
那能相憶使君灘
　　　　其三
襜帷何處傍風塵握手江湖白髪新此去更沽燕市酒
不知誰作和歌人
　　　　其四
中原北望九河分太守揚帆入五雲莫按腰間鹿盧劍
明珠今日便投君
　　　　其五
玉帛徴賢謁建章潁川軒盖有輝光君恩儻許留京兆
不必重来下鳯凰
　　　殿卿别業(二首/)
負郭田荒勸客耕隣家酒熟任逢迎只今何異呉門卒
枉殺梁鴻變姓名
　　　　其二
牀頭詩草日生塵架上長裾嬾着身自訝閉門無一事
春来擬作緯蕭人
　　　觀獵(二首/)
胡鷹掣鏇北風廻草盡平原使馬開臂上角弓如却月
當塲意氣射生来
　　　　其二
十月霜清紫兎肥浮雲不競鐡驄飛半酣驅逐諸年少
朌子城東看打圍
　　　酬許右史九日小山見贈(四首/)
南山秋色照東籬又是陶家載酒期彭澤罷来無俗客
何妨不許白衣知
　　　　其二
我愛淮王上客賢小山那在鵲湖邉開尊共泛金花酒
散帙同吟桂樹篇
　　　　其三
十載銜杯望白雲天涯此日歎離群重来秋色生雙鬢
更折茱萸挿向君
　　　　其四
湖上青山遶郭斜翠㣲深處半人家誰知不解登臨苦
醉殺猶堪藉菊花
　　　寄元美(四首/)
楚客龍泉照雪霜曾携上國獻君王奈何一閉豐城後
紫氣空干斗北長
　　　　其二
慿将白雪寫朱絲總是人間此調悲縱使霑裳君莫管
古来能得㡬鍾期
　　　　其三
自握明珠掌上愁夜来寒色動隋侯可知按劍人相視
任是銜恩未可投
　　　　其四
櫪下長風萬里生誰憐汗血老無成若敎一奉瑶池御
八駿如雲不敢鳴
　　　得徐使君所貽王敬美見贈答寄(四首/)
山中伏枕白雲天江上新詩錦字傳轉向故人三致意
君家兄弟有誰憐
　　　　其二
博物張華不易逢十年京洛少從容當時未得豐城劒
已識雲間陸士龍
　　　　其三
十載論文畫省開君家二妙日趨陪那因見和池塘句
始羡風流小謝才
　　　　其四
弱冠文章滿帝城偶因家難負平生中原莫恨論交少
海内今無驃騎名
　　　汝寕徐使君(十首/)
汝海清秋四望開白雲長在景夷臺已知千載無枚叔
誰愛風流漢署才
　　　　其二
使君爲政雜風騷遶郡青山照彩毫不是賦成相倡和
那湏更署范功曹
　　　　其三
天子分符漢省郎風烟汝潁更相望府中但得平輿吏
他郡從敎下鳯凰
　　　　其四
鴻陂東注汝陽城太守乗春出勸耕童子但須騎竹馬
夾車休唱芋魁羹
　　　　其五
水如垂瓠抱城流西望千山入楚秋帝謂使君終長者
褰帷不必更閩州
　　　　其六
髙齋卧理簿書閑掾吏裁詩日徃還片月不離桐栢水
白雲偏傍弋陽山
　　　　其七
髙盖崚嶒駕楚雲驂驔五馬五花文漢庭此日推經術
可是尋常作使君
　　　　其八
千騎如雲汝水濵銅符黻冕一時新身爲漢主分憂吏
何必龔黄好譲人
　　　　其九
三河名郡鬱如林治行看君結主深但使便宜長得請
守臣無意賜黄金
　　　　其十
觧道文章老自知中原病客重相思故人寥落看如此
再領專城豈後時
　　　寄呉明卿(十首/)
平臺秋氣鬱蒼蒼落日登臨一㫁腸若道子虚今未就
當年誰遣客逰梁
　　　　其二
梁園髙宴日紛紛帝子風流雅好文若使平臺賔客在
已知詞賦不如君
　　　　其三
髙齋只尺小蒙城三載逍遥傲吏情不是春風常入夢
誰知蝴蝶等功名
　　　　其四
秋色蕭條傍謫居體中今日定何如從他㡬載風塵吏
不作平津相府書
　　　　其五
長吏應憐道路傍三年叅佐有輝光縱書下考關何事
不必詩名入薦章
　　　　其六
楚娃雙侍玉爲顔勸酒能歌雉子斑醉殺休論官不調
古來遷客㡬人還
　　　　其七
睢陽小吏困逄迎醉後參差故態生莫倚甘泉曾獻賦
君今久已罷承明
　　　　其八
來自廬山五老峰梁園賔客更相從已知無意二千石
出處何如邴曼容
　　　　其九
短髪風塵老更繁青雲何日見飛翻由來逐客人廻避
遮莫詞垣與諌垣
　　　　其十
梁苑無人秋氣悲呉門囘首淚堪垂知君不盡平生意
海内窮交更有誰
　　　送殷正甫内翰之京(十首/)
咸池一奏合宫成帝自垂裳拱玉京多少侍臣調六琯
湏知共作鳯凰鳴
　　　　其二
春風忽送漢臣還再入承明供奉班怪得文章成五色
朝朝染翰近龍顔
　　　　其三
君王賜宴栢梁臺七字新詩漢體開首倡自天酬不得
曲終還賴嵗星才
　　　　其四
漢家詞客滿金門誰解凌雲感至尊一出子虚名便起
長卿無日不承恩
　　　　其五
詔遣詞臣集漢都明年羽獵大誇胡共憐執㦸人猶在
莫問長楊賦有無
　　　　其六
十載風流侍從臣歸来依舊帝城春金華殿裡談經客
半是同時獻賦人
　　　　其七
帝寵詞臣弄彩毫蓬蒿宫闕五雲髙自憐一日成三賦
不分傍人賜錦袍
　　　　其八
紫禁清秋五夜閑金莖玉樹少人間不知帝遣神仙吏
更直蓬莱第㡬山
　　　　其九
依舊春風滿建章重来搦管對君王即看應制偏承寵
何處新詩不擅塲
　　　　其十
東觀風流著作郎滿朝誰不羡恩光賦成清思如秋水
一片霜毫灑玉堂
　　　促殿卿之官(四首/)
春色平臺散客愁淮南桂樹小山秋身爲一郡風塵吏
借問何如此薄逰
　　　　其二
聞道相知滿帝京時来不得避功名縱今再補王門客
恰好逍遥遣宦情
　　　　其三
白雲湖上酒家春坐愛青山誤此身詩句近来多逺興
那能不作宦游人
　　　　其四
夙昔分符結主歡今来相國豈㣲官也知合有抽簪日
且向山陰雪夜看
　　　酬許使君讀鄙詩見贈(二首/)
江湖㡬載避風塵病裡詩成白髪新不是使君相唱和
一時同調更無人
　　　　其二
莫道西施寵最深館娃宫女正如林何人不解矜顔色
敢向君王更捧心
　　　少年行(二首/)
胡姬十五堪當壚美酒青絲白玉壺君但携來成一醉
知他誰是霍家奴
　　　　其二
裘馬翩翩出建章青樓日日擁紅妆纔開春酒荼䕷色
說甚金莖露未嘗
　　　早夏示殿卿(二首/)
長夏園林黄鳥來百花春酒復新開主人把酒聴黄鳥
黄鳥一聲酒一杯
　　　　其二
湖上青山遶屋斜蕭條重枉使君車到來縱遣柴門閉
只在東鄰賣酒家
　　　許使君見過林亭(二首/)
觧衣沽酒豈辭貧散髪狂歌也自真林下似君看亦得
誰言嵇阮便無人
　　　　其二
濁酒自沽還自把先生寄傲南窓下門前五栁漸看長
使君時時來繫馬
　　　謝中丞枉駕見過兼惠營草堂貲(四首/)
夾户春風五桞斜遶籬秋色醉黄花南山只在茅茨外
人道柴桑處士家
　　　　其二
車馬紛紛滿四隣中丞不厭草堂貧自從一爲蒼生起
髙卧如君更㡬人
　　　　其三
結屋臨湖八九椽白雲秋色共蕭然若言長者無車轍
何得中丞乞俸錢
　　　　其四
牀頭一卷大𤣥經湖上千山閉户青儻憶故園能載酒
貧家不讓子雲亭
　　　送潘令之邯鄲(四首/)
春滿邯鄲十萬家若爲潘令鬬繁華請看如玉叢臺女
豈讓河陽縣裡花
　　　　其二
爲政風流不下堂漳河春色動宫牆遥知茂宰鳴琴曲
彈作羅敷陌上桑
　　　　其三
趙家和璧舊知名千載秦人說藺生莫道君才非百里
須将髙價抵連城
　　　　其四
邯鄲出宰氣何雄佇日徴書奉漢宫製錦但令成五色
如花豈羡鮑家驄
　　　山齋牡丹(三首/)
醉把名花掌上新空山開處㡬廻春西施自愛傾城色
一出呉宫不嫁人
　　　　其二
西山風雨錦溪寒春色沈沈醉牡丹不是故人裁麗句
那能蕭瑟病中看
　　　　其三
青山繚繞樹横斜中有柴桑令尹家白髪㡬廻能載酒
春風何處不看花
　　　過殿卿山房詠牡丹(二首/)
相國園亭種牡丹枝枝風雨怨春寒主人車馬城中慣
知傍誰家錦障看
　　　　其二
國色宫妆倚檻新一樽堪自對殘春即令解語應相笑
何必看花定主人
　　　訪劉山人不值(二首/)
主人三徑草堂斜稚子開門勸喫茶自有白雲看好客
不妨紅葉滿貧家
　　　　其二
南窓狼藉半牀書階下蒼苔罷掃除似是隣翁邀作社
不然應釣錦川魚
　
　
　
　
　
　滄溟集巻十三
欽定四庫全書
　滄溟集巻十四　　　　　明　李攀龍　撰
　　七言絶句
　　　贈鄭将軍之銅江(四首/)
漢将承恩意氣多樓船十道下牂牁憐君本自山東妙
更許何人繫尉佗
　　　　其二
銅柱遥臨幕府髙武陵溪水日滔滔桃花不及驊騮色
併與春光照錦袍
　　　　其三
白羽如林漢主分萬山遥護長官軍大銅江上門生笛
不是南征不可聞
　　　　其四
射䇿當年捕虜才提兵又度百蠻来秋霜已避横戈氣
春鴈應同結陣廻
　　　答殿卿問疾
斜陽殘雪照樓中忽枉新詩字字工無那主人便伏枕
十年不肯讓春風
　　　戲問殿卿止酒状
昨夜春風吹酒香牀頭甕甕菊脂黄當壚笑殺如花妾
底事垂涎若箇長
　　　樓上
白雲湖上白雲還濁酒新詩日日閒無那滿樓春雪色
敎人常對玉函山
　　　聞鴈得元美兄弟書却寄
春風忽送鴈行廻病客新銜白雪杯一度三江聲自苦
君家兄弟寄書来
　　　止酒
五栁先生漉酒巾蕭然東壁掛青春逺公此日應相笑
也學蓮花社裏人
　　　答張秀才簡病中見寄(二首/)
一瓢春酒一漁磯羡爾江湖老布衣此日故人誰問疾
柴門深閉雪霏霏
　　　　其二
裘馬翩翩自昔時誰憐華髪卧茅茨世情一薄如春雪
不是窮交那得知
　　　送金台鄭叅戎(二首/)
征南幕府百蠻遥擬勒功名寵聖朝此日漢家銅柱在
何如海上赤城標
　　　　其二
帝遣樓船護海鄉旌旗十萬下東陽何来劍氣轅門上
夜夜遥㸔婺女光
　　　答殿卿過飲南樓見贈(二首/)
二月城頭栁半黄金枝嫋嫋掛斜陽已知不及春醪色
自起開尊喚客嘗
　　　　其二
南樓雪後憶離群湖上銜杯弄白雲也道酒如春水薄
尊前無日好無君
　　　和許長史玉函宫携妓(二首/)
玉函宫裏列紅顔美酒清尊醉不還春色自應天上好
那嗔長史出人間
　　　　其二
清都花發彩雲深片月髙懸玉樹林此夕應逢秦女醉
新詩偷得鳯簫吟
　　　送右史之京(十二首/)
漢家髙宴栢梁臺千載風雲擁上才誰得似君珠履貴
親承咳唾九天來
　　　　其二
曾逰上國和陽春華髪重来一曲新身自楚臣誰不識
蘭臺賔客更無人
　　　　其三
一片燕山紫氣中漢家城闕薊門東即今天子招賢地
非復當年碣石宫
　　　　其四
五雲西北望京華玉帛年年出漢家此去但承明主問
不妨才子更長沙
　　　　其五
乞得梁園出漢關那将春色動離顔惟愁不見鄒枚苦
賦就無人觧徃還
　　　　其六
萬國稱藩拱至尊一時詞客出王門但敎日奉西園宴
莫道應劉不是恩
　　　　其七
金輿山下小清河河上朱樓疊素波此日爲君西北望
浮雲不似客愁多
　　　　其八
桃花美酒鳯凰樓公子乗春作宦游寒食不知何處過
總無風雨亦堪愁
　　　　其九
胡姬十五漢宫妝夾道楊花撲面香處處紅樓堪繫馬
莫敎春色㫁君腸
　　　　其十
春風忽斷鴈行疎染翰青雲照錦裾知爾已傳招隐賦
相思更寄枕中書
　　　　其十一
秦女窓前桂葉垂那堪春色鬭雙眉君家自種淮南樹
處處淹留好爲誰
　　　　其十二
春光明日是長安楊栁青青傍酒寒也自道君爲客好
那應猶作故園㸔
　　　宿開元寺示諸子
三十年前住此峰白雲流水見相從那知此日東林㑹
更聴開元寺裏鐘
　　　重寄伯承
桃花不似玉顔紅顧影揚蛾入漢宫纔說長門人便老
黄金無賦買春風
　　　答殿卿潞河旅次見憶之作
十載蕭條作逐臣長安明日更逢春那能不醉新豐酒
且自江湖憶故人
　　　錦陽川途中醉歸答劉山人
錦溪人醉接䍦斜邀客看花右史家右史未歸休下馬
長安城裏正㸔花
　　　答右史於都城見賣牡丹者因憶故園之作(二/首)
上苑繁華此一時牡丹偏媚漢宫姿故園春色無人賞
零落空山只自知
　　　　其二
長安何處買花還玉女窓前兩度攀可惜漢宫都不管
一枝春色借人間
　　　周象賢明府明卿門人屬感明卿放逐因贈明
　　　　府
金馬風流漢主恩一時冠蓋盡王孫不知澤畔行吟日
那得周郎却在門
　　　贈周象賢明府
漢家當日渡蘭津銅柱西南盡外臣才子似君難便得
始知元不爲巴人
　　　爲周真陽題芭蕉仕女圖戲呈呉明卿使君
春盡芭蕉未著花玉蘭雙倚麗人斜何如南郡從游日
一靣紅妆出絳紗
　　　爲周真陽詣徐使君得報使有感作此贈(二首/)
使君清怨滿江臯汝海秋深尺素勞當日徃還門下吏
那知猶有范功曹
　　　　其二
使君南國有詩名屬吏風流思亦清今日新林還罷郡
㡬人猶似在宣城
　　　早春寄呉使君(四首/)
十載風流動帝都只今漂泊滿江湖那能萬里褰帷處
不憶中原一病夫
　　　　其二
從他白髪病中生濁酒寕知世上情纔到蓬蒿人自轉
非干仲蔚欲逃名
　　　　其三
越王臺上草萋萋楚客褰帷五馬嘶那意故人将錦字
春風吹到七閩西
　　　　其四
五馬遥臨百粤春漢家遷客虎符新同時諌獵堪誰在
得領専城更㡬人
　　　殿卿乞酒作此寄報(二首/)
遥傳錦札鴈池来問我㸔春醉㡬囬消渇未能常傍酒
乞君携客上平臺
　　　　其二
新開金掌露華香贈爾梁園喚客嘗酒賦若還遺此品
可須浮白勞鄒陽
　　　寄劉子方斗酒
每到花開憶錦溪春醪今日爲君携山中儻值㸔花伴
醉裏新詩好共題
　　　戲東張茂才
羅姑春酒百花香潦倒張郎自不妨爲問君家三婦豔
今朝若箇畫眉長
　　　爲許右史悼伎(二首/)
翩翩春色夢中微淚盡紅顔濕舞衣似愛主人能作賦
化爲流雪兎園飛
　　　　其二
梁園脩竹孝王栽散入秋風繞吹臺此夜㫁腸聴不得
月明池上鴈還来
　　　招張少坤
蕭蕭落木下河干秋老東林白露寒爲報陶家新酒熟
黄花三徑待君看
　　　挽耿蠡縣(二首/)
百里風雲接帝闈故園春色動芳菲知君自是神仙令
此日雙鳬何處飛
　　　　其二
春色孤城病裡㸔誰憐白髪漢郎官蠡吾城下秋風起
千載蕭蕭易水寒
　　　挽楊生(二首/)
翠羽明珠映掌新君家長是武陵春一時紅淚千行下
腸㫁君家有㡬人
　　　　其二
平生裘馬最翩翩不惜黄金結少年今日蕭條君不見
白楊秋色有誰憐
　　　感逝示克懋
春風吹動故人情昨夜山陽玉笛聲若使紅顔偏紱冕
誰将白髪老諸生
　　　襲克懋託疾不肯入試賦贈
白髪蕭蕭一布衣秋風揺落鴈南飛如何自聴朱絃絶
此調人間識者稀
　　　十日陶令過東村
樽前無恙滿籬花栁亦蕭蕭映日斜正好故人成一醉
風流那不似君家
　　　子與以服散卧病因賦姬人怨服散三章戲贈
洞房春滿百花明月底紅顔把玉笙道是神仙君不信
人間那得鳯凰鳴
　　　　其二
桃花流水赤城山當日劉郎去復還若道不如天上好
何縁二女憶人間
　　　　其三
呉姬搗藥楚姬丸獨夜深閨玉兎寒更倚庭前雙桂樹
何人不作月中㸔
　　　簡許殿卿
玉函山色倚嵯峨北渚清秋已自波我欲與君擕酒去
不知何處白雲多
　　　和許右史寄懐曽水部之作(二首/)
右史懐人㺯彩毫華陽秋送白雲髙遥知水部開椷處
不獨鍾山照錦袍
　　　　其二
鴻書揺落度江来爲憶風流許掾才曽是支公門下客
秋光偏在雨花臺
　　　病中答寄殿卿
大梁車騎日如雲客散夷門酒半醺更向古人論意氣
不知誰似信陵君
　　　和聶儀部明妃曲(四首/)
青海長雲萬里秋琵琶一曲淚先流六宫多少良家子
不到沙塲不解愁
　　　　其二
玉門關外起秋風雙鬢蕭條傍轉蓬恠得紅顔零落盡
春光只在合歡宫
　　　　其三
天山雪後北風寒抱得琵琶馬上彈曲罷不知青海月
徘徊猶作漢宫㸔
　　　　其四
燕支山下㡬囘春坐使蛾眉誤此身二八漢宫含笑入
一時紅粉更無人
　　　重别魏使君(四首/)
楚客褰帷不可留陽春一曲更難酬併将别後蕭條色
寫向君家白雪樓
　　　　其二
謝客園林已十春門前車馬任紅塵使君不爲憐同調
何處蓬蒿得故人
　　　　其三
君家明月楚江干價動連城海色寒不是片心還得似
三年那借故人看
　　　　其四
海郡争傳下鳯群美人爲政有如君翛然更逐襜帷去
西望蘭臺入五雲
　　　寄謝茂秦(二首/)
美人春望望陵臺臺下漳河去不囘惟有舊時歌舞地
至今風雨自西來
　　　　其二
裘馬翩翩四十秋當時雙璧暫相留于今客散平原館
說着還鄉已白頭
　　　和右史悼兒篇(三首/)
賦罷人傳絶妙辭爭如細桞亂輕絲那知此日千行淚
並拂秋風灑鴈池
　　　　其二
月出梁園授簡遲賦成賔客更相疑如何照乗珠無恙
却得精光異徃時
　　　　其三
颯颯秋風木葉飛丹陽長史一霑衣自憐猶在人間住
玉斧蓬萊去不歸
　　　答右史秋懐見寄(二首/)
河上秋風鴈影開樽前明月夜還来兎園一望渾如雪
人在梁王古吹臺
　　　　其二
老去王門混酒徒陳畱賓客避呼盧不知今日狂何似
曽入髙陽㑹裡無
　　　答殿卿九日見懐(二首/)
黄花獨傍酒邉開過鴈秋風繞吹臺直置霑裳聴不得
何須更自故鄉来
　　　　其二
白髪蕭蕭映酒垂他鄉秋色更堪悲不知此日登髙處
折得茱萸挿向誰
　　　寄許殿卿(二首/)
夾道楊花撲玉鞍隋堤三月正漫漫知君日向平臺醉
猶作梁園雪裡㸔
　　　　其二
虚傳車騎故園來侍宴無非繞吹臺雪賦㡬篇纔脫稿
諸王已報牡丹開
　　　盧城送子與
盧城吹角月輪髙夜色侵燈擁二毛明發使君從此去
呉門飛雪見綈袍
　　　答元美問余近事(二首/)
山中還徃酒家知纔到蓬蒿客便疑縱有少年能問字
也應難見子雲竒
　　　　其二
賦罷凌雲氣不降長楊羽獵妙無雙老來却解人間事
攤得𤣥經覆酒缸
　　　和周公瑕猗蘭篇兼呈元美
玉指紅顔擁上春勞君一顧落梁塵當時觧贈同心句
漢省風流在㡬人
　　　寄余仲蔚
呉門月落洞庭孤何處扁舟釣五湖我夢三峰秋色裡
不知曽掃華山圖
　　　聞子與欲詣問詩以代柬(二首/)
謝客江湖已十秋浮雲華髪共悠悠聞君忽憶陽春調
濁酒還開白雪樓
　　　　其二
呉觀峰髙練影長使君千騎下東方故人不惜中原色
借爾登臨望故鄉
　　　白雪樓贈子與
綈袍十載北風寒又說陽春和者難直置樓西華不注
使君能得㡬囘㸔
　　　遣侍兒
孔雀雙飛織素年蛾眉宛轉使君前桃花流水人間去
何處春光不可憐
　　　贈梁伯龍(二首/)
白雪樓髙海氣重呉門詞客逺相從可知不帶紅塵色
至自清秋日觀峰
　　　　其二
太華峰頭玉女壇别時明月滿長安不知秋色今多少
君到仙人掌上㸔
　　　蕭蕭篇哭孫(三首/)
年年病裡度秋風雙鬢蕭蕭對轉蓬今日隣家聞玉笛
不堪吹入思悲翁
　　　　其二
西北浮雲白日㣲蕭蕭木葉傍人飛那知十載窮途淚
并向秋風濕我衣
　　　　其三
西風玉樹一枝殘猶自蕭蕭月影寒白髪只堪供伏枕
那敎雙淚更漫漫
　　　謝俞仲蔚寄簟
五栁先生漉酒巾門無車馬斷紅塵勞将楚簟遥相問
髙卧中原更㡬人
　　　九日
黄花白髪病中新壁上常懸漉酒巾九日空齋似寒食
更無風雨亦愁人
　　　嵗杪得元美兄弟書却寄(二首/)
北風吹雪雪毿毿雪裡開緘酒半酣但說王家兄弟好
自應春色滿江南
　　　　其二
病起逄春上酒巵江南江北正相思中原謾說先朝事
五子風流自一時
　　　答寄殿卿
平臺春興日堪乗公子相邀賽信陵那得更逄寒食下
髙齋獨供伏牛僧
　　　答殿卿代寄正甫
凌雲賦出罷朝天今日恩深漢帝年寄語故人楊得意
白頭堪作病相憐
　　　春興
自瀉金波滿玉盤使君沈醉不爲難新䭾二七如花女
又向春風一笑㸔
　　　酬殿卿寄惠達摩渡江圖
西來遺影少林傳萬里風波一葦前今日更因阿堵妙
知君已解祖師禪
　　　贈左史
蘭陵美酒日長携趙女秦筝玉柱低爲問㳺梁何所作
平臺左史醉如泥
　　　伏日左史初度寄懐(二首/)
當年曼倩負仙才此日金門割肉囘自罷文園長病渇
偷桃好寄故人來
　　　　其二
帝子華筵上客開千金爲夀在平臺如何此日偏相憶
㡬度同銜避暑杯
　　　寄贈梁伯龍
彩筆含花賦别離玉壺春酒調呉姬金陵子弟知名姓
樂府争傳絶妙辭
　　　寄送方山人歸歙州(二首/)
河水悠悠鴈影長長安囘首淚成行可憐三十年前客
明日扁舟是故鄉
　　　　其二
白髪毶毶對雪垂北風吹入鴈聲悲已知客裡黄金盡
杯酒相㸔好似誰
　　　柬徐子與
呉姬半醉月當壚握手王郎問酒徒聞道君家雙妾妾
一時同唱鳯将雛
　　　立春日
樽前華髪影毿毿病客思鄉總不堪一自倦逰三十載
那知春色在江南
　　　寄贈元美
寒巖摘耳石崚嶒下有波濤氣鬱蒸知汝清齊常自愛
不當持供五湖僧
　　　　右石耳
美人持贈虎邱茶起汲呉江煮露華龍井近來還此種
也堪清賞屬詩家
　　　　右龍井茶
九疊風生障子深蘭臺上客賦披襟休疑古蔓龍蛇走
猶帶松杉十里隂
　　　　右藤障子
鸚䳇雙飛白玉盤金漿一瀉萬珠寒故人自有相如渇
明月煩君掌上㸔
　　　　右螺杯
　　　李柱史蜀扇
明月團圓掌上開清風猶自灑西臺誰将一片峨眉雪
濯錦江寒萬里來
　　　答贈沈孟學(四首/)
浙江潮落海門髙王氣千年照彩毫有客已成枚叔賦
無人更羡廣陵濤
　　　　其二
海門中㫁出呉關北望江流九折還一日故人携酒處
白雲千載鳯凰山
　　　　其三
西湖一片白雲秋影落孤山水上浮君自神仙誰不見
月明同在李膺舟
　　　　其四
江城春盡盡飛花花拂青樽日影斜寂寞更無竒字問
可知曽到子雲家
　　　寄憶殿卿
江南行色照青春白髪相㸔夢裡新憶爾故鄉歸未得
梁園風雪正愁人
　　　将至梁園寄殿卿
誰擅梁園作賦才只今枚叔在平臺春風好爲傳消息
恰是相如漢署來
　　六言律詩
　　　郡齋同元美賦得遺字
城上西山黯黯齋中秋草離離風塵微禄相誤踈拙除
書自遺落日故人對酒白雲仙吏裁詩蕭條囘首何處
徙倚論心此時
　　　初度日子與過署中同賦
東海鍾靈此日西方誕聖彌旬玉清老子同姓金粟如
來後身佳客稱觴上夀薪詩落筆生神度江我自知已
下榻誰爲故人
　　六言絶句
　　　同元美賦得寒字
秋風華髪相得落日青山自寒薄宦何如濁酒故人誰
在長安
　　　醉示元美
拂衣不免違俗縱酒還堪達生偶爾故人握手㸔他豎
子成名
　
　
　
　滄溟集巻十四
欽定四庫全書
　滄溟集巻十五　　　　　明　李攀龍　撰
　　賦
　　　錦帶賦
彼都人士上國少年翩翩逸麗原嘗是賢連交紱冕英
俊之域締好貂璫景繆之家三輔豪舉五陵紛華莫不
肺腑共瀝意氣相加爾其冠盖如雲騎從如水持觴竢
盡投袂鵲起浮逰近縣邁言千里思美孟姜在濟之湄
神招魂挑匪我愆期怨青春兮桃李衰况白日兮西南
馳握君手兮淚愈滋悵軒車兮來何遲忽嫮目兮調笑
客復易中兮思怨移絙洞房羅幬張爇蘭鐙酌瑶漿桑
間詩芍藥章酡朱顔發娭光始容與以微動兮體陂陁
而精蕩頩薄怒以相難兮旋靡迤而態暢爾乃下装金
恣歡情沉洄日夜極欲所營乍百草兮豔陽又群芳兮
素秋胡鴈鳴兮憶故鄉逝将返兮動離憂㡬抗軔而北
發重嫣然而且畱若乃聊城控急邯鄲被圍射書則紛
難立觧竊符則趙魏焉依囘䮽迅赴媚子頓違羈棲就
道繾綣去闈送復送兮逺山曲行復行兮大河隈飛雪
掩野悲風北來抆血相對洒涕銜恩妾居齊右君家薊
門摻子袪兮蒼玉玦捐余佩兮贈王孫於是願假須臾
似行未辭何以報之錦帶幡而方其織下秦川之機垂
諸燕市之俠颺纓繡於輕飆繫陸離之長鋏容兮遂兮
鞙鞙獵獵於是引如霜兮并刀剖五色兮紛㩋摻乍若
彩霞初斷倚若木又如虹霓中絶垂碧濤􁯣䳵兮鳯凰
羽翼兮乖傷令黄河兮如此帶置懐袖兮天地長女如
束素郎亦青衿雖縷思之乍分庶離緒之可尋羌良㑹
兮終合将永結兮同心於是紆領徘徊引踵遷延痛一
逝而異鄉恐芳華之坐捐驅征輪兮不顧望行塵兮霑
巾塵漠漠而無見别脉脉以方新居人閨掩逰子馬嘶
夢遥遥以空逐形怳怳以長暌撫此物兮凖疇昔欲徃
從之誰爲擕
　　頌
　　　天中書院碑頌
重修天中書院成太守呉興徐君以其圖屬余曰此先
太守盧龍廖君自顯所建也在郡城北汝水上天中山
之陽三十年来業已廢矣余至郡盖郡長老搢紳先生
復爲請曰安得中國而授弟子室乎頃之乃購得院後
地三畆許爲舍處諸生髙第者凡百間其前爲天中閣
三間講堂五間漆雕氏祠五間蓍臺一表堂一因署爲
天中書院云據髙陵吕君柟所記先諸生髙第者舍纔
十有五間蔵書閣三間在講堂後即以祀漆雕開其中
無今祠兹於廖君舊貫豈啻什九哉余惟中和應乎天
地神明麗乎蓍龜聖澤衍乎大儒文王以幽賛演易周
公以測景經野孔子以定禮達材三才之業具是矣先
尚書槀城張公守汝寕時即嘗檄諸生集上蔡雖一時
科目號得二十餘人然郡太守安能時時出行縣視諸
生豈若集郡治便矣即郡治又不得時時視諸生何然
則使有以誦法無窮時者師素立耳盖仲尼遷于蔡者
三嵗而於是邦也才得弟子三人亦六藝微辭道統大
業其人如此之難也乃漆雕氏卒以傳禮爲道爲恭儉
荘敬之儒至今稱焉至家語序列曹卹秦開之徒亦聞
于世乃獨使開也仕何哉苟斯未信又何說乎余悲孔
子之意去魯十有四年旣不得一仕世主得漆雕氏効
大業無窮時何不說乎由此觀之漆雕氏所信在此不
在彼明矣漆雕氏之議曰不色撓不目逃行曲則違於
臧獲行直則怒於諸侯雖世主以爲亷即所事若夫子
者不得一仕於世主矣則有傳禮爲道裁吾黨小子耳
是漆雕氏之敎也使郡諸生安於習是著於常尊日相
告曰是大聖所說先大儒也是郡太守之敎也凡言學
而期于仕者無以處不必仕而困于其必仕者也不信
孰大焉明興起家諸生間信陽固始二子其顯矣即不
仕何以自見乎何以爲善學漆雕氏也余嘉徐君之意
如此余惟太史公獨蔡有世家言江黄沈息之屬微甚
不數矣及觀呉公治行桓次公經術與孔融遺陳長文
書汝南何多君子也至世俗所號八使三君八俊五處
士汝南君子必與焉况所稱郡六孝亷決曹掾家五子
與四世五公者乎豈皆所謂得夫子而名益彰如漆雕
氏者何後之君子湮沒而不稱非附青雲之士烏能施
於後世哉徐君名中行字子與先守汀州時治行天下
第一能爲漢魏文辭不具列云乃爲頌頌曰皇帝御宇
爰理人倫永錫厥極攬觀萬邦方伯分職祗承功德攝
提之野其維豫州九土攸式倬彼守臣乃莅汝南庶士
咸飭旣修泮宫宣逹上意漸于淮服屬邑嚮風蹌蹌濟
濟譽髦允殖我斯用集以校六藝莫不如畫爰始授室
卜郡一隅百堵是辟天作髙山實維地中樹之表儀我
侯至止望形景附朋友攸宜敎之誨之載色載笑是瞻
是依有臺矗矗是生神物㫁筴以推素甲縞身浮㳺雲
氣幽賛匪違豈弟君子赫赫治行爲蓍爲龜八儒旣立
本支仲尼迄用有成於漆雕氏其先蔡産祀事孔明肇
維道統克開厥後不愆厥程維此庶士尚其夙夜保厥
令名信而後仕釋斯在斯爲國之楨敢告守臣有造無
斁佐王寵靈於嗟樂石永矢弗刋以著紀經
　　序
　　　青州府誌序
夫志也者志也方志是事而已欲善之以有所取義作
者之志也青州爲郡其事則詩書周禮春秋國語史記
管晏諸書君子得以識其大者其取義則所謂有能紹
明世繼春秋本詩書禮樂之際意在斯乎爽鳩氏邈矣
先王疆理天下尚父方就國而萊人爭營丘罷侯置守
分領併隷不常所治何以按籍如指諸掌作二十有二
圖與沿革表爰始賜履自天子命田和靖立挾濁澤之
遇漢諸王子廢絶半之迄今親賢隱惟藩屏有司庶長
更至迭謝與髙國世卿異矣鄉舉里選明經射䇿之制
興焉作封建職官選舉表熒惑守虚釋寃振老龍鬬馬
山之陽乃詭天是使比論行事不逺明威作星野災祥
志海岱維青州鎮曰沂山淄澠流惡安得決瓁洛之水
汁肥自穢而放于瑯琊比先王觀太公報政禮從其俗
寛緩濶達繇之平易中具五民而地重難動揺六十牧
豕固陋性成方願罷西南夷不置滄海郡安得布被爲
而曰齊人多詐也今自見采金煮海之徒不可動揺不
知我無以制其命乃惟其俗之罪作山川風俗志雞鳴
犬吠轂擊肩摩然陰雍長城暨池龍夏二分之一非榖
所生克服其政亦旣富強絲蠶于燕牧馬于魯南多山
谷登降之萌上㫁輪軸下采杼栗其餘鹽絺海物維錯
户登則田治賦平則産息三者相成以官山海即升葵
丘壯冠裳之㑹入石室探文字之原賢者亦有此樂矣
作户口田賦物産古蹟志著定而官君子所由以基命
寕一而出政治之位中國授室群萃州處以就閒燕言
必敬義有社稷焉祝史薦信堯之五吏安用鯢脯靈山
河伯無所爲禱作官署學校祀典志昔稱節制技擊爲
之不敎而戰安謂怯於衆鬭郤流賊數萬騎亦由人自
爲戰議者謂顔神可城而不可規爲縣盖以官具則民
匱而險不爲用穆陵之勝是稱四塞閔以稱兵足備它
盗桓爲㳺士奉之車馬國家一統承流載道察民疾苦
使者相望疲於奔命置郵如綫作兵防城池關梁驛傳
志掩胔寒塗振莩懐里愴焉示睦龍夏以北至于海莊
門山之祠奚用牢筴爲哉觀孟嘗君之泫然於雍門周
斯逼城而葬者未爲失之逢於何梱心路寢五丈夫見
夢梧邱盖已慘于堙微發掘之患矣齊魏之季實崇佛
老有屹其棲伺我失道作鄉社陵墓寺觀志嬰之知景
公不能用仲尼猶仲尼之知嬰不能使景公用以尼谿
天沮不遇非人維諸侯享國從治以長大哉制辭寵靈
篤叙九合一匡不可繼矣自餘取節槩于吏體士生其
間卓稱逹材左司馬伯公中大夫王邑富強之佐盖姑
置焉而况崇弟蔣弟丁惠之功作聖賢封建名臣宦績
人物傳相勸以趨義忠臣所難有激而累親孝子之過
自公冶長受業身通田轅伏鄭代爲大儒源本六經家
傳人授終始大聖之篇號爲閎大主父嚴安上書言事
感動人主穰苴孫武至今言兵法者宗焉鍾離業陽助
王息養程本寄食海濵泯子午載書三百作忠義孝友
儒林文學武功隐逸僑寓傳俠無義則豪輕季次故齊
人而後之言俠者置之狐咺子狄氣足鼓衆士有私伍
同袍之役乃過謂之隐憂務摧剪其豪卒然按藉無怪
其恫疑引避也作卓行傳治不越閫有脫珥之后亦有
雞鳴之夫人北宫嬰兒何爲不朝大國問焉守數精明
倉公可謂近之矣郎生望氣能亦各有所長氣同跡異
各以其極聖哲之變仙釋間出作列女方技仙釋傳均
之進徳勸一懲二城陽大夫自取杜滅梁丘栢騫過而
能悛是從末減崔慶之惡失之履霜作外傳倉頡篇起
自上世金匱蔵於王府惜韶樂無章不得其亂羽翼經
術具列傳義君子有道懸之閭食魚乗馬紀有丹書無
捄於亡文學天性後之作者彬彬乎幽以明爲形怪以
常爲體精氣相挾假合爲物情則然耳君子存之作藝
文遺文雜志凡一十有八巻爲目四十有三備矣善是
之具於人事盖獨詳焉後之覽者神而明之此秦杜二
公之志郡諸君子賢士大夫之相與以有成者也有能
紹明世繼春秋本詩書禮樂之際意在斯乎是為序
　　　廣陵十先生傳序
人才之生雖地氣使然哉曷嘗不繇應運而興者乎應
運而興則地氣與㑹人才相感以勸其成相感以勸其
成然後閼之不爲沮挫之不爲變也我世宗肅皇帝以
聖文神武治天下者且五十年乃廣陵有先生十人洪
永之際於斯爲盛矣諸公之黜如臯令與王公之訊蕭
敬景伯時趙叔鳴之忤逆瑾也朱升之之捄顧開封與
蒋子雲之諌南狩也曽公之哅哅於遼左與桑子木之
傾於骸骨之疏宗子相之祭楊太僕也所不罹者朱子
价一人而已奈何十人而九閼之九挫之乎肅皇帝懲
宦者煽亂而制奸臣之命斯運之所由起也余徃見歐
君矯矯自史才而致意乎作者有鑒裁矣善乎傳所謂
廣陵在漢時呉王好文辭而大山小山之作奮自淮南
彬彬哉明興二百年廣陵多文學之士乃今始有宗臣
云今勿論其所得即自諸公已力圖復古推轂獻吉景
明輩而伯時子雲叔鳴升之亦各以聲藝翺翔李何間
矣子相後出相勸而成者乎翩翩孔璋之流也世方病
文學之士無吏事登陴而守福州者誰與永安之捷與
海防二三䇿豈一語不相合也而况馬政軍餉綏夷導
河如儲王以下諸公所至有績者乎故閼之不爲沮挫
之不爲變進則謀國家退則著文辭自董生而授經術
之業有如十先生廣陵得以稱文獻之邦矣何應運而
與而河套之議卒撓於讒而不得以復國家二百年之
疆圉設令子木之奏行而嚴氏者與三尚書並罷豈有
侔主之禍也豈廣陵地氣微不能與運㑹而適至是乎
傳言儲受知尹恭簡朱納交邉庭實二公皆余里人叔
鳴按察副使曽公都御史又皆在山東子价余同年進
士而子相則傳所謂昔者吾友也十人而得其六是傳
也以徴文獻則足矣其斯實録云
　　　三韻類押序
辟之車韻者歌詩之輪也失之一語遂玷成篇有所不
行職此其故盖古者字少寕假借必諧聲韻無弗雅者
書不同文俚始亂雅不知古字旣已足用患不博古耳
博則吾能徴之矣今之作者限於其學之所不精苟而
之俚焉屈於其才之所不健掉而之險焉而雅道遂病
然險可使安而俚常累雅則用之者有善不善也聊用
布親串孰與風物自凄𦂳雲霞肅川漲孰與金壺啓夕
淪據薛君所爲累押字不見經傳者屬俚見經傳而僻
若不可單舉者屬險凡以復雅道而陰裁俚字復古之
一事此其志也未可以在諸生門而易之矣
　　　選唐詩序
唐無五言古詩而有其古詩陳子昻以其古詩爲古詩
弗取也七言古詩唯杜子美不失初唐氣格而縱横有
之太白縱横徃徃彊弩之末間雜長語英雄欺人耳至
如五七言絶句實唐三百年一人盖以不用意得之即
太白亦不自知其所至而工者顧失焉五言律排律諸
家槩多佳句七言律體諸家所難王維李頎頗臻其妙
即子美篇什雖衆隤焉自放矣作者自苦亦惟天實生
才不盡後之君子乃兹集以盡唐詩而唐詩盡於此
　　　比玉集序
夫詩言志也士有不得其志而言之者俟知己於後也
卞和氏奚泣哉悲夫楚如是其大三獻如是其數而舉
天下之器題之以石也又何難焉魏之田父始疑之而
卒怪之棄之惟恐其不逺乎是猶已置之廡下怖其明
照一室耳宋人何見而襲礫於篋五都自饗及笑於周
客蔵之益固瞽奚别焉即有明照一室畜之弗利其家
矣乃曰姑舍汝所學而從我則寕抵於櫝中詩之爲敎
言之者無罪而匹夫以賈害則焉用此君子服之烏在
其禦不祥也何子威懐瑾握瑜自令放爲乃有季朗於
席上乎詘然抱不遇之感三復喜起之章響中鳴球有
巻者阿矢音特達扼腕小雅孟子之論離騷纍臣之誼
交含互暎異采同符無倡不酬有投必報以相爲知己
以快於當年是集之所由作也豈其無因而至前治徳
結好而冒不屬之患以俟夫怪而棄之者必不然矣是
集也其瑟若者其理勝也其煥若者其孚勝也二君子
固在焉談者爲價側而視之有厚倍者則精氣之致壯
云爾是相詩之道乎
　　　蒲圻黄生詩集序
余觀黄生所爲詩其困於賢良文學自傷不遇而不得
其說而将以逸民遺老自解於斯世而非其所安而遂
取裁於宗工鉅匠以有事其間而欲之者乎何辭之屢
遷而氣變也拙或合之工或離之微不容髪其失豈竢
其著哉故里巷之謡非縁經術招隠之篇無渉𤣥㫖義
各於其所至是詩之爲敎也魏順甫曰生嘗以所爲詩
者屬余歸而求之則旣已削所爲諸生時藁矣乃十餘
年又以屬余歸而求之又削其藁以就今所爲詩也然
則順甫使之有所不得有所不安也有所不得有所不
安而後有以欲之是爲詩之敎也故經術所以立雅而
動不能不趨於風𤣥㫖所以養恬而發不能不趨於俊
斯生之辭屢遷而氣變者邪君子曰惟其有之是以仰
之即令生百不得百不安而非其所欲於順甫而有今
所爲詩乎哉盖自屈宋之相師友而楚人爲詩由來逺
矣獨異夫栖栖不遇而徘徊以自解以求所欲焉是爲
可以怨而猶之楚人之聲而已
　　　按察李公恩榮永慕録序
公生十一年而太孺人卒踰二年而贈中書君卒卒後
若干年而公舉進士授中書舍人改監察御史擢今官
矣猶日儳焉如贈君太孺人者之有所欲之而未能即
命也贈君太孺人者已矣何以猶君有所欲而未能即
命也人情十三故父母則猶若始免于懐雖猶若始免
于懐而視成人爲己近精氣鼓舞不可適以變著於愛
斯愛著於悲斯悲矣襁褓而狎膝下曰父母是常一旦
自顧苴如顧其父母宰如顧其榱棟几筵宴如也顧之
終鮮兄弟無以圖先徳而語世美顧之今不可爲而前
不可知也其事異矣喘息之所不至而瞻依至焉瞻依
之所不至而感通至焉以喘息則響絶以瞻依則形絶
以感通則勢絶其類異矣非復襁褓而狎膝下曰父母
是常者此精氣鼓舞而適變之始公所由一著于悲而
情不能以時遷者也是故終日言不遺已之憂以憂父
母終日行不遺已之患以患父母則顧而言則顧而行
矣公徃按山東河南時優然如父母見乎其位者思得
賢也朝而必有薦䟽愾然如聞父母之聲者思得寃也
朝而必有白狀所罷監司太守某以下若干人所奏逮
論殺某若干人無不踟蹰躑躅若即命於父母者顧之
諦於生也顧之諦於生致顧之斯生矣是無是形而託
儼然於堂上者是不需菽水而朝夕承歡者也夫精氣
善應一著于悲斯悲是永慕之義矣人情㓜不及見父
母可欺以非其父母此無他佹得之也老而喪父母不
可奈何廢而任之於父母此無他佹失之也襁褓而狎
膝下生十三年曰父母是常安所不得安所不失哉霜
露旣降悽愴履之非其寒之謂也身被國恩而與有榮
施乃自顧猶苴如顧其父母猶宰如顧其榱棟几筵猶
宴如也由是乃有重被國恩而若無與於榮施者是曽
參所不願於椎牛季路有枯魚之歎也公再秉憲異臺
同風余逺而望之湫然清静知其爲七尺之孤切而私
之言行無罹于憂患知其著於悲而顧之致生也其在
于公則言行成而容不知而録之所由以名永慕者乎
是爲序
　　　送右都御史周公出掌南院序
在漢御史大夫掌副丞相九卿髙第者拜之典正法度
以職相參總領百官至貴倨也國家建官分職以六卿
治相事而左右都御史之設視漢御史大夫無改焉無
論其大者六卿共理天下吾得以紀綱其間使斟酌元
氣不至災沴陰陽愆伏之變不躬自六卿所治而實與
其成功意攝於朝堂之上而郡縣吏莫能欺罔其次者
即所爲侍御之率也其爲侍御固皆養抗直於憤激出
論議於諫諍以耽視百寮斥逐官邪而指其佞諤諤焉
權勢之所摧靡若難乎爲其上此有素重臣厭其心而
後不可爲重者也豈猶以謂刀筆之吏臣執之如曩時
易與哉其在南都爲猶外也日夜思入就列以近天子
耿光而安其位則有不傷其左右之慮而諸侍御又以
情跡䟽逖寡所援附輕其優惡之心據職言事無人乎
王側不觀望人主則忘其忌諱或太銳意不無有害忠
厚之氣和平之體此又可率以意而不可以辭者也今
夫王伯安之賢於祖宗以來可不謂功臣哉其在濠庶
人之亂與所前後撻制諸蠻夷至今威行楚廣間而社
稷有其利得賜爵爲新建伯天下所謂稱於施報之務
也大難方折而削奪隨之使抱不賞之懼何以勸人臣
見危授命乎當是時也敦陳力大義以救之用兵科給
事中犯上怒謫判太倉州者非先生乎余猶及聞朝士
大夫之言先生之名得伯安而益髙至今直聲動天下
也已復入爲少司冦又自言廣中事與伯安所以即工
有苖時異矣象刑惟明先生盖深念焉先生今以都御
史居南都何如哉踰河而恃舟楫不若聞震而喪匕鬯
何則聲所及者大而有形者可玩也聖天子方明肅紀
綱而朝廷多法家拂士即有慆滛匪彛之臣欲爲不善
雖能欺謾飭避幸衆人眤不識已於此然不能不畏吾
議其後於彼而歛手屏氣顧忌不爲也於此不愈重邪
先生盖歴蹈閩廣治人有効其法律在司冦有餘經術
文雅足以謀王體斷國論所謂身兼數器有退食自公
之節稱公實之臣者也是行也聲所及者爲大哉
　　　送王中丞督理河道序
今天下御史中丞自臺中出開府者無慮數十所矣越
在四境非東事倭即南絓越其不事倭絓於越者宗人
大藩仰給縣官横不可治不則盗賊亡賴依阻山澤弄
兵自喜不則挾持左道動揺衆心不知所爲此視之胡
若越未亂而有其形矣而公方且督淮揚以比四部刺
史大司空水部七使者行治河則天子璧馬寔式靈之
瀕河吏卒無伐買薪石之費大興人徒之勞由淮揚以
北數千里漕具如故江南數十郡之芻粟日銜艫而至
也不東事倭而南絓越無宗人大藩仰給之擾盗賊弄
兵之憂左道動揺不知所爲之慮嵗滿且拱手遷去矣
無已而欲有所爲則有餘以浸漑上潰其防令百姓引
水饗其利不可也使數千里多就渠用注填閼之水漑
澤鹵之地自䟽水力雖使爲沃野猶之陸漕不可也使
民茭牧其棄地而聴其所爲自弛其禁瀦而不洩則曲
障川以逆水勢雖有少府稍入不可也三者以利民然
且不可公雖不拱手遷去不能矣余入關中盖聞公嘗
分臬潼水上備它盗得啇洛山巨冦黄守矩者數十人
格殺之及見公坐計陜以西縁邉四大中丞幕府軍士
事胡者嵗數百萬轉相餉也是年敵大入上郡以軍士
食給亡所掠去又及見公與右史大梁李君計宗人在
朝那占種民田不爲輸租縣官者殆萬頃議請上以其
所不輸租筭如禄使自入因著爲籍得田萬頃云此以
事胡越而填撫宗藩虞盗賊不知所爲者之變何不可
者而以公督治河固以爲自臺中出開府者猶之有人
哉唯是天子作新明堂而治明年春屬受計之期朝諸
侯而圖天下之事盖執玉帛者萬國焉掄材使者乗傳
出西南夷得因巴蜀吏幣物致其君長而喻以天子徳
意使下所伐材木杉柟豫章鬱結輪囷長者竟數畆大
者蔽兕象其液如凝膏其理如戛石椐椐疆疆由瞿唐
而望荆門蕩若垂天之雲被江流而下也明堂工師操
繩墨而南望天子日夜思咏斯干之雅誠下詔切責掄
材使者公豈可謂非吾所敢知由淮楊以北數千里秋
水豈多有所休息於汙澤令可導爲漕者乎㳺波有晧
旰而離常流者乎隄防有潰寫不厚蓄者乎何以令水
力相積負大而不膠使杉柟豫章猶之杭葦者乎四部
刺史司空七使者奉職行水以爲非公不可爾公豈能
爲先尚書禮奉使馬湖時杉柟自行公所能爲者有河
可行杉柟而已是又非公可拱手遷去時也
　　　送大叅羅公虞臣之山西序
蓋余旣補順徳太守至則公爲大名理官矣邢魏諸郡
交轍比肩有事二臺不啻兄弟蓋三年公率受署徃視
順徳太守治状未嘗不如大名太守治状也蓋曰與其
發擿中員程傷大體寜使伏於長者之誼取自致耳是
時也真定大名廣平皆得公以先後之而薦書嵗下某
亦卒用遷去則趙子都所歎誠令廣漢兼治二輔直差
易耳不然視治順徳状如治大名哉公由是亦以卓異
聞世宗皇帝召爲大宗伯諸郎尋改諸郎大冢宰余方
病免歸自三秦也又三年今大司空朱公以山東都御
史遷去謂余編在四境乃度父老而辱薦書焉其後都
御史若御史諸公在山東者薦書以爲常蓋數年今上
改元大舉士于廷也余遂起家按察浙中蓋猶尚以朱
公朱公重臣也徃視朱公然後知公實託不佞於朱公
推轂自此始顧不佞治状無聞業已自廢公在冢宰秉
銓受計蓋又數年閱人徧天下凡老成之謀王斷國宿
儒之昭曠逺擥循吏之竒節雅行陳力就列輩出門下
方以媮妜余之治状無聞公所習焉業已自廢得以爲
解何拳拳乎舍彼取此而託以其所未效姑試爲之者
乎是時也公自小宰上中大夫報績詣御史大夫府賛
詣不名與御史大夫廷爭之䟽從令甲之舊而卒得天
下稱古遺直豈其然乎輩出門下者紛然其未已而不
以自媮妜乃不佞硜硜自好引病以免闔門髙枕爲智
者首乎勸一諷百又豈謂賛謁不名與未嘗至偃之室
類也而私之乎然而果哉末之難矣公弱冠以二戴氏
禮舉進士髙第爲郡理官即長者之誼自命顧冡宰諸
郎須滿遷去於九卿猶掇之耳奈何御史大夫執憲轂
下乃與抗而廷爭必欲得請以犯其所必怙而不復恤
成寵凡有以自見焉不敢猗違自謾也由太常出按察
旋復醖藉自養持臬如長者不數月山東都御史又輙
以卓異聞唯變所適豈爲介蔕内外哉逆順之際賢者
難之余見公精神折衝其本彊矣發擿以理斯黯者飾
避之矣即余觀之長者之誼取自致又終託焉而私之
凡不失其爲故也旣余以憂免公又以山西叅政輙遷
去愍然若将旦夕懈嫚而負之者公之遇余功意俱美
哉因爲紀列以識不忘如此若乃山西三晉地董安于
尹鐸之烈存焉公方督諸道轉餉吏實邉爲天子一方
保障經術有之非二子所敢望者云
　
　
　
　
　
　
　
　
　滄溟集卷十五
欽定四庫全書
　滄溟集巻十六　　　　　明　李攀龍　撰
　　序
　　　送大司空朱公新河成應召還朝序
先是河塞新集而南流以阻再塞龎家屯而全河北徙
矣運道無所出縣官仰東南粟嵗數百萬不得從漕上
盖中外洶洶焉是時公方從少冡宰遷大司冦之南都
也先帝輒為止之改守令官屬使治河矣公至行河則
奏言新河事而明年新河成南陽至留城百四十里入
舊河至境山五十里而運道復出江南粟數百萬更得
從漕上亡何有為上言治三河口亡状者疑不與公新
河也以為河所從来建瓴萬里并挾百川湍悍欲暴泄
之甚秦溝一川兼受數河之任恐不溢而北則溢而東
耳長隄一潰運道沙淤不饜不止抵極而反西南泛沛
與魚臺苦為壑無已時幸故道滅未乆可求又其處易
浚不如從上原開支河於以分流殺水力助大河泄暴
水備非常佐舊河便新河三難不可為也公旣得議以
水之利害河誠欲暴泄之甚然使不直境山而北出將
一聴沙淤所為即出自徐州南而二洪又且生慶忌今
幸出秦溝秦溝適直境山南五里則是國家於河不治
而已得其大唯是為務他可次第舉者秦溝雖兼受數
河之任猶為束隘之而益其疾也河流疾則能自刮除
束隘之則後推前以致于二洪勢不踰淮放海而不已
暴泄何患焉夏秋水猥盛雖時潰而東北沙淤洊落泛
淺力微視其自索抵極而反亦在新河西隄外昭陽湖
受之以休息若所謂勿與水争者獨何言為壑今所欲
開支河在新集至兩河口無論漫無河形者凡二百五
十餘里須創作深廣若干丈即有河形如郭貫樓至龍
溝滅未乆稱易浚又盡沙淤先臣有言撮沙如聚米挑
淤如畫脂河之所舍寕能強之即求得故道又何以異
未復之前而移魚沛之害還蕭碭也兩河皆赤子奈何
傷昬墊之懐地出水上雖隆之天力可從施誰能築虛
倡予和女而欲自託於水也無已則横隄抵之使舍曠
而就隘以迫阸其性不可矣且安得數十里成堤舉以
置其間由華而東而入秦溝而河自道也以觀水勢跳
出沙土欲居之乆矣不如因之以合經義治水有决河
深川而無隄防壅塞之文俾得併力下流以事秦溝而
増卑倍薄兼事西隄重為魚沛之防如是則上不傷天
子昬墊之懐而江南粟常得從新河漕上矣及上報可
而西隄亦成是役也因高為深黄流辟之汙渠交委而
本水自足其著者在新河某曰國家運道業以與河相
直矣河獨非水哉善用河者因而利之耳出秦溝直境
山以致于二洪踰淮放海豈一日乎而忘東南秦溝旣
導濁河數倍下流已濶無復壅理即溢而東北湖休息
之束以長隄新河自足是為不治而已得其大計定焉
而他可次第舉者因而利之之道也豈其智焉匪天作
之圖而必欲復國家二百年之運道業以與河相直而
倖必争之利以嘗不可並行之害貽非嘗憂必不然矣
河入秦溝者什九而馬家橋西隄復成均之引水出小
浮橋而秦溝去橋止三十餘里運道已便斯龎家屯所
不必開先是開新河自南陽至畱城道又徑易漕度可
省十日上介有河形土不疏惡勢又可因為沙薛兩河
力又可陂澤之而効節宣大臣之於國家見謂利害私
竊念之猶曰天作之漕不然奉詔使行河費不訾作亡
益而無尺寸功偷得不憚勞任事之名且為新河中廢
地以徼人主見謂識微慮逺備非常者而苟無後咎餘
責雖踵興大役復故道何不可者然而國家大命利害
懸絶大臣舉事當為後法善乎開新河不盡棄舊河引
安流不盡排黄流之為言乎所謂善用河者因而利之
之道也豈嫌固自持議與衆破壊深論便宜相難極也
苟得其大彊直自用安所恤哉今且入見上言水之利
害與所以治河狀報敬承之績以賛乂安圖永賴勿但
曰先帝式靈之而已是役也拊綏貞作有若都御史姜
公臨飭藝略有若監察御史羅公共濟底平而與議利
害天子所嘗報可者乃命某以備論之如此云
　　　送中丞陳公撫填河西序
中丞中河西四部而立幕府治張掖焉東起武威而西
出敦煌玉門關數千里北邉匈奴西控諸畨而南制湟
中羌非若他中丞得一意備胡者矣今年春匈奴出武
威度河入冦隴西郡踰湟水擊諸羌掠申冲豪二部人
畜去尋復牧西江上與諸羌争水草之利欲候便擊之
何可乆哉自漢表河曲而列四郡斷匈奴右臂令隔絶
與羌通路今湟中羌羈縻内屬顧又且患苦胡而至占
牧西海上出入其國旁不去則諸羌何以賴我而以為
中丞威重也日哈宻諸畨數萬又稱兵欲窺敦煌酒泉
間假令國家怒而追哈宻已事徃正其罪一旦開關延
諸畨名王貴人使前受言則有若匈奴在青海上為内
應又何以待之中丞自在西曹時望見虜都城下扼腕
朝廷無禽敵之士請上大閱六師不報余旣已壯之也
屬且督四道守臣使分護河西一太僕治外廏之政得
以幕府西制殊域即令驅其軍吏發四郡騎士為天子
揚推亡固存之威剌土魯畨之三禠哈宻者傳首詣北
闕下而勒功昆山之仄豈為難哉今天下厭亂朝廷方
滅倭而後朝食敵又頻年出雲中上谷公卿議畱上郡
朔方入衞兵使者又出上郡朔方間幕它敢戰之士而
市西北駿馬郡國二千石各上補邉狀與計對中丞即
欲事萬里外吾恐國家與公卿議大䇿非凡所見事必
不從必且以爲無故勤四郡兵生釁外國即詔書問中
丞甚苦暴露獨不計令徳柔逺因循舊貫與民休息孰
與此也㣲中丞誰不樂此者中丞而得讓何以自解也
然則陳子公之功沒齒不可復見矣優㳺河曲終更亟
還而取卿相不已足以復給事中之踦哉他中丞得一
意備匈奴何如中丞今得以羌備匈奴也匈奴欲與羌
合者非一世矣其計常幸羌有中國之急先赴以堅其
約然今觀望卑禾海上不即為冦者則猶私心不能忘
恐中丞兵至而諸羌背之也中丞誠以爲羌小夷即小
冦盗時殺人民其原未可卒集者釋而不問問與匈奴
解仇結約者再以此擁護大豪使卒歸義我勿輕治兵
湟中使匈奴得施徳於羌而羌得以負匈奴之助然後
以金符之利制其命而虛其外廏豈不並制羌虜之道
也羌十三種故皆有大豪保南山湟中視城郭國乆矣
豈其不度而損所恃以生之利於中國以託於自疑不
堅之匈奴棄妻子於他種中以與中國為難必不然矣
夷狄所以易制者以其種自有豪數相攻擊勢不一耳
若謂卑禾海上安得有匈奴今安得從枕席上度敵也
則以責之四郡不築遮敵障者徒令障候長吏多出卒
若取庸獵獸以皮毛為㫋罽日操量課杞采山理石爲
觥自罷其力而為實効何益哉匈奴雖在西海上羌能
間得其降者時時以諜來受事中丞斥所欲至伏所必
入使敵以謀洩自失而與國為累則羌為之障矣此謂
以羌備匈奴者也
　　　送王元美序
以余觀於文章國朝作者無慮數十家稱於世即北地
李獻吉輩其人也視古修辭寕失諸理今之文章如晉
江毘陵二三君子豈不亦家傳户誦而持論太過動傷
氣格憚於修辭理勝相掩彼豈以左邱明所載為皆侏
離之語而司馬遷叙事不近人情乎故同一意一事而
結撰迥殊者才有所至不至也後生學士乃唯衆耳是
寄至不能自發一識浮沈藝苑真偽相含遂令古之作
者謂千載無知已此何異塗之群瞽取道一夫則相與
拍肩隨之纍纍載路稱踣􁀙則皆橋足不下稱汙邪則
皆曳踵不進而雖有歩趨終不自施者乎語曰何知仁
義已嚮其利者為有徳世之儒者苟治牘成一說不憚
儕俗比之俚言而布在方䇿者耳復以易曉忘其鄙倍
取合流俗相沿竊譽不自知其非及見能為左氏司馬
文者則又猥以不便於時制徒敝精神何乃有此不可
讀之語且安所用之又二三君子家傳户誦則一人又
何難焉誠使元美與二三君子者比名量譽誠不能以
一人一旦遽奪其終身之見而輒勝天下風靡之士文
章之道童習白紛乃欲一朝使舍所學而從我日暮途
逺且彼奚肯苦其心志於不可必致者乎夜蟲傳火不
疑於日非虛語也先是濮陽李先芳亟爲元美道余及
元美見余時則稠人廣坐之中而已心知其爲余稍益
近之即曰文章經國大業不朽盛事今之作者論不與
李獻吉輩者知其無能爲已且余結髪而屬辭比事今
乃得一當生僕願居前先揭旗鼓必得所欲與左氏司
馬千載而比肩生豈有意哉盖五年於此少年多時時
言余元美不問也曰世貞奈何乃從諸賢大夫知李生
乎自是之後少年乃顧愈益知余齊魯之間其於文學
雖天性然秦漢以來素業散失即關洛諸世家亦皆漸
由培植竢諸王者故五百年一名世出猶爲多也呉越
尠兵火詩書蔵於闤闠即後生學士無不操染竽濫不
可區别超乗而上是為難爾故能為獻吉輩者乃能不
爲獻吉輩者乎
　　　贈王元美按察青州諸郡序
元美所為守尚書郎九歲當遷者再輒報罷則貴人側
目矣亡何稱治獄使者北察燕趙諸郡居十月而竣事
且入致命于天子乃遷按察副使奉璽書治青州部兵
事焉攀龍曰青州故四塞國也今其民豈猶無不吹竽
鼓瑟鬭雞走犬六博蹋鞠者乎臨淄之途豈猶無不車
轂擊人肩摩連袵成幃舉袂成幕者乎有之然利不在
上也管夷吾用齊而罷士無伍與其爲善於鄉也不如
爲善於家匹夫有不善可得而誅也斯禦戎翟衛中夏
成九合一匡之功而諸侯皆得以鞭箠使矣今其民見
以爲無不吹竽鼓瑟鬭雞走犬六博蹋鞠相樂也然暴
子弟亡賴少年爾不采金於山即煮鹽于海矣輕扞厲
禁恣睢辟倪徃徃内交亡命傾身為急仇家不解白刃
以視與其逮於法也不如聴於豪是大亂之形日具而
有司者所不知即為有司者所知㣲欲持其隂事吾恐
其發在左右之後也由是中猾以下猶姑逋逃佯以示
遜殺有司之怒而其大者不挾衆負固即自詣臺對有
司者不問矣有司者問之奈何卒能以其黨令自攻今
年一長吏明年一長吏又奈何卒能令有司者不問也
三尋之矛唯敵是求振臂一呼超距十丈引而更郤如
曳風雨其摶秘如組亦如掉蝟其盤鋒如輪亦如積環
堵牆而進矢疾不得加劍銛不得接不竢尺符㨗於烽
火三尋之矛若鄧林矣然則今日臨淄之塗車轂擊人
肩摩連袵成幃舉袂成幕者豪為政也縣官豈有賴與
王于興師則占籍自偷不著同袍之義有司者一一治
賦即又狡憤而起坐索輜重裹糧于槖人歲不饜百繈
髙秋徴戍攫市以行漁陽之野何多􁀙韋之跗注君子
也三尋之矛十五相構傅以章幟寝處其間釋氷而㳺
爰喪其馬不知玁狁受脤天子之鐘鼓寔式靈之汝何
多之有柞浦之役有君子六千人島夷偽遁委以禦貨
覆者三千人矣有司者初亦唯以汝為功又不佞以勤
縣官而怯於公戰即有豪實應且憎以慚我有司我有
司豈願有問也語曰虧之若月靡之若熱元美若能使
臨淄之民無不吹竽鼓瑟鬭雞走犬六博蹋鞠相樂也
而又無采金于山煮鹽于海是匹夫不善可得而誅也
何辭之與有若是采金于山煮鹽于海也尚将使其為
善乎鄉也無以異為善乎家以為罷士伍而輕扞厲禁
恣睢辟倪豪大者其未可遽問也元美其從堂視室左
右将自復若曰為勞㡬何而歲且繈食縣官而必置之
則是使暴子弟亡賴少年登瑯琊之邱北嚮而歎也其
若徴戍以勤天子何何以春秋高枕自媮快也夾谷之
㑹魯行相事者誰哉元美其才一日可鞭箠使青州矣
何可使冦令也不然元美狙喜自用焉某安能知之某
所以知者元美有績以間執諸貴人繫不食夫我者爾
　　　送河南按察副使王公元美自大名之任浙江
　　　　左叅政序
始河南之按察大名者大名廣平二郡耳自某之爲順
徳猶徃謁山西之按察真定者于獲鹿踰年盖茅公始
得并按察順徳凡三郡云余後徃謁茅公大名習知大
名故重鎮又并順徳順徳西距太原諸鄙為畿内地設
守障吏于境上按察部之秋三月臨勅順徳以為常矣
嘉靖丙辰公旣領治獄使者渡滹沱縁太行乃從某三
日而讞順徳又五日而讞廣平又十日而讞大名旣告
竣役余乃從公大名命盧楠擕謝榛交相勞也曰不佞
世貞視治獄三郡掌上耳明年公出按察青州凡三年
則城顔神而収大猾徐氏令采金煮海諸亡命不逞之
徒由是解罷先帝賜璽書焉余旣歸自關中問公之所
以按察青州者状曰不佞世貞視按察青州猶治獄三
郡耳青州於濟南雞犬相聞也至今誦之較如四境父
老永懐紀載史乗蹟用不朽尋以家難乃自劾去屏居
者且十年今上大服搜天下失職之士乃南諫議諸君
䟽薦之公遂與介弟敬美並起岑君旣領紹興徃謁余
曰始某之成爲疏薦者公與元美計所為主者榮施也
盖是時不佞已為諫議諸君疏薦之起補浙江轉叅政
部浙以西矣實儀封張君所為至余徃謁張君張君又
謂非不知元美欲道南諸君榮施也公起補大名譲不
就者再而不得請之大名又移欲中罷者再而不得請
凡按察大名四月而余轉河南按察使公遂代余為今
官云明年公徃謁余濟南余又問所以按察大名者状
曰不佞世貞視按察大名猶青州耳獨未知可以按察
大名者治浙以西也不可乎余旣轉叅政以皇太子冊
立入賀未之部而殷君從省中攝之即浙以西三郡如
掌上凡爲中丞臺御史臺疏薦之者三而特疏薦之者
二以按察大名治浙以西何不可也余未之部而聞諸
省中浙以西三郡郡多豪俗怙而喜殖故不悛以嘗試
吏顧其吏足以彈壓之則無敢輒動者元美在大名四
月而州縣之以墨去者三之一其風裁慷慨數為按察
益鮮中丞臺御史臺疏薦之者三而特疏薦之者二語
多與岑君合至推其文學經術不置而剖擊如是者以
信乎上深矣治浙以西何不可也公弱冠以才雄搢紳
間所莅稱秉憲之臣又蔚然爲辭宗二十餘年于此衆
方見憚乃起而輒信乎上以無掣肘言行事何不可也
余以入賀未之部無以道公者然其間父老之談文學
者盖數輩欲一相周旋未能也獨今之嚮意元美必舉
不佞以為藉願公與周旋焉使父老由元美知某以此
遺公矣不佞所以徘徊順徳者旣得於公而稱使河南
猶及附如貫之誼卒假大名爲重其代浙以西也又将
圖余所欲効而未逮者使於父老有餘状斯又公所遺
某者矣
　　　送汝南太守徐子與序
漢所謂良二千石者政平訟理庶民忘歎息愁恨之心
也即黄次翁爲潁川宣布詔令令民皆知上意而寛和
爲名龔少卿爲渤海悉罷逐捕盗賊吏非使勝之将安
之也而已各稱天下治行第一矣乃今良二千石猶難
之毎坐以為不可及何哉豈無智能用非其數耳方且
從旁謂我二三兄弟文辭相矜不達於政雖摛藻如春
華何益於殿最世務􁀙牾所居廢亂安在其以經術潤
飾吏事也超然自以為一輩而幸我之敗以甘心則何
用我二三兄弟為矣徃者元美以璽書按察青州諸軍
事所部亡命采山煮海之徒長矛距踊之士翕然解散
使有司無復沈命生累之憂子相叅議閩中身在圍城
談笑却虜因計偕博士弟子員條上禦倭䇿宰相至讀
不能置即有謁閩中諸軍事者未嘗不曰此䇿具是矣
明卿三黜在去就之間所居稱平似潔似辱我二三兄
弟豈為不効哉毋論君子自好視人太輕始責務盡卒
抵以㒺而務不相能即上之臺中省中若建藩陳臬諸
執事下之丞尉功曹若縣令長無不相待以爲治而相
適以有成此霸所以毋失賢者意而遂願得一切便宜
從事也今之良二千石有則不近利害視勢取附巧爲
繫援使㳺聲譽無米鹽之功而竊髙第之賞不則惛惛
無辯吏縁為姦乏提衡之術而病神明之稱上陵之不
悛下嘗之不報有則迂闊聖化鹵莽勸課欲治之急還
復廢亂危加之愀焉輕省之藐焉過聴偏昵躁不自持
雖有喜功趨事之心而無從善闕疑之度不則牽於猜
忌馭於嫌疑佯示其求諫之迹而惟恐聴之則彼因以
藉資微見其親仁之名而惟恐昵之則彼因以賣重若
存若亡使長者自沮而利其疏似禮似倨使故舊自遺
而坐之怨不知一人聴而萬夫緘口智者不敢也非所
昵而姑受其任義者不為也扱綸錯餌迎而吸之不可
以得魴而長者遠矣因縁其意而與其私猶之暴不公
之心於國人也而故舊駭矣然則有所陳對安得長者
之言而稱之非無智能用非其數而節度淺深適至是
而止因坐以二字為不可及耳今由王生所教戒觀之
文辭豈可少乎次翁爲吏自喜即經術亡益安用從獄
中受書矣子與今爲汝南何異汀州時文辭經術誠亡
當於今之君子然業已爲之我二三兄弟所恃以厭人
之幸我者在是而何可使人更謂子與曰太守甚苦書
䇿稠濁吏事旁午經術文辭一切無恙乎子與旣無是
四者用非其數而又有以厭人之幸我豈爲不効哉余
猶識在鉅鹿時子與與元美輒責治鉅鹿状曰無以國
人慮同舍也子相謂余即上績書考功乃鉅鹿太守以
殿聞我何以私故人明卿亦謂假令朝廷雜問上計吏
爾條對失上意在後叩頭謝我以給事中臨飭左右又
何忍見爾於此鉅鹿畿輔也余才出子與下甚逺即無
是二三兄弟左提右挈子與何患焉余旣上計子與與
元美輩數過勞我何爲也行治獄使者與明卿信宿我
境上何爲也元美繼至一日致讞三日致飲曰太守何
得囹圄如此此子與所知又何爲也凡以退而考察所
行不欲有名實不相應且今豈敢言報子與亦謂子與
有意於二三兄弟者如此矣
　　　送宗子相序
王元美嘗與余論天下士謂子相於梁生徐生可謂騏
驥少壯一日千里何不可爲也乆之梁生徃南海徐子
與請金陵不調元美之呉郡海内交㳺且盡矣乃子相
又以疾去豈詩於人能使所有不爲也子相盖嘗謂朝
廷可使無文章之士則靈鳥不必鳴岐山而麒麟爲檮
杌知言哉所論萬古一時者矣方吾之屬類比事結撰
至思時也倐來忽失經營於将迎之間旣竭吾才而不
得一辭窮日之力而不得一語猶且不能自已也而遑
及其他無論明良喜起賡歌君臣之盛於唐虞之廷即
其次朝不坐燕不與憫時政得失主文而譎諌言之者
無罪聞之者足以戒達於事變而懐其舊俗亦何所不
得於我而况合契古人明請一朝實獲其心得意尺牘
千金享之嗟嘆永歌手舞足蹈過此以徃莫之或知不
言而信是委喻於同心其有不反三隅則屏息辟之耳
旣以強人人愈厭旣以信人人愈疑其心以爲與其以
不吾知者嘗吾技則豈不得已其無以嘗吾技者乎則
病者乎是謂我竭才窮日之力而得之而彼豈輒得聞
焉是則不恭之大有不恤者何也立乎百世之上使百
世之下聞風而興起是旦暮遇之也四海而一人焉是
比肩而至也何有於我也正使不免於好名之嫌則雖
陸沈下僚亦餘此不朽之心獨奈何非義而冀幸不可
竢之富貴以心術之微精神之所至而沾沾焉㳺大人
以成名也詩可以怨一有嗟嘆即有永歌言危則性情
峻潔語深則意氣激烈能使人有孤臣孽子擯棄而不
容之感遁世絶俗之悲泥而不滓蟬蛻滋垢之外者詩
也子相之視天下又何所可為乎向呉舍人亦爲余言
子相於是也不然以子相之才在吏部何憂不即至卿
相而委蛇若是即世俗之見以竭才窮日之力作無益
安知從吾所好也獨其人實不窮一日之力謬爲詩以
竊取譽不知者受欺而與稱列至爲稍黠者所窺遂太
過矯失不復區别真偽槩天下賢者於是而子相不免
於疑則有之爾然豈詩之罪哉直其去也人皆知子相
有所不爲矣可以無去也其尚疑子相也則人有不可
信也詩難言也
　　　送袁履善郎中讞獄廣西序
天子旣誅丁大司馬而下王職方獄也百官當秋論報
則職方逮詣闕下簿責不服矣按事者為奏移章司冠
吏将覆劾之時天下傷悼元元肝腦塗地而痛謀國之
臣即有嚴威赫怒人何得測焉履善盖嘗仰屋嘆曰昔
者鄧公言鼂錯於漢景帝謂錯計畫始行卒受大戮内
杜忠臣之口外為諸侯報仇臣為陛下不取也而帝復
謂吾亦恨之可謂愛君哉夫北敵䖍劉我人民大司馬
悖愕自失至不敢出一騎他帥提重兵自鎮來復堅壁
觀望未嘗發鏃矢何可不駢首戮也職方則㣲二重臣
已足對天下怨心即使又誅一職方是匈奴旣大爲職
虐偃蹇肆志而去而朝廷復以其遺毒及吾臣子使相
慶得計謂因疆埸之政自屠執事之臣受為匈奴報怨
名天子仁聖愛畿内百姓甚于一大司馬而惡匈奴懐
詐内侵甚於二三執事之臣衆何憒憒無鄧公之見也
即前職方訊章所麗大辟法又非我所輒取何不可以
成案委顧人臣将順天子徳意揚主之明傾身爲之不
欲阿邑辟患爾余聞大司馬訑訑不受人言北敵薄城
下時職方數為請戰不許也先是職方移檄諸道乗障
吏及時伺北敵出沒奏凡數十章又甚備於法得讞奏
矣履善非不親見大司馬受鉞縣首藁街三司使議獄
少緩行笞於庭法吏固人人危使余至今病悸也職方
必無幸矣一朝覆劾從末减以冐天子黨惡之怒而爲
無益不批鱗者哉履善素少年是舉也即宰相以為其
人計魁梧竒偉吐餔出見焉一日而名重公卿間矣夫
廣西不猶漢百粤地哉昔王然于風諭滇王入朝而勞
深靡莫皆同姓相杖未肯聴今思田疆宗岑氏為大詳
爲内屬而羈縻自解斯同負固矣戈船下厲将軍出零
陵下灕水桂林群無害也今苗夷阻兵府江冦竊荔浦
等郡矣馳義侯因巴蜀罪人發夜郎兵下牂牁江黔鬰
之間雖蒼梧秦王助逆吕嘉何至大藤峽蠻剽戾如近
時其在海濵西南夷譯者稱貢來徃徃禦人于貨使沈
沙栖陸之珍紫貝翠羽之玩不得呈表瓌麗以雕被宫
幄而賨􁈀火毳馴禽封獸之賦不軨積於内府有司者
治之按劍相眄則慿依深峭中原兵徃援復以下潦上
霧毒氣蒸浥輜重阻絶弓淰鋌澁不可乆居故聲教或
難之也即縣道官督大奸滑過嚴以爲起釁生事徃徃
中罷長其不逞之心檄召酋豪使出爲戰則枕藉城野
又皆中國遷民流移亡命驅之鋒刃而不甚惜彼雖侏
離蠢獷然其視利害禍福明矣我禦人于貨而譯者赭
衣我日尋干戈而敵人受覆師之罪彼見髠鉗載道非
其族類又安能不私相撫掌揶榆笑中國愚也當使者
五歲讞獄欺彼豈亦不惴惴恐寃者得直而吾禦人于
貨日尋干戈将論報反逮也乃使者怠於爰書不折片
言否則又以夷狄國重事不欲輕變遂令繫者由我遂
不復望生時不恤矣何以大畏荒裔之志而制其命哉
蠻夷猾夏咎繇是聴中猾小章何以稱淑問哉履善論
囚畿中時為越石父於黎陽盧生也嘗受其所上獄中
書盖余已異之又爲言廣中事多類王職方矣
　
　
　
　
　
　
　
　
　
　
　
　
　
　
　
　滄溟集巻十六
欽定四庫全書
　滄溟集巻十七　　　　　明　李攀龍　撰
　　序
　　　送萬郎中章甫讞獄湖廣序
在大司冦官屬余與章甫爲同舍郎旦夕從事舍中也
今嵗天下大讞獄乃章甫得報之楚中則謂余曰子以
吾聴訟猶人哉即數年於舍中君所知也一切造對按
簿責之見法輒取奏成於手中視其人與情不甚相逺
也楚俗良獄赭衣載道而牿拲盈犴章大者連逮證案
數百小者數十人鞫者非一吏繫者非一日衆人所謂
無罪者牽於文致不可得反所謂有罪者則其辭又不
與罪蒙不徒受賕吏撓法舞文人有智愚即文有害辭
㣲意遂隠雖咎繇聴之上觀下獲有不可信者矣縣道
官重成案不欲覆劾且數代去人情寃乆不得直則不
復樂生自號呼其寃則上以爲犯已而又被近刑彼知
無益于生而且被近刑也後有心知其寃指道以明之
者且以身無見膚庭有尺箠亦彷徨瞿顧不出一語自
救也此豈不髠鉗戮囚甚危也豈自愛傷生乎其心以
爲是固亦将謂一成而不可變當無異於它吏者云爾
此猶百不有一然已足以損吾照覆之明傷吾見牛之
仁而况大猾元憝一朝殺人則亡命莫索株連蔓及坐
罪無辜然後從旁圖之莫不以禦人之貨售府辜功百
金易字千金易辭而或怨家積憤靡於嵗月有司姑息
乆繫憚於論報使其終年造佞一夕訊焉則出焉而投
抵獄文之隙兩造不備肆爲單辭欺玩厚貌其示人辭
色且懼且疑詳爲錯愕何可復得恃其五聴之術如初
捕時哉若使各責如章告劾不服以笞掠定之一刀筆
吏足矣烏在其爲奉天子徳意何能長我王國也夫獄
之疑者吏或不敢决縣道官猶得各讞所屬二千石官
二千石官以其罪名當報之所不能决者猶得移中丞
臺治獄御史當報之中丞臺治獄御史所不能决猶得
奏傅所當比律令以聞而奉宣上恩人命至重也司㓂
使者旣出則縣道官二千石官中丞臺治獄御史所不
能决者舉皆徃移焉而一切復案當報之奏傅律令得
可事於天子桔拲坐解圜狴立出民以不寃中愛獲致
辟雷雨作解元氣鼓盪百物甲坼不亦已媮快勝任乎
然有一報不當無論網漏吞舟之魚即無罪者今不得
釋則其獄愈益亡解時後之人愈益自嫌不肯變縣官
不復讞二千石官二千石官不復讞中丞臺治獄御史
矣寃者繫囹圄苟可以有生孰不引頸從桎縲中日夜
望司冦使者至也我乃各責如舊章又以笞掠定之使
無有從出之塗哉且楚自辰沅而南徭峒之亂頻年用
兵啙窳偷生而無積聚民散乆矣殷王中興奮伐荆楚
恒以不僣不濫大監于民今之臣子奉惟天子威靈何
可不敬由獄也余唯都下横不可問者莫若親禁軍其
在衛尉稱貴重臣即互相援庇而豪猾少年多所縱舍
弗法章甫與余得就舍中按之也有父不能字厥子而
蘧除不殄者乃疾厥子而訟欲殺之㑹逮則其子自引
罪獄且具猶若不敢深發之章甫自爰書覆劾其父禽
獸行論誅也其衛尉盖若有讓焉章甫曰刑弼教自正
父子始也及諸中常侍隂託相屬無不危言恐動章甫
曰惟官惟來其罪均也可謂不畏疆禦矣推此心以在
外江海之間可得不信乎
　　　送浙江按察使郭公轉右布政使序
不佞旣起家補浙江按察副使時則公方以按察使入
覲矣中道而有今命則猶以按察使圖事于大冡宰也
屬左方伯汲郡蔡公稱病公獨以按察使蒞之聖天子
旣秉新政始大㑹諸侯受朝于明堂之位公得列四岳
羣牧之首以玉帛率萬國而大廵功焉憲禮正刑以尊
天子以聴于大冡宰黜陟郡國差次吏功乃浙江自太
守以下若丞尉邑之令長若丞尉諸掾文學不職状凡
七百有竒人輙罷去公條其對與簿合無不名實相應
者廪廪乎亷貪貞滛之行以勸四岳群牧令各上觀下
獲而報成天子告竣役焉然後舉賢良文學問民所疾
苦以達聖天子徳意而無梗於貪滛不職之吏則凡公
以按察使圖事于冢宰也不然貪滛不職之吏不以罷
去斯益肆於無懲加甚於匪望重民之疾苦何以言陳
臬使者而按察爲乎先是公至自叅政則以謂由舊之
有佚徳而不職之吏輙幸免聖天子方秉新政求共理
余曷敢比匪彛蹈積愆也蓋亷貪貞滛之行躬自有之
矣然後簿省中諸吏而條其得失将以屬上計名實大
較應矣又得以使者按察諸吏職不職状以聴于冢宰
聖天子集維新之命肇有始之治而以著典常是爲所
效者大也先是公爲按察副使者盖十五年凡在陜西
者三年假河南副使以行薊遼諸鎮者一年實治河河
南二年耳間以陜西待調者乃九年余聞公在陜西以
莊浪諸衛撫治湟中諸羌則湟中諸羌用也無以異以
諸郎屯田雲中時而餽餉飽士馬何所見失論以待調
乎又何所見得而兩府之士給事中某若御史某同疏
請上假以行薊遼諸鎮乎而遂以治河河南薊遼諸鎮
方坐索大帑聲爲犒募而中賂權貴令士馬有饑色虛
糜不訾度無能支旦夕公誠計糧榖茭槀金錢之徴發
出入簿責盡石束而無能欺者邊長老猶能言之也即
以治河河南猶若無所治得失無所見安識其躬有之
哉夙夜圖所得失而自以見調不獲其故謂維昔之諸
中丞臺若部御史之劾奏舉刺與上計吏之條得失名
實不相應以余八年待調圖至熟矣安能姑息以覆不
職之吏使無徴自肆匪望自甚也是盖公從叅政爲按
察使時度必入覲條省中吏得失簿無不關其手名實
人人相應者即枉焉而躬自八年待調孰與縱焉而不
懲之益肆匪望之加甚之害及郡國哉此公之所卒因
以獲其故而所效者大也公旣告竣役遂代蔡公左轄
浙江稱大保釐未期月中丞臺若諸御史臺交章言公
卓異于上大抵存大體奉揚新政達上之徳意非直守
筦鑰謹東南外府而已以方有顯庸不具列乃今按察
使漳州蔡公代公而於亷貪貞滛之行躬自有之也因
慕公之於按察使所效者大焉遂授不佞以具列者如
此
　　　送魏使君入朝序
昔者漢宣帝以渤海盗賊起二千石不能禽制也又懲
沈命課累之弊意甚憂之選能爲渤海者得龔遂今觀
遂之爲渤海自農桑外移書罷逐盗賊吏而盗賊解散
民以畜積獄訟止息而已無它異政及入朝帝帝亦曰
君何以治渤海令盗賊不起也盖已深喜其得人而亦
未嘗以他異政望之今天子神靈威武群臣無小大逺
邇無弗仰成以効共理日則東郡禦人于貨天子赫然
切責疆埸諸長吏自二千石以下不能禽制盗賊者意
盖獨至即吾終歲南奉倭北奉胡豈少諸執事而寕困
於役乎是豈乗間竊發之時哉以順甫爲濟南郡濟南
與東郡一彼一此境相接也亡何而陳氏者實倡亂於
淄萊之間淄萊濟南嚴邑也順甫言於諸長吏曰某也
戍卒窮來歸我不論輸行伍斯置之耳何至使挾廷臣
以賣重恐愒中丞臺以介其權罔上以啗下爲也何乃
懸不可知之功而坐使擁衆以要我輕薄少年業已佩
牛帶犢廢其常産吾而無所用之則激爲非一爲非則
分必法而務肆其不逞不底㓕絶而不已萬一不弔使
者督之勤大役興擊之吾恐沈命課累之弊亡時已矣
即吾有所用之方今疆埸之臣徧天下不南奉倭北奉
胡無以春秋耀吾甲士曽輕薄少年亡命之徒是恃耶
何以示天子神靈威武而勸守臣乎諸長吏以爲然而
屬順甫先是順甫奉行諸長吏所置伯格長法甚謹用
是微知陳氏與淄萊輕薄少年亡命之徒通飲食借交
爲姦状一日召十餘豪勞之曰若等甚苦義不費縣官
一錢身褁糧而赴國難吾爲若言於諸長吏盡隷若於
尺籍倉卒傳檄将按若而數軍實吾恐愆期之誅不得
以農時爲解矣若豈欲之乎豪相視稽首順甫囙亷之
間多苟且就焉而視利害爲去畱者有始爲所啗而中
怏怏移徳之者有少年失計而卒以爲易與懼其敗連
坐而佯附之者而猶覬食於縣官也及聞順甫義不費
縣官一錢而又将隷之籍其情立窮而衆乃解散然後
中丞臺得以尺箠相加遺不用一逐捕吏不移一字書
而濟南以安濟南以安斯天子赫然切責東郡者而吾
敵王之愾於此其以入朝於天子亦将必曰何以治濟
南令盗賊不起也甚稱朕意此不亦順甫得以神靈威
武所變化而陳對於陛下而稱長者之時乎向使順甫
武健自用即一日逐捕瞷氏宗人三百家而犁求其黨
何不可者無亦天子則曰選用賢良固欲安之也而勝
之耶順甫何以爲解也居則曰今之君子無大小無不
朝夕耿光思媚左右皆若不能一日于外者即使乆畱
内無以效共理而稱上意奈之何一日于外矣而無以
制盗賊奉職無状天子實心輕焉博士雜治不出一語
侍中臨飭視人以極何以謂圖天下之事也子有四封
而盗賊不詰何以使民農桑畜積而獄訟止息哉是時
也一日不能于朝矣故所患無以稱上意而效共理耳
不然何郡之丞若尉嵗入賀州縣吏嵗上計凡以欲知
君父無恙者無已時即所謂間者闕焉不得聞問亦古
之人主繾綣臣子之至情今勿論子與於汝南以罷去
自阻即邵武孔棘明卿猶若所謂待罪於郡矣然則順
甫之業獨在采菽之卒章矣乎樂只君子天子葵之優
哉㳺哉亦是戾矣然後乃今可以觀聖天子神靈威武
之大而郡國吏奉職之有人也盛矣哉
　　　送濟南郡丞陳公上績序
公以六年考滿上績行矣郡長老曰公盖兩佐大郡而
於濟南者五年云所爲諸中丞御史監司使者諸薦䟽
與書相勞者以十數治行具是矣是将何道必獲乎上
何道所居輙効也郡州縣三十即㳺徼吏更十數輩終
嵗不能徧陌落何以令皆如其身家至焉者盗起必覺
捕必得乎渠展之田瀕于東北煮泲無窮時必以筴市
無所積之販者豪嵗以一二群輩非必主名逋逃泛爲
引逮乃旁規賂免不則以爲捕者輩課捕者輩以其課
自贖爲之贖尋受記出而販者相慶矣公罪一之私賄
什之奈何以易之也亡伍之士不常窟穴即里閈故舊
寕轉送通飲食爲一夕之行終不肯身自爲詰質一坐
株累抵遣而後已以妨本業非便計矣而幕府對簿務
求滿品何以應焉父老皆言他省主輸縣官吏前發蔵
其家假道郡西偏諸邑故示封識唯謹者夜乃撲其所
發篋作剽客状桴鼓號衆以縣官利病脅諸令長償焉
如委眢阱幸不於驛良家子不任患苦乃傾産授銜轡
諸猾少年猶之羸敝載路行李徃來疲于奔命恐諸令
長得以口實也郡請籍于太山嵗繈數十萬然役之以
祈祥人自爲致耳不可得而賦可得而校乎君子重領
之唯利所在猶将潰之防誰敢哉尺菙控之乎日漕河
之役徐兖之間作者數十萬人大司空奉天子明命出
行河郡興卒操臿受署如期而竣首事以爲它郡望而
大工舉矣余曰凡此者公所由以爲治行者也公固以
穿窬拊捷抽箕踰備之姦不必問而必令淄萊阻山青
幘白矛之徒伏不敢動爲急乎鹽官佐賦計不至虧國
使在公者准大率倍蓰之耳必過禁販者斯大商蹛財
不䟽不行矣法不得而盡也亡伍之士盡里閈亡賴飲
食輩滿品上幕府孰與濮陳氏亡命戍卒至挾重臣恫
疑諸郡豪少年者捕必得之足以寝成禍彌亂形乎驛
車馬不終塗縣車馬爲兼驅必令詭以羸敝取逸縣并
廢矣善哉良家子人自當御挾銜轡習患苦寕出納無
時不願爲諸猾少年斗酒費也以藉于大山辟之大官
饔者朶頥㸑者引指矣故唯無意可貳於神明漕河之
役身獲群卒所署旅飲食以視糗糒露櫛沐以勸作息
必及期而後竢也凡此者皆是也夫凡此者皆是也我
不敢知知其所爲諸中丞御史監司使者諸薦䟽與書
相勞者如是得具論之耳唯是詰盗鹽法戎政驛傳藉
于㤗山漕河之役無弗爲也諸中丞御史監司使者無
弗事也駢至迭出一彼一此無弗安也毋以是道必獲
乎上是道所居必效邪不然欲諸薦䟽與相勞者以十
數如出一口難矣今日攝一州明日攝一縣五年於濟
南無弗莅也受成而已不欲持先後令長短長獨謹姦
吏使勿得縁絶簿書如一日耳其它興徭治賦筦鑰之
常不具論云漢郡都尉秩比二千石亦已貴倨乃循吏
所稱獨龔黄諸君子其都尉之賢多以太守相掩無傳
者自父老所睹記少卿次公之治行亦唯罷逐捕課収
歛米鹽靡宻吏出不敢舍郵亭何以異公又次公守京
兆坐乏軍興公奚讓焉余讀諸薦䟽與書相勞也介者
髙其守幹者壮其才恬者美其度達者鑒其識可以觀
獲乎上有道而所居輒效自經術相成也漢都尉多任
郎佐史察舉吏又武健自将不以經術相成故其賢無
傳公於龔黄旣無譲焉而得諸中丞御史監司使者經
術相成以薦勞圖共理之治豈終相掩哉父老何自疑
之也
　　　送陳郎中守彰徳序
始余與元卿爲同舍郎嘗論漢都官所掌法至貴倨也
中都官不法事得一切按之即他武健吏何敢任威操
下也乃子與無所分署如諸緹騎士則多都中豪徃徃
自比於王之𤓰牙稱親禁兵恣睢視文法吏徼循京輔
得自置符爲儀督大姦猾從執金吾分行収捕績五人
用賜爵一級因是不惜辜功或故吏善家子失計隨輕
黠者即雜舉以文内之又群輩取受賕雖魁宿顧曲法
私與出之睊睊唯罪罟是充得情喜焉獄則疑亦無不
巧詆具之詣其長尉府對簿畏亡不俛首就繫者章大
者必上告得可事然後傳爰書委成於司冦官屬使覆
鞫亦文致不可得反司冦官屬重廢格沮事且不得數
奏讞時一聴之何異彼府掾史於懐中取輕重劾唯奉
牘觀嚮以次人意哉凡繫求信於知已徒心寃之斯越
石父求絶於晏子也旣以造司寇官屬矣終無以變是
與不仁甚也問有是不復行論自我者乎余知元卿志
念深矣功實君子也語不及之即危行愈於不得其言
者哉乃按簿中要囚服念之謂人情不可使不樂生捶
楚之下何求而不得飾辭以視則指道以明上奏畏郤
鍜錬周内民安得不在鼎也元卿於法律家能横佚言
見法能輒取然亟痛於猜禍吏蒞彼長尉府所對簿一
一摘見其寃状舉之廷尉嵗凡十數章廷尉正丞亭疑
法者無不稱淑問焉彼長尉亦重有庶尤稍稍上輸孚
矣又署法故得詘其緹騎士即捕逮者至反覆就簿詰
責之示不可罔竟無敢引是非爭輩相戒無犯髯郎也
蓋元卿與其兄駕部郎錫卿咸美且䰄云後署所部中
猾以下皆伏有勢者爲㳺聲譽稱治而守命且下矣彰
徳爲畿輔南鄙自趙簡王稱藩安陽議非素重臣不能
任余觀元卿治署中何以異於守時極知元卿無害亡
已則勿以越人治郡人乎又郡事責大指而已此其不
與署中同者方今卿士大夫各因時廣主恩建立明制
無不彬彬仲山甫将明之材乃莫敢别播敷相與條列
就一代之法斯不已遜於爲郡縣出政宜民者乎西門
君引漳水爲十二渠漑民田澤流於鄴其君祝令吾臣
皆如西門豹之爲人臣也此非藉守令何以聞於人主
哉何謂不得於朝廷謂爲棄居郡也史稱漳河之間近
梁魯微重而矜莭足用爲善矣余從元卿署中㳺居則
謂良二千石與天子共理也豈亦慕黄次公朱仲卿爲
人哉仁厚出於精嚴始能立也余觀元卿之治署中無
以異於守時矣
　　　送靳子魯出守潁州序
子魯第進士者五年不調居怏怏失志也傷錫類中匱
而親不霑主恩自謂於藩王無君子之澤賜生之義逺
也三奏勿報焉遂徃守潁州云余惟子魯論天下事無
不彷彿若即成功也則安肯不欲施盡之且爾不聞其
兄言易鄒齊間哉結髪稱田生有司以與計偕上時即
首六郡弟子弱冠第進士所守地凡三大郡各著異績
南陽豫章諸卿大夫若父老各以其經學治行翕然重
之想見風采而顧愈益畏子魯自惟難兄夫以經學治
行甚盛顯於當世卿大夫若父老而子魯未就一業莅
一邑褎然唯知己者之私與而未以信衆人汙不阿弟
乃敬禮之若是可謂賢矣然栖栖五年求一諸郎不獲
復俛首就簿書吏眎人以倖所不當得之嫌而自處於
叔疑龍斷之誚卒無以自明而身比於斥抑卒爲之者
何其下也子魯實自負其才故受此而不去欲有所用
其未足也故不薄於其官子魯豈不謂吾何使戹於所
適哉頴三年而治人庶乎其謂我不肯違君之情爲欲
致諸其大也方今西北有匈奴之憂而江南敝於轉餽
庶民将不安其田里而興歎息愁恨之心則淮潁之間
揚淺可慮也昔在漢孝宣之世承奢侈師旅之後黄次
公爲頴州所務耕桑節用治之時叅考隂伏使姦人去
入它郡盗賊日少三老力田孝弟有行義而民皆鄉教
化使天子得併力於邉圉亦甚行其志也即使次公爲
相總紀綱號令亦無以自見爾豈得謂功名於治郡時
損邪今省寺諸郎非不亦禮優而職逸無論一事之善
㣲不足紀不獲乎上一事亦不得自裁郡國守臣便宜
從事條教旣定沛然惟吾法之尊苦無所沮此爲從吾
所好也子魯大人以恭謹聞山東質行如石奮家今二
子皆視古二千石何減奮哉兄弟彬彬九江長淮之上
寄有専城不借冦而民各父母豈弟君子千里比肩馮
野王兄弟繼踵五原猶有譲焉兹不已榮於天下可傳
於後世乎乃知賢者誠重其去就夫曲士小儒感慨而
舍位一不當意即長徃者非能㓗身也其計畫無復之
耳向令子魯周廻一諸郎不能棄而又不能幡然於潁
州是無從事不失時之知不得於心斯多也何以稱篤
行君子哉
　　　送泉州袁推官序
蓋推官於一郡業鞫一郡獄也無論郡守若縣令奉職
無訟也即縣令之所不能决移郡守郡守所不能决移
我矣今豈無所得於欲言而不敢盡者之情以竢論報
郡守爰書斯未能信又其說可求也跡以行吾明據以
施吾斷乎又其繫逮在庭衆方以郡守若令所不能决
而唯恃此聴可無變也疑謂四視憚於期對雖良民何
敢終有其孚心必其見直乃吾折自一人裁自一意一
朝而脫彼於桎梏以而錯諸此使周内已成不可識察
者卒然解散片言之下此不已媮快哉推官鞫一郡獄
信媮快勝任也今不知推官於郡能以監司斯未能信
者得如有求於郡守乎又能執如臯陶不依阿御史臺
風㫖而惟法是取乎監司得如所求於郡守矣御史臺
惟法是取矣又能使無疑我乎髙明臨人者上惡之諛
上而廢法者民亡之居下而身疑者患處之士㓜而讀
書一旦得郡爲鞫獄視其學與監司御史臺所責於我
者一切與昔不合也戄然念所以適世之故而不可得
矣推官於郡多少年又鞫獄其才易見又多入爲諌議
貴臣豈獨有得失之患也監司恐其害已則伺之御史
臺恐其翫已則嘗之事故劾有輕重唯其頥授手有上
下唯其氣使無因而甘辭其欲中我而先示以不猜之
形少當於目攝即又若禍不可測退不自慊發容慚恧
薄言妻子無不俯畜是累指爲成弊進不得不有所恱
之以自安此無他監司有生敵之防御史臺有薦汲之
權而郡百姓不與也子仁爲能不由於是乎
　　　送寕津縣訓導張伯夀序
余有識時嘗過髙堂生髙治毛萇詩濟南盖海岱間士
多從之㳺矣即所上客則許殿卿毎相難天下事亟謂
所善李生可語也余旣見髙生爲余述濟南父老時事
在憲宗朝則李給事中森張御史鼐稱爲名臣哉給事
持簡數萬貴妃上前左右戄然危之也亡何御史又䟽
僧繼曉御史章雖留中然用事者旣已銜之遂發難於
尹恭簡黨治中遷御史郴州别駕猶尚以前過矣今去
與髙生言時又二十年所余毎飯未嘗忘兩名臣事乃
伯夀爲語大父賢過給事又逺御史自邠州來河南八
年於外楗石行治河其法具治河三疏中遷御史中丞
督部刺史遼水上三年移上谷乃單于不敢南牧馬入
領侍御史受公卿章奏又二年遷御史大夫當是時豎
瑾煽虐士氣不絶如髪爾公且奈何􁑮以數稱病不見
爲可免於難乎頃之果有搆遼陽上谷事者無論詔獄
榜繫即關三木徃來罰糴遼陽上谷間米千斛亦已不
訾而人極于病公方謂固且愈於次趄宦豎門卑疵而
前􁋷趨而言唯苞苴是先以偷諛於傍幸色少假恃以
無患一中目攝躬不自措薾然無丈夫顔而日夏畦者
哉吾寕爲此不爲彼矣且吾豈不知禍至此也余惟士
誠難於瑾時乃今大者不敢赴㑹拓社稷之業其次顧
忌相視不爲進思最下不得守其挈缾之智雖有俊臣
亦皆寓言吏隠汩没省署仿廻公養而已一值大政不
過竊爲深念悲計畫無所施庶㡬人主用我以是徃耳
兹豈皆以瑾也先生乃在寕津學舍中所與諸生者日
前受業嚴事先生也一日異能之士即言恱助我又所
論說詩書尚友古昔以槩省署諸顯人計畫無所施不
仰避戮辱而俯係妻子辟倪進退間幸人主庶㡬用我
以是徃余不知諸顯人所爲即先生父齊豈不嘗再佐
大郡何以勝爲涇王相時猶得職爲将順焉而明主之
美也吾聞相卒時涇王以百金祠先生不受也非亦田
仁所謂不以百金傷先人名者邪此其質行在濟南諸
生自以爲不及矣先生子暐故竒士與余及許殿卿善
嘗從髙堂生㳺也
　　　送蒲城宋簿宇序
始宇給事藩省時盖六郡吏各以其役𨽻焉六郡吏多
海岱豪家有論具請報輒度一主進者來舉槖授之無
撓法又不患所隂脫嵗且鉅萬則宇無取也乆之蒲坂
楊公始爲方岳嘗異宇所行徧見諸貴人皆以爲無害
言於御史中丞府得檄書勞焉盖昔未嘗有之入補制
獄掾吏數與大奏讞即所録皆重臣語勿敢輕泄示若
已聞宻告也其殆五載乃調今尉矣衆不知其賢豪人
也關中素稱㳺俠又尉權小不能下大猾余徃過平原
嘗知宇一郡國吏條行砥名千里誦義比如趙公子藉
於王者親屬有土卿相之富厚招天下賢者顯名諸侯
爲難矣又郭翁伯入關關中賢豪知與不知爭相交驩
此豈有一邑尉之權哉又宇赴士阨困軌於正義不可
與暴子弟豪少年同類而笑之也所嘗見諸大制獄重
貴臣著即令疏即律不扞文㒺且今爲邑者多便宜治
之徃徃薄法律不稱古昔令民失守也徒使有一尉能
書獄執不可變人方恐自中罪罟畏尉知矣不亦貴倨
哉今之論人盖已攝命百里之才則曰豈亦讀書懐獨
行君子之徳不知季次原憲用行舍蔵乃謂鄉曲之俠
效功於當世者非也士何時而可有爲乎先臣大司馬
徐孟暐氏江隂縣掾史也趣人之急甚已之私脫戍者
而拒其報有魯男子之義焉向令終微賤何由自見焉
宇盖将附青雲之士執鞭於斯人人貌榮名當知掾史
多君子矣
　　　送楊玉伯序
據譜玉伯盖漢大尉震之後遷自蒲阪者九世矣至于
涇陽同母姊適三原馬伯循時玉伯嘗從㳺庶㡬博雅
君子也數嵗以孤即廢居行賈贏得過當矣嘗謂周公
九章法孫呉以施戰陣之間明於積著之理哉以掾史
辟原州劉中丞幕府陜以西盖八郡筭編户市租一夕
而推笑得之主計者按籍索軍實焉玉伯雖吏給事人
然賢操能有其身其才伎藝俛拾仰取不羞芻蕘即所
以責顯貴人行義過失亦有烈士風昔在張掖諸隊率
微也以候人愆期失一憲臣心後憲臣即從臺中徃按
諸隊将以他事盡諸隊率髠鉗而戍焉以屬玉伯始玉
伯法奏之則憲臣已意銜之矣又不欲卒變憲臣愈益
怒且及玉伯也玉伯曰令今更重之罪豈遂在轘哉即
法至是止耳欲自棄去而諸隊率反相援止謂玉伯曰
公在猶可以無寃後人勿遽歸重吾輩禍也頃之復辟
原州幕府中則時時爲望氣用得北敵情大将軍以下
嘗徃授所竒門法嚮戰多以擊破之也居六年入爲制
獄吏制獄盖多親禁臣主之御史爵方在繫時玉伯以
謂上意且所欲釋矣及再就繫猶謂上意且所欲釋也
乆之乃復從爵以問玉伯則玉伯曰吾在制獄凡見上
所欲釋者復多耳趙司業貞吉嘗從玉伯問風角書司
業下獄時玉伯傾身爲之不避也今且及代其屬玉伯
所治十餘大制獄未嘗深禍取訾焉余盖徃徃過玉伯
即嘗與治彭𣆀家言以爲篤行隠者也庚戌嵗敵乃大
入玉伯始扼腕向余言司馬法即借箸若可繫敵而笞
之背者又褎然一賢豪俠矣余聞玉伯在金陵道中時
嘗發装遺一衛尉者使不至質其妻於負債家猶爲激
於義玉伯有魯男子者二事不及亂從容有章過之余
爽然自失云余觀士不喜誦人善即貴無一行稱實乃
僞取名何以賢於玉伯哉
　　　送趙處士還曹序
趙子爲獲鹿者垂三年矣則處士自曹來問爲獲鹿状
也曰爾爲獲鹿則良哉将下車視事而百姓煦煦自眤
乎寕能悶悶俟去後思也維此多士從㳺甚驩而亦諤
諤不可致乎欲焉而丞若簿以至它縣之令丞若簿不
一其才而一其衷乎寕能傾奪不肖從事獨賢也欲焉
而秋毫是析察其淵中稱神明乎寕百里翕然示慈敷
惠如我視爾於此也不知中丞臺若御史臺若監司陳
臬若郡大夫共理所欲於爾發擿姦伏聚歛租賦孰與
元元相安美俗相勸也不知豪貴人若中使者若諸長
吏所欲於爾駿奔罄折出乎左右意未及色奉之如機
孰與彊項正辭援禮交際臨以横逆􁅀然相兢也趙子
對曰惟勤何以與斯數者也西門豹爲鄴發民治十二
渠當其時民煩苦不願也豹曰今父老子弟雖患苦我
然百嵗後期今父老子孫思我言即惟勤下車視事三
年而未嘗忘於此也宓子賤治單父則多所致士然而
無取於陽喬魚矣即有丞若簿不肖者是惟勤不見憚
衆豈徒丞若簿失徳哉人之欲善誰不如我它縣之令
不一其人而一其才不然犬瘈木敝獨安能身犯之焉
大人視惟勤於此一堂之上毛相屬裏相離也惟勤視
百姓於此百里之内毛不相屬裏不相離也安用秋毫
是析察見淵中爲南走邯鄲北抵句注之塞将千里無
不徧也它縣之令丞若簿無不與言事也百姓疾苦無
不間也山川險易無不如石畫也以聴成獄以鳩大後
以達隠慝以閱軍實無不爲也中丞臺檄如御史臺檄
監司陳臬檄如郡大夫共理檄今日一薦䟽下獲鹿明
日一薦䟽下獲鹿元元信我如列眉矣異日者監司某
君不安惟勤在側也則曰吾将寝處此悍令哉惟勤曰
山中之狐貉羆豹其可盡乎其又以令爲藉也乆之以
餉戍戍則給以廬旅旅則芘三軍之士意皆當惟勤一
某君意終不能不當惟勤也惟勤爲獲鹿如此而已矣
處士曰惟勤爲獲鹿如此即吾何憾焉無辭乎曹之父
老也輒趨駕去
　
　
　
　滄溟集巻十七
欽定四庫全書
　滄溟集巻十八　　　　　明　李攀龍　撰
　　序
　　　送羅處士還萬安序
處士少時嘗試補縣官弟子員不就也居數年則以大
小戴氏屬虞臣肄業及之乃虞臣婉婉日抱經受膝下
雖丱然不出家塾中即已知名廬陵諸生間郡大夫若
萬安令聞虞臣秀才召署門下與論所以爲文辭無不
各如其口出虞臣之從郡大夫若萬安令㳺危行如長
者處士心異虞臣之爲人而視虞臣學則愈益勸不復
事家人生産矣邑中少年竊相與非處士已則一切不
事生産奈何託於不可知之子以釣竒乎一日不効遂
失常業彼實有家而不知愛何有於我處士曰亦欲士
之子恒爲士以是爲可知爾不知富貴也且爾不見邑
中豪家少年不可以侍君子惟其學術少也而能走百
役奉公法能不逋郡大夫若令之共稅而不以出諸門
下非譽髦也明年虞臣與計吏偕詣京師癸丑射䇿甲
科則處士之郡中視虞臣所以爲理状日于于爾未嘗
一語及行事浹旬趣歸虞臣固請所以爲理状則處士
曰稱法必及朝廷議獄必及典章爲理則是也然而一
人握之十人披之汝尚惡之執乎虞臣曰百金示孩提
之童而不得易其摶黍猶之和氏之璧示賢者而不得
易其不受之名非以其知彌精其持彌固矣乎大人豈
猶以此病臣也盖處士家居復不能容人過失即雖暱
子弟有不直未嘗不靣折之亡問族䟽近以宿罅若卒
搆怨必令處士居間是非曲聴處士始有不便處士者
乆之各厭其意曰即令詣吏對何以異此故萬安俗雖
稱健訟而羅氏宗人鮮有自相逮於縣庭者處士所謂
施于有政哉其斯有味乎虞臣之爲理也
　　　贈珍羞署正張君序
余嘗造㑹稽諸大績與言脉家學就理七劑稱良焉顧
又察其非重糈食技術之人暇問之則曰君豈以大績
於署府中日辦膳若羞諸物事㫝羮飲皆若有所時適
悟攝性之義君子恒放焉以達之石液遂多所濟於病
者爲有取爾哉顧吾所同署者張君則謂大績曰昔邦
輔侍我中丞兄於淮泗間見其急國餉而食不重味嘗
疑割烹之言非也向邦輔與君掌醢時雖不即膾炙衆
意而不厭乆要則君所三折肱於國中也大績曰周官
膳夫掌王之膳羞以養王及后世子矣民窮而無告者
君其能使各有常餼乎天子欲有問焉君亦以珍從就
其室乎羞用百有二十品珍用八物矣張君豈嘗聞五
十異粻六十宿肉七十貳膳八十常珍今各得其齒乎
是皆不在君也聖天子方致孝鬼神菲飲食日舉之典
爲羊存君雖日冪珍而進未嘗得躬覩授祭品嘗食之
盛以縱觀槃盂之銘天下一人之養也其所禋祀於宗
廟咸秩乎百神鏞簴萬舞紛陳備奏佩玉簮組鏘鳴翳
列於堂寝之上駿奔載路祝史在庭執鬯奉璋濟濟峩
峩以趣天子之左右而竢羮定以詔於位時則君必将
肅牲豆豋魚腊致四海九州之美味四時之和氣使明
徳之馨誠信之衷藉以同升偕暢以居歆上帝而祈永
命錫純嘏卒就禮樂之成賛感格幽𤣥之道也乎聘以
萬國譯以四夷燕享以諸侯王公脯賜以郡工黎獻旅
語以嘉賔君子以光邦家以寕胡考以樂王者得賢之
心以洽蓼蕭澤及四海之恵君又無一不司存於是署
也無亦恥無以自盡而愈思其職之所不及爲邪亦求
若大績者達之石液使多所濟於病者而未得其所欲
託邪余然後知雖處下位而人人重自棄猶盛世之教
也
　　　贈太學生葛景宜序
景宜在濟南時盖猶及與余同爲郡弟子員云景宜嘗
言與余候部刺史時行躡履甚鮮也盖人自上谷來遺
之複底突出可以承鞠余目攝之則若不敢不蹐旦日
且几几然易舄行矣頃之以訾遊大學比卒業者五年
余爲郎景宜又數過署中爲夙昔弟子員時相樂語不
倦也則稱濟南士人所頌伏授書終棄繻李生不濫竽
豈欺我哉即吾簦屩上國求友博洽君子非不多所宣
翼然不至如向躡履時怵懼其動以䟽穢鎮浮今不忘
也余謂景宜上谷之龍門人彼所節氣相尚不飭其行
其所謂我猶之曰非斯人之徒與而誰與則恢恢自踈
爲急耳孔子所論直諒益者矣景宜仲父有勃貂建主
之勲王子得以有其國景宜從旁以賛事豈匹夫而相
者乎雖遇則然然宦微臣謀王危事也不已爲難哉余
徃見其門盖縣弧矢焉謂之曰湫舉云龜玉金珠山林
藪澤民並用之聖能制議百物也唯是有子而日伺其
耳目出聰明手足蠕動孩提生色志意發神智號泣紆
性慈生之膝下玩之股掌之間豈私心不在彼有之乎
景宜乃稱詩曰自今以始嵗其有君子有榖詒孫子余
爲次其事云
　　　送襲懋卿序
盖懋卿三十始爲郡諸生五十而貢云旣爲郡諸生則
從余逰余數稱毛詩大義難之無不如嚮也明年以諸
生旣廪與許殿卿郭子坤卒業館中藝相雄長稱大師
矣按察諸公開塾于署無不延生者慈谿馮公括蒼趙
公盖尤重之凡七大比無不在諸生髙等無不謂成名
無疑而竟待嵗即猶若不得已而勿欲變焉者屬之可
以己可以變也初生豈自計至是哉生家陽邱近薛縣
常稱公孫𢎞之爲人而不直汲黯也曰𢎞故逺迹羊豕
之間年六十餘以文學徴七十而爲丞相服習裘褐即
令紈綺驟御有肌躁膚癢耳布被奚詐焉顧生少時左
挾書右杖箠牧羊山中年二十試爲郡功曹不報繇于
陽邱尉庭笞之乃卒業鄉校三十而爲郡諸生𢎞少爲
薛縣獄吏尋以辠免牧豕海上年四十餘乃學春秋𢎞
年六十徴爲博士以不能罷歸後五年再以文學徴詣
太常生今待嵗應命實年五十有八九七大比無不在
諸生髙等又馮公趙公諸按察轉相揚之終不得與計
偕何以異𢎞以不能罷歸也及𢎞再徴讓謝國人國人
則固推𢎞太常對䇿第又輙居下初𢎞亦豈自計年七
十爲丞相然且封侯也史盖皆稱曰公孫𢎞行義雖修
非遇其時焉能致此位乎時則武帝方鄉文學𢎞因得
以儒術對䇿奏擢爲第一不然帝以雄才揚㩁俊乂歎
息嚴徐之徒報書諸侯王常召司馬相如等視草豈其
於𢎞非辯論有餘習文法吏事而輒自百餘人之下以
爲舉首以示在昔不能罷歸爲不知𢎞必不然矣生以
毛詩稱大師大義如嚮何以異𢎞辯論有餘習文法吏
事也獨以今天子神聖雅好儒術維賢不次千載一時
視𢎞邈矣即有召問有司發䇿必以新政先事求備必
且豫憂胡也余嘗見生爲張中丞圖上山東要害恢竒
多聞業已就緒濮陽戍卒陳氏蓄異生一諸生隠然敵
國即便宜爲對何不可者乃朱買臣難𢎞置朔方之便
發十䇿謝不得一以𢎞辯論豈故不能得一於十即欲
有所専奉有所願罷以此合上意耳然豈異於使匈奴
還報時𢎞固亦謂君臣之遇非知無以相得也生如能
令所對天子善焉千載一時而亦千載一遇若猶是太
常所奏第居下其對則在我其時不在我也此生一遇
彼𢎞一遇又何怍焉君臣之遇非知無以相得而知不
可爲也前以一人不合罷歸而後以百人之下爲舉首
其斯生所常稱公孫𢎞之爲人者哉
　　　李天鍾推官三御史臺嘉命序
余不佞所守郡則天鍾爲理焉天鍾爲理且一嵗而御
史臺勞書凡三下矣天鍾乃謂余視此勞書於僕何當
哉御史臺乃薦人於天子又能以所欲薦若不欲薦者
書相勞也今無論其大者不能揚於王庭薦諸天子即
其次置之一切不問何不可者乃吾旣蹇蹇奉職而稱
爲理則以而處之欲薦不薦之間使有斯未能信之心
曰是終未可知其聞於天子而姑示若不得已者取之
擯棄之餘而爲之辭爾吾又安能嘗其言以身舍曰易
之而又負其施綴不急之譽以隂見其所未備若甚難
之而因以深徳我者則某有掩耳而走爾不忍讀此勞
書語也無亦與屬邑簿尉最賤嗇夫傳舍小吏同牘共
命數列以勸何以異嗾而使之此豈天鍾所病哉即攀
龍二年於此未嘗奉御史臺一字薦書也假令天鍾因
御史臺風指爲微諸郡吏隂事而萋菲成之使得以懸
法中人而亟謂愛我豈爲之乎不然則無故而自頴出
以求揜衆得之則将復進以綣然相結其有不得百倍
人百欺人陽爲上意在此而實瞽之於前乃從旁因以
爲解而深自納約使辭色在我豈爲之乎又不然口給
相禦得情是喜今日効一語明日具一獄常使其跡在
左右豈爲之乎是三者皆君所不爲也余盖聞君即值
御史臺㣲諸郡吏隂事未嘗不孫避入於人中出而及
之亦猶上察下獲赧赧如暴已過者何所得之何有不
得而百倍人百欺人自令危疑如此即使辭色在我豈
某之利哉天鍾長者語非擬議不效也獄非服念不具
也是天鍾所爲也則已處乎若親若疏若去若就之間
而欲人勿以處我於欲薦不薦之間又何可得也故薦
所不及而書相勞焉猶以是爲不得已云爾人於我有
所不得已則其賢愈益不可測視之薦書乃在上功此
余所因以重勞之也
　　　沈封君七十夀序
盖自明興開郡國縣官弟子員設科射䇿士多自重者
云禄利之路則然哉人情自愛父所不能得之於子也
封君旣受業弟子旣廪郡國且察可與計偕而次君則
舉進士矣人情自愛誠有所質于中莫謂之也有則曰
是猶未可知二偶三合亦各言其自致爾子何能得此
於我而輒以委焉不則曰用子自託跨三命以臨郷里
寕與一敝果解相殉卒業牖下自誤不恤矣故有白首
呻佔儳焉發憤於其子者不知精華已竭乃欲與新進
少年較技角藝萬一所司有知已碩宿自負以謂不悖
所聞然而其時與文則已變而載義以遷出於所聞之
外者有不必守也不然則又不少自勉強一老文學終
依依不忍去以爲亦自見其名成亦自見其志効然而
旣已鞠如枯鰕猶日與諸生盤辟堂上修禮容出從一
乳兒馬謁郡國長史朝朔望爲不素餐不知當其不及
貢也屈指旣廪妄冀恩澤待嵗竢盡佹失佹復以至於
今勞且險乎顧二偶三合有不必致自其身志効名成
有不必託自其已是封君之自重也次君盖謂余曰自
某舉進士家大人以郡國弟子受封洛陽令尋改户部
主事再封山西按察司僉事二十年于此嵗七十矣雅
好奕碁未嘗與聞事也夫人情自愛亦各言其自致自
見其名成與其志効雖子不假焉是矣顧士結髪受章
句即欲第乎亦當如兒輩少年舉進士何至白首郡國
弟子中縻既廪人豈不自致有不能得此於子者且弱
冠既廪勿悖所聞足以免佹失佹復之患一老文學如
運之掌即諸生經術尊我郡國長吏師儒視我職自取
耳待嵗竢盡而來亦待嵗竢盡而去奈何俾諸僚友之
疑我自恃屬於其子也而竊議於後爲兒輩無妄之累
乎爾類恒於斯不類恒於斯豈敢哉跨三命以臨鄉里
惟是朝廷欲速見爲善者之報也誠謂其才可自致願
以異日慢孰甚焉無亦謂爵已崇而虚位已卑而實而
鄙之乎奈何以一老文學自享而令有所不行於朝廷
士固以此言自致以此言自見耶不有奕碁者乎吾二
十年於此此以自致此以自見矣君子曰三命以臨鄉
里則長吏之所過問而式伏臘存問者也一與聞事将
鄉里讙焉朝廷等威乃從長吏而示之權又因以爲利
自令輕之何用勸天下之爲人父者我斯自爲弟子時
已勝其耦尹文子所謂進退取與在我者也豈獨三尺
之局中盖脫然直竒焉而所爲自重者在此然又衆意
所安常理所取廢而任之七十年如一日得養心寡慾
之助於進退取與之間燕趙君子凡以慷慨自撟固無
以得封君之大云封君名某生二子紹代長君也南陽
别駕次君山西叅議守寕武關爲封疆重臣著政聲封
君因有勞號矣乃隆慶改元十月二十一日覽揆之辰
爲嵗七十焉
　　　賀大中丞孟公生子序
隆慶己巳盖大中丞孟公始舉子焉明年左史許殿卿
至自公所而謂余曰中丞公年旣已六十有二矣而始
舉子岌岌乎其危得之也夫危得之者㡬得之也㡬之
爲言得不得未可知之辭也人之爲道厥初生民覃族
受姓以屬于今不絶如系一旦自我嗒焉中止無論宗
祧之血食社稷之委裘即不堂不構不播不穫以比於
作俑而題之曰三不孝則誰不皇皇焉而㡬得之也弓
襡以禱祠求之熊羆以寤寐求之即未爲失也雖不肖
焉不告而娶以權求之寕脫屣爵禄以其餘易焉以倖
求之則誰不皇皇焉而㡬得之也攀龍曰子不可㡬而
得以㡬之而得子者其法當自得子者也公之於人道
藴藉長者里中盖視猶石相家即某與殿卿所習也三
十而㳺京師其友親之曰亦既抱子矣即其厚必無不
載也出宰縉雲其百姓父母之曰必有貴仲而季且賢
矣即其仁必有後也四十而藩屏隴右秦人無異于越
人也曰不筮而商瞿之膝下繩繩矣五十以大中丞督
部河南北權豪歛手而百姓焉依莫不壮之曰公誠自
愛是将退食獨立無奈趨庭者之肩摩踵接稱詩問禮
之不暇何也即其威重而氣有必息也何以得此聲於
梁楚間哉然固未有子也此自殿卿所及見而某所及
聞於楚若越者至今相謂公無恙邪何爲至今未舉子
也無亦旣已能御乎不則咳而有名者㡬人乎又不則
将就館者㡬人乎里中旦夕覘其門有弧矢也家持羊
酒徃賀焉而旋且已也是年六十而齒髪如平生也是
自縉雲隴右河之南北歴數十年其儀不忒也人亦誰
不爲公㡬得之也公乃今六十二年而始舉子余固以
謂其法當自得子者也人之㡬之益信其必至云爾終
豈謂㡬得之哉唯是㡬之不得而怏怏然後㡬而得之
之爲快也氣之所息必賢且貴是天之報公以答秦越
河南北若里中之所以㡬公者也然後公之敦仁處厚
養威持重之徳始成矣此可以持羊酒徃賀時也遂爲
殿卿具列之如此
　　　殷母太孺人序
余年十五六時學毛氏詩於同郡張先生所與正夫同
師聞母家在武定與正夫家自曽大父以來皆仕宦通
家正夫先君子雖處士然其人好書習掌故郡中賢士
大夫多從處士游也太孺人歸時盖遭家中葉處士與
兄伯居無家人生産宗族来濟南者皆謂母素貴家女
豈厭爲處士新婦乎母心知處士非凡人家雖貧哉即
所願裘褐之人豈以富貴爲是也則悉去綺縞椎布操
作而前矣孺人盖工女事即所未嘗試孺人見之能令
自手指出宗黨有以所善嘗試孺人者又無不出孺人
下孺人事嫂每雞鳴起視具嫂不知也夜恒不敢先寝
宗族乃相慶得新婦孺人至今視嫂子如已出也余猶
及見正夫未就外傅時書尺牘皆孺人所作與之書正
夫年七嵗孺人教之數日也即問處士君歴家言甲子
於天地何所起後余見正夫則在同舍諸生郭君所受
二戴氏禮爲余言曽大父以來家世治二戴氏禮家君
不欲忘前人所爲業也正夫是嵗盧生尹生以及郭君
之門盖一年而五更師五師皆孺人爲處士君束行修
閭里咸謂孟母三遷其子殷母爲子五更師云又三年
所余與正夫偕計吏當如京師得見處士君及孺人又
六年正夫舉進士爲今官迎孺人來京師余太安人及
家人亟得見孺人太安人每從孺人家来必誦孺人家
母儀數事示家人也嘗謂孺人六十有三猶尚健飲食
爾母年五十餘即衰異平生且爾奉職比部何状得似
孺人子檢討君賢也余由有識見東平何治象略似正
夫正夫自與余相天下士未有失也所論人状即如其
人在余目前矣
　　　邢母朱太恭人序
人勿論不得其父母即得其父母非乆也無以子也太
恭人之有以子也程番公以良二千石出守程番長官
咸用命稱共理之臣上以賛朝廷柔逺能邇下以和椎
結侏離之俗以息息綏祉植本立慈孰使太恭人有今
日者非程番公乎太恭人之有以子也且二十年也勿
論不得於所爲舅姑即得於所舅姑非乆也無以婦也
太恭人之有以婦也鞏昌公爲郡理官治隴以西獄治
也按部使者檄而治河以西之獄逖矣𦍑胡雜治之治
也所嘗平反至生祠諸郡中比于馮野王之爲人肅肅
在堂雍雍在閫作邦作對以迓程番公無違之命以正
抱哺併倨之風孰使太恭人有今日者非鞏昌公乎勿
論不得於其君子即得於其君子非乆也無以爲家也
太恭人之有以爲家也則贈中丞公者業已游諸國子
中矣太恭人則曰君弱冠握手天下士非慷慨慕義以
託於長者斯士必以齒易之士以齒易之斯三損日至
三損日至終無成名矣旣年公盖儼然若出於世家公
卿之胄也褎然又若在偕計中不得於宗伯之薦列也
而士無敢以齒易之矣外有伐木和平之友斯内有雞
鳴静好之婦刑于寡妻庇其伉儷孰使太恭人有今日
者非贈中丞公乎太恭人之有以婦與有以爲家也且
二十年也可以無得於其父母若所爲舅姑與所爲家
也不可以無得於其子即得於其子非乆無以母也太
恭人之有以母也中丞公之爲諸生則謂之曰何以異
爾父之爲國子慷慨慕義以託於長者士不得以齒易
之也及以進士爲真定尹又謂之曰何以異爾外王父
爲程番哉裁守就令裁夷就華以我自視以爾視民無
不得也以真定尹爲御史又謂之曰父母之不得則師
法之師法之不得則彈壓之過此攘臂而仍之不可知
已公旣爲御史按部畿内庚戌之役即斥堠無不至芻
粟無不具也以御史爲廷尉又謂之曰何以異爾王父
爲鞏昌理時郡理官所爲當御史臺當也御史臺所爲
當廷尉當也公在廷尉無論丞卿凡蒞二都文無害矣
今之中丞以督部刺史在外爲臺主者不下數十人其
内領御史受公卿章奏以貳大夫者纔一二人耳終不
遺力而譲位矣公三年於此即天子威重之臣也太恭
人不知也所知者中丞公爲諸生無以異於贈君之㳺
國子中爲真定無以異於外王父之爲程番守爲御史
廷尉無以異於王父之爲鞏昌理官時耳士無廢業雖
勞而善心生焉邑不以爲令母得以爲子乎即使御史
廷尉不當太恭人意恐不能爲中丞公畢正臘也又孰
使太恭人有今日者非中丞公乎太恭人之得其子以
母也又且四十年也二十年程番之子又二十年鞏昌
之婦而贈中丞之妻又四十年中丞之母太恭人八十
年於此其在鞏昌公家無以異程番公家其視中丞公
無以異贈中丞公故其於八十猶掇之也然而不得於
其父母舅姑若其君子與子而不可不得於今日也聖
天子四十年於此矣勿論太恭人免於葛藟仳離之難
即使中丞公值更張之運急絶無施又不則在忌諱之
朝膏澤不下又不則處滋彰之世好生未洽何以一令
長擢御史遷廷尉以及中丞無患也向使中丞公有一
日之患以爲太恭人憂其以八十年於此者何可知哉
聖天子四十年於此即太恭人八十年於此堯舜在位
民不夭札是余所謂不得於父母舅姑若其君子與子
而不可不得於今日者也母家在昌邑邑令陳希南氏
爲余言母如此程番公名璡鞏昌公名瓘贈中丞公名
時舉中丞名尚簡因以見昌邑多君子矣
　　　大方伯亢公太夫人序
公旣用山東右方伯遷筦蜀中左轄行矣則貽余書曰
不佞奉太夫人叨役大邦踰年於此今奈何重以遺體
爲萬里行度卭郲九折阪王陽所畏道也曩不佞在著
作之庭幸得備侍從屬歲八月聖天子景命每從交㦸
間伏見宰相以下百官及郡國吏鼓舞呼萬嵗聲殷朝
廷未嘗不私心快焉太夫人生幸在景命之月即不佞
亦每從庭致太官酒脯歸率諸弟妻子若諸孫稱觴爲
夀數得以承上餘歡以效太夫人前今且安知無階朝
廷隨牒在逺徒有意乎彼一時也盖公旣在著作之庭
數年矣家本平陽㑹族有以外戚在藩王府者風公不
宜備宿衛公欲自言於上頃之乃奉璽書出按河南諸
部學校事尋以叅政遷陜西按察使陞山東云余未習
太夫人爲母状聞以効於太夫人者固知太夫人方公
之奉璽書按察河南也以請諸太夫人曰不肖某雅意
在本朝今且已矣襁褓奉太夫人訓而幸得備侍從從
宰相後日優游文章稱近臣一旦出爲吏故當奏記上
謁中丞臺若御史臺責苛禮或性難繆恭則見以爲有
負不遜先下檄侮其辭以嘗之不報則又從旁督過諸
掾史以摩切我今且已矣與其得罪以爲太夫人憂太
夫人曰置之何官不可爲自言無益也身自侍從而出
不能吏安用文章爲今且已矣有如制詔河南按察副
使某厭承明之廬勞侍從之事間者濶焉乆不聞問爾
豈猶敢具以出居于鄭對邪春秋之義臣事君猶子事
父母安得謂爲老婦憂吾旣已飭諸椽史以璽書行事
臺中何自督過之也公遂之河南歷今官暫詣平陽又
屬嵗八月稱觴爲夀太夫人前公又将顧復不能去承
間以請曰以今視著作時承聖天子餘歡稱觴爲夀則
太夫人七十有竒矣隨牒蜀中孰與河南孔邇父母方
伯於外臣即位已極則人将易之即不易吾又安能乆
溷於錢榖爲也不已将謂我何太夫人亦将必曰爾起
家徒歩積十餘年爲唐虞四岳之臣受國厚恩即徃居
部懐来徼外蠻夷使歸附朝廷威信萬一報上何不可
者王尊爲忠臣何以異王陽爲孝子乗傳之官何畏九
折阪而道惡爲解且吾恃粥食飲幸無衰方賴鍾釜之
餘自持養即七十何憂焉方伯重臣視内三公誠不失
職禆益稱是若乃纎介小嫌末莭自予硜硜無通儒之
見吾何知之哉吾聞有易人無易官溷之而愈辦者才
也幸得不次復望帷幄何可以在逺之故示有離寝門
之心太夫人言未畢而公叱馭行矣即有爲中和樂職
宣布詩對揚天子盛徳事以効威信懐來蠻夷而蜀中
安矣孰不謂太夫人流澤逺乎母之愛子在逺非弗思
也然思爲之計則祭祀必祝之曰必使長守位也然則
公必勿曰今且已矣而顧復不行如出按察河南時以
此効於太夫人前耳余惟公所論中丞臺責苛禮常見
以爲有負不遜嘗侮摩切非妄語也余徃奉璽書按察
陜以西諸部學校時躬遘此事矣然余固陋輒自投劾
去公以能奉太夫人訓所至見重終不累此徒臆及之
又云方伯外臣已極無乆溷錢榖爲人情或有之至有
易人無易官溷之而愈辦者才也母之教爲得其大者
云
　　　許母張太孺人序
余弱冠時吾黨士盖多從殿卿㳺矣則殿卿乃三顧余
廬中信宿與言天下事握手不置也吾黨士至相謂曰
乆不見殿卿何至與李生友哉李生狂士也人皆以余
爲狂生盖殿卿謂余非狂生云余與殿卿讀書負郭窮
巷不能視家生産落落羈身鄉校内佔畢業爲之俊傑
相命以好古多所博外家之語慕左氏司馬子長文辭
與世枘鑿不相入日月省試有司伎不能稱旣廪室家
嗷嗷視一弟子員如匏𤓰矣余復每過殿卿即縱酒談
笑上嘉版築屠釣之遇下及射鉤贖驂之役苟富貴無
相忘也仰屋竊歎重悲昔人盛年功名扼腕之間無不
志在千里計未使吾黨士知也太孺人從旁觀之乃亟
爲殿卿言向從兒㳺者無豪易髙也此人亦孤貧泥淖
中意若颺去才乃大常兒忽之勿失此人哉彼不知李
生奚爲知若也殿卿亦言陸沈於俗使無皭皭之行遘
㑹崛起澤大流施而人莫知我所爲生不及兒明精淵
識矯矯逸氣巍如㤗山不可動浩如百川不可禦兒不
及生也太孺人終嵗寡居日夜竢一子有建立時儼無
愉色即從㳺士數来殿卿又徃徃輟牘迎之終日不得
下帷誦太孺人始猶對客詳爲呵責殿卿者乆之從㳺
士復不謝絶太孺人則扃鑰持門户盛氣厲辭鞅鞅去
諸子矣以故殿卿無擇交向令窮困時有所失私暱乃
今何能不憊精神降體貌以事未嘗知己者對坐以目
無可與語彼我扞蔽動及賄食田舍瑣尾鄙倍盈耳黽
勉答問一言不相應即忸怩作塵状以恫衷疑我稍厭
復謂無故人情引衣起走惡聲載路是不以憂太孺人
乎余徃過殿卿則鞅鞅去者瞰余又相謂太孺人顧奈
何内狂生也余尚記憶殿卿自肥子來持進不滿千錢
太孺人命給余夜讀值膏數升遺之余至今耿耿東壁
餘光念哀王孫而進食意無已時又殿卿於我無論沬
濕相呴濡即上書張中丞府中相推第身自賤士乃手
援我殿卿豈自知後時乃至今也太孺人雖年八十乎
然殿卿已著國士名大錫母矣即有憂生之嗟懼不先
鼎食爾太孺人於余有知興之感在殿卿顧乆下人哉
時又何可爲也余猶及復兒孩提時薛家婦抱子矣襁
褓相藉太孺人撫育三世而處其慈又皆秀發孺慕恍
人志意斯稱吉祥善事乎
　　　劉母茹太孺人序
余觀茹太孺人之行旣有母徳亦有母材云方學正公
歸自鄭州營故田廬而老也疆埸淆亂筦鑰竊發則公
之兄弟若兄弟之子前已舉而質之債家矣盖孺人勸
贖焉而公之兄弟若兄弟之子未已也稱貸以爲辭公
乃傾槖中装量多寡分給之而不以無爲解盖孺人勸
復焉而公之兄弟若兄弟之子未已也則由是忌郎中
君而慮其後之反圗風以相恐公又爲之折劵如未嘗
有施者盖孺人勸置焉郎中君㓜不知也乆之郎中君
豋第旣爲理河南郡孺人更以田廬命郎中君計屬䟽
數爲分多寡以授公之兄弟若兄弟之子也曰是先君
子之義也先君子雖長者然一儒吏束脩之餘嗛嗛槖
中装耳方歸自鄭州及故田廬耒耜不得加埽除不得
致實自強意乃吾謂先君子于時寕能以田廬之鄭州
耕且講邪不猶愈於汙莱然亦謂贖可以已諸兄弟若
兄弟之子又稱貸以爲辭又誰不曰殆不可復者即吾
念之是将曰吾徒爲伯也者守田廬力不足質之名爲
惠也今誰窺其槖中束修之餘豈負之哉誠以若藐焉
之孤将不利於小子苟挾是心而已吾盖重勸先君子
又顧與前失之卒復之者所以使彼輩謂若爲不可知
安之勿輒有它腸故也若旣已有自立之形彼輩誠慮
其後之反圗田廬長物何可以賈子孫憂而空文市禍
以爲報怨左右又勸先君子一切置之不欲一依一違
使彼有不慨然之憾即意雖未厭而屈諸其厚矣今若
且之郡先君子田廬使猶是儼然在也以著不侵而抒
夙憤何不可者即諸兄弟若兄弟之子必相謂曰昔伯
也者以其藐焉之孤不愛其田廬稱貸復之而又爲折
劵曲相㗖我後之反圖無日乎則若何樂乎有此聲於
諸兄弟若兄弟之子唯是更爲授之則彼必将曰均之
官也田廬自遺宗族是常耳凡以示先君子不言自贖
稱貸以復之義豈不美哉即吾命若葬從母路匍匐櫑
梩雖一婦人必相収之豈亦後有反圗凡以成先君子
之志者不可有所不至也是孺人之行也君子曰今之
所謂母得以義相勸因其子以成其夫大矣婦人之性
視田廬槖中獨其子所有耳誰爲兄弟若兄弟之子乎
孺人倚其田廬於懐中三勸大義族黨是常不間於言
無得而迹焉一何衛子之周也在爲理時河南太守柱
爲王所持郎中君身處危疑事卒以白不失其職孺人
之教逺哉此余所謂材母云母既封太孺人以改元七
十嵗余爲鄭君亷夫爲郎中君具列如此郎中君名宗
岱字伯東嘉靖己未進士
　
　
　
　
　
　
　
　
　
　滄溟集巻十八
欽定四庫全書
　滄溟集巻十九　　　　　明　李攀龍　撰
　　記
　　　太華山記
經曰太華之山削成而四方其髙五千仭其廣十里蓋
指華中削成而四方者爾四方之外宫之盡華山也自
縣南十里入谷逶迤上二十里抵削成北方壁下乃谷
即西南岀不可行行東北大霤中霤中一峽裁容人左
右穿受不滿足穿受手如決吻人上出如自井中者千
尺曰千尺峽北不至十步復得一峽百尺人上出如前
峽曰百尺峽則東南行厓徃徃如覆敦出人穿其穹中
行穹中穿其仄輪牙也厓絶為橋者二所東北徑雲臺
峯東南得大阪可千尺人從其罅中躡銜上阪窮為棧
五步顧見罅中如一耦之􁆵新發諸耜矣罅中穿如峽
中峽中銜如罅中峽中之繘垂罅中之繘倚皆自汲也
棧北得厓徑丈人仄行於穿手在決吻中左右代相受
踵二分垂在外足已茹則齧膝也足已吐是以趾任身也
北不至十步厓乃東折得路尺許於厓剡中入並厓南
行耳如屬垣者二里剡窮復西出厓上行則積穿三丈
有厓從北來踆此厓上複髙三丈自踆首南行厓如前
剡中屬耳甐耳矣三里而近為蒼龍領領廣尺有咫長
五百丈厓東西深數千仭人莫敢睨視是酈生所稱搦
領須騎行者矣雖今得拾級行哉足欲置之置先嘗一
足於級上置也然後更置一足其所置足猶若置入石
中者猶人人不自固匍匐進也級窮得厓踆焉髙二丈
一隅西北出人從其隅上南一里得厓又盡磝不可以
穿繘自汲也是皆所謂懸度矣不至百步西北冒大石
出厓下西南上二里得松林五樹稱五將軍厓上者不
見杪厓下者不見本從縣中望見松如樹菼也西一里
有大石如百斛囷不知何來客於此横道而處踰之為
穿徑二十所西南百步得巨靈掌掌在削成東北方壁
上不盡壁五丈許人不得至掌二丈許掌形覆其拇北
引如三尋之㦸從縣中望見掌即五指參差出壁上也
又西百歩詣削成四方上矣西南望削成四方中東北
望所從上削成道道從東北隅出二十里是錞于雲臺
峰猶杓之在斗矣削成上四方顧其中汙也上宫在汙
中西北玉井在上宫前五尺許水出於其上潜於其下
東北滛大坎中凡二十八所北注壁下壁下注道中一
穴北出水從上冪之也四壁之穴各在一搏上宫東南
上三里許得明星玉女祠含神霧稱明星玉女持玉漿
乃祠在大石上大石長十丈許祠前輒拆拆下有穴穴
有石如馬折南五丈坎如盆者五所如臼者一所水方
澹澹也下從祠東南峽中行二里得池二所大如輪東
南行三里望見衛叔卿之博臺在别顛為埒不盡厓尺
中如砥可坐十人厓南北繘纚纚也欲度者先握繘自
懸厓中乃跖厓自汰令就繘不得繘還跖厓自汰得而
後釋所自懸繘也此即秦昭王使人施鈎梯處也西南
上三里許得一峽如括曰天門門西出為棧而銅柱陿
不能尺長二十丈棧窮穿井下三竅旁出復西行為棧
而銅柱一池在石室中不可涸也天門旁有臺如叔卿
之臺南望三公山三峯如食前之豆是白帝之所觴百
神也從上望壁下大谿谿肆無景即日中窈窈爾乆之
一山出其末若鏃矢頃即失之矣是為南峯南峯前出
南壁上東峯出東南隅壁上西峯出西北隅從下望之
五千仭一壁矣攀龍曰余既逹削成四方中不復知天
不可升矣余夫善載腐肉朽骨者乎及俯三峯望中原
見黄河從塞外來下窺大壑精氣之所出入又未嘗不
爽然自失也
　　　徳王冊國記
先是宦者某給事東平府中侍今王蓋先懐世子幸之
遂使為家令焉以屬今王懐王庻長晩為世子且卒矣
懿王又薨房闥嬖臣各欲立所親倖以及時締主為已
力取富貴論議洶洶今王岌岌殆也時御史李將臨懿
王喪見今王宦者某乃為王曰李御史且至必且曰雖
王儼然在憂服之中得國恒於斯矣王其辭焉孤孺子
以先王光靈得與於哭泣之哀以為使者憂孤不得共
承先世子之謂何或敢有他志以辱使者又一二叔父
先王之所愛也先世子之所友也無不大賢孤孺子何
敢因以為利其孰能説之某時屬召使擯亦言舍其孫
而立其子非先王意也乃奏入是歳冊今王矣是舉也
或有於御史處言王狀者及御史見王狀聽其言也又
自失矣藩王子孫生長閨牖不習見民間事不晉接賔
客復㓜冲氣識未及之安得不在左右也懐世子既卒
所以為懿王後者未佩玉兆也今王又無外家强宗其
府中事一切受懿王宫監裁抑佌䔩如民家子飬嵗時
不得朝懿王即朝亦遽去不得言某蓋甚微且初來濟
南貧無外黨思顧先世子舊恩輒以私錢供給衣教詩
書相依倚護防它變傾身為之昔者晉獻公屬奚齊于
荀息里克將為亂則謂息曰三怨將起秦晉輔之子將
何如是有以要息也其所欲汾陽之田百萬易與爾使
許而明焉誠得立然後謝不與汾陽邑而奪之權遂以
狥於國中豈為負先君言哉蒲城之事履鞮豈不念之
深其曰不敢以二心事君倍主則謂文公猶公子矣然
受於驪姬豈正哉欲以觧前罪也為非有似蒲翟之事
者不可也脫文公於焚宫之難以犯吕卻之謀然事以
危焉由是而論宦者某則是能有履鞮之智而行以荀
息之忠時與才不論焉有足稱者矣
　　　介石書院子游祠堂記
伯剛先生既先後捐田二百畆郡邑諸生矣尋又捐田
一百畆建介石書院以祀言公子游其中而宋著作佐
郎王公蘋明處士顧公愚從焉以系師承勸風俗也則
唯是其身自有之哉始先生在給事中時上䟽先帝廣
曠蕩抑邪佞者五事忤㫖謫居庸一日而直聲動天下
家居論學師承所自在風俗所自起猶是未敢一日忘
其黨也豈以今之為文學者乃吳於六藝視天下為蔚
然乎然文學於吳自文學子游始子游既學於中國歸
而南北之學立前知洙泗之間齗齗如也而誰以易之
唯是寧不賛春秋一辭弦歌武城必以所聞於孔子寧
倦後焉行不由徑必以得之於澹臺滅明而懼夫其流
異邪今之君子蓋傷之曰於六藝焉而吳視天下為蔚
然於理奚當也孰與譚性命則稱天著功令則語聖之
為快哉遂至如許長伯號其徒唐林軰以四科一堂之
上避席危坐稱天語聖何顔閔之具也愈嚴為頌愈近
綿蕞之戲不然持說相難顓門耀之帖括自愛謂道在
是所為六藝蔚然者舉以掩焉而吳乃猶是其為文學
微言以諷詩之為教弦歌之意乎子羽度江吳多劒術
之士未嘗無傳流斯異耳豈其微哉子㳺之為兹厚於
後世也豈其本之則無沾沾六藝而子思唱之孟軻和
之以附先君子之列乎必不然矣及觀信伯所為薦於
胡安國者學曰師承識曰世務然信伯說上則獨以心
學心學奚當於世務徒所聞於二程氏者具是即其主
所不欲卒不以奪其所聞於師而迂濶自嫌也見無非
道與學何必使自口出及易其所聞乃以其所欲此於
文學奚當焉原魯義不仕元執在我而已即質行如許
衡吳沈有不必信者髙皇帝大徴大儒嘗一詣京師歸
而㐲思穿几凢數十年有可以得諸大儒信又不但在
我則亦何嘗論學也吾黨諸生居以蔚然於六藝出以
直聲動天下即田三百畆若固有之不素餐兮孰大於
是自孔子布衣養徒三千人而子游與之矣何以稱嗜
飲食偷儒燀事安得有君子固不用力之言而曰是子
游氏之賤儒乎此介石書院所為偃之室從以二君子
者卒所捐田之志也是為未敢一日忘其黨云爾信伯
蘋字原魯愚字原魯於先生為四世祖先生名某字伯
剛嘉靖壬辰進士也
　　　青州兵備副使王君城顔神碑記
君既以璽書按察青齊諸郡縣即青齊諸郡縣治也則
之部請城籠水曰是淄萊新邑之間一都會哉天不弔
百姓一二長吏怠於疆事俾一二不逞子弟掲竿如林
而負固自喜以為父老憂四方亡命嘯而過市有業甒
於篚中覆之利劒莫敢以發而釋擔一呼為皆制挺又
安可誰何百數十年來冀氏姚氏九為倡亂殺我一二
長吏之戍者以荼毒我百姓焚蕩我廬舎憯不畏明至
令一妖女子三勤我王師翦滅此而後食悪在其按察
青齊諸郡縣為也余不佞蓋未嘗一日忘之桴鼓之鳴
如出宇下即於璽書又得臨籠水上以春秋耀吾軍士
豈其防民而暴之中野必曰疆埸之事一彼一此棄命
廢職其若父老何我必不然不佞之業在蒸民之七章
矣中丞傅公謂御史段君曰以余觀於大夫才可使無
徴役百姓而義不可使衆為政夫固謂一人慮始而榮
施不可有也不然夫豈不知淄萊新益之間嗷嗷者以
時詘為解也大夫實云畏此璽書即有後事安可言勿
與知也曰昔在庚戌少司馬城潞水上抗虜乃天子有
錫命此自大夫家政吾二人將有賴焉以干城王室備
它盜無亦大夫按察青州諸郡縣外城數十豈謂是而
游津梁之上有難急也大夫實云勿更使父老失望於
我則君遂營焉曰是在不佞此一役耳何至言鉅萬吾
因石於山因灰於石雖隆之天不可勝用矣豈猶不堅
而覆蕢為之其又令暴風雨潦以攻一日之費石城非
不倍於委土而十年為計一再築之後石城之費立盡
是使父老終嵗率子弟而城已君乃屬之有司某等者
自三月至七月有司某等者乃以效於君筭纔官錢九
百餘緡而城髙丈有尋方廣若千丈各門焉二水門出
南北城下因壑為池百姓忽自有之矣君以報成令中
丞某也攀龍弱冠時已聞一二長吏及彼中豪言城顔
文姜事且三十年此無它則長吏過自好欲無受勞民
傷財名不者大役難成恐中廢作者不任又不者如匪
行邁謀與衆為政耳如此必使城自地出然後可百數
十年來冀氏姚氏凡九倡亂一妖女子三勤王師亡論
所蕩焚即芻餉供億豈但可為十城然遂以棄之乃平
居則又不復作一錢事而曰吾已為儲芻餉供億於某
所令足待變矣豈為計哉君名世貞字元羙吳郡人少
司馬名忬君其子云
　　　新設寜武兵備道題名記
山西三關先是蓋止雁門一兵備岢嵐兵備實恊理之
其於防秋尋加守廵冀寜二道嘉靖三十三年復以清
軍屯田驛傳若守廵冀南河東諸道迭出而分區監督
焉三十七年改雁門為雁平岢嵐為偏寜其五道監督
如故明年仍以偏寜為岢嵐兵備以偏老岢嵐河曲四
守備西路叅將老營逰擊地方兵馬屬之雁平兵備仍
駐代州以廣武北樓平刑三守備東路北樓太原叅將
地方兵馬屬之其八角利民神池寧武四守備中路叅
將地方兵馬則以設今道云從御史楊公美益之請也
惟是三關與大同相為表裏右衛水口等處直敵南窺
朔應諸州之道其於要害視三關有輔車之義即敵一
道出沒我得以所直道兵馬牚距踵襲而自相為應何
慮不及三關延袤乃至八百餘里而敵得以探疏數為
堅瑕揣薄厚為虚實時分時合雖漢兵如雷風安能八
百里趣利也惟是席國家廣大守在大同云爾時則雁
門一道岢嵐一道恊理之足矣然猶恃藩籬以撤閫閾
不知中彊者外益固之為謀周也亡何以二道為不足
加之守廵冀寜二道為四道復以四道為不足加之清
軍屯田驛傳若冀南河東諸道為七道三關凡八百里
而七道以臨之即有五叅將一逰擊十一守備亦惟雁
門岢嵐二道相信而服習五道者非常所屬卒然不相
為用十羊九菙猶之愈數而愈疏清軍屯田驛傳曠所
司存冀南河東棄所分署是盡山西而事三關委境内
而勤一圉猶之愈實而愈虚不知疏數以形明虚實以
槩制也注雁門以雁平注岢嵐以偏寜似矣不知十一
守備分地如石畫相交尺寸獨以八守備𨽻偏寧一道
亡論石隰諸州防河之役行兼坐累有妨簡書即敵一
出套便涉其境而停障積阻烽火優游已難為卒又況
仍以五道便宜掣肘糜費無益豈所謂明形而槩制乎
時已權生變已常存寕武之介於雁門岢嵐之間亦猶
雁門岢嵐之左右於寜武疆埸之政雖力有餘不備非
其域雖勢有餘不守非其約非其域不䦨出徼功非其
約不聲援為徳辟耳目之於視聽不相假借然後可以
著官知之良而稱同心亦使朝廷得以責所不備以其
所備按所不守以其所守捷無倖賞挫無佚罰三關猶
一體也省冀寜若清軍者七道而為三以重司存飬内
治境内不疲於奔命三分其八百里而勞逸均各可以
朝檄而暮集而齊一其指使凡五決䇿以設寜武道而
議始成如此豈偏見一時之利害不參邊大計始終者
右衛水口為敵必窺之道即中路叅將直之與大同兩
掖掎角相逐銜尾相隨厚集其氣是顧是隈者非寧武
乎與偏頭雁門翼擊而夾攻為常山蛇勢者非寧武乎
明形槩制以回視聽新旗鼓出繕入計為邊長老貽數
百年之利身自作始者非寕武乎形不自勝制不自舉
沈公所謂其人哉首至者未幾論罷繼至者尋以遷行
沈公明形槩制三年於此矣乃少司馬萬公某獨以少
方伯奏留之豈不曰分地不量形與無地同量形不善
制與無形同善制不得人與無制同得人不久任與無
人同是二公者先後奏請蓋相足焉可謂同心謀國重
惟沈公之賢適與設㑹也因具列之使後之君子得以
觀寧武道所繇立者蓋以其人如此云
　　　歴城張公徳政碑記
濟南郡隷省歴城以一縣附其地所供億轉置送迎舉
以取集郡大夫以上暨有事境土者令咸賔下之歴多
山磽瘠水則陂圩一值荒嵗不有恒産公至比災厲且
邊圉嚴師旅在外急催科如捕亡淄青持㦸之士日肩
摩就募道路使者相望疲命於簡書凡期月公循循各
如績一若不欲有為以是民亦安之雖小利不見也邑
舊以律占租役必先以簿正常與它沃壤地偕田瘠歳
腴屢不較邑墟亡不比屋焉公始第丘畆履原隰視土
之媺惡以登下其賦勿一以收責俾參稽各無失職請
額著地沃壤不得欺謾避課邑百姓始不惡磽瘠陂圩
而汙萊為子孫憂郡大夫以上蒞我待需有事境土之
臣絡繹於邸宇晨趨出謁暮而不能更適庭供億轉置
送迎異求同費舊一以委諸編户歳數十家以分聽其
給終則以貨賄之入出㑹之官契常不掩籍十登其六
七邑百姓無不若相與赴戮得代則若解懸顧以就衽
席為幸而不知其産蕩然矣户户轉趨傾覆以積倉為
累不饑為諱蜡臈相祈庻幾無斯役𢎞治間加緡八伯
金民車且百二十乘正徳以還加緡至二千三伯金濼
清之塗罕轂擊矣先南陽朱公首平筭事列諸兄弟之
邑得裁五伯金而邑人稍受賜即猶稱貸出納也公實
始定吏㑹之議使度支在官工賈無以乘緩急侵傷農
坐屈其利有司治之不遽上計則什器儲偫得轉相為
用冗壊即移置勿有廢棄焉法甚便以約不復舉長物
責邑人值而橋索所羨餘五六十年敝政一朝嘉與百
姓日新邑不重困共正易輯市野喁喁庻見𢎞治之舊
郡大夫以上令夙以分禮下之而公不以卑百姓晝日
晉接不遑暇食而儀愈安未嘗飾厨傳稱過使客疲民
以取譽常夜折訟得情皆片言及亹亹問疾苦必竟辭
嘗語余曰吾四載於縣署有未蹈之跡未嘗一日於窮
閭忘兼照之心月旦與諸弟子設俎豆言詩書士再適
薦者七人其在生一齒繁殖流移究宅嚮附者衍負版焉
丙午秋入上最天官㑹徴書留擢西臺邑長老屬余記
之余惟君子之從政無樂乎恱人於始而終無以厭其
意也民豈惟無思公屬災厲邊圉之餘輕徭薄賦與民
休息知時務之要安以本俗使百姓培氣歸徳恃以不
偷則君子之政哉公名淑勵太原之盂人辛丑進士其
詳具恤民錄云歴邑岱畎絲枲則賦維濼沮洳汙萊迴
錯昭兹海藩我庸景附凡百執事咸襄侯度租役薦繁
凋瘵罔籲汔可以康無艱國步公始蒞止霓望方殷維
時多罹百務孔棼疲夫載路壑有轉瘠矢解倒懸登之
衽席逰刃引割恢乎為紀渾兮以容内諸臧否期彼允
濟懲兹勵已雖貫則仍弗憚改為雖遷善急慮動若疑
襲弊未袪善將安施乃第丘畆媺惡是甄磽田沃稅比
屋以薪欺謾避課靡郡匪民原隰以清井地用均澤及
子孫世業莫湮一都之㑹既詒我肄絡繹齊郊㦸人節
使供億送迎入境取遂束秸不修王章斯墜編户轉給
趨相告匱疾首赴役積倉為累吏畏其威南陽朱季平
筭列邦我獲受賜張公為政樂不可支曰兹出納實存
有司矜此赤子勿違農時什器儲偫來工肆成杪歳上
計昔縮今贏亨有公牢覿無私幣用克有經供匪無藝
百年蠧政一朝自替市野喁喁庻新多制晝日晉接夜
分折獄民所疾苦必盡忠告四載宦邸窺園無跡兼照
窮閭幽光潜晰寄命百里視諸一堂童嫠知名擬之龔
黄謹庠申義父母爾師孌彼七士鴻漸于逵九罭有歌
公歸無所稱最銓階揚績當宁栢臺繡裳其忘東土蔽
芾丼棠受天之祜不朽者仁以報召杜
　　　歴城令賈君記
蓋聞之為邑非不用民而能不輕用其民之為用也民
亦敦能不用上而唯即安之為用也公既治歴城踰年
而使者及於絳則其家大人就飬焉居無何輒駕而返
請留弗許請命之則謂公曰始吾之視爾于斯役相𨽻
莅相承也唯是百姓兆民焉是出而為之令以賦諸其
間俾各有藝極以務蓄其力無失其徴㑹民聽不惑而
後用之有司者豈有賴焉百姓兆民惟正是供而令無
即於隳政足以取給王事而已豈敢為是匪經以侈厥
度亦唯是役亦唯是莅功令典籍輕重布之爾敢何異
之有即有豐歉不庭不虞之患耳既已錯而冝之使各
有懐生之念而百姓兆民實欲焉百姓兆民欲焉而諸
長吏孰不欲也若不佞緦緦焉唯不獲乎上是恐而勤
百姓兆民庻幾諸長吏以有徳於我不則自恃其不欲
而曰諸長吏實欲之以委之無可奈何其君子實應且
憎以非我寧謝不敏敝邑豈敢有愛也上失其道民散
久矣子實生我而浚我以生乎而以徳於上令實有民
而委之諸長吏其謂令何其無乃撤其寧宇而剪為逋
逃以自棄其衆百姓兆民將望望然挺險而走其轉於
溝壑何辭之與有若由是相為臨長自顯庸也尚將惴
焉有不敢輕用之心而使於我焉是息大衆其未可棄
也人亦孰能不用上而唯安是即我既已父母子弟將
自至我之不欲人孰不知猶之曰凡以安我也既以藝
極則浸漁不行而貧者勸役蓋嚮然於我有各相為用
之心其朝夕在庭何辱命焉不佞在此猶尚逋逃人不
懐生又從而㣲之纍焉而使即事於繫其若父老何何
邑之為也若不然我去而反其田里爾安能知之今吾
之視爾于斯不困於役不匱於莅也而邑由以舉百姓
兆民無能為逋逃之故也豈徒爾與有榮施乃歸絳蓋
公為歴城者盡善政也而其要則有所不欲矣而才足
用民才足用民矣而惴焉不敢有輕焉之心其家大人
見邑之無逋逃也而知其政君子哉邑之進士郭子軰
相與聞其言而賢焉各矢歌以詠其事而屬余以記者
如此
　　　劉公樂峴亭記
公既在襄陽諸生間不樂也已乃謂御史君曰昔爾先
大父之除新鄭雖介然一王官之大邑丞乎固周室之
未成子也豈其事長而我伐伎以馮人豈其行意而人
稱功以加我蓋三載人莫知之矣人情不能樂其所不
安不能得于其所不樂我始慨然慕羊叔子杜元凱之為
人今亡論其位即其功懸諸所遇如此其難也不得乎
丞將求乎身孰與不得乎身將求乎子也獨如嚮之人
哉吾所為營峴者以若效爾大父於不窮而吾將老焉
以是為樂耳方叔子建平吳之議欲引梁益之兵水陸
俱下荆楚之衆進逼江陵平南豫州直指夏口徐揚青
兖徑詣秣陵巴漢竒兵出其不斥卒如所言何䇿之明
也元凱既激􁑽淯諸水以浸南陽諸田萬餘頃遂開陽
口起夏水逹巴陵千餘里以瀉長江之險而通零桂之
漕民到於今利之何計之逺也是皆踪跡之所徃來精
神之所暢恱山川之所動盪勲業之所肇造䇿之所為
明計之所為遠以是得於峴而後世誦義不忘猶我視
若於此者若能無意二子於此乎今天下南絓於越東
疲於倭芻粟膠滯飛輓繦絶此亦羊杜一時今何以明
䇿逺計入告我后而無勤諸執政乎即使持節監視南
粤諸軍事不者大興卒治河若以使者行水惟是南北
交檄力百倍吳畫何所出何以係尉它伏中行而笞之
背縣官之費歳且鉅萬乾溢不常仰給遂詘􁑽淯零桂
不啻㳙委今何以使芻粟相屬千里坐至以無為諸執
事憂吾非其峴之謂夫固謂二君子之嘗至於峴也不
然夫豈不知鹿門之可以老也二居子得此於峴若得
二君子於國家而吾以得峴於若吾何為不樂哉杖屨
不具眺望不適談詠不揚飲酒不歡琴瑟不鳴俎豆不
大吾之事也吾何以知若能為羊叔子杜元凱與不能
哉彼且曰百歳後魂魄猶登此山也未嘗不流涕於斯
人陵谷功名相為變遷彼且奚以二石為矣此其辯在
詹何之說子牟也不得乎丞求之乎身既得乎身推之
乎子公之所為自勝者婉矣為峴而樂庻乎縱之又何
害乎心居魏闕之下也預嘗自謂武非其功祜蓋曰疏
廣我師也出處之間古人難之慕叔子元凱之功而猶
不忘鴻鵠龜鼉之諭余於是知公不言而有以自與焉
蓋曰夫豈不知鹿門之可以老也然不於鹿門而於峴
也則托龎公於二君子矣
　　　重修肥城縣孝里舖記
按察使周公為叅政時出督部過肥城縣孝里舖舖在
縣西北七十里孝堂山下矣公慨然顧今縣令錢君曰
此非漢孝子郭巨之所以葬其母者乎君子徘徊而不
忍去也今且廢矣無乃先大夫若諸有司之為盟主也
崇大兹館以為諸大夫有司之所憇而賔客使者之所
假道乎今且廢矣何以崇大如公寝也屬在敝邑其若
諸大夫有司若賔客使者之辱在不佞何無乃逢執事
之不間而未得繕葺將肥之褊小介於長清平隂之間
而曰疆埸之邑一彼一此何常之有也而援以自解四
十年於兹假道者暴露憇者舍於𨽻人驅之不顧何以
徘徊孝子而觀采風俗疆埸之邑在彼猶在此矣敢請
執事將何所命之乃錢君謝不敏已報上既得可自七
月至於九月而舖成視先大夫請有司所崇大如公寝
者益䖍矣以憇諸大夫有司以假道賔客使者膳宰致
餐候者為導長清趨而南平隂徂而東交授互勞望孝
里而歸之視逺如邇非先大夫諸有司之為盟主業孰
與之是役也門屬之門堂屬之堂其个相偶其序相翼
備矣而猶是舖也能無廢矣先王之教在焉而敢以為
功無亦曰二邑之蒿荻自愛曽不遣一蹩者蹠钁又何
執事之不間矣錢君既修縣城稱保障而并及是舖承
蔽芾之休俾居者無警行者相勸以體周公廣施徳於
三邑者也周公蜀人名某錢君吳人名某
　　　肥城縣修城碑記銘
漢書泰山郡有肥城縣應劭曰肥子國也城圍六里一
百步髙一丈五尺云蓋巖邑也五嶺盤其北陶山據其
西視郡城為外屏焉國家分十戸所守禦其間念至深
矣然而覆土耳先是邑令萬君則行築分東南北隅延
石而堞之守禦者率疲卒晝夜謹斥堠省樓櫓無遺力
而西一隅竟以先勞中廢夫城盛也一隅之隙全邑任
之何彼此也在昔陶山之役動勤王師今安可使從髙
臨下而窺以不逞之心無論五領之為踰備矣邑人大
中丞李公蓋嘗憂之謂今令呉江錢君曰此焉不延石
而堞之即三靣雖金湯無益也又何必環而攻之屬按
察使周公先以叅政行部過肥子亦以為言而錢君則
慮事授司徒量功命日畧基趾分財用具餱糧三月而
集不愆於素堞凡若干所為雉若干云攀龍曰肥有陶
山之役余蓋猶及見之邑中丞自父母之邦守不為小
按察使周公慎其四境云爾而肥是城有味乎王公設
險之義乎與其動勤王師也寜短垣是圗覆土而土堞
之如塗塗附天之隂雨亟潰亟暝孰若延石之永逸也
是攝守禦而徴餘自帑政則錢君欲發與民而已而肥
是城則依物而偶於政肥之所以有成城也周公名某
錢君名某中丞公名某云銘曰天不可升地險邱陵維
休維戚肇自中丞周公居東于宣于藩匪除于庭而力
于原有令知發大物是慿綢繆牖户百堵斯興言售厥
謀用在不疑匪良執事一簣之虧卓彼巖邑何榦何楨
三人同心乃成此城
　　　内丘縣學田記
邑何學以群士也學何田以群士於禮也士相觀以群
而廢禮由群邪也今豈徒俎豆之義始諸飲食彼見室
家之樂則戚於為曠虆梩不掩則其顙泚曰吾何有於
為士也風俗之道士為政今尚何敢謂無恒産有恒心
唯彼為能之即業已群使日眄眄焉佔畢亡它技又何
可使不有於為士也余徃按部内邱至民間所謂漢孝
子郭巨里中里中即以所掘黄金事名矣嗚呼曩令巨
時能自託於士何至欲殺其子以食母為孝也今又何
敢謂内邱之無能為巨者則是田也無常歳有常賦其
士足計也匍匐有喪不與其易與其禮婚姻之故不與
其富與其禮而又為之宴喜於飲食周旋於俎豆使相
媮快於為士則虞芮所棄而西伯以善飬老者也是田
也凡八區東南北壇地各十二畆邑厲壇地一畆南四
里舖地七十畆南宋家舖地八十畆東四里舖地十八
畆中邱驛地四畆凡二百五畆余始按圖得之既乃過
郭巨里中思夫士不可一日廢禮也乃命以為學田而
具諸籍中
　　　張氏瑞芝堂記
援神契曰王者得志於地則華苹盛也漢在元封芝生
丼泉宫帝作齊房之歌以薦郊廟則得人若董仲舒鄭
當時軰儒雅推賢肩踵在列以奉天下實稱治洽所謂
九莖連葉囘復此都植才之應也秦人蔓𤓰谷之禍綺
夏之徒有伯夷之餓于商山之下與薇自療思唐虞不
䝉甚大之憂則碩人之邁矣夫芝𤣥氣之精也因腐朽
而暢靈華感則萌之矣奚愛丼泉商山哉張子其先中
丞公嘗以言事忤逆瑾意三挫之不偃也奸蕪既薙風
紀茂遂乃以指佞見知於朝皆謂人中有屈軼焉豐本
逺條世麗東土祖孫奕葉棫樸之英十人毎兄弟咏集
詡詡之盛出則衣冠曄曄茀道士林榮之冲和漸於家
而以華國則人瑞者乎嘉靖丁未春芝産子含之堂者
五以示余而屬之記余見若卿矞矣若車蓋矣丹章而
紺理其葩云以弓矣嗟乎是不可與岐麥𤣥黍龜祥鹿
瑞蕃育靈囿以光騶虞之化乎即不欲宫童効異又何
限崔嵬逶迤之地則中丞公之後興乎子含慕先人芳
烈國香自與隱見之間矣聖天子方肇𤣥禋綏明賜天
下日濡旱麓之教賢才敷發芳躅盈庭芝則有哉中丞
公於子含曽大父行也堂構衰矣澤欲翦矣藜藿登卿
相遺蓬蓽一畆之宫子孫荒圮欲不守者屢矣子含慨
然以在我有豐芑之謀出私苴以肯世業煥然若見祖
宗草茅之舊讀書其堂上以振簮紱之餘響人以知有
中丞宅而謂中丞之世將復也乃子含之堂有芝是中
丞之土未敝而我聖天子至徳及逺矣可無記哉
　　　棗强縣劉村新建三官廟記
劉君雅棗强劉村人村東南去邑三十五里稱劉村以
族姓焉村東南五里龍泉寺劉東父某所建也劉君所
建其北則某祠又北則某祠又西北則某祠劉君嘗㳺
於田矣即民間疾苦察眉而藥餌起之葬者匍匐衾紼
婚者拮据羔雁也夏月孔暵行者道暍河朔諸郡卒戍
徒役𤓰期徃代得及其塲圃以䕃息其木下壺漿餓莩
厨傳過使轉相誦慕視廬舎如歸矣以社以方榖臧農
慶告成地利介言景福捍禦菑患載在秩典歳時伏臘
我乃於三數祠集饗髦艾作敏主伯以輯鄉井以聨宗
黨以固守望之好杜侮予之禍豈為滛祀哉棗强當燕
趙之郊諸郡之卒戍徒役交雜於路悲歌少年慷慨相
向即加饑饉必多暴子弟何可無寔烈之風也同舟而
濟江海者覆於其各有一壺之心何者失衆之形也劉
君為一閭右家令諸郡卒徒視廬舎如歸矣即流移逋
逃操戈不逞又何可後事而備乎是廟也劉君有以處
其中也有處其中則棲託之迹重而流移逋逃欲為不
逞者沮於嫌忌之勢矣
　
　
　
　
　
　
　
　
　
　
　
　滄溟集巻十九
欽定四庫全書
　滄溟集巻二十　　　　　明　李攀龍　撰
　　傳
　　　總督薊遼右都御史兼兵部左侍郎王公傳
王公忬者蘇州太倉人也其先始興文獻公導遷江東
至宋左司諌縉徙分水至元夢聲為崑山學正因家焉
故崑山改太倉夢聲之孫琳生輅武宗時王倬以進士
顯名為南京兵部右侍郎即輅子也倬生忬舉進士選
御史屬皇太子當出閣疏上重師道檢宫僚戒滛戲者
三事世宗納焉又中貴人宋興行萬金求領東廠公論
罷之出監河東鹽法歳餘以疾歸間復為御史按湖廣
至輙劾方岳郡守貪不職者一人不及代也時中貴人
廖斌填承天公謂曰貴人所不魚肉吾百姓者吾請事
貴人貴人所不知而舎人子魚肉吾百姓者吾請為百
姓治之不以及貴人凡吾有所裁終始全貴人耳還復
按天順八月敵數萬犯古北口公具聞上請屯京城而
身徃守通州已而敵果大入至通竟不能渡河而西上
諜諸輔通獨完乃超為僉都御史經畧通州以東諸軍
㑹虜退衆議欲補京軍公又獨請汰之歳可减漕粟數
十萬得沿邊數萬壯士及請築京城外郭設薊遼總督
置通涿昌密為四鎮奏上各次第覆如指何公棟既總
督遼薊與大將軍仇鸞調諸邊兵數十萬衛京師而公
兼治餉鸞挾上愒公以軍興法公若為不悟而身歴諸
要害為伏芻粟即鸞所遣騎異道至咸取給焉乃上請
得三千騎與臣因糧車為戰守可以無乏軍興頃之歸
治餉戸部召還京鸞竟詘而公得無以賄免壬子廵撫
山東凡三月廵視浙閩提督軍務亡何改廵視為廵撫
請誅賞便冝行事南㑹二廣北㑹江左諸鎮掎角應援
也屬倭賊王直徐學毛勲􁲕襲我公夜縱狼土兵括蒼
少年以俞大猷湯克寛擊之鹵獲倭生口百四十三首
百五十級焚而溺殺者數百人軍大振以尹鳯將閩兵
徼於表頭北茭諸洋又鹵斬百餘級奪生口二百餘後
先以捷聞是時賊黨蕭顯率勁倭四百餘屠吳郡南沙
還逼淞江淞江守告急公曰吾嚮所請掎角者非此乎
以别將盧鏜掩擊大破之斬蕭顯餘衆潰入浙中大猷
諸將徼殺無孑遺是役也越境而殱之且陸勝賊矣因
行部凡二十餘縣計倭所由道次第畢城之獨慈溪謝
不可公去一嵗而慈溪破始就城相誚不蚤聽王公言
公在浙閩可二嵗凡一十餘捷功次三千餘所得沿海
大猾為倭内主者繫之覆其家數十人賊自是無與鄉
導徃徃食盡遁矣甲寅移廵撫大同先是敵入大同沒
大將覆其師撫臣坐失律下獄議置代未決上諭相嵩
中外臣誰真忠者嵩惶恐不知所對上曰吾嚮所自拔
者王忬耳遂下手勅吏部朕念大同須得人其以忬徃
故事唯置相用手勅蓋異數也比至鎮上書具言嵗侵
乏軍興状請大司農金錢十餘萬賑之活者萬計㑹敵
復入邊與總督許公某合兵徼破之捕首級百餘鹵馬
牛羊稱是捷聞進兵部右侍郎兼右僉都御史明年薊遼
總督楊公博入為兵部尚書議置代上度次用公進兵
部左侍郎兼右副都御史既代而敵帥把都兒黄台吉
打來孫等數萬騎入犯古北喜峰冷口諸隘公悉發兵
拒走之條上八事報可乃分遣諸大將趙卿􁲕以馬步
兵十餘萬守諸隘㳺兵佐之與宣大督臣約諸地在宣
大而險在内者移宣大兵為内守地在薊保而險在外
者移薊保兵為外守九月敵悉衆屯懐來川攻南塘黒
衝峪已又攻大石溝公各發兵拒走之捷聞進右都御
史兼兵部左侍郎如故奏减諸路防秋騎兵馬六千餘
匹曰守利步不利騎奈何以二戰士食供一馬非筴也
敵先後侵遼陽所發兵敗之首級數百又招徠畨漢一
千五百户丙辰上欲用為兵部尚書輒不果時大舉討
倭發兵五千人以禆帥尹秉衡徃有功九月打來孫等
又犯喜峰一片石諸處公督兵拒走之明年敵闌入灤
河頗有所殺掠復督兵力戰走之詔切責奪一官為右
侍郎兼僉都御史餘如故㑹兵部員外郎繼盛疏嵩父
子為所陷抵罪公寃之公子世貞又為護繼盛喪嵩父
子益銜之矣明年把都兒辛愛打來孫俺眼他皮各以
十餘萬欲分犯馬蘭義院諸口謀有備不敢發詔復所
奪官明年戊午敵入遼左我師一嵗凡三捷九月敵王
文土蠻黒石炭諸部十餘萬騎駐大鹻塲以精騎七千
犯界領箭捍領以大將歐陽安馬芳等拒走之數萬騎
入黒谷領以摽中軍張倫等破走之而練兵之議起矣
是時兵歳益壯可省調發十之六七大司農省軍興芻
粟稱是見以為名羙而戍卒多選耎不習戰所勾募取
充數而已諸將計不敢任而調發如故公乃為䟽具列
十三事請以三歳舉之明年敵又入遼陽以楊照大破
之獲首級八百有竒鹵馬牛羊夷器以千計故事獲首
虜至二百即以捷聞至四百以大捷聞今至八百以嵩
故顧無有為上言之者故事春防所調發兵視秋省十
之五至是以練兵故復汰其二而敵辛愛數萬騎挾朶
顔帥影入侵孩為嚮導謀入冦我我所遣諜多被殺公
乃請援兵不聼敵竟入潘家口我以輕騎繞出其前凡
三日引去尾擊之捕首級百事聞上乃知前所請援兵
非謬苐録諸將歐陽安輩下獄而御史以嵩風旨且論
殺安㑹御史方輅受草都御史鄢懋卿言公病悸不任
事負上恩當罷狀遂逮制獄論殺公隆慶改元世貞守
闕下白父寃狀以詔復原職公好稱說經術而長於吏
事凡三為廵按一經畧一提督三廵撫一總督所推轂
賢士大夫徧天下也賛曰大臣之處成功難言哉庚戌
虜犯京師中外洶洶公先䇿必至以聞而身守通州使
不得西渡河嚴邑翼翼輔以無恐肅皇帝張皇備邉左
顧右眄念無可與所立一總督一大將軍而公以督餉
叅間並見倚重尋視閩浙旋移大同敵遄已則奉而南
倭遄已則奉而北非不欲任久之以聽厥成而天子勵
精方稱緩急圖輒効喜自㧞士號為大同得人異數寵
之以逼帷幄之臣度次薊遼而公拒走大敵者六至有
一嵗三捷者奈何不免嵩父子文致之也自練兵之議
起而間以生奈何比年治師不中調發自期三歳也所
疏十三事具是矣天子方喜自㧞士號得人度次以薊
遼乃有上言不任事負國恩當罷則誰為之者激極而
反大臣之處成功難言哉余觀世貞上疏追訟父前功
曰敵入遼左臣父忬以總督督總兵楊照輩便冝發兵
擊破之斬首八百餘級䇿定城池功施邊境嵩父子嗾
削臣父功狀並薄照賞而壅先帝拊髀之明成化間總督
王越潜師出塞至威寜海殺首級四百餘級封為列侯
臣以為比罪則遼陽為肘掖之地於我為必應量敵則
掠出榆林塞於敵為惰歸用師則楊照一部將計勝則
首功過當威寕者多而懲其深入者悛慮敗則潜師出
塞劫以取捷者危越封而臣父不録令當先帝之世
無以春秋耀軍士而示天下以非常功不知遼左之役
見以為狎戰而嵩得持之威寜以汪直與俱出塞氣奮
人主同功一體者乎將相不調和自古患之矣
　　　王中丞廷小傳
中丞初以大司徒主事分曹太倉與宦者奉秭米相持
也既聲聞朝廷改監察御史而領度支宦者奉尋罷亡
何疏尚書鋐治大冡宰不奉職狀忤㫖謫亳州稍徙崑
山令崑山故相某視縣令家監爾即所欲令為之不欲
屬之雖屬之公弗與為之故給事中某者公不與為之
矣雖欲屬焉不能也及兩人皆聞知各自失也相巨室
大臣給事中雖廢然揣上意從私家祠有所祈不領於
天子之祝官歳時聞上覬復收我者為之乃相與持一
令短長何不至也而公即又來守吳郡則吳人欲之矣
郡别駕某所治逋租者獄纔一牘爾坐在戍籍當遣者
六十人捕夫得者又三百人公趨謂御史君曰異哉如
以檄大司馬府中豈無令主伍吏望見籍而走乎戍者
一人主送至戍所者二人捕未得者妻子一人捕者一
人是千人之獄也御史君勃然寢之矣徐某者既以其
貲為太學生而復持其兄某隂事署而掲之途御史君
又以其署按其兄使在遣中公亷知其為署某隂事者
某也曰兄不義而穢於家弟不諱而播諸國其兄已髠
鉗對主伍吏某安得儼然因以為利大冠若箕日沾沾
父老前也乃奪其太學生郡歳以籍錢九千緡市尚方
物輸少府而司冦某者其子欲之公不與也徃求毘陵
郡錢六千緡與之已而給事中舉奏司冦免之並奪毘
陵郡與者官吳郡尚方物至今有司者市之遂為令自
公始也可謂不畏疆禦哉
　　　霍長公傳
霍長公者西河人也既少孤而母太淑人李年二十餘
嵗以故失不為儒太淑人常恨之公曰徃而不可返者
親乎懸而不可知者禄乎昔在襁抱以有今日即使不
肖孤列鼎而祭先君子孰與竭力耕田之逮太淑人存
也且為儒不成必難中棄而妨遷業孤豈敢薄諸生獨
以白首鄉校猶日呻佔如病嫗之就蓐使其父母匏𤓰
畜之而進退維谷坐自朽腐是為從吾所好耳公猶是
稍治産所致太淑人丼毳之餘亡何施予徧族黨矣無
何橋梁之役徧四境矣而産猶治也蓋公自計其力足
以供甘毳則推及施予不使有一日之積云公素坦率
􁁊濡與群處然耻夸毗雖狎必以義無大小無敢忿争
即忿争曲直一聽公無後言者人以此益附公公既貴
有輿馬且年七十餘不以乗也毎出入安步里閈中無
異布衣時曰吾幸未憊庻幾與里門故舊遇諸塗何可
使其引避而轍迹畏人將無挾兒軰尊寵於車上儛哉
有司鄉飲酒公嘗一當大賔後輒謝不徃曰吾始不圗
得從父母之邦見唐虞飬老以燕饗甚盛典也一之為
冒而復抗禮邑長吏以煩官府僕僕起居乎公是時已
封御史進中丞少司馬凡三命故自謂將無於車上儛
云郭太淑人亦年七十以公之家而猶不輟麤糲之食
曰吾與君子同事李太淑人糟糠不饜若將終身雖今
暴貴亡十餘矣何能異為婦時也豈以吾兒為不能事
我者乎其夫婦同徳如此賛曰史謂孔子數稱介山子
然者豈之推之後邪晉之多賢由來逺矣子夏既居西
河之上序詩教授所與友田子方段干木其人也霍長
公家食不輟麤糲安步里閈不以輿馬非故讓也方其
布衣時晨出夜入自以性之恒啜菽茹藿自以味之極
一旦使之俟駕而後行式閭而後過苦矣品列而後御
味備而後舉厭矣不然則一以抑損豈謂坦率乎西河
之俗蓋猶有蟋蟀代檀之風焉其論為儒非獨疾夫不
成也之推之母固曰身既隱矣焉用文之然以有激將
來使假儒之名以自好者非効於世不得藉口耳公之
意蓋因以為訓也既已三命乃鄉飲酒則謝不徃其出
處大義迫斯可見雖曰未學謂之學矣其斯以謂質行
君子哉得其子而益顯也
　　　長興徐公敬之傳
公名柬始居約時㳺邑諸生間莫能厚遇久之授弟子
室里中非其好也則曰嗟乎大丈夫生不能㳺大人以
成名即當效魯仲連布衣而排患解紛令千里誦義爾
終安能嘔嘔為章句師坐帷中日夜呻其佔畢從群兒
取糈自食乎㑹邑富人許公女年二十不嫁欲求賢夫
如公者公是時年三十矣乃脫身㳺女家女家素長者
里中少年多侮之即妻公又皆來侮以嘗公公問許公
豈負是屬而欲報之然此易髙耳今我在也而彼皆籍
吾家令我不維是子壻行皆魚肉之矣亡何微知少年
家隂事以令里中里中皆謂少年彼不上書告君即利
劒刺君矣少年家顧且因許翁奉百金願交驩公公乃
以所奉百金益市牛酒更召外家宗人及里中父老日
髙㑹數問其金餘尚有幾所趣賣共具曰里中少年豈
不多豪然無奈此牛酒共具我何公既已脫遼陽大賈
某氏之阨而某氏日操百金將進公及見公侍酒至暮
口不忍獻百金邑有豪亭父朱某者好衆辱人公一日
從旁數之曰朱君太横哉朱乃瞑目視公曰客何為者
居邑屋至不見敬於若乎乃大挫公公佯不問一日袖
四十斤鐡椎謂朱曰不聞信陵客椎殺晉鄙事乎朱跪
曰吾始以先生為庸人乃今知之遂相舉飲謝而去時
江南大饑斗米千錢而公門下多蒯緱之士然歳入實
不足以奉賔客至鬻宅子錢家不令知也公始與諸兄
同居及徃許翁家諸兄皆聽公去不收十年之中公盖
再致千金即諸兄匍匐來稱貸公又未嘗以無為解焉
公嘗謂何知積著好行其徳者為享利吾予人若棄之
假人若忘之即有償者是自實其義吾不忍為也公蓋
慕吳監門卒之為人而㳺於酒哉朋友相覿歡然道故
飲可五六斗而醉二三客前奏琴未嘗不為鼓一再行
而據地歌矣即長興令召公公又謝病不能徃公雖布
衣然見邑中長老好問民所疾苦嘗謂長興西從方山
來可百里所故不多為陂誠得瀦水髙下更相受溉可
令畆一鍾何憂暵哉城南諸田即患苕水暴至然以隄
善潰爾築令廣一二丈所何慮不障又可樹桑千畆因
掘地為池可飬千石魚即雖汙邪且不失茭牧其中獨
奈何棄百世之利不為乎公既口畫縣中事縣長吏愈
益重公門外時時以干旄來然其時民治渠少煩苦不
欲也今年公七十有九矣尚善飯遇客無所敢失即有
從季子中行來者與許夫人為夜灑掃早帳具至旦不
倦蓋中行未逰京師所交已多大父行知名之士矣余
為郎署中時中行嘗語余曰吾嘗諫家大人至篤行即
所言邑長吏治渠事煩苦不為也以大人之義與邑中
長老共數百頃田何不成也家大人謝曰吾聞興百世
之利以親附百姓者邑長吏之事也且吾邑長老居閒
者終不語今長吏幸而聽我我又奈何從邑中奪賢長
吏權乎其為長者如此
　　　杜長公傳
杜長公常者鄞人也以文無害試補奉化縣功曹在家
人時嘗稱詩貽厥孫謀以燕翼子曰信斯言也予幸逮
事王父母又以勤父母予奚賴焉其為王父母供具一
視父鎬供具曰王父母固安大人供具矣所執王父母
喪父鎬無不如己自盡者而不知其所由辦也長公既
收弟仲於維揚而為季有室以託姊子然後嫁從女者
三如其女葬不能喪者如其弟仲筐篚賻賵至無暇日
不為厭焉長公出入邑屋少年輒自避過而與之言則
趨婦姑勃磎不出梱閾亦自曰將謂杜長公何同曹掾
某患疫諸曹掾舉以其妾故引去且止長公長公曰廢
朋友疾病相扶持大義而借小嫌以自解何以稱同舎
兄弟人孰無急難而坐棄之也毎徃必有所與俱執火
竟夕身傅匕劑其妾顧以此無間處衆始服長公逹節
云再補蘭谿縣功曹蘭谿令謂奉化令曰大邑多君子
今安得有杜掾其人哉奉化令曰其人故奉化功曹也
其取重如此先是長公值槖中装於蘭谿之塗舉以㣲
亡者亡者至謂長公曰槖中装都科也將輸縣而先門
假寐道左屬縣官出辟客倉卒遺之蓋五十金舉者逺
矣然此其地也長公曰此其地固在索之豈逺乎即舉
以畀亡者亡者捐十金謝長公長公曰十金孰與五十
金爾豈以我無所置之也遽辭而徃章公居仁嘗謂長
公雖在功曹中質行不可及矣尋授廣西龍江驛丞有
以藤自毒殺者其家誣怨家殺之郡太守謂怨家實殺
之也以具獄憲司則移長公長公覆而輒見其寃状大
守悪其反也而笞之長公曰憲司豈少亷武吏而移之
驛而乃撓於成案重辱命也笞之不猶愈於殺人以免
乎屬征蠻之役幕府檄從軍疾作而卒於邸後五十年而
孫思舉進士遷青州太府方為良二千石云賛曰越之
俗禨賢者惑焉同曹掾疫長公不憚躬調護之可與立
哉及觀所畀亡者槖中語其調笑疏於叱詈舉五十金
若亡者自取之望望然惟恐得我又何可啗以利也有
是驛吏不難於不阿郡太守意有是憲臣不難以殺人
大獄屬驛吏者今無矣夫令無矣夫
　　　晉陽王次翁傳
次翁子使君名道行弱冠擢進士給事尚書大司寇省
中余時為郎亡何使君補鄧州余尋出為鉅鹿郡明年
使君遷魏郡比二千石徃來二御史臺若部刺史必直
使君與使君相勞也雅已聞次翁為人翁名尚智字哲
夫陽曲人嘗補郡弟子貟不就以貲假幹掾省中十餘
年除薊之義豐驛焉驛於京師東北諸邊為孔道次翁
乃簿正厨傳箠使諸走約客至當御者徃蓋三年所車
馬捷於羽檄使者應乎烽火未嘗一日詣對幕府矣再
遷北地之北峽關北漢障塞尉譏客出入明年棄官歸
太原屬使君已舉於鄉視笥中俸纔二金笑曰腆矣一
抱關吏何功於上也尋從使君鄧州使君問政未嘗為
質焉旁引成事而已及使君遷大名乃輒不敢復問政
曰吾何能從兒子􁲕數數操郡長吏事乎翁魁梧美髯
長者少不視産而長翁乃善賈乃翁撫長翁子則無不
若己出語人曰兄子某病吾則終夜不能寐然有過又
未嘗不譙讓之豈為第五氏哉即晉陽長老亦言翁俶
儻状視仇家若不可解者卒如初不著於睚眦里中緩
急翁輒與居閒然計畫之耳不必人人嘗施焉以故里
中曲聽翁請言事不䫁金矣余猶記使君在鄧嘗使人
於諸郡微當候太嶽祠官者狀時祠官方貴幸余所為
候輒不與諸郡同人以報使君則使君從鉅鹿之所為
次翁屬在鄧也後使君從大名遷鳯翔太守移蘇州太
守禦倭於城下冦竟失利去稱治行第一云次翁雖不
視産即在驛塾諸驛在關塾諸關一日越人裘生者傳
過之罷矣翁輒竒焉延使使君卒業為之有室蓋三年
以装去次翁所為使君亡慮十數師類如此以故弱冠
舉進士不十年三為大郡視曩俸笥中二金實腆矣亷
吏何不可為哉余惟世之君子重與人為善也誠日莫
途窮奪然後罷逐然後去斯笑之矣至無所為而棄官
則又從而極之曰是先奪而圖罷先逐而圗去計之狡
者也是計畫無復用之而竊輕富貴為名髙者也是恐
卒不可測姑以自避以緩人之跡我而將以復進者也
不知計即狡亦徒為罷去耳身已隱矣安用名髙愈避
跡愈著夫又遑恤我後乎是三者故皆不出於患失何
世之君子重與人為善也余觀次翁棄官歸時年未五
十一抱關吏耳此三者何以稱焉
　　　何季公傳
何季公者名積字良慶故姓徐系偃王後子孫稍遷歙
之傅谿元末有萬億者始易姓何再遷休寧凡五世為
兆義兆義生政景皇帝時用鹽筴起應詔輸粟塞下值
虜大入猝獲良馬以免顧槖中装百金耳乃即歸而廢
著以復是瓦解之術也何以稱少有鬬智即百金不猶
當竒勝邪遂返塞下居數歳果再致萬金政生耀耀生
季公公生逮壮而伯若仲長已各倍公乃兄弟與俱徧
㳺江淮吳楚間所至雍容為閭里率相矜以賈咸謂季
公有家約也先是公父舉明經授長河丞公勸之徃蓋
三年以循吏稱載在邑乘矣二兄之亡也公慨然曰曩
吾以愛弟奉二兄江淮吳楚間舉槖中装託我我今乃
令諸孤無息業哉蓋終其身無私蔵亡何御史君受寜
逺令又勸之徃曰無念爾祖使我得稱長河循吏子更
能得稱寜逺循吏父乎自是寜逺君卒以卓異聞召拜
南臺御史也公因就南臺覘御史君所為治狀獨持大
體矣乃趣還休寜營萬安里而老焉縣大夫舉賔射必
迎公公彊為出竟不再然閭里朞功待公舉火者十數
家未嘗以居常謝客為解也公以季子金孺人以季子
婦得當父母驩公自折節伯仲間事如長河丞所何得
孺人亦以身下二姒事如姑汪如孺人所也其夫婦孝
友如此御史君上績書公與孺人同封年各八十有一
歳已孫五人曽孫四人矣御史名其賢今為南京某部
郎中云于鱗氏曰季公之賢也身治生而父若子皆以
仕顯長河丞官薄耳其邑紀列焉御史貴倨矣輒謝雖
賔射不再出彼竊借寵靈以炫閭里者何限乃季公所以
先後父若子以仕顯者有道哉豈所謂得勢而益彰者
乎惟孝友于兄弟子孫修業而息之所謂施于有政者
也
　　　汪從龍傳
汪從龍者歙人也名雲其先汪華者隋末以豪起據六
州稱號吳王唐興授總管六州軍事歙州刺史封越國
公至宋贈金紫光禄大夫叔敖者始自績溪徙邑之潜
川叔敖生若虚於江南經制使若海為從兄若虚十二
世生道夀道夀生十有八歳而其父士誠卒于客訃至
輒徃僦而輓以行盡僦乃焚櫬襮諸櫝錫相襲也槖而
負渡江乃中流有光屬於舟龍輒夾繞舟舟相覆者數
矣衆計無所出則徧索舟中諸非常物為解有髤几澤
可以鑒者十具以沈猶是也有丹沙煥如熛火者一斛
以沈猶是也而衆愈益恐時道夀偎伏莫敢動即再索
舟中念與櫝俱沈耳尋失光所在汔濟衆弗察其所負
者枯骨矣道夀生庚應庚應生政和令賢賢生文暵文
暵生從龍從龍家自道夀以來四世同居從龍嘗為叔
文晫行質子錢家治其婚既已責遂并舉其母所遺篋
中装授焉緘識如故也蓋晫七嵗而孤其父以篋中装
二千金屬文暵比授之日已十有八歳晫不知之也再
從叔昞議且異産而疑文暵私焉乃索四世所遺者四
千金於從龍從龍視其遺實無金而衆愈益譟乃徐發
其槖中書數劑以示衆某之産若干所某所之值若干
金凡八千五百餘金人人倍其遺也衆復恐從龍却取
其倍者輒舉抵於從龍然惡又不能二千金從龍曰先
君子業已領家政而産幸人人倍今舉抵以難我不為
先君子受此抵即公等何以明不私初道夀與其兄同
産而兄輒自鬻於程氏擅不與值吳孺人請則引臿而
斷孺人鼻終不與值後程氏復以售諸其祖賢今所舉
抵故斷鼻之情豈論其不能二千金乎乃受抵而衆遂
異産蓋百有五十嵗而後備四世之業以報斷鼻之怨
成孝子慈孫之志云嘗於京口夜夣僧而旦得鍾百金
易之歸而置之邑時為郡諸生即守若令無不長者遇
之矣頃之以太學生為山東布政司理問嘗㩁稅泰山
供客間太山館人各以其客自占至不敢匿一筭由是
不踰月而稅萬金上宫之役並計諸祠時以監者覆視
計簿簿構具諸祠凡數十所計杉竹數千值萬金乃盡削
之止計上宫構具署纔數十金而已屬有司行祠事嚴
諸工嘖嘖謂分作便也從龍固不許輒構上宫而撤其
構構諸祠凡數十所轉相為用即諸祠次第舉矣與其
分作而觀望孰若合力之致期是役也有程材無滛物
有稱事無譎工埏人為火齊瓦而鋈焉諸家所不習執
齊上下漫無可稽從龍一日而得其技則相與謝不敢
為奸雖察察務得情然實無它腸歙俗儉視公費如出
諸囊中耳凡四年徙為益王府審理有五子各以一經
為諸生云李于鱗曰觀從龍自少與其父俱見苦為生
雖家累萬金知財所從來及起為吏𣙜稅太山行諸祠
監者重有所棄計其幹裁不下鉅萬誠有所不能忍者
也以是得意耳雖欲學吾術豈告之哉能試有所長非
苟而已也
　　　張隱君傳畧
隱君張冲者其先鍾離人徙金陵再徙吳門家世服賈
云隱君即嘗挾筴里中學一先生之言然畧大體終不
欲數數佔畢間弱冠徃試視業則息錢恒什倍喜曰萬
貨之情可得而觀已然我則不暇頃之乃如京師與燕
趙㳺間公子為富貴容從諸佳麗人鼓瑟跕屣蹹鞠六
博翩翩未厭也及觀宫闕之盛官儀之美與所交賢豪
間長者之㳺私且慕之曰所謂隱居巖穴之士設為名
高者安歸乎非深謀廊廟論議朝廷何以稱焉而胡為失
當年之至樂不自肆於一時蓋朞年屬父元平公病則
隱君心動趨歸家抵毘陵遇盗請槖中装隠君懸槖覆
諸地顧主記記諸故人所齎問遺其家者某若干并委
之無吝色盜以君雍容俾倪故久立微察君君亦恐有
它謂之曰吾既已装單槖舉矣無已迹將在眉睫焉不
腆千金由將不足以免之即逢䝉視詘要撓膕身質以
謝追吏小禮何所用而斫我為客則一何暴乎賊乃引
去君抵家元平公亦愈所記故人齎問遺者其家徃視
君被創不敢問也君則自謂槖中亡恙矣然實已請去
創起視記償之為損千金焉乃益治産折節為儉與用
事僮僕同苦樂不啻若自其手指出三十年間三致千
金嘗曰不時散失無所藏之以故身所嘗施若所已責
不可勝數然終不為徳而少年附之輒爭為用屬有天
幸鬬智智勝争時時㑹繇是兄滂弟津以儒術起而隱
君用俠聞矣居閒田池之樂歳時祭祀進醵飲食被服
自通也起塾於家曰洒掃治具度可供十人者使三子
侍酒於前庻幾賢豪長者適我哉晩尤好山水徃徃在
虎邱石湖間為厨傳廢一於舟廢一於車至即其方返
即其期蓋繇是不窺市井矣李于鱗氏曰王生徃為余
談隱君家仲子獻翼兄弟故竒士也久之仲子以諸君
所為隱君者列傳言屬余余觀所論次隱君者梅子真
臯伯通之倫與亡論刲股薦毋稱篤行君子即弱冠㳺
京師自肆於一時斯亦誠理所取焉烏氏倮一鄙牧長
今安得抗禮萬乘事及稱倭夷犯郡時隱君傾身佐縣
官之急以比於任氏之義公事不畢不得飲酒食肉以
為閭里率大體如此吾必謂之學矣日治具庻幾賢豪
長者適我仲子故竒士其所由來逺哉
　　　武母太恭人傳
武母井陘人姓畢氏處士宗伊季女也其先莒州學正
忘其名以直言顯湖廣參議鸞孝行表里門臨漳訓導
居仁稱經師也母自以世家女通内則孝經大義歸邑
處士用之遺腹三月而用之亡年纔二十有四既彌月
生子礪甫凡三十二年而礪甫舉進士除長清縣令入
為吏部主事凡十二年而母封太安人又三年遷郎中
而母封太冝人又一年擢太常少卿而母封太恭人是
時母年七十有一五年而王用三錫蓋殊遇也先是礪
甫在諸生中母年五十有司上言節婦狀先帝命表母
里門矣攀龍曰余觀程嬰杵臼之烈殺身相勸也託孤
為難焉一寡婦人而提六尺之孤義不辱則毁髮膚以
杜求者無已感慨經溝瀆自謂永訖計畫無復之耳無
論形虧而行立之為無以自全即身亡而孤存亦為無
以自免也受其孤而使有所不可知猶為重遺之矣既
阻薦饑匍匐拮据更依父兄輙貽不淑夭所不能奪也
衆方用暴以孤為辭是非示之以有累之形而誨圖之
哉將何所不至也乃武母故自有母才云礪甫又為余
言母家代自有節婦蓋其天性也
　　　錢塘節婦凌太安人傳賛
以余觀於凌太安人何世之論節者之固哉可相勸而
成也可相勸而成亦可相靡而敗烏在其為天性哉方
太安人撫遺孤纔五月一老姑相依至戚也姑而姑諷
更嫁之諷更嫁之矣乃歳凶復不能具饘粥共飬如姑
意罵詈日滿室曰婦何家不可居而自苦若是如就嫁
之者不嫁也日所恃族長者而族長者諷更嫁之作使
豪奴益肆侵侮惟産之睥睨而藐諸是圗危矣不以扶
助徳羙為華寵也曰婦何家不可居而自苦若是如就
嫁之者不嫁也孰不愛女太安人尚亦有父在父而父
諷更嫁之至令踰年廢歸寧禮以自絶而猶未置焉徃
曰女何藏之深也則操梃刼之至令頭搶地觸几案血
流被衰絰而猶未置焉至令斷髮毁形以相視有父而
悖如此者乎曰女何家不可居而自苦若是如就嫁之
者不嫁也人情為其子以婦為其子之孤以婦自為以
婦而姑不然矣人情族有孤收之以其母有婦庇之以
其身而族長者不然矣人情欲其女有令名亦欲己有
令名於其女而父不然矣是三者所遇皆非人情太安
人可以影響自解何家不可居何家之無姑何家不可
居何家之無子舉産而授族長者屬姑焉委之以不可
知之子而且令父自絶於所適何負夫也難者曰姑且
老可竢藐諸之謂何則季子業以孤寄之矣曰是猶相
勸而成也三者所遇皆非人情而太安人卒能事姑立
子今聖天子明下詔厥髙行見褒朱轓而守建昌者孤
邪是靡之而勿敗則非可相勸而成明矣今謂太安人
自存以存其子太安人假無子將為一訖計乎勸之勢
緩靡之勢急緩急非所論此余所以謂天性矣故語節
而待子無以處夫無子者也
　滄溟集巻二十
欽定四庫全書
　滄溟集巻二十一　　　　明　李攀龍　撰
　　墓誌
　　　明故中憲大夫陜西按察司副使江君配恭人
　　　　郭氏合葬墓誌銘
君諱濬字子泉蓋梁散騎淹之裔有諱湖者自棗强徙
濟南西門外負郭巷方水而居焉至今稱江氏之池云
湖生秀復徙城東四十里許杏園因占籍厯城秀生太
學生得辛得辛生洽洽生璘璘生燦燦娶任氏生君君
生十八嵗為邑諸生正徳己卯舉于鄉嘉靖乙未授直
𨽻真定縣知縣縣有黠少年𠂻石槖中而假宿館人旦
發其装佯驚謂曰是安得竊吾金而易之石乎獄且成
館人笞掠無所得君至輒鞫其金所從來曰舉諸其子
錢家備引子錢家無應者少年遂伏罪而君稱神明矣
凡四年以薦䟽十有三徴為四川道監察御史從幸承
天除道滹沱河檄有司造舟為梁覆土其上列檻屬之
而大駕以渡蓋自知縣時腹畫如此明年廵按隆慶劾
奏大同總兵江桓下吏敵再入侵遂皆以捷聞賜俸一
級衣四襲銀若干兩明年廵按應天奏罷府尹洪某及
奏池州知府柯某與撫臣異状奪俸二月以南臺御史
奏解遷太原府知府者三年以奏最贈父如其官母太
恭人先是晉宗人其禄以萬數將軍中尉而下躬自簿
計郡庭紛不可問君為之約曰使我戔焉一宿有蕰藏
詰朝相見也自後宗室干謁是懲而仰給自遂至今便
焉有聘女而其子甲卒者欲以妻其子乙其女既已改
適則誣以為聘者乙也而訟之君㣲得其情命以後壻
之聘三十金償前壻家協矣及逮按察使則奪以與乙
其女而致令夜縊衆蓋益直君有其子不孝以屬君欲
殺之則箠而示之病不一也乞原則又謬為不可者以
數苦其慈而重貽之徳久之乃釋其子卒為善士人謂
君有仁術類不可測如此云又三年遷陜西按察司副
使整飭洮岷邊備凡一年歸濟南凡十有五年而卒蓋嘉
靖甲子七月二十有四日也距生𢎞治丁未十二月二
十五日得年七十八歳恭人郭氏泗州同知䕫之女年
二十二歳歸君贈太恭人之年封恭人封恭人之明年
卒於官實嘉靖戊申九月二十九日距生𢎞治辛亥八
月十七日得年五十有九君嘗語人曰恭人歸我盖三
十八年盥櫛未嘗干日也子男邑諸生如錦一人孫女
適郭維藩者一人適鄭申者一人先是恭人自太原藁
葬郡城東七里舖南某年月日葬君於杏園祖兆東南
五十步恭人就祔焉蓋用君所自卜兆云志曰今之君
子患自視太淺矣君蓋起家縣令入拜御史再按畿内
以軍功受賞上書言事唯所論罷仕宦至二千石出守
大郡遮留踰代分臬西檄秉憲一方不可不稱得志焉
嚮令實無所長徒芥蔕一第沮於自効謂不可覬非常
之遇於繩墨之外而槩人以不廣何以自見如是哉是
為之銘銘曰莫致之其孰疐之莫畀之其孰寘之是器
是容是幟是從寧躇焉是託勿適焉是獲約不劑能格
不制才庻有開於將來
　　　明故中憲大夫陜西按察司副使范君暨配冝
　　　　人楊氏合葬墓誌銘
按崔子元吉氏狀君諱瑟字孔和其先晉士㑹之後蓋
武文宣獻以來子孫蕃衍於齊衛間矣元末有名思温
者自東平避亂於郡之天馬山因家焉是為濟南始祖
云思温生常常生整整生勝勝生福贈君福娶馬氏實
生君君生十餘歳讀書於芙蓉山嘗有二龍窺頭於牖
抱尾於堂者諸生咸辟易走君不動但曰我獨何覿焉
頃失二龍所在諸生繇是咸竒君亡何復聞天樂作雲
中聲殷于庭諸生不聞也君乃竊喜益自負年二十二
舉于鄉壬辰登進士第選庶吉士明年以贈君喪歸乙
未起家授翰林院國史編修修宋史校皇祖御製文進
經筵講官明年上昭聖慈皇太后尊號得贈贈君編修
戊戌分校天下士明年謫開州判官身勦巨冦安自强
之亂量移大名大名有段生者報笥發焉金也輒斥使
去門下而郡中廪廪矣尋擢南京户部主事歴員外郎
郎中乙已入賀遷四川布政使司参議護上川南道治
雅江上㳺並大度河古流沙之域先是都蠻之叛守臣
檄兵討焉輒為所抗君至乃罷討都蠻兵身以朝廷威
信徃諭之都蠻皆稽首謝請内屬如故庚戌再入賀遂
拜陜西按察司副使分廵西寜道明年屬征羌兵既出
道遇暴風起於車東入於其西謂諸將曰是何祥也羌
豈舎掌吉而就紅厓乎乃趨紅厓羌果至迎擊之大破
其衆二月晦復戰於紅厓斬其酋長九人八月又與戰
戮其酋長寫爾定數􁲕而羌平屬北虜旁塞君欲乗餘
威驅之乃遣百户李堂齎牛酒徃風其王俺答不亥曰
君移部乃直武威直武威厭人邪將遂欲與諸羌豪合
也使者乗障出士卒候望寒苦久勞君無益天子神靈
諸羌豪先後既授首幸不屯備南山即所請朔方騎士
亡慮三萬人尚在此張掖武威驍卒萬人羌降兵萬人
不合將焉置之量君所部不滿四萬耳孰與漢卒彊也
即諸羌願合陿中豈得入豈得從枕席度虜乎虜無以
應明日獻馬十匹謝頃之君輒出莊浪則虜在焉然業
已疑君有伏兵則走黄羊抵黄羊則君在焉虜乃引去
壬子虜更冦三川君將兵三千人徃禦之復破其衆於
紅厓是役也斬首數十級并斬肯騰狼台吉諸將益服
君多筭云事聞尚書上其功未報明年以他奏報免其
官家居十餘年而卒宜人者處士􁀙之女贈贈君之歳
封孺人君為郎時贈宜人宜人生十九年歸君歸之日
君舉於鄉已兩月矣自以不得裘褐事君子蓋終其身
無間言君自為宜人誌今不具列焉君卒嘉靖壬戌七
月十二日生於𢎞治甲子十月一日宜人生正徳丁卯
四月二十一日卒于嘉靖丙午二月十七日子一人時
棟郡諸生先娶金氏蘇州知府城女繼娶王氏某州判
官寵孫女女四人一適應州知州馬應奎子班亦郡弟
子員與時棟俱宜人出其許聘舉人耿尚文子熠某縣
學訓導袁霑子夢庚廣東道御史薛樟子燿者封宜人
李出也孫女一人王氏出未聘卜某年月日合葬于紫
青山之陽余徃在關中聞邊長老言君所起湟中塞百
四十里稱累世功紅厓之役先利致敵再䇿羌虜一何
雄也向令以一儒臣卒謫去何以自見乎猶復制於脣
舌尚書報罷竟免官去是鞅鞅耳贈君善堪輿家言實
荒芙蓉山徙焉豈法故當叶龍祥哉是為銘銘曰孰是
倚而伏之孰是踦而復之與其絓於口也寧絓於虜絓
於虜猶可禦也絓於口不可詛也
　　　明故奉政大夫涇王府左長史張公合葬墓誌
　　　　銘
是誌也公蓋已葬者四十五年于兹矣隆慶庚午太學
生子含以父教授君卒屬誌于郡人殷大宗伯得請而
謂余曰先大父之謂何而不肖何敢不以先父望暐者
為先父望君幸追誌之也余若以為世徳大誼逺而不
置猶之難已誌焉誌曰公諱齊字宗魯其先定州人元
末有髙祖敬中者徙歴城敬中生獻舉永樂辛卯鄉試
仕南京後府經歴獻生諒郡正術贈僉都御史諒生鼐舉
成化乙未進士仕右都御史娶翟氏封恭人成化辛卯
十月四日是生公云年十六為𢎞治丙午屬都御史謫
從之彬州歸補郡弟子員舉乙卯鄉試己未卒業大學
正徳改元都御史為逆瑾所搆又從之獄槖饘愈益謹
戊辰遂不就試大宗伯明年恭人卒又明年都御史卒
癸酉乃謁選授金華府同知矣俗故健訟公先繩其枉
者片言伏之株逮立遣苟得其情代贖頌繫虚圜實牘
餘姚李江者與其叔虎殺父之妾而無毒迹公佯言曰
聞此妾尚少安得白髮乎乃檢鬒然視之髢也蓋掘它
屍以命所毒者衆遂稱神明凡再攝衢州嘗一日傳爰
書十三事記委旁午舟車之跡交於兩浙嘗督兩浙㑹
計即㑹計兩浙自當䑓省愈益賢之丁丑上績進階奉
政大夫己卯攝行覲事辛巳宸濠之叛公屯于境上草
萍塞禦焉嘉靖改元滿九載且行過潜見築甬道長竟
縣者公為白臺省罷其役亡何遷涇府左長史涇府實
始封王相以下尉卒數千人給廪無常時公至白臺省
一旦為給廪者三年尉卒乃復有固志乙酉十月二十
二日公以脾泄卒邸署教授君奉柩歸葬于郡城西四
里山祖兆云公娶贈冝人蘇氏陜西按察僉事泰之女
𢎞治庚申年三十二歳先公二十六年卒公誌其壙繼
娶封冝人秦氏嘉靖乙巳年六十五歳後公二十年卒
祔于公焉皆以公丁丑上績得稱冝人也公生三男子
汝椿即教授君自泰安王府改寜海王府娶夀張郡主
女沈氏汝桂太學生娶聽選官洪漢女汝南郡諸生娶
某州吏目周洪女二女子長適李時雍次適都指揮彭
烈皆蘇宜人出曰暐即子含曰晥麟逰縣教諭曰普郡
諸生曰曉曰著曰曽曰昱曰旦曰章孫男凡九人矣秦
冝人無出曽孫多不次云乃系之銘銘曰孰是子而父
罹而不可捄也孰是守而民罷而不可揉也不宜其親
胡宜其民三禩用彰于焉以蔵
　　　明開封府同知進階朝列大夫王公墓誌銘
公諱詔字孟宣其先棗强人洪武初五代祖士賢徙為
歴城人曽大父恕大父驥父福公生頎秀美顔辭正徳
庚午偕計逰京師凡八上嘉靖壬辰領牧定州州畿内
都㑹地雜夷守無良去者公至更約法示誠信及旬而
善者安釐弊幾盡及月而獷悍息蜀生卓某者道定遺
百金之裝索之塗公曰第徃當有守者至則守者一人
至生謂曰百金雖微不可携而去乎曰人有棄子公嘗
不忍為泣活之我即忍爾莩轉于公之境哉梁御史來
按部猝入獄惟二囚繫焉登上考去先是州田多汙萊
人不能市牛耕公乃為孔明木牛法力得半牛在定三
歳以狀公最者疏二十有二擢開封府同知㑹朱僊鎮
盜起陷尉氏公即日徃擊賊設伏扶溝下約舉幟翼攻
之賊果嚮扶溝冒伏中遂鼓而捕首虜執訊以還公蓋
微知賊家在扶溝必重質妻子也戊戌河決金相寺口
水出地上一丈所石橋歸徳間方殫為河二洪窴雍漕
粟不得從河上議者謂自孫繼口至清河口百餘里大
興卒塞之非十四萬人不可使領吏且六百人雜作治
河卒受平賈與伐買薪石之費期六月計十七萬餘緡
是時公實注治河徃行河曰是在我即湛祭令水工表
獨以徒四萬搴菱而自蹈橇理楗事徒四萬亦勸赴臿
百餘里雲舉各自以為常見公凡三月河隄成纔佐吏
數十筭九千七百餘緡而已績上賜爵一級視從四品
時行郡得金紫乗五馬轓焉而母夫人李且卒歸治喪
比禫亦懸車日弦誦吟嘯檢古書文帖泊如若忘其嘗
仕也公初工五言詩與劉選部天民名相及同郡邊公
貢稱兩生俱俊傑其在京師而信陽何景明亦善公即
雨雪逄人日江湖問客星搢紳至今傳誦之因知孟宣
名也余惟吾郡非不代有顯仕乃推與後進薦寵下􁲕
以是稱厚君子郡中士亦相與愛附公可謂與斯人徒
者矣即使徒致卿相以尊大取棄絶卒老何足以易此
哉銘曰孰與㳺者當世士牧則仁人儒君子六十樂天
今已矣公安此邱貽後祉
　　　明封文林郎開封府推官汪公墓誌銘
公諱文顯字存道新安潜川人也其先曰汪華家績溪
為唐歙州刺史封越國公至宋贈金紫光禄大夫叔敖
者始徙潜川叔敖子若容若思從子若海皆舉進士若
海即嘗為江南經制使勸進康王者也十三世生彦仁
彦仁生汝珍汝珍生公公家世世服賈徃來吳越間即
衰老復聽子孫修業而息之屬公早孤鮮兄弟彦仁公
乃不復欲公行則請行歸視息什倍彦仁公又欲公行
也則顧不為行曰計不暇席竒勝者不當如是乎及視
其所使則無不人訾相得轉轂殆百數賈郡國無不各
如其身徃矣嘗貸故人胡輔三百金至試無所長欲其
術不告也胡且卒公亟置酒故人子令彊飲食謝不收
責且五年矣鬻地於汪循宗人所汝錫宗人則心欲之
若有怏怏移徳於公者公謂汝錫今若是迮而與叔父
地叔父猶無受也願以異日請治垣舎亡何汝錫持循
隂事以告公公為致前地也卒解免公齎用既饒耻溝
壑有期功之親宗族貧來售田即使田售宅即使居飲
食必自祝曰天苟有汪氏尚及無悔於予身公身自為
葬者凡四世嘗曰吾何能效邑屋中豪越紼從他縣争
地以訟令殯者纍纍在堂寢而我衰絰就繫逮吾生平
不讀相冡一字書也吳甲者嘗自鬻吳元家故冒姓吳
氏後與其主埓富乎吳元將殺之不解千金客曰以存
道之義爾何不令居間公既脫吳之阨固奴畜之乃暮
夜持金來卻之曰吾徃即嘗為商賈之事何至於爾哉
此何異比部君在大梁為理時所聽杜給事事杜給事
殺人大梁中使装玉帶明珠行公所公心知比部君亷
吏問遺不得至前則謂客曰即吾兒受賕不當致之大
梁邸中乎不去今且以爾徃對簿論殺杜矣是時使公
藉令揚比部君名何不可哉乃大梁人愈益稱說公初
公年六十時㑹病以句曲山人楊君來居數月大愈體
復堅彊如昔時然一切不關家事矣乃謂楊君治生者
之於飬生殊塗哉無論愚者多財為害即賢者稱明積
著之理始亦莫不走利如騖乃所樂觀萬貨之情一人
操息繦至輻輳此有知盡能索耳終不餘力而讓財精
神不愈敝血氣不愈衰乎吾幸於前人得修業而息之
即擇人任時至道家所忌未嘗敢一日處知言哉公以
嘉靖戊申十二月十二日卒年七十有一歳配太孺人
方氏如孺人者一人張氏三子一貫郡庠生先公卒一
中即比部君余同年進士一誠國子生二人皆太孺人
出也銘曰彊于宗家彌蕃兮恬于生身彌存兮尚亦有
利于子孫兮
　　　明文林郎四川灌縣知縣周公叔夫墓碑銘
公諱奕字叔大本姓劉氏其先寜國人六世祖逹一者
生政卿始冒今姓政卿生徳始以徙戍金齒家焉徳生
晟晟生玉是為公父至老不識衡量嘗夢白象而詰旦
生公公生少不㺯長不謔也通五經尤長於春秋弱冠
為郡弟子員比有司大張樂送之學宫公獨乃先徃郡
太守異焉嘉靖戊子與計偕乙未以親老不赴大宗伯
頃之而公父果卒戊戌除灌縣令縣瘠土又當威茂二
邊餉道公携二蒼頭之任曵革履一兩耳食無兼味有
餽之餌云可化為黄金者公舉以投諸江灌大夫以公
無家客甚久飾美女遺之不納也臺檄歳報贖金視多
寡上下其考公曰是使我剥民以稱最何不至哉即有
事它邑單騎從之見者以為簿尉矣其天性儉素類如
此灌既治改雲南府學教授蓋公以母唐老不能就飬
得請也歸之日有以十驘為公装者目之乃前所理大
辟囚某也公遽曰申寃令職也以若所為是市之矣改
官改行邪且吾二蒼頭鼓篋自喜十驘安所用之然唐
孺人猶未欲詣雲南公時時取給便省矣凡九年門下
士嚴公清郭公斗􁲕彬彬起矣屬當報績京師公曰吾
逺灌為母也逺者歸矣歸者更出乎遂拂衣去先是學
官使者太宰吳公簡諸生而授公公之子紹稷與焉屬
以雋且既廪而吳公輒遷代者有欲於公而公意不與
之紹稷辭既廪矣喬生既廪既用修于公而生亡公則
反之也諸生某延公而見其妻公怒罷酒皆謂公古師
儒云余惟古語有之唯色毁亷公無家於灌而卻美女
與拒諸生之見其妻也物莫有能動者矣今之師儒不
稱腐而稱豎其事監司之臨學官者何不至也且人亦
孰不欲其愛子之成功名至令不得隨牒既廩也戚矣
寜中廢業而意不為少假以傷不阿之誼豈不謂古師
儒哉母氏之故九年不衰屬堂上績拂衣而去兹與其
父老為不赴大宗伯一也功名之㑹難語天性其然哉
汝寜徐使君嘗為余言周眞陽賢余視海浙中見眞陽
在學官中得為公具列之如此公生𢎞治己酉卒嘉靖
丙辰配陳氏子一即紹稷故眞陽令寧波府學教授娶
王氏女二適張轅馬必昌郡諸生孫男二思兼娶潘氏
思永娶胡氏孫女二適莊東王廓曽孫男一曰歴是為
銘銘曰懿厥弟子張樂學官嗜音之戒飬正於䝉爰及
令灌革履跫然就其在御二奴比肩投江之餌可為黄
金與彼羙女無貳爾心徭無異邑匹馬是將行無改官
始節是装師儒之求匪修乃承譽髦斯士接跡同升監
司孔臨抗言用違維母之故已而遄歸真陽世徳永以
為儀克咸厥家有繹其辭
　　　明將仕郎趙君墓誌銘
君諱應奎字子徴其先棗强人國初有十四者始徙歴
城十四生七七生榮榮生通通生樂樂生强强生四子
君其長云始君之以長史功曹掾除壩上倉大使也客
有過而勞焉者君則謂客豈以倉令則已卑邪吾猶為
之凡以可因分自致耳是役也實單車之壩㑹計惟謹
束槀較於輿薪執概不爽釜鼓然奉己薄輒取給家廪
用諸弟轉轂嵗餉之矣居一歳改小真村廵檢屬有劇
賊阻聚松徐間諸二千石不能禽制則檄君捕之君乃
率卒徃遇賊輒格鬬俘乃十數􁲕賊益悉衆拒我君卒
不及賊三之一遂為所獲坐君于中直兵在胸句兵在
頸環而視之不動也已乃從容為陳說利害曰固欲其
安之也賊亦尋解事聞諸二千石無不壮君之為人者
績書交最不次遷矣亡何輒棄官歸濟南則長君世卿
舉于鄉之歳也君纔年四十八客有過而止之君又謂
客吾已試為吏無卑者去不為吏無少者今何能忘除
壩上倉時相勞語邪歸三歳隆慶改元四月九日終于
正寢以生于正徳丁丑十二月二十二日得年五十一
歳配姚氏子一人曰世卿娶孟氏女二人一許聘王閎
𤣥一許聘王侍講孫男一人曰勉學女一人未字卜某
年月日葬郡城東祖兆次誌曰信乎吏之無卑也壩上
之役束槀釜鼓皆朝廷一倉令執槩軍國持平分可自
致效卑成尊坐于賊中環視不動苟可安諸郡見危授
命生而有所不用而後能用其生也孰與陳說利害使
之自解之為從容君子曰解官之難於解冦也不能坐
于賊中而能一朝長徃邪奚自致有二也按狀君盖既
棄官歸之日宅不更隣田不更畔身與太公恬焉顧所
為諸弟奔走徭賦者不以疲于棄官自諉可謂孝友為
政克明大誼者哉結髮諸掾積歳試為吏一朝棄之無
論其年可以為難矣余聞之殷少宰從㳺之士以長君
則吾門唐子髙焉蓋稱舉徳性今觀将仕君之為人所
繇來逺矣是為銘銘曰孰尊是須而卑可踰孰安是蘄
而危可罹行之既舒止斯有餘分不常在天自致則然
曰君子之阡
　　　明太學生聶君以茹墓誌銘
君名鑑以茹字其先長干人也蓋曽大父士誠始遷曲
周焉大父文以髙年起民間賜爵一級父景岩為郡功
曹時則生君君為兒時嘗問母郭氏即兒年及母母奚
若哉曰是時爾且以虆梩掩我地下矣君遂號泣終日
不嬉戲弱冠以訾入為太學生蓋兄事唐山馬健弟畜
渭南李文進之屬相與抵掌言天下事矣識者以謂即
以茹彊仕何國家不可為及被徴詣京師則又見今所
謂賢者卑疵孅趨以得人情惴惴焉猶日懼以冒於罪
罟無不包藏機心狙伺事㑹此非夫色厲而内荏者邪
吾即何異於鹿豕又安能效騏驥局促轅下乎將伏尺
菙以範我馳驅也是豈其意哉初豈願以其訾賈患也
輒歸不復語仕進矣君性好施予即母外孫趙氏者母
襁褓之功也嘗以謂君君曰此其田二百畆趙氏何憂
孤乎以余觀於以茹山居耕田而得食不賁羽儀矣起
而為吏身諛佞者寵利行不恤鄙夫身雖汙辱哉用居
上為右試官又恐比周賔正為姦觸大罪怨及朋友䛕
佞安可為也念為婞直奉法不阿動忤衆枉行危而毁
成倖直安可為也是則以茹哉銘曰君子之屯以保其
身有孚於哲人兮
　　　明處士襲公墓誌銘
處士諱彪字仲威少時嘗為縣官輸租廣川主計吏以
輸者填委謬署處士牒以捐之遣令去矣處士竊念生
平義不逋賦稅即一旦出門輸租縣官何可輒令有離
上抵負名乎竟自請輸租也久之又為縣官輸租詣京
師見遺錢百緡于道中繦相屬也稍稍致之車而逆旅
人意且私之矣乃謂處士持錢百緡猶為暴蔵孰與易
之金而橐中装焉便也逆旅人固進處士固謝乃馳及
前遺錢百緡者視錢百緡亡其車中處士下自致之曰
貫得無朽哉輒超乗不顧而去豪長者馮甲嘗假處士
宗人粟三十斛矣處士不知也而宗人自馮所來言收
債事處士曰吾即不能贍其族雖有粟降之天猶之露
食也且馮君不難指囷授爾何可使失要期乎乃為具
三十斛粟償之馮亦不知為處士粟也嘗謂諸子非其
命求無益于得即當饜糠覈奈何欲啖麥飯亦卒然喪
喪著覆地上爾不然蔌蔌佌佌口約腹裁雖一錢捫之
汗出不能去手老至操財愈急其不才子亦已視産稱
貸恣紈麗㳺飲詬笑乃翁纎嗇作苦宛其逝矣即倒囊
入息於子錢家甚者卒失業市乞轉溝壑令里閈咄然
相戒寜極慾於生前耳吾豈嘗不慮及是乎處士侃侃
性尤不喜巫祝嘗謂不盡此輩焚之天終不雨已則惰
不力穡而徒以禳田哉不已䟽乎是為傴嫗跛媪疾廢
之婦以馮身狐祥厲鬼而頻行為祟者彪安能以八尺
軀磬折於前丼令其恐喝數切不敢仰視已而操吾豚
蹄斗酒以徃哉由是菑濟之東巫祝女子凡以其土偶
若桃梗人遷者數十家矣處士其先棗强人六世祖諱
全者始徙章丘焉而成而士逹而彦祥而子整而昇昇
即處士父也處士生於成化四年三月十二日殁于
嘉靖三十四年六月二十七日妻五人子四人孫男九
人蕭氏生曇一人曇之子光燦史氏生昆與朂二人昆
之子光燿光熠光炤朂之子光炳光煥其冕一人生子
曰光炫光煌則又一蕭氏出也其次魏氏賀氏及女二
人曽孫男若女十二人不具其所自出焉朂實處士家
季子哉所為文章稱博辯君子余弱冠與㳺甚驩即猶
與光炳光燿處諸生中也其年十月十二日葬處士於
蟠虬澗之陽以許邦才所状示攀龍為之銘銘曰不啗
於人寜聽於神宜爾子孫振振兮
　　　明故許處士配張孺人合葬墓誌銘
許氏其先棗强人也有諱伯成者始徙歴城云伯成生
本本生敏敏生瑍是為處士父處士既總角受大戴禮
補郡諸生矣則寢疾者數歳瘳而母陳更寢疾則更受
素問難經諸方書而母陳疾亦旋已處士雖好數然慕
張子和之為人自言時時以其三法者視人無失也毎
為長史君稱黄老家言慈儉不敢為天下先吾用之且
四十年而匿迹自隱不敢以其伎成名矣初處士弟鎰
家有巫視病者處士實懐利錐徃㑹之至則屬其從弟
子女數輩曰何纍纍者腓乎有鎡在此蓋踰日竟無降
者相與睥睨處士也處士乃出其錐謂曰神固當患若
此哉不腆魚菽在此其以歸矣不然徒敝鼓也蓋自是
諸許氏無復謁巫者處士之力也張孺人宣之女也生
十六年歸處士處士兄弟七人婦皆名家子人人無不
自以為視具工乃姑陳則數過處士食徒以為所進必
所欲也陳故時時寝疾即加一飯脫然愈即損一飯脫
然愈孺人視處士之視母功常居半焉長史君既調永
寜孺人謂曰男子之建功名周旋惟四方何可欲更得
如趙州者在爾宇下為善地又何得以我老為觧即不
行所為嘗爾者豈更憐爾而遂以一蹶已使甘心我乎
及遷今官孺人即又謂長史君在永寜時孰與今官親
者親責之故者故望之宗族鄉黨遠於萬里又安得以
我之故稱便也蓋自是長史君益荘而官屬益畏矣至
今諸許氏皆謂孺人相夫不於處士或以其母或以其
子云余惟處士懐錐事大類西門豹故談笑足以移風
俗雖長者為之又使當之永寧時非孺人數語引大體
長史君安能慷慨萬里也處士字待時鎡即其名生于
成化八年正月二十九日以嘉靖七年六月十一日卒
孺人少處士三歳六月二十三日生卒以嘉靖二十八
年十一月十九日子一即長史君邦才也孫復郡諸生
卜三十九年三月六日城南某村之祖塋改兆葬處士
而孺人與合請余銘銘曰胡既以慈儉不敢為天下先
又胡欲託於四方以周旋弗匿弗章弗蹶弗行子孫振
振有懐二人哉
　
　
　
　
　
　
　
　
　
　
　
　
　
　
　
　滄溟集巻二十一
欽定四庫全書
　滄溟集巻二十二　　　　明　李攀龍　撰
　　墓誌
　　　明處士李公宗滿配黎氏墓誌銘
公諱科宗滿其字其先南雄之保昌人宋建炎中有祖
二十八宣義者始徙家番禺焉髙祖諱明廣曽大父諱
縁富大父諱秀紅嘗屬歳大饑盡輸其家粟數千石與
番禺令以給貧民廣州上富人助貧民者欲為請賜爵
一級不聴曰奈何以溝壑之身從父母之邦奪長吏振
民之權秀紅生父政娶唐氏實生公繼室以梁氏生弟
舉公生十九歳失父即事梁無異舉舉即事公不聞有
唐弟既葬則從公言田宅公即聽所欲為田宅者而獨
取其所不欲凡數年弟所為田宅者輒稱不便公又未
嘗不輒聽易之司勲君既舉進士邑長吏時時徃存公
公輒稱下堂之疾謂諸孫勿言若翁足不良行即平生
未嘗至城府昔賢所以加故人腹者直此爾至城府義
不可無趨走孰與下堂之傷邑長吏使使問公年七十
爵一級公曰自垂髫至今日一廛之氓終不能束帶見
長吏矣使又言邑長吏既重公豈欲言事乎曰一廛之
氓何知事何所欲言其長者如此性尤不喜靡麗司勲
君嘗為市一褐自京師遺公不服也以示諸孫曰吾老
乃見西土之人衣禽獸之毛以生若奈何休其蠶織矣
公生成化丙申十二月初十日以嘉靖壬子十月十六
日卒配黎氏先公生四年三月二十四日也後公二十
六日卒男子四人長仕鸞封吏部考功司主事次仕鵬
仕鴻仕碩俱廣州諸生女子一人適邑人龔怡孫十一
人長曰价即司勲君先官如其父所封次曰材柄樞楹
機模楨杜植楷女四人曽孫男三人曰燿曰煒曰熾於
某年月日合葬於某山之陽余惟人情少而自見苦為
生難者必重棄財何公不擇與弟田宅又聽易之即令
公之弟盡沃饒不能勞以嚮義㣲有廢著之刑兼并家
逐逐日月取之則祖若父之産將在他人公何以稱孝
友于兄弟以為雖數易之亦猶是在吾兄弟爾聽之誠
是也昔者梁公實嘗言司勲家如此因為銘銘曰我履
我即為儀不忒是以有友徳
　　　明處士劉公暨配蕭孺人繼配陳孺人合葬墓
　　　　誌銘
公諱傑字漢卿歴城人世居邑之西郭高祖諱子賢生
二子並逸其名其長子實公曽祖生祖泰泰生源源生
公公生失學即行舉天性而已然孝弟顧無異於儒者
公以仲子而父飬於其家至不能如約更過伯子飬且
月朔必治具徃候伯子于庭以為常嘗值其怒誤撾而
仆諸塗不加衰焉公喜飲酒一醉輒十餘日終其身不
知欺人人欺之亦不知也初娶蕭孺人生欽欽生四歳
而瞽五歳而蕭卒乃娶陳孺人孺人生十有八歳而歸
公公時為襁褓匿蕭遺瞽子於它所孺人輒索母之無
以異已出自歸公未嘗施朱粉事翁若姑未嘗假湔浣
而躬兼治産不憚皸瘃嘗行園見葵楮於束薪孺人以
葵辟纑以楮苫絮也而傭保咸手指自效矣有鬻飴于
公質以其耜曰是首山之銅也計飴過當則慨然足以
白金孺人曰豈古所謂以鐵耕者妄乎以嘗諸礪鐵矣
謂白金曰此獨得不贋邪以嘗諸火又鑠然錫也遂不
售公一日亡其盥器求之弗得孺人曰此必某持去求
之果得自其屋間某懼而謝孺人亦謝曰誤以薦飴寜
盜哉公問孺人曰彼毎鬻飴必早出昨獨後爾傭保某
晨作而醉孺人曰是安從飲安所責乎對曰從某媪貰
酒宿之責也孺人使之媪則已讐孺人以視其篋中錢
果半亡乃遣某遣之日遽謂公曰彼即遣豈能須臾忘
我篋中戒之勿輒醉也無何遣者果與數少年夜縋垣
而下以為公醉無疑一婦人何能為公時實大醉孺人
遽起服公衣而冠操刃以出命二婢子抵關衛公諸傭
保見以為公出乃大呼曰家丈人至矣遂鼓擒二少年
餘賊悉遁去公猶未之覺也其精捷有才類如此公生
於成化癸卯十二月十四日卒于嘉靖癸卯十二月十
六日蕭孺人生卒皆逸不次陳孺人生于𢎞治丙辰六
月十六日卒于嘉靖癸亥月日與公同公凡三子曰欽
即蕭所遺娶王氏曰釴辛酉舉人娶賈氏曰鎔邑諸掾
一女適錢世賞與鎔皆早卒則陳孺人出也孫男三人
崇徳邑諸生娶徳府奉祀胡士恕女崇禮崇志欽出皆
未聘孫女三人一適訓導袁霑子夢斗邑諸生一許聘
御史趙繼本孫克墊一許聘舉人陳九疇子夣芝與崇
徳皆釴出嘉靖甲子二月十有七日將以陳孺人合葬
于公之壙五里溝之原而請余為銘余聞孝弟至行學
所不能為以是謂公行舉天性而已状又謂公終其身
不復知有人間機械之巧不復知人間有機械之巧矣
雖有巧于機械安能用諸其所不知者哉孺人既慮遣
者而倉卒圖其便即竊器而徃又以為誤而謝非其盜
是安得獨言學也撫蕭遺瞽子而復撫瞽子所遺為激
於匿諸襁褓時邪是為銘銘曰不駭於機械其神乃全
不躓於顛沛其知乃便以性行者合天以徳慧者合權
孰不近道而學無方孰不逹變而應無常濬兹發祥永
兹偕蔵
　　　明汪次公暨吳孺人合葬墓誌銘
次公生十四而無寵於父也有奴睚眦父怒而不言公
輒奮白梃詬曰奴無禮於家大人罪當誅奴蒱伏受杖
乃白罷之而里中壮之矣比居庭惡聲不及犬馬父疾
為侍卧起浹旬輒瘳父乃大驩驩之日乃自燕代請鹽
筴客東海諸郡中而昆弟子姓十餘􁲕亦因受賈從公
公既饒弟姓亦各數倍然後報成於父也時東海諸郡
部使者視鹽筴必召公畫便宜有司乃藉公為鹽筴祭
酒而浙東西皆知汪次公中貴人景之守浙也欲賂于
賈而誣之法賈皆亡至括則獨疏次公名謂吏此節俠
得之勿問其餘吏顧得守信公曰奈何以我殺季乃自
詣吏景目而誰之公曰歙賈豎汪𤣥儀也旦夕且千金
為夀不忍須臾貴人耳景曰吾聞守義不聞𤣥儀公曰
字也此中善視賈豎故不名公出則實無千金念紿之
重其禍即持券貸郡帑千金太守梁公許諾㑹劉瑾敗
而景收公得完諸賈勞公公謝曰干支家言我生之辰
適有天赦果然蓋戊子六月六日也公年六十歸自東
海老焉曰安能白首刀錐為二子虜也吾所為修業而
息之在此兒矣蓋中丞公已生者三年乃舉進士除黄
巖令乃大喜曰孺子試為吏矣服駒以轅齒壮則良發
軔雁行吾懼其泛駕已嘉靖戊申八月二日卒年八十
歳云吳孺人者歙之長林人以大父吳公予公而歸公
而吳公故客甌括間孺人則勸公受賈吳公也公行孺
人為治室中則室之南宗人疏屬之産十餘家家質於
孺人孺人無弗應而又不責其子錢居數年諸宗人皆
徳之㑹有故轉徙則十餘家家屬孺人矣公由是不問
室中至家大政積著之理顧未嘗不取裁孺人而徃徃
片言定也初孺人與媵黄氏俱未有子有為使物之術
者謂公父曰何公之先府君有客乎吳公也其謂府君
曰我之帝所乞丈夫子畀吾孫既得請渡河而為執輿
𦕈夫吳某所覆丈夫子仆輿下左乳中石傷吾因以石
識之異日洗兒懸疣乃去又謂府君謝矣曰吾亦得請
於汪氏之宗祏矣又為客荅曰雖然必以吾所請者畀
吾孫使先一月舉之公所請者畀媵黄氏也𢎞治甲子
正月封君良彬生左乳懸疣悉與語合踰月黄氏乃生
良植初吳公予次公孺人而諸毋譏焉謂孺人曰田家
兒乃大而門又安用持葳蕤鑰如諸母為也蓋吳公見
次公冠田家冠無苛禮謂大而門矣言鑰者示諸父之
有深藏託扃鐍諸毋佩組自愛雍容而已而次公將不
良于賈也後吳氏中廢孺人徧存諸母而置其事云生
七十有八年而卒為嘉靖甲辰五月五日也中丞公名
道昆督部閩粤有平倭功仲曰道某邑諸生封君卜下
佛堂兆吉以某歳月日葬公而孺人袝中丞公請余志
焉余曰新安俗矜賈即同列財力相君乃所至為鹽筴
祭酒畫便冝至令中貴人疏名求之稱汪𤣥儀自詣吏
玩孰甚焉太守捄之不恡千金有所試其長非苟而已
也大哉修業而息之賢人深謀於廊廟論議朝廷其在
中丞乎是何能白首刀錐為二子虜也孺人不責子錢
以規室南之産亷賈五之俗之相靡雖女子亦竒勝邪
至其與家大政决筴片言亦其天性然也懸疣之祥其
應二世來之以徳矣是為銘銘曰莫燬於勢而身是嘗
之莫美於利而身是颺之見取於予業乃成謀得於失
政乃行維道則偕其人孔懐言作之述以伉兹邱
　　　明故任處士墓碑
嗚呼此明任處士之墓處士者家本平隂大父讓以上
墓皆在平隂徙家濟南自大母趙氏始讓生鸞為處士
父時方在襁抱長遂娶于厯城張氏生處士處士生毁
齒而張卒事父與繼母翟氏躬自負薪米比弱冠父又
卒子如也稍試為功曹掾而文無害然非其所好尋罷
去隱于酒人人不可得而識已然時時為里中少年論
事動厭其意少年率服處士有大畧凡再葬父母繼母
如初葬儀而賔客之㑹葬者視初葬什倍矣性嚴潔無
所狎侮所服御未嘗受纎汙生四十又四年而卒嘉靖
乙未十二月二十四日也配姜氏校尉琳次女隆慶己
巳二月四日卒年七十又五歳姜孺人生有逺度一乳
不育輒為處士置丘氏丘氏一不乳更為公置丘氏則
竟乳二子曰登瀛登洲登瀛乙卯舉鄉進士翩翩美文
辭亟從余誦處士也而請題其墓不佞則惟齊雅多處
士伯夷居北海之濵不能以衣冠坐塗炭而顔斶曰清
浄貞正以自娛任君雖隱于賣漿家即里中少年狎侮
如匪澣衣功曹無害如將凂焉不辱其身耳奚必人得
而識之而率伏之也人莫大乎父母生則躬負薪米葬
則賔客觀禮是為國勸孝情者也姜孺人雖有逺度非
公刑于安能一姬不乳又一姬進哉處士卒後二子乃
竟以姜孺人立處士使之如在耳何乃謂豈其娶妻必
齊之姜是又為國勸慈情者也嗚呼身致大誼此明任
處士之為墓而西北走邯鄲道也鍾離業陽無恙邪趙
使者必且致任君大誼而髙其丕業於齊愈益重矣處
士諱爵字天祿二邱氏先姜孺人卒隆慶庚午三月十
七日舉袝焉登瀛娶張禮仲女卒聘薛天祐季女登洲
娶齊承芳長女而孫男五人震亨謙亨萃亨豐亨節亨
孫女二人一適邑諸生黄存性一未聘墓在郡城西五
里溝之南公以再葬其父母與繼母者之兆云軒轅大
姓孰齒諸任昔在中葉越播平隂孑嫠藐孤遵彼濟南
既壯有室生民是覃卓兹處士匪夷所思功曹無害棄
而違之隱于酒人無巨弗微狎侮辟世如匪澣衣不降
其志不辱其身湼而不淄磨而不磷由也負粟參也雞
豚四方觀禮不逮親存永言勸孝永言勸慈兼女是進
二子惟期御于家邦刑于寡妻鍾離業陽專美于齊巋
彼樂石植言孔安欲報之徳託諸不刋翩翩長君克光
厥前敬竢褒書藉用斯篇
　　　明徳王府承奉正張君碑
君諱喜字恱君保定之深澤人𢎞治某年籍在掖庭正
徳某年出給事於府中乆之荘王使行守蔵也至嘉靖
己丑懿王以積勞奏擢為門官副癸巳遷典服正丙申
超遷承奉副辛丑改承奉正給事今王凡四年甲辰致
仕凡十有三年丙辰四月朔日卒年六十四今王行守
蔵使者藁城田君鑾汝金自以出君門下追惟君得與
今王錫命之典為盛且悼君之中廢也刋石記焉銘曰
今王立國維初在昔嗣祚稱藩庻官率從永兹利建以
翰元元君以髫齡籍在宦者觀禮掖庭王簡左右受詔
于東寺人之令給事莊王乃領錢榖出納允明屬惟十
載不沒于貨政是用成懿王念舊乃上其績擢而於門
再遷典服峩峩衮冕則有司存進貳宫尹寔崇夾輔愈
益和衷不愆不忘式于大憲蹇蹇匪躬今王㓜冲遭家
不造流言以興君曰仁親得失匪計是翼是馮世及之
義春秋所嚴維嫡是求帝曰冊止昭哉錫命以荷天休
王修前功以正宫尹惟君無它雖已著庸名位則極遘
閔遂多翔而後集言從所好乃致為臣偃息優㳺十有
三載歸潔其身程騰逺矣君其小雅巷伯之倫
　　　明贈徴仕郎翰林院檢討殷公配封太孺人郭
　　　　氏合葬墓誌銘
公諱汝麟字致瑞其先成湯子姓之裔後以國氏焉其
在武定者有廢碑於鄧莊之壠或稱將軍若千户則金
元以來已為武定人也有曰從善者于公為髙祖矣嘗
避亂蜀漢之間髙皇帝之興也歸而處於今之永利鎮
云生六子長曰旺贈徳府審理正配閻贈安人生五子
少曰衡以永平訓導入為徳荘王教授既之國濟南參
與藩體王上其績天子璽書勞焉尋進審理正且四十
載既致仕王自以師傅舊恩為畫像製賛使就其家存
問比卒而永平弟子員已請祠之學宫矣配李封安人
亦生六子第四子曰畯其所為禮家世傳業既舉于鄉
則靈寳許氏大司徒莊敏公誥大學士文簡公讃于大
學則襄垣劉氏大司馬龍大中丞䕫兄弟出其門也生
公八嵗而卒亡何毋亦捐館舎公蓋不能就學而一聽
伯兄所為則脫身出獨取敝惡具數事財物盡與兄數
年而兄盡破其産公輒復分與兄更造者數矣後兄在
徳州逆旅中病疫且革主人問即不諱孰收子者則曷
不謂之也曰有弟愛我旦夕且至徒以素遇之少恩難
於謂之耳㑹太孺人亦病疫且革或以止公公曰棠棣
之二章奈何何可令伯兄赫然在原隰而以内為解蓋
舎而後装及焉宿而後圉及焉且啄且訣以輿櫬而返
太孺人尋亦愈也初公與章邱翟君洪者友雖已聘孺
人然檢討君纔六歳耳屬翟君客濟南病倉卒無所歸
公即舁于家視粥藥四十餘日卒矣公更為具以殯諸
客位而受弔者如兄弟之喪以致諸其子已于葬而竣
檢討君七嵗遣就外傅必擇名士不憚一歳五更至今
檢討君言學必及師友言事必及家世蓋誦公之教不
衰公既博涉群書旁及老莊諸家言而尤精於易數徃
徃竒中嘉靖庚子屬且省試先期謂檢討君始吾以兒
幸得偕計吏中如大父成化庚子時足矣顧安得遂至
如曽大父為第五人也然吾亦以十月二十日逝矣援
筆而識之壁已果如所言平居持論排難解紛量所能
為各厭人望諸所嘗施惟恐見之即至相負置而不校
卒之日以書一帙屬檢討君曰此我所見聞諸隂徳行
事也爾惟勿負朝廷而虐百姓以竊比於此哉凡七年
檢討君第進士以庻吉士除今官尋推恩贈公封太孺
人云太孺人者亦武定人父巽四川保寕府通判母曰
郝氏初太孺人適公時咸謂貴家女豈任椎布操作為
新婦乎乃孺人事嫂如嚴姑毎雞鳴起視具嫂不知也
公既與孺人脫身出則愈益服勞節約以佐公更造即
公意所欲問遺贈恤必慫臾力賛務出其厚曰吾安得
愛簮珥篋笥俾君子困於義也檢討公出諸懐抱之中
生不令持一錢曰玩好在耳目之前而患在有識之後
何以尺箠禁乎及就養京師則謂檢討君今禄孰與既
廪學官時若更修小禮曲意貴人左右之助何以稱通
經術不失家世也寜課僮僕掘野以蔬而滌廐以㸑不
願爾有此矣癸丑檢討君奉使河南孺人歸家暫詣武
定既再如京師則孺人輒病丁巳檢討君復以假請奉
孺人歸踰年又病則謂檢討君即吾不起勿徼福於釋
氏謂翟孺人我所為負牀之望無亦新婦緩帶之慮乎
已乃卒蓋戊午二月十有四日也公生𢎞治庚戌十有
二月八日卒於識壁之日夀五十有一孺人生𢎞治辛
亥五月十有六日夀六十有八子一人曰士儋即檢討
君婦即翟孺人孫一人曰居聘舉人劉宗禹女太孺人
既卒妾髙所生也孫女三人長許聘陜西布政司叅議
張嵐子志次許聘廣東道御史薛樟子炤次許聘舉人
潘子雨子鳯翎則皆出翟孺人居與所許聘薛氏潘氏
者二女不幸夭所置宗人子為後者一人曰聨為娶婦
趙氏亦武定人贈君以上皆葬武定不逺有廢碑於壟
者審理公以下葬歴城東閔子騫塚傍而公在焉戊午
葬孺人乃啓壙則更為塗泥不得已以祔矣辛酉十有
二月十有八日改葬于長清縣之鳯凰山在歴城縣西
南三十里余惟師學廢則六經無顓門東海孟鄉家世
為禮乃更使其子喜從田王孫受易孰若公家四世守
曲臺之訓釋褐而傅入說王者稱賛命之儒四大臣一
時出門下而儼然論石渠之署也向使輒分更造怏怏
有徳色斯徳州逆旅中恝然絶憐而收我之望以自分
於溝壑恝然絶憐而收我之望以自分於溝壑則豈獨
其兄近若哉及觀翟君之事蓋其天性信義篤於信數
如此矣人亦孰不欲節約而卒以侈敗則所嘗施不當
也與不期衆期於當厄不然豈其一聽所欲問遺贈䘏
而務出其厚必不能矣公既收伯兄而孺人撫其孤及
公與孺人之喪宗人喪焉緦者以功功者以朞豈為人
人悅之哉至其教檢討君通經術不失家世爽然富貴
之際矣好老莊諸家言而不惑於釋氏又何較然於晝
夜之說也斯古稱同徳者乎乃為銘銘曰神明之胄家
是承既竄乃復以儒興藩禮肇修崇舊恩于時大臣駢
出門爰在中葉潜徳敷因心則友藐諸孤太史駿發世
厥經取諸襁抱孚王廷鶉火式靈開氣先宜爾子孫萬
斯年
　　　明誥贈奉政大夫刑部浙江清吏司郎中方公
　　　　暨配贈太宜人姚氏合葬墓誌銘
方公既歿之八年為隆慶己巳乃仲子子賔卜得篁墩
上阜將以某年月日葬焉而太宜人袝之也則謂余曰
邑之瑞林故祖兆也先是族人鬻之先君子贖之而率
族人營葬其側以次當陵元故祖塚上為非順也乃受
塚前隙地而先太宜人之偏在焉且十餘年危受水患
然既以杜鬻者猶則先君子之志也乃今所請為誌誌
諸篁墩上阜者矣誌曰方公諱祥慶字徳徴其先出漢
大司馬長史紘至隋有恵誠者為歙令子叔滸因家焉
歴宋居環山四傳曰十七者遷忠堂又四傳則元大都
路使慶孫也慶孫生全全生繼祖繼祖生仲榮仲榮生
貴質貴質生永寜永寜生富清娶朱氏是生公公生恂
恂長者於鄉黨出不具車馬所居纔蔽風雨布衣蔬食
晏如也甫弱冠㑹父當送戍于邊則請行不許請之行
徃役里中蓋二十餘年又不以任二弟視二弟生産不
知其不及也里中而賦必先輸以代匱者畢計而匱者
舉子錢辭曰以余在里中不能振諸君之急而因以為
利乎後有賦里中競勸惟恐公先輸之矣率為置義倉
里中召父老以社伏臘有事焉常慕大父之為人身布
衣而邑令朱君使攝彈室命里中是稱平也豈予敢望
哉然結林有訟者以公居間解之全其家矣而里中父
老若子弟盖由是無復身逮于有司公生八十年以子
賔奏最封工部營繕司署員外郎主事明年辛酉正月
九日卒父老奉主于社矣隆慶改元子賔遷刑部浙江
司郎中今上覃恩加贈公奉政大夫如子賔姚自太安
人加贈太冝人云太冝人者諱壮真父曰道轉母謝氏
二十而歸公逮事祖姑舅姑既有二子祖姑時已九十
餘毎飯必為太宜人祝曰吾願而年若余而子若孫若
余而子若孫之婦事而亦若而之事余也一浣衣經十
餘年不易見里中紈綺子弟輒舉以誡諸子曰丈夫生
不能自食竊父兄餘焰夸毗鄉黨此斷椔被文繡者耳
吾不願汝曹有此行也今觀少保大學士江陵張公所
為誌賢母具是矣生成化戊戌以子賔舉進士之明年
嘉靖甲寅卒為七十有七嵗公生二男子長良明娶汪
氏次即子賔良曙也今為河南按察司副使娶葉氏封
宜人二女子適程鑌張元安孫男十人一䕫一鵬一鸞
一麟一鶚良明出一元一徳一貫一樂一敬副使君出
也女不次曽孫男十二人矣余惟歙俗什七服賈而葬
者率治堪輿家言瑞林之偏贖諸既鬻族舉徳之即嫌
於陵故祖塜上而嚙河受水不難數千里送戍于邊而
難厝于杯土安在其為堪輿家言哉斯足有子賔矣佐
賦公家而里中勸輸結林之訟者私焉君子曰借令里
中類如公長者邑令拱手受成不以重乎生自本業没
秩于社中太冝人自以祖姑之祝之也誡諸子自食可
謂無徳不報者哉余徃奉太恭人亡狀卒於大梁署中
子賔臨輒隕涕以不逮二親之永訣也少保公又云余
徃江陵過繕部時視𣙜且滿不持一物去其清如此今
觀子賔大梁署中何以異江陵視𣙜時也永訣大矣是
為銘銘曰社是饗而兆以食祝是昉而誡以息仲氏克
諧以慰其永懐維篁之敦然猗上阜之丸然豈曰無瑞
林之干兮不如於焉即安兮
　　　翟淑人墓誌銘
按狀翟淑人者章邱西錦川里人翟公洪季女也母劉
氏祖景華太學生山西太原府檢校始翟公㳺郡中諸
長者與贈侍郎公交甚驩時淑人及侍郎公生六齡耳
乃翟公輒約以為婚姻既三年翟公有歴城逮而疾作
贈公果為率父老十數􁲕謁縣請任出就醫遂舁家視
粥藥四十餘日唯謹竟卒又為含斂厝諸客位受弔若
兄弟之喪召其子廷相已於葬而竣繇是諸長者皆謂
翟公繫援贈公而自令白寃狀殯有所歸知人哉孰無
緩急也居五年淑人來歸蓋贈公與太淑人女畜之而
使兄事侍郎公又三年稱冡婦矣三年公舉于鄉與為
贈公喪三年五年公第進士選庻吉士隨侍太淑人京
邸五年以公檢討考績封孺人明年公奉使周藩隨侍
太淑人歸濟南其冬從入京師又四年以公取急復隨
侍太淑人歸濟南明年又與為太淑人喪三年服闋又
三年復從公入京師事今上裕邸超為春坊右賛善三
年擢洗馬踰月隆慶改元徙侍讀學士尋拜禮部右侍
郎兼翰林院學士計一歳而三遷焉天子覃恩乃淑人
有今封命下三日卒於京邸三月四日也距生嘉靖改
元壬午七月二十七日得年四十有六踰月公改今官
兼如故云令甲三品妻喪無䘏典公以積勞論帷幄上
特降文諭祭禮部移遣山東布政司左布政使致焉工
部下有司營壙兆起祠堂各如儀式矣公方日在經筵
又充副總裁纂修世宗皇帝實録聖慈憫惻乃復聽暫
解所署馳驅護淑人歸更賜金錢道路過喪兼期供職
乃六月晦抵家厝於正寢卜是年八月十九日葬長清
之鳯凰山太淑人墓側云余曰淑人之榮寵所得於上
何曲以備乎信乎濟南父老皆謂尹恭簡夫人以來未
之有此也方淑人兄事公者三年而稱冡婦刑于友于
無相凟焉而太淑人身女畜之念奉質共修之義恩結
於心即不能輙為公置妾鬱鬱令失志乃淑人勸日益
力蓋自奉使歸濟南時年三十二而輒為公置妾矣既
生子又輙為乳哺不知其非所出也人亦不知其所出
嗚呼公自以太淑人遺孤所夙夜慮者後為大耳淑人
既貴正不難於樛木之風斯公所繇委蛇於羔羊之節
而精意啓沃無貳命也不然入則鄉唐虞之閎道王法
納乎聖聽出則參冡宰之重職功烈施乎政事乃退食
自公不忘夙夜所為慮於太淑人者以奪于黽勉自效
淑人與有譏矣狀安得謂内有益友焉惟是上所降諭
祭文固曰胡良臣眷懐方切而女士哀訃忽聞君之於
臣分其大哉惟是淑人國猶賴之豈為幸乎而榮寵得
諸上者不一而足也淑人少食貧粱肉粗糲而綺縞疏
布既貴安焉至周困窮見唯為恵即傾篋笥無厭色必
先宗人次太淑人外家次諸翟以為差自稱冡婦至有
母道一視太淑人家法動則曰吾聞之先姑蓋四十年
相承唯一徳太淑人片帛寸縷必組紃就業淑人躬秉
刀尺稱御之量太淑人比歳寢疾恭人夙夜祝北斗自
代啖茹衣單三厯寒暑朝夕上執饋數進必鮮下至厠
褕浣濯不以委諸婢制有曰茂昭孝敬存于勤儉兹其
槩已余既已為贈公太淑人志銘不忘先役今重得以
具列如此贈侍郎公諱某太淑人姓郭氏侍郎公名某
淑人生四子八女今惟一女存適陜西布政司叅議張
嵐次子郡學生志庻子二女三人今存者子一曰誥未
聘女一許聘户部郎中劉宗岱子某先是所立宗人子
聨以其父母無别子求去厚遣之逾年而誥生公自以
淑人若將不更置繼室者又所營壙兆本上特典非㫖
不得擅啓非封三品不得入也即百歳後葬其所出者
異壙同兆矣是又何自榮寵淑人篤以逺也寜能知
百歳而後誥􁲕所封其自出乎且何遽自三品之凡以
淑人乎乃為銘銘曰于以其偶相夫則友于以其婦齊
姑則母堂上兼女以觀人能産無常乳厥宗嗣興壼政
孔從惟帷斯藉聖徳孔容啓沃斯迓特頒䘏典躋禮充
恩寜渝令申大誼是存帝眷良臣錫稱曰士以承諭祭
既多受祉司空政役有壙睪如天子命我於焉安居
　　　明封太安人潘母趙氏墓誌銘
太安人者趙公玉之女也既聘於潘屬翁鐸疾革暫詣
視鬻藥不起輒留事承徳君時年十有五嵗耳蓋諸嫂
不敢以其少易之承徳君尋報府為王中使收租東阿
陽榖間出者率半嵗太安人奉姑李即無不如承徳君
在母前李遇之輒異於諸婦蓋三十年生三子子雨邯
鄲令子震邑諸生子霓行人户部員外郎承徳君出者
率半歳即三子又無不以事父者併事太安人蓋五十
年嵗己未以户部君封太安人壬辰邯鄲君迎飬邑中
明年户部君左遷汝州走邯鄲道謁太安人而太安人某
月日卒矣汝州君復走邯鄲道與邯鄲君執紼東也余
惟太安人為婦時十有五嵗耳又暫詣留猝不及奉無違
之訓承徳君又季子乃使季無夙夜行役之感是為倚
其子於堂下豈不難哉蓋五十年三子者無不以事承
徳君者併事母是兼理夫道也人情嚴父而怙愛於母
非其道承徳君出者率半歳何以使三子有今日又不
然豈其備百行集衆美而夫是不冝子是不令以為太
安人願乎必不能矣據邯鄲君狀太安人性喜施好聞
善言叱詈不出於梱正寝之夕大風仆屏匽先是安人
見二紫衣女子侍焉意獨竒之矣嘗謁壠值負芻於道
莽然荄也田者復用銍於巖問即蹙額稱曰語固有之
墾田及青天斸薪及黄泉其好聞善言如此即漆室之
憂國奚擇哉承徳君名相封户部主事先四年卒檢討
殷君有誌太安人生於成化某年三月六日凡七十四
嵗癸亥八月二十有六日與承徳君合葬平山之麓是
為銘銘曰以其夫子於姑以其子父於夫維兹壙之永
圖
　
　
　
　
　
　
　
　
　
　
　
　
　
　
　
　滄溟集巻二十二
欽定四庫全書
　滄溟集巻二十三　　　　明　李攀龍　撰
　　墓誌
　　　明故封太安人許氏墓誌銘
太安人者許氏瓊之長女也其先鳯陽人徙長興四世
而母方氏生太安人太安人生十歳受劉向列女傳觀
古圖畫問知大義遂善繪事其工無二見者謂吳興管
夫人以來所未有也嘗曰刺繡制形圖畫制意形致欲
實意致欲虚並伎相發若輟若起父益竒之年二十得
承徳君焉蓋贅壻也猶若不欲遂適之承徳君故儒俠
好客日椎解不視生産太安人又為父言大人幸以兒
承事徐君即里中豪不敢藉我家雖日椎解好客即所
授室弟子與里中豪獻牛酒為旦夕費未嘗假許氏一
錢徐君丈夫也乆之承徳君㳺日益盛生産日益微太
安人乃日操作供具以為常至鬻所圖畫佐緩急而承
徳君不知其所繇置矣汝寜君於承徳君為季子眤不
令就外傳稍長猶自授章句即惰弗忍問也太安人顧
譙讓不少貸汝寜君亦父事太安人毎夜呻佔則太安
人以機杼相濟膏稱寝汝寜君嘗言比呻佔時聲嘗若
從機杼中出者汝寜君既舉進士除刑部主事以甲寅
封承徳君及太安人尋行論淮上丙辰遷郎中充江南
治獄使者出便道兩詣太安人問所平反活幾何人必
論誦其爰書狀如目前俯聽仰思各務有一二語自當
而後已以自快也汝寜君既再補郡太安人乃從長興
來亡何謂曰我先不至汀州今至汝寜矣誠以郡大守
古二千石禄甚厚自吾為汝家婦魚菽纔自給恐居非
命所當託即不任饗徒以疾為爾憂若猶是齋厨蕭然
在官與在家同也由是為汝寜者數月而太安人必聞
其政以莫不曰循吏云屬内考汝寜君有所中當左遷
解郡歸逡循不欲行者二年太安人乃曰吾老啖粥耳
汝家故有田一壥苕水上何至使王長君兄弟遺百金
装署曰太安人丼膬之費乎受之何辭也凡以痛若軰
落拓不偶忤俗䝉謗無以洒之若將凂焉傾身為之也
范孟博何人哉方今天子聖明正臣當國不乗時白見
寃狀而勉圖功名以自効何以間執慝口令謂無所復
之汝寜君乃行至京師六日改長蘆轉運判官居三月
移瑞州府同知且以補郡而太安人訃至矣嘉靖四十
四年九月二十有一日也距生𢎞治元年十月五日年
七十有八嵗某年月日汝寜君以祔承徳君之壙顧渚
山下承徳君名東有大節能持論與其家世戚屬並見
宗考功臣誌中汝寜君名中行考功誌稱汀州君誌曰
古賢母性自有之乎抑因其子以立名迹矣汝寜君再
出治獄多所平反然其大者已不得如雋曼倩之用春
秋斷詔獄兩至二千石皆數月罷去其次者又不得非
期自表效崔子真之在五原是可曰吾有經術家世儒
者哉太安人誠以二母自視而計是乎范母教子屬方
捕逮乃曰吾兒得與李杜齊名亦復何恨語雖怨而不
怒然一何决也太安人所云乗時自見寃状勉圗功名
若曰善惡在我何與於彼云爾又何辭氣繾綣不忘以
望子者望之君父慈而知禮性自有之矣是為銘銘曰
豈維夫是躬亦維予是相豈維予是荷亦維予是儀豈
維勞斯厚生困斯令名亦維逸斯敗營捷斯蹪成何有
何亡義乃服屢進屢退道乃復卓彼明淑於焉貽榖
　　　明故封孺人賈母魏氏墓誌銘
余為郎盖與孺人仲子衡同舍故得聞孺人孺人生十
嵗處士君於御史君有貺命矣逾年而孺人不幸瞽處
士君且将篚采返焉御史君為父封君言彼初固願有
家也封君諱瓉孺人卒歸御史君日從容請御史君置
妾御史君又固不可時户部君為御史君兄方置妾京
師孺人則復力請御史君復固不可也御史君在武皇
帝時九江盗起身攬轡徃破之乾清宫灾奉詔言退小
人數事守北地又忤武皇帝中貴人而車駕遂不幸北
地語在吕太史柟誌中孺人一處士女又瞽卒使固不
置妾是自孺人賢矣太子少保工部尚書俊孺人王舅
也謂御史君古人所難復歎魏家兒稱為御史君婦也知
言哉孺人雖自瞶瞶病乎御史君携家人宦㳺數千里外
垂上十載非孺人安得無梱内顧也守凖言孺人自鍾美
御史君使慮攝一家事諸僕若婢日獻功孺人前如孺人
指嚮徃無不當御史君意即僕若婢或不告孺人行不當
御史君意孺人復為譙責是非如見也御史君疾且革屬
衡孺人曰是兒弱冠成名矣索筆卧中書進士字簡上授
守凖守凖二十歲果偕計㳺京師凡五上卒為進士除主
事比部舎中先是孺人夢受金罏置笥中也窹而生守凖
蓋夙昔私竒之矣守凖毎下第來孺人為曰即金罏事不
兆可忘而父所授簡上書乎嘉靖丁未就養京師又謂守
凖今而後汝母可持而所授而父簡上書徃地下無憾也日
數為守凖道御史君進士時一蒼頭挾鹿盧牀前持騎過故
人官長身出刺褒中俸錢嗛嗛不飲酒肉客來僦舎内共持
一案飲食朝退即讀書終日坐何至如今出入列騶從大箑
翳道來呵胠篋吏次且顯者門無歲時賀謁轉相主進為姓
名尺籍上使者持之無不如左劵家索醵金高㑹無詘
贏稱貸與之如携取日交錯户外為閽者病也銘曰嗚
呼孺人匪德爾娱而家愉愉哉匪嗣爾須而宗訏訏哉
　　　明孟冝人墓誌銘
余蓋自弱冠與許殿卿㳺狎知孟宜人賢宜人適殿卿
七日而封君亡矣比殿卿在郡諸生中又數不第乃宜
人力貧支憊丼荼習蓼備所不堪一無難色退言也殿
卿嘗卒業城南山中太宜人念之泣不能寐宜人勞之
曰太宜人幸就寝矣夜如何其無乃孟母據機時邪彼
方念子自苦也屬長君復啼於襁間索殿卿甚急宜人
紿之曰而父且至為而懐果飴啖汝何啼也且勞且紿
逹旦矣一日大匱太宜人中昃不能飯宜人乃捐一空
筐出易粟上食太宜人如常食閒宜人嘗在蓐太宜人
躬為糜至蓐所哺之未竟而淚下出語人曰安有在蓐
而日徒糜者宜人聞之愴然為翦中襦結託市數卵以
為隣媪遺也其所曲事太宜人者類如此殿卿為諸生
不能具衿鞾率宜人染緝䟽䌗成之不辯其非衣帛而
曵革也殿卿守趙州有装槖将寘而去者宜人問焉曰
某家金用為夀耳因叱之曰奴速負去斷頭矣其御僕
從素謹嚴犯無不笞掠於庭者蓋憚於殿卿焉後装槖
家伏辠余實在邢州屬郡推官郟李君聽其獄廪廪於
宜人矣無何殿卿調貴州之永寜萬里太宜人宜人為
若朝夕殿卿在側者殿卿得以遷徳王府右長史歸凡
三嵗太宜人乃卒母子相存宜人力也殿卿長史徳王
府勘中官某氏子弟又有装槖將寘而勿逸者珠珥直
千金矣宜人遽曰安用此糞土加諸首豈以為有亷吏
未必有亷婦乎徳王府雖里閈萬里矣後殿卿市一珥
示宜人宜人曰此大類某氏物何從致之哉然治家人
生産其稍入皆手自簿計緡筴衡量焉太宜人每取巵
酒餉令立盡之矣癸亥殿卿補周王府長史以冝人從
明年宜人還濟南尚猶時時傳敕諸婢妾不絶即諸婢
妾無不人人若宜人在邸中也還濟南者三年封宜人
封宜人若干月而卒隆慶戊辰七月三十日也距生正
徳某年月日凡五十有八嵗云子男一人即復郡諸生
娶德府儀衛副薛來女女二人一適進士于鯨一適邑
諸生李應聘孫男二人宗周娶保定府知府陳輖孫女
朝周未聘女五人一適太學生史本子史某一適前進
士宜興縣知縣谷繼宗孫谷某餘未聘殿卿名邦才周
府左長史階朝列大夫宜人郡之徳平人父名某母某
氏卜某年月日葬于某山祖兆云誌曰余蓋自弱冠與
殿卿㳺狎知孟宜人賢矣奈何宜人之於里閈見謂自
健也夫自健之譽實近於悍奈何里閈之於宜人見謂
自健也夫力貧支憊丼荼習蓼備所不堪一無難色退
言冝人信自健困於捐篚翦結而不變于装槖千金即
不變於装槖千金而家人稍入簿計緡筴百不失一宜
人信自健憚於殿鄉諸婢妾人人如在其邸中者宜人
信自健然而太宜人臨新婦亦已莊矣至哺糜蓐所而
巵酒餉之殿卿禮宜人如賔及其館于甥於髠髦而脱
然無疑於愛子又何可謂自健也大誼章章而譽近於
悍又奈里閈何殿卿自状宜人扼腕於蘇季子朱買臣
之取絶於其妻也徳宜人深矣然自二子之妻無似耳
安有匍匐乞憐後車命載而能糞土千金叱装槖唯恐
其汚已哉何以有功于亷吏也不知其婦視其夫矣何
里閈之未有以槩于殿卿哉語曰弓强于彌衣韌于裏
此殿卿之所由腹悲也是為銘銘曰欲婦是圖視其姑
欲妻是孚視其夫大誼用章此焉攸蔵
　　墓表
　　　徐給事中墓表
公諱易字希文舉嘉靖甲辰進士明年授鄞縣令先是
縣以饑饉餓莩載道公至輒大發賑起者萬計夏大旱
用璧天井山龍見于雩雨踵公至邑遂以有秋乙巳復
大旱乃再雩而雨邑毎火公不憚鬱攸出必直風風以
反其氣相感動類如此蓋治賦則具有參伍無産厚薄
無不如手劑其槖中民至今無不均之患開萬金湖若
干頃築堰東西鄉凡三十二所瀦洩唯時邑至今賴之
嘗乗城見胔骼赫然在陴下輒屬吏某所樹所為棺塟
焉而後去詰朝冡纍纍數十出其地上矣不必盡見其
胔骼赫然也繇是旁邑之民來歸者蓋數千户居則募
兵教水戰大儲餉以飬其年或以淵藪逋逃諫阻之弗
聽也亡何而海冦作矣人始服其前識云日聽獄常數
十牒獄無留繋庭無暴卒嵗厲疫則出因尅期入逮若
固在焉性敏捷一經目即更數年不忘以故人不能欺
然亦不以欺人其視百姓之害去之如仇讐視敝政如
匪澣衣之於體葢三年人無能犯其守者屬嵗歉邑中
豪家競相勸輸矣莫不曰庻幾有事效公上乎郡報檄
下則自取其償又若謂不敢以小民㣲勞之使神明令
有宿義公卒聽之亦謂不敢以其守妨賙恤之美俗云
乆之徴為户科給事中凡三月而卒於官父某子克敬
世廣信之永豐人鄞人薛晨時為郡諸生嘗館於其署
所次状如此余曰萬家之邑精物亦大矣凡以令身自
出之也雩而雨火而反風者天邪嵗一歉家相勸効急
公上而後食人不自知其使之開萬金湖貽數百年之
利流澤無已時即後之君子不以其居常募兵教水戰
為迂而益為斥守倭安能輙傅城下也鄞之政備矣以
給事中何加焉三月而卒于官美先盡矣乎然未有為
今臣而遺力讓賢者也才不持數者哉
　　　劉處士墓表
處士名紹箕其先崇陽之南谷人五世祖曰榮四者始
亡命冝春榮四生祖才復如崇陽居祖才生仲文仲文
生冝黄生吉吉生鐸處士其第五子也處士諸兄皆用
訾為縣功曹處士日趨縣諸兄装齎之矣嘗為伯䕶家
宦㳺蜀中乃歸不持蜀中一錢而謂伯彼且謂紹箕亷
吏弟誦義豈有窮時何更為治装中金令越境盡也即
令不與伯俱而徃他所緩急又誰恃乎處士嘗侍疾父
鐸所父鐸所非處士侍不說也父患苦嗌不能喘息飲
食下輒出不留其在診籍中諸醫藥試多不驗者處士
則從人受禁方胾𤣥猨啖之病旋已也崇陽故無猨乃
處士走索猨自禱三日不得猨刲膚進矣即三日得猨
南谷去縣中可十里所處士嘗夜為父徃謁醫道遇雨
河漲即馮河水且滅頂至乃大木從上流來處士卒用
濟河矣母李且衰恃鬻耳一嵗中徃來諸子家率不再
三過獨謂處士乃數見愈益鮮使母嗜食不為愛兒所
不恤乆慁兒為也處士為人在儒俠之間里中少年多
時時竊藉其名以行某欲攘其隣善田即偽為隣人劵
而行錢處士家願得季布一諾處士怫然曰汝不亦豪
乃以我為即令我署名其間我遂直汝哉其先胼胝闢
草萊且溉且糞沾沾曰甌窶拓之不餘穡力積勞至膏
沃旅亞庤錢鎛計候出俶載如趨仕官所翹首望納稼
期不啻欲揠苖起婦子時時行饁田畔徃來見土壤愉
恱無不視若綺錦惜若肌膂俛有拾仰有取自禳世世
勿離農畆也一旦挾偽劵數其齒責収之當令彼負其
耒耜安從適乎先是嫗某亦有田十畆所屬豪亦欲辟
睨有之及知處士所急者此嫗也無取也乃嫗則持券
來遺處士又謝不受矣處士夙昔好堪輿家向從蜀中
來唯一相冡書肘後爾蓋自食伎術行道間千里傳糈
實不持一錢處士取胡母生子縉女為程伯驥妻縉子
景韶與余同進士余為郎復與同舍比部中自言已三
男子矣余謂處士無論與里閭浮沈即能趣人之急而
脫於阨若排難解紛各厭其意使邑中豪相高矣匹婦
賂遺不忍以其身為溝壑恐彼以我為非人也得父母
而事與不得於父母孰媮快哉
　　神道碑
　　　明封文林郎山東道監察御史馬公神道碑
公諱瓏字聲甫其先真定人元有浙江行省平章政事
者家錢塘今葛領相傳馬平章遺址者其故第也平章
生庸守泉州路卒葬西湖即智果寺東墓也庸生林紹
興路通判成浙江行省斷事國初改理問始徙湖州之
德清成生震震生禎禎生恒恒生六子最少景暹配姚
氏生二子次即公公復徙仁和籍焉蓋馬氏中衰矣先
是公在德清困於徭賦而千金殆盡乃鄉里少年益侮
之公謂吾寜雄於都㑹自見耳德清豪易與也暨公兄
以􁢈曹掾滿歸邑公則屬産於兄脫身徙仁和太孺人
外家雖仁和然公自以大丈夫能廢千金之産能致千
金之産者也使籍先業而息之豈其雍容哉手足之謂
何而又孅兄以為利即依外家何必去徳清無何通政
君學乃大起公輒不復厚治生顧聘享經師内交諸友
行修將幣一聽通政君所為羔雁𤣥纁無不腆焉其自
奉苟無匱而已嘉靖丁未通政君舉進士選庻吉士則
迎公太孺人京師己酉授御史出按山東則以公歸癸
丑公封御史甲寅通政君復迎公太孺人京師戊午遷
太僕少卿尋改今官庚申復迎公太孺人南都秋八月
太孺人卒復以公歸公歸之日不復有心於世矣謂通
政君曰吾再詣京師望宫闕陵寢如在天上以爾韋布
之㣲褎然子大夫後為王吉士讀書玉堂之署著作館
閣既而冠柱後立西臺持天下風裁攬轡海岱以臨真
定得以案章言百姓疾苦激揚部刺史以下郡邑吏命
曰正色抗䟽之臣三輔之役譽髦如林爼豆邦畿稱文
校藝以慰樂育之心思服自近始一何雄也以吾擁乎
爾而再詣京師躬饗其盛何必自其身致之始爾為我
約四方諸長者朝夕與㳺及再詣京師其子各以出補
若罷去一時諸長者視昔不能十之三又何論未若爾
之有顯庸尋以卿貳待年南都用儲大體國家之寵靈
爾者吾所豈欲但金陵之勝哉始吾為爾行修將幣羔
雁𤣥纁唯腆里閈少年方姍笑我實謂爾於今日有不
可知者耳自爾有今日吾豈忘之哉凡七年而公卒丁
卯三月二十七日也年七十有八嵗公配即張太孺人
二子長即通政君三才娶賈氏封孺人次三綱太學生
娶陳氏繼娶張氏女一早卒孫男三曰應華亦太學生
娶禮部尚書髙公儀女曰應䇿殤通政君出曰耆孫三
綱出也孫女四通政君出者適諸生許三經官生髙循
學三綱出者適諸生沈渭徐守圭曽孫女一曰鳯娥公
事兄既謹女兄胡少恤公孤公尢徳之及通政君貴命
之曰願爾事伯猶父事姑猶母也初公之伯景昌者以
進士為大理評事謂公曰是當後我評事公沒而族人
訟焉公不為後也族人争分其財公獨載其主而時祀
之以為常公為次壻于張其長女贅者輒背去公代為
養而卒葬之其厚倫理篤恩義出於天性類如此至其
足不蹈公府口不譚貨利負悼俗之懐抱拯物之具而
有不必施焉君子難之矣表曰今之君子不階先業動
廢千金焦勞中興自奉菲劣腆於修幣課子起家歴厥
華要以守卿貳此方其三命而於車上儛時也不挾郡
邑大夫謬恭以為尊重而間執少年姍笑者即計田宅
明積著作為焦勞菲劣得志而為之何所不至矣又不
然悼俗之懐與拯物之具為郡邑大夫上便冝言行事
如盖公􁲕郡邑大夫將請燕閒而不可得躬致千金子
孫息之孰大卿貳乗此不權坐失觀變之術今之君子
吾見亦罕矣而足不蹈公府口不譚貨利乎三㳺兩都
躬饗其盛為名髙耳今之君子其矯者以小嫌為解而
辭不就不謂可以肺腑相示卒令其子不得承驩顔安
其職於外如此又安能不復有心於世哉有子而有心
於世有子而不復有心於世出處之大誼乎銘曰平章
之胄聞人代興臬曹避役而公是膺脫身更造載遷武
林不階先業積著千金有子納言兆光潜徳踐華據要
激揚淑慝三㳺二京締延長者杖屨衣冠遥集闕下寵
靈王國諸父攸同行修將幣伊孰之功旋息里閈世相
與忘䟽曠自引曰恬是常遏響賜命絶跡偃室蹈則倫
理譚則經術悼俗斯深拯物孔備燕翼用成奚其躬致
以貽有榖亦庻敦仁於焉起家卿貳之臣昔在屬吏忝
兹大藩采風故老樹兹九原
　　行状
　　　亡妻徐恭人状
亡妻恭人徐公宣之仲女徐公家本藩國列校㣲也嘉
靖嵗庚寅以適余衿縭不具明年余補郡諸生有宅一
區太恭人逓遷而翦其餘以糊口者三盡則杯棬瓿合
細靡錠拊鬻諸市朝售焉饔夕售焉餐無常飽矣恭人
佐太恭人賃縫井臼宴然箕帚不滿隅䕃一壁焬一竈
歴寒暑者數年無躁容丁酉余既廪諸生間恭人嗛嗛
猶若不能適晦朔所授弟子束修以上上太恭人雖徹
必劑以復進始余與廬州别駕郭君為諸生同筆研嘗
過余而止之飯恭人莝簾以㸑也前肅惟謹郭君察之
假擔薪庚子余舉於鄉明年置妾蔡甲辰第進士恭人
隨侍太恭人京邸明年疾予告隨侍太恭人歸濟南丙
午起家復隨侍太恭人京邸丁未授刑部主事三年封
安人尋陞貟外郎明年遷郎中明年復隨侍太恭人歸
濟南癸丑出為順徳府知府恭人自濟南隨侍太恭人
之郡余丙辰上績得封恭人尋擢陜西按察司提學副
使戊午復疾投劾歸濟南則恭人再擁新婦侍太恭人
矣越在田間凡十年隆慶改元聖天子覃恩遺佚諌議
之臣交章大薦海内二十有二人與焉而余以一執臬
吏自惟不佞方願與恭人終俱隠之誼乃七月二十四
日卒於正寝嗚呼敢状之長者哉恭人生五十四年乎
人樸耳太恭人雖莊臨之然年已七十有二恭人猶尚
踧踖若失太恭人意葸葸然自訟本辟之而反及之命
邪性溺愛必躬視子之飯必飯子而後食即食必祝艾
家姑舉火乎葢白首呴哺不恤其子之近若饜而益勸
不知其不敢為飺乃五十輒自老雖狎必䦱門與余語
妾􁲕言事必直致其辭不敢以諷然後應一與之嫌終
身督過不少假云嗚呼妻欲恵乎恵斯恵御之孰與置
人樸於室之相忘也孟徳曜綺縞粉墨嘗試梁鴻以觀
其志七日不荅乃出椎布於懐中何其恵也然作使伯
鸞偃蹇已甚鴻何能相忘於此即舉案莫敢仰視猶之
儀耳恭人豈獨為勝邪無乃黙黙低頭就之乎蓋徳曜
有憂患之心矣恭人子二人曰駒郡諸生先娶曹氏女繼
娶山西應州知州馬應奎氏女曰采女一人適嵗貢生
艾濟氏子芹又子一人曰馴妾盧氏出也駒生子二一
曰鳯翔聘鄉進士于鯨氏女一曰鹿齡未聘女一許邑
諸生王見賔子衡外孫一人曰維髙采與鳯翔先後殤
卜是年十月四日葬郡城西北馬鞍山之東陽祖兆南
若干步
　　祭文
　　　祭三原王公文
嗚呼不天下以仁而孰與為大臣不天下以度而孰與
為大人方公之守維揚也饑饉薦臻溝壑斯民爰發廩
庾不竢報章恫瘝者身盖已汲長孺之倫以及拊循東
南大水凶嵗衆望翕然庻蠲賦稅公乃獨持其義而軍
國是計隂以免者十數郡而不億其麗乃闢三塘勺陂
與繼川不為沴是乃仁術遵周之制矣又公之起㐮陽
也大盗未夷荆棘王師爰獲渠魁搗其巢穴脇從罔治
實維龔渤海是儀以至開府滇中獞獠興亂閹豎作鎮
誅求珍玩公乃匪敵是求而貪婪是按他莫敢問而持
憲斯憚乃沒郭英王敬用竄奸不至蔓是稱肅僚維周
之翰矣林俊下獄於永昌寺也則自以其身之去就而
廷爭乎極言敢諌之士秦紘罷斥於安逺侯也則身以
其國之是非而力挽其甄淑别慝之風社稷之士知無
不言直聲動天下何未免於好名之議也君子之心為
而不有用舍隨物化亦唯恃乎大道之為公秉銓孝宗
之朝大注明良之眷志在㧞竒舉而能先耿鉅鹿李襄
城張莊簡彭惠安何旴江周太原清節弘猷維時之彦
豐芑數世之所培植海内善類之所推薦同陞要地頽
俗丕變庻元凱之可逢雖異官而同撰懼瓦石之相含
精題才而不援帝曰尚書元氣北斗實維阿衡冡兹群
后何必宻勿陟降左右奏爾訏謨無不自牖其知遇以
隆其業為以久何二三執政而莠言自口豈不仁者之
未逺而孤立之難乎後哉亦惟止競雖人主之近戚而
恩有所不能私亦惟黨正雖宰相之仇讐而權有所不
能施及至藩郡奉職無状又未嘗不引咎以為辭某邦
士是式髙山則仰詢諸故舊百蠻是長凡九閲月而䟽
二十上鬱鬱重臣不可為象祗役天官心折前修簿考
中正管彼九流尚論天造而此其好逑畨畨元老誰適
與謀是故先臣李獻吉有言居則岳屹動則雷擊三原
􁲕出忠良外植大事斧斷小細海畜帷幄佞幸請劒必
殛斯其存亡禍福臨乎其前而已凛然有不可犯之色
矣蔡介夫亦謂公本治易涉獵群籍學問益人垂老不
寘侍講經筵體履特異先未有事安生忿懥斯其性與
天道觀乎其深而已淵然立時出之地矣而况歴侍五
朝天下跂足而望元老燕翼八座後進扼腕而言世家
美周召於當代謂唐虞其未遐也
　　　祭韓公邦竒文
維公既持丰采亦崇經術大節屹然髙名茂實蚤除銓
曹讒殄是堲陟明於朝黜幽於室地震陳言極時得失
乃謫平陽才浮於秩大獄既訊藩王廸吉擢僉大臬愈
多異政鉏强洗寃浙風用競奏罷四府宦豎斂手亡何
詔繫不理者口顛沛必仁皇孚盈缶既歸杜門彌興孝
友大同之變畔者什九公㕘冀北叱馭而走談笑賊庭
元凶授首反側以安驅此群醜是時冀北便宜可否萬
夫一身彼其何有雖才應猝氣亦足徴帝嘉武功再涉
中丞總憲上谷戎狄是膺利用禦虜則莫敢承改督三
晉愈嚴備邉圗上要害于深于堅兩移亞卿執徳罔愆
惟允勅法惟明薦賢尋以髙第召主南臺掌大司馬軍
國是材屢建大議稱是良哉既乞骸骨著述益精胡天
不弔失此老成某仰止匪今懿厥前修撫填西郊文獻
是求徒論出處之大較而景餘烈以為休何斯人殄瘁
逝者如流也
　　　祭監察御史陶公文
克承家學師友孔懐蚤以二戴徃與計偕射䇿甲科官
屬司冦乃遷臺中淑問愈茂出視牧政無邪者思君子
之馬既閑且馳有此冀方邦畿千里帝曰都哉于按斯
止大惠乃心逹聰闢明耳目是寄國紀用清夫何惟躬
用瘁歿厥王事匪諫靡行天奪之植豈湮蜚聲錫仲之
光持憲於庭譽髦于鄉矣其在某等永惟不恌愈貞百
度才飬下吏伊教匪怒莫不俟其嘉猷入告膏澤薦臻
也今能不於邑求言之朝與望治者之人邪
　　　祭王侍御文
維公法家自至憲體是宜識爰髙朗度亦委蛇曷激曷
掦具依具違誼之道著時之道㣲某昔領督學課藝慶
陽公實為理載錫之光施于陳臬式刑用成我躬不閲
自貽令名帝既徴止入補西臺持重者徳應猝者才于
浙之役海邦孔懐西蕩巨冦三郡以偕猥予不敏起諸
田間載託屬吏臨之則閑及期而代惠我好音乃竢來
賀遂慰遐心前修豈匹大儒是參為王誦之云胡則堪
豈不篤舊庻新是圖凡霑䟽列敢蹈非夫目為卓越誰
適可居不恤有衆厥遇何如曷私於室而寘于朝宛其
逝矣示民不恌大校于館大錄于曹食少事煩自罔告
勞某言恭朝夕傾注良殷載色載語倐見倐聞其知不
二其人則存庶膺遣奠國士之恩
　　　與殷正夫祭張先生潭文
蓋先生齗齗自將經禮三百曲禮三千曰古是常循循
自推成人有徳小子有造吾黨與裁嗚呼世方猖披誰
者章甫衆乃恣睢我焉執矩不知繪事後素赤子大人
䝉正於聖功覺先于天民如有用者周官以徃惟可語
也性命而上龍也少孤且貧未嘗無誨機憤自動困不
復廢故今猶夢寐其側誦習敬業如楚在背儋也通家
舊好道尊情愛毁齒就外洒掃應對故今猶務求厥初
模範是因壮行未艾嗚呼先生遂使接跡朝廷之間以
縱觀百官之富而追思乎比肩函丈之地巋然宗廟之
羙獨存愈歎一時身親受業之人未嘗非齊魯之彦而
顧瞻乎合志同方之士靡然江河之趨莫援龍惟憲之
司儋惟詞之垣民生於三均兹為義師勞功半益著其
恩雖搢紳布列海内之才未量而逕庭自愛天下之事
可論信乎問為邦焉入乎其室其名世者出乎其門矣
嗚呼哲人既萎來者之悲又安能無喟然於君子不匱
而逝者如斯哉
　　　祭外兄郭大器文
於惟茂祖蚤譽孔彰舉槖中路千金者装守以待客不
取其償是用髙誼作賓于鄉齒惟三十庻老雁行在昔
先君締好不忘實為館甥克開厥祥矯矯諸父駢迹宫
牆大器廸訓亦既升堂任俠耿介豪聞一方博奕是賢
修業而息争道滋恭既饒用徳中嵗肯搆恢復愈力比
隣宦豎并兼蠶食雖速我訟百折莫抑其徒造佞詭以
為期躬詣其庭輒抗其儀彼乃挾衆窘辱見持惡聲必
反危坐不疑群小吐剛益穢其辭務挑厥怒丼心面夷
乃嗾父捽體無完肌左右慮變相顧詾詾計罔所出或
誘或恐覬我引謝釋愧買重罵詈益奮神色益聳思挫
一毫等之弗勇曰爾遺莩禍不旋踵氣盡語絶舁尸
而出其貲尚裂其身未屈名動藩王治獄私室既殛仇
讐脇從罔逸我則不貲彼亦是䁥可以不寃勿謂非質
小懲大誡餘黨自失古齊烈士崇聲畧實維賓卑聚千
載同匹嗚呼哀哉靈其與悉矣
　　　祭尹商衡文
曰世之論人者無亦僻哉臧否何常顯晦徒跡眩華狃
習有實匪覈爾其情隱可原事㣲足繹豈無恃良友之
殊知而遂使遺徳之蚤斁彼乃轂擊負入充棟劵積左
賄使氣揮金廢籍捐賢溺愚脫然若釋營一意而務就
傾千緡以勿惜苟睚眦之與值雖多怨而放獲締好閥
閱聨姻郡伯邦旅稱鉅邑豪避席交不和衷漠焉楚貊
勢重臨而益厲驕㣲施而廣隙故謔衆以倨辭呶群俠
而取懌獨義屈於國士而色動乎偉䇿雖褐博而抗言
亦振衣而引謫此夫亦馭富玩貴取順辟逆才有所不
挫性有所不廹者邪余見其奉身宴安鴆毒匪阨疾剥
及虜蹙不至額置心𡨕曠瓠落自斥垂成遽棄中道女
畫則已視紛俗如汚已以生寄為旅客矣雖禀資之或
偏已黙合君子之志適則豈不與彼身為物累心為形
役戚然若不終日徨然若不得所索者懸隔乎
　
　
　
　
　
　
　
　
　
　
　
　
　
　
　滄溟集巻二十三
欽定四庫全書
　滄溟集巻二十四　　　　明　李攀龍　撰
　　祭文
　　　祭西安洪太守伯時文
在僕弱冠受業諸生握手一堂譽髦用成始偕計吏入
對大庭及爾如貫我心載寕尹彼吳興才非百里已則
神明民斯赤子孰銘厥功今之冡宰片石巋然徳音未
改既遷地官北虜侮予飛芻輓粟捷於羽書王師燕喜
莫敢告勞歸主章奏紀綱列曹懿厥度支乃見經國轉
餉朔方不稼不穡士愉馬閑疆場以晏所謂伊人戎有
良翰皇嘉厥績名邦簡臨襜帷戾止克覃其心震蕩之
餘家無完堵揮涕下車問其疾苦省刑薄歛剖滯若流
可安者公匪地是謀厚載維人坤儀靡常我室翹翹侯
兹降祥杌隉之危孰不累卵政未及朞履道坦坦居有
積倉亦以禦災倬彼雲漢百姓于摧躬自斷罰郡務遂
繁旦夕熈明乃蹈斯言病不遑息愈殷卧理浹旬在告
倐焉不起聞當屬纊男啼女乳不及後事興而問雨嗚
呼伯時何用為哉而身不閱百姓恃將其誰哉某昔也
分符且之鉅鹿祖席諄諄勿淪於黷素尚泊淡侈將自
覆持憲闗中於焉邂逅依依他鄉歡然道舊首倡士風
以光爼豆誼正自尊師嚴不疚是其語猶盈耳不居者
形苟為衷未和而求之杳𡨕乎嗚呼伯時之靈
　　　祭鄒明府文
順徳逆命正乃裕如豐才嗇施自得則餘若夫欣戚係
於用舍是親世而身䟽能取惬於適意可流動而不居
矣維先生英資秀發幼齡崇志浩浩鬱鬱鳯翔虎視振
俗障流宗盟士類井掘簣覆髙山深泉周作孔述聖熄
明愆學以辭逹竒能取忌即空言之徒競爰慨然於小
試召杜新鄉卓魯陽城絲綸㪚於理絲爕調寓於觧争
朞月二邑風雷千里懸蒲在庭卧轍當軌恫瘝爾民優
㳺吾心既觴且咏言弦宓琴昔十俊參名三齊騫羽談
詩避階乞文環堵及飭治於遐方覬功立而脫組卑官
勿羞頽乎就愚事興義便躍以徃趨執一於是守關萬
夫樞要肆侮蜾蛉斯藐依彼古常毒丼群小我違我歸
匪祿伊貞故嫉諛者必忤衆雖阨困而能亨顧康濟之
罔謀胡委訧于尼止既韜已以密藏何羙服之誨指進
以冠紳退而韋布非軒冕之避榮耻衮職之未晤彼名
辱而華躬顧簮裳以載路仰兹令操立懦亷頑奚其為
政敦朴以還孰云矯異愈堅末節克家嗣徽廸訓承烈
有翼垂雲伏林未起邦閭卓稱喜難於子
　　　祭良醖署丞馬君文
在昔世家由禮爰彰貽榖士不化於豐芑國何賴於喬
木也開業者艱承考者逸心危而得志損則失此夫武
有不䋲之憂統或作之無述君子欲為可繼而奚樂無
疆之恤哉唯君有祖早振文囿翕然儒宗徳音是茂聲
聞四夷身朋三夀唯君則孫毓兹仁厚聿服清僚宗廟
用酧既醇既裕如揖如授其在同朝之士見其容履之
婉順勿問名氏而已皆知其為大賢之胄矣孰不曰吾
得以識青雲之良白眉之秀邪是雖鵠鶩之訓聿嚴而
騏驥之驟不後昔逰太學無敢謂秦無其人而今在仕
籍益以信殷實由舊也兹何可使不乆於代而嗟斯疾
之不偶乎
　　　祭張隱君文
公至性近道不困於學質直好義不掩於樸行華身斯
文章徳動物為禮樂視帝力所獨有揖天民於先覺矣
方其幼而失怙靡依匪母一簞者粟百里則負髫齡纎
儉㷀㷀在疚不振于宗遑恤我後宜無忘於愈䟽而不
睦以有咎也暇日修孝不宿不藏諸父昆弟思輯用光
婚姻孔嘉匍匐有䘮貨財可私本支未昌敦薄寛鄙徽
猷是襄此圮族所以為凶而公自履者祥也又其少而
治産適我御窮俛拾仰取力嗇務豐若貨殖於受命謂
竒勝之自躬能者輻輳不肖瓦解彼居息幣唯吾與通
若冝無忘於嘗艱而放利以興戎也未衰戒得積而思
施館有遺装偕旅罔知緘誌以還歸慰其嫠非能讓財
昔饒争時激貪勸亷末俗以移此姦富所以為下而公
自居者竒也又若外示怯而重為邪中賈勇而羞使氣
里有少年謂我易與閭之長者式復以畏獲金珥於隕
蘀而女泣不生止以待夫求者取諸懐而予之以行隣
婦就汲窺我篋笥慮貽之慙趨以引避晩即廢著籯經
遷儒厥季蜚聲用賔王衢父飲於鄉子薦於藩詔賜爵
以優老齒及耋而彌尊奚其為政家惟化原何足以臧
善斯類蕃某等視必逹於此邦而與裁於吾黨乆矣痛
君子云亡豈私淑猶存邪公其尚鑒於斯言哉
　　　祭璜山趙隱君文
先生代有厚産業乃鉅族幼安於倉箱之積而無遷技
好壯修於忠信之義而無忌穡服千里則羙處不愆仁
于宗則和室不去祿盧城諸豪負勢任利父老有三害
之耻一至其門靡弗左右相視逡廵言事璜山衆弟雄
才偉智閭巷有二難之謡毎親於身靡弗徐行肅侍恊
恭飭志旱乾水溢指囷而授長吏即郡庭徴辟亦跡所
罕至嵗時伏臘秩筵而聨群季逮妣祖祠祀尤躬於自
致是孝友篤之天性而淳懿概乎人情聘魯貴公入境
而問俗若獲麥邱之隱瞻岱髙士及麓而仰風悼兹蘭
谷之英日用之常則樂衣食之遂為榮我田既臧千耦
其耘言就爾居百堵皆作臿如雲興恱懌有穫築不日
成塈茨是恪素風比湯沐黄髪詢廟堂庻祜用篤多男
且良八慈為龍今過其歴九雛皆鳯世謂之祥俶載南
畆侯旅克諧儐于東序寔殷孔懐厥仲承家紹儒衍澤
昔從吾㳺崇心畧迹嚴君與依來朋莫逆觀直諒於分
體遡洪深於濬源常慕斯無懐氏之民而誦其有道者
之言今其逝矣何以謂大徳必夀未之思也豈或有不
忘者存邪
　　　祭王給事中封君文
蓋公初効計然之䇿即負向平之識有志四方廢著而
息千金自衛連騎鼎食觀貨淮揚浮㳺南國不訾者身
竒勝者徳洗腆用歸肇牽車牛處士之義退而彌修以
亢厥宗無急不周何有何亡黽勉是求獨切有榖之思
而裕後以貽謀也侃侃給事實厥令子在昔朝鮮世崇
臣紀曰明是常以享以祀帝曰行人辭命是美徃立之
君錫我繁祉服以上公使者宴喜外夷望風髙山仰止
徼福朝廷永言東鄙海為不波自今以始四牡載旋報
成我后詔書相勞俾省章奏何以柔逺政惟由舊尋長
六曹直聲益茂嵗當述職諸侯率從黜陟幽明有來雍
雍乃抗大䟽為國建䇿岳牧刺史臨下有赫誰其共理
良二千石令尢近民無自立僻百里之宰父母是獲仁
即衽席暴亦肘掖考績無㣲官邪無卑甄别淑慝孰其
可私巧文相謾法有不施臣于其時鷹鸇擊之帝曰俞
哉納言惟允乃絓吞舟以厲庻尹小邑知創去惡斯盡
矣天下莫不謂趨庭之訓惟肖克敏也某等謬以夙誼
蒞陜以西邦有典刑俾政不迷何天不慭遺一老而物
有所不可齊邪
　　　祭王給事封君文
視業以息志於四方千金自衛觀貨淮揚浮㳺七䇿不
訾是將處士之義退而彌彰何以亢宗燕貽則良式榖
者才竒勝者子朝鮮稱藩徃錫繁祉帝曰行人辭命之
美外夷望風徼福東鄙執成我后懐柔逺人俾省章奏
密勿經綸尋率六曹直聲愈振既集岳牧幽明黜陟勿
輕令長為虐為徳既已近民百里寄命遂乃抗䟽一新
大政績㣲必錄尤嚴苛競孰其敢欺具曰予聖臣當其
時紏察官邪庻無遺姦以害國家帝曰俞哉其惟共理
郡邑既熈父母孔邇侃侃給事論思以和有此黄髪庭
訓則多某三秦為憲移風向淳典刑云亡于何其臻
　　　祭少司冦楊公封君文
唯公所謂隱君子而逸民者哉幽燕古稱多忼慨悲歌
之士即少年使氣容有肆而凌人惟公其儀不忒是亦
為政悼哉司冦克紹其慶廷尉司空二兹民命三丞栢
臺著聲諌諍休有烈光用基式敬屬毛離裏繼善成性
當其還所遺於嫠婦者盈貫至今漁陽誦不疑為長者
加之投所選於父老者一錢愈使山隂謂劉寵為亷吏
不言而教可承者志父子同心窮逹一致九十四齡日
閲諸編伏勝授書異代稱賢四子六孫星聚百里荀淑
為樂嫓美前史不獨浚明有家者仰先民而漸世澤亦
使觀俗於野者嘆王畿之多耆舊皥皥以徴帝力煦煦
而近天覆某等方覩維喬之向榮佇觀邦禁以有成乃
與化俱逝詒斯令名則誰不撫燕翼未終而遡源自生
以無堪於情哉
　　　祭畢封君文
嘗聞陵陽而南浸江之邑其境清曠靡流尚輯作苦無
凶嵗服嗇無富人家稱隱君士稱逸民先生於其間也
不位而以徳尊不名而以義揚排難觧紛慕魯仲連息
争化俗慕王彦方族相附如行葦之於本群相恃如候
鳥之於長無論君子之至邦善者之入吾黨莫不見閭
而式執饋而饗將以觀淳朴于式㣲得耆舊於草莽也
爰有譽髦實生膝下早承嚴訓聿追時雅謂余志在春
秋用謀貽於弓冶乃登宗伯載離司冦其文則史藝成
而上既明惟允法處其厚某等分曹而治麗澤以居毎
取斷於引經各獲益於啟書片言父教自出五聽帝心
所屬鯉也過庭由也折獄道同者友宷同者官或遡之
源或漸之磐朝錫命而夕考終木欲静而風不寕是徒
遺後以不報之情而示物以不厭之形矣
　　　祭徳王妃劉氏文同許右史
維靈淑姿聿茂厥祥不遲翩翩吏部於誕之竒赫赫大
藩實維我儀亦既嘉止隂事咸熈居則命史動輒稱詩
雞鳴致戒樛木致慈克配令徳君子攸冝有來雍雍被
之僮僮于沼于沚在廟在宫為絺為綌罔怨罔恫思媚
厥姑徽音日崇壼職靡忒國乃始風某既西觀采人倫
是常歴彼二南彤管惟光邦才委質而右夙忝惟良無
詖私謁以二周行胡兹不造溘然其逢原逹者流表植
者從貴不自身伐不自庸主器以長維城以宗茅土百
世厥萌在初休戚是同山川舍諸日月之際此維有家
屏翰之功豈其緒餘載罹寒暑言即於幽維王内顧曷
其有瘳為樂以善隕哲惟憂琴瑟不御寤寐是求某等
悼逝則深敦誼綢繆生芻是將以慰阻修
　　　祭樂平令羅君文
維靈蚤嵗明經百行是常阨於多士闇而愈章卒業太
學尚友四方觀徳問藝中心翺翔既除茂宰臯落之墟
三晉遺風肅如穆如戴星而治鳴琴以居績用是成曰
父母且曰父母且靡民匪子孰克厥家選曹嗣美銓管
九流檢裁維理出納王言喉舌之紀帝眷巴蜀中丞用
遷趨省于庭朝夕是䖍奚其為政維兹象賢中丞自邑
御車而旋進維良吏退亦敦仁以勸頽俗言復于豳胡
此不淑殄瘁駢臻不朽者澤垂裕後人
　　　祭殷太孺人文
孺人名族世家降淑自天别駕覃澤有開必先亦既歸
止思輯用光乃遭中葉伯嫂是將裘褐在笥糟糠在堂
雞鳴視具蠶織曰常井臼操作不徒為養琴瑟静好既
翕友于人逸我勞孰終晏如人侈我儉孰終有餘盖已
自失其貴倨而不愆於厥初唯是君子夙夜敬忌未嘗
片言以相加遺婚䘮疾苦是問是饋何有何亡務成其
事簮珥糞土可捐非義使不困於急難以永錫乎爾類
孌彼檢討孩提自竒孺人自謂不肖恒斯豈其必盛于
以轉衰弱不好弄而壮有為徳輶如毛一錢勿持既就
外傅嵗五更師在昔三遷異代同慈既宦詞林愈嚴教
思人以烜赫我以委蛇始誰先容寵至不疑順取逆守
工拙半之禄即非贏饔飱不遲買馬得薪買奴得蔬物
將棄而適用事可已而競時蓋自乳哺勝衣通塞顯㣲
仁人所見無非母儀靖共在位性分自定文章華國志
意之榮坐而論道其則不遠必聞其政無忝所生氣所
相屬誘以其衷愛之能誨正以其䝉不儼然為大儒必
隱然為重臣尺箠不施孺人聖功攀龍之於檢討處則
同門出則偕計自公退食靡曰不詣交相定省如兄如
弟手足一身壎箎六藝孺人盖嘗視猶膝下而將不億
其麗也大化一遷云胡不瘳桑梓殄瘁非夷所謀其在
攀龍與此靡依世徳是求逝者弗居徽音是遒無疆維
恤無疆維休
　　　祭何考功太孺人文
某等聞諸母儀訊之女史則有若漆室之於君臣緹縈
之於父子而其雖值離亂稱義則身全雖在負汲稱孝
而貌祀與夫杞梁華周勇下五乗之賓鍾離宿瘤治禆
二王之美又莫不嗣徽音於齊魯之墟比懿徳於海岱
之里蓋家傳而閭誦或異世而同軌也孰若孺人質之
耳目可徴其實遡之子孫可識其始哉相夫於儒婦道
乃成撫孤而仁卒貽令名考功之所以茂品藻之譽擅
題才之術則誰與豫導其神發之智不失其孩提之明
故清通簡要欲飬於總角之初而立訓示慈愈深於屬
毛之愛蓋士有披雲霧以覩之莫不即音容而如在也
方其奉親入蜀悼兹王陽長坂九折白首是将於時孺
人不以道惡為觧而以忠臣相期叱馭使前安顧身為
三年理官巴人去思所得賢智莫大于斯今其逝矣雖
章服朝委而令聞天終使待銓衡者懐俎豆之教見經
綸者思機杼之功復以讃孟母開聖之烈而益彰我鄒
魯君子之風矣某等能不悼淑徳之云亡而俟世類於
無窮哉
　　　祭梁武選太孺人文
以某等所觀於母者漢平陵孟氏為得其槩哉始也女
貞不字偃蹇擇對及得賢如梁伯鸞者奉之乃能更綺
縞而椎布操作以自代葢見其償豕之義雞豚不察是
以賃舂之賤而井臼匪憝彼所欲者裘褐之人吾何有
於雜佩由是而夫為大儒受業太學仕隱一邑民稱遺
愛是亦居於齊魯之間而風澤猶在也三子毓秀最良
季者早擢進士官屬司馬又嘗觀所恪共邦政慈訓攸
從則不必同諸臯伯通之廡下而可識其具食舉案肅
穆之容矣起於緝績而加兹象服則益榮昌於後裔而
名以徳曜則稱情今其逝矣見君子於地下豈徒重要
離之烈而成其髙清哉
　　　祭郭子坤大孺人文
曰淑徳近質苞實則蕃敬德若葸令儀則敦允秀於閨
式宜厥家勿愆爾婦母用孔嘉誰願之室匪賤賃舂三
十始字梁鴻是從懿彼景純文絶地紀相兹肄術贈珮
脫珥恭其諍夫愛而誨子謂彼致逺易轍正軌舍焉可
遷徙業則是無泥舊學有律有禮季以鶚興卓哉修士
囊書在籯一經則珍遼矣俯察法邇在人豈伊慈闈趨
庭有嚴䖍所代終以依以瞻有曄其裔天祉方錫何以
罔極報之貽戚某擇交齠齡睠焉諸嗣親以異膝友以
同氣窺所與逰無棄童穉時已知興託息委器長而績
儒聨編俎林入受訓言出敷義箴澤麗有源與兹隱悲
悼我良朋其胡有夷
　　　代祭裴御史太孺人文
惟靈克嗣徽音有淑其慈裕我後昆是良母儀適而宜
家衍以充閭御史廸訓穆如肅如梱範既嚴邦人錫嘏
不踰户庭澄清天下出貞庻度入憲一臺激之揚之秉
心不囘既擢陳臬視學于東齊魯狂簡斐然嚮風載色
載笑澤斯用溥為遷者三敬敷者五卓彼大儒式𢎞譽
髦一經則傳孰哉劬勞既成厥績載藩中州叅佐旬宣
淠彼承流夫何遽爾靡依天喪懿徳殄于其闈瘁于其
國某匪良奉職牧此冀方早辱汲薦錫我寵章其在望
丰裁而擬所自始沐甄陶而本所為親則已百寮服義
而多士懐仁矣矧知遇之殷而夙誼莫愆者又能不戚
於爾類以嘆息於開先也
　　　祭何考功太夫人文
夫人少膺懿粹誕兹淑貞婦徳既備母儀以成方作嬪
於鴻碩遂嫓美乎漆室耻獨為君子而覬魯之多賢由
是尚書授業生徒景從而典謨誥命學是有傳時則邑
有大儒家無治産佐以機杼簮珥是捐可謂有相之道
伉儷弗愆矣乃育考功屬矣所賓尺孤是託罔極於仁
慈以飬智頴發所因有經者笥有泮者隣及其對揚于
大庭無非正始於内訓而平反之為孝子即其叱馭之
為忠臣故三年於巴蜀稱其為理九流之銓管所賴以
振也識者以考功清通如裴楷謂馴致於俎豆之教恬
正如李毅為不失其孩提之真則是帝所難於知人之
哲而我玩之膝下壮所聖於飬䝉之功者而我通乎一
身矣是宜象服食報錫類無垠也逝者如斯得於披覩
者益歔欷乎哀毁之色矧某等有兄弟之義又安能無
痛於殄瘁薦臻哉乃䖍楮柏載列明禋
　　　祭胡評事繼母袁太孺人文
於猗孺人三原令族昔在于歸遭家集蓼方封君失燕
婉之好而徽音之嗣難也時則閥閱於卲公之黨衆即
擬知其貞淑矣載及廟見克謹婦箴乃賔饋饁如鼓瑟
琴視美舊特異形同心其於梱儀猶易室而相授遂使
君子若未嘗或亡耦事咸定於委裘跡不駭於發笱是
坤道所厚也以至嫁未學飬卒貽之子愛非已出遽怙
之母唯吾不愧於復生斯彼罔恤於厥後哀此四人孩
提何知其季始育不絶如綦則令屬我毛裏離我衷曲
躬澣襁褓身需携隨哉非見夫戲嬉啼號之皆為慕已
而以長茂成立為足以示慈者又烏能内外無間辭乎
今既以咸樂有室諸孫日蕃篤我世祜其澤愈敦矣獨
異夫兆㣲於廢興之端察先於童齠之智仲而茂才卓
彼國瑞開籯經以勸學捐佩珥而修䞇使就大儒推先
士類庭中稱平天下受賜尚亦有利哉是為孺人誥言
所崇璽書則備宜錫祚於無疆忽造物者多忌豈粹徳
易匱而福善之語猶偽邪
　　　祭饒侍御太夫人文
蓋聞夫人令徳惟貞淑慎爾止以憲梱内外傅伊始家
以慈母國乃拂士襁褓之功諤哉君子設俎秩秩攬轡
瀰瀰盖屬之毛裡聰明自出寄之耳目謀哲其諧也信
蹇節不可謂非性而氣質之用孔皆矣某等論思一臺
伯夔仲龍澄清四方恊恭奮庸其將以知興之所從嗚
呼已矣徒悲烏鳥之私未遂而列栢之䕃無逢矣
　　　祭恭人文
嗚呼恭人惟性之樸惟徳之基方其御窮豈逹是期貴
有今日寕爾所知援而止之不躁不疑中含辯慧自夫
則狂無非無儀得以相忘嚴于寡姑佹焉下堂懿斯象
服允矣糟糠見一鍾於乳哺殆匪子而靡親尸饔勸學
孰百其身謂壼政莫大主器而承家實在後人巾櫛委
媵託息兹倫亦既抱孫受福不那於以效我為勞孔多
代終有慶遑恤其他撫遺孤而對泣奈藴結之云何
　　　自河南告太恭人文
隆慶三年閏六月十二日兒攀龍告母曰三十寡母九
齡之孤既即外傅擢第王都京臺郡邸無弗與俱匪朝
匪夕是敷是愉自西振鐸為孫孔旋起家于浙為婦告
捐誰謂河廣力疾以遷誰謂天逺喘息判然十年自廢
菽水庭㳺尺書斗禄胡適與謀豈母之溺狥孤則瘳未
畢正伏溘焉首邱暴不及訣危不及持母豈自意孤常
自期母今安徃藐孤在兹出則不返返唯其輀亦云就
養孤則不良詰旦東發視彼故鄉我父迓之歸于其藏
母也有孤是護是將謹告
　　　辭太恭人文
兒則無良曰母是怙自柩之東旅焉是主䰟魄所依亦
唯環堵既啓父壙叶吉載祖三孤具列永言為憮爰致
大誼以孚振古厥初生民兒則孔辰實始立慈終焉允
仁未存者子未亡者身扼我者天競我者人于時九齡
毋倍者再季誕逾月仲癖且廢左提右携乳哺自愛中
外嘖嘖幸毋之貸于時毋危如旒欲潰毋今在兹徃將
安在成說維何躬之不逮乃奉祖母鬻宅以遷舍館未
定祖母載捐展轉五就是粥是饘非不拮据溝壑朶焉
季乃間出十載不旋仲惰以戇如寄食然兒雅好㳺搦
筆自賢母豈知兒可䇿而前知匪所託大信以全藐焉
諸生技僻而堅辟之行暍挹彼流泉母豈不知置之自
便筮仕就養視歴艱難是丼菲惡奉有餘歡曰兒不第
終饑且寒兒歸自西三遘竒疾毋亦浸衰勞之即逸駒
也䘮母造駒之室百爾孫謀不如所質兒既起家就養
有日其不命車顧孫多恤顧已念兒間以有孫豈無二
弟不及其門兒歸自浙亦閱凉温寜加至性而老彌敦
兒方自慶所樂與存家有我母國則至尊亦既入賀陟
憲中州板輿載駕色不可留無幾見汝亦又何求自春
徂暑朝夕北堂弄孫之暇語必故鄉母即暴注恬以為
常兒愚匪意豈毋所量相視一訣洞惟肺腸蓋云累汝
千里是將詰旦之役將者告㐮母所未亡母今則亡
　
　
　
　
　
　
　
　滄溟集巻二十四
欽定四庫全書
　滄溟集巻二十五　　　　明　李攀龍　撰
　　雜文
　　　都御史朱公居東遺愛巻引
稱遺愛何為也為都御史朱公也其稱居東何也昔者
周公居東東人居焉不系之周也公既入為大司空山
東之人猶私焉不系之司空得稱居東也始公之居山
東則濟南之搢紳先生若郡邑弟子莫不曰我未見按
察如公者今安得乆居此也既而莫不曰我未見布政
如公者今安得乆居此也既而莫不曰吾未見都御史
如公者今安得乆居此也凡五年是稱遺愛也周公之
詩有之是以有袞衣兮無以我公歸兮無使我心悲兮
周公東人之遺愛也又曰伐柯伐柯其則不逺我遘之
子籩豆有踐周公遺愛東人者也何言乎遺愛東人也
書曰汝陳時臬勿庸以次又曰以藩王室綏乃厥位是
周公所命也而必以丕惟耉成而必以率由典常何也
所以遺愛東人者也之子不遘籩豆斯逺非周公之材
之美已奈何佑乃辟廵侯甸撫萬邦永康惟無斁也無
斁為言遺愛也公為按察務棐彛而不必於用訖公為
布政務正供而不必於用惠猶日存諸搢紳先生而進
郡邑弟子與論焉曰得無失廸知之士然後舉郡邑而
顓治之靡保匪蕃靡釐匪臬猶曰今為得若在昔無斁
乎是都御史朱公也濟南朱先生弟子故齗齗自信自勸
以急公家之誼而後朝食也雖無耉成尚有典常是為
習公公以習諸先生弟子者亦具是矣何患乎不得乆
居此也不然於搢紳先生望而拒之視郡邑弟子不可
使不遜斯未能有先以為百姓望者雖今貌祀亦於是
有未致也豈獨以衮衣哉古之大臣官無間地澤無間
時施無間人其為遺愛備矣濟南搢紳先生若郡邑弟
子得朝夕公而事焉跡詩書以周公跡公以詩書得稱
居東也然不系之司空而系之都御史者以嘗不以未
以遘不以歸以習不以異勿諱乎其私之也不然咏歌
之無從公奚取焉
　　　青州杜公家邦迓慶巻引
蓋公為青州四年於今矣所臨諸令長時時各舉所為
縣者状人職相得也所移牒若條為記惻然奉宣恩澤
使百姓咸知有明詔諸令長亦既傳相勸課惟恐詣曹
對簿負太守共理効者而百姓耻逋租稅遜于徭役誼
相屬分相親若家人父子一堂之上四年如一日而治
行稱長者四境之内雞犬相聞鳴加和吠加應也而謂
無以致家大人之教惴焉不欲以治行自引諸令長愈
益勸課百姓愈益彊於租役監司御史中丞臺交相勞
也而薦書攟至且以遷行猶之謂無以致家大人之教
也是年太公年盖八十云公且計以遷行將便道謁太
公稱夀一堂之上而無以致其教奈何為治行矣然公
不言也先是迎太公青州而太公問為青州公亦不言
也然太公已見公御無長物事無長時私自喜之謂公
曰吾徃見爾大父為龍江驛至為按察使覆大獄而不
難於反郡太守征蠻之役幕府交檄從軍自蘭谿功曹
舉五十金装畀諸亡者御豈欲有長物事豈欲有長時
乎吾不謂乃得見爾大父於子也信斯言也公盖四年
不忘家大人之教於此諸令長勸課百姓勿失其租役
太公不知也然而察亷諸令長其自㓗以不取如将不
啻亡者装交錯就檄獨賢載路不遑暇食猶為守臣四
年於此且以遷行更念諸為縣新故無常令長者人職
或不相得吾所移牒若條為記法度具是相縁為姦動
必廢格吾豈敢知之哉問閭邱先生有後乎何為至今
不祀也閭邱先生者嘗見齊宣王而稱選良吏平法度
臣得夀矣者其人也賜無租役不謝焉租稅者所以自
存其業徭役者所以自存其身而命縣於吏幸而賜之
復以非法度不可為乆也選良吏以平法度斯租稅正
而徭役均百姓享數百年之利無窮時此不二千石所
恃以為聖天子圖共理而致家大人之教者哉始龍江
公為太守覆獄而畀亡者金以貽太公而公更欲以良
吏法度行青州數百年之利以致家大人其計可以為
乆即紀以八十不與焉意在諸令長不言也乃諸令長
以有言而余識之如此
　　　答濟南父老報殷太史文
正夫既授檢討者八年矣嵗丁巳乃䟽以郭太孺人歸
濟南濟南父老相與以弟子請曰檢討家自曽大父衡
為永平郡文學徴授徳莊王經誼永平後進皆從文學
徳邸中及王之國盖天子賜璽書勞焉大父畯既省試
則河南許襄毅公以荘敏文簡二公從其在太學又如
劉大司馬龍大中丞䕫兄弟徒衆尤盛知名者也至今
諸齊言禮者無不自出殷氏矣檢討家世傳業稱山東
大師今幸詣家願以相累豈無意乎吾黨小子哉正夫
常稱學廢推讓未遑乃不得已於父老而許之為受徒
數人屬太孺人捐館舍積至數十人攝衰臨藝是嵗省
試得中鵠繼宗禹者三人次年傑一謨者二人顧濟南
諸生則業謂禮經多不受受它經正夫各為持論如其
家家不能難然亦咸得以舉大誼如是者五年余晩以
駒事正夫問詩數篇所受經即嘗聞之張先生所者葢正
夫結髪與余事同郡張先生數年以家世故即更它受禮
云明年正夫起家以其官入説經學裕王府中矣父老
則相與請余曰二三弟子安從卒業乎即中廢何以報
檢討也余曰父老安從知檢討之相為二三弟子者不
愈益亡已時國家設科射䇿二三弟子視以為禄利之
路則然矣莫不以朝受學弟子員即夕効髙第取右試
官耳吾業既與恬然為此而又勸使勿亟其孰信焉故
使二三弟子受學身自致當世吾猶人也効髙第取右
試官予安能知之即因以長躁進之心傷揖遜之美有
寜中廢報我而已一以躁進使自致當世何不至也畔
師孰甚焉吾所願其大者受經學如漢諸大師家次者
即若許氏劉氏諸兄弟以不忝家世吾豈願此於二三
弟子哉檢討且八年亦旦夕遷耳又方今文章之臣歛
然在奥突之間簟席之上不次當御以儒宗居宰相位
一何醖藉此豈不夙夜在公之義而五年於家猶曰今
朝廷大儒骨鯁白首耆艾魁壘之士論議通古今喟然
動衆心憂國如饑渇者何限吾幸得請歸與二三弟子
相訓故說經誼以増益不能㳺息卒業庶有用我徃以
是矣此自父老所見二三弟子雖亟自致以效父老然
有不可知則以檢討身為揖遜猶未失為是也身為揖
遜而後乃今儼然總五經之眇論鄉唐虞之閎道以陳
於王前以為聖天子主器者重以惑動二三弟子若難
而縣之而實使自得之其相為豈有已時用意至深父
老安從知之也在昔有漢既以𤣥成為淮陽中尉而孔
次孺尋以詹事遷霸世大儒忌爵大過懼徳不堪又何
推譲君子猶之可以受而致安之無得不得由是矣聖
天子方日隆敬承之緒以有事燕貽天下自主器所有
宰相自儒臣所為正夫奚敢見焉而可無用推譲即朝
廷用檢討意初不出此然正夫幸已備侍從守師傅猶
且推讓不敢自見二三弟子身将愈益勸豈為中廢無
報乎父老幸歸報二三弟子也
　　　為太恭人乞言文
不肖年九嵗為迪功君遺孤太恭人年二十有八嵗襁
抱二弱弟稱未亡人祖母楊䁥於前子憂不肖暨二弱
弟長則當薄其産數不予太恭人志也太恭人即傾籯
中一勿問之唯朝夕糊饘粥是命曰彼豈謂未亡人重
捐生即不忍此二三子貿貿食嗟來食相與僕僕轉溝
壑也地下有言此二三子安在哉未亡人其尚有辭矢
靡慝唯二三子焉依祖母楊持太恭人愈益亟顧若新
婦太恭人亦愈益肅祖母楊病癰且潰太夫人溽暑身
自浣湔傅藥底革而豫宗黨無不難者蓋八年不肖知
敬業事諸君子然恒以戞羮失諸君子太恭人歎曰爾
何與仲多哉即饜髠如何異也先是有誚不肖不能力
穡服賈者兄嫂意難乆居矣遂廢箸出各僦别舍太恭
人所分貲僅支朝夕母子􁁊􁁊相哺也取濟西田自濼
水用易岱畆元年三什租季年乃什租太恭人泣曰吾
寡且不有秋何賴哉因貸息沒入富農遷廬學宫傍屬
不肖壹讀廸功君書伏臘行經師修脫簮珥取給焉不
肖竒蹇罔所掄録又家徒四壁立太恭人困于女紅最
辱洴澼勿恤為之指手至胝龜率日一飵即再飱必鮮
鮑二弱弟在窮閻與傭保雜作自賣奉菽水蓋七年不
肖乃下帷授毛氏詩稍稍致糈飬比既禀有儋石儲太
恭人已戒令從㳺士貧者覿勿用篚矣二弱弟固猶曠
不有室里婦約結縭者竊隣窺之莫不中輟采謝絶謂
何可棄女於是也庚子不肖始應郡舉甲辰詣對䇿以
第次晩得補司冦諸郎時與二弱弟撫諸孫稱觴堂上
太恭人言夙昔事未嘗不輒泣下罷酒也無以二三子
不易至今日哉則唯大君子有賜言
　　　戲為絶謝茂秦書
昔逮爾在趙王邸中王帷婦人而笑之爾猶能涉漳河
也則之長安在大長公主家又不負一蒯緱劒令主家
監先亟斷席與爾别坐家監乃置惡齧馬爾邸中輒怒
馬使踶於庭踐溺沃爾冠亡何又遷爾於傳舍使與騎
奴同食傳舍長三投爾屨於戸外豈其愛士而執襪􁓁
以㳺居朞年傳舍長遷爾於僦舍舍人責爾償僦也若
若使爾在我之他境我何知焉告者曰有君子𦕈而躁
視事左右必得志然吾憚其為人也則爾既已謁我門
下三日矣我躬授爾簡坐爾上客寵靈爾以薦紳先生
出爾否心蕩爾穢疾元美偃蹇我實屬爾時爾實有豕
心不詢干我非其族類未同而言延頸貴人傾蓋為故
自言多顯者交平生足矣二三兄弟将䟽間之我用恐
懼貽爾盧生㳺爾義門不以所惡廢鄉綏静二三兄弟
爾乃克還無害是我有大造于爾也不佞官臣以敝邑
在爾之宇下不治執訊爾為不弔䟦履敝邑不入見長
者我先匹夫爾實要我辱我臺人殄置我不腆之幣於
塗張脉僨興眥翳俱裂曰昔在長安邸中殊厭貴人曽
爾一守臣也爾何乃去趙王邸中既已釋憾于我我以
二三兄弟之故猶願不忘舊勲於爾爾且以敝邑之頑
民行而即長安貴人謀我天誘其𠂻元美弗二爾是以
不克逞志於我敝邑褊小我用疲於奔命屬且夜逸爾
利吾失國徼福于二三兄弟曰若不得請猶有令名與
其及也我其敢必有功願以間執讒慝之口我從事獨
賢則是爾之詒我肄也我與元美狎主二三兄弟之盟
乆矣爾猶是櫜鞬鞭弭在左右與呉生徐生周旋中原
不能一矢相加遺我是以大不列爾於二三兄弟爾亦
悔過之延使以命我曰同好棄惡復修舊徳我尚猶未
懌是以不報爾又不祥惡聲滋至我祗役大行稱詩二
三兄弟其在二三兄弟則同心之賦而亦爾所不能為
妬口者爾有二心于呉生曰稱詩如此他何用糞土為
呉生固甚憎爾是用告我元美惡爾之二三其徳亦來
告我曰𦕈君子不得志於稱詩女則使然今日之事我
為政昊天上帝虞九歌周二雅余雖與于鱗出入余惟
利是視不佞惡其無成徳是用宣之以懲不一二三兄
弟備聞此言是用痛心疾首二憾徃矣不腆敝賦一聼
客之所為唯好是求爾若惠顧二三兄弟無敢徼亂則
我之願也爾若不施大惠于鱗不佞二三兄弟愛才久
矣豈其使一𦕈君子肆於二三兄弟之上以從其滛而
㪚離眤好棄天地之性必不然矣敢盡布之執事俾執
事實圗利之
　　　擬秦昭王遺齊湣王書謀伐宋
秦昭王使人於齊湣王曰宋王無道為木人以象寡人
射其面寡人地絶兵逺不能攻也王茍能破宋有之寡
人如自得之蓋寡人使使者間宋所為曰有之宋可伐
矣見祥不為祥乃為禍先是有雀生􁒯於城之陬偃使
史占之曰小而生巨必霸天下則偃喜滅滕伐薛東敗
王取五城南敗楚取淮北之地三百里西敗魏軍乃愈
自信欲霸之速成築䡾臺於宫中鴟夷血縣之自著甲
胄從下射之血墜流地命曰射天其佞臣田不禋賀之
曰王之賢過湯武矣湯武勝人今王勝天賢不可加矣
偃大說既作千鍾之縣遂鑄諸侯之象使侍屏偃屬寡
人象且成曹商自敝邑來言寡人方召醫破癰潰痤也偃
乃更命工加寡人癰痤於面既成謂之曰既微且尰爾居徒
幾何吾為其象人而用之也指大王之象以示其臣唐鞅
曰此冠側注者負海過頥豕視其象不仁也不知彼何所
食乃帯益三副如此於是展魏哀王之臂以彈其鼻曰爾
赫之子哉望之不似人君也哀王之臂急而汰於韓襄王
之肘曰倉也何乃為人所搏不愛顰笑乎乃移使去韓王
咫曰此豈若等用肘足之時復展其臂彈之曰今視子之鼻
間栩栩然矣何得更挈狗馬西走王豈猶以秦為王交乃今
且不得躍吾冶中展韓王左臂曰汝欲有天下右手攫之
則廢此左手又展右臂曰左手攫之則廢此右手君將攫
之乎所為趙武靈王之象黒龍而鳥噣鬢麋髭􁋡大膺大
胸冠術氏冠差池迤邐五采四重貝帯􁀙翿黄金師比綬
不著紱綴以絲禭命曰伉王惟肖揜鼻而過楚懐王曰此
柱後惠文冠者始亦為從長至函谷關然無奈其以淮北
之地三百里効我也寡人亦似惡聞王之臭也昔者岐陽之
遇爾為荆蠻置茅蕝設望表與鮮牟守燎故不與盟今
其坐之堂下次至燕昭王曰是危欲為朱均者偃聞相
人於師敦面而土色者忍醜爾其忘齊之虜爾父乎其
玩寡人大王與五諸侯無異鼗鼔一日倪侯請曰魯衛
中山雖則鞭箠可使然亦泗上諸侯也即折鉤之啄足
以為之何可不使備下執事乃復為魯平公工不得其
象以請倪侯曰亦果觧其冠令王可溺耳為衛嗣君命
曰小侯何為籧篨至今不殄也日者趙氏襲衛爾跣行
求救於魏今其勿令加舄至中山君曰此其准頞權衡
犀角偃月不若其姬隂簡美也又為西周武王東周惠
公而金不足宋人夜拍東冡出文公之鼎彛椎而輸偃
偃不知也亡何惠盎見偃曰有道於此使人雖勇刺之
不入雖有力擊之不中偃乃釋章甫而冠無顔之冠以
示勇盡置寡人大王十二諸侯之象於庭懸鴟夷血於
其上而射之血下漸大王象盡殷則笑曰吾聞博昌千
乗之間雨血沾衣豈天有意乎王之為人也大王象僵
於臺下偃曰捽之曰尚佯僵邪昔蘇代言齊王長主也
有二毛矣先王不禽二毛豈謂爾哉血亦漸主父偃以
衊其口曰視爾相法當餓死今姑血食哉此孰與雀鷇
美關弓以向楚懐王指其股曰吾將射此以報於泓之
役不能如吕錡集矢爾目也遂召倪侯命群臣以矢曰
此十二諸侯者各令面夷矣群臣乃各射偃之所鄉三
發寡人不中王自徃面樹之寡人象仆於臺下則轉巨
石以撞其足曰西垂大夫吾當復絶爾臏矣趣使出木
人射其面飲羽木人者即前所為寡人也已而唐鞅進
謂偃曰昭襄無道命齊搆我皆其臣樗里疾之謀臣已
命工為樗里疾血鴟夷加於其頸以象其癭鞅請以一
矢踣之無敢辱命偃大喜至則自射之中其頸鴟夷血
出如霤大宰戴驩國老薛居州諌臣也以諌偃曰王欲
行王政即身屬櫜鞬遇兹十二諸侯者於中原之上而
主盟之可矣安用終日與桃梗俑人闘而曰我必勝之
乎偃大怒罵之曰子罕之後有睅其目皤其腹者如爾
於此哉一薛居州其如宋王何關弓嚮之二子趣走唐
鞅既自及偃滛於酒婦人愈甚室中有呼萬嵗者堂上
盡應堂上已應堂下盡應門外庭中聞之莫敢不應一
日登䝉澤之臺見朝涉者鍥其脛矣而傴者至使人止
傴者曰是其脰肩肩何為者哉置之䡾臺之下使以鼻
承血失之怒而剖其背矣宋人大駭而墨子所設守宋
之備盡廢王速出令是于泓之事也齊王於是率魏與
楚徃伐之進兵宋城下民散城不守偃自投車上馳而
走至温逃倪侯之館而死三國盡分其地矣
　　　乞歸公移
切照本職猥以草茅叨䝉聖恩擢為進士歴官郎中知
府以及今職未嘗不誓以犬馬之勞答稱萬分之一即
沒齒不敢自棄於明時者矣奈何瞻依盛世固臣子戀
主之至情而諱疾矌官尤臣子不忠之大罪本職不幸
賦質羸弱調理失冝到任以來所歴西延平慶等處徃
還四千餘里考過府衛州縣生童六十餘處自夏徂秋
忽成泄痢以致瘻瘡頓發肛門突腫坐卧俱防下血即
多元氣日損醫生任某等投藥將至百帖迄無一效再念
本職校閱微能非心力無以自效而頭目昡暈即臨巻
必至失常恐開科孔邇求賢大事一有謬誤人材所關
命在旦夕實為狼狽合無憐察本職得以殘喘生還仰
承聖恩之髙厚即雖終無圗報而感激難忘矣
　　　問西安三學諸生䇿
問九則安錯大氣焉舉斡維焉繫隅隈安處谿谷邱陵
山川多有何所刑徳何所牝牡厥上左旋下焉取夫右
轉清濁攸判夫何墳何衍何得以寜今孰發焉何致以
位今孰搰焉何四極之相屬卒其異方雍何傾覆豫何
逢長南北順隳孰知其里胡遵迹既化而厥壤爰止廣
厚何坼儵忽焉合重夫華嶽匪載匪沓陽伏不出厥出
安居隂遁不烝厥烝何如榖洛何闘何神争明梁山何
朽何帝不饗子晉何諌后何庸伯宗何告侯何從氣何
以復何所揺政胡臣事是修而代終以慶
　　　問華渭諸生䇿
問潼關於殽函其猶重楗也在昔彊秦建瓴山東注如
決霤毎一出兵割地效賂有若俯拾山東諸侯合從而
來止於一夫成列而進道惡為觧則俛仰之勢異也今
天下為家聖天子封域殽函不異宇下山以東何患焉
獨以北兵慿陵數入侵上谷北地間而先零諸羌徃徃
窺西河玉門塞一旦交困秦人之卒空國出乗障矣即
有若徃時大盜嘯聚商洛者竊發其中鼓采金鬻鹽亡
命之徒以為有司者難扼潼關而據黄河之津則山東
之援不至守武關以分掠漢中諸邑則鄖陽之師不入
西北出藍田以犯長安而稱屯灞上雖欲不棄華渭不
得也此非王公自失其險而制於人之道乎二三子華
渭之間人也其明發念亂乆矣何以告我
　　　李淑人大節解
中丞霍公大母李年二十餘撫遺孤焉既贈太淑人掩
于帝恩其大節無以自逹於上乃中丞状之曰勤瘁幽
苦精白貞純是先大母之徳也余惟八者備矣屹屹乎
大節也哉方其夫以永絶若子在抱亟低佪於一徃而
藐諸之謂何跂予望之中廢不可知若將棄焉而旋復
是顧業以黽勉孰與効以大畢之為成仁也量力計期
此伏彼起盖有日月可處而我之未即安者匍匐拮据
不與焉勤矣惟兹孑遺㷀㷀在疚疢疾用勩忉怛為勞
即庻幾将來瘏痡甚矣而逝者不返終身病之奚必殘
形相拒毁體自絶始為慘哉瘁矣壅閼閟侐鼠憂不陽
如在晦𡨕視聽𤣥黝雖猶託于世未亡人耳百爾紛紜
藏之地下獨其所為喘息相屬者細若氣微若聲不可
以已是重蓄也幽矣可以已則舎生以之不可以已斯
生而有所不得舎也難乎其為心矣預防以自困致慮
以自危既秀方實植㣲壮長有不在我者而志毎窮焉
以徼惠逝者拂亂煩寃丼此荼毒苦矣立孤難於殉葬
善後優於捐軀二倫是經大義以辨非託於難以竊便
非假於優以茍存夫婦母子無遺憾焉精矣蓋亦其質
固有之既自不飾亦自不渝不然捐軀殉葬本以為潔
而益示其華猶曰物采非素以為行也光昭有家冺於
無迹猶曰倫足以竊便義足以茍存云爾恬淡是常不
以作色白矣據其所不得於舎生之心與其毎窮焉之
志如天地定分之不可易如山河定位之不可移殉葬
自竒立孤自正溝瀆之諒匹婦一朝舉之矣又不然非
其性也勤瘁不将以損之幽苦不将以撓之乎貞矣激
於始絶而衰于已事與操具而身亡均之失其半也此
夫各成其信非以為名而意自愜不觧於慈非以為功
而理自全故至于今無間然矣豈其習而便豈其守而
存率之自是自致厥美不遺純矣屹屹乎大節也哉喘
息相屬命脉以文神明之胄後世必復余猶及見中丞
為御史時主課天下郡國上計吏風裁卓然自廷尉中
丞少司馬司冦徧歴三臺大績益著於太淑人有餘烈
矣勤瘁幽苦精白貞純具大臣之道焉有味乎其言之
也
　　　題太恭人圖
攀龍家有太恭人四圖先後出示家人其一則相視謂
曰豈為太恭人其一則競謂曰當為太恭人其一則不
時謂曰是為太恭人也其一則杜氏愷所為圖杜初為
圖家人各言所以状無不曰有所似太恭人者旦而移
之第二圗家人又言無不似太恭人者今稱杜氏第二
圗而前三圗廢矣乃余以杜初圗似矣及第二圖成即
初圖輒復若無所似者由是而知有所似不若無不似
者之為工然必相形而後真得焉可以無似無不似而
術神矣古賢母所具列列女傳無不善畫者莫能圗何
哉漢圗休屠王閼氏於丼泉宫其子金日磾毎見之涕
泣然後去史稱􁀙侯篤敬非其似必涕泣之無從非其
似必漸衰於毎見非其似必不難於去之何以澘然不
能自己輒不得以禁中為解乎余見太恭人初圖盖儼
如也見今圖盖依如也太恭人稱未亡人四十年孰與
􁀙侯侍閼氏為羈虜痛哉乃逮今天子賜命服稱太恭
人二十年嵗七十猶尚良食撫三世膝下其日且未艾
彼即七葉之貴何以易余哉是故以余從其依如者而
後知杜氏不可以一技論也
　　　王氏存笥稿䟦
余觀大宗伯孫公所論祭酒文章法司馬子長氏其然
哉今之不能子長文章者曰法自已立矣安在引於繩
墨即所用心非不濯濯唯新是圖不知其言終日卒未
嘗一語不出於古人而誠無他自異也徒以子長所逡
廵不為者彼方且得意為之若是其自異爾奈何欲自
掩于博物君子也關中故多文章家即祭酒在著作之
庭且三十年為文章其用心寜屬辭比事未成而不敢
不引於繩墨也且三十年為文章其用心寕屬辭比事
未成而不敢不引於䋲墨原夫法有所必至天且弗違
者乎巧者有餘拙者不足假令祭酒為文章其㣲辭美
事一不得其所置豈楊雄劉向所稱實録者也大宗伯
又言祭酒與北地李獻吉氏接跡而起以為祭酒重則
是稿也海内學士大夫受而讀之者将益重子長之為
文章而引為繩墨宗伯有力矣乃御史鄭公按陜以西
諸郡稱采風使者還且奏之則又謂攀龍在左輔有祭
酒于文章徃徃紙列國家大典而抵掌談四方疾苦九
邊要害奉胡言胡奉倭言倭即欲聞時政不亦輶軒所
載者哉乃若其詩則大宗伯所稱李獻吉得其具體矣
吾重傷著作者之志因并錄焉攀龍得以具論二公所
取祭酒者如此也
　
　
　
　
　
　
　
　滄溟集巻二十五
欽定四庫全書
　滄溟集巻二十六　　　　明　李攀龍　撰
　　書
　　　答董學士用均
某不佞始偕計來京師即海内諸搢紳君子言文章必
言館閣言館閣必言執事未嘗不私竊慕之安得附青
雲觀當代之盛也乆之乃辱執事三顧某於逆旅之中
而不得亟見坐令從㳺之願沮於出守至今恨之未有
以報此自執事能折節下士而士益以此重執事誦義
無窮時顧其何人又至辱所推與謂某文章司馬子長
西漢諸名家之流又謂某志行俊偉也某何人而敢處
一於此哉徒以在此部時多拓落杜門稍類彊直自遂
者爾它實無以自見即不自量有所著述亦復下里自
好者為之終未敢齒諸作者之列今不知何以當執事
之心且執事以文學親幸之臣而不㤀郡縣共理之治
是豈獨為爱某也頃當滛潦為沴自京畿千里莩骼蔽
野而禦人白日雖有溝壑孑遺又無以佐公家之急而
山東道塞使者冠蓋相屬於敝邑率不能飭厨傳稱其
意安見方六七十如五六十而非邦也者君子之至於
斯也吾未嘗不得見也其在某上之既無莊助吾丘壽
王嘗為侍從之望次之順德又不可施以㑹稽東郡之
政即某摛藻如春華何益於殿最哉誠自知不免於奉
職無狀矣莫不捄荒而某拮据為甚官無蓋藏仰給隣
國方且奉中丞御史臺德意惟謹而何以䇿功名之㑹
大水之後壤土膏麗錫我來牟將受厥明此非所以慰
執事隱惻斯人者乎過此以往庻幾藉以喘息云爾某
何人至辱執事也
　　　再與董學士份
日某入計執事吐握延之則之邑執事屬且有校士之
命而重辱貺某一郡國吏奈何有此於執事焉大者不
得一日私竊出門下次者又輒去不得謝無以明執事
所禮遇某者然而猶且不亟奉候則某積愆自畏耳不
佞誠自分一邑足矣乃月朔得除目則以某辱今命某
何人而有此於阿衡大臣也既以私竊念之其惟執事
夙昔薦寵某者無乎不至則伯樂一顧之力耳不然豈
其不佞如某而天幸至是乎
　　　報吳丈道卿
不佞日與諸生竊論執事命世無疑莫不私心若就見
之而鬱鬱至此不理衆口俾有淪沮之嘆命邪不佞領
郡趨役為疲饑饉荐臻因之師旅何奉職無状也盧廣
平嘗扼腕為某語使執事節鉞開府天子何憂邉也知
已哉敝邑雖所謂一州如斗大即令無貴客徃來猶可
閉閣卧則又奈惰氣何哉此其計有以觧綬去乆矣不
然夙夜用勩顧復碌碌不中所期豈成其為報執事
　　　答汪正叔虞部
契濶不奉嗣音今豈胼胝為勞也改嵗聞足下在桑乾
河時幾不免魚腹之厄巍然以梁上獨存也審是将無
令僕病悸乎風塵下走有人乎繆公之側眀年上計京
師為十日之飲與足下大攄肝膽解綬去矣其在骨相
足下視其惰氣凌人豈為暴貴者乎時者易失即足下
雖有同室之鬭不可三日不見元美也子相明卿亦諧
夙好足下素稱折節何難於逰是酒人哉弟辱有兄弟
之好敢重及之郡邸蕭條其於高枕惟日不足主恩不
可不知矣餘悠悠無可稱述足下前
　　　與李比部伯承
昔雖薄劣然念足下乆要即甚不忘日以元美軰褎然
為文章家稱首某則自不欲伯承出乎其後有以激故
人爾苦無它也每與元美言何嘗不伯承在口今復慮
伯承不安西署急将生議及又不欲伯承暗投以是為
切切偲偲其意也尚不以厚哉里閈狂士固不朽為期
所不合執事者如此不敢隠矣
　　　與李考功价
某不佞盖自與梁公實為同舎郎即聞南海有執事也
日以入計宗子相又亟謂署中有君子愛某者某知其
必執事也乃某僻夫雖郡國下吏乎其在執事矯矯一
不麗於世固私竊慕焉幸以辱謁者而復儼然臨之乃
某屬駿奔走不得旦夕出左右則安敢不唯其意氣為
恃也
　　　答王寜波崇義
某不佞曩與執事分符而出者今且四載矣栖栖風塵
中為五斗米磬折道旁孰與執事浩然而歸高卧淄澠
之上也
　　　與馬侍御
駑劣二載於兹奉職無状即幸免紀列其罪已是矣不
然置而勿論猶為不屑之誨今何至登之薦章而重以
奨命使某慚不敢有終於自棄之心乎無論為九邑争
承一疏貽千百年不報之利使自某以徃坐紓拮据之
勞為甚盛惠也即所與屬吏未嘗不以禮相假含宏而
竢其改過豈為易及哉則某不為不遇矣則某不為不
遇矣
　　　報鈞陽馬侍御
某不佞為郡無狀而復以遷去則免於疏列亦已足矣
乃執事顧追而奬之以寵於父母之邦其所采稱又皆
某片長自信者何至辱知遇如此也亦為我執事激揚
百寮不佞有某亦在不遺則凡以剪拂稱佳士者不將
以不出其門下為不幸哉
　　　與樊侍御
某狂愚為郡無狀值將上計持者甚急執事數語羣心
沮服既已入覲頑民後言執事大畏其志而反側晏然
矣顧猶某所及知者也他如含宏竢其改過包荒勸其
自成凡使某得以遷而不肖之迹得以掩者豈能萬一
盡哉不然擯斥矣又不然不理衆口為累多矣豈其不
安其位於前而有今日也某固有不報之德於執事者
如此犬馬私情蚤夜戀戀而執事竢役復以某疏之剡
中何愛人無已時誰令某追懐徃咎抱不測之懼而
惴惴幸免以善將來者非執事乎
　　　報賈守凖
風雪之夕孟津邸中綈袍戀戀故人者兄耶某數年辱
同舍之好察守凖者備矣雖德氣素甚髙即一言不相
應未嘗假顔色也不佞如某狂恣四出顧無異視骨肉
此其知遇豈時俗見乎某有心即一值守凖哉未嘗不
縷縷所為我聞有命者無隱也宦迹不居動輒如新守
凖寧能捫舌不念某乎以大庇入闗校士且三月惟地
之杌隉亦惟某其尚有戒覃懐安堵亦惟某為守凖賴
焉
　　　報靳子愚
其不佞既已辱此役於大賢之後矣為德不類以貽前
人羞將奚賴焉然而執事畫一示我者昭然在也某豈
敢謂終能躬行君子亦惟是識其小者以庶乎寡過為
幸爾既蜡則二吏者以執事手書至某方且日夜東望
晤言為期以竊寵光百惟靣命今豈其不屑而車駕出
涇陽屬有它不得輒候道左謹遣二舊豎往御于蜀以
當下悃幸叱之矣
　　　寄宋按察
某不佞辱惟夙誼心竊嚮焉以自淑艾乆矣而執事者
屬領周大職方于時胡越匪茹簡書可畏而不出帷幄
之中談笑以禦外侮天下固想見執事為人也即不取
卿貳廟堂之上使四夷惴惴汲長孺之在朝廷而造士
蜀中為壯逰耶不佞亦既祗役三秦接壤大邦咫尺德
音愈覺形穢矣不知駑惰何以自致惟執事有以教焉
　　　寄邦孝亷
某不佞即雖栖栖不自止然窺於去就之間得足下焉
可謂狷介不變塞之士世之君子居則曰吾有未遇耳
彼何為逐逐為富貴容也非必膴仕即旦與計偕見有
富貴之形已先泊於拮据而執事獨自堅也間有不自
制則名為求仙以澹其心如執事者豈不善學原思耶
　　　答南宮楊侍御
曩過覃懐屬攬轡境上以存問腆渥寵光載道抵今懸
謝為感可知不佞杜門伏枕五年於此矣乃見有以才
取忌高足如公而沮於無妄之毁者生又安能自謂昔
之拂衣非計也
　　　與王中丞廷
某不佞再辱使者下存有致歴焉惟是天道既變日月
遷矣而孤陋未已昔人云門一以杜其可開乎則某之
謂哉藥餌自将舊業為廢發春綜理當有以請不復敢
以拙為解也恭聞公子先生偕計北上屬且大敷治安
之畧以報明主取甲第人将無不曰是中丞之子也以
昭濟美而紀世家不已為寵耶某乃有以陳踊躍之心
者亦惟是矣
　　　與俞大㕘
不佞讀公所遺遼海集者今且三年矣每至登臨大閲
諸篇未嘗不爽然自失也遼海與醫無閭越在塞上而
公以守臣開幕府其間時時治軍吏張旗鼓耳目所習
即安得無令神氣悲壯乎千峰當鏡出萬壑入杯平斯
已五言之佳境至如五路雲霞連海氣千家砧杵奪邊
聲孤劍長懸萬里心陰風一望盡胡天今之作者安得
多見此句哉即漢省春風知視草庾家明月想登樓其
俊逸亦與韋柳非伯仲王允寕所論豈或於遼西曲廵
方諸絶句有指耶若然固自有縹緲竹枝之響正無害
乎總統之才龍蛇之德矣
　　　報亢方伯
不佞之居是邦也大夫之賢者不勝可事也而失計杜
門竄伏草莽妄附不入城府之義遂至使海内一人如
我公者亦阻於道左而無以慰干旄之私不佞亦復不
獲望見顔色受學清燕徒日就於孤陋奈何免自棄之
誚於長者惟是必聞其政竊自淑艾以安堵餘澤而高
枕田野此所為賜不可使知之矣不佞日為郎時嘗過
殷正甫即相與誦足下以至今日幾二十年嚮往何如
不佞業已廢惰輒辱不鄙重所委命不及面謝不敏率
爾屬辭極無以揄揚大夫人萬一亦恃有嚮徃我公者
三數語其内可藉以起居而已然才已止此幸笑而置
焉
　　　與謝九式書
僕也惰夫何足與言詩而辱足下誼甚高即未能一和
已又無一介之使稱至意而猶見屬不置重之錦篇經
緯繁宻直奪七襄之妙者絢然盈目何以得此於執事
乎然不佞聞之襲君足下才力可以無遠不造而尤不
棄芻蕘之見斯不佞之所有效於左右者也文有所必
不可至語有所必不可强與其竒也寜拙漸近自然斯
公輸當巧而不用者也此或有當於足下哉郵無正以
輕車良馬上下九折坂無不極材盡技矣假令改轍乎
康衢之間何有於一日千里也然後乃今芻蕘於足下
雖謬不恤焉
　　　報楊孝亷
曩不佞叨守貴郡奉職無状屢搆讒口幾於中傷極賴
腹心幸獲無咎至有今役曷維其忘蚤夜以思所為報
稱我足下美意者已成率爾悔何及焉徒有能知足下
於形迹之外而不奪於衆論卒相與久要為無失人之
誚以遺恨於今日此所不負足下者耳向令郡中無賢
不肖皆謂某愛我而國士如足下者無以自見雖崇虚
譽何益哉今日而觀足下睠焉東顧儼然以臨敝廬未
已也聞謗若自膚受而愬之恐不能家置一喙未已也
有可以託不佞者無所不用其極未已也越在數千里
之外遣使而問未已也厚矣厚矣此某所愈自慶為無
失人之誚而因以益悔率爾無及者矣僕辱今役足下
所察于時秉銓大夫甚不相能於宗子宗子不安其位
之勢乆矣豈暇為我謀乎然某自省菲劣殊為負乘乃
冒進不止延累舊好耳近信老母寢疾乃某復去膝下
數千里之外乎而茍禄為也
　　　與楊二守
不佞待罪貴郡數得聞過足下相為之力唯宏未能圖
効至今銜焉十年自廢復再慢逰輒作故態深恐長者
薄之姑信所自止耳入賀事竣東還視母計當馳候而
足下翰諭臨寵矣向令婿太學遣寄諸命時得起居五
年於兹不知足下之懸車也幸無恙大才終自有竒遇
如譚公者則足下用其所未盡有日矣此不佞且愕且
喜所扼腕於譚公延攬俊傑之士不忌其多取者也此
公神清性恬動符玅理傾朝注意仰止勲勞旁及𤣥㫖
用助精心禆補深矣足下念之不佞淺夫道聽合契此
公足下因以迭相授受乃所大願不吝土苴以示舊好
跂竢之至
　　　報宋侍御
昔在不佞謬惟附驥兼始視事同舎之雅重辱髙誼輩
鮮儷焉蓋猶及見冡宰許公所試足下奏疏扼腕時事
侃侃骨鯁之風以今觀之登臺攬轡澄清西蜀稱名御
史惟其有之矣雖不佞自棄越在田間日為壯之與有
寵光何可極也
　　　與青州杜使君書
孔邇大政殊切瞻依自棄以來日違長者頃惟干旄之
寵儼然辱而臨焉所謂從天而下矣其惟鄙陋仰挹風
裁竊幸何如聞公秉筆郡志不佞四境之民也方且庻
幾望見制作之盛何乃過聽詢於芻蕘無亦以王公則
嘗謬交某而屬非其任所不恤邪然公命之矣謹輯數
語以示某雅所願以頌此公於不朽者無由而因以冒
僣踰之罪茍堅制作君子之意笑而置之無恨矣若所
謂序則無論某不敢以不佞從他郡中奪諸賢大夫君
子權即諸賢大夫君子所為創議興修者志將有在而
世家相沿蓄之耳目亦復待此而後發又所謂其事體
則然哉愛人以德是所懇於長者其憐察焉王公雄古
所著述可收之藝文者似不但所寄二碑矣
　　　報青州杜使君
再辱下存寵光巖穴伏讀郡志厥績卓然一方文獻實
公肇造可謂不朽之業千載一時毎與聞大政仰止彌
殷郡士大夫家傳人誦何以躬逢其盛也不佞如某茍
以塞委命已矣而以厠之方冊重惟顔神城記廣齊謳
行并䝉謬采以私所好即累全書有所不恤既已形穢
然以附青雲之士喜愧交集矣狃於售醜更述為序庻
幾圖報雅意不知其笑而置之也
　　　報顧給事
不佞某在諸生時已知大廷之上有以直言動天下如
執事者一人也私竊壯之何為至今不録乎奉睹疏章
首言曠蕩以承天休何大賢愛君之度卒抑邪佞指斥
壬巧又何諤諤國士之風然不知執事論學狀知為廬
陵毘陵二君子所自友也出則王臣居則聖修大政方
新昭兹求舊安得復謂無得而稱焉而願少湏臾為解
乎不佞自棄越在田中念無以承大君子聲氣乆矣安
得諭及千里之外而寵以紀述以重不習豈謂言公北
學所嘗與多齊魯之間之士耶不佞之於論學實不敢
知然而論學美名肇禋盛典均之不可不具列而借以
答貺命云嫌以孤陋自請寕笑而置之矣執事幸憐察
焉
　　　報劉子威
曩於張仲子帖中睹所摹足下者之䟦數語也文翰雖
呉人固有乎而此獨不常矣重玩佳集則足下以才自
雄潔而彌豐計且欲立埃壒之表坐覽千里不遏之勢
有裕如焉其於不朽乃稱盛事然體裁各率所自至而
風尚不可不一諭蓋曰漢魏以逮六朝皆不可廢惟唐
中葉不堪復入耳見誠是也於不佞奚疑哉佳集取材
班馬氣骨卓然古樂府等書興寄不淺固宜一洒凡近
動盈尺牘乃旁及章籙靈異自賞不能輒止豈由質之
華易而由華之質難耶未聞罄控九折之坂而失馳康
莊者也要之才患不自雄耳以余觀於佳集官知神欲
亦在乎熟之而已季朗壯麗相敵唯帝作對必能懸解
字為句將句為篇宗古詩樂府小而辨物唐之律絶瑜
瑕較然務工所明無渝其似斯藝苑之致矣惟是大方
以先固陋敢僣意焉庻因駁示得所適從不勝大願於
足下也以弟婦不淑匍匐竣役浹旬病憊殊稽報使不
次所言序文殊穢佳集幸笑而置之矣
　　　報襲懋卿
先别計已甘此寂寥獨奈何朝燕笑於一堂而夕塊若
於各天一有欲言誰其為郢人質耶勿謂夙昔之驩呼
罵局非數也入夏内屬備所為疾呻吟發屋久之乃定
不佞不能一日于城又奈何今歲為田强作解事顧有
獲倍諸老農家黍畆七石酒本是足琴書静好杯勺
之餘攬持小豚犬於膝上唾籍溺簡不知其不可也克懋
視余豈不聖世一逸民之放達者乎八月聞幸太學克
懋觀光值兹曠典勉之必捷秋闈南海之羽出疆而後
珍勿謂猶吾鄉舉里選也殷少宰亦謂克懋廷試襃然
為不盡一等者之首以付天官藻鏡愈精矣
　　　答顧天臣書
不佞得望見季狂而披所著述豈不一儼然呉中名家
也而生平推重即惟元美一人如所云立言經世力挽
文體不一而置未嘗不纚纚若自誦也即何至如茂秦
生遇不佞不仁之甚也謝之見遇於不佞者季狂所覩
不佞何負生而見譽於諸公乃至事已既白而薄生者
遂以不佞藉口不亦左哉幸而季狂承辱敝邑至今不
佞得藉以居間而自明乃來諭輒恐不佞猶尚以前過
終棄生季狂此其誼豈不甚髙然奉使三秦時已許見
諸新鄉從末減矣近復閔其老而愈悖三判其詩筆削
不定何肯更念舊惡也獨以既得茂秦之謗而不佞之
厚益顯季狂居間之力益不可忘矣
　　　答李伯承書
日聞解郡良乆自失奈何伯承亦復坐及也以足下重
名無終困理即杜門卒業効不朽一大事因縁又奈何
乎伯承辱惠新集洋洋雅音是盈病耳暮春者維我二
人握手天門日觀之上信宿道故東望呉門品目中原
諸子沾沾自快無已南謁孔林振衣金奏可論昭曠之
致伯承能無意哉昨謝臾報詩能邀令從逰否
　　上朱大司空
公既保釐東土有甘棠遺蔭焉而尤急於愛養人才不
佞如某自廢之餘人難倡始公蓋謬以葑菲疏之薦章
為羣公望使某有終不敢自棄之心以有今命一顧之
力豈其微也不然一大中丞所臨豈少諸賢且達焉者
而某乃襃然在列此其寵遇何能忘之某幸甚不徒今命
而獲出我公門下以耀多士長鳴乎翦祓之德者盖自
歸誠於其所由來非誣矣晩謁復不能繼見重賜使導跬
歩鈞慈乃知公之愛養人才既已薦之而又勸之令樂
於行以終前誼必効之國豈但吐握之節哉亦惟平成
丕績既建百世之利胼胝自慰天下人才幸甚某不勝
私願矣
　　　報劉少司馬
某不佞汙不至阿所好惟是朝廷大計其在於今獨倭
與虜耳自公一人左顧右眄身掃平而填禦之南北倚
重功蓋半天下焉豈其微哉寵光門下之士而某誦義
無窮時也賜示諸疏扼腕状之三復其文閎廓深逺老
成謀國務出萬全所以動輒取効報可相聞其力由是
也創舉三章盖慮或有異見則公之心可易言耶然已
辭詳法具足服衆論加以夙望巍然就盛則雖某愛莫
助之而識者固豫卜公泰山之安與國偕休矣不佞自廢
越在田野孔邇干城幸䝉餘庇又奈何不忍一日擁篲
之役吹噓及之不恤自累其明於公卿間何以仰答萬
一於是也承命為序拙陋無以奉大典籍候起居云爾
惟左右笑而置焉邊政方殷多祉自慰
　　　報姜中丞
某備貟三秦時嘗校王大司成文集睹所致我公浙中
書揄揚平倭之役渢渢如也既以扼腕壯之以託於大
誼自喜尋乃儼臨東土屬不佞越在田間守其硜硜之
好不亟請見長者自處鄙薄至今恨焉然業已自廢殊
愧鴻儀之美仰惟不校邇者辱庇起家浙中則我公分
臬之地也成法遺愛榮施後賢方具是矣父母之邦莫
尊於大中丞而鄙薄如某敢望顔色然大臣之度浩蕩
撫我不可不知也無亦託於大誼且三十載寥寥可念
乎至若某之鄙薄斯置之而已
　　　報羅侍御
某不佞十年自廢人斯置之猥以薦疏齒錄清朝維時
我公望重臺中秉持士論乃某獲與翦祓之末而有今
命出按東土儼然辱貺腆惠稠疊遂使不佞挹承風采
用慰嚮徃之私不勝大願竊以自出門下為幸矣
　　　報鄒督學
不佞越在田間業以自廢十年於兹未嘗敢見長者曩
以妻氏之變則執事儼然辱而臨焉乃某獲承顔色賻
惠繼之愍念至矣尋以尊庇起家浙中猥賜燕閒祖席
相命何以有一於執事乎不佞菲劣徒益相形耳執事
乃復誼超汎愛廣衆之中未嘗不過意私與雖公不言
而眄睞可識也褎然文宗世傳道學不佞竊伏淑艾乆
矣今何幸瞻言自致也
　　　報襲克懋
許殿卿不可謂不知我至其知我而信我懋卿一人耳
不佞十年田間如一日懋卿蓋嘗窺我豈有妄意於世
也起而應運數之㑹輒不自量以犬馬未填溝壑欲復
作秦中故態以報舊好倐去倐就三仕三已如調世然
不為造物所覊而行藏天游終焉髙引以身寄之即不
佞不恤矣所即命駕之浙蓋為當路所以處我者之地
小觀後命徴夢卜云爾除目如雨不佞乃在積薪則又
不但尋常視之甚以為陽喬所謂無因至前且然且疑
將收將棄乆斯玩玩斯置矣而後不佞得以絶類離羣
竢諸來者又奈我何不佞難於處以是為豫待也此唯
下悃非懋卿知我而信我者不使概聞不佞乃今一以
安焉興盡而返耳
　　　報呉道卿先生
某軰自以狂簡睹今之俗郡守不復致士而士亦不復
附焉每歎在昔及門之寵曠古一遇矣間聞廣平盧公
拊髀當朝又未嘗不稱述先生命世之才節鉞一方國
家何憂邊也此自時軰所雅推重先生者不啻其常耳
乃前以法家超異取忌羣流不盡所長萬夫失望何也
不佞某十年自廢業已削迹乃忽有此小草渡江日
不忘作秦中故態歸返田廬不自知其不可者獻歲走
謁諸院且圖起居丈下而使者儼然臨况矣惟是長者
之請猶限於舎舘之私而寵諭之頒顧早慰乎摳承之
願為甚幸乎伏讀寃録有如天日彼已飛塵笑而置之
耳
　　　報呉濟南
念公不報之德未嘗不欲千里負擔一謁門下也顧以
薄羈畏人兩過函丈而不敢入則官之為俗物可知矣
雖翁愛我意已及此而示衆以譾劣之形不肖亦不能
自逭其罪也然旋役復以疾作未堪摳承不獨薄羈之
畏人者抵省百冗愈増惰氣視昔十載偷安不能奮飛
矣向見三長兄英才雅質均之大器鳯穴之毛無弗五
采桂林之幹動以干霄翁撫之膝下經學相難異聞互
發家庭之美堂構之樂快何如也孫軰留神推歩餉以
珍果使預含餳之慈加於骨肉曷敢忘焉
　　　報孫金吾
不佞盖猶及見尊翁伯仲之盛則私竊念之大賢疊興
當自難乎其為後也乃足下高才復與羣從兄弟嚶鳴
聯翩益光來胄則三朝一世家矣直暇詠言輒䝉不鄙
洋洋大雅之音乎不佞何幸使聞之今安得其人焉而
晤語一堂之上以是尚友焉未能也
　　　上劉中丞
曩以天不誘衷深獲無禱之罪於大父母至今十年杜
門怨艾每一及之汗背無已旋臨東土用秉大憲不即
髠箝重遺腆惠不勝處厚領之赧然承乏於官道滕之
野始知鈞臺以大中丞入覲遜館自避恐觸斧鉞之威
徘徊未即伏謁然自視以薄受責不勇㝷亦悔之矣兹
者車駕之便正其肉袒負荆之時而亦為公前驅之地
復以海檄事嚴自失其會有終不得請之恨唯是不勝
大願少垂夷齊不念之德相與自新而棄前過非敢曰
附驥之私且三十載寥寥可愍也不校者安於釋然自
訟者苦於不置即包荒之雅重愈著而不肖之謬迹常
存矣無任惶悚馳戀之至
　　　與劉憲使
奉違浹旬不勝郤戀長者之甚不佞猥以同宷之誼託
隣庇德用紓内顧所愧菲劣日出視牘動輒滿百安能
免戾耘人之田殊畏鹵莽蔡公近報何似肯為守促之
否
　　　報王給事
足下出自著作之署諫議金馬門既已聲動朝廷用是
文雅高誼懐我同好斯天下願識其風裁矣攝海之役
畀予方殷㝷以及代下情不盡請益辱示佳篇把玩忘
别輒有和章少見嚮徃幸卒教之元美起憲河南具疏
力辭呉明卿今補高州五年一郡復爾投荒是為两公
出處也
　　　與胡大叅安
蓋足下既以岳牧於衡之陽而不佞亦領郡畿輔以吾
從計吏之後朝夕繼見也乃今十有三載矣攝海之役
則長君柱史儼然辱而臨焉候諸道上持禮甚固通家
承之殊為異聞不佞奈何敢於外夙誼而愛薄劣令無
以著象賢之大也適按甬東耀我軍士行間是求使者
有命顧前已補其人矣㝷當他請仰副至意
　　　報鄧令
蓋既按餘姚夾江而城崇墉言言以為壯哉縣也令非
其人不可焉乃賢奉謁郵亭則不佞察其氣已足以勝
之矣舟中數語更與所圖上方畧相脗合俊傑之識匪
爽也八章條達老成謀國異日足下撫鎮一臺以柔遐
邇大體具是矣其優主將以重事權有非新進左武自
尊之淺見而存召募以固士志尤當今預防未然之逺
慮所以懸絶乎潜奪行伍以苟目前節用之微名者自
知未叶羣議而不以嫌為解諸子所不及也古人登常
山而得符於代者則凡以躬閲視而使大勢在我耳賢
不由是哉録致諸編畫列明楷裝輯整麗甚盛心矣外
音韻六書數種仍希終惠不任望蜀之意云
　　　與徐少府
凡人之情莫不愛其子之能官比其失志斯衰矣加之
一旦棄養而即不禄又誰不愈甚其積憾之心此一時
也能官者之諱言詩亦愈甚矣唯公盛德不以副使君
之言詩而疑其不能官以失志棄養而即不禄以為憾
焉而顧為装槀乞元美序列而更以聞諸不佞拳拳將
若寕不能官而此不可無傳者唯公盛德逈異凡人之
情而所樂有賢父兄者也不佞不任感羡奉命唯公盛
德益敦天性為孤孫嫠婦之庇是懇矣向過蘇州元美
序列已具集首亦復拳拳孤孫嫠婦之託而况唯公盛
德乎
　　　與郭方伯
不佞奉委趨役惟謹八月二十五日抵京九月三日以
臬司入見帝十四日則章畢達十八日陛辭已於事而
竣矣是役也日惟辱命是恐黽勉自效非福德之遥庇
而指授之素閑何以免大戾而貽主者羞也此無他大
宗伯自以一時大典禮議不與簿領是承日夜伺吾二
人者至則三晋已稱方面之使而陜以西繼之江左簿
領因而懸笥不進遣紹歸請觀望中途乃知公識大
體不佞咫尺天威屏營為勩所不恤矣惟公私厚發笥
用覿始知中有深藏逈出常愧用心之宻若躬自急且
愧且感曷維其忘盛譽傾朝節鉞孔邇不佞暫詣濟南
一視老母先此起居用報竣事慰長者之永懐并陳謝
悃新春於役面布不宣
　　　與張大㕘
不佞甚陋自以奉長者之寵計欲處知德之列也乃足
下誼甚高不佞詣呉而呉人士請焉詣都而都人士請
焉以莫不三致意於公者謂不佞同宷之慶易事而可乆
要以信乎朋友道在是耳不佞則申之以劍旁星彩天
表日華之句則又以莫不咄然三嘆而作謂不佞有臭
味之好矣公所以造不佞而為之重豈淺哉
　　　與崔少㕘
不佞辱兹於役三月而竣事東還視老母則公之大賜
矣無論渡江而祖之武林餽贐惟腆欵曲若不能輒已
者之為厚也於越跨有江海足下節鎮一方雄矣新政
濯然為創業名開府稱世寵焉不佞何幸暏之天朝澄
朗今且以入賀行公豈無意乎
　　　與殷憲長
先是不佞之越在田間者十載矣自陋以不奉長者於
浙之役趑趄甚焉則公實在此不佞可以故人自恃而
得免於後之君子使少年軰勿疑焉稱甚大惠姑勿論
已即辟衆而言時事動見千里至今一如所料不以疏
而諱之出腹心相示令某得辱意氣之雅以是不鄙何
以報之公盖自給事禁中望日傾朝其於出㕘外藩緒
餘乃爾雖按院首剡破格待之何以盡公而至以不佞
厠諸長者之側使謬附驥尾以為某重顧以累公坐損
所不恤矣平生長者而天從之願形穢自忘則不佞雖
僣亦不失為知所嚮往之効敢不益勵以求比迹萬一
也入賀捐餽既以方命不恭兼復小嫌仰違矜念使大
愛不遂所施淺哉賴庇竣委東還視老母計春之任以
謝諸惠然公已江右秉憲矣是舉也先三日而謁相公
則相公起居公者甚偹而他無所及蓋其缺方新有心
哉相公也即公雖非求之然使當路者一切置而不問
豈不獲乎上之道乎不佞盖述所由以相聞而非以為
公耀也舊知政之政何以告新知政乎然不佞似更中
廢者田間戀戀奈何惟長者憐之
　
　
　
　滄溟集巻二十六
欽定四庫全書
　滄溟集巻二十七　　　　明　李攀龍　撰
　　書
　　　上御史大夫王公書
惟我公遘今上改元之㑹總持風裁綱紀維新之政著
尊國體養一代作肅之氣以中正大觀為當朝重天下
翕然壯之也某外藩掾屬日嚴入賀上謁西臺聽公臨
飭憲度耽耽職用儀廷爽然思戾至今念焉起居燕間
吐餔延納一即温厲故舊不遺亟承枉幸未及繼見已
於事而竣矣某既以不待失辭長者未謝不敏而公之
手教且及其所為欲私之者意蓋闕如有不能盡德音
可誦也某何以有是於公而薦寵下軰若此乎毋亦延
擥海内得士自喜若所謂王大叅兄弟者其人感非常
之遇而効一藝承藉光靈亦自某始乎長君世胄髙才
異聞揚馬後賢麗澤交映擁之膝下足矣猶尚接引旁
求以共永譽可不稱休休之臣哉仲月抵任謹兹報至
奉牒以聞再附起居垂照不偹
　　　上王侍御啟
伏惟天使偹嚴凝之氣業乃敦仁王臣秉綜覈之權德
惟持重皇斯執法儼臨吳越之交烈彼流風丕振東南
之美既竣省方之役江海澄清再逢覩聖之期雲霄傾
注操氷霜而自昔受命先朝瞻日月之維新告䖍當宁乆
虚侍從匪紓趨闕之懐並辱激揚言俟還臺之駕封章
之暇飛隼既已成威盡境而留行驄庻其且止望高獨
座暫依烏府之光寵絶羣寮遂逺龍門之御某等不任
祗請延佇之至
　　　與殷宗伯
恭惟大宗伯之命未幾而特恩儼然改玉矣周召之業
不下帶而存焉豈獨里閈為光哉先慈之役仰成長者
實當大事所為附布謝悃計且垂察而奠章再報則舉
東省縉紳而列焉以勞寡母寵不肖無乎不致即藩臬
小吏分不得與於此典勿庸恤矣揭之北堂襃然大老
衘諸首簡使觀者謂某有徼惠而式靈所逮坐祓沴德
當令某何以圖稱於公方晝日清燕乃不忘里閈其在
深州夙雖矯矯然何能不伏此誼里閈亦無不僉謂非
大庇幹旋恐不免其有他公何患乎不亮公是不自亮
也始見吳師於浙中福氣索然而持論以左所覬誠不
訾今豈竟并其身且委之也幸而長者如公託言糞本
則三十年以國士視公者亦已足有今日耳子含感大
誌次骨如某左史抵舎彌日矣時時念長者似欲望秋
旋任今腰股稍覺颯颯耳譜例二書領悉前諾拙槀序
能一留神否恐論道無遑暇而瑣屑非所以干尊嚴矣
然亦笑而置之駒姪文如諭録上萬惟痛賜批擲不勝
延佇請也就正者春服綏祉不備
　　　又
子含生寓候既付而公札遂至一介行李謂得一諾将
嗣領之足矣不意儼然衰服之中乃見垂愍如恐不得
以襄大事者力疾筆研慨惠雄文寵靈家世為子孫重
浹旬而舉之也再使臨祭申命用章益愧菲薄無以仰
副即先慈不朽矣㳙吉而安厝之者凡三為兆既偹乃
豫即某所自盡猶不能若此者非獨情厚仁術所自適
耳何能萬一圖報乎貴體就和珍餌自輔綏履不盡武
選謝啟煩以轉致内别幅并録覽裁統乞批示不任哀
懇跂予之甚
　　　又
承愍積釁而福庇之以大誌使得祓夙愆而襄此役也
兼之奠章蠲吉若在紼次老母可忘斯公盛德可忘矣
苫塊槁鬱入城復以餘冗心跡俱勞至今毁倦始知先
慈有棄孤而生人之為苦貿貿然若不終日奈何哉便
使用附鄙私凡以告感且慰下存之誼冀為惻然耳春
和自珍綏膺帝眷無任仰祝垂照不宣
　　　又
日所請拙槀當已塗竄即朽糞下材極知不堪杇畫而
待罪門下者四十年於兹雖至愚陋然不可使聞者謂
門下於某一無所私也亦惟與進而令有所踊躍者由
是亦惟棄之而令無所嚮往者由是矣謹兹專使上領
不恡檢發至於謬賜片言以冠首簡為不佞重尤所敢
望於長者云
　　　又
是日也已附起居襲生所而左史重以劉将軍託焉凡
可聞問長者不厭旦夕嗣音也其人上下之交方淺輒
欲言事以自表樹適以中疑亦其勢耳新政不効閫士
惜之庻公憐察之矣敢代布焉不知其干嚴如此適誦
我公所示左史書致意某而勉之慎重不肖孤摧隕餘
息惰僻不檢憮然命之矣何可里閈從逰之士乃獨拳
拳不肖孤儳焉惟恐湏臾之去禮君子哉其愛人乎惟
是不忘一日原壤之誼而時使聞之以無辱故舊不肖
孤雖老四脛猶可叩也小祥奄至音容漸邈念昔遘變
日依然公實憐焉為戚戚於此矣屬克懋有篚視之役
附言起居袗絺調飲以承對越之寵下情不偹
　　　又
前真陽令周紹稷者以某辱公閭里雅所指示其諸鄙
槀盖嘗與裁舉而刋焉徑冒不明之罪是時也豈知今
日為哀憐之交其在於浙不佞躬臨學宮采察行業科
術冲雅門牆高潔趙中丞三嘆於其功令而剡以稱首
谷中丞不以既遷為解竭力挽之即知無及於事人亦
所甘心焉師儒長物耳恐近歳遇合未嘗有此也由二
公觀之其人可識矣饘粥是計襄邸自不惡然其待次
馬角羖乳方何為期故鄉萬里仰哺者一十七口俾違
苟禄之心兼負馮生之想今上維新為治小善勿遺我
公體國旁求㧞茅風勸其有一物失置片技自違固公
所以夜繼日而思其未合者也其何以命之兹入賀當
聽於大宗伯不揣先容焉賜之閒燕非所敢望於門下
矣頓首干嚴願垂財幸
　　　上少宰王公
某自廢一紀於兹日者仗庇謬䝉廷薦於浙之役忽爾
起家不佞聞之殷大宗伯曰始大冡宰楊公有意於某
而立决於王公之一言則詰朝命下矣此為知遇某銜
之而未敢稱報也由是大中丞趙公亦為仰體我公故
舊不遺之意疏而薦之均以昔嘗待罪貴郡遂有蒲鞭
之語凡以成公一言立决之誼也某無良於貴郡而顧
辱二公庇䕶如此感愧交集何能自己曩以入賀亟承
臨貺延叙夙雅折節優異俯循菲劣逾厚覿德旋未及
任而中州之牒至矣激切何如恭睹我公為國銓衡著
績一考清朝重望傾注題才乃若下情尤其踊躍謹兹
一介敬上起居兼聞謝悃垂照不宣
　　　與殷少宰書
某父子所為辱骨肉之愛非常哉老嫂淑人之即兆也
則弟婦卒以其時其所不報乃至如誌銘告章生色交
映千載不朽即一玉銜天光發新可使復起而况弔祭
謬恭以勸諸貴客儼然臨焉不佞父子得以襄役持匍
匐而成之禮大恩可知己然則我公歸兮凡以老嫂淑
人即兆耳而榮寵之餘并及弟婦若為之者卒以其時
之遇乎屬公顧隴初情重以望闕取道不忘搆致佳篇
以慰愚父子旦夕跂予之私體悉欵備捧讀感泣何以
有此所與豚犬駒夙夜北祝綏履祚􁀮錫福天下耳
　　　報姚方伯
甚矣我公之為長者乎某不佞越在田間而誰以憶之
惟是我公曩以謁補道出境上不遠數百里翰貺相存
昔則然矣今豈有為也以庇起家適叨浙省念當竣賀
詣侯貴郡㝷有此役圖効未能坐䧟菲劣公猶推敬梓
之愛繾綣非常盖一月而三饗之餞贐踰涯教言在耳
上及荒隴下寵豚犬三十年於此三百人通家未有若
公之知遇也愚父子何以報之哉僕旋告至奉慰拳拳
附聞候謝諸容嗣音垂照不盡
　　　上趙中丞
于浙之役惟公屬吏夙承有造孰不任職某中廢輒就
新命亦惟公屬吏而獨委以閫鑰寄之海防用寵異之
庻幾因事自見為顯庸之地而藉眄􁀙其於陶成可謂
曲盡矣不佞何以得此於長者無亦以某嘗附大誼必
免大戾然後無忝諸君子乎然公之庇䕶某乆矣待罪
貴郡疵繆實多指摘是懼而紀列於疏其曰蒲鞭遺愛
某自考寕不汗顔公豈忘之乃爾故舊不遺為德歸厚
過與不恤也不然我公風裁滿朝廷顰笑自愛方竢銓
衡以宰天下而私一不佞如某者乎聞者必且謂公所
不棄其人尚可强為善也則是莫大焉我公片語而使
中廢之材唯新是圖以效知遇於萬一而勿敢淪於匪
彛庻幾為報且激且勸之道而况莫不任職者哉謹兹
一介稱謝左右并上起居統祈垂照
　　　上李公中丞
原任河南按察司今丁憂按察使李某謹禀本職遘變
先慈仰違台候教思無斁憲恃維均弔賻奠章動出常
格厚德禮下匪獨鄉私矣親也罔極公也罔極某十三
日奉柩由考城十五日渡河出境二十五日抵家權厝
訖理合報謝湏至禀者
　　　報姜中丞書
某不佞忝承此役圖効無状至則重接諸宗人致莊莅
而已私之者曰是為持大體盖始自姜大中丞而若得
其似者矣公以臺中風裁儼然秉憲不言而大觀作肅
焉某何修而敢謂比迹長者顧紀法具在掾屬軰猶能
言之即雖未知嚮徃無以為仰成之地然矩矱夙就由
之則是某不佞黽勉從事矣日者數賜清燕造膝而面
命之者豈獨愛某哉而託後賢以善為可繼使相因持
乆則自公之盛心也輒遠摳承懼罹大戾其斯有請於
德音小僕東還敬疏報候伏惟綏履膺寵不宣
　　　與殷檢討正甫書
大庇以能保我孑遺黎民哉順德雖稱無歳即亦不流
離他盗來刼為亂耳然已岌岌於多暴子弟也不才而
守一郡於㐫歳為勞何如向殊有意解綬去又奈何中
讒慝之口不才不能事人局促轅下又不欲示不相知
者以有可督過處正使他日解綬濟南當猶是饘粥餬
口始足為正甫憐不類分定今安敢望正甫青雲之上
惟是磬折路旁以俯仰人顔色於風塵中則某事矣
　　　與正夫書
正夫無恙豈聞洪使君事乎昨見吳子所為伯時答書
謂使君家皆不得生荷恩不謂伯時亦不及見勑章也
可恨哉我躬不閲遑恤我後當謂伯時矣食少政繁黽
勉自愛叢脞之餘旦夕竢舉雖今既已祠之諸名宦間
而秦人有五羖大夫之痛何為也哉又正夫書所為言
經紀二勑者甚備豈亦輒謂伯時不及見也人苦不知
足某在鉅鹿下初豈謂有今命欲一遷官不為苟去足
矣栖栖至此日抱巖牆之懼與一二孺子妾緝蘆而處
不如幕燕一行校閲鄙倍盈牘精神自疲披咏漸廢猶
尚憐伯時邪正夫將何以教故人故人零落如此即某
視正夫愈益親正夫寕忍督過某不令在平生狂客間
乎
　　　與按察使蔡公
凡我有浙之諸君子者逖矣日數於諸臺之門中昃報
謁然後視署未遑暇食交罷勌憊已思睡矣公方常度
自將一儀一德不佞自棄之餘鄙陋自分而相與必禮
相適必情豈不襃然一大臬之長乎紀羣從而主之斯
欲其熈然相安焉斯樂也不佞既以末僚奉約法㝷徃
於藩戀戀不能就舎祖用入賀徘徊乆之感人深矣何
怪乎傾朝聞問如出一口乎不佞既素得之亦躬值之
矣三月而竣一役乃東旋視老母将以獻春之任計當
報謝長者遂具如此
　　　又
不佞為公守文書樂觀成功於海上者浹旬矣明爝火
於白日之後不已難乎幸賴衆心積格西風効便而執
事方叶雲霓之望令不佞得致於役之勞力疾以歸如
釋重負甚盛賜也中途數語所謂舎門戸而守堂奥云
云備達此公歎賞執事入境留心者乆之今不可不疏
以騐斯言矣
　　　答蔡按察
不佞菲劣然一傾盖即知嚮徃我公不但如舉浙諸君
子雖皆被德而三年淹也斯意氣取之耳天下之士可
偶合哉昨辱肝膽吳山之上不以某為疏而使與聞秘
論兼復奨借當道陰庇不佞不以某為嫌而使俛焉自
勸曉然恩之自出骨肉之誼於斯二者豈其微乎吳山
之上千秋仰止於斯二者豈其微乎
　　　與蔡按察
士有初若凉凉而馴至不厭不合則已合則乆要焉者
由是相與以成同心之誼焉者由是而見所謂善交也
足下其人矣某不佞起家自廢陋無以信乎朋友惟公
謬相推與一再晤言遂示肺腑舉觀所指果多戒心使
不佞免於取戾也足下愛我哉於越萬里自開府作鎮
三年無揚波之警得周公於海上何必中國聖人矣公
其有意乎不佞之分藩而守也不任大願公其有意乎
　　　與毛按察
公之為杭盖天下第一郡而稱治行第一矣又聯三大
省而開府其間以坐制之使皆歸心焉而無敢推彼以
避此然後三大省之政一三大省之政一即東南夫復
何不虞之患乎凡此皆不佞輩借以安枕焉而不知所
由者大也卒然有役一朝德之淺哉不佞自廢之餘未
閑時事而識長者以傾盖如此
　　　與劉按察
不佞起家田間得足下不以為鄙數千里託僚友焉得
足下不以為疏則官聯事居聯舎也朝夕繼見興寢相
聞在跡已然而意獨嚮之此無他創合易德新知易恩
此不佞所感於足下者不啻平生之誼矣出攝於海時
也日相存問使不佞置内顧而安焉入賀之役選舟命
之俾良於行均勿論已辱賜雄文張誦中堂日為三復奨
與過情見者儼然因為不佞此行所借以為重不在一㕘
政而在大篇矣則何幸而有是於公乎
　　　報徐按察
不佞無補明時乆矣是役也既廢之餘於某為異常之
遇謂不可不一出以志感云爾亦知鹵莽如昔中當自
困有何未竟之藴而素位高賢如我公者固巍然就列
也乃謬及不佞至此乎
　　　與林提學
不佞之於是役也見盖多長者以莫不及公矣豈敢私
焉而賢人之於天下衆莫不求識之求識之而不得必
求知其所在以致嚮徃而卜其出處以慰其比德之願
而况日以寮宷相觀法大誼如貫者乎各用簡書動相
伊阻所恃是心而已朝政方澄講業未輟大省多士是
宗是主公其勉之
　　　答王憲使
不佞孤於中州秉憲之役即雖不敏而所願大賢相承
以盖積愆者未敢以哀毁忘焉顧何幸乃辱故人如門
下者乎喜愧交并不知其所自託矣两奉雄篇泱泱大
風惟公髙才視此末技搦筆過之所願嗣音惠示時借
顔色必不負讎言之報也謬承查公推藉加以門下蔽
愛即鄙拙見以為可耳其在某盖嘗内省豈堪一言入
梓而累二長者哉查公丰標清粹不逃賞鑒儻再卒業
門下所就豈但此也時念不佞嚮徃同之其為友誼篤
施髙致君子之情尤為銜遇其傾倒門下從可識矣許
史詿於疑口而心跡未雪得無不遺憐察否吏旋附候
不恤䌤縷
　　　與邵少㕘
自不佞有浙之役見莫不誦足下髙誼者及睹其盛不
啻過之傾盖而故豈偶然也行省未遑輒分贐惠乃視
居者為尤腆乎
　　　與雲少㕘
不佞越在田間三值竒疾不獲左右長者十年矣猥承
是役實惟髙誼推與所及而某由之以著無得而稱之
讓者圖所無辱命於諸老未已也黽勉抵任㝷念中林
野心時作重以貽笑俛而竢之置七十老母與初失母
之兒以從宦數千里外人情哉所恃我兄通家隣德百
爾託寄稍以自解耳
　　　報張少叅
不佞某辱公寵異乆矣歸自竣賀盖一月而三饗之觀
魚之樂自有北園從不佞始則他可知老嫂推愛下及
婢妾尤為殊遇何以報焉惟公長者小物不遺然則豚
犬之託尚竢丁寕為視兄者猶淺也次君熊羆之喜想
已就館兄嫂福德其可量乎老母時作痰悶仗庇稍安
任後出謁僕旋附謝并上起居照諒不備
　　　報沈少㕘
不佞歸自關中道出貴治屬足下有登封之役盖辱臺
餽焉至今耿耿乆不聞問披牘戚焉足下自雄才兼當
路多能文之士豈少寕武一記而不逺千里腆焉用幣
以重不習哉母亦欲加遺焉而名為云爾以開受者意
也是何至高誼如此乎不然一日之稚二十年於此亦
已乆矣又不然廢棄之餘緩急非所及也何至髙誼如
此乎不佞在告杜門山居三值竒疾皆天幸自免巻帙
自娯他無復過望足下重名敭歴中外二十年於此纔
少方伯殊覺留滯而徴自守然而方且節鉞一鎮養元
戎之體㝷亦有知遇如萬公者為之籍甚少司馬代一
間耳不淺為慰稠疊附謝並致起居拙藁塞命唯笑而
置之邊候迎和膺祉不盡
　　　答方憲副
辱使者追送河上今踰卒哭矣寒暑坐易摧隕不忘初
誌銘之委某以謂門下非不知不佞未堪秉筆之役顧
在寮宷之末而欲有所致以締交誼名為此請耳能文
之士豈少一某而嗣音懇懇又若終託不佞而匪謾為
之者乃不佞不恤鄙拙答稱成命如此矣幸笑而置焉
其曰臨輒隕涕長者之情乆愈耿耿用藉識感并塵覽
裁仲月襄事容効下忱謹附聞慰垂照不宣
　　　與方憲副
某不佞自筮仕以至起家所辱諸僚友未嘗不睠然嚮
徃願締四海之好也乆之跡定必間得一長者如公焉
而事之託不佞於大誼于浙之役如殷中丞一人入汴
更公一人耳不已難乎而忘之顧不佞所嘗誦公德雖
未出口而翁中丞近疏實獲我心則某向所事而託焉
固知千載一日也杪冬先慈大襄深惟遥庇改嵗病勩
方圖聞問而使貺儼然下存既追祭河上又申賻里中
以為荒隴寵榮先慈可忘斯公之厚可忘也不佞薄劣
無以揄揚為報乃勤稠疊如此自惟有以成功初意而
已矣曲士之懐不敢以遂其硜硜奈何然汗赧殊甚愈
難稱答統祈憐照春和自愛不宣
　　　又
不肖孤向見陳公語公之所為厚也而孤復繼陳公以
行則公若不能為某者戚然於心矣某不佞以孤觀於
公由衷君子誼已隂有所致之矣而薦致無已時匍匐
之餘瘁形於色匪骨匪肉而有此於公乎惟親之忘斯
公是忘矣
　　　報楊憲副
不肖孤乃於兹值先母之變也何睹而非其慘然者乎
猶幸朝廷之寵某得以階葬先母槩大事而尊親之至
人子由以自解孰使孤起家秉憲以長我臬中非少傅
公乎大德乆不報而老母以一夕之疾溘焉見背豈其
自意竟不能一日待履任之吉而須臾供役以効積悃
也乃辱慰勞追及賻惠戚然動兄弟之誼天之不弔而
公實愍之至為廢禮徹樂以隆不歌之寵某何足有此
即士風之所歸厚自隗始也重難圖稱矣十五日渡河
出境二十五日抵家權厝訖謹兹上聞以副永懐哽咽
不次
　　　答楊憲副
中州之役計當効周旋於門下者深矣瞻言之私輒阻
門難哀臨阻餞顧備愍恤不佞積忱未獲一語愴慕可知
念倐卒哭倚次摧隕再辱存問生色勃然今卜十一月二
十八日襄事矣惟公永懐謹兹附慰孤聞鑒不畢簡而
徹才不終篇而具乃所大願校藝方殷儲神自愛矣無
任狂僣莫助云爾惠扇祗領并謝惟垂照焉
　　　答查憲副
某不佞以庇於長者老母旅次櫬具斯行得遂首邱之
願為德大矣方其遄歸援而止之誼非不至乃不佞固
違雅誼二日而汔濟於河也詰朝大雨從者載塗然後
知惟公愛我昔之彊直不留正所以不詒長者暴露之
慮耳公以謂幸不以謂惠乎前謝由衷復承撝愍某辱
憲伯故人者二十年矣其以嚮仰盖自有之轉致所諭
益羡謙光之盛不敢當於斯言矣顧公何俟焉而厚以
為容乎憲伯工詩為文章徃即酬倡與公無不魚水者
間不識肯更念某否耳
　　　報查憲副
一夕之疾孤不意有母之變既以已矣時也亦豈意有
公之誼哉母不可為而公所以為某為之者乃無不各
如某為母之心其禍慘烈而由公以解所以為某母也
者獨喘息之不可為耳親也罔極公也罔極然則士之
不可以無友也如此其亟矣苟非其人誼不能動動矣
而由之匪仁術匍匐之謂何則知公才美利一援手得
以當大事者不常所遇也竣役餘年終天誦德惟是跧
伏私竊夫願中丞東土用霑寵庇是祝是報云爾十五
日渡河出境二十五日抵家權厝訖竣役當在冬月然
公之大惠什已舉其七八矣使旋附聞以慰永懐清風在
心庻厪愍念諸力勸役無不仰體公意者幸勞遣焉哽
咽不次
　　　又
霜露倐深僚友之誼公所施不佞以及先慈者未報也
而諭愍復至矣即雖哀隕無次非常銜感動倍慘切乃
憲伯公書云查公丰標清粹可愛哉其人乎是惟公徳
明格士均嚮徃而宜於長吏假樂由之兄弟朝夕恊恭
勸役不佞之所夙昔蘄焉而為公求必得之者則如此
憲伯公神肅致遠足為法器公在許與可謂大哉中州
一臺二妙某薄劣恨無以參佐其間跂慕盛事遥為踊
躍而已熊羆之祥當已彌月遂失報賀賢郎大兄頴發
日勝仰慰拳拳擬葬先慈仲月二十八日奉具戚然大
恩在目兹不重述一惟垂照
　　　答梁僉憲
不佞孤傾盖而託於長者一日晤語耳心已竊異之分
憲一臺中州動色可謂侃侃斷國之臣某自以得所嚮
徃輒䝉不鄙重示雄篇纔一載和方冀卒業而匍匐自
沮矣今之作者長公負襃粲之才而文宗矯矯竒氣里
閈三晋更相唱酬致足為樂乃勤愍勞不忘一日之雅
寒暑懸易一何厚也
　　　答徐僉憲
不佞孤之不託於長者也愈屬是時出則奉僚友之驩
入則稱慶於堂上為樂不遑而諭相勞也盖謂有人焉
儼然在衰服之中一日之雅枯塊依依視彼祖臨載道
寒暑懸易矣而下存不置何以得公於此乎性自厚德
不敢不知己
　　　又
不肖孤積惡斯極無論不得朝夕君子以勸終役也即
公所迎養伯父母大梁邸中者下車纔數日耳而先慈
乃以一夕之疾溘焉見背竟以不返悲驩懸絶能不重
某隕越之悲猶幸推愛百爾賻贈愍然勞之得大事自
効為如貫之誼也何以敢忘
　　　答傅僉憲
孤不佞中州之役乃得託夙夜之誼於長者也在陳之
遇驩言平生三接之寵缾罍用罄珍殽間出湎於欵洽
從者忘興矣至今未報而先慈變作奈之何哉荒迷失
訃乃辱愍恤不遠千里遣使臨祭重之腆儀彤弓大帛
不一而足某薄劣何敢有一於長者乎念以庇二十五
日抵厝方圖告至以慰永懐兹者旋便敬附謝聞哽咽
不次
　　　又
不佞屬叨兹役深懼不勝方圖所請乃公翰示猥以僚
友之誼下存知将為教未艾而不佞恃以無過也雖缺
躬候為己命之矣敢不銜遇於斯言
　　　與李僉憲
公既按河南百度就舉而法不借權要精明之氣達以
風生古之真御史矣乃輒遷去使不獲竟其所施國家
求賢惟是其才奈何卓有成効如公者乃輒報罷而覃
及遺逸以竢未試之虛名即世之見或以軒輊而秉憲
一方大監羣辟亦自隠然一重臣又奈公何然上之諸
臺使者次之藩臬僚友交委而互議不能徑遂其所欲
致者有之則公之心良苦矣不佞私竊窺之公不言也
公固不言而識不佞私竊窺之是知己者益深公盖嘗
不得於意而相示以色盖謂與余為同心何必言矣古
盖貴浮沉即使精明之氣蓄而為渾涵之度公豈不願
之乎雖西蜀在萬里外含飴而弄㓜子於掌上亦復甚
慰宦情尚記不佞叨轉時惟公以謂廢十年而起家五
月以㕘藩奚云遲也愛我哉即有冒進適重余過亦弗
願之矣是役也已於事而竣東還視母恐夙昔自棄之
念復萌将遠髙誼不無望於賜示者謹先候謝如此
　　　與宋僉憲
自山以東稱閭閈渡江而宦逰者有人哉遵海而南開
府甌越以陳臬一靣者公耶乃崔公分藩而守境土相
接互以犬牙屏翰萬里郭公坐而為保釐主不佞勉承
大邦之命使得藉公與二君子重庻幾無大戾乎然卓
績異政既以疏聞甌越當不能乆借長者吳興劇地何
以教不佞使無隳是職而貽閭閈之累也
　　　答李戸曹
曩讀足下封事未嘗不扼腕壯之時雖訪落而宮闈燕
狎衆盖相視難焉輒以侃侃開今上納言之路為之倡
首一何風裁也即再抗疏以李御史庭辯竒氣不與焉
不佞孤何幸得附一日之雅寵乎自愛乎十年分棄足
下所知起家於浙實惟母命乃太恭人繇以至此積愆
何辭適辱存愍束帛臨之大徴不忘佳篇泱泱重銜奨
勞無堪圖稱矣倚次摧隕畧附候謝垂照不宣
　　　與劉戸曹
日以菲劣亟辱不鄙獲奉顔色復見延欵投轄之夕接
膝徐君遂成嘉㑹重識足下尚友之美誼而逰多士以
光先德者不敢不承也
　　　報羅武選
不佞孤日辱中州之役惟是足下所嘗儼然而臨之地
也蓋聞諸郡長者所稱瀍澗之支餘以抵大河内外從
者之徃來物色多矣孤不佞得於口畫則以羡當今之
世有景純焉乃先慈卜葬不意有殷大宗伯紹介某而
足下慨然躬為指示三吉並列愍孝子之愚而備所裁
成令襄大事是侑是妥也奉札踊躍安得從天而下有
此於公先慈寵靈徼惠後人貽榖孫謀德則遠矣何以
萬一圖報乎伏讀新刋重兹請益具見别紙亦惟是憐
察而命之某無任哀感佇竢之至
　
　
　
　
　
　
　
　
　
　
　
　
　
　
　滄溟集巻二十七
欽定四庫全書
　滄溟集巻二十八　　　　明　李攀龍　撰
　　書
　　　報戚都督
維齊在昔盖多名将云士之談境土之盛者至我尼父
莫敢抵齒固矣猶之稱師旅焉亦無敢抵齒于我穰苴
孫子者也然兩家區區在二國時獨以解燕罷晋西破
楚耳非若今之彊倭轉冦東南數省殆遍唯公建大旗
鼓掃清海上大小百戰無不竒捷遂壮皇朝之氣而遥
制江廣使諸偏禆得賈餘勇填盪潢池功不且半天下
乎不佞實為諱之想見其為人也辱示新刻觀公行事
所施設者閎廓深遠不佞雖未能竟其義恐即司馬法
十三篇不能過也足下起閭伍之中而弱冠登壇海上
之役籌䇿明矣是書也政自論其行事所既施設者尤
非懸度此何以讓穰苴孫子哉竊聞綏履盖在吉甫宴
喜之秋與汪中丞雅歌相和而王元美雄才篇章交映
是為質有其文武焉如不佞越在田間惟公重望錫我
桑梓既已竊幸何乃亦復下存用頒篚瑱而注屬如此
　　　報戚總戎
不佞有浙之役則我公聲洽於海上古方叔之壮猷無
過焉未嘗不翹然願一望見顔色矣詎意假道還朝披
覩長者驩如平生不常欵接謬辱清裁愈益瞻注不佞
至自拜表則公之美譽盈庭英實四達秋云髙矣漠南
宴然近年以来其在于今羽檄交馳之時也獨非大将
邪何公之先聲乃如此詩云征伐玁狁蠻荆来威公威
蠻荆而玁狁来威聖天子在上簡書非常之遇乃公輒
試輒效以釋聖天子北顧之憂而使邉陲被安堵之慶
厥功茂矣不佞與里閈之勞施獲再望見顔色不勝大
願無已則有聞問起居焉唯是珍攝膺寵以副凱旋燕
喜之祉
　　　與戚元戎
有味乎公之言兵雖稍增而計日可罷者過之財雖暫
益而他日所省者倍焉其猷一何壮哉至謂将官廢習
技而教流黄鉸造之巧以為竒貨中動貴人遠事漠北
又何痛時弊如此其切也然則天下注意我公而聖天
子倚重之者當奈何無已則所謂寕置其身於鑠金銷
骨之鄉不枉其道以求悦以求事立云爾斯大忠之定
誼矣我公既在乆之将習服則自求練卒卒習善則自
求利器况志存報主者多其人之為可恃也防秋别議
已有成命是又我公之揚韜敷畧之時也邊陲幸甚里
閈寵光在此舉矣
　　　報劉都督
始劉将軍之名滿天下不佞願見其人者十年於此矣
未嘗不私竊念之挾百戰百勝之功者不免自暴其才
而中一朝無辜之謗者不免輒挫其志賢者猶難之也
乃不佞以攝海之役執事者儼然辱而臨焉獲承顔色
傾盖如故先施自致不鄙下交由衷之誼披瀝惟謹有
孔明集思廣益之風而慷慨以之即過意延欵使不佞
繾綣重别緬縷舟中不自知其盡境恍然自失如目前
者勿論也不佞既東陌落恬然秋毫不犯登塲大閱復
覩紀律森嚴士氣距躍技藝精真可蹈水火艨艟便捷
投枚記里槳舵之利折旋如活礟石四興波濤響應削
柹樹檄示疑設伏所徴叙瀘弁旄之歩閩粤善游之徒
三河挽彊之騎軰相扼捥唯敵是求乃日椎牛行犒而
帷幄自愛也可暴豈其才可挫豈其志乎天既以虎臣
託執事久矣然猶且有激乎宦成之後者動其所必奮
堅其所久立云爾大忠完節愈困愈厲而劉将軍之名
愈振矣不佞何能賛一辭即有問焉攝海之役不佞所
以深覿其美者如此庶取信狂夫以備稱述耳於甚盛
徳則奚補焉乃既奉違恍然自失有如目前至今不置
非敢為誕也
　　　劉總兵
始以前汛視海奉接顔色乃兹畢役矣契闊何如唯是
威望素崇振及萬里不遺一矢海波晏然厥功大哉東
道之便不佞敬勞将軍即雖冗僚安枕是賴用感述焉
向再辱諭欲以二鹿見餉已知麾下士驩馬騰暇而校
獵豫卜畢役無形之勝用賈餘勇今幸割鮮以犒從者
即若不佞謹致單醪云爾新茶一觔上充雅歌之清賞
以効别忱凱旋竢有嗣請不次
　　　與劉總戎
日過朱大司空抵掌談足下聲實俱茂今之大将也使
委兩廣而制之曽之氏已挂長纓伏闕下矣惜乎置之
海濱而令勇無所施徒以距踊超騰日饗士為樂耳此
公平生愛才首薦不佞一時知名無不延納今已入補
當為我公㳺揚推轂無疑猶曰某知人益可徴也向得
戚将軍書言邉事掣肘足下寕願之乎長君諸郎日玩
膝下二夫人與諸佳麗歌舞飲帳中何如不佞磬折貴
人門也
　　　報李㕘戎
詩有之剛亦不吐則公之拒伊庶人也仲山甫之為徳
焉不肖孤扼捥言天下士願交驩公久矣在陳傾盖雅
意一時至今未㤀念不可報先慈見背矣方愧大梁署
中猶尚淺乎其為緇衣之愛也未敢訃聞而使者追及
于曹致賻恵焉何以有此於長者乎以庇二十六日抵
家訖便附謝悃以慰永懐哽咽不次
　　　報鄭㕘戎
不佞以庇凡叨二省咸我永侯開閫之地流風具存不
佞里閈借餘用光并殷懐止安得握手尚兹一堂也竣
賀周旋㳺于北園飛雪之夜言歌且奕者誰邪戀戀可
知己謹啓告至以慰高情憐察不盡
　　　與黎都使
貽我来牟公盖自淮徐千里而近矣酌言嘗之乃沾汗
如身在故鄉者非投醪之惠耶至今念之與其矜南之
竒也寕北而狎處斯又不佞託於長者哉
　　　報施都閫
日承使致大藥小椷當已覧裁矣某不佞一奉顔色私
竊念之安有用意如此其篤信而大道不至者乎極知
公嘗試某可援而入之不可耳雖甚愚陋稍知禁秘後
轉勿吝傾示必不辱一門下也何如人便附謝起居不
宣
　　　報聶都閫
唯是我公大制閫貽兹陳臬者相勸與朝夕乎中州之
役也奈何以太淑人違養遽奪此誼也天實不弔而公
辱愍恤匍匐旌賻覃及不淺矣
　　　報韓都閫
不肖孤得以鄉曲之誼從事中州也自謂朝夕乎平生
之驩相勸于役矣先慈之變曽是不意而公實日臨焉
以佐匍匐舉大禮賻贈覃及逺勤導使百爾為愛荒迷
之中倀倀之謂何而敢忘指示之徳也
　　　荅蘇州王使君
西時過大名署中至今念故人高誼無已即亦為一飯
不忘鉅鹿耶春秋實六易矣海邦盤錯不佞知必借使
君而績滿以遷又非以待國士雖蘇既乂生息以之即
使君亦惟是顧復奈何謂以三年淹也不佞杜門伏枕
業為僻情之夫五載於此安得札貺從天而下則戮餘
之氓屬使君車下如元美者感遇可知也
　　　報金蘇州
某不佞亦唯我公宿學特行建標吾黨人自取裁不求
聞達其在不佞尤謬薦寵雖悄然稠廣心固已黙識之
矣即形迹之疏數曷計焉日辱延召再承出餞不勝感
戀僕旋報至附上起居嗣音不盡
　　　報陳保定
其在濟南則唯我公儼然大老也吾黨小子無不知公
之抗節三輔為守臣者即無不知公之為隠君子誼甚
高矣或出或處誦徳豈有窮時此不佞某與有寵光於
公者不報也日承延召祖餞稠叠僕旋告至用附起居
炤諒不備
　　　報張開封
不佞之所得托乎陳臬者凡以取絜乎郡也薄禄之孤
匍匐用勩而能坐享二千石之政平訟理者乎曽是不
意先母以一夕之疾溘然見背倉卒暑伏計出虆梩孰
為敦事盈尺之槨木若以美然者非公乎思母而及槨
思槨而及公惟忘其母斯公是忘孤何不幸大變如此
何幸公以長者收視如此也使不肖孤當大事什舉其
八九矣不可不知也
　　　報李二守
不肖孤所得扶柩東旋者郡大夫力也公匍匐多矣乃
益推鄉曲申之賻贈為爱無已時孤何以有此於長者
乎
　　　報周推府
不佞何幸公之臨是邦而理之也謂父母孔邇顔色斯
日承之耳奈何不夙戒焉而適館則車駕出謁矣至今
怏怏唯緇衣之愛未致而其無能為役所恃以匡不逮
用錫貴省者未請也戀戀可知己僕旋報至并附起居
炤察不盡
　　　報魏推府
曩唯辱領公寵而延欵門下視昔關中之役驩焉一堂
者時也則十年於此矣菲劣乃叨今命用刀筆吏案牘
自苦安得若我公據九鼎演丹經服食為樂乎僕旋附
謝并致起居炤察不盡
　　　報歸徳潘通府
不佞孤業已違慈所由以扶柩汔濟者其大節也天實
不弔而公匍匐於河上執紼用勩致兄弟之誼者故人
乎覃賻臨奠惻然此心
　　　答馮通府
文大業也校文大役也秦漢以後無文矣今目古今文
十巻有之乎明興一二君子天啓其衷輒窺此契然而
一經傳誦動駭耳目未嘗不以為不近人情者不知千
有餘嵗精氣旋復遂跨遷固勢必至爾滔滔者天下皆
是也而誰以易之哉不佞憂居百凡荒廢箧中集四冊
奉塞葑菲之命雖不敢當作者然其締致亦苦矣足下
秉鑒秇林持衡詞苑固某所長鳴於伯樂而一顧自喜
之時也儻辱財幸斯竢百世無疑焉唯是塗掲郤示以
匡不逮而勸詞請是同筆研之誼也近代諸公無非哲
匠足下當已采録過此恐難言矣據所見而次之何害
乎䌤縷不吝寄貺與聞其政媮妜何如
　　　荅殷鈞州
孤不佞盖承乏中州焉唯公之共理而勸兹于臬之役
也通許之遇從容片語蔚雅風流㝷接省中注存郡乗
所圖典籍其紀逺矣大政日新而先慈見背不獲遂嚮
止之初心以効揄揚於萬一怏怏自失耳乃辱使者儼
然臨祭寵以奠章其曰念此兩河民瘠土确仁哉父母
之言乎哀愍之私不替既往厚自性徳非獨腆貺也龍
何以有是於長者哉旋便附謝摧隕不次統維憐察
　　　報陶睢州
魯先生同列薦章以母老辭銓曹之命非足下郡中士
乎孤以母就禄而遘禍如此則足下儼然臨貺焉孤何
顔以立天地間也祭不遠百里已矣而重之以賻則長
者之誼甚深不可不知也
　　　報謝祥符
先母之變倉卒暑伏虆梩之外計無所出乃謝長者誼
為棺槨遠莫致之則足下㑹車以載式遄其行俾不肖
孤得以當大事於什九匍匐為勩賻賵稠疊儼然臨焉
為我心惻維親不忘敢忘足下乎
　　　報内黄王令
天縱之才辟之飛黄結緑其步驟符乎人盡竒之不必
卞樂矣不佞承乏關中得足下於髫齡盖適遇之耳自
我不見誰其舍諸而敢貪天功為己力乎况復不數年
而舉進士出宰百里由是以躋崇揚烈載錫之光為不
佞重使得以藉多賢䝉鑒裁之稱者哉輒辱存問是明
不鄙雖足下性自篤誼然即所不遺故舊而加意百姓
以為百里父母者可因識其循良之績矣既以緒餘成
政而㳺息於藝文以嗣家學奚但仕優則然也近㑹王
元美備述足下為屬吏之最者状云三郡一令矣此公
少推與而獨極口足下矣
　　　報易亭中尉
足下好士如不勝所交多君子也不肖孤盖信陵高之
相勸以成大美矣老母之變不意奪焉人才之難豈獨
其天乎
　　　報松泉
以孤觀於公之福徳盖冲雅而耻以才自見質行君子
也多男而多賢者詩書之聲皦於絲竹揖遜之容泰於
富貴孤不佞辱兹秉憲扼捥大國之風矣老母之變臨
祭儼然敢忘答稱使旋附報庻慰永懐哽咽不次二君
子幸為道及
　　　報一樓
孤逰大梁中所睹翩翩佳公子也烏有如足下美秀而
文者乎信乎才自天出之異乎人也屬方抵掌談古昔
藻雅之士論世尚友而老毋變作矣儼然臨祭盖戚然
其爲心有餘悲者何以得此於足下哉
　　　報于子長
日承不鄙即儼然衰服之中三致意焉其盛秩席而召
延之也乃不佞既不逮執紼之役於太夫人而奠賻無
状奈何復辱推餞益形菲劣乎唯是銜徳負罪並以為
謝僕旋起居垂炤不備
　　　報王子利
不佞所辱足下延欵者三而未能趋領也可以置之矣
則携珍而饗之以致臨幸出餞于郊遂暌仰止然所恃
兄弟之好而為豚犬駒觀法焉以庶㡬無大笑者不佞
未嘗一日忘也僕旋告至謹附謝聞炤諒不備
　　　報鄭永侯
黎公至浙乃得足下起居不任大願永侯勉為一出也
以足下宿将開府两越大名矯矯而抱未盡之藴人其
舎諸不佞悠悠雖在欲棄欲取之間不敢謂援足下以
自重矣此中世情一符靣命而新政操切尤非昔時圖
歸之心夙夜不置矣
　　　與劉希皋
十年家居稱貸瑣屑不計子錢用濟屢空贍及病友方
欲立逸老之㑹以樂餘年而高卧不堅復此婆娑甚愧
夙心矣
　　　與張少坤
人言不佞不難於不出而難於出其然乎聖天子過意
病臣無以答稱寵命此其出而自嘗所由以充乎不出
之類者備是矣初尚以邴曼容薄游自喜乃復渡江興
盡力勉遁思抵浙奔謁無暇起居失次深愧高卧之不
堅丁躬自瘁夫何尤焉郊别馳戀不任長者十年跫然
之愛圖報無時耳
　　　與趙仲鳴
不佞雖今薄游乎計唯中返使諸君子謂不佞初自三
秦拂衣者非敢為矯也慮城一别遂遠聞問抵浙趨冗
為勞辟之柙鹿豈能一日而忘在野自知此態是関福
徳然而性定之矣可奈何歸思之方永也
　　　與呉思睿
思睿知我四十年矣嬾不能事何可復羈風塵之中念
久高卧聊試一出至則興盡不獲遽返何見之不蚤也
非敢為偽以予視思睿老鉛槧之役息業未效常令玉
函之廬契闊城市何異白首随牒自貽伊阻王舎城二
頃田種秫自樂
　　　與金蘇州劉延安陳保定公谷宜興
不佞吾黨小子也越在田間三值竒疾用是不獲執御
於長者之側十年矣濡徳先逹私淑孔邇致有是役實
惟長者之教所及而由某以著我濟南多賢薦寵下軰
之誼不能忘者南發復辱祖餞嘉與至渥承庇履任出
謁無暇尋念山林輒圗中廢将恐舊態不久更作以貽
諸老笑奈何幸終始成愛以示不鄙矣
　　　報李伯承
辱庇先慈乃襄大事方念濮陽遮祭寵光道路未能報
謝而愍諭至矣是日也實唯小祥之期視公所云雨中
銜淚為别者又一寒暑㑹晤可圖先慈不可見矣悲哉
追言夙昔未嘗不戚戚於長者之誼奉讀哀咏蓼莪之
響摧隕自失賴業服膺稍陶沉痛耳公以雄才詩名重
當世而晩得主器精健岐嶷即宦游蹭蹬正唯含飴之
樂日殷膝下不以彼易此者而况出自邱嫂貴嫡方處
家政定如九鼎矣而今而後是公高枕之秋也不識譲
畔之俗可以(闕/)美後宫之盛遣所不及御乎此固公所能
也又何以堪輿家言為哉
　　　報張肖甫
改元之嵗先妻襄事矣帝命尋下乃先太恭人捐簮珥
而犒邸走也于浙之役盖捧檄之情渡江周旋元美子
與二君子鼓足抵掌未嘗不忘逖矣西土之人非滇則
粤安得厚集禹㑹壇玉帛旗鼓以快平生成説不朽某
亡論(闕/)凡六月自藩入賀再晤二君子雄飲海岱之間
相視飛動即舉酒逢酹亦惟二三兄弟遥駸駸生色如
從楚蜀起者元美得足下代固竒而所代復不佞豈不
益竒正以不與黨乃二三兄弟翩翩維新之㑹恥且彚
征因以自兆俾免間耳過此則雖元美乞骸之疏行豈
為遺憾哉在昔學士大夫掇拾聴說掩其不技如元美
所謂跳而匿諸理者不自知病寱矣即輒據顯貴終豈
謂此軰效也足下自負才氣不欲居吳徐二君子後是
天之未䘮斯文又何患乎心神不自致也引示恒嶽諸
篇合轍迹元美此相為代之效甚明矣先慈所棄不佞
孤於汴中垂踰年者兄弟之誼不忘使奠且先吳徐二
君子慰勞備至寵錫大享某何以圖稱萬一於此昔所
出宰而按轡臨之樂哉其尚良食
　　　報周象賢
公乃坎壈失志所不日夜圗之者有如漢水然二中丞
交章薦列不以既去為解亹焉惟恐賢者謂不知己公
之名重天下矣則元美有心哉不佞何効焉曩以入賀
辱公遣餞計為報而先慈之變作矣再誄承弔兼之腆
賻不遠千里為誼過厚也不佞為致啓大宗伯者力竭
于此唯公財幸使旋附謝并布候悃摧隕不次
　　　答灌甫
日辱愍藉惻然未報也乃所有則夙夜倚次服念高誼
勿忘云爾敢復望嗣音久而益存乎曩為匍匐豈猶未
至而蠲吉馳示使在萬全恐堕俗術為失仁人孝子之
至意此其大徳何能萬一答稱也念唯賛國興文日勤
執事而意遥及此某益不知其所由矣左史役便附候
陳謝統乞垂炤摧隕不宣
　　　報灌甫
凡客之游梁者盖莫不問禮足下稱博物君子也秉憲
之役多聞是依未盡所請而奪以大事老母逝矣猶若
有遺焉而顧之不可致則維足下之故哉儼臨賻祭用
識不忘跂予奠章幸終為示
　　　五月六日灌甫中尉誕辰啓
兹審赤徳覃宗朱明戒仲臺流玉吹清聞子晉之笙壺
瀉金漿美薦鄒陽之酒大河演裔永言接於天潢維嶽
降神久視偕諸少室期一日而長彌高靖郭之門境千
里而遥懸映小山之賦某游孝王東苑自惟枚叟斯朋
仰公子信陵深愧侯生虗左謹篚二瑱擬續五絲幸值
浴蘭之晨尚存氣味益熾然藜之火不棄芻蕘
　　　報朱用晦
今天下二三君子者不佞之所習也其於取友明卿徂
喜中必其獲徳甫鵠立偶斯不乖咸惟足下一人焉以
之則足下可知矣此不佞之以習明卿徳甫者知足下
也而握手無論焉足下若猶是脫穎大藩日數諸公之
門所握手者何限将明卿徳甫無論又何為千里慕義
以謬託不佞而介之寵靈以彼易此必不然矣然後由
諭而觀所扼捥於同聲執鞭於大雅者如就中原而周
旋焉始為媮快重以風寒易水赤幟當時尺牘生色片
辭入致忼慨自雄翩翩侠氣可想見矣将由足下益習
明卿徳甫則二三君子者取友安有極也不佞十年自
棄巖穴不深歲辱三遷不遑将母無補清朝而又未敢
遽乞病免坐恐此道㝷荒仰孤足下相存美意奈之何
不佞七言律成篇而已樂府落落似合似離今何以當
足下之心而曰千古天授也将由足下益知不佞則何
以哉然不佞之所徼惠於足下者以為非今嘗試則不
復也業已白首効萟惟以無累二三君子者是圖則足
下固無有同舟之役矣無亦以二三君子為累者圖之
不佞不勝大願於嗣音如此
　　　與華從龍書
從龍足下不佞某僻夫也杜門謝客三年於此矣即未
見好士如足下其人也足下不遠千里再致書於僕而
再不得報於僕可以已也而三致書於僕足下即自昭
曠無校其在某何以得此於左右無亦恬愉之誼有槩
乎足下之心千里而一知己所猶謂比肩者與梁伯鸞
有言将遙集乎東南豈所望於君之廡下哉不但來諭
所云渡江而弔元美也
　　　報聶儀部
向伏西曹爰竊夙裁意獨偉焉垂及宮牆而公拂衣出
矣不佞拘除郡省不任貽肄自棄明時杜門七載僻疾
已錮乆無聞問於長者適奉手教從天而下謬許神交
某何人敢辱此誼然公尚論之旁情也以視握臂一堂
相得驩甚在昔有言不可當吾之世而失諸侯非所欲
不朽一大事乎明妃六曲可以怨矣輒取附和見同調
之雅并代居云
　　　報廬陵劉夫
陳憲使至致公書而公復致以聶公書至生僻人耳其
於長者徒以一時㳺譽謬承薦寵乆斯置之矣今安得
十年之後猶辱記憶不以竊伏蓬蒿之賤數千里外而
勤執事者乎不愛以其師身為介而并得所致以為故
人重者乎此計無他豈其蚤歲自棄有槩於足下歸潔
之微㫖乎無亦足下取友不遺之量所自至也
　　　報周真陽
維夏得問未報斯置之耳何至不遠千里重使相勞乎
三復尺牘深惟尚論不盡友天下士不已也乃知無斁
於不佞者有是哉前論屬某著述自見顧非其人而足
下愛我以德夫復不淺愽南既開千載得足下豈為非
旦莫遇之也徐吳二君子海内大家並兹命世足下從
㳺其間其在臭味則足下可知矣乃今而後於與有寵
光
　　　報周真陽
頃辱使者附藁上誠以海内之數君子足下身為屬吏
而出諸門下有其二焉不佞不可不知也将斤削是求
而重以布列不佞何所聞過乎版即竣㝷為置之矣然
斯其誼非不甚髙乃即不無由是以藉妬口者不佞杜
門八年於此即杜門八年於此也一為足下嘗焉而莫
我肯力豈獨其才不能私一令長哉仕固莫難於乆之
不厭而患乎其始易合也足下勉之矣不佞方竒疾經
今百日盛吏入視邸事又廹竢粥氣稍充當圖所為灌
縣公碑以報稱足下委命不淺耳
　　　報歐楨伯
以余致觀楨伯則必褒然一國士也黎惟敬於不佞盖
嘗為信宿之好落落爾十年不遺一字書彼一時也量
無以與進斯至今置之未為不厚也乃足下崛起嶺南
論交海内不佞未嘗傾盖望見顔色何以槩於心而三
勤存問務得報而後已此其尚友自信不囘豈彼悻悻
千牘之㣲可以計不朽一大事哉奚啻千里但足下已
㳺子與明卿間則不佞夙昔與二三兄弟周旋中原者
惟此氣類足下何患不佞之終無以效左右乎諭引請
謁江湖之語誠不佞僻性不可遽移然謂門牆太髙則
吾豈敢又使少年盡夫倒屣楨伯何貴焉不佞所為不
同郭有道而同一宏奨風流如此足下縂角事黄公即
清氷自許誰能易之乃余所謂楨伯必褎然一國士也
諸詩有格微辭兼到其白雪樓黄河中岳長陵陽翠師
子南内等篇尤為佳麗盖恥為輕便專求興象正盛唐
諸公擅美當年而足下所繇以羽翼二三兄弟者兩生
有言不可使于鱗不知南海有歐生是矣惜也公實遄
化不見楨伯於今日則又不佞河山之感而願足下自
愛不淺二詩寄答其一則前屬許右史失附者並上裁
覽伏枕草草不備
　　　報茂秦書
不佞在告杜門伏枕三年於此矣足下髙誼乃能一介
存故人所辱新刻輒以檢列即不必致致之凡以為足
下者意則至矣豈敢謂足下已老勿厚望之即示小詞
取韻亦不妥能坐甘薄俗過我論詩不
　　　與俞允文
曩辱仲蔚風期千里睠焉為平生之好云自元美得之
不知不佞之有仲蔚得知元美為多也豈徒邴生薄逰
有以當足下之心為知己即知足下於元美可矣佳章
冲雅直有應徐之韻遺榮棄鄙議一徃不復疑美人雖
云逺詎令歡愛擕渢渢乎其言之也中心藏之何日忘
之然則嗣音契闊旦暮遇之矣惟足下憐察焉
　　　報張㓜于
不佞知㓜于以元美哉自㓜于可知耳再辱諭豈敢忘
之顧翁行實諸君揄揚具是矣無弗得雋者而使不佞
攘臂其間豈不難乎其為後乎然㓜于與元美命也雖
復蕪穢以藉諸君矣
　　　與張㓜于
乆不聞問日以耿耿曩讀計書見君家伯季交萼同輝
為踴躍焉即知足下潛推大美将獨歩千里也其惟二
鳴編乎明珠在旁已慙形穢冠玉其上重使心勞不佞
何以自免将無令觀者披華首簡而顔色自假耶即足
下一顧力也先聲致人足下為我田僧起不淺况崔延
伯並驅中原借長君為勝乎不佞盖甚壯之
　　　報俞仲蔚
仲蔚足下幸無恙閉關日勝自梁伯龍稱足下所以為
隠君子状心未嘗一日不在五湖之間乃不佞朝野混
迹耳孰與足下結髪山林之為獨行也元美兄弟得請
計當大快敢聞左右庻知集蓼辛苦非一士之節矣其
過而勞焉如不佞起居足下者
　　　報俞允文
不佞承風執事盖前髙之重以梁君備状起居比躅禽
尚盛世逸民願執鞭矣私懐偃蹇敢謂氣類亦自一老
諸生在田間耳即梁君豈無復焉華山圖生韻古淡展
帙如夢斯王安道可知豈獨先軰多賢新題悲壯雅與
争竒二幅已充庭矣謹附謝章取和諸以惟梁君
　　　寄俞仲蔚
仲蔚海内此人耳属乃天弢攣如牽復罔極埋㧓自帝
吾道距沮所由聲氣相與倡和交應令之懸解非足下
軰乎聞子與云足下故髙隐即雖還徃亦惟伏臘誠有
意乎此人奚以其跡疏數哉
　　　寄周公瑕
公瑕足下得非公瑾後乎何藴藉如此四明薛生述足
下者誼甚髙謂少年不肯俛首舉子業即名日益起至
使元美每致之及以介不佞此其於人不已重哉樓牓
牙章古色飛動頗從㳺藝以示精真不佞願因元美交
驩足下不間千里非槩無繇矣
　　　與周公瑕
不佞承風公瑕惟日夜望見顔色不可得也重名遂未
能自遜使海岱間有大雅遺音長者髙躅各稱甚幸惠
然敝廬矣雖雞黍惡草然以延寵光搆不朽一盛事尚
亦有賴焉華陽一晤解袂千載将無亦云爾哉菲劣不
恭則蓄極而發未逮致情似畧云爾
　　　報薛晨
文章翰墨造物所恡今時貴客側目此技甚矣吾黨自
諱言之每得一士臭味苟同不啻骨肉維是與足下傾
盖而故云足下垂四十載攻一藝窮神詣玅即枯管
成精靈非其人誰則知之哉願足下自愛歸幸卒業羽
翼斯道徐子與以太安人誌銘見枉雖儼然在衰服之
中為誦足下髙誼若就見之足下能徃弔否三扁楷𨽻
筆法兼長寵光草茅昭揭不朽文房諸惠可謂清貺敢
不受賜捐金相致恐非行客所施於病夫今用附使完
上
　　　報梁伯龍
伯龍詞伯執事則優藝苑老也不佞田間一惰夫耳日
乃儼然辱而臨焉何如其枤之杜乎盖曰中心好之曷飲
食之僕之役在此章矣元美北行嗣奉聞問重以翰錦
睠焉顧我者伯龍耶乃元美既得請一介相存不佞踊
躍凡為吾黨與髙兹役遂附以勞左右云
　
　
　
　
　滄溟集巻二十八
欽定四庫全書
　滄溟集巻二十九　　　　明　李攀龍　撰
　　書
　　　與宗子相書
不佞近奏績書當已見報惟足下左右之一老吏安能
為乎秋風且至東望愀然龍也奉職無状大旱之後水
蝗薦至雖某善卧一日為多方且首䑕牽於腐儒之見
不欲為苟去以萬一人之憐我不已迂哉向所示徐君
云云者非敢自視大異不欲輒奪足下之愛次者慊慊為
難耳今所有陳情乞骸骨而已仕宦四十郡守頭顱可
知三年不調意同於棄奈何瞶瞶無所取材差强足下
意又何恤焉
　　　又
元美來亟謂子相出遇都門之外信宿而去蕭然各有
江湖之氣也壯哉邢州太守奉職無似囹圄空虛一日
治牘十日為布衣之飲齋閣海内旁若無人郡城之樓
不下百尺西望太行東望漳水北眺神京一瞬千里歸
復雷雨乃歌黄榆諸篇以敵其勢則響振大陸秋色漂
颯頽乎就醉遂極千載品物五子於中原右宗左徐哀
吳郎之去國悼梁生之不禄是時也曽晳牧皮為未狂
他豈暇論哉月晦興盡驪駒在道握手洺水之上黯淡
不語某雖僻惰旋亦自失也
　　　又
既望廣宗尉持足下書來云當不日有嗣音明卿故吏
囘邢州吏有事於宗伯各致數字豈不既己煩左右焉
而愈益延佇永日不折腰道旁即髙枕郡齋卧足下以
為非人哉老吏上某績屬足下省中僕泗固當繼至上
乞歸疏足下省中則惟足下留意焉元美今安所期對
髠鉗之士彼二人者則猶䔩䔩聞戒來已也奈何
　　　與呉明卿書
元美書來亟言足下似欲據子相上㳺者乃足下亦自
謂宗謝所不及而梁徐未遠過也明卿明卿亡賴哉三
子者不可謂非海内名家矣𦕈君子雖耄而繩墨猶存
明卿今見其勝之爾即一日千里某何敢私諸二三兄
弟乎子相復言某在郡作何状豈猶不理兹多口日足
下由邢襄間得為某甌㬰者殊深何但元美干城吾道
也
　　　又
日不佞入計則足下傾身為某焉海内二三兄弟固無
恙也握手中原悲歌相視旁若無人既彌月矣欲造物
不妬耶某於時固知當有一别如雨者於今日耳明卿
哲士夫復何言某亦有浩然有東意明卿幸無患郡齋
雖惡尚能具十日之酒天豈更相厄哉
　　　又
明卿無恙某比歲伏枕之日半之既已拂衣業杜門一
切謝絶客蕭然若未嘗有世上人者今彌年矣獨王生
時時來不佞不得已强起為袒跣相醉耳春來殊憶明
卿庻幾握手河山之間時事不必言即未嘗不已如言
者大率吾二人不如元美軰為能太骯髒於俗態而已
咄咄明卿奈何不忍一日之不宴而偃蹇自逺重令放
為豈所謂焉徃而不三黜即三黜又奈明卿何
　　　又
所為勞元美於家難者僕日夜望足下與俱耳兖州書
至令某投袂而起屨及於窒皇策及於寢門之外車及
於鞍山之麓矣客乃言有白眼君子者從楚來檄郡大
夫稱故給事中與吳按察大醉狂歌泗水之上指顧甚
異當是精物信宿發矣丈人勿自苦也已乃開椷讀明
卿寄章寥歴怳懭有脊鴒之心於元美者豈必縶之馬
哉浹辰而廣川吏復致足下嗣音知己在九河間竟不
肯淹於吾地此一時也足下乃在酒人傍乎雖元美亦
當自竒耳然勿更言子相使我二三兄弟酸鼻矣便可
示挽章吳峻伯頗見傾注徐君亦誦足下無窮
　　　與余德甫書
不佞杜門伏枕五年於此其於諸君子斯置之耳安敢
謂有一再存問如足下者廣川書方捧檄道次使命未
敷首及故人林君之東復無他屬肫肫病客如就語焉
不佞如某何以得此於伯兄而何敢忘之無亦虞翻所
云天下一人知己者足以不恨也天下皆以長兄不締
膴仕為髙而尤以不遺狂生為美閩中信樂安得三年
淹也子相已為異物足下以骨肉為治後事海内二三
故人莫不悲感於大誼謂可以觀交情今不識其刻文
已為刋其所忌諱而後布之否故人陵替惟足下自愛
節鉞一方建幟多士卒為二三故人蕩滌此意不淺
　　　又
豈其然乎余聞之足下有毁傷薪木之警何天重困吾
黨也不佞不淑乃歲七月為駒也母者竟以不起匍匐
襄事為憊已極不佞魯之狂士一旦儼然衰服驅之人
禮之中杜門十年忽睹弔客會葬僕僕四視如處女䦱
戸矣乃知莊叟鼓缶亦哀吾生之常勤耳郭使君古之
遺愛郡百姓之視其去如免赤子於懐至乃有此豈獲
乎上他有道耶即仕宦之難何恨徳甫之不理愈白矣
元美杪秋得請使寄白苧今以篚足下焉外律奉憶敢
并及之間者殊闊勉之嗣音
　　　又
自為報閩中且三數載不得聞問契闊可知王中舎至
始得足下不理於口状而素産蕭索将若不能俯仰意
殊不堪三復大篇夐然無一凡語乃知足下自有所事
不著常情即所可欲不遑暇顧今無論足下心迹山川
勿舎行将夙夜即由是置之立言當世作不朽一大業
無不可者豈其吾輩厄此百六遂爾蕩然進退維谷必
不然矣而後乃今二三兄弟千里比肩守望相助徳音
不患孔膠耳某十年杜門於此何嘗坐自悶而令色萎
黄惟是徳甫稱同調哉自愛自愛江上雜咏吐哈老莊
擁帙閒居超然人道足下庻幾無疾病何媮快至此極
也
　　　又
得王将軍所寄詩讀之即報元美曰余徳甫晩成七言
律乃有其勢雖氣未備生惡可已小美之下将其人焉
小美敬美耳又報子與徳甫七言律乃有其勢無已終
當自詣為大江以西一人其於吾道所樹不淺矣不佞
所㳺元美徐吳外徳甫也業已自致獻吉時則若熊侍
御者自今視之豈當徳甫於吾世耶謝茂秦見懐五言
視昔故不較乃李伯承亦以疏歸尋惠刻稿其在吾黨
雖有臭味然落落耳徳甫務工七言律當作俱胝三行
呪不啻大江以西一人功名一長物也徳甫實繁有指
乎小兒豚犬也叔父何自念之
　　　又
郭使君旋所附聞問者當具是矣亡妻襄事則之官遇
王将軍於途得足下起居畧不知郭使君聞問未達也
歲十二月乃渡江與元美兄弟雄飲姑蘇三日夜逼除
以抵任出謁無常時三月至自攝海四月以子與盤桓
西湖之上凡再浹旬而别五月分藩命下而王将軍所
寓足下書始從濟南來明卿已移髙州六月以賀東宮
行暫詣元美兄弟視之九月朔抵都門初三日旦入見
帝是役也凡再浹旬而竣亦與子與凡在浹旬而别元
美兄弟所抵大名抵金陵皆以前月也十月抵濟南且
抵浙圖所以報足下則十二月河南之命又下元美與
為代焉元美正月自大名亦詣濟南視不佞不佞與雄
飲一鼓而盡一石矣盖二年也二月抵河南日夜與殿
卿緬縷不能已三月得子與抵武昌書云明卿抵髙州
則不佞抵河南之月也是役也與子與周旋浹旬者再
與元美相詣雄飲者三與殿卿日夜緬縷者無常時得
明卿起居不佞者一得子與所致明卿起居者亦一則
是二三兄弟雖老相望中原猶可春秋耀吾鞭弭取為
快也左提右擕惟徳甫是求而湏臾忘之哉四月以至
六月太夫人含餳弄孫不佞始就筆研乃圖所以報足
下者如此矣為致用晦萟林奥鬱今之諸王孫掇躐有
之貴倨耳誰當告者足下與明卿用用晦乎亦用晦能
用二君子耳今不但其詩之體裁具是即尺牘矯矯不
作近語則人之不可無嚮徃也如此足下其列之吾黨
離合之間為道不遠於不佞何有哉千里慕義在昔難
之是足下與明卿之尚友也郭使君幸無恙駒兒豚犬
耳裒然使冠多士何以稱有造之私然亦一吾黨之伯
樂矣
　　　與許殿卿
某抵東居且二月日夜望殿卿來甚急而意不能待愈
成契闊殿卿殿卿萬里生還不當日鼓飲樂耶洪使君
力疾視事又安在哉人苦不知足初某守鉅鹿時又焉
知有三秦之役也徒謂以他遷行為不苟去爾栖栖入
關乃日夜與二三孺子妾緝蘆而處等於幕燕一行校
閱帖括成山精神既疲披詠漸廢何為者乎安得與殿卿
縮秫嚼苦驩然道故握手景陽之濵以弄白雲元美天
下才也然願一當某乆矣兄其為我職志
　　　又
不佞杜門六年於此矣所為朝夕周旋者殿卿一人耳
向以詣除輒失其偶嗒焉何如奉檄而東㝷好彌月益
重為别更展朝夕締将不解不佞與俱矣既西復以么
麽之忌遂缺祖道是豈為施於殿卿盖至今遺憾無已
時而諭已四至無論市馬之故假質未集以成不佞不
達事體之誚即其揭示妙理以持不逮如云作意求適
已成勞擾實足下自天夙悟鄙何敢辱焉獨以非習自
堕汗漫乃今且在求不求適不適之間庻乎境變神遷
耳小人易縁老兵易得誰吾不可與把苦吾誰不可與
把苦也酣法難雅口鑒難精誰吾與把苦吾誰與把苦
耶么麽一言易解者猶尚妄議自引其諸微辭恍忽感
動将在曲削始祛羣疑矣拙集出於客歲不佞取刻本
校之酷加刪易凡什之二閱月而發即佳序亦為正一
二字剜補會就想不日有定本極知無一可傳㝷當中
廢但以備檢可諱語不至貽指摘者一以成魏使君之
盛心一以用藉佳序云爾前月使君用幣正夫中賛更
為乞佳序一篇並乞殷集一梓此兄謙宻其集恐未可
猝發然豈為故人重一序此實某乗間言之使君者殿
卿以為何如元美書云昨見吳中張仲子為我二人刋
所倡和詩若干篇似亦興起於海右集者但海右集訛
甚至不可讀兼復逸而莫備拙集既達可續翻對以終
此意邵武使君亦翻子相集而序以元美海内知名士
軰出矣魏更徴拙文将並付梓不惟多取亦重羣疑奈
何奈何非殿卿一校不可夫士之所寕無友也而友必
以知己者非知之難而處其知之難也若相絓於嫌而
令不得任其所便豈為知己焉殿卿乃今所事固自謂
得主其左史又可與浮沉即受簡賔客已稱清樂况撫
愛子擁少妾吏隠王門而人不測其所媮快哉信乎得
以儉樸矯之大示中流之望不然何必去父母之邦諺
云何知仁義已享其利者為有徳諸君故自灰視不佞
謂不復然遂擯之耳中賛君方烈炎火諸君何畏焉所得
侍郭君者矯志難與談且間出别業無值時襲君亦
但問竒語方册徃迹日月至焉耳渾源使君一疾幾廢
今亦未能徃祖之即田間亦復却埽侯氏子已屬他人
劉生徒食客無與城中事即有言中賛君者何從而聞
之便為促序更屬白雪樓記并詩一章不然不佞必數
齒責之玉堂之署足下為以何解虎近用餂每御之令
人着意遂不欲遣候以酒頗佳别來日復潦倒獨魏使
君為海漚鳥他猶是未敢自獻不知元美何謂見客談
于鱗近事有感豈舊學憲恚我不納而云云即足下亦
何所聞也元美輒問足下㳺梁状頃附子與書使且旋
如肯就調當抵歴報清河之役時則再達足下不晩長
君居守屢瞰蓬蒿修儀精縟推誼為多新示中賛君文
妙甚不佞何幸托諸其側所云父老上白孝状深得中
賛意矣我朝諸公選可七八十首亦未妥愜適未擕至
城中容與拙刻刪上彼中文獻地雅有藏本不憚訪錄
以備當代之音近詩二紙間有古體可采今呈欲令殿
卿知我輩不徧觀百代悉索諸家斯無以集大成聲金
振玉耳雖然其中非爾力也則所望於知己者哉必以
强人於懸解大笑之矣新刻尤有難言殿卿幸為我黨
職志乎清酒百壺用報佳蔬之賜暇為諸宗室中求一
痔漏禁方并前所許藥二種見致乃懇懇者白雪樓記
及七言律何可無我殿卿外馬值七星附償即太乆又
不敢具子錢
　　　又
毅哉其能削柹成集如此然終自訛缺如少年行題雖
删而詩未易不肯更查白雪樓稿耳今寄改本一冊幸
依所塗注刋補頃刻事就何憚不留意也續集姑不暇
檢不佞稍窺文章未達佛理見謂為二足下大方兼詣
並妙見謂文章莫非佛理何不可哉適姑蘇梁生以元
美書至出巵言以示大較俊語辯博未敢大書英雄欺
人所評當代諸家語如鼓吹堪以捧腹矣梁生亦致元
美書足下并巵言云且付長君生今東探海市計南旋
足下恐不及作問辟之相馬觀其發跡汗血之駿若無
意焉其於千里駑駘承御非不砥踶振鬛而黽勉踰舎
絶銜敝策歩驟自失無他力有可極不可極無關齒盛
衰也茂秦之於詩不佞固知其有今日矣
　　　又
不佞為疾適今百日以庇再造猶在牀薦雖宿創頓失
似有因禍為福之慶亦恐暴弱之餘未易以復其平生
然辛楚備嘗庻日委日熟矣天幸之遺不敢自謂為人
間世而諸君亦宜勿更以人間世視某者奈何謂從諸
生比文角藝乎夫好比文角藝者出於妬妬出於不自
信龍也其妄自信奚啻先告子不動心殿卿愛我慮有
口事傷杜門之義即不佞亦懲此子善洩其與徃來直
欲不窮其交而已無所深言諸刻拙稿咸屬倉卒然此
兒行何必易今題以浩蕩行可如原冊以從軍公燕詩
他集未具姑寄元美昔在正月之二十一日豈復謂更
值覽揆之辰而乃覩兄八詩之盛於指掌今猶記屬駒
乞兄状而因誌於殷時戚戚焉其不為感舊之音天幸
之遺乎近示詩文統詣妙境迹藏於思可與知微日長
君臨候謂不佞凡病之有形氣實客之氣理斯形乎竟
如其論此其卓識非殿卿不得而子何患不至道也乆
謝客客輒謂不佞託疾耳今已身抵京干諸貴人且起
矣曰己抵汴身為質子錢於右史矣此不與一二老腐
儒左擕榼右提局如殿卿之於孟生指庭前栢樹子道
故又但曰喫茶去耶生實不徳乃至親日偵其肥瘠况
人間世哉藥物紗扇惠及老母并謝不次
　　　又
自兄西不復聞妙語今安得曰道可忘而得生有待而
失必令吾神於道合而已不自知乃為得也微哉海内
一人而已矣近作松聲似帯秦時雨等句益登神品夢
聽琵琶前二句亦自新竒極知足下𤣥理髙妙土苴詞
華然業已傳布乃生為足下不欲示人以樸云爾
　　　又
不佞所不貽一字書正甫者獨以有今日海岱之間我
三人者豈其又一氣類而敢自菲淺其或迹微有之要
無害天合即殿卿日夜從中調爕固亦因其氣類合一
之天巳爾寕能强非其黨某實無他腸即不有今日我
三人者必全之交也但為云尚蚤姑竣正甫秉鈞之秋
使某得以有人乎穆公之側然後徐為邴生薄逰之計
擕我殿卿東歸箕頴老焉以觀稷契之美不愈於陽鱎
之誚耶昨元美兄弟入理亦漫及此南還得請便詣晤
言安得并與殿卿握手一堂之上春來寥僻援琴自愛
渾源有言不佞两為大邑擢郡太守號二千石不如陳
道鳴提一藥囊乃置十金小妾日侍巵酒何謂非薄禄
相也為喻雖鄙足徴其不獲為樂於當年蔡姬勉作解
事為遣一姬進一姬各厭余意但依疾為命每以先君
子棄館舎為歎涕輒下殊相視悲焉乃知殿卿所示寄
故伎三章慘於垓下之歌矣
　　　又
小豚犬老夫爾耳乃辱褓佩之寵愛我哉松霞之祥又
何可當惟是日夜祝諸姬安得就館為足下更産一男
子使豚犬在兄弟行益延世講乎河嵩之英取用宏多
矣向謂李伯承忌不與我為天門日觀之㳺今則果然
元美亦未至魚蔬之惠姑領俟之襲生書生勢自依依
不失為故足下何慮焉卒恐上書之念未己不丼一貧
博士奈何近數過我手談相命不及時事豈不佞因而
學之耶新篇殊覺遒上神明垂應但足下妙悟求似即
止不肯由所不似以致其似為遽有所隔乎正甫方獲
主器而閫政不寕賀者在堂弔者在門每有良朋况也
永歎不佞適讀薦章知足下以其人相為力不淺也不
然豈其自棄十年於兹公朝大舉諫臣齗齗不佞如某
一抱臬吏者滿天下獨安得濫與二十人之列必不然
矣即使其奏終寢尚可一吐吾黨之氣不謂殿卿取非
其友也不亦一快哉老嫂長君亟於豚犬有餉并報附
謝
　　　又
病後性愈狎野每一抵家事出理外如觸籠之鳥矣兄
大積勞以承貤典黄金横帯文章清寵馳騁諸王之門
㳺梁信自樂乎亡孫後黯然無状杯牘浸廢乃以琴自
遣耳杜青州近饋一牀及弟所蓄似足不徹道家所貴
得意忘器㝷且置之矣市價不定兄姑返焉仲月子與
一介相存浹旬元美寄致甘毳均之拳拳我殿卿咸去
數相聞也元美病瘍敬美云斯人斯疾今率當遄已吳
峻伯寄歲編三十餘巻曰公試覽此當何以從于鱗元
美子與之後殿卿以為是何言與新什於初冬客思尤
妙為宗周氣業師笥字當易諸賜精竒俱徴注念再頒
藥餌尤軫扶衰歲杪興言懐人覩物想兄忉怛同之蘇
子卿有云我有一尊酒欲以贈遠人凡三品五盛以付
屬車至可呼羣姬牛飲把犒當御謹伺入我牀下者灌
将軍罵座此豈為罵帳耶
　　　又
夫玩世之為大於辟世也邈矣不佞弟僻才似可足
辟世耳自視無長兄之通才将何以出而玩世耶此公
為吾輩乃如此然某自視則昭昭十年一病夫傲惰無
状一朝與大廷薦列謬竊國寵㝷以為且置焉而有今
命即有道如長兄者知亦為弟踴躍矣是役也可以期
月無大過不負翦祓之雅然後更圖作邴生計以報諸
公者恒於斯也十年恬退㣲名不當人意一朝失之而
辱翦祓者亦恒於斯也兄而為不佞願之乎雖然亦患
有道不如長兄耳苟惟其適十年㣲名亦何用哉即一
朝失之是亦遣累尤為光塵俱妙但弟有難言姑試朞
月終當以辟作眚如秦中故態者兄幸識焉此外惟冀
三河間一握手足下庻幾少忍云爾浙牒已下濡滯不
果豈恤微名畏繁以勞半途而廢取笑里閈也今月二
十日當南發此恐不待褰帷而悔奈何長嫂長君稠疊
出餞不肖駒又辱子長復締新好徼惠長兄殊無已時
亡妻以來再捐産畆信乎貢禹賣瑯琊之田而赴彈冠
之會非妄也盛貺及期暫免稱貸矣
　　　又
南發無任硜硜半途之状黽勉抵浙百違初心業已失
計㝷復自解顧我長君前知不佞之不堪此而不言也
終恐故態當作貽我鄉曲忽起忽罷狂妄人耳所惟其
適即并其名實而棄之何恤焉勞形則敝道力忍性則
閼道氣不佞某巗穴既不能深川澤又不能廣絶物哉
獨念平生殿卿知我可與言乃不佞所值凡多無其理
者之事即雖神明用必其知我也誠皆無其理者之事
言之誰信之耶所求三河間一握手庻有披豁欲殿卿
信我不必其理斯白首知我愈盡耳逼除視政似在驛
傳既竣閫署㝷攝海道莫春旋省乃得晦日邸報陪㕘
江西本自菲才自宜常格見處且為當路乍記乍忘援
止而止甚足以成不佞不恭之趣而混薄㳺之跡轉相
便也殿卿為我願之乎姑蘇與元美兄弟及諸名士雄
飲一日夜而渡江之興殆盡子與數相遣候致期而不
虞妨之今猶咫尺千里所謂三河間一握手均之天不
假之也然子與蠲吉屬且謁選計欲方舟北過元美擊
楫中流以迓明卿詣廣陵宗生墓下釃酒為别似千古
一勝會然後間出大梁擕我殿卿登平臺弔鄒枚與相
如把苦相勞駕言趨歴拜太夫人堂上稱觥為夀再逰
王舎城之野杜門髙枕彈琴散帙種秫在庾半醉袒跣
含飴而弄少子以竣殿卿之有意焉歸逸二老於當年
豈不天之道而善學猶龍者哉子長貴人壻今大捷矣
殿卿固自一快而豚犬駒三附雷陳百折不置盖素竒
之廹行致締以遂前好識料可賞不然且當新命嫌於
閥閱子長即不棄舊德如駒何浙中炊玉薪桂廩庖疏
冷衣冠禪理雅相晋接澹情之勝致玩世之妙理也某
不佞乃處名下年少自喜窺人即稍堕落彼其謂我何
十年寂寞作苦今倒行逆施耶始知長兄陸沈王門招
揺一世者不動焉而已佹去佹留如不佞未免滯乎其
形矣老嫂屈尊出祖推愛非常賞鑒嬰姪如躬襁抱可
謂難也適致問長君不佞僻拙里閈所棄獨辱貴門謬
與世講遂令某因親不失丼置其餘云
　　　又
閫之使附啓乞状當再抵覽凡奉先後二致書慰勞周
至者且諭貴體日佳自幸仰託未艾矣何得衣被小豚
犬襁抱中蔡老妾少識鄙意盧亦樸惠可借相安舉以
命倮不敢當焉皆曰姑逝倉卒脫棺收視不報之徳世
締伊始矣適又袁生書云權禮以時與戚寕易有味乎
其言之也無論九歲之孤顧惟寡母即人情凶薄亦何
所不可流涕者任之耳徒戚何益然而無財不可以為
悦即易亦難奈之何又云襄事無以誌為解是即前所
教以仍先大夫舊壙云者不佞豈忘逢於何捆心齊王
之門若使貴公逗留揺筆不下斯置之矣某於此苫塊
慘惡寢伏僵攣甚不便於倚次誠如諭者長兄愛我哉
子長信竒士即長君亦各執其所自見者耳殿卿見以
為不為宗周孫為非乎即殿卿之為宗周孫長君見亦
未盡以為是也新憲長晤語無不起居足下者足下書
已面屬之徃當酬唱相存矣詩多麗句今録以聞聶都
使請文臨繹其作古潔殊類不佞當自一名家殿卿物
色使在帷幄三益不淺萬無失此索所藏藁為寄以觀
其備裁之
　　　又
生非為恭者吾黨有人哉兄遽何謂而必圖之以孤鄙
薄見所宜緩更隠王門不惡也倚次鬱鬱視日猶年賴
小于鱗孩提旦夕耳心境拂戾不可言晨有自宗伯所
來者云誌已就藁望後可得報果爾孤無異悲感於殿
卿者便為轉謝否所託大篇懇惠以梓無任徼寵跂予
不備
　　　又
宗伯誌奉覽簡潔老成亦自名品使早得佳篇状外之
助不啻此矣刻本已就方竢佳篇浹旬可緝寄不意長
兄為某一租客嵗賦布二十綿四百坐享挾纊之利不
知所由至恐成冒昧積負不責矣日月不居先慈見背
忽已卒哭念别長者視此濶焉駒誕歸集佳文適從天
下父子奉泣如復得一母者先慈獲據成棺再叨状列
身與名孰親是均不朽其在殿卿厚自性生不難於為
德值所可為德者為難耳何以萬一圖報也佳篇語意
一庇不佞而辭足以發然恐累殿卿不黨之名而信者
半之矣廬次黯然䟽茹自慰夙夜念襄大事一切廢置
即一二妄動取侮亦先慈餘譴丼之告子之道力時可
竊用頑鈍不恤也長者匍匐豈猶有所不至而重蠲吉
惠示使之慮出萬全即某所自盡何以越是乃宗伯公
即已託羅武選為擇十一月二十八日盖以荒隴坐向
先慈并愚父子年命生亡所忌取衷之者似與灌甫所
為擇者不同又其月日既已登刻請益長君亦為抵掌
武選今恐互違教㫖奈何殿卿為命之矣今之作者非
李生王殷二三君子則殿卿其人耳閫之奠章始猶謂
海内安得有此其人也者乎於子長亦謂家丈人平生作
文自一色象此則𤣥焉恐非其手不知色象與𤣥文之
所自適耳正恐殿卿傷𤣥何患色象也乃殿卿近所著
述誠異平生無怪乎子長刮目矣不佞與殿卿老矣所
願杖屨夙夜無相逢也初擬以白雪樓為贈不佞營白
泉而比鄰焉恐倫有别業猝未他委至今未敢獻左契
詩曰十畆之間與子旋兮吉媾弱息未可窮谷無已則
稱東郭二先生云爾此非就謀遥度不可王憲伯未行
求所以晋接長兄之者體貌曲備矣猶謂不佞不源源
豈可以不造諸公為觧且不佞亦已推轂灌甫又當自
悉也
　　　又
不肖孤之於殿卿可謂成言乎友也弱冠狎之老而益
信難矣哉即晩締大誼何加焉且孤動以天幸即先母
大事亦復倔彊殿卿從旁賛之無不各中條理使孤思
而得之無不以為計所必出而後善者自今觀之老母
大事什已舉其七八則以值殿卿不值耳是非動以天
幸哉乃知友以人合未為通論也十五日渡河出境十
六日至曹州阻雨二十日過濮由東昌二十五日抵濟
南權厝伊方鞅掌哽咽不宣
　
　
　
　
　
　
　
　
　
　
　
　
　
　滄溟集巻二十九
欽定四庫全書
　滄溟集巻三十　　　　　明　李攀龍　撰
　　書
　　　與徐子與
以不佞觀於子與不有今日何以著齟齬之効也然其
技止於解郡而惜我者亦已隨之今不出彼将謂我何
何所不屑而自惕如此即太夫人何以自安一二兄弟
實諧所請惟足下辱為裁焉日再奉諭圖所起居未就
拙刻亦復宿謝子與庻幾無疾病即如明卿已事浮沉
人間何不可者而悻悻為即何得使不佞望見顔色如
曩在清河舟中時也
　　　又
君家大人違養某至不能為一介絮酒之使二三兄弟
奈何竒状驚人凡再辱諭深念種種天不憗遺何論殄
瘁非我子與縷縷誠無以聞髙枕前嵇紹故自不孤廣
陵生多情豈今有屬於襁抱明卿危就世網翩翩自在
所美佯狂欲離欲合如阮嗣宗者一子與耳乆擬一晤
託言千古
　　　又
得閠月書讀幾逰岱宗之語駭勃乆之若即就視不能
奮飛方念南海廣陵二君子即夜何堪更得此於子與
盖余至今尚病悸云及覩白雪樓二章又翩翩有逍遥
垂天之度快哉快哉向謬計足下出處不獨以伯母即
亦子與所能信者一時同好交臂匏繫将謂我輩何呉
生栖栖一郡豈遽為非哉足下高識妙悟夙昔帝衷何
竢解官如竢解官不能於解官矣病愈之悟悟豈曰委
處何見為委出何見不為委耶此余所謂吳生栖栖一
郡未遽為非也伯母内行大儀南國攀龍敢不樂聞老
母明年嵗復七十正自借乞答篇矣陶羅山銜恩足下
輒拓闗稱謝述德備至至使真陽令三使致書使竊幣
道亡而再致之竟取報而後止足下感人此一何深屬
吏如二令郡百姓可知固始公所傾身激烈百口為誓
者豈其心能自已乎僕村居即數月不入城市伏臘詣
老母稱夀即順甫亦數月一晤數語為别耳終當為足
下酬固始公髙誼不淺也所示新作朱紱誰無恙孤臣
去國之音世情囘首盡達生齊物之㫖遠哉戚戚我心
元美殊賴慰藉推與敬美盖亦為之惠連以慰藉之然
此美故自臭味即吾黨後賢亦所慰藉矣今復何状間
者濶焉乆不聞問不佞業已自棄則有抱影槁立耳終
不能復在貴客意氣中
　　　又
不佞所輒為誌銘盖解衰服辱故人之迹至無以標秉
當世反湮太夫人懿徳罪豈獨子與哉置之惠亦不但
不佞也先伯承致書梁周二子具悉足下在疚状元美
亦云子與立壁如長卿滿座作文舉念其貧不欲慁之
朝擊鮮亦夕歸矣二子者亦拳拳不佞為請然足下業
已過厚安之曷害焉顧二子亦雅能忠告以子與長者
重為躁耳日茂秦寄詩見懐及伯承所貽新刻並多出
入畔我族類子與固云文章老自知乃兩君旣種種可
以其文章知之矣余徳甫七言近體頗工於勢無已終
當自詣将為大江以西一人今湏子與元美時時奨掖
相成羽翼吾道所樹不淺集佳把玩日不去手間有所
効勿恤狂瞽不亟達者難其郵云前選詩目槩未精愜
十刪其五庻幾近之
　　　又
太夫人以子與乃當大事今幸已竣他無不可自致也
通家猶子竟不得一執紼而授褐老母愧則可知為别
忽復彌歳矣雨雪黯然遂成千載向擕周生把苦三胡
桃樹下道及子與纏綿轆轤前渴心如火子與為亦不
忘耶佳集璧上中多不可易之聯不可得之語寵光吾
黨鏗鏘異代不佞賴焉即元美所云斟酌二子殊有味
乎斯言而曰精思便達似有子與所少今觀丙寅稿數
章已詣境地何以更竢精思盖詩之難正惟境地不可
至耳至其境地矣精思安在哉十二團營一軍吏領神
機諸部七劑相載聲聞百里此何故氣欲實也精思非
氣所為乎此固元美養氣之學而以望諸子與子與誠
能盡所為集以積精蓄思一朝自至併其境地俱冺然
後乃今命不佞以末簡之役俾不佞得以其所至為叙
揄揚明徳庻幾稱効将視元美明卿櫜鞬中原職志不
淺不然今集故已絶塵當世膾炙士口不必更造顧所
竢方來英雄窺人尚為一間不獲我心非兄弟不朽大
計也不佞一讀丙寅稿不勝踊躍晩成大器始敢諄諄
期月作苦實謂子與必至無疑耳為問元美瘍何状斯
人斯疾孰與逰諸洞天樂也顧大司冦状宛暢周洽史
斷核然元美取材子與縱横自是可致覧向約李伯承
暮春者我二人於日觀之上賦相遇也其人嫋嫋自愛
茂恐三舎引避安能顧草廬又殿卿報謝茂秦近状曵
裾瀋王門擁一老伎故趙女居常千金装自快是為詩
市也此自小馮君先容正惟牛頭未見四祖時耳今安
得此老伎為元美㧓瘍痂矣
　　　又
七月既望始從顧生所奉足下去歲書輒具答付寒温不
以時聞奈何元美通章色動聖主今既得請凡在吾黨
與賢此舉惟子與幸過而勞焉便道咫尺不果見枉不
佞非人哉引領三諾竟忍負之縹緲一信益増悵悵握
手前期不復可知矣而後乃今念足下三宿白雪樓中
以成萬古竒會誼則甚髙然元美似有畏途之阻士之
處世無以効哀憐之交難哉諭云邵武有齮齕之者子
與無害也余盖嘗慕足下大雅明哲之德遜以出之矣
為有味乎元美其言之也便附起居屬有匍匐之役不
次不宣
　　　又
抵鄞之夕元美一介之使奉書至矣篚厥盈庭用託先
司馬不朽之役不知不佞日判五百牘哺不及吐也四
詩調笑小美亦復二章并以附覽天上客星聊作使不
當如是耶中原紫氣正與子與卧龍之句頡頏作已云
云知有今日明不䛕耳小美去住青山者自由殊合邴
生之㫖即為諷不恤焉足下熊羆之喜不佞已徴元美
稱文為賀㑹攟至中逵握手一醉子與乃効東道主亦
吾􁲕天下盛事寧無努力乎大美用小美為陽鱎魚適
以二十一日謁選欲因塞望不知終當不免矣郡博士
周君云得明卿京邸報待調良苦元美海錯二瓿轉聞
從者取答不次
　　　又
正月痔乃作竒徂夏始愈不佞平生善臥是稱病隠造
化其奈我何但為状惡至今猶能令聞者悸斯岌岌乎
可知元美為足下勸起實獲此心今所欲於足下者從
事而勿失時為貴於智也公車一月可請除即奉檄南
枉從容道故豈為晩哉
　　　又
吾黨漂揺見復種種深念足下隠約無時乃使者忽以
遷聞兼期晤寫不佞懐緘踴躍計日為驩即命湑蠲庖
婦子從㬰亡何足下至矣則儼然在衰服之中使某駭
愕四視慰勞不能成辭顧暫奪衰悰欵及病状諸雖黯
淡而一夕千載鮑山為烈代有其人樓之取名懸合氣
調數非偶然王長君而後何可使子與無跫然之音獨
以太夫人隱痛某自宜絮酒千里不然出弔於塗二者
坐廢而居然辱駕倉卒南奔不得仰効鷄黍之忱盡請
益之雅則不佞所疑天厭之人事多中阻似不妄也盧
城之别非敢恝然足下髙情有携必戀既已迂枉又令
不得窮日之力豈所望故人永錫之義乎斯不難於足
下難於受者誌銘之委遂敢承之凡以釋群疑使泯然
不見有異常之迹耳謗書姑置之是矣乆以伏枕廢業
恧兹大文乃某與有猶母之分不得以作者自嫌終當
削擲必無傷足下之明諸所面託謹以極愚㓜于一書
並希檢發獨佳集一部正欲留質明詩刪兼足下為辭
多詣神品非假日月其奥難窺文集亦卒難録統容獻
春便寄再求鑒賞明珠尺璧在已猶在人何慮什襲焉
使者滯於轍中薄晦始返恐勞延佇詰朝緘發元美前
云拙稿尚有可留者失之集中或存之苑紙可屬録示
明詩刪姑無令出尤懇大事方殷百惟自爱
　　　又
不佞種種改元二月又舉一豚犬孩提盈抱子與可知
矣元美再致書必欲一顧病夫草廬之中然尚守闕祗
俟勘覆得請而旋期難豫定是以乆外公朝大薦元美
已為裦然稱首令吾黨吐氣其通章以列寃状者凛凛
乎其文議臣動色特揭巖廊傳誦髙義小美例自得除
兄弟並起夙憤豁然唯是聖政方新風雲之㑹子與及
禫勿復濡滯明卿即落落以卜有鄰何慮乎瑞室詩甚
佳如履平韻是老筆耳
　　　又
文章大業是以君子欲及時也顧文章自有其時有欲
焉而不及之者子與所謂文章老自知是也佳集不敢
乆留則足下時至矣期月作苦以遺二三知己千載一
快許殿卿海右集属灌甫中尉為序不佞嘗欲畀諸炎
火乃周公瑕亦曰是既已不能禁其傳然不可以欺智
者亦唯任之今以子與視殿卿為竣灌甫乎嗚呼不獨
其驥即蠅亦難子與奚樂百世之下謂不佞執鞭子與
邪竟貽左史詩云云矣
　　　又
不佞巖穴不深自取侮予小草渡江不勝故態復作之
甚所幸子與禫而謁選之期近矣圖當方舟北返徴元
美􁲕震澤之濵坐一大壇場搴旗中原去矣是役也不
佞於出處之間似亦率爾然一失計之窮交也元美乃
信宿自愛不知不佞南發之始已量所効于二三兄弟
者固以此舉焉而匪乆為栖栖也抵任奔走無暇時即
未嘗頃刻忘薜荔園一握手札槀夙具冀有他請偕報
而使者儼然臨貺矣以一病客坐更新嵗慰藉何如敬
美欲復作逹飛揚自喜維夏尋且謁選再窺元美感述
諸公之意亦恐卒不能堅卧豈不人各有志然旦巢阿
閣暮翔千仭當與不佞同之不佞以足下寵靈自恃犬
馬之齒尚堪善後顧止於遂初而已輒起輒罷何害焉
此某不自知其不可者敢布腹心夫玩世之難於辟世
也百倍則不佞黽勉自苦矣偶有他請二月當詣貴郡
摳衣孺子之堂薄觀二姬将就館者垂腴溢幅明珠映
媚豈不四海一快耶老毋以弟婦之變而豚犬駒以妻
病未遑即飬不佞携一小于鱗呱呱掌上與老妾蔡張
燭華屏正席珍品斗酒相勞歌風雲一日卧龍來之句
愀然借色於文章寕能羇旅自悲也寄于鱗起家浙憲
二章大自格氣非明卿所及矣有是哉大噐晚成者乎
元美亦云邵武近槀輒不振至乃阿黨峻伯以畔正始
豈其才之罪乎佳篇荅江都歐文學以下如篋裡夜光
等語非元美不能也足下必自駭之何由而駭造此無
亦文章老自神乎呉越一撮土乃有兩生奉一不佞並
立中原比肩千載圖盛事者邪許殿卿促不佞之官甚
力唯恐不佞不一渡江與兩生者周旋鞭弭也昔在貢
禹賣田以赴弹冠之㑹未聞王陽為出黄金装其橐中
乃左史餽贐盈鎰為難矣且念足下不置足下其奨借
之勿以謂非大誼所関而惜片楮即金紫新貴或可惠
以贈章尤過望云
　　　又
曩者西鄙吏行為致草草踰日文成魏使君乃有一介
於汝上以不聞命失附候音非敢湏㬰㤀所有請於左
右也田家作苦既已滌場與許史為南山十日之逰歸
而值一户曹從河南來者言足下守汝上状自謂三載
郡理官未嘗見治行第一蚤有如足下者不佞也媮快
可知矣及即又稍述明卿被搆佹不免者是安得有此
此何以稱焉而重以量移怏怏去海内二三兄弟且盡
矣一楚狂又何能為奚不聼之然後知足下龍蠖之徳
不可及而天意慭遺者獨至為二三兄弟間執它口豈
其㣲哉何公祠記雄辨千古三仁四科大義卓然即所
論業已見撤無復返理足令仲黙凛凛有生氣實獲我
心所謂知其説者之於天下視諸掌乎即不數月而治
行第一奚怪焉
　　　荅子與
異日者携許生逐兎朌子城下掠草而射之不覺鼻頭
出火耳後生風批脯而食醉見大介遂西走馬秉燭使
君之灘雄飲相視扣舷賦詩撰思道故中夜忼慨拊髀
於五子復亦不覺髪上指冠意氣交作矣十年之别不
可無一晤言如此不佞則為五子者為使君非直為使
君也曙發更抵右史之廬散帙揮染戀戀可知踰日乘
雪復與右史載酒岱隂諸山谷間栖息諸寺試嘗名理
歸臥東村掩關藥物除夕悠悠蔬粥自愛五尺一童子
炙被而已是時也不知使君左擁呉娃右抱燕姬與彼
海濵遺戮蓼莪藐焉之二孤泣血相對状復何似也謝
中丞苦爱佳篇三使人索之不佞為檢百章今所緝采
亡慮數十不佞狂僣間昜片語勿罪後聞繼奉寄示安
得有文章老自知之句在人間其懐身輩諸古愈益渾
雅二張氏驟列使君當為割席耳即存亡並舉何害邪
元美一篇不佞不堪其悲安能使元美見之所謂王生
雖僅存其憂甚死者某不能賛一辭矣
　　　又
小祗園之樂不减天竺國于時龍象固自縱横恐非睨
金支擘海矣大美疏建白何事不佞入賀當踐京口之
約子與勉之汪伯玉頗具名言驂于吾黨㑹當日上其
論元美時亦弋獲明卿月朔補廣之髙州書云大宗伯
殷公從群謗中極口昭雪至以身證之也又云元美除
目已下恐亦不能棄太夫人輒出矣别計踰月景光可
愛此物誠是也子與何嫌乎七佛精進力而不一切遣
之自作苦邪
　　　與王元美(十八首/)
某不幸中於流言足下爱我乃能縷縷為語如汚已者
是猶不以某為非人足下曩固慮及於此僕雖倔彊亦
已郡國一吏矣方且局促轅下也元美自信僕豈能以
伯樂望衆人即間及僕它事某一不敢知某惰民苟升
斗粟餬口即飲河之願不欲為盧至長者僕亦名為守
哉跡僕所御一朱轓而抱關者爾猶尚不免於流言胡
為爾日薾然磬折路旁早晚觧綬去已定矣一州如斗
大日出而視事即不崇朝閉閣卧也燕趙南北殆千里
人相食盗賊嘯聚白日出禦人即邢㐮之間有㲠犬我
輩何謂無益時理亂何謂於吏治厭薄也足下不示僕
誰復言者今僕亦獨為足下言爾
　　　又
先是明卿書云見足下與某文大自氣象當令海内文
章家不復敢置喙二君也李生業為此技不自謂有知
已如足下者生平所負數語殊盡明卿知言哉諭謂日
與明卿子相三人者狂語大相樂也燕市酒人豈亦効
田光計圖李生令秦舞陽來邪明卿志復不小第未見
考功近詩元美無慮哉亡論某即二三子視足下其至
爾力也其中非爾力也茂秦窮來歸我我猶尚哀憐之
即論太行諸篇吾見其膽破無復向時倔彊氣為可喜
蜡後過郡齋見某無少厭薄意即自咄咄向家人語云
大㤙乆不報何能重為詆焉某稍舉足下與明卿㣲辭
則吞聲行之日復觧顔我不腆之贈屬某全交㬰某納
汚然不敢謂某易與矣元美以為盗俠邪今豈惜傷吾
二三兄弟之明
　　　又
日致書足下聞足下乃在上谷去天咫爾近復何似某
業已濩落不為齒奈何元美亦復在繼猶泮渙之間徒
借姓名重它客也豈某素狂僻能累故人元美毋乃汎
爱作苦邪今雖一握為笑哉彼亦不能不謂吾軰為異
已某何患焉但子相向不與校士即吾􁲕危疑之形已
成不待謫明卿元美尚良食某不去祸終不觧子相乃
自謂與元美為衆所急某郡國吏當末减此殊誤元美
幸馳來圖之携手為别託千載於一晤非獨契濶私情
矣
　　　又
無恙河間邸中夜卧誰為搔背癢也中丞公自天授則
辱諭僕才冠古與元美所期大業者千載矣雖流俗姍
笑乎然更明興有文章者實自公等始也不已知言者
哉邢州守臣無状囹圄輒空虛屬吏亦不能具十獄上
使者使者據案操鉛槧崇朝力爾今豈無班班河間作
苦邪
　　　又
曩在魏郡時元美誠自謂吾二人者别矣握手未可知
也乃某既歸日從里中兒流連濟水上待故人爾居二
月且西囘首漁陽䄡帷之外奈何坐失晤言之好豈元
美洗腆之餘装而東也亦為僕窮日之力乎某且西所
不遺一字書者則已屬駒伏謁元美前又豈謂負郭巷
復辱長者車轍也青州之役誰適與謀然何害其元美
即使論定更遷向所再輒報罷者元美由是也顧廣陵
生㳺我二人者已甚爾今既以他補其尚釋憾哉乆不
得明卿起居徐生豈當已於事而竣雨雪入闗道經二
華遥見三峯揷天白雲如練徃來其下秀色射人長安
咸陽即復蕭索徒見漢家諸陵返照間而已回中西北
見皆丘垤空同笄頭硜硜自異然已近塞風氣荒凉大
率秦隴震蕩之餘至今室家尚無完堵一二僚友人人
自危雖有華榱緝蘆而寝某與一二孺子妾方如幕上
燕矣
　　　又
維夏重以竒疾牀蓐百日取之斗極還之司命矣以今
觀昔悸也如何廓落兮羇旅而無友生惆悵兮而私自
憐僕所為聞於足下者如此耳即牀蓐患苦不與也曩
者君家宗人持書來言明卿廣陵生二故人誠以舉呉
説繹不淺獨恐廣陵生掉臂地下矣
　　　又
昨一餉邊使者為謝茂秦寄二詩見懐似猶栖栖晋代
間先是得寄許殿卿者盈牘如五臺山􁲕不下數十首
並與逰燕集一語不較元美亦前識其有今日乎李伯
承走示新刻十本尋為讀之推意就辭未合而戰遂劣
長驅沾沾自爱也余徳甫晩成七言律乃有其勢雖氣
未備生惡可已小美之下将其人矣但其才力與魏使
君同倔彊恐慧不逮兩張子耳然均之待足下而興呉
徐二家皆未昜鴈行論也惟是不佞敢謂與足下狎主
齊盟哉公暇自雅浹旬而梁伯龍繼至再苦於感遇殊
咄咄太常之為人㳺子豈昜作邪乃拳拳謂不佞必度
江不知其不可矣附嗣音如此則元美因以慰焉
　　　又
某巖穴不深致有是役孟浪如何即小草渡江數月作
秦中故態再效元美以復此踦然已不免畫蛇之誚矣
足下視我豈非一失計之窮交乎幸出㑹諸舟中姑慰
故人十年跂予之意歸途躬詣起居堂上不宣
　　　又
日為候足下者小祗園清齋辟瘧坐談名理孰與相視
海岱之間雄飲盡石旁若無人也遂不知别時作何状
既抵西郭茵馮之上恍忽拍浮之態元美在前褰帷四
顧月出之光耿耿流思耳千古一快唯足下念焉今遣
僕泗追謝足下不逺數百里命駕者是役也不佞敢㤀
所以圖報乎奏記諸臺幸假一掾屬與僕泗共之恃足
下為代益依依於此
　　　報元美
乃不佞即善卧然犬馬之齒及矣是何俞疾俞竒也溝
壑分自填何至使此物苦我状不可忍視者彼一時也
炯炯之外傲骨一具耳屬得小馮君所致足下書輒以
伏枕起色盈牘東呉菰蘆中尚有斯人而廣陵南海化
為糞壌自春徂秋其在侍者莫不遄已相幸不知轉復
於邑一大事也足下盖不獨疑不佞無報章惟四詩雄
視古今佳集絶唱亦欲速取鍳賞旋自沾沾耳頃已装
置座右想像足下歌態毎為抵掌旁若無人再奉尺帛
稱副石室足下何慮焉拙刻自魏使君之厚成書始示
筆削不逮也未經公軰終恐不厭余意矣明卿乆州郡
亦既習宦乃滇命中沮元老視之顧不如給事時子與
遲暮逡循出狥五斗當路顧争為汲雪事又安可知人
又安可量哉沍寒次君姜被無敝乎
　　　又
先是子與一介得讀足下逰陽羡稿去廹欲不待報是
以無附音悵悵乆之而徐按察寄至矣善巻洞若在下
天樂哉瘍乃復作苦今状豈當如堕屨辦邪不得一撫
我元美扼腕永歎也桓文為盛壮哉斯言狎主齊盟蓐
食自愛梁伯龍口吻不獨五色兼有熱腸惟恐不佞不
一渡江其所稱述君家兄弟宛然目前子與近稿風格
似上為是其遷官力乎恨不見明卿耳北鄙荒凉無以
致太夫人前何丼毳盈篚為敬美可令一出否宦學不
惡也
　　　又
六月徂暑凉生致以元美起居状甚悉已即東探海市
無旋期不果附報九月㡬望復宿周公瑕白雪樓下携
行中原草堂出元美詩巻讀之彼以謂天球恍然㤀其
為今之人也因與登華不注為送将歸維子之故快哉
雅夢寐小祗園以大夫人重為㳺子耳自足下視小美
乃鴈行即小美視助甫􁲕既先鳴矣狎主齊盟則吾豈
敢獨恐罄洛陽之楮不能撏撦白雪樓集又奈何元美
乎敬美視助甫􁲕自先驅視元美鴈行也嘗取謝句花
萼嚶鳴標秉君家兄弟不然邪
　　　又
遂得以元美飲諸胥之墟醉相視也觧䌫而度江之興
輒盡奈之何一大督郵日媻辟稱過使客意不恭孰甚
焉始尚疑元美者契濶自易交情草草耳於諸少年何
誅足下既已以不佞為陽鱎恐自不免投綸之役所賴
黽勉一起即徐呉二生比跡相應而不佞儼然臨焉厚
集夙誼不惡也子與蠲吉逺於一葦信至稍自致縷縷
一日而七十函何如陳孟公一滑稽酒此君善汎爱不
能中廢明卿雅習調自喜即市箝方已溺者之笑苦欲
元美從之井淪鋪不恤且得請當以鄙俚殿事亞相志
畧可遺而采以文不朽不佞非托獨為元美有意耳戚
将軍實壮旗鼓即至肅不覺嘸嘸作閧喉中如叱敵追
北状不佞今在視海劉将軍者自謂十五從軍身五百
七十八戰破寨九十有三平蜀攘粤閩與維揚口難劇
談迸齒始悉此二國士可與扼捥顧時又念陳中丞所
處殷使君雅善禪理至卜姬妾非雀躍者不以為不中
善淫之相又何妜也足下豈甞聞之乎徃夜别足下似
不與不佞此出不佞何功徳乃敢玩世自以作逹坐冒
危殆及讀四詩乃為狂狡所名指反足自耀天上一星
聊作使中原紫氣渡江來不當如是邪唯是雄唱得和
愈傳出處所關後賢是厭不即付一介湏起居與俱也
嗣音且就敢前附布謝春深不任秦中故態飛揚之甚
竟當成一妄夫無疑矣
　　　又
乆無次乃龔廷平董生聞問相及也不佞之於是役非
時奉手札如面談差為快哉吳越諸山水長江大海之
外亦各言其秀而已近同子與杯酒相勞愈益少足下
者之人於其間奈何有墨子之忌不出更為金焦洞庭
之約乎名為好龍滔滔皆是然於元美雕文為工矣曩
已計除目且自罹之今不然邪舉刺三河大號魏大名
也能強起就之乎未即随牒當竢後命一削乞休斷乎
不可矣
　　　又
子與凡再浹旬迭相主客殊媿鷄黍之誼又浙士徃從
之者無暇時人人以為爱已也斯驩焉道故唯日不足
矣既為命舟請移謁選属當逺别而徃詣元美興復不
淺不佞弗能佐飲其間如足下之念我􁲕者可奈何前
啟畧具子與此行唾在其耳足下幸采焉
　　　答元美
初奉汶上書計将一介屬有召命嫌不敢發而熊按察
所寓亦至奈何足下守闕乃于今不佞猶日謂旋復晤
語者旦夕耳孰知其徑已元美忍心哉縶維弗及海岱
黯然六驘之故邪惟是足下通章悲壮當路扼腕固當
聳動天下得請㐮事歸奏几筵英魂指髪矣以視阿裒
抱經抆泣終無以傾身大義數為士乎天下寃之不可
為也白之日而為之聳動天下足下何負焉不朽之大
者哉而猥藉不佞為足下兄弟聯翩薦疏嚶鳴聖朝即
二三子與伐木之響阿㳺自輕贛君小生乃欲相吏邪
薛廣徳保懸車之榮則庶幾近之曩便報子與元美理
帝状屬當踴躍此命明卿乃患卒業無次耳齮齕家何
傷敬美乃負包宗含吳之志稱天下事未可量躭躭欲
作江南一小英雄尋将火攻伯仁奈何不善備之也足
下念豚犬不置邪不佞薄祚輒有荘缶之感七月二十
四日也意亦已惡幸先是又舉一小于鱗孩提目前續
稿容録上孑遺一介方匍匐亡妻之䘮不能出道左薄
追六驘當抵彭城奈何枉駕掣肘僕所具悉通章太飾
為文乎所聞人言固不然矣濮陽乃自列當路饑涎盈
紙正湏我􁲕後凋少持王氣交道効意自田間臨内忽
再浹旬稍接貴客野情思曠之甚竣葬入鹿門可復削
跡不佞非禮法士撫孤姁姁自致耳朞功時不廢促軫
媮妜云何
　　　又
盖元美三年橐饘拮据既已至此奉先君子數千里抵
殯哭弔紛紜重以賢妹捐館舍在疚可知骨肉凋殘轉
宜自愛一失慰藉不淺慈母弱弟之情及非先君子遺
命天道舛薄豪賢扼腕生人之理何可都絶不佞既絶
相聞呉郎已頗疑之不意至此日謝方伯云給事有致
囊草者将售采輯乃不佞於省中只尺耳卒無片語相
加遺又豈能一介存元美豈足下所謂知余志者哉謝
又言𦕈君子亦致其嚢草售某一字不知其可矣朱中
丞答書云屬難於延見且有編氓之分幸不必為東此
奚但獪夫徃嵗李伯承為藩王使者浹旬而興矚自喜
稍稍出贈章示之爽然自失及欲扁舟徃視元美廬中
未嘗不咄咄道故當猶有夙度耳
　　　又
向竣役方東廹致聞問元美乃以為辭甚婉今偶㤀其
婉者辭然恐亦據示布棗起居耳元美今豈以不佞為
非逹節士邪善乎所答子與書者非敢以誼為不當出
再疏再不許而又不出是讐君也先是姑蘇夜語時獨
元美兄弟在不佞固已有意於此而辭薄於喉上觀下
獲業以前出慮二少年見謂以我借魴為重而乃為是
䛕以卒不敢發虞翻有云天下一人知己者足以不恨
則不佞猶可恃在也嵇侍中矯矯頭血豈能一日㤀鍾
郎五歩之内哉王偉元所不論已悠悠之談非子與誰
當語者不佞東時亦㣲及之今不識所語何状以不佞
而言天下豈有才如元美而徒出者乎誼又無不當出
可自觧斯二者皆天也此何損於千載以後身悠悠之
談當自入朝之口不佞亦嘖有之不恤已乞骸疏似不
當更上覺非老成耳安之移将自至觀所處我軰兩人
何如為乆速可矣
　　　又
不肖孤奉母亡状乃辱使者愍勞儼然臨祭不逺數千
里敢不聞命雖非至性念始寡藐以有今日不覺夷俟
自悛耳茹蔬啖麥廢而任之呉俗視趙魏難奚啻倍蓰
足下治之考則倍蓰趙魏上當自其才具是矣孤所量
也扶柩而東使者索報不佞左執紼右操觚倉卒數語
失以大事乞哀長者方圖馳情不意慨然開以不朽豈
尚不㤀司馬公之役乎幸為表先大夫太恭人之墓而
題之以傳令某徼其寵靈以光丘隴得稱濟南阡亦一
快也頃以葬期正甫為近乃託之誌當嗣奉覽紀述一
通附録采擇正甫耽耽恐不得此以自疏也諭乃云云
吾來正甫一日耳海岱公舊逰者肯更為擥轡否
　　　與王敬美(五首/)
日得子與書讀敬美誄其太恭人者文無害也誌銘形
穢耳梁生恒幹魁梧乃能宛延於君家兄弟竒哉東行
痯痯自罷嚢中装懸罄矣攬眺之餘空言盈箧不如一
嚢錢也然御我為幸沾沾焉不知其所苦歸為卒業門
下而令無負逺㳺不佞所復執事且起居焉者如此
　　　又
曩詣弔舟中觀足下稽顙状若将搶入刳木者心知天
性孝友人也盛積憤而一朝理于帝快何如焉即以遜
諸伯兄不敢自見而精志感動愈無掩于二難之誼矣
不佞以嫌乃無一介之使致焉以慰伏闕之情者怏怏
耳㐮役幸出薄逰先已從元美勸足下宦學不惡也壮
哉敬美之志天下事誠未可量以不佞而量足下尋且
指掌機雲之間而獨包宗含吳已乎不幸悼亡不能出
留道左亟承存問重以腆儀千載龍門前期自愛肝膈
之言哉肝膈之言哉更不意晩得一元美於敬美士亦
安可輒定交也三復北行諸稿老筆餘勁實嚴具體千
里長風已在蹄下顧願撙轡曲折蟻封斯秋駕之技已
亾妻竣葬當為足下視草由居必有所效今不具列云
　　　又
不佞之於元美自天交之邂逅者耳非嘗有為之紹介
足下所知知足下於元美而令視不猶兄某非人哉不
然豈其仰止而恧焉逡廵如諭云也
　　　又
不佞之於足下視猶元美也豈以友于一堂為可慰藉
斯人而二三子遂願交驩此自足下載鍚之常耳奈何
兼鍾並毓維天是私崛起鴈行翺翔氣類使不佞睠焉
有意乎其來者顧孑遺病夫處身僻左所不聞問逺莫
致之實無便報以間不㤀有何指趣如諭督過乎足下
非不知不佞積勞左右即亦愛不佞欲亟得所起居状
若友于一堂始自厭也不然談笑道之何以得此於足
下邪不知不佞欲得足下起居状甚足下矣子與云云
妙有所置致自樂事足下庶㡬能媮快乎
　　　又
嵗杪得徐按察所為致筐篚之珍謹以進太夫人前矣
壮哉敬美所言某即不佞敢孰不曰斯與元美故自先
朝一藝文吏乎大江以北連鼇贔屭天何恙哉元美遄
已太夫人善飯即時態紛紏出緒餘應之耳以君雄才
發軔見絆海内之士想望展驥生平志意何云欲畢邪
　
　
　
　
　
　
　
　
　
　
　滄溟集巻三十
欽定四庫全書
　滄溟集附録
　　墓誌銘　　　　　　　濟南殷士儋撰
余以隆慶丁夘誌徐恭人墓己巳張太恭人卒與于鱗
大人合葬余又誌其墓今才一嵗爾且誌于鱗悲夫文
章道䘮瀰瀰日以下葢千載于兹矣明興北地李獻吉
奮起而力挽之于鱗生承其後益拓其業斐然成一家
言雖古大雅者流何以過茲可謂當代之宗工鉅匠垂
不朽者矣于鱗李氏攀龍名父贈中憲大夫知府寳母
即太恭人張其族系及世有高誼與太恭人守節語具
余前誌中初太恭人夣日入懐生于鱗九嵗而孤比就
外傅則余及今長史許殿卿皆以髫年相約為知交嵗
與之俱當是時則恥為時師訓詁語人目為狂生于鱗
自謂非狂矣又九嵗為諸生廪於郡庠庚子郷薦第二
人甲辰賜同進士出身試政吏部文選司乙巳以疾告
歸歸則益發憤勵志陳百家言附而讀之務鈎其微抉
其精取恒人所置不觧者拾之以積學葢文自西漢以
下詩自天寳以下若為其毫素汚者輒不忍為也丙午
還京師聘充順天郷試同考試官簡㧞多竒士丁未授
刑部廣東司主事既曹務閒寂遂大肆力於文詞余時
為檢討日相引上下其議論而于鱗益交一時勝流若
呉郡王元羙數子者名乃籍甚公卿間矣三年陞員外
郎明年遷山西司郎中有邉将觸法不至死者柄臣子
怒其不賂必欲寘諸辟而竟不能奪之于鱗從末减後
其人至大帥果大著勲伐云癸丑出守順徳務為休息
愛利之政其大可紀者順徳所屬舊有種馬塲嵗入賦
公家而時監司誤以為營馬牧地增賦至二千七百餘
金于鱗為請悉蠲之郡故有永濟倉以自給後糧輸京
師而軍食益乏又為請得留郡如異日焉将作所徴于
真定大名廣平順徳諸郡者于鱗以為順徳土狭民貧
不冝與諸郡比减其供如真定十之三沙河之民役過
客者越永年抵邯鄲界中始息肩邯鄲民報之亦然皆
䟦渉一百七十餘里憊矣于鱗曰民安得任非其土之
役使永年不惜數十人之力則兩邑之力皆可寛也又
為之請罷矣鉅鹿官亭集者大聚也界在真定隆平南
宫新河之間羣盗嘯聚無時捕之如搏影于鱗請移防
秋别駕徃鎮之秋至則復戍内丘而盗不敢復窺順徳
界中又謂京師仰餉于東南或不時至而北直𨽻河南
山東諸處近河百里而遥者可令毋出賦錢皆賦菽粟
浮于河以達于京師此不獨國家之便民亦便也他如
散召募之卒以杜事變移廵司于黄榆嶺以備非常倣
常平以時畜積嚴保甲以弭盗賊皆深計長慮非旦夕
視其民者部使者至順徳才一日讞獄罷使者嘆曰太
守安得不寃若此比三嵗有十數最書擢陜西按察司
提學副使關中士素習古文詞得于鱗為師又蝟然勃
興矣于鱗為人素羸頓不習西土西土當地裂後猶時
時動揺數心悸又念太恭人獨家居遂乞骸骨歸故事
仕在外者無以病告即乞身罷耳不復叙時銓部憐公
才特取㫖予告疾已且復叙異日獨何仲黙視此以方
于鱗實異數也歸搆一樓于華不注鮑山之間曰白雪
樓于鱗為人髙克有合已者引對累日不勌即不合輒
戒門絶造請數四終不幸一見之既而于鱗亦不自駕
修請謝也其樓居時余方在告家居獨殿卿及余時徃
來觴咏其間他曽不得一當于鱗凡十歴年所今天子
用言者起為浙江副使二年稍遷㕘政入賀過家覲省
将南尋陞河南按察使遂奉太恭人俱越四月而太恭
人卒于鱗持喪歸甚毁及小祥而漸平無何暴疾再日
而絶嵗庚午八月二十日也年五十有七所著有白雪
樓集行世他詩尚若干首文若干首或問于殷子曰王
元美謂律至仲黙而暢獻吉而大于鱗而髙要之有化
境在古惟子美今或于鱗雖于鱗亦自謂擬議以成其
變化矣于鱗信才意不至如所稱乎殷子曰夫親見楊
子雲者肯信桓譚之論非私哉夫于鱗雄渾勁迅掉鞅
于詩壇彼其視獻吉詩猶傅㑹龎雜文菚菚寡灝溔鴻
洞之氣所為推獻吉者多其剗除草昧功也故曰能為
獻吉軰者乃能不為獻吉軰者然于鱗方且痛人詆其
文辭相矜不達于政游刃引割所至弦歌亦治操槩凛
潔耻為色澤稱其為文于鱗獨文士乎哉于鱗妻徐氏
封恭人有二妾蔡氏盧氏所生三男一女駒娶曹氏女
繼娶應州知州馮應奎女采殤馴聘周府左長史許邦
才女邦才殿卿也女適永清訓導艾濟子芹獨馴盧出
他皆恭人出駒有三子二女鴻仁聘進士于鯨女鴻儀
未聘鴻儒聘張希全女女一許嫁舉人王見賔子衡一
後公殁七日而生嫁艾氏者有外孫一人曰維髙駒卜
隆慶五年三月十有一日葬公於牛山之原徐恭人祔
焉請殿卿状來乞銘駒吾門人也竟其所之亦可使千
里無契需銘曰爾祖有言死而不㤀豈于鱗與吾生有涯
知也無涯鬱而為書剷削巧利滌濯滓垢追趨古初大
者天行雲盤星廻小者綺疏績舊彌新忽出倐入霍然
霧除赫赫厥聲施于當世海内寡如豈惟文章以縁吏
事㒺試弗理入掌庶獄出典大邦柄文持紀書獄獄平
治人人安風士士起鴻飛𡨕𡨕羅者不㤀思儀其羽曷
篤其生曷嗇其成不遐錫祉璧傳士林蛻委斯蔵永慿
其里
　　　李于鱗先生傳　　　吳郡王世貞撰
李于鱗者諱攀龍其家近東海因自號滄溟云當其業
成時海内學士大夫無不知有滄溟先生者而自其六
七友人居恒相字之故其為于鱗獨著于鱗之先世濟
南歴城人父寳以貲事徳荘王為郎善酒任俠不問家
人生産繼娶於張夢日入懐而生于鱗于鱗生九嵗而
孤其母張影相弔也旦䌟纑不足以資修脯而自其挾
冊請益塾師為之遜席者數矣補博士弟子與今左長
史許君邦才少保殷公士儋結髫齔交晋江王慎中來
督山東學竒于鱗文擢諸首然于鱗益厭時師訓詁學
間側弁而哦若古文辭者諸弟子不曉何語咸相指于
鱗狂生狂生于鱗夷然不屑也曰吾而不狂誰當狂者
亡何舉其省試第二人三年始成進士試政吏部文選
司其明年移疾歸乆之疾良已同考順天試獲竒雋居
多又明年授刑部廣東司主事于鱗既以古文辭創起
齊魯間意不可一世學而屬居曹無事悉取諸名家言
讀之以為紀述之文厄於東京班氏姑其狡狡者耳不
以規矩不能方圓擬議成變日新冨有今夫尚書荘左
氏檀弓考工司馬其成言班如也法則森如也吾摭其
華而裁其衷琢字成辭屬辭成篇以求當於古之作者
而已操觚之士不盡見古作者語謂于鱗師心而務求
髙以隂操其勝於人耳目之外而駭之其駭與尊賞者
相半而至於有韻之文則心服靡間言盖于鱗以詩歌
自西京逮於唐大歴代有降而體不沿格有變而才各
至故于法不必有所増損而能縱其夙授神觧於法之
表句得而為篇篇得而為句即所稱古作者其已至之
語出入於筆端而不見跡未發之語為天地所秘者創
出於胸臆而不為異亾論建安而後諸公有不徧之調
于鱗以全収之即其偏至而相角者不啻敵也當于鱗
之為主事遷員外郎以至山西司郎中曹事寖以劇守
文法無害而其業日益進大司冦有著作輒以屬于鱗
籍籍公卿間然于鱗竟無所造請干贄不為名計出曹
一羸馬蹩躠歸杜門手一編矣其同舍郎徐中行梁有
譽不佞世貞及吳舍人國倫宗考工臣相與切劘千古
之事于鱗咸弟蓄之為社㑹時有所賦咏人人意自得
最後于鱗出片語則人人自失也于鱗雅不欲以刀筆
見長然其聼讞最號公平柄臣子銜邊帥不通賄中以
法欲置之死于鱗持不可後其人卒自奮功名致大将
俄出守順徳問所以守順徳者于鱗曰使吾僕僕途道
事嚴客帣韝鞠􁇶睨上官之色而進之則俱有所不能
晨興坐堂皇揖屬吏考計延見鄉老問疾苦為興除脫
若承蜩矣于鱗之守順徳可一載所不報最則曰君子
之至於斯也吾或未之見也奏記臺使者手自削牘牘
多古文辭語為其名髙也者而已之然于鱗暠暠自濯
洗勤于大要居乆之政聲流通三輔前後尉薦亡慮數
十鄰郡嚴事于鱗若大府以故得請白媮志嘗蠲馬牧
地垂三千金留永濟倉粟毋灌輸京師以餉戍卒裁将
作供比真定十之二益永年傳於沙河邯鄲界中寛二
邑力移郡尉置鉅鹿官亭扼盗衝又移廵司黄榆嶺為
晋趙關前後争得之臺使者毋以難也于鱗又謂京師
仰東南餉不時至而燕齊汴趙邊河百里而近者毋出
賦錢皆賦菽粟浮於河達京師緩急一䇿也時頗韙之
滿三載贈郎寳如于鱗官母張為太恭人尋擢陜西按
察副使視其學政于鱗謂陜古西京也先朝士大夫北
地外多陽浮慕古文詞而時離之思以實反其始有機
矣亡何其鄉人殷中丞來督撫以檄致于鱗使屬文于
鱗不懌曰副使而屬視學政非而屬也且文可檄致耶
㑹其地多震動念太恭人老家居遂上疏乞骸骨拂衣
東歸吏部才于鱗而欲留之度已發無可奈何為特請
予告故事外臣無予告者僅于鱗與何仲黙二人耳于
鱗歸則搆一樓田居東眺華不注西揖鮑山曰它無所
溷吾目也繡衣直指郡國二千石干旄屏息巷左納履
錯於户奈于鱗髙枕何去亦毋所報謝以是得簡貴聲
而二三友人獨殷許過從靡間時徐中行亦罷官家居
坐客恒滿二人聞之交相快也于鱗乃差次古樂府擬
之又為録别諸篇及它文益工不踁而走四裔然居恒
邑邑思一當世貞兄弟曰大兒孔文舉小兒楊徳祖吾
其季孟間哉而世貞則挹損不敢以鴈行進也大司空
朱公衡時廵撫司于鱗間迫起之為置酒􁁅甚自是諸
公推轂于鱗者相踵而㑹今上初大徴召耆碩于鱗復
用薦起浙江按察副使嘗視海道篆按覈軍實一切治
辦俄遷布政司左叅政奉萬夀表入賀道拜河南按察使
中州士大夫聞于鱗來鼓舞相慶而于鱗亦能摧亢為
和圓方互見其客稍稍進無何而太恭人捐舘扶服還
里不勝毁病困乆之小間尋暴心痛一日卒年五十七
所著白雪樓集三十巻行於世子駒博學能文章有父
風王子曰世能名于鱗莫能名于鱗所以其旁睨千古
欲凌而上之乃至不得盡廢其遺要之創獲之語烺烺
象表者不虗負也或謂其聲不暢實位不配望夀不竟
志以為恨夫漆園𤣥亭杜門著書而生寥寥者豈一于
鱗也籍令台鼎足重李生彼夫屈宋兩司馬㡬先得之
矣無涯之智結為大年月日經天光彩常鮮嗚呼何恨
哉
　
　
　
　
　
　
　
　
　滄溟集附録
