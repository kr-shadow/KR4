#+TITLE: 唐皇甫冉詩集-唐-
#+DATE: 2018-05-12 10:19:00
#+SOURCE: github.com/kanripo/KR4c0016 master ac65798e                
左𥙷闕安定皇甫冉集序
五言詩之源生於國風廣於離騷著於蘇
李盛於曹劉其所自逺矣當漢魏間雖已
朴散爲器作者猶質有餘而文不足以今
揆昔則有朱絃踈越大羔遺味之歎歷千
餘歲至沈詹事宋員外始財成六吕彰施
五色使言之而中倫歌之而成聲縁情綺
靡之功至是乃備雖去雅寝逺其麗有過
於古者亦猶路鼗出於土皷篆籕生於鳥
跡也沈宋旣殁而崔司勲顥王右丞維復
崛起於開元天寳之間得其門而入者當
代不過数人𥙷闕其一也𥙷闕諱冉字茂
政玄晏先生之後樂平縣令价之孫潭州
長史顗之子十歲能属文十五而老成右
丞相曲江張公深所歎異伯父秘書少監
彬尤器之自而令問休暢舉進士第一歴
無錫尉左金吾兵曹今相國太原公之推
轂河南也辟爲書記大暦二載遷左拾遺
轉左𥙷闕奉使江表因省家至丹陽朝廷
虗三署郎位以待君之復不幸短命年方
五十四而殁嗚呼惜㢤君忠恕㢘恪居官
可紀孝友恭讓自内形外言必依仁交不
苟合得䘮喜愠罕見於容故覩君述作知
君所尚以景命不永斯文未臻其極也蓋
存於遺禮者凢三百有五十篇其詩大略
以古之比興就今之聲律涵泳風騷憲章
顔謝至若麗曲感動逸思奔發則天機獨
得非師資所漿每舞雩詠歸或金谷文㑹
曲水修褉南浦愴别新聲秀句輙加於常
時一等才鍾於情故也君母弟曽字孝常
與君同禀學詩之訓君有誨誘之助焉旣
而麗藻竸爽盛名相亞同乎聲者方之景
陽孟陽孝常旣除䘮懼遺製之墜于地也
以某與茂政前後爲諌官故衘痛編集以
論譔見託遂著其始終以冠于篇時大暦
十四年月日司封郎中河南獨孤及序
皇甫冉字茂政潤州人玄晏先生謐之後
　十歳能属文張九齡嘆而異之天寳間
　與弟俱登弟授無錫尉避難居陽羡大
　暦中爲王縉掌書記後爲左金吾衞兵
　曹叅軍終左𥙷闕卒有集三卷傳于世
唐皇甫冉詩集目録
　四言古詩
　　劉方平壁畫山
　五言古詩
　　與張𥙷闕王錬師自徐方清路同舟
　　中下於臺頭寺留别趙員外裴𥙷闕
　　同賦雜題一首
　　屏風上各賦一物得携琴客
　　寄劉方平
　　曾東遊以詩寄之
　　　崔十四宅各賦一物得簷柳
　　　送叚明府
　　　酬楊侍御寺中見招
　　　見諸姬學玉臺體
　　　題裴二十一新園
　　　寄髙雲
　　　送張南史
　　　送薛判官之越
　　　賦得簷燕
　　　送魏中丞還河北
　　　又賦得越山三韻
　　　送竇向叔
　　　題髙雲客舎
　　　之京留别劉方平
　　　出塞
　　　酬裴十四
　　　送鄭二員外
　　七言古詩
　　　雜言湖山歌送許鳴謙并序
　　　雜言迎神詞二首并序
　　　迎神　送神
　　　江草歌送盧判官
　　　雜言月洲歌送趙冽還衰陽
　　　澧水送鄭豊鄠縣讀書
　　　登山歌
　　　雜言無錫惠山寺流泉歌
　　　送包佶賦得天津橋
　　　盧山歌送至弘法師兼呈薛江州
　　　送陸潜夫徃茅山賦得華陽洞雜騷
　　　體
　　　酬權器
　　五言律詩
　　　潤州南郭留别
　　　祭張公洞二首
　　　巫山峽
　　　長安路
　　　送朱逸人
　　　西陵寄靈一上人朱放
　　　赴無錫寄别靈一净虗二上人雲門
　　　所居
　　　獨孤中丞筵陪餞韋使君赴昇州
　　　送王緒剡中
　　　酬李郎中侍御秋夜登福州城楼見
　　　寄
　　　同李司直諸公暑夜南餘館
　　　贈普門上人
　　　與諸公同登無錫北楼
　　　同李蘇州傷羙人
　　　題魏仲光淮山所居
　　　送鄭判官赴徐州
　　　送頋萇徃新安
　　　送權三兄弟
　　　落第後東逰留别
　　　寄劉八山中
　　　九日寄鄭豊
　　　劉方平西齋對雪
　　　福先寺尋湛然寺主不見
　　　秋夜寄所思
　　　賦得郢路悲猿
　　　清明日青龍寺上方賦得多字
　　　與張諲宿劉八城東莊
　　　問上人疾
　　　送竇叔向入京
　　　登石城戌望海寄諸曁嚴少府
　　　同樊潤州秋日登城楼
　　　送蔣評事徃福州
　　　賦得荆溪夜湍送蔣逸人歸義興山
　　　送孔黨赴舉
　　　齊郎中筵賦得的的㠶向浦留别
　　　送陸鴻漸栖霞寺採茶
　　　迫舟陽與諸人同舟至馬林溪遇雨
　　　送李使君赴撫州
　　　同樊潤州逰東山
　　　送安律師
　　　温湯即事
　　　送薛秀才
　　　酬李司兵直夜見寄
　　　送唐别駕赴郢州
　　　送李使君赴邵州
　　　故齊王贈承天皇帝挽歌
　　　贈恭順皇后晚歌
　　　寄鄭二侍御歸新鄭無礙寺所居
　　　送盧山人歸林慮山
　　　送榮别駕赴華州
　　　送常大夫加散騎常侍赴朔方
　　　送柳八員外赴江西
　　　又送陸潜夫尋友
　　　送盧郎中使君赴京
　　　送鄭員外入茅山居
　　　送志彌師徃淮南
　　　謝韋大夫柳栽
　　　寄劉方平大谷田家
　　　雨雪
　　　送劉兵曹還隴山居
　　　同裴少府安居寺對雨
　　　送元晟歸潜山所居
　　　送康判官徃新安賦得江路曲南永
　　　宣洞靈觀
　　　酬盧十一過宿
　　　奉和對雪
　　　送蕭献
　　　賣樂人䖏得南陽朱山人書
　　　送裴員外徃江南
　　　奉和王相公早春登徐州城
　　　奉和對山僧
　　　奉和待勤照上人不至
　　　奉和漢祖廟下之作
　　　和朝郎中楊子翫雪滿寄山隂嚴維
　　　歸渡洛水
　　　送田濟揚州赴選
　　　酬崔侍御期籍道士不至兼寄
　　　送韋山人歸鍾山所居
　　　徐州送丘侍御之越
　　　送延陵陳法師赴上元
　　　賦得海邊樹
　　　題昭上人房
　　　捷妤怨
　　　送客
　　　秋夜宿嚴維宅
　　　送普門上人
　　　送䕫州班使君
　　　酬袁𥙷闕中天寺見寄
　　　和謝舎人雪後寓直
　　　西陵寄靈一上人朱放
　　　歸陽羡兼送劉八長卿
　　　尋戴䖏士
　　　早發中嚴寺别契上人
　　　酬鄭髙郵秋夜見寄
　　五言排律
　　　酬張二仲彛
　　荅張諲劉方平兼呈賀蘭廣
　　酬包評事壁畫山水見寄
　　贈鄭山人
　　河南鄭少尹城南亭送鄭判官還河
　　東
　　登玄元廟
　　冬夜集賦得寒漏
　　寄江東李判官
　　送從弟豫貶逺州
　　太常魏慱士逺出賊庭江外相逢因
　　　叙其事
　　　上禮部楊侍郞
　　　宿嚴維宅送包七
　　　送李萬州赴饒州觀省
　　　送鄒判官赴河南
　　　送歸中丞使新羅
　　　劉侍御朝命許停官歸侍
　　　夜集張謹所居
　　　奉賀獨孤中丞逰法華寺
　　　閑居作
　　　送䖏州裴使君赴京
　　　和袁郎中破賊後經剡中山水
　　　送魏六侍御塟
　　　送王相公赴幽州
　　　東郊迎春
　　　華清宫
　　　和鄭少尹祭中岳寺北訪蕭居士越
　　　上方
　　　適荆州途次南陽贈何明府
　　七言律詩
　　　三月三日義興李明府後亭泛舟
　　　送李録事赴饒州
　　　秋夜有懐高十五兼呈空和尚
　　　玄元觀送李深李風還奉先華隂
　　　送錢塘路少府赴制舉
　　　酬張二倉曹楊子所居見寄兼呈韓
　　　郎中
　　　使徃壽州淮路寄劉長卿
　　　同温丹徒登萬歳楼
　　　宿淮隂南楼酬常伯能
　　　酬李𥙷闕
　　　送崔使君赴壽州
　　　館陶李丞舊居
　　　送袁郎中破賊北歸
　　　寄韋司直
　　　彭祖井
　　　秋日東郊作
　　　送張道士歸茅山謁李尊師
　　　送孔巢父赴河南軍
　　　招隠寺送聞判官還江州
　　　李二侍御丹陽東去新亭
　　五言絶句
　　　同諸公有懐絶句
　　　題畫帳二首
　　　山水　逺㠶
　　　渡汝水向太和山
　　　秋怨
　　　山中五詠
　　　門柳　逺山
　　　南澗　春草
　　　山館
　　　同張侍御詠興寕寺經藏院海石榴
　　　送王司直
　　　婕好怨
　　　酬李判官度梨嶺見寄
　　　題盧十所居
　　　山半橫雲
　　　病中對石竹花
　　　送王翁信還剡中舊居
　　　送陸䆳潜夫并序
　　楊氏林亭探得古槎
　　和王給事禁省棃花詠
　　送陸鴻漸赴越序
　　臺頭寺願上人院古松下有小松栽
　　毫末新生與纎草不辨重其有凌雲
　　干霄之志與趙員外裴十𥙷闕同賦
　　之
　　漁■子溝寄趙員外裴𥙷闕
　　同李三月夜作
　　𥘉入沆江夜入湖
　　　送裴陟歸常州
　　　洪澤舘壁見禮部尚書題詩
　　　望南山雪惟山寺普上人
　　　贈寄權三客舎
　　　送李山人還
　　六言
　　　小江靈一上人
　　　奉寄皇甫𥙷闕
　　　送鄭二之茅山
　　　問李二司直所居雲山
　　　閑居
　　七言絶句
　　　臨平道中贈同舟人
　　　舟中送李八
　　　少室韋錬師昇仙歌
　　　送裴闡
　　　秋夜戯題劉方平壁
　　　重陽日酬李觀
　　　寄權器
　　　送陸澧郭鄖
　　　寄振上人無礙寺所居
　　　酬張繼并序
　　　又得雲字
　　　題蔣道士房
　　　送雲陽少府
　　　曽山送别
　　　赴李少府莊失路
　　　送謝十二判官
　　　同李萬晚望南岳寺懐普門上人
　　　送魏十六還蘇州
皇甫曾字孝常潤州人天寳中與兄冉俱
　登進士第歷官侍御史坐貶舒州司馬
　陽翟令當時兄弟齊名人比之張景陽
　孟陽云有集一卷行于世
　髙仲武云昔孟陽之與景陽論徳逺慙
　厥弟恊居上品載䖏下流今侍御之與
　𥙷闕文辭亦爾體制清潔華彩有文然
　寒生五湖道春及萬年枝五言之選也
　其爲士林所尚宜哉
唐皇甫曽詩集目録
　五言古詩
　　贈霈禪
　五言律詩
　　奉陪韋中丞使君遊鶴林寺
　　奉送杜侍御還
　　酬鄭侍御秋夜見寄
　　送普上人還陽羡
　　送李中丞歸本道
　　和謝舍人雪夜寓直
　　　傷陸䖏士
　　　烏程水樓留别
　　　西陵寄二公
　　　題贈呉門邕上人
　　　送著公歸越
　　　送陸鴻漸山人採茶廻
　　　寄劉員外長卿
　　　寄張衆甫
　　　送元侍御充使湖南
　　　晚至華隂
　　　送孔徴士
　　　秋興
　　　送歸中丞使新羅
　　　送少㣲上人東南逰
　　　送韋判官赴閩中
　　　送人徃荆州
　　　寄浄虗上人𥘉至雲門
　　　尋劉䖏士
　　五言排律
　　　春和杜相公移入長興宅奉呈諸宰
　　　　執
　　　贈鍳上人
　　　送湯中丞和蕃
　　　送和西蕃使
　　　送王相公赴幽州
　　　送徐大夫赴南海
　　七言律詩
　　　早朝言寄所知
　　　秋夕寄懐契上人
　　　張芬見訪郊居作
　　　奉寄中書王舍人
　　五言絶句
　　　洛中口號
　　　山下泉
　　七言絶句
　　　酧竇拾遺秋日見呈
　　　韋使君宅海榴詩
　　　㟧嶺四望
　皇甫冉詩補遺目錄
　　　逢莊納因贈(五律一首)
　　　送鄭秀才貢舉(五律一首)
　　　題竹扇贈別(五律一首)
　　　怨回紇歌(五律二首)
　　　春思(七律一首)
　　　韋中丞西廳海榴(七絕一首)
唐皇甫冉詩集卷之一
　　　　　唐𥙷闕潤州皇甫冉茂政著
　　　　　刑部郎中江都蕭海　校正
　四言古詩
　　劉方平壁畫山
墨妙無前性生壁先迴溪已失逺嶂猶連
側徑樵客長林野煙青峯之外何處雲天
　五言古詩
　　與張𥙷闕王錬師自徐方清路同舟
　　中下扵臺頭寺留别趙員外裴𥙷闕
　　同賦雜題一首
朝朝春事晚泛泛行舟逺淮海思無窮悠
揚煙景中幸將仙子去復與故人同高枕
随流水輕㠶任逺風鍾聲野寺逈草色故
城空送别高臺上徘徊共惆悵懸知白日
斜定是猶相望
　　屏風上各賦一物得携琴客
不是向空林應當就磐石白雲知隠䖏芳
草迷行迹如何祗役心見尔携琴客
　　寄劉方平
坐憶山中人窮棲事南畆煙霞相親外墟
落今何有潘郞作賦年陶令辭官後逹生
遺自適良願固無負田取潁水流樹入陽
城口歳暮憂思盈離居不堪乆
　　曽東逰以詩寄之
出郭離言多迴車始知逺寂然層城暮更
念前山轉緫轡越成皐浮舟背梁苑朝朝
勞延首徃徃若在眼落日孤雲還邊愁迷
楚關如何椒花發復對遊子顔古寺杉栝
裏連檣洲渚間煙生海西岸雲見呉南山
驚風掃蘆荻翻浪連天白正是揚㠶時偏
逄江上客由来論佳句况乃惬所適嵳峩
天姥峯翠色春更碧氣棲湖上雨月净剡
中夕釣艇或相逄江蘺又堪摘迢迢始寕
野蕪沒謝公宅朱槿摧列墉蒼苔偏幽石
顧予任踈懶期尔振羽翮滄洲未可行湏
售金門䇿
　　崔十四宅各賦一物得簷柳
官渡老風煙潯陽媚雲日漢將营前見胡
笳曲中出復在此簷端重隂仲長室
　　送叚明府
遥夜此何其霜空殘杳靄方嗟異郷别蹔
是同公㑹海林秋更踈野水寒猶大離人
轉呉岫旅鴈從燕塞日夕望前期勞心白
雲外
　　酬楊侍御寺中見招
貧居依柳市閑歩在蓮宫髙閤宜春雨長
廊好嘯風誠如雙樹下豈比一丘中
　　見諸姬學玉臺體
艶唱召燕姬清絃侍盧女由來道姓秦誰
不知家楚傳杯見目成結帶明心許寕辭
玉輦迎自堪金屋貯朝朝作行雲襄王迷
䖏所
　　題裴二十一新園
東郭訪先生西郊尋隠路乆爲江南客自
有雲陽樹已得閑園心不知公府歩開門
白日晚倚杖青山暮果熟任霜封籬踈從
水度窮年常牽綴徃事皆淪惧唯見耦耕
人朝朝自來去
　　寄髙雲
南徐風日好悵望毗陵道毗陵有故人一
見恨無因獨戀青山乆唯令白髪新每嫌
持手板時見着頭巾煙景臨寒食農
仲春家貧仍嗜酒生事今何有芳草遍江
南勞心憶携手
　　送張南史(効何記室體)
馬卿工詞賦位下年將暮謝客愛雲山家
貧身不閑風波杳未極㡬䖏逢相識富貴
人皆變誰能念貧賤岸有經霜草林有故
年枝俱應待春色獨使客心悲
　　送薛判官之越
時難自多務識小亦求賢道路無辭逺雲
山併在前樟亭待朝䖏已是越人煙
　　賦得簷燕
拂水競何忙傍簷如有意翻風去每逺帶
雨歸偏䭾今君裁杏梁更欲年年去
　　送魏中丞還河北
寕知貴公子本是魯諸生上國風塵舊中
司印綬荣辛勤戎旅事雪下護羗營
　　又賦得越山三韻
西陵猶隔水北岸巳春山獨鳥連天去孤
雲伴客還柢應結茅字出入石林間
　　送竇叔向
楚客怨逄秋閑吟興非一弃官守貧病作
賦推文律樵徑未沾霜茅簷𥘉負日今看
泛月去偶見乗潮出卜地㑹爲鄰還依仲
長室
　　題髙雲客舎
孤興日自深浮雲非所仰窻中惡城峻樹
外東川廣晏起簮葛巾閑吟倚藜杖阮公
道在醉荘子生常養五柳轉扶踈千峰恣
來徃清秋香秔穫白露寒莱長呉國滯風
煙平陵延夣想時人趍纓弁髙鳥違羅網
世事徒亂紛吾心方浩蕩唯將山與水處
處諧真賞
　　之京留别劉方平
客子慕儔侶含悽整晨装邀歡日不足况
乃前期長離𬒮惜嘉月逺還劳折芳遲迴
越二陵迴首但蒼茫喬木清宿雨故關愁
夕陽人言長安樂其奈𬗟相望
　　出塞
吹角出塞門前瞻即胡地三軍盡回首皆
洒望郷淚轉念関山長行看風景異由來
征戌客負得輕生義
　　酬裴十四得宴字
淮海各聮翩三年方一見素心終不易玄
髪何湏變舊國想平陵春山滿陽羡鄰鷄
莫遽唱共惜良夜宴
　　送鄭二貟外
置酒竟長宵送君登逺道羈心看旅鴈晚
泊依秋草秋草尚芊芊離憂亦渺然元戎
辟才彦行子犯風煙風煙積惆悵淮楚殊
飄蕩明日是重陽登髙逺相望
唐皇甫曽詩集卷之一
　　　　　唐監察御史皇甫曾茂政著
　　　　　刑部郎中江都蕭　海編校
　五言古詩
　　贈霈禪
南嶽滿湘源吾師經利渉身歸沃洲老名
與支公接浄教傳荆呉道縁正漁獵觀空
色不染對境心自愜室中人寂寞門外山
稠疊天台積幽夢早晚當負笈
　五言律詩
　　奉陪韋中丞使君遊鶴林寺
古寺傳燈久層城閉閤閑香花同法侶旌
斾入深山寒磬空虗裏孤雲起滅間謝公
慞(一作/憶)高臥徒御欲忘(一作/東)還
　　奉送杜侍御還
罷戰回龍節朝天識鳯池寒生五湖道春
及萬年枝召化(一作/郡)多遺愛胡清(一作/官清)已
畏知懐恩偏感別墮淚向旌麾
　　酬鄭侍御秋夜見寄
揺落空林夜河陽興已生未(一作/欲)辭公(府/照)
知結逺山情髙柳風難定寒泉月助明袁
公方卧雪尺素及柴荆
　　送普上人還陽羡(一作皇/甫冉)
花宫難久别道者憶千燈殘雪入林路暮
山歸寺僧日光依嫩草泉響滴春氷何用
求方便看心是一乗
　　送李中丞歸本道
上將宜分閫雙旌復去(一作/出)秦關河三晋
路賔從五原人碣石山通海滹沲雪度春
酬㤙看玉劍何處有烟塵(一作孤戍雲連/海平沙雪度春)
　　和謝舎人雪夜寓直
禁省夜沉沉春風雪滿林滄洲歸客夢青
瑣近臣心揮翰宣鳴玉承恩在錫金建章
寒漏起更助掖垣深
　　傷陸䖏士
從此無期見柴門對雪開二毛逢世難萬
恨掩泉臺返照空堂夕孤城吊客廻漢家
偏訪道猶畏鶴書來
　　烏程水楼留别
悠然千里去惜此一尊同客散髙樓上㠶
飛細雨中川程随逺水楚思望青楓共說
前期易滄波處處通
　　西陵寄二公(又見冉集題/與尾句不同)
西陵遇風䖏(一作/雨)自古是通津終日空江
上雲山若待人汀洲寒事早魚鳥興情新
西望稽山路吾心有所親
　　題贈呉門邕上人
春山唯(一作/臨)一室獨坐草萋萋身寂心成
道花閑(一作/開)鳥自啼細泉松徑裏返景竹
林西晚與門人别依依出虎谿
　　送著公歸越(一作/未)
誰能愁此别到越㑹相逢長憶雲門寺門
前千萬峯石床埋積雪山路倒枯松莫學
白道士無人知去蹤
　　送陸鴻漸山人採茶廻
千峯待逋客香茗復叢生採摘知深䖏烟
霞羡獨行幽期山寺遠野飯石泉清寂寂
然燈夜相思磬一聲
　　寄劉員外長卿
南憶新安郡千山帶夕陽断猿知夜久秋
草助江長踈髪應成素青松獨耐霜愛才
稱漢主題柱待囬郷
　　寄張衆甫
悲風還(一作/生)舊浦雲迷隔東田伏臘同鷄
黍柴門閉雪天孤村明夜火稚子候歸舡
静者心相憶離居畏度年
　　送元侍御充使湖南
雲夢南行尽三湘萬里流山川重分首徒
御亦悲秋白簡勞王事青猿助客愁離群
復多病歲晚憶滄洲
　　晚至華隂
臘盡促歸心行人及華隂雲霞仙掌出松
栢古祠深野渡氷生岸寒川燒隔林温泉
看漸近宫樹晚沉沉
　　送孔徴士
谷口幽(一作/山)多䖏君歸不可尋家貧清史
在身老白雲深掃雪開松徑䟽泉過竹林
余生負丘壑相送亦何心
　　秋興
流螢與落葉秋晚共紛紛返照城中盡寒
砧雨外聞離人見衰鬂獨鶴慕何群生容
在千里相思看碧雲
　　送歸中丞使新羅
南憲衘㤙去東夷泛海行天遥辭上國水
盡到孤城已變炎涼氣仍愁浩淼程雲濤
不可極來徃見雙旌
　　送少㣲上人東南逰
石梁人不到獨徃更迢迢乞食山家少尋
鐘野寺遥松門風自掃瀑布雪難消秋夜
聞清𣑽餘音逐海潮
　　送韋判官赴閩中
孤棹閩中客双旌海上軍路人從北少嶺
水向南分野鶴傷情别林猿忌夜聞漢家
崇亞相知子遠邀勲
　　送人徃荆州
草色随騘馬悠悠同出秦水傳雲夢曉山
接洞庭春㠶影連三峽猿聲近四鄰青門
一分首難見杜陵人
　　寄浄虚上人𥘉至雲門
寒蹤白雪裏法侣自提携竹徑通城下松
門隔水西方同沃州去不似武陵迷髣髴
心知䖏高峯是㑹稽
　　尋劉䖏士
㡬年人不見林下掩柴関留客當清夜逢
君話舊山隔城寒杵急帶月早鴻還南陌
雖相近其如隱者閑
　　遇劉員外長卿别墅
謝客開山後郊扉積水通江湖千里别衰
老一樽同返照寒川滿平田暮雪空滄洲
自有趣不復哭途窮
　五言排律
　　春和杜相公移入長興宅奉呈諸宰
　　執
欲向幽偏適還從絶地移秦官䁀食貴堯
丗土階卑㦸户槐隂滿堂牎竹葉垂纔分
午夜漏遥隔萬年枝北闕深恩在東林遠
夢知日斜門掩映山逺樹參差論道齊鴛
(一作/鵉)翼題詩憶鳯池從公亦何幸長與珮
聲随
　　贈監上人
律儀傳教誘僧臘老烟霄樹色依禪誦泉
聲入寂寥寳龕經末刼畫壁見南朝深竹
風開合寒潭月動揺息心歸静理愛道坐
中宵更欲尋真去乗船泝海潮
　　送湯中丞和蕃
継好中司出天心外國知已傳堯雨露更
說漢威儀隴上應回首河源復載馳孤峯
問徒御空磧見旌麾春草郷愁起邊城旅
夢移莫嗟行地逺此去荅恩私
　　送和西蕃使
白簡𥘉分命黄金已在腰恩華通外國徒
御發中朝雨雪從邉起旌旗上隴遥暮天
沙漠漠空礫馬蕭蕭寒路随河水關城見
柳條和戎先罷戦知勝霍嫖姚
　　送王相公赴幽州
台衮兼戎律勤憂秉化元鳯池東掖寵龍
節北方尊長路山河轉前驅鼓角喧人安
布時令地逺荅君㤙暮日平沙淡秋風大
斾翻漁陽在天末戀别信陵門
　　送徐大夫赴南海
舊國當分閫天涯荅聖私大軍傳羽檄老
將拜旌旗位重登壇後恩深掛印時何年
諌獵賦今日飲泉詩海内求民瘼城隅見
島夷由來黄覇去自有上台期
　七言律詩
　　早朝日寄所知(一作皇/甫冉)
長安歳後見歸鴻紫禁朝天拜舞同曙色
漸分雙闕下漏聲(常/遥)在百花中爐烟乍起
開仙仗玉佩成行引上公共荷發生同雨
露不應黄葉久從風
　　秋夕寄懐契上人
已見槿花朝委露獨悲孤鶴在人群真僧
出世心無事静夜名香手自焚窓臨絶澗
同流水客至孤峯掃白雲更想清晨誦經
處獨看松上雪紛紛
　　張芬見訪郊居作
林中雨散早涼生已有迎秋促織聲三徑
荒蕪羞對客十年衰老愧稱兄愁心自惜
江蘺晚(一作/短)世事方看木槿荣君若罷官
携手去尋山莫計白雲程
　　奉寄中書王舎人
腰金載筆謁承明至道安禪得此生西掖
㡬年綸綍貴東山遥夜薜蘿情風傳漏刻
星河曙月上梧桐雨露清聖主好文誰爲
薦閉門空賦子虗成
　五言絶句
　　洛中口號
還郷不見家年老眼多淚車馬上河橋城
中好天氣
　　山下泉
漾漾帶山光澄澄倒林影那知石上喧却
憶山中静
　七言絶句
　　酧竇拾遺秋日見呈(時此公自江/隂令除諌官)
孤城永巷時相見衰柳閑門日半斜欲送
近臣朝魏闕獨憐殘菊在陶家
　　韋使君宅海榴詩
淮陽臥裏有清風臘月榴花帶雪紅閉閤
寂寥常對此江湖心在数枝中
　　㟧嶺四望
漢家仙仗在咸陽洛水東流出建章野老
至今猶望幸離宫晚樹獨蒼蒼
　皇甫冉詩補遺
　　　逢莊納因贈
　世故還相見天涯共向東春歸江海上人老別離中郡吏名何
　晩沙鷗道自同甘泉須早獻且莫歎飄蓬
　　　送鄭秀才貢舉(全唐詩作皇甫曾詩)
　西去意如何知隨貢士科吟詩向月路驅馬出煙蘿晩色寒蕪
　遠秋聲候鴈多自憐歸未得相送一勞歌
　　　　右見唐詩百家
　　　題竹扇贈別
　湘竹殊堪製齊紈且未工幸親芳袖日猶帶舊林風掩笑歌筵
　裏傳書臥閣中竟將爲別贈寧與合歡同
　　　怨回紇歌
　白首南朝女愁聽異域歌收兵頡利國飮馬胡蘆河毳布腥膻
　久穹廬歲月多雕巢城上宿吹笛淚滂沱
　　　其二
　祖席駐征櫂開帆信候潮隔煙桃葉泣吹管杏花飄船去鷗飛
　閣人歸塵上橋別離惆悵淚江路濕紅蕉
　　　春思
　鶯啼燕語報新年馬邑龍堆路幾千家住秦城鄰漢苑心隨明
　月到胡天機中錦字論長恨樓上花枝笑獨眠爲問元戎竇車
　騎何時反斾勒燕然
　　　韋中丞西廳海榴
　海花爭讓候榴花犯雪先開內史家末客朝朝鈴閣下從公步
　履玩年華
　　　右見全唐詩
皇甫曾詩補遺目錄
　　送韓司直(五律一首)
　　遇風雨作(五古一首)
　　錫杖歌送明楚上人歸佛川(七古一首)
　　玉山嶺上作(五律一首)
　　國子柳博士兼領太常博士輒申賀贈(五律一首)
　　送裴秀才貢舉(五律一首)
　　送商州杜中丞赴任(七律一首)
　　贈老將(七絕一首)
　皇甫曾詩補遺
　　　送韓司直
　游吳還適越來往任風波復送王孫去其如芳草何岸明殘雪
　在潮滿夕陽多季子留遺廟停舟試一過
　　　　右見活字本皇甫曾詩
　　　遇風雨作
　草草理夜裝涉江又登陸望路殊未窮指期今已促傳呼戒徒
　馭振轡轉林麓陰雲擁巖端霑雨當山腹震雷如在耳飛電來
　照目獸跡不敢窺馬蹄惟務速䖍心若齋禱濡體如沐浴萬竅
　相怒號百泉暗奔瀑危梁慮足跌峻坂憂車覆問我何以然前
　日愛微祿轉知人代事纓組乃徽束向若家居時安枕春夢熟
　遵途稍已近候吏來相續曉霽心始安林端見初旭
　　　錫杖歌送明楚上人歸佛川
　上人遠自西天至頭陀行遍南朝寺口翻貝葉古字經手持金
　策聲泠泠護法護身惟振錫石瀨雲溪深寂寂乍來松逕風露
　寒遙暎霜天月成魄後夜空山禪誦時寥寥挂在枯樹枝眞法
　嘗傳心不住東西南北隨緣路彿川此去何時迴應眞莫便遊
　天台
　　　玉山嶺上作
　悠悠驅匹馬征路上連岡晩翠深雲竇寒臺淨石梁秋花偏似
　雪楓葉不禁霜愁見前程遠空郊下夕陽
　　　國子柳博士兼領太常博士輙申賀贈
　博士本秦官求才帖職難臨風曲臺淨對月碧池寒講學分陰
　重齋祠曉漏殘朝衣辨色處雙綬更宜看
　　送裴秀才貢舉
儒衣羞此別去抵漢公卿賓貢年猶少篇章藝已成臨流惜暮
景話別起鄕情離酌不辭醉西江春草生
　　送商州杜中丞赴任
安康地理接商於帝命專城總賦輿夕拜忽辭靑瑣闥晨裝獨
捧紫泥書深山古驛分騶騎芳草閑雲逐隼旟綺皓淸風千古
在因君一爲謝巖居
　　贈老將
白草黃雲塞上秋曾隨驃騎出幷州轆轤劍折虬髯白轉戰功
多獨不侯
　　　右見全唐詩
　唐皇甫冉詩集卷之二
　　　　　　唐𥙷闕潤州皇甫冉茂政著
　　七言古詩
　　　雜言湖山歌送許鳴謙并序
　　　夫子隠者也耕扵湖山之田孤雲無
　　　心飛鳥無跡伯仲邕友家人怡怡真
　　　白之風旁行於澆俗矣始惠然而去
　　　又翻然而歸春田雪餘具物繁殖結
　　　我幽夢湖間一峯酒而歌歌之以送
　　　逺
湖中之山分波上青桂䬃䬃分雨冥冥君
歸兮春早滿山兮碧草晨春暮汲兮心何
求澗户巖扉兮身自老東嶺西峯兮同白
雲鷄鳴犬吠兮時相聞幽芳媚景兮當嘉
月踐石捫蘿兮恣超忽空山寂寂兮頴陽
人旦夕孤雲随一身
　　雜言迎神詞二首并序
　　　呉楚之俗與巴渝同風日見歌無
　　　祀者問其故荅曰及夏不雨慮將
　　　無年復云家有行人不歸憑是景
　　　夫福此二者皆我所懐寄地種苗
　　　將成枯草弟爲臺官覉旅京師秉
　　　筆爲迎神送神詞以應其聲亦寄
　　　所懐也
　　迎神
啓庭户列芳鮮目眇眇心綿綿因風託雨
䧏瓊筵紛下拜屢加籩人心望歲祈豊年
　　送神
露沾衣月隠璧氣凄凄人寂寂風迴雨度
虚瑶席来無聲去無跡神心降和神逺客
　　江草歌送盧判官
江皐兮春早江上兮芳草雜蘼蕪兮杜蘅
作叢秀兮復羅生𬒳遥隰兮經長坂雨中
深兮煙中淺目眇眇兮増愁歩遲遅兮堪
搴澧之浦兮湘之濵思夫君兮送羙人呉
洲曲兮楚郷路逺孤城兮依獨戌新月能
分裛露時夕陽照見連天䖏問君行邁終
何之淹泊㳂洄風日遲䖏䖏汀洲有芳草
王孫詎肯念歸期
　　雜言月洲歌送趙冽還㐮陽
漢之廣矣中有洲洲如月兮水環流䀨䀨
兮湍與瀬草靑兮春更秋苦竹林香楓樹
樵子罛師㡬家住萬山飛雨一川来巴客
歸船傍洲去歸人不可遲芳杜滿洲時無
限風煙皆自悲莫辭貧賤隔心期家住洲
頭定近逺朝泛輕橈暮當返不能随尔卧
芳洲自念天機一何淺
　　澧水送鄭豊鄠縣讀書
麥秋中夏涼風起送君西郊及澧水孤煙
逺樹動離心隔岸江流若千里早年江海
謝浮名此路雲山惬尔情上古全經皆在
口秦人如見濟南生
　　登山歌
青山前青山後登髙望兩䖏兩䖏今何有
煙景滿川原離人堪白首
　　雜言無錫惠山寺流泉歌
寺有泉兮泉在山鏘金鳴玉兮長潺潺作
潭鏡兮澄寺内泛巖花兮到人間土膏脉
動知春早隈隩隂深長苔草處處萦迴石
磴喧朝朝盥潄山僧老僧自老松自新流
活活無冬春任䟽鑿兮任汲引若有意兮
山中人偏依佛界通仙境明㓕玲瓏媚林
嶺宛如太室臨九潭詎减天台望三井我
來結綬未經秋已厭㣲官憶舊逰且復遲
迴猶未去此心秪爲靈泉留
　　送包佶賦得天津橋
洛陽歲暮作征客相望依然一水間相思
已如千里隔晴煙霽景滿天心
鳯閣龍楼映水濵豈無朝夕軒車度其柰
相逄非所親鞏樹甘陵愁逺道他郷一望
人堪老君報還期在早春橋邊日日看芳
草
　　廬山歌送至弘法師兼呈薛江州
釋子去兮訪名山禪舟容與兮住仍前猿
啾啾兮怨月江渺渺兮多煙東林西林兮
入何處上方下方兮通石路連湘接楚饒
桂花事乆年深無杏樹使君愛人兼愛山
時引双旌萬木間政成人野皆不擾遂令
法侣性安閑
　　送陸潜夫徃茅山賦得華陽洞離騷
　　體
㳺仙洞兮訪真官奠瑶席兮禮石壇忽髣
髴兮雲擾杳隂深兮夏寒欲迥頭兮揮手
便辭家兮可否有婚姻兮嬰纏綿歸来兮
已乆
　　酬權器
南望江南滿山雪此情惆悵將誰說徒随
群吏不曽閑頋與諸生爲乆别聞君静坐
轉耽書種樹葺茅還舊居終日白雲應自
足明年芳草又何如人生有懐若不展出
入公門猶未免迴舟朝夕待春風先報華
陽洞深淺
唐皇甫冉詩集卷之三
　　　　　唐𥙷闕潤州皇甫冉茂政著
　五言律詩
　　潤州南郭留别
縈迴楓葉岸留滯木蘭橈呉岫新經雨江
天正落潮故人勞見愛行客自無聊君問
前程事孤雲入剡遥
　　祭張公洞二首
堯心知稼檣精意遶山川風雨神斯應笙
鏞詔命傳沐蘭柢掃地酌桂佇靈仙拂霧
陳金䇿焚香拜玉筵
雲開小有洞日出大羅天三鳥随王母雙
童翊子先何時種桃核㡬度看桑田倐忽
煙霞散空巖騎吏旋
　　巫山峽
巫峽見巴東迢迢出半空雲藏神女舘雨
到楚王宫朝暮泉聲落寒暄樹色同清猿
不可聽偏在九秋中
　　長安路(一作韓/栩詩)
長安九城路戚里五侯家結束趨平楽聮
翩抵狹斜高楼臨逺水複道出繁花唯見
相如宅蓬門度歳華
　　送朱逸人
時人多不見出入五湖間寄酒全吾道移
家愛逺山便看秋草暮欲共白雲還雖在
風塵裏陶潜身自閑
　　西陵寄靈一上人朱放(又見曽集題作西陸/寄二公尾句字不同)
西陵遇風䖏自古是通津終日空江上雲
山若待人汀洲寒事早魚鳥興情新迴望
山隂路心中有所親
　　赴無錫寄别靈一凈虚二上人雲門
　　所居(又見卽集/題少数字)
高僧本姓竺開士(一作/寺)舊名林一入春山
裏千峰不可尋新年芳草遍終日白雲深
欲狥㣲官去懸知訝此心
　　獨孤中丞筵陪餞韋使君赴昇州
中司龍節貴上客虎符新地控呉襟帶才
光漢縉紳泛舟應度臘入境便行春䖏䖏
歌來暮長江建業人
　　送王緒剡中
不見開山去何時到剡中已聞成竹木更
道長兒童籬落雲常聚村墟水自通朝朝
憶玄度非是對清風
　　酬李郎中侍御秋夜登福州城楼見
　　寄
辛勤萬里道蕭索九秋殘月照閩中夜天
疑海上寒王程無地遠主意在人安遥寄
登楼作空知行路難
　　同李司直諸公暑夜南餘館
何處多明月津亭暑夜深煙霞不可望雲
樹更沉沉好是呉中隠仍爲洛下吟官㣲
朝復夕牽強亦何心
　　贈普門上人
支公身欲老長在沃州多惠力堪傳教禪
功乆伏魔山雲隨坐夏江草伴頭陀借問
迴心後賢愚去㡬何
　　與諸公同登無錫北樓(又見/郎集)
秋興因危堞歸心過逺山風霜征鴈早江
海旅人閑驛樹寒仍密漁舟晚自還仲宣
何所賦祗歎在荆蠻(未三字一/作滯柴関)
　　同李蘇州傷羙人
玉珮石榴裙當年嫁使君專房猶見寵傾
國衆皆聞歌舞嘗無對幽明忽此分陽臺
千萬里何䖏作朝雲
　　題魏仲光淮山所居
人群不相見乃在白雲間問我將何適羡
君今獨閑朝朝汲淮水暮暮上龜山幸巳
安貧定惟從鬂髪斑
　　送鄭判官赴徐州
從軍非隴頭師在古徐州氣勁三河卒功
多萬里侯元戎閫外令才子幄中籌莫聴
關山曲還生出塞愁
　　送頋萇徃新安
由來山水客復道向新安半是乗潮便全
非行路難晨装林月在野飯浦沙寒嚴子
千年後何人釣舊灘
　　送權三兄弟
淮海風濤起江關幽思長同悲鵲遶樹獨
作鴈随陽山晚雲和雪汀寒月照霜由來
濯纓䖏漁父愛滄浪
　　落第後東逰留别
學成方自得何事學干求果以浮名誤深
貽逹士羞九江連漲海萬里任虚舟歳晚
同懐客相思波上鷗
　　寄劉八山中
東皐若近遠苦雨隔還期閠歲風霜晚山
田收穫遲茅詹燕去後樵路菊黄時平子
逰都乆知君坐見嗤
　　九日寄鄭豊
重陽秋已晚千里信仍稀何䖏登高望知
君正憶歸還當採時菊定未授寒衣欲識
離君恨郊園正掩扉
　　劉方平西齋對雪
對酒閑齋晚開軒臘雪時花輕疑絮絡色
净潤簾帷委樹寒枝弱縈空去鴈遲自然
堪訪戴無復四愁詩
　　福先寺尋湛然寺主不見
寂然空佇立徃徃報踈鍾髙舘誰留客東
南二室峯川原通霽色野邑變春容惆悵
層城暮猶言歸路逢
　　秋夜寄所思
寂寞坐遥夜清風何䖏來天髙散騎省月
冷建章臺鄰笛哀聲急城砧朔氣催芙蓉
已委絶誰復可爲媒
　　賦得郢路悲猿
悲猿何䖏發郢路第三聲逺客知秋暮空
山益夜清啾啾深衆木噭噭入孤城坐覺
盈心耳翛然適楚情
　　清明日青龍寺上方賦得多字
上方偏可適季月况堪過逺近水聲至東
西山色多夕陽留徑草新葉變庭柯已度
清明節春秋如客何
　　與張諲宿劉八城東荘
人閑當歳暮田野尚逢迎萊子多嘉慶陶
公得此生寒蕪連古渡雲樹近嚴城鷄黍
無辭薄貧交但貴情
　　問上人疾
醫王猶有疾妙理競難窮餌藥應隨病觀
身轉悟空地閑花欲雨窻冷竹生風㡬日
東林去門人待遠公
　　送竇叔向入京
氷結楊柳津從吾去入秦徒云還上國誰
爲作中人驛樹同霜霰漁舟伴苦辛相如
求一謁詞賦逺随身
　　登石城戍望海寄諸暨嚴少府
平明登古戍徙倚待寒潮江海方回合雲
林自寂寥詎能知逺近徒見蕩煙霄卽此
滄洲路嗟君乆折腰
　　同樊潤州秋日登城樓
露冕臨平楚寒城帶早霜時同借河内人
是臥淮陽積水澄天塹連山入帝卿因高
欲見下非是愛秋光
　　送蔣評事徃福州
江上春常早閩中客去稀登山怨迢遞臨
水惜芳菲煙樹何時盡風㠶㡬日歸還看
復命䖏盛府有光輝
　　賦得荆溪夜湍送蔣逸人歸義興山
驚湍流不極夜度識雲岑長帶溪沙淺時
因山雨深方同七里路更遂五湖心掲厲
朝將夕潺湲古至今花源君若許雖逺亦
相尋
　　送孔黨赴舉
入貢列諸生詩書業早成家承孔聖後身
有魯儒名楚水通縈浦秦山擁漢京愛君
方弱冠爲賦少年行
　　齊郎中筵賦得的的㠶向浦留别
一㠶何䖏去正在望中微浦逈揺空色汀
迴見落暉無争高鳥度能送逺人歸偏似
南浮客悠揚無所依
　　送陸鴻漸栖霞寺採茶
採茶非採菉逺逺上層崖布葉春風暖盈
筐白日斜舊知山寺路時宿野人家借問
王孫草何時泛椀花
　　迫丹陽與諸人同舟至馬林溪遇雨
雲林不可望溪水更悠悠共載人皆客離
家春到秋逺山方對枕細雨莫迴舟来徃
南徐路多爲芳草留
　　送李使君赴撫州
逺送臨川守還同康藥侯歳時徒改易今
古接風流五馬嘶長道雙旌向本州郷心
寄西北應此郡城樓
　　同樊潤州逰東山
北固多陳迹東山復盛逰鐃聲發大道草
色引行騶此地何時有長江自古流頻随
公府歩南客寄徐州
　　送安律師
出家童子歳愛此雪山人長路經千里孤
雲伴一身水中應見月草上豈傷春永日
空林下心將何物親
　　温湯即事
天仗星辰轉霜冬景氣和樹含温液潤山
入繚垣多丞相金錢賜平陽玉輦過魯儒
求一謁無路獨如何
　　送薛秀才
雖是尋山客還同慢世人讀書惟務静無
褐不憂貧野色春冬樹鷄聲逺近鄰郄公
卽吾友合與爾相親
　　酬李司兵直夜見寄
江城聞皷角旅宿復何如寒月此宵半春
風舊歳餘徒云資薄禄未必勝閑居見欲
扁舟去誰能畏簡書
　　送唐别駕赴郢州
莫歎辭家逺方看佐郡榮長林通楚塞高
嶺見秦城雪向嶢關下人從郢路迎翩翩
駿馬去自是少年行
　　送李使君赴邵州
出送東方騎行安南楚人城池春足雨風
俗夜迎神郢路逢歸客湘川問去津争看
使君度皂盖雪中新
　　故齊王贈承天皇帝挽歌
禮盛追宗日人知友悌恩舊居從代邸新
隴入文園鴻寳仙書祕龍旂帝服尊蒼蒼
松裏月萬古此高原
　　贈恭順皇后晚歌
但謝年方乆哀榮事獨稀雖殊百兩迓同
是九泉歸詔使歸金䇿神人送玉衣空山
竟不從寕肯學湘妃
　　寄鄭二侍御歸新鄭無礙寺所居
何事休官早歸來作鄭人雲山隨伴侶伏
臘見郷親南畆無三徑東林寄一身誰當
便静者莫使甑生塵
　　送盧山人歸林慮山
無論行遠近歸向舊煙林寥落人家少靑
冥鳥道深白雲長滿目芳草自知心山色
連東海相思何處尋
　　送榮别駕赴華州
直到群峯下應無累日程髙車入郡舎流
水出關城草色田家逈槐隂府吏迎還將
海沂詠(缺五字)
　　送常大夫加散騎常侍赴朔方
故壘煙霞後新軍河塞間金貂寵漢將玉
節度蕭關澶漫沙中雪依稀漢口山人知
竇車騎計日勒銘還
　　送柳八貟外赴江西
岐路窮無極長江九派分行人随旅鴈楚
樹入湘雲乆在征南役何殊薊北勳離心
不可問歲暮雪紛紛
　　又送陸潜夫尋友(一作皇/甫冉詩)
登山自𥙷屐訪友不齎糧坐嘯青楓晚行
吟白日長人煙隔水見草氣入林香誰作
招尋侣清齋宿紫陽
　　送盧郎中使君赴京
三年期上國萬里自東溟曲盖遵長道油
幢憇短亭楚雲山隠隠淮雨草青青康樂
多新興題詩紀所經
　　送鄭員外八茅山居
但見全家去寧知㡬日還白雲迎谷口流
水出人間冠冕情遺世神仙事滿山其中
應有物豈貴一身閑
　　送志彌師徃淮南
巳能持律藏復去禮禪亭長老偏摩頂時
流尚誦經獨行寒野曠旅宿逺山青眷属
空相望鴻飛已杳冥
　　謝韋大夫柳栽
本在胡茄曲今從漢將營濃因方待庇弱
植豈無情比雪花應吐藏烏葉未成五株
蒙遠賜應使號先生
　　寄劉方平大谷田家
故山聞獨徃樵路憶相從氷結泉聲絶霜
清野翠濃籬邊潁陽道竹外少姨峰日夕
田家務寒煙隔幾重
　　雨雪
風沙悲久戌雨雪更勞師絶漠無人境將
軍苦戰時山川迷向背氛霧失旌旗徒念
天涯隔中人芳草期
　　送劉兵曹還隴山居
離堂徒讌語行子但悲辛雖是還家客終
爲隴上人先秋雪巳滿近夏草𥘉新唯有
聞羗笛梅花曲裏春
　　同裴少府安居寺對雨
共結尋真㑹還當退食𥘉鑪煙雲氣合林
葉雨聲餘溽暑銷珍簟浮涼入綺䟽歸心
從念遠懐此復何如
　　送元晟歸潜山所居
深山秋事早歸去復何如裛露收新稼迎
寒葺舊廬題詩卽招隠作賦是閑居别後
空相憶嵇康懶寄書
　　送康判官往新安賦得江路曲南永
不向新安去那知江路長猿聲近廬霍水
色勝瀟湘驛樹收殘雨漁家帶夕陽何須
愁旅泊使者有輝光
　　宣洞靈觀
孤煙靈洞遠積雪滿山寒松栢凌髙殿莓
苔封石壇客来清夜乆仙去白雲殘明日
開金籙焚香更沐蘭
　　酬盧十一過宿
乞還方未遂日夕望雲林况復逢春草何
勞問此心閑門公務散枉䇿故情深遥夜
他郷酒同居梁甫吟
　　奉和對雪
春雪偏當夜暄風却變寒庭深不復掃城
曉更宜看命酒閑今酌披裘晚未冠連營
鼓角動忽似戰桑乾
　　送蕭献
惆悵煙郊晚依然此送君長河隔旅夢浮
客伴孤雲淇上春山直黎陽大道分西陵
儻一弔應有士衡文
　　賣藥人䖏得南陽朱山人書
賣藥何爲者逃名市井居唯通逺山信因
致逸人書㔾報還丹効全將世事踈秋風
溪景裏蕭散寄樵漁
　　送裴員外往江南
公務江南遠留歡幙下榮楓林緑楚澤水
驛到湓城岸草知春晚沙禽好夜驚風㠶
幾泊䖏䖏䖏暮潮清
　　奉和王相公早春登徐州城
落日憑危堞春風似故郷川流通楚塞山
色遶徐方壁壘依寒草旌旗動夕陽無戎
資上䇿南畆起耕桑
　　奉和對山僧(又見/曽集)
吏散重門掩僧來閉閤閑逺心馳北闕春
興寄東山草長風光裏鸎喧静黙間芳辰
不可住惆悵暮禽還
　　奉和待勤照上人不至
東洛居賢相南方待本師旌麾儼欲動杯
錫杳仍遲積雪迷何䖏驚風泊㡬時大臣
能護法况有故山期
　　奉和漢祖廟下之作
古廟風煙積春城車騎過方修漢祖寺更
使沛童歌寝帳巢禽出香煙水霧和神心
降福䖏應在故郷多
　　和朝郎中楊子翫雪滿寄山隂嚴維
凝隂晦長箔積雪滿通川征客寒猶去愁
人晝更眠謝家興詠日漢將出師年聞有
招尋興隨君訪戴船
　　歸渡洛水
暝色赴春愁歸人南渡頭渚煙空翠合灘
月碎光流澧浦饒芳草滄浪有釣舟誰知
訪歌客此意正悠悠
　　送田濟揚州赴選
家貧不自給求禄爲荒年調𥙷無髙位卑
棲屈此賢江山欲霜雪呉楚接風煙相去
誠非遠離心亦渺然
　　酬崔侍御期籍道士不至兼寄
一心求妙道㡬歲候真師丹竈今何在白
雲無定期崑崙景致絶汗漫往還遲君但
焚香待人間到有時
　　送韋山人歸鍾山所居(又見/郎集)
逸人歸路遠弟子出山迎服藥顔雖駐耽
書癖未成柴扉度歳月藜杖見公卿更作
儒林傳還應有姓名
　　徐州送丘侍御之越
時鳥催春色離人惜歳華遠山隨擁傳芳
草引還家北固潮當濶西陵路稍斜縱令
寒食過猶有鏡中花
　　送延陵陳法師赴上元
延陵𥘉罷講建業去隨縁翻譯推多學壇
埸最少年浣衣逢野水乞食向人煙遍禮
南朝寺焚香古像前
　　賦得海邊樹
歷歷縁荒岸㝠㝠入遠天每同沙草發長
共水雲聮揺落潮風早離披海雨偏故傷
逰子意多在客舟前
　　題昭上人房
沃州傳教後百衲老空林慮盡朝昏磬禪
隨坐卧心鶴飛湖草逈門閉野雲深地與
天台接中峯早晚尋
　　婕妤怨
由來詠團扇今已值秋風事逐時皆往恩
無日再中早鴻聞上苑寒露下深宮顔色
年年謝相如賦豈工
　　送客
旗鼓軍威重關山客路賖待封甘度隴迴
首不思家城下春山路營中瀚海沙河源
雖萬里音信寄東查
　　秋夜宿嚴維宅
昔聞玄度宅問向㑹稽峰君住東湖下清
風繼舊跡秋深臨水月夜半隔山鍾世故
多離别良宵詎可逢
　　送普門上人(又見/曽集)
花宫難乆别道者憶千燈殘雪入林路深
山歸寺僧日光依嫩草泉響滴春氷何用
求方便看心是一乗
　　送䕫州班使君
晚日照樓前三軍拜峽前白雲随浪散青
壁與城連萬嶺岷峨雪千家橘柚川還如
赴河内天子去經年
　　酬袁𥙷闕中天寺見寄
東林𥘉結社已有晚鐘聲窻户背流水房
廊半架城逺山重疊見芳草淺深生每與
君携手多煩長老迎
　　和謝舍人雪後寓直
禁省夜沉沉春風雪滿林滄洲歸客夢青
瑣侍臣心揮翰宣鳴玉承恩在賜金建章
寒漏起更助掖垣深
　　重西陵寄靈一上人朱放
西津遇風䖏自古是通津終日空江上雲
山若待人汀洲寒事早魚鳥興情新(廻/南)望
山隂路吾心有所親
　　歸陽羡兼送劉八長卿
湖上孤㠶别江南謫䆠歸前程愁更遠臨
水淚沾衣雲夢春山徧瀟湘過客稀武陵
招我隠歳晚閉柴扉
　　尋戴處士
車馬長安道誰知大隠心蠻僧留古鏡蜀
客寄新琴晒藥竹齋暖搗茶松院深思君
一相訪殘雪似山隂
　　早發中嚴寺别契上人
蒼蒼松桂隂殘月半西岑素璧寒燈暗紅
爐夜火深厨開山䑕散鍾盡嶺猿吟行役
方如此逢師懶話心
　　酬鄭髙郵秋夜見寄
揺落空林夜河陽興已生欲辭公府歩知
結逺山情髙柳風難定寒泉月助明袁安
方卧雪尺素及柴荆
唐皇甫冉詩集卷之四
　　　　　唐𥙷闕潤州皇甫冉茂政著
　五言排律
　　酬張二仲彛
呉洲見芳草楚客動歸心居宋郷山古荆
衡煙雨深艱難十載别覉旅四愁侵澧月
通沅水湘雲入桂林已看生白髪當爲乏
黄金江海時相見唯聞梁甫吟
　　荅張諲劉方平兼呈賀蘭廣
野性難馴狎荒郊自閉門心閑同海鳥日
夕巒山村屡枉瓊瑶贈如今道術存逺峯
時振䇿春雨耐香源復有故人在寕聞簷
鵲喧青青草色緑終是待王孫
　　酬包評事壁畫山水見寄
逹官知所傲本意在雲泉濡翰生新興群
峰忽眼前黛中分遠近筆下起風煙岩翠
深樵路湖光出釣船寒侵赤城頂日照武
陵川若覧名山誌仍聞招隠篇遂令江海
客惆悵憶閑田
　　贈鄭山人
白首滄洲客陶然得此生龎公採藥去莱
氏與妻行乍見還州里全非隠姓名桂㠶
臨海嶠貰酒秣陵城伐木呉山曉持竿越
水清家人恣貧賤物外任衰荣忽爾辭林
壑高歌至上京避喧心已慣念逺夣頻成
石路寒花發江田臘雪明玄纁儻有命何
以遂躬耕
　　河南鄭少尹城南亭送鄭判官還河
　　東
使臣懐餞席亞尹有前溪客是仙舟裏途
從御苑西泉聲喧暗竹草色引長堤故綘
青山在新田緑樹齊天秋聞别鵠關曉待
鳴鷄應歎沉冥者年年津路迷
　　登玄元廟
古廟川原逈重門禁籞連海童紛翠盖羽
客事瓊筵御路分踈柳離宫出苑田興新
無向背望乆辯山川物外將遺老區中誓
絶縁函關若逺近紫氣獨依然
　　冬夜集賦得寒漏
清冬洛陽客寒漏建章䑓出禁因風徹萦
窓共月來偏將殘瀬雜乍與遠鴻哀遥夜
重城警流年滴水催閑齋堪坐聽况有故
人杯
　　寄江東李判官
遠懐不可道歷稔勌離憂洛下聞新鴈江
南想暮秋澄清佐八使綱紀案諸侯地識
呉平乆才當晋用求時賢㡬殂謝摛藻繼
風流更有西陵作還成北固遊歸程限尺
牘王事在扁舟山色臨湖盡猿聲入夣愁
　　送從弟豫貶遠州
何事成遷客思歸不見郷逰呉經萬里弔
屈過三湘水與荆巫接山通鄢郢長名嗟
黄綬繫身是白眉良獨結南枝恨應思北
鴈行憂來沽楚酒玄髪莫凝霜
　　太常魏慱士逺出賊庭江外相逢因
　　叙其事
烽火驚戎塞豺狼犯帝畿川原無稼穡日
月翳光輝里社枌榆毀宫城騎吏非群生
𬒳慘毒雜虜耀輕肥多士從芳餌唯君識
禍機心同合浦葉命寄首陽薇耻作纎鱗
煦方隨髙鳥飛山經啇嶺出水泛漢池歸
離别霜凝鬂逄迎淚迸衣京華長路絶江
海故人稀秉節身常苦求仁惠不違祗應
窮野外耕種且相依
　　上禮部楊侍郎
郢匠掄材日轅輪必盡呈敢言當一幹徒
欲􁒐諸生未學慚鄒魯深仁録弟兄餘波
知可挹弱植更求榮績媿他年敗功期此
日成方因舊桃李猶兾載飛鳴道淺猶懐
分時移但自驚關門驚暮節林壑廢春耕
十里嵩峯近千秋潁水清煙花迷戍谷墟
落接陽城渺黙思郷夢遲迴知已情劳歌
終此曲還是苦辛行
　　宿嚴維宅送包七
江湖同避地分守自依依盡室今爲客經
秋空念歸歲儲無别墅寒服羡鄰機草色
村橋晚蝉聲江樹稀夜涼冝共醉時難惜
相違何事随陽侶汀洲忽背飛
　　送李萬州赴饒州覲省(得西/字)
前程觀拜慶舊舘惜招携荀氏風流日胡
家清白齊川迴呉岫失塞濶楚雲低舉目
觀魚鳥驚心怯皷鼙人稀漁浦外灘沙定
山西無限青青草王孫去不迷
　　送鄒判官赴河南
看君發原隰四牡去皇皇始罷滄江吏還
隨粉署郎海沂軍未息河畔歲仍荒征稅
人全少榛蕪虜近亡所行知宋逺相隔嘆
淮長早晚裁書寄銀鈎釣八行
　　送歸中丞使新羅
詔使殊方逺朝儀舊典行浮天無盡處望
日計前程暫喜孤山出長愁積水平野風
飄疊皷海雨濕危旌異俗知文教通儒有
令名還將大戴禮方外受諸生
　　劉侍御朝命許停官歸侍
孟孫唯問孝莱子復辭官幸遂温清願其
丼稼穡難採芝供上藥拾槿奉晨飡棟裏
雲藏雨山中暑帶寒非時因有筍閑地盡
生蘭賜告承優詔長筵永日歡
　　夜集張謹所居(得飄/字)
江南成乆客門舘日肅條唯有圗書在多
傷鬂髪凋諸生陪講誦稚子給漁樵虗室
寒燈静空堦落葉飄滄洲自有趣誰道隱
湏招
　　奉賀獨孤中丞逰法華寺
謝君臨郡府越國舊山川訪道三千界當
仁五百年岩空騶馭響樹宻斾旌連閤影
臨空壁松聲助亂泉開門得𥘉地伏檻接
諸天向背春光滿樓䑓古制全群峰争彩
翠百谷㑹風煙香像随僧乆祥烏報客先
清心乗暇日稽首慕良縁法證無生偈詩
成大雅篇蒼生望已久迴駕獨依然
　　閑居作
多病辭官罷閑居作賦成圗書唯藥籙飲
食止藜羔學謝淹中術詩無鄴下名不堪
趍建禮詎是厭承明已輟金門歩方從石
路行遠山期道士髙柳覔先生性懶尤因
疾家貧自少营種苗雖尚短榖價幸全輕
篇詠投康樂壼觴就歩兵何日肯相訪開
户一逢迎
　　送䖏州裴使君赴京
使君朝北闕車騎發東方别喜天書召寕
憂地脉長山行朝復夕水宿露爲霜秋草
連秦塞孤㠶落漢陽新衘趨建禮舊位識
文昌唯有東歸客應随南鴈翔
　　和袁郎中破賦後經剡中山水
武庫分帷幄儒衣事皷鼙兵連越徼外冦
盡海門西節比全踈勒功當雪㑹稽旌旗
迴剡嶺士馬濯靈溪受律梅𥘉發班師草
未齊行㸔佩金印豈得訪丹梯
　　送魏六侍御塟
哭葬寒郊外行將何所從盛曹徒列栢新
墓已栽松海月同千古江雲覆㡬重舊書
曽諌獵遺草議登封疇昔輕三事常期老
一峰門臨啇嶺道窓引洛城鐘應積泉中
恨無因世上逢招尋偏見厚踈慢亦相容
張范危通夣求羊永絶踪誰知長卿疾歌
賦不還卭
　　送王相公赴幽州(一作韓/翃詩)
黄閣開帷幄丹墀拜冕旒位髙湯左相權
總漢諸侯不改周南化仍分趙北憂䨇旌
過易水千騎入幽州塞草連天暮邊風動
地秋無因陪遠道結束佩吳鈎
　　東郊迎春
曉見蒼龍駕東郊春㔾迎綵雲天仗合玄
象太階平佳氣山川秀和風政令行勾陳
霜騎肅御道雨師清律向韶陽變人随草
木榮遥觀上林樹今日遇遷鶯
　　華清宫
驪岫接新豐岩嶤駕翠空鑿山開秘殿隠
霧閉仙宫綘闕猶栖鳯彫梁尚帶虹温泉
曽浴日華舘舊迎風肅穆瞻雲輦沉深閉
綺櫳東郊倚望䖏瑞氣靄濛濛
　　和鄭少尹祭中岳寺北訪蕭居士越
　　上方
肅事祠靈境尋真到隠居寅縁幽谷逺蕭
散白雲餘晚節持僧律他年著道書海邊
曽狎鳥濠上正觀魚寂静求無相淳和覩
太𥘉一峰綿歲月萬姓任盈虗籬隔溪中
度空臨澗水踈謝公懐舊壑迴駕復何如
　　適荆州途次南陽贈何明府
千里獨逰日有懐誰與同言過細陽令一
遇朗陵公清節邁多士斯文傳古風閭閻
知俗變原野識年豊吾道方在此前程殊
未窮江天經峴北客思滿巴東夢渚夕愁
逺山丘晴望通應嗟出䖏異流蕩楚雲中
唐皇甫冉詩集卷之五
　　　　　唐𥙷闕潤州皇甫冉茂政著
　七言律詩
　　三月三日義興李明府後亭泛舟
江南煙景復如何聞道新亭更可過䖏䖏
蓻蘭春浦緑萋萋藉草遠山多壼觴湏就
陶彭澤時俗猶傳晋永和更使輕橈徐轉
去㣲風落日水増波
　　送李錄事赴饒州
北人南去雪紛紛鴈叫汀沙不可聞積水
長天随逺客荒城極浦足寒雲山從建業
千峰断江至潯陽九派分借問督郵纔弱
冠府中年少不如君
　　秋夜有懐髙十五兼呈空和尚
晚節聞君趍道深結茅栽樹近東林大師
㡬度曽摩頂髙士何年遂發心北渚三更
聞過鴈西城萬里動寒砧不見支公與玄
度相思擁膝坐長吟
　　玄元觀送李深李風還奉先華隂
此去那知道路遥寒原紫府上迢迢莫持
别酒傾瓊液乍唱離歌和鳯簫遠水東流
浮落景繚垣西轉失行鑣華山秦塞長相
憶無使音塵頓寂寥
　　送錢塘路少府赴制舉
公車待詔赴長安客裏新正阻舊歡遲日
未能銷野雪晴花偏自犯江寒東溟道路
通秦塞北闕威儀識漢官共許郄詵工射
䇿恩榮請向一枝看
　　酬張二倉曹楊子所居見寄兼呈韓
　　郎中
孤雲獨鶴自悠悠别後經年尚治舟漁父
置詞相借問郎官能賦許依投折芳逺寄
三春草乗興閑㸔萬里流莫恠杜門頻乞
假不堪扶病拜龍樓
　　使徃壽州淮路寄劉長卿
榛草荒凉村落空驅馳卒歳亦何功蒹葭
曙色蒼蒼逺蟋蟀秋聲䖏䖏同郷路遥知
淮浦外故人多在楚雲東日夕煙霜那可
道壽陽西去水無窮
　　同温丹徒登萬歲樓
高樓獨立(一作/上)思依依極浦遥山合翠㣲
江客不堪頻北顧塞鴻何事復南飛丹陽
古渡寒煙積瓜歩空洲遠樹稀聞道王師
猶轉戦誰能談笑觧重圍
　　宿淮隂南樓酬常伯能
淮隂日落上南樓喬木荒城古渡頭浦外
野風𥘉入户窓中海月早知秋滄波一望
知千里畫角三聲起百憂佇(一作/獨)立分宵
絶(一作/逺)来客煩君歩履忽相求
　　酬李𥙷闕
十年歸客但心傷三徑無人已自荒夕宿
靈臺伴煙月晨趨建禮逐衣裳偶因麋鹿
随豊草謬荷鴛鵉借末行縱有諌書猶未
献春風拂地日空長
　　送崔使君赴壽州(一見劉/長卿集)
列郡專城分國憂彤䄡皂盖古諸侯仲華
遇主年猶少公瑾論兵位㔾酬草色青青
宜建隼蝉聲䖏䖏雜鳴騶千里相思如可
見淮南木落早驚秋
　　館陶李丞舊居
盛名天下挹餘芳弃置終身不拜郎詞藻
世傳平子賦園林人比鄭公郷門前墜葉
浮秋水籬外寒皐帯夕陽日日青松成古
木秪應來者爲心傷
　　送袁郎中破賊北歸
優詔親賢時獨稀中途紫綬換征衣黄香
省闥登朝去楊僕樓船振旅歸萬里長聞
隨戰角十年不得偃郊扉但將詞賦奉(缺)
(七字)恩輝
　　寄韋司直(郎士元亦有此/詩未詳誰作)
聞君感歎二毛𥘉舊友相邀萬里餘烽戌
有時驚暫定甲兵何䖏可安居客来呉地
星霜久家在平陵音信踈昨夜春風還入
户登山臨水復何如
　　彭祖井
上公旌節在徐方舊井莓苔近寝堂訪古
應知彭祖宅得仙何必葛洪郷清　不共
春池　盥潄偏宜夏日長聞道延年如玉
液欲將調鼎献明光
　　秋日東郊作
閑看秋水心無事卧對寒林(一作/松)手自栽
廬岳高僧留偈别茅山道士寄書来燕日
社日辭巢去菊爲重陽冐雨開淺薄將何
稱獻納岐臨終日自遲廻
　　送張道士歸茅山謁李尊師
向山獨有一人行近洞應逄䨇鶴迎常以
素書傳子弟還因白石號先生無窮杏樹
行時種㡬許芝田向月耕師事少君年歲
久欲随旌節徃層城
　　送孔巢父赴河南軍
江城相送阻煙波况復新秋一鴈過聞道
全師征北虜更言諸將㑹南河邊心杳杳
郷人絶塞草青青戰馬多共許陳琳工奏
記知君名䆠未蹉跎
　　招隠寺送聞判官還江州
離别那逢秋氣悲東林更作上方期共知
客路浮雲外暫愛僧房墜葉時長江九派
人歸少寒嶺千重鴈度遲借問潯陽在何
處每看潮落一相思
　　李二侍御丹陽東去新亭
姑蘇東望海陵間㡬度裁書信未還長在
府中持白簡豈知天畔有青山人歸極浦
寒流廣鴈下平蕪秋野閑舊日新亭更携
手他郷風景亦相關
唐皇甫冉詩集卷之六
　　　　　唐𥙷闕潤州皇甫冉茂政著
　五言絶句
　　同諸公有懐
舊國迷江樹他郷近海門移家南渡久童
稚觧方言
　　題畫帳二首
　　山水
桂水饒楓杉荆南足煙雨猶凝黛色中復
是雒陽岨
　　遠㠶
朝見巴江客暮見巴山客雲㠶倘蹔停中
路陽臺夕
　　渡汝水向大和山
落日事褰渉西南投一峰誠知秋水淺但
怯無人踪
　　秋怨
長信多秋氣昭陽借月華那堪閉永巷聞
道選良家
　　山中五詠
　　門柳
接影武昌城分行漢南道何事閉門外空
對青山老
　　逺山
少室盡西峰鳴臯隠南靣柴門縱復關終
日窓中見
　　南澗
上路各乗軒高朋盡鳴玉寕知澗下人自
愛輕波渌
　　春草
草偏潁陽山花開武陵水春色旣巳同人
心亦相似
　　山館
山館長寂寂閑雲朝夕來空庭復何有落
日照青苔
　　同張侍御詠興寕寺經藏院海石榴
嫩葉𥘉生茂殘花少更鮮結根龍藏側故
欲抗青蓮
　　送王司直
西塞雲山逺東風道路長人心勝潮水相
　　山半横雲
湘水風日滿楚山朝夕空連峰雖已見猶
念長雲中
　　病中對石竹花
散點空堦下閑凝細雨中那能久相伴嗟
尔殢秋風
　　送王翁信還剡中舊居
海岸耕殘雪溪沙釣夕陽家中何所有春
草漸看長
　　送陸邃潜夫并序
　　　頃者江淮征鎮屢有掄材之舉子
　　　不列焉有司之過予方耕山釣湖
　　　避人如逃冦徒欲羅高鴻捕深魚
　　　窮年竭日其可得也今齒髪向暮
　　　執勞無力衆雛嗷嗷開口待哺如
　　　有知者子其行乎無爲自苦一絶
　　　賦之
髙山逈欲登逺水深難渡杳杳復漫漫行
人别家去
　　楊氏林亭探得古槎
　千年古兒多八月秋濤晚偶𬒳主人留那
　知来近遠
　　　和王給事禁省棃花詠
　巧觧逢人笑還能亂蝶飛春時風入户㡬
　片落朝衣
　　　送陸鴻漸赴越序
　　　　君自数百里訪予覉病牽力迎門
　　　　握手心喜宜渉旬日始至焉究孔
　　　　釋之名理窮歌詩之麗則逺墅孤
　　　　島通舟必行漁梁釣磯随意而徃
　　　餘興未盡告云遐征夫越地稱山
　　　水之郷轅門當節鉞之重進可以
　　　自薦求試退可以閑居保和吾子
　　　所行盖不在此尚書郎鮑侯知子
　　　愛子者將推食觧衣以拯其極講
　　　徳㳺藝以凌其深豈徒嘗鏡水之
　　　魚宿耶溪之月而巳吾是以無間
　　　勸其晨装同賦送逺客一絶
行随新樹深夢隔重江逺迢遞風日間滄
茫洲渚晩
　　臺頭寺願上人院古松下有小松栽
　　毫末新生與纎草不辯重其有淩雲
　　干霄之志與趙八員外裴十𥙷闕同
　　賦之
細草亦全高秋毫乍堪比及至干霄日何
人復居此
　　漁子溝寄趙員外裴𥙷闕
欲逐淮潮上暫停漁子溝相望知不見終
是屡廻頭
　　同李三月夜作
霜風驚度鴈月露皎踈林處處砧聲發星
河秋夜深
　　𥘉出沆江夜入湖
放溜出江口廻瞻松栝深不知舟中月更
引湖間心
　　送裴陟歸常州
夜雨湏停棹秋風暗入衣見君常北望何
事復南歸
　　洪澤舘壁見禮部尚書題詩
底事洪澤壁空留黄絹詞年年淮水上行
客不勝悲
　　望南山雪懐山寺普上人
夜夜夣蓮宫無由見逺公朝來出門望知
在雪山中
　　贈寄權三客舎
南橋春日暮楊柳帶清渠不得同携手空
成意有餘
　　送李山人還
從來無檢束只欲老煙霞鷄犬聲相應深
山有㡬家
　六言附
　　小江靈一上人
江上年年春早津頭日日人行借問山隂
遠近猶聞薄暮鍾聲
　　奉寄皇甫𥙷闕(又作張繼/寄茂政)
京口情人别久揚州估客来踈潮去潯陽
来去相思無處通書
　　送鄭二之茅山
水流絶澗終日草長深山暮春犬吠鷄鳴
㡬處條桑種杏何人
　　問李二司直所居雲山
門外水流何䖏天邊樹遶誰家山色東西
多少朝朝㡬度雲遮
　　閑居(又作王/維詩)
桃紅復含宿雨柳緑更帶春煙花落家童
未掃鶯啼山客猶眠
唐皇甫冉詩集卷之七
　　　　　唐𥙷闕潤州皇甫冉茂政著
　七言絶句
　　臨平道中贈同舟人
遠山誰辯江南北長路空随樹淺深流蕩
飄颻此何極唯因行客共知心
　　舟中送李八得廻字
詞客金門未有媒逰呉適越任舟迴逺水
迢迢分首去天邊山色待人来
　　少室韋鍊師昇仙歌
紅霞紫氣晝氲氲絳節青幢迎少君忽從
林下昇天去空使時人禮白雲
　　送裴闡得歸字
道向毗陵豈是歸客中誰與換春衣今夜
孤舟行近遠子荆零雨正霖霏
　　秋夜戯題劉方平壁
鴻悲月白時將謝正可招尋惜遥夜翠帳
蘭房曲且深寕知户外清霜下
　　重陽日酧李觀
不見白衣来送酒但令黄菊自開花愁看
日晚良辰過歩歩行尋陶令家
　　寄權器
露濕青蕪時欲晚水流黄葉意無窮節近
重陽念歸否眼前籬菊帶秋風
　　送陸澧郭鄖
纔見呉洲百草春已聞燕鴈一聲新秋風
何䖏催年急偏逐山行水宿人
　　寄振上人無碍寺所居
恋親時見在人群多在東南就白雲獨坐
焚香誦經䖏深山古寺雪紛紛
　　酧張継并序
　　　懿孫余之舊好祗役武昌六言詩
　　　見懐今以七言裁荅盖拙扵事者
　　　繁而費也
悵望南徐登北固迢遥西塞限東関落日
臨川問音信寒潮惟帶夕陽還
　　又得雲字
何事千年遇聖君坐令雙鬂老如雲南行
更入深山淺岐路悠悠水自分
　　題蔣道士房
軒窓縹緲起煙霞誦訣存思白日斜聞道
崑崙有仙籍何時青鳥送丹砂
　　送雲陽少府得歸字
渭田春光無逺近池陽谷口倍芳菲官舍
村橋来㡬日殘花寥落待君歸
　　曽山送別
凄凄逰子若飄蓬明月清罇秪暫同南望
千山如黛色愁君客路在其中
　　赴李少府莊失路
君家南郭白雲連正待情人弄石泉月照
煙花迷客路蒼蒼何䖏是伊川
　　送謝十二判官
四牡驅馳千里餘越山稠疊海林踈不辭
終日離家逺應爲劉公一𥿄書
　　同李萬晚望南岳寺懐普門上人
釋子身心無垢紛獨將衣鉢去人群相思
晚望松林寺唯有鐘聲出白雲
　　送魏十六還蘇州
秋夜沉沉北(一作/此)送君隂蟲切切不堪聞
歸(一作/孤)舟明月(一作/日)毗陵道迴首姑蘇是
白雲
　　浪淘沙二首
蠻歌荳􁴙北人愁松雨蒲風野艇秋浪起
鵁鶄眠不得寒沙細細入江流
灘頭細草接踈林惡浪䆵船半欲沉宿鷺
眠洲非舊浦去年沙觜是江心
　　夜發沅江寄李潁州劉侍郎時二公
　　貶扵此
半夜回舟入楚郷月明山水共蒼蒼孤猿
更發秋風裏不是愁人亦㫁腸
