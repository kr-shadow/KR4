#+TITLE: 性情集-元-周巽
#+DATE: 2016-06-11 12:25:17
#+SOURCE: github.com/kanripo/KR4d0581 master 983fb21d                
欽定四庫全書　　　　　集部五
　提要　　　　　　　　　别集類四(元/)
　　性情集六巻
　　　　(臣/)等謹案性情集六巻元周巽撰巽事蹟不
　　　　見于他書其詩集諸家亦未著録惟文淵閣
　　　　書目載有周巽泉性情集一部一冊與永樂
　　　　大典標題同吉安府志又載有周巽亨白鷺
　　　　洲洗耳亭二詩檢勘亦與此集相同而集中
　　　　擬古樂府小序則自題曰龍唐耄艾周巽云
　　　　云以諸條叅亙考之知巽為其名而巽泉巽
　　　　亨乃其號與字也集中自稱嘗從征道賀二
　　　　縣猺冦以功授永明簿則在元曾登仕版而
　　　　所紀干支有丙辰九月當為洪武九年則明
　　　　初尚存矣巽詩格不髙頗乏沉鬰頓挫之致
　　　　然其杼懐寫景亦頗近自然要自不失雅則
　　　　集以性情為名其所尚盖可知也元末吉州
　　　　　一郡如周霆震楊允孚郭鈺等皆有詩集流
　　　　　傳而巽詩獨佚殆亦有幸不幸歟今据永樂
　　　　　大典所載蒐羅編緝釐為六巻㑭與石初諸
　　　　　集存于世亦未嘗不分路争馳矣乾隆四十
　　　　　六年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　性情集巻一　　　　　　　元　周巽　撰
　　擬古樂府序
余讀太原郭茂倩所輯樂府詩上自唐虞三代歌謡下
逮漢魏晉宋齊梁陳隋唐君臣所擬諸體樂曲歌辭凡
百巻淵乎博哉服膺嵗乆粗㑹其意因以漢鼔吹横吹
相和清商舞曲琴曲雜曲并近代新樂府辭倣其體制
雜以平昔見聞積成百有五十四篇第學識淺陋音節
舞調未能合乎古作之萬分然於芻蕘之言或有可采
暇日令丘彬編次為二巻以俟知音者相與正焉嵗在
丙辰九月望日龍唐耄艾周巽謹識
　　　聖人出
羲軒位皇極如月行中天聖聖繼作則墳曲斯流傳乾
坤大一統圖書垂萬年高岡來彩鳯清廟鳴朱絃尼父
振遐躅人文日丕宣
　　　上之回
珠宫三十六避暑之回中地勢蕭闗險雲氣蓬萊通迴
巒蔽赤日飛瀑含清風仙桃進王母金芝獻玉童巡遊
樂無極數幸甘泉宫
　　　臨髙臺
崇臺凌空起登者慿雕䦨上摩黄鵠近下見清水寒髙
振飛霞珮俯挹承露盤雲霄雙闕並基址萬年安栢梁
歡宴夕乘月驂青鸞
　　　巫山髙
峩峩十二峯上有凌雲梯峯出髙唐峻雲來太白低山
鳥飛不過峽猿愁亂啼望極魂欲斷夢中心自迷遥憐
楚臺語芳草碧萋萋
　　　逺如期
軒轅上天去羣臣從者誰不得攀龍駕長思來鳳儀山
頭候子晉海上逢安期贈以五色棗酬以九莖芝仙人
去已逺重來期此時
　　　元㑹曲
青陽正開動彤庭慶昌辰霞光隠鸞馭日色動龍鱗蓂
生一葉始芝滿九莖新覧輝下儀鳯化泰集祥麟千官
齊舞抃天子萬年春
　　　校獵曲
豪鷹厲風翮駿馬騰霜蹄長楊出旌麾上林喧鼓鼙飛
羽雲中落駭獸草間啼翻身射天狼随手墜金雞詞臣
賦羽獵侍宴明光西
　　　戎行曲
東征度遼海朝雨浥塵沙珠袍黄金甲玉轡白雪騧前
鋒耀戈㦸後騎鳴鼓笳連城不足拔諸将毋庸誇殺氣
昏海霧軍還應自嗟
　　　送逺曲
行邁何靡靡惜别意留連花底注瑶斚栁隂停玉鞭大
旗懸落日高盖凌飛煙笳吹兹辰發凱歌何時還邊風
鴻鴈來應有㨗書傳
　　　郊祀曲
圜丘報本始黍稷薦芳馨上帝鑒下土兹壇朝百靈瑶
階降甘露璇霄羅景星猗那協音律於穆想儀刑錫福
思無疆四海歌咸寧
　　　飲馬長城窟
漠漠遼水雲明明關山月迢迢萬里城歴歴飲馬窟有
婦哭聲哀哭城城為摧秦兵五十萬白骨雪成堆至今
窟中水猶是當時淚涓滴積成泉長留在邊地前年度
遼西渴馬遶城嘶八月天已寒雪飛沙路迷今嵗隂山
道解鞍卧沙草魂隨秋雁歸夢見家山好早晚向臨洮
朔風吹節旄歸騎大宛馬玉盌醉蒲萄
　　　子夜四時歌(樂志曰子夜歌者晉曲也晉有女/子名子夜造此聲過哀苦後人更)
　　　(為四時行樂之辭/謂之子夜四時歌)
鴛鴦合歡夕風動繡帷開明月流光入夢回心自猜桃
花開又落不見翠鸞來(右春/歌)
芙蓉合歡帶玉佩紫羅囊綰作同心結襟抱含清香妾
心蓮菂苦愁緒藕絲長(右夏/歌)
珊瑚合歡枕無寐過中宵背壁寒燈暗花殘恨未消凉
聲鳴落葉天際雁書遥(右秋/歌)
錦繡合歡被香篝宿火殘玉樹霜華結烏啼清夜闌起
㸔梅破萼欲折寄來難(右冬/歌)
　　　出藩曲
承恩辭帝所分封出藩陲綬綰黄金印旌麾翠羽旗香
凝燕寢晝花暖鳳臺時閫外恩光被庭中淑景遲功成
如作樂請奏南風辭
　　　秋胡行
鴛鴦在芳洲飲啄長相顧雌留楚水湄雄飛秦苑樹娟
娟誰家女嫁作秋胡婦合婚纔五日夫壻離家去五見
櫻桃花思君在何處膏沐難為容中閨守貞素春日載
遲遲采桑陌中路忽逢馬上郎持金前致語正色不可
干攀條衣濕露采采未盈筐蠶饑那可住忽聞夫逺歸
歸見相驚顧乃是遺金者升坐向姑訴妾心皎如日夫
意輕如羽鳥猶有儔匹人豈無思慮中流忽自沈大節久
彌著
　　　相逢行
渭北一相逢停鞭駐玉驄問君家何處云在洛城東離
家今幾載嵗月如轉蓬話舊各傾倒相㸔如夢中解貂
秦樓裏盡醉酬知己秦女揚清歌霏霏啟玉齒兩臉桃
花紅翠袖舞東風斜暉轉楊栁新月上梧桐此㑹良可
樂傾壺思再酌昨日見花開今晨惜花落流景不再來
别離恨難裁人生㑹面少且覆手中盃明朝又分首上
馬東西去遥望秦闗雲髙連渭城樹
　　　羅敷詞
青青陌上桑盈盈桑下女行行逢使君駐馬前致語答
云秦羅敷採桑事勤苦夫為侍中郎久宦在公府君意
一何癡妾身自有主彩鳳在髙岡雎鳩在中渚物微知
所託去去莫延佇緑葉已盈筐蠶饑日將午
　　　有所思
長門春寂寂宫漏夜遲遲明月流珠户輕風開繡帷昔
承恩寵處猶想夢來時不見金鑾幸惟應玉筯埀燈花
明又暗佳期杳難期
　　　門有車馬客行(解題曰皆言問訊其客或得故/舊鄉里或駕自京師備敘市朝)
　　　(遷謝親友彫/喪之意也)
門有車馬客清晨過衡門一見知舊識傾蓋停髙軒延
客中堂坐殷勤聽嘉言問訊來何處答云家平原離鄉
三十載喪亂今誰存暫逢同骨肉相見如夢魂交歡展
華宴適興奉清樽氷鱠切鮮鯉蕙肴雜芳蓀中情既相
洽宻語方細論冠冕豈不貴簿書亦已繁蠅營與狼顧
昧者競馳奔蛾以燈自滅玉同石俱焚人生若朝露富
貴如浮雲今我不為樂晨興忽已昏持盃各傾倒感子
意彌敦驅車出門去林月照東園
　　　戰城南
將軍初出塞列陣龍城南霜飛殺氣肅日落戰聲酣弩
彀毒流矢鋒交血染函單于行繫頸嫖姚且停驂凱旋
何神速破敵有兵貪
　　　入朝曲
聖作萬物覩如日天之中玉帛來羣后車書慶大同翔
轂臨馳道鳴珮集上宫天香滿臣袖封事達帝聰衮職
慚無補賡歌頌成功
　　　長門怨
金閨月色暗玉樹霜華寒户外珠簾捲時時望翠鑾還
聞觴王母池上宴將闌甘露和玉屑恩疎那得飡昔為
上林花今為荒原草草自近來枯花能幾時好妾心君
未知君寵妾難期寧食蓮中菂休牽藕上絲不愁娥眉
妬常恐神仙誤君如天上龍妾如草頭露長門夜未央
月闕近清光新怨長相結舊恩終未忘
　　　洛陽道
行行重行行東出洛陽道離離禾黍場踧踧為茂草繄
昔營洛時地不愛其寶貢賦道里均明良朝㑹早九衢
霏紫烟雙闕麗蒼昊槐栁䕃御階香塵淨如掃嵗久競
繁華物盛還枯槁一從周鼎遷漢興基再造佳氣復葱
葱邦畿古來好瞻彼泱泱流往事聞父老賈誼才可憐
石崇富難保京洛風蕭蕭天津日杲杲周道少人行憂
心惄如擣
　　　昭君怨
漢宫佳人列仙姝顔如舜華雪作膚玉鳳搔頭金纒臂
琇瑩充耳雙明珠美目清揚含百媚同心綰結青珊瑚
三千宫女誰第一當時王嬙絶代無天子按圖初未識
承恩逺嫁南單于朝辭皇都去日逐胡馬驅邊塞幾千
里行行但長吁心中萬恨向誰訴馬上琵琶聊自娯鴻
鴈南飛漢月逺驊騮北去燕草枯朔風吹沙砭人骨寒
雲雨雪斷胡鬚銀甕蒲萄初出酒寳車馲駝新取酥帳
中强飲解愁思情至酒酣愁未紓明月流光照氍毺闗
路迢迢不可踰幾回夢想乗黄鵠飛入長門侍玉輿胡
情不似漢恩重妾意終憐君寵踈君不見紅顔命薄何
足惜長恨和戎計策迂四絃不盡昭君怨千古空留青
塜孤
　　　猛虎行
疾風撼林木空谷來嘯聲秋氣何肅殺於菟晚縱横眈
眈掉尾相逐行一獸咆哮百獸驚玉爪拳鉤蹴氷裂金
精夾鏡流電明磨牙吮血食人肉威勢慘酷傷羣生荒
野雲深山月黒猿啼老樹寒蕭瑟馮婦回頭不下車李
廣彎弓空裂石郊原千里絶人行近郭時時見其迹嗚
呼安得政化如劉琨虎北渡河風俗淳外户夜開無吠
犬耕桑共樂江南村
　　　銅盤歌
武皇鑄銅柱上有承露盤盤出仙人掌髙凌浮雲端金
莖的皪珠光寒和以玉屑供朝飡一旦神歸茂陵去苔
花滿眼秋霜殘思君不見淚如雨銅柱凄凉圍畫欄渭
水西風黄葉落驅車逺載來京國盤傾柱折聲如雷驚
起千年華表鶴暮雨空山泣石麟寒烟斷甓埋銅雀君
不見芳林翁仲笑相迎青鳥不來海波涸
　　　陽春曲
東風嘘谷飛香霞淑氣融融催百花黄鳥間闗語庭樹
清簫宛轉隔窻紗雨過御溝流水急夭桃夾路紅雲濕
蓬萊宫裏翠華來華蕚樓前僊樂集殿閣千門御氣通
金窻珠户光玲瓏臨軒若問司農政無逸先陳今古同
萬物光輝沾徳澤小臣愚獻治安策鸞聲噦噦早趍朝
桑樹鷄鳴曙光白
　　　織錦曲
金梭動玉腕舉當窻織錦誰家女七㐮終日不成章五
色牽情亂如縷遥想夫居天一方闗山迢遞河無梁燈
前紊絲鳴絡緯機上交頸雙鴛鴦舊恨難裁幾行字新
愁暗結九迴腸照帷銀燭空憐影唾壁綵絨猶帯香忽
聴喔喔隣鷄唱停梭起視心徊徨星橋暗想飛烏鵲雲
錦旋㸔成鳳凰君不見漏斷金壺啼玉筯思君不見知
何處織将錦字寫中情寄與明年春雁去
　　　梨花曲
仙妃下瑶圃靚粧乗素鸞盈盈含芳思脉脉倚闌干氷
玉肌膚夐貞潔多情長得君王㸔白雲滿階月欲暗香
雪半樹春猶寒鸎囀高枝迎淑景隔花低蹴鞦韆影美
人㣲笑歩花隂玉纎自把宫鬟整東家蝴蝶雙飛來芳
魂欲斷梨雲冷
　　　琵琶曲
明妃初出塞愁恨寄哀絃千嵗琵琶語六么音調傳新
聲乍囀鶯啼樹餘響不斷龍吟川拂指四絃如裂帛銀
牀葉落悲寒蟬空林淅淅鳴虚籟幽澗泠泠流瀑泉獨
抱中情向誰訴曲終馬上啼嬋娟鳳鳴朝陽苦難見鴈
呌羅浮私自憐别有離愁彈夜月潯陽江頭停客船鳴
絃撥盡清商怨月冷蛾眉秋滿天翠袖拂絲聲切切青
衫濕淚思綿綿君不見越女呉姬美如玉十三彈得琵
琶曲一朝逺嫁随征夫望斷江南春草緑
　　　空城雀
空城雀喧啾無樹棲城角雄飛雌哺黄口雛羣遶荒蕪
無粟啄何不飛去山林樂城頭日落號烏鳶城下荆棘
霏寒烟朝昏飲啄不充腹磔磔悲鳴誰汝憐自歎空城
非所止猶勝身罹網羅裏君不見郊原四面皆網羅無地
濳蹤将奈何安得仁恩及㣲物雨露生成囿泰和
　　　野田黄雀行
野田有黄雀羣飛向村落禾黍秋來啄食肥蓬蒿暮宿
濳身樂不同飛燕營窠巢豈逐征鴻罹繒􁀯㣲物猶知
棲息地四維塵網誰能避君不見鸚鵡在樊籠幾時脱
迹山林中
　　　梅花引
君不見西漢梅子真精魂化作花中神君不見開元宋
廣平辭語採得花中英鐡石心腸賦偏麗神仙風韻氣
獨清江南十月芳信早蕚緑花開照晴昊玉樹皎如氷
雪明詩人吟到乾坤老萬松嶺下月昏黄忽憶故人天
一方折得繁花無使将空山月落遥相望霜寒野逈聞
殘角撩亂漫空香雪落長嘯曽驚洞口猿高吟欲借山
頭鶴幾回踏雪過溪橋滿眼白雲寒欲飄倚竹相㸔欹
翠袖歸來三日香不消揚州嵗晚花猶盛聞説東皇消
息近笑問花神不肯應為君傾倒酬清興我歌梅花引
勸飲君莫辭大羮調以黄金鼎㫖酒酌以白玉巵氣轉
洪鈞在頃刻挽回春意非君誰
　　　猗蘭操
朝露凝兮奕葉光紫莖出兮芬芳託根兮楚畹芳菲菲
兮滿堂念中情兮不能忘擥玉珮兮紉幽香操鳴琴兮
動清商歎遺音兮心徊徨懐美人兮天一方感露霜兮
沾裳
　　　别鶴操
孤鶴度遼海辭家已千年棲息向華表飲啄下青田雪
為衣兮朱為頂清聲唳兮聞九天有客結廬兮傍林泉
聴遺音兮彈鳴絃竹風動兮戛戛松月落兮娟娟恍臨
軒兮無影飄縞袂兮蹁躚長鳴兮拂羽挾雲巢兮飛仙
忽神遊兮蓬島響天籟兮泠然
　性情集巻一
欽定四庫全書
　性情集巻二　　　　　　　元　周巽　撰
　　擬古樂府
　　　節士吟
脩竹生中林長松在幽壑嚴冬霜霰零枝葉不黄落夷
齊歸西山餓死無愧顔魯連蹈東海一去竟不還蘇武
持漢節飢來嚙寒雪遂使李陵慚去住難為别古人重
義不顧身聲名烈烈垂千春採薇嚙雪辭金者寥寥千
載空無人睠彼宦逰子胡為寡亷耻我歌節士吟六合
清風起
　　　羽觴飛上苑
春風二三月綺席列瓊巵鶯啼上林苑花覆太液池酒
令行觴飛羽急樂歌轉曲流聲遲玉醴香中春㶑灔金
波影裏翠㕘差氷絃觸指雁初度風笛啓唇鸞乍吹宫
錦淋漓羅袖濕蛾眉起舞雙玉妃君不見長楊日落天
仗去清夜銅仙空淚垂
　　　薄暮動絃歌
斜日照東壁樂音紛滿堂翠蛾啓皓齒玉指彈清商花
前起舞青霓裳絃将白雪聲遶梁秋風洞庭呌鴻鴈春
日高臺鳴鳯凰晝刻苦短更漏長寳篆香消銀燭光君
不見承恩飛燕來昭陽天留一鑑吁可傷
　　　鷄鳴高樹巔
東方曙色動喔喔金雞聲初唱踈星落再啼斜漢傾朱
冠揺揺奮錦翼飛出扶桑枝上鳴生秉五徳合陽精司
晨長是臨五更氣雄将鬬躍金距餘勇未衰猶力争有
客能鳴度闗早何人促起舞劔輕朝來喧呼驅上樹木
末聲殘風露清思婦因之驚逺夢歸人不至感中情感
中情向誰訴人在邊頭音信無幾回夢遶闗山路
　　　錦樹行
呉江上郢水東木落秋霜冷波涵夕照紅天機織成五
色綺地氣吐出雙飛虹低連曲岸山嵐曙逺接寒岡野
燒空楓葉滿林凋玉露落霞影裏飛孤鶩漁歌聲斷綵
雲留我行見之嵗云暮闗河萬里鴈書遥行子天涯在
何處我歌錦樹行曲盡難為情十月桃花爛如錦運糧
初過南昌城
　　　壮士歌
君不見荆軻辭易水飛盖過秦宫一去不復還白日貫
長虹又不見樊噲入鴻門瞋目髪衝冠立飲斗巵酒狂
言敵膽寒秦王絶袖環柱走沛公間行脫虎口兩雄事
異壮心同擁盾何慚持匕首近代羽林如虎貔黄金𤨏
甲元武旂三石琱弓百發中千鈞寳鼎獨力移時危此
輩盡奔散如噲如軻知是誰落日高臺大風起安得守
邊皆猛士力挽天河洗戰塵功名圖畵麒麟裏
　　　闗山月(蓋傷離/别也)
披青雲見丹闕玉鏡懸青天幾迴圓又缺居庸古北接
隂山照見長城多白骨胡笳夜奏聲嗚咽羌笛曲吹楊
栁折姮娥流彩到中閨邊鴈不來音訊絶音訊絶夜夜
馳情瞻兎窟天闊清秋河漢遥思君夢斷闗山月
　　　梅花落
中庭一樹梅飛雪委荒苔我行驚嵗暮幾回花落又花
開玉筯啼妆靣思君契闊何由見城頭霜角入雲悲吹
斷芳魂淚如綫
　　　芳樹
前庭植芳樹雨露浥華滋下有盤根節上有連理枝欝
欝清隂合離離佳實垂榮華信可愛零落亦可悲佳期
彩雲散倚樹長相思
　　　元𡨕曲
元㝠啓芳籍化機動元英六華凝中素一氣分太清涵
養成佳實味之以和羮碩果如不食剥盡還復生
　　　車遥遥
車遥遥去何之馬蕭蕭鳴深悲路遶闗山千萬里望君
不見長相思黄塵蔽日征鴻斷肝腸似割空留戀霜雪
墮指冰斷鬚未寄衣裘淚如綫長途豺虎方縱横魂驚
膽落傷中情傷中情向誰訴百嵗光隂暗中度車遥遥
何處去
　　　逺别離
朔風起鴻鴈來遥傳蘇武訊直過李陵臺萬里闗山和
月度幾行書字拂雲開羣飛逺浦鳬鷖亂陣落平沙鷗
鷺猜自是随陽向南去非闗避雪待春回數聲驚起閨
中怨夫在邊頭何日見水長天逺若為情月下停砧淚
如綫
　　　怨王孫
王孫逰憺忘歸芳草緑落花飛草緑花飛春又暮憶君
心緒罥斜暉水流赴壑何時返心逐鴻歸闗路逺華蕚
樓前白日昏芙蓉帳裏香雲暖夢見王孫雪滿裘腰間
玉帶珊瑚鈎金鞭斷折銀貂敝昔日紅顔今白頭魂一
驚淚雙落娟娟殘月入房櫳淅淅凄風動簾幙
　　　採蓮曲
泛西湖西湖五月初盈盈緑水開紅蕖纎手雙揺木蘭
槳荷花蕩裏移輕舫花深葉宻不見人隔花遥聴菱歌
唱菱歌唱中情自惆悵櫂遶囬堤去復來揺動露盤珠蕩漾
珠蕩漾不成圓日照芙蓉顔色鮮嬌態臨風欹翠盖新粧
映水落青鈿採花休採菂心苦誰如妾顔紅羞比花眉
翠還同葉南風送㣲凉吹香襲荷裳折花挹荷露驚散
雙鴛鴦夫君在何處妾心詎能忘碧莖刺手絲不斷芳
容常恐凋秋霜誰家逰蕩子調笑㺯湖水妾心自比花
更清獨棹歸船明月裏滿身香露迴中房月掛高臺鸞
鏡光呉姬越女多愁思歌遶湖波空斷膓
　　　長安道
長安甲第連雲起馳道迢迢直如矢香霧滿城飛轂來
千門萬户東風裏路入甘泉御氣通樓開丹鳯霞光紫
玉階朝覲響瑶珂僊仗傳呼鳯輦過栁拂龍旂露猶濕
交衢雙舞鳴鸞和上林春早啼鸎亂渭水秋深落葉多
豈知一旦繁華歇禾黍離離将奈何有客有客長安道
衣裘塵滿愁難掃旅懐欲寄雁不來富貴翻憐故鄉好
君不見長安道上多虎狼常恐行人度闗早
　　　芙蓉行
天門初曙啼早鴉西風吹落丹霄霞美人閒倚闌干立
錦樹頒霜初見花美人顔色花可比嵗晚見之心自喜
鸂鶒沙邊雲彩飛珊瑚枝上虹光起宻葉玲瓏亂翠毛
繁英燦爛裁文綺宫女焚香别殿中秦娥攬鏡粧臺裏
朝來艤棹驛亭西疑是美人隔秋水紅粧翠袖青霓裳
微笑含情啓玉齒木末霞消落日紅相思咫尺雲千里
　　　桔橰行
八月陂塘秋欲涸車聲軋軋連村落晚禾将槁大田枯
絡緯悲鳴止還作螮蝀垂光飲斷流蛟龍蛻骨臨深壑
汗流被體足未停辛苦救得禾田青十日無雨穗将絶
蕩蕩旻天呼不聴君不見秋糧已免皇恩早天賜豐年
應更好不用含愁怨桔橰化機頃刻回枯槁
　　　苦熱行
祝融南征馭赤龍鶉火飛燄當前鋒渴烏吸盡蓬萊水
妖虹掛在芙蓉峯田疇枯槁泉欲竭沙石銷鑠金為鎔
重惜民憂魚鼎沸得非帝遣龍門封雲蒸谷口澤未降
虎嘯巖前風不從六合如在洪爐裏不知何處堪濳蹤
嗚呼山林晦迹無地容安得天風駕我遊鴻濛
　　　長相思
長相思惜芳顔郢樹雲深不可攀三峽猿啼夕照間瞿
塘江寒水初落巨石奔流多險艱百丈牽江行水灣望
斷征鴻過衡嶽夢随行雨來巫山霜凋黄葉鳴絡緯夜
長不眠淚潸潸長相思何時還
　　　楊白花
楊白花白於雪漫空撩亂飛瓊屑有美人兮将别攬柔
條兮初折絮紛紛兮舞離筵酌緑酒兮鳴朱絃感中情
兮惜芳年迎章臺兮舞袖繞隋堤兮吟鞭去金河兮幾
千里攬愁緒兮綿綿思夫君兮不息望雲鶴兮翩翩
　　　蒼龍吟
江潭月冷流清音紫竹吹作蒼龍吟含商引徴曲意深
曲意深淚沾襟闗山逺何處尋美人滿酌金屈巵勸我
行樂當及時艷歌流舞揚光輝揚光輝照春日夀萬春
歡未畢
　　　效樂未央體詠梅二首
六花出一陽生催凍木吐寒英棲遲谷巖裏凛如聖之
清
氷注魄雪霏香發春意冠年芳元氣所融結花中之素
王
　　　野有梅思君子也君子在野感物而托興焉
野有梅山有璞嵗将晏兮微霰初落我思美人如玉追
琢
山有璞野有梅嵗云暮矣飛雪皚皚美人既見我心孔
諧
吁嗟美人兮贈我以瓊英酬以珮玦聊結中情願守貞
白毋渝初盟
　　　清平調三首
武皇開宴影娥池侍宴阿嬌新寵時金屋春深扶醉起
鸞鳴花底日遲遲
簾外宫娥舞䄂來霓旌雙引出蓬萊一泓仙掌金莖露
分賜羣臣七寳杯
兩院東風飄紫霞天香飛落上林花恩踈不見龍輿過
望斷長門日又斜
　　補古樂歌序
唐元次山補樂歌序曰自伏羲至于殷凡十代樂歌有
其名亡其辭考之傳記義或存焉採其名義以補之凡
十篇命之曰補樂歌余讀次山之作愛其辭㫖淵古宛
然若當時之制難可倣傚遂考傳記所載上古聖人制
作功徳如伏義結網罟以教畋漁神農作耒耜以教耕
稼軒轅造律吕以審隂陽堯觀蓂莢以正厯象舜繇陶
冶以陟帝位大禹之䟽河成湯之禱旱成王之卜洛皆
歴代聖人制作功徳之大因以名篇亦謂之補樂歌云
(案耒耜蓂莢疏河三/篇永樂大典原闕)
　　　網罟
代結䋲兮古庖犧網罟設兮取象於離張萬目兮舉維
以佃以漁兮随所施龍馬出兮河之涯
　　　律吕
嶰竹生兮鳯凰鳴協隂陽兮制鳯笙筩十二兮和五聲
奏雲門兮天下平帝乗龍兮遊太清
　　　陶冶
歴山之下兮河之濵陶元氣兮冶大鈞塼埏埴兮淬清
泠器不苦窳兮資吾民元徳升聞兮韶音以成
　　　禱旱
素車白馬兮來桑林六事責已兮感天心天心回兮霈
雨霖蘇萬物兮恩澤深大濩作兮流遺音
　　　卜洛
假神龜兮建東都定寳鼎兮開皇圖武功成兮文徳敷
白雉在庭兮鳯在梧歴世歴年兮垂逺謨
　
　性情集巻二
欽定四庫全書
　性情集巻三　　　　　　　元　周巽　撰
　　五言古詩
　　　題吉文殷仲朂脩竹亭詩
君子有髙節氣凌青雲端開軒來舞鶴鳴籜驚棲鸞簾
影揺翡翠珮聲戛琅玕行吟何洒落嘯歌自盤桓雲來
書臺逺月照文水寒焉得共觴詠筠忩聴清彈
　　　希文堂為羅宗文題
城南羅隠君簡黙重髙誼仰希文正公敦族輕市利徳
著麥舟詩恩埀義田記嚴親八十餘綵服日娱戱棣蕚
暎春輝友于自倫至晚嵗閱金經頗悟仙丹祕逰神慕
松喬脱畧棄塵事昔見雙珠明今留一株桂玉樹照西
園芝蘭雜芳蕙悠悠白雲飛馥馥金粟墜聿瞻希文堂
令人發深喟
　　　賦明月珠奉簡三衢馬子善
明月何團團清輝散霞綺君如明月珠湧出滄海裏文
采照三衢光華騰萬里煌煌海内珍驪龍見之喜綴冕
堪凝旒為璫可充耳蛾眉笑相看魚目羞自比景星夜
熒熒甘露朝旎旎我歌明珠篇蟾光浴秋水
　　　分題得螺川送郡侯髙志道秩滿赴京
金螺出晴川日照波光動物微秀所鍾名與川増重五
馬日邉來川靈應效貢紛如浦珠還驪龍争戱弄咫尺
湧波濤長風一吹送永懐朝宗心來獻河清頌
　　　詠諸葛武侯
南陽諸葛公隆中卧不起𤣥徳三顧之情好猶魚水鼎
足勢既成出師志未已炎灰不復燃大星當營墜如何
建安後正閏昧前史紫陽舉頽綱昭烈著漢紀君臣大
義明書法春秋比
　　　巢雲
嵩華謫仙流逸氣凌霄漢巻跡孤影微成章五色爛卧
瞻蟾窟低起舞鶴髪亂悠悠心自閒㝠㝠夢初散天孫
促駕招太白倚屏看俯視芙蓉峰臨風灑飛翰
　　　題黎氏彬軒詩
晴雲麗初旭光照城南樓樓中有隠者黎氏儒家流文
彩絢素質書香樂清幽雅性敦孝友髙懐重交游班班
春綵立馥馥秋蘭抽當窓掲吟翰輝映珊瑚鈎
　　　贈五嶽道士劉九臯
翩翩鶴南飛翼翼來青田神閒逰五嶽聲清聞九天振
衣瑶臺上舞羽玉皇前一顆還丹現三花聚頂圎芝壇
月隨步松巢雲共眠𤣥都看花去飛駕凌紫煙
　　　蘆花塢詩
飃飃校書郎棲迹蘆花塢孤雲卧髙林雙鳬下清浦玉
樹帶蒹葭秋光暎眉宇胷懐氷雪明容儀鸞鳯舞昔陪
青藜翁灑翰辟玉府佩劒出龍泉烟塵暗中土翩然賦
歸來垂綸傍蘆渚雪花香滿襟風絮光翻羽邀彼鶴上
仙泛我尊中醑髙歌落海蟾長嘯驚石虎願接盧敖逰
仍呼太白侣飛駕凌清虚乗風過𤣥圃
　　　詠鮑叔牙詩
鮑叔相齊桓舉賢立霸功心知管夷吾所以常見容一
朝代齊相烈烈營西東遂令王綱正列國咸服從髙誼
薄雲漢羡彼雙飛鴻後來結交者自謂膠漆同見利競
毫髪相擠䧟穽中昔若芝與蘭今為蒿與蓬古人不可
見邈焉想髙風
　　　澹雲為湘隂羅孝子國珉賦
悠悠江上雲靄靄雲中樹歴歴楚天遥思親在何處家
住白雲邉望極湘隂路朝看雲飛來暮看雲飛去雲行
出有歸逰子當返顧如何骨肉恩離别少歡聚憂來賦
停雲耿耿出情素願為黄鵠翔歸來慰遲暮相看共巻
舒怡然得深趣朗詠白雲篇烏啼殘月曙
　　　詠嬴女
盈盈花上月渺渺樹間雲雲中弄玉管嫋嫋隔花聞中
夜清聲歇碧雲鸞影分綢繆託蕭史中道哀離群瑶臺
㡬春夢洞房餘夕薫遺音尚嗚咽愁緒何繽紛鳳去臺
空存思君復思君
　　　題青文蕭與靖歸興圖
藹藹溪上雲蒼蒼鏡中樹蕭散林下人行吟有佳趣邂
逅立松隂盤桓不能去流水長無聲仙源渺何處拂袖
歸去來南山起烟霧
　　　天台歌奉簡郡庠謝廣文玉成
峩峩天台峯峯髙㡬千丈金烏浴海潮飛出天門唱中
有緑髪翁神清氣豪宕逺繼太傅蹤逰觀赤霞障著屐
歩雲衢鳴珂對天仗翩然舉飛翰振鐸螺川上文章若
有神班馬不相讓詩興秋雲髙詞氣春濤壯兹辰渉大
江携詩逺來訪延坐振文堂髙談知雅量魚來芹泮看
鶴去梅邉放孤雲起東山式慰羣生望
　　　層溪釣隠為西昌郭廷輝賦
澄江有隠士世科冠朝端釣月層溪上溪清月光寒追
蹤坐磻石適意觀微瀾身披孤鶴氅手持一漁竿鷗鷺
長為伴爵禄不可干縱無渭川想應作嚴瀬看雲來青
螺浦月上金魚灘泠然發長嘯驚起卧龍蟠
　　　詠曹娥
曄曄枝上花隨風早飄忽娟娟如花顔痛父逆潮沒哀
號訴江神焉得收父骨臨流遂自沉死抱父屍出海濤
助聲悲山雲共愁結事在漢安年誄成度尚筆孝哉曹
娥心明明如皦日
　　　贈楊用良之金陵
泛海得驪珠輝光比明月剖身藏之歸持以獻丹闕終
受魚目讒謫為金陵客生還見妻孥自憐無定跡旋與
親愛辭復作千里别蘭棹入寒烟梅梢落晴雪翩翩孤
飛鸞寜肯棲枳棘𡨕㝠海天長遥望雲中翼
　　　采菊
秋英有佳色晚節含餘香悠然東籬下觧珮紉芬芳繁
霜瘁百草林木盡凋傷白酒山中熟歸來松逕荒露冷
沾襟袖遶籬花正黄掇英引觴酌酣詠幽興長心閒得
其趣塵慮憺以忘朝飲菊井水夕餐菊籬英坐看浮雲
浄南山晚蒼蒼
　　　題蕭氏思賢自省齋
城南有佳士蕭姓名思賢好古抱英氣讀書事精研嘗
從龍㕘軍正學得師傳髙誼重然諾中心守貞堅清論
灑蘭雪隠居臨市㕓屏岫列圖畫大江横其前特書自
省字髙掲堂東偏操修日無闕三復白圭篇朝夕浄塵
慮靈臺常粲然庶㡬希前哲俯仰不愧天賢友我同里
交游三十年徵詩到山閣酣詠梅溪邊自省當自省勉
㫋復勉㫋
　　　簡彭志南(號天/池)
嵗在丁丑春東風轉花栁來從天池㳺劒光動星斗君
有倜儻懐平居敦孝友氣壓波濤翻聲吹鯤鯨吼髙誼
薄曽雲片言觧紛糾偶坐逢故人傾倒接盃酒書屋臨
大江竹隂覆晴牖畦蔬遶回塘粳稻滿南畆甘㫖奉親
餘此樂真罕有蹇余客平原契濶嵗年乆雲樹晚蒼蒼
思君重回首
　　　山居樂為吉州文世傑賦
蘿壁卧閒雲松巢立孤鶴飄飄丹丘生棲息在林壑樓
倚芙蓉屏屏髙翠如削長吟野猿驚清嘯岩花落卷迹
雲共歸鳴皋鶴初作朝市自紛紜山居有真樂
　　　效八音體送李狀元一初提學浙江
金閨早通籍石渠待校書絲綸閣中客竹簡猶巻舒匏
瓜豈終繫土宇今晏如革化自君始木鐸揚名譽
　　　寄女壻陳紹吾
明月出東山飛光照峨嵋白雲生鏡石動有萬里期念
子在逺道身為微禄縻九載一遷秩㑹面知何時生女
有所托誰能嗟逺離去春始歸寕懐抱乳下兒苦云夫
去逺辛勤仰姑慈成童戀祖母乳子乃在兹近得嘉定
報衣成將寄誰亟令吾孫去庶用慰離思眉山雲千疊
錦水天一涯朂哉慎自保有志達所為
　　　賦得泮宫丹桂賀龍錄事元同登第歸
泮宫有丹桂千載留芬芳長沐聖人澤玉階秋露凉客
從廣寒來滿袖携天香中庭坐明月折華薦瑶觴嫦娥
顧之笑贈以紫錦裳飄飄凌丹闕鸞鶴相翺翔
　　　早梅
孟冬天地閉蕚緑數花開歩繞溪上見香從谷中來冉
冉年將盡怱怱春又回征鴻避霜雪行子隔風埃歸來
履芳躅慰我平生懐
　　　紅梅
彩鸞下雲壑嵗晏停香車素妃持絳節丹臉含蘂砂謫
居臞仙苑歩出東皇家朝迎暘谷日暮飡赤城霞尚恐
芳華歇飄忽令人嗟
　　　梅仙
飄飄羅浮駕皎皎刼外身娟娟氷是骨粲粲雪為神持
節來瀛海嘘氣為陽春若非王喬侣恐是赤松隣殷勤
問芳訊未盡寰中塵
　　　寒梅
嚴霜瘁群木生意存孤根石泉氷已合雪谷花初繁滕
巽迎瑞氣山澤歸英䰟相看折凍蕚微笑酣朝暾藹然
見顔色傾倒花前尊
　　　梅友
不見芳顔乆儀容老更成襟懐抱清氣灑落出真情天
寒適邂逅握手如平生曵月鮫綃薄凌風鶴氅輕同有
嵗寒約重來㑹耆英
　　　梅子
中林有佳實孟夏雨初肥離離青垂處落落紅綻時昔
曽感商夢摽有興周詩調鼎將用汝傾筐一塈之臨風
毎相望聊以慰渇思
　　　誠復齋為西昌羅建中賦
天地開元冬繁霜瘁林木初陽應律回萬物自生毓有
客豫章來曰貞字誠復學易究精微潛心窮化育仰止
無極翁永懐繼芳躅所以太極圖通書常在目非誠曷
流行非復曷歸宿貞也學有源家住澄江曲齋以誠復
名閒居慎其獨中藏造化機外轉洪鈞軸窻雲隠孤光
簾霧霏清馥藏修息且㳺斯人美如玉十載一相逢文
彩光可掬手持明月珠訪我青原麓索賦誠復詩時時
急相促貞下復起元顧名常自朂欝欝南澗松猗猗北
窻竹相期保嵗寒梅花照書屋
　　　送左子聲赴金陵收父骨歸𦵏
哀哀歌蓼莪戚戚左氏子悠悠感中懐靡靡去故里痛
父骨未收隠憂徹肝髓孤舟過金陵惜别臨鷺水岸栁
情依依江波寒瀰瀰旅櫬㡬時歸山中白雲起
　　　哀故左丞余公闕
舒州控淮海蚩尤直層城余公此戰守七年無援兵公
有大將略烈烈如杲卿百戰死城下向來一書生長淮
失保障寒潮送哀聲至今父老言聞者涕泣零
　　　哀故参政全公子仁
南臨欝孤臺白日忽已没桓桓髙昌公廻車奮餘烈平
生鷹揚姿矢以鬚濺血生既負主恩願為厲報國㧞劒
殺二人公廻仗死節魂招不可來劒冷臺前月
　　　哀故九江太守李公黼
正月江濤惡潯陽妖霧昏李侯守兹土慷慨顔平原身
親蹈白刃大戰城西門結纓歸府第衣帶戰血痕死且
瞋吾目罵賊不絶言公真天下士天子哀臨軒視彼佩
符者區區何足論年年春草緑來此弔忠魂
　　　蒼松
蒼松有古意撫樹常盤桓孤根蟠地底髙節凌雲端老
龍驚蛻骨獨鶴落飛翰應中明堂用還扶大厦安適當
風雨㑹堅傲雪霜殘願結忘年友永期同嵗寒
　　　上苑梅
仗外迎春早花邉待漏遲雪華飛上苑日色動南枝夀
陽臨風處落英㸃芳姿珠簾清氣入倚閣寒雲埀辟妃
侍華宴聼弄玉参差
　　　寒梅
群英生有序廼在群英先廵簷笑木李臨浦懐水仙根
枝本同氣華蕚何相偏雁行來逺塞塤聲動芳筵嗤彼
紫荆花輝耀春風前
欽定四庫全書
　性情集巻四　　　　　　　元　周巽　撰
　　七言古詩
　　　姑蘇臺
吴山髙吴水長烏啼霜楓落鹿逰煙草荒百花洲在春
無主曽見蛾眉花下舞祗憐西子捧心顰那覺越王嘗
膽苦山圍水繞闔閭城故國臺傾空有名子胥伏劒夫
差死悲風哀動寒潮聲
　　　黄金臺
邉風動燕雲開千金買駿骨宛馬從東來金臺百尺空
中起樂毅趍燕從隗始髙陵秦塞雲㡬重俯拓齊城地
千里昭王已矣賢士亡黄金化土髙䑓荒白虹貫日天
蒼蒼易水波寒沙草黄
　　　歌風臺
白蛇㫁赤龍飛天開炎運成帝業雲捲蜚廉揚武威威
定四方歸故里酒酣擊筑歌聲起山河振動氣猶雄宇
宙廓清心自喜薫弦載撫韶音希豳雅又陳王化始河
流如帶誓猶存䑓前虎嘯生荆杞
　　　戱馬臺
睢水東彭城下西風殘照古䑓荒楚項重瞳曽戯馬振
鬛長鳴聲捲河翻身一躍光騰波時危力盡將奈何騅
兮不逝空悲歌九日黄花秋霜晚長河東流去不返遥
憐霸業逐煙消賔雁南飛楚天逺
　　　釣臺
桐江上一絲風羊裘坐危石輕雪落寒空故人乗龍忽
相憶徴起終辭諌議職夜驚星動紫㣲垣曉見雲歸翠
蘿壁振衣獨立富春山魚鳥亦知心事閒清風髙出雲
臺表遺迹長留山氷間
　　　銅雀臺
西陵樹曽是美人歌舞處腸㫁君王死别時蛾眉憔悴
分香去奸雄心事有誰憐殘瓦空題漢代年銅雀春深
懸落日石麟秋冷卧荒煙鄴下興亡今又古烏號野樹
猿啼雨泉扄長夜鏁幽魂有酒誰澆䑓下土
　　　鳯凰臺
望佳氣臨髙臺金烏初出海照見鳯凰来千年王氣乆
消歇忽聼韶音動雙闕烏衣巷口鳥鳴春白鷺洲頭潮
湧月雲中天樂下瑶京僊女乗鸞弄玉笙歌聲噦噦臺
前起散作春風花滿城
　　　陪全尚書子仁馮髙州子羽宴劉宏逺江樓子
　　　仁大書先得月樓四字且歌以美之子羽作記
　　　俾余賦詩即席奉呈
昔年李謫仙呼月醉南樓尚書今夕宴客有馮髙州坐
邀劉顥清興發樓倚長江先得月玉簫吹徹彩雲留聲
引鳯凰来上闕八窻玲瓏風露寒秋髙銀漢生微瀾團
光未離滄海角流彩已照虚簷端尚書特筆髙州記飄
飄頗有凌雲氣毫翻雲藻玉蜍乾袖拂天香金粟墜醉
歌窈窕邀嫦娥滿目飛光感興多仙人騎鶴遥相過玉
壺㶑灔揺金波不醉如此良夜何吁嗟不醉如此良夜
何
　　　轆轤
秋陽杲杲溪流竭井上轆轤聲不絶銀河斜轉玉繩低
心苦惟憂稻田裂邉雁南来人未歸蛾眉顰蹙筋力微
遶牀百丈哀音動樹攪西風梧葉飛蟋蟀悲吟腸欲㫁
蒹葭露白秋將半田家祗望晚禾登奈何今嵗逢秋旱
君不見早晚班師舞干羽皇天應降洗兵雨
　　　梅花月下醉歌
酌酒芳樹下寒光照玉壺舉觴酬明月起舞鶴影孤清
夜恍惚逢仙姝丰姿綽約形容癯琇瑩充耳雙明珠纎
腰雜佩青珊瑚邀我東逰見麻姑南昌仙人在坐隅盃
傾沆瀣酣芳液連日東風吹不蘇酒醒滿襟香露濕雪
花眩眼光糢糊欲與仙人借雙鳬朝逰羅浮暮西湖誰
能持將北斗勸何當吸取東海枯君不見醉倒罇前曙
光白不知此樂今有無
　　五言律
　　　追和文山青原詩柬陳村民寄謝禪林諸友
曉行金粟地袖拂緑蘿煙水出源頭活峰廽樹頂圓因
君寄髙興來此洗塵縁唯有山中客猶書甲子年
昔人吟詠處醉草動春蛇岩石曽為供溪毛可薦茶荆
留千嵗樹桂老九秋花欲結淵明社重來惠逺家
　　　中秋對月有懐
凉夜金波動秋空玉鏡飛山河移素影霄漢出清輝照
席蟾蜍近傳書鴻雁稀更䦨猶夢見天上看花歸
鏡裏秋容好岩前爽氣佳素娥元有藥老桂又開花對
影心猶壯觀花鬢未華有懐瀛海客直欲泛靈槎
　　　題羅用和老人賜帛詩
天子嘉耆徳推恩及老成霜紈題御賜春綵拜親榮寒
谷初回暖荒城未解兵園黄豈終隠徴起見昇平
　　　九日偕丘世傑俊賔吴文泰吴仲誠髙崇徳逰
　　　石礱
蒼壁瀉飛瀑虚亭看挂川寒聲洒松雪暝色帶蘿煙銀
漢空中落玉虹巖際懸壯觀逢九日與子樂盤旋
登臨無好句猿鳥笑人來良友文皆傑諸生俊有才起
予詩迭和迎客菊初開喬木凋零盡日斜孤鶴回
　　　九日謾興二首
佳節動髙興憑陵翠巘孤山河千里異風雨滿城無松
下豺猶祭雲中雁自呼未能酬酩酊且復立斯須
矯矯雲間鵠悠悠溪上鷗蘆花兩岸雪楓葉一江秋客
路從飄泊浮生任去留幾時將鳯管拂袖過瀛洲
　　　題洗耳亭(并序/)
　　　　泉遶青原山前琮琤鏡徹寒聲襲人山中人
　　　　枕流其間而作亭其上以洗耳名之鄉衮文
　　　　信公大書洗耳亭三字猶存
路入青原去停驂洗耳亭偶聞徴隠逸來此濯清泠問
法黄龍在吟詩白鶴聽巢由不可見松月滿窻櫺
　　　讀書臺(并序/)
　　　　讀書臺一在永和鳯岡之陽鄉衮周文忠公
　　　　嘗讀書其上松隂鬱鬱盛夏常寒葢廬陵擅
　　　　山水之勝斯臺又盡攬廬陵之勝也
曉上讀書臺臺髙接上台書生燈火夢丞相衮衣來山
色看還近松隂掃不開倚闌吟眺處獨鶴暮飛回
　　　白鷺洲(并序/)
　　　　洲綿亘吉州六七里江水分流縈迴此州宛
　　　　然金陵二水中分一洲之勢因以白鷺名之
　　　　丞相文忠公建書院其上種竹萬竿公
　　　　卿大夫多出此焉由是白鷺洲之名聞天
　　　　下
吉士長懐古來遊白鷺洲波分孤嶼出沙帶一江流漁
火楓橋夜書聲竹院秋磯頭明月上吟望意悠悠
　　　魯公祠(并序/)
　　　　唐顔魯公為郡别駕時以興起斯文為已任
　　　　益廣學舎聘賢士以淑我吉人自此廬陵聲
　　　　名文物卓為江表冠吉人德之建祠螺川驛
　　　　東以永去思之意焉
魯國祠堂在螺川古驛東吉人思别駕唐史具孤忠礎
潤香芹雨廊廽古栢風我来拜公像肅肅仰㝠鴻
　　　青螺峰(并序/)
　　　　青螺峰在廬陵郡東北亭亭如青螺上有金螺子
　　　　故名旁臨大江水光山色暎帶城郭郡之望山也
螺峰臨北渚千古畫屏開瞰水青涵影浮空翠作堆江
流如變酒山好若為盃有客吟招隠靈泉松下來
　　　寄徳安縣尉劉麟紀
千里潯陽客青衫淚未乾琵琶秋月白蘆荻曉霜寒感
慨悲王粲登臨憶謝安風塵滿江右何處覔漁竿
　　　以和靖處士踈影横斜水清淺暗香浮動月黄
　　　昏兩句為韻賦詩十四首
江上逢花處山隂飛雪初人憐孤樹瘦春寄一枝踈澹
白流纎月芳魂返太虚遥思林下路和靖苦吟餘
孤山乗興来晚嵗入佳境雲樹棲鸐翎氷梢掛蟾影倚
看醉眼醒夢覺吟魂冷日夕重相思幽懐長耿耿
美人何契濶一見即留情翠袖凌風薄瓊裾曵雪輕寒
煙脩竹外流水小橋横殊覺芳容瘦不知華髪生
長憶携壺去西湖處士家凍雲低老樹殘雪落踈花深
谷溪流逺空林石逕斜亭前放鶴處吟思遶天涯
鶴去野亭空松門傍湖水掃雪坐荒苔臨風嗅寒蘂折
花興何長得句心自喜把酒酬詩仙山中白雲起
白雲長不掃緑蕚笑相迎倚樹懐中素携香覺太清江
南春較早林下雪初晴欲折無来使憑誰寄逺情
千里憶佳人芳情寄来逺林杪雪華深枝頭春色淺穿
雲苔逕縈傍水柴門掩不惜山路遥携壺臨絶巘
絶巘路﨑嶇躋攀坐来蹔樹壓翠岩幽香通蘿壁暗客
笑雀喧枝樵歸花挿擔落日興猶酣停盃倚雲瞰
一樹輕氷凍滿林踈蘂香殷勤託花訊惆悵惜年芳逺
寺鐘聲寂髙樓角韻長有懐不可見寤寐意難忘
元猿吟庾嶺白鴈過羅浮倚竹凝朝望㸔花帶暮愁丰
神何灑落貞節自清幽酌酒芳林下酣歌興未休
行行過驛亭歴歴逰仙洞白鶴羽毛翻玉龍鱗甲動花
間壺再傾石上琴三弄回首隔風塵思君入清夢
思君在何方昨夜花初發渺渺樹間雲娟娟枝上月素
輝寒玉肌清氣冷氷骨應笑桃李顔繁華覺消歇
粲粲仙妃降盈盈倚靚妝香紉青玉佩光冷素霓裳踈
蘂欺霜白芳心蕤蠟黄雨餘花濕處疑是泣英皇
自昔皇英去誰招花底魂數聲雲外角一酹月中尊雪
皜山隂霽雲黄野色昏忽傳芳信至初旭散東園
　　　溪梅
㡬樹臨寒碧踈踈花滿溪皺波涵影瘦欹岸壓枝低月
上推篷見雲深去櫂迷頗懐過剡曲乗興遶芳堤
　　　嶺梅
嶺頭春意早踈蕊臘前開使節停雲望樵歌出洞来穿
花羸馬過抱樹冷猿哀傳語羅浮客新詩早寄回
　　　梅林
尋芳臨晚渡停櫂入寒林雪裏孤村近花間一逕深隔
花人喚酒倚樹客聼琴烟寺昏鐘動歸来香滿襟
　　　梅洞
巖谷雲深處冬暄花正開香隨微雪落訊逐早春回白
鹿銜花去元猿抱子来僊人招我隠倚樹獨徘徊
　　　梅魂
縹緲烟塵外思君不見君神逰枝上月夢繞樹間雲素
頂三花聚元精一氣分氤氲招不得化作雪紛紛
　　　梅訊
嵗晏無消息此時芳訊通初傳逺信至如見美人同枝
上喧林鵲雪中来塞鴻關山今夜夢和月到房櫳
　　　野梅
郊外一枝雪村邉十月春行吟逢處士索笑向佳人茅
屋寒煙外板橋流水濵欲乗芳興去雲樹隔嶙峋
　　　梅樹
南昌千載樹屹立出凡塵人想邑中尉仙留世外身清
癯孤鶴骨夭矯半龍鱗擬掛一壺酒倚歌招子真
　　　梅根
孤根培厚地春意在東原蟠屈龍形古發生陽氣温氷
堅凝體魄雪浄返精魂大本深含蓄嚴冬花正繁
　　　梅龍
千年一老樹瘦骨似蟠龍玉爪氷霜合翠鱗苔蘚封羅
浮雲裏見夏禹廟中逢乗取臞仙駕飛光來九重
　　　梅蘂
輕氷融凍蕋㸃綴見仙姝色潤藍田玉光浮合浦珠枝
頭帶蟾影花底露蜂鬚此日相看處芳容何太癯
　　　梅英
霏霏含玉齒粲粲出瓊英春色梢頭見陽和根底生終
身守貞白芳氣得輕清隠若飛仙佩飄翩来上京
　　　梅蕚
凍蕚凝芳思空山見美人氷姿含翠靨玉齒粲朱唇結
蒂棲香雪綴枝迎早春醉看開也未微笑問花神
　　　梅香
瓊樹流清氣花飄晴雪香暗凝翠雲袖微襲紫羅囊旖
旎来東閣芬菲滿洞房酒酣三嗅醒吟㫁月昏黄
　　　梅仁
佳實存芳核中含元氣清陽生春欲動甲拆暖初萌雪
後孤根發年深老榦成長留酸一㸃金鼎待和羮
　　　梅影
江碧涵踈影飄蕭宛不羣斜横半窻月低轉一簾雲晝
掃塵無迹隂移篆有文常隨芳質見隠映雪繽紛
　　　奉寄陳進士村民
不見鏡中石遥思枕上峯景星光欲聚夜雪興偏濃著
述編新草吟哦對古松華嵩歸隠處雲樹㡬千重
舊種庭前竹旋看新笋生春深翡翠合日静鳯凰鳴常
有凌雲氣兼留避俗名希君保貞操託此寄中情
　　　哭雩都縣尹沈宗臣父子死節
侃侃雩都令情深入夢思大兒同死節慈母痛生離猶
想之官日空憐罵賊時欲持一杯酒遥酹欝孤祠
　　　祭石橋先妣墓詩
哀哀竟何恃悲痛徹心肝墓樹春雲暗堦苔宿雨殘涙
隨流水注食為禁烟寒膓㫁思親處䳌啼喬木端
　　　祭石屋先人墓詩
早嵗自失怙憂懐不盡言養慚烏返哺祭效獺銜恩陟
岵悲風起瞻塋佳氣存永言思罔極埀白哭秋原
　
　
　
　
　
　
　
　
　性情集巻四
欽定四庫全書
　性情集巻五　　　　　　　元　周巽　撰
　　五言律
　　　水溢芙蓉沼(案集中分詠薛道衡昔昔鹽詩盖/仿唐人趙嘏之體惜闕佚其半今)
　　　(就現存者依薛詩/章句釐其前後)
雨過芳池滿芙蓉照緑波雙鴛香裏浴孤鳳鏡中過獨
步承恩重多情奈妬何采花休采菂心苦感懐多
　　　織錦竇家妻
璇璣初織錦寄與竇將軍思報七襄日裁成五色雲帛
書斷歸信綺字綴迴文灑盡行行淚何時一見君
　　　關山别浪子
關山路難越蕩子去何之花落愁飄泊月明傷别離星
河鵲飛夜風雪雁來時迢逓年華晚寒衣寄與誰
　　　風月守空閨
驚風開繡幙新月照羅幃玉樹鳴清籟珠簾捲素輝砧
聲敲杵急燈燼落花㣲今夜思君夢應隨黄鵠飛
　　　恒斂千金笑
蛾眉常恐妬斂笑出粧䑓貌好曽承寵恩深翻見猜自
憐金屋貯不見翠華來飛閣香塵滿青鸞去不回
　　　盤龍隨鏡隠
塵匣初開處鏡中龍影蟠劍飛秋水底月出暮雲端絶
色愁花妬清光照膽寒一從君去後懶向玉臺㸔
　　　飛魂同夜鵲
驚魂長不定夜鵲遶枝同聞在交河壮還來遼海東凄
風動簾幙殘月入房櫳喜報歸期近那知是夢中
　　　倦寢聽晨雞
妾睡何曽着俄聞唱曉雞有懐思逺道自分守中閨近
户明星爛空梁落月低常時驚妾夢多是四更啼
　　　暗牖懸蛛網
綺閣凝塵網縱横綴瑣扉愁牽千縷亂恨結一絲㣲當
户蠨蛸墜穿簾熠燿飛如何解愁緒牕下理金徽
　　　空梁落燕泥
空梁巢紫燕長日落香泥㸃汚琴書滿飛来簾幙低雙
歸尋舊壘對舞向中閨塵迹無人掃黄昏深院迷
　　　前年過代北
聞渡桑乾磧前年出塞時馬行邊雪逺雁過嶺雲遲寒
恐貂裘敝時將鴛枕欹關山消息斷日日望歸期
　　　今嵗徃遼西
驅車又出塞今嵗過遼西霜落彫弓動雲横玉帳低征
鴻音訊杳飛蝶夢魂迷欲寐還驚起門前聞馬嘶
　　　一去無消息
昔别今幾載自憐桃李顔相思萬里隔不見一書還流
水去不返浮雲那可攀殷勤託春鴈遥寄玉連環
　　五言排律
　　　耕讀齋為楓墅王興定賦
結廬楓墅上躬稼事詩書田有一塍在家藏萬巻餘雲
中掛角誦雨後帶經鋤釋耒吟風處携壺詠月初鋤金
終不顧種玉學無虚覽帙從漂麥觀圖自摘蔬名埀賢
士傳身寄野人居豈惜田家苦何慙儒術疎秋聲起庭
樹凉氣入郊墟白酒開陶甕青燈照綺疏子孫勤稼穡
詩禮重菑畬擊壤歌聲作凭軒樂自如
　　　上翰林學士曼碩揭公三史二十韻
乾坤鍾秀氣河漢見奎光今代斯文主名公碩徳昌總
裁修國史特命正皇綱身在雲霄上親依日月傍大才
司馬富直筆董狐良運屬遼金絶統承南宋亡權衡在
掌握正閏繫綱常前席頻埀問當廷賴主張陶鎔金在
冶追琢玉成章中使頻頒食初筵許拜嘗八珍兼上味
九醖酌天漿夜送金蓮炬朝回白玉堂髙懐散春旭清
氣灑秋霜天廐來龍馬金臺鳴鳳凰諸生慚蹇劣萬里
㸔翶翔每誦髙郵句遥思翰墨場㕘陪隔霄壤感激裂
肝腸鶚薦如堪待鴻書幸寄將悠悠燕樹逺漠漠楚雲
長但願持明鍳髙懸照八荒
　　　詠梅十二韻
積雪初開霽微陽欲動時美人倚芳樹佳訊到南枝月
冷瓊瑶佩春􁀼氷玉姿山中㝷舊隠雪後見丰儀又是
經年别如何㑹面遲輕清天所賦貞白我能持品出羣
英上名甘處士卑仙盟如可結商夢不須期巖野孤蹤
在風霜兩鬢埀中心常自潔真味少相知落落煙塵外
飄飄雲水涯感懐時晚對託興詠周詩
　　　奉贄歐陽承㫖圭齋於書䑓楊青城宅時公來
　　　參族譜
衡嶽降神日玉堂承詔時神仙見標格鸞鳳上丰姿黼
黻衮龍著文章天馬奇日邊辭玉醴巖下採金芝來續
廬陵譜兼題六一祠書臺見顔色翰墨灑淋漓雲遶清
湘樹心懐丹鳳墀停盃操别鶴一鴈過天涯
　　　奉簡吉州蕭進士自省
對䇿瞻龍衮承恩拜玉墀一枝蟾影在八葉鳳毛奇瀘
水文星見南昌化雨施哦松來上邑采菊向東籬解綬
歸來日掀髥舒嘯時空懸徐孺榻長下董生帷清節誠
能守髙風自可追才華今代重辭翰古人期每惜交游
晚重來㑹面遲天清梅雨歇江闊栁雲埀欲剪蕭齋燭
細論彭澤詩吟懐共傾倒庶用慰深思
　　　陪吳編修子髙孔掾史澄道宴岳陽樓分韻得
　　　航字
鴈過巴陵晚凭軒感興長天低入雲夢地迥接衡湘青
草迷空闊蒼梧隔杳茫花飛天岳雨木落洞庭霜欲借
仙槎去猶懐廣樂張空山祠夏禹孤嶼拜英皇遷客情
無極思君意不忘汀蘭春自緑林橘晚初黄風雪雙蓬
鬢江湖一葦航屈原初去國王粲久思鄉竹簡藏書壁
梅花冷玉堂詩家傳李杜翰苑失班揚自惜叨陪淺深
慚學識荒登樓鳴緑綺前席奉清觴積雨湖光霽微風
秋氣凉罷琴吟眺處雲樹暮蒼蒼
　　　送賀元忠之曲阜學正任
送君之曲阜魯殿謁靈光琴瑟歌清廟衣冠拜素王采
芹臨上邑釋菜得升堂文字㸔科斗簫韶鳴鳳凰吟壇
常倚杏射圃必穿楊聽雨泮池曲舞雩沂水傍檜圍宫
樹暗花覆苑苔香東魯諸生喜西風一鶚翔贈言兖州
去别意楚波長遥望雲千里中流葦一航遊魚迎去棹
語燕繞危檣願振孔林鐸時逢文運昌
　　　平猺頌上湖廣平章衮布巴勒駙馬時公奉詔出
　　　征道賀二州事畢班師特授中書平章余參隨
　　　麾下以功授永明簿感公之恩敬獻詩以頌公
　　　之功云
分符督諸將仗鉞討三危雷動征蠻皷雲開飛虎旗中
軍號令肅上將智謀竒駐節舂陵境屯兵溪洞陲雜耕
民不擾招捕筭無遺賊有坐擒者法猶令縱之脱鞲放
鷹隼鑽穴泣狐狸孟獲終能服獏猺何足追無虞旋奏
凱有㫖即班師身被黄金甲旌揚翠羽儀獻俘來太廟
錫宴上丹墀喜動龍顔日恩承鸞詔時宫袍圍玉帶御
酒賜金巵公主捧觴賀中官退食遲衮衣資黼黻廊廟
藉綱維開閣薇香動埀簾花影移朝趨虎豹闕晚集鳳
凰池邊警喜寧謐聖明於緝熙金閨通籍早鐵券紀功
宜自愧沾微禄今當致逺辭風鵬正南擊天馬又東馳
遥望台星照長懐江漢思苗頑既已格帝化自無為願
獻平猺頌流傳四海知
　　　陪劉先生桂隠偕劉學存謁虞學士邵庵於元
　　　妙觀學士留飲王玉輝道士山房即席呈上
昔日臨奎閣經筵拜侍書文章煥星斗徳望重璠璵太
傅歸疏廣醇儒見仲舒詔留遺草在囊有賜金餘林下
耆英少天邊故舊疎名髙羣玉府身退野人居山隠五
峯秀池涵一鑑虚松巢歸獨鶴萍水戲雙魚每有驚人
句頻辭使者車黄花迎晚節玉樹照春初此日陪藜杖
臨風聽珮琚尊前㸔灑翰香露滴秋蜍
　　七言律
　　　奉賀蘓公早朝之作
玉筍班齊拜紫宸金鑾光動照青春六符長見台階正
萬嵗初開夀域新隠隠晴空來鳳吹霏霏香霧繞龍鱗
彤庭錫宴承天寵傳得宫花賜近臣
　　　奉同劉進士嗛遊衡嶽登祝融峯
丹鳳飛來南斗旁祝融靈跡在衡陽海波浴日五峯曙
石洞棲雲六月凉虞舜南巡留瑞氣魏仙内錬有神方
龍飛九五臨宸極將見朱陵降百祥
　　　分題得東山送趙原善之金陵
亭亭秀色出芙蓉紫翠浮巒勢若龍雨過孤雲來逺岫
霞迎初日轉髙峯燒丹未就楊仙術著屐先追謝傅蹤
早晚金陵望佳氣㩦書好去上東封
　　　題羅朝陽暘谷丹室
日出東牕飛彩霞初昇頂上聚三花鼎􁀼真火一元氣
爐養仙房九轉砂滄海波中産珠樹扶桑枝上吐金芽
何時參透長生術來訪羅浮處士家
　　　同陸書隠范君平和伯長客中端午韻
詩懐自許吞江水酒面猶堪暈夕陽共欲奔馳成底事
各相慰藉是他鄉滄浪意逺蘋花老菰黍清香楚客狂
且向危樓拚一醉竹牀不記卧三湘
　　　前御史楊元誠辭官歸第御書山居二字賜之
　　　公卿大夫賦詩以榮其歸余訪舊萬松山拜觀
　　　宸翰及諸吟巻席間以重來休沐地真作野人
　　　居分韻得居字
解綬歸來繼二疏賜金留得起山居天書藻翰猶飛動
雲卧松巢任巻舒亭倚孤山初放鶴座臨西澗静觀魚
飛來靈鷲多佳氣長日相㸔樂有餘
　　　讀通鑑綱目
書法麟經述作成奸邪膽落鬼神驚帝王著統三綱正
甲子編年萬目明春日麗天光炳煥秋霜肅墅氣澄清
遂令覽者無遺恨如鏡懸空似水平
　　　奉陪蘓㕘政楊御史宴冷泉亭蘓公有詩次韻
　　　呈上
澗水泠泠氷雪流波涵瓦影一亭幽坐臨石磴瑶琴響
環遶山門玉帶留白傅風流碑尚在蘓公文采句難酬
醉來倚樹潄寒碧洞口元猿吟未休
　　　上苑梅
太液池邊栁未芽上林梅萼又開花霓旌繞樹龍輿過
僊仗臨軒羯皷撾晴雪微飄丹鳳閣香風暗度玉皇家
洪鈞散作人間瑞三白交輝見嵗華
　　　玉堂梅
翰林夜直對臞仙月上南枝香暗傳雪片飛花迎臘瑞
冰容倚樹帶春妍詞臣題處稱魁品學士簪來集御筵
歸到瑣牕清不寐花邊呵凍寫鸞箋
　　　山館梅
客裏梅花驚嵗晏幾枝踈蕋澹相㸔廣平賦罷初歸第
和靖吟餘獨倚闌簾外玲瓏氷柱凍牕前灑落雪華寒
風簷終日思君處折寄憑誰為問安
　　　林下梅
氷為肌骨玉為神林下歸來見美人冷眼笑㸔千樹雪
􁀼情欲贈一枝春花飄蘿逕留芳迹詩刻苔碑生緑塵
落日孤墳吟眺苦僊魂猶想遶湖濱
　　　竹外梅
溪上㸔來興瀟洒月中照見影横斜連枝微帯幾㸃雪
隔葉初開三兩花蟾映寒光金𤨏碎鷗翻晴羽翠交加
此君有約尋仙友因過孤山處士家
　　　水驛梅
官亭芳樹倚寒江瓊蕋踈踈映𤨏牕停櫂晚㸔花發少
開軒時有鴈來雙一枝春到書先寄千里使還心已降
盡日凭闌酣詠久香浮緑萼酒盈缸
　　　鏡中梅
玉臺明月出雲端照見芳姿雪色寒影動氷輪來舞鶴
香浮銀闕現飛鸞翠蛾淡掃簪花對素靨新匀倚樹㸔
遥想􁀼章簷下見壽陽初起曉妝殘
　　　江路梅
白雲浦口艤舟來冷蕋迎人一笑開老鶴啄冰飛不去
輕鷗帯雪立相猜歌殘芳樹笛初弄興盡中流櫂又回
一帯寒沙香滿路波涵月影鴈聲哀
　　　溪橋梅
清溪有客偶相招歩屧㣲吟過畫橋花覆石闌晴雪墜
香浮冰澗凍雲飄水邊人立停蘭櫂樹下仙迎吹玉簫
不見當年題柱者擔頭折得唱歸樵
　　　月下梅
月底初開瓊蕋香枝頭低轉玉蟾光當筵太白停盃問
對闕素娥涵鏡妝望斷清輝楚天逺寄來緑萼隴雲長
闗山千里遥相憶不覺新添兩鬢霜
　　　雪裡梅
六出花飛春滿原孤根香動月當門冷凝玉蕋初飛白
凍折瓊枝欲斷魂授簡梁園催泛蟻停鞭庾嶺倦聽猿
思君不見年將暮回首相㸔雪正繁
　　　對梅
晴簷一笑問逋仙青眼相㸔玉樹前呵筆沈吟倚東閣
停盃惜别向芳筵素心知已長相憶白髮催人祗自憐
漫寫老懐驚歳暮遥傳芳訊及春先
　　　又
吟斷寒簷月一枝彩毫呵凍興來時折花庾嶺封題後
踏雪㶚橋歸詠遲鐵石心腸千載賦古今香影一聨詩
髙歌誰繼羣賢作獨對孤芳有所思
　　　愛梅
孤山亭榭倚湖邊長日對花真可憐照水丰姿何皎潔
隔林芳態自清妍與花為友心偏喜得句驚人世共傳
玉色氷肌兩竒絶皎如鶴立玉階前
　　　尋梅
江皋行遍陟崔嵬忽有香從何處來一樹衝寒氷萼破
數枝迎瑞雪花開美人既見傾懐喜佳友相逢盡醉回
野路酣歌明月上憐君欲去又徘徊
　　　落梅
何人吹徹玉參差㸃㸃飛花入酒巵輕拂苔堦晴雪滿
斜飄芳屋白雲埀香魂此日隨流水芳訊幾時來故枝
遥想緑珠堪恨處臨風疑是墜樓時
　　　蠟梅
鏡裏素娥容貌改鉛華浄洗試新妝纎葩微沁蜂鬚蜜
疎蘂中凝鳳髓香苒苒仙姿􁀼淡白盈盈宫粉帶輕黄
先迎蠟雪留孤迹獨倚春風壓衆芳
　　　又
緹室陽回迎瑞氣疎林幾樹吐繁英舞花美女微􁀼笑
辟穀仙人太瘦生冰雪光華應三白肌膚綽約喜雙清
殘年有客重相見緩引椒觴話舊盟
　
　
　
　
　
　
　
　性情集巻五
欽定四庫全書
　性情集巻六　　　　　　　元　周㢲　撰
　　七言律
　　　大隠樓為妹夫羅宗信賦
卜居棲迹在城南朝市紛紜不肯談樹下鶴歸唯見一
花前鳳舞自成三牕含逺岫明如玉檻俯長江秀似藍
身在耆英圖畫裏酡顔日日帶春酣
　　　秋篷軒為楊仲濩賦
詩人託興在秋篷瀟洒吟軒畫舫同江海餘情孤榻上
乾坤清氣一牕中疎簾凉灑芹池雨曲檻香來蕙畹風
黃葉滄波埀釣處倚㸔雙鴈上晴空
　　　月琴為林從吉賦
湖亭曽聴月琴彈夢想遺音在廣寒藥杵搗霜驚别鶴
桂䦨拂露引孤鸞冰絃低轉臨瑶席金粟微飄滿石壇
冩盡凌波仙子意清虚夜靜曲聲殘
　　　齊峯樓為王思齊賦
層樓突兀並雙峯峯近䦨干秀色濃日出青屏照簾幙
雲飛畫棟接芙蓉朝光當户嵐千疊爽氣浮空翠幾重
醉冩淋漓懷逸少欲將豪氣壓元龍
　　　寄劉知事𢎞道
欲折寒梅寄一枝京華又過十年期上林花發鸎啼早
南浦雲深鴈過遲臥對青藜聴夜雨坐看玉樹賦春詞
眼中吟友多分散闕下故人今有誰
　　　奉和蘇㕘政伯修受詔奉使宣撫還賜宴宣文
　　　閣應制韻
鳳鳴髙閣御宣文晝刻傳呼天上聞封事開函陳大典
頌聲合樂奏南薫羮調玉鼎來朝早燭送金蓮過夜分
奉使已歸蘓屬國麒麟畫裏見殊勲
　　　題李尚敬所藏乃祖秋潤亭遺像巻子
清氣滿牕臨碧灣寒聲㵼出兩厓間露凋芳樹鴻初過
月落澄波鶴不還白髮空疑柱史老縞衣猶想謫仙閒
西風拂袖行吟處長使諸孫憶舊歡
　　　城南永古庵孤峯文上人以故人禾川吳經厯
　　　仲素臨絶遺詩見示情不能已遂次韻以挽之
死去憑誰賦蓼莪故人解劍適經過殘年古寺遺詩在
落日孤墳芳草多勲業未成埀老盡文章已著奈貧何
科名况有同宗弟不與招䰟效楚歌
　　　挽謝知州(公字吉甫/號立雪)
五馬歸來臨别墅猶持風采動眉鬚髙年自是國遺老
直筆曽言臺丈夫健若秋鷹厲霜翮清如寒露出氷壺
梅花原上吟魂冷雪滿空山鶴影孤
　　　挽周宣慰方壺
仗節南征靖庾闗提兵又出討荆蠻酡顔鶴髮雄姿老
羽扇綸巾雅量閒梅嶺雲歸凱初奏柳營星墜櫬空還
應憐太府朝正日不見腰金列早班
　　　哭龍録事元同時權萬安縣尹
龍岡春暮别參軍馳檄南征過五雲每惜日邊歸進士
俄驚地下作修文空梁落月猶疑見寒木悲風不忍聞
夢斷吟魂招未得梅花江路雪紛紛
　　　挽蕭推官(公諱憲孫芳崖御史之次子晚休/官居見一堂名其里為髙風坊)
歸來林下振髙風豐頰修髯見一翁近世衣冠似公少
故家文獻有誰同鳳簫聲斷瑶臺冷繡斧塵生蕙帳空
幾葉秋風驚别鶴滿堦夜雨續吟蛩
　　七言排律
　　　壽王都事南山
紫薇幕下神仙客黄菊花前獻壽盃雲遶南山迎瑞氣
星臨北斗現中台親陪上相㕘謀入曽贊元戎奏凱回
剖决六曹簡書靜掃除兩廣瘴烟開座㸔修竹流清蔭
手種髙槐成大材已見紅蓮出緑水又乗驄馬上霜臺
紫袍凝露圑花見綵服翻霞舞袖催㸔取髙秋圓月夜
雙飛鳬舄上蓬萊
　　五言絶句
　　　以露霧風烟月晴雨江山雪為題詠梅十首
粲粲萼緑華盈盈花上露花折露沾衣憑誰寄情素
林暗曙光微開簾散香霧美人期不來相思嵗年暮
馥馥飄清氣霏霏㸃緑苔髙城殘角斷吹送冷香來
空山􁀼薄暝逺樹帶輕烟何處尋芳迹鐘聲落照邊
東閣賦停雲寒梢上新月惜别花又開闗山路難越
南枝春意動林杪散朝暾無使傳芳訊㸔花日又昏
微雨落寒梢樓前緑珠墜霏霏濕瓊琚暗滴湘娥淚
孤篷臨暮渚芳樹倚寒江水落碧沙淺飛來鷗一雙
臞仙在何許晦迹隠孤山遥想沈吟處亭空鶴未還
九天飛瑶華千樹灑香雪空谷寂無人相㸔兩清絶
　　　三香山􁧢水仙梅
貞白誰同調山􁧢與水仙託根同草木清濁自天然
　　　三友松竹梅
蒼髯拂翠羽有意伴臞仙共結嵗寒約村烟望水邊
　　　三秀芝蘭梅
幽蘭可紉佩紫芝曽療飢所以粲粲者同行不相遺
　　　三白雪月梅
月色澹欲曙雪華寒未消玉人在空谷清絶不可招
　　　青青水中蒲三首
青青水中蒲新葉净如拭元是寶劍精森然此留迹
青青水中蒲九節根如玉食之可延年神清髮長緑
青青水中蒲千嵗花開少採得紫茸時緘書寄青鳥
　　六言絶句
　　　梅花
呼童掃開蘿逕有客來叩柴扉花底香雲欲落樹頭白
鳥初飛
　　七言絶句
　　　梅花十首
孤山樹下曉停驂緑萼初開花兩三自是孤根得春早
先將芳信到江南
瘴海花開鴈又來邊頭不見寄書回雲横東閣躊蹰久
月上南枝次第開
晚來索笑向晴簷獨立黄昏半捲簾自折芳枝嗅瓊蘂
忽㸔髙樹掛銀蟾
石橋流水遶柴門嵗晏相逢不盡言放鶴亭前人一去
疎林夜月冷吟魂
倚竹相㸔翠袖寒月中弄影見飛鸞形容何似清癯甚
雪滿空山嵗又闌
問訊花神誰最賢羣芳梅獨在春先清髙品格花中聖
灑落丰姿鶴上仙
天寒倚樹見佳人屑玉飡英養性真姑射山中明月夜
風飄仙袂浄香塵
乗雲曽到太清家玉樹當庭飄素霞此日歸來湖上見
滿林香雪散瑶華
朝來踏雪過前林花底誰歌白雪吟玉女持旌雙鳳下
暮雲深處杳難尋
花底羣仙揺珮璫神凝太素美清揚春風吹夢來金鼎
夜月霏香到玉堂
　　　春日漫興四首
客裏惜春春又暮無數花落緑陰生一片溪雲將雨過
幾聲山鳥隔烟鳴
不住啼鳥催人去望斷鄉闗何處家三月狂風吹倒樹
攪人離思是楊花
栁花漫空正撩亂千㸃萬㸃著人衣隨波化作浮萍去
滿路飄零似雪飛
淡烟微茫逺樹低王孫一去草萋萋誰知客愁無處著
又聴前林鶯亂啼
　　　題劉子翬横溪獨釣圖
天河埀練映寒流坐俯清泠墜玉鈎源上桃花微雨過
孤吟驚起水中鷗
芳洲白鷺飛來兩日射金鱗波滉瀁芰荷香送晚風涼
一聲清唱雲中響
紫鱗翻藻時衝岸紅線低埀月鈎半鴈呌蘆汀綸乍收
蟾流孤影來霄漢
儒林劉郎最清絶手把絲緡歌未闋忽見江梅數蕋開
一簔立斷寒江雪
　　　竹枝歌十首
灔澦堆前十二灘灘聲破膽落奔湍巴人緩步牽江去
楚客齊歌行路難
百丈牽江江岸長生愁險處是瞿塘猿啼三聲齊墮淚
路轉九迴空斷腸
蜀江水落石槎牙南船幾日到三巴雲遶巫山不成雨
霜凋錦樹勝如霞
霜葉如花滿眼飄巴童歌駐木蘭橈水來峽口灘方急
船到䕫州路更遥
䕫州日落聴啼烏亂石空圍八陣圖傍渚行行訪遺跡
武侯竒才天下無
巫山秀色碧崔嵬客子行舟望楚臺行雲行雨幾朝暮
不見臺前神女來
疊嶂連雲氣勢髙江心巨石吼洪濤怪底終年行路者
艱危如此不辭勞
錦江一道送春來梅花落盡桃花開無奈客程歸未得
樹頭樹尾鳥聲哀
杜宇催歸不暫休宦情羇思兩悠悠相如此日題橋去
空遣文君吟白頭
江流錦水百花香落日微吟近草堂少陵心苦愁難著
望帝魂消思不忘
　　詞
　　　漁父歌四首
春水孤蓬發櫂謳彩虹為線月為鈎桃花浪杜若洲此
處埀鈎釣玉虬
篛笠簔衣亂碧波巨鱗潑刺躍金梭衝蘋藻翻芰荷不
上鈎來可奈何
西風一夜下晴川換酒將魚不用錢蘆渚畔蓼洲邊暮
醉醒來月滿船
寒江獨釣去還來機静應無鷗鳥猜氷柱折雪梅開坐
擁羊裘月未回
　　　樵父歌四首
春山漠漠斷烟横陰壑丁丁伐木聲啼鳥静落花輕㸔
棋松下暮雲生
白雲相逐度前峯蘿壁猿啼翠幾重清晝寂緑陰濃斧
聲驚動鸐巢松
滿身松露陟崔嵬行逐巖前麋鹿來楓葉落菊花開日
斜人唱採薪回
負新行唱路迢迢幾朶梅花擔上挑風正急雪初飄曲
中猶自憶前朝
　　　江南弄
春意動池塘初解凍花間啼鳥驚人夢綺户微開曙色
明沈香火暖曉寒輕　夭桃半吐傳芳訊新鶯百囀感
中情感中情憐淑景思君望斷青鸞影
炎光熾枕簟凉如水芰荷覆沼雙鴛戲香飄水閣藕花
開簾上金鈎燕子回　宵露清塵臨上苑朝雲行雨過
陽臺過陽臺别神女思君心如蓮菂苦
秋聲起庭院收殘暑凉蟬抱葉鳴疎雨玉簫吹徹人倚
樓銀漢迢迢度女牛　梧桐落翠露華冷絡緯啼寒月
影流月影流愁無限思君不見南飛鴈
寒威薄繡帷人未覺啄蕋争枝喧凍雀錦箋呵筆冩迴
文玉筯長埀不見君　北去馬蹄衝塞雪南來鴈字隔
衡雲隔衡雲消息斷思君但把梅花玩
　
　
　
　
　
　
　
　
　
　性情集巻六
