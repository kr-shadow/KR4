#+TITLE: 滄螺集-明-孫作
#+DATE: 2018-05-12 10:19:57
#+SOURCE: github.com/kanripo/KR4e0031 master 85ab5277                
欽定四庫全書　　　　集部六
　滄螺集　　　　　　　别集類五(明/)
　　提要
　　　　臣等謹案滄螺集六巻明孫作撰作字大雅
　　　　以字行一字次知江陰人元至正末避兵於
　　　　呉初受張士誠之招旋去之松江洪武癸丑
　　　　召修日厯書成除翰林院編修以老病乞外
　　　　授太平府教授入為國子助教尋遷司業以
　　　　事廢為民復復官長樂縣教諭作自號東家
　　　　子宋濓為作東家子傳推挹甚至明史文苑
　　　　傳附載陶宗儀傳末是集凡詩一巻文五巻
　　　　其詩力追黄庭堅在元季自為别調集中與
　　　　陳檢校詩有曰蘇子落筆崩山海豫章吐句
　　　　敵山嶽湯湯濤瀾絶厓岸㟧㟧木石森劍槊
　　　　二子低昂久不下藪澤遂包貙與鱷至今雜
　　　　遝呼衆賔誰敢崛强二子角吾尤愛豫章撫
　　　　巻氣先愕磨牙咋舌熊豹面以手捫膺來就
　　　　縛士如此老固可佳不信後來無繼作其宗
　　　　㫖灼然可見然才力不及庭堅之富鎔鑄陶
　　　　冶亦不及庭堅之深雖頗拔俗而未能造古
　　　　東家子傳一字不及其詩葢有微意非漏略
　　　　也至於文則磊落竒偉而隠有程度卓然足
　　　　以自傳東家子傳謂他人之文束於理則詞
　　　　不暢肆於詞則理不直惟作洞矚千古之上
　　　　析之則理勝闢之則詞嚴動有據依皆非臆
　　　　説明史文苑傳亦稱其文醇正典雅云乾隆
　　　　四十二年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書　　　　集部六
　滄螺集目錄　　　　　别集類五(明/)
　　巻一
　　　詩
　　卷二
　　　序
　　巻三
　　　記
　　巻四
　　　書
　　　傳
　　巻五
　　　雜著
　　巻六
　　　雜著
滄螺集原序
東家子名作字大雅官以字行故一字次知姓孫氏世
為常之江隂人自曾大父澂川先生四傳至公而學益
大門人弟子以清尚先生稱之而不名著書十二篇號
東家子詞㫖閎博盡古人未發雜之子書中益不能辨
也江西饒介之以才自負不輕與人尤喜其書曰公勉
成之㑹有識者奚必後世揚子雲哉至正兵挈家三吳
間盡棄他物唯載先世藏書兩弊簏而已太尉張士誠
聞而廩禄之卒以母病謝去用是益貧然熈怡自若略
不為動久之衆為買田築室家於淞焉自余在禁林時
已聞其名而未之識也洪武癸丑朝廷議采天下士篹
修日歴以濓與縂裁間求士於禮部尚書牛諒諒首以
公對且出其文一編讀之不覺嘆曰安得與此人比肩
一時以快平生之願與未㡬公起自田里詔與編修入
内因得朝夕相歡越六月書奏例除翰林編修官公獨
以老病乞外授太平府儒學教授三年選天下學官内
任公復在行比考春官廷對皆第一除國子助教明年
分教中都又明年召還成均又明年陞國子司業前後
八載與公對牀促席擁爐夜話皆未若出入禁闥同宿
翰林日最親且久也公器宇凝静似不能言而通亮過
之與人交初若秌霜之不可狎久則如冬曦之不忍去
雖或以是非煽公惟自切責終無忤色平生所得一出
古人文特餘事耳然亦靳為之有至數年不獲一字者
唯好著書當劔㦸之聲相應遇其得意窮日夜筆硯不
輟家人數誚讓之曰吾生丁亂離復憂饑寒既無益於
時又無聞於後是豈天所以生余而余所以事天之心
也哉其勵志不息若此僕嘗窺其成書一二如魯齋王
公仁山金公白雲許公諸鄉先正義有未竟理有未白
公一一析决不啻親承曾思之傳洞矚千古之上析之
則理勝闢之則辭嚴動有據依皆非臆説此公之學不
可及者一也他人之文束於理則辭不暢肆於辭則理
不直惟公折旋蟻封不失毫髮下上峻坂如履康莊此
公之文不可及者二也公負二不可及乃欲以文藁屬
余余謂文之有序本故舊門生類次成編志其歳月非
以為文之重輕也矧公事業文采方壮未老顧豈菲辭
所能賛其萬一哉唯東家子冝有序又故左丞周公伯
温已述於前獨小傳缺然未書余辱在記載姑摭其概
以貽知是書而不知其人者觀焉賛曰東家子中虚外
夷剷鋤城府雖巖栖谷飲逰於造物者不能過也至於
折衝造詣弗茍異同卓然自成一家眞士之諤諤者矣
圗説答性難等篇神采俊發正氣滿容濓洛之外康成
軰有是言與人言東家子書其醇正似孟軻其環瑋似
莊周其謹嚴似通書其峭厲似法言而又約以六經之
淵奥周以天下之知慮博大哉仁義之言斯其為東家
氏之學也吾於公之文亦云金華宋濂撰
欽定四庫全書
　滄螺集巻一　　　　　　　明　孫作　撰
　　謝馬善卿送菜
嘗欣食菜美自謂肉不過今晨齒頬間屢嚥安敢唾持
粱囓肥鮮野簌誰當課使君可憐人異味諳小大我本
江南樵酸寒羮不和空腸轉藜莧糲粟連穅􁀙雨韭春
割苖霜菘秋飣座羊蹄醸旨蓄蒲歜雜細剉芋魁掘地
底茭首洗泥科木魚三百頭竹笋一萬箇朝湘出山厨
夕煮吹烟銼堆盤青黄具入口生澁奈以兹媚盤飡頗
復如君作採之諒有時蒸或躬自佐白塩㸃葱橙紅椒
羅臼磨蔗錫質劑調釅醯芳辛破香飯炊屢熟宿酒酲
方餓鵝掌推不受鱉裙空欲蜕饋案連十罌飽食深自
荷霜根咀寒虀三歎論竒貨氷壺奪仙厨適口騰軒簸
四海一東坡拙謫常坎軻參軍半畝菜詩句劇嘲賀我
惷不償一造物知何那抱甕力不任負鋤筋苦堕亦欲
賦歸田自種百畝稬傳君作菜法花甆旋封褁食勤不
媿天日晏從髙卧
　　憶昔
留滯長羇旅今年辭渡江朝霞晴俯檻細雨晚臨窓短
髪梳千下潛魚見一雙驚魂猶未復夢枕海濤撞
　　丘氏故園
魏公大府司農居園出東廂百歩餘兩朝文獻子孫盛
萬巻詩書兵火俱舊聞長老為言此昔時相府今存㡬
獨此僻在滄江濆似有神靈相其氏芒芒天運不可推
太息平泉草木非曩者大官三四葉近者勅命猶相輝
兩園何苦事變革(丘氏有/内外園)松檜蟻鑚惟菜麥氷壺(亭/名)水
欄鴟伺魚芍陂稻田牛負軛我慚不至驚十年歳月輪
雲心惘然亭子當江望由里兒時憶上假山顚嶙峋怪
石森相向卧草同歸一長嘆靈璧何年到日邊(園有靈/璧石甚)
(秀傑今/入内苑)金莖此際承天上東家新亭花滿園珊瑚柯長
海栢連寸田尺地百金買看花一月人争傳世間萬事
無不爾鏤石鑱金安足恃荆丘不出二百年桃源那得
三千歳文章事業荖可遺宇宙髙名終古垂隆中草廬
蜀主到楊雄舊宅西人知田荒室空紛感激操鏝再過
空四壁秪有南陽白帝城薄夫起欽尊故迹長歌自作
還自吟美酒得錢須為斟有懐莫掛度外事留眼坐看
梅天霖
　　食橄㰖
碧雲高葉樹亭亭雨打風披子更深到口眞如覓幽句
急搜佳處已難尋
　　送葛倅還金陵
勾漏人傳舊葛洪夜深吹笛向江東海樓㑹散金山寂
淮月清懸石壘空驄馬昔時瞻御史倅車今日見明公
(倅之父曾/為御史)别懐萬里如潮急相趂西州舶趠風
　　夏日與諸友文燕
平生四海交佳友一二數蚤年識黄九(黄叔/彛)詰屈盤新
句爛漫多文辭晚復親李杜(李可乆/杜子才)墻東避世公(王原/吉)
十載厭城府暇時得相過雖夕欵蓬户太丘兩佳兒元
方吾所慕(陳希/文)半升折足鐺白石日夜煮低頭誦經史
未覺霜月苦今春一相逢喜色動眉宇從師入天台擬
續興公賦我行適四方日與樵牧伍敲門三益友驚散
牀下䑕一呼未即衣再呼那及屨起陳四席坐李杜黄
及余相對出肝膈遂忘親寡旅上馬來及晨投轄過映
午談諧肘腋腕拜跪肅樽俎歴數座上客坐欠兩公語
兩公今何在江湖渺脩阻缺然繒化蝶又似蟨迷駏㑹
合疑有時交親不在故凡此宿昔契毎懐連牀雨誰知
一餉樂竟違通昔晤誓去挽莫留盡日空詹竚
　　足瘡
足非病跛苦瘡痍兀立携藤拜跪遲倒屣掇皮眞自見
登堂着襪怒何為空軒獨卧懐藭麯幽徑㣲行畏蒺藜
俗客相過盡推去一杯五積睡還冝(五積散/酒治濕)
　　送杜孝亷徃句容
江東勝地壓西浙句曲山傳天下稀林間風生一虎過
石上月明雙鶴歸我擬華陽裁白帢君如萊子奉斑衣
日長懸幕娛親地小轎疎櫺入翠㣲
　　雪桃二首
　　　昔哀公以黍雪桃孔子非之近世以餅雪桃莫
　　　覺其非也賦二絶以傷之
餅可充饑黍可餐桃如大藥駐朱顔空腸待得三千嵗
辟榖何人不入山
大桃刺口如蝟毛小桃青硬不容刀端門馬上晨炊餅
誰信人間用雪桃
　　讀丹經
服食安可信丹書皆妄語欲脫𤓰髪枯而假金石固金
石本自堅爪髪那免腐有身即有患此理不難悟長生
就有術古來何賢住神仙五百年石髓流青乳服之等
天地千歲不足數此語信可徴王烈今在否旌昜本靜
者好道孰為伍一朝上青雲千載遺白䑕當其㧞宅時
鷄犬亦得去胡為事葢棺牛羊踐丘莽下士喜聞道縮
口厭清苦空言愧雜亂巧辯爭寸縷所計身後得未見
一分補始吾甚愛之窮詰言更沮仙誠在世間不見良
不喻
　　客中秋夜
故園應露白凉夜乂秋分月皎空山靜天清一鴈聞感
時愁獨在排悶酒初醺豆子南山熟何年得自耘
　　為翟守賦雙檜
公館蕭條百歳餘獨存雙檜向江隅山川雲雨時時會
造物風霜隠隠扶后土不埋龍蛻骨赤霄端有鳳将雛
醉翁草木皆堪敬聞道邦人畫作圗
　　還陳檢校山谷詩
蘇子落筆奔海江豫章吐句敵山嶽湯湯濤瀾絶崖岸
㠋㠋木石森劔槊二子低昂久不下藪澤遂包貙與鰐
至今雜沓呼從賔誰敢倔強二子角吾尤愛豫章撫巻
氣先愕磨牙咋舌熊豹面以手捫膺就束縛纎毫剔抉
難具論宛轉周腊為鄭朴烟霏澹泊翳林莾赤白照耀
開城郭沅江鱉肋不登盤青州蠏胥潛注殻洞庭東南
入無野二儀清氣會有壑士如此老固可佳不信後来
無繼作我嘗一誦一囘顧如食橄㰖行劔閣忽聞凍雨洗
磨崖抵掌大笑工􁕹摸作詩寄謝君不然請從師道舊
所學
　　大堤曲四首
日落襄陽城月照大堤曲綉頰似花紅含情江水緑
君騎白馬来我騎青􁈼去背面不相識兩馬驕嘶住
漢水可方舟大堤容兩輪春風堤上花不入漢陽津
宜城竹葉酒女子數錢沽上馬問兒童醉似山公無
　　送徐縂管入杭
㶚陵人憶舊将軍細柳堦前葉又春萬里北風歸化鶴
十年西地見麒麟卧聼篳篥滄江逈醉草烏絲畫㦸新
駿馬好陪丞相後竹枝歌吹遶湖滣
　　切藕
碧節氷絲透薄寒金波初出薦雕盤昔曾太華峯頭見
今向佳人掌上㸔
　　菽乳
　　　豆腐本漢淮南王安所作惜其名不雅余為改
　　　今名因賦是詩
淮南信佳士思仙築髙臺八老變童顔鴻寳枕中開異
方營齊(去/)味數度真琦瑰作羮傳世人令我憶蓬莱茹
葷厭葱韭此物乃呈才戎菽來南山清漪浣浮埃轉身
一旋磨流膏入盆罍大釜氣浮浮小眼湯洄洄頃待晴
浪翻坐見雪花皚青塩化液滷絳蠟竄烟煤霍霍磨昆
吾白玉大片裁烹煎適吾口不畏老齒摧蒸豚亦何為
人乳聖所哀萬錢同一飽斯言匪俳詼
　　寄淞江陳山人
百年苦憶高常侍多病誰憐孟浩然舊喜渉江今不渉
空齋時閱友朋箋
　　雨中
江南斗米三百錢抱饑閉門人晝眠衾裯入市不論直
破竈日中炊濕烟
　　飛魚(有序/)
　　　暨人航海得飛魚於黑水之洋其長二寸頥兩
　　　鬐各廣長寸餘張為兩翅海風發作從波濤飛
　　　集船上如燕雀既止則不能入水意者爰居海
　　　鳥亦此類歟莊周所謂鯤化為鵬不荒誕也為
　　　賦一詩
海於天地中物不能比大隂陽浩出沒造物窮荒怪力
足浮三山勢欲吞大塊豈惟日月浴兼疑鬼神會披經
案山海異族紛瑣碎我時一徘徊足躡二儀隘焉知賈
客軰入海如入闠風昏白波駛雨慘黒洋邁批石嗔火
發(海船夜投物/波中如火烈)囓指愁舟壊(舟人見海怪則囓指/注血於波其怪乃沒)飛魚
集檣柂翅尾錯珍貝初疑燕雀翻復駭蝗螟墜非類感
所稀枯腊拾海外三韓雨霧洗百島風烟帶參荖挿雙
翰欹側張兩斾形模小鮮具意氣鵬鶴類祗慚海若笑
狹小矜此軰我復嗤海若萬彚同一態神靈數巨魚鯤
鯨鰌鰐魪智屈雲雨能肉大何足膾龍門萬魚躍此翼
吾所快
　　送人徃宣城
送客宣城郡吟詩憶土風雪膚銀杏白火頰木𤓰紅楚
殿荒山裏澄江出樹中君親三載仕我友一罇同
　　次韻大年弟舟中見寄
半生蠟屐負清游兩脚幷州復故州鐵笛呌雲疑昨夜
江雲隔面已三秋
　　約潘元龍逰恵山
錫谷名泉誇第二江水由來勝山水中泠天畔隔蒼烟
九龍眼中荖可喜我夢臨此鍳眉鬚褁茗烹煎携緑珠
老僧毿毿妙而臞忽來説禅坐跏趺三生豈是舊縁法
明日買船當下牐共君烏紗一褁頭野岸春洲㸔晴鴨
　　歸帶惠泉邀諸友茗飲
江南浙山俱可人澤北惠泉嘗入夢昔年濯足望具區
船頭百折煩遮送髙情數與此山期舟不衝風雨尼之
天公忌人如忌疾十年欲去事長違昨宵拄杖落林谷
畫舫載泉贏百斛為倒龍堂明月珠共試蛇坑小蒼玉
故人談頰翻九河舌本嚥枯知奈何此泉此茗不易得
緩飲緩煎還可過人間酒肉誰厭臭我味此泉渠閉口
身如瓠壺過湯羌慎勿與方傳不朽
　　石菖蒲
曉露飛初濕春苖剪又生靜憐千葉瘦幽喜一峯横鬰
鬰明人眼青青異物情安期如可待吾亦掃黄精
　　九日
南國炎蒸初罷暑楚江淒澟又驚秋輕霜未破千株菊
髙浪間登百尺樓陶令去官非為酒海翁無伴不忘鷗
莫愁短日催長夜且賞清尊映黒頭
　　識字
文章不經世識字長苦饑而令七尺軀媿此一鴟夷何
似不讀書買牛荷耡犁六經垂照耀九道馳坦夷天門
西北開達者得升躋儒冠立其下寕問渠是誰鳳雛生
不凡三日願髙飛蓬鳩逺未識老死安其卑二鳥各適
性吾方定其施鳩兮鳩兮汝勿嗤朝陽合得鳳來儀一
舉萬里青雲棲汝鳩雖老安得知
　　舟泊吳江呈㡭上人
松陵橋畔太湖前斜日青楓繫客船引頸數㸔花鴨亂
含情深媿白鷗賢千鐙庾嶺傳無盡一宿曹溪覺有縁
稍待月明風細熟卧吹簫管學坡仙
　　螢火
雨中螢火看不滅入户潛行欲近人槐市書生經滿案
微光待汝續鷄晨
　　放螢
一室琴書露竹凉小窓深揜坐匡牀戲尋脈望看竒暈
忽覩丹良㵼冷光(螢一名丹良/見大戴禮)誰録異方知郤馬我矜
微物解升堂白頭愛伴書帷客苦節宜儕弟子行
　　酬蒋逸人連日觀花之會
照坐金沙笛裏開青春兩度為花來紅粧初見三千指
錦繡重添一萬堆細雨流霞移曲檻東風落日坐平䑓
深紅淺白俱情稱醉後題詩記此廻
　　喜晴
推枕睡未醒暖湯呼我沐朝日明瓦溝夜雨塡澗谷出
門正東望青山遶茆屋鬰鬰林樹姿練練雲氣緑如以
千丈縞纒此兩衲足山方凈眉髻我亦縱耳目欣然欲
推挽容抱犍與犢生意固靜佳世事苦跼促薄田在東
野耒耜手未觸如何有暇日煮石飲溪渌散愁一過從
免事糟與麯得此諒已多輯語書諸牘
　　大年雨中見寄二絶因次韻
十載青春伴旅遊無田安敢羡歸休夣囘讀罷凄然句
正似彭城風雨秋
筆端江浪貯雲烟愛汝新詩字字傳為報客懐無一事
日憑花鳥喚春眠
　　沙上
百年神物會出此逺人村浪洶江翻屋沙崩樹囓門芋
魁鋤地底鹿角長溪痕開闢當天意瀰茫恨吐吞
　　莫抵西郊
白日崩雲莫色微柴車獨不欵髙扉十觴酩酊浮家釅
五載暌離笑客衣瑟瑟雨聲寒漸宻沉沉更漏夜仍稀
天明即别愁何限四壁凄涼萬事違
　　元夕寄梁先軰二首
碧沙官渡桞揺新燈火蕭條不負春誰道黄昏先閉户
天街雪色更宜人
開户微明雪滿窓空堂睡息海濤撞照人獨有梅花發
自洗嘗春兩玉缸
　　入秋
江浦今朝暗秋風昨夜清山川不改色霧雨(闕/)飛輕出
處妨吾道嶔﨑見物情繫舟思范蠡迢逓越王城
　
　
　
　滄螺集巻一
欽定四庫全書
　滄螺集巻二　　　　　　　明　孫作　撰
　　遊采石詩序
余掾姑孰文學之九月始讀太平圗經得覧所謂峨眉
牛渚之賦詠思欲一至其處會客有宋公子昭陳君宗
禮向君子南欣然與俱而采石逓運官李振文又以扁
舟來迓於是四人者循城而西道姑溪河不一舍至采
石時已昳午便艤舟水府祠下眺華光閣捫蘿而上俯
見灘石磊磊烟罾霧艇鷗翔鷺集宛如惠䝉所畫洞庭
小景上觀瀾登蛾眉勢益髙而睹益逺大江蜿蜒出天
門山直走髙下憤如萬馬西來以臨堅城迄至矢亡石
盡魂消氣沮不得已而東折然後滔滔汨汨以就安流
葢韓南澗所謂倚天絶壁直下千尺即其地也天門即
東西梁山望之隱如修眉浮空故其髙名曰蛾眉前有
洲亘四十里至蛾眉而東江復為一瀰茫浩渺過於天
門是日天微隂潮已落水自西激磯石出沒如古􁀙如
崇牙如伏鼉如暴黽其淺碎舟其深莫測世傳下有水
府晉溫嶠於此出其水怪理或然也觀瀾之下淺灘之
中復有響石説者謂水激石響鏗鍧清越如石鐘然亭
自兵燹無復遺址荆棘草莽蒼烟落日殆難為懐子昭
賦詩一首余既次韻復和南澗霜天曉角詞還宿李振
文家明日謁太白墓賦長句遂臨大江北望和城日髙
午諸生張謹復以舟次岸延止蛾眉座客數人皆沽醉
賦詩余又為西江月二闋歌以侑觴湏臾返照入江水
波盡赤微風不興莫色黯然衆客始興盡而歸按采石
自古為要衝為重鎮為河山之險天下一則商帆賈舶
東西萬里貨財川集南北分則兵戈戰艦倚積如山而
肝腦塗地故其地之廢興率與天運相離合兵興二十
餘年民居蕩析而後及見四海一家蠻夷通道梯山航
海至無虚日民始稍稍如病而起如蟄而蘇雖江山之
勝自如然過者猶不無茫然而思慘然而悲憮然而興
懐也於是集諸士大夫之作并余所自為詩詞合為一
通以覧觀焉而又紀其一時所睹之跡序以冠之俾有
考於歳月之遷謝時洪武甲寅冬十月某日序
　　送童子陽序
婺人童子陽遊京師過江隂舍故人任子羽家正月二
日解后於君山之巔握手與語慷慨望大江論古今人
物明日見余舍中益相歡将行請序予辭君曰吾待子
以行予曰子不聞大海之壖乎有魚焉曰鱣有蟲焉曰
䖳䖳之目蝦為之鱣之在泥也見其沒水之疾疑其有
神焉號之曰子雖神不能挾我於東海之洋乎䖳笑曰
吾待物而神吾又焉能神余駑鄙自恣學不足以庇身
徳不足以及人而君之求復有類乎鱣之神䖳也雖然
吾将語子於陽侯之神洗鱗鬛於沙泥躍然波濤之上
使鱣之疑我於神也子陽少負文學博通醫藥方伎隂
陽老佛之書其聲實足以自致不繫乎言之重輕也然
喜其能不自重而請於予姑從發之
　　送嘉興路緫管陳公序
三代之政不復見矣兩漢循吏庻㡬可稱者猶有古為
治之意焉或者以傳無紀績少之此非知太史氏深㣲
之見與當時賢君相神明之政者也今吏曰循不曰能
曰亷何邪葢能而不亷為酷吏亷而不能不過良吏而
已酷吏如漢郅都是也良吏如魯公綽是也以郅都之
能輔之以徳公綽之亷益之以才循理而行不出於已
縁物而止不凝於事斯其稱循吏而當太史之筆與昔
何武為吏無赫赫之名而去後常見思張堪為郡民歌
曰桑無附枝麥秀兩岐張君為政樂不可支凡人無事
時不知樂之為樂至於罹變故當患難然後知向之恬
然於至順薰然於至和既不易得而愁憂悲辛之中一
旦息肩膂去勞勞就寢席甘夢寐雖處宫庭聞軒縣無
以喻其樂也彼二人之政亦何以異哉民或思於既往
或樂於當時固所遭不同而先後之變殊耳惟後世則
不然無赫赫之名者見謂無能桑附枝麥兩岐者謂何
補政事由是一切承風旨立崖岸急征斂察苛細而兩
漢忠厚之風斬然矣浚儀陳公守嘉禾移官江浙都府
在郡有麥秀之歌既去而民思之若渴夫民之歌或可
勉強去而思之不釋豈聲音笑貎之可為哉且昔之為
政者有其一而天下後世稱思至今况公兼有其二而
民不知惠士不知徳於當世之日哉故採張之謡為韻
泄何之思為詩以樂人有忠厚之俗能不忘公之澤也
　　贈筆生張䝉序
昌黎韓子傳毛穎為中山人中山非晉乃唐宣州中山
也宣州自唐來多擅名筆而諸葛氏尤精諸葛嘗遣其
子授筆桞誠縣且語其子曰桞學士善書當留此筆不
爾即以常筆與之既而桞果以不入用别求他筆其子
不能知諸葛語之曰前所進者非二王不能用也桞為
一代法書而不知諸葛之用意諸葛之藝乃能過誠縣
之書信乎千里馬常有而伯樂不常有也國初此法流
吳興自馮應科陸穎軰首被趙文敏賞識而宣州之筆
始無聞焉余嘗以筆何勝於宣湖筆工有不能言此葢
未見韋續論筆之過其法取崇山絶仭中兎毛八九月
収之毫長一寸管長五寸鋒齊腰強為善大抵巖石斗
絶其兎下上犇突舉身之力皆聚於毫至八九月霜降
草枯聳身曲脊以耐寒栗則其力愈勁宣湖又山郡兎
材易集故家有其業業有其人至於用意之妙鋒齊不
難而腰強為難鋒齊者類不能強腰強者有不能齊雖
趙文敏用馮陸筆亦僅得其齊而罕得其強余雖不善
書然私識其故而有以知韋説之不謬吳興陸用之精
於為筆不在馮穎之下徙居婁江授其甥顧秀巖秀巖
又授其甥張䝉世傳筆法如出一手自漳泉廣海賈舶
來吳艤舟岸下百金易之殆無虚歳雖淞之士大夫求
筆有不待逺走百里而取之几席之下矣生論筆之利
病辨析至到始余識之吳郡學宫數求余言時方次能
書未暇也後余還淞其請益堅故序以廣士君子之知
而嘆識者之稀也
　　卓錫泉詩序
余年十九從先君遊定山普照塔院會虎跑泉出逺近
趨慶觀者如堵時長老音公無聞為住持先君顧謂作
曰小子識之不十年復當有泉則出其傍作問何以知
曰夫育徳者物必歸焉以吾觀之音公徳人也殆将出
泉以相之歟至正己丑適十年而音公建方丈落成東
北牖下泉忽迸地汪洋甘潔日飲百人其瑩可以燭鬚
眉其潤可以及草木公乃引流而南注於方池題曰卓
錫先軰葛雲老徴序其事且裒詩以美之作起而嘆曰
先君十年之言驗矣生不獲斯言以沒沒而有知序何
敢辭謹按郡志暨陽山三十有四定山當其脊售覆其
背貪敔翼其脅髙厚沈蓄勢力俱到泉出其胷若兩乳
然故虎跑一名玉乳自餘君黄由里號稱秀傑皆不出泉
而定山特有兩衇意泉之所以相有徳者其在茲乎不
然其或不幸而出於荒山草棘之間辱於男女之浣濯
牛馬之飲沒農夫樵父之所穢滓而不能有者其孰從
而禁邪故天下之物必得其所而後乆必託其人而後
傳牛山之木伐於牛羊非物之不美也櫟社樹潔之百
圍而人不敢窺非物性之獨異其居使之然也世有捐
所愛以與人非愛之不至也以天下之物無心於有而
後能有其有也託其有於空言非其有之不足傳必無
意於傳而後傳可逺也泉出於山雖泉不能有也而以
委道人方士往來共之則其有也無弊託於人無意於
傳也而以屬文人才士形於口詠於言則其傳也不朽
然則物猶不能自有而託於人又况持其所不能有以
自恃其逺耶記昔常行定山之隂泉流竹栢間從一二
僧憇飲其側今㡬日耳而吾碌碌東西此樂渺不可得
他日肩輿入山問卓鍚泉復有僧指似否吾将以先君
之言告大衆刻諸山中且語泉曰吾先君待子乆矣更
其名曰孫公泉
　　邯鄲枕序
棊博之戲曠日過時玩物喪志非士大夫幽閑之樂而
聖人不廢是物亦聊以寓意焉耳雖然古之作者豈徒
然哉率意茍為必歸於道知投壺之正已援琴之禁邪
歌以養性情舞以導血脉今人所謂嬉戲者古人所謂
妙道也方其沉潛委頓於仁義禮樂之中忽然馳騖於
快心適意之所隨其人之智否而各喻其道之淺深譬
之承蜩斵漫屠牛履狶技至於妙孰非道所存與余於
棊博無所諳悟至於成敗得喪之理進退存亡之道天
機滅沒而智巧所不能及切嘗欲微著其聲於燕咲之
間使人茫然而思憮然而驚以見其不可必者幸而得
之其决可必者每不能得則夫感於此而悟於彼者是
或知足知止之一助也故以游藝之餘燕私之暇玩心
河洛之文極言天地之奥即其自然之數創為角棋之
法角之言較也爭較勝負故名曰角又四角布四壘得
一角者勝故亦曰角夫事固不足以該理法固不足以
盡道然義之當行而必行命之不可為而不為則世之
徇欲躁進以幸其成貪得敗事而求不已者皆可鄙也
於是譜其法而名之曰邯鄲枕至正甲午二月日序
　　送淮南省掾梅擇之序
國家以楊州之域介江南北而以其南𨽻浙西其北𨽻
河南壤地千里魚塩稻米之利擅於東南為天下府庫
盖将百年矣方承平時自杭走汴水陸二千里如逰鄉
井如入堂奥如息卧内行者在室舍者在門囊無褁糧
之憂厖無夜吠之警雄藩大屏坐鎮雅俗而已掾雖庸
人冠弁之峩儀觀之美已足稱其為才暨倉猝實故郡
列一鎮州守一相才傑奔走賢智並用而掾之為職始
難其選淮南行省初置於廣陵所以備淮西之守再署
於吳下所以控淮東之藩掾坐府幕上則贊畫廟謨折
衝尊俎下則尺籍鞭算調發征輸填委充積日不暇給
瓌才瑋略僅乃勝之以故守相辟置率不以其員為多
寘而以其人為廢舉自兵興來由郡幕官取寄是任如
照磨梅君擇之者葢一二人耳顧可以易言與又况掾
之能鄙非但為一鎮之通塞抑以開生民之利病何則
昔之賦於民也輕今之誅於民也重昔之役於民也簡
今之勞於民也䌓昔之號令出於州司今之庻務决於
政府掾非其人則百司無以仰承百司無以仰承則生
民之害何以赴訴於上哉吾懼痞之中堅而以外壯為
無患也然嘉梅君之行由州縣而登省署自一郡而周
一國酬宰相之知悉疲民之瘵民困之甦捨今日将誰
望哉僚友徐子祥摭謌詩為一卷徴言以壯其行余故
道其前所憂者以為今喜云
　
　
　
　
　
　
　
　
　滄螺集巻二
欽定四庫全書
　滄螺集巻三　　　　　　　明　孫作　撰
　　太平府當塗縣重建廟學記
邑有學學有廟禮也僨於兵時也僨而興不書常也興
而侈美於前書乎不書懼弗勸也按姑孰縣三當塗故
聱劇治不與他等更以事殷教弛俗窳浸為當然今聖
天子興一四海綏萬邦越四年大論官以儒育材以學
而宣上徳意者猶虩虩以為艱明年冬永平王公俊屬
宰是邑下車之初首登進其民問學所在皆謝不知問
左右吏吏相顧愕貽謝亦如之公曰民不知學焉能知
方乃薅蠧抉貪昭以不取未㡬又示以不偏朞年民恬
於化公曰可矣則召父老端笏齋心而令曰嘻子來前
若知有父子乎曰有知有君臣乎曰有知君君臣臣父
父子子所從來乎曰不知也公起立以手加額曰此吾
夫子之教也教猶天也天可忘乎吾嘗愛仰敬畏如父
母神明日月雷霆也人不知有父母神明日月雷霆則
狂愚聾瞽而已今使若等去狂愚聾瞽以服聖人之教
可乎衆曰諾敢不唯命於是卜吉日率父老子弟距行
春門不百武擇地之隙辨方正位鳩工庀材易湫隘洿
深以為亢爽得畝若干禮殿論堂門廡齋庖以次畢興
繚池以垣飲射以圃像先師之容秩先賢之位丹漆黝
堊金碧斧藻巍然煥然礱宻堅緻雖數世封君之居有
弗能加又剡致郡士為師以主之生徒坌集弦誦之聲
達曙歴再稔而廟與學俱成集邦人士殿謁行釋菜禮
民圜觀之嘖未曾有會詔郡縣立鄉學置弟子員髫年
齔稚左提右挈民歡趨之籍入凡千人不踰月冠帶踉
蹡顒昂儼雅而學與教俱新君子謂其若有相者於戲
為之難易在人成之難易在天使為有不盡其難則成
固不獲其易為於人若此成於天若彼書以是勸來者
宜哉公字用章精敏亷勤事無大小談笑揮之吏畏民
服學校其一也是役也計公之俸㡬半入學教諭吳昭
訓𨗳劉會李炳實左右之里士于子中則經營之學舊
在行春門外洪武庚戌始改卜此其地葢宋之尉司云
　　杞菊軒記
趙郡蘓先生避地中吳士大夫爭走其門因闢軒以延
客環藝祀鞠既字其楣又属為之文按杞與鞠二類杞
即今之枸杞鞠則今之甘鞠鞠尤多種他如馬藺之為
紫鞠瞿麥之為大鞠旋覆花之為艾鞠信皆以鞠而雜
餌之其害至有殺人之慘説者謂惟眞鞠延年效與枸
杞不殊則眞鞠正甘鞠耳世以其荑作羮其花入藥而
本草亦謂服之輕身延年自天隨子掇以供桮桉而二
物始貴然其味猶在肉食之亞至東坡翁守膠西齋厨
索然不堪其憂日循廢圃求杞鞠食之捫腹而笑則其
用殆與糓粟比矣凡物益於人適於口不幸而不見賞
於賢士君子即猩唇豹胎味同腊毒而椒蘭桂蕙下比
茨棘又况杞鞠而已哉故士論之難犯雖鄭子産之賢
曹孟徳之姦卒不敢以人望廢清議甚者布衣之士操
其予奪定為國是以佩安危是則物之貴賤詎不以人
之廢舉為重輕與先生於人物無貴賤大小採攬成就
出其口者視天隨東坡之藻識雖一草一木是非之公
無過舉焉今復推其嗜好厠於兩賢之間然後知向之
所同益信不謬余居秀之南湖日與二三子誦杞鞠賦
以忘肉味乆矣而比歳下田不登方春農食麥葉或者
天發其珍以相斯民而神靈之效将不在洗髓伐毛之
後也乃重為之記先生名大年字昌齡
　　大雅堂記
至正(闕/)　冬浙省左丞蒋公之居吳也作堂於私第之
西名之曰大雅堂且徴記其説余惟六經所以為文者
如日月之光華星辰之錯列山嶽河海之流峙煙雲草
木之變化未嘗有意於文而天下之文卒無以加所謂
文之至也而三百篇又文之至焉書之政事易之隂陽
禮之名物春秋之褒貶非不足於文然出於口形於聲
恊於律吕宣之金石動天地感鬼神皆未若詩之微且
奥也而其體之大小言之淺深又君子小人之荖因是
辨焉今公以碩大光明之器英偉卓越之才致位顯通
為時名卿徳之見乎設施文之著於事業既已無愧於
昔人而燕間之清論思之暇名其堂曰大雅者是豈無
其故與葢嘗竊窺三代之作人矣在輿有旅賁之規位
宁有官師之典倚儿有誦訓之諫居寢有瞽御之箴臨
事有瞽史之道宴居有師工之誦是以徳業之成不至
聖賢不止今已矣獨有觴豆劔鼎之銘以警朝夕然而
秦漢以還鼎彛之銘金石之固則已鑠於罏錘蕩為泠
風故其一舉足一矚目惕然以謹其思慤然以致其守
於是始有宫室門闥之銘以存戒飭葢庻㡬乎三代之
遺烈也然公之堂不琢不華其質素其制樸固非斯名
不足以美斯堂而斯堂之義自非公亦烏足以稱情也
哉昔周盛時君臣之間一心同徳非有弊也然猶採詩
以觀民俗以考政事而謂之風風之言諷也不肄於官
師不列於藝事不訐不訕㡬諫而婉譬風之感物而不
自知其物之感此庻人之事上也惟大臣則不然當朝
會大享之時君之於臣不特聞其政也欲尋其言不特
尋其言也欲觀其志故詩至於大雅則其音莭之簡陳
義之髙不佞不諛無抑揚揣切之㣲有直道正言之易
所以為大臣事君之忠也與然則義取於斯者豈非公
位則大臣也言則大雅也茍以為不若是者有如此堂
也不然不藻其梲不華其榱徒以是為大雅而記斯堂
吾愳非公之志也余嘗獲登公之堂觀大雅抑之戒聆
大雅琴之操而言其志之審矣乃退而陳其直致之辭
以發斯堂之義云
　　墨竹記
嘉禾吳鎮仲珪善畫山水竹木臻極妙品其髙不下許
道寕文與可與可以竹掩其畫仲珪以畫掩其竹近世
畫出吳中趙文敏父子外仲珪其流亞也仲珪於畫世
無貶議惟論墨竹或訾其有酸饀氣仲珪為人抗簡孤
潔髙自標表號梅花道人從其取畫雖勢力不能奪惟
以佳紙筆投之案格需其自至欣然就几隨所欲為乃
可得也故仲珪於絹素畫絶少余留秀州三年遍訪士
大夫家徴其筆蹟蔑有存者然則更後百年知好其畫
復當㡬人耶至正甲辰夏余友張君翔南持其族人𤣥
輅所藏墨竹示余曰君嘗嗜仲珪畫願為記之余觀仲
珪隠者也其趣適常在山巖林薄之下故其筆類有幽
逺間放之情殊乏貴逰子弟之氣議者少之其以此乎
且世賴筆墨以傳者非一物而竹之可傳豈以聲色臭
味為足嗜與若是則幽逺間放自其竹之性耳今使人
指其畫曰是有山僧道人之氣則仲珪於竹冝得其天
者顧欲以是非之可乎渭川千畝多如蓬麻其挺然修
㧞郁然茂遂識不識皆知其可愛至於荒濵寂徼烟梢
露葉凌雨暴日縣崖拂雲偃仆植立之勢生枯稚老之
態斯則非髙人逸士窺之歳月之間不能悉也以衆人
之未喻求衆人之必知何異誇昌􁑮羊棗於黿鼎之側
與事物之殊意見之異世有甚於此者余固不得不為
之辨也遂書以為記
　　長嘯軒記
人之聲在天壤間與元氣同出入猶魚之在淵與水同
呼吸也故凡聲與氣同則雖生殺萬物慘舒隂陽代謝
四時将無不至矣其泛宫流徴音中律吕使庭柯脱葉
萬籟為虚凝逰雲而集長風又何怪與昔者聖人知夫
情之不可已也為之嘯歌以洩其憤懣不平之氣是故
嘯之清也凄然其似秋使人無不悲歌之和也暖然其
若春使人無不恱而八音之政於是通乎人焉西江劉
子憲自其少時以竒氣負六經之學研精揣磨工為歌
詩駸駸然上追漢魏下軼晉宋既以得名當時然猶自
謂僅足以咀草木之英而未足以吸月露之華則又發
為長嘯之音寄興一時以名其軒而士大夫因以阮籍
孫登軰方之是豈足以知子憲哉子憲之事業雖不少
槩見方其結軫連騎北抵燕趙西歴秦晉上太行窺殽澠
絶黄河過伊闕徘徊乎梁宋齊魯之間泝洙泗之淵源
嘅陳蔡之遺跡而知道大之不容則子憲之心固已大
喪矣長嘯之發豈不賢於悲歌廣武之䑓與既而南望
大江鼔枻吳越逍遥閩嶠以挹武夷山水之勝庻㡬復
見延平師友櫂歌九曲之餘則長嘯之發且将卧餘子
於地下又豈艱危隠約沉湎自放於禮俗之儔可同日
語哉以是觀之懽忻悲憂之嬰吾心浮湛榮辱之閲吾目
成敗得喪之過吾耳舉不滿夫一嘯而世有恃其不足
恃以驕乎人寕弗少媿也與吾老矣異日儻見子於麻
姑山中聞有鸞鳳之音逸於雲霞之上者非子也耶子
毋曰不吾知也
　　東郊草堂記
松之海隅有培曰漢城城之隅有隠君子曰東郊先生
家焉先生與余既親且厚其出處亦徃徃相類獨才與
識不相及初江隂之警也公微服杖䇿變姓名來吳余
不更事意謂士君子遇則志四方善天下不遇則守墳
墓死鄉里而已去将何之未㡬郊壘日斥鼙皷日急戈
矛劔㦸之聲相聞晝不得居夜不得息然後悔吾知之
不豫引之不决而公之去其見遠矣暨余得脱於難辛
勤來歸公聞而輟来東原且吊且慶館余客舍方是時
余視東原耕田之樂豈可及哉會四方爭延士復與公
合曵履接席邂逅相歡雖時睽離離必合合必相教語
曰若得謝必同里而居同畝而耕以佚吾二人之老余
應曰諾則又笑曰方今中原多故天下未定此俊傑馳
騖之秋非公軰髙枕之日若我等乃如公言耳後余忝
教嘉禾将規田舍去老松上以復公言而先生書來則
已退休於居買田築室漢城之東扁曰東郊草堂徴記
其事余惟士之出處進退不可以不謹如此勤是物則
為君子玩是物則為小人始吾之去也嘗從於公今公
之歸也又先於余余其去君子而歸小人也審矣一俯
仰間向之大車長葢望塵雅拜者固已澌滅而無餘跡
其僅存不過當時齪齪不伸為世鄙笑之軰豈用舍進
退時有利鈍而貧富貴賤天之予奪復有幸不幸耶抑
余奔走飢寒旬其常耳獨念出入憂患進退從容卒能
以危為安如先生者庸非眞知去就早見明識之士哉
吾田距公三里幅巾杖屨登君子之堂樂而賦詩以歌
其志固将有日於是書以誌余愧公者多矣先生名訓
字君立蔡其氏葢松之士族也
　　空谷先生墓磚記
先生諱逺字之近小字紹堂姓俞氏江隂人也居空谷
里因以為號世稱紹堂先生而不以字行其先累葉宋
衣纓大族至内附三世不仕以隠徳稱會州里驗田甲
乙主徭役不勝家業益衰遂為齊民先生生甚癯長不
滿六尺美髯清肌骨見衣表目光烱然愛著小冠戴方
山椶笠白綺裘環玉帶羅望之如風塵表人一市人起
立㓜好讀書立操行竟歳弗窺户庭日寖有聞里大姓
王匡山素負才少許可首延先生為師由是翕宗之弟
子承先生教揖譲進退與為詩文皆有法度其綜練細
故問無不荅荅必中成敗肯綮尤善談名理弟子有問
舜大孝瞽瞍日殺之何也曰為不同有問貎美而貧曰
有甚惡陋而貴曰有甚美雖率爾談笑無不可書或曰
先生風裁髙奚為不仕曰夙有先誡不敢忘命用是卒
於布韋故人孫岵甚貧自常來歸先生均食與衣奉之
終身岵晚得廢疾家人苦其携䇿時出誶語先生笑曰
孫岵先生貧而歸我我當以疾棄之慎勿復言歳大􁁜
耕傭或以病告家人廹其去先生曰強而事我病而歸
之非人情也使舁而歸死是以舁故死之彼孤人之子
獨人之父弗望我乎且療以醫藥未㡬果死其父乞捐
溝中復止之泣曰歳凶為棺難骸骨遍埜不獨吾子先
生曰汝子生盡吾力死而委食烏鳶可乎第安之竟出
棺衾以歛鄉人聞之莫不嘆曰此非直長者是死生緩
急為義不欺人也里俗歳迎神會先生出神止其門舁
不勝重鄰父辱先生教素不惑者亦竊怪駭先生家嫗
宿受教令獨不恐大罵叱之衆為悚栗神亦帖帖去不
能為災衆始厭伏相教勿為滛費宗人有受教親死不
為佛事者浮屠䦱門誚譲之曰吾有所受矣非若等所
知凡先生言輙感化類此先生生長兵餘苦為生難誅
蓬藋植桑棗理頺垣廢址二十年弗具生徒(闕/)材輸甓
稍助成之為堂三間與姊婿魏則之先生友愛無比通
財合居居其東曰東愚居其西曰西愚鄉人化兄弟至
今以俞魏為言至正壬辰鄉寇竊發所過殘滅其舍復
為丘墟先生掃地為席累墼為榻客至嘯歌自如人或危
之先生曰汝憂吾不生耶吾懼死不殊耳一切世事絶
口不言性不善飲惟酷嗜詩不輕脱藳脱必驚人如龍
門桐歌小石灣行澄江(闕/)　等篇播誦人口不下二李
而理思過之時雖搶攘未嘗廢吟聲一日浩雪新霽道
盎如春先生乗欵叚微吟未就望見兄子寛負茶具逺
來便下馬憩松間掀髯大喜曰子適何來寛進曰固願
侍謁于歬也因趣令瀹雪具茗曰吾詩成矣明日好事
者傳以為圗先生不樂著書曰後世書愈多而學愈陋
矣惟豆亭集學詩管見行于世祖某父某娶曹氏子男
一人樵事親謹甚女二人長適惠連次適湯炳孫男二
人庠序曾孫一人倪壽七十有三歳以某年月日生某
年月日卒吳郡之客舍歬自為誌别親友後十有某年
月日孤樵以其喪返𦵏某鄉之先原銘曰豐於徳嗇於
書如挹如注稽其徒乆而衊之道恐汙三尺之墳此其
壚嗚呼銘哉式後殂
　
　
　
　
　
　
　
　
　
　
　滄螺集巻三
欽定四庫全書
　滄螺集巻四　　　　　　　明　孫作　撰
　　上盧御史書
御史閤下僕聞之求榮名以顯天下者好名之士趨之
務修徳而勵操行者實徳之士歸之二者猶影之從形
響之應聲雖威力轉移其(闕/)不能易其志也僕竆居隠
約晝而讀書夜而忘寐思古公卿大夫與凡所以為士
之去就從違而得其説閤下幸垂鍳焉昔者戰國有四
公子齊曰孟嘗趙曰平原魏曰信陵楚曰春申此四君
者天下皆稱其贒然知好名而不知好徳故後世汙穢
不潔之士掉鞅頓足想聞其風而良篤修激之士或恥
言其事葢忠信亷潔者士之船乗也舍忠信亷潔而欲
求士無異棄舟楫釋車乗而期逺到也四公子自謂忠
信亷潔不足以取人必沉舟破車而後有以得衡波絶
塵之士故天下之賢如魯連虞卿皆蹈東海著書以泯
其跡彼屠賈嗜利之夫雞鳴狗盗之客得以竊跡於門
而卒無益於齊楚趙魏之滅亡也子路曰不能勤苦不能
恬貧而能行義吾不信也夫勤苦而執忠信恬貧而不
貪行義而不汚天下之至難也行之於已無與於人然
而三代之君皆以此取士而士必以此自勵何耶士非
好勤苦而忘逸豫樂貧賤而惡富貴也非茍為義而迂
濶其行也為夫志不勵則節不立行不潔則守不固義
不勇則事不終古之君子耻斯三者甚於勤苦貧竆故
能言不失身行不失已用則尊顯其君功葢一世没則明
並日月聖於無竆此士君子所以日夜甘心而不恤
乎貧賤也今之士君子何獨不然窮苦立節者不聘於
當世狥名卑行者不適卿大夫之求上不信於下下不
伸於上爭持而不觧相難而不發此士之所以不至也
昔之為國有好千里馬而市其骨朞年而千里之馬至
者三夫馬猶有之也今之帶鉤以犛牛之角角不能行
而用於道路重於金玉非好之至乎士患不好茍有好
者豈慮無立節之士如馬角之至哉僕每服讀先朝名臣
文章事業如疎亝翰林鉅儒元老未嘗不廢書感咽恨
其生晚不得奔走以備使令然私念其盛徳之後儁偉
之績倘及見之不自意獲覩閤下光明雄傑之器清㧞
魁邁之才處機要之任執百有司之衡言足以達天子
之聽聞權足以抗宰相之論議力足以顯㣲而發幽天
下之士凡有實徳者輟食投箸而迎之此其道徳之光
文章之著政事之施復始光歬燁然足以銘金石播聲
詩昭竹帛而士君子延頸躡屩咸願出門下也僕雖不
足當肯立莭之士然生長閭巷内無養親之資外乏聲
勢之援其窮抑亦至矣家本儒素好論著文章不能與
時浮沉蚤夜孜孜獨以不見閤下為恨今而後得其時
矣貧無以為贄謹獻舊文一通伏惟閤下教之幸甚(某/)
再拜
　　謝蔡推官書
竊聞才者天下之利噐也徳者利器之所載也徳譬之
車才譬之物車大則所乗者博徳大則所施者逺然人
每失於顛沛覆折而不救者則以其所載者小也故士
非患其無利器也常患無實徳以載之耳何則冀北之
馬天下之良馬也一日千里而詭轡竊銜則人以為賤
馬矣棠谿之金天下之精金也一日而三躍冶則人以
為狂金矣士之無徳何以異哉孔子曰如有周公之才
之美使驕且吝其餘不足觀也已葢人之至願而不能
得者才也今幸有以得之則父讚其子兄愛其弟君願
為之臣士願為之友又其下者環視而伏之而才之可
願極矣然而恃勢以誇人之不能盛氣以掩人之不逮
勇奪天下而人瞪目以指之辨屈其士君子而人競口
以擠之志竆天下之智力給天下之藝而人不以為賢
則才之不幸復有過於此乎是故天下之所少非才也
徳也古之人徒以才而幸其事之立者其惟戰國之人
乎戰國之人其心懼而貪天下之士乗其懼而脅之因
其貪而餌之則雖􁁎歩躡屩猶足以致位卿相及其末
也雖殣身碎首不足以謝天下之人彼戦國之士猶然
况非戰國之時乎方今海宇清明才儁效用大臣長人
專以寛厚敦樸鎮浮静躁向之剽悍輕疾者莫不改心
易慮痛自刮磨務為持循雅飭之行而驚世駭俗不規
法度者靡所容於其間此尤不可以無徳而進也明公
㧞跡於士庶人之列非有貴埶以相先後倔起於蓽門
圭竇之間非有貨財為之聲名言非忠信不出其口行
非仁義不履於身躳親儉約而不為矯激之行自處亷
潔而不求絶特之稱明足以直天下之枉而不為訐剛
足以挫天下之鋭而不見其強凡其所為皆以徳而濟
才不以才而廢徳故他人守之而不足明公用之而有
餘不亟不徐跬歩清要望之如揚鑾挾䇿於康莊之衢
而追之者如負駑驥而陟九坂也且今之才能自試於
州縣者寡矣而况能自㧞於憲司進於憲司者千百人
之一也又况能自致於執政之府方其自謂老而歸也
公卿大臣相與挽而留之乂将大用而不置也明公何
以得此於天下乎天下之才蚊蚋其紛紛也終不能效
明公之尺寸者非其才之不足稱顧其氣先有以葢天
下而徳不勝載也古之人養其氣於無何之中蓄其徳
於不用之所逮夫用也發之以徳而不為氣動持之以
氣而不為事役濟之以寛維之以毅而不拘於近小是
以成功之大澤流之長巍然煥然可望而不可及也明
公其亦若此乎僕也生於閭巷長於一州幸賴先世餘
業讀書為事麤不墜其家聲而明公之知特先於人辱
出門下者今三年矣思唯自效以報明徳勢孤力薄罔
有攸濟然區區之私終不少貸以故不以辭之鄙陋而
樂於進説伏惟明公教之亮之
　　上松江崔則明太守書
月日孫(某/)載拜䞇書明府閤下竊以謂贒士大夫之出
於人國譬若象犀珠玉之充富室象犀珠玉不産於通
郡不列於市肆而用足於富室者好之至也嘗使國之
好賢如富人之好貨則天下何患其無士葢物不係於
土之所生而係於人之所好冀北之良馬越南之利劔
天下孰不知其為材至於能用其良則燕趙是已善収
其利則吳楚是已不然秦不畏冀越而畏燕趙吳楚者
豈畏其國之多賢與徒鋭器為之使也然則物猶足以
強國又况士出於其間哉方今南方事致兵革未戢浙
之􁌜江之東人士之流離播徙不出於蘇則出於松而
已松固善郡也然所以能善其土者庸非良牧守之惠
乎今使東􁌜數州之人歸閤下未足多也以數州之士
于于而來求閤下之依是必有故矣且難為者牧守難
平者士論僕入閤下之境不旬日間識士大夫㡬十六
七其喋喋稱閤下者亦十六七可誦而傳目之尤大者
四一曰鋤姦強二曰恤民隠三曰均賤役四曰急賢士
其餘不能盡數僕不敢逺引以瀆左右即此而觀竊以
南北道里雖遼良牧守雖衆至其尊主庇民之術若閤
下之倫多不一二數也何則是四者施於無事之日易
見於多事之日難無事之日行之其功淺多事之日行
之其功深茍舍是而以政言則危政矣亂國矣奚可歸
乎僕涉郡縣四五越水陸數百里捐墳墓挈妻子以來思望
履葦之光揚無前之偉績求數畝之田為老農夫出租
税以給公上私心甚勤愚不知其果能否也閤下幸辱
聽之僕雖不佞操筆墨以效驅馳親賔客以觀政化上
不乖養士之心下不負君子之教又使四方日聞士之
歸閤下者輙與之曰輙進以禮布前此未施之政開來
者未濟之心若是則閤下之英聲茂實傳之耳目載之
簡冊其有既乎詩曰豈弟君子遐不作人侯之之謂矣
不宣
　　陶先生小傳
先生諱宗儀字九成姓陶氏其先由閩之長溪徙永嘉
陶山再徙台之黄巖黄巖之族二曰赤山曰陶夏陶夏
諱泰和者宋皇祐裏溪都廵檢也復徙湫水是謂先生
之始祖曾大父居安太府寺簿大父應雷太學録父煜
贈承事郎福建江􁌜等處行樞宻院都事先生沖襟粹
質灑然不凡少舉進士第一不中即弃去務古學無所
不窺出游浙東􁌜師潞國張公翥永嘉李孝光京兆杜
本問文章為事故其䋲檢家法過人逺甚尤刻志字學
工舅氏趙集賢雍篆筆家甚貧抵淞教授弟子遇人無
夷險佞直一接以誠平居寡言笑至論古今人物上下
數千年竟日不倦至正間浙帥泰不華南䑓御史丑閭
辟舉行人校官皆不就未㡬太尉淮東張士誠開閫姑
蘇數郡之士畢至其部帥議以軍諮屈先生亦謝不徃
入職方洪武辛亥詔取天下士癸丑命守令舉人才又
以病免或誚譲之曰黄金白璧重利也駟馬髙葢榮勢也
天下之士孰不靡然嚮風而子矯矯若是先生嘆曰捧
檄而喜所以為親禄不逮飬適增悲耳况今賢良軰出
草莽之臣老死太平幸莫大矣踰分之榮其敢覬乎藝
圃一區果蔬薯蕷度給賔祭巳餘悉種鞠栽接溉壅身
自為之間遇勝日引觴獨酌歌所自為詩撫掌大􁰣人
莫測也先生崎嶇亂離㡬二十年喪葬祭禮備盡其力
人以孝稱由避兵家淞城之北泗水之南諸生買地結
廬遂居以老晚益閉門著書世所共傳説郛一百巻輟
耕録三十巻書史會要九巻四書備遺二巻其未脱藁
者不與焉贊曰古云雖無老成人尚有典刑老成邈矣
得見典刑者斯可矣憶余㓜侍先君子采宋故實至走
杭之遺老年八九十者録而傳焉言極必流涕太息曠
四十餘年世無其人乆矣不自意文獻之徴猶有如輟
耕録者在然不百年吾恐未知是書之為寳也使知為
寳則先生心術之微雖無余言有不傳耶
　　玉笥生傳
玉笥生者會稽山隂人也家玉笥山少力學有志既壯
負才不覊薄游四方慕魯連子為人不治産業誓不娶
不歸郷里故年逾四十而猶獨㞐親舊或稍勸為計生
輒嘻笑舍去曰吾身未立天下事未巳此大丈夫以國
不以家之秋也吾豈不知有舊田廬足以資衣食無乏
而此拓落耶先是國家承平民無藏甲士不言兵生始
徒跣走京師謁貴人創談天下事衆駭其狂且誚曰生
洛陽少年專務生事不合便拂衣還江南淮西揚塵聲
勢日甚物情惶惑生首抗大議言論風采歆動時相居
數日不報去入冨春山中混淄黄軰為方外遊日以詩
酒自放里豪見而異之爭下榻設盛饌生弗之顧貧士
或置鷄黍輒飯不辭間有識之曰子非張憲思亷耶君
之齒長矣猶溷劔士俠客為也為具衣冠強令出山生
黙不荅久之一旦升髙望逺若有所睹退謂所親曰吾
亟去汝輩亦慎毋居此呼避避里中三日而逃衆不之
覺會㓂狼狽猝入兵死五百餘家始悔不用生言生識
見沉敏博學無不窺其間静寡黙在稠人中或被推墮
無所較也及遇事酬酢論兵説劔天下一豪健辨士與
搢紳軰為文章談王道從容禮法雖老儒先生避之論
曰士貴善用已善用已者必善用人生之才氣雖予不
知其有挾余間扣底裏輸發腑臟百反不能竭噫澤中
之蜥蝪不用則委蛇草莽間用則致雨雹猶呼吸也生
善用已亦若此與
　　徐臻大師傳
徐臻大師者江隂夏浦小龍寺之僧也其初淮人少勇
敢任俠喜鬪手格十餘人至正十二年春盗起馬沙剽
掠為㓂其里中大姓陳氏募千餘人収之為賊所敗䧟
其首領張氏父子二人父擒而子死先是臻與賊巢中
張庵僧往來臻弟子實張氏僧也張氏被難臻徳張氏
欲報之乃偽為訪張菴僧以偵賊情賊之子徐氏年㓜
出家為張菴僧會僧從賊家歸臻探之具得其實至夜
聞鉦皷聲知賊盡出且守者皆疲弱不足憚因操大斧
鑿竊入賊家牛欄中見守者皆醉卧臻連斫殺守者六
人斷鎮負張氏從間道出張氏由此得免嗟乎世之所
謂烈丈夫忠勇氣坐食廟堂出死力以衛國家者豈非
平時尊貴人耶一旦緩急則俛首帖耳顧身而不顧國
見利而不見義罷百姓之力竭天下之財僅為鬼蜮隂
計之資而慕義奮發出萬死不顧一生之計以酬毫髪
之恩者乃在於人倫之外比權量力不啻泰山鴻毛而
其人安之其自視賢不肖何如也臻之心非怵於利非
廹於無聊其慕用之誠葢有相死相生之義也不然餧
肉於餓虎俱靡於鋒刄之間功不足以立徳死不足以
成名不為天下笑者㡬希吾故惜其志感其難書以為
人臣僥倖不忠者勸
　
　
　
　
　
　
　
　
　
　
　滄螺集巻四
欽定四庫全書
　滄螺集巻五　　　　　　明　孫作　撰
　　答性難
東家子與二三子逰濠梁之上客有漁者投竿釋餌而
上曰吾見夫子類有道者似有所思者漁心竊有蔽焉
願夫子以袪其惑東家子曰噫吾睹子非漁者也姑語
子之所志焉漁者三揖而進曰自朱子之學明學者惟
知誦説而已一言不敢有加也若荀揚韓子之論性果
孰是而孰非乎東家子俛而嘆曰子之及是也大矣然
學者習於故而不考其故悦於言而不知其言􁁎以口
耳之學為明不以身心之病為恥渙然無統雜然無緒
曾不察是非之真試為子語其歸焉昔天下之言性者
四孟子曰性善荀子曰性惡揚子曰性善惡混韓愈曰
性有三品三子言性實孟子啟之也何者彼曰善此固曰
惡矣彼曰善又曰惡此固曰善惡混矣彼曰善惡混此
固曰有上中下三品之别矣各師其師各是其是無惑
乎言之多而不要其中也大率善不過理惡不過氣孟
子得其理三子得其氣孟子語理而遺氣故三子得以
其氣者議其非三子語氣而遺理故孟子卒以其理者
奪其是嗚呼破天下後世之的者孟子也起天下後世
之争者亦孟子也譬如玉天下孰不以為寳孟子乃曰
寳之美無出乎玉於是譁者紛然而起指其疵摘其瑕
以議之曰玉固美矣夫亦有不美者存是則寳失其寳
者豈非孟子美之過而反輕與向使孟子之言不白於
後誰以三子之説為非孟子之説既白於後亦孰知三
子之言雖過而未始無其當與何以明之堯舜與塗人
一孟子之言性是也堯舜與塗人二三子之言性是也
謂孟子之言性非世無堯舜矣謂三子之言性非世無
桀跖矣於茲有人焉方其醒也言皆忠信行皆仁義謂
非性善可乎比其醉也言非忠信行非仁義謂非性
惡可乎孟子言善理之明也荀子言惡氣之昏也孟子
得其常荀子得其變若荀子者雖不謂之有識然亦不
謂之無見者矣今或一切善之謂凡惡者皆物之奪則
又不惟無見謂之無知可也問之曰人皆可為堯舜其
不為堯舜者無他是物欲使之然耳於戲天下之酒足
以亂性豈不為酒困者皆聖人之徒與殺人而奪之貨
盗也豈不為盗者皆世之君子與人猶有欲也寒暑殺
人天地果何欲以蔽之率天下而趨猖狂之域者必此
之言矣漁者曰先儒皆謂氣有善惡子獨謂氣無不惡
豈堯舜之質猶未善與東家子曰天下之理一一則純
而不貳故謂之善天下之氣二二則雜而不純故謂之
惡堯舜豈能外二氣之禀哉但常人之禀不偏於剛則
偏於柔不偏於柔則偏於剛剛過為剛惡柔過為柔惡
正猶陽極為熱隂極為寒其毒至於殺人者得二氣之
偏也惟聖人則不然隂陽合徳粹然中和陽不過於剛
隂不過於柔氣無專主徳性常用此堯舜之禀異於常
人而無偏惡之弊者得二氣之和也葢善者一之至可
以言理而不可以言氣和者二之平可以言氣而不可
以言理亦猶五味相濟􁀙不見其鹹醢不見其酸可以
言和而不可以言善生質之粹可以言美而不可以言
和是也漁者曰或謂初氣善終氣不善故艸木初生無
不可食安得謂氣無善乎東家子曰若是者以烏喙食
少而不殺人為善也生而不毒非氣之善是氣之未完
譬之赤子之心其氣柔弱未知所以為不善也曰然則
氣質之性而又可以反之是亦足為善矣曰氣雖惡矣
然強者主之弱者奴之氣強則動為主而情放氣弱則
靜為主而性存汨於動者惡之本反於靜者善之機動
皆氣也靜皆理也善反之靜奚為而不可哉漁者曰氣
之惡既能害物則其害宜亦多矣今又不然何也曰氣
化流行太過不及其數無算至贒不易至惡亦稀故堯
舜不世生桀紂不世出且天生之物不能皆陽亦不能
皆隂惟其不一是以不齊中人以上雖未極於中和然
氣與理合則聖可學而至贒可學而能中人以下雖未
極於偏駁然氣與理乖則自暴自棄者雖不為惡而為
惡之心未嘗忘也是則性其情而不易者上智之明情
其性而不變者下愚之昏不猶水乎湛然不波者止水
也其上智之明乎躍然沸騰者湍水也其下愚之昏乎
止水之性靜故應物而不逐於物湍水之性動故撓物
而不循於物靜勝則氣清而性之用行動勝則氣濁而
情之用熾故孟子四端曰心而不曰情茍情出於性則
是性而非情矣此非孟子開性善之端所以明餘者之
不善與漁者曰性果靜而情果動非性為體而情為用
乎曰非也性非待情而用情用則性滅矣葢應物者心
性之動也逐物者性情之鑿也謂之心者萌於性之正
好惡之公是也謂之情者感於氣之邪好惡之私是也
漁者曰心統性情而子以為性之動何耶曰心者性之
萌情之根而神明之主動靜之樞也以器而言心所以
統性情也以道而言性而後有心心而後有情性者心
之靜情者心之動也應物而動不役於私性之發也故
謂之心心既發矣牽於物欲而氣為之主性之汨也故
謂之情漁者曰孟子言乃若其情則可以為善是情亦
善也子何以必其為不善與曰夫既曰可以為善則亦
原於不善而已猶指其小人曰是亦可以為君子則其
初非君子明矣漁者曰若夫為不善非才之罪也才既
以質言則人之不善果非氣質之罪矣曰非是之謂也
才質之質孟子皆以體質言非才之罪猶曰非本體之
不善耳又曰不能盡其才亦謂不能盡其性之本體也
又曰以為未嘗有才焉此豈山之性也哉言不可以情
之不善遂信其性之無善如水之就下不可謂激之過
顙遂以水之性非下也易曰無思也無為也其聖人之
性乎寂然不動感而遂通天下之故其聖人之心乎聖
人之心無一息不靜故天地之性無一息不存常人之
心無一息不動故氣質之性無一息不亂顔子不遷怒
和也不違仁中也其靜而反於性之正乎周子定之以
中正仁義和也主靜以立人極中也其靜而得其性之
本乎漁者曰子之言髙矣美矣夫亦有所受與曰噫逺
矣作始受之先子靜安君先子受之大父明父君大父
受之先公澄川先生而又質之先師晉之耿先生其言
悉合而無異也漁者唯唯而退
　　說相
相人之法論形而取舍之此世俗瞽伎之見不惟不足
以知人而吾所以取人者一失其當則未免喪心挫志
茫乎君子小人之不暇擇矣九方皋天下之善相馬者
其求馬也物色牝牡不能知而不失其為良馬故伯樂
曰若皋之所觀天機也得其精而忘其粗在其内而忘
其外善相人者亦然相雖定於形神氣色之中見常在
於形神氣色之外余嘗學此而得二法一曰變二曰常
常者人之所不見也變者人之所不知也常猶可勉變
則雖鬼神有不能知當知其勉強逆計以遁其情則雖季
咸之相壺子不能得其畧至於天機之動忽焉而不可
掩是雖裴行儉之議王楊盧駱無以出此也莫難逃者
動静語黙之機莫難禦者倉卒應變之械於其不可逃
以觀其愛憎取予之常於其不可禦以竆其必發難忍
之變一變一常反復相明而貧富貴賤夀夭之理得矣
譬之於水滙而為淵激而為湍束而為峽流而為川人
見其異耳然而汪洋起伏之形悍怒崩蹙之勢萬變不
常而大小淺深之數可以智測者其理一也里士陳君
漢翁善相人與余言悉合故錄此以遺漢翁而士大夫
得吾説以通之亦或有以知相非進於技而巳也漢翁
通敏博藝舉止落落如物外人尤善飲酒遇所得輙送
酒家嘗為學官不久即弃去
　　皆夢軒説(為陳汝嘉作/)
余客松上夢一道士戴華陽巾著黄練衣者來訪余揖
而問曰客誠有道之士耶何衣冠之異也客咲曰子未
聞道也吾身蜕也衣又吾之所以蜕所蜕也蜕且非吾
有蜕所蜕吾烏乎有哉余曰若是則遊方之内者縣而
未觧也請論縣觧可乎客曰然子以淳于棼之典郡貴
乎曰不足貴也子以莊周之為胥樂乎曰甚樂客曰是
二者皆未足以語縣觧也敢問何謂耶曰汝於周則樂
於棼則不貴豈以螘夢則夢胥夢則非夢也於一夢而
别二夢是非縣之未觧乎今吾有術能與萬物變化試
使汝一為胥一為螘子且樂乎且不樂乎抑将以胥為
樂螘為不樂乎曰悉不願也曰然則子於胥夢悦螘夢
憂悦為火炎憂為寒氷寒熱戰於内氷炭膠其胸縣之
不觧不既深乎且子嘗於夢曉夢乎曰有之嘗於夢曉
夢覺乎曰未也曰諾哉今巖穴之客江湖之士投簮紱
而謝人事其往㡬人其來復㡬人吾視此猶夢曉夢也
非夢曉夢覺也曉夢覺者孰有覺而曉夢之樂乎人能
於夢曉夢而不能於夢曉覺是故終身逰於大夢而不
知覺也於夢曉覺者其唯至人乎然夢覺可以致而不
可以傳也逰日中者忘昏夜之幽趨燈燭者㤀暗室之
陋吾燭子以暗室之光而不知大道之㝠皎子以望舒
之魄而不知陽烏之赫與子遊夢而不知栩栩之非吾
是則道可致而不可言縣可言而不可觧詎不信夫於
是恍然而醒惕然而起不知夢之為吾吾之為夢童子
擁篲而進曰皆夢先生來也遂理前夢為皆夢軒説
　
　
　
　
　
　
　
　
　
　
　
　
　
　滄螺集巻五
欽定四庫全書
　滄螺集卷六　　　　　　　明　孫作　撰
　　坐右銘
多言欺之蔽也多思欲之累也潜静以養其心強毅以
篤其志去惡於人所不知之時誠善於已所獨知之地
毋賤彼以貴我毋重物以輕身毋徇俗以移其守毋矯
偽以喪其眞能忍所不能忍則勝物能容所不能容則
過人極髙明以遊聖賢之域全淳徳而為太上之民
　　洗心泉銘(并序/)
華亭蛇山慧日院之東鳳凰山之西南友人夏士良築
别業其地墾辟除治得泉穴舍後汪洋甘潔不竭不溢
因即其坎為池名洗心泉曰吾將以是著易徴予銘銘
曰鳳之脇蛇之蚹浚靈源發𤣥腴相有徳噫何居沐陶
泓濡褐􁁎招羲昌啟榮圗淬鐵擿續韋觚滌遐覧泣墨
朱滋吾徳神吾書匪斯泉乎
　　孟氏先印銘(并序/)
太師信安孟郡王忠厚宋昭慈聖獻太后之兄也王之
孫四其主管建康府料量院事諱某者今季成之曾大
父也故第在今姑蘓府橋之北偏其橋至今猶以府得
名府廢於至正丙申之亂季成以庚子四月遇軍士售
銅印於市視其文即太師郡王料院印也詢其所自云
出於頹垣廢址間季成得而寳之求詩文以紀其異銘
曰印亡六國篆出秦斯廢興相尋一何纍纍玉質金相
起伏千祀疇王之門世有孫子令聞令望唯此信安天
隲舊物赫於頽垣相彼後昆繩此祖武墨艾銀黄實獲
我所昔晦今明匪後而先信安在上昭慈在天
　　伯夷叔齊贊(并序/)
嗚呼士難取者義也難全者仁也難執者信也捨千乗
之國去為匹夫好名之人能之然不能必其彼此之仁
䝉袂輯屨不食唴来仁者能之然不能必其彼此之信
伯夷叔齊吾於譲國得其義於諫伐得其仁於同死得
其信世稱伯夷多不及叔齊猶稱太伯而不及仲雍余
以謂非也為伯夷易為叔齊難夷之為齊不能從顧且
奈何夷能使齊同已齊能使夷同志吁難矣哉吾悲二
人兄弟之為眞異氣而同心者與故為贊以明之贊曰
人之大倫君臣父子篤于君親友于昆弟棄家如遺棄
國如屣併棄其身如蜕泥滓人懐百金揆義而使猶有
諾否背義去已如何先生各執其志不約而同如合左
契孤竹之生首陽之死萬古清風噫二人耳
　　陶淵明贊
晉室之遺荆州之裔耻事義熈寕死栗里公田之秫三
徑之資安能欎欝乆居於兹何物小兒應束帶見彼五
斗粟謂我眷戀秋風吹衣秋霜霑裾卿用卿法吾愛吾
廬
　　李令伯贊
少違父母長全其身皇天后地實所共聞應門無童朞
功無親飲食湯藥祖母惟臣祖孫二人視猶母子緩則
俱生急則俱死事君報劉有臣如此臨表之情宜映青史
　　李太白贊
𤣥元奕葉聖神孫邈然跨海超無垠錦袍淋漓舞鬰輪
秕穅斯文遺世紛羿娥招揺迎帝閽訴以九河𨗳崑崙
飛魚挾輈湘女嬪囘光下照扶桑暾洞庭鈞天弭節聞
俯仰一笑三千春天台子㣲未足論大兒汾陽誰與倫
知章識公尚㡬塵日衡氣機與地文采石之水青山雲
魑魅夜嘯狌鼯墳吁嗴夫人此栖神文或不死非其存
　　石菖蒲贊(并序/)
東坡贊石菖蒲能言其久而未知其勁余觀菖蒲之葉
自本至末中深如溝傍岸如髪圭角亷厲不可撫捫葢
自根節之堅有以發之故畵者以是争能求别於草凡
蒲皆不畏水一種生下濕葉大有劍脊即昌陽一種生
澗沼名昌􁑮所謂溪毛可羞於王公疑即此與草木非
土不生而此獨用水活蕭然巖石之上愈乆愈青有道
之士嘻其似之贊曰石鬪其根瓦囓其節苦而瘠不遯
其貞欎而蒼不昧其潔不汶汶於風塵不矯矯於霜雪
豈其與道逍遥故能堅齒髪而夀歳月也耶
　　小像自贊
貧至於屢空而心冨如萬鍾千駟困至於數竒而心亨
如面槐列棘之貴長不踰於中人而志可以奪三軍之
帥此何得而然哉葢庶幾乎自反而無媿
　　書甘澧傳後
僕不善澧毎以狂生目之既坐禁錮不通賔客所在談
笑索然無歡然後知澧之不易忽也又時時見人誦澧
功徳不衰因詢其與素善者考其出處行事大較述以
為傳大抵士大夫立身行已皆然方其心存目識正使
周孔復生何異於人人至於名可得聞身不可得而見
則雖丹崖青壁猶足使人欽髙風而慕盛徳是知古今
之士以隠為樂以仕為悲者意有在也
　
　
　滄螺集巻六
記滄螺集後
鄉先生孫公大雅在洪武初以文名一世于時學士金
華宋公於文最少許可雅重公特為作傳鄭重委曲考
其文可見已章憲生後公百年時時從人得片言隻語
猶能想見風采以不得徧覩公平生論述為慊求之且
廿年矣乃得公所為文曰滄螺集于都君𤣥敬既又得
公詩於黄君應龍各丐以歸如得重貨以示中表弟徐
直夫而謀梓之未果也歳乙卯九月𤣥敬直夫同領鄉
薦歸自南都乃重言焉直夫扵是捐金僦工而𤣥敬手
為校勘始得竣事凡為詩若文七十六首共六巻二君
以章憲求之之勤得之之幸也謂冝有言然不敢以猥
淺累公姑記其詮次顯晦大較如此昔曾子固記歐公
醒心亭自謂得托名文辭之次為喜且幸公則無媿歐公
矣章憲視子固無能為役而乃挂名公文顧不尤喜且
幸與𢎞治丙辰三月廿日邑後生薛章憲謹記
