#+TITLE: 海叟集-明-袁凱
#+DATE: 2018-05-12 10:19:58
#+SOURCE: github.com/kanripo/KR4e0063 master a9371cab                
欽定四庫全書　　　　集部六
　海叟集　　　　　　　别集類五(明/)
　　提要
　　　　(臣/)等謹案海叟集四巻明袁凱撰凱字景文
　　　　華亭人洪武中由舉人薦授監察御史以病
　　　　免歸事迹具明史文苑傳其集舊有祥澤張
　　　　氏刻本乃凱所自定嵗乆散佚天順中朱應
　　　　祥張璞所校選者名在野集多以己意更竄
　　　　如烟樹微茫獨倚欄改為烟樹微茫夢裏山
　　　　葢以詩用刪山韻而欄字在寒桓韻不知洪
　　　　武正韻已合二部為一凱用官韻非奸韻也
　　　　故國飄零事已非改為去去悲秋不自知葢
　　　　以凱已仕明欲諱其前朝之感不知據陶宗
　　　　儀輟耕錄是詩作於至正末乃用金陵王謝
　　　　燕事下句自明非為元亡作也至雨聲終日
　　　　過閒門改為羽聲隨處有閒門更不知其㸃
　　　　竄之意何居矣宏治間陸深得舊刻不全本
　　　　與何景明李夢陽更相刪定即所刋瓦岳集
　　　　既晦集是也隆慶時何元之得祥澤舊刻以
　　　　活字校印百部傳之萬厯間張所望復為重
　　　　刻此本乃
　　　國朝曹炳曾所校以張本為主而叅以何氏本
　　　　正其謬悞較諸本差完善焉凱以白燕詩得
　　　　名時稱袁白燕李夢陽序則謂白燕詩最下
　　　　最傳其髙者顧不傳今檢校全集夢陽之説
　　　　良是何景明序謂明初詩人以凱為冠葢凱
　　　　古體多學文選近體多學杜甫與景明持論
　　　　頗符故有此語未免無以位置髙啟諸人故
　　　　論者不以為然然使凱馳騁於髙啟諸人之
　　　　間亦各有短長互相勝負居其上則未能居
　　　　其下似亦未甘也陸深金臺紀聞載啟贈凱
　　　　詩曰清新還似我雄健不如他其語殊不似
　　　　啟殆都穆等依託為之(案二語啟集不載深/聞之於穆穆聞之史)
　　　　(鑑鑑聞之/朱應祥云)然深以兩言為實錄則頗不謬云
　　　　乾隆四十五年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
海叟集原序
海叟集雲間袁凱氏所著海叟其自號也㑹稽楊廉夫
嘗作白燕詩及覽叟作驚歎以為不及叟詩法子美雖
時有出入而氣格韻致不在楊下其耿耿於叟者要非
一日矣按集中白燕詩最下最傳諸髙者顧不傳雲間故
吳地叟亦不與四傑列皆不可曉者夫毁譽可盡信哉
洪武間叟為御史上将戮一人太子固諫而止上以問
叟對曰陛下創業之義東朝守成之仁上意遂解未㡬
以病免歸翰林陸吉士子淵叟同郡人間道前事令人
侃侃生氣夫斯亦足以傳矣而況於詩乎叟名行既晦
集亦罕存子淵購得刻本於京師士人家楮墨焦爛蠧
湼者殆半乃删定為今集仍舊名者著叟志也夫韓退
之唐之聞人也其文至宋歐陽公始暴於世然則如叟
者尚奚尤哉仲黙謂國初詩人叟為冠故子淵表揚甚
力君子以為知言李夢陽序
景明仕宦時嘗與學士大夫論詩謂三代前不可一日
無詩故其治美而不可尚三代以後言治者不及詩無
異其靡有治也然詩不傳其故有二稱為理學者比之
曲藝小道而不屑為遂亡其辭其為之者率牽於時好
而莫知上達遂亡其意辭意俱亡而斯道廢矣學之者
茍非好古而篤信弗有成也譬之琴者古操人所不樂
聞又難學新聲繁艶易學人又喜之非果有自信孰不
就所易學以媚人所喜者也若是將使古道復至於無
聞焉而已矣景明學詩自為舉子歴宦於今十年日覺
前所學者非是盖詩雖盛稱於唐其好古者陳子昻後
莫若李杜二家歌行近體誠有可法而古作尚有離去
者猶未盡可法之也故景明學歌行近體有取於二家
旁及唐初盛唐諸人而古作必從漢魏求之雖迄今未
有一得而執以自信弗敢有奪今年罷官歸自以有餘
力得肆觀古人之言又取我朝諸名家集欲讀之然弗
多得其得而讀之者又皆不稱鄙意獨海叟詩為長叟
歌行近體法杜甫古作不盡是要其取法亦必自漢魏
以來者其所造就盖具體而未大耳噫其所識亦希矣
吾郡守孫公懋仁篤於好古其子繼芳者從予論學大
有向往嘗索古書無刻本者以傳予謂古書自六經下
先秦兩漢之文其刻而傳者亦足讀之矣海叟為國初
詩人之冠人悉無有知之可見好古者之難而不可以
弗傳也乃以授之而并繫以鄙言觀者亦將以是求叟
之意矣叟姓袁氏名凱其集陸吉士深所編定者李户
部夢陽有序其履歴可考而知也兹不復述何景明序
海叟集舊有刻又别有選行在野集者暇日因與李獻
吉貟外共讀之又删次為今集云先生多權竒有才辨
雅善談謔卒亦以此自免於難顧其詩乃雅重悲壯渾
雄沉鬱殊不類豈先生别出其餘以應世而中之所有
固自不可測耶深先生鄉人也恨相去逺無從考論姑
誦其詩以附孟氏私淑之義云正徳元年秋八月八日
雲間陸深題
是編為海叟手定全集國初刻於張氏者久燬陸公儼
山因編次為别本盖急於流布也世所傳在野集者中
多朱張二公以己意更竄如烟樹微茫獨倚闌改為烟
樹㣲茫夢裏山故國飄零事已非改為老去悲秋不自
知盖淺於知叟者矣然郡中作者代起而鮮知叟何耶
其富有力者又多纎嗇無暇為先輩表章風雅毎與西
谷張君論及深有感焉因出示此編漫識其實如此嘉
靖甲子春郡人董宜陽序
余少嘗讀李陵泣别一詩快暢千古忠義凛然不但其
辭之工也逮後在西城董氏獲閱全編而儼山諸老表
揚甚力尤見前軰風流雅致同聲倡和好古樂善之心
與是集並有光焉雖然詩豈易傳哉由漢魏以来浸滛
於唐盛矣以李杜之聖而尚有遺論何也盖文章者道
之精華而詩又其文之精而華者也獨𤣥才妙思神所
嚮徃一遇知音聲施無窮耳此海叟之所以傳而至今
不朽也我朝文武開創之初元氣未漓至人迭作則所
謂聲音之道與治通焉其信然乎偶續前刻輒附数言
萬厯己丑三月既望後學王俞書
欽定四庫全書　　　　集部六
　海叟集目錄　　　　　别集類五(明/)
　　巻一
　　　琴操
　　　樂府
　　　四言古詩
　　巻二
　　　五言古詩
　　　七言古詩
　　巻三
　　　五言律詩
　　　五言排律
　　　七言律
　　巻四
　　　五言絶句
　　　六言絶句
　　　七言絶句
欽定四庫全書
　海叟集巻一
　　　　　　　　　　　　明　袁凱　撰
　琴操
　　莘野操
黍苖之芃芃兮資雨露之功終嵗在畎畝兮豐年之可
望堯舜去我兮日逺而心傷夏王有道兮吾於此而徜
徉
　　傅巖操
日之將出兮余趨乎築之所杵丁丁而不息兮汗淫淫
之如雨日既入而始休兮飯麤糲而不飽(叶/補)嗚呼其命
兮余何辭乎此苦
　　陋巷操
父之生我兮斯為人類師之教我兮庶斯名之無愧簞
有食兮瓢有飲人惟我憂兮我樂滋甚
　　渭濱操
渭之岸盤盤兮其流湯湯我居其下兮於今㡬霜朝飲
其水兮莫食其鯉與魴我日斯邁兮於余心以何傷
　　負米操
路之遥遥兮實百其止以兒視之不逾尺只道路豈不
逺兮我親實餒親之餒兮兒安得止親食飽兮兒心安
兒勞悴兮親胡為歡
　樂府
　　門有車馬客行(客作/路誤)
主人堂上坐門前車馬來車馬一何廣逺近生塵埃好
客不厭多惡客何為乎寄言主人道結客毋(一作/何)　草草
　　江南曲(集無/曲字)
江南好流水中有鯉魚與雁鳬汝出取魚與雁鳬養我
堂上姑姑今年老鵶聲嗚嗚聲嗚嗚良可哀生而不能養
死當何時回死而不回嗚嗚良可哀
　　短歌行
昨日舊榖没今日新穀升壮年不肯(一作/閒)　住衰年日憑
陵日月行於天江河行於海海水不復回日月肯相待
日月不相待自古皆死亡死亡不能免安有却老方仙
人鄭伯僑於今在何方爾骨茍未朽螻螘生肝腸獨有
令名士可以慰情傷
　　雞鳴行(集無/行字)
雞鳴雙户間行人出門闌出門一何易入門一何難君
今逺行地妾欲置㣲意燕趙尚豪俠殺人為意氣鄒魯
多儒生彬彬守經義臨岐不感慨自古稱為明送子渉
逺逰聼我雞鳴行
　　紫騮馬
君騎紫騮馬逺上燕山去老母倚門啼淚濕門前路淚
亦何時乾馬去無回歩前月附書還致身在郎署月賜
既已多取得尚書女身榮自可樂母死無人顧多謝隣
里人将錢治墳墓
　　従軍行
烽火塞上來發卒備行伍翩翩長安兒力未勝弓弩幸
䝉車騎念出入在幕府風烟一朝息歸来受茅土翻笑
李将軍血戰自辛苦
　　獨漉篇
仰天天無窮俯地地無垠天地自無盡誰為百年人百
年之中人復能㡬汝不成人憂我父母
　　雨雪(一作苦/寒行)
雨雪雨雪凄風如刀我行中野而無緼袍我寒我飢誰
復我知四無人聲但聞熊羆熊欲攫我羆復敓我我身
煢煢進退不可進固難矣退亦何止還望舊鄉逺隔江
海江波湯湯海波洋洋我思我鄉死也可忘
　　芳樹
芳樹生後園棘生芳樹傍蟲來齧樹根終也被棘傷棘
傷蟲即死樹葉自芬芳忠賢在君側四境敢陸梁不獨
君與臣亦有弟與兄兄弟宜相近不宜逺相忘相忘亦
何難外侮不可當君看芳樹辭辭短義則長
　　估客樂
大船峩峩來小船蔽江下借問是阿誰云是襄陽估襲
輕貨走四方衣美錦食稻粱可憐江南農無老與少終
嵗力耕不得一飽
　　銅雀妓
流塵拂還集粻糒儼然陳歌吹自朝暮君王寧復聞松
柏有時摧妾非百年人願為陵上土嵗久得相親
　　楊白花
楊白花飛入深宫裏宛轉房櫳間誰能復禁爾胡為髙
飛渡江水江水在天(一作/本無)涯楊花去不歸安得楊花作
楊樹種向深宫飛不去
　　逰子吟
遊子行萬里母心亦如之陸行有虎豹水行有蛟螭盜
賊凌寡弱風露乗寒飢誰云髙堂安中有萬險危寄言
里中子親在勿逺離(詩品張東海云景文作遊子吟謂/逰子行萬里母心亦如之盖欲人)
(子體親之心以自保甚/有補於世教談者尚之)
　四言古詩
　　荒園
莽莽荒園隂隂霧霾薙以灌木帶以蒿萊鼷鼠踸踔鴟
鴞嘯哀中有一士憔悴形骸三世不顯終身無媒冠裳
綻裂毛髪毰毸食無餘糝室有浮埃朝飡井李夕䕃園
枝亦(一作/爰)有琴冊咏歌喧豗亦有流泉載沿載洄豈不
辛苦聊用徘徊昊天賦命如彼之材卑不可抗髙其能
摧貴賤賢愚孰能遷推尼父天縱回亦竒材厄陳屢空
曾無歎唉(一作/嗟)明明聖軌烈烈髙懷景行先哲敢不欽
哉
　　蔣氏夀萱堂
湜湜黄河東流為莆維莆之陽季碩氏居維季碩氏夙
失其怙母氏是拊是復是顧是乳是哺燥濕易處不敢
笑語不敢恐懼母也勞苦既長而教出就扵校復因復
好克荷克紹母也其老嗟嗟我母如彼昊天何以報之
維以永年燁燁芳草樹之於隂翼翼髙堂匪髙且深維
此芳草其氣揚揚母氏覯止其憂乃忘既忘其憂其樂
悠悠無有灾咎維康維夀其夀維何如山如河不竭不
磨寢食具(一作/且)宜(叶/)水有逰鯉陸有秔米烹炙淅洗甘
膏(去/聲)􁊍瀡酌此春醴於堂之北於堂之北旦旦若是曷
其有既我歌我詩置之於楣告爾後来告爾後来季也
可儀
　　陶節婦詩
維費榮敏江夏啓封何以世家户侯縣公抑抑節婦實
維其孫始由舊姻遂此新婚翁亦大族内外百口爰覿
令儀具曰賢婦其賢維何孝扵姑嫜凡百之為敬恭是
将夫良妻柔敬之如賓雍雍閨門曾無間言姻親之間
嵗時問遺榛栗棗修罔敢遺隨孰司其權降此後灾昔
如雨(一作/兩)龍相随以飛如何中途羽翼忽乖又如黄鵠
雝雝喈喈一失其雄雌将疇依亦既逝矣(一作/止)　家亦
毁矣㷀㷀孤嫠将復何倚婉婉弱女索索空宇載枝載
梧越此寒暑維此寒暑厥維(一作/實)艱哉人維我憂我寧
嘆嗟如彼之白湼亦不緇如彼之堅磨亦不虧蓬首布
衣多歴年所不懈不怠有進無阻天相厥徳女既有家
庶㡬其門不堕以遐昔聞共姜之死靡慝亦有孝婦終
養不惑人亦有言千載一時欲知古人視此後來山則
有杞隰則有芷温温淑人百福是履我歌此詩可配國
風實而不浮觀者是恭
　　賦耕隠
維古四民次二曰農雖及我私豈忘於公沮溺之徒始
為隠淪滔滔不歸乃潔其身温温黄生在彼原畛既耕
既芸遂名為隠其隠維何無與於世左饘右粥聊以卒
嵗人亦有言可仕則仕茍非其時進退由己嗟嗟衆人
不惟其危朝趨夕犇終蹈禍機惟生之為彼善於斯悠
悠我心樂且無灾
　　徐氏建華亭學詩
渠渠新學徐卿始作伊誰克完季子仲寛維此新學始
亦甚隘爰斤(一作/斥)爰構以就於大其大維何有門言言
有堂軒軒有廡騫騫有階平平髙墉連連鑿池濺濺樹
木芊芊凡民之俊其来如雲小心鞠躬不堕以勤維昔
元聖訓言斯明百工居肆匪肆不成嗟嗟爾俊亦既知
止豈徒誦言厥有㣲㫖其㫖維何曰仁與義明明仁義
不逺甚邇爾求其方先我孝悌維此孝悌為仁之始始
於家邦終於四海昔為棫樸今則楩櫧昔為碔砆今焉
璠璵是蓄是儲邦家之需嗟嗟爾俊克就兹美誰其始
之徐氏父子徐氏父子可謂曰賢我歌我詩刻於學宫
(叶/)以告後人以永其傳
　　賦許思敬真率軒(許作/諸誤)
䆳古之初民性質朴不侈不靡燔黍捭豚汙尊抔飲取
足而已淳風既漓日趨於卑如彼流水食必方丈噐必
雕鏤蕩然無紀其或不然是有後言爭笑迭毁洛河之
南大賢是居思整其圮倡為真率以究其源以窒其委
真則無偽率則易成亦克為禮惟許敬氏恭儉和易深
用仰止大書於家朝夕是瞻庶蹈其軌悠悠之徒既沾
既濡曾不知此草木無章發為聲詩敬贊徳美
　　送貢先生入閩(此首集/不載)
日月異行川岳異途嗟嗟我人胡能並居衎衎夫子奕
世之儒不耽世華而味道腴伊余後生固陋荒蕪學匪
上達質為下愚既䝉不鄙通家視余朝趍函丈夕陪座
隅話言諄諄既霑且濡其霑如何如彼時雨膏液滲漉
萌芽翹舉庶㡬有成實堅實好如何翩然逺邁於道肅
肅王命孰敢後之峨峨閩闗載驅載馳湯湯江流汎汎
行舟睘睘僕夫負擔以趨悠悠長林蕭蕭逝波瞻望弗
及為之奈何昔為長葛松栢是依今為轉蓬蕩然無歸
山則有砠河則有渚嗟嗟我人獨行踽踽天髙無窮地
長茫茫允矣夫子何時可忘
　
　
　
　
　海叟集巻一
欽定四庫全書
　海叟集巻二
　　　　　　　　　　　　明　袁凱　撰
　五言古詩
　　新治圃成
隙壤所自治剪荆去蘢茸幸無棼穢雜況此清泉涌灌
滋竟朝夕勾萌各森聳青蒲已彌澤黄𤓰方卧隴春菁
尚堪把秋梨日應重自余通宦籍職事勞紛冗祿食雖
云美私心恒自恐歸来得蕭茆采擷聊自奉且遂丘園
樂永謝承明寵
　　適揚州(適一/作過)
淮海表兹郡東南誠要津近代亦雄藩親王涖斯民荆
吳自兹入燕趙亦来臻舟車無停運孳貨若丘墳冠盖
充廛里歌吹咽城闉美酒既如澠粱肉夾道陳休養近
百年富庶難具論大道無恒處榮悴每相因風煙一披
拂奄忽同埃塵空屋嘯蹲鴟崩垣走驚麏萑蒲交四野
骴骼儼若薪貴賤不復知賢愚安能分予有山陽遣經
過屬秋辰憑髙肆遐覽落日無行人欲繼蕪城作薄劣
愧參軍
　　自揚子舍舟步入常熟縣
水行已兼旬舟檝若馳逐晨昏侣鮫鱷出入同雁鶩黑
風無終竟白浪仍反覆鏗鍧絶天樞漰湃折地軸旋淵
屢傾墜利石時抵觸淪䘮固非逺哀籲寧辭黷皇天實
隂隲兹辰遂平陸神魂息漂蕩手足散頑木徒侣紛慶
来酒胾及奴僕況茲春風和百草回新緑山桃亦多花
逶迤自相屬枌榆已在邇曠隔無再宿従兹謝奔走且
飯東臯粟
　　書北山精舍壁
夙昔慕幽曠中年值奔走及兹始知返顧已成皓首兹
為山水選風氣固深厚崒嵂皆巘崿綿邈盡林藪清泉
瀉幽磴白雲被層阜既多緇素流況有耕釣叟初心已
云協雅言得兼受始来踈梅堕復此山櫻剖庶㡬去日
遲誰謂行當久揮手謝朋侣吾将寄衰朽
　　送吳本立歸吳門
九月氣已肅蟋蟀入牀下􁜔􁜔南来雁寂歴江上雨傷
哉逺歸人斯時不遑處豈惟懐鄉里塋域乆蓁莽樵蘇
無可禁奠謁曠時序長年抱憂感悒鬱相(一作/將)誰語兹
行遂初志況復念勤苦勾吳不可見迢迢望煙渚
　　久旱雨後行園
旱雲不可沮丘園生意窮㫖蓄已無遺何以御吾冬昊
天無終極𤣥化沛神功宻雲興四郊飛雨蔽遥空涸池
既灌蕩長溝復淙潨衰茄漸回紫梨亦髙埀紅堤栁更
薄隂汀花還短叢荒隴愛登陟平林望青蔥即此已愉
悅固知慰疲農愧無詩人徳何由歌屢豐
　　辛酉大醉書東郊主人壁(洪武十/四年)
人生百年中疢疾與灾危風雨愆期至歡樂能㡬時仲
春二三月桃李正華滋蝴蝶滿東郊倉庚鳴且飛招我
同心人䇿馬試輕衣東家飲美酒西第彈鳴絲鳴絲未
及已四座賦聲(一作/新)詩日暮始歸来明旦復如斯君看
多財子計惜在毫釐終夜不能眠握算至晨曦一朝籍
縣官雖悔何所追
　　擬曹丕芙蓉池上作
葱蘢佳木隂蕩漾緑水池月出麗髙城流光溢前墀芳
草生路旁馥郁随風吹臨軒酌芳醴秉翰賦新詩雖非
賢主人列坐皆瑰竒而況同一心相愛不復疑君看隨
陽鳥洲渚亦相依四海皆兄弟斯言豈為非願敦夙昔
好黄髪不可違
　　夏景南宅擺霞
髙齋夜方永明燈吐光華賔友逺来集笑語紛已譁中
庖出肥鮮盈盤叠赬霞獸鼎翻濤瀾象箸正交加屢漬
不厭頻啖之味逾佳春醪亦時至醉飽豈云賖我本羇
旅人不復知嘆嗟何以著斯美永言發淫哇
　　淮安道中
花明野館靜樹暗流鶯語行雲千里来凌亂傷心緒傷
心復何事家在江南渚日暮莫回頭脉脉江南雨
　　偕友人早出郊
離羣寡逰豫得朋殊繾綣相将度春水散漫入芳甸班
荆烟乍斂摘花露猶泫林鶯坐未出沙鳥飛還見遥山
浮空翠晴雲曳輕練一聽野人言復起滄洲願(李舒章/云清踈)
(掩/映)
　　詠池上雜花
猗那臨池沼的皪異蒿蓬丹鳯已軒舉牽牛亦䝉茸天
蓮碾輕碧春羅敷淺紅浥露方卧隴因風更依窓離立
各為侣纒綿復成叢乃知生物心非藉雕琢功淋漓元
氣問洪纎係其逢悠悠念吾始黙黙思何窮
　　送縣學生顧立夫嵗貢入京
霰雪殊未已山川氣方冱千里向蕭條胡為事奔赴明
廷䇿多士嵗貢有程度海隅蒼生地慎選恐違誤況兹
生民秀聲聞見庠序居然瑚璉器匪但才華富兹行協
輿論拭目俟騫翥朋逰極追仰張設臨浦溆踈栁凝晚
色幽花抱寒素嗟余乆衰邁復此動離緒悵望天際帆
徘徊郭西路
　　池上二首
秋池行樂去(一作/處)池樹色已暝露下夕衣凉月上風簾
靜飢禽墮踈竹鳴蛩出深井夜久人事息蕭然諸念屏
振衣書齋客逍遥池上歩林隈薄霧起石隙幽泉度鷗
迷夕樹返魚觸秋荷去清聲水上来欲去更延佇
　　席上懐吳善卿
荒城下餘照髙樹留殘雨林靜㣲花落梁空孤燕語美
人事征討日夕嚴虎旅接袂竟何由持杯望煙渚
　　范氏溪南野色樓
水北有層構軒忩靜沈沈下視平郊迥草樹亦蕭森莽
莽區落間迢迢烟霧深幽花被髙阜夕嵐滿遥岑歸鴻
共遵渚海鶴逓鳴隂我聞鴟夷皮輕舟去江潯安知逺
孫子髙卧遂閒心焉能税吾駕從爾日登臨
　　題東齋壁
林廬寄幽曠墟落但煙霏澤葵依廢井秋𤓰生故籬左
右皆鹿塲水鳥終夜飛我来嵗云乆似與世相違讀書
不聞道聊復自娯嬉濁酒雖不多酌之亦㤀飢仲父雖
云仁樹塞猶見非小人固有分儉陋乃其宜原思坐鳴
琴允也百世師
　　鄉友攜酒至舍下
野老何所将春醪及園蔬遥遥適我舍相與為歡娛上
談羲皇際下逮唐與虞秦漢無足論且復話樵漁樵漁
雖㣲賤頗似淳古初戒之勿易言相顧但嗟吁且盡一
日樂焉能念其餘
　　置酒
今日非昨日(一作田間/好風日)置酒衡門前林花發光彩飛鳥
亦翩翩弱女時往来小兒誦詩篇細君亦不惡中饋能
周旋春蓀前後至炮鼈味亦鮮自我来此居倐爾已三
年終嵗不能安憂患相纒牽乃今得此樂豈復為偶然
壺盡汝當沽醉来我自眠
　　詠池上芭蕉
亭亭虚心植冉冉繁隂布既掩猗蘭砌還覆莓苔路巻
舒今自知衰榮随所寓黙契方在兹臨軒挹清醑
　　早出田所
愧無經濟術徒有茂異名行逰三十年不見有所成歸
来得荒地僶俛始學耕方春多雲氣甘雨亦時行大澤
含澄瀾溝澮皆滿盈清晨出門去路與烟霧并庶㡬望
秋實敢懐勤苦情日午有濁醪揮汗且復傾
　　耕田
窳薄非令器容受固不宜六籍雖云誦於道竟何知晚
途棄末學農圃以為師方春治臺笠南畝秉鎡基出入
田水間霑濕豈暇辭但願秋穀成童稚有粥糜沮溺自
辭世小人安敢期
　　送林仲鏞崑山學職(仲鏞博學有才行惜乎死扵/山東之亂往教崑山崑人至)
　　　(今稱林/夫子云)
詰旦寒雨歇幽澤多蘅杜美人治舟楫言往崑山下崑
山萬家邑於焉有庠序談經子所安操袂吾所慮㑹面
不可知江水渺難度日暮獨凝思藹藹烟中樹
　　題望雲巻
逰子行逺道孤雲天際飛吾親舎其下道逺不可歸道
逺将奈何孤雲正飛揚飛揚無時已淚下沾衣裳衣是
親手縫線長縫亦宻見衣未見親萬里空相憶相憶復
相憶山川中間之兒髪今已白親顔當就衰雲亦日夜
生親亦日夜安行當見親面無用涕䦨干
　　古意二十首
八紘何茫茫千里復萬里六馬方驕悍踸踔終未已東
臨碣石岸西渉流沙水炎州氣輝赫幽谷水迤瀰白日
墮崦嵫倉皇将何止王良本賤工善御徒云爾焉能縶
其足伏櫪噉芻豉
翩翩為學士冠帯自成羣朝去莫来歸終嵗常辛勤盈
盈發春葩燁燁競芳辰飄風倐然來零落成埃塵黄鵠
逰四海日暮集崑崙願言息爾駕還居守蓬門
團團明月珠堕此濁水中光彩雖未泯淪没豈有窮拔
山固神力舉鼎亦無雙徒有千尋綆挽之竟何従顔生
不逺復斯為盖世雄
楚人好魚目越人薦明珠一日三至門主人行徐徐相
見纔一言薄送下前除洛陽蘇季子黄金滿後車鄒孟
誦堯舜白首走道途
蓐食出門去慘慘踐嚴霜問子將何之千里赴洛陽洛
陽有劇孟任俠世稱強我願従之逰氣勢相頡頏路逢
二三子被服儒衣裳少長各有禮講誦麋鹿場中心忽
愛慕與彼遂相忘
中夜治舟楫越海逺㳺遨㳺遨将何為萬寳聚岩坳珊
瑚七尺餘珠樹羅蓬蒿持之向中國可以金張豪出門
忽不樂欲進心恒慅但恐蛟龍怒骨月淪波濤人生亦
有命聖賢莫能逃遺穗尚(一作/倘)可拾言歸卧林臯
秦師困邯鄲趙氏旦夕危魯連山中来排患在重圍折
衝不復言辭金忽言歸清風映東夏千載以為竒我思
鄒孟氏處世一何宜被髪雖可救閉户終可為斯言足
明訓賢獨未之思
茫茫古人中我愛原子思食粟豈云飽衣裘豈應時憔
悴衡門下彈琴唱逸詩大夫適何来駟馬行騑騑入門
即長嘆念子病何危貧病固不同發言忽若斯誰為同
門生白首不見知
莊周善著書汪洋不可禁時時詆仲尼何況賜與參南
金鑄芻狗隋珠彈㣲禽自昔多横議言髙罪彌深
李斯逰洛陽名遂身亦危一人具五刑於古豈有之呼
兒語黄犬相顧涕交頤斯時夏黄公商山方採芝
段生方踰垣泄栁方閉門二子豈獨善盖亦避世喧種
粟在南野種葵在東園日夕飯一盤萬鍾何加焉周孔
有遺書學士有遺言吟詠荒園裏聊以終嵗年
朝坐髙堂上白飯鯉魚羮暮歸髙堂上華燭送清觥況
有四海人相愛如弟兄彈琴析疑義歡樂各有情以兹
度一世聊重不為輕不學狂圖(一作/徒)子空山望長生
登髙望八荒未見不死人徒看後来塜纍纍傷我神伯
僑與安期於今亦不存如何學仙侣服食正紛紜獨羡
顔氏子陋巷以為仁
陶濳不願仕既仕亦為貧遥遥去鄉曲當時已酸辛衣
冠對俗吏自夘直至申終日惟一飱濁醪豈霑脣歸来
荒園裏此志乃復伸清風坐北牕雞黍㑹四鄰茫茫宇
宙中我思見其人
白日生東海倐忽堕崦嵫皓月方滿盈斯須亦已虧淮
隂有竒功赫赫在一時焉知束縛去還為兒女欺大道
每如此人事安足悲獨羡䲭夷子輕舟去江湄
迢迢青雲上自昔為亨衢亨衢豈無極下視乃泥塗商
君變法時寧知裂其軀貴賤更迭来榮辱在須㬰願為
雙黄鵠逰戲江與湖
闗中論功業相國稱發蹤一朝請苑地廷尉忽相逢免
冠且徒跣局促如兒童陸生雖䜿儒進退頗從容
文皇好直言容受無留停鄭公在當時頗得諌諍名一
稱田舍翁千載傷我情攖鱗固為難回天亦非輕先人
有薄田歸與長沮耕
幽谷有貧士白髪被兩肩人事既乖互年運亦迍邅敝
屣乆不縫短褐夙已穿讀書雖聞道好酒況無錢常遭
富人笑豈有貴人憐我聞齊景公千駟亦徒然夷齊餓
西山後世稱聖賢
十五志為學四海訪鉅儒低回梁宋郊浩蕩齊魯區庶
從父老問得親交逰徒惜哉戎馬起中道乃趦趄歸来
卧荒園白首成下愚
　鄒園十詠(集入五/律中誤)
　　釣磯
白石自團團春流亦漾漾閒漚雨邉至輕絲風外颺既
寡羡魚情還聞濯纓唱嗟彼磻上翁投竿復何向(集失後/四句)
　　栁堤
柔條被晴莎宻隂覆芳杜逶迤起沙際寂寞連水滸鷗
眠雨未歇鶯叫烟初曙還将竹竿去従爾釣春渚
　　碁墅
矗矗林影靜白石況如砥幽幽青苔色離離見屐齒豈
無橘中叟還逢爛柯士日入始言歸相送青川涘
　　瀑布
青崖瀉流淙蜿蜒在牕户臨風噴輕雪穿林散飛雨髙
源出無盡餘澗霑還溥羡彼軒中人似坐匡廬下
　　桃蹊
繁花亦何言人至迹愈顯因石自髙下縁源屢回轉鶯
啼隂乆匝雨霽苔猶淺漁父欲問津烟中聞雞犬
　　魚淵
幽壑湛虚靜衆鯈逺来歸逰泳方自得沈濳亦其宜既
無網罟憂荇菜復参差辟彼翔集鳥悠然竟何疑
　　濯清
潭自川上来泓澄復奫淪涵虚既皛皛度逺方粼粼番
番中林叟長纓乆埃塵臨風且浩歌似念滄浪人
　　蓼灘
衍迤近横塘陂陀間幽渚輕穗含夕霏叢條偃秋雨縱
横覆魚隊閴寂来鷗侣杖䇿時一臨逍遥更延佇
　　松壑
矯矯千嵗姿生此衆石間㣲颸度巖阿殷殷起波瀾幽
人一壺酒日夕自怡顔安得川上舟與子相往還
　　杏塢
窈窕石徑深参差繁英滿發采已云竒生香殊未斷依
依午橋路粲粲朱陳阪月色散踈景時時坐横管
　　與倪元鎮飲得江上雨
霡霂飄無際凭闌千里隂芳田霑泥泥清波望沈沈楚
客帆已重吳宫樹轉深歸鴻無肅羽别渚有哀吟君知
此時意寧識故園心(此係五/排誤入)
　　賦得緑珠
於越山水秀自古有名娃緑珠雖後来聲名天下誇明
珠􁒬盈斛輕綃亦論車衆人不能得獨向石崇家名園
臨紫陌髙樓隠丹霞文犀飾窗檻白玉綴簷牙為樂未
及終竒禍忽来加厚意何可㤀㣲命何足多委身泥沙
際終令後世嗟殷女曾滅國周褒亦亂華古人已如此
今人将奈何猶勝中郎女清淚濕悲笳(海叟再賦緑珠/殆為楊完者聘)
(丞相之女/而作也)
　　出西郊
谷陽門西路瀄汨澍清川舟艫相縈帶蒲荷亦芊綿依
依望江渚漠漠盼湖田湖田今有秋老穉飯紅蓮此實
父母邦亂離乃棄捐埀老幸得歸不識陌與阡卜築願
兹始逍遥終百年
　　復出西郊
歩出城西門春岸多流水􁜔􁜔沙雁去茷茷(一作/漠漠)江雲
起居民亦何事南畝将耘耔提攜汀沙際呉語烟霧裏
自予離兵燹廿載勞轉徙歸来展逰眺泫然懐我里餘
年幸有待萑菅終可理
　　賦得泰伯廟送倪元鎮
翦商肇基迹傳季思逮聖兄弟逃荆蠻謀徳一何盛千
家聿来従勾吳始開境遥遥至裔孫(一作/闔閭)欲(一作/國)大心
逾騁深宫貯妖麗髙臺瞰遐迥既拒伍胥忠還甘太宰
佞隣邦樹讎怨上國肆爭競社稷終變遷軒楹(一作/牕)獨
完整相傳在閭里灑掃致嚴淨嵗時具牲醴歌舞勞送
迎楚鬼乆無食越魄誰将禜強暴有湮晦聖哲無終竟
於焉送將歸舟艫得依並是時春氣和氤氲滿芳徑渚
花動幽彩汀蒲發深靘江水去不息烟霞日將暝斂衣
拜階下懐哉起孤咏
　　逰西墅
呉王逐獸地士衡聞鶴亭古人不可見荒原今獨行遺
堵儼若存阡陌復縦横依稀望極浦迢逓盼春城江樹
既晻靄原花復晶熒長烟覆漁屋白水亂鳬汀山川豈
云異人事有消停即此傷往時聊復樂其生寄言後来
士此理可自明
　　懐廣西省朱郎中熈
洞庭秋色晏蒼梧雲氣深夫君萬里去山水迥沈沈竟
　日凌浩渺連天眺岑崟(一作/嶺岑)黿鼉逰近渚猿狖戲遥林
荏苒杜若香蕭條楓樹隂皇朝重兹土逺氓方致琛而
我將何念嵗莫獨離心離心一何極日夕遲徽音衡陽
雁不到搔首更沈吟
　　新除監察御史辭貫涇别業
側席念賢俊旁求逮凡鄙謬當南宫薦重此柏臺委命
嚴孰敢後中夜去田里鄰友贈予邁切切語未已妻孥
獨無言揮淚但相視於時十月交悲風日夜起輕舟泝
極浦瑟瑟響枯葦驚鳬亂沙曲孤獸嘷荒市回首望舊
廬烟霧空迤邐撫膺獨長嘆胡為乃至此顧予乆縱誕
逺迹隨鹿豕乃兹年已邁精氣固銷毁趨事深為難速
戾將在是皇恩倘嘉惠還歸卧江水
　　察院夜坐
吏散車馬寂(一作/寧)月色東城上斂衣髙堂坐重門靜無
響文奏屏在篋朱墨委虚幌簷影望参差霜氣(一作/影)紛
(一作/孤)蕩瀁耳目幸無役心意多遐想園廬日應敝蘿蔦
春還長況兹綱紀地王事方鞅掌安得春江棹東原歸
偃仰
　　下直懷北山隠者
載筆侍雲陛向夕始餘閒撫彼清冷觴慰此憂戚顔出
軒月纔皓臨街露已繁廣庭行且止修檻去復攀幽樹
藹深翠餘花發㣲殷俯仰不知乆星漢忽西還歸来空
房卧嚴城漏欲殘鴉鳴九井動劔珮亦珊珊将隨䕫龍
後祗肅謁重關緬懐息心侣遺世在雲山焉能從之去
逍遥巖桂間
　　答禮部江主事漸
谷鳥嚶其鳴求友聲亦屢況生烝民間豈不念朋助齊
魯乆咨訪梁宋亦馳騖末路值伊人歡然樂平素文義
既雅馴操存復貞固輔仁将在斯有挾非所慮欣然得
嘉㑹終歎少暇豫爾贊宗伯禮予牽中臺務俱限清切
地日夕徒思慕兹辰委篇什衷情極披露綢繆卜隣意
委曲耕稼訴靖節休官辭安仁歸田賦二子不可見千
載同軌度嗟予甚蹇劣豈復希髙歩聊伸菲薄意用答
賢俊顧東歸果能遂林廬得依附杉榆輝映帶雞犬互
来去開園每賞新散帙共温故兹意幸勉旃嵗乆恐遲
暮
　　京師歸别業
郊園草已遍雜卉駐餘春逰絲牽木杪孤鶯鳴水濱覉
人懷舊居日夕自傷神遥遥千里途豈復念苦辛欣然
入塲圃兒女各来親當軒釋負擔拂去衣上塵老夫行
役乆歸来志復伸陶潛愛清風張生思故蓴援筆為此
詩示我隣里人
　　新得溪上茅屋
食肉賤糠覈飢人安敢辭狐貉輕裋褐寒士固為竒自
予遭世故舉室盡流離東臨滄海岸北度三江湄蛟螭
時作横鯨鼉屢見欺展轉及衰暮始見此門楣徒壁類
司馬上漏似原思既無陳平席豈有董生帷覆簣或成
墻編葦聊當籬迢迢白沙岡當户勢逶迤遥遥秋浦波
臨軒散漣漪翻飛野鳥羣参差灌木枝賦此平生意庶
為百世規湫隘誠可哂欣幸方在兹
　　茅宇
丘中有茅宇賤子所自治東西貯筐釡中堂誦書詩雞
豚各有家蒲荷亦有池農器更相貸種樹及時為朝出
在田中日暮還此歸隣里相往来春醪亦共揮老夫年
既邁筋力固當衰厚祿非所慕好爵不願縻但願衡門
下長無寒與飢
　　題陶九成南村草堂
多士方見材斯人乃梧檟秉心自超越當時識趨舍迢
迢溪南村流水亦清寫草木發深潤里俗況淳雅於焉
事結搆面勢臨曠野分明治畦町日夕供灌灑秋菰已
堪煮春菘行可把子真乆在谷幼安去諸夏囂雜既云
(一作/已)逺憂患兹為寡願謝鸞鵠侣従君雞豚社
　　題葛洪移家圖(有序/)
　按晋書葛洪字稚川當東晉元帝時王導舉為散騎
　常侍時江左卑弱亂臣叛将迄無寧嵗一時諸賢如
　周戴劉鍾俱斃於桀逆之手洪於是求為勾漏令覓
　丹砂為神仙事神仙虗無君子之所不道以予觀之
　其與留侯從赤松子意同世俗不知遂以為真有此
　事甚可笑也吾友顧徳文蓄洪移家圖一巻觀其妻
　子奴僕牛畜家具纍纍相従皆人道之常求仙者固
　如是乎此盖院人筆當時亦知神仙為不足信略無
　一毫詭怪荒誕之意予甚愛之因為賦詩一章以祛
　千載之惑而申洪之志云
當時司馬衷愚騃回不慧牝雞肆淫虐骨肉互吞噬淵
聰乗時起諸夏受其敝瑯琊遂東来單弱何由濟頼此
晉夷吾草草正神器國步未盡康祸亂亦遄至王敦反
上游蘇峻復凶悖淵顗已云亡超雅従兹斃葛生當是
時幡然思逺逝駕言覓丹砂神仙或可致青牛載妻子
舁册付奴婢遥遥向南海盖欲避斯世嬴秦亂黔首留
侯佐髙帝婉婉幕中畫取勝千里外韓彭既誅醢相國
下廷尉辟穀謝人間赤松乃吾契明哲終保身疇能測
其意生也雖後来心迹頗相類茫茫宇宙中清風飄無
際斯人不可見撫巻増歎喟
　　題張國祥三昧軒(名麒號/靜鑑)
惟昔司馬氏奕葉遂紛披兄弟自魚肉宇内生瘡痍當
時四海士委質去相随既往不知返焉能顧危機至今
鶴唳歎凄其有餘悲矯矯張季鷹明哲終見幾秋風西
北来悠然起遐思㣲物殊可念榮爵竟何為晨興命吾
駕千里乃東歸斯人已亡逺沈冥復誰知夫君實其裔
遁迹江水湄嘉名極仰止巍巍䕃華榱庶㡬户牖間日
夕得自師明哲得保身發軔方在兹屬辭雖云俚可配
吉甫詩
　七言古詩
　　賦朱焕章所畜鵜鶘鳥
朱(一作/東)家有鳥名鵜鶘意度自與凡羽殊冥蜚時時近
丹穴夜宿往往歸蒼梧當時六翮須無禁何乃困頓来
庭除𤣥雲飄蕭羽衣碎俯仰飲啄随人意空簷燕雀亦
何心喧噪廹逐無寧地孤雌孤雄復何所落日烟波隔
呉楚沈思當日伉儷初豈料如今各覉旅衆雛衆雛尤
痛惜父既不歸無可食縦有弱母汝念深浪髙風急身
無力我言鵜鶘君莫嗔忍恥含悲度此身不見四海干
戈際多少思家失路人
　　王叔明畫雲山圖歌
有客来自髙句麗遺我一幅丈二紙纎白只如松頂雲
光明不減吳江水藏之篋笥今七年妻孥愛惜如紈綺
至正乙巳三月初王郎逺来訪老夫升堂飲茶禮未畢
索紙為畫雲山圖初為亂石勢已大橐駝連拳馬牛卧
忽焉拔地髙入天欲堕不堕令人怕(叶/破)其陽倒挂扶桑
日其隂積雪深千尺日射隂崖雪欲消百谷春濤怒相
激林下丈人心自閒被服如在商周間問之不言喚不
返源花漠漠愁人顔老夫見之重歎惜(以上七字一作/愁人顔空歎息)
何由致我共絶壁王郎王郎莫愛惜我買私酒潤君筆
　　觀朱澤民所畫山水有感
朱公畫圖愛者衆聲價端如古人重王公鉅卿數見尋
往往閉門稱腕痛我時挾册来郡城朱公愛我詩律精
時時沽酒留我宿共聽西牕風雨聲清晨起来忘洗盥
短衣飄蕭臨几案太行中條眼底生巖岫㝠㝠氣凌亂
禹鑿龍門疏洚水根入黄河源(一作/元)不㫁南及衡陽抵
桂林東入㑹稽連海岸是中寘我一畝宫正如浮萍在
江漢溪流涴涴石齒齒夾岸桃花迷逺邇原頭烟霧散
雞犬屋裏詩書雜童穉扁舟逺来知是誰豈是昔日鴟
夷皮五湖蝦菜殊可樂千古功名何足竒只今四十有
三載公竟不歸畫圖在世間好手豈易得終日紛紛勞
五采感時念舊心獨苦況我頭顱白如許呼兒捲却不
忍看白髪髙堂淚如雨
　　徐子修畫山水歌
夏家髙堂生晝寒徐卿畫圖墨未乾深山大澤貯烟霧
黒處似有龍蛇蟠襄陽小米師董源妙處不受繩墨牽
頃刻萬里皆自然房山尚書世稱賢化為白雲滿晴巔
李家将軍極清妍畏避退縮不敢前至今海内人爭傳
卿惟得此二家意損益往往無凝滯意思元居造化先
筆力正在蒼茫際前年為客寫林麓百道飛泉出幽谷
老夫醉来不敢眠深慮波濤捲茅屋長堤曲坂路如線
逺入深林時隠見水上人家不閉門門外幽花滿芳甸
徐卿徐卿吾所慕廿載相看髪垂素安得瀟湘三尺水
更畫城東種𤓰處
　　陶與權宅觀張子正山水圖
陶翁畫圖眼見稀自言愛之重珠璣清晨掛向草堂上
已覺几案生烟霏蒼梧雲深衆鬼泣笠澤雨重羣龍歸
崖深谷黝望不極獨有黄鵠摩空飛飛来潭上啄丹實
牽動百尺藤蘿衣藤蘿飄蕭露石角林西更見幽人扉
幽人長年不出户薇蕨短小身常飢嗟嗟此是誰氏筆
張君吾友精天機君家祖父盡卿相門户貴顯中衰㣲
讀書學古有至行粉墨特用相娯嬉憶昔東城飲春酒
汪家林木含春暉當時揮洒每見及破屋往往増光輝
自從喪亂盡失去至今夢寐猶依依偶来此處見此本
欲去不忍(一作/去)徒歔欷行當買船秋浦上請君同作釣
魚磯
　　王若水為畫秋江衆禽圖
錢唐王宰心思長欲與造化爭毫芒下筆百鳥相趨蹌
前身豈是孤鳯凰江頭芙蓉花正開花下細浪亦縈廻
鴐鵞貼貼天際来雄雌相随氣和諧一雙鴛鴦睡沙尾
野鳬翩翩唼菰米羣鷗爭浴故未已傾落枯荷葉中水
鶺鴒飛飛多急難雎鳩意度誠幽閒(一作和鳴/幽閒閒)乃知良
工有深意不在丹青形似間姑蘇臺前秋氣孤五羊城
下烟踈踈此時此景真相似獨少扁舟歸釣魚宰也至
今成老夫愛我不辭為此圖我今親老無可養慎勿重
添反哺烏
　　送曹生從師
白沙入泥沙自黑蓬生麻中豈不直生子當置鄒魯間
禮義薫陶易成徳三江雪花没馬牛曹生扣門言逺逰
天地苦寒子何往負笈從師清􁇣頭魯(一作/曽)君為儒吾
所知規矩進退無差池座中弟子十餘輩森森玉立多容儀
子往拜之聽教誨師嚴友親各從類一簣為山古所聞
百川與海終相㑹他時還鄉拜庭闈百年門户頓(一作/有)
光輝里中父老皆稱歎勝似蘇家相國歸
　　送齊文韶歸東阿
江上晴雲晴復濕落絮飛花滿原隰此時君扣主人門
七尺長身如鵠立自言稷下舊諸生奉命江南宰山邑
三年仕宦多變故八口飄零少收拾只今零落江海邉
終日遑遑但憂悒主人聞之不暇沐握髪出户遽延入
淨掃南軒催下榻更開西第同宴集時余挾册依主人
升堂再拜還相揖一時愛厚忘爾汝況肯瑣屑論階級
朝向春國恣逰衍暮歸雪案同温習爾来倐忽将五載
嵗月荏苒如呼吸君居北海我南海馬牛之風豈相及
偶然相值若兄弟信是前生有因􁐾今晨忽言歸故鄉
主人錯愕余驚惶干戈未息多盜賊霜露既降無衣裳
君言狐死尚首丘況我先隴安能忘聞君此語良可傷
欲留不留空㫁腸殷勤勸爾一杯酒明日思君江水長
　　病阿蘓(阿蘓䝉古/别號也)
杭州阿蘇病可傷況復四體多金瘡口糧開除但乞丐
終日哀鳴行路(一作/道)旁自言家在雲中住兄弟既死惟
爹娘往年江南妖賊反聖㫖差我随平章同行二千五
百輩輩輩選用皆精强熟知江南風土異不比中原盡
平地中原地平好馳逐一人騰驤(一作/攘)萬人廢江南地
卑山林宻泥深馬滑無由立角弓著雨軟如綿咫尺相
看不能射九月十月嵗云暮賊兵突入觀音渡平章脫
身向東去(一作/走)大半盡死無人顧我幸不死病已危丞
相被逐無依歸異鄉此日誰相慰只似天邊孤鴈飛(時/甲)
(申嵗丞相逹實特穆/爾為張士誠所逐)
　　大醉後率爾三首
白頭書生何所作獨把塵編海邉坐上書格君事已晚
殺賊救民力尤懦四十無聞五十来不如牛馬空長大
身是江南儒家子十五學經二十史低回欲得聖賢心
浩蕩更覔先儒㫖當時自謂才可重豈料中年人不用
白頭縱得溪上田手脚生踈不䏻種
腐儒學經經不明腐儒欲耕無地耕讀書耕田兩無成
不如相随劇孟輩博錢喫酒洛陽城
　　江上送髙文起夫分韻得暮字(集入七言/律中誤)
青春送客黄家渡千里汀洲帶芳樹烟中歴歴白鳥来
日晏翩翩綵舟去主人置酒江上屋逺客哦詩水邊路
明朝花落更思君海束月上青山暮
　　夜經胥浦鄉時新被寇(丙申/冬)
枯蒿茫茫雪初集青泥小岸硬復濕草鞋斷盡餘兩耳
十歩九倒何由立空村無人不敢入野狗齦齦累百十
溝中死人血未乾終夜寃魂自相泣
　　夜雨
黒風漫天天雨汁海水蕩潏如山立沙頭舊屋四角崩
草茅無人不收拾此時歸来夜將半短衣無綿滿身濕
西隣燈火喚不應飯冷欲食何由食
　　老夫五首
老夫避兵荒山側三日無食在荆棘鞋襪破盡皮肉碎
血被兩踵行不得於時瘦妻實卧病十聲呼之一聲應
夜深困絶倚枯樹逐魂啼来雨如注(逐魂怪鳥/啼則雨)
老夫避兵黄浦上八月秋濤勢逾壯蛟龍變化不自謀
鯨鯢偃蹇還漂蕩船中小兒懼且泣婦女嘔吐無人色
我獨兀坐面向天篙師疾呼更索錢
老夫避兵三江口江中夜夜蛟龍吼􁇴然一聲腦欲裂
千尺長隄忽如走須㬰海門風雨来江水震蕩如奔雷
同行百船半沈溺無力救之空歎息
老夫避兵三􁇣邊泖水濶絶無人烟惡風三日天正黑
濕雲臭霧相盤旋草頭飛蟲嚙人肉更有青蛇口尤毒
小兒無知恣奔走我欲近前捉其手
老夫避兵東海頭海風吹衣夜颼颼黄蒿斷岸少人迹
飢鳶無食聲啾啾狐狸向人呼姓名兩脚直立當前行
自信従来膽力壯此日對之魂欲䘮
　
　
　
　
　
　
　
　
　
　
　
　
　
　海叟集巻二
欽定四庫全書
　海叟集巻三
　　　　　　　　　　　　　明　袁凱　撰
　五言律
　　送孔提舉航海歸曲阜
宣尼老孫子白晳更長身家世誰䏻念干戈獨愛貧未
聞興禮樂還似泣麒麟今日乗桴去魚龍莫惱人
　　送李髙士歸荆州
南京髙宴罷西土遂言歸江路猶殘雨荆門正落暉蓬
生仲蔚宅秋入老莱衣明日思君處蕭條鴻鴈飛
　　馬氏西園宴别呉進士善卿
竹隂連水屋荷氣集池臺南國佳人去西園髙宴開好
風因樹起新月渡河来别後江潭上離腸日九廻
　　懐陶叟
陶叟今何在迢迢江水東𤓰田連暮雨荷屋近秋風本
在羲皇上聊逰鹿豕中㡬時春夜飲還對燭花紅
　　陪楊㢘夫登洙涇法忍寺閣次壁間韻
伍子行師日秦皇駐輦辰英雄無處所樓閣自天神白
鳥晴沙逺雲山錦樹新誰知千載後悽惻弔斯人
　　客中除夜
今日(集作/夕)為何夕他鄉説故鄉看人兒女大為(一作/作)客
嵗年長戎馬無休歇闗山正渺茫一盃椒葉酒未敵淚
千行
　　任氏北園呈席上諸公
春色誰家好名園江上開紅樓連廣陌白水接髙臺魚
畏埀綸去鶯因好樹来髙朋方滿座虛薄愧多才
　　采石春望
夜泊青山渚朝登采石磯蜀雪應消盡呉船猶未歸五
湖花正落三江鶯亂飛同行王主事此日亦沾衣
　　春日偶書
罷官御史府屏跡五湖東江水供漁釣山花費酒筒野
情方浩蕩髙論(一作/咏)入虚空明日(一作/猶有)春田事還尋荷
蓧翁
　　泗州書懐
白髪三吳客清秋泗水邊官途随老馬歸夢逐風鳶酒
盡尋僧舍書来問客船淮南與淮北漂泊過年年
　　自京師歸别墅
政拙辭驄馬身閒問緑蓑此生人共棄長日自行歌野
圃啼鶯滿春江闘鴨多黄家酒壚近風雨亦来(一作/相)過
　　思歸兼簡嚴八
天髙風正急鴻鴈傍人飛江外無来使淮南盡搗衣悲
歌聊當泣逺望亦同歸為報嚴夫子滄洲與願違
　　宴王主簿宅
故人王短簿老未即歸田賔客尊耆艾園池有嵗年好
花留舞蝶髙栁宿啼䳌最愛西亭好時時得醉眠
　　懐王道士
宣城王道士愛著芰荷衣一自清江别三年白鴈飛酒
徒随處有沽客向来稀最憶青城夜狂歌不肯歸
　　王仙(一作/山)人逺過
聞道神仙侣来尋野客園談𤣥終未悟對酒且忘言接
樹朱櫻宻縁坡紫笋繁醉餘春水上坐聽白鷗喧
　　送張七西上
楚客舟航小吳門雨雪繁兵戈方浩蕩江海失攀援濁
酒非䏻醉深交不易言明朝空寂寞獨對野人園
　　夜泊鏌鎁城
江水春逾濶山雲夕更深移舟沙樹底挂杖古城隂鴻
鴈攙人去蛟龍入夜吟故園雙淚眼拭㫁更沾襟
　　聞張處士竹林甚盛欲觀未䏻兼簡王一秀才
聞道南村竹春来接逺坡色侵沽酒斾聲送濯纓歌甚
欲敲門看須憑拄杖過餘隂過西沼應覆右軍鵞
　　陪陳應奉諸公宴馬氏西園
畫樓臨暁日青盖度行雲歌吹三春好賓朋四海聞絮
嫌飛燕態花妬緑珠裙曲誤誰能顧周郎思不羣
　　送任李二髙士歸越
老去任公子重來李少君仙凡初不逺江海自離羣水
遶吳宫樹山連禹穴雲汀州有長笛日暮不堪聞
　　逺客
野客頻經雨深林獨閉門故人俱殺戮(一作/落魄)稚子共朝
昬城郭無歸路江湖有斷䰟夜来燈㷔短嗚咽對殘樽
　　飲馬氏東園
烏衣(一作/馬良)東苑内春色正芳菲上客調詩律佳人試舞
衣夭桃連雨發鸚鵡入簾飛況是多春酒厭厭夜不歸
　　書寓所壁
野水連斜屋秋林正壓牀把書驚眼暗嗜酒覺身狂王
伯功名切江湖戰鬬忙分明故園路嵗嵗(一作/乆)欲相忘
　　賦陶與權雲所(二首居一/作雲)
豈有從龍意還同野老居覆花初冉冉度水亦徐徐隴
上時相逐溪邉或自鋤猶能作霖雨霑洒及鄰墟
斯人肥遯士髙卧亦無心野樹留餘潤春花帶(一作/覆)逺
隂近牀衣欲冷拂石坐還深為問陶𢎞景何如隴上吟
　　懐王生
王生本靜者郡邑少經過家住清江曲春来白鳥多親
庖餘酒肉官賦入菱荷嵗暮兼相憶臨流獨詠歌
　　春園
春園江水上江霧日昏昏沙暖常埀釣花深不閉門家
童鋤壟麥野客共盤飡衰老仍躭酒經年懶出村
　　上已日飲朱叔重(一作/仲)東園
東園臨上已北渚倒清觥門繫山公馬花留子晉笙爛
羊方飫筯鮮鯉忽調羮不用思歸去猗蘭白露生
　　登浦上閣
髙閣春波上登臨獨愴然故鄉従此去乆客未言還花
好誰家屋帆輕何郡船朝来有㣲雨應洒郭西田
　　題西山璉法師壁
少離身毒國老去住精藍弟子傳燈去山雲入座参猿
啼雲外樹龍卧石邉潭更欲聞清梵空簷下夕嵐
　　村居懐京下一二友生
罷職非䏻吏歸田即老農有詩聊度日無字可書空白
髪将誰念黄粱且自舂故人䏻問訊家住五湖東
　　丙申嵗書懐
素書猶在篋白髪忽盈簮空費千金學何嘗一稱心呼
雞秋岸逺飲犢夜江深欲問三遷術陶朱不可尋
　　飲錢氏東園錢新内寵
小閣臨春水長堤䕶石橋龜逰潭影動鶴舞竹隂揺把
酒依山樹埀竿入澗毛只今花滿院得似緑珠嬌
　　贈張鳴善
白帝城中客清秋碧海傍乾坤方洶洶身世獨遑遑萬
里空形影全家堕虎狼(一作/渺茫)悲歌三百首一一斷人腸
　　贈顔近仁
先生忠孝士況是故侯家南省曾攀桂東陵且種𤓰舊
聞金可革今見玉無瑕老我空奔走因君復嘆嗟
　　送李千户時將有海東之役
中國人俱化東來貢未修聖君能大勇滄海即浮漚貔
虎當前隊魚龍據(集作/避)上逰(集作/流)人言漢飛将今日定
封侯
　　寓所即事
沙水寒猶淺江船逺未来舉家憂米粒終日走蒿莱骨
肉還相棄交逰定莫猜癡兒饑困乆愛父强徘徊
　　寓所寄何彦明
門倚秋沙白窗含野樹黄稍䏻親鴈鶩已覺逺豺狼舊
髪從渠短新詩頗自(一作/似)長何郎最知我酒熟定能將
　　立春日飲任氏西園
把釣(集作/劍)歸東海開筵近北臺千林殘雪盡萬里好春
回中散調琴坐山公(集作/翁)待酒来更須花滿樹終日此
銜杯(集作爛醉/卧蒼苔)
　　逰㑹稽山
山實揚州鎮人踰浙水来禹功縣白日秦刻卧蒼苔龍
起梅梁去神逰石洞開明朝有餘興更上越王臺(李舒/章云)
(勁/爽)
　　懐張叟
說劍真無匹論文亦(一作/如)有神氣髙真傲兀頭白自漂
淪我正思前輩誰當繼後塵江南春草緑何處覓(集作/問)
行人
　　飲田家醉後書王生壁
勲業心逾嬾耕耡意頗長牛衣方自卧麟閣聽渠忙𤓰
果隣家席詩書野客堂醉餘還講誦(集作/論)未見老夫狂
　　泗上書懐
為客山川逺封侯嵗月遲後生方爾汝吾輩復馳驅豈
是逢迎倦深知氣力衰還將歸老意先報白鷗知
　　夜飲陳叟宅
西苑春光好東堂夜色濃捲簾池草碧入户燭花紅爛
醉誰䏻禁髙歌自不窮於陵陳仲子心腹最知儂
　　将帥
將帥多兒戲朝廷望賊平㡬人思報國何處有全城未
識龍蛇陣頻遭犬彘驚亞夫軍細栁千古漢家營
　　早寒
水鄉寒氣早未暮掩柴扉籬落無人過雞豚各自歸老
妻薫鼠穴稚子卧牛衣安得盈缸酒深盃日日揮
　　懐京師一二友生
故人千里外野老五湖東江水舟航便雲山使客通短
書何契濶長日未從容老眼昏花乆因君數斷鴻
　　京師歸别墅
春園含薄霧野水散輕隂落絮随風舞(一作/逺)啼鶯坐樹
深旅情方自遣幽意待人吟獨少揚雄客時時載酒尋
　　遷(一作/移)居
舊屋非吾有新居亦借人往来皆是客到處只為鄰雞
犬遭羇(一作/牽)縛妻孥厭苦辛長歌燈影下命也復何嗔
　　挽夏叔明
别去纔三月那知即九泉人皆遭世故公獨盡天年執
紼多名士傳家有象賢老夫雙淚眼泣罷更澘然
　　題朱自明座右銘
　　　(居官之道以廉慎為先處衆之方以謙和/為上此禮部尚書秦兼善以書傳濟民者)
吏治通南海皇綱委重臣贊襄多妙選甄拔到斯人禮
部箴規切中臺翰墨新豈惟銘座右萬一可書紳
　　懐南村陶先生
柴桑老孫子清望獨超羣身同鷗鷺侣心耽科斗文著
書今已就運甓誰䏻勤袁安正髙卧歌罷復思君
　　出三江口有懐錢野人衮
處處無歸路悠悠且逝波渚花風外少江樹雨中多吹
笛蛟龍聽開牕鸛鶴過髙人著書手頭白共蹉跎
　五言排律
　　聞誅博囉帖木兒(乙巳/十月)
國歩雖㣲蹇天心自可稽爪牙翻噬噉宗社欲顛擠蔽
日朱旗入(一作/影)連郊鐡騎嘶紫垣通䝟貐玉座接鯨鯢
聖哲元無惑晨昏且暫携濟河聲杳杳幽薊色凄凄宻
詔親傳罷中軍氣欲迷登壇惟慷慨撫劒益悲悽敵愾
心逾切勤王力自齊義聲驅海岳直氣抉(一作/挾)雲霓減
竈秋烟薄吹笳夜月低指揮容草草進退合祈祈忌器
非忘(一作/悲投)鼠憂苗更惜稊逆徒從剪伐元惡待屠刲肘
腋䏻無意神靈況夾批吕侯初受命董卓已燃臍雲雨
蘇煩熱江河灌障隄萬方深慰望九廟寔安栖天闕歸
龍種雲山識馬蹄問安紆玉趾視膳入金閨膝下歡仍
舊中宫樂未暌清秋多宴㑹仙仗日東西宫女花埀鬢
都人酒滿椑里閭聞笑語燈火雜孩提白日依中道青
春入故畦逺人来服食絶域盡航梯世祖功如在今王
敬日躋鼎彛銘将相祍席挫黔黎淮海休波浪湖湘尚
(一作/罷)鼓鼙既聞誅柙虎莫自學醯雞桀逆亡身首忠賢
荷璧珪休同隗囂輩終誤一丸泥
　七言律
　　江上書懐
滬瀆城邊秋氣髙鴐鵞鴻鴈各求曹不眠更識匡牀穏
欲去還思小几牢㡬處尺書俱寂寞百年雙鬂獨蕭騷
秋江欲渡人難渡風雨龍吟長怒濤
　　和(集作/次)王叔善祀天妃有雪
酒正初傳内府醪南来河伯避行舠百年祀事從邦典
半夜神光出海濤花散暁風紛爛漫禮成春殿肅清髙
聖躬端為蒼生禱不比乗槎漢使勞
　　聞笛
花發吳淞江上村隔花吹笛正黄昏風塵逺道歸何日
燈火髙樓合斷魂夜靜㡬家無别淚雨聲終日過(一作/隨處)
(有/)閒門天邊楊栁今無數短葉長條非故園(李舒章云/中四句散)
(弱刪作絶句/似更成章)
　　次圭法師過金秀才隠居二首
墟里人家烟霧深背岡茅屋自隂隂不愁逸竹妨嘉谷
自愛繁枝集衆禽田父耰鋤時得借漁人舟楫莫相尋
舊聞雞犬桃源裏仿彿溪邊花樹林
幽人讀書黄浦上蕭條茅屋倚溪傍(集作/髙岡)霜霑木葉深
深赤潮雜溪流混混黄旁舍杯盤多芋栗秋園門巷亦
馨香為語當時仲長綂輸君清曠自徜佯(程孟陽曰金/元人亦多學)
(杜未有如此翁之自然者妙/在曠逹覺劉青田尚多著意)
　　江上早秋(丙申/嵗作)
靡靡菰蒲已滿陂菱花菱葉共(集作/更)参差即從景物看
身世却怪飄零枉嵗時得食野鳬爭去逺避風江鸛獨
歸遲干戈此日連秋色頭白猶多宋玉悲
　　滬瀆龍王廟晚眺
滬瀆髙城今已殘獨餘木葉洒驚湍風雲浩蕩時将暮
江水蕭條龍亦蟠千里吳鄉多戰伐孤舟蜀客轉飢寒
敝裘涕淚兼新舊終日思家敢怨歎
　　望南村二首
南村烟樹接蒹葭白鷺翩翩滿白沙此地遂成茅屋計
何人更識老夫家即開(一作/疑)㫁壟行新(集作/分)竹便接平
臯樹雜花戎馬紛紛終未已此身泛泛獨長嗟
野水縦横不計源雜花前後自成園魚鰕欲上人人取
烏鵲歸来處處喧但得茅茨容老大即将耕鑿付兒孫
淮南未定江南亂潦倒無歸却斷魂
　　次楊㢘夫先輩韻
吹笛春江烟霧稀幽芳小草總相宜巫峽寧知雲雨夢
滄洲欲拭芰荷衣花間鸛鶴迎人起波上魚龍挾棹飛
不似南州庾開府鄉闗頭白苦思歸
　　丙申三月一日北山雨望
凍雨蕭條江上来随風霑灑氣幽哉陸機茅屋終難住
伍相祠堂亦可哀獨客飄飄何處去孤帆寂寂㡬時回
(時浙省使臣/由海道入京)竹枝聲㫁滄江暮短髪無辜獨受催
　　秋晚東海寓舍
落葉寒蟬小巷深枯藤斜日半墻隂讀書稚子當軒坐
為客衰翁倚杖吟滄海未知終老計白頭難忘故園心
敝裘零落餘雙袖清淚年来似不禁
　　沙邉
沙邊細路少人行只有閒花樹樹明水閣經春塵自滿
風簾終日鳥爭鳴躬耕豈願将軍顧肥遯聊成處士名
白鷺晴烟滿平野老夫於此最闗情
　　喜洪山人恕復至
烟巷雞鳴曙色開秋林鵲噪逺人回老夫自掃風前葉
稚子兼鋤雨後苔近市酒漿渾易得傍溪魚蟹亦須来
鷗邉野水明如鏡更坐寒山共一盃
　　亂後溪上貽一二同志
莫道閒居野老貧秋園事事可憐人隔溪柿葉(集作/子)紅
於火出水寒魚白勝銀誰為草茅堆積乆只令兒子掃
除頻棊局茶甌縦無恙㡳須相棄不相親
　　飲謝氏東園
謝氏池臺多好春風簾水檻不凝塵千鍾緑酒䏻留客
滿樹黄鸝更可人蝶翅乍驚歌扇逺栁花輕觸舞衣頻
醉餘蕩槳城東去正値南湖月色新
　　池上書懐
野水寒氷上曲池薄雲斜日下踈籬黄蒿處處迷歸路
滄海年年少故知北望朝廷非昔日東来兒女更依誰
老年拄杖猶無力況是飢寒血氣衰
　　雨後西園即事
雨後秋園苜蓿紅水邉秔稻亦芃芃老夫哀敗知無甪
兒子耕耘已有功盡室盤飱惟任汝暮年家事莫煩公
勲業文章等虚妄杖藜濁酒任(集作/甚誤)西東
　　張叔温諸公擕酒至􁇣濱明日作此奉謝
八月風髙鴻鴈飛三江潮落蠏螯肥已拚白髪如秋水
不厭清尊共夕暉氛祲逺連豺虎窟波濤晴晃芰荷衣
揚雄舊宅城東住騎馬歸来月滿扉
　　觀王生所藏王維畫
右丞小景樹参差我有林塘寔似之日日欲歸還蹭蹬
時時借看解愁思恨無黄鵠髙飛去獨奈沙鷗靜不移
明日江頭候春水典衣沽酒待篙師
　　大雨書寓所壁二首
五月六月雨綿綿東望黄浦水連天小溪漫漫不可渡
髙岸兀兀何由全家童種荷已穿壁野老捕魚還滿船
南隣少婦亦可惡濁酒盈缸須見錢
濕雲宻宻覆髙軒濁水淊淊注滿園一雙白鳥當牕下
無數黄蜂入户喧親朋何由致音問道路已絶無攀援
野𤓰新菜最稱意引蔓開花滿敗垣
　　次廣西朱郎中熈見寄韻二首
萬里蒼梧入望長薇垣新治日馨香已知南去無鴞獍
更擬西郊聽鳯凰談笑定應多暇日羈縻況復有成章
幕中還試鍾王帖書遍闌干葉上霜
衡陽南去與天長荔子紅椒處處香明月闗門無虎豹
清風臺閣有鸞凰包茅已入皆三脊卉服新成有九章
幕下文書自稀少醉餘崖蜜㗖紅霜
　　姚性存將歸鶴沙以詩見别次韻
十年避地誰知我此日看君自可人空谷正思駒皎皎
清溪還度石磷磷韓公住處皆荒服區册歸時及早春
聞道沙邊風俗好老夫東望欲為隣
　　京師歸至丹陽逢侯生大醉
白下西風吹夜凉五湖秋草著(集作/動)㣲霜千家砧杵初
凌亂獨客闗山正渺茫歸去定應殘臘盡飄零猶幸此
身强丹陽郭裏盈樽酒且為侯芭發醉狂
　　歸来
淮甸西風送客歸江潭落木正飛飛(集作/霏霏)屋邊鸛鶴鳴
髙垤道上狐狸笑敝衣濯足每嫌秋岸冷攤書還趂夕
光㣲倦逰季子眞相似獨有賢妻肯下機
　　郭外寄王録事
白鷗黄鳥動(一作/弄)春聲緑樹清波稱晚晴何用城中走
塵土只消江上過清明深村濁酒還堪醉野老狂歌亦
有情寄語東門王録事底須辛苦過平生
　　送曹新民歸東州
十年西浙曳長裾千里東歸指舊廬原上鶺鴒終有托
旅情贏博近何如朝廷未擬申公使弟子猶傳伏勝書
江草江花總無限為君今日重嗟吁
　　賦緑珠得車字
緑珠初嫁石崇家細馬輕駝七寳車已用明珠為匼匝
更輸白璧教琵琶日日東樓傾美酒朝朝西苑看名花
只為恩深不相棄還將玉體委塵沙
　　陶宅務大使謝􁏫蘭髙州大族也暮年客中得子
　　　索詩賦此
南来萬里不勝勞此日添丁氣自豪庾信甘查方自喜
竇家丹桂未為髙麒麟親送千年瑞鸑鷟初生五色毛
為語東隣老都尉他年天子召枚臯
　　賦黄葉漁村
澤國西風霜樹多蕭條茅屋倚江波家人酒饌兼蝦菜
野老衣裳雜芰荷東海任公時問信滄浪孺子亦来歌
白鷗亦有忘機意清影相看奈爾何
　　懐曽彦魯
不見曾公白髮侵酒杯棊局最闗心年華冉冉情何限
江海悠悠水正深欲買小舟随鴈去便從幽壑聽龍吟
(聞其恒/往来龍)明年春滿長洲苑拄杖穿花處處尋
　　過黄耳墓有感(陸士衡在洛被祻時寄/書犬也墓在華亭南)
黄耳墓前春日遲栁條花萼正参差多才已逐浮雲去
異物猶令後代思豢養有恩終不背交逰何事獨相欺
春風緑酒人皆醉落日孤舟自咏詩
　　京師懐吳中黄道士
吳下黄師我所憐江湖離别又三年家貧似為耽詩句
世亂誰䏻與酒錢溪上𤓰田應蔓艸沙邊茅屋任風顛
稍待東南春水緑老夫書札寄吳船
　　陪貢先生東樂飲時丙申三月三日
蘭亭修禊㑹羣才此日山東亦快哉詩思正随黄鵠去
酒懐忽傍白鷗来坐逢細草身偏穏行近濃花眼自開
日暮前村騎馬去児童都到習池回
　　詠溪上所栽桃
桃樹移栽近淺沙呼兒插竹護欹斜秋来擬喫埀埀實
春到還㸔浩浩(一作/灼灼)花旋置酒旗深處掛更将漁艇宻
邊遮老夫未是文章手故少新詩對客誇
　　賦梅花清夢二首
江頭隴畔忽經行萬籟沈銷月滿􁏫琪樹園林春漠漠
水晶宫闕夜冥冥只愁瑞鳯驚飛去未信隣雞喚得醒
猶似芙蓉池畔客偶然相值兩浮萍
漠漠春雲凍不飛夜深那得到重圍初疑海上三珠樹
漫說江南萬玉妃么鳯欲飛風細細隣雞未誤月輝輝
更随弱水東流去逰徧三山夜不歸
　　兵後大醉陶與權宅丙申九日也
酒到愁腸味頗醇花因白髪更精神兒童休笑燈前舞
老子今存死後身何處江湖為樂土誰家門户有閒人
多情獨有陶徵士醉過清秋不厭頻
　　秋日海上書懐(丁酉/書懐)
寡妹城西消息稀老夫漂泊㡬時歸朝廷計議知何意
丞相征行事已非東去鯨鯢方作横南飛烏鵲正無依
可憐白髪孤村裏終日哀哀賦式㣲
　　舟次上海縣
海上驚風亂鶴飛千村霜露亦霏霏清砧自是逢秋起
白骨何由逺道歸戈甲只殘螻蟻命江山終屬虎狼威
自憐此日身将老況復中宵淚滿衣
　　海上書懐(丁酉/嵗作)
十年不見鸛鵝軍千里猶殘天馬羣涕涙每従天際老
檄書誰道日邊聞荆蠻戰克心猶忍淮寇平来地已分
莫怪腐儒東海上時時哀怨動秋雲
　　壬寅九日
野老園籬江水東洋洋夕露滿幽叢已教短髮従天白
未厭秋花特地紅身世只今惟仗酒安危従此不闗儂
神交頼有陶徵士避地休官意頗同
　　寓所(丁酉/二月)
草閣閒亭春水邊雨蒲風栁自紛然隣翁對客惟爭席
水鳥依人欲上船西北朝廷無使節東南城郭有烽烟
老夫避地非逰説正少蘇家二頃田
　　浦上寓所
我有茅堂南浦潯回崗千尺晝隂隂繁花映帯墟烟宻
弱竹留連海氣深寂寂軒牕惟烏下蕭蕭風雨亦龍吟
東家野老猶淳朴酒熟𤓰香數見尋
　　璜溪寓所
髙林深竹氣冥冥野色波光更滿汀草閣雨晴鳴翡翠
花畦風暖入蜻蜓書成已與山公絶賦就惟教阿買聽
猶未忘情是杯酒尚須隣里致盆瓶
　　獨坐荒園
獨坐荒園生事㣲幽幽門巷總煙霏家人問米侵晨去
童子将薪薄暮歸肉味敢忘三月乆鄉情獨與寸心違
只道年来雙鬢改寧知多病不勝衣
　　寄題馬氏草堂兼柬黄二秀才
江上草堂風物幽江花紅白滿汀洲鳴鳩呼婦東西去
麋鹿将兒逺近逰已有軒牕成晚趣(草堂有/晚趣軒)更無舟楫
散春愁東林早晚櫻桃熟應與黄香數勸酬
　　追次林太守孟善韻(林乃袁/之舉主)
夫君開國配皇天五馬東来獨爾賢龔遂化行䏻賣劍
姚崇遺愛合留鞭生芻未擬登門日白髪空悲薦剡年
當代何人似班馬欲書循吏與留傳
　　浦上木芙蓉盛開約黄鶴山人共觀
江浦芙蓉色正深清霜㸃染更沈沈孤舟向日曾親見
短褐於今欲逺尋已擬擕樽同野客(集作/老)不妨展席對
沙禽明年臂痛應全愈移遍東園野樹(一作/水)隂
　　江上櫻桃甚盛而予寓所無有忽蘇城友人惠一
　　　大盒故賦此
野店荒溪紅滿枝暖烟㣲雨共離披忽思西蜀勻圓顆
正値東呉逺送時老子細看方自訝児童驚喜欲成痴
拾遺門下曽沾賜此日飄蓬也賦詩
　　荷花
野菼秋菰共一陂水禽沙鳥最相知濃香浩浩無人問
清影蕭蕭只自危嵗宴苦心終寂寞夜深清淚獨淋漓
渚宫更擬襄王㸔猶恐雄風作陣吹
　　乆雨後寓所
荒村處處聞流水草閣時時自掩扉􁏫樹葉深沙鳥宿
(一作/隠)野藤花退宻蜂稀只将書巻(一作/劔)消長夏更倚漁
舟送落暉天意未教戎馬息老夫漂泊敢言歸
　　得馬叟書作此逺寄
洛陽馬叟世稱賢童稚相看四十年只道詩名傳宇内
寧知酒債滿江邊蓬蒿乆没揚雄宅蝦菜聊随萬里船
此日將書付歸鴈不勝(一作/知)清淚濕吳箋
　　春日溪上書懐(丙申/嵗)
溶溶春水雜蒹葭嫋嫋晴風度落花小巷㡬時佳客至
新詩獨向野人誇未聞汗馬收諸國且逐閒鷗坐淺沙
春色酒盃俱在眼㡳須辛苦欲還家
　　過楊右丞墓
鐡騎千羣下九江將軍才氣古無雙誓傾淮海鯨鯢窟
痛洗東南禮義邦荆土不防吳冦入蜀軍終惑魏人降
腐儒憂國思家淚獨向西風洒石缸
　　寄南臺掾朱自明(一有/闕字)時初復役
世祖行臺列俊賢掾郎家世本儒先一時人物青雲上
十道風霜白晝前最愛羣公交薦日正逢天子中興年
腐儒饑餓干戈際欲買山隂雪後船
　　登憫忠閣
唐家髙閣古城隈逺客登臨宿霧開諸帝園陵俱寂寞
三韓䰟魄尚歸来西山雲氣空中度東海潮音地底回
聞説闗河有戎馬故園南望思悲哉
　　清明獨坐
花栁千家郭外村老夫官屋近荒園晴林渺渺浮雲氣
細草油油叠浪痕川上畫船爭載酒烟中長笛自消魂
暮年況復追逰倦落日泥墻獨閉門
　　書寓所西齋二首
繁杏夭桃碧井西牽牛天棘故相迷遂令錦雉将雛雊
復有黄鸝作隊飛地逺豈知時序改身閒直與野人齊
塘坳来往誰能見只有兒童識杖藜
西齋春樹日隂隂下有飛花一尺深幽客未容他處坐
新詩只向此中吟隣翁小圃春相接漁父扁舟晚更尋
歸去故園應念此他時懐抱亦難禁
　　登虎溪閣
秋深時節雨霏霏獨坐江樓看鴈飛烟火數家山郭晚
篷檣㡬處野航歸謀生計畫人皆笑投老鄉闗事已非
聞道淮南新易將江湖此日亦沾衣
　　冶亭山晚眺
百尺孤亭落照間六朝遺迹草班班榮華有盡(一作/限)英
雄去江水無窮鷗鷺閒商女晚来猶自唱行人春盡不
知還故園遥在三江外烟樹㣲茫獨倚闌
　　白燕
故國飄零事已非舊時王謝見應稀月明漢水初無影
雪滿梁園尚未歸栁絮池塘香入夢梨花􁏫院冷侵衣
趙家姊妹多相忌莫向昭陽殿裏飛
　　春日溪上謾書
白髪何煩試鶡冠清江久欲把漁竿㳙㳙濁酒須成醉
嫋嫋晴花已倦看不忍燕鶯頻往復且留鷗鷺與盤桓
東家野老渾知我日日相過却自歡
　　次方明謙指揮海上築城韻二首
城堞遥連北斗斜逺方從此仰光華諸侯幕府多春酒
上將歌謡雜暮笳别去㡬時還下榻興来何日欲乗槎
為報安期頭白盡更煩重覓棗如𤓰
旗影翩翩整復斜中天星月動光華千羣貔虎方屯戍
萬里魚龍聽鼓笳聖主自多開國老海隅休恃上天槎
却煩上將頻思念時問東門二畝𤓰
　　野航為范子俊賦
一舸夷猶野水邊渚禽沙鳥各紛然幽花滿棹初維岸
春水連隄忽上天世上風波終未已江南烟雨正堪眠
他日匏尊留我飲更憑孤鶴問坡仙
　　鏡中梅
的爍孤芳野水濵折来應是暁妝人瑶池風暖香初散
銀漢春回跡未眞奔月定知猶有影凌波却喜不生塵
緑毛么鳯無栖處来往蘭房不厭貧
　　飲任氏西園大醉呈諸公
公子西園花最多花邊展席每經過清芳到手休輕折
白髪欺人可奈何爾貴我榮君莫問鶯兒燕子總能歌
醉後不嫌歸色晚亭亭月色滿江波
　　寄田官馬録判
馬卿離别又三秋行李蕭條古薊州秔稻熟時多有賜
蒲萄醉後却無愁春風白鴈雲邊去落日黄河天際流
囊裏新詩三百首還能逺寄海東頭
　　偕黄叔明王元吉錢伯雲張夢辰金彦振元夕觀
　　　燈㑹於蕭塘吳隠居景元家舉酒屬客曰七人
　　　四百九十嵗為首句燈字為韻賦此時洪武乙
　　　丑也(十八/年)
七人四百九十嵗呉家堂上看花燈皓首龎眉方滿座
金盃玉碗出清氷三寸黄柑渾似蜜百壺春酒況如渑
今日相逢總知己老夫歡喜欲飛騰
　
　
　
　
　
　
　
　
　
　
　
　
　
　
　
　海叟集巻三
欽定四庫全書
　海叟集巻四
　　　　　　　　　　　　明　袁凱　撰
　五言絶句
　　京師得家書
江水一千里家書十五行行行無别語只道早還鄉
　　寄家書
白髪時時脫(一作/異)青山處處同人行千里外書到五湖
東
　　龍江夜行
細雨過(一作/滿)江頭孤篷夜未休歸心與烟浪相逐下揚
州
　　江上二首
野屋藏春樹江隄将暮花買魚留楚客沽酒問呉娃
日暮江風急江花水上飛呉船三十丈載得夕陽歸
　因何彦明賦八新效其體
　　新烟
覆堤初冉冉渡水尚遲遲一樹梨花色猶能似舊時
　　新水
栁外朝朝雨平添過舊痕往時桃葉渡今日更銷魂
　　新燕
乍拂芳池逺還窺繡幙重莫將花片蹴飛舞滿筵中
　　新草
水邊春尚淺沙際葉纔穿拾翠雙雙女迢迢度碧烟
　　新鶯
芳樹何年到西園夢裏驚不須重聽汝只是舊時聲
　　新栁
淺色初含雨輕隂未過池黄昏畫樓畔最是斷腸時
　　新蝶
怯露依芳蕙驚風入繡幃莫将羅扇撲更待滿園飛
　　新月
既従碧雲上復傍綺牕移願得長如此教人學畫眉
　　絶句五首(一作/無題)
門外青青草今年更覺深前時玉釵堕侍婢不能尋
羊車行樂處歌吹隔蕭墻頼有隣房女時来說故鄉
月落長門去千門夜色濃夢間無限樂不道在宫中
春衣裁剪罷宻葉間穠花縫到鴛鴦處時時線脚斜
海内雖無事朝中有諫書大家雖未省不敢候羊車
　　寄王九秀才
夫子乆不見生涯今若何惟應江上水日日採菱荷
　　咏馬九首
生長月支國何年入漢疆猶懐水草意懶逐左賢王
将軍皆衛霍不復見韓彭馳騁沙塲日時時意不平
玉汗通身濕牽衣陣陣香曾騎妃子笑疑是荔枝漿
穆王乗八駿此骨獨超羣繫向蟠桃樹飛花散滿身
雪落天山夜風吹瀚海乾駑駘俱凍死此骨獨禁寒
秦政無靈氣漢武非仙才當時若遇此一直上蓬莱
鞭䇿相驅急身心不自持悔當艱險地有巧不能施
荒郊還獨卧淚眼㡬曾開歴歴經行路時時入夢来
老眼㡬曽開荒郊獨往来誰能飽芻菽猶勝駕駑駘
　六言絶句
　　江上二首
北固城頭夜雨(一作/晚帆)西津渡口烟波白髪人人自老青
山處處還多
山下旌旗閃閃江邊楊栁依依騎馬将軍逺戍吹笛漁
翁醉歸
　　淮安道中
山陽城中細雨廣陵堤上飛花估客時時吹笛行人處
處思家
　　郊居三首
西舎槽頭溜溜南園鳥弄闗闗數觥香醪獨酌一樹梨
花半殘
日轉花隂傍户雨餘山色沿堤一雙蝴蝶對舞㡬箇鶯
兒亂啼
荒園處處閒步小閣時時燕居阮籍惟思飲酒嵇康最
嬾讀書
　　醉歸
北渚看花起早東隣醉酒歸遲為問臺中官馬别来㡬
許人騎
　　閒步二首
春園偶爾獨往晚徑蕭然自還芳草烟中冉冉落花風
外斑斑
半雨半晴天氣半開半落山花半醉半醒逰客半村半
郭人家
　七言絶句
　　題趙王夜宴圖
玉户金缸夜未央邯鄲宫裏奏絲簧鄭姬已醉韓姬倦
誰拂君王白象牀
　　題吳王納涼圖
㣲月斜侵響屧廊芙蓉清氣滿金塘鴛鴦只傍闌干宿
也愛君王水殿凉
　　題吳宫衰栁圖
逺岸依依落日明吳王醉處少人行多情獨有埀楊樹
猶送深宫夜雨聲
　　遣懐
白髪三江一腐儒長年耽酒不耽書偶逢世亂無生計
落日烟中自把鋤
　　日莫即事
茅屋秋来破不勝野雲沙樹自層層老夫生理今抛棄
日日江潭去採菱
　　送王生還呉中
陸機宅畔送王紳泰伯祠西覲二親他日得書報知己
東門還憶種𤓰人
　　訪張道士題壁
道士門前春日温千重碧草睡鵞羣山風忽送桃花雨
濕遍牀頭白練裙
　　歸来
京國歸来老更窮短衣蕭瑟怕秋風不知飢餓塡溝壑
日日吟哦江水東
　　淮東聞張十二信
少年追逐共西東呉邁文章馬亮弓一自干戈零落盡
白頭淮海獨相逢
　　寄錢彦徳
故人别我山東去千里長淮復大河此日題詩付兒子
白頭清淚不勝多
　　灌園
荒陂渺渺接連筒葱葉青青芥葉紅不道虞卿著書手
白頭衣食野人同
　　題張子正雪山圖
西嶺千秋凍不消人家牕户總瓊瑶不知海上張公子
曽過成都萬里橋
　　口號一首(丁酉嵗作/)
白沙鄉裏今年熱清酒家家味頗醇明日杖藜行處醉
只愁齁睡惱比隣
　　杜彦清擕斑竹簫作數聲賦此以贈
杜家兄弟我相知兄既云巨弟亦衰留得瀟湘江上竹
夜深持向月中吹
蒼梧魂去巳難招帝子臨江雪未消白雪伶倫多古調
令人従此憶箾韶
　　送王御史東海監散竈丁工本
王郎五月赴監亭十丈官船酒滿瓶稍待凉風吹木葉
老夫東去下滄溟
　　贈歌舞女童
潼河女子薦良童名在先朝樂部中訪得教坊新隊子
江南江北舞春風
　　己未九日對菊大醉戲作四首(洪武十/二年)
老夫愛此黄金蕋兒子須將白酒除直到殘陽下天去
更添燈火照欹斜
遮莫隣家酒已無教兒更往逺村沽老夫强健如平日
醉過三更不要扶
只今何處無黄菊醉著(一作/㸔)茅茨有㡬人賢婦稍能知
此意殺雞為黍莫辭貧
縦道今年杼軸貧乃翁才力不超羣明朝若賣(一作/買)長
門賦還爾黄金一百斤
　　江上舟中聞笛
誰家吹笛倚江樓江上行人夜未休獨有思家兩行淚
為君揮洒下揚州
　　陪鄭明徳倪元鎮逰天平山四首
官河春水緑悠悠水上人家盡畫樓買取吳娃三日酒
放船直到百花洲
髙臺千尺對層巒只許呉王醉裏看山色不随勾踐去
逰人還得倚闌干
鄭監風流老不衰倪寛頭白更應痴呉越英雄已泥土
欲従江海問西施
百花洲上百花開花是呉王舊日栽呉王去後無消息
嵗嵗看花人自来
　　醉後口號二首
新書欲獻帝王家奈此家貧道路賒醉卧江村風雪裏
時時自比賈長沙
誰人更識賈長沙老作江南百姓家但使瓶中有春酒
不勞慟哭與長嗟
　　馬益之邀陳子山應奉秦景容縣尹江上看花二
　　　公作竹枝歌予亦作數首
呉淞江上好春風水上花枝處處同得似鴛鴦與鸂鶒
時時來往錦雲中
水上花枝日日開行人頭白不能来請看門外東流水
流向滄溟更不回
江水東流更不回行人白髪苦相催只恐明朝風雨惡
夜深燈燭亦須来
千株雲錦照江沙沙上青旗賣酒家莫怪狂夫狂得徹
呉姬玉手好琵琶
呉姬玉手好琵琶少小聲名到處誇但使主人能愛客
年年来此㸔江花
江花紅白最堪憐莫惜㸔花費酒錢他時白髪三千丈
縦使頻来不少年
黄家渡西多好春看花須著少年人少年看花花自喜
白髪看花花亦嗔
松江水碧碧如(一作/於)天水上行人坐畫船記得呉兒竹
枝調為君髙唱百花前
日日花前金叵羅百年能得㡬經過花開花謝還人老
狂客狂吟莫厭多
寄語看花江上人清明時節好来頻清明節後多風雨
風雨顛狂惱殺人
　　風雨宿蕭山
東来山郭晚秋時白酒黄柑興不衰欲倩山隂王逸少
為書風雨渡江詩
　　送賀九成歸浙東兼東王若水
賀老秋来憶鑑湖荷花楊栁正扶踈西過錢唐見王宰
東門今少種𤓰圖
　　𤓰歩夜泊
千里長江雨乍晴江頭燈火夜深明為報髙樓莫吹笛
故園東望不勝情
　　揚州逢李十二衍二首
與子相逢俱少年東吳城郭酒如川如今白髪知多少
風雨揚州共被眠
最憶東家水調聲花前檀板雜流鶯此時我醉君猶醒
舞到梧桐白露生
　　題老蛟化江叟吹笛圖
呉頭楚尾老髯翁千里烟波有故宫日暮江亭不歸去
猶将玉笛倚秋風
　　　附顧禄和韻
　千里神龍化作翁月明吹笛倚龍宫曲聲不許人間
　聽㪚入重湖半夜風
　　閒題
相如真是小人儒只解人前賦子虚負却薄田三十畝
文君何用自當壚
　　城西送鄧生二首
千山風雪正霏霏君去金陵㡬日歸鳯凰臺上還吹笛
東望滄溟淚滿衣
東望滄溟涕泗埀閨中少婦亦霑衣他時若有相思字
只寄春江燕子歸
　　夜至𤓰洲
𤓰洲人家燈火㣲𤓰洲波上行人稀敲門買得雙清酒
船在西陵逆浪歸
　　寄謝蔡道士惠山水障
荆門道士蔡崑丘筆底丹青似虎頭寄我江南山水障
令人日夜憶滄洲
　　費夫人
官軍應賊著紅巾苗獠来時更不仁若道南州無節婦
請看東海費夫人
　　楊員外
羣盜南奔日月昏諸公臣節不須論白頭惟有楊員外
不負従来天子恩
　　寄錢徳士修二國録兼東主司業
錢翁父子教成均文章誰當繼後塵若見青箱老司業
還提江海釣魚人
　　朝天宫觀方道士所畫三山圖三首
東流弱水不勝塵漢武樓臺空自陳欲借横江孤鶴去
須憑南嶽魏(一作/衛)夫人
巨魚出没浪波腥東望三山路杳㝠安得秦皇射蛟手
為操强弩下滄溟
方壺少小學為仙筆底三山豈偶然見説麻姑頭總白
不知何用得長年
　　寄三江王六秀才
滄洲荷屋晚秋時橘柚青黄滿户埀安得扁舟趂潮去
醉看江雨散輕絲
　　溪上諸友謂余終日酣醉寄此見意
好酒揚雄鬢已星案頭空有太𤣥經只道人来問竒字
寧知門外草長青
　　調馬益之
水邊欄檻早凉天荷葉荷花盡可憐安得人如趙飛燕
夜深燒燭舞蹁躚
　　調鄭老
鄭老曽為前代官江湖相見獨飢寒不道夜深霜露重
猶将玉笛倚闌干
　　送鄭老歸襄陽二首
春風回首古檀溪老子茆茨溪水西鳯皇䑓上還相憶
烟浪無窮碧樹低
我愛襄陽老鄭䖍髙樓吹笛動秋烟他時若有平安信
即寄江東估客船
　　南京口號六首
君王觀(一作/宫)闕倚天開畫出金山復壯哉率土再瞻龍
虎氣髙臺還見鳯皇来
聖帝明王徳業尊親為清廟國西門皇心自是超前古
況復貽謀及後昆
放牛歸馬靜塵埃地北天南道路開火雞馴象時時貢
不教周家白雉来
南夷潭水渥洼津幻出龍駒玉雪身笑殺公孫井蛙耳
天生神武是真人
春雨初晴霽色開天街風雨少塵埃白面郎官調御馬
雙雙騎過午門来
駕出東南正好春山中草木更精神揚雄老去才情減
羞見新来獻賦人
　　即事二首
洛陽大賈愛名姬富樂園中飲酒歸千步長廊好騎馬
不愁風雨夜霑衣
天街酒好不須言絃管春風處處喧舊傳北地鳴珂巷
得似南京富樂園
　　寄北山明上人
明公持律太精嚴一住空山嵗月淹聞道新年結蓮社
還能酤酒引陶潛
　　重過黄渡有感
馬家宅畔無喬木徐氏門前芳草多留得白頭漁父在
年年長笛送滄波
　　題西巖精舍
西巖流水夜泠泠流出松根見茯苓八十老僧忘世慮
閒将佛法教山精
　　紅梅
江上千株雪未消别来渾是董嬌嬈揚州何遜頭先白
奈此春雲亂眼飄
　　徐子厚宅賞牡丹
巨室髙門今已非當時臺榭總烟霏獨有徐家後園裏
金盂玉枕待人歸
名花朶朶擁雕簷畫燭雙雙出繡簾最是主人能愛客
髙堂春酒夜厭厭
　　石頭城晚望
落日依依下石頭亂雲東望是蘇州人間何似歸思切
獨有春江不斷流
　　觀沙鷗
門外羣鷗我所知終朝相見不相離(一作/疑)借爾橋東楊
栁岸明年春日更添兒
　　江上寄嚴八
一春不見嚴夫子底事城中不肯還門外白鷗三萬箇
㡬時相對緑波間
　　江上寄書
湘南估客發西津東入姑蘇花正春獨有相思數行字
欲從江海問情人
　　醉書壁
芙蓉花開滿髙岸還如杜老蜀江邉田夫野客頻来看
白酒黄雞不用錢
　　淮西夜坐
蕭蕭風雨滿闗河酒盡西樓聽鴈過莫怪行人頭盡白
異鄉秋色不勝多
　　李陵泣别圖
上林木落鴈南飛萬里蕭條使節歸猶有交情兩行淚
西風吹上漢臣衣
　　題龍江酒家二首
金陵美酒玉光浮父老相傳最解愁安得身無官府事
長年髙卧竺家樓
江上青帘(一作/旗)映白沙壚頭美酒亦(一作/玉)無瑕李白當
年曽醉此桃花落盡不思家
　　登閣
木落淮南秋色空閒登髙閣送歸鴻白頭老婦痴兒女
盡在蕭條望眼中
　　客中夜坐
落木蕭蕭淮水長故園歸路更㣲茫一聲新鴈三更雨
何處行人不斷腸
　　賦得西施
當時生長苧蘿村山色無光水亦渾勾踐得時方自喜
吳王見後即消魂
　　憶南湖二首
我憶南湖春酒香百錢亦可解愁腸湖頭白藕猶堪賞
正似佳人玉臂長
南湖沈叟愛吟詩詩似當年杜牧之一自干戈不相見
令人雙鬢欲成絲
　　浦口竹枝(一作浦/口飲酒)
浦上荷花生紫烟吴姬酒肆近人船更將荷葉包魚蠏
老死江南不怨天
　　村園露坐
暑氣消沈露氣濃倚天秋樹細含風誰家白鶴三千隻
飛過先生草屋東
　　調王生
門外桃花落漸多一雙新燕又来過寄語城東王貢士
今年春酒味如何
　　題妓展僧僧像
不見秋娘今㡬年水光山色自悠然月明樓上天如水
猶憶梁州第四絃
　　寄瓢齋
不見瓢齋心自苦金陵又復上(一作/向)金華茫茫春草兼
春水腸斷東風日易斜
　　寄顧文昭
最憶顧家池水湄千株苔石坐題詩如今又是三年别
白髪蕭蕭只怕垂
　　過潯陽
夜泊潯陽江上沙扁舟何處載琵琶西風不管水流去
依舊滿汀開荻花
　　諸公擕酒蘇臺餞别醉歸海上作此奉謝
呉王洲上百花開花下人人勸酒盃醉卧春江三百里
不知月過海門来
　　聞山東消息三首
王事私恩不共天益都城下枕戈眠鯨鯢戮盡為京觀
子孝臣忠億萬年
縦道山東柱石傾百方黎庶不須驚張皇國勢如平日
詹事新来總父兵
從今父老不須悲詹事英名四海知漢室中興呉楚破
條侯元是絳侯兒
　　江上逢鄭老
鄭老形容今已衰江頭相見涕漣洏自說琴書零落盡
獨餘吹笛似桓伊
　　登閣追憶北山張道士
閒登髙閣看春雨忽憶空山聽暮鐘道士已随黄鶴去
北山依舊白雲封
　
　
　
　
　
　
　
　
　
　
　
　
　
　
　
　海叟集巻四
海叟集原䟦
先司寇怡閒公守松日得袁海叟詩愛誦之後居東省
託矩菴陳公校刋今逾廿餘稔偶於南都又得叟全集
觀者謂宜重刻詵以板存手澤弗忍廢因録遺别刻並
藏家塾嗚呼詩莫盛於杜至今無有號能選而敢易一
字者海叟宗杜有大名於國初輙為選者遺其半暇嘗
校評未見集中之遺者果皆弗如選也然則詩安可以
易選乎哉海叟風概詳見矩庵崆峒二公序兹不贅嘉
靖八年嵗次己丑秋七月丙午南京鴻臚寺署丞致仕
劉詵䟦
