#+TITLE: 唐四僧詩-唐-釋靈澈
#+DATE: 2018-05-12 10:20:39
#+SOURCE: github.com/kanripo/KR4h0016 master beffe826                
欽定四庫全書　　　　　集部八
　唐四僧詩　　　　　　　總集類
　　提要
　　　　(臣/)等謹案唐四僧詩六巻唐僧靈澈詩一巻
　　　　靈一詩二巻清塞詩二巻常達詩一巻案書
　　　　録解題載靈澈靈一集皆一巻而清塞與常
　　　　達失載是集合而輯之不知何人所編靈澈
　　　　靈一及常達集前各載宋沙門贊寧奉勅所
　　　　撰本傳一篇惟清塞無之靈澈詩前有劉禹
　　　　錫叙一篇文獻通考亦引之蓋靈澈當時與
　　　　僧皎然遊得見知于侍郎包佶李紓故來往
　　　　長安其名較著得以求序於名流然禹錫序
　　　　其詩凡十卷茲僅一巻則亦吉光片羽非其
　　　　完書矣靈澈姓湯字源澄越州人靈一姓吳
　　　　廣陵人常達姓顧字文舉海隅人清塞即周
　　　　樸其人後返初服不應列為四僧語詳李龏
　　　宏秀集條下茲不具論焉乾隆四十六年九
　　　　月恭校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　唐四僧詩巻一
　　靈澈詩
　釋子工詩尚矣休上人賦别怨約法師哭范尚書咸
　為當時才士之所傾歎厥後比比有之上人生於㑹
　稽本湯氏子聰察嗜學不肯為凡夫因辭父兄出家
　號靈澈字源澄雖受經論一心好篇章從越客嚴維
　學為詩遂藉藉有聞維卒乃抵吳興與長老詩僧皎
　然逰講藝益至皎然以書薦於詞人包侍郎佶包得
　之大喜又以書致于李侍郎紓是時文章風韻主盟
　於世者曰包李以是上人之名由三公而颺如雲得
　風柯葉張王以文章接才子以禪理悦髙人風儀甚
　雅談笑多味貞元中西逰京師名振輦下緇流嫉之
　造飛語激動中貴人因侵誣得罪徙汀州㑹赦歸東
　越時吳楚間諸侯多賔禮招迓之元和十一年終於
　越之山隂年七十有一門人遷之建塔於宣州開元
　天柱峰之陲從本教也初上人在吳興居何山與晝
　公為侣時予方以兩髦執筆硯陪其吟詠皆曰孺子
　可教後相遇於京洛與支許之契焉上人沒後十七
　年予為吳郡其門人秀峰捧先師之文來乞辭以志
　且曰師嘗在吳賦詩二千首今刪取三百篇勒為十
　巻自大厯至元和凡五十年間接詞客文人酬唱别
　為十巻今也思行乎昭代求一言羽翼之因為評曰
　世之言詩僧多出江左靈一導其源䕶國襲之清江
　揚其波法振沿之如幺絃孤韻瞥入人耳非大樂之
　音獨吳興晝公能備衆體晝公後澈公承之至如芙
　蓉園新寺詩云經來白馬寺僧到赤烏年謫汀州云
　青蝇為弔客黄耳寄家書可謂入作者閫域豈獨雄
　於詩僧間耶蘇州刺史劉禹錫序
　　　天台山華頂峯
天台衆峰外華頂當其空有時半不見崔嵬在雲中
　　　送道䖍上人逰方
律儀通外學詩思入𤣥關烟景隨縁到風姿與道閒灌
花留静室咒水度空山誰識浮雲意悠悠天地間
　　　九日和子使君思上京親故
清晨有髙㑹賔從出東方楚俗風烟古汀洲草木凉山
情來逺思菊意在重陽心憶華池上從容鴛鷺行
　　　宿東林寺
天寒猛虎嘯巖穴林下無人空有月千年象教今不聞
焚香獨為鬼神説
　　　東林寺酬韋丹刺史
年老心閒無外事麻衣草坐亦容身相逢盡道休官去
林下何曾見一人
　　　答徐廣叔四問
童子出家無第行隨師乞食遣稱名長沙豈敢論年幾
絳老唯知甲子生
　　　冬送鑒供奉歸蜀寧親
林間出定戀庭幃聖主恩深暫許歸雙樹欲辭金錫冷
四花猶向玉階飛梁山拂漢分清境蜀雪和烟惹翠㣲
此去不須求綵服紫衣全勝老萊衣
　　　逺公墓
古墓石稜稜寒雲晩景凝空悲虎溪月不見鴈門僧
　　　聞李䖍州亡
時時聞説故人死日日自悲垂老身白髪不生應不得
青山長在屬何人
　　　元日觀郭將軍早朝
欲曙九衢人更多千條銀燭照星河今朝始見金吾貴
車馬縱横避玉珂
　　　聽鶯歌
新鶯傍簷曉更悲孤音清泠囀素枝口邉血出語未盡
豈是怨恨人不知不食枯桑椹不銜苦李花偶然弄樞
機婉轉凌煙霞衆雛飛鳴何跼促自覘逰蜂啄枯木𤣥
猿何事朝夜啼白鷺長在汀洲宿黒鵰黄鶴豈不髙金
籠玉鈎傷羽毛三江七澤去不得風烟日暮生波濤飛
去來莫上髙城頭莫下空園裏城頭鴟烏拾羶腥空園
燕雀生泥滓願當結舌含白雲五月六月一聲不可聞
　　　簡寂觀
古松古栢巖壁間猿攀鶴巢古枝折五月有霜六月寒
時見山翁來取雪
　　　歸湖南
山邉水邉待月明暫向人間借路行如今還向山邉去
只有湖水無路程
　　　初到汀洲
初放到滄洲前心詎解愁舊交容不拜臨老學梳頭禪
室白雲去故山明月秋幾年猶在此北户水南流
　　　西林寄楊公
日日愛山歸已遲閒閒空度少年時余身定寄林中老
心與長松片石期
　　　(附/)酬靈澈上人　　　　　　　楊炯
　軍人奉役本無期葉落花開總不知走馬塵中頭雪
　白若為將面見湯師
　　　東林寄包侍郎
古殿清隂花木春池邉跂石一觀身誰能來此焚香坐
共作爐峯二十人
　　　(附/)㑹稽雲門寺靈澈傳
　釋靈澈不知何許人禀氣貞良尤工吟詠居越溪雲
　門寺成立之嵗早擅聲華故秘書郎嚴維劉隨州長
　卿前殿中侍御史皇甫曾覩面論心皆如膠固分聲
　唱和名散四陬澈逰吴興與杼山晝師一見為林下
　之逰互相擊節晝與書上包中丞佶云此僧諸作皆
　妙至歸湖南一篇使老僧欲棄筆硯伏冀中丞髙鍳
　深量其進諸乎方今天下有故大賢勤王輒以非急
　干請視聽亦昭愚老僧不達也然澈公秉心立節不
　可多得其著律宗引源二十一巻為緇流所歸至于
　𤣥言道理應接靡滯風月之間亦足以助君子之髙
　興也其為同曹所重如此又權文公徳輿聞澈之譽
　書問盡公囘簡極筆稱之建中貞元已來江表諺曰
　越之澈洞氷雪可謂一代勝士與杭標霅晝分鼎足
　矣不測其終宋沙門賛寧奉勅撰
　
　
　
　
　
　
　
　
　
　
　
　
　唐四僧詩巻一
欽定四庫全書
　唐四僧詩巻二
　　靈一詩上
　　　谿行即事
近夜山更碧入林溪轉清不知伏牛路潭洞何縱横曲
岸烟初合平湖月未生孤舟屢失道但聽秋泉聲
　　　送冽寺主之京迎禪和尚
禪門居此地瞻望在虚空水國月未上蒼生如夢中上
人知幾士瓶錫慰樊籠彼土諸梵衆嗟君揚道風
　　　送王法師之西川
旅逰無逺近要自别魂消官栁鄉愁亂春山客路遥伴
行芳草逺隨興野花飄計日功成後還將輔聖朝
　　　送范律師往果州
終南千古後獨爾繼髙名離障非今日修因是幾生亂
峯寒影暮深澗野流清逺客歸心苦難為此别情
　　　酬皇甫冉西陵見寄
西陵潮信滿島嶼沒中流越客依風水相思南渡頭寒
光生極浦落日映蒼洲何事揚帆去空驚海上鷗
　　　(附/)西陵寄靈一上人　　　　　皇甫冉
　西陵遇風處自古是通津終日空江上雲山若待人
　汀洲寒事早魚鳥興情新迴望山隂路中心有所親
　　　棲霞山夜坐
山頭戒壇路幽映雪巖側四面青石牀一峯苔蘚色松
風静復起月影開還黑何獨乗夜來殊非晝所得
　　　宿天柱觀
石室初投宿仙翁喜暫容花源隔水見洞府過山逢泉
湧堦前地雲生户外峯中宵自入定非是欲降龍
　　　酬皇甫冉將赴無錫於雲門寺贈别
湖南通古寺來往意無涯欲識雲門路千峰到若耶春
山子敬宅古木謝敷家自可長偕隠那言相去賖
　　　(附/)赴無錫寄别靈一上人　　　皇甫冉
　髙僧本姓竺開士舊名林一入春山裏千峯不可尋
　新年芳草遍終日白雲深欲徇㣲官去懸知訝此心
　　　送明素上人歸楚覲省
能將疎懶背時人不厭孤萍任此身江上昔年同出處
天涯今日共風塵平湖舊隠應殘雪芳草歸心未隔春
前路倍憐多勝事到家知慶綵衣新
　　　將出宜豐寺留題山房
池上蓮荷不自開山中流水偶然來若言聚散定由我
未是囘時那得囘
　　　送别
凭髙莫送逺看欲斷歸心别恨啼猿苦相思流水深翠
雲南澗彩丹桂晩山隂若未來雙鵠遼城何更尋
　　　送殷判官歸上都
漾舟雲路客未過夕陽時向背堪遺恨逢迎宿未期水
容愁暮急花影動春遲别后王孫草青青入夢思
　　　静林精舎
　　　　寺即武帝隠所有鐘磬皆古物時時有聲
静林溪路逺蕭帝有遺蹤水擊羅浮磬山鳴于闐鐘燈
傳三世火樹老萬株松無數烟霞色空聞昔卧龍
　　　宜豐新泉
泉源新湧出洞澈映纎雲稍落芙蓉沼初淹苔蘚文素
將空意合浄與衆流分每到清宵月泠泠夢裏聞
　　　(附/)和靈一上人新泉　　　　　劉長卿
　東林一泉出復與逺公期石淺寒流處山空夜落時
　夢閒聞細響慮澹對清漪動静皆無意唯應達者知
　　　(附/)題一公院新泉　　　　　　嚴　維
　山下清泉出泠泠此發源落池才有響濺石未成痕
　獨映孤松色殊分衆鳥喧唯當清夜月觀此啟禪門
　　　妙樂觀
王喬所居空山觀白雲至今凝不散壇塲月路幾千年
往往吹笙下天半瀑布西行過石橋黄精採根還採苗
忽見一人擎茶碗篸花昨夜風吹滿自言家處在東坡
白犬相隨邀我過松間石上有碁局能使樵人爛斧柯
　　　江行寄張舎人
客程終日風塵苦蓬轉還家未有期林色曉分殘雪後
角聲寒奏落帆時月髙星使東看逺雲破霜鴻北渡遲
流蕩此心難共説千峰澄霧隔瓊枝
　　　送王頴悟佐歸州
客意天南興已闌不堪言别向仙官夢摇玉珮隨旄節
心到金華憶杏壇荒郊極望歸雲盡瘦馬空嘶落日殘
想得故山青靄裏泉聲入夜獨潺潺
　　　安公
彌天稱聖哲象法初繄賴𢎞道識行蔵匡時知進退秦
王輕與舉習生重酬對學文古篆中義顯新經内法服
應華夏金言流海岱西方浮雲間更陪龍華㑹
　　　林公
支公信髙逸久向山林住時將孫許㳺豈以形骸遇幸
辭天子詔復覽名臣疏西晉尚虚無南朝久淪悮因談
老莊意乃盡逍遥趣誰為竹林賢風流相比附
　　　逺公
逺公逢道安一朝棄儒服真機久消歇世教空拘東誓
入羅浮中遂棲廬山曲禪經初纂定佛語新名目鉢帽
絶朝宗簮裾翻拜伏東林多隠士為我辭榮禄
　
　
　
　
　
　
　
　
　
　
　
　唐四僧詩巻二
欽定四庫全書
　唐四僧詩巻三
　　靈一詩下
　　　雨後欲尋天目山問元駱二公溪路
昨夜雲生天井東春山一雨一囘風林花併逐溪流下
欲上龍池通不通
　　　題五僧院
虎溪閒月引相過帶雪松枝掛薜蘿無限青山行不盡
白雲深處老僧多
　　　再還宜豐寺
再尋招隠地重㑹息心期樵客問歸日山僧記别時野
雲隂逺甸秋雨漲前陂勿謂探形勝吾今不好竒
　　　酬陳明府舟中見贈
長溪通夜静素舸與人閒月影沉秋水風聲落暮山稻
花千頃外蓮葉兩河間陶令多真意相思一解顔
　　　題東蘭若
上人禪室路徘徊萬木清隂向日開寒竹影侵行道石
秋風聲入誦經臺閒雲不繫從舒巻狎鳥無機任往來
更惜片陽談妙理歸時莫待暝鐘催
　　　送朱放
苦見人間世思歸洞裏天縱令山鳥語不廢野人眠
　　　歸岑山過惟審上人别業
禪客無心憶薜蘿自然行徑向山多知君欲問人間事
始與浮雲共一過
　　　自青山詣於潜道中作呈元八處士
苕水灘行淺潜州路漸深參差逺岫色迢逓野人心凍
澗氷難釋秋山月易隂不知天目下何處是雲林
　　　贈别皇甫曾
幽人從逺岳過客愛春山髙駕能相送孤㳺且未還紫
苔封井石緑竹掩柴關若到雲峰外齊心去住閒
　　　送陳元初卜居麻源
欲向麻源隠能尋謝客蹤空山幾千里幽谷第三重茅
宇寧須葺荷衣不待縫因君見往事為我謝喬松
　　　秋題劉逸人林泉
凉飈亂黄葉遲客橘隂清蘿徑封行跡雲門閉野情零
林秋露響穿竹暮烟輕莫戀幽棲地懐安却敗名
　　　自大林與韓明府歸郭中精舎
野客同舟楫相攜復一歸孤烟生暮景逺岫帶春暉不
道還山是誰云向郭非禪門有通隠喧寂共㤀機
　　　同使君宿大梁驛(或作/清江)
旌旗江上出花外捲簾空夜色臨城日春寒度水風雖
然行李别且喜語音同若問匡廬事終身媿逺公
　　　題黄公陶翰别業
聞説花源堪避秦幽尋數月不逢人烟霞洞裏無雞犬
風雨林中有鬼神黄公石上三芝秀陶令門前五栁新
醉卧白雲閒作夢不知何物是吾身
　　　哭衛尚書
畫㦸重門楚水隂天涯欲暮共傷心南荆雙履痕猶在
北斗孤魂望已深紅蓮幕下悲風起細栁營邉曉月臨
前路茫茫向誰問感君空有淚霑襟
　　　贈靈澈禪師
禪師來往翠㣲間萬里千峯到剡山何時共到天台裏
身與浮雲處處閒
　　　宿静林寺
山寺門前多古松溪行欲到已聞鐘中宵引領尋髙頂
月照雲峰凡幾重
　　　與元居士青山潭飲茶
野泉烟火白雲間坐飲香茶愛此山巖下維舟不忍去
清溪流水莫潺潺
　　　留别忠州故人
一身無定處萬里獨銷魂芳草迷歸路春流滴淚痕幾
時休旅食何夜宿江村欲識相思苦空山啼暮猿
　　　春日山齋
野徑東風起山扉度日開晴光拆紅萼流水長青苔逋
客殊未去芳時已再來非關戀春草自是欲徘徊
　　　送人得蕩子歸倡婦
垂涕憑囘信為語栁園人情知獨難守又是一陽春
　　　(附/)送靈一上人　　　　　　　陳　羽
　十年勞逺别一笑喜相逢又上青山去青山千萬重
　　　(附/)餘杭宜豐寺靈一傳
　釋靈一姓吴氏廣陵人也神清氣和方寸地虚與太
　和元精合其純粹年肇九嵗僻嫌朽宅决入梵園墮
　息慈之倫禀出家之制暨乎始冠受其具足學習無
　倦律儀是修示見談笑欲明解脱示人文藝以誘世
　智初不計身中有我我中有身徳全道成縁斷形謝
　以寳應元年冬十月十六日寂滅於杭州龍興寺春
　秋三十五凡滿十五安居臨終顧謂弟子行荼毘法
　樹小浮圖焉時左衛兵參軍李紓嘉興縣令李湯左
　金吾衛兵曹參軍獨孤及相與悼梁木之既壊慮陵
　谷之當遷後之人禮應真之塔婆昧應真之徳行故
　刻石於武林山東峰之陽也一家富貨殖既而削髮
　推千金之産悉讓諸孤昆弟所取者惟衲身錫杖自
　爾叩維揚法慎師學相部律造乎㣲而臻乎極友善
　者慧凝明幽靈祐㑹稽曇一晉陵義宣同門三益作
　者七人也一咳唾塵境繼日經行宴坐必擇山椒樹
　下初舎於㑹稽山南懸溜寺接禪者隠空乾靖討論
　第一義諦或㳺慶雲寺復居餘杭宜豐寺寺鄰生丹
　山門對佳境冋然獨往暴風偃山正智不動巨浪沃
　日浮囊不飄於是著法性論以究真諦此一之了語
　也毎禪誦之隙輒賦詩歌事思入無間興含飛動潘
　阮之遺韻江謝之闕文必能綴之無愧古人循循善
　誘門弟子受教若良田之納膏雨焉一跡不入族姓
　之門與天台道士潘志清襄陽朱放南陽張繼安定
　皇甫冉范陽張南史吴郡陸迅東海徐嶷景陵陸鴻
　漸為塵外之友講徳味道朗詠終日其終篇必博之
　以文約之以禮量其根之上下而授之藥焉一居寺
　髙隅初無井泉一旦呀然而湧噴金沙之溜于庭之
　左右挹之彌清㪺之無竭葢精至之感矣詩行於世
　有選其尤者入間氣集焉宋沙門賛寧奉勅撰
　髙仲武云靈一之詩刻意精妙與劉長卿皇甫冉諸
　人倡和如泉湧階前地雲生户外峰則道猷寳月曾
　何及此
　又云自齊梁以來道人攻文多矣罕有入其流者一
　公乃能刻意精妙與士大夫更唱迭和不其偉歟
　
　
　
　
　
　
　
　唐四僧詩巻三
欽定四庫全書
　唐四僧詩巻四
　　清塞詩上
　　　山舎秋思
一從雲水住曾不下西岑洛水故園在秋庭積葉深泉
流通井脈蟲響出墻隂静夜更聲徹寒燈獨向吟
　　　贈胡僧
瘦形無血色草屨著從穿閒話似持咒不眠同坐禪背
經來漢地袒膊過冬天情性人難㑹遊方應信縁
　　　早秋别盧𤣥休
此行經嵗久唯約半年囘野渡人初過前山雪未開鴈
羣逢曉斷秋色映春來是夜蘆花宿嚴家有釣臺
　　　送僧
草履初登南客船銅瓶猶貯北山泉衡陽舊寺秋歸后
門鏁寒潭幾樹蟬
　　　酬吴之問見贈
已當聽鴈夜多事不同居故疾離城晩秋霖見月疎趂
鐘關静夜帶葉巻殘書盪槳期南去荒園久廢鋤
　　　晩秋江館寄姚郎中
病起西州居帶城傍門髙栁一蟬鳴澂江月上見魚擲
荒徑葉乾聞犬行越鳥夜無侵閣色寺鐘凉有隔源聲
故園賣盡休歸去湖水秋來空自平
　　　送分定歸靈夏
南逰多老疾見説講經稀塞寺幾僧在關城空自歸帶
河衰草斷映月旱沙飛却到禪齋後邉軍識衲衣
　　　重陽
雲木疎黄秋滿川茱萸風裏一尊前幾囘為客逢佳節
曾見何人再少年霜報征衣冷鍼指鴈驚幽隠泣雲泉
古來醉樂皆難得留取窮通委上天
　　　留辭杭州姚合郎中
波濤千里隔抱疾亦相尋㑹宿逢髙燒辭歸值積霖叢
桑山店迥孤竹海船深尚有重來約知無省閣心
　　　送康紹歸建業
南朝秋色滿君去意如何帝業空城在民田壊塚多月
圓臺獨上粟綻寺頻過籬下西江水相思見白波
　　　送耿上人歸湖南
南行隨越僧舊業一池菱兩鬢已垂雪五湖歸挂罾夜
濤鳴柵鏁寒葦露船燈此去應無事却來期未能
　　　休糧僧
一齋難過日况是更休糧養力時行道聞鐘不上堂惟
留煨藥火豈寫化金方舊有山厨在從僧請作房
　　　贈李主簿
税時兼主印每日得閒稀對客方科吏為官亦典衣案
遲吟坐待宅近歩行歸見説論詩道應愁斷是非
　　　柏巖禪師
野寺絶依念空山曾遍行老來披衲重病起讀經生乞
食嫌村逺尋溪愛路平多年柏巖住不識柏巖名
　　　宿開元寺樓
西風殘日落誰見寂寥心孤枕客眠久兩廊僧話深寒
扉關雨氣風葉隠鐘音愛此東樓望仍期别夜尋
　　　送僧還南嶽
辭僧下水棚因聽嶽鐘聲逺路獨歸寺幾時重到城風
髙寒葉落雨絶夜堂清自説深居後隣州亦不行
　　　春日重至南徐舊居
綠水隂空院春深喜再來獨眠從草長留酒看花開過
雨逺山出向風孤鳥囘忽思秋夕事雲物却悠哉
　　　送僧歸江南
洗足北林去逺途今已分麻衣行嶽邑竹杖帶湘雲饑
䑕縁危壁寒貍出壊墳前峯一聲磬此夕不同聞
　　　潯陽與長孫郎中讌囘
别酒已酣春漏前他人扶上北歸船潯陽渡口月未上
漁火照江仍獨眠
　　　哭閒霄上人
林徑西風急松枝講鈔餘凍髭亡夜剃遺偈病時書地
燥焚身後堂空著影初此來頻下淚曾省到吾廬
　　　同徐處士秋懐少室舊居
曾居少室黄河畔秋夢長懸未得囘扶病半年離水石
思歸一夜隔風雷荒齋幾遇僧眠後野菊頻經鹿踏來
燈下此心君共説傍松幽徑已多苔
　　　贈朱慶餘狡書
風泉盡結氷寒夢徹西陵越信楚城得逺懐中夜興樹
停沙島鶴茶㑹石橋僧寺閣連官舎行吟過幾層
　　　尋北岡韓處士
相過值早凉松帚掃山房坐石寒痕黒登城蘚色黄逆
風沉寺磬初日曜隣桑幾處逢僧説期來宿北岡
　　　逢播公
帶病稀相見西城早晩來衲衣風壊帛香印雨沾灰坐
久鐘聲盡談餘嶽影囘却思同宿夜髙枕説天台
　　　入静隠寺途中作
亂雲迷逺寺入路認青松鳥道縁巢影僧鞋印雪蹤草
烟連野燒溪霧隔霜鐘更遇樵人問猶言過幾峯
　　　冬日山居思鄉
大野始嚴凝雲天曉色澄樹寒稀宿鳥山迥少來僧背
日收牕雪開爐釋硯氷忽然歸故國孤想寓西陵
　
　
　
　
　
　
　
　
　
　
　
　唐四僧詩巻四
欽定四庫全書
　唐四僧詩巻五
　　清塞詩下
　　　贈姚郎中合
望重來為守土臣清髙還似武功貧道從㑹解惟求静
詩造𤣥㣲不趂新玉帛已知難挽思雲泉終是得閒身
兩衙向後長無事門館多逢請益人
　　　送幻羣法師
北京從别後南越幾聽砧住久白髭出講長黄葉深香
連隣舎像磬徹逺巢禽寂黙應關道何人見此心
　　　玉芝觀王道士
四面松杉合空堂盡老仙蠧根停雪水曲角積茶烟道
至機心盡宵清琴韻全暫來還又去不得坐經年
　　　出關後寄賈島
故國知何處西風已度關歸人值落葉逺路入寒山多
難喜相識久貧寧自閒惟將往來信遥慰别離顔
　　　春喜友人至山舎
鳥鳴春日晩喜見竹門開路自髙巖出人騎瘦馬來折
花林影動移石澗聲囘更欲留深語重城暮色催
　　　留别南徐故人
三年蒙見待此夕是前程未斷却來約且深臨去情潮
囘灘鳥下月上客船明他日南徐道縁君又重行
　　　書實上人房
絶頂言無伴長懐落髮師齋歸門掩雪講徹樹生枝沙
井泉澄疾秋鐘韻盡遲里中還受請又爽赤城期
　　　早秋過郭涯書堂
暑消岡舎清閒話有餘情石水生茶味松風減扇聲逺
雲收海雨静角掩山城此地秋吟苦時來遶菊行
　　　送宗禪師
衡陽一别十三春行脚同來有幾人老大却思歸嶽寺
當時未漆祖師身
　　　送張諲之睦州
遥憶新安舊扁舟往復還淺深看水石來往逐雲山到
縣餘花在過門五栁閒東征隨子去俱隠薜蘿間
　　　題何氏池亭
信是虚閒地亭髙亦有苔繞池逢石坐穿竹引山囘果
落纎萍散龜行細草開主人偏好事終不厭頻來
　　　贈王道士
藥力資蒼鬢應非舊日身一為嵩嶽客幾𦵏洛陽人石
縫瓢探水雲根斧斷薪關西來往路誰得水銀銀
　　　送表兄東南逰
山水疊層層吾兄渉又登挂帆春背鴈尋磬夜逢僧雪
溜懸南嶽江雲葢秣陵評文永不㤀此説是中興
　　　贈道人
布褐髙眠石竇春迸泉多濺黒紗巾摇頭説易當朝客
落手圍棋對俗人自算天年窮甲子誰同夜雨守庚申
擬歸太華何時去他日相尋乞藥銀
　　　寄新頭陁
見説北京尋祖後缾盂自挈遶窮邉相逢竹塢晦暝夜
一别苕溪多少年逺洞省穿湖底過斷崖曾向壁中禪
青城不得師同住坐想滄江憶浩然
　　　湘漢旅懐傑公
一宿空江聽急流仍同賈客坐歸舟逺書來隔巴陵雨
衰鬢去經彭蠡秋不擬為身謀舊業終期斷榖隠嵩丘
吾宗尚作無憀者中夜廢吟生旅愁
　　　寄韓司兵
多病十年無舊識滄江亂後始逢君已知罷秩辭瀧水
相勸移家住嶽雲泗上旅㠶侵疊浪雪中歸路踏荒墳
更無此别愁應老書札何由到北軍
　　　贈厲𤣥侍御
山松徑與瀑泉通巾舄行吟想越中塞鴈去經華頂末
鄉僧來自海濤東關分河漢秋鐘絶露滴獼猴夜嶽空
抱病因尋周柱史杜陵寒葉落無窮
　　　上陜府姚中丞
此心長愛狎禽魚仍候登封獨著書領郡只嫌生藥少
在官長恨與山疎成家盡是經綸後得句應多諫諍餘
見説養真求退静溪南泉石許同居
　　　送蜀僧
萬里獨行無弟子惟齎節竹與檀龕看經更向吴中老
應是山川似劍南
　　　送韓評事
門枕平湖秋景好水烟松色逺相依罷官餘俸租田種
送客囘舟載石歸離岸游魚逢浪返望巢寒鳥逆風飛
嵩陽舊隠多時别閉目閒吟憶翠㣲
　　　宿隠静寺上方
一宿五峰杯渡寺虚廊中夜磬聲分疎林未落上方月
深澗忽生平地雲幽鳥背泉栖静境逺人當燭想遺文
暫來此地歇勞足望斷故山滄海濆
　　　宿李主簿林亭
獨樹倚亭新月入城墻四面鎖山多去年今夜還來此
坐見西風裊燕窠
　　　憶潯陽舊居兼感長孫郎中
潯陽却到知何日此地今無舊使君長憶窮冬宿廬嶽
瀑泉氷坼共僧聞
　　　寄潘緯
楊栁垂絲與地連歸來一醉向溪邉相逢頭白莫惆悵
世上無人長少年
　　　過僧竹院
一生愛竹自未有毎到此房歸不能髙人留宿話禪後
寂寞雨堂空夜燈
　
　
　
　
　
　唐四僧詩巻五
欽定四庫全書
　唐四僧詩巻六
　　常達詩
　　　破山山居八詠
身閒依祖寺志僻性多慵少室遺真㫖層樓起暮鐘啜
茶思好水對月數諸峯有問山中趣庭前是古松
晩望立虚庭心心見祖情烟開分鶴色雨霽減泉聲逺
樹猿長嘯層巖日乍明更堪論的㫖林下筍新生
一室塵埃外翛然秪處常睡來開寢帳鐘動下禪牀溪
浸山光冷秋彫木葉黄時提諸祖意敧石看斜陽
西來真祖意秪在見聞中寒雁一聲過疎林幾葉空心
閒憐水石身老怯霜風為報參𤣥者山山月色同
真性寂無機塵塵祖佛師日明庭砌煖霜苦藥苗衰汲
水和烟酌栽松帶雪移好聽𤣥㫖處猿嘯嶺南枝
古寺凭闌危時聞舉妙機庭空月色静夜迥磬聲稀漏
轉寒更急燈殘冷燄㣲太虚同萬象相㑹話𤣥徽
胡僧論的㫖物物唱圓成疎栁春來翠幽窓日漸明禪
心親石室蝶翅覆花英好聽談𤣥處喬松鶴數聲
祖祖惟心㫖春融日漸長霜輕莎草綠風細藥苗香月
滿真如静花開覺樹芳谷前鶯囀處時聽話圎常
　　　(附/)吳郡破山寺常達傳
　釋常達字文舉俗姓顧海隅人也發跡河陽大福山
　逰學江淮諸勝寺達允迪中和克完戒法専講南山
　律鈔後求湼槃圓音法華正觀復通隂符老莊百家
　之書其餘分時之學盡二王之筆跡後隨方參禪詣
　于宗極俄屬武宗滅法嘆曰我生不辰不自我後由
　是寢黙山棲委蛇遁世而無悶焉宣宗重建法幢荐
　興精舎合境民人皆達之化導故太守韋曙特加崇
　重身不衣繒纊室惟蒙薜蘿四衆知歸諸方慕化其
　潔白鶴鷺如也咸通十二年合郭僧民請召四衆教
　誨或逰遨坰牧或嘯傲海壖不出林麓動經數載雖
　貴士單車詣門莫得而見於七五言詩追用元和之
　體著青山履道歌播脣吻忽於自恣明辰鳩衆於長
　廊合掌遂申長别辭甚剛正因卧疾不起絶食七日
　而逝實咸通十五年九月十六日也春秋七十四僧
　臘五十一門人㑹清傳朗奉柩殯於寺之東南三百
　歩後年即墳起塔潁川陳言撰塔銘邑大夫汝南周
　思輯為檀信乾符四年立碑焉宋沙門賛寧奉勅撰
　　　(附/)文舉塔詩　　　　　　　　劉　拯
　　唐髙僧常達字文舉通湼槃經莊老書隠跡破山
　　雖王侯詣門莫得而見塔在寺之東南三百歩
　圓音探雙樹巵言發南華萬里歸一空誰云正非邪
　門影摇青松曾迴貴侯車猶遺數層塔岌岌凌飛霞
　
　
　
　
　唐四僧詩巻六
