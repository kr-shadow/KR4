#+TITLE: 朱慶餘詩集-唐-
#+DATE: 2016-06-11 12:24:31
#+SOURCE: github.com/kanripo/KR4c0097 master db0a5138                
朱慶餘詩集目録
　　泛溪　宿陳處士書齋
　　上宣州沈大夫　杭州送蕭寶校書
　　送盛長史　宿道士觀
　　湖州韓使君置宴　題僊遊寺
　　宫詞　公子行
　　送陳摽　尋古觀
　　南嶺路　陪李使君宴
　　上張水部　西池與賈㠀納涼
　　上汴州令狐相公　送于中丞
　　　送淮隂丁明府　送韋校書
　　　上江州李史君　懷田少府
　　　宿韓協律宅　宿姚少監宅
　　　震爲蒼筤竹　題青龍寺
　　　送滕庶子　題姚主簿㕔壁
　　　送張景宣　送顧非熊
　　　送韋繇校書　尋賈㠀所居
　　　題毗陵上人院　送李侍御入蕃
　　　望蕭關　送韓校書
　　　題寄王袐書　山居
　　重過惟貞上人院　過普照寺
　　題任處士幽居　送僧謁李司空
　　別李侍御　呈陸𥙷闕
　　過曉上人院　送僧遊縉雲
　　贈道者　盧録事山亭
　　送品上人入秦　題薔薇花
　　題胡氏溪亭　看濤
　　和劉補闕十首　上翰林蔣防舎人
　　上翰林李舎人　題章正字新居
　　送李餘及第歸蜀　送唐中丞
　　過舊宅　送白舎人
　　題崔駙馬林亭　贈韓協律
　　白蕭關望臨洮　送崔約
　　羽林郎　歸故園
　　同友人看花　種花
　　寄李侍御　登望雲亭招友
　　劉補闕西亭晚宴　送羅少府
　　林下招胡長官　題玢寺主院
　　尋僧　題王丘長史宅
　　寄劉少府　哭胡遇
　　　自述　昆明池泛舟
　　　送崔拾遺　酬李處士見贈
　　　送僧遊温州　夢謝亭
　　　河亭　送呉秀才
　　　和嚴郎中遊南溪　讌別盧侍御
　　　酬于訢校書見貽　送石協律
　　　遊新興寺　送馬秀才
　　　贈律師院　送僧往台嶽
　　　送惠雅上人　別淮南李書記
　　　送祝秀才　過孟浩然舊居
　　　送虚上人　孔尚書致仕
　　　和新開南溪　送羅先輩
　　　送陸中丞　送元處士
　　　呉興新隄　酬蕭貟外見寄
　　　台州郡齋雙鶴　送竇秀才
　　　送邵州林使君　送饒州張使君
　　　題開元寺　望洞庭
　　　送周判官　塞下曲
　　　送僧　望早日
　　　旅中秋月有懷　十六夜月
　　　行路難　冬末寄友人
　　　望九疑　贈陳逸人
　　　湖中閑夜遣興　題娥皇廟
　　　送友人赴舉　中秋月
　　　宿山居　留列洞庭知已
　　　過洞庭　旅中過重陽
　　　送人下第歸　叙吟
　　　塞下感懷　宿江館
　　　早梅　訪貞上人院
　　　春日旅次　贈至寂禪師
　　　閑居即事　廢宅花
　　　寄友人　塗中感懷
　　　贈道者　長安春日野中
　　　長城　別朱大寄李躔
　　　酬前　却寄李侍御
　　　酬前　題錢宇別墅
　　　上張弘水部　留別盧玄休
　　　采蓮　都門晚望
　　　舜井　王中丞留喫枳殻
　　　登玄都閣　贈鳯翔柳司録

朱慶餘詩集目録終
朱慶餘詩集
　　　泛溪
曲渚迴花舫生衣卧向風鳥飛溪色裏人語棹
聲中餘卉纔分影新蒲自作叢前灣更幽絶雖
淺去猶通
　　　宿陳處士書齋
結茅當此地下馬見髙情菰葉寒塘晚杉隂白
石明向爐新茗色隔雪逺鐘聲閑得相逢少吟
多寐不成
　　　上宣州沈大夫
科名繼丗古來稀髙歩何年下紫微帝命幾曽
移重鎭時清猶望領春闈登朝舊友常思見開
幕賢人併望歸今日得遊風化地却回滄海有
光輝
　　　杭州送蕭寶校書
馬識青山路人隨白浪船別君猶有淚學道謾
經年
　　　送盛長史
莫辭東路逺此別豈閑行職處中軍要官兼上
佐榮野亭楓葉暗秋水藕花明拜省期將近孤
舟促去程
　　　宿道士觀
堂閉僊人影空壇月露初閑聽道家子盥漱讀
靈書
　　　湖州韓使君置宴
老大成名仍足病縱聽絲竹也無歡髙情太守
容閑坐借與青山盡日看
　　　題僊遊寺
石抱龍堂蘚石乾山遮白日寺門寒長松瀑布
饒竒狀曽有僊人駐鶴看
　　　宫詞
寂寂花時閉院門美人相並立瓊軒含情欲說
宫中事鸚鵡前頭不敢言
　　　公子行
閑從結客冶遊時忘却紅樓薄暮期醉上黄金
堤上去馬鞭捎斷緑楊絲
　　　送陳摽
滿酌歡僮僕相隨即馬蹄春虱愼行李莫上白
銅鞮
　　　尋古觀
僊觀曽過知不逺花藏石室杳難尋泉邊白鹿
聞人語看過天墻漸入深
　　　南嶺路
越嶺向南風景異人人傳說到京城經冬來往
不踏雪盡在刺桐花下行
　　　陪江州李使君重陽宴百花亭
閑㩦九日酒共到百花亭醉裏求詩境回看㠀
嶼青
　　　上張水部
出入門䦨乆兒童亦有情不忘將姓字常說向
公卿每許連牀坐仍容並馬行恩深轉無語懷
抱甚分明
　　　鳯翔西池與賈㠀納涼
四面無炎氣清池闊復深蝶飛逢草住魚戲見
人沉拂石安茶器移床選樹隂幾迴同到此盡
日得閑吟
　　　上汴州令狐相公
罷相恩猶在那容處靜司政嚴初領節名重更
因詩公事廵營外戎裝拜勑時恭聞長與善應
念出身遲
　　　送于中丞入蕃冊立
上馬生邊思戎裝別衆僚雙旌銜命重空磧去
程遥逈没沙中樹孤飛雪外鵰蕃庭過冊禮幾
日却回朝
　　　送淮隂丁明府
之官未入境巳有愛人心遣吏回中路停舟對
逺林㠀聲淮浪靜雨色稻苗深暇日公門掩唯
應伴客吟
　　　送韋校書佐靈州幕
共知行處樂猶惜此時分職巳爲書記官曽校
典墳寒城初落葉髙戍逺生雲邊事何湏問深
謀秪在君
　　　上江州李史君
起家聲望重自古更誰過得在朝廷少還因鍊
諍多經年愁瘴癘幾處遇恩波入境無餘事唯
聞父老歌
　　　發鳯翔後塗中懷田少府
識君春未半意欲住經秋見酒連詩句逢花跋
馬頭別來唯獨宿夢裏尚同游所在求飱過無
因離得愁
　　　雪夜與眞上人宿韓恊律宅
斜雪微霑砌空堂夜語清逆風聽漏短回燭向
樓明盥漱隨禪伴謳吟得野情此歡那敢忘丗
貴丈夫名
　　　與賈㠀顧非熊無可上人宿萬年姚少
　　　府宅
莫厭通宵坐貧中㑹聚難堂虚雪氣入燈在漏
聲殘役思因生病當禪豈覺寒開門各有事非
不惜餘歡
　　　震爲蒼筤竹
爲擢東方秀脩然異衆筠青蒼纔映粉蒙宻正
含春嫰籜霑微雨幽根絶細塵乍憐分徑小偏
覺帶煙新結實皆留鳯垂隂似庇人顧唯竿在
手深水卦頳鱗
　　　題青龍寺
寺好因崗勢登臨值夕陽青山當佛閣紅葉滿
僧廊竹色連平地蟲聲在上方最憐東面靜爲
近楚城牆
　　　送滕庶子致仕歸江南
常懷獨往意此日去朝簪丹詔榮歸騎清風滿
故林諸侯新起敬遺老重相尋在處饒山水堪
行慰所心
　　　夏日題武功姚主簿
亭午無公事垂簾樹色間僧來茶竈動吏去印
床閑傍竹行尋巷當門立看山吟詩老不倦未
省話官班
　　　送張景宣下第東歸
歸省值花時閑吟落第詩髙情憐道在公論學
才遺春雨連淮暗私船過馬遲離心可惆悵爲
有入城期
　　　送顧非熊下第歸
但取詩名逺寜論下第頻惜爲今日別共受幾
年貧聽雨宿呉寺過江逢越人知從本府薦秋
晚又辭親
　　　送韋繇校書赴浙東幕
丞相辟書新秋關獨去人官離芸閣早名占甲
科頻水驛迎船火山城候騎塵湖邊寄家乆到
日喜榮親
　　　尋賈㠀所居
求閑身未得此日到京東獨在鐘聲外相逢樹
色中誰言人漸老所向意皆同月上因留宿移
床對藥叢
　　　題毗陵上人院
院深終日靜落葉覆秋蟲盥漱新齋後脩行未
老中映松山色逺隔水磬聲通此處冝清夜髙
吟永與同
　　　送李侍御入蕃
逺使隨雙節新官屬外臺戎裝非好武書記本
多才移帳依泉宿迎人帶雪來心知玉關道稀
見一花開
　　　望蕭關
漸見風砂暗蕭關欲到時兒童能探火婦女解
縫旗川絶銜魚鷺林多帶箭麋暫來戎馬地不
敢苦吟詩
　　　送韓校書赴江西幕
從軍五湖外終是稱詩人酒後愁將別塗中過
却春山橋槲葉暗水館燕巢新驛舫迎應逺京
書寄自頻野情隨到處公務日關身乆共趍名
利龍鍾獨滯秦
　　　題寄王袐書
唯求買藥價此外更無機扶病看紅葉辭官着
白衣斷籬通野徑髙樹䕃鄰扉時復留僧宿餘
人得見稀
　　　山居
歸來青壁下又見滿籬霜轉覺琴齋靜閑從菊
地荒山泉共鹿飲林果讓僧嘗時復收新藥隨
雲過石梁
　　　重過惟貞上人院
老去唯求靜都忘外學名掃床秋葉滿對客逺
雲生香閤閑留宿晴階暖共行䆫西暮山色依
舊入詩情
　　　與石晝秀才過普照寺
問人知寺路松竹暗春山潭黒龍應在巢空鶴
未還經年爲客倦半日與僧閑更共嘗新茗聞
鐘笑語間
　　　題任處士幽居
惜與幽人別停舟對草堂湖雲侵卧位杉露滴
茶床山月吟時在池花覺後香生涯無一物誰
與讀書糧
　　　送僧往太原謁李司空
巳共鄰房別應無更住心中時過野店後夜宿
寒林寺去人煙逺城連塞雪深禪餘得新句堪
對上公吟
　　　將之上京別淮南書記李待御
心地偶相見語多爲別難詩成公府晚路入翠
微寒逢石自應坐有花誰共看身爲當去鴈雲
盡到長安
　　　韓恊律相送精舎讀書四韻奉寄呈陸
　　　補闕
白鶴西山別更看上去船遥知尋寺路應念宿
江煙到處無閑日迴期巳隔年何因陪夜坐清
論諫臣邊
　　　過蘇州曉上人院
夏滿律當清無中景自生移松不避逺取石亦
親行經案離時少繩床著處平若將林下比應
只欠泉聲
　　　送僧遊縉雲
伹望青山去何山不是縁寺幽堪講律月冷稱
當禪水落無風夜猿吟欲雨天尋師若有路終
作緩歸年
　　　贈道者
自識來清瘦尋常語論眞藥成休伏火符驗不
傳人獨有年過鶴曽無病到身潜教問弟子居
處與誰鄰
　　　杭州盧録事山亭
山色滿公署到來詩景饒解衣臨曲榭隔竹見
紅蕉清漏焚香夕輕嵐視事朝靜中看鎻印髙
處見迎潮曵履庭蕪近當身樹葉飄傍城餘菊
在歩入一僊瓢
　　　送品上人入秦
獨去何人見林塘共寂寥生縁聞磬早覺路出
塵遥江雪沾新草秦園發故條心知禪定處石
室對芭蕉
　　　題薔薇花
四靣重條密浮隂入夏清緑攢傷手刺紅隨斷
腸英粉着蜂鬚膩光凝蝶翅明雨中看亦好況
復值初晴
　　　題胡氏溪亭
亭與溪相近無時不有風澗松生便黒野蘚看
多紅雨足秋聲後山沉夜色中主人能守靜略
與客心同
　　　看濤
不知來逺近但見白峩峩風雨驅寒玉魚龍迸
上波聲長勢未盡曉去夕還過要路橫天壍其
如造化何
　　　和劉補闕秋園寓興之什十首
閑園清氣滿新興日堪追隔水蟬鳴後當簷鴈
過時雨餘槐穟重霜近藥苗衰不以朝簪貴多
將野客期
誰言髙靜意不異在衡茅竹冷人離洞天晴鶴
出巢深籬藏白菌荒蔓露青匏幾見中宵月清
光墜樹梢
逍遥人事外杖屨入杉蘿草色寒猶在蟲聲晚
漸多靜逢山鳥下幽稱野僧過幾許新開菊閑
從落葉和
留情清景宴朝罷有餘閑蝶散紅蘭外螢飛白
露間牆髙微見寺林靜逺分山吟足期相訪殘
陽自掩關
深齋嘗獨處詎肯厭秋聲翠篠寒愈靜孤花晚
更明每因逢石坐多見抱書行入夜聽踈杵遥
知耿此情
蒼翠經宵在園廬景自深風凄欲去燕月思向
來砧碧石當莎逕寒煙冒竹林杯瓢閑寄詠清
絶是知音
門巷唯苔蘚誰言不稱貧臺閑人下晚果熟鳥
來頻石脉潛通井松枝靜離塵殘𬞞得晴後又
見一畨新
捲簾天色靜近瀬覺衣單蕉葉猶停翠桐隂巳
爽寒雲從髙處望琴愛靜時彈正去重陽近吟
秋意未䦨
竹逕通鄰圃清深稱獨遊蟲絲交影細藤子墜
聲幽積潤苔紋厚迎寒薺葉稠閑來尋古畫未
廢執茶甌
風物巳蕭䬃晚煙生霽容斜分紫陌樹逺隔翠
微鐘宿客論文靜閑燈落燼重無窮林下意眞
得古人風
　　　上翰林蔣防舎人
清重可過知内制從前禮絶外庭人看花在處
多隨駕召宴無時不及旬馬自賜來騎覺穩詩
縁得後意長新應憐獨在文場乆十有餘年浪
過春
　　　上翰林李舎人
記得早年曽拜識便憐孤進賞文章免令汨没
慙時輩與作聲名徹舉場一自鳯池承密㫖仐
因丗路接餘光雲泥雖隔思長在縱使無成也
不忘
　　　題章正字道正新居(孝摽)
獨在御樓南畔住生涯還似舊時貧全無竹可
侵行逕一半花猶屬別人吟處不妨嫌皷閙眼
前唯稱與僧鄰近來漸覺青莎巷車馬過從巳
有塵
　　　送李餘及弟歸蜀
從得髙科名轉盛亦言歸去滿城知發時誰不
開筵送到處人爭與馬騎劒路紅蕉明棧閣巴
村緑樹䕃神祠郷中後輩遊門館半是來求近
日詩
　　　送唐中丞開淘西湖夏日遊泛因書示
　　　郡人
萍岸新淘見碧霄中流相去忽成遥空餘孤嶼
來詩景無復橫槎礙柳條紅斾路幽山翠濕錦
帆風起浪花飄共知浸潤同雷澤何慮川源有
旱苗
　　　過舊宅
古巷㦸門誰舊宅早曽聞說屬官家更無新燕
來巢屋唯有閑人寄看花空廐欲摧塵滿櫪小
池初涸草侵沙榮華事歇皆如此立馬踟蹰到
日斜
　　　鄂渚送白舎人赴杭州
豈知鸚鵡洲邊路得見鳯皇池上人從此不同
諸客禮故郷西與郡城鄰
　　　題崔駙馬林亭
選居幽近御街東易得詩人聚㑹同白練鳥飛
深竹裏朱絃琴在亂書中亭開山色當髙枕樓
靜簫聲落逺風何事宦塗猶寂寞都縁清苦道
難通
　　　贈韓恊律
永日微吟在竹前骨清唯愛漱寒泉門閑多有
投文客身病長無買藥錢嶺寺聽猿頻獨宿湖
亭避宴動經年親知盡恠踈榮禄的是將心暗
學禪
　　　白蕭關望臨洮
玉關西路出臨洮風卷邊沙入馬毛寺寺院中
無竹樹家家壁上有弓刀唯憐戰士垂金甲不
尚遊人着白𫀆日暮獨吟秋色裏平原一望戍
樓髙
　　　送崔約下第歸淮南覲省
逺憶拜親留不住出門行計與誰同程塗半是
依船上請謁多愁值雨中堰水靜連隄樹緑村
橋時映野花紅迴期須及來春事莫便江邊逐
釣翁
　　　羽林郎
紫髯年少奉恩初直閤將軍盡不如酒後引兵
圍百草風前駐斾領邊書宅將公主同時賜官
與中郎共日除大笑魯儒年四十腰間猶未識
金魚
　　　歸故園
桑柘駢闐數畒間門前五柳正堪攀尊中美酒
長湏滿身外浮名緫是閑竹逕有時風爲掃柴
門無事日常關於焉巳是忘機地何用將金別
買山
　　　同友人看花
尋花不問春深淺縱是殘紅也入詩每箇樹邊
行一匝誰家園裏最多時
　　　種花
憶昔兩京官道上可憐桃李晝隂垂不知誰作
巡花使空記玄宗遣種時
　　　早發廬江塗中遇雪寄李侍御
蘆葦聲多鴈滿陂濕雲連野見山稀遥知將吏
相逢處半是春城賀雪歸
　　　登望雲亭招友
日日恐無雲可望不辭逐靜望來頻共知亭下
眠雲逺解到上頭能幾人
　　　劉補闕西亭晚宴
蟲聲巳盡菊花乾共立松隂向晚寒對酒看山
俱惜去不知斜月下欄干
　　　送長安羅少府
科名再得年猶少今日休官更覺賢去國巳辭
趍府伴向家還入渡江船雪晴新鴈斜行出潮
落殘雲逺色鮮在處若逢山水住到時應不及
秋前
　　　林下招胡長官
語低清貌似休糧稱着朱衣入草堂銷暑近來
無別物桂隂當午滿繩床
　　　與眞上人一二禪師題玢寺主院
杖屨相隨任處便不唯空寄上方眠歸時亦取
湖邊路晚映楓林共上船
　　　尋僧
吟背春城出草遲天晴紫閣赴僧期山邊樹下
行人少一派新泉日午時
　　　題王丘長史宅
更無人吏在門前不似居官似學僊藥氣暗侵
朝服上花隂晚到簿書邊玉琴閑把看山坐筒
簟長鋪與客眠時見街中騎瘦馬低頭只是爲
詩篇
　　　寄劉少府
唯愛圖書兼古器在官猶自未離貧更聞縣去
青山近稱與詩人作主人
　　　哭胡遇
尋僧昨日尚相隨忽見緋幡意可知題處舊詩
休更讀買來新馬憶曽騎不應隨分空營奠終
擬求人與立碑每向宣陽里中過遥聞哭臨淚
先垂
　　　自述
詩人甘寂寞居處遍蒼苔後夜蟾光滿鄰家樹
影來豈知蓮帳好自愛草堂開願荅相思意援
毫愧不才
　　　省試晦日與同志昆明池泛舟
故人同泛處逺色望中明靜見沙痕露微思月
魄生周回餘雪在浩渺暮雲平戲鳥隨蘭棹空
波盪石鯨刼灰難問理㠀樹偶知名自省曽追
賞無如此日情
　　　送崔拾遺赴闕
清貌凌寒玉朝來拜拾遺行承天子詔去感主
人知劒佩分班日風霜獨立時名髙住不得非
與九霄期
　　　酬李處士見贈
干上非無援才多却累身雲霄未得路江海作
閑人乆別唯謀道相逢不話貧行藏一如此可
便老風塵
　　　送僧遊温州
夏滿隨所適江湖非繫縁卷經離嶠寺隔葦上
秋船水落無風夜猿啼欲雨天石門期獨往謝
守有遺篇
　　　夢謝亭
夢後何人見孤亭似舊時褰開誠得地冥感竟
因詩不往過應少悲來下獨遲顧慙非謝客靈
貺杳難追
　　　河亭
孤亭臨絶岸猿鳥識幽蹊花落曽誰到詩成獨
未題潮痕經雨在石笋與杉齊謝守便登陟秋
來屐齒低
　　　送呉秀才泛江西
澤潞西邊路蘭橈此去人出門誰恨別投分不
縁貧杯酒從年少知音在日新東湖發詩意夏
卉竟如春
　　　和處州嚴郎中遊南溪
四望非人境從前洞穴深潭清蒲逺岸嵐積樹
無隂看草初移屐捫蘿忽並簪丗嫌山水僻誰
半謝公吟
　　　秋宵讌別盧侍御
風亭絃管絶玉漏一聲新緑茗香醒酒寒燈靜
照人清班無意戀素業本來貧明發青山道誰
逢去馬塵
　　　酬于訢校書見貽
能　得從軍清羸　綺羅徒滿目山水不
離心暫別愁花老相思倚竹隂家貧無以養未
可話抽簪
　　　送石協律歸呉興別業
識來無定居此去復何如一與耕者遇轉將朝
客踈資身唯藥草教子但詩書曽許黃庭本斯
言豈合虚
　　　同盧校書遊新興寺
山深雲景別有寺亦堪過才子將迎逺林僧氣
性和潭清蒲影定松老鶴聲多豈不思公府其
如野興何
　　　送馬秀才
清貌不識睡見來嘗苦吟風塵歸省日江海寄
家心與鶴期前㠀隨僧過逺林相於竟何事無
語與知音
　　　贈律師院
粉壁通蓮徑扁舟到不迷葦聲過枕上湖色滿
䆫西但見修行苦誰論夏臘低閑看種來樹巳
覺與身齊
　　　送僧往台嶽
五域初罷講海上憶閑行觸雪麻衣靜登山竹
錫輕天寒嶽寺出日晚㠀泉清坐與幽期遇何
人識此情
　　　送惠雅上人西遊
五湖僧獨往此去與誰期興逺常憐鶴禪餘肯
廢詩望雲回寺晚爲講到城遲還想安居日應
當後夏時
　　　將之上京留別淮南書記李侍御
半似無名位門當靜處開人心皆向德物色不
供才酒興春邊過軍謀意外來取名榮相府却
慮詔書催
　　　送祝秀才歸衢州
舊隱榖溪上憶歸年巳深學徒花下別郷路雪
邊尋騎吏陪春賞江僧伴晚吟髙科如在意當
自惜光隂
　　　過孟浩然舊居
命合終山水才非不稱時冢邊空有樹身後獨
無兒散盡詩篇本長存道德碑平生誰見重應
只是王維
　　　送虚上人遊天台
青冥通去路誰見獨隨縁此地春前別何山夜
後禪石橋隱深樹朱闕見晴天好是修行處師
當住幾年
　　　孔尚書致仕
髙人心易足三表乞身閑與丗長踈索唯僧得
往還直聲留闕下生事在林間時復逢清景乗
車看逺山
　　　和處州韋使君新開南溪
地里光圖䜟樵人共說深悠然想髙躅坐使變
荒岑䟽鑿因殊舊亭臺亦自今靜容猿暫下閑
與鶴同尋轉斾馴禽起褰帷瀑溜侵石稀潭見
底嵐暗樹無隂躋險難通屐攀栖稱抱琴雲風
開物意潭水識人心擕榼巡花遍移舟惜景沉
丗嫌山水僻誰伴謝公吟
　　　送羅先輩書記歸後却還閩中留別
同是越人從小別忽歸郷里見皆驚湖邊訪舊
知誰在幕下留懽但覺榮望嶺又生紅槿思登
車豈倦白雲程況當季父承恩日廉問南州政
巳成
　　　送浙東陸中丞
坐將文教鎭藩維化滿東南聖主知公務肯容
私暫入豐年長與德相隨無賢不是朱門客有
子皆如玉樹枝自愛此身居樂土詠歌林下日
忘疲
　　　送元處士遊天台
青冥路口絶人行獨與僧期上赤城樹列煙嵐
春更好溪藏冰雪夜偏明空山雉雊禾苗短野
館風來竹氣清若過石橋看瀑布不妨髙處便
題名
　　　呉興新隄
春隄一望思無涯樹勢還同水勢斜深映菰蒲
三十里暗分功利幾千家謀成旣不勞人力境
逺偏宜隔浪花若與青山長作固汀洲肯恨柳
絲遮
　　　酬蕭貟外見寄
麥風吹雨正徘徊忽報書從郡閤來道薄謬應
宗伯選詩成徒費謝公才九霄示路空知感十
上驚魂尚未回勝寄幸容溪館宿龍鍾慙見妓
筵開儻期霽後陪新興一滴還須當一杯
　　　台州鄭貟外郡齋雙鶴
丹頂分明音響別況聞來處隔雲濤情懸碧落
飛何晚立近清池意自髙向夜雙栖驚玉漏臨
軒對舞拂朱袍仙郎爲爾開籠早莫慮回翔損
羽毛
　　　送竇秀才
江南才子日紛紛少有篇章得似君清話未同
山寺宿離歌巳向客亭聞梅天馬上愁黃鳥澤
國帆前見白雲通籍名髙年又少回頭應笑晚
從軍
　　　送邵州林使君
軒車此去也逢時地近湘南頗入詩一月計程
那是逺中年出守未爲遲水邊花氣薫章服嶺
上嵐光照畫旗想得化行風土變州人應爲立
生祠
　　　送饒州張使君
白頭爲郡清秋別山水南行豈覺賖楚老只應
思入境呉兒從此去移家館依髙嶺分樟葉路
出重江見葦花務退唯當吟詠苦留心曽不在
生涯
　　　題開元寺
西入山門十里程粉墻書字甚分明蕭帝壞陵
深虎跡廣師遺院閉松聲長廊畫剥僧形影石
壁塵昏客姓名何必更將空色遣眼前人事是
浮生
　　　與龐復言攜酒望洞庭
南湖春色通平逺貪記詩情忘酒杯帆自巴陵
山下過雨從神女峽邊來青蒲映水踈還宻白
鳥飜空去復回盡日與君同看望了然勝見畫
屏開
　　　送浙東周判官
乆聞從事滄江外誰謂無官巳白頭來備戎裝
嘶數騎去持丹詔入孤舟蟬鳴逺驛殘陽樹鷺
起湖田片雨秋到日重陪丞相宴鏡湖新月在
城樓
　　　塞下曲
萬里去長征連年慣野營入羣來擇馬抛伴去
擒生箭撚雕翎闊弓盤鵲角輕問看行近逺西
過受降城
　　　送僧
客行皆有爲師去是閑遊野望攜金䇿禪栖寄
石樓山深松翠冷潭靜菊花秋幾處題青壁袈
裟濺瀑流
　　　望早日
牎下聞雞後蒼茫映逺林纔分天地色便禁虎
狼心是處程塗逺何山洞府深此時堪竚望萬
象豁塵襟
　　　旅中秋月有懷
乆客未還郷中秋倍可傷暮天飛旅鴈故國在
衡陽㠀外歸雲逈林間墜葉黃數宵千里夢時
見舊書堂
　　　十六夜月
昨夜忽巳過冰輪始覺虧孤光猶不定浮丗更
堪疑影落澄江海寒生靜路跋皎然銀漢外長
有衆星隨
　　　行路難
丗事澆浮後艱難向此生人心不自足公道爲
誰平德喪淳風盡年荒蔓草盈堪悲山下路非
秪客中行
　　　閑居冬末寄友人
短亭分袂後倚檻思偏孤雨雪落殘臘輪蹄在
逺塗人情難故舊草色易凋枯共有男兒事何
年入帝都
　　　望九疑
浮生猶役役未得便尋眞白日如無路青山豈
有人煙收遥岫小雨過晚川新倚杖何凝望中
宵夢往頻
　　　贈陳逸人
樂道辭榮禄安居桂水東得閑多事外知足少
年中藥圃無凡草松庭有素風朝昏吟歩處琴
酒與誰同
　　　湖中閑夜遣興
釣艇同琴酒良宵背水濵風波不起處星月盡
隨身浦逈湘煙卷林香嶽氣春誰知此中興寧
羡五湖人
　　　題娥皇廟
娥皇揮涕處東望九疑天往事難重問孤峯尚
慘然夜深寒峒響秋近碧蘿鮮未省明君意遺
蹤萬古傳
　　　送友人赴舉
丗路　乆嗟君進取身十年雖苦志萬里託
何人處困非乖道求名本爲親惟應　意先
與化龍鱗
　　　中秋月
自古分功定唯應缺又盈一宵當皎㓗四海盡
澄清靜覺風微起寒過雪乍傾孤髙稀此遇吟
賞倍牽情
　　　宿山居
山店燈前客醻身未有媒鄊關貧後別風雨夜
深來上國求丹桂衡門長緑苔堪驚雙鬢雪不
待歲寒催
　　　夏末留別洞庭知已
清秋時節近分袂獨凄然此地折髙柳何門聽
暮蟬浪揺湖外日山背楚南天空感迢迢事榮
歸在幾年
　　　過洞庭
帆挂狂風起茫茫旣往時波濤如未息舟楫亦
堪疑旅鴈捉孤㠀長天下四維前程有平處誰
敢與心期
　　　旅中過重陽
一歳重陽至羈遊在異郷登髙思舊友滿目是
窮荒草際飛雲片天涯落鴈行故山籬畔菊今
日爲誰黃
　　　送人下第歸
獨立身難逹新春與志違異郷青草長故國白
頭歸岸闊湖波溢程遥楚岫微髙秋期再㑹此
去莫忘機
　　　敘吟
雅道辛勤乆潜疑鬢雪侵未能酬片善難更免
孤吟有景皆牽思無愁不到心遥天一輪月幾
夜見西沉
　　　塞下感懷
塞下閑爲客鄊心豈易安程塗過萬里身事尚
孤寒竟日風沙急臨秋草木殘何年方致主時
拂劒塵看
　　　宿江館
江館迢遥處知音信漸賖夜深郷夢覺䆫下月
明斜起鴈看荒草驚波尚白砂那堪動郷思故
國在天涯
　　　早梅
天然根性異萬物盡難陪自古承春早嚴冬鬪
雪開豔寒宜兩露香冷隔塵埃堪把依松竹良
塗一處栽
　　　夏日訪貞上人院
炎夏尋靈境髙僧澹蕩中命棊隈緑竹盡日有
清風流水離經閣閑雲入梵宫此時祛萬慮直
似出塵籠
　　　春日旅次
林中鶯又囀爲客恨因循故里遥千里青春過
數春弟兄來漸少歳月去何頻早晚榮歸計中
堂㑹所親(榮一/作營)
　　　贈至寂禪師
處丗唯披衲禪門幾歳寒法空無所染性悟不
多看竟日門長掩相逢草自殘有時尋道侣飛
錫度峯巒
　　　閑居即事
深嶂多幽景閑居野興清滿庭秋雨過連夜緑
苔生石面橫琴坐松隂採藥行超然塵事外不
似絆浮名
　　　廢宅花
數樹荒庭上芬芳映緑苔自縁逢暖發不是爲
人開色豔鶯猶在香消蝶巳回相從無勝事誰
向此傾杯
　　　寄友人
當代知音少相思在此身一分南北路長問往
來人是處應爲客何門許掃塵憑書正惆悵蜀
魄數聲新
　　　塗中感懷
丗上名利牽塗中意慘然到家能幾日爲客便
經年跡似萍隨水情同鶴在田何當功業遂歸
路下遥天(功業一/作勤苦)
　　　贈道者
獨住神仙境門當瀑布開地多臨水石行不惹
塵埃風起松花散琴鳴鶴翅回還歸九天上時
有故人來
　　　長安春日野中
青春思楚地閑歩出秦城滿眼是𡵨路何年見
弟兄煙霞裝媚景霄漢指前程盡日徘徊處歸
鴻過玉京
　　　長城
秦帝防胡虜關心倍可嗟一人如有德四海盡
爲家往事乾坤在荒基草木遮至今徒者骨猶
自哭風沙
　　　天長路别朱大山路却寄李躔
驛騎難隨伴尋山半憶君蒼崖殘月路猶數過
溪雲
　　　酬前
此去非關興君行不當遊無因兩處馬共飲一
溪流
　　　別李侍御後亭夜坐却寄
巳作亭下別未忘燈下情吟多欲就枕更漏轉
分明
　　　酬前
十夜郡城宿苦吟身未閑那堪西郭別雪路問
青山
　　　題錢宇別墅
林居向晚饒清景惜去非關戀酒杯石淨每因
杉露滴地幽漸覺水禽來藥𬞞秋後供僧盡竹
杖吟中望月回紅葉閒飄籬落逈行人逺見草
堂開
　　　近試上張弘水部
洞房昨夜停紅燭待曉堂前拜舅姑裝罷低聲
問夫壻畫眉深淺入時無
　　　留別盧玄休歸荆門
江邊離列心言罷各沾襟以我去帆逺知君離
恨深雲開孤鳥出浪起白鷗沉更作來年約陽
臺許伴尋
　　　采蓮
隔煙花草逺濛濛恨箇來時路不同正是停橈
相遇處鴛鴦飛去急流中
　　　都門晚望
緑槐花墮御溝邊歩出都門雨後天日暮野人
耕種罷烽樓原上一條煙
　　　舜井
碧甃磷磷不記年青蘿鎻在小山顚向來下視
千山水疑是蒼梧萬里天
　　　商州王中丞留喫枳殻
方物就中名最逺只應愈疾味偏佳若交盡乞
人人與采盡商山枳殻花
　　　登玄都閣
野色晴宜上閣看樹隂遥映御溝寒豪家舊宅
無人住空見朱門鎻牡丹
　　　贈鳯翔柳司録
杏園北寺題名日數到如今四十年點撿生涯
與官職一莖野竹在身邊
朱慶餘詩集
　　　　　臨安府睦親坊陳宅經籍鋪印
　　　　　　　　　泰興季振冝滄葦氏珍蔵
　　校勘記
　　　　葉次　行次　本書　席刻百家本
　　　　一　後六　學道謾經年　謾作漫
　　　　二　後八　相隨卽馬蹄　卽作郎
　　　　三　前二　看過天墻漸入深　墻作壇
　　　　　　　　　　　　　　　　前三　南嶺路　嶺南路
　　　　四　後八　見酒連詩句　連作聯
　　　　五　後四　深水卦頳鱗　卦作掛
　　　　六　後一　送顧非熊下第歸　歸下有省字
　　　　九　前六　身爲當去鴈　唯當隨去鴈
　　　　十一　前三　風雨驅寒玉　風雨翻前至
　　　　十五　前一　白蕭關　白作自
　　　十七　前四　一二禪師　師作侶
　　　　　　　　　　　　前十　題王丘長史宅　脫丘字
　　　十九　後三　闌橈此去人　此作北
　　　　　　　　　　　　後九　誰半謝公吟　半作伴
　　　二十　前五　能◍得從軍　能得從軍◍
　　　　　　　　　　　　前九　一與耕者遇　缺一字
　　　二十一　前五　五域初罷講　域作城
　　　二十五　後六　蟬鳴遠驛殘陽樹　蟬鳴驛樹殘陽遠
　　　　　　　　　　　　後十　萬里◍長征　◍作事
　　　二十九　前一　旅鴈捉孤㠀　捉作投
　　　三十一　後二　世上名利牽　利名牽
　　　三十二　前五　往事乾坤在　在作大
　　　　　　　　　　　　前七　天長路別朱大山　天長別朱大後山路
　　　　　　　　　　　　　　　　　　　　路卻寄李躔　却寄◍李躔
　　　　　　　　　　　　後一　共飲一　溪流　缺一字
　　　　　　　　　　　　後三　別李侍御後亭夜　脫亭字
　　　　　　　　　　　　　　　　　　　　坐卻寄
　　　　　　　　　　　　後六　酬前　本行下有李躔二字
　　　三十三　前四　近試上張弘水部　脫弘字
　　　　　　　　　　　　後十　商州王中丞留喫　脫殻字
　　　　　　　　　　　　　　　　　　　枳殻
此唐人朱慶餘詩集目録五葉詩三十四葉
宋刻之極精者余以番錢十圎易諸五柳
居初書主人有札来云尊藏書棚夲朱慶
餘集有否有人託售價貴余即訂其往
觀是日肩輿出金閶過而訪焉見案頭
有紅綢包知必是書在其中故鄭重若
斯㩦歸與舊藏鈔本勘之雖行欵相
同捴不及宋刻之眞席氏百家唐詩夲
更無論矣　嘉慶癸亥閏二月蕘翁記
余所藏鈔夲有二一為舊鈔夲而崇禎年間葉奕校者一為栁大中鈔
本而為毛豹孫藏者葉所據校謂出扵柳氏原夲悉用朱筆校正
然余以柳氏原夲核之實多不合未知葉之紅筆又何據也柳本
有何義門手校字如送陳摽云滿酌歡僮僕相隨即馬蹄何
校歡為勸即為郎宋刻不如是也舊鈔本有葉校字如看濤
云風雨驅玉葉校驅玉為翻前駐宋刻亦不如是也惟兩鈔夲
多空字而此宋刻半有填𥙷之字余以宋刻夲羅昭諫甲乙集
證之知所空者皆墨釘妄人不知謬以意補去其墨釘耳从
前影冩所據本猶是墨釘故兩本空字皆合今宋刻𥙷字讀
者細辨之便可得其作偽之跡至于席刻何葉所校盡入行
間諺云火棗兒餻非目覩諸家藏夲烏能一訂其是非邪
　　　　　　　　　　蕘翁
張文通似是吴江人復社中名彦
也予家藏其手札數通乃　金
孝章者癸亥三月晦
蕘翁出宋刻朱慶餘詩集相
賞見卷首有文通啚記因附
識冊尾亦足為是書珎重也
　　　　　萇生瞿中容觀
