#+TITLE: 日涉園集-宋-李彭
#+DATE: 2016-06-11 12:24:44
#+SOURCE: github.com/kanripo/KR4d0120 master f48c5b41                
欽定四庫全書　　　　　集部三
　提要
　　日涉園集十巻　　　　别集類二(宋/)
　　　　臣等謹案日涉園集十巻宋李彭撰彭字商
　　　　老南康軍建昌人陳振孫書録解題以為公
　　　　擇之從孫王明清揮麈録謂李定仲求以不
　　　　得預蘇舜欽賽神㑹興大獄彭即其孫也二
　　　　説未知孰是宋史不為立傳其行履已不可
　　　　考趙彦衛雲麓漫鈔載呂居仁江西詩𣲖圖
　　　　録自黄庭堅以下二十五人彭名在第十五
　　　　居韓駒之亞則彭本文章之士故事迹不見
　　　　於史也其集書録解題作十巻世久無傳今
　　　　檢永樂大典所載彭詩頗多抄撮編次共得
　　　　七百二十餘首諸體咸備謹校定訛謬仍釐
　　　　為十巻以還其舊集中所與酬倡者如蘇軾
　　　　張耒劉羲仲等皆一代勝流故其詩具有軌
　　　　度無南宋人粗獷之態呂居仁稱其詩文富
　　　　贍宏博非後生容易可到劉克荘後村詩話
　　　　亦稱其博覽強記而獨惜其詩體拘狹少變
　　　　化今觀所作克莊所論為近之然邉幅未宏
　　　　而捶鍊精研時多警䇿頗見磨淬之功在江
　　　　西𣲖中與謝逸洪朋諸人足相頡頑終非江
　　　　湖末近所能及也乾隆四十六年九月恭校
　　　　上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)陸　費　墀
欽定四庫全書
　日涉園集巻一　　　　　　宋　李彭　撰
　　五言古詩
　　　次正平上座韻贈子充
吾宗大宛種未入十二閑膺門沬流赭氣已無燕山何
時黄金羈鞍轡長楸閒皎皎自空谷待君當御還
　　　戲贈兼簡李翹叟
荆州有醉客踏雪至我廬缺月寒皎皎掛在東南隅索
我五字句慙非競病徒賣菜欲求益故態發狂奴寄聲
李夫人聊為一笑娱
　　　贈子充
阿充克家才昭代真孝秀白髪在板輿色養侍昏晝來
營甘脆具底事成宿留到骨似我窮黄鐘滿君脰落㠶
哉生魄步屧月成彀幽園語更僕莫遣雙眉皺覓句洗
愁兵河傾轉箕斗
　　　贈無著
蕭蕭玊澗翁韻調實瓌朗懷人修文去音塵生逸想豈
唯招重客我廬亦時枉徽軫發妙言幽園復清曠飄忽
下巖隈嵗月駛兩槳寒蟬久停號新禽哢佳響去者念
履綦方來驚蕙帳伊予厭囂塵絶壑期自放從君割半
峰披雲同矯掌
　　　送人遊吴
朔風號木末迫此嵗時晏驅車不停軌客子老昏宦平
生蔣詡徑求羊毎娱玩持觴送落日抵掌河宿爛胡為
向吴㑹雅意訪親串親串者誰歟昻昻金閨彦嘘枯由
涵照要津藉推挽念子赴修塗發軔在昧旦姢姢所嬌
兒嶷嶷赴門限閨人密縫裳遐征苦多綻結束志千里
二事忘一眄莫遣扊扅歌愆期發長嘆
　　　宿歸宗贈軾老
平生丘壑心祇園多幽趣杖藜過懸崖投足澄百慮涓
涓一滴泉湛湛三危露淵源自曹溪甘腴勝牛乳諸峰
羅孫曽一一尊鼻祖法筵碧眼人家世本鄠杜紫樞與
黄閤去天纔尺五不為世網嬰粲可叶心素繩牀作禪
定大音響韶濩應夢先補陀祝髪得玊斧我來心眼明
意氣諧律呂金地雨曼殊天香遶巾屨明當整歸鞍天
末蜚鴻度
　　　奉贈正平上座
若人韻凝逺天資復敦厖蕭然出塵表幽寺聴逄逄劍
峰極天净懸瀑聲舂撞心猿久調御業白瑩明缸殘河
横曉鉢霽霧起寒窓禪餘覔佳句鼎鼐筆能扛我來孟
冬月望履塵心降世紛劇羊負是身如帝江願借三峡水
一滋隴頭瀧永辦桑門服猶堪追老龎
　　　和連雨獨飲
力田勝巧宦燕息自超然懶覷竹素書俯仰丘壑間時
時過祇園亦復舞胎仙偶然得歡趣舉觴望青天六鑿
自無競歘見象帝先羲皇隔晨炊坐見淳風還磨螘不
少留鼎鼎遂百年但得㑹心侶相對兩忘言
　　　次秦處度贈歸宗老示中上座韻
夕霏催節往槁葉徑辭風力疾招秦叔望山扶老笻泄
雲為卿靄牽余來鷲峰中有龎眉老常持半聖弓一席
跨牛地誅茅期此同虚懷包朗月意表得詩翁逺志是
小草慎在出處中公莫厭苦相嵗晏長相從
　　　嗣首座以老夫詩西嶺障斜日為韻作五章見
　　　寄次韻荅之
尋春舍南北呼酒玊東西絶勝劉校尉太乙持青藜天
邊藝蘭人風光今㡬畦胡為寂滅海妙語紓虹霓
清霜熟柿栗㑹面一俄頃蕨拳漸紫苞鳥語度諸嶺仰
頭占昏中弧星光炳炳何當聴談𤣥令我發深省
我家二季子風標荀令上優孟何足求慎勿作楚相毛
顔獨摧頺兒能縛籬障摩挲繭栗姿我老那復壯
争端起儒墨春蚓兼秋蛇筆研真淺事専門自名家但
有香積飯不妨薰毗耶温風媚髙栁招客整還斜
歐峯壓半天堦除轉晴日落磑多雪芽香草皆碧苾嗣
公釋門老眈眈虎而翼我欲往叩之藤蘿迷石室
　　　再和嗣首座五詩寄舒老微老
在昔董仲舒屈身相膠西窮經著繁露窺園廢扶藜而
我異於是清晨來灌畦雨餘聊自適微吟看斷蜺
黄生牛醫兒襟量包萬頃稱譏等夢事緩帶耳不領公
議如丹青千載焕且炳古人何必逺薄躬吾屢省
堂堂一舒翁道價融壑上煙霞斷塵縁那復知苦相㑹
將超諸緣奪我事理障莫言霜滿頤矍鑠一何壯
嗣公丹鳳羽髙笑破羣蛙汲引後來秀義俠如朱家出
語掩顔謝逰戲達摩耶卧讀春風句飛鴻澹墨斜
牧菴擔板翁銳氣如平日明璧不可瑕崇蘭有餘苾何
嘗疲津梁苦鎩垂天翼索價無乃髙孤峰問少室
　　　送杲上人復往荆南
荆州老居士曽著進賢冠似欲専一壑其誰知孔鸞蒼
苔門巷秋不許造席客世無王粲流倒屣端不惜上人
宣城彦俊氣横九州學道貧徹骨與世初無求馬駒大
道場屬者失宗匠欲銘窣堵波見此真漢相行乞千里
餘朔風枯葉顛曉踏澗下雪暝宿天邊烟赤手泛滄溟
笑此太草草不為丞相嗔乃得照乗寶歸來寂無聞翠
琰開險艱精衛既填海愚公果移山力貧辦行李復作
南郡去游子多苦顔開士淡無慮霜風木颼颼便當賦
式㣲日涉望烟靄扶笻遲來歸
　　　奉贈歸宗才首座
五着匡山屐三息紫霄陰龔聞耶舍塔勢吞天姥岑俯
窺雕鶚背上聆鐘梵音未航蕭梁葦峻風先少林靈骨
化大璐鉅名偕南金松門欲牽葉苦雨毎見臨才公三
衢秀古貌又古心老胡即渠是宴坐蔵幽深何用登紫
霄自足披煩襟我過避秦客茗椀來相尋真成虎溪笑
稍寛梁甫吟衲子歎雌伏道師非陸沉世多石窟病須
下鼓山針
　　　送寧上人歸净慈
之子逺行邁眷言欵松門雲物起離色况乃聞清猿頗
云吴㑹去飽㕘南山禪南山燕頷郎氣敵千人軍要當
理斷履過我藝蘭蓀
　　　寄珍首座
詩寧淺而静不貴深而蕪觀公秋懷作峻潔仍紆餘譬
之列華饌陸海盈中厨食蟹貴抱黄食魚先腹腴多入
出或少我昔聞先儒年來病蹇拙意廣材復疎之子禪
定起焚香滿晴虚坐看氤氲處緜緜詩思俱應作牛腰
束能寄草堂無
　　　題胡九齡畫夏景牛
陰岑不造天憩此老觳觫輟耕壟上來投閑慰心曲養
牲奉嚴禋蓋用繭栗犢莫起陸沈悲焉知果非福
　　　送敦詩遊臨川
呂郎客秦淮詩思翻秋濤徐郎憩灊峰句壓天柱髙相
此兩公子信是千人豪叔也往從之似欲訴不遭探囊
得長句如取綏山桃療飢非蒸砂禦寒必綈袍一簪未
著身所得不補勞復為飢所驅未許學卧陶窮軍敵孤
客如在皋蘭鏖㡬成劉文叔須髪變二毛搘笻躡草鞋
進退似桔槔引領長江西沙頭唤魚舠金溪有謝侯胷
多略與韜天資類文靖貌實中郎曹叔也往從之攻愁
解鞬櫜毋輕歌驪駒不復吟畔牢待公稇載歸為我擕
蒲萄來賞傲霜菊一尊澆老饕
　　　和季敵戲書
短草被南陌晴絲颺幽軒心静境云寂黙居宣妙言林
深鳥烏樂花繁蜂蝶喧是中即真意何須祇樹園
　　　元夕髙卧
伊昔宅闗輔門閭萃冠盖停杯邀明月意氣殊藹藹春
風墮江城蒐獮顔鬢改糞除二畆地羊裘力薪採矯首
望舒圓何由賞心在烟村雜簫皷叢祠響竽籟誰能伴
兒嬉頗復償睡債初驚釡鳴雷遽作濤𢷬海非闗骨相
屯長閑荷真宰吾生計已决無勞問蓍蔡
　　　宿西林寺有先特進及先學士詩
渡江送行人我行亦清興草木春路賖斜斜復整整獨
造此寶坊深穏庭宇静複閣襯烟霞疎林泄鐘磬殘僧
澁對人短童工汲井杖屨若能神迥知兹遊勝楹間盤
硬語恠底光炯炯追還曽髙風熟復發深省來歸十陽
秋足不踐斯境猿鶴情未忘拾松來煮茗
　　　何生用韻見寄復荅之兼示小何
繞屋陰扶踈空堦蘚文皺懐人殊未來安得傾盖舊好
鳥政相呼吟蛩俄應候夜夢嵇阮輩醉鄉須少留莫踏
肥馬塵我自貧馬痩
水部有耳孫湖海胷中浩小陸復何人相逢嵗亦早並
游蘇黄門我曹不容掃梧桐生朝陽要須聞鳴鳥雲中
遣馮唐㨿鞍未渠老
　　　次韻荅禹功兼簡周國振時禹功一夕泛舟歸
　　　郡不及話離
攀蘿委松宿潄石看雲行松疎暝色漫雲度夕陰生若
人有髙躅領畧遺世情聊為公府步冉冉復盈盈
蒼苔映槿墉商飇薄庭樹方期著屐來遽作張㠶去擇
交如擇金披沙歘相遇慈明畏無雙偉節慙最怒
公抱青田姿俛啄家鷄羣徽之拄頰外遐矚西山雲昔
我藻鑒士(泗外老仙/宜州柱史)拱木蔽孤墳詎意王子敬晚乃知
羊欣
相望兩牛鳴頓覺千里别未别如懷氷别來三伏熱賴
有清輝吟當窓時玩閲音塵在我前悠然情話悦
飃飃顧曲郎恬愉仍静深相逢何必早但貴相知心臨
博斯識道聞韶真賞音端須理三徑嵗華多浸淫
　　　王生以詩見貽次韻荅之生視脊中環中實仲
　　　父
渠渠太火門諸郎盖當世大匠無棄材知人亦未易阿
戎兩雲孫駸駸遣人畏難兄江南秀美比嘗託意歘為
修文郎不作活國士令弟老數奇禪寂甘窮顇時於翰
墨場往往見髙致揚州故時語奕奕好風氣獨識史君
顔周禮秉早嵗背城㡬借一問學晚尤粹相逢且班荆
十事欲九異何須張女彈端為建康醉請抛髙門竿莫
反魯麟袂花藥聘君湖暄風攬春思人生行樂耳餘事
栩栩寐崇蘭有國香寧以不服廢雖無雙南金可報緑
綺惠此豈小物哉吾言未渠棄
　　　杜欽之次淵明荅龎㕘軍韻見送用韻荅之
征南逺韻度詣絶皆妙言銀臺陳諫疏恥作賦兎園手
板聊拄頰爽氣來新萹臨窓無謝守僧珍自超然我遊
赤壁下為君且延緣周禮盡在魯驚嗟類韓宣候雁響
横河遊子念故山行當理烟艇相期醉餘年
　　　送潤上人歸宛陵
我昔遊宣城稚節等雛鳳稍知風物奇未解入嘲弄歘
爾鬢負霜嵗月雜機綜唯有謝公亭頗復到清夢上人
宛陵秀禪餘喜吟諷胷中淡無畦妙覺自能種偶隨歐
峰雲悠然入茅棟談間無俗調不應亭午供誰云佳少
年意氣極莊重别我歸故山索我贈言送鄰邦古法窟
老衲妙擒縱伽黎宴湖海名字走梁宋吾其從之遊射
隼期必中勿學漢陰人終年徒抱甕
　　　蒲塘道中寄懷歸宗逈中法闡法仁三僧
牕鷄唤晨炊轂聲轉水轍出遨得㑹稽辨嚴未明發朔
氣犯襟裾露華襲毛髪仿像滹沱河幽事期可悦旅雁
起寒塘疎林耿明月挽彼嵗寒姿然萁共明滅豈惟甦
奚奴政可烘履襪黎明詣蕭寺餉糜隨盥櫛風廊謔談
僧蒲團尋老衲堂堂大圜照此渠親記莂緬懷湯恵休
妙理頗詣絶超然宴法窟胷次包禹穴闡師逺遊孫卓
卓霜下傑真成一角麟笑我緣盎鼈寂子延陵秀暉映
敵氷雪渥洼真龍媒作駒已汗血刮膜藉金箆嘉言霏
玉屑徳星毎難聚顧兎復易缺紫霄上㠝岏石鏡懸瑩
澈幽期不嫌頻難遣芳嵗歇
　　　次韻謝朓觀朝雨
凉飇起屋角㣲雲天際來摵摵荷上雨冉冉自陽臺軒
牕積餘潤竹樹絶纖埃懶放事幽屏柴扉為誰開肥遯
病使然黄門豈負哉可憐南巷翁擕魚栁貫腮餉我共
杯盞眷焉久徘徊憑虚耳熱後褰裳望蓬萊
　　　奉同伯固駒甫師川聖功養直及阿虎尋春因
　　　賦問栁尋花到野亭分得野字
曜靈運行春蘅若被原野客子具歸驂暄風挽羸馬屬
國賢耳孫當代豪長者勝游參羊何重客或屈賈木末
仲宣樓華榱大蘭若徐步幽屢尋銷憂日聊假手無垂
露資發興為君寫晚過岱宗吏寥濶存大雅犧樽追三
代琴筑觀九夏粲粲懸牙籖照眼不容捨歸酌顧建康
我實陪樽下雄豪先競病遲遯瀕喑啞匪惟稱行樂性
靈賴陶冶他時儻重來更結離騷社
　　　里儒程君窮居教弟子員喜雨作詩見貽次韻
　　　謝之
柴門臨江皋炎蒸頗云極金稚無壯心火老有驕色慈
雲辦甘雨電掃不容隙勞生天邊月躔次飽更厯緬懷
程夫子熱客難造席涵濡被童䝉肥瘠各有適瓌材構
露寒揮斤由匠石不邀里閭敬人自觀至德鄙夫極荒
蕪何能臻壼域弱齡再皷衰櫜弓避勍敵蕭然専一丘
非闗與塵隔董生悲不遇而我異休戚髙林收晚靄歸
鳥俱斂翼詩成獨㣲吟長懷矯雲翮
　　　遊同安寺
雨歇漲江急野興聊胥疏漾舟拂林表擊汰驚飛鳬雲
端僧坐夏遂造林公廬猊坐演妙理法筵滄海珠舌本
落雄辯奔放懸江湖巽公庭宇淨爐煙堂晏如略無客
造請杳黒耽毗盧吾家大長者恵光充太虚著論役天
女寶笈負於莬開圖拜遺像悲嘆隨巻舒歸來掩闗卧
念冷無贏餘譬如能櫜鞬境界自于于
　　　和苦雨韻
春歸已獺祭㣲綠先道周衡門少燈火征夫竭乾餱雨
工挽九河洊作南國憂君詩形苦詞髙義薄中州歌聲
滿天地宰物能聞不凡今世賢知耄及誰不偷唯我與
之子炯炯定寡求安得習習風凍枿新萌抽遙山滌餘
靄歸雲下巖幽紫鳳㑹騫翥百鳥勞喧啾蒼生得税駕
王度日清休醉眼眩章句煩君為校讎
　　　遊簡寂觀
仲夏暑方壯游子巾柴車崖斷𦕈空曠遂造羣仙居濶
步烟靄外追凉晩風餘泉聲逺逾響猿掛時相呼仙人
翔寥廓曽不念故廬蒼珉禮斗處往往聞笙竽我復恣
雲卧悠然隘寰區妄念鼔不作長歗聊虚徐
　　　奉酬蕭子植
太丘廊廟具活國方暢謀虎豹阨九闗全軀荷靈修元
方開美度奮舌同尊周悠悠釋嶠雲亭亭留海陬别時
閨中女娟娟未知愁小襦繡爛漫擷草鬬新柔甲子歘
流電窈窕今好逑擇對得妙士邁往氣横秋既逾絶塵
到復軼黄中劉屬者過我廬並坐崖谷幽髙標極迥映
出語如㝠捜想當飽四庫那肯事五樓囘首問童稚頗
有此客不分擕月屢彀好音俄見投蠻牋落大句豪潤
仍清遒顧兹坦腹郎信矣百不憂側聞奏雲門總章定
諮諏翁當乗安車姓名覆金甌氷清遂賜環徳星聚中
州陋巷寡輪鞅寒烟滿林丘滌耳聴老語餘生復何求
哦詩聊送似長懷付溟鷗
　　　奉酬湖陰韋深道
淮南廢沐浴望漢三十秋丞相發䝉耳衛青奴虜儔終
藉汲長孺毅然寢隂謀正人國之紀進退繫戚休鶚立
聳朝著深蔵耀巖幽湖陰有真隠趣尚協滄洲奇胷飽
風霜大筆森戈矛急賢甚漁獵網羅英雋收終南與少
室朝暮拔其尤胡為卧江津尚阻瞻冕旒顧令繭栗犢
升禋薦圜丘開軒榜獨樂髙躅追前修志士遺草澤餘
波及湯流益使山林尊豪奪不可求但恐赴隴書未能
逃大蒐嗟余牛馬走鬢斑年亦遒烟霞入種藝松桂助
颼飀書來挾妙句眷言頗綢繆乃知氣先感臭味還相
侔詩成月生嶺迴溪上明樓
　　　奉酬石元涇
往時萬石君諸郎皆孝秀身自浣厠牏已足垂不朽君
侯驅卉木去病如滌垢以兹夀白髪不落西京後新章
來全楚爽氣起懷袖覔句代寒温慙非報瓊玖
　　　奉酬程子尚
彼美洛陽人貽我栢梁句艷雪敵清妍春雲多態度憶
昔郎官湖秋風落烟樹使君出程門蕭蕭髪垂素平時
仲尼履尚可蔵武庫不見揚子雲欣與侯芭遇况兹得
小阮風流肖諸父曠懷滄洲期恊我塵外趣尚無金玉
音歸鴻來枉渚
　　　慶上人以再聞誦新作突過黄初詩為韻作十
　　　詩見寄次韻酬之
鄱陽山水國東南一都㑹朗玉得斯人駸駸越流輩島
可不足吞支許欲追配新詩如絃簧窈眇歌一再
璧公釋門老室有芝蘭薰昔為一逢掖直諒頗多聞枯
禪百無染静擁襄漢雲不隨兒女曹搴旗樹功勲
蟬噪嗟齊梁鳳鳴推沈宋諸人勤著脚何嘗窺妙用獨
有杜㕘謀變態無與共絶唱冠古今孤髙追惜誦
嘉平送餘運丘園先欲春東風堂堂來不畏北風嗔緬
想萱芽動髙標壓常珍川岑互映徹草木俱鮮新
吾友韓子蒼霧豹閟闗鑰一朝出陰崖蓬山真著作絶
倫共推讓痛掃浄瑕膜行矣貳紫㣲居然賦紅藥
材名參上流徙薪知曲突趣嚮期真源悟悦須法窟楚
謠與漢風要自非凡骨幻藥不可當靈根貴英發
我生如艅艎罅漏頓補過涉世任風㠶唱予聊復和髪
短巾屢欹食艱齒仍墮自嗟叔夜懶又疑武侯卧
田園本地著耕耘不忘初修桑復浴種力作共征輸榮
名愧八俊典學欣三餘安敢望輓汲雲林當晏如
子居招隠巖妙解招隠詩濟勝良有具幽討捷若馳秀
峙王郎子斵句時相依異世得岳湛連璧真妍姿
札札寒女機織素工流黄何如風塵外翠袖倚修篁幽
居𣺌天末肯傍霍衛墻饔人解黿處誰能染指嘗
　　　九日奉呈元亮兄
窮秋風落山嵗事㡬轉軸蕭然四壁空觸眼困羈束我
塵已生甑兄亦未有屋少也不如人自視真陸陸北阮
烏賀蘭絶影追風足誰知薦圜丘乃用繭栗犢棄置勿
復陳萬事蕉夢鹿渺𣺌天界髙宫黄著畦菊能來慰艱
勤濁醪巾可漉雖無熊耳杯要自尊中淥屬厭謝珍羞
無禍可當福囘觀夸奪兒往往加煩促
　　　用前韻
離索未相逢情親在詩軸歸來兩丹楓詩作牛腰束妙
語挾風霜勁氣穿我屋眼中識慈明尊下慙小陸念昔
少年時洞庭思濯足援琴寫將歸臨河歎鳴犢正爾巢
一枝何勞排五鹿江闊洲渚寒㣲風泛時菊劇談斗低
昻露草復淋漉誰家酒杯寛滿引甕頭淥何知程衛尉
未暇顧藉福鼓柂牽牛河䪺覺滄溟促
　　　農家三首
力田徇所務蓐食赴其勞譬之賈欲贏疇能惡喧囂逢
年未前期敢緩芟與薅黔雷無偏頗多稼埋牛尻倉廩
自兹實含飴弄兒曹
自我曽髙時以有此土田一朝均租賦吏文沸相煎南
鄰勢炙手北鄰富薰天歗聚烏合衆變詐揮金錢本心
抑兼并瘠土賦委填如聞下温詔膏澤為洗湔但願多
樂嵗鼓腹常便便
牛羊腯以肥鴨鷄大且碩里正少經過誰能事烹擊年
豐大作社婦姑得紡績吾生本完膚箴砭困無疾十年
遭追胥翻倒徒四壁從今得安眠絡緯鳴唧唧
　　　聞官軍已破賊巢
海内政不苛民望罷危苦劇賊蔵禍心全吴俄歗聚僣
號着赭黄竊發遽如許喧然大㸃兵移檄插毛羽推轂
遣軍容壯士皆貔虎府縣調急夫騷動煩里旅富室齎
金璧細民擕婦女巖谷逺遁逃股慄畏刀鋸寒儒守松
楸効死安忍去南風吹捷音破竹聞吉語聖朝乾坤大
鼠輩敢予侮妖氛已盪盡和氣滿南土但願勤民瘼治
安每危懼昨抱心腹疴砭劑得良愈要於匕筯間毋忘
伏枕慮諸公頗皋䕫臨軒跨堯禹鄙夫芻蕘言庶或資
小補倚松一長吟停雲洒朝雨
　　　吕信道以詩見遺作五字句報之
江州持月旦嚴於亞夫營君為倒屣客濩落四坐驚我
從鄂沔來㑹面邾子城新詩照牕几頗復深而清作人
有佳處喜客家釀傾幽花不遣賞未免遭譏評何當小
拂掠拚飲罄玉缾
　　　有慶上人數以詩見贈慶始學詩於祖可爾來
　　　擺脱故步進而不已未可量也作短句以報之
晝公無恙時句吐春空雲筆端斂萬壑中聞清夜猿門
生霑賸馥派别自淵源深嶺蘿月妙縱觀嵐氣昏時䝉
一顧重騰驤空馬羣大師於越秀幽氣如芳蓀玉笈發
金籥闊步登詞門脱略塵外躅摩霄鬱飛翻豈惟足風
露定復多皇墳昨枉招隠句深靚麗且温挽我誘松桂
要移北山文諸郎短兵接此事獨策勲慙非鍾嶸評更
休知音論
　　　自武寧捨舟度嶺投宿南山寺
水落晚灘澁雲生寒嶺昏捨舟步崎峰鬱蘿陟松門孤
烟望墟落浮林自一源野杓方屢渡槿籬時扣閽弄孫
何許翁夷面復鳥言問津了不解路窮斜谷分暝投古
蘭若鐘磬清塵根猶疑武陵客誤宿桃花村
　　　遊真風觀
緣雲得支徑遂造幽人居夕風冒梁棟蒼苔上庭除仙
崖衣襞積玉磬韻虚徐囘首塵外躅浩歌將焉如
　　　歸來堂為韓子蒼題
出處無定在閲世闗盛衰令徳山林尊昭代丘園非達
人解其趣頗復擇所歸淵明傲世故葛巾風欹欹偶隨
出岫雲戲作三徑資少日辭吏去新菊親風期韓侯極
簡秀早䝉當宁知未吐五色綫小試聊補遺髙詠少司
命乗風載雲旗一坐空無人安能免深排昨來天東壁
少欲乗泰階誤隨曉星去流落天南陲得縣篁竹中簿
領頗沈迷奈何訓誥筆反用催科為度堂痛掃溉勝氣
自爾隨風度牕户急雲生梁棟遲不減田園居歸去將
安之窈窈青禁闥沈沈黄金閨至尊下温詔羣公歌式
㣲行矣戒徂兩長吟收夕霏
　　　曉發章水道中有懷伯固駒甫師川養直効何
　　　水部體以寄恨
幽牕未全曙百鳥忽忽鳴分袂㑹心侣歸艎章水平寒
温乍囘互適兹凋兩蓂水南花未放水北栁渾青春物
㡬駘蕩浮雲俄變更念昨一笑適愁分兩地情縹瓷舉
桑落醒醉醉還醒
欽定四庫全書
　日涉園集巻二　　　　　　宋　李彭　撰
　　五言古詩
　　　發故篋獲端石蟾蜍研形模極小盖予㓜小時
　　　几案間物對之肅然如與故人相遇感而賦詩
誰從浴日淵得此赬虬卵雕鐫勞哲匠皤腹目仍睅良
非銅雀渴頗覺鳳咮短憶昔少年日濡毫輒塗竄蒼苔
時覔句賦雪起為亂麟經析凡例羲易明象彖冉冉桑
榆交忽忽顔鬂换發囊逢故人清夢聊為唤李膺交北
海中郎識元歎當時臨所遇與我意俱滿翻思辭學官
噉月復不淺起予剛直胷往往期并案願同戀棧馬作
我郊園伴新詩真類俳破睡資一粲
　　　宿開先
建業未焚櫬蓀山實靈囿推輪碧眼胡篤老勤井臼草
樹百經霜往事如運帚逺懷一味禪徒酌三昧酒尋源
徹河漢窈窕出幽竇卧看落山腰雙鳥起驚救稍深藤
蘿昏扶蓼入徑取伽陀古錄鈎殷勤牧羊叟礪角煩羸
牛外苞蘚紋皺往者不可作念切病軀痩眼明逢島可
秦度復畏友俯手擕阿連𡨕搜逃折栁竟亦不能奇荒
蕪但如舊更須尋紫霄寒㕔視牛斗
　　　寄侍其雲叟
建業有髙士幽棲閟嵓扄時從出岫雲縹緲來青𠖇昨
者修水頭伴我騎長鯨貌古心更古膚清神愈清朝談
織烏墜夜坐玉繩横辯舌不掛壁泊然忘譏評嶧琴孤
風嘯鏖棊飛電鳴慈明投祖去霜風助揚舲自我不見
子三占少㣲星殷勤行沙鴈素書毎丁寧悠悠望塵友
變態鴻毛輕盟血未曽乾飛語聊相傾少聞髙士風汗
下顔甚赬吾言盖有激因之見交情
　　　宿雲居十住軒
塵事起濫觴洶洶濤頭聚對鏡眼生花尋幽心脱兎歐
峰阻躋攀榆栁春再暮維時春作夏起我勤杖屨捫蘿
惑去蹊陟巘忘故步大壑埋白雲陰崖崩老樹縈紆幽
鳥道突兀升洞府厖眉老比丘倒屣䝉顧遇曽未契三
闗遽已棲十住暉暉天横參稍稍牕送曙華鯨破短夢
山禽唤新句伊予羣念息亦遭囘俗馭徒為三日留復
在邯鄲路
　　　雪夜戲玉侯
望舒離金虎晚雨幻玉沙觸楹勢頗疾打牕風正斜西
家有勝士夢囘筆生花孺人近行邁章江駐雲車銀屏
擁絳桃繡帳戲蘭牙蹔停短轅馭清歡春思賖陋巷笑
短李柴門蓬藋遮裋褐對孟光氷柱吟劉义想君獨樂
時覔句剰欲誇脉脉無由語疎林集暝鴉
　　　對雪
晏陰城郭昏窮巷寒意沍囘飈巻玉塵稍稍凝曙露應
煩阿香手終日舂薄暮獨鳥避寒柯驚麕迷故步木氷
達官怕向來聞此語擁絮卧北牕鼻端從栩栩
　　　遣興
彌年倦行役丘園曠幽尋殷勤響晴哢為我貽好音棃
花映皓月猶作故時面歸來雪如花坐看花如霰中朝
懸美祿椎鋒號能軍而我於此時不武亦不文平生嚴
子陵故自狂奴態箕踞問君房素癡寧小差上馬須不
落起居善何如吾生行樂爾何用明區區
　　　謝靈運詩云中為天地物今成鄙夫有取以為
　　　韻遣興作十章兼寄雲叟
嚴霜知勁栢大節見固窮懷人居白下抱道立黄中秦
淮浩茫茫楚山耿叢叢胡為恡音素過盡南歸鴻
達士庶可慕勞生良足悲君看嘉賔黠何如方囬癡榮
衰等湛露變更如劇棊㝠㝠萬事定何用機心為
學詩如食蜜甘芳無中邊陳言初務去晚乃换骨仙我
昔實知此老懶挽不前兒曹喜吟諷快意艷陽天
曩時阮步兵埋照毎沉醉是身託麯蘖真若有所避誰
知名教中固自多樂地花氣雜和風相我曲肱睡
西京執㦸郎老嗜杯中物觀其所著書澁讀由蹇吃劇
秦見平生何心窺髣髴唯有四愁賦至今猶炳蔚
孔融天下士荀彧雙南金既為阿瞞用復為阿瞞禽獨
聞管㓜安龍蟠滄海深難用固難殺耿光垂古今
器博無近用胷中要縱横腐儒昧行蔵寒牕守一經營
營市道交務利如兼并無復典刑在况當觀老成
陽城海内豪隠居晉之鄙養此冰霰姿諌官安足起欲
沮延齡相悠悠自風靡何以昭無窮政賴有此爾
灌園如結廬畦蔬如養雛敏耘斯易壯稍墮或攘羭賣
菜厭求益得酒聊歌呼醒來北牕下解衣誦潜夫
幽雲生簷楹落日掛戸牖茂樹發華顛歸鳥鳴髙栁春
風可憐人舉兹為我夀行樂當及時浮名竟何有
　　　次韻吕居仁見寄
井銼澹疎烟幽憂廢寒暑孤雲起幽嶼澤物猶能雨殷
殷空裏雷何曽濡厚土燕鴻且長饑誰能投枉渚知心
不識面公子實楚楚五葉活國謀摩挲噤不吐勝日覔
羊何幽期得支許才髙賦雌蜺識逺辯鼮鼠蘭蓀無異
縣臭味同此舉開嵗欲問津夢逐寒江櫓
　　　次九弟韻
觀山如觀畫入眼詩輒進厭則收巻之去留情不吝老
境喜平夷落紙風雨迅誰能肝賢愁虚名媒疾疢屬聞
殷國師已發吴越軔破竹擒諸偷長纓收犯順官軍將
解嚴胸懷俱朗潤小鴈讀我詩出語亦遒峻流霞暾槁
顔如彼潮有信但願吉語聞稱觴兀斑鬢
　　　次韻元亮行沙頭
甘雪餞餘運行春慰清愁曠懷萬物表妙趣寄滄洲視
我園中蔬陳根發新柔恨無清渭姿入涇不同流老鴈
唼菰蒲非忘稻梁謀天涯網羅密所以挽不留倚杖一
蕭散好鳥鳴林丘誰同北山老不動移文羞仲兄儻能
來長嘯狎鳬鷗
　　　再次元亮韻
艇子打兩槳石城催莫愁不嫌波浪闊但懼水生洲大
堤多女兒草暖復桑柔盈盈成雅步皎皎臨清流翠釵
掛人冠自作横陳謀非無一時好髙懐詎能留朝歌囘
墨翟饋藥逃東丘此豈聊復爾頗似憐包羞長吟望烟
際飛來雙白鷗
　　　從弟用前韻作人日詩見寄復和以贈之
涉七日為人眷言空復愁既念襧處士骨驚鸚鵡洲更
憐劉太孫擇鄉得温柔二兒千金軀輕生隨轉流樽中
有歡伯一笑為爾謀白髪生如寄時駛不可留我有騰
化術長袂挹浮丘若言可持餉定免二子羞煩君一來
過春色著汀鷗
　　　次閑叟見寄之韻
王侯氣邁徃青春頗干祿任俠似朱家竄身脱寃獄甘
隨支遁遊不作子公牘着鞭投前地嗜山性尤酷遺民
卧江漢無心謀半菽數面遂成親開懷注醽醁新聞倒
青箱讜論尊黄屋禪㕘靈運前庭列山隂竹好乖當語
離作惡徒滿腹西風掛席歸清談渴心足漢庭今側席
公道追黄鵠莫作稻梁謀營營輩鷄鶩我自宴山川坐
嘯臨長谷
　　　次瑛上人韻兼示駒父
營道烈心脱脱葉危欲霜遊子多苦顔世故定未忘解
包祇園下暎帶瑤林旁窈窕寄雲鴈萬事炊黄粱今君
華亭姿俛啄不得翔相期紬金匱妙趣詣方將
　　　次韻謝吴國器見贈
𦕈然詩家流誰能補其處雋逸追莫還蕪漫推不去譬
彼玉花虬絶塵須善御越女動鳴機纖纖工織素吴侯
勇於文鋭氣發睂宇既度驊騮前邊幅時得覩寧當縛
㣲官一掾妙三語病夫樗櫟姿耄及那受斧新詩欲招
隠便自忘勞苦眷言謝心期願公毋矯舉
　　　三益齋
知人實未易定交良獨難勝已謝容悦有來期必端明
公邁徃姿勁氣摩諌垣確訒金石貫博極溟渤寛遺經
起凡例射策凌孔鸞睥睨漢庭右言激壯士肝恥作子
公書肯彈貢禹冠小試不盡妙銀章楚江干抱牘鴈鶩
行欲作故時看彈治非柱後縮手心膽寒何嘗擾獄事
民自以不寃如卿未慙老此語垂不刋虚懷望三益閲
此賢士闗要須得偉人闊步未登壇拜公丈人行攝衣
許躋攀反䝉補我劓况復親芝蘭㑹心在簡要我言真
覺煩章成謝不敏猥并勞一刪
　　　廬山道中望天池諸寺
籃輿造林口暝色歸暮田槁木半搖落羣峰翠囘旋翳
翳雲門塔霏霏祇樹烟夕梵落雲際㣲鐘下遙天平時
笑傲處真成觀輞川巖壑事難必賞心難捨旃還將九
節杖踏月上危顛
　　　遊廬山懷叔粲季敵兼憶小子氓等次謝康樂
　　　寄惠連韻
諸峰靄遐矚上與箕斗近西風吹人衣蕭然無畦畛煙
霞入詩句欲吐初未忍但恨數徃來幽栖愧真隠真隠
如虚舟𣺌𣺌姑乗流何須長卿慢暮年稱倦游鐘鳴起
菌閣天上隠瓊樓焉能誘松桂曠懷且少留少留平生
歡看雲復長歎芝蘭念羯末繭栗惟雍端倚松聊停策
意逺縈層巒風駛烟尚積雨歇雲猶攅攅雲本無心孤
猿響山隂俯瞰白鹿洞仰窺紫霄岑何時擕諸少清盟
可重尋仲子日邊去歸鴉聞暮音
　　　次環中韻兼示蔡安叔
徵君遂偃蹇乃復肯見過清秋雨方闋斷蜺猶飲河髙
論到正始往往操吾戈相期守雌一功成樂婆娑步出
雲雨上長嘯擕羊何
　　　觀諸少移瑞香花詩皆屬意不淺次轉字韻戲之
託諷本寓辭語亦要流轉歘觀移花作老眼頓忘倦勿
矜風露姿未入麒麟殿行將顧眄稱深𠂻自兹見
　　　次韻并示劉四壯輿
浣衣起筮仕釣璜辭碧灣朝來玩西峰聊答馬曹閒寂
寥漢庭中二疏勇自退復有一子雲茅簷甘炙背
　　　絶江遇大風
江流平兩堤艇子打雙槳西疇閲多稼北風吹巨浪諸
峰忽低昻飛鳬隨下上欲為舒嘯期兹焉廢心賞
　　　喜聞䋲武元亮有歸期
行雲無定姿况復出岫心因風著孤嶼悵望故山岑遊
子在天末胡為成滯淫巽坎浩難期闗河阻且深向來
一紙書何啻萬黄金未射漢庭策不妨梁甫吟孤花春
欲盡裏許要同斟
　　　赴隣舍招
虚舟縱逸棹冉冉成老大隨食蟲寄居行年螘旋磨來
歸修水頭視地不敢唾俚言亦屢陪灌畦常往佐毎於
休作時弄筆聊頓挫自謂老於斯晏然歌楚些年來尤
屢空非闗學髙卧時節閭里歡觴豆競繁夥我獨蓬牕
底達曙發清餓賴有竺乾書開顔真自賀近局可憐人
鷄黍起頺堕整冠禮甚修坐客仍虚左浩歌為之傾樽
為歌長破
　　　題蘭亭修禊圖
商飈吹漢皋水滿郎官湖狂策上秋興拂塵觀畫圖姢
然春風面觴詠聊歡娱中有超絶人髯髯多髭鬚筆端
吐奇胷紫鳳兼天吴草木方變衰安得蘭蕙俱生絹如
無有酣放間歌呼可憐謝餘杭沾醉欹坐隅詩慳遭重
劾罰酒輸行厨遙遙數千里定交在須㬰金谷望塵友
鸞鳥何其愚嗟彼許敬宗握筆侍玉除將圖來此傳懸
知不相如畫中見勝韻真欲誅姦䛕臨風増想像候鴈
度晴虛
　　　將遊雲居中途得佛鑑師到日涉簡徑歸
呼舩凌曙江江空𣺌黄霧𠖇𠖇蜀魄啼嘖嘖寒雀哺道
人大梁來折簡須晤語為迴緣雲策小緩攀天路元因
㑹心期非闗排俗馭青燈耿夜牕髙談雜疎雨
　　　東湖夜歸賦詩二章呈駒甫師川
春歸土膏動草際來和風厲厲氣又嚴晏陰似窮冬崇
蘭未含薫蔽芾蕭艾中仲長久埋照幽期得無功湖光
起遙裔淑景復冲融連山倒垂碧落日半規紅不須勞
意匠物色自無窮
弱齡百不堪寄傲及壯節從人笑數奇丘壑蔵我拙客
夢漳水頭鄰鷄鳴枯楬荷鉏挾新詩(一作/柔)懷哉清夜月
野桃欲着花㡬見堪黍雪當還灌我園終嵗飽葵蕨
　　　讀西京雜記十三首次淵明讀山海經韻
南風吹新竹密密復疎疎脱冠眠北牕興不減精廬緬
思西京事聊開稚川書千古納眼界恍若巾柴車頓忘
在墐墉灌畦蒔佳蔬筆端真有口妙處天壤俱明如丹
青手百幅生綃圖舉似兒子曹矜誇還久如
恢恢樂遊苑遊樂蠲苦顔懷風森苯䔿吐花耀流年秣
驥無萬里鋭氣陵天山妙哉苜蓿盤信矣非虛言
湛湛太液池氣接崑崙丘雕葫紫籜輩茂密誰能儔鳬
雛與鴈子遡波還復流偓佺倚黄鵠往往乗風游
飛燕傾人國専夜居昭陽當時姊弟貴坐閲嵗月長琉
璃作牕扉金翠粲以光無復聞勤儉敦朴追文皇
彼姝掖庭子王嬙端可憐咄嗟毛延夀媚嫵移逺山一
朝聘絶域艷麗復何言畫工戮㡬盡遺恨抱當年
公孫發䝉耳猥作支厦木仲舒棄膠西白駒在空谷脱
粟飯故人安敢望薰沐齊人固多詐何由調玉燭
長卿還成都埋玉崑山隂謀醉鷫鸘裘跫然遯丘林賣
醪著犢鼻滌器揚巴音誰知子虚賦遽愜武皇心
子雲識奇字辨舌非所長有宅纔一區安貧固其常深
沉草𤣥腹如裹萬里糧苦心夢吐鳳流傳今未央
恵莊長安儒馳騁盤珠走㢘藺蠒栗犢五鹿不當負拊
心困劇談此中固多有口舌何足争虚名千載後
淮南學神仙逸跡窮山海著書名鴻烈精爽凜然在字
中挾風霜反躬忘寡悔空餘褭蹏金萬世將誰待
韓嫣佞幸徒骩曲承密㫖長安有成言金丸不餓死平
生鵕䴊冠於兹見操履安陵泣前魚炙手何可恃
侍中着貂璫非無事君志雜用儒家流仕宦譏不止漢
代從行幸親近固其理何嘗裨衮職所執玉虎子
馬遷下蠶室發憤見良才伯夷觀列傳𠖇報嗟從來含
悲復不遜安能避嫌猜髙文垂箕斗斯士今悠哉
　　　讀廬山記懷文若弟
茂樹遶茅棟鳴泉響屋除胷中了無累泛覽匡山書巖
谷在眼界風烟來座隅時逢幽人語似與仙者俱昔在
宗少文壁間留畫圖澄神可觀道卧遊良不疎嗟予何
徒役山腰轉籃輿瞻焉懷靡及登臨將不殊聊憑西去
鳥殷勤問何如
　　　陪趙傳道都䕶飲擬峴臺詩
平生羊荆州雅意垂不朽登臨發浩歎望秋怯蒲栁誰
知如湛者自可弊宇宙鄒郎不領略甘言發䛕口奈何
千載餘卜築擬峴首我來勝氣生排霄峙山斗何暇知
許事谿山攬明秀都䕶賢王孫為具掃愁箒晴嵐變晚
靄霞綺粲髙牖如開摩詰畫妙處落杯酒長嘯徙倚餘
孤鴻沒南岫
　　　遂初堂為伸仲題
長卿四壁立寥廓無贏餘子雲英妙姿有宅纔一區東
山文靖公盛徳壓海隅五畆㡬不保翁仲泣遺墟張融
貧寄傲非水舩安居是皆知名士慷慨振古無隻椽與
寸梠乃爾未昜圖頃年黄篾舫赤壁蔵菰蒲尉曹得錢
侯孤柁吞平湖自言家吴㑹曽髙結精廬挾權彼何人
連茵列鼎徒出奇斯無窮怡顔享渠渠理世無寃民屢
上黄屋書竟爾完趙璧幸免攘公羭赤手縛於莵㡬發
壯士疽草木初無情和氣勻噓枯尋盟賀燕雀聲樂聞
鳥烏獲鼎名其年作亭題遂初如公已克家得䧺必充
閭我居日涉園養疴聊自娱卜築頗清曠風烟在衣裾
問舍經始難覺公言不誣詩成増想似疎鐘暝虚徐
　　　晨起
晨起盻庭柯冲襟澹無營猶疑夜來暑幻作秋氣清蒨
籬鳥雀語各自謀其生安能從物役月落修渚横
澹澹故園月暉暉垂屋星闌夕伴客語已復過我庭誰
為旋其樞未覺顧兎靈要知本不動莫作流轉驚
　　　宿康王觀
流水赴大壑孤雲耿松門風幡動林杪步屧烟景昬矯
掌俟幽討髙懷定誰論濁醪有佳趣溪魚供晚飱無名
窓外鳥催曙武陵原
　　　重過康王觀
憶昔尋逺山停策康王谷烟昏鐘韻㣲林茂鳥歸速羽
人雖稀少落日見樵牧徘徊臨清溪溪魚白於玉並遊
㡬何人槁葉下喬木囘首十年夢前塵那可復欲去且
少留殘霞帶孤鶩
　　　醉起
戀花歇晝眠汲泉醒午醉潜筠雅相擕侵堦那復避㣲
風過方塘鬱鬱送荷氣丘園羣卉木詮品識根柢譬之
足榖翁贏縮在心計借問有何好是中固多味
　　　豫章通守李侯苦癰痬卧舟中約予相見
雲斷夜來雨傍舟渡前溪波漲囘汀沒林端逺岫㣲故
人方抱瘵有約吾忍違夷猶理歸棹天末放朝暉
　　　劉越石
蒼岑玉峥嶸寒林深窈窕石如馬鬛封其中蔵二島匡
山嘗款門煙扉耿相照瑤堦既肪截侍女亦雲緲兹焉
諧所求蟬蜕出塵表自爾絶問津日月數過鳥摩挲坐
久如藤蘿歘猿歗
　　　寄劉壯輿
曩者劉中允懸車未華顛騎牛澗谷底終嵗飽風烟至
今草木間餘光發幽姸秘書百鍊剛凜凜森戈鋋勁氣
睨汲黯髙文儕史遷當時補衮流氣燄摩蒼天一語不
合意歸來枕書眠急流勇自退已度二疏前檢討少壯
時嗜學勘丹鈆㣲官裹黄綬雄名敵青錢聊為三徑資
未减五栁賢薦書到禁闥信史多官聮仙署得董狐筆
端直如絃季札嬴博垠歸興何翩翩掉頭不肯住引㠶
黄篾船昨來離山東嗤㸃羣兒喧一朝掛其冠謗語無
由宣顧我牛馬走定交良有年相期實髙蹈飲潔鳴風
蟬雖無元龍豪問舍仍求田同採陽崗薇共酌陰崖泉
來往成二老庶使萬世傳
　　　宿慧日
幽牕著曙色匆匆鳥烏啼軫念在逺壑發軔離苔谿泉
聲作好語挽客來招提老衲道機熟空洞了無疑霜鐘
耿晴空上有垂露姿暝隨噌吰聲直與雲漢齊摩挲不
及去行雲㑹東歸(鐘上有儋州題名云元豐七年九月/二十三日眉山蘓某同參寥禪師登)
(樓觀/雨)
　　　喜元亮歸
念君赴修畛值此春事晏坐牕居人愁木末逰子逺平
時樂羣心亦起隔津歎南風不解愠執熱要排遣好鳥
噪簷際冰玉來照眼嵗華㡬何時莫遣費牽挽茂椒儻
可人勤來或忘返
欽定四庫全書
　日涉園集巻三　　　　　　宋　李彭　撰
　　五言古詩
　　　修源
修源寒皎鏡湛湛有餘地居然起灘瀬無復保夷粹人
實不易知出處非細事懸知成小草何苦辭逺志饑求
仁者粟不用濫乞米清言豈置患髙誼世所韙君㸔陸
平原華亭思鶴唳季野雖不言四時氣亦備一飽㑹有
時幽園動春意
　　　宿翠巖
開門望西山嵗月已云積及兹一登眺風雨送行役縁
雲路﨑􁃓憩澗鐘寂歴幽討良獨難㣲吟夜寥閴
　　　呼酒告竭不果飲徒飲漿因次淵明述酒韻
貧賤俯中嵗沒齒甘無聞藿食屢清餓勢與膏粱分斯
濫非我事濁醪餞歸雲槖饘從告竭不廢抱皇墳嘯歌
夜漫漫曜靈未能晨豈非杜康絶督郵那復馴壺漿當
觥飲舉白澆余唇飛霜凝暑路調齊何殷勤不堪餉親
串一笑貽文君悠悠缺䧟界本無蕕與薫亡于天地間
而生經緯文東丘終反魯仲淹世居汾懐寶何必售千
載猶心親伊優與骯髒榮衰本同倫
　　　小軒前菊花玉雪可念今年忽變鵞黄作詩小
　　　話
幽軒種佳菊得秋耀素華頗與塵外客特來當煮茶賞
爾貞潔姿珂雪凈莫加今年日在房暉暉弄新葩誰令
色無主稍稍作此花長吟復三嗅亦復長嘆嗟汲泉蒔
根本藍田待瓊芽
　　　觀訪戴圖
閒庭秋草積滿砌蒼苔深忽向氷紈上聊窺訪戴心雪
月俱皎皎風林互森森縱觀停艫處猶聞擊汰音終身
剡溪曲何嘗返山隂徒言興已盡真妄誰能㝷浮生同
盡爾慷慨為長吟
　　　别何肅之
吾黨何水曹明窻飽書傳筆頭夢緗桃秀句出黄絹胸
中萬壑氷璧月共凝逺未受沈范知苦乏崔魏見効官
三徑資立節九秋幹隨牒修水濆未減潘懐縣誰知舞
文吏抱牘進鳬鴈煩苛困疲民欲作摶沙散談笑罷追
胥老稚無遺患春風吹城隅花栁俱紛衍胡為動歸艎
徑去不受挽病夫卧幽園念離情莫遣營詩持送君愁
雲横絶巘
　　　逰資聖菴遇明光明祖首座
久從招提逰妙趣崖谷逈自謂頗造㣲何由昧斯境綘
氣靄秋空白雪(一作/雲)屯夜永華屋䕃修椽皎月浮藻并
壊衲逢阿師苯䔿髪垂頂簡黙近道要虚夷發幽省念
昨分手初霜飈虎溪冷及兹再㑹面老色蔵秀整屬予
妄緣息值子塵事屏循澗意無窮捫蘿度前嶺
　　　寄雲居㣲首座
天星粲以繁斗杓横復直其誰移人間羅列遍阡陌綺
紈沸笙竽觴酌事几席遥憐山阿人聴鐘夜寥閴孤峯
最髙寒隂崖四時雪許分一沠風濯我朱夏熱江臯春
事歸峰頭猶凛冽報子以迴飈草木亦欣恱
　　　客有以贋銅香爐見貺者感而賦詩
巧匠資妙手斵泥冶金爐雲雷載皤腹金石礱慢膚外
質荷潤色中扄嗟厚誣巖巖金博山水沉與之俱青煙
耿朱火鬱窈凝空虚香色暎華觴(事見漢/上題襟)噴薄滿座隅
謬當二器間顔泚意不舒如聞厭浮偽此物無贏餘勿
云識真少為謀良自疎
　　　次徐十題承天壁韻
權門嗟來食諸郎願操瓢獨有聘君孫詩裁九牛腰南
州翁仲泣祖風端未遥漢庭給扶人進隨退晚朝凌煙
在何許潘鏡二毛彫抱瑟懶來齊啜羮常見堯與子同
臭味何時共儀韶
　　　雲薌閣為簡寂賦
匡山苦霧裏衝曉度前溪定是柴桑老來㝷陸鍊師誰
復飡霞客天籟吹參差泉妥巖崖白雲生梁棟遲若憶
遼東鶴似聴淮南雞西隣約恵逺同採此中薇
　　　雨過清曉登鄰宫鐘閣
倦夜思重閣曙登興悠哉殿古木亦老江闊眼逾開宿
雨風前落幽雲鏡裏來髙懐無一欠客底悲徘徊書空
復長嘯烏雀莫相猜
　　　泛舟(時從弟俱行兼/懷從兄元亮)
暄風吹天墟淑景來日涉繁花已舒顔晴哢復緩頰平
生萬斛愁頼此短兵接俯擕諸少年清江玩舟楫波平
罷牽挽論髙闢嚅囁􁛁懐荀慈明氷霜胸中挾食貧傍
人門官學居建業向來疥遂痁性命危脫葉勝逰夙昔
共大句常岌嶪囬頭見小㕍頗恨暮山疊何當奮飛去
碧雲端可躡
　　　過淵明祠次還舊居韻
往者金華公賜環僰道歸筍輿過柴桑彷徨有餘悲荒
庭尚如舊物色人事非寒風起虚林木葉無復遺榛叢
傲霜菊詎肯相因依二事墮𣺌茫兹理未易推適堪作
廢朝總芳俱不衰當有曠達人槖金煩一揮
　　　北齊校書圖
嫣然粉面郎上馬能據鞍身非行秘書亦復磨鈆丹六
籍火攻餘渡河惑亥豕毫端雖有神頗能正朋字
　　　自寰通巽橋㝷幽
谷鳥唤暝姿孤鐘生晩聴危橋澹忘歸巖壑耿相映潺
湲見機泉窈窕入雲磴遐矚野寺門忽盡山隂興
　　　醉中戯贈淳上人
上人湯休徒肯顧亦云屢衣上鳯栖雲辨我林壑雨殊
方怨别餘苦乏碧雲句禪間儻能來聊用慰衰暮
　　　到家用環中韻呈玉侯
客子倦行役失席髙軒過胡床語清夜皎皎天無河勃
窣自理窟何勞觸干戈蘭摧玉久折蕭艾空婆娑彊
進忘憂物無如作病何
　　　逰仙二首
昔日漢公昉畦𤓰真人旁試此塵外姿持獻分甘芳神
丹為之夀千里還故鄉劾鼠得被具妙處固難忘雲生
五畝宅雞犬亦得將應持八瓊文徃醻九霞觴
江叟㝠寂士邈非芻豢流悠然揚舲去路窮仍曲謳野
笛三㺯罷變徵荆卿愁我懐乃昭曠興寄真滄洲只應
清夜鶴時過緱山頭
　　　夜飲
公子敬愛客髙㑹不知疲樽下殷勤勸只以慰數竒樂
憐張女彈舞倦秦王衣持觴不作難霑醉倒接䍦客子
歌言歸主稱露未晞
　　　七夕
兒時聞天孫今夕聘河鼓鳴機應蹔停飛鵲橋邉渡
藁砧倦服箱捨策息怨語常時别經年雪涕作零雨念
各非妙齡無復啼着曙癡兒去蹇拙芳樽肴核具頗憐
栁栁州文字稍誇詡昔在台省時模畫秘莫覩奈何吐
憤辭投荒猶未悟性與是身俱巧拙有常度何能謁以
獲詎有期而去悠悠區中緣當今愛體素
　　　得六弟書有歸期
茶鼎起松風明窻共昏旭孰令著征衣貧病為推轂畏
途阻且長况兹加煩促忽傳尺素書歡喜三過讀蔽芾
惡木䕃前修慎其獨缺月耿孤桐歸雲赴深谷吾擬誦
招隠殘章留子讀
　　　晩登鐘樓即事
幽棲無熱客地僻自鳴蛙危樓一登眺晩涼清興賖疎
林方寂歴惡木半槎牙五峯在北户慰眼落𤣥花危檣
渡洲渚暮㠶収日斜巒崗念徐稚去及東吳𤓰雪山輕
幾許髙士正浮楂南州苦牢落秋鱸寒可义願懐張校
尉莫作賈長沙何繇致叩叩翠栢故啼鴉
　　　夜聴從弟榮緒琴
凉月耿茂樹㣲風薄疎林令弟肯過我清夜撫鳴琴妙
生徽軫外虚夷有逺心哀猿山暝嘯凝笳霜霽吟胡馬
驚朔吹楚囚操南音王嬙穹廬泣校尉漢恩深翻令曠
士懐數行下沾襟曲中頗清壯攫醳蠲煩滛亞夫軍細
栁令嚴夜沉沉我友擅丘壑頗遭雞須侵營詩貎烟靄
辭慳負幽㝷畫師雖無如滄浪一蹄涔藉爾山水曲軒
豁窮上岑勤來商畧此勝處要同斟
　　　掃除尚書公冡下
平原令僕射精銳暢人謀當時焚諌草安知即山丘零
落三十年誰其追逺猷只今忠義風夜夜鳴松楸啼鳥
勸行沽催花生道周遺墟泣翁仲荒蹊風馬牛非無玉
樹郎抱官在中州悠悠生存子那得不沉憂
　　　讀揚雄法言
子雲老暗事晚乃著一書經營極淺易艱深聊塈塗終
身作雕蟲出語嗟壯夫苦笑屈原智頗憐晁錯愚丹青
果變玉美新孰非䛕我麟不可覊投閣將焉如侯芭痛
領畧見謂老易徒小兒楊徳祖鑒裁自不虚
　　　擬古
彼美如花人如花復如玉嫁作征人妻别長歡日促拂
掠可憐粧翠袖抱幽獨飛狐驛使斷交河無寸牘春著
鞏梅繁風吹秦樹緑草生森苯䔿誰能辨薋菉啼裏
花成子愁間笋為竹雨滴翡翠帷月上寒蛩褥稍知狹
邪逰能忘窈窕淑新人工參差故人勤杼軸慆堙為病
媒經緯有邊幅苦言餉夫君夫君當熟復告君君不知
我自蓺蘭菊
　　　題洪駒父徐師川詩後
籍甚洪崖孫髙寒欲無敵徐郎聘君後挺挺百夫特堂
堂無䨇公户外滿屨迹虎豹雄牙須儕流甘辟易徐詩
到平澹反自窮艱極周鼎無欵識賞音略岑寂隂何不
支梧少陵頗前席洪語自竒嶮餘子傷剽賊大似樊紹
述文字各識職二子辨飣餖鄙夫與下客粢食薦鉶羮
熊蹯雜象白殿最付公議吾言可以黙
　　　醉書
春風吹草木苯䔿换衰朽亦復吹我顔祇覺成老醜
連呼醒酒水來袪掃愁帚遣客我欲眠深憐柴桑叟
　　　以形模婦女笑度量兒童輕為韻賦十詩
孟夏樹扶疎繞屋鬱青青了無俗士駕嘯歌頗忘形洩
雲閟前峰㵼雨自神屏蔬盂有妙理未减五侯鯖
清晨澹無營按行𤓰芋區二雛能拜起嬰兒千里駒抗
顔捋髭鬚酤酒提胡盧幸非李元禮何勞為楷模
潜筠穿屋頭幽草圍舍後手擕東臯書竟熟俱上口詩
無擬澄江文不誇幼婦婆娑丘壑底藏此牛馬走
丈夫志四海摶風類鵬舉方其未遇時潔身閨中女晝
伏夜動者貪冒如倉鼠炯炯抱名誼所慎在出處
我有百衲琴巴渝不同調三疊太古音那免世驚笑彼
哉遇嗾徒睥睨追風驃幼輿雖折齒初不妨吟歗
謝公東山時徹侯等塵霧一朝畏桓温攝衣忘雅素忽
著進賢冠頓失滄州趣勇退真難忘天末横雲度
昔者温簡輿王屋頗清曠建封禮為羅非復無度量落
膽劾權臣籠街速官謗輿棧胡不歸猿鶴儼惆悵
少室拾遺公許身潁與箕韓侯為作牙俯交軒冕兒獻
策盪淮冦犯顔立丹墀未免誘松桂應遭北山移
尋壑逐飛鳥持觴送歸鴻不解世俗書稽古何所䝉乆
矣川效珍矧兹山不童應容陶隠居佳眠聴松風
舉世市道交誰能保榮名譬之多財賈惡囂安得贏一
身拱璧重萬事秋毫輕向來冥寂士飄然逐遐征
　　　七月十九夜有大星霣于西北
迢迢天漢星寂寂夜未艾孰居無事中差次若璣貝向
來西北隅煒然獨顛沛彼蒼既悠逺神理滋茫昧豈君
坐逐客無乃勇自退嘒彼亦何為竟夕屹相對絡緯啼
井欄和我㣲吟内
　　　五月二十四日晨起隔壁聞季敵營詩戯作此
　　　嘲之
阿敵覔新詩蹤迹真詭秘如偷發闗鍵大懼驚隣里㣲
吟蟲得秋幽討蟲搜耳排句歸陣鴻細字列行蟻詩成
膽力壯巨軸書側釐逺寄賞音人稍欲見名字但求皇
甫序何暇公榮醴吾言可并案嘲竟聊自洗
　　　巢雲亭
山栁排晴空羣峰助髙寒危亭踞上㳺不在世網間曉
窻飛鳥度暮簷餘雨還興多仲宣樓勢肩天姥山落筆
睨前輩血指空汗顔金華牧羊客句回造物慳眼界無
一欠辭源溟渤寛㑹當踐不朽夜郎今賜環
　　　芰香亭
束髪事明主遇合誠獨難譬彼佩犢翁穮蓘功貴完明
府真權竒汗溝沫流丹雅意獨當御未享苜蓿盤詔許
上紫殿占對隨孔鸞底事寢不報鼓船下風湍顧兹未
逢年于我頗復安治道貴清浄稚耋家相歡桁楊生木
鷄榛蕪薙西園方塘毎製芰澤畔思紉蘭靈修方布席
下詔應賜環勿墮逐臣淚去躡青雲端
　　　浄薌亭
校讐淇園姿勁特傲霜雹論交不滿眼入社難湊泊頼
有此檀欒嫣然時解籜風枝兼雨葉調度固不惡結實
何離離開花紛莫莫鳯鳥當來過嵗華今異昨
　　　夜坐食蛤蜊
紞紞寒鼔鳴稍稍華月上蒲蓐蔽幽齋夜鼎驚暗浪但
見炰蛤蜊許事付塵坱獷殻雖外緘甘腴實天相霜臍
貴抱黄雀醢誇挾纊江瑶初脫柱蠔山憐疊嶂盤飱得
此生風期特髙亮如跨大宛兒凡馬羞駿駔嗟予鬢成
絲山林真獨往㑹心不在逺坐有濠濮想
　　　敦好軒
㑹心誠獨難托契復何有曩哲有遺言定交于杵臼此
風頗淪胥射利一相就口血曽未乾轉盻忽賣友夙心
何由敦聊與眷眷偶是中白頭新嘉徳真耐乆恍如對
華觴心醉不在酒誓言山若礪此好那容朽商颷振庭
梧明河掛箕斗
　　　題范贊府覔先春亭
范叔老不衰周禮素獨秉素標垂青衫不厭官踪冷抱
牘鴈鳬行色笑辨俄頃園涉寒未餞和氣君先領霜花
吐幽香煙栁發新穎大鈞無私酬播物厚兹境仁人所
逰居寒威甘逺屛要當均此施草木清晝永
　　　錢伸仲乞静照軒詩取逸少所謂靜照在忘求
　　　云
往者多逸想山隂時見之肯持圭組面自塵丘壑姿竒
偉不少貸確訒無纎遺保全勝東山出語曽未思巢許
逢稷契何由致于斯乃比石衛尉此老端不為觀其誓
墓作豈復隨家雞忘求在静照定體發光輝誰料百代
下領此無言師元非折腰具聊復尉河西開軒延勝氣
不許賸客隨凛然㢘藺風坐用談笑追懸知杜武庫時
與河陽期持觴望天末雲樹相參差直恐永和日未能
相盛衰徑煩畫幽處公莫惜鵝溪
　　　阻風濤湓浦捨舟由山北以歸
自發郎官湖掛席如江練繫舟潯陽郭風濤中夜變擕
孥坐菰蒲驚歎雜鳬鴈明當度山椒聊寛故園眼
　　　諸人絶江逰同安大風濤作予適病眩不能渡
平生湖海心舟檝雅所便揚舲欲尋山風濤怒掀掀中
途得眩疾跨馬如乗船誰能于此時絶江歌叩舷寧費
賞心晤歸作甕牖眠壯哉二三子嗤㸃懦不前顧慙謝
公嘯幸免季野憐延目望斜照歸路山蒼然
　　　用陳觀韻寄廣心敦詩兼示陳
卧疴春帶賖抱獨眉宇皺歘懐北阮貧既親亦有舊歸
歟𣺌前期騎氣勞侍後暄風攬客衣勝處當宿留遣我
次公嘲知君杜陵瘦
陳侯探禹穴辭源何浩浩佳處似隂鏗丘里得名早吾
家習主簿筆頭妙揮掃花繁漢署香春事隨花鳥快裁
兩牛腰何代無賀老
　　　四月十八日過師賢留飲歸用前韻寄師賢
避俗非避世擇交欣擇鄉共泛忘憂物聴雨對胡床江
湖繫舴艋夜窻燈火涼論詩中鳴鏑辭源注方塘韋杜
骨已朽誰焚更生香我纔肩培塿君自粲氐房玉人能
曉此藻繪已埋藏破涕欲為笑横膺復怏怏行矣勿復
道孽孤政為祥
　　　離雲居道中偶成寄㣲先馳恭首座
久樂巖中趣未覺身世拙冬暖愁雲開嵗晏塵事歇山
靈招我逰草木亦欣恱黄松少穉羔蒼崖對宿雪山川
誰斷取擎在仇池穴恭公雨花手㣲公傲霜節唤(一作/睡)
起隨粥魚談餘餞山月兩禪過虎溪一笑頗清絶歸來
武陵春欲向幽人說
欽定四庫全書
　日涉園集巻四　　　　　　宋　李彭　撰
　　五言古詩
　　　寄微先馳
雲横暮鐘㣲窻含逺山曙巻祴正佳眠候鴈送寒暑觀
君弄泉手豈是縫裳具獨鳥不西南長懐天際樹
　　　寄徐聖功
暄風縁隙來窈窕過我廬新花已集目弱栁復藏烏故
人怪音素定知中宻疎客從西縣來問訊聊可娛幽窻
含暝色亮月麗髙隅意逐前雲去微鐘尚虚徐
　　　以酒渴愛江清為韻寄秦廿四
春風草際歸爾客向杯酒觀化發珍藏俱為鄙夫有雖
無雅頌姿櫜之維楊栁賞春良獨難深憐魯中叟
倦㳺文園令病肺塵消渴句斡造化機雲霞互轇轕慢
世誰與儔嗤議從夸奪誠哉死諸葛能走生仲達
通籍金閨人物望侔鼎鼐醉卧古藤隂一往無復再卒
業有劉歆學富仍多愛定持柯亭竹遡日吹丹塞
𤣥暉擅江左逺岫列雲窻佳句神其吐律身未敦龎胡
為犯竒禍雙流帶二江將智嗟耄及懐寶聴迷邦
隋河苦黄濁不亂長淮清秦郎乆埋照餘子祇平平詞
林得此士隠若楚方城風流不頓盡驚人聞一鳴
　　　用韻寄潘仲達
淵明解真意欲辨斯忘言我亦厭苦相頗復參鷄園潘
侯隠于酒早悟逍遥篇兩髯俱似㦸空洞復昭然不作
逐貧賦共結貧中縁臨江弔公瑾登樓懐仲宣何須畫
麟閣從渠定天山君看持漢節白首自丁年
　　　寄甘露滅
疵賤楚江濆真遭女嬃罵自無交吕心從猜追信詐頗
耽麯米春寒柯一壺掛戯逃蘓晉禪時赴拾遺社念我
眼中人十燭九已灺向來支道林得禍不能嫁解覊蜑
霧中萬事頓髙謝竒胸挾風濤吐句端可怕何時織錦
機緯經聊一借懐哉付短章參旗耿寒夜
　　　次韻寄錢伸仲
簡秀歎真長韶潤思阮裕眼中人物衰政爾用金注吳
産尚父孫思脫塵中屨嗜學頗驚竒于我實肺腑髙材
堪遺補伐氷非所慕時于鼔吹間自得鳴鵠句妙語隨
霜飈識我丘園路賞音吾敢辭當傳太冲賦
　　　次陶淵明贈羊長史韻寄李翹叟
遺民百念冷中嵗多囏虞不希咸陽價頓有旁行書李
侯妙徳望閒雅亦甚都南郡此名流聞聲十年逾披雲
落星灣情留厭歸輿只今丘園夢君與川岑俱胸中書
零亂清言不躊躇曩時僰道囚風神頗相如此翁蟬蛻
去詞林遂榛蕪迺于羣憂中孤笑成歡娛冷官類逃禪
未减漢庭疎何時招隠巖追涼遲望舒
　　　還日涉寄吳世良
白珩藍田生赤驥渥洼種異産非其源定自難入用吳
侯掌武孫九鼎家世重筮仕如挽强妙手一一中抱牘
鳬鴈行嚴憚安得縱捐金購竒書嗜學有餘勇鄴侯空
插架而子頗成誦昨日章水頭春風吹客夢開筵置清
醴落月流畫棟念子不負丞義士色為動梯山貢楛矢
効珍出銀甕胡為百僚底嵗月數賔送天邊賞音意推
轂亦云衆他年解組歸三徑着求仲
　　　次九弟逰雲居韻兼簡鄭禹功博士
幽棲捐衆累塵事猶抗行浮湛太古相却掃何癡生祇
園有勝踐蒼崖無俗情笋輿度絶壑雷雨下滿盈
矯首出巖幽斜日耿煙樹𤣥蟬斷續鳴驚麏縱横去未
窮山海迹兹焉賞心遇絶勝馳康莊車鮮馬仍怒
博士麟一角曠世獨秀羣胸中藏箕潁筆端生風雲平
視楚倚相陋矣知三墳佛界飽逰衍草木俱欣欣
阿彤荷衣時迺與此山别願言奉巾屨不復苦炎熱歸
來出新詩老眼聊一閱雖非天姥句淺浄亦可恱
病夫世味薄野處隨年深以彼有限景冩我無窮心緬
懐太冲語山水有清音時尋松桂約勿遣嘲書滛
　　　次韻謝朓直中書省詩寄馮彦為
泰階就平夷風軌肅恢敞内樞方暢謀吳岫俄矯掌富
貴踐危機紛華嬰世網諸生經濟心緩帶赤霄上黄金
買蛾眉歌臺争暖響未聞舜九官賣友變俯仰重瞳垂
衣裳閶闔映蕩蕩均勞當賜環看公被嘉賞
　　　次韻謝朓京路夜發寄六弟書因以督其歸
問津實知津阮屐穿幾兩束裝徑㠝岏呼船凌泱漭老
餘風埃顔枯槁日日上屏居二十載寡求毎自廣眷言
季行役清音當見賞聲華慎交綏物色易揺蕩得雋早
歸來毋為勤掉鞅
　　　寄郭循正
粲粲有道孫丰姿復亂真養氣如晴虹照映塞外春好
大有餘韻雨墊烏角巾典學萬人敵談笑五臺賔篆筆
壓秦相翻笑蔡有鄰長袖果善舞巨價藏百珍豈繄寂
寞中見此妙入神平生樂聞善况我骨肉親孟堅賛炎
漢揚雄賦逐貧
　　　次謝宣城出新林浦向板橋韻寄汪彦章
名郎摩霄翼徑逐先賢騖竒胸如洞庭中藏萬烟樹憶
昨易前期寒暑亦云屢雖聮臺省班未减江湖趣老境
専一丘病著隨所遇何時過我來嘗柑噀香霧
　　　寄陳無感
憶昔悵有違平湖拍天漲公乗美滿風乗興破巨浪我
歸茅屋底念切情惝恍中間忽抱瘵此病最无妄伏枕
辭鳴蟬秋風吹倚杖緬懐醉夷門歗咏真愜當頗復持
漫刺曳裾謁丞相曩者金石交為子傾家醸膚清神更
清年壯思亦壯蘭臺要給札抒寫不流宕讜言動主意
湛思慰人望歸㠶拂五老停艫當叠嶂不忘茗果期烟
扉聊一訪
　　　余與劉壯輿先大父屯田父秘丞為契家壯輿
　　　又與予厚不數年皆下世今過其故居
劉郎平昔居門巷草芊芊念我眼中人骨驚淚潺湲中
允實髙蹈倦逰自丁年問舍得匡廬卜宅如澗瀍懸車
著屋山騎牛弄寒泉秘書極精銳筆下走百川口戈擊
姦佞直聲寰宇喧諸郎排候鴈一一落雲天獨餘漫郎
叟髙名星斗聮辟書日夜催援毫録羣仙幾負喪明責
掛冠遂言旋中河忽墜月半岳遽摧巔孤嫠俱幽憤一
仆無復痊傳家惟蔡琰擇壻得鮑宣驅車官殊方衡宇
頽荒阡壊壁蝸篆滿小窻蛛網懸翠藹逺山暝蒼苔修
竹連往時所憩樹相與聴鳴蟬忽逢持斧翁葆鬢青行
纒採薪収斜日伐竹破疎煙沉痛迫中腸裴回不能前
髙明鬼得瞰豈弟神所捐㣲吟復凄斷暮角西風傳
　　　予與謝幼槃董瞿老諸人往在臨川甚昵幼槃
　　　已在鬼録後五年復與瞿老㑹宿于星渚是夕
　　　大風雨因誦蘇州誰知風雨夜復此對床眠之
　　　句歸賦十章以寄
賸客苦填委神交多乖離静言數存沒驚風邈難追水
清石自見山髙鳥鳴悲一盃且相屬何庸記吾誰
久矣羌山逰幽討無復遺如觀侏儒節觸類或可推山
靈厚相戯傲以所不知故放出岫雲變更無定姿
憶昨謝幼輿宜著丘壑中論交麯糵底愁絶連樽空自
我失此士清夢隨歸鴻封胡與羯末安知無餘風
髙臺擬峴首孤峰陵天姥與子各壯年車鮮馬亦怒嵗
月忽欺人于邁不可補詎知唤仍囬藜床同夜雨
誰其妙丹青將軍獨曹霸能開生面姿拂絹貎照夜偉
哉千載後萬金不當價吾欲評斯文善學如善畫
却老煩青精度嵗掘黄獨長乗下澤車何煩挾丹轂求
我盛年非常恐不可復永結交舊歡阿謨甘碌碌
吾憐阮嗣宗口不掛臧否是眼何親疎青白生譽毁照
隣殆庶者穎脫當悟此本心如虚空何嘗受塵滓
曩時太傅公日下欲無對富貴恐不免大節在顯晦一
朝出東山勲業到鼎鼐眷言固窮士難進思易退
脂車離郊園潜筠人許長歸來十畝隂縹節已儲霜畦
畛日將蕪况復病在床亭亭望五老煙雲晩蒼茫
渚蒲方蒨絢汀草亦芊緜扶藜數過鳥蕩槳㸔歸船董
子有來約要在秋風前已辦河朔飲更哦陶令篇
　　　喜遇洪仲本于山南以蟬噪林逾静鳥鳴山更
　　　幽為韻作十詩寄之兼呈駒父
萬壑無定姿勝處加風烟愛山亦尤物常怵他人先凌
厲矯雲翮酬酢含風蟬終日松路永冲襟頗蕭然
故人隔秋水夣徃寧可到山南㑹心處不負乾鵲噪胸
中如隂雨百穀仰一膏嘉徳向來深此事神所勞
明月出東壁歴井復捫參如我飲歡伯了無經世心土
膏富畦壠濁醪有常斟鳥語復見廣浩蕩栖雲林
逰目霄壤間禀生不可逾企躍有定在嗜好真殊途超
詣方獨徃安然鐘鼎娛嗟彼强聒士營營竟何如
老圃志沉鬱乆哉宦悰冷道廣雖難周恬愉境元静著
書雪明窻垂老真雋永諸郎汗血姿一一皆絶影
窻上飛野馬酒中鳴山鳥俯仰幾何時秋林風嫋嫋髙
懐凡情盡虚齊塵事少卧讀若耶詩意寄在雲表
緑髪嗜翰墨頗徂成章程耽思且傍訊僅有能詩聲老
語如凍芋時時强抽萌公等極英妙毎聞鸞鳯鳴
禹金貢九牧鑄鼎知神姦博學如地負能發鍵與闗竒
貨只希價妙語期藏山要當繼三代何勞追二班
豺祭秋事歸蓐収遂為政爽氣挾曙來風露頗輝映祛
我中夜懶起予維摩病回首問炎蒸暴謔子難更
倚杖覽清曠江臯事事幽戰勝名義府䇿勲逾徹侯世
故毎情得塵縁成語偷長吟撫孤松濯足清江流
　　　蔡州顔魯公祠
孤雲亦羣逰勁柏受逺托烈士懐貞心肯勞常情度堂
堂顔太師立朝獨莊諤太宗柱石衰中夜懸六博朝廷
冠劔人孤君資元惡公當蔡州鋒活國立然諾頭顱危
一葉舌本未渠弱恥為蘓屬國華顛圖麟閣想當凶熖
時直氣森噴薄廟貌存典刑社鼓追冥漠我生當昭代
何憾涕横落浩歌招逰魂白眼瞪寥廓
　　　聴了公孫彈琴
商飈吹菰蒲船官雙停槳中有陳太丘堂堂道彌廣容
我拜牀下凛然増妙想碧洞名家兒侍立資開爽取琴
為我彈襟懐自恢朗蘭芽弄徽絃巖谷發佳響迺翁琮
璧姿風氣日豪上一言犯台鼎放逐金波漲郎君翠眉
低沉憂雜悲壯滄海連三山攫醳共消長生雛有如此
十年違色養推手且罷休夕嵐横莽蒼
　　　倦夜
倦夜苦夜短追涼卧前楹清飈颯然至滓穢開天經月
在房心間木末相將明頻年困秔稌何足糝藜羮一飽
吾可必呼兒斟醁醽酣歌㡬達曙露下濕流螢
　　　雨坐遣心
孟夏始三氣暑還自何鄉稍稍切肌骨病著徑卧床雲
從甌峯來將雨送㣲涼容與過朝市殷勤洒林塘幽窻
多僧氣頗帶山茶香縹思隨歸雲冉冉列禪房此物方
料理隂崖容伏藏火老恐愈濁熏煮猶未央㑹當牋山
靈時來呵不祥
　　　讀左氏
麟經書王法聖筆行天誅丘明發其藴磊磊照九隅奈
何蠒栗犢命曰相斫書世不足董狐殺青議其覆無煩
家置喙粲若夜占斗舌本未暇澆但自飲醇酎
　　　送嗣行叟住雲巖
昔在馮光禄精兵伐莎車大宛獻象龍權竒天馬駒朝
趨不動塵歴塊暮過都銀鞍香羅帕晞驥行坦途一朝
伏轅下局趣時長吁霜蹄繞羊腸飜思在坰娛復聞郭
槖駝種蓺絶代無擢秀土膏動安恬肆紆餘儕流失妙
理静躁由來殊木性不受觸剥膚驗榮枯栁侯為作傳
臨民真楷模嗣公武夷秀淡然雲水徒風期壓支遁淵
源從老盧膏肓在巖壑浩浩不可汙屢辭公侯聘煙霞
閟團蒲忽著垢墨衣俯身蛙黽區我本佛國净示見穢
土居譬之噴玉姿驤首徑﨑嶇雖懐萬里氣詎可輕艱
虞亦如蒔卉木涵養須敷腴根節藏蠧蝎安忍不剔除
名駒即商鑒種術毋令疎邾蟊或螽蠆三言成於菟願
公置坐右愛之良不誣夜窻為長吟霜飈響髙梧
　　　次九弟阻雪不得逰雲居
憶女垂九齡㝷幽非舊常兩鬢忽如棘歌聲類䝉莊山
色故無恙老者鬚眉蒼載之著車後誰言山路長毎逢
勝絶處賦詩要難忘大雪𣺌空曠清境詎可望燭龍何
時來銜曜發暉光長懐亦云極煙渚聞鶖鶬
　　　雨後望雲居
愛山勇成癖巖壑羅心胸政使詣幽絶何如天際逢春
雨雲斷續蔽虧歐岌峯如我金石交渺然曠音容眼邊
出突兀煙霞更葱蘢方營五字賞鳥下醉吟中
　　　聞蘓大養直同李子充遊雲居作此詩招之
人心各如面石交定難逢吾觀蘓夫子真有古人風自
開蔣生徑日望求羊蹤乃擕李長吉上我歐岌峯羌山
落君手稍欲吞附庸練練峯上雲蕭蕭巖際松想當岸
綸巾嘯傲驚歸鴻我有浣花竹隔林聞曙鐘幽禽發佳
響亦足披心胸何當小休轡一尊聊此同
　　　再次阿敵韻寄舒大士兼簡㣲首座
風窻生晩聴雨砌耀宵行斜柯横吹度縁堦細草生片
月懸屋角嬋娟有餘情世味了無取虚懐浩難盈
欲念山阿人臨崖九秋樹袖手謝鼎來屬袂推不去兀
爾自忘縁湛然隨所遇稱譏洶濤波渤澥恬喜怒
我亦樂清曠頗甘去人羣回觀䕃華軒澹如秋空雲二
桃殺三士纍纍蕩隂墳吾廬蔽床席有托衆鳥欣
室邇㑹面稀軔發分首别緬思耐乆交不為翕翕熱祇
夜在貝多有懐時間閱嚬伸三昩起燕坐真適恱
吳産㣲開士膏肓巖穴深向來避小草于今有逺心懸
知軒轅律定非桑濮音寒藤且髙閣川塗多毒滛
　　　端午
鄭袖椒房寵音容勝莫愁多情上官郎朝夕侍冕旒從
來秋水好見謂繞指柔何堪女嬃罵竟與馮夷㳺至今
荆楚兒奮舟競長流重華改前度歸翮起南州莫作古
時恨静聴羣謌謳
　　　北窻睡起有懐吳世南
曩時謝仁祖蕭散北牗下捍撥響鵾絃天際頗閒暇淵
明曲肱卧餘事眼不掛便欲俯羲皇凉飈助矜詫縱觀
兩郎傳明如丹青畫獨于避俗翁英姿猶可借此翁多
新詩天成妙風雅不從人間來句法殆神化伊予緑髪
時奮舌談王覇中嵗懶問津銳意學耕稼一往二十年
了不畏嘲罵性初嗜清醥病見杯勺怕徑作雲窻眠端
回俗流駕緬懐吳朝歌南州滿聲價虎脊天廐姿未覆
香羅帕顧我迺神交素書毎盈把何時逐飛葢西園樂
清夜㣲吟望天末虚懐聊空冩
　　　病中有懐
江城春事還温風攪清晝花藥粲以繁好鳥俱應候客
中維摩病何心折楊栁黄鸝勸窺園于我意頗厚緬懐
趙明府傾葢真若舊翩翩佳公子奕奕名世胄筆可扛
龍文識足辨虀臼何當與若人長歗向宇宙
　　　有懐張掾師言
户牖煙霞積池塘蒲稗深幽鳥如交友招唤出疎林懐
人隔湓浦終朝梁父吟别鵠太古澹徽絃冩瑶琴誰能
領斯妙士貴相知心僧彌非謝守其誰能賞音深衷若
為寄長歗看遥岑
　　　有懐鄭禹功
吏隠専一壑才名横九州袖手煙雨外坐看江漢流斯
人美無度孤標可鎮浮窮居白日静蒼苔門巷周永懐
不可見臺笠向西疇
　　　夜坐懐師川戯效南朝沈炯體
鼠鏖觸蠻兵客夢寒窻短牛斗挂䦨干起視夜參半虎
頭丹青手欲畫澁囬腕兎尖渴陶泓得句亦不漫龍沙
懐石友羽觴舊無算蛇飛梵王壁絡繹壯神觀醉踏吳
沙歸轉盻嵗月換羊腸自詰曲馳道方晏晏旋擕古菱
花悟罷如氷泮雞園談妙口當我一笑粲狗監浪延譽
凌雲非吾願猪蹄祝汙邪舉世良可歎
　　　雪晩望懐子充宗弟
歸雲度山椒木末留夕照聮翩銜尾鴉不復明楚調安
知牛尻沒便出豐年笑南阮有偉人領畧造意表端憂
突不煙岑寂有餘妙簡逺到安豐邁往同逸少頗教弟
子員鈆槧發清奥誰可相推轂僅自免鐫譙閱月不傳音
柴門跡如掃藜床還睡債癭杯敦夙好為君短長吟扶
笻送飛鳥
　　　懐子充復次間字韻
彌年曠不接耿耿心未闌縁何稅君鞅飽㸔江西山追
涼故園樹待月房心間君歸有後約悵望何時還
　　　元亮詩次玉局翁過二李故居韻賞僕作草堂
　　　于故園同賦一章
兄家咸陽公餘澤被巖麓怪底多珪璋藍田自生玉我
獨出衰緒嗜酒仍愛竹晝眠殷晴雷㸔雲腰不束作堂
延野色風吹草心緑情間飛鳥親相呼暝投宿往往遼
東鶴來栖手栽木心期得幽子浩歌去邊幅抱甕同灌
畦牽蘿來補屋修文不無人付渠調玉燭
　　　董真人煉丹井
董子侯官秀養真匡山隂瓊田蓺金糓絳雪飛瑶林種
杏令虎守償稻見本心淮南雞犬仙䑛鼎昇瑶岑寒泉
冽舊井遺風猶至今我來澡鬚眉憑虚欲駸駸稅駕不
忍去遂歌梁父吟
欽定四庫全書
　日涉園集卷五　　　　　　宋　李彭　撰
　　七言古詩
　　　聽侍其雲叟琴
君家建鄴城東頭捲簾卧對長淮流除書謗書不到耳
空洞腹中無片愁白浪從髙瓦棺閣清夜無人響猿鶴
琴聲時復一挑之北斗横天月將落御風過我故山岑
一寫太古之清音當春風動為凄𦂳波底時聞龍一吟
坐觀人琴成二妙覺來形穢顔枯槁伯牙袖手意有餘
請公臨流一舒嘯
　　　聽程道士琴
鵾絃鐡撥世多有玉筝銀甲嗟凡陋平生緑綺醒心泉
浄洗耳根端不朽錬師霜髭已滿頤履霜坐彈霜葉飛
腐儒凍餒非所惜物物願荷皇天慈
　　　演上人以權詩示余歸其巻演師系以長句
花縣潘郎未白頭下從玉局仙翁逰平生四海饒次守
脫冠壊衲蔵深幽死生俱在天一角句法不復隂梁州
眼明得此道人演更遣權詩遮世眼唤起蘄春十年夢
恍如神明還舊觀黒柏蒼鷹飽欲飛天馬銜芻方來漢
演翁自是塵外客筆端秀句應無敵禪餘軋軋弄鳴機
紫鳯天呉亂紅碧㑹當載月漾舟來盡出公家金粟尺
　　　觀吕居仁詩
西風鏖暑功夫深老火由來欺稚金蠻花缺月午夢短
伐翳正爾開遙岑忽看僧珍五字句妙想寔與神明聚
清如明月東澗泉壯如𤣥豹南山霧抑揚頓挫百態隨
鷙鳥欲舉風迫之莫言持此黄初詩直恐竟亦不能竒
老懐凜凜受霜氣想見此郎氷雪姿鄙夫好詩如好色
嫣然一笑可傾國擊節歌之侑歡伯杯中安得着此客
此客不肯紲塵羇况復世網如蛛絲秋空横河鵰鶚上
不許蜂蝶同所歸漢家太尉死宗社大鳥泣墳天所借
謝傅未吐活國謀賫恨懐竒赴泉下僧珍向來期此人
頽波砥柱妙入神要當疊些湘水濱唤起猶足張吾軍
　　　曉發琳山晚㑹於湖光亭
琳山寺前雨翻盆辟邪渡頭争渡喧湖光主人敬愛客
解装咄嗟開酒樽江城花盡栁亦老薄暮歡娯憐草草
殷勤為唤兩紅顔始知人好鳥還好斑斑鬢間少黒絲
客中不復憂心𢷬阻酒中聖少年時江湖放浪真忘歸
老來頗喪丈夫勇心隨暝鳥投林飛
　　　謝人見過
門無褦襶軒車過草廬寂寂南陽卧夫君掀髯來扣關
不减昔日陳驚座肉食者鄙無逺謀喜君義氣横霜秋
已看獻策尊王室白筆應須上黒頭
　　　遭風禱神林浦
伐鼓放船落星渚争曙鳬鴻集儔侣乾旋坤轉風掀掀
陽侯就戮波臣怒廬山孤巘政排空複閣重樓欲無路
水蟲瑣細何足云竊發凴陵敢予侮長年吞聲三老悲
老妻驚呼稚子啼病軀不能自料理袖手懸知虀粉期
謝公吟嘯吾豈敢興公悲號差勝之寒葅百甕未渠盡
猶得餘生見昏覲歸帆行將拂五老要及霜風快雁隼
徑須作牋寄魴鱮行路艱難公莫遽
　　　南至日離同安舟中寄阿弓
去年闌冬亦戒塗北風吹雪邾城隅八字山頭駕髙浪
曙角更聽吹單于今年南至又行役蕭寺佛香僧飲俱
身在瀟湘黄蔑舫眼看恵崇歸雁圗緬懐吾家之季子
細酌明窻愁欲無詩腸定遭酒媒孽語作曉霜催槁梧
漫將長句代作草河凍難求雙鯉魚歸期不落蜡賓後
行李困來頻寄書
　　　夜宿寳巖寄冦李二錬師兼懐王環中
北風驅雲度危嶠日下蒼茫煙靄横山靈唤客起杖屨
定自不凡為此行山南冥搜未得妙山隂問津向猿鳥
遙岑疊疊羅峻屛溪流濺濺鳴楚調眼明全椒道士家
丹砂入頰暾朝霞談間勃窣妙理窟挽不聽去猶欲遮
縹思右轄千丈松眉宇中藏嵇阮風放船雲夢鬼作祟
磈磊仆卧洪濤中此翁身大不及胆引帆復逐天邊鴻
淵宗堂中柱史裔黄鵠作雛欺鶴唳衣裾不著京洛塵
潜心涪翁哦五字相逢俄頃復解㩦韻勝遣人増想似
僧牕夢短夜復長句挾寒霜聊可寄
　　　寄崇書記
窮山嵗晚滿煙雨欣逢支公㑹心侣斵詩已度曹劉前
談𤣥復恃殽函固寒㕔夜寂斗正横衰懐徑協滄洲趣
新章頓挫兵出竒遙隨歸雁下煙渚胷中書傳要扶疎
筆端聯翩將脫兎淵淵撾就漁陽摻遽作囘帆聽鳴鼔
明牕試翫老髯語黄鵠看君響長阜山隂傲吏有僧珍
水鏡湛然當見許
　　　寄甘露滅
道人欲居甘露滅年來寄食温柔鄉開單展鉢厎事逺
舉案齊眉風味長我衰日涉甘岑寂頗遭霜刺頤長出
願隨魚鼔供伊蒲一墮塵網誰能力要知在欲是行禪
久聚荷花顔色鮮秋濤風怒何掀掀莫倒危檣沈法船
　　　寄何生
爛羊都尉本不惡鬬雞開府無處著天禄諸君盡貴㳺
據鞍上馬能不落何郎未免儒生酸於此政復不作難
但公剰著潜夫論何須頭上鵕䴊冠
　　　懐秦處度復用山谷韻
秦髯昨首長沙路捨舟來甘餘霜兎翻憶淮山鷄黍秋
二十年來穿㡬屨衣如懸鶉氣栩栩足垢頭脂蔵妙處
欲買桑柘閭里歡却乗舴艋江湖去似尋劍客脱塵埃
北走南逰未安堵去年籬菊今又黄安得同嘗噀香霧
　　　遊雲居歌
岷峨秀氣凌太白諸峰彈壓流輩百右軍昔為懐祖困
此心勇往曽未識羊家叔子端可人峴山何為苦傷神
多情賴有鄒從事與山不磨有遺味平生尋幽㡬屐穿
始知歐峰峰外天捫參歴井出鳥道耳邊河漢聲潺湲
千古追懐同一律神明還觀悲節物兩郎凜凜安能來
定於何處埋爾骨往時𢎞覺大道場心净無塵聞妙香
幽禪寂寂師粲可髙韻卓卓凌羲黄九原蕪沒那能作
勝日良㳺自不惡靈雲野桃初著花鼻祖柏子僧前落
玉函貝葉渡流沙法筵復雨曼殊花充虛解戰天皇餅
破魔驚睡趙州茶世網嬰人太煩促桑下安眠戒三宿
柴扉草閣空歸來大梁推枕黄粱熟
　　　玉花騘
杜陵絶唱騘馬行想見躡雲噴玉聲龍眠貌出姿態横
香羅覆背紅汗透如行沙苑秋風瘦我羮芋魁乃飯豆
不愛金羈如此騘深雲一塢住山翁朝霞入頰常暾紅
　　　胡少汲名直孺龍舒佳士清修可喜往嵗見之
　　　金陵聞除侍御史因作此詩以見意
聞君往年客淮西及見我公無恙時潜山皖水徳星聚
天下中庸人表儀川行節往萬事盡我獨流寓東南涯
協洽之嵗秋九月買船適詣秦淮湄建康城頭鷄欲曙
白下門前烏未飛有客剥啄復剥啄戛然野鶴下孤嶼
意定吾子初無疑髙談確訒不跛踦養此鬱鬱澗厎姿
發䝉振落笑餘子招之不來不可麾判司卑官果難屈
脱身遂與箠楚辭行行且止避騘馬膽落於地非公誰
御爐煙動天顔喜柱下雲開春日遲側席愛民如愛子
願達民病蘇瘡痍要使英風觸白獸更遣直氣生青規
鄙夫養疾江漢間有如不信吾誰欺
　　　范家所藏孫知微畫彭祖女禮北斗圖
晴空無塵月在房松間博山沈水香翠眉女子約畧粧
兩足亭亭如雪霜步虛之聲風度長紫微北斗忽低昻
金釵何勞十二行不羨盧家丹桂梁凌雲已復飛羅裳
生絹冩照公家藏應憐彩鸞翳鳯凰未能割愛俱翺翔
　　　戯答椶笋
髯翁落落縁坡竹肥如瓠壺書滿腹好客勤炊燭代薪
中厨羮金仍膾玉春風渺渺生微瀾欲向呉江把釣竿
引帆伐鼔閲三嵗候雁不來衣帶寛阿蠻虎子能哮吼
千金掃除似無帚却甘杞菊侵我畦固窮不障談天口
剰誇椶笋饞生津章就旁搜不厭頻錦綳嬌兒直欲避
紫駝危峰何足陳出為小草居逺志藜藿盤中長此味
客來不廢董嬌嬈安用凋胡見真意年來我亦食無魚
莫遣此老専懐羭時時酒澆茶苯䔿亂我𤣥藳俱扶疎
　　　送所借書還王生
鄴侯家藏三萬軸牙籖新若手未觸此翁眼如九秋鷹
一過成誦不再讀愧非𤣥晏獨峥嶸復愧王郎著論衡
案頭螢乾太苦相久假不歸何癡生開州公子好竒古
胷中寳笈森四庫安用鄴候挿架書向來借我紙上語
頻年多病百不如凖擬傳書學截蒲還君一鴟細故爾
莫厭時時開鎖魚
　　　題閻立本醉客圗
酒有何好工作病頗怪斯人喜中聖藏身麯糵勝巖幽
寄愁天上呼不醒春風吹開玉東西月落參横斟酌之
吐茵脱㡌有妙理眩朱成碧渾忘歸右相丹青果馳譽
幻藥調成疑笑語便覺微綃古意生似聞醉眠卿可去
半生憂患復蕭條甕中肥遁何須邀一樽桑落對公等
盡解平時藜莧嘲
　　　包虎行
畫師老包氣如虹解衣醉倒塵泥中急呼生綃卧展轉
筆追造化分竒功須臾奮袂於菟出絶壑隂崖嘯風月
懸著髙堂煙霧深觀者膽寒俱辟易誰為彪子與虥孫
宛陵後葉諸仍昆顧視雄姿亦遒𦂳小犢繭栗何勞吞
通𤣥論成䭾貝葉大空小穴隨老衲何暇與汝同條生
𤣥豹豐狐要彈壓
　　　望吕道士庵居不果往
錬師精悍極了了穹谷營巢若飛鳥流泉滌盡化淄塵
明牕㸃存填血腦停策微聞叔夜琴叩闗阻食安期棗
我方尋源上河漢目送落日諸峰小杪秋蠟屐要重來
與子相過拾瑤草
　　　食鰒魚戯呈夏侯
君不見呉良齋郡吏斂板居髙隨掾史諸郎元日夀府
君觴酒諛言敗人意口角擊節五馬賢鰒魚百輩為君
賜又不見江左之禇淵此魚一尾售數千丈夫須髪果
如㦸但知堪炙寧論錢平生剛直卧江漢非呉非禇何
由羨療饑漸臺亦可悲味比瘡痂良可賤謂言此物不
擬嘗餉我因君累十觴漢隂槎頭推不御徐州秃尾甘
走藏藜莧觴中初未識已覺盤飡慘無色憑君遣使更
函封莫令子羽吟頭責
　　　重逰草堂
徳人昔逰居寢處一草一木可敬之涪翁初釋僰道縳
枉道過我臨水湄梵宫三託吉祥卧悠悠東泛長淮涯
牽絲姑孰席未暖鬼瞰髙明俄解龜鸚鵡洲前弄晴泚
祠宫寄食長江西黄絹碑中發竒禍播遷瘴海如湘纍
天生斯人意有在世或不用將何疑巫陽下招化黄鵠
不遣啄腐隨家鷄前年嵗晏到蕭寺開眼適見鄒松滋
涪翁故時得此客今已改色嗟流離大招淚濕縁坡竹
神觀凜凜疑來歸今年森木挂秋暑鷓鴣鈎輈向我啼
重來野僧零落盡壊帳鼠囓非當時過眉拄杖為小立
將暝西山含夕霏
　　　黄岡尉錢紳種蓮其上開軒榜曰起靈蓋取鮑
　　　㕘軍荷花賦超四照之靈本云
平呉利在獲二陸我得斯人一䕫足明光射䇿巻波瀾
灞橋新詩挾氷玉只因心賞鮑參軍種花欲招千載魂
筆端有口不倚辨(一作/待辯)盡付此花生氣存一代風流㡬
頓盡漢官威儀聊復正覓句何勞夢惠蓮解頤未用呼
匡鼎秋風蘋末助颼飀花藥應須讓一頭何必嘉陵種
嘉橘始擬人間千户侯
　　　東庵舒老出徐兔圖障求詩章末兼戯行叟
宛陵包虎天下無徐生之兔畫作殊眼明忽見此粲者
在笥不獨藏於菟平岡雄兔脚撲朔草樹深煙紛漠漠
懸知丹青相拂斫不怕蒼鷹頭戴角坡陀雌兔眼迷離
拊憐大兒攜小兒銜粟分甘且療饑學母由來無不為
東庵道人念俱寂遣予不復嘲熱客生綃新圗聊一出
便覺野風來四壁緬懐中有衣褐徒不牙不角真趺居
莫令舉網拔豪族湯沐管城還自娯黒頭歸來能自了
巖壑猶堪伴猿鳥
　　　題伯時所畫邵平種𤓰圖
邵平湯沐故千户解組投林如脱兔勒銘鼎鼐屬伊人
我方荷鋤斸烟雨𤓰田鈎帶蓋阡陌大者輪囷細旁午
殽函設險吾何補日日青門自成趣槿籬半破復牽蘿
夕霏晼晚留疎樹娟然翠氣出眉嫵喜得斯人慰遲暮
劇談欲寫塊磊胸尚恐軒昻作莊語畫師紛紛安足數
對此令人重豪素陽陵公子傲雪林灑落由來足風露
自言購取傾家貲柴桑要伴歸來賦兩郎後先千載餘
粉墨相追叶風度懸之素壁足丘壑噭噭猿啼起寒霧
　　　題盧鴻草堂圖
丈室幽雲織翠微盧生草堂雲作扉隂崖絶壑鳥跡稀
扶藜縱觀拂雲霓心知丹轂赤吾族要須愛身如愛玉
三十六峰幽意足何必鑒湖分一曲老仙曽上登封壇
一夜蠒生雙足間不知此圗筆筆妙巖巒映帶氷霜顔
集賢學士從省歸僧床卧觀晝掩扉繡鞍那補塵化緇
不如盧郎駕鴻飛老色蒼顔今採薇故山風煙常滿衣
眼明見此社中客盡謝東阡與西陌
　　　題包虎枕屛
兩虎肉醉欲醒時飢腸得飽恣逰嬉一虎當巖自哮吼
朝欲食子暮食妃最後一虎絶長者坐歗眼有百歩威
豺狼當道正須汝莫尋兔徑問狐狸
　　　列遵道以古銅爵見歸
何年銅爵姿狀古如對髙人開美度重雲結疊虺虺雷
遶腹循環危欲雨廉問御風之子孫世南秘書藏肺腑
縱釴欲炙真垂涎舉以夀卿吾所許非無玉舟金叵羅
簡素睨之如糞土奈何趙璧復來歸知我懐茲㑹心侣
拂塵識面如故人口不能言實莊語細酌明牕舊索郎
伴我微吟度寒暑
　　　呉熙老家風雲圖
秦人屈鼎真畫師胸蟠風雲人得知獨無佳句自潤色
未忍援毫時吐之酒澆塊磊遂倒槖素練忽復翻淋漓
宛如盛怒生囊口飈至霆擊何由追墨雲霮䨴摧半岳
飛動殆莫窮端倪征人解装馬伏櫪居人墐户雞亦棲
虚堂髙掛髪為立三伏凜凜無炎曦呉侯憐我慘不樂
巻去隨手俱清夷乃知非獨畫工妙妄念起㓕分毫釐
想當在笥常洶洶不與闗河相蔽虧㑹當一雨被八表
何用袐藏深宻為
　　　題伯時畫蓮社圖
逺公得名喧宇宙如意舉墮渠不知何為歗聚野狐羣
依經解義真成癡柴桑老翁挽不留籃輿醉衝烟靄歸
由來却具一隻眼社中不著謝客兒白業許時露消息
鼻觀參取初自誰飲光微笑總為此至今留與後人疑
　　　題呉成伯家文與可所畫晚靄横春圗
湖州手參造化鑪墨君老稚俱扶疎含毫囘作晚靄戯
凴軒丹青渾欲無雨聲忽破鳥行急木末尚掛窮猿呼
衰翁將雛來蕩槳挽引斜暉到漁網嵐昏那計目力長
厓傾欲陟天梯往湖州雖仆妙相存此畫他年人更珍
但恐君家風雨夜山川斷取不無神
欽定四庫全書
　日涉園集巻六　　　　　　宋　李彭　撰
　　七言古詩
　　　晨起
晨起按行𤓰芋區園竪畦丁争殿最蹲鴟壠底未輪囷
蒲鴿藤間懸鈎帶錦里先生態度同青門故侯風味在
肥家敢望李衡奴擊彊安用任棠薤累人僅解口腹嘲
貰酒可免尋常債含毫初不為矜竒遣興聊須風雨快
　　　韓熙載宴客圗
紫微華屋桂為梁中有侍兒宫様粧閉門投轄醉短舞
牛馬因風兩相忘翠翹掛冠真細事必能作賊無顧忌
堂上燭滅何足云亦期羽林射鵰子當年誰遣轉鴻鈞
終典哀榮厚恩禮西風猶吹建業水直恐姦魂汚清泚
　　　次山谷答范信中韻
范君膽勇如季路三穴笑談空狡兔鋭頭初無儒生酸
果呼下邳换雙屨往年風義公獨許藥裹追攀險艱處
公隨瘴葉落瘴鄉買舟反骨勞君去少陵未築耒陽墳
尚喜宗文有環堵人生萬事何所無極目澄江鎖寒霧
　　　賦張邈所畫山水圖
異時頗愛宋元君踏門畫史如雲屯䑛筆和墨太早計
解衣槃薄全天真夢澤張侯飽閒暇直疑胷中有成畫
酒酣耳熱呼不醒澹墨淋漓疾揮灑誰為右轄賦招魂
逺過酸寒鄭廣文怪底髙堂見丘壑欲攀松蘿尋石門
咫尺終南與王屋翩翩不下如黄鵠水南水北索價髙
放浪猶歌紫芝曲張侯愛畫入骨髓腦脂遮眼良有以
筆端刻意寫遺民要似留侯赤松子如聞可汲用王明
㑹須添作貢公喜
　　　賦米芾所畫金山圗
憶昔扁舟帆正落楊子江頭風浪惡江心樓臺渾欲沈
不獨能髙瓦棺閣晚山接天波面平白鷗去邉鐘磬鳴
雲昏上頭不可到往來余懐今未寧楚狂澹墨掃絹素
澄神卧逰知處所欲披霧牖尋野僧反向烟汀辨江樹
新詩葱蒨工於畫川岑想像髙堂掛驊騮絶塵走千里
何勞逺處幽并夜漸到潯陽不復前安得仙山來眼邉
斷非毗耶掌中取直疑壺公謫處天新詩妙畫真有益
張衡南都能畢力不如此詩氣􁫺崒却使丹青句中識
　　　小憩琵琶亭呈環中養正
香山居士骨已冷文采風流今未遙捍撥何勞作胡語
寒江璧月想前朝濤波竟夕相喧豗呉檣楚柁争傾欹
老夫何暇知許事但飲松醪炰蛤蜊
　　　客有以戯魚竹枕見餉作此謝之
蘄州笛竹含風漪縹瓷斵月聊相依白頭苦風癡女問
嵗晚乃知非所宜公從何處得此枕勁節儲霜餘凜凜
㳺戯真同赴壑魚小牕夕陽助酣寢餌甘釣深安可圗
長網横江嗟已疎我寧低昂弄清泚絶勝縷切太官厨
莫作枯魚過河泣寄聲魴鱮慎出入長伴幽人蓑笠眠
夢破寒沙風雨急
　　　同子蒼放船南山石壁下
南山修源何所似顧癡鋪張側釐紙酒酣潄墨風雨来
咫尺煙昏(一作/雲)生萬里韓侯静者妙英姿乃呼扁舟共
遨戯我曹竟墮善幻中叩舷歌呼但霑醉寺下囘潭凝
不流中有卧石如潜虬孤峰已銜半規日連山倒垂波
底浮韓侯風雅才甚優胷中何止吞萬牛未向承明草
蓮燭小留南國馴沙鷗㑹須唤仗入天陛尚憶谿邉横
小舟但願故人俱厚禄平子不妨吟四愁
　　　何生復用塗字韻喜予從東坡㳺作三篇見寄
　　　次韻答之後篇柬劉壯輿
嶠南將成金匱書喜又賜環香拂塗萬釘圍腰乃為祟
慣作臞仙多槁枯元符相國泣前魚長流百粤復羌胡
周漢二宣果明哲金玉王度復闗渠
東坡十年作謗書多情杖屨作歸塗雪堂公去頗削迹
來禽青李皆已枯秋風醉索武昌魚脚敲兩舷聲函胡
只今諸生典刑在他日明公㳺石渠
氷玉堂前十國書君能讀之行坦塗一洗談天千古舌
吕梁大壑何時枯願君不用校魯魚亦須調笑酒家胡
玉局仙翁無浪語大禹以來未有渠
　　　喜二何從山谷逰復用塗字韻詩
水部諸郎蠆尾書涪翁杖履傲當塗斑斑束笋門下士
梔貎蠟言嚬笑枯翰墨瀾翻縱壑魚風采灑落鳯棲梧
寄語南州雙白璧從今價重百車渠
　　　張僧繇畫胡僧看經
蒼崖倚天暝色起風微槲葉藏猱子老僧龎眉雪覆觀
梵音清逺發皓齒向來萬法出此經行行春蚓紆黄紙
覿面相呈事儼然歸雲欲渡前溪水
　　　題夏氏萬賞亭
公家文莊佐縣官萬國朝宗天不言桂梁蘭室治私第
鳷鵲建章争絶倫昭華穠李態度新緑尊翠杓羅繽紛
人歸夜臺金狄泣一種風流今尚存小君家聲自隂后
五侯四貴印如斗渠渠夏屋㡬百椽誰能近前畏左右
去天尺五付此郎詩豪酒聖復専場錦韉花騘折楊栁
霸陵惡少艾如張危亭複閣來南州佳客争門陪俊㳺
朱轓皂蓋駐五馬叵羅醉擲髙陽侯青蛾皓齒動星眸
尊前舞罷錦纒頭參横月落了不問四并在手吾何憂
腐儒蕭然愧環堵藜莧胸中扊扅句頽然被酒燭如虹
戯效呉歌歌白紵
　　　戯答賦蚊
江湖白鳥傳自古蟄蟄孫曽亦如許聚雷豈解殷晴空
媒孽耳根良自苦野人睡美不聞鐘草木苯䔿森蟠胷
唼膚攻喙漫不省躍躍自喜安足雄若人才髙樂譏評
滑稽能發古人興勾引西風鏖細蟲小醜何勞霍去病
　　　逰東園戯作長句
久客殊方無永味排遣春愁逐遨戯曉濟呉榜訪東園
欣欣草木多佳氣縹瓷竹葉沃春心黒面酪奴驅晝睡
親黨諸郎意氣豪挽強對奕真能事鄙夫魯鈍獨長吟
一聲望帝動歸思
　　　贈呉雲叟
宛城居士如氷雪大藥親逢悟禪悦丹霞正印君得提
洞下靈源渠未絶净名杜口涉言詮口如布穀意莫傳
心猿睡起六牕净為君作戯彈無弦
　　　贈張聖達
人言汝潁多竒士秀潤如君飽風味兩鞬馳射不作難
三峽倒流聊復爾平生未識嵩少雲三十六峰巖壑春
因君便覺來眼界翻作新詩持餉君
　　　張子和子文以長句送朋壺次韻答之
下自成蹊藝桃李此語聊持餉吾子南風吹句落牕几
蕭然出塵天下士詩壇挑戰生一秦窮瞎水部好仍昆
氣無萬里照夜白伏櫪麒麟收驚魂荆州但獲一人半
二雋風流眼中見機雲空誇千里蓴如公筆端那復倦
我誦懐沙自療饑時時間出危苦詞鳴蛙兩部頗娯聽
鉅竹千竿端相持督郵雖賤不勤置儼然真辨絶交事
知君風味似建康連璧頓來隨俗吏漫澆平時過秦胸
經醉咄咄成書空兒曹為具明蠒紙欲賦雌蜺吞晴虹
懸知在徳不在酒耳熱清狂須酒後客來舉觴不得言
舌本因之忘可否擊柝相聞非路長濤波隔津成兩鄉
待我營巢浣花了過君更僕對繩床
　　　用擬古韻荅瑛上人
劇飲徑須尊有癭搜攪新詩轉遒𦂳誰知雲牕除饉男
燕坐微吟兼粲忍吾衰霾霧滿胸中玩味甘腴真雋永
含毫覔句剰欲酬時有寒泉汲舊井
　　　先成都訪故園得顔家斷壠碑
我生性僻喜客卿有練先書無復贏墨池筆冡聊爾耳
春蛇秋蚓勞譏評正書不數黄庭經况復焦巖瘞鶴銘
永和題尾束髙閣醬瓿往往多蘭亭怒㹸渇驥日逺屏
嚴家餓𨽻當吞聲千金敝帚不自見憎雞愛騖何癡生
我家成都萬人傑向來古心冶金鐵顔公斷石出糞壤
一落眼界清思發政如令嚴亞夫軍中天夜寂懸明月
速須乞靈向若人運斤成風萬鈞力筆端寫我剛直胸
復與顔公振遺烈
　　　宴清心閣
馬尾垂楊已墮綿春風暴謔惱中年驅車作意訪花縣
地主風流仍更賢倦逰不比長卿慢自迎傑閣開清宴
髙談雄辨俯飛鳥急管哀絃徹河漢君侯筆端妙入神
百斛炳焕扛龍文承明合受鸎花繞何事斂板趨埃塵
清朝好士如好色况茲卓絶流輩百追鋒看即朝日邊
莫道垂綸在幽昃
　　　阻風雨封家市
往時李成寫驟雨萬里古色毫端聚行人深藏鳥不度
便覺非復鵝溪素龍眠老腕作陽闗北風低草雲埋山
行人客子兩愁絶未信蒲萄能解顔兩郎了了解人意
似是畫我封家市戯作新詩排晝睡忽有野雁鳴天際
　　　贈中上座
粲可仍孫本呉産萬遍蓮花亦遮眼時時幻作文於菟
寂寥恨得斯人晚我如叔夜七不堪倦書羞學蠧書蟫
已約東湖徐孺子招公山北復山南
　　　贈宗紱上座
蒲萄不飲熊耳杯薫爐甘作槖駝坐胸中皎鏡湛靈源
結習已空花自墮眼明見此除饉男妙語時時零玉唾
稻畦摩衲丈夫事吾獨知之胡不果鈎章棘句竟何禆
徒遣詩人嘲飯顆
　　　觀法華牛鬬戯呈戒上座
雞棲于塒晚山碧兩牛偃蹇萬鈞力黄鐘滿脰鳴相歡
歘起縁何作勍敵水牯敗績秋風前穿林觳觫蹊人田
㡬無將軍破燕虜適堪衞尉駕車轅碧眼山僧可人意
大牛小牛與穿鼻更須宴坐三十年直待無鞭更無轡
　　　雪夜書懐
夜烹伏雌歌偪側泰山其頹吾道阨天邊奎壁霣蘇公
諸君往往瀕蠻貊帝遣仙儒玉局翁涕下悲吟夜蕭索
氷姿玉立似平生化作人間截肪白黄屋久悟金縢書
豫行温詔歸遷客嶠南華髪老先生解羇來卜愚溪宅
枉遭越犬吠蒼皇莫吟氷柱要呵責重瞳雖復達四聰
尚恐乗軒多令色短檠花重寒不眼南望猶嗟萬山隔
　　　蝴蝶詩(并/序)
　　　　楊昊明之世家蘇州少孤力學娶同郡江氏
　　　　婦翁官江州征市明之盡室與俱來予於江
　　　　君既親且舊以故過江君始與明之相識後
　　　　一年明之挾冊逰上國扺許州客食親館一
　　　　夕暴卒卒之明日有蝴蝶大如掌許裴囘翔
　　　　舞於江氏旁竟日乃去始聞訃聚族相與哭
　　　　蝴蝶復來遶江氏起居飲食不置也夫明之
　　　　不得其死未能割愛於少妻稚子故化蝶以
　　　　歸耳世之罕聞異事人之英偉不凡死有遺
　　　　恨精爽不沒沒能化物出逰人間以自表見
　　　　亦可為流涕者矣予與明之善故作此詩以
　　　　悼之云
碧梧翠竹名家兒今作栩栩蝴蝶飛山川阻深網羅宻
君從何處能來歸疑君枕肱作莊夢誤隨秋風訪天涯
大兒稍黠兒中虎小兒初學繡帳語青娥皓齒越中女
夜挑錦字停機杼可歎不可思可思不可見君來翻作
昧平生看朱成碧非君面耿蘭作報斷人腸况復雀聲
哦洞房不知真是玉人否大鈞刻彫不可量君不聞蜀
天子化為杜䳌似老烏悲啼清血百花盡有恨不吐歸
黄壚又不見湘纍平生女嬃罵空遺離騷萬鈞價楚些
許時招不來亦復穿花繞寒夜願君莫飛入兎園青春
粲粲花葉繁雄蜂雌蝶閙如雨於君一脚不可安
　　　贈詵首座
上人鬚髪森如㦸年少曽為萬人敵父兄膏血染敵戈
晚作梵王門下客西州白㲲爛生光來逐鳯棲山寺凉
萬遍蓮花君自足曹溪一滴定須嘗
　　　中秋遇雨夜將半素月流天可愛感予賦詩
雲將長空斮絮晴膚寸而合雨建瓴阿香推車不知倦
雅意望舒無復明地行賤臣未辨訴斜漢左界俄無聲
雖非西園清夜樂起予縹瓷來酌醽舉觴嬋娟聴我語
樽下藉汝攻愁城長令屏翳當令節莫遣楚氛蔽明月
　　　謝佛鑑大師寄韞玉鑪
道人力參具正眼古廟香爐心已灰平生厚我習氣在
索書常逐征鴻來深藏山谷實髙蹈下視萬象遺塵埃
遣奴餉我此長物不比珍簟餘嫌猜摩娑温潤侔玉徳
荆山抱璞真良材妙香起處侑茶鼎媒孽萬壑生風雷
忽言與君隔千里對此了了聞談諧
　　　謝王成可惠鼎爐
王郎筆若追風驃歴塊過都愈竒峭胸中好古類古人
鑄鼎為鑪亦臻妙禹金九牧知神姦周定郟鄏垂不刋
據耳向來為上客折足遙憐空汗顔顔率㳺談聊貰患
納郜臧孫貽直諫淪亡泗水蓋厚誣得自汾隂亂真贋
孰如此鼎形瓌竒皤腹雲雷差次之上有蒼虬肉倔強
隠映么麽微螽斯明牕净几香氤氳藹如黄雲覆晏温
拜嘉詎意獲此寳子孫父已傳仍昆
　　　次九弟中秋韻
楚江微波鳴盎酒脱葉蕭然坐來久仰頭看月落烏紗
無復纎雲漢津口顧兔之靈態度深搗藥長生傳至今
風前急管聞三弄泓下蒼龍時一吟逸興俄生縹粉壺
攜幼近局無勞呼坐中白髪飲輙醉鼻雷發聲聊據梧
異舎羣雞皆誤唱舎下鳴蛩亦清壯低昻北斗掛柴扉
不眠尚倚過眉杖
　　　歸舟
旌陽峰頭千仭石溪光卻照楚天碧歸客操舟暝色時
怒雷濺雪多灘磧夜榜時驚烏鵲喧星光破碎月映門
訪戴人歸剡谿曲問津客出桃花村香醪獨酌吾静寄
萬事不理端復細俗交從來薄於紙小黠大癡聊一戯
　　　正月二十六日冦順之飲僕以醽渌酒徑醉聞
　　　横笛音李仲先順之有蒼頭能作龍吟三弄偶
　　　不果戯成此詩
髯奴不及縁坡竹柱車守閭各有局茍不上券吾不欲
僮約卒音㡬慟哭劣於郗公常奴爾性不茹葷少陵喜
吐茵西曹第忍之封侯骨相多小史蒼頭乃復在琳房
柯亭横吹節飽霜炊飯作糜縁底事心寫泉聲風韻長
冦謙酌我次翁狂如魚聴曲首低昂恨不臨風作三弄
不减當時桓野王
　　　舟中戯作雜言
昨日觀畫筴李成山水真難忘寒林逺近烟暗澹絶壑
稠疊雲微茫忽看清溪下野艇驚殘鷗鳥不成行我嘗
指此語座客安得仙骨來中央此事數日爾忽落圗上
鳴漁榔山重水複灘瀨急雅飛不過呉天長嗟予老矣
兩鬢蒼放浪自得宜深藏煩於畫筴試檢校恐我割取
附益歐峰旁
　　　次暉書記韻
平生邁往囘萬牛晚著壊衲乗虚舟僧中那得賈長頭
對語亹亹連不休作夏深藏白蓮裏心如此花映秋水
夢隨歸雲欲訪之鄰垣華鯨喧枕底
　　　次韻陳無已擬古
説桓佐宣項垂癭鋭頭將軍風骨𦂳病夫面帶丘壑姿
白薤緑葵窮可忍忠風輝映義骨香苦事何須味方永
夜歌商頌出金石猿歗寒柯掛参井
　　　病目宴坐
腦脂遮目乏風味宴坐禪床真得計赤眼歸宗近似之
面壁少林聊復爾東坡妙語久猶新治目常存如治民
但學曹㕘相齊法清夷王度不無人
　　　連日大雪
春風吹雪塞寒門饑烏暮啼寒雀喧此中要是難測地
材堪令僕無複褌引帆上檣中繫軛燒車與船復延客
平生四十二年非頓悟前塵頭半白願隨谿支水雲鄉
簑衣負雪時鳴榔不知許事付歡伯醉著寒灘清夢長
欽定四庫全書
　日涉園集巻七　　　　　　宋　李彭　撰
　　五言律詩
　　　喜得師質消息
南國栁花合淮壖麥秀初數聲傳喜鵲一紙故人書君
出理煙艇儂還荷雨鋤天髙風浪惡歸興不應踈
　　　漫興
鴈帶秋聲滿鷗将暝色歸打窻紅葉亂裁句碧雲飛好
飲酒儲盡少眠茶夢稀眷言方外侣時送北山薇
　　　宿同安寺
山暝客初到雨餘雲尚屯長廊響僧唄凉月耿松門踐
境知心逺背塵惟佛尊道人暗不語真覺我言煩
　　　遊藏山寺
招提雖負郭菌閣暗藏幽春漲桃花水風回沙際鷗含
煙朝日麗擇路晚雲愁淡墨呻吟内非萱可療憂
　　　久不得潘髯書
八字山頭鴈武昌江上魚略無千里逺不寄一行書度
鳥愈清曠晴雲時卷舒河陽應好在有底苦相踈
　　　書龍夀寺煮泉亭壁
病馬繫喬木擕笻到上方江花迷枉渚野竹亂鳴榔石
竈懐桑苧漥尊憶漫郎吾生真寄傲佛地欲深藏
客裏多岑寂尋春興獨賖擎来妙喜葉盡屬法王家不
見青鞋士来煎黒靣茶幽懐在天末落日更鳴鴉
　　　曇珠曇規二禪者歸湖外乞詩二首
淑氣紛花藥喧風樂鳥烏山僧来訪別稚子竟傳呼噴
玉渥洼種行沙滄海珠湘天多過雁能寄尺書無
獨秀峰前見林間憶語離游觀如昨夢換謝若晨炊栁
絮飛千尺殘陽隠半規打包湖外去探道就鉗搥
　　　西塔
秋山何秀整風磴頗崢嶸寺古殘僧病門深舊犬迎崖
蜂将割蜜澗鳥自呼名毳衲典刑在蕭然物外情
　　　病起過鄰寺
慣作招提客應非拖玉身一年强半病十畞未全貧孝
秀鄉閭盛朝頒符瑞頻不妨幽仄裏髙卧姓龎人
　　　封氏野老留飲㸔白兎是晚㣲雪
封老朱顔在髯髯已白鬚酌醪招倦客唤婦煮肥鱸玉
兎君家有銀甖客舍無醉餘㸔舞雪未覺客情孤
　　　登無相絶頂舊有東坡題字今不復見
深雲䝉無相斜日照崔嵬慘澹天梯往蒼茫地勢開巾
裾拂河漢談話雜風雷惆悵銀鈎處歸来首重回
　　　次九弟韻兼懐師川二首
抱瘵便秋晚加餐喜嵗豐幽懐烏鳥樂世故馬牛風坯
戸寒蟲急安巢野老同年来百念冷頓悟衆縁空
雞回落雁渚菊帶傲霜華稍過郊墟雨猶鳴官地蛙層
空聽隼擊俯杖㸔蜂衙妙趣誰能觧懐人天一涯
　　　次文虎韻戲暉書記
孤舟泛湛水心法已圜融詩律期三昩庵居役二空住
山湏拙斧閲世任寒蓬慢着尋幽履雪泥殊未通
　　　次九弟韻後篇戲奉世十一弟二首
少成憐季子拔俗似安豐逸氣期公幹鈎深似國風未
湏輕小伎著意要參同聊語詩家病塵窻研滴空
莫學中郎将休懐陰麗華三餘遊竹素兩部有鳴蛙乃
肻親龎老多情過押衙吾衰那復此羡爾樂無涯
　　　戲贈
王謝風流在星星映角巾屬文無少盡結社有迂輪頗
作餐霞侣願充觀國賔徑湏呼伯雅且入醉鄉春
　　　贈鄒中美
盛漢數鄒陽雲孫復擅場筍輿逢鹿苑蠟屐繞羊膓囊
有壺公藥爐多荀令香麻姑在鄉國期子共徜佯
　　　贈暉書記暉有伯時所畫馬甚奇
脱盡膏粱氣秖餘雲壑姿囊中支遁馬筆下恵休詩木
末鳥還語花邉蝶浪窺平章頼公等吾病不能奇
　　　聞官軍已臨賊境
聞道官軍至戈鋋壓賊壕鼎魚猶未腐穴兎竟何逃鋭
氣連全楚皇恩貸爾曹洗兵無復用歡喜薦春醪
　　　次韻九弟逰雲居
禁足同僧夏秋風倚杖前捫蘿懐鳥道著屐到壺天霜
月懸崖腹參旗落枕邉營詩嗟錦盡老語不湏傳
　　　夜坐聞櫓
日斜喧急雨雨夜候蟲秋宴坐逰三昩因人吟四愁踈
林月色好別渚櫓聲幽卻憶秦淮上寒更渡小舟
　　　自雲居歸欲到瑶田作
稍上參雲漢中藏祗樹園煙横迷逺嶼鳥度失孤村一
嶺分晴雨半山纔晏温回頭聽梵唄真是欲忘言
　　　絶章水
春水静逰浪晚吹怒生濤歸興催舟楫驚魂寄桔橰留
髠忽忘故訪戴敢辭勞推挽柁師力令人愧爾曹
　　　哭李少㣲三首
應劉玉山隕之子尚璵璠未握論交臂俄招去幹魂茂
陵有遺藁健婦解持門何日生芻奠人琴恐或存
評闕汝南旦窮嗟校尉途故交非浪哭吾道恐成孤往
在談文處還能步屧無秋風聊倚杖草樹日踈蕪
我客齊安嵗君官汾上春安知瀕鬼錄不作定交人煬
竈中郎滿鬬雞開府頻如何令王濟清血染衣巾
　　　次韻東坡五更山吐月
　　　　東坡先生喜誦杜少陵四更山吐月殘夜水
　　　　眀樓之句其在嶠南列置五章僕盖誦之不
　　　　離口欲效其髣髴而不可得秋髙景寂往来
　　　　匡山披衣視夜氣象幽勝乃次其韻作五首
　　　　然終不近也
一更山吐月修木瑩澄瀾全勝西園夜金覊帶笑看團
欒照坐好倚徙冰人寒縹瓷傾竹葉何必辦狼殘
二更山吐月寂寂山家夜衰翁葆鬢濕衡移復露下泠
泠泉可潄冉冉雲可藉相携塵外人共説無生話
三更山吐月無睡客還起風㣲一鐸鳴厯厯正談此此
身如傳舍幽懐湛秋水兹逰共昔逰定非聊爾爾
四更山吐月月是故園眀三峡笙簧起紫霄星斗横林
猿霜後嘯山鬼夜深行託宿耆闍寺真逰王舍城
五更山吐月夢回人更幽風来虎溪寺江動庾公樓雞
唤楚江曙河殘淮上秋倚梧成短句僅欲不勝謳(案此/詩五)
(章其一四五係律體而二三則古詩但其/體以五更聨綴成章勢難割裂故並附此)
　　　不宿開先道中口占
穉菊含佳色苔痕上老笻了山已埋玉盧老自鳴鐘但
飲東溪水休看雙劔峰斜陽空翠合猶聽隔溪舂
　　　雪
瑞木辭天漢因風響觸楹光催曉雞誤素失白鷴驚冰
柱隨門見瑶林逐徑成南州多癘鬼藉汝勝鏖兵
　　　王子張數以詩見過
午夢蠻花濕晚凉衣帶秋愁来倚柱嘯詩到擊盤謳律
熟無誰敵詞慳不擬酬蘓州語猶在五字為君休
　　　同雲叟逰歐峯
逺墅春辭木空山晚著花幽懐生䗶屐稍上問星槎屢
共普熏飯仍烹圓夢茶期君未衰白爛漫飽煙霞
　　　書懐
未作終焉計懐哉興不踈逢人問息耗閲嵗歎乗除老
境来顔面歸家識此渠攀縁俱斷絶何暇羡嚴徐
　　　遊石鏡溪
石鏡溪邉樹金輪峯上雲貪看魚弄影不覺鳥迷曛山
態迤迤好泉聲細細分銀鈎懐柱史誰復振斯文
　　　懐秦處度
淮海紫髯叟長吟獨倚風稍将芸辟蠧應罷手書空拄
策舊寒澗含毫餘老松觀雲毎悵望苦念小安豐
　　　留題壁間
逺意在丘壑籃輿同此尋干雲絶壁秀落澗幽泉音巻
祴盡開士聽法多珍禽煙横半峯暝信是忘歸心
　　　過蘄州故居
繫馬金沙樹衡茅儼暝途沾襟問隣老携手憶於菟意
逐前雲逺情隨歸路迂霜風吹曉角夢聽小單于
　　　寄文若
仲氏客淮上蓬窻憶聚星雲從望中宻雨逐去邉零赤
壁念存沒怡亭幾醉醒歸歟勤著腳莫負讀書螢
　　　用韋蘓州神静師院韻寄微公
雲卧衣裳冷巖幽鐘磬㣲秋蟲留霧牖夕鳥下煙扉無
人瀹茗椀坐我語斜暉分携復經嵗長嗟志願違
　　　将到九江先寄王環中
鹿門真大隠不減逺人村淨供維摩室鄰居祗樹園秦
淮揮別淚楚岸倒芳樽牢落還相見定能顔色温
　　　新篘濁醪味嚴勁飲數盞大醉醉中作此詩
我生憐麴蘖剛置自中年破屋鳴春溜陰崖響夜泉興
来猶味著飲罷剩狂顛但病無風韻聊堪栩栩眠
　　　佚老堂為栁仲輝題
小隠寄巖谷堂成笑傲中雖無黄閣相不羡黒頭翁倚
杖鷗邉雨營詩鴈背風好閑多病處清興畧相同
　　　自寶峯還過長坑澗谷勝絶處
㶁㶁水循澗悠悠山放雲闗河元未逺境界有誰分幽
樹花無頼輕鷗聲念羣箇中湏著句傳與世間聞
　　　蓺玉軒
短李江南秀虬鬚讓帝孫開懐仍好客愛畫復堪論蓺
玉風煙外藍溪氣象存他年多結綠㑹看有乗軒
　　　豫章董瞿老求詩
珍重膠西相風流後葉孫退藏羞射策曠逺頗窺園韻
絶五峯秀句奇三峡喧羌山多勝踐周禮魯俱存
　　　漫書
歐峯秋色外一上一回髙踐華誰云險捫參未覺勞雲
扉留野客霧牖卧方袍拄頬非吾事何湏似馬曹
　　　錢盱眙赴上因乞詩
君自金張侣從予嵇阮逰祗園分客袂星渚繫歸舟楚
國煙霞晚隋河榆栁秋中州多汲引行矣亦封侯
　　　次瑛上人韻
鼻祖真消息風流出當家觀門親杜順蹙指悟𤣥沙顧
我晩聞道參同今未涯懸知飲光笑初不為拈花
　　　題吴少馮聽雨堂
碧澗寒侵屋幽雲夜度墻貪看山入坐怪聽雨鳴廊苦
乏陰鏗句聊登孺子床君非無汲引寄傲學潜郎
　　　喜得京師書信
簷間噪烏鵲窻下集邕渠喜有大梁使能携小陸書南
烹飽薇蕨北饌到庭除得雋傳消息更看雙鯉魚
　　　追凉對酒
袢暑晚来歇追凉聊觧顔星移團扇底月動縹瓷間蟬
噪斷仍續鳥喧棲復還幽人嗜清曠只合卧湖山
　　五言長律
　　　上黄太史魯直詩
扈聖當元祐雄名獨擅長羣公調玉燭延閣近扶桑揮
灑驚雷雨觀瞻列堵墻宻雲来北苑珍菓出眀光柱下
惟青史銀臺無露章胡為隨逐客不作瑞齋房岑寂金
華省蕭條玉筍行長庚萬里去大雅百夫望老覺丹心
壯閑知清畫長珍蔬時入饌荔子喜傳芳世故跏趺逺
生涯嘯傲傍甘為劔外客誰念太官羊宣室二天詔遺
弓萬國傷老臣還召畢陛下過成康澤笏皆忠讜彈冠
多俊良力辭佳吏部直作老潛郎憶在金華日曽扶八
座床未能窺絳帳頗識戲羅囊候雁隨陽去奔駒度隙
忙千秋銅狄泣萬古玉人藏諸阮釁猶在蘄春痛未央
羣雛極鵝雁衆口歎蛩螀恨乏一㕓地歸来屢擇鄉親
交標鬼錄卜築近僧坊宿鳥頻窺牖行蝸毎畫梁著渠
上麟閣耻學賦髙唐勤我十年夢持公一瓣香聊堪比
游夏何敢似班揚尚愧管中見應須肘後方他時觧顔
笑何止獲升堂
欽定四庫全書
　日涉園集巻八　　　　　　宋　李彭　撰
　　七言律詩
　　　觀畫山水
不愛邉鸞愛李成胸中成畫自峥嶸數行島嶼隨人去
一段風煙向腕生猨啼巫峡殷勤嘯雁到衡陽嘹唳鳴
我與羣山成保社直疑俱是舊經行
　　　逺眀閣飲
百尺逰絲入座来浮嵐空翠入樽罍談諧自得江山助
觴詠不勞絲管催滕閣風流今未逺南樓氣味唤仍回
城鴉欲曙衆客醉木末䦨干懸斗魁
　　　城上
城上棲烏尾畢逋寒塘烏影過相呼一天欲放山陰雪
六幅如觀栗里圖問老自應師粲忍扶衰初喜得封胡
香醪已熟糟床注唤客無勞滿眼酤
　　　宿萬松兼示慶首座
步屧欣逢釋梵宫餘霞尚帶日歸紅峯前晚靄晚来積
岫外秋天秋滿空獨鳥深藏欹牖樹幽花香逐下山風
青燈耿耿照無睡頼有能詩老贊公
　　　鄒天錫見過
議郎梁獄坐口語置散投閒今放回令節由来迫吹帽
幽園尋勝獨登臺共歌昭代得銀甕何暇著書名玉杯
此口惟堪飲醇酎人間萬事要寒灰
　　　次駒父逰孺子亭韻
平居懶與慢相親寄傲行歌似隠淪水退荷花饑殘暑
秋来山色挽幽人從雌鸂鶒窺黄㡌旁母鳬雛映白蘋
興罷歸来去髙卧詩成聊復寄雷陳
　　　余久不飲酒偶飲殊適因和九弟韻
年侵畏病酒尊空矧復聽歌盛小叢煙際鳥呼雲際雨
花邉蝶舞栁邉風向来懐抱愁眉外今日懽娱醉眼中
何用花奴鳴羯鼓新詩解穢思無窮
　　　遊雲居三首
山林投老更疎慵尚有躋攀興不窮絶壑久忘蛇起陸
寒窻聊食雁来紅人方嵇阮似無愧詩比陰何或未工
永夜不眠茶作祟一燈眀暗鳥呼風(雲居稱有/雁来紅)
故嵗新芽約畧黄重来敗葉帶飛霜尋幽少脱塵勞夢
訪舊頗熏知見香深谷鳴鐘雲暗淡半峰斜照樹㣲茫
去天尺五今應是璧月珠星掛上方
羣峯羅立紫崔嵬無復市聲蚊聚雷逺嶠雲屯飛鳥沒
寒江煙斂健㠶開暖眠犢子陽闗草香逐蜂鬚陰谷梅
散策捫蘿覔歸路摩挲蒼石更裵回
　　　次韻答董彦速
疎山翠氣連眉嫵雲外飛鴻㸃㸃愁只在吴頭并楚尾
非闗張掖至幽州著書繁露想成癖待詔公車安足求
何日芒鞵尋舊約蘭旌蓀楫共優㳺
　　　過鵞湖懐師川
寶峯嶔㟢青未了枕下灘聲走白沙谷口不應無小隠
桃源真恐有人家寒猨飲水避㠶影槁葉隨波上槳牙
苦憶南州徐孺子歸舟天際暮雲遮
　　　春夜奉懐蘓仲豫次陳無已韻贈仲豫
雲外頭陀是去年已㸔汀草漲晴川夢中未覺闗河逺
枕底忽聞鐘鼓傳但可馬曹聊拄頬㸔渠鳯閣競加鞭
蓬窻想得司春甕一夜糟床酒注泉
　　　春日懐秦髯
山雨蕭蕭作快晴郊園物物近清眀花如解語迎人笑
草不知名隨意生晚節漸於春事懶病軀却怕酒壺傾
睡餘若憶舊交友應在日邉聽曉鶯
　　　季敵檢校南村田
風吹䆉稏半傳黄凖擬中厨雲子香潮水忽生添野水
山光便可接湖光難求塵外餐霞侣未試囊中辟榖方
徑遣阿連聊檢校饑雷已復殷枯膓
　　　自豫章歸書齋題壁
鳥烏聲樂客還家僮僕懽迎日未斜小徑潜筠新長筍
幽齋茂樹晚多花深慚麯蘖留春住尚覺年顔老去賖
出處由来非細事弄泉莫忘飽煙霞
　　　泮宫曝書恭覽御書故事行鄉飲酒禮諸老率
　　　諸生皆在楊先生病足獨不至賦詩見寄次韻
　　　答之
雲漢昭回泮水邉諸生拜舞鱣堂前老翁七十荷衣綠
弟子三千桂魄圓樂正足傷何必慮伏生口授尚能傳
墨池載酒容他日門外侯芭也可憐
　　　寒食日
幽人衣帶病餘寛終日蕭然懶正冠栁絮野鶯春向晚
榆羮杏粥食猶寒倦於杯杓生新興頻有隣儀救老殘
試把一尊招近友放歌聊復罄交懽
　　　李成徳求迺翁挽詩
養疴丘壑玩寒藤領畧雞園最上乗射虎已驚生李廣
登龍行復見元膺九原煙雨悲埋玉一代功名定伐冰
安得董狐南史筆發揚潛徳到雲仍
　　　戲次居仁見寄韻(居仁見督參/雪竇下禪)
長蘆老人半聖號眉毛不惜為談空靜委耽禪如縛律
懸知選佛勝封公影沉寒水雁無意春入幽園花自紅
欲向池陽參百問却慙勾賊亂(一作/破)家風
　　　寄如壁上人
平生剛直隠長虹收巻波瀾説(一作/入)苦空翰墨塲中無
李廣苾蒭園裏有支公未應雪浪侵頭白想見丹砂入
頬紅驄馬他年焚諌草看君妙手試宗風
　　　次韻寄居仁二弟(隆禮/敦智)
老覺餘生如過鳥何曽留迹寄長空一丘一壑應還我
三沐三薰盡付公病懶自知𤣥尚白醉餘貪看碧成紅
荀家兄弟俱奇絶時聽淮南好國風
　　　次韻寄山伯蕭老二弟(山伯恵瘞/鶴銘善本)
平原翁仲草䝉茸種竹當年語竟空羣從嗟予真漫叟
象賢期女繼汧公別来江草唤愁碧書到山陰稱意紅
瘞鶴銀鈎光照坐行書正欲乞楊風(兄雅嗜楊少師恐/弟輩有之故見於)
(末/句)
　　　卜居
有宅一區聊解嘲清風厯厯自鳴瓢買山作隠吾無取
為黍殺雞何用招魚托么荷障斜日籜隨新竹上層霄
箇中已了一生事倒屣安能求度遼
　　　寄劉壯輿将赴唐州儀曹
五栁先生同舊科壺觴終日盼庭柯一行作吏事皆廢
三徑就荒君若何問字有誰堪載酒談經許我或操戈
平生獨自賞音者聽此殷勤勞者歌
　　　奉贈瑛眀發
上人霜鶻氣横秋法界重重幻筆頭已泛毗盧真覺海
戲裁佳句比湯休雲開鶴嶺露蘭若波起洞庭霜橘洲
華髪蕭騷瀕老境多情猿鳥替人愁
　　　駒父次予舊韻見貽復次韻
玉人皮裏有陽秋句入丹青顧虎頭壓倒何勞譏陸陸
老衰得懶欲休休支牀夢破嚴城角决眥風回落雁洲
遣興竟湏桑落酒談間莫著畔牢愁
　　　用韻戲呈仲誠
蒲萄政復得凉州底事㣲官章水頭早嵗已能交北海
髙懐乃肯顧韓休手妙他時掃銀夏胷蟠佳處協滄州
誰言京兆畫眉嫵後院懸知多莫愁
　　　寄何斯舉
傳詩句句爛生光妙手殷紅入象床本自奉常參定脉
定從儋耳悟神方玉花自合歸天廐黄鵠應須下建章
見說年来真欲隠轉身一路直須强
　　　寄張聖源
豪氣向来回萬牛筆端衮衮楚江流拾遺已見傳三賦
平子不應吟四愁柱後許時淹濶步石渠看即副旁求
老夫病著蒼崖底細和堯民擊壤謳
　　　還家寄吴世長兼簡潘子真
江頭楊栁麴塵姿弄日晴空百尺絲騎省風流還有賦
吴筠英妙更能詩殺雞為黍相期處問雁呼卿政此時
下榻深慚徐孺子非關勞者作歌辭
　　　贈九峯長老
已透韶陽向上闗蔬盂茗椀毎開顔頭顱無意掃殘雪
毳衲徒来着壊山瘦節直疑青嶂立道心常與白鷗閑
歸来天末一回首應在孤峯煙靄間
　　　次韻答寶峯仁書記
袖手脱鞋悲太白搴旗縳敵笑光顔自知日面與月面
莫問南山與北山獨秀峯前雲不隔蓮花洲下水長閒
還鄉一曲真竒絶與子終朝談笑間
　　　寄撫州謝㓜槃
別去鷓鴣思日寒書来鵯鵊語林端我懐求仲徑方掃
君向山陰興已䦨細讀清詩如艶雪何時痛飲劇奔湍
懸知作草非賣菜要自心期禮數寛
　　　賦髙眀大使神功妙濟真君祠
楊栁江頭星宿踈呼船梢子散林烏煙横雲捲樹出沒
天澹波平山有無稚子摠參三洞籙病軀長佩五靈符
步虚聲裏瞻風馬頗覺神清到蘂珠
　　　代虚中作
曉悟無生貝葉經起宗真喜得人英風流定自壓全楚
文物由来繼兩京謝傳平生處華屋滕公俄忽掩佳城
哀榮贈典他年在翁仲何知淚滿纓
　　　聽王散人琴
花邉猶舞舊時蝶屋角還鳴他日禽但訝鏡中顔色改
詎知門外歳華侵一杯相屬步兵酒三疊共聽中散琴
有慨余懐聊復冩雨餘汀草自青深
　　　南至
鄰雞戒曉暮鐘催老境俱從裏許来但喜書雲占嗣嵗
詎知緹室暗飛灰和風欲上千門栁協氣先傳五嶺梅
弟勸兄酬真樂事燈前細酌莫停杯
　　　葺茅屋戲成
朔風巻我屋間茅烏鵲含将去作巢執扑鳩工課奴客
廵簷長嘯望江郊謝公五畞似能保揚子一區聊觧嘲
欲學參謀懐廣厦苦無鳯觜續弦膠
　　　鷄冠
景純機上為裁剪淺碧深藏稱意紅要與飛鴻同保社
肻隨凡鳥在樊籠鳴堦鼓翼何勞爾介羽登塲略未工
赤幘漫多安足數尸鄉反笑祝雞翁
　　　七夕用東坡韻
老火㣲㣲迹已陳稚金稍稍欲親人蛛絲曲綴當時態
舊葉頻澆見在身女𨽻不堪嚴侍立天孫誰識靚粧新
栁州太巧何湏乞憐汝題詩正角巾
　　　早發開先入城至中道親舊約予復還薄晚復
　　　自歸宗入郡中
細聽㶁㶁水流澗静㸔悠悠山放雲澗底逰魚隨葉下
巖間獨樹藉雲分殘星已發招隠寺落日願仾耶舍墳
却背孤村入城市沙邉深愧白鷗羣
　　　過廣濟
不到梅川已十年市橋官栁尚依然追尋耆舊知誰在
觸撥清愁不欲眠蘭若霜鐘猶唤睡平陽宰木上參天
倦遊客子心無際眼盡崗原起暮煙
　　　種僊茅
聞説僊茅勝鍾乳移根逺自西山阿豈獨客来塵意少
更覺夜眠幽氣多避謗何湏求薏苡去家不減食藦蘿
候門稚子成羣後矍鑠仍看馬伏波
　　　王子張以詩見報次其韻
卧看雲生舍北籬起来臨鏡慰衰遲欲投未落鶴盤嶼
将去還留鵲遶枝天上漢庭勞夢寐嶠南殷鑒恐覊縻
藍田丘壑仍孫在勝日勤来賦好詩
　　　七夕懐徐十用去年所賦東坡清凉韻
幽人喜雨静無塵雨罷幽蟲料理人顧我維摩方卧病
憶君徐稚是前身鐘鳴祗樹年華隔潮上吳江月色新
共看牽牛渡河漢月殘露脚濕綸巾
　　　戲次人韻
人言鼓吹来詩思鳴鶴遂聞長阜音細讀一犁新句好
始知三語用功深自甘𣪚木傲霜節懶作幽雲出岫心
茗盌爐芬清晝永流鶯捎蝶過墻陰
　　　送果上人坐兠率夏
落絮霏霏攪客心鳴鳩厯厯唤春陰未於蓮社添宗炳
已向蘭亭減道林逺嶠煙横鐘磬晚禪天目斷薜蘿深
詩縁酒廢苦無思為子送将聊一吟
　　　舟中次珍書記韻
沙頭作別數峰暝意逐屯雲愁晏陰雨打船篷藏枉渚
鐘殘客夢憶禪林山重水複歸棹逺魚躍鷺飛寒葦深
何日支郎訪𤣥度倚松停策伴㣲吟
　　　用師川題駒甫詩巻後韻
夢中逐客幻中歸荆楚甌閩好賦詩誰謂涪翁呼不起
細看宅相力能追太冲文價輕皇甫籍也辭源怯退之
丘壑同盟從已定莫令鬼祟作愁眉
　　　即事
槐火煎茶氣味新東園肯讓兎園春鳥摧穠李霑衣袂
蝶遶夭桃傍鬢唇迴策如縈峻儀範好詩轉彈絶風塵
頗勝袁粲飲無偶步屧白楊要惡賔
　　　貽王充道隠士
憶昨涪翁虎溪別雁来一字不曽收勞君為傳三月信
遣我少寛千斛愁煙艇方逰建業水玉人猶在仲宣樓
何時掛席西湖去藜杖青鞋鸚鵡洲
　　　潮州木龜有堂舊在天慶觀北極殿之左近為
　　　道流竊取而去今莫知所在矣
長生要自食山蘚妙語曽聞葛稚川忽見靈龜藏六用
定巢蓮葉閲千年刳膓已笑清江使曵尾聊同修水邉
懸想偷兒難卜夜守閭黄耳得安眠
　　　宿侍其雲叟書齋
髙齋觧榻留我宿破夢驚濤翻疾雷水鳥時呼山鳥語
朝帆纔去暮帆来百年榮落真墮甑一世稱譏同死灰
珍重秦淮隠君子只今風月且銜杯
　　　竹枕
湘江翠竹斬雲根偃月初無刻削痕尚想繁柯俱笨䔿
曽經綵鳯屢飛翻佳眠時有池塘夢避暑不勞河朔樽
殷殷晴雷喧白晝兒童走報雨翻盆
　　　過林子幽居
卧聽山城罷擊柝䇿蹇過君霜滿鬚窻間山好天欲曙
庭下菜肥人愈臞我非當世可領袖君合於今稱楷模
謝公小草恐未免懐寶要令真不沽
　　　同安即事
揺落霜林秋興新捨舟尋壑自㝠塵雲光山色觧迎客
松氣竹氛俱着人漢上營詩多累句孟生題壁欲傷神
頻伽依舊丁寧語應笑華顛映角巾
　　　怡顔堂
心逺由来地自偏有琴何必問無弦新醪清濁動秋興
老樹扶疎可晝眠失學已從兒輩懶哦詩常苦後生傳
此腰倔强應難折尚愧顔公二萬錢
　　　周眀府國鎮寄詩有招隠之意次韻以報之
絶壑平生深遯逃相期推轂敵英豪綠葵白薤堪扶老
黄㡌青鞋非養髙薫浴懸知慙管葛經綸何敢望崔毛
新詩如對故人面清夜不眠雞屢號
　　　予以王褒僮約授嗣行叟叟有書抵予并求跛
　　　奚移文且云要與僮約作伉儷以此詩戲之
髯奴上劵歸公許跛奚移文猶見催臧獲要令成伉儷
文章相與挟風雷目成眉語似真爾足躡心邀安在哉
大士好奇聊一戲不應禪寂便寒灰
　　　戲何人表
示疾維摩難共語誰堪問疾坐繩床也知世乏長桑手
盡用枕中鴻寶方馬價不須勞廣漢牛衣何用泣王章
清凉心地俱安穏特訪名園顧辟疆
　　　仲豫買侍兒作小詩戲之
霜鶚横空河漢秋聊隨雞鶩稻梁謀却將屬國舊長劔
換得石城新莫愁要遣短轅無復馭定看遥集觧忘憂
匡山醉客時相訪莫下踈簾作障羞
　　　溪上
門前渾是浣花溪坊裏深疑號碧雞短艇波横隨暮靄
遥岑雨歇看朝隮髯奴便了能沽酒稚子添丁解灌畦
欲賦郊居追沈約只愁誤讀作雌霓
　　　扇上畫雪景戲書
醉餘澹墨冩生綃咫尺真成萬里遥短棹船歸剡溪曲
披蓑人渡浣花橋暑中松雪俄輝映月裏山河俱動揺
凛凛寒生立毛髪從今褦襶不湏嘲
　　　二月二日大雪
天公長作狡獪戲舍北舍南無限春宻宻踈踈桃著糝
娉娉裊裊栁含塵老人已老難復少故衣雖故昔經新
岸薺未花湯餅滑何勞象白間猩唇
　　　得了翁書
都司曽拂御爐香嚴譴歸来鬢未霜麟閣他年㸔赫奕
獸樽今日久凄涼楚氛聞説行將弭漢道真成喜再昌
莫作湘纍吟澤畔鋒車促召據南床
　　　廬山道中見梅花
江頭細草已揺春幽谷踈梅尚著人未許揚州動詩興
却嫌戚里妬粧新范郎鄙棗不同傳漢省含香可買隣
蝶翅蜂鬚莫浪喜元無一物涴香塵
　　　苦雨
陵陂麥熟晚雲黄婦姑當穫相扶将谿山作雨水漂屨
芝菌對床蝸篆梁宴坐翻疑谷簾下夢回恐在漏天旁
何時晴嵐来入戸撩我浩歌傾一觴
　　　江梅
江梅踈雨弄晴曛割取江東一信春剰得耐寒驚蛱蝶
竟来占醉倒綸巾未容作賦重招屈豈敢含毫論過秦
何日大梅梅子熟從渠髙浪白如銀
　　　睡起
鳥鳥聲樂報新晴睡罷南窻午醉醒惡客從譏𤣥尚白
斯人相向眼終青渚蒲汀草垂垂發幕燕林鶯續續聽
日糴太倉真細事安尋佳句遣沉㝠
　　　次妙眀觀韵
春岸波平汀草深野航蕩槳恣幽尋星壇香轉来真侣
菌閣鐘鳴生道心憶昨霓旌歸紫府尚餘鴻寶作黄金
肩吾戲吐煙霞語縹緲欲仙難陸沈
　　　次韵答仲兄元亮
楊栁江頭人迹稀心隨鐘度逺山遲忽傳憶弟看雲句
想見流觴曲水時人比封胡終有恨韻低徐庾敢言詩
青春欲謝子規呌莫惜歸帆赴後期
　　　用元亮韵寄駒甫
才名綠髪斗牛垂天祿讐書何太遲却掃未嘗嗟半菽
養疴不是傲當時鋪張大對眀光手收卷裁成鄴下詩
見底冰壺最清澈何時照眼㑹心期
　　　用元亮韵答師川篇末見寄
蚤嵗聞君萬人敵定交已悔十年遲中間㑹面無虚日
底事分携用此時不隔南雲無過雁猶因北阮著新詩
征車欲作日邉去儻赴幽園茗菓期
　　　復用遲字韻呈元亮
去日闗河雪打圍縫裳宻宻恐歸遲忽㸔髙筍成筠處
始見殘樽下馬時暮雨蕭蕭聊洗恨東園物物總宜詩
莫言心賞隨年薄勤赴幽人林下期
　　　東臺
門巷依依稱意苔杖藜野色逐人開馬駒卓錫今應在
康樂翻經那復来雲物蒼茫山逺近波聲宛轉水縈廻
風流頼有潘懐縣一洗從前猿鶴哀
　　　次韻徐師川喜洪駒父歸自臨汀之作
赤壁煙波翻𣺌溟長沙卑濕重行行一觴一詠勞清夢
三沐三薰慰別情不作畔牢愁執㦸共吟哀郢哭初平
生来競病幾牢落漫興安能學背城
　　　度章水道中戲用城字韻呈駒甫師川
楚波不動晚山青顧兎西来照我行野鳥鈎輈如有意
漁歌欸乃亦多情湖邉倒載思山簡機上廻紋念始平
欲覔澄江如練句乞靈須向謝宣城
　　　次韻答季智伯弟
廢詩不復匠蘇州蠧簡於人風馬牛喜有丘明能撰次
極知水部愈風流句分競病應難敵家有封胡可觧憂
共歎宣城㳺岱早剰招去幹不能收
　　　贈蘓仲豫
平生照眼玉壺氷解向朝陽續鳯鳴黄鵠樓前重㑹面
白蓮社裏定交情踈才我亦憐文舉大雅君應笑正平
貰酒臨卭聊復爾莫令狗監汙髙眀
　　　贈王環中
拄策前年訪草堂掛帆煙際在西江詩隨鴻雁来春渚
夢逐蟾蜍入夜窻辭聘知君追孺子屢空嗟我似窮龎
莵裘欲買為隣竝嵗晚相期倒百缸
　　　贈張仲義
春衫試吏楚江濆真以文昌思不羣未暇等陶辭小秩
何妨慕謝始精文壁間妙句流黄素松下英姿大壑雲
但恐承眀頼公等不容蠻府作參軍
　　　奉贈介然
彈壓諸方化城老聊同懶瓚恣佳眠雲隨雷下雨歸壑
竹引窻間風動煙晝靜㝠捜徒覔句道安髙論愧彌天
叢林良藥今無有絶影湏公為著鞭
　　　宿同安用舊韻呈雲叟
蒲栁望秋今復衰遥岑雨罷抹修眉寒林要使入方尺
妙筆懸知愧畫師不見揚雄草𤣥手細㸔束晳補亡詩
何時共飲建業水更把北山煙雨犂
　　　遊同安寺
郭内那知草色新道人庭宇別藏春髙榆風度青含荚
艶杏雨餘紅退唇茗盌薫爐清有致禪天金地夐無塵
裁詩得句如拱璧不費咸陽設九賔
　　　逰昭徳觀
曉隨歸雁影聨翩来訪仇池小有天萬籟虚徐雜鐘磬
一源淳樸異山川雲霾大壑真逰逺風掃石楠佳句傳
司命峰前徐孺子幾時風雪對床眠
　　　夏牛卿用韻見貽次韻答之夏先君子與先平
　　　陽厚善
君合雍容供奉班彤墀紫仗近天顔悮隨手板落趨走
却望家山思燕閒使君銅狄悲㳺岱令尹玉棺今賜環
樽前回首二十載更話幽禪未易攀
　　　客有和予顔字韻詩者答之
蠻花初捲簟文斑苦被秋風吹老顔慰眼既親還有舊
起予多病復思閒暮年倚仗心三徑看子著鞭腰九環
小屈尉曹吴㑹去莫因横槊廢躋攀
　　　送規老住䖍之慈雲
禪翁竟補棲禪處兔角龜毛杖佛僧久厭宗雷同保社
却凴章貢濁埃塵定携天上蒼鷹爪去接西江白業賔
大庾嶺頭梅正好同風千里一枝春
　　　郊外書事
郊原野老帶經鋤童稚何知競挽鬚我亦彌年躬井臼
兒能終日課樵蘓頗思鷗閣仍虬戸那似松醪伴酪奴
志大才疎苦多累真須鹿鹿効周謨
　　　和何思舉韻寄元亮兼簡性之
避冷幽窻歌扊扅鴉啼疎栁把南枝長鬚勿送平安報
滿眼仍看競病詩稚子毎嗟簷隙短波臣常梗客行遲
應貪左轄藍田㑹落雪官梅動興時
　　　和許秀才見贈許病目良苦
木末鴉啼負郭村無人白晝掩柴門詩来或作破客夢
語妙直堪排帝閽抱瘵端如叔夜懶幽懐思對阮生論
何時還子讀書眼解脱無根須返元
　　　和馮仲宣韻
秋風寂寞仲宣樓金狄傷嗟卧一丘喜有斯人出淮海
追還舊觀極風流莫将起草眀光手去伴諸郎肉食謀
我欲清江理煙艇尋君楚尾及呉頭
　　　奉酬謝㓜槃
窻間逺岫謝𤣥暉人物煌煌三秀芝黄耳来時得佳句
碧雲合處起幽思深閨復見解圍手勝日應多贈婦辭
念我龎婆最癡絶只能舉案解支頤
　　　次韻奉酬㓜槃
結廬不入遺民社好客初無仲蔚蒿度鳥㝠㝠與心逺
孤峯峭峭伴名髙樽前著我醉千日鏡裏縁君減二毛
安得買隣揮百萬拍浮左手更持螯
　　　再次韻呈之忱彦先彦達兼呈㓜槃
割據溪山天下豪長松獨許倚青蒿小巫政自雄河朔
淺器從来鄙奉髙爛醉何勞憤田竇淳風相與繼崔毛
不知底事真奇語且向窻前嚼二螯
　　　次駒甫涵虚閣韻
夢中占夢偶相逢山上有山隨轉篷我自持觴酹𤣥酒
君應臨水洗蠻風行參鵷鷺峩冠客豈是江湖把釣翁
暇日頻来裁錦句要看玉手亂殷紅
　　七言長律
　　　紫霄道中
山行積石路逶迤村徑成門逐處移一㸃炊煙生虎穴
四来暝色到牛衣畏人沙鳥飛南隴傍母山猿戀北枝
鴈塔崔嵬臨畫嶠墨雲霮䨴起方池髯秦昔別留奇畫
病可雖亡餘好詩(秦畫松石于歸宗/壁間可為賦詩)羊祜不如銅雀妓
蔡邕尚有虎賁兒(世未甚知可而美慶/上人者學詩于可)開顔欲效東籬
醉(栗里在歸/宗寺旁)真隠慚無谷口姿安得膏腴盈二頃雍雍
喚取共扶犂
欽定四庫全書
　日涉園集巻九　　　　　　宋　李彭　撰
　　五言絶句
　　　喚渡亭
草風兼沙雨依約渭河邊昔人曽喚渡絶唱頗清緜
　　　戯書山水枕屏四段
遥岑天南端野彴垂楊下蕭散策寒藤緑雲復觀化
澄江真皎鏡短艇戯鳴榔無復機心動不驚鷗鳥行
孤峯上排霄羣木盡生意持竿坐石磯髙懐在雲際
複閣耿蒼烟斜暉掛木末巻帆何處船危檣待明發
　　　大雪投宿圜通以野雪蓋精廬為韻賦五詩并
　　　書塗中所見
寒雪盡垂空玉色粲萬瓦黙黙行五牙鬱靄望黄野
昔我遊山隂雜花紛似雪重来雪作團逺樹皓已結
山翁雪垂素相逢乃傾蓋同看艷雪舞盡此威遲態
借問佩蒼玉何如煮黄精古来澗谷槃價自重連城
馬疲如客饑稅鞅文公廬人好雪亦好何啻射洪烏
　　　迎陽閣
扶桑有玉書鬱儀善相保朝暾到頹簷危坐填血腦
　　　予夏中卧病起已見落葉因取淵明詩門庭多
　　　落葉慨然知已秋賦十章遣興
西嶺障斜日澄江來遶門歸鴉千萬㸃暝色入逺村
燕坐修白業焚香觀黄庭清霄降真侣弭節或見聆
境静輪鞅寡堦空絡緯多蕭然正遐矚脱葉下庭柯
我初卧病時桑麻翳負郭扶杖延秋風山川俱黄落
寒温機中素榮歇洞庭葉發興鷗鳥行風烟理舟楫
平生老驥心伏櫪端有在華月生夜涼南窓歌慷慨
園中有竒貨雨滿𤓰芋田一飽吾已足望山思悠然
結交何用早士貴心相知茍合殊真味咄咄成乖離
林廬亦云樂欲語輙復已取琴撫徽絃妙不在宫徵
沅湘歌九辯梁父吟四愁虚齋無一事坐對楚江秋
　　六言絶句
　　　太平小寺
行盡斜峯急澗忽看化寺神居雲𤨏沉沉複閣旁看貝
葉遺書
　　　昌書記畫梅
花栁春風紛衍禪窓晚放横枝虢國生憎粉黛晚粧淡
掃蛾眉
　　　夜坐兼戯環上人
蠧簡聊寛岑寂榴花頗慰榛蕪莫問草𤣥上白須令看
碧成朱
毛髪早驚蒲栁衣裾又變風烟我是一丘一壑君應三
要三𤣥
落木霜猿到耳風髙候雁横空覔句深憑料理解圍俄
聽晨鐘
　　　昌書記畫馴猿
巫峽猿啼向曙云何却在樊籠想見珍羞豢養翻思槲
葉微風
　　七言絶句
　　　庭梅
春風日日下丘園緑到萱芽蕨破拳莫怪庭梅晚来好
尚堪桃李與争妍
　　　寄贈擇言兩絶句
憶昨同傾三昧酒論文時掇百家衣他年準擬蘭亭㑹
好畫髙人支遁師
逍遥儒墨兩専場萬遍蓮花嫁馬郎心若死灰詩欲盡
乞儂西國更生香(擇言與參寥相厚善/故戯作吳語戯之)
　　　舍弟彤檢校南庄刈稻中秋日作三絶句見寄
　　　醉後偶次其韻答之
天南雲破玉繩横上有蟾蜍雲外明共把一杯懐少雁
新詩深悉未歸情
呼鄰貰酒酒如氷以酒攻愁愁有城醉舞不須看短舞
神清便覺映膚清
珍重江南庾子山詩名晚嵗滿江闗應須剩讀書千巻
始在班揚伯仲間
　　　答徐十贈詩三絶句
東湖髙士有雲孫句夢池塘論過秦海内故人流落盡
病夫杯渡不嫌頻
窓中山色撲衣襟户外江聲醒客心我在山隂君在剡
思君行坐短長吟
爐薫細細繞禪房竹日暉暉映短牆安得買鄰同嵗晚
鉢盂分飯共繩床
　　　答謝邁秀才三絶句
飽聞玉樹堦庭長今見憑虚意欲仙遣我池塘夢春草
阿連風味劇堪憐
短李門前無寧馨書滛詩癡類天成多情喜有謝康樂
步屧同尋鷗鳥盟
平生抱瑟齊門立不比吳宫誇靚粧周鼎商盤甚淳古
君来獨慰九迴腸
　　　答黄直夫二首
紅顔綠髪花映肉别去年顔存語音秉燭相看真夢寐
細聴存没欲薫心
筆㡳瀾翻走百川胷中書傳作豐年自憐疲馬老伏櫪
絶影如公更着鞭
　　　次韻答九弟首夏郊園即事
疏泉方作薜蘿深月落參横要共斟徑醉逃禪真粲可
𡨕搜得雋近韓岑
阿連句裡欲回春早慎論交思不羣莫願才堪任遺補
来參折臂大馮君
營巢燕子語猶新接葉鶯雛已晚春催曉鳥烏聲更樂
直疑料理廢詩人
何須痛詆程不識未用親摩史謁居昔時萬事愁眉外
頓覺幽懐常晏如
　　　再次韻
嬾覔新詩勸春住只愁塵爵每空斟餘酣晚潄沙汀外
未羡明登天姥岑
陳恬老作中州客少室曉猿聲念羣通籍金閨成㡳事
看取九原𡨕漠君
古木千章夏隂合甕頭别作醉鄉春草𤣥不是揚雄事
定自免為投閣人
種葵藝瓠成畦壠竒貨由来果可居漢代封君渾未稱
故侯風韻擬相如
　　　元亮次韻四絶相撩和荅
枕中鴻寳褭蹄金火候曽經手自斟瓠子河傾那可塞
忍令清餓首陽岑
少陵獨見阮生論我樂同鄉獨樂羣兩阮八龍渾可擬
操戈披靡獨輸君
乆知甕㡳堪肥遯近覺樽中每着春狗竇相呼竟何補
獻酬故屬畫眉人
仲子酒狂言語疎文章敢比茂陵居未見逺山堪病渇
直愁滌器枉相如
　　　清明
汀草汀鷗解喚愁舍南舍北度鳴鳩深憑竹葉留春住
未信桃花逐水流
髙栁半天渾欲眠二毛苦上接籬邊興深杯杓懐山簡
勾夢池塘憶恵連
晚將麴蘖寄吾真不道公當恕醉人欲學少年花壓帽
却疑花笑及花嗔
　　　登耶舍㙮
五峯羅列斗南垂百代堂堂歌紫芝一老去為西伯用
四翁應笑北山移
　　　春意三絶
屋角鳥呼春意回江花江栁自相催廢詩詩思澁如棘
勾引無勞酒作媒
裁雲為栁雪為花惱亂中年春意賒庭宇風微教馴鶴
池塘日暖浴嬌鴉
日日映堦春草香春風到處着胡床梅梢何許蜂釀蜜
来採幽園宫様黄
　　　題温泉
能使時平四十春開元聖主得賢臣當時姚宋並燕許
盡是驪山從駕人
　　　暉上人畫梅乞詩
微風正爾送荷氣忽見鞏梅氷霰姿元是道人三昧力
明窓潄墨發南枝
　　　西㙮
峯前日出霧初散谿上雨来禽亂啼欲記曽遊三峽處
詩成頼有董膠西
　　　睡起
林間穉竹猶含籜栁下孫枝屢放綿午夢不知清晝永
嬌鶯啼破晚窓前
奕奕柔桑霜後繁繰絲無復蠒盆翻願同園客蠒如罋
忍使疲民無複褌
鳥雀雄猜作伴飛機心還復墮危機何如絢練堂前燕
拂面銜泥㸃客衣
穱麥翻畦雉羽斑郊園貰酒有餘歡奈何苦雨傾滄海
坐遣南翁衣帶寛
石闕林端晝夜啼羅生芳草緑成蹊扶笻攜㓜出門巷
雨過舟横水滿谿
　　　戯贈行宻上人
東風未解北風愠臘雪半消春雪深欲向僧房覔清晝
細聴山暝孤猿吟
　　　次李儀中韻送杲上人歸龍安
不作郊原雉應媒心隨山色翠成堆翩然一鉢自歸去
有意杖藜還復来
　　　訪僧
茗盌薫爐乆不来曉猿夜鶴總相猜故將野老扶衰杖
踏破僧家稱意苔
　　　戯贈嗣譽二首坐
談禪髙出溈仰右著論恥居生肇傍更有新詩堪抵罪
與君約法定三章
僧中君是玉花驄氣逸渾將入古風欲向松窓翻妙語
愧無筆力到方融
　　　病中即事
懶慢經時不出門秋風藜杖稍相親念羣屬玉鳴碕岸
作伴蜻蜓上角巾
病厭鵞兒酒色黄蔬盂終日似僧房馴猿時復攘新果
夕鳥飛来啄蠧床
初無勾漏為丹砂何必青門始種𤓰口腹累人吾豈敢
深勞溪友餉魚蝦
啼烏引子来衣桁野鷺銜魚墮屋除百念已忘餘習在
手持叔夜養生書
利口毁譽本無嫌空洞腹中須屬厭何用灞陵嗔尉醉
未勞漢署歎郎潛
畦間魁芋敵蹲䲭木末深懸大谷棃小摘已堪充米價
煨嘗聊用補朝饑
絡緯井幹空復啼蕭然脫葉望秋衰最憐庭下婆娑檜
鬱鬱已含梁棟姿
　　　失題
草閣柴扉舊逐涼蘋風一曲灑迴塘尚餘新月張敞畫
無復么荷韓夀香
籬邊日出撫孤松户外雲生遮數峯避冷隨陽聞過雁
催昏喚曙聴疎鐘
寒鴉銜枝欲定巢近同客食上林梢能逃嵗徳安門户
出處懸應不浪交
紛紛眼界秃居士却著雲山壊衲衣箴孔綫蹊無量義
誰能於此頓知歸
秦郎本是金閨彦撰次曽為仙董狐西狩獲麟雖絶筆
道山今日要真儒
韓侯數竒亦云極奈此風流英妙何傳聞東觀已著作
即看西掖與鑾坡
　　　廬山道中
無復春風綠髪前索花共笑過年年只今老境花無賴
媒蘖幽人作醉眠
崇桃灼灼昡清晝細栁依依迷逺村似聴淵明賦歸去
柴桑幽鳥語黄昏
三年不飲虎溪水一笑来嘗鷹爪芽岑寂仲堪談易地
祇餘蒼蘚藉殘花
董仙種杏令虎守只今但見蓮花峯錬師欲作小隠計
餘力猶堪追祖風
憶昨山隂峯上頭山腰雲雨半含愁蒼崖壁立題名處
光怪時時射斗牛
蕭杌齋中天馬駒追風未試且幽居劇談挽我留三日
不費一䲭傳異書
不識西湖林處士飽聞隂木叫鈎輈茂陵遺藁今應在
索價雖髙未肯酬
英姿秀骨徐尚書忠義丹青那可圖褒鄂真成毛髪動
猶將生氣壓曹蜍
　　　北齋兩絶句
芭蕉葉大雨聲催葉㡳繁花菌蠢開欲據胡床呼作炙
膳夫何用探心來
烟沙茂密小池塘注水枯荷馥晚涼何許蜻蜓立荷蓋
驚飛作伴過東牆
　　　對雪有懐廬山道中
傍窓幽鳥語怱怱雲陣羣山雪輥風信有農談四鄰乆
隔籬烟火醉眠中
　　　自和六絶句
麗日暄風下大荒百花氣暖漢宫香攜幼來尋竹間寺
游絲寂寂繞迴廊
金屑琵琶刺繡裙絃絃軟語怨昭君仍年病著屏杯盎
酒興多於出岫雲
水荇蘆芽相緯經倦飛翠碧蹔來停含毫未下無新句
安得毫端飛迅霆
蛙鳴廢沼弄妍姿破夢起看星斗垂度曲安能當鼓吹
灑灰那復計官私
邊腹從來不貯愁歸鴻目送頗悠悠三吳何用憂狼顧
一戰行看擒狗偷
二季蒼顔催我老年過四十眼猶明細字未能妨老讀
每逢佳處勝専城
　　　再和
清朝畫省得名郎嚼麝髙談百和香水鏡欣傳佳吏部
更須端委侍巖廊
仇池仙伯烟霄外妙出湖州寫墨裙晝永虚齋風動壁
枝枝葉葉欲生雲
劉侯白髪續羣經原夜憐渠不少停齎恨沈王今已矣
那知為電復為霆
珪璋挺特晁夫子家法文章萬代垂却袖當年醫國手
磨鈆起例只營私
且復持觴歌莫愁㸃衣栁絮晚悠悠要知境静自心逺
不是年衰成語偷
平生愛花被花惱况復雜花川上明劔外參謀詩滿眼
乞靈何必錦官城
　　　同季敵弟過南岸野寺
楊花糝徑雪繽紛短艇横江烟草昏小雁俱來覔春事
情知春過水南村
　　　數日隂雨懐李生
衣裾蘭茝有餘清風骨氷霜照眼明欲共阿戎談絶倒
亦憎暮雨滴堦聲
文楸玉子知無敵愧我元非王積薪願賦烟茶不堪剪
風流文物不無人
燕頷應須遊玉闗歸來緑髪看峨冠他時爛醉紅鸚鵡
更跨追風烏賀蘭
　　　戯刻真牧堂竹間
風微雨細花梢動日落鐘鳴雀語多未有池塘春草句
戯成户外竹枝歌
　　　小憇琵琶亭呈環中養正
南樓岑絶冠湖外舉扇每避元規塵庾公樓下落帆處
掀簸定為公所嗔
超超邁俗郭有道育孤事嫠如古人莫言壁立貧至骨
雞黍自是延嘉賓
山南濩落蘇季子飲作江潮雪陣來想到詩腸應作祟
挽回妙語如瓊瑰
　　　戯呈子蒼
一杯相屬步兵酒三疊共聴中散琴有慨余心成獨寫
雨餘汀草晚來深
　　　山郭遇鄭禹功行縣
廣文官冷飯不足行縣符移秖屢催邂逅班荆作吳語
風姿峭峭絶纎埃
　　　清曉登無相浮屠上有東坡書
窈窈龍蛇穴窟寛淮山楚水繞欄干儋州宰木應揺落
八法猶參星斗寒
　　　舟中戯作俳體
皎齒青娥倚柁樓楚波微動晚風秋不辭自去迎桃葉
兩槳還須送莫愁
目成可意亦不淺思是羅敷舊姓秦莫道使君自有婦
願為解佩漢臯人
　　　茯苓
憶昨舍邊松雪明于今偃蓋入青𡨕何時容我攜長鑱
翻動龍蛇取茯苓
欽定四庫全書
　日涉園集巻十　　　　　　宋　李彭　撰
　　七言絶句
　　　老坡自海外歸為書簡寂觀雲卿閤榜今為煞
　　　風景者毁之
筆㡳颶風吹海波牓懸鬱鬱照巖阿十年呵禁煩神物
奈爾焚琴煮鶴何
　　　戯書
虐雪饕風春事晚輕紅未放入夭桃即看倚杖花經眼
便許堆盤黍雪毛
晴簷已復聴提壺濁酒聊堪釋荷鋤短短長長愛園栁
三三兩兩數谿魚
渫井寒泉徹㡳清不容私地有蛙鳴修除何獨充庖易
要看籜龍將雨行
止酒廢詩春晝長頗知易戒復難忘戯于窓下還詩債
便欲花前喚索郎
　　　次韻文潛立春三絶
臘前漏泄有官梅春色懸知裏許回日涉園中聊步屧
黄菘早韭復争開
后皇司春生意還無知草木亦班班顧憐緑髪添華髪
羞插耐寒花上幡
舉酒徴賢且合姻盤飱野菜鬬嘗新陽春有脚今誰是
始覺前朝貴老身
　　　延福寺
尋盡雲山發興多稍知蘭若在巖阿不以姬姜棄憔悴
杖藜聊復一來過
　　　齊安江頭别何氏兄弟舟中得四絶句
踈星牢落散江東悵望夷猶醉眼中長年三老相欺得
故將短棹指西風
八字山頭閲世故周郎赤壁㫁人腸玉魚金枕皆𡨕寞
鐡騎樓船墮渺茫
樂羣野鶩巧相依旁母鳬雛肯浪飛怪㡳相連若耆舊
無人花鳥自忘機
巖巖五老古鬚眉似對幽人歌采薇漢事煩公即調䕶
蒲輪飛詔盍來歸
　　　留别小慶
風催萬壑雨歸去雲閉連峯不放晴門外從教春水濶
杖藜準擬聴江聲
　　　二絶
過盡栁花無復綿幾畦麥浪漲晴川幽禽喚起醉鄉夢
疑在故園茅屋邊
生綃他日寫荒寒咫尺渾如萬里寛我據筍輿烟霧裏
有人應作畫圖看
　　　對酒二首
頗欲持觴為上頓直疑買醪成大偷盎中麴蘖可肥遯
不比終南猿鳥愁
雄猜刻薄王處中不飲思欲誅蛾眉何如一醉睨萬物
小黠向來成大癡
　　　夢秦處度持生絹畫山水圖來語予此畫劉隨
　　　州詩也君為我作詩書其上夢中賦此詩
隨州句法自無敵寫作無聲絶妙詞誰料長城千載下
秦郎復出用偏師
　　　嵗晚四首
天長候雁作行逺沙晚浴鳬相對眠松醪朝醉復暮醉
江月下弦仍上弦
汪侯胷次濶瀟湘秀潤清時符寶郎謝宇窓間仍發興
敬亭山下屢成章
苦憶中州向子期微官䥴盡賦新詩清班未許聨天仗
直指聊看著繡衣
眼看楊栁漲春風忽復山明雪映松但把一尊扶醉病
何須三揖送文窮
　　　茅堂清坐有懐元亮
不到青園三月餘行間茂密見新蔬最憐䑕迹生塵案
復有潛筠穿我廬
　　　有懐雪堂舊遊
雪堂楊栁三五株堂裏先生萬世無伐樹何人成糞土
如聞築屋復棲烏
柱史秦郎無檢幅筆端真有大夫辭追懐耆舊誰能繼
况復賞音黄絹碑
張侯贍蔚氣如虹字字追還西漢風歆向俱為泉下士
辭林正𣲖絶流通
陳子真成病乘黄圜丘一仆殆堪傷苦吟幽語多竒澁
未免人譏急就章
柯陂潘子骨已冷文采風流付陸雲不見十年應好在
酒澆邊腹貯皇墳
珍重何家大小山髙文麗賦敵揚班書來慰藉江頭别
想見園林人外閑
　　　離曲池憇巾口
小泊曲池桑柘隂逺牆岑寂伴髙吟孤雲兩角真在夢
一抹寒林古木深
野僧亦復稻畦衣兩兩三三巾口歸拂拭涪翁刑部句
晚風吹泪對斜暉
物色真成行畫圖十年對面不供書才慳更著李商隠
無復重譏獺祭魚
　　　林占處士和靖先生之孫也與予厚善今死矣
　　　作雨絶句弔之
愛君渾似金華客謂我猶堪供奉班蕭寺愚溪兩𡨕寞
一尊聊復對西山
危脆芭蕉何足道姓名今不減西湖茂陵遺藳他年在
曽有書言封禪無
　　　乆不得六弟消息二絶
去日么荷拳未舒水花髙蓋已扶疎大醫法窟應尋徧
有㡳能忘一紙書
平生大敵劉文叔每發一兵鬢為蒼不得淮南近消息
蕭然添我鬢毛霜
　　　遊雲居寺三絶
茗椀薫爐乆不來曉猿夜鶴總相猜故將野老扶衰杖
踏破山家稱意苔
去年重失洪崖約今日又寒徐稚盟勝日幽期無惡客
尋僧銀色界中行
燕坐身游水晶城夢回心净玉壺氷更聴夜雨簷花落
却是細泉幽竇傾
　　　代二螯解嘲
臞儒他日倦龜殻蛤蜊自可破愁顔不似二螯風韻好
那堪把酒對西山
　　　解嘲
平生癡絶百無憂黨友相嘲顧虎頭癡黠胷中各相半
要之與我不同流
丘林乆矣自耘鋤罕識心勞𤓰芋區不復論文傳㓜婦
安能索筆著潛夫
　　　西隠觀
書籖無復梁蕭統像設空餘譚紫霄馴鹿將麑眠藥圃
歸雲帯雨度山椒
　　　離豫章進賢道中
春在江村桑柘中多情十日雨兼風杜鵑北向勸歸去
我為故人聊復東
　　　招隠亭
裊裊秋風生桂枝小山巖壑石逶迤王孫歸去嵗將晏
莫學臞儒炊扊扅
　　　鄰雞
鄰雞午唱静中譁挾雨蒼苔傲落花已覺星星鬢邊出
真成一倍惜年華
　　　醉中戯次師言韻兼簡少逸
不覺龎公隠鹿門逢塲作戯任吾真風烟乆著雙蓬鬢
脫㡌公應恕醉人
筆下疾雷驚四鄰勒兵小試頌聲新司空城旦餘波爾
六籍紛綸井大春
往日風流京兆眉却穿習薄敗荷衣新詩渾作鶯花語
只欠天街便面歸
愧乏金椎控頥手偷兒何苦向人來囊空四壁亦云静
祇有丹鉛勘玉杯
　　　次韻九弟過炭婦兼懐微公之句
阿連衝曉絶江濆驚起江汀鷗鷺羣不為營巢祇覔句
真成拄頰玩幽雲
頭陀雲外見遥岑争似歐峯雲物深想見伊蒲欲為供
波生茗盌憩牆隂
　　　次韻九弟幽園即事
萬事向來元不理非闗軒傲故相違幽園把菊初無恙
未歎將蕪胡不歸
孰知卜築野人居飽聴鄰鐘與粥魚便覺悠悠雲入座
只無㶁㶁水鳴除
　　　次韻正平見贈道予游山北勝處
山南山北似壺天雨宿風飡近日邊噭噭猿啼石門路
此身渾是謝臨川
佳句全勝顧虎頭千巖萬壑斬新秋歸來把玩無窮意
始信遥天寄客愁
　　　次韻九弟五絶句
逺韻㑹須真邁往髙懐那用太分明病夫閲世蓋多矣
説病由來非妄情
草際窓間蟋蟀鳴愁来無路敵方城却憐郢客悲秋賦
强使微雲滓太清
谷水為簾映暮山珂珠貝玉妥天闗傳聞小陸同支遁
游戯蒼崖鉅壑間
沙鷗日日滿蘋汀白髪忘機不復驚何處暮帆來浦口
背人飛帶喚雛聲
橘花漠漠玉花深屢起微霜落𤓰心喜有青黄著籬落
千頭未羡滿寒林
　　　哭尚書墓
過家上冢非無子宿草孤墳獨可悲賴有立朝莊語在
不勞諛墓作銘詩
種竹當年語尚新藏山萬巻總成塵牙籖知落誰家去
往事凄涼欲損神
　　　遊雲居四首
雞林磨衲度幘溝海外風烟在上頭箴孔線蹊誰善幻
千巖萬壑斬新秋
懸崖怒瀑落龍湫恰似王師破蔡州續蔓沈竿空莫測
石魚酒舫未應求
壊衲槃跚玉澗翁負霜秃鬢頰暾紅時時口占東坡語
頓覺曹劉力未工
冉冉山雲低度牆涓涓流水響長廊不縁抱病闗鬲冷
早賦式微縁㡳忙
　　　寄鄭禹功魏虞卿
杖藜徐步倚柴扉園栁青青馬尾垂日暖遊絲縈落絮
黄鸝銜得上髙枝
衆草風來俱掩冉驚紅駭緑鬬年芳崇蘭秀發北窓下
燕坐時聞自在香
苦憶苕溪鄭廣文足驚豪翰獨超羣山南飽看懶行縣
笑殺無心出岫雲
虞卿再見封萬户三語掾曹駒伏轅北海㑹須加慰薦
横空一鶚看騰騫
　　　蕭子植寄建茗石銚石脂潘衡墨且求近日詩
　　　作四絶句
寳犀新胯面巖冷碾出壑源春雪花何用纎纎捧渠椀
絶勝片片勺流霞
良工刻削類方城煮茗細看秋浪驚未許兒曹輕度量
豈容奴輩笑彭亨
蒼崖絶壁長瓊腴靈府煩蒸藉掃除老楮羣雞甘下筯
乖龍左耳避珍蔬
逺竈積烟烟更多絶人妙手不同科蕭郎餉我客卿輩
逺愧山隂書換鵞
　　　寄臨川諸舊兼悲二謝
晏如雅贍志沈鬱詩語松風萬壑哀皮裏陽秋能刺舉
眼邉青白兔嫌猜
董侯本是古沈𡨕風味澹然雲水深見説修門和氣滿
何用涉江歌採菱
何侯嗜學黄鵠舉謝客哦詩丹鳳鳴急雪異時登擬峴
放歌何日酌宣城
半岳摧峯憐二謝孤墳宿草已䝉茸自歎蔡邕今老矣
銘言獨不愧林宗
　　　寄何氏兄弟
病語無心復惜秦䕶持白業五臺賓往時赤壁好風月
俱助兩郎詩句新
青州從事懶行縣白水真人不造門時作藥山遮眼計
尋僧煮茗過祇園
　　　次韻山谷寄賀鑄
平生賀監毛髪古風流歗詠付銜杯賴爾雲孫亦不惡
山隂氣味喚仍回
淮海維揚萬人傑松吟宰上不能杯雖無横州過秦論
猶有清歌慰九囬
　　　客廬山道中寄中上座
谿山軒豁逐時新草樹欣欣雨後春弄水看山添野興
可憐魚鳥自相親
著行官栁拂人低勾引風光挽客衣正是斜川春事起
翻思戴月荷耡歸
紫霄獨立冠遥岑静愛雲無出岫心見説危梁耿大壑
欲招恵逺與同尋
　　　顔魯公祠
心正能令筆不欹銀鈎猶冠古今竒凜然一代英靈氣
猶似當年罵賊時
　　　鄰寺遣興三絶句
蠻花簟冷春氣分午醉醒尋野寺門黄落逺林供倚杖
却疑殘照是朝暾
映堦駮蘚漫層層古柏連蜷上老藤梵鼓粥魚今落莫
半歸官焙半殘僧
修源一帶碧灣環上有江西淡竚山便覺心塵雙寂寞
不愁騎省鬢毛斑
　　　遣興兼寄豫章二弟
國士無雙有山谷斗南獨步憶秦郎鸚鵡洲前多勝日
古藤隂下夜何長
獨持杯杓酹先酒遺我此物忘百憂乞靈鮑謝共傾倒
况復隔窓懸玉鈎
龍沙季子在原樂不肯附書黄耳來滕王閣上覔佳句
鐡柱觀頭行幾迴
　　　即事
勌聴戍鼓擊銅龍卧待當軒葉㡳風暝鳥忽穿明月去
直疑便面寫歸鴻
左界明河夜未央輕風灑面作微涼藏舟枉渚者誰子
欸乃歌聲短復長
紛紛著作能上馬衮衮紫微俱斵窓韓侯遽綰銅章去
豈坐雙流帶二江
我覯之子秉周禮要使諸儒識漢儀側席求賢天子聖
未容澤畔弔湘纍
眼看花霧共衣霏已有羣鶯窓上飛心事但隨春事盡
鐘聲更伴鳥聲微
　　　醉書
酴醿奪目表春餘閒雅雍容亦甚都睥睨園林衆芳歇
持觴耐乆作歡娛
稚子滿林春笋生殘花老境尚多情瀟灑封侯真有自
竒姿未讓惑陽城
湛湛胷中萬頃陂翻疑淺器是牛醫從來未許愁知處
顧肯因愁移面皮
　　　送淳軾二上座
密掩柴門㫁還往道人履迹破蒼苔青燈相對語離夜
况復打窓風雨來
上人定自有佳處眉宇翠氣連湖山烟邊候雁著行急
力挽不㽞相與還
　　　漫興
真牧堂前花草新舍南移就一畨春非闗瘠魯欲肥杞
直恐强齊將弱秦
梅花冷蘂發疎枝雲斷天南放日暉亂折寒柯有雙鵲
銜將綴作百家衣
　　　翻經䑓
五千餘卷在髙䑓内史翻時臘屐来夢斷池塘人不見
年年春草綠成堆
　　　幽園風雨
妙手春工如畫史鵞溪百幅掛城隅却將李成驟雨筆
掩映邊鸞花鳥圖
　　　竹間兩絶句
鳥聲催得青春老花氣渾忘白髪新誰復能尋三徑友
信知真是五臺賓
何許晩鐘烟雨餘花間蛺蝶舞蘧蘧莫將絶壑潄流齒
戯誦文園封禪書
　　　自西林投宿歸宗
江都著足冩餘酣頗怪朝暉變夕嵐我與諸峯俱是畫
解隨歸鳥過山南
　　補遺
　　　魏錬師四松畫軸(案此下七首據/玉澗小集補入)
四松在澗壑嵗晚乃更竒蕭然如黄綺傲岸不可追誰
將談天口掉舌聊見移由來拂東絹冩此霜雪姿便有
松上雨催我窓間詩翻思斸青𡨕採藥堪扶衰當年丹
青手開闢造化隨既有圯下約子行何後期
　　　徐叔明校書篆筆竒古復善丹青為予作漢江
　　　暮靄扇材極妙力求鄙句作此以贈
曩時徐騎省篆古逼秦相後來得仍孫毫端溟渤壯能
回頓挫姿丹青生意匠餘酣寫便面萬里烟莽蒼何許
捕魚郎落日蕩雙槳無勞翦吳淞安用買叠嶂真欲老
是間塵境孰非妄憐君俱入妙簡逺復清曠定為造物
嗔覔句聊分謗
　　　夢訪友生
少年結客長安城妄喜縱酒同章程支離老去一茅屋
枕書卧聞長短更友生相望止百里寒夜寥閴無微聲
夢中乘興輙見戴剡溪聊爾扁舟行覺來蘧蘧一榻上
不用僮僕争驩迎吹燈弄筆欲書寄窓前白月方亭亭
　　　唐明皇夜遊圖
開元御極垂衣裳登三咸五凌羲皇白環重譯銀甕出
卜夜遨遊離未央香車鬬風秦與虢羅帕覆鞍真乘黄
赭袍錯落綴北斗步輦優游含縷觴寜王玉笛上霄漢
御路花光争月光汝陽羯鼓絹帽穏打徹參旌低建章
太真霑醉玉欹側力士傳呼聲渺茫翠釵掛冠紅粉粧
金貂貰酒白面郎君臣玩狎樂莫比清禁喜聞宫漏長
若令姚宋坐廟堂袖中諫疏神揚揚萬里橋邉行幸處
後世龜鑑懐苞桑
　　　題駒父家江干秋老圖
江風颼飀江水寒蘆洲雁下生微瀾漁翁夫婦不能語
津吏醉倒船著灘其旁病夫坐箕踞持竿萬事那復顧
懸知寧㫁嬌兒乳不及𡨕鴻及飛鷺
　　　都城元夜
斜陽盡處蕩輕烟輦路東西入管絃五夜好春隨步暖
一年明月打頭圎香塵掠粉翻羅帶密炬籠綃鬬玉鈿
人影漸稀花露冷蹋歌吹度曉雲邊
　　　望西山懐駒父
去嵗湖湘賦凛秋聞君江國大刀頭百年㑹面知幾遇
十事欲言還九休照眼遥岑落懐袖過眉拄杖立汀洲
莫言青山淡吾慮誰料却能生許愁
