#+TITLE: 明太祖文集-明-太祖
#+DATE: 2016-06-11 12:25:18
#+SOURCE: github.com/kanripo/KR4e0001 master 41480f9f                
欽定四庫全書　　　　　集部六
　明太祖文集　　　　　　别集類五(明/)
　　提要
　　　　(臣/)等謹案明太祖文集二十巻明巡按直𨽻
　　　　督學御史姚士觀南京户部督儲主事沈鈇
　　　　仝編校分十六類曰詔曰制曰誥曰書曰勅
　　　　命曰䇿問曰勅問曰論曰樂章曰樂歌曰文
　　　　曰碑曰記曰序曰説曰雜著曰祭文曰詩按
　　　　太祖集初刻於洪武七年劉基及宋濓文集
　　　　所載序文俱云五巻稱翰林學士樂韶鳳所
　　　　編録然黄虞稷千頃堂書目已不著録所著
　　　　録者有太祖文集三十巻注曰甲集二巻乙
　　　　集三巻丙集文十四巻詩一巻丁集十巻又
　　　　太祖文集類編十二巻又太祖詩集五巻又
　　　　太祖御製書稿三巻均與此本不符焦竑國
　　　　史經籍志列太祖文集二十巻又三十巻此
　　　　本巻數與竑所列前一本合當即竑所著録
　　　　歟其刻在萬厯十四年編次不知出誰手目
　　　　録之末有姚士觀等䟦語乃據舊本刻於中
　　　　都亦未能詳考所自來也考朱彛尊明詩綜
　　　　載有太祖神鳳操一首而集内無之則亦未
　　　　為賅備然所謂三十巻者今未見傳本其存
　　　　佚均未可知近時諸家所蔵弆大抵皆即士
　　　　觀等所刻今亦據以著録存有明一代開國
　　　　之著作焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　明太祖文集巻一
　　　　　　　　　　明　姚士觀等　編校
　詔
　　即位詔(洪武元/年正月)
朕惟中國之君自宋運既終天命真人於沙漠入中國
為天下主傳及子孫百有餘年今運亦終海内土疆豪
傑分争朕本淮右庶民荷上天眷顧祖宗之靈遂乗逐
鹿之秋致英賢於左右凡兩淮兩浙江東江西湖湘漢
沔閩廣山東及西南諸部蠻夷各處寇攘屢命大将軍
與諸将校奮揚威武已皆戡定民安田里今文武大臣
有司衆庶合辭勸進尊朕為皇帝以主黔黎勉循輿情
於呉二年正月初四日告祭天地於鍾山之陽即皇帝
位於南郊定有天下之號曰大明以呉二年為洪武元
年是日恭詣太廟追尊四代考妣為皇帝皇后立太社
太稷於京師布告天下咸使聞知
　　農桑學校詔
農桑衣食之本學校道理之原朕嘗設置有司頒降條
章使敦篤教化務欲使民豐衣足食理道暢焉何有司
不遵朕命徃徃給由赴京者皆無桑株數目學校縁由
甚與朕意相違特勅中書令有司今後敢有無農桑學
校者論擬違制杖降罰歴三年後注以吏事出身民有
不奉天時而負地利者如律究焉於戲彛倫不整實君
師之過坐享民供亦豈職分之當為斯言既出臣民聽
行永懐多福故兹詔諭想宜知􁀒
　　赦汪束多爾濟詔
朕自起兵以来伐强暴官賢能人皆樂從不十年之間
中國安寜惟爾汪束多爾濟棄慈母之恩抗兄不弟其
趙多爾濟助惡不仁茍安内地輒敢跳踉朕将發副将
軍率兵以加之爾乃遣子入侍今憫其革心向化特命
人齎詔釋爾前罪詔至来朝
　　求言詔
朕本寒微因元多事試與羣雄並驅十有七年艱難萬
狀方得偃兵息民稱尊海内紀年洪武已九春秋矣邇
来欽天監報五星紊度日月相刑於是静居日省古今
乾道變化殃咎皆在乎人君尋思至此惶惶無措手足
惟詔告臣民許言朕過於戲於斯之道惟忠者仁人之
心能鑑朕之不徳假公營私者又非賢人君子
　　諭暹國王詔
君國子民非上天之明命后土之洪恩曷能若是華夷
雖間樂天之樂率土皆然若為人上能體上帝好生之
徳協和人神則祿給世世無間矣爾哆囉祿自嗣王位
以来内脩齊家之道外造睦隣之方况數遣使中國稱
臣入貢以方今時王言之其哆囉禄可謂賢徳矣豈不
名播諸畨今年秋貢象至朝朕遣使徃諭特賜暹國之
印及衣一襲爾當善撫邦民永為多福故兹詔諭想宜
知􁀒
　　免北平燕南河東山西北京河南潼闗唐鄧秦隴
　　等處稅糧詔(洪武二/年正月)
朕本淮右布衣因天下亂率衆渡江保民圖治今十有
五年矣荷天眷佑西取陳友諒以安荆楚東縛張士誠
以平三呉遂至八畨直抵交廣以極於海悉皆戡定重
念中國本我華夏之君所主豈期元人入據己及百年
天命靡常羣雄並起以致兵戈紛争生民塗炭是用命
将北征兵渡大河齊魯之民歡然来迎饋糧給軍不辭
千里朕思其民當元之末疲於供給今既效順何忍復
勞朕為天下之主深用憫焉已将山東行省洪武元年
稅糧免徴不期天旱民尚未甦其洪武二年夏秋二稅
再行蠲免近者平燕都下晉冀土地疆宇盡為國家所
有其民久被兵殘困於徴斂尤甚齊魯之民其北平燕
南河東山西新附地面可将洪武二年稅糧亦與蠲免
一年有司更加存撫以副朕懐(免北京河南潼闗唐鄧/則云河南諸郡歸附以)
(来久欲恵之奈西北未平則出師所經擬資糧餉是以/未遑今晉冀平大軍已入矣其北京河南所轄除徐宿)
(等州已免稅糧外西抵潼闗北界大河南至唐鄧光息/洪武二年夏秋稅糧盡行蠲免以遂朕之初意  免秦)
(隴等處則云平定中原朕思其民當元之末疲於供給/今既效順何忍復勞朕為天下主甚用憫焉已将山東)
(北平燕南河東山西北京河南西抵潼闗北界大河南/至唐鄧光息洪武二年夏秋稅糧盡行蠲免今大兵所)
(克秦隴等處新附地面雖嘗設官署理重念其民久被/兵殘困於徴斂洪武二年夏秋稅糧一體蠲免以遂朕)
(恤民/之意)故兹詔示想宜知􁀒
　　免寜國府稅糧詔(洪武二/年正月)
朕自淮右渡江駐兵太平開基建業繼克鎮江下宣城
賴天之靈将士之力西征北伐罔不平定朕念創業之
初軍國所給皆取辦四郡供億繁重未嘗一日忘之今
天下之勢十定其九南北混一有期朕欲四郡之民次
第甦息故先太平次及應天鎮江俱已蠲免稅糧一年
其寜國府洪武二年夏秋二稅亦與蠲免有司其體朕
意益加存恤故兹詔示咸使聞知
　　再免應天太平鎮江等處稅糧詔(洪武二/年正月)
朕本布衣率衆渡江首定太平次居建業肇興丕基其
鎮江太平宣城廣徳為京師之翼郡至如興師旅定羣
雄六合一家軍需錢糧供億浩繁止此數郡以足我用
子孫百世何忘江左之民朕心拳拳舊嵗曽免稅糧忽
遇天旱免無可收縱使不免亦無可徴雖恵不及於心
有慊其洪武二年夏秋二稅宣州已行詔免應天太平
鎮江再免一半及廣徳滁和無為今嵗稅糧亦與蠲免
益定外邑亦朕意焉故兹詔示想宜知􁀒
　　免應天等府山東河南北平稅糧詔(洪武三/年三月)
盖聞自古帝王之興必有賴於武功成武功者必有資
於民力矜恤之道理所當先朕自即位以来於今三年
深欲與吾民同樂於天地間奈縁守帥新戍於邉陲大
将率師於吐蕃轉運之勞猶未能已然各處郡邑供給
有先後豐歉有不同雖嘗免其稅糧猶慮凋弊之餘未
能蘓息其應天太平鎮江寜國廣徳滁和當創業之初
錢糧供給實為浩繁止此數郡以充國用遂至平定四
方念其勤勞何時忘之深宜優恤應天太平鎮江已嘗
免其稅糧二年寜國廣徳滁和已免一年今此七處洪
武三年夏稅秋糧再行蠲免其徽州嚴州金華衢州處
州廣信池州饒州廬州皆以次歸附供給亦為煩勞今
此九處洪武三年夏秋稅糧亦與蠲免其河南北平近
入版圖重念其民久罹兵革疲困為甚山東與河南地
方相接其民宜加培養庶使河南之民得以相資為生
山東已嘗與免稅糧二年河南北平已免一年今此三
處洪武三年夏秋稅糧再行蠲免朕以布衣起知黎庶
之艱難糧稅從寛必先郡邑之凋弊所在有司其尚謹
於奉承以體朕恤民之意故兹詔示想宜知􁀒
　　免江西稅糧詔(洪武四/年五月)
朕本農夫深知民間疾苦及至親率六師南征北伐備
知将士之勞方今天下一統東戍遼海南鎮諸畨西控
數種戎夷北屯沙塞朕以中國精銳駐守遐荒豈但風
俗之殊亦有寒暑之異艱難萬狀朕不忍言然欲鎮安
吾民必資守邉之力其於科徴轉運未免勞民理勢相
須盖不得已也念爾江西之民未歸附時土豪割據地
方狼驅𧖟食貲財一空歸附之後供給繁重已經九年
其為困苦朕甚憫焉今年秋糧盡行優免於戲四海蒼
生皆吾赤子愛念之意旦暮不忘縁事有緩急故恩有
後先咨爾人民體朕至懐故兹詔示想宜知􁀒
　　免兩浙秋糧詔(洪武四/年五月)
朕本農夫深知稼穡艱難及至躬率六師征討四方尤
知将士勞苦重荷上天眷佑平羣雄一天下東際遼海
南定諸畨西控戎夷北靖沙漠皆以精銳屯此邉要用
安黎庶未免科徴轉運供給繁重事豈得已惟爾兩浙
之民歸附之後民力未蘓兼以貪官汚吏害民肥已四
載於兹朕甚憫焉今既掃除奸蠧更用良善革舊弊而
新治道以厚吾民其洪武四年合納秋糧及没官田租
盡行蠲免於戲食惟民之天民乃邦之本一視同仁皆
吾赤子然恩之所及時有後先咨爾民人各安生業共
享昇平故兹詔諭想宜知􁀒
　　免應天太平鎮江寜國廣徳五府秋糧詔(洪武五/年十月)
嘗聞國以民為本民以食為天此有國家者所以厚民
生而重民命也朕乗羣雄鼎沸之時率衆渡江兵屯建
業十有八年其間髙城壘深濠塹軍需造作凡百供給
皆爾近京五府之民率先効力濟我時艱民力繁甚朕
心不忘天下一統今五年矣雖嘗蠲免四嵗稅糧然猶
未足以報前勞是用申勅有司其應天太平鎮江寜國
廣徳五府洪武五年合納秋糧除頑慢刁狡不行盖倉
完備及多科害民糧長本户秋糧不免外其所管人民
秋糧盡行蠲免有司不許徴收於戲朕欲使爾民優㳺
快樂於田里此朕之心也然以國家之大供給之繁有
必需而必興者其勢似不容已爾其服勤畎𤱔以稱朕
意故兹詔示想宜知􁀒
　　免河南等省揚州池州安慶徽州稅糧詔
前者兵征四方軍需甲仗吾民備之即今天下平定正
當使民樂其樂而生其生實朕之本意也奈何工匠之
徒厭鎮宫殿致是土木之工復興愈勞繁重内郡多被
艱辛其餘外郡轉運尤難朕於今年三月二十五日勅
中書下户部使之度出㡬何量入㡬何對云官軍足食
可三二年於是詔令河南北平等省直𨽻揚州等府􁀒
将今年民間夏秋稅糧盡行蠲免所有事宜開列於後
云云於戲從吾化者撫之外吾化者繩之惟爾臣民日省
月新共享無窮之福故兹詔示想宜知􁀒
　　免山西陕右二省夏秋租稅詔(洪武九/年三月)
山西陕右地居西北山河壯麗昔我中國歴代聖君皆
都此而號召萬邦曩因元主華夏民無的主已經百年
矣朕自丁未年復我中土繼我聖人之位建都炎方於
今九年矣其間西征燉煌北討沙漠軍需甲仗民人備
之外有轉運艱辛内有秦晉二府宫殿之役愈繁益甚
自平定以来民勞未息今始方寜正當與民同享太平
之福朕於今年三月二十五日勅中書度倉庫軍有餘
糧特将山西陕西二省民間夏秋租稅盡行蠲免以醒
吾民於戯民省君艱則天下大治五常如令則風雨乃
時惟爾臣民想宜知悉
　　免姑熟金陵京口等處六州四縣秋糧詔(洪武十一/年八月)
賞功罰罪在昔帝王必斯二事之先曩因率兵東渡江
来姑熟金陵京口宣城廣徳徽州長興安吉宜興江隂
相次不逾三年盡入版圖當時天下豪傑互相雄長殊
聲異教若欲平之非甲仗之餘供給之盛豈能平禍亂
一寰宇而為人主者耶今禍亂已平朕居大位十有一
年嘗思六州四縣之民久勞於前雖我子孫累世不忘
特以今年秋糧盡行蠲免於戲興王定亂肇福天下惟
思民之勞先故兹詔諭想宜知悉
　　䕶持朶甘思烏思藏詔
大矣哉大覺金仙行矣哉出無量歴阿僧下兜率生梵
宫異哉雪嶺之修世人過者乎天上人間經刼既廣忍
辱愈多方成佛道善被人世法張寰宇人有從斯道者
天鑒神扶身後同逰扵佛境若違斯道而慢佛者則天
鑒神知羇困地獄與鬼同處直候拂石刼盡而方生其
斯憂乎苦乎一念同佛則百禍煙消化為諸福今朶甘
思烏思藏兩衛地方諸院上師踵如来之大教備五印
之多經代謂闡揚化兇頑以從善啟人心以滌愆朕謂
佛為衆生若是今多院諸師亦為佛若是而為暗理王
綱與民多福敢有不尊佛教而慢諸上師者就本處都
指揮司如律施行毋怠
　　諭西畨罕都必喇等詔(洪武十年六/月二十四日)
奉天承運的皇帝教說與西畨地面裏應有的土官每
知道者俺将一切强歹的人都拿了俺大位子裏坐地有
為這般上頭諸處裏人都来我行拜見了俺與了賞賜
名分教他依舊本地面裏快活去了似這般呵已自十
年了也止有西畨罕都必喇拜桑他每這火人為甚
麽不将差發来又不與俺馬匹牛羊今便差人将俺的
言語去開與西畨每知道若将合納的差𤼵認了送将
来時便不征他若不差人将差𤼵来呵俺著人馬往那
裏行也者教西畨每知道俺聽得說你每釋伽佛根前
和尚每根前好生多與布施麽道那的是十分好勾當
你每做了者那的便是修那再生的福有俺如今掌管
著眼前的禍福俚你西畨每怕也那不怕你若怕時節
呵将俺每禮拜著将差𤼵敬将来者俺便教你每快活
者不著軍馬到你地面裏来你衆西畨每知道者
　
　
　
　
　
　
　
　
　
　
　
　明太祖文集巻一
欽定四庫全書
　明太祖文集巻二
　　　　　　　　　　明　姚士觀等　編校
　詔
　　諭靖江王府文武官詔
洪武九年十二月二十日典寳副林清齎到從孫守謙
表知己逹長沙矣朕歴覧表之副本文辭妥帖誦之忽
思從孫之逺行不覺淚下而又沾襟今進表使歸朕特
諭爾王府文武衆官即今守謙未壮志若孩童既出鎮
於西南必文武之臣為守謙之已能若倚之而不謀縱
之而不導又非賢人君子然幼孫而戇凡導以仁王之
理少有不從從容必以嵗月而成其徳守謙本幼朕輙
敢令行者為何盖謂所保者文武是也諭至爾諸人恪
恭朕意日夕毋怠
　　諭福建承宣布政使司叅政魏鑑瞿荘詔
今年仲夏勅卿南行又抵仲秋而彼中政令得失杳無
知者卿郡之籍民也如民焉殊於民者何至於學焉而
閭里曰儒如儒焉已而超於儒者云何乃至於尚志焉
故官於朝然不及考而遷調之於功未見惟志於業未
見惟勤即今職於炎方其所轄者甚衆且八閩之地利
盡南海勢控諸畨古今居是者君子焉小人焉弊瞞焉
人情焉珠玉焉翡翠焉金銀焉束帛焉子女焉賢人焉
非人焉忠君焉愛民焉修身焉篤孝焉髙明不朽焉没
身絶嗣焉其言殊焉而又同焉卿其審擇焉力行焉功
名遂而身家全矣
　　又
朕觀上古天下之治亂在於君臣能馭不能馭耳若君
能則馭臣下以禮法臣能馭吏卒以體上故治由此矣
若君罔知所以馭臣下臣亦無知以繩吏卒故亂由此
而始矣或云吏卒小人其於治亂何干然雖小人凡施
小詐動傷國政所以為亂始若吏卒守分民無枉擾則
民安矣所以朕嘗下令入於條章者正欲使上官馭吏
卒動以禮次嚴之以法若吏卒之徒背理而違法者繩
以死地無論此令已入條章久矣人皆貪官動為下人
所持縱有吏卒縱横安敢誰何所以國政無施天下之
民受枉治愈弛而亂愈生由此也朕嘗切恨若為官布
政權無馭吏卒之威則諸事不成盖吏卒能為股肱爪
牙若馭以得法諸事辦集方今有職者孰能為此忽九
年秋丞相奏福建兩叅政致極刑於一老吏朕聞當哉
若不如律者數如捶死有何他論故往諭之今後凡有
不如律者如是近行者尤加急治勿令欺侮方稱是官
　　諭山東承宣布政使呉印詔
嘗聞殷髙宗思治夜有賢人入夢日以求之得傅說於
版築委任用之海内咸安周文王起磻溪之釣遂興周
八百朕思古有是君亦有是臣自是之後列聖相傳名
臣相繼如斯君臣者鮮矣昔者天厭元之不徳朕乘羣
雄並起之秋摧强撫順偃兵息民綱維海内以主黔黎
律施令布惟務安人已九年矣其間阻律犯令者不知
其數欲的以五刑決之又恐沒身者衆特姑存憲章權
以役代又三四年矣俄而天變於上致心惶惶於是詔
告臣民許言朕過閏九月初九日詔令既行布滿天下
中外寂然無有言者獨卿敷露肝膽備陳國事雖的否
中半豈不盡己之謂忠哉所言中者即時施行其餘未
至者權且勿論朕以至意諭卿卿若日夜如斯為國為
民則神天鑒焉
　　諭山西布政使華克勤詔
朕每觀前代名臣傳記人各設施皆以律身保命為務
然後孝於親而忠於君者矣吁志哉所以名於世者為
斯今朕起草莱定羣雄平禍亂君主華夷凡我中國之
人但知有才藝者未嘗不使至於朝雖曰至於朝若欲
别賢否而授之以官則又不然云何盖謂人之才藝可
知其於賢不肖雖在帝堯猶且難之所以不能盡測人
心也朕本無知不敢的以人為賢否定用故特以事試
之凡受試者當此之際事役其形財惑其志欲動其心
其於孝親忠君律身保命雖千百人中欲求一士如斯
者鮮矣所以昏愚之徒難保身命孝親忠君者無他但
為役形者勞其苦不禁財盛者富飲用而且豐欲動其
心色窈窕而妖故非誠志君子不能立命於天地間所
以事不能忠君身不能孝親徃徃覆命者若是然有等
悠悠之徒雖曰心淳臨事而不果倒持仁義乃有後艱
於斯之道朕嘗命官徃事數以是事諭之而職事者視
以常談為官者雖簿書之徒皂𨽻之軰亦莫敢誰何朕
嘗切齒忿恨丈夫之為無英決嫉惡之心乃為小人牽
制於戲惜哉而不悟何也俄洪武十年夏五月山西布
政司奏云簿書之徒無端之狀朕勅中書以考其人人
皆累犯不悛前過之徒已入屯所朕憐一才一藝特脫
彼艱難使革心臨事而又為非勝常當月特以勅徃令
刑之其符到山西布政司即如朕命而刑之此可謂除
奸去偽者歟公私咸遂清寜者歟其布政司官當方面
承朕命宣教化布威徳若肯除奸去偽豈慮孝親忠君
之道不至哉豈不如前代名世者乎
　　諭元臣納克楚詔
人生天地間機變造化得宜時勢不失者乃為傑丈夫
古人有云活千人者其後必封爾為元臣忠則忠矣何
苦違人事而失徳有若是耶昔者爾被獲於江東朕特
生全爾歸此朕順人心之所好所以好者人人凡有患
難誰不欲脫患難而身安者乎當時在俘囚之中果願
死乎生乎若以爾己心度之凡兩軍之間有力不及爾
者被爾拘囚而乃盡殺之甚不少當是時若以己受患
難之心推及俘囚者爾必大昌福及後嗣必有日矣如
去年冬爾将兵寇我遼界彼回軍之日凡棄下者皆生
全於我處朕未嘗輕殺一人曩者黄紬萬户奉朕命令
而徃爾處非己願行實差不由己也本人於爾頗有恩
恵何期爾不思好生惡死之情一旦殺之其爾之患難
為黄紬所生其黄紬之命爾獨故意殺之天心神鑒禍
将歸焉今爾與朕守邉将士旌旗相望畧較勝負則彼
勝我負己兩經矣為爾所害者将及八千人皆無生全
誠可惜哉然已徃之事不咎未来者可不思乎自今以
後若能與我通一介之使則前日之讐必成冰解火焚
矣諭至之後不然朕言彼必就縛生見朕面恐無言可
對爾思之
　　諭元丞相哈喇章曼濟魯爾納克楚等詔
自有元多事羣臣有棄君親而自生者有抗朝命而自
為者目撃耳聞實非一人獨卿等奮忠仗義衛君深塞
嵗月如流倐經十有一年邇聞所衛之君因疾已崩在
卿等可謂有始有終良臣之名播矣然昔為人臣今則
盡矣或聞欲立新君其親王者有三卿等正在猶豫之
間朕觀三者誠可再思凡此三人皆元親孫嫡𣲖不過
遥分伯叔而已卿等若欲堅忠貞之意毋顛尊而扶卑
理應自長而至幼無乃人倫正而天道順也歟若有賢
愚之别理難備拘從賢則吉彼至尊已崩卿等能推𣲖
以立之不絶有元之祀當此流離之際為臣者尚能竭
力為之美聲盈人耳目豈不艱哉若或不然或尊或卑
但以立君為名内有自専生殺之威則非人臣之道恐
累嘉名况日生頡頏彼此疑猜當此之際富貴若風中
之燭命如草杪之霜甚不難矣故兹詔諭想宜知悉
　　諭安南國王詔
前者朕令安南来見期以三年遣使一朝所貢之物惟
是表意而已若事大之心永堅何在物之盛今年使者
黎公等至仍前逺貢豐物何不遵朕至意豈彼中紊亂
紀綱更王易位有所疑猜而如是乎然君臣之分本定
奈何昔王荒昏於上致令如斯豈非天假手歟朕又聞
方今之王亦族中人為之或者可吁中國聖人有云将
欲取天下而為之吾見其不得已天下神器也不可為
也為者敗之執者失之今陳煓奪位而為之必畏天地
而謹事神恤及黔黎庶膺王爵儻或慢天地而虐庶民
又非久長之道且安南限山隔海逺居蕞爾天造地設
帝命王於彼者以主生民中國有道之君必不伐尚强
無知者必征今朕統天下惟願民安而已無强凌弱衆
暴寡之為安南新王自當髙枕無慮加兵也
　　諭安南國王陳煒伯陳叔明詔
朕聞春秋諸侯之國皆自喪其福然後相繼而滅亡者
云何盖謂逆君命而禍黔黎故天鍳若是有不可逃其
禍也假使當時之諸侯惟天王之命是從豈不同周之
固何期捨長富貴而貪髙位致富貴若草杪之朝露賢
不云乎毋為禍首毋為福先爾叔明自臨事以来國中
多事民數流離此果爾兄弟慕福而若是耶抑民有愆
而致是耶然固徃者不可諫豈不知来者之可追易不
云乎積善之家必有餘慶積不善之家必有餘殃斯言
若行則天意可回且天地之廣掌民者衆若邦有道固
封疆勿外求則世為永福若越境而殃他民則福命未
可保也爾安南與占城忿争将十年矣是非彼此朕所
不知其冤未伸而讐未解将如之何爾叔明如聽朕命
息兵養民以遂天鍳後必無窮之福矣若否朕命而必
為又恐如春秋之國自取之也聖人有云以道佐人主
者不以兵强天下何也其殺伐之事好還故知者不為
爾其圖之鍳春秋之失豈不美乎
　　諭元丞相魯爾詔
天地惡盈而好謙其徳好生而惡死此非時人新造之
言乃亘古至今明騐也朕云如是盖謂卿等當元天更
運命之時卿帥騎步堅忠貞之節捍禦邉陲已十一年
矣毎嘗遣人通問未得回報今再差人詣所在以禦寒
之衣作微禮卿能受賜不傷人命以修後嗣之徳豈不
智人也哉朕言至此惟卿以智量之勿為愚者所迷書
云作善降之百祥作不善降之百殃惟順理則吉故兹
詔示想宜知悉
　　諭髙麗國王詔
使者至貢陳其禮敷王極情朕既聽之事大之心甚矣
表云守侯服於東隅祖朝鮮之苗裔自五季已事中華
言無不當然朕觀上古之君自甸侯綏服之外不治其
令土人主之大槩聖人之心體天道以行仁惟欲民安
耳未嘗誇侈所以不寳逺物不勞夷民聖人之心𢎞哉
今朕雖不才敢不寳王之臣忠卻来誠之美貢若漢唐
之夷彼隋君之伐東在朕之今日非詐侮於我安敢違
上帝而勞擾生民者乎若或不守己分妄起事因其天
災人禍必有至者王其審之自今以後薄来而情厚則
可若其厚来而情薄是為不可王其思之
　　諭雲南詔
朕聞順天者昌逆天者亡古今定論禍福常理也朕起
自草莱削平羣雄戡定禍亂今已七年中夏既安四夷
多附絶無强凌弱衆暴寡所以臣順於我者得遂其生
共享和平之福惟爾雲南王某乃元君遺𣲖受封西南
孤處遐荒猶未臣服以若所為非貽禍於大理之民必
自致䘮身滅姓於大理之手二禍之機必有其一不可
逃者何也盖雲南土地人民本大理所有自漢通中國
稱臣朝貢至唐宋皆受王封其来久矣昔因爾元滅其
王而統其地及今百年無有復其故物者邇来元祚傾
覆已盡爾尚力據其地不還大理自王果欺人乎欺天
乎人雖可欺天不可欺禍患之報将不旋踵至矣今特
遣爾親族威順王親徃開諭如果上順天理下契人心
即奉貢来庭不然朕當别遣使者直抵大理仍賜唐宋
所封舊號令彼為王合兵加討悔将何及於戲人心轉
移之機在人自審而已時不可失爾其思之故兹詔示
想宜知悉
　　諭大理詔
始因有元失馭海内雲擾華夷無主朕近自洪武元年
戊申秋八月羣雄盡平臣民奉朕稱尊統一中夏今經
七年四夷諸國皆已通報無不稱臣入貢惟爾大理不
見國王名號未嘗遣使今年秋翰林承㫖詹同奏盡閲
羣書方見西南大理昔在唐宋受封王爵為元削去國
名止稱土官其國乃元君遺𣲖梁王者主之至今未得
為王朕㑹臣僚議依唐宋所封以爾段氏為大理國王
未知信否故特遣官先行徃諭如果遵依朕命使回即
再遣使者専齎寳印誥命令爾君臣開設國事同享承
平之福如果不然他日兵㑹雲南未知勝負何如爾其
審之
　　賜西畨國師詔
佛教興於西土善因博被華夷雖無律以繩頑惟仁心
而是則大矣哉妙覺難窮昔從斯道者頓悟三空脫塵
輪而出苦趣永離幽𡨕使生者懐而死者慕豈不聖人
者歟邇来西畨入貢有僧恭格嘉勒燦伊實藏布乃昔元帕克
斯巴帝師之後人云踵師之道深通奥典獨志尤堅化
愚頑以從善起仁心以滌愆雖是遥聞特加爾圓智妙
覺𢎞教大國師統治僧民名當時之善人永為教中之
稱首於戲寂寞山房儔青燈而讀誦觀皓月以吟風叠
膝盤陀之上草衣木食方契善符
　　赦宥詔
詔曰釋罪宥愆昔者未嘗輕發發則精詳至甚豈有罪
重而脫僥倖以自歡致寃深而含忍無訴者故有𤯝災
肆赦怙終賊刑載之於書至今明焉漢唐及元懦君承
祖業權由姦佞所持因有大赦之說雖脫君子之㣲差
善良之誤失則姦頑得為漏網之魚鬱含寃於滿地朕
徳薄才踈失倣聖人之道相繼行之是致五星紊度黎
庶匪寜若悖理乖仁非朕者誰今不敢不察若槩脫兇
頑於僥倖致良善以無伸豈聖人恤刑者歟特命中書
條陳若果真犯雖笞罪以上俱各不原其餘詿誤因人
致罪過失者盡在赦下所有條畫開列於後云云於戲
肆赦於𤯝災為善良者圖賊刑於怙終實王綱而治惡
凡我臣庶律己修仁勿干刑憲故兹詔示想宜知悉
　　存恤詔
詔曰曩因天下大亂死者不可勝數生者備歴艱辛巳
有年矣朕起布衣削羣雄定禍亂改元洪武今紀七年
但才踈徳薄日夕慮上帝有責思之再三惟兵後苦殃
者朕失撫養存恤盖軍士為朕開拓疆宇奮不顧身殁
於戰場死不至家魂無所依父母年髙妻寡子幼一旦
抛棄至今不能存活此朕之過也民間經兵避難父南
子北至今不能㑹聚奉養者有之或子歿親老而無養
親歿子幼而無依者有之亦朕之過也興言至此實可
憫傷今詔天下有司各各具名以言朕當㑹居存養使
不失所所有存恤事宜條列於後云云於戲君天下者
所以為民也但君思治而民乖民欲樂而君昏臣稀賢
而不法君或懦而臣剛此古今所難也所司奉行者勿
以仁為弊以干刑憲故茲詔示想宜知悉
　　命丞相大夫詔
朕聞古帝王之治天下君為元首臣為股肱上下相資
同心一徳於斯之時民安物阜萬邦来庭皆由徳政所
致非昏君邪臣所能及也朕平天下之初數更輔弼盖
識見淺薄任非其人前丞相汪廣洋畏懦迂猾其於伸
寃理枉畧不留意以致公務失勤乃黜為嶺南廣省參
政觀其所施察其自省今中書久闕丞相御史臺亦闕
大夫稽古揆今誠為曠典特命左丞胡惟庸為中書右
丞相中丞陳寜為右御史大夫且惟庸與寧自廣洋去後
獨署省臺協誠匡濟舉直錯枉精勤不怠故任以斯職
播告臣民於戲皇天無私福善禍滛惟爾二臣當寅畏
天地恪恭朕命勿以怠為先以勤為後各盡乃心以臻
於治欽哉欽哉故茲詔示想宜知悉
　　免北平夏稅秋糧詔
古今民之休息長養惟君主之其於水旱災傷在有司
飛報以聞君親調之邇者廣平馳驛来奏所屬郡邑天
久不雨朕思為民立燕藩屏中國保障吾民命工肇造
宫殿軍民共成何期有司差役不均有傷和氣致令民
艱種樹除将布政使薛祥等見行取問其北平所屬地
方洪武十二年夏稅秋糧盡行蠲免
　　廢丞相大夫罷中書詔
朕膺天命君主華夷當即位之初㑹集羣臣立綱陳紀
法體漢唐畧加增減亦參以宋朝之典所以内置中書
都府御史臺六部外列都指揮使司承宣布政使司都
轉運鹽使司提刑按察司及府州縣綱維庻務以安兆
民朕嘗發號施令責任中書使刑賞務當不期任非其
人致有丞相汪廣洋御史大夫陳寜晝夜滛昏酣歌肆
樂各不率職坐視廢典以致丞相胡惟庸構羣小夤縁
為姦或枉法以恵罪或執政以誣賢因是發露人各伏
誅特詔天下罷中書廣都府升六部使知更官定制行
移各有所歸庻不紊煩於戲周職六卿康兆民於宇内
漢命蕭曹肇四百年之洪業今命五府六部詳審其事
務稱厥職故茲詔諭
　　免天下秋糧詔
朕荷上天眷佑山川效靈祖宗積徳君主華夷十有三
年倉廩盈府庫充皆民之所供今民力未甦詔告有司
洪武十三年天下秋糧盡行蠲免其放回事故官員自
思情無實犯則親自来朝仍授以職於戲欲消愆而弭
禍非致吾民於仁夀之鄉将何以答天心之永顧故茲
詔諭想宜知悉
　　諭日本國王詔
曩宋失馭中土受殃金元入主二百餘年移風易俗物
阜民安凡百君子罔不順焉及元将終英雄鼎峙聲教
紛然時朕控弦三十萬礪刃以觀未㡬命大将軍律九
伐之征不逾五載戡定中原蠢爾東夷君臣非道四擾
隣邦前年浮辭生釁今年人来否真實非疑其然而徃
問果較勝負於必然實構隙於妄誕於戲𣺌居滄溟罔
知帝賜竒甸傲慢不恭縱民為非将必殃乎故茲詔諭
想宜知悉
　　免秋糧詔
朕荷天地祖宗䕶佑山川百神效靈在位十有四年思
昔創業之初軍需甲仗惟江左五郡之民其勞甚矣特
以洪武十四年秋糧太平應天鎮江廣徳寜國五郡除
官田減半徴收其民田盡行蠲免於戲立法以繩頑施
恩以撫善斯倣前王之道非朕己能故茲詔諭
　　平雲南詔
朕荷上天眷佑海嶽效靈祖宗積徳自即位以来十有
五載寰宇全歸於版籍惟西南諸夷為雲南梁王所惑
恃其險逺弗遵聲教特命征南将軍潁川侯傅友徳副
将軍永昌侯藍玉西平侯沐英率甲士三十萬馬步並
進罪彼不庭大軍既臨渠魁盡獲雲南己平詔告天下
臣民共知於戲福民永己聖賢之為逆天違命根禍殃
民身家被罪惟西南諸夷應之故茲詔諭
　　諭雲南詔
曩因元政不綱豪傑縱横朕提師旅與之並驅十有二
年然後命征虜大将軍平華夏諸将四征五年中原是
平萬姓寜家紀年已十五年矣惟爾烏撒烏蒙東川芒
部建昌等處抗命弗庭况雲南梁王誘我邉士因是發
征南将軍潁川侯傅友徳副将軍永昌侯藍玉西平侯
沐英率三十萬衆問爾西南諸夷之罪十五年正月初
一日将軍潁川侯等報至言雲南等處盡行剋復今特
遣使齎詔諭爾雲南烏撒烏蒙東川芒部大理建昌水
西普定等處人民今後敢有不遵教化者加兵討平之
所有事宜開列於後云云於戲春秋之義罪重者釋有
罪而納逋逃爾雲南王及諸夷酋長宜其然乎故兹詔
諭
　　免秋夏稅糧詔
嗚呼惟皇上帝眷我生民自統一以来雖暫有雨暘之
愆終未凶荒然朕豈不知江左之民減衣薄食助我興
王供給浩繁安無貧窘特以洪武十五年秋夏稅糧除
官田減半入官不為常例民田稅糧盡行蠲免其江西
浙西雖次第歸附為首定中原民人為我供給越大江
入河淮抵北平而漕河南其勞甚矣邇年以来江東浙
西江西及直𨽻府州官吏糧長不行優恤小民已行問
罪亦以今年秋夏稅糧除官田減半入官不為常例民
田稅糧盡行蠲免所有河南山東民人淳實無巧以取
愚無强以凌弱篤力於田畆且山東之民東供遼左北
給北平惟山東民資皆至焉北供山西西入闗中河南
民資嵗常助闗内之民以供官斯二布政司民糧今年
秋夏亦盡行免之嗚呼為民上而不為民便豈有不罰
者乎自今以後任事官民毋蹈前非虐我良民故兹詔
諭
　　諭雲南詔
自有元失馭羣雄並起聲教異為烝黎各擅是致廢興
叠叠民不聊生朕秣馬厲兵於江左控弦三十萬以觀
諸雄久之羣雄弗成乃命征虜大将軍平元都肅靖華
夏奠安黎庻邇年以来士不彎弧馬牧平野農耕有餘
人皆樂福惟爾西南諸夷宻邇聲教恃險弗庭納逋逃
匿有罪坐受四川之任肆侮中華凡我朝臣孰不奮恨
是以特興問罪之師今雲南既平諸夷服從故詔諭以
更生之恩所有事宜條列於後云云於戲知天命者福
臻昧天理者禍至信如四時速如影響播告諸夷想宜
知悉
　　赦工役囚人
奉天承運皇帝制諭爾故違憲章官吏人民曩者命禮
曹布令扵天下朕倣古制以禮導人後以律至諸司是
繩不循軌度者斯乃行刑也且刑聖人不得己而用者
為良善弗寜故也今朕一寰宇而兆民衆如爾等官貪
吏弊民縱奸頑詐良侮愚若不律以條章将必倣效者
多則世将何治爾諸所犯若論以如律人各盡本犯而
後已奈何工已久矣構成樓閣以居大覺金仙塔就而
志公之神妥其下因是将爾等罪無輕重一槩宥之於
戲君子非善何以永世志人非功何以名書釋迦志公
已逝數千百年猶能生爾等衆其善正之道志者可
無覺乎故兹制諭
　
　
　
　明太祖文集巻二
欽定四庫全書
　明太祖文集巻三
　　　　　　　　　　明　姚士觀等　編校
　制
　答太師李善長等表請御正殿制
朕聞堯舜之君徳備天地禹湯之治大洽民心朕本才
踈徳薄惟知圖治弗克行仁乖上帝后土之好生負海
嶽之呵䕶累祖宗於地下致五雷奉命著跡扵殿廷雖
不遑寜處於斯時甚畏無知扵悠久昨卿等請御大朝
故不違羣情朝臣民扵正殿賴爾臣僚毋隠匡輔
　　答太師李善長等表請上夀制
父母劬勞之恩昊天罔極當生之日思無上報痛心無
已所以奉祀清晨静居終日毋敢歌歡邇来卿等數云
太平以朕年髙固請稱賀今不違羣情許卿等依期来
朝毋致過奢惟儀肅禮當故茲詔諭
　誥
　　西安衛都指揮使葉昇林濟峰誥
握乾符君天下惟陳紀而立綱施以當時取法後世所
以為王者也朕受上天明命履前王之規發號施令但
有賞善罰惡耳所以内有中書都府臺察外有行省都
衛及指揮使司皆重任所在以居功徳者然而都府係
總天下之雄師都衛亦總方面之勍兵若居是職者選
非輕易任非薄功邇来西安衛都指揮濮英等惰事弗
勤不謀怯敵是致歸者失扵撫勞逃者終不復還為斯
官不稱任難居重位詔令還朝送付法司責問難易其西
安所在機務甚重不可一時缺官今特内調都府僉事
葉昇林濟峰前徃署事以長兵戎爾昇濟峰當夙夜勤
勞雄鎮畨胡使逺人入貢庻稱朕懐於戲深髙城隍實
邉戍之首務列旌旄而張赤幟必壯軍威爾惟懋哉
　　飛熊衛指揮使司僉事郭洪誥
昔之君天下者非忠義之士弗成故所以漢髙帝美雍
齒而斬丁公者是也曩者郭雲出自農家因元國亂帥
義旅保鄉里受元平章事彼時中原皆為吾所有其雲
獨保裕州叠諭不服累戰不屈必欲有為奈何勢孤援
絶陣敗被獲終無善言自将必盡為所守者慎羇不能
自為解至朕前當是時朕嘉其忠義撫以存生授以有
司之職以觀施設是後不終任而民稱頌方知才兼文
武特授南陽衛指揮職事命還鄉里戢兵備禦南陽到
任之後軍民樂業深體朕懐奈何一疾長徃惟存長男
郭洪年方十有三嵗性頗聰明其郭雲雖無開國之功
難以世襲次有撫安之道加以忠義凛然今既去世可
以子洪入開國功臣之列授以宣武将軍僉飛熊衛親
軍指揮使司事世襲其職宜令中書奉勅毋稽早為到
任爾洪毋狎小人勤習武事以備長城庻稱朕委任之
意爾惟懋哉
　　李世昌誥
昔君天下者賞有功而官有徳聖人之心明焉歴代相
承永為模範爾李世昌年雖未冠而受兵衛之職者何
盖為爾父遭時大亂能率衆以保闗内是以民安而地
闢及至元人退諸雄有無知者以漢人棄父母之邦遺
丘隴從元人復為我中國仇讐皆無所成惟爾父效竇
融之事帥二萬騎及步兵之衆助朕成功至今闗内之
民時思之爾當習将之籌謀以待成人而備侮特授爾
某官永為世襲爾惟懋哉
　　信國公湯和誥
古者哲王立綱陳紀賞有功罰有罪執此道而天下安
朕起草野賴諸将扶持得平羣雄定禍亂君主華夷當
定功行賞之時爾湯和雖居舊将之行惟守毘陵於忠
少欠雖未彰顯其情在心然終未實為朕念相從之久
泯前過而封見功爵以中山侯今者朕復念前功爾曾
東平越地南下八閩西擒察罕諾爾酋長下巴蜀頗有
其功今朕特釋爾過報昔勤勞授以信國公之爵永為
子孫世禄於戲人臣無将可謂忠矣威福不専可謂智
矣爾其慎守斯道以訓後世宜哉
　　西平侯沐英誥
徳懋懋官功懋懋賞昔帝王之定制也思親戀舊實人
事之常朕觀人之處世易難之兩端徃徃目擊耳聞且
為人者易扵衣食起居不亦樂乎有艱扵度嵗月者不
亦嗟乎曩者朕扵擾攘之時年已二十有五尚未生兒
女爾沐英因兵受厄父母不可復㑹爾當是時八嵗而
逢難罔知存活朕憐其孤而且幼特撫育如兒夜卧同
榻數畨鼾睡於朕懐後因吾有諸子爾亦長成以人情
天理度之不晦爾名使從爾姓祀爾祖宗嗚呼推仁窮
理特釋患以提擕今也不忘爾孩童之狀以吾無殊扵
爾父蒙蒙儇頑扵左右俄而思起若是猶動首育之心
念昔以爾為子今有微勞特貴爾為西平侯爾當思幸
逢之初㑹休忘釋難之恩夢寐神交則鬼神知報矣嗚
呼扶顛持危惟仁者之為知報不忘獨君子之道修其
若究心利濟永為多福吉哉
　　駙馬都尉李祺誥
夫婦之道人之大倫婚姻以時禮之所重帝女下嫁必
擇勲舊為期此古今通義也朕今命爾李祺為駙馬都
尉爾當堅夫道毋寵毋慢永肅其家以稱親親之意恪
遵朕言勿怠
　　大都督僉事陳方亮誥
曩者天下兵久邇来既偃以息民朕嘗設都督府以總
内外諸軍事其任官也非勲舊有功徳者安能職焉爾
陳方亮乃兄随朕渡江有勞扵前遺功在冊爾亦服勤
足稱委令及從征有功職昭勇将軍羽林衛指揮使今
特授奉國将軍僉大都督府事既承朕命夙夜毋怠以
稱斯職爾惟懋哉
　　駙馬都尉黄琛誥
朕稽古典昔帝王之女别之以三一曰帝之姊或帝之
妹皆稱大長公主若帝之親女曰公主其餘兄弟之女
則曰郡主此所以别尊卑明嫡庻斯彛倫之大端也爾
黄琛本朕房兄蒙城王之壻於理以職事稱之其姪女
則當名之以郡主曩因草創之時未暇考究槩稱駙馬
禮部乃執禮以奏特去前名駙馬之稱朕思止有姪女
不忍去其前名故仍稱公主無公主之食禄爾琛亦仍
稱駙馬不與駙馬之門庭其禄止食前官指揮使俸然
公主見食五百石已過漢唐郡主之禄多矣爾其知分
限勿驕傲永保富貴吉哉
　　翰林承㫖宋濓誥
昔君天下者官有徳而賞有功世之文武莫不雲從爾
濓雖博通今古惜乎臨事無為每事牽制弗決若使爾
檢閱則有餘用之扵施行則甚有不足然方今儒者以
文如卿者甚少朕念卿相從久矣特授卿翰林學士承
㫖爾宜懋哉
　　光禄卿徐興祖誥
昔漢治天下官不技藝商不乗馬錦繡不得衣於戲禁
哉朕統御以来随所善而應是職使有知而不妄其前
代必欲以無知而役有知朕不知何且帝王之飲食非
精扵烹調者孰敢易為之故選官必擇忠勤慎徳之士
而為之職焉爾興祖世業烹炰其扵五味之施皆無過
不及可謂能矣善矣朕已就爾善此而用之自下而升
已㡬轉矣然當在㣲職時其所為爾司之者人莫敢過
而輕之何也以其心誠而志篤他偽不作邇者彼司有
犯憲章者法司究其源朕将謂爾或若是乎其犯者詞
盡而爾無所干朕謂法司曰官首無知乎有知乎曰犯
者為宻而機深首者不得而察無知吁難哉於斯之際
可偽而不為安得不誠志乎今命爾為光禄司卿爾尚
益盡乃心潔㳙食飲五味均調慎始慎終毋怠
　　吏部尚書王敏誥
昔君之用人也善用而無疑非也非獨君能無疑扵臣
實由臣不致疑而能成賢者矣朕統寰宇設官分職惟
吏曹為六卿之長可不精其選而索其人焉爾王敏雖
周旋左右未久見其施設誠為允當今特授吏部尚書
　　追封隴西王李貞誥
昔君之典禮為人臣有功勲者制有生封死贈其骨肉
之親有功勲者甚有褒焉特進榮禄大夫駙馬都尉右
柱國曹國公李貞前因朕之姊貴遂為駙馬今因兒貴
至列公班邇来長徃當贈以王爵受之扵㝠㝠封隴西
王諡恭獻爾中書如勅施行
　　追封寜河王鄧愈誥
人臣扵世死而不忘者有二何謂死而不忘者二其一
者謂生秉忠義磐石國家雖死之後君不忘其忠國人
不忘其正功播史冊名埀千萬年之不朽雖死是謂不
忘也其二者謂生不忠扵君而蠧政害民将危其國禍
及其家雖殺身之死君尚不忘其姦國人怒其惡致姦
頑名扵書史與忠良之名同流傳扵後世永不能泯滅
者亦謂不忘也所以忠良者千萬年稱忠良福及其家
其姦頑者千萬年刃及其項禍及其家亦如之者今爾
衛國公鄧愈生秉忠良将歿而復建戰功朕昔行賞與
爾有誓生封公死封王朕思前勞特追封爾為寜河王
諡武順於戲名傳天下福及其家可謂死而不忘者乎
千萬年不朽者乎爾當正直扵㝠㝠宜哉
　　追贈義恵侯劉繼祖誥
朕昔寒㣲生者為衣食之苦其死者急無隂宅之難吁
艱哉爾劉繼祖𤼵仁恵之心以己之沃壤慨然恵朕朕
得斯地樂𦵏皇考妣扵是至今難忘朝夕懐之切切今
懐之極切特贈爾繼祖為義恵侯乃爵扵㝠㝠爾其有
知服茲寵命
　　追贈義恵侯夫人婁氏誥
人之處世家道興隆必夫婦之良徳而然後昌其内助
之功尤大義恵侯劉繼祖妻婁氏非特夫之仁恵外施
實由内助之功曠闊曩者朕寓居是方家遭流疫父母
俱亡無地可𦵏因爾夫婦憐憫困苦樂恵斯地以致朕
皇考妣隂宅扵是至今難忘特贈爾婁氏扵㝠㝠為義
恵侯夫人爾其有知服茲寵命
　　贈翰林承㫖宋濂祖父誥
昔者聖人君天下凡名臣之善非崇一己之善必恵及
至扵祖焉爾濂學通今古性淳而樸實有古人之風撓
之而不怒静之而不肆豈不如淵之澄清者乎夫淵之
澄清攪之而不濁静之而不清朕觀濂之性有若是焉
今者公卿等皆有祖宗封號爾為文章之首臣祖亦有
贈焉朕勅中書下吏部特贈爾濂祖徳乂為太常少卿父
文昭為禮部尚書故諭卿知之奉迎前去以爵㝠㝠者也
　　封康鑑母朱氏誥
昔君天下必崇徳以報功使勇者安而徳者懐社稷悠
久黎庶咸寜前都督蘄國公康茂才助朕興邦事将成
而中道忽疾而逝朕念前勞特以嫡出次子鐸授封侯
爵正妻田氏已禄夫人惟長子康鑑雖係庶出已長成
人因前人有勲夢寐難忘授明威将軍廣西䕶衛指揮
僉事其母因子貴今以朱氏為徳人
　　安慶侯仇成誥文
昔者聖君定賞報功惟賢能受之朕觀古制漢封最多
然侯之名則同其食禄世守者各有等差為功有先後
業有巨㣲所以食禄有等階級有序以辨輕重也爾大
都督府僉事仇成從朕渡江所向皆戰每必當先為敵
衆而我寡爾効力扵當時後彭蠡之戰爾巨有功今已
年邁朕思前日之勞特封爾為開國輔運推誠宣力武
臣榮禄大夫柱國安慶侯食禄二千石以貴其身子孫
仍襲指揮原職爾宜懋哉
　　永昌等侯誥文
昔者聖君定賞報功惟賢能受之朕觀古制漢封最多
然侯之名則同其食禄世守者各有等差為功有先後
業有巨微所以食禄有等階級有序以辨輕重也去嵗
命将西征以平羌戎今嵗獲功已歸雖首惡未擒其部
落已經剪除所有孶畜盡行拘入勢孤力寡将自消矣
今特封某官為開國輔運推誠宣力武臣榮禄大夫柱
國某侯食禄二千石以貴其身子孫仍襲指揮原職爾
中書如勅奉行
　　申國公鄧鎮誥文
朕聞昔列聖之馭宇必賢能以輔之所以賢能輔之者
在禦大災而捍大患斯守昇平之良臣也至扵創業埀
統摧堅撫順忠君澤民者生則振威華夏歿則名彰後
嗣雄哉嗚呼斯善成扵前者也朕初帥師東来爾鎮之
父年雖居幼體態英邁肩羣将之列耀武揚威轉戰豪
雄神風凜然立俘囚扵麾下每戰有之所以行賞騐功
亦同乎最故生受公爵死後王封此實朕法先聖之典
今洪武十三年服制已終朕思愈勞命爾襲封爾恪守
前業毋晦勲勞是成扵後者也庻不負朕體哲王之道
欽哉欽哉
　　致仕官誥勅文
朕觀古今賢能者遇君有遲速名彰有先後奈何時運
之不齊壯衰之相臨何謂壯志貞而名未出君将知而
暮年埀雖有賢能為斯所艱爾某(久歴諸司/久司某事)每稽無疵
特命中書下吏部召見轉官而乃蒼顔皓首縱有自强
之志終是年髙故加陞品以養老於家今授爾為某官
致仕爾徃欽哉
　　真人張宇初誥文
朕聞上古之君天下者民從者四曰士農工商而已始
漢至今率民以六加釋道焉所以道萌者由爾宇初之
祖通神善幻化能忽恍升太虛冒廓落之剛風吞宇宙
之浩氣以是利濟羣生功著歴代所以法傳之久香燈
之永盖謂行深願重徳敷上下精神愈靈今前真人既
徃爾當世嗣特遣使詣府命爾為正一嗣教道合無為
闡祖光範真人領道教事爾其慎哉欽哉
　　曲阜知縣孔克㽦勅文
朕聞古人有必報而不忘者先師也盖謂傳徳明道終
身不受禍患故報之朕與臣民同世扵斯時方知大成
至聖文宣王當世之先師時人去古既逺有失報禮稽
諸古典報則有光其光之顯揚師徒共之若果誠能報之
則益而無損洪武十四年吏部奏為襲封衍聖公長逝
生前因曲阜知縣孔克伸卒其官係孔氏子孫世職昔
衍聖公已薦族人孔克㽦為知縣朕思衍聖公逝後方
奏慮恐不實以族中長者悉至京師論賢排嫡族人既
至宗𣲖分明以爾克㽦為賢特命為曲阜知縣以報先
師爾當敬事以在公而信以来庶民儉使人效勤問民
艱用力以時以揚先師聖徳於戲隂隲流芳萬世不泯
英靈長存子孫承之爾宜懋哉
　　建昌衛指揮使裕嚕特穆爾誥文
建昌之境宻邇四川畨漢同居諸夷樂土官守是方者
必仁智之兼義勇之備方安諸種而世禄者也前平章
裕嚕特穆爾祖世守斯土傳至裕嚕特穆爾軍民懷澤
已有年矣曩者朕命將西南經理其地而裕嚕特穆爾
順天地之革命弗驅兵民以禦敵乃率僚屬以歸格上
下之鍳見昭境内之民安斯為至福矣爾兵曹具由中
書中書筆誥授以昭勇将軍建昌衛指揮使封印仍統
舊部以報来誠如勅無怠徃欽哉
　　貴州宣慰使宋誠誥文
黔中之地諸夷雜處漢姓同居禦其方者非徳足以化
頑勇足以捍侮則官守不宜况歴代命世守者必初從
之義篤竭忠之勤不辭方膺是任如或不然曷能居其
地馭其民爾宋某之父當朕命将西南經理斯土首以
義從固膺斯任永保世禄今命爾襲父前勲當撫恤諸
夷選能禦侮以安是方則扵爾嘉
　　普定府軍民知府者額誥文
西南諸夷雜處羣居古至扵今雖稱每以事大之禮以
尊中國其間能㡬人誠敬而始終者耶朕統寰宇經理
西南惟邏邏氏者額者平日習讀漢書善云華夏之言
以理道深長論之篤扵正一之道斯奉神之心弗怠若
與講明安民之理亦有大善今授以普定府軍民知府
仍統舊部撫民練兵以聽朕命爾吏曹速為施行毋怠
徃欽哉
　　參軍府參軍誥文
馭兵之道㣲司所以者機無暇時謀出萬全智人不測
觀静識動察姦料偽在知人扵顯㣲之初制之扵首萌
之際斯可謂馭六軍動静而有方所以歴代設兵政而
或參軍實助君之慎宻也若得其人則京衛寜謐致九
重無宵衣之憂宗社磐石之安非其人不獨失機悮事
而軍士强弱之不分混淆難用賞罰不精月支無别弊
出多端斯罪之大者也智人職此時謀日慮知機扵機
人之先料出姦頑之上則稱職矣今特命爾某為五軍
十衛參軍府參軍爾徃欽哉
　　諌官誥文
語善興邦仁君澤民大賢以為易中志以為艱所以今
古名臣者罕為此也然朕嘗命儒者誦諸通鑑欲本扵
心善扵言者鮮矣若商之伊尹傅說身心寅畏故以格神
之詞而敷奏仲虺佐新運而明革命之道未嘗不以幽
明之理表正人君今則不然者何心非精一之誠智非
通古之才事務一臨泛應恍惚頃刻乖違所以不易而
艱上志之士精誠無二動合神人辨是識非去惡優善
君心革而神明知四時序而隂陽和斯非艱而易實誠
志之所協也今朕司言者命爾某職之特授某官兼某
官當體先賢而慎神人則永昌扵後名扵世吉哉
　　文淵閣大學士宋訥誥文(翰林典籍呉/沉勅文同)
朕觀古今賢能者遇君有遲速名彰有先後奈何時運
之不齊壯衰之相臨何謂盖壯志貞而名未出君将知
而暮年埀雖有賢能為斯所艱然昔望扵磻溪亦老而
已猶有非熊之兆而乃興周八百爾某年雖髙邁特授
某官宜徃欽哉
　　華盖殿大學士劉仲質誥文(武英殿大學士呉伯/宗誥文同又與東閣)
　　(大學士呉/沉誥文同)
朕閲宋書見尚文之美崇儒之道廓焉且當時諸儒皆
本賢之徳所以輔景運三百有竒未嘗文辱君命事體
滯行可見文華君子之賢君子行文之盛今特倣宋制
以諸殿閣之名禮今之儒必欲近侍之有補民同宋樂
文並歐蘓然久未得人朕甚歉焉邇来朕觀前某官某
才頗稱任授以(某殿/某閣)大學士奉議大夫爾吏曹速為施
行毋怠徃欽哉
　　襲封衍聖公孔訥誥文
三皇五帝之道明陳攸叙大展彛倫協天地隂隲定民
居者為此也至周文繁扵三墳道迷扵五典兼八索九
丘之泛而諸家之說並生是致道縱途横雖欲馳之莫
知所向獨先師孔子明哲心樞睿智定真析偽以成詩
書其修道之謂教可謂至矣率性之謂道可謂堅矣由
是天鍳善徳血食之祀萬世子孫𢎞衍扵今耿光而弗
磨者因幽明之誠無間感通上下故若是也前衍聖公
某嬰疾長徃嫡長子訥服闋来朝令襲其爵以奉先師
爾吏曹如勅毋怠徃欽哉
　　建昌衛指揮使安配誥文
歴代先聖賞有功官有徳相傳至今凡有天下國家者
未嘗異此道而能服海内之民朕統寰宇務體前王之
道官徳賞功前宣慰安配建功有年今勤勞扵建昌地
方宣朕所以可為至功矣特授建昌衛指揮使右封印
署事爾兵曹速為施行毋稽徃欽哉
　　刑部尚書開濟誥文
制刑之道始至聖發大仁及其行也才非王佐衷非惻
隠何克先聖賢之制斯非貪愚要名者善知若官得其
人海岳無震湧之災天無紊度之曜百川循流四瀆弗
溢商樂經營農樂種樹百工技藝無不美其仁所以盡
寰宇人皆居扵夀域之中是盖謂官掌刑者當致有彛
倫不整而自倫攸叙不理而自叙是皆刑當其罪也仁
惻扵仁人至聖之道行焉朕嘗命官職古司冦之任必
欲仁有施而法中罪何小人無知倒持仁義法加善良
病國殃民愈治愈亂已多年矣朕觀爾開濟至智之士
特授以司冦之職資善大夫刑部尚書但願明理條章仁法
並施而允書不云乎欽哉欽哉惟刑之恤哉朕不簡辭特
意不二以誥諭之汝徃欽哉
　
　
　
　
　
　
　
　
　
　
　
　
　
　
　
　明太祖文集巻三
欽定四庫全書
　明太祖文集巻四
　　　　　　　　　　明　姚士觀等　編校
　誥命
　　中書左右丞相誥(左丞右/丞相同)
朕聞賢者輔君則君德備倍焉何哉葢冡宰之職出納
王命若使岀納非宜則君德虧矣出納合宜則君德張
矣然何止出納王命而已矣其進退庶職亦為重要所
以庶職為重要者為分理天下之多務若多務理則民
之樂苦曉然矣既知民瘼之艱辛必使之無艱辛矣於
斯之道豈不君德備倍焉若為人臣異此道而他强為
則衆職臧否不分事多繁而不律則君德虧矣然用人
為易惟得人為難若欲必得其人使見之於行事今爾
某國之舊臣施設諸事已有年矣今特命爾為中書某
官當夙夜奉公上美皇天之昭鑒下契黔黎之仰瞻使
隂陽和而四時序均調玉燭海内晏然蠻貊來賓朕與
卿等同閲熙熙皥皥之年豈不偉歟今承朕命當崇乃
功廣乃業為邦之柱石亦爾嗣之隂隲安得不賢智者
歟爾宜懋哉
　　左右都督誥(同知與/僉事同)
朕惟馭兵者必機樞而智圓謀出不測氣果而剛心勇
而斷忠義凜然務他不及之算懐仁人以觀勞苦令三
明而復五申信衆而無惑臨事之際功必賞罪必誅若
將者能備此五事所向孰敢當先然將之道不但行營
於敵如是其守承平之將尤為難之夫行營於敵乃兩
軍相加謂形影俱見不難也若禦侮防姦於承平其事
宻其機隠非慎忠時刻機心無罅觀形察色以辯朝野
何足以掌内外之兵若居是職者知貴而忘忠知忠而
忘備知備而忘機知機而忘斷知斷而忘謀雖知謀而
忘算縱事有成猶謂僥倖若加以酣歌夜飲以士則失
教練之方以隊則無知虛實之數設若有警則五事靡
矣若堅五事夙夜匪懈則朝野之姦縱有之亦當歛迹
朕於斯之大用掌天下之兵必欲兵期於無兵豈輕
授職事於無智者爾某祖有開拓之功兼爾韜謀頗
達特命為大都督府某官爾惟懋哉
　　御史左右大夫誥(中丞/同)
君居九重上古之君無中古之君置之然上古之君無
九重之隔故有易於耳聰目明而乃天下治其中古之
君禮有出警入蹕之威儀及其居則九闗之要禁似乎
幽逺人莫可易見却乃天下之事達於國事則明修而
刑政自後之君法九重之制而居之兼九闗之要禁備
果幽逺而罕見也天下之事雲屯霧集於外内不可得
而達所以天下未真於斯三等之君皆有說焉且上古
之君出入無警蹕之威儀九闗之要禁何哉於戲當斯
世之時元首之明股肱之良亦由民淳風厚而若然其
中古之君起居否上古之君制威儀險要亦事理而天
下康寧因何務而然也葢爵人以官寄之以耳目如天
之執法也所以施行者何在繩愆糾謬申綱理目使彛
倫攸叙井井繩繩所以天下康寧為斯道之立今朕有
天下其制禮如前朕之德薄才疎與古哲王甚相逺矣
然惟在設官若官爵得人則九闗為通衢之事進天下
之事達矣若爵以非人則假九闗為虎豹之縱横為由
則上下閉塞矣於是廣訪多搜他無賢良獨爾某非愚
下之才特命爾為御史臺某官爾惟懋哉
　　太常卿誥(少卿同丞/敕亦同)
祀神之道大所以古人於此䖍恭寅畏特專職以典掌
之使壇塲浄牲牢潔不敢有怠備奉上下也今之設官
與漢唐同官職太常所供之事其理亦然凡達人智士
居是職者自以為萬千之幸而至斯地焉故夙夜在公
必欲周旋於上下神祇之左右又必欲使神悅福及將
來何故以其大祀無如國之祀至尊者惟天地是也人
於世若敬之豈不萬幸者也若愚而不知者將以為泛
常無夙夜在公之心以神明目無視而為無怠多而敬
少非獨一身而不福又必將來不佳於斯之道可不慎
選其人而責任之今爾某明習禮儀恪勤匪懈故命爾
為太常某官爾其懋哉
　　户部尚書誥(侍郎/同)
昔君天下者首建倉廩府庫於斯建者備精糧藏金帛
以待禄給庶職者也然而必設官以司之且古稱天子
富有四海斯言既出永世人云可謂患驕愚之君臣何
哉葢斯言似理而實阿以其德隠而道微故也言富有
四海而為四海用所以民為命而供君君為民而集給
此所以道德也其似理者何以其盡海内以供之豈不
臣有者乎此言富之理也實阿者何所以姦人若至君
之左右使掌之動以富為首言則君悅富而妄費不問
民瘼之艱辛若賢臣必欲致君知民瘼之艱辛當敷奏
府庫之儲集乃曰民脂民膏若妄費則道德虧矣若奏
以艱難謹以出納則府庫倉廩有餘庶職禄備而軍足
食民無横科則國之常經定大道張君德美矣於斯之
職古今慎選賢能以職掌之天下户口之增減尤當備
知而冊朕於此職可不重乎今特命爾某為户部某官
於戲量入度出毋復擾民至公無私永懐朕命爾宜懋
哉
　　禮部尚書誥(侍郎/同)
昔聖人之馭天下也必先彛倫而攸叙立條置目綱以
張維之冊書曰令頒布臣民使遵守之則富貴貧賤有
别長幼咸安若去此道而欲天下安未之有也故重其
禮者葢為國之治道非禮則無法若專法而無禮則又
非法也所以禮之為用表也法之為用裏也昔漢初㑹
中有以劒刃柱者因是而叔孫通以綿蕝而制周旋使
百辟皆循軌度以成列方乃儀表上下朕法前代特設
官備禮協和神人務得通今古博羣書明於禮而善周
旋者乃為是任今朕命爾某為禮部某官爾勤㸃諸儀
使不失其節則汝佳焉
　　兵部尚書誥(侍郎/同)
兵始黄帝列聖繼之而君軍六諸侯軍三軍大將率之
左右副將副之裨偏二將參贊之其諸戰將則為隊長
之於是乎張九伐之威天下定民樂康然將之職有警
則命行者也其軍之資給功過之等第必有屬焉故立
兵曹以總繁務所以務者甲仗精旗幟明刃必利兵行
糧草為之先橋梁舟車為之堅前期使道清傍無斃人
則軍士神清氣爽勇倍且雄於斯之設非忠良之士奚
稱此曹之任若忠良之士必以軍為國之大事凡皆有
備而無用然畧無因公託私肥已害民之偽如他非忠
良者必假軍務為重事假公營私一日干犯憲章伏罪
而瞑目身家及焉至於軍國之事非失機則誤矣故於
兵曹之任人不可不重擇也若得其人兵備修明使天
子威加海内奠安黔黎必得人而後已朕今法古以爾
某為兵部某官於戲識山川之險易辯地理之邇遐嚴
烽燧之分明豈不慮危於居安之道哉爾精勿怠
　　刑部尚書誥(侍郎/同)
於戲昔聖人以德化天下則民樂從者衆否從者寡天
下治矣然聖人之心必欲使天下人皆為善而無惡共
樂天之樂其思治之心切故又張刑制具以齊否從者
既而法行則賞當其功罰當其罪則民從善愈臻否善
者無於是乎上曰君聖中曰臣賢下曰民良寰宇氣和
天地清寧可謂咸亨於戲相繼之君臣罔知大道務小
惠而傷大德特簡刑以治之法不如前故姦者得以恣
肆良者含寃而受暴是後歲月彌深不法者衆如法者
鮮矣欲必治之不可得而速成也若以斯君臣言之心
非不道葢慮淺而見薄亦欲天下治耳不期倒治也然
於此可為世之大病於國可以沽名於當時之一氣耳
斯在聖賢不若是於已必濟之以世雖萬古可為也非
聖非賢小人姦人則不然矣何也若非聖賢必見淺而
識薄所謂謬矣小人姦人則是非非是其害於家國身
及焉所以及家國身焉者何謂以是非則君與民良者
受謗而禍所以受謗禍者何謗者謗君禍者禍民身家
者謂執法者不法干憲而伏非身覆而家喪此所以身
家者也乂國有大病而可畏者一所謂病者謂愚仁人
者也愚名名者皆是也云何葢愚人仁不仁愚名沽名
名斯所以為國大病莫甚於此者矣故治國者必擇人
以治刑朕於此欲必以人而執法若非仁人執法則國
務繁由此而生必仁人則可爾某僉曰可今特授爾為
刑部某官爾敬慎體道哉毋偽焉
　　工部尚書誥(侍郎/同)
昔聖人也樸民俗亦厚制不飾華六曹之設内工官居
數中之一耳其所司之工者皆無異伎國無竒役然而
工務雖簡其成也必精其廢也必當故一舉而無再為
一廢而無復造所以民逸者多勞者少因是而官賢稱
君聖德今之人受職任事則又不然矣凡臨事之際必
因公而役私因私以弊上於國則不利與民為害是有
人神共怒禍及身家往往有之未嘗有福臻而愆消者
也然罪者已往存者復為是不隔禽獸也所以古人重
其事而選人在福民之福固國以奉天地是以前賢能
體君心而以務事工得家保而國昌今朕設工部實法
古制特以爾某為工部某官當敬事信工無弊上下咸
合汝貞良哉
　　欽天監令誥(少監同又與/監丞敕亦同)
兩儀奠安中含萬物惟人最靈天有日月星地有山河
海君於其間則父天母地然人之父母言能教之獨天
地不言以埀象告之則人君欽畏之所以黄帝立人以
司之宵晝仰觀俯察不匿而報若忠君愛民之臣斯稱
厥職若非其人則君失欽若昊天之道警誡無所知此
其所以重在任人然非厯數之精專識氣候之否泰尤
為難之於斯之道必熟於算者可異於常術者佳特授
某為某官於戲罷寢而露月星非葢而暴赤日機察九
泉而俯厚坤力雙睛以目霄漢慎哉毋怠
　　翰林承㫖誥(學士侍讀侍講直學士待制/同修撰應奉編修勅俱同)
自漢以來惟賢知者得與君同遊稽其所任之事則宰
國朝之典章凡侍左右必慎容儀致禮節於上若言則
闡先聖之威德堯舜之道統無稽之言不語故職名曰
五經博士以今言之則翰林院官之職是也於斯之職
非博通今古已身已修已家已齊善惡之人美惡口無
擇言行無頹迹古人以此數事而能之乃得陞是任而
輔君弼仁以踵先聖先賢之事若不安得居此任而同
君遊乎朕今特以爾某為翰林某官爾當一前人之道
助朕未知則揚名者矣
　　國子祭酒誥
太學之設無知古稱但始自漢唐所以設此而教君之
嗣責臣之子故立名曰太學既立之矣則爵官以司之
以專文學乃曰師師乃泛稱又官稱官稱曰何曰祭酒
司業博士助教皆有肄焉斯官之首者不獨教生徒而
已其職亦首在祭祀也吾說似非而有理焉且仲尼昔
人於世務德仁人無彊暴而不榖凡出弟入孝謹以事
君流今皆經而書歴代崇其德而先師焉然王者親祭
必寡故設官以代祭之其名曰祭酒所以祭酒之職潔
牲牢浄厨竈精籩豆祭不失時則禮焉或云為飲之長
而先奠之曰祭酒吾甚愧而不通斯說未然今必以奠
先師而名吾方諾不然則非也況子曰祭神如神在所
以祭必謹之若以孔子生之禮祭則相去既逺而莫可
考以今時之禮孔子之如生又非仲尼之生禮不過時
宜而已矣然不可不謹以時宜依期而奠焉今特授爾
某為國子祭酒爾尚竭乃恭而臨祭静乃神以對神則
㝠㝠鑒知庶不負委令之意爾惟懋哉
　　太僕寺卿誥(少卿同與/丞敕亦同)
昔人問國之富即數馬以對者何葢事在戎其戎始軒
轅其馬載甲士代涉勞備邊禦侮足折衝斯力之大斯
功之美可不愛育乎所以古人先馬而後錢糧故數馬
而對馬之功不但備戎事耳若使君有道則馬之力牽
犂耜駕糞車闢土沃田其利甚焉所以古重之者為此
也歴代相沿皆設置長養者使擇地利之可牧節水草
之多寡必寒暑縱放以時其羣媾之際必健健而配弱
弱而應色辯毛而歲明齒使强弱異處羣飾以名則君
用無選擇之難官於斯務此道者豈不智者乎若縱放
不以寒暑牧養不節水草失調而致嬌乘不逺而乏齒
毛不辯强弱混淆及其用也誤事失機其官可謂得罪
莫大矣今朕羣馬既多公㕔曰寺爵官首者為寺卿少
卿寺丞等欲備前理道之事而牧養之以爾某職某官
爾夙夜毋怠以稱朕委令之意爾惟懋哉
　　漕運使誥(同知與副使同/判官勅亦同)
漕運之設啟國名家之良法也何以知其然民有已供
入府庫者官欲他給而移之則漕運者行焉若江海者
必帆巨舟假天風可刻期而抵所在若道由河淮則操
輕舟用便楫假天風加人力半之亦期而可至其所於
斯之設豈不便於國事而興起焉若居是職身律法張
於上無瞞於下無虐身立而名家出矣朕所謂良法也
謂用力少而致重多故如是而言何也假以陸路轉運
較之於舟楫之舉則百夫可代陸路十千人之艱辛其
所擾者少其所安者衆生民得遂其生豈不良法也凡
任此者非忠君愛民之士不可使之行今朕將欲用人
而求之惟爾某僉曰可今特授某官爾往無怠以政來
聞則功録焉
　　尚寳卿誥(少卿同與/丞𠡠亦同)
寳乃乾符也昔列聖握而統寰宇故為神器特謹以示
信然非忠勤無偽之士安可職於尚寳者耶今命爾某
為朕尚寳某官爾當宵晝慎恭使事密而隠機潛而深
方可周旋於左右爾其敬哉
　　内外衛指揮司誥(使同知僉事千户百户同/衛鎮撫所鎮撫勅亦同)
軒轅平蚩尤以制兵列聖相傳而有軍職焉所以軍職
者禦侮防姦朕雖薄德敢不效先聖而安衆庶爾某職
某官今特授某官既承朕命夙夜毋怠以稱斯職爾惟
懋哉
　　功臣庶子誥
古者賞有功官有德則爵分五等其於世食禄者必宗
子承之庶子則庶人也朕於洪武三年定功行賞法前
王之制已後於洪武七年朕於暇中秉鑑窺形貌已蒼
顔皓首矣静思曩者髮烏氣壯當羣雄擾攘之秋披堅
宵晝提三尺之鋩鋒帥六軍而四出其野宿風飡與諸
功臣立命於白刃之杪鏖戰於猛士叢中其患難之苦
朕備知之且朕有天下諸庶子皆封王爵立國方隅惟
功臣庶子未有所得古者宗子承之而食禄其後庶子
無所存活者有之所以朕為諸功臣庶子恐後無依故
勅中書都府皆爵以流官儻後有能捍大患而禦姦侮
則功入世襲不在流官數内或不恭而怠事者則律如
憲章果能慎守律於承平若或遇國之患難而忠義凜
然威風大張則功並已之尊長者其享福之期必與國
同堅今以某官某庶子某為某官使知前人受賞功之
由而夙夜在心方稱任焉欽哉欽哉
　　都指揮使誥(指揮使與同/知僉事同)
昔聖人制兵禦侮職其人者非忠果之士不用焉所以
用斯者近鎮腹裏逺守四夷其當時之將與士卒同苦
樂冬不圍爐夏不紈扇料敵制勝機無暇時故有中國
奠安四夷賓服所以為士卒者樂於戎行以其教養如
法也所以教養如法者何夫教明旗鼓知角金使進退
熟而刺劄便弓之弛張箭之端曲甲堅兵利騎勤習而
知戰此其所以教之能者也養者何養謂不奪其給不
已勞而勞不閒而閒使有而有不致違禁此養之道也
或云當時之將居邊陲而臨重地先知地理之易難布
斥候於要害專烽燧而告部下備内姦外出外姦内入
毋中敵閒斯數事周密雖與敵旌旗相望彼安可輕得
利而歸曩者之將備若此之為方磐石國家今朕一寰
宇倣古人法守在四夷設都指揮使司總方面之兵非
如前人豈稱委令爾某(父/兄)前功在冊今特授爾某處都
指揮使司某官爾往欽哉
　　承宣布政使誥(參政/同)
昔者二帝三王之設官也爵分五等列國天下使守其
土子其民世世禄給焉惟周諸侯不法為秦所有秦監
周事遂罷列國為郡縣而治之斯法也制也自漢承而
行唐宋皆然元蹈中國體之然也郡縣之多寰宇之廣
其中書不能一一總其事又設方面大臣流其職理方
隅之務所職之名漢曰州牧刺史唐因之宋改而曰安
撫元亦改名曰行省此皆歴代總郡邑而專方隅者也
邇來朕有天下更行省為承宣布政使司所以承者朕
命也宣者代言之也布者張陳之也所以政者軍民休
戚國之利病所以使者必去民之惡而導民之善使知
有畏從於斯之職可不重乎若非其人則方隅之軍民
失所仰瞻若得其人則方隅之事軍足食民樂耕其鰥
寡孤獨不失其所焉不但如是而已則朕雖菲才德必
張矣國家磐石矣朕於斯廣訪多搜人皆愚下之愚稱
朕之意者杳然今某處承宣布政使司缺某官爾某歴
事有年僉曰可朕特授以某處承宣布政使司某官往
欽哉
　　王府武相武傅誥
古者諸侯王居方隅列土雖有多少之不同其設官匡
政則有大夫相傅之職職必文武備之所以用文武者
文以臻善啟德武以耀武揚威然居安之時或相或傅
則不專操其兵事在衛官若入宿值日其士卒之數有
無或如否常法則相傅㸃閘分明毋使晝勤而夜惰其
相傅如忽有警則出為主將傅與指揮副之入不預兵
止懐韜謀以控姦頑是謂設武相傅之道在斯若非忠
良而毅果豈稱是任爾某(從征多戰/開拓有功)特以爾為某國(相/𫝊)
當精衛䕶之道永王國昌爾家慎哉
　　提刑按察使誥(副使與/僉事同)
古者致太和於寰宇遂生民之休息政在列國天下爵
分五等授法諸侯使世守而繩不律則天王以時而狩
兼考政也當時事簡民安故獄無囚滯之徒野無怨聲
自秦併之後設郡縣以治民官無世守之心乃有削剥
貪酷因是自漢唐宋以來皆設糾察之職分道以鎮覈
之若比古則不如然得人以任猶為美治今按察司之
設豈輕授非人以静方隅而振綱紀也斯必得人使權
豪斂跡姦宄潛踪是其人也朕今以爾某為某處提刑
按察司某官爾其敬慎無私公被一道吉哉
　　各處知府誥(同知與/知州同)
昔君之育民也體天地之造化欲萬物得其所咸亨故
列土以官之使有德者永世禄及子孫於戲當時之君
天地之德日月之明得聖人稱謂德相稱也然當時之
臣自列土之後人不人賢非賢昭然矣何以見之且列
土者使子其民禄及世世而稱小國之君無乃不才者
非其所有而有斂取無厭有十年而削土者有之有三
十年而泯號者有之有二十年而覆命者有之有五十
年而禄及者有之當斯之際賢不肖曉然矣自周以下
秦併六國之後罷列土為郡縣歴代因之其司牧之官
無永守之條故有銓選連年又未得人然非君不得人
由人負天君民也所以君知報而君天下臣知報而名
賢天下民知報而樂於天下若君知報報天命也所報
者立法治民若不知報非君天下如臣知報報君命而
又特報民也臣所以特報民為何謂禄出於民若為臣
而不知報君則非臣天下若不知廪禄出焉而報民則
非為民上於天下若不知報君而未審何功而官若不
知報民亦未審何勞而食禄若功勞俱無却乃官禄其
身古今未之有也今命爾某為某官當立身務政必欲
知報以格皇天之昭鑒往署毋怠
　
　
　
　
　
　
　
　明太祖文集巻四
欽定四庫全書
　明太祖文集卷五
　　　　　　　　　　明　姚士觀等　編校
　書
　　與元㓜主書
皇帝特問元㓜主曰自伊父子北往至今每有人來皆
稱流離無寧衣食艱辛未知是否誠如是當較之於知
命者方乃可全不然東趨戰而西殃民喪已成之士馬
圖不可得之資非善保者果若不信昔者彼居和寧朕
發六軍捲甲趨三千里之戰果曾𫉬利乎以此觀之當
為己戒而自存可也朕與彼本為勍敵何以書教之莫
不似乎有詐不然古人得天下豈盡滅人祀決不如是
所以繼絶世舉廢國是也曩因彼先皇知天命而北往
遂得善終今我朝炎運方興之時若違天命而來犯恐
自就囚也即目邁迪哩巴拉非昔日邁迪哩巴拉近二
年以來語言自能發潛民間見為牧童彼若來取即當
發還誠不有謬今遣使特問至當審之
　　與元臣圖嚕書
大明皇帝記問元臣圖嚕曰上古君天下及名世者至
今歴數興亡又非止一人前者元失其馭羣盜暴作爾
元君昏臣權終不能定朕乃平之以致更元社稷鼎治
黔黎今已七年中國頗安且曩者兵戍北塞遣將安邊
不期耿指揮好殺貪汚是致同人而異志乃有小實罕
等畏死北往實朕用人不當非來歸者不誠今耿指揮
累受刑責法尚未巳爾諸人還曾知否只此可見朕之
本情何如昔者朕被妖人逼起山野不過匹馬單戈那
有百萬之衆今也諸番入貢朕擅中國之富戍兵百萬
軍民樂用以此觀之朕非誠可動神人乎爾聰明宜詳
審達者識之天命有歸人不强違此順天者也今遣使
記問餘不多及
　　與元臣鼐爾布哈書
大明皇帝記問元臣鼐爾布哈爾遣人大同來言欲於
平地駐劄意在臣順於我却慮前日犯擾邊民又恐不
容朕思果有此論是何言哉孰不知古人之治天下惟
是安民而已豈有懐私讐以傷物命且爾等本元之臣
彼㓜君流離沙漠餘氣尚存爾不得不聽命爾前日犯
邊各為其主爾何哉去就之機在乎識時今者入國觀
光誠與不誠亦在於彼記至彼中若有知運者使上觀
乾象下察人事自取避凶趨吉之道不亦美乎爾其圖
之
　　與元㓜主書
大明皇帝記諭大元㓜君曰順天者昌逆天者亡古今
通論如是非新造之語自古無千載國家亦理之常也
且君之父子當主中國之時兵多將廣尚不能自持其
權以致上等兵多者意在莽操懿温中等者頡頏日廢
生民下等者東送款西歸降剥民以供上下君之父子
曾一勅令而誰何者歟以今日之事君尚迷如酒酣昏
若重寢所以不省者何葢在至正之間兵多將廣尚不
能駕馭又被逼挾今之衆壯弱不過二萬流離邊境意
圖中興君之神謀予不知何如耳君能自度今時之權
比至正時低昻若何以此觀之豈不愚哉君以萬騎或
八千騎欲與全中原相抗予又不知輕重若何予謂君
明天理若能悟我所言必得一族於沙漠中權時自為
或得善終何以見之君之祖宗有天下者一百餘年養
育之久生齒之繁以此恩此德觀之未必至於便終此
亦天理之常也君若不悟不效古人之事他日加兵於
彼禍福有不可測者矣昔君在應昌棄下皇子南來已
經五年潛養鄉野今聞鄂囉去全寜不逺念君流離沙
漠無寧儲嗣未有故特遣咸禮等䕶送前去庶不絶元
之祀君其審之如不答而不省禍將不逺矣
　　與元臣圖嚕書
大明皇帝記問元臣圖嚕近者聖保自爾營中歸所云
爾心意在不屈而不順將以為守忠道而為良臣吾不
知果然乎若如其云爾不成者有四又將不得其死甚
不逺矣何以見之且爾素為元臣累効力於王家釁隙
一生君臣彼各又將三年矣以人臣論之凡為人臣君
有難為臣者不守君而自處逺方此臣耶逆耶此不成
之一也方今彼元運終天命不留㓜君昏而邪正莫可
知爾若固相而不離左右久之非為讒所殺其流竄逺
方有不可逃不成之二也即目孤處沙塞步騎不滿萬
數部下者口無充腹之飡體無禦寒之衣人將散而爾
獨不能居不成之三也若嚴號令律士卒使飢寒逼身
不敢旋足吾又恐爾為部下所戮不成者四也果如吾
言不得其死明矣當此之時不知勒石於何處埀名於
何冊以此觀之則忠順兩亡其為丈夫之志歟小人之
迷歟有此者悔之晚矣若以吾所言以爾所自度力不
及他無往則開心助我豈不待爾如勳問不多及
　　與魯爾書
記諭元臣魯爾三月間罕特穆爾和卓歸言爾見於長
峪駐劄又起營東北然此將軍果能終身事爾㓜主乃
世間之美事忠臣之道人神共願者朕恐爾事有不得
已若入人彀中奈何當此之時忠不能顯乃枉姦惡之
名惜哉今爾所守疆封與吾邊將旌旗相望甚不多逺
若不通一介之使則恐將軍他日有進退兩難是為丈
夫於世似乎無機若通信使進退自由則有無窮之樂
若不從吾言他日㓜主一失爾羣臣中强者自立弱者
從之即為臣下之臣以英名論之美耶辱耶不然强者
自立有不服者必驅兵以并若乃力不及兵為人所有
命為人所害妻子星散身膏草野比通一使進退自
由吾不知此孰丈夫之智耶愚耶將軍若聽吾所言
則結我為後著他日遇難則來依是其時也
　
　
　
　
　明太祖文集卷五
欽定四庫全書
　明太祖文集卷六
　　　　　　　　　　明　姚士觀等　編校
　勅
　　諭太師韓國公李善長江夏侯周德興江隂侯吳
　　良等
古有移民之道為産少而食多所以狹鄉之民産少業
薄者被遷至所在使得其安生理且厚可見昔君養民
富國如是誠為良法也前者元祚移豪傑起蕩廢中土
民不聊生朕與卿等帥六軍東保江左二十有一年立
綱陳紀平荆楚定呉越中原席捲將如律民無犯華夷
一統惟淮甸沃壤盡為蕭疎前者移江南民十有四萬
詣鳳陽使各農田而實地以壯京畿恐斯民之衆下人
不能馭特留卿等督責其事而提調之近聞南安侯俞
通源惰事弗勤闢田之役擬作三月通算日工一夫止
闢四分皆不及半畝於斯情狀未審何如方今霜天在
邇正當二麥種下之時若一夫不及十畝則通源有異
方之行必遼海之外未知悅乎卿等開國老臣特示以
利害惟卿督責之是便
　　諭岐寧衛經歴熊鼎知事杜寅西涼衛經歴蔡秉
　　彛甘肅衛經歴張訥等
勅爾西行務持漢案以便來聞其餘蒙古行移從其自
擇近知彼中事簡文案不繁爾甚清閒即目秋高露墜
結而為霜衰草連天又將飛雪蔽野若不諳練暴入其
方則肌膚為之折裂若欲樂是方度酷寒惟狐裘可禦
然此物塞外邊人之常服也卿奉勅塞外未及備行今
遣使馳驛齎衣往賜作禦寒之用設若備寒不固又不
可輕取上下紊亂憲章貽笑後世卿當篤聽朕言善保
歲寒九年春交者至爾歸面聞
　　諭征虜將軍曹國公李文忠副將軍濟寧侯顧時
　　及諸侯等
前者孟秋勅爾舟行代將軍潁川侯等歸以解風霜之
勞八月潁川侯已還自爾去後至今又三月矣即目季
秋將盡彼中動静尚未知亦不見曾無的知元人消息
否若未知元人情狀當差的當人有機變者跨輕騎數
十潛形深入獲彼之人務知端的不致疑惑古人之用
兵也惟務知彼知己以為上䇿以朕細料元人今年得
種羊馬頗牧彼中有達者安得不以為茍延殘喘之上
計且得養力休息設若彼中無識者捨休息之上計馳
疲乏之軍廢漸少之騎來擾邊境爾等慎督三軍一鼓
可俘獲俱盡若彼不來爾當堅諸隘謹斥堠潛形獲訊
以静朔方
　　勞遼東都衛指揮
滄海之東遼為首疆中夏既寧斯必戍守朕功未暇乃
有葢州諸將共意來庭固守其地以待朕命於是整舟
楫特命指揮馬雲葉旺等帥精兵東渡深高金湯蓋遼
陽以安黎庶元人狃於戰鬭屢害生民舊歲冬十二月
擾我金州指揮某某苦同士卒戰在當先以寡敵衆遼
葢諸將深謀扼險惟爾遼東諸將忠義干天得𫉬渠魁
不負委托宜鎮方面於戲練兵保民在歴代之必先祀
天地以㑹百神欲人之多福若乃不順天命尚强虐善
豈宜道哉
　　勞大同都衛指揮
古之守天下者君慿臣能故忠義之士不待君督其事
而自勤是故功著史冊埀名不朽今朕有天下封疆四
際遐荒各以臣守卿當北鎮身被酷寒晝驅馳於戎馬
夜慮擒謀心神俱勞而無息朕甚憫焉今者首春氣和
堅氷斯薄塞草將萌正馬瘦而弓弛卿當解甲以候薰
風整雕鞍以待秋至控弦執矢觀釁而動卿其慎之以
制人
　　勞西河衛都指揮
卿守西疆今已九年矣恩威懐播於戎羌號令嚴明於
壯士忠心昭著於朝野朕甚嘉焉時當初夏特遣人往
勞卿宜慎恤邊戎晨昏毋怠
　　勞海南衛指揮
南溟之浩瀚中有竒甸方數千里歴代安天下之君必
遣仁勇者戍守地居炎方多熱少寒時忽瘴雲埋樹若
非仁人君子豈得而夀耶今卿等率壯士連歲戍此朕
甚念之今差某往勞
　　賜誠意伯劉基還鄉
朕聞古人有云君子絶交惡言不出忠臣去國不潔其
名爾劉基括蒼之士少有英名海内聞之及元末羣雄
鼎峙孰辨真偽者誰歲在戊戌天下正當擾亂之秋朕
親帥六軍下雙溪而有浙左獨爾括蒼未附惟知爾名
耳吾將謂白面書生不識時務不久而括蒼附朕已還
京何期仰觀俯察獨斷無疑千里之餘兼程而至謁朕
陳情百無不當至如用征四方搉堅撫順爾亦助焉不
數年間天下一統當定功行賞之時朕不忘爾從未定
之秋是用加以顯爵特使埀名於千萬年之不朽勅歸
老於桑梓以盡天年何期禍生於有隙至是不安若明
以憲章則輕重有不可恕若論相從之始則國有八議
故不奪其名而奪其禄此國之大體也若愚蠢之徒必
不克己將謂已是而國非卿善為忠者所以不辨而趨
朝一則釋他人之餘論況親君之心甚切此可謂不潔
其名者歟惡言不出者歟卿今年邁居京數載近聞老
病日侵不以筋力自强朕甚憫之於戲禽鳥生於叢木
翎翅乾而颺去戀巢之情時時而復顧禽鳥如是況人
者乎若商不亡於道官終老於家世人之萬幸也今也
老病未篤可速往括蒼共語兒孫以盡考終之道豈不
君臣兩全者歟
　　賜署令汪文劉英勅
古今名爵奔走天下豪傑者愚夫未達以其不知其志
罔識其意焉朕本農夫家貧喪父母靈及壯可以作為
元天下亂乘時得人歲久衆集所以定羣雄平禍亂臣
民推戴為天下君上尊四代為帝墳稱皇陵以報劬勞
此歴代必然之理其設官尤重所以重者保山陵奉香
火也於此之職朕猶未官今(汪/劉)姓者見勤農於鄉里其
人尚未立名特賜之以名曰(文/英)勅授從仕郎署令衛䕶
皇陵於戲古者帝王以六行教人爾善其一尚逢如是
況備行者乎爾(文/英)可謹遵朕命以傳永久以勵後人宜
令准此
　　命功臣祀嶽鎮海瀆勅
朕聞天生民而立君君為民而立命所以謹百神之祀乃
國之先務也朕與卿等當羣雄角逐之時戰勝攻取非
上天后土之眷命嶽鎮海瀆之效靈安能如是今者新秋
在邇嶽鎮海瀆之祀理當報謝古者君狩方隅詣祠而
祭朕為新造邦基民生方始未獲親往特命卿等代朕
以行奉犧牲祝帛於神所故兹敕諭汝往欽哉
　　諭晉王勅
世之有血氣者未嘗不以飲食為命在常人則常之在
人上者於飲食必重其事而精調之庶無患矣然飲食
固為人立命其飲食非操饍者亦不能成其饍矣若欲
美而不傷非精調者不可前者命爾之國聞道中忽責
操饍者吾甚驚之且吾氣雄而志壯率羣英平禍亂未
曾姑息凡人有犯輕重必使各得其所以然惟操饍者
小過釋之大過詳審而議之若非犯分則又赦之果犯
分則罪而棄之弗用若罪而復用之則禍矣葢為保命
之要也故不輕易爾知吾操饍者否止一徐興祖者操
吾饍二十有三年輕易不辱之吾平昔甚不忍于事於
操饍切記忍之保命也爾當蹈吾所為勿輕易吉哉
　　諭中書天象勅
洪武十年十月初十日熒惑犯輿鬼主冢宰凶貴人當獄
死不爾則火災朕嘗切思上帝好生故愛德人而象之
使省不覺之過改故為之愆特勅中書使諸大臣皆知
務以德禳災就中亦為兵事正在西番教河州嚴備禦
恐無知肆侮
　　命中書議律勅
刑部尚書奏卿等衆議有司三考若過不及則律皆一
百徒三年衆議曰未當聞改同貢舉非人律罪止八十
朕知卿等於律詳明矣尚書復云市村小民行使偽鈔
元律杖一百倍追今卿等欲以太重將輕之朕恐因小
惠有大患他日鈔無用矣以朕深思熟慮律合如前不
許别議其倒印鈔而無律欲收入漏印律當哉
　　命中書免淛西秋糧勅
洪武九年淛西水災民人缺食朕遣官驗户賑濟至洪
武十年雖是時和歲豐却言小民九年缺食借利太重
既還之後仍復生受荷天憐憫今年好收若不將九年
被災之民全免今年秋糧不足以救艱難爾中書下户
部如勅奉行
　　命中書誅户部主事趙乾過期賑濟勅
國以民為本民以食為天去秋荆蘄等處水災特差户
部主事趙乾前去早為賑濟何期抵所在不念民瘼之
艱難却乃為一已部事之繁假公在外坐食廩禄自洪
武九年十二月至今五月將終方纔賑濟了畢以致過
期飢民餓死者衆詳情度理法所難容雖經斷決亦合
處斬
　　命中書賞賜北平等處軍士勅
朔漠多寒未秋勁風先至朕戍邊將士必挾纊以重裘
方度歲寒其北平永平大同山西陜西各處官軍禦寒
之衣早為之計今六月將至比使抵所在給與之則草
木黄落鴈南賓矣上中下賞賜火速發行毋稽
　　命中書整理甲胄勅
甲胄之成非易為而速得也比成鐵而成器者艱哉且
鐵之成刳山取礦鍊石成汁凝精為鐵然後入良弓之
手千槌萬剪方乃甲胄成焉若不時時整理恐廢前功
今陜西之甲其數甚廣差人前去將見在水磨者務要
常川鮮明有線穿者當以皮穿或臨期而用以便壯士
俘囚肆侮者
　　命中書誅知縣高翼勅
朕聞天為民而生君君為民而職臣臣體君心而問民
瘼宜乎職焉邇聞潁上縣知縣高翼視民不如犬馬既
無察民之疾苦而層簷峻宇於郵亭若不就縣誅之恐
神有怒餘者杖斷役之法司如勅而往決之
　　命中書諭止安南行人勅
使者自安南歸即日奏陳安南人情禮意其彼中動以
侮詐為先非以小事大之誠乃生事之國不可數令人
往來近有歲貢將期爾中書速遣人至臨境止行人歸
毋尚虚禮令安南國王省已修仁
　　命中書勞苗人勅
治國之道在禮君子安野人正所謂無野人不養君子
無君子不顯野人方今平定之初往年來庭之人當此
之際或畏威而至或懐惠而來日漸有之朕恐三衙大
臣失勞問罔知縁由使觀光者素手而歸則恐禮君子
之道未當且三苗之為民也昔在堯舜之時尚未欽服
雖有來格之云不過暫朝而已昨日潁川侯將至苗人
首目及解侯王來者幾乎輕易發行理合重勞加賞然
後遣歸彼方必將來得人
　
　
　
　
　
　
　
　
　
　
　
　
　
　
　明太祖文集卷六
欽定四庫全書
　明太祖文集巻七
　　　　　　　　　　明　姚士觀等　編校
　敕
　　命中書西河等處種糧
嘗聞凡有中國者利盡南海以今觀之若放通海道納
諸番之微貢從其來商市舶之所官得其人取合古徵
則可比十州之曠稅朕新定華夏邊戍勞民西蕃之地
中鹽所得之供甚薄邇來三佛齊胡椒已至四十餘萬
即今在倉椒又有百餘萬數可輕定價錢出榜令好利
者往西河及梅川兩處種糧可免腹裏之民轉運艱辛
若果可行作急為之
　　命中書勞襲封衍聖公孔希學
先師孔子孫襲封衍聖公孔希學至京朝覲爾中書下
禮部用心禮待所有隨行者皆要歡心勿使有缺故勅
速行毋怠
　　諭中書却高麗請諡
朕起寒微實膺天命代元治世君主中國當即位之初
法古哲王之道飛報四夷酋長使知中國之有君當是
時不過通好而已不期高麗國王王顓即稱臣入貢斯
非力也心恱也其王精誠數年乃為臣所弑今又幾年
矣彼中人來請為王顓諡號朕思限山隔海似難聲教
當聽彼自然不干名爵前者弑其君而詭殺行人今豈
遵法律篤守憲章者乎好禮來者歸爾大臣勿與彼中
事如敕施行
　　命中書諭高麗
自高麗國王王顓奉表入貢稱臣其表云子孫世世願
為臣妾何期數年之後王被姦臣所弑弑後疉差人來
來文皆言嗣王之使為未知王之端的拘使詢由又三
年矣朕不忍使者父母妻子懸望特勅歸還未幾復差
使至却之不納使彼自為人回不逾數月止稱賀正貢
馬為由而又使至稱臣措表皆嗣王之稱如此者五次
矣若却之不納其表皆云嗣王之所為也然朕觀高麗
之於中國自漢至今其國君臣多不懐恩但廣詐交而
構禍在昔漢時高氏失爵光武復其王號旋即寇邊大
為漢兵所敗唐有天下亦嘗錫封隨復背叛以致父子
受俘族姓遂絶迨宋之興王氏當國逼於契丹女真甘
為臣妾元世祖入中原嘗救本國於埀亡而乃妄懐疑
貳盜殺信使屢降屢叛是以數遭兵禍今王顓被弑姦
臣竊命將欲為之首構讐怨於我納之何益以春秋論
之亂臣賊子人人得而誅之又何言哉奈何前後五次
皆云嗣王之為陪臣奉之爾中書差人詣彼問嗣王之
何如政令之安在若政令如前嗣王不被羈囚則當仍
依前王所言今歲貢馬一千差執政陪臣以半來朝明
年貢金一百觔銀一萬兩良馬百匹細布一萬歲以為
常仍將所拘遼東之民無問數萬悉送回還方乃王位
真而政令行朕無惑也設若否此必弑君之賊為之將
後多詐並生必肆侮於我邊陲構大禍於高麗之生民
也朕觀此姦之量必恃滄海以環疆負重山固險意在
逞兇頑以跳梁視我朝調兵如漢唐且漢唐之將長騎
射短舟楫故涉海艱辛兵行委曲朕自平華夏一海内
水陸通征騎射舟師諸將豈比漢唐之為然且遣使往
觀問嗣王安否如敕施行
　　大祀禮成諭中書
立綱陳紀治世馭民斯由上古之君立至今不過相承
而法則焉凡有國者必以祀事為先然祀事之禮嘗聞
起於聖王所以有周旋上下稽首鞠躬或進或退獻牲
致帛酹酒奉羞甚為慇懃之至矣若以朕親行聖王之
禮法依奠位之儀其於敬神之道無乃䙝瀆而華飾之
過乎是反不誠也且人不誠者廣暫誠者有永誠者少
若措禮設儀飾過事生禮繁人倦而饗祀之神弗安非
禮也昔孔子有云禘自既灌而往者吾不欲觀之矣斯
昔禮過而且繁所以仲尼特發是言朕因周旋神所十
有一年見其未當於是更儀殊式合祀社稷既祀神乃
歡今洪武十二年合天地而大祀上下悅若不敕中書
下翰林令儒臣紀其事而文之何足以知上帝皇祗來
歆來饗福及黔黎者也
　　諭秦王府文武官
王府設官本古之道惟文章之士以匡王之性體務欲
端方朕封諸子頗殊古道内設武臣葢欲藩屏國家備
侮禦邊閒中助王使知時務所以出則為將入則為相
因靖江王府官與指揮耿良不和甚有欺凌指揮之意
於是令武相若有警出則為將䕶衛指揮副之歸則不
管軍馬錢糧刑名其軍情事務文武議之但則閒中導
王以善其中書省草茅行移是致錯朕㫖意難為聽命
者今後如敕施行
　　諭丞相枉序班敕
傳曰刑罰不中則民無所措手足今日序班奏昨晚一
使自山西至一使自太倉來省引進將至與名姓且曰
郎中教只於此處候丞相提奏引見已而終不見郎中
復喚於是不敢引見是有丞相怪責不由分訴刑及二
十而膚開甚枉之因序班奏枉試詳之若為上者教人
正其事而後罪人不行其事此果刑罰之中乎
　　諭山東布政使呉印敕
洪武十年六月二十日御史臺奏山東按察司副使張
孟兼言布政司倒換錢鈔事來云以民倒不許軍倒軍
倒不許民倒若以如此為之是布政司官有所作為特
與軍民便利誠可嘉尚比之其餘布政司官坐視不問
民瘼之艱難意思如何今張孟兼輕薄小人必是妄自
尊大以致布政司官觀透所以為人少有笑慢以致此
等小人不顧生死阻壊公政之事特來誑聞今敕御史
虞泰前去將張孟兼杖訖六十就鎖項前來再行問罪
敕到奉行
　　又
易云開國承家小人勿用用則必亂邦也朕不聰明以
小人居大位使當要害致是小人恃要害侮君子害忠
良今觀此徒誠然有犯古聖人忌避不才之者洪範亦
云臣下無有作威作福者其無知之徒擅敢大作威福
以致滅亡然自今已後卿等獨守前誠為國為民神天
必昭鑒焉朕更謂卿等言勿畏强而自弱勿恃大而眇
小於斯慎守吉哉
　　諭太師韓國公李善長等
世人之於世雖聰明智慧得之於天性然成人之際若
不教習而經歴其事恐於事未穏縱使發行之後自覺
其非急為之改又恐不便前者朕特令東宫躬親朝政以
練其心志近者朕恐事不穏當又行親理已數日矣朕
與卿等議今後諸衙門一應事務必合經由東宫與爾
羣卿等決可否然後聞奏庶得嗣君將來作有道之主
卿其依朕命而行之
　　命知衢州府事文輻
爾文輻承朕命知衢州府事奉公子民毋造後愆則汝
嘉焉
　　諭山西布政使華克勤
嘗聞歴代為官署政者多被姦吏所侮亦能作弊互相
陷害忠良有乖國事朕每聽之切齒忿恨近於六月十
四日山西布政使實封到來内云姦吏無狀今就令布
政司官明白省㑹縁由於市曹中典刑毋得猶豫不決
敕到施行合殺者徐瑗其唐禮吳鼎任瑀袁文禮四名
若可殺時就便典刑
　　賜文學趙晉致仕
孔孟之道卿幼學壯履雖在有元君不卿用惜哉空懐
抱而未舒也及朕繼大統物求方正惟卿名播中土特
遣使召至以輔儲嗣朕觀周旋未嘗失儀啟沃之道諄
諄皆二帝三王之制若此以輔君君非仁人未之有也
朕自得卿宵晝有不勝之喜奈何年已七旬邇來聞苦
老疾誠為可憐嘗聞人鳥將終言善鳴哀況去家數千
里俄而有疾豈不眷屬之思乎因如是令卿歸於戲孔
孟之道卿能體而道人名彰今後亦此道之力焉既行
當詳審調理釋結自由惟智人為之吉哉
　　命桂彥良職王傅
孔孟之為人也乃一聖一賢所以稱聖賢者自漢唐以
來則稱之所以然者何葢謂務懐才而抱仁專博濟以
善天下其為聖賢之稱非人强稱由隂隲厚而天地鬼
神使然也何當時無聖賢之稱而乃後世稱之此所以
隂隲也且孔孟之賢聖也當時奔走天下志在助德者
以安生靈使二帝三王之道興何期事在七國縱横之
秋不能行矣朕觀當此之際雖聖與賢猶不得其位如
爾桂彥良心淳而不詐本固執而不變其為人也善其
為學也篤使其通達變化則無所取焉若校之愚人及
作聰明者爾尚猶為能士也今晉無王傅特命爾往職
之豈不思一聖一賢在當時切於入仕却乃不得其王
佐之位乎爾既往而至其王府之事所以專者祖訓録
為規毋作聰明務欲静安毋干有司事其助王之道務
揚善而使之以由善常論不德之人當使不履其蹤避
其險惡也於此切記在心則王佐之才足矣汝往欽哉
　　勞翰林承㫖宋濓
卿去此數月朕常思之今卿來此已一復時矣朕恐失
顧問少勞勞特遣禮部致食糧及酒有抵所在卿當引
觴而自酌美食肉以養神方稱朕報勞之意未審悅乎
　　又
以臣事君之道固宜䖍恭不怠然得休官於家者今古
幾人況致仕者非夀高尋常德邁羣職安有是耶卿福
膺永夀精力愈加自致仕之後每歲來朝甚感朕心不
忍使驅馳數千里而來覲已敕禮部賜食米肴醴卿當
自育高年故兹敕諭
　　諭遼東備禦
兵戍遼海已有年矣雖曰農戰交修其航海之運猶且
連年未巳近者靖海侯率舟師廣重載揚帆東往所運
甚大昨晚忽聞納克楚正欲整兵來哨已被葉旺中途阻歸
因此而料彼前數年但凡時值暑天元人必不策馬南
向今將盛暑彼有此舉大運既至當火速差人星夜前
去云以備禦然後上糧則無憂矣
　　諭羣卿督工
爾羣卿等督工已有日矣工將成就之期更當善撫梓
人早為完備明旦實朕父母劬勞之時前人皆稱萬夀
節日往年為有司因此而擾民已下令止之爾諸人來
日勿以此而怠務是謂不可明日皆不許離工作所猶
當謹之毋怠
　　諭寧夏衛指揮耿忠
人居天地間凡智者必慎修天爵而勤於人爵則禍無
門而入福可得悠久也洪武十一年四月二十九日西
安都司報寧夏地震且久時刻數之將過半日其所災
者頹城壊屋於災異可謂甚矣爾耿忠乃功臣之子弟
前者為不循軌度而有罰焉今降職敕守極邊所統者
皆非慣戰之人亦非忠良之士為首帥者若恩威有歸
著則必事乃成功業就若恩威謬有歸著則恐有變切
防此等隂構外寇宜宻察之方今天下大定爾所統軍
内多有小巧智術者當秉心以正毋為所惑則無患矣
故敇諭之
　　勞臨洮衛指揮趙琦
西北兩邊抗化不遵每調兵討皆俘獲來獻雖節次總
兵官運謀籌算及諸舊將用命以致如是其指揮趙琦
世為藩將累朝皆有勳而致名今琦自歸附以來奮身
將隊北征察罕諾爾西征甘肅又西南追伐多爾濟巴
於安定王地方今遍南征川藏皆從征勤勞特差内官前
去有官羊所在令留二百羫賜與之所司奉行毋稽
　　諭辰州衛指揮楊仲名
兵以恤民為重伐暴當先三苗不遵教化朕命爾楊仲
名帥兵討之但知兵行日期其所到去處至今未審何
處特差内臣吳誠詣軍前觀兵說話爾其遵守施行的
當消息令人來報
　　又
三苗種類不仁自古帝王多撫而不能遵化以致累世
為良民害今年朕特遣爾楊仲名率兵進討果有韜畧
十一月初一日飛捷至京不覺朕心懽悅是命内臣尚
履奉御吕玉親詣軍前觀兵閱勝爾其用心以制人勿
怠吉哉
　　又
三苗無道負險重山既不同於人事甚不奉於天時屢
起盜心久為民患今命爾楊仲名為總兵官率辰沅等
處官軍及土著隘丁兵夫人等相機進取以消民艱爾
其深制人之韜以稱朕意其辰沅等聽調官軍悉遵節
制違者以軍律施行
　　諭安南使臣阮士諤
爾阮士諤入貢來朝久馳山川其勞甚矣今命爾歸復
達爾邦當與叔明言昔者安南國君陳日熞荒昏以致
滅亡然既亡之後國中多事連年今王若不德勝前王
又恐宗社不安若欲久安之道務以仁治國毋以虐為
政儻有小愆當自省修德以釋則可回天意
　　諭元丞相魯爾
洪武十一年六月七月九月三次遣人北行兩為弔祭
一為與卿等行禮自去至今杳無歸者正念不知存亡
忽十月二十四日邊將送至平章諤勒哲布哈朕於邊將
甚是可怒見遣使道經本處而乃擅將平章取來豈不
失信鄰邦為此令平章諤勒哲布哈回恐路途有阻特差
内臣一名同行直抵丞相下處見了纔方是好且内臣
存亡或送北行或就彼誅戮或使南來卿以智量之
　　勞襲封衍聖公孔希學
卿家昭名歴代不朽富貴永彰天地間乃由隂隲之重
云何以其明彛倫攸叙之精微表萬世綱常之不泯也
故若是卿常思祖道可動人天朕聞卿來朝已敕中書
下禮部使所用如意未知給否雖從行者務要歡心故
兹敕諭
　　諭年幼承敕郎曹儀及給事中等省親
朕聞上古至智之士所患者五焉患同庶人而不超於
庶人患無學及學患不齒於志學者雖齒於志學患無
官及官患不忠於君即忠於君患不能盡孝於二親昔
智人患此而豁然無患矣此其所以智也爾承敕郎曹
儀等初有司以生員選入國學已異常民之子矣未及
數年授之以官不止齒於志學又出於同學者矣今各
言歸由有云省親者有云家無尊長往挈妻孥而來居
者斯二者人之大倫也前五患已畏而行其三矣惟志
與忠未審若何果必欲患其志則當思孟軻三五鼎之
厚薄也民之享也無鼎乃微官之享也有鼎乃貴智士
既知有鼎食而貴則必逺寒微而忠君矣爾往省悟之
吉哉
　　賜魏鑑等守服家用
朕嘗思之昔古創業之君必由羣英而興又必以賢能
而治(爾魏鑑曩職炎方雖歲月未久亦不見贓私以干/憲章縱使古之賢潔者不過如是而已  爾臧哲)
(曩職桂林雖歲月未久亦不見贓私以千憲章然嘗聞/飲酒太過每有失焉且古人欲全其身名者若一德不)
(備則日省月修必備而後已所以賢能也卿年㓜以其/無酒施設一應事務已能者矣  爾徐中曩守案牘雖)
(職事之微而乃身居勢要未嘗以勢要臨人亦不見/贓私以干憲章縱使古之賢潔者不過如是而已)自
卿守服至今朕未忘也儵經許時恐所用艱辛特差人
賜卿(魏鑑臧哲米六十石鈔二十五/錠  徐中米五十石鈔二十錠)為守服用卿當恪
恭以孝服滿來朝分理庶務為生民福故兹敕諭想宜
知悉
　　諭高麗使回
爾來者承姦之詐不得已而來誑今命爾歸爾當謂高
麗禍首言朕所云其殺無罪使者之讐非執政大臣來
朝及歲貢如約則不能免他日取使者之兵豈不知滄
海與吾共之若不信吾命則以舳艫數千精兵數十萬
揚帆東泊特問使者安在雖不盡滅其黨豈不俘囚大
半果敢輕視乎
　　諭曾秉正等
孔子有云致知格物物格而后知至所以累朝名臣及
士夫君子能成其名者皆因履此道而不妄故美矣今
爾曾秉正等職專詳審内外文書當否奏聞行止是
其務也别無相干行移其正官首領官吏皂隷皆應設
之人已有員數其奏差之設非所宜也且奏差之職奔
走四方傳遞公文方是用而展其功今不當有而有影
射頑民不當差役況使居幸位食廩禄非助君之道故
敕臺以問之非君命而為理乎職專可否而已非道乎
　　諭罪人曾秉正
朕觀昔帝王之用臣也無疑而臣有姦者奉君多智是
有作聰明之舉探人主之意因是罔知所以是非喋出
離間親親斯古人所以陷身沒姓由是爾曾秉正性資
聰敏幹辦且能方今出庶民習儒業果若是者罕矣所
以爾在職時凡有言計朕嘗聽從何其計出多端自欲
深根後程乃有效古殺身之姦豈不愚哉且鰥寡孤獨
古聖王恤此以為先爾誦聖人之德學賢人之心其是
非曉如黑白却乃不守所學而構殃於身朕向憐才能
免死免竄使還鄉里爾鬻四歲小女聲曰為資以歸是
其心之正也乎於此之際不才之機可見矣所以昔人
有云君子絶交不出惡聲忠臣去國不潔其名爾何如
也今爾既不能為人之父實難種於世故閹之不致生
人陷人是其罰也
　　諭中書賑濟京城孤老
今春雨雪霏霏經旬不止嚴凝之氣切骨朕思昔居寒
微時當此之際衣單食薄甚是艱辛此時居九重衣貂
裘覺寒若是其京城孤老又不知何以度日爾中書下
府尹令各三等給鹽以十觔為上如敕施行毋稽
　　勞河南府守戍陸齡
西崤函東虎牢龍門襟其前黄河帶其後四險固其守
疆不言可知矣然卿戍此地勿以四險為必然晝當勤
率軍於屯所夜則慎守城隍身心雖勞必終世而無患
可為全人矣敕至嚴號令逺小人親君子勿蔽下人功
　　諭太師李善長敕
爾太師韓國公李善長昔當擾攘挈家草莽倉皇奔走
顧命之不暇時朕帥師東入滁陽爾迎道以從事待以
腹心用如手足朕無上智於爾爾或小疵置之不問遂
成名世之英才無乃朕忘相從之久乎非也朕報功之
誠惟人神共知今卿年邁故精力之為可期不審為何
同小吏而枉功臣而乃夤昏定擬詭語符同朝奏此非
臣下之當為傳不云乎人臣無將況國有定律奏對不
實者杖以心欺誑者斬卿謀欺誑法當斬首然行賞有
誓爾當三免極刑今無患矣止削禄一千四百石爾其
聽之克謹後誠庶有嘉貞故兹敕諭
　　又
昔者人臣修身潔已静性存公確言行之相孚端表裏
之如一然後匡君未善以治生民未聞符同小吏構詞
飾非惟以欺誑及至事覺意在捨身受責恃頑强巧而
面對無知此豈智人之所為朕若懐猜篤疑思古姦頑
之不善務要防微杜漸爾何生焉前本降敕釋爾所犯
為爾冥頑復加若是今聞認已之非為朕憫相從之久
思姻親之重枉法以恕爾其懐之故兹敕諭
　　勞江隂侯吳良
昔者朕與羣雄争命卿藩東鄙既而往戍高深城隍沃
野開闢當是時朕用事於荆楚樂無東顧之憂遂滅荆
楚之妖雖諸將効力於西卿保東藩為重終首尾内姦
無出外姦無入可謂智矣天下平卿爵侯封乃朕報功
也前者第七子榑封為齊王特與卿結姻就命卿如齊
肇造宫殿今將新年遣人賜酒禮以勞齊王㓜而無知
亦也專人行禮若體之歡心則英豪之氣暢矣故兹敕
諭
　　勞致仕承㫖宋濓
卿多積德以致高夀康寧雖居致仕戀闕之心甚切不
畏嚴寒年必斯時而至特賜日用故兹敕諭
　　諭翰林修撰劉泰
朕聞孔子之論孝也親在遊必有方斯可謂孝矣其人
子之道仲尼明之朕昨與卿暇遊東苑與之語詢及尊
長眷屬之幾卿對昔之族屬甚廣因兵大減親戚杳然
猶存卿與老母老母方今八十有竒除卿外别無侍養
見居淄川卿云至此朕心有警吁哀哀父母生我劬勞
今雖君天下育萬民二親已逝恨不生全得奉温凊夢
寐於心戚戚卿母年邁云無他養豈不動孝者之情因
是敕卿自意若欲奉來就養或棄職往侍皆從所由勿
拘故兹敕諭
　　命太醫院官代職
醫善七表八裏及觀聽而診視者尤不如時運之亨泰
病者之命堅若禦輕疾而捍浮疫則醫之善也民知醫
之妙也或醫之運蹇縱是輕疾亦不能愈也必待他醫
而方瘥審斯醫者病者安得不有數焉然或有回生者
亦不可知葢出乎尋常之外則人莫知其所以然也前
院判郝志才醫行濠梁時朕病篤其郝志才針以調其
氣藥以理其中以當時言之不過回一微命耳今則君
命也此果醫者能耶朕命堅耶不然彼醫與朕必合乎
天理而有是焉故職醫官數年今夀高筋力不能自强
特敕子代令其致仕未幾院使葛景山院判鄭德亦以
年邁皆以子代然官於位者以三年為滿今葛景山職
上官十餘年矣今以子居左判而代其職其郝志才之
子陞院使鄭以子襲其位其劉李雖勞已深正居壯年
弗代餘有老醫林陳者未有深功年雖有夀弗代中書
吏部如敕奉行
　　命道士祭嶽鎮海瀆
嶽鎮海瀆之祀今年秋報之禮特命爾效仙人等詣神
所在奠以牲醴祝帛爾其一乃心志必欲神交汝往欽
哉
　　命使齎帛祭歴代先聖
朕惟歴代先聖立綱陳紀相繼為君朕制祀禮已有常
規今秋在邇特遣爾奏差某等體朕至意齎帛各詣陵
所命有司涓潔致祭汝往欽哉
　　命中書召李思迪
前丹徒知縣李思迪為牧守縣治而乃不仁死於非命
者而縱兇惡法司究其由而無贓私一謂迂所悞一謂
貪吏之所侮無干償命之條而當失入之法杖貶炎方
已數年矣中書差人特敕召還職國學以訓生徒使終
天年如敇毋怠
　　命中書禮部訪求卜士
昔在列聖之時羣賢濟濟皆耳聰目明日究方寸惟治
世安民閱册之所載覩歲月之所行甚哉以勤之所以
以公之所以終日乾乾履道不息無不及也凡興民之
利除民之害雖耳聰目明下愚有所不及猶謂恐之而
且見疑斯所以聖賢亦不自恃其能特設無上之誠幽
通鬼神決興息以福民書不云乎七稽疑擇建立斯用
卜筮者也斯所以欽天畏地意在幽通而黙相之此其
所以用天理者也朕當大位缺斯卜筮以決惑疑爾中
書禮部行諸布政使司廣訪多求至朝驗用故兹敕諭
　　問中書禮部慢占城入貢敕
九月二十五日午時直門内使報占城國王所進象馬
至於承天門合無發付何該朕聞知甚難容輔弼者且
朕居中國撫四夷若夷有誠從者必以禮待之若肆侮
者必異處之前者𤓰哇非禮所以貢物不以禮受但拘
收而已使者囚之其占城來貢甚誠王非侮我行人方
物既至則當陳設晨朝以禮而進今不令使者進獻為
何宰相之職出納朕命禮接百僚今以重事視為泛常
豈不法所難容特勅爾等自思果何理道哉
　　又
敇問中書禮部必欲罪有所歸古有犯法者犯者當之
此私罪也今中書禮部皆理道出納要所九月二十五
日有慢占城入貢事問及省部互相推調朕不聰明罪
無歸著所以囚省部槩窮縁由若罪果有所歸則罪其
罪者仍前推調未得釋免
　　廢丞相汪廣洋
敕諭怠政坐視廢興丞相汪朝宗雖相從之久初務事
軍中凡有問則頗言是非不問則是非黙然不舉既入
臺省疊至兩畨公政不謀民瘼不問坐居省臺終歲未
聞出視興造役民處所工之巨微茫然無知有問無答
奉祀諸神所在畧不究心自居大宰之位並無㸃督之
勤公事浩繁惟從他官剖決不問是非隨而舉行數十
年來進退人才並無一名可紀終歲安享大禄昔命助
文正於江西雖不能匡正其惡自當明其不善何其幽
深隠匿以致禍生前與楊憲同署於中書憲姦惡萬狀
爾匿而不言觀爾之為也君之利乃視之君之禍亦視
之其興利除害莫知所為以此觀之無忠於朕無利於
民如此肆侮法所難容差人追斬其首以示柔姦爾本
實非愚士特賜敕以刑之爾自舒心而量已以歸冥冥
故兹敕諭
　　召前按察副使劉崧職禮部侍郎
姦臣弄法肆志跳梁擬卿違制之責邇者權姦發露人
各伏誅卿來朕命官禮部侍郎故兹敕諭
　　召山西左參政偰斯職吏部尚書
保身固位無補於君者甚非良臣卿前朝之名家今事
於朕已有年矣於事未見剛明邇來露其過若欲究之
慮恐可惜特赦爾過取任吏部尚書馳驛前來毋稽故
兹敕諭
　　命户部定俸禄
稽古建官畧知等第其於品級次序自漢以上未聞有
是所以漢官之制以食禄列等差其品之禮始於魏唐
因之以辨服色禄之重輕亦法品賜食之朕觀古之無
品也則以禄為式是尚質也惟魏之定品是尚文也其
於文質之道雖華朴之有殊亦模範之可經守之不紊
履之不煩今也任官惟賢食禄法品勒石昭示命户曹
司之毋紊輕重之條依期而給與之斯至公之良哉故
兹敕諭
　　賜翰林編修張美和致仕
朕觀古之至賢之士修已行仁以為時君之用否則獨
善其身而終天年或爾著書立言傳之永久以訓愚頑
斯若是者雖不顯於當時而光於後載以其德重而意
純故不磨也爾美和歴多難而無易從篤先聖先賢之
至善斯非泛泛之可比愚下之可知云何葢昔元綱之
方弛英雄角力於江右他非至智者朝東趨而暮西就
殺身者衆茍全者寡方今在學職師者羣然邇來命有
故者京師弗居許以自實不旬日間各言因由者甚廣
朕命弗留十去八九獨卿侍朕左右日與同遊正欲詢
問古今典禮以沃朕心然觀其所以終是年高不能自
强何以見之因首步同童不忍任之以周旋以卿歸老
然卿去此朕將誰從於戲千載一遇古今之通言全於
善解者罕之今卿始也良終也善不亦美乎
　　賜吏部尚書劉崧等致仕
君子之生也莫不由父善良而母淑德專慈愛以訓成
已而壯矣則志於四方若或時運之應期致君垂拱利
濟羣生斯一仲尼之道其先賢者豈獨名於千古卿等
學問過人善備剸繁治劇之能今各年高或當智盛者
正宜助朕措安奈何昔新造之初綱維紊亂誤罹憲責
邇者人神有變朕於寢食不安命卿致仕於戲克己消
愆君子道長匿禍含冤小人罪甚卿等去朝必坦懐而
端志故兹敕諭
　　命王珪職翰林典籍
昔者哲王善由賢出智由能生所以禮賢待儒正欲論
道經邦前者御史吳興宗以爾王珪學問優長德行兼
備内外如一朕允所奏差人詣舍以禮來朝珪今至斯
年已六十有八比呂望之興周未老較之公孫𢎞助漢
正壯然朕觀珪之精力若與之同遊論道登眺佳景遊
目騁懐則決不能同往若職以翰林典籍坐院中有宣
則至或問則答是其宜也珪職雖小朕命東宫賜坐閒
中講道悉爾丹衷沃我儲嗣於斯可乎果如朕命汝往
欽哉
　　命御史審決罪囚
西風墜露肅氣當權凋宜其所凋榮宜其所榮斯二
儀之常經亘古今而不異未嘗倒置者也今以爾監察
御史某出巡審視以決棄市者爾慎法凋榮毋獲罪於
人神故兹敕諭
　　又
風搖木落露結將霜斯化機之權由此而當時故所以
顯榮枯應節候孰物能背是理而久長者乎必當理而
承候棄市者決焉今命爾某於某處審實干憲章者爾
慎法天時則隂隲焉汝往欽哉
　　勞致仕營田使馬世熊敕
卿州里長者本鎮鄉人昔於擾攘之秋孰知天命何如
所以無知者異志或從張或他往斯人輩雖皆鄉里意
不我從皆已滅矣當是時惟卿與單夏胡四翁獨不棄
鄉里之寒微挺身合意率衆來從朕甚嘉焉嘗聞福夀
康寧邇者忽聞微疾未知痊愈否特遣内使勞爾羊酒
為成穆貴妃以報生前之恩卿其樂之永為多福故兹
敕諭
　　命羣儒議建言事敇
昨忽聞沙門上言自云為教門事朕弗許而囚禁之少
時開書視之實為本等宗門所以言僧多不奉教汚處
同俗況僧寺田糧役重特上干朝堂意在免僧寺道觀
稅糧差役有此無知令左右究其所以是僧昔職運司
典史而上言朕欲進人言擢為縣牧而乃不循軌度居
徒役遇宥而歸其人志不力田業不商賈窘於鄉里於
是乎去鬚髮作沙門所以特與僧便因是朕責之且本
僧昔役運司而不能清煮海之課過擢為縣牧既不詢
民瘼而干憲章僥倖遇宥觀斯情況補朕之功甚少蠧
政害民之心如淵泉焉令收入禁何如處之請決
　　諭王本等職四輔官
朕觀上古君臣必正直無私心同氣合方乃上恱天心
下忻地祇致海嶽效靈於是乎經邦論道永安社稷利
濟生民臣亦昌焉朕本寒微遇天更元運偶與諸雄並
驅逢多難遇深艱率英俊自中土渡江東來造基於是
君天下子庶民十有三年朝無輔佐良臣以致道乖政
靡弗獲太平於是訪近臣而求士得爾諸儒來朝朕欲
洗心滌慮與賢者志同永安寰宇今將旬有餘日彼情
難知丹衷無究若或用之儻心懐異志無利濟之誠則
昊天昭鑒加以禍淫又何救焉故敕爾羣儒等若果心
無異志誠可㑹神與朕同遊以安天下故兹敕諭
　　又
昔有莘耕者為政社稷永安傅巖之野者在朝君仁民
康斯二賢疊出於殷商致君六百年之大業是賢者雖
處同出異其忠君濟民之道一然朕政未施訪近臣而
求士召爾王本等來朝命為四輔之官兼太子賓客位
列公侯都府之次必欲均調四時德合人天卿等慎之
同安盛世故兹制諭
　　又
卿等受斯重任朕與卿等民生擊焉可不重乎且卿等
昨為庶民今輔朕以掌民命出類拔萃以顯父母豈不
天人交慶於戲慎哉二儀之敬事理無乖心常格神言
常履道故兹再諭想宜知悉
　　諭四輔官王本毋陪祭敕
祀神之道非㑹人也古法刑喪不預禡旗之祭在邇卿
極刑毋列班
　　問斷事官敕
五常之道重莫重於君臣父子然而夫婦之道猶為甚
焉邇來闗中漢中民人告失妻於妻家數告有司不理
其夫親捕姦夫今有司止將姦夫作私茶為由解赴京
師不以畧人妻女為重朕特命爾理今不見來聞果何
詢焉敕至晚朝來奏
　　命方常職御史敕
朕聞昔人懐才滿腹抱道衷盈一時志不能伸致是窘
於衣食困於羇旅一遇君者用之竭忠報効務公無私
終世不忘其恩特致君稱仁於海内固為賢者矣爾方
常自云窘於生理來朝今命爾為守院御史出納一道
之務深察幽微敷奏毋隠
　　諭祭酒樂韶鳳敕
文廟之設是尊先師也因之而國學焉所以歴代以之
而訓君嗣教公子也觀斯所以不為不重故哲王必選
名儒以導學者今朕法前代命爾樂韶鳳承是師範闡
揚博通使㓜者記壯者解毋怠寸隂之工不但稱此職
任甚有補於朕政若此必後賢之濟濟焉汝往欽哉
　　諭國學師徒
古今賢能首以學為本次特以操持輔弼其所學斯二
事既行則善名於兩間矣然以今言之則學有先後人
有靈愚所以曩之學者為今之所習者師惟師者模範
其志竭胸中之所有發世之良能不隠毫釐以訓所習
者未聞物不一於規矩而如式人不律師教而良能以
斯論之人之循理物之如式必規矩而教之者矣若師
隠知晦善罔盡師理則罪怒人神若學者非究心宵晝
必欲至知而後已又將艱為人於世者也朕所謂師必
盡師者之禮學必盡學者之誠敕後否此責有歸焉所
以學者學其所至善操者操其所不齊持者持其所真
誠三者備矣奚愚頑者耶昔仲尼入周廟閱西階有金
人焉三緘其口斯所以戒慎妄言者如或理道之詞未
嘗拘禁今去古既逺失其所傳反以此而助姦愚愚愈
覺修道之教不明也且以李思迪馬懿言之職當諄諄
切切而訓者也而乖理縱非果誠相信乎斯不但非理
而又甚不知忠義而報人者也日召同遊朕所慕者慕
其所學望其時忽有言使朕得聞嘉言善行不亦樂乎
而乃非有所問終日緘黙有時遣侍東宫暫游時刻朕
欲彼時發先聖之幽德以資後嗣及其至所在亦緘黙
不語但瞠目視之而已或傍有言書者則因而問及不
過就他人之所言以答畢後未嘗效誠補其未知者也
此深其所學祕其所操耶抑持其所能務獨善其身耶
其懐姦伏詐朕所不知因是故敕師徒必達操持之所
以然良能矣
　　諭㓜儒敕
洪武十二年春正月朕於暇中觀㓜儒權官人皆空度
光隂畧不見志出於羣者且諸人年俱未滿三十所讀
之書不解㫖義其於字也少知運用束手閒目一日一
日而已嗚呼惜哉孰不知光隂不待人之逸也所以自
㓜漸壯自壯漸老自老漸衰自衰至於殁終無立行名
身之道而乃同於常民耳可不嗟乎於是命内官給紙
筆令其各日進先儒古文一章特以習熟期將來之善
作或四書一章使詣前而講以觀利鈍導迪理道也明
日人皆以文書來進其文多韓栁書皆孔孟朕聽觀之
間展轉艱問其㓜儒多尋行數墨者有之粗知大意者
有之細察尋行數墨者豈不同於愚夫者也其粗知大
意不究其精者是同於無志也何以見葢於馬退山茅
亭記見栁子之文無益也而㓜學却乃將至且智人於
世動以規模則為世之用非規模於人而遺之於世亦
何益哉其栁子厚之兄司牧邕州構亭於馬退山之巔
朝夕妨務而逸樂斯逸樂也見之於栁子讚美也其文
既讚美於亭此其所以無益也夫土木之工興也非勞
人而弗成既成而無益於民是害民也栁子之文畧不
規諫其兄使問民瘼之何如却乃詠亭之美乃曰因山
之高為基無雕椽斵棟五彩圗梁以青山為屏障斯雖
無益文尚有實其於白雲為藩籬此果虚耶實耶縱使
山之勢突然而倚天酋然而插淵横亘其南北落魄其
東西巖深谷逈翠蕤之色繽紛朝鶯啼而暮猿嘯水潺
潺而洞白雲嵐光雜蘂旭日飛霞果真仙之幻化衣紫
雲之衣著赤霞之裳超出塵外不過一身而已又於民
何有之哉何利之哉其於栁子之文見馬退山之茅亭
是為無益也其㓜儒無知空踰日月甚謂不可戒之哉
戒之哉
　　諭羣臣務公去私
朕觀孟子對尚志所謂志者謂人處世同民隨羣逐隊
斯常民也故超出之所以超出者去諸不善而行衆所
善然而尚為尋常之善若於志所由來必為無上之善
斯乃志之盡矣所以古重務本而去逐末漢令商賈技
藝不衣錦繡乘馬特存斯貴以重有志君子也朕自即
位以來十有二年設官分職各務所司終未見人但見
身受重名懐私在職或忘理衆務心在貪商或賄賂公
行不知身名之重俸禄之優以致殺身書不云乎人心
惟危道心惟微斯聖人授心法之要賢人憫愚頑特紀
冊以教後人至今頑者不行愚者不悟雖有聰明者怠
無尚志泯於崇功廣業愚頑每被殺身古人之尚志在
務功名匡君之政濟人利物今之人不然惟在怠尚志
務易利專速達此所以人心也啓之未嘗善行之必殁
身以其利之易厚不知害也道之說日行月紀終身不
忘兼善之德務欲超出建崇功累廣業行斯數事身名
世家厚禄其德似薄其達似遲斯小人之見若是也昔
聖人以為無上之道故行之是以孟子專尚志小人難
之今之官吏有不才者巧以舞文姦以弄法紊亂條章
是致身不名世家不豐榮殁身而後已其立心尚志有
何艱哉故兹敇諭
　　諭舉到人材
天之所以命人主者為蒸民之重所以命者命其必治
者也若以天人量之則天道逺人事邇以此言之天何
命人主者不貳其命而能成之何也此所以天道幽微
下察無遺其神妙鑒觀必非一朝夕而辨是非也今朕
菲材承上天之命法古之道統育黔黎宵晝自思人心
之險姦頑者衆數制弗改將焉奈何故敕有司訪貞士
授之以官使職守所在為民加福何期授官任事者忘
修福民之德務在循私殘害其民當犯之日殊古制法
縱之以寛若非生成志人君子其學道慕賢者莫不從
而肆欲以由之所以謹法如古犯者律如條章然雖如
是其作聰明之徒及愚蠢之輩終莫可禁此令諭之不
明耶抑實有司所舉之不當耶邇者中原江西各布政
司皆以貞士至期已有日矣朕不暇親問特敕問之彼
貞士人皆庶民歲受官役朝廷得失有司利病莫不周
知若既知朝廷得失有司利病朕授爾以官當匡朕之
失去有司之病則彼為官非賢者誰諸貞士聽之永其
志而職焉為朕福民乃受命之利也
　　諭戀闕臣僚敕
朕聞古之為士者志在匡君濟民立身揚名崇父母彰
祖宗必欲為世之傑者也然亘古至於宋元若此者書
載不多但見不才者衆其於忠孝者甚寡可見今古得
人為難若或得人為易其識人尤難朕自開國以來九
有之邑篤遵列聖之所稽罔敢更置其設官分職損益
不同代代有之朕前數年間敕諸有司訪求民間俊秀
入學教養以備將來其有司如敕連年貢到民人子弟
出入不等約計千人自洪武八年間朕觀年長者許出
學權行歴事㓜者考課作養至洪武十三年春丞相胡
惟庸謀逆事覺朕親閱諸生命齎丹符出驗四方取勘
事蹟至三月將終驗先歸者何如驗間内有多詐不誠
者甚廣因是㸃選欲將俊秀聰敏者職於近侍年長者
職於部臺及其㸃選之際人各以故來陳内有真故十
去其六七有等無志之士非故而托故又一二而往朕
静坐忽思若是驀然興歎不覺出於丹衷自以謂空眼
畧無至志之士少頃衆中有數人身心戀闕意不忍行
故歸告朕仍復原職侍朕左右嘗聞古有賢士忠不舍
君意不欲離雖死不忘所以謂之忠也有等誤遭責災
君不能釋其忠臣之志也猶不嗟怨正所謂君子交絶
不出惡聲忠臣去國不潔其名者也古之佳貞之士有
若是耶今朕千數人中得此數人非上天之將欲備輔
嗣君者何因是有感夜臥不寐由去留而發焉特加賞
勞以表戀闕忠誠也
　　諭儀禮司序班等尚志敕
昔老聃職周朝專紀事歴年甚久所以量寛智大由乎
目事之多驗是非之廣未幾周政不綱度闗西遊尹喜
異之留著書五千言所言皆鑑人君諸侯之失自著書
之後雖云西往實莫知所之言傳至今語竒句奥智哉
設使老聃生於周盛之時君若信而用之其臯夔稷契
無乃與之並乎朕所以引老聃而言者云何為方今為
士者無觀光之志無出羣之心故為之言也且目前微
職者居儀禮任行人或優游度日或汹湧從時暮歸而
寢朝朝如之若有志者觀朝廷大宴羣然列坐上公者
誰其洶湧奔趨而奉事者誰所以愚者頑然不知朕觀
若是不能無憾也若此之輩賢能由何而出假使有志
者奮志觀列坐者若是豈不自云登樓之道吾已得矣
在誠心一往耳其道者官階十八吾居八級焉樓之道
有級履最下焉不患不登樓患中級而旋今登級者不
少中級而旋者甚廣朕忽述此為無志者云耳若或發
此志者於事弗能於心不公徒然有志化為虚名今愚
頑者多舍身而偽為無舍身而為國家何以見且舍身
偽為者心貪行狡命且不顧何有國家而為民者皆舍
身以從事無偽為無家憂為其衣食足揚父母身榮家
貴耳以其舍身舍身之道非死之謂也惟在公而已晝
夜恐事弗周慮身弗立憂君未仁此其所以忘其身而
慮君民者也僉曰即今微職者有人焉朕不覺笑而謂
曰行人奉命而往所在惟賄是從序班之任朝錯暮差
互相頡頏一班行尚常多謬他事安能善耶故未輕𨕖
待彼出羣用之豈不善乎
　　諭各處巡檢
朕設巡檢扼要道驗闗津必士民之樂業致商旅之無
艱然雖法古之良能未經㸃督今特差人詣所在諭以
巡防有道譏察多方有能堅守是職鎮靖所司役滿來
朝朕必嘉焉故兹敕諭
　　諭天下有司
前者姦臣亂法事覺伏誅初將以為中書御史臺朕用
非人是致上干五星紊度下戾地氣而節候乖常既以
明彰法律掃除姦臣想天下諸師有職掌者必人各精
審其事與朕共致昇平安黔黎樂雍熙於市鄉故於二
月初一日發丹符出驗四方令有司將連年秋夏稅糧
課程從實具陳無隠以春目來聞不以文繁敕諭分明
必各各職掌者以忠誠來聞去逾月而使者歸有司官
間有發忠義之心者即以排年總目來奏以致歡動朕
之衷情其餘各各有司皆以舞文弄法窺探朝政不將
自洪武初遞年諸色錢糧歲歲開收之數報來故犯憲
章今再差人各抵所在務要縣不通州州不通府府不
通布攻司即將自洪武某年本郡入籍當年直至洪武
十二年諸各項錢糧金銀疋帛盡數報來當該佐貳官
首領官各一員吏一名與齎符者一同赴京面奏仍著
落本邑鄉村耆宿舉力士年當二十四五者二名前來
充校尉若新官到任毋習前非如敕奉行
　　諭出使人員敕
敕爾出使既如所在毋枉賢良毋美惡人新官方任導
以從實勿習前非若舊官在職務要督責分明若有虚
詐買免從實回奏爾若凌辱新官者斬能察舊官非者
驗有實跡而乃賞焉汝往欽哉
　　命禮部諭有司謹祭祀
上古君天下者設官分職各守方隅爵級五等公侯伯
子男居之是五等雖有巨微皆稱曰國所以動止首以
祀戎為先自秦漢以下官雖異古其祭禮則不殊邇來
天下有司既無誠以奉該祀之神其餘人事又何懼焉
葢儒者在任不明於理或麄俗者居官亦不訪於賢是
故事多非為不能長保富貴也若有志者居官必訪於
賢者乃知祀禮之大必敬勝怠則事業昌矣若或不能
窮其所以則怠勝敬其不滅者鮮矣近者溧水縣官為
祀事缺鹿醢以牛醢代之被人所言禮部奏云凡祭品
缺者曾許以他物代之今溧水有鹿可求而在官者不
能用心御史按實各當其罪朕思人之在世也若不畏
神人是不可教者也世之所以成世者惟人與神耳豈
可慢耶今令天下有司凡四時祭祀之物若在典故境
内所産及商人貨而有之者務備不許有缺若境内不
産及商人無販賣者從缺毋代爾禮部遍告諸司如敕
　　諭御史
朕設察院職英俊禄忠良以為耳目之寄今御史設員
既多必定一員守院内則承號令發布於四方納四方
之來文以達朕聽特分道十二專十二人掌之以知事
之首尾凡欽奉鞫審事理與同本道諸御史詳問明白
奏朕結絶若本道御史有差當自為果斷毋得因循不
決以招後愆
　　命應天府諭鍾山僧敕
且佛之為教也善其大也溥被生死仲尼有云西方有
大聖人不言而化不治而不亂可謂能人矣云何大覺
金仙又讚之以能仁以其不繩頑而頑化美善而善光
其行苦而不苦其心素而弗素雖儔雪嶺之孤燈侶白
晝之單影目星見性超出塵淪復有人天之説四十九
秋其演也妙備載大藏未嘗有訴逋逃於廷致愆於水
火者也況昔禪祇樹千二百五十人從逋逃者未聞仲
尼有云道千乘之國敬事而信節用而爱人今僧佃逃
未審節用而致然耶抑愛人而有此耶若非此而有此
則府謂僧云當自善來若論以如律恐傷佛性如敕奉
行
　　諭善世禪師班的達敕
禪師自西而來朝夕慕道務在濟人利物朕觀禪師之
立志也努力甚堅其歲月之行也甚深故得諸方施供
善者頂禮惡者歡心前者東達滄海而禮補陀旋錫錢
塘而蹔禪天目西遊廬嶽中國之名山遂禪師之意已
達復來京師駐錫鍾山之陽日禪巖穴禪師之所以𤣥
中仰觀俯察志在神游八極惟神天昭鑒邇者朕建陵
山前聞禪師欲徙禪他往被無知者所惑乃曰非㫖不
前是致躊躇朕今敕禪師凡欲所向毋自猜疑當飛錫
而進錫止而禪樂自然之天地快清浄之神魂豈不道
成也哉
　　諭故真人張正常嗣子宇初敕
昔之能名名於海内始漢至今所以不泯者葢為禦災
捍患之妙功達於君利及於民故有不泯者為此也邇
聞服制且終當正教中之首率徒以修符至一來朕當
諭爾爾其不貳其心則上下格矣
　
　
　
　
　
　
　
　
　
　
　明太祖文集巻七
欽定四庫全書
　明太祖文集巻八
　　　　　　　　　　明　姚士觀等　編校
　勅
　　命中書勞西畨指揮何鎖南
君子守信以義從仁所以仁者盛義者興此理道之行
者也今西畨指揮何鎖南自附以來信義甚堅前歳命
徃烏思宣布朕命逺渉萬里不憚勞苦至烏思所言朕
命如敕今年以家小來京命加禮待使足飬其親下程
米三十石麥如之其鎮撫劉温人職雖微心亦懐誠眷
屬亦也至京下程米一十石麥如之
　　命中書回安南公文
安南僻在西南本非華夏風殊俗異未免有之若全以
為夷則夷難同比終是文章之國可以禮導若不明定
儀式使知遵守難便責人中國外夷若互有道彼此歡
心民之幸也何在繁文今後若與安南徃來爾中書行
移詔書無故不輕徃使彼得以自由豈不有便於外夷
者歟爾中書昭示安南知會若欲三年來貢其陪臣行
人許五人而止進見之物湏教至㣲至輕必來使自捧
而至免勞彼此之民物不在多惟誠而已
　　諭元相魯爾敕
邇者人自土河來言及今歳丞相少染微疾於私頗滯
既聞之後深為丞相憂之何也蓋聞人之有疾者苦莫
甚於此其有説焉者三儒曰寃愆釋曰定業道曰宿債
是三説也虚實不可知又曰若此非福人不可解否衆
徳難以釋卿本忠貞之將聞名久矣今知若是為羡所
為特差人齎藥餌往治丞相無疑而服之故兹敕諭想
宜知悉
　　諭安南國王陳叔明敕
敕諭安南國王陳叔明前者為入貢之禮繁所貢之物
廣然廣則廣矣以物度之上不足以備内廷之供下無
利於軍民徃復勞苦致生嗟嘆為斯止貢三年一至至
必貢微情厚乃國王之大體也何王不知我之至意數
來無誠物廣寡用安得萬里神交者耶且王居遐荒山
川阻險封疆之際密邇中國之邊陲若欲互生情愛福
及黎民則送徃迎來毋必自悔若泛常施以小詐將非
重則輕大體一失禍不招而自至又非無事而生事今
王不如我約貢物之廣勞民從事行移字異莫辯真偽
阮士諤非人國王之為也今陪臣行人歸特諭王知邇
來朕中書御史臺朋黨相尚事覺已行誅畢因是王知
故兹敕諭
　　諭安南來使敕
夫人必自侮然後人侮之洪武十一年爾王差陪臣阮
士諤來貢朕知彼中多難特以心腹之言敇諭阮士諤
歸朕恐待王之禮薄專命内臣與阮士諤親往安南何
至其境士諤星奔日馳兼程先至及我内臣既達爾邦
其士諤罔知所在故以出門入户之禮排筵席宴之間
異端非一此果禮之誠歟抑侮之設歟然㸔如細務實
相愛之大端此禮既非其如他者何且安南中國雖稱
僻居遐荒實是密邇雖曰密邇地不足以廣疆人非我
用在昔中國之君雖統朕思限山阻川實為疆制若我
中國有道内安四夷守分何欲事大之來者今安南與
朕本無嫌疑若較斯非必後有餘愆洪武十一年阮士
諤來朝及其至國觀光似非有官今爾等來若欲令見
又非有官故不令見爾等歸告陳叔明安分髙枕雖不
來朝亦也無虞邇來朕失務徳人神有變惶懼無己爾
勿我干故兹敕諭
　　諭占城國王阿勒台額森
洪武十三年九月十八日占城使至為朕上壽賀禮甚
厚若觀物之厚更期日而至非占城國王誠意極專其
來使奉命之篤萬里之外豈能期時而若此耶然覽表
閲辭乃知復與安南交兵水戰弗利且云失去物件及
有白曹之偽朕所以戒爾兩國毋得深構仇讐以安生
民今一勝一負終無休息果何如也今再勅前去王其
審之古人有云殺莫大於好殺生莫大於好生所以莫
大於好殺者好用兵也天之所惡用兵也生莫大於好
生天之所好者仁也人能行仁之道有血氣者無有不
生焉且爾兩國之爭是非吾所不知但知曩者安南兵
出敗在占城之下占城乗勝入安南之國其安南辱之
甚矣若此之後已而已王能保守封疆奉天勤民則福
禄綿長矣如其不然必欲驅兵連年苦戰彼此勝負固
不可知如鷸蚌相持漁人獲利是故或彼此悔之晚矣
朕觀宋書占城在宋朝時曾被真臘入境難之甚者也
朕書至王當脩睦四鄰之道以是服非則可毋恃彼是
此非是謂不可因王至意故戒之再三使歸王其脩仁
惟吉故兹敕諭
　　問髙麗貢不如約
曩元之馭宇運未百年而天更朕代元為君臨御十有
三載四夷入貢惟三方如舊獨爾東夷固恃滄海内弑
其王貢不如約外構民禍必三韓之地有為故若是歟
命使徃問叛服不常其故為何故兹敕諭想宜知悉
　　諭神樂觀敕
開基守業必勤政為先趨事赴功非信誠必責傳不云
乎國之大業在祀與戎曩古哲王謹斯二事而上帝皇
祗悦賜天下安和生民康泰朕起寒㣲而君宇内法古
之道依時以奉上下神祗其於祀神之道若或不潔則
非為生民以祈福而保己命也昔劉康公成肅公會晋
侯伐秦祭於社稷之神然後興師當祭之時畢則有受
脤之禮其受之時必思神洋洋乎在其上而穆穆然或
左而或右委心敬慎而受之則祥故敬勝怠者吉怠勝
敬者滅所以成肅公受脤之時起慢神不恭之貎因伐
秦而卒是以知敬者必有動作禮義威儀之則以定命
也於斯祀神之道能者養之以福不能者敗以取禍是
故君子勤禮小人盡力勤禮莫如致敬盡力莫如敦篤
敬在養神篤在守業朕觀古人之敬神也若是其驗禍
福亦若是斯可謂無神而不信乎可謂佞神而祈福乎
二者皆不可惟敬之以禮而已朕設神樂觀備樂以享上
下神祗所以撥錢糧若干以供樂生非倣前代帝王求
長生之法而施之然長生之道世有之不過修心清净
脱離幻化速疾去來使無艱阻是其機也於戲昔殷周
之父老何存漢唐之耆宿安在果長生之道乎朕設神
樂觀以備樂碑之於觀以示後世其觀主不潔樂生不
精贍生不足以此觀之不但君不勤於祀事其朝臣觀
主必也亦然若君勤於祀事朝臣觀主無一體之敬則
國有常憲故兹勒石想宜知悉
　　翰林侍講學士李翀敕文
治天下之美非賢何以洽民非文何以昌化所以文助
志士志士行文之理文所以備載萬物闡演幽㣲無所
不至昔有唐之有天下時和歳豐無乃𢎞文舘之設有
方任館内之事者必内相之慮勤以致遐邇來庭外户
不閉斗米三錢家給人足朕聞之心踴躍而欲肩之何
用賢之道弗齊致遺賢於逺邇故若是今特命爾某為
翰林侍講學士自任之後文同韓栁勲比房杜以昌治
化汝徃欽哉
　　翰林編修瑪哈穆特敕文
朕聞君子之道行是為萬幸君子之道不行是為不幸
非道不行也乃是君子之不才致道有滯於一時吾中
國之文始八卦以代結繩而編簡至於方册流傳古聖
人之言莫不備載萬物性情造化無所不該焉洪武初
大將出塞都得圖籍文皆可考惟秘藏之書數十百册
乃乾方先聖之書我中國無解其文者聞爾道學本宗
深通其理命譯之今數月所譯之理知上下察幽㣲其
測天之道甚是精詳於戲乾方之書秘書非爾安能名
於中國爾非書安能名不朽之智人特命爾某為翰林
編修汝其敬哉
　　諭征南將軍
諭總兵官征南將軍潁川侯傅友徳副将軍永昌侯藍
玉西平侯沐英雲南之地稽之古典氣厚風和人民尚
兵上古以為遐荒中古禹跡所至以别水土故地屬梁
州之域自漢隋唐三代皆中國所統曩元既有其省數
出名臣望重者鎮之今將軍等率精兵前進不逾百日
而取之若非名臣重望者守之愚下之輩未可托也今
特命汝南侯梅思祖平章潘允明二大臣暫署雲南承
宣布政使司布政使事定之後除官替回故兹敕諭
　　諭左參政張紞左參議韓鑰
古之尚志之士必立身行道而道行名成而後己所以
然者何貴身榮家以顯父母卿效賢人之道方始當日
省月覺以觀下愚造殁身之計今命卿西南方面重任
君子道興之所然且雲南諸夷雜處之地若欲治安非
出羣之才不可卿必忠可格天誠可㑹人生靈是幸故
兹敕諭
　　建昌僧官敕文
天下大道惟善無上其善無上者釋迦是也固大慈忍
志立大悲願心行無所不至化無所不被論性原情談
心妙理潔六塵之無垢淨六根之無翳去諸魔而清已
法界制外道以樂人天斯行斯修而歴刼無量乃降兜
率至於梵宫既捨金輪而猶苦行於雪嶺時道成午夜
明星相符朕觀如來以己之大覺而欲盡覺諸法界衆
生其為慈也大其為悲也深可為無上者歟世人宿有
善根者皆慕佛力寰中之修者甚廣今建昌僧某博修
佛道善馭僧民其方土民仰僧善道感化人淳既内附
之誠理宜授以建昌府僧綱司某官爾吏曹如敕毋怠
　　諭僧純一敕
昔釋迦之為道孤處雪嶺於世俗無干及其道成也善
被兩間靈通上下使鬼神䕶衛而聴從故世人良者愈
多頑惡者漸少所以治世人主每减刑法而天下治斯
非君减刑法而由佛化博被之然也所以栁子厚有云
隂翊手度是也爾沙門純一既棄父母以為僧當深入
危山結廬以静性使神遊三界下察幽㝠令生者慕而
死者懐景張佛教豈不修者之宜世人因是而互相倣
傚雖不獨處窮居人皆在家為善安得不世之清泰因
爾僧之所及也爾不能如是上下朝堂欲氣力以扶持
意在鼎新佛寺集多財以肥已孰不知財寳既集淫慾
並生况釋迦非大厦而居六載大悟心通方今𣑽像巍
巍樓閣崢嶸金碧熒煌華夷處處有之此釋迦之所感
若是歟集財而建造歟爾僧無知不能脩内而脩外故
不答特役之今脱爾行令有司資給爾可尋名山悟善
己道以善人他日道光必燭寰宇可不比佛之為道哉
　　命道士祭嶽鎮海瀆敕
爾諸效仙人等律己脩身道法清虚之𤣥去貪嗔絶妄
想一精英以歩昻霄為斯清淨特命奉神於嶽鎮海瀆
爾其㳙潔乃心供犧牲祝帛於神座汝徃欽哉
　　神樂觀提㸃敕
朕設神樂觀備五音奉上下神祗其敕居觀者皆慕仙
之士其仙之教也或云始廣成子流傳至漢曰道士凡
此者多孤處雲居棲巖屋𣗳是則宜其修也晨昏目心
以去𤣥覽宵晝仰觀俯察以滌宿世之寃愆措今生之
善行俄爾有知則倐然忽然躡雲衢而神遊八極徃無
不達交無不(闕/)如此者安得不與神通故有飛神謁帝
直謂人詞者斯可謂修之至也今見修道士某雖未若
此其志已處清虚特命職格神郎五音都提㸃正一仙
官領神樂觀事爾中書吏部如敕施行諭徃欽哉
　　神樂觀知觀敕
朕聞軒轅時崆峒有修者其教獨善其身而已效之者
徃徃逮至漢天師張陵致神倐忽飛符役劒轉斗移星
其斡旋造化人莫知其然今之道士祖而效之雖未若
是人皆清淨斯可職而奉神彼得樂於修鍊者也神樂
觀己命正官掌領觀事尚缺分理者部諸樂生以聴陳
舉今見修道士某可授清淨五音領神樂觀事爾中書
吏部如敕施行使徃欽哉
　　諭延安侯唐勝宗
古人之將居成平而有無功而受賜罰者相傳至今代
代有之所以受賜者以其禦患於成平捍侮於不測所
以受罰者不能禦患於成平失捍侮於卒然故事淪前
功勲消怠惰是皆明著史冊賢人君子孰不見之洪武
十四年越中山賊嘯聚林藪深為民患特命爾延安侯
唐勝宗帥兵進討逾五月乃平今年春歸賜田一莊為
子孫世祿嗚呼攻城不易守城尤難卿能禦成平之患
宜加勞之故兹敕諭
　　諭江夏侯周徳興
昔君之武臣有忠於君者盡其筋力之勞所以為君禦
災捍患至身終而後已朕於史書見之每嘗嘆羡不已
俄洪武十四年夏蠻谿為盜病民朕命年壮能渉崇山
峻嶺之将帥兵討之時爾開國元勲江夏侯周徳興侍
其傍即請願行朕不覺興嘆将謂古有是而今無此今
乃若是豈古人獨名者耶朕本憫其年逾六十不忍使
行今必固請遂命行抵秋成功凱旋賜卿田一莊為子
孫世祿嗚呼勤忠不怠禦侮安民非卿者誰故兹敕諭
　　諭右軍都督僉事張徳
古人為将志在智無遺策信在無敢後期勇無當前仁
撫下使懐恩伸令嚴而必不犯前者東淛山民嘯聚命
卿為偏将軍與延安侯同徃逾五月功成今既凱旋賜
卿田一莊子孫世禄故兹敕諭
　　諭太學生
仲尼之道上師天子下教臣民始漢至今曾有踰斯道
而久於世者乎朕統一寰宇育夷夏之烝黎偃兵未久
創業未周惟學校之設國之首務十五年春命工曹會
百工以構廟學逾五月工曹奏工已成矣是以至師於
是來生徒以受業期在育君子必履仲尼之道以助後
嗣共安天下之蒼生今師生皆至若不敇以學道之志
明以亂常之憲則恐養非君子用非賢人徒勞民供所
以志於學者志在謙柔恭謹毋縱血氣之剛人我之驟
固守仲尼所云四非之篤慎日經旬以逾歳月不變其
所學則賢人矣雖齒落而頭童何憂乎身不易耶邇聞
生徒多刁黨尚此志者紛然特紊命教之道大傷學規
於斯不才非獨時累於身體將必常憲而不原若體朕
意而學者飯至而食湯至而飲晝惜寸隂而進業暮然
燈而求精有時問道於師必跪而請授若非此禮而問
道則繩愆㕔紀之特敇禮部條陳警戒諸生勉之故兹
敕諭
　　諭安南陪臣謝師言等歸
盛暑時來渉山川之遥晨進昏止吞烟服霧勞已至矣
然是修職貢而以小事大之行爾承安南國王之令今
事畢而歸盛暑未終潦水汗漫非舟不濟舟則舟矣爾
當中庸其心凝然其神則天假颷風渡衡陽之浦不期
而濟之必矣不然巨魚尾浪鼇背風生蛟蜃嘘氣而雲
横八極非一誠心而無二者豈不危然而懼乎是時檣
傾而舵摧欲良工以完之奚速成也哉朕以天道人事
表裏而諭一如朕命吉哉故兹敕諭
　　諭征南将軍潁川侯永昌侯西平侯
舊歳命爾等率甲士三十萬南征諸夷兵臨普定如風
行草上所以去後還昻致有小疵及至入雲南之域擒
首帥於曲靖之西敗烏蠻於可渡之北席捲豪英長驅
於碧雞金馬來云已駐牂牁未幾㨗報摧堅敵於㸃蒼
山下而撫金沙邏邏心悦者其金齒不戰而率土以歸
於是雕題之蠻聞知即遣使入貢以再而獻生口檄從
百夷之種威來八佾之邦将軍其勞至矣然功並亘古
勲著彤庭英風遍播於華夷丈夫至是豈不以顯父母
揚名者矣今也勤勞既多欲勞以飲用奈何山川險逺
速不及赴特以朕心勞之其敕然耶故兹敕諭
　　釋湖廣黄州府同知安貞
諭湖廣按察司九月二十五日未時奏目至京為安貞
被猾吏所陷按問如律在法司守法之道故宜朕原貞
由皆非私也物皆公用况房屋一定不移之物牀榻椅
橙之類雖可動移既成又居公廨係官之器其貞他日
别遷豈将在官之物随行若以如律治罪則今後官居
無如民居官舍陋於民舍何足以統民其陷害官長猾
吏此風一長則諸司無官矣敇至安貞復任猾吏刑來
故兹敕諭
　　諭靖州衛指揮僉事龎虎等三員
朕聞人臣之忠義者未有蒙蔽人君而為忠臣者也前
為地方撥屬不明敕鎮撫畢安詣衛敎爾為忠良智謀
之士豈料信從蠻夷暗受賄賂賣棄地方及至指教之
際妄行捏詞面欺回報以致都司問擬如律的决降充
總旗朕思前勞既多今所作之罪不淺若的以前罪决
之朕心不忍然而罪皆釋免理當調守雲南霑益臨安
二衛守禦符到即行毋稽故兹敕諭
　　諭刑官
肇法司於𤣥武之左鍾山之隂其所名者貫城且法天
之貫索也是星七宿如貫珠圈而成象乃天牢也若中
虚而無凡星於内則刑官無私邪政平訟理故獄無囚
人貫内空若凡星處其中而有數枚者則刑官非人若
中有星明亮者則貴人無罪而獄今法司已法天道爾
諸職事各司其事還有以身心法天道而行之耶若如
天之所以獄清而無事心静而神安以𤣥武之澄波映
鍾山之蒼翠雖飛巢巔而走窩下亦莫潛毫釐洞見其
真智人居是能不開懐抱而長嘯終日引觴侣酌以快
今生庶不負朕肇法司之所志也汝其敬哉
　　諭河南布政司及諸府州縣官吏
大河之水天泉也非尋常之水若所在牧守心仁吏如
律事則河蜿蜒東注無摧山裂石之勢若牧守包藏禍
心吏不法以行事則河流洶湧駕洪濤於平野魚鱉㳺
園林如此則牧守郡吏将必禍焉舊歳河南來奏河水
瀰漫數州皆徙民居田園為之一空朕於日夜究心河
水為患田園一空桑麻盡為所蕩衣食既缺將何立命
况且東作将興老㓜艱辛今特命駙馬李祺齎朕敕命
徃所災處所優給其民雖不足厚給之恩終解吾民之
苦爾諸職事一如朕命奉行毋怠
　　諭琉球國王察度
王居滄溟之中崇山為國環海為固若事大之禮不行
亦何患哉王能體天道育琉球之民尚好生之徳所以
事大之禮興自朕即位十有六年王歲遣人至貢本國
之土宜朕甚嘉焉特命尚佩監奉御路謙報王誠禮何
期王復以使來致謝朕今更專内使監丞梁民同前奉
御路謙齎符賜王度金銀印一顆送使者歸就於王處
鬻馬不限多少從王發遣故兹敕諭
　　諭翰林檢討李陛
嗚呼君子備道而有不幸焉曰老不遇也壯夭也疾甚
也古今於此三不遂志人以為恨朕未然其説俄監察
都御史以知人情舉卿詣朝朕令試之試者奏卿人才
矣朕亦親出題鍾山之景使發方寸之靈弗逾時來呈
覽之言雄句壯氣宇豪英朕思任之必國民之利當任
之時卿訴疾甚歩趨艱辛猶未深信特令職翰林檢討
以省歩趨之艱幾月目形體聲貎果疾之甚也况聞卿
老母年邁特敕卿歸故兹敕諭
　　諭琉球山北國王怕尼芝
上帝好生寰宇生民者衆天恐生民自相殘害特生聰
者主之以育黔黎邇來使者自海中歸云及琉球三王
互爭於農業少廢人命頗傷朕聞知不勝憐憫今因使
者徃復琉球特諭王體上帝好生息征戰而育下民可
乎不然恐上帝有變事可究追故兹敕諭
　　諭刑部尚書開濟父
諭尚書開濟父開蒙翁志堅人也所以子尚書今尚書
之志正在首觀時誠固志人也久若是而不異則出仕
賢稱矣翁願若是國民幸若是朕思必若是欣哉欣哉
不亦美乎然翁慈父之道不已又擕孫等赴京可見翁
以子為國為民之切許國之心盡矣足翁平昔之志况
今日之耀朕幸翁來多方更訓揚爾祖宗保我社稷故
兹敕諭
　　諭翰林待詔沈士榮
古智人有為身而脩身吾不知脩者誰也或曰身為神
而脩或云神為身而脩因是之辯惑之而更惑果身脩
神歟抑神修身歟吾不知二脩之道但見古人遺跡欲
求身易而不艱於生身後不亡其名亦未知果為身耶
神耶或曰終神也夫神天命也命也者氣也氣之所以
含情抱性樞於意焉所以脩者為神而修身若全首領
於終世則神靈矣未有殘肌膚而異身首而為神之善
者邇來閩中有士習安神之道云東馳西奔詢及儒釋道
三宗必欲達之以妙己之虚靈審當求之時若病篤而
尋名方可見求之切歟朕與之論惟儒術之學或可或
不可因朕不識儒之奥故云如是引談空之語皆諸方
舊云懐抱甚博然迷於是而已不變矣再引道之清虚
與校之未免膚不及肌耳嗚呼善哉君子雖未至三宗
之奇有心若是豈不謂學之足矣聃云居善地心善淵
今之人頑肻近斯三宗者豈不全首領而妙虚靈者乎
此即智人也
　　諭僧
佛始漢至教言𤣥寂機秘理幽以其有傳也抵期而無
教以其無敎而有印心之㫖愚不知㫖故乃求㫖切無
乃顛慌恍惚茫昧於未判之先役累刼之丹衷何見一
微塵之㫖云何以㫖問㫖故指空談空謂空無際而無
依忽焉無倚愚不知踟蹰不已特以色求色以音求音
孰不以謂利便而可也歟斯愚問而求㫖之切故聰者
孰謂可歟既聰者不以為可將焉求諸所以然乎而或
云佛本昭示善道大張法門豈有昧而又昧𤣥之而又
𤣥蓋昧在昧出𤣥在𤣥生故逺求之雖在天外遍歴八
荒亦何有知之見耶朕嘗聞知有好寢者通宵烈風迅
雷而寢者恬然無覺此果心已矣乎神已矣乎果心已
乎則以心問心果神已乎則以神問神亦不亦易乎然
此若是之易難使佛見前安不為諸徒之所辯而知所
措其法焉法本無門而有由道由何而止焉焉知知止
而無識焉所以我空非空我相非相要見覿體無知之
態似奔星廓落電影馳雲或為虚妄而妄則妄起無端
所以今之脩者棄本宗而逐末猶不知陷身於水火將
焚而灰溺而腐尚以樂而不逼以為快哉斯愚不知㫖
故特以為然或聰者自以為利根雖搜空萬刼之虚靈
亦何見㫖之有耶且以大藏教中諸佛泛言今之脩者
以為經之泛耶㫖之異耶若以經泛㫖異則古智人夜
孤燈於嶺外晝侣影於林泉趣不我知我不趣知愚豈
不謂嗤嗤然而以為譏乎審者以謂不然動静動静以
為天下樂是則以為智人便信則以為天下安化則以
為天下幸行則以為天下福朕罔知所以舉大一藏教
云諸佛之故䥴磨鈍根而為説法朕不知法故特以儒
書之所云子釣而不綱設使綱而絶流衆目既張了必
歸於何處假使誠有歸處則一大藏經添一倍不為多
減一倍不為少孰盡去之而願受謗周無文而備有法
還契不立文字者互相妄誕如斯之説特敕智禪而云
乎
　　諭天界寺僧
諭天界寺善世諸行人吾聞釋迦之教務靖不喧時洗
心而刻滌慮去五欲之魔清六根之本雖不至六通圓
覺之果其報也必將來所以脩行者磨厲也行者行也
功者造積也凡云脩行者先置驗不速又將不期然而
然歟今之脩者期驗欲疾茫然久之心不耐已慮不隔
塵世之有者念無不在由是而失道迷宗愆重嵬山信
之乎邇來左善世右善世左覺義欲不絶而事生曠致
伽藍之有鑑使犯憲章斯非他人訐告亦豈朕之不然
自作而為定業将欲以去難實艱於解分是何行哉皆
不務靖而好喧生事自取者也行人悟焉且二善世一
覺義奏溧水一莊收糧五百有零除納官糧外餘四百
二十二石九斗六升盡為役夫之用不足又四百貫鈔
益之猶以謂不足今來需者甚溧陽莊如之朕准其奏
而欲收司者稽之及至寺取人而乃将司者半隠而半
出亦云莊所並無司者至於再三物色難以抵諱尚且
東支西吾行止不顧豈有奏僧糧有礙朕將理之反匿
其司者此果實歟不顧行止而誑歟於戲欲世之不可
絶而絶之嗣祀之道不可無而忘矣何為苦心志而勞
用婪機設妄語於無端斯智禪乎
　　諭天界寺不律僧戒泐復
志所以崇聲名立節義去浮沉凡丈夫舉此必欲出類
拔萃而異仄陋也又智用之而知無不知以之而覺覺
無不先也豈有過去茫然而不追者乎斯二志智在天
地間生而知之者善用教而知之者善守若生而不知
教而不成類乎禽獸者也又何屑屑詢其所以然乎爾
戒泐復者所至之地漸佛之塲所脩者出世之道及今
之所以甚於處俗妬忌之惡忿於蚖虵䙝於覲佛不另
禽獸所以舁而上殿周旋佛前斯果頂禮乎當此之際
志智全忘生死無知死生亦無知前敕住持誠若是乎
曾問生死也死生也云何蓋生非死死非生豁然還有
覺乎今茫然無知其所以然且今之罪報也人神共怒
為集金帛構是非要虚名不立實效甚蛺蝶之尋芳逰
蜂之捕蕋若蚍蜉之慕腥膻於車渠馬足之間不顧網
羅輪蹄之厄爾本清蟬翅霄漢麗天風飲髙露而乃故
低飛而掠殘花啖膻味甚於蜂蟻蝶乎今之罪也在奏
愆匿愆觀喜怒乘顔色及盜衆僧用特愚朕以飾己非
斯身亡有日矣然死雖有日終未施行於法司且役於
厨下以足衆僧饍設粥飯有虧不備味於湯調致使衆
僧飢虚口澹則法司施行矣故兹敕諭
　　諭海西右丞諤爾根
諭右丞諤爾根洪武十六年四月遼東守將遣使入奏
為海西事云卿諤爾根差使寗丕勒貝等伸情意言及烏
哲野人歸誠朕甚嘉焉且卿所守地方東隘野人南險
髙麗北接曠漠惟西抵元營無甚艱厄遂數千里以神
馳寐交雖漢河西竇融之誠何出卿右今特遣使齎朕
至意徃勞故兹敕諭
　　諭正一嗣教真人張宇初
書秘訣奥在繼傳不息也其運𤣥元之真而樞萬靈如
影響則用己之際神以契符訣之妙則繼傳不息之道
豈不倐哉而感應也歟否若是雖善秘書精指訣雖萬
千之熟亦何應哉且爾祖至今繼世名世者以其禦災
捍患也爾正㓜年當節脩節潔精魂思與神通有時則
當用之際神必爾赴故兹敕諭
　　諭安南國王阮廷檜歸省親敕
諭安南國王前者占城之役祗候内人阮廷檜行中之
一爾因爾前王終於占海之濱廷檜留於中國思歸浮
海至於嶺南有司送至朕見淨人授以内臣之職今六
年矣特令省親并養疾若痊王必令再至令因廷檜朕
復諭尚兵相加之役自今已後王無再舉勤脩睦鄰之
道以樂安南之民其福無窮故兹敕諭
　　諭曹國公李文忠西平侯沐英等敕
三月初二日㨗音至京云二月十八日畨寇潰散餘者
見行追襲然此其守禦洮州城池當仔細定奪今擬西
畨已得地方寧静其河州兩衛軍馬止留一衛在河州
撥一整衛守洮州岷州原守軍馬且不敢撥動但留鎮
静即目鐵城等處人民多不曾納糧當差地方多有積
蓄令軍人哨取以為自供其洮鐵二城長陽地方人民
切不可留一户在彼爾當依朕前囑一應首目歴歴解
來乘此軍勢不可再三一了便了所有随征軍馬山西
已行發回甚是的當餘有西凉寧夏未見發回敕文到
日遣回本衛京師陜西河南軍馬令歩軍挾人出來軍
馬可盡數在彼收拾零碎西畨然後回還可矣敕諭曹
國公西平侯及藍玉總兵等官知會
　　又
西畨人性多不懐徳畏威有之今遍大軍至彼各各星
(闕/)　　前(闕/)　　少有降者不過面從而已非心服也
敕符到日云及諸將知會毋得私己容留一人在於洮
州地方後為民患彼中人户多養馬疋務要收拾乾淨
不可令人作弊其十八族地方亦養馬多除端王舊管
當差不科外其餘包鎖南等一了不曾當差人民見一
户出馬一疋少有不從致之嚴令或遷離本土若令及
一二人必有從令者首目絶不可容下應有發來庶無
後患本處事務都了可令岷洮陜西等處官軍乘此就
札疊州免致再三動衆此事在於彼中定擬朝中所料
未可必然斟酌奉行
　　又
三月二十日鄭佛兒至京将到曹國公書所言事多係
大槩内言轉運艱辛民力生受更言洮守不守恐久逺
難為轉運然此處地方皆係漢唐備邊禦侮要地既逐
去本處賊徒若不守禦將久又為後患必須守禦其地
方人民一户也不要留在那裏如今守洮州就將所得
牛羊多撥些與軍折作二年官糧也可地方人十分要
打蕩得乾淨阿布徹走在何處若無處尋他時他只在
黑章咱地面那裏有他親多去那裏問要頴嗉子不問
到那裏也要拿他來如敕奉行
　　諭曹國公李文忠敕
即今四川土人以妖惑衆而起延及舊日明氏偽官人
等皆乘時為亂京師大軍居下流急不能撲捕到四川
非兩月内不得至爾若回在陜西可摘撥官軍遣官率
領由棧道星夜前去撲滅爾若未至陜西亦可早回定
奪庶免賊熾以安蜀中
　　命曹國公李文忠提調都督府事敕
大都督府掌天下兵馬其遷選調遣辯强弱知險易發
放有節進退信期度行卒之勞逸察司隊者邀功若防
姦禦侮非止一端於斯職也甚貴朕以貴賞功其於機
也甚密特以機密托之腹心所以都督天下兵馬謂裁
(闕/)事耳今府僉事已任左右都督同知都督未職特以
爾曹國公李文忠專行提調府事都府一應遷選調遣
務從爾議然後一同來奏若府官及大小軍職少有不
如律者即便究治若有功并如律者奏毋他隠奉敕徃
治欽哉
　　諭御史大夫丁玉敕
前者大軍入西羌萬山將松州已行攻取修城守禦了
當甚是威鎮西夷今議得松州地方山多田少所種不
足所用若令四川民人供給守禦廢有用之民守無用
之地符到之日可設法抽出軍來四川撫養一會或於
保寧立一衛或揀何處𦂳要所在立一衛鎮静四川
　　又
舊歲命爾西征以今觀之非人事必然甚有天意以相
四川且妖人彭姓者潜妖遯跡暗(闕/)愚民已有年矣若
非命爾率丁氏舊日土兵出境其四川之禍又非淺淺
若丁氏土兵未出境上聞妖作亂乘時蜂起以四川各
衛并都司官機謀調遣甚有不足安能止妖遏邪今禍
亂已平國之福也卿跋渉崇山究心日夜甚為艱勤然
卿未至四川指揮普亮等帥軍不律近聞李指揮律如
軍法其茆音尚未典刑特差人詣四川斯二指揮必不
可恕亦當律以軍法夫國之用將也以備捍大患而禦
姦侮如斯不律者安能食祿受官刑不輕恕於法無疑
如敕施行
　　諭信國公湯和敕
今年春命爾率騎歩駐臨清以備北塞所將列侯有七
今令人持符詣軍中提三侯還京所提者吉安侯陸仲
亨江夏侯周徳興宜春侯黄彬其有管領馬疋軍士均
調與南安鞏昌河南永嘉管領操練務要的當北土消
息常川要知十分南北都要仔細常差人北平山東往
來探聴毋得怠慢謹慎謹慎
　　諭遼東都司發回髙麗百姓敇
六月初十日報到髙麗龍州民鄭白等率户以五男婦
一十五口來降朕未審爾二将軍識否且髙麗今古稱
東夷越崇山之險僻居海隅其風甚詐人性多頑况彼
奴主分定民人樂土豈有捨桑梓而歸異鄉者耶斯必
示弱於我若此一二年間如此者又將疊至深有智焉
若我無知其害又非小小敕符到日省諭來民加以公
文送回以破彼姦邇者中國方寧正在休兵息民之時
其東夷接境在我切無生小隙使彼得為口舌若我正
而彼邪彼果不臧則師出有名矣其來降切不可留况
春秋有云無納逋逃如使互有匿納何時了歇湏當發
回
　　諭遼東都司敕
古之能將出禦封疆入衛謹密雖内有姦臣外有詐敵
間無入焉奏差來言髙麗行禮事斯非慇懃致敬之意
實萌間諜之由斯髙麗也今古稱為東夷初非禮教信
義之國也輕交必離重交必絶未有始終者也所以者
何其性謀人者多安人者少豈不識彼書之語備在前
書并都評議使司公文斯不明之言自漸而進其知備
乎然與外交者可謂三國羊祜是其人也餘多為所害
故臣子無外交之理
　　又
昔漢唐之四守也滄海之東三韓之地人多狡詐不懐
恩意而乃叛服不常非智徳之將戍守斯地其鴨綠之
西北斥堠於金山彎弧調騎控朔漠以撫女貞雖備也
恐虞邇者為女貞髙麗入歸者衆朕將授首帥者職未
知重輕特令營陽侯至定遼相度與爾等議可否量重
輕使之受官食祿今年四月營陽侯歸奏彼中事勢及
齎到奏目雖列有等第朕猶恐弗精再差人與爾等議
果來文的否若的無他論則下注授之以職若有不當
則火速明白寫來奏聞朕當决之
　　諭遼東都司指揮潘敬葉旺敕
朕觀髙麗之為東夷餘書未詳其性俗備載漢隋唐宋
諸史誠可驗也其巧詐多端叛服不常以其輕薄也當
漢隋唐宋大治之時其髙麗未嘗不為邊患以招兵伐
今髙麗逆賊弑其君又詭殺朝使及内官人等不久遣
使飾非可謂信乎前者不令來朝彼堅執不聴及其與
之期約而乃不遵所約其狀顯然止可各固封疆使其
自然今爾等手握雄師戍守遼左不思制人之術而萌
為人所制之機果何智哉髙麗既不如我約令却使者
歸髙麗則當復以禮成差有名望者來朝則事大之誠
必可孚於我衷今貢不如約又詐以虛文行移入我邊
守雖曰其性輕薄於斯之為深有機焉爾等不止於邊
擅令入城又擅令同周誼來者先歸此必諸將甚中奸
誘為所動揺朕細思之則他日為彼所害於爾者又非
淺淺今後毋令擅自入境如有來者止於邊待後使歸
首將不許見今後若有貢賦前來仍於邊上止歸不許
入獻且令自為之爾等如敕毋得違為以干憲度
　　又
禦邊之道務在深思所以深思者必欲審勢量度奚張
威武孰使懐恩斯二事必見機而作庶幾制人前者髙
麗不如約是後假以計禀事件差人詣遼覘視今留周
誼在朝遣通事歸爾等善待縱之此人親賫周誼書徃
更約以完禮來貢若此去再不如約而乃妄差人來就
邊止回不許入境且髙麗昔在漢隋唐間時降時叛時
出輕騎擾邊若善與相交既久彼又密令廣齎物貨招
誘戍兵故事在漢髙帝時雖不的為實衛滿同於髙麗
若此今縱與之來不可不備也故兹敕諭
　　勞西河衛指揮敕
西河之地勢控戎羌畨漢同居儀風不一土民性勁動
以兵加昔君命守斯地非恩威兼著者何能畏服者耶
爾某官自朕命徃戍幾年於兹威聲逺振畨漢寧居近
悦逺來皆爾之功特敕勞之故兹敕諭
　　又
河州之域也羌戎雜處畨漢同居鳥䑕一穴之地亦邇
焉其土人性務為盜殺伐無時非智謀不禦卿當守此
必外張威武内懐多仁則羌戎服矣爾其慎哉
　　勞西凉衛指揮敕
朕惟凉州之域北控朔漠西南制羌戎卿守是方即今
暑退金生嚴凝之氣將至憫爾禦邊之勞差人往諭慎
守勿怠
　　勞寧夏衛指揮敕
寧夏之邑背山面河昔人界之以為險拒趙宋者趙元
昊是也今我大將軍掃清沙漠朕命卿守之此地闗内
之北門邊外之前户慎備秋髙克敵必有日矣爾其深
謀哉
　　勞北口衛指揮敕
朕惟幽燕之北羣山輻輳以斯口稱為古北天造之險
所以限南北也可謂信之矣卿分戍此毋以險自恃必
斥堠分明務在制人不制於人智哉
　　勞四川衞指揮敕
川民之所以頑其恃在四山環之昔所以𧖟叢魚鳬專
之以為國為此也自秦得之後每入中國斯化之及也
今命爾守是方務懐仁以撫之民樂矣爾其敬哉
　　勞福建衛指揮敕
八閩之地曠民好嘯聚凡守此者非智勇者不易今卿
當此方面之重必晝夜籌策撫善繩頑則為將之能者
也戒慎之
　　勞海南衛指揮敕
曩自戡定以來人皆臣服然當此之際必居安慮危方
稱保民之道前者命爾戢兵炎地固守疆圉朕恐爾恃
滄海之險曠城隍之髙深忘備肆逸特遣人徃諭且滄
海之曠也人將以為險朕謂非險也其海濱迤西及南
諸畨蠻貊國無大小環而王者不知其數矣海之曠吾
與共之設有揚㠶浮游奚知善惡者耶必加嚴備乃無
警於民策之善者汝其慎之
　　勞廣西衞指揮敕
朕惟桂林之域左蒼梧而右蠻溪地多烟瘴命卿戍守
已有年矣今當盛暑遣人徃諭爾其撫士卒調飲饍勿
使瘴癘有乖卿其慎戒之
　　勞昌國守禦千户敕
東溟中有奇甸環數百里民有生於是者樂於是是以
古人置邑曰昌國設守令以牧之戍兵以護之斯土海
環四維非舟不逹所以防者防水賊也前數年命卿守
此久失存問特遣使徃勞卿其相機防禦以妥吾民故
兹敕諭
　　賜平凉縣尹王軫父諭
朕起草萊削羣雄一海内安中國之務欲天下承平邇
者諸郡官吏不畏法律之嚴姦弊疊興御史臺管局宇
文桂因事被問囊中所藏書信百封盡取目之悉係浙
右儒吏奬譽之言或是或非皆欲禍人中間亦有私托
求進者嗚呼昔元之初得天下人材皆務實學故賢能
由公道而進後元之失天下世俗皆尚虛名故贓私干
權門而用朕多渉艱難備知此矣其立法未嘗不嚴而
用法未嘗不審然贓吏貪婪如蠅蚋之趨朽腐螻蟻之
慕腥膻噫若是者豈非慈父失敎於平日耶抑其子之
不孝不聴父之訓耶今於百封書中得一善教其子者
係浙右登科舉人王軫之父家書意望管局宇文桂轉
逹平凉子之任所書未發朕偶獲見其書中語言諄切
教以忠孝子之賢否雖未可知然薄俗中有善於為人
父者如此誰能出其右哉勸善懲惡移風易俗實有國
之善治其令中書遣人齎朕詔諭徃詣其家賜以白金
百兩附子五枚川椒五觔絹十疋以旌其賢令有司免
本户雜役依舊應當里長其弓兵不須(闕/)　洪武四年
閏三月日
　
　
　
　
　
　
　
　
　
　明太祖文集巻八
欽定四庫全書
　明太祖文集巻九
　　　　　　　　　　明　姚士觀等　編校
　敕命
　　考功監令敕(丞同/)
朕自即位以來法古命官列布華夷各人如所在宣朕
命署政事已徃者十年其間最否未知必稽其所以方
明故設考功之名為監其職者非心腹不佞事可委令
者安得而專其事焉於斯之職甚微於斯之要甚切所
以切要者言其大小之職必由此而黜陟焉若非人而
職此必佞大而賂小以全其考愚君枉法非止一端故
在選人而得人方稱斯職朕於斯監非不再搜才能奈
何空眼無知是謂得人之難爾某非愚下之才但委是
職以驗平生於戲公私黑白惟丈夫者别之愚下混淆
安能昭著今特命爾為考功監令戒哉戒哉
　　中書舍人敕
書之原由來八卦始代結繩經倉頡而備用博便天下
其書也萌大聖而茂賢能世非此者艱為事理若此者
盡天地之有無亘古今之興廢云後先之否泰陳三綱
而立五常代君命如親行使臣民見之無不稽首鞠躬
於斯之見書之功豈小小哉假如先書之天地無如後
書之天地天地也先書之聖人無有後書之聖人聖人
也非有志之士不能成其書所以唐宋特設中書之職
爵俊秀而集羣英以書備敕命而昭示天下於斯之職
不為不重而故重之朕法前代官如焉今特命爾某為
中書舍人勤政毋怠
　　東宫官敕(洗馬/中舍)
前代擇人以從嗣君事各有任所以任事者何謂發先
聖之聰明闡哲王之心志以基將來人主之厚徳若斯
輔之人必通聖智廣學問則可今(洗馬乃先驅之職/中舍乃周旋之士)於
職雖㣲若非端正豈可近乎今以爾某為(洗馬/中舍)爾其動
静合宜問對誠實則身家昌焉
　　兵馬指揮敕
今之兵馬司即宋軍巡使其為職也禦風火察姦盗禁
城人衆謹闗鍵驗出入使真偽俱分餘無狂暴以康善
良之居若膺是任非機智速疾人莫可測者豈輕授焉
然世無全才爾某頗逹變通特授爾某官毋得假公營
私以積後愆務公勿怠
　　翰林院典簿敕
翰林院之設歴代本官賢志文學之士然而代制君命
出入書籍官吏俸給日用紙劄上下行移若非案牘之
明則無稽於歳終有愆於諸職事者故有典籍之設今
朕命爾某為翰林院典簿爾當奉行毋怠
　　翰林院典籍敕
官儒於翰林院則有典籍設焉所以典籍者專掌已入
院閣之書歴代重其事者何蓋謂紀載先聖先賢之道
古今帝王名臣必待學而知之若非永固則後人失學
矣所以官人以司之正欲精匱閤之方明數目之多寡
易於檢討今朕命爾某為典籍務勿怠
　　國子監助教敕
古之設學京師曰太學其所以教者百官之子及民間
之俊秀君所以敕教之者欲國之人才備故有人繁業
衆以其師者數人不能徧教特有助教設焉若職於此
者必得頗通性理勤覽羣書方稱斯職非若是而不可
某今授某官既承命勿怠
　　王相府長史敕
古君分封諸子藩屏國家先擇人以輔之故有長史之
設其為職也府中一切事務無不周知導王以仁永王
之國若如斯者良哉某今授某相府長史爾因(儒/吏)授此
職任雖未見忠良若何止以目前之學用爾爾當竭乃
志盡乃心勿汙先聖先賢之道徃輔之勿怠
　　王相府審理正敕(副同/)
古者列國天下一王綱而繩愆謬故法不外施此諸侯
王之道今王國應設刑官特以爾某為某相府審理(正/副)
既承朕命當權衡其心使神明昭鑒焉務公勿私毋怠
　　王府典寳正敕(副同/)
昔者君天下符契為先所以取信於臣民也今親王朕
授之以寳合設官以掌之今特命爾某為某府典寳(正/副)
爾尚恪勤乃心日奉勿怠敬哉
　　王府典儀正敕(副同/)
古者諸侯王各居其地天子命禮諸侯遵守而行之於
國故有典儀之設朕法古封建於王國亦當設官今特
以爾某為某府典儀(正/副)爾當精周旋之道進退之方使
上下禮節焉務勤勿怠
　　王府良醫正敕(副同/)
古者諸侯王皆有醫藥之官以其辨食用而謹調和不
致食非食而飲非飲此古之道今朕以爾某為某府良
醫(正/副)爾當一古人之法以永爾職爾惟懋哉
　　王府工正敕(副同/)
工正之設古人以之而掌營繕必得憐民之疾苦者庶
不致曠費料材而濫役也今王國各設工正所官以爾
某為某府工(正/副)爾當惜材撫匠以稱斯任徃慎哉
　　王府典膳敕
世人之命飲食也備品以用之别貴賤也所以君用必
職以司之使烹調合宜不致食非食而飲非飲其諸侯
王亦有宰膳之官以其重頥養也必得精潔勤慎之士
可今命爾某為某府典膳爾宜敬哉
　　王府司醖敕
酒以奉神明於上下悦人情於古今所以重酒以設官
為斯若膺是任者必清潔其醖所滌利其用具當成之
際使馨香室野足以格上下方稱是職今以爾某為某
府司醖慎哉
　　生藥庫大使敕(副使/同)
古為國者其於藥餌必集以待公私濟急今朕亦有生
藥庫之設若欲用人必得識品類者方為是任今以爾
某為生藥庫(大使/副使)爾其收貯如法出納精專爾惟懋哉
　　鈔紙局大使敕(副使/同)
鈔無古製始宋用元兼行子母大利天下然製造之法
不難欲人無犯豈不艱哉所以不難者一蔡倫之工於
今之時孰不為之國之用行天下改色飾文禁民勿偽
故設鈔紙局官人於斯使督工有成抄造尤精必得人
而後已今命爾某為鈔紙局(大使/副使)敬慎毋怠
　　織染局官敕
織染之工浩大所用者皆民之歲供若官良臣以司之
則民無横科色疋如式若非良臣而貪汙職者則民之
受擾物不如式古者因是設局命官使工無曠日物不
妄費今朕亦體為之命爾某為某官爾當公務業誠保
身慎哉
　
　
　
　明太祖文集卷九
欽定四庫全書
　明太祖文集巻十
　　　　　　　　　　明　姚士觀等　編校
　䇿問
　　問聖學
朕詢古人之學及教之師兼當時之書不見冊錄但見
今人之學皆祖堯舜本仲尼師今之名儒其古人之學
果何習焉想必有學學必有書未審非今日之書即今
之書理若理同而書異則不過更名而已何乃古之賢
者或載之尚書或傳云及名留於世者皆君聖而臣賢
其有未爵之士人懐才而抱道一遇君之見用施之行
之畧無有礙匡君濟民無偏無黨而亦不有賄賂焉何
今之人所學之書則孔丘之言皆率三皇而範五帝乃
為君之師舉臯陶周吕召為教臣之式明三綱列五常
使衆庶咸安於孔丘之言教且嚴而理且明何今之人
一臨事務十行九謬為君者享國且短為臣者不匡君
之道而賄賂通行至於覆命者何爾諸儒博習古書知
今之時勢當備陳而朕親覽之
　　問天時
朕聞聖人在位則天下安和四時序五榖登風不鳴條
雨不破塊甚亨者五日一風十日一雨此果若是乎果
若是則何君在位天地之鑒致然也夫何堯湯在位之
時二君皆聖人也却乃堯有九年水湯有七年旱當此
之際民之休息莫不苦殃至甚然否於斯二事但嘗聞
云耳畧不知水旱始堯湯某年其灾消禍弭亦終於某
年諸儒博習聖經典籍必能周其故以陳之且當時君
聖臣賢何故國民之灾有若是之危此果民不善而致
然歟君不徳而致是歟抑天道運㑹而使然歟如此者
去古既逺亦必陳之但以方今天道之變又不知何如
耳曩元祚移天下横兵十有六年灾傷民命者非止一
端凡死者兵機水火大疫流行中原之地十䘮六七至
今方定九年矣水旱時時必朕非仁而使如是乎當詳
其故朕親覽焉
　　問刑賞
朕聞三皇五帝之治天下其用刑也甚簡及其行也甚
嚴民擊壤而歌不知有兵何如是之樂哉今莫知其法
何自周明五刑享年八百君三十世將比三皇五帝何
孰隆而何孰夷至秦用法倍加五刑舉巨罟張密網絶
於二世漢髙帝除秦苛法約以三章稽歳棄市者五十
人文帝去肉刑使民無憂稽歳棄市者五百人至景帝
而亦去重刑而以笞杖代之稽歳之棄市者千人享年
四百君有二十四帝唐宋之法比漢輕之而當洪休是
也享國弗果三皇五帝周而唐宋各止三百年帝共三
十七人而已又古封建有功徳列國天下民無爭位不
簒君或讓焉於斯刑賞使民憂而憂樂而樂致國短長
者朕不知何特諭諸儒比論可得而聞乎
　　問堯舜禹啟
唐堯虞舜之書凡儒者皆誦之明之二帝乃大聖人也
其為壽也髙其在位也久以其大至智則化被天下以
其徳則澤及萬物其為至智者不言可知矣其為聖徳
也不待辭而昭明矣夫何不丹均之化慈不及之雖書
載丹均之不才猶且不能使人無惑也且禹亦聖人也
功被天下法唐虞之制規矩焉國祚延長當衰老之際
天下何不益之讓乃啟有之者何敕爾論之
　　問天地鬼神
天地變異鬼神顯寂若此之機可得而聞乎果能陳其
本末則當言天地變異其態何如鬼神顯寂其狀何若
於斯變異顯寂由何而生因何而靜故敕問之
　　問人臣言行
人臣匿有知而為無知揚無知而為有知公私乎未親
率而言易已親率而云艱果知易難乎仲尼之學必精
之如貎恭而衷不果言行而心不良識易乎測難乎子
等㓜習至壯閲文既多當備陳而辯驗之
　　敕問文學之士
昔秦皇去封建異三公以天下諸國合為郡縣朝廷設
上次二相出納君命總理百僚當是時設法制度皆
先聖先賢之道為此設相之後臣張君之威福亂自秦
起宰相權重指鹿為馬自秦以下人人君天下者皆不
鑑秦設相之患相繼而命之徃徃病及於君國者其故
在擅專威福而致是歟抑君怠政而有此歟校之既乆
恍惚其端特勅問之
　　又
朕嘗觀物昧於造化惑於的理特以雲生之妙敕問之
理何如也嘗云山川出雲其雲也一動一靜何如斯指
山川而言雲也又碧天四際窮壤無翳俄霄漢間倐然
而黑雲蔽於太虚此非山川之𤼵理果云何若是而妙乎
　　又
朕聞昔之叩角而歌者謂嘆時而作又一士捫虱以論
形勢而觀利鈍是二士也智者請為之論
　　又
朕觀上古聖賢之言冊而成書智者習而行之則身修
而家齊焉萬世之用不竭斯良之至也今之儒不然窮
經皓首理性茫然至於行文流水架空妄論自以善者
矣及其臨事也文信不敷才愆果斷致事因循将何論
乎請論之
　　又
權衡之制升合斗斛之法止頑民之狡使良善者無憂
雖然頑者愈加奸猾善者尤被其欺瞞官以為必善民
以為必然若以權衡之制不善升合斗斛之法不良觀
斯制度其所由來逺矣今商賈計多市民詐廣未審何
法而可制之哉請為之説
　　又
朕聞昔仲尼孟軻之在世也其利濟之心慮恐利濟有
所不及是故拳拳導人為善所以為善者或公於朝或
私於家不離為善之道是保祿保家而全身命也當是
時仲尼孟軻不獨導人而已其又周遊諸侯之所敷陳
是非與語尊君澤民之道意在天下安和未嘗逢君不
言深藏所藴使人不知其所以然也今文學之士來庭
特以前聖賢之所以言今之儒士所以不言欲知其所
以人情而用孰難易乎請為之論
　　又
朕嘗仰觀俯察知七曜律度於穹壤浮天而東行天以
健而不息紀分野而遊乎地上而西馳山崇海凝雲飛
星列川流不止淵清弗渾四氣消長欲原其造化何自
終未得人以明今文士至朝請陳理説
　　又
天道穹窿而逈遥莫知其所以然而奚止焉地道鴻龎
而悠曠亦莫知其所以然而奚深焉斯二儀也前列聖
之所以載在祀典而以南北郊為首祀次以宗廟社稷
下再酹於山川朕觀若此古人將以為神之靈必然而
祀焉果恍惚疑信而祀焉且神之為神也或寂或見果
𨽻灾福焉今敕爾諸文學之士請言有無敬慎何如哉
　　又
昔堯舜之絶傳其舜禹之衆合周政之不綱殷湯之兩
廢其故由何而致然
　　又
嘗聞上古列國於天下爵分五等其於朝聘之儀貢輸
之額辨是覈非孰職以專之果有無之可析乎請明其
説焉
　　又
朕聞昔之至智者務志以崇身專利濟以名世未見獨
善其身而為智賢者或曰時有盛衰致令賢士大夫觀
事勢而向背不過向吉背㓙而已朕嘗笑之孰不知大
至智之人若欲出類拔萃必犯患渉難善能平斯二事
則名彰不朽安有懐大本抱厚徳視君缺佐目民受殃
恬然自處者若必以出非其時而不仕則仲尼孟軻居
諸侯擾攘之秋大背於彛倫之序而仲尼孟軻周遊謁
之朕不知其何心請為之論
　　又
昔漢制商賈技藝毋得衣錦繡乗馬朕審之久矣未識
漢君之本意如何中庸曰來百工也又古者日中而市
是皆不可無也况商賈之士皆人民也而乃賤之漢君
之制意朕所不知也諸生詳而細對
　　又
吁時士之志奚不我知其由我不徳而致然耶抑士晦
志而有此耶嗚呼艱哉君子得不易我知人惟彼蒼之
照鑒必或福志之將期然邇來云才者羣然而至及其
用也才志異途空矣哉
　　問佛仙
佛仙有無誠如黑白惟釋迦與叱羊者能之噫道矣哉
靈如是然昔人見之今聞之相傳數千年一體如斯者
未覩散聖有之尚未得其傳方今㓙頑是化良善契從
仙乃務思凌烟霞而躡昻霄㑹王母於天京釋乃斂神
一志靜觀𤣥闗意在出無量刼而昇兜率志斯二事者
道盈菴而僧滿寺以百人為數九十九人失道迷宗或
曰陸沉其一傍曰鬼神不洩機仙有尸解佛有千百億
態孰知昇沉迷失者耶為此有慕而不絶者有毁而不
滅者此豈佛仙有無之驗哉洪武八年見二教中英俊
羣然博才者衆特以二敕諭之敕以捨彼而從事傑乎
捨事而從彼志乎聰愚者必皆兩圖諭由已而敕不專
信乎諭爾僧道備以陳之
　　又
朕觀如來修行雖苦之至但六載而道成其妙覺之靈
則有千百億化効之者莫知至微或得之者亦不知自
何而至道祖老子神仙繼之或幻而或真神通盛効之
者亦莫知源何夫子之立教彛倫攸叙效之者可以探
其趣誠知夫子者鮮矣於斯三者可以興滅乎
　論
　　嚴光論
夫人生天地之間處心有邪正不同者有沽名釣譽者
有濟人利物者此數等之人但聞其情状不分髙下所
為餘何所知且邪正沽名利物此四士者莫不止有二
説邪與沽名者類正與利物者同此所以止二説也夫
邪非獨姦惡萬狀而為邪諸事不誠而為邪可為而不
為為邪邪之一説何可數量如昔漢之嚴光當國家中
興之初民生凋敝人才寡少為君者慮恐徳薄才踈致
生民之受患禮賢之心甚切是致嚴光周黨於朝何期
至而大禮茫無所知故縱之飄然而徃却乃棲巖濱水
以為自樂吁當時舉者果何人歟以斯人聞上及至不
仕而徃古今以為奇哉在朕則不然且名爵者民之寳
器國之賞罰亘古今而奔走天下豪傑者是也禮記曰
君命賜則拜而受之其云古矣聘士於朝加以顯爵拒
而弗受何其侮哉朕觀此等之徒受君恩罔知所報禀
天地而生頗鍾靈秀故不濟人利物愚者雖不知斯人
之姦詭其如鬼神何且彼樂釣於水際將以為自能乎
不然非君恩之曠漠何如是耶假使赤眉王郎劉盆子
等輩混殽未定之時則光釣於何處當時挈家草莽求
食顧命之不暇安得優游樂釣歟今之所以獲釣者君
恩也假使當時聘於朝拒命而弗仕去此而終無人用
天子才踈而徳薄民受其害天下荒荒若果如是樂釣
歟優游歟朕觀當時之罪人罪人大者莫過嚴光周黨
之徒不正忘恩終無補報可不恨歟且耿弇鄧禹之賢
生禀天地之正氣孝於家而尊於師忠於君而理於務
當漢中興之初朝無禮法民尚徬徨其弇禹者助光武
立綱陳紀磐石國家天地位而鬼神祀民物阜焉此正
大之賢豈不濟人利物也哉所以名世於古今者為此
也嗚呼千載之邪正莫不尤朕泛説乎逹者識之
　　誦經論
暇遊天界入寺聞鐘且經聲嘹亮正行間遥見長老持
鑪而來少時詣前禮畢朕問和尚彼中撞鐘擊鼓香烟
繚繞經聲琅然必好善者送供以飯諸僧乎長老對曰
近日並無飯僧者朕又問長老既無飯僧者諸人止可
寂寥面壁以觀想為然何故周旋精舍衆口喃喃長老
曰僧之所以諷經者恐有過失誦之不過釋愆耳朕既
聴斯言忽然嗟嘆噫愚哉豈不聴解之差矣所以僧多
愚而不善民廣頑而不良以其悟機錯矣且佛之有經
者猶國著令佛有戒如國有律此皆導人以未犯之先
化人不萌其惡所以古云天下無二道聖人無兩心名
雖異理則一然以朕觀之佛所以教人諷經者有二若
談經説法化愚者必琅然其聲使觀聴者解其意而善
其心所以不慮其意止諷誦之若自欲識西來之意必
幽居淨室使目誦心解嵗久而機通諸惡不作百善從
心所至於斯之道佛經豈不大矣哉利益甚矣豈有誦
經不解其意止顧口熟心懐惡毒嵗月以來集業深重
自知非禮却乃誦經以欲釋之可乎譬猶國之律令所
以禁暴止邪皆出之於未犯之先乃救狂惡而生善良
者上自三皇以至於唐宋元列聖相傳觀斯之道豈不
天地者歟或曰民有善誦律令者如流朕將為識其意
不堕刑憲又知却乃真愚夫愚婦徒然誦熟罔識其意
忽一日有奏朕曰民有犯法者捶父凌母考之於律諸
犯者重莫過於此臣將施行其犯人親屬印律成千誦
聲琅然有此知律善諷者以此為贖罪臣不敢施行特
來上聞幸望宥之朕謂奏臣曰古者帝王立法令所以
申明之律所以戒責之一定不易之法民有知而不善
者法當尤重安有贖焉經云五刑之屬三千而罪莫大
於不孝雖古聖人亦惡其惡朕薄徳之見安敢易古人
之法歟佛猶人人亦佛性也既有違背經戒之徒在佛
必律之以深重禍愆安肯釋宥者於戲愚至於酩酊之
酣撼之而不醒濁至於大河之流澄之而不清愚哉愚
哉可不修悟之
　　釋道論
夫釋道者𤣥也自太古至於三皇不聞其説後梁武帝
時有胡僧其狀頗異自西來中國棲江左於是乎面壁
九年號曰達磨乃西天佛子相紹二十八祖傳來東土
作初祖彼説有佛武帝欽之且道者何也因周柱下史
李氏紀國家之興廢有衝太虚察九泉之機遂隠入山
名老耼凡事有先知之覺務生而不殺故稱曰道此有
而真傳其説可為信也時人妄立名色以空界號上玉
二清與耼共三曰三清説大羅兜率天界使人慕而隠
其機與僧悟禪如是僧言地獄鑊湯道言洞裏乾坤壺
中日月皆非實象此二説俱空豈足信乎然此佛雖空
道雖𤣥於内奇天機而人未識何也假如三教惟儒者
凡有國家不可無夫子生於周立綱常而治禮樂助國
宏休文廟祀焉祀而有期除儒官叩仰愚民未知所從
夫子之奇至於如此釋迦與老子雖𤣥奇過萬世時人
未知其的每所化處宫室殿閣與國相齊人民焚香叩
禱無時不至二教初顯化時所求必應飛悟有之於是
乎感動化外蠻夷及中國假處山藪之愚民未知國法
先知慮生死之罪以至於善者多而惡者少暗理王綱
於國有補無虧誰能知識凡國家常則吉泥則誤國甚
焉本非實相妄求其真禍生有日矣惟常至吉近代以
來凡釋道者不聞談精進般若虚無實相之論每有歡
妻撫子暗地思欲散居塵世汙甚於民反累宗門不如
俗者時刻精至也
　　蜂蟻論
夫蜂蟻者世間最㣲之命分巢居穴處之兩般有衙陣
之律本類有不可犯者且蜂有巢有户有守土者有宫
有殿有尊王室之綱甚嚴者出入有驗飛野無隊自意
髙下尋花覔蕋衆興巢室就集為飡如人之集稻糧也
飛野無隊者何也蓋身有鋭鋩騰翔上下凡遇諸蟲蟻
有相犯者獨可以刺破之如大將軍被堅甲而執利器
有智謀而横行天下也此蜂之能者故出無羣隊也又
蟻者穴居有治宫室門户與蜂相類宫將建近於九泉
其形命雖㣲能知寒而閉穴識陽回而闢户巡防守界
採食盤旋列陣於長堤之下出奇於草木之上衆蟻有
繩如兵之聴將命也嗚呼蜂小有膽有毒蟻㣲羣結繼
行氣類相感治律過人蜂蟻如是人頻犯法何為靈乎
　　三教論
夫三教之説自漢歴宋至今人皆稱之故儒以仲尼佛
祖釋迦道宗老耼於斯三事悞陷老子已有年矣孰不
知老子之道非金丹黄冠之術乃有國有家者日用常
行有不可闕者是也古今以老子為虛無實為謬哉其
老子之道密三皇五帝之仁法天正已動以時而舉合
宜又非昇霞禪定之機實與仲尼之志齊言簡而意深
時人不識故弗用為前好仙佛者假之若果必欲稱三
教者儒以仲尼佛以釋迦仙以赤松子輩則可以為教
之名稱無瑕疵况於三者之道幽而靈張而固世人無
不益其事而行於世者此天道也古今人固有不同貪
生怕死而非聰明求長生不死者故有為帝興之為民
富者尚之慕之有等愚昧罔知所以將謂佛仙有所悞
國扇民特敇令以滅之是以興滅無常此蓋二教遇小
聰明而大愚者故如是昔梁武好佛遇神僧寳公者其
武帝終不遇佛證果漢武帝魏武帝唐明皇皆好神仙
足世而不霞舉以斯之所求以斯之所不驗則仙佛無
矣致愚者不信若左慈之幻操欒巴之噀酒起貪生者
慕若韓退之匡君表以躁不以緩絶鬼神無毫釐惟王
綱屬焉則鬼神知韓愈如是則又家出仙人此天地之
大機以為訓世若崇尚者從而有之則世人皆虚無非
時王之治若絶棄之而杳然則世無鬼神人無畏天王
綱力用焉於斯三教除仲尼之道祖堯舜率三王刪詩
制典萬世永頼其佛仙之幽靈暗助王綱益世無窮惟
常是吉嘗聞天下無二道聖人無兩心三教之立雖持
身榮儉之不同其所濟給之理一然於斯世之愚人於
斯三教有不可缺者
　　甘露論
古今通言世有禎祥妖孽其禎祥以應兆人妖孽不善
當之雖聖人愚夫愚婦莫不同心一志好禎而惡妖然
嘉禎之心固篤為善之心不厚是以妖禎反常者有之
如其道者有之昔春秋孔子覩麟而絶筆舜得鳯凰來
儀天下安近代有元將末而河水清至正年間甘露降
靜思禎祥妖孽可不令人日夜憂惶所以憂惶者正為
鬼神之機人莫可測若以必妖而必禎其禍福兩忘者
有之若以禎而非我之兆或福漸臻若以妖之為害必
逼其身肯日新其已其禍消矣故前代忠臣碩士若有
妖魅之作必致君宵衣旰食以回天意若見禎祥之見
急奏恐兆他人非天恩於已也特以警省務在四海咸
安誠為良法也即今洪武八年冬十一月十有八日詣
齋宫祀上帝於圜丘當日省視壇塲道經松下忽見森
松極杪露水凝枝埀懸上下有若明珠初將以為晨露
未消倐蜜蜂交雜致吾忽然而省此必天埀甘露矣試
採而啖之入口甘如餳糖誠然天恩下墜未審禎兆何
因而何人矣特詔諸臣從行者共採而食之更敕儒臣
以歌詠其來去後不兩時人各以詩文來獻符禎稱祥
者比比皆然事屬無憂豈不頼禎以忘危乎朕所以聞
祥而憂覩禎而患以其近日以來雞鳴半夜乖逆之氣
不數日見於晨申况土木之工並作不得已而為之此
皆上帝之所惡惟恐不答心驚晝夜如履薄冰豈敢以
甘露之降禎祥以為必然者也
　　時雪論
淋淋漓漓之謂雨大地瓊瑶之謂雪此果雨乎雪乎曰
二説皆雨雪之文言也洪武九年十一月冬深既久清
露不結河水不冰是時不正也昔人有云均調四時其
機在乎生靈之主朕思之惶惶俄而風生八極雲幕長
空良久雨降自朝抵暮萬物被澤至夕翩翻飛舞雪墜
九霄曉來闢户以觀近山玉砌逺景銀妝此天地嚴凝
之氣至矣今也時令既正仁者尤可思乎曰可所以思
者富貴貧賤當有守思之道曰守者何曰當此苦寒之
際衣單食寡者但能守飢寒而不妄為異日安矣良人
之名出矣必由貧賤至富貴也曰富貴亦可得而聞乎
曰可且富貴者當此之際綺紈纊服紅爐暖閤重裀列
鼎若不思貧賤者無衣食之處他日必由富貴入貧賤
也此理之必然有不可逃者朕聴斯言特以時記之
　　七曜大體循環論
洪武十年春既暇與翰林諸儒遊於殿庭驀論乾旋之
理日月五星運行之道内翰林應奉傳藻典籍黄鄰考
功監丞郭傳人皆以蔡氏言為必然乃曰天體左旋日
月亦左旋復云天健疾日月不及天一度月遲於日不
及天十三度謂不及天為天所棄也有若是之云朕失
讀詩書不知蔡氏若此諸儒忽然論斯吾將謂至罕矣
及至諸儒將尚書之註一一細為分解吾方知蔡氏之
謬也朕特謂諸儒曰非也斯説甚謬吾觀蔡氏之為人
也不過惟能文而已夫文章之説凡通儒賢智者必格
物而致知然後以物事而成章其非通儒賢智者或以
奇以巧雖物事可書其的而為文不順則棄物事以奇
巧而成者有之或者心不奇巧其性僻而迂意在著所
聴聞以為然著成文者有之吾聴諸儒言蔡氏之論甚
以為不然雖百餘年已徃之儒朕猶因事而罵之時令
取蔡氏所註尚書試目之見其序文理條暢於内之説
皆諸書古先哲人之見話於蔡氏自新之言頗少然非
聰明不能若此而類成獨蔡氏能之可謂當時過庸愚
者故作聰明以註書及觀書註語纒矣所言乾旋之道
但知膚不究其肌不格其物以論天象是以以已意之
順亂乾道之順以已意之逆亂乾道之逆夫何云盖謂
朕自起兵以來與知天文精厯數者晝夜仰觀俯察二
十有三年矣知天體左旋日月五星右旋非此一日之
辯辯非尋常之機所以非尋常之機者何因與羣雄並
驅欲明休咎特用心焉故知日月五星右旋之必然也
今蔡氏以進曰退以退曰進朕謂諸儒曰何故典籍黄
鄰代蔡氏曰以理若是曰理者何曰首以天疾行晝夜
三百六十五度行健也次以理日當繼之不及天一度
末以太隂之行不敢過太陽特不及天十三度此因意
僻著而為理所以順亂逆逆亂順是也所謂蔡氏之僻
者但見日月在天周流不息安得不與天順其道而並
馳既馳安得不分次序而進此蔡氏之機理不見也吾
以蔡氏此説審慮之知其不當其蔡氏平昔所著之書
莫不多差矣夫日月五星之麗天也除太陽陽剛而人
目不能見其行於列宿之間所行舍次盡在數中分曉
其太隂與夫五星昭昭然右旋緯列宿於穹壤其太隂
之行疾而可稽驗者若指一宿為主使太隂居列宿之
西一丈許若天晴氣爽正當望日則盡一夜知太隂右
旋矣何以見蓋列宿附天舍次定而不動者其太隂居
列宿之西一丈比月未入地時而行過列宿之東一丈
曉然今蔡氏所言不過一晝夜一循環為之理説差多
矣且天覆地以地上仰觀平視則天行地上所以行地
上者以十二方位驗之定列宿之循環是也其日月附
於天以天上觀之以列舍不動之分則日行上天右旋
驗矣故天大運而左旋一晝夜一周三百六十五度小
運之旋一晝夜西行一度一年一周天太陽同其數太
隂一晝夜行十三度一月一周天此日月細行之定數
也其日月一晝夜一周天日月未嘗西行也乃天體帶
而循環見其疾速也此即古今厯家所言蟻行磨上的
論吾為斯而著意因蔡氏不窮稽於理以郭傳黄鄰等
務本蔡氏之謬言意在刑其人以誡後人特敕三畨入
禁而又權赦之使得知天象而畢各各欽遵行焉因為
之論
　　䑕囓書論
䑕之為物性盜竊俄有被䑕盜去倉糧者初未知䑕若
是其糧主歲終但見倉虚疑有人盜視之不見人盜之
蹤跡也時四顧其倉見壁穿地竅謂傍曰斯何若是傍
曰䑕之窠巢也曰䑕之為物何施曰䑕乃萬物中一物
耳其性務盜糧主曰倉虚糧耗莫不此物竊之乎曰然
糧主既聴斯言其怒恨恨不已正怒間忽翰林典籍至
見糧主怒非尋常試問為何傍謂典籍曰邇來被盜典
籍曰賊擒否傍曰非人盜乃䑕耳典籍曰吾將謂人盜
而乃壁䑕耳吾觀䑕之為物與人相類何以見人盜雖
曰無禮尚有智盜有非智盜䑕亦是焉且吾官守典籍
務欲完書清類是其職也近者䑕入書厨將已完未完
之聖書十囓八九甚為我罪吾乘一時之忿欲驅羣猫
而盡捕之且未舉靜慮此皆物類所有者其性若是奈
何性雖盜竊若附倉而巢依糧而窠則為養身之計又
何怒哉其聖書非糊口養身之物乃能無禮而囓之其
罪安可恕乎必驅猫以捕之一日縱猫入室其䑕皆竄
所在有入壁者有潜地者有緣於梁者吾視其猫猫乃
瞠目視之皆無所得吾將謂猫無用矣驀然有慮噫斯
書昔聖人以此而利濟萬物若有知覺者必不廢若愚
而欲廢必神靈護焉今䑕無知囓書將盡乃無一神呵
護此果奈何吾又思若愚甚者雖神亦不鑑怒若必鑑
怒亦何益哉吾試忖之此非嬴政入䑕之類中焚書之
心未已耶果䑕無知而若是耶不然䑕雖性盜竊所盜
者必於䑕有益則盜今書於䑕無益乃廢之非嬴政之
為䑕者何故疑而論之可不刑乎
　　鬼神有無論
有來奏者野有暮持火者數百候之倐然而滅聞井有
汲者驗之無迹俄而呻吟於風雨間日悲號於星月有
時似人白晝誠有應人而投石忽現忽隠現之則一體
如人隠之則寂然杳然或祟人以禍或佑人以福斯數
狀昭昭然皆云鬼神而已臣不敢匿謹拜手以奏時傍
人乃曰是妄誕耳朕謂傍曰爾何知其然哉對曰人禀
天地之氣而生故人形於世少而壯壯而老老而衰衰
而死當死之際魂升於天魄降於地夫魂也者氣也既
逹髙穹逐清風而四散且魄骨月毫髪者也既仆於地
化土而成泥觀斯魂魄何鬼之有哉所以仲尼不言者
為此也曰爾所言者將及性理而未為是乃知膚耳其
鬼神之事未嘗無甚顯而甚寂所以古之哲王立祀典
者以其有之而如是其於顯寂之道必有為而為夫何
故蓋為有不得其死者有得其死者有得其時者有不
得其時者不得其死者何為壯而夭屈而滅斯二者乃
不得其死也蓋因人事而未盡故顯且得其死者以其
人事而盡矣故寂此云畧耳且前所奏者其狀若干皆
有為而作何以知之但知之者不難矣且上古堯舜之
時讓位而君天下法不更令民不移居生有家而死有
墓野無鏖戰世無逰魂祀則當其祭官則當其人是以
風雨時五糓登灾害不萌乖沴不現此之謂也自奏漢
以來兵戈相侵君臣矛盾日爭月奪殺人蔽野鰥寡孤
獨於世致有生者死者各無所依生無所依者惟仰君
而已死無所依者惟寃是恨以至於今死者既多故有
隠而有現若有時而隠以其無為也若有時而現以其
有為也然而君子小人各有所當以其鬼神不謬卿云
無鬼神將無畏於天地不血食於祖宗是何人哉今鬼
忽顯忽寂所在其人見之非福即禍將不逺矣其於千
態萬狀呻吟悲號可不信有之哉
　　明施論
朕嘗觀世俗善良者慕佛敬僧於心甚切徃徃大捨布
施傾心向道意在積功累行欲目前之福臻身死不堕
地獄亦欲延及子孫者也觀斯之善豈不良哉奈何認
僧差矣為何蓋為聞僧善者及住持名寺加衣鉢整齊
者徃徃廣與布施若善者果有㣲覺則將所得之物轉
與貧難者於前好善者頗相增福若不知覺集之無窮
則禍增而福减若住持名寺者廣得布施貧難不濟與
同黨類私相盜用非理百端寺頹而無補於前好善者
亦加禍焉於斯之道好善之心固篤布施之心甚差若
善人欲功徳延及子孫者當捨物於力修之僧然後方
有功徳足慕道之心所以力修之僧者誰隆冬之時衣
服頽靡疊膝禪房慕如來六年之苦行意欲了心性以
化世人皆同善道雖嚴寒肌膚為之凍裂雖酷暑蚊虫
為之吮血亦不相告若出禪房遊市井使俗人見之則
衣頽而形稿故所以世俗耳目無所驚眩不得布施耳
嗟夫以此僧之狀以好善者求佛雖真佛臨世化為力
修僧人亦不為凡夫所識朕所以言者令好善者濟貧
而不濟富無名者愛之有名者敬之其福將源源焉
　　拔儒僧入仕論
丈夫之於世有志者事竟成昔釋迦為道不言而化不
治而不亂仲尼亦云西方有大聖人然釋迦本同於人
而乃善道若是斯非人世之人此天地變化訓世之道
故能善世如此且諸羅漢住世應真幻化不一亦此道
也或居天上人以朕觀之若此者不可多釋迦安可再
生方今雖有僧間能昻然而坐去者不過幻化而已即
目修行之人皆積後世之事或登天上及人間好處以
此觀之遐邇之道時人不分假如方今天堂地獄昭昭
於目前時人自不知耳且今之天堂若民有賢良方正
之士不干憲章富有家貲兒女妻妾奴僕滿前若仕以
道佐人主身名於世祿及其家貴為一人之下居衆庶
之上髙堂大厦妻妾朝送暮迎此非天堂者何若民有
頑惡不悛及官貪而吏弊上欺君而下虐善一旦人神
見怒法所難容當此之際抱三木而坐幽室欲親友之
見杳然或時法具臨身苦楚不禁其號呼動天地亦不
能免必將殞身命而後已斯非地獄者何其天堂地獄
有不難見也爾晐嚴輩等堂堂儀表已入清虚之境若
志堅而心永則樂清風於翠㣲深處吟皓月於長更嵗
覩山嶽之青黄目百川之消長雖咫尺紅塵而乃一塵
不染障礙全亡非獨將來有率陀之登一方今寂寞之
趣比俗者之無知止可行之道而竟趨火赴淵其天堂
地獄豈不兩皆邇耳若僧之不榖兼通漏未具宿本無
緣加之累惡積愆豈異俗者趨火赴淵之愚者矣爾必
欲異此道而傑為湏知利害之兩端然後從之所利者
居官食祿名播寰中若欲髙名食祿同君不朽必持心
以義練志以忠佐君以仁夙夜在公無虐下而罔上乃
得利貞斯利也若視祿之少見贓之重如淵底之魚聞
餌而浮吞鈎於腹此其所以害也朕今以天堂地獄之
由示之於爾爾當深思熟慮剖决是非然後來朝則當
授之以官未審悦乎若果悦而仕則虚名泯而實名彰
其丈夫之志豈不竟成哉
　　宦釋論
古今通天下居民上者聖賢也其所得聖賢之名稱者
云何蓋謂善守一定不易之道而又能身行而化天下
愚頑者也故得稱名之其所以不易之道云何三綱五
常是也是道也中國馭世之聖賢能相繼而行之終世
而不異此道者方為聖賢未嘗有舍此道而安天下聖
賢之稱未之有也所以聖人於世善獲生全者託以彛
倫攸序乃為古今之常經於戲於斯之道聖賢備而守
行之不亦善乎斯道自中古以下愚頑者出不循教者
廣故天地異生聖人於西方備神通而博變化談虛無
之道動以果報因緣是道流行西土其愚頑聞之如流
之趨下漸入中國隂翊王度已有年矣斯道非異聖人
之道而同焉其非聖賢之人見淺而識薄必然以之為
異所以可以云異者在别隂陽虚實之道耳所以佛之
道云隂者何舉以鬼神云以宿世以及將來其應莫
知所以幽逺不測所以隂之謂也虚之謂也其聖賢之
道為陽教以目前之事亦及將來其應甚速稽之有不
旋踵而驗所以陽之謂也實之謂也斯二説名之則也
異行之則也異若守之於始行之以終則利濟萬物理
亦然也所以天下無二道聖人無兩心其佛道之初立
也窮居獨處特忘其樂之樂去其憂之憂無求豪貴無
藐寒㣲及其成也至神至靈游乎天外察乎黄泉利生
脱苦善便無窮所以當時之愚頑耳聞目擊而效之今
世之愚頑慕而自化之嗚呼不亦善乎吁艱哉今時修
行者反是道而行之何以見反是道而行之方今為僧
者不務佛之本行汚市俗居市㕓以堂堂之貌七尺之
軀或逢人於道或居菴受人之謁其所謁者賢愚貴賤
皆有之必先屈節以禮之然後可然修者以此為忍辱
之一端耳若以堂堂之貎七尺之軀忍辱於人將後果
了此道何枉辱也哉若将後不能了此道其受辱屈節
果何益乎况生不能養父母於家死無後嗣立姓同人
於天地間當此之時如草之值秋遇嚴霜而盡槁比木
之有叢凌風寒而永歲月使飛者巢顛走者窩下惜哉
惜哉不亦悲乎今之時若有大至智者入博修之道律
身保命受君恩而食祿居民上而官稱若輔君政使寃
者離獄罪者入囚農樂於隴畝商交於市㕓致天下之
雍熙豈不善哉博修之道乎隂騭之後益乎今之官吏
者不然徃徃倒持仁義酷害良民使民視之如蛇蝎之
附體蚊蚋之吮身無啟敬之前有畏避之却安得不惡
聲四出難於後乎若欲聖賢之名稱僧之行立不亦難
乎
　　修教論
佛之教上古未聞惟始自周之時方聞異人生於西域
其人也凈飯國王之子既生既長觀世人之禍福覩日
月之昇沉見人之造非也如酩酊之醉未醒如中睡酣
而未覺以致罪重危山愆深曠海愈堕瀰漫無由自釋
佛因是而起大悲願心立忍辱苦行之法門意在消愆
而息禍利濟羣生時乃登雪嶺而靜居觀心省性六載
道成及其歸演大乘雖有二千五百人俱人皆未解幽
㣲佛見愚多而賢少改演小乗之法使昏愚者聴之如
醉而復醒睡而還覺人各識禍而知愆惟修善而可弭
嗚呼佛之心為世人乃有若是之舉吾中國聖人有云
天命之謂性率性之謂道修道之謂教今聞佛有二乗
之説豈不修道之謂教乎今之人罔知所以修道教人
之何如乃有廢道積愆之舉更不知存心何如邇聞天
界住持者每晨昏則儀有向諸佛之禮所以禮向者則
當徒歩周旋頂禮方為啟敬之道而為修道之行也今
是僧懶於周旋不敢越向佛之儀故廢修以行之特以
轎令人舁之周旋於諸佛之前於禮未宜於勤苦不當
若以今後人法之斯乃率性者歟修道者歟若以此觀
之必失修道之謂教矣可謂廢道積愆矣俄而有來告
者昨晨天界住持向佛瞻禮墜轎以折足數日不聞鍾
鼓之聲虚堂廢法因是而致吾有嘆嗚呼昔禪之謬儀
積之今日方應可謂定業難逃矣果報昭然矣今後若
欲同佛之修則當苦行勿華勿勞人以自逸乃稱斯道
不然愆重危山禍深瀰海於斯效驗可不警戒之哉
　　天生斯民論
二儀奠位於子丑則萬物資生於二氣闔闢之期惟人
生氣之精英者也故比出萬物是變通而不已况衆乎
既衆且靈互計而不已而有吞殘焉若非天生人君以
育之又何言斯民之有哉然非斯民之衆而有愚頑者
非人君之育亦可也所以非愚頑不足顯人君之治非
人君之治斯民亦可措安其育之之道大在人君持守
斷行焉若非持綱守紀而安善良則良善慌惚而弗寧
若罰惡之道不果而不罪不悛者則将何以育斯民者
乎故天生人君必賞善以罰惡則惡消而善長亘古至
今刑加暴亂奸頑者則斯民泰安矣若獲奸頑暴亂而
姑息之使良善含寃而抑鬱則惡者日生善者日減何
育斯民者哉故制以斧服以衣天子取斷以示政安斯
民於仁壽之鄉餘何言哉
　　雲生論
嘗云性理不明在乎講而已然非智者不詢非賢者不
明若愚頑者罔從講明之道則終世而愚昧若世之萬
物必究其端而窮其倪斯乃善之善矣邇者符出四方
令有司致賢良方正於廷朕親選擢之意在布列諸州
職為牧守以利黔黎夫何至廷者衆若與之語衆口喃
喃艱分利鈍因是敇問雲生性理以觀學之盈虚性之
俊陋良久敕備諸儒承敇而徃作焉雖然朕以已見而
發問亦以已見而自明夫雲也者天地之盛氣也若或
隂陽之媾而乃雲形為形則千態萬狀油然而生也在
乎山蒸海涌奔騰上下靉靆四維斯山川之出雲成而
變也出本川澤歸則絶迹此雲之化也氣之妙也又非
山非川也碧天無翳倐然蔽於兩間而不歸於川澤瞬
息不知其所以亦氣之所以然者也所以天地盛氣之
為雲為時蒸而節至山川有若是而興起也且天地之
晴明八荒澄肅斯二氣之平和浩蕩之勢息逸俄膚寸
以浮空必大化之有為特以雲生霧長消息於兩間雖
結於太虚必㣲起於山澤故山川出雲雲本乎山川是
也
　　原刑論
刑罰惡之道古制生人非至理不仁至仁理五刑備用
於先必庫匱於後所以至仁焉所以生人焉非至仁理
備五刑而五遺善惡惡善始㣲終亂愚私焉愚不知而
反聴私故違而禍仁有以謂刑中我以謂刑中有以謂
刑平我以謂刑當蓋聴用中平刑用中當所以非仁不
仁仁不非仁姦衰政簡慎稽之死生生死甚哉艱哉幽
察而後已詳明死死本生復生甚哉輕重重輕至仁理
刑一二三惡滅愚私理憫違一生惡四
　
　明太祖文集巻十
欽定四庫全書
　明太祖文集巻十一
　　　　　　　　　　明　姚士觀等　編校
　樂章
　　圜丘樂章
　　　迎神
仰惟兮昊穹臣率百職兮迓迎(叶/)幸來臨兮壇中上下
䕶衞兮景從旌幢繚繞兮四維重悦聖心兮民獲年豐
　　　奠帛
民依時兮用工感帝德兮大化成功臣將兮以奠望納
兮微衷
　　　進俎
庖人兮列鼎殽羞兮以成方俎兮載獻願享兮以歆
　　　初獻
聖靈兮皇皇穆嚴兮金牀臣令樂舞兮景張酒行初獻
兮捧觴
　　　亞獻
載斟兮載將百辟陪祀兮具張感聖情兮無己拜手稽
首兮願享
　　　終獻
三獻兮樂舞揚殽羞俱納兮氣靄而芳祥光朗朗兮上
方况日吉兮時良
　　　徹豆
粗陳菲薦兮神喜將感聖心兮何以忘民福留兮佳氣
昂臣拜手兮謝恩光
　　　送神
旌幢燁燁兮雲衢長龍車鳯輦兮駕飛揚遥瞻冉冉兮
去上方可見烝民兮永康
　　　望燎
進羅列兮詣瘞方炬欿發兮煌煌神變化兮物全於上
感至恩兮無量
　　方丘樂章
　　　迎神
仰皇祗兮駕來川嶽從迎兮威靈備開香烟繚繞兮神
臨御街漸升壇兮穆穆靄瑞氣兮應結樓臺以㣲衷兮
率職幸望聖悦兮心諧但允臣兮固請願嘉烝民兮永
懐
　　　奠帛
臣捧兮以筐玉帛是進兮歳奠以常百辟陪祀兮珮聲
琅琅惟南薫兮解愠映燎炎兮煌煌
　　　進俎
庖人兮進湯大烹牲兮氣藹而芳以㣲衷兮獻上曰享
矣曰康
　　　初獻
初獻行兮捧觴聖靈穆穆兮洋洋為烝民兮永昌鑒豐
年兮耿光
　　　亞獻
雖殽羞兮已張法前王兮典章臣固展兮情悃用斟醴
酒兮載觴
　　　終獻
爵三獻兮禮將終臣心眷戀兮無窮恐殽羞兮永具將
荷報乎神功
　　　徹豆
爼豆徹兮神熙鸞輿駕兮旋歸百神奕奕兮雲衣敬奉
行兮弗敢遲
　　　送神
祥風興兮攸攸雲衢開兮民福留歳樂烝民兮大有想
洋洋兮舉觴載酒
　　　望瘞
殽羞玉帛兮瘞坎中遥瞻隠隠兮龍旗從祀事成兮盡
微衷感厚德兮民福雍雍
　　合祭天地樂章(洪武十年八月/二十日改定)
　　　迎神
荷䝉天地兮君主華夷欽承踊躍兮備筵而祭誠惶無
己兮寸衷㣲仰瞻俯首兮惟願來期想龍翔鳯舞兮慶
雲飛必昭昭穆穆兮降壇壝
　　　奠帛
天垂風露兮雨澤沾黄壤氤氲兮氣化全民勤畎畝兮
束帛解臣當
　　　進俎
庖人兮列鼎殽羞兮以成方俎兮載獻願享兮以歆
　　　初獻
聖靈兮皇皇穆嚴兮金牀臣令樂舞兮景張酒行𥘉獻
兮捧觴
　　　亞獻
載斟兮載將百辟陪祀兮具張感聖情兮無已拜手稽
首兮願享
　　　終獻
三獻兮樂舞揚殽羞俱納兮氣靄而芳祥光朗朗兮上
方况日吉兮
　　　徹饌
粗陳菲薦兮神喜將感聖心兮何以忘民福留兮佳氣
昂臣拜手兮謝恩光
　　　送神
旌幢燁燁兮雲衢長龍車鳯輦兮駕飛揚
　　　望燎瘞
進羅列兮燎瘞方炬欿發兮煌煌神變化兮束帛將感
至恩兮無量
　　合祭社稷樂章(洪武十年八月/三十日改定)
　　　迎神
予惟土穀兮造化功為民立命兮當報崇民歌且舞兮
朝雍雍備筵率職兮候迓迎想聖來兮祥風生欽富稽
首兮(春告/秋拜)年豐
　　　奠帛初獻
氤氲氣合兮物遂䝉民之立命兮荷隂功臣將疋帛兮
獻㣲衷初斟醴薦兮民福洪
　　　亞獻
予令樂舞兮再捧觴願神昭格兮軍民康思必穆穆兮
靈洋洋感厚恩兮拜祥光
　　　終獻
干羽飛旋兮酒三行香烟繚繞兮雲旌幢予今稽首兮
欣且惶神顔恱兮霞彩彰
　　　徹饌
粗陳㣲禮兮神喜將琅然絲竹兮樂舞揚願祥普降兮
遐邇方烝民率土兮盡安康
　　　送神
氤氤氲氲兮祥光張龍車鳯輦兮駕飛揚遥瞻稽首兮
去何方民福留兮時雨暘
　　　望瘞
捧殽羞兮詣瘞方鳴鑾率舞兮聲鏗鏘思神納兮民福
昂予今稽首兮謝恩光
　　先聖三皇厯代帝王樂章
　　　迎神
仰瞻兮聖容見鸞輿兮景從降雲衢兮後先來俯鑒兮
㣲衷荷聖靈兮蒼生有崇睠諸帝兮是臨予頓首兮幸
䝉
　　　奠帛
秉微誠兮動聖躬來列坐兮殿庭予今願兮效勤捧帛
饌兮列酒樽鑒予情兮歆享方旋駕兮雲程
　　　初獻
酒行兮爵盈喜氣兮雍雍重荷䝉兮再瞻再崇羣臣欣
兮躍從願覩穆穆兮聖容
　　　亞獻
再斟兮禮明諸帝熙和兮悅情百職奔走兮滿庭陳籩
豆兮數重亞獻兮願成
　　　終獻
獻酒兮至終早整雲鸞兮將旋宫予心眷戀兮神聖欲
攀留兮無從躡雲衢兮緩行得遥瞻兮達九重
　　　徹豆
納殽羞兮領陳烝民樂兮幸生予將何以兮崇報惟歳
時兮再瞻再迎
　　　送神
旛幢繚繞兮導來蹤鸞輿冉冉兮歸天宫五雲擁兮祥
風從民歌聖佑兮樂年豐
　　　望瘞
神機不測兮造化工珍羞禮帛兮薦火中望瘞庭兮稽
首願神鑒兮寸衷
　
　
　
　
　
　
　明太祖文集巻十一
欽定四庫全書
　明太祖文集巻十二
　　　　　　　　　　明　姚士觀等　編校
　樂歌
　　大祀文拜歌九章
朕聞太極之化也則天生於子地闢於丑立極既定虛
其中而為寰宇是時人生於寅樂居兩間故曰世人生
既多非主莫馭天生君而為民立命然鴻荒之時君天
下者雖多莫知誰始今以載之於書者始伏羲自伏羲
相繼而至唐虞以及夏商周斯數君者以開天立極首
興彞倫者乃前伏羲神農黄帝是也法三皇而守行者
少昊顓頊髙辛唐虞其增減禮樂文飾其事者獨夏商
周是也亦相繼而增減其事者秦漢以至於宋元嗚呼
天性自然而常者三綱五常也昔聖人度人情而措彛
倫特不逆其性務從其善固為萬世綱常未嘗有異此
道而為人君者每聞昔君欽若昊天寅賓出日未見有
怠於敬者及朕即位以來儒臣遍厯羣書自周以至於
宋元皆考祀事之典莫為之後雖盛弗繼然當行祀之
時惟宗廟頗合人情及南北二郊以及社稷甚有不如
人情者也且不如人情者以社稷言之古人以社為五
土之神稷為五穀之神土主發生五穀因之以生而乃
一圍中各處壇而祭是土穀不合於生生之意也當行
禮之時先社固宜而又先奠社之配位然後方行稷神
之禮此果當乎以朕度之此所以不合人情者也况朕
自即位以來祀天享地奉宗廟社稷每當齋期必有風
雨臨祭方社每常憂之京房有云交祀鬼神必天道之
雍和神乃荅矣若有飄風驟雨是為未善於是自洪武
十年更社稷於闕右比前人之所以禮殊式異去繁就
簡一壇合祀以奉二神神乃我荅人事歡悅後洪武十
一年命三公率工部役梓人於京城之南創大祀殿合
祀皇天后土當年冬十月三公入奏告工已成朕命禮
部去前代之祭期歳止一祀且古人之祀南北郊朕度
之彼以義起故曰南郊祭天以其陽生之月北郊祭地
以其隂生之月孰不知至陽祭之於至隂之月至隂祭
之於至陽之月於理可疑且掃地而祭其來甚逺言及
祀天地尚實不尚華固執古而不變至今所以天地之
享與人大異以理言之天地反不如人享以朕言之若
以斯祀之禮執古不變則人之享亦執古而不變若人
執古則有汙尊抔飲茹毛飲血巢居穴處以今言之世
可行乎斯必不然也因是命太常卿毎歳祭天地於首
春正三陽交泰之時是其宜也遂於洪武十二年正月
十有一日合祀天地前期致齋五日内二日以告仁祖
廟三日正齋風和日煖及夜升壇山川草木不揺江海
息波濤而浪靜輕雲縹緲於昊穹獨露大降於天中纎
塵不動銀燭光舒而燄挺香烟裊繞而凌雲殽饌芬芳
柴燎烟昇上達于九天斯必神之降臨合祀之宜也朕
雖失學無文特實其事而歌詠之歌曰
　第一歌
　　陳樂而奏
金石絲竹之㑹陳兮必五音以諧同命太常拊鼓而撫
琴兮加寳瑟以及竽鍾磬聲嘹喨而韻窮兮吹塤箎以
管從度干羽而周旋兮文武之樂隆百辟奔走而供獻
兮期上下以來通
　第二歌
　　駕出天門
遥瞻閶闔之開闢兮飛龍前導而翺翔蹁躚鶴舞鳯揚
兮鸞輿冉冉而上方侍從景從周匝兮天香馥郁而旌
幢張帝衣𤣥雲之衣兮彩霞赤霓而為裳稽首仰瞻遥
迓兮耳聽金玉之鏗鏘帝臨世而閲民兮䝉臻百福而
海内康
　第三歌
　　駕昇地户
洪龐之户闢兮擁地祗之旌幢麒麟丹鳯之挾車兮角
端前驅以騰驤䕶衞森然而凛凛兮於昭穆穆而聖皇
稽首鞠躬而駕來兮惟格勤以趨蹌為母之慈而為民
兮合造化於乾陽予率百職以候臨兮惟菲禮而願享
　第四歌
　　七曜從駕
天星不息而周章兮擁旌旄而運銀潢旛幢繚繞於太
虚兮䕶從鸞輿而至下方惟五星日月照耀兮邇帝左
右而龍旂傍引領以欣覩兮威威而衞帝行
　第五歌
　　嶽鎮從駕
覩旂幡之四維兮列神威而倍張嶽鎮海凟之㑹兮欽
地祗之來降陪神迓聖而相從兮擁山鬼於幽篁飛蒼
龍而儵然兮清塵導道而妖魅藏翹首以候來兮聖皇
為民而錫康
　第六歌
　　瞻天望聖
民知天地之臨祭兮老㓜相將而仰昊蒼日吉而時貞
兮慶雲縹緲於天堂柴燎烟熖而福給兮盡寰宇以芬芳
民歌且舞而跳躍兮俯仰乾坤以荷聖皇
　第七歌
　　兆民之福
皇天后土之既臨兮享殽羞而美椒漿思隂陽之㑹合
兮如臨已而穆穆洋洋躬竭衷以趨蹌兮周旋三獻而
奉觴皇皇三聖之優游兮眷予牧民而為王惟天地之
恩無極兮獨父母之育相當雖欲報之何已兮但法常
經而頗臧
　第八歌
　　鸞駕回旋
氣氤氲而馥郁兮樂聖駕之旋幢喜雲衢之晱冉兮天
廓落而地洪龎目遥送而俯仰兮鸞輿升降而達𤣥黄
慕神降臨之盤桓兮於心燁燁而耿光願民之多福兮
每以歳首而奠筐
　第九歌
　　升降殽羞
升沉燎瘞而幻化兮殽羞備納而供勤昌以之而祈穀
兮民謳歌而福愈良想天門地户之茫茫兮欲假之來
享而難望樂大禮之既成兮必時若而雨暘
　　迎神歌
薰風蕩蕩兮解炎備朝紳兮懼恐弗專夜沉沉兮星辰
團圞皓月輝輝兮馳天稽首頓首兮遥瞻孰知后土兮
何然昊天昊天鑒蒼生兮來筵
　　送神歌
諸侯趨蹌兮肅齊列郊壇兮次第金石絲竹兮方㩦早
彷彿兮鳯凰來儀俄冉冉兮慶雲飛恭遥瞻兮俯首低
靖沉沉兮后土降臨時地祗兮欣喜吾民今歳兮樂雍
熙臣率百職兮羅拜壇壝感恩兮無已惟父天兮母地
　　思親歌
苑中髙樹枝葉雲上有慈烏乳雛勤雛翎少乾呼教飛
騰翔啞啞朝與昏有時力及隨飛去有時不及枝内存
呼來呼去羽翎硬萬里長風兩翼振父母雙飛𦂳相隨
雛知返哺天性真歔欷慈烏慟惻仁人而不如鳥乎將
何伸將何伸吾思昔日㣲庶民苦哉憔悴堂上親有似
不如鳥之至孝精歔欷歔欷夣寐心不冺
　
　
　
　
　
　
　
　
　
　
　
　明太祖文集巻十二
欽定四庫全書
　明太祖文集巻十三
　　　　　　　　　　明　姚士觀等　編校
　文
　　萌賢篇上
昔軒轅既平亂後治國事繁職臧蒼專出納理百辟帝
知務甚於蒼形勞以豪稀往禆之出入公私稀如所在
蒼迎而與語謂稀曰稀之來帝命也所以命也紀繁無
遺無知有知非理以理非道以道非成以成非施以施
非工以工非仰以仰非俯以俯盡之矣吾不知嘉誰必
稀知所以然歟稀曰帝命禆之何敢不益而又公私焉
安不知命善善惡惡靡行靡止善幸臧行致恭恭竭及
明元首良股肱稀自當許之是時蒼令庖者豐殽漿者
美酒具陳水陸特以觴稀稀既盈腹遂拜而退明日從
蒼出見蒼户頽其左扉右罇不樞是致宵晝闗閉不如
稀記之矣從蒼終日公無可為至暮而入稀教閽者至
梓人完其户及蒼復出見户闔闢如式呼閽者審之曰
斯何為曰稀之所以效公私也蒼聞之惶惶四顧若無
所措詣帝而訴帝召稀責之曰完户之勤公私乎稀曰
至公帝聞而釋之稀既出帝闕目蒼容髮髼衣垢時乃
懷歸入見夫人侍兒謂曰公事不軌稀之過上相衣垢
愆在夫人髮髼容陋失教侍兒時夫人恥侍兒聽來日
稀遥見蒼出神清氣潔肥馬朱纓人裘相應民具樂曕
相謂曰斯上相也皆曰然曰昔若是今若是始何焉中
有人曰必門人也晡時歸蒼共稀食稀視蒼食器不潔
居處多惡稀教主宅者清之其主宅者如之蒼自外入
見宅院昔積塵無有階下青蕪已除異而問於主宅者
曰斯若此而由何對曰稀之所以教我也蒼怒復奏稀
於私有謟帝乃召稀曰若此何為也稀曰至正帝釋之
一日蒼家人趨市與鬻者互異薄其時而有之鬻者但
圓其目而視終不與較稀知令付所該少頃稀聞蒼妻
之父兄子弟内外親戚恃蒼秉政無不為民病者從而
皆捕之帝覺召稀謂曰上相之親過有巨微卿畧不有
别俱法之人情乎對曰私公也帝釋之昔稀未有之時
蒼之門人親戚病民者衆帝枉法安蒼蒼無所知自稀
與蒼齊後蒼之内外眷屬凛守規矩王綱大振間日稀
入見蒼僕肆已由志出入厯門中道稀縛而付有司俄
蒼之妾有犯夫人稀特數其罪而出之主院者報稀之
所為蒼終不語亦色無難及待稀尤善忽姦臣莽蕩者
誣蒼帝信之將命獄蒼蒼聞之免冠跣足待罪雉闕之
下帝召稀問之曰蒼若是奚為之曰臣聞神農氏有奸
臣乖於羣職是致政衰曰奚不治稀對曰臣亦聞之海
濱之醢鮮者鼻不知臭其故在何其在日處之而已夫
人君之不知其姦者如醢鮮是也固枉直直枉非忠忠
非也帝曰若稀之所言其莽蕩者與蒼孰是非耶稀曰
帝其信疑乎服斧乎曰言是非則斧之稀曰罪莽蕩釋
臧蒼明之矣帝曰斯是非乎曰至公私於是戮莽蕩於
社右晨朝帝曰嗚呼七曜昭昭經緯之度不失寡人之
幸也稀知帝憂乾象有變時水星出東并司者聞之矣
時蒼概聞命歸無所為稀謂蒼曰斯人世初世也鳥獸
多而逼人洪水汗漫而艱民生理隄防之蒼如之工乃
就帝心悦明年值歳歉無民食帝未㫖稀先之謂蒼曰
民病矣上相樂無憂乎曰非無也憂何為曰生民之道
何難以民持杖而從事於山則火獵之牽罟而從事於
水則涸漁之其鳥獸魚鼈奚不為生民之立命者也蒼
從其所以利若豐年俱朝蒼之行也巨步舞袖由内户
中道而進稀見牽蒼袂歛蒼背蹴蒼足謂之曰君門也
蒼曰下户卑道臣民必由之所稀曰然則然矣奈何君
之内行門無大小皆由之此皆君門也雖在下卑臣者
罔敢肆步故有入恭出慎所以施於規矩則契陶於模
範則合然後禮天下則民從期在何期在先式也未聞
已非禮而令禮天下未之有也蒼聞稀之言色惶心佳
自謂甚得其助者朝之日帝嘉蒼善用稀國事貞重賞
之蒼聞命拜而謝賜未及蒼弗辭稀曰上相帝嘉善矣
蒼曰然稀謂曰毋色嘉毋色善稀聞之德在葆光不知
光由何而耀時蒼噱噱而然之謂稀曰帝若是稀繁至
此孰可孰不可曰上相之禄萬鍾理分也當為而為職
當也君以敇勞之知也上相感而謝之能驪龍之抱珠
兮奚不二而一者歟今之賜也過喜受也過分非明非
賢彰之蒼曰如之何稀曰且匿他若此而匡之朝之日
帝賜善成者百金蒼前而奏曰善成禄千鍾工雖善職
當也宜勞以敇不勞以禄帝曰是還有說乎蒼曰臣欽
復命臣聞君之道善不加賞怒不行刑二儀之道也所
以喜賞則過之怒刑則甚之惟君謹之惟臣戒之帝曰
善哉蒼之至言也蒼歸稀從之蒼謂稀曰昔帝命稀來
吾與首期之事若干今也曾無盡施乎稀曰己而矣曰
民治乎曰常行化守永治此道不二二儀也帝聽生民
日安世道日治斯由蒼之賢稀之智於是命稀弼五教
帝暇日召稀謂曰前以卿從事於蒼凡四復命寡人以
卿為至道畧不有校今請陳之一何至公一何至正一
何至私公一何至公私曰一至公之說為帝齊大臣之
不齊二至正為帝齊大臣之家三私公本臣下之私家
也必以王綱而整鎮之是私公也四公私者稀蒼門人
也蒼得罪帝命稀實之稀之所實從實不從偽是公於
朝明於蒼是公於私也是私公也公私也百無不道哉
帝善之一日帝憂蒼無禆者以碣后從之后往蒼逆而
論之曰后來如帝命乎一蒼志乎益蒼志乎此傾之矣
吾不知祥貞之所歸耶曰帝命如之上相之遺則拾之
闕則補之蒼曰確之確之蒼出后從遊於野時蒼有牧
豕者在邇其牧者晝寢豕四散后見之及蒼歸后後留
為牧者代其司良乆牧者醒后方歸蒼審之曰后何後
我而至后曰上相牧者晝寢豚彘無屬蹔代時刻故後
之也蒼於是仰天而噓甚哉勞乎精誠之篤有若是耶
命家人陳水陸盛殽羞以慰后待后既畢后再拜而去
是後蒼家事之巨㣲莫不求而理之說閽者以合之其
閽者無納無不納一日蒼家人盜内財非用閽者隘門
而捕之欲獻之於蒼后見之乃曰彼爾同道也以同道
而不睦者兎也小過不張其得在後閽者諾曰物隨往
而可乎曰不可縱人止物其為善也亦諾之明日朝帝
曰靡德靡貞寡人之不幸也帝之斯言為緱山氏有將
因若是罷朝歸蒼概聞帝命后尤概之及蒼越門而入
閽者謂他從朝者曰聞帝命乎曰有之曰事之巨㣲曰
甚閽者觀蒼引觴以酌后閽者入謂蒼曰閽請代禆請
禆易閽不亦兩能乎時蒼大笑而奏罷后禆之職明日
閽者指視碣后唧唧撼首謂曰餘士求不朽之名非白
首不能期之今爾不數旬而永其不朽者志哉乎
　　萌賢篇下
顓頊治臣喬松博納士而家役之及乆也不才者去之
才能者留之其才能之衆中中有人彎環者半智半不
智松惜半智特不去留教半不智一日松誤失政事一
間日省將奏明其所失環者謂曰事既失矣法既往矣
君既無知雖不奏何患之松曰不然臣之道其在竭忠
若是非而隠是欺也若明而不盡者是瞞也使君之非
而臣又飾其辭而辯是謂頑惡也如臣非非君誤聽非
而將非之其黙然不辯束手䧟非是罪君者也所以過
失則明之非過失則辯之是仁君者也環與童人者出
遊抵供御用者家目其人所翫者皆御用非彼所有人
曰斯非所有而有何之其人卒難隠晦以實告之曰盜
得時環人為松為家理而歸環先至不言盜故人餘半
日方復舍松請環人共話松曰嗚呼貞士吉我而吉君
致吾兩憂兩不憂孰知其端環曰冡宰之為何患身君
之不利如環等私徙冡宰何憂家理不備其人者謂冡
宰曰人聞先公而後私善之善者也邇有供御者盜御
用而翫之當罪之不臣松驚謂曰獨見也他同之曰環
者共驗之矣松審環曰驗之曰然曰何先歸而弗先是
非至誠及我環曰斯非環預也松黙然復與人語曰環
曰非預也彼所從事如環非預也如之何的明之是有
說乎人曰冡宰及人皆帝臣民也更且帝專歿活兼執
與奪然數事亦冡宰賛益之矣人與之理私而更理公
是成宰之賢就帝之仁也安有冡宰理天下門人無知
是豢犬羊也松聽之吁環生之所以不過世俗之一理
財耳終無補於我去之
　　啟忠篇
有野人問觀人於夫子曰敢問夫子之觀人乎曰云其
所以則與之語曰鄭索逋逃於宋宋不與欲良騎樂工
然後與之鄭如其所欲以瞽目良騎如宋宋大夫皆恱
納所與獻所逃是後日歌舞聽音樂樂鄭之與一日樂
工令相者導過宋朝樂工當朝即私焉相者曰朝堂樂
工曰朝無人焉於是乎溺朝堂矣宋智人公孫傑謀與
衞閭曰大夫不忠矣吾輩言之衞閭不荅公孫傑獨謂
宋君曰大夫非臣也為鄭所嗤宋君悮自此之後凡言
意盡者皆用之獨衞閭終不言而乃目他人陞遷反含
怨於君傍曰足下宋君之臣何憾君若是曰君不我用
耳曰吾嘗聞之宋君多失庶官皆匡盡用之宋君明矣
獨足下朝野不聞輔佐之政宋君弗用足下豈不智君
者也足下何怒之有耶各有所司事非我干野人謂曰
夫子何决之是非子曰公孫傑智忠之士衞閭罪君者
也
　　岱山髙文
岱山髙兮不知其幾千萬仞根盤齊魯兮亦不知其幾
千萬里影照東海兮巍然而柱天益於民庶兮興雲吐
霧神龍出乎其間降祥則甘露垂於松栢佳歳則滂沱
遍於厚坤冬則寒風時出巖壑雜然而有聲百川林藪
森然而如雷坤之所載世之山首岱山也至如暘谷之
東昧谷之西日昇月騰之處人莫知其端吾某年狩於
東方或登峯頂時聞天聲萬籟岱山之髙也哉柱天之
勢其可云乎俄而風生萬壑雲起諸巒隠隠雷動百川
倐忽電掣萬里長虹此岱山之神至也至則威靈百備
神之造化如此少時風靜雲收電歛雷息又百川之清
泰其岱山尤其髙哉其蒼松也始天地而生倚丹崖而
長松之所以長千尋不比丹崖所以髙萬仞何量葢由
太古之歳月以至如今蒼松掃丹崖而莓苔不秀丹崖
映蒼松而五色交輝猿啼雲樹之杪鶴舞日觀之東鵰
鶻盤旋乎深谷雖扶搖不可得而昇(闕/)
　　　　　　　𣺌江湖(闕/)哉
　　　㳺西岳文
猗西岳之髙也哉吾夢而往去山近將百里忽起穿雲
抵漢巖崖燦爛而五光正遥望間不知其所以俄而已
昇峯頂畧少俯視見羣巒疊障栱䕶週迴蒼松森森然
遮巖映谷朱崖宇兀而凌空其豺狐野鳥黄猿狡兎畧
不見其蹤峭然潔淨蕩蕩乎巒峰吾將週遊岳頂忽白
鶴之來雙驀異香之繚繞管絃絲竹之聲雜然而來天
意試仰觀見河漢之輝輝星辰已布吾之左右少時一
神跪言曰慎哉上帝咫尺既聽斯言方知西華之髙柱
天之勢如此於是乎誠惶誠恐稽首頓首再拜瞻天愈
覺神殊氣爽體僆身輕俄聞風生萬壑雷吼諸峯吾感
天之造化必民獲年豐遂舉手加額豁然而夢覺於戲
朝乃作思夜必多夢吾夢華山樂遊神境豈不異哉
　　辯韓愈訟風伯文
吾觀韓愈訟風伯之文知其為人也似乎欠博觀明道
理格物致知猶未審其精且天地不威怒怒則風雲雷
霆是也夫風聽天地之命萬物生殺出焉春則播萌夏
則長養秋乃結實冬則歛藏非風不可至如時君不道
天欲垂象以責之則風受役矣乃張天地之威飛滄溟
勃上下揚毫釐於天外振嶽瀆以生音從神龍駕雷電
倐然忽然風之變化也赫赫然雲生霧長風之威也此
天地之正氣國家載在祀典凡文者可不謹乎愈以風
托比奸邪故作文以譏之由此而慢神矣豈獨慢神而
已哉於風之文失敬上天之禮然皆由欠博觀明道理
因格物之不精所致耳今也韓愈既逝文已千古吾辯
為何欲使今之儒者凡著筆之際勿使髙而下低而昻
當尊者尊當卑者卑欽天畏地謹人神必思至精之言
以為文永無庇矣
　　駁韓愈頌伯夷文
古今作文者文雄句壯字奥且有(闕/)　　　不寡文全
不誣妄理道者鮮矣吁難哉朕聞儒者多祖韓文試取
觀之及至檢間忽見頌伯夷之文乃悉觀之中有疵焉
疵者何曰過天地小日月是也且伯夷之忠義止可明
並乎日月乆同乎天地旌褒之尚無過於此何乃云日
月不足為明天地不足為容也是何言哉嘗聞上下四
方曰宇往古來今曰宙二儀立極虛其中人物居焉曰
宇如殿庭是也以天地初分為垠來今無己曰宙如江
流是也大矣哉天地明矣哉日月韓曰過於天地日月
於文則句壯字奥誦之則有音節若能文者莫出於韓
若言道理伯夷過天地小日月吾不知其何物此果誣
耶妄耶韓文名世不朽已千載矣今為我論識者莫不
以我為强歟設若不以我為强則韓文乃至精之撰猶
有其疵豈不鮮矣哉
　　諭風伯文
風兮風兮天地化機白日何有夜間何覔古至於今實
無而有難羈難縻爾風之妙㣲不能使人無疑至如揣
之無骨捫之無衣噫嘻忽又周旋人物裊娜樹枝或曰
非風也乃樹窈窕之威儀非風之所致爾飛槁葉走黄
沙動而靜靜而動髙而夷險而易窪而隆見如是之竒
將為人信乎人又以為不然爾何怒之速也捲海氣雲
六合岳鎮為之音浩浩然蕩蕩然八荒震悚民人信有
風矣爾方釋忿然之威見雍和之意其播萌五穀如雲
如浪作薫解民之愠何藥可竒至如却氛埃清宇宙明
日月朗星辰天地位其位可不功乎今也民之感恩且
信天地清寧可不善乎吾以斯言故敕爾想宜知悉
　　拔儒僧文
朕聞三皇五帝夏商文武之治天下分民以四業曰士
曰農曰工曰商凡四者備天下國家(闕/)
　　　　　　　　　　　　　　　　　雖各途
惟(闕/)道同𤣥(闕/)　　文學而理道統其農工商三者皆
出於斯教至如立綱陳紀輔君以仁功莫大焉論辭章
記誦儒者得其至精茍非其類而同其門未必得獲至
㣲且農勤於畝者歳成工乃時習而巧精商能不盜詐
而利本俱長今之釋道者求本來之面目務𤣥晤之獨
關至妙者隻履西歸飛錫長空笑談定往化兇頑為善
黙佑世邦其功浩瀚非苦空寂寞忘嗜欲絶塵事者莫
探其至𤣥未聞農工商釋道者精於儒正黙論間俄而
侍講學士宋濓言及有僧名傳者儒釋俱長邇來以文
求臣改益臣試開展過目篇篇有意文奇句壯奚啻於
專門之學臣故不益而(闕/)改以全僧之善學者也臣昧
死敢煩聖(闕/)　　再三可知其人矣朕是許之不時之
間學士以誦再三聽文思意果如濓言然僧所以求改
益者非也其文深意曠非久逺豈得窺本源朕知僧之
意有所精學卒無揚名之處故特求名儒以改益之由
此而揚名欲出為我用濓曰恐無此乎朕謂濓曰云何
如是觀人古賢人君子託身隠居非止一端如寗戚扣
角百里奚飯牛望釣於磻溪徵隠於黄冠此數賢能者
未必執於本業而不為君用朕觀此僧之文文華燦爛
若有光之照耀無𤣥虛弄假之訛語句真誠貼體孔門
之學安得不為用哉
　　闢阿奉文
每聽儒言及觀書史切見厯代之興人才濟濟匡君益
民厯厯昭然朕雖夢慕安得而至耶特以未造閲江樓
名令諸職事試作文以記之諸人聽而往即日文成羣
獻於前既而張目一覽文章雖有髙下其大意則亦然
所以大意亦然者何不過皆誇樓之美言工已成覽文
之後不得而無憂吁難哉乏人矣昔唐太宗繁工役而
好戰鬬忽宫中婦人徐充容者上疏曰地廣非乆安之
道人勞乃易亂之源東戍遼海西役崑丘誠不可也但
觀唐婦人猶過今之儒者人才可見矣或一二從者所
問所荅不過順其欲而常其美惡不諫焉以斯人之心
猶思膺上爵而名揚於世傍有信乎曰然曰何以信之
曰但見衣冠濟濟身書雄偉豈不人才者歟今制云乏
人矣此羣然而同遊者何物也曰今之同遊非昔君之
同遊者昔君之同遊皆和而不同者今同我遊者咸同
而不和者曰既知如是曷不黜之曰未可也曰何不果
而從其迂曰不然待彼自省耳若或一省朕得人矣何
下厯代人才之盛歟
　　設諭文
朕嘗以事勢觀人以時宜較之何有職之士愚之至甚
誠為惜哉且姦貪者勇不畏死於時宜事勢畧不以為
然其正直仁心者徒知此而不知彼於事勢時宜但知
其膚爾是以惻隠仁心顛倒而用矣豈不知上古聖人
驅犀象而逐虎豹未嘗有逐麒麟獐鹿者也或問禁師
曰爾擅降蛇而得善至既得蛇而殺之否師曰殺之可
殺放之當放朕謂師曰蛇乃人人所惡者爾言有可殺
而可放者可得而聞乎曰可所以殺之者某蛇所以放
之者某蛇朕以師者誣說試復問其詳謂師曰得蛇之
後盡殺之可乎盡放而不殺可乎師曰皆不可臣擅得
而憑神殺放亦憑神苟不依神其有咎焉嗟夫隂翳幽
中一㣲命之蛇爾人將以為無屬也以降蛇者言乃有
屬焉故生殺不敢妄為以其有神也再詢儒者朕每聞
湯聖人也去三面而祝之令有生路果然乎曰然曰豺
狼欲左右而容乎曰不然以其傷物命也嗚呼善者好
之惡者惡之仁人君子不解而倒之邪耶正耶省哉戒
哉利益矣
　　省頑文
嘗觀古之賢愚者清濁之分善惡之别曉然矣但近視
目前職事者渾哉若以此渾字言之莫不方今有職者
不知賢愚善惡者歟非也其清濁之分善惡之别人皆
知之爾然今人之心法古賢善者少效古愚惡者多則
賢善者無同愚惡者有何哉盖為不治艱險之覆身日
習澆姦之篤故賢善之性日消而不立執迷之情日生
而愈堅吁難哉所以古人以卑而致髙以愚而致賢捨
此而取彼守虧而樂安時人以為易歟難歟嗚呼不思
慮患以防危務姦頑而覆命修德善終生膺上爵揚名
於世君子履之小人棄之惜哉惜哉孰不悟歟
　　縱豢鶴文
東海有來貢者姓瀛名洲所貢者仙鶴試取觀之及其
至態貌與常鶴同何足為竒貢者曰不然若知其内方
識鶴之異其人但言此而往未暇詳問以鶴敕内臣雜
豢羣鶴中豢者去其翮日乆與人相狎凡鶴皆去其翮
同時而又生豢者不拘聽其自然餘月翮翼乃全時居
五六月羣鶴抖擻颺去翅不逺而墜與民狎民不知將
謂野者故鶴多中矢彈者惜哉豢慇懃數月一但如是
而廢豢者曰俗鳥何戀曰爾何知俗鳥對曰智鳥必息
六月若扶搖值春秋所以假天風而各乗其氣今俗鳥
去不依時故如是也尚有未去者數枚將必神鳥也朕
又觀之乃瀛洲者進其鶴丹頂𤣥裳縞衣墨足日三朝
而四舞鼓翼無時如此者又兩月而臨中秋數雨過而
天青黄花香蘆蕋白風髙而翅輕朕坐苑中忽聞九霄
之上有鶴雙聲張目仰觀見鶴一對摶風而振翼旋若
羊角扶搖而上翕忽其翎漸覺㣲細其身將摩青之際
形若蠅蠓之狀歛翼而東下不知幾千萬里是鶴息翼
之處因觀智鳥致吾有歎所以君子之於當世能善事
而動善時惟瀛洲之鶴可體也且鶴非時不動止是(闕/)
　　　　　　　乃舉事成豈不智鳥乎
　
　
　
　
　
　
　
　明太祖文集巻十三
欽定四庫全書
　眀太祖文集巻十四
　　　　　　　　　　明　姚士觀等　編校
(闕/)
仲兄少弱生計不張孟嫂㩦㓜東歸故鄉值天無雨遺
蝗騰翔里人缺食草木為糧予亦何有心驚若狂乃與
兄計如何是常兄云去此各度凶荒兄為我哭我為兄
傷皇天白日泣斷心膓兄弟異路哀動遥蒼汪氏老母
為我籌量遣子相送備醴馨香空門禮佛出入僧房居
未兩月寺主封倉衆各為計雲水飄颺我何作為百無
所長依親自辱仰天茫茫既非可倚侣影相將突朝烟
而急進暮投古寺以趨蹌仰穹崖崔嵬而倚碧聴猿啼
夜月而凄凉魂悠悠而覔父母無有志落魄而佒佯西
風鶴唳俄淅瀝以飛霜身如蓬逐風而不止心滚滚乎
沸湯一浮雲乎三載年方二十而彊時乃長淮盜起民
生攘攘於是思親之心昭著日遥盻乎家邦已而既歸
仍復業于於皇住方三載而又雄者跳梁初起汝潁次
及鳯陽之南廂未幾䧟城深髙城隍拒守不去號令彰
彰友人寄書云及趨降既憂且懼無可籌詳傍有覺者
將欲聲揚當此之際逼迫而無已試與知者相商乃告
之曰果束手以待罪亦奮臂而相戕知者為我畫計且
禱隂以黙相如其言往卜去守之何祥神乃隂隂乎有
警其氣郁郁乎洋洋卜逃卜守則不吉將就凶而不妨
即起趨降而附城幾被無知而創少頃獲釋身體安康
從愚朝暮日日戎行元兵討罪將士湯湯一攫不得再
攫再驤移營易壘旌旗相望已而解去棄戈與鎗予脫
旅隊馭馬控韁出遊南土氣舒而光倡農夫以入伍事
業是匡不逾月而衆集赤幟蔽野而盈岡率渡清流戍
守滁陽思親詢舊終日慨慷知仲姊已逝獨守駙馬與
甥雙駙馬引兒來我棲外甥見舅如見娘此時孟嫂亦
有知㩦兒挈女皆從傍次兄已歿又數載獨遺寡婦野
持筐因兵南北生計忙忙一時㑹聚如再生牽衣訢昔
以難富於是家有眷屬外(闕/)　　羣雄並驅飲食不遑
暫戍和州東渡大江首撫姑熟禮義是尚遂定建業四
守關防礪兵秣馬靜看頡頏羣雄自為乎聲教戈矛天
下鏗鏘元綱不振乎彼世祖之法豪傑何有乎仁良予
乃張皇六師飛旗角亢勇者效力智者賛襄親征荆楚
將平湖湘三苗盡服廣海入疆命大將軍東平乎吳越
齊魯耀乎旌幢西有乎伊洛崤函地險河湟入胡都而
市不易肆虎臣露鋒刃而燦若星鋩已而長驅乎井陘
河山之内外民庶咸仰闗中即定市巷笙簧𤣥莵樂浪
以歸版籍南藩十有三國而來王倚金陵而定鼎託虎
踞而儀鳯凰天塹星髙而月輝滄海鍾山鎮嶽而巒接
乎銀潢欲厚陵之㣲葬卜者乃曰不可而地且臧於是
祀事之禮已定每精潔乎烝嘗惟劬勞罔極之恩難報
勒石銘於皇堂世世承運而務德必彷彿於殷商淚筆
以述難諭嗣以撫昌稽首再拜願時時而來饗
　記
　　閲江樓記
朕聞三皇五帝下及唐宋皆華夏之君建都中土詩云
邦畿千里然甸服五百里外要荒不治何小小哉古詩
云聖人居中國而治四夷又何大哉詢於儒者考乎其
書非要荒之不治實分茅胙土諸侯以主之天王以綱
維之然秦漢以下不同於古者何葢諸侯之國以拒周
始有却列土分茅之胙擅稱三十六郡可見後人變古
人之制如是也若以此觀之豈獨如是而已乎且如帝
堯之居平陽人傑地靈堯大哉聖人考終之後舜都蒲
坂禹遷安邑自禹之後凡新興之君各因事而制宜察
形勢以居之故有伊洛陜右之京雖所在之不同亦不
出乎中原乃時君生長之鄉事成於彼就而都焉故所
以美稱中原者為此也孰不知四方之形勢有齊中原
者有過中原者何乃不京而不都盖天地生人而未至
亦氣運循環而未周故耳近自有元失馭華夷弗寧英
雄者興亡疊疊終未一定民命傷而日少田園荒而日
多觀其時勢孰不寒心朕居擾攘之間遂入行伍為人
調用者三年俄而匹馬單戈日行百里有兵三千效順
於我於是乎帥而南征來棲江左撫民安業秣馬厲兵
以觀時變又有年矣凡首亂及正統者咸無所成朕方
乃經營於金陵登髙臨下俯仰盤桓議擇為都民心既
定發兵四征不伍年間偃兵息民中原一統夷狄半寧
是命外守四夷内固城隍新壘具興低昻依山而傍水
環繞半百餘里軍民居焉非古之金陵亦非六朝之建
業然居是方而名安得而異乎不過洪造之鼎新耳實
不異也然宫城去大城西北將二十里抵江干曰龍灣
有山蜿蜒如龍連絡如接翅飛鴻號曰盧龍趨江而飲
水末伏於平沙一峯突兀凌烟霞而侵漢表逺觀近視
實體狻猊之狀故賜名曰獅子山既名之後城因山之
北半壯矣哉若天霽登峯使神馳四極無所不覽金陵
故迹一目盈懷無有掩者俄而復顧其東𤣥湖鍾阜倒
影澄蒼巖谷雲生而靄水市烟薄霧而蓊鬱人聲上徹
乎九天登斯之山東南有此之景俯視其下則華夷舸
艦泊者檣林上下者如織梭之迷江逺浦沙汀樂蓑翁
之獨釣平望淮山千巖萬壑羣嶁如萬騎馳奔青天之
外極目之際雖一葉帆舟不能有蔽江郊草木四時之
景無不繽紛以其地勢中和之故也備觀其景豈不有
禦也歟朕思京師軍民輻輳城無暇地朕之所行精兵
鐵騎動止萬千巡城視險隘道妨民必得有所屯聚方
為公私利便今以斯山言之空其首而荒其地誠可惜
哉况斯山也有警則登之察奸料敵無所不至昔偽漢
友諒者來冦朕以黄旌居山之左赤幟居山之右謂吾
伏兵曰赤幟搖而敵攻黄旌動而伏起當是時吾伏精
兵三萬人於石(闕/)山之陽至斯而舉旌幟畢如我約一
鼓而前驅斬溺二萬俘獲七千觀此之山豈泛然哉乃
於洪武七年甲寅春命工因山為臺構樓以覆山首名
曰閲江樓此樓之興豈欲翫燕趙之窈窕吴越之美人
飛舞盤旋酣歌夜飲實在便籌謀以安民壯京師以鎮
遐邇故造斯樓今樓成矣碧瓦朱楹簷牙摩空而入霧
朱簾風飛而霞捲彤扉開而彩盈正值天宇澄霽忽聞
雷聲隠隠亟倚雕欄而俯視則有飛鳥雨雲翅幕於下
斯樓之髙豈不壯哉噫朕生淮右立業江左何固執於
父母之邦以古人都中原㑹萬國嘗云道理適均以今
觀之非也大概偏北而不居中每勞民而不息亦由人
生於彼氣之使然也朕本寒微當天地循環之初氣創
基於此且西南有疆七千餘里東北亦然西北五千之
上東南亦如之北際沙漠與南相符豈不道里之均萬
邦之(闕/)
　
　　又閲江樓記(有序/)
　朕聞昔聖君之作必詢於賢而後興噫聖人之心幽
　哉朕嘗存之於心雖萬千之學猶不能倣今年欲役
　囚者建閲江樓於獅子山自謀將興朝無入諫者柢
　期而上天垂象責朕以不急即日惶懼乃罷其工誠
　令諸職事妄為閲江樓記以試其人及至以記來獻
　節奏雖有不同大意比比皆然終無超者朕特假為
　臣言而自尊不覺述而滿章故序云
洪武七年二月二十一日皇帝坐東黄閣詢臣某曰京
城西北龍灣獅子山扼險而拒勢朕欲作樓以壯之雄
伏遐邇名曰閲江樓雖樓未造爾先為之記臣某謹拜
手稽首而言曰臣聞古人之君天下作宫室以居之深
髙城隍以防之此王公設險之當為非有益而不興土
堦三尺茅茨不剪誠可信也今皇上神謀妙算人固弗
及乃有獅子山扼險拒勢之詔將欲命工臣請較之而
後舉且金陵之形勢豈不為華夷之魁何以見之昔孫
吳居此而有南土雖奸操忠亮卒不能擅取者一由長
江之天塹次由權德以沾民當是時宇内三分勁敵豈
小小哉猶不能侵江左豈假閲江樓之拒勢乎今也皇
上聲教逺被遐荒守在四夷道布天下民情効順險已
固矣又何假閲江樓之髙扼險而拒勢者歟夫宫室之
廣臺榭之興不急之務土水之工聖君之所不為皇上
撥亂返正新造之國為民父母協和萬邦使愚夫愚婦
無有謗者實臣之願也臣雖違命文不記樓安得不拜
手稽首以歌陛下納忠欵而歛興造息元元於市鄉乃
為歌曰天運循環百物(闕/)
聖徳齒豁鬢斑億萬斯年君夀南山
　　覩春光記
洪武六年歳在癸丑正月十有二日甲寅時富已漏坐
大本堂閲㓜儒習詩書是日也春雲叆靆羣鳥喧呼堤
邊之柳㣲黄裊娜垂條萬線影拂清波致叢魚之來戲
而蝦蠏之屈横遥觀四山之翡翠深岩幽谷必羣芳而
萬類其坐殿庭知百花之初綻何也盖京城四䕶皆山
惟鍾阜主山也居寅艮適當春初風多東發由山而過
殿諸芳之馨隨風而至故知山之有蘂其春到必然又
見新水潺潺水族躍於淵飛走者巢顛而窩叢雖微命
之蜂蟻知陽和而闢户識交泰而措房觀諸物之得所
必蟄龍之將興正農勤畎畝之時國圗大治之初士人
習業之方然此春之所以堪憐堪愛者為何由日光之
漸長也君子之學道竭力於斯時儘有可為所以古人
惜寸隂者以其春光之難得也不然今春既徃學業未
周雖有來春非今之新春也但秉鑑窺顔壯者蒼而少
者壯觀於此者寸隂可不惜乎若惜於分隂者尤為上
士其蠢蠢之徒止知有春秋而已加歳蒼顔又不知其
時已過矣鳴呼禀天地之精英達者可不慎歟
　　感舊記(有序/)
　予因督功中都道經滁陽乗春之景踏青西郊細目
　河山城雉如故懷壯戍此今河山雖是依然故人首
　面移顔花木謝而再春人已蒼而不少感彼此之時
　勢執筆留心特叙困興之事以為記
息驛時閒登豐峰而臨下觀四山以環滁識歐陽之不
謬昔雖駐斯當揮戈角逐之時何暇遍逰今戡定禍亂
定於宇内時逄民福之時故得暇逰於舊戍景多故迹
川曠而水紆醉翁亭下釀泉備酒掬飲者酣黄精蕨薇
扶老以澤顔民淳風厚閭巷情歡因親民之樂天于今
始見歎徃日之危難何下萬千之數當有元弛綱之時
氛埃渤於宇宙鴻濛於中原羣盜縱英而馳騁蕩民命
如驅羊予潛草野奚往而何藏守食餘粟度殘生以候
時康何天狼之晃朗弧矢乃倒芒吾將居無何於是乎
匹馬單戈奮興淮右聚良民於鄉里收殘胡遺士於諸
營祝天以保衆利劍以除精射攙搶而清太虗摧堅壘
而安厚土謀當有志之初於是乎張皇六師九伐威於
海内不幾年間偃兵息民時亨亨兮日月運行民欣欣
兮樂歳康寧符應兮有準修德兮在古與今豈崇朝兮
飄風何終日兮驟雨景物異前河山如故既定亂以安
民猶得思往以閲今足當年之初志述而為記
　　紀夢
昔當辛卯有元至正君弱政不務臣弄權擅威福海内
失馭邪術者倡亂遂致王綱解紐天下紛紜其年汝潁
蘄黄民皆為逆次年徐宿熾然盗起蔓及鍾離定逺民
棄農業執刃器趨凶者數萬當時貪官汚吏莫敢誰何
未幾壬辰二月二十七日䧟濠城而拒守之哨掠四鄉
焚燒閭舍蕩盡民財屋無根椽片瓦牆無立堵可觀不
兩月越境犯他邑所過亦然時官軍乆不見至失民依
望棄順效逆之心萌矣俄而元將至乃薩哩巴哈率騎
三千㑹䧟城州主謀營城南三十里聲攻城而逡巡不
進惟是四掠良民得之則以絳繫首稱為亂民獻俘於
上請給其功於是良民受害激動前日萌逆之心是有
呼親喚舊相繼入城合勢共守以相拒以守則穏如太
山若以胡帥攻之則如蚍蜉之撼石柱識者以為胡亡
自是始也予當是時尚潛草野托身緇流兩畏而難前
欲出為元慮繫絳以廢生不出亦慮紅軍入鄉以傷命
於是禱於伽藍祝曰歳在壬辰紀年至正十二民人盡
亂巾衣皆絳赤幟蔽野殺人如麻良善者生不保朝暮
予尤恐之特祝神避凶趨吉惟神决之若許出境以全
生以珓投於地神當以陽報若許以守舊則以一隂一
陽報我祝畢以珓投之於地其珓雙隂之前所禱者兩
不許予乃深思而再祝曰神乃聰明不佞余篤然而祈
之神不為我決既不出而不守舊果何報耶請報我陽
珓予備糗以往以珓擲於地其珓仍隂之就而祝曰莫
不容予倡義否若是則復隂之以珓擲地果隂之方知
神報如是再祝曰倡義必凶予心甚恐願求陽珓以逃
之珓落仍隂之更祝神必逃神當決我以陽以珓投於
地神既不許以珓不隂不陽一珓卓然而立予乃信之
白神曰果倡義而後倡乎神不誤我肯復以珓隂之以
珓投於地果隂之予遂決入濠城以壬辰閏三月初一
日至城門守者不由分訴執而欲斬之良乆得釋被收
為步卒入伍幾兩月餘為親兵終歳如之當時予雖在
微卒嘗觀帥首之作度之既乆甚非良謀明年春元將
以疾死城圍解予歸鄉里收殘民數百獻之於上官授
我為鎮撫當年冬彭趙僭稱部下者多凌辱人予識彼
非道棄數百人内率二十四名鋭者南遊定逺忽有義
旅來歸者三千率練之六月取横澗山破義兵營得軍
二萬餘人滁陽葺城以守之又明年春兵入和陽與元
兵戰三月而元兵解去乙未夏六月親渡采石江下姑
孰丙申入建業集兵十萬堅守江左秣馬厲兵後三年
發兵四征又三年西定湖湘東平吴越所得壯士精弱
半之七十餘萬江南已定臣民推戴以明年戊申正月
即皇帝位朕許之至秋不記月日忽夢居寒微暇逰舍
南仰觀見西北天上羣鳥如燕大小數不可量摩天而
下須臾少近皆鳩鵲之狀又少近比鳥之狀忽然自鳥
中突一仙鶴者徐翅東南予回首以顧之有鶴數對畧
少將近忽不知鶴之所在(闕/)　　　　　　　　　旛
首浮空而行不見持旛者亦不見其竿旛過少頃西北
天上有一木為(闕/)臺四有稜角周有欄檻色皆以朱黄
繩四扯之前上立二人如寺閽内金剛一體無二極目
視之見二人口若宣揚之狀忽臺轉西以左向南不見
二立士却見列坐幞頭抹額者數人又臺旋北向以後
向南見臺上中立三尊若道家三清之狀其中尊者美
貌修髯人世罕見畧少回顧於我仍在西北余尚夢寒
㣲中天神既去忽歸告於老嫂曰適來天神過此我必
得罪故歸告於家且回聽命出門既行乃换其景不在
寒㣲之時便問昨來天神何往傍曰朝天宫去矣急趨
之行未乆途逢數紫衣道士者以絳衣來授予掲裏視
之但見五綵問此何物也内一道士隨聲此何物也又
一道士叱彼道士曰此有文理真人服予服之忽然冠
履俱備傍有一道士授我一劍劍上皆如牙齒之狀特
教我行不數十步間東南途逢一皁衣秃袖者來露首
及兩肱二股首頂一竈兩耳怒目而西北往予再東南
行數十步過一小川川南山北有房東西約十餘間見
東宫衣青衣而立彼忽然而夢覺明年即位於南郊未
即位之先雪沒市鄉當祭及即位之時香霧上凝天而
下靄地獨露中星遂紀年洪武
　　遊新菴記
鍾山之陽有谷谷有靈泉曰八功德水不稽何代僧因
水以建菴不過數間而已其向且未的然而遊人信士
無問春秋四季時時來往酌水焚香滌愆懴罪已有年
矣朕自至此二十年餘每觀此地景雖佳麗菴將頽焉
朕嘗歎息蔣山住持寺者自建菴以至於斯時前亡後
化者疊不知幾人曾有定向而革菴者乎故空景美而
菴頺一日暇遊於此有僧求布施於朕以崇建之朕謂
僧曰愚哉爾知梁武帝崇信慧超雲光等捨身同泰寺
陳武帝敬真諦等捨身大莊嚴寺又如信道家之説者
秦皇遣方士而求神仙漢武帝因李少君等而兾長生
魏道武因冦謙之行天宫靜輪之法唐𤣥宗與葉法善
同遊月宫宋徽宗任林靈素度道士數萬此數帝之心
未必不善然善則善矣何愚之至甚其僧道能則能矣
何招禍之如是荅曰未知曰前數僧道當是時日習世
法頗異常人故作聰明於王侯僧特云天堂地獄道務
云壺中日月洞裏乾坤八寒八熱致使數帝畏地獄懼
八寒八熱願登天堂入壺中洞裏所以昧之國務日衰
海内不安社稷移而君亡謗及法門是後三武因此而
滅僧不旋踵而覆豈佛老之過歟盖當時僧道不才有
累於一時社稷移而異姓興非天不佑乃君愚昧非仁
連謗於佛老其三武罔知佛老之機輒毁效者因二教
之機㣲而理祕時難辨通致令千古觀於諸帝臣之紀
録達斯文者無有不切齒奮恨以其所以非獨當時為
人唾罵雖萬古亦汚名罪囚天地間爾尚弗識何愚之
為近者有元國師有異僧名指空獨不類凡愚之徒元
君順帝有時問道於斯人斯人荅云如來之教雖云色
空之比假務化愚頑隂理王度又非帝者證果之場若
不解而至此縻費黔黎政務日杜市衢嗸嗸則天髙聽
卑禍將不逺豪傑生焉茍能識我之言悟我誠導則君
之修甚有大焉所以脩者宵衣旰食修明政刑四海咸
安彛倫攸叙無有紊者調和四時使昆蟲草木各遂其
生此之謂修豈不彌綸天地生生世世三千大千界中
安得不永為人皇者歟指空曰以此觀之貧僧以百刼
未達於斯若帝或不依此而效前其墮彌深雖千刼不
出貧僧之右又丞相搠思監至齎盛素羞以供亦問於
指空意在增福指空曰凶頑至此而王綱利愚民來供
則國風淳王臣遊此民無益公相之來是謂不可脩行
多道途異而理(闕/)
忠於君孝於親無私於(闕/)　　　　調和鼎鼐爕理隂
陽助君以仁誠能足備則生生世世立人間天上王臣
矣吾將數刼不達斯地茍不依此刻剥於民欺君罔下
用施於我雖萬刼奚齊吾肩朕觀指空之云如是爾僧
欲以菴為朕增福可乎彼雖有營造之機朕安有已財
於此僧曰富有天下肯若是耶不然國之富乃民之財
君天下者主之度出量入以安民非朕之己物乃農民
膏血耳若以此而施爾必不䝉福而招愆僧云佛法付
之國王大臣曰當哉所以付之者國令無有敢謗聽化
流行非王臣則不可僧乃省而叩頭時朕不施後更一
住持法印者朕務繁不暇未此將歳過七年冬十一月
二十有五日因暇入山遂達斯地想昔日之逕崎嶇髙
下今者﨑而平嶇而　坦途如是豈不異乎何止此逕
(闕/)　　　　　　谷凌巖而出松智流泉以(闕/)
　　　　猿啼夜月於峰巔白鶴巢桐而每顧深隠翠
㣲縱有飄風而不至遊人遂樂禽獸情歡焕然一新觀
斯創造庸愚者弗能噫有非常之人建非常之功法印
如是安得不神識者哉傍曰僧於此不貪而不盜無私
於已有功於衆叢林仰之於戲菴為僧所新僧為菴所
名人能知一軀為囊神之室以神修軀若不知修軀以
軀使神豈不愚人者歟
　　西征記
癸卯秋以巨舟千艘載甲七十萬是日天風東發揚帆
泝流西征荆楚榪旗之後纜解舟行時兩岸諸山墨雲
叆靆左雷右電江潮洶湧羣鳥萬數挾舟翅焉少頃有
蛇自西北浮江趨柁朕親視之斯非神龍之化若是歟
果天不我捨加龍神運機則西鄙之冦如豺狼之被獵
不旬日必至於麾下次日舟師抵采石泊牛渚磯未幾
一龜一蛇浮凝柁後畧不畏人如此終半晝不異斯急
流之所疑其然怪之見船未巨皷一枚恐妨戰鬬即令
左右將施神廟語既皷行復視之莫知龜蛇之所在己
而師行由梁山磯其江陜隘巨舟輻輳見對立嵬山怪
石穿空奔濤峻急樹生崖畔礙鳥道以披雲罷觀之後
駕艣飛帆暮泊蕪湖之西江天風漸作水陸音生驚濤
泊岸氣起溟濛是夕止趨就纜至旦風猶未止仍泊是
江遙見江心一山挺然凌空􁫺然挿水首有廟焉惟諸
將輕舸如織梭而上下朕謂左右曰若是者何如對曰
是山之神擅禍福以致是所以諸將往禱焉須臾逆風
止順風生於是浮游而前數日越樅陽渡漢武射蛟之
所半晝抵皖城冦舟不戰水陸固守朕命諸將以舟繫
水以步疑陸皷譟而進不踰時空其江盡為我有於是
宵晝弗停次日午後兵抵潯陽之下與彼交戰再衝再
折凡若此者三彼負而我勝友諒遁逃遺將伏降朕命
能者葺城守之班師建業吁兵凶事耳聖人不得已而
用之朕命甲士露鋒刃比縳首惡以來前其良民安無
誤遭者耶荷上帝黙相兵無血刃潯陽以平民獲康哉
　　蘭亭流觴曲水圖記
古蘭亭流觴曲水圖一巻俯清流而弗湍仰茂林而幽
靜亭坐一人下視㳺鵝一䄄一皮二人露列流側一授
一接松下二人一撚髯而問一凝巻而聽巖傍一人神
倦而伸身澗右一人一手舉巻一手握筆按膝竹間二
人一捲軸已成一回身以軸而授老竹下二人一年邁
屈脊抱膝棄巻而息一臨流而探杯澗北二人一據膝
而問一以手印地而聽又竹邊二人一收巻而捲一紐
頸而觀詩底一人安筆硯整衣冠而坐其潁川庾藴過
酒覆盃交睫不開僕者撼之參軍楊模隔流而躍如伶
人狀王獻之攝衣而憇王肅之將俯流而取觴司馬虞
說凝軸以言吕系側身以手踞地而聽(闕/)綿酩酊握巻
坐寢孔熾酒後持巻仰觀劉密袒衣樓臂以取覆盃王
(闕/)之王彬之相揖而搆詞謝繹搔疥王徽之舉幅執筆
而書勞夷擊盃鵲下徐豐之玩鵲遞觴華耆停盃他視
曹華開巻王藴之攘臂肆坐卞迪迎流欲觴謝萬回顧
長松曹諲舒足回顧華茂袒衣執筆吕本握筆搔耳虞
谷捧觴而勸他者孫嗣掀髯而態度袁嶠之讚他文王
豐之開巻誦之首有童子十人侍立者二主器者一擎
瓶者二掬酒者一發盃者三受酒者一中者遣滯盃者
一未有童子五人捧殽者二呼盃者一縱盃者二一巻
凡六十人内鳥一隻其或吟或詠或醉或眠或俯或仰
或起或坐或舞或取或趨或止曲盡其態尤有異焉皆
始於一良工之匈方有名於筆鋒之下是可竒也由斯
知晉代之衣冠人情之風美有若是耶故於洪武九年
秋七月記
　　盛叔彰全畫記
朕觀世有萬物若易者至易而不難難者至難而不易
吾嘗謂定矣一日入裝背所背者以數器足五色於前
疑其事而懷之少間遥見背生盛叔彰者揮毫於古圗
之上於心惡之將以為今古人異藝况此圗厯代袐藏
之物物皆上品安得而輕著筆耶於是特趨而俯視見
古畫一巻名曰上品於中山穨水廢間有存者極其神
妙令人美翫甚恨不全何期盛叔彰運筆同前色如初
著故曰全畫是難得也試問斯人彼以全畫為妙除此
外更何曰他無能而亦頗畫山水曰彼圗既成鬻之於
市人有買者乎曰近年以來缺曰非也乃世亂方定人
各措衣食而不暇爾當篤其志而務斯他日買者如流
之趨下可衣食終身毋中道而廢囑焉
　　僧智輝牛首山菴記
洪武十年夏四月有僧自遼之金山越海而來其僧關
内人姓王氏某歳出家於某寺受業於某師師與其名
曰智輝字曰朗然其智輝慇懃於座下周旋若干年後
長成志在東遊元都果而行之得達至某寺某年拜指
空於某寺未幾大將軍兵下中原入胡都智輝東往欲
渡鴨緑閲金剛山未遂初志而留禪金山其地北接曠
漠彼處人少寡禮義尚殺伐况人徙氊廬而北行深入
酷寒智輝自思此處地方每歳未秋勁風先至三冬江
海為之合氷山川雪凝平地丈餘智輝乃曰非茹腥羶
而不能居此方今中國有君萬姓寧家當此之際吾不
歸而奚往於是乎持錫星奔攝雲山而西向四月渡滄
海於登萊當月至京師朕召見之與語其僧問荅聰敏
豁然有丈夫之氣豈比泛泛之徒於是勑往天界使寧
神以禪居未三月乃曰吾日中一食樹下一宿今居大
厦坐食煩人豈不福將薄而禍臻乞居山僻處願得力
耕火種自為生計以度天年實吾初志也於是許之不
旬日其僧來謁而辭賜齋於西華門上朕謂僧曰爾今
既往同行者幾曰同行者有天界蔣山二住持曰送行
乎曰然於戲美哉世之學業者如二山之住持雖非通
漏之輩其尋常之僧遇之安有相待若是耶今爾僧向
後果堅貞於釋氏其名必不朽矣特為之記
　　遊寺記
朕因憂慮既多特入寺中與禪者盤桓暫釋幾冗之一
時入寺既行凡所到處無不有佛及至方丈平視兩壁
皆懸水墨髙僧凡四軸六人一軸三禪海水一軸了經
松下一軸撫鹿溪邊一軸樂水於巖前嗚呼住持者志
哉所以設此意在感動心懷堅立寂寞之機甚得其宜
也何以見之如三禪海水者其海潑天飛浪煙海四際
其髙僧凝然舉塵而揮鼎足而坐可謂竒矣動修者一
也又了經於松下對月於昊穹可謂清之極矣復有一
僧前撫鹿於溪後山神以密䕶可謂行至矣又坦然而
無慮樂然而無憂樂水於山根可謂寂寞而已斯四轉
六人足可堅修者之心朕為斯而樂至暮而歸餘月復
至寺由東廡而入見畫像圖形皆男女夾雜濃梳艶褁
者紛然將謂動小乗而堅大乗也徐至苑中見有數架
侈上薔薇朕亦謂非宜也少時憇方丈顧左右壁亡其
前日所有髙人四軸不覺興歎矣何哉所以歎者不惟
畫於薔薇不合有而有四軸髙僧當懸除去皆非所宜
故興歎息焉
　　靈谷寺記
朕起寒㣲奉天繼元統一華夷鼎定金陵宫室於鍾山
之陽密邇保誌之刹其營修者升髙俯下日月殿閣有
所未宜特勅移寺凡兩遷方已當欲遷寺之時命太師
於諸山擇地及其歸告乃云山川形勢非尋常之地其
旁川曠水縈且左包以重山右掩以峻嶺皆矗穹岑排
森松以摩霄漢虎嘯幽谷應孤燈而侣影鶯轉巖前啟
修人之清興飲潔流於山根洗鉢於湍外魚躍於前淵
鳥棲於喬木鹿鳴􁇔􁇔為食野之萍云之若是既聽斯
言朕懽忻不已此真釋迦道塲之所也即日召工曹㑹
百工趨所在而建址百工聞用伎以妥保誌曜靈佛法
人皆如流之趨下嗚呼地勢之勝豈獨禽獸水族之樂
伎藝之人惟利是務云何聞建道塲不憚勞苦一心歸
向自洪武某年某月某日時某甲子工興至某月日時
工曹奏朕為釋迦道塲役百工各施其伎今百工告成
朕善其伎特命禮曹賜給之工曹復奏伎藝若是有犯
役者五千餘人為之奈何朕忽然有覺噫佛善無上道
塲既完安可再罪當體釋迦大慈大憫雖然真犯特以
𤯝災一赦既臨輕者本勞而逸死者本死而生歡聲動
地感佛慈悲吁佛之願力輝增日月法輪建樞燈繼香
連於戲盛矣哉願力之深乎然是時國務浩繁不暇禮
視身雖未至夢遊幾畨此觀之歟夢之歟嗚呼未嘗不
欲體佛之心而謂衆生悮奈何愈治而愈亂不治而愈
壞斯言乃格前王之所以今欲寛不可猛不可奈何然
一日潔已而往禮視去將近刹餘里俄谷深處嵐霞之
杪出一浮圗又一里既將近三門立騎四顧見山環水
迂禽獸之所以果然左羣山右峻嶺北倚天之疊嶂復
窮岑以排空諸巒布勢若堆螺髻於天邊朝鶴摩天而
翅去暮猿挽樹而跳歸喬松偃蹇於崖畔洞雲射五色
以霞天此果白毫之像耶谷靈之見耶朕欲有謂而恐
惑人故黙是耳今天人師有殿諸經有閣禪室有龕雲
水有寮齋有大厦香積之所周全莊嚴備具以足朕心
矣故敕記之
　
　
　
　
　
　
　
　
　
　
　
　
　
　
　明太祖文集巻十四
欽定四庫全書
　明太祖文集巻十五
　　　　　　　　　　明　姚士觀等　編校
　序
　　道德經序
朕本寒㣲遭元運之天更值羣雄之並起不得自安於
鄉里遂從軍而保命幾喪其身而免於是乎受制不數
年脫他人之所制獲帥諸雄固守江左十有三年而即
帝位奉天以伐元統育黔黎自即位以來罔知前代哲
王之道宵晝遑遑慮穹蒼之切鑒於是問道諸人人皆
我見未達先賢一日試覽羣書檢間有道德經一冊因
便但觀見數章中盡皆明理其文淺而意奥莫知可通
罷觀之後旬日又獲他巻注論不同再尋較之所注者
人各異見因有如是朕悉視之用神盤桓其書乆之以
一己之見似乎頗識意欲試注以遺方來恐今後人笑
於是弗果又乆之見本經云民不畏死奈何以死而懼
之當是時天下初定民頑吏弊雖朝有十人而棄市暮
有百人而仍為之如此者豈不應經之所云朕乃罷極
刑而囚役之不逾年而朕心减恐復以斯經細覩其文
之行用若濃雲靄羣山之疊嶂外虗而内實貌態彷彿
其境又不然架空谷以秀竒峰使昔有嵬巒倐態成於
幽壑若不知其意如入混沌鴻濛之中方乃少知㣲㫖
則又若皓月之沉澄淵鏡中之覩實象雖形體之如然
探親不可得而捫撫况本經云吾言甚易知甚易行天
下莫能知莫能行以此思之豈不明鏡水月者乎朕在
中宵而深慮明鏡水月形體雖如一却乃虛而不實非
著象於他處安有影耶故仰天則水月象明棄鏡捫身
則知已象之不虛是謂物外求真故能探其一二之㫖
㣲遂於洪武七年冬十二月甲午著筆强為之辯論未
知後世果契髙人之志歟朕雖菲材惟知斯經乃萬物
之至根王者之上師臣民之極寳非金丹之術也故悉
朕之丹衷盡其智慮意利後人是特注耳是月甲辰書
成因為之序
　　資世通訓序
朕於㓜時家貧親老無資求師以學業故兄弟力於畎
畝之間更入緇流遂致聖人賢人之道一概無知幾喪
其身焉然雖不知聖人之道何如其當時善人之言彼
雖不教我我安得不聽信之忽遇羣雄並起於吾之命
如履薄冰不數年間獲衆保身又數年衆廣而大興以
統天下時乃尋儒問道㣲知其理故日攻詢訪博采志
人中積羣言加以比較是非其中所言當者非斯人之
自能乃上古哲人之善行因斯人有志聽懷今為我學
而為我用於斯人豈徒然哉其有所言不當者皆斯人
惰其學况平日解悟差矣是致作事倒為或又為非以
覆身㓕姓者有之吾嘗靜以思之凡君天下者代天理
物統寰宇之大負教臣民之重上古哲王道與天同今
朕匪才薄德卻乃握乾符而統寰宇德將安在於是宵
晝弗敢自寧但見世人性愚而見淺古有聖經賢傳立
意深長為先儒註以繁辭評論不一愈愚後學者朕特
以一己之見總先賢之確論託謁者評之直述其意以
利今後人故為之序云
　　習唐太宗聖教序
乾旋坤寧覆載物以無窮其常經以四時鑑見榮枯雖
目前之易省化機之運上古之哲能奚備知其的然榮
枯隠顯隂陽見之易解及其大造者乾為陽而坤為隂
所以難窮其至微以其不知其本源也設若有實之可
稽縱是癡愚者亦所不疑所以至㣲形隠人莫測窺其
哲能不得無惑况如來之教指實言虛因空談有化及
萬類善彼諸方現千百億態罔有上下鴻濛其靈寰宇
是塞歛之則毫釐濳蹤示生死之俱無幾風霜而不腐
其歛其張臻洪休於斯時覺道而幽靈效之者奚知其
根𤣥傳寂寞稽莫知其本根致使德小而量薄者窺探
㫖趣能無他論者哉然洪法之肇根於西域顯金身而
㑹漢帝於夢中獲演流於東土曩因化形跡之時不言
而化示不生不滅民不教而治及雙林之有故金色是
藏歛光不鏡時又畫象而舒形金容示現妙音博被拔
苦趣於幽㝠遺教遐荒濟萬類於三塗故真妙之難瞻
不易能於一㫖傍謀他術雜正法以紛紜致使色空之
比假不無有傍三車之覆馳沙門𤣥裝者釋氏之領袖
也生而慈敏棄親以明心壯而舉動皆契善符堅持忍
辱碧潭印月暑夜松風難同其清潔玉露野田未比其
膚潤方寸將及無礙諸漏彷佛其盡乆必躡昻霄而凌
烟霞單萬歳而無雙歛成靜觀傷大教之傾頺歎文繁
之差謬欲定真析偽以滋學者之誠故延頸西土孤笻
廣漠履險隻征朝飛凝雪以迷空生逕難分夕風浩瀚
走黄沙以幕川孤進前蹤冒冰霜而侣影幾楊柳之青
黄皆途中之數覩求深願重至勞猶精遍五印之寳刹
越恒河之渡立雙林之隂洗鉢八水登雞足之巒禪鷲
峰之大㑹受直指於心歸演洪音如瀚海之波瀾經分
六百譯布中華闡揚奥典宥罪釋愆臻善良於百福其
𤣥如日中之捕影水底之捫月潔若青蓮出汙泥之不
染猶桂芳秋蘂香浮室野之馨慈航業海倐渡滄溟體
天之造日月之明大哉之無為奚可論乎
　　孝慈録序
喪禮之說聞周朝已備至秦火乃亡漢儒采諸說以成
書號曰周禮儀禮或云新書而未行厯代儒臣往往以
為定式以佐人主若識時務者則采可行而行之其有
俗士執古以匡君君不明斷是以妨務而害理中道廢
焉朕觀其所以於事甚繁洪武七年秋九月貴妃薨敕
禮官以定儀詔翰林稽諸古典三日而後來奏人各以
周禮儀禮以為定式所云父在為母服期年於庶母則
無服又引子游問孔子(闕/)　　之服(闕/)　以孔子不許
(闕/)必然朕思之再三迂儒俗士果不識時務孰不知孔
子之説有大義存焉宰予問期年之喪可服孔子以為
不仁與昭公之事何異乎不然當是時諸侯不有天王
而自專孔子務以三綱五常教不善昭公諸侯也其喪
禮乆出天王問孔子欲更其禮可乎在孔子必不教人
不忠所以不言期之非及宰予閒居之論孔子却言其
非可見母之期服不近人情焉今之迂儒止知其一不
知其二是古非今昭然矣且禮出於天子上行下效焉
今天子皇子母服期庶母則無服五服之外則不服若
以其説為必然則堯之德靡矣堯乃親九族而平章百
姓豈獨五服之外者歟於是命諸儒遍考諸書以報又
數日來奏古今論喪服者凡四十有二人願服期年者
十四人願服三年者二十八人比服期年增倍由是觀
之彼三年之喪豈不合人情者乎夫父母之恩一也父
服三年父在為母則期年豈非低昻太甚乎其於人情
何如也且古不近人情而太過者有之若父母新喪則
或五日三日或六七日飲食不入口者方乃是孝朝抵
暮而悲號焉又三年不語焉禁令服内勿生子焉朕覽
書度意實非萬古不易之法若果依前式其孝子之家
為已死者傷見生者十亡八九則孝禮頺焉民人則生
理罷焉王家則國事紊焉又聞周公無逸篇述殷王中
宗享國七十五年髙宗享國五十九年祖甲享國三十
三年自時厥後惟耽樂之從或十年或七八年或五六
年或四三年壽可稽而短可考豈不明矣然周公止知
如是不知定期服已失人倫終致後王壽短而社稷移
者亦由庶母無服焉或父歸而子乗之人倫安在所以
壽促而王綱解迂儒茫然哉朕觀宫生之君好内山林
之士任為股肱𤓰牙暴貴其身致君牽制文義優柔不
斷國之危亡非迂儒者誰其喪禮之論時文之變態儒
乃不能審勢而制宜是古非今灼見其情甚不難矣每
聞漢唐有忌議喪事者在朕則不然禮樂制度出自天
子於是立為定制子為父母庶子為其母皆斬衰三年
嫡子衆子為庶母皆齊衰杖期使内外有所遵守
　　夏日雨晴詩序
兩儀昭著律以常經貞則序而萬物茂焉若時君怠政
則經失律節序易常萬物殃矣洪武八年八月無雨至
九年夏四月初尚未霑濡民雖未恐朕心遑遑慮失民
人種植至當月二十有七日申漏山氣上升江蒸海湧
隂雲四布天雨下降宵晝淋淋盡天地足滂沱抵五月
二十一日三旬不止次日將戒百辟祀后土於北郊明
旦天開雨餘山氣薄霧油然而往來雖吴道子施描方
今之時畫豈足盡其考態盖天開圖畫倐然忽然變象
異常故難真耳因樂天埀顧特敕儒臣賦詠之故亦為
序
皇皇后土兮德溥河量山澤通氣兮天雨落而至滂三
旬隂靄兮過美又將有傷兮或殃俄雲歛而天霽兮民
歌樂康老農謳歌兮陸種而水秧朕握乾符兮何祥但
時和歳豐兮世道為良今喜雨霽兮大祀列張臣僚賦
讃兮鏗鏘朕將稽首兮拜遥蒼家給人足兮秋收冬藏
皇祗兮洋洋惟願昭格兮我將
　　建言格式序
嗚呼為君難而為臣不易此古人當戒之言且如為臣
之難惟茹太素是也洪武九年朕見災異萬端餘無措
手於是特布告臣民許言朕過告既出矣逾月藩臣上
書者山東布政使吳印叅政宋善閻鈍山東按察副使
余奎海州學正曾秉正平凉府崇信知縣潘卣監察御
史孫化海寧縣丞方仲容登州府福山縣丞徐謙山東
布政使司檢校傅奎台州黄巖縣徐季清安吉衞軍丘
􁀍守禦莊浪指揮僉事李景山西分教國學生余懋台
州府民鄭士利共一十五人准其言者吳印宋善閻純
余奎曾秉正孫化傅奎李景八人計一十七事全不可
行者潘卣方仲容徐謙徐季清丘紱余懋六人假公營
私而罪者鄭士利是後近臣刑部主事茹太素以五事
上言其書一萬十千字朕命中書郎中王敏立而誦之
至字六千三百七十乃云才能之士數年以來幸存者
百無一二不過應荅辦集又云所任者多半迂儒俗吏
言及至斯未覩五事實蹟意其妄言故召問之爾為刑
部之官彼刑部官吏二百有餘爾可細分迂儒俗吏乎
彼乃不荅使分之而又無知其人者於是扑之次日深
夜中朕卧榻上令人誦其言直至一萬六千五百字後
方有五事實蹟其五事之字止是五百有零朕聽至斯
知五事之中四事可行當日早朝敕中書都府御史臺
著蹟以行吁難哉古今上書陳言者未嘗不為國為民
而為君而言者雖有責人以難故要其名者亦甚不多
今朕厭聽繁文而駁問忠臣是朕之過有臣如此可謂
之忠矣嗚呼為臣之不易至斯而見惜哉因如是故立
上書陳言之法以示天下若官民有言者許陳實事不
許繁文若過式者問之故為之序
　　翰林承㫖宋濓歸休詩序
洪武十年春二月二十有六日前翰林承㫖宋濓得致
仕歸已達家矣即遣長孫慎進表以伸報謝朕覽來詞
言無虗謬已往分明見陳可紀其為人也可謂誠矣智
矣故有終於致仕為此於是召其孫慎謂曰爾翁去此
而誰從對曰惟親及故友㑹之他無濫交曰日撫兒孫
乎閲生財乎涉田園乎慎稽首拜手曰臣慎祖蒙陛下
之深恩厚澤得休官悠悠於家以待考終其於撫兒孫
閲生財涉田園之事皆有之為此不勝感激特遣㣲臣
慎請闕俯伏以謝陛下曰除此之外他有何樂曰足不
他往但新建一容膝之室題名曰靜軒日居是而澄方
寸更訪國政儻知一二雖在休官尚欲實封為陛下補
闕耳朕既聽斯言倐然感動於戲忠哉良臣有若是耶
因為之詩焉
聞卿歸去樂天然靜軒應當倣老禪不語乆之知貫道
以心詳著覺還便從前事業功尤著向後文章跡必傳
千古仲尼名不息休官終老爾惟全
　　心經序
二儀乆判萬物備周子民者君君育民者法其法也三
綱五常以示天下亦以五刑輔弼之有等凶頑不循教
者往往有趨火赴淵之為終不自省是凶頑者非特中
國有之盡天下莫不亦然俄西域生佛號曰釋迦其為
佛也行深願重始終不二於是出世間脫苦趣其為教
也仁慈忍辱務明心以立命執此道而為之意在人皆
若此利濟羣生今時之人罔知佛之所以每云法空虛
而不實何以導君子訓小人以朕言之則不然佛之教
實而不虛正欲去愚迷之虛立本性之實特挺身苦行
外其教而異其名脫苦有情昔佛在時侍從聽從者皆
聰明之士演說者乃三綱五常之性理也既聞之後人
各獲福自佛入滅之後其法流入中國間有聰明者動
演人天小果猶能化凶頑為善何况聰明者知大乗而
識宗㫖者乎如心經每言空不言實所言之空乃相空
耳除空之外所存者本性也所以相空有六謂口空說
相眼空色相耳空聽相鼻空嗅相舌空味相身空樂相
其六空之相又非真相之空乃妄想之相為之空相是
空相愚及世人禍及古今往往愈墮彌深不知其幾斯
空相前代帝王被所惑而幾喪天下者周之穆王漢之
武帝唐之𤣥宗蕭梁武帝元魏主燾李後主宋徽宗此
數帝廢國怠政惟蕭梁武帝宋之徽宗以及殺身皆由
妄想飛昇及入佛天之地其佛天之地未嘗𣺌茫此等
快樂世嘗有之為人性貪而不覺而又取其樂人世有
之者何且佛天之地如為國君及王侯者若不作非為
善能保守此境非佛天者何如不能保守而偽為用妄
想之心即入空虛之境故有如是斯空相富者被纏則
媱慾並生喪富矣貧者被纒則諸詐並作殞身矣其將
賢未賢之人被纏則非仁人君子也其僧道被纒則不
能立本性而見宗㫖者也所以本經題云心經者正欲
去心之邪念以歸正道豈佛教之妄耶朕特述此使聰
明者觀二儀之覆載日月之循環虛實之孰取保命者
何如若取有道保有方豈不佛法之良哉色空之妙乎
　　昭鑒録序
朕嘗深思熟慮曩者創一天下之君其决事也繁其操
心也曠雖至明之人其過誤不免有之况見淺識薄者
過亦多矣因是有愆於後若能覺前過誤日加警省修
德以消前愆乃子孫之福也若已不能省更加以子孫
囂囂不律其好還之事必有日矣朕因靖江王守謙不
法蹈其父惡雖未全見其萌之意彷彿如之思無可制
特命儒臣於諸史内撮類厯代藩王事跡編而成書示
使朝夕目之戒必為善書方編未成是子孫不改過妄
行引古牽今内多含寃抱恨後為庶人乃云不戀車馬
之嬉逰住茅簷之矮屋忘金飾之髙樓惟努力於田丘
甘心老死於桑林有若是言朕復思乃是子無福之所
使耶其父昔之凶惡之所致耶然此子雖不服教矣書
既成編當布示吾諸子使觀賢不肖何如且朕昔居淮
右世之寒㣲有能過我者乎斯寒㣲之至極也一旦元
運天更羣雄鼎沸吾乗逐鹿之秋收集豪英開誠諭率
四征不正之徒因是與羣雄並驅一紀于兹方歛羣雄
於鋒刃之杪導善良以歸仁義之鄉吾嘗憂懼萬千其
當歛雄撫善之時豈無過誤者乎今知前躁欲追不及
警戒目前深慮積愆已重今德薄才疎恐不足以補過
消愆有累吾諸子孫即目日已年邁精力有所怠為天
下生民及子孫計日以强力為之然自平禍亂以來心
役神疲此際施為終非精細必子孫見此增修厚德消
平禍亂之愆人各膺夫福禄此朕之幸也且厯代諸帝
之子多囂囂不律以致為他人離間親親身受大禍者
一為前人之所作二因後人之不修愈加增惡見怒於
天人者也惟我子孫熟省察而慎之戒之同良於世不
亦美乎
　　相鑑序
朕嘗詢儒問道儒皆演孔子之說而陳三皇五帝之制
以導我及觀春秋之書其書也惟紀賢不肖政得失昭
如日星驗如影響詳其所以自修春秋至今凡儒者未
嘗不讀覽是書知其所以然云何臨事多謬不從善而
從惡之紀雜庀羣書㒺次不能精知利害也因命儒臣
纂漢至宋元厯代史書賢不肖者類為賢姦兩書使智
者易為目誦賢者易為取舍雖是非已往於千古纔開
巻猶見之於目前若君子者孰從惡而不從善耶故於
洪武十三年冬命翰林營繕成書令工刋就以利後人
特以為序
　　相鑑賢臣傳序
嗚呼善哉智人所以立身揚名惟老𣆀有云死而不亡
曰壽賢人雖殁於千古人若目誦其事由生之所以是
不亡也且賢之所學初篤明孝親篤明孝親者何也盖
父母之親天性也加以篤明是增孝也孝之既明矣然
後乃能事君所以忠於君而不變為姦惡者以其孝為
本也所以非孝不忠非忠不孝所以事君者若父母生
必榮貴之厚養之以顯之此其所以孝也如事君不忠
致父母生有累焉如不累焉身當其罪者則父母憂戚
焉此賢者之孝憂父母生若是也或父母已逝而孝猶
篤然而慎焉不敢不忠君者孝在安神魂於九泉若或
不忠惟恐隂陽之道殊愆連父母有所不知宵晝思音
容而不復見常以為傷心安敢不忠君棄富貴而累祖
宗也哉朕觀諸賢在冊也由生之對其忠孝之道嗚呼
不亦難哉惟智人能之
　　相鑑姦臣傳序
洪武十三年春因丞相胡惟庸不法後朕嘗嘆息其事
特命諸儒檢厯代史書纂殺身權姦為類一日試目之
乃知今古不才者終不悟殺身累祖宗之惡如是往往
蹈習其非以致身亡姓滅云何盖聰之至極返復愚者
也且是姦臣初出庶民本布衣之士一旦人君擢用之
身貴家榮名彰先祖位居一人之下更何以加而乃不
守人臣之分恃要持權窺覘人主之意包藏禍心舞文
弄法肆志跳梁不以人主信任之恩為恩返行乗機愚
弄孰不知人以誠推己已以詭從禍將有日矣是姦臣
也初欲榮父母而返累父母本欲榮身而又殺身必欲
顯父母而至於滅姓也朕觀斯傳古今得罪於人神者
無出於斯姦臣之愚昧也斯若是昔之姦也𤣥鬼神鑒
即顯當時紀無私觀由生之在餘辜千萬世更何磨滅
者耶以至古今永為罪人也特述之
　說
　　秋宇澄清說
天地四時之氣或姤或否是隂陽也故有温凉寒暑之
分在春則老隂漸去驕陽徐至所以氣之温也當是時
隂氣上升而漸歛於天陽氣下湧而漸出於地氤氲兩
間已而又天氣下降二氣姤和萬物萌動由此而氤氲
氤氲浮㳺於二儀之中自清和入夏鴻鴻濛濛山蒸海
湧江河上騰炎帝當天長養萬物斯為暑矣所以晝則
天多雲霧夜則銀漢星稀以其至陽之氣之盛也至初
秋老陽之氣漸入厚坤嚴凝之氣㣲降穹壤所以山海
罷蒸而歛湧江河息氣而不騰於斯之時厚坤土潤雖
有凋木之西風無塵可揚晝則雲氣靜於上下夜則星
辰密布於天墟月馳穹壤素輝皎皎可不燭而夜塋以
斯觀之盖謂隂陽交垢之氣息其嚴凝之氣未凝斯秋
正當二氣涵養之時獨秋靜故曰天宇澄清其冬嚴凝
之氣正當之時却乃不言天宇澄清者何因冬地多乾
燥朔風撼柯飛沙走石揚塵簸土於中界露墜而凝霜
霜消而為水為氣周旋於上下故不言冬宇澄清者也
　　又
濁而不已故澄之既澄且已而後清之斯水乎土乎曰
曰泥水也然當未泥之先泥何名之當未澄之先澄何
名之曰水土也今濁而澄澄而清斯謂澄清者乎曰然世
云秋宇澄清斯比何云何曰未知也吾聞天地温厚之
氣始於春而盛於夏鴻濛兩間此氣之濁也清凉之氣
始於秋盛於冬清於上下此氣之澄也於斯澄濁當未
濁之先濁何名之曰氣也當未澄之先澄何名之曰理
也亦可謂澄清者乎曰亦然嗟夫人於世而理不明何
如禽獸者耶其秋宇澄清之說特以天比濁水而澄清
者也故無他
　　晴鳶摶風說
世鳥之繁狎人者有數獨飛鳶狎人觀之似乎與人近
是欲取之而不得何故盖鳶性生而若是機樞而智圓
雖與人少近人罕得之因覺性之多其鳥日得食甚少
意好扶揺但得微食則整翼摶風摩青弄翮每日暮而
投林晨蒼而出樹几風和日霽薄近人烟是其智也至
如張翼而騰歛翼而下擒鼷䑕以充腹斯鳥之志將以
為雄之盡矣志之快矣雖鵰鵬無過於此一日得少食
振羽而翔乗風而流翅唳聲悠悠樂美飡於鼷䑕自以
為他為何與並之忽霄壤間舒翅凝晴歛翮而下如星
奔銀漢風聲若雷為隼所見鳶乃恐之急趨林以棲枝
偷睛於樹隙以窺斯鳥之何往正恐間俄黄鶯自柳隂
飛來謂鳶曰平日吾身最懦不過穿花鳴柳爾鳶每近
人而取食張翼而騰歛翼而下擒鼷䑕吾將謂爾之能
世必無雙何一隼而過爾鳶早歛蹤而潛林偷睛於𣗳
隙以觀一隼何其弱之甚耶不知爾之搏風之志果何
往歟
　　堯湯水旱說
朕聞堯水九年湯旱七載當是時載之於簡楮繼書之
以至如今忽時聽讀觀之陡然毛髪為之惕竪何哉盖
謂風雨以時民獲歳豐猶稱王業艱難若使之四時失
序天道愆期九年潦而民無所得七年旱而種植無苗
以今時民生較之不審當時民將何以為命故孟子有
云盡信書則不如無書誠為的論且方今之時天下歳
獲年豐則家給人足者有之不足者亦有之至加九載
之水或七年之旱果何生焉此非相傳之訛史筆之妄
難為正論以朕詳觀必終堯在位之時内有水九年其
七年之旱災亦同堯若此之論必契智人之聽若以前
所云為必然則天下蒼生無種矣朕即位九載每度四
時慮恐失序而不調獨勞思於甚者春夏秋三季當為
切慮冬頗少思盖春夏秋三時皆生長結實之際不可
不均調其時設若反常道而生變則殃及庶民君受禍
矣禍自何來來必有源所以源者何天下無收則民少
食民少食則將變焉變則天下盜起雖王綱不約致使
强凌弱衆暴寡豪傑生焉自此或君移位而民更生有
之朕所以切慮三時慮恐有九年之水七年之旱民無
立命所以讀聽之間不覺毛髮竦然而立驚畏如是為
此也俄九年夏四月初月將終而望雨未至日夕惶懼
必工役之繁勞人太重致若是耶然役將終半難息無
可奈何於是再省於已旁及他務敕百僚以檢察之使
之伸寃理枉施行間次日天鑒我愚昭憐衆庶倐墨雲
以蔽太虛川谷風生江淮氣湧海波上升神龍驅雲以
蜿蜒阿香奔車而掣電㣲雨降而塊無破薫風和而條
無鳴不傷不溢霑濡草木漸入黄壤雖未見終歳之嘉
禎足見目前之感應可不歌咏而紀之歌曰
薰風解煩天雨清殿廷流水潺朱楹麳麰小滿根已朽
康衢鼓舞撫琴箏四時常道天地經物物舒英大化行
五嶽蒼蒼雲氣靄四溟浩蕩波不驚吾因帝鑒蒙雨澤
敕至羣僚瓊斚傾踏歌旋轉天下平誠可悦人皆寧尊
賢敬老歡相近小車轔轔閒倚軿來賓宜入我帝京霄
晝山海進坦途暗無㝠惟願乾坤永貞泰良臣世世常
佳名
　　黄河說
吴元年丁未(闕/)　月遣大將軍率馬步被堅者二十有
五萬渡江越淮北入中原首服齊魯明年洪武初夏四
月定河洛秋八月胡君棄城逺遁沙漠又冬轉戰晋冀
撫有其地關右望風送欵中原是平嘗云君天下非都
中原不可今中原既平必躬親至彼仰觀俯察擇地以
居之遂於當年夏四月率禁兵數萬往視之遡流河上
足月抵汴梁當是時機務浩繁雖有山川秀麗古今人
之事跡一時不暇歌咏至九年秋八月祀社齋於奉天
門夕坐道上有儒臣待制李思迪者侍其傍皆當時同
舟往者因言北狩河水變遷欲為之說未文明日午漏
思迪以説來進觀斯文意壯水勢說河源文頗順序朕
因以為之説元年夏四月敕有司清江淮水濱及河際
故道某日乗巨艘抵𤓰州是時春水方既潦水初興江
無洪濤日無酷暑時在清和利征旦吉舟入運河舍半
抵廣陵三日至淮隂舟師入淮是日巽上風多揚帆飛
幟不二時而達河淮二水相合之處見水分兩道清濁
如界並流二十餘里方乃混沌東注既而越淮入河方
覺水上同流極濁而無清至黄而無黒更無他色所以
古今稱黄河宜其然也舟行三旬晝夜居斯水上時刻
聽觀其勢若萬馬奔馳其狀若大地轟馬其湍物之速
一息莫視其山迴石轉之處則水繞勢盤旋於羊角水
底玲瓏因風激怒濤飛潑天則珠飛雨降有時巨浪如
堤倐然而湧横亘其河使湍者緩流者止細浪者無文
良乆之間衆流輻輳其横亘之水將消忽然一水周旋
則水底有聲喑喑嗚嗚又少時間水中一穴若數丈圍
有如井狀上通天氣下至河底俗呼旋渦是也其水為
旋轉急甚中有飛者上起去渦丈餘霏霏臨岸沸沸觴
人其流於兩山峽之處或直而湍或曲而折或繞石而
旋或復流以觴岸或怒急而雪浪成堆或使山傾地䧟
或舟覆而楫摧或巨魚一尾之間雖呼吸之際早十里
之程若胎龍美之而出戲或蜿之以一蜿則淵深無底
四野成湖若蜒之以一蜒則瞬目千里莫可止焉斯水
之急乗利之物則有若是耶斯水人云神水每患於中
國為民害者多矣朕親㳺斯上觀斯水之勢遇兩山之
間河狹流急宜其然歟至於平原曠野則東蕩西坍使
桑田變遷水勢少漫亦宜其然歟此堅柔之所申孰謂
有神者歟若非河之無神却乃有之所以有之者極濁
而難澄滔滔東注亘古今而不息此乆常者也忽然而
極清人影皆毫釐洞見如此者或千百里或數十里斯
可謂神者焉故上古人君載在祀典畏之祀之為民祈
福焉今朕得觀斯水挾直處如經如弦凡山迴石起之
處則盤若羊腸若河隂以達於徐宿地曠而原平則不
然斯水汗汗漫漫浩浩蕩蕩有不可測焉禹貢注云三
門未開吕梁未鑒則河出孟門之上則未為當也必後
人訛其文相傳差失朕曩者既逰今思復述以為說耳
　　保身說
大化言天地之氣運用也世之賢者特以君政配之亦
謂之大化所以天地之大化四時是也所以四時之化
者何所以化者春變夏夏變秋秋變冬此四時之化如
春之化以其太和之氣流行凡世有血氣及生生者草
木之類無不以時而冬見其形如夏之化當長養之際
逢此大化之氣無有不長養此夏之化也秋之化當結
實收歛之時於此之際無有不結實者冬之化當酷寒
嚴凝之氣於此之時無有不肅殺者此四時四季順而
天地和萬物育纔有失宜則上下有傷此言理性者也
所以人禀天地之氣全順其宜而為之則身安乎蕩蕩
阻其宜而為之輕則致殃重則喪命所以冬不宜穿井
開渠何故以其閉塞之時開則泄厚坤之氣此比人之
周身若完其肌膚而全其體則運用隂陽此常道不過
則知虧支體肌膚有損肉而驚於骨者略少痊乃有隂
陽交媾則命若風中之燭矣何故盖隂陽一媾則周身
太和之氣運用毫髮無有不經緯者譬猶槖籥而運行
也若橐籥一運傍有他穴則橐籥敗矣匣無用焉人之
身如匣口舌耳鼻為橐籥也若身有損傷則如匣有他
穴橐籥一動風他往其身靡矣有可驗者吾㓜居鳯陽
聞犯憲者受刑既責之後而歸行隂陽之事運動太和
之氣精自瘡口泄氣由患口昇無可止不逾旬日乃斃
丈夫可不戒乎言大化者物物無有不動者是也
　　勤惰說
昔有勤惰居同鄉其志則同其操則異且勤者當為民
時夜則然燈閲古晝則腰書力田家奉頗厚其惰者同
時而民其為人也精文學他務不作日未暮而寢日已
髙而起食畢誦書數行而即悠悠然自以為志士清髙
一日詣勤者田謂勤者曰君子之學精一無二(闕/)
　　　　　　我(闕/)　　　覽羣書以待(闕/)　之用勤
者曰公君子也導我以學良哉終不忘然先生教我罷
農及他務而專書然農書俱不棄也亦可為之惰者曰
如此必苦其心志勞其筋角况讀書之心且不專耳是
為不可勤者曰先生之讀書以日為計而專某以農雖
畧少妨則以夜代日則又如先生之學矣其惰者飄然
而笑往一日君知二人皆儒者之學道統之傳命使召
至京師各職以官皆侍駕而朝焉其君臣之務朝廷之
大事其為臣也必凌晨而趨待漏而見日暮而歸猶不
恬寢所以者何且凌晨而趨不敢不若然也昔君有善
政者必庭燎煌煌故天子有五鼓而興百僚皆四鼔而
起此其所以必政務也日暮而歸不恬寢者何恐君餘
政而復召故不敢肆朝廷之務君臣之勤一若是也其
勤惰若斯職斯二人當為士之時獨勤者色頗憔悴而
惰者美色(闕/)　一旦臨事則憔者容容者憔矣或以斯
二人昔若是今反若是傍曰何曰君不見蓬頭垢面者
誰曰昔惰者耳曰顔貌巍巍精神光燦者誰曰昔勤者
耳曰吾所以言昔若是今反若是正謂此也曰爾所不
知其詳耳且昔勤者衰惰者盛以其勤者勞於筋骨操
其心志惰者盛以其逸而無操致筋骨之放縱耳曰公
所言未當吾觀勤者昔為民時因勤家奉頗厚其容顔
當盛而衰何也其惰者因惰家奉頗薄顔色反盛此其
所以足下之説不同也曰公知其一不知其二夫勤者
當色而不色為慮有三一為慮恐衣食不足而不善終
慮之一也次為丈夫於天地間身後無名惜哉慮之二
也三為恐學不愽不能為君之用慮之三也所以顔色
不盛為此也其惰者奉且薄却乃顔色美為忘志而不
慮茍得澹飯黄虀足以美其腹矣腹既飽矣心無志矣
亦忘慮矣與禽獸何異哉顔色豈不盛歟君不見鹿鳴
呦呦食野之苹(闕/)　　　　曰草鹿之肥者何以其無
知也一日捕至令食料而牽車料豈不美乎而乃减精
神去肌膚是由不苦而苦也艱哉牛之為物也亦草之
為食當是時肌膚頗定無盛衰之增减一旦駕犂耜於
畎畝主以料飼之其牛也精神倍出力致千鈞吾所以
言者斯皆獸也其所用有異事在涉與不涉耳今勤惰
二人皆人也難比獸以事之説與獸合若是一日君命
勤者職水部勤乃往達所在水害利隄防堅斯稱職也
君賞加焉其惰者職教布種惰者往達所在罔知布種
之時宜其以民之利反為民之害妨農害稼無功而歸
君略少責焉惰者志哉即詣勤者居謁其人謂曰足下
平日之學比吾頗簡今之用也何過吾之若是致君褒
美焉敢問得何聖人至精至微之道曰無他經不云乎
順天之道因地之利先生熟之矣然熟則熟矣吾但知
理若是今之行也則又不然曰且吾防水之道順天之
時則一書而不異所以順天時吾乃職水之務斯水也
春陽方興炎暑潦水大作使之隄防即天時也冬三月
天地閉塞農且有隙四澤枯涸堅冰實地浙可以隄防
也順天時也其水之性使往而往使不可往而止順其
性而導其行勿使汨亂五行差謬此其所以因地利合
時宜也其惰者既聽斯言稽首鞠躬乃曰於戲博學匪
行不若無簡藝精專以為用不亦妙乎
　　良馬説
世有良馬生得其時得其主而功於世者三焉又産得
其時而不得其主者八焉所以功於世者昔河出馬而
異常以其背列文彩聖人象則之而數焉使世人避凶
趨吉功之一也唐太宗之青騅蜀主之的顱郭子儀之
獅子花是馬也立雪眠霜當是時載主以建功則有衝
烟突霧驅雨馳風摧堅撫順雖人之有為非斯馬之良
健何如是功之速疾也當時天下擾亂忽爾太平人不
知良馬之功至今矣以今言之斯戰馬之功二也古良
馬生於帝堯之時則得其時得其主何哉有時牽金玉
之輅以奉南北之郊有時負主以狩西方問民疾苦慰
勞諸侯其良馬之功三也周有追風等騎今古乃曰竒
物也以朕詳之當穆王之時四海咸寧不思巡狩以安
生靈輒便日馳月驟四入遐荒致使八駿筋疲力盡而
乃方歸徐偃又稱尊幾年矣斯不得其主而鞭策死者
斯八騎也近世以來凡馬既多良馬甚少前歳西蕃戍
將來言邇來西戎忽生良騎一色如墨雲凝於太虛風
動騣翻獵獵雲開霧合尾搖數尺蕩塵以除埃首舉神
樞則視若奔星掣電雞鳴項立雄然四足風生以臣之
度可使至朝而不許在野朕於是命使西馳以諭酋長
使達彼酋長惜良騎而晦之使者因數馬之狀况酋長
密邇邊陲聽命之所不能隠蔽(闕/)　日進及其進也盤
桓不捨於是以為疾其蹄而來獻至馬廐朕視之貌態
如其言者今足不能為我之用當時敕所司牧於鍾山
之陽今三年矣所司來奏馬之足疾日已痊矣陛下可
試乗之以洪武九年冬十一月十日馬至因命儒臣以
為説朕亦以馬有功者三枉勞者八述其云耳
　　生擒虎説
虎性殘生以肉為命擊搏之性生而禀之者非異也人
云猛虎觀其所以未為猛也乃理性之使然食肉而生
故搏而無已所以見獸則見食矣急趨而搏略不少遲
心無畏懼所以人云猛獸今是獸非猛也乃無知耳且
當未怒未悦之時徐步平原其落魄之勢以巨比之則
豢貓不似以形校之如貓無異若食飽而悦跳躍之狀
何如貓之一也或雌或雄若呼羣唤對則吻張而牙露
腰伸而尾舒聲震山澤時乃風生草偃獸為之駭若有
時而倦當谷而眠非獸不近人亦莫識以其無知也何
以知其然盖以其産於野非人可近彼亦不可近人當
出入於崇山峻嶺食麞鹿啖狐兎是其宜也何期近城
廓邇村店逄人而搏食之人有知者避之然妨民生理
甚為民害時壯士聞之彎强弓挾勁弩持戈仗矛調鋼
鏃而扣弦將行而捕虎時智將笑而謂曰一虎在山用
心若是忽獅行村野將如之何虎雖猛而無知以兵得
之則斑斕之皮無用矣若以智得之可以除害全物也
即時張網重岡噪鼓而進振金而前虎雖無知亦徐行
而他往不時而虎投網矣遂得生擒於戲若以有知而
力鬬無知是亦無知若以强而鬬强其損非彼即此可
不戒哉
　　牛搏虎説
世有走獸其類多端有生而在野者有生而受人豢者
斯二者之為物如在野者兕虎麞鹿狐狼獅象且如獅
虎之猛狐狼之狡雖生而有之者終為人患乃無益於
世其麞鹿犀象生食平原之草昔聖人取之以時如象
備法駕以供四時之祭麞鹿為殽羞亦祀之用如家豢
而有功於人者牛馬駝騾驢犬是也且如負重載逺則
有駝騾驢若墾田闢地為農之上功者無出於牛之力
也若開邊拓土巡守封疆而備侮其馬之功又為不小
犬之力㣲守舍之功猶義然邇來天長縣羣牧監奏本
縣民人戴姓者朝出其妻牧牛於野平昔豢犬隨之其
犬或前或後時左時右縱横行之俄而入草莽間乆之
不出戴氏之妻牽牛往尋之去未百步乃見虎據叢而
食犬虎見人至棄犬趨人其戴氏之妻被虎所搏搏而
未傷所牽之牛見主有難忿然而前詣虎所在虎乃釋
人而應牛來云二物相加哮吼而弄爪牙者虎側二角
而奔擊者牛不逾時而虎負牛勝人難消矣夫獸之為
物雖品有髙下力有巨㣲人之取舍用其所長牛本拖
犁耜墾田種穀而已未聞他能如野之猛者無如虎豹
猛甚而伏虎豹者獅也今戴氏之牛威猛如獅志意同
忠豈不仁獸者耶於戲獸之報主也捨身捍患人之於
世如者不如者何哉於是别賜戴氏之牛以代仁獸而
自終豈不人報獸之宜乎
　　賜宗泐免官説
世人災害有三往往皆不自知故其災害周流方寸間
日夜無息今古未嘗有能盡去者所以釋迦成道教化
衆生指迷破昏乃云災害之三者曰貪嗔癡斯三者孰
能不備孰備而不殃所以古今不備者聖人是也雖備
而不殃者賢人是也洪武九年春遐逰天界見住持僧
宗泐博通今古儒術深明詢問僧之苦行本面家風果
何幽靜傍曰是僧動止異常因識儒書大知禮義又非
林泉之士於是朕命育鬚髮以官之當時本僧姑且奉
命而不辭待至髮長數寸將召而官之其僧再辭而求
免願終世於釋門吁難哉世人之於世誰不欲富貴妻
子名彰於世者歟今是僧却富貴弗美妻妾可謂三害
之中善却一者歟人將謂是僧生性淡薄有是歟抑𤣥
悟之有知而若是歟不然其僧生性淡薄𤣥悟不可以
言貌而見葢丈夫之氣初志不奪斯僧是其人也特聽
而免官放老山林其世之三害僧不為一害所迷妙哉
　　僧道衡説
公私利涉古今不異之謂道辯輕重分毫釐國行民用
市無爭者今謂衡其道衡二字凡達人智者不可不深
究其理焉且道即路也昔聖人允執之性無所名特以
曠大永長之事配而言之故以道稱夫衡以權合之法
布天下雖至巧者無所施其姦至愚者憑此而不惑所
以衡稱昨逢越中沙門自號道衡於斯二字甚相符契
於戲心常履道而不迂性常如衡而不曲道哉衡哉不
亦美乎
　　僧道竺隠說
僧之殊俗者去姓是也務立字為名爾以道竺隠稱自
以為奇孰不知色界之道無盡法界之道無窮斯道幽
乎顯乎有相無相曲如羊腸一縱一横誠如十字又若
弦在雕弓其世之君子小人故有馳之異同今爾擅道
名可謂志矣且竺者西域之國名也我中土智僧此立
為佛刹爾云於此而隠其道承如來之教乎説者如來
成道時放眉間白毫相光照大千界指迷破暗利濟羣
生豈不彰之顯之爾乃以隠自任何也且隠者匿也吾
所不取智人人明其道幽其德名彰不朽果隠其道則
不許然嘗聞聖人有云德不在彰道不在顯終日乾乾
汝若是乎若此後必了然哉
　　僧玘太朴説
僧多捨俗惟立字為名何也以其法殊人主之教故也
邇來有僧用三字為名曰玘曰太曰朴且玘玉之至精
者也太無上之巨也朴實而不虛混而不鑿斯三字之
用果如是乎若是則仁者體之又可為而不可哉今僧
用斯三字理道深長機根淺露者莫可探其趣若遇良
工必由雕琢而方見其形也昔如來朴太虛混厚坤故
發問於未判之先孰雕琢而使澄清列無量之象於穹
壤七曜運行其間布海岳於鴻龎百川東注此由太朴
而至窮窿果理之使然氣質之變焉吾聞智者云混沌
靜乆而乃此今僧捨俗認朴必釋教之然哉
　　天界寺花架説
暇遊入寺長老同行見綺砌為檻中植薔薇而又竹木
架之工以編之屈蟠龍蛇之狀令不得曠蔓枝莖因之
有感嗚呼甚哉違大化恩不及草木必有積焉朕嘗目
種花之徒務以竒為妙故屈蟠其枝莖以招買花者也
然其人智巧多端身不滿三尺朕謂花者曰爾生計若
此家傳否曰然爾身若此亦家傳否曰三世矣吁愚哉
人云世有隂隲然後獲昌所以隂隲者利濟羣生是也
不但不殺而為隂隲但能惠及草木亦隂隲焉若使草
木不得自然而乗大化之興尤為損德必成將來之患
矣其佛㑹之中雖有持花獻果者正所以不花而花方
為聖人之妙若植其根節其莖蔓使疎條巨蕋朝夕樂
觀不惟損德必有愆於身後因詢種花之徒有感特述
寺修花之説
　　僧犯憲説
佛之立教也惟慈以及衆身先忍辱所修者諸惡不作
百善奉行斯佛出世始此因由於西域五天竺國賢愚
敬之無有慢心五百年然後流傳中國賢信愚化又二
千年其間智人亦因是而通神者有之有流此而無終
者有之然凡居是者必忘憎愛去貪嗔却妄想雖不前
知亦也效佛之宜洪武十一年秋八月天界有僧訴於
中書其辭曰為主僧者非理辱甚中書下刑部究其源
其間觀形狀識縁由自妬忌而起信讒而亂以致福消
禍增累及平人若干比問分明人各受刑矣於戲禍福
無門惟人召而速至僧不務修造愆而犯憲法司論如
律宜哉
　　命道士楊宗𤣥住持萬壽宫説
世有已往之事而不冺者曰宗他無知之機曰𤣥此果
宗乎𤣥乎昔聖人之馭世也以三字設教以宗為統紀
之名以𤣥為心法之授於斯三字凡世人者奚啻其根
洪武十年有司奏朕北平萬壽宫急缺住持朕命朝天
宫提㸃於羣道中擇超者使往焚修焉明日提㸃將至
住持者朕謂曰爾姓名何對曰臣螻蟻之稱楊宗𤣥是
也朕觀斯人玉樓銀海相應頷下遒髯如線其於壽也
不為不髙矣然朕目斯道顔如三春之夭桃色若紅杏
初芳必交梨火棗之嘗吞霞瀣之乆服非若此安能如
是今敇往而興教必稱職焉因為之説汝往欽哉
　　雁歸説
鳥之理者惟鴈善秋南向春北歸是知四時之代謝且
歸向之際陣列長空雌雄互喚次第有序斯理成義就
翅天而征視者莫不以為美乎或曰畏寒或曰畏熱傍
曰不然是鳥靈明得之於天固善知酷寒盛暑所以歸
向有期未寒而南向未暑而北征所以避其甚也又南
向不失期者為稻糧也北征依其候者為育雛之故也
夫鴈之靈南北之趨皆處不寒不熱之時致如生子沙
漠處於無殃也今之人善觀鴈善不能去已之惡從已
本來之善人者乎
　　紫鴈南賓北歸説
二儀既判萬物生焉然覆以下載以上風物之殊人言
之異又豈一爾且中國去朔漠之地逺不五千里致紫
鴈節之以時往來乎春秋斯正風物之殊也夫鴈之南
賓一為朔風之所使二為食啄之必然每春歸之依期
盖當育雛之時將至亦炎氣之相催故春秋往來雖不
期然而然者乃自然也鴈何專生北地南方弗産謂何
因朔漠之地曠數千里絶人盛夏清凉水草甜嫩得以
自由生子無擾是生此地也雛翎方硬秋風初發所以
南向者地將凝雪水將堅冰所以避寒也不南生者云
何夏多炎氣水陸人稠子生人擾酷暑薫蒸陽氣初舉
赤日東升北向者為此也於戲鴈鳥也知避凶趨吉節
飲啄隨寒暑智同人焉君子不理道而稱君子信有之
乎
　　普達説
朕有臣曰普達其為字也甚深妙焉無所不遍曰普無
所不知曰達斯普達二字昔人有之則聖賢焉又非慵
慵愚下之有者也是普達也若以此為名名之無知其
所以然而乃慵之而又慵也若或知其所以然不特獨
善其身又將利益焉然斯臣見休官於家猶且思朕之
切扶笻而趨凡三晨一朝傍曰黑髮白齒揺脫骨已倦
筋已疲何數如是乎曰不然至忠之所感無知其勞者
也嗟夫世人皆若是奚由朕化之乎
　　漢說
漢之說天河也且漢汪洋也瀚漫也銀河也朕臣以之
而為名豈不大也哉嘗聞吉人天相其必兆先斯臣昔
逢元季豪雄角立漢獨能倡義旅以保生靈當保之時
則與雄者戰當戰之際迎鋒横矛魁魁然而﨣﨣旗張
鼓譟孰敢當前斯雄也斯勇也豈不與漢之汪洋瀚漫
之相應乎以是而觀之首以漢稱豈徒然哉
　　仲右説
物之有三中曰仲學出於人曰右斯果誠説之謂歟誣
說之謂歟邇來忽巾者來朝名仲右其人善變應及其
窮也無稽以之而無稽或然理焉以之而理焉理不物
濟棄之𦕈之而或不可斯人可以居山慵已演清談愚
愚者又足可訓不可教者又足可以與可教者語然物
各有偏順其情而有何不可可也尚未可未可猶不可
嗤之而叱之孰可孰不可今使之自然端倪乎
　　道患説
道本無心非心不道事道道事心事事心本末開張由
來一乎殊形異態匿入幽㣲當此之際是何端的問甚
事勢之浮沉漚花泛水月印湍流邇來透網掠花之蜂
車渠馬足之蟻僥倖脱身於萬死迷不知其已也蜂暢
嗚嗚然而趐空蟻快躡躡然而趨塵是皆墮之又墮迷
之愈迷孰曾量之而論擬之而疑度後先之覺乎今泛
泛之徒興憎愛之勃勃起是非之翩翻反為誠者之憂
心是何持教者耶
　　佛教利濟説
釋迦之為道也惟心善世其三皇五帝教治於民不亦
善乎何又釋迦而為之葢世乖俗薄人從實者少尚華
者衆故瞿曇氏之子異其修異其教故天假其靈神之
是説空比假示有無之訓以導頑惡斯成道也今二千
餘年雖有慕道者衆踵斯道者鮮矣然而問有空五藴
寂憎愛度世之苦厄者有之此所以佛之妙或張或歛
斯神也巨則靈通上下㣲則濳匿毫端是故聰者欲得
杳然愚者無心或有善之其故何也所以天機之妙人
莫能與知設使與知則人與肩也奚上之而奚下之耶
且佛之教務因縁專果報度人之速甚於飄風驟雨急
極之而無已人莫佛知今之人愚乃曰佛善超生度死
朕嘗笑之所以超生度死朕嘗分析愚誰我知妙哉佛
之靈人能生肯為善則死亦昇矣設使生弗為善死亦
弗昇豈不定業者歟夫何時人不知修持之道頑者而
為者曠獲宗㫖者少縱得之者甚微若時人知修持之
道以道佐人主利濟羣生其得也廣若量後世子孫其
福甚博所以者何葢濟衆(闕/)　報之其修身者否濟衆
一身而已云何巨福之有哉
　　鍾山僧妙雲
倐出無心之謂雲遂歸無跡之謂妙此果雲乎妙乎吾
聞鍾山有僧以妙雲為字良哉斯僧非知理之必然安
善稱耶僧本侣影空山儔燈松底吟清風翫皓月捫已
探淵有時觀浩氣於層霄之外是果拘四大而修耶忘
形而鍊耶是論是議為衆僧之所以又非著象於妙雲
者也且雲之妙倐然而靄恍然而靜須臾神乗龍駕雷
雷山蒸海湧見如是之態雲之體也鴻𪷟寰宇霶𩃱下
注山川槁醒無形而形有形而化功成而寂杳然莫知
其所以人以為竒吾嘗以為妙者乃為雲所生耶雲為
妙所出耶是謂空者言虛實者云妙其妙雲之説無乃
僧若是乎
　　還經示僧
昔誠之説如金經千萬刼而不冺若或見之則沃聰者
之槁心開愚昧之方寸嗚呼道哉覺哉孰能體之而無
上守之而無為斯二字之所以然而(闕/)　　　　盡者
乎斯誠之説如浮雲之馳空若漚花之汎水雲影之逐
風睡酣之幽夢斯果虛之謂歟守之謂歟然必先覺覺
之後覺然之又將愚昧而疑之嗚呼清風搖水蟾影沉
淵孰能機其所以然耶且曩之妙也赤日升崑崙神龍
浴滄海是又體之而非體相之而非相是皆著相而能
耶無相而智耶又必我相人相而較之豈不廓落奔星
靜淵臨月是説是問必九年之傳善我明不然風翻月
影倒掛湏彌問石為舟千艘浮水巨木連枋作大海底
是皆性理者耶
　　戒慵儒説
儒有從慵其體而為垢螟之蟲舍其身蟲得無阻而有
為焉於是窩其首日獲恣意時蟲子孫繁衍乃列衣體
而窩之巨者以髮為巢蟣焉以衣為窩者亦蟣焉而更
召他毫螟者各舍於毫根不逾數月被垢螟之黨誘毫
螟者衆以數言之則有八萬四千户之多遍舍慵儒周
身其慵者宵晝不得自由彼時指無完甲肌無完膚傍
有詢者曰先生起居無寧搔衣搜首畧不少暇無乃修
煉而有妙乎而奇句未成而方寸擾乎曰不然吾數月
以來身瘡首虱肌肉臑動髮根水生無可奈何豈他術
句而竒妙哉詢者曰先生晡時而寢日髙而興歳忘其
櫛一紀而浴然乎曰然曰若此則吾知先生之疾矣昔
者南華老人有云蝸牛之首尚有蟲為其國况先生塊
然一物弗與蟲較斯必垢螟毫螟之蟲為之此疾之源
也慵儒聽之遑遑無所措詢者更謂曰未已不獨擾動
八萬四千毫竅將必憂於三百六十要關於斯之難可
不早為之醫乎於是慵儒求親告舊令其子東馳西奔
以買名方正倉惶間俄一貨疥藥者過其門貼下一紙
名其方曰日一沐浴而三利櫛其毫螟之蟲畏湯而必
捨毫根而解去首髮不蓬梳篦勤臨則垢螟之蟲畏梳
篦而亦解無患矣時慵儒依方不逾月而可詢者見之
曰先生若何曰痊矣詢者曰非(闕/)　　　　痊不止不
痊以先生之慵將欲致妻子於饑寒故諭先生醫之也
　　飛鳶互搏説
朕聞世間萬物飛者萬物中一物也然飛本多類獨鳶
載中庸其中庸之説鳶也云上下之察吾茫然哉吁見
鳶互搏啟人不仁之心還肯效乎嗟夫强凌弱衆暴寡
先王治之人而效鳥者人乎
　　解夷狄有君章説
夷狄禽獸也故孔子賤之以為彼國雖有君長然不知
君臣之禮上下之分爭鬬紛然中國縱亡君長必不如
此是其有君曾不如諸夏之亡也宋儒乃謂中國之人
不如夷狄豈不謬哉
　　解攻乎異端章説
攻如攻城之攻已止也孔子之意盖謂攻去異端則邪
說之害自止而正道可行宋儒乃以攻為治而欲精之
為害也甚豈不謬哉
　
　
　
　
　
　
　
　
　
　明太祖文集巻十五
欽定四庫全書
　明太祖文集巻十六
　　　　　　　　　　明　姚士觀等　編校
　雜著
　　設大官畢職館閣山林辯
唐叅政蒙恩字名耐乆道人其耐乆昔本山野之士太
宗聞名召至授以武昌叅知政事為年逾六十令致仕
其人居京師官民知其人平昔以儒業立身遂得髙位
今又善始而善終是謂難得所以求文者盈門本官德
不擇貧貴概從所求日不停筆凡文必以耐乆道人為
美俗者不知亦以為竒識者將以為非所以求文者求
人之名以為貴今乃忘髙爵而書山野不如求俗者之
志歟因有此説人皆罷求本官之文已得者甚有毁之
同年内黄縣令沈仁亦年邁而致仕家京師平日所授
之職不過七品而已學通孔孟人從求文亦如耐乆不
擇貴賤凡與人之文務以内黄縣令書作首故欲文者
如流之趨下其户門之限每三日而一換更之猶為踏
碎傍曰何欲文者如是曰美也曰前耐乆道人文安不
實耶何今日之門逕人絶行縱曰未知又傍一人頗能
視聽特以耐乆沈仁二文為一目齅乃辯其人矣何以
知之曰耐乆之文雖好乃有黄精蕨薇之氣盈章其沈
仁之文齅之則御爐煙靄尚有御饌之氣芬芳山林館
閣曉然矣正評論間俄而耐乆偶過其門見欲文者如
是乃曰奪從吾者在斯特臨門而問仁曰君子不奪人
之所好此欲文者即吾之生爾獨有之可乎仁曰此何
人行非禮之言傍曰此即耐乆也仁曰我雖卑職終曾
受官彼山人敢臨門而侮仁遂呼僕以叱之其耐乆昻
昻然愈剛遂被仁辱傍謂仁所辱者致仕之叅將必上
聞仁曰若如此則加辱之曰何故曰彼輕君爵而美山
野文書耐乆誠可辱良乆遇解紛耐乆果欲聞上家人
曰不可公平日不變若欲聞上為必然恐招重辱以及
身何故有此曰公忘君爵而書耐乆所以不敢聞也時
耐乆自駭而自覺非家人曰公今既省豈仁辱教歟何
止辱而覺之今後凡文列爵於前人既得之而乆藏將
垂貴名於不朽若以耐乆竒之則耐乆道人四字是謂
自矜之辭古君子德不自彰今公自言耐而又乆且擅
稱道人是謂自上也其道之說居老子中四大者内道
大居第三古聖賢尚永盡其道今擅稱之可謂不度公
將信乎曰然朕觀耐乆之錯將永矣不期家人有善者
能相之其人信服之則可謂善矣
　　板的達頂相讚(二首/)
噫設意精專駕般若船碧浪千堆海氣如烟檣傾舵轉
問爾宿縁噫危乎艱哉驀然際岸紅日當天(右一/)
噫張目神樞電繞太虛瞑目神濳匿毫無餘噫快哉疊
膝任爾為愚(右二/)
　　辯荅禄異名洛上翁及謬賛
昔者聖人居中國而治四夷來賓者甚多效文者甚寡
自中國宋君靡政天下不馭北夷元世祖入主其文武
才能不求備於一士可謂之天人矣若名能於一藝當
用之時雖一藝不能備者則不用焉當是時元得一士
而立綱紀明彛倫半去胡俗半用華儀中國得生全者
我漢儒許衡是也如此者不三十年之間華夷儒風競
起人雖不為名儒昔之不效者今識字矣所以雲從龍
風從虎聖人作而萬物覩信有之是故一代之興一代
之人皆蕩蕩君子未嘗異其名者也如周臣吕望自罷
釣歸朝至今曰望漢張良蕭何曹參今亦良何參三名
不易唐魏徵見之於書皆名徵而無改秦王猛宋趙普
及元許衡者雖大小有不同皆立綱陳紀之賢未嘗竒
其名而流芳今朕剏業之初首得儒者於才能未見善
於事但以竒其名而以為美者有二一曰武昌參知政
事陶凱致仕歸來自去禄爵之名怪稱曰耐乆道人是
其自賤也此無福之所催如是不期年罪犯不公一曰
胡儒荅禄與權者胡本無姓氏因本俗之語兩肩為荅
祿故曰姓荅禄名與權是其宜也斯人性頗聰明博通
今古超出羣胡故立性安名如是忽又著書數篇乃曰
洛上翁之作觀其如是竒怪之甚也然朕靜思之昔首
註道德經者名河上翁至今不知姓何人也徒使人知
河上耳不知其姓氏此好竒譎詐之徒何足道今荅禄
與權者忽稱洛上翁豈不效之者乎於斯之觀知其人
也是其不格而不度擅為也不度不知前人之非不格
是不知天地聖人之造化於斯不格者見之於贊元世
祖之文知其意也其詞曰於穆世祖天性有常斯天性
有常四字故特侮元君也且世有飛走走飛諸禽獸者
偏於一永不變者以其禀天性一氣之常者也此所以
禽獸也古云世間萬物惟人最靈此概稱人之能者凡
君之所異首出庶物以其睿智之通無所不變無所不
常是其君也故書云上帝不常伊尹言天命靡常鬼神
無常享老𥅆曰聖人無常心所以皇天無親惟德是輔
斯言皆前代聖賢欽天畏地警戒之詞特以此而導人
君以行仁今胡儒與權者倒其詞而讚元君之德朕不
知其何如耳莫不是胡人之性理推之至極有如是乎
不然則事屬謬矣朕每觀天地之應人也無常無不常
斯可畏也聖賢體之而馭區宇故位極
　　嘉𤓰贊(有序/)
　洪武五年六月朕居武樓漏刻時當正午内使來報
　諸衙門官奏事忽中書都府臺官俱至想早朝之事
　已辦此來必匡吾以治道良乆禮部尚書陶凱捧二
　𤓰詣前初止知有𤓰不分何如尚書奏言𤓰生同蒂
　既聞甚竒之試問前代所以羣臣厯言前代數帝皆
　有之稱曰禎祥今陛下臨御之時𤓰生同蒂産於句
　容况句容帝之祖鄉其禎祥不言可知矣此羣臣美
　言如是嘗聞天氣下降地氣上升歳得好收民獲豐
　年及嘉禾並蓮合歡連理麥調二岐數物曾聞有之
　同蒂之産未聞罕見故甚竒之且出身農家親耕畎
　畝歳覩五穀生成不聞同蒂居羣雄中一十年為王
　為帝紀已十載尚未知此瑞因不識詩書欠博觀乎
　古今以致如是當獻𤓰之時羣臣以德歸於朕既聽
　斯言惶愧暗慚不敢以德應瑞但祈年豐民樂耳朕
　本薄德縱使有德上帝必不報一禎祥以驕我若有
　微過必垂惡象以昭示之使我克謹其身使民不至
　於禍殃古今五穀之嘉草木之祥根培沃壤不過數
　尺丈餘之地産生所有祥慶必歸主臨之者於朕無
　干然此生成結實之初世人所見者豈比交梨火棗
　蟠桃之類有所聞而不可見耶凡數尺數丈數畝地
　内五穀草木禎祥惟慶於主臨之者若盡天地間時
　和歳豐或乃王者之禎有之王禎不在乎微末之中
　稽首瞻天誠欽后土故詠詩以贊
上蒼鑒臨地祗符同知我良民朝夕勸農天氣下降地
氣上升黄泉沃壤相合成形同蒂雙産出自句容民不
自食炙背來庭青雲顔采有若翠瓊剖而飲漿過楚食
萍民心孝順朕何有能拙述數句表民來誠願爾世世
家和户寧有志子孫封侯列公雖千萬世休忘勸農
　　神龍添靈贊(有序/)
　世之有龍曰神凡所以别之以二曰道庸其豐山龍
　族太古渤海君之苗裔千萬年相繼混淆中穏淵泉
　出沒不妄聽役而驅雨暘以時滁人懷澤依泉而祠
　焉歳甲午予兵駐本州秋首旱民謂予曰州之西南
　有潭神龍出沒曩職於此者遇旱患必祈祈必有應
　時信而往禱之期日以三後果荅我所求正朗間俄
　膚寸出潭倐被太虛其雲也上摩蒼而下靄地鴻鴻
　濛濛以身蜿則電掣天外以軀蜒則雷吼三千嘘氣
　風生八極吸氣四海波騰飛滄溟於濃雲之上作甘
　霖入黄壤而透九泉不傷而不溢功天地澤下民效
　靈於我遂率官民詣時詞曰謝龍不自功以其詞告
　上帝致帝察彼之德詢其由龍乃渤海君之族神龍
　種其來逺矣遂令統天下之神凡以調四時今也龍
　聽天命神鬼既知安得不頌而贊之贊曰
天性自成龍種果靈穏淵不妄有命必騰均調四時常
奏帝庭宛然雲生赫赫雷霆昆蟲被澤禾黍樂萌功著
天地上下相應驅巖洞蛟雲車於㝠致揚而息使濁而
清威則塞宇濳則無形神龍治水寰宇清寧
　　壁間畫龍贊
濳則至神莫測升則雲從霧黒威則充滿區宇快哉一
躍雨澤雨澤
　　赤龍贊
陽精之華髮被朱砂至神至靈火雲是駕蜿蜒太虛雨
澤天下
　　烏龍贊
極陽之精隂由爾生電掣天外寰宇雷鳴撇鬛旗㦸倐
忽晦冥大雨時行民庶咸寧
　　所翁九龍圖贊
蟄於淵底陽回即起倐忽太虛黒雲見體
　　　　右起蟄龍
蜿蜒其身翔海而吟似怒而飛鬐起遥岑
　　　　右怒飛龍
至陽出蟄鬐舒赫烈顧隂而行遊天遂悦
　　　　右雄龍
配陽至剛電掣上方飛雲逐隊時雨致霶
　　　　右雌龍
既悦且翔玩珠海洋飛濤潑天變化愈昌
　　　　右簸珠龍
舒海氣玩明珠墨雲無罅神化莫測収功天下
　　　　右次簸珠龍
脱胎以蜿步雲以蜒必教而興利濟無邊
　　　　右嬌龍
呼子而駕一吟一咤飛雲九霄雨澤天下
　　　　右蒼龍
匿身不見瑞光赤練蜒軀一躍九天掣電
　　　　右戲龍衮電
　　海龍圗贊
鍾陽之精居至隂之英海氣一噓步天而行
　　唐太宗出獵圗贊
景物秋作草木黄落蒼鷹翮輕大健時攫天子出獵狐
狼失魄内亂已平諸夷就縛文武雄才民歌且樂天日
(闕/)　　如山嶽
　　毗沙門天王贊
北天有門衞䕶何雄被堅若是托塔幾重兠鍪降髮示
見帝戎外張威武内實禪翁
　　蓮花菩薩贊
菩薩大慈悲辛澄展法威足躡無垢輪熾熖長輝輝四
相具不具儵忽如雲飛
　　佛母贊
非宿有縁非千萬刼前德無瑕垢尊妃飯天王子至空
白象周旋惟佛母聖化及大千
　　維摩居士贊
獅子座中花蕋遍厨間香積味新鮮誰人問病躊躇去
鐵馬嘶風牛策鞭
　　華藏世界贊
室芥子眠匿粟是恬惚恍其上周遊諸天宜乎其降化
被三千
　　又
華藏世界全市中買物食且甜有誰期我相周旋朝抵
暮歸非牛非馬非船
　　定光塔贊
大膂力人性定心方穏首陵穹脊骨純鋼瞑目而逝餘
灰塔藏信有之乎靈明常存午夜放光
　　老子贊
心淵泉而莫測志無極而何量惚恍其精而密恍惚其
智而良宜乎千古聖人務晦短而云長
　　禪海羅漢贊
爾怪且𤣥海氣如煙拂塵蕩垢鼎足而禪薄天飛浪何
處宿縁宜哉尊者處危自然
　　十六羅漢贊
　　　第一
爾惟務道道亦何知仰天俯地榻下一枚
　　　第二
寂寞空山扶策藤床篆烟終日神機密藏
　　　第三
極目太虛氣吐而噓了知天外錫杖龍舒
　　　第四
大哉癡獃日近蚖蛇蜿蜒儵忽濃雲被遮
　　　第五
脫舄跣足不愛茅屋露坐觀天法外撑船
　　　第六
道髙氣豪西旅獻􁄶對月了經始海汎濤
　　　第七
情愛清風心翫明月終夜露立何時了歇
　　　第八
謂爾心專天人詣前羣魔逐退道孰可傳
　　　第九
海氣盈虛爾步且徐隔岸招來猶愛吾珠
　　　第十
倚松目猿問宿有縁閑中日月鉢内水天
　　　第十一
童子戲禽道者休禪忘觀想地鶴舞青天
　　　第十二
已授已接對偶而悦是法平等亦復何説
　　　第十三
松下閑禪已幾年頓忘幽寂意喧喧出塵不用論今古
樹底清風爽不眠
　　　第十四
異哉樂天龎首皓然倚樹而定觀空幾年
　　　第十五
心善而權旌旗烈天䕶神從後撫虎而前
　　　第十六
宿修萬行寒巖黙用知幾千刼人何曾動清磬一聲幻
出如夢
　　龍虎山二十代天師贊
　　　第一代
驅風疾霆機幹萬靈亶惟神智使濁而清道常無隠滿
腹仙經鹿奔虎乗儵然上升
　　　第二代
步舞飛虛至妙而樞握符而决神駕羊車周旋玉京萬
里須臾坎離是會深淵躍魚
　　　第三代
載承載闡松底爐煙夭桃洞蕊實實三千白鶴翅空巖
下鹿眠九霄環珮火棗年年
　　　第四代
繼符繼經上徹天庭永張斯教轉斗移星朝遊北海蒼
梧暮迎一祖師志鹿車是乗
　　　第五代
袖劒而趨光射斗墟萬靈咸聽神步天衢斬妖縛邪與
師無殊禦災捍患氣吐而舒
　　　第六代
鉛汞成砂煙結紫霞洞裏乾坤春意桃花不善人師不
已而誇壺中日月更何以加
　　　第七代
撫鹿蒼松羽扇登峰道合無為繼師而封不善而善密
有神功知常守黒樂道從容
　　　第八代
如不尚俗愛居茅屋白鶴一雙猶騎麋鹿月下星奔使
黄而緑道氣常存歳歳辟穀
　　　第九代
醉眠松底白雲籠衣似酩酊醒役使幽微至神有設鶴
翅劒飛羣妖歛跡巨怪悉夷
　　　第十代
洞花纔綻春松翠微髙卧白雲僊茅為衣呼泉叱咤役
劒神飛無上至真可以為竒
　　　第十一代
演黄梁幻運鍾離機驅雲以從致雷電飛萬壑松聲丹
光夜宜鶴􁐻飄然煙霞是儀
　　　第十二代
道德齊名鞭雷策霆按劒瞑目妖氣不生神遊八極上
至天京宜哉宿縁物外常明
　　　第十三代
九轉靈鉛砂汞當先茅飛去處妖魅倒懸神樞怒目下
察黄泉仰觀三界浩氣如煙
　　　第十四代
朝降崇顛酤入市廛過飲弗醉暮歸紫煙山雲松掃洞
鎖千年和光同塵𤣥之又𤣥
　　　第十五代
淶園善紀槐國昭然同此幻化千古尚傳師能善已乃
達於僊虛靈不昧道氣常全
　　　第十六代
繼傳十六人皆辟穀日食黄精貌態異俗歳月以來亦
復如復牛背西風蒼山一曲
　　　第十七代
至危而全難去而天乃知爾僊乃知爾賢流𣲖十七道
氣凌煙孰謂其顛孰謂有縁
　　　第十八代
飛符有驗始祖有傳至於斯世(闕/)滿八埏丹光上升斗
氣愈鮮精神徘徊常在三天
　　　第十九代
嵐光蔽山丹氣雜然飛符檄鬼無敢不前孰謂爾靈孰
謂爾𤣥掛冠解衣樂道便便
　　　第二十代
冠山衣雲道氣常淳芬子有機鐺内猶渾盤中數着黒
白星奔無上至妙丹田厚坤
　　王亨十六羅漢圖贊
噫意若相應心淵已澄南閻浮提以書以徵
　　　二
侣杖空山閲浩穹頑篆煙終日方寸幽閒
　　　三
跏跌疊膝侍以戎客仰目遥蒼倚錫而息
　　　四
計珠誦經靈蛇詣聽恍然有覺化龍而騰
　　　五
目瓶内花大般若佳去來無跡孰為幻化
　　　六
靜修已佳不已而誇動人獸智獅子獻花
　　　七
常云無心何不彌深耳聞目擊行藏若尋
　　　八
理道深心座下羣隂意操岳浪聲太古琴
　　　九
怪哉尊者瓶水海㵼神龍翫珠取捨般若
　　　十
倚松卧林定下禪關人物忘機互悦而前
　　　十一
調鶴空山倚錫而閒形勞神靜就裏無煩
　　　十二
顧偶而言滁除以鮮本無塵垢志脫烟霞
　　　十三
童子烹茶火内蓮花云何是說數曠河沙
　　　十四
麋鹿有知尊者如癡志在叢木必待以時
　　　十五
風生草偃虎非豢犬意何大哉術出甚典
　　　十六
身定神行境入太清鐘磬一聲忽然而醒
　　吴道子降聖圖贊
厯無量涉阿僧神色界凡世界聽不巧拙最不癡相以
致漏盡無碍大覺宏施皆雪嶺之苦行幻出幻生幻滅
幻起百億之態不為之廣寂一毫而不為之簡善矣哉
化矣哉大覺金仙為吴生之圗相不出三界問誰識此
聖凡者歟又博變者歟孰是孰非云何水月風揺隔窻
審的奚由然耶有相無相而為定者乎
　　天王圖贊
披堅戴胄神驅電眸風生足下衞䕶天遊
　　吴道子釋迦出山像贊
一流水行慨然如鍾坦然無威蕩然無為神通三界脫
苦忘危
　　鍾離衣草萊玩丹芝賛
為無為入精凝不二之鄉逍遥乎𤣥都放形骸於閬苑
示陋於草萊玩丹芝於掌上鐺内山川幾躊躇於生熟
問伊識此而破非著非而固此倐跨鼇而乗蛟恍背鶴
而騎鸞衝寥寥以上九天躡鯨鯢而遊巨海果此而善
乎否乎斯說斯問乃疑而舉之或聞朝遊八極暮息中
央的烏兎之升沉實二儀之曠隘壺中消息洞裏神樞
比由戱劇則不朽真同幻化而無痕故慕而遇罕之靈
其於無靈而靈妙之歟不測者也
　　唐太宗拳毛騧圗贊
鬃翻墨雲合裂神樞霆飛電掣􁂪怒衝煙眠霜卧雪折
旋擒侮力健無竭追風何及騄駬豈與並列快哉神蛟
唐君心悦
　　贊五十三參
幻色幻空空幻色幻情幻欲幻無端始幻幻從何幻起
幻生幻滅亦何知爾幻幻時皆是幻幻終幻始總何為
幻住幻流真幻輩幻前幻後更依誰此幻非真他幻寂
纔云寂幻幻方生人生始世皆從幻幻了無為在幻中
幻去復來幻是夢無言幻夢幻悠悠智人識幻方知幻
知幻由來心不儇
　　空實論
目世浮沉皆是幻幻生幻滅患相從幻出無端患長着
患逼無知無有錯理幻幻身身患患若將無有更何之
滿空法外無方住再覔端倪孰擬知好向道中閑自在
肯將鐵索易覉縻只因魔甚云心地未必師知必我知
不識有人還是覺驀然一笑脫泥犁
　　戒僧陶冶
道起無心誰寂滅行生積行豈無端邇聞陶冶空山内
致使空山空不空着相有誰知是佛以僧實相相山間
飛雲出岫來今古巖壑幽然烏夜啼試問獻花真趣處
曾將心地量泥黎縛菴以定山藤葛穏坐蒲團樂幾枚
要識西來真實處張眸極覷巨星馳
　　永嘉侯朱亮祖壙誌
亮祖廬之六安人元季率鄉里義士禦亂與諸雄戰所
在出衆元授以義兵元帥未幾為諸雄所逼與諸義兵
東越如須經梁山渡蕪湖江放肆掠江東民與太平州
官搆讎江東㑹衆攻之亮祖諸義師頗艱時朕夏六月
渡江采石太平州父老迎之城降民安亮祖聞之亦深
懼焉遣使入降朕賜賞以銀帛之類令不失元授惟改
年從朕是後數月仍叛入元與大軍戰大軍不利被其
俘囚而亡者四千餘衆未幾復戰寧國之北亦為所敗
俘二千餘諸將弗克亮祖時朕急欲㧞建業未暇姑置
之明年卜建業又明年東與張士誠戰毗陵下之師旋
命大將軍徐達開平王等為前隊慎行伍進晝夜圍亮
祖於寧國縣開平王被傷而歸國公某亦被傷還朕來
日至比至之先援兵已被大將軍敗已城下獲亮祖朕
謂曰還何如乎對曰事非已生則力焉死則死矣朕憐
其志壯搥三鐵簡而生之後用隨軍四征所向勇畧如
此者十有一年遇天下定授侯爵自是之後羣官中頗
肆智十二年胡惟庸不法使鎮嶺南作為擅專貪取尤
重歸責不服已非一時朕怒而鞭之不期父子俱亡就
葬已責之地侯禮葬焉
　　秋鷹傳
管城子曰無為而逸時遇秋髙羣鴻南向菊蘂初金火
消水澄忽然有所感發為秋鷹作一傳耳傳曰鵰鷹秉
性金精以肉為命以擊摶為常由是超出羣鳥恣意舒
翼扶揺於兩間所以出羣鳥者志雄膽壯是無朋也其
産必深塞海濱巢出烟霞之峻嶺媾在孟春卵在中旬
鷇出初夏當方卵方育方巢方哺之時其翅到處飛者
莫敢流翼走者安敢哮吼所以畏其爪鋒觜利是雛漸
長也父母日以鳥獸之肉哺之及其翎乾翮硬吻壯拳
强則父母哺也又與漸長哺不同矣乃以全鳥獸死者
餧之令其習攫也演其膽智也折距也由度旬過則哺
又不然也所以日以未絶命鳥獸試之當試之時父母
㩦鳥獸去巢百步之外呼之其雛颺翅而就其父母棄
未絶命鳥獸而他飛觀雛何若且未絶命之鳥獸既脫
拳吻飛者飛走者走其雛性擊摶見是食也凝晴側首
細頸詳形於是舒翼而騰歛翼而捕擒禽獸也若此者
又旬過其父母呼其雛逺舉畧不與食其雛莫知父母
之所以騁六翮之勁弄吻拳之剛飄揚廓落之虛翩翩
天漢之表出萬里剛風之外抖擻新翎俯仰二儀其時
快羽翼之精英意在巡山攫虎渡海擒鯨正若是間或
忙食於嗉時乃下目平原見狐狼潜焉於是攫而啖之
當攫啖之初父母從而視之初雛惟知食肉不知茹毛
也待食既父母哺以毛茹之其茹毛也實利嗉也由是
而成鵰也方乃父母他往各乗天風而流翅所在息翼
雄立山椒飛走為之避於是管城子嘆而謂曰智哉因
述為傳
　　擬問心
野人鄭公平問心於孔子曰聖賢君子之心何如强竊
盗賊姦人小人之心何如子曰嗚呼大哉之問心之所
以世人同焉夫心也者中虛而不實以居神靈其神靈
之運情性思欲無所不至聖賢君子亦無間强竊盜賊
姦人小人之心是説也神靈之所以運心也且聖賢君
子日夕以運之首以强竊盜賊姦人小人之所為無不
周運之所以知其干犯憲章必殃身而後已故不可為
而不為也次運廣愛仁人利濟萬物使無罪而苦者釋
有罪而脫者縳於斯之運未嘗不周流不息運之至精
知其可為而守之永乆若輔人主道興則賢稱若造家
則家齊若居鄉黨則君子稱若君天下則聖人矣夫强
竊盜賊姦人小人之運首以聖賢君子之為運之見其
事幽而理祕意無常仁將謂艱為而不為不運也故以
强竊盜賊姦人小人之為日夕運之見其速荅易為而
且厚特為之若輔人主則為姦貪不忠之稱殁身矣居
朋友則有小人之稱在鄉黨則有盜賊之稱齊家則無
彛倫之叙彼問二心吾答以神運者何也葢人之於世
多神役心非心役神也吾言若是有能履吾言者子孫
十世必為王侯不然必巨富而且安雖居貧窮亦無罪
矣若否此道者世世誅戮矣若用斯言者昌不用斯言
者亡
　　述非先生事
非先生東浙人也廬金華芙蓉峰下文淵子異其人數
謁其廬與語知其所學已罄世事矣其文淵子喜不自
勝嘆曰於戲世有鍾英之人有若是也文淵子曰吾六
歳而學十五而知三十而不惑四十而知天命五十而
耳順六十而從心所欲至今未見世有其能人者也惟
非先生過世人矣吾昔居朝與君同㳺幾二紀吾老矣
君憐其老得致仕歸然思君之衷未嘗一日忘也奈何
文章之士除吾之外餘無稱帝心者也思之想之為人
臣必忠為人子必孝今吾既歸矣君缺人矣今知其人
而不薦是謂不忠薦之不當亦不知人者也今非先生
有絶世之學安得不薦之於我皇特以疏聞臣聞天生
之君必有其臣天生其臣必有其君君臣風雲際會本
難事耳今陛下芟羣雄一海宇已有年矣生民咸遂天
無烈風海不揚波可謂慶矣可謂賀矣然自臣歸後才
能之士有無為臣歸乆而不知日夜思君之心夢寐交
雜目雖無淚心亦洋矣汪矣何哉恐陛下寡同㳺而無
釋結者於是宵晝物索才能近得一生文學敏㨗世無
過者陛下聘焉以為黼黻皇猷為千萬年不㧞之美亦
足微臣效忠之一也臣敢不稽首頓首以聞伏惟陛下
納臣之言用斯人之才幸甚幸甚瞻天激切屏營之至
帝乃嘉其言以使往達金華至芙蓉峰入茅廬果見其
人態貌雄偉言辭彰彰果能之士果毅之士使亦美之
使者曰吁忠哉文淵子舉無謬言今非先生如其言使
謂先生曰非先生否曰然廬峯下年何曰三十年矣曰
膻腥乎淡薄乎曰隨分曰志乎曰子墊問孟子是也曰
仕乎曰可曰先生知我來乎曰不知使乃出詔以示非
先生非先生一見詔出倉惶俯伏於地自駭謂使者曰
儒生居芙蓉峰下已有年矣欲兼善天下三十年不達
不過獨善其身而已今皇上何知有煩使者至此敢問
使者莫不有舉者乎乃君自知乎使者曰知者以先生
之能具文以上聞上特遣某詣廬而詔先生起乎隠乎
曰君命弗敢違也生殺與奪惟君專之而又能之安敢
隠乎於是同使往朝至朝謁帝於奉天殿禮畢帝曰爾
非先生乎非先生聞君命即拜手稽首自稱臣非生藻
不敏䝉陛下不棄微才遣使詔臣臣何幸至此藻之厚
薄簡在帝心帝嘉其言職以翰林應奉專天下之文章
是非決焉藻既承君命不勝感激不逾三日而居任焉
俄而吏部公文至欲諸官之誥辭關文之藻於是乎操筆
猶壯士之揮戈蛇之入草龍之蜿水不時而文成成則
成矣傍一編修至觀藻之文謂藻曰先生之文美則美
矣何負知人哉藻曰知者誰編修曰文淵子乃知先生
者先生所以至朝而官皆文淵子之所舉先生所作之
文文淵子已有定式今先生重為之吾將以為先生負
之矣藻曰不知而誤今編修所言甚當然吾亦非故意
耳自後勿為於是藻闢翰林院中諸厨以目文淵子之
所作果有一定之式其中有一二不當者於是改抹之
編修亦目之乃曰藻果君子也知人有缺先生補之可
謂全人矣何也文淵子失之於前先生補之於後文淵
子之失乃不失矣明日藻又改抹之亦詔誥之辭其辭
的當藻乃汙抹之編修忽至而見謂藻曰先生負知人
矣藻曰何故曰先生若飾文淵子之失則是美文淵子
之文也今文淵子之文有的當者他不可過藻乃汙抹
之是𦕈文淵子也藻曰文本淡薄但與重厚耳其無他
意編修曰公若是則吾不言矣他日衆議必有斟酌焉
是非焉君其思之可也
　　述周誼驅無寧日
洪武初朕命大將軍等統師二十萬抵元都而破之大
將軍封宫室閉府庫以聽朕命逾月朕命内官往視元
宫宦臣抵其宫而視之其諸宫美麗者十去八九内存
一二守宫尚五百餘人人各自生然諸宫人者朝望御
榻而悲暮倚寢床而泣皆昔日之怨女也朕命各適其
人使有善終之道聘配間獨一女言殊語異貌資嫩㓜
弗應是行因是宦臣將入吾宫詢其由乃朝鮮之女也
皇后憐其逺離父母且㓜無知特教育以培之明年髙
麗入貢是女父至焉朕命待以厚禮廣贈以歸是後使
者相望不絶而至又七年餘彼中逆賊弑其王兼詭殺
朝使及内官者斯殺也初本欲設巧以掩非何其搆成
大禍又三年事不獲已乃令女子兄周誼者作行人往
來飾非將必脫此奸頑豈不愚之甚者也因是周誼兄
弟父子往來為驅直至歿身者有之生而復至者有之
惟周誼歳居山海少會眷屬備厯艱辛日無休息更兼
乆無善終之道必為致凝而歿身夫何以見所以見者
誼之生長本於朝鮮心何離之奈羣逆强差安敢弗行
既行且囑托以虛誑果使誼訴於朕前誼必不得已為
彼飾非若不止之使盡飾其非將後我不誼恱假使誼
不飾彼之非則誼必不利於身家斯兩難之道孰能決
之人皆弗決吾將以為誼捨彼而就此脫髙麗驅役之
患而從斯之樂不亦可乎
　　述羌人樂天之樂艱時之艱
朕聞朔漠之地洪龎無際物多飛走野多衰草民無姓
氏其號概一之曰羌然内亦以其種類别之甚廣所以
種類者有因山水而名種者有以身名而名於部落者
有以異出而名之者故云廣耳是境之人專牧為生趂
水草之利盛乳駱為豐年以革為衣以氊為廬他無筋
骨之勞但乗駿騎挾强弓撫刃矢縱雄騁志馳衰草之
連天飛蒼鷹之勁翮閲疾犬之奔星張鶻神而仰天蹙
虬髯而俯下控騎臨風顯貂裘之不弊掣羈縱鷹覩摩
青而展翅其巧也舒翼而升歛翼而降翩翻太虛搏鴻
鴈於九霄墮靈禽於足下於斯頃刻之間致羌人跳躍
頓足翩然而稅騎掀髯而笑撚鬚而呼快矣哉羌人樂
天之樂斯樂也以時論之惟仲夏至於季秋斯樂無窮
矣假使涉孟冬之後大雪盈郊山銀水骨風刀露鏃飢
膚為之裂馬瘦羊羸犬畏寒而不捕紫駝因雪而不騰
弦脆弓弛氊廬星散夜因風而沙埋大半將明之際更
新闢户出則狐帽覆首朔風襲體如湯澆火燎俯仰之
問寥寥然碧穹浩浩然銀茫黄壤巨野震動遥岑音鳴
集雪復飛瀰漫逺邇少時風靜皆丘丘然東倐然而再
發至暮而觀培培而西時羸牛瘦馬互倚背風而卧立
老羝童羖星散自禁人之晨㸑以三石而鼎置竈穏其
上燃牛馬之槁穢大地堅氷水非激而非引惟化雪溶
冰以為飲用嗚呼艱時之艱莫甚於斯也故為之説
　　設禮部問日本國王
禮部尚書至意專荅日本國王嗚呼王罔知上帝賜竒
甸於滄溟之中命世傳而福黔黎今王不奉上帝之命
不守已分但知環海為險巗頭石角為竒妄自尊大肆
侮隣邦縱民為盜帝將假手於人禍有日矣吾奉至尊
之命移文與王王若不審巨微效井底鳴蛙仰觀鏡天
以為巨之無量無乃搆隙之源乎恐王大畧涉厯古書
不能詳細特將日本與中國通往禮物及前貪商之假
辭如王之國至日可細目日本之盛大也且日本之稱
有自來矣始號曰倭後惡名曰倭遂改日本其通使中
國者上古勿論自漢厯魏晉宋梁隋唐宋之朝皆遣使
奉表貢方物生口當時帝王或授以職或爵以王或睦
以親由彼歸慕意誠故報禮厚也若夫叛服不常搆隙
中國則必受兵如吴大帝晉慕容廆元世祖皆遣兵往
伐俘獲男女以歸千數百年間往事可鑒王其審之
　　設禮部問日本國將軍
大明禮部尚書至意日本征夷大將軍二儀判乆昭萬
象於穹壤奠海嶽於洪龎生民盈於寰宇然而天造地
設隔崇山限大海人言異風俗殊盡兩間又非一主性
命而有也其所主者又何量哉雖主非一人又非仁人
者天奚輔之若非禍首天奚禍之前將軍奉書我朝丞
相其辭可謂坐井觀天者也且往者我朝初復中土彼
日本僧俗多至間云使則加禮禮之或云商則聽其去
來斯我至尊將以為美矣必欲深交日本是有克勤仲
猷二僧之行及其抵也非仁德於使今又幾年矣洪武
十二年將軍奉書肆侮奏母禮答謂彼來者將軍自云
貪商今來者是不信也今年秋如瑶藏主來陳情節非
我朝將軍奏必貪商者將欲盡誅之時我至尊弗允㫖
云彼若是此即施刑豈不小人無辜况隔滄海之逺福
善禍滛鑒在髙穹吾中國雖不强盛人非侮甚安敢違
帝命而擾生民者乎本部既聽德音專差人涉海往問
如瑶藏主之來果貪商假名者歟實使為國事而勞者
歟將行羣臣奏止曰限山隔海凡王者奉若天道各主
生民今日本君臣縱民為盜四冦隣邦為良民害無乃
天將更君臣而伐其患乎我至尊弗允而諭之曰人事
雖見天道幽逺奚敢擅專若以舳艫數千泊彼環海使
彼東西趨戰四向弗繼固可然於生民何罪且以禮曹
之舉待彼何如卿等議之本部復觀彼之浮辭行雲流
水皆遊方無德之徒忘中國之寛搆是非於兩端識者
嗤之治民之國信浮圗而搆大禍古至于今未之有也
且尋方問道不得自由葢為彼國之人人皆為盗是僧
不得自由斯故也如彼日本邊民曾被中國人民為盗
而擾之乎及使至彼中拘不自由果何罪耶謂元之艨
艟漂於蛇海將為天下無敵矣吾不知彼國以天之所
以然歟人事之所以然歟若以人事較之元生紫塞不
假舟梁蹄輪長驅經年不阻而為有疆但長於騎射短
於舟楫况當是時日本非元仇讎非隣邦之患害元違
帝命好强尚兵加以天厭征伐海風怒號沉巨艦千艘
淪精兵於海底將軍以為彼國之人能者也彼何曾見
元之陸勢鵰旗歛精兵駿騎雲屯霧集鵰旗舒陣列重
山埃塵亘天蹄鳴雷轟戈矛掣電胡人振威露刃哮吼
鬼魅潜走所以八蠻九夷盡在馭内惟爾日本渺居滄
溟得地不足以廣疆得人非為元用所以微其利而不
爭以其蕞爾之地也如知天命不可以兵禍而禍日本
之良民也今彼國以敗元為長勝以疆為大而不可量
吾將爾疆用涉人而指視令丹青繪之截長補短周匝
不過萬里餘陸比元蹄輪長驅經年不阻而較之吾不
知孰巨細者耶今彼國邇年以來自誇强盛縱民為盜
賊害隣邦必欲較勝負見是非者歟辨强弱者歟至意
至日將軍審之
　　設宋濓諭錢塘龍説
太史宋濂渡江忽有謁者左旌右幢峩冠盛衛凌波而
至濓聞之升舟中坐檣下使僕者諭之曰方今百神奠
位天清地寧正民庶雍熙隂陽交泰鍾山醴泉松凝甘
露鳯凰致儀禎祥疊見未有如是凌波而異常者也有
何為而見答云吾錢塘之守龍也聞太史公朝丹闕而
歸時相見無他不過欲文而已為我云守之務於是濓
諾以龍少待酌龍以清茶嗅以名香少時文成其詞曰
夫錢塘之為水也居兩間萬百川之一何殊太倉之一
稊米耳然則𨽻屬東海其守不為不重且江之為要界
兩浙而云東西山川為京師之雄藩獨錢塘為尤甚所
以甚者侯伯趨朝商賈往來君使出入其八閩之衆兩
浙之多於斯之觀除陸梯山外其舟航水上者獨錢塘
之最繁方今宰天下而為人主者人君也夫君不獨宰
民而又專典百神之祀致隂陽自然而然斯君天子也
其嶽鎮海瀆百川皆在域中者故君勤典祀而奉天命
以安生民者也其嶽鎮海瀆亦奉天地之命統諸山川
率百神効靈於人君務在禦災捍患今龍隸東海居守
是江當細察淵泉勿藏邪精勿湧波濤奉上安生是其
職也如或否此則東海神必執天憲而有責焉龍其知
乎
　　設宋濓戒山鬼説
太史宋濓之京師歳首還潜溪道經杭之西山是時晨
蒼遥見叢木中若有騎者非馬若驢非驢似虎非虎而
乃豹也濓豁然有知吾嘗覽羣書知山鬼之態若是此
必山鬼也濓方有悟其騎者倐然甚邇濓前濓問之曰
汝非山鬼乎曰然濓曰吾平昔所學仲尼之德專利濟
不殘生二十而行道今七十有竒其修道利濟已五十
年矣人神與吾本無憎愛爾西山之精英為嶽鎮之所
統無為而來我見云何其山鬼拜而訴曰卑鬼鍾西山
之精英太史然之愚民無知我之禦山所以禦者其豺
狼虎豹屬焉聞太史過此特奉太史於道乞一劄以名
鬼之願也濓於是呼僕者以筆墨詣遂為山鬼說
其西山也始天地而同生孰曰異名不過山而已矣未
見司山者也故山容物而生物畧不有厭俄有竊於氣
偏者入山白鬼之自云屬豺虎而役羣狼與人辨憎愛
而明是非此豈汝之宜也汝當歛迹蓊鬱衣白雲語猩
猩帶江鏡湖飾霞翠松冠巖舄澗弄蚖蛇戲蛟虬而閱
刁調樂優㳺於窈窕之壑宜其然也今則不然出與人
交希譽以為美乎吾戒汝今後勿與人見歛跡幽篁毋
為人測妙哉
　　䟦夏珪長江萬里圗
洪武十三年春正月奸臣胡惟庸權奸發露令法司捕
左右小人詢情究源良乆人報左相贓貪淫亂甚非寡
慾朕謂來者曰果何為實以驗贓貪對曰前犯罪人某
被遷將起其左相猶取本人山水圗一軸名曰夏珪長
江萬里圖朕猶未信試遣人取以驗去不逾時而至吁
微物尚然受贓必矣傍曰乃夏珪之親筆也時左右内
臣盡舒其軸朕的視之見皴山染水落筆有方陸有層
巒疊嶂巗谷幽㝠樹生偃蹇藤掛龍蛇水有江灣屈曲
其勢動蕩彷彿萬里洪波又山意足而平川蕩蕩逺浦
瀰漫俄生培塿突曠野以纍纍觀相生血氣者則有寒
鴈穿雲喬松立鶴水陸﨑嶇僧俗半出雲巗而似行似
涉若此者非工夫一日以成其圖也斯萬里也造次不
節逡巡不成若仁者體嵬山而聳㧞知者效流水以守
常不亦俊乎
　　題徐熙暮雪雙禽圗
朕聞上古揖讓天下臣民無爭自周秦至今稱為創業
以其人情薄而世俗澆君者不聖故然或一君之厚德
臣民必有稱頌者吾觀徐熙暮雪雙禽其運筆精巧頓
放得宜不知何歳進恱胡君君乃命入奎章閣閟藏王
宫以為釋結甚得其宜何期博士等無知但識圗名列
姓其於黼黻匡諫並無著迹豈不尸位素餐茍安碌碌
古之賢臣匡君以仁表君以正玩物喪志未嘗輕許焉
如此輩者寧不有愧
　　題范寛雪山行旅圖(并詩/)
夫二儀立極則萬象生焉然而又有殊方異類者何以
見且如中國與四夷優劣者在於四序以時而寒暑均
若南方地暖日炎如北方酷寒無五穀西戎尚殺伐而
少君臣滄海之東人言異迤東人非人形故云覆載之
間物有異類者為此也中國得其寒暑均是天心也洪
武八年秋暇逰葺書所見范寛圖四時景冬有雪山觀
其所以其運筆也精其於胸意幽㣲著雪山之時令有
若有志君子亦不下越也夫何故葢為君子之心當仁
則仁當惡則惡之其間仁義禮智昭然世稱為君子賢
人其范寛能冩四時之景如是脫中華於胷中古至如
今列聖居之寛若是豈不快哉詩曰
遥岑凝雪酷寒時喬木隂森盡赤枝知是范寛能運意
乾坤秀氣更無私
　　題李嵩西湖圗
朕聞杭城之西湖今古以為美賞人皆稱之我亦聽聞
未見一日閱李嵩之畫見西湖圗一幅其上皴山染水
界畫樓臺冩人形而駕舟舫舉棹擎橈飛帆布網抛綸
擲釣歌者音舞者旋管絃者則有笙􁐼觱篥其為湖也
汪洋汗漫致翫景者若是可不樂乎然斯湖之佳則佳
矣於中昻君子卑小人不難見也夫君子之遊湖當世
泰之時乗舟於湖晝則推蓬翫景極目遐觀覽佳氣於
胷中著以詩文黼黻皇猷夜則仰卧葉舟覩皓月而品
瓊簫樂其樂而歌世之清泰比狎小人者何若小人之
遊會無知務聲色耗貲財而酣飲無厭縱其欲而不絶
是有破家蕩産身乏衣食者多矣比君子遊何如於昻
君子卑小人可不信乎
　　題趙千里江山圗
洪武八年孟秋將既入裝背所背者以圗來進見題名
曰趙千里江山圖於是舒巻著意於方幅之間用神黙
㳺於筆鋒巖巒穹窿幽壑之際見趙千里之意趣深有
秀焉若觀斯之圗比誠㳺山者不過減筋骨之勞耳若
言景趣豈下上於真山者耶其中動蕩情狀非止一端
如山髙則有重巒疊嶂以水則有湍流蟠溪樹生偃蹇
若出水之蒼龍遥岑隠見如擁螺髻於天邊近峯峻㧞
露掩僧寺之樓臺碧巖萬仞臨急水以飛雲架木昻霄
為棧道以通人致有車載驢䭾人肩舟櫂又目樵者負
薪牧者逐牛士行策杖老㓜相將觀斯畫景則有前合
後仰動靜盤桓葢為既秋之景兼肅氣帶紅葉黄花壯
千里之美景其為畫師者若趙千里安得而易邪
　　題趙希逺秋塘野禽圖
震澤迤南水浦瀰漫中有吴興一邑若帆舟而翫則四
時皆天開圗畫使人心地無不快哉世善丹青者孰能
脫像八年秋詣裝背所見希逺吴興秋塘圗一巻冩翠
棲枝枯荷昻俯蘆黄蕊白鴛鴦足食於斯景趣幽㣲木
禽順序於戲宜其然故上品之妙哉
　　題梁師閔蘆汀密雪圗
楚之曠浦遇冬搖落之時平沙尺雪汀蘆瀰漫若跨騎
登峯使神馳瀟湘之極莫不浩浩然蕩蕩然心無凝故
故云八景者宜其然孰能圖此獨梁師閔胷鍾楚景之
秀特冩圗以像生豈不快哉
　　題春江山景圗
山蒼茫而嵐光雜蕊水𣺌漭而煙鎖汀蘆畫舟游而人
立似皷櫂以輕颺奪真造化有若是而不殊以其妙也
　　鶯囀皇州賦
惟淑鳥之神氣正三月以應期乗造化以嬌吟暢流金
於柳堤飲花露以香吻食飛絮以精竒棲碧梧兮侣鳯
凰翅翺翔兮與鵬齊浮林梢而色炫日弄翩翻而罕稀
樂鍾山之柱霄漢美巖谷以神怡爾乃笙簧嫩舌同律
吕以諧宜百花叢裏任意芳菲有時假天風而流翅俄
又歛翼以林枝效織梭而自在亦彷彿以星移若抖擻
以摶風疑大火之西馳今也節近清和薰風將施養羞
於森林深處翫緑隂而髙低感大化之循環快靈禽之
足意(叶平/聲)
　　畫眉賦(并序/)
歳在庚申春二月二十有八日督政務於奉天門下是
日也春隂方霽日色暄和淑氣薰蒸萬彚咸亨朕務少
暇分刻畧盤桓於左右見内臣將所豢畫眉置於欄下
斯鳥感淑氣之浮逰呼羣之意囀聲冷然而美聽故為
之詞
閲俊禽之在野蒼身而綵眉感初氣鴻𪷟之時哢晴囀
語為音和而無倚(叶平/聲)乆求侣而不獲樂人聽而為竒
入珠籠之翠瑣美易食以朝期羽日鮮鮮而耀采爽雕
楹之懸宜金足舒而稱首蠟吻爛然而無移舌微調而
聲韻翅輕舉以宜枝昔在野之佳音入牢籠而愈彌夫
何時也華爛熳似錦帷正鷹燕之髙低比雄長之翺翔
兮運扶揺之天倪假鵬之曠翅四際荒涯雖息於六月
志同鵬而相知觀彼蒼之遥兮適莽蒼之陲且間而無
遐的論而無私必邇遐之可鑑通升降者有之今也聲
和羽綵為人愛猗若聲調如舊整翼鮮齊求近雕闌而
富後千載而名啼
　　四瀆潦水賦(有序/)
朕嘗俯仰二儀深思其所以必隂陽之所以著今也概
觀二儀隂陽也隂陽二儀也此其所以未知也夫二儀
本二氣之所著若否於二氣則上下隔矣若或上下姤
則萬物咸亨所以亘古至今必盛暑之時則密雲浮㳺
於兩間霖雨大降斯太和之至矣潦水之興矣若果如
斯則生民福臻君民者仁治今當其時黑雲靉靆風不
鳴條雨不破塊宜乎其時故為之辭曰
惟二氣之姤和無不及而否過運氤氲於兩間(闕/)
　　　　　　　　海無洪濤而巨波倐汙漫而連野
驀江洋而浸多俄微風之拂面樹倒影而沉柯昔襄陵
而懷山神禹鑿而民歌已而滔滔東注非朝海而他何
三門峻急吕梁旋渦巫山莫止來源沙陀溉荆楚被菉
荷瘳乆疾起沉疴均沾萬物特盛時禾爾乃蕩蕩漾漾
婆婆娑娑浮輕舟之蘭棹利漁夫之棕簔湍於崖壁緑
掛女蘿泛於農圃茂於蓼莪五嶽示態精英嵳峩澤施
博愛奚分巨苛便商舟之絡繹善官站之走舸會百川
之皛𣺌衝撞林麓之岩阿或巨魚之跳躍翩翻嫩緑之
浮荷布浮萍之滿面浴潔白之逰鵞澤北塞之翠草犢
胡民之紫駞功既滂沛溢堤盈波海上瀛洲稽顙稱臣
拜首夷倭夫何德備天地雨暘時若而不磨
　　秋水辭詠無智
秋水清兮實玉蓮水痕收兮足有年浩蕩秋風兮翠荷
翩翠荷枯槁兮水澄天水雲影兮共逰旋水兮水兮智
人然於澄徹兮更何便歌清秋兮孰我𤣥為平世道兮
日心愆水兮水兮無不前世人孰與兮水般全
　　江流賦
長江蕩蕩緑水悠悠舉目遥觀共長天而鬬色低頭近
覷同融日以爭光岸邊緑葺滴溜溜風擺旌旗堤下青
蒲孤聳聳露依劒刃白蘋渡上有一攅一簇向沙鷗紅
蓼灘前有一往一來紅甲鴈其中富貴飄颻颻荷葉弄
青錢内裏繁華招展展蓮花傾玉􁐳霽雪叢中响沸沸
金睛金色化龍鯉晴波影裏骨刺刺緑甲緑毛通聖龜
此江遥納千流總兼三台之職逺尊大海位有宰相之
權東南形勝實為吴越之藩籬西北胸襟雄據楚淮之
保障晉殘東渡能隨五馬一為龍漢末南爭善使三雄
决二虎此江到春來暖融融鷗浴魚翻到夏來碧森森
芰生荷放到秋來紛紛紅葉逐波流到冬來片片寒氷
隨浪走江中之景清兮是水緑兮是波白兮是浪碧兮
是蒲紅兮是蓮青兮是荷飛兮是鷗落兮是鴈躍兮是
魚行兮是艦東去西來萬里長滔滔不盡古今忙流水
水流流入海浪翻翻浪浪翻江碧荷荷碧碧烟罩紫花
花紫紫雲盤白鷗鷗白白鷗波紅蓼蓼紅紅蓼灘採蓮
蓮採採蓮去行棹棹行行棹還烟樹生烟烟繞樹渡舡
來渡渡人舡汨汨無邊浴寒日明明四際映青山幾畨
銕騎騰長浪數次金戈照急瀾嗟哉跨江欲會獵危乎
浮水要投鞭炎炎縱火稱公瑾浩浩驅兵賛謝𤣥英雄
揮淚傷時往豪俠持戈惜目前王濬乗威焚鎖銕祖生
慷慨扣船舷
　
　
　
　
　
　
　
　
　
　
　明太祖文集巻十六
欽定四庫全書
　明太祖文集巻十七
　　　　　　　　　　明　姚士觀等　編校
　祭文
　　中都告祭天地祝文
曰昔者元政不綱英雄並起民不堪命苦殃不可禁荷
䝉昊天上帝后土皇帝祗憫世民之艱苦授命於臣賜
以文武人多良能八年以來除民禍殃臣䝉上帝后土
之恩文武之能非臣善為當大軍初渡大江之時臣每
聽儒言皆曰有天下者非都中原不能控制姦頑既聽
斯言懷之不忘忽爾上帝后土授命於臣自洪武初平
定中原臣急至汴梁意在建都以安天下及其至彼民
生凋敝水陸轉運艱辛恐勞民之至甚遂議羣臣人皆
曰古鍾離可因此兩更郡名今為鳯陽於此建都土木
之工既興役重傷人當該有司疊生姦弊愈覺尤甚此
臣之罪有不可免者然今功將完成戴罪謹告惟上帝
后土鑒之
　　即位告祭文
維我中國人民之君自宋運告終帝命真人於沙漠入
中國為天下主其君父子及孫百有餘年今運亦終其
天下土地人民豪傑分爭惟臣帝賜英賢李善長徐達
等為臣之輔遂有戡定采石水寨曼濟哈雅方山陸寨
陳也先袁州歐祥江州陳友諒潭州王忠信新淦鄧明
龍泉彭時中荆州姜珏濠州孫德崖廬州左君弼安豐
劉福通贛州熊天瑞辰州周文貴永新周安萍鄉易華
平江王世明沅州李勝蘇州張士誠慶元方國珍沂州
王宣益都老保等處狂兵息民於田里今地周迴二萬
里廣諸臣下皆曰恐民無主必欲推尊帝號臣不敢辭
亦不敢不告上帝皇袛是用吳二年正月四日於鍾山
之陽設壇備儀昭告上帝皇祗簡在帝心尚饗
　　朝日祝文
混混之初兩儀無象神光未著及穹壤既立神光運行
照臨下土萬象昭明形影俱分四時序而天地位民物
䝉恩凡有國者咸修祀禮今當仲春式遵古典致禮以
祀謹以玉帛牲齊用伸祭告尚饗
　　夕月祝文
鍾隂之精配陽之德厯代相承祭以秋夕今也時已秋
分特備牲醴祭奠伏惟神鑒尚饗
　　周天星辰祝文
布列周天各司舍度光燭於下人所瞻仰今季秋之時
穹碧澄清萬象輝輝朕遵古典躬伸禮祭神其鑒之尚
饗
　　先聖三皇厯代帝王祝文
昔者奉天明命相繼為君代天理物撫育黔黎彛倫攸
序井井繩繩至今承之生民多福思不忘而報特祀以
春秋惟帝兮英靈來歆來格尚饗
　　祭西嶽華山西鎮吴山文
維神磅礴西土為是方之嶽鎮古昔帝王必知神有所
司故載在祀典為民祈福今予統中國兼撫四夷前者
為刹罕腦兒伯顔密邇中國屢撫不服告神用討已行
絶滅自陜西迤北民無兵禍之憂但方今河州東南西
南吐蕃川藏等洮州三副使頴素子雖以子入侍於心
將欲抗拒朕心有所不安特告神知命將率兵前行進
討惟神鑒之
　　祭大河文
維神蜿蜒東注故稱大河古昔帝王(餘文並與/西嶽同)
　　遣功臣等祭五嶽列鎮四海四瀆文
荷上天后土之眷命蒙神之效靈以致平羣雄息禍亂
君主黔黎於華夏統控蠻夷於今十年中國康寧然於
神之祀若以上古之君言之則君為民而禱載有春祈
秋報之禮於斯之祀有望於神而祭者有狩於所在而
燎瘞者今予自建國以來年年于兹國為新造民為初
安是不得親臨所在而祀神也特遣開國功臣某道士
某以如予行奉犧牲祝帛於祠下以報效靈自今以後
歳以仲秋詣詞致祭惟神鑒之尚饗
　　遣功臣等祭北鎮醫無閭山文
荷上天后土之眷命(此下文與五/嶽四鎮同)今予自建國以來十
年于兹每望祭神于京師未遂詣祠而祀予當親至近
郊而望祀奈國為新造民為初安是不得親臨所在而
祀神也特遣開國功臣某道士某以如予行奉犧牲祝
帛於近郊設壇以報效靈自今以後歳以仲秋遣官代
祭惟神鑒之尚饗
　　奉迎社稷祝文
曩者建國之初立神壇於此其宫殿城垣一切完備後
因工匠厭鎮百端於心弗寧復命工興造宫室亦已完
備於社稷之思想必有厭故將神壇建於午門之右工
既完成理合奉迎安祭謹告神其鑒之尚饗
　　奉安社稷祝文
古人之祀神也載之於書其議禮紛然莫可知其的前
代神壇兩居共一壝而處於理非宜以古人言之大社
五土之神大稷五穀之神五土發生也五穀因之而茂
焉當一壇而祭理應特選今月初一日奉二神於此合
壇共祀以仁祖淳皇帝配神作主永為後世法神其鑒
之尚饗
　　合祭天地文
曩者建國之初遵依古制祀以南北之郊(御諱/)周旋九
年以來見古人之意固誠於禮未為然也且人君者父
天母地其仰瞻覆載無不恩也及其祀也則有南北之
壇終不會祀以人事度之為子之道致父母異處安為
孝乎今也大壇鼎建未完朝堂新造已備時當冬至謹
合祀於殿庭自今已後每歳合祀於春時永為定禮以
皇考仁祖淳皇帝配神惟上帝皇祗鑒之尚饗
　　告廟配享祝文
曩者建國之初遵依古制祀昊天上帝后土皇地祗於
南北之郊(此下與合祭/天地文同)時當冬至謹合祀上帝皇祗於
殿庭自今已後每歳合祀於春時永為定禮謹請皇考
配神伏惟鑒之謹告
　　祭岷山天女洮水諸神文
神鍾靈秀機莫人知然而福善禍滛以教人聰明正直
之為也朕命將指揮聶緯等率兵守禦是方是方乃神
所居之處兵既臨此就命聶緯等代朕會神以祀神其
其無私尚饗
　　祭城隍蔣廟文
朕起寒微荷上天后土眷顧百神效靈君主中國曩者
平强暴息禍亂每頼戰騎以長驅邇來禍亂已平必備
多騎以禦侮所以設太僕寺統羣牧監繁馬於郊今年
選馬四千有三百上槽俄生疾流傳甚為朕患且朕立
京於是方專陽道而治生民也神靈是方專隂道而察
不德也朕有所為不得不告今馬有疾故告神知神其
有知祐我羣牧尚饗
　　祭(闕/)　　　　山大江旗纛文
曩者兵爭已乆老㓜艱辛少壯奔逼苦哉甚矣當是時
賢愚思治感動昊穹於是上帝好生授民以福命予平
禍亂育蒸黎予無已能多賴百神效靈今者禍亂已平
十有一年矣惟西戎有密邇邊陲者洮州戎冦肆侮年
年未曾出師問罪今特命西平侯沐英僉都督藍玉王
弼等等率兵進討兵行會神以告神其鑒知尚饗
　　皇伯考啟欑祝文
惟伯考同我父皇之父母一氣由來推源及派敢不尊
崇曩者天下大亂人無紀律兵禍流行非獨人世不安
在黄壤之下者亦不能靜居所以伯考之神魂子孫之
靈魄皆隂宅於此因兵為人所發朕本無知惟使臣言
其的方知伯考於是焉伯考已絶嗣矣朕本猶子故展
微衷特擇地以改葬之選於今日起離舊塋謹遣某齎
牲醴以告惟伯考鑒之尚饗
　　祭元㓜主文
嗚呼生死廢興非一時之偶然乃天地之定數也所以
大聖賢者於斯四事若或有一臨之皆不以為色難葢
謂知天命之必然是所以生順天地之命雖死亦無後
恨此所以知天命而不惑也且君之祖宗昔起寒微於
沙漠當是時天下巨富而為民主者兵强地廣又非一
人而已皆不能平君寒微之祖以致葺戈整戎彎弧執
矢横行天下八蠻九夷盡皆歸之此所以天命也延及
君之父子正當垂衣以享承平之福何期盜生汝潁華
夏羣雄以致君之父子號令杳然終不能平之此人事
歟天道歟朕起寒微托身緇流朝暮起居不過侣影而
已安有三軍六師以威天下豈料應圗䜟有天命衆會
雲從代君家而主民曩者君主沙漠朕主中國因君與
羣臣固執天命不移特以彼是我非是有鄰邦之好不
修我不敢以使多進邇來聞君長往念昔有元之孫安
忍不弔行人至奠以牲醴惟英靈不昧尚饗
　　祭隴西王李貞文
嗚呼哀哉骨肉之親昔者朕居元時生理艱辛皇考妣
甚為憂戚惟姊孝專心爾能同之故有資助雖歉不荒
然而數年之後皇考妣長往姊亦棄世但只爾我共生
人間忽天更元運寰宇兵爭當是時爾我各天一方消
息莫聞彼此不知保命何期天地祖宗眷佑朕膺圖䜟
撫羣英爾能有知㩦兒來棲此為骨肉之親也朕嘗思
之平日寒微親戚寡少獨存爾我但願長生不期一疾
既臨倐然去世嗚呼哀哉痛切於心然生死之道世人
之常今也子封公爵孫有官稱甚哉昌乎爾其有知尚
饗
　　祭衞國公鄧愈文
昔者爾父兄起兵於承平因兵及疾相繼而亡獨爾㓜
存方長纔結髮之時而又從兵十八歳而至於滁陽十
有九歳朕率渡江來因爾剛柔相濟朕撫練為將以致
調守諸郡爾善能馭士撫民不作非為已厯八州矣當
羣雄角逐之時雌雄未定之秋朝夕患難相保爾亦多
煩為斯德合前勞朕法哲王之制爾遂為名世之臣乃
有衞國之爵其於人臣可謂功成名遂矣前者為西戎
肆侮命爾率衆往征已行殄滅其黨景張國威特命爾
班師復命何期中不測之疾中道而逝不復復命矣使
朕不覺哀哉痛哉又何望也然生死之道世人之常壽
之短長亦未生之先有定丈夫至此生無非為之作乃
有福禄之榮雖逝也亦何恨哉今也子已長成名將愈
昌爾其有知尚饗
　　祭王恭文
始自乙未年間吾渡江太平以爾入吾門而為壻後爾
長成吾有不勝之喜為疆宇日廣軍民繁衆於是内托
姻親外假股肱使率兵以鎮名郡而當方面何期爾父
子皆不保榮貴而務贓私容逋逃而隠有罪致是失托
姻親之望絶無股肱之能故發所司以取所作之由於
是免官發同庶人居未幾何有人來報爾因疾而長往
然爾雖身死於國無功於親失托可謂自恨矣今也三
年服終特令人以牲醴致祭爾其有知尚饗
　　祭義惠侯劉繼祖及妻夫人婁氏文
昔朕皇考妣薨逝賴爾惠朕葬地遂得安於隂宅念爾
之德難忘特封爾為義惠侯及妻婁氏為夫人遣官齎
誥命贈爾夫婦仍以牲醴致祭靈其有知尚饗
　　祭僉都督丘廣文
朕起兵淮右相從者衆老成者多獨爾方結髮之時荷
戈戎行膽壯而氣剛凡摧堅撫順爾皆有功今天下大
定正當貴身榮家樂太平之福何期年未髙而忽疾杳
然長逝嗚呼生死之道世人之常爾雖早亡功名昭著
丈夫至此必無憾矣爾其有知尚饗
　　祭安南國王陳煓文
上古受胙方隅者一王綱而無二所以固封疆遣逋逃
却有罪睦鄰邦而恤鰥寡故得二者之歡心以事先人
爾煓為民上於安南失固封疆未審曾侮於鰥寡而乃
至占城有是此果逼迫人而若此歟彼占城無禮致徂
征而若是歟使者來告爾歿海濱朕不覺痛心嗚呼一
言可以興邦一言可以喪邦其陪臣之佐奚用其道有
此耶嗚呼顛而不扶危而不持焉用彼相然雖云爾亡
邦家無虞特遣使奠祭爾其有知尚饗
　　祭安東縣沐陽縣鬼火暮繁文
幽有鬼神朕嘗信之不惑然隂陽之道昧在陽非君為
民而祀之於當祀者餘不鬼神之祝為人臣而官守方
隅如之所以為民也若庶民捨祖宗而他祀則非宜也
君臣不為民而祀亦非也且在隂者非嶽鎮海瀆山川
載在祀典之神承上帝后土之命福善而禍淫則神不
人見所以神之為人也若在神之為禍善而福惡者則
非聰明正直也朕思惟神鑒人雖毫釐莫可濳偽以其
神去來無迹出入無時故鑒知必精獨人不測於神今
洪武十一年四月十四日永嘉侯差百户來奏安東縣
沐陽縣地方民人暮驚謂野有夜持炬者數百或成列
或星散巡檢逐之無有擊之有應朕不敢聽而匿特差
人致牲醴會爾鬼神於現形所在論問之夫中原之地
因有元失政生民塗炭者多死者非一而已故絶宗覆
嗣者有之生離父母妻子而懸於隂陽者有之爾持炬
者莫不五姓無主孤魂而欲祭若此歟正為懸隔父母
妻子而有此歟乃無罪而遭殺寃未伸而致是歟莫不
有司怠恭而怒之忿歟朕切問爾持炬者四事果屬何
耶若是有為而至朕自即位以來凡前王載在祀典者
各有時而奠他不敢妄於正直鬼神之禮未嘗缺焉爾
持炬者禍應禍而福應福勿妄為民害自招天憲故兹
勅問想宜知悉
　
　
　
　
　
　
　
　明太祖文集巻十七
欽定四庫全書
　明太祖文集巻十八
　　　　　　　　　　明　姚士觀等　編校
　祭文
　　奠忠襄王李察罕文
草之勁者非疾風不顯人之忠者非亂世難名爾李將
軍當中原擾攘元政不綱大臣竊命守將擅兵于外是
致干戈鼎沸國勢日危人將以為元無人矣何將軍之
忠義倡農夫為三軍㧞智勇以上聞頒爵以官之明其
分數義旗舉而兵興齊魯强兵僅能固守爾能陳兵於
野請命於朝進退有方君命是聽當是時忠心昭如五
曜號令嚴若冰霜所以動天地而感鬼神以其忠之所
致夫何兵既勝志少盈納逋逃釋有罪忠義漸虧鬼神
鑒見俄而禍膺不測殞於敵手然忠未終而姦未顯壽
不期年果屬何耶莫不竭忠以身先而致是歟抑人臣
之有將而若此歟噫予數其事而酧之猶生之對也靈
酣而往予紀而歸誅心之言爾其聽乎
　　祭柏子潭龍文
昔兵駐滁陽適當秋首正禾苗暢茂時乃無雨軍民惶
惶予亦甚沮詢及土人言豐山之東潭有神龍每遇旱
患禱之輒應予親詣懇切於祠神不我棄後三日乃荅
俄風生萬壑倐墨雲遍於太虛須臾霖雨濟我軍民然
雖去此而常想二十年間凡旱患猶極目于神方今年
羣牧在斯掬淵泉飲有告我者蛇入神祠予想非蛇必
神有所為而至豈牧竪褻瀆而有所惡歟抑神心悦而
至歟嗚呼倐然忽然予所不知特遣官致祭并禁掬水
神其鑒焉
　　祭平章李思齊文
卿昔為民中原時逢世亂獨能仗義施仁挺身奮臂率
義旅以保關中臣元有年矣何元綱不振社稷陵替卿
尚能固守臣節斬我行人忠臣之義可謂盡矣然大厦
將傾非一木可支未幾元君遁去中原土地復我漢人
朕遂為生民主當是時漢人棄丘隴從元為我中國仇
讎至今身膏草野骨委沙漠唯卿退守臨洮心思父母
之邦義忠族類是以全境保民助我成功今七年矣夫
何乆疾不痊以致長往噫握兵一世又得善終亦人之
所難卿能如是豈不美哉朕聞卿歿不勝痛悼今遣某
官用牲醴致祭卿其享之
　　祭淮安侯華雲龍文
昔皆民人爾因世亂歸朕今有年矣雖無獨建竒功隨
衆勤勞多著念爾勲舊特加侯爵朕以燕地之重托爾
任守務在軍安民樂委以燕相更望輔弼何期數年間
軍勞民怨詢其所以乃爾巨府院擅工役害衆成家書
云作善降之百祥作不善降之百殃推爾之故莫不去
賢而近愚忘所以報神人共怒致令如是歟抑爾前生
壽數有定而若此歟然當在生之時可為善而不為今
事已往其幽𡨕處判無私已在目前是非還自知否朕
有誓曰生封侯而死諡以公著為常典爾生前守爵而
害官民法不當公止葬以侯禮且薄情不厚所以責之
也爾其聽之尚饗
　　祭滁陽王文
曰曩者羣雄鼎沸之時民不堪命王乃奮臂定逺㧞濠
城而守之朕方從軍幾被他人所害惟王能活我致有
今日盡平天下家國已成再生之恩終世難忘今者督
工鳯陽道經環滁塋祠在斯遣官致祭尚饗
　　中都祭開平王文
曰思爾相從於今二十有二年矣然爾去世倐經五載
若觀聽容聲止有一十七年耳當前十七年間東征西
伐櫛風沐雨奮不顧身開拓疆宇朕知爾心至如嚴號
令帥三軍摧堅撫順英風冠世海内知名其為丈夫也
莫不慨然心至生也如是死也封王寰宇既稱祖宗光
耀子受公爵女嗣后基今古如是者甚不多見今年夏
四月朕親至中都驗功勞公侯相從䕶駕者羣然行失
爾隊列亡爾班使朕心惻然因祠在斯特以牲醴享爾
如生爾之昔友皆隨來奠神其不昧尚饗
　　祭先陶神文
神於初世治陶尤精埏埴為器窰治成功今古不易用
且無窮神之公志有若是耶今也命匠施陶為朕所用
特遣官致祭更祈聽役之人身無他患始終完成是其
禱也神其鑒之尚饗
　　祭温州千百户文
曰厯代設兵衞在乎禦侮職於斯者則有櫛風沐雨野
宿風飡披堅執銳之勞以其臨陣也則有捨父母忘妻
子奮不顧身乃能克敵功著史冊名冠天下如此者實
古名將已然之事是致家榮貴國磐石至今昭昭朕統
天下以來中國方寧法前人之所為守在四夷自洪武
初至今倭夷數為冦於海濱生離人父母妻子損傷物
命特勑爾等聽將軍靖海侯吴禎令舟營海上以靜方
隅夫何朕政有缺天風大作怒號於滄溟之上爾乃恪
恭將命信地弗違是有檣傾楫摧舟碎爾亡然生死之
道世人之常得其死者既廣不得其死者甚多今爾諸
人為國為民而殃及於身事雖如是不為汎然訃音一
至朕將何措雖感傷於衷爾生安得而歸故特遣某官
臨海設壇致祭仍命僧衆修設道塲追薦爾魂使有所
歸凡有官者則禄爾子孫軍士父母妻子則給糧養贍
靈其有知承此祭享
　　祭保誌法師文
昔者師能出世異人性備六道景張佛教使兇頑從化
善者愈良及其終也擇地於鍾山之陽隂其宅而居之
經今八百六十七年今朕建言在邇其為師焚修者俯
而視之因勅中書下工部造浮圗於山之左今將完成
徙師於是於戱漏盡母生人我刼終勿墮塵埃惟師神
通尚饗
　　龍江祭太嵗尊神文
上帝好生凡有國者必欽承而效之則民安物阜邇年
以來西南諸夷歳為邊民患斯患也稱自堯舜以至于
今化弗循教征弗畏威葢恃崇山而固險倚林木之深
叢跳梁出沒虐良民而傷生今遣江夏侯周德興充征
南將軍進取散茅等洞安慶侯仇成充征南副將軍征
取容美等洞以及散茅其遣將發兵必欲摧堅撫順以
靜西南兵行特專昭告神其鑒之尚饗
　　禱雨咨京都城隍文
天乆不雨時將過矣實予之罪首夏亢陽本欲禱於上
帝后土慮恐煩聽以致因循至今良民失望皆有憂心
予不敢逕達上帝后土於今月十一日親告于鍾山之
神望神轉達於上帝后土惟京都城隍之神先期與報
至日祝焉
　　禱雨有應謝鍾山神祭文
天乆不雨烝民懷憂予將告神而未施乃先城隍必城
隍善予所云故告旱之辭未訴神其我知即日大雨時
行今來詣山而謝神神正無私祐我烝民謹謝
　　祭漢蔣秣陵尉文
今年仲季夏間上帝震怒皆朕失奉天心作為太過以
致朝廷多事軍民弗安既受帝命遑遑無措知無不改
然未知天意曾無回乎俄爾有來告者當帝怒時神祠
亦有干焉朕思神非朕謟朕非謟神朕凡無知隂道以
情理推之必因新建而人愆累神然皆朕不能斷而致
是今既工成而有帝責之跡本不敢完既成而廢恐人
失瞻望特依跡完之朕非佞神嘗聞向者福善禍淫每
皆當焉朕所以美神已往隂功無謟毋敢弗扶隂而化
民故時祀之今完之欲民為善耳他無所干牲醴之奠
神其饗之
　　祭外祖揚王文
孫起布衣於淮甸漸羣雄之來從凡二紀於兹其間摧
堅撫順歛跡豪雄平禍亂於寰宇播聲教於八埏安黔
黎於市村是以尊稱華夏耀揚六軍握九伐之威以鎮
頑積四海之利以賞善斯非上天后土之昭鑒海嶽之
效靈家祖外祖累世皆積隂功奚若是耶每念外祖之
靈必欲親詣年思月想終不遂行為其國事浩繁弗克
詣前今特命外從孫曹國公李文忠以牲醴之奠獻於
陵所以建靈堂及云追封外髙曾祖考妣之由惟我外
祖英靈不昧尚饗
　　祭外髙曾祖考妣文
非累世隂功奚生我母必積德廣深感格天地福加於
我然幾暇常思無由展報為其育母之深恩曠如昊天
后土雖欲報勞焉能及之今節届孟秋特專内臣奉御
杜亮齎衣儀詣陵告祭尚饗
　　祭仲姊曹國長公主文
感傷父母鞠育之恩思惟姊孝父母之專時刻有省油
然動心更思父母初逝兄弟相離姊我是别當是時也
各天一方悲傷痛切惟鬼神知我此時雖居至尊未嘗
有忘今也節届孟秋特遣内臣奉御徐慶齎衣儀詣姊
墳所姊其享牲醴受衣儀恱父母之英靈尚饗
　　祭宋威武軍承宣使張淵文
世物皆消長朕疑格以觀之然其所以然矣再閲古而
目今聽智賢之所云乃有不磨者惟功德著於人神而
能永焉昨宰營繕者入奏謂爾威武軍承宣使張淵隂
宅其下既開而見辭知捨身以捍患每禦侮以防姦當
善終於淳熙甲午之孟秋爾君念忠勤而不忘遂勒石
於壙今朕勑宰營繕者鼎新隂宅於是於戲捨身而身
存堅忠而名著其不磨也而謂忠焉者矣故兹奠祭爾
其享之
　　祭濟寧侯顧時文
嗚呼訃音來報云及爾亡遂感傷終始發究心之無窮
致涕淚欷歔而不已又忽歡動衷情謂識千古之將有
所不及夫何如哉盖將能成功而不為敵所辱朝野無
議但嬰微疾遽然長往此所以名世良臣爵及子孫禄
榮於家斯善終之萬幸也然生死之道今古不異世人
之常於戱摧堅撫順被甲胄於年年其報效忠勤日星
昭著靈其有知以享斯祭
　　祭兩浙運使李世傑文
爾昔壯時以武從事東征西伐摧堅撫順爾皆有功剛
正不屈公多在職賄賂無知所以命職煮海他官弗肩
錢糧辦集已及數年正當髙壽之時恐精力不繼遂令
致仕養老於家曩者王溥不遵朕諭累犯憲章朕命釋
之今年汪信來首云溥非為爾為前導朕聽斯言必奸
臣共謀者因是罪及傍人者衆無乃過乎事未乆而爾
亦逝矣疑其為此而有愆歟然或真偽彼此朕所不知
今爾臨葬之時特差内臣奠而囑之爾其尚饗
　　祭千户夏以松文
曩元之季海内分爭英雄者非一擅聲教罔知天命者
多惟爾以松思鄉里之切遂倡義旅自維揚渡江東來
助朕征行以致有功前數年福期髙壽命從子襲爵使
爾優㳺以終天年邇聞訃音一至思於相從甚至感傷
今特致祭靈其不昧
　　祭都督何德文
爾自聽命以來勤勞累著功業愈多朕將報功賜以巨
賞何期但嬰㣲疾遽然長往然壽雖未足歸去人歡何
也以其為將而功著朝野不為敵所辱而得善終豈不
善之善者也
　　祭四輔官安然文
爾中土之士昔當元末從事義旅効力於元職掌兵夫
及元運終大將軍長驅齊魯當是時爾守齊東爾為中
土之士祖宗丘隴在焉所以棄元歸我其來甚誠朕於
爾嘉是以數授之以重任每臨方面累有極刑之犯者
三朕嘗釋之前年為坐視胡惟庸陳寧為惡意已同姦
朕思來歸之美仍前釋之昨為朝無人用復召爾來想
必加誠事朕何期鬼神鑒焉爾懐自愧之疾遽然幽往
朕觀所以必有究乎然朕尚思初歸之意猶加牲醴之
奠
　　祭營田使馬世熊文
嗚呼長者之歸也盡天之道乎所以天之道禍亂不作
於善災害不萌於良使得善始善終天之道也爾世熊
昔役公門未嘗輕惑於人及帥義旅度量宏深士卒感
恩時當髙年前月爾孫來奏云老疾少侵是月歸奏乃
知訃音嗚呼傷哉嗚呼快哉且傷傷善人去世君子誰
同快快於善始善終而盡天理也朕務甚失遣使問疾
時已過矣特遣人祭於靈所世熊有知尚饗
　　祭小張國公文
爾本有元之臣率衆閫外禦侮防閑偶爾部下生變挾
爾來歸實非本情居朕京師已有年矣今既年邁老疾
日侵終於長逝特遣某官以牲醴祭奠爾其有知尚饗
　　祭江隂侯吳良文
昔忠誠之士從君堅身許之志故犯患涉難以尊一人
而安天下蒼生立髙名不朽於史冊今古智人覽之無
不歡心爾吴良從朕於擾攘之秋年馳月驅櫛風沐雨
野宿風飡披堅執銳十有四載方封侯爵今又十四年
矣正欲安享富貴何期為營造而出嬰微疾而長往訃
音至京朕何言哉然為將之士忠於君而能平禍亂為
民作福而乃身得善終爾無憾矣遣人以牲醴致奠靈
其不昧尚饗
　　祭孔希學文
曰三綱五常之道始上古列聖相承率修明以育生民
至於中古將欲墜焉非先師孔子孰能修明之今生民
多福惟三綱五常之具備耳葢世之大德者天地不淪
沒人民無惡聲所以為帝者師血食千萬世不冺子孫
存焉朕以爾孔希學繼世焚脩永張斯教以顯爾祖何
期訃音一至云及長往嗚呼襲封榮貴克保令終可無
憾矣特遣使以牲醴致祭爾其饗之
　　祭真人張正常文
繼出世法統仙度人禦災捍患機幹萬靈飛符仗劒轉
斗移星雷神聽令妖魅濳形道光斯時貌正精英何乗
鸞之去急控法印於上清今遣人奠以牲醴爾其有知
尚饗
　　祭署令劉英文
昔者朕寓居是方存亡者感英父子之恩至今猶存情
懷未嘗有所忘也前者英赴京來朕為機務浩繁兼壽
有年失顧問于英三日復覺令人覔英所在莫知所之
稽於金川之門守者報無知英之出入復於京内物色
數日乃知英還矣命召復來再見乆未至再命召之告
者乃云英亡嗚呼感恩之道常懐感恩之禮未終英遽
然長逝朕思昔恩不勝嗟悼特以牲醴之奠祭之英其
不昧饗之
　
　
　
　
　
　
　明太祖文集巻十八
欽定四庫全書
　明太祖文集巻十九
　　　　　　　　　　明　姚士觀等　編校
　古詩
　　春日鍾山
春吟鳥樹聽流泉澗下鳴泉鳴山谷逈逈處野人情吾
吟吟未已孰與春相迎相迎桃李花鶯燕鳴丁丁麳麰
盛蟠科寰宇樂民生
　　鍾山(二首/)
遊山智盤旋俯谷仰竒巔松聲細入耳雲生水石邊敲
竹猿長嘯臨崖視鹿眠白鶴來天翅𤣥裳羽翼鮮采芝
攜桂子任意恣蹁躚野人溪外語黄鶯囀更便山靜鳥
歸疾林深紫暮煙樵還漁罷釣暢飲樂吾年
　　又
暑往鍾山阿巖幽清興多薰風自南發森松鳴弦歌𤣥
猿嘯白日丹鳯巢桐柯靈芝秀深谷祥雲盛嵳峩樹隙
觀天碧天青似緑荷逈聞樵採木曲澗沿珠螺鳥樂山
深邃予歡顔亦和野人逢問處樂道正婆娑
　　詠李白短歌行
漁樵較長短是非盈耳滿話盡誠𣺌茫山水各悠長買
臣文章中蟠溪望鬢霜兩人隔千古美惡皆一塲爭能
在當時雄氣超榆桑罷釣平紂暴休樵飲瓊觴賢愚自
不泯黒白成殊光
　　題西施
天生兩竒絶越地多羣山萬古垂青史西施世美顔窈
窕精神緩悠然體態閑笑擁丹唇臉皓齒出其間一召
起閭里句踐扼雄闗伐謀應得志西浙徑親攀鐵甲乗
潮渡黄池兵未還
　　賜應奉陳溥歸闗中
卿家居三川大河環蜿蜒吴山在西土華岳翠東天涇
渭水浩瀚終南固南邊藍田關倚碧秦嶺横紫烟太白
峯髙處炎天雪似綿今卿年本邁歸志不留連火帝當
時節沿途善保全陸行還謹宿乗舟渡深淵智人能識
已獨不仗生前慎􁂪晨煙進揺鞭紫陌遷虎牢逢故壘
漢楚孰英賢銅駞聞挾彈翁仲立巍然伊洛天清水梁
唐今幾年崤函西入國潼道扼黄埏百二山河壯英雄
在守焉至老經遥涉胸開意自便人情偶相合相離更
何言我不能人教卿當自勉旃
　　鍾山賡吴沉韻
嵳峩倚空碧環山皆拱伏遥岑如劒㦸邇洞非茅屋青
松秀紫崖白石生𤣥谷巖畔毓靈芝峰頂森神木時時
雨風生日日山林沐和鳴盡啼鶯善舉皆飛鵠山中道
者禪隴頭童子牧試問幾經年荅云常辟穀白鶴日間
朋黄猿夜中僕萬歳神仙榮千秋凡人祿無知甲子壽
但覺年數福彩雲出洞中鴻𪷟山之麓
　　又賡戴安韻
旭日射山巖嵐光加翠色鳴鳯在髙柯育雛傍崖側風
來楸葉紅寒鴈起塞北江流䕶周迴天澄雲影碧磅礴
氣氤氲鴻𪷟太古積靈秀峙嵳峩仰瞻常晨夕倚天來
何時孰謂題名籍朱湖洞中仙蟠桃徑一尺
　　又賡荅祿與權韻
時雨濟八荒萬物皆精爽遙岑歛白雲巖壑盡軒敞啼
鶯舞林麓民樂更何想樹底清風生花馨送至往野人
入市沽沽畢還山上庶士問民瘼王綱仁義掌智人若
峯巒天下有所仰埋雲疊嶂松微音琴撫響
　　天竺僧
比丘乾竺來情思脱禍胎去鄉十萬里飛錫不塵埋宵
晝觀孰大無時不常懷志立無上等必欲精神諧忽然
觀身影影乃與身偕若欲離塵垢將影與身排再觀世
萬物有形必影該尋思欲解分似乎與理乖空寂如是
説咸將貝葉開論影始太古至今尚猶猜日午難迴避
臨水見眉腮月下偏分曉愚云似恠哉智人果解分禍
胎兩忘災或説身裁影亦曰影身裁顛倒論常世倒顛
日日俳觀倦身意馬勞心猿似豺到了難分去從伊子
細差閉門終不見出户倚身牌有時定𤣥機俯仰何根
荄祖佛如何定影子在塵埃爾昇從爾上爾降從爾階
躊躇從躑躅穿履亦穿鞋反復誠難避簮花猶挿釵虛
實誰參透天厨一供齋八萬四千户閭閻邇榭臺雞犬
聲無異莊周化骨骸漆園曾作吏槐國已知槐幻中生
幻夢幻影與身哀影幻身亦幻何時有壯衰若欲常寂
靜百骸與之齊智慮渾忘却天然似嬰孩
　　賡僧韻
天台五百尊方寸皆明月月影彌千江何曾有暫歇為
斯妙用通今古長不滅昔當懸挂時誠非凡可越住世
及應直幾度阿僧刼假錫作梯航泛海濤如雪一旦杳
無蹤暫與沙門别儵忽羣禪中孰能為機泄禪心曠無
跡如海亦何竭僧本具他心宗門常合轍
　　善世禪師
前年拜辭去今春二月歸未開湖海濶但見禪眸輝踏
雪來朝覲家風祖佛規黙坐各無語方寸究徘徊櫻花
纔臉笑柳眼正舒眉獨翁任清淨愚俗多險危姦猾不
善死到處冢纍纍爾心鑑此患棄家永不回年年常作
客如蓬被風吹哀憫自天祐仁深乆必為切記無住相
與佛莫相違
　　寳光廢塔
寳塔摩青蒼招提歳乆荒秋髙棲俊隼夜深月影長寂
寂星搖蕩飛霞入棟梁守僧都去盡螢火作燈光鬼哭
思禪度遺經風日張獨有來巢燕呢喃似宣揚停驂傷
古意雲合草頭黄聞説當年盛鐘魚徹上方
　歌行
　　賡僧錫杖歌
由來震旦始乾竺扶老應須棲此杖鈴鈴琅琅妙且竒
撼振一聲空谷響或時化作飛龍威長空如水何相持
有時比翼露端的方覺𤣥關顯現時志悟未通心委曲
鴻濛渾沌同塵俗驀然一悟凌烟霞覺此覺他方意足
神眸昭昭衆生顧隠隠微微如法故每擔日月猢猻藤
簞食由來飽祗樹
　　寺中猫食肉
緊行慢行皆虎形室中捕䑕百般能精舍一隙透靈䑕
朽殘經巻將何補為斯育爾佛釋迦日逐隨僧常茹素
常茹素一旦筵前舒爪距爾勤爾役誠可録賞彼丹衷
命食肉
　　春日鍾山行
我愛山松好雲埋常不老幾度春風吹更緑勝似蓬瀛
美三島石徑聞蘂馨流泉嫩春草草青啼鳥澗邊幽𤣥
鶴摩空來晨早錦衣隊列出山阿飲客婆娑歸更飽山
清水清我亦清有秋足我斯民寳
　　倭扇行
滄溟之中有竒甸人風俗禮竒尚扇捲舒非矩亦非䂓
列陣健兒首按獻國王無道民為賊擾害生靈神鬼怨
觀天坐井亦何知斷髮斑衣以為便浮辭嘗云卉服多
捕賊觀來王無辨王無辨褶袴籠鬆誠難驗君臣跣足
語蛙鳴肆志跳梁干天憲今知一揮掌握中異日倭奴
必此變
　
　
　
　
　
　
　
　
　
　
　
　
　
　明太祖文集巻十九
欽定四庫全書
　明太祖文集巻二十
　　　　　　　　　　明　姚士觀等　編校
　五言律詩
　　望鍾山
疊嶂盈門實虛看滿座雲凭闌松氣濕俯扆篆煙伸鶯
囀聲來耳風催馨襲人近山佳景盛彤殿盡良臣
　　題老君廢朝
廟古鴉昏集遥瞻起敬心路幽人跡杳碑偃草叢深度
關先紫氣去後永淪沉惟有庭前樹多年茂作林
　　題扇示胡日星
有一古老叟胸中羅星斗許朕作君王果應仙人口賜
官官不願予金金不受持此一握扇四海遂行走
　五言排
　　長江潦水詩賡吴伯宗韻
炎蒸和氣淳化水亦無渾出峽飛輕雪湍山潤厚坤蟄
蛟從此出浮鷺亦斯奔旋轉如深井轟流㵼巨盆連雲
龍氣躍振木虎情蹲浩蕩瀰千里鴻濛印萬村影揺咸
浪合光射集雲屯尾尾穿波鯉揚揚透霧鯤逶迤洪海
口委曲大龍門汗漫無知已汪洋實的存沛然清宇宙
廓爾豈晨昏汨汨凉隆暑人間潦水尊
　七言律詩
　　鶯囀皇州(二首/)
絮飛鶯囀柳垂青春雨過時天正晴新澗水流聞鼓韻
舊崖松掃聽琴聲神州氣象寰中盛天闕風光世上明
猶有上林花似錦殿階仙樂鳯笙鳴
　　又
禁城新柳葉成帷隠映黄鸝深處啼晴蝶逐風翻上下
晨雞閲日唱東西華衢紫陌人煙盛繡户朱門燭熖底
景物美看茶酒肆粉鈿遥擁坐輕蹄
　　詠京師
臣民推戴號神京嘆息驅馳行伍行轉戰羣雄機尚記
帥征英俊量方平如今已足勲功賞向後無知孰永名
暇日試將銅鏡照烏髭堪比玉垂纓
　　詠唐陶將軍率舟師
昔人奉命駕兵船為國精忠突曉煙令出三軍憑戰皷
呼來萬馬仗龍泉相加若肯存生意比並何須用着鞭
必定清塵要服外收功應達九重天
　　詠柳州城戍守
城居邊徼壘遐荒煙瘴盈眸癘氣茫日暮海風揺屋樹
春秋溪水泛籬牆思軍乆戍炎蒸地必將巡防熱中腸
但願昊穹舒造化洗清鬱結利同鄉
　　詠南越
邊邑深隍嵌疊峰土民食粟扣時舂雲山溪水常相合
煙樹藤蘿每自封嶺外瘴温鳴蟋蟀海濱鬱熱顯鰅鱅
常思不律皆由此數月朱顔别舊容
　　諭臨蒸縣官
臨蒸邑治絶遐方嶻嶪重山碧翠行溪曲羊腸嵐雜霧
樹盤龍體雨飛湯墨雲隙處天澄水蒼海空中日曜陽
好把寸心問民瘼當遷離瘴任瀟湘
　　聞人嶺南郊行
極目山雲雜曉煙女蘿遥䕶嶺松邊陸行盡服嵐霞氣
氷宿頻吞虬蜃涎晨仰際峰觀擁日暮㸔臨海泊來船
信知百越風塵異黒髮人居不待年
　　思開平下毗陵
憶昔雄師罷戰灰開平猶有教軍臺自從南向北征去
直到如今永不來思起相從不憚役想來奮戰愈增哀
有時夢裏還相見枹皷聲中旗甲開
　　詢洛
洛水官(闕/)衣絳袍(闕/)河清碧淨飛濤千年翁(闕/)
萬(闕/)　　　　　往昔崤函車路(闕/)當今憇鶴洞雲髙
世充罔識天垂象以致唐皇展豹韜
　　盧汀洲隠浦
泛入遥江漸𣺌茫蘆花飛落雪飛揚天邊雲影浮舟靜
村外秋光列鴈行覔隠誰知棲所在用心無處不籌量
盧生避世深幽跡故入滄浪野水鄉
　　山滄溟隠谷
野人孤寂萬重山夜聽猿啼峰頂間洞口白雲時自長
溪中清水日流湍柴扉半掩松森處爐火頻添月色閑
已絶世塵忘俗事吞霞服氣玩靈丹
　　川原和居野
滿目平原桑棗餘那將田地長青蕪黄童逐豕隨牛後
白叟乗驢繼馬徂煙樹半遮村酒斾雲山常見市廛圗
野人自是無拘束一日三畨醉盡壺
　　竹幹青樂釣
曠浦澄天濕曉煙智人樂釣穏沙前簑輕雨霽雲收合
釣擲綸樞水映船舉棹欲歸江月上掛帆已近暮雲邊
汀蘆處處飛螢火照徹漁村飲不眠
　　牧羊兒土皷
羣羊朝牧遍山坡松下常吟樂道歌土皷枹時山鬼聽
石泉濯處澗鷗和金華誰識仙機密蘭渚何知道術多
歳乆市中終得信叱羊洞口白雲過
　　巨罟叟漁魚
悠悠江靜日和暄逈水歌聲度藹煙漁網布時天上曬
布帆張處斗移邉風恬喜目遥山嫩岸濕頻看邇草鮮
薄暮欲歸星月上流螢㸃㸃近船舷
　　横秋風吹笛
西風落木綻黄花牛背村童笛正佳曾識倚(闕/)
每聞(闕/)　　　遐蒼江一色渾秋意紅葉初光襯曉霞
凉露下天星斗潤煙波聲到是誰家
　　滄浪翁泛海
海天漠漠際無窮巨艦檣髙挾兩龍帆飽已知風力勁
舵寛方覺水清雄鰲魚背上翻飛浪蛟蜃鬐頭觸見虹
何日定將歸泊處也應繫纜水晶宫
　　莽滄叟歌山
仰目巍峰柱上穹千巖萬壑盡玲瓏𤣥猿嘯月丹崖側
紫燕摩天碧漢中樵牧往來雲樹裏牛羊歸去霧烟東
山中人物常歌道歳歳年年莽蒼翁
　　擒禽獸伏
機人設穽欲擒謀利鏃調弦勁弩頭禽獸無知騰躍進
雲霾深處觸嬰收湯仁祝網施洪惠禹智刳山展大猷
今古人情常不一孰將天道與心籌
　　鍾山雲
踞蟠千古肇豪英王氣蔥蔥五色精巖虎鎮山風偃草
潭龍噓氣水明星天開萬載興王處地闢千秋永朕京
咸以六朝亨替閲前禎禎後後嘉禎
　　鍾山雲雨
崔嵬萬壑玉籠葱靉靆雲濃雨碧松千古鍾靈佳氣盛
幾年淮秀瑞光萌倚天絶壁參銀漢㧞地穹崖搆𣑽宫
時向望中閑極目神機造化正鴻濛
　　新春賡王釐韻
春到陽和萬象舒至隂深歛九泉居山川氣靄堅冰泮
嶽瀆雲生冷露除但向靜中觀造化特專閑裏運圖書
仁聞堯德兼天地大洽蒼生惟舜虞
　　又賡劉仲質韻
陽昇隂降轉洪鈞柳眼初舒造物新泮却堅冰澄碧海
浮遊暖氣拂𤣥旻從兹宇宙皆清泰始覺輿圗治化淳
淑鳥囀音鳴處處弄晴花蝶舞先春
　　春山新水
山雲靉靆節初暄景色清明春水漣谷鳥喜鳴花沐雨
巖猿悦躍樹籠煙仙家麥飯雲蒸熟旅館薇羮氣育鮮
最好滿川渾似錦漲溪新水印晴天
　　春水滿四澤
陽舒隂暢澤盈流不卜應當大有秋春雨花紅林木盛
曉晴巖紫氣嵐浮江臯釣艇簑翁樂雲谷山人鶴仗悠
麥已蟠科煙禁日呢喃燕語祝皇猷
　　兩洗山松
四山松柏夕塵連宵雨朝來洗滌鮮聲聽㣲風翻碧浪
光舒初氣捲青煙啼猿日晚跳還躍舞鶴雲歸旋更翩
林麓笙簧鶯囀巧洞仙騎鹿上遥天
　　雨洗山
初光入暑木隂森逺邇層巒塵滿林浩蕩薰風至時雨
洗清巖壑爽煩襟天邊浪滚因松緑山外雲飛仗氣深
正是農家耕耨節野田處處盡歌吟
　　暑霽遥岑
蒸雲歛盡逺山青萬壑凉生宇宙明林影淡揺溪内水
崖光偏映洞邊藤倚欄極目天開畫凭檻吟詩紙耀星
但把此時觀畎畝筋疲力倦始秋成
　　嘆秋
碧梧露結曉凝霜蘆蘂瀰漫積雪揚鴻鴈翩翻來薄霧
巨魚跳躍下清江風聲落木深秋意雲影垂天印日陽
閑看滿川黄菊蘂因蜂搖動暗浮香
　　設潘宗道送友人歸山東
共到神州獨爾歸相㩦握手更牽衣秦淮鳥囀乾坤泰
鍾阜巖生日月輝去此魯田多種粟寧鄉齊地廣栽薇
逄交必諭王綱振(闕/)　編氓莫法違
　　遣使為大祀犧牲北至齊魯
欽天惟恐不精誠命爾齎符馳驛行淮海濟州連地闊
江河徐邑曠川平智人一目胸懷爽霸業千年帝道興
俗異語殊南北辨由來混一大嘉貞
　　題隠者
固潔精魂欲上天幽居深處水雲邊煙封逺浦沙鷗盡
樹鎖前山草鹿眠書假管城應復路楮生墨客未回川
逢人更祝堅清志必日雲衢足躡前
　　雪山寺
極目遥岑起曉煙深埋凝雪梵王禪冰枝老樹彌千壑
衲被蒼僧布法筵為美浮生貪着處好將空寂化迷遷
六年嶺際今猶見行致天花覆八埏
　　又賡周衡韻
彤雲昨夜布長空曉日遥岑白愈豐葢世銀粧黎庶户
盈巖玉砌梵王宫漁樵各伎誰容易釋道貪生孰建功
造化亦由人事見十朝一雨五當風
　　僧目空山
孤寂凄凄一徑㣲處心應與世塵違朝觀松鶴摩天去
暮見巖猿挽樹歸瓶水一爐香滿座錫鐶丈室氣盈衣
空山僧對知何日化作蒼龍挾雨飛
　　命板的達穏禪
居山本是出塵埃何為遊人役已骸晨坐巖前觀日上
暮禪松㡳聽風來從教市巷笙歌美莫羡閭閻酒肆諧
十二時中香裊篆迎來送往更毋開
　　題神樂觀道士
仙翁調鶴欲扶穹萬里風頭浩氣雄翎背穏乗空廓外
丹光横駕宇寰中飛符到處雷神集役劒長驅癘鬼窮
見說黄芽心地轉更於何趣覔仙宗
　　雲衲野人
山人修道幾經年聞説飡松足意便時以斷雲完故衲
日將流水灌新田常勤侣鶴巖崖下寂靜儔猿煙霧邉
欲訪未知何處住料應霞舉已成仙
　　鍾子煉丹
翠㣲髙處𣺌清煙知子機藏辟穀堅丹鼎鉛砂勤火候
溪雲巖谷傲松年潭龍掣電深淵底崖虎生風逈洞邉
徑已苔蒙人未履昻霄足躡斗牛天
　　早行
忙着征衣快着鞭轉頭月掛柳梢邉兩三㸃露不為雨
七八箇星尚在天茅店雞鳴人過語竹籬犬吠客驚眠
等閑擁出扶桑日社稷山河在眼前
　　新月
誰將玉爪指長空萬里山河一樣同映水有鈎魚怯釣
銜山無箭鶴疑弓清光未放雲霄外素影遙分宇宙中
輪滿待逄三五夜九州四海照無窮
　　賜都督僉事楊文廣征南
大將南征膽氣豪腰懸秋水吕䖍刀雷鳴甲胄乾坤靜
風動旌旗日月髙世上麒麟真有種穴中螻蟻竟何逃
大標銅柱歸來日庭院春深聽伯勞
　　接樹
老幹將去伐去燒從新接起舊枝條雖然未厯風霜苦
自是先沾雨露饒三四鍬泥牢䕶足二三皮篾𦂳纒腰
東君㸔顧歸家后分付兒童莫去揺
　五言絶句
　　咏雪竹
雪壓竹枝低雖低不着泥明朝紅日出依舊與雲齊
　七言絶句
　　鍾山
翠微突兀倚晴穹日色暄和紫氣濃谷内野猿跳上下
鶯啼悠韻樂三冬
　　望鍾山白雲(二首/)
鍾山萬疊白雲浮密鎖松梢爽氣流石徑雨痕苔蘚緑
蒼崖根底蟄龍湫
　　又
萬壑松隂起曉風硃崖雲幕亘長穹應知造化誠難測
頃刻霶𩃱顯至工
　　鶯囀皇州(二首/)
嫩柳鶯啼三月天園林簮錦緑隂鮮乾坤氣集皇州處
景盛人繁勢自然
　　又
皇州春曉日增輝旅館廷餐賜逺夷淑氣鳥催鳴上苑
篆煙細裊出彤闈
　　東風
我愛東風從東來花心與我一般開花成子結應花盛
春滿乾坤始鳯臺
　　新雨水
片雲風駕雨飛來頃刻凭看潤九垓楹外近聆新水響
遥穹一碧見天開
　　萍生
性覺先春膚色金垂青之後漫精英飛來陸野還成柳
飄入淵池化作萍
　　思逰寺
雨落黄梅麥已秋日思精舍夢還遊晨昏幾度經鐘聽
巖壑雲生出野樓
　　雨墜應落花賡徐瑛韻
人道春歸實不歸但知結實蕊枝稀昨朝一夜如膏雨
正是花成子就時
　　又賡吴喆韻
時近清和氣愈濃雨催花實喜晴風籬邉㸃㸃如錢大
盡是青青間緑紅
　　又賡馬從韻
霏霏颯颯又紛紛致使平原草色新一夜好花都結子
乾坤大地沒埃塵
　　又賡宋璲韻
清和未至尚春風花幕園林似錦紅細雨只教成子速
蕊飛彩蝶最多功
　　又賡朱孟辨韻
瀟瀟雨灑墜花頻襯地由來似褥茵獨有乾坤能造化
生成萬物最多仁
　　又賡桂慎韻
好風吹謝實成花紏結飛飛似錦霞志者春光隂寸惜
人生一世幾榮華
　　又賡劉仲質韻
天地多仁惟好生致令草木結華英因風細雨枝頭看
花已飛時子已成
　　雨後晴雲賡馬懿韻
萬疊晴雲起逺峯舉頭極目見天中江山如畫民安樂
溽暑蒸苗秋不空
　　暑蒸物盛
殿礎氤氲紫氣生石泉漉漉似流行山蒸海湧薫風節
萬物依時得遂亨
　　望雨
日望天邉起密雲身常皎潔日常晴憂思禾槁民何福
腹内心煎意自怦
　　濟時雨
暑雨天晴江漢清寰中擊壤賀昇平羣卿盡職人風古
省已修身合上明
　　目逺山
雲藹逺山風至雨一簾髙掲暑咸收太平無事民康日
正在調和理順秋
　　青山白雲(四首/)
凌穹嶻嶪翠江邊佳氣氤氲素練纒勢若逰龍真造化
油然縹渺似飛綿
　　又
雲凝雨後翠張綿隠露遥岑將近天潭水龍吟吹白浪
丹崖穹處暮收煙
　　又
青山雲靄雪凝枝畫作長生太古詩猿鶴自如巖谷逈
出塵野老本心知
　　又
鍾山萬木暑隂森巖壑松風奏玉琴溪澗碧流聲韻美
望中佳興致題吟
　　又賡易毅韻
鍾山洞口綵霞長萬壑雲生濟至陽猿鶴每棲渾意樂
黄旗紫葢世興王
　　又賡盧均泰韻
鍾山曙色夏初長巖壑嵐生輔太陽幾度雨餘天一碧
遥岑羅列更非常
　　山頂白雲
山椒極目白雲崇蕤色繽紛百丈松新水潺岩聞鼓韻
女蘿遥似洞門封
　　春望牛首
遥岑峙立勢蒼然春聽鶯啼景物鮮疊嶂倚天江月外
三山映帶石城邉
　　秋日鍾山賡裴植韻
倚蒼羅列數奇峰巖谷雲生萬態容或爾有時樓閣見
分明一體廣寒宫
　　詠李白逰洞庭湖
蒼梧山色水何分碧鏡澄湖杳渺雲惟有古人堪羡處
湘妃猶自望虞君
　　詠李白早發白帝城(二首/)
白帝城髙萬疊間江雲朝出暮猶還信知千古英雄地
雖險應須德作山
　　又
謫仙東下入瞿間一葉扁舟日日還聞説衝濤千尺浪
兩江極目盡皆山
　　詠李白秋下荆門
布帆髙掛映長空且喜新秋冷露風數日輕舟歸似箭
須臾繫柳泊吴中
　　老禪紙帳
樓閣崢嶸半倚天老禪紙帳晝酣眠精魂惟識黄龍劒
定省還知叩玉泉
　　雪詩賡韓文輝韻
隂極陽生墜玉花飄飄颯颯遍天涯歌樓酒肆呼茶急
繡户重䄄樂貴家
　　又賡李睿韻
隂極陽生建至和飛花滕六玉山阿從斯瘴癘同雲捲
喜見民人相與歌
　　又賡曹文壽韻
翩翻飛舞布田垓似絮還疑玉蘂梅一夜撲忩春蝶戲
好風吹去又推來
　　又賡張翼韻
臘前三白曠無涯應是天公降六華九曲河深凝底凍
張騫無處再乗槎
　　寺掩山深(二首/)
絶跡髙人隠翠岑山連疊嶂白雲深欲經無覔通人處
時忽林風送磬音
　　又
見説山中了道僧不聞鐘鼓不聞經朝觀樹頂香煙裊
暮識禪機一鏡明
　　又賡馬懿韻
山深樹密嵌幽巖僧舍清虛門鎖嵐有客問禪無覔路
已知出世不同凡
　　雲山僧寺
雲籠紫翠概鴻濛洞口風生度棾鍾我欲叩禪閑問道
老僧心地與天通
　　又賡吴沉韻
天生倚碧壯雲竒巖壑隆峰萬古宜谷内野人機面壁
從前甲子了無知
　　鍾山僧寺賡單仲右韻(三首/)
逰山必是叩僧禪聞説神僧透宿縁山果𤣥猿搖緑樹
方知入定是金仙
　　又
精藍幽谷寺嵳峩風過松聲韻碧波寂寞出塵天外景
驊騮雜遝意奚何
　　又
山勢崚嶒谷隠僧六通具足勢層層鵲巢冠頂忘機處
午夜明星識已能
　　飛舄化鳥
幻化由來顯妙工幕天席地自從容還知飛舄成雙鳥
猶且同塵入宦中
　　仙人
仙人鶴背幾經秋神出塵寰宇宙游鐵笛横吹天地外
肯將精氣渾茫儔
　　天界寺春雀
春風夜雨沐花妍曉霽簷前雀噪喧孰謂可知機裏事
飄然翕翮舞長天
　　賡玘太朴韻
花逢夜雨曉㸔妍實蕊凋時堦不喧試問老禪幽得處
謂言物外有青天
　　神樂觀道士
聞説仙人豈等閒年年辟榖鍊金丹虛心盡却𤣥中覽
特役絃歌謁帝壇
　　咏菊花
百花發時我不發我若發時都嚇殺要與西風戰一塲
遍身穿就黄金甲
　　示僧謙牧
寄與山中一老牛何須苦苦戀東洲南蠻有片荒草地
棒打繩牽不轉頭
　　征陳至瀟湘
馬渡沙頭苜蓿香片雲片雨過瀟湘東風吹醒英雄夢
不是咸陽是洛陽
　　不惹菴示僧
殺盡江南百萬兵腰間寳劒血猶腥山僧不識英雄漢
只凭嘵嘵問姓名
　　咏虹霓
誰把青紅線兩條和雲和雨繫天腰(優人彭友/信應韻云)玉皇昨
夜鸞輿出萬里長空駕玉橋
　又續增七言律詩
　　采石磯新秋月色
素月澄澄斗轉移銀河一𣲖徹東西風隨皷角爭先應
鳥避旌旗不敢啼志若明蟾清絶翳心同碧漢靜無私
雄師夜宿同英武氣槩森森采石磯
　　贈劉伯温
妙策良才建朕都亡吳滅漢顯英謨不居鳯閣調金鼎
却入雲山煉玉爐事業堪同商四皓功勞早賤管夷吾
先生此去歸何處朝入青山暮泛湖
　
　明太祖文集巻二十
