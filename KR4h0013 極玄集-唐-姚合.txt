#+TITLE: 極玄集-唐-姚合
#+DATE: 2018-05-12 10:20:39
#+SOURCE: github.com/kanripo/KR4h0013 master 0f489f48                
欽定四庫全書　　　　　集部八
　極元集　　　　　　　　總集類
　　提要
　　　　(臣/)等謹案極元集二巻唐姚合編合有詩集
　　　　已著錄合為詩刻意苦吟工于㸃綴小景搜
　　　　求新意而刻畫太甚流于纎仄者亦復不少
　　　　宋末江湖詩派皆從是導源者也然選録是
　　　　集乃特有鑒裁所取王維至戴叔倫二十一
　　　　人之詩几一百首今存者凡九十九合自稱
　　　　為詩家射雕手亦非虚語計敏夫唐詩紀事
　　　　凡載集中所録之詩皆註曰右姚合取為極
　　　　元集葢宋人甚重其書矣二十一人之中惟
　　　　僧靈一法振皎然清江四人不著始未祖詠
　　　　不著其字暢當字下作二方空葢原本有而
　　　　傳寫佚闕其餘則字及爵里與登科之士一
　　　　一詳載觀劉長卿名下註曰宣城人與唐書
　　　　稱河間人者不同乂皇甫曽註天寳十二載
　　　　進士皇甫冉註天寳十五載進士以登科先
　　　　後為次置曽于冉之前與諸書稱兄弟同登
　　　　進士者亦不同知為合之原註非後人抄撮
　　　　諸書所増入總集之兼具小傳實自此始亦
　　　　足以資考證也乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
極𤣥集原序
唐詩數千百家浩如淵海姚合以唐人選唐詩其識鑒
精矣然所選僅若此何也蓋當是時以詩鳴者人有其
集製作雖多鮮克全美譬之握珠懐璧豈得悉無瑕類
者哉武功去取之法嚴故其選精選之精故所取僅若
此宋初詩人猶宗唐自蘇黄一出唐法幾廢介甫選唐
百家亦惟據宋次道所有本耳又𤣥粹苑世已稀覩况
其他乎易嘗采唐人詩幾千家萬有餘首視此有愧蓋
憫作者之苦心悼後世之無聞故凡一聯一句可傳誦
者悉録不遺亦不以人廢固知博而寡要勞而無功知
我罪我一不敢計業欲並鋟諸梓而力有未逮姑先此
集與言詩者共之時重紀至元之五年三月旣望建陽
蔣易題
欽定四庫全書
　極𤣥集巻上　　　　　　　唐　姚合　選
　　王維(字摩詰河東人開元九年進士歴拾遺/御史天寳末給事中肅宗時尚書右丞)
　　　送鼂監歸日本
積水不可極安知滄海東九州何處所萬里若乘空向
國唯看日歸帆但信風鼇身映天黑魚眼射波紅鄉樹
扶桑外主人孤島中别離方異域音信若為通
　　　送丘為
憐君不得意況復柳條春為客黄金盡還家白髮新五
湖三畝宅萬里一歸人知爾不能薦羞稱獻納臣
　　　觀獵
風勁角弓鳴將軍獵渭城草枯鷹眼疾雪盡馬蹄輕忽
過新豐市還歸細柳營㢠廻看射鵰處千里暮雲平
　　祖詠(開元十三/年進士)
　　　留别盧象
朝來已握手宿别更傷心灞水行人渡商山驛路深故
情君且足謫宦我難任直道皆如此誰能淚滿襟
　　　蘭峰贈張九臯(集作扈從/御宿池)
君王既廵狩輦路入秦亰逺樹低蒼壘孤山出幔城寒
疎清禁漏夜警羽林兵誰念迷方客長懐魏闕情
　　　蘇氏别業(國秀集作薊門别業英/靈集作逰蘇氏别業)
别業居幽處到來生隱心南山當户牖灃水暎園林竹
覆經冬雪庭昏未夕隂寥寥人境外閒坐聽春禽
　　　夕次圃田店
前路入鄭郊尚經百餘里馬煩時欲歇客歸程未巳落
日桑柘隂遥村煙火起西還不遑宿中夜渡涇水(本集/路刻)
(程村/刻林)
　　　題韓少府水亭
梅福幽栖處佳期不忘還鳥啼當户竹花繞傍池山水
氣侵堦冷藤隂覆座閒寜知武陵趣宛在市朝間
　　李端(字正已趙郡人大厯五年進士與盧綸吉中/孚韓栩錢起司空曙苗發崔洞耿湋夏侯審)
　　　　(唱和號十才子歴校/書郎終杭州司馬)
　　　贈苗員外
朱户敞髙扉青槐礙落暉八龍承慶重三虎遞朝歸坐
竹人聲絶横琴鳥語稀花慙潘岳貎年稱老萊衣葉暗
新櫻熟絲長粉蝶飛應憐魯儒賤空與故山違
　　　茂陵山行陪韋工部
宿雨朝來歇空山天氣清盤雲雙鶴下隔水一蟬鳴古
道黄花落平蕪赤燒生茂陵雖有病猶得伴君行
　　　雲際中峰
自得中峰住深林亦閉關經秋無客到入夜有僧還暗
澗泉聲小荒岡樹影閒髙亭不可望星月滿空山(本集/岡作)
(村亭/作窗)
　　　蕪城懐古
風吹城上樹草沒城邉路城裏月眀時精靈自來去
　　耿湋(或作緯寳應二年進士/官至左拾遺湋音為)
　　　贈嚴維
許詢清論重寂寞住山隂野客投寒寺閒門當古林海
田秋熟早湖水夜漁深世上窮通理誰能奈此心
　　　贈朗公
來自西天竺持經奉紫微年深梵語變行苦俗人歸月
上安禪乆苔生出院稀梁間有馴鴿不去為無機
　　　早朝
鐘鼔餘聲裏千官向紫微冒寒人語少乘月燭來稀清
漏聞馳道紅霞暎瑣闈猶看嘶馬處未啟掖垣扉(紅一/作輕)
　　　秋日
返照入閭巷憂來誰與語古道無人行秋風動禾黍
　　　書情逢故人(原題巴陵逢/洛陽隣舍)
因君知此事流浪已忘機客久多人識年髙衆病歸連
雲湖色逺度雪雁聲稀又說家林盡淒傷淚滿衣
　　　沙上雁
衡陽多道里弱羽復哀音還塞知何日驚弦亂此心夜
隂前侣逺秋冷後湖深獨立汀沙意寜知雪霰侵(本集/雪作)
(霜/)
　　　贈張將軍
寥落軍城暮重門返照間鼓鼙經雨暗士馬過秋閒慣
守臨邊郡曾營近海山關西舊業在夜夜夢中還
　　　酬暢當
同逰漆沮後已是十年餘幾度曾相夢何時定得書月
髙城影盡霜重柳條疎且對尊中酒千般想未如
　　盧綸(字允言河東人天寳末舉進士不第大/厯初王縉奏為集賢學士終户部郎中)
　　　領嶺南故人書(本集作夜中得循州趙/司馬侍郎書因寄囘使)
瘴海寄雙魚中宵逹我居兩行燈下淚一紙嶺南書地
說炎蒸極人稱老病餘殷勤報賈誼莫共酒盃疎
　　　題興善寺後池
隔窗栖白鳥似與鏡湖隣月照何年樹花逢幾世人㟁
莎青有路苔徑緑無塵願得容依止僧中老此身(本集/願得)
(作永/願)
　　　山下古木
髙林已蕭索夜雨復秋風墜葉鳴荒竹斜根擁斷蓬半
侵山影裏長在水聲中此地何人到雲門路亦通
　　　送李端
故關衰草徧離别自堪悲路出寒雲外人歸暮雪時少
孤為客早多難識君遲掩淚空相向風塵何所期
　　司空曙(字文明廣平人舉進士貞元/中水部郎中終虞部郎中)
　　　耿湋就宿因傷故人
舊時聞笛淚此夜重霑衣方恨同懐少那堪相見稀竹
煙凝澗壑林雪似芳菲多謝勞車馬應憐獨掩扉(那一/作何)
　　　經廢寶慶寺
黄葉前朝寺無僧寒殿開池晴龜出曝松暝鶴飛囘古
砌碑横草隂廊畵雜苔禪宮亦消歇塵世轉堪哀
　　　春日野望寄錢員外
草長花落樹羸病强尋春無復少年意空餘白髮新青
原髙見水白社靜逢人寄語南宮客軒車不可親(本集/白社)
(作華/社)
　　　喜外弟盧綸見宿
靜夜無四隣荒居舊業貧雨中黄葉樹燈下白頭人以
我獨沈久愧君相見頻平生自有分况是蔡家親(蔡或/刻霍)
　　　送王閏
相送臨寒水蒼茫望故關江蕪連夢澤楚雪入商山話
我他年舊看君此日還因將自悲淚一洒别離顔(顔集/作間)
　　　新蟬
今朝蟬忽鳴遷客若為情漸覺一年謝能令萬感生微
風初滿樹落日稍沉城為問同懐者淒涼聽幾聲(本集/漸作)
(便謝/作老)
　　　望水
髙樓晴見水楚色靄相和野極空如練天遥不辨波永
無人跡到時有鳥行過况是蒼茫外殘陽照最多
　　　哭麴象
憶昔秋風起君曾歎逐臣何言芳草日自作九原人
　　錢起(字仲文吴興人天寳十載進士/歴校書郎終尚書郎太清宮使)
　　　送僧歸日本
上國隨縁住東途若夢行浮雲滄海逺去世法舟輕水
月通禪觀魚龍聽梵聲唯憐惠燈影萬里眼中明
　　　送僧自吳逰蜀
隨縁忽西去何日返東林世路無期别空門不住心人
煙一飯少山雪獨行深天外猿聲夜誰聞清梵音(本集/無期)
(作寜嗟不住作/久息夜作處)
　　　送張管書記
邊事多勞役儒衣逐鼔鼙日寒關樹外峰盡塞雲西河
廣篷難度天遥雁漸低班超封定逺之子去思齊
　　　送征雁
秋空萬里靜嘹唳獨南征風急翻霜冷雲開見月驚塞
長憐去翼影滅有餘聲悵望遥天外鄉愁滿目生
　　　寄郎士元
龍節知無事江城不掩扉詩傳過客逺書到故人稀坐
嘯看潮起行春送雁歸望舒三五夜思盡謝𤣥暉
　　　宿洞口觀(或作耿/湋詩)
野竹通溪冷秋蟬入戸鳴亂來人不到寒草上階生(本/集)
(蟬作泉/寒作芳)
　　　裴廸書齋望月(中興集作裴廸書/齋翫月○小異)
夜來詩酒興獨上謝公樓影閉重門靜寒生獨樹秋鵲
驚隨葉散螢逺入煙流今夕遥天末清輝幾處愁(本集/獨上)
(作月/滿)
　　　送彈琴李長史赴洪州(中興集/小異)
抱琴為傲吏孤棹復南征幾度秋江水皆添白雪聲佳
期來客夢幽思緩王程佐牧無勞問心和政自平
　　郎士元(字君胄天寳十五年進士與錢/起齊名厯拾遺終郢州刺史)
　　　送彭將軍(集作送李將/軍赴定州)
雙旌漢飛將萬里授横戈春色臨關盡黄雲出塞多鼔
鼙悲絶漠烽戍隔長河莫斷隂山路天驕已請和(本集/關作)
(邊戍作火第七句/作想到山隂北)
　　　送孫頠
悠然富春客憶與暮潮歸擢第人多羡如君獨歩稀亂
流江渡淺逺色海山微若訪新安路嚴陵有釣磯
　　　贈張南史
雨餘深巷靜獨酌送殘春車馬雖嫌僻鶯花不棄貧蟲
聲黏户網䑕迹印牀塵聞道山陽㑹如今有幾人(本集/聞道)
(作借/問)
　　　宿杜判官江樓
適楚豈吾願思歸秋向深故人江樓月永夜千里心落
葉覺鄉夢鳥啼驚越吟寥寥更何有斷續空城砧
　　　送楊中丞和畨(中興/集同)
錦車登隴日邊草正萋萋舊好尋君長新愁聽鼓聲河
源飛鳥外雪嶺大荒西漢壘今猶在遥知路不迷
　　　送長沙韋明府之任
秋入長沙縣蕭條旅宦心煙波連桂水官舍暎楓林雲
日楚天暮汀沙白露深遥知訟堂裡嘉政在鳴琴
　　　送奚賈歸吳(中興集/小異)
東南富春渚曾是謝公逰今日奚生去新安江正秋水
容清過客楓葉落行舟遥想青亭下聞猿應夜愁(本集/水容)
(清作水清迎楓作/霜落作伴青作赤)
　　　送友人别(集作盩厔縣鄭礒宅送錢大/中興集作别鄭礒○小異)
暮蟬不可聽落葉豈堪聞共是悲秋客那知此路分荒
城背流水逺雁入寒雲陶令門前菊餘花可贈君
　　暢當(字闕太河東人進士及第貞/元初  常博士終果州刺史)
　　　宿潭上
夜潭有仙舸與月當水中嘉賓愛明月逰子驚秋風
　　　又
青蒲野陂水白露明月天中夜秋風起心事坐澘然
　　　别盧綸
故交君獨在又欲與君離我有新秋淚非闗宋玉悲
　
　
　
　極𤣥集巻上
欽定四庫全書
　極𤣥集巻下　　　　　　　唐　姚合　選
　　韓翃(字君平南陽人天寶十三載進士以/寒食詩受知德宗官至中書舍人)
　　　少年行
千㸃斕斒噴玉驄青絲結尾繡纒鬃鳴鞭曉出銅臺路
葉葉春衣楊柳風(本集噴玉作玉勒/曉作晩銅作章)
　　　羽林騎
驄馬牽來御柳中鳴鞭欲向渭橋東紅蹄亂踏春城雪
花頷驕嘶上苑風(本集驄/作駿)
　　　題薦福衡岳禪師房(中興集/小異)
春城乞食還髙論此中閒僧臘堦前樹禪心江上山疎
簾看雪巻深户暎花關晩送門人去鐘聲杳靄間(本集/樹作)
(草去/作出)
　　　送孫革及第歸(本集作送李秀才歸/江南○中興集小異)
過淮芳草歇千里又東歸野水吳山出家林越鳥飛荷
香隨去棹梅雨㸃行衣無數滄洲客如君達者稀(本集/林作)
(村洲/作江)
　　皇甫曽(字孝常丹陽人天寳十二載進士/歴官監察御史與兄冉齊名一時)
　　　尋劉處士
幾年人不見林下掩柴關留客當清夜逢君話舊山隔
城寒杵急帶月早鴻還南陌雖相近其如隱者閒
　　　哭陸處士
從此無期見柴扉帶雪開二毛逢世難萬恨掩泉臺返
照空堂夕孤城弔客㢠廻漢家偏訪道獨畏鶴書來(本集/扉帶)
(作門/對)
　　　送人作使歸(本集作送李中丞歸本道○/中興集作送杜中丞還京)
上將還專席雙旌復出秦關河三晉路賔從五原人孤
戍雲連海平沙雪度春酬恩看玉劔何處有煙塵(本集/還專)
(席作宜分閫出作去後聯作/碣石山通海滹沲雪度春)
　　李嘉祐(字從一袁州人天寳七載/進士大厯中泉州刺史)
　　　和苗員外秋夜省直(中興/集同)
乆雨南宮夜仙郎寓直時漏長丹鳳闕秋老白雲司螢
影侵階亂鴻聲出苑遲蕭條人吏散小謝有新詩(本集/乆作)
(多寓作上/老作令)
　　皇甫冉(宇茂政丹陽人天寳十五/載進士大厯中為左補闕)
　　　送韓司直(此詩今但見皇甫曾集又見/郎士元集又見劉長卿集)
遊吳還適越來徃任風波復送王孫去其如春草何山
明殘雪在湖滿夕陽多季子留遺廟停舟試一過(本集/山作)
(岸湖/作潮)
　　　宿嚴維宅(本集上多/秋夜二字)
昔聞𤣥度宅門向㑹稽峰君住東湖下清風繼舊蹤初
秋臨水月半夜隔山鐘世路多離别良宵詎可逢(本集/路作)
(故/)
　　　途中送權曙二兄
淮海風濤起江關憂思長同悲鵲繞樹獨作雁隨陽山
晩雲和雪汀寒月照霜由來濯纓處漁父愛滄浪
　　　西陵寄一公(此詩又見/皇甫曽集)
西陵遇風處自古是通津終日空江上雲山若待人汀
沙寒事早魚鳥興同新南望山隂路吾心有所親(本集/沙作)
(洲同作情吾/心作心中)
　　　九日寄鄭愕(本集愕/作豐)
重陽秋已晩千里信仍稀何處登髙望知君正憶歸還
當采時菊應未授寒衣欲識離居恨郊園晝掩扉(本集/晝作)
(正/)
　　　酬崔侍郎期蘇道士不至(本集中興/集郎作御)
一心求妙道幾嵗候真師丹竈今何處白雲無定期崐
崘煙景絶汗漫往來遲君但焚香待人間到有時(本集/處作)
(在煙景作景/致來作還)
　　　巫山髙(本集髙作峽御/覽集中興集同)
巫峽見巴東迢迢出半空雲藏神女館雨到楚王宮朝
暮泉聲落寒暄樹色同清猿不可聽偏在九秋中
　　　送元晟歸潜山(中興集作送元晟/還歸潛山所居)
深山秋事早歸去復何如裛露收新稼迎寒葺舊廬題
詩即招隱作賦是閒居别後空相憶嵇康懶寄書
　　朱放(字長通襄州人隱居剡溪/貞元初召拜拾遺不就)
　　　送張山人歸
知君住處足風煙古樹荒村在眼前便欲移家逐君去
唯愁未有買山錢
　　　送著公歸越
誰能愁此别到越㑹相逢長憶雲門寺門前千萬峰石
牀埋積雪山路倒枯松莫學白道士無人知去蹤
　　嚴維(字正文山隂人至徳一載進士/厯諸暨及河南尉終校書郎)
　　　送薛尚書入朝
卑情不敢論拜手立轅門列郡諸侯長登朝八座尊凝
笳臨水發行斾向風翻幾許遺民泣同懐父母恩(本集/民作)
(黎一本/敢作可)
　　　題一公院新泉
山下新泉出泠泠比法源落池才有響濺石未成痕獨
暎孤松色殊分衆鳥喧唯當清夜月觀此啟禪門(本集/濺作)
(噴/)
　　　哭靈一上人
一公何不住空有逺公名共說岑山路今時莫可行舊
房松更老新塔草初生經論傳緇侶文章徧墨卿(本集/下更)
(有四句云禪林枝幹折法宇棟/梁傾誰復修僧史應知傳已成)
　　　自雲陽歸晩泊陸灃宅
雪天行易晩前路故人居孤棹所思乆寒林相見初閒
燈忘夜永清漏任更餘明後還須去離家嵗欲除(本集/雪天)
(作天隂寒林作冒寒/餘作疎嵗欲作幾嵗)
　　劉長卿(字文房宣城人開元二十一年/進士歴監察御史終隨州刺史)
　　　過張眀府别業
寥寥東郭外白首一先生考滿孤琴在家移五柳成夕
陽臨水釣春雨向田畊終日空林下何人識此情(本集/考滿)
(作解印家/移作移家)
　　　餘干旅舍
揺落暮天逈青楓霜葉稀孤城向水閉獨鳥背人飛渡
口月初上鄰家漁未歸鄉心正欲絶何處搗寒衣
　　　送鄭十二歸廬山
潯陽數畆宅歸臥掩柴關谷口何人在門前秋草閒忘
機賣藥罷不語杖藜還舊筍成寒竹空齋向暮山水流
過舍下雲去到人間桂樹花應發因行寄一攀(忘一本/作無)
　　　長沙桓王墓下書事别張南史
長沙千載後春草獨萋萋流水朝還暮行人東復西苔
碑幾字滅山木萬株齊唯有年芳在相看惜解攜(唯有/年芳)
(在一本作佇/立傷今古)
　　　登思禪寺上方
西峰上方處臺殿隱朦朧晩磬秋山裏清猿古木中衆
溪連竹徑諸嶺共松風倘許栖林下甘成白首翁(本集/西峰)
(上方處作上/方幽且暮)
　　　過隱公故房
自從飛錫去人到沃州稀林下期何在山中春獨歸踏
花尋舊徑暎竹掩空扉寥落東峰上猶堪靜者依
　　　送李中丞歸漢陽(中興集作送李中/丞之襄州○小異)
流落征南將曾驅十萬師罷歸無别業老去戀明時獨
立三邊靜輕生一劒隨茫茫漢江上日暮欲何之(本集/邊靜)
(作朝識隨作/知欲作復)
　　靈一
　　　酬皇甫冉西陵見寄
西陵潮信滿島嶼没中流越客依風水相思南渡頭寒
光生極浦落日暎滄洲何事揚帆去空驚海上鷗
　　　溪行即事
近夜山更碧入林溪轉清不知伏牛地潭洞何從横野
㟁煙初合平湖月未生孤舟屢失道但聽秋泉聲
　　　重還宜豐寺
再過招隱寺重㑹息心期樵客問歸日山僧記别時野
雲隂逺甸秋雨漲前陂勿謂頻來此吾今不好竒
　　　栖霞山夜坐
山頭戒壇路幽暎雲巗側四面青石牀一峰苔蘚色松
風靜復起月影開還黑何獨乗夜來殊非晝所得
　　法振
　　　送人遊閩越
不須行借問為爾話閩中海島春寒雨江帆來去風道
遊𤣥度宅身寄朗陵公此别何傷逺如今關塞通
　　　疾愈寄友(或刻皎/然集)
哀樂暗成疾臥中方月移西山有清士孤嘯不可追搗
藥曙林靜汲泉隂澗遲微蹤與麋鹿逺謝求羊知
　　皎然
　　　微雨
片雨拂簷楹煩襟四座清霏㣲過麥隴蕭散傍莎城靜
愛和花落幽聞入竹聲朝觀趣無限髙詠寄閒情
　　　題廢寺
武原罹亂後真界積塵埃殘月照秋水悲風起古臺居
人今已盡栖鴿暝還來不到無生理應堪賦七哀
　　　賦得啼猿送客
萬里巴山外三聲月峽深何年有此路幾客共霑巾斷
壁分重影流泉入苦吟淒涼離别後聞此更傷心
　　　思歸示故人
桐江秋信早憶在故山時靜夜風鳴磬無人竹掃墀猿
來觸淨水鳥下啄寒枝何必關吾事歸心自有期
　　清江
　　　長安臥疾
身世足堪悲空房臥疾時巻簾花雨滴掃石竹隂移已
覺生如夢堪嗟夀不知未能通法性詎可見支離
　　　宿嚴維宅簡章八元
佳期曾不逺甲第即南隣惠愛偏相及經過豈厭頻秋
光林葉動夕霽月華新莫話羈栖事平原是主人
　　戴叔倫(字幼公潤州金壇人師蕭頴士為門/人冠大厯間撫州刺史容管經畧使)
　　　吳眀府自逺而來留宿
出門逢故友衣服滿塵埃嵗月不可問山川何處來綺
城容弊宅散職寄靈臺自此留君醉相歡得幾迴
　　　除夜宿石頭驛
旅館誰相問寒燈獨可親一年將盡夜萬里未歸人寥
落悲前事支離笑此身愁顔與衰鬢明日又逢春
　　　客夜與故人偶集
天秋月又滿城闕夜千重還作江南㑹翻疑夢裏逢風
枝驚暗鵲露草覆寒蛩羈旅長堪醉相留畏曉鐘
　　　送友人東歸
萬里楊柳色出關送故人輕煙拂流水落日照行塵積
夢江湖闊憶家兄弟貧徘徊灞亭上不語自傷春
　　　别友人(上五首俱與/中興集同)
擾擾倦行役相逄陳蔡間如何百年内不見一人門對
酒惜餘景問程愁亂山秋風萬里道又出穆陵關
　　　贈李山人
此意靜無事閉門風景遲柳條將白髮相對共垂絲
　　　廣陵送趙主簿(中興集作廣陵送/趙主簿自歸蜀)
將歸汾水上逺省錦城來已泛西江盡仍隨北雁㢠廻暮
雲征馬速曉月故關開漸向庭闈近留君醉一盃
　
　
　
　
　
　
　
　
　
　
　
　
　
　
　
　極𤣥集巻下
