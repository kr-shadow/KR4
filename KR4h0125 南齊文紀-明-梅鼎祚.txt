#+TITLE: 南齊文紀-明-梅鼎祚
#+DATE: 2018-05-12 10:21:02
#+SOURCE: github.com/kanripo/KR4h0125 master d9e66efb                
欽定四庫全書　　　　　集部八
　南齊文紀　　　　　　　總集類
　　提要
　　　　臣等謹案南齊文紀十卷明梅鼎祚編是集
　　　　於酬答之文㕘錯附録及誤載前代冊誥與
　　　　諸集畧同而體例尤為叢脞如永明五年九
　　　　月詔乃齊書撮叙其事而以為詔詞髙祖與
　　　　周盤龍第二勅明帝手詔王思逺皆只常言
　　　　五字但可存為故實豈宜目以文章無姓名
　　　　之文例附於末而魚復侯子響還本奏獨列
　　　　於前代擬諸作例歸操觚之人而褚淵禅齊
　　　　詔江淹築壘教獨不畫一曹景宗與弟義宗
　　　　書沈約答陸厥樂藹書猶曰人雖入梁事闗
　　　　齊代至於宋順帝答誅黄回詔則宋文紀自
　　　　為一集何以隔代䦨入若劉虬答蕭子良書
　　　　已見二巻又見六巻失檢抑又甚矣其間如
　　　　髙祖與王延之書尺牘誤以為世祖崔覺與
　　　　妹書尺牘誤以為崔恭祖亦間有小小駁正
　　　　然如黄回一人隔數頁而重註曹虎一人前
　　　　注見北魏而七巻之中乃别出曹虎之名詳
　　　　注爵里矛盾者正復不少徒以一代之文兼
　　　　收全備而存之耳乾隆四十四年五月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
欽定四庫全書
　南齊文紀巻一　　　　　明　梅鼎祚　編
　　髙帝(姓蕭名道成字紹伯南蘭陵人仕宋位相國/封齊王篡宋國號齊都建業在位四年廟曰)
　　　(太/祖)
　　　與中書令褚淵衛將軍袁粲書
　　　　(太祖既平桂楊王休範遷散騎常侍中領軍/南兖州刺史進爵為公増邑二千户固讓與)
　　　　(淵及粲書淵粲書/答之太祖乃受命)
下官常人志不及逺隨運推斥妄踐非涯才輕任重夙
宵氷惕近值國危含氣同奮況在下官寧吝身命履冒
鋒炭報効恒理而褒嘉之典偏見甄沐貴登端戎秩加
爵土瞻言霄衢魂神震墜下官奉上以誠率性無矯前
後忝荷未嘗固讓至若今授特深恇迫寔以銜恩先㫖
義兼陵闕識蔽防萌宗戚構禍引誚歸咎既已靦顔乃
復乘災求幸藉亂取貴斯實國家之恥非臣子所忍也
且榮不可濫寵不可昧乞蠲中候請停增邑庶保止足
輸効淮湄如使伐匈奴凱歸反斾以此受爵不復固辭
矣
　　　褚淵袁粲答太祖書(粲見前/淵見後)
來告穎亮敬挹無已謙貶居心深承非飾此誠此㫖久
著言外況復造席舒衿迂翰緒意推情顧已信足書紳
但今之所宜商搉必以輕重相推世惟多難事屬雕弊
四維恇擾邊氓未安國家費廣府藏須備北狄侵邊憂
虞交切㝢内含識尚為天下危心相與共荷任寄若此
當可稍修亷退不求之懐抱實謂不可了其不可理無
固執且勍冦窮凶勢過原燎釁逆倉卒終古未聞常時
懼惑當慮先定結壘新亭枕戈待敵斷決之策寔有由
然鋒鏑初交元惡送首摠律制竒判於此舉裂邑萬户
登爵槐鼎亦何足少酬勲勞粗塞物聽今以近侍禁旅
進昇中候乘平隨牒取此非叨濟河昔所履牧鎮軍秩
不逾本詳校階序愧在未優就加沖損特虧朝制奉職
數載同舟無幾劉領軍峻節霜明臨危不顧音迹未晞
奄成今古迷途失偶慟不及悲戎謨内寄恒務倍急秉
操辭榮將復誰委誠惟軍柄所期自增茂圭社誓貫朝
廷匹夫里語尚欲信厚君令必行逡巡何路凡位居物
首功在衆先進退之宜當與衆共茍殉獨善何以處物
受不自私彌見至公表裏詳究無而後可想體殊常深
思然納(並南齊書殁桂陽兵至太祖決計出頓新亭領/軍劉勔戰  太祖從石頭濟淮入衛遣諸將擊)
(平/之)
　　　與王廣之書(廣之字林之沛郡相/人歴侍中鎮軍將軍)
　　　　(廣之仕宋歴徐州刺史鍾離太守沈攸之事/起廣之留京師太祖誅黄囘囘弟駟及從弟)
　　　　(馬兄子奴亡逸與廣之書令於江西捕駟等/  囘本竟陵郡軍人累戰功為郢州刺史嘗)
　　　　(圖與袁粲攻太祖事不果太祖撫之/如舊後改南兖州以僭侮表奏誅之)
黃囘雖有微勲而罪過轉不可容近遂啓請御大小二
輿為刺史服飾吾乃不惜為其啓聞政恐得輿復求畫
輪車此外罪不可勝數弟自悉之今啓依法
　　　與虞玩之書(玩之字茂瑶㑹稽餘/姚人歴光禄大夫)
　　　　(玩之元徽中為右丞太祖參政與玩之書玩/之上表陳府庫錢帛器械役力州縣轉多興)
　　　　(用漸廣慮不支嵗/月朝議優報之)
張華為度支尚書事不徒然今漕藏有闕吾賢居右丞
已覺金粟可積也
　　　與劉悛書(悛字士操彭城安上/里人歴五兵尚書)
　　　　(悛司空勔之子勔於大桁戰死悛時疾病扶/服路次號哭求屍持喪墓側冬月不衣絮太)
　　　　(祖代勔領軍素/與勔善書譬悛)
承至性毁瘵轉之危慮深以酸怛終哀全生先王明軌
豈有去縑纊徹温席以此悲號得終其孝性耶當深顧
往㫖少自抑勉
　　　與王延之書(延之字希季瑯琊臨沂人/敬𢎞孫歴吏部尚書僕射)
　　　　(王延之阮韜俱是劉湛外甥並有蚤譽湛甚/愛之嘗曰韜後當為第一延之其次也延之)
　　　　(甚不平後為江州每致餉下都韜與朝士/同例太祖與延之書  尺牘作世祖書誤)
韜云卿未嘗有别意當縁劉家月旦故耶(世說作縁/南史  由)
　　　與崔祖思書(祖思/見後)
　　　　(明僧紹字承烈平原鬲人宋永光中淮北沒/虜乃南渡江弟慶符為青州僧紹乏糧食隨)
　　　　(慶符之鬰洲住弇榆山栖雲精舍太祖徴為/正員外郎稱疾不就與崔祖思書慶符罷任)
　　　　(僧紹隨歸住江乘攝山祖思/時假節督青冀二州刺史)
明居士標意可重吾前㫖竟未達耶小涼欲有講事卿
可至彼具述吾意令與慶符同歸
　　　又
不食周粟而食周薇古猶發議在今寧得息談耶聊以
為笑
　　　與世祖書(世祖/見後)
　　　　(栁世隆為晉熙王安西司馬世祖為長史太/祖之謀渡廣陵也令世祖率衆下同㑹京邑)
　　　　(是時朝廷疑憚沈攸之宻為之防劉懐珍白/夏口兵衝要地宜得其人太祖與世祖書)
汝既入朝當須文武兼資人與汝意合者委以後事世
隆其人也(以上並高帝在宋時與/延之書或即帝位後)
　　　築壘教(高帝既弑蒼梧立順帝威權日盛昇明/元年袁粲等皆以謀泄被誅詔假黄鉞)
　　　　(率大衆出屯新亭中/興堂治嚴築壘教曰)
河南稱慈諒由掩胔廣漢流仁實存殯朽近袤製兹營
崇溝峻壘古墟曩隧時有湮移深松茂草或致刊薙憑
軒動懷巡隍增愴宜並為收改葬並設薄祀(並南齊書/○江淹集)
(載小異/不兩存)
　　　數沈攸之罪惡檄(攸之自江陵起兵攻郢城時/髙帝輔政遣衆軍西討出頓)
　　　　(新亭馳徼數/攸之罪惡)
夫彎弓射天未見能至揮戈擊地多力安施何則逆順
之勢定殊禍福之驗易原也是以違乎天者鬼神不能
使其成會乎人者聖哲不能令其毁故劉濞賴七國連
兵之勢隗嚻恃跨河據隴之資母邱儉伐其踰海越島
之功諸葛誕矜其待士愛民之德彼四子者皆當世雄
傑以犯順取禍覆窟傾巢為豎子笑況乎行陳凡才斗
筲小器而懷問鼎之志敢搆無君之逆哉逆賊沈攸之
出自萊畆寂寥累世故司空沈公以從父宗䕃愛之若子
卵翼吹嘘得升官秩廢帝昏悖猜畏柱臣攸之貪競乘
機凶忍趨利躬行反噬請銜誅㫖又攸之與譚金童太
壹等並受寵任朝為牙爪同功共體世號三侯當時親
昵情過管鮑遭仰革運凶黨懼戮攸之狡猾用數圖全
賣禍既殺從父又害良朋雖吕布販君酈寄賣友方之
斯人未足為酷此其不信不義言詐反覆諸夏之所未
有夷狄之所不為也泰始開闢網漏吞舟略其凶險取
其搏噬故得階亂獲全因禍保福攸之空淺躁而無謀
濃湖崩挫本非己力及北伐彭泗望賊宵奔重討下邳
一鼓而遁再鄙王師又應肆法先帝英聖量深河海宥
其囘谿之敗冀收曲崤之捷故得推遷幸㑹頓升崇顯
内端戎禁外臨方牧聖靈鼎湖逺頒顧命託寄崇深義
感金石而攸之知奉國諱喜見于容普天同哀已以為
慶此其樂禍幸災大逆之辠一也又攸之累登蕃兵自
郢遷荆晉熙殿下以皇弟代鎮地尊望重攸之肆情陵
侮斷割候迎料擇士馬簡算器甲精器銳士並取自隨
郢城所留十不遺一專擅略虜罔顧國典此其包藏禍
心不恭不䖍大逆之辠二也又攸之踐荆以來恒用姦
數既欲發兵宜有因假遂乃蹙迫羣蠻騷擾山谷揚聲
討伐盡户發上蟻聚郭邑伺國盛衰從來積年永不解
甲遂使四野百縣路無男人耕田載租皆驅女弱自古
酷虐未聞有此其侮蔑朝廷大逆之辠三也去昔桂陽
竒兵(闕/)起京師内奰宗廟阽危攸之任居上流兵强地
廣救援顛沛寔宜悉力國家倒懸方思身慮威遣弱卒
三千並皆羸老使就郢州稟受節度欲令判否之日委
辠晉熙何其平日輈張寔輕周召爾時恭謹虚重皇戚
此其伏慝藏詐持疑兩端大逆之辠四也又攸之累據
方州跋扈滋甚招誘輕狡往者咸納羈絆行旅過境必
留仕子窮困不得歸其鄉商人畢命無由還其土叛亡
入境輒加擁䕶逋逃出界必遣窮追此其大逆之辠五
也又攸之自任專恣恃行慘酷視吏若讎遇民如草峻
太半之賦暴參夷之刑鞭捶國士全用虜法一人逃亡
闔宗補代毒徧嬰孩虐加班白獄囚恒滿市血常流男
不得耕女不得織奔馳道路號哭動天皇朝敕令初不
遵奉欲殺欲擊故曠蕩之澤長隔彼州此其無君陵上
大逆之辠六也蒼梧狂凶釁深桀紂猜貳外蕃鴞目西
顧留其長息元琰以為交質父子分張彌積年稔賴社
稷靈長獨夫遄戮攸之豫稟心靈宜同歡幸遂迷惑顛
倒深相嗟惜舉言哀桀揚聲吠堯此其不辨是非罔識
善惡違情背理大逆之辠七也廢昏立明先代盛典交
廣先到梁秦蚤及而攸之密邇内畿川塗弗逺驛書至
止晏若不聞未遣表章奄積旬朔防風後至夏典所誅
此其大逆之辠八也昇明肇厯恩深澤逺申其父子之
情矜其骨肉之恩馳遣元琰銜使西歸並加崇授寵貴
重疊元琰達西便應反命攸之得此集聚䝉誰之恩不
荷盛德反生讎釁此其大逆之辠九也攸之以谿壑之
性含梟鴆之腸直置天壤巳稱醜穢況乃舉兵内侮逞
肆姦囘斯寔惡熟罪成之辰決癰潰疽之日幕府過荷
朝寄義百常憤董司元戎龔行天罰今皇上聖明將相
仁厚約法三章輕刑緩賦年登嵗阜家給人足上有惠
和之澤下無樂亂之心攸之不識天時妄圖姦逆舉無
名之師驅怨讎之黨是以朝野審其易取含識判其成
禽熊羆厲爪蓄攫裂之心虎豹磨牙起吞噬之憤鼓怒
則氷原激電奮發則霜野奔靁以此定亂豈移晷刻雖
復衆徒梗陸舉郡阻川何足以抗沸海之濤當燒山之
焰彼土士民罹毒日久逃竄無路常所憫然今復相逼
起接鋒刃交戰之日蘭艾難分土崩倒戈宜為蚤計無
使一人迷昧而九族就禍也𢎞宥之典有如皎日
　　　上宋順帝請誅黃囘表(囘本竟陵郡軍人累有/戰功封侯爵宋元徽中)
　　　　(沈攸之起兵以囘為郢州刺史出新亭為前/鋒而袁粲據石頭將攻高帝囘謀應粲不果)
　　　　(攸之敗囘至鎮固求為南兖州高帝以囘/終為禍亂乃上表後廢帝詔收付廷尉)
黃囘出自厮伍本無信行仰值泰始謬被驅馳階藉風
雲累叨顯伍及沈攸之作逆事切戎機臣闇于知人冀其
搏噬遣統前鋒竟不接刃軍至郢城乘威迫脅陵掠所
加必先尊貴武陵王馬器服咸被虜奪城内文武剥剔
靡遺及至還都縱恣彌甚先朝御服猶有二輿弓劒遺
思尚在車府囘遂啓求以擬私用僭侮無猒罔顧天極
又廣納逋亡多受刼盜親信此等並為爪牙觀其凶狡
憂在不測惡積辠著非可含忍應加剿除以明國憲尋
其釁狀寔宜極法但嘗經將帥微有塵露辠疑從輕事
炳前策請在降減特原餘嗣臣過荷隆寄言必罄誠謹
陳管穴式遵𢎞典伏願聖明特垂允鑒臣思不出位誠
昧甄才追言既往伏增慙恧
　　　順帝詔報
黄囘擢自凡豎夙負疵釁貰以憲綱收其搏噬雖勤效
累著而屢懐干紀新亭背叛投拜冦塲異規既扇廟律
幾殆幸得張敬兒提戈直奮元惡受戮及景素結逆履
霜嵗久乃密通音譯潛送器杖氛沴克霽狡謀方顯每
存容掩冀能悛革故裂茅升爵均榮勲寵凶詖有本險
慝滋深構誘敬兒志相攻陷悖圖未遂狠戾彌甚近軍
次郢鎮劫逼府主兼挾私計多所徴索主局咨疑便加
棰楚專肆暴慢罔顧彛則膺牧西蕃徽賁惟厚曾不知
感猶懐忿怨李安民述任河濟星管未周貪據䘳要若
祈囘奪黷謁弗巳叨侈無度遂請求御輿僭擬私飾又
招萃賊黨初不啓聞傷風蠧化莫此之甚宜明繩裁肅
正刑書便收付廷尉依法窮治(并宋/書)
　　　即阼告天文(建元元/年四月)
皇帝臣道成敢用𤣥牡昭告皇皇后帝宋帝陟鑒乾序欽
若明命以命于道成夫肇自生民樹以司牧所以闡極則
天開元創物肆兹大道天下惟公命不于常昔在虞夏
受終上代粤自漢魏揖讓中葉咸炳諸典謨載在方冊
水德既微仍世多故寔頼道成匡拯之功以𢎞濟于厥艱
大造顛墜再構區宇宣禮明刑締仁緝義晷緯凝象川
岳表靈誕惟天人罔弗和㑹乃仰協歸運景屬與能用
集大命于兹辭德匪嗣至于累仍而羣公卿士庶尹御
事爰及黎獻至于百戎僉曰皇天眷命不可以固違人
神無託不可以曠主畏天之威敢不祗從鴻籙敬簡元
辰䖍奉皇符升壇受禪告類上帝以永答民衷式敷萬
國惟明靈是饗
　　　改元大赦詔(建元元/年四月)
五德更紹帝迹所以代昌三正迭隆王度所以改耀世
有質文時或因革其資元膺歴經道振民固以異術同
揆殊流共貫者矣朕以寡昧屬值艱季推肆勤之誠藉
樂治之數賢能悉心士民致力用獲拯溺龕暴一匡天
下業未參古功殆侔昔宋氏以陵夷有徴歴數攸及思
宏樂推永鑒崇替爰集天禄于朕躬惟志菲薄辭弗獲
昭遂欽從天人式繇景命祗月正于文祖升禋鬯于上
帝猥以寡德光宅四海纂革代之蹤託王公之上若涉
淵水罔知所濟寳祚初啓洪慶惟新思俾利澤宣被億
兆可大赦天下改昇明三年為建元元年賜人爵一級
文武進位二等鰥寡孤獨不能自存者穀人五斛逋租
宿債勿復收有犯鄉論清議贓汙淫盜一皆蕩滌洗除
先注與之更始長徒敕繫之囚特皆原遣亡官失爵禁
錮奪勞一依舊典
　　　降封宋公侯詔(建元元/年四月)
繼世象賢列代盛典疇庸嗣美前載令圖宋氏通侯乃
宜隨運省替但欽德懷義尚表墳閭況功濟區夏道光
民俗者哉降差之典宜遵往制南康縣公華容縣公可
為侯萍鄉縣侯可為伯減户有差以繼劉穆之王𢎞何
無忌後
　　　原赦詔(建元元/年四月)
宸運肇創寶命惟新宜𢎞慶宥廣敷蠲汰劫賊餘口沒
在臺府者悉原赦諸負舋流徙普聽還本土
　　　省置屯稅詔(建元元/年四月)
自廬井毁制農桑易業鹽鐵妨民貨鬻傷治歴代成俗
流蠧嵗滋援拯遺弊革末反本使公不專利氓無失業
二宫諸王悉不得營立屯邸封略山湖太官池籞宫停
稅入優量省置
　　　減降宋氏第秩詔(建元元/年五月)
宸運革命引爵改封宋氏第秩雖宜省替其有預効屯
夷宣力齊業者一仍本封無所減降
　　　斷衆募詔(建元元年五/月江淹集載)
設募取將懸賞購士盖出權宜非曰恒制頃世艱險浸
以成俗且長逋逸開罪山湖是為黥刑不辱亡竄无咎
自今以後可斷衆募
　　　營䘏遺櫬詔(建元元/年六月)
宋末頻年戎冦兼災疾凋損或枯骸不收毁櫬莫掩宜
速宣下埋藏營䘏若標題猶存姓字可識可即運載致
還本鄉有司奏遣外監典事四人周行離門外三十五
里為限其餘班下州郡無棺器標題者屬所以臺錢供
事
　　　曲赦交趾詔(建元元年七/月江淹集載)
交阯比景獨隔書朔斯乃前運方季負海不朝因迷遂
往歸欵莫由曲赦交州部内李叔獻一人即撫南土文
武詳才選用并遣大使宣揚朝恩
　　　録序從軍官詔(建元元/年十月)
朕嬰綴世務三十餘嵗險阻艱難備嘗之矣末路屯夷
戎車嵗駕誠藉時來之運實資士民之力宋元徽二年
以來諸從軍得官者未悉䝉禄可催速下訪隨正即給
才堪餘任者訪洗量序若四州士庶本鄉淪陷簿籍不
存尋校無所可聽州郡保押從寔除奏荒逺闕中正者
特許據軍簿奏除或戍扞邊役末由旋反聽于同軍各
立五保所𨽻有司時為言列
　　　建學詔(建元四年正/月江淹集載)
夫膠庠之典彞倫攸先所以招振才端啓發性緒𢎞字
黎氓納之軌義是以五禮之迹可傳六樂之容不泯朕
自膺歴受圖志闡經訓且有司羣僚奏議咸集蓋以戎
車時警文教未宣思樂泮宫永言多慨今關燧無虞時
和嵗稔逺邇同風華夷慕義便可式遵前准修建斆學
精選儒官廣延國胄
　　　蠲戰亡租役詔(建元四/年正月)
比嵗申威西北義勇爭先殞氣冦塲命盡王事戰亡蠲
復雖有恒典主者遵用每傷簡薄建元以來戰亡賞蠲
租布二十年雜役十年其不得收屍主軍保押亦同此
例
　　　詔朝臣(建元二年詔虞玩之/上表陳其事納之)
黃籍民之大紀國之治端自頃氓俗巧偽為日已久至
乃竊注爵位盜易年月增損三狀貿襲萬端或户存而
文書已絶或人在而反託死叛停私而云𨽻役身强而
稱六疾編户齊家少不如此皆政之巨蠧教之深疵比
年雖却籍改書終無得實若約之以刑則民偽巳逺若
綏之以德則勝殘未易卿諸賢並深明治體可各獻嘉
謀以振澆化又臺坊訪募此制不近優刻素定閑劇有
常宋元嘉以前兹役恒滿大明以後樂補稍絶或縁冦
難頻起軍䕃易多民庶從利投坊者寡然國經未變朝
紀恒存相揆而言隆替何速此急病之洪源晷景之切
患何以科算能革斯弊耶(南齊書○杜氏通典民俱作/人治俱作埋死叛作死版勝)
(殘未易作/未易可懲)
　　　詔豫章王嶷(嶷見/後)
　　　　(太祖即位遷嶷為驃騎大將軍揚州刺史封/豫章王㑹北虜動上思為經略乃詔嶷復以)
　　　　(為南蠻校尉荆/湘二州刺史)
神牧摠司王畿誠為治要荆楚領馭遐逺任寄𢎞隆自
頃公私凋盡綏撫之宜尤重恒日
　　　與司徒褚淵手詔
　　　　(柳世隆宋末為左將軍呉郡太守丁母憂/太祖踐阼起為南豫州刺史手詔與淵)
向見世隆毁瘠過甚殆欲不可復識非直使人惻然實
亦世珍國寶也
　　　褚淵答
世隆至性純深哀過乎禮陛下在危盡忠喪親居憂杖
而後起立人之本二理同極加榮增寵足以厲俗敦風
　　　宥王遜詔(儉弟遜昇明中為丹陽丞告劉秉事/不䝉封賞建元初為晉陵太守有怨)
　　　　(言儉慮為禍因褚淵啓聞/中丞陸澄依事舉奏詔曰)
儉門世載德竭誠佐命特降刑書宥遜以逺徙永嘉郡
　　　詔領軍將軍李安民(安民蘭陵承人/歴呉興太守)
　　　　(淮北泗州聞太祖受命咸欲南歸徐州人桓/標之兖州人徐猛于等合衆數萬砦險求援)
　　　　(太祖詔安民安民赴救留遲虜/急攻標之等皆沒上甚責之)
青徐泗州義舉雲集安民可長轡遐馭指授羣帥
　　　吕安國安集司州民户詔(建元二年虜/㓂邊遣安國)
郢司之間流雜繁廣宜並加區判定其𨽻屬參詳兩州
事無專任安國可暫往經理以本官使持節摠荆郢諸
軍北討事屯義陽西關
　　　詔周盤龍(建元二年虜冦壽春以盤龍為軍主/助豫州刺史垣崇祖於西澤奮擊破)
　　　　(之上喜/詔曰)
醜虜送死敢冦壽春崇祖盤龍正勤義勇乘機電奮水
陸斬擊填川蔽野師不淹晨西蕃尅定斯實將率用命
之功文武爭伐之力凡厥勲勤宜時銓序可符列上
　　　贈劉善明詔
善明忠誠夙亮幹力兼宣豫經夷險勤績昭著不幸殞
喪痛悼于懷贈左將軍豫州刺史謚烈
　　　手詔張融(融見/後)
　　　　(融初辟太祖太傅掾太祖素/竒好融即位後手詔賜融衣)
見卿衣服麤故誠乃素懷有本交爾藍縷亦虧朝望今
送一通故衣意謂雖故乃勝新也是吾所著已令裁減
稱卿之體并履一量
　　　詔夏侯恭叔
　　　　(恭叔平西記室參軍上書以栁元景中/興功臣劉勔殞身王事宜存封爵詔曰)
與運隆替自古有之朝議已定不容復厝意也
　　　徴明僧紹詔
朕側席思士載懷塵外齊郡明僧紹標志高栖耽情墳
素幽貞之操宜加賁飾徴為正員外郎
　　　封荷知加羅國王詔(三韓種也建元元年/國王荷知使來獻)
量廣始登逺夷洽化加羅王荷知欵關海外奉贄東遐
可授輔國將軍本國王
　　　詔答河南王吐谷渾拾寅
　　　　(宋世遣建武將軍王世武使河南/建元元年隨拾寅來獻詔荅之)
皇帝敬問使持節散騎常侍都督西秦河沙三州諸軍
事車騎大將軍開府儀同三司領䕶羌校尉西秦河二
州刺史新除驃騎大將軍河南王寶命革授爰集朕躬
猥當大業祗惕兼懷夏中增感王世武至得元徽五年
五月二十一日表聞之濕熱想比平安又卿欵誠遥著
保寧遐壃今詔升徽號以酬忠欵遣王世武銜命拜授
又仍使王世武等往芮芮想即資遣使得時達又奏所
上馬等物悉至今往别牒錦絳紫碧緑黃青等紋各十
匹
　　　楊廣香為沙州刺史詔(廣香先奔虜宋末為虜/攻殺氐王楊文慶以為)
　　　　(隂平公齊太祖即位欲/綏懷異俗詔授廣香)
昔絶國入贄美稱前冊殊俗内欵聲流往記偽虜葭蘆
鎮主隂平郡公楊廣香怨結同族舋起親黨當宋之世
遂舉地降敵葭蘆失守華陽暫驚近單使先馳宣揚皇
威廣香等追其逺世之誠仰惟新之化肉袒請附復地
千里氐羌雜種咸同歸從宜時領納厚加優䘏廣香翻
迷反正可特量所授部曲酋豪隨名酬賞以廣香為督
沙州諸軍事平羌校尉沙州刺史
　　　臨終詔司徒褚淵左僕射王儉
吾本布衣素族念不到此因藉時來遂隆大業風道沾
被升平可期遘疾彌留至于大漸公等奉太子如事吾
柔逺能邇緝和内外當令太子敦睦親戚委任賢才崇
尚節儉𢎞宣簡惠則天下之理盡矣死生有命夫復何
言(並南/齊書)
　　　敕柳世隆(建元二年世隆進號安南將軍是時/虜冦壽陽太祖敕世隆尋又敕之)
歴陽城大恐不可卒治正宜斷隔之深為保固處分百
姓若不將家守城單身亦難可委信也
　　　又
吾更歴陽外城若有賊至即勒百姓守之故應勝割棄
也
　　　又(宋永初二年分淮東為南豫州治歴陽而淮/西為豫州泰始中淮西沒復分淮東治南豫)
　　　　(齊太祖建元二年垣崇祖既破虜上欲罷併/二豫敕世隆遂省南豫至永明二年割揚州)
　　　　(宣城淮南豫州歴陽譙廬/江臨江六郡復置南豫州)
比思江西蕭索二豫兩辦為難議者多云省一足一於
事為便吾謂非乃乖謬卿以為云何可具以聞
　　　又(世隆建元四年出為使持節督南兖兖徐青/冀五州軍事安北將軍南兖州刺史江北畏)
　　　　(虜冦騷動不/安上敕世隆)
比有北信賊猶治兵在彭城年巳垂盡或當未必送死
然豺狼不可以理推為備或不可懈彼郭既無關要用
宜開除使去金城三十丈政佳耳發民治之無嫌若作
三千人食者已有幾米可指牒付信還民間若有丁多
而細口少者悉令戍非疑也
　　　又
昨夜得北使啓鍾離間賊已渡淮既審送死便當制加
剿撲卿好參候之有急令諸小戍還鎮不可賊至不覺
也賊既過淮不容邇退散要應有處送死者定攻壽陽
吾當遣援軍也
　　　又
　　　　(上遣軍助世隆并給軍糧虜/退欲土斷江北又敕世隆)
吕安國近在西土斷郢司二境上雜民大佳民始無驚
恐又令垣豫州斷其州内商得崇祖啓事巳行竟近無
云云殊稱前代舊意卿視兖部中可行此事不若無所
擾春便就手也
　　　敕垣崇祖(初崇祖見上便自比韓信白起惟上/獨許之及為豫州刺史有破虜功聞)
　　　　(陳顯達李安民皆增給軍儀啓上/求鼔吹横吹上敕給鼔吹一部)
韓白何可不與衆異
　　　又敕(崇祖為豫州刺史上遣使入關參/虜消息還敕崇祖因修治芍陂田)
卿視吾是守江東而已耶所少者食卿但努力營田自
然平殄醜虜
　　　手敕劉懷慰(懐慰字彦泰平原人歴安陸/王北中郎司馬本名聞慰)
　　　　(懐慰仕宋為步兵校尉齊國建置齊郡治𤓰/步以懷慰為輔國將軍齊郡太守因手敕之)
有文事者必有武備今賜卿玉環刀一口
　　　又敕
　　　　(薛淵河東汾隂人除淮陵太守加寧朔將軍/虜遣偽將薛道摽冦壽春太祖以道摽淵之)
　　　　(親近敕懷慰令為淵書與道摽示購之/之意虜得書果追道摽遣他將代之)
聞道摽分明來其兒婦竝在都與諸弟無復同生者凡
此類無為不多方悞之縱不全信足使豺狼疑惑
　　　敕周山圖(山圖字季寂義興義陽人歴/黃門郎領羽林四廂直衛)
　　　　(山圖為兖州刺史建元二年秋虜動上策/虜必不出淮隂乃敕山圖虜果冦朐山)
知卿綏邊撫戎甚有次第應變策略悉以相委恐列醜
未必能送死卿丈夫無可藉手耳
　　　又敕
　　　　(是時淮北四州起義上使山圖自淮入清倍/道應赴又敕山圓㑹義衆巳為虜所沒山圖)
　　　　(拔三百家/還淮隂)
卿當盡相帥馭理每存全重天下事惟同心力山岳可
摧然用兵當使背後無憂慮若後冷然無橫來處閉目
痛打無不摧碎吾政應鑄金待卿成勲耳若不藉此平
四州非丈夫也努力自運勿令他人得上功
　　　敇周盤龍(盤龍北蘭陵人/歴光禄大夫)
　　　　(軍主成買戍甬城虜圍買數重上遣領/軍將軍李安民為都督救之敕盤龍)
甬城漣口賊始復進西道便是無賊卿可率馬步下淮
隂就安民軍鍾離船少政可致衣仗數日糧軍人扶淮
步下也
　　　又手敕
　　　　(盤龍愛妾杜氏上送金/釵鑷二十枚手敕曰)
餉周公阿杜
　　　手敕張岱(岱字景山呉郡呉/人歴南兖州刺史)
　　　　(岱出為呉郡太守太祖知岱/歴任清直至郡未幾手敕曰)
大郡任重乃未欲囘換但摠戎務殷宜須望實今用卿
為䕶軍加給事中
　　　敕江謐掌吏部(謐建元三年為左民尚書諸皇/子出閤文武諸帥皆委謐尋敇)
江謐寒士誠當不得競等華儕然甚有才幹堪為委遇
可遷掌吏部
　　　敕崔文仲(文仲清河東武城人祖思宗/人歴黃門郎領越騎校尉)
　　　　(文仲為徐州刺史建元三年淮北義民桓磊/磈於抱犢固與虜戰大破之文仲馳啓上敕)
北間起義者衆深恐良會不再至卿善奬沛中人若能
一時攘袂當遣一佳將直入也(並南/齊書)
　　　手敕王珍國(珍國為南譙太守時郡境苦飢乃/發米散財以拯窮乏高帝手敇)
卿愛人治國甚副吾意也(梁書/)
　　　報武陵王煜(煜字宜昭高帝第/五子歴衛將軍)
　　　　(曅性剛穎儁出與諸王共作短句/詩學謝靈運體以呈高帝帝報之)
見汝二十字諸兒作中最為優者但康樂放蕩作體不
辯有首尾安仁士衡深可宗尚顔延之抑其次也
　　　答陳顯達(顯達南彭城人歴侍中/太尉東昏時起兵敗誅)
　　　　(顯達仕宋為廣州刺史沈攸之事起遣軍援/臺至巴丘而攸之平太祖即位遷中䕶軍轉)
　　　　(䕶軍將軍顯達/啓讓上荅之)
朝廷爵人以序卿忠發萬里信誓如期雖屠城殄國之
勲無以相加此而不賞典章何在若未必宜爾吾終不
妄授於卿數示意同家人豈止於君臣耶過明與王李
俱祗召也
　　　又(敵攻壽陽以顯達為平北將軍/南兖州刺史之鎮敵退敕顯達)
敵經破散後當無復犯關理但國家邊防自應過存備
豫宋元嘉二十七年後江夏王作南兖徙鎮盱眙沈司
空亦以孝建初鎮彼正當以淮上要於廣陵耳卿謂前
代此處分云何今僉議皆云卿應據彼地吾未能決乃
當以擾動文武為勞若是公計不得憚之
　　　答劉善明(善明為淮南宣城二郡太守撰賢/聖雜語奏之託以諷諫太祖荅之)
省所獻雜語並列聖之明規衆智之深軌卿能憲章先
範纂鏤情識忠欵既昭淵誠肅著當以周旋無忘聽覽
也
　　　又答(善明表諫起宣陽門及宜明守宰賞罰立/學校制齊禮開賔館以接隣國上又荅)
具卿忠讜之懷夫賞罰以懲守宰飾館以待遐荒皆古
之善政吾所宜勉更撰新禮或非易制國學之美巳敕
公卿宣陽門今敕停寡德多闕思復有聞
　　　答蕭景先(景先太祖從子歴/征虜將軍丹陽尹)
　　　　(景先啓稱上德/化之美上答之)
風淪俗敗二十餘年以吾當之豈得頓掃幸得數載盡
力救蒼生者必有功于萬物也治天下者雖聖人猶須
良佐汝等各各自竭不憂不治也
　　　敕答柳引
　　　　(范柏年梓潼人泰始中除晉壽太守討平氐/賊為梁州刺史沈攸之事起柏年遣將聲援)
　　　　(京師而候望形勢朝廷遣王𤣥邈代之說柏/年許啓為府左史因執誅之引稱啓太祖敕)
　　　　(荅/)
柏年幸可不爾為之恨恨
　　　答晉壽太守楊公則
　　　　(楊文𢎞武都王氐人楊廣香之族先為白水/太守廣香死氐衆半奔文𢎞據白水公則啓)
　　　　(經略之宜/上荅曰)
文𢎞罪不可恕事中政應且加恩耳卿若能襲破白水
必加厚賞
　　武帝(名賾字宣逺高帝長子/在位十一年廟曰世祖)
　　　與虞悰手書(悰字景豫㑹稽餘姚人領/右軍將軍揚州大中正)
今因江吏郎有白以君情顧意欲相屈
　　　與𤣥元度書
　　　　(建元二年魏主宏遣虜諸將分兵出兖青界/圍朐山戍主𤣥元度出擊大破之初元度自)
　　　　(云臂上有封侯痣宋世以示世/祖時世祖在東宫書與元度)
努力成臂上之相也
　　　高帝喪禮詔(建元四/年三月)
喪禮雖有定制先㫖每存簡約内官可三日一還臨外
官間一日還臨後有大喪皆如之
　　　原蕩諸城詔(建元四/年三月)
城直之制歴代宜同頃嵗逋弛遂以萬計雖在憲宜懲
而原心可亮積年逋城可悉原蕩自兹以後申明舊科
有違糾裁
　　　賑䘏京師兩岸詔(建元四/年三月)
比嵗未稔貧窮不少京師二岸多離其弊遣中書舍人
優量賑䘏
　　　又詔(建元四/年五月)
頃水雨頻降潮流荐滿二岸居民多所淹漬遣中書舍
人與兩縣官長優量賑䘏
　　　災異蠲䘏詔(建元四/年六月)
水潦為患星緯乖序京都囚繫可剋日訊決諸逺獄委
刺史以時察判建康秣陵二縣貧民加賑賜必令周悉
呉興義興遭水縣蠲除租調
　　　戍將恩慶詔(建元四年/十二月)
縁淮戍將久處邊勞三元行始宜沾恩慶可遣中書舍
人宣㫖臨㑹後每嵗皆如之
　　　優奬郡縣丞尉詔(永明元/年正月)
經邦之寄寔資莅民守宰禄俸蓋有恒準徃以邊虞告
警故沿時損益今區宇寧宴庶績咸熙念勤簡能宜加
優奬郡縣丞尉可還田秩
　　　邦宰滿限詔(永明元/年三月)
宋德將季風軌陵遲列宰庶邦彌失其序遷謝遄速公
私凋弊泰運初基草昧惟始思述先範永隆治根莅民
之職一以小滿為限其有聲績剋舉厚加甄異理務無
庸隨時代黜
　　　恩赦詔(永明元/年三月)
朕自丁荼毒奄便周忌瞻言負荷若墜淵壑而逺圖尚
蔽政刑未理星緯失序隂陽愆度思播先澤兼酬天眚
可申辛亥赦恩五十日以期訖為始京師囚繫悉皆原
宥三署軍徒優量降遣都邑鰥寡尤貧詳加賑䘏
　　　袁粲等葬事詔(永明元/年四月)
魏矜袁紹恩洽丘墓晉亮兩王榮覃餘裔二代𢎞義前
載美談袁粲劉秉與先朝同奬宋室沈攸之于景和之
世特有乃心雖末節不終而始誠可録嵗月彌往宜特
優降粲秉前年改葬塋兆未修材槨可為經理令粗足
周禮攸之及其諸子喪柩在西者可符荆州送反舊墓
在所為營葬事
　　　小㑹青溪宫詔(永明二/年七月)
夫樂所自生先哲垂誥禮不忘本積代同風是以漢光
遲囘于南陽魏文殷勤于譙國青溪宫體天含暉則地
棲寶光定靈源允集符命在昔期運初開經綸方逺繕
築之勞我則未暇時流事徃永惟哽咽朕以寡薄嗣奉
鴻基思存締構式表王迹考星創制揆日興功子來告
畢規模昭備宜申釁落之禮以暢感尉之懷可剋日小
㑹
　　　京師二縣沾賚詔(永明二/年八月)
窆枯掩骼義重前誥䘏老哀癃寔惟令典朕永思民瘼
勿忘鑒寐聲憓未敷物多乖所京師二縣或有久墳毁
發可隨宜掩埋遺骸未櫬並加斂瘞疾病窮困不能自
存者詳為條格竝加沾賚
　　　興學詔(永明三/年正月)
春秋國語云生民之有學斆猶樹木之有枝葉果行育
德咸必由兹在昔開運光宅華夏方𢎞典謨克隆教思
命彼有司崇建庠塾甫就經始仍離屯故仰瞻徽猷嵗
月彌逺今遐邇一體車軌同文宜高選學官廣延胄子
　　　又詔
守宰親民之要刺史按部所先宜嚴課農桑相土揆時
必窮地利若耕蠶殊衆足厲浮惰者所在即便列奏其
違方驕矜佚事妨農亦以名聞將明賞罰以勸勤怠校
覈殿最嵗竟考課以申黜陟
　　　永明三年蠲田租詔(五月/)
氓俗凋弊于兹永久雖年穀時登而歉乏比室凡單丁
之身及煢獨而秩養養孤者並蠲今年田租
　　　籍田詔
九穀之重八材為未是故潔粢豐盛祝史無愧於辭不
籍千畝周宣所以貽諫昔期運初啓庶政草昧三推之
典我則未暇朕嗣奉鴻基思隆先軌載耒躬親率由舊
式可以開春發嵗敬簡元辰鳴青鸞于東郊冕朱紘而
蒞事仰薦宗禋俯勗黔皁將使囷庾内充遺秉外牣既
富而教兹焉攸在
　　　又詔(永明四年/閏正月)
夫耕籍所以表敬親載所以率民朕景行前規躬執良
耜千畛咸事六稔可期教義克宣誠感兼暢重以天符
靈貺嵗月鱗萃寶鼎開玉匣之祥嘉禾發同穗之穎甘
露凝暉于坰牧神爵騫翥于蘭囿斯乃宗稷之慶豈寡
薄所臻思俾休和覃兹黔皁見刑罪殊死以下悉原宥
諸逋負在三年以前尤窮弊者一皆蠲除孝悌力田詳
授爵位孤老貧窮賜穀十石凡欲附農而糧種闕乏者
並加給貸務在優厚
　　　講武班賜詔(永明五/年正月)
今親閱六師少長有禮領馭羣帥可量班賜
　　　春正普賜詔(永明五/年正月)
朕昧爽丕顯思康民瘼雖年穀亟登而饑饉代有今履
端肇運陽和告始宜協時休覃兹黎庶諸孤老貧病竝
賜糧餼遣使親賦每存均普
　　　霖雨賑賜詔(永明五/年六月)
比霖雨過度水潦洊溢京師居民多離其弊遣中書舍
人二縣官長隨宜賑賜
　　　優貸丹陽屬縣詔(永明五/年七月)
丹陽屬縣建元四年以來至永明三年所逋田租殊為
不少京甸之内宜加優貸其非中貲者可悉原停
　　　九日詔(永明五/年九月)
九日出商飈館登高宴羣臣
　　　蠲三調詔(永明五/年九月)
善為國者使民無傷而農益勸是以十一而稅周道克
隆開建常平漢載惟穆岱畎絲枲浮汶來貢杞梓皮革
必縁楚往自水德將謝喪亂彌多師旅嵗興飢饉代有
貧室盡於課調泉貝傾於絶域軍國器用動資四表不
因厥産咸用九賦雖有交貿之名而無潤私之實民咨
塗炭寔此之由昔在開運星紀未周餘弊尚重農桑不
殷于曩日粟帛輕賤于當年工商罕兼金之儲匹夫多
飢寒之患良由圜法久廢上幣稍寡所謂民失其資能
無匱乎凡下貧之家可蠲三調二年京師及四方出錢
億萬糴米穀絲綿之屬其和價以優黔首逺邦嘗市雜
物非土俗所産者皆悉停之必是嵗賦攸宜都邑所乏
可見直和市勿使逋刻
　　　原北兖八州祖調詔(永明六年/閏十月)
北兖北徐豫司青冀八州邊接疆場民多懸罄原永明
以前所逋租調
　　　原雍州逋祖詔(永明七/年正月)
雍州頻嵗戎役兼水旱為弊原四年以前逋租
　　　又詔
春頒秋斂萬邦所以惟懷柔逺能邇兆民所以允殖鄭
渾宰邑因姓立名王濬剖符户口殷盛今産子不育雖
稟常禁比聞所在猶或有之誠復禮以貧殺抑亦情由
俗淡宜節以嚴威敦以惠澤主者尋舊制詳量附定蠲
䘏之宜務存優厚
　　　增俸詔(永明七/年正月)
諸大夫年秩隆重禄食殊薄豈所謂下車惟舊趨橋敬
老可增俸詳給見役
　　　奉聖詔(永明七/年二月)
宣尼誕敷文德峻極自天發輝七代陶鈞萬品英風獨
舉素王誰匹功隠于當年道深于日月感麟厭世緬邈
干祀川竭谷虚丘夷淵塞非但洙泗湮淪至乃饗嘗乏
主前王敬仰崇修寢廟嵗月亟流鞠為茂草今學斆興
立寔稟洪規撫事懐人彌增欽屬可改築宗祊務在爽
塏量給祭秩禮同諸侯奉聖之爵以時紹繼
　　　婚禮詔(永明七/年四月)
婚禮下達人倫攸始周官設媒氏之職國風興及時之
詠四爵内陳義不期侈三鼎外列事豈存奢晩俗浮麗
歴兹永久每思懲革而民未知禁乃聞同牢之費華泰
尤甚膳羞方丈有過王侯富者扇其驕風貧者恥躬不
逮或以供帳未具動致推遷年不再來盛時忽往宜為
節文頒之士庶並可擬則公朝方樏供設合巹之禮無
虧寧儉之義斯在如故有違繩之以法
　　　婚葬崇儉詔(永明七/年十月)
三季澆浮舊章陵替吉凶奢靡動違矩則或裂錦繡以
競車服之飾塗金鏤石以窮塋域之麗至班白不婚露
棺累葉茍相誇衒罔顧大典可明為條制嚴勒所在悉
使畫一如復違犯依事糾奏
　　　永明八年七月大赦詔
隂陽舛和緯象愆度儲𦙍嬰患淹歴旬晷思仰祗天戒
俯紓民瘼可大赦天下(並南/齊書)
　　　寛黃籍謫役詔(初太祖别置板籍官置令史限/人一日得數巧以防懈怠至永)
　　　　(明八年謫巧者戍縁淮各十/年百姓怨望世祖乃詔曰)
夫簡貴賤辨尊卑者莫不取信于黃籍豈有假器濫榮
竊服非分故所以澄革虚妄式允舊章然舋起前代過
非近失既往之諐不足追咎自宋昇明以前皆聽復注
其有讁役邊疆各許還本此後有犯嚴加翦治
　　　賑賜京師詔(永明十年/十一月)
頃者霖雨樵糧稍貴京邑居民多離其弊遣中書舍人
二縣官長賑賜
　　　水旱斷酒詔(永明十/年五月)
水旱成災穀稼傷弊凡三調衆逋可同申至秋登京師
二縣朱方姑熟可權斷酒
　　　沾䘏二岸詔(永明十一/年七月)
頃風水為灾二岸居民多離其患加以貧病六疾孤老
稚弱彌足矜念遣中書舍人履行沾䘏
　　　又詔
水旱為灾寔傷農稼江淮之間倉廩既虚遂草竊充斥
互相侵奪依阻山湖成此逋逃曲赦南兖兖豫司徐五
州南豫州之歴陽譙臨江廬江四郡三調衆逋宿債並
同原除其縁淮及青冀新附僑民復除巳訖更申五年
　　　葬宋建平王景素詔
宋建平王劉景素名父之子雖末路失圖而原心有本
可聽以禮葬舊塋(景素父宣簡/王宏文帝子)
　　　委皇太子長懋決獄詔(太子乃於𤣥圃宣猷堂/録三署囚原宥有差)
獄訟之重政化所先太子立年作貳宜時詳覽此訊事
委以親決
　　　增封豫章王嶷邑户詔(永明二年/)
漢之梁孝寵異列蕃晉之文獻秩殊恒序況乃地侔前
准勲兼往式雖天倫有本而因事增情宜廣田邑用申
恩禮增封為四千户
　　　答豫章王嶷求解太傅詔(永明三年/)
公惟德惟行無所厝辭且魯且衛其誰與二方式範當
時流聲史籍豈容屢秉撝謙以乖期寄
　　　豫章王嶷喪事詔
嶷明德至親勲高業始德懋王朝道光區縣奄至薨逝
痛酷抽割不能自勝柰何柰何今便臨哭九命之禮宜
備其制斂以衮冕之服温明祕器命服一具衣一襲喪
事一依漢東平王故事大鴻臚持節䕶喪事大官朝夕
送奠大司馬太傅二府文武悉停過葬
　　　豫章王嶷贈錫詔
寵章所以表德禮秩所以紀功慎終追逺前王之盛策
累行疇庸列代之通誥故使持節都督揚南徐二州諸
軍事大司馬領太子太傅揚州刺史新除中書監豫章
王嶷體道秉哲經仁緯義挺清譽於弱齡發韶風於早
日締綸霸業之初翼贊皇基之始孝睦著於鄉閭忠諒
彰乎邦邑及秉德論道摠牧神甸七教必荷六府咸理
振風潤雨無諐於時候䘏民拯物有篤於矜懐雍容廊
廟之華儀刑列郡之觀神凝自逺具瞻永集朕友于之
深情兼家國方授以神圖委諸廟勝緝頌九紘陪禪五
岳天不愸遺奄焉薨逝哀痛傷惜震慟乎厥心今先逺
戒期龜謀襲吉宜加茂典以協徽猷可贈假黃鉞都督
中外諸軍事丞相揚州牧緑綟綬具九服錫命之禮侍
中大司馬太傅王如故給九旒鸞輅黃屋左纛虎賁班
劒百人輼輬車前後部羽葆鼓吹葬送儀依東平王故
事
　　　褚淵喪事詔
司徒奄至薨逝痛怛慟懷比雖尫瘵便力出臨哭給東
園秘器朝服一具衣一襲錢二十萬布二百疋蠟二百
斤
　　　贈褚淵太宰詔
夫褒德所以紀民慎終所以歸厚前王習祖盛典咸必
由之故侍中司徒録尚書事新除司空領驃騎將軍南
康公淵履道秉哲鑒識𢎞曠爰初弱齡清風夙舉登庸
應務具瞻允集孝友著于家邦忠貞彰于亮采佐命先
朝經綸王化契闊屯夷綢繆終始摠録機衡四門惟穆
諒以同規往古式範來今謙光彌逺屢陳降挹權從高
㫖用虧大猷將登上列永翼聲教天不憗遺奄焉薨逝
朕用震慟于厥心其贈公太宰侍中録尚書公如故給
節加羽葆鼓吹增班劒為六十人葬送之禮悉依宋太
保王𢎞故事
　　　贈王儉太尉詔(永明七年/)
慎終追逺列代通規褒德紀勲彌峻恒策故侍中中書
令太子少傅領國子祭酒衛軍將軍開府儀同三司南
昌公儉體道秉哲風宇淵曠肇自弱齡清猷自逺登朝
應務民望斯屬草昧皇基協隆鼎祚宏謨盛烈載銘彞
篆及贊朕躬徽績光茂忠圖令範造次必彰四門允穆
百揆時序宗臣之重情寄兼常方正位論道永釐衮職
弼兹景化以贊隆平天不憗遺奄焉薨逝朕用震慟于
厥心可追贈太尉侍中中書監公如故給節加羽葆鼓
吹增班劒為六十人葬禮依故太宰文簡公褚淵故事
冢墓材官營辦謚文憲公
　　　贈柳世隆司空詔
故侍中左光禄大夫貞陽公世隆秉德居業才兼經緯
少播清徽長𢎞美譽入參内禁出贊西牧專寄郢郊剋
挫巨猾超越前勲功著一代及摠任方州民頌寛德翼
教崇闥朝稱元正忠謨嘉猷簡于朕心雅志素履邈不
可踰將登鉉味用變鴻化奄至薨殞震慟良深贈司空
班劒三十人鼓吹一部侍中如故諡曰忠武
　　　誅垣崇祖詔(豫章王嶷有盛寵于高帝世祖在/東宫崇祖不自附結後漸疑異及)
　　　　(即位下/詔誅之)
垣崇祖凶詬險躁少無行業昔因軍國多虞採其一夫
之用大運光啓頻煩升擢溪壑靡厭浸以彌廣去嵗在
西連謀境外無君之心已彰遐邇特加遵養庶或悛革
而猜貳滋甚志興亂階隨與荀伯玉驅合不逞窺窬非
覬構扇邊荒互為表裏寧朔將軍孫景育究悉姦計具
以啓聞除惡務本刑兹罔赦便可收掩肅明憲辟
　　　誅張敬兒詔(敬兒以戰功為雍州刺史歴開府/儀同三司及垣崇祖誅常恐懼又)
　　　　(遣使與蠻中交關世/祖疑其有異志誅之)
敬兒蠢兹邊裔昏迷不脩屬值宋季多難頗獲野戰之
力拔迹行伍超登非分而愚躁無已矜伐滋甚鎮莅本
州久苞異志在昔含𢎞庶能懲革位班三槐秩窮五等
懐音靡聞姦囘屢構去嵗迄今嫌貳滋甚鎮東將軍敬
則丹陽尹安民每侍接之日陳其兇狡必圖反噬朕猶
謂恩義所感本質可移頃者已來釁戾遂著自以子弟
在西足動殊俗招扇羣蠻規擾樊夏假託妖巫用相震
惑妄設徴祥潛圖問鼎履霜於開運之辰堅冰於嗣業
之世此而可忍孰不可容天道禍淫逆謀顯露建康民
湯天獲商行入蠻備覩姦計信驛書翰證驗炳明便可
收掩式正刑辟同黨所及特皆原宥
　　　贈李安民詔
安民歴位内外庸績顯著忠亮之誠每簡朕心敷政近
畿方申任寄奄至殞喪痛傷于懐贈鎮東將軍鼓吹一
部常侍太守如故
　　　荅薛淵解職詔(淵自北南奔母索氏不得自拔/私遣購贖報云巳在界首事竟)
　　　　(無實淵上表/解職詔曰)
逺隔殊方聲問難審淵憂迫之深固辭朝列昔東關舊
典猶通婚宦況母出有差音息時至依附前例不容申
許便可斷表速還章服
　　　賻高平太守戴僧静詔
僧静志懐貞果誠著艱難剋殄西墉勲彰運始奄致殞
喪惻愴傷懐賻錢五萬布百匹諡壯侯
　　　驍騎將軍桓康喪事詔
康昔預南勲義兼常懐倍深惻愴凶事所須厚加料理
　　　沈沖喪還詔
沖喪柩至止惻愴良深以其昔在南蕃特兼憫悼
　　　追贈沈沖詔
沖貞詳閑理志局淹正誠著蕃朝績彰出守不幸早世
朕甚悼之追贈太常諡曰恭子
　　　蕭景先節度司州諸軍詔(永明五年/)
得雍州刺史張瓌啓事蠻虜相扇容或侵軼蜂蠆有毒
宜時剿蕩可遣征虜將軍丹陽尹景先摠率步騎直指
義陽可假節司州諸軍皆受節度
　　　賻蕭景先喪詔
西信適至景先奄至喪逝悲懐切割自不勝任今便舉
哀賻錢十萬布二百疋
　　　贈蕭景先侍中詔
故假節征虜將軍丹陽尹新呉侯景先器懐開亮幹局
通敏綢繆少長義兼勲戚誠著夷險績茂所司方升寵
榮用申任寄奄至喪逝悲痛良深可贈侍中征北將軍
南徐州刺史給鼓吹一部假節侯如故
　　　誅王奐赦詔
逆賊王奐險詖之性自少及長外飾亷勤内懐凶慝貽
戾鄉伍敢棄衣冠拔其文筆之用擢以顯任出牧樊阿
政刑弛亂第三息彪矯弄威權父子均勢故寧蠻長史
劉興祖忠于奉國每事匡執奐忿其異己誣以訕謗肆
怒囚録然後奏聞朕察奐愚詐詔送興祖還都乃懼姦
謀發露潛加殺害欺罔既彰中使辯覈遂授兵登陴逆
捍王命天威電掃義夫咸奮曾未浹辰罪人斯獲方隅
克殄漢南肅清自非犯官兼預同逆謀為一時所驅逼
者悉無所問
　　　長沙王妃詔(奐以逆誅弟伷女為/長沙王奐妃世祖詔)
奐自陷逆節長沙王妃男女並長且奐又出繼前代或
當有准可特不離絶
　　　贈蕭叡明詔
龍驤將軍安西中兵參軍松滋令蕭叡明愛敬淳深色
養盡禮喪過乎哀遂致毁滅雖未達聖教而一至可愍
宜加榮命以矜善人可贈中書郎
　　　封茹法亮詔(世祖鎮湓城法亮為上江州/典籖善於承奉稍見委信)
茹法亮近在盆城頻使銜命内宣朝㫖外慰三軍義勇
齊奮人百其氣險阻艱難心力俱盡宜沾茅土以甄忠
績封望蔡縣男食邑三百户
　　　封范當根純林邑王詔(林邑初楊邁子孫相傳/為王夷人范當根純攻)
　　　　(奪之永明九年/遣使貢獻下詔)
林邑蠢爾介在遐外世服王化當根純乃誠欵懇到率
其僚職逺績克宣良有可嘉宜沾爵號以𢎞休澤可持
節都督縁海諸軍事安南將軍林邑王
　　　河南王吐谷渾易侯度進號詔(吐谷渾拾寅子/永明三年詔)
易侯度守職西蕃綏懐允緝忠績兼舉朕有嘉焉可進
號車騎大將軍
　　　拜武都王楊集始詔(楊後起卒/)
後起奄至殞逝惻愴予懐綏禦邊服宜詳其選行輔國
將軍北秦州刺史武都王楊集始幹局沈亮乃心忠欵
必能緝境寧民宣揚聲教可持節輔國將軍北秦州刺
史平羌校尉武都王
　　　詔報宕昌王梁彌承
　　　　(宕昌使求軍儀及/伎雜書詔報之)
知須軍儀等九種竝非所愛但軍器種甚多致之未易
内伎不堪涉逺祕閣圖書例不外出五經集注論今特
敕賜王各一部
　　　封宕昌王梁彌頡詔
行宕昌王梁彌頡忠欵内附著績西服宜加爵命式隆
藩屏可使持節督河涼二州諸軍事安西將軍東羌校
尉河涼二州刺史隴西公宕昌王
　　　詔報芮芮國
　　　　(芮芮求醫工等/物世祖詔報之)
知須醫及織成錦工指南車漏刻竝非所愛南方治疾
與北土不同織成錦工竝女人不堪涉逺指南車漏刻
此雖有其器工匠久不復存不副為悞(並南/齊書)
　　　遺詔(永明十一/年七月)
始終大期賢聖不免吾行年六十亦復何恨但王業艱
難萬㡬事重不能無遺慮耳太孫進德日茂社稷有寄
子良善相毗輔思𢎞治道内外衆事無大小悉與鸞參
懐共盡下意尚書是職務根本悉委王晏徐孝嗣軍旅
捍邊之略委王敬則陳顯達王廣之王𤣥邈沈文季張
瓌薛淵等百辟庶僚各奉爾職謹事太孫勿有懈怠知
復何言
　　　又詔
我識滅之後身上著夏衣畫天衣純烏犀導應諸器服
悉不得用寶物及織成等唯裝複裌衣各一通常所服
身刀長短二口鐵環者隨我入梓宫祭敬之典本在因
心東鄰殺牛不如西家禴祭我靈上慎勿以牲為祭唯
設餠茶飲干飯酒脯而已天下貴賤皆同此制未山陵
前朔望設菜食陵墓萬世所宅意嘗恨休安陵未稱今
可用東三處地最東邊以葬我名為景安陵喪禮每存
省約不須煩民百官停六時入臨朔望祖日可依舊諸
主六宫並不須從山陵内殿鳯華壽昌耀靈三處是吾
所改制夫貴有天下富兼四海宴處寢息不容乃陋謂
此為奢儉之中慎勿壊去顯陽殿玉像諸佛及供養具
如别牒可盡心禮拜供養之應有功德事可專在中自
今公私皆不得出家為道及起立塔寺以宅為精舍並
嚴斷之唯年六十必有道心聽朝賢選序巳有别詔諸
小小賜乞及閤内處分亦有别牒内外禁衛勞舊諸帥
左右悉付蕭諶優量驅使之勿負吾遺意也
　　　敕廬陵王子卿(子卿字雲長武帝第三/子隆昌時領司徒見殺)
　　　　(子卿為荆州刺史在鎮營/造服飾多違制度上敇之)
吾前後有敕非復一兩過道諸王不得作乖體格服飾
汝何意都不憶吾敕耶忽作瑇瑁乘具何意巳成不須
壊可速送下純銀乘具乃復可爾何以作鐙亦是銀可
即壊之忽用金薄裹箭脚何意亦速壊去凡諸服章自
今不啓吾知復專輒作者後有所聞當復得痛杖
　　　又
汝比在都讀學不就年轉成長吾日冀汝美勿得敕如
風過耳使吾失氣
　　　敕晉安王子懋(子懋字雲昌武帝第七/子歴雍州刺史見殺)
　　　　(子懋為雍州刺史/世祖敕以邊略)
吾比連得諸處啓所說不異虜必無敢送死理然為其
備不可暫解今秋犬羊輩越逸者其亡滅之徴吾今亦
行密纂集須有分明指的便當有大處分今普敕鎮守
並部偶民丁有事即使應接連巳敇更遣想行有至者
汝共諸人量覓可使人數往南陽舞隂諸要處參覘糧
食最為根本更不憂人仗常行視驛亭馬不可有廢闕
并約語諸州當其界皆爾不如法即周章
　　　又
吾敕荆郢二鎮各作五千人陣本擬應接彼耳賊若送
死者更即呼取之巳敕子真魚繼宗設公愍至鎮可以
公愍為城主三千人配之便足汝可好以階級在意勿
得人求或超五三階級文章詩筆乃是佳事然世務彌
為根本可常憶之汝所啓仗此悉是吾左右御仗也云
何得用之品格不可乖吾自當優量覓送
　　　又
　　　　(子懋啓求上所好書上荅之賜/杜預手所定左傳及古今善言)
知汝常以書讀在心足為深欣也
　　　敕隨郡王子隆(子隆字雲興武帝第八子歴侍/中中軍大將軍為明帝所害)
　　　　(謝朓為隨王鎮西功曹轉文學子隆在荆州/好辭賦數集僚友朓以文才尤被賞愛流連)
　　　　(晤對不捨日夕長史王秀之以朓/年少相動宻以啓聞世祖敕日)
侍讀虞雲自宜恒應侍接朓可還都
　　　敕王晏(晏字子彦瑯琊臨沂人𢎞之孫歴吏/部尚書侍中尚書令明帝時被誅)
　　　　(柳世隆歴侍中左光/禄大夫薨世祖敕)
世隆雖抱疾積嵗志氣未衰兾醫藥有效痊差可期不
謂一旦便為異世痛怛之深此何可言其昔在郢誠心
夙悃全保一蕃勲業克著尋准契闊增泣悲咽卿同在
情亦當無已巳耶(世隆為江夏内史行郢州/事沈攸之反攻郢城不克)
　　　又
　　　　(王儉改領中書監參掌選事/其年薨晏啓及儉喪上荅之)
儉年當富盛志用方隆豈意暴疾不展救䕶便為異世
奄忽如此痛酷彌深其契闊艱運義重常懐言尋悲切
不能自勝痛矣柰何往矣柰何
　　　又
　　　　(張緒字思曼呉人歴遷散騎常侍竟陵王子/良領國子祭酒世祖敕晏子良竟不拜以緒)
　　　　(領國子/祭酒)
吾欲令司徒辭祭酒以授張緒物議以為云何(南史/如何)
　　　敕劉祥(祥字顯徴/東莞莒人)
　　　　(祥性韻高疎輕言肆行歴臨川王驃騎從事/中郎祥兄整為廣州卒官祥就整妻求還資)
　　　　(事聞朝廷于朝士多所貶忽著連珠十五首/以寄其懐有啓上者帝令御史中丞任遐奏)
　　　　(付廷尉别遣敕/祥乃徙廣州)
卿素無行檢朝野所悉輕弃骨肉侮蔑兄嫂此是卿家
行不足乃無關他人卿才識所知蓋何足論位涉清途
於分非屈何意輕肆口噦詆目朝士造席立言必以貶
裁為口實兾卿年齒巳大能自感厲日望悛革如此所
聞轉更增甚諠議朝廷不避尊賤肆口極辭彰暴物聽
近見卿影連珠寄意悖慢彌不可長卿不見謝超宗其
才地二三故在卿前事殆是百分不一我當原卿性命
令卿萬里思諐卿若能改革當令卿得還
　　　敕曹虎(虎見/後魏)
　　　　(虎永明十年轉西陽王冠/軍司馬廣陵太守上敇虎)
廣陵須心腹非吾意可委者不可得處此任
　　　敕豫章内史虞悰(詳袁彖王/逡之奏)
謝超宗令於彼賜自盡勿傷其形體
　　　敕中書舍人茹法亮(蕭惠休為廣州刺史罷/任獻奉傾資上敕法亮)
可問蕭惠休吾先使卿宣制答其勿以私禄足充獻奉
今段殊覺其下情厚於前後人問之故當不復私耶吾
欲分受之也
　　　南郡王昭業贊冠辭(武帝使給事中太常/蕭惠基加冠祝曰)
筮日筮賔肇加元服棄尒幼志從厥成德親賢使能克
隆景福
　　　醮酒辭
㫖酒既清嘉肴既盈兄弟具在淑慎儀形永届眉壽於
穆斯寧
　　鬱林王(名昭業字元尚文惠太子之/長子立一年明帝廢而弑之)
　　　即阼蠲減征調詔
朕以寡薄嗣膺寶政對越靈命欽若前圖思所以敬守
成規拱揖羣后哀荒在日有懵大猷宜育德振民光昭
睿範凡逋三調及衆債在今年七月三十日前悉同蠲
除其備償封籍貨鬻未售亦皆還主御府諸署池田邸
冶興廢沿事本施一時於今無用者詳所罷省公宜權
禁一以還民關市征賦務從優減
　　　放遣北掠餘口詔
近北掠餘口悉充軍實刑故無小罔或攸赦撫辜興仁
事深睿範宜從蕩宥許以自新可一同放遣還復民籍
巳賞賜者亦皆為贖
　　　序用勞人詔
往嵗蠻虜協謀志擾邊服羣帥授略大殱凶醜革城克
捷及舞隂固守二處勞人未有沾爵賞者可分遣選部
往彼序用
　　　量處貧吏詔
東西二省府國長屯所積財單禄寡良以矜懐選部可
甄才品能推校年月邦守邑丞隨宜量處以貧為先
　　　隆昌元年下州郡詔
執耜暫忘懸磬比室秉機或惰無褐終年非怠非荒雖
由王道不稂不莠寔賴民和頃嵗多稼無爽遺秉如積
而三登之美未臻萬斯之基尚逺且風土異宜百民舛
務刑章治緒未必同源妨本害政事非一揆冕旒屬念
無忘夙興可嚴下州郡務滋耕殖相畝闢疇廣開地利
深樹國本克阜民天又詢訪獄市博聽謡俗傷風損化
各以條聞主者詳為條格
　　　追崇竟陵王子良詔(隆昌/元年)
褒崇明德前王令典追逺尊親沿情所隆故使持節都
督揚州諸軍事中書監太傅領司徒揚州刺史竟陵王
新除督南徐州體睿履正神鑒淵邈道冠民宗具瞻允
集肇自弱齡孝友光備爰及贊契協升景業燮曜台陛
五教克宣敷奏端朝百揆惟穆寄重先顧任均負圖諒
以齊暉二南同規往哲方憑保祐永翼雍熙天不憗遺
奄焉薨逝哀慕抽割震于厥心今龜謀襲吉先逺戒期
宜崇嘉制式引風烈可追崇假黃鉞侍中都督中外諸
軍事太宰領大將軍揚州牧緑綟綬備九服錫命之禮
使持節中書監王如故給九旒鸞輅黃屋左纛輼輬車
前後部羽葆鼓吹挽歌二部虎賁班劒百人葬禮依晉
安平王孚故事
　　　徴呉苞詔(隆昌元年徴不就苞濮陽/鄄城人宋泰始中過江)
處士濮陽呉苞栖志窮谷秉操貞固沈情味古白首彌
厲徴太學博士
　　海陵王(名昭文字季尚文惠太子第二子明/帝廢鬰林立之一年復為所廢弑)
　　　即位詔(延興/元年)
太祖高皇帝英謀光大受命作齊世祖武皇帝宏猷冠
世繼暉下武世宗文皇帝清明懿鑠四海宅心並德漏
下泉功昭上象聲教所覃無思不洽洪基式固景祚方
融而天步多阻運鍾否剥嗣君昏忍暴戾滋多棄侮天
經悖滅人紀朝野重足遐邇側視民怨神恫宗祧如綴
賴忠謨肅舉霄漢廓清俾三后之業絶而更紐七百之
慶危而復安猥以沖人入纂乾緒載懐馭朽若墜諸淵
思與黎元共綏戬福大赦改元文武賜位二等
　　　新安國吏詔(延興/元年)
新安國五品以上悉與滿叙自此以下皆聽解遣其欲
仕者適其所樂
　　　銓用淮關徭戍詔(延興/元年)
頃者以淮關徭戍勤瘁於行役故覃以榮階薄酬厥勞
勲狀淹留未集王府非所以急舍爵之典趣報功之㫖
便可分遣使部徃彼銓用
　　　延興元年冬十月癸巳詔
周設媒官趣及時之制漢務輕徭在休息之典所以布
德𢎞教寛俗阜民朕君制八紘志敷九德而習俗之風
為弊未改静言多愠無忘昏昃督勸婚嫁宜嚴更申明
必使禽幣以時標梅息怨正㕑諸役舊出州郡徴吏民
以應其數公獲二旬私累數朔又廣陵年常逓出千人
以助淮戍勞擾為煩抑亦苞苴是育今並可長停别量
所出諸縣使村長路都防城直縣為劇尤深亦宜禁斷
　
　
　
　
　
　
　
　
　
　
　
　南齊文紀巻一
欽定四庫全書
　南齊文紀卷二　　　　　　明　梅鼎祚　編
　　明帝(名鸞字景栖髙帝兄始安貞王道生子封西昌/侯廢鬱林海陵二王而自立在位五年廟曰髙)
　　　(宗/)
　　　建武元年即位詔
皇齊受終建極握鏡臨宸神武重輝欽明懿鑠七百攸
長磐石斯固而王度中蹇天階薦阻嗣命多違蕃舋孔
棘宏圖景厯將墜諸淵宣徳皇后逺鑒崇替憲章舊典
疇咨台揆允定靈策用集寳命于予一人猥以虚薄纘
承大業仰繫鴻丕顧臨兆民永懐先構若履春氷寅憂
夕惕罔識攸濟思與萬國播此惟新大赦天下改元宿
衛身普轉一階其餘文武賜位二等逋租宿責換負官
物在建武元年以前悉原除劫賊餘口在臺府者可悉
原放負舋流徙並還本鄉
　　　符斷稅役詔(建武/元年)
頃守職之吏多違舊典存私害公實興民蠧今商旅稅
石頭後渚及夫鹵借倩一皆停息所在凡厥公宜可即
符斷主曹詳為其制憲司明加聽察
　　　斷任土恒貢詔(建武/元年)
邑宰禄薄俸微不足代耕雖任土作貢亦為勞費自今
悉斷
　　　銓叙耆齒詔(永明中御史中丞沈淵表百官年/登七十皆令致仕並窮困私門髙)
　　　　(宗建武元/年詔曰)
日者百司耆齒許以自陳東西二省猶沾微俸辭事私
庭榮禄兼謝興言愛老實有矜懷自縉紳年及可一遵
永明七年以前銓叙之科
　　　申枉舉直詔(建武/元年)
上覽易遺下情難達是以甘棠見美肺石流詠自月一
視黄辭如有含枉不申懷直未舉者蒞民之司竝任厥
失
　　　嚴課農桑詔(建武/二年)
食惟民天義髙姬載蠶實生本教重軒經前哲盛範後
王茂則布令審端咸必由之朕肅扆巖廊思引風訓深
務八政永鑒在勤静言日昃無忘寢興守宰親民之主
牧伯調俗之司宜嚴課農桑罔令游惰揆景肆力必窮
地利固修隄防考校殿最若耕蠶殊衆具以名聞㳺怠
害業即便列奏主者詳為條格
　　　罷東田諸役詔(建武/二年)
軌世去奢事殷哲后訓物以儉理鏡前王朕屬流弊之
末襲澆浮之季雖恭巳𢎞化刻意隆平而禮譲未興侈
華猶競水覽𤣥風兢言集愧思所以還淳改俗反古移
民可罷東田毁興光樓并詔水衡量省御乘
　　　修晉帝諸陵詔(建武/二年)
舊國都邑望之悵然况乃自經南面負扆宸居或功濟
當時徳覃一世而塋壠攅穢封樹不修豈直嗟深牧豎悲
甚信陵而巳哉昔中京淪覆鼎玉東遷晉元締構伊始
簡文遺詠在民而松門夷替埏路榛蕪雖年代殊徃撫
事興懷晉帝諸陵悉加脩理并增守衛
　　　學斆詔(建武/四年)
嘉肴停爼定芳㫖於必甘良玉在攻表珪璋於既就是
以陶鈞萬品務本為先經緯九區學斆為大往因時康崇建
庠序屯虞荐有權從省廢謳誦寂寥倐移年稔永言古
昔無忘旰昃今華夏乂安要荒慕嚮締脩東序實允適
時便可式依舊章廣延國冑𢎞敷景業光被後昆
　　　孔聖祀典詔(永泰/元年)
仲尼明聖在躬允光上哲𢎞厥雅道大訓生民師範百
王軌儀千載立人斯仰忠孝攸出𤣥功潜被至徳彌闡
雖反袂遐曠而祧薦靡闕時祭舊品秩比諸侯頃歳以
來祀典陵替爼豆寂寥牲奠莫舉豈所以克昭盛烈永
隆風教者哉可式循舊典詳復祭秩使牢餼備禮欽饗
兼申
　　　誅王敬則詔(敬則為㑹稽太守厯進大司馬明/帝既多殺害敬則自以髙武舊臣)
　　　　(心懷憂恐帝亦内相疑備諸子在都密以情/告徐州行事謝朓為訃朓執使馳啟敬則聞)
　　　　(之乃起兵反戰敗斬/首諸子皆於宅賜死)
謝脁啓事騰徐嶽列如右王敬則稟質凶猾本謝人綱
直以宋季多艱頗有膐力之用驅奨所至遂升崇顯皇
運肇基預聞末議功非匡國賞實震主爵冠執珪身登
衣衮固己風雅作刺縉紳側目而溪谷易盈鴟梟難改
猜心内駭醜辭外布永明之朝履霜有漸隆昌之世堅
氷将著從容附㑹朕有力焉及景厯惟新推誠盡禮中
使相望軒冕成隂乃嫌迹愈興禍圗兹構収合亡命結
黨聚羣外候邉警内伺國隙元遷兄弟中萃淵藪姦契
潜通将謀竊發脁即姻家嶽又邑子取據匪他昭然巳
信方召之美未聞韓彭之舋已積此而可容孰寄刑典
便可即遣収掩肅明國憲大辟所加其父子而巳凡諸
詿誤一從蕩滌
　　　遣陳顯達北討詔(虜頻冦雍州衆軍不捷失沔/北五郡永泰元年遣顯達北)
　　　　(討于南鄉奔敗御史中丞范岫奏/免顯達官朝議不許優詔荅之)
晉氏中微宋徳将謝蕃臣外叛要荒内侮天未悔禍左
衽亂華巢穴神州逆移年載朕嗣膺景業踵武前王静
言隆替思乂區夏但多難甫夷恩化肇洽興師擾衆非
政所先用戢逺圗權緩北畧冀戎夷知義懷我好音而
凶醜剽狡專事侵掠驅扇異類蟻聚西偏乗彼自來之
資撫其天亡之㑹軍無再駕民不重勞傳檄以定三秦
一麾而臣禹迹在此舉矣且中原士庶久望皇威乞師
請援結軌馳道信不可失時豈終朝宜分命方嶽因兹
大號侍中太尉顯達可暫輟槐隂指授羣帥
　　　答奏陳顯達詔
昔衛霍出塞徃徃無功馮鄧入關有時虧喪况公規謨
肅舉期寄兼深見可知難無損威畧方振逺圗廓清朔
土雖執憲有常非所得議
　　　誅王晏詔(晏性便辟甚為太祖所親重遺詔以/尚書事付晏隆昌元年髙宗廢鬱林)
　　　　(晏即推奉以功轉尚書令封曲江縣侯然髙/宗心實猜薄晏及即位有告晏謀反者云於)
　　　　(南郊道中竊發乃召晏/於華林省誅之下詔)
晏閭閻凡伍少無特操階縁人乏班齒官途世祖在蕃
搜揚擢用棄畧疵瑕遂升要重而輕跳險鋭在貴彌著
猜忌反覆觸情多端故以兩宫所不容十手所共指既
内媿于心外懼憲牘掩迹陳疴多厯年載頻授蕃任輙
辭請不行事似謙虚情實詭伏隆昌以來運集艱難匡
賛之功頗有心力廼爵冠通侯位登元輔綢繆恩寄朝
莫均焉谿壑可盈無厭将及視天畫地遂懷異圗廣求
卜相取信巫覡論薦黨附遍滿臺府令大息徳元淵藪
亡命同惡相濟劍客成羣弟詡凶愚逺相唇齒信驛徃
來宻通要契去歳之初奉朝鮮于文粲備告姦謀朕以
信必由中義無與貳推誠委任覬能悛改而長惡易流
搆扇彌大與北中郎司馬蕭毅臺隊主劉明達等尅期
竊發以河東王鉉識用㣲弱可為其主得志之日當守
以虚器明達諸辭炳然具存昔漢后以反脣致討魏臣
以虬鬚為戮况無君之心既彰陵上之迹斯著此而可
容誰置刑辟並可収付廷尉肅明國典
　　　誅蕭諶詔(諶世祖時轉左中郎将宻事皆使叅/掌鬱林即位又深委信諶附髙宗勸)
　　　　(行廢立髙宗初許事克用為揚州及即/位轉南徐州諶甚恚怨建武二年賜死)
蕭諶擢自凡庸識用輕險因藉倖㑹早預驅馳永明之
季曲頒恩紀鬱林昏悖頗立誠効寵靈優渥期遇兼隆
内摠戎柄外暢蕃威兄弟榮貴震灼朝野曾不感佩殊
荷少荅萬一自以勲髙伊霍事均難賞才冠當時耻居
物後矯制王權與奪由巳空懷疑懼坐構嫌猜覘候宫
掖希覬非望蔽上罔下之心誣君不臣之跡固以彰暴
民聽喧䀨遐邇遂潜散金帛招集不逞交結禁衛互為脣
齒密契戚邸将肆姦逆朕以其任寄既重爵列河山毎
加彌縫𢎞以大信庶能懐音翻然悛改而犲狼其性凶
謀滋甚夫無將必戮陽秋明義况舋積禍盈若斯之大
可収付廷尉速正刑書罪止元惡餘無所問
　　　江斆讓賻詔(斆領晉安王師卒遺令儉約不受/賻贈詔賻錢三萬布百匹子蒨啓)
　　　　(讓不/受)
斆貽厥之訓送終以儉立言歸善益有嘉傷可從所請
　　　手詔王思逺(顧暠之字士明吳人有義行為安/西諮議兼著作與思逺並屬文章)
　　　　(建武初以疾歸髙/宗手詔與思逺)
此人殊可惜
　　　賜謝胐詔(朏為吳興太守建武四年詔徵為侍/中中書令抗表不應築室郡之西郭)
　　　　(明帝/下詔)
夫超然榮觀風流自逺蹈彼幽人英華罕值故長揖楚
相見稱南國高謝漢臣取貴良史新除侍中中書令朏
早藉羽儀夙摽清尚登朝樹績出守馳聲遂歛迹康衢
拂衣林沚抱箕潁之餘芳甘顦顇而無悶撫事懐人載
留欽想宜加優禮用旌素槩可賜牀帳褥席俸以卿禄
常出在所(梁書/)
　　　贈仇池公楊元秀詔
仇池公楊元秀氐王苖𦙍乃心忠勇醜虜凶逼血誠彌
厲宣播朝威招誘戎種萬里齊契響然歸從誠効顯著
實有可嘉不幸殞䘮悽愴于懐夫死事加恩陽秋明義
宜追覃榮典以𢎞勸奨贈仇池公
　　　氐王楊馥之為仇池公詔
氐王楊馥之世纂忠義率厲部曲樹績邉城克殄姦醜
復内稟朝律外撫戎荒欵心世昭朕甚嘉之以為持節
督北秦雍二州諸軍事輔國将軍平羌校尉北秦州刺
史仇池公沙州刺史
　　　遺詔
徐令可重申八命中書監本官悉如故沈文季可左僕
射常侍䕶軍如故江祏可右僕射江祀可侍中劉暄可
衛尉軍政大事委陳太尉内外衆事無大小委徐孝嗣
遙光坦之江祏其大事與沈文季江祀劉暄參懷心膂
之任可委劉悛蕭恵休崔慧景
　　　敇傅昭(昭字茂逺北地靈州/人入梁厯散騎常侍)
　　　　(明帝踐阼引昭為中書通事舍人時居此職/皆勢傾天下昭獨亷靖器物率陋身安麤糲)
　　　　(常插燭於版牀明帝/賜漆合燭盤等敇曰)
卿有古人之風故賜卿古人之物(梁書/)
　　東昏侯(名寶巻字智藏明帝第二子/立三年為蕭衍所廢尋弑之)
　　　誅徐孝嗣沈文季詔(孝嗣受髙宗遺託為中書/監永元初輔政東昏失徳)
　　　　(将圗廢立而遲疑不決羣小言於上/召入華林省同左僕射沈文季賜死)
周徳方熈三監迷叛漢厯載昌宰臣搆戾皆身膏斧鉞
族同煙燼殷鑒上代垂戒後昆徐孝嗣慿藉世資早䝉
殊遇階縁際㑹遂登台鉉匡翼之誠無聞諂黷之迹屢
著沈文季門世(後缺/)
　　和帝(名寶融字智昭明帝第八子/蕭衍立在位二年禪于梁)
　　　舉義覃恵敎(帝初封隨郡王改封南康王為荆/州刺史永元二年冬長史蕭穎胄)
　　　　(奉雍州刺史蕭衍舉義/討東昏侯敎纂嚴又敎)
吾躬率晉陽剪此凶孽戎事方勤宜覃澤恵所領内繫
囚見徒罪無輕重殊死以下皆原遣先有位署即復本
職將吏轉一階從征身有家口停鎮給廩食凡諸雜役
見在諸軍帯甲之身克定之後悉免為民其功効賞報
别有科條
　　　普除東征衆軍詔(中興元/年四月)
荆雍義舉所基實始王迹君子勞心細人盡力宜加酬
奨副其乃誠凡東討衆軍及諸嚮義之衆可普復除(並/南)
(齊書○巴陵王寶義為太尉領/司徒詔云不言之化形于自逺)
　　宣徳王太后(名寳明琅邪臨沂人文恵太子妃鬱/林即位尊為皇太后至梁天監中薨)
　　　隆昌元年七月令(太孫即位明帝為新安王輔/政相疑異遂矯太后令廢帝)
　　　　(為鬱林王而立海陵○明帝既弑鬱林須/太后令徐孝嗣於袖中出而奏之見本傳)
鎮軍車騎左僕射前将軍領軍左衛衛尉八座自我皇
厯啓基受終于宋睿聖繼軌三葉重光太祖以神武創
業草昧區夏武皇以英明提極經緯天人文帝以上哲之
資體元良之重雖功未被物而徳已在民三靈之眷方
永七百之基已固嗣主特鍾沴氣爰表弱齡險戾著于
緑車愚固彰于宗正狗馬是好酒色方湎所務惟鄙事
所疾唯善人世祖慈愛曲深每加容掩兾年志稍改立
守神器自入纂鴻業長惡滋甚居喪無一日之哀縗絰
為歡宴之服昏酣長夜萬機斯壅發號施令莫知所從
閹竪徐龍駒專總樞密奉叔珍之互執權柄自以為任
得其人表裏緝穆邁蕭曹而愈信布倚太山而坐平原
于是恣情肆意罔顧天顯二帝姬嬪並充寵御兩宫遺
服皆納玩府内外混漫男女無别丹屏之北為酤鬻之
所青蒲之上開桑中之肆又微服潜行信次忘反端委
以朝虚位交㦸而守空宫積旬矣宰輔忠賢盡誠奉主
誅鋤羣小兾能悛革曾無克巳更深怨憾公卿股肱以
異已寘戮文武昭穆以徳譽見猜放肆醜言将行屠膾
社稷危殆有過綴旒昔太宗克光於漢世簡文代興于
晉氏前事之不忘後人之師也鎮軍居正體道家國是
頼伊霍之舉實寄淵謨便可詳依舊典以禮廢黜中軍
将軍新安王體自文皇睿徳天秀宜人嗣鴻業永寧四
海外即以禮奉迎未亡人屬此多難投筆增慨
　　　延興元年十月令(明帝進封宣城王又矯太后/令廢帝為海陵王而自立)
司空後将軍丹陽尹右僕射中領軍八座夫明晦迭來
屯平代有上靈所以睠命億兆所以歸懷自皇家淳耀
列聖繼軌諸侯官方百神受職而殷憂時啓多難荐臻
隆昌失徳特紊人鬼非徒四海觧體乃亦九鼎将移頼
天縱英輔大匡社稷崩基重造墜典再興嗣主幼沖庶
政多昧且早嬰尫疾弗克負荷所以宗正内侮戚藩外
叛覘天視地人各有心雖三祖之徳在民而七廟之危
行及自非樹以長君鎮以淵器未允天人之望寧息奸宄
之謀太傅宣城王𦙍體宣皇鍾慈太祖識冠生民功髙
造物符表夙著謳頌有在宜入承寶命式寧宗祏帝可
降封海陵王吾當歸老别館昔宣帝中興漢室簡文重
延晉祀庶我鴻基於兹永固言念家國感慶載懐
　　　廢東昏侯令(東昏即位淫虐不道梁髙祖蕭衍/為雍州刺史以誅梅蟲兒茹法珍)
　　　　(為名移檄京邑兼衛尉張稷等斬東昏首送/衍太后令廢為東昏侯依漢海昏侯故事)
皇室受終祖宗齊聖太祖高皇帝肇基駿命膺籙受圗
世祖武皇帝係明下武高宗明皇帝重隆景業咸降年
不永宫車早晏皇祚之重允屬儲元而稟質凶愚發于
稚齒爰自保姆迄至成童忍戾昏頑觸途必著髙宗留
心正嫡立嫡惟長輔以羣才閑以賢戚内外維持兾免多
難未及朞稔便逞屠戮密戚近親元勲良輔覆族殲門旬月
相係凢所任仗盡慝窮姦皆營伍屠販容狀險醜身秉
朝權手斷國命誅戮無辜納其財産睚眦之間屠覆比
屋身居元首好是賤事危冠短服坐卧以之晨出夜反
無復已極驅斥氓庶巷無居人老細奔遑寘身無所東
邁西屏北出南驅負疾輿屍填街塞陌興築繕造日夜
不窮晨搆夕毁朝穿暮塞絡以隋珠方斯已陋飾以璧
璫曽何足道時暑赫曦流金鑠石移竹蓺果匪日伊夜
根未及植葉已先枯畚鍤紛紜勤倦無巳散費國儲専
事浮飾逼奪民財自近及逺兆庶恇恇流竄道路府帑
既竭肆奪市道工商稗販行號道泣屈此萬乗躬事角
抵昻首翹肩逞能橦木觀者如堵曾無怍容芳樂華林
並立闤闠踞肆鼔刀手銓輕重干戈鼓譟昏曉靡息無
戎而城豈足云譬至于居喪淫讌之愆三年載弄之醜
反道違常之舋牝鷄晨鳴之慝於事已細故可得而畧
也罄楚越之竹未足以言校辛癸之君豈或能匹征東
将軍忠武奮發投袂萬里光奉明聖翊成中興乗勝席
捲掃清京邑而羣小靡識嬰城自固緩戮稽誅倐彌旬
月宜速剿定寧我邦家可潜遣閒介密宣此㫖忠勇齊
奮遄加蕩撲放斥昏凶衛送外第未亡人不幸驟此百
罹感念存沒心焉如割柰何柰何
　　　南康王改封宣城王相國令(永元二年冬蕭衍/奉王起義稱太后)
　　　　(令明年即帝/位是為和帝)
西中郎将南康王宜纂承皇祚光臨億兆方俟清宫未
即大號可且封宣城南琅邪南東海東陽臨海新安尋
陽南郡竟陵宜都十郡為宣城王相國荆州牧加黄鉞
置僚屬選百官西中郎府南康國並如故須軍次近路
主者詳依舊典法駕奉迎(並南/齊書)
　　文恵太子長懋(字雲喬世/祖長子)
　　　疾篤上世祖表
臣地屬元良業㣲三善光道樹風於焉盖闕晨宵忷懼
有若臨淵攝生舛和構離痾疾大漸惟幾顧隂待謝守
器難永視膳長違仰戀慈顔内懷感哽竊惟死生定分
理不足悲伏願割無巳之悼損既徃之傷寳衛聖躬同
休七百臣雖沒九泉無所遺恨
　　豫章王嶷(字宣儼髙帝第二子武帝同母/弟厯大司馬揚州刺史中書監)
　　　手啓武帝
　　　　(永明元年嶷領太子/太傅手啓上上答之)
陛下以叡孝纂業萬㝢維新諸弟有序臣屢荷隆愛叨授台首
不敢固辭俛仰祗寵心魂如失負重量力古今同規臣窮生如浮質
操空素任居鼎右巳移氣序自頃以來宿疾稍纒心慮恍惚表于
容状視此根候常恐命不勝恩加以星緯屢見災祥雖脩短有恒能
不耿介比心欲從俗啓觧今職但措辭為鄙或貽物誚所以息意
緘嘿一委時運而可復加寵榮增其顛墜且儲傅之重實非恒選遂
使太子見臣必束帯宫臣皆再拜二三之宜何以當此陛下同
生十餘今惟臣而已友于之愛豈當獨臣鍾其隆遇别奉啟
事仰祈恩照臣近亦侍言太子告意子良具因王儉申啟
未知粗上聞未福慶方隆國祚永始若天假臣年得預人
位惟當請降貂璫以飾微軀永侍天顔以惟畢世此臣之
願也服之不衷猶為身灾况寵爵乎殊榮厚恩必誓以命請
　　　武帝答
事中恐不得從所陳
　　　上論州郡秩俸表(宋代以來州郡秩俸及供給/隨上所出無有定准嶷上表)
　　　　(從/之)
循革貴宜損益資用治在夙均政由一典伏尋郡縣長
尉俸禄之制雖有定科而其餘資給復由風俗東北異
源西南各緒習以為常因而弗變緩之則莫非通規澄
之則靡不入罪殊非約法明章先令後刑之謂也臣謂
宜使所在各條公用公田秩俸迎送舊典之外守宰相
承有何供調尚書精加洗覈務令優衷事在可通隨宜
開許損公侵民一皆止却明立定格班下四方永為恒
制
　　　又啓
　　　　(宋元嘉世諸王入齋閤得白服裙帽見人主/惟出太極四廂乃備朝服自比以來此事一)
　　　　(斷上與嶷同生相友睦宫内曲宴許依元嘉/嶷固辭不奉敇惟車駕幸第乃白服烏紗帽)
　　　　(以侍宴焉啓自/陳上上荅之)
臣自還朝便省儀刀捉刀左右十餘亦省惟郊外逺行
或復暫有入殿亦省服身今所牽仗二俠轂二白直共
七八十人事無大小臣必欲上啟伏度聖心脫未委曲或
有言其多少不附事實仰希即賜垂敇又啓揚州刺史
舊有六白領合扇二百拂臣脫以為疑不審此當云何
行園苑中乗轝出籬門外乗轝鳴角皆相仍如此非止
於帯神州者未審此當云何方有行來不可失衷
　　　武帝答
儀刀捉刀不應省也俠轂白直乃可共百四五十以還
正是耳亦不曾聞人道此吾自不使諸王無仗况復汝
耶在私園苑中乘此非疑郊外鳴角及合扇并拂先乃
有不復施用此來甚久凡在鎮自異還京師先廣州乃
立鼔吹交部遂有輦事隨時而改亦復有可得依舊者
汝若有疑可與王儉諸人量衷但令人臣之儀無失便
行也
　　　又啓
臣拙知自處闇於疑訪常見素姓扶詔或着布屩不意
為異臣在西朝拜王儀飾悉依宋武陵王例有二鄣扇
仍此下都脱不為疑小兒奴子並靑布袴衫臣齋中亦
有一人意謂外庶所服不疑與羊車相類曲荷慈㫖今
悉改易臣昔在邉鎮不無羽衛自歸朝以來便相分遣
俠轂白直格置三百許人臣頃所引不過一百常謂京
師諸王不煩牽仗若郊外逺行此所不論有仗者非臣
一人所以不容方幅啓省又因王儉備宣下情臣出入
榮顯禮容優泰第宇華曠事乖素約雖宋之遺制恩處
有在猶深非服之慙威衛之請仰希曲照
　　　武帝又答
傳詔臺家人耳不足涉嫌鄣扇吾識及以來未見故有
敇耳小兒奴子本非嫌也吾有所聞豈容不敇汝知令
致物議耶吾已有敇汝一人不省俠轂但牽之吾昨不
通仗事儉已道吾即令答不煩有此啓須間言自更一
二
　　　又啓
違逺侍宴将踰一紀憂苦間之始得開顔近頻侍坐不
勝悲喜沾飲過量實欲仰示恩狎令自下知見以杜㳺
塵陛下留恩子弟此情何異外物政自彊生閒節聲其
厚薄伏度或未上簡臣前在東田承恩過醉實思歎徃
秋之謗故言啓至切亦令羣物聞之伏願已照此心前
侍幸順之宅臣依常乗車至仗後監伺不能示臣可否便
互競啓間云臣車逼突黄屋麾旄如欲相中推此用意
亦何容易仰頼慈明即賜垂敇不爾臣終不知闇貽此
累比日禁斷整密此自常理外聲乃云起臣在華林輙
捉御刀因此更嚴度情推理必不容爾為復上啓知耳
但風塵易至和㑹實難伏願猶憶臣石頭所啓無生間
縫比閒侍無次畧附茹亮口宣臣由來華素已具上簡
毎欲存衷意慮不周或有乖常且臣五十之年為翫幾
時為此亦復不能以理内自制北第舊邸本自甚華臣
改修正而巳小小製置巳自仰簡徃歳収合得少雜材
并䝉賜故板啓榮内許作小眠齋始欲成就皆補接為
辨無乖格製要是檉柏之華一時新浄東府又有齋亦
為華屋而臣頓有二處住止下情竊所未安訊訪東宫
𤣥圃乃有柏屋製甚古拙内中無此齋臣乃欲壊取以
奉太子非但失之於前且補接既多不可見移亦恐外
物或為異論不審可有垂許送東府齋理否臣公家住
止率爾可安臣之今啓實無意識亦無言者太子亦不
知臣有此屋政以東宫無而臣自處之體不宜爾爾所
啓䝉允臣便當敢成第屋安之不疑陛下若不照體臣
心便當永廢不修臣自謂今啓非但是自處宜然實為
微臣徃事伏願必垂降許伏見以諸王舉貨屢降嚴㫖
少拙營生已應上簡府州郡邸舍非臣私有今巨細所
資皆是公潤臣私累不少未知將來罷州之後或當不能
不試學營覓以自贍連年惡疾餘顧影單回無事畜聚
惟逐手為樂耳
　　　武帝答(白澤文恵/太子小字)
茹亮今啓汝所懐及見别紙汝勞疾亦復那得不動何
意為作煩長啓事凡諸普敇此意可尋當不關汝一人
也宜有敇事吾亦必道頃見汝自更委悉書不欲多及
屋事慎勿彊厝此意白澤亦當不觧何意爾
　　　又啓(永明四年唐㝢之賊/起嶷啓上上答之)
此段小冦出於凶愚天網宏軍理不足論但聖明御世
幸可不爾比藉聲聽皆云有由而然但頃小大士庶毎
以小利奉公不顧所損者大撻籍檢功巧督䘏簡小塘
藏丁匿口凡諸條制實長怨府此目前交利非天下大
計一室之中尚不可精宇宙之内何可周視公家何嘗
不知民多巧古今政以不可細碎故不為此實非乖理
但識理者百不有一陛下弟兄大臣猶不皆能伏理况
復天下悠悠萬品怨積聚黨凶迷相類止於一處何足
不除脫復多所便成紛紜乆欲上啓閑侍無因謹陳愚管
伏願特留神思(紛紜南史/作紜紜)
　　　武帝答
欺巧那可容宋氏混亂以為是不蚊蟻何足為憂已為
義勇所破官軍昨至今都應散滅吾政恨其不辨大耳
亦何時無亡命耶
　　　臨終啓武帝(永明十年嶷疾篤表觧職不/許賜錢百萬營功嶷又啓曰)
臣自嬰今患亟降天臨醫走術官泉開藏府慈寵優渥
備極人臣生年疾廹遽隂無幾願陛下審賢與善極夀
蒼昊疆徳納和為億兆御世命違昌數奄奪恩憐長辭
明世伏涕嗚咽
　　　與沙州刺史楊廣香書(廣香本氐王楊難當族/弟先奔虜為隂平公難)
　　　　(當從兄子文𢎞宋末授武平王仇池公齊太/祖即位詔廣香為沙州刺史及梁州刺史范)
　　　　(柏年被誅其親将李烏奴奔文𢎞攻梁州為/刺史王𤣥邈所破嶷時為荆州遣兵討烏奴)
　　　　(與廣香書文𢎞歸降/復以為北秦州刺史)
夫廢興無謬逆順有恒古今共貫賢愚同察梁州刺史
范柏年懷挾詭態首鼠兩端既已被伐盤桓稽命遂潜
遣李烏奴叛楊文𢎞扇誘邉疆荒雜柏年今已梟禽烏
奴頻被摧破計其餘燼行自消夷今遣叅軍行晉夀太
守王道寳叅軍事行北巴西新巴二郡太守任湜之行
宕渠太守王安㑹領銳卒三千遄塗風邁浮川電掩又
命輔國將軍三巴校尉明恵照巴郡太守魯休烈南巴
西太守栁𢎞稱益州刺史傳琰並簡徒競騖選甲爭馳雍
州水歩行次魏興并山東僑舊㑹於南鄭或汎舟墊江
或飛旍劒道腹背飇騰表裏震擊文𢎞容納叛戾專為
淵藪外侮皇威内陵國族君奕世忠欵深識理順想即
起義應接大軍共為犄角討滅烏奴剋建忠勤茂立誠
節沈攸之資十年之積權百旅之衆師出境而城潰兵
未戰而自屠朝廷無遺鏃之費士民靡傷痍之弊况蕞
爾小竪方之蔑如其取殱殄豈延漏刻忝以寡昧分陜
司蕃清氛蕩穢諒惟任職此府器械山積戈旗林聳士
卒剽勁蓄銳積威除難剿冦豈俟徴集但以剪伐萌菌
弗勞洪斧撲彼蚊蚋無假多力皇上聖哲應期恩澤廣
被罪止首惡餘無所問賞罰之科具寫如别(南齊/書)
　　竟陵王子良(字雲英武帝第二/子厯司徒進太傅)
　　　陳高帝言臺使(子良宋昇明中為㑹稽太守宋/世皆責成郡縣孝武徴求急速)
　　　　(始遣臺使公役勞擾及/太祖踐阼子良陳之)
前臺使督逋切調恒聞相望於道及臣至郡亦殊不疎
凡此輩使人既非詳慎勤順或貪險﨑嶇要求此役朝
辭禁門情態即異暮宿村縣威福便行但令朱鼓裁完
鈹槊微具顧盼左右叱咤自專擿宗斷族排輕斥重脅
遏津埭恐喝傳郵破岡水逆商旅半引逼令到下先過
已船浙江風猛公私畏渡脫舫在前驅令俱發呵䠞行
民固其常理侮折守宰出變無窮既瞻郭望境便飛下
嚴符但稱行臺未顯所督先訶彊寺却攝羣曹開亭正
榻便振荆革其次絳標寸紙一日數至徴村切里俄刻
十催四鄉所召莫辨枉直孩老士庶具令付獄或尺布
之逋曲以當匹百錢餘税且增為千或誰應質作尚方
寄繫東冶萬姓駭迫人不自固遂漂衣敗力競致兼漿
值今夕酒諧肉飫即許附申赦格明日禮輕貨薄便復
不入恩科筐貢㣲闕箠撻肆情風塵毁謗隨忿而發及
其㹠蒜轉積鵞粟漸盈逺則分鬻他境近則託貿吏民
反請郡邑助民由緩回刺言臺推信在所如聞頃者令
長守牧離此每實非復近歳愚謂凡諸檢課宜停遣使
宻畿州郡則指賜敇遥外鎮宰明下條源既各奉别㫖
人競自罄雖復臺使盈湊㑹取正屬所徒相疑僨反更
淹懈凡預衣冠荷恩盛世多以闇緩貽諐少為欺猾入
罪若類以宰牧乖政則觸事難委不容課逋上綱偏覺
非才但賒促差降各限一期如乃事速應緩自依違糾
坐之坐之之科不必須重但令不行期在可速且兩装
之船充擬千緒三坊寡役呼訂萬計毎一事之發彌晨
方辦粗計近逺率遣一部職散人領無減二十舟船所
資皆復稱是長江萬里費固倍之較畧一年脫得省者
息船優役實為不少兼折姦減竊逺近暫安(杜氏通典/表云宋文)
(帝元嘉中皆責成郡縣孝武徵求急速以郡縣/遲緩始遣臺使自此公役勞擾凡此之輩云云)
　　　上高帝墾田表(時為丹陽尹開私倉賑屬縣貧/民建元三年上表内之㑹遷官)
　　　　(事/寢)
京尹雖居都邑而境壤兼跨廣袤周輪幾将千里縈
原抱隰其處甚多舊遏古塘非唯一所而民貧業廢地
利久蕪近啓遣五官殷濔典籖劉僧瑗到諸縣循履得
丹陽溧陽永世等四縣觧并村耆辭列堪墾之田合計
荒熟有八千五百五十四頃修治塘遏可用十一萬八
千餘夫一春就功便可成立
　　　上讜言表
臣聞明臺既闢承雲之歌闡衢室爰啓南風之頌流莫
非降道爝輝紆靈浸澤陛下凝慶協圗席昌屬厯乾臨
冬曖海鏡春亭選議鈞俗觀風調紀垂聽革之典降聆
金之訓用能詩史無輟工頌有聞是故置四輔立七諫
正國度箴王闕臣謂當今宜崇諫司專事昭塞職蹈謇
諤績宣王化則優其寵秩厚其節禮庶獻鱻之美方髙
聖代至乃靡衣媮食曾宇雕墉商貨浮侈田萊蕪替棫
樸爽流摽梅失序勉民觀俗之宜設官立事之要隨間
興規衮廢能補如此則壤詠無逺轅樂可追
　　　上武帝論㑹土塘役啓(王敬則為㑹稽太守㑹/土邉帶湖海民丁無士)
　　　　(庶皆保塘役敬則以工力有餘悉評歛為錢/送臺庫以為便宜上許之永明二年子良領)
　　　　(司徒上表/上不納)
伏尋三吳内地國之關輔百度所資民庶彫流日有困
殆蠶農罕獲饑寒尤甚富者稍增其饒貧者轉鍾其弊
可為痛心難以辭盡頃錢貴物賤殆欲兼倍凡在觸類
莫不如兹稼穡難劬斛值數倍今機杼勤苦匹裁三百
所以然者實亦有由年常歳調既有定期僮䘏所上咸
是見直民間錢多剪鑿鮮復完者公家所受必須員大
以兩代一困於所貿鞭捶質繫益致無聊臣昔忝㑹稽粗
閑物俗塘丁所上本不入官良由陂湖宜壅橋路須通
均夫訂直民自為用若甲分毁壊則年一修改若乙限
堅完則終歳無役今郡通課此直悉以還臺租賦之外
更生一調致令塘路崩蕪湖源泄散害民損政實此為
劇建元初狡虜游䰟軍用殷廣浙東五郡丁稅一千乃
有質賣妻兒以充此限道路愁窮不可聞見所逋尚多
収上事絶臣登具啓聞即䝉蠲原而此年租課三分逋
一明知徒足擾民實自弊國愚謂塘丁一條宜還復舊
在所逋䘏優量原除凡應受錢不限大小仍令在所折
市布帛若民有雜物是軍國所須者聽隨價准直不必
一應送錢于公不虧其用在私實荷其渥昔晉氏初遷江左
草創絹帛所直十倍於今賦調多少因時增減永初中
官布一匹直錢一千而民間所輸聽為九百漸及元嘉
物價轉賤私貨則束直六千官受則匹准五百所以毎
欲優民必為降落今入官好布匹堪百餘其四民所送
猶依舊制昔為損上今為刻下氓庶空儉豈不由之救
民拯弊莫過減賦時和歳稔尚爾虚乏儻值水旱寧可
熟念且西京熾强實基三輔東都全固實頼三河厯代
所同古今一揆石頭以外裁足自供府州方山以東深
關朝廷根本夫股肱要重不可不䘏宜䝉寛政少加優
養畧其目前小利取其長久大益無患民貲不殷國財
不阜也宗臣重寄咸云利國竊如愚管未見可安
　　　宻啓武帝
　　　　(時武帝新親政水旱不時/子良為侍中兼司徒密啓)
臣思水潦成患良田沃壤變為汙澤農政告祥因髙肆
務播殖既周繼以旱虐黔庶呼嗟相視褫氣夫國資于
民民資于食匪食匪民何以能政臣每一念此寢不便
席本始中郡國大旱宣帝下詔除民租今聞所在逋餘
尚多守宰嚴期兼夜課切新稅力尚無從故調于何取
給政當相驅為盜耳愚謂逋租宜皆原除少降停恩微
紓民命自宋道無章王風陵替竊官假號駢門連室今
左民所檢動以萬數漸漬之來非復始適一朝洗正理致
沸騰小人之心罔思前恩董之以威反怨後罰獸窮則
觸事在匪輕齊有天下日淺恩洽未布一方或飢當加
優飬愚謂自可依源削除未宜便充猥役且部曹檢校誠
存精密令史奸黠鮮不容情情既有私理或枉謬耳目
有限羣狡無極變易是非居然可見詳而後取於事未
遲明詔深矜獄圄恩文累墜今科網嚴重稱為峻察負
罪離諐充積牢戸暑時鬰蒸加以金鐵聚憂之氣足感
天和民之多怨非國福矣頃土木之務甚為殷廣雖役
未及民勤費已積炎旱致災或由於此皇明載逺書軌
未一縁淮帯江數州地耳以魏方漢猶一郡之譬以今
比古復為逺矣何得不愛其民緩其政救其危存其命
哉湘區奥宻蠻冦熾彊如聞南師未能挫戮百姓齊民
積年塗炭疽食侵淫邉虞方重交州夐絶一垂實惟荒
服恃逺後賔固亦恒事自靑徳啓運欵關受職置之度
外不足絓言今縣軍逺伐經途萬里衆寡事殊客主勢
異以逸待勞全勝難必又縁道調兵以足軍力民丁烏
合事乖習銳廣州積歳無年越州兵糧素乏加以發借
必致恇擾愚謂叔獻所請不宜聽從取亂侮亡更俟後
㑹雖緩歳月必有可禽之理差息發動費役之勞劉楷
見甲以助湘中威力既舉蟻冦自服
　　　又啓武帝
　　　　(詔折租布二分/取錢子良又啓)
臣一月入朝六登文陛廣殿稠人裁奉顔色縱有所懷
豈敢自達比天眚亟見地孽亟臻民下妖訛好生噂􁀨
穀價雖和比室飢嗛縑纊雖賤駢門躶質臣一念此每
入心骨三吳奥區地惟河輔百度所資罕不自出宜在
蠲優使其全富而守宰相繼務在裒剋圍桑品屋以准
貲課致令斬樹發瓦以充重賦破民財産要利一時東
郡使民年無常限在所相承准令上直毎至州臺使命
切求懸急應充猥役必由窮困乃有畏失嚴期自殘軀
命亦有斬絶手足以避徭役生育弗起殆為恒事守長
不務先富民而惟言益國豈有民貧於下而國富於上
耶又泉鑄歳逺類多翦鑿江東大錢十不一在公家所
受必須輪郭完全遂買本一千加子七百猶求請無地
棰革相驅尋完者為用既不兼兩囘復遷貿㑹非委積
徒令小民毎嬰困苦且錢帛相半為制永久或聞長宰
須令輸直進違舊科退容姦利八屬近縣既在京畿發
借徵調實煩他邑民特尤貧連年失稔草衣藿食稍有
流亡今農政就興宜䝉賑給若逋課未上許以申原兗
豫二藩雖曰舊鎮徃屬兵虞累棄鄉土密邇冦庭下無
安志編草結菴不違涼暑扶淮聚洛靡有生向俱稟人
靈獨絶温飽而賦歛多少尙均沃實謂凡在荒民應加
蠲減又司市之要自昔所難頃來此役不由才舉並條
其重貲許以賈衒前人增估求俠後人加稅請代如此
輪回終何紀極兼復交關津要共相脣齒愚野未閑必
加陵誑罪無大小横沒貲載凡求試穀帛類非亷謹未
觧在事所以開容夫獄訟惟平畫一在制雖恩家得罪
必宜申憲鼎姓貽諐最合從網若罰典惟加賤下辟書必
蠲世族懼非先王立理之本尚書列曹上應乾象如聞
命議所出先諮於都都既下意然後付郎謹寫關行愚
謂郎官尤宜推擇宋運告終戎車屢駕寄名軍牒動竊
數等故非分充朝資奉殷積廣越邦宰梁益郡邑叅差
調補實允事機且此徒宂雜罕遵王憲嚴加亷視隨違
彈斥一二年間可減大半(並南/齊書)
　　　諫射雉啓
　　　　(世祖好射雉/子良啓諫)
鑾轝亟動天蹕屢廵陵犯風煙驅馳野澤萬乗至重一
羽甚㣲從甚㣲之懽忽至重之誡頃郊郛以外科禁嚴
重匪直芻牧事罷遂乃窀掩殆廢且田月向登桑時告
至士女呼嗟易生噂議棄民從欲理未可安曩時廵幸
必盡威防領軍景先詹事赤斧堅甲利兵左右屯衛今
馳騖外野交侍疎濶晨出晚還頓遺清道此實愚臣最
所震廹狡虜玩威甫獲欵關二漢全富猶加曲待如聞
使臣頻亦怨望前㑹東宫遂形言色昔宋氏遣使舊列
階下劉纉銜使始登朝殿今既反命宜賜優禮伏謂中堂
雲構實惟峻絶檐陛深嚴事隔涼暑而别為一室如或
有疑邉帯廣途訛言孔熾毁立之易過於轉圜若依舊
制通敞實允觀聽頃市司驅扇租估過刻吹毛求瑕亷
察相繼被以小罪責以重備愚謂宜敇有司更詳優格
臣年方朝賢齒未相及以管窺天猶知失得廊廟之士
豈闇是非未聞一人開一說為陛下憂國家非但面從
亦畏威耳臣若不啓陛下於何聞之(諌射雉又一/啓在釋部)
　　　上武帝請贈豫章王嶷啓
　　　　(啓上詔贈嶷假黄鉞都督中外諸軍事/丞相揚州牧緑綟綬具九服錫命之禮)
臣聞春秋所以稱王母弟者以尊其所重故也是以禮
秩殊品爵命崇異在漢則梁王備出警入蹕之儀在晉
則齊王具殊服九命之贈江左以來尊親是闕故致衮
章之典廢而不傳實由人缺其位非禮虧省齊王故事
與今不殊締構王業功迹不異凡有變革隨時之宜者
政縁恩情有輕重徳義有厚薄若事籌前規禮無異則
且梁齊闕令終之美猶饗褒贈之榮况故大司馬仁和
著於天性孝悌終於立身節義表於勤王寛猛彰於御
物奉上無艱劬之貎接下無毁傷之容淡矣止於清貞
無喜愠之色悠然栖於静默絶馳騁之聲詩云靡不有
初鮮克有終夫終之者理實為難在於今行無廢斯徳
東平樂於小善河間恱於詩書勲績無聞艱危不渉尚
致卓爾不羣英聲萬代况今協賛皇基經綸霸始功業
高顯清譽逾彰富貴隆重亷潔彌峻等古形今孰類兹
美臣愚忖度未有斯例凡庶族同氣愛睦尚少豈有仰
覩陛下垂友于之性若此者乎共起布衣俱登天貴生
平游處何事不同分甘均味何珍不等未嘗覩貎而天
心不懽見形而聖儀不恱爰及臨危捨命親瞻喘息萬
分之際沒在聖目號哭動乎天地感慟驚乎鬼神乃至
撤膳移寢坐泣遷旦神儀損耗隔宿改容奉瞻聖顔誰
不悲悚厯古所未聞記籍所不載既有若斯之大徳而典
服之贈不彰如其脫致虧忘追改為煩不令千載之下
物有遺恨其徳不具美者尚荷嘉隆之命况事光先烈
者寧可缺兹盛典臣恐有識之人容致其議且庶族近
代桓温庾亮之類亦降殊命伏度天心已當有在
　　　啓論玊輅(永明初加玉輅為重盖又作麒/麟頭采畵以馬首戴之子良啓)
臣聞車旗有章載自前史噐必依禮服無舛法凡蓋員
象天軫方法地上無二天之義下設兩盖之飾求之志
録恐為乖衷乂假為麟首加乎馬頭事不師古鮮或可
施
　　　與安陸侯緬書
　　　　(緬封安陸侯為五兵尚書出為吳郡太守大/著風績子良與書世祖嘉其能轉郢州刺史)
竊承下風數十年來未有此政(並南齊書○南史/姑蘓未有此政)
　　　與荆州隱士劉虬書
　　　　(虬為南郡丞自免布衣草屩茅室土帳禮誦/長齋研精佛理子良深信正法與虬書要其)
　　　　(東下王元長之詞也又與南郡太守劉景蕤/書令加資遣復使虬鄉人吏部郎庾杲之致)
　　　　(書喻㫖虬内固已決非復外物所動/建武二年冬疾移江州卒謚曰文範)
玊燭登年金商在律炎涼始貿動静惟安勤味道腴幸
遵雅尚豈不樂哉僕誠幸甚百姓一心衆生不疾比屋
可封將又何求但良書獨擁善談無析願言之子實痗
我心所以不逺千里尺書道意自淳清既辨澆漓代襲
隱顯之術參差語黙之途紛互或飾智以警愚或激情
以悟俗或穢已以闇通或謬歌以明道屠羊駔馬未足
磷其堅佯狂如愚豈能緇其白官楚蕃魏人外之氣逾
邈入漢游梁區中之韻彌少及㩁其輕重品其得失則
淵懐洞賞寧或符之僕夙養閒襟長慕出槩迹塵珪組
心逸江湖末面自親聞風如舊而迴駕之念徒軫式閭
之禮無階固已佇軸深𠂻傾筐遐路者矣君矯然獨逺
確乎難拔素志與白雲同悠髙情與青松共爽宣習質
文緇林枯而重䓲昭辨空有連河壅而復滔所謂忘言
之人可論天人之際豈能鳳舉鶴翻有心儀萃髙踰愛
海比策禪衢沾濠射之㝠游屈祗鷲之法侣闡三乗於
窮子發二諦於困䝉有是因也何其暢歟今皇風具穆
至道𢎞被四海不溢五嶽無塵膠序肇修經法敷廣人
賤璣璜家習禮讓樵蘇必時郊林全鬱罿網有節鱗羽
偕翔至于層山絶澗還帯畿畎膏田沃野亘望廡躔信
可以招徃隱淪栖集勝寄故文舉築室冶城之阿次宗
植援西山之趾葛洪考槃於海岫釋逺肥遁於鍾幽每
踐其遺蹤輒深九原之歎若髙歩可遷復何懷乎四子
昔宣尼之見伯雪師利之往維摩豈不知相忘之道哉
諒有以也未叙之間為道自愛一二令凌琚之口具(廣/𢎞)
(明集○此本王融代作宜以屬融而下與/南郡書又不言何人作故但統附竟陵)
　　　劉虯答竟陵王書(虯字靈預南陽湼陽人/累徴不就○虯與虬同)
虯四節卧病三時營灌暢餘隂於山澤託暮情於魚鳥
寧非唐虞重恩周召宏施虯進不研幾入𤣥無洙泗稷
館之辨退不凝心出累非冢間樹下之節逺澤既灑仁
規先著謹収樵牧之嫌敬加式鼃之義(南齊/書)
　　　與南郡太守劉景蕤書
去冬因君與劉居士書今春得其返价辭趣翩翩足有
才藻實子雲之筆札元瑜之書記伸復咨嗟彌用欽想
此子含貞抱璞比調雲霞背俗居幽寓歡林溆養志南
荆可與卞寳争價韜光梵服固同隋照共明雖顔段之
栖遲偃仰揚鄭之寂漠恬惔取之若人信可同日而語
矣且道性天悠禅心自謐敦悦九部研味三乗在家菩
薩行之而不艱白衣居士即之而方易逝将燭昏霾於
慧炬拯淪溺於法橋扇靈崿之留風鏡貞林之絶影僕
栖尚既同情契彌至而悠悠京苑間以江山假復神通
逺邇冥交曉曙疇得冩析深襟辨明幽㫖迹生滅之中
談究真俗之諦義故重有别書招來畿邑居問道之次
具為敦請此蘭山桂水既足逍遥儒侣𤣥宗復多朋徃
非以一爵相加豈其旌蒲為分直闇投誠素庶必能𤣥
了脫悠爾來儀想時加資遣也(廣𢎞/明集)
　　　答張融(竟陵張欣為諸暨令罪當死欣父興世/宋世討南譙王義宣官軍欲殺融父暢)
　　　　(興世以袍覆暢而坐得免興世卒融着髙履/負土成墳至是融啓竟陵王子良乞代欣之)
　　　　(死子良/答曰)
此乃是長史美事恐朝有常典不得如長史所懷(齊/書)
　　　答顧憲之(憲之字士思呉郡吳人/厯豫章太守太中大夫)
　　　　(憲之為南中郎長史行婺州事時司徒竟陵/王於宣城臨成定陵三縣界立屯封山澤數)
　　　　(百里禁民樵採憲之固陳不可/言甚切直王答之即令無禁)
非君無以聞此徳音(梁書/)
　　　眼銘
惟正是視𤣥黄匪惑非禮不觀儀形是則慎爾所覿無
愆斯徳
　　　耳銘
惟耳是聽仁愛是聞詳察巧言離辨異羣無迷邪謟炫
惑莫分
　　　口銘
惟口是慎慎乎語笑三緘是戒事重周廟戒之戒之無
貽厥誚(並藝文/類聚)
　　　行宅詩序
余稟性端踈屬愛閑外徃歳羈役浙東備厯江山之美
名都勝境極盡登臨山原石道歩歩新情迴池絶澗徃
徃舊識以吟以咏聊用述心
　　　登山望雷居士精舍同沈右衛過劉先生墓下
　　　　詩序
沛國劉子珪學優未仕跡邇心遐履信體仁古之遺徳
潛舟迅景滅賞淪輝言念芳猷式懐嗟述屬舍弟隨郡
有示來篇彌績久要之情益深宿草之歎升望西山率
爾為答雖因事雷生實申悲劉子云爾
　　　賔僚七要
松既煙而接漢竹縁嶺而負筠哀過鴻於月曉悲夜猨
於霜旻乃鶴駕之非逺信羽車之可鄰鴻池廣象太液
染華勢含五水氣疏九河既百尋而照底亦千丈而分
沙故乗流以神王或鼓枻而目多豈能從我汎此安波
　　巴東王子響(字雲音武/帝第四子)
　　　啓武帝
　　　　(子響為荆州刺史好武事自選帶㐲左右六/十人又私作錦袍絳襖欲以餉蠻交易器仗)
　　　　(長史劉寅等密啓子響執寅等殺之上怒遣/衛尉胡諧之中書舍人茹法亮等詣江陵子)
　　　　(響白服登城遣使相聞不答因進戰軍/敗赴建康臨死啓上削屬籍易姓蛸氏)
劉寅等入齋檢仗具如前啓臣罪既山海分甘斧鉞奉
敇遣胡諧之茹法亮賜重勞某等至竟無宣㫖便建旗
入津對城南岸築城守臣累遣書信喚法亮渡乞白服
相見某永不肯羣小懼怖遂致攻戰此臣之罪也臣此
月二十五日束身投軍希還天闕停宅一月臣自取盡
可使齊代無殺子之譏臣免逆父之謗既不遂心今便
命盡臨啟哽塞知復何陳
　　　同前(子響兵敗縊死密作啓數紙/藏妃王氏裙帯中具自申明)
輕舫還闕不得此苦之深惟願矜憐無使竹帛齊有反
父之子父有害子之名
　　　有司奏魚復侯子響還本(豫章王嶷初養子響/為子後有子表留為)
　　　　(嫡永明六年有司奏請還/本乃封巴東郡王○附)
子響體自聖明出繼宗國大司馬臣嶷昔未有𦙍所以
因心鞠養陛下𢎞天倫之愛臣嶷深猶子之恩遂乃繼
體扶疏世祚垂改茅蔣菴蔚冢嗣莫移誠欣惇睦之風
實虧立嫡之教臣等參議子響宜還本
　　隨郡王子隆(字雲興武帝第八子厯荆州刺史/侍中中軍大将軍為明帝所害)
　　　山居序
西園多士平臺盛賔鄒馬之客咸在伐木之歌屢陳是
用追芳昔娯神遊千古故亦一時之盛事
　　始安王遥光(字元暉髙帝次兄道生子嗣父爵/厯侍中申書令東昏時謀逆敗誅)
　　　啓誅謝朓(朓以告王敬則反遷尚書吏部郎及/東昏失徳江祏等欲立遥光遥光亦)
　　　　(遣人密致意朓自以受恩髙宗不答乃稱敇/召朓付廷尉與徐孝嗣祏暄等連名啓誅朓)
謝朓資性險薄大彰逺近王敬則徃搆凶逆微有誠効
自爾昇擢超越倫伍而谿壑無厭著於觸事比遂扇動
内外處處姦說妄貶乗輿竊論宫禁間謗親賢輕議朝
宰醜言異計非可具聞無君之心既著共棄之誅宜及
臣等參議宜下北里肅正刑書
　　　東昏侯詔
公等啓事如此脁資性傾險久彰物議直以彫蟲薄伎
見齒衣冠昔在渚宫搆扇蕃邸日夜從臾仰窺俯畫及
還京師翻自宣露江漢無波以為巳功素論於兹而盡
縉紳所以側目去夏之事頗有微誠賞擢曲加逾邁倫
序感恱未聞陵競彌著遂復矯構風塵妄惑朱紫詆貶
朝政疑間親賢巧言利口見醜前志涓流纎孽作戒逺
圗宜有少正之刑以申去害之義便可収付廷尉肅明
國典
　　　尚書符討始安王遙光(遥光為太祖次兄道生/子襲父封東昏侯即位)
　　　　(以侍中中書令輔政潛與江祏兄弟謀自樹/立及祏被誅遥光不自安遂舉兵攻臺衆散)
　　　　(為臺軍/所殺)
逆順之數皎然有徴干紀亂常刑兹罔赦蕭遥光宗室
蚩庸才行鄙薄緹裙可望天路何階受遇自昔恩加猶子
禮絶帝體寵越皇季旗章車服窮千乗之尊闉隍爽塏
踰百雉之制及聖后在天親受顧託話言在耳徳音猶
存侮蔑天明罔畏不義無君之心履霜有日遂乃稱兵
内犯竊發京畿自古巨舋莫斯為甚今便分命六師𢎞
宣九伐皇上當親御戎軒𢎞此廟畧信賞必罰有如大
江
　　安陸侯緬(字景業齊宗室封安陸/侯厯雍州刺史贈王)
　　　與王儉書
　　　　(庾呆之字景行新野人累遷尚書左丞王儉/謂人曰昔袁公作衛軍欲用我為長史雖不)
　　　　(獲就要是意向如此今亦應須如我輩人也/乃用杲之為衛将軍長史緬與儉書時人以)
　　　　(入儉府為蓮花池故緬書美之○世說云王/僕射高自標位常自比李膺時人呼儉府為)
　　　　(入芙/蓉池)
盛府元僚實難其選庾景行汎緑水依芙蓉何其麗也
(南史/)
　　蕭景先(太祖從子厯征/虜将軍丹陽尹)
　　　遺言(景先假節司/州遇疾遺言)
此度疾病異於前後自省必無起理但夙荷深恩今謬
充戎寄闇弱每事不稱上慙慈㫖便長違聖世悲哽不
知所言可為作啓事上謝至尊粗申愚心毅雖成長素
闕訓範貞等幼稚未有所識方以仰累聖明非殘息所能
陳謝自丁荼毒以來妓妾已多分張所餘醜猥數人皆
不似事可以明月佛女桂枝佛兒王女美玉上臺美滿
艷華奉東宫私馬有二十餘匹牛數頭可簡好者十匹
牛二頭上臺馬五匹牛一頭奉東宫大司馬司徒各奉二
匹驃騎鎮軍各奉一匹應私仗器亦悉輸臺六親多未得
料理可隨宜漫䘏微申素意所賜宅曠大恐非毅等所
居須喪服竟可輸還臺劉家前宅久聞其貨可合率市
之直若短少啓官乞足三處田勤作自足供衣食力少更
隨宜買麤猥奴婢充使不須餘營生周旋部曲還都理
應分張其久舊勞勤者應料理隨宜啓聞乞恩
　　蕭穎胄(字雲長太祖從祖弟赤/斧子厯侍中尚書令)
　　　移檄京邑(和帝初為南郡王以穎胄為南郡太/守時梁高祖蕭衍為雍州刺史東昏)
　　　　(即位殺戮大臣諸鎮懐異遣兵将襲荆雍衍/與穎胄合謀起義師穎胄移檄京邑立南郡)
　　　　(王於江陵/是為和帝)
西中郎府長史都督行留諸軍事右軍將軍南郡太守
南豐縣開國侯蕭穎胄司馬征虜将軍新興太守夏侯
詳告京邑百官諸州郡牧守夫運不常夷有時而陂數
無恒剥否極則亨昔商邑中㣲彭韋投袂漢室方昏
虛牟効節故風聲永樹卜世長久者也昔我太祖髙皇
帝徳範生民功格天地仰緯彤雲俯臨紫極世祖嗣興
增光前業雲雨之所沾被日月之所出入莫不舉踵來
王交臂納貢鬱林昏迷顛覆厥序俾我大齊之祚翦焉
将墜髙宗明皇帝建道徳之盛軌垂仁義之至蹤紹二
祖之洪基繼三五之絶業昧旦丕顯不明求衣故竒士
盈朝異人輻輳若乃經禮緯樂之文定鼎作洛之制非
雲如醴之祥白質黑章之瑞諒以則天比大無徳稱焉
而嗣主不綱窮肆陵暴十諐畢行三風咸襲喪初而無
哀貎在慼而有喜容酣酒嗜音罔懲其侮讒賊狂邪是
與比周遂令親賢嬰荼毒之誅宰輔受葅醢之戮江僕
射蕭劉領軍徐司空沈僕射曹右衛或外戚懿親或皇
室令徳或時宗民望或國之虎臣並勲彰中興功比周
召秉鈞賛契受遺先朝咸以名重見疑正直貽斃害加
黨族虐及嬰孺曾無渭陽追逺之情不顧本枝殱落之
痛信必見疑忠而獲罪百姓業業罔知攸暨崔慧景内逼
滛刑外不堪命驅土崩之民為免死之計倒戈迴刃還
指宫闕城無完守人有異圗頼蕭令君勲濟宗祏業拯
蒼氓四海䝉一匡之徳億兆憑再造之功江夏王拘迫
威强牽制巨力迹屈當時迺心可亮竟不能内恕探情
顯加鴆毒蕭令自以親惟族長任實宗臣至誡苦言朝
夕獻入讒醜交搆漸見疎疑浸潤成災奄離怨酷用人
之功以寧社稷刈人之身以騁淫濫台輔既誅姦小競
用梅蟲兒茹法珍妖忍愚戾窮縱醜惡販鬻主威以為
家勢熒惑嗣主恣其妖虐宫女千餘裸服宣婬孽臣數
十袒裼相逐帳飲闤肆之間宵遊街陌之上提挈羣豎
以為歡笑劉山陽潛受凶㫖規肆狂逆天誘其𠂻即就
梟翦夫天生蒸民樹之以君使司牧之勿使失性豈有
尊臨㝢縣毒遍黔首絶親戚之恩無君臣之義功重者
先誅勲髙者速斃九族内離四夷外叛封境日蹙戎馬
交馳帑藏既空百姓已竭不䘏不憂慢遊是好民怨於
下天懲於上故熒惑襲月孽火燒宮妖水表災震蝕告
沴七廟阽危三才莫紀大懼我四海之命永淪於地南
康殿下體自髙宗天挺英懿食葉之徵著於弱年當璧
之祥兆乎綺歳億兆顒顒咸思戴奉且勢居上㳺任總
戎畧家國之否寧濟是當莫府身備皇宗忝荷顧託憂
深責重誓清時難今命冠軍将軍西中郎諮議領中直
兵叅軍軍主楊公則寜朔将軍領中兵參軍軍主王法
度冠軍将軍諮議叅軍軍主龎翽輔國将軍諮議叅軍
領别駕軍主宗夬輔國将軍諮議叅軍軍主樂藹等領
勁卒三萬陵波電邁逕造秣陵冠軍将軍領諮議中直
兵叅軍軍主蔡道恭輔國将軍中直兵叅軍右軍府司
馬軍主席闡文輔國将軍中直兵叅軍軍主任漾之寧
朔将軍中直兵參軍軍主韓孝仁寧朔将軍中直兵叅
軍軍主朱斌中直兵叅軍軍主宗冰之建威将軍中直
兵叅軍軍主朱景舒寧朔將軍中直兵叅軍軍主庾域
寧逺将軍軍主庾畧等被甲二萬直指建業輔國将軍
武寧太守軍主鄧元起輔國将軍前軍将軍軍主王世
興等鐵騎一萬分趨白下征虜将軍領司馬新興太守
夏侯詳寧朔将軍諮議叅軍軍主栁忱寧朔将軍領中
兵叅軍軍主劉孝慶建威将軍軍主江陵令江詮等帥
組甲五萬駱驛繼發雄劒髙麾則五星從流長㦸逺指
則雲虹變色天地為之矞皇山川以之崩沸幕府親貫
甲冑授律中權董帥熊羆之士十有五萬征鼓紛沓雷
動荆南寧朔将軍南康王友蕭穎達領虎旅三萬抗威
後拒蕭雍州勲業盖世謀猷淵肅既痛家禍兼憤國難
泣血枕戈誓雪怨酷精卒十萬已出漢川張郢州節義
慷慨悉力齊奮江州邵陵王湘州張行事王司州皆逺
近懸契不謀而同竝勒驍猛指景風驅舟艦魚麗萬里
蓋水車騎雲屯平原霧塞以同心之士伐倒戈之衆盛
徳之師救危亡之國何征而不服何誅而不克哉今兵
之所指唯在梅蟲兒茹法珍二人而已諸君徳載累世
勲著先朝屬无妄之時居中否之運受迫羣豎念有危
懼大軍近次當各思拔迹來赴軍門檄到之日有能斬
送蟲兒法珍首者封二千户開國縣侯若迷惑凶黨敢
拒命者刑兹無赦戮及宗族賞罰之信有如皦日江水
在此余不食言
　　　上和帝遺表(中興元年穎胄輔帝出/居上流憂慮感氣卒)
臣疹患數日不謂便至困篤氣息綿微待盡而已臣雖
庸薄忝籍葭莩過受先朝殊常之眷循寵礪心誓生以
死屬皇業中否天地分崩摠率諸侯翼奉明聖頼社稷
靈長大明在運故兵之所臨無思不服今四海垂平干戈
行戢方希陪翠華奉法駕反東都觀舊物不幸遘疾奄
辭明世懐此深恨永結泉壤竊惟王業至重萬機甚大
登之甚難守之未易陛下富於春秋當逺尋祖宗創業
艱難殷鑒季末顛覆厥緒思所以念始圗終康此兆庶
征東大将軍臣衍元勲上徳光贊天下陛下垂拱仰成
則風流日化臣雖萬沒無所遺恨
　
　
　
　
　
　
　
　南齊文紀巻二
欽定四庫全書
　南齊文紀巻三　　　　　明　梅鼎祚　編
　　封建齊國禪代詔策文(南齊書王儉傳云時大典/将行儉為佐命禮儀詔策)
　　　(皆出于儉禇淵唯為禪詔文使儉/參治之○今總置禇淵王儉之首)
　　　策相國齊公九錫(宋順帝昇/明三年)
天地變通莫大乎炎涼懸象著明莫崇乎日月嚴冬播
氣貞松之操自髙光景時昏若華之映彌顯是故英睿
當亂而不移忠賢臨危而盡節自景和昏虐王綱弛紊
太宗受命紹開中興運屬屯難四郊多壘蕭將軍震威
華戎實資義烈康國濟民於是乎在朕以不造夙罹閔
凶嗣君失徳書契未紀威侮五行䖍劉九縣神厭靈繹
海水羣飛彛器已塵宗禋誰主綴旒之殆未足為譬豈
直小宛興刺黍離作歌而已哉天賛皇宋實啓明宰爰
登寡昧纂承大業鴻緒再維閎基重造髙勲至徳振古
絶倫昔保衡翼殷博陸匡漢方斯蔑如也今将授公典
禮其敬聽朕命乃者袁劉構禍實繁有徒子房不臣稱
兵協亂跨蹈五湖憑陵吳越浮祲虧辰沈氛晦景桴鼔
振於王畿鋒鏑交乎天邑顧瞻宫掖将成茂草言念邦
國翦為仇讎當此之時人無固志公投袂殉難超然奮
發執金板而先馳登寅車而戒路軍政端嚴卒乗輯睦
麾鉞一臨凶黨氷泮此則霸業之基勤王之始也安都
背叛竊據徐方敢率犬羊陵虐淮滸索兒愚悖同惡相
濟天祚無象背順歸逆北鄙黔黎奄墜塗炭均人廢職
邉師告警公受命宗祊精貫朝日擁節和門氣踰霄漢
破釡之捷斬馘蔽野石梁之戰禽其渠帥保境全民江
陽即序此又公之功也張淹迷昧弗顧本朝受自南區
志圗東夏潜軍間入竊覬不虞於時江服未夷皇塗薦
阻公忠誠慷慨在險彌亮深識九變妙察五色以寡致
衆所向風偃朝廷無東顧之憂閩越有來蘇之慶此又
公之功也匈奴野心侵掠疆場前師失律王旅崩撓灑
血成川伏尸千里醜羯侜張勢振彭泗乗勝長驅窺覦
京甸冠帶之軌将湮被髮之容行及公奉辭伐罪戒旦
晨征兵車始交氛祲時蕩弔死撫傷𢎞宣皇澤俾我淮
肥復沾盛化此又公之功也自兹厥後獫狁孔熾封豕
長蛇重窺上國而世故相仍師出日老戰士無臨陣之
心戎卒有懐歸之思是以下邳精甲望風振恐角城髙
壘指日淪䧟公眷言王事發憤忘食躬擐甲胄視險若
夷短兵纔接巨猾鳥散分疆畫界開創青兖此又公之
功也泰始之末入參禁旅任兼軍國事同顧命桂陽負
衆輕問九鼎裂冠毁冕拔本塞源入兵萬乗之國頓㦸
象魏之下烈火焚於王城飛矢集乎君屋機變儵忽終
古莫二羣后憂惶元戎無主公按劒凝神則竒謀貫世
秉旄指麾則懦夫成勇曾不崇朝新亭獻捷信宿之間
宣陽底定雲霧廓清區宇康乂此又公之功也皇室多
難舋起戚蕃䢴晉應韓翻為讎敵建平失圗興兵内侮
公又指授六師義形乎色役未踰旬朱方寧晏此又公
之功也蒼梧肆虐諸夏糜沸淫刑以逞誰則無罪火炎
崑岡玊石俱焚黔首相悲朝不謀夕髙祖之業已淪大
明之軌誰嗣公逺稽殷漢之義近遵魏晉之典猥以眇
身入奉宗祏七廟清謐九區反政此又公之功也袁粲
無質劉秉携貳韜述相扇成此亂階醜圗潛搆危機竊
發據有石頭志犯應路公神謀内運霜鋒外舉妖沴載
澄國塗恱穆此又公之功也沈攸之苞禍歳月滋彰蜂
目豺聲阻兵安忍哀彼荆漢獨為匪民乃眷西顧緬同
異域而經綸維始九伐未申長惡不悛遂逞凶逆驅合
姦回勢過虓虎朝野憂疑三軍沮氣公秉鉞出關凝威
江甸正情與皦日同亮明畧與秋雲競爽至義所感人
百其心鼖鼓一麾夏首寧謐雲梯未舉魯山剋定積年
逋誅一朝顯戮沮浦安流章臺順軌此又公之功也公
有濟天下之勲重之以明哲道庇生民志匡宇宙戮力
肆心劬勞王室自東徂西靡有寧晏險阻艱難備嘗之
矣若乃締構宗稷之勤造物資始之澤雲布霧散光被
六幽弼予一人永清四海是以秬草騰芳於郊園景星
垂輝於清漢遐方欵關而慕義荒服重譯而來庭徃哉
邈乎無得而名焉朕聞疇庸表徳前王盛典崇樹侯伯
有國攸同所以文命成功𤣥珪顯錫姬旦秉哲曲阜啓
蕃或改玉以𢎞風或胙土以宣化禮絶常班寵冠羣辟
爰逮桓文車服異數惟公勲業超於先烈而褒賞闕於
舊章古今之道何其爽歟静言欽數良有缺然今進授
相國以青州之齊郡徐州之梁郡南徐州之蘭陵魯郡
琅邪東海晉陵義興揚州之吳郡㑹稽凡十郡封公為
齊公錫兹𤣥土苴以白茅定爾邦家用建冢社斯實尚
父故藩世作盟主紀綱侯甸率由舊則徃者周召建國師
保兼任毛畢執珪入作卿士内外之寵同規在昔今命
使持節兼太尉侍中中書監司空衛將軍雩都縣開國
侯淵授公相國印綬齊公璽紱持節兼司空守尚書令
僧䖍授齊公茅土金虎符第一至第五左竹使符第一
至第十左相國位總百辟秩踰三事職以禮移號隨事
革其以相國總百揆去錄尚書之稱送所假節侍中貂
蟬中外都督太傅太尉印綬竟陵公印策其驃騎大將
軍揚州牧南徐州刺史如故又加公九錫其敬聽後命
以公執禮𢎞律儀形區宇遐邇一體人無異業是用錫
公大輅戎輅各一𤣥牡二駟公崇修南畆所寳惟穀王
府充實百姓繁衍是用錫公衮冕之服赤舄副焉公居
身以謙導物以義鎔鈞庶品罔不和悦是用錫公軒縣
之樂六佾之舞公翼贊王猷聲教逺洽蠻夷竭歡回首
内附是用錫公朱戸以居公明鑒人倫澄辨涇渭官方
與能英乂克舉是用錫公納陛以登公保佑皇朝厲身
化下杜漸防萌含生夤式是用錫公虎賁之士三百人
公禦宄以刑禦姦以徳君親無将将而必誅是用錫公
鈇鉞各一公鳳舉四維龍騫八表威靈所振異域同文
是用錫公彤弓一彤矢百玈弓十玈矢千公明發載懐
肅恭禋祀孝敬之重義感靈祇是用錫公秬鬯一卣珪
瓉副焉齊國置丞相以下一遵舊式徃欽哉其祗服朕
命經緯乾坤宏亮洪業茂昭爾大徳闡揚我髙祖之休
命
　　　禪齊詔(三年四月癸酉進齊公爵為王辛/卯宋帝下詔禪位○褚淵撰文)
惟徳動天玉衡所以載序窮神知化億兆所以歸心用
能經緯乾坤彌綸宇宙闡揚鴻烈大庇生民晦徃明來
積代同軌前王踵武世必由之宋徳湮微昬毁相襲景
和騁悖於前元徽肆虐於後三光再霾七廟将墜琁極
委馭含識知泯我文武之祚眇焉如綴静惟此紊夕惕
疚心相國齊王天誕叡聖河嶽炳靈拯傾提危澄氛静
亂匡濟艱難功均造物宏謀霜照祕筭雲回旌斾所臨
一麾必捷英風所拂無思不偃表裏清夷遐邇寧謐既
而光啟憲章𢎞宣禮教姦宄之類覩隆威而隔情慕善之
儔仰徽猷而增厲道邁於重華勲超乎文命蕩蕩乎無
得而稱焉是以辮髮左衽之酋欵關請吏木衣卉服之
長航海來庭豈惟肅慎獻楛越裳薦翬而已哉故四隩
載宅六府克和川陸效珍禎祥鱗集卿煙玉露旦夕揚
藻嘉穟芝英晷刻呈茂革運斯炳代終彌亮負扆握樞
允歸明哲固以獄訟去宋謳歌適齊昔金政既淪水徳
締構天之厯數皎焉攸徴朕雖寡昧闇於大道稽覽隆
替為日已久敢忘列代遺則人神至願乎便遜位别宫
敬禪於齊一依唐虞魏晉故事
　　　策命齊王
伊太古初陳萬物紛綸開耀靈以鑑品物立元后以馭
蒸人若夫容成大庭之世宓羲五龍之辰靡得而詳焉
自軒黄以降墳素所紀畧可言者莫崇乎堯舜披金繩
而握天鏡開玉匣而總地維徳之休明宸居靈極期運
有終歸禪與能所以大唐遜位䜎然興歌有虞揖讓卿
雲發采亮符命之攸臻坦至公以成務懐生載懌靈祇
効祉遺風餘烈光被無垠漢魏因循弗敢失墜爰逮晉
氏亦遵前儀惟我祖宗英叡勲格幽顯從天人而齊七
政凝至徳而撫四維末葉不造仍世多故日蝕星隕山
淪川竭惟王聖哲淵明榮鏡㝢宙體望日之威資就雲
之澤臨下以簡御衆以寛仁育羣生義征不譓國塗荐
阻𢎞五慮而乂寧皇緒将湮秉六術以匡濟及至權臣
内侮蕃屏陵上兵革雲翔萬邦震駭裁之以武風綏之
以文化遐邇清夷表裏肅穆戢琱戈而事黼黻委旌門
而恭儒館聲化逺洎荒服無塵殊類同歸華戎一揆是
以五光來儀於軒庭九穂含芳於郊牧象緯昭徹布新
之符已顯圗䜟彪炳受終之義既彰靈祇乃眷兆民引
領朕聞至道深㣲惟人是𢎞天命無常惟徳是與所以
仰鑒𤣥情俯察羣望敬禪神器授帝位于爾躬四海困
窮天禄永終於戯王其允執厥中儀刑前式以副率土
之欣望命司裘而謁蒼昊奏雲門而升圓丘時膺大禮
永保鴻業豈不盛歟
　　　再命璽書
皇帝敬問相國齊王大道之行與三代之英朕雖闇昧
而有志焉夫昬明相襲晷景之恒度春秋遞運時歳之
常序求諸天數猶且隆替矧伊在人能無終謝是故勛
華𢎞風於上葉漢魏垂式於後昆昔我高祖欽明文思
振民育徳皇靈眷命奄有四海晚世多難姦宄實繁鼖
鼓宵聞元戎旦警億兆夷人啓處靡厝加以嗣君荒怠
敷虐萬方神鼎將遷寳策無主實頼英聖匡濟艱危惟
王體天則地含𢎞光大明並日月恵均雲雨國歩斯梗
則稜威外發王猷不造則淵謨内昭重構閩吳再寧淮
濟静九江之洪波巻海沂之氛沴放斥凶昧存我宗祀
舊物惟新三光改照逮至寵臣裂冠則裁以廟畧荆漢
反噬則震以雷霆麾斾所臨風行草靡神筭所指龍舉
雲屬諸夏廓清戎翟思韙興文偃武闡揚洪烈明保沖
昧翺翔禮樂之場撫柔黔首咸躋仁壽之域自霜露所
墜星辰所經正朔不通人跡罕至者莫不踰山越海北
面稱蕃欵關重譯脩其職貢是以禎祥發采左史載其
竒𤣥象垂文保章審其度鳳書表肆類之運龍圗顯班
瑞之期重以珠衡日角神姿特挺君人之義在事必彰
書不云乎皇天無親惟徳是輔民心無常惟恵之懐神
祇之眷如彼蒼生之願如此笙管變聲鐘石改調朕所
以擁璇持衡傾佇明哲昔金徳既淪而傳祚於我有宋
厯數告終實在兹日亦以水徳而傳于齊式遵前典廣
詢羣議王公卿士咸曰惟宜今遣使持節兼太保侍中
中書監司空衛將軍雩都縣侯淵兼太尉守尚書令僧
䖍奉皇帝璽綬受終之禮一依唐虞故事王其允副幽
明時登元后寵綏八表以酬昊天之休命
　　　兼太史令將作匠陳文建奏符命
六亢位也後漢自建武至建安二十五年一百九十六
年而禪魏魏自黄初至咸熈二年四十六年而禪晉晉
自太始至元熈二年一百五十六年而禪宋宋自永初
元年至昇明三年凡六十年咸以六終六受六亢位也
騐往揆今若斯昭著敢以職任備陳管穴伏願順天時
膺符瑞
　　褚淵(字彦回河南陽翟人仕宋為司空/中書監入齊進司徒封南康郡公)
　　　上高帝臧榮緒晉史啓(榮緒東莞莒人隱居京/口撰晉史百一十巻)
榮緒朱方隱者昔臧質在宋以國戚出牧彭岱引為行
佐非其所好謝疾求免蓬廬守志漏濕是安灌蔬終老
與友關康之沈深典素追古著書撰晉史十袠贊論雖
無逸才亦足彌綸一代臣歳時徃京口早與之遇近報
其取書始方送出庶得備録渠閣採異甄善
　　　髙帝答褚淵
公所道臧榮緒者吾甚志之其有史翰欲令入天禄甚
佳
　　　上武帝遜位啓
　　　　(太祖崩遺詔以淵為録尚書事頃疾上相星/連有變淵表遜位不許又啓乃改授司空)
臣顧惟凡薄福過災生未能以正情自安逺慚彦輔既
内懷耿介便覺晷刻難推叨職未久首歳便嬰疾篤爾
來沉痼頻經危殆彌深憂震陛下曲存遲囘或謂僉議
同異此出於留慈每過愛欲其榮臣年四十有八叨忝
若此以疾陳遜豈駭聽察總録之任江左罕授上鄰亞
台升降盖微今受禄弗辭退詘斯願於臣名器非曰貶
少萬物耳目皎然共見寧足仰延聖慮少垂矜恤臣若
内飾亷譽外循謙後此則憲書行劾刑綱是肅臣赤誠
不能行亦幽明所不宥區區寸心歸啓以實自吝寸隂
實願萬倍堯世昔王𢎞固請乃於司徒為衛將軍宋氏
行之不疑當時物無異議以臣方之曾何足說伏願恢
闡宏猷賜開亭造則臣死之日猶生之年(並南/齊書)
　　　謝賜玉珮啓
傳詔宣敇賜臣玉珮一具製懋姫嬴寳冠荆越璇瑰鎮
曜珩玦凝華采賁蓬楹響聞繩戸佩服載驚心容交惕
(初學/記)
　　王儉(字仲寳僧綽子厯國子/祭酒領吏部中書監)
　　　諫高帝起宣陽門表(儉轉左僕射與褚淵叔父/僧䖍連名上表手詔酬納)
臣聞徳者身之基儉者徳之輿春臺將立晉卿秉議北
宫肇構漢臣盡規彼二君者或列國常侯或守文中主
尚使諫諍在義即恱况陛下聖哲應期臣等職司隆重
敢藉前誥竊乃有心陛下登庸宰物節省之敎既昭龍
衮琁極簡約之訓彌逺乾華外構采椽不斲紫極故材
為宣陽門臣等未譬也夫移心疾於股肱非良醫之美
畏影迹而馳騖豈静處之方且又三農在日千畛咸事
輟望歳之勤興土木之役非所以宣昭大猷光示遐邇
若以門居宫南重陽所屬年月稍久漸就淪胥自可隨
宜修理而合度改作之煩於是乎息所啓謬合請付外
施行
　　　上高帝固請解選表(見許加侍中固讓/復為散騎常侍)
臣逺尋終古近察身事邀恩幸籍未見其倫何者子
房之遇漢后公達之逢魏君史籍以為美談君子稱其
髙義二臣才堪王佐理非曲私兩主專仗威武有傷寛
裕豈與庸流之人慿含𢎞之澤者同年而語哉預在有
心胡寧無感如使傾宗殞元有益塵露猶當畢志驅馳
仰酬萬一豈容稍在形飾以狥常事九流任要風猷所
先玉石朱素由斯而定臣亦不謂文案之間都無㣲解
至于品裁臧否特所未閑雖存自勗識不副意兼竊而
任彼此俱壅專情本官庶幾髣髴且前代掌選未必具
在代來何為於今非臣不可傾心奉國非復退讓之與預
同休戚寧俟位任為親陛下若不以此理賜期豈仰望
于殊眷頻冒嚴威分甘尤戾
　　　上武帝求觧選表(儉進號衛軍將軍參掌選事/乂領國子祭酒再上表見許)
臣比年辭選具簡天朝欵言彰于侍接丹誠布于朝野
物議不以為非聖心未垂矜納臣聞知慧不如明時求
之㣲躬實允斯義妄庸之人沉浮無取命偶休泰遂踐
康衢秋葉辭條不假風飆之力太陽躋景無俟螢爝之
暉晦徃明來五徳遞運聖不獨治八元亮采臣逢其時
而叨其位常摠端右亟管銓衡事渉兩朝歳綿一紀盛
年已老孫孺巾冠人物徂遷逝者將半三考無聞九流
寂寞能官之詠輟響于當時大車之刺方興於來日若
夫珥貂衣衮之貴四輔六教之華誠知匪服職務差簡
端揆雖重猶可勉勵至于品藻之任尤懼其阻夙宵罄
竭屢試無庸歳月之久近世罕比非唯悔吝在身故乃
惟塵及國方今多士盈朝羣才競爽選衆而授古亦何
人冒陳㣲翰必希天照至敬無文不敢煩黷
　　　讓左僕射表
待臣於常均之外盼臣於代僚之右服乖其章乗非其
器霸府方隆超居元佐國朝草昧叅賛百揆
　　　拜儀同三司章
臣聞日中則昃盈虛之定分噐滿必傾徃復之恒理遂
乃班司衮章燮和台曜外參論道内摠百司物議惟塵
自識非據(並藝文/類聚)
　　　朝服議(齊國建儉為太尉右長史時朝儀草/創衣服制則未有定準儉議從之)
漢景六年梁王入朝中郎謁者金貂出入殿門左思魏
都賦云藹藹列侍金貂齊光此藩國侍臣有貂之明文
晉百官表云太尉叅軍四人朝服武冠此又宰府之明
文(乂疑百寮敬齊公之禮儉乂曰晉王受命勸進云沖/等眷眷稱名則應盡禮而世子禮秩未定儉人曰春)
(秋曹世子來朝待以上公之禮下其君一等今/齊公九命禮冠列蕃世子亦宜異數○南史)
　　　褚淵録尚書事議(高帝崩遺詔以褚彦回録尚/書事江左以來無單為録者)
　　　　(有司擬立優策王儉/議宜有策書乃從之)
見居本官别拜録推理應有策書而舊事不載中朝以
來三公王侯則優策並設官品第二策而不優優者褒
美策者兼明委寄尚書職居天官政化之本故尚書令
品雖第三拜必有策録尚書品秩不見而總任彌重前
代多與本官同拜故不别有策即事縁情不容均之凡
僚宜有策書用申隆寄既異王侯不假優文(南史/)
　　　司空掾屬禮敬議(禇淵為司徒改授司空未拜/薨司空掾屬疑應為吏敬以)
　　　　(否儉/議)
依禮婦在塗聞夫家喪改服而入今掾屬雖未服勤而
吏節稟於天朝宜申禮敬
　　　司徒府史應服議(府史以淵未恭後授/府應服以不儉議)
依中朝士孫徳祖從樂陵遷為陳留未入境樂陵郡吏
依見君之禮陳留迎吏依娶女有吉日齊衰弔司徒府
宜依居官制服(南史/)
　　　郊殷禮議(建元元年七月有司奏郊殷之禮未/詳郊在何年復以何祖配郊殷復在)
　　　　(何時未郊得先殷與不明堂亦應與郊同年/而祭不若應祭者復有配與無配不祀者堂)
　　　　(殿職僚毁置云何八座丞郎通闋博士議曹/郎中裴昭明儀曹郎中孔逷議今年七月宜)
　　　　(殷祠如舊明堂無配宜應廢祀其殷祀同用/今年十月右僕射王儉議詔可明堂可更詳)
　　　　(有司乂奏/詔依舊)
案禮記王制天子先祫後時祭諸侯先時祭後祫春秋
魯禧二年祫明年春禘自此以後五年再殷禮緯稽命
徵曰三年一祫五年一禘經記所論禘祫與時祭其言
詳矣初不以先殷後郊為嫌至于郊配之重事由王迹
是故杜林議云漢業特起不因縁堯宜以髙帝配天魏
髙堂隆議以舜配天蒋濟云漢時奏議謂堯已禪舜不
得為漢祖舜亦已禪禹不得為魏之祖今宜以武皇帝
配天晉宋因循即為前式又案禮及孝經援神契並云
明堂有五室天子每月於其室聽朔布教祭五帝之神
配以有功徳之君大戴禮記曰明堂者所以明諸侯尊
卑也許慎五經異議曰布政之宫故稱明堂明堂盛貌
也周官匠人職稱明堂有五室鄭𤣥云周人明堂五室
帝一室也初不聞有文王之寢鄭志趙商問云說者
謂天子廟制如明堂是為明堂即文廟耶鄭答云明
堂主祭上帝以文王配耳猶如郊天以后稷配也袁孝
尼云明堂法天之宫本祭天帝而以文王配配其父于
天位則可牽天帝而就人鬼則非義也泰元十三年孫
耆之議稱郊以祀天故配之以后稷明堂以祀帝故配
之以文王由斯言之郊為皇天之位明堂即上帝之廟徐邈
謂配之為言必有神主郊為天壇則堂非文廟史記云
趙綰王臧欲立明堂于時亦未有郊配漢又祀汾隂五
畤即是五帝之祭亦未有郊配議者或謂南郊之日已
旅上帝若又以無配而特祀明堂則一日再祭於義為黷
案古者郊本不共日蔡邕獨斷曰祠南郊祀畢次北郊
又次明堂髙廟世祖廟謂之五供馬融云郊天之祀咸以
夏正五氣用事有休有王各以其時兆於方郊四時合
歳功作相成亦以此月摠旅明堂是則南郊明堂各日
之證也近代從省故與郊同日猶無煩黷之疑何者其
為祭雖同所以致祭則異孔晁云言五帝佐天化育故
有從祀之禮旅上帝是也至於四郊明堂則是本祀之
所譬猶功臣配饗豈復廢其私廟且明堂有配之時南
郊亦旅上帝此則不疑于共日今何故致嫌于同辰又
禮記天子祭天地四方山川五祀歳徧尚書堯典咸秩
無文詩云昭事上帝聿懷多福據此諸義則四方山
川猶必享祀五帝大神義不可畧魏文帝黄初二年正
月郊天地明堂明帝太和元年正月以武皇帝配天文
皇帝配上帝然則黄初中南郊明堂皆無配也又郊日及牲
色異議紛然郊特牲云郊之用辛周之始郊也盧植云
辛之為言自新潔也鄭𤣥云用辛日者為人當齋戒自
新潔也漢魏以來或丁或已而用辛常多考之典據辛
日為允郊特牲又云郊牲幣宜以正色繆襲㨿祭法云天
地騂犢周家所尚魏以建丑為正牲宜尚白白虎通曰
三王祭天一用夏正所以然者夏正得天之數也魏用
異朔故牲色不同今大齊受命建寅創厯郊廟用牲一
依晉宋謂宜以今年十月殷祀宗廟自此以後五年再
殷來年正月上辛有事南郊宜以共日還祭明堂又用
次辛饗祀北郊而並無配犧牲之色率由舊章
　　　有司又奏明堂
明堂尋禮無明文唯以孝經為正竊尋設祀之意盖為
文王有配則祭無配則止愚謂既配上帝則以帝為主
今雖無配不應闕祀徐邈近代碩儒每所折衷其云郊
為天壇則堂非文廟此實明據内外百司立議已定如
更詢訪終無異說傍儒依史竭其管見既聖㫖惟疑羣
下所未敢詳廢置之宜仰由天鑒
　　　二郊明堂間歳祀議(建元四年世祖即位其秋/有司奏尋前代嗣位或於)
　　　　(前郊年或别始晉宋以來未冇畫一今年正/月已郊未審明年應南北二郊祀明堂與不)
　　　　(依舊通關八座丞郎博士議尚書令/王儉議張緒等十七人並同儉詔可)
案秦為諸侯雜祀諸畤始皇併天下未有定祠漢髙受
命因雍四畤而起北畤始祠五帝未定郊丘文帝六年
新垣平議初起渭陽五帝廟武帝初至雍郊見五畤後
常三歳一郊祠雍元鼎四年始立后土祠于汾隂明年
立太一祠于甘泉自是以後二歳一郊與雍更祠成帝
初即位丞相匡衡於長安定南北郊哀平之際又復甘
泉汾隂祠平帝元始五年王莽奏依匡衡議還復長安
南北二郊光武建武二年定郊祀兆于洛陽魏晉因循
率由漢典雖時或參差而類多間歳至於嗣位之君參
差不一宜有定制檢晉明帝太寧五年南郊其年九月
崩成帝即位明年改元即郊簡文咸安二年南郊其年
七月崩孝武即位明年改元亦郊宋文帝元嘉三十年
正月南郊其年二月崩孝武嗣位明年改元亦郊此則
二代明例差可依放今聖明係業幽顯宅心言化則頻
郊非嫌語事則元號初改禋燎登配孝敬兼遂謂明年
正月宜饗禮二郊䖍祭明堂自兹厥後依舊間歳
　　　遷郊議(永明元年當郊立春在郊後世/祖欲遷郊尚書令王儉啓從之)
案禮記郊特牲云郊之祭也迎長日之至也大報天而
主日也易說三王之郊一用夏正盧植云夏正在冬至
後傳曰啓蟄而郊此之謂也然則圜丘與郊各自行不
相害也鄭𤣥云建寅之月晝夜分而日長矣王肅曰周
以冬祭天于圜丘於正月又祭天以祈穀祭法稱燔柴
太壇則圜丘也春秋傳云啓蟄而郊則祈穀也謹尋禮
傳二文各有其義盧王兩說有若合符中朝省二丘以
并二郊即今之郊禮義在報天事兼祈穀既不全以祈
農何必俟夫啓蟄史官唯見傳義未達禮㫖又尋景平
元年正月三日辛丑南郊其月十一日立春元嘉十六
年正月六日辛未南郊其月八日立春此復是近世明
例不以先郊後春為嫌若或以元日合朔為礙者則晉
成帝咸康元年正月一日加元服二日親祠南郊元服
之重百僚備列雖在致齋行之不疑今齋内合朔此即
前准若聖心過恭寧在嚴絜合朔之日散官備防非預
齋之限者於止車門外别立幔省若日色有異則列于
省前望實為允竊謂無煩遷日
　　　郊祀明堂異日議(王儉議/詔可)
　　　祠部郎中蔡履議
郊與明堂本宜異日漢東京禮儀忘南郊禮畢次北郊
明堂髙廟世祖廟謂之五供蔡邕所據亦然近世存省
故郊堂共日來年郊祭宜有定凖
　　　太學博士王祐議
來年正月上辛宜祭南郊次辛有事明堂後辛饗祀北
郊
　　　兼博士劉蔓議
漢元鼎五年以辛巳行事自後郊日畧無違異元封元
年四月癸夘登封泰山坐明堂五年甲子以髙祖配漢
家郊祀非盡天子之縣故祠祭之月事有不同後漢永
平以來明堂兆于國南而郊以上丁故供修三祀得并
在初月雖郊有常日明堂猶無定辰何則郊丁社甲有
說則從經禮無文難以意造是以必算良辰而不祭寅
丑且禮之奠祭無同共者唯漢以朝日合於報天爾若
依漢書五供便應先祭北郊然後明堂則是地先天食
所未可也
　　　兼太常丞蔡仲熊議
鄭志云正月上辛祀后稷於南郊還於明堂以文王配
故宋氏創立明堂郊還即祭是用鄭志之說也盖為志
者失非𤣥意也𤣥之言曰未審周明堂以何月於月令
則以季秋案𤣥注月令季秋大饗帝云大饗徧祭五帝
又云大饗于明堂以文武配其時秋也去啓蟄逺矣又
周禮大司樂凡大祭祀宿縣尋宿縣之㫖以日出行事
故也若日闇而後行事則無假預縣果日出行事何得
方俟郊還東京禮儀志不記祭之時日而志云天郊夕
牲之夜夜漏未盡八刻進熟明堂夕牲之夜夜漏未盡
七刻進熟尋明堂之在郊前一刻而進獻奏樂方待郊
還魏髙堂隆表九日南郊十日北郊十一日明堂十二
日宗廟案隆此言是審於時定制是則周禮二漢及
魏皆不共日矣禮以辛郊書以丁祀辛丁皆合宜臨時
詳擇
　　　太尉從事中郎顧憲之議
春秋傳以正月上辛郊祀禮記亦云郊之用辛尚書獨
云丁巳用牲於郊先儒以為先甲三日辛後甲三日丁
可以接事天神之日後漢永平二年正月辛未宗祀光
武皇帝於明堂辛既是常郊之日郊又在明堂之前無
容不郊而堂則禮應郊堂司徒西閤祭酒梁王議孝經
鄭𤣥注云上帝亦天别名如鄭㫖帝與天亦言不殊近
代同辰良亦有據魏泰和元年正月丁未郊祀武皇帝
以配天宗祀文皇帝於明堂以配上帝此則已行之前
准驍騎將軍江淹議郊旅上天堂祀五帝非為一日再
黷之謂無俟釐革
　　　尚書陸澄議
遺文餘事存乎舊書郊宗地近勢可共日不共者義在必
異也元始五年正月六日辛未郊髙皇帝以配天二十
二日丁亥宗祀孝文於明堂以配上帝永平二年正月
辛未宗祀五帝於明堂光武皇帝配章帝元和二年廵
狩岱宗柴祭翌日祠五帝於明堂柴山祠地尚不共日
郊堂宜異於例益明陳忠奏事云延光三年正月十三日
南郊十四日北郊十五日明堂十六日宗廟十七日世
祖廟仲逺五祀紹統五供與忠此奏皆為相符髙堂隆
表二郊及明堂宗廟各一日摰虞新禮議明堂南郊間
三兆禋天饗帝共日之證也又上帝非天昔人言之已
詳今明堂用日宜依古在北郊後漢唯南郊備大駕自
北郊以下車駕十省其二今祠明堂不應大駕
　　　尚書令王儉議
前漢各日後漢亦不共辰魏晉故事不辨同異宋立明
堂唯據自郊徂宫之義未達祀天旅帝之㫖何者郊壇
旅天甫自詰朝還祀明堂便在日昃雖致祭有由而煩
黷斯甚異日之議於理為𢎞春秋感精符云王者父天
母地則北郊之祀應在明堂之先漢魏北郊亦皆親奉
晉泰寧有詔未及遵建咸和八年甫得營繕太常顧和
秉議親奉康皇之世已經遵用宋氏因循未遑釐革今
宜親祠北郊明年正月上辛祠昊天次辛瘞后土後辛
祀明堂御並親奉車服之儀率遵漢制南郊大駕北郊
明堂降為法駕衮冕之服諸祠咸用
　　　諒闇議奏(宋泰豫元年明帝崩博士周洽議權/制諒闇之内不親奉四時祀建元四)
　　　　(年尚書今王儉採晉/中朝諒闇議奏從之)
權典既行喪禮斯奪事興漢世而源由甚逺殷宗諒闇
非有服之稱周王即吉唯宴樂為譏春秋之義嗣君踰
年即位則預朝㑹聘享焉左氏云凡君即位卿出並聘
踐修舊好又云諸侯即位小國聘焉以繼好結信謀事
補闕禮之大者至於諒闇之内而圗婚三年未終而吉
禘齊歸之喪不廢蒐杞公之卒不徹樂皆致譏貶以明
鑒戒自斯而談朝聘蒸嘗之典卒哭而備行婚禘蒐樂
之事三載而後舉通塞興廢各有由然乂按大戴禮記
及孔子家語並稱武王崩成王嗣位明年六月既𦵏周
公冠成王而朝于祖以見諸侯命祝雍作頌襄十五年
十一月晉侯周卒十六年正月𦵏晉悼公平公既即位
改服修官烝于曲沃禮記曾子問孔子曰天子崩國君
薨則取羣廟之主而藏諸祖廟禮乎卒哭成事而後主
各反其廟春秋左氏傳凡君卒哭而祔祔而後特祀於
主烝嘗禘於廟先儒云特祀于主者特以喪禮奉新亡
者至於寢不同於古烝嘗禘於廟者卒哭成事羣廟之
主各反其廟則四時之祭皆即吉也三年喪畢吉禘於
廟躋羣主以定新主也凡此諸義皆著在經誥昭乎方
冊所以晉宋因循同規前典卒哭公除親奉烝嘗率禮
無違因心允協爰至泰豫元年禮官立議不宜親奉乃
引三年之制自天子達又據王制稱喪三年不祭唯祭
天地社稷越紼而行事曾不知自天子達本在至情既
𦵏釋除事以權奪委衰襲衮孝享宜申越紼之㫖事施
未𦵏卒哭之後何紼可越復依范宣之難杜預譙周之
論士祭並非明據晉武在喪毎欲存寧戚之懷不全依
諒闇之典至於四時烝嘗盖以哀疾未堪非便頓改舊
式江左以來通儒碩學所厯多矣守而弗革義豈徒然
又宜即心而言公卿大夫則負扆親臨三元告始則朝
㑹萬國雖金石輟響而簨簴充庭情深於恒哀而跡降
於凡制豈曰能安國家故也宗廟烝嘗孝敬所先寧容
吉事偹行斯典獨廢就令必宜廢祭則應三年永闕乃
復同之他故有司攝禮進退二三彌乖典衷謂宜依舊
親奉
　　　日蝕齋内社柌議(永明元年十二月有司奏今/月三日臘祀大社稷一日合)
　　　　(朔日蝕既在致齋内未審於社祠無疑/不曹檢未有前准尚書令王儉議詔可)
禮記曾子問夫子嘗禘郊社五禮之祭簠簋既陳唯大
喪乃廢至於當祭之日火日蝕則停尋伐鼔用牲由來
尚矣而簠簋初陳問所不及據此而言致齋初日仍值
薄蝕則不應廢祭又初平四年士孫瑞議以日蝕廢社
而不廢郊朝議從之王者父天親地郊社不殊此則前
准謂不宜廢
　　　祭先聖先師議(永明三年正月詔立學有司奏/宋元嘉舊事學生到先釋奠先)
　　　　(聖先師禮又有釋菜未詳今當行何/禮用何樂及禮器尚書令王儉議)
周禮春入學舍菜合舞記云始教皮弁祭菜示敬道也
又云始入學必祭先聖先師中朝以來釋菜禮廢今之
所行釋奠而已金石俎豆皆無明文方之七廟則輕比
之五禮則重陸納車𦙍謂宣尼廟宜依亭侯之爵范甯
欲依周公之廟用王者儀范宣謂當其為師則不臣之
釋奠日備帝王禮樂此則車陸失於過輕二范傷於太
重喻希云若至王者自設禮樂則肆賞於至敬之所若
欲嘉美先師則所況非備尋其此說守附情理皇朝屈
尊𢎞教待以師資引同上公即事惟允元嘉立學裴松
之議應儛六佾以郊樂未具故權奏登歌今金石已備
宜設軒懸之樂六佾之舞牲牢器用悉依上公
　　　南郡王昭業冠儀議(永明五年十月有司奏南/郡王昭業冠求儀注未有)
　　　　(前准尚書令/王儉議詔可)
皇孫冠事厯代所無禮雖有嫡子嫡孫然而地居正體
下及五世今南郡王體自儲暉實為國裔元服之典宜異
列蕃案士冠禮主人𤣥冠朝服賔加其冠賛者結纓鄭
𤣥云主人冠者之父兄也尋其言父及兄則明祖在父
不為主也大戴禮記公冠篇云公冠自為主四加𤣥冕
以卿為賔此則繼體之君及帝之庶子不得稱子者也
小戴禮記冠義云冠於阼以著代也醮於客位三加彌
尊加有成也注稱嫡子冠於阼庶子冠於房記乂云古
者重冠故行之于廟所以自卑而尊先祖也據此而言
彌與鄭注儀禮相㑹是故中朝以來太子冠則皇帝臨
軒司徒加冠光禄贊冠諸王則郎中加冠中尉贊冠今
同於儲王則重依於諸王則輕又春秋之義不以父命
辭王父命禮父在斯為子君在斯為臣皇太子居臣子
之節無專用之道南郡雖處蕃國非支庶之列宜禀天朝
之命微申冠阼之禮晉武帝詔稱漢魏遣使冠諸王非
古正典此蓋謂庶子封王合依公冠自主之義至于國
之長孫遣使惟允宜使太常持節加冠大鴻臚為賛醮
酒之儀亦歸二卿祝醮之辭附准經記别更撰立不依
蕃國常體國官陪位拜賀自依舊章其日内外二品清
官以上詣止車集賀并詣東宫南門通牋别日上禮宫
臣亦詣門稱賀如上臺之儀既冠之後尅日謁廟以𢎞
尊祖之義此既大典宜通關八座丞郎并下二學詳議
　　　朝堂訓諱議(晉武太始二年有司奏故事皇后/諱與帝諱俱下詔曰禮内諱不出)
　　　　(宫近代諱之也建元元年太/常上朝堂諱訓僕射王儉議)
后諱依舊不立訓禮天子諸侯諱羣祖臣𨽻既有從敬
之義宜為太常府君諱至于朝堂榜題本施至極既追
尊所不及禮降於在三晉之京兆宋之東安不列榜題
孫毓議稱京兆列在正廟臣下應諱而不上榜宋初博
士司馬道敬議東安府君諱宜上榜何承天執不同即
為明據其有人名地名犯太常府君及帝后諱者皆改
宣帝諱同二名不偏諱所以改承明門為北掖以榜有
之字與承並東宫承華門亦改為宣華云
　　　髙帝昭皇后遷祔議(建元四年髙帝山陵昭皇/后應遷祔祠部疑有祖祭)
　　　　(及遣啓諸奠九飯之/儀不左僕射王儉議)
奠如大斂賀循云從墓之墓皆設奠如將𦵏廟朝之
禮范甯云將窆而奠雖不稱為祖而不得無祭
　　　有司又奏
昭皇后神主在廟今遷祔𦵏廟有虞以安神神既已
處廟改𦵏出靈豈應虞祭鄭注改𦵏云從廟之廟禮宜
同從墓之墓事何容異前代謂應無虞
　　　王儉又議(從之/)
范甯云𦵏必有魂車若不為其歸神将安舍中世改𦵏
即墓所施靈設祭何得不祭而毁耶賀循云既窆設奠
於墓以終其事雖非正虞亦粗相似晉氏修復五陵宋
朝敬后改𦵏皆有虞今設虞非疑
　　　穆妃喪禮議(穆妃薨成服日車駕出臨喪朝議/疑太子應出門迎左僕射王儉議)
尋禮記服問君所主夫人妻太子嫡婦言國君為此三
人為主喪也今鸞輿臨降自以主喪而至雖因事撫慰
義不在弔南郡以下不應出門奉迎但尊極所臨禮有
變革權去杖絰移立戸外足表情敬無煩止哭皇太子
既一宫之主自應以車駕幸宫依常奉候既當成服之
日吉凶不容相干宜以衰幘行亊望拜止哭率由舊章
尊駕不以臨弔奉迎則惟常體求之情禮如為可安
　　　皇太子妃薨前宫臣服議(建元二年左僕/射王儉議從之)
禮記文王世子父在斯為子君在斯為臣且漢魏以來
宫僚先備臣𨽻之節具體在三存既盡敬亡豈無服昔
庾翼妻䘮王允滕𢎞謂府吏宜有小君之服况臣節之
重耶宜依禮為舊君妻齊衰三月居官之身並合屬假
朝晡臨哭悉繫東宫今臣之未從官在逺者於居官之
所屬寧二日半仍行䘮成服遣牋表不得奔赴
　　　太子穆妃卒哭後祭議(有司奏穆妃卒哭後靈/還在道遇朔望當須設)
　　　　(祭不王儉/議從之)
既虞卒哭祭之於廟本是祭序昭穆耳未全同卒吉四
時之祭也所以有朔望殷事蕃國不行權制宋江夏王
妃卒哭以後朔望設祭帝室既以卒哭除喪無縁方有
朔望之祭靈筵雖未升廟堂而舫中即成行廟猶如桓
𤣥及宋髙祖長沙臨川二國並有移廟之禮豈復謂靈
筵在途便設殷祭耶推此而言朔望不復俟祭宋懿后時
舊事不及此益可知
　　　太子穆妃服閏月議(建元三年有司奏皇太子/穆妃以去年七月薨其年)
　　　　(閏九月未審當月數閏為應以閏附正月若/用月數數閏者南郡王兄弟便應以此四月)
　　　　(晦小祥至于祥月不為/有疑不左僕射王儉議)
三百六旬尚書明義文公納幣春秋致譏穀梁云積分
而成月公羊云天無是月雖然左氏謂告朔為得禮是
故先儒咸謂三年朞喪歳數沒閏大功以下月數數閏
夫閏者盖是年之餘日而月之異朔所以吳商云含閏以正
朞允協情理今杖朞之喪雖以十一月而小祥至于祥縞
必須周歳凡厭屈之禮要取象正服祥縞相去二月厭
降小祥亦以則之又且求之名義則小祥本以年限考
於倫例則相去必應二朔今以厭屈而先祥不得謂此
事之非朞事既同條情無異貫沒閏之理固在言先設
令祥在此晦則去縞三月依附准例益復為礙謂應須
五月晦乃祥此國之大典宜共精詳并通關八座丞郎
研盡同異
　　　尚書令褚淵難
厭屈之典由所尊奪情故祥縞備制而年月不申今以
十一月而祥從朞可知既計以月數則應數閏以成
典若猶含之何以異於縞制疑者正以祥之當閏月數
相縣積分餘閏厯象所𢎞計月者數閏故有餘月計年
者苞含故致盈積稱禮從制有何不可
　　　又答淵難(淵又據舊義難儉十餘問儉隨事觧/釋祠部郎中王珪之議同儉詔可)
含閏之義通儒所難但祥本應朞屈而不遂語亊則
名體具存論哀則情無以異迹雖數月義實計年閏是
年之歸餘故宜摠而苞之朞而兩祥縁尊故屈祥則沒
閏象年所申屈申兼著二途具舉經紀之㫖其在兹乎
如使五月小祥六月乃閏則祥之去縞事成二月是為
十一月以象前朞二朔以倣後歳名有區域不得相參
魯襄二十八年十二月乙未楚子卒唯書上月初不言
閏此又附上之名義也鄭射王賀唯云朞則沒閏初不
復區别杖朞之中祥將謂不俟言矣成休甫云大祥後
禫有閏别數之明杖朞之祥不得方於綅縞之末即恩
如彼就例如此
　　　祠部郎中王珪之議
喪以閏施功衰以下小祥值閏則畧而不言今雖厭祥
名猶存異於餘服計月為數屈追慕之心以逺為邇日
既餘分月非正朔含而全制於情惟允僕射儉議理據
詳博謹所附同今司徒淵始雖疑難再經徃反未同儉
議依舊八座丞郎通共博議為允以來五月晦小祥其
祥禫自依常限
　　　答王逡之問太子穆妃服議(尚書左丞兼著作/郎王逡之問左僕)
　　　　(射王儉中軍南郡王小祥應待聞喜不穆妃/七月二十四日薨聞喜公八月發哀計十一)
　　　　(月之限應在六月南郡王為當同取六月則/大祥復申一月應用八月非復正月在存親)
　　　　(之義若各自為祥廬堊相間𤣥素雜糅未審/當有此疑不儉答司徒褚淵等二十人並同)
　　　　(儉議請為/永制詔可)
送徃有已復生有節罔極非服制所申祥縞明示終之
斷相待之義經記無聞世人多以廬室衰麻不宜有異
故相去一二月者或申以俱除此所謂任情徑行未達
禮㫖昔撰喪記已嘗言之逺還之人自有為而未祭在
家之子立何辭以不變禮有除喪而歸者此則經記之
遺文不待之明據假使應待則相去彌年亦宜必待乃
為衰絰永服以窮生吉蠲長絶于宗廟斯不可矣茍曰
非宜則旬月之間亦不容申何者禮有偷序義無徒設
今逺則不待近必相須禮例既乖即心無取若疑兄弟
同居吉凶舛雜則古有異宫之義設無異宫則逺還之
子自應開立别門以終喪事靈筵祭奠隨在家之人再
朞而毁所以然者奔䘮禮云為位不奠鄭𤣥云以其精
神不存乎此也聞哀不時實縁在逺為位不奠益有可
安此自有為而然不關嫡庶庶子在家亦不待嫡矣而
况儲妃正體王室中軍長嫡之重天朝又行權制進退
彌復非疑謂不應相待中軍祥縞之日聞喜致哀而已不
受弔慰及至忌辰變除昆弟亦宜相就寫情而不對客
此國之大典宜通關八座丞郎共盡同異然後奏御
　　　又議(建元三年妃薨南郡王聞喜/公國臣疑制君母服儉又議)
禮庶人為國君齊衰先儒云庶人在官若府史之屬是
也又諸侯之大夫妻為夫人服繐衰七月以此輕㣲疎
逺故不得盡禮今皇孫自是蕃國之王公太子穆妃是
天朝之嫡婦宫臣得申小君之禮國官豈得為夫人之
敬當單衣白帢素帶哭于中門外每臨輙入與宫官同
　　　修史議(建元二年初置史官以檀超與驃騎記/室江淹掌史職上表立條例開元紀號)
　　　　(不取宋年封爵各詳本傳無假年表立十志/律厯禮樂天文五行郊祀刑法藝文依班固)
　　　　(朝會輿服依蔡邕司馬彪州郡依徐爰百官/依范曄合州郡班固五星載天文日蝕載五)
　　　　(行改日蝕入天文志以建元為始帝女體自/皇宗立傳以備甥舅之重又立處士列女傳)
　　　　(詔内外詳議左僕射王儉議/詔日月災𨽻天文餘如議)
金粟之重八政所先食貨通則國富民實宜加編録以
崇務本朝㑹志前史不書蔡邕稱先師胡廣說漢舊儀
此乃伯喈一家之意曲碎小儀無煩録宜立食貨省朝
㑹洪範九疇一曰五行五行之本先乎水火之精是為
日月五行之宗也今宜憲章前軌無所改革又立帝女
傳亦非淺識所安若有髙徳異行自當載在列女若止
于常美則仍舊不晝
　　　議江斆出繼啓(斆為吏部郎以祖母久疾永廢/温清啓乞自觧初宋明帝敇斆)
　　　　(出繼從叔愻為從祖渟後至/是僕射王儉啓斆還本家)
禮無後小宗之文近世縁情皆由父祖之命未有既孤
之後出繼宗族也雖復臣子一揆而義非天屬江忠簡
𦙍嗣所寄唯斆一人傍無眷屬斆宜還本若不欲江愻
絶後可以斆小兒繼愻為孫
　　　尚書叅議
間世立後禮無其文荀顗無子立孫墜禮之始何期又
立此論義無所據(何期南史/作何琦)
　　　議分南豫啓(宋永初分淮東為南豫州而淮西/為豫州至泰始中省淮西沒虜復)
　　　　(分淮東置南豫太祖建元二年以分/置損費省南豫左僕射王儉啓不從)
愚意正以江西連接汝潁土曠民希匃奴越逸唯以壽
春為阻若使州任得才虜動要有聲聞豫設防禦此則
不俟南豫假令或慮一失醜羯之來聲不先聞胡馬倐
至壽陽嬰城固守不能斷其路朝廷遣軍厯陽已當不
得先機戎車初戒每事草創孰與方鎮常居軍府素正
臨時配助所益實少安不忘危古之善政所以江左屢
分南豫意亦可求如聞西豫力役尚復粗可今得南譙
等郡民戸益薄於其實益復何足云
　　　與豫章王嶷牋
　　　　(嶷出為鎮西將軍荆州刺史時太祖輔政務/在省約停府州儀迎物及嶷至州坦懐納善)
　　　　(側席思政儉為/僕射與嶷牋)
舊楚蕭條仍歳多故荒民散亡實須緝理公臨蒞甫爾
英風惟穆江漢來蘇八州慕義自庾亮以來荆楚無復
如此美政古人朞月有成而公旬日致治豈不休哉(南/齊)
(書○南史云庾亮以來荆州無復此政古人云朞月有/成而公旬日成化○荒民散亡南史作政荒人散八)
(州作/八荒)
　　　髙帝哀策文
降階執禮泣血纒心感客臺之罷御哀恭館之不臨仰
神儀而邈絶視區物而悽隂俾兹良史敬修舊則敢圗
鴻規式揚至徳其辭曰靈源遥裔肇惟商丘聖功寧夏
賢識歸周我皇踵武超冠前猷英風允廸徳音孔修月
凖敷仁日精表孝則地均和體天合照外𢎞三至内隆
七教水祀将傾乾維晦象韋弁長襲鼓磬屬響聲化已淪
政刑遂徃國圗靡緝民規載爽康世以徳撥亂資武威
以雷霆潤以風雨六術允昭四義克舉自東徂北遐方
即序功被河濟化隆江漢帝謩仰式王維佇幹改歩藩
屏來登翼賛綢繆總章因循陽館昔在保衡君違斯正
爰兹博陸亦鑒靈命放昏以忠登明資敬義煥金石功
昭舞詠蠢爾荆漢悖亂人經謀連樞禁兵接神坰禦奸
以徳禦宄以刑獻捷宗寢飲至王庭政教雲行徽猷天
造山鑑紫璇苑茂朱草玊檢騰輝金繩薦寳天鏡既穆
地維既肅遐邇一體表裏禔福乃眷斯民昧旦杼軸興
文偃武纉禹舊服所尚維簡所保維賢居尊彌約無善
不延膠庠載緝風軌克宣上洞清儀下達𤣥泉聽覽閑
日應物餘景怡慮以文棲心以静鴻章晨映徽言夕永
迹庇區服情深箕潁萬㝢飡和百神受職梁甫欣儀云
亭望式輔徳伊何奄捐民極嵩岳長傾宸暉斯昃機照
惟寂達鑒靡傷慎終敬始知㣲知章立言垂範玉潤金
相曕仰遺式哀結流霜旋玉軑之皦鏡動雲旗之逶迤
振哀笳于八極響清蹕于咸池顧應掖而稍逺視機衡
而長離風遲遲而懐暮日憯憯其若垂感衣冠於喬岳
追弓劒之在斯悼丁年之薄祐訴窮心于兩儀
　　　皇太子妃哀策文
肇惟初識芳猷夙就翩翻禮園徘徊樂囿視秋齊明方
春等茂伊宋之季天衢荐阻咨我儲貳締縃江滸衛女
事齊樊姬賛楚美著嬪嗣徽音踵武數盈則反否極斯
昌肅膺靈命經緯三光徃儀衡館來式椒堂紃組咸事
象服有章八演仰則六幽望景悠悠草昧如何不永方
中委曜先秋落穎世有遺塵庭無餘影嗚呼哀哉遵三
兆之嘉日迨九筮之靈期澄金波而映鑾斾命飛亷而
拂瓊輜揚清笳于漢表動嘶挽于雲基
　　　褚淵碑文
夫太上有立徳其次有立功此之謂不朽所以子産云
亡宣尼泣其遺愛隨武既沒趙文懷其餘風於文簡分
見之矣公諱淵字彦囘河南陽翟人也㣲子以至仁開
基宋段以功髙命氏爰逮兩漢儒雅繼及魏晉以降奕
世重暉乃祖太傅元穆公徳合當時行比州壤深識臧
否不以毁譽形言亮采王室每懷沖虚之道可謂婉而
成章志而晦者矣自兹厥後無替前規建官惟賢軒冕
相襲公稟川岳之靈暉含珪璋而挺曜和順内凝英華
外發神茂初學業隆弱冠是以仁經義緯敦穆於閨庭
金聲玉振寥亮於區宇孝敬淳深率由斯至盡歡朝夕
人無間言逍遥乎文雅之囿翺翔乎禮樂之場風儀與
秋月齊明音徽與春雲等潤韻宇𢎞深喜愠莫見其際
心明通亮用人言必猶於己汪汪焉洋洋焉可謂澄之
不清撓之不濁袁陽源才氣髙竒綜覈精裁宋文帝端明
臨朝鑒賞無昧袁既延譽于遐邇文亦定婚于皇家選
尚餘姚公主拜駙馬都尉漢結叔高晉姻武子方斯蔑
如也釋褐著作佐郎轉太子舍人濯纓登朝冠冕當世
升降兩宫實惟時寳具瞻之範既著台衡之望斯集出
叅太宰軍事入為太子洗馬俄遷秘書丞賛道槐庭司
文天閣光昭諸侯風流籍甚以父憂去職喪過乎哀幾
將毁滅有識留感行路傷情服闋除中書侍郎王言如
絲其出如綸恪居官次智效惟穆於時新安王寵冠列
蕃越敷邦教毗佐之選妙盡國華出為司徒右長史轉
尚書吏部郎執銓以平御煩以簡裴楷清通王戎簡要
復存于兹泰始之初入為侍中曾不移朔遷吏部尚書
時天歩初夷王途尚阻元戎啓行衣冠未輯内賛謀謨
外匡流品制勝既逺涇渭斯明賞不失勞舉無失徳績
簡帝心聲敷物聽事寧領太子右衛率固讓不拜尋領
驍騎將軍以帷幄之功膺庸祗之秩封雩都縣開國伯
食邑五百戸既秉辭梁之介又懷寢丘之志所受田邑
不盈百井久之重為侍中領右衛將軍盡規獻替均山
甫之庸緝熈王旅兼方叔之望丹陽京輔逺近攸則吳
興衿帶實惟股肱頻作二守並加蟬冕政以禮成民是
以息明皇不豫儲后幼冲貽厥之寄允屬時望徵為吏
部尚書領衛尉固讓不拜改授尚書右僕射端流平衡
外寛内直𢎞二八之髙謩宣由庚而垂詠太宗即世遺
命以公為散騎常侍中書令䕶軍將軍送徃事居忠貞
允亮秉國之均四方是維百官象物而動軍政不戒而
備公之登泰階而尹天下君子以為美談亦猶孟軻致
欣於樂正羊職悦賞於士伯者也丁所生母憂謝職毁
疾之重因心則至朝議以有為為之魯侯垂式存公忘
私方進明准爰降詔書敦還攝任固請移歳表奏相望
事不我與屈已𢎞化屬值三季在辰戚蕃内侮桂陽失
圗窺窬神器鼔棹則滄波振蕩建旗則日月蔽虧出江
𣲖而風翔入京師而雷動鳴控弦于宗稷流鋒鏃于象
魏雖英宰臨戎元渠時殄而餘黨實繁宫廟憂逼公
乃總熊羆之士率不貳心之臣戮力盡規克寧禍亂康
國祚於綴旒拯王維於已墜誠由太祖之威風抑亦仁
公之翼佐可謂徳刑詳禮義信戰之器也以静難之功
進爵為侯兼授尚書令中軍將軍給班劍二十人功成
弗有固秉撝挹改授侍中中書監䕶軍如故又以居母
艱去官雖事縁義感而情均天屬顔丁之合禮二連之
善喪亦曷以踰天厭宋徳水運告謝嗣主荒怠於天位
彊臣慿陵於荆楚廢昏繼統之功龕亂寧民之徳公實
仰賛𢎞規參聞神筭雖無受賑出車之庸亦有甘寢秉
羽之績乃作司空山川攸序兼授衛軍戎政輯睦既而
齊徳龍興順皇髙禪深達先天之運匡賛奉時之業弼
諧允正徽猷𢎞逺樹之風聲著之話言亦猶稷契之臣
虞夏荀裴之奉魏晉自非坦懷至公永監崇替孰能光
輔五君夤亮二代者哉大啓南康爰登中鉉時膺土宇
固辭邦教今之尚書令古之冢宰雖秩輕於衮司而任
隆於百辟暫遂沖㫖改授朝端邇無異言逺無異望帝
嘉茂庸重申前册執五禮以正民簡八刑而罕用故能
騁績康衢延慈哲后義在資敬情同布衣出陪鑾躅入
奉帷殿仰南風之髙詠餐東野之秘寳雅議於聽政之
晨披文於宴私之夕參以酒徳間以琴心曖有餘暉遥
然留想君垂冬日之温臣盡秋霜之戒肅肅焉穆穆焉
於是見君親之同致知再三之如一太祖升遐綢繆遺
寄以侍中司徒録尚書事稟玉几之顧奉綴衣之禮擇
皇齊之令典致聲化於雍熈内平外成實昭舊職增給
班劍三十人物有其容徽章斯允位尊而禮卑居髙而
思降自夏徂秋以疾陳退朝廷重違謙光之㫖用申超
世之尚改授司空領驃騎大將軍侍中録尚書如故景
命不永大漸彌留建元四年八月二十一日薨于私第
春秋四十有八昔栁莊疾棘衛君當祭而輟禮晏嬰既
徃齊君趨車而行哭公之云亡聖朝震悼於上羣后恇
慟於下豈惟哀纒一國痛深一主而已哉追贈太宰侍
中録尚書如故給節羽葆鼓吹班劍為六十人諡曰文
簡禮也夫乗徳而處萬物不能害其貞虚已以游當世
不能擾其度均貴賤於條風忘榮辱於彼我然後可兼
善天下聊以卒歳經始圗終式免祗悔誰云克備公實
有焉是以義結君子恵霑庶類言象所未形述詠所不
盡故吏某甲等感逝川之無捨哀清暉之眇黙餐輿誦
於丘里瞻雅詠於京國思衛鼎之垂文想晉鐘之遺則
方髙山而仰止刋𤣥石以表徳其辭曰辰精感運昴靈
發祥元首惟明股肱惟良天鑑璿曜踵武前王欽若元
輔體微知章永言必孝因心則友仁洽兼濟愛深善誘
觀海齊量登嶽均厚五臣兹六八元斯九内謩帷幄外
曜台階逺無不肅邇無不懐如風之偃如樂之諧光我
帝典緝彼民黎率禮蹈謙諒實身幹跡屈朱軒志隆衡
館眇眇𤣥宗萋萋辭翰義既川流文亦霧散嵩構云頺
梁隂載缺徳猷靡嗣儀刑長遞怊悵餘徽鏘洋遺烈久
而彌新用而不竭
　　　竟陵王山居贊
升堂踐室金暉玉朗亹亹大韶遥遥閒賞道以徳𢎞聲
由業廣義重實歸情深虚徃濠梁在兹安事遐想
　
　
　
　
　
　
　
　
　
　
　
　
　
　
　
　南齊文紀巻三
欽定四庫全書
　南齊文紀巻四　　　　　明　梅鼎祚　編
　　王僧䖍(琅琊臨沂人曇首子仕宋為尚/書令入齊遷侍中左光禄大夫)
　　　論舞并三調哥表(孝武大明中以鞞拂雜舞合/之鍾石施於殿庭順帝昇明)
　　　　(二年尚書令王僧䖍上表言/之并論三調哥順帝詔報)
臣聞風雅之作由來尚矣大者繫乎興衰其次者著於
率舞在於心而木石感鏗鏘奏而國俗移故鄭相出郊
辨聲知戚延陵入聘觀樂知風是則音不妄起曲豈徒
奏哥倡既設休戚已徵清濁是均山琴自應斯乃天地
之靈和升降之明節今帝道四達禮樂交通誠非寡陋
所敢裁酌伏以三古缺聞六代潛響舞詠與日月偕湮
精靈與風雲俱滅追餘操而長懷撫遺器而太息此則
然矣夫鍾縣之器以雅為用凱容之制八佾為體故羽
籥擊拊以相諧應季氏獲誚將在於此今摠章舊佾二
八之流袿服既殊曲律亦異推今校古皎然可知又哥
鐘一肆克諧女樂以哥為稱非雅器也大明中即以宮
縣合和鞞拂節數雖㑹慮乖雅體將來知音或譏聖世
若謂鐘舞已諧不欲廢罷别立哥鐘以調羽佾止於别
宴不闗朝享四縣所奏謹依雅則斯則舊樂前典不墜
於地臣昔已制哥磬猶在樂官具以副鐘配成一部即
義沿理如或可安又今之清商寔猶銅雀魏氏三祖風
流可懷京洛相髙江左彌重諒以金縣干戚事絶于斯
而情變聽改稍復零落十數年間亡者將半自頃家競
新哇人尚謡俗務在噍危不顧律紀流宕無涯未知所
極排斥典正崇長煩淫士有等差無故不可以去禮樂
有攸序長幼不可以共聞故諠醜之製日盛於廛里風
味之韻獨盡於衣冠夫川震社亡同靈畢戒哀思靡漫
異世齊驩咎徵不殊而欣畏並用竊所未譬也方今塵
静畿中波恬海外雅頌得所寔在兹辰臣以為宜命典
司務勤課習緝理舊聲迭相開曉凡所遺漏悉使補拾
曲全者禄厚藝敏者位優利以動之則人思自勸風以
靡之可不訓自革反本還源庶可跂踵
　　　順帝詔報
僧䖍表如此夫鐘鼓既陳雅頌斯辨所以憓感人祇化
動翔泳頃自金籥弛韻羽佾未凝正俗移風良在兹日
昔阮咸清識王度昭奇樂緒增修異世同功矣便可付
外遵詳
　　　上宋順帝論樂表(宋昇明二年僧䖍為尚書令/以朝廷禮樂多違正典民間)
　　　　(競造新聲雜曲時太/祖輔政僧䖍上表)
夫懸鐘之器以雅為用凱容之禮八佾為儀今摠章羽
佾音服舛異又歌鐘一肆克諧女樂以歌為務非雅器
也大明中即以宮懸合和鞞拂節數雖㑹慮乖雅體將
來知音或譏聖世若謂鐘舞已諧重違成憲更立歌鍾
不㕘舊例四縣所奏謹依雅條即義研理如或可附又
今之清商實由銅雀三祖風流遺音盈耳京洛相髙江
左彌貴諒以金石干羽事絶私室桑濮鄭衞訓隔紳冕
中庸和雅莫復於斯而情變聽移稍復銷落十數年間亡
者將半自頃家競新哇人尚謡俗務在譙殺不顧音紀
流宕無涯未知所極排斥正曲崇長煩淫士有等差無
故不可去樂禮有攸序長幼不可共聞故喧醜之制日盛
于廛里風味之響獨盡於衣冠宜命有司務懃功課緝
理遺逸迭相開曉所經漏忘悉加補綴曲全者祿厚藝
妙者位優利以動之則人思刻厲反本還源庶可跂踵
　　　上齊髙帝言郡縣獄表(郡縣獄相承有上湯殺/囚建元二年為光禄大)
　　　　(夫上疏上/納其言)
湯本以救疾而實行寃暴或以肆忿若罪必入重自有
正刑若去惡宜疾則應先啟豈有死生大命而潛制下
邑愚謂治下囚病必先刺郡求職司與醫對共診驗逺
縣家人省視然後處理可使死者不恨生者無怨
　　　荅髙帝論書啟
　　　　(太祖善書及即位篤好不已示僧䖍古跡十/一袠就求能書人名僧䖍得民間所有袠中)
　　　　(所無者十二巻奏之又上/羊欣所撰能書人名一巻)
僧䖍啟恩眷罔已賜示古迹十一秩或其人可想或其
法可學愛玩彌日暫得忘其沉痾輒率短見并述舊聞
具如别牋民間所有秩中所無者或有不好今奉别目
二十三巻追懼乖誤伏深悚息
　　　呉大皇帝書　　　　呉景帝書
　　　呉歸命侯孫皓　　　晉安帝
　　　亡髙祖丞相導　　　亡曾祖領軍洽
　　　亡從祖中書令珉　　韋仲將
　　　張芝　　　　　　　索靖
　　　張翼　　　　　　　衞伯儒
　　　　右十二巻故州民王僧䖍奉(法書要録祖南/齊書言太  即)
　　　　(位僧䖍奏前古跡而要録所載其原文/也稱故州民當是太宗為西昌侯時耳)
　　　上古來能書人名啟(録宋羊欣/所傳者)
臣僧䖍啟昨奉敕須古來能書人名臣所知局狹不辨
廣悉輒條疏上呈羊欣所撰録一巻尋案未得續更呈
聞謹啟(按啟此特為僧䖍條/疏非羊欣所撰録也)
秦丞相李斯
秦中車府令趙髙(右二人/善大篆)
秦獄吏程邈善大篆得罪始皇囚於雲陽獄増減大篆
體去其繁複始皇善之出為御史名書曰𨽻書
扶風曹喜後漢人不知其官善篆𨽻篆小異李斯見師
一時
陳留蔡邕後漢左中郎將善篆𨽻採斯喜之法真定宜
父碑文猶傳於世篆者師焉
杜陵陳遵後漢人不知其官善篆𨽻每書一座皆驚時
人謂為陳驚座
上谷王次仲後漢人作八分楷法
師宜官後漢不知何許人何官能為大字方一丈小字
方寸千言耿球碑是宜官書甚自矜重或空至酒家先
書其壁觀者雲集酒因大售俟其飲足削書而退
安定梁鵠後漢人官至選部尚書得師宜官法魏武重之常
以鵠書懸帳中宮殿題署多是鵠手也
陳留邯鄲淳為魏臨淄侯文學得次仲法名在鵠後
毛𢎞鵠弟子今秘書八分皆傳𢎞法又有左子邑與淳小
異亦有名
京兆杜度為魏齊相始有草名
安平崔瑗後漢濟北相亦善草書平符堅得摹崔瑗書
王子敬云極似張伯英瑗子寔官至尚書亦能草書
𢎞農張芝髙尚不仕善草書精勁絶倫家之衣帛必先
書而後練臨池學書池水盡墨每書云匆匆不暇草書
人謂為草聖芝弟昶漢黄門侍郎亦能草今世云芝草
者多是昶作也
姜詡梁宣田彦和及司徒韋誕皆英弟子並善草誕書
最優誕字仲將京兆人善楷書漢魏宮館寳器皆是誕
手冩魏明帝起凌雲臺誤先釘榜而未題以籠盛誕轆
轤長絙引之使就榜書之榜去地二十五丈誕甚危懼
乃擲其筆以下焚之仍誡子孫絶此楷法著之家令官
至鴻臚少卿誕子少季亦有能稱
羅暉趙襲不詳何許人與伯英同時見稱西州而矜許
自與衆頗惑之伯英與朱寛書自叙云上比崔杜不足
下方羅趙有餘
河間張超亦善草不及崔張
劉德升善為行書不詳何許人
潁川鍾繇魏太尉同郡胡昭公車徵二子俱學於德升
而胡書肥鍾書瘦鍾書有三體一曰銘石之書最妙者
也二曰章程書傳祕書教小學者也三曰行押書相聞
者也三法皆世人所善繇子㑹鎮西將軍絶能學父書
改易鄧艾上事皆莫有知也
河東衞覬字伯儒魏尚書僕射善草及古文畧盡其妙
草體微瘦而筆跡精熟覬子瓘字伯玉為晉太保採張
芝法以覬法㕘之更為草藁草藁是相聞書也瓘子恒
亦善書博識古文
燉煌索靖字幼安張芝姊之孫晉征南司馬亦善草書
陳國何元公亦善草書
呉人皇象能草世稱沉着痛快
滎陽陳暢晉祕書令史善八分晉宮觀城門皆暢書
滎陽楊肇晉荆州刺史善草𨽻潘岳誄曰草𨽻兼善尺牘
必珍足無輟行手不釋文翰動若飛紙落如雲肇孫經
亦善草𨽻
京兆杜畿魏尚書僕射子恕東郡太守孫預荆州刺史
三世善草藁
晉齊王攸善草行書
太山羊忱晉徐州刺史羊固晉臨海太守並善行書
江夏李式晉侍中善冩𨽻草弟定子公府能名同式
晉中書院李充母衞夫人善鍾法王逸少之師
瑯琊王廙晉平南將軍荆州刺史能章楷謹傳鍾法
晉丞相王導善藁行(廙從/兄也)
王恬晉中將軍㑹稽内史善𨽻書(導第二/子也)
王洽晉中書令領軍將軍衆書通善尤能𨽻行從兄羲
之云弟書遂不減吾(恬弟/也)
王珉晉中書令善𨽻行(洽少/子也)
王羲之晉右將軍㑹稽内史博精羣法特善草𨽻羊欣
云古今莫二(廙兄/子也)
王獻之晉中書令善𨽻藁骨勢不若父而媚趣過之(羲/之)
(第七/子也)兄𤣥之徽之兄子淳之並善草行
王允之衞軍將軍會稽内史亦善草行(舒子/也)
太原王濛晉司徒左長史能草𨽻子修瑯琊王文學善
𨽻行與羲之善故殆窮其妙早亡未盡其美子敬毎省
修書云咄咄逼人
王綏晉冠軍將軍㑹稽内史善𨽻行
髙平郗愔晉司空㑹稽内史善章草亦能𨽻郗超晉中
書郎亦善草(愔子/也)
潁川庾亮晉太尉善草行庾翼晉荆州刺史善𨽻行時
與羲之齊名(亮弟/也)
陳郡謝安晉太傅善𨽻行
髙陽許靖民鎮軍㕘軍善𨽻草羲之髙足
晉穆帝時有張翼善學人書冩羲之表表出經日不覺
後云幾欲亂真
㑹稽隐士謝敷胡人康昕並攻𨽻草
飛白本是宮殿題八分之輕者全用楷法呉時張𢎞好
學不仕常着烏巾時人號為張烏巾此人特善飛白能
書者無不好之(自秦至晉凡六十/九人○法書要録)
　　　啟
臣僧䖍啟劉伯寵陶瑾稱敕二岸雜事悉委臣判聖恩
罔已奬使入效斯實臣下驅馳至願且職事所司不應
多陳雖奉今㫖臣豈敢於外下意不先上聞正當罄率
管見令官長啟審可否之宜㑹須恩裁此乃更亂天聽
或致煩壅且得仍舊以待能者恐於事體二三惟允㐲
願少留神照察鑒所啟非敢辭務懼塵聖化謹冒輸請
伏追震怍謹啟
　　　又
臣僧䖍啟南臺御史謝憲乃堪驅使臣門義舊粗是所
悉統内新故雜米數十萬斛實須督切憲今請假在此
臣欲折以統攝庶得速辨其煩經督運已有前效謹以
啟聞伏願聽許謹啟(淳化/帖)
　　　荅竟陵王子良書(南齊書王僧䖍本傳載論書/一篇鼎按唐張彦逺法書要)
　　　　(録所載比史為詳竇衆述書賦注云王僧䖍/荅竟陵王子良書序古善書人評議無不至)
　　　　(當本行于世其真蹟今御史大夫黎翰得之/則此論是為荅竟陵王明矣當必前别有啟)
　　　　(如荅髙帝論書之例復按姚思廉奉詔論書/引唐韓方明授筆要説載張芝至筆力驚絶)
　　　　(耳為僧䖍荅竟陵王書益足明證又考謝静/謝敷一條還有所得之下有辱告至方寸千)
　　　　(言也一叚張懐瓘書斷載竟陵王荅僧䖍書/子邑之紙妍妙輝光仲將之墨一㸃如漆伯)
　　　　(英之筆窮神盡意妙物逺矣邈不可追正此/中語則此為竟陵荅僧䖍書明矣又方寸千)
　　　　(言之下有承天涼至不妄言耳一叚其為書/記無疑第不知是復與竟陵否今並摘出附)
　　　　(後/)
宋文帝書自謂不減王子敬時議者云天然勝羊欣功
夫不及欣
王平南廙是右軍叔自過江東右軍之前惟廙為最畵
為晉明帝師書為右軍法
亡曾祖領軍洽與右軍書云俱變古形不爾至今猶法
鍾張右軍云弟書遂不減吾
亡從祖中書令珉筆力過于子敬書舊品云有四疋素
自朝操筆至暮便竟首尾如一又無誤字子敬戲云弟
書如騎騾駸駸恒欲度驊騮前
庾征西翼書少時與右軍齊名右軍後進庾猶不忿在
荆州與都下書云小兒輩乃賤家雞皆學逸少書須吾
還當比之
張翼書右軍自書表晉穆帝令翼冩題後荅右軍右軍
當時不别乆方覺云小子幾欲亂真
張芝索靖韋誕鍾㑹二衞並得名前代古今既異無以
辨其優劣惟見筆力驚絶耳
張澄書當時亦呼有意
郗愔章草亞於右軍
晉齊王攸書京洛以為楷法
李式書右軍云是平南之流可比庾翼王濛書亦可比
庾翼
陸機書呉士書也無以校其多少
庾亮書亦能入録
亡髙祖丞相導亦甚有楷法以師鍾衞好愛無厭䘮亂
狼狽猶以鍾繇尚書宣示帖衣帶過江後在右軍處右
軍借王敬仁敬仁死其母見脩平生所愛遂以入棺
郗超草書亞于二王𦂳媚過其父骨力不及也
桓𤣥書自比右軍議者未之許云可比孔琳之
謝安亦入能流殊亦自重乃為子敬書嵇中散詩得子
敬書有時裂作校紙
羊欣邱道䕶並親授于子敬欣書見重一時行草尤善
正乃不穪
孔琳之書天然絶逸極有筆力規矩恐在羊欣後丘道
䕶與羊欣俱靣授子敬故當在欣後丘殊在羊欣前
范曄與蕭思話同師羊欣然范後背叛皆失故步名亦
稍退
蕭思話全法羊欣風流趣好殆當不減而筆力恨弱
謝靈運書乃不倫遇其合時亦得入流昔子敬上表多於
中書雜事中皆自書竊易真本相與不疑元嘉初方就
索還上謝太傅殊禮表亦是其例親聞文皇説此
謝綜書其舅云𦂳潔生起實為得賞至不重羊欣欣亦
憚之書法有力恨少媚好
顔騰之賀道力並便尺牘
康昕學右軍草亦欲亂真與南州識道人作右軍書貨
孔琳之書放縱快利筆道流便二王後略無其比但工
夫少自任故未得盡其妙故當劣于羊欣
謝静謝敷並善冩經亦入能境居鍾索之美邁古流今
是以征南還有所得(按此下必有闕文要録誤以辱/告承天涼二段接上混為一篇)
鍾公之書謂之盡妙鍾有三體一曰銘石書最妙者也
二曰章程書世傳秘書教小學者也三曰行押書行書
是也三法皆世人所善
張超字子並河間人衛覬字伯儒河東人為魏尚書僕
射謚敬侯善草及古文略盡其妙草體如傷瘦而筆跡
精殺亦行於代子瓘字伯玉晉司空太保為楚王所害
瓘採張芝草法取父書㕘之更為草藁世傳其善瓘子
恒字巨山亦能書
索靖字幼安燉煌人散騎常侍張芝姊之孫也傳芝草
而形異甚矜其書名其字勢曰銀鈎蠆尾
韋誕字仲將京兆人善楷書漢魏宮觀題署多是誕手
魏明帝起凌雲臺先釘榜未題籠盛誕轆轤長絙引上
使就榜題榜去地將二十五丈誕危懼誡子孫絶此楷
法又著之家令官至大鴻臚
　　　竟陵王子良報王僧䖍書
辱告並五紙舉體精雋靈奥執玩反覆不能釋手雖太
傅之婉媚玩好領軍之静逖荅緒方之蔑如也昔杜度
殺字甚安而筆體微瘦崔瑗筆勢甚快而結字小疎君
處二者之間亦猶仲尼方於季孟也夫工欲善其事必
先利其器伯喈非流紈體素不妄下筆若子邑之紙研
染輝光仲將之墨一㸃如漆伯英之筆窮神静思妙物
逺矣邈不可追遂令思挫於弱毫數屈於陋墨言之使
人於邑若三珍尚存四寳斯覿何但尺素信札動見模
式將一字竟丈方寸千言也
　　　王僧䖍書(此書體式不/似與竟陵王)
承天涼體豫復欲繕冩一賦傾遲暉采心目俱勞承閱
覽祕府備覩羣跡崔張歸美於逸少雖一代所宗僕不
見前古人之跡計亦無以過於逸少既妙盡深絶便當
得之實録然觀前世稱目竊有疑焉崔杜之後共推張
芝仲將謂之筆聖伯玉得其筋巨山得其骨索氏自謂
其書銀鈎蠆尾談者誠得其宗劉得昇為鍾胡所師兩
賢並有肥瘦之斷元鳴獲釘壁之翫師宜致酒簡之多
此亦不能止長𦙍狸骨右軍以為絶倫其功不可及由
此言之而向之論或至投杖聊呈一笑不妄言耳
　　　誡子書(僧䖍子慈終齊廬陵王中軍長史志中/書令揖大中大夫彬祕書監寂秘書郎)
　　　　(僧䖍宋世嘗/有書誡子)
知汝恨吾不許汝學欲自悔厲或以闔棺自欺或更擇美
業且得有概亦慰窮生但亟聞斯唱未覩其實請從先
師聽言觀行兾此不復虛身吾未信汝非徒然也往年
有意於史取三國志聚置床頭百日許復徙業就𤣥自
當小差於史猶未近彷彿曼倩有云談何容易見諸𤣥
志為之逸腸為之抽專一書轉誦數十家注自少至老
手不釋巻尚未敢輕言汝開老子巻頭五尺許未知輔
嗣何所道平叔何所説馬鄭何所異指例何所明而便
盛于塵尾自呼談士此最險事設令袁令命汝言易謝
中書挑汝言莊張呉興叩汝言老端可復言未嘗看耶
談故如射前人得破後人應解不解即輸賭矣且論注
百氏荆州八袠又才性四本聲無哀樂皆言家口實如
客至之有設也汝皆未經拂耳瞥目豈有庖厨不修而
欲延大賔者哉就如張衡思侔造化郭象言類懸河不
自勞苦何由至此汝曾未窺其題目未辨其指歸六十
四卦未知何名莊子衆篇何者内外八袠所載凡有幾
家四本之稱以何為長而終日欺人人亦不受汝欺也
由吾不學無以為訓然重華無嚴父放勲無令子亦各
由已耳汝輩竊議亦當云阿越不學在天地間可嬉戲
何忽自課讁幸及盛時逐嵗暮何必有所減汝見其一
耳不全爾也設令吾學如馬鄭亦必甚勝復倍不如今
亦必大減致之有由從身上來也今壯年自懃數倍許
勝劣及吾耳世中比例舉眼是汝足知此不復具言吾
在世雖乏德素要復推排人間數十許年故是一舊物
人或以比數汝等耳即化之後若自無調度誰復知汝
事者舎中亦有少負令譽弱冠越超清級者于時王家
門中優者則龍鳳劣者猶虎豹失䕃之後豈龍虎之議
况吾不能為汝䕃政應各自努力耳或有身經三公蔑
爾無聞布衣寒素卿相屈體或父子貴賤殊兄弟聲名
異何也體盡讀數百巻書耳吾今悔無所及欲以前車
誡爾後乘也汝年入立境方應從官兼有室累牽役情
性何處復得下帷如王郎時耶為可作世中學取過一
生耳試復三思勿諱吾言猶捶撻志輩兾脱萬一未死
之間望有成就者不知當有益否各在爾身已切身豈
復闗吾邪鬼惟知愛深松茂栢寧知子弟毁譽事因汝
有感故略叙胸懷(終日欺人南史/作終日自欺人)
　　　與兄子儉書
　　　　(僧䖍好文史解音律宋昇元時為尚書令以/朝廷禮樂多違正典民間競造新聲雜曲上)
　　　　(表宜命有司務懃功課緝理遺逸迭相開曉/所經漏忘悉加補綴曲全者禄厚藝妙者位)
　　　　(優則人思刻厲反體還源庶可跂踵時太祖/輔政見納然所奏雖微有釐改尚多遺失至)
　　　　(齊建元初上始欲通使僧/䖍與兄子儉書事竟不行)
古語云中國失禮問之四夷計樂亦如苻堅敗後東晉
始備金石樂固知不可全誣也北國或有遺樂誠未可
便以補中夏之闕且得知其存亡亦一理也但鼔吹舊
有二十一曲今所能者十一而已意謂北使㑹有散役
得今樂署一人粗别同異者充此使限雖復延州難追
其得知所知亦當不同若謂有此理者可得申吾意上
聞否試為思之(並南/齊書)
　　　與張緒書(緒字思曼呉郡呉人厯金/紫光禄大夫領國子祭酒)
　　　　(僧䖍為㑹稽太守山隂人孔祐至行通神隠/於四明山嘗見山谷中有數百斛錢視之如)
　　　　(瓦石不異採樵者競取入手即成砂礫曾有/鶴中箭來投祐祐為之養創愈然後去僧䖍)
　　　　(與緒/書)
孔祐敬康曾孫也行動幽祇德標松桂引為主簿遂不
可屈此古之遺德也(南史/)
　　　王琰乞郡牒(寳章/集)
太子舎人王琰(闕十五字/)
牒在職三載家貧仰希江郢所統小郡謹牒
　　　　　　　　　　七月廿四日僧䖍啟
　　　題尚書省壁(僧䖍宋昇明初為尚書僕射轉/尚書令當時嗟賞以比座右銘)
圓方行止物之定質注之不已則溢髙之不已則慄馳
之不已則躓引之不已則逸是故去之宜疾
　　王慈(字伯寳僧䖍子厯東海/太守廬陵王中軍長史)
　　　上論朝堂諱榜表(慈除侍中領步兵校尉上/表詔付外詳議慈議不行)
夫帝后之德綢繆天地君人之亮蟬聯日月至於名族
不著昭自方策號諡聿宣載伊篇籍所以魏臣據中以
建議晉主依經以下詔朝堂榜誌諱字懸露義非綿古
事殷中世空失資敬之情徒乖嚴配之道若乃武功鼎
臣贊庸元吏或以勲崇或由姓表故孔悝見銘謂標叔
舅子孟應圖稱題霍氏况以處一之重列尊名以止仁
無二之貴夤沖文而止敬昔東平即世孝章巡宮而灑
泣新野云終和熹見似而流涕感循舊類尚或深心矧
觀徽跡能無惻隱今扄禁嶔邃動延車盖若使鑾駕紆
覽四時臨閲豈不重增聖慮用感宸衷愚謂空標簡第
無益于匪躬直述朝堂寜虧于夕惕伏惟陛下保合萬
國齊聖羣生當刪前基之弊軌啟皇齊之孝則
　　　博士李撝議
據周禮凡有新令必奮鐸以警衆乃退以憲之于王宮
注憲表懸之也
　　　太常丞王僴之議
尊極之名宜率土同諱目可得覩口不可言口不可言
則知之者絶知之者絶則犯觸必衆
　　　儀曹郎任昉議
撝取證明之文僴之即情惟允直班諱之典爰自漢世
降及有晉厯代無爽今之諱榜兼明義訓邦之字國實
為前事之徵名諱之重情敬斯極故懸諸朝堂搢紳所
聚將使起伏晨昏不違耳目禁避之道昭然易從此乃
敬恭之深㫖何情典之或廢尊稱霍氏理例乖方居下
以名故以不名為重在上必諱故以班諱為尊因心則
理無不安即事則習行已久謂宜式遵無所創革
　　王奐(字彦孫琅邪臨沂人僧朗孫厯/雍州刺史以擅殺拒臺命伏誅)
　　　上髙帝辭南蠻校尉表(奐領南蠻校尉南郡内/史一嵗三遷上表固讓)
　　　　(見許於是罷/南蠻校尉官)
今天地初闢萬物載新荆蠻來威巴濮不擾但使邉民
樂業有司修務本府舊州日就殷阜臣昔逰西土較見
盈虛兼日者戎燼之後痍毁難復雖復緝以善政未及
來蘇今復割撤大府制置偏校崇望不足以助强語實
安能以相弊且資力既分職司增廣衆勞務倍文案滋
煩非獨臣見其難竊以為國計非允
　　王融(字元長琅琊臨沂人僧達孫厯丹陽丞中書/郎竟陵王板寜朔將軍鬱林王於獄賜死)
　　　上武帝啟求自試
　　　　(融博學有文才厯太子舎人以父官不/通弱年便欲紹興家業啟世祖求自試)
臣聞春庚秋蟀集候相悲露木風榮臨年共悦夫惟動
植且或有心况在生靈而能無感臣自奉望宮闕沐浴
恩私拔迹庸虛㕘名盛列纓劔紫複趨步丹墀嵗時歸
來誇榮邑里然無勤而官昔賢曾議不任而禄有識必
譏臣所用慷慨憤懣不遑自安誠以深恩鮮報聖主難
逢蒲栁先秋光隂不待貪及明時展悉愚效以酬陛下
不世之仁若微誠獲信短才見序文武吏法惟所施用
夫君道含𢎞臣術無隱翁歸乃居中自見充國曰莫若
老臣竊景前脩敢蹈輕節以冒不媒之鄙式罄奉公之
誠抑又唐堯在上不㕘二八管夷吾恥之臣亦恥之願
陛下裁覽(南齊/書)
　　　上武帝論給虜書疏(融遷中書郎時虜使遣求/書朝議欲不與融上疏世)
　　　　(祖詔答事/竟不行)
臣側聞僉議疑給虜書如臣愚情切有未喻夫虜人面
獸心狼猛蜂毒暴悖天經虧違地義逋竄燭幽去來豳
朔綿周漢而不悛厯晉宋其踰梗豈有愛敬仁智恭讓
廉修慙犬馬之馴心同鷹虎之反目設槀秣有儲筋竿
足用必以草竊闗燧㓂擾邉疆寧容欵塞卑辭承衣請
朔陛下務存遵養不時侮亡許其膜拜之誠納裘之賮
况復願同文軌儻見欵遣思奉聲教方致猜拒將使舊
邑遺逸未知所寘衰胡餘噍或能自推一令蔓草難鉏
涓流泛酌豈直疥癢輕痾容為心腹重患抑孫武之言
也困則數罰窘則多賞先暴而後畏其衆者虜之謂乎
前中原士庶雖淪懾殊俗至於婚葬之辰猶巾褠為禮
而禁令苛刻動加誅轘于時獯粥初遷犬羊尚結即心
徒怨困懼成逃自其將卒奔離資偫銷闕北畏勍蠕西
逼南胡民背如崩勢絶防斷於是曲從物情偽竊章服
厯年將絶隱蔽無聞既南向而泣者日夜以覬北顧而
辭者江淮相屬凶謀嵗窘淺慮無方於是稽顙郊門問
禮求樂若來之以文德賜之以副書漢家軌儀重臨畿
輔司𨽻傳節復入闗河無待八百之師不期十萬之衆
固其提漿佇俟揮戈願倒三秦大同六漢一統又虜前
後奉使不專漢人必介以匈奴備諸覘獲且設官分職
彌見其情抑退舊苗扶任種戚師保則后族馮晉國摠
録則邽姓直勒渴侯台鼎則邱頽茍仁端執政則目凌
鉗耳至於東都羽儀西京簮帶崔孝伯程虞虯久在著
作李元和郭季祐上于中書李思沖飾處清官㳺明根
泛居顯職今經典逺被詩史北流馮李之徒必欲遵尚
直勒等類居致乖阻何則匈奴以氈騎為帷牀馳射為
糇糧冠方帽則犯沙陵雪服左衽則風驤鳥逝若衣以
朱裳戴之𤣥冕節其揖讓教以翔趨必同艱桎梏等懼
氷淵婆娑􁞛躃困而不能前已及夫春草水生阻散馬
之適秋風木落絶驅禽之歡息沸脣於桑墟别醍乳於
冀俗聽雅韶如䏊聵臨方丈若爰居馮李之徒固得志
矣虜之凶族其如病何於是風土之思深愎戾之情動
拂衣者連裾抽鋒者比鏃部落争于下酋渠危于上我
一舉而兼吞卞莊之勢必也且棘寳薦虞晉疆彌盛大
鐘出智宿氏以亡帝略逺孚無思不服鑾光幸岱匪暮
斯朝臣請收籍伊瀍兹書復掌猶取之内府藏之外籝
於理有愜即事何捐若狂言足採請決敕施行
　　　武帝答
吾意不異卿今所啟比相見更委悉
　　　上武帝陳北伐疏(永明末世祖欲北伐使毛惠/秀畵漢武北伐圖以融掌其)
　　　　(事融好功名因此上表圖成置琅琊城射堂/壁上遊幸輒觀覽焉○藝文作答敕撰漢武)
　　　　(北伐圖啟○一作/勸髙帝北伐啟誤)
臣聞情慉自中事符則感象構於始機動斯彰莊敬之
道可宗㑹揖讓其彌肅忠烈之士足貴應鼙鐸以增思
肇植生民厥詳既緬降及興運維道有徵莫不有所因
循而升皇業者也若夫膏腴既稱天乙知五方之富皮
幣已列帝劉測四海之尊異封禪之文則升中之典攸
鬯嘆輿地之圖乃席巻之庸是立伏惟陛下窮神盡聖
摠極居中偶化兩儀均明二曜拯𤣥綱於頽絶反至道
於澆淳可謂區宇儀形齊民先覺者也臣亦遭逢生此
嘉運鑿飲耕食自幸唐年而識用昏霾經術疎淺將薖
且軸豈蕨與嶶皇鑒燭幽天髙聽下賞片言之或善矜
一物之失時湔拂塵䝉霑飾光價拔足草廬厠身朝序
復得拜賀嵗時瞻望日月於臣心願曾已畢矣但千祀
一逢休明難再思策鉛駑樂陳涓壒竊習戰陣攻守之
術農桑牧藝之書申商韓墨之權伊周孔孟之道常願
待詔朱闕俯對青蒲請閒宴之私談當世之務位賤人
微徒深傾欵方今九服清怡三靈和晏木有附枝輪無
異轍東鞮獻舞南辮傳歌羌僰踰山秦屠越海舌象翫
委體之勤輶譯厭瞻巡之數固將開桂林于鳳山創金
城于西守而蠢爾獯狄敢讎大邦假息闗河竊命函谷
淪故京之爽塏變舊邑而荒涼息反坫之儒衣久伊川
之被髮北地殘民東都遺老莫不茹泣呑悲傾耳戴目
翹心仁政延首王風若試馳咫尺之書具甄戎旅之卒
狥其墮城納其降虜可弗勞弦鏃無待干戈真皇王之
兵征而不戰者也臣乞以執殳先邁式道中原澄瀚渚
之恒流掃狼山之積霧係單于之頸屈左賢之膝習呼韓
之舊儀拜鑾輿之巡幸然後天移雲動勒封岱宗咸五
登三追蹤七十百神肅警萬國具僚璯弁星離玉帛雲
聚集三燭于蘭席聆萬嵗之禎聲豈不盛哉豈不韙哉
昔桓公志在伐莒郭牙審其幽趣魏后心存去漢徳祖
究其深言臣愚昧忖誠不足以知微然伏揆聖心規模
𢎞逺既圖載其事必克就其功臣不勝歡喜
　　　又上疏(朝廷討雍州刺史/王奐融復上疏)
臣每覽史傳見憂國忘家捐生報德者未嘗不撫巻歎
息以為今古共情也然或以片言微感一飡小惠㕘國
士之眄同布素之逰耳豈有如臣獨拔無聞之伍過超
非分之位名器雙假榮禄兩升而宴安昃罷之晨優㳺
旰食之日所以敢布丹愚仰聞宸聽今議者或以西夏
為念臣竊謂之不爾其故何哉陛下聖明羣臣悉力順
以制逆上而御下指開賞黜之言微示生死之路方域
之人皆相為敵既兵威逺臨人不自保雖窮鳥必啄固等
命於梁鶉困獸斯驚終並懸於厨鹿凱師勞飲固不待
晨臣之寸心獨有微願自獫狁荐食荒侮伊瀍天道禍
淫危亡日至母后内難兵力外虛謡言物情屬當今㑹
若藉巫漢之歸師騁士卒之餘憤取函谷如反掌陵闗
塞若摧枯但士非素蓄無以即用不教民戰是實棄之
特希私集部曲豫加習校若䝉垂許乞𨽻監省拘食人
身權備石頭防衛之數臣少重名節早習軍旅若試而
無績伏受面欺之誅用且有功仰詶知人之哲
　　　拜秘書丞謝表
臣聞升離戒晨隂牆不照其景膚雲停夕幽草或漏其
津至如明兼就日澤深行雨不有聖德誰或其然所以
欽至道而出青臯捨布衣而望朱闕懷禄仕在代耕期
榮不謀入用豈悟特擢之例事均延祖置左之恩任光
元幹踰溢情涯普燭身表畏翹車而必讓誠濡翼之願
辭既聖主謂其可施故愚臣黙思自勉
　　　為王儉讓國子祭酒表
竊以庠均義重振古所崇資師道尊有來攸尚匪曰蘭
芷疇變入室之情不自朱藍何遷素絲之質(太平/御覽)
　　　又表
况臣仁慙富似德謝潤身識漏令經器非匣重何以昇
墜道於殊年反斯文於遥日將使良璣脩竹無增瑩羽
敬遜務時遂蹇早嵗
　　　又表
臣聞修瓦方湛弱露霑而取覆懸衡紀正輕塵委而必
移况臣才非應俗用乖知治取其集木飲氷旌懸輪騖
方臣之念未足言矣
　　　謝敕賜御裘等啟
雲衣降授仙裾曲委榮振素里澤駭蓬心昔漢帝解裘
不獨前寵曹王褫帶復降今恩
　　　謝敕賜米啟
臣無王陽之術計然之智不能負粟百里分地一㕓上
虧温養自取飢切豈悟外恩横集天私妄委
　　　謝竟陵王賜扇啟
竊以六翮風流五明氣重若比圓綃有兼玩實輕踰雪
羽潔並霜文子淑賞其如規班姬儷之明月豈直魏王
九華漢臣百綺况復動製聖衷垂言炯戒載摹聽眎式
範樞機
　　　謝竟陵王賜納裘啟
降飾自尊垂榮及賤𤣥玉不純曾波奪采南陸方永北
風日壯無衣無褐發念聖衷而挾纊之問每流解裘之
賜偏委
　　　謝司徒賜紫鮓啟
東越水羞實罄乘時之美南荆任土方挹鮓魚之最
　　　謝武陵王賜弓啟
殿下摛藻蕙樓暢藝蘭苑敷積玉於風筵疊連珠於月
的免園掩秀鄴水慚奇融揖讓未工濫陪升飲之賞操
弧反正繆奉招賢之錫文韜鏤景逸幹捎雲玩溢百齡
佩流千載(捎初學記作/摽升作下誤)
　　　謝安陸王賜銀鉢啟
素金之貴有訪仙經鐫刻可奇見符神鼎撤膳器於珍
羞之錫降寳玩於簞瓢之門(並藝文/類聚)
　　　三月三日曲水詩序(永明九年上幸芳林園褉/宴朝臣使融為曲水詩序)
　　　　(文藻富麗虜使宋弁謂融曰昔觀相如封禪/以知漢武之德今覽王生詩序用見齊主之)
　　　　(盛融曰皇家盛明豈直比蹤漢/武更慙鄙製無以逺匹相如)
臣聞出豫為象鈞天之樂張焉時乘既位御氣之駕翔
焉是以得一奉宸逍遥襄城之域體元則大悵望姑射
之阿然窅眇寂寥其獨適者已至如夏后兩龍載驅璿
臺之上穆滿八駿如舞瑶水之隂亦有饗云固不與萬
民共也我大齊之握機創厯誕命建家接禮貳宮考庸
太室幽明獻期雷風通饗昭華之珍既徙延喜之玉攸
歸革宋受天保生萬國度邑静鹿邱之歎遷鼎息大坰
之慙紹清和于帝猷聮顯懿于王表駿發開其逺祥定
爾固其洪業皇帝體膺上聖運鍾下武冠五行之秀氣
邁三代之英風昭章雲漢輝麗日月牢籠天地彈壓山
川設神理以景俗敷文化以柔逺澤普汜而無私法含
宏而不殺猶且具明廢寢是晷忘餐念負重于春氷懷
御奔于秋駕可謂巍巍弗與蕩蕩誰名秉靈圖而非泰
渉孟門其何險儲后睿哲在躬妙善居質内積和順外
發英華斧藻至德琢磨令範言炳丹青道潤金璧出龍
樓而問豎入虎闈而齒胄愛敬盡于一人光耀究于四
海若夫族茂麟趾宗固磐石跨蹍昌姬韜軼炎漢元宰
比肩于尚父中鉉繼踵乎周南分陜流勿翦之歡來仕
允克施之譽莫不如珪如璋令問令望朱茀斯皇室家
君王者也本枝之盛如此稽古之政如彼用能免羣生
於湯火納百姓於休和草萊樂業守屏稱事引鏡皆明
目臨池無洗耳沈㝠之怨既缺薖軸之疾已消興廉舉
孝嵗時於外府署行議年日夕于中甸協律摠章之司
序倫正俗崇文成均之職導德齊禮挈壺宣夜辨氣朔
於靈臺書笏珥彤紀言事於仙室褰帷斷裳危冠空履
之吏彯揺猛武扛鼎揭旗之士勤恤民隠糾逖王慝射
集隼於髙墉繳大風於長隧不仁者逺惟道斯行讒莠
蔑聞攘争掩息稀鳴桴于砥路鞠茂草于圓扉耆年闕
市井之㳺稚齒豐車馬之好宫隣昭泰荒憬清夷侮食
來王左言入侍離身反踵之君髽首貫胸之長屈膝厥
角請受纓縻文鉞碧砮之琛奇幹善芳之賦紈牛露犬
之玩乘黄兹白之駟盈衍儲邸充牣郊虞匭牘相尋鞮
譯無曠一尉候于西東合車書于南北暢轂埋轔轔之
轍緌旌巻悠悠之斾四方無拂五戎不距偃革辭軒銷
金罷刃天瑞降地符升澤馬來器車出紫脫華朱英秀
佞枝植厯草滋雲潤星暉風揚月至江海呈象龜龍載
文方握河沈璧封山紀石邁三五而不追踐八九之遥
迹功既成矣世既貞矣信可以優㳺暇豫作樂崇德者
歟于時青鳥司開條風發嵗粤上斯已惟暮之春同律
克和樹草自樂褉飲之日在兹風舞之情咸蕩去肅表
乎時訓行慶動於天矚載懷平圃乃睠芳林芳林園者
福地奥區之輳丹陵弱水之舊殷殷均乎姚澤膴膴尚
於周原狹豐邑之未宏陋譙居之猶褊求中和而經處
揆景緯以裁基飛觀神行虛檐雲構離房乍設層樓間
起負朝陽而抗殿跨靈沼而浮榮鏡文虹於綺疏浸蘭
泉於玉砌幽幽叢薄秩秩斯干曲拂邅逥潺湲徑復新
蓱泛沚華桐發岫雜夭采於柔荑亂嚶聲于緜羽禁軒承
幸清宮俟宴緹帷宿置帟幕宵懸既而滅宿澄霞登光
辨色戒道執殳展軨效駕徐鑾警節明鐘暢音七萃連
鑣九斿齊軌建旗拂蜺揚葭振木魚甲煙聚貝胄星羅
重英曲瑵之飾絶景追風之騎昭灼甄部駔駿函列虎
視龍超雷駭電逝轟轟隠隠紛紛軫軫羌難得而稱計
爾乃迴輿駐罕岳鎮淵渟晬容有穆賔儀式序授几肆
筵因流波而成次蕙肴芳醴任激水而推移葆佾陳階
金匏在席戚奏翹舞籥動邠詩召鳴鳥于弇州追伶倫
于嶰谷發參差于王子傳妙靡于帝江正歌有闋羽觴
無筭上陳景福之賜下獻南山之壽信凱讌之在藻知
和樂於食苹桑榆之隂不居草露之滋方渥有詔曰今
日嘉㑹咸可賦詩凡四十有五人其辭云爾
　　　皇太子哀策文
繡幕啟塗銅池從殯葆鐸既行枚綍且引皇帝痛粢盛
之闕奉哀匕鬯之有亡憫含嗟乎崇正顧掩欷于承光
式睠元良永懷人寳俾兹史策載餘風道其辭曰居辰
北極在日重離誕惟妙善克自生知資神為契合聖如
規地維缺位月紀諐期哀纒晦朔燧改嵗時􁇫粥不溢
薑桂無滋俛終心禮昌我帝基思皇下武纉戎上德將
叶人神永貽家國用稽嗣典實𢎞儲則庸器改物徽號
崇名往辭緑蓋來馭朱纓旂旗旖旎鸞纛聲明守器宣
華訪安永福上漏驂軒初晨戒服慶色伊滿夤儀載肅
至誠莫感遐福空辭氛程月志祲動年司素妭犯列青
雲失滋中楹軫夢當户陳詩楚藥毁方秦醫反轍髙議
虛演奇文徒説逺賔上靈長違昭世痛結宸慈哀震華
棣嗚呼哀哉軒帷髙寂庭帳深隂鶴闗晝掩鳬燈夜沈
仍襲未改容饌如臨曖徽儀而可慕標嗣子之純心嗚
呼哀哉韋弁告期麻衣請日辨域展圖揚龜獻吉文物
充階具僚在位摠葭挽之哀凄視風煙之蕭瑟嗚呼哀
哉飾麾輅而南指轉旌羽而北徂車結軫于雕轂馬緩
節于金蘇寄靈心於萬象增戀戀於國都嗚呼哀哉光
徙靡而欲沈山荒涼而遂晚城闕緬而何期平原忽而
超逺情有望而弗追顧如疑於將反嗚呼哀哉
　　　永嘉長公主墓志銘
作儀阿媛取儷漢妃相金漏質穠李慙暉肅穆婦容静
恭女徳顧史求箴披圖問則慶善郁夷與仁㝠黙宵燧
亡明曉挽已聲松門嚴濶泉帳寒清悠哉白日欝彼佳
城
　　　豫章文獻王墓誌銘
領袖傾淪人綱弛沒半嶽推峯中河墜月眷然曉隧如
何夜臺鯨驂惋慕葆吹徘徊千秋萬祀顧有餘哀
　　　永明九年策秀才文五首
問秀才髙第明經朕聞神靈文思之君聰明聖德之后
體道而不居見善如不及是以崆峒有順風之請華封
致乘雲之拜或揚旌求士或設簴待賢用能敷化一時
餘烈千古朕寅奉天命恭惟永圖審聽髙居載懷祗懼
雖言事必史而象闕未箴寤寐嘉猷延佇忠實子大夫
選名升學利用賔王懋陳三道之要以光四科之首鹽
梅之和屬有望焉
又問昔周宣惰千畆之禮虢公納諌漢文缺三推之義
賈生直言良以食惟民天農為政本金湯非粟而不守
水旱有待而無遷朕式照前經寳兹稼穡祥正而青旗
肅事土膏而朱紘戒典將使杏花菖葉耕穫不愆清甽
泠風述遵無廢而釋耒佩牛相沿莫反兼貧擅富浸以
為俗若爰井開制懼驚擾愚民舄鹵可腴恐時無史白
興廢之術矢陳厥謀
又問議獄緩死大易深規敬法恤刑虞書茂典自氓俗
澆弛法令滋彰胏石少不寃之民棘林多夜哭之鬼朕
所以明發動容昃食興慮傷秋荼之宻網惻夏日之嚴
威永念畫冠緬追刑厝徒以百鍰輕科反行季葉四支
重罰爰創前古訪㳺禽於絶澗作覇秦基歌鷄鳴於闕
下稱仁漢牘二途如爽即用兼通昌言所安朕將親覽
又問聚人曰財次政曰貨泉流表其不匱懋遷通其有
無既龜貝積寢緡繦專用世代滋多銷漏參倍下貧無
兼辰之業中産闕洊嵗之貲惟瘼䘏隠無捨矜歎上帝
溥臨賜朕休寳卭斜之谷開而出銅且有後命事兹鎔
範充都内之金紹圜府之職但赤仄深巧學之患榆莢
難輕重之權開塞所宜悉心以對
又問治厯明時昭遷革之運改憲敇法審刑徳之原分
命顯於唐官文條本於鄒説及嵎夷廢職昧谷虧方漢
秉素祇之徵魏稱黄星之驗紛爭徒軫疑論無歸朕獲
纂洪基思𢎞至道庶令日月休徵風雨玉燭克明之㫖
弗逺欽若之義復還於子大夫何如哉其驪翰改色寅
丑殊建别白書之
　　　永明十一年策秀才文五首
問秀才朕秉籙御天握樞臨極五辰空撫九序未歌至
於思政明臺訪道宣室若墜之惻毎勤如傷之念恒軫
故恤貧緩賦省徭慎獄幸四境無虞三秋式稔而多黍
多稌不興兩穗之謡無褐無衣必盈七月之歎豈布政
未優將罷民難業登爾於朝是屬宏議罔弗同心以匡
厥辟
又問惟王建國惟典命官上叶星象下符川嶽必待天
爵具脩人紀咸事然後沿才授職揆務分司是以五正
置於朱宣下民不忒九工開於黄序庶績其凝周官三
百漢位兼倍厯兹已降㳺惰寔繁若閑冗卑弃則横議
無已冕笏不澄則坐談彌積何則可修善詳其對
又問昔者賢牧分陜良守共治下邑必樹其風一鄉可
以為績至有旦撫鳴琴日置醇酒文而無害嚴而不殘
故能出人於阽危之域躋俗於仁壽之地是以賈誼有
言天下之有惡吏之罪也頃深汰珪符妙簡銅墨而春
雉未馴秋螟不散入在朕前湊其智畧出連城守闕爾
無聞豈薪槱之道未𢎞為網羅之目尚簡悉意正辭無
侵執事
又問朕聞上智利民不述于禮大賢彊國罔圖惟舊豈
非療飢不期於鼎食拯溺無待於規行是以三王異道
而共昌五覇殊風而並烈今農戰不脩文儒是競弃本
狥末厥弊滋多昔宋臣以禮樂為殘賊漢主比文章於
鄭衛豈欲非聖無法將以既道而權今欲專士女於耕
桑習鄉閭以弓騎五都復而事庠序四民富而歸文學
其道奚若爾無面從
又問自晉氏不綱闗河蕩析宋人失馭淮汴崩離朕思
念舊民永言攸濟故選將開邉勞來安集加以納欵通
和布徳脩禮歌皇華而遣使賦膏雨而懷賔所以闗洛
動南望之懷獯夷遽北歸之念夫危葉畏風驚禽易落
無待干戈聊用辭辯片言而求三輔一説而定五州斯
路何階人誰或可進謀誦志以沃朕心
　　王秀之(字伯奮瑯邪臨沂/人厯呉興太守)
　　　與朝士書
　　　　(虞愿字士恭㑹稽餘姚人宋明帝時為晉/平太守以亷惠稱後秀之為郡與朝士書)
此郡承虞公之後善政猶存遺風易遵差得無事(南齊/書)
　　　貽宗測書
　　　　(測少静退秀之彌所欽慕乃令陸/探微畵其形與已相對又貽書)
昔人有圖畵僑札輕以自方耳(南/史)
　　王逡之(字宣約琅邪臨沂人/厯光禄大夫加侍中)
　　　大輅議(宋昇明三年錫齊王大輅戎輅各一乘/黄五路無大輅戎輅左丞王逡之議太)
　　　　(尉左長史王儉議/宜用金輅九旒)
大輅殷之祭車故不登周輅之名而明堂位云大輅殷
輅也注云大輅木輅也月令中央土乘大輅注云殷輅
也禮器大輅繁纓一就注云大輅殷之祭天車也周禮
五路玉路金路象路革路木路則周之木輅殷之大輅
也周革路建太白以即戎此則戎輅也意謂國之大事
在祀與戎故錫以殷祭天之車與周之即戎之路祀則
以殷戎必以周者明郊天義逺建前代之禮即戎事近
故以今世之制明堂位云魯君孟春乘大輅載十有二
旒日月之章祀于帝郊天必以大輅以錫諸侯良有以
也今木路即大路也
　　　奏彈兼中丞袁彖(彖彈謝超宗言辭依違世祖/復使右丞王逡之併彈彖詔)
　　　　(徙超宗/彖禁錮)
臣聞行父盡忠無禮斯疾農夫去草見惡必耘所以振
纓稱良登朝著績未有尸位存私而能保其榮名者也
今月九日治書侍御史臣司馬侃啟彈征北諮議㕘軍
事謝超宗稱根性昏動率心險放悖議爽真囂辭犯實
親朋忍聞衣冠掩目輒收付廷尉法獄治罪處劾雖重
文辭簡略事入主書被却還外其晩兼御史中丞臣袁
彖改奏白簡始粗詳備厥初隠衛寔彖之由尋超宗植
性險戾稟行凶詖豺狼野心久暴遐邇張敬兒潜圖反
噬罰未塞諐而稱怨痛枉形于言貌協附奸邪疑間勲
烈搆扇異端譏議時政行路同忿有心咸疾而阿昧茍
容輕文畧奏又彈事舊體品第不簡而舋戾殊常者皆
命議親奏以彰深諐况超宗罪逾四凶過窮南竹雖下
輒收而文止黄案沈浮并見輕重相乖此而不糾憲綱
將替彖才識疎淺質幹無聞慿戚昇榮因慈荷任不能
克己厲情少酬恩奬撓法容非用申私惠何以糾正邦
違式明王度臣等參議請以見事免彖所居官解兼御
史中丞輒攝曹依舊下禁止視事如故治書侍御史臣
司馬侃雖承稟有由而初無疑執亦合及咎請杖督五
十奪勞百日令史卑微不足申盡啟可奉行侃奏彈之
始臣等並即經見加推糾案入主書方被却檢疎謬之
諐伏追震悚
　　　武帝詔
超宗舋同大逆罪不容誅彖匿情欺國愛朋罔主事合
極法特原收治免官如案禁錮十年
　　王顥(逡之從弟珪之/子仕中軍參軍)
　　　上齊職儀啟(珪之有史學撰齊職儀永/明九年顥啟上詔付秘閣)
臣亡父故長水校尉珪之籍素為基依儒習性以宋元
徽二年被敕使纂集古設官厯代分職凡在墳策必盡
詳究是以等級掌司咸加編録黜陟遷補該研記述章
服之差兼冠佩之飾屬值啟運軌度惟新故太宰臣淵
奉宣敕㫖使速洗正刋定未畢臣私門凶禍不揆庸微
謹冒啟上凡五十巻謂之齊職儀仰希永升天閣長銘
秘府(南齊/書)
　　王晏(字士彦琅邪臨沂人厯尚書令/進號驃騎大將軍為明帝所誅)
　　　文惠大子䘮服議(永明十一年太子薨右僕/射王晏等奏詔依所議)
案䘮服經為君之父長子同齊衰朞今至尊既不行三
年之典止服朞制羣臣應降一等便應大功九月功衰
是兄弟之服不可以服尊臣等參議謂宜重其衰裳減
其月數同服齊衰三月至於太孫三年既申南郡國臣
宜備齊衰朞服臨汝曲江既非正嫡不得禰先儲二公
國臣並不得服
　　　又奏(詔曰既久/廢便停)
案䘮服經雖有妾為君之長子從君而服二漢以來此
禮久廢請因循前准不復追行
　　　又奏(詔依/議)
伏尋御服文惠太子朞内不奏樂諸王雖本服朞而儲
皇正體宗廟服者一同釋服奏樂姻娶便應並通竊謂
二等誠俱是嘉禮輕重有異娶婦思嗣事非全吉三日
不樂禮有明文宋世朞䘮降在大功者婚禮廢樂以申
私戚通以前典
　　　又奏(詔可/)
案禮祥除皆先於今夕易服明旦乃設祭尋比世服臨
然後改服與禮為乖今東宮公除日若依例皇太孫服
臨方易服臣等參議謂先哭臨竟而後祭之應公除者
皆於府第變服而後入臨行奉慰之禮
　　　啟武帝(江斆永明七年徙侍中領驍騎將軍/尋轉都官尚書領驍騎將軍王晏啟)
江斆今重登禮閣兼掌六軍慈渥所覃寔有優忝但語
其事任殆同閑輩天㫖既欲升其名位愚謂以侍中領
驍騎望實清顯有殊納言
　　　武帝答
斆常啟吾為其鼻中惡今既以何𦙍王瑩還門下故有
此回換耳
　　王晏(右僕/射)徐孝嗣(吏部/尚書)何𦙍(侍中/)
　　　故太子祔廟奏(永明十一/年議詔可)
故太子祔太廟既無先准檢宋元后故事太尉行禮太
子拜伏與太尉俱臣等參議依擬前典太常主廟位太
尉執禮祔太孫拜伏皆與之俱正禮既畢隂室之祭太
孫宜親自祭奠
　　王思逺(琅邪臨沂人晏從弟/厯侍中度支尚書)
　　　上明帝固讓吏部郎表(思逺以從兄晏為尚書/令不欲並居内臺權要)
　　　　(之職表上改授/司徒左長史)
近頻煩歸啟實有微槩陛下矜遇之厚古今罕儔臣若
孤恩誰當戮力既自誓輕軀命不復以塵㸃為疑正以
臣與晏地惟宻親必不宜俱居顯要慺慺丹赤守之以
死臣實庸鄙無足奬進陛下甄拔之㫖要是許其一節
臣果不能以理自固有乖則哲之明犯冒之尤誅責在
已謬賞之私惟塵聖鑒權其輕重寧守褊心且亦縁陛
下以徳御下故臣可得以禮進退伏願思垂拯宥不使
霣墜今若祗膺所忝三公不足為泰犯忤之後九泉未
足為劇而臣茍求刑戮自棄富榮愚夫不為臣亦庶
免此心此志可憐可矜如其上命必行請罪非理聖恩
方置之通塗而臣固求擯壓自愍自悼不覺涕流謹冒
鈇鉞悉心以請窮則呼天仰祈一照
　
　
　
　
　
　南齊文紀巻四
欽定四庫全書
　南齊文紀巻五　　　　　明　梅鼎祚　編
　　栁世隆(字彦緒河東解人厯尚/書令侍中左光禄大夫)
　　　與劉懷慰書(尺牘作蕭緬與/劉懷恵並誤)
　　　　(懷慰為齊郡太守太祖手敕褒/賞世隆為兖州刺史與懷慰書)
膠東流化潁川致美以今方古曾何足云(南/史)
　　　論土斷條格奏(南兖州鎮廣陵永明元年刺史/栁世隆奏于是濟隂下邳淮陽)
　　　　(東莞屬縣之散居無實土者及州/治立見省民户帖屬○南齊書)
尚書符下土斷條格并省僑郡縣凡諸流寓本無定憇
十家五落各自星處一縣之民散在州境西至淮畔東
届海隅今專罷僑邦不省荒邑雜居舛止與先不異離
為區斷無革游濫謂應同省隨界并帖若鄉屯里聚二
三百家井甸可修區域易分者别詳立
　　劉善明(平原人懷珍族弟/厯宣城太守卒)
　　　上髙帝陳事表(太祖踐阼以善明勲誠拜授淮/南宣城二郡太守至郡上表陳)
　　　　(事/)
周以三聖相資再駕乃就漢值海内無主累敗方登魏
挾主行令實踰二紀晉廢立持權遂厯四世景祚攸集
如此之難者也陛下凝輝自天照湛神極睿周萬品道
洽無垠故能髙嘯閑軒鯨鯢自翦垂拱雲帟九服載晏
靡一戰之勞無半辰之棘苞池江海籠苑嵩岱神祇樂
推普天歸奉二三年間允膺寳命胄臨皇厯正位宸居開
闢以來未有若斯之盛者也夫常勝者無憂恒成者好
怠故雖休勿休姬旦作誥安不忘危尼父垂範今皇運
草創萬化始基乘宋季葉政多澆苛億兆倒懸仰齊蘇
振臣早䝉殊養志輸肝血徒有其誠曾闕埃露夙宵慙
戰如墜淵谷不識忌諱謹陳愚管瞽言芻議伏待斧鉞
所陳事凡十一條其一以為天地開創人神慶仰宜存
問逺方宣廣慈澤其二以為京師浩大逺近所歸宜遣
醫藥問其疾苦年九十以上及六疾不能自存者隨宜
量賜其三以為宋氏赦令䝉原者寡愚謂今下赦書宜令
事實相副其四以為匃奴未滅劉昶猶存秋風揚塵容
能送死境上諸城宜應嚴備特簡雄畧以待事機資實
所須皆宜豫辦其五以為宜除宋氏大明太始以來諸
苛政細制以崇簡易其六以為凡諸土木之費且可權
停其七以為帝子王姬宜崇儉約其八以為宜詔百官
及府州郡縣各貢讜言以𢎞唐虞之美其九以為忠貞
孝悌宜擢以殊階清儉苦節應授以民政其十以為革
命惟始天地大慶宜時擇才辨北使匃奴其十一以為
交州險敻要荒之表宋末政苛遂致怨叛今大化創始
宜懷以恩徳未應逺勞將士揺動邉氓且彼土所出唯
有珠寳實非聖朝所須之急討伐之事謂宜且停
　　　遺崔祖思書
　　　　(善明與祖思友善祖思出/為青冀二州善明遺書)
昔時之㳺于今邈矣或攜手春林或負杖秋澗逐清風
于林杪追素月于園垂如何故人徂落殆盡足下方擁
旄北服吾剖竹南甸相去千里間以江山人生如寄來
㑹何時嘗覽書史數千年來畧在眼中矣厯代參差萬
理同異夫龍虎風雲之契亂極必夷之機古今豈殊此
實一揆日者沈攸之擁長虵于外粲秉復為異識所推
惟有京鎮創為聖基遂乃擢吾為首佐授吾以大郡付
吾闗中委吾留任既不辨有抽劔兩城之用横槊搴旗
之能徒以挈瓶小智名㕘佐命常恐朝露一下深恩不
酬憂深責重轉不可據還視生世倍無次緒藿羮布被
猶篤鄙好惡色憎聲暮齡尤甚出蕃不與台輔别入國
不與公卿㳺孤立天地之間無猜無託惟知奉主以忠
事親以孝臨民以潔居家以儉足下今鳴笳舊鄉衣繡
故國宋季荼毒之悲已䝉蘇泰河朔倒懸之苦方須救
拔遣遊辯之士為鄉導之使輕裝啟行經營舊壤令泗
上歸業稷下還風君欲誰讓耶聊送諸心敬申貧贈(南/齊)
(書/)
　　崔祖思(字敬元清河東武城人琰七/世孫厯督青冀二州刺史)
　　　上太祖陳政事啟
　　　　(太祖齊國建祖思遷齊國内史建元元年轉/長兼給事黄門侍郎啟陳政事上優詔報荅)
禮誥者人倫之襟冕帝王之樞柄自古開物成務必以
教學為先世不習學民忘志義悖競因斯而興禍亂是
焉而作故篤俗昌治莫先道教不得以夷禍革慮儉泰
移業今無員之官空受禄力三載無考績之効九年闕
登黜之序國儲以之虛匱民力為之凋散能否無章涇
渭混流宜太廟之南引脩文序司農以北廣開武校臺
州列國限外之職問其所樂依方課習各盡其能月供
僮幹如先充給若有廢墮遣還故郡殊經奇藝待以不
次士修其業必有異等民識其利能無勉勵
　　　又
漢文集上書囊以為殿帷身衣弋綈以韋帶劔慎夫人
衣不曳地惜中民十家之産不為露臺劉備取帳鈎銅
鑄錢以充國用魏武遣女皁帳婢十人東阿婦以繡衣
賜死王景興以折米見誚宋武節儉過人張妃房帷碧
綃蚊幬三齊苮席五盞盤桃花米飯殷仲文勸令畜伎
答云我不解聲仲文曰但畜自解又答畏解故不畜厯
觀帝王未嘗不以約素興侈麗亡也伏惟陛下體唐成
儉踵虞為樸寢殿則素木卑構饍器則陶匏充御瓊簮
玉箸碎以為塵珍裘繡服焚之如草斯實風髙上代民
偃下世矣然教信雖孚氓染未革宜加甄明以速歸厚
詳察朝士有柴車蓬館髙以殊等雕牆華輪卑其稱謂
馳禽荒色長違清編嗜音酣酒守官不徙物識義方且
懼且勸則調風變俗不俟終日
　　　又
憲律之重由來尚矣故曹參去齊惟以獄市為寄餘無
所言路温舒言秦有十失其一尚在治獄之吏是也寔
宜清置廷尉茂簡三官寺丞獄主彌重其選研習律令
刪除繁苛詔獄及兩縣一月三訊觀貌察情欺枉必達
使明慎用刑無忝大易寧失不經靡愧周書漢來治律
有家子孫並世其業聚徒講授至數百人故張于二氏
絜譽文宣之世陳郭兩族流稱武明之朝決獄無寃慶
昌枝裔槐衮相襲蟬紫傳輝今廷尉律生乃令史門户
族非咸𢎞庭缺于訓刑之不措抑此之由如詳擇篤厚
之士使習律令試簡有徵擢為廷尉僚屬茍官世其家
而不美其績鮮矣廢其職而欲善其事未之有也若劉
累傳守其業庖人不乏龍肝之饌斷可知矣
　　　又
樂者動天地感鬼神正情性立人倫其義大矣按前漢
編户千萬太樂伶官方八百二十九人孔光等奏罷不
合經法者四百四十一人正樂定員惟置三百八十八
人今户口不能百萬而太樂雅鄭元徽時校試千有餘
人後堂雜伎不在其數靡廢力役傷敗風俗今欲撥邪
歸道莫若罷雜伎王庭惟置鍾簴羽戚登歌而已如此
則官充給養國反淳風矣
　　　又
論儒者以徳化為本談法者以刻削為體道教治世之
粱肉刑憲亂世之藥石故以教化比雨露名法方風霜
是以有恥且格敬讓之樞紐令行禁止為國之關楗然
則天下治者賞罰而已矣賞不事豐所病於不均罰不
在重所困於不當如令甲勲少乙功多賞甲而捨乙天
下必有不勸矣丙罪重丁眚輕罰丁而赦丙天下必有
不悛矣是賞罰空行無當乎勸沮將令見罰者寵習之
臣受賞者仇讎之士戮一人而萬國懼賞匹夫而四海
悦
　　　又
籍税以厚國國虛民貧廣田以實廩國富民贍堯資用
天之儲實拯懷山之數湯憑分地之積以勝流金之運
近代魏置典農而中都足食晉開汝潁而汴河委儲今
將掃闢咸華題鏤龍漠宜簡役敦農開田廣稼時罷山
池之威禁深抑豪右之兼擅則兵民優贍可以出師
　　　又
古者左史記言右史記事故君舉必書盡直筆而不汚
上無妄動知如絲之成綸今者著作之官起居而已述
事之徒褒䛕為體世無董狐書法必隠時闕南史直筆
未聞又廢諌官聽納靡依雖課勵朝僚徵訪芻輿莫若
推舉質直職思其憂夫越任于事在言為難當官而行
處辭或易物議既以無言望巳巳亦當以呑黙慙人中
丞雖謝咸𤣥未有全廢劾簡廷尉誠非釋之寧容都無
訊牒故知與其謬人寧不廢職目前之明効也漢徵貢
禹為諫大夫矢言先策夏侯勝狂直拘繫出補諷職伐
柯非遐行之即善
　　　又
天地無心賦氣自均寧得誕秀往古而獨寂寥一代將
在知與不知用與不用耳夫有賢而不知知賢而不用
用賢而不委委賢而不信此四者古今之通患也今誠
重郭隗而招劇辛任鮑叔以求夷吾則天下之士不待
召而自至矣(並南/齊書)
　　虞玩之(字茂瑶㑹稽餘姚人仕宋為尚書右丞/齊遷驍騎將軍黄門郎領本部中正)
　　　上宋後廢帝陳時事表(元徽四年玩之為尚書/右丞上表帝優詔報之)
天府虛散垂三十年江荆諸州税調本少自頃以來軍
募多乏其穀帛所入折供文武豫兖司徐開口待哺西
北戎將裸身求衣委輸京都盖為寡薄天府所資唯有
淮海民荒財單不及曩日而國度引費四倍元嘉二衛
臺坊人力五不餘一都水材官朽散十不兩存備豫都
庫材竹俱盡東西二􁀙磚瓦雙匱敕令給賜悉仰交市
尚書省舎日就傾穨第宅府署類多穿毁視不遑救知
不暇及尋所入定調用恒不周既無儲畜理至空盡積
弊累耗鍾于今日昔嵗奉敕課以揚徐衆逋凡入米穀
六十萬斛錢五千餘萬布絹五萬匹雜物在外賴此相
贍故得推移即今所懸轉多興用漸廣深懼供用頓闕
軍器輟功將士飢怨百官蹇禄署府謝雕麗之器土木
停緹紫之容國戚無以贍勲求無以給如愚管所慮不
月則嵗矣經國逺謀臣所不敢言朝夕祗勤心存于匪
懈起伏震遽事屬冒聞伏願陛下留須㬰之鑒垂永代
之計發不世之詔施必行之典則氓祇齊懽髙卑同泰
(宋/書)
　　　上髙帝言黄籍表(太祖詔朝臣以黄籍巧偽/欲革其弊玩之上表納之)
宋元嘉二十七年八條取人孝建元年書籍衆巧之所
始也元嘉中故光禄大夫傅隆年出七十猶手自書籍
躬加隠校隆何必有石建之慎髙柔之勤盖以世屬休
明服道修身故耳今陛下日旰㤀食未明求衣詔逮幽
愚謹陳妄説古之共治天下唯良二千石今欲求治取
正其在勤明令長凡受籍縣不加檢合但封送州州檢
得實方却歸縣吏貪其賂民肆其姧姧彌深而却彌多
賂愈厚而答愈緩自泰始三年至元徽四年揚州等九
郡四號黄籍共却七萬一千餘户于今十一年矣而所
正者猶未四萬神州奥區尚或如此江湘諸部倍不可
念愚謂宜以元嘉二十七年籍為正民惰法既久今建
元元年書籍宜更立明科一聽首悔迷而不反依制必
戮使官長審自檢校必令明洗然後上州永以為正若
有虛昧州縣同咎今户口多少不減元嘉而板籍頓闕
弊亦有以自孝建以來入勲者衆其中操干戈衛社稷
者三分殆無一焉勲簿所領而詐注辭籍浮逰世要非
官長所拘録復為不少尋蘇峻平後庾亮就温嶠求勲簿
而嶠不與以為陶侃所上多非實録尋物之懷私無世
不有宋末落紐此巧尤多又將位既衆舉䘏為禄實潤
甚微而入領數萬如此二條天下合役之身已據其大
半矣又有改注籍狀詐入仕流苦為人役者今反役人
又生不長髪便謂為道填街溢巷是處皆然或抱子并
居竟不編户遷徙去來公違土斷屬役無滿流亡不歸
寧䘮終身疾病長臥法令必行自然競反又四鎮戍將
有名寡實隨才部曲無辨勇懦署位借給巫媪比肩彌
山滿海皆是私役行貨求位其塗甚易募役卑劇何為
投補坊吏之所以盡百里之所以單也今但使募制明
信滿復有期民無逕路則坊可立表而盈矣為治不患
無制患在不行不患不行患在不久(得實一作得知部/作郡苦為一作昔)
(為/)
　　　告退表(玩之以久宦衰疾/上表告退許之)
臣聞負重致逺力窮則困竭誠事君智盡必傾理固然
也四十仕進七十懸車壯則驅馳老宜休息臣生於晉
長於宋老於齊世厯三代朝市再易臣以宋元嘉二十
八年為王府行佐於兹三十年矣自頃以來衰耗漸篤
為性不懶惰而倦怠頓來耳目本聰明而聾矒轉積脚
不支身喘不緒氣景刻不推朝晝不保大功兄弟四十
有二人通塞壽夭唯臣獨存朝露末光寧堪長久且知
足不辱臣已足矣稟命饑寒不求富貴銅山由命臣何
恨焉久甘之矣直道事人不免縲絏屬遇聖明知其非
罪臣之幸厚矣受命於道消之晨効節於百揆之日臣
忠之効也降慶於文明之初荷澤於天飛之運臣命之
偶也不謀巧宦而位至九卿徳慚李陵而忝居門下堯
舜無窮臣亦通矣年過六十不為夭矣榮期之三樂東
平之一善臣俱盡之矣經昏踐亂渉艱履危仰聖徳以
求全慿賢輔以申節未嘗厭屈于勲權長溺于狐䑕臣
立身之本於斯不虧在其壯也當官不讓及其衰也豪
露靡因伏願慈臨賜臣骸骨非為希髙慕古愛好泉林
特以下運孤貧養禮多闕風樹之感夙自纒心庶天假
其辰得二三年間掃守邱墓以此歸全始終之報遂矣
　　劉休(字𢎞明沛郡相/人厯豫章内史)
　　　與親知書
　　　　(虞玩之建元時為黄門郎告退許之宋末王/儉舉員外郎孔逷使魏玩之言論不相饒儉)
　　　　(逷並恨之至是東歸儉不出送朝/廷無祖餞者中丞劉休與親知書)
虞公散髮海隅同古人之美而東都之送殊不藹藹(南/史)
　　　上髙帝辭御史大夫啟
臣自塵榮南憲星晷交春謬聞弱奏劾無空月豈唯不
能使蕃邦歛手豪右屏氣乃遣聽已暴之辜替網觸羅
之鳥而猶以此里失鄉黨之和朝絶比肩之顧覆背騰
其喉脣武人厲其觜吻怨之所聚勢難久堪議之所裁
孰懷其允臣竊尋宋氏載祀六十厯職斯任者五十有
三校其年月不過盈嵗於臣叨濫宜請骸骨
　　　髙帝答
卿職當國司以威裁為本而忽憚世誚卿便當辭之如
事可獲何惰晚節耶(南齊/書)
　　孔顗
　　　上髙帝鑄錢均貨議(宋代太祖輔政欲鑄錢未/及施行建元四年奉朝請)
　　　　(孔顗上議辭證甚博時議者多以錢貨轉少/宜更廣鑄重其銖兩以防民姦㑹晏駕事寢)
食貨相通理勢自然李悝曰糴甚貴傷民甚賤傷農民
傷則離散農傷則國貧甚賤與甚貴其傷一也三呉國
之闗閫比嵗被水潦而糴不貴是天下錢少非穀穰賤
此不可不察也鑄錢之弊在輕重屢變重錢患難用而
難用為累輕輕錢弊盜鑄而盜鑄為禍深民所盜鑄嚴
法不禁者由上鑄錢惜銅愛工也惜銅愛工者謂錢無
用之器以通交易務欲令輕而數多使省工而易成不
詳慮其為患也自漢鑄五銖錢至宋文帝厯五百餘年
制度世有廢興而不變五銖錢者明其輕重可法得貨
之宜以為宜開置泉府方牧貢金大興鎔鑄錢重五銖
一依漢法府庫已實國用有儲乃量奉祿薄賦税則家
給民足頃盜鑄新錢者皆效作翦鑿不鑄大錢也摩澤
緇染始皆類故交易之後渝變還新良民弗售緇染不
復行矣所鬻賣者皆徒失其物盜鑄者復賤買新錢緇
染更用反覆生詐循環起姦此明主尤所宜禁而不可
長也若官鑄已布于民使嚴斷翦鑿小輕破缺無周郭
者悉不得行官錢細小者稱合銖兩銷以為大利貧良
之民塞姦巧之路錢貨既均逺近若一百姓樂業市道
無争衣食滋殖矣
　　胡諧之(豫章南昌人厯度/支尚書領衛尉)
　　　上髙帝觧職表(諧之為太子中庶子領左衛/率兄謨之亡上表觧職不許)
臣私門罪釁早備茶苦兄弟三人共相撫鞠嬰孩抱疾
得及成人長兄臣諶之復早殞沒與亡弟二兄臣謨之
銜戚家庭得䝉訓長情同極廕何圖一旦奄見弃放吉
凶分違不獲臨奉乞觧所職
　　陸澄(字彥淵呉人領國子/祭酒厯散騎常侍)
　　　宋皇太子朝賀服議(宋泰始六年詔皇太子朝/賀服衮冕九章澄時兼左)
　　　　(丞與儀曹郎/丘仲起議)
服冕以朝實著經文秦除六冕漢明還備魏晉以來不
欲令臣下服衮冕故位公者加侍官今皇太子禮絶羣
后宜遵聖王盛典革近代之制
　　　上齊髙帝自理表(建元元年驃騎諮議沈憲等/坐家奴客為劫子弟被劾憲)
　　　　(等晏然時澄為御史中丞左丞任遐奏澄不/糾請免官澄上表自理詔付外詳議尚書令)
　　　　(褚淵奏髙/帝下詔)
周稱舊章漢言故事爰自河雒降逮淮海朝之憲度動
尚先准若乃任情違古率意專造豈謂酌諸故實擇其
茂典案遐啟彈新除諮議㕘驃騎大將軍軍事沈憲太
子庶子沈曠并弟息敕付建康而憲被使曠受假俱無
歸罪事狀臣以不糾憲等為失伏尋晉宋左丞案奏不
乏於時其及中丞者從來殆無王獻之習達朝章近代
之宗其為左丞彈司徒屬王濛憚罰自觧屬疾逰行初
不及中丞桓祕不奔山陵左丞鄭襲不彈祕直彈中丞
孔欣時又云别攝蘭臺檢校此徑彈中丞之謂唯左丞
庾登之奏鎮北檀道濟北伐不進致虎牢陷沒蕃岳宰
臣引咎謝諐而責帥之劾曾莫奏聞請收治道濟免中
丞何萬嵗夫山陵情敬之極北伐專征之大祕霸季之
貴道濟元勲之盛所以咎及南司事非常憲然祕事猶
非及中丞也今若以此為例恐人之貴賤事之輕重物
有其倫不可相方左丞江奥彈段景文又彈裴方明左
丞甄法崇彈蕭珍又彈杜驥又彈叚國又彈范文伯左
丞羊𤣥保又彈蕭汪左丞殷景熙彈張仲仁兼左丞何
承天彈呂萬齡並不歸罪皆為重劾凡兹十彈差是憲
曠之比悉無及中丞之議左丞荀萬秋劉藏江謐彈王
僧朗王雲之陶寳度不及中丞最是近例之明者謐彈
在今龕􁇈之後事行聖照逺取十奏近徵二案自宜依
以為體豈得捨而不遵臣竊此人乏謬奉國憲令遐所
糾既行一時若黙而不言則向為來准後人被䋲方當
追請素飡之責貽塵千載所以備舉顯例引通國典雖
有愚心不在微躬請出臣表付外詳議若所陳非謬裁由
天鑒
　　　尚書令褚淵奏
宋世左丞荀伯子彈彭城令張道欣等坐界劫累發不
禽免道欣等官中丞王淮不糾亦免官左丞羊𤣥保彈
豫州刺史管義之譙梁羣盜免義之官中丞傅隆不糾
亦免隆官左丞羊𤣥保又彈兖州刺史鄭從之濫上布
及加課租綿免從之官中丞傅隆不糾免隆官左丞陸
展彈建康令邱珍孫丹陽尹孔山士劫發不禽免珍孫
山士官中丞何朂不糾亦免朂官左丞劉矇彈青州刺史
劉道隆失火燒府庫免道隆官中丞蕭惠開不糾亦免
惠開官左丞徐爰彈右衛將軍薛安都屬疾不直免安
都官中丞張永結免澄謏聞膚見貽擾後昆上掩皇明
下籠朝議請以見事免澄所居官
　　　髙帝詔
澄表據多謬不足深劾可白衣領職
　　　與王儉書
　　　　(澄領國子博士時國學置鄭王易杜服春秋/何氏公羊麋氏穀梁鄭𤣥孝經澄謂尚書令)
　　　　(王儉曰孝經小學之類不宜列在/帝典乃與儉書論之儉答書)
易近取諸身逺取諸物彌天地之道通萬物之情自商
瞿至田何其間五傳年未為逺無訛雜之失秦所不焚
無崩壞之弊雖有異家之學同以象數為宗數百年後
乃有王弼王濟云弼所悟者多何必能頓廢前儒若謂
易道盡于王弼方須大論意者無乃仁智殊見四道異
傳無體不可以一體求屢遷不可以一遷執也晉太興
四年太常荀崧請置周易鄭𤣥注博士行乎前代于時
政由王庾皆儁神清識能言𤣥逺捨輔嗣而用康成豈
其妄然泰元立王肅易當以在𤣥弼之間元嘉建學之
始𤣥弼兩立逮顔延之為祭酒黜鄭置王意在貴𤣥事
成敗儒今若不大𢎞儒風則無所立學衆經皆儒惟易
獨𤣥𤣥不可棄儒不可缺謂宜並存所以合無體之義
且弼于注經中已舉繫辭故不復别注今若專取弼易
則繫説無注左氏泰元取服䖍而兼取賈逵經服傳無
經雖在注中而傳又有無經者故也今留服而去賈則
經有所闕案杜預注傳王弼注易俱是晚出並貴後生
杜之異古未如王之奪實祖述前儒特舉其違又釋例
之作所引惟深穀梁泰元舊有麋信注顔益以范甯麋
猶如故顔論閏分范注當以同我者親常謂穀梁劣公
羊為注者又不盡善竟無及公羊之有何休恐不足兩
立必謂范善便當除麋世有一孝經題為鄭𤣥注觀其
用辭不與注書相類案𤣥自序所注衆書亦無孝經
　　　王儉答書
易體微逺實冠羣籍施孟異聞周韓殊㫖豈可專據小
王便為該備依舊存鄭髙同來説元凱注傳超邁前儒
若不列學官其可廢矣賈氏注經世所罕習穀梁小書
無俟兩注存麋畧范率由舊式凡此諸義並同雅論疑
孝經非鄭所注僕以此書明百行之首實人倫所先七
略藝文並陳之六藝不與倉頡凡將之流也鄭注虛實
前代不嫌意謂可安仍舊立置(並南/齊書)
　　顧測
　　　與太守蕭緬牋
　　　　(測為揚州主簿以兩奴就陸澄弟鮮質錢鮮/死子暉誣為賣劵澄為中丞測與書相往反)
　　　　(後又牋與緬測遂為澄/所排抑世以此少之)
澄欲遂子弟之非未近義方之訓此趨販所不為况縉
紳領袖儒宗勝達乎(南齊/書)
　　何昌㝢(字儼望廬江灊人仕宋湘東太守入齊厯/侍中吏部尚書領驍騎將軍○南齊書何)
　　　(昌㝢傳云祖叔度呉郡太守父佟之太常卿昌/㝢齊明帝建武四年卒年五十一梁書何佟之)
　　　(傳云祖劭宋員外散騎常侍父歆齊奉朝請佟/之梁天監二年卒年五十五則昌㝢父何佟之)
　　　(别自一人非後載議禮入梁之何佟之也然/皆廬江灊人姓名並同時代相接亦是難曉)
　　　與驍騎大將軍蕭道成啟
　　　　(昌㝢先為建平王景素府主簿以風素見重/母老求禄出為湘東太守為齊太祖蕭道成)
　　　　(驃騎功曹昌㝢在郡景素被誅昌㝢痛之至/是啟道成又與司空褚淵書淵答之道成嘉)
　　　　(其義轉/為記室)
伏尋故建平王因心自逺忠孝基性徽和之譽早布國
言勝素之情夙洽民聽世祖綢繆太宗眷異朝中貴人
野外賤士雖聞見有殊誰不悉斯事者元徽之間政闗
羣小搆扇異端共令傾覆慇懃之非古人所悼况蒼梧
將季能無衒惑一年之中藉者再三有必巔之危無暫
立之安行路寒心往來跼蹐而王夷慮坦然委之天命
惟謙惟敬專誠奉國閨無執㦸之衞門闕衣介之夫此
五尺童子所見不假闊曲言也一淪疑似身名頓滅寃
結淵泉酷貫穹昊時經隆替嵗改三元曠蕩之恵亟申
被枉之澤未流俱沐温光獨酸霜露明公鋪天地之施
散雲雨之潤物無巨細咸被慶渥若今日不䝉照滌則
為萬代寃魂昌㝢非敢慕慷慨之士激揚當世實義切
於心痛入骨髓瀝腸紓憤仰希神照辨明枉直亮王素
行使還名帝籍歸靈舊塋死而不泯豈忘徳於黄壚分
軀碎首不足上謝
　　　與司空褚淵書
天下之可哀者有數而埋寃于黄泉者為甚焉何者百
年之壽同于朝露揮忽去留寧足道哉政欲闔棺之日
不隕令名竹帛傳芳烈鐘石紀清英是以昔賢甘心於
死所者也若懷忠抱義而負枉冥㝠之下時主未之矜
卿相不為言良史濡翰將被以惡名豈不痛哉豈不痛
哉竊尋故建平王地屬親賢徳居宗望道心惟沖睿性
天峻散情風雲不以塵務嬰衿明發懐古惟以琴書娯
志言忠孝行惇慎二公之所深鑒也前者阮楊連黨搆
此紛紜雖被明於朝貴愈結怨於羣醜覘察繼蹤疑防
重著小人在朝詩史所歎清識飲涕王每永言終日氣
淚交横既推信以期物故日去其備衞朱門蕭條示存
典刑而已求觧徐州以避北門要任苦乞㑹稽貪處東
甌閑務此並彰于事迹與公道味相求期心有素方共
經營家國劬勞王室何圖時不我與契闊屯昏忠誠弗
亮罹此百殃嵗朔亟流已經四載皇命惟新人霑天澤
而幽然深酷未䝉照明封殯卑雜窮魂莫寄昭穆不序
松柏無行事傷行路痛結幽顯吾等叩心泣血實有望
于盛時公以徳佐世欲物得其所豈可令建平王枉直
不分邪田叔不言梁事袁絲諫止淮南以兩國舋禍尚
回帝意豈非親親之義寧存敦厚而今疑似未辨為世
大戮若使王心跡得申亦示海内理寃枉明是非存亡
國繼絶世周漢之通典有國之所急也昔叔向之理恃
祁大夫而獲亮戾太子之寃資車丞相而見察幽靈有
知豈不眷眷於明顧碎首抽脅自謂不殞
　　　褚淵答書
追風古人良以嘉歎但事既昭晦理有逆從建平初阻
元徽未悖專欲委咎阮楊彌所致疑于時正亦謬㕘此
機若審如髙論其愧特深(並南/齊書)
　　劉璡(字子璥瓛弟厯/射聲校尉卒官)
　　　上髙帝訟宋建平王景素寃書(景素敗後故記/室㕘軍王螭故)
　　　　(主簿何昌㝢並上書訟寃齊受禪建元初故/景素秀才劉璡又上書不省璡初舉秀才為)
　　　　(景素征北主簿深見禮遇/至永明中詔以王禮葬)
臣聞曾子孝於其親而沈乎水介生忠於其主而焚於
火何則仁也不必可依信也不必可恃昔者墨翟議雲
梯於荆臺之下宋人逐之夷叔為衞軍隐難於晉公子
殪之李牧北逝彊胡之旗南拒全秦之卒趙王不圖其
功賜以利劒陳蕃白首固義忘生事主漢靈不明其忠
卒被刑戮彼數子者皆身栖青雲之上而困於泥塵之
裏誠以危行不容於衰世孤立聚尤於衆人加讒諂蛆
蠱其中謗隙蜂飛而至故也臣聞浸潤之行骨肉離絶
疑似一至君臣易心此中山所以歔欷奏樂孟博所以
慷慨囊頭者也臣每惟故舉將宋建平王之禍悲徹骨
髓氣凝霜霰今琁鼎啟運人神改物生罪尚宥死寃必
申臣誠不忍王之負謗而不雪故敢明言其理臣聞孝
悌為志者不以犯上曾子不逆薪而爨知其不為暴也
秦仁獲麑知其可為傅也臣聞王之事獻太妃也朝夕
不違養甘苦不見色帳下進珍饌太妃未食王投箸輟
飯太妃起居有不安王傍行蓬髮臣聞求忠臣者於孝
子之門安有孝如王而不忠者乎其可明一也當太始
元徽中王公貴人無謁景寧陵者王獨抗情而行不以
趨時捨義出鎮入朝必俛拜陵所王尚不弃先君豈避
今君乎其可明二也王博聞而容衆與諫而愛士與人
言呴呴若有傷聞人之善譽而進之見人之惡掩而誨
之李蔚之蓬廬之寒素也王枉駕而訊之何季穆等宣
簡王之舊也王提挈以升之王虛已以厚天下之士尚
不欲傷一人之心何乃親戚圖相葅膾乎其可明三也
臣昔以法曹㕘軍奉訊于聽朝之末王每斷獄降聲辭
和顔色以待士女之訟時見夏伯以童子縲縶王愴然
改貌用不加刑徐州嘗嵗飢王散秩粟俸帛以繼民之
乏蠲理寃疑咸息繇務所在皆有愛于民臣聞善人國
之紀也安有仁于民庶而虐其宗國者乎其可明四也
王修身潔行言無近雜内去聲酌之娯外無田弋之好
每所臨踐不加穿築直衛不繁第宅無改荆州髙齋刻
楹柏構王廢而不處昔朝廷欲賜王東陵甲第又辭而
不當兩宫所遺珍玩塵於笥箧無它嬖私不眈内寵姬
嬙數人皆詔令所賜王身食不踰一肉器用瓦素時有
獻鏤玉器王顧謂何昌㝢曰我持此安所用哉乃謝而
反之王恭已蹈義若此其可明五也王之在荆州也時
獻太妃初薨宋明帝新棄天下京畿諸王又相繼非命
王乃徵入為太常楚下人士並勸勿下王謂為臣而距
先皇之命不忠為子不奉親之窀穸不孝於是棄西州
之重而匍㐲北闕王若志欲倔彊便應髙枕江漢何為
屈折而受制於人乎其可明六也王名髙海内義重太
山耆幼懐仁士庶慕徳故從昏者忌明同枉者毁正搦
弦為鈎張一作百行坐欬嚏皆生風塵㑹王季符負罪
流謗事㑹讒人之心權醜相扇鴟梟奮翼王雖遘愍離
凶而誠分彌欵散情中孚揮斥滿素虞玩之銜使歸旋世
子入質京邑績觧徐州請身東第後求會稽降階外撫
虞玩殷煥實為詮譯誠心殷勤備留聖聽王若侜張跋扈
何事若斯其可明七也自是以後日同殊論蒼梧之衰
徳既彰羣小之姦慝彌廣下盈其毒上不可依時長王
並見誅鋤公卿如蹈虎尾衆人翕翕莫不注仰於王廂
閤諸人同謀異志王心不從利忠不背本執周天賜而
斬之以距王宜與等遣司馬孫謙歸欵朝廷王若欲擬
非覬寧當如此乎其可明八也又是年五月以後道路
皆謂阮佃夫等欲潛圖宮禁因兵北襲而黄回髙道慶
等傅構其事武人奬亂更相恐脅至六月而京師徵賦
車徒將講衆北壘都鄙疑駭僉言釁作垣祇祖因民情
囂蕩揚聲北奔紿辭惑衆窮亂極禍㑹州人自都還説
掖門已閉殊不知臺中安不王既素籍異論謂為信然
收率疲弱志在投散氷炭在懷但恐遲後何圖兵以順
出翻為逆動乎夫往來之人諠譁幻惑皆出輦轂非從
徐州起也且臺以六月晦夜無何呼北兵已至皆登陴
抽刃而朱方七月朔猶緩帶從容其晚聞京都變亂始
乃鳩兵簡甲耳王豈先造禍哉其可明九也王聞京室
有難坐不安食不甘言及太后未嘗不交巾掩泣又臨
危之際撫檻而歎曰吾恐三才於斯絶矣兹豈不誠在
本朝以天下為憂乎自非深忠逺槩孰能身滅之不恤
獨眷眷國家安危哉其可明十也夫王起兵之日止在
匡救昏難放殛姦盜非它故也請較言之當時君臣之
道治亂云何楊運長阮佃夫為有辠耶為無辠耶若其
無辠何故為戮若其有辠討之何辜王豈不知君親之
無將乎顧以救火之家豈遑先白丈人非不恭也徒以
運屬陵䘮智力無所用之蹉跌傾覆此乃時也豈謂反
乎果然今日王亡明日宋亡王何負於社稷何媿於天
下哉臣聞武王克商未及下車而封王子之墓漢髙定
天下過大梁躡燕代修信陵之祀存望諸之裔晉世受
命亦追王凌之寃而詔其孫為郎夫比干殷辛之罪人
也無忌魏之疑臣也樂毅燕之逃將也彥雲齊之賊而
晉害也適逢明聖之君革運創制昭功誠蕩嫌怨請議以
天下之善也或殊世而相明故四賢咸濟其令問三后
馳光于萬葉君子榮其輝小人服其義今陛下遵英雄
之髙軌振逸世之奇聲何至仍衰世之異議以掩賢人
之名哉若王之中外不明終始慆徳臣懼方今之人不
復為善矣且世之興衰何代無有今齊苗裔萬世之後
其能無汚隆乎茍前良可廢何以勸後之能者伏願上
同周漢西晉之如彼下為來𦙍垂範之如此儻能降明
詔箋枉道使往王得洗謗議拯冥魂賜以王禮反葬則
民之從義猶若回風之巻草也臣聞鸛鳴臯垤則降隂
吐雨騰蛇聳躍而沉雲鬱冥但傷臣言輕落毛身如横
芥神髙聽邈終焉莫省直欲内不負心庶將來知王之
意耳(宋/書)
　　顧歡(字景怡呉郡鹽/官人累徵不就)
　　　上髙帝治綱表(歡篤志好學隠遯不仕太祖輔/政悦歡風教徴為揚州主簿遣)
　　　　(中使迎歡及踐阼乃至稱/山谷臣顧歡上表東歸)
臣聞舉網提綱振裘持領綱領既理毛目自張然則道
徳綱也物勢目也上理其綱則萬機時序下張其目則
庶官不曠是以湯武得勢師道則祚延秦項忽道任勢
則身戮夫天門開闔自古有之四氣相新絺裘代進今
火澤易位三靈改憲天樹明徳對時育物捜揚仄陋野
無伏言是以窮谷愚夫敢露偏管謹刪撰老氏獻治綱
一巻伏願稽古百王斟酌時用不以芻蕘棄言不以人
㣲廢道則率土之賜也㣲臣之幸也幸賜一疏則上下
交泰雖不求民而民悦不祈天而天應應天悦民則皇
基固矣臣志盡幽深無與榮勢自足雲霞不須禄養陛
下既逺見尋求敢不盡言言既盡矣請從此退
　　劉思效(散騎貟/外郎)
　　　上髙帝陳讜言表(太祖下詔與顧/歡並加顯異)
宋自大明以來漸見凋弊徴賦有增於往天府尤貧於
昔兼軍警屢興傷夷不復戍役殘丁儲無半菽小民嗷
嗷無樂生之色貴勢之流貨室之族車服伎樂相争奢
麗亭池第宅競趣髙華至于山澤之人不敢採飲其水
草貧富相輝捐源尚末陛下宜發明詔吐徳音布惠澤
禁邪偽薄賦歛省徭役絶奇麗之賂塞鄭衛之倡變厯
運之化應質文之用不亦大哉又彭汴有鴟梟之巢青
邱為狐兔之窟虐害踰紀殘暴日滋鬼泣舊泉人悲故
壤童孺視編髮而慙生耆老㸔左袵而恥沒陛下宜仰
答天人引領之望下弔甿黎傾首之勤授鉞衛霍之將
遺策蕭張之師萬道俱前窮山蕩谷此即恒山不足指
而傾渤海不足飲而竭豈徒殘㓂塵滅而已哉
　　　髙帝詔
朕夙旦惟寅思𢎞治道佇夢巖濵垂精管庫旰食縈懐
其勤至矣呉郡顧歡散騎郎劉思效或至自邱園或越
在冗位並能獻書金門薦辭鳳閣辨章治體有協朕心
今出其表外可詳擇所宜以時敷奏歡近己加旍賁思
效可付選銓序以顯讜言
　　裴叔業(河東聞喜人厯/南兖州刺州)
　　　上髙帝言梁益疏(上初即位羣下各獻讜/言二年叔業上疏云)
成都沃壤四塞為固古稱一人守隘萬夫趦趄雍齊亂
於漢世譙李㓂於晉代成敗之迹事載前史頃世以來
朝廷綏馭乖術地惟形勢居之者異姓國實武用鎮之
者無兵致㓂掠充斥賦税不斷宜遣帝子之尊臨撫巴
蜀揔益梁南秦為三州刺史率文武萬人先啟㟭漢分
遣郡戍皆配精力捜盪山源糾䖍姦黨威令既行民夷
必服
　
　
　
　
　
　
　
　
　
　
　
　
　南齊文紀巻五
欽定四庫全書
　南齊文紀巻六　　　　　明　梅鼎祚　編
　　呂安國(廣陵人仕宋湘州刺史入齊歴南兗/州刺史仍都督湘州遷散騎常侍)
　　　啓置東平郡(永明七年光禄大/夫呂安國啓見許)
北兗州民戴尚伯六十人訴舊壤幽隔飄寓失所今雖
創置淮隂而陽平一郡州無實土寄山陽境内竊見司
徐青州悉皆新立並有實郡東平旣是望邦衣冠所係
希於山陽盱眙二界間割小户置此郡始招集荒落使
本壤族姓有所歸依臣尋東平郡旣是此州本領臣賤
族桑梓願立此邦
　　沈沖(字景綽呉興武康/人歴五兵尚書)
　　　江謐罪奏(謐仕宋入齊歴長沙内史行湘州留/事遷掌吏部太祖崩以不豫顧命稱)
　　　　(疾不入世祖即位又不遷官以此怨望時世/祖不豫謐詣豫章王嶷欲為作計上使御史)
　　　　(中丞沈沖奏謐/前後罪詔賜死)
謐少懷輕躁長習諂薄交無義合行必利動特以奕世
吏局見擢宋朝而阿䛕内外貨賂公行咎盈憲簡戾彰
朝聽輿金輦寳取容近習以沈攸之地勝兵强終當得
志委心託身嵗暮相結以劉景素親屬望重物應樂推
獻誠薦子窺窬非望時艱網漏得全首領太祖匡飭天
地方知逺圖薄其艱洗之瑕許其革音之効加以非分
之寵推以不次之榮列迹勲良比肩朝德以往昔微勤
刀筆小用賞厠河山任忝出入輕險之性在貴彌彰貪
昧之情雖富無滿重莅湘郡顯行斷盜及居銓衡肆意
受納連席同乘皆詖黷舊侶密筵閑讌必貨賄常客理
合升進者以為已惠事宜貶退者並稱中㫖謂販鬻威
權姦自不露欺主罔上奸議可掩先帝寢疾彌留人神
憂震謐托病私舍曾無變容國諱經旬甫暫入殿叅訪
遺詔覘忖時㫖以身列朝流宜䝉兼帶先顧不逮舊位
無加遂崇飾惡言肆醜縱悖譏誹朝政訕毁皇猷遍蚩
忠賢歴詆台相至於蕃岳入授列代恒規勲戚出撫前
王彞則而謐妄發樞機坐構嚻論復敢貶謗儲后不顧
辭端毁折宗王毎窮舌杪皆云誥誓乖禮崇樹失宜仰
指天俯畫地希幸災故以申積憤犯上之跡旣彰反噬
之情已著請免官削爵土收送廷尉獄治罪
　　沈淵(沖之兄歴/御史中丞)　沈約(見梁/)
　　　薦沈驎士表(永明六年吏部郎沈淵中書郎/沈約表薦徴太學博士不就)
吳興沈驎士英風夙挺峻節早樹貞粹本於天然綜博
生乎篤習家世孤貧藜藿不給懷書而耕白首無倦挾
琴採薪行歌不輟長兄早卒孤姪數四攝尫鞠稚吞苦
推甘年踰七十業行無改元嘉以來聘召仍疊玉質踰
潔霜操日嚴若使聞政王庭服道槐掖必能孚朝規於
邊鄙播聖澤於荒陲
　　沈憲(字彦章吳興武康/人歴散騎常侍)
　　　分置二豫啓(永明二年割揚州宣城淮南豫州/歴陽譙廬江臨江六郡復置南豫)
　　　　(州四年冠軍/長史沈憲啓)
二豫分置以桑堁子亭為斷潁川汝陽在南譙歴陽界
内悉屬西豫廬江居晉熈汝隂之中屬南豫求以潁川
汝陽屬南豫廬江還西豫
　　殷瀰(歴尚書/右丞)
　　　牒請二豫分置(永明七年南豫州别駕殷瀰牒/稱尚書叅議往年慮邊塵須實)
　　　　(故啓廻換今淮泗無/虞宜許所牒詔可)
潁川汝陽荒殘來久流民分散在譙歴二境多䝉復除
獲有郡名租輸益微府州絶無將吏空受名領終無實
益但寄治譙歴於方斷之宜實應屬南豫二豫亟經分
置廬江屬南豫濵帶長江與南譙接境民黎租帛從流
送州實為便利逺踰西豫非其所願郡領灊舒及始新
左縣村竹産府州採伐為益不少府州新創異于舊藩
資役多闕實希得廬江請依昔分置
　　庾杲之(字景行新野人歴太子/右衛率歴太子詹事)
　　　致隱士劉虯書(蓺文任昉為杲之作書/  廣𢎞明集此書未全)
自别荆南迄將二紀杲之牽滯形有推遷物役丈人没
志外身超然獨善雖心懸咫尺而事阻山河悠悠白雲
依然有道金涼佇運想恒納宜沖明在襟屢候無爽體
道為用蹈理則和杲之牽綴疲朽愧心已多訪德則山
林窅然觀道則風雲自逺嵗暮之期指塗衡岳神虚氣
懋無待怡和江湖相望安事行李司徒竟陵王懋於神
者言象所絶接乎事者遐邇所宗鍾石非禮樂之本纓
褐豈朝野之謂想闇投之懷不以形骸為阻一日通籍
梁邸親奉話言夢想清塵為嵗已積以丈人非羔鴈所
榮故息蒲帛之典勝寄冥通諒有風期之遲君王卜居
郊郭縈帶川阜顯不狥功晦不標迹從容人野之間以
窮二者之致且𢎞護為心廣敷真俗思聞繫表共剖衆
妙比日式筵山阿虚館川涘實望賁然少酬側遲昔東
平樂善旌君大於東閣哲王愛素致吾子於西山豈不
盛歟百齡飄驟凝滯自物千載一期為仁由已且凌雪
戒塗非滅迹之郊鴻鐘在御豈銷聲之道已標異人之
跡故有同物之勞夫山水無情應之以㑹愛閒在我觸
地蕭條衡嶽何親鍾山何薄想𢎞思有在不俟繁言(藝/文)
(類/聚)
　　　臨終上武帝表
臣昨夜及旦更增氣疾自省綿痼頃刻危殆無容復卧
任居隆顯玷塵明世乞觧所忝待終私庭臣以凡庸謬
徼昌運奬擢之厚千載難逢且年踰知命志事榮顯脩
夭有分無所厝言若天鑒微誠暫借餘歴傾宗殞元陳
力無逺仰違庭闕伏枕鯁戀
　　劉虯(字靈預南陽湼陽人累/徵不就  虯與虬同)
　　　答竟陵王子良書
虯四節卧病三時營灌暢餘隂於山澤託暮情於魚鳥
寧非唐虞重恩周邵宏施虯進不研機入𤣥無洙泗稷
館之辯退不凝心出類非冢間樹下之節逺澤旣灑仁
規先著謹收樵牧之嫌敬加軾鼃之義(南齊/書)
　　宗測(字敬微南陽/人一字茂深)
　　　答府召
　　　　(測少静退不樂人間驃騎豫/章王嶷徴為叅軍測答府云)
何為謬傷海鳥横斤山木
　　　又答
　　　　(測母喪負土植松柏豫章王復/遣書請之辟為叅軍測答之)
性同鱗羽愛止山壑眷戀松筠輕迷人路縱宕巖流有
若狂者忽不知老至而今鬢已白豈容課虚責有限魚
慕鳥哉(筠南史/作雲)
　　　答魚復侯子響
　　　　(子響為江州厚/遣贈遺測曰)
少有狂疾尋山採藥逺來至此量腹而進松术度形而
衣薜蘿淡然已足豈容當此横施(並南/齊書)
　　沈驎士(字雲禎吳興武康人/隱于餘干吳差山)
　　　答張永
　　　　(永為吳興太守欲請為/功曹使人致意驎士曰)
明府德履沖素留心山谷民是以被褐負杖忘其疲病
必欲飾混沌以蛾眉冠越客於蟬冕走雖不敏請附高
節有蹈東海而死耳未忍受此黥劓(沈驎士/別傳)
　　　與中書郎沈約書(約見/梁)
　　　　(永明中約表薦驎士徴義行詔徵為太學博/士又徴著作郎太子舍人並不就乃與約書)
名者實之賔本所不庶中央無心空勤南北為惠反凶
將在於斯(南史/)
　(沈驎士傳或勸驎士仕答曰魚懸獸檻天下一契聖/人𤣥悟所以每履吉先吾誠未能景行坐忘何為不)
　(希企日損牘按此是/答語耳尺  亦載)
　　卞彬(字士蔚濟隂寃句/人歴綏建太守)
　　　蚤蝨賦序(彬建元初除右軍叅軍家貧出為南/康郡丞頗飲酒棄捐形骸作蚤蝨賦)
　　　　(序其言皆/實録也)
余居貧布衣十年不製一袍之緼有生所託資其寒暑
無與易之為人多病起居甚踈縈寢敗絮不能自釋兼
攝性懈惰嬾事皮膚澡刷不謹澣沐失時四體㲰㲰加
以臭穢故葦席蓬纓之間蚤蝨猥流淫癢渭濩無時恕
肉探揣擭撮日不替手蝨有諺言朝生暮孫若吾之蝨
者無湯沐之慮絶相弔之憂晏聚乎乆襟爛布之裳服
無改換掐齧不能加脱略緩嬾復不勤於捕討孫孫息
息三十五嵗焉(南齊書息襟南史/作袴息  作子子)
　　　禽獸決録目(彬險拔有才指斥/貴勢多與物忤)
羊性淫而狠猪性卑而率鵞性頑而率狗性險而出(羊/謂)
(呂文顯猪謂朱隆之鵞/謂潘敞狗謂呂文度)
　　卞伯玉
　　　祭孫叔敖文
謹以醴羞祭楚令尹孫君之靈眇眇千載悠悠舒荆理
無不通事隔者形尚想清塵承風效誠超超夫子淡矣
道情自心伊貴人爵靡嬰芳風如簫清響如塤景矣行
役言戾豫方側聞夫子記憤睢陽靈封穨墓丘塋榛荒
幽幽神道為有為亡徘徊永念悽矣其傷
　　熊襄
　　　齊典序(建元二年初置史官以檀超江淹掌史/職超史功未就卒淹撰成之不備也時)
　　　　(有豫章熊襄著齊典/上起十代其序云)
尚書堯典謂之虞書則附所述故通謂之齊名為河洛
金匱
　　袁彖(字偉才陳郡陽/夏人歴遷侍中)
　　　駁國史議(彖為祕書丞議駁國史時檀/超掌國史欲立處士傳彖曰)
夫事關業用方得列其名行今栖遁之士排斥皇王陵
轢將相此偏介之行不可長風移俗故遷書未傳班史
莫編一介之善無縁頓畧宜列其姓業附出他篇
　　　茍蔣之胡之爭死議(南史彖拜廬陵王諮議時/江陵茍蔣之弟胡之婦為)
　　　　(曾口寺沙門所淫被蔣之殺胡之自列已殺/兄弟爭死荆州刺史廬江王求博議彖議免)
　　　　(死/)
夫迅寒急節乃見松筠之操危機迴構方識貞孤之風
竊以蔣之胡之殺人原心非暴辯讞之日友于讓生事
憐左右義哀行路昔文舉引謗獲漏踈網蔣之心迹同
符古人若陷以深刑實傷為義(南史/)
　　　奏彈謝超宗(超宗仗才使酒多所凌忽前後言/誚稍布朝野又娶張敬兒女為子)
　　　　(婦世祖甚疑之敬兒誅超宗復有言于李安/民上使兼中丞袁彖白簡奏彈猶以彖言辭)
　　　　(依違復使左丞王逡/之奏徙越州賜自盡)
風聞征北諮議叅軍謝超宗根性浮淺率情躁薄仕近
聲權務先諂狎人裁踈黜亟便詆賤卒然面譽旋而背
毁疑間台賢毎窮詭舌訕貶朝政必聲凶言腹誹口謗
莫此之甚不敬不諱罕與為二輒攝白從王永先到臺
辨問超宗有何罪過詣諸貴皆有不遜言語並依事列
對永先列稱主人超宗恒行來詣諸貴要毎多觸忤言
語怨懟與張敬兒周旋許結姻好自敬兒死後感歎憤
慨今月初詣李安民語論張敬兒不應死安民道敬兒
書疏墨迹炳然卿何忽作此語其中多有不遜之言小
人不悉盡羅縷諳憶如其辭列則與風聞符同超宗罪
自己彰宜附常准超宗少無士行長習民慝狂狡之跡
聨代所疾迷慠之舋累朝兼觸剗容掃轍乆理世表屬
聖朝廣愛忍禍宣慈捨之憲外許以改過野心不悛在
宥方驕才性無親處恩彌戾遂連扇非端空生怨懟恣
囂毒于京輔之門揚凶悖于卿守之席此而不翦國章
何寄此而可貸孰不可容請以見事免超宗所居官解
領記室輒勒外収付廷尉法獄治罪超宗品第未入簡
奏臣輒奉白簡以聞
　　劉祥(字顯徵東莞莒人歴臨/川王驃騎從事中郎)
　　　連珠十五首(祥少好文學性韻剛疎輕言肆行/於朝士多所貶忽著連珠十五首)
　　　　(以寄其懷有以啓上者世祖令御/史中丞任遐奏付廷尉徙廣州卒)
蓋聞興教之道無尚必同拯俗之方理貴祛弊故揖讓
之禮行乎堯舜之朝干戈之功盛于殷周之世清風以
長物成春素霜以凋嚴戒節
蓋聞鼓鼖懷音待揚桴以振響天地涵靈資昏明以埀
位是以俊乂之臣借湯武而隆英達之君假伊周而治
蓋聞懸饑在嵗式羨藜藿之飽重炎灼體不念狐白之
温故才以偶時為劭道以調俗為尊
盖聞習數之功假物可尋探索之明循時則缺故班匠
日往繩墨之伎不衰大道常存機神之智永絶
盖聞理定於心不期俗賞情貫於時無悲世辱故芬芳
各性不待汨渚之哀明白為寳無假荆南之哭
盖聞百仞之臺不挺陵霜之木盈尺之泉時降夜光之
寳故理有大而乖權物有微而至道
盖聞忠臣赴節不必在朝列士匡時義存則幹故包胥
垂涕不荷肉食之謀王蠋投身不主廟堂之筭
盖聞智出乎身理無或困聲係於物才有必窮故陵波
之羽不能浄浪盈岫之木無以輟風
盖聞良寳遇拙則竒文不顯達士逢䜛則英才滅耀故
墜葉垂䕃明月為之隔輝堂宇留光蘭燈有時不照
盖聞跡慕近方必勢遺於逺大情係驅馳固理忘於肥
遯是以臨川之士時羨結網之悲負肆之氓不抱屠龍
之歎
盖聞數之所隔雖近則難情之所符雖逺則易是以陟
歎流霜時獲感天之誠泣血從刑而無悟主之智
盖聞妙盡於識神逺則遺功接於人情微則著故鍾鼓
在堂萬夫傾耳大道居身有時不遇
盖聞列草深岫不改先冬之悴植松澗底無奪後凋之
榮故展禽三黜而無下愚之譽千秋一時而無上智之
聲
盖聞希世之寳違時則賤偉俗之器無聖必淪故鳴玉
黜于楚岫章甫窮于越人
盖聞聽絶於聰非疾響所達神閉於明非盈光所燭故
破山之雷不發聾夫之耳朗夜之輝不開矇叟之目
　　　任遐奏彈劉祥
祥少而狡異長不悛徙請謁絶於私館反脣彰於公庭
輕議乗輿歴貶朝望肆醜無避訟言自若厥兄浮櫬天
倫無一日之悲南金弗獲嫂姪致其輕絶孤舟敻反存
沒相捐遂令暴客掠奪骸柩行路流歎有識傷心攝祥
門生孫狼兒列祥頃來飲酒無度言語闌逸道説朝廷
亦有不遜之語實不避左右非可稱紙墨兄整先為廣
州於職䘮亡去年啓求迎䘮還至大雷聞祥與整妻孟
爭計財物瞋忿祥仍委前還後未至鵲頭其夜遭刼内
人並為凶人所淫略如所列與風聞符同請免官付廷
尉
　　　對獄詞(獄鞫祥/詞祥對)
被問少習狡異長而不悛頃來飲酒無度輕議乘輿歴
貶朝望毎肆醜言無避尊賤迂荅奉㫖囚出身入官二
十餘年沈悴草萊無明天壤皇運初基便蒙抽擢祭酒
主簿並皆先朝相府聖明御㝢榮渥彌隆諮議中郎一
年再澤廣筵華晏必叅末例朝半問訊時奉天暉囚雖
頑愚豈不識恩有何怨望敢生譏議囚歴府以來伏事
四王武陵功曹凡渉二載長沙諮議故經少時奉𨽻大
司馬竝被恩拂驃騎中郎親職少日臨川殿下不遺蟲
蟻賜叅辭華司徒殿下文德英明四海傾屬囚不涯卑
逺隨例問訊時節拜覲亦沾眄議自餘令王未被祗拜
旣不經伏節理無厚薄敕㫖制書令有疑則啓囚以天
日懸逺未敢塵穢私之疑事衛將軍臣儉宰輔聖朝令
望當世囚自斷才短密以諮儉儉為折衷紙迹猶存未
解此理云何敢為歴貶朝望云囚輕議乘輿為向誰道
若向人道則應有主甲豈有事無髣髴空見羅謗囚性
不耐酒親知所悉强進一升便已迷醉
　　劉悛(字士操彭城安上/里人歴散騎常侍)
　　　啓武帝(初孔顗上鑄錢議太祖使州郡大市銅/炭㑹薨永明八年悛啓從之以功費多)
　　　　(乃/止)
南廣郡界䝉山下有城名䝉城可二頃地有燒罏四所
高一丈廣一丈五尺從蒙城度水南百許步平地掘土
深二尺得銅又有古掘銅坑深二丈并居宅處猶存鄧
通南安人漢文帝賜嚴道縣銅山鑄錢今䝉山近青衣
水南青衣在側竝是故秦之嚴道地青衣縣又改名漢
嘉且䝉山去南安二百里案此必是通所鑄近喚䝉山
獠出云甚可經略此議若立潤利無極(并獻䝉山銅一/片又銅石一片)
(平州鑄鐵/刀一口)
　　劉瓛(字子珪沛國相人有儒學歴㑹稽郡丞/除步兵校尉不拜卒于揚烈橋講舍)
　　　與張融王思逺書(思逺琅邪人晏/從弟歴侍中)
　　　　(瓛宋末為安成王撫軍行叅軍公事免入齊/拜彭城郡丞武陵王曅為㑹稽太守太祖欲)
　　　　(令瓛為曅講除㑹稽郡丞永明初竟陵王子/良請為征北司徒記室瓛與融思逺書不拜)
奉教使恭召㑹當停公事但念生平素抱有乖恩顧吾
性拙人間不習仕進昔嘗為行佐便以不能及公事免
黜此皆眷者所共知也量已審分不敢期榮夙嬰貧困
加以疎懶衣裳容髮有足駭者中以親老供養褰裳徒
步脫爾逮今二代一紀先朝使其更自修正勉厲于階
級之次見其繿縷或復賜以衣裳袁褚諸公咸加勸勵
終不能自反也一不復為安可重為哉昔人有以冠一
免不重加于首毎謂此得進止之儀古者以賢制爵或
有秩滿而辭老以庸制禄或有身病而求歸者永瞻前
良在已何若又上下年尊益不願居官次廢晨昏也先
朝為此曲申從許故得連年不拜榮授而帶帖薄禄旣
習此嵗乆又齒長疾侵豈宜攝齋河間之㕔厠迹東平
之僚本無絶俗之操亦非能偃蹇為高此又諸賢所當
深察者也近奉初敎便自希得託迹于客遊之末而固
辭榮級其故何耶以古之王侯大人或以此延四方之
士甚美者則有輻輳燕路慕君王之義驤鑣魏闕高公
子之仁繼有追申白而入楚羨鄒枚而遊梁吾非敢功
夫曩賢庶欲從九九之遺蹤旣於聞道集泮不殊而幸
無職司拘礙可得奉温凊展私計志在此爾(南齊書史/諸賢南)
(作聽/覧)
　　周顒(字彦倫汝南安成人/歴國子博士兼著作)
　　　與聞喜公子良
　　　　(建元初顒為山隂令縣舊訂滂民以/供雜使顒言之於太守聞喜公子良)
竊見滂民之困困實極矣役命有常袛應轉竭蹙迫驅
催莫安其所險者或竄避山湖困者自經溝瀆爾亦有
摧臂斮手茍自殘落販傭貼子權赴急難毎至滂使發
動遵赴常促輒有柤杖被録稽顙階埀泣涕告哀不知
所振下官未嘗不臨食罷筯當書偃筆為之久之愴不
能已交事不濟不得不就加捶罰見此辛酸時不可過
山隂邦治事倍餘城然略聞諸縣亦處處皆躓惟上虞
以百户一滂大為優足過此列城不無凋罄宜應有以
普救倒懸設流開便則轉患為功得之何逺
　　　與杜京産書(京産字景齊吳郡錢塘人涉文義/脩黄老徴員外散騎侍郎不就子)
　　　　(栖字孟山從劉瓛受學善清言名儒貴遊多/敬待之顒為中書郎與京産書累辟不就)
賢子學業清標後來之秀嗟愛之懷豈知云已所謂人
之英彦若已有之也(英彦册府元/龜作彦聖)
　　張融(字思光暢子歴太子/中庶子司徒左長史)
　　　與從叔永書(融家貧願禄與永書又與吏部尚/書王僧䖍書時以非治民才不果)
融昔稱幼學早訓家風雖則不敏率以成性布衣葦席
弱年所安簞食瓢飲不覺不樂但世業清貧民生多待
榛栗棗脩女贄旣長束帛禽鳥男禮已大勉身就官十
年七仕不欲代耕何至此事昔求三吳一丞雖屢舛錯
今聞南康缺守願得為之融不知階級階級亦可不知
融政以求丞不得所以求郡求郡不得亦可復求丞(葦/席)
(南史作韋帶屢/作屬願作應)
　　　與王僧䖍書
融天地之逸民也進不辨貴退不知賤兀然造化忽如
草木實以家貧累積孤寡傷心八姪俱孤二弟頗弱撫
之而感古人以悲豈能山海陋禄申融情累阮籍愛東
平土風融亦欣晉平閒外(並南/齊書)
　　　與從弟瓌書(瓌字祖逸永之子仕宋入齊/終梁歴給亊中右光禄大夫)
　　　　(昇明元年劉彦節有異圖弟遐為吳郡潜相/影響齊高帝密令瓌取遐諸張世有豪氣瓌)
　　　　(率兵入郡斬之高帝即授/瓌吳郡太守融與瓌書)
吳郡何晩何須王反聞之嗟驚乃是阿兄(南史/)
　　　與豫章王嶷牋(尺牘作孔稚珪牋以傳首稚珪/也鼎意牋稱融等應宜屬融)
　　　　(朱謙之吳郡錢塘人父昭之假葬田側為族/人幼方所焚謙之雖小便哀戚如持喪亊長)
　　　　(不婚娶永明中手刃殺幼方詣獄自繫時嶷/為郡刺史别駕孔稚珪兼記室劉璡司徒左)
　　　　(西掾張融牋上嶷嶷言之世祖嘉其義乃遣/謙之隨曹虎西行將發幼方子惲於津陽門)
　　　　(伺殺謙之謙之之兄選之又刺殺惲/世祖曰此皆義事不可問悉赦之)
禮開報仇之典以申孝義之情法斷相殺之條以表權
時之制謙之揮刃軒冕旣申私禮繫頸就死又明公法
今仍殺之則成當世罪人宥而治之即為盛朝孝子殺
一罪人未足𢎞憲活一孝子實廣風德張緒陸澄是其
鄉舊應具來由融等與謙之並不相識區區短見深有
悢然(南齊/書)
　　　海賦序(融出為封溪令浮海至/交州於海中作海賦)
蓋言之用也情矣形乎使天形寅内敷情敷外寅者言
之業也吾逺職荒官將海得地行關入浪宿渚經波傅
懷樹觀長滿朝夕東西無里南北如天反覆懸烏表裏
菟色壯哉水之竒也竒哉水之壯也故古人以之頌其
所見吾問翰而賦之焉當其濟興絶感豈覺人在我外
木生之作君自君矣
　　　自序(融永明中遇疾/為問律自序)
吾文章之體多為世人所驚汝可師耳以心不可使耳
為心師也夫文豈有常體但以有體為常政當使常有
其體丈夫當删詩書制禮樂何至因循寄人籬下且中
代之文道體闕變尺寸相資彌縫舊物吾之文章體亦
何異何嘗顛温涼而錯寒暑綜哀樂而横歌哭哉政以
屬辭多出比事不羈不阡不陌非途非路耳然其傳音
振逸鳴節竦韻或當未極亦已極其所矣汝若復别得
體者吾不拘也吾義亦如文造次乘我顛沛非物吾無
師無友不文不句頗有孤神獨逸耳義之為用將使性
入清波塵洗猶沐無得釣聲同利舉價如高俾是道場
險成軍路吾昔嗜僧言多肆法辯此盡遊乎言笑而汝
等無幸
　　　又
人生之口正可論道説義惟飲與食此外如樹網焉吾
毎以不爾為恨爾曹當振綱也
　　　遺令(建白旌無旒不設祭令/人捉麈尾登屋復䰟)
吾平生所善自當凌雲一笑三千買棺無製新衾左手
執孝經老子右手執小品法華經妾二人哀事畢各遣
還家以吾平生之風調何至使婦人行哭失聲不須暫
停閨閤(南史音臨卒又戒其子曰手澤存焉父書不讀/况文  情婉在其韻吾意不然别遺爾音吾文)
(體英絶變而屢竒旣不能逺至漢魏故無取嗟晉宋豈/吾天挺盖不隤家聲汝若不看父祖之意欲汝見也可)
(號哭而/看之)
　　張充(字延符吳郡吳人入梁/歴尚書僕射吳郡太守)
　　　與尚書令王儉書
　　　　(充歴尚書殿中郎武陵王友武帝嘗欲以充/父緒為尚書僕射訪於儉儉對曰張緒少有)
　　　　(清望然東士比無所執緒諸子又多薄行臣/謂此宜詳擇帝遂止先是充兄弟皆輕俠充)
　　　　(少時又不護細行故儉言之充聞之愠因與/儉書儉言之武帝免充官  南史云儉以書)
　　　　(脱畧弗之重仍以書示緒緒杖之一百又為/御史中丞到撝所奏免官禁錮沈約見其書)
　　　　(歎曰充始為之/敗終為之成)
吳國男子張充致書於瑯琊王君候侍者頃日路長愁
霖韜晦涼暑未平想無虧攝充幸以漁釣之閒鎌採之
暇時復以巻軸自娛逍遥前史從横萬古動黙之路多
端紛綸百年昇降之徒不一故以圓行方止用之異也
金剛水柔性之别也善御性者不違金水之質善為器
者不易方圓之用所以北海掛簮帶之高河南降璽言
之貴充生平少偶不以利欲干懷三十六年差得以棲
貧自澹介然之志峭聳霜厓確乎之情峰横海㟁彯纓
天閣旣謝廊廟之華綴組雲臺終慙衣冠之秀所以擯
跡江臯𦍕狂隴畔者寔由氣岸疏凝情塗狷隔獨師懷
抱不見許於俗人孤秀神崖毎邅回於在世故君山直
上蹙壓於當年叔陽敻舉􁀙􁀙乎千載充所以長羣魚
鳥畢影松阿半頃之田足以輸稅五畆之宅樹以桑麻
嘯歌於川澤之間諷詠於澠池之上汎濫於漁父之游
偃息於卜居之下如此而已充何識焉若夫驚巖罩日
壯海逢天竦石崩尋分危落仞桂蘭綺靡叢雜於山幽
松栢森隂相繚於澗曲元卿於是乎不歸伯休亦以兹
長往若乃飛竿釣渚濯足滄洲獨浪烟霞髙卧風月悠
悠琴酒岫逺誰來灼灼文談空罷方寸不覺鬰然千里
路阻江川毎至西風何嘗不眷聊因疾隙略舉諸襟持
此片言輕枉高聽丈人嵗路未彊學優而仕道佐蒼生
功横海望入廟則協長倩之誠出議則抗仲子之節可
謂盛德維時孤松特秀者也素履未詳斯旅尚眇茂陵
之彦望冠盖而長懷霸山之氓竚衣車而聳歎得無惜
乎若鴻裝撰御鶴駕軒空則岸不辭枯山被其潤竒禽
異羽或巖際而逢迎弱霧輕煙乍林端而菴藹東都不
足竒南山豈為貴充崐西之百姓岱表之一民蠶而衣
耕且食不能事王侯覓知己造時人騁遊說蓬轉于屠
博之間其歡甚矣丈人早遇承華中逢崇禮肆上之眷
望溢於早辰鄉下之言謬延於造次然舉世皆謂充為
狂充亦何能與諸君道之哉是以披聞見掃心胷述平
生論語黙所以通夢交魂推襟送抱者其惟丈人而已
關山敻阻書罷莫因儻遇樵者妄塵執事(梁書/)
　　　同前(南史/)
頃日路長霖霞韜晦涼暑未平想無虧攝充幸以漁釣
之閑鎌採之暇時復引軸以自娛逍遥乎前史從横萬
古動黙之路多端紛綸百年昇降之塗不一故金剛水
柔性之别也圓行方止器之異也善御性者不違金水
之質善為器者不易方圓之用充生平少長偶不以利
欲干懷三十六年差得以棲貧自澹介然之志峭聳霜
崖確乎之情峰横海岸至如彯纓天閣旣謝廊廟之華
綴組雲臺終愧衣冠之秀寔由氣岸踈凝情塗狷隔獨
師懷抱不見許於俗人孤秀神崖毎邅廻於在世長羣
魚鳥畢景松阿雖復玉没於訪珪之辰桂掩於捜芳之
日汎濫於漁父之游偃息於卜居之㑹如此而已充何
識哉若夫驚巖罩日壯海逢天竦石崩尋分危落仞桂
蘭綺靡叢雜於山幽松栢隂森相繚於澗側元卿於是
乎不歸伯休亦以兹長往至于飛竿釣渚濯足滄洲獨
浪烟霞高卧風月悠悠琴酒岫逺誰來灼灼文言空擬
方寸不覺鬰然千里路隔江川毎至西風何嘗不歎丈
人嵗路未强學優而仕道佐蒼生功横海望可謂德盛
當時孤松獨秀者也而茂陵之彦望冠盖而長懷渭川
之甿佇簪裾而竦歎得無惜乎充崐西百姓岱表一人
蠶而衣耕而食不能事王侯覓知己造時人騁遊說容
與於屠博之間其懽甚矣然舉世皆謂充為狂充亦何
能與諸君道之哉是以披聞見掃心胷述平生論語黙
所可通夢交魂推襟送抱者惟丈人而已闕廷敻阻書
罷莫因儻遇樵夫妄塵執事
　　荀㔻(字令哲潁川人仕荆州西曹書佐/長史坐上書極諫武帝於獄賜死)
　　　遺王秀之書
　　　　(秀之轉侍中領射聲校尉出為輔國將軍隨/王鎮西長史南郡内史㔻為州西曹遺秀之)
　　　　(交知書秀之拒/不荅乃遺書)
僕聞居謙之位旣刋于易慠不可長禮明其文是以信
陵致夷門之義燕丹收荆卿之節皆以禮而然矣丈夫
處世豈可寂漠恩榮空為後代一丘土足下業潤重光
聲居朝右不修高世之績將何隔于愚夫僕耿介當年
不通羣品饑寒白首望物嗟來成人之美春秋所善薦
我寸長開君尺短故推風期德規於相益實非碌碌有
求於平原者也僕與足下同為四海國士夫盛衰迭代
理之恒數名位參差運之通塞豈品德權行為之者哉
第五之號旣無易於驃騎西曹之名復何推於長史足
下見答書題乆之以君若此非典何宜施之于國士如
其循禮禮無不答謹以相還亦何犯于逆鱗哉君子處
人以德不以位相如不見屈于澠池毛遂安受辱于郢
門造敵臨事僕必先于二子未知足下之貴足下之威
孰若秦楚兩王僕以德為寳足下以位為寳各寳其寳
於此敬宜常聞古人交絶不泄惡言僕謂之鄙無以相
貽故薦貧者之贈(南齊書答尺牘節僕與足下以後作/王秀之  荀丕又節南史第五之位)
(三語作丕/報秀之誤)
　　　同前(南史其丕為荆州西曹書佐長史王/秀與  書題之云西曹荀君丕報書)
第五之位不減驃騎亦不知西曹何殊長史且人之處
世當以德行稱著何遽以一爵高人耶相如不見屈于
澠池毛遂安受辱于郢都造敵臨事僕必先於二子未
知足下之貴足下之威孰若秦楚兩王僕以德為寳足
下以位為寳各寳其寳於此敬宜
　　　與王儉書(儉為尚書令當事㔻與儉書南郡綱/紀啓隨王子隆罪㔻上書自申乃免)
足下建髙世之名而不顯髙世之迹將何以書於齊史
哉(南齊書作世/南史並  人)
　　王植
　　　上武帝撰定律章表(江左相承用晉世張杜律/世祖留心法令詔諸獄官)
　　　　(詳正舊註尚書刪/定郎王植表奏)
臣尋晉律文簡辭約㫖通大綱事之所質取斷難釋張
斐杜預同注一章而生殺永殊自晉泰始以來唯斟酌
叅用是則吏挾威福之勢民懷不對之怨所以温舒獻
辭于失政絳侯忼慨而興歎皇運革祚道冠前王陛下
紹興光開帝業下車之痛毎惻上仁滿堂之悲有矜聖
思爰發德音删正刑律敕臣集定張杜二注謹厲愚䝉
盡思詳撰削其煩害録其允衷取張注七百三十一條
杜注七百九十一條或二家兩釋於義乃備者又取一
百七條其注相同者取一百三條集為一書凡一千五
百三十二條為二十巻請付外詳校擿其違謬
　　孔稚珪(字德璋㑹稽山隂人歴/太子詹事加散騎常侍)
　　　上武帝論刑律表(永明七年尚書删定郎王植/撰定律章表奏下公卿入座)
　　　　(叅議竟陵王子良多使從輕其中朝議不能/斷者制㫖平決至九年稚珪為廷尉上表詔)
　　　　(報從事/竟不行)
臣聞匠萬物者以繩墨為正馭大國者以法理為本是
以古之聖王臨朝思理逺防邪萌深杜姦漸莫不資法
理以成化明刑賞以樹功者也伏惟陛下躡歴登皇乘
圖踐帝天地更築日月再張五禮裂而復縫六樂頺而
爰緝乃發德音下明詔降恤刑之文申慎罰之典敕臣
與公卿入座共删注律謹奉聖㫖諮審司徒臣子良稟
受成規創立條緒使兼監臣宋躬兼平臣王植等抄撰
同異定其去取詳議入座裁正大司馬臣嶷其中洪疑
大議衆論相背者聖照𤣥覽斷自天筆始就成立律文
二十巻録敘一巻凡二十一巻今以奏聞請付外施用
宣下四海臣又聞老子仲尼曰古之聽獄者求所以生
之今之聽獄者求所以殺之與其殺不辜寧失有罪是
則斷獄之職自古所難矣今律文雖定必須用之用失
其平不異無律律書精細文約例廣疑似相傾故誤相
亂一乖其綱枉濫横起法吏無觧旣多謬僻監司不習
無以相斷則法書徒明於帙裏寃魂猶結於獄中今府
州郡縣十有餘獄如令一獄嵗枉一人則一年之中枉
死千餘人寃毒之死上干和氣聖明所急不可不防致
此之由又非但律吏之咎列邑之宰亦亂其經或以軍
勲餘力或以勞吏暮齒獷情濁氣忍并生靈昏心狠態
吞剥民物虐理殘其命曲文被其罪寃積之興復縁斯
發獄吏雖良不能為用使于公哭於邊城孝婦寃於遐
外陛下雖欲宥之其已血濺九泉矣尋古之名流多有
法學故釋之定國聲光漢臺元常文惠績映魏閣今之
士子莫肯為業縱有習者世議所輕良由空勤永嵗不
逢一朝之賞積學當年終為閭伍所蚩將恐此書水墜
下走之手矣今若𢎞其爵賞開其勸慕課業宦流班習
胄子拔其精究使處内局簡其才良以居外仕方岳咸
選其能邑長並擢其術則臯繇之謀指掌可致杜鄭之
業鬰焉何逺然後姦邪無所逃其刑惡吏不能藏其詐
如身手之相驅若絃括之相接矣臣以踈短謬司大理
陛下發自聖衷憂矜刑網御延奉訓逺照民瘼臣謹仰
述天官伏奏雲陛所奏繆允者宜寫律上國學置律助
教依五經例國子生有欲讀者䇿試上過髙第即便擢
用使處法職以勸士流(姦邪一/作姦人)
　　　上明帝請和虜表(稚珪建武初遷南郡太守以/虜連嵗南侵征役不息百姓)
　　　　(死傷乃上表/陳之不從)
匈奴為患自古而然雖三代智勇兩漢權竒筭略之要
二塗而已一則鐵馬風馳奮威沙漠一則輕車出使通
驛虜庭㩁而言之優劣可覩今之議者咸以丈夫之氣
恥居物下况我天威寧可先屈呉楚勁猛帶甲百萬截
彼鯨鯢何往不碎請和示弱非國計也臣以為戎狄獸
性本非人倫鴟鳴狼踞不足喜怒蜂目蠆尾何闗美惡
唯宜勝之以深權制之以逺笇𢎞之以大度處之以蟊
賊豈足肆天下之忿捐蒼生之命發雷電之怒爭蟲鳥
之氣百戰百勝不足稱雄横尸千里無益上國而蟻聚
蠶攅窮誅不盡馬足毛羣難與競逐漢高横威海表窘
廹長圍孝文國富刑清事屈陵辱宣帝撫納安靜朔馬
不驚光武卑辭厚禮寒山無靄是兩京四主英濟中區
輸寳貨以結和遣宗女以通好長轡逺馭子孫是賴豈
不欲戰惜民命也唯漢武藉五世之資承六合之富驕
心奢志大事匈奴遂連兵積嵗轉戰千里長驅瀚海飲
馬龍城雖斬獲名王屠走凶羯而漢之器甲十亡其九
故衛霍出闗千隊不反貳師入漢百旅頓降李廣敗於
前鋒李陵沒於後陣其餘奔北不可勝數遂使國儲空
懸户口减半好戰之功其利安在戰不及和相去何若
自西朝不綱東晉遷鼎羣胡沸亂𦍑狄交横荆棘攅於
陵廟豺虎咆於宫圍山淵反覆黔首塗地逼迫崩騰開
闢未有是時得失略不稍陳近至元嘉多年無事末路
不量復挑彊敵遂廼連城覆徙虜馬飲江青徐之際草
木為人耳建元之初胡塵犯塞永明之始復結通和十
餘年間邊候且息陛下張天造歴駕日登皇聲雷宇宙
勢壓河岳而封豕殘魂未屠劒首長蛇餘喘偷窺外甸
烽亭不靜五載於斯昔嵗蟻壞瘻食樊漢今兹蟲毒浸
淫未已興師十萬日費千金五嵗之費寧可貲計陛下
何惜匹馬之驛百金之賂數行之詔誘此凶頑使河塞
息肩闗境全命蓄甲養民以觀彼弊我䇿若行則為百
世之福若不從命不過如戰失一隊耳或云遣使不受
則為辱命夫以天下為量者不計細恥以四海為任者
寧顧小節一城之沒尚不足惜一使不反曾何取慙且
我以權取貴得我略行何嫌其恥所謂尺蠖之屈以求
伸也臣不言遣使必得和自有可和之理猶如欲戰不
必勝而有可勝之機耳今宜早發大軍廣張兵勢徴犀
甲於岷峨命樓船於浦海使自青徂豫候騎星羅㳂江
入漢雲陣萬里據險要以奪其魂㫁糧道以折其膽多
設疑兵使精銷而計亂固列金湯使神茹而慮屈然後
發衷詔馳輕驛辨辭重幣陳列吉凶北虜頑而愛竒貪
而好古畏我之威喜我之賂畏威喜賂願和必矣陛下
用臣之啟行臣之計何憂玉門之下而無欵塞之胡哉
彼之言戰旣慇懃臣之言和亦慊闊伏願察兩途之利
害檢二事之多少聖照𤣥省灼然可斷所表謬奏希下
之朝省使同博議臣謬荷殊恩奉佐侯岳敢肆瞽直伏
奏千里
　　　薦杜京産表(京産郡召主簿州辟從事稱疾去/孔稚圭等並致書以通殷勤永明)
　　　　(十年稚珪及光禄大夫陸澄祠部尚書虞悰/太子右率沈約司徒右長史張融薦京産不)
　　　　(報建武初/徴不就)
竊見呉郡杜京産潔靜為心謙虚成性通和發於天挺
敏達表於自然學遍𤣥儒博通史子流連文藝沈吟道
奥泰始之朝掛冠辭世遁捨家業隱于太平葺宇窮巖
採芝幽澗耦耕自足薪歌有餘確爾不羣淡然寡欲麻
衣藿食二十餘載雖古之志士何以加之謂宜釋巾幽
谷結組登朝則嵓谷含懽薜蘿起忭矣
　　　為王敬則讓司空表
故李通豪贍以親寵登司王基才勇以聲華入選先帝
擢臣以榮華陛下伸臣以富貴遂得北帶五州東跨六
郡内亞三鼎外齊四嶽蟬佩之映則左右交暉龜組之
華則縱横吐耀輕輪徐動則劒騎如雲飛蓋暫停則歌
鐘成列摐金龍吹鬱其前鳴笳鳯管疊其後鄧禹若不
遭漢光則南陽之掾吏微臣若不逢明聖則孤城之戍
客豈可加以正台之席登以論道之寄啓黄扉而燮五
緯躡青帷而調四序
　　　讓詹事表
太子霞騫青殿日光春宫駕紫谷之英振洛笙之響自
非器上白雲韵同明月何以延芳芝苑揷羽瓊條竇嬰
戚貴于西京陸曄風素于東國伊人之美方曰可舉臣
亦何斯而敢叅冒也
　　　奏彈王融(竟陵王子良以虜動于東府募人板/融寧朔將軍特相友好㑹世祖疾篤)
　　　　(融欲立子良不克太孫深忿疾融及即位是/為鬰林收融下廷尉獄使中丞孔稚珪倚為)
　　　　(奏賜/死)
融姿性剛險立身浮競動迹驚羣抗言異類近塞外微
塵苦求將領遂招納不逞扇誘荒傖狡弄聲勢專行權
利反覆脣齒之間傾動頰舌之内威福自己無所忌憚
誹謗朝政歴毁王公謂已才流無所推下事曝逺近使
融依源據答(聲勢南史/作威聲)
　　　王融對辭
囚實頑蔽觸行多諐但夙忝門素得奉教君子爰自摠
髪迄將立年州閭鄉黨見許愚慎朝廷衣冠謂無舋咎
過䝉大行皇帝奬育之恩又荷文皇帝識擢之重司徒
公賜預士林安陸王曲垂盼接旣身被國慈必欲以死
自效前後陳伐虜之計亦仰簡先朝今段犬羊乍擾紀
僧真奉宣先敕試語北邊動靜令囚草撰符詔于時即
因啓聞希侍鑾輿及司徒宣敕招募同例非一實以戎
事不小不敢承教續䝉軍號賜使招集銜枚而行非敢
虚扇且格取亡叛不限傖楚狡㺯聲勢應有形迹專行
權利又無贓賄反覆脣齒之間未審悉與誰言傾動頰
舌之内不容都無彼此但聖主膺教實所沐浴自上甘
露頌及銀甕啓三日詩序接虜使語辭竭思稱揚得非
誹謗且王公百司唯賢是與髙下之敬等秩有差不敢
踰濫豈應訿毁囚才分本劣謬被䇿用悚怍之情夙宵
兢惕未嘗誇示里閭彰曝逺邇自循自省並愧流言良
由縁淺寡虞致貽囂謗伏惟明皇臨宇普天䝉澤戊寅
赦恩輕重必宥百日曠期始䝉旬日一介罪身獨嬰憲
劾若事實有徵爰對有在九死之日無恨泉壤(叅南史/作忝狡)
(㺯聲勢作/張㺯威聲)
　　　奏彈王奐(永明十一年奐為雍州刺史輒殺寧/蠻長史劉興祖武帝大怒使御史中)
　　　　(丞孔稚珪奏其事遣收/奐奐拒命為軍人所殺)
雍州刺史王奐啓錄小府長史劉興祖虚稱興祖扇動
山蠻規生逆謀誑言誹謗言辭不遜敕使送興祖下都
奐慮所啓欺妄于獄打殺興祖詐啓稱自經死止今體
傷楗蒼􁙅事暴聞聽攝興祖門生劉倪到臺辨問列興
祖與奐共事不能相和自去年朱公恩領軍征蠻失利
興祖啓聞以啓呈奐奐因此便相嫌恨若云興祖有罪
便應事在民間民間恬然都無事迹至十年九月十八
日奐使仗身三十人來稱敕録興祖付獄安定郡蠻先
在郡贓私興祖旣知其取與即牒啓奐不問興祖後執
録奐仍令蠻領仗身于獄守視興祖未死之前于獄以
物畫漆柈子中出密報家道無罪令啓乞出都一辨萬
死無恨又云奐駐興祖嚴禁信使欲作方便殺以除口
舌又云奐意乃可奐第三息彪隨奐在州凡事是非皆
干豫扇構密除興祖又云興祖家餉糜中下藥食兩口
便覺回乞獄子食者皆大利興祖大叫道靡中有藥近
獄之家無人不聞又云奐治著興祖日急判無濟理十
一月二十一日奐使獄吏來報興祖家道興祖于獄自
經死尸出家人共洗浴之見興祖頸下有傷肩胛烏􁙅
隂下破碎實非興祖自經死家人及門義共見非是一
人重攝檢雍州都留田文喜列與倪符同狀興祖在獄
嗛苦望下旣䝉降㫖欣願始遂豈容於此方復自經敕
以十九日至興祖以二十一日死推理檢迹灼然矯假
尋敕使送下奐輒拒詔所謗諸條悉出奐意毁故丞相
陳顯達誹訕朝事莫此之深若彪私隨父之鎮敢亂王
法罪並合窮戮
　　　謝賜生荔支啓
緑葉雲舒朱實星映離離昔聞曄曄今覩信西岷之佳
珍諒東鄙之未識(藝文類聚火藝文此下云角昴興而/靈華敷大  中而朱實繁灼灼丹華)
(吐日離離繁星著天七命析龍眼之房也之按王逸荔/枝賦曰乃觀荔枝之樹其形色煖若朝雲  興森如横)
(天之彗角亢興而靈華敷大火中而朱實繁灼灼若朝/霞之吐日離離如繁星之着天張孟陽七命析龍眼之)
(房剖椰子之殻稚珪啓正用逸賦中語七命則孟陽七/命也藝文於其上旣脱寫王逸賦又以七命誤連為一)
(耳尺牘用逸賦四語為稚珪啓而前啓乃反不載蓋由/襲藝文之誤遂不加考  左思蜀都賦傍挺龍目側生)
(荔枝布緑葉之萋/萋結朱實之離離)
　　　禇先生伯玉碑
夫河洛摛寳神道之功既傳岱華吐秘仙靈之跡可覩
蓋事詳于玉牒理煥于金符雖冥黙難源顯晦異軌測
心觀古可得而言焉是以子晉笙歌馭鳯于天海王喬
雲舉控鶴于𤣥都有羽化蟬蜕觸影遁形神翥帝宫迹
留劒杖遊瑤池而不返宴𤣥圃以忘歸永嘉惡道者窮
地之險也欹竇遏日折石横波飛浪突雲奔湍急箭先
生攀途躋阻宿枻渉圻而衝飇夜鼓山洪暴激忽乃崩
舟墜壑一倒千仞飄地淪篙翻透無底徒侣判其氷碎
舟子悲其雹㪚危魂中夜赴阻相尋方見先生恬然安
席銘曰關西升妙洛右飛英鳯吹金闕簫歌玉京絶封
萬古乃旣先生先生浩浩唯神其道泉石依情煙霞入
抱秘影窮岫孤栖幽草心圖上𤣥志通大造
　　　北山移文(周顒嘗隱鍾山昔經在蜀以蜀草堂/寺林壑可懷乃於鍾嶺立寺因號草)
　　　　(堂亦名山茨後出為海鹽令/稚圭乃假山靈之意移之)
鍾山之英草堂之靈馳烟驛路勒移山庭夫以耿介拔
俗之標蕭灑出塵之想度白雪以方㓗干青雲而直上
吾方知之矣若其亭亭物表皎皎霞外芥千金而不盻
屣萬乘其如脱聞鳯吹于洛浦值薪歌于延瀨固亦有
焉豈期終始參差蒼黄翻覆淚翟子之悲慟朱公之哭
乍廻跡以心染或先貞而後黷何其謬哉嗚呼尚生不
存仲氏旣往山阿寂寥千載誰賞世有周子儁俗之士
旣文旣博亦𤣥亦史然而學遁東魯習隱南郭竊吹草
堂濫巾北岳誘我松桂欺我雲壑雖假容於江臯乃纓
情於好爵其始至也將欲排巢父拉許由傲百氏蔑王
侯風情張日霜氣横秋或歎幽人長徃或怨王孫不游
談空空於釋部覈𤣥𤣥於道流務光何足比涓子不能
儔及其鳴騶入谷鶴書赴隴形馳魄㪚志變神動爾乃
眉軒席次袂聳筵上焚芰製而裂荷衣抗塵容而走俗
狀風雲悽其帶憤石泉咽而下愴望林巒而有失顧草
木而如䘮至其紐金章綰墨綬跨屬城之雄冠百里之
首張英風於海甸馳妙譽於浙右道帙長擯法筵久埋
敲朴諠嚻犯其慮牒訴倥偬裝其懷琴歌旣斷酒賦無
續常綢繆于結課毎紛綸于折獄籠張趙于往圖架卓
魯于前籙希蹤三輔豪馳聲九州牧使我高霞孤映明
月獨舉青松落䕃白雲誰侣澗户摧絶無與歸石徑荒
涼徒延佇至于還飇入幕寫霧出楹蕙帳空兮夜鶴怨
山人去兮曉猿驚昔聞投簪逸海岸今見解蘭縳塵纓
于是南岳獻嘲北隴騰笑列壑爭譏攢峯竦誚慨遊子
之我欺悲無人以赴弔故其林慙無盡澗愧不歇秋桂
遣風春蘿罷月騁西山之逸議馳東臯之素謁今又促
裝下邑浪拽上京雖情投于魏闕或假歩于山扃豈可
使芳杜厚顔薜荔無恥碧嶺再辱丹崖重滓塵游躅于
蕙路汙渌池以洗耳宜扃岫幌掩雲關歛輕霧藏鳴湍
截來轅于谷口杜妄轡于郊端于是叢條瞋膽疊穎怒
魄或飛柯以折輪乍低枝而掃迹請回俗士駕為君謝
逋客
　　　祭外兄張長史文
惟君之德髙明秀挺浩汗深度昂藏風領學不師古因
心則睿筌蹄象繇糠粃莊惠吾與夫子分恊芳金憑風
共酒藉月同琴
　　孔琇之(會稽山隂人歴呉興/太守遷寧朔將軍)
　　　薦王文殊表(文殊呉興故鄣人父没虜文殊泣/血蔬食三十餘年永明十一年太)
　　　　(守孔琇之表上/詔名里曰孝行)
文殊性挺五常心符三教以父沒獯庭抱終身之痛專
席恒居銜罔極之卹服紵縞以經年餌蔬菽以俟命婚
義滅於天情官序空於素抱儻降甄異之恩牓其閭里
　　丘雄(呉興烏/程人)
　　　上武帝乞贈父書(雄父冠先永明中位給事中/使蠕蠕國蠕蠕逼令拜執節)
　　　　(不從見殺武帝賜其子雄錢一萬/布三十疋雄不受詣闕上書不省)
臣父執節如蘇武守死如谷吉遂不書之良史甄之褒
䇿萬代之後誰死社稷建元四年車僧朗銜使不異抗
節是同詔贈正員外郎此天朝舊準臣父成例也今僧
朗反葬冢塋臣父湮棄絶域語忠烈則亦不謝車論荼
苦則彼優而此劇名位不殊禮數宜等乞申哀贈(南史/  南)
(齊書/不載)
　　綦母珍之
　　　自請封牒(珍之鬱林時領中書通事舍人凡所/論薦事無不允以誅王融功啓帝求)
　　　　(封朝議未許又有牒自論于朝廷乃/許封汝南縣後謀誅蕭諶事敗死)
當世祖晏駕之時内外紛擾珍之手抱至尊口行處分
忠誠契闊人誰不知今希千戸侯於分非過(南史/)
　　虞悰(字景豫㑹稽餘姚/人歴光禄大夫)
　　　上明帝解職表(悰領右軍明帝立稱疾不陪位/復稱篤還東上表詔給假百日)
臣族陋海區身微稽土猥屬興運荷竊稠私徒越星紀
終慙報答衛養乖方抱疾嬰固寢瘵以來倐踰旬朔頻
加醫治曾未瘳損惟此朽頓理難振復乞解所職盡療
餘辰
　　虞炎(會稽人永明中以文學與沈約俱/為文惠太子所遇官至驃騎將軍)
　　　鮑明逺集序
鮑照字明逺本上黨人家世貧賤少有文思宋臨川王
愛其才以為國侍郎王薨始興王濬又引為侍郎孝武
初除海虞令遷太學博士兼中書舍人時主多忌以文
自高照侍左右深達夙㫖作此賦述不復盡其才思出
為秣陵令又轉永嘉令大明五年除前軍行參軍侍臨
海王鎮荆州掌知内命尋遷前軍刑獄參軍事宋明帝
初江外拒命及義嘉敗荆土震擾江陵人宋景因亂掠
城為景所殺時年五十餘身旣遇難篇章無遺流遷人
間者往往見在儲皇博採羣言遊好文藝片辭隻韻罔
不收集照所賦述雖乏精典而有超麗爰命陪趨備加
研訪年代稍逺零落者多今所存者儻能半焉
　
　
　
　
　
　
　
　
　
　
　
　
　
　
　
　南齊文紀巻六
欽定四庫全書
　南齊文紀卷七　　　　　明　梅鼎祚　編
　　謝朓(字𤣥暉陳郡陽夏人歴/吏部尚書郎下獄死)
　　　辭隨王子隆牋
　　　　(子隆為荆州刺史好辭賦數集僚友朓以文/才尤被賞愛長史王秀之以朓年少相動密)
　　　　(以啓聞世祖敕還都遷新安王中軍記室牋/辭子隆時荆州信去倚待朓執筆便成文無)
　　　　(點/易)
故吏文學謝朓死罪死罪即日被尚書召以朓補中軍
新安王記室叅軍朓聞潢汙之水願朝宗而每竭駑蹇
之乘希沃若而中疲何則臯壤揺落對之惆悵岐路東
西或以嗚悒况乃服義徒擁歸志莫從邈若墜雨翩似
秋蔕朓實庸流行能無筭屬天地休明山川受納褒采
一介抽揚小善故得捨耒場圃奉筆兎園東亂三江西
浮七澤契濶戎旃從容讌語長裾日曳後乘載脂榮立
府庭恩加顔色沐髮晞陽未測涯涘撫臆論報早誓肌
骨不寤滄溟未運波臣自蕩渤澥方春旅翮先謝清切
藩房寂寥舊蓽輕舟反溯弔影獨留白雲在天龍門不
見去德滋永思德滋深惟待青江可望候歸艎于春渚
朱邸方開效蓬心於秋實如其簪履或存衽席無改雖
復身填溝壑猶望妻子知歸攬涕告辭悲來横集不任
犬馬之誠(謝宣城集亂願南齊書作/思翩作飃  南史作泛)
　　　為王敬則謝㑹稽太守啓(敬則晉陵南沙人歴/太尉大司馬舉兵反)
　　　　(敗/誅)
臣本布衣不謀逺大折衝之勤不舉燮理之義何階常
恐覆餗是貽咎徵斯應陛下繼歴聖統日月重光得以
桓圭衮服拜奉嵗時視濯獻牲鞠躬郊廟而鴻恩妄假
覆授龜符玉節邁於雙璜表東侔于四履臨邉三事旣
謝張温潁川再撫亦慙黄霸(朓為敬則婿其謀/起兵朓先啓聞)
　　　謝隨王賜紫梨啓
味出靈關之隂㫖珍玉津之澨豈徒真定歸美大谷慙
滋將恐帝臺妙棠安期靈棗不得孤擅玉盤獨甘仙籍
雖秦君傳器漢后推飡望古可儔於今何荅
　　　謝隨王子隆賜左傳啓
昭晰殺青近發中汗恩勸挾䇿慈勗下帷朓未窺山笥
早懵河籍業謝專門說非章句庶得旣困而學括羽瑩
其䝉心家藏賜書籝金遺其貽厥披覽神勝吟諷知厚
(並藝文類聚覩/窺初學記作)
　　　為宣城公拜章
惟天為大日星度其象謂地蓋厚河岳宣其氣斯冕旒
所以貞觀衮職所以代終慙下穆而上尊豈南征而北
怨何以克詠九歌載宣七德銘彼旗常勒斯鐘鼎
　　　為齊明帝讓封宣城公表
如其懸旌灞滻刷馬伊穀灑酒望屬車之塵整笏侍升
平之禮陛下訏謨𤣥覽欽若宏圖鑒臣匪躬共申彞訓
雖量能之請近遂微躬則𢎞長之風足軌來世
　　　為明帝拜録尚書表
升降玉階對揚休命六轡在手千里何偕司㑹天官之
統尚書百僚之本𢎞之即庶績惟凝替之則彞倫斯斁
修身踐言本慙吾美果行育德未階大正妄屬負圖之
寄多謝五仁之績操檜檝于龍津荷梓梁于雲構無以
輔位明堂遺象麟閣
　　　為百官勸進齊明帝表
臣聞時乘在御必待先天之業神化為皇乃叶應期之
運况復湯孫有緒纂堯惟德舊邦佇新復禹歸祉大齊
之權輿寳歴孕育前古昭格四海克酬三靈而嗣命疾
威蕃鄙叛渙委裘御㝢彞鼎如忽陛下文思體道狥齊
作聖翦應龍于冀州戮長蛇于沮水榮光之瑞昭回延
喜之寳潤色天眷爰發人謀咸贊伏願陛下仰荅靈祇
𢎞宣景命誕受多方奄宅萬國
　　　齊明皇帝諡册文
維永泰元年九月朔日哀子嗣皇帝(諱/)仰惟大行皇帝
早棄萬邦聖烈方逺式遵帝世俾鬯鴻猷咸以為無名
以化則言繁莫宣其道有求斯應則影響庶圖其功所
以永言配命寄心宗極光昭令德允樹風聲伏惟大行
皇帝令信四時齊明日月創光大于登庸通機神于授
命因時以暢藉九萬而輕舉天保旣定運四海而髙臨
及乃開物成務重維國紐風作草偃心往如神左賢右
戚内樂外禮緝五材以教民申三驅而在宥用能盡德
殷薦美善斯畢皇矣之業旣孚蒸哉之道咸備景化方
逺厭世在天龜筮告期逺日無改仰則前王俯詢百辟
累德稱睿允極鴻名謹命某甲奉太牢之奠謹上尊諡
曰明皇帝廟號高宗天人允恊神其尚饗嗚呼哀哉(文/苑)
(英華作求藝文作來令信作合信齊明作齊光/光大  保大風作作風行心作化盡德作盛德)
　　　齊敬皇后哀䇿文(明帝后劉氏名惠端彭城人/帝崩遷祔山靈朓撰哀册文)
　　　　(齊世莫/有及者)
惟永泰元年秋九月朔日敬皇后梓宮啓自先塋將祔
于某陵其日至尊親奉奠某皇帝乃使兼太尉某設祖
于行宮禮也翠帟舒阜𤣥堂啓扉俎徹三獻筵巻六衣
哀子嗣皇帝懷蜃衛而延首想鸞輅而撫心痛椒塗之
先廓哀長信之莫臨身隔兩赴時無二展旋詔左言光
敷聖善其辭曰
帝唐逺胄御龍遥緒在秦作劉在漢開楚肇惟淑聖克
柔克令清漢表靈曾沙應慶爰定厥祥徽音允穆光華
沼沚榮曜中谷敬始紘綖敎先穜稑睿問川流神襟蘭
郁先德韜光君道方被于佐求賢在謁無詖顧史𢎞式
陳詩展義厚下曰仁藏往伊智十亂斯俟四教罔忒思
媚諸姑貽我嬪則化自公宮逺被南國軒曜懷光素舒
佇德閔予不祐慈訓早違方年沖藐懷袖靡依家臻寳
業身嗣昌暉夀宮寂逺清廟虚歸嗚呼哀哉帝遷明命
民神胥悦乾景外臨隂儀内缺空悲故劒徒嗟金穴璋
瓚奚獻褘褕罔設嗚呼哀哉馮相告祲宸駕長往貽厥
逺圖末命是奬懷豐沛之綢繆兮背神京之𢎞敞陋蒼
梧之不從兮遵鮒隅以同壤嗚呼哀哉陳象設于園寢
兮映輿鋄于松□望承明而不入兮度清洛而南游繼
池綍于通軌兮接龍帷于造舟廻塘寂其已暮兮東川
澹而不流嗚呼哀哉藉閟宮之逺烈兮聞纘女之遐慶
始協德于蘋蘩兮終配祀而表命暮方纒于賜衣兮哀
日隆于撫鏡思寒泉之罔極兮託彤管于遺詠嗚呼哀
哉
　　　為隨王粲東耕文
穀躔星景穡表踖先八政奚首六府兹宣弊嗟非國登
頌有年一夫或怠望嵗誰天
　　　祭大雷周何二神文
大過在運小雅盡缺瓊鏡日淪金車未晰周生電斷神
謨英冠正因部竒風歛雲散晉德如燬功資叶贊山無
猛鷙時曠忠賢流王于彘龜鼎忽焉忠肅布衣君親自
然驅狐上國斬鯢中川紛綸凱入氛氲配天
　　　為諸娣祭阮夫人文
婉娩嬪德幽閑媍性眄史𢎞箴陳詩嫻詠嘉言足題清
暉可映契闊未幾音塵如昨中景遽傾芳木先落疇昔
交觴享也虚薦帶上先結握中遺扇迸淚失聲潺湲如
霰
　　　臨海公主墓銘
長發有祥瑶臺乃搆𤣥鳥歸飛北音斯奏聿來徐土禎
符爰授帝體靈柯穠華以秀飾館東魯言歸景族有教
公宮無繫車服旣肅簮珥亦崇湯沐率禮衡門降情雲
屋彼月斯望在釣維緍瞻須配景望燭齊神霾華崐岫
滅采上春慈纒雲陛悲動外姻鬱彼崇芒睠然城輦輜
翟按轡龍旒徐轉
　　　新安長公主墓銘
氛氲長發時惟睿文誕兹明淑玉振蘭芬譽宣女師德
侔高行肅穆嬪風優游閫正撫事成箴臨圖作鏡如何
冥黙方春委盛
　　　鬱林王墓銘
緑車旖旎翠㽔掩映癸貳戲良臨祧弛盛毁德歸桐棄
尊君鄭
　　　宋海陵王墓銘(趙宋沈括夢溪筆談云慶歴中/予在金陵有饔人以一方石鎮)
　　　　(肉視之若有鐫刻試取洗濯乃宋海陵王墓/銘謝朓撰并書字如鍾繇朓集不載  藝文)
　　　　(類聚載十/二句未全)
中樞誕聖膺歴受命於穆二祖天臨海鏡顯允世宗温
文著性三善有聲四國無競嗣德方衰時唯介弟景祚
云及多難攸啓載驟載獵高闢代邸庶辟欣欣威儀濟
濟亦旣負扆言觀帝則正位恭己臨朝淵黙䖍思寳締
負荷非克敬順天人高遜明德西光已謝東旭又良龍
纛夕儼葆挽晨鏘風揺草色日照松光春秋非我晩夜
何長(載驟載獵藝文類/聚作載驅軨轄)
　　　為録公拜揚州恩教
昔召南分陜流甘棠之德平陽好道深獄市之寄吾忝
屬負荷任摠侯伯受餞元戎作牧中甸此地五都雜㑹
四方是則而向隅之矜斯積納隍之歎猶繁興念下車
無忘待旦其齊禮導德致之仁夀𢎞漏網之寛申在宥
之澤
　　　餉諸葛璩教(朓為東/海太守)
昔長孫東組降龍丘之澤文舉北輜髙通德之稱所以
激貪立懦式揚風範處士諸葛璩高風所漸結轍前修
豈懷珠披褐韜玉待價將幽貞獨往不事王侯邪聞事
親有啜菽之窶就養寡藜蒸之給豈得獨享萬鍾而忘
兹五秉可餉穀百斛
　　　詶德賦序
右衛沈侯以冠世偉才眷余以國士以建武二年余將
南牧見贈五言余時病旣以不堪莅職又不獲復詩四
年余忝役朱方又致一首迫東偏寇亂良無暇日其夏
還京師且事讌言未遑篇章之思沈侯之麗藻天逸固
難以報章且欲申之賦頌得其盡體物之㫖詩不云乎
無言不酬無德不報言旣未敢為詶然所報者寡於德
耳故稱之詶德賦
　　　思歸賦序
夫鍳之積也無厚而納窮神之照心之徑也有域而懷
重淵之深余少而薄遊身(缺/)防方思俄然萬里晩而自
省諒非一塗
　　　埜鶩賦序
有門人斃一埜鶩因以為獻予旹命以登俎用待賔客
客有愛其羽毛請余為賦
　　謝朏(字敬沖莊次子歴授/中書監司徒衛將軍)
　　　與王儉書
夫所貴天下之士者何其上則閟景山壑凌氣風霞次
則取緍捨築鬱為上佐次則服秦楚而辭其功振燕魏
而逃其賞凡此數輩皆英懿之士也自茲已降參差萬
緒或跡著明晦或才兼黙語若桓譚之褰俗馮衍之忤
時北海之凝峭中散之峻絶率以方寸之情喪不訾之
德盖無取焉若相如之愛竒任達偉長之淹粹𢎞逺樂
廣融通裴楷夷淡彼四賢者並純神絶景狥物傷意甚
慕之而未可以言但心之所暗咫尺千里志之所符滄
洲曖然揣而論之寔山阿之不肖者也(藝文/類聚)
　　　與弟􁋢書(􁋢字義潔歴散騎/常侍太子詹事)
　　　　(朏侍中求出為吳興太守明帝謀入嗣位引/朝廷舊臣朏内圖止足且實避事弟􁋢時為)
　　　　(吏部尚書朏至郡致􁋢數斛酒還書曰初朏/為吳興􁋢於征虜渚送别朏指􁋢口  此中)
　　　　(惟宜飲酒􁋢建武之/朝專以酣飲為事)
可力飲此勿豫人事(南史力尺牘云今致數斛/酒可  飲酒勿豫人事)
　　劉繪(字士章彭城人太常俊弟文章談義/皆為後進領袖歴大司馬從事中郎)
　　　為豫章王嶷上武帝請改葬故巴東王子響表
　　　　(子響初養於嶷及以逆誅絶屬籍賜姓蛸氏/武帝後亦追憐之豫章王嶷欲求葬子響召)
　　　　(繪使為表繪求紙筆須臾便成嶷足八字云/提㩦鞠養俯見成人乃嘆曰禰衡何以過此)
　　　　(表上不許/  劉繪傳)
臣聞將而必戮炳自春秋罄于甸人著于經禮猶懷不
忍之言尚有如倫之痛豈不事因法往情以恩留故庶
人蛸子響識懷靡樹見淪不逞肆情一朝致陷凶德遂
使迹隣非孝事近無君身膏草野未云塞釁但韔矢倒
戈歸罪司戮即理原心亦旣迷而知返釁骨不收辜魂
莫赦撫事惟往載傷心目昔閔榮伏􁁜愴動墳園思荆
就辟側懷丘墓皆兩臣釁結於明時二主議加於盛世
積代用之為美歴史不以云非伏願一下天矜爰詔蛸
氏使得安兆末郊旋窆餘麓微列葦輤之容薄申封樹
之禮豈伊窮骸被德實且天下歸仁臣屬忝皇枝偏留
友睦以臣繼别未安子響言承出命提㩦鞠養俯見成
人雖輟𦙍蕃條歸體琁萼循執之念不移傅訓之憐何
已敢冒宸嚴布此悲乞
　　虞羲(字子陽㑹稽人始安王侍郎兼建安記室叅/軍事天監中卒見集序  南史字士光餘姚)
　　　(人以文學與沈約俱為文惠太子所遇/官至驍騎將軍又云卒於晉安王侍郎)
　　　與蕭令王僕射為袁彖求諡書(彖隆昌元年/卒諡靖子)
袁侍中體高亮之𢎞姿挺孤竒之逸操孝友結於衡閭
忠正表於邦域懷抱七經該綜百氏清文麗目幾義窮
神言非義而不發容遵禮而後動居貧無悶事等安期
處顯不驚道均無歎兄弟親從同居共財怡怡雍穆人
所不聞顧與善無徵報施徒語岱山委岫崑岳摧鋒四
海搢紳誰不掩泣明公德冠時宗道高物表若得横議
聖時斟酌今古採茂實於當年標芳流於千載馳徽謚
於山道潤貞氣於泉門豈非體國之至公典謨之盛軌
者哉(藝文/類聚)
　　陸厥(字韓卿吳郡吳人歴後軍行叅軍父閑/坐始安王遥光反被誅厥感慟而卒)
　　　與沈約問聲韻書
　　　　(先是宋太子詹事范曄與諸甥姪書自論云/性别宮商識清濁斯自然也觀古今文人多)
　　　　(不全了此處縱有㑹此者不必從根本中來/言之皆有實證非為空談年少中謝莊最有)
　　　　(其分手筆爽易文不拘韻故也吾思乃無定/方特能濟難適輕重所稟之分猶當未盡但)
　　　　(多公家之言少於事外逺致以此為恨至齊/永明末盛為文章厥與沈約謝朓王融以氣)
　　　　(類相推轂汝南周顒善識聲韻約等文皆用/宮商以平上去入為四聲有平頭上尾蠭腰)
　　　　(鶴膝五字之中音韻悉異兩句之内角徴不/同不可增減世呼為永明體沈約宋書謝靈)
　　　　(運傳後又論其事云夫五色相宣八音協暢/由乎𤣥黄律呂各適物宜欲使宮羽相變低)
　　　　(昂互節若前有浮聲則後須切響一簡之内/音韻盡殊兩句之中輕重悉異妙達此㫖始)
　　　　(可言文至於先士茂制諷髙歴賞子建函京/之作仲宣灞岸之篇子荆零雨之章正長朔)
　　　　(風之句並直舉胸情非傍詩史正以音律調/韻取高前式自靈均以來多歴年代雖文體)
　　　　(稍精而此秘未覩至於高言妙句音韻天成/皆暗與理合匪由思至張蔡曹王曾無先覺)
　　　　(潘陸顔謝去之彌逺世之知音者有以得之/厥意謂不然與約書約荅之然約論四聲妙)
　　　　(有詮辨而諸賦亦/往往與聲韻乖)
范詹事自序性别宮商識清濁特能適輕重濟艱難古
今文人多不全了斯處縱有㑹此者不必從根本中來
尚書亦云自靈均以來此祕未覩或暗與理㑹匪由思
至張蔡曹王曾無先覺潘陸顔謝去之彌逺大㫖欲宮
商相變低昂互節若前有浮聲則後須切響一簡之内
音韻盡殊兩句之中輕重悉異辭旣美矣理又善焉但
觀歴代衆賢似不都闇此處而云此祕未覩近於誣乎
案范云不從根本中來尚書云匪由思至斯則揣情謬
於𤣥黄摘句著其音律也范又云時有㑹此者尚書云
或闇與理合則美韻清謳有辭章調韻者雖有差謬亦
有㑹合推此以往可得而言夫思有合離前哲同所不
免文有開塞即事不得無之子建所以好人譏彈士衡
所以遺恨終篇旣曰遺恨非盡美之作理可詆訶君子
執其詆訶便謂合理為闇豈如指其合理而寄詆訶為
遺恨耶自魏文屬論深以清濁為言劉楨奏書大明體
勢之致齟齬妥帖之談操末續顛之説興𤣥黄於律呂
比五色之相宣茍此秘未覩兹論為何所指耶愚謂前
英已早識宮徴但未屈曲指的若今論所申至於掩瑕
藏疾合少謬多則臨淄所云人之著述不能無病者也
非知之而不改謂不改則不知斯曹陸又稱竭情多悔
不可力强者也今許以有病有悔為言則必自知無悔
無病之地引其不了不合為闇何獨誣其一合一了之
明乎意者亦質文時異今古好殊將急在情物而緩于
章句情物文之所急美惡猶且相半章句意之所緩故
合少繆多義兼于斯必非不知明矣長門上林殆非一
人之賦洛神池鴈便成二體之作孟堅精正詠史無虧
于東主平子恢冨羽獵不累于慿虚王粲初征他文未
能稱是楊脩敏捷暑賦彌日不獻率意寡尤則事促乎
一日翳翳愈伏而理賖于七步一人之思遲速天懸一
家之文工拙壤隔何獨宮商律呂必責其如一耶論者
乃可言未窮其致不得言曾無先覺也
　　　沈約答書
宮商之聲有五文字之别累萬以累萬之繁配五聲之
韻高下低昂非思力所學又非止若斯而己也十字之
文顛倒相配字不過十巧歴已不能盡何况復過於此
者乎靈均以來未經用之於懷抱固無從得其髣髴矣
若斯之妙而聖人不尚何耶此盖曲折聲韵之巧無當
於訓義非聖哲立言之所急也是以子雲譬之雕蟲篆
刻云壯夫不為自古辭人豈不知宫羽之殊商徴之别
雖知五音之異而其中參差變動所昧實多故鄙意所
謂此意未覩者也以此而推則知前世文士便未悟此
處所以文章之音韻同弦管之聲曲則美惡妍蚩不得
頓相乖反譬猶子野操曲安得忽有闡緩失調之聲以
洛神比陳思他賦有似異手之作故知天機啓則律呂
自調六情滯則音律頓舛也士衡雖云炳若縟錦寧有
濯色江波其中復有一片是衛文之服此則陸生之言
即復不盡者矣韻與不韻復有精麤輪扁不能言之老
夫亦不盡辨此(並南齊書不炳南史作/煥末句亦  辨盡此)
　　樂藹(字蔚逺南陽淯陽人仕齊為南康王/西中郎諮議叅軍入梁終廣州刺史)
　　　與竟陵王子良牋
　　　　(豫章文獻王嶷寛仁𢎞雅有大成之量性汎/愛不樂聞人過失嘗為江荆湘三州刺史羣)
　　　　(吏中藹與彭城劉繪吳郡張稷最/被親禮薨後藹與竟陵王子良牋)
道德以可乆傳聲風流以浸逺揮稱雖復青簡締芳未
若玉石之不朽飛翰圖藻豈伊雕篆之無沬丞相沖粹
表于天真淵照殆乎機象經邦緯民之範體國成務之
規故以業茂惟賢功高則哲神輝眇邈叡筭不追感纒
奉車恨百留滯下官夙禀名節恩義軫慕望𡑞結哀輒
欲率荆江湘三州僚吏建碑壟首庶徽猷有述茂則方
存昔子香淳德留銘江介鉅平遣烈墮淚漢南况道尊
前往惠積聨綿者哉下官今便反假無由躬事刋斲須
至西州鳩集所資託中書侍郎劉繪營辦
　　　與右率沈約書
　　　　(藹與約書求為豫章王碑文約答書辭之建/武中第二子子恪托約及太子詹亊孔稚珪)
　　　　(為/文)
夫道宣餘烈竹帛有時先朽德孚遺事金石更非後亡
丞相獨秀生民傍照日月標勝丘園素履穆於忠義譽
應華衮功迹著於弼諧無得而稱理絶照載若夫日用
閴寂雖無取於錙銖嵗功宏逺諒有寄於衡石竊承貴
州士民或建碑表俾我荆南閱感無地且作紀江漢道
基分陜衣冠禮樂咸被後昆若其望碑盡禮我州之舊
俗傾㕓罷肆鄙土之遺風庶幾前烈或不泯墜荆江湘
三州䇿名不少竝欲各率毫釐少申景慕斯文之託歴
選惟疑必待文蔚辭宗德僉茂履非高明而誰豈能騁
無愧之辭詶式瞻之望吾西州窮士一介寂寥恩周榮
譽澤遍衣食永惟道廕日月就逺緬尋遺烈觸目崩心
常謂福齊南山慶鍾仁夀吾儕小人貽塵帷盖豈圖一
旦遂投此請
　　　沈約答書(楊云文選有此碑/文又作答劉繪誤)
丞相風道引曠獨秀生民凝猷盛烈方軌伊旦愸遺之
感朝野同悲承當刋石紀功傳華千載宜須盛述實允
來談郭有道漢末之匹夫非蔡伯喈不足以偶三絶謝
安石素族之台輔時無麗藻迄乃有碑無文况文獻王
冠冕彞倫儀形㝢内自非一世辭宗難或與此約閭閈
鄙人名不入第歘酬今㫖便是以禮許人聞命慙顔已
不覺汗之沾背也(並南/齊書)
　　　奏請朝直(和帝中興元年藹/為左丞奏詔可)
敇㫖以軍旅務殷且停朝直竊謂匪懈于位義昭夙興
國家舊典不可頓闕與兼右丞江詮等參議八座丞郎
以下宜五日一朝有事郎坐待下鼓無事許從實還外
　　何諲之
　　　祭魚用鮮稿議(永明六年太常丞何諲/之議桑惠度駁不行)
今祭有生魚一頭干魚五頭少牢饋食禮云司士升魚
腊膚魚用鮒十有五上旣云腊下必是鮮其數宜同稱
膚足知鱗革無毁記云稿魚曰商祭鮮曰脡祭鄭注商
量脡直也尋商㫖裁截脡義在全賀循祭義猶用魚十
五頭今鮮頓删約稿皆全用謂宜鮮稿各二頭稿微斷
首尾示存古義
　　　國子助教桑惠度議
記云尚𤣥酒而俎腥魚𤣥酒不容多鮮魚理宜約干魚
五頭者以其旣加人功可法於五味以象酒之五齊也
今欲鮮稿各雙義無所法
　　　功臣配饗議(永明十年詔故太宰褚淵太尉王/儉司空栁世隆驃騎大將軍王敬)
　　　　(則鎮東大將軍陳顯達鎮東將軍李安民/六人配饗太祖廟庭祠部郎何諲之議)
功臣配饗略行宋世檢其遺事題列坐位具書贈官爵
諡及名文不稱主便是設板也白虎通云祭之有主孝
子以繫心也揆斯而言升配廟庭不宜有主宋時板度
旣不復存今之所制大小厚薄如尚書召板為得其衷
　　伏曼容(字公儀平昌安丘人仕宋南海太/守齊中散大夫入梁終臨海太守)
　　　服色宜依姓尚議(齊時玉金輅建碧旂象木輅/建赤旂永明初太子步兵校)
　　　　(尉伏曼容/議駁不行)
齊德尚青五路五牛及五色幡旗並宜以先青為次軍
容戎事之所乘犧牲繭握之所薦並宜悉依尚色三代
服色以姓音為尚漢不識音故還尚其行運之色今旣
無善律則大齊所尚亦宜依漢道若有善吹律者便應
還取姓尚
　　　太子僕周顒議
三代姓音古無前記裁音配尚起自曼容則是曼容善
識姓聲不復旁假吹律何故能識逺代之宮商而更迷
皇朝之律呂而云當今無知吹律以定所尚宜附漢以
從闕耶皇朝今以行運為所尚非關不定于音氏如此
設有善律之知音不宜遵聲以為尚
　　　議五輅奏(永明中曼容為步兵/校尉奏時駮不行)
宋大明中尚書左丞荀萬秋議金玉二輅並建碧旂象
革木輅並建赤旂非時運所上又非五方之色今五輅
五牛及五色幡旗並請准齊所尚青色(隋書/)
　　庾曇隆(通直散/騎常侍)
　　　論郊壇立宮室啓(建武二年詔付/外詳隆議不行)
伏見南郊壇員兆外内永明中起瓦屋形製宏壯檢案
經史無所准據尋周禮祭天於圜丘取其因髙之義兆
於南郊就陽位也故以髙敞貴在上昭天明旁流氣物
自秦漢已來雖郊祀參差而壇域中間並無更立宮室
其意何也政是質誠尊天不自崇樹兼事通曠必務開
逺宋元嘉南郊至時權作小陳帳以為退息太始薄加
脩廣永明初彌漸髙麗往年工匠遂啓立瓦屋前代帝
王豈於上天之祀而昧營構所不為者深有情意記稱
掃地而祭於其質也器用陶匏天地之性也故至敬無
文以素為貴竊謂郊事宜擬休偃不俟高大以明謙恭
肅敬之㫖庶或仰允太靈俯愜羣望
　　　國子助教徐景嵩議
伏尋三禮天地兩祀南北二郊但明祭取犧牲器用陶
匏不載人君偃處之儀今棟瓦之構雖殊俱非千載成
例宜務因循
　　　太學博士賀瑒議
周禮王旅上帝張氊案設皇邸國有故而祭亦曰旅氈
案以氈為牀於屋中不聞郊所置屋宇
　　　驍騎將軍虞炎議(兼左丞王摛議掃地而祭於/郊謂無築室之議並同曇隆)
　　　　(驍騎將軍/虞炎議)
誠慤所施止在一壇漢之郊祀饗帝甘泉天子自竹宮
望拜息殿去壇場旣逺郊奉禮畢旋幸於此瓦殿之輿
帷宮謂無簡格
　　　祠部郎李撝議
周禮凡祭祀張其旅幕張尸次尸則有幄仲師云尸次
祭祀之尸所居更衣帳也凡祭之文旣不止于郊祀立
尸之言理應關于宗廟古則張幕今也房省宗廟旅幕
可變為棟宇郊祀氊案何為不轉製檐甍
　　　論封國啓(鬱林弟昭秀初封臨海王明帝/建武二年曇隆啓改封巴東王)
周定雒邑天子置畿内之民漢都咸陽三輔為社稷之
衛中晉南遷事移威弛近郡名邦多有國食宋武創業
依擬古典神州部内不復别封而孝武末年分樹寵子
茍私申愛有乖訓准隆昌之元特開母弟之貴竊謂非
古聖明御㝢禮舊為先畿内限斷宜遵昔制賜茅授土
出典外州
　　蕭琛(字彦瑜蘭陵人仕齊尚書/左丞入梁歴侍中特進)
　　　嗣君即位廟見議(明帝永泰元年東昏侯即位/有司議廟見不尚書令徐孝)
　　　　(嗣議嗣君即位並無廟見之文蕃支纂/業乃有䖍謁之禮左丞蕭琛議從之)
竊聞祗見厥祖義著商書朝于武宮事光晉册豈有正
位居尊繼業承天而不䖍覲祖宗格于太室毛詩周頌
篇曰烈文成王即政諸侯助祭也鄭注云新王即政必
以朝享之禮祭于祖考告嗣位也又篇曰閔予小子嗣
王朝廟也鄭注云嗣王者謂成王也除武王之喪將始
即政朝于廟也則隆周令典煥炳經紀體嫡居正莫若
成王又二漢由太子而嗣位者西京七主東都四帝其
昭成哀和順五君並皆謁廟文存漢史其惠景武元明
章六君前史不載謁事或是偶有闕文理無異説議者
乃云先在儲宫已經致敬卒哭之後即親奉時祭則是
廟見故無别謁之禮竊以為不然儲后在宮亦從郊祀
若謂前䖍可兼後敬開元之始則無假復有配天之祭
矣若以親奉時祭仍為廟見者自漢及晉支庶嗣位並
皆謁廟旣同有蒸嘗何為獨修繁禮且晉成帝咸和元
年改號己謁廟咸康元年加元服又更謁夫時非異主
猶不疑二禮相因况位隔君臣而追以一謁兼敬宜逺
纂周漢之盛範近黜晉宋之乖義展誠一廟駿奔萬國
　　曹思文
　　　上諫廢學表(建武四年正月詔立學永泰元年/東昏侯即位尚書符依永明舊事)
　　　　(廢學領國子助/教曹思文上表)
古之建國君民者必教學為先將以節其邪情而禁其
流欲故能化民裁俗習與性成也是以忠孝篤焉信義
成焉禮讓行焉尊教宗學其致一也是以成均煥於古
典虎門炳於前經陛下體睿淳神纘承鴻業今制書旣
下而廢學先聞將恐觀國之光者有以擬議也若以國
諱故宜廢昔漢成立學爰洎元始百餘年中未嘗暫廢
其間有國諱也且晉武之崩又其學猶存斯皆先代不
以國諱而廢學之明文也永明以無太子故廢斯非古
典也尋國之有學本以興化致治也天子於以諮謀焉
於以行禮焉記云天子出征受命于祖受成于學執有
罪反釋奠于學又云食三老五更于太學天子袒而割
牲執爵而酳以教諸悌也于斯學是天子有國之基教
也或以之所言皆太學事也今引太學恐非證也據臣
所見今之國學即古之太學晉初太學生三千人旣多
猥雜惠帝時欲辨其涇渭故元康三年始立國子學官
品第五以上得入國學天子去太學入國學以行禮也
太子去太學入國學以齒讓也太學之與國學斯是晉
氏殊其士庶異其貴賤耳然貴賤士庶皆須教成故國
學太學兩存之也非有太子故立也然繫廢興於太子
者此永明之鉅失也漢崇儒雅幾致刑措而猶道謝三
五者以其致教之術未篤也古之教者家有塾黨有庠
術有序國有學以諷誦相摩今學非唯不宜廢而己乃
宜更崇向其道望古作規使郡縣有學鄉閭立教請付
尚書及二學詳議
　　徐孝嗣(字始昌東海郯人歴丹陽尹/進司空謀廢東昏侯賜死)
　　　奏劾蕭元蔚等(永明初富陽人唐㝢之賊起州/縣多委職㪚走御史中丞徐孝)
　　　　(嗣奏武帝詔元蔚等免思祖諱文/季原闕諱乃西昌侯鸞為明帝)
風聞山東羣盜剽掠列城雖匪日而殄要暫干王略郡
縣闕攻守之宜倉府多侵耗之弊舉善懲惡應有攸歸
吳郡所領鹽官令蕭元蔚桐廬令王天愍新城令陸赤
奮等縣為首掠破掠並不經格戰委職散走元蔚天愍
還臺赤奮不知所在又錢塘令劉彪富陽令何洵乃率
領吏民相戰不敵未委歸臺餘建德夀昌在劫斷上流
不知被劫掠不吳興所領餘杭縣被劫破令樂琰乃率
吏民徑戰不敵委走出都㑹稽所領諸暨縣為刼所破
令陵琚之不經格戰委城奔走不知所在案元蔚等妄
藉天私作司近服昧斯隱慝職啓䖍劉㑹稽郡丞張思
祖謬因承乏摠任是尸涓誠芻効終焉無紀平東將軍
吳郡太守文季征虜將軍吳興太守西昌侯諱任屬關
河威懷是寄輟下禁止彪琰洵思祖文季視事如故諱
等納贖論
　　　上明帝立屯田表(建武時連年虜動軍國虗乏/孝嗣表立屯田事御見納時)
　　　　(帝已寢疾/竟不施行)
有國急務兵食是同一夫輟耕於事彌切故井陌壃里
長轂盛于周朝屯田廣置勝戈富于漢室降此以還詳
略可見但求之自古為論則賒即以當今宜有要術竊
尋縁淮諸鎮皆取給京師費引旣殷漕運艱澀聚糧待
敵毎若不周利害之基莫此為急臣比訪之故老及經
彼宰守淮南舊田觸處極目陂遏不脩咸成茂草平原
陸地彌望尤多今邉備旣嚴戍卒增衆逺資餽運近廢
良疇士多饑色可為嗟歎愚欲使刺史二千石躬自履
行隨地墾闢精尋灌漑之源善商肥确之異州郡縣戍
主帥以下悉分番附農今水田雖晩方事菽麥菽麥二
種益是北土所宜彼人便之不減粳稻開創之利宜在
及時所啓允合請即使至徐兖司豫爰及荆雍各當境
規度勿有所遺别立主曹專司其事田器耕牛臺詳所
給嵗終言殿最明其刑賞此功克舉庶有𢎞益若縁邉
足食則江南自豐權其所饒略不可計
　　　婚禮議(永明中世祖以婚禮奢費敕諸王納妃/上御及六宮依禮止棗栗腵脩加以香)
　　　　(澤花粉其餘衣物皆停唯公主降嬪則令/止遺舅姑也永泰元年尚書令徐孝嗣議)
夫人倫之始莫重冠婚所以尊表成德結懽兩姓年代
汙隆古今殊則繁簡之儀因時或異三加廢於士庶六
禮限於天朝雖因習未乆事難頓改而大典之要深冝
損益案士冠禮三加畢乃醴冠者醴則唯一而已故醴
辭無二若不醴則毎加輒醮以酒故醮辭有三王肅云
醴本古其禮重酒用時味其禮輕故也或醴或醮二三
之義詳記於經文今皇王冠畢一酌而已即可擬古設
醴而猶用醮辭實為乖衷尋婚禮實篚以四爵加以合
巹旣崇尚質之禮又象牉合之義故三飯卒食再酳用
巹先儒以禮成好合事終于三然後用巹合儀注先酳
巹以再以三有違㫖趣又郊特牲曰三王作牢用陶匏
言太古之時無共牢之禮三王作之而用太古之器重
夫婦之始也今雖以方崇節約而彌乖昔典又連巹以
鏁盖出近俗復别有牢燭雕費采飾亦虧曩制方今聖
政日隆聲教惟穆則古昔以敦風存餼羊以愛禮沿襲
之規有切治要嘉禮寔重宜備舊章謂自今王侯已下
冠畢一酌醴以遵古之義醴即用舊文於事為允婚亦
依古以巹酌終酳之酒並除金銀連鏁自餘雜器悉用
埏陶堂人執燭足充􁃛燎牢燭華侈亦宜停省庶斲雕
可期移俗有漸
　　張欣泰(字義亨竟陵人歴雍州刺/史未行謀廢東昏侯見殺)
　　　移魏廣陵侯(此雖未言移書然亦不言為文/按其體式如末語者竟是書耳)
　　　　(建武二年虜圍鍾離城欣泰為軍主/隨崔慧景救援欣泰移魏廣陵侯)
聞攻鍾離是子之深䇿可無謬哉兵法云城有所不攻
地有所不爭豈不聞之乎我國家舟舸百萬覆江横海
所以案甲于今不至欲以邉城疲魏士卒我且千里運
糧行留俱弊一時霖雨川谷涌溢然後乗帆渡海百萬
齊進子復奚以御之乃今魏主以萬乗之重攻此小城
是何謂歟攻而不拔誰之恥耶假令能拔子守之我將
連舟千里舳艫相屬西過夀陽東接滄海仗不再請糧
不更取士卒偃卧起而接戰乃魚鼈不通飛鳥斷絶偏
師淮左其不能守晈可知矣如其不拔吾將假法于魏
之有司以請子之過若挫兵夷衆攻不卒下驅士填隍
拔而不能守則魏朝名士其當别有深致乎吾所未能
量昔魏之太武佛狸傾一國之衆攻十雉之城死亡大
半僅以身返旣智屈于金墉亦雖拔而不守皆筭失所
為至今為笑前鑒未逺已忘之乎和門邑邑戲載往意
(南齊/書)
　　曹虎(字士威下邳人齊散騎常/侍右衛將軍為東昏所殺)
　　　答魏主元宏書(建武四年魏冦沔北虎為雍州/刺史頓樊城宏移虎書虎答)
自金精失道皇居徙縣喬木空存茂草方鬱七狄交侵
五胡代起顧瞻中原毎用弔焉知棄臯蘭隨水瀍澗伊
川之象爰在兹日古人有云匪宅是卜而鄰是卜樊漢
無幸咫尺殊風折膠入塞乘秋犯邊親屬窮於斬殺士
女困於䖍劉與彼蠢左共為脣齒仁義弗聞苛暴先露
乃復改易氊裘妄自尊大我皇開運光宅區夏而式亂
逋逃棄同即異毎欲出車鞠旅以征不庭所兾千戚兩
階叛命來格遂復遊魂不戢亂猾孔熾孤摠連率任屬
方召組甲十萬雄㦸千羣以此戡難何往不克主上毎
矜率土哀彼民黎使不戰屈敵兵無血刃故部勒小戍
閉壁清野抗威遵養庶能懷音若遂迷復知進忘退當
金鉦戒路雲旗北掃長驅燕代併羈名王使少卿忽諸
頭曼不祀兵交無逺相為憫然(南齊/書)
　　江祀(字景昌濟陽考城人歴南/東海太守為東昏所殺)
　　　薦處士諸葛璩(璩字幼玟琅邪陽都人建武初/南徐州行事江祀薦于明帝璩)
　　　　(不/應)
璩安貧守道悦禮敦詩未嘗投刺邦宰曳裾府寺如其
簡退可以揚清厲俗請辟為議曹從事
　　張沖(字思約吳郡吳人歴郢/州刺史進征虜將軍)
　　　報鄧元起書(元起字仲居南郡當陽人入梁/為益州刺史坐罪于州獄自縊)
　　　　(元起為武寧太守永元末蠻帥田孔明冦掠/三關規襲夏口元起討平之時郢州刺史張)
　　　　(沖督河北軍事元起屢與沖書求旋軍/沖報書乃表元起為平南中兵叅軍事)
足下在彼吾在此表裏之勢所謂金城湯池一旦捨去
則荆棘生焉(梁書/)
　　庾𢎞逺　徐虎龍
　　　為陳顯達與朝貴書
　　　　(顯達從太祖有功歴太尉侍中出為江州刺/史初王敬則事起始安王遥光啓明帝慮顯)
　　　　(達為變欲追軍還事平乃寢及東昏立聞京/師大相殺戮又知徐孝嗣等皆死傳聞當遣)
　　　　(兵襲江州顯達懼禍舉兵反令長史庾/𢎞逺司馬徐虎龍與朝貴書戰敗被殺)
諸君足下我太祖高皇帝睿哲自天超人作聖屬彼宋
季綱紀自頓應禪從民遘此基業世祖武皇帝昭略通
逺克纂洪嗣四關罷險三河静塵鬱林海陵頓孤負荷
明帝英聖紹建中興至乎後主行悖三才琴横凷席繡
積麻筵淫犯先宮穢興閨闥皇陛為市㕓之所雕房起
征戰之門任非華尚寵必寒厮江僕射兄弟忠言屬薦
正諫繁興覆族之誅于斯而至故乃犴噬之刑四剽於
海路家門之舋一起于中都蕭劉二領軍並升御座共
禀遺詔宗戚之苦諒不足談渭陽之悲何辜至此徐司
空歴葉忠榮清簡流世匡翼之功未著傾宗之罰已彰
沈僕射年在懸車將念几杖歡歌圜藪絶影朝門忽招
陵上之罰何萬古之傷哉遂使紫臺之路絶縉紳之儔
纓組之閤罷金張之𦙍悲哉蟬冕為賤寵之服嗚呼皇
陛列劫竪之坐且天人同怨乾象變錯往嵗三州流血
今者五地自動昔漢池異色胥王因之見廢吳郡暫震
步生以為姦倖况事隆于往怪舋倍于前虐此而未廢
孰不可興王僕射王領軍崔護軍中維簡正逆念剖心
蕭衛尉蔡詹事沈左衛各負良家共傷時嶮先朝遺舊
志在名節同列丹書要同義舉建安殿下秀德沖逺寔
允神器昏明之舉往聖流言今忝役戎驅亟請乞路須
京塵一静西迎大駕歌舞太平不亦佳哉裴豫州宿遣
誠言乆懷慷慨計其勁兵已登淮路申司州志節堅明
分見迎合摠勒偏率殿我而進蕭雍州房僧寄並已纂
邁旌鼓將及南兖州司馬崔恭祖壯烈超羣嘉驛屢至
佇聽烽諜共成唇齒荆郢行事蕭張二賢莫不按劔飡
風横戈待節關畿蕃守之儔孰非義侶我太尉公體道
合聖杖德修文神武横於七伐雄略震於九綱是乃從
彼英序還抗社稷本欲鳴笳細錫無勞戈刃但忠黨有
心節義難遣信次之間森然十萬飛旍咽于九派列艦
迷於三川此盖捧海澆熒烈火消凍耳吾子其擇善而
從之無令竹帛空為後人笑也(南齊/書)
　　崔慰祖(字悦宗清河東武城人始安王撫/軍墨曹行叅軍轉刑獄兼記室)
　　　與從弟緯書(慰祖著海岱志起太公迄西晉人/物為四十卷半成及坐始安王遥)
　　　　(光繫尚方臨/卒與緯書)
常欲更注遷固二史採史漢所漏二百餘事在㕑簏可
檢寫之以存大意海岱志良未周悉可寫數本付護軍
諸從人一通及友人任昉徐寅劉洋裴揆令後世知吾
微有素業也(南史/)
　　崔覺(清河東/武城人)
　　　與妹書
　　　　(覺為直閤將軍父慧景為平西將軍征夀陽/謀廢東昏侯回軍廣陵向京師兵敗被殺覺)
　　　　(亡命為道人見執伏法臨刑與妹書祖按慧/景本傳慧景回軍還廣陵司馬崔恭  開門)
　　　　(納之尺牘乃以覺此/書為恭祖與妹大誤)
捨逆旅歸其家以為大樂况得從先君游太清乎古人
有力扛周鼎而有立錐之歎以此言死亦復何傷平生
素心士大夫皆知之矣旣不得附驥尾安得施名於後
世慕古竹帛之事今皆亡矣(南齊/書)
　　崔偃
　　　上和帝白父寃書(崔慧景授平西將軍謀廢東/昏侯與子覺併誅覺弟偃為)
　　　　(始安内史藏竄得免和帝西臺立為/寧朔將軍詣公車門上書申理詔報)
臣竊惟太祖高宗之孝子忠臣而昏主之賊臣亂子者
江夏王與陛下先臣與鎮軍是也臣聞堯舜之心常以
天下為憂而不以位為樂彼孑然之舜壟畆之人猶尚
若此况祖業之重家國之切江夏旣行之於前陛下又
蹈之於後雖成敗異術而所由同方也陛下初登至尊
與天合符天下纎芥之屈尚望陛下申之絲髮之寃尚
望陛下理之况先帝之子陛下之兄所行之道即陛下
所由哉如此尚弗恤其餘何幾哉陛下德侔造化仁育
羣生雖在昆蟲草木有不得其所者覽而傷焉而况乎
友愛天至孔懷之深夫豈不懷將以事割此寔左右不
明未之或詳惟陛下公聽並觀以詢之芻蕘羣臣有以
臣言為不可乞使臣廷辯之則天人之意塞四海之疑
釋必若不然倖小民之無識耳使其曉然知此相聚而
逃陛下以責江夏之寃朝廷將何以應之哉若天聽沛
然回光發惻愴之詔而使東牟朱虚申褒儀父之節則
荷戈之士誰不盡死愚戅之言萬一上合事乞留中
　　　又疏
近冒陳江夏之寃定承聖詔已有褒贈此臣狂疎之罪
也然臣所以諮問者不得其實罪在萬没無所復云但
愚心所恨非敢以父子之親骨肉之間而僥幸曲陛下
之法傷至公之義誠不曉聖朝所以然之意若以狂主
雖狂而實是天子江夏雖賢實是人臣元臣奉人臣逆
人君以為不可申明詔得矣然未審陛下亦是人臣不
而鎮軍亦復奉人臣逆人君今之嚴兵勁卒方指於象
魏者其故何哉臣所不死茍存視息非有他故所以待
皇運之開泰申寃魂之枉屈今皇運旣已開泰矣而死
於社稷盡忠反以為賊臣何用此生陛下世矣臣聞王臣
之節竭智盡公以奉其上居股肱之任者申理寃滯薦
達羣賢凡此衆臣夙興夜寐心未嘗須㬰之間而不在
公故萬物無不得其理而頌聲作焉臣謹案鎮軍將軍
臣穎冑宗室之親股肱之重身有伊霍之功荷陛下稷
旦之任中領軍臣衍受帷幄之寄副宰相之尊皆所以
棟梁朝廷社稷之臣天下所當遑遑匪懈盡忠竭誠欲
使萬物得理而頌聲大興者豈復宜踰此哉而同知先
臣股肱江夏匡濟王室天命未遂王亡與亡而不為陛
下瞥然一言知而不言是不忠之臣不知而言乃不智
之臣此而不知將何所知如以江夏心異先臣受制臣
力則江夏同致死斃聽可昏政淫刑見殘無道然江夏
之異以何為明孔呂二人誰以為戮手御麾幡言輒任
公同心共志心若膠漆而以為異臣竊惑焉如以先臣
遣使江夏斬之則征東之驛何為見戮陛下斬征東之
使寔詐山陽江夏違先臣之請寔謀孔矜天命有歸故
事業不遂耳夫唯聖人乃知天命守忠之臣唯知盡死
安顧成敗詔稱江夏遭時屯故跡屈行令内恕探情無
玷純節今兹之㫖又何以處鎮軍哉臣所言畢矣乞就
湯鑊然臣雖萬没猶願陛下必申先臣何則愴惻而申
之則天下伏不惻愴而申之天下之人北面而事陛下
者徒以力屈耳先臣之忠有識所知南史之筆千載可
期亦何待陛下屈申而為褒貶然小臣惓惓之愚為陛
下計耳臣之所言非孝于父寔忠于君唯陛下熟察少
留心焉臣頻觸宸嚴而不彰露所以每上封事者非自
為戇也猶以春秋之義有隱諱之意也臣雖淺薄然今
日之事斬足斷頭殘身滅形何所不能為陛下耳臣聞
生人之死肉人之骨有識之士未為多感公聽並觀申
人之寃秉德任公理人之屈則普天之人爭為之死何
則理之所不可以己也陛下若引臣寃免臣兄之罪收
往失發惻愴之詔懷可報之意則桀之犬寔可吠堯跖
之客實可刺由又何况由之犬堯之客臣非吝生實為
陛下重此名於天下已成之基可惜之寳莫復是加寖
明寖昌不可不循寖微寖滅不可不慎惟陛下熟察詳
擇其衷若陛下猶以為疑鎮軍未之允决乞下征東共
詳可否無以向隅之悲而傷陛下滿堂之樂何則陛下
昏主之弟江夏亦昏主之弟鎮軍受遺託之恩先臣亦
荷顧命之重情節無異所為皆同殊者唯以成敗仰資
聖朝耳臣不勝愚忠請使羣臣廷辯者臣乞專令一人
精賜本語僥幸萬一天聽昭然則軻沉七族離燔妻子
人以為難臣豈不易
　　　和帝詔報崔偃
具卿寃切之懷卿門首義而旌德未彰亦追以慨然今
當顯加贈諡(南齊/書)
　　蕭日南
　　　上和帝(中興二年二月監南/兗州蕭日南上言)
廣陵宣城内鑿井得鏤麒麟一枚
　　曹景宗(字子震新野人入/梁歴江州刺史)
　　　答弟義宗書
　　　　(景宗永明初任竟陵郡其第九弟義宗年少/未有位宦居在雍州市邊富人姓向以見錢)
　　　　(百萬欲埤義宗以妹適之義宗遣人送書竟/陵諮景宗景宗題書後答之義宗貪鏹遂成)
　　　　(婚/焉)
買猶未得云何已賣(南史/)
　　高爽(廣陵人王儉領丹陽尹舉/爽郡孝亷入梁歴晉陽令)
　　　答人書
　　　　(爽博學多才有人送書與爽告/躓云比日守羊困苦爽答之)
守羊無食何不貨羊籴米
　　謝赫
　　　古畵品
夫畵品者盖衆畵之優劣也圖繪者莫不明勸戒著升
沉千載寂寥披圖可鑒雖畵有六法罕能盡該而自古
及今各善一節六法者何一氣韵生動是也二骨法用
筆是也三應物象形是也四隨類賦彩是也五經營位
置是也六傳移模寫是也唯陸探微衛協備該之矣然
迹有巧拙藝無古今謹依逺近隨其品第裁成序引故
此所述不廣其源但傳出自神仙莫之聞見也
　　第一品(五人/)
　　　陸探微(事五代宋/明帝吳人)
窮理盡性事絶言象包前孕後古今獨立非復激揚所
能稱贊但價重之極乎上上品之外無他寄言故屈標
第一等
　　　曹不興(五代吳時事/孫權吳興人)
不興之迹殆莫復傳唯祕閣之内一龍而已觀其風骨
名豈虚成
　　　衛協(五代/晉時)
古畵之略至恊始精六法之中迨為兼善雖不說備形
妙頗得壯氣凌跨羣雄曠代絶筆
　　　張墨　　荀勗
風範氣候極妙叅神但取精靈遺其骨法若拘以體物
則未見精粹若取之象外方厭膏腴可謂微妙也
　　第二品(三人/)
　　　顧駿之
神韻氣力不逮前賢精微謹細有過往哲始變古則今
賦彩製形皆創新意若包犧始更卦體史籀初改書法
嘗結横層樓以為畵所風雨炎燠之時故不操筆天和
氣爽之日方乃染毫登樓去梯妻子罕見畵蟬雀駿之
始也宋大明中天下莫敢競矣
　　　陸綏
體韻遒舉風彩飄然一㸃一拂動筆皆竒傳世盖少所
謂希見巻軸故為寳也
　　　袁蒨
北方陸氏最為髙逸象人之妙亞美前賢但志守師法
更無新意然和璧微玷豈貶十城之價也
　　第三品(九人/)
　　　姚曇度
畵有逸方巧變鋒出􁀙魁神鬼皆能絶妙同流真為雅
鄭兼善莫不俊拔出人意表天挺生知非學所及雖纎
微長短往往失之而輿皁之中莫與為匹豈直棟梁蕭
艾可搪揬璠璵者哉
　　　顧愷之(五代晉時晉陵無錫/人字長康小字虎頭)
格體精微筆無妄下但迹不逮意聲過其實
　　　毛惠逺
畵體周贍無適弗該出入窮竒縱横逸筆力遒韻雅超
邁絶倫其揮霍必也極妙至于定質塊然未盡其善神
鬼及馬泥滯于體頗有拙也
　　　夏瞻
雖氣力不足而精彩有餘擅名逺代事非虛美
　　　戴逵
情韻連綿風趣巧拔善圖賢聖百工所範荀衛已後實
為領袖及乎子顒能繼其美
　　　江僧寳
斟酌袁陸親漸朱藍用筆骨梗甚有師法像人之外非
其所長也
　　　吳暕
體法雅媚製置才巧擅美當年有聲京洛
　　　張則
意思横逸動筆新竒師心獨見鄙於綜採變巧不竭若
環之無端景多觸目謝題徐落云此二人後不得預焉
　　　陸杲
體致不凡跨邁流俗時有合作往往出人㸃畵之間動
流恢服傳子後者殆不盈握桂枝一芳足􁀙本性流液
之素難効其功
　　第四品(五人/)
　　　蘧道愍　　章繼伯
並擅寺壁兼長畵扇人馬分數毫釐不失别體之妙亦
為入神
　　　顧寳先
全法陸家事事宗禀方之袁蒨可謂小巫
　　　王微　　史道碩(五代/晉時)
並師荀衛各體善能然王得其細史傳其真細而論之
景𤣥為劣
　　第五品(三人/)
　　　劉頊
用意綿密畵體纎細而筆跡困弱形製單省其於所長
婦人為最但纎細過度翻更失真然觀察詳審甚得姿
態
　　　晉明帝(諱紹元帝長/子師王厲)
雖略於形色頗得神氣筆跡超越亦有竒觀
　　　劉紹祖
善於傳寫不閑其思至於雀䑕筆跡歴落往往出羣時
人為之語號曰移畵然述而不作非畵所先
　　第六品(二人/)
　　　宋炳
炳明於六法迄無適善而含毫命素必有損益跡非準
的意足師放
　　　丁光
雖擅名蟬雀而筆跡輕羸非不精謹乏于生氣
　
　
　
　
　
　
　南齊文紀卷七
欽定四庫全書
　南齊文紀巻八　　　　　明　梅鼎祚　編
　　江淹(字文通濟陽考城人仕宋領南東海郡丞入/齊為秘書監兼衛尉終梁金紫光禄大夫○)
　　　(按淹厯宋齊梁天監四年卒在梁未久並無/文績其集十卷齊時淹所自定故今屬齊)
　　　奏記詣宋南徐州新安王(子鸞字孝羽孝武/帝子南徐州刺史)
　　　　(淹起家南徐州/從事轉奉朝請)
伏惟明公殿下列譽椒壁蜚聲沖漢爰求儒雅傍招異
人削赤野之玉翦燕山之金至如淹者東國之徒步耳
方斂影逃形匡坐編蓬之下遂遭烟露餘彩日月末光
惟恩知泰變色薰心淹聞齊石既撫無待巴人之唱柏
臺已構寧俟不才之木淹幼乏鄉曲之譽長匱芹藻之
徳豈宜炫璞鄭氏獻鳳楚門哉願避職吏緩其召書
　　　到主簿日牋詣右軍建平王景素
　　　　(淹由巴陵王右常侍轉右軍建平王主/簿賔侍累年雅以文章見遇見淹自序)
淹乃庸人素非竒士既慙鄒魯儒生之徳又謝燕趙俠
客之節徒以結髮衛次暫聞仁義常欲永辭冠劒弋釣
畎壑而身輕恩重猥奉末光枉白璧之恵降黑貂之私
因兹感激未能自反負金羈扵淮呉從後車扵河楚竟
不能曜丹雘騰英聲絶白雲負蒼梧至可知矣不謂咸
池再暉瑶光重照開髙天之慈布厚地之施承命以驚
巡走且失淹聞古人為報常有意焉至乃一說之効齊
王動色一劍之感趙王解衣孤心迥槩有殞自天
　　　被黜為呉興令辭牋詣建平王
　　　　(景素鎭京口淹又為鎭軍參軍事領南東海/郡丞時少帝多失徳景素與腹心日夜謀議)
　　　　(淹知禍機将發贈詩十五首以諷焉㑹南東/海太守陸澄丁艱淹自謂應行郡事乃用司)
　　　　(馬栁世隆淹固求之景素大怒/言扵選部黜為建安吳興令)
淹本遷徙之徒非有儒墨之能亦以轉命溝間待殯巖
下誤得步修榥循髙軒伏層檻坐曲池承翠河之潤降
璇日之光載筆奉后盛飾立朝扵山東百姓亦己殊甚
雖蓐螻蟻拭黄塵不足以塞恵而小人狼狽為鬼為蜮
山淵所容衣劍不貸黥赭幽圉皆非報責仰遭大道之
行草木勿踐輟鑊斂火吹魂拾骨濯以河漢之流曝以
秋陽之景叢然黔首豈不戴天竊思伏皁九載齒録八
年以春以秋且恩且顧竟不能抑黑質揚赤文抽精膽
報慈光而自為擁腫之異木卒成踴躍之妖金所謂孽
由己作匪降自天猶沐造化餘靈宥以遐邑方䝉被霜
露裹糧洲島缺鑿山楹為室永與黿鼉為羣猶蹶者不
忘起盲者不忘視况罪溢朔方尚駐一等之刑咎過朱
崖猶緩再重之施金石無知何以識答昔河濟荆吳必
獲陪從京輔闗轂長奉帷席徳音在耳話言如昨淹迺
梁昌自投東極晨鳥不蜚遷骨何日一辭城濠旦夕就
逺白雲在天山川間之眷然西顧涕下若屑
　　　到功曹叅軍牋詣齊驃騎竟陵王子良
　　　　(宋昇明初齊髙帝輔政聞淹才召為/尚書駕部郎驃騎竟陵公叅軍事)
竊惟明使君鉞下道耀神源徳鑄靈極誕涵天聽資河
炤聖譽拂宏外芳激震中故衡梁孕秀璿璣流品變瑶
光之暉贊玉燭之色功邁翊殷績起匡漢是以赤瑕瓊
寳之文睇影而􁴪集青虬追風之乗晞光而逺至如民
者盖不足算所志不出繒販所學不遺祝筮業異儒墨
行乖曾史既乏脩短之術又慙啓塞之辨不能伏軾撙
衘驚燕趙之郊黄金横帶馳澠淄之幣語黙罕緒圓方
靡樹謬以一氣之微邀百載之㑹躬奉英睿身蒙青雘
故以潤厚累璧恩重兼金不悟懸黎降景靈河瀉潤復
獲執覊蘭陳迎笏桂序漏越之琴竊荘文之價缺齧之
劒盜頃襄之名心羞秦媵志慮楚犢抱魄踴躍憂集如
熏鐫感何日銘報焉期
　　　獄中上建平王書
　　　　(宋建平王景素好士淹隨在南兖州廣陵令/郭彦文得罪辭連淹繫州獄淹獄中上書景)
　　　　(素覽書即/日出之)
昔者賤臣叩心飛霜集扵燕地庶女告天振風襲扵齊
臺下官每讀其書未嘗不廢卷流涕何者士有一定之
論女有不易之行信而見疑貞而為戮是以壮夫義士
伏死而不顧者也下官聞仁不可恃善不可依謂徒虚
語乃今知之伏願大王蹔停左右少加憐察下官本蓬
户桑樞之民布衣韋帶之士退不飾詩書以驚愚進不
買名聲扵天下日者謬得升降承明之闕出入金華之
殿何嘗不局影凝嚴側身扃禁者乎竊慕大王之義復
為門下之賔備鳴盜淺術之餘豫三五賤伎之末大王
惠以恩光顧以顔色實佩荆卿黄金之賜竊感豫讓國
士之分常欲結纓伏劍少謝萬一剖心摩踵以報所天
不圖小人固陋坐貽謗缺迹墜昭憲身限幽圄履影弔
心酸鼻痛骨下官聞虧名為辱虧形次之每一念來忽
若有遺加以渉旬月迫季秋天光沈隂左右無色身非
木石與獄吏為伍此少卿所以仰天搥心泣盡而繼之
以血者也下官雖乏鄉曲之譽然嘗聞士君子之行矣
其上則隱扵簾肆之間卧扵巖石之下次則結綬金馬
之庭髙議雲臺之上次則虜南越之君係單于之頸俱
啟丹冊並圖青史寧當争尺寸之末競錐刀之利哉下
官聞積毁銷金積䜛糜骨逺則直生取疑扵盜金近則
伯魚被名扵不義彼之二子猶或如是况在下官焉能
自免昔上将之恥絳侯幽獄名臣之羞史遷下室至扵
下官當何言哉夫以魯連之智辭禄而不返接輿之賢
行歌而忘歸子陵閉闗扵東越仲蔚杜門扵西秦亦良
可知也若使下官事非其虚罪得其實亦當鉗口吞舌
伏匕首以殞身何以見齊魯竒節之人燕趙悲歌之士
乎方今聖歴休明天下樂業青雲浮洛榮光塞河西洎
臨洮狄道北距飛狐陽原莫不浸仁沐義昭景飲醴而
下官抱痛圓門含憤獄户一物之微有足悲者仰惟大
王少垂明白則梧邱之魂不愧扵沈首鵠亭之鬼無恨
扵灰骨不任肝膽之切敬因執事以聞此心既照死且
不朽(齊臺梁書作齊堂謂徒虚語作始謂徒語憐察作/憐鑒顧作盼國士之分下有矣字每一念來上有)
(是以二字尺寸作分寸錐刀作刀錐利哉下有然字逺/作古二子作二才如是作如此至于下官作如下官○)
(南史伏死而不顧者以此也憐察作矜察民作人名聲/作聲名次則虜南越作退則至扵作至如昭景飲醴而)
(已/)
　　　報袁叔明書(袁炳字叔明陳郡陽夏人歴國常/侍員外郎府功曹臨湘令按淹傳)
　　　　(淹出獄後尋舉南徐州秀才對冊上第轉巴/陵王國左常侍按書去嵗迫名茂才疑此時)
僕知之矣髙臯為別執手未期浮雲色曉悵然魂飛前
辱贈書知命僕息心越地採藥稽山友人幸甚去嵗迫
名茂才冬盡不獲有報引領扵邑情詎可及足下推僕
者不一二談也僕聞狂士之行有三竊嘗志之其竒者
則以紫天為宇環海為池倮身大笑被髪行歌其次則
堅坐崩岸僵卧深窟朝飡松屑夜誦仙經其下則辭榮
城市退耕巖谷塞逕絶賔杜牆不出然者皆羞為西山
之餓夫東國之黜臣而况其鄉黨乎或有社稷之士入
而忘歸則争論南宫之前衛主扵邪伏身北闕之下納
君扵治至乃一説之竒驚畏左右一劍之功震慄鄰國
夫能者惟横議漢庭怒髮燕路且猶不數而况扵隣里
乎若僕之行止已無可言矣材不肖文質無所直徒以
結髮㳺學備聞士大夫言曰在國忠處家孝取與亷交
友義故拂衣扵梁齊之館抗手扵楚趙之門且十年矣
容貌不能動人智謀不足自逺竟慙君子之恩卒離飢
寒之禍近親不言左右莫教涼秋隂隂獨立閑館輕塵
入户飛鳥無迹命保琴書而守妻子其可得哉故國史
小官也而子長為之執㦸下位也而子雲居之僕非有
輕車驃騎之略交河雲險之功幸以盜竊文史之末因
循卜祝之間故俛首求衣斂眉寄食耳若十口之𨽻去
扵飢寒從疾舊里斥歸故鄉箕坐髙視舉酒極望雖五
侯交書羣公走幣僕亦在南山之南矣此可為智者道
難與俗士言也方今仲秋風飛平原彯色水鳥立扵孤
洲蒼葭變扵河曲寂然淵視憂心辭矣獨念賢明蚤世
英華殂落僕亦何人以堪久長一旦松栢被地墳壟刺
天何時復能銜杯酒者乎忽忽若狂願足下自愛也
　　　與交友論隱書
　　　　(淹少孤貧好學沉静寡交㳺其自序云常慕/司馬長卿梁伯鸞之徒所與神逰者惟陳留)
　　　　(袁叔明而已為吳興令三載復還京師/値世道已昏守志閒居不交當軸之士)
淹者海濵窟穴弋釣為伍自度非竒力異才不足聞見
扵諸侯每承梁伯鸞卧扵㑹稽之墅髙伯達坐扵華隂
之山心常慕之而未能及也嘗感子路之言不拜官而
仕無青組紫紱龜紐虎符之志但欲史歴巫卜為世俗
賤事耳而彯然十載竟不免衣食之敗何則性有所短
不可韋弦者有五一則體本疲緩卧不肯起二則人間
應脩酷嬾作書三則賔客相對口不能言四則性甚畏
動事絶不行五則愚婞妄發輒被口語有五短而無一
長豈可處人間耶知短而不可易者所謂輪椎分定也
猶如雞騖之有毛不能得鸞鳳之光采矣况今年已三
十白髪雜生長夜輾轉亂憂非一以溘至之命如星隕
天促光半路不攀長意徒自欺取筋駑髓冷殊多災恙
心頑質堅偏好冥黙既信神農服食之言久固天竺道
士之說守清浄煉神丹心甚愛之行善業度一世意甚
美之今但願拾薇藿誦詩書樂天理性斂骨折步不踐
過失之地耳猶以妻孥未奪桃李須隂望在五畝之宅
半頃之田鳥赴簷上水匝堦下則請從此隱長謝故人
若乃登峨嵋度流沙飡金石讀仙經嘗聞其驗非今日
之所言也誰謂難知青鳥明之貴布筆墨然亦焉足道
哉
　　　敕為朝賢答劉休範書
昔媯道鼎昌干羽未能戢姬徳昭宣長旌猶巻舒焚衣
毁冕有自來矣皇宋靈武誕命聖道鬰宏三后連光四
聖沓軌或經天緯地搆紫靈之符調風偃海隆黄旗之
祚莫不頌滿金石聲彯宇宙者也暨我太宗明皇帝惟
岳降聖重耀函夏延禮璧臺訪道衢室平陽之后巻迹
慙靈空同之君斂功謝徳是以綵雲祥風之瑞布濩區
中梯山棧火之俗欵徼請吏跨商軼夏洗周滌漢道澤
優衍猶不封禪遐靈在天餘惠無泯主上文明金相穆
然玉色履璧之禎獲珪之應著在紀嵗仁浸汙河惠愛
秋草想亦君之所聞也重以先帝靈略潛通英轡逺馭
受話言必忠貞方肅之臣奉風聲必䖍恭匪懈之士明
時琴瑟鼎鉉之盛且被扵寧世而忽覿來書以惋以慨
君為齊梁楚越之主鼎貴一時金玉滿堂文馬千駟爵
授湯沐冠盖于道惟名尊崇誰與為雄而出言效尤吐
音入戾舉旗類社志竊神禁稱兵斂衆遂窺外闗今朝
無闕政頓搆凌上之節室無㜸豎坐生莫大之舋鴟梟
赭衣號興徒黨主萃淵藪寧滋之甚不臧不軌不忠不
義未有若斯者也宗枝之釁逺則呉楚見禽于一壁磐
石之㜸近則江荆面縛于小将此成敗蘭艾之鑒又亦
君之所知也聞彼虹飲䑕舞之異早見物徵河北隴上
之謡已露童詠所謂妖由人作孽不可逃然桓侯之患
良助寒心今羽林黄頭駱驛争引熊渠佽飛首尾電發
伏波樓船掩江蔽汜渡遼甲卒充野布隰加以先天盖
世之略蕩海拔山之威任輔沛陳羽林鷁舟露動龍驤
精騎風驅然後六師雲起九軍星連蜺旌外江虹艗中
水金甲映平陸鐵馬炤長原蹴南嶽而永慨瞰九派而
懐恐伐罪弔民復驗于兹甫刑三千惟此為大僕才等
不羈志瀝丹欵故奏禍福行矣悵然袁褚劉蕭等疏(袁/粲)
(褚淵劉秉蕭道成明時上有脫句任輔/沛以下至風驅亦有缺誤○江文通集)
　　　為建平王慶改號啟
竊以皇衡永謐則玉歴惟禎國慶方夷則繩澤式茂故
五鳳協年甘露應號况今道潤衍溢頌祉載繁嘉生蠲
慶風雲瑞節既覯昭晨方鑄昌化延守一隅無以自届
不勝荒情
　　　為建平王讓鎭南徐州刺史啟
臣言臣誓惟殃釁頻寫曲折慊慊狂愚冀蒙哀弔而聖
㫖懸嚴便賜斷表神乖意失音影何地吞悲茹號情膽
載絶臣荒昧神氣爰自幼稟分踰鼎貴秩髙外州臣乏
素能或所不任况在憂年必取黜辱特為開非常之恩
借權制之義紊禮滅經實翦治本臣又能身祈命請一
感天地躑躅表啟心容己靦猶疑大道之行墨縗不興
孝治天下通喪獲遂陛下覆被仁明品物無漏豈扵微
臣獨不蠲鑒燋鯁在躬輙復塵觸伏願暫輟聽覽少憐
苫草則臣死之日猶生之年臨啓恍惚䰟識無主不勝
殞越怵息之心
　　　為建平王謝賜石硯等啟
臣言奉敕賜石硯及法書五巻天㫖又以臣書小進更
使勤習敬閱籀篆側觀硯功張衛慙竒金瓊羞麗臣夙
乏翰能素謝篇伎空賁恩輝徒隆慈飾方停烟墨永砥
學玩仰結聖造伏銘私荷不任下情
　　　為建平王謝賜玉環刀等啟
奉敕賜玉環刀等五種珍噐贐儀伏䝉猥降飾軼采朱
跨影懸魄崑岡歸琛闕山慙寳謹襲緹素以充握睇垂
光既深銘佩更積不任下情
　　　蕭領軍讓司空并敦勸啟(齊髙帝以宋元徽初/平桂陽王休範遷散)
　　　　(騎常侍中領軍及蒼梧王見殺迎/立順帝進位侍中司空録尚書事)
臣某言臣㳂心之請丹識以傾詔㫖沖挹便賜斷表伏
聞當遣王人猥垂奨勸仰天光休俯增驚厲(中謝/)臣以
為槐鉉之任百王攸先具司是屬冠冕式瞻化曜昌煇
連基政務事深崇替迹豫興衰故道富一時則風行明
令才乏通權則山摧河泣既澆汨蒼祇將紊毁身國臣
進退惟疑再三自顧實以陋情悲忘寵極但畏軼超疲
伍乃叅鼎軸無徳而貴豈敢偷存才怯任重物所不恕
故弱識褊槩頻布前辭枯木朽株永隔蠲恕豈特大車
方塵小雅有廢而已哉将據致冦之悔取鑒于兹矣且
皇華之命居上之鴻私鳳舉之招為下之殊榮國勲必
書史不謬牘况臣連牧圉岳董率職方既鑠近古垂耀
中葉揆望揣實為泰已甚而乃復降朱輪之使方枉青
冊之勸寤寐悁灼諒無以任輒重素誠冒覬神炤伏願
皇靈特垂開愍賜停正台之職并免敦勸之使餘所榮
忝誓不敢辭肅恭外屏祈迴恩授則扵臣慊欵復為惠
造不任憂戴匪惶之情
　　　蕭太尉子姪為領軍江州兖州豫州淮南黄門
　　　　謝表(齊髙帝立宋順帝/二年進位太尉)
臣公言臣頻結崇寵亟延上爵休恩動俗烈榮振古鴻
品清飾已藹金圖秀鼎號銘共茂瑶篆永言戚慮鑒寐
殷心况乃秩洽朝門慶霑國珮弱息臣諱嶷映晃等文
不昭典武不定功出内帷閫升降貂綬或振迹領候職
贊禁錡或騰光江甸任鈞屏翼河兖衝要既濫北門之
管淮豫險捍又謬西偏之寄兄子臣鸞忝守近畿嫡孫
臣某載華省闥皆倐忽晷景頻煩升荷雖咸罄愚識恪
居匪替豈足以少塞神渥裁酬皇眷囂黷一盈慙厲彌
積談天之辨不能為臣陳辭雕龍之文無以為臣飾愧
静然肅念裵徊交集不任憂感沐浴之情(並江文通集/○諱為武帝)
(名/賾)
　　　拜正員外郎表
臣邁鄉逺迹曲學末徒不瑩彫龍之采寧照𤣥豹之飾
自過被光私濫蒙恩幸屢度經冬亟移春序皇緯如紐
慙飛塵之效璿基方峻謝寒露之勤故宜伏影軒間卷
氣衡下猶蒙供事紫楹奉役丹殿巡魄擎概榮渥不悟
震離徹䆳阿景洞幽復升官清閨列版嚴闥叢識何算
爰忝叔則之仕菲質焉樹乃謬仲容之職猥枉青雘增
光空質心懅末塵情慙洞户佇首矯迹以銘以奏
　　　拜中書郎表
榮鬱兩臨恩俊交鏡悄然掔魂乃懼乃逝臣聞汝潁之
金或揚采于四豪江淮之珠已馳光于七貴皆聲不妄
美第豈虚立未有伎慙湘輿䝉送目之賞工謝綵輪竊
歸風之價臣幼乏篆刻長暌圖史智罕効官志闋從政
方遽永振風長憂凌雨不悟遭社鳴之屬際河清之㑹𤣥
雲素霞必駕蓬萊白毳騂鱗咸蒙解遂仕通物任官登
郎掾此實耀靈之私照而微臣之厚幸也仰惟皇衢大
融氣品呈觀西傾棧山東鯷航海故竒士端威異人磬
折皆相望北闕待詔南宫而臣學無利博文有忮害乃
彯裾頓屣伏黄扉之右曳纓轉笏居青瑣之前訪徳扵
姑射聞道扵崆峒伊臣之願過為信矣昔望都才麗爵
乏上班長岑聞靡身終下秩愚臣方古悠然已泰内燭
徘徊眇不識屆
　　　建平王讓右将軍荆州刺史表
茂寵乃臨炫奪彛典巡恩鏡飾攪情震慮臣聞該秩詔
序匪賢莫能孚其職端維裂陜非功無以濫其選所以
輪鞅國典締結民紐五威咸平四精或訓者也臣踐行
迷方試業敝緒徒以綴采宗莩承渥帝席執圭載筆亟
荷出内至乃曳組河縣蔑馴羽之化鳴環京轂謝澤鱗
之政聲績兩無風化雙缺而龜紐未剔璽書頻降復改
冊湘區分瑞衡服竟無賈琮交部之廉終乏郭伋并壤
之信固以雜沓民明湫隘身諷不悟皇靈再煇河海重
渥遂踰恒采妄賁異等荆門務要方城任積水交沅灃
山通岷峨襟帶百縣縈抱七州上徳懋勲尠居斯地寧
臣膠固所宜膺荷是以燋薄魂色驚迫心影謹刷睿情直
露弱志伏願陛下停旒弛琪暫炤瑣曲則鑄才式𢎞練
物維逺王度既清蒙識以泰不勝慙懅屏營之情
　　　建平王慶明帝疾和禮上表
臣聞慶動至𤣥則昌衢敦序教孚上雲則紫㝢交泰故
祈寒溽暑無以變其和沴火凝隂不能徙其氣伏惟陛
下至徳遐穆實天縱聖仁鑄蒼岳道括寰海故丹陵之
君欵金泥而謝賢媯墟之后眷龍圖而慚徳頌聲蔽逵
歌思匝道而望景暫虧輪光少曖玉櫺違和金幌輟念
百祠未遑四嶽匪處吉蠲為慶神御方休瑞廣文齡祥
深武日具惟涵教倡愉兼薦臣班戚奉慈實自慶舞不
勝恱豫之情
　　　建平王慶安城王拜封表
麗采繩河映萼璿圃淑問夙孚令儀早晰撰告候辰昭
膺輝序國維富禮皇塗凝衛具生屬慶懐識戴躍臣涵
恱楚邊魂馳闗闕不任下情
　　　建平王之南徐州刺史辭闕表
臣過承寵靈閔㸃假日徒抱皇慈無充横草而品第乃
崇軒服逾峻顧兹靦窮彌覯荒昧今便奉官外甸巻跡
徐山託慕宸嚴載惟感戀衰疾不獲詣闕不任窮鯁之
情
　　　蕭驃騎讓封第二表(藝文類聚作/讓司空表)
臣某言寫瀝愚丹已續前表猥降前詔未垂鏡恕一省
驚慙再悸魂府静躬自察啟居匪地臣聞日薄星迴昊
天無以爽其節山盈川沖厚地不能虧其度豈不靈鑄
有限神極無爽况世道恒淪人彛剽奪數滿必㳂虚飾
小故辭大臣才非古賢任鈞左戚祚開山河兼金叠組
爵奓常班寵溢前達以榮以渥且慙且靦雖嘉銘鼎之
恭更懼循墟之速矧乃三司業貴上將地崇總録務廣河
汾寄深珪㝢方啟劒衛增肅既驚朝野足震城邑殷周
富士猶難其人漢魏多才亦罕兼職且麟閣之臣尚有
位不及鉉全器之侯猶或任不並台名爵無假前世之
雄規車旗勿濫中葉之英軌况鴻誥欎集懋冊頓萃諒
非虚薄輕所膺符今殷夏既聲封國式固故天地燀燿
日月更輝陛下停若鏡之明流如雲之愛方求士扵板
巖宜思賢扵屠肆而私臣以闈廟寵臣以帷鼎位兼文
武職總内外非所以發夢渭濵儲精河藪鐫金刻石既
不可詮輿歌里頌其謂臣何仰縁大道方行蒼祇宅氣
威靈所燭九功咸詠寧扵庸臣獨隔恩耀誓守愚𠂻重
扣雲日如䝉恩宥實生之幸不任慊欵之誠(日薄藝文/作日發屠)
(作蜀/並誤)
　　　第三表
臣某言臣再抽慊請辭為理屈側守圭漏伏望𠂻鑑而
宸緯嚴祕㦗悰徒懸優奨之降非復常㫖肅奉驚懅曛
曉如失臣炤冊訪古誦史稽昔以為敷道之寄管物成
務總録之重匡績毗風莫不下協河岳上踵光緯先王
所以長世後睿所以字氓讚金圖之要輔樞歴之機者
也臣本瑣姿不慕聞達昔値英世頻遘時來感激光私
未能自返烏可超乗厚任妄據髙圖天道既平鬼神好
謙臣亦何人而獨斯處所以不恤色忤頻犯鴻威者正
以方圓之景已滿丹彩之色難加政能緯俗匪務傍職
坐而燮道必在其人若臣武未燭鞬櫜之分文不藹樽
俎之間徳非時秀道乖物宗虚飾疲伍空貽上位則天
變彰扵飛流地眚見扵震壓驚蕩民聽蕪沮物議綸言
之出不追金石之謬已逺豈唯敗錦傷經毁鼎覆餗而
已哉自非西京上績東都名勲河右羣賢江左諸彦寧
有誣叨天爵以為己功者也昔南楚偏君鄢郢小政執
珪柱國尚不輕授况車軌同文四溟同宅而以鄙蔽超
居金鉉殊任鬱起臣心憂魄悚視丹如緑伏願陛下暫
停冕纊少察愚實鑒臣靦情愍臣孤志廣天下之惠可
匹夫之諒中則國步永清門下永無謬誤不任憂駭之
情
　　　蕭驃騎録尚書事到省表
臣某言臣自妄䝉異寵輕荷殊爵晝昃猶聳夜艾方驚
誠以設器瑶陛取監沖滿懸魄金波徵驗虧闕兹乃天
數去盈人經好退后所以裁成萬品下所以各愼百司
未有違才易貫尅負永業者也且量力之誥實炯前書
辭科之誨且招昔牒况臣徒竭弱質忠貞未懟猶叨今
恩山岳非重故慙屬交喪頻煩表疏必謂巡崖之慊不
忽俟河之清可期不悟皇明神邈鴻奨彌深雖守丹愚
競絶蠲恕今輙燿纓上序鏘珮中軒徳輕施重左右生
華志盡輸謝終愧報效不任下情
　　　蕭驃騎謝甲仗入殿表
臣某言臣即日被敕賜給甲仗五十人入禁儀武殿飾
冠疇典局荷此盛恩五情銘載臣聞國之利器在祀與戎
蘭錡之設實允儲方故官騎辰居羽林天部瞰城龍塞
言伏鬼方臣股肱之力不足以染丹青横草之勤寧可
以鏤金石而魚服象弭一旦虚授誕錫金珪方兹為絢
黄河如帶比今非賞故異寵之襲心魄共驚不世之服
蒼祗同灼雖攀靈河漢駿奔明哲慙迹駭𠂻無情以處
　　　蕭驃騎讓豫司二州表
臣某言臣傾心駐氣不蒙睿感憂讋交鏡中寐再驚臣
聞國歷惟燿則藩伯緝其才朝緯伊序則方率司其度
用能璿紐弗虧民教可變者也臣自少器業無聞𢎞大
誤變燕鼎超憑吳舟託翰負組假翼要瓊質圖𤣥素文
寫青雘爵富諸公任髙羣彦銓梁既失輻誚所湊雖仄
影毗道狥身贊徳朝徽不昭民聽具溢豈非性力知限
鑒度有崖乗兹而處猶懼紊辱之恥况此以任何堪湧
溢之賜且董督條興皆非盛古至乃河襄初授或體兼
上才江表廣任或功為物首臣積陋扵國不勤睿朝寵
集若是非所尅敢終抱寸襟重露愚見伏願天鑄廣裁
地靈厚載特垂蠲渥使不矜盈則藿質蓬性庶無矯奪
不任匪晏之情
　　　蕭驃騎上頓表
臣某言伏見明詔鑾輿便御親六師臣又謬總羣帥竊
聞金火告燿昏明代巻雲電溉湊經綸相襲所以草昧
縣㝢昭晰區宙况乃逆徒阻兵器掩西服雖蟻衆䑕竊
勢必褫散然尋仞難貸原烟易滅臣受筭内楹稜威外
閫按甲視夕沾襟待旦翦此凶渠庶匪曠旬但遂玉輅
躬臨雲蹕親駕悚慨交心實百常憤今便嚴率所統尅
此月二十六日出次戎郊故已望江源以軫歎想荆山
而增厲矣進止之宜更聽敇㫖不任悚企匪寧之心
　　　蕭驃騎謝被侍中慰勞表
臣某言即日侍中祕書監臣戢至奉宣詔㫖慰勞便受
轂中帷練甲外壘旍麾蔽景輿徒競氣人懐秋嚴士蓄
霜斷晦魂已掩氛豎未懸稽鉞竚威寝興震慨今王人
臨郊皇華降庭煇燿望實将激威武戴鶡之夫迎光蹀
恩投石之師攀炤竦恵楚纊越醪方兹慙潤臣忝屬閫
私彌抱渥洽不任下情
　　　蕭驃騎慶平賊表
臣某言狂賊沈攸之棄天犯紀毁禮滅緯外陵南畿内
壘西夏禀血涵氣咸百讎憤賴皇威遐制璿圖廣馭四
海競順其㑹如林仰綴宗稷之靈俯輯士民之効故嚴
校裁交妖鋒折首凱期既届樂飲在晨斯乃紫歴方永
蒼氓同慶臣備符寵私時深抃舞不任踴躍之情
　　　蕭驃騎解嚴輸黄鉞表
臣某言逆沴電熾凶妖霧舒志夫禋天情已類社故乃
馳羽江郊騖燧山甸雖藏智審其黥戮涵識判其奔沮
然兵扈難輕義險宜備故膺寵無辭奉鉞不讓今元凶
既殪醜徒自紊祲靄方卷郢氛已廓樂琯登肆禮衣曳
朝不宜復假殊服取缺彛則輙上還王府永戢祕館
　　　蕭驃騎讓太尉增封第三表
臣某言以鉉司崇貴衮位淵嚴非徳非功無忝無溢故
誓魂肆請舒𠂻仰謁不能曲流慈炤遂乃徒洽恩奨周
覽未交靈爽以懼臣厯古㳂圖循逺訪繪未嘗不麗選
台衡妙簡槐采者也魯鄭之賢戚曹蕭之勲彦呉鄧之
盛功王鍾之素業孔明之居蜀茂𢎞之在晉皆僉曰伊
人是以處無懦色臣官逢昌世運漸時明頻煩紫渥綢
繆璿命身薄施厚感厲愈深遂負機繩之託猥集衡梁
之任風軌不樹徽猷罕宣無以式翦冦兆載弭姦萌致
虹沴阻于上京蜺妖扇于下國實賴藩伯鞠旅侯甸入守
攙搶旬始烟祛霧巻故皇道威稜之由神緯昭昌之効
臣豈有探夐察幽之㫖攻城野戰之力哉今迹無小功
事貽大賞愧寤終朝慙夢流夜咨此庸弱何以任忝伏
惟淮泗猶梗趙魏未賔中原久蕪神州方翳思樂盛猷
願厲聲頌将陪雲驂以北守扈朝服以濟師乃為少雪
庸誠微謝天眷耳寧容遽竊茂爵輕頒鴻名者乎伏願
聖渥遐覃賜以矜宥霈焉垂仁穆然惠徳血祈旦亮慊
志夕滿雖蹈疵戾猶深抃躍
　　　蕭驃騎讓太尉增封表
臣某言撰心求私精衷請亮情不感神理無動天詔飾
既降辭表是絶朱紱方臻金鉉未宥魄慮再馳詵然改
席臣局心久戰淺槩已領具煩寸管備黷尺史曠旬浹
景祈指遂宜猶謂設品分職實以仰銓璧緯列寵懸榮
故乃俯酌瑶陛迹聨盈缺道協興降上睿所以僉舉前
英所以詳能今若第隨私貴爵與私富紊蕩邦經斷折
民紀豈可還風中葉逖聽遐代者也臣才乏往賢績謝
古列妖鋒孽火将炎天地幸郊甸或静江山以閟文軒
華劍既榮既峻侯封桂食又盈又滿禄髙誚厚任重責
深弱節兼誠誓思不淺伏願隆慈特垂明愍臣奉國猶
家慮公若私秉軸之鈞心希在治不任懇懇之情
　　　蕭驃騎讓油幢表
臣某言奉詔賜車一乗竊以國容方穆旗章式序朝禮
永清儀服咸貫故象革建鑣尚炯周圖朱箱𤣥盖猶炤
漢篆皆旌羽勿差功庸匪濫臣忝爵山重䝉榮海深襲
恩祇冊已慙初筮浮禄素位方疚心路鑒古以惕巡世
罔然不宜假文丹幰空飾皁轖仰思至道俯恤物僣伏
願聖逺特停華渥書愚上請追深累懼不任下情
　　　蕭太尉上便宜表
臣公言臣聞經邦緯治去華為急體國字民循素乃安
聖誥遺風具騰丹冊賢言流沫備宣青史何嘗不翦削
浮奢銷遣文繪然後頌音載興澤洽式廣楚駕百馬民
雜國彫秦修萬騎教亡業墜刻桷丹楹禮有常序朱幡
皁盖古無濫秩縹衣綸綬漢置前制竒服怪物周設常
刑皆節俗約訓反樸還風肅政黎心釐一民志故禮奢
寧儉宣尼之髙風以義止利孟軻之宏規若乃文彩利
劒道鑒其元彫蟲篆刻世炤其淺雖儒墨異學名法各
治至于遵本捨末其槩一也故荀韓之立典管晏之制
書賈陸之鴻筆嚴徐之博辭食貨興志鹽鐵生論莫不
異說而同儉乖議而共治然世淪物起道缺事遷盖源
起西秦波被東漢一魏不變二晉未革所從來者逺矣
洎髙祖武皇帝業髙懸㝢化革區宙菲躬謙度方追重
華納麓之勤約情撝操乃取文命卑宫之義去金錦之
巧無帷帳之飾唯修逺圖綏國之術祈勸力耕濟世之
規是以政平刑偃紫階斯廓太祖文皇帝恭已明臺之
上聽政衢室之下九官咸静萬績惟凝亦復務抑華詡
思裁奓泰輿馬翠翟之麗尠登乎外禁瑶碧綺組之玩
罕設扵内宫故大徳立而五路謐鴻名建而四民寧者
也自頃政教日替敦遫月虧誰惟厯稔亦曰淹紀至乃
帝臺傾海外之寳王城盡天下之秘象席珠履一躡而
即収鏤琴綵瑟再撫而己損褧衣隨塵而罷羅袂從風
而棄百民染其聲奢萬姓被其馳蕩故闤闠之里富者
竊梁楚之乗伎巧之家豪者襲王公之服扵是有文靡
虚麗驕邪不典之器精纎空飾妙蠱非常之玩農夫勤
耨不充浮伎之資蠶女務織無給㸃刻之費将恐去實
就華未知所屆背源從流不識其止求國富兵彊寧可
得乎今江南所宅止漢魏兩州之地户口所檢裁文景
三郡之民舊齊故魯鞠為茂草全趙盛魏豺狼所嘷陛
下方欲鳴鑾中土朝服濟河不改斯術則未見其可也
臣謬屬大任竊同憂泰日晏宵分實忘飢寝草治其莠
職此為先輒具條便宜可以安邦利民者事事如右率
以聞見謹簡聖聽若其咸允謹請敕付外施行
　　　讓太傅揚州牧表
崇絶之寵降自白日殊甚之禮墜扵青雲祇畏驗盛若
奪魂鑒巡席無容當軒改色臣聞天地之大徳曰生聖
人之大寳曰位将以啟廓靈緯崇樹神紀百司備列貴
賤之分既炳九官咸贊升降之際可明故皇極不爽國
步斯泰雖金媯各政姬華異治未有革序變倫而能流
英發耀者也臣才慙右賢功媿上烈平趙夷魏之氣無
宣扵國書濟河登山之威未亮扵左史既罕龍韜金匱
之効又乏楹間帷中之績衛主寧謂提横流匡危不足
生細民故小節時顯于艱難大勲無紀乎廊廟而乗軺
服冕荷蕭張之賞開城裂域受曹鄧之爵不能翊教緝
政釐濟氓隱贊邦𢎞化飾整朝輝是以徳少寵多輿人
立規才薄位厚處士興議故玉燭未調道治猶欎者臣
之為媿也不悟陛下復停日月之華凝烟露之潤擢臣瑣
姿鑒臣陋誠前恩未曠後寵已襲上公祕鉞聲振都鄙
文劒彫舄禮殊軒殿深褒之逮方今為絶大賚之降比
古為超臣亦何功當處斯忝伏願道邈先帝理鏡衆寂
被氣順方涵生獲慶特輟策書時停鴻冊則人歌僉平
物抱至歡
　　　蕭重讓揚州表
臣某言臣以功狹賞峻世誥所讟才弱寵隆道經所諱
故寫魂誓膽庶留天矚圖驕慮滿護守私吝不能青蘋
引風陽燧要景復降綸冊徽采兼明影迹交戰水烟相
薄竊聞周夏異章𤣥素各禮儒道二宗名墨兩教咸以
裕俗為急僉以得人為寳扵是尊官上品乃貽玉振之
賢鴻等懋列為取金聲之彦或有濟世夷難之略煇燿
内區導江疏山之勤纒結中㝢深徳衍溢大功振驚然
後超居國右鬱處朝端故九職惟宣六典式序丹青所
以傳其藹磬管所以揚其音也臣才蔽識淺非集譽扵
鄉曲榮降寵臻乃假翼扵皇極遂事等話言之寄任鈞
符負圖之重職總表裏地聨機務位班昔良知闕前修
居官不聞其風處秩焉見其政寰域之治未緝街縣之
訟方興繒販之士無薦管庫之家寂寞四維不闡五教
罕敷安可以底愼財賦交正庶士者也今輟和毗道仄
身贊業尚據晦曉獲毗璇圖况異禮更飾褒命復崇名
超列辟爵擬羣后上仁居之猶涵慙徳臣實空儒伊何
以勝既誣人文将黷𤣥緯凌厯飛流之眚懼失正和晦
裂蜺霧之災且濫庶物臣是以寤寐永歎憂國慮私者
也伏聞陛下裁天賦品制地平施使曠世之典不遂臻
扵末躬迥代之軌無頓被扵兹日素心丹魄皦然靡疚
矣不任憂迫之情
　　　後讓太傅揚州牧表
臣公言臣再辭非謙重讓靡飾實以爵髙中世厯古所
難寵冠上俗緜代誰易詳圖辨箴如鏡如水撿崖覽志
匪彫匪文魂祈夢請駐心挂氣陛下猶降以璽書之榮
被以丹碧之采頓然變容一慮九逝臣以為寒暑繇乎
平分晦明辨乎天道咎譽起于微薄悔吝生于小疵故
金衡既陳錯髪之異必懸銅墨咸設分撮之殊已傾聖
哲不能爽鬼神莫由避况臣鄙槩早盈陋才久溢第超
庶后禮絶羣班仰贊東序之賔平參北宫之政窮盈極
滿扵斯為甚鑒兹降替淵氷非譬所以坐洞房而不悟
下輕帷而歎息也古之馭教當有道焉量能而受賞撰
智而錫位深乃裂組逺故分珪前人以為稱首昔賢以
為美詠自非上徳横乎天地髙績格于區宇烈譽馥于
一時茂名欎乎當世者豈有降今日而莫先哉臣爰蒙
殊寄六稔遂交及荷總任二曜忽周未能塞謗生民獲
免童訟何盛勲之足題詎深烈之可銘乎而因委忝濫
踰溢倫等朱軒躍馬光出電入貂冠紫綬寵藹霞炤臣
聞闔宗奉國猶非報殉方将身侍鑾華雪齊魯之侵地
手執羈勒騖燕趙之逺郊然後追迹范張濯纓汾射臣
之志也華爵盛典非所敢寧伏炤右巡将流聖察無使
匹槩血誠不諒扵璿扆宏芬英猷遂蕪扵里聽豈伊庸
臣獨䝉其庇亦曰海隅咸被其利焉
　　　蕭被侍中敦勸表
臣公言即日侍中臣惠基給事黄門侍郎臣王僧珍至
朱盖乗雲𤣥軒肅霧墜髙天之㫖集微臣之軀神爽瞿
然斂影無地臣初長血心未啟素槩辭從意空言隨事
盡不能降陛下一時之恩借俄頃之炤遂枉近侍貂簪
軾庭臣自亮無庸何以集此退咎慊誠悲枉垂光進誡
朝訓虧兹盛序感慮躑躅榮結夢寐臣檢古少例巡今
逾疑豈有妄叨天功虚竊上賞近謬國華坐取隆貴人
見其過外惜皇猷内畏私眚昔西京鼎秩漢世權家丹
墀網户擊鐘連騎何常不以驕滿貽戾謙沖要福者哉
臣不能遵烟洲而謝岐伯迎雲山而抑許由激昻榮華
之間沈潛印組之内光飾既超寵靈亦逺江左以來罕
見其倫今位冠朝端通侯萬户結象弭于前衝奏金管
于後陣都野宗其榮盛視聽驚其炎貴臣一旦居之誰
以為不忝者乎而陛下猶崇以異禮者是增臣之戾也
况復肅延華勸實深窘迫伏願俯矜單志賜遂前請則
世寢横議臣蒙緩責
　　　蕭被尚書敦勸重讓表
臣公言臣五寫丹翹宜蒙凝炤一降王人遂無蠲察復
遣尚書臣岱兼侍中臣奐等奉宣慈靈重賜勉誨鏡伏
廻環憫黙失圖心魄交懅淵谷匪譬臣自初被詔迄扵
今時載慙載疑以悚以厲豈非深懼鴻典永憂末躬故
琴瑟徒鳴不傳廣樂之響燈燼空舉焉續經星之耀何
則卓乎小者不足以任大守于蔽者不可以語通臣器
乏淵源識暗機務倫濟夷險每憑璿厯之逺龕折氛蜺
輒資羣才之効臣寧有採竒鑒隠之能綱國提民之功
乎不謂過延渥洽謬攀河漢榮宗蒀葐寵華暐映藉聲
探議共知其幸况傅保之崇殷周特貴牧司之寄魏晉
稱重上昭妙徳次擬英勲有踰兹序尠不紊裂今陛下
方闢金門之聽調繡扆之政何得去禮廢雅近扵臣始
既無前章孰表後世臣才孤位峻待罪無日矣情哀理
感事盡于斯伏願一運天景微見藿心則物不逃形臣
何恨焉不勝燋憂狼狽之至
　　　蕭讓劍履殊禮表
臣公言近仰跼威靈辭移理奪故欲冒忝傅職必避殊
禮不悟復凝令詔雕飾非常鏡睇未周金火交慮臣聞
寵以昭賢不濫才外之華榮以麗身豈謀分表之渥哲
后所以僉授貞臣所以慎荷故行珪行玉尚無輕頒一
爵一號猶宜詳品况劍舄升陛贊唱異儀殆為對越神
體抗禮天極漢魏舊載唯斯稱重雖英衮簉朝賢武滿
世蒙此典者乃曠古時降耳諒由功饒賞結名髙器深
金蟬緑綬未足藹其采瓊珮朱紱不足宣其榮方加以
履殿優以勿趨雖至第為上公貴為皇王佇望兹禮猶
邈如也臣何燀業寵兼昔人受以懼覆悔豈有及
復聞殊㫖增其憂迮抱此愚欵以殯為請伏願天鑒順
臣所守則雖歿九幽傳榮萬葉矣
　　　蕭拜太尉揚州牧表
𤣥文既降雕牒增輝禮謁前英寵華昔典仰震威容俯
慙陋識心魂戰慄若殞若殯臣景能驗才無假外鏡撰
已練志久測内涯故讓不飾迹辭非謙距寸亮尺素頻
觸瑶纊丹誠實理備塵珠冕而神居寂阻九重嚴絶徒
懐漢臣伏闕之誠竟無魯人迴日之感所以廻懼鴻威
後奔殊令者也既而永鑒隆魏緬思宏晉國之大政在
功與位故匡民紐亂不處輿臺之下去勲捨徳寧班衮
司之上咸以休對性業裁成器靈詎有移風變範尅耀
倫序者乎臣績不炤朝忠豈宜國名爵赫曦僶俛優忝陛
下久超以異禮之榮越次殊常之秩雖寝寐矜戰曲垂
哀亮而璽冊冲正愈賜砥礪今便肅順天誥恭聞睿典
審躬酌私必跋危撓将恐氓俗由此方擾軌訓以之交
蕪臣豈不勉智罄忠也未知所以報奉淵聖輸感霄極
取諸微躬長為慙荷
　　　蕭太傅謝追贈父祖表
臣公言即日兼謁者僕射(姓名/)奉宣詔書追贈臣亡祖
某太常卿亡父某為散騎常侍特進左光禄大夫寵煇
泉扃恩凝松石奉渥銘心祇光慟慮臣行阻祇𤣥躬早
荼棘如創之痛昃日不追終身之恤霜露彌慼雖慙曾
輿喬木之敬實抱仲路華衮之哀自謬藉珪金空貽組
紱爵侈于公禄盈扵私何嘗不静欷其結黙慕交深不
悟睿孝動天昭性曠古惠被逺紀澤演慶世丹情靡諒
峻冊愈凝大榮集身尚驚異施况寵洽山柏特振殊造
銷骨瀝命猶不勝謝不任鯁泗荷珮之誠
　　　蕭大傳辭輿駕親幸表
臣公言近以神輿将降昌啟丹辭重被還㫖未垂闓允
謙尊彌光褒優愈臨慙疚既積敢忘謙請臣乗幸藉私
豈曰無僭攀霞鏡月非復常所此必讓徳信在扵兹但
恩嚴交泊固守莫從免黙恭典伊榮加戚寧容爰枉鑾
駕式驚臣府訪心驗已諒以不夷求物校迹誓無此義
且古今異飾紫青變禮取諸臣躬未覿其安伏願陛下
賜止冕輅時停雲駕則俗踐知方臣蹈厚泰
　　　蕭讓前部羽葆鼓吹表
臣聞國容軍禮旌羽昭其華品騎第乗鸞㽔藹其飾所
以炎曜仙都崇麗神境世教以之垂采民聽以之流文
故勒岫銘海之功鞞革寫其詠龕難夷邦之業簫管凝
其聲朱鷺𤣥雲既錫上徳華山芳樹以頒竒勲爰及台
賢位髙蕃戚名㳂恩炤寵垂私賞皆為發吹後陣豈曰
兼奏前軒兹典罕行此禮實曠臣竊服己𢎞叨光無限
才局秩逺常銜炯燿安可二葆同整雙弄頓驚覽躬惕
然特貽厚謬伏願明爍日月靡忘情鑒将停盛飾遂臣
慊心則涵惠既饒恭錫多矣
　　　謝開府辟召表
臣公言近被詔㫖賜令臣府自辟僚賢竊聞治以才為
寳教以人為貴激風揚㽔實資山東之英凝華重馥良
在闗西之彦近以闡耀世經發麗朝序今州策郡聘兹
理尚堙台召鉉辟斯文亟曖豈非盛美難嗣故曠寂先
芬者哉臣謬贊國機職宜氷鑒未能澄形炤藝薦品任
官既乖覆業彌慼深寄仰屬皇心遥覃察政洞俗𢎞此
懿典崇臣逺寵輒祇睿恩謹宣巖壑庶幽居之士蘿薜
可巻竒武異文無絶扵古
　　　蕭上銅鐘芝草衆瑞表
臣公言臣聞象際懸通豈以明昧岨運幽岸遥鏡不以
人靈異謀威書壁誥既信其綵緑鱗丹字彌驗其文是
以業藹鴻經則烟露呈炤精昭景緯則川岳發華故寳
鼎白雲瑞集軒世芝房赤鴈祥委漢年𤣥石鴻鐘逺炳
晉室玉璧彛器近燿皇宗自大明乗規泰始疊矩朱鬐
素毳之至史不絶書竒葉珍柯之獻府無虚月今懋歴
啟圖靈基再固頃嵗以來禎應四塞近獲豫州刺史劉
懐珍解稱所統建寧郡建寧縣昌村民于萬山中採藥
忽聞異響從石上得銅鐘一枚長二尺一寸逺像古鑄
近乖今製又州界之内樹生連理二木隔澗縢枝相通
越壑跨水合為一榦方之舊說彌復為貴宣城所統臨
城縣山中獲草一株交柯攢莖紫盖黄裏貞潤暐􁰎自
然天華採掇厯時質色不變(闕此三/字)柄據有徵近獲吳
興太守臣王奐云十一月二十九日解所統長城縣令
臣張撝解稱其月二十五日甘露降縣東界下山之陰
又東太守臣腦解所統武進令臣紀法宗云十一月十
日解稱其月二十四日甘露降扵彭山松樹至九日又
降如初臣以祥緯雜沓星燭波連斯乃靈迹深覃睿𠂻
夐感理宜寫順祇無涵秘稽徃徴古僉欣升泰瑶光日
闡玉繩永休謹拜表遣兼長史叅軍臣(姓名/)奉銅鐘芝
草以聞(懸通一/作𤣥通)
　　　蕭讓太傅相國齊公十郡九錫表
備九錫之禮非常之冊分天而降冠古之典開河而出
遥然以慙魂交象魏臣聞日月權輿二儀所以尅靈君
臣設極三統所以式固惟生與位謂之大寳辨諸文而
尊卑既炳觀羣龍而貴賤可正雖復殷因扵夏王資扵
帝至乎建侯分職體國經野其揆一焉是以二周之始
山河愈廣兩漢之初封賞彌盛然表東海者實牧野之
日瞻魯邦者乃負圖之辰西都英相信命世之功闗中
上宰亦龕亂之力秬鬯彤弓本西伯之賞虎賁戎路又
晉公之典若乃衣裳之㑹九合一匡猶慙徳斯禮也臣
實鄙才靡識大體徒以忠貞為槩而勞不足銘雖以丹
素為誠而功無可勒豈有經天緯地之略探隱照寂之
智哉抑亦何術以堪盛休是以覧雲際而懐古憑軒幌
而未寧也伏惟陛下神華馭世理無不鏡賜臣待謗今
職守其私滿則天下有道庶人不議矣
　　　第二表
臣公言臣近勵心罄辭寫情畢議眇望神藻鑒見丹襟
而帝閽以秘綸誥方明中外巻容左右軫慮臣以為麗
天秉經君上之彜憲儀地執緯臣下之恒軌故皇極載
凝庶士交慎昔者重黎勤官裁居炎冥之職羲叔能任
方掌日月之序至乎御龍勤夏未閒冠俗之爵大彭翼
商豈見超世之典以古先哲后如兹之慎賞也臣乃謬
貽國寄志在静難若夫野戰虹蜺伏順者易為威城攻
鯨虺奉國者理必全雲氣薄蝕下民咸貴其明恃險與
馬舟中皆可異議故昌邑有歸邸吳楚無旋師斯激芬
揚蕤物同其幸焚惡去醜世共其庇實為仰憑俯順之
効臣亦何力之有焉竊謂禄為十郡必俟禹迹之勤錫
以九命乃須周公之美况吕梁不鑿而器重𤣥珪越裳
未獻而賦擬千乗京闗識其崇貴畿服知其忝冒鏡前
修而慙形覿徃徳而聳慮畏崖之請取誓深水審量之
祈呈炤皦景伏願陛下逺牽雄範近覽英規憑霞停詔
臨風輟恩豈伊愚臣方被昌化具日遺氓咸蒙其賴矣
　　　被百寮敦勸受表
臣公言臣欵誠素履頻載縑翰天飾髙奨累降史筆即
日尚書臣某等至重宣詔㫖猥辱百僚省睇未交心靈
已悸臣聞良宰謀朝不必借威貞臣衛主修已則足故
驕滿之失取鏡函闗謙讓之美見炤伊闕臣本庸人識
無逺度籍開闢之辰遭欃槍之運姦回内奰則戮力瓊
都諸侯放命則抗節瑶祀秉號仗義幸不辱威皆為冕
旒遥鑒之明羣士畫圖之助臣寧望伊摯叔旦之爵吕
牙申甫之賞哉方欲謝簪東都濯冠汾陽不悟盛禮華
典復臻于兹静默迴環祇畏躑躅猶謂遇聰明之朝當
時雍之世陛下詠堯風之化歌卿雲之詩日月華采萬
方獲性叠慮仰祈必䝉題品而威嚴窈絶斯冀遂阻鑾
輿玉駕復許敦幸重臣愆悔無地自安便當謹恭鴻命
竭身為限
　　　蕭拜相國齊公十郡九錫章
殊命寳典欎降雲天采詔軒騎光流城籞震驚華禮神
氣交越臣才謝深英器慙逺度進寡兵車召陵之盟退
靡朝歌河内之㑹無束馬山戎之績懸車流沙之功故
望寵未安踐榮加懼况納陛朱户事絶羣班金璽緑綬
儀叅鴻典聞命屏營以憂以墜近申微欵日月之鑒既
阻方懼難慊蘭芳之㫖愈峻遂致百辟卿后踟蹰于魏
闕鑾輅旗旂方幸于臣府悵然遥慮将貽厚戾文章徒
單迄無蠲省而天威咫尺丹懐罔固輒肅恭文物翹拜
榮禮違距以深追增怵迫徳輶寵盛于斯為微非臣鄙
虚所能酬對
　　　蕭相國讓進爵為王第二表
臣竭慮歸請三辰未鏡傾魂仰視九天彌阻重炳徽策
再錫光誥理晦情震若涉嚴淵臣業不出世績未逮古
謬藉明政陳力就列艱多智寡翊贊罔樹若乃洪範不
修鍾綴旒之日九黎亂政當摧軸之辰雖瀝命奉時
禍提下亟防明之陋貽慙昔人杜險之蔽取愧前英故
十萬之師無集槀街之邸千金之貴恒單白藏之府戈
船發扵江湖戎車出于石城然後雲徹席巻䖍劉巨禍
臣實恧焉不寤上賞亟降華爵必集雖延首紫局翹意
宸居執揣守約之志既謝簡文避賢辭智之請終無開
允故受任專征逺邇知寵肇封四履侯甸推禮昔虞思
勤夏不列殊物之錫晉叔匡周豈頒上公之典燕藩懿
親裁䝉衮舄之榮梁國戚屬方忝旌旗之貴而臣包括
庶揆總納儀形盖出近古非三代之逺體也公復乃踰
九命爰超五等域中之稱麗天作則探情顧抱豈所允
安者哉伏願陛下一檢丹崖遂臣慊心無使怵迫深貽
疵戾
　　　蕭相國拜齊王表
臣無佐夏匡殷之功威晉服楚之績業不題于宗器聲
靡記于彛典而超居上禮邈乗峻爵静念隆替焦原非
譬臣以為衆官咸事帝謨所以式序羣后克讓王猷所
以載穆况臣訪徳語勤未洎伊稷之能藉靈懐寵以濫
周召之秩故駐魂仰請瀝意歸聞理竭素牒事罄丹史
具徽大微備簡玉繩而才輶志淺隔景絶炤朱輪之使
日月亟䊸金鑾之尊旦夕将拂巡情覽識豈伊寧處今
便肅典内軒恭服外屏大夫有命古或無違王假有廟
今臣為叨三省空懦震據于心
　　　齊王謝冕旒諸法物表
臣王言以軒冕雲蹕既非常之飾宫懸玉戚乃配天之
禮故呈襟効慮必祈蠲亮重被還㫖芳訊愈越鏡伏殊
私情影逺震昔大啟營丘未備樹羽之賞光宅曲阜始
兼龍旂之貴况道狹慶隆身薄器尊粉繡争輝藻火競
耀夫太常圖列星之采華盖觀古人之情所以聳絶百
縣崇隔萬㝢鳳閣因此而神瓊都由兹而麗故愧功慙
徳違儀避榮誠不遥孚理無夐達遂貽嚴誥爰斷辭表
驚慄遲迴祈鑒何地便當肅對王休敬昭異寵佩服盛
文以慨以懼
　　　齊王讓禪表
逺規唐虞永揖之典近謨漢魏髙樹之禮既覽金水昬
明之數又協雲雷隆替之徵激風太上扇采至公聞命
驚爽心靈殞越臣聞天地草昧而樹之君所以平對二
儀顯臨萬國膺符受厯總明司幽軒轅陟祚首出庶物
顓頊登庸作為民紀雖五徳迭興十代繼運非賢非睿
莫預斯位若乃與能之交禪錫之㑹豈伊虚薄所可遵
擬昔傅巖佐商秩終上公磻溪翼周名極列伯臣才非
半古功愧逮聖獄訟不往謳歌寧歸河乏馬圖之寳天
無乗龍之錫元首股肱誓不可異而曠乗之軌忽臻于
兹慙慨憂灼罔識其際伏願陛下遺舜禹之心臣守巢
由之節則道燿日月澤浸飛泳聲振開闢仁動今古四
三王而六五帝不亦休哉
　
　
　
　
　
　南齊文紀巻八
欽定四庫全書
　南齊文紀巻九　　　　　明　梅鼎祚　編
　　江淹(二/)
　　　始安王拜征虜将軍丹陽尹章
既耀軒禮涵蕤龔恩爽泗靦黙臣少識猶晦哀辛方襲
藉以毓采上霄搏華中漢飲惠延光偭爵假息不悟瑶
離降映繩河低文遂翊言闗禁徙第京部進憲䝉淺塵
紊徒盈還迷懅悚風製罔樹循伏憂欷滅慮燋衷不勝
荷佩之情
　　　始安王拜征虜将軍南兖州刺史章
絢服騰炤懋册凝芬夤對迷墜慙泣交集臣職右南陽
蒲鞭之政任重臨淄無遣獄之化自分金帝闕參風尹
訟璧緯裁復圭露詎淹不悟旻靈拂采霄景汰色復交
書河楚置傳江呉環章清潤旂文肅路寵艷内維榮炫
外圉方梗名慮有陋莩識沖生靦氣安以輸謝不勝荒
震屏營之情
　　　建平王慶少帝登阼章
上書皇帝陛下伏承肇嗣天震雲飛璿極戎夏歸服民
靈以戴臣聞黄旗紆藻瑞益扵姬帝紫雲垂盖効異扵
劉后實乃深賜天𠂻廣映祇迹伏惟陛下騫英駕聖涵
靈蹤睿矩心明裁繩道喆時遥裔雒符雜沓河紀是以
膺符寳宫輯命珍殿誼洗雲密徳徽媯夏濬發洪源長
禘偉業方絢聲金圖騰華玉厯波渰下氓炎躔上漢臣
㳂莩締寵誠兼親屏禮升之日守官楚甸不獲勉躬儲
外奉􁀙行閒魂泣江郊心泫京國不任悲仰哽慰之情
　　　建平王慶王太后正位章
上書王太后殿下伏承以令日淑辰曾光樞景慶芬祇
外禮蔚寰中臣聞道懋第昌業廣祉盛藻秩攸臻憲章
斯飾伏惟殿下柔明固天夙資龔懿芬蕙翔聲端簡散
譽冠采摯姙騰燿徽姒丹陵藴徳𤣥􁀫棲聖煙煴國牒
衍溢民聽涵道席教且泳且洽臣忝任蕃圉無由隨例
闕廷不勝荒情
　　　建平王慶江皇后正位章
上書皇后殿下伏承以嘉月惠時膺曜宸正翠珩炤品
褕組在飾休遍函夏譽殷靈昧伏惟殿下岳曜静徳式
懐謙順升降圖傳左右詩史夙鏡茂資早摛芳訓故以
騰馥祕閨寫問中帷今靈緯載升崇正輝典衛教紫庭
麗軌華屋聲激綺組風偃家邦黎𤣥湊仁雲祇宅慶逺
邇有聞莫不傾渥臣限外任無由恭列軒屏不勝荒情
　　　建平王拜右衛将軍荆州刺史章
珪冊停徽車旗寫曜襲禮炫衷迎恩震色臣聞爵以能
委命以績降亦有𤣥雲結吹褒成燻之厚朱箱累轍崇
試宰之髙而臣紐組頒守要玉備政績廢江區聲隘河
部浮榮曠年叨光賖日諒以具察輿歌取鏡民誚不悟
皇徳至凝亭物惟渥復使承官楚封祇秩漳土任班河
冀事亞崤陜横術輻湊殷氓訟積寧曰明哲疇尅勝寄
雖歴丹局終懼䝉咎不任銘戴匪處之情
　　　蕭領軍拜侍中刺史章
上書皇帝陛下即日詔書以臣為侍中驃騎大将軍開
府儀同三司班劒三十人等持節都督如故峻命在廷
光冊充軒虹驂聳服朱曦佇盖夤對以懅心影若傾臣
功乏至道不足以題象魏績非振民無可以書廟閣半
漏未晏中鐘而驚實忌微庸起乗盛服竊疑國寵頓萃
末躬今寰海順典瓊都咸光調御惟新鎔製就始良宜
整變獻經詮明典緯九河式耀三辰載晰不悟陛下皇
靈曲溢大賚斯降而鴻賞之行乃扵臣始非所以騰振
遥風激昻品流輿人之誦具聞其黷頻露慊祈未叨鑒
順今使䖍禮青軒謹躬丹墀憂符怵惕慙屬兼軫不任
屏營之情
　　　建平王散五刑聘隠逸教
府州國紀綱吾謬紲朝組乃班恩命重渥華蕃踐寵懋
甸永言政惠良攪清寐况舊楚地曠前郢氓殷水帶枉
渚山匝魯陽自頃田邑榛故封井萊蕪財賦方屈犴獄
實繁思所以厚風釐俗變瑟改調自五嵗刑已下未送
臺者一皆原遣文武彈坐亦悉復職主局依舊施散薄
紓此懐
府州國紀綱夫媯夏已沒大道不行雖周惠之富猶有
漁潭之士漢教之隆亦見棲山之夫迹絶雲氣意負青
天皆待絳螭驤首翠虬來儀是以遺風獨扇百代餘烈
激厲後生斯乃王教之助古人之意焉吾稅駕舊楚憩
乗汀潭挹於陵之操想漢隂之髙而山川遐久流風無
沫養志數人並未徴采善操将棄良用慨然宜速詳舊
禮各遣纁招庶暢此幽襟以旌蓬蓽
　　　蕭驃騎發徐州三五教
州府紀綱沈攸之背慢靈極稽誅之日久矣况稱兵江
漢之上圖釁廟闕之下惡熾罪盈民靈所絶朝廷以尅
晨纂嚴令輿夙駕吾任先責逺義兼常慨挺刃投袂信
見其時方當水斬龍蛟陸斷犀兕雖烈士銜志壮夫投
槩然雲羅既舒宜廣威防所統郡縣便普三五咸依舊
格以赴戎麾主者飛火施行
　　　蕭驃騎築新亭壘埋枯骨教
府州綱紀夫汝南稱慈諒由掩胔廣漢流仁實存殯朽
近築製兹營崇堞峻壍古墟曩隧時有湮移深松茂草
或至刋薙憑壙動懐巡隍増愴宜並為収改勿毁奠祀
主局詳辨施行
　　　蕭太傅東耕教
三府二州綱紀夫寳農賤貨綵炤周縢巡耕去販光炎
漢籙故能業滋都野産殷紘縣吾任屬𢎞寄思闡治源
慮以晨感情以宵嘆今𤣥司調氣青祇佇節陳(闕/字)既柔
服(闕/字)方秀電爍有期桐萌無逺便當躬速紺耦道先列
辟事均暫勞迹在永豫可尅日備辦詳典施行
　　　為録公拜揚州恩教
昔召南分陜流甘棠之徳平陽好道深獄市之寄吾忝
屬負荷任總侯伯受餞元戎作牧中甸此地五都雜㑹
四方是則而向隅之矜斯積納隍之歎猶繁興念下車
無忘待旦其齊禮導徳致之仁夀𢎞漏網之寛申在宥之澤
　　　遣大使巡詔
門下昔明王馭世巡嶽采政睿后司朝觀俗調化故生
無鬱滯物獲脩通釐風拯患扵兹為急朕以輶薄昧于
大道因璿璣之歴遵三徳之運緬鑒前哲寤寐永歎思
所以闢訪治蠧詢求民瘼才寡務殷若無津漈故以情
深危薄心疚夙夜矣可普遣大使分行四方推賢薦能
問疾舉滯若其采野不闢犴訟有虧妨氓利害擾黷政
經者具以奏聞如其讜言嘉話真士智才亦依名騰上
隨事均量務取厥中朕将親覽以𢎞逺化
　　　賜赦交州詔
門下交部昔値時詖負海不朝因迷遂往歸欵莫由今
創制萬㝢烟煴造物原形四裔澤浹中畿慜彼邊氓未
均王化宣𢎞逺仁蕩以更始可曲赦本州統内咸同曠
泰李叔獻一人即撫南土其股肱文武詳材選推并遣
大使宣揚朝㫖
　　　斷募士詔
門下設募取将懸賞購士盖出權宜非曰經制頃者民
罹氛藹世襲艱阻因時流故浸以成俗斯風蕩而未返
且滋長逋逸開罪山湖遂乃黥刑不辱草竊無咎平政
察治萌合甄革自今己後可悉斷衆募
　　　封江冠軍等詔
門下締基緯業序功攸急開厯闡祚酬庸為先故以式
藹曩書載炳前軌文仲假等或誠亮艱危効彰屯詖皆
績幹兩宣勤圖兼立宜各分珪社以酬厥勞謐
　　　大赦詔
門下朕思𢎞風教而刑圄猶積永言前烈兢歎載懐今
履端告始羣后執贄治洽樂交華夷同泰雖和慙擊石
采愧卿雲然景業初基義深恒典慶動𤣥靈歡溢都縣
憫彼幽黔猶隔兹澤思我兆民共煕至化
　　　北伐詔
門下朕統厯馭政志包函夏庶總文軌無思不服而逖
焉狡虜久為邊虞及宋末不庭授策乖律北州外淪威
風内毁鑒彼隆替慨歎盈懐冕旒濟河翦彼凶狄咸秩
中岳望祀汾隂則聲教鬯矣猶以經綸惟始恩化甫洽
勞民擾衆為政所重故方輟六師按經九伐今淮泗告
驚羽書馳聞醜羯妖燼送死北垂徵天人之數撫自來
之㑹無勞逺兵剿撲為易盖因兹大號蕩其巢藪可遣
使某官組甲十萬鐵騎千馬斜趨潁洛衝其要津某官
某虎旅八萬舳艫數千沿淮長驅稜威清汴某官某舟
師五萬直出淮淝某官控江右之銳駱驛既進某官某
率羽林勁勇為水陸形援某官某甲等並率義勇之衆
互盡掎角之機戎車戒路事宜總一使持節都督南徐
兖二州諸軍事後軍将軍南徐州刺史長沙王晃出次
江都為衆軍節度驍雄競奮火烈風掃尅定中原肅清
河洛便可内外纂嚴以時備辦
　　　王僕射為左僕射詔
門下端貳樞秘實惟國楨緝典宣機所寄時彦尚書右
僕射領吏部尚書南昌縣開國公儉器懐明亮風情峻
逺業積珪璋才兼經緯况乃節亮帷幄譽敷端揆升授
之宜盖允具瞻可左僕射
　　　王撫軍為安東吳興詔
門下震澤殷奥撫馭須才都官尚書撫軍潯陽郡開國
公敬則志幹貞烈秉情開敏忠勤之至形乎出内必能
綏懐大邦克隆美政
　　　曲赦丹陽等四郡詔
門下朕興言民瘼昧旦求政所以庶存簡惠緝兹治道
而玉燭未調祥風尚鬱京輔及三吳昔嵗水災秋登既
罕今兹厲疾罹患者多納隍之歎為矜良深可曲赦揚
州所統丹陽呉興南徐州所統義興等四郡其遭水尤
劇之縣自今年以前三調未充而虚例已畢官長局吏
應共備償者雖積事為愆情在可亮外詳所除以𢎞優
澤
　　　王僕射領太子詹事詔
門下管司東朝厯代所重自非國華莫允斯任侍中尚
書左僕射南昌縣開國公儉鑒識清贍理懐秀澈績亮
朝端譽敷僉議贊業攸光物聽斯緝宜總二官以穆彛
序
　　　何詹事為吏部尚書詔
門下官人之職實難其選所以弼諧彞品謨明庶績今
思治惟急彌不可曠侍中太子詹事戢業履修平體識
詳隱自升宫闥美譽咸聞必能無懈于位燮兹流序
　　　王侍中為南蠻校尉詔
門下荆楚殷曠任重寄深毗佐之選非良勿授侍中領
秘書監驍騎将軍奐秉心貞元志局開亮績譽之美在
公屢彰必能贊政南紀播惠西夏
　　　王光禄為征南湘州詔
門下衡岳名區荆湘奥壤自頃彫弊綏撫須賢侍中光
禄大夫丹陽尹僧䖍徳履淹邃識局詳正冲素之品朝望
攸歸厯職之庸載懐僉聽往任沅湘餘惠在民今宜重
敷善政申此懿績
　　　栁僕射為南兖州詔
門下河兖衝要維扞中畿司牧之任宜詳其授後将軍
領軍新除尚書左僕射溳陽郡國公世隆業體淹濟思
情通敏功書王府績彰累任必能宣𢎞恩政威懐萬里
雖哀疾毁頓而禮有權奪
　　　王僕射加兵詔
門下散騎常侍尚書左僕射太子詹事南昌縣開國公
儉忠欵昭著任寄隆深既光朝猷允屬民聽宜增威飾
以崇望實可加兵二百
　　　立學詔
門下夫膠庠之典彞倫攸先所以昭振才端啓發性緒
𢎞世字氓納之軌儀是故五禮之迹可傳六樂之容不
泯朕自膺厯受圖志闡經訓且有司羣寮奏議横集以戎
車屢警文教未敷思樂辟雍永言多慨今闗燧無虞時
和嵗稔逺邇同風華夷慕義便可式遵前準修建教學
精選儒官廣延國胄
　　　王鎮軍為中書令右光禄詔
門下綸言要密歴選為難優秩崇顯允在舊徳使持節
都督江州豫州之新蔡晉熈二郡諸軍事鎮南将軍江
州刺史延之業履沖約秉情閑素譽彰頻試績著累朝
自居南服徽庸尅舉宜升寵章管兼樞秘
　　　張令為太常領國子祭酒詔
門下庠議既敷縉紳攸屬師氏之任宜歸儒素散騎常
侍中書令驍騎将軍揚州大中正緒器識清簡理懐恬
約譽洽朝聞聲緝民聽必能闡揚𤣥宗式範胄子兼掌
宗伯望實惟宜
　　　蕭冠軍進號征虜詔
門下維翰之重實資名品使持節都督郢州司州之義
陽諸軍事冠軍将軍郢州刺史南昌縣開國侯鸞體局
𢎞濟器操端敏自蒞任夏首美政殷流必能聿宣國化
以庇人瘼宜崇顯秩允兹聲望
　　　褚侍中為征北長史詔
門下蕃佐須才非良莫寄侍中領步兵校尉炫識業清
悟思懐淹暢出内之譽日聞其美宜弼諧親屏以申茂
績
　　　尚書符(起都宫軍局符蘭臺○宋/書沈攸之傳所載附後)
侍御史大夫尊冠賤履君臣斯位愛順惡逆成敗可曉
未有憑陵我江郊侵軼我河縣而不流魂漂骨丹宗血
祀者也沈攸之寂寥無聞起自甲卒邀我百戰之軍乗
彼一捷之幸鐫山裂地紐紫要金擁旗蕃伯便無北面
之禮受符方屏即有專征之釁箕賦深斂毒被郢南枉
法矯刑毒聞荆西鬼怪其性故從始而遂終狼戾其志
乃延少而待老山陵不奔移殃為慶踐阼無賀按劍稱
予遂乃闗馳逆書亭照妖火此而可賖孰不可宥今遣
陳成叔彭文之等敢勁三萬前驅電耀吕安國任候伯
桓崇祖曹虎頭等樓艦五萬騎射蛟中流茍元賔郭文
孝程隱雋等輕舸二萬髙旌蔽日周盤龍張文嘉薛道
淵等鐵馬五千龍驤後陣凡此諸帥莫不氣薄日月精
變虹蜺或飲羽石梁或超踰門樓索鐵拔距孤視萬旅
顧盼則前後生風喑嗚則左右激電然鑾戎薄臨驍虎
百萬六軍徐軌五輅遲斾丹艦發炤素甲生波樓煩白
羽投鞍成岳漁陽黑騎浴鐵為雲扵是髙山與深谷同
湮紫芝與白艾同滅不亦惜乎符至之日幸加三
省其驅逼冦手之人鋒陣塢壁之主若有投命軍門一
無所問或能因罪立績賞不示私斬袪射袂唯功是與
購募之科具列如上信如白水皦然無二臺明詳㫖飛
火普加宣下文書千里馳驛
　　　　尚書符征西府討沈攸之(攸之自江陵至沌/口聞齊王世子據)
　　　　　(湓口不敢下因攻郢城時齊王/輔政遣軍西討尚書符征西府)
尊冠賤屨君臣之位奉順忌逆成敗斯兆未有憑陵我
郊圻侵軼我河縣而不焚師殪甲靡旗亂轍者也沈攸
之少長庸賤擢自閭伍邀百戰之運乗一捷之功鐫山
裂地腰金拖紫窮貴扵國極富扵家擁旄蕃伯便無北
面之禮受督方屏即有專征之釁橘柚不薦璆瓉罕入
箕賦深斂毒被南郢枉繩矯墨害著西荆饕餮其心谿
壑其性從始至終沿壮得老今遂驅迫妖黨繕集尩卒
結釁外城送死中甸此而可忍孰不可懐今遣新除使
持節督郢州之義陽諸軍事平西将軍郢州刺史聞喜
縣開國侯黄回員外散騎常侍冠軍驍騎将軍南臨淮
太守重安縣開國子軍主王敬則輔國将軍屯騎校尉
長夀縣開國男王宜與輔國将軍南髙平太守軍主陳
承叔輔國将軍左軍将軍南濮陽太守葛陽縣開國男
軍主彭文之龍驤将軍驃騎行參軍軍主召宰精甲二
萬前鋒雲騰又遣散騎常侍領㳺擊将軍湘南縣開國
男新除使持節督湘州諸軍事征虜将軍湘州刺史軍
主吕安國屯騎校尉寧朔将軍崔慧景輔國将軍軍主
任候伯輔國将軍驍騎将軍軍主蕭順之輔國将軍㳺
擊将軍軍主垣崇祖寧朔将軍虎賁中郎将軍主尹略
屯騎校尉南城令曹虎頭舳艫二萬駱驛繼邁又遣輔
國将軍後軍将軍右軍中兵參軍事軍主茍元賔寧朔
将軍撫軍中兵參軍事軍主郭文孝龍驤将軍撫軍中
兵參軍事軍主程隱􁏟輕艓一萬截其津要新除持節
督廣交越寧湘州之廣興諸軍事領平越中郎将征虜
将軍廣州刺史統馬軍主沌陽縣開國子周盤龍輔國
将軍後軍統馬軍主張文憘龍驤将軍軍主薛道淵冠
軍将軍㳺撃将軍并州刺史南清河太守太原公軍主
王敕勤龍驤将軍射聲校尉王洪軌龍驤将軍宂從僕
射軍主成置等鐵馬五千龍驤後陣凡此諸帥莫不勇
力動天勁志駕日接衝拔距鷹瞵鶚視顧盼則前後風
生喑嗚則左右電起以此攻城何城不克以此赴敵何
陣能堅然後鑾戎薄臨龍虎百萬六軍齊軌五輅輸斾
丹檻發照素甲生波樓煩白羽投鞍成岳漁陽墨騎浴
鐵為羣芝艾同焚悔将何及符到之日幸加三省其鋒
陣營壁之主驅逼冦手之人若有投命軍門一無所問
或能因罪立績終不爾欺斬裾射玦唯功是與能斬送
攸之首封三千户縣公賜布絹各五千疋信如河海皎
然無貳飛火軍攝文書千里驛行
　　　慰勞雍州文
皇帝謝鎭軍寧蠻二府雍州文武士庶等夫忠為令徳
或感槩殺軀信實美行或殉義蹈節而沈攸之小豎反
覆稱逆西藩袁粲劉康潛使相扇遂擁據石頭並圖廟
社粲康既從王憲蒼黎同慶攸之孤州蟻聚勢必燼滅
刺史張敬義氣雲騰秣馬星驅全羽十萬殄兹氛鯨曾
不旋踵彼州南陽白水将相遺風忠義之士霜戈電發
但戎車暫動念原未寧冬寒卿皆無恙
　　　袁友人傳
友人袁炳字叔明陳郡陽夏人其人天下之士幼有異
才學無不覽文章俶儻清贍出一時任心觀書不為章
句之學其篤行則信義惠和意罄如也常念䕃松栢詠
詩書志氣跌宕不與俗人交俛眉暫仕厯國常侍員外
郎府功曹臨湘令粟之入者悉散以贍親其為節也如
此數百年未有此人焉至乃好妙賞文獨絶扵世也又
撰晉史竒功未遂不幸卒官春秋二十有八與余有青
雲之交非直銜杯酒而已嗟乎斯才也斯命也天之報
施善人何如哉何如哉
　　　建平王太妃周氏行状
竊聞侯服之譽非黄冠能敷王室之問寧皁衣所述諒
畏褒虛美於君后被空名扵鼎貴然有漢臣誄行晉史書
徳者亦云實而已焉伏見國太妃稟靈惟岳集慶自逺
世擅淮汝族冠疇代故以載曜聲書式炳縢牒矣太妃
誕離明之正和涵雲露之中氣凝采齠嵗賁章筓年若
乃彤管女圖之學纂組綺縞之工升降處謙之儀柔静
居順之節莫不中道若性不嚴而成故譽滿闈閥聲聞
軒殿以元嘉某年歸于故司徒宣簡王既而第髙恒倫
秩踰外品青軒華轂用光國輝素壁丹墀實隆家貴具
惟姻娣靡不式瞻而居尊以簡訓卑以𢎞躬謹蘭閨身
撝椒第若衛娥之炯行樊嬴之映操方之蔑如也大明
二年宣簡王薨太妃藉悲用禮撫孤用慈柔懿之徳愈
彰肅敬之問日被雖文伯之母言不踰閾莒相之主行
存乎勤無以過也大明某年拜建平王太妃是時今王
春秋方富徳業未降藉兹金響終能玉播故綺襦出宰
弱冠升朝者亦太妃劬勞之訓也謂天盖髙降年不永
以太豫元年二月三日薨扵荆州之内寝凡厥逺邇以
哀以歎今祖行有期泉穸無逺素旂望路綵旌思歸所
以垂宣徽容髣髴金石者謹詳牒行状具以申言
　　　齊太祖髙皇帝誄
日月鬱華風雲黯色傷動紫微悲匝璇極嗚呼哀哉粤
夏四月辛夘将遷座于泰安陵龍鑾既整羽衛以陳深
酸舊物掩咽故臣嗣皇帝永訣丹掖叫號青墀攀神光
之一絶慟逺邇之何期弓劒有慕纂徳寫辭僉曰若稽
古聖璿圖靈鏡星樞發祥電光啟命誕惟弱齡惠志聰
情如金如璧爰秀爰英於鑠冠嵗騰華流藝允文允武
克明克睿聿尚登學嚴道遵師宣敷五禮優㳺六詩上
炫舊滯旁鏡前疑才罄艷采筆盡麗辭在支斯悌于親
伊孝儉泰共色夷阻一貌逰情勰矩縱心蹈教鄉術式
慕州閭是效業優登仕先哲攸懋矧乃寥廓淵規邃構
官府天地舟輿宇宙龍静鳳戢斂竒揜秀昔在帝劉王
室放命狡焉偽誕晦朔陵正鋒車北軼爟火南盛太祖
時乗爰兹發迹塞井滅勲夷竈龕敵賞鏤王圖功㽔帝
冊乃厲中葉天未斂難兵百袁曹禍十楚漢呉地前崩
越壤首亂街號燿盛火烈金斷聚甲如陵獻俘為觀北
楚倔强曾未屈膝雲屯被野魚麗亘日廟勇既消國圖
方匱神冊天開雄略世出凶劒鱗沈醜戈羽逸隻騎不
返踦輪無匹厥庸戾止離珮委他榮鬱閶闔寵重山河
皇彛有文朝采方藹頻煩金紐左右緹盖毗戎肅禁叅
輦侍斾譽馥區中道薆氓外河濟國險淮泗邦塵要藩
重設匪賢則親亦既推轂擁土庇民聲稜絶俗威贍殊
隣宋主陵遐紫殿遏密話言之詔貽在英粹寅亮大寳
敷綸妙秘世識機鑒物宗淵懿無夐匪練靡奥不洎三
階既馴五精惟至彭蠡九江地盡襟製亦有劉範衣纓
是絶躍馬山岫泛舟河澨縞鏑星流紅旗電結鴆翼競
扇豺牙争礪禍纒紫禁兵交丹衛瑶祀若旍金扆如綴
朝野傾儀咸歸上徳實賴至公瀉家提國懐險實泰襄
危必克機簉朝旦功定曛黑妙物更配具章重則深居
撝外遥棲緜黙髙秩方臻元禮有序王曰念哉煇寵是
與職褒宫閤任巻文武飾華麗貂縈金疊組宏猷溢俗
曾芬冠古憬彼朱方亦惟宗秩陰圖食昴潛謀貫日征
輪未誓偏旗銜律原燎既寂世囂伊謐爰崇爰貴以望
以實鴈縣告静象郡無虞杳鬱逺域清麗瓊都國填氓
負朝委事虚實翳哲相嶽曜神居功美既損道富去益
再紐契訓重匡禹迹方同范張濯情汾射散簪山郊解
珮松石赬霞拂朝蒼烟懵夕韻屬𤣥經恩流金液靈厭
霸徳少帝告釁滅慈滅養抵仁抵信枉獄炎鑪淫刑霜
刃刲忠翦義樊稚斵櫬惵惵萬氓曰怨曰震妖蜺将崩
災裂昊蒼况乃鼎國資滌資匡臨朝闡命遏昏立綱事
緜毗漢義締翼商既綏地職亦懋天工權輿典緯俾作
司空黼黻琱戈祐宇升庸徒賜先衮爰永渥沖實曰驃
騎巻迹辭功寰㝢睦政畿甸綸風沈氏滔天勃逆舊楚
氣蹂黄池志轢柏舉裂禮紊度毁經棄序黑騎黟山朱
旗赬渚短兵接伍長鎩為羣顥如海岸矗似峰雲合乃
霧激離則霰分荆國既軼郢縣方焚袁劉二戾猋起煒
發聨謀制外儲兵内襲釁激瓊殿勢崩金闕志乗𤣥璽
圖矯秘鉞鴻妖逝星髙祲棄月惟時諸侯上脫下競圖
服淆蕩實綴仁聖煇燿國靈導揚主命曾規近晰深謩
逺鏡左輪朱赭表裏斯定七徳飾歌九功綷詠乃陟上
鉉寵文方輝誕錫有秩綵吹旌旗贊政瑶光翊教太微
實曰太傅爰登相國緝氓以禮綜祇以徳景福咸湊芳
猷允塞羽泳式造紘縣是則金湯無險軌書攸同迥迥
寵迹窈窈睿功寳珪黛壤俾王于東絢冊是敷懋物既
崇設業設虡丹懸碧鏞於穆顯相黎元時邕氷洲炎徼
來獻其賝鴈海龍闗亦柔好音梁黿棧鼉越險浮深逺
戎皆覲上靈必臨山吐石青野降蜜露瑞芝麗草珍柯
爛樹人崩俗締𤣥緯幽數睠此妙徳跂我王度簉滯炎
旻既變至公萎蕤媯華文祖受命大宋有訓髙撝萬邦
容豫慶雲㳺衍南風正服寳位圓光玉繩御繡懐古負
黼夙興邱礙必静淵漪咸澄勛扆有作黔牖其義矜卑
廣慈合賤兼愛綴機剟賊輕章削罰迹去繁侈情歸素
一軒靡龍刻楹無丹密越賤申椒楚輟靈橘陵寝起邑
池藻誰縣遥館罕御離房空薦惇教露宫淹神正殿斟
酌信義左右律禮瑩彼皇維燁兹國體胄業既樹璧流
方啟漢求金岫吳寳銅塹寧若睿徳讓駟却劍實才為
貴唯功是念火職咸允雲官亦熈既臯乃益匪稷伊䕫
無􁀙巡風寧竢辨詩玉燭調文金英最節乗山呈瑞航
海歸闕不曠景冊靡空嵗月受緯機衡兼甄書史孫韓
合辨荘墨異理昭政往藹洗鑠前軌逍遥星斗徙倚涼
雲春飇方舞秋鴻初分式謡式詠載績載文邈哉我后
淪泳賢聖罄品作號盡物歸政蒼黎汰驩𤣥靈刷慶永
戩嘉祉方寅景命締詳有文颺沛将掩理昧人詖道懸
世險夐路遺圖忌華徇儉文闇陳几翌明告漸蜆僪鬬
食日月胐精矧在乗輿宇折宙傾祲纒鸞掖悲赴紫扃
去璇臺之照襲珠蠙之冥嗚呼哀哉帷宫低景輦路戲
光惻柏門之黯黯泣松帳之茫茫上宫擗而詔御咽羣
后慕而侍衛傷攢靈既儼逺日以筮鬱鬯既奠龍酹方撤
素月夜横翠烟曉結摐虚金而下欷吟空簫而增絶嗚
呼哀哉扵是颯天駕而從綺輿澁神行而撫文輦傍建
春而南蹕徑宣陽而東踐尚葐蒀而未散乍眇黙而不
轉睇千乗之共啜盼萬騎之相泫悲魏后之戀譙惻漢
主之懐沛辭金陵之匪義降雲陽之杳藹風竒響而駐
軒烟異色而低斾怨街邑之綵驂弔原野之縞盖挽夫
愴而征馬凝痛縈盈其如帶嗚呼哀哉複林油雲重山
減日御房清凄神路冥謐昭徒肅纛幽祇竦蹕攀光灑
動臨泉澍泗璪座長嚴雕宫永閟寂帳寂兮寂已逺夜
釭夜兮夜何邃嗚呼哀哉
　　　宋故尚書左丞孫緬墓誌文
光靈維周肇祀伊衛炤分上代鏡華中世睿誕降明秀
芳嗣烈學惟物範行實士節容與書林優逰史藝素巾
俄冠朱紱累轍來訪詩逸入詢禮缺麗名文質齊影儒
喆慶履匪舒沴氣遽結殯帷兮既晦泉火兮己閉曖遺
波于遥緒颯流馨于逺嵗
　　　宋故安成王右常侍劉喬墓誌文
丹陽韞聖豐鄉降賢玉葉既積金徽方傳乃毓伊人克
廣克宣騰芬中屬飛藻上年杳杳虚素永永沖闗雲意
霜拍瓊立氷堅家寳以瑩國才未甄參錯報善芒昧雲
𤣥斂魂幽石委氣空山膚若流波身如絶烟芳菲一逝
美懋徒鐫
　　　宋故銀青光禄大夫孫夐墓誌文
川祇効鏡岳祥獻明碧葉獨秀瑶源自清幼炳器譽夙
燿才名體兼遷雲學備儒史紫閣咸趨朱軒既履貴交
慕塵素逰企軌騰藻上京振彩下國如彼緑蘭秉芬四
塞欷人逕之不平歎天路之冥黙貴夫君之為美播靈
均與正則
　　　齊故御史中丞孫詵墓誌文
筠以霜藹蘭以風薰深哉若人實好斯文系緒承胄激
蘤驚芬才基魏粲學參漢雲覽志上載洽鏡前聞騰名
冠俗揚采絶羣方勰明世式贊睿君如何不淑天道難
分敢雕窆石永晣幽墳
　　　齊故司徒右長史檀超墓誌文
惟金有銑惟玉有瑶君實淵哉行為世標髙志灑落逸
氣寂寥奥學内溢深文外昭嘉采籍譽登國振朝亦既
有美筠傷蕙凋人邇運曠世促道遼永矣仁矣流芳無
澆
　　　蕭驃騎祭石頭戰亡文
咸告忠貞之魂曰義惟行首雄實士節嗟爾驍驚稟才
蹈烈守玉不渝懐氷可折氣彰靡旗情激亂轍髙墉摧
堅巨醜挫銳深痛克矜寃靈及雪隆恩殊悼臨爾以欷
千秋同盡百齡一世魂而有知咸無逺邇嗚呼哀哉
　　　蕭太傅東耕呪文
敬呪先穡曰攝提方春黍稷未華灼爍發雲昭燿開霞
地煦景曖山艷水波側聞農政實為民天競秬獻嵗務
畎上年有渰疎潤興雨導泉崇耕巡索均逸共勞命彼
倌人稅扵青臯羽旗銜蕤雄㦸燿毫呈典緇耦獻禮翠
壇宜民宜稼克降祈年願靈之降解珮停鑾神之行兮
氣為軷神之坐兮烟為盖使嘉穀與𤣥鬯永争光而無
沫哉
　
　
　
　
　
　
　
　南齊文紀巻九
欽定四庫全書
　南齊文紀巻十　　　　　明　梅鼎祚　編
　　江淹(三/)
　　　雲山讚四首(并序/)
壁上有雜畫皆作山水好勢仙者五六雲氣生焉悵然
㑹意題為小讚云
　　　　王太子
子喬好輕舉不待煉銀丹控鶴去窈窕學鳳對巑岏山
無一春草谷有千年蘭雲衣不躑躅龍駕何時還
　　　　陰長生
隂君惜靈骨珪璧詎為寳日夜名山側果得金丹道憂
傷永不至光顔如碧草若度西海時致意三青鳥
　　　　白雲
紫烟世不覿赤鱗庖所捐白雲亦海外葐蒀起三山蕭
瑟玉池上容裔帝臺前欲知青都裏乗此乃登天
　　　　秦女
青琴既曠世緑珠亦絶羣猶不及秦女十五乗綵雲璧
質人不見瓊光俗詎聞願使洛靈往為我道音芬
　　　銅劒讚(崇文書目銅/劍讚一巻)
永明初始造舊宫鑿東北之地皆平岡迤隴尤多古冢
墓有人得銅劒長尺五寸余既借看歎其古異客有謂
余曰古時乃以銅為兵乎其可得而聞不余笑而應曰
此證據甚多殆不俟言卿既欲知輒具言之余按山海
經曰昆吾之山其上多赤銅郭璞注曰此山出金如火
以之切玉如割泥也周穆王時西戎獻之尸子所謂昆
吾之劍也越絶書曰赤瑾之山破而出錫若耶之谿涸
而出銅歐冶鑄以為純鉤之劍又汲冢中得一銅劍長
三尺五及今所記干将者亦皆非鐵明古者以銅錫為
兵器也周書稱穆王時征犬戎得昆吾之劒火浣布長
尺有咫又有鍊銅赤刀切玉如泥焉又左傳僖公十八
年鄭伯始朝于楚楚賜之金既而悔之盟曰無以鑄兵
故以鑄三鍾杜預注云楚金利故也古者以銅為兵故
禹貢云荆揚貢金三品余以為古者語質而難解今者
語文而易了獨詩云元龜象齒其實象牙也書云厥包
橘柚乃黄柑也金品上則黄中則赤下則黑黑金是鐵
赤金是銅黄金是金黄金可為寳赤金可為兵黑金可
為器韓子稱昔智伯繇之伐趙襄子初晉陽襄子金将
盡問扵張孟談孟談對曰吾聞董安于治晉陽也公室
悉以銅為柱質君可發而用之扵是發之有餘金矣謂
此據盖可知焉又昔夏后氏使九牧貢金鑄九鼎扵荆
山之下于昆吾氏之墟白若甘攙之地圖其山川竒怪
以形于鼎使民知神姦不逢其害以定其祥鼎成三足
而方不炊而自沸不舁而自藏不遷而自行九鼎既成
定之國都桀有昬徳鼎遷于商殷紂暴虐鼎遷于周每
人主休明鼎雖小而重其姦回昬亂雖大而輕及周顯
王三十二年姬徳大衰乃淪入泗水秦始皇之初見于
彭城二十七年始皇東逰大發徒出之而不能得焉後
漢武帝賔禮百神于汾隂得大鼎時人以為九鼎其詳
不可得而審也且荆軻刺秦王之日匕首擊銅柱銅柱
火出則古者非直以銅為匕首亦以為殿柱也且始皇
之世長狄十二見于臨洮身長三丈足跡六尺扵是始
皇斂天下之兵鑄而象之故西京賦云髙門有閌列坐
金狄是也又造阿房之宫其門悉用鎡石鎡石噏鐵以
防外兵之入焉以此推之明知春秋迄于戰國戰國至
扵秦時攻争紛亂兵革互興銅既不充給故以鐵足之
鑄銅既難求鐵甚易是故銅兵轉少鐵兵轉多年甚一
年嵗甚一嵗漸染流遷遂成風俗所以鐵工比肩而銅
工稍絶二漢之世逾見其微及漢建安二十四年魏文
帝為太子時鑄三寳刀二匕首天下百鍊之精利而悉
是鑄鐵不能復鑄銅矣按張華博物志亦稱鑄銅之工
不復可得唯蜀地羌中時有解者由此言之斯妙久絶
余謂不復能鑄銅者正當不能使利如霜雪光如雲霞
陸斬犀兕水斷蛟龍豈復不能鑄銅鑪鋺鐙耶然今太
極殿前兩大銅鏡即周景王鑄也製作精巧獨絶晚世
今之作必不及古猶今鏡不及古鏡今鐘不及古鐘矣
昔余為吳興令鑿池又獲銅箭鏑數十枚時有人復扵
彼山中伐木得銅斧一口古銅鑄為兵豈為一據故備
言其詳以發子之䝉矣古貴銅賤鐵非獨此事按皇覽
帝王冢墓記稱吳王闔閭冢銅槨三重汞池六尺玉鳬
之流扁諸之劍三盤郢魚腸之劒在焉秦始皇冢亦以
銅槨水銀為江河闗東賊發之至銅槨而取銅深大不
可多得因此穴塞漢陳思王冢特奢侈皆生葬取愛幸
奴僕婢蓄穀為銅窻以通殉葬者氣息兼以水火守冢
給呼召數十年乃不復聞聲矣晩世之葬無復此例
然由是大奢大富大盛或傾一國之財或竭一家之寳
或争為宏麗或競相髙尚前漢奢于後漢魏時富于晉
世中原既夷至于江左時天下凋喪制度日衰富貴之家
猶或厚葬然論古論曩亦減損千萬倍矣世愈貧狹哀
禮愈薄又往古之事棺皆不用釘悉用細腰其細腰之
法長七寸廣三寸厚二寸五分状如木枰兩頭大而中
央小仍鑿棺際而安之因普漆其外一棺凡用細腰五
十四枚大略如此亦可謂至巧矣其法既絶亦有銅釘
銅釘之體皆如今柘釘形也銅釘既滑多被發掘自義
熈以來乃以柘代桐爰及明器之屬亦多減省必不得
已而用烏牙焉相與皆用素棺不得施漆及自棺之外
一無所設既由貧富之懸兼以避患之及耳故為此讚
以明古今銅鐵之兵刃葬送之事焉乃成讚曰
悠悠開闢或聖或賢蚩尤鑄銅為兵幾年天生五材實
此為先既古既曩誰測誰傳紛綸百代事無不異况乃
金鐵國之利器風胡專精歐冶妙思扵昔則出扵今則
祕聞之釋經萬物澹薄在古必厚在今必惡徒侈徒異
徒剷徒削聊舉一槩以明鴻略
　　　草木頌十五首(并序/)
僕一命之微遭萬代之幸不能鑴心礪骨以報所事擢
翼驤首自致丹梯爰乃恭承嘉惠守職閩中且僕生人
之樂久己盡矣所愛兩株樹十莖草之間耳今所鑿處
前峻山以蔽日後幽晦以多阻飢猿捜索石瀨戔戔庭
中有故池水常泱雖無魚梁釣臺處處可坐而葉饒冬
榮花有夏色兹赤縣之東南乎何其竒異也結莖吐秀
數千餘類心所憐者十有五族焉各為一頌以寫勞魂
　　　　金荆
江南之山連嶂連天既抱紫霞亦漱絳烟金荆嘉柯涵
露宅仙姱節詎及幽意誰傳
　　　　相思
竦枝碧澗卧根石林日月斷色霧雨恒隂緑秀八炤丹
實四臨公子不至山客徒尋
　　　　豫章
伊南有材匪桂匪椒下貫金壤上籠赤霄盤薄廣結捎
瑟曾喬七年乃識非曰終朝
　　　　栟櫚
異木之生疑竹疑草攢叢石逕森嵸山道烟岫相珍雲
壑共寳不華不縟可避工巧
　　　　杉
桐梓舊麗松栝稱竒焉如兹品獨秀青崖羣木斂望雜
草不窺長入烟氣永叅鸞螭
　　　　檉
木貴冬榮檉實寒色停黛峰頂挿翠石側碧葉菴藹赬
柯翕赩方陋筠檟逺笑荆棘
　　　　楊梅
寶跨荔枝芳軼木蘭懐蕋挺實涵黄糅丹鏡日繡壑炤
霞綺巒為我羽翼委君玉盤
　　　　山桃
惟園有實惟山有叢丹蘤擎露紫榮繞風引霧如電映
烟成虹伊春之秀乃華之宗
　　　　山中石榴
美木艷樹誰望誰待縹葉翠萼紅華絳采炤列泉石芬
披山海竒麗不移霜雪不改
　　　　木蓮
迸采泉壑騰光淵邱緗麗碧巘紅艷桂洲山人結侣靈
俗共逰時至不採為子淹留
　　　　石上菖蒲
藥實虚品爰乃輔性却痾衛福蠲邪養正縹色外妍金
光内映草經所珍仙圖是詠
　　　　黄連
黄連上草丹砂之次禦孽辟妖長靈久視驂龍行天馴
鳳匝地鴻飛以儀順道則利
　　　　署預
華不可炫葉非足憐微根儻餌棄劒為仙黄金共壽青
雘争妍君謂無妄我驗衡山
　　　　杜若
山中杜若嘉爾翠質不竒不俗載華載實同銜夕露共
烘朝日夷險無二沈冥如一
　　　　藿香
桂以過冽麝以太芬摧阻天壽夭折人文詎及藿香微
馥微薰攝靈百仞養氣清雰
　　　雜體三十首序
夫楚謡漢風既非一國魏製晉造固亦二體譬猶藍朱
成彩雜錯之變無窮宫角為音靡曼之態不極故蛾眉
詎同貌而俱動扵魄芳草寧共氣而皆恱扵魂不其然
歟至扵代之諸賢各滯所迷莫不論甘則忌辛好丹則
非素豈所謂通方廣恕好逺兼愛者哉乃致公幹仲宣
之論家有曲直安仁士衡之評人立矯抗况復殊扵此
者乎文貴逺賤近人之常情重耳輕目俗之恒蔽是以
邯鄲託曲于李竒士季假論于嗣宗此其効也然五言
之興諒非夐古但闗西鄴下既以罕同河外江南頗為異
法故𤣥黄經緯之辨金碧浮沉之殊僕以為亦各具美
兼善而已今作三十首詩斆其文體雖不足品藻淵流
庶亦無乖商𣙜云爾
　　　倡婦自悲賦序
漢有其録而亡其文泣蕙草之飄落憐佳人之埋暮乃
為辭焉
　　　青苔賦序
余鑿山楹為室有苔焉意之所之故為是作云
　　　石刼賦序(刼一/作􁇪)
海人有食石刼一名紫䖀蚌蛤類也春而發華有足異
者戲書為短賦
　　　蓮華賦序
余有蓮華一池愛之如金宇宙之麗難息絶氣聊書竹
素儻不滅焉
　　　丹砂可學賦序
咸曰金不可鑄僕不信也試為此辭精思云爾
　　　赤虹賦序
東南嶠外爰有九石之山乃紅壁十里青萼百仞苔滑
臨水石險帶溪自非巫咸采藥羣帝上下者皆斂意焉
扵是夏蓮始舒春蓀未歇肅舲波渚緩拽汀潭正逢巖
崖相炤雨雲爛色俄而雄虹赫然暈光耀水偃蹇山頂
舄奕江湄僕追而察之實雨日隂陽之氣信可觀也又
憶昔登鑪峰上手接白雲今行九石下親弄絳霓二竒難
并感而作賦
　　　横吹賦序
驃騎公以健卒十萬禦荆人于外郊鐵馬煩而人聳色
綵旄耀而士銜威軍容有横吹僕感而為之賦云
　　　傷友人賦序
僕之神交者嘗有陳郡之袁炳焉有逸才有妙賞博學
多聞明敏而識竒異僕以為天下絶倫黯與秋草同折
今不復見才矣既而陳書有念横瑟無從雖乏張范通
靈之感庶同嵇向篤徒之哀乃為辭曰
　　　知己賦序
陳國之華者故吏部郎殷孚其人也博而能通學無不
覽雅賞文章尤愛竒逸雖志隱巖石而名動京師矣才
多深見氣有逺度雖安期千里不能尚焉始扵北府相
値傾盖無己僕乃得罪嶠外遐路窈然始還舊都㑹君
尋卒故為兹賦以寄深哀
　　　學梁王兔園賦序
或重古輕今者僕曰何為其然哉無知音則己矣聊為
古賦以奮枚叔之製焉
　　　傷愛子賦序(廣𢎞明集/)
江艽字𦙍卿僕之第二子也生而神俊必為美器惜哉
遘閔涉嵗而卒悲至躑躅乃為此文
　　　遂古篇序(𢎞明集/)
僕嘗為造化篇以學古制今觸類而廣之復有此文兼
象天問以逰思云爾
　　　雜三言五首序
予上國不才黜為中山長史待罪三載究識烟霞之狀既
對道書官又無職筆墨之勢聊為後文
　　　自序
淹字文通濟陽考城人幼傳家業六嵗能屬詩十三而
孤邈過庭之訓長遂博覽羣書不事章句之學頗留精
扵文章所誦詠者盖二十萬言而愛竒尚異深沈有逺
識常慕司馬長卿梁伯鸞之徒然未能悉行也所與神
逰者唯陳留袁叔明而已弱冠以五經授宋始安王劉
子眞略傳大義為南徐州王新安從事奉朝請始安之
薨也建平王劉景素聞風而恱待以布衣之禮然少年
嘗倜儻不俗或為世士所嫉遂誣淹以受金者将及抵
罪乃上書見意而免焉尋舉南徐州桂陽王秀才對策
上第轉巴陵王右常侍右軍建平王主簿賔待累年雅
以文章見遇而宋末多阻宗室有憂生之難王初欲羽
檄徵天下兵以求一旦之幸淹嘗從容曉諫言人事之
成敗每曰殿下不求宗廟之安如信左右之計則復見
麋鹿霜棲露宿扵姑蘇之臺矣終以不納而更疑焉及
王移鎭朱方也又為鎭軍叅事領東海郡丞扵是王與
不逞之徒日夜搆議淹知禍機之将發又賦詩十五首
略明性命之理因以為諷主遂不悟乃憑奴而黜之為
建安呉興令地在東南嶠外閩越之舊境也爰有碧水
丹山珍木靈草皆淹平生所至愛不覺行路之逺矣山
中無事與道書為偶乃悠然獨徃或日夕忘歸放浪之
際頗著文章自娛在邑三載朱方竟敗焉復還京師値
世道已昏守忠閑居不交當軸之士俄皇帝始有大功
扵四海聞而訪召之為尚書駕部郎驃騎竟陵公叅軍
事當沈攸之起兵西楚也人懐危懼髙帝嘗顧而問之
曰天下紛紛若是君謂如何淹對曰昔項强而劉弱袁
衆而曹寡羽號令諸侯竟受一劍之辱紹跨躡四州終
為奔北之虜此所謂在徳不在鼎公何疑焉帝曰聞此
言者多矣其試為我言之淹曰公雄武有竒略一勝也
寛容而仁恕二勝也賢能畢力三勝也民望所歸四勝
也奉天子而伐逆叛五勝也攸之志銳而器小一敗也
有威而無恩二敗也士卒解體三敗也搢紳不懐四敗
也懸兵數千里而無同惡相濟五敗也故豺狼十萬而
終為我獲焉帝笑曰君談過矣是時軍書表記皆為草
具逮東霸城府猶掌筆翰相府始置仍為記室叅軍事
及讓齊王九錫備物及諸文表皆淹為之受禪之後又
為驃騎豫章王記室叅軍鎮東武令參掌詔冊並典國
史既非雅好辭不獲命尋遷正員散騎侍郎中書侍郎
淹嘗云人生當適性為樂安能精意苦力求身後之名
哉故自少及長未嘗著書惟集十巷謂如此足矣重以
學不為人交不茍合又深信天竺縁果之文偏好老氏
清静之術仕所望不過諸卿二千石有耕織伏臘之資
則隱矣常願幽居築宇絶棄人事苑以丹林池以緑水
左倚郊甸右帶瀛澤青春爰謝則接武平臯素秋澄景
則獨酌虚室侍姬三四趙女數人不則逍遥經紀彈琴
詠詩朝露幾間忽忘老之将至淹之所學盡此而已矣
　　尚書殿中曹
　　　廟樂歌詩奏(建元初詔黄門侍郎謝超宗造廟/樂歌詩十二章永明二年尚書殿)
　　　　(中曹奏/詔可)
太祖髙皇帝廟神室奏髙徳宣烈之舞未有歌詩郊應
須歌辭穆皇后廟神室亦未有歌辭案傅𤣥云登歌廟
異其文饗神十室同辭此議為允又尋漢世歌篇多少
無定皆稱事立文並多八句然後轉韻時有兩三韻而
轉其例甚寡張華夏侯湛亦同前式傅𤣥改韻頗數更
傷簡節之美近世王韶之顔延之並四韻乃轉得賖促
之中顔延之謝荘作三廟歌皆各三章章八句此扵序
述功業詳略為宜今宜依之郊配之日改降尊作主禮
殊宗廟穆后母儀之化事異經綸此二歌為一章八句
别奏事御奉行
　　　移魏淮陽太守文
永明十年太嵗某淮陽太守某移淮陽長大齊承乾得
一清寧今皇上體聖居震纘戎昌緒仁澤之所灑沾恵
風之所偃靡威武之所騰驤刑政之所宣暢浩浩乎其
不可涯涘固能徼岷禺闗夷海拓沙渚道零山八𦙍承
嗣九垓禔福含齒戴髪其樂只且所以通歡魏境静息
邊民嗟爾黔民共和優泰而魏主不篤我信誓侮弱我
慈懐憑陵我南城冦擾我樊鄧元帥逞梟鳶之心銳卒
蓄蜂蠆之毒蠅飛藩棘蟻附池隍我聊命偏将執而俘
之連左袵于郊門頻編首扵我闕有司将加誅焉天子
弗之許也重謁而請天子又不許也更從請所以置之
乃制詔曰昔虞帝欽明苗山記倒戈之陣夏后踵武鈞
臺載不戰之兵今鋒鏑陵邊彤雲入候加討而後擒待
征而知服此乃朕之凉徳彼将何徳徒哀其積習為性
因染遂變不識天時用干人事雖同濵率境自隔王臣
直曰斯民獨為索虜父母生乖妻兒死别桑梓悠悠墳
塋萬里情甚愍之可解網改祝聽歸巢穴豈直鄰好足
鄙特以哀矜自中以時資遣稱朕意焉已遵明詔部送
所虜若干人即日在界宜速近獲時施故堡使幽荒之
外知皇王之徳音故移(文苑英華○彼将何/徳隣好足鄙下有誤)
　　　有司奏氐王楊集始母(除集始母姜氏為/太夫人假銀印)
集始驅狐翦棘仰化邊服母以子貴宜加榮寵
　　　八座奏隂平王楊炅(進號前将軍/並永明中)
楊炅嗣勤西牧馳欵内昭宜增戎章用輝遐外
　　芮芮國相邢基祇羅迴
　　　奉髙帝表(芮芮國與魏虜世為讐敵太祖輔政/嘗遣使芮芮尅期共伐魏及踐阼國)
　　　　(邢基祇羅迴奉表/齊亦不能出師)
夫四象秉政二儀改度而萬物生焉斯盖虧盈迭襲厯
數自然也昔晉室将終楚桓竊命實賴宋武匡濟之功
故能扶危定傾休否以泰祚流九葉而國嗣不繼今皇
天降禍扵上宋室猜亂扵下臣雖荒逺粗闚圖書數難
以來星文改度房心受變虚危納祉宋滅齊昌此其驗
也水運遘屯木徳應運子年垂刈劉穆之記崏嶺有不衽
之山京房䜟云夘金十六草肅應王歴觀圖緯休徴非
一皆云慶鍾蕭氏代宋者齊㑹有大力法度及於此國
使反採訪聖徳彌驗天縱之姿故能扶隆皇祚光權定
之業翼亮天工濟悖主之難樹勲京師威振海外仗義
之功侔蹤湯武冥績既著寳命因歸受終之厯歸于有
道况夫帝無常族有徳必昌時來之數唯靈是與陛下
承乾啟之機因乗龍之運計應符革祚久已踐極荒裔
傾戴莫不引領設未龍飛不宜沖挹上違天人之心下
乖黎庶之望皇芮承緒肇自二儀拓土載民地越滄海
百代一族大業天固雖呉漢殊域義同唇齒方欲尅期
中原龔行天罰治兵繕甲俟時大舉振霜戈扵并代鳴
和鈴扵秦趙掃殄凶醜梟翦元惡然後皇輿遷幸光復
中華永敦隣好侔蹤齊魯使四海有奉蒼生咸賴荒餘
歸仰豈不盛哉
　　百濟國王牟大(牟慶之孫/牟都之子)
　　　上武帝表(南齊書有闕南史東夷傳齊永明中/除大都督百濟諸軍事鎮東大将軍)
(前叚/闕)報功勞勤實存名烈假行寧朔将軍臣姐瑾等四
人振竭忠効攘除國難志勇果毅等威名将可謂扞城
固蕃社稷論功料勤宜在甄顯今依例輒假行職伏願
恩愍聽除所假寧朔将軍面中王姐瑾厯贊時務武功
並列今假行冠軍将軍都将軍都漢王建威将軍八中
侯餘古弱冠輔佐忠効夙著今假行寧朔将軍阿錯王
建威将軍餘厯忠欵有素文武列顯今假行龍驤将軍
邁盧王廣武将軍餘固忠効時務光宣國政今假行建
威将軍弗斯侯
　　　又表
臣所遣行建威将軍廣陽太守兼長史臣髙達行建威
將軍朝鮮太守兼司馬臣楊茂行宣威将軍兼叅軍臣
㑹邁等三人志行清亮忠欵夙著往太始中比使宋朝
今任臣使冒涉波險尋其至効宜在進爵謹依先例各
假行職且𤣥澤靈休萬里所企况親趾天庭乃不蒙賴
伏願天監特愍除正達邊効夙著勤勞公務今假行龍
驤将軍帶方太守茂志行清壹公務不廢今假行建威
将軍廣陵太守邁執志周密屢致勤効今假行廣武将
軍清河太守
　　　　武帝命牟大襲封百濟王策
於戲惟爾世襲忠勤誠著遐表滄路肅澄要貢無替式
循彛典用纂顯命往欽哉其敬膺休命可不愼歟
　　　　制詔
制詔行都督百濟諸軍事鎮東大将軍百濟王牟大今
以大襲祖父牟都為百濟王即位章綬等五銅虎威符
四王其拜受不亦休乎
　　　上明帝表(年大受封之嵗魏虜發騎數十萬攻/百濟大遣将沙法名等擊虜軍大敗)
　　　　(之建武二年上表請賜軍號詔可○南齊書/有缺按此表云去庚午年則受封為武帝之)
　　　　(永明八/年也)
臣自昔受封世被朝榮忝荷節鉞尅攘列辟往姐瑾等
並䝉光除臣庶咸泰去庚午年獫狁弗悛舉兵深逼臣
遣沙法名等領軍逆討宵襲霆擊匈犁張惶摧崩若海
蕩乗奔追斬僵尸丹野由是摧其銳氣鯨暴韜凶今邦
宇謐静實名等之略尋其功勲宜在褒顯今假沙法名
行征虜将軍邁羅王贊首流為行安國将軍辟中王解
禮昆為行威武将軍弗中侯木干那前有軍功又拔臺
舫為行廣威将軍面中侯伏願天恩特愍聽除
　　　又表
臣所遣行龍驤将軍樂浪太守兼長史臣慕遺行建武
将軍城陽太守兼司馬臣王茂兼參軍行振武将軍朝
鮮太守臣張塞行揚武将軍陳明在官忘私唯公是務
見危授命蹈難弗顧今任臣使冒涉波險盡其至誠實
宜進爵各假行署伏願聖朝特賜除正
　　扶南國王僑陳如闍耶跋摩(姓僑隙如名/闍耶跋摩)
　　　上武帝表
　　　　(林邑國西南三千餘里至扶南天竺道人那/伽仙附扶南商貨欲歸國遭風至林邑掠其)
　　　　(財物皆盡永明二年闍耶跋摩遣那伽仙上/表詣京師言其國俗事摩䤈首羅天神神常)
　　　　(降扵摩耽山土氣恒/暖草木不落詔報之)
扶南國王臣僑陳如闍耶跋摩叩頭啟天化撫育感動
靈祇四氣調適伏願聖主尊體起居康豫皇太子萬福
六宫清休諸王妃主内外朝臣普同和睦隣境士庶萬
國歸心五穀豐熟災害不生土清民泰一切安穩臣及
人民國土豐樂四氣調和道俗濟濟並䝉陛下光化所
被咸荷安泰
　　　又
臣前遣使齎雜物行廣州貨易天竺道人釋那伽仙扵
廣州因附臣舶欲來扶南海中風漂到林邑國王奪臣
貨易并那伽仙私財具陳其從中國來此仰序陛下聖
徳仁治詳議風化佛法興顯衆僧殷集法事日盛王威
巖整朝望國軌慈愍蒼生八方六合莫不歸伏如聽其
所説則化鄰諸天非可為喻臣聞之下情踊恱若暫奉
見尊足仰慕慈恩澤流小國天垂所感率土之民並得
皆䝉恩祐是以臣今遣此道人釋那伽仙為使上表問
訊奉貢微獻呈臣等丹心并別啓下情但所獻輕陋愧
懼唯深伏願天慈曲照鑒其衷丹欵賜不垂責
　　　又
臣有奴名鳩酬羅委臣逃走別在餘處搆結凶逆遂破
林邑仍自立為王永不恭從違恩負義叛主之諐天不
容載伏尋林邑昔為檀和之所破久已歸化天威所被
四海彌伏而今鳩酬羅守執奴凶自專狼彊且林邑扶
南隣界相接親人是臣奴猶尚逆去朝廷遥逺豈復遵
舉此國屬陛下故謹具上啟伏聞林邑頃年表獻簡絶
便欲永隔朝廷豈有師子坐而安犬䑕伏願遣軍将伐
凶逆臣亦自効微誠助朝廷剪撲使邊海諸國一時歸
伏陛下若欲立餘人為彼王者伏聽敕㫖脫未欲灼然
興兵伐林邑者伏願特賜勅在所隨宜以少軍助臣乗
天之威殄滅小賊伐惡從善平蕩之日上表獻金五婆
羅今輕此使送臣丹誠表所陳啟不盡下情謹附那伽
仙并其伴口具啟聞伏願愍所啟
　　　天竺道人那伽仙上書
吉祥利世間感攝扵羣生所以其然者天感化縁明仙
山名摩耽吉樹敷嘉榮摩䤈首羅天依此降尊靈吉士
悉蒙祐人民皆安寧由斯恩波故是以臣歸情菩薩行
忍慈本迹起凡基一發菩提心二乗非所期厯生積功
業六度行大悲勇猛超劫數財命捨無遺生死不為厭
六道化有縁具修扵十地遺果度人天功業既已定行
滿登正覺萬善智圓備惠日照塵俗衆生感縁應隨機
授法藥佛化遍十方無不䝉濟擢皇帝聖𢎞道興隆扵
三寶垂心覽萬機威恩振八表國土及城邑仁風化清
皎亦如釋提洹衆天中最超陛下臨萬民四海共歸心
聖慈流無疆被臣小國深
　　　武帝報詔
具摩䤈降靈流施彼土雖殊俗異化遥深欣讚知鳩酬
羅扵彼背叛竊據林邑聚兇肆掠殊宜剪討彼雖介遐
陬舊修蕃貢自宋季多難海譯致壅至化惟新習迷未
革朕方以文徳來逺人未欲便興干戈王既欵列忠到
逺請軍威今詔交部隨宜應接伐叛柔服寔惟國典勉
立殊効以副所期
　　　㑹稽刻石山大石文(㑹稽剡縣刻石山相傳為/名不知文字所在昇明末)
　　　　(縣民兒襲祖行獵忽見石上/文三處刋苔識之大石文曰)
此齊者黄公之化氣也
　　　立石文
黄天星姓蕭字某甲得賢帥天下太平
　　　小石文
刻石者誰㑹稽南山李斯刻秦望之封也
　　　嵩髙山石璽文(宋昇明三年滎陽人尹午扵山/東南隅見天雨石墜地石開有)
　　　　(璽在其中方/二寸其文曰)
戊丁之人與道俱肅然入草應天符
　　　有司奏沸泉木簡文
延陵今戴景度稱所領季子廟舊有涌井二所廟祝列
云舊井北忽聞金石聲即掘深三尺得沸泉其東忽有
聲錚錚又掘得泉沸湧若浪泉中得一銀木簡長一尺
廣二寸隱起文曰盧山道人張陵再拜謁詣起居簡木
堅白而字色黄謹按瑞應圖浪井不鑿自成王者清静
則仙人主之孔氏世録云叶精帝道孔書明巧當在張
陵宋均注云張陵佐封禪一云陵仙人也
　　　璽文(永明二年虜國民齊祥入靈丘闗見山側/有紫氣如雲衆鳥回翔其間獲璽方寸四)
　　　　(分獸紐師道人惠度覩其文/以衣冠正朔在齊送京師)
坤維聖帝永昌
　　　銅獸銘(永明三年越州南髙涼俚人/海中網魚獲銅獸一頭銘曰)
作寳鼎齊臣萬年子孫承寳
　
　
　
　
　
　
　
　
　
　
　
　
　
　南齊文紀巻十
