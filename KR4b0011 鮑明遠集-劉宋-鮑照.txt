#+TITLE: 鮑明遠集-劉宋-鮑照
#+DATE: 2016-06-11 12:24:23
#+SOURCE: github.com/kanripo/KR4b0011 master 8f55fb71                
鮑照集序
　　　　　　　散騎侍郎虞炎奉敕撰
鮑照字明逺本上黨人家世貧賤少有文思
宋臨川王愛其才以爲國侍郎王薨始興王
濬又引爲侍郎孝武初除海虞令遷太學博
士兼中書舍人(一本云時主多忌以文自高/照侍左右深逹夙㫖作此賦)
(述不復盡/其才思)出爲秣陵令又轉永嘉令火明五
年除前軍行參軍侍臨海王鎮荆州掌知内
命㝷遷前軍刑獄參軍事宋明帝初江外拒
命及義嘉敗荆土震擾江陵人宋景因亂掠
城爲景所殺時年五十餘身旣遇難篇章無
遺流遷人間者徃徃見在儲皇博採群言遊
好文藝片辭隻韻罔不收集照所賦述雖乏
精典而有超麗爰命陪趨備加研訪年代稍
逺零落者多今所存者儻能半焉
鮑氏集序
鮑氏集卷第一
　　　　舞鶴賦
　　　　蕪城賦
　　　　芙蓉賦
　　　　逰思賦
　　　　飛蛾賦
　　　舞鶴賦
散幽經以驗物偉胎化之仙禽鍾浮曠之藻
質抱清逈之明心指蓬壼而飜翰望崑閬而
揚音匝日域以廻騖窮天歩而高㝷踐神區
其旣逺積靈祝而方多精含丹而星耀頂凝
紫而煙華引圓吭之纎婉頓脩趾之鴻姱疊
霜毛而弄影振玉羽而臨霞朝戯於芝田夕
飲乎瑤池厭江海而遊澤掩雲羅而見羈去
帝鄕之岑寂歸人寰之喧卑歳崢嶸而催暮
心惆悵而哀離於是窮隂殺節急景凋年涼
沙振野箕風動天嚴嚴苦霧皎皎悲泉氷塞
長河雪滿群山旣而雰昏夜歇景物澄廓星
飜漢回曉月將落感寒鷄之早晨憐霜鴈之
違漠臨驚風之蕭條對流光之照灼唳青響
於丹墀舞容飛於金閣始連軒以鳯蹌終宛
轉而龍躍躑躅徘徊振迅騰摧驚身蓬集矯
翅雪飛離網别赴合渚相依將興中止若徃
而歸䬃沓矝顧遷延遲暮逸翮後塵翶翥先
路指㑹䂓翔臨𡵨矩歩態有遺妍貌無停趣
奔機逗節角睞分形長揚(一作/揚翹)緩鶩並翼連
聲輕迹凌亂浮影交横衆變繁姿參差洊密
煙交霧凝若無毛質風去雨還不可談悉旣
散魂而盪目迷不知其所之忽星離而雲罷
整神容而自持仰天居之崇絶更惆惕而驚
思當是時也燕姬色沮巴僮心恥巾拂兩停
丸劒雙止雖邯鄲其敢倫豈陽阿之能擬入
衞國而乗軒出吳都而傾市守馴養於千齡
結長悲於萬里
　　　蕪城賦(登廣陵/城作)
濔迆平原南馳蒼梧漲海北走𬗋塞鴈門拖
以漕渠軸以崑崗重關複江之奥四會五逹
之莊當昔全盛之時車掛轊人駕肩㕓閈撲
地歌吹沸天孳貨鹽田鏟利銅山才力雄富
士馬精妍故能侈秦法佚周令劃崇墉刳濬
洫圖修世以休命是以板築雉堞之殷井幹
烽櫓之勤格高五嶽袤廣三墳崪若斷岸矗
似長雲製磁石以禦衝糊頳壤以飛文觀基
扃之固護將萬祀而一君出入三代五百餘
載竟瓜割而豆分澤葵依井荒葛罥途壇羅
虺蜮階鬪麕鼯木魅山鬼野䑕城狐風嘷雨
嘯昏見晨趨饑鷹礪吻寒鴟嚇雛伏暴藏虎
乳血餐膚崩榛塞路峥嶸古馗白楊早落塞
草前衰稜稜霜氣蔌蔌風威孤蓬自振驚沙
坐飛灌莾杳而無際叢薄紛其相依通池旣
巳夷峻隅又巳頽直視千里外唯見起黃埃
凝思寂聽心傷巳摧若夫藻扃黼帳歌堂舞
閣之基璇淵碧樹弋林釣渚之館吳蔡齊秦
之聲魚龍爵馬之玩皆薫歇燼滅光沉響絶
東都妙姬南國佳人蕙心紈質玉貌絳脣莫
不埋魂幽石委骨窮塵豈憶同輦之愉樂離
宫之苦辛哉天道如何吞恨者多抽琴命操
爲蕪城之歌歌曰邉風起兮城上寒井徑㓕
兮丘隴殘千齡兮萬代共盡兮何言
　　　芙蓉賦
感衣裳於楚賦詠憂思於陳詩訪群英之艶
絶標高名於澤芝㑹春陂乎夕張搴芙蓉而
水嬉抽我袊之桂蘭點子吻之瑜辭選群芳
之徽號抱兹性之清芬禀若華之驚絶單蓲
陽之妙手測淲池之光噄爍􁂍輝之明媚粲
雕霞之繁恱顧椒丘而非偶豈園桃而能埒
彪炳以蒨藻翠景而紅波青房兮規接紫的
兮圓羅樹妖遥之弱幹散菡蓞之輕荷上星
光而倒景下龍鱗而隱波戯錦鱗而夕暎曜
繡羽以晨過結遊童之湘吹起榜妾之江歌
備日月之温麗非盛明而謂何若乃當融風
之暄盪承暑雨之平渥𬒳瑶塘之周流繞金
渠之屈曲排積霧而楊芬鏡洞泉而含緑葉
折水以爲珠條集露而成玉潤蓬山之瓊膏
輝䓗河之銀燭冠五華於仙草超四照於靈
木雜衆姿於開卷閱群貌於昏明無長䄂之
容止信不笑之空城森𬗋葉以上擢紛湘蘂
而不傾根雖割而琯徹柯旣解而絲縈感盛
衰之可懷質始終而常清故其爲芳也綢繆
其爲媚也奔發對粧則色姝比蘭則香越泛
明綵於宵波飛澄華於曉月陋荆姬之朱顔
笑夏女之光髪恨狎世而貽賤徒愛存而賞
没雖凌群以檀奇終從歳而零歇
　　　逰思賦
雲徑兮海衝上潮兮送風秋水兮駕浦涼煙
兮冐江暮氣起兮逺岸黒陽精滅兮天際紅
波沄沄兮無底山森森兮萬重平隰兮亘岸
通川兮㵼壑仰盡兮天經俯窮兮地絡望波
際兮曇曇眺雲間兮灼灼乃江南之斷山信
海上之飛鶴指煙霞而問鄕窺林嶼而訪泊
撫身事而識苦念親愛而知樂苦與樂其何
言悼人生之長役捨堂宇之密親坐江潭而
爲客對蒹葭之遂黃視零露之方白鴻晨驚
以響湍泉夜下而鳴石結中洲之雲蘿託綿
思於遥夕瞻荆吳之逺山望邯鄲之長陌塞
風馳兮邉草飛胡沙起兮鴈揚翮雖燕越之
異心在禽鳥而同戚悵收情而抆淚遣繁悲
而自抑此日中其㡬時彼月滿而將蝕生無
患於不老奚引憂以自逼物因節以卷舒道
與運而升息賤賣卜以當壚隱我耕而子織
誠愛秦王之奇勇不願絶筋而稱力巳矣哉
使豫章生而可知夫何異乎叢棘
　　　飛蛾賦
仙䑕伺闇飛蛾候明均靈舛化詭欲齊生觀
齊生而欲詭各會住以慿方陵燋煙之浮景
赴熈𦦨之明光㧞身幽草下畢命在此堂本
輕死以邀得雖糜爛其何傷豈學山南之文
豹避雲霧而巖藏
鮑氏集卷第一

鮑氏集卷第一
鮑氏集卷第二
　　　　尺蠖賦
　　　　觀漏賦
　　　　野鵝賦
　　　　傷逝賦
　　　　園葵賦
　　　尺蠖賦
智哉尺蠖觀機而作申非向厚屈非向薄當
靜泉渟遇躁風驚起軒軀以曠跨伏累氣而
併形氷炭弗觸鋒刃歷迕逢嶮蹙蹐值夷舒
歩忌好退之見猜哀必進而爲蠧毎驤首以
瞰途常佇景而飜露故身不豫託地無前期
動靜必觀於物消息各隨乎時從方而應何
慮何思是以軍筭慕其權國容擬其變髙賢
圖之以隱淪智士以之而藏見笑靈虵之久
蟄羞龍德之方戰理害道而爲尤事傷生而
感賤苟見義而守勇豈專取於弦箭
　　　觀漏賦(并丙)
客有觀於漏者退而歎曰夫及逺者箭也而
定逺非箭之功爲生者我也而制生韭我之
情故自箭而爲心不可慿者絃因生以觀我
不可恃者馬慿其不可恃故以悲哉況乎沉
華密逺輕波潛耗而感神嬰慮者又自外而
傷壽以是思生生亦勤矣乃爲賦云
佩流歎於驗年纓華思於奔月結蘭苕以望
楚弄參差以歌越撫凝肌於遷滯鑑雕容於
髣髴景有墜而易昬憂無方而難歇歴玫階
而升隩訪金壷之盈闕觀騰波之吞冩視驚
箭之登沒箭旣沒而復登波長㵼而弗歸注
沉穴而海漏射懸塗而電飛墐戸牗而知天
掩雲霧而測暉創百齡於纎隱積千里於空
微彼崢崢而行溢此冉冉而逾衰撫寸心而
未改指分光而永違昔傷矢之奔禽聞虚弦
之顚仆徒嬰刄而知懼豈濳機之能覺惟生
經之靃靡亦悲長而懽促横證古而秉心抱
空意其如玉波沉沉而東注日滔滔而西屬
落繁馨於纎草殞豐華於喬木對􁀈離而後
歌㨿窮蹊而方哭雖接薪之更傳寜絶明之
還續貫古今而并念信寡易而多難時不留
乎激矢生乃急於走丸旣河源之莫壅又吹
波而助瀾神怵逈而多慮心􁶗􁜉而尠歡望
天涯而佇念擢雄劒而長歎嗟生民之永迷
躬與後而皆恤死零落而無二生差池之非
一理幽分於化前筭冥定於天秩與艾骨而
招病猶刳腸而興疾情殊用而俱盡事離方
而同失聊弭志以高歌順煙雨而沉逸於是
隨秋鴻而汎渚逐春鷰而登梁進賦詩而展
念退陳酒以排傷物不可以兩大得無得而
雙昌薫晚華而後落槿早秀而前亡姑屏憂
以愉思樂茲情於寸光從江河之紆直委天
地之回方漏盈兮漏虚長無絶兮芬芳
　　　野鵝賦(并序)
有獻野鵝於臨川王世子愍其樊縶命爲之
賦其辭曰
集陳之隼以自逺而稱神栖漢之雀乃出幽
而見珍此璅禽其何取亦厠景而承仁捨水
澤之驩逸對鍾鼓之悲辛豈狥利而輕命將
感愛而投身入長羅之逼脅恨髙繳之樊縈
邈辭朋而别偶超煙鶩而風行跨日月而遥
逝忽瞻國而望城踐菲迹於瑤塗昇弱羽於
丹庭震東西之繡戶眺左右之金扄貌纎殺
而含(一作/悆)悴心翻越而慙驚若墜而墮谷怳
不知其所寜惟君囿之珍麗實妙物之所殷
翔海澤之輕鷗巢天宿之鳴鶉鶡程材於梟
猛翬薦體之雕文旣敷容以照景亦選翮以
排雲雖居物以成偶終在我以非群望征雲
而延悼顧委翼而自傷無青雀之衘命乏赤
鴈之嘉祥空穢君之園池徒慙君之稻梁願
引身而剪迹抱末志而幽蔵於是流歳遂逺
慘節方崇雲纒海岱風拂崤潼飛雲(一作/雰)馳
霰飄沙舞蓬視清池之初涸望緑林之始空
立菰蒲之寒渚託隻影而爲雙宛㧞啄而掩
眥悲結悵而滿胷處朝晝而雖念假外見而
遷排渉翛夜之長寂信專思而知哀風梢梢
而過樹月蒼蒼而照䑓氷依岸而早結霜託
草而先摧歛雙翮於水裔翹孤趾於林隈情
無方而雨集事有限而星乖在俄頃而猶悼
矧窮生之所懷聞宿世之高賢澤無微而不
均育草木而明義愛禽鳥而昭仁全殞卵而
來鳯放乳麑而感麟雖陋生於萬物若沙漠
之一塵苟全軀而畢命庶魂報以自申
　　　傷逝賦
晨登南山望美中阿露團秋槿風卷寒蘿悽
愴傷心悲如之何盡若窮煙離若剪絃如影
滅地猶星殞天棄華宇於明世閉金扄於下
泉永山河以自畢眇千齡而弗旋思一言於
向時邈衆代於古年逝稍逺而變體浸幽明
而改時覽篇迹之如旦婉遺意而在兹忽若
謂其不然自惆悵而驚疑循堂廡而下降歷
幃戸而升基服委襟而禠帶器蒙管而韜絲
志存業而遺績身先物而長辭豈重歡而可
覯追前感之無期寒徃暑來而不窮哀極樂
反而有終燧巳遷而禮革月旣逾而慶通心
微微而就逺跡離離而絶容白日藹而回隂
閨館寂而深重冀慿靈於前物佇美目乎房
櫳徒望思以永久邈歸來其何從結單心於
暮條掩行淚於晨風念沉悼而誰劇獨嬰哀
於逝躬草忌霜而逼秋人惡老而逼衰誠衰
耄之可忌或甘願而志違彼一息之短景乃
累恨之長暉㝷平生之好醜成黃塵之是非
將滅耶而尚在何有去而無歸惟桃李之零
落生有促而非夭觀龜鵠之千祀年能富而
情少反靈質於二塗亂感恱於雙抱日月飄
而不留命倐忽而誰保譬明隙之在梁如風
露之停草髪迎憂而送華貌先悴而收藻共
甘苦其㡬人曾無得而偕老拂埃琴而抽思
啓陳書而遐討自古來而有之夫何怨乎天
道
　　　園葵賦
風暖凌開土冒泉動㳺塵曝日鳴雉依隴主
人拂黃冠拭藜杖布𬞞種平圻壤通畔修直
膏畒夷敞白莖紫蔕豚耳鴨掌溝東陌西行
三畦兩旣區旣鉏乃露乃映勾萌欲伸藂牙
將散爾乃晨露夕隂霏雲四委沉雷逺震飛
雨輕灑徐未及晞疾而不靡柔莩爰秀剛甲
以解稚葉萍布弱隂􁓨抽萋萋翼翼沃沃油
油下葳蕤而𬒳逕上參差而覆疇承朝陽之
麗景得傾柯之所投仕非魯相有不㧞之利
賓惟二仲無逸馬之憂顧堇荼而莫偶豈蘋
藻之薦羞若乃鄰老談稼女嫗歸桑拂此葦
席炊彼穄梁甃壷援醢曲瓢卷漿乃羹乃瀹
堆鼎盈筐甘㫖蒨脆柔滑芬芳消淋逐水潤
胃調腸於是旣飫徹盤投筯囘小人之腹爲
君子之慮近觀物運逺訪師聖聲數後彰律
理前定烏非黔黒鶴豈浴浄彼圓行而方止
固行之於天性伊冬􁎷而夏裘無雙功而並
盛盪然任心樂道安命春風夕來秋日(一作/秋月)
晨映獨酌南軒擁琴孤聽篇章間作以歌以
詠魚深沉而鳥高飛孰知美色之爲正

鮑氏集卷第二
鮑氏集卷第二
鮑氏集卷第三
　　　　　代東武吟(一本已下/並無代字)
　　　　　代出自薊北門行
　　　　　代結客少年埸行
　　　　　代東門行
　　　　　代苦熱行
　　　　　代白頭吟
　　　　　代蒿里行
　　　　　代放歌行
　　　　　代昇天行
　　　　　代别鶴操
　　　　　代雉朝飛
　　　　　代淮南王二首
　　　　　代空城雀
　　　　　代鳴鴈行
　　　　　代夜坐吟
　　　　　代北風涼行
　　　　　代春日行
　　　　　代少壯時至衰老行
　　　　　代陽春登荆山行(荆一/作京)
　　　　　　代朗月行
　　　　　　代堂上歌
　　　　　　代貧賤愁苦行
　　　　　　代邉居行
　　　　　　代門有車馬客行
　　　　　　代悲哉行
　　　　　　代櫂歌行
　　　　　　代邽街行(一本作/去邪行)
　　　　　　代陳思王白馬篇
　　　　　　代陳思王京洛篇
　　　　　代陸平原君子有所思行
　　　　　代白紵曲二首
　　　　　代白紵舞歌詞四首(奉始興王/命作并啓)
　　　　代東武吟
主人且勿諠賤子歌一言僕本寒鄕士出身
蒙漢恩始隨張校尉召募到河源後逐李輕
車追虜出塞垣密塗亘萬里寜歳猶七奔肌
力盡鞍甲心思歷涼温將軍旣下世部曲亦
罕存時事一朝異孤績(績一/作憤)誰復論少壯辭
家去窮老還乆門腰鎌刈葵藿倚杖牧鷄豚
昔如韝上鷹今似檻中猿徒結干載恨空負
百年怨棄席思君幄疲馬戀君軒願垂晉主
惠不媿田子魂
　　　代出自薊北門行
羽檄起邉亭烽火入咸陽徴師屯廣武分兵
救朔方嚴秋筋竿勁虜陣精且彊天子按劒
怒使者遥相望鴈行縁石徑魚貫渡飛梁簫
皷流漢思旌甲𬒳胡霜疾風衝塞起沙礫自
飄揚馬毛縮如蝟角弓不可張時危見臣節
世亂識忠良投軀報明主身死為國殤
　　　代結客少年塲行
􁇰馬金絡頭錦帶佩吳鉤失意杯酒間白刃
起相讎追兵一旦至負劒逺行遊去鄕三十
載復得還舊丘昇髙臨四關表裏望皇州九
塗平若水雙闕似雲浮扶宫羅將相夾道列
王侯日中市朝滿車馬若川流擊鍾陳鼎食
方駕自相求今我獨何爲塪壈懷百憂
　　　代東門行
傷禽惡弦驚(一作/驚弦)倦客惡離聲離聲斷客情
賓御背涕零涕零心斷絶將去復還訣一息
不相知何況異鄕别遥遥征駕逺杳杳白日
晚居人掩閨卧行子夜中飯野風吹秋木行
子心腸斷食梅常苦酸衣葛常苦寒絲竹徒
滿坐憂人不解顔長歌欲自慰彌起長恨端
　　代苦熱行
赤坂横西阻火山赫南威身熱頭且痛鳥墜
魂來歸湯泉發雲潭焦煙起石圻(一作/磯)日月
有恒昬雨露未嘗晞丹蛇踰百尺玄蜂盈十
圍含沙射流影吹蠱病行暉瘴氣晝薫體草
露夜霑衣饑猨莫下食晨禽不敢飛毒涇尚
多死渡瀘寜具腓生軀蹈死地昌志登禍機
戈船榮旣薄伏波賞亦微爵輕君尚惜士重
安可希
　　　代白頭吟
直如朱絲繩清如玉壷氷何慙宿昔意猜恨
坐相仍人情賤恩舊世議逐衰興毫髪一爲
瑕丘山不可勝食苗實碩䑕點(一作/玷)白信蒼
蠅鳬鵠逺成美薪芻前見陵申黜襃女進斑
去趙姬昇周王日淪惑漢帝益嗟稱心賞猶
難恃貌恭豈易慿古來共如此非君獨撫膺
　　　代蒿里行
同盡無貴賤殊願有窮申馳波催永夜零露
逼結晨短我幽山駕去此滿堂親虚容遺劒
佩實貌戢衣巾斗酒安可酌尺書誰復陳年
代稍推逺懷抱日幽淪人生良自劇天道與
何人齎我長恨意歸爲狐兎塵
　　　代放歌行
蓼蟲避葵堇習苦不言排小人自齷齪安知
曠士懷鷄鳴洛城裏禁門平旦開冠蓋縱横
至車騎四方來素帶曳長飈華纓結逺埃日
中安能止鐘鳴猶未歸夷世不可逢賢君信
愛才明慮自天斷不受外嫌猜一言分珪爵
片善辭草萊豈伊白璧賜將起黃金䑓今君
有何疾臨路獨遲廻
　　　代昇天行
家世宅關輔勝帶宦王城備聞十帝事委曲
兩都情倦見物興衰驟覩俗屯平翩翻若回
掌怳愡似朝榮窮途悔短計晚志重長生從
師入逺嶽結友事仙靈五圖發金記九籥隱
丹經風餐委松宿雲卧恣天行冠霞登綵閣
解玉飲椒庭蹔逰越萬里少别數千齡鳯䑓
無還駕簫管有遺聲何時與汝曹啄腐共吞
腥　代别鶴操
雙鶴俱起時徘徊滄海間長弄若天漢輕軀
似雲懸幽客時結侣提擕逰三山青繳凌瑶
䑓丹羅籠紫煙海上悲風急三山多雲霧散
亂一相失驚孤不得住𬗟然日月馳逺矣絶
音儀有願而不遂無怨以生離鹿鳴隱深草
蟬鳴隱高枝心自有所存旁人郍得知
　　　代雉朝飛
雉朝飛振羽翼專埸挾兩(一本下/有雌字)恃彊力媒
巳驚翳又逼黄間濳彀盧矢直刎繡頸碎錦
臆絶命君前無怨色握君手執杯酒意氣相
傾死何有
　　　代淮南王二首
淮南王好長生服食練氣讀仙經琉璃作椀
牙作盤金鼎玉七合神丹　合神丹戯紫房
𬗋房綵女弄明璫鸞歌凰舞㫁君腸朱城九
門門九閨願逐明月入君懷入君懷結君佩
怨君恨君恃君愛築城思堅劒思利同盛同
衰莫相棄
　　　代空城雀
雀乳四鷇空城之阿朝食野粟夕飲冰河高
飛畏鴟鳶下飛畏網羅辛傷伊何言怵迫良
巳多誠不及青鳥逺食玉山禾猶勝呉宫鷰
無罪得焚窠賦命有厚薄長歎欲如何
　　　代鳴鴈行
邕邕鳴鴈鳴始旦齊行命侣入雲漢中夜相
失群離亂留連徘徊不忍散憔悴容儀君不
知辛苦風霜亦何爲
　　　代夜坐吟
冬夜沉沉夜坐吟含聲未發巳知心霜入幕
風度林朱燈滅朱顔㝷體君歌逐君音不貴
聲貴意深
　　　代北風涼行
北風涼雨雪雱京洛女兒多嚴粧遥豔帷中
自悲傷沉吟不語若有忘問君得行何當歸
苦使妾坐自傷悲慮年至慮顔衰情易逺恨
難追
　　　代春日行
獻歳發吾將行春山茂春日明園中鳥多嘉
聲梅始發桃始青汎舟艫齊櫂驚奏採菱歌
鹿鳴風微起波微生絃亦發酒亦傾入蓮池
折桂枝芳神動芬葉披兩相思兩不知
　　　代少年時至衰老行
憶昔少年時馳逐好名晨結友多貴門出入
富兒鄰綺羅艶華風車馬自揚塵歌唱青琴
女彈箏燕趙人好酒多芳氣餚味厭時新今
日每相念此事邈無因寄語後生子作欒當
及春
　　　代陽春登荆山行(荆一/作京)
旦登荆山頭崎嶇道難㳺早行犯霜露苔滑
不可留極眺入雲表窮目盡帝州方都列萬
室層城帶高樓奕奕朱軒馳紛紛高衣流日
氛映山浦暄霧逐風收花木亂平原桑柘盈
(一作/緜)平疇攀條弄𬗋莖藉露折芳柔遇物雖
成趣念者不解憂且共傾春酒長歌登山丘
　　　代朗月行
朗月出東山照我綺窓前窓中多佳人𬒳服
妖且妍靚粧坐帳裏當戶弄清絃鬢奪衞女
迅體絶飛燕先爲君歌一曲當作朗月篇酒
至顔自解聲和心亦宣千金何足重所存意
氣間
　　　代堂上歌行
四坐且莫諠聽我堂上歌昔仕京洛時高門
臨長河出入重宫裏結友曹與何車馬相馳
逐賓朋好容華陽春孟春月朝光散流霞輕
歩逐芳風言笑弄丹葩暉暉朱顔􁉦紛紛織
女梭滿堂皆羙人自我對湘娥雖謝侍君閑
明粧帶綺羅箏笛更彈吹高唱好相和萬曲
不關心一曲動情多欲知情厚薄更聽此聲
過
　　　代貧賤愁苦行
湮沒雖死悲貧苦即生劇長歎至天曉愁苦
窮日夕盛顔當少歇鬢髪先老白親友四面
絶朋知斷三益空庭慙樹萱藥餌媿過客貧
年忘日時黯顔就人惜俄頃不相酬恧怩面
已赤或以一金恨便成百年隙心爲千條計
事未見一獲運圯津塗塞遂轉死溝洫以此
窮百年不如還窀穸
　　　伐邉居行
少年逺亰(一作/荆)陽遥遥萬里方陋巷絶人徑
茅屋摧山崗不覩車馬迹但見糜鹿埸長松
何落落丘隴無復行邉地無高木蕭蕭多白
楊盛年日月盡一去萬恨長悠悠世中人争
此錐刀忙不億貧賤時富貴輒相忘紛紛徒
滿目何關慨子傷不如一畒中高㑹挹清漿
遇樂便作樂莫使候朝光
　　　代門有車馬客行
門有車馬客問客何鄕士捷歩徃相訊果得
舊鄰里悽悽聲中情慊慊増下理(一作/俚)語昔
有故悲論今無新喜清晨相訪慰日暮不能
巳歡戚競㝷緒談調何終止辭端竟未䆒忽
唱分途始前悲尚未弭後感方復起嘶聲盈
我口談言在君耳手迹可傳心願爾駕(一作/䔍)
行李
　　　代悲哉行
羇人感淑景縁感欲回轍我行詎㡬時華實
驟舒結覩實情有悲瞻華意無恱覽物懷同
志如何復乖别翩翩翔禽羅關關鳴鳥列翔
鳴尚疇偶所歎獨乖絶
　　　代櫂歌行
羇客離嬰時飄颻無定所昔秋寓江介兹春
客河滸徃戢于役身願言永懐楚泠泠篠䟽
潭邕邕鴈循渚飂戾長風振摇曵高㠶舉驚
波無留連舟人不躊竚
　　　代邽街行(一本作/去邪行)
竚立出門衢遥望轉蓬飛蓬去舊根在連翩
逝不歸念我捨鄕俗親好乆乖違慷慨懷長
想惆悵戀音徽人生隨時變遷化焉可祈百
年難必果千慮易盈虧
　　　代陳思王白馬篇
白馬騂角弓鳴鞭乗北風要途間邊急雜虜
入雲中閉壁自徃夏清野徑還冬僑裝多闕
絶旅服少裁縫埋身守漢節沉命對胡封薄
暮塞雲起飛沙披逺松含悲望兩都楚歌登
四墉丈夫設計誤懷恨逐邉戎罷别中國愛
邀冀胡馬功去來今何道單賤生所鍾但令
塞上兒知我獨爲雄
　　　代陳思王京洛篇
鳯樓十二重四戸八綺窓繡桷金蓮花桂柱
玉盤龍珠簾無隔露羅愰不勝風寳帳三千
所爲爾一朝容揚芬紫煙上垂綵緑雲中春
吹回白日霜歌落塞鴻但懼秋塵越盛愛逐
衰蓬坐視靑苔滿卧對錦筵空琴瑟縱横散
舞衣不復縫古來共歇薄君意豈獨濃唯見
雙黃鵠千里一相從
　　　代陸平原君子有所思行
西出登雀䑓東下望雲闕層閣肅天居馳道
直如髮繡甍結飛霞璇題納行月築山擬蓬
壼穿池類溟渤選色遍齊岱徴聲匝卭越陳
鐘陪夕讌笙歌待明發年貌不可還身意會
盈歇蟻壌漏山阿絲涙毀金骨器惡含滿欹
物忌厚生沒智哉衆多士服理辨昭昧
　　　代白紵曲二首
朱脣動素䄂舉洛陽少童(一作/年)邯鄲女古稱
緑水今白紵催絃急管爲君舞窮秋九月荷
葉黃北風驅鴈天雨霜夜長酒多樂未央
春風澹蕩俠思多天色凈緑氣研和含桃紅
蕚蘭紫牙朝日灼爍發園華卷幌結帷羅玉
筵齊謳秦吹盧女絃千金顧笑買芳年
　　　代白紵舞歌詞四首(奉始興王/神作并啓)
侍郎臣鮑照啓𬒳敎作白紵舞歌詞謹竭庸
陋裁爲四曲附啓上呈識方淟悴思塗猥局
言旣無雅聲未能文不足以宣賛聖㫖抽㧞
妙實謹遣簡餘慙隨悚盈謹啓
　　　詞
吳刀楚製爲佩褘纎羅霧縠垂羽衣含商咀
徴歌露晞珠履颯沓紈䄂飛淒風夏起素雲
囘車怠馬煩客忘歸蘭膏明燭承夜暉
桂宫栢寢擬天居朱爵文窓韜碧䟽象牀瑤
席鎮犀渠雕屏合匝組帷(一作/帳)舒秦箏趙瑟
挾笙竽垂璫散佩盈玉除停觴不御欲誰湏
三星差池露霑濕絃悲管清月將入寒光簫
條候蟲急荆王流歎楚妃泣紅顔難長時易
戢凝華結綵乆延立非君之故豈妄集
池中赤鯉庖所捐琴高乗去飛上天命逢福
世丁溢恩簮金藉綺昇曲筵恩厚德深委如
山潔誠洗志期暮年烏白馬角寜足言
鮑氏集卷第三
鮑氏集卷第四
　　　　　擬古八首
　　　　　擬青青陵上栢
　　　　　學劉公幹體五首
　　　　　擬阮公夜中不能寐
　　　　　學陶彭澤體
　　　　　紹古辭七首
　　　　　幽蘭五首
　　　　　學古(一作北/風雪)
　　　　擬古八首
魯客事楚王懷金襲丹素旣荷主人恩又蒙
令尹顧日宴罷朝歸輿馬塞衢路宗黨生光
輝賓僕逺傾慕富貴人所欲道得亦何懼南
國有儒生迷方獨淪誤伐木清江湄設罝守
毚兎
十五諷詩書篇翰靡不通弱冠參多士飛歩
㳺秦宫(一作/紫宫)側觀君子論預見古人風兩說
窮舌端五車摧筆鋒羞當白璧貺恥受聊城
功晚節從世務乗障逺和戎解佩襲犀渠卷
袠奉盧弓始願力不及安知今所終
幽并重騎射少年好馳逐氊帶佩雙鞬象弧
插彫服獸肥春草短飛鞚越平陸朝遊鴈門
上暮還樓煩宿石梁有餘勁驚雀無全目漢
虜方未和邉城屢飜覆留我一白羽將以分
符竹
鑿井北陵隈百丈不及泉生事本瀾漫何用
獨精堅㓜壯重寸隂哀暮及輕年放駕息朝
歌提爵止中山日夕登城隅周㢠視洛川街
衢積凍草城郭宿寒煙繁華悉何在宫闕久
崩填空謗齊景非徒稱夷叔賢
伊昔不治業倦逰觀五都海岱饒壯士蒙泗
多宿儒結髪起躍馬垂白對講書呼我升上
席陳觶發瓢壷管仲死巳乆墓在西北隅後
面崔嵬者亘公舊冡廬君來誠旣晚不覩崇
明初玉琬徒見傳支友義漸踈
束薪幽篁裏刈黍寒澗隂朔風傷我肌號鳥
驚思心歳暮井賦訖程課相追㝷田租送函
谷獸藁輸上林河渭氷未開關隴雪正深笞
擊官有罰呵辱吏見侵不謂乗軒意伏櫪還
至今
河畔草未黃胡鴈巳矯翼秋蛬扶戶吟寒婦
成夜織去歳征人還流傳舊相識聞君上隴
時東望乆歎息宿昔改衣帶朝旦異容色念
此憂如何夜長愁更多明鏡塵匣中寳琴生
網羅
蜀漢多奇山仰望與雲平隂崖積夏雪陽谷
散秋榮朝朝見雲歸夜夜聞猿鳴憂人本自
悲孤客易傷情臨堂設樽酒留酌思平生石
以堅爲性君勿慙(一作/輕)素誠
　　　　擬青青陵上栢
㳙㳙亂江泉綿綿横海煙浮生旅昭世空事
歎華年書翰幸閑暇我酌子縈絃飛鑣出荆
路騖服入秦川渭濱富皇居鱗館匝河山輿
童唱秉椒櫂女歌采蓮孚愉鸞閤上窈窕鳯
楹前娛生信非謬安用求多賢
　　　　學劉公幹體五首
欲宦乏王事結主逺恩私爲身不爲名散書
徒滿帷連氷上冬月披雪拾園葵聖靈燭區
外小臣良見遺
曀曀寒野霧蒼蒼隂山栢樹逈霧縈集山寒
野風急歳物盡淪傷孤貞爲誰立頼樹自能
貞不計迹幽澁
胡風吹朔雪千里渡龍山集君瑤䑓上飛舞
兩楹前兹晨自爲美當避艶陽天艶陽桃李
節皎潔不成妍
荷生渌泉中碧葉齊如規廻風蕩流霧珠水
逐條垂彪炳此金塘藻耀君王池不愁世賞
絶但畏盛明移
白日正中時天下共明光北園有細草當晝
正含霜乖榮頓如此何用獨芬芳抽琴為爾
歌絃斷不成章
　　　擬阮公夜中不能寐
漏分不能卧酌酒亂繁憂惠氣慿夜清素景
縁隟流鳴鶴時一聞千里絶無儔佇立爲誰
久寂寞空自愁
　　　學陶彭澤體(奉和王/義典)
長憂非生意短願不湏多但使鑄酒滿朋舊
數相過秋風七八月清露潤綺羅提琴當戸
坐歎息望天河保此無傾動寍復滯風波
　　　紹古辭七首
橘生湘水側菲陋人莫傳逢君金華宴得在
玉几前三川窮名利京洛富妖妍恩榮難乆
恃隆寵易衰偏觀席妾悽愴覩翰君泫然徒
抱忠孝志猶爲葑菲遷
昔與君别時蠶妾𥘉獻絲何言年月駛寒衣
巳擣治縧繡多廢亂篇帛乆塵緇離心壯爲
劇飛念如懸旗石席我不爽德音君勿欺
瑟瑟涼海風竦竦寒山木紛紛羇思盈慊慊
夜弦促訪言山海路千里歌别鶴絃絶空咨
嗟形音誰賞録辛苦異人狀美貌改如玉徒
畜巧言鳥不解心款曲
孤鴻散江嶼連翩遵渚飛含嘶衡挂浦馳顧
河朔畿攅攅勁秋木昭昭浄冬暉窓前滌歡
爵帳裏縫舞衣芳歳猶自可日夜望君歸
慿楹翫夜月逈眺出谷雲還山路巳逺徃海
不及鄰徘徊清淮汭顧慕廣江濆物情乖喜
歇守操古難聞三越豐少姿容態傾動君
開黛覩容(以作/朝)顔臨鏡訪遥塗君子事河源
彌祀闕還書春風掃地起飛塵生綺䟽文袿
爲誰設羅帳空卷舒不怨身孤寂但念星隱
隅
暖歳節物早萬萌迎春逹春風夜㛹姢春霧
明菴藹軟蘭葉可采柔桑條易捋怨咽對風
景悶瞀守閨闥天傳愁民命含生但契闊憂
來無行伍歴亂如覃葛
　　　幽蘭五首
傾輝引暮色孤景留恩顔梅歇春欲罷期渡
徃不還
簾委蘭蕙露帳含桃李風攬帶昔何道坐令
芳節終
結佩徒分明抱渠輒乖忤華落知不終空愁
坐相誤
眇眇蛸掛網漠漠𧖟弄絲空慙不自信怯與
君劃期
陳國鄭東門古今共所知長䄂暫徘徊駟馬
停路岐
　　　學古(一作北/風雪)
北風十二月雪下如亂巾實是愁苦節惆悵
憶(一作/别)情親會得兩少妾同是洛陽人嬛緜
好眉目閑麗美腰身凝膚皎若雪明净色如
神驕愛生盼矚聲媚起朱唇衿服雜緹繢首
飾亂瓊珍調絃俱起舞爲我唱梁塵人生貴
得意懷願待君申幸傎嚴冬暮幽夜方未晨
齊衾乆兩說角枕巳雙陳願君早休息留歌
待三春
鮑氏集卷第四
鮑氏集卷第五
　　　　　潯陽還都道中
　　　　　還都道中三首
　　　　　還都口號
　　　　　還都至三山望石頭城
　　　　　過銅山掘黄精
　　　　　日落望江贈荀丞
　　　　　行樂至城東橋
　　　　荅客
　　　　　白雲
　　　　　　和王丞
　　　　　　秋夜二首
　　　　　　觀圃人藝植
　　　　　　詠採桑
　　　　　　詠雙鷰二首
　　　　　　發後渚
　　　　　　數詩
　　　　　　建除
　　　　　　從過舊宫
　　　　　　從拜陵登京峴
　　　　臨川王服竟還田里
　　　潯陽還都道中
昨夜宿南陵今旦入蘆洲客行惜日月崩波
不可留侵星赴早路畢景逐前儔鱗鱗夕雲
起獵獵晚風遒騰沙鬰黃霧飜浪楊白鷗登
艫眺淮甸掩泣望荆流絶目盡平原時見逺
煙浮倐忽坐還合俄思甚兼秋未嘗違戸庭
安能千里逰誰令乏古節貽此越鄕憂
　　　還都道中三首
恱懌遂還心踊躍貪至勤鳴鷄戒征路暮息
落日分急流騰飛沬回風起江濆孤獸啼夜
侶離鴻噪霜群物哀心交横聲切思紛紜歎
慨訴同旅美人無相聞
風急訊灣浦裝高偃檣舳夕聽江上波逺極
千里目寒律驚窮蹊爽氣起喬木隱隱日沒
岫瑟瑟風發谷鳥還暮林諠潮上氷結洑夜
分霜下淒悲端出遥陸愁來攅人懷羇心苦
獨宿
乆宦迷逺川川廣每多懼薄止閭邉亭關歷
險程路霮䨴冥寓岫濛昧江上霧時涼籟争
吹流洊浪奔趣(一作/注)測焉増愁起搔首東南
顧茫然荒野中舉目皆凛素囘風揚江泌寒
棲動樹太息終晨漏企我歸飈遇
　　　還都口號
分壤蕃帝華列正藹皇宫禮讌及年暇朝奏
因歳通維舟歇金景結棹俟昌風鉦歌首寒
物歸吹踐開冬隂沉煙塞合蕭瑟涼海空馳
霜急歸節幽雲慘天容旌皷貫玄塗羽鷁𬒳
長江君王遲京國逰子思郷邦恩世共渝洽
身願兩扳逢勉哉河濟客勤爾尺波功
　　　還都至三山望石頭城
泉源安首流川末澄逺波晨光𬒳水族曉氣
歇林阿兩江皎平逈三山鬰駢羅南㠶望越
嶠北榜指齊河關扄繞天邑襟帶抱尊華長
城非壑嶮峻岨似荆芽攅樓貫白日摛堞隱
丹霞征夫喜觀國逰子遲見家流連入京引
躑躅望鄕歌彌前歎景促逾近勌路多偕萃
猶如兹弘易將謂何
　　　遇銅山掘黃精
土肪閟中經水芝韜内䇿寳餌緩童年命藥
駐衰曆矧蓄終古情重拾煙霧迹羊角捿斷
雲榼口流隘石銅溪沉晝森乳竇夜㳙滳旣
類風門磴後象天井壁蹀蹀寒葉離灇灇秋
水積松色隨野深月露依草白空守江海思
豈愧梁鄭客得仁古無怨順道今何惜
　　　日落望江贈荀丞
旅人乏愉樂薄暮増思深日落嶺雲歸延頸
望江隂亂流灇大壑長霧匝高林林際無窮
極雲邉不可㝷惟見獨飛鳥千里一楊音推
其感物情則知逰子心君居帝京内高會日
揮金豈念慕群客咨嗟戀景沉
　　　行樂至城東橋
鷄鳴關吏起伐皷早通晨嚴車臨逈陌延瞰
歷城闉蔓草縁髙隅修楊夾廣津迅風首旦
發平路塞飛塵擾擾逰宦子營營市井人懷
金近從利撫劒逺辭親争先萬里塗各事百
年身開芳及稚節含綵吝驚春尊賢永照灼
孤賤長隱淪容華坐銷歇端爲誰苦辛
　　　荅客
幽居屬有念含意未連詞㑹客從外來問君
何所思澄神自惆悵嘿慮乆廻疑謂賓少安
席方爲子陳之我以蓽門士負學謝前基愛
賞好偏越放縱少矝持專求遂性樂不計緝
名期歡至獨斟酒憂來輒賦詩聲交(一作/交友)稍
希歇此意更堅滋浮生急馳電物道險絃絲
深憂寡情謬進伏兩睽時願賜卜身要得免
後賢嗤
　　　白雲
探靈喜解骨測化善騰天情高不戀俗猒世
樂㝷仙鍊金宿明館屑玉止瑤淵鳯歌出林
闕龍駕渡蓬山凌崖采三露攀鴻戯五煙昭
昭景臨霞湯湯風媚泉命娥雙月際要媛兩
星間飛虹眺卷河汎霧弄輕絃笛聲謝廣賓
神道不復傳一逐白雲去千齡猶未旋
　　　和王丞
限生歸有窮長意(一作/憶)無巳年秋心日逈絶
春思坐連綿銜恊曠舌願斟酌高代賢遯迹
俱浮海採藥共還山夜聽橫石波朝望宿巖
煙明澗予㳂越飛蘿子縈牽性好必齊遂迹
幽非妄傳滅志身世表藏名琴酒間
　　　秋夜二首
夜久膏旣竭啓明旦未央環情倦始復空闇
(一作/閣)起晨裝幸承天光轉曲景入幽堂徘徊
集通隟宛轉燭㢠梁帷風自卷舒簾露視成
行歳役急窮晏生慮備温涼絲紈夙染濯綿
綿夜裁張冬雪旦夕至公子乏衣裳華心愛
零落非直惜容光願君翦衆念且共覆前觴
遁跡避紛喧貿農棲寂寞荒徑馳野䑕空庭
聚山雀旣逺人世歡還頼泉卉樂折柳樊場
圃負綆汲潭壑霽旦見雲峯風夜聞海鶴江
介早寒來白露先秋落麻壟方結葉瓜田巳
掃籜傾暉忽西下廻景思華幕攀蘿席中軒
臨觴不能酌終古自多恨幽悲共淪鑠
　　　觀圃人藝植
善賈笑𧖟漁巧宦賤農牧逺養遍關市深利
窮海陸乗軺實金羈當鑪信珠服居無逸身
伎安得坐梁肉徒承屬生幸政緩吏平睦春
畦及耘藝秋埸早芟築澤閱旣繁高山營又
登熟抱插壠上飡結茅野中宿空織巳尚淳
寜知俗飜覆
　　　詠採桑
季春梅始落工女事𧖟作(本下有明鏡浄/挂光顔畢苕蕚)
(〇/句)採桑淇洧間還戲上宫閣早蒲時結隂晚
篁初解籜藹藹霧灑閨融融景盈幕乳鷰逐
草蟲巢蜂拾花藥是節最暄妍佳服又新爍
綿歎對逈塗揚歌弄埸藿抽琴試杼思薦珮
果成託承君郢中美服義久心諾衞風古愉
艶鄭俗舊浮薄靈願悲渡湘宓賦笑湹洛盛
明難重來淵意爲誰涸君其且調絃桂酒妾
行酌
　　　詠雙鷰二首
雙鷰戲雲崖羽翰始差池出入南閨裏經過
北堂陲意欲巢君幕層楹不可窺沉吟芳歳
晚徘徊韶景移悲歌辭舊愛銜淚覔新知
可憐雲中鷰旦去暮來歸自知羽翅弱不與
鵠争飛寄聲謝飛鵠徃事子毛衣瑣心誠貧
薄叵吝節榮衰隂山饒苦霧危節多勁威豈
但避霜雪當(一作/復)儆野人機
　　　發後渚
江上氣早寒仲秋始霜雪從軍乏衣糧方冬
與家别蕭條背鄕心悽愴清渚發涼埃晦平
皐飛潮隱脩樾孤光獨徘徊空煙視昇㓕塗
隨前峯逺意逐後雲結華志公馳年韶顔慘
驚節推琴三起歎聲爲君斷絶
　　　數詩
一身仕關西家族滿山東二年從車駕齋祭
甘泉宫三朝國慶畢休沐還舊邦四牡輝長
路輕葢若飛鴻五侯相餞送高㑹集新豐六
樂陳廣坐祖帳揚春風七盤起長䄂庭下列
歌鍾八珍盈雕爼綺肴紛錯重九族共瞻遲
賓友仰徽容十載學無就善宦一朝通
　　　建除
建旗出燉煌西討屬國羗除去徒與騎戰車
羅萬箱滿山又填谷投鞍合營墻平原亘千
里旗鼓轉相望定舍後未休後驛敕前裝執
戟無暫傾彎弧不解張破滅西零國生虜郅
支玉危亂悉平蕩萬里置關梁成軍入玉門
士女獻壼漿收功在一時歴世荷餘光開壤
襲朱紱左右佩金章閉帷草太玄兹事殆愚
狂
　　　從過舊宫
肅裝屬雲旅奉靷承末塗嚴恭履桑梓加敬
覽枌榆靈命藴川瀆帝寳伏篇圖虎變由石
細龍翔自鼎胡功冠生民始道妙神器初宫
陛留前(一作/皆)制歌思溢今衢餘祥見雲物遺
像存陶漁泉流信清泌原野實甘荼豈伊愛
酆鄗天險兼上腴東秦邦北門非親誰克居
仁聲日月懋惠澤雲雨敷盧令羙何歇唐風
乆不渝微臣逢世慶征賦備人徒空費行葦
德採東謝生芻
　　　從拜陵登京峴
孟冬十月交殺盛隂欲終風烈無勁草寒甚
有凋松軍井冰晝結士馬氊夜重晨登峴山
首霜雪凝未通息鞍循隴上支劒望雲峯表
裏觀地嶮昇降究天容東嶽覆如礪瀛海安
足窮傷哉良永矣馳光不再中衰賤謝逺願
疲老還舊邦深德竟何報徒令田陌空
　　　臨川王服竟還田里
送佳禮有終事居慙懦薄稅駕罷朝衣歸志
願巢壑㝷思邈無報退命愧天爵捨耨將十
齡還得守場藿道經盈竹笥農書滿塵閤愴
愴秋風生戚戚寒緯作豐霧粲草華高月麗
雲崿屏跡勤躬稼衰疾倚芝藥顧此謝人群
豈直止商洛
鮑氏集卷第五
鮑氏集卷第六
　　　　行亰口至竹里
　　　　登飜車峴
　　　　冬日
　　　　詠史
　　　　從庾中郎㳺園山石室
　　　　自礪山東望震澤
　　　　登雲陽九里埭
　　　　與伍侍郎别
　　　　吳興黃浦亭庾中郎别
　　　　　送别王宣城
　　　　　送從弟道秀别
　　　　　贈傅都曹别
　　　　　和大傅農與僚故别
　　　　　送盛侍郎餞候亭
　　　　　與荀中書别
　　　　　喜雨(奉勑/作)
　　　　　詠蕭史
　　　　　贈故人馬子喬六首
　　　　　採菱歌七首
　　　　山行見孤桐
　　　行京口至竹里
高柯危且竦鋒石横復仄複澗隱松聲重崖
伏雲色氷閉寒方壯風動鳥傾翼斯志逢凋
嚴孤逰值曛逼兼塗無憇鞍半菽不遑食君
子樹令名細人効命力不見長河水清濁俱
不息
　　　登飜車峴
高山絶雲霓深谷㫁無光晝夜淪霧雨冬夏
結寒霜淖坂旣馬嶺磧路又羊腸畏塗疑旅
人忌轍覆行箱昇岑望原陸四眺極川梁逰
子思故居離客遲新鄕新知有客慰追故逰
子傷
　　　冬日
嚴雲亂山起白日欲還次曛霧蔽窮天夕隂
晦寒地煙霾有氛氲精光無明異風急野田
空饑禽稍相棄含生共通閉懷賢敦爲利天
規苟平圓寜得巳偏媚冩海有歸潮衰容不
還稚君今且安歌無念老方至
　　　詠忠(作史)
五都矝財雄三川養聲利百金不市死明經
有高位亰城十二衢飛甍各鱗次仕子彯華
纓㳺客竦輕轡明星晨未稀軒葢巳雲至賓
御紛䬃沓鞍馬光照地寒暑在一時繁華及
春媚君平獨寂寞身世兩相棄
　　　從庾中郎逰園山石室
荒塗趣山楹■崖隱靈(一作/虚)室崗澗紛縈抱
林障沓重密昬昏磴路深活活梁水疾幽隅
秉晝燭地牖窺朝日怪石似龍章瑕璧麗錦
質洞庭安可窮漏井終不溢沉空絶景聲崩
危坐驚慄神化豈有方妙象竟無述至哉鍊
玉人處此長自畢
　　　自礪山東望震澤
瀾漫潭洞波合沓崿嶂雲漲島逺不測崗澗
近難分幽篁愁暮見思鳥傷夕聞以此藉沉
痾棲迹别人群結言非盡書有念豈敷文
　　　登雲陽九里埭(一作/塜)
宿心不復歸流年抱哀疾旣成雲雨人悲緒
終不一徒憶江南聲空録齊后瑟方絶縈絃
思豈見繞梁日
　　　與伍侍郎别
民生如野鹿知愛不知命飲齕具攅聚翹陸
歘驚迸傷我慕類心感爾食苹性漫漫鄢郢
塗渺渺淮海逕子無金石質吾有犬馬病憂
樂安可言離㑹孰能定欽哉慎所冝砥德乃
爲盛貧㳺不可忘乆交念敦敬
　　　吳興黃浦亭庾中郎别
風起洲渚寒雲上日無輝連山眇煙霧長波
逈難依旅鴈方南過浮客未西歸巳經江海
别復與親眷違奔景易有窮離䄂安可揮懽
觴爲悲酌歌服成泣衣温念終不渝藻志逺
存追役人多牽滯顧路慙奮飛昧心附逺翰
烱言藏佩韋
　　　送别王宣城
發郢流楚思渉淇興衞情旣逢青春獻復值
白蘋生廣望周千里江郊藹微明簾爵自惆
悵歌管爲誰清潁隂騰前藻淮陽流昔聲樹
道慕高華屬路佇深馨
　　　送從弟道秀别
參差生密念躑躅行思疑疑(疑一/作悲)思戀光景
密念盈(一作/彌)歳時歳時多阻折光景乏安怡
以此苦風情日夜驚懸旗登山臨朝日揚𬒮
别所思浸淫旦潮廣瀾漫宿雲滋天隂懼先
發路逺常早辭篇詩後相憶杯酒今無持逰
子苦行役冀㑹非逺期
　　　贈傳都曹别
輕鴻戲江潭孤鴈集洲沚邂逅兩相親縁念
共無巳風雨好東西一隔頓萬里追憶栖宿
時聲容滿心耳日落川渚寒愁雲繞天起短
翮不能翔徘徊煙霧裏
　　　和傅大農與僚故别
絶節無緩響傷鴈有哀音非同年歳意誰共
别離心伊昔謬通塗冠屣預人林浮江望南
嶽登潮窺海隂孰謂逰居淺慕美久相深萋
萋春草秀嚶嚶喜候禽辰物盡明茂尊盛獨
幽沉之子安所適我方栖舊岑墜歡豈更接
明愛邈難㝷
　　　送盛侍郎餞候亭
霑霜襲冠帶驅駕越城闉北臨出塞道南望
入鄕津高墉宿寒霧平野起秋塵君爲坐堂
子我乃負羇人欣悲豈等志甘苦誠異身結
涕園中草憔悴悲此春
　　　與荀中書别
勞舟厭長浪疲斾倦行風連翩感孤志契闊
傷賤躬親交篤離愛眷戀置酒終敷文勉征
念罷落慰愁容思君奇渉洧撫巳謡渡江慙
無黄鶴翅安得久相從願遂宿知意不使舊
山空
　　　喜雨(奉勑/作作)
營社逹群隂屯雲揜積陽河井起龍蒸日魄
斂逰光族雲飛泉室震風沉羽鄕升雰浹地
維傾潤㵼天潢平灑周海嶽曲潦溢川莊驚
雷鳴桂渚廻㳙流玉堂珍木抽翠條炎卉濯
朱芳關市欣九賦京廩開萬箱無謝堯爲君
何用知栢篁
　　　詠蕭史
蕭史愛少年嬴女吝童顔火粒願排棄霞霧
好登攀龍飛送天路鳯起出秦關身去長不
返簫聲時徃還
　　　贈故人馬子喬六首
躑躅城上羊攀隅食玄草俱共日月輝昬明
獨何早夕風飄野籜飛塵𬒳長道親愛難重
見懷憂坐空老
空灰滅更燃夕華晨更鮮春冰雖暫解冬水
復還堅佳人捨我去賞愛長絶絃歡至不留
日感物輒傷年
松生隴坂上百尺下無枝東南望河尾西北
隱崑崖野風振山籟朋鳥夜驚離悲涼貫年
節䓗翠恒若斯安得草木心不怨寒暑移
種橘南池上種杏北池中池北旣少露池南
又多風早寒逼晚歳衰恨滿秋容湘濱有靈
鳥其字曰鳴鴻一挹繒繳痛長别逺無雙
皎如川上鵠赫似握中丹宿心誰不欺明白
古所難慿楹觀皓露灑酒盪憂顔永念平生
意窮光不忍還淹流徒攀桂延佇空結蘭
雙劒將離别先在匣中鳴煙雨交將夕從此
忽分形雌沉吳江裏雄飛入楚城吳江深無
底楚闕有崇扄一爲天地别豈直限幽明神
物終不隔千祀儻還并
　　　採菱歌七首
驚舲馳桂浦息棹偃椒潭簫弄澄湘北菱歌
清漢南
弭榜搴蕙荑停唱紉薫若含傷拾泉花縈念
採雲蕚
睽闊逢暄新悽怨值妍華秋心不可盪春思
亂如麻
要艶雙嶼裏望美兩洲間褭褭風出浦容容
日向山
煙曀越障深箭迅楚江急空抱琴中悲徒望
近關泣
緘歎凌珠淵收慨上金堤春芳行歇落是人
方未齊
思今懷近憶望古懷逺識懷古復懷今長懷
終無極
　　　山行見孤桐
桐生藂石裏根孤地寒隂上倚崩峯勢下帶
洞阿深奔泉冬激射霧雨夏霖淫未霜葉巳
肅不風條自吟昏明積苦思晝夜呌哀禽棄
妾望掩淚逐臣對撫心雖以慰單危悲涼不
可任幸願見雕㫁爲君堂上琴

鮑氏集卷第六
鮑氏集卷第七
　　　　　見賣玉器者
　　　　　從登香爐峯
　　　　　夢歸鄕
　　　　　從臨江王上荆𥘉發新渚
　　　　　望孤石
　　　　　登黃鶴磯
　　　　　𡵨陽守風
　　　　　在江陵歎年傷老
　　　　　翫月城西門廨中
　　　　　　　代挽歌
　　　　　　　夜聽妓
　　　　　　　梅花落
　　　　　　　古辭
　　　　　　　可愛
　　　　　　　夜聽声
　　　　　　　酒後
　　　　　　　講易
　　　　　　　王昭君
　　　　　　　中與歌曲十首
　　　　呉歌二首
　　　　與謝尚書莊三連句
　　　　在荆州與張史君李居士連句
　　　　月下登樓連句
　　　　字謎三首
　　　見賣玉器者(并序)
見賣玉器者或人欲買疑其是珉不肎成市
聊作此詩以戲買者
涇渭不可雜珉玉當早分子實舊楚客蒙俗
謬前聞安知理孚采豈識質明温我方歴上
國從洛入函轅揚光十貴室馳譽四豪門竒
聲振朝邑髙價服郷村寜能與爾曹瑜瑕稍
辨論
　　　從登香爐峯
辭宗盛荆夢登歌美鳬繹徒收𣏌梓饒曾非
羽人宅羅景藹雲扄沾光扈龍策御風親列
涂乗山窮禹迹含嘯對霧岑延蘿倚峯壁青
冥搖煙樹穹跨負天石霜崖㓕土膏金澗測
泉脉旋淵抱星漢乳竇通海碧谷館駕鴻人
巖棲咀丹客殊物藏珍怪竒心隱仙籍高世
伏音華綿古遁精魄簫瑟生哀聽參差逺驚
覿慙無獻賦才洗汙奉毫帛
　　　夢歸鄕
銜淚岀郭門撫劒無人逵沙風暗空起離心
眷鄕畿夜分就孤枕夢想暫言歸孀婦當戸
歎搔絲復鳴機慊欵論乆別相將還綺闈歷
歷簷下涼朧朧帳裏輝刈蘭争芬芳採菊競
葳蕤開奩奪香蘇探䄂解纓徽寐中長路近
覺後大江違驚起空歎息恍惚神魂飛白水
漫浩浩高山壯巍巍波瀾異徃復風雲改榮
衰此土非吾土慷慨當告誰
　　　從臨海王上荆初發新渚
客行有苦樂但問客何行扳龍不待翼附驥
絶塵冥梁珪分楚牧羽鷁指全荆雲艫掩江
汜千里𬒳連旌戾戾旦風遒嘈嘈晨皷鳴收
䌫辭帝郊揚棹發皇京狐兎懷窟志犬馬戀
主情撫襟同太息相顧俱涕零奉役塗未啓
思歸思巳盈
　　　望孤石
江南多暖谷雜樹茂寒峯朱華抱白雪陽條
熈朔風蚌節流騎藻輝石亂煙虹泄雲去無
極馳波徃不窮肅歌清漏畢徘徊朝景終浮
生會當㡬歡酌每盈衷
　　　登黃鶴磯
木落江渡寒鴈還風送秋臨流斷商絃瞰川
悲棹謳適郢無東轅還夏有西浮三崖隱丹
磴九派引滄流淚竹感湘別弄珠懷漢逰豈
伊藥餌泰得奪旅人憂
　　　𡵨陽守風
差池玉繩高掩映(一作/藹)瑤井沒廣岸屯宿隂
懸崖棲歸月役人喜先馳軍令申早發洲逈
風正悲江寒霧未歇飛雲日東西别鶴方楚
越塵衣孰揮澣蓬思亂光髮
　　　在江陵歎年傷老
五難未易夷三命戒淵抱方瞳起松髓頳髮
疑桂腦役生良自休大患安足保開簾窺景
夕備屬雲物好翾翾燕弄風嫋嫋柳垂道池
瀆亂蘋萍園援美花草節如驚灰異零落就
衰老
　　　翫月城西門廨中
始見西南樓纎纎如玉鈎未映東北墀姢姢
似娥眉娥眉蔽珠櫳玉鉤隔瑣窓三五二八
時千里與同君夜移衡漢落徘徊入戸中歸
華先委露別葉早辭風客逰猒苦辛仕子倦
飄塵休澣自公日宴慰及私辰蜀琴抽白雪
郢曲發陽春肴乾酒未闋金壼啓久淪廻軒
駐輕葢留酌待情人
　　　代挽歌
獨處重冥下憶昔登髙臺傲岸平生中不爲
物所裁埏門只復閉白蟻相將來生時芳蘭
體小蟲今爲災玄鬢無復根枯髏依青苔憶
昔好飲酒素盤進青梅彭韓及廉藺疇昔巳
成灰壯士皆死盡餘人安在哉
　　　夜聽妓二首
夜來坐㡬時銀漢傾露落澄愴入閨景葳蕤
被園藿絲管感暮情哀音遶梁作芳盛不可
恒及歳共爲樂天明坐當散琴酒駛弦酌
蘭膏消耗夜轉多亂筵雜坐更絃歌傾情逐
節寧不苦特爲盛年惜容華
　　　梅花落
中庭雜樹多偏爲梅咨嗟問君何獨然念其
霜中能作花露中能作實摇蕩春風媚春日
念爾零落逐寒風徒有霜華無霜質
　　　古辭
容華不待年何爲客逰梁九月寒隂合悲風
斷君腸歎息空房婦幽思坐自傷勞心結逺
路惆悵獨未央
　　　可愛
風帷關珠帶月幌垂霧羅魏粲縫秋裳趙豔
習春歌
　　　夜聽聲
辭鄉不覺逺歡寡憂自繁何用慰秋望清燭
視夜飜
　　　酒後
晨節無兩淹年意不俱處自非羽酌歡何用
慰愁旅
　　　講易
雲澤翔羽姬横益招益人賁園無金尚履道
易書紳
　　　王昭君
旣事轉蓬逺心隨鴈路絶霜輝旦夕驚邊笳
中夜咽
　　　中興歌十首
千冬逢一春萬夜見朝日生平值中興歡起
百憂畢
中興太運平化清四海樂祥景照玉䑓紫煙
逰鳯閣
碧樓舎夜月紫殿争朝光綵墀散蘭麝風起
自生芳
白日照前窓玲瓏綺羅中美人掩輕扇含思
歌春風
三五容色滿四五妙華歇巳輸春日歡分隨
秋光設
北岀湖邉戲前還苑中逰飛縠繞長松馳管
逐波流
九月秋水清三月春花滋千金逐良日皆競
中興時
窮泰巳有分壽天復屬天旣見中興樂莫持
憂自煎
襄陽是小地壽陽非帝城今日中興樂遥治
在上亰
梅花一時艷竹葉千年色願君松栢心採照
無窮極
　　　呉歌二首
夏口樊城岸魯都却丹樓觀見流水還識是
儂淚流
人言荆江狹荆江定自闊五兩了無聞風聲
郍得逹
　　　與謝尚書莊三連句
霞輝兮澗朗日靜兮川澄風輕桃欲開露重
蘭未勝水光溢兮松霧動山煙疊兮石露凝
晻映晨物綵連綿夕羽興
　　　在荆州與張史君李居士連句
橋磴支古轍篁路拂輕鞍三尹無喜色一適
或垂竿
　　　月下登樓連句
髴髣拂月光繽紛篁霧隂樂來亂憂念酒至
歇憂心(鮑博士)露入覺牗髙劳深測苑深清
氣澄永夜流吹不可臨(王延秀)密峯集浮碧
踈瀾道瀛潯嗽玉延幽性扳桂藉知音(荀原)
(之)辰意事淪晦良歡戒勿祲昭景有遣駟孤
賈無留金(荀中書萬秋)
　　　字謎三首
二形二體四支八頭四八二八飛泉仰流
頭如刀尾如鉤中央横廣四角六抽右面負
兩刃左邊雙屬牛
乾之一九隻立無偶坤之二六宛然雙宿
鮑氏集卷第七
鮑氏集卷第八
　　　　　擬行路難十九首
　　　　　松栢篇(并序)
　　　　　侍宴覆舟山二首(勑爲栁/元景作)
　　　　　發廬山二首
　　　　　發長松遇雪
　　　　蒜山𬒳始興王命作
　　　　冬至
　　　　　蜀四賢詩
　　　　　秋日示休上人
　　　　　和王義興七夕
　　　　　贈鮑侍郎(釋惠休)
　　　　　荅休上人
　　　　　和王護軍秋夕
　　　　　懷逺人
　　　　　春羈
　　　　　三日
　　　　　苦雨
　　　　　三日㳺南苑
　　　　　歳暮悲
　　　　　園中秋散(一作園/中載散)
　　　　　詠秋
　　　　　秋夕
　　　　　望水
　　　　　詠白雪
　　　擬行路難十九首
奉君金巵之美酒瑇瑂玉匣之雕琴七綵芙
蓉之羽帳九華蒲萄之錦衾紅顔零落歲將
暮寒光宛轉時欲沉願君裁悲且減思聽我
抵節行路吟不見栢梁銅雀上寧聞古時清
吹音
洛陽名工鑄爲金恃山千斵復萬鏤上刻秦
女擕年仙承君清夜之歡娯列置幃裏明燭
前外發龍鱗之丹綵内含麝芬之紫煙如令
君心一朝異對此長歎終百年
璇閨玉墀上椒閣文窓繡户垂羅幕中有一
人字金蘭𬒳服纎羅采芳藿春燕差池風散
梅開幃對景弄春爵含歌欖涕恒抱愁人生
幾時得爲樂寜作野中之雙鳬不願雲間之
別鶴
冩水置平地各自東西南北流人生亦有命
安能行歎復坐愁酌酒以自寛舉杯斷絶歌
路難心非木石豈無感吞聲躑躅不敢言
君不見河邊草冬時枯死春滿道君不見城
上日今暝沒盡去明朝復更岀今我何時當
得然一去永滅(入黃泉)人生苦多歡樂少意
氣敷腴在盛年且願得志數相就牀頭恒有
沽酒錢功名竹帛非我事存亡貴賤付皇天
對案不能食㧞劒撃柱長歎息丈夫生世會
㡬時安能蹀躞垂羽翼棄置罷官去還家自
休息朝出與親辭暮還徃親側弄兒牀前戯
看婦機中織自古賢盡貧賤何況我軰孤且
直
愁思忽而至跨馬出北門舉頭四顧望但見
松栢園荆棘鬰樽樽中有一息名杜䳌言是
古時蜀帝魄聲音哀苦鳴不息羽毛憔悴似
人髠飛走樹間逐蟲蟻豈憶徃日天子尊念
此死生變化非常理中心惻愴不能言
中庭五株桃一株先作花陽春妖冶二三月
從風簸蕩落西家西家思婦見悲惋零淚霑
衣撫心歎初送我君出戸時何言淹留節廻
換牀席生塵明鏡垢纎腰瘦削髪蓬亂人生
不得恒稱意惆悵徙倚至夜半剉蘖染黄絲
黃絲歷亂不可治我昔與君始相值爾時自
謂可君意結帶與我言死生好惡不相置今
日見我顔色衰意中索寞與先異還君金釵
玳瑁簪不忍見此亦愁思
君不見舜華不終朝湏臾淹冉零落銷盛年
妖艶浮華輩不乆亦當詣冡頭一去無還期
千愁萬歳無音詞孤魂焭焭空隴間獨魄徘
徊遶墳基但聞風聲野鳥吟豈憶平生盛年
時爲此令人多悲悒君當縱意自熈怡
君不見枯籜走階庭何時復青著故莖君不
見亡靈蒙享祀何時傾杯竭壼罌君當見此
起憂思寜及得與時人争人生倐忽如絶電
華年盛德㡬時見但令縱意存高尚㫖酒佳
肴相相讌持此從朝竟夕暮差得亡憂消愁
怖胡爲惆悵不能巳難盡此曲令君忤
今年陽初花滿林明年冬末雪盈岑推移代
謝紛交轉我君邊戍獨稽沉執𬒮分别巳三
載邇來寂淹無分音朝悲　遂成滳暮思
遶遶最傷心膏沐芳餘久不御蓬首亂鬢不
設簮徒飛輕埃舞空帷粉筐黛器靡復遺自
生留世苦不幸心中惕惕恒懷悲
暮禽喈喈旦暮鳴最傷君子憂思情我初辭
家從軍僑榮志溢氣干雲霄流浪漸冉經三
齡怱有白髪素髭生今暮臨水㧞巳盡明日
對鏡復巳盈恐羇死爲　客思寄滅生空精
每懷舊鄕野念我舊人多悲聲忽見過客問
何我寜知我家在南城答云我曾居君鄕知
君逰宦在此城我行離邑巳萬里今方羇役
去逺征來時聞君婦閨中孀居獨宿有貞名
亦云朝悲泣閑房又聞暮思淚霑裳形容憔
悴非昔恱蓬鬢衰顔不復糚見此令人有餘
悲當願君懐不暫忘
君不見少壯從軍去白首流離不得還故郷
窅窅日夜隔音塵斷絶阻河關朔風蕭條白
雲飛胡笳哀急邉氣寒聽此愁人兮奈何登
山逺望得留顔將死胡馬跡寜見妻子難男
兒生世轗軻欲何道綿憂推抑起長歎
君不見栢梁䑓今日丘墟生草莱君不見阿
房宫寒雲澤雉栖其中歌妓舞女今誰在高
墳疊疊滿山隅長䄂紛紛徒􁓨世非我昔時
千金軀隨酒逐樂任意去莫令含歎下黃壚
君不見冰上霜表裏隂且寒雖蒙朝日照信
得㡬時安民生故如此誰令摧折強相看年
去年來自如削白髪零落不勝冠
君不見春鳥初至時百草含青俱作花寒風
蕭索一旦至竟得㡬時保光華日月流邁不
相饒令我愁思怨恨多
諸君莫歎貧富貴不由人丈夫四十彊而仕
餘當二十弱冠辰莫言草木委冬雪㑹應蘇
息遇陽春對酒叙長篇窮途運命委皇天但
願樽中九醖滿莫惜牀頭百箇錢直得優㳺
卒歳一何勞辛苦事百年
　　　松栢篇(并序)
余患脚上氣四十餘日知舊先借傳玄集以
金病劇遂見還開袠適見樂府詩龜鶴篇於
危病中見長逰詞惻然酸懷抱如此重病彌
時不差呼吸乏喘舉目悲矣火藥間缺而擬
之
松栢受命獨歷代長不衰人生浮且脆鴆若
晨風悲東海迸逝川西山導落暉南郊恱籍
短蒿里收永歸諒無疇昔時百病起盡期志
士惜牛刀忍勉自療治傾家行藥事顚沛去
迎醫徒備火石苦奄至不得辭龜齡安可護
岱宗限巳迫睿聖不得留爲善何所益捨此
赤縣居就彼黃壚宅永離九原親長與三辰
隔屬纊生望盡闔棺世業埋事痛存人心恨
結亡者懷祖葬旣云及擴隧亦巳開室族内
外哭親踈同共哀外姻逺近至名列通夜䑓
扶輿出殯宮低回戀庭室天地有盡期我去
無還日居者今巳盡人事從此畢火歇煙旣
沒形銷聲亦滅鬼神來依我生人永辭訣大
暮杳悠悠長時無時節鬰湮重冥下煩冤難
具說安寢委沉寞戀戀念平生事業有餘結
刋述未及成資儲無擔石兒女皆孩嬰一朝
放捨去萬恨纏我情追憶世上事束教巳自
拘明發靡怡悆夕歸多憂虞撤閒晨逕流輟
宴式酒濡知今暝日苦恨失爾時娱遥遥逺
民居獨埋深壤中墓前人跡㓕冡上草日豐
空林響鳴蜩高松結悲風長寐無覺期誰知
逰者躬生存處交廣連榻舒華茵巳沒一何
苦楛哉不容身昔日平居時晨夕對六親今
日掩奈何一見無諧因禮席有降殺三齡速
廻隙几筵就收撤室宇改疇昔行女逰歸途
仕子復王役家世本平常獨有亡者劇時祀
望歸來四節靜塋丘孝子撫墳號父子知來
不欲還心依戀欲見絶無由煩冤荒隴側肝
心盡崩抽
　　　侍宴覆舟山二首(勑為栁/元景作)
息雨清上郊開雲照中縣逰軒越丹居暉燭
集涼殿凌高躋飛楹追焱起流宴􁕉苑含靈
群嵓庭藏物變明暉爍神都麗氣冠華甸目
逺幽情周醴洽深恩遍
繁霜飛玉闥愛景麗皇州清蹕戒馳路羽蓋
佇宣㳺神居旣崇盛嵓嶮信環周禮俗陶德
聲昌會溢民謳慙無勝化質謬從雲雨浮(十/作)
(逰)登廬山二首
懸裝亂水區薄旅次山楹千巖盛阻積萬壑
勢廻縈巃嵸高昔貌紛純襲前名洞間窺地
脉聳樹隱天經松磴上迷密雲竇下縱横隂
氷實夏結炎樹信冬榮嘈噆晨鵾思呌嘯夜
猨清深崖伏化迹穹岫閟長靈乗此樂山性
重以逺逰情方躋羽人途永與煙霧并
訪世失隱淪從山異靈士明發振雲冠升嶠
逺棲趾髙岑隔半天長崖斷千里氣霧承星
辰潭壑洞江汜嶄絶類虎牙㠝岏象熊耳埋
氷或百年韜樹必千祀鷄鳴清澗中猨嘯白
雲裏瑤波逐穴開霞石觸峯起廻牙非一形
參差反相似傾聽鳯管賓􁛁望釣龍子松桂
盈膝前如何穢城市
　　　發長松遇雪
出牛旣送寒奠陵(一作/冥陸)方浹馳振風搖地局
封雪滿空枝江渠合為陸天野浩無涯飲兼
凍馬骨斵氷傷役疲昆明豈不慘黍谷寜可
吹
　　　蒜山𬒳始興王命作
暮冬霜朔嚴地閉泉不流玄武藏木隂丹烏
(一作/鳥)還養羞勞農澤旣周役車時亦休髙薄
符(一作/浮)好蒨(一作/清)藻駕及時逰鹿苑豈淹睇
兎園不足留升嶠眺日䡄臨逈望滄洲雲生
玉堂裏風靡銀䑓陬陂石類星懸嶼木似煙
浮形勝信天府珍寳麗皇州白日廻清景芳
豔洽歡柔參差出寒吹飉戻江上謳王德愛
文雅飛翰灑鳴球美哉物會昌衣道服光猷
　　　冬至
舟遷莊甚笑水流孔急難景移風度改日至
晷廻換眇眇負雪鶴皎皎帶霜鴈長河結蘭
紆層氷如玉岸哀哀古老容慘顔愁歳晏催
促時節過逼迫聚離散美人還未央鳴筝誰
與彈
　　　蜀四賢詠
渤渚水浴鳬春山王抵鵲皇漢方盛明群龍
滿階閣君平因世閑得還守寂寞閉簾注道
德開卦述天爵相如逹生㫖能屯復能躍陵
令無人事毫墨時灑落褒氣有逸倫雅繢信
炳博如令聖納賢金璫易羈絡良遮神明㳺
豈伊覃思作玄經不期賞蟲篆憂散樂首路
或參差投駕均逺託身表旣非我生内任(一/作)
(甚)豐薄
　　　秋日示休上人
枯桑葉未零疲客心易驚今茲亦何早巳聞
絡緯鳴廻風滅且起卷蓬息復征愴愴簟上
寒悽悽帳裏清物色延暮思霜露逼朝榮臨
堂觀秋草東西望楚城百物方蕭瑟坐歎從
此生
　　　和王義興七夕
宵月向掩扉夜霧万當白寒機思孀婦秋堂
泣征客匹命無單年偶影有雙夕暫交金石
心湏臾雲雨隔
　　　贈鮑侍郎(釋惠休)
玳枝兮金英緑葉兮紫莖不入君玉杯低彩
還自榮想君不相艶酒上視塵生當令芳意
重無使盛年傾
　　　荅休上人
酒出野田稻菊生高岡草味貌復何竒能令
君傾倒玉椀徒自羞爲君愧此秋金葢覆牙
拌何爲心獨愁
　　　和王護軍秋夕
散漫秋雲逺蕭蕭霜月寒驚飈西北起孤鴈
夜徃還開軒當户牗取琴試一彈停歌不能
和終曲乆辛酸金氣方勁殺隆陽微且單泉
涸甘并竭節徙芳歳殘生事各多少誰共知
易難投章心藴　千里途輕紈願託孤老暇
觴思暫開餐
　　　懷逺人
哀樂生有端離會起無因去事難重念恍惚
似如神屬期眇起逺後遇邈無辰馳風掃遥
路輕蘿含夕塵思君成首疾欲息眉不伸
　　　春羈
征人歎道遐去郷愒路邇佳期每無從淮陽
非尺咫春日起㳺心勞情出徙倚岫逺雲煙
綿谷屈泉靡迤風巳花四散露濃條　暄
妍正在兹摧抑多嗟思嘶聲名邊堅豈我箱
中𥿄染翰餉君琴新聲憶解子
　　　三日
氣暄動思心柳青起春懷時艶憐花藥服浄
俛登䑓提觴野中飲愛心煙未開露色染春
草泉源潔冰苔泥泥濡露條嫋嫋承風栽鳬
雛掇苦薺黃鳥銜櫻梅解衿欣景預臨流競
覆杯美人竟何在浮心空自摧
　　　苦雨
連隂積澆灌滂沲下霖亂沉雲日夕昬驟雨
望朝旦蹊濘走獸稀林寒爲飛晏密霧冥下
溪聚雲屯髙岸野雀無所依群鷄聚空館川
梁日巳廣懷人邈渺漫徒酌相思酒空急促
明彈
　　　三日㳺南苑
採性及華月追節逐芳雲勝舊溢林䟽麗日
曄山文清潭圓翠會化薄緑綺紋合樽遽景
斜折榮吝組芬
　　　歲暮悲
霜露迭濡潤草木互榮落日夜改運周今悲
復如昨晝色苦沉隂白雪夜廻薄皦㓗冒霜
鴈飄楊出風鶴天寒多顔苦妍容逐丹壑絲
罥千里心獨宿乏然諾歳暮美人還寒壺與
誰酌
　　　園中秋散
負疾固無豫晨衿悵已單氣人蓬門踈風數
園萆殘荒墟半晩色幽庭憐夕寒旣悲月戶
清復切夜蟲酸流枕商聲苦騷殺年志䦨臨
歌不知調發興誰與歡儻結延上清豈孤林
下彈
　　　詠秋
秋蘭徒晚緑流風漸不親飈我垂罳幕驚此
梁上塵沉隂安可乆豐景將逐淪何由忽靈
化暫見別離人
　　　秋夕
慮涕擁心用夜黙發思機幽閨溢涼吹閑庭
滿清暉紫蘭花巳歇青梧葉方稀江上淒海
戾漢曲驚朔霏髪斑悟壯晚物謝知歳微臨
宵嗟獨對撫賞怨情違躊躇空明月惆悵徒
深帷
　　　望水
刷鬢垂秋日登高觀水長千澗無別源萬壑
共一廣流缺巨石轉湍廻急沬上苕苕嶺岸
髙照照寒洲爽東歸難忖惻日世誰予賞臨
川憶古事目孱千載想河伯自矜大海若沉
渺莽
　　　詠白雪
白珪誠自白不如雪光妍工隨物動氣能逐
勢方圓無妨玉顔媚不奪素繒鮮投心障苦
節隱迹避榮年蘭焚石旣斷何用恃芳堅
鮑氏集卷弟八
鮑氏集卷第九
　　　　　為柳令謝驃騎表
　　　　　解褐謝侍郎表
　　　　　謝秣陵令表(時爲中/書舎人)
　　　　　謝賜藥啓
　　　　　謝永安令解禁止啓
　　　　　論國制啓
　　　　　謝上除啓
　　　　　通世子自解
　　　　　重與世子啓
　　　　　謝假啓二首
　　　　　侍郎上䟽
　　　　　謝解禁止
　　　　　侍郞滿辭閤
　　　　　轉常侍上䟽
　　　　　征北世子誕育上䟽
　　　　　謝隨恩𬒳原表
　　　　　皇孫誕育上䟽
　　　　　登大雷岸與妹書
　　　　爲栁令謝驃騎表
臣言伏承詔書加臣驃騎將軍餘如故顧循
空薄屢墜成命仰當天寵伏抱慙灼臣素陋
人本絶分望適野謝山川之志輟耕無鴻鵠
之歎宦希鄕部富期農牧夙當昌朝早值恩
洽天綱紛橫皇曆歸聖左輪不殷良馬未汗
功半下互爵超上賞奮迹騰光參駕龍服翰
起雲飛拂翼虹路雖曩之脫駕拖紫捨檐丹
轂方之微臣彼安足齒齊此而歸懼塵王度
況遂頻煩重彰濫越伏願天德曲成資始令
終雨露之惠自華及殞特屈慈奬降申愚固
則綢繆之施復踰造物不勝感躍惶駭之情
謹拜表以聞
　　　解褐謝侍郎表
臣照言臣孤門賤生操無烱迹鶉棲草澤情
不及官不悟天明廣矚騰滯援沉觀光幽節
聞道朝年榮多身限思非終報臣云云
　　　謝秣陵令表(時爲中/書舎人)
臣照言即日被尚書召以臣爲秣陵令臣負
插下農執羈末皂情有局塗志無逺立遘命
逢天得汗官牒不悟恩澤無窮謬當奬試用
謝刀筆猥承宰職豈是闇懦所能克任今便
抵召違離省闥係戀罔極不勝下情謹拜表
以聞
　　　謝賜藥啓
臣衛躬不謹養命無術情淪五難妙謝尤法
飈落先傷衰痾早及遐　近臨猥委存䘏􁭪
同山嶽蒙靈藥之賜惠非河間謬仙使之屈
恩逾脯糗惠重帷席荷對銜慙伏抱衿渥
　　　謝永安令解禁止啓
臣田茅下第質非謝品志終四民希絶三仕
邀世逢辰謬及推擇恩成曲積榮秩兼過雖
誓投纎生昊天罔極迄無犬馬孤慙星歳加
以淪節雪飈沉誠欵晦值天光燭幽神照廣
察澡疊從宥與物更禀遂晞曬陽春湔汰秋
水綴翼雲條葺鮮決沼洗膽明目抃手太平
重甄再造含氣孰比不悟乾陶彌運復垂埏
飾驕迹升等改觀非服振纓珥筆聯承貴寵
豈臣浮朽所可恭從實非愚瞢所冝循踐瑣
族易灰脆漏巳迫空荷載燾終貴仰復飲氷
肅事懷火畢命不勝屏營之情謹啓事以聞
　　　論國制啓
臣啓臣聞尺之量錦工者裁之袤丈之木繩
墨在焉事無巨細非法不行當今世問政睦
藩國相望君舉必書動成准式息躬聖壤十
有餘載條制節文宜其備矣諸王列封動靜
兼該而竊見國之處事未盡善臣之暗蔽私
心有惜伏見彭城國舊制猶有數卷雖多殊
革大綱可依愚謂冝令掌固刋而撰之上著
朝典藩邦之度下揆國訓繁簡之誼傍酌州
府寛猛之中章程久具永爲恒制豈伊今美
惟昔衘佩無巳但自無堪尸素累載腹心之
愧窹寐爲憂令請解所職願蒙矜許自奉清
塵于茲六祀墜辰永徃遺恩在心執紙哽咽
言不自宣
　　　重與世子啓
奉還誨深承殷勤篤眷之重披讀未終悲愧
交集僕以常人所蒙隆厚久應知退非適今
日銜恩戀德用缺進心今者之請必願鑑許
且僕棲遲無事咫尺館第餐稟風微非旦則
夕居職還私兩者無異而於僕無用有以自
處豈非仁念始終之惠重致于日彌深慙感
　　　謝假啓二首
臣啓臣居家之治上漏下濕暑雨將降有懼
崩壓比欲完葺私寡功力板插綯塗必湏躬
役冒欲請假三十日伏願天恩賜垂矜許千
啓復追悚息謹啓
臣啓臣所患彌留病願沉痼自近蒙歸頻更
頓處日衣間困或數四委然一弊瞻景待化
加以凶衰嬰遘慘　終鮮兄弟仲由所哀臣
實百罹孤苦夙雨天倫同氣實惟一妹存沒
永訣不獲計見封瘞泉壤臨送私懐感恨情
痛兼深臣母年老經離憂傷服麁食淡羸耗
増疾心計焦迫進退罔躓冐乞申假百日伏
願天慈賜垂矝許臣違福履身事屯悴歎息
和景掩淚春風執啓涕結伏追惶悚謹啓
　　　侍郎上䟽
臣言臣北州衰淪身地孤賤衆善必逹百行
無一生丁昌運自比人曹操乏端槩業謝成
迹徂年空徃瑣心靡述禠轡投簮於斯終志
束菜負薪期與相畢安此定命忝彼公朝不
悟乾羅廣收圓明兼覽雕瓠飾笙備雲和之
品潢汗流藻充金鼎之實鎩羽暴鱗復見翻
躍枯楊寒炭遂起煙華未識微躬猥能及此
未知陋生何以爲報祗奉恩命憂愧増灼不
勝感荷屏營之情謹詣閣拜䟽以聞
　　　謝解禁止
臣言被宣令解臣禁止天光鄭重不可勝逢
飛走知感矧臣人類臣聞獲過于神或慿尸
祝以請得罪於君可因左右而謝臣自惟孤
賤盗幸榮級闇澁大誼猖狂世禮竒非阮籍
無保持之助才愧馮衍有􁶗􁜉之困自非聖
朝超然覽臣於視聽之外則今日渥澤更成
妄遭來辰萎葉終先朝草小人歳暮知能何
報徒厚恩華憂懼歎息不任下情謹詣拜䟽
以聞
　　　侍郎滿辭閤
臣言臣所居職限滿今便收迹金閨雲路從
茲自逺鮪　沉蔵方絶光景祗戀遲廻結涕
濡泗臣嚚机窮賤情嗜蹖昧身弱㳙甃地幽
井谷本應守業墾疁剿芿牧鷄圈豕以給征
賦而㓜性猖狂因頑慕勇釋擔受書廢耕學
文畫虎旣敗學歩無成反拙歸跂還陋鷰雀
日晏途遶塊然自喪加以無良根孤伎薄旣
同馮衍負困之累復抱相如痟渴之疾志逐
軍離事與襄合束馬埋輪絶㳺息世宿福餘
慶爰遘聖明煦蒸霜霰莩申雲落得從下走
叨迹人行操勒負羇班榮扈隷矜愚訓短哀
有弗及奉此而歸足以沒齒雖摩肌髪無報
天德更冀營魂逺能結草不勝感戀之情謹
詣闕拜䟽奉辭以聞
　　　轉常侍上䟽
臣言即日𬒳中曹板轉臣爲左常侍臣自惟
常人觸事無可謬𬒳㧞擢實爲光榮臣旣無
髣髴上報殊絶之恩有分每豐其過前後輕
重輒得原恕奬以君子之方赦其不閑教訓
大愆不責矜澤必加是臣所以夙夜自念知
遭遇之至深至厚也未冀未望便荷今榮欣
喜感恱不敢偽讓庶保終始身命為𥘉不勝
下情謹詣閤拜䟽謝以聞
　　　征北世子誕育上䟽
臣等言臣聞本枝無疆布諸前典衆多彌貴
信之華封故德積則慶深業昌則祚廣㐲承
王子以中氣正月鍾靈納和誕躬紫閣􁊅祚
朱紱弧矢夙陳珪璋攸覿雲光麗輝巖澤昭
采嘉祥爰孚柔顔載睟凡在氓隷莫不抃恱
臣霑恩踰物慶倍目中不勝殊歡溢喜謹奉
表以聞
　　　謝隨恩𬒳原表
臣言即日𬒳曹宣命元統内外五刑以下浩
澤盪汰臣亦預焉得從漢律故謬之辨闇遭
周典肆眚之科大喜卒至非願所圖魚愕鷄
睨且悚且慙臣誠下愚不逹義方然君尊臣
泰豈同犬馬且常侍臣淵穆䟽草即臣所作
助人爲恭猶加敬憶自己率禮寜敢慢忘由
臣悴賤可悔可誣殺曾參人臣豈無過寢病
幽栖無援朝列身孤節卑易成論硋幸大明
臨下仁道毓物澤泊翾走臣覃末慶然古人
有言楊者易生之木也一人植之十人拔之
無生楊矣何則植之者難㧞之者易況臣一
植之功不立衆㧞之過屢至同彼風霜異此
貞脆書稱天秩有禮易載神福在謙臣之謙
禮理謝福秩仰銜俯媿行歎坐戚即欲顚沛
拜恩下庭但臣病乆柴羸不堪冒渉小得趨
馳星駕登路不勝荷佩之誠謹上䟽以聞
　　　皇孫誕育上䟽
兼郎中令侍郎臣等言伏承東儲積慶皇孫
誕育國啓昌期民迎福運䑓禁稱祉井廬相
賀伏惟聖懷載深鴻悆不任下情謹詣閣上
䟽以聞
　　　登大雷岸與妹書
吾自發寒雨全行日少加秋潦浩汗山溪猥
至渡泝無邊險徑逰棧石星飯結荷衣水宿
旅客貧辛波路壯闊始以今日食時僅及大
雷塗登千里日踰十晨嚴風慘節悲風斷肌
去親爲客如何如何向因渉頓慿觀川陸遨
神清渚流涕方曛東顧三洲之隔西眺九派
之分窺地門之絶景望天際之孤雲長圖大
念隱心者乆矣南則積山萬狀争氣負高含
霞飲景參差代雄凌跨長隴前後相屬帶天
有匝横地無窮東則砥原逺隰亡端靡際寒
蓬夕卷古樹雲平旋風四起思鳥群歸靜聽
無聞極視不見北則陂池潛演湖脉通連苧
蒿攸積菰蘆所繁栖波之鳥水化之蟲智吞
禺彊捕小號噪驚聒紛平其中西則囘江永
指長波天合滔滔何窮漫漫安竭創古迄今
舳艫相接思盡波濤悲滿潭壑煙歸八表終
爲野塵而是注集長寫不測修靈浩盪知其
何故哉西南望廬山又特驚異基壓江潮峯
與辰漢連接上常積雲霞雕錦褥若華夕曜
巖澤氣通傳明散綵赫似絳天左右青靄表
裏紫霄從嶺而上氣甚金光半山純以下爲
黛色信可以神居帝郊鎮控湘漢者也若潨
洞所積溪壑所射皷怒之所豗擊湧澓之所
宕滌則上窮荻浦下至狶洲南薄鷰瓜北極
雷澱削長埤短可數百里中騰波觸天高浪
灌日吞吐百川冩泄萬壑輕煙不流華鼎振
涾弱草朱靡洪漣隴蹙散渙長驚電透箭疾
穹溘崩聚坻飛嶺覆回沫冠山奔濤空谷碪
石爲之摧碎倚岸爲之􁒬落仰視大火俯聽
波聲愁魄脅息心驚慓矣至於繁化殊育詭
質怪章則有江鵝海鴨魚鮫水虎之類豚首
象鼻芒鬚針尾之族石蟹土蚌燕箕雀蛤之
疇折甲曲牙逆鱗返舌之屬掩沙漲𬒳草渚
浴雨排風吹澇弄翮夕景欲沉曉霧將合孤
雛寒嘯逰鴻逺吟樵蘇一歎舟子再泣誠足
悲憂不可說也風久雷飈夜戒前路下弦内
外望逹所屇寒暑難適汝專自慎夙夜戒護
勿我爲念恐欲知之聊書所覩臨塗草蹙辭
意不周
鮑氏集卷第九
鮑氏集卷第十
　　　　　河清頌(并序)
　　　　　佛影頌
　　　　　凌煙樓銘(并序)
　　　　　藥奩銘
　　　　　飛白書勢銘
　　　　　瓜歩山楬文
　　　　　石㠶銘
　　　　河清頌(并序)
臣聞善談天者必徴像於人工言古者先考
績於今鴻羲以降遐哉邈乎鏤山嶽雕篆素
昭德垂勲可謂多矣而史編唐堯之功載格
于上下樂登文王之操稱於昭于天素狐玄
玉聿彰符命朴牛文螾爰定祥曆魚鳥動色
禾雉興讓皆物不盈眥而美溢金石頌聲爲
之而寝詩人於是不作庸非惑歟自我皇宋
之承天命也仰應龍木之精俯恊龜水之靈
君圍帝寳粲爛瑰英固以業光曩代事華前
德矣聖上天飛踐極迄茲二十有四載道化
周流玄澤汪濊地平天成含生阜熈文同軓
通表裏釐福曜德中區黎庶知讓觀英遐外
夷貊懷惠秩禮恤勤散露䑓之金賑民舒國
傾御邸之粟約違迫脅奢去甚泰讌無留飲
畋不盤樂物色異人優㳺鯁直顯靡失心幽
無怨魄精炤日月事洞天情故不勞仗斧之
使號令不肅而自嚴無辱鳯舉之事靈恠不
召而自彰萬里神行飈塵不起農商野廬邊
城偃析冀馬南金填委内府馴象棲爵充羅
外苑阿紈篡組之饒衣覆宗國魚鹽𣏌梓之
利傍贍荒遐士民殷富繁軼五陵宫宇宏麗
崇冠三川閭閈有盈歌吹無絶朱輪疊轍華
冕重肩豈徒世無窮人民獲休息朝呼韓罷
酤鐡而已哉是以嘉祥累仍福應尢盛青丘
之狐丹穴之鳥栖阿閣逰禁園金芝九莖木
禾六秀銅池發膏畒冝以謁薦郊廟和恊律
吕煙霏霧集不可勝紀然而聖上猶夙興昧
旦若有望而未至宏規逺圖如有追而莫及
神明之貺推而弗居也是以琬碑鏐檢盛典
蕪而不治朝神省方大化抑而未許崇文恊
律之士藴儛頌於外坐朝陪宴之臣懷揄揚
於内三靈佇睠九壤注心旣有日矣歳宮乾
維月邅蒼陸長河巨濟異源同清澄波萬壑
潔瀾千里斯誠曠世偉觀昭啓皇明者也語
曰影從表瑞從德此其效焉宣尼稱鳯鳥不
不至河不出圖傳曰俟河之清人壽㡬何皆
傷不可見者也然則古人所不見者今殫見
之矣孟軻曰千載一聖是旦暮也豈不信哉
夫四皇六帝樹聲長世大寳也澤浸群生國
富刑清鴻德也制禮裁樂惇風遷俗文教也
誅箠羯黠束顙象闕武功也鳴禽躍魚滌穢
河渠至祥也大寳鴻德文敎武功其崇如此
幽明同賛民祇與能厥應如彼唯天爲大堯
實則之皇哉唐哉疇與為抑又聞之勢之所
覃者淺則美之所傳者近道之所感者深則
慶之所流者逺是以豐功韙命潤色縢筞盛
德形容藻被歌頌察之上代則奚斯吉甫之
徒鳴玉鑾於前視之中古則相如王襃之屬
馳金覊於後絶景揚光清埃繼路故班固稱
漢成之世奏御者千有餘篇文章之盛與三
代同風由是言之斯廼臣子舊職國家通議
不可輟也臣雖不敏敢不勉乎乃作頌曰
窺刋崩石捃逸殘竹巢風寂寥羲埃綿邈鉅
生大年贍學淵聞鞶繡成景粉繢顓軒徒翫
井科未覩天河亘古通今明鮮晦多千齡一
見書史登歌旋我皇駕揆景方塗凌周躐殷
蹶唐轢虞如彼七緯累壁重珠高祖撥亂首
物定靈更開天地再鑄群生帝御三傑龍歩
八垌朔南曁教海北騰聲淪深格高浹遐洞
冥毚鼎遷宋玄圭吿成大明方徽鴻光中微
聖命誰堪皇曆攸歸謀從筮恊神與民推黃
旗西暎紫蓋東輝納瑞螭玉升政衡機金輪
豹飾珠冕龍衣正位北辰垂拱南面天下何
思日用罔倦復禮歸仁觀恒通變一物有違
戚言毁膳菲躬簡法厚下安宅謙德彌光損
道滋益孝崇饗祀勤隆耕籍饘酎秋羊封墐
春骼嬰耄兼梁鰥孤重帛體由學染俗以教
遷禮導刑清樂鬯風宣分衢讓齒折訟推田
野旌伏彦朝賞登賢儒訓優柔武節焱鷙文
憲精弘戎容犀利樞鈐明審程彠周備吏礪
平端民羞幸覬桴皷凝埃烽驛垂轡銷我長
歸為農器閩外水鄉鄣表炎國隴首西南渤
尾東北赩赩嶺丹渾渾泉黒移琛雲勉轉隼
卭𤏡狼歌薦功鳥譚陳德治博化光民阜財
盛班白行謡青綺高詠雲表幽和物章明慶
麗植雕質蠢行藻性仁草晨莩德宿宵映海
無隱飈山有黃落牛羊内首閭戶外拓瑞木
朋生祥禽軰作薫風蕩閨飴露流閤器範神
妙劑調象藥匪直也斯偉慶方溱注彼四瀆
媚此雙川伏靈遥紀閟貺遐年澄波崐嶽鏡
流䓗山泉室凝澱水府清㳙俛瞰夷都降眡
驪淵朱宫濳耀紫閣隂鮮昔在爽德王風不
昌廼溢廼竭或壅或亡㓗源濫壑曾是未央
先民永慨大道悠長雲何其實鍾我皇聞諸
師說天踈聽密分介焉如響匪逺惟疾矧是
皇心妙夫貞一左右天經户牗人術訏謩布
簡絲言盈室穢有綿祀清豈崇日一人之慶
吹萬稟和靈根方固修源重波副睿貳哲帝
體皇柯景雲蔚嶽秀星駢羅垂光九野騰響
四遐輔車鼎足槃石虎牙世匹周室基永漢
家泰階旣平洪河旣清大人在上區宇文明
樵夫議道漁父濯纓臣照作頌鋪德樹聲
　　　佛影頌
形生麁怪神照潭寂驗幽以明考心者迹六
塵煩苦五道綿劇乃炳舟梁爰悟淪溺色丹
貌繢留相瓊石金光絶見玉毫遺覿俾昬作
朗効順去逆
　　　凌煙樓鉻(并序宋臨川王起/川王起)
臣聞慿飈薦響唱微効長垂(一作/乗)波鑒景功
少致深是以氷䑓築乎魏邑鳯閣起於漢京
皆所以賛生通志感恱幽情者也伏見所製
凌煙樓棲置崇逈延瞰平寂即秀神皋因基
地勢東臨呉甸西眺楚關奔江永冩鱗嶺相
葺重樹窮天通原盡目悲積陳古賞絶舊年
誠可以暉曠髙明藻撤逺心矣夫識縁感傾
事待言彰匪言匪述綿世罔傳敢作銘曰
巖巖崇樓藐藐層隅階基天削戶牖雲區瞰
江列楹望景延除積清風露合(一作/含)綵煙塗
俯窺淮海俛眺荆呉我王結駕藻思神居冝
此萬春修靈所扶
　　　藥奩銘
歳霣走丸生猒隤墻時無驟得年有遐方水
玉出煙靈飛(一作/神靈)生光龜文電衣龍綵雲裳
九芝八石延正盪斜二脂六體振衰返華毛
姬餌葉鳯子藏花景絶翠虬氣隱頳霞深神
罕別妙竒不楊或繁虎杖或亂蛇牀故不世
不可以服未逹不可以嘗眩精逆目是乃爲
良
　　　飛白書勢銘
秋毫精勁霜素凝鮮霑此瑤波染彼松煙超
工八法盡竒六文鳥企龍躍珠解泉分輕如
㳺霧重似崩雲絶鋒劒摧驚勢箭飛差池鷰
起振迅鴻歸臨危制節中險騰機珪角星芒
明麗爛逸絲縈髪垂平理端密盈尺錦兩片
字金溢故仙芝煩弱旣匪足雙蟲虎瑣碎又
安能匹君子品之是最神筆
　　　石㠶銘
應風剖流息石横波下潨地紉上獵星羅吐
湘引漢歙蠡吞沱西歷岷冡北㵼淮河眇森
弘藹積廣連深淪天測際亘海窮隂雲族未
起風柯不吟崩濤山墜鬰浪雷沉在昔鴻荒
刋啓源陸表裏民邦經緯鳥服瞻貞視晦坎
水巽木乃剡乃鏟旣刳旣斵飛深浮逺巢潭
館谷渉川之利謂易則難臨淵之戒曰危乃
安泊潛輕濟冥表勤言穆我戒逐留御不還
徒悲猿鵠空駕滄煙君子彼想祗心載惕林
簡松括水採龍鷁覘氣渉潮投祭涵璧揆檢
舎圖命辰定歷二崤虎口周王夙趨九折羊
腸漢惡電驅濳鱗浮翼争景乗虛衡石頳鰩
帝子察殂青山斷河后父沉軀川吏掌津敢
告訪途
　　　瓜歩山楬文
歳舍龍紀月廵鳥張鮑子辭吳客楚指兖歸
揚道岀關津升高問途北眺氊郷南矖炎國
分風代川揆氣閩澤四睨天宫窮曜星絡東
窺海門候景落日逰精八表駃視四遐超然
永念意類交横信哉古人有數寸之籥持千
鈞之關非有其才施處勢要也瓜歩山者亦
江中眇小山也徒以因逈爲髙㩀絶作雄而
凌清瞰逺擅竒含秀是亦居勢使之然也故
才之多少不如勢之多少逺矣仰望穹垂俯
視地域涕洟江河疣贅丘嶽雖奮風漂石驚
電剖山地綸維陷川鬪毀宫豪盈髪虛曾未
注言況乎沉河浮海之高遺金椎璧之竒四
遷八聘之䇿三黜五逐之疵販交買名之薄
吮癕䑛痔之卑安足議其是非
鮑氏集第卷十終

　　　　　　　丙辰七夕後三日借呉趨友人宋本比挍一過
