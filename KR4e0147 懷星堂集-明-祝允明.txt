#+TITLE: 懷星堂集-明-祝允明
#+DATE: 2016-06-11 12:25:30
#+SOURCE: github.com/kanripo/KR4e0147 master cf5090eb                
欽定四庫全書　　　　集部六
　懐星堂集目録　　　　　别集類五(明/)
　　巻一
　　　騷賦
　　巻二
　　　騷賦
　　巻三
　　　樂府
　　　古調
　　巻四
　　　古調
　　巻五
　　　歌行
　　巻六
　　　近體
　　巻七
　　　近體
　　巻八
　　　近體
　　巻九
　　　古體
　　　箴銘
　　巻十
　　　論議
　　巻十一
　　　論議
　　巻十二
　　　書牘
　　巻十三
　　　書牘
　　巻十四
　　　碑版
　　巻十五
　　　傳志
　　巻十六
　　　傳志
　　巻十七
　　　傳志
　　巻十八
　　　傳志
　　巻十九
　　　傳志
　　巻二十
　　　傳志
　　巻二十一
　　　紀敘
　　巻二十二
　　　紀敘
　　巻二十三
　　　紀敘
　　巻二十四
　　　紀敘
　　巻二十五
　　　紀敘
　　巻二十六
　　　紀敘
　　巻二十七
　　　紀敘
　　巻二十八
　　　紀敘
　　巻二十九
　　　紀敘
　　巻三十
　　　外教
　　　　(臣/)等謹案懐星堂集三十巻明祝允明撰允
　　　　明字希哲長洲人𢎞治壬午舉人除興寧知
　　　　縣遷應天府通判謝病歸事跡具明史文苑
　　　　傳允明生而枝指故自號枝山又號枝指生
　　　　博覽羣籍尤工書法名動海内與蘇州唐寅
　　　　輩以放誕不覊為世所指目然其令興寧時
　　　　捕戮盜魁三十餘人邑以無警則非專以文
　　　　材自放者明史藝文志載祝氏集略三十巻
　　　　懐星堂集三十巻小集七巻本傳稱其詩文
　　　　集六十巻他襍著百餘巻朱彞尊靜志居詩
　　　　話載祝氏集略外又有金縷醉紅窺簾暢哉
　　　　擲果拂絃玉期等集今皆未見獨此集尚存
　　　　凡詩八巻襍文二十二巻所作骨力稍弱雖
　　　　未能深入堂奥而風神清雋含茹六朝亦殊
　　　　為超然拔俗也乾隆四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　懷星堂集巻一　　　　　明　祝允明　撰
　　騷賦
　　　大㳺賦
允明以宇宙之道於我而止矣渾鴻包之萬象條之三
五肇構於其先宣尼總齊於其後君建為極臣成為業
士治為學民遵為世隨其時也易曰拘係之乃從維之
王用亨於西山允明時不自立身名隨人拘維將老而
神明中亮問學外廣有無之際三五宣尼之所營葢嘗
𡨕訪其間焉斯用亨之利也暇日叙之為大㳺賦可以
垂語千載焉爾
夫何恢懬之大人兮羌縱觀於域中柯柘檍以為車兮
畢妙制於輪工建六等以道逺兮職三材以行空既軒
之以華轛兮又積中以堅􁥂招鈐且使附輿兮􁁉□鞭
而右從帀九圉而窮轅兮矤章亥之有終跨四渤以脩
征兮隃華封以臨戎左賔暘於二桑兮右嚮晦於三舂
前炎洲以玩鳥兮朔幽紘之夢夢耳鞮象其支朱兮胡
旅𤨏於蟲封惿皇盤之下繼兮中六圍而作宫命旋轅
而内歸兮攬覆載之所有薉蕭稂之被壤兮葾芳蘭之
不茂喬隰榛與山樗兮斤文梓令速朽獷貙豹之犇犇
兮藐麟虞之在囿吅鵂鵩之啾啁兮梧不集其鳳鳥夷
高岸為深谷兮堀墣礫以為阜翦珞礐以圊椁兮童丘
隅俾不􁉲睨洪河之横怒兮恒襄陵而汩宇汹漫漶以
突徙兮數失邑而病漕懷神功之難纉兮惋夏蹟之非
舊帯衡江而脩截兮判二戒於左右聮南濵之百巒兮
蜚千泉而下湊亡晝夜而建瓴兮濜交注於揚藪􁝏㪚
衍於三江兮赴伯若而為湫□始湀而繼湮兮濆氾溢
以妄走蹇重咽之中楗兮焉執咎於授受嘅眚災之嵗
成兮􁀙殫虐於吳畝􁀙沮洳而莫遣兮抎十千之維耦
驅𤣥黄以高驤兮循中原之舊服畫州邑以星敶兮敞
曠土之沃沃邈山川之遐隔兮空千里於一矚憶先王
之位天兮經九井以為國掌地政於司馬兮詳同成而
澮洫樹萬里之基楨兮厚烝人之安宅固君民之比輔
兮食無為之帝力厪諸聖之造述兮與世期而亡斁何
秦孝之顛暴兮益衛鞅之薄刻始必墾以阡陌兮繼稅
人而蕩潏垝坤元之綱紀兮勢一剥而弗復艾因時以
茍為兮僾彌古而偕極􁁜蒼黎之增增兮揉千百其品
倫伊四業以各守兮劙百役以駿奔恫窮㷀之顛隕兮
懀惰㳺之獧嚚􁀙戕之以宄賊兮樓豺贙而食人痡九
夫以征榖兮䬲凶餘俾悍滛捐田事而不男兮競逐末
於錢刀集千姦以為利兮網無䘏於戚曹攟泉布而操
壅兮靳濟物於一毛鄙逡縮於狡窟兮酋驕戾於王侯
工不度而作滛兮聊湏庸於斤陶皇天生此元元兮恵
司牧以大君建萬邦以諸侯兮賦官士而臣鄰寧一夫
以非農兮而戴履於乾坤怵兹辰其何時兮農八一而
僅存(八民/一農)飱饛簋㒺稽田兮畯曾弗得以食新鈞含氣
於化育兮哀細人之特勤予既未糓於道邦兮吁釋錢
鎛而被此鞸紳氣紆蔚而不解兮意周章以交馳違巖
野而即市兮求化理於官司闚訟堂之佻佻兮匐萬子
而榜笞大夫□騁而蕉萃兮不得知其所為輿胥五百
柙千􁀙兮引羔豚而飤之檄氄磔而□運兮格辰道而
申齊士呻癉於饟輓兮伍病空於陴垂悁四方以謈嗸
兮甫焉得而驩熙操艅艎之蒙衝兮晨横江而西㴑扣
曾城之九重兮闢皋應而疊五卬天京之鼎立兮頲綘
闕以崇騖欽萬域之攸則兮拱北樞之星附□三殿以
中嚴兮(奉天華/盖謹身)矗雙樓之夾輔(文樓/武樓)閟椒闈之沈肅兮
峻丹陴之複護列八屯以周廬兮離千曹而張署啟巖
閣以𢎞文兮宅大訓而稽古坐耉成以寅亮兮諧宻勿
以釐務蕆法筵以尊師兮訪道揆於墳素倣明堂之法
象兮裁靡代之踰矩近堯階之三尺兮削漢宇之萬户
廟四親以致享兮宫峥巆於左祖右駢祠維太社兮同
先稷而為伍毓儲聖於青禁兮昭英華於文武(文華武/英二翼)
(殿/)觀靡究於中祕兮䂓載考於庶府張五督以詰兵兮
昈六官而開部廣通政而給諫兮謹臺察與大理太常
典厥禋礿兮宗人掌其圖譜謐翰苑之閑清兮都成均
之綽膴守信玉於符臺兮顓筆削於史注欽天審其歴
象兮大鴻傳其臚句光禄精夫玉食兮㒒馬備其徒御
條萬㡬以緄襄兮錯羣工而牙布沛周詳以章徹兮互
責稽而棐俌奕神祖之開業兮濯神宗而善遷為王賔
以觀光兮遵大路而北轅歴揚徐而齊魯兮趨豐鎬於
幽燕瞻帝居之際天兮服王心之所甄葵啟承之有道
兮葢同經而異權屹高皇之奠鼎兮介哉格乎淵算承
乾休之凝注兮憮坤輿之饒贍執天德以守國兮豈徒
防於天塹來百蠻之賔王兮會諸侯之覲獻岠文宗而
上徙兮扼荒􁂃之突踐居高屋以尊臨兮繞衆星而北
面提四外於有截兮晅奉時之英見亶鴻仁之積洽兮
熠光重而絫宣鱗百揆以具張兮轂皇極之中懸􁣙工
僚其偁偁兮禀成憲而周旋惟弛張之殊科兮深㤖惑
而眩悗殆愚固之莫憭兮縡有㡬於攸先山臣銓草樹
而牧麋鸐兮焉能覘其韋弦匪余位之所謀兮嘖奚煩
於蕘言思沈潛而内求兮憺將歸乎故苑縶佚足於菅
限兮㩊鴻芬於枯簡䀨萬夫之交鳴兮佩六編之神典
探經邦之逺猶兮察庶務之竒變□長古而周歴兮該
千岐而綜練勴勵跡於滔天兮抽幽緒於獨繭殫精誠
於至思兮肩无象而諧劵情􁁉􁁉以倐怳兮志强毅而
逾鍊遄上升於至陽兮曮皇人之垂見發祕鑰以授余
兮叕炙筠之𤣥篆吟微辭以啓悱兮歎樞栝之精雋忽
不悟其所如兮㞕儃佪而徯旦宓閉闗而函光兮幸韜
聞而滅見散神明於空靈兮泳皇冲而敖衍兼萬化於
芒機兮統三極於一貫識天人之爕成兮假幽明之互
贊寤道器之相咸兮歸有亡於亡辯嶃歴聖之繼天兮
討千文而同鍵杲曜靈於永宵兮齊受法於皇旻承皇
命者犧兮始拜受此𤣥文九穹無言不愛道兮勑地寳
以龍呈栝五十而有五兮峙大道之靈根五相得而有
合兮成變化以行鬼神觀穹文而祗理兮載取物與諸
身爰立卦以生爻兮用四尚而成萬營居觀玩以既得
兮動假筮以質成槖萬化以鼓舞兮漱千妙之幽源崇
守位以財成兮纎出入之紜員洞生死於原返兮了情
狀於㳺䰟冒承燾以彌綸兮貫異同於千門逮農軒而
顓嚳兮迭奉帝而詔人因龍鳥與草木兮依水火而風
雲備物象以周世兮抪養本於生民代泰穹之何言兮
晫神心於三墳司重黎於二正兮構貞歴之四分唐欽
昊以授時兮宗歴象而三辰虞絜齊彼七政兮在璿璣
而玉衡原欽明而被格兮址時雍於睦親粲重華之協
帝兮終命位於升聞恭垂裳以無為兮巍成功而莫名
扈文命之神靈兮黙取道於清𤣥奠山河而再造兮相
天地於成平帝重錫用𤣥範兮誥靇龜而眎敶舒九章
以列對兮姒乃第之以類成遰殷周而宻畀兮令箕武
以載申掲建極之元則兮握天人之闗鉗援神契以設
教兮假泰卜於歸連眷岐豐以下鳳兮勅尼泗而來麟
三聖演翼夫犧畫兮(文王周/公孔子)旦疏官而盡君(周/官)亶羣經
之自聖兮以時差而錯出孔完天以總聖兮萃整齊而
立極道有本末而著微兮本微既其在易張末著以長
世兮諗禮樂之為急誠脩身以御家兮𢎞治平於邦國
作人備乎儀文兮宣和興於樂律稽疇典而作榘兮耿
二史之布策(左/右)放墳丘之眇綿兮綜唐文而姬歴昞嘉
謨與大猷兮心偕事而録實閎刪述以詔來兮立型模
為永式體二篇以樹本兮用四典以示則(二篇者易四/典禮樂詩書)
張人綱以持世兮參成位而撰畢世惟遵而勿渝兮釂
天心與聖職𡨕弗由以顛隮兮教乃廢而代汩聖何道
而援若兮懣不位以敷德掇侯史以衛經兮剏予奪而
作格尹天明與王憲兮凖賞刑於霜筆三代絶而世變
究兮六冊具乃聖功訖理與事而偕著兮勸交懲焉縣
植从為治以位天地兮違斯亂而乾坤熄孔既翦齊乎
千牘兮攣綱要而綴集愾漢武之中興兮業躅孔而均
績蒐獲僅於百篇兮訓終代而已給云理道其亡垠兮
亦庸傷於多逸(書/)枿缺落於完籍兮咨三簡之不没(儀/周)
(小戴/三禮)何長息於逝者兮摩存緒而弗繹抒人情以合化
兮亮聲詩之為特蕜忽亡以永昧兮􁀙天聰於瑱塞昄
律天而襲地兮晊憲章而祖述(此下還謂/今五經)維天地之為
大兮代天言而不息䝉遑克以辭贊兮伏犇走而靡斁
迒作息而顯微兮咸由户而出入考羣聖之攸作兮罔
非天而自隲縒顯微之㪉庸兮覆相質而弗忒普含生
於兩間兮誰違天而已立感微賦之有聞兮愳白棼其
髦習拊脩辰而蹔寄兮矢乾乾以永訖臮千氏之攢叢
兮助馳蹏而翔翼覽諸師之襲述兮披衆聖之膺臆苞
鴻纎以條䟽兮丳衷表而協一遹㴑漢以㳺唐兮恵畀
受以綿宻考靈無示乎度躔兮瞍焉察夫天日被賢恩
如命面兮等父仁而焉域咻後者之剽贅以沿兹兮吾
將暴諸同心而未覿彼固自為至一兮謂精義之我集
泯前脩之夏業兮迹深扄而固匿何斯今之膚獵兮愗
捐甲而逐乙熲高皇之垂誥兮酌交从而無僻(詔士治/經用古)
(注疏與某/傳説云云)羣生曷靡靡乎顛視以奔時兮敢背祖而妄
執寘聖謨賢教於公擯兮趯胡悍而胡逆疇鳴閽以一
匡兮攑千載之流溺嵗悠悠以隤頃兮洪章殆終乎罄
滅聖乗時以施化兮賢隨時而成謀諟憂樂以行違兮
肆有用而亡求賤將五十未服政兮憮徃日之藏修辰
其息而亡悶兮􁔱將放乎大㳺擁良謨以匵韞兮弁消
揺以夷由揫千業於一函兮諒奚之而不優出衡宇而
遵塗兮邁九躔以環流駿一日以千里兮快崇朝而九
縣指河冀之上領兮􁯸嵩洛之中壂􁛁三五之更都兮
應𤣥樞而流建則乾元之用九兮􁀙海㝢之疆甸大畫
圻於方州兮細䂓土於井田烝哉先王之宅中兮憲井
牧之攸便悼荒泯於周榘兮流一潰而亡返沈余慮以
構術兮摭餘䂓於漢彦籍民品以有定兮括肥壤而制
限定永業於口授兮分授新以購羡縣百級以酌授兮
人無食而不佃(井田不可復請為均田盡地平賦三道/立田制為三科每科為三限五十等百)
(級自五十畝至五千畝也凡一民不得過一科先過制/者籍之禁毋得更市田以其羡為待分平易二法待分)
(者分其羡於餘口及通籍凡官民無田及少者酌授之/而嵗收其入之半為價償故主足則已或能頓償者聽)
(自籍民品以至/此言均田也)析嬴田之南民兮易中原之隙衍每縮
析而羡授兮足牛粒與舎广稽十秋而合貞兮卄有一
而始斷(平易者取其十則易償以中原西北隙土十有/五并牛粒廬舍凡二十乃分其口令徃墾歴二)
(十年而其稅定然後征其十一永/不加益自析嬴至此言盡地也)既均田而盡地兮乃
平賦之有漸都一郡之稅額兮總重輕之原版駕履畝
以周旬兮核腴墝之實算各斟勺以損益兮為新條而
升殿第融紐以少均兮總無減於舊貫既不縮夫邦計
兮庶重負之微嘽自理郡乃通藩兮究海内而普徧明
明后之牧宇兮更審地而制典租必當於壤力兮居中
正而永奠(此言平賦天下賦半東南今賦特蘇郡極重/民皆病賦不當田又偏重縁以王制不敢易)
(請融紐之如一郡之賦四重而六輕并為十分乃覈其/田腴幾何瘠幾何隨以定賦益之損之以總足於舊制)
(之十則不縮國資而賦無偏重又以是廣於他郡又廣/於藩省以通於天下然少平爾不當地之輕重若能請)
(上更隨土以定額始為中正以上三/法具見祝子通此所陳乃其粗畧爾)急東南之倚重兮
最水利之難善偉高平之所列兮足紀綱夫羣辯(范公/劄吕)
(中/丞)滌宣歙之上流兮溶百瀆之垔涮宣三江之故道兮
堅圍垾之防堰癙白茆之海咽兮趡百川而吞嚥病雄
潮之日至兮挾塗沙而壅填非時抉而歲剔兮道奚出
而不汧逖民勞而費穰兮役頻興而婁罥顧蘄疴以有
瘳兮而却藥之瞑眩兹譚固諧理叶務兮又焉睹夫物
狀之繁變盤盂之有稱兮道中卑而表淺(謂吳地與江/平其間田又)
(有更下於/外水者)沮洳已膏腴兮欲夷之而且戀(戀猶惜潮淀/為田者亦利)
(官民是亦一理/然猶害多益少)撤梁而斬荻兮揆亦非潦疴之専驗(如/撤)
(長橋刈茭葑至欲廢吳江縣恐上流非盡縁此而阻若/阻此獨病橋上田幾何許耳水既出橋雖少緩茭不全)
(阻安得/尃尤之)循諸貌以發救兮又豈一端之已辦救術獨統
夫宣防之二歸兮在交施而各殉穰衆瘽以叢軀兮繄
曷弗周詳而異按長河淊淊而東駛兮歘怒嘯而横濫
夏跡漠其非故兮洸亦不恒於一薦術固率彼其二歸
兮亦與徙不超乎三撰相時宜以各庸兮厥亦斯其樞
楗瘼征輸與兑漕兮擬重陳而歎倦(征餫雖弊在隨時/酌救此不詳既奠)
(北都此/不可易)官歛民以藝賦兮傷哉冗或踰禮(踰禮謂名/不正者)慽
牛毛於先王兮又安能一切而屏置率土殫供正之願
兮誰將不恭以沽戾憾綿肌之殄瘏兮而剔刲以無已
嗟五材之給世兮出與沒宜相視彼濫耗而潛匱兮顧
不與司存之計(謂不經之費户部/不得知之為行止)傷財既莫由斯兮責
求之而獨委(傷財不全繇養兵及/土木等事必自有在)版十稔而審易兮徭
一霜而均制呬法良而情隠兮職競人以舉替業春陵
而秋谷兮能錙察而銖諦切考心以仁公兮子殆少於
偏蔽悃存用於智數兮神鉤察於聰慧拱黙化以望孚
兮蔑兹途之攸貴齊民生生大校兮凡農商之歸二丁
不足凖兮田亦多昧(丁或少而雄多/而弱昧言難的)田家聲而鮮實兮
商態錯於内外(田有瘠肥稅復徧重商多肆華貲薄或/本假貸或閉户而盈箱或豐貨外行類)
惻賦與工之加患兮從或董之王吏征余駕而流觀兮
覯懷生之遑遑明王厚下安宅兮類四族以為邦搴冠
領於士儒兮曵尾􁊘於末商雖樽樽其異等兮貞萌萌
之天良􁀹異世而殊道兮薦多門而分張繁胥徒之蝟
蒸兮裂兵農而别行悵庸主之失馭兮魚不麗於王綱
􁀙邦本之逾寡兮縱冗雜而日昌閔四窮之無告兮􁂯
三㳺之陸梁棼汩蠧之旭旭兮䑕化虎而羊狼忮乖絶
於人道兮曾何有於天常余蒿目而傍睨兮孰同涙之
淋浪諰同類之乳育兮寄食貨以為生古君王之子民
兮廓一視而均情制生食與裒散兮撢羣柄而不頃自
彼君之繆術兮務姑息而倒衡算工車以為利兮崇婦
臺之懐清商交農而雙厲兮末顛本於不平悲歴國之
臨財兮每剥下以踰贏賊哉安石之聚歛兮詭市術於
王經(謂周/官)蔑均田以建本兮僥垢源於流澂匹公姬於
仲鞅兮企仁周於暴嬴侜后民曰均利兮實胥戕以互
蘦歔既無克於迷復兮盍鮮取於無名走中原為治亂
兮信珠玊之不脛持大道以生財兮晧千古之聖程憡
氓斯之已悈兮日盝氣而涸精弗少拼以㕟齂兮任噊
酋以無生彼多逐於商末兮呰拸之以豢兵或徒食於
釋老兮武餼賚於來庭􁒴何有於二教兮肶頑冠與穢
髠唯玉食而海富兮烏有尚夫並耕鉅創至濫以㝠輸
兮時有在而靡懲(所在/見後)慒疒孑之乞人兮彛有政於周
矜眇窶甲之微限兮如來者之日增壹是蓄之為養兮
俾溝􁒅之不盈簡夫夫少强力兮荓闗柝而牽征資官
飱以免乞兮婦給衣以妻軍(取丐不廢者什伍之代挽/繂卒婦可與人處者補戍)
(妻以購貲半治衣/衾半給之詳子通)洎流莩之遝積兮勿客視而它營至
即團以為户兮給廩飼以為恒移土邑以財輸兮吾特
為之鼎鎗(移文流莩本貫/令以財來廩)緌潛運以交抍兮一仁視而
不病茍客者之過繁兮著吾㕓為土氓懠汩治而戕天
兮所鉅㝡惟民螟攘哺嬰之微餐兮饁饕夫之已膯禽
郊牷之肥腯兮餥羣逸之蒼鷹委精純於塗泥兮虹邦
産於一甹沓伾伾之蝮虺兮吾何舌以指稱(此子通所/謂汩蠧之)
(民前言賦財二端/故及所在即斯耳)皇威無崇而必􁁉兮震乾剛之匉訇
凛岳壓以霜殺兮烈鈇鏚之馮陵慄神令之赫迅兮驚
歘電而轟霆薈冦賊而姦宄兮迨汩蠧之伯洶孰承天
而法祖兮屠羣豕於一鋒瞴雈苻之日繁兮欲屏戢之
焉從聖訓止於不欲兮賢獄市以并容予其懲而猶異
兮有殊初而同終矜狗鼠之偪餒兮怒獍梟之鞠凶先
釋苛於歛徭兮遂嚴致於􁆱窮毖宥過以刑故兮兹刑
罰之為中坦大沛於潜竊兮劉姦殺之惡䧺勿參差乃
絶判兮皎氷凛而曦融省潢池之披猖兮舉兩初以為
萌懇原情以審勢兮慎蔽法而即戎戢反側於招綏兮
肩凶渠於大蒙報怙虐以洪威兮與捐苗而芘螽須慎
察而痛劖兮裨皇穹之仁公古王者之保邦兮作師旅
於地水茹容民而畜衆兮田偕武而興制垂列國以交
更兮之秦鞅而大戾后厥時以逾逺兮􁀙􁀙裂而為二
釃頺波以下注兮寧能返乎涓澨謖譚計之諸諸兮僉
傷養於大費亮先作之叵復兮棼後述以多貳怛熙寧
之保甲兮校拓䟦而猶㚄微因損益以張䂓兮亦善謀
之亞䛋采材官於漢矩兮擥府兵於唐載韙長源之嘉
尚兮擷稚圭之美議(唐宋李/韓二公)重時募而精教兮乃要切
之至最竊虞夫謫戍之永終兮拲甲令而文致法常隓
於滋乆兮即三五而須異(異者/改)蠢匹夫之麗辟兮將不
宥於十世(遂至/無窮)豐廩養之長糜兮且望深而感細况懷
土而迫窶兮繇竄迸以川潰遂益之用核追兮煩鉤攝
而部遞紛張官役徒以擾擾兮日馳驅於四海實惟益
薄而損厚兮宜亦矢謨而請裁萬幾數求言以罷行兮
曾不狂夫之為辠非犯忌而亂成兮謂効忠而襄治既
未薦乎野謀兮敷公仁而從事軫鄉思而甲蟣兮懲抽
力而誅賄完家室以固志兮周粟帛以强體時番上以
休容兮辟賂免之姦怠㧞私徭之長痗兮襄侵掊之積
穢故雖小而必刑兮兵無伍而不次挽千漏於逸罘兮
剔百門之宿滯力訓閲於徃圖兮帶射蒐於儒吏揆張
皇之𢎞要兮知亡踰乎簡帥祖仁義以為質兮厥楨之
以勇智律經籍之典訓兮研歴史之成敗厲瞿瞿之廉
節兮仡矯矯之直氣勤步伐於苖獮兮豈臨機而尋藝
推請論於司馬兮命畀簡於宸扆論必斷於援賕兮斥
浮聲與柔葸耆授鉞而推轂兮勿參之以弟子軍容何
為徃監厠兮嗟乎李趙之階厲將擕壹而僨克兮夫焉
有於此係覈諏研於績敗兮畛賞罰之昭㫼彼屠降與
殪良兮兼粥級之作偽(偽多報/級數)毅戎昭而不弛兮飛蕭
斧於誅刈毋狥免於援議兮必姦絶而良勱銷枉毁於
貝錦兮破淊謗於珠苡熊虎毅其六師兮魚鶴輯其七
萃務貌識而音别兮暋閑練而衷義㥄强足與宻代兮
直寄命於童戲(謂臨事募不精實茍/用充數與私倩代行)膢姦宄於中邦兮
衛天險於荒裔林建國而所民兮䖍有整於職方藩周
餝於隍陴兮垂堅宻於闗梁崇函夏以立道兮陗百代
之大防訏天王之集統兮越歴古以包囊樊封昄之峻
截兮戒勤逺之否臧頻廻譯於異貢兮只收誠於來王
(事見/祖訓)肎包羞以餽女兮焉自殘而割疆無嵗賂之坐彫
兮有互市之交償鑠皇代之神武兮跨振古而無雙曄
神祖之清漠兮恢王威而四張熯簡任於干城兮尃權
力而鷹揚弗牽肘於彼夫兮譴賧得而姦妨為恤士之
無實兮猶餔饑而搤吭䀠衡瞦以八燭兮迥浩刼而未
央惄遐萌之繹繹兮附九埏之芒芒徂日用而莫已兮
串出入以隨陽悹亂衆而治寡兮唈樂短而憂長念蚩
蚩之錯産兮不越兹以成邦愴美惡之必兼兮諶獨籍
乎四良嘳兹良之自植兮䇐素履以獨守每自彼以戕
陵兮巋帝彛之固有相斯辰之攸賴兮秪俊髦而畯叟
甿既􁈏夫不井兮睎三法之或救(三法即均田/盡地平賦)尚稽實
於征輸兮還微息於頻㱙恐二子之終夢兮虞和緩之
懐手蔚大氣之紆蟠兮壬胚靈而降秀顥蒼惠錫夫后
王兮君成之乎黌校詳養射於夏殷兮具司徒於周教
帝首出以廣運兮幾新邦之綱要舎賢能而安藉兮投
碩材其安構渡長江以整旅兮倚干戈而詢道築禮賢
以舘傑兮聘名悊而探討及鴻圖之懋建兮夙教士以
有造漻辟雍之湯湯兮溥侯頖之浩浩範端嚴以恢緻
兮思周微而懇到曰成賢以為期兮憙羅才而畢考藹
思皇之濟濟兮聳周楨之廣效其在今之司存兮澌郵
委而同眇眺儒堂而閴其兮凝沈沈之半沼籍束閣以
停披兮琴絶絃而歇操填胄省之青衿兮日聚散而三
造俾庠黌而率由兮亦胡辨於土偶之滛廟獨糜財以
備聲兮疇蔀牖之為了漮法意於餼羊兮名將實而枘
鑿崇術四而尤餘兮僅偏誦其邇小辯曾患乎先藝兮
兹并藝而草草幸王國之克生兮士不乏於覆幬業每
樹於高遐兮履亦周於末杪䯂騋牝而如雲兮夫奚失
得於櫪皁嗟嗟吾黨之徒兮要賢聖以為期放四科而
八行兮舉六藝而百家究學問以思辨兮劭仁行而寛
居行成物以博濟兮巻善道而遯肥通天地人以稱儒
兮贊化育於𤣥微國縣斯以求購兮士執應而登之學
由循以成士兮教率章以為師時與道有違行兮台詎
隨以推移咿蜎蝡以自細兮胡不輪冶而駔奚初既育
乃后舉兮儴科條於隋唐務拔萃於大公兮倍峻立其
周防索理性於經術兮故全畧於文章方政事之需試
兮策時宜以多方為程寧弗良盡度兮逐有司而淑凉
來薄海之彦異兮危尺罭之莫當予歴觸於禹穴兮胡
鼓尤於鰷鱨(余有貢舉議/大㫖若此)迅賢豪之絶羣兮挺堂堂之
贊皇麾時科而弗即兮喻龍媒之越行洵覂駕之不種
兮聳萬夫之攸望鄙負羞於大人兮空趾壯而心長進
而逡而前郤兮澹胡為乎皇皇囑時髦之升庸分燿勲
華而頡頏倞霜蹄之超驤兮徯何有於王良羅目千以
得一兮先民所為感傷(羅以多目故一目得禽今為一/目羅則安得士本古語王通亦)
(偁/之)睿謨固經於神運兮勿拘梏於尋常彚小大以兼收
兮悉明側而明揚廥百材於塲師兮共京構於明堂掄
棁楔以畢良兮粹豈獨於柱梁以周完而大壯兮㢋備
具而豈康害超等以異懸兮擢萬羽之孤凰或科存而
弗舉兮徒惋遺於衆芳為國惜才何人斯兮謨罄畢於
鴛鴦鱗甲乙於一斑兮可百年之短長何斯據以卒躬
兮信輊軒而弛張上既馮以升沉兮下亦自為摧抗坐
弊日以淪胥兮叢倖望而縈妨(望怨/也)尋世科之有無兮
與第差之低昂鑒才出之先後兮及巻舒之靜庸孰失
得以饒不足兮孰隆汙之存亡(隆汙謂美劣存/亡猶有無也)爾其鋪
觀而平角兮成效不其已彰繚庶位之崇卑兮環中外
而周設尸脩政以立事兮並陳力而就列今視昔以異
宜兮沿與易而殊節祖建典以官士兮掄時宜而章别
多率舊以監成兮掖無期之皇業劼兼山之止位兮臣
何知而嘖喋想拱職以綢繆兮熙庶績以咸凝唐虞和
於朝兮賡元首而股肱昔秦人之憍亢兮儕百辟於倌
伻後秦胥以沿洄兮且肅體而諧情貌隆坐接兮呼莊
君卿塗黄還命(塗勑繳/詞頭)兮席前目征(目/送)崇庳必詞兮揚
抑告行皇王建設兮簡要以殷(殷/中)譆守官而罔道兮愚
深眯於兹評王用道以命官兮官將道而為命䝉夫昧
體而守支兮直置道以狥名逾追勢以滋顛兮偭疈坼
而拒撐交隔盭以無通兮不相謀以相能臣殊僚而一
政兮肢連體而析形咸左趾以將東兮引右夅而西脛
各稱官而罔道兮烏不病殘以殞生宰萃士而一命兮
粗因科而下上既蒞政以稽績兮復何初以為量年疇
力於良庸兮才奚由於耆壯木不谷栠而郊韡兮材將
鳴寃於族匠非祖宗之盛心兮䠞後時之膠狀假三五
㨀斯方以舉錯兮當亦迷八四之直枉(八凱/四凶)何莫峻登
其異傑兮年序以餞夫尋丈儇筆工以醫傭兮濁銅駔
而榖養汙王章以螘縁兮誨邪陵而貞障猥膏紈之流
䕃兮偉漢䟽之直諒(王吉請除/任子法)縱故襲之未革兮又何
弗涯於􁝏沆凡斯亦不局之貴兮非清波之都䘮(非盡/無清)
(流/也)聲復侵夫無擇而無止兮益皇涂之泱灢聞方人之
不暇兮識野求之無讓將循位以求理兮匪稱人為標
榜槩焉名襲而任别兮姑試徴二三之改尚公孤寵貴
以年登兮未或倚其爕亮(用為九卿/資深之寵)寄鎔甄於中相兮
獨調衆而拯病天曹天下之才庾兮無暇遺而倖誷懸
鴻鑑以八照兮能簿號之故妄惎邦本囏固而易蹷兮
盱司徒之斯仗黨耗國之職思兮拱三緘而不創(懲/創)非
􁀙􁀙於竭澤兮哀株守以循罔祖議禮以作制兮綱維
誕其貞廣豈科條之無俟兮虛百年而亡訪僤哉今之
為政兮執邦刑以不爽憯死法不死情兮殱十九之國
命抗儒抑法誰為異家兮腐生迷而弗講豈三尺難求
於六籍兮對刻木而倘怳世生才以為士兮才弼辟以
親民顯利用以成務兮幽履道以媞身靜庸兼維天之
命兮士也允三才之珍偏有才而善用兮聊銷慚於宦
塵守罷駑或不肖兮世何罹而尊親彼斗筲仕以為己
兮用以學而為人(已富寵/人求知)民何杖以為長兮后何藉而
為臣􁃣余固艱夫谹議以畢偁兮亦􁀙此不尊而弗諒
忥心亨而道塞兮且綿綿而斯徃庖人不越乎尊爼兮
陶師握其范模作者慹其亡為兮藏山澤而為癯余懹
靡得於斯兮求兹人以為徒去城郭之垢氛兮嫁巖谷
之鬱紆漫陁靡以豁廓兮蒨芊綿而周遮岑崟嶔而譎
鬼兮流滮􁀙以趨瀦儔㕙麚而騰伏兮連庚乙而几几
絢時榮以繪繡兮戞鶴狖之笙竽閴無人乎崖竇兮鞫
幽求而單居末寢食於皇區兮安平康而樂分綴聲籍
於士舉兮足瀕申而猶遯懐君恩以無酬兮慚魯子之
葵悶抽長沙之太息兮夢宣室之宵問敷前聞於沈臆
兮嘏婉約而莫盡功必一於天人兮理不隔於顯隠通
千期於一契兮右皇靈於無泯奭明王之天造兮蒞日
中之豐運塞王猷以登咸兮丕重堯而襲舜學無耻於
不榖兮尚席珍而玉韞若木不示乎世標兮神鳳無諧
於塵韻天錦莫覔其機杼兮媵三籟而微引先素王之
昭誨兮葢二方以庸世謂初道而繼齊兮有政刑而德
禮上焉耻且格兮亞且免而無耻明良誕務其至兮烝
率次以佌佌并殄㱪以誖捐兮稹人洼而時否政刑洵
異夫今古兮緒言無庸以究齒德如毛而鮮舉兮禮司
存其議擬俶鴻濛之已渙兮佑作聖以君鄙大人後天
而奉時兮惇五典以為紀搤三百以為經兮􁀙三千而
曲致摯元功於贊化兮全備體於唾涕措萬品之手足
兮秩其紛而壹貳衆高沈而疆爕兮參(音/森)嵒砥而柴虒
竇一决以横趨兮倐滔天而洸潰非因情以植則兮溘
焉一而焉濟唏失德而信薄兮忍謝嘅於周史荒哉龎
訏逷乎標枝之不還兮將非禮而奚以禮隂作與生俱
兮樂陽來而儷啓聲容達而生神兮體音澌而死鬼肆
犧媧迨姚姒兮極隂陽之文理裁衣裳以吹匏竹兮熙
殊造而均㫖柯出稊以為華兮毛傅皮而成美奏至治
於雲池兮盡物性於宫徴遾盛皇之厭世兮寓大柄於
遞位雜狡童與昬夫兮隤王彛於裘委姡何别於芻靈
兮冠裾具而亡裏維禮綱於五端兮吉無先乎郊類莾
欺天而侮聖兮軾輩申以傅㑹唐既蕪以竝配兮宋逾
滛於赦賚設有妄於祠衣兮位有汩於祧祪(以上言前/代郊廟之)
(誤/)家庸行而不知兮曽無違之能幾當元綱之不振兮
嗟景命之潛移螳臂奮於安豐兮(謂韓山童徐/夀輝等之亂)播喪亂
於九圍非穹皇之命聖兮疇撥亂以勇智祖一匡以再
造兮駕百王而絶儷篤父子以孝慈兮協周文之敬止
董百官以為朝兮截冠舄於首趾肅大别於掖壼兮斬
收承之顛穢冏前星之繼明兮郁青坊於繼體羅九服
以樹屏兮藩不億之其麗釐羣神之滛號兮叙百辟之
䂓第推文質以四達兮布方䇿而漸被盖郊廟之大儀
兮時乃定於睿志馮三重而建制兮曰非君其不議儻
時命以下詢兮嚴丘澤而敬事象雷豫以張樂兮薦祖
考而配帝侂權輿以成德兮善武周之斯徯遻昌期而
惰愒兮抑將順之能怠較民用於兹辰兮纔一合而百
戾胥濫越以敗矩兮淪逐慾而鄰戱誺輕重之不權兮
􁀙僣陋以交昧委筋力於無情兮擿貨財於空棄儼衣
冠以臨莊兮况大君之斯侍端章甫如㑹同兮可非䘮
而去佩詎公庭之為燕兮䙝衵衣而蒞視噫人服之不
衷兮懐王風之菼毳當紅紫之盈觀兮惡衣妖之怪忌
殽室舎以什皿兮等衆歎於一敝余既未聘乎上國兮
望王懸而不耳過閭陌而或聆兮閧緇黄而倡伎亂一
雅以萬鄭兮喿四方而錯厠日作息以震驚兮駭律吕
之焉寄嗌六合以恒瘖兮䁎九陔而悉瞶八門張而何
風兮四時行而何氣雅烏噪於晝日兮鸑鷟翥而不睨
頠穹輿之定位兮磤風雷之鼓吹廡草木以有條兮噰
䖵蟲之吟唳僑仲佐伯以尊王兮使其民而有義臣何
望於今堯兮不觀興於兹禩王乘龍以中立兮冶六有
於鑪鞴根人綱而植初兮落有家以俶載簡姬姜之世
貴兮愛任姒之徽嗣逑闗睢之窈窕兮論鍾鼓而樂只
貽銑鍰以前郤兮暢迭御於朓朏親郊禖以降乙兮儀
姜嫄而茀子擇周宗之妊傅兮拜后䕫而教肄宻緝熙
於光明兮斮刁牙之侵嬖扞千邪而弗接兮賦萬㡬而
歴試(太祖/故事)隆親親於九族兮剏章條而登殺鏡前塵而
邁㧞兮羞田恒之惏纇􁀙實産以𨽻國兮嵗坐觀其銍
艾保堯睦於不竦兮供虞接於無匱弸支蕃而土限兮
司存寜能以無槩維天王廟世以七兮實殷周之𢎞制
茫皇古之靡究兮二代亦復宗異(上古未審夏五宗商/六宗然七世之文本)
(商/書)如姬周之二室兮固不祧而非次(文武二世室不祧/其後王時七世固)
(在二室之外/二室非七數)别太祖以特立兮三昭穆以對蒞乃一祖
而二宗兮與四親而共備迨後王之復宗兮猶文武之
不替廼七世以為恒兮確古今之通誼於皇明之握符
兮羕天涯而地際暀既廟於有七兮那千萬而莫計皇
高文之巍巍兮掔百世之永繼丕承烈於歴葉兮列諸
宗而祼餟撫大典以徐謨兮意冲襟之不易纘昭穆以
無紊兮乃傳世之常系或頡頏而高卑兮儀馮從以位
置非今晨之攸聞兮法周知以為貴曩聖祖之丕訓兮
定儒臣之請禘(御史逹魯與祭請立禘祭上命儒/臣議議者以始祖所出未明而寢)矎趙
氏之禘祖兮亦時棼於(闕/)藝侯王儀之不襲兮曷由疑
而永廢當肇統而慎旃兮固宜存而不遂(此謂始/祖所出)累重
光以欽承兮將神靈之有俟盍懋建於崇典兮偁閎義
而時起(高帝時固宜存疑未立今七廟已備宜立褅袷/以義起高帝正東向之位又今位與古昭穆亦)
(異/)地時正而道合兮從心究於外内罊孝順而諲潔兮
悃皇彛之極至洎儀章與物數兮比聲詩而容綴載采
采於羣神兮莫不審於享祀開明堂以嚴父兮汗大號
以施治嶐法宫之九成兮翼前朝而後市晝三接於康
侯兮旦五徹於弼士(請舉祖宗曰/三朝故事)更叔孫之蕝貎兮整
鉤陳之法衛幄明王之采章兮柬鹵蹕於羣代被黄虞
之法服兮禕日火於繡會貞輿旂而籩簋兮盡生用之
百器蒐古今以分宜兮區雅俗之殊裁革滛巧之哤靡
兮絶末俗之陋悖后模臣以逮民兮宫刑廷而御海王
有三以寡過兮杲風草之相逮常經總乎嘉吉兮與賔
軍而䘮祭周上下以用施兮惟日見之為帠爛揖讓於
交際兮彧𤣥黄而牢醴纚目縷以條支兮陳更㒒其焉
既雖殊王之更轍兮儒亦紛其輈轊㧬徃辟之故秩兮
窈三典之略在(儀周戴/氏三禮)辭有單而已蔽兮道有一而知
二廸在者以推施兮僅含氣而亡愧徽列君之有作兮
荷羣正之勤惠諦䋲矩於銖權兮研節度於旒繫覔迷
途於擿埴兮興證辨於張蝟署根枝以交參兮部優劣
而互採鑠開元暨君卿兮亦司馬而元晦頫今昔而時
措兮斯數家之為懿按三經以疏繪兮又莫茂於先輩
(前後議禮作述者浩不可數互有得失得之多宜於今/者大帥開元禮杜氏通典及司馬光高閎朱熹數氏其)
(為三禮注疏若圖譜如馬融三鄭韋昭王肅虞翻張融/賈公彦孔頴達聶崇義陸佃等皆經師啟述之功尤大)
(先輩/謂此)煥堯文於神祖兮大集成而班賜茁楨柢於恒性
兮順條柯於日履申邦教之森矈兮補未充之俴細鋪
遐邇以折裁兮要覸時以為揆剗昬狂之僣濫兮俌眇
忽之不暨匡以居正之名兮章以昭明之軌來九苞以
均儀兮誃相鼠之遄死遵王度於截防兮允蒲盧之可
企觀天文以察時兮賁順叙而貞明昊穹□而西股兮
儀娥錯以東行訂俱右之臆談兮淵鑒破乎迂㝠(太祖/詔改)
(朱熹日月俱/左行之説)檢班陳之分土兮何壤局而霄𢎞(班固陳/卓星土)
(之説天大地/小不為允審)嘗有貳於分星兮亦未究其諦精夏曷不
中近天心兮三隅偏闊而空䆖經舍輹以環轂兮二十
有八而咸趨中謂邊方逺而内附兮分厠占於䂓零豈
理果能御器兮器乃因理而不通測遲留與伏逆兮校
客流與無名綜天官於靈憲兮冏休咎之分徴珠璧信
其有期兮同上下而清平氣多符而罕戾兮翼儆脩之
有行(天文祥異應不應者以氣理事人四者參錯不齊/非可以類必膠師執用類索不視三端不應正宜)
(爾乘除消息又本各不一如日月五緯合聚以算本有/常期期届是氣之元亨世當大治斯自然之符或世不)
(應氣此他戾也故王者當/恒儆心脩其行以應氣耳)矧氣否以變沴兮漠不省其
遑寜暟歴代之悊臣兮遝治歴以齊政遡都閎而下之
兮孔難剸於一定監徃故而聿造兮大統於斯而為令
彚羣造以折𠂻兮改月行於守敬免乆紐之必譌兮徴
良師以時訂曩授時之可採兮祀四十而已病(元用授/時法上)
(尋千載不繆而下以推/來纔四十年已差一度)嚴緹室以候氣兮莊脩表以測
景於製律以治物兮鍾一正而萬應既禮達而政脩兮
馴刑清而世康愷人蕃而物條兮曼至和以充盈王中
正以居心兮氣驩通於蒼黄玉燭炘熹乎泰宇兮員嘉
來而八風平禔仁浹而功振兮烏没世而不忘騰風詩
以交宣兮鏗作樂以薦享本吹筩以造律兮擢五要以
為綱(劉歆奏備數和聲審度嘉量權衡五者/五者為樂之要衆言不齊不復能易此)緒審黍以
定管兮正九寸之黄鍾各三分以損益兮於相生以旋
宫均七始以為調兮八十四而成章間者濶焉䕫曠之
無作兮術布策而炳明(三禮國語吕/覽漢隋史)渺杜荀之神解兮
代已希而非亡(京房杜䕫荀朂阮咸/萬寶常張文收輩)讙述者之悟諝兮
議驤烟以誩攘(自漢以來張光嚴宣錢樂之祖瑩梁武/帝信都芳陳仲孺鄭譯蘇祗婆祖孝孫)
(王朴和峴竇儀阮逸胡瑗劉几房庶范鎮司馬公沈括/蔡元定等尤難偏舉如何妥牛𢎞輩無可言至魏漢津)
(蔡京等/益繆爾)遴執隨而成渝兮非數詞之已彰肇和聲以製
器兮倚度曲而綴行摘窈𦕈於純和兮拔􁃧宻於腐常
衎歆神而賔德兮戡哇鄭之猥龎維齊楚之互異兮聲
各囿乎其方或輕躁與急疾兮且將裁而未遑(躁令人/輕輕則)
(多犯疾急也急令/人憍憍則多畔)唍斯音之么末兮爾猶昧其條章(今/北)
(曲出金元固非雅製十七宫調今但十一/而律又過高全失中和病本由絲音肉音)囅杭都其何
響兮鬼嘯啼於晝梁(謂今所謂戲文南曲本出南宋温/州全無絲髪可成音律畧不足接)
(耳/目)鏜吾聲之有作兮融噍殺而鏗鏘頌皇烈於神明兮
適今時之豫昌(假令今製樂大畧律宜大下於今俗部/而微高於古律緣古者氣大和今氣大)
(戾更化之若從大戾驟返大和亦恐未遽得或漸/次徐變俟少久人與天地氣應乃更歸純古可爾)延鴻
碩以倡搆兮逝効工於更張即二代(金/元)之俗譜兮鑄昌
詞以雄莊給比閭之小奏兮嫴備部於下堂猗帝德之
夏殷兮般穆穆而鍠鍠誕光天之下兮至海隅之蒼生
吊幽明以效答兮郃六幕而同風遐休嘉之弗呈兮抑
𤣥文之或爽五耀潤於乾垣兮五財理於坤軫河岳位
而澂静兮四類效其靈命萬祗嚴以衛釐兮䰡鬽伏而
不眚民於變以時雍兮同虞方而風動蓐王區之棫檏
兮天命生於熙朝皇契道以盡受兮非行違之異標器
必藴於徴庸兮志須亢於沖遼愚幸賦此𤣥𤣥兮愕夫
人之它操潜兹未之或悶兮令達又胡以宣驕已焉哉
俗以勢而成世兮勢以時而自然淈時勢以太順兮存
兹道以為楗森三端而翕張兮亘宇宙以推遷仰惠㘅
生於黔雷兮肯棄受於崇圜飛元靈於泰虛兮收萬實
於甫田控大一以貫之兮艐有無而齊詮撫羣有以日
用兮秉神根之淵淵羡諸子之敏脩兮㗊交通而互全
兆流歸而皆海兮億管瞰而均天微無拂於風鳥兮辟
或攝於筵篿躡太乙於九宫兮丙離章於太𤣥機條條
於木獸兮數斤斤於銅丸灼莘降之非異兮易菽兵之
戔戔(上四事謂諸葛公木牛馬張平子地/動儀神降莘郭景純事舉四以例餘)抱鴻通以欵
塞兮疾細滯而浮漫悉蟲沙而願遂兮當貅猰而不戁
惟無欺與至慈兮所不負於高旻坦詔鬼而交神兮直
衣􁇴而踐川譩凡夫之妄顛兮北二子以睽分謂殊儒
而端異兮繆世教而為三昔柱下用表而存中兮師友
於我文宣竺尊儲性道之本兮其何事於嚚讕千門萬
室横六内兮朝蜚波而夕煙卭既尚此皇符兮炬百幽
而一焱戚城隍之湫仄兮赦羣蟲之所廬解故蹝於黟
垢兮翺洪翼於蒼墟櫋脩雲以為輈兮結浩氣以為輿
並三辰以循紀兮極八遐而同區晙晞髪於若榑兮夕
留軿乎融都蓐收前以道轅兮誥𤣥㝠使迎余召飛亷
以興飈兮翬屏翳而滌塗氛祲伏而淑朗兮恣余襟之
所如翫羣生之起滅兮觀兩儀之渙儲朋山河以結解
兮賔曜宿而盈虛㘅紫皇之黙詔兮偕金女而同趨統
父母於元氣兮或天神而一衢問日月其何紀兮咍死
生而焉殊真一性以長覺兮去六凡而不居大哉余㳺
奚適而奚來兮㗨焉徃而不歸與
　
　
　
　
　
　
　懷星堂集巻一
欽定四庫全書
　懐星堂集巻二　　　　　明　祝允明撰
　　騷賦
　　　訪隠
君不來兮何居蹇幽求兮山嵎空林兮出復入慨即鹿
兮無虞白雲兮朝飛紛紛木葉兮皆下望夕以歸兮旦
復吾駕君何居兮我行于野
　　　思兒子歌(戊辰嵗續/在南京)
思兒子兮若孺時今而成兮吾誠熙吾誠熙兮有别離
有别離兮何遽見之人各有道兮道乘時道乘時兮胡
䘏其私路曼曼兮望吾兒吾兒吾兒兮慰吾思
　　　咎往賦
承五秀之豬委兮結昭質於堪輿遵先靈之下愛兮童
多識於明謨性空同而善受兮夙擇術而作圖蹇皇命
之凉塞兮猝罹弱極之萃誅繄忍性之應厲兮出沬谷
而躋遐衢皇不誘余以嘉道兮俾荒泆而縱如髙余譚
之業業兮放趣指於靈虚曰𤣥化之􁬋􁬋兮探三古之
根株掲生人之元一兮徴泰始於百殊謂芳蘭之已抽
兮横四海之荒塗謂鵷鷟與􁈒鵽一兮吾孰為此梟􁝳
堅吾視之耿耿以獨諒兮任吾趾之所趨廼郤東西行
兮動格格其褰而濡謂逹視之􁁉㝗兮吾孰脩此維隅
推真精以薄物兮物抗其廉鍔而弗吾受衆支離其形
身兮敗踵傷氣而弗已吾誠不能匿志役氣以毁體兮
愒白日以習犇走慕井氏之崇簡兮曽不解拜跽之在
手衆朋興而征榮兮闡官人之能事信三生之谹義兮
兹吾民之攸止蹇吾力之未克兮服漆雕之本㫖守窮
廬之故脩兮繄自淬以自嘳諒通岐之莫容兮雧有百
之叢毁維經緯之華業兮宿鑚切於腎腸或蜩螗之時
吟兮吾胡計群䖵之吾妨圖脩娥之嬋媛兮婉燿燿其
清揚怍組纂之何紅兮而以來􁀬女之聚戕彼繽綸以
周章兮競附麗為比周吾既託此孤標兮矢履坦而甘
幽絶憧憧之往來兮抱姬公之𤣥猷乃反以速咎兮將
弗任其諐尤嗟夫人之莫易知兮余乃有能乎是也維
蕭蘭之兼畜兮曽無力於扶薙也亦疾亂之悰微兮又
潛化為冀也夫何物之難遷兮而彼乃以吾辠也皇播
氣以生民兮鮮渾元之通㑹民正命以虧偏兮肆陽紓
而隂悴紓多可以雍含兮悴憙刻削而善制審余受之
愆陽兮乃懐悃之散易撫岐路而裵回兮意淹留而容
泄非南北之勿辨兮曽失料之無㡬狥吾目之遼廓兮
用吾心寵辱之細用徃往以兹繇兮婁以交手而窳事
寓飲以葆淳兮流濡首之横議賤貨以廣道兮病泉刀
之重累朝馳市以覔布縷兮夕争闗而索米役潔質於
塵泥兮對牛醫而校屠儈識王生之米賈兮解平仲之
踊對歸分食諸牛馬之走兮獨髙眠而養息童猶吁腹
之弗充兮婢憎糲而不食信烝烝之長勤兮余胡懟於
斯職紛衆非之吾出兮吾誠意阨而顔嚲匪心席其不
可巻兮日悠悠而就惰頗余馬之𤣥黄兮柅余輈之轗
軻吾既無藥乎細行兮而復崇此大過怛雅烏之孰報
兮恐豺獺之辜我傷鶺鴒之終鮮兮冀雎鳩之永和撫
羣蟲之有道兮吾負死於類倮皇寜生以遽獮兮俾憣
憣而悔禍孔不咎既徃兮嗟補過之有𢎞道心焦敖以
㤞憏兮氣邅廽而蔚蟠仰盖𤣥之旻旻兮禮飛光願少
遄亂曰匪内訟囏兮囏其還兮皇母以金柅之復牽
　　　罪賦
夫哀無文者禮之程也法在悃直或將鳴而強瘖之亦
過矣癠而呻者人弗尤之矣因目其章曰罪賦
閔生平之靡延兮譆弁弱而百罹羗生初以無為兮爰
即路而逢之降鉅割以瘨毒兮親再代而咸失抱惸單
而疇依兮瞻穹昊以不極彼百夫之完慶兮余何尤以
永感稽積諐而莫回兮中摧崩以顑頷扈麻菅以脩號
兮固九死其奚賧齊草木以覆載兮惟霜霰之余慘願
犇驅以及踵兮嘳蹇孑之霧昏思言立以有樞兮守隅
庭而蔑聞汩先操以干禄兮從揚名之孝謀又道命之
將廢兮重緯繣諸有司載終儌以自華兮親無逮亦焉
為拊丁辰而儃佪兮忳於邑而増尤惜逝日之勿再兮
癙忠信之弗脩揉異方之紛敶兮牽百志以殊岐亮迅
徑之蹶顛兮慮交手以失斯衆繽綸以干進兮競周容
以務入錯登禾以蕭稂兮將安析其貞慝帝錫余以潔
昭兮薄汚溷而堅白詹先民之好徳兮掲神師之皇則
羅琛寳之不靳兮悵藏庾之周隔路曼𦕈以綿邈兮矢
乾乾以終日繄燕居而多慕兮澹周章乎東園睠芳嫭
以晨燿兮湛露斯以為恩條凄風以夕振兮拊繁榮以
曷存惟何物以特立兮卬瞢瞢以懣寃聰去哲之脩名
兮躬已徃而不泯知時日以莫與兮惋隆汚之同勤卬
孰惡斯勤兮無他好以怵也尊大中以前行兮完皇錫
以周畢也亂曰氣為嬴虧道不可移徃者聵迷盍追于
來帝棲余宫余弗敢隳彼美人兮淵騫擕余以與余同
歸兮
　　　傷賦
𤣥雲羃兮白日曀鳥潛棲兮木葉交墜塗無人兮閴然
異世闔闗伏息兮曽不得以出氣目昏>昏>兮涕涔涔傷
哉厄兮厲熏心誰為聖人兮無悶傷哉傷哉兮誰佀此
困
　　　秋聽賦
詹旻天之泬漻兮旋素皇之金騶蹵百生以入機兮憯
憀慄而半愁吷㟹嶆以噫噏兮吹萬籟以戚號槁柯戌
削兮廢葉隕投濫泉湛縮兮寒澌咽流沙礫磔磔兮城
郭不周松檜苦篁兮蹇驁以揫空巖唳鶴兮猿狖嘯金
石争觸兮鏘戈矛顥商吐響兮悲音啁啾群喙奪息兮
噤嗄以伏紛吾耳兮離騷憂皇命物以元亨兮秋貽實
以各正也吾成實以吾親兮成斯捐而考終命也嘳燠
凉其序代兮往不返以長竟也魄陽滛游兮地天夢夢
屑然以黙兮絶氣以聲吾焉求兮投耳於𤣥清與黄寜
白藏鳴以迎予兮四每值而逖驚霰霜塞聰兮蕭蕭五
兵剸膚切肌兮五衷震崩欬爾嚴辭兮慨如慈音噍殺
煩毒兮不知和平元間閟而夷射錯叅兮代惡有青陽
與朱明匪秋之聽兮秋入予聆蹇訇鏗兮聽希不得兮
砉然雷霆重曰聞不耳兮秋不遷親之駕兮蓐收後先
酷商日宣畢吾年兮號哀寃
　　　蕭齋求志賦
斐然自尚者亦靈區之助歟匪閟丘兮絶世猶先井兮
攸附帶邇郭兮成構挹遥坰兮為趣雲岑列兮緜邈芳
洲緯兮縈互囂聲止兮層垣幽風暢兮洞戸碧蘿交兮
施宇紫莓圑兮繡路虛泉鳴兮漱除浄璧晃兮揺樹宵
竹鏁兮黄月曉松沈兮蒼霧露旒蕃兮璇綴霞標建兮
錦傅擷芳馨兮蓀茞玩趯㚟兮麏兎肆珍圖兮髙張敶
嘉名兮特署爾乃登丘陟墳沈章漂句寳蔡子兮祕笈
偫房君兮豐庫流璋琬兮華瑑絢星河兮森聚苞周紘
兮廣獵泝真源兮孤赴測潛機兮太冲懸皇鑑兮鴻素
抗五太兮齊襟拊百氏兮獨歩攬萬化兮棲臆操三才
兮在馭於是謝將迎遺倡和任簡傲安晏惰九域蟣蠓
萬類洟唾或同心兮晨集羌佳人兮宵過蹇淹留兮夷
羊聊從吾兮妥墯攬蒙瀬兮齊塵侍周孔兮末座平伯
禹兮後洚補皇媧兮餘破摩丹霄兮鶤運函𤣥珠兮龍
卧乃歌曰浮青陽兮蕩素秋日月居諸兮與化同流今
我不樂兮乃將焉求歌已爰命樂童陳浩倡奏元間鳴
清商極變聲兮靡曼陶淫思兮太康余乃掩抑衆律孤
引圓吭凌青旻以飛嘯兮揜衆音而不揚操皇雅以獨
鼓兮寫神襟於混茫忽白日兮晝㝠振衝颷兮襲堂川
鱗躍兮出潛霄翼接兮不翔吟九淵兮神蛟舞千仭兮
文凰騰江河兮擊舂盪泰華兮低昻斯時也獨御正陽
髙犇物先呼吸罔象遨嬉泰𤣥與神明兮乗居視蕭齋
兮墨然
　　　知秋賦
庚午六月丁未立秋其夕頓凉不俟一葉感淮南之論
稍為賦之
逖隂陽之愆伏適儆予於兹嵗伊蓐后之堅方獨秉貞
而不戾受帝命以握矩布金行於區内日耿耿以謝炎
風蕭蕭而助氣侍𨽻逸而郤扇閨媛戒於紉綴聊閉闗
以偃息觀燒炬之可憇憙青蠅之蹔逺恱𤣥蟬之餘嘒
雖序令其靡爽廼興悲而起嘳信秋歛兮致刑將違仁
兮肅義劉百生以一膢易榮華而彫瘁匪皇穹兮好殘
繄舒慘其相倚始為露以作霜睇堅氷之必至感兹秋
之既知豈曰童心之傷逝
　　　修夕詞
嚴冬窮兮夕氣脩月環輪兮遲不得周雞俟曙兮謂踆
不疾情曼曼兮其不可極握忠誠兮函元和氣意多兮
彌山河夕兮夕兮如何如何
　　　蓮花洲詞
漾脩陂兮遵中流若有人兮在洲締昭質兮又好脩美
窈窕兮含靈思丹肌兮皓態芬習習兮襲茞風微褰兮
碧裾水􁰺鳴兮𤣥珮淈泥兮滌瑕皎灼灼兮容之華乗
清風兮願舉飾帝冠兮峩峩帝命予兮沃心呈予腹兮
璆琳彼調飢兮予哺予不惋兮荒之潯媧妹兮鼓歌宓
姬兮乗波伯倡兮予和君不樂兮維何
　　　江洲書屋辭
拊長江兮安流髙吾棲兮南洲櫋蘭堂兮葯房締梓軒
兮桂樓石梁兮衡渠竹牖兮交䟽涵清暉兮夕朝汛靈
華兮圖書芳何為兮杜蘅躍何為兮文魚淵淵兮春瀾
濺濺兮秋瀬寫聖襟於逝者蹇兹辰兮余慨蛟龍起兮
水増波挾浩漾兮俾滂沱濡焦槁兮蘇八遐君不行兮
如台何
　　　龍歸辭
潘紫淵兮旋鯢愔洞房兮渫亡泥余蜿蜿兮顧而下倐
或躍兮以歸乗蒼雲兮驂緑霧泳天地兮擁曦輅扣天
門兮矯首逝擘蠙胎兮抉珍以嬉翔九縣兮多靈娛穴
泓泓兮閟沈虚霱為膏兮露為醴邦之富兮稷薿薿蝮
肥兮蛟腥招鰐侣兮嘯螭朋媪縞袂兮倚青巘燔金符
兮望不可見扇神飈兮忽來滌氛妖兮景光開紫莓兮
黄蘿棲繚窈兮鼃集以歌睇故宫兮幽幽君昔樂兮今
我何憂巫屢舞兮鳴騶君歸來兮無夷猶
　　　一目羅賦
淮南子曰羅以多目故一目得禽今為一目羅則安得
士余吊其語感之又感遂為賦
虞則有羅鴛鴦之離彼萬其目一則不遺孰為逸羽方
空是闚唐虞目百厥逸乃九夏商以倍周用千數孰為
虞程張一覔萬孰有萬鳯雅烏莫算鳯巨弗闚雅碎群
入姑雅之獲寜鳯其失曷不于鍳伯益之術羅兮曷一
虞兮曷益鳯哉鳯哉曷入曷逸
　　　懐遇賦
允明知命後始調興寜長憂虞不堪大方伯吳公㧞異
幽側若重有可與者君子之知士無責報知於君子必
克報乃鳴則感慨蹈厲且有時窮遇輒鳴以永懐有儆
朂之力焉故命以懐遇
觀性氣之生屬兮曽亡類而不遘援丹砂以脩年兮去
疚㧞彼小草桓諏道於老馬兮越鼃式其武鬬𤣥金收
於隂石兮又曷用么䯢而爰已嗟今之人兮謂知曰昧
縶蛟龍使守閽兮繡恱目而莫為服被嗟蒙之無肖兮
肆汗漫以椎鄙皇不余右兮俾嘉道之莫予有耄顛頓
趨以長物兮承事君子嗟兹之疢惡兮固易忽以眯大
人無我以愽愛兮胡寵特乃吾以騊駼顧伯樂嘶于駕
兮金踊夫良冶無熒而榖兮田莫有滯穗懐哉至遇兮
無稗以自棄
　　　望韓
　　　　戊寅之嵗四月十九日在潮州獨往謁文公
　　　　廟歩浮梁百歩方半當用舟渡風雨横厲江
　　　　水洶怒素舟不可濟退俟橋尾風色轉厲乃
　　　　望拜而返寄言楚聲
驅塵轍以遵海兮隃三宿而宫未趨躡脩梁以東騖兮
羌中路而阻予凄零雨之蒙霿兮飈長號以頩怒波峩
峩其如擊兮予不知其戾之故屏息鞠脊以伏處兮遲
公怒之霽也乆儃佪以抑厭兮曽弗少假以濟也時既
暮而氣暝兮予猶懼鱷之至也乃瞻巖以存清廟兮敬
再拜以退止昔夫子悲孔之遑遑兮亦既八千路以浮
此道拙塗棘以趾蹇兮又何異夫小子道故至難求兮
予胡以萬里而為易已焉哉童既白而日師兮依門墻
而莫引君臣師友合弗易兮子寜不與其潔以進慨旋
轅於環堵兮吾見夫於無隠
　　　蘇臺春望賦
蒼龍集于重光恊洽郡國賔薦士㑹考言于春曹吳興
施子先三載已奏名春曹而未投䇿于天子庭兹徃道
蘇臺樂多賢友居乆之而行蘇之同人餞以言曰春望
之什允明年當首廼為賦以叙屬錢子(凡别則思思則/望望亦多岐如)
(兹别施子先分擕子徒望之矣至予徒先集闕下望施/子來施子亦應望遄至而遘予徒當又望予徒獲奏春)
(曹予徒又望施子首選于廷與自/望幸而從施子後也望之㫖如是)
登髙能賦臨别贈言况青陽兮獻嵗將敷華於紫閽六
合齊風八表一雲吳州東西烝然同人若夫英㽔絢柯
衝牙襲紳霜桐洗翠露桂凝熏服膺乎丘回尚友乎雍
騫分馨乎遷固擷芳乎機雲濯濯施子超哉軼倫㒒等
末㳺乃際光塵松顔静兮靡謝芝韻郁乎恒新忽蘭襟
兮中判嘅葭姿兮失倚升崇丘兮寅餞睇喬林兮榮始
土花繁兮封級柔茸緑兮循址漾脩波兮微縠揚芳颸
兮薿薿警霸圖兮從王念縣金兮莫擬與子期兮髙明
聊一盡兮吳醴乃歌曰契莫契兮同心人思莫思兮遽
離群望莫望兮共復集樂莫樂兮帝京春歌已下臺賡
嘯遝籍南風甚競遄徃觀國
　　　飯苓賦
㒒少自三河歸蘇臺過首陽道且來陟降崇巖經行喬
林憇息旅痡因遂幽尋忽有見者埴壤墳起光氣離竒
封以英英之雲覆以丸丸之枝恍兮忽兮不知其中之
物為誰也有仙人雲中來斵地而去迫而問焉仙人告
曰其為物也出自松杶本乎膏液天和融鬯地氣騰蔚
凝脂之所滲漉流肪之所滴瀝始焉聚沬終以成質積
雪結皓靈砂貫赤柔匪若酥堅不及石非附木而稱神
未瑩膚而名珀此茯苓也言已而逝㒒恒識之昨日友
人彭城子來謁請賦飯苓㒒曰子之飯奚如也曰始訏
蠲痾后祈脩齡按𤣥經於炎皇稽隠訣於初平廼察靈
餌采植英或食熟或㗖生和雲盛筐帶月入鐺剥膚乾
蒸集露共烹浮浮兮蒼霧之滃興褷褷乎皓霰之溥零
或異製而單飱或它劑以佐并於是垢腐刮焦府榮股
肱彊中氣盈葆完元淳開通神明將翔九寥而彫三精
焉徴苓之勲亦谹哉㒒曰然此亦子之讓辭也未究𤣥
績吾聞李生招譏於魏人陶子受餉於蕭辟雖梁國之
籠有嘉必牛溪之負斯極也彭城子腸杼文繡膺鏡日
月幽馨蘭芷温理環玦淵騫授徳商偃詒業故其嚅嚌
以道而服食以時匪損其疾乃觀厥頤寜舎龜乎周薇
而朶頤於漢芝乎藥國者既搴其芳談易者亦受其㡬
推繁華於寂寥兮保明悊於希夷敞志意而彊氣母兮
康聾瞽於匕之遺乗元精而上征兮諧洪化之無私挽
喬耽而㳺五泰兮與羲炎而一期即仙人之所告也吾
與爾縻之
　　　棲清賦
苕施公恱民隠君子也身慮並清為居以棲署曰棲清
乃為賦云
何人區之寡潔乃靈駕之艱寄睇城市兮湫煩將搴裾
而髙逝無更從於彭咸憙先廬之不弊乃惟歸安之邑
眷兹大姥之墩梓桑樂鄉枌榆故門坦素履離喧羣抱
𤣥璞揚幽芬髙尚其志驩然願言集百勝以為居宫一
畝而安儒廓以芳園䟽為流渠山石犖确草木扶踈韻
争髙兮梅竹隂合秀兮蕉梧級甓為梁累□為島竒撫
海外異拔霄表鶴鳴于臯魚在在藻龜扶莖以巢蓮鹿
交角而眠草若夫靚堂崇亷重軒連楹臨以層臺敞以
廣庭燠以曲舘凉以丘亭左琴右書前壺後觥鐘磬在
懸戸牖有銘於是息廣胖凝虚靈禠垢滓㳺神明偃仰
至𤣥消揺泰㝠燭造化之樞灼萬物之情玩四聖之幽
文研六編之遺經尋曼倩十洲之詮覧伯禹山海之形
遞鐘一皷商歌數賡煙霞為之飛動日月助其光晶既
對聖賢亦多賓客玉塵時揮巵言日出式燕且歌或射
與奕客曰羙哉掌人之棲乎濁穢逺善哉掌人之清乎
中外一請薦署曰棲清庶斯名之賔實客有太原祝生
嘉其㫖因稱曰卬非正則兮皆濁而卜居卬非須無兮
棄馬而違邦泳黄生之平陂濯孺子之滄浪睎亷立之
伯夷符得一之昊蒼稱既題之屋墻以揚先生之耿光
也
　　　余侍御㳺靈巖賦
侍御桐城余君正徳九年銜勅按山東允明自京師道
天津遇之君道昨六月有二㳺之勝先靈巖院次泰岱
咸有詩記乃出巻燈下疾讀信語可以張大麗竒君謂
余能賦之懼非目得兼樸鄙當不稱謝而君不可因稍
獵文内次第排比一二為賦靈巖
秉豸斧以東按遵鯨浸而南騖幸豺迹兮云屏庶鹿㳺
兮能赴釋訶從兮岳震縱縢䇿兮巖歩隃琵琶之名巒
憇遲賢之遺寓(遲賢/亭)訪盧生之靈洞(盧景/洞)睇靳公之殘
句(亭有碑宋靳八公受吕公藥術得仙/題五言一章刻其上語意不可曉)於時蒸㴻驟訖
微飈薄扇折旋曲阿拾級遥顛芳飄菲襲岫接峯連走
白足以𨗳予投金宫而舎旃拊伏龜之隕石味甘露之
淵泉稱以白鶴卓錫(亦二/泉名)韻以紫蚓鳴絃鷄鳴歌舞師
象連蜷(鷄鳴象師/三山名)猱援子以升木鵠矯羽而戾天木􁁉
蔤以巑􁀙草葱蒙而芊綿異種之果比實莫名之卉交
妍若夫檀楠被金瓴甓流翠華樂借宫兠率移地則有
五花澄明千佛般若靈藏飛輪功徳不瓦(五花澄明千/佛般若靈藏)
(皆殿名絶壁茅庵/榜曰證明功徳)浮圖數成以錐立崇榭九層而表跨
三衣鐵食(古鐵袈裟/重餘萬觔)百碣蘚稼(西魏以來/碑甚多)歆曠翫之不
厭嚬流景兮渠夜九十未家其曷能舎持椽炬以破㝠
覔輸般之幽駕(秉燭入魯班/洞二鼓而出)於是靈域畢呈𤣥襟獨寫
吐納萬象沐浴皇冶答流雲而長嘯等群有於一咤且
夫神可以境怡俗乃用理化神區必名塲平政則多暇
匪王度之晏熙豈探尋之斯假懐悽商兮潛襲驅予車
而遄下
　　　石林賦
震澤濈包山崒遥岳紩潛川衇蓺琨沃瑶葩玭果􁘼區
靈域𤣥真府仙室誰得而易宅也乃劉毛公洎焦君子
浮㳺汎覽中谷有士衡臯匽連隩澤徙倚其色有皜其
氣不滓弗仙弗凡爰踞爰止二真頫而疑擬而謀(叶/)曰
异哉曷乎其孰恃而僣謚者歟山枝儒臞經行焉真即
以稽山枝儒臞曰天予之鍾地予之逢淵詎馳驥柯莫
棲鴻此其為物舎諟而不宫者矣是故胄條金天字云
敬夫丘壑結胸榦植立膚合萬硌而猶林卧隻玉而成
居彼此諧姿質名恊符爾乃苖引矷磷柢磻礩硋楨樹
礤礐葉布􁀙􁀙璇蘭琳蓀琛杶琬檜躬桓輯瑞以交拱
棨㦸列行而森衛聮广作舎出雲為盖繡丹薜以春榮
層蒼莓而夏隂黄疑樵以秋衰皓瑩雪而冬深甘露之
羱乃共獸零陵之鷰乃其禽若夫一拳莫减五車匪益
花饒紫黛叢絶榛棘鰲簮肖蓬萊之狀鵞羊剰長沙之
跡風聲奪岣嶁之響雨彩發南雄之墨謝彫楮之宋匠
曠網瑚之海客長不藉於秦鞭化無勞於皇叱盖遵實
而為聲又奚愧於煩嘖二真曰俞臞嘻未悉乃稱曰硜
硜戒小珞珞厲徳孔絶磨磷莊尚堅白它攻存乎周雅
介貞著於姬易仙用儒梯物以道極此何人歟齊山作
仰喻景行以偕行體艮為身思其位而不出者也
　　　南園賦
不逢年以干進依靈丘以肥遯違王侯而尚事聊消揺
兮無悶則有澗阿之間廬广之前闢彼善壤繚之長垣
令流水以成池象洞天而為山交蹊迂迤以午逹寛石
陂陁而底安嘉樹井立名蘤櫛植脩筠軒挺豐靃綿宻
四叙有接艶之葩比嵗有連新之實栝栢杉松栟櫚梧
桐文梓美漆髙椅茂榕榆分光於星田桂得種於月宫
桃李兮成溝牡丹兮専叢海棠兮汎殷階藥兮翻紅灼
清漣之香蕖爛曲塘之金蓉帶以鬚荇鋪以水葓莫不
陸陳亡厭水立靡窮千㽔萬萌不可得而極諸其形容
也至於桃杏梅李棗柿梨栗蔗藕菱芰榛榧棖橘含桃
枇杷龍眼崖蜜鳬茨鴨脚雁頭湖目菰筍疏脆薯蕷豐
實爾其百喙歌春孤蟬呤秋貴語雕籠之吉了巧囀碧
隂之栗留或雊谷雉或走罝兎或屏隠孔翠或沙立鷗
鷺或臯鶴和鳴或麀鹿行顧大抵人塲既偏圃事聿周
吳多名苑而兹其特優歟夫辟疆専聲習氏逺稱金谷
積麗離垢掲清董廢闚以儒振陶日渉而趣成展也獨
樂允矣莫京掌人於此將攀轍而抗衡者邪况方之自
南火離攸奠類陽而明象文以顯雖因勢以就築亦可
以物而取諸逺矣於是庋圖袟著筆硯張琴筑展壺箭
流吟嘯肆觴燕祛凡襟廓𤣥見如易賁于而有喜如詩
樂彼而不倦若是乎其陽明哉士安土為君子儒其文
顯邪吾為爾作逸民傳
　　　一江賦
伊斯江之為物也渾澒泱􁝏渱潰滉瀁瀷漻㵧以㳹瀇
淢瀺灂以汋淙湢㳁漰渤溟漫而澎滂浩浩湯湯汪汪
洋洋􁀙兮青蒼涾兮迷茫廓兮而㝩㝗吐日吞月漸𤣥
漬黄葢自堪輿之開闢化機之翕張儵帝滌源鑿混沌
以利渉昊天設險畀聖明而為防是以蕩五嶺漂三湘
帶吳楚襟荆揚拍蓮掌滋扶桑㑹地脉兮連天潢浹兩
儀兮洽八荒兼三才而共濟束一統之華邦信矣天塹
䧺哉谷王所謂祖百川而父五湖弟四海而兄三江者
歟觀其千古之有常五彩之時彰金焦相銜乎舳艫煙
霞互織乎㠶檣或扇以飍颶則雷霆忽助其震盪或媚
以晴旭則金碧緩揺其景光或微生澌而氷花雪蘂澂
庶品之神爽或浄如練而天經地緯開萬世之文章容
成䄂手以廢厯豎亥趼足於窮疆璿璣玉衡雖虞廷之
儀欲測和鈞闗石計夏府之器難量涵泳四靈神出而
鬼洑沉浸萬象龜㳺而龍驤𤣥妃往來採明珠而拾翠
羽法駕上下乗清風而御隂陽至矣乎徴妙理於蠺絲
諒託始於濫觴若夫蛟窟散處龍宫深搆瑶房九重貝
闕雙輳水精之柱駢立火齊之瓦鱗覆懸珠作燭梁飛
萬萬之月團絡寳為簾簷走千千之星宿其下則有瑪
瑙硨磲琉璃珊瑚決銀汞以成池築璵璠而為區五金
夜發競光華以呈乾后萬珍曰産如沙礫之走坤輿其
上則有彌天作惟極地為載遥岑輕沫卿雲微帶月娥
臨鏡以脩眉天女沭鬟而匀黛齊州回繞班班九㸃之
紫煙仙府平臨朶朶三霄之翠盖其中則有鰋鯉鱨鰷
玉柱銀珧河伯𨗳旗海客寄綃風從吹浪之江豚雷應
鏗鐘之蒲牢羲和鎔金沸洪鑪之衮衮馮夷剪雪飜銀
海以滔滔其傍則有蘆洲戰煙牙檣揷天蓑笠鳥道燈
火漁船風凝軟沙而鷺立雨浥厚莎而鷗眠福地洞天
巢鸞鶴以遐峙萍花荇葉暎鸂鶒而淪連至於龍堂曉
雲僧艇暮月善才之石砥定毘盧之閣㠎嵲郭賦鳴萬
夫之喙陸泉激千人之舌物遇之而㧞凡品人鍾之而
為世傑邦家倚之而治忽古今由之以興㓕傳諸圖經
登在國牒灝灝溔溔未遑暇以殫說也若稽使君於斯
奚取我契其大才學志度是故語其才也如江之波東
底瀛壺西起岷峨蹙瑶花兮沓沓爍雪山兮峩峩飛濤
濺空兮濆千堆之沫驚湍擊地兮旋無底之濄撼紫皇
之寶宫倒織女之銀河無逺不至跬歩數州之域有重
必載鴻毛萬斛之艖轟轟乎霹怒霆而迅驚電擾擾乎
舞虬蜃而飛黿鼉通四夷之歸王象貝文犀湧梯航而
霧滃入九壥之貢賦錦衣玉食紛忛席以雲摩濟天下
兮徃來又豈俟於盈科語其學也如江之瀾書名淮東
之院堂有富文之顔緗摹綈聮梓雕銅刋六籍􁀙奠百
家周完富誇牛腰之舳勤助熊膽之丸口誦手校左墨
右丹滕萬口於千載據尺几而一觀若乃擬其志髙惟
江有潮突乎其豪滮乎其遥萬流秋毫千潨斗筲莫不
障而東之以㑹同而來朝坱圠初分即稱其㧞萃汝漢
既决誰得而溷淆懐子胥之孤忠與伯若而為僚四瀆
首推其廣大六合咸讓其并包方其度洪惟江有容元
氣流通乾坤混融衡截海内平分域中際天淵於不二
齊物我於大同引重致逺通其變於不息含垢藏疾浄
諸有於太冲髙以下基當其無有有之用滿而不溢天
下莫與汝争功大抵陳事之方有通有㑹放之彌者收
必宻極其細者生乎大如其大而不約恐華談之已泰
故觀江之説則疑其過夸審一之理乃識其非汰交助
互益非人奚待嘗試問於江靈察川勲之攸在是故苻
堅玩之而狼戻江總恃之而顛沛壯從擊檝之祖生竒
賞燒舸之黄盖三國鼎睨六朝逓代水無變於安危人
每異其利害其故何也誠以天謨地烈積乆無託緜緜
延延數千百年必至於我皇祖而始得其真宰也觀其
發祥於始蒙六飛之首渡創業於成遂九重之斯届煌
煌漢闕日照而月臨蕩蕩堯衢乾覆而坤載然後華夷
一統長通道於安流河漢九霄恒效靈於上界而有如
使君者又復沐浴恩波漸濡天瀬握提廵之専節守信
誓之若帶志業浹内聲名溢外尚亦防之有法而備之
無懈俾外者無窮而内者不怠息揚波而清水􁁣盪天
驕兮浄紫塞甲兵洗兮𤣥圭拜旌功進爵加禄賚家流
國澤並汪濊一江晏然世永頼斯名稱情乃無愧賦而
颺之載采采
　　　哀孝賦
允明與太學生無錫華雲從龍友雲母張夫人没允明
以逺不能往相其䘮或能有以發章母夫人賢為少以
紓雲之至痛亦友道可為而雲之志㑹雲示邵林二尚
書先生所為誌銘及張都運與雲自述事狀夫人賢節
不勝舉其間偁其孝事尤𢎞偉因掇叙大概稍韻其詞
以歸雲盖識其大者可模後來婦無徒慰雲爾始雲外
大父福州太守時敏以子幼用夫人舘雲父太學君時
禎於室福州既宦㳺夫人告時禎請迎養舅姑乃白舅
姑舅姑難之即時禎亦難之夫人曰我得之也解飾首
之資築室於石羊竟致之徃而覲饋隆於婦禮來而理
軄脩於家政於是舅姑夫子宜於邇而父母安於逺又
左右其孺弟弟已立既歸其政趣徃事舅姑盡恒理舅
姑後先沒相時禎送死倍常力及䘮福州時已於張家
持服比在室曰身始本在室禮與其常也寜厚姑之沒
哭不絶聲或絶粒盖三日而病比襄事毁如初加勞焉
遂彌留以卒嗚呼女婦性多闇滯又沒世無姆教乏究
明理道通逹古事之功故自儒宦大家外凡女子嫁者
輙忘其親時以歸寜飾儀文而已贅則視舅姑殆途人
比安得有如華夫人之知識即知之梗焉弗能處也或
曰知而克處者固有之或病於財不得以為恱曰病於
財已耳吾安得厚誣世以絶無若夫財不足以病知與
處而不知與處也者抑多矣不賢華夫人得乎夫人之
事豈獨二族儒宦教染以然固繇其性資凡其事盖本
之以仁裁之以知成之以勇是君子之三道者其殆庶
㡬乎近之者歟邵先生曰若人者從從皆義信矣夫然
而總其實孝也故題以哀孝
皇播氣以降性兮無昭昧而必仁孰二道異夫成形兮
可非孝而無親夫人既抱此淑禀兮又申之以髙慧靈
荃粲其中秀兮函瑜琬之温厲鏡皇倫之紛賾以相奪
兮曷不善修以兼濟相先民之鴻訓兮女從人而無専
建剛柔之𢎞義兮坤必求徃而歸乾愾暮世之改度兮
招靈脩使來贅既天命之不諒以吾遘兮吾敢慆天彛
以人廢從移天於尊章兮胡有天而弗戴諏靈脩其徃
請兮來胥宇而承饋尊曰惟我其難之兮將緯繣而叀
戾豈道有窮於兹人兮繄弗觀其通㑹攬旁塗於周行
兮聿典禮之必行髪余首以撤飾兮資搆宇而𨗳迎尊
誠動而感諴兮爰居處以胥寜止幹父蠱兮徃帥婦經
親謐於遐兮尊逸於庭俌連枝以丕植兮卬也歸政肅
褰裳以從尊兮脩日事之有定尊先後以罹恤兮以襄
事無或不信以不誠逮顯父之繼恤兮服服與在室而
同情亡於禮者之禮兮因心從宜以有興恤復終我聖
善兮我恫痗益弗勝永號不粒性㡬滅兮愳斁禮以忍
生終靡支於恒瘁兮奄溘死以遐征何女婦之必孝兮
何行孝必禮也禮有弗周於天常兮夫何善以義起也
已焉哉彼賦之慝兮用爽天明或察而固兮行靡有方
相古淑媛兮交馳並翔哀夫怛焉兮徳在躬逝焉得世
姬兮皆華之儷匪女之程兮唯士之軌寜孝之至兮引
申長類臣完厥忠兮幼廸其悌孤慈友信兮百行攸致
一母之烈兮二族之煒用獨邦勸兮風暨四海赫禆皇
極兮完命於帝錫爾不匱兮以引勿替
　　　擬齊梁内人送别贈拭巾賦
初裁白紵白如霜舊遺團扇月含光紵拭不㓕何郎汗
扇揺空想婕妤凉何如贈巾意勞君轉蕙腸若乃龍胡
交錯玊線綢繆輕挹珠散舒動蘭浮不忍桂匡床詎忍
委玉箱留取炎熱將歸去茱茰幔底拂鴛鴦
　　　顧司封傷寵賦
滿不乆秦臺月聚不住楚觀雲雲彫月墮兮紅粉黄塵
於是緬邈宵情芊綿晝臆憐生信誓之留怨觸箱奩之
厯則有細釵孔翠繡領鴛鴦窓窺鸞照珮解風篁髪燕
草之碧絲臉越蕖之紅房望惑弓鞵兮隻脫魂迷黼悵
兮半張昔喻麗於群芳兹萃芳而何益悲瑶草之不聲
痛瓊華而無息苦莫苦兮斷知心悼莫悼兮難國色撫
幽棲兮涙盈巾傷四海兮無佳人便為巫女終成夢便
作姮娥有底親銀蠟九枝光緑沉百和香香香香不歇
光光光不滅瑶瑟鼓殘兮湘水咽紫簫吹斷兮黄泉裂
雖令魂返少君丹假使貌成虎兒筆争如歌出李延年
㑹道佳人難再得
　
　
　
　
　
　
　
　
　
　懐星堂集巻二
欽定四庫全書
　懐星堂集巻三　　　　　明　祝允明　撰
　　樂府
　　　從軍行
腰刀帊首報君恩初事將軍出雁門回首家鄉無限意
秋風吹上五陵原
　　　前緩聲歌
瑶川遵穆晏汾水從軒㳺𤣥王啓靈㑹道官亦交酬蒼
禽唳金支瓊鸞翥綘幬靈賔戞韻石子登引空謳聖日
麗萬舞祥吹振清球川后迎皓蜺波臣趨翠虬湘姬偶
瑶席巫女行玉羞天老獻秘文聖年無時秋
　　　董嬌嬈
京洛何迢迢紫衢通麗譙采桑誰氏子不解意飄揺強
腕折髙枝卑指攬柔條詎知枯殘日不愛彼穠朝何當
華堂上麗瑟歌此謡此謡固君情不移芳與彫吾將持
贈子聞是董嬌嬈
　　　盧姬曲
盧姬貌似月復有伎如雲青絲覆鸞額歌舞漢宫春參
差銅臺上宛轉受恩頻君不見太祖㑹殺聲清人復留
妙妓西陵裏盧姬幸不為寃鬼為名嫁人花老矣人生
行迹自有時莫以遲速歎盧姬
　　　邯鄲才人嫁為厮養卒婦
髙下理有定金房須玉骨不解理有異三五月圓缺昔
為錦綺叢今為蕉萃窟嬌卧鄰皂芻夜半聞馬齕遥夢
趙王宫盈盈望秋月
　　　隴頭樹
隴頭多嘉樹君持作梁柱清晨覆賔相白日抱歌舞哀
哉北邙麓日日聽人哭
　　　驄馬驅
驄馬紫㳺韁光輝照洛陽朝辭上林苑晩入鬭鷄坊無
因道千里城邑少豺狼
　　　闗山月
明月度闗山中天照蕃漢十萬良家子嫖姚甲待旦健
兒秋牧馬天子曉射雁亦有王明君獨抱穹廬歎
　　　雉子班
雉子班何牡不顧女來語啄班班吾不如絞頸谷中班
班何班班何
　　　天馬來
天馬萬里來天閑(缺一/字)開天馬入群馬辟立視天馬長
安亦有苜蓿食飽天子徳天馬天馬在宛野
　　　隴頭水
流水出隴頭白石亂髙樹四海逺深淵原泉日夜注不
見人物景獨向東流去
　　　吳趨
閶闔紅樓起臯橋渌水廻綺羅揺日麗車馬逐雲來施
旦非吳艶機雲是晉才欲歌遺古調風俗轉堪哀
　　　柳枝(六首/)
夾汴春來千萬枝緑隂随處縛金覊殷勤休負東風意
曽把青芽細細吹
紫泉宫外曉煙和萬緑條含太液波只有帝家春色好
争禁人世别離多
樹猶如此我何堪長笑殷郎氣不男若見女兒腰十五
一生蹤跡只江潭
隋家蕭后解傷春内苑親栽㡬樹新出塞歸唐春漸老
美人思樹樹思人
白家只説舞腰肢不把紅妝闘翠眉嬴得美人憐又妬
一時都不愛花枝
營門只阻羽葆幢争似連雲䕃漕艭䕶國清風四十里
百年人說老平江
　　　林鳥(二首/)
無柰恩情宻臨别自依依思君如林鳥同宿不同飛
與君如林鳥暫聚遝長離得夜乃共宿入明不同飛
　　古調
　　　泰風
泰風儆時也嵗律黙遷夕飈儆物起坐多念歌以永言
灝商回秋泰風薄宵衝堂襲惟其音蕭蕭蜩咽烏棲蟋
蟀試吟豈無憂欣以耿遐襟肖形聲氣亦有裳衣無作
我羞朝日將暉昔之撫景鮮驩薄㳺今之撫辰力弗及
脩五十無聞先師無畏無曰其遲其日如駛皇序逓代
漫漫百年天之將旦無然爰爰
　　　詩(五首/)
巍巍大山髙瀰瀰長河流人生百嵗間有樂亦有憂葱
葱陵上槿朝華夕已休俶載向南畝嵗乃亦有秋少壯
在努力老大且偃息偃息安此生此生須有成努力不
在少老死終無名
滔滔川上水羃羃隄邊草行行逺方客厯厯山下道道
逺行易疲白日坐已馳無憂白日暮秪恐嚴霜垂日暮
行復朝嚴霜草以彫
中谷有道士顔色常鮮好被以松栢葉啖以靈藥草守
氣存谷神後天可難老授我鴻素書相期青雲表衆人
不盡聞安能不枯槁神農遺世經榖食烝民寳物生天
地中萬形同一鈞小大各自齊聚散常相因髙岸忽為
谷滄海亦飛塵弱質非金石誰能獨乆存生世六七十
永者僅百年相去㡬何許等死焉足論仙人莊子休為
君頗開陳
夭夭南國子聲伎妙入神審音類子野歌舞傾都闉城
邑不足留引領奉韶鈞浮雲翳廣路且與閭里親倡家
日還徃哇淫累其真簡兮前上處謂言不足珍樂府久
隔絶繋籍猶相因嘯謌且自樂亦以共嘉賔
　　　雜詩
鳯凰執聖符有道乃來儀白鶴抱仙姿俗士每豢之棲
啄非梧竹腥穢茍覊縻鳶戾與鷹摯性在哺雛雌翩翩
遵渚雁噭噭鳴聲悲青㝠一舉翼萬里乃通岐潔食荻
中粟渇飲清川湄孤翔無亂偶髙風羞詭随
　　　述行言情詩(五十首/)
昔受皇靈命結此軒竒姿一從辭鉶璞雅負遂參差英
光沒騰越皓素變為緇兹辰起遥想椎鑿倘還施但恐
時日促璋琥竟無期乃知萬物貴治琢當及時
大鈞鼔群有黄祗効成物流形随風氣結性亦殊律吾
生托燕冀抱禀愧沉鬱返兹寛柔方茹和克彊倔所耻
非平康徒勝此廻屈
結髪屬偶句舞勺肆篇章前徴脗羊叔髦譽追滕王明
明内外祖公望張辟疆提劒多教術童弱企髙翔安知
三紀後栖栖守榆枋
蒼姬建鴻歴祝丘肇遥封豐稊託后穰疏條鬯周通九
江樹崇議司徒奮皇庸信栝爛材器閩建扇遐風淵淵
都漕君起官來南江雄畧絶類群宏圖奠兹邦五子粲
馬竇載以闢吾宗
曽祖抱至徳天倪以和神善閉本無楗泯燿沒見聞辟
時遁朱鬕傾否逢皇運微情委塞聰遵養晦衡門洪源
浚且瀦大川乃雄犇
赫赫惟王父自天擁英休完徳奠瑚璉大積苞墳丘敷
言對清問獻納襄王猷宅憂秉大防(景泰初公居憂詔/奪情起任戍務公)
(執禮典/不應)旬宣向閎州冀方猶虞岳懋縡騰諸侯懸車耳
順嵗髙烈方弸彪
公有髙明居安老亦畜小時從息經笥偃仰思至道繁
英藹修榮髙簡梲不藻周羅千載語竹素光燿燿憶跪
聽公詔拜此濟生寳縣丱躡短階昏旦恣尋討
先人備百行為仁乃其基至誠動萬物大孝敷𢎞䂓慈
愛無等倫日月洞肝脾豈惟天止性在三道兼師母氏
既聖善孝敬極壼彛坤儀絶振古直當任姒期喣乳幬
載間春秋望翔馳
七世美仁里八葉通徳門五教植本始百行郁華文仁
義日可見金玉作庸言鷄鳴䋲凖出舉足宫徴存厚趾
靡顛丘長津從冽原何為末受者卑垢辱華先
髙閎衆祥集泰日百美具豐屋陵飛霄崇樓臨大路髙
齋敞華器芳皋羅嘉樹良疇經邇郭麗舫汎妍溆紳杖
旦日臨星曜時夕聚群公鬯威儀百彦盡能賦圖書恣
讎核琴瑟鏗在御崇議每徴今幽求競稽古巵言藹蘭
馥雄辯激水怒觴詠富章什絃吹暢情素西園繼清夜
何愁白日暮
泰否㝠斡運大小互來徃童齡何諐戾忽使墮毒枉焉
知循陔慶遄成陟屺望萬生皆有終逆質胡不䘮
大憂纒弱𠂻意氣盡荒漠向未遨長衢中路履綦錯零
霰殺翹榮朱光就凄薄辰遘萃華滋運消易零落
人理有太合太合及兹辰束楚當星戸(建辰/之月)虹梁就鳥
津彼其行結恱予亦御周輪從雲來粲者卺醴合良人
永始承遥緒昌圖啓後珍􁀙嘅山河誓與子並千春
執業禀公訓士節謹干禄力修貴潛藴進逹戒征逐踰
冠聞有司察業就甄録校考既充賦膠序且餼育
人生有窮慘大化當極否偪蹙適三月凶割降重累鉅
痛深故創沈寃等墮海人生覆無天云胡不遄死
六極兼弱貧百罹萃凶孤素薄綜物懐坐為鄙人圖倉
箱既凉匱米鹽務錙銖自持椅桐姿埋沈向泥塗
讀禮訖祥禫試琴成笙歌丘墳肆畋狩志行窮琢磨天
人貫麤微昔今紛網羅大道彌宇宙眇薄將如何
先人有髙棲遺我端居室幸無䘮志物塞楹簡編集皇
王植丕訓子氏張萬術閉闗斷來鞅庶以究昕夕
學聚勤殖藏息㳺解紆結寛原或流衍澂泉共甘洌攀
條采碩果循畦屏衰葉幽禽答遐韻候蟲依氣節芳靄
蒙晨榮明煇揚夕月㧞時附絶駕塞兊謝塵轍
服膺從聖軌厲志尊前聞敦厚覔砥道髙明抗浮雲𤣥
元極三古疏通窮八垠焉能為栖栖揜抑斥鷃群
老聃貴知希莊周識齊物山淵故應平精象藏恍惚因
知在矢溺居然返㝠極安知臨牢豕終為祝宗縶
昔在枤膝下拊頂稱佳兒珠鳯已驗文棊虎亦彰竒所
企自有立名位豈足期自從勝簮弁顛隮逢百罹握志
壯室餘薦名僅鄉司逸足逺市肆永媿英賢䂓
浮名雖或就夙尚乃彌堅漆雕有風期恒虞終邈然英
㳺並彚征予猶畏争騫兹辰更不伸蚇蠖盤黄泉因知
随時義聖謨固昭然
戔戔抱微禀自擬猶蓱蓬企瞻先哲民終羞絶蘿松追
随不越群胡足為不同何為蕩蕩世亦復此不容無悶
見君子先師嘗發矇平平王道間萬厲頻交攻茍無反
躬術何以禦諸兇皇仁卒全物莫髙匪𤣥穹
斯人各有尚沉潜與髙明伊予獨坦蕩未解懐戚營既
不畢狂狷安得遂中行所睹恒廓如萬有通一平泰嵩
輶如毛瞳眴已千齡不知要其終得䘮將焉徴
同人貴郊野氣度本惡狹出入州閭間清濁且參夾無
衰桑梓敬幸共枌榆洽鳥獸不可群非人其誰狎
大儀靡停運百生豈淹息麗天星漢度附地蟲鳥疾把
䇿詣有司五徃五見黜巖棲豈無尚㕓託病多役錢刀
壊心氣霜露損毛質蕉萃勿復言流塵蒙白壁
陳根託九壤材樸各能蕃剥果存孤碩微稊僅不殘芃
芃萬植中吾獨姤其艱空務封沃勤柯條竟疏單
疏單勿復道幸抱此髙襟妙鑑既𢎞照大車亦雄任如
何覆載洪行迹復淹沉孤征即長道纒綿荆莾侵焉能
不跼蹐日月坐以深
績勲惟在力穫應非縁劬每當紛紜間鯈忽發靈虚皇
樞一納牖神明隨囧如其來𦕈亡岐須臾充九區猶操
獨繭綸一引盈車魚又若陟春囿萬榮一時敷研覈皆
可食百實皆甘腴由來自不識秪覺本所儲
岐路紛百慮三十尚擇術䂓空際無象踐迹窒寸尺先
師有遺榘四十廼不惑氷鑑端服膺物貌詎纎忒交衢
紛總總大路遵有一皇皇孔氏程聖愚乃同則
萬理盡東魯群空乃西來餘子騁千塗憧憧何取材學
聚蔽穹壤白紛無遺哀慹然對今古至樂不自裁
百代為宇宙升降成興衰興衰極變化忽已遘兹期方
䇿布群賢建躬各随時森羅丙法戒所在吾有師
有師蒙獲富君子貴為己每求同若人力勇由知恥周
身飭百行建節廣綱紀任重扛九鼎致逺道千里細徳
未足論大榦敢摧靡丈夫生所期恒存在後死
明王方御㝢世才乃徴庸禮樂建皇極風猷歸大中亭
育茂登殖聲名粲光融卑髙百有位道術何終窮
仲生能樂志夷吾性善養恣任總勿閼道林胡偃仰名
都富雄第山池半邑黨崇麗摩浮雲瓊筵日𢎞敞水陸
窮羅羞歌鍾沸繁響妙伎逾二肆㳺童列彌廣畢性聲
色中麟臺進功賞
素無經世懐學仕本先訓終然拙枘鑿株木臋乆困渾
𤣥當有期或合阮君遯元龜幸垂兆長徃乃無悶
築舎負崇巘髙卑縁秀林翠嶺絢晨暉丹崖麗夕隂入
坐交飛英當窓語幽禽山人適云覯寫性將清琴郊居
賦既就白醪亦可斟循麓看時藝桑麻長方深未必談
名理歡暢已彌襟
檿榆樊石扉垝垣卑四周前楹舒廣塲後宇環澄流微
淪帶山趾半覆花竹幽長夏且㳺浴髙䕃終日休豈必
商丘開㸃爾聊同㳺
清晨風候淑引䇿出郊郭青黄交逺疇循滸桑沃若白
雲被華岑飛澗濯幽壑汎眺思累新㝠㑹神逾廓命儔
賞已豪孤尋寂倍樂
雅尚窮闊覽邇蹤愧卑纒卧㳺空能賦道觀多厯年終
南華岳接峨眉太白連九疑元無地太行非有天岱宗
日華浴祝融星漢懸朝飱赤城霞夕拂匡廬煙洪河春
裂壤横江秋勁弦因過洞庭水自擢瀟湘船東海本吾
宅太湖襟舄前龍宫多寳藥洞穴鎻禹編靈期似當值
旦暮相付傳
驅車出衡門薄㳺覽九州東征畧瀛海西陟升昆丘冠
巾岱華竦襟帶江河流驗蹟章亥趾裁貢禹王疇汎觀
山海圖遐尋府穴幽八維何所極撮土此可求
璇穹積重霄廻運迅不停曜靈爍神燭望舒循九行三
垣列君臣萬緯流物形河漢夜半轉四時各財成靈憲
炳乾文至精存吾徴
萬齡同一域千哲共此契遥邇幸相聞師友丈室内行
止每討論音辭時賡載單躬事百賢其益故宜大
遥賢故懐益宻哲重應欽四海三數君垂眷後先深年
位非所限存沒或殊今淵淵𤣥酒味粲粲瑶華音懐哉
以拜嘉畢世銘卑襟
仲尼欲無言六籍終亦呈林蘤向春敷有喙随風鳴齋
房坐清晏文言時有成左生潤瑚珮莊周厲風霆二漢
隆體骨六代繁丹青至哉統其全周後惟唐聲山鷄且
自愛蠅辯方營營
學優在用行時舎乃含章士業豈空言斯世存維綱脩
政用熙載樹禮為周防生養蕃卵胎芟夷謝蕭􁁉文思翊
無為樂聲薦登康本未有宏模千目森鋪張褐襟𠂻短
簡可布亦可藏
至道極心性域外有真覺曠生幸聞脩瞽辯豈喧較萬
變終不繆吾自了㓕樂
鳯鳥不世見四海以徳稱虎豹伏深山雄鷙乃馳名日
月逓經天夕伏亦沈㝠目趾待成功誰不仰其明所以
孔仲尼君子疾無聲嗟予蹇淹留閉戸乃浮名髙卑共
彰徹近逺均一鳴惟憂邦必聞求之無其情
六籍統宇宙七緯鍵天人百子錯町畛萬家騰煙雲眇
眇予日接泳洽如淵鱗㝠蒙日思道粲發時摛文紛綸
向一貫光彩摩三辰向來覺性言寂寞難重陳至樂終
百年與爾同埃塵
　　　金蘭操(二首/)
　　　　(初趙魏公子昻與先總管友善㳺吳輒就舘/嘗為總管泥金寫蘭二本祭酒胡文穆公為)
　　　　(先參政題二楚聲允明保/之復綴二琴聲以語兒孫)
金蘭之猗猗兮寫我心以貽兮聊與子同歸兮
兩公閑閑兮貽我金蘭兮金蘭也且閑閑也且
　　　和陶淵明飲酒(二十首/)
僕本拙訥繆干時名兩年之間三謁京國㳺趣既勌風
埃黯然舟中有二蘇和陶詩夜燈獨酌讀其飲酒二十
篇不勝悵慨聊復倚和
昔者病斯世庸人常擾之百物安大化甚似垂裳時衮
衮元化中吾生託於兹學道三十年今辰聊寡疑願言
戒迷塗靈臺亦有持
明時耻韞玉抱策下丘山所獻㡬何許腐義數千言有
司繆甄録一出踰十年身世無一補何物期自傳
士生三代後干名本其情所歎少可知科版獵空名二者齊
亡之何以為此生此生幸長存得失何復驚陶公但飲
酒千載名自成
大鯤本淵潛化形亦天飛截鶴續鳬脛二物均為悲日
月繞𤣥度萬象各有依天地㑹有終脩短同一歸吾生
向妍華何惜此日衰有酒不解飲而問彼從違
大道本一致無問寂與喧毎有希夷時不見耳目偏逝水喜
東流浮雲忘故山美人隔秋風涉江耻空還旦莫或遇之
莊周有遺言
客來相話言言多非與是問我誰適從我不識譽毁幸
客來相過惟能黙飲爾随意翻瓦盆不解彈縁綺
秋霜瘁榮木春露華槁英逝者不能已愛憎誰為情吾生四
十年強半居欹傾不知誰為之孰為相號鳴局促百年
内安足稱逹生
鳯鳥有五文不共羣禽姿言欲覽徳輝來下梧桐枝文
采衆愛惜云是應世竒廷無簫韶儀好文空言為恐終
返天山逝難風塵覊
世事不可極遇酒意自開寛然處百年亦有㡬好懐吾
駕無廻轅何適亦何乖夫子惟天行微生病栖栖孺子
濯以清屈公淈其泥幸此杯中物與我多合諧醉中態
多亂真抱自不迷皇唐事悠然古意暫可回
回首望鄉井窅在東南隅倦鳥不出林胡為渉川塗冬
半多北風疲馬不奈驅昔行氣長徤兹來感有餘園田
茍可治豈不懐安居
長愧先師言憂貧不憂道勞辛救寒饑容體易枯老自
從強年來頗不患衰槁翕翕電影間英交亦何好澹然
無得䘮恐有身外寳靈龜不朶頤乃活嵗月表
吾足如轉蓮遇風無停時節候迭代序常與家室辭三
嵗凡五出别離復在兹行止豈有津誰為我稽疑不若
巢中禽乃免霜霰欺天運實為爾通塞任所之
嘗喜陳圖南託世在夢境亦有阮歩兵六旬且一醒神
解與辟世此意在各領汩汩糟醨間少復此㝠穎哀哉
羊皮人方彼燿虎炳
四十不擬老老狀日已至飲量復减昔三飲已復醉詩
來亦信口甲乙懶排次遐覽天地間何物如我貴所恨
每自䘮長失本然味
所乏百畝田亦須五畝宅居食少給躬何復世上跡一
身自賔主一日足抵百知我不暫舎舉眼天日白黙然
便歸化亦復何足惜
安世至此日世紛亦已經莊周不畏煩為人校虧成五
岳屹常居四序乃遷更微子為之奴箕子出門庭誰能
外闔闢妄動樞機鳴宻雲自西郊蕩蕩周文情
然燭能為月揺翣能為風手有造化能身在造化中順
時以道用天人乃相通如何負折鼎而欲求張弓
青天恒髙髙欲上不可得文成食馬肝漢武知復惑狂
念如推瀾滔天不容塞坐此弊其驅亦復幾喪國吾有
升天方難言姑緘黙
卜商有遺言學而優則仕學既非為人仕復寜為己有
玉求賈沽無道榖亦耻仰瞻䕫龍朝俯愧蓬蒿里駸駸
饒二毛行行入四紀馬逸駕可覂風回楫須止爾無操
御中顛覆何所恃
二儀不飜覆萬生豈無真物情雖馮時中亦含元淳揚
子本清静銜垢作美新賈生抗髙志慷慨為過秦其君
或唐虞彷彿皋契塵詘已狥一時哀哉遘其勤因知紜
紜内心與身自親㑹須直躬行大道無迷津提壺掛舟
傍還戴漉酒巾何必訪巢許今古皆斯人
　　　秋懐
時運無長榮清商多悲音悲音一何苦壯士有逺心蕭
蕭風篁亂琴瑟蛜蝛吟寄言眷萬古託之千霜林潯陽
有餘波涯岸倘能尋
　　　己巳閏九月十三夜夢中為㳺山詩
春觀入西岫區名意自别松嵐結幽賞蟲鳥㺯餘悦花
氣韻蒼沈樹膚落翠雪天行無塵染丘卧白雲㓗心在
道不違未覺萬物裂三爵已餘酣清心寫泉月
　　　春日醉卧戯效太白
春風入芳壺吹出椒蘭香累酌無勸酬頺然倚東牀仙
人滿瑶京處處相迎將携手觀大鴻髙揖辭虞唐人生
若無夢終世無鴻荒
　　　别唐寅
長河堅氷至北風吹衣凉戸庭不可出送子上河梁握
手三數語禮不及壺觴前轅有征夫同行意異鄉人生
豈有定日月亦代明毛裘忽中巻先風欲飛翔南北各
轉首登途勿徊徨
　　　夢作月山獨歩歌
不忿白日塵宵賞有靈悦山蹊任襟入不必有昔轍石
淙長寫韻風林時落葉凍狖僵石霜躍鱗觸潭月山空
夜深静魈鬼時出㓕自非返㝠極誰能畏城闕
　　　擬傷亂
楚氛望方惡魯戰謨未諧晉糴每多閉秦饑良可哀三
精塞祲霧暘雨更為災巴蜀風塵暝闗河士馬來洪流
㓕阡陌溝市盈饑骸豈無眠戈誓慷慨擊檝才夏屋既
漂揺郊壘多崩隤楨榦可相尋松栢亦已摧天王下制
詔仁聲九域開庶㡬赳赳客猶上黄金臺
　　　代江南水災謡
天皇耄不事地后虐不仁盡巻天河水淋灌九州人九
州人食多在江南江南灌沒柰何堪之柰之何人死無
萬數薪絶竈冷無菜煑更那得菽與黍遽如許推龍號
挽龍語汝不應吾吾請天公來解謫汝
　　　九愍(九首/)
庚午敶呉越間民瘼作九愍
溪毛圃芽鮮芳殊呉儂恒食饒嘉蔬今年大饉百年無
百年無柰空腸齕野草同牛羊
大麥青青四尺長大水過頭一尺強安得不托與餦餭
無餦餭且自可秧不成苦殺我
四月洚水麥不秋五月揷秧水不收良田萬頃盡洪流
盡洪流大無禾民皆死如國何
棟撓室摧墉善崩沈竈産鼃不得烹康衢笫席通流平
通流平慕鴟鴞望伯禹懐有巢
饑亡溺亡十亡五載降之疫亡亡數誰生厲階令帝怒
令帝怒半為鬼厲階人安富貴
有田莫買只賣屋况有筐箱與巾服妻乎子乎牽出鬻
牽出鬻汝不肯推溝瀆竟死等
舊乞無㡬新乞多吾食不續欲分何汝不吾分越奪那
越奪那乞化偷孱則丐狠則樓
舊田不粒猶征逋新田為淵租未除農來為兵強執殳
強執殳絶錢鎛國無農其何國
官囷曠空抽民米富人削瘠貧人死嗟嗟土牧亦勞只
亦勞只荒政難弔吾民嗟吾官
　　　水詩
雨漫天兮天不得見水漫地兮地不得踐烝人不粒兮
桑田變神仙老死佛入滅伯禹乗龍仲尼乗筏出八極
兮睨洚滛而不即公無渡河兮公既沒婦逐狂夫與子
偕溺青山推鼇足斷蛟蛇騰拏萬物錯亂厥初天一兮
生水其載與天地兮為終始
　　　沈憤
燭龍奔天衢不照雲下人陽貨盗玉弓仲尼糧絶陳筆
絶春秋成乗桴汎洪淵莫食汨羅魚膓中有靈均青天
上無路黄泉下無門漫漫長夜中萬古齊一塵
　　　知山堂雅集
小山不妨宦中隠從近闕無論車馬色幸共禽魚悦風
泉夕韻夐霜月冬氣潔醒醉齊一襟心賞方兹結
　　　雪後楊禮部邀宴用謝宣城韻分得濁字
季冬雪始降佳氣通嵗朔君子良燕㑹時哲總延擢揖
遜粲賔禮登奏鬯嘉樂蘭薰互霑襲松顔齊卓犖遐覽
萬物昭無復見黟濁微言共一契所寄在綿邈
　　　召父歌送朱版曹升之守延平
西北有髙山東南有大海生我延平民居中百千載逺
在天南頭去聖人萬里欲得無菑害秪頼賢守宰聖人
念逺人賜我慈父母輟其股肱佐來為赤子乳我望朱
夫子如望漢召父請為召父歌女知召父不召父善治
田從横正疆畝始予我錢鎛以及奄銍艾耦耕并牛犂
秔稌諸種藝田功多方理要領在水利廣開溝門閼處
處廣灌溉均水作約束刻石防决氾劭農走阡陌止舎
即野次召父善教人頒訓從幼艾孝弟正家族勤謹不
弛怠趨役赴公事和孫於社火有禀特秀異使結衿帶
佩入學共絃誦學古壯而仕召父善阜財民産加豐大
召父善聽訟無情不譁喙饑渇召父食寒祼召父被召
父善使人随時各分代召父善事神水旱不為厲人口
嵗増倍訟盗悉衰止召父去已乆循良風聲在惟有朱
夫子甚與召父似凡此召父善朱夫子盡備夫子來毋
遲百姓日候伺凡此召父事於今益有頼一一速施行
恵我起我憊上戴天子恩夫子還入拜願為公孤貴名
與召父配
　
　
　
　
　
　
　
　
　
　
　
　
　
　懐星堂集巻三
欽定四庫全書
　懐星堂集巻四　　　　　明　祝允明　撰
　　古調
　　　夙駕邁皇邑
　　　　夙駕邁皇邑送胡侯也侯宰呉而循將述職
　　　　朝於京師民願其陟明而懼其不來於是交
　　　　懐乃述是詩送之凡二篇
夙駕邁皇邑奏計天子闈命臣宰呉民民淳幸成治君
子閑禮教細人勤耘耔潢池徒渉境亦幸免顛隮嵗月
可少假當轉瘠為肥臣政報不欺大君企鍳裁
夙駕邁皇邑公去我心悲京呉期月程父母何時歸所
慮大君留吾儕將疇依賢人在髙位庶績用咸熙子産
徃作相嗣之來者誰大君一内外留遣皆賢才
　　　怨詩
繁霜隕衰秋萬物無一歡后稷苦望嵗仲尼唱猗蘭東
海有憨龍西崖有㷀鸞文王舊時操極古無人彈
　　　京館登樓眺逺
登樓睇遥際邇值城東阿都市無曠壤萬室交鱗羅花
鳥不見妍鳴輪日衝過衢喧萬方言嘈雜絲吹和贊皇
籌幸運仲宣憂獨多呉邦弗可見不樂將如何
　　　舟行汶上薄暮㸔月作
璇蓋瑩空青飛鑑泛華艶川原邈夷曠踈木媚寒㶑廣
路斷浮鞅旅翫諧靖念跡逝偕志行萬里靡坊塹茍無
忠惠持誰能勞不厭
　　　自京師南赴嶺表仲冬在道中
秉䇿志渥丹牽絲及班艾拜寵北闕下寄命南嶠外霜
履將蹈氷虚舸循寒瀬越鄉慚古節垂堂慄先戒劉公
存社稷雅尚幸終㑹(余弱壯求仕夙願令長今幸/如志深與劉梁言志符合)一丘
沈結膺三厯擬投帶晩䕃答蒼靈赤鑑慎無昩
　　　五十服官政效白公
五十服官政六十方熟仕七十乃致政古今固一致吾
年五十五始受一縣寄七里劇彈丸亦有社稷置夙懐
同劉君(後漢/劉梁)今此幸諧志所憂脚本短時彫虞易躓秪
應盡素𠂻𤣥鍳不可悖一區石湖水漁舟早相伺
　　　夢㳺(二首/)
航葦縁曲谿峽深谿轉幽瀅靚水氣甘葱蒼木䕃稠空
舠孤持檝愈入世彌遒歩履窮豎亥秪此適余舟蟲鳥
元共性非契我何求
予行物已隔極境愈欲至獨有仙巢子被髪跪雲内栖
巖玩頺陽流谷響清喟湏臾始云覯伺我九千嵗海中
多真人徒美遐不值琅霄有飈輪中夜以為㑹
　　　讀余侍御㳺泰山記詠其間二三處
　　　　明堂
於鑠姬后締兹合宫爰宅神明穆穆王風降及後王以
奉土木彼營於朝形侈實黷今我涖瞻猶拜文武念兹
草木且附聖土有赫我后三登五咸臣願師周唯后用
鍳
　　　　絶頂玉皇殿
乾居冠峻嶽承級通明宫星辰綴琨棟雲霧彌璇墉攝
齊入金門拜肅闚天容俯躬覽八表辨方識疆封西北
拱王室舟車方㑹同
　　　　日觀
我昔聞日觀想像當雄哉君今登日觀真從日邊來君
言日觀髙踞山之東左有天門右有絶崖從中突起一
片石不知千丈萬丈上撥浮雲開扶携石傍東面坐但
見東方無際畔盡在莽蒼滄茫間上不辨穹霄下不分
人寰八極總一景焉知别華蠻忽聞天鷄鳴一聲恍惚
紅光射破青㝠端龍宫煆火齊琢為太陽丸海波㶑㶑
玻璃飜搏桑翛翛掃三山衛霞從霧紛斕斒五彩錯亂
多朱殷龍車不須轂踆烏不須翰奮迅升天闗㳺天衢
兮循天環開闢六合天尊地卑萬物出作咸乂安日觀
之日乃如此亘古不息正天紀蒼生仰照宣重光吾能
言之自此始
　　　方烈婦詩
芙蕖託藕根藕折芙蕖萎雄劍出土中雌劍飛相隨桐
城有女姚嫁事方家郎貞心兩松栢信誓雙鴛鴦方郎
中路隕女姚治其䘮明朝郎入土何事妾不亡妾有十
尺絲玉質奄從化一夜寒霰零蘭枯蕙亦謝煌煌雙白
璧合瘞南山岡宛宛兩柔荑為人挈三綱旌書下萬乗
烈聲騰九有九原多雜臣試問方家婦
　　　龍川山中早行
磻磻左山影横截右山腰辨色鳥讙翔微光漾晴朝浮
雲若中斷蔚蔚方行遥
朝雲山腰生我在雲中行只恐雲載我飛上白玉京世
塵邈已隔天鷄猶未鳴須臾微風發東極金烏升
　　　莆田鄭殿中緑野亭
吾聞鳥山下千載君子宫云誰搆此者柱下有遺風昔
與韓忠獻同升事仁宗抗節匡王度寒嵗榮霜松翩然
返薜蘿考槃亭此中孫子聮翼翔邦人亦欽崇出處鍳
兹宅眷言均帝𠂻
　　　贈倫解元(三首/)
佳人出南國鬱鬱春松姿手有龍巻文忠信以自持茂
年秉髙義淑姆群婦師君子聘好逑任姒共風期闗闗
雎鳩化四海為雍熙
珠玉一出世見者愛輝光雲漢倬昭回衆夫仰文章煌
煌錦繡叚願為衣與裳醴泉消渇心嘉禾望充腸亭亭
梧桐樹可以棲鳯凰
明王攬大宇百福日富來車書上皇邑八表無遲回與
子遇原野携手乃徘徊君行遵大路日以寫予懐
　　　贈王翰林(思/)
先公昔登庸寔出元禮門雄篇累賁遺存亡被光燉吾
兒繆通籍重得聮英騫頑鄙當其中俯仰慚祖孫夫子
篤風義眷然推好敦昨旅同北都今來共南濆(叶/)英哲
産自艱分氣勤化元繩矩用必莊天球質本温藏蓄在
王府望瞻不可捫誰令寘海隅混揉珠貝繁蘭風滌瘴
腥桐韻澄蠻喧邇來觀海居髙寄城西原白雉不見來
蜃氣日夕昬將無辱賢者乘桴慨遺言韓公日良覿代
隔道共存時時出巵言珍怪無璵璠頗聞多幽味深澹
如丘樊蔚林斷湫鞅疏篠涵静源萬境不能亂始知吾
性尊鳯文非可求恵然下蓬軒雖欽俯芥收終愧仰蘿
援即欲徃從之川梁棘我轅塵謡無足投望報來瓊琨
空荒坐遲晩勁䇿幸扶攑
　　　題黄山人詩巻(山人黄震陽字一元臨川人能/琴善醫曉五行禄命來拜予縣)
　　　　(庭中持盛王二翰林詩巻/以代贄請詩因走筆還之)
南來作縣官亦希遇異人三年霧眯目衣上多新塵翩
翩一黄鶴銜書祝融濵下庭展袖諷字字青瑶㻞既驚
旦暮契猶懐夙昔親鳯鳴燕雀間視聽蹔得伸鶴乎果
有升天翼借我乗之朝玉宸
　　　吉湖口湯泉
慕詭適修禊嘯侣閱靈淵機權知匪測槖籥詎云偏觱
沸連波起鴻罏不斷燃蓋石愈怪傑襟湖何渺綿蕭丘
有寒燄化理同一𤣥燧人與堯井無為帝力全
　　　鷄黍詞
庭中有羣鷄主人賦之黍魯鷄偶逺立於此有遺秬越
鷄氣沾沾欣睨躍拙距主人軒然笑爾蠢何足語嗟哉
胡得䘮可惡爾畜羽幸禍天所怒得䘮天所與主人唯
至公但使豐年屢(叶/)
　　　讀嘉靖改元詔書并閱邸報臣敬作詩一首
宫車昔晏駕鴻寳歸親賢元后上聖姿神龍潜虞淵乗
乾奉天祐皇極建冲年百辟迎代來凝命居清𤣥皇風
仁偃草一日周九埏震霆雨作解赫曦清旻懸除兇力
摧虎猰㺄犴重鍵擊㝠走鬼鬽好問廣詢延急治熱願
濯從善坂流圎響答朝至昃萬㡬無停宣泰否一徃復
乾坤隨轉旋昔自堯舜來神化無此前聲休度百王九
廟光蟬嫣天禄永無疆聖治終始全臣詩屬先驅三靈
赫臨鍳(叶/)
　　　過湖
紆廻蒼璧帶平瑩𤣥銅鑑昊旭懸邃霄光景髙下湛周
覽總一天纎埃焉受犯
　　　溧水官舎
皇州本叢麗倅府亦多暇高木停車盖白石砥根下鷄
犬寂不聞明窓晃低亞磵奏不絃琴山横無筆架流雲
過簷牖斜照盪書畫巖居固同此此寓未稅駕
　　　出髙淳縣望寳積寺塔
巖邑無闉闍出市即郊隰凄凉木石寡衡縱畎澮襲微
陽廣土被厚霰蔓草浥四垂天茫茫忽覯斯獨立檀欒
布牙角亭突樹磴級卑壓薈翳叢明標粉黛岌遂疑㕓
井絡仍謂賢聖集旋行邇復遐窺戸廓沈戢㳺煩少解
散空諦亦叢及
　　　喜雨篇送推官李公
三農病焦裂百姓慕來蘇焉知皇運仁下土不終瘏良
風助𤣥雲灑淅散膏濡農人餔在野蔀室懽婦姑拜嘉
我李父駕言忽王都願挾懐中澤呈君被九區
　　　送盛斯徴中丞廵撫江西
公昔危言行忠信嚴操持抗節抑權近獨結明主知騰
波百低昻底柱無虧移况兹唐虞朝旰夕湏臯夔龍升
雲亦髙松老節益竒眷言命召虎江沱煩撫綏愚濞狂
悖來十民九顛痍於今保治要邦本最先宜公豈無素
鍳次第將裁施格君雖美談寜邦幸沉思世願與史聲
豈獨鄉人期
　　　送徴明計偕御試
恭人當逺别思念畏寅送詎惟離群悵呉邦去光重(叶/)
竒珍不横道遄為宗廟用(叶/)君其保氣體訊問慰寤夢
鄙夫誰向扣日益守空空(叶/)時來玩鵷雛頫仰見翔鳯
怠賦李陵詩願為王褒頌
　　　鶴章(癸未嵗人日余家搆新堂成肅延北山老/師醮陳感佑之諶當奏章時仙騏三輩旋)
　　　　(𨗳燎臺奏升而駕亦逝衆目瞻竦敬賦一章/銘志𤣥賜兼謝周師精髙之效書奉并望和)
　　　　(篇/)
歸命禮昊乾肅筵事三清真功仗宸官得此金門卿碧
牘函赤心法歩凌紫京八霄青瀰瀰剛飈别曽城獨馳
丹元叟直詣太昊庭紫皇已傳命仙駕垂雲征翩翩三
縞衣上下相承迎翔衛既通奏矯羽歘上升安得如几
飛淹留悦歡情傍嬉臣詎同畏威敢為榮始知精賢師
可以徹土誠銘襟永攀脩𤣥祉庶獲并
　　　夏日林間
空林坐逺暑松盖載炎日重隂集凉氣薄吹颺亦及幽
禽時度語遥磵汎清瑟厨人列齋素稚子來共食援琴
㺯山海頗復似加適牛羊下前山自入後簷息余亦杖
策廻今辰兹已夕
　　　汎舟登郡西諸山作
西巖蔚春氣丹翠絢長靄結駟出閶門日華浮羽蓋曉
市湊萬響方言九州㑹青翰迅妍洲遥遥背城邁中流
簫皷鳴連甍夾隄起(叶/)鶯吟方樹底鷗舞澄沙際(叶/)柳
坂少依依花溆始綷䌨逶迤度重嶺宛轉入蒙薈欣遭
勝域奏慮遣俗累解薄暮風詠歸華月漾𤣥瀬鳴笳震
水闗登陸且廻憇(叶/)遨翔訏可樂來徃日月代
　　　雜吟(四首/)
青陽肇物觀披覽川隰外草木寒不榮𤣥鳥閴未至髙
原有松栢亦為蠧蟲敗繁華須臾間後凋亦自貴惟望
多麥禾麥禾可卒嵗
春日欣載陽凄飈霾曀蒙𤣥雲何許集書夜彌衡穹孤
陽秉光淑元化潜開通
髙樓臨道院舒目喬林端天際浮雲開遥見江上山山
中有禹書竹簡鎖石函我欲徃求之試尋古道觀惟恐
雲復合駕言空去還
鳯皇粲徳文和鳴亦嘒嘒舉世未曽見衆口稱麗美唐
虞有至治千載盛傳聞學者抱典謨終年向人論舜死
鳯不來寒士長欣欣
　　　賦得春陽曲戯柬天文
錢唐蘇小小京洛董嬌嬈穠芳競桃李清潤並瓊瑤頽
山左右倚因風上下飄東隣不姓宋無恡一相邀
　　　秋日作
危陽既驕夏衰霖復傷秋夏驕衆夫病秋傷田畯憂少
壯且頽墮耆人𠂻百愁萬物蒙化成聖賢豈有謀栖栖
非為佞駕言我焉求
　　　偶述情事
投弁歸柴荆時晦企遵養頗諧築搆庸亦遂灌植賞素
履暮已定空法獨結想自甘婁生戒無論(缺三/字)𠂻和亦
氣謐焉足問直枉違俗柰束擾鈎校既非尚物理不爽
銖答應難絶響一旦(缺七/字)鞅
　　　為張孝亷題留犢圖送吳邑楊明府
東京扇亷燿風流逮當塗時子牧淮甸解犢振清模介
石似滅頂千載不數夫安知後代士裂膚韞明珠邕邕
楊夫子抱琴宰東吳盂水謂食潔戸兒言卹孤虞廷奏
箾韶鳯凰翥宸都誰能獻丹青清風擁前驅復願寫縣
壁告彼新尹圖
　　　夢唐寅徐禎卿
唐生白虹寳荆砥夙磨磷江河鯤不徙魯野遂戕麟徐
子十(缺一/字)周邃討務精純遑遑訪魏漢北學中離群伊
余守初質温故以知新誰出不由戸貌别情還均濁世
二三子厭棄猶為人相逢靡幽明隔域豈不親兹塗無
爾我相泯等一真昔亦念張孺猶能逐㝠塵
　　　賦得君馬黄送黄翰林(才伯/)
君馬黄臣馬驪驂以驥馬來何遲驪馬善折軸驥馬不
失馳天閑衛龍馭終不到瑶池
　　　又絶句(二首/)
閶門車馬出楊柳緑依依龍樓清夢起開閣待君歸
江山司馬筆民物杜陵吟他年黄閣裏便是此時心
　　　詩(四首/)
予見古今士遯世不(缺一/字)屏志羔雁之咎或有知罔所
答徒負旃旌嗚呼獨君臣之際哉
盈盈髙樓女粲粲紅粉粧灼灼耀容華粲粲(缺一/字)衣裳
丹唇激浩齒鬒髪婉清揚(缺三/字)閭里(缺三/字)洞房見者驚
若神翹首仰輝光
名都多秀艶三五騁神逸六門交長衢忩中坐曉日行
行萬夫望(缺二/字)不可匹君子嚴禮聘承筐富充積嘉耦
(缺一/字)好逑髙堂鼔琴瑟
珠玉含澤輝妖女(缺一/字)容華門巷多履綦(缺一/字)冶市門
誇紛紛容悦已日暮宿倡家
巍巍西山髙湛湛山下水昂昂千丈松靡靡百草委下
有虎魄伏上有兎蘿倚
　　　答黄魯曽
昔與君子别朔雪正霏霏恵音阻良覿歎息避炎威偃
卧懐夙昔風雨渰凄凄磊磊井上松秋菊晩相依倐忽
時候變星霜迅若飛
　　　懐知詩
　　　　卧病泊然緬懐平生知愛遂各為一詩少長
　　　　隠顯逺近存沒皆非所計秪以心腑之真凡
　　　　十有八人共詩一十九首
　　　　同老十人
　　　　　顧明府榮夫　　錢太常元抑
　　　　　王文學履吉(二首/)　葛隠君汝敬
　　　　　湯徴君文守　　　謝處士元和
　　　　　表弟蔣煜允暉　施侍御聘之
　　　　　朱提刑升之　　張秀才天賦
　　　　徃者八人
　　　　　吳文定公　　　　王文恪公
　　　　　韓尚書貫道　　沈周先生
　　　　　本郡使君南海林公
　　　　　陸冢宰　　　　朱孝亷性甫
　　　　　朱文學堯民
　　　顧明府榮夫
鷄山燕市每依依此日都抛入洛衣家近鬱林公舊隠
門如彭澤令初歸空憐舊社惟君密却笑無車訪我稀
最愛滄浪池水好㡬時同坐一方磯
　　　錢太常元抑
入室芝蘭始見熏也知孤陋合離羣烟霄本自㝠黄鵠
城市安能駐白雲震澤晩山青歴歴漕湖秋水碧沄沄
相思只借中天月㑹把清輝兩地分
　　　王文學履吉(二首/)
七十看花嵗已殘始憐梅蕋照衰顔河清可道遭逢易
駕俗深慚㑹合難錦繡叚間藏黼黻驪龍珠抱媚江山
欲留光彩無窮事心緒悠悠竹素間
我居廛陌子滄洲望隔江城各倚樓共惜賈生違漢室
豈知王粲重荆州青雲尚恐終難附白璧空懐未盡投
十載三都墻室滿不堪𤣥晏思悠悠
　　　葛隠居汝敬
獨承華緒振芳塵想見先公氣魄新開口只傳前輩事
存心不共此時人城中紫陌藏巢許門外青山是主賔
布褐一逢埃土盡誰言叔度賤還貧
　　　湯徴君文守
舞勺歌詩把袂儔白頭俱換舊烏頭深憐武庫空懐寳
却羡名宗獨綴旒擊壤舎君誰作伴看山無我不成逰
酣歌李白襄陽曲掌上隋珠國已收
　　　謝處士元和
薫茗清談午夜陪詩筒拂旦又飛來應憐去日多來日
却見千廻似一廻槐院定酬王祜志蘭庭休起卜商哀
紅芳落盡青青在始信松筠是徳材
　　　表弟蔣燁允暉
風雨牀空坐獨闌分襟兩見嵗華殘蕭條鷗鷺江湖闊
寂寞宫商草樹寒王謝風流吾子在武功中外老夫單
懐君有句君應笑不向滄浪共釣竿
　　　施侍御聘之(吳興/)
行藏蹤迹只雲萍一種神襟爾我形清角痛悲鳴晉鄙
黄鍾力挽向虞廷丹山鳯去尼丘歎紫府龍歸霅水靈
昨日書來淚盈把南溟心語到東溟
　　　朱提刑升之(楚州/)
渚萍漂泊合江蘺並逐東流更不移豈獨松篁能晩節
共抛簮紱向明時烟霞草樹春容與霄漢星辰夜陸離
慙愧逢人說桑梓只如黄巻對光儀
　　　張秀才天賦(恵州/)
文征屢北道空南雲錦才華織女慙宗廟豈能瑚璉舎
蛟龍未許土泥弇襟期天合膠投漆光彩神驚玉在函
不見書來誦書序相望渾欲淚毿毿
　　　吳文定公
穆穆文定淵淵金玊風被四逺譽髦歸淑伊余小子欽
承在夙籋雲駿附潜泥蠖伏嗣林銜恤閟息茅廬扣戸
請益拱肅趨隅教曰朂旃竭景劬書黙爾富獲單辭靡
餘選曹展丘俾書皇綸山房接夕返檝同津永言夙好
傍諗前聞虛膺秪受充然萬珍公耆後先三四及門一
瞻百益矧曰終身望之如日就之如雲大雅既䘮悼霣
徒紛
　　　王文恪公
肅肅文恪有嚴我師扣竭空鄙博約兼資片語必法寸
履皆䂓甘雨中含滋浹時熙屢躓於征靡辭有戚公薦
以升黄閣有職援呼曰三𨗳掖謨百嗟予不肖鼎冶負
徳邦作封史來相予總謂言冢君車迎館奉力襄懐報
寜公戾衆公徃趣成傍誚莫誦公聞斯愠命我専統謂
守載屬同羣益汹終亦靡克公愾滋勇有矢畢命卒隊
兹恐公歸在堂復侍函丈三變泰如揚休彌暢湖山奠
髙風霆下上嗟子懦與弗從以徃中星載廻遄失几杖
梁木既壊吾將安放
　　　韓尚書貫道
司徒巖巖四海具瞻孰不歛衽植偃礲頑蒙逖以卑霄
麗泥蟠訊之招之令之曰前旭日垂熙温誨孔殷昔我
先公政於晉陽知公於童㧞立序庠範之徳行訓之典
章古道世用啓廸㳺揚聲詩書畫亦靡不詳曰爾國器
必成用光公曰於乎前徳不忘乃共之食乃賜之帛嚴
威儼恪靖莊允塞拜賜必諴餐徳必實一望弗再有銜
以訖
　　　沈周先生
有華東陽燁於呉門古有遺髙展也兹存孰為先生秀
降三辰胷集萬寳手揮五雲九淵湛暎千茝齊芬鶴跱
霄逵抗百風塵維予二祖式契且姻親公自髫屬於夕
昕齒惟父子視猶季昆聚晤貟貟援推勤勤謂子良史
左丘馬班謂子鵬運直舉横鶱安知乗馬班如迍邅終
需於泥以卒嵗年余既暮矣公猶巋然於何不臧自遐
不因一徃不復追悔空辛豈念平生我思古人
　　　本郡使君南海林公
昌哉我牧百夫之特瞬洞萬棼平吞四渤經庫儲學智
囊韜識鸞刀一振百截以訖吳材總升胡特我特載笑
載言載詠以繹有作斯屬慚孤善述㝠留靈逝奚贖身
百九京有知有茹闐臆
　　　陸冢宰
陸締於我好也奕世中丞汪汪視實兄弟翔泳殊能逵
磐别致川梁無接櫑鐔遥契南都於遘日以文㑹朂哉
進修驩然㳺藝鷗鷺先盟江湖結氣公績平冦尚克銘
紀首聚須臾夙約載厲迨登掌武爰均四海迹用地隔
禮有嫌廢穹淵契闊恍若越世恩譴公被不才余棄聚
散忽再幽明永異終則羣疑始亦何諱丹誠寸積悠悠
兩在天吳晝掠鰲波夕沸芒芒大壑䰟兮何寄
　　　朱孝亷性甫
秀矣孝亷名駒在谷白玉清氷碧梧翠竹少㳺諸老孤
鶯喬木予家日見匪暝維夙黄庭晉度朱絃漢曲羣公
星落長庚爾獨後生更仰雞羣昻鵠頽然順化行閱滄
陸修年黙逝亦可世哭雅緒君斷更莫彼續來英日富
風流絶目前修履踐流膏碎馥嗟子勤哉堆箱疊腹繄
我與君髧皓相逐今我視衆如君我矚餘霜猶㡬三歎
不足
　　　朱文學堯民
葑亦多彦哿矣兩朱崑丘連璧嶧陽雙梧子出最後遺
風爽如寒泉冬潔菉竹秋臞積百媚學孰儷君劬宵聞
片籍屏寐以須失之皇皇獲之愉愉抛裘噴炙投玉捐
珠珍香寳茗法繪名書清談晏對日坐仙區愛我維篤
棄我亦徐悵其邈矣臨風永吁
　　　挽歌詩
清晨出閶門丹旗何飛翻問之路傍人新鬼即幽墳翹
望旗中題知吾夙所敦昨朝華屋間啞啞相笑言日月
畧流轉幽明已異門昔時強仁義兹辰聲益尊屬徒送
自返婦子亦一喧君獨長甘眠不知悲與欣由兹夀無
垠萬秋如一昬零霜殺宵草繞山㳺微魂㳺魂不復貴
所慰行節存
　　　寳劍篇
我有三尺匣白石隠青鋒一藏三十年不敢輕開封無
人解舞術秋山鎻神龍時時自提看碧水蒼芙蓉家雞
未須割屠蛟或當逢想望張壯武揄揚郭代公髙歌撫
匣卧欲哭干將翁幸得留光彩長飛星漢中
　　　黄金篇
靈質自化育英姿藉鑪錘虹光衡煜煜晨曦縱焞焞紫
霞煽虚燄青渠暈幽蕤在鎔未云卜躍冶詎其宜能函
大鈞體伏型韞神竒何當錯寳銛戮妖血荒陲鴻秘已
出柙勲用吾未知痎市碎碪斧交易方紛披
　　　八詠
　　　　禁省
彤華燿芝蓋初旭浮絳纈紫殿切五雲螭表雙嵽嵲千
門洞隂隂天光互明㓕英英鳯翼擁肅肅羽旗列仙韶
忽然奏鳥獸咸應節皂囊上玉陛丹書出金闕
　　　　軍戎
西北羽書急半夜渡湟水上將受鉞出壯士把弓起天
王跪推轂四海盡雪耻殺氣入匈奴萬里地色紫琱戈
揷犀甲鐵勒封馬齒平生百戰身常擬一日死
　　　　田家
溪流浸茅字短簷挂犂鉏柔桑交午隂幽禽時相呼稚
子跨犢眠夢歸候朝餔稼翁釋其勞蹔徃携陶壺老妻
督少婦擇繭停辟纑輕雨日日零羣苖盡懐蘇
　　　　漁釣
幸非城市住不舎煙波宅白鳥麗金沙蒼莓繞黄石凉
隂木澗青平逺水天碧梁寒魚盡落稻晩蟹猶瘠脩綸
倚笭箵敗笠盖襏襫沽酒自易醉楓根忽終夕
　　　　禪林
泥洹金為地祗園寳作坊蓮猊兩足尊天龍億萬王燈
存千嵗燄罏騰百種香精舎坐苾芻屈曲蜂聮房又如
拘陀葉處處䕃青凉暫棲藴已空𢎞慈不可量
　　　　宫觀
青霞抱琳館蘿隂絡深逕龜逰煙沼煖鶴立天壇浄微
香拂幽洞欲覔風不定雲房並縣簾晝日鎻虚静琪殿
臨髙䑓時聞落瑶磬循除歩周匝徧扣無人應
　　　　俠少
三㳺本豪武七貴元驕惰腰間血匕燿頭上金丸過艶
妓掌列盤孌童口承唾髙樓沸歌鍾王侯日盈座殺人
不須仇睚眦家立破郭氏族盡滅銅山死猶餓
　　　　宫閨
十五事君王三十色未接醝篠空近羊蔫蘤不集蝶昔
慚鴟夷汛今免呼韓挾夭夭東鄰子看星誦桃葉塗黄
斷横雲流紅漬團靨金微㡬千里一夜去來疊
　　　太行歌
上客坐髙堂聽僕歌太行六嵗從先公騎馬出晉陽遥
循厚土足忽上天中央但聞風雷聲不見日月光狐兎
繞馬蹄虎豹嘷樹傍衡跨數十州四面殊封疆童心多
驚慄壯氣已飛揚自來江南郡佳麗稱吾鄉邈哉雄豪
觀寤寐不可忘人生非太行耳目空茫茫
　　　金臺
東南控瀛海西北壓邊塵召公上輔周文侯方用秦子
丹養君子不惜如花人昭王禮郭生崇臺懸黄金齊方
入騶衍梁邦來劇辛從來燕好士彊國尚功勲
　　　漂母祠
子胥逢擊絮遂為鞭屍人淮隂遇漂母終亦去亡秦豪
傑與嬋媛萬年共一塵清淮暎古廟月明空沄沄安能
閭市上復問哀王孫
　　　題隠士山居
志士果藏隠勝境合冲閒㝠㝠討幽賾息躬搆深山青
蘿施櫩宇循除鳴流湍綈韋積皮几時衡素絲彈出郭
便無累何煩嵩華艱危岑寄逺氣屹矣不可攀
　　　唐人寫蕃馬圖
天山一夜雪北風吹復乾徤兒騎馬出踏碎白琅玕薄
醉擁貂裘日暮不知寒季冬飛鳥絶虚絃控不彈焉知
北海雁髙翥入長安帛書天上度何功報可汗
　　　家藏馬逺春山行樂大幅
淑候媚川石初景澹林霏扶藤循石坂楊柳共依依朱
絃卧行襆隨徃抱希微無論遇髙賞器在道無違
　　　戴文進松崖
隂崖萬古縣横出千嵗松中有落澗遥怒躍數白龍長
年不聞聲發巻耳欲聾逺楚夕莽蒼町疃廻照紅此域
萬物静尚有坐二翁何必非夷齊破衣蕭蕭風
　　　劉西臺(珏/)畫松
何年楮先生結此太古骨飛龍蜕胾肉餘甲裹枸橜神
根發生理元氣日勃勃彭城已廿載此骨長不沒
　　　題畫(二首/)
白雲媚蒼山寂寂太古春窅藹林薄中一區宅無鄰楊
子坐清静閉門了𤣥文兩生勿輕過惟通問字人
季冬雪重積十日竒寒沍啁啾閴不聞䓤蒨失其故客
子欲何歸中林猶獨歩幸有蒼蒼松為辨去來路
　　　秋山琴月圖
玉照洞秋氷厓肅夜靈籟之感絲音兹舎太隂幽煌希
聲無倪迎之以虚承之以微
　　　詠新安許氏石潭
沈沈山下潭粲粲潭中石結宇子亦賢喜作石潭客將
同丘生棲可有竒章癖兹標本余契遐詠亦馳適
　　　次韻得之看梅
江梅不畏寒時至開如霰瓌姿静在野卧病不得見國
士抱竒寳端居察時變杖䇿出城市蒿萊滿荒甸遐尋
得幽賞獨對姑射面化泰草木蕃時閉賢不見無禾比
兩嵗(缺二/字)將九縣分珪善㑹計棄士如土賤俗儒誦腐
簡鄉子樂耽燕熹歌唐虞授復譽湯武戰子有經世懐
待賈不自獻神威盛龍熊竒秘巻帳鈐(去/聲)時節㑹應求
風虎期非晏巍然奮載績志沛聲亦建
　　　草閣玩水圖
濠上有川歎滄洲多海懐伊我江湖姿浩蕩中淵廻尋
秘右洞庭飛衿左蓬萊瑚琲探富獲存之無輕開揚波
萬古源蕩潏塞視埃誰能寫小筆聊意亦可諧仁智在
戸限寄言亦悠哉臨詠志一啓得者亦可推黄汾窈如
湮安問傅巖才
　　　神㳺篇贈黄勉之(勉之将逺逰先/自呼五嶽山人)
帝遣河上公下來赤縣㳺采真金庭房漫衍三十秋禹
書眇一䇿詎㡬窮沉幽蘭香恱亦感安能乆綢繆回首
視泰元紫烟覆神州壘落結五丸杼軸㝠交鉤内笈千
神鈐星雲表沉浮猿鹿總千嵗桂姿無年休雨露黯在
下日月環輪流憶昨鶴上客招邀翫滄丘子既夙遘之
飄然躡霞輈長歌我勸駕神偕足孤留金烏鳴日觀玉
女呼洗頭三壺風㠶迅弱水不容舟隨風唾珠玉空徧
(缺二/字)收聞有金光草窈墨無所投升攀星辰宫忽恍垂
前旒長跪問寳章八荒極探搜一餐換塵骨萬品皆蜉
蝣與子無徃來逍遥齊所求
　　　尚書内相毛文簡公挽辭
休辰盛文化畿吳富登庸蟬聮首四方藹藹來毛公翼
翼寳玉執桓桓岱山崇翊亮總王禮啓沃諧王𠂻三朝
補缺衮百辟詹清風職思謹詔相不絿亦不竦公薨后
弔恤哀榮天壤終
　
　懐星堂集巻四
欽定四庫全書
　懐星堂集巻五　　　　　明　祝允明　撰
　　歌行
　　　長安秋
長安昔日在闗中洛陽浙右亦相同江東自古帝王宅
周秦已見氣葱葱長道石城如踞虎長道鍾阜似蟠龍
千年王氣浮天表一日真人建法宫天府天開天闕起
五門三殿當中峙五鳯樓前柳似烟奉天門外天如水
金陵金闕勝金城玉陛連天接玉京星散羽林霜氣肅
天臨華蓋日華明十二飛樓石門繚百萬貔貅屯八表
寳刹天花和月飛郊壇神樂穿雲窅御史當街百騎驄
將軍納陛羅霜鋒五侯甲第遥迷霧七貴前驅響鬬風
鳯凰臺上鳯凰逰𤣥武湖中水似油萬戸鶯啼花裏曉
千家砧搗月中秋㑹同館外白雉多包茅楛矢交經遇
重譯來賔醉卉服輕烟澹粉列青蛾六樓六館鬬倡妍
曰日新聲沸管絃狹市斜街迷錯絡曲房洞戸暗鈎連
吳下書生好逺逰抱書來看帝王州那知髙卧西風邸
蓬眉蕭颯長安秋
　　　吕梁行
吕梁縣水三十仭於今洶湧乃安流禹平水土通九州
當此徐兖間㒺水破山始行舟仲尼逢至人其言載莊
周爾來二千年髙者乃夷衡者揫魚鰕龜鼈不可過飛
鳥臨之回翔不能留嗟爾東西南北之人胡為此中㳺
到京忘家歸家忘京不知此險死生隔其中為心喉痡
人皆化為至夫吁嗟乎孔莊之歎空悠悠
　　　濟陽登太白酒樓郤寄施湖州(聘之/)
昔聞董糟丘嘗為李白天津橋南造酒樓人間二子不
可見唯有傑句挂余心肺爛爛珊瑚鉤長安風沙住不
得南歸再卧蘇臺秋泊舟濟陽城買酒銷客愁登樓拜
先生進爵澆黄流知章不語先生笑飛花亂撲過樓頭
金陵更無鳯凰逰岳陽莫将黄鶴留鄉闗浮雲蔽落日
題詩郤寄施湖州余為先生牛馬走湖州乃是賀老儔
西塞山杜若洲與爾相期釣鼇去千年江海同悠悠
　　　歌風臺
掉臂長安市遥從日邊來因過芒碭下歩上歌風臺沛
公善任使猛士亡其骸帝業袖手成慷慨襟抱開大風
飛雲亦壯哉韓彭英盧相繼死寄命寺人髀股間未央
志氣拉颯摧相望千年餘安能為之哀明朝放舟淮浦
去項王韓侯祠下亦徘徊
　　　清溪宫夢仙吟
都邑聲色區此有蓬蘿風黄埃不入門十月清溪宫幽
閣掩竹牖舒足眠髙舂隔林羽衣人焚香鳴槁桐微火
縈屑沈緑塵婉空䝉凄絃汎寒飈引聲入雲中吾不解
世曲聊與神明通思借大鯤翼小戯滄海東微暝已復
來客調猶未終
　　　繼盧仝體作星孛詩
大明御天一百四十嵗周星八風和七曜盈紫微四小
沬不守内屏欲凌昊穹紀上干天皇大帝勾陳宫狂孛
冒越日近五帝内座側挾帝徳刑以揮霍列宿横行天
田中周天萬曜一旦比周為縦衡文昌顛倒六符屢滅
没泰階不得平左右執法進逡歛避與廷尉不守理刑
罰不中天獄滿貫索纍纍死人無名牽牛不得安服箱
織女不得織小東大東杼軸悉空耕桑一無成東有啓
明不啓明龍駕迂廻不知朝既盈九州分封諸侯越位
干天刑娵訾降婁大梁不能司矩奠西南秋不肅析木
大辰夀星不能執䂓肇東北春不榮南方三鳥閃爍恒
暘不能正炎紀實沈𤣥枵星紀不敢寒若使北極寜二
十八舎咸錯溷不問所主皆附阿戞撃以相盪傾郎位
十五漫衍不得宰赤子羽林軍脞垜不執兵狐南老子
性耄荒秪將日月諛人以千嵗稱農祥不見八榖亡一
星亡不登一榖八星都抹殺那有一榖登徳星散賢不
進東壁暗文不明三心披離隔夫婦恒星不見憂公卿
福星不號鮮于侁客星不名莊子陵柱史斥不得主記
注御女屏不得列妤娙蒼龍把截作裳服白虎被翦作
干旌赤雀啾啾作蒯徹𤣥龜妄獻兆大横庚庚不顧叛
逆作孽不可活與臣子言依忠孝三能伴北辰墨墨天
中央一星亂天綱天屬盡失常豐隆不為瑞變竄色貌
青為蟲赤為兵荒餘氣鬱結不得申作霧塞京師竟日
𤣥以黄西畢為之哭終嵗流滂滂坐令平陸為湖江浸
灌沒溺死天赤子十有三震雷號寒月喀喀摧棟梁四
孛視天如平坻謂可反手移凶氣既滿盈狂謀轉轉大
顛癡漸次日月尊亦將不自持四孛肆昧欺遲留伏逆
咸違期乃與其類羣氛衆沴團結為妖䘲撒沙㳺燐潜
羅紫宫内外遲禍機西邊唤天狗北畔呼旄頭長柄擎
攙槍大旗張蚩尤要以(缺三/字)壬辰之夜反黄道乃當飈
回霧塞三精六合翻覆沈淪休皇天震怒敕六丁清宫
入禁窮禽蒐元凶四孛肆臠磔逆黨瑣碎咸屠劉血肉
與積藏堆垜如山丘當時從逆徒簡别分等儔流彗盡
掃除祥景重羅收有如臨淄王起兵半夜斬韋庶人沴
物散落如雪勿復留再將元氣太和窟搏作靈辰秀曜
挂為天皇旒森森布列三百六十五度四分一之内乾
文燦爛文剛柔嗚呼日有食月有食皇天自悔禍萬古
明不息柰何凶殘餘敢行橈皇極穢亂盡蕩滌光華再
烜赫當孛乃不孛至矣仰帝力盡盪滌仰帝力
　　　答孫山人(一元/)寄吟巻歌
秋風落葉露為霜羙人去我天一方只知朔雁翔南去
寜解魚書可寄將分開尺素雲生手濯濯芙蓉倚楊柳
金丹熒熒伏鼎竈寳劒時時拂河斗仙韶本是清都樂
欲奏人間舞羣獸去年送别吳王臺屐齒微蹤長緑苔
相思每望秦川月寄信俄逢越使來越使能寄書不知
書中意何如君能寄詩巻不知我膓車輪轉李白上天
鮑照沒此聲何處君留得霞為衣兮月為澤金光草兮
換君骨二子雄風不可尋九霄星露夜沉沉但看一片
千年月懸向青天照我心
　　　送徐先輩(中行/)
吳王城中三月春吳王城外送行人飛花亂撲長江去
條風東來布㠶舉將留欲舎心趣多難行難止柰君何
　　　招鳯辭送彈琴楊三逰金陵
𤣥桐挂朱絲碧軫黄金徽獨抱登髙臺坐石上時一揮
清商不如清角悲鳯來歸鳯來歸髙臺紅日麗秋暉秋
暉欲落兮鳯來不來
　　　王右丞山水真蹟歌
生烟漠漠中有樹樹外田家㡬家住重巒複塢隨不斷
茅舎時時若菌附兩人並向魚梁渉一鳥遥從翠微度
行雲澹映荒水陂似有斜陽帶微昫傍篠白沙明青林
滃沉霧乍明乍晦景萬變想當夏盡秋初處石墻短縁
隈隈水淺縈廻寛平一畆敞層屋板扉犬卧無人開書
堂樹深晝寂寂主人應是王摩詰清晨騎鹿看田出行
過柴沜日向夕㑹招髙適與裵廸共賦輞川佳事畢圖
成興盡詩未筆
　　　任月山九馬圖歌
古人頌馬自魯駉杜詩尤勝伯樂經近代畫馬稱曹韓
後來獨數李龍眠世無神手有神馬眼底誰能分造化
鄒陽示我軸有咫驚絶縱横電光起定觀始識任都水
馬後金聲出吳李房星九㸃光殷殷天文地類相斕斒
龍媒無種世亦産何必置牝宛代間於今不乏十二閑
如此乆墮文書寰前年禦戎急芻騎何不引此踏賀蘭
嗚呼九駿安得歸龍班一匹可以當三千吾言亦能道
塞淵爾尚伏櫪吾何言
　　　俞漢逺雲山圖
洞庭之南瀟湘西濕雲從龍凝不飛九疑縱横不可辨
二女望斷重華歸山河茫茫都一暝仙宫隠入層霄逈
水滸渾迷行路蹤雲端忽露青楓頂披圖亦覺亂心曲
嗟爾良工意何局人間晴雨相倚伏秪在君手一翻覆
　　　曹民部藏何太守山水障歌
蒼烟横晩江江樹不可辨逺山虢國眉近山鬒不變誰
將元氣夜半翻凌亂少陵好東絹幽人絶流一葦航應
恨可人不相見千村萬落路不通恐有閉門忘世翁孔
明漸老安石卧誰為蒼生起卧龍須臾雲樹開蒼茫始
識九疑分瀟湘良工出自何水部妙思已落陳思王陳
思王今葛謝䄂中翛翛有造化蕭齋晏坐對圖畫時發
雲霖潤天下
　　　戴文進風雨歸舟圖
黄陵廟下瀟湘浦西風作寒東作雨鷓鴣啼舌到無聲
誰管行人望家苦柳州刺史幸不違長沙太傅音塵非
翠蛾班管在何處萬古重華呼不歸
　　　唐寅畫山水歌
杜陵一疋好東絹韋郎上植松兩榦唐寅今如曹不興
有客乞染淞江綾前山如笑後如怒踈林如風宻如霧
黯黯渾疑隔千里蜿蜿忽辨縁溪路黒雲沍蒼梧丹霞
標赤城壯哉畫工力九州通尺屏兩厓逺立觢兩角一
道空江浸寥廓吳綾本自淞水翦誰把淄澠辨清濁茅
齋傍江絶低小羡爾髙居長自好今年吳地㡬魚鼈看
畫轉覺心熱惱黄金壺中一斗汁我欲濡豪暎手濕莫
教童子誤攐翻忽使癡龍携雨出
　　　暮嶺歸樵圖
吳山嶺頭風蕭蕭吳山落暉紅抹腰蜿蜒鳥道自能認
只在山中非市朝燒薪暖酒換魚煑五十行歌氣如虎
朱翁側足金馬門吾儂未舎無媒路
　　　董烈婦行
大壑松不彫髙山石不朽覆載無改易世有董烈婦烈
婦王氏名桂芳十七嫁與董家郎董郎卧瘵一年死烈
婦嘔血手歛藏當時信誓對日月誰能上掩日月光死
生契濶志不違老姑無依老母嫠母與烈婦伯父期他
年徐與重結䄜為言汝壻昔僦居壻死居停主人將奪
之汝曷來歸予汝棲與汝伯父相因依烈婦聞命志益
悲未聞太行王屋曽為愚公移天地生我死我自有處
何有一撮茅土為繐帷啼眠風灑灑母日䕶之不少舎
後數日母去謂汝送我而後返吾不汝詐婦勉從母歸
稍進一飯喀喀哽塞不能下長號浪浪淚滿把投匕曰
我去母復送之野烟雲慘澹日一抹宣公橋下水潑潑
婦云母乎河水清且淪漪吾徃從之樂不可遏母聞驚
絶色慘怛大呼褰裳不可脫漸臺水深瀨水濶斷萍茫
茫強令活去矣還復入君門抱君靈主哭愬君君神在
木聞不聞肉摧血裂䰟紛綸母去兒解防兒身終自妨
兒有十尺麻為君繫三綱粗粗髽絰移在脰玉質髙縣
几筵右手持元氣還乾坤青天増髙地増厚是時婦年
纔十八英風烈烈塞宇宙嗚呼十五國風一共姜南朝
惟見李侍郎忠節不但臣妾慶為爾君夫何獨幸愷悌
君子洪嘉興二年一日風教行為爾成墳敕埋玉彤管
有繹光熒熒豈徒肇家聲豈徒信鄉俗歌謡長吏澤愛
戴國家福慰存盡封恤樹勸望旌復嗚呼天下多美人
人百其身倘可贖
　　　懐施侍御儒遂贈(三首/)
崇堞倚紫㝠丹譙摩空青城中樹稀無鳥聲昨日聞公
入朝列相思一夜膓欲絶古人不可見今人交多面古
人千載只可慕今人可慕難可遇君離越王臺呉王臺
下來執手一徘徊銷盡萬古胷中埃與君交一日一日
一日益(叶/韻)交君未渠央我長不可極(叶/韻)
嶺南古松氣森森如君此時之古心蜀山欏梓蟠天回
如君卓犖之竒材文章黼黻溟海深令言徽行貴兼金
天子䇿名作進士選衆舉為侍御史廵行塞徼安逺人
諫諍朝廷厲風紀餘力千詩百賦成四散江山被繡綺
丈夫行道志大申勲名禄位極此始
闗闗雎鳩在河洲妾事君子願到頭紅顔雖薄志貞固
脂澤履綦亦自脩鴛鴦錦囊鳯綺琴蕙筵蘭室奉徽音
金壺玊巵為君斟無將管蒯敗昔心願為南山之松栢
不為鶴鵠之離禽天道人性此最至人倫盡然同古今
　　　送方行人(鳯/)新擢南道侍御
彤門九重逺萬里四海平康此中起六月七月雜暑雨
街泥纔乾行沮洳送君都門東堂堂儀貌清且雄手持
繡斧騎花驄丈夫意氣凌紫虹飛㠶南指青㝠度石城
微茫繞烟霧明月姢姢淮水樓晴霞苒苒鍾山樹𤣥武
湖邊攬蒼翠北睇皇居想安寐何以獻之緘皂囊一日
三發迅鳥翔君能言君理盡君言安得皆流行一日三
發翔鳥迅酌君玊壺之美酒贈以錦槖之瓊琴清塵弱
水自此隔天涯日望瑶華音
　　　北崖行
君不見吳江汝君子性如山善如水胸蟠萬巻帝未知
坦腹髙眠故園裏明珠無淵不可含白玉須藴巉􁩍間
翦瓊截璧為小山植朶芙蓉浸潺湲花木被臯隰鳥鳴
相闗闗汝君子居盤桓澄懐共髙閒攬蒼蒼兮瞻巖巖
怳然卧逰穹巖邃谷一日數十獨徃還蓬萊近東隔弱
波衡廬南見空嵳峩人間大山西北多太行恒華不得
並列將如何我山不在大俗駕不得過題名曰北崖髙
揖祝公為我歌我歌北崖兮氣勢上與浮雲齊光景凌
亂干虹蜺撑星挂月拂紫微崆峒倚天劒崑崙昇仙梯
女媧遺子今日補天闕或作筆柱寫帝黼黻揚鴻輝斧
鉞姦宄亂賊定君臣是非禮樂制作風雅發揮汝君子
北崖為子恱性情成功名請歌北崖行金石千年標頌
聲
　　　獨當竒處行題何大叅子元藏沈隠君畫郴州
　　　　江山圖
祝融峯髙插南極東南郴江流不息桓圭削緑浸瑶池
天下江山竒復竒昌黎序送廖道士地文争竒無比擬
咄嗟道士不可當豈知今有何夫子何夫子謫仙人海
外紫鸑鷟天邊石麒麟才如寳劒百亂截文似萬花天
下春昔辭瑶京下九國仙姿蕭颯難容得置之江山最
竒間明珠辭輝玉避色沈君頗似能寫真陳子善題濡
筆墨何夫子歸去來江山之竒亦小哉君有大道縣襟
懐我欲從之問消息郴江東去何時廻東瀛弱水倘可
渡與君握手登蓬萊
　　　訟風
臣將衆心箋天公一月不改東北風酸澌射人痛兩瞳
零亂百物紛蓬蓬炊烟作難幸出囱涕淚滿面嘻何從
葦忩楮帳羞無功禽鳥素少并絶蹤鯤溟竭石海氣通
寜或鼓颶由癡龍六月七月如初冬風伯風伯聽吾訟
顛倒伏臘何強雄秪恐老天不君容
　　　月泉篇
道人號月泉邀作月泉篇道院常有月道院本無泉石
壇空歌罷斜倚長松眠竽籟盡沉寂雲烟紛綿聮上有
黄玉頂下有碧瑶淵心賞極神暢不測何名天怳然欠
伸雙瞳開手握碧蘿脚躡紫苔猶是朝元之宇歩虚之
臺人間少𤣥境况此百肆萬火中安有廣寒與蓬萊吾
聞太湖之傍洞天之幽千山繞繚相羅周其間飛珠噴
玉貫穿漱滌多異流夜夜玉鏡飛上千山頭來印萬壑
金波滉漾寒光浮姮娥下浴魈魅避眼波瑩照大九州
授仙老以玉訣與三光而俱留道人已自夢中受得金
鎻流珠之洞文吞黄月而飲上池舞貝闕而遨蓬丘世
間月泉空悠悠軒轅之孫爾同儔胸有日月袖有海能
為道人作此謳向來院字多垢濁勿將靈詮語蜉蝣
　　　玉泉詠
滴滴瀝瀝瑶珮鳴縹縹緲緲銀河清權公妙句我斟酌
醍醐稍重瑠璃輕八功徳水發源處分來南部深公許
六指道人隔墻住牀頭共聽無舌語
　　　將歸行(丁丑九月還興寜廿七夜渡頭舟中/作時慈親在吳室人在廣兒在燕)
老龍渡頭秋欲歸炎州霜輕葉不飛江東逰客未授衣
擁衾支枕歌式微自余之來日三北燕吳萬里稀消息
(自蘇越恵六千/里京師九千里)髙堂夢轉眼㝠㝠山圍蜑船天潑墨南
溟有龍不可屠北山有虎不可誅鴛鴦相望懐慈烏况
又嶺南多鷓鴣
　　　短長行
昨日之日短今日之日長昨日雖短霽而暄今日雖永
隂復凉胡不雨雪為嵗祥胡不稍暖開初陽徒為蔽天
氛曀日黭黮人物慘懔無精光物情望有常造化誠叵
量氣候㳤美少君子道難昌隂晴長短不可問古來萬
事都茫茫獨憐窮海客卧者䰟繞江南烟水航
　　　月烏篇
吾鄉沈郎字仲寛為我遥索月烏篇月烏喻孝與客旅
二者未知心所安孝為百行大且初鳥中曽參人不如
吾聞沈郎孝且才即此乃是曽之徒寒光滿林莫返哺
啞啞呌斷腸欲枯我今南飛依棘枝為子仰天強哦詩
烏啼月落粤山低一夜魂逰吳苑西
　　　贈盛翰林(端明字/希道)
卞和能識玉荆山得良寳知玉不知人屢刖自殘槁孟
嘗有内珍何意貨賄間靈物不能舎神珠自來還盛公
抱天瑞手把山龍章惓與時人觀放之瀛壺傍朝披金
光草夕懸明月璫適從具茨來獨宿白玉房凡夫亦知
寳未得先生儻肎示以求之方
　　　鳯凰篇(寄盛王/二太史)
翩翩雙鳯凰飛集南海傍衆鳥徃從之不棄老秃鶬鳯
凰自飛來只在海傍宿人為天下祥我為天下哭鳯鳴
四海清老鶬亦解啾啾聲老鶬無鳯姿籠中拘辱不得
争鳯凰顧老鶬相慰勿自傷老鶬荅鳯凰鳯兮知老鶬
老鶬只在草莽伏物遇其類心凱康但令鳯凰聮翩上
阿閣老鶬百嵗沒向江湖亦足樂
　　　王提醝畫古松歌
人言松有節不見節如松問渠老葉終年翠何似妖花
三日紅人言松節勁不知松氣融元和暢生意華茂春
葱葱和流則不強苦節亦道窮王夫子和氣滿胸中守
道百鍊之青銅畫史頗善喻為君寫古松予亦為君歌
古松古松歌君柰何
　　　樂孺歌(吾鄉奚氏昆弟汝霑汝承篤於友恭天/倫攸厚予題其堂曰樂孺取詩兄弟既)
　　　　(具和樂且孺之/云也復為作歌)
渚鴻不侣䳱聮翩入紫雲有時下同宿終然不離羣磊
落千金馬貢作萬乗車雙雙翼飛龍齊秣亦齊驅馳翔
有美世共珍列之天閑織其文(叶/)以章有徳勸百臣蒼
鷹雖鷙犲狼猛安得稱重於其倫閶門今古道繁華歌
鍾日夕沸如麻東鄰宴公子西舎酣倡娃誰人堂上題
樂孺中有二士為奚家先人應能積為善天錫一雙白
璧皆無瑕伯兮友仲兮悌棠華韡韡風光媚架有互服
衣榻有共覆被入室諧蘭香出門偕逺志仗劒作長逰
千里萬里亦同次番禺城下我逢之三人相携共一醉
醉中尚能為爾歌歌此敬多感亦多吳中土風清且嘉
今如君者有㡬何君家伯祖我祖髙弟子文名風節猶
嵳峩乃知仁人有後世濟美看爾富夀方來百福如山
河
　　　孟玉磵畫瓜
溧陽夜燕來仲虚(狄冲/)示我玉磵畫𤓰圖嫣綿生意好
手筆燈前摸索聊為娛爾日南至氣轉紓我心之喜君
知無黄臺離離㡬抱蔓野田倘有青門夫焉知大瓞方
包杞含章隕天天下理天地相逢與子起品物咸章自
此始
　　　題徴明寫贈潘崇禮灌木寒泉大幅
具區之水被三州洞庭之樹千萬數沉森浩㵿天下竒
灌木寒流此何許潘君抱朴山水人日日策杖獨行徧
滄浪之濵陽崖衆目悦暄媚忽逢隂壑如有神禹鎻老
龍䥫索絶拏雲怒雨出洞穴木號水呼竹石裂衆蛇從
之互盤結蛻骨戌削雜鱗鬛颼留風葉枸株橜急流抨
撞石罅躍珠跳汞走鬬瀺灂微茫上析河漢注奔赴繞
伯若方丈脚山鬼伏窺木客泣欲據恐被山伯抶仙老
時下憇濯足而晞髪招潘君兮子來共千嵗以一息潘
君歸語衡山氏仙之人兮不可以乆留吾恐一徃與境
俱失宣州兎肩毛勁如石深醮金壺𤣥玉液閉門夜半
役鬼工倐忽移來窅無迹支山謂潘君張君髙堂白粉
壁焚香日坐對明月之夜風雨夕仙伯謂我當來覔携
君巻圖願寫照障入懐袖與君騎龍返無極餘影終非
世中物謝絶賔客扄此室門外有人勿與識
　　　卧病懐勉之
郊原行中春風顛閉門縮脚七日眠惟懐落落五岳客
仰頭抱膝作何物堯舜殂落文王没仲尼寂寞書在壁
山川結隂草木僵馳今騁古皆未得携君璠璵之樂來
黄金香爐紫玉杯燒沉爇蕙降古傑共聽君手奔風雷
頽然一醉萬事開
　　　又
東園梅花白雪深大隄楊柳漸垂金欲徃攀之烟霧隂
美人觀道坐空林洪厓舉觴江妃斟素女鼓瑟容成吟
我獨棲遲卧蘿屋詠君寳篇千萬足
　　　閶門歌送郭令
雞鳴角烏烏閶門将啓塗船頭卒徒擁屋底翁媪呼呼
將兒孫起來送郭大夫大夫强汝柔大夫明汝愚大夫
飽汝饑大夫康汝痡教汝興禮節教汝誦詩書大夫舎
汝去汝能不思乎君子恱其文細人念其劬說向君子
道能歌歌大夫閶門開百姓懐雲㠶指金臺天王御㝢
萬國來萬國來仰帝力王道蕩蕩平康正直天子豈不
思思哉建皇極皇極建若三五大夫忠良伍志豈在朝
暮清風穆如去者慰存者懐穆如清風懐其存慰其去
穆如吉甫以永今古
　　　首夏山中行吟
梅子青梅子黄菜肥麥熟養蠺忙山僧過嶺看茶老村
女當爐煑酒香
　　　夢與表弟王制彛卿表甥陳鰲子魚散歩河曲
　　　　鰲邀飲其室覺而賦之寫似二子
三人連袂閶闔行二少年弟一老兄(一為舅甥姑逐便/言之要是寱語)
莫言蒹葭倚髙樹芳菲潤暎蒼枝榮魚也有酒㫖且多
彛也起舞我也歌渭陽棠枤聲相和明日可如今日何
　
　
　
　
　
　懐星堂集巻五
欽定四庫全書
　懷星堂集巻六　　　　　明　祝允明　撰
　　近體
　　　悲秋(三首/)
年年吟嘆到悲秋心語因循竟未酬日似寶珠容易擲
道如滄海等閒求愛憎衮衮風千變今古茫茫貉一丘
老子自憐深興近譙將雙眼上南樓
荏苒來鴻去燕期騷人切切有相宜漢宫新調初翻葉
素女哀音半破絲欲賦心懷無那意少咨時事未能癡
長風短雨時時過為暑為涼不可知
野老今年齊騎省不從今日見毛斑行過日月知多暇
坐愛星河不可攀俯仰隨時看物易尋常談事到身難
登登兩屐江南閣蒿目西風望子山
　　　秋宵不能寐
官街徹夜鼔聲悲萬古渾無至靜期百事生來酒醒處
七情傷向夢回時紅顔交代將人誤青史升沉與世移
獨起挑燈暎窗坐秋光月色共參差
　　　丹陽曉發
京邑到來熟曉行如赴家月明人渡水星散樹驚鴉燈
影依依店茶聲逺逺車蕭騷兩秋鬢無處定生涯
　　　旅情
旅食慙工部分攜念孟光嵗時臨俎豆風露警衣裳滿
月當春面明霞見晩粧情懷宜自遣看是買臣鄉
　　　江行(二首/)
渡口人爭發出江舟已微鐘聲離岸小帆影逐星稀朔
雁連雲度寒潮伴月歸蒼然山一帶隠隠伏長圍
丹陽連北固千里草萋萋東去水逾急北來身漸低漁
舟長宿火客枕厭聞雞風景年年是因無妙句題
　　　長途
長途只是水連天好景惟應月帶烟獨有流鶯與飛絮
見來渾似緑牕前
　　　看月懷内
看他夫孺作嬌稱擬向君王覔與卿想得夜深刀尺罷
推簾獨自下階行
　　　答錢二
病喉少日兼辭酒養性經年不看花君問情懷看此紙
新詩字字學唐家
　　　代東園梅見嘲
祝家園裏一株梅舊是三郎手自栽今嵗寒花開欲盡
三郎何處不歸來
　　　燕京陌上遊妓
相逢無路避青蛾十五燕姬細馬䭾老眼年來觀道熟
妖嬈知柰石腸何
　　　京館聞鶯
天風吹出掖垣聲瀏亮緱山午夜笙錯認閶門折楊栁
一時飛夢滿江城
　　　宫詞
非謫非真是甚仙紫雲横截大羅天依稀記得人間事
十四封紗二十年
　　　詠都城賃騎驢馬
紫陌東西苦不禁朱門飽秣卧花陰知君未是登臺骨
休道昭王不掛金
　　　自末春入初夏歸舟即事
往往花移色交交鳥換鳴雲將京國逺水别衞河清髙
嘯迎風轉低眠看樹行殷勤吳郡酒還得此時情
　　　沿潞河直達淮滸岸柳蔚然
􁫧瓏翠玉芳陰茂窈窕娙娥婉態多不是一行千萬个
荒天寥落柰情何
　　　黄樓
落日照徐彭長隄上下乗黄樓不知處洪水尚襄陵客
子能懷警官亭試一馮波濤終古險來往自頻仍
　　　盧溝橋
四海修梁秪有二盧溝雄冠帝城邊下臨窅窅疑無地
上接茫茫恐是天紫蜺平飛通碧漢白龍横卧破蒼烟
牛車百兩春雷過愁壓幽燕地軸偏
　　　法駕
蔚藍天上鬱蕭臺五色雲旌雉尾開法駕幾多牛馬走
不容凡世一夫來
　　　卧病
同人相見總相稱一級名階只未登此事苦難多著力
拙夫甘道實無能罏邊豈有昇天客榻上分明坐夏僧
一片商顔半江水儘堪黄綺與莊陵
　　　宫詞
黄屋巍巍坐九天烟雲千疊蔽嬋姢流鶯回首宫墻逺
妾負紅顔二十年
　　　兒子續入對大廷感激因賦
先公磊落傳臚處老父迂遲失馬中未必逺尋鼂董策
青箱猶可獻重瞳
　　　兒子召試館職
黄紙書名已異恩玉堂觀藝復何論持將宣室當前席
幸有丹衷世世存
　　　兒子召試後忝竊收録遂蒙欽改庶吉士留學
　　　　翰林
文帝𢎞謨逺明王懋舉初望應非曲學功欲得真儒給
膳攄文思休朝讀秘書養成台輔地嗟爾意何如
　　　舟中憶續
功名爾已誇雛鳳情愛吾猶媿老牛悵望燕山雲海隔
曉風吹夢過滄洲
　　　追和皮陸夏景沖澹偶然作
緑漫衡皋帶茂林林亭遥對接踈襟江涵竹影鋪豐席
雨浥梅蒸溽素琴檻水生漪浮澹炎棟雲團蓋落虚陰
人間最是難消此未解塵名誤道心
　　　閒居秋日
逃暑因能蹔閉闗未須多把古賢攀并抛杯勺方為懶
少事篇章恐礙閒風墮一庭鄰寺葉雲開半面隔城山
浮生只說潛居易隠比求名事更艱
　　　婁江舟中述夢續事狀
相慰華堂下重逢草野中塗鴉猶習幼策馬拯塗窮恩
愛千年定精誠一刻通直能呼共老天壤有移鴻
　　　壬申閏五廿六曉紀懷
龎葛空聞有鳳姿仲謀聊可道佳兒病身日對千戈卧
别淚時看尺素垂半夜雞聲猶慷慨平生驥足竟驅馳
無因便把漁竿去羞向斜陽弄鬢絲
　　　絶句
白眼青天萬里心門前世事正浮沉日斜睡起無聊甚
獨倚闌干看樹陰
　　　淚(二首/)
昔誦江東詠淚詩看來别有一般時孤衾獨枕斑斑處
半屬吾親半屬兒
魯國潸然可柰何洛陽年少更能多靜中怕似姦和婦
換作臨風兩韻歌
　　　壬申夏夜不寐
冷暖光陰不盡來流年五十豈徘徊半牕明月三更後
起步中庭幾百迴
　　　醉(斷酒二年偶復一醉為/此壬申季夏十七日也)
醉來中嵗裏那復有童心秪覺忘人我何為更古今山
河秋兀兀星露夜愔愔惆悵惟陶阮懸知磊磈襟
　　　苦憶
苦憶京華更不禁百壺那解一生心争誇膝下簪纓好
豈識癡翁别有襟
　　　對酒
對酒無歌舞看天只詠詩唐賢文滿案半是亂離詞
　　　山
深塢髙峰處處寛尋常歌嘯等閒看城門欲閉無船渡
却笑今朝要入難
　　　詠牀頭劍
三尺青萍百鍊鋒流年三十未開封藜牀且作書生枕
只恐中宵躍卧龍
　　　早春江行
五十六年行役身又漂萍葉及初春桕燈向壁吟殘句
江雨敲牕夢故人鶯轉上林空倚醉月生南浦幾傷神
還家想得兒童笑毛髮蒼浪緑綬新
　　　乙亥五月五日王僉憲文明邀宴廬陵螺川驛
　　　　樓觀競渡
提刑玉節照清江客子遊觀喜大邦夾岸魚龍爭得水
(謂競/渡舟)中流笳鼓雜飛淙國謀幸駐襜帷問鄊思微從俎
豆降欲待梅花開後寄只應遷轉忽移幢
　　　縣齋早起
縣小才踈政未成披衣衝瘴聴雞鳴向來嘯傲知多暇
老去驅馳敢自寧有物解將王路塞何人填得宦途平
拙謀果是因㣲禄好傍吳田晏起耕
　　　縣齋
縣齋孤坐暫澄懷未覺飛光兩矢催夜雨鄉闗歸夢久
夕陽門院壯心迴非因傲吏偏違俗且喜微邦稱不才
坐起忽驚詩景入西南山色隔城來
　　　歸與
炎洲閉戸賦歸與縣尹何妨委巷居奪禄浪言耕有代
(予丙子冬暮入廣上司以拙於催科秋稅/後期停給俸米文移在縣而予身在廣也)旅行誰信出
無車空慙河上深藏賈却笑闗門强著書莫道文章誤
公事文章今誤復何如
　　　循州春雨
物候逢春好春來悶轉深山城十日雨家國百年心海
吹饒生冷蠻雲易結陰循州本謫地何待此愁吟
　　　戲作口號
道惠何曽惠言寧又不寧一春眠裏過三日水中行坡
老荔猶澀陶公酒未成哥哥渾不顧枉費萬千聲(方吟/適聆)
(子規遂/為結句)
　　　廣州戲題
生世投閒四十年瘴江班頂試鳴絃今朝也是為官日
白日青天閉户眠
　　　丙子重九戲題
行年五十壯游腸幾把他鄉作故鄉萬里一身南海畔
客窗獨看雨重陽
　　　題廣州客邸壁間
故國間居四十年踈慵雖樂怕違天天應尚念疎慵態
又使閒居瘴海邊
　　　戲為口號
逺人羈客古今悲昔日慵看惜别詩六口一家分五處
爭教不作斷腸詞
　　　廣州别表弟趙二
海邊三載試琴才省問煩君兩度來天濶風鵬嗟轉徙
秋深霜雁獨飛回計程驛路過江櫂屬買漁簑挂釣臺
别酒多傾也能醉歡情不似故園杯
江沱已喜干戈定吳越猶聞稻蟹肥把酒正看黄菊好
凝眸無柰白雲飛鄉閭訊遺情親减中外聨行爾我稀
幸為經營石湖畔秫田三畝一苔磯
　　　己卯春日偶作韓致光體
亡羊何日返初岐失馬由來未用悲靈藥不消心底火
世情猶惡夢中棋三年紫陌長虚屐一紐銅章只礙詩
好景好將閒領取淡烟明月兩參差
　　　庚辰二月廿七日曉官窑舟中口號
世棋年矢兩相催絶嶺春深與雁回無限胷中未酬事
蓬牕燈枕酒醒來
　　　危機
世途開步即危機魚解深潛鳥解飛欲免虞羅惟一字
靈方千首不如歸
　　　夜歸
雨洗秋光萬井明風髙雲破月㣲生還家莫道長酣寢
纔聴雞聲又出行
　　　看山
嶺海看山旅思空歸來還入畫圖中平生愜性仍知己
只有青山處處同
　　　冒冷行役
誰使衰年冒冷行幾般辛苦幾般情重重樓閣深深閉
家隔東南四座城
　　　宦游句曲偶讀丘殿丞寄茅山道友詩有感遂
　　　　次其韻
珠有餘妍玉有輝雞栖鶴馭本相違靈飛碧檢文難讀
想結金堂夢易歸頗恨殿丞虚左契終憐長史入仙機
懸知紫陌埋塵骨緑草茸深白鹿肥
　　　句曲道中
老至誰憐晝錦明春來聊得客襟清宵依星斗宫壇卧
曉入神仙宅舍行眼看山多城郭少肩挑詩重簿書輕
何時總入烟霞去不見人間寵辱驚
　　　傷
三年兩度哭亡兒莫怪衰翁䑛犢癡誰使為生便為死
可堪成喜亦成悲青蛾怨積蘭枝夢黄壤能酬𤓰瓞期
等是人間慈孝事(缺/)
　　　次韻表弟蔣煜及門生翁敏見贈喜予歸田之
　　　　作四首
中條不改舊王官猶喜書淫共士安漢女紅顔非自誤
阮公白眼向誰看農人問稼教多秫道士裁筠贈作冠
日喜車來皆長者秪應姻舊倍添懽
荷鉏欣種淵明田坦腹還如懶孝先登山自蠟平生屐
載酒時過逺近船焉知魚鳥升沉性齊得椿菌小大年
却笑人間心尚在欲將青史訂愚賢
忙是揮毫靜奕棋雕闌日轉夢回遲時從王右軍臨帖
戲學張京兆畫眉傍水近開三益逕停雲徐詠四愁詩
新來最滿平生意樓上看山獨坐時
髙眠不怕喚當闗一月華胥游未還意在可兼無可處
身居材與不材間瓊敷玉藻六七子金雀雅頭十二鬟
愧有金陵無李白棲霞即是虎丘山
　　　口號(三首/)
枝山老子鬢蒼浪萬事遺來剰得狂從此日和先友對
十年漢晉十年唐
不裳不袂不梳頭百遍迴廊獨步遊步到中庭仰天卧
便如魚子轉瀛洲
蓬頭赤脚勘書忙頂不籠巾腿不裳日日飲醇聊弄婦
登牀步入大槐鄉
　　　卧病
鞍掌思將適野情偶縁風火便相嬰懸知智鄙同為虐
且喜閒忙總不行服餌轉令諳物性静思因得檢平生
醫經士典都餘策一巻南華萬物平
　　　無題
亭角樓牕取次憑東風不送笑歌聲山村水郭城西路
却放朝雲此處行
　　　病卧北牖仰見飛鳶戾天忽然口占
海國秋炎紫漢空一聲深入太霄中回看五嶽三山近
略望千流萬壑通未必綵鸞能瑞世可憐黄鵠不離籠
因思兠率黄金地金翅擎波護鷲宫
　　　寶夢
牕外星河五鼔天香凝紙帳裹雲眠遥尋鶴夢游塵外
却怪雞聲到枕前拱璧光陰悲此日懷珠奔走笑當年
知音總沒惟懷古巻裏相看共黙然
　　　衰病
半年衰病入秋深減却肌膚長道心不省門前猶市井
忽瞻墻外是祇林一端惟靜為甘味萬緒都忘遂苦吟
(缺/)
　　　病閒
病閒身懶趣偏長書策縱横擲滿牀醫業探尋勝士業
閨房清寂似禪房青春總誤今何及白晝長閒夢始忙
此境可留終嵗月豈湏重覔引年方
　　　漢室
漢室咸陽建山河百二開甘泉芝草出天馬大宛來宣
室宵衣問長楊獻賦回寧知天禄閣不用子雲才
　　　滄浪池
出巷少人烟林霏四望懸冷光涵曲徑沉緑漾平漣古
寺依文殿髙城瞰野田每經思版築忘世更懷賢
　　　宿金山寺
窓中一抹海門焦珠貝魚龍共此宵枕得善財參後石
洗來天漢轉時潮神遊會解靈妃珮耳靜能傳少女簫
況是梵王宫闕裏蓮花葉上蹔逍遥
　　　夏日遊慈雲寺
命儔乗暇日散步入慈雲野氣能遥接秋光自獨存小
山侵竹尾細水護松根衆果都連苑繁花雜植園廢興
徵老衲文字哭孤孫(朗僧出先公畫/題誦之泫然)卻幸重來好禪牀
許北軒
　　　舟過故表伯父王氏宅前有感
輕舟獨汎午時風車馬當年一日空緑水青門暎紅樹
一時都入感傷中
　　　秋晩由震澤松陵入嘉禾道中作(二首/)
晩發西南郭秋深雨氣偏人家低似岸湖水大於天日
崦長如閣風檣不用牽辭燕還入越纔費半流年
湖尾横波急船頭轉港頻幾家危傍水一木老存身黄
菊看如客青山坐送人空舟随處泊不用擇行隣
　　　泊嘉善東橋
石梁磻水浸秋寒一夜霜篷寄釣竿是處風光解題品
江湖莫作旅人看
　　　途中即景
地迥景逾勝數程無市人隔籬花脕腆臨水樹精神村
犬隨船吠沙禽見客親漸看明月上夕韻想更新
　　　即景復為七言兩韻
臨水樹如朋合志隔籬花似女懷春護門村犬還驚客
親棹沙禽忽訝人
　　　錢唐𤣥妙道院夜賦
枕席錢唐館更時未北還毎當身作客轉覺意能閒雨
氣横秋海潮聲入夜山道人看黙坐應笑鬢輕斑
　　　山牕晝睡
身在雲房夢亦閒松頭鶴影枕屏間一聲隔谷鳴華雉
信手推牕滿眼山
　　　晩上吳山風雨驟至
東望海門門忽開松風十月滚輕雷山眉一㸃雲拖黑
知是龍王送雨來
　　　赴報國院海會喜侯二(瑶/)葛大(懌/)同集
隔水應霜鐘尋聲入寶宫刹那依燄慧六萬繞神通歡
喜來侯白清真遇葛洪獨慚文字累未得此縁空
　　　追賦内相吳公邀往書石山中雜題
上宰邀書睿製篇幸從几席向林泉晨陪松露飜閒語
夜傍賢星聚處眠蹔拂古風嘘故里喜逢佳衲過山前
兒童日夾先公膝說向當時屢泫然
　　　雨中句容道中喜看山色
洗秋零雨向蕭神京邑風光斬地新馬上會淹京兆客
天涯忽見苧蘿人輕雲淡蕩鉛華薄初日曈曨寶鏡真
便欲涉江嗟未得芙容猶自隔青蘋
　　　寓黄輕車宅雨夜禁直歸因戲贈
黄昬冷雨濕金鞍鞬箙提巡繞禁鑾星散羽林霜氣肅
天臨華蓋夜光寒鄂君去後衾猶薄京兆歸來黛已殘
知有游人卧齋閣一般飛夢出長安
　　　與沈二(少剛/)秋寓建業山院夜話
倦迹憐司馬清風遇隠侯鄉闗不堪問文酒且須酬水
壓吳王國山横建鄴秋髙臺仍可喜重見鳳凰逰
　　　嘲客舍山脚下井
脚帶渾泥氣帶腥幾家同汲競罍瓶寒泉只在前山裏
笑殺居人總不醒
　　　幽州嵗殘
冠天袖海舜幽州風候蕭森氣朔遒雙闕日移仙仗散
六街塵滚晩衙休馬周卧旅猶觀國王粲懷鄉獨賦樓
未得邊闗擒虎豹還思江海弄鳬鷗
　　　暮春山行
小艇出横塘西山曉氣蒼水車辛苦婦山轎冶遊郎麥
響家家碓茶提處處筐吳中好風景最好是農桑
　　　萬安道中
厯厯長亭過眼頻浮家一舸日隨身江山不苦南征客
星斗應憐北望人劍匣只依書裹住酒杯全亞藥爐親
牀頭厯日閒拈看一嵗無端半已陳
　　　贑州
蕭瑟灘聲怒復幽四程猶未是炎州行人不解居人語
章水相逢貢水流蔞葉㯽榔湏學啖蓴羮鹽豉向誰求
英賢滿路容參謁珍重昌言日拜收
　　　上下灘
上灘若縁蟻下灘若馳駛移轉頃刻間便是人間事
　　　庾嶺寄謝江西白大㕘(士珍/)宗憲副(朝用/)二同
　　　　年
太原白居易南陽宗少文千年纔並出一日可離羣契
分秋風桂情親日暮雲江波二千里相逐送清芬
　　　山人獻白鷴
草啄萍栖瘴海濆野人攜得肯相分九還丹顆浮蒼頂
一縷青霞斷白雲五服也知章有徳百禽應是不同羣
縣齋相對悠然想烟水城西日易曛
　　　思食豆腐
蹲鴟亦稱野人腸薯蕷還輸菽乳良轑釡不聞流素汞
堆槃無復截虹肪舊知學士能為贊今訝淮王不遺方
只恐南山歸去後苗稀未得快新嘗
　　　失白鷴
何處青㝠會一沖短翎應近井廬中來時想見銀塘靜
去後休嗟蕙帳空自笑無魚難久館誰言有鵠不如籠
歸心一夜秋來月吳水吳山幾萬重
　　　夏日城南郊行
古縣周遭景物環政雖多暇倦躋攀偶因送客乗時出
卻得浮生半日閒頻過水邊仍有竹忽當林斷逺逢山
但教到處情如此瘴海無妨緩緩還
　　　遊和山麻石巖
山和人亦和乗暇集鳴珂陟嶺美未得到巖竒轉多交
枝樹礙馬一步地旋螺成屋自麻石作門惟碧蘿瞻天
隔鳥道入地學蜂窠樹向頂上植泉從肩畔過禽蟲馮
几住雲靄入衣摩佛座泥三級僧牀石四阿西臨野廣
漠東眺徑陂陁逺吹潛生爽驕陽暫息苛禱祈情敬謹
樂業舞婆娑物穰用亦儉地危心不頗民風都似此吾
為爾陳歌
　　　北郊訪友
風物幽妍上郭寛訪朋因得一迴看家家黄土墻三尺
處處清渠竹數竿欲雨欲晴雲半密如秋如夏汗微乾
苦吟應得山人句却笑籠頭少鶡冠
　　　過林頭看修竹數里不斷甚愛戲題
五寸衝牙文八矛裝成十萬繞林頭莫欺楪子興寧縣
一半人家千戸侯
　　　和王太學見贈(四首/)
水鑑求才事自公徒令寂寂笑英雄山齋一枕淵明夢
開眼猶慚七里封
道拙才空志不成錯將言語占時名無端抛却山林樂
換得軒裳底事榮
草廬藏得卧龍才許我英雄亦異哉剛道同心金可斷
江南便是海南垓
三載相看有别離春鴻秋燕不同時我尋松菊去方急
君會風雲行莫遲
　　　登越王臺
環城三面碧波圍今古樓臺滿翠微不見越王惟見佛
木綿花裏鷓鴣啼
　　　惠州西湖
西寺東城兩幅圖長虹脊畔小浮屠杭州惠郡都遊遍
醉眼時將作石湖(石湖蘇之/西湖也)
　　　莆田鄭自修宰河源故厚予四月三日舟過縣
　　　　城君以詿誤不在予亦以文法行一時風雨
　　　　大作小泊沙口而去悵然懷君口占一詩期
　　　　後寄之
河源西郭夕陽過不見美人將奈何雷壓船頭蓬底坐
一時風雨亂風波
　　　三月初峽山道中
春陰春雨復春風重疊山光濕翠濛一叚江南好圖畫
不堪人在旅途中
　　　庚辰三月歸至保昌館李君士元家適士元車
　　　　馬有行色廿四日解攜各北南臨岐口占為
　　　　贈
梅花闗下春雨深客送主人無限心鳳生南海莫言逺
明日一飛歸上林
　　　市汊阻風
十日踰千里三宵滯一隈旅情忙復緩歸棹去還來横
颶摧髙木飛濤激迅雷坐看村市没行路不須哀
　　　宿茅峰
下馬門前一振衣翠微髙迥逼清微雲邊洞裏真人去
月下山中長史歸丹伏砂牀金燄短术穿崖竇紫雲肥
神方能詠不能遇一夜爽靈峰頂飛
　　　登千佛院塔
八面青紅倚碧天牕中列坐萬金仙排雲欲挽三茅袂
拊檻慚升八部肩盡訝入簷竒影倒應知出世法門偏
詩題漫道遊觀勝只得塵勞一飯縁
　　　髙淳道中
柴門對樹樹臨流春日遲遲滿客舟一種江南千里景
只聞雞犬不聞鷗
　　　經舊遊
當壚一啜手煎茶迎客桃花戸外斜聞得博陵崔護道
不知今日是誰家
　　　詠公館花木
句曲酴醿溧水桃溧陽孤柏倚風髙家園幾樹桑和柳
何事令人夢想勞
　　　未足句
却恨風光同萬里眼看百里不能歸
憂國天髙惟有夢思家懷近不能歸
　　　與句曲李令徐博士等夜飲
洞天福地神仙縣宣化承流父母官自笑樊籠猶閉鵠
却憐山樹亦棲鸞緋英炫幄春方爛紅蠟揺觴酒快乾
未必嘯歌妨杼軸風埃浩浩蹔清歡
　　　贈江秀才
三日芳蘭入座薫欲將心事為論文仙囊古玉餐無訣
官市新醅飲便醺已羡雄飛難久伏毎嗟同調易離羣
茅峰蔣阜無多地未擬相思詠碧雲
　　　宿攝山棲霞寺
寒林日暮息車徒却得南朝最勝區廿載不登禪子榻
一宵權作佛家奴齊梁寂寞名猶是儒釋紛紜念已無
最是宦心能敗道羞將束帶問衣珠
泉洞迷藏草沒梯倚巖千佛坐髙低疊襟山色周迴峭
隔樹江聲隠暎齊宋刻梁文江令筆龍蟠龜戴上元題
棲霞只是枯禪宅爾許頭顱向裏棲
枕上紅塵白晝深眼開欲得息勞心燈花暗入僧牀冷
山閣馮江萬木林
　　　出湖見山
長湖方出口一帶横青山行處必如此何云出世閒
　　　當塗厯陽溧水界中數還往遂懷李翰林
青山厯厯樹蒼蒼逺水長天幾夕陽千載更無仙謫下
只應愁殺賀知章
　　　舟行守風阻險輒睡酣適成詠
行役安危定心閒常自如毎當驚灔澦偏得訪華胥適
逐墻頭蝶清涵水底魚覺來何以遣枕畔一堆書
　　　謝楊大送梨花栽成
來自清修處士家草堂初就便增華雕欄月上添得影
畫棟雲過分作花園吏引渠經細榦閨娥繞樹候芳芽
洗粧先覓催粧句凭閣巡看幾日斜
　　　謝吕禹平惠玉鞭粉團花
花開根至梢素朶附香條流蘇疊脂粉眉鈿簇瓊瑶不
逐紫騮馬空依翠鬢翹予方理花事先聘汝無驕
　　　中秋日燕客晩雨
中秋美景當吳苑十載佳期共此堂珠履髙吟歡滿座
金釵送酒看分行荆娥妬月俄行雨趙女停絃慢遶梁
莫道西巖容易墮朱簾徐捲爛銀光
　　　十六夜召集
廣寒昨夜不曾開今夕佳期已報來且向草堂杯舉待
人間紅粉㑹相催
　　　為唐子畏索劔(昔年承唐子惠愛曾以雙劔贈/荅其意别來恒念之其一鏤青)
　　　　(萍二文者尤憶間以一章/問之或肯假抑更惠乎)
手解青萍昔贈君仗來多少截妖氛知君道就(缺二/字)後
把與東人刲白雲
　　　簡趙西臺(二首/)
滿月澄寒鏡清霜滌素琴獨攜車後雨去潤豫章林
死恨錢塘水悠悠只向東雁飛雖不北連日有南風
　　　過鄭六(升/)不遇
欲作春風上國遊尋君東海話離憂烟波自剪西牕燭
絲管醉眠何處樓五夜不逢黄憲面百壺那解長卿愁
平生國士青君眼老矣猶能一笑酬
　　　送顧司封(華玉/)守開封
皇輿百郡首開封良牧分符開治功參庭屬吏衣冠滿
繞郭編人耒耜豐河山郟鄏千秋固雲雨乾坤萬物同
懸知政化平如水共看漢室美吳公
　　　戲為朱民部索虀
蘇公屢欲傳氷壺此味能參自信吾為語版曹朱學士
客厨争奈併錐無
　　　留别趙上舍(元璧/)
歸騎聊乗一日閒夕陽移座未能還西風明日丹陽道
回首雞鳴雪滿山
　　　吳文定公挽歌詞
鼎軸參黄閣階符坼紫垣位遷如始筮人慕過生存一
徳天猶格三朝國共尊君臣兩無負元烈荷厖恩
執紼椒塗逺前驅鳳翣還君臣同國運忠愛滿人間速
奪山河繫幽情水竹間吾曹惟淑艾抱籍哭頽山
吾祖懸車日知公釋褐初遂深魚水分亦有兎蘿圖笑
語兒童際衣冠夢寐餘淒涼天下徳忍謂及門徒
　　　贈翁隠居
吳郡翁髙士森森君子儒風標抗軒冕禮樂在江湖松
露濡談麈匏樽盡酒壺却嫌城市隔欲别重踟蹰
　　　荅日本使(姓橘名省佐/相國寺僧)
日邊來處幾何時聞說占申復到寅(海舶行憑指南鍼/日本本在寅由南)
(折西指申却迴還近寅/乃中國濱寅讀若夷)遥仰北辰趨帝座卻經南甸駐
行麾詩名愧動雞林客禪諦欣㕘鷲嶺師回首山川渾
𣺌邈只看明月慰相思
　
　
　懷星堂集巻六
欽定四庫全書
　懷星堂集卷七　　　　　明　祝允明　撰
　　近體
　　　簡伊僉憲
七朝熙洽世臣家班序丘樊勢並華忠孝到君傳不匱
韞沽如玉總無瑕園同涑水青山下扉掩閶門小曲斜
老去髙情澹如水著書觀物是生涯
　　　西臺伊公枉和贈篇至于再三重次呈答
東野猶居郭外家閉門髙枕歎年華秦人不敢窺干木
楚事休教誤屈瑕暑氣轉嫌秋候溽樹陰偏受日光斜
駑駘過辱千金許慚愧酬知未有涯
　　　與吳大(用/)飲酒
世事浮雲幾變更鄰居長聴鳥嚶嚶緗編俯仰閒今古
青眼摩挲老弟兄樹下送􁡂髙嘯飲水邊聨袂細吟行
胷中三十年來氣終不銷沉負友生
　　　贈孫山人一元(自稱吟/嘯仙)
思邈先生不可尋紫麟騎下閬風岑宵眠華嶽星支枕
曉度闗河月滿襟驚鶴夢殘飄露葉哀猿腸斷抱霜林
秦臺故有吹簫侣一片宫商萬古心
　　　贈俞隠居
水南雉市萬塵趨水北還容陋巷居三尺素桐陶靖節
百篇華賦馬相如心抛世俗爭為事手録時賢未見書
欲繼姓名髙士傳怕君嫌我近睢盱
　　　寄謝雍
謝家蘭樹有清芬毎誦澄江却憶君想得山莊長夏裏
石牀眠看度墻雲
　　　贈朱孝廉(性甫/)
百年貞白舊髙樓傲兀風埃六十秋楚聘尋常來北郭
魯呼前後只東丘書抄滿篋皆親手詩草隨身半在舟
前輩風流惟此老天公多為後生留
　　　方吳二子償金之什
讀罷償金記直疑無此人唐君解言語髙義不成塵
　　　友人郊墅
孤墅倚髙原扁舟晩到門琴聲虚草閣月色滿江村霜
落魚鰕出烟收花竹繁不須燈下坐臨水好開尊
　　　艇子
江南小艇子能住亦能詩梁柱無階砌門窗即枕帷坐
流看樹過行屋逐風移試欲作舟史半生居在斯
　　　題龍歸洞下有龍母嶂
千峯如帳瞰巖扉靈物何年向此飛潭底火符𤣥鐡簡
嶂頭金母白綃衣海多雲雨應長往壑暗藤蘿久不歸
洞外蛟蛇常起陸可能消伏運神機
　　　季冬朔旦汝徳周學二秀才過訪病禁飲不能
　　　　留别去悵然竟日燭下得句明日寄之
相思旬日忽相逢不是忙中是病中玉麈漫誇談柄在
朱顔應笑酒杯空憐君濟濟沖霄鵠顧我垂垂失路鴻
吾道若行千載合不須重歎馬牛風
　　　上元日喜晴柬董博士及諸秀才
三月恒陰待此晴燈輝晨暎日華明便趨東郭朝龍馭
又向賓筵聴鹿鳴簫鼔兒童聊祝嵗(上元張燈事起於/漢祠太乙今俗借)
(燈為登以為祝/豐年之兆耳)犂鉏父老喜深耕雲師雨伯休重惱欲
共温泉祓禊行
　　　神光山
山郭西南五里强翰林留得讀書堂漫漫古岫雲烟薄
寂寂閒坡草樹荒數㸃逺村鈎望目一間空殿鎖斜陽
山靈我為鄉人問㑹許何年更有光
　　　贈王希賢秀才
緇衣耿耿此心長青眼隨人到異鄉海外不須誇馬腦
人間誰解識虹肪也知老桂為仙樹豈有幽蘭減國香
奮翅雲霄應不逺相知獨愧早稱揚
　　　謁張文獻公祠
丞相祠堂曲水涯祠邊仍是相公家千秋若解收金鏡
萬里何縁枉翠華門外犦牲兼絮酒嶺頭松樹夾梅花
人間不乏牛仙客長攬遺編費歎嗟
　　　峽山寺
靈區苦不到到亦苦詩難景象絶聞見怪神如等閒地
將海作帶天借山為闗今日却堪恨緑林棲近間
　　　潮州韓文公廟
一世北斗望千秋南海濱文章傳絶聖政事澤時人姓
作兒童字心將動植馴佛靈能有禍終不下臣身
　　　次韻奉和方伯湯公迴鑾志喜之什
五雲遥捧翠華歸北極芒寒萬象依闗塞巖巖分地險
金湯面面自天圍聖圖六馬知能馭永命三靈未待祈
嶺海小臣從國老中宵魏闕夢魂飛
　　　傳聞郊祀後大駕尋復出狩疑信未得因用前
　　　　韻紀事一首
窮海歡傳八駿歸仍聞消息語依依要荒豈必勞重幸
帝命今方式九圍禹服正須垂拱治堯年何用築宫祈
明禋眷答皇靈切長使鈎陳䕶六飛
　　　奉和顧憲副梧州謁都憲韓公祠堂
㧞地洪材搆帝家倚天雄略𦕈蟲沙誠歸魏闕心懸石
血飲匈奴膽破𤓰半夜崑崙樞密宴三言苡薏伏波車
當時利口今何在老樹閎祠日又斜
　　　夢故知
氣涵珍玉語良金不論窮通話盡心枕上一時南北海
半牕梅影月陰陰
　　　謝湯文守惠地黄煎
㑹將雲縷換霜華一匕𤣥瓊入紫霞他日天台莫輕住
要攜徐甲到流沙
　　　夢故人
今古悠悠老客心酬知何必接蘭襟爭憐寂寞盧生枕
還恐淒涼子敬琴吳苑此中非舊社越江南去是(缺/)林
紙窓秃筆聊成賦風弄清燈夜㸃沈
　　　元和愛結過深晤言之餘復投長句思予和女
　　　　乃就二章意局情饒聊復爾爾
枝山磊落倚東山雪檜霜松許共攀文字虚名今且愧
疎慵物議古來艱平生肺腑篇章内身外金蘭夢寐間
萬卷舊書千石酒兩人相對白頭閑
　　　東園訪梅已謝
故里閒居憶美人開軒延佇御周輪兼旬病起殷勤探
玉鈿飄零徧委塵
　　　愍時
巡遊方罷亂離平豈謂㐫饑嵗二更桂玉斷來錢貨廢
糟糠空後析骸爭焉知卜史言天道盡望仁人輔聖明
三戸可憐瘡痏在欲憑開鑿了餘生
　　　寄吉安太守徐士元同年
梅闗歸路拜車塵閣皂書來語意勤始信凌雲江海客
能懷閉戸薜蘿人酬知但有篇章舊名世爭看事業新
玉版金棖無用逓澗藤崖刻不妨頻
　　　中表甥陳鼇子魚久抱微疾懷之得句因寄
俊鶴祥鸞陳子魚閶門樓閣事親居想因别墅聊行藥
却得雲窗漫校書俗駕向來虚下榻徳星何日見牽車
身為公子心為士便是公侯已復初
　　　足夢中句(二首/)
逺公蓮作社陶令栁為門止酒用卿法攢眉吾不言白
雲時或出黄菊故應存二老皆寂寞千秋誰共論
聖境不可到魂遊記𣺌綿花藏竹林院蓮號貝多編龍
鳥如人禮山河繞法筵秪應身本幻此却是真縁
　　　哭周院判(原已還己酉九月二十日賦是/日公  𤣥宅予以疾不能送)
雅道淒涼後何情當此悲斯人不易産中夀豈難期鵩
兆將無驗雞年竟莫支心曾周晩末目不瞑嚴慈地有
顔淵代天無伯道知負公兹一餞西望涕洟垂
　　　哭表弟蔣燾
白玉樓中長吉去芙蓉城裏石郎歸煌煌柱國平生念
看到諸孫内外微
　　　哭陸大參(文量/)
四海銓書失老成兩朝閨籍尚遺榮達如子貢能從政
憂似希文最善兵幾度老貂新命奪(公在職方累有大/校縁中人超擢公)
(力疏言遂/収回成命)兩宵幽鬼故寃平(於潛民夫婦為人謀死神/語婦魂令白于公婦遂甦)
(詣公/得復)文編諫草離離燄付與機雲續令聲
　　　哭王麟
賔館初違夢尚縻訃音俄至欲成癡豈知十日輕談笑
便作千年永别離雞絮未陳新繐帳鳳雛空倚舊霜枝
髙風幾許堪傳事誰寫平生入墓碑
　　　答史隨州(經/)
楚雲飛墨下烟蘿想見瀟湘又緑波刀劍已知成牸犢
簿書何處問絃歌照人顔色春風近入夢江湖夜雨多
寫就卜居馮問訊青袍今誤欲如何
　　　訪華光禄(汝徳/)
髙堂此始登蘭韻久熏蒸榻定叨徐稚門今識李膺傾
瞻疑夜燭笑語泮春氷緑合沙頭草歸舟發未能
　　　廣川城(辛未重五經過成水部留飲/二皷出城馬工作時有寇警)
皎月浸嚴城蒼蒼百雉横木梁懸絙下竹柝夾鼙鳴水
部從時飲山人入夜行因思趙公子封邑尚垂名
　　　途中
二年四踏兩京塵何必臨岐更問津斜渡羊車山頂路
半欹皮笠雨中人氣驕白馬涵濡滿口過𤣥蟬嘯詠頻
我有知心在城闕山陰雪駕頗相隣
　　　故福建僉憲陳公(祚/)直道祠五十韻
日月懸臣道乾坤闢聖猷丹青開廟貌風烈見英庥寶
厯三光合鴻鈞一氣流哲人當上瑞畿服産南鏐靈𣲖
分媯汭洪條發太丘修文登石室射策步瀛洲藩府旬
宣重河陽惠愛稠推丹置人腹囊皁達民憂豈謂褫鞶
帶仍從把銍耰十年依大岳一旦起西疇再屬金閨籍
還乘繡使騶臣心知不貳帝徳若為酬柱砥千迴浪霜
飛六月秋觸邪惟豸性批逆豈龍謀范進唐宗典蘇陳
陸相籌緝熙光聖業取善在旁求大學存條目遺編可
繹紬意誠縁物格心正乃身修利病非無實安危固有
由願防多内慾乞斬佞人頭一疏朝封入三言夕抒投
桁楊來孟博貫索下酇侯耄稚爰書没姬姜織室幽一
家連廿口五載作孤囚白璧塵埃盡青陽造化周日華
臨鳳扆天語出龍樓豈獨除羅網重教侍冕旒玉磨誰
可磷金錬轉難柔按轡抨藩國飛章速轉郵嘉謨應削
濞雅志欲安劉天震雷霆怒霜號草木愁國書當極典
臣節果何尤祗見義為命不知生可偷吏持三尺法人
哭一生休政化權衡凖恩厖渤澥浮解維歸北闕遷秩
按南州地肅山無警波恬海可遊狐叢斥魈魍雀角絶
譁咻叔度來何暮淵明去莫留車懸桑梓重山隠桂枝
樛箕尾星辰接龍蛇日月遒英靈長宇宙聲節豈浮漚
主際唐虞聖恩非闗比儔朝廷為世計章典復公收懿
徳人惟好羣公志並優學祠崇秩進營兆謹封修載覩
專清廟時聞薦潔羞浚培知水木紹述美箕裘直道黄
扉扁名篇文梓裒終天𢎞勸在王化正悠悠
　　　題湯三城南莊子
嘉樹夾茅堂城南十畝莊竹牕遥列岫花溆密圍牆兔
捷罝施路魚肥笱在梁毎來無世事祗覺道心長
　　　道院樓子
重簷雄㧞小山幽妙景容居最上頭風掃六窗塵盡去
鶴乘三洞客來逰髙原樹古長依殿畫棟雲飛不礙樓
怪底霓裙浮沆􁭥緑章宵拜石壇秋
　　　贈太倉汪使君(惇/)
徳風千里掩雄州爭解長刀換乳牛共羨漢家封卓茂
且看夫子戲言㳺功名此去符龜印文彩朝來壓蜃樓
最是野人懷惠切一廛今擬結滄洲
　　　登太倉州中山子懷故襄陽李使君
州山昔始剏予幸作游賔豐碑備標紀幽賞恱心神兹
來再登陟亦遇賢主人(典州汪惇/使君邀遊)襄陽不可見峴首淚
盈巾
　　　遊武將軍園亭
武君好人品園林亦不羣幽迥妙水石妍蔚盛芳芬登
眺一時盡道俗忽然分安得杜工部來賦何將軍
　　　贈邢奎
襟懷灑灑氣飄飄遊遍名都嵗月遥花暗燕臺春走馬
月明淮浦夜吹簫華顛相對舊盟在笑口一開塵慮消
更喜兒郎皆孝秀入厨甘㫖足漁樵(二子甚佳以漁村/樵山自稱故云耳)
　　　題衲子詩稿
得來應是嘔心肝磨破枯蒲幾箇團佛有語言唯說性
僧為文字不求官色離紈袴通身淨味帶虀腸一㸃酸
我欲强賡三五首却憐無暇盡雕鑽
　　　太傅王公欵月臺
青天洞蕩浮雲開東方月出臨髙臺光流碧漢輪飛度
影入湖波魄共來賢主嘉賔長㑹合同光共景且徘徊
未詠韓公星没句聊從太白漫停杯
　　　南洲詞(四首為盤門/顧君梁賦)
盤門向南起城裏百花洲洲邊隠客住道是顧虎頭
朝向南洲行暮向南洲宿不釣亦不泛愛看南洲緑
西風忽然起木落波粼粼水渾魚不定宵來愁殺人
春烟楊柳暗秋露芙蕖鮮慎莫生宿莽沙鷗不得眠
　　　武帝傳
柞宫馮几畫成王淚落銅仙月似霜王母不來方朔死
茂陵松柏自斜陽
　　　卞將軍廟
瘦馬城西步夕曛祠堂翼翼䕶英氛下馬入門忙拜禮
行人説是卞將軍
　　　鍾山
五岳峥嶸衞紫㣲萬方臣妾仰光輝勾陳上直天皇座
少海中嚴帝子闈峯頂日華迎鳳下洞中雲滿待龍歸
終天王氣都留此花木常新鳥獸肥
　　　金陵眺古
緑謝平蕪野燒乾西風吹雨打長干盤龍去後金釵餉
擒虎來時玉樹殘結綺閣中香灺歇景陽樓下水花寒
秦人豈識千年後終古神州奠石磐
　　　太湖
咸池五車直下注峨眉岱嶽潛相通乾坤上下浮元氣
郡國周遭䕶渚宫巖穴㑹因仙跡幻魚龍不助霸圖雄
擬把𤣥圭獻天子再看文命告神功
　　　虎丘(二首/)
循麓都來幾屐蹤異觀靈景正重重入門始見山和水
汲澗愁驚虎與龍四面更無林作伴當頭又着塔為峯
塵裾皁衲紛紛滿二竺終無一个逢
一㸃紫泥封岱頂武丘雄㧞闔閭城席前花雨天宫落
檻外雲霏脚底生轂轆十尋抽玉液於菟千百逝金精
無窮勝是王郎事吳越消亡幾戰争
　　　包山
影浸三州混太虚道通五嶽紐坤輿瑶壇白兎藏仙鼎
寶洞蒼龍守禹書烟月剰將閒處媚風雷常與怒時俱
漁郎个个不識字慚愧髙吟莫解居
　　　昆福寺
壞閣尚岧嶤寒房繞寂寥木撑危殿角草出斷碑腰門
鑰凝塵滅香爐火氣銷竟空惟佛觀亦自有榮彫
　　　白蓮寺
臺殿切層霄丹霞逺建標名傳白蓮妙年紀赤烏遥迤
邐城連郭迴環水貫橋重來擬分榻塵慮未全消
　　　崑山清真觀
疑分疑幻海中洲只恐人間無此謀殿影四圍浮碧沚
鐘聲十里出丹樓仙人示象書仍在(玉皇閣扁/吕純陽筆)道士無
鵞字少求至竟今宵為旅客幸來何事不㣲留
　　　滄洲姚家涵碧閣
寒塘帶州廨幽趣似郊坰樹影倒浮緑天光平漾青石
渠方似矩板屋小如舲相對只魚鳥濠梁同性靈
　　　贈鄧駕部
十載襟期利斷金髙山無固海無深忽看鳳闕城中㑹
還似雞牕夢裏尋袖底電飛雷煥劍壁間泉響伯牙琴
休論鑒物知音事識取悠悠太古心
　　　三月三日施侍御邀宴姚將軍莊宅即舊名東
　　　　郭草亭遺址(三首/)
共傳修禊事相命出郊原花鳥何須眼栽培亦自村轆
轤横轉水畚鍤削成垣因看勞勞者懸知聖主恩
日影迂龍轡春光溢鳳城繡衣乘暇出翠幰逐空行姑
蔑金盤露郎邪石首羮簪纓雜巾褐莫遣野人驚
駘蕩三春好陂陀五里遥篇章傳保傅(故相三楊諸公/有東郭草亭集)
地主識嫖姚壁上縣瑶軫空中度玉簫南塘無杜句深
愧故人邀
　　　金華見山亭
郡廨當空立林亭面爽開牕中列岫逺江上送青來京
兆眉長嫵陶公菊自栽安能乞勾漏把笏此徘徊
　　　與胡二遊海珠
人誇本竒境我恨近城闉四面盡江海一拳藏寶珍魚
龍游檻砌舟檝換比鄰野馬不能到却多車蓋塵
　　　雨窗有懷連韋二博士
薄宦將三載髙情有二君天涯漫萍梗雨下憶蘭熏四
海習鑿齒千年揚子雲東隣無百室猶自歎離羣
　　　戲簡連博士
為問磵松夫子來酒腸連日可曽開天炎地陋佳賓少
眼底能無麴秀才
　　　題杭州蔣自容江湖遊卷(三首/)
越多名族又多才諸老篇章取次裁但看江湖詩一卷
定知胷次不塵埃
錢夏老成無復見張蕭逸駕亦難攀(學士錢文通公原/溥大理卿夏公季)
(爵太守張公汝弼黄門蕭公文明/皆卷中作者他尚多畧舉四君)風流一日同千載猶
記當時杖屨間(自容與予皆/熟接四公者)
兩人攜手五羊城浙水東西是弟兄但使有詩仍有酒
不妨長聴鷓鴣聲
　　　番禺留别衡明府公式
風塵薄宦來南海書計衰年走北畿霄漢自憐知己少
天涯猶覺故人稀芳菲桃李祥鸞集重疊江山旅雁飛
為問微官是何物相依無久又相違
　　　隠者
白石薜蘿房青山雲水鄉琴傳雷氏斵書是汲丘藏鹿
友同無我蜂分亦讓王枕中藏雅道一卧即羲黄
　　　次韻郡守胡公太湖二首
名山大川邦域内澄波皓月方舟中魚龍窟室藏諸有
天水鴻濛望并空禹功想像三江入唐風浩蕩九州通
兹辰更為方輿重帝遣諸侯問上公
地軸鉤横海嶽牽咸池直下具區連封疆何計吳越限
光景長涵舜禹天白鳥舞波揺定日驪龍歸洞落腥煙
木奴萬个安能住不是元公即上仙
　　　次韻郡守胡公閱城登姑蘇臺
六門車馬簇飛埃小壘依稀說舊臺暇日蹔迂羊傅駕
他年便是峴山隈勾吳於越千秋夢范蠡西施一種才
麋鹿綺羅都不見紫烟終古鎖荒苔
　　　又次登臺望虎丘諸山
乾坤雙眼一空亭山色能令五馬停鹿苑尚銜吳子艷
虎丘重對白公青烟消碧落千峯出月浸嚴城萬戸扃
不但登髙能賦事四郊因省荷鉏丁
　　　哭子畏(二首/)
天道難公也不私茫茫聚散底須知水衡於此都無凖
月鑑由來最易虧不泯人間聊墨草化生何處産靈芝
知君含笑歸兠率秪為斯文世事悲
萬妄安能滅一真六如今日已無身周山既不容神鳳
魯野何須哭死麟顔氏道存非謂夭子雲𤣥在豈稱貧
髙才賸買紅塵妬身後猶聞樂禍人
　　　再挽子畏
少日同懷天下竒中來出世也曾期朱絃并絶桐薪韻
黄土生埋玉樹枝生老病餘吾尚在去來今際子先知
當時欲印樞機事可解中宵入夢思
　　　送姜夢賓(二首/)
萬里昆黔地于今得使君莫言民物幸須識聖恩勤旭
日開幽蔀清霜條惠文爾知朝事否便是昔朱雲
矯矯温州牧清聲范史雲當時稱大老今日有夫君徳
用玉為器胷盤錦作文志行朝野慶我獨歎離羣
　　　贈羅抱拙
休言雅志與今違吾道何曾有是非自信移山終有術
豈知流水亦容機耕田鑿井康懷日夏葛冬裘(缺二/字)衣
誰信閶門名利窟此中巢許自依依
　　　贈張守之工部
世交先進兩先生(謂守之先君/與先祖父)白首今成老弟兄知我
得師終不改如君直道豈難行路無荆棘安能塞川汰
泥沙只自清皓月清風居不隔酒杯茶碗共餘情
　　　戲為毛百朋索炭
眉山羊肉㑹稽鵞頗欲臨池手未和便可把君烏玉換
紙窓那得十眉呵
　　　題沈山人藏王舍人竹枝
舍人清真同右軍金鑾退直謝雞羣千金不肯賣一葉
今日鳳毛留贈君
　　　夢噉菜甚美
王醴侯鯖信禍胎露莖霜葉是瓊瑰如今纔享天家福
淨洗饕腸待爾來
　　　贈承公
墻外西林是寶坊林間髙卧有支郎定回斜日雲穿衲
吟斷寒更月滿牀妙梵逺通潮隠隠清陰分與柏蒼蒼
何時為取無生話共了趺蒲一夜長
　　　戲作紀夢
何事髙唐入夢逰淡雲輕雨太温柔瑶姬錯認維摩壻
枕畔花人空抱裯
　　　送楊禮部(君謙/)
我有駿馬圖持附君裝畔伯樂既上天留與何人看
　　　觀湖宛轉思及友人
湖上秋風生碧漪看來都作憶君思君於湖水元何與
此意㝠茫自不知
　　　贈嘉興陳使君
有徳由來必有言天球剛栗且清温汲公出守謀難寢
李勉歸來國始尊梟獍不同麟鳳翥松篁㑹與稻粱蕃
乾坤直氣長留在萬轉千迴道自存
　　　柬松江馬别駕
螭端風采久堂堂漢室憂民牧守良淮甸已知煩汲黯
雲間今喜得王祥霜寒碧落横鵰鶚日麗丹崖舞鳳凰
猶記觀梅向東閣緼袍長帶嵗寒香
　　　簡嘉定王令(應鵬/)
江海遥分聖主憂春臺遲日玉壺秋地當大國方千里
才號明時第一流欹枕潮聲竒句得暗庭花影早衙休
鸞棲自古通麟閣褒徳先封漢室侯
　　　贈分司鈔闗于戸部
初從分部謁巾冠便略形骸露肺肝東有珣琪南有箭
紫為鸑鷟碧為鸞闗譏盡道能經國王佐何曾務守官
下對蒼生上天子知公心事浩漫漫
　　　送貳守曾公擢河南僉憲
琴鶴扁舟曉觧攜春風江郭暗棠梨千家霖雨邦人在
一道氷霜憲節西奉國已知行莫止戀恩無奈喜還啼
平生志操䕫臯是槐棘堂堂次第躋
　　　重過元抑
再謁還圖笑口開客襟長戀校書臺每從王鄭求新義
試把瓊玫共品裁(君帳下一時/秀才彚集)直恐星辰驚太史豈容
江海阻雄才悠悠塵迹期君定澤國秋髙更擬來
　　　贈董五(寛/)
邵南今隠士園北有幽居出市或賣藥閉門惟讀書白
雲媚修竹嘉木蔭清渠見說新成賦題名後遂初
　　　顧秀才陽山草堂
家住山城不到山强題詩句抗塵顔君家客坐煙蘿裡
儘著閒人自不閒
　　　口占寄陸三
達者端居東海邊重樓髙榻卧風煙想應草木扶疎下
和得淵明孟夏篇
　　　贈隣院深上人
竹院名童子茅齋坐已公亦如王舍内却愧魯家東共
味井泉接分陰樹影中閒眠時倡和律吕隔墻通
　　　送王先輩納言歸栁州
攜將栁州劍獨下瀟湘船千里景千變一山詩一篇離
橋梅子雨歸棹桂花煙重㑹雲霄上大都纔二年
　　　題人園居
未必丘樊好幽居趣自深遲行避小草髙卧託喬林抱
灌惟知甕揮鉏不見金問渠終嵗裏曾有惜葵心
　　　東莊
場上雞豚爭稻穗渡頭魚鴨避菱科老農到處東莊有
只少君家擊壤歌
　　　客中以徽扇貺人
客裏嫁嫦娥其如良夜何共憐風月好不道怨恩多瘦
骨支黄竹輕裾疊紫羅半年期握手無事篋中歌
　　　都門送施邦直歸吳興
一時青眼中容我十里黄塵外送君坦率自憐猶宋玉
咄嗟聞共說劉蕡袖頭三尺秋潭水口底千章夏嶺雲
今嵗南遊計應遂升山相訪幸相分
　　　贈同年趙繕部(天常/)
劍出紅爐錦就裁霜鋒霞彩照人開雲間素有兼人士
天上今推獨步才覔句剪燈連綺席浩歌攜手看金臺
迂狂幸託金蘭尾况共髙秋擢桂來
　　　贈鮑元卿
人間有幾鮑㕘軍已見遺文又見君材器共為時世重
聲華相及古今聞身隨李賀新囊錦篋貯羊欣舊練裙
(君藏古名流書畫甚富定武五字不/損禊帖龍眠西園雅集圖等皆妙品)一日京華塵土盡
十年深恨久離羣
　　　都門贈吳淵父(時新授/巴陵尹)
飛譽響江東鳴琴向楚中麒麟遊甸苑鳳鳥集梧桐氣
吐風雲動談餘瓦礫空髙松一千丈深喜附唐蒙
　　　贈崔鴻臚(深/)
才分震澤清山玉暎人明濟北想崔瑗九江慚祝生籠
鵞道士喜辨鮓座人驚相對華風外無因共好兄(静伯/兄淵)
(父交予最久其人弱冠之耆俊也/不幸蚤沒句尾及之吟餘慘然)
　　　送戴户部仲鶡(冠/)督漕淮闗
董漕分明是勝逰雲司髙步向南州戴憑不獨深經術
劉晏偏能為國謀竒客晝談風入座詩人宵詠月當樓
懸知燕寢多清夢飛滿伊涼紫塞頭
　　　長樂贈陳㕘軍
浙水兩岐非異土天涯萬里又同官吳江蓴菜皆成夢
庾嶺梅花且共看立望星河秋耿耿醉聞鐘皷夜漫漫
人生離合真難定明日清樽好再乾
　　　次韻奉和左轄方公紫薇東閣之詠
仙樓十二大瀛東何日移來此地雄分省勢依綸閣重
栽花種與禁闈同文書靜向髙明處星宿芒寒掌握中
知是望京丹悃切凌烟早晩聖恩濃
　　　荅鄭河源見贈
腐芥終依虎魄靈相逢莫道是雲萍因思舊雨來今雨
却喜文星是使星榕葉作團風獵獵桂花含暈霧㝠㝠
但教光彩長分照萬里何妨客紫溟
　　　春夜懷鄭河源
傳裏詩筒兩度過河源君子近如何甘棠晝永迷青野
芳杜春深覆緑波兩地頗同多枳棘九州何處奏絃歌
唯應知已情難捨早晩疎蹤入薜蘿
　　　海珠寺送黄提刑
風行五嶠過三山又得趨庭未是還天下望公知已久
朝廷求治亦非艱波澄番舶鯨鯢靜筆倚騷壇草木閑
瞻戀清光惟此夕月華休下海珠灣
　　　次韻答河源鄭侯見贈
千古髙風一日還摩挲塵眼對清顔且煩元亮為彭澤
終使羊公重峴山渤海未容蠡瓣測女蘿猶許兔絲攀
勞君乞與山陰譜借取仁言此諭頑
　　　借前韻贈韋博士
胷有靈丹熟九還刀圭能駐世人顔盤開苜蓿先生饌
書對神光學士山席上令行椰酒急袖中香散桂枝攀
英才滿座霑時雨莫信昌黎道鱷頑
　　　又借韻自賦一首用呈諸公
纔到炎方便憶還空歌遊子劒前顔窮秋陽鳥遵遥渚
短景浮雲出故山開被放衙星未没推牕觀海日將攀
諸公總是藍田璧不棄他山老石頑
　　　答張掌教再次韻
泮宫清寂坐齋心風閣微傳絃誦音善價未能酬美玉
佳篇重辱惠兼金窗中逺岫浮青靄門外虚塘卧緑沉
擬向清風明月夜飄然來此共披襟
　　　送張掌教致仕歸臨江
青眼摩挲醉袂分那堪客裏别夫君風情好似陶彭澤
官職常如鄭廣文渝水晩沙眠宿鷺蒙山老樹暎歸雲
虚堂索句昏鐘静宦海潺湲想未聞
　
　懷星堂集巻七
欽定四庫全書
　懷星堂集卷八　　　　　明　祝允明　撰
　　近體
　　　寄李刑部子庸
夫子道中庸誰言世不容山河開正氣江海辱髙蹤竹
素期千載梅花又一冬永懷金玉韻無計久相從
　　　送朝言邑博
萬里我來逢益友三年君宦失嚴親歡中未料忽生恨
客裏那堪更送人夜雨湘江藜燼暗秋風蓬嶺桂香新
浮雲聚散何須問閣鳳臺鸞看致身
　　　送連邑博
一紙除書下越中遂行吾道遍西東人言師傅如君少
我喜朝廷選士公卓犖松筠饒晩翠芳芬桃李滿春風
峽山寺裏猿聲切莫使相思夢不通
　　　送張大參(允敬/)
五月炎州拂袖行蠻烟瘴霧漸身輕鯨波挾颶髙如許
歸看澄江舊水清
　　　廣州贈龍鴻臚
吉水龍夫子論交嵗月長屢銜天子詔三使日南王卻
餽舟無寶留題稾有囊銜盃海濵館逺意共茫茫
　　　口占贈徐聞令
作邑濵南海銜恩下北宸三吳非異土千里亦同寅說
到襟懷舊傳來耳目新無因便投轄欲往活疲民
　　　廣州旅舍有懷提舉醝司王廷輔
陽羨山中王右軍祓除塵土擁清芬髙情官下澹如水
令氣座中和若雲前輩風流今漸少平生襟度許平分
一回聚首一歡樂不向天涯歎離羣
　　　為王提醝索墨(客居偶乏墨然亦不能作好字/左右或有新安下品戲以一絶)
　　　　(句求之王/義興人也)
荆溪麝煤重似鐵嶺外羊管弱於綿婺州偽劑宜惡札
且望分來用一年
　　　讀河源鄭明府公牒有感
讀罷昌言耳目明頭風雖愈沸歸情海南潦倒江南客
强飯看君作太平
　　　寶應衡君公式授宰番禺在都諸君為燕臺春
　　　　餞之什君至粤出示允明倩為補賦
皇都日日敞離筵夫子分符嶺海天見面謾詢為縣譜
觀詩遥想過溪賢陀樓桂霧迷蠻堞宓室秋濤雜雅絃
我願君王明萬里豈宜重詠北山篇
　　　贈鍥生殷邦寧
沔陽夫子有佳孫四載花齋侍藝文合江亭下别我去
望眼悠悠逐暮雲
　　　贈安愚栁大中
章甫𤣥端行秘書穹窿山下竹林居淫如𤣥晏道不逺
愚似龍城樂有餘皮几丹黄朝(缺/)雜烟窗(缺/)素夜燈虚
人間幸有雲龍遇慚愧無因屢命車
　　　次韻郭令虎丘千頃雲夜坐(二首/)
峯頂雲擎塔門前路接城到山先見寺近市不聞聲弔
古身逾幻憑髙酒易醒(元借/此韻)竒中更竒處風度縣樓更
登山向落暉曙色又熹微不到上方寂安知塵境低(元/借)
(比/韻)池星輝國劍松露暈朝衣民事憂方切陶公莫謂非
　　　遺安堂
何物堪將付子孫襄陽龎老有遺言唯留三寸鉏頭澤
與作千年葛藟根幾見危機生白屋未容髙枕在朱門
公侯復始人間事只恐菑畬笏綬存(程忠壯公/後故云)
　　　喜友人過訪(友居西/閶門)
每尋雲外信喜見案頭題駑駕吾當北蛾眉今在西風
開横海翼霜勁踏秋蹄二十年來道華顛幸不迷
　　　贈杜三表弟(愿/)
中表大郎心似水通家老弟氣如雲平流淺瀨知何用
五色光華佇看君
　　　和孫二(育/)九日
霜力稜稜酒力禁卧遊終日似登臨青山不負謝公操
黄菊頗知陶令心清觴細茗成賔主短髪長風自古今
晩步從君聊戲馬亂峯深處一猿吟
　　　贈觀
不知身到轉頭年性子觀來已洞然鐵臼藥寒和月搗
蒲牀脚暖踏雲眠歸期笑計銖衣石定裏閒遊寶筏天
要識來時同我相一般門外水中蓮
　　　贈楞伽院老僧
庭前柏樹手摩挲世壽寧如釋臘多何物與師相伴住
楞伽山色石湖波
　　　贈道士(二首/)
龍子遺將海藏方換除煙火世間腸三花樹頂千秋雪
七寶宫中萬杵霜瓊管緑簫通廓落碧文金檢佩琳琅
松門晝掩煙蘿合獨在峯頭侍紫陽
大道於人自不賒未須終嵗學三車雲開笙鶴延真馭
指繞風雷辟衆邪𤣥牝谷中金母室至陽門上玉皇家
懸壺滿貯春消息紫陌任彫千樹花
　　　送萬夀恩住持磧砂
東郭名區號磧砂主持欣得大方家苾芻不礙旁牽蔓
薝蔔能開到處花𤣥鑒杖頭酬象馬歸宗拳下辨龍蛇
真經古集充三藏願假繙尋助五車
　　　送僧還山
十日雲封石榻閒偶然飛出又飛還送師便擬依師住
想看梅花欲滿山
　　　送洽住天王寺李弟請贈
權姿妙臘氣翩翩應世機鋒自頴然修習久棲三寶地
主維新屬四王天髙臺曠苑宜舒嘯蒲座香牀好息禪
我為青蓮李居士揮毫題得壁頭篇
　　　送謝幼和分教興化
芹宫二十春經術重同人月旦先諸謝風流向八閩草
塘應入夢荔子且嘗新最是襟懷古諸生喜飲醇
　　　送蘇瑾
栁枝不折折梅花帶去吳中舊物華白雪黄雲迷雁影
片㠶明日是長沙
　　　和吴文定諸公聴琴聨句
座有嘉魚膝有琴今人髙㑹古人心已聞古奏來盈耳
更綴華篇作賞音聘魯雅評猶可識在齊餘韻窅難尋
廣陵不共嵇公絶響逐兒郎鶴在陰
　　　靜女眠春曉
陳月元非璧荆雲本是人抱衾辭永夜失枕卧嬌春嘶
馬應南陌流鶯在北隣城隅如可俟無事夢含顰
　　　閨懷
靜婉那成寵嬌嬈枉自羞秦娥簫已冷湘女瑟空留噩
夢疑雲雨靈期忌女牛未禁風綽袂無奈月當樓蔽膝
强含意琵琶不識愁知誰同薄命心欲為通謀
　　　無題
强笑爭禁别恨牽病容憔瘦性依然梨花小院留人坐
羅帳燈昏夢二年
　　　戲題秉叔燕月之什(二首/)
一飲瓊漿骨不塵五陵才子筆通神簾前隊隊紅粧坐
誰識當年姓沈人
無限香雲不斷霞鳳凰臺下謫仙家丹山碧水桃千樹
不遇劉郎未是花
　　　秋夜曲
明月深穿轆轤井蕉梧戍削藏石影房帷螢火入還出
綃被輕圍明玉冷
　　　浩月
玉田金界夜如年大地人間事幾千萬籟蕭蕭微不辨
露繁霜重月盈天
　　　秋宵苦雨
井上梧桐閣上鐘林間烏鳥草間蟲與君盡是淒涼伴
若伴愁人最是儂
　　　錢園桃花源
落英千㸃暗通津小有仙巢問主人狂客莫容劉與阮
流年不管晉和秦桑麻活計從巖穴蘿兎芳縁隔世塵
只有白雲遮不斷卜居還許我為鄰
　　　菊圃
髙情别自有風期愛是霜餘露後姿靖節以來知者寡
天隨而下舍君誰誇竒直欲盈千品寄興何妨只一枝
閑處若能為續譜也堪書尾附吾詩
　　　月潭
南溟分取一泓開便作嫦娥玉鏡臺魄漾虚金澄萬有
光寒凝碧浸三台蛟龍且抱明珠卧蟾兎能將桂子來
平奪霓裳與雲錦却憐博望乏仙才
　　　謝道士竹鶴齋
仙房深鎖白雲間君子胎仙共一山千箇虚心雍伯玉
一丸浮頂葛洪丹瑶臺霜瑩簫聲迥珠闕風微羽駕閒
我欲移家雞犬畔只疑靈境未容攀
　　　梅隠居
平生不識人間路萬樹瓊瑶鎖竹闗剛為索詩城市去
杖藜今始出孤山
　　　贈鐵柱宫閔道士(號明谷/)
筍為冠子鶴為衣鐵弊雙鞵只欲飛知白自為天下谷
昏昏黙黙是𤣥機
　　　南浦驛送周訓
放舟南浦草萋萋子又東流我又西怪此豫章城上月
清光千里共分攜
　　　題葑門外馬生東谿
吳城三面水為州郡郭東南一𣲖流羡爾髙居占清勝
更東東去是瀛洲
　　　贈江陰方達之
嶺嶠經年未得還勞君光彩照塵顔故鄉自有珊瑚樹
南海何曾見木難
　　　簡楊三
不將黄土㸃心胷六十年來氣似龍竹塢霜寒青鳳峙
芝田春暖白雲封各看明月同千里共對梅花又一冬
吳水吳山休負約酒壺詩卷日相從
　　　金陵送徐子昭
閶門雖不逺白下忽相同仲氏金蘭契徵君木石風抱
琴登蔣阜拖杖吊吳宫擬下陳君榻書囊又向東
　　　故相延陵文定公孫仁冠弁竊喜為詩亦以遺
　　　　之
四海吳夫子成人見冢孫禮應先雀弁懽滿及龍門紫
鷟非家瑞芳蘭是國根便看瑚璉就觸目有師存
　　　見月
我后久何處重光如舊明連當三夕見喜似百年生常
儀恒在御羲輪日代行莫教巫女妬淫潦復縱横
　　　贈張卿(太僕/闇夫)
諸侯嚴敵愾天子極酬功進秩三階重提兵九郡雄簡
飛霜氣白劔繡血膏紅還應一匡策緘在皂囊中
　　　賀湯弟遷居
與爾為中表嗟予多别離稱觴看雁翥遷木指鶯期杖
策時當過停雲不用思加餐更相祝行復入京師
　　　山行近白雲泉有遥呼於林屋乃瘦石大㕘也
　　　　適受風歸急不得往抵舍疾甚少間馳懷得
　　　　句奉呈
小車芳徑出金山瞥見仙人水石間後客應推先客主
行雲不及定雲閒煙霞自熟孫登嘯笙鶴應嗤阮肇還
想有題名燿丘壑可能鑱我共蒼顔
　　　夀徐瘦石大㕘七十
邯鄲枕裏了功名安樂窩中適性情瘦石煙霞無盡藏
小山雞犬亦長生雲間彩鳳銜金簡花底青鸞度玉笙
我是橘中同奕者定騎龍尾共瑶京
　　　題徐子芳秋庭
孺子間居與世忘蕭蕭深院暎虚堂露漙玉榦桐孫長
霜飽金丸橘子香白版拄頤迎灝爽素絲横膝答清商
知君不是趨炎客長嘯一聲天地涼
　　　詠梅雪
閶門佳麗錦為城中有仙人降玉京羅嶠有花花解語
姑山若雪雪能行穠如桃李先當素鄉自温柔剰得清
小室維摩喚天女鬢絲相暎老卿卿
　　　挽都良玉
曽為𤓰圃平生傳今讀東陽哭死詩彫謝不禁前輩歎
風儀長繫後人思林猿驚上新華表鷗鳥來銜舊釣絲
軒冕知非公素願鳳毛方占上林枝
　　　挽沈材廣
當年校藝每同君長羡昂昂鶴在羣半㸃功名骰子選
一時聲價戰場文空齋老菊啼秋露高塚新松起暮雲
人世漫哀㝠世慰滿枝芳桂散華芬
　　　挽陜婦人(其夫商/吳乞賦)
豈謂中途失少君斷琴殘瑟亂紛紛梨花寒食夫君夢
知逐秦臺幾處雲
　　　夀陳叟
渾然風氣在丘園陽抱山前白板門得得鉏頭三寸澤
悠悠葛藟百年根旌旃不用來天使軒冕難辭出子孫
還記三秔兼七秫夀鄉無日不開尊
　　　壽王貞齋七十
十霜相别又相迎只是當時一様清天上選仙惟在善
物中多夀必由貞鄉賔近受邦侯禮家瑞重看子姓成
知道洞庭波不竭年年釀入紫霞觥
　　　謝道士挽詩
雲房覆清址猶自鎖虚寒耿耿鶴一隻蕭蕭竹數竿友
人留藥餌弟子寶簪冠欲續周師傳傳師與衆看
　　　月槎
老夫欲問廣寒事只欠扁舟渡海雲聞有月槎須借我
授來靈訣卻傳君
　　　松夀(葉翁武功鄰家有髙松公為題松夀扁/今翁已死其子持卷乞詠為作二章)
陶逕曾蒙元亮撫君家今辱武功題護持長使松無恙
桑梓清陰百嵗齊
手種長松已合圍翩然騎鶴海天飛月明露下虬枝冷
不見人歸見鶴歸
　　　海槎
老枿飄揺渤澥濱偶然飛上卧閑身衣霑織女湔裙水
石訪成都賣卜人九漢珠璣光奪鏡三壺宫闕氣如銀
知君半是神仙骨攜我明年一問津
　　　題人扇
扇功本在驅炎上不似屏風只好看算得題詩真拙計
卻供雙眼失清寒
　　　鴉
日中燖得羽毛纁强効忠來誰願聞四十頗能知學易
眼前消息不勞君
　　　竹
淇園一枝春雨足渭川千畝秋風髙先生青眼對君子
撚落吟鬚如鳳毛
　　　水仙
罷散天花下紫壇露横秋袂水鳴環凌波欲接君王去
又恐繁霜不耐寒
　　　芙蓉
贊重清芳却恨遲詩人曾費幾多詞春風無限無名草
莫道芙蓉不遇時
　　　含笑
如臯未射息侯亡不作梁家龋齒妝春色晏然花事好
肯將烽火誤君王
　　　辛夷花
春叢紺碧雜殷紅不受中書舊日封嬴政少恩君幸免
年年何事只書空
　　　芙蓉兔
霜寒玉線亂秋衣葉重花深草氣肥靈藥更無人肯餌
素娥應道不如歸
　　　銜蘆雁
嵗嵗隨陽計秋風三尺蘆上林光景好不見子卿書
　　　和日本僧省佐詠其國中源氏園白櫻花
剪雲雕雪下瑶空綴向蒼柯翠葉中晉代桃源何足問
蓬山異卉是仙風
　　　牽牛花
藥品能攻疾花名强效人應無渡河想且免服箱辛殻
綻金鈴子苞舒碧角巾步行騎水牯欲覔了無因
　　　鶺鴒
長枕三郎作頌時桂宫蘭殿重含思寧哥可是知人意
小院梨花玉笛吹
　　　鵪鶉
利口如錐豈利身名題越調耳常新莫教輕與人將去
又遣金陵枉殺人
　　　宣宗皇帝畫馬圖
昔日宣皇履至尊堯章煥煥滿乾坤三千在御均承寵
一匹沾恩便不羣馬法盡來空地類龍圖呈處是天文
丹青不逐烏號去從此房星似掩昏
　　　家藏劉松年小方
暗門終日痼煙霞寫得東南處處佳湖上煙波志和宅
山陰風雪戴逵家老僧引澗穿新竹童子和雲掃落花
揖客入門如有影石墻松蓋夕陽斜
　　　家藏李興宗毛女
寶瑟無絃尚自隨秦聲那復記當時山頭剥棗分猿喫
雲裏巢笙喚鶴騎見説劉郎驅項籍空勞徐市覔安期
華陰萬樹長松葉却笑君王未得知
　　　小米山水
襄陽松瀋未曽乾十里瀟湘五尺寛樵徑不禁苔露滑
漁簑常帶水雲寒澄澄僧眼連天碧澹澹蛾眉隔霧看
恐為醉翁當日寫平山堂上雨中觀
　　　家藏髙尚書松陰落澗圖
倚壑髙松一萬株拂巖飛瀑㲲巾鋪白龍隠暎蒼龍舞
山氣虚兼水氣濡淨壁沈沈懸瑀珮空堂隠隠奏笙竽
平生負得匡廬約幸拜尚書賜不孤
　　　錢選水仙
八斗才中畫洛神翠羅輕颺韈尖塵霅溪老子真能事
更比陳王寫得親
　　　子昂小景(五首/)
春山雨新沐掩靄結濃緑一葉金芙蓉粲粲迎朝旭
漁舟何所至兩兩鏡光中沿洄泝春漲更喜天無風
江亭小於艇松子落滿頂盡日無人來流水抱虚影
晴陽破嵐暝水色當春和如何異人境而有樵者歌
隔塢有絶壁蘿扉對山開客子何為者能入深山來
　　　吳鎮小筆
樹欲化龍先帶雨泉將歸海已如濤直恐化人移幻境
莫誇墨瀋與霜毫
　　　戴文進小幅
峭壁遥撑落照危蜿蜿曲隴繞脩陂前頭徑轉峯回境
說與時人定不知
　　　沈徵君遇小景(二首/)
藤花垂露媚蒼龍山靜嵐深草氣融紫褐玉琴空指㸃
白雲樓閣鎖重重
淨壁虚亭楊栁青闌干白祫午風輕披殘一巻黄庭訣
不見人聲有鶴聲
　　　邊文進翎毛
　　　　來禽畫眉
巫峽朝雲隔翠波仙禽無奈晩來多風流只愛張京兆
日日章臺走馬過
　　　　櫻桃白頭翁
的厯丹飴妃女唇含來名重不勝春柏梁臺上劉郎老
斷送因他郭舍人
　　　為朱民部題陶成水仙陶即其婦翁
帝子不沈湘亭亭絶世妝曉煙横薄袂秋瀨韻明璫洛
浦應求友姚家合讓王殷勤歸水部雅意在分香
　　　題徵明畫
蒼幘滃沈霧白㲲垂虚泉歸帆信流水萬襟同澹然
　　　徴明畫草
光風輕汎緑迢迢氣暖烟和未盡消想得美人簾底坐
月華斜漾翠裙腰
　　　徵明墨菊
凍硯呵寒下筆遲鬚眉幻出陸天隨知君繞指氷霜走
更把氷霜吐作詞
　　　堯民小筆
隠者髙居不在城閒來搦筆寫平生籐枝策策從何去
葑水東頭吊古行
　　　金山圖
昔年曾趂海門潮獨向龍宫吊寂寥襯席寒風不成夢
老蛟一夜獻瓊瑶
　　　小景
濃雲壓嶺雨初至密葉障林風更多只有漁翁能了事
一枚圓笠半肩蓑
　　　題何大㕘菊花圖巻子
花有仙靈筆有神化權終不在陽春一般秋色成千品
前度桃花卻後塵誰信珠璣顔色好獨憐霜雪性情親
菊詩萬首從君選未必微篇愧古人
　　　戲題子畏墨竹
唐郎寫竹如寫字正以風情韻度髙我觧平章不能寫
未曾分得鳳凰毛
　　　胡馬圖
駿骨千金產名王萬里歸風煙辭大漠雲電赴皇畿立
仗容陪舞從龍敢假威此來空地類苜蓿近郊肥
　　　省耕圖
老農真我事何敢笑樊須植杖芸苗處伸眉納稅餘鉏
頭三寸澤田舍五行書飽飯髙眠熟朱門未必如
　　　子儋畫梅
子儋屋潤體復胖寫出氷花朶朶寒何物指頭能爾許
元來鐵石是心肝
　　　琵琶士女
馬上明妃萬里行四條絃裏斷腸聲如今纎手朱絲底
不唱離情唱合情
　　　佇立士女
非縁望逺上秦樓楊栁依依翠陌頭畫就逺山調錦瑟
最憐夫壻不封侯
　　　題畫(二首/)
晃玉揺銀小扇圖五雲樓閣女仙居行間著箇秋香字
知是成都薛校書
一溪流水半山雲山桂綿綿日夕芬莫言丘壑藏名姓
髙士他年自傳君
　　　道士鵞
曾從老逺說遺經淨影堂前幾嵗聴未必右軍今有筆
莫將容易換黄庭
　　　絶句(二首/)
忽見銀河水倒傾森森毛髮不勝清悟來只在空山頂
卧聴松風夾雨聲
寒光交逗眼蒼然半夜人間别有天想得非仙亦非鬼
四山風雨擁孤眠
　　　雜題畫景
秋浸具區天地寒老崖垂脚怒龍蟠仙人夜半騎龍去
木客潛窺古竈丹
斷崖横截傲崇岡風葉滿林斜日黄十嵗采薪多伴侣
不知翁子有他腸
江曲柴門日自闗夕陽舟檝斷萍間寒流逺近長如玉
流過漁磯便不閒
五月江湖風雨多釣磯平没夜來波深林中有揚雄宅
莫怪時人載酒過
雲母薄梳青石髮水花肥㸃碧荷錢樹根一坐空山老
不許時人問嵗年
赤城霞斷逗秋暉閶闔風髙不耐衣極目水天無了際
先生何處朗吟飛
滃合浮雲晩放晴溪山相照寂無聲不知問字人何處
門外孤舟盡日横
面面青山曲曲溪流雲易度石墻低苔生任把門蹤合
鶴返容教樹杪棲
瑯琊臺頂太山杪我欲去登須御風稽首東皇拱雙手
金烏高捧一輪紅
爛銀盤圓一千里白玉髓噴三萬重老蛟背䭾龍女泣
百斛寶珠抛海東
霞捲夕陽天外天抗風疎栁幾枝偏抛將濕網坡頭曬
且旁網邊乗醉眠
暗崖懸立玉龍飛怒蹴層氷萬馬齊半夜哀音和空谷
愁翻木客喚猿啼
𤣥文草罷坐川湄川與心同清靜時此地可忘新漢事
莫將容易與人知
溪橋回轉鳥聲微杖屨蕭蕭兩布衣不是耕夫出莘野
秋風落日採薇歸
老石空林了此生一江秋水對人清扁舟若為求魚出
莫向茆亭脚下行
栁風欺水細生鱗山色浮空澹抺銀總道江南風景好
從前都讓罱泥人
天空地濶偶相逢散漫寒流砢閜松不用方舟細商畧
到頭岐路總難同
花滿百花潭北莊無人同出碧雞坊因風竹葉浮巾翠
落地松花上屐香
寂厯茅堂草樹深隠居蹤跡杳難尋直應獨自攜琴去
小答松篁太古音
覆有髙林載有苔石公木客可參陪山居事業畧完具
只是無人肯入來
破屋依依寂寞濵千山頭白樹存身洛陽縣令曾知否
中有饑吟僵卧人
闊屨寛袍頂不巾天和拍拍面浮春横拖杖子前山去
知是人間不吏人
秋水浮船五尺深也無情事到謳吟十年蕩漿無人問
却有飛鴻識我心
溪林元不擇人清自少人來向此行若使行人多此處
謝安何必有髙情
巖谷空明溪水冷髙人據梧目若瞑行留坐卧都不省
短髮長風弄疎影
桃花栁花覆春洲燕兒魚兒迎客舟青天白雲紫翠嶂
虚橋小浦回環流
吟詩寫畫似㕘禪不向他人被裏眠生公堂前㸃頭石
天平山上白雲泉
曾到和寧市上來江山滿壁照人開都輸此幅丹陽景
回首烟花暗鳳臺
柳娘標格重經眼玉屑珠塵滿扇頭彷彿和寧街上見
桃花楊柳障春羞
落日採薇歸蕭蕭兩布衣爾來人采少春雨長頑肥
靈巖好箇景鑿得不成山人自要頭白山頭也㑹斑
　
　
　
　懷星堂集巻八
欽定四庫全書
　懷星堂集巻九　　　　　明　祝允明　撰
　　古體
　　　篤初
嵗時月日維初君子法之作篤初
維𢎞治元祀正月上日嵗時月日咸肇厥初乃念之匪
物不初維篤乃完春篤初冬乃成嵗朔篤初晦乃舉月
初愆厥理終則斁於戲匪天則然物理人道厥攸同維
言啓口維初篤兹嘉逺羞戎維行發謀維初篤兹善寡
悔基祉聽初注耳視初舉目情初動志初向維克篤聽
乃聰視乃明情乃貞志乃成父子初立夫婦初接兄弟
初聚君臣朋友初使初事若初交亦維克篤乃親乃久
乃和暨全於戲察首之形可以知尾觀端之色可以知
匹若木側本厥條曲若衣倒領裔乃亂訓有之靡不有
初鮮克有終有初其猶不終矤不有初終將若何於戲
正其始百事理差以毫釐其繆千里念哉維篤身其康
家其永寧其無敗隳于成
　　　三詁(三首/)
知性命則形物外矣存清虚則垢塞消矣食沖恬則劬
瘁忘矣堯去天下而天下不能以去堯堯之勤於授時
任人亦煩矣堯形不寧堯心孰獨寧寧者無侵也舜禹
皆得之而孔氏尤執要諸屈曲四海頫用羣君其不能
忘堯之煩乎曰聖人廢心而用形甚哉孔氏之握樞邪
(廢心/詁)
天下蠕蠕畢力而趨日月徇情山川易居兹黑頂者之
務𢎞哉愈執焉而勲名是出出者則必執之尤等其力
而出者是權故慕愈出者愈執其究也死生以之噫勲
名之損天地亦𢎞哉吾不能出天下胡得不執也(本功/詁)
尊卑恢恢惟物之宗燠之悉燠凜之悉凛其奚能束之
尊卑不違常尊卑之宰以時也我何以違時為哉將違
之而卒無違厥自昧諸得可違而違焉以是售戾咎其
身卒無違古與今之貽詆於世者多矣吾幸有聞焉厥
微昧諸(宰時/詁)
　　　達㫖
夫氣命分於化元情性顓於形骸法制拘於時代分者
不可易顓者不可移拘者不可越參錯枘鑿不肯茍一
兹古今之生得失之繇以生邪吾生抱虚圓之精麗戹
塞之命拘蹙隘之辰攖寧攣拳其何由以自遂假令賢
聖當之迺以無累僕則安能夫命匪強從從乎理情匪
強徇徇乎正世匪強畏畏乎公若是而已噫知我罪我
其在兹乎
　　　夏后氏之圭
晉人躬稼得圭焉而𤣥縱當今尺三寸八分有四氂問
諸人不知徧稽古決之曰夏物也籍不聞有他𤣥玉葢
伯禹既地平天成告功於虞而錫焉今復出豈庶人敢
私其貢諸朝朝命審於有司有司曰是良石然而𤣥不
敢決為玉抑棄之又不可忍寘諸雜良石間晉人憤將
薶沈之海岳或曰子固矣逢時雜良石雖少用猶公物
也亦有以文章凷礫俾薶沈焉不益可痛夫晉人曰然
頫首再貢諸朝
　　　歸範
天垂範聖人陳之遷之而非範範以庶民既富方穀富
疇曰福則富穀之徵也與時二物者恒相違焉昔今之
談類惑乎是又至於不自已達者激鄙者力不肖者賊
其究至底于譴民寡良世多厖誅辟繁戈甲興咸職乎
是吾亦不知所執焉夫富以吝吝非穀而富術矣以凶
凶非穀而富術矣柔乃吝彊乃凶凡為富者視其力柔
彊以二道得之二道非穀而富效則其於範徵也且奈
何哉豈聖辭固枝邪嗚呼是其非富也守藏而已矣古
之謂賄虜其是已夫與其質氣精英產之不繁也而興
寶之得焉而為之吝斯天之藏吏也固亦無深譴矣凶
之兼也亦吝故亦或免嗟乎屠坼傷毁撮撮焉裹囊諸
奥室堅篋妄號曰卬富云耳奚其富積倉府庫共神祇
禄士吏理烝人入而出裒而潰曰萬乘之富等諸侯卿
大夫而下之每然也斯不亦富者而穀者乎雖不得以
彼庶氓以校諸上焉者範理一也嗟乎卬士也則烏得
以不富咎穀以彼藏吏者而惡之
　　　公孫暉伯為銘
燕陵之役公孫暉父北焉夏四月庚辰歸自燕陵遂慫
于昔為銘于𤣥籟(𤣥籟/琴名)
初公孫大父聲于荆其二世昭沈隠而穎利公視之尤
曰必緝聲暉孤過厥志為武十石射聨肘闗絶陳馳庸
是四役都五役國將軍罷什伍駑頻北云嗚呼弗逮北
過之北過戾乎匪過戾過之哉過之哉無忘緝聲
　　　探賾
祝子三十四家蠱十年未復子往性岐氣亦貳若於髙
明沈潛急紓弛張無顓度大歸不迷多昧小端莫之夫
逮兹浸果而敏曰允矣先師不惑匪伊聖程烝人大歸
矣然而行愈躓千徑百慮往多忤則還之性不可氣不
可理與天道不可也而倀倀已迺沈思㝠求瞿然曰先
師命人持履以詩書執禮論語其俾之研時也則用
易無過自天佑之有所指導矣大矣哉天人樞乎盍
其求之曰探賾索隠鈎深致逺吾從是探之夫易消
長而已矣吾其消矣乎消之為卦也二十有一曰屯蒙
需訟小畜否蠱臨剝坎遯明夷睽蹇損姤困旅渙小
過未濟其為爻也不可盡稱其所以為消者非六位柔
剛膠焉者也有幾乎其中矣然而有消之消者有長之
消者有消之長者貞者消之消也利者長之消也元者
消之長也貞冬也利秋也元春也長之長者此無事言
之消長者天行也吉凶者人遘也夫天行而人遘之迺
亦任之乎任之非苟任之塗行遇雨有犇辟之方焉方
非祝祓也葢吾亦有消長術遘消運者吾以消消之夫
運之消長相挾也各三(除消之消長/之長以言)吉凶悔吝乃三其
消(凶悔/吝)故消消之方繁而其力倍重乃始可解消者消
之也長者助之也吉略助之而愈吉凶悔吝略助之而
愈凶易曰出入以度外内使懼言消長與其方也夫焉
得而怠乎夫物必有消長消長有久近堯潦之初載消
之久也其九祀之末消近矣又有倚伏初載之前不知
潦也陶唐之道天地惡可不位也於是而識之非圓機
者疇能之夫消長有久近人遘有蚤莫值其久則消之
值其近則亦消之值其近則其出之也易值其久則出
之難今有值其久消焉而不遽出則病乎天之難諶而
怠焉非圓機而已矣吾之遘消也值其久矣夫夫烏得
無出期葢未央也初蹈世也而遄值之比其出而之長
也殆將老矣故其愈躓而迕也此也故其為倀倀宜爾
也洎乎今也探而獲之也則皦然謐然蕩蕩然而已矣
奚其喜慍之有乎故夫遘長消者其亡喜也亡慍也乃
為任之唯助吉消凶也其方力不可缺已昔者遘之而
失方力也者衆焉以興滔天之釁而鍾赤地之酷不可
盡稱皆不探之過也陳圖南亡此則馮(缺二/字)也虬須客
亡此則劉黑闥也故一遘消焉其即消之消之則為方
與力爾不知其久近也不可以為即出也以為即出而
恃焉而弗修且守是亡方與力釁酷之所生也故方與
力應懋期不可遷也或應久而吾生已焉則亦終焉而
已矣子淵是也嘘子淵且爾而有於吾也乎
　　　恥偽
祝子在京師將歸謁玉賈沽珥為總冠賈示三四輒下
後因示絶瑜者祝子望之稍駭何質理文澤追琢工至
是皦然白虹如也若誠故韞也胡弗夙以示諏其賈瑜
直也祝子語從者誠瑜也宜若賈然吾固駭之賈愠塗
之客以珥薦數十視其工鈞也色鈞也而輝不虹若矣
祝子審之客曰公取其能冠公耳抑吾固弗執其為瑜
若砆也而公又奚難焉公且售吾又將益公者祝子甘
其辭又因以為利并市焉歸示察玉者悉砆也於是弗
能稱其冠并冠廢焉終日自恥眩於利偽者而失其不
偽者以為冠羞
　　　晉侯弗政
晉侯弗政范文子驟見晉侯釂弗罄亟見曰何范文子
曰三鄙有熢并焉敢以鳴晉侯問左右熢人報乎曰不
君曰不也范文子曰會也以無熢人報也而鳴若熢人
報也則焉用會晉侯曰將厲師飭乎問左右曰君亡令
焉君曰未令也范文子曰會也以未令也而鳴若令也
則焉用會晉侯弗悟范文子老明年燕人鄭人衞人帥
師伐晉
　　　衞侯好内
衞侯好内求國中女未家者備後宫將以嫭易媸冶易
魯幼易長令國人出女以相屬諸子魚子魚徵國女非
納禽若外荒者咸至獲其尤若干誠國色也拔之將以
獻子瑕以女名若干謁子魚子魚召女女袨服以往子
魚矚之微嫭謂子瑕曰其嫭也殆弗吾拔者若也子瑕
曰瑕也幸比於君君之志衷吾之腹吾不察其好哉抑
古人有言唯色異愛𤣥之予晳之棄也子又惡乎知之
子魚曰諾遽遣拔者而以瑕之黨上諸公公曰子勤矣
雖然新女也視故且幼爾其嫭將弗越焉子魚曰國之
豔悉是矣抑君之比臣瑕共焉君實好瑕而又好嫭瑕
將不好君之好俾君獲好以締其好乎公曰諾入之已
而知其皆犇婢也遂擯之并魚瑕君子曰衞君舉女弗
命瑕命魚明也瑕之薦婬懼以妍易其身宜矣抑魚胡
弱哉君克三易之君子於是乎猶望衞治也
　　　感游
嵗丁卯正月閏一之日祝子東北游越六日跡極東海
擬縱大觀於時春雨如戲輒施而輟輟而施不可以陸
夜艤隄下無一人同談者噫其去於吾師之浮也幾何
哉昔者大道之行六總八達弗越今四渤矣余此究南
東且將北走燕堯禹諸君之所營而乂也如斯而已矣
仲尼遑遑乎其中不能百里五十里畢趨焉茍得不五
十里而將皇極之侑建今誠得有司以舉諸吾明明后
其力及域中可百仲尼地仲尼百無能今一而過之行
之易於聖人也如是余胡為乎不行之嗟乎吾獨不得
泳洙泗津焉懼耳域中之弗濟胡余之辜嗟乎務道者
辜汲出而瓶羸焉今去大瀛不能里而伏三尺剡木蓬
底仰汐而歸是力之辜也哉噫幸毋辜務道者云
　　　測𤣥
客諏雨霽於瞽史盭而咎且嗤焉繆矣哉愚則焉知天
道察昕興昏止撫躬占氣恒可以閉戸而識天下後且
暘潦凍暍以然不縣繆矣嗚呼物病癸亥甚矣葢畢嵗
無十雨然吾察之歴一祀中暄凉暑溫厥候最貞以著
眇眇侵交換遷變漸無所戾辰刻間也其為恒暘獨且
奈何哉貞為自貞恒為自恒厥情皦如若話言示之者
噫謂之難諶而亦可探耳奚惑為夫人之相接黙而得
其情亦十九矣言其誠也如以偽彼此有一而敗無爽
矣又孰疑肫肫昊旻者云哉無必偽建意之謂偽天之
意隨而不建
　　　七悲文
吳郡祝允明謂悲非丈夫氣使氣而夫則已矣兹其非
夫而非自克者寧能無悲者與聊以其大者件而文之
不及爵貨者非氣也
　　　　悲道
噫鴻靈之解一而萬也繇豐趨漓氣將人紛世逐人移
斯秘也其遂無完期邪而又誰其停之乎尼丘東崩雙
林西槁明神靈真浮游乎六宇儒墨名刑條樹乎千門
雖夫霄泉曠域然而旦莫萬古矣吾胡為乎傷心哉日
月星辰黄道開山河大地經九垓蒼衢曙沈沈皇羲安
在哉振古迄斯今吾氣一何悲
　　　　悲志
孝順洞穹壤忠精裂山岳萬善宅其一躬千夫的其百
行日月出而幽蔀發清風吹而烟霧消化物與春澍均
濡肅已將秋霜並烈河流之貫夷夏萬折必東黄金之蹈
洪罏百鍊不屈珠沈淵而豈暗玉埋泥而愈輝卓哉往
矣悲乎尼之
　　　　悲學
摶塗搆室謝享成矣炙鴞紉裳無廢師矣扶皇王以定
世贊𤣥黄於不頗斯術也可一日而亡于宇宙悲乎而
有絶邪覔之而遇其緒抽之而能繼擲而弗用吁誰之
過與
　　　　悲時命
旦將行游日有食之積囊欲貿市闠已鍵霽暄無營雨
號駕白日犇走坐長夜九門穿逵我行其野雖有明日
吾趾壯否亦厲之而已乎
　　　　悲余先
昔先公以政事言語擅由求宰木之科外祖以裁成輔
相躅伊周房杜之運勲充社稷績振班序暨以家室重
獲蘿松迺事丈人人倫刑範誰有幸者云集于斯悲夫
肖邪弗肖邪振邪弗振邪
　　　　悲黨
自古在昔同生九區匪今斯今吾誰與徒登途闃然閉
戸席滿若夫逺追莘渭潛侣箕潁班堯廷而賡歌升孔
堂而請事衡步三古友于諸賢聨蜚逸鑣分華炙簡固
亦每接言笑互見肺肝又何必憧憧往來連牀執袂而
後謂之朋從者哉
　　　　悲文章
傷哉窮也斯文澌矣木落山澤堅腹殘絲敗軸髙謝委
塵燕許長眠曹劉絶交檀左馬班之徒豈唯不心并昧
蔑面余何歸乎餘霞成綺春塘草生山川出雲采采榮
木煌煌乎吾目兮
　　　冬宵美月文
栗然而結沈然而斂嫣然而附雲為之隨河為之淡星
為之散辰為之瑩天為之夐畸人戚焉曠人適焉豪人
鬱焉靈人逸焉妙哉月乎宜行脩逵升重樓登髙臺臨
清川栖𤣥宫游精廬浮長江躋層嵓横滄溟凌爽風而
超青㝠可以怨可以觸可以興可以伏可以笑可以哭
可以絶榖
　　　鸑鷟訟大鵬文
長兼鶴孔翠三百六十羽部臣鸑鷟上神鳳足下切尋
神州北溟都伯大鵬來自鱗位茍幻姦質廣翼洪體横
加海内脅眩諸族同聲隨附而鸑鷟等文儀不同姿性
難合鵬輒徇厥頑凶妄被遮遏啾啾之衆有嗉莫鳴以
臣頗備禎瑞屬近德輝咸來剖愬臣恐傷貞崇賊情難
曲抑矧大明御代萬品昭鬯若此豪穢豈容汚黷爰肅
登聞伏取進止
　　箴銘
　　　三箴(三首/)
余以禍福非聖哲所趣辟然有自召之者葢亦有其機
矣士之機多由三者心舌筆也因各為之箴
　　　　心
倐然而人智賢聖神而與天地均非斯曷存忽然而物
姦宄盜賊而作萬物螣非斯曷出人用斯殺我我亦用
斯殺人以逮其身人不可察而我可戒戒之哉戒之哉
禍福曰心
　　　　舌
倐然而譽仁賢智儒而游揚誕孚非斯曷居忽然而毁
暴慢鄙倍而憎逺棄罪非斯曷起蔑用斯殺予予亦用
斯殺蔑以偕其孽蔑不可察而予可戒戒之哉戒之哉
禍福曰舌
　　　　筆
倐然而褒華衮立朝而炙竹耿昭非斯曷操忽然而貶
象服黥臉而流汚刀簡非斯曷典物用斯殺己巳亦用
斯殺物以并其謫物不可察而已可戒戒之哉戒之哉
禍福曰筆
　　　觀大銘
友人家去海里有半余欲觀大從而塗焉稍一往適天
澍地洳姑睇洋以歸然亦得之矣因銘焉
沕沕渾渾融液道元氣母皇鴻蠢靈混含曦魄燭宇合
宫于淵三靈擁府萬有歸根滓為萊壺末為龍鯤鼓怒
于颷寒光太𤣥昔之觀矣方簡腐云今之觀矣際漠窮
垠卒稹于洪佹佹斯言七空微滋巻渤而還勿失今海
袖此𤣥文
　　　趙魏公羅巾銘(趙魏公孟頫與先總管/友密館余家時所留)
胡為油油乎霽霄之青胡為縝縝乎氷蠶之經公之衣
公之儀儀先乎首其藏惟友而余是守守之守之非其
友斯焉取斯
　　　溧陽侯廟銘
洮流湁潗岊嶠奠宅靈君屋祀赫不可斁赤劉之九人
綱載辟雲起龍驤通侯建績皇孫内枝中宗外戚平臺
舞陽光揺帝籍靈君承烈還肇漢室新封焯爍溧陽改
邑勝殘就地山河重襲君推道化通流沇溢威而不猛
寛而乃栗敬簡南面德留身沒淵淵邑思即丘腏食於
煌清廟川懷原翼喬林根著洪陰結鬱天際翔屋㠎嶫
翬棘麗藻井汎危鴟吻立殷丹流楹赭綺衣壁臯門有
伉胡人遥集龜聳鋪首蠡旋太極薰薌帛厚豋俎遝藉
蕭膋鼎焫黄流樽實神來燕娭嘉生洽液願抑洚潦馮
􁍏還職載拯瘨旱赫曦殺力誄釋妄疾驅趡鬼役匪私
伊公經祠㒺息顯惠靈濟鴻稱有錫行宫四達專祠靡
易維此湖埭世守以嫡振振其麗生我王國載崇載嚴
欽宣帝澤載采聲詩登被金石昭明莫私熙事闓懌卑
生勒銘昭于千厯
　　　梁太府卿鄭公湖山書堂銘
莆之鄭自昭始由永嘉南渡家而墓于邑之鳳凰山莆
之學自昭之孫露始廬昭之墓因湖山之勝作室其間
與弟莊淑共學焉是所謂湖山書堂而露之季晜當時
所謂南湖三先生者也時在梁陳間露官太府卿莊中
郎將淑别駕邦乘國志咸徵為其地之華重今河源令
敬道守其先澤甚謹以諸先輩紀詠書堂者示允明綴
銘以歸之
莆邑之陽鳳凰之岡有斐君子肯焉斯堂舒濤泛翠華
岑疊蒼蓀楣葯疏蘭柱桂梁策有我書我綈我緗音有我
琴我磬我鍾我有聖師孔姬羲皇我有嘉賓顔曾(缺二/字)
忠基孝階義路禮防水知山仁日就月將琳瑶在庫紋
繡列房霄鳳覽輝霧豹含章既鴻以棲亦驂以驤流慶
曷涯積實接芳秩秩河源閈閎有亢國寵方來家善彌
昌文學矢詩鑱之勿忘詔百文孫日見爾牆
　　　羅翰林墨池銘
天作髙山下有氿泉昔公臨之染白以𤣥今我尋之清
涔涓涓天地有文華於山川觀而化成菁藻以宣兹流
弗匱公聲亦延挹彼注兹邦髦勉旃天命斯文孰後孰
前何必餘翰淋瀝遺瀋淟涊而後信其斐然者邪
　　　紹興賜張魏公硯銘(硯質黟黑形圓尺餘厚幾/二寸下作鼎足八背刻云)
　　　　(紹興五年二月一日宣賜臣張浚謹書又/刻云臣胡銓家藏今為光祿華公所蓄)
炎輝中明方召執衡入文出武光輔中興帝錫良石備
爾詞職告命四方膚公斯出圜體太𤣥鼎趾周縣乾元
覆物八柱擎天臣浚承宣臣銓繼保大猷日陳誅姦有
草星移世易閱嵗四百有斐光禄尚古斯獲山齋衮鉞
文曜燁燁世守于華剛徳罔缺
　　　休陽孫氏孝友堂箴(二首/)
休陽孫氏世以厚倫著曰子恭子純子義兄弟者家譽
大起時在前元學士錢仁友顔其堂曰孝友虞文靖公
輩為之紀詠國初繼有作者鉅巻完存傳至彦達彦達
生三子曰志仁志義志謀彦達卒三子事亡父存母無
缺孝而友弟不衰三子有子共七人三子卒七人事亡
父存母無缺孝而友弟亦不衰信秉夷之共好而不匱
之錫類也志謀子永正交予既請續為前堂之記更請
以孝友分著其義書而懸諸堂之東西楹因為箴以備
其儆察永之後人
　　　　孝箴
於皇出物理氣總貫氣斯化生理惟楨榦黎人凝之殊
萬以條厥惟孝徳主以司標綱紀秉夷圭璋物則煌煌
大哉三才之極孝友為政有華我宗仰止徳稱作于先
公髙曾祖禰𢎞肇其先疇望以引子孫曾𤣥三牲用養
五致備事保膚揚名胡曰終始生死無違妻子勿衰無
曰不知神明通之武敏誕聖空桑孕靈亦有悖夫狂言
寄瓶聖弗可恒狂弗可迷非聖非狂吾將疇依人孰無
身身孰無自孝罔異法回瞻爾體鴻波錫類濫觴因心
箴人司孝敢告百男
　　　　友箴
蓁蓁有生蒸蒸其貴先民有言四海兄弟矤我羣形氣
一而分豈無他人莫如季晜明明我祖政繇君陳楣題
之義曠禩日新今我孔懐既蕃以熾其蕃不一其志不
二姜衾孔厚楊箸日授手足互衞塤箎迭奏伯曰善爾
仲曰其唯叔曰行矣季曰後只魯衞厲政鴒雁興思毋
内以梗毋貨而移毋曰聖過事非周管毋曰大異叔無酗
短食紾彰譏墻䦧垂戾在昔之訓吾其敢墜我有螽斯
則願其均其何效之不在我身子以父師孫惟祖示箴
人司友敢告同氣
　　　重恩堂銘
簡簡伊氏望兹吳邦胚華育才絫葉薦紳昔在先朝勤
勤少卿罄竭涓流助深滄溟中通于天諴我仁宗隸官
司空待詔馬門英皇繼志求舊耉成命職丹符推榮貤
恩皇皇大夫秩階斯隆臺卿從孫復司邦刑皇眷斯加
錫封所生命服皇皇隆階還登所生惟何曰溥紹方念兹
澤沛委垂重重其重其篤其豈茍得繄兹搆宅皇澤昭
揭昭揭惟公惟感之彰感之其酬惟爾先之忠其忠其
致詔爾世世重重澤沛皇不爾棄小臣作銘是揚是厲
匪伊之勸凡百有位
　　　宜祿堂銘
宜祿堂者寶應朱大夫家搆也大夫字存仁自鄉舉進
士授鄞令以不畏彊圉迕執政移長陽三年有賢撫按
重臣直其枉聞天子遂改江陵無幾以憂去比除因雲
卧不再出於時其長嗣應登以進士為南京户部主事
員外郎華實爗然次子應辰廩學官繇是有斯堂之稱
嵗戊辰冬十一月七日君介夀六十司封顧華玉甫倩
徐逸民繪圖揭堂以寓慶長洲祝允明從而述銘綴書
其端大夫襟賦孤梗仕學咸卓卓然且晏寛恬夷出處
朗然
淮海渾鴻融育桀靈一家萃之先既滌源達于夫君實
豐華滋窮經頖黌發解京闈鳴絃海湄堅謹三尺拔薤
啜水開門卹兒寧迕長吏長吏憾君荆湖調移江陵雄
封綰篆缺守君往攝司浩然施張故會稽雞嗁驚諸兒
亦驚巡臣歸于本治比考績期巡臣曰聞帝聞曰俞江
陵汝為期月而可内憂來赴乃犇苫茨既祥既除曰吾
勌勤衡門棲遲秋山稜稜春湖瀰瀰清風熙熙二子驤
雲紫鵷蒼麟霄松玉芝户曹巖巖班序之光芳聞震馳
乃作新堂乃作新稱福祿攸宜嵗在著雍龍在執徐眉
年曰耆司封顧氏作此鹿圖繫此頌詩君心天游君身
天行君年天期維年之崇維堂之寧百世之詒凡百祈
年厥鑒于朱家國之祺
　　　植本堂銘(有序/)
慈谿姚氏植本堂者宋處士榛所搆也自處士先四世
為太守嗣宗後十八世為今太守汀中間歴元至于我
明四三百年科第簪笏蟬聨不絶而世守先業堂亦完
存汀字惟寧為内相長沙公所取士自文選郎出守袁
州嘗得堂記於相君矣頃允明以貢士歴事選曹袁州
先生屬士也復倩為銘謹系之曰
惟天生物因材篤之彼懵于機乃自覆之卓爾先覺重
華之孫作宋邦牧史爍于聞邦牧居越雲樓有業髙閎
言言以逮四葉粤惟處士乃徙乃築聯桂之里新堂有
作昭先啓後植本是稱淵淵祖德翼翼嘉名維名之嘉
貴稱厥實盍徵于言相公有畢煒煒甲第煌煌金紫有
典侯頖有教胄子帥幕節幹牢盆是職藩參臬僉亦有
令邑或董學政或梓程文士炙而淑如霑室熏維此袁
州世美之尤敷政優優譽通宸旒式搆于家式楨于邦
乃柱乃梁閥閱無疆孰不有本曾不思植孰不植本有
艱嗣力斧斤日尋牛羊不停或棲牝晨或蠧螽螟有偉
兹堂作者創之于百千年奕葉荒之維此一心蔚若喬
木仁種義培禮扶智沃青黄之華經術出焉蠶絲碩果
以惠元元洪根不披皇澤方膏豈惟家華桑梓蜚燿灼
于四方伊其來傚有鑱者銘以勸慈孝
　　　夀節堂銘
夀節堂者洪武中吳人都文信搆以奉其母唐節婦事
見四明張中丞楷所為傳其曾孫昂復請為銘其辭曰
皎皎夫人省元之孫柔嘉自樹世德斯甄笄歸于都齊
姜魴魚孩子八年暌厥元夫我匪楊栁折枝以稊誰謂
荼苦被彼霜腓風雨如晦杼軸不已曷食安味曷衣解
帶清氷直繩踰四十齡寔命不周義孰虧盈乃鞠厥嬰
乃底厥成乃心厥寧載見孫曾母節孔堅七十厥年曷
虧厥先申報厥延渠堂子搆寧老于母母曰汝孝子見
厥考母子泯淪有堂維存誰其守之有美曾孫彼二厥
天曾不以恥有瞻斯堂而不赤泚彼不赤泚人則唾之
夫人百年士言播之天薄人厚亦厚其來載鞏兹堂宅
天不涯
　　　錫類堂銘
粤朱顥氏舉子理憂痾幾狂送死勿有悔爰宅存于兹
署志錫類敬之哉表基以中維聲難居隳于隆責備維
賢備則從爾子從爾孫從爾子祚𦙍大降勿謂天茫茫
敬之敬之毋怍于爾宫
　　　忠愛堂銘
猗昔鄒公爰宰通道宓琴諧響鐸錦蜚燿厥本維何忠
門有孝洛誦乃搆式署斯效
　　　聚玉堂銘
繄伯陽父古之遺友宅五同氣金玉維偶髙記方歌滕
書無朽載焯于遐有赫新搆
　　　安雅堂銘
恭人淵淵宇成孔安甘節詩禮素履丘樊鹿門豹隠梓
里松閒永言逸居風襟朗然
　　　尊聞堂銘
綽兮丘林髙駕日尋多聞直諒左規右箴予其拜嘉服
行有欽躋于髙明曾氏之心
　　　受益堂銘
朋來賁思良藥交口何以承之惟謙乃受麗澤蒙潤覆
簣基厚以深以崇欽哉三友
　　　靳氏祭器祭服二銘
　　　　器銘
正德甲戌嵗文淵閣大學士禮部尚書内相戒菴先生
靳公作祠堂于京江里第茂典聿建彞綱孔修足以法
當時而垂後世既請少師李公記之維其祭器之度不
可不定乃質諸古訓參諸人情而為之式命以今制者
常薦而古制者後世以時裁之如其力豐則兼設如此
日或否則姑置之復俾允明作銘以章示久逺謝不獲
謹為製之以復于有司者
簠簋彝尊古制攸存吾先之生用則弗親盌罍壺醆後
世之撰維先之用式安且簡二器并列饌亦兼設法象
載嚴黍稷有飶今者用享是為常儀古者視力儉或置
之匪重燕器而俗之徇事亡如存古亦有訓維禮從宜
誠愛作基以授不匱百代如兹
　　　　服銘
内相靳公既為祭器遂定祭服之度自兹以往迨于萬
子孫凡仕者用今制祭服而三品以上去方心曲領以
下去佩綬遵洪武詔㫖也學而未仕者用儒巾襕衫不
仕者用平定巾盤領袍以義起也凡此與祭器之式皆
所以體存亡之心酌古今之宜而率無違於禮者爰謂允
明器既有銘服不可缺謹復薦以辭曰
齋明盛服乃祀之敬維貴與賢其服斯盛奕奕新廟京
江有作爰及于服恒典有恪公卿大夫祭服是膺降殺
視秩具如國經儒冠襕褐士所固有平巾盤領維庶之
守端弁既遥今盛維此承家奉國相君之志志維孝忠
格于靳宗維貴與賢傳之無窮
　　　約齋銘
滄洲陸子曰偉良父署約齋陸子詞說履蹈服御未曾
略紓侈祝子曰是反斂縮束大盈於至亷未可探本量
其益執匪渝馴至曾堂孔室乎刻齋銘
辯不滕口趍不盈武藏不得睹而忽彌宇瞻彼菉竹尺
之阻尺之阻其崇仭以數
　　　固交
子曰天下之達道五君臣也父子也夫婦也昆弟也朋
友之交也四者不道所以合而友特言交意者亦有謂
乎僕謂朋友有以地勢合者矣吴之偃衛之賜則同升
孔堂臨菑之𤣥齡京兆之如晦則夾輔唐室其初豈交
也哉至如農耦耕工並肆商集市胥徒之共在官皆因
而成類者也然朋友而已耳非所謂交也交也者志同
趨學同道仕同忠川之達也或同防而並流或背向而
各下豈凡水皆朋哉其縱衡相貫分而合合而分可以
為交矣木之條也或駢樹而爭喬或異植而互陰豈凡
木皆友哉其殊枝而共本或別柢而連理可以為交矣
故必若游夏之學房杜之仕斯宣父之云達道者矣僕
也獲友於君子也衆其為交非寡而不盡也霅川施君
不以下體去之數百里肝膽一日而合直欲挽拙劣於
符券為千載友道中興其力不可以鈞斤萬千數計僕
也何地承之雖趨也道也忠也不敢以企庶幾細水之
貫長河柔蔦之附昂松乎欽膺之欽膺之以期平仲之
久
　　　理欲
事有可理可欲中節為理稍過焉不覺侵于欲矣而猶
執曰理則昧之咎與飲酒非非理也禮之共也禮理也
人量不齊各極其節則孰咎夫理歟故雖𤣥聖亦特以
不及亂為節所云千觚百榼固無訝爾禮行乎交際以
敬物為主則於用酒也寧不以獻勸酬酢為具哉具而極
也則不覺入于沈湎惑亂狂凶之囿以悖性殘道死其
躬是用禮用敬以推人内諸惡不肖夭病也敦為敬哉
尚孰曰用禮焉於乎舉曰敬曰禮曰惡不肖夭病其聲
臧否判然孰不能知之今始以禮而忽入于彼而不寤
則何不類也若是噫則昧而已矣是一事理與欲接其
出入交侵之際不察而已矣余見人以理而強人以酒
者至推而内諸惡不肖夭病之囿而終不知咎已也始
畏之終而閔之謝元和有善飲聲余鄉與共酒亦必強
之近年見其患眼知為酒故又見其飲較舊大减亦輒
醉知實已畏矣乃不苛勸之而交從間苛勸者尚如故
是未得此說爾余愛之深因書此遺之俾嘗置懐袖有
如昔苛者出示之或能同此愛人以德者也抑治人者
先治已余最受兹苛者故發之甚詳庶交厲助之元和
以為然否若未契於中此乃是醉後語當以還也
　　　別鄭惟益語
存心莫若寛仁果行莫若義禮傳家莫若儉勤教子莫
若經史睦族莫若容忍居鄉莫若廉惠作善天降百祥
敢以獻於鄭子
　　　安晚堂銘
安晩堂故都仲德所造與名也今其孫良玉且安焉而
倩余追為之銘余惟銘之設所以著前力而警將來大
抵為修已之方也今仲德己沒則雖模畫其初㫖亦空
言爾不若即良玉言之之為益也因命此意而為之詞
詞曰
昔公之安勞在安先功行效獲堂名乃刋今公已矣安
乃孫子子功子效惟祖之似知安之自無忘其始而堂
此名此少旦老晩況之一人以世而評乃類祖孫子之
為功得之先人尚貽爾後昆貽子之子子之孫曽𤣥振
振功益厚效益深此堂此名與世永存亦先人之心
　　　硯銘
宣理言志褒德纂事惟吾言之勲載而行之乃在四君
其勲不可遺已然紙也各受所載以往筆墨終期於盡
欲章四君勲惟爾攸存石乎石乎日出鴻芬不匱于聞
吾山齋之燕然(庚午歳吳祝允明銘/丹陽孫思和父硯)
　　　止飲箴
中以和神過則蠧氣睿哉覆杯毋作釀器
　　　酒銘
噫嘻胡其德噫嘻胡其食噫嘻其志其力
　　　小酒巵銘
器宜大兹器宜小佳哉兹器其宜寶
　　　茗盌銘
紫腴翠濤皓盌𤣥槃我有嘉賔禮樂兹先
　　　樗蒲銘
静以觀德動以觀智孰智孰用猶賢乎已
　　　書鄭生書房壁
學者之心貴近愈近則體愈固學者之志貴廣愈廣則
用愈充如是則内外交進動静不偏他日有為當沛然
矣
　　　吳郡沈氏良惠堂叙銘
初沈世用醫守王宫聲于宋都梁之日國步既頻臣黎
從南沈事于越京而家于吳邦職偕業存如岐雷道格
于后功潤于庶君臣用孚高宗實寵嘉之為署書以賁
煌俾侈于斯今以引于來其文曰良惠良以言藝惠以
言績藝以樹體績以達庸體以精良庸以効惠乃降休
命錫于厥家訖宋歴元逮于皇明改邑留井承家奉遺
式侈式引無少衰謝還益熾蕃其在于元曰醫學提領
瑛曰平江路醫學録彥才曰江浙行省醫學提舉德輝
其在于皇明曰太醫院御醫𤣥熾于朝也餘莫之枚偁
熾于野也用醫也用儒者弗存焉𤣥膺寵于仁宗尤熾
其來孫出于厥長嗣者五人焉醫熾者二惟津瀚儒熾
者二唯注溢季實克二道以熾于野惟演演拱持先休夙
夜慎恭懼滋久或湮以隳謁吳史氏明乞銘乃為之銘曰
佳我沈顯祖君職思乂康道用媚宋一人岐相軒格儌
侈于天言于天書欽于承以暨于我敬之敬之載阤于
我子子孫孫永保千億年用休
史明曰凡美㒺受而彊作之恥有攸受而忽遺者弛凡
先㒺美而造之誣有而隳㒺孝弗弛者忠弗隳者孝忠
為教元孝為天至成忠孝者辭永辭者物受之演乃鑱
　懷星堂集巻九
欽定四庫全書
　懐星堂集巻十　　　　　明　祝允明　撰
　　論議
　　　性論
今昔之說性者棼然角起而未肎以物證之而明也人
與物也髙下縣殊其必有受斯謂之性謂之性斯必有
恒乃同也今夫物之性柔剛熱寒生殺平毒受於是則
恒於是故稼必生虎必殺豈惟生爾燔草石至為粉塵
斃鴆之翮一染于醴察之不可睹而尋仭之夫一内諸
咽以生以死此時上帝不之違焉然則性不恒乎哉羲
炎軒嚳伊姚姒姬迫之死使惡必弗従癸辛道之生令
善亦弗能不従者稼不殺人也不能者鴆弗活人也此
一而已矣其必然者也奈何談者之弗校于是彼有類
乎是者嘗以犬異牛牛異人云之矣是未究之語也犬
牛人之性則異爾其有恒一也烏可以其異也而廢乎
有恒者邪然則謂有恒者謂皆惡與皆善與不然也有
善者也有惡者也有善惡并者也善者則甚少羲姬是
也惡者亦甚少癸辛是也并者一而其劑分彼此侵互
為品極繁由千萬至於無算也古今之賢良中人以至
細人是也天地之道二隂陽而已矣陽善也隂惡也陽
善亦有惡也隂惡亦有善也如令獨陽而亡隂則亡生
矣亡隂則亡生然則生矣復安得獨善而亡惡乎由其
甚少者有恒甚繁者亦有恒故鳯寡鴆亦寡而雞雀彌
彌今古亡變也彼將達其辯故必曰惡者氣爾夫理非
氣不之舍必舍于是合焉而始生生而性始見性非見
而有有于合之際矣非鳯其胎而鴆其卵也必寘性于
偏善而曰惡者氣然則必曰鴆性本善其殺物氣也斯
可矣生生之屬又奚必有性字哉吾非有黨仇乎軻告
卿雄愈翺頥熹諸子之間循吾見而章之亦俟萬年下
有定之者然亦非臆議也由孔子曰性近而已自孔子
至於今皆推為至聖語必師疑必質而獨不是其言性
不亦怪乎審是則孔子亦不得為至聖矣嗚呼吾獨知
従孔子也
　　　為邦論
所謂聖人者謂其能藴天之理察天命焉耳命吾以君
則君之命吾以臣則臣之不命則師之非不曰後有聖
也吾無事乎作理之當作者吾斯丁之吾敢無傳乎今
夫上古聖人之為君也因天下之心持天下之理為之
倡焉而已匪惟其君之聖其民亦鮮小人也故道之而
曰隨示之而曰知不必有所决擇改移也浸降而醨聖
使民由而不使知乃時徙其故以㑹于理至於累變而
愈異甚有矯而翻之者焉既益久而不勝其變聖人亦
不勝其矯矣而萬世之來方滔滔焉乃鑒于昔而豫于
來曰時云爾矣輅云爾矣冕與樂云爾矣矯于時㑹于
理如斯而己矣匪誕也匪僭也天命舜禹湯武而君不
命予而師不命可耳不能棄予藴也棄命者違天棄藴
亦違天不命亦命也如使嫌不命而違之予其奚敢是
孔子之心也敬慎之至也然而如是孔子謂羲炎黄唐
不足為與聖聖盡天孔亦舉其成法乎言之云羲炎黄
唐不足於湯武得乎哉嗟乎邦有常為之無常無常者
所以拯敝也拯而還之其常而已矣故曰為者唯四其
常由時以羣類方而推之可知由輅以羣類方而推之
可知由冕與樂以羣類方而推之可知也已曰子淵之
問燭乎前而稽厥契與不知而諏度與曰稽焉而已矣
曰今獨守之為之事畢矣乎曰請更求顔曷為以問孔
曷為以語也
　　　治亂論
有治者有維治者有亂治者有還治者有亂者有捍亂
者有治亂者無絶治者無絶亂者治不可絶也亂亦不
可絶也凡人有治亂焉凡天有治亂焉人之為治亂人
習識之天治亂奈何天人之始咸無治無亂生為治死
為亂安為治擾為亂腴完為治悴傷為亂氣化自為之
為之而非謀為之猶無為爾無為而然也故物有適與
戚而無愛憎比後久且人者擅而弗天乃為之用謀非
自然己而天之自然終弗遷是以無為歸於天人無以
無為為已孔子云舜無為亦衰世之意邪夫人之始天
為之時有戚與適而無愛憎久且甚愛憎起焉有愛憎
而無願與尤更久而滋甚願尤勃而作遂至於后讐遂
至於戴殺崇卑之守隳不能持之矣兹焉謂獨下民之
辜歟夫人之治者為穀膳相甘絲枲相燠牝牡相契慈
孝相親禮樂相順夫焉不愛願亂者反之焉不憎尤至
於國天下皆然然而始治也人為之續而亂人為之在
治而維之先亂捍之在亂治之既治還之皆人為之治
者聖哲才賢亂者不肖姦宄盜賊校然已至乎天則未
知其有治亂也知之而未知治之職乎人也以天之大
尊愛願焉而不敢憎尤亦以其公仁故聖教稱大徳曰
生而俾不怨然而人物安焉而不知治其亂之職乎人
人之力至而救還之萬分一猶若自然矣力而無救還
若堯之於水湯之於旱亦末如之何矣兹所謂亂不可
絶治亦不可絶者也然而弗可任而無力者焉今夫鏡
之以日月或曀霧焉潤之以雨露或亢烈焉暢之以風
氣或飈飍焉舉而隅反之無不有治亂者治者若常亂
乃至於踣陷焦焚摧衂以至瘨虐萬形令枯困迸越痛
毒磔裂死滅不可以忍語嗚呼割矣哉可不謂天之亂
而能免下民之咨怨懟尤者與於是有膏薪漿翣屏障
之救是不謂夫天能治亂於自然而不能治其亂人能
治亂又能治其亂又能治天之亂矣夫夫由天之治謂
之大徳以不能治亂為無厚皆不與於天唯公若仁其
本性無庸以私讟於乎人不治亂交責之天不治奈何
亦置之也耶為孔氏之學獨當不怨天而務民義㑹仍
嵗四方飢星在壬午以(缺二/字)癸未以風是為天亂申之
春夏亦屢風激論以爾凡言人之治亂之術者衆矣
　　　古今論
談者類判古今為岐途吾恒患之大校君子多是古而
非今細人多狃今而病古吾以為悉繆也君子之是古
非誠是其實也是其聲也彼若禮而儐相尸祝升降盤
還樂而咸池承雲縣簴干戚冠而收冔毋追衣而袀袨
逢掖紳佩器而豆籩鉶瓉俎几車旌布席納屨豈不美
與然而細人未之安也非未可安也古之為禮樂器服
者不徒爾矣其為視聴步趨御用者不同今矣其中先
有是也由是投之而適舉之而宜也葢賢愚之情畧近
聖者制之而賢者由愚者隨稍従其間舉而先之耳後
之人中無是也其為賢者亦非必果有是也其知及之
遂茍云古是而今非漫然欲以皦皦之身而行渾渾之
典是獵其聲而己矣若夫細人之狃今亦非誠狃其聲
也狃其實也其於諸具亦曰投之而適舉之而宜第見
其外之便於中也吾是以知為古今之辯者亦執其實
而校之耳聖之成者莫踰孔子子曰生乎今之世反古
之道烖及其身者也孔子亦狃今之徒與非合汙也非
逃眚也其心也天運其動也天行至當而已矣芒芒宇
宙積今成古古今非兩世也彼曰無古則曷以成今予
亦曰無今曷以為古也前既作之後乃述焉非必今之
藉乎古也或曰若是則何貴于聖人者乎哉曰人盡克
聖克之而弗為斯後人之不肖也匪曰弗能弗為之罪
也鴻荒邈矣唐虞之雍雍殷周之烈烈至矣歴禩二千
而乾坤倒懸非我皇祖之更造也而尚有斯世耶唐虞
殷周之盛君而生斯辰也其亦若是否乎哉我知其一
契也然則謂今之弗逮古者然乎哉方孔子時則以結
繩為上古羲黄為後世矣又以視今日何如哉由是則
人之不足為世也久矣老列莊周之徒皆然也及至漢
氏以來累降而累病予嘗統究千古儀制風俗大率三
皇之前一時也三五一時也三代一時也周末一時也
秦一時也漢一時也六代一時也唐一時也宋一時也
元一時也吾明一時也閏窮肇章猶三五也而豈徒哉
然而有作于上下未齊也故予病乎其為辯於古今非
無辯也徒辯其聲非其實也而豈徒哉嗚呼非激也激
而有以為之者葢存乎其中矣推天地之道跡元聖之
訓原羣黎之情察陋儒之識為古今論
　　　國年論
語為國者知在師三五根道徳張禮樂而審政刑矣又
知得是者永命失是者趣祚矣或従而案之有爽焉夏
之道不降于殷殷之徳非劣于周而其世每趣焉陶虞
以禪則自以天地之道公于萬世其祚命恒在宇宙非
所謂趣者其後劉氏李氏趙氏率四三百禩他則不然
葢三氏者弗能純得乎是而猶弗瞀之此其效也然其
去文命之道亦闊矣何其年且庶㡬乎如是哉按稽之
弗能無貳者吾求其故觀其國不可識觀於人乃得之
矣今夫人之年以百二十為大紀而克爾者萬一其視
為恒度上者九十而已耳八十而已耳亞者七十六十
而已耳今由賢以迨愚凡其間心行智術生養以有其
躬者貴富賤貧佚勞通窮萬萬殊矣究而至于死帥底
于是無縣相違矣則國之脩促亦何縣去之有何也茍
有充于腸無必盡粱鑿茍有裹于軀無必盡蠶毳亦勉
勉乎終厥人矣茍有發乎此無必極神化茍有被乎彼
無必極康乂亦勉勉乎終厥國矣唯去穀稷而鴆葛棄
仁禮而戈鋋乃以賈滅亦無爽焉然則為國者無以年
敗道無以道疑年不盡物而人况加於備養不極理而
國況進於純道純道之效至矣哉或曰純道者奈何曰
師三五根道徳張禮樂而審政刑是也
　　　後國年論
或曰審若子言國之祚以徳符之則周之徳其可七百
也㫁可識矣又何以卜為而后始曉乎曰卜史之吻吾
不知也雖然即有是者亦奚兆於徳之為符也與夫其
必以卜者豈不曰年存諸未至非人知所察而惟天察
之乎夫天則察乎其年之未至者矣亦能察乎其徳之
未至者乎不能察乎其徳之未至者矣亦能察乎其立
于今者乎以其立于今者而察其來是奚必蒼蒼者能
之乎今使問曰文王奚如哉皆曰仁也秦政奚如哉曰
不肖也文王二世可乎曰不可也秦政八百可乎曰不
可也若是者能語之豎子能之無伺乎祝史也而況於
君子乎而況於天乎天之於物也實良者條荂樹薄者
楨蹶故曰栽者培之傾者覆之故畀以松栢而自然後
凋畀之菌槿而不能私延天能畀之不能察之邪周史
之卜天之答之弗容自眯也七百之歴非不可溢而八
涸而六也大校若是而已故更過之其為斯數者史人
候測推步有其術矣蟻徙而澤雞號而曙不足異矣於
乎持斯説以質千古弗遷矣辟國者亦奚為而不師文
王乎
　　　戲論
天地貞觀日月貞明有物有則性習不齊聖王脩道囿
民内于大彛咳笑有度教束刑截無恥弗格以為患何
以戲為哉夫游息時舍㢮張互用諧隠發懽博奕舒氣
賢哲不廢方冊有之子曰割雞焉用牛刀古之戲也嗚
呼周旋折矩舞蹈象徳遂為冠猴綬狗縁撞手步以禮
樂為戲肉刑五等俌教止辟遂為椓烙刳斮以刑罰為
戲播種十一粒民養后乃遂税𣙜椎剥以稼穡為戲理
財禁非命令役使乃遂漁賄殘慘以官政為戲學古有
獲誦詩授政乃分經争傳偽道賈宦以學術為戲㐮政
紀事顯道擒華乃繆辯洿辭妄製逐科以文章為戲配
祖嗣育乃奔淫蒸報以夫婦為戲傳賢禪授乃九錫勸
進以君臣為戲降衷繼善秉彛好徳遂悖心欺天盜聖
㒺衆以心性為戲簒之郊弑之類(類/祭)奪而詔侈而封(封/禪)
莫不攀歴數陳應順(應天/順人)叙五運顯肆讕詞對越百靈
以天地為戲葢本柢心性臨冒天地以有我嗚呼至夫
以心性天地而戲聖人有作能如之何矣哉甚哉人亡
畏如此如此大夫士稱為賢才莫不以周孔我師天地
我性性理我學皇王我政擊臂白眼麾睨天地天生烝
民嬰兒乎用姧文生殺之為樵蘇然為夫婦之别令天
窮孀嫠凍餓死君臣以義令良淳民征輸役徭犇踶以
死咸為屠劉嬰兒羊豕等類大畧主務譎欺以相為君
以戲臣臣以戲君父戲子子戲父夫戲婦婦戲夫族屬
友朋鄰閭爾我交逐逐用此戲天下日走息戲中其行
莫不用此戲其言莫不謂聖哲令賢其執彌貞其事彌
戲繇有聖人教而來日走息戲中獨醒者飜惑羣酗曰
其是同舟弗寤其歸也各趣戲無已時乃移戲以争争
以反反以亂天地不見所以救飭人人不知死所其所
云教之咎邪其戲之罪乎哉噫其終矣乎謂吾言必云
妄輕之其必以謂戲嗚呼其誠矣乎
　　　心氣體交養論
夫軒葢載塗金錢積櫝禮樂充庭勲勞被物緗素列架
豪楮飛案英俊驩趨士女愛戴罇罍雜遝聲容璀璨田
苑蕃麗烟霞出入莫不名響海岳敬咸卑尊如是則志
意敷暢精神采發而四支澤腴是心氣體之得養果在
於外物然而聖人之徒以謂不然故有浮雲之麾執鞭
之棄至如朝冠不彈銅山無迹鸞刀不更賔館生塵故
舊寂寥吟諷靡寄有謨必僨所投輒戾於是則悰況牢
落神襟忽怳偃息蕉萃心氣體之不得其養也外物之
乏也而聖復不然故有顔巷之樂原室之泰是故衆人
以物養氣體氣體美而心従之聖哲用道養心心安而
氣體従之雖愚有欣戚而賢聖長熈然而肌血所嗜必
在佚美有骸之所同特徇道不殆耳其在道獨為肌血
吾無言之如道可佚而佚之也心氣體亦有間焉養心
氣體猶未曰麤之乎食色聲味衾裳室堂舟車之類也
精之乎卷籍誦覽章句歌吟筆墨灑染圖繪拊玩偕得
而具享三者養之完矣若是者咸假外物須資金錢事
事而求之營營而萃之得而享則心獲矣而氣體未免
於煩勞乎或得甲而缺乙昨有而今無茍不必慕於全
不追于昔快乎此且慊於彼喜其存抑傷惋乎亡則心
少不足而免於勞煩氣體則泰紓然則得其全三者備
而道無害不可尚已於其間或得失不齊與必求且嗟
三者必欲全弗乏而終弗克無寧任之與力為氣體以
損心無寧息氣體心亦未嘗不可舒也余性極任時昨
有養三者頗皆得一二比來為人移假洎攘竊去物甚
多始多惋惡將復求完之暇坐漫想得此因寫出之期
以自従焉
　　　心氣體交發論
得前説後便又得想三者皆養勝完矣若得心失氣體
可以發積中以及外博聞見長知解愉精神得氣體且
置心亦足以發寧外以至中𡨕樞機忘物膠放天游二
者固交發爾
　　　燒書論
客入祝子書室譽曰富哉先師之淑萬世者其具夫既
而曰痛夫嬴政之賊聖典也不然尚博厚矣夫祝子曰
聖訓在淑身不淑口吾見淑口也衆而身之鮮吾不能
一乎感實懼倍焉雖然安得政更生以終恵我客驚曰
怪哉曷為宥其賊而又恵諸祝子曰政不善燔玉石俱
炎然而嬴氏博士之司不與也幸蒙賴漢家君臣灰復
燃簡復漆今士身厥一辭不遷必去小人徒于君子者
若克浸廣以臻厥全可賢可聖而奚其少獨敗吾淑者
林林爾吾力綿弗能祛思得吕氏之子之手而假之曰
將燒者何祝子指數十篋曰可燒也客試闚之所謂相
地風水術者所謂隂陽㳙擇蕪鄙者所謂花木水石園
榭禽蟲器皿飲食諸譜録題詠不急之物者所謂寓言
志傳人物以文為戲之効尤嵬瑣者所謂古今人之詩
話者所謂杜甫詩評注過譽者所謂細人鄙夫銘誌别
號之文富子室廬名扁記詠為冊者所謂詩法文法評
詩論文識見卑下僻繆黨同自是者所謂坊市妄人纂
集古今文字識猥目暗畧無權度可笑者所謂濫惡詩
文妄肆編刻者所謂浙東戲文亂道不堪汙視者所謂
假托神仙脩養諸門下劣行怪者所謂談經訂史之膚
碎所證不過唐宋之人所由不過舉業之書者所謂山
經地志之荒誕塵游宦歴之夸張者所謂相形禄命課
卜諸伎之荒亂者所謂前人小説資力已㣲更為剽竊
潤飾茍成一編以獵一時浮聲者所謂纂言之凡瑣者
所謂類書之複陋者所謂僧語道術之茫昧者所謂揚
人善而過實専市已私毁人短而非真公拂人性者問
祝子曰斯何惡而去之祝子不應又問子亦以科第之
録場屋之業若贅疣然何不及之曰試録者國家用才
之階彰勸之具是王章也非書也科舉之作士藉以應
求今工之斧斤也抑亦非文矣不足去又問所將去若
是將不有甚於兹者乎胡弗之覩曰下此者吾弗有之
矣丹竈之方盜鄰也房中之猥者淫誨也(房中非邪妄/黄帝内素言)
(之史志具之第今傳/非故策悉穢妄耳)妖䜟之文吾耳目無接也吾安得
有之而安得去之客出語人曰祝子悍哉乃將是嬴政
而欲用之抑猶惡其聲徒口以侜我將不復思假吾手
以為政秉炬也乎
　　　學壊於宋論
祝子曰凡學術盡變于宋變輒壊之經業自漢儒訖于
唐或師弟子授受或朋友講習或閉户窮討敷布演繹
難疑訂譌益久益著宋人都掩廢之或用為己説或稍
援它人皆當時黨類吾不如果無先人一義一理乎亦
可謂厚誣之甚矣其謀深而力悍能令學者盡棄祖宗
隨其步趨迄數百年不寤不疑而愈固我太祖皇帝洞
燭千古令學者治經用古注疏㕘以後説而士不従也
嗚呼試一閱兩漢魏晉六代隋唐遵聖之學其義指理
致度數章程為何等精宻𢎞博宋人之勞不見何處及
之況並之又況以為過之乎此非空言可强辯解也
　　　管夷吾小論
管生感知以信志竭能而樹績仲尼隨事子奪就問抑
揚並達而不相廢也故九合一匡無闗於小器三歸塞
坫曷傷於仁功然則違溝瀆之諒已駢邑之怨何莫非
聖與哉經濟之秘概存于籍子輿時自以王畧獨任故
過奪管生以一其言爾
　　　燕昭王小論
夫壘榭懸貲期四方士燕后之意良勤或曰未知道之
不爾夫所求乎士以能亷已然後裕人重已然後重人
俾慕金而至無亷與重失本尋末烏貴乎士又何賴焉
余求之昭亦知之矣四海一后諸侯不方天王之命於
是傍求蔀藪凡襟背王畧誰不奮迅為龍之雲虎之風
時乃七域𤓰裂勲名富爵之士選君而趨父母之國不
知求之則東厥轅西厥贄憧憧道途茍不設禮于此鳴
志於彼乃將命价匍匐爾之匹敵之國以𡨕搜之與若
謂士必君就而起嗟乎莘渭隆中乃尚矣宣父東西南
北衞可仕即仕之亦奚必淇之弊先篚于鄹室而後出
邪彼哉富有四海金被女寺而士㒺覿則何如哉郭生
之馬喻辯矣他日㒺聞焉要隗非國器弗足以塞燕之
招故余姑置隗曰昭王君賢
　　　嵇叔夜七不堪論
超哉嵇子之斯譚也鄙夫愕其迂達才畧其散誰得其
心乎七端悉情體所常欲凡有形無不然奚髙之云乎
聖賢訓人尚勤而戒逸記曰君子弗使其躬儳焉如不
終日七端皆儳焉者矣曷為貴邪君臣之義何可以此
易彼夫委質立朝夙夜匪懈亦有所立焉將啟已以沃
君俾主道邦乂焉爾股肱之業獨在乎勞其骨支煩其
氣志而已乎彼其抱闗督郵用趨軼不寐為職事者其
具爾也曽謂叔夜斯人之徒與叔夜料即仕不股肱我
我弗獲為啟沃道乂而獨以軒英之姿羣諸闗郵尹不
亦汚棄天命囚龍鳯與梟虺伍乎假使彊位揆輔而道
不行相爵而胥績亦非余之心也不然叔夜欲頽惰慢
放若是者將誠愚細人禽獸蝨蛆矣乎或云康自貴若
斯而迺終血碪鑕其何貴之有嗟夫忍情徇世顛失道
職也者其無死乎哉殺而弗辱者嵇生甘哉之願也嗚
呼嵇子智夫有道者心在千載之上惟祝子今知之矣
　
　
　
　
　
　
　懐星堂集卷十
欽定四庫全書
　懐星堂集巻十一　　　　明　祝允明　撰
　　論議
　　　讀宋史王安石論
王安石與神宗用虐政殺天下人銍艾國脈臠割烝民
三數十年令子孫失守汴京亡國之半遂以終姓人盡
知自六賊秦檜賈似道而誅之安石首惡渠魁特與末
減吾不知人之心天之理何故亡也彼哉昧夫録其苦
節之詐文學之細將遂蔽其元惡歟噫亦其凶燄死而
猶祟此繆夫也夫言偽而辯行僻而堅何如少正卯孔
子誅少正卯不誅安石乎安石幸免誅其身名曷不為
誅誅少正卯士不謂非不非誅少正卯不非不誅安石
是何据裁也哉安石殺人與衞鞅等其文學豈及衞鞅
衞鞅不以才賧罪寧獨得以文賧安石以才減安石由
以刃㣲有刻文又假之曰斯周發之大白魯之孟勞謂
可妄持殺人無戾也今大酖者必内諸醴或雜諸肴安
石以文學殺物是醴肴而酖酖殺物已猶曰雖殺吾猶
愛其㫖酒嘉饌且㣲其惡聲非心風人歟噫何顛㝠不
靈也如是(誅六賊不誅安石誅徽欽/不誅神宗何無度數也)
　　　載論
或云安石非志殺人期為聖臣以君為聖君世聖治也
神宗亦將従之為聖君皆行之而戾焉爾夫行之而戾
則不可已然而何以畢行之安石意獨欲名為臯夔稷
卨傅説神宗獨欲為堯舜髙宗而已矣遑䘏乎殺人亂
國也與哉然而神宗初望以蜀主唐宗望安石諸葛亮
魏徵信能改過遷善為二君二臣斯嘉已安石一自墮
神宗一墮于安石終底于惡歸神宗為愚安石為不肖
哀夫可勝誅乎哉
　　　論潘生為孝事
邦大夫士有為詩歌文辭美潘澄天錫氏言天錫事
母篤孝天錫多子而孤弟妹三未家室母命子孫家
室必以序母没長子儒既三十七始為之娶又假黄
冠法令脩薦以告母靈久雨是時而霽又有鶴降焉
以為皆孝徴也復有邀予為言之余遲回久焉夫三
十而娶禮也過不及皆不合制然而無必泥也文王
十五而生武王舜不告而娶孔氏之訓曰三年無改
於父之道當是時長者適可嫁娶爾假弟妹更㓜復
越旬紀纔可畢事則儒也殆知命猶鰥歟設遂以不
後此之不孝視彼疇重輕邪或云亦適以其可嫁娶
耳儻時誠更過之則澄不為之矣審然其孝又非篤
誠也已孝豈視時勢為行止之物歟黄冠之事異教
非典法鶴下或偶㑹或有以術致凡數端殆皆莫可
訓曰然則宜無以譽而毁歟曰亦以義權之焉凡天
錫之為曷為乎為孝而已茍一以遵母令為孝則迂
曲以徇之求必不置此一命於空荒之地幸有子五
則無慮於緩娶而不後異教雖未可憑亦藉以暴衷
若必告然至暘鶴之來任之而己如是固無戕於義
而歸于孝今之反是以徇已遺親者紛如不予潘得
乎余言如是焉爾
　　　趙孟頫論
惜其才者謂箕子陳範於革姓也夫胥餘抱聖道非聖
誰其畀之不畀周則兹道萬世絶也孟頫非兹道已惜
其世者謂三恪之類也夫(缺四/字)居賔席守先祧彼此之
公也孟頫臣伏而已孟頫才藝多為吾儕師不可為君
臣之義耳
　　　楊維楨論
楨於吾國初應稱一才矣其為客婦詩不恭也匪曰不
恭亦太愚矣赫曦曜晨瞽於宵者雖躄必作良師發藥
痾於昔者雖殆且嘗吾向失足垂死得踐聖人之庭亦
大幸矣將遂厥私執小徳欲欺大道得乎哉彼自附於
故國餘老為貞嫗者云嘻見金夫不有躬淫陪臺耳誰
能汝容髙皇貸厥誅亦伺其醜自永詒於代矣
　　　孔子廟堂續議
孔子廟堂歴代禮文大率不相遼闊至於本朝崇隆尤
至其中或應調酌以趣大中宋學士濓王忠文公褘咸
有説焉今日儀章出入宋王議未及者間有豪末蒙朴
竊自疑焉因私妄條著云曩者憲宗皇帝推重道之志
加祀享禮樂同於天子此其越度古昔哲王逺矣愚竊
以為凡為祀享所以報功功有隆卑而其身之品級不
可易報者底於其身之極尊焉止矣孔子之功侔配天
地然其位惟臣而已夫臣功雖並天地未聞人君事以
天地禮也孔子之報極諸臣道可矣非欲殺之無其地
焉且孔子之功正人倫也君臣之分可遷則人倫不正
孔子又奚功哉今使孔子偃然受天子禮樂孔子安乎
愚竊慮其不安假令安焉則必不歎季孫之僭佾三子
之歌雍也先朝襃贈窮於王爵王本非臣爵後世以冠
五等則王固臣之莫加者耳孔子雖聖臣爵或受越此
則非人類所敢聞矣異時儒臣累請増加帝號天子明
聖竟格其議此則天地之至公也今第格其爵而還用
其禮樂是令孔子明以臣子冒行君上事也百官居服
等第稍僭猶無逃於國家憲令矧孔子曽不如今百官
之知禮乎故愚謂三數年來之祭孔子計應朝服旁立
而無敢當矣夫父子人倫始也今顔子曽子子思並坐
堂上無繇㸃也伯魚悉列廡下此不㡬於裔夷邪昔者
之論嘗謂孔廟之祀出于朝廷乃王者事禮因道綂而
起通為天下後世施報不暇計私倫焉矯之者謂道綂不
過明倫王事不可偏廢故又有别室祀叔梁紇以顔曽
子思三父配者此其説雖佳然究之為未明順愚竊以
為直應引三子以歸厥考之下何不可也又孟子之傳
固得其真要其私淑徒也曷若權其體勢儕之冉閔數
子間乎又華戎之辨有類主奴如前元是奴據主位也
今許衡以宋遺才呉澄以宋進士皆従祀則凡故主臣
妾率其屬以事僭據之陪臺者可受法施於人之報也
擯出二子其疑又安在哉又禮樂之用不可偏廢今禮
之節文甚已精宻樂之聲容恐未至當愚竊謂宜特令
學子顓刻習樂閒暇無缺考校之頃兼用升降務俾禮
備樂和無可間然如患未獲師承難猝舉作或令諸生
遴寄太常習其聲容必求合乎古雅通熟者歸授其黨
而首通者科目收焉則亦不患其不工也又近時郡縣
或有上援朝廷祀典用黄冠為樂舞生此又不然學者
學夫禮樂也素昔所誦孔子之文何文學道何道顧報
祀之頃委之人乎借曰未易習則曷為不習乃忍北面
而立以觀異類之舉措邪黄冠者今之所謂異端雖未
知孔子視為何如要為吾黨昌言排之者矣揚雄曰在
戎狄則進之倚門牆則麾之寧有暇時則極力以排有
用則暫假而不麾者今使孔子以明道黜邪受報而更
令異道稱邪之人為報具哉此又末節愈不通者也嗟
夫聖人之道中正而已有生蒙被教澤孰㒺報忱顧翻
有病焉則未免更為罪乎故愚恐久而有建白者輒申
諸鄙陋詞㫖迫局將幸以來薦紳先生之教焉
　　　貢舉私議
傳曰非天子不議禮儀制典程作于祖宗率由是貴故
小宜損益不敢易談然愚以為三重之柄在上芻蕘之
獻在下今萬㡬沿革羣工言之聖人裁焉葢不敢議者
臣道無成而不能不言者効忠之常範也竊見貢舉一
事有應稍為更定以合時措而分在下士未敢昌言輒
復私列一二覬異時或有以備草茆之陳焉
議曰貢舉昉乎周漢考試興於隋唐隋唐假考試之法
應貢舉之目姓名不識其孰何性行未察其淑慝僥倖
於一朝筆墨之下以為終身隆卑之第斯已術之淺矣
然其間猶可稱者葢貢舉以質考試以文質者必極夫
徳行之核文者必盡夫詞華之美茍充其實乃稱其名
故漢唐之士有行足以範世文足以師來者焉繇選之
各極其科程也當時之文以詩賦論策咸有㫖焉自宋
代有道綂性理之學而世主居宿其説於士爰有疑義
之制本朝因之初試以口義七篇聞其創體出於劉學
士三吾其意不過以筆墨代口講之義不使面陳故借
詞稍令類文章成首尾云爾本非古今文章家有此式
也三試皆因言以審心詳外以測中本之初場求其性
理之原以論觀其才華詔誥表判觀其詞令䇿問觀其
政術咸善焉則為臣也道立才通而令脩政舉矣否則
反之理難明而繫重故求之最多以驗其力政匪一塗
故求之亞於理性辭令異施故隨地求其一才最易見
故特取一以充知焉其權衡非不精后先非無序然談
理最深細故雖或減焉不妨吾所求也今之司校者惟
重首考而畧於後選是國初定制之㫖已有重輕今復
加偏焉益重其重輕其輕也故愚以為三試取舍宜均
其力為便夫聖賢之言渾涵易直學者宜寛意以玩之
無不明達雖所見或殊觀其意可獲其大歸自先儒詁
釋已不能無異今必欲同歸一道或執宋人一詞兩字
以為主意翻亂經文以徇傳家或自出詭見雕鑿聖文
迺窒通途暗求符已凡斯有違必見黜落故愚以為求
之宜大勿拘一律為便經詞𢎞深理趣賾奥或涉㝠思
類移晷刻紛紜之場茍欲精覈又望周完日辰有涯資
賦非齊無邪一語足蔽全經芣苢數疊徒衍餘興何必
務圖盈數秪費紙聿哉今或過午篇數未登終場如制
減作輒至不謄或不給燭俾研覈之功委之無用强記
之輩多遂登升故愚以為如制減場不闗去取為便孔
氏所述實惟六籍樂經既亡三禮固在後世傳業儀周
二禮固同戴記為一科本朝獨取戴記而廢二禮葢以
戴記文多論説可以作題敷論而二禮文多叙詳制度
可為詞者寡也然因事明理他經所同直述制度又且
何害故愚以為三禮宜復為便五經之外孝經論語同
出孔門與五經者均也自宋以來始有四書之目本朝
因之非敢妄議然愚謂大學中庸終是禮記之一篇孟
子之言羽翼孔氏然終是子部儒家之一編耳古人多
有刪駁國初亦嘗欲廢罷故愚以為宜以學庸還之禮
家論語并引孝經同升以為一經孟子秪散諸論場為
便諸經箋解傳釋今古浩穰然自昔註疏一定似有要
歸本朝恵製大全書俾學者遵守亦未嘗禁使勿觀古
註疏諸家也今習之既久至或有不知人間有所謂註
疏者愚恐愈久而古昔傳經家之㫖益至泯滅故以為
宜令學者兼習註疏而宋儒之後為説附和者不必専
主為便減場之法以五篇為則愚謂既欲其精不須務
廣或以五篇為全場而其餘隨力所及但不得省於三
篇必理精詞達雖寡亦取為便論場之考求之甚博至
如性理道學乃其中一事初場既得其說於此勢宜簡
畧或摘一語或搜一人使旁推曲喻亹亹無已似無𢎞
益於學故愚以為論題宜簡於性理道學而多論政術
人才等事為便詔誥表判或上以令下或下以告上正
有官之切用不可忽易故愚以為詔誥表内宜増科二
道判語須求用事精博詞文華縟為便詩賦之説固非
所急先進論駁既繁不必廣辯但愚謂人之性情惟言
可測而因言識情詩賦尤易故古人之用詩賦以求性
情也今或稍用一二以驗其性情正邪心術寛猛亦可
也至如設策問答正為従事之需政事之方何有限極
五篇所具初不為多以此求才宜無遯實今或分問不
急之務碎細之談與記古人陳腐之片詞衆知之一行
以暗中摸索為貴則曷若商確今日安上治下施為之
切務哉故愚以為策場所試専以政術為便大抵貢舉
之設欲得才而用之也致用之道向已養之學校令求
之矣今日之求乃以用為急而欲知其體故先以理性
道徳經籍之說察之耳於是而一得其實則凡後場諸
作悉是為政之事貢舉之本意也故宜執守此意則求
之之道自不失其權宜矣今人往往謂科目為進身之
階梯意以致用之術自有所在此特借以入其地云爾
愚謂祖宗定立國之典巨細周到用人者萬政之本貢
舉者用人之基豈茍焉為暫借之具而已其必有不易
之故矣及静觀今日之従政者類多建偉傑之業而其
設施措置類不豫著于學校文具之間場屋敷陳之内
功名之出文章不與焉其進身也在此其立身也在彼
此所以有似於借用之器也然則何以是為哉此愚深
求其故所以謂主求其用而先察其體乃貢舉立制之
本意至於久而奉行者稍失其宜如前所云則今日目
科目為階梯之由也或者稍以其用為急求之重輕㣲
形應者趨向立變斯則通明俊偉之才益可前卜於深
潛興起之際矣荒魯妄見似戾大通將就正於有道焉
爾
　　　奴書訂
觚筦士有奴書之論亦自昔興吾獨不解此藝家一道
庸詎繆執至是人間事理至處有二乎哉為圓不従規
擬方不按矩得乎自觕歸精既據妙地少自翔異可也
必也革其故而新是圖將不故之并亡而第新也與故
嘗謂自卯金當塗底于典午音容少殊神骨一也沿晉
游唐守而勿失今人但見永興匀圓率更勁瘠郎邪雄
沈誠懸彊毅與㑹稽分鑣而不察其為祖宗本貌自粲
如也(帖間/固存)邇後皆然未暇遑計趙室四子莆田恒守惟
肖襄陽不違典刑眉豫二豪齧羈蹋靮顧盼自得觀者
昧其所宗子瞻骨榦平原股肱北海被服大令以成完
軀魯直自云得長沙三昧諸師無常而具在安得謂果
非陪臣門舍耶而後人泥習耳聆未嘗神訪無怪執其
言而失其㫖也遂使今士舉為秘談走也狂簡良不合
契且即膚近為君謀之繪日月者必規圓而烜麗方而
黔之可乎噉必穀舍穀而草曰穀者奴餐可乎學為賢
人必法淵賜睎聖者必師孔違洙泗之衺曲而曰為孔
顔者奴賢奴聖者也可乎
　　　斥仙
余答問仙者恒不盡其辭因激直以待扣大歸欲得有
無宜為不一言以蔽之矣有而不可為也揚子曰聖人
不師仙厥術異也聖人非不能不為也子曰朝聞道夕
死可矣釋氏曰寂滅為樂形滅性不滅也老子曰死而
不亡者夀皆無以不死為善由義炎至于孔顔為聖賢
在孔氏書者無一人脩仙如其言黄帝冲舉不知果否
史故言帝崩冢且在非謂決必無即信仙帝道已盡身
為聖人乃仙亦何害至所稱廣成之流其為人賢不肖
不在世史吾安得知之由孔子後為者悉不聞其素髙
識士或言仙若嵇阮郭璞輩知不免世禍託云爾後多
放之不誠為其它君臣士庶人誠為之悉愚不肖也雖
有良士且為之是知中之愚賢中之不肖也道二君子
小人仙所為何有於天典民理益於身家國天下何一
心為君子之心何一事為君子之事是故天下誠不肖
之事二燒金者大盜也罪溢于蹠仙者賊也謂盜賊者
無獨人世盜賊天地之盜賊也又其事萬敗而一就就
者雖千萬嵗猶莽操懿温劭(劉/)廣(楊/)雖帝王而盜賊也
即所謂鍾吕等在坐雲表笑九土亦糞土而巳矣(糞土/且益)
(世/)其敗者即卓泚禄山(缺一/字)巢等愚中復愚不肖中更不
肖窮惡竭禍乞為獸蟲不可得萬悔不及夫何惑之有
　　　説吏
吏所以止民之争而吏之争於民甚於民之相争也民
之争求止於吏争於吏將焉止之故置吏者必先求其
不民之争者而后求其止民之争然後可不然是吏教
民争而置吏者教吏争也與其欲止民争而更教之不
若不置吏而民之争尚寡也
　　　䇿問二首
問刑書之制勾攝公事専於里甲本邑雖㣲而訟牒繁
滋民習頑固承捕者接踵被逮者堅匿雖較督嚴宻而
沈滯自如兹欲别委他役則法制有礙而井閭之騷擾
更甚専責里甲則頑梗得計而無辜之笞撻不休況里
甲之設有限而文牒之出無窮將若何而可邪諸君子
幸明教之
問盜賊之端論者多矣聖人以為上有欲餘子率謂始
於貧窮故曰輕徭薄賦乃為弭之之本言信美矣然今
積久之盜其初果皆以窘迫歟招安之命屢下許其自
新則其出也可以陳情請命寛恤休養而為良氓矣何
以招之則視一時之勢而茍免少縦則不悛而重犯歟
然則其端亦不繫於貧偪而不欲不竊亦不可以槩論
歟將必絶之竟如何而當也
　　　論髙憲副義田事
髙公作義田縉紳先生言其美甚至允明觀公自述所
以堅持其心而調酌事宜必欲達其志而後止信其義
之大矣抑重有感者夫含氣之屬必抱仁義而後曰人
然而遂之者亦必四徳之互成焉今有𡨕鄙悍戾之徒
不識為善之可樂頑然不仁者此則烝民中萬分一人
體而禽性宣父之所謂下愚若是者無必論其有平居
之言知義之美然往往事至而識岐勢及而應昧撫機
坐失不知悔悟者視彼若愈而要歸無成此乏智之故
也亦無必論若乃知其為義矣而不勝吝嗇之奪惜錢
刀之糞土捐理義之珍寳知而不能行是信之未至也
又何計耶至有識鑒明決於是數者皆不足以累之慨
然思措諸事業而乃局於時之無制病乎古之不可反
財莫充量效難博濟遂付之一慨而已斯亦異乎其彼
矣傳曰觀其㑹通以行其典禮然則無擬議裁制之術
以底乎是乏禮之故耳嗚呼循是四者則天下之事以
義舉者恒鮮而天彛靡敦凉俗寡救復何怪乎若夫君
子之於事也義以為質矣於是衆徳夾持以必要於成
仁本之智燭之禮制之信果之弗患於闇機弗懼於私
奪弗慊於罔術時格莫之違古意莫之失不以贏縮沮
不以廣狹嫌一日奮樹而心獲焉志行焉道立焉澤流
焉則髙公之兹績是也嘻是寧特義云哉五常具周才
徳交懋完然為當世法君子之道集厥大成也已
　　　約菴論
或謂允明曰周公之稱約菴也自其家食時今位中丞
矣業望益極崇廣而稱不遷其以請于薦紳先生之言
者得之卷策矗如也子數年未之復乃將何以加之允
明曰隠顯一致素履往也久而不遷恒徳固也愚言固
莫之尚不知羣公之意何指姑以鄙意推言之夫為
約者將獨斂束其所猷為令勿放侈焉而已乎約道葢
大矣大畧約其言者約華以質約煩以簡約躁妄以誠
黙約其行者約汰而謹約浮而沈約肆而敬約泛而宻
大畧約欲以遵理約氣以従志約人而歸諸天此士之
約也守之為君子進之為賢聖通隠顯而然至于約輔
棐之道以為臣約子恵之道以為吏則公卿大夫之約
也約者無弗貴豈惟人哉物約亦然水約則不魚其人
火約則不焚玉虎狼約則不日啗于市天地亦然風雨
約而物育雷霆約而發有時日月約而不踰歴紀暑寒
約而不過極以殪人其在于昔孔顔以枕肱簞食約于
蔵公儀晏子司馬公以拔葵布被等約于位至于土階
菲飲堯禹以之約于王而況於士乎然而約虛位也用
之存乎擇有弗善約者約其外若謹而中且侈約其言
若呐而退且許約其澤不霑衆而躬享其腴是則約之
不可為也故曰存乎擇鄙夫之論葢若是是亦可為中
丞答乎或者曰善余曰凡中丞今所謀者公卿聖賢之
約也必將恒守之操孔顔之學肩司馬之徳相我堯禹
之后納于約道行而國家賴功名收斯稱懋矣㑹太史
徐君將還中祕因述其語以就正而并煩致之中丞公
焉
　
　
　
　
　
　
　
　
　
　
　
　
　
　懷星堂集卷十一
欽定四庫全書
　懐星堂集巻十二　　　　明　祝允明　撰
　　書牘
　　　擬上天公書
臣聞天職生覆帝道𤣥逺故下民苦則嘑天儌幬育之
仁極則籲帝冀斡旋之神帝豈樂違仁以損職没神以
斁道哉今兹嵗行在亥春夏以來淫潦作眚殆半天下
三辰失明四瀆汩亂淹山没谷沈蕩城郡殺麥爛禾人
死萬萬盛陽之期雷電晦滅隂浸沇溢有類秋冬愆燠
寒之宜敗氣度之常甚可畏忌臣聞六物播其遊氣四
令宣其子理雷電之動各有攸司帝惟統運元本消息
自然而已然則今之水厲其帝意與抑羣工之失神理
與臣愚謂世有隆降道無遷革咎徵之下豈應虛茍若
某山某土方帝之造帝則瀦之某民某物逆帝之命帝
則溺之何以溥錫凶旤汎然亡擇邪臣又竊見如此一
地平坦利往而忽蒙菑害或彼一土嶢岨陷衆而更自
宴寧墊者必窶仄之家存者定侈富之室然則帝意果
安在乎雖蕩蕩惟大靡校錙銖而吉凶影響夫亦胡囏
且下民之拯救者至難且久上天之仁佑者極易而速
以至易之變化易至難之民勞以至速之神道易至久
之人力以一亭毒之功用解四海之困窮繇人情以揆
裁必見所従違矣雖不敢以此仰窺鴻造上溷𤣥機然
而自我視聴感兹至諴則下土羣悰亦敢僭聞伏覬急
闔闢之樞答僥倖之望釋衆積之憾肇安輯之喜乾道
光荗坤輿寧止六合幸甚如是雲官雨伯干紀沴化亦
乞天威革釐匡戒以歸中正臣冒犯清嚴罪當不宥伏
乞照臨遂賜俞行
　　　上閣老座主太原相公書
正徳二年正月十日門生祝允明謹齋潔具書焚沐百
拜獻于端揆恩門尊先生大人鈞墀下聖明踐阼昆命
爰立天地交泰雲龍開運蒼生魚鳥望化咸若矧在門
席末士従衆抃蹈之餘其能遂已而墨墨乎然言而亡
采不若弗言間嘗條布豪末愚忱期欲附達左右又恐
宻勿之地機務填委私牘浪語秪煩口目適以益譴是
故久之無所呈徹昨日郡侯召見賜示鈞劄云云始知
先生之不遐遺始知小子之懈慢始知先生之猶畧其
罪而與其進也因是復取所條者稍為裁叙因風銜誠
終上諸門吏允明竊謂宇宙之内理之與事咸有其至
者而各有所居居之者咸得而其功成其績興不然者
反之曷為理之至也聖賢之道也王佐之才也中正之
徳也天人之學也曷為事之至也丞弼之位也霖楫之
任也樞軸之權也登平之業也若是者皆具則居之咸
得者也上而皋夔稷契伊傅周召次而蕭曹房杜韓范
之徒是也其功成其績興千古一時也理得之事不得
之則功無與成績無與興上而孔子次而孟軻王通之
徒是也事得之理不得之則亦功無與成績無與興甚
者更以僨古之具臣鄙夫是也是故理未始無其居居
之有與事咸得不咸得耳咸得者自是天地間至難之
期所謂千古之一時如前所稽可知也而今其時矣先
生其人矣自衆人觀於是者曰賢升而世泰位尊而道
行大率若斯焉爾此固爾也自智者燭之則大有非易
易者何皇天之萃是至理與事俾先生一人咸得之而
當今日之時也意者有所倚託馮藉將以旋乾轉坤為
我皇明翊無疆丕丕基俾伊周無専美者與天道淵穆
草茆之類非所敢知而先生其格于是矣則門人小子
亦従衆抃蹈而已引頸延佇日誦聖政之維新先生相
業之巍赫萬邦蒙賴而門牆竊光感戴欣幸自倍恒品
何能既言乃若位禄之峻極體履之康祉是皆上天景
命中具者不敢煩云以勞聴司也輕忽唐瀆無任悚息
若夫郡書之事輒亦附陳其故伏自先生行後衆以郡
公考績期迫相趣入刻雖曰隨刻隨校専責有人而要
之人情散解又坐圖籍單寡日力拘局不免漫浪作事
時以允明之不肖雖欲黽勉加力豪末以無負先生若
郡公之採舉然而人格素卑不能自拔竟不得不避専
擅之嫌遷延引卻遂致巻帙外周而文字中漏體骼聫
整而精神或殊此則允明之罪而其間固亦有不敢盡
言者也初允明承委條件令専修者沿革守令科第諸
表官署宦蹟兵防倉場驛逓冢墓諸志以為書凡十有
八巻所參脩者城池風俗世家平亂又四巻於時允明
所受驅䇿稍已勉畢其事矣獨以先生王命赫臨入相
期促而書中諸條未有所屬者猶繁區區之愚誠以先
生之𢎞綱已舉而諸君之衆目未集下而宜勞者反逸
上而宜佚者更勞仰窺尊抱未免焦煩且我聖上以天
下之大任渙命飈馳而先生猶不忍一事之中隳欲目
矚其大勢已成而後行是以繫累若此小子私懐惡能
自安乃思欲奮起自効少分先生之憂而周覽其間惟
人物志之在范盧舊冊者最為浩穰而且無嫌可避於
是獨取而治之至於宿館舍繼膏燭至漏下四鼓日出
而作如是者不及一旬而繇周迨元之人物遂畢又九
巻雖才識闇短因人成事意惟不敢負先生耳及後分
脩本朝人物就所分者得二十人皆文學之科袁華郭
翼輩人不過數十言只據原分本稍定一二字爾惟伎
藝諸科每項不過數人而各隨科分列古今隔越勢須
逐項先後畢舉而次第相銜始得篇章照應巻次停匀
乃据呉先生未完本張本都本朱性甫本諸原草之舊
而次第修之迄于本朝以成巻次其孝友烈女原議作
表諸表都付允明此其分内物也後因更議此二項作
表有礙不可著筆乃改作傳固非允明之侵分也然固
易為媒謗而允明徑為之此則果於自信勇於効功而
不能避嫌之一也又科第表所載凡諸無傳者悉在而
以急遽有限之秋欲備登合郡百餘年縉紳之姓字履
歴抑又初無文字據依秖藉耳目詢訪欲其一無舛脫
寧可得乎此乃事勢使然而實憎訶所萃而允明又不
量而為之又其果於自信勇於効功而不能避嫌之二
也然其失正由愚騃而已固無足他虞也夫豈知事每
出於意外竟坐二者而遂賈求全之毁卒致㣲勞不白
而嘖言潜訌時非不欲自暴其衷於郡公之前誠以無
先生為之依歸縦言之無所證㫁而折衷也故遂包垢
抱憤一笑不辨以迄于今亦以事無久而不白爾兹者
辱下教命特賜顓委於是信知大人君子果有燭㣲闡
幽之神開誠布公之烈而不一物枉且棄也得命隨具
事宜帖子申白郡公而事狀全非曩昔竟亦付之無可
奈何一浩歎耳空荷期委終成孤負恨何可言聊陳大
槩附復如此雖然固猶有所不敢盡言者也煩惱威昌
知荷萬罪至於寒賤傾歸亦復綴此喧聒自頃繆領鶚
剡忝登龍門抽之於㝠覽之中而擢之於堆積之下起
之於垂廢之際而引之於更屬之初凡及門弟恩均在
三而先生之於允明則倍萬焉葢膏㴻毓物而瘠壌之
澤特豐宵月揚輝而迷塗之夫加賴允明之銜斯厖沛
也豈特膺服肝鏤而已哉兹則㷀獨轉深顛頓彌亟引
覽前路邈未可知然而思極性開年加力定愚雖不敏
敢負所天忽及么䯢不任戰灼允明伏惟霽宇收畧幸
甚幸甚允明惶懼惶懼死罪死罪允明不宣
　　　上堂尊少宰四明先生書
年月日門生長洲祝允明謹齋祓詣門頓首再拜上書
恩師天官尊先生大人閤下允明竊惟天之賦物也各
以類就而不能無純駁貴賤於其間必有精英傑特之
氣凝之乎沈實之地發之乎顯赫之所使之卓拔雄立
表儀當時於是駁且卑者得以援攀投附由末以赴本
然後純且貴者以全其類而責塞此天之意也故聖如
周公孔子不能已於握哺啟發之勤非知夫士之果不
若我而姑為爾也知天之吾責者其意如此吾惟懼夫
勤勤之未至以違天也夫焉得自已繇二聖人以來天
不乏賦若責膺是者亦往往能承之雖未至周孔其意
可知已其在於今則先生其人乎自三數十年來海内
之稱文獻冠領者必曰四明楊氏矣由先文懿公而下
専明經之門擅儒林之場聯絡甲乙之科勲華著朝列
膏馥被衿佩煌煌延延絫數十公天下之士耳震霆目
日月雲烝而川趨也今先生道真中腴學澤外滂敭歴
清貫簡切皇眷乃以天官宰衡之任兼司司成成賢之
典官人迪士總存而交委之所謂著者益著被者益被
士茍不聾瞽誰不歸也而小子之幸則逾其望也倍矣
小子東南之下材也夙受先訓繆班士列弱冠不自量
輒復操管舒觚學為詞章以此妄為大人君子所與進
然而質陋力譾志劣氣局竟不能勉闖髙明之域而日
趨叢汚方媿憾自艾之餘分不能従薦紳先生之後屬
者歸學省執業堂館伏幸先生進而教之諄勤不已葢
於是而所謂踰望之倍者不一二數焉始隠伏茅蓽時
仰先生之風如企古人以為此生得一識侍為不負願
也乃今一旦而遂之則其幸也何如遂之幸矣而又獲
立函丈隅末號為弟子以不失素心之依歸其幸也復
何如依歸幸矣而又獲盛節懋愛之臨被不以汎衆視
之而特賜垂收曲挽之不已悃悃焉傳道受業解惑至
于再至于三則其為幸豈不愈越恒品而莫之與京歟
夫莫京於其幸而思其報塞者闊焉漠焉恍不知其烏
在此所以易幸以懼而不能已於陳説焉先生曰子之
資也已良允明自察而見其䝉昏蹇連後於時彦當人
一已百之間耳而胡以當先生之期乎此以懼易幸一
也先生曰吾之知子也甚蚤時猶在少弱吾已歎為鮮
及矣允明自察而見其荒落鈍退蹜蹜如循回視昔日
已自甚逺求及夫人葢大難矣而矧曰敢先之乎此以
懼易幸二也先生曰子為大㕘之孫武功之外孫而太
僕之甥養而成者厚矣允明自惟樸遫之質幸出附於
内外文獻之宗而其洿下不振愚不肖如此也愧天怍
人死不之塞而復何以哉此以懼易幸之三也先生曰
始吾在史館見所叙上武功遺事者賞之詢而知為子
筆謂武功之有孫也繼望子來以顯而屢失之後喜子
舉于鄉慶吾王先生之得人已復寂然毎春試輒従榜
録覔子名而不得知其滯矣允明於是而知先生之愛
之篤至若是而將焉酬之此以懼易幸之四也先生曰
比嵗之聞則或謂子崇飲夫過必勿憚改行必求副文
名必欲協實年彌長則見彌定子必力勉之允明於是
則有惶赧戰栗而不敢文也昔也少妄欲達志建業而
不可得則孤㷀凡懦之質不能自固或有託酣宴以陶
神情者兹焉循轍檢迹其敢迷先師之丕訓違先生之
仁教明也敢不自厲此以懼易幸者五也先生曰天之
美氣精英傑特者不徧賦間鍾於是而吾得之則其珍
貴希鮮亦重矣必也思所以保惜自重如天之重之也
斯為不棄天命於乎先生之伺不肖至於如是此則不
肖以懼易幸之六而兢慫顧慮不能自已之尤者矣盤
題紳書敢隊夙夜嗟夫天之賦物有純駁貴賤而必以
類也久矣純貴者玉玉琢而文石従佩用成瓦礫者逺
矣純貴者楩梓楩梓立而㣲材集巨室完榛棘者逺矣
先生儀璣衡柱明堂佛仔皇極小子固駁賤甚竊願别
瓦礫辭榛棘遂厥狂簡其望至矣琇瑩梲楔脱可斤鑿
卒幸先生與進而終之允明惕息惕息死罪死罪
　　　答人勸試甲科書
陳義垂省詞厚意豐戢佩良益凡國之章數彌髙者榮
彌大官之位守彌要者志彌達此衆情所識無須勸也
且張弧之初期於破鵠豈待銜筈方擬發留惡有足闖
棘場乃議進退斯不伺智者而后定也縁夫道以時遷
事以勢異審而従違乃可稱智天下之務求在得之得
在行之必然者也如使求之而無方得之而不易行則
竟亦空耳何以徒勞為哉求甲科之方所業是也今僕
於是誠不能矣漫讀程文味若咀蠟拈筆試為手若操
棘則安能與諸英角逐乎挾良貨而往者紛紜之場恒
十失九況枵槖鈍手本無所持烏有得理斯亦不伺智
者而后定也又況年往氣瘁支體易疲寒辰促晷安能
任此劇勞哉牕几摹製尤恐弗協時格矧於茍且求畢
寧能起觀勞而㒺功何必强勉此所謂求之之無方也
故求而弗得弗若弗求借使以倖得之尤患行之不易
足下教云得且未必遑及於行臨事而思循次而作固
不為晩曷其滯乎嘻人豈不自知古語云人各有能不
能若是者非余所能正斯謂也又曰昔既累干今曷中
沮茍希野逸胡不夙隠乎夫行已以義制義以時故一
鴻而磐陸異一雉而舉集殊春苗夏菽隨候而蓻又何
拘乎又曰然則曷不遂行遯夫不仕無義度力而趨乗
田委吏莫非王臣如曰徇放逸之曲懐獵髙尚之浮譽
豈吾心哉近世有既舉於鄉而不㑹試者語人曰始謂
求賢而待若防竊故不復為聞者髙之僕竊非焉夫場
屋之規何必親歴始知如必親之一場已識當不復入
奚伺終試乎今既得而託辭焉是所謂掩耳盜鐘將居
其實矯其聲以它規也是以一世眩而名利歸之既而
以殊典起天官率成憲授以舉人之秩而退此實銓衡
之得朝廷之大公也僕可以效尤乎又曰臣之事君勞
而不怨中外之勞亦畧等耳舍此就彼將何居乎夫朝
署之責隆忠効諫行則績𢎞而知不任不任者躓親民
之政狹簿書錢穀則澤小而職易勉易勉者克識非大
昧寧不辭躓而趨克乎僕也上不敢如鬻熊次不能為
嵇康下又不得如袁甫者乎哉嗟乎去就自有合宜之
節難乎識尤難乎執能識而執存乎智者僕不敢以智
居而求免於愚何不可乎庶㡬釃一流於滔滔噤澌鳴
於羣響幸循其分焉爾寧矯激邪誠感愛懋友道之隆
然而斯言亦僕之誠也幸誠察而信之僕又豈敢以山
巨源傷公之義也哉
　　　銜遇
提督山西學校事按察貳使湖南曽公昔以御史按南
輔允明竊蒙教焉然其蒙之也葢曰公之道之行徳禮
之被學術文華之敷達聞見之而得師焉譬猶睹日月
而願光明觀山水而朂仁智風雨霜露發于天而物自
生成無必面命而已益矣一旦斧節下臨蓬茅允明惕
然出肅奉以入公接之以殊禮與之以温辭儌以髙賢
大君子者為待望焉於時邦人聳觀以為公之異政而
祝允明也榮允明曰此不足為公異允明不敢以榮也
有不勝其懼者焉夫自聖賢抑已下人式閭吐握尋常
事耳後來人品鮮髙道解風薄據長人之地者傲玩以
自賢挫物以為能因謂此也異有如公焉脱畧名位周
攬遐末鋪滄溟而縣宥坐采葑菲而擷芻蕘以是行之
而自慊夫豈勉强以為之者與是故有不為武王無武
王不式哲有不為周公無周公不延士不為公而已矣
有公之道何有於斯乎舉所足而行之其道之一端焉
耳奚其異然而允明則非此人也其奚以勝之不勝而
榮乃將撓而為辱故懼焉非不榮異遇繇懼以奪榮不
敢居也或曰然則何以弭懼以塞遇也曰是不敢云報
黙厲而已矣青陽肇辰萬彚以條蘭莽惟鈞使允明可
禮則公得矣不可禮則允明失矣得恒在公故曰非異
非榮而獨懼焉然則銜感陳誦則無容已方春之條其
有喙翼者讙鳴而躍翔焉故言不可已也葢曰公之道
武周之道也無所不至而獨一端乎允明之不肖且蒙
之而況其他乎世且泰公當大行若周公之相武王也
則予言可昌矣或者識而退己而公自畿郡守遷今位
後益莫可量仲氏先生貳守吾郡允明復辱為子孫無
㡬拔僉河南憲司政比行允明因敢録昔語獻之冀為
聞于公葢又曰公之道昔此之狹乃今之廣衆人之異
乃公之常而允明之懼乃天下之榮若幸也
　　　示續
自吾以上二世單傳汝若終鮮兄弟則三世矣同曾祖
之族即麟之兒有二人麟既不肖二孺漂落逺外亦終
當收之此外無一人矣吾家以善積望鄉郡迨二百年
仕顯相襲天之祐䕃過厚吾等僥倖踰分多矣獨惟枝
葉單薄殊為可戚吾既已老所望於汝倍於他情乃復
彌甚將若之何此固自天意人不與力然予年至此際
西岫髙而羲輪下曷勝惘惘之懐也作好官建勲名固
是門户大佳事要是次義只是不㫁文書種子至要至
重茍此業不墜則名行自立勢必然也大率今人處世
唯應隨所賦質成就得一二可名於人便是不忝其祖
足為孝人善士要必實成無惡於志乃始是了葢立志
固要髙尤貴乎實不必過甚開口聖賢也毎言及先公
前後積累至於吾身却顧委擔息肩獨爾㷀㷀未始不
心折氣沮吾壯强貧苦斥弛濩落使其時不幸死則一
荒逸無成之鬼耳晩暮粗立門牆支拄世業素日所立
文業成名聊以持之下見先人最是一(缺一/字)作善之心
直獻於皇穹后壌塞空神明吾能之也爾盛年幸獵華
膴偉業谹聲皆可基致然切勿失祖宗以來傳家仁厚
本子及方冊行墨間也此予素衷因念嗣息遂言及此
嗣息事吾既無不用情者至如禱祈弓韣以降思欲無
不為之今尚未遑嘗研觀古人論議凡求昌後必以隂
徳為冠務方以此鐫切膓膈亦未得下手處不勝焦煩
與爾天性之切瀝髓莫喻偶少暇筆此伺遇便且聊寫
致之
　　　答張天賦秀才書
汝徳秀才足下寅簿范君來接手書即座上拆觀辭義
靄然僕恒嘆今時俗寢窳古風閴寞大夫士相臨以位
當其時翕翕如鐵磁一分攜頃便邈若山河寧復望肎
一勞手筆寫心以相浣也忽乃遭此慰恱何量然而足
下之為此不以率規式茍為美觀僕總萃其㫖大端有
五要以僕為可以益足下故至若是凡所以待我與所
以言我足以益足下者誠太過太過雖竟莫之益又何
可以無復故頗為細條足下諸端而更以平生所得一
二繼之以極所望不負心契夫足下之㫖葢以僕為有
徳為有學為能文為能教育為當進顯位嘻僕何所有
而敢當是羣美夫徳則多目矣自聖人全之賢人失得
㕘有觀古人蜚光來葉或以忠節孝睦若政術勲華循
良剛鯁博厚介狷文藻髙逸伎術等類不可枚數茍得
一足以服人茍一無之則名亦一無之如僕者乃誠於
徳多好好而弗能得也髙明沈潛猶弗能就其一況克
而中乎中則全矣雖弗得實深切刻其心謂未有果無
毛髮之善而猶人者故平生摩厲若自得銖分不敢以
謂人也獨惟弗能且已以為將口持之以進夫人或因
而信之遂繇以成徳我雖不肖令天地出一善事成一
善人不既美且樂歟所以毎事輒徴古今人可以長人
者以類舉而諄勤焉足下所謂教育者亦殆此類耳然
而其力㡬何夫所謂古人成徳建名乃不一塗豈於今
而不然是故孝忠大節百行細目患不果為無患果而
弗成患不果成無患成而弗名吾願足下之為善由是
而益果也果而大就也凡在此日為善者尤以勤勇二
道為難更願足下之果益加䇿功在二者也勤校分隂
勇先萬夫齊賢作聖誰恡誰沮吾料足下接此愚言應
犁然首肯心協而額額矣乎世人為事類欲先立門户
幸足下務其實毋尸其名凡人好大指一而期之指一
而譽之且咈尔不怡然従究之口百而身一者亦㡬希
矣其口最以所謂道學者為髙然由僕論之最非美者
道學也道學奚不美乎為之非誠其病不勝故為不美
之冠斯習嶺粤特昌深喜足下慎思明辨之也徳之可
為足下言者如此足下以僕為猶或當仕此中此特足
下愛我獨欲之愚恐足下外無一人欲之也而況於僕
而自欲之乎僕誠不善仕其故大帥不能克已不能徇
人不能作偽不能忍心視時之仕者若神人然安能企
及之哉幸足下尤勿以此相俟又況末所謂擢且重寄
之云乎夫以是三者待我我皆末之承矣唯若所謂學
與文者可為足下深言之因稍舉其梗槩引而就足下
之所有所切者㑹融而陳焉足下之質穎矣才邁矣功
勤矣學厚矣文美矣穎乃求求勿茍於細邁乃往往勿
岐於側勤乃投投勿虛於邇厚乃積積勿累於粗美乃
善善勿機於凡學者士之食也質者學之田也才者學
之稷也功者學之耒也文者學之饎也凡人之質千科
百倫然而人之生斯世也古今一也其支骸口目膚髮
無不同奚有於質而獨以後先異然至要其歸每従世
而下矣何哉斯非質故也氣易滿盈惰悠日時誤其一
也志念不卓徇世逐俗誤其二也碎尺璧以作充耳翦
匹錦而為履綦可勝惜乎惟才亦然古今之稟既同或
同髙而効不同等者其病猶質之自誤也縶駃騠於漕
車艤風檣於磯杙如之何而達歟故足下之質如完璧
匹錦才如駃騠風檣吾願足下有以成之達之毋碎琢
寸翦縶而艤之為也至所以成與達之者其方并列諸
後即學與功而一其事者也夫學成以勤疇其不知然
而古之為勤何如哉葢將役分隂如窮年用寸跬若千
里語其至者殆千萬於今士矣僕嘗聞鄰院童子僧旦
旦起誦其書無一朝廢或時見之問所記未㡬已易一
編稍久已數十其書視儒家言尤難成誦予因笑曰彼
為此者上欲作佛下欲成為僧以自養一生爾今為士
學者上欲為聖賢君子下欲不失作儒生取官禄爾即
不為上為下且不與彼庸孺子欲為一僧者同力是斯
童也勤於不勤之士也知成在於勤智於不智之士也
知而克之勇於無勇之士也今士動輒非僧佛此一學
力已弗若之矣則今之勤學者抑亦有若古之勤者乎
雖然葢有之吾未之見也古之為學者何也至於今葢
亦多變矣其在於初將明理修身以成已用於時以立
政安人建之為志行之為行施之為功業宣之為文章
充充如也已而日以壊且浮大較以為人士以為人期
其身世以為人期夫士繇是徵辟舉聘之制作于上徵
辟舉聘之身起於下其道乃是而其實多非自夫子之
日己病之矣逮乎(缺二/字)以迄于兹寧獨為人而已乎其
間不能以縷計波衝飈馳顛汩繆迷日不可支而壊焉
一壊於策對又壊於科舉終大壊於近時之科舉矣且
科舉者豈所謂學耶如姑即以論其業従隋唐以至乎
杪宋則極靡矣今觀晩宋所謂科舉之文者雖至為獧
澆亦且獵涉繁廣腐綺偽珍紉綴釦鏤昡曜滿眼以視
近時亦不侔矣其不侔者愈益空歉至於蕉萃萎槁如
不衣之男不飾之女甚若紙花土獸而更素之無復氣
彩骨毛豈壯夫語哉而況古之文章本體哉而又況乎
聖賢才悊為已之學之云哉今為士髙則詭談性理妄
標道學以為拔類卑則絶意古學執夸舉業謂之本等
就使自成語録富及百巻精能程文試奪千魁竟亦何
用嗚呼以是謂學誠所不解吾犯衆而非之然而非有
知已有所為焉如足下之問焉則何必語乎是亦招尤
之術也今為足下則盡之意以足下於此業已精詣其
於時取不取非業之咎勿徒止乎是以為學萬分一慮
足下以此質才與功學者専止乎此則是前所云誤用
者之類也既語至是因即請道其方凡治經者先誦其
文且未思其義言言不遺矣乃取漢賢註傳而窮之次
取漢後及唐賢疏義而窮之又次取宋賢所傳者而㕘
窮之决擇自得於已斯一也已今士従幼便讀宋人之
傳少長従舉業師一繫足後更無還期薶首泥目甘意
睫下與聖門遙遙傳胄漢至于唐諸師永不識面悲夫
請觀皇祖開科詔㫖士治五經皆先以漢唐注疏參以
宋傳不知今日何為而不従聖訓也或者槩諉以朝廷
以五經四書性理大全書為準的是矣又不知太宗亦
有詔㫖必令禁㫁古註疏否歟先後聖人然則果有異
同是非耶故僕勸足下宜尋十三經註疏窮之當自有
得乃自有謂非可一旦强喥喥云也若患嶺外無此篇
籍幸力致之或他日仕達得之猶且加一翻力亦不至
如前所云也此治經也其於史也先取春秋内外傳乃
至史漢以降及宋元十九正史治之君紀臣傳以繫事
者爾爾志以繫制度時變者爾爾得失分矣㡬業彰矣
勸戒辨矣於是他籍係史而今不恒綴之十九編者如
後漢㡬家三國㡬家之類求得而通治之他如通鑑之
屬史通之屬少有簡輯議評之力者繼之野録霸書私
史小説之徒又繼之斯可已今人自幼則以近人所類
故事等迨為舉業便事剿捷畢工於短簡狹䇿若所謂
少㣲鑑史畧之類而歴世根本國書㒺聞知倘逢一疑
覔一徵茫無可尋若固應尔吾又不知此何學也請足
下取十九正史者治之漸以及他若上所列節本摘編
一閱而去精評繆㫁收擲剛察决擇自得要於有用大
畧與治經同也經史以外百家子類猶然也勤求决擇
自得致用與治經史同也毋曰台惟知漢董隋王唐韓
可尋也猶未歉也而餘不知也又毋曰台惟知周程張
朱可師也無可議也而餘不知也此非萬世之論也僕
斯云云者亦春秋知我罪我之㫖非可一語為足下立
盡之足下倘従之自知之也凡治經史子極於問思辨
者皆學也至夫篤行之則為已者得矣凡典冊不越經
史子集集亦學也或以為為文爾集固獨文其間用有
與經史同焉又烏可以不博此與為文之説一道故遂
言及之夫物必有則亦必有容有者則必定久而小有
變移趨時其定者不可議而更正應屢救以回舊貫文
章者物之至精必有則必有容有則有定由時小變正
應屢救以歸舊貫要知若縫人為衣舉綺紈布毳精綀
殊寛縮益損度制殊及其成衣一也奈何論文者徇今
并反乎古要自宋後繆極於斯嗚呼豈有古今相承千
載而下數口翻覆遷易乃欲為定辭耶今人幼小輒依
閭閻童兒師教以書市所賣號為古文者一踏舉業門
即遙置度外矣又欲自進亦錮蔽於宋後陋談問文曰
祖韓又曰韓柳歐蘇耳問詩曰宗杜又曰宋猶唐耳噫
闇矣哉然而知韓杜等者貴矣知韓杜等未足擅衆而
止吾者㡬人焉知韓杜等未足擅衆而止吾者又貴矣
知而自信以自遂又㡬人焉斯其誤寧小小然嘗使平
列今昔文家吾為第差之一决若陳算無或凝塞如將
聨及近來則吾不能矣毎遐覽先英以逮後來便將狂
哭九京亦不知斯文何厄何振當即返正乎歸而還乎
以為今是昨非一成而勿議之乎何為同人于野者寂
寂也然此猶不可與羣語與足下而不語又不可故畧
為云爾復不自已啟一要術為足下贈大都欲務為文
者先勿以耳目奴心守人餲語偎人腳汗不能自得得
而不能透者心奴於耳目者也請吾汝徳自以吾目累
察而上之觀宋人文無若觀唐文觀唐無若觀六朝晉
魏大致每如斯以上之以極乎六籍審能爾是心奴耳
目非耳目奴心為文弗髙者未之有也至乎元與本朝
之文雖佳者亦無必多視其否者請與絶迹毋令厠我
面側終日跨蹇駑不越數堠一乗飛黄便自千里安可
忽諸足下以為吾為有學為能文吾豈有學即能之哉
能言之如此爾(有一為文捷徑語/在别劄俟更寄)大畧足下淵淳虚白
大似黄叔度英秀朗察復如楊徳祖誠具美之器超時
之珍也僕所以欽愛而不能舍既己成而猶進進必大
發而猶祝也夫古之學如彼其究如彼今之學如此其
究如此是何遼絶也成否而已矣成否何也勤情而已
矣勤趣好而已矣成也存乎勤勤也存乎好好也存乎
識真不真真而以好則必勤焉勤則必成焉一黍之食
一黍之力烏有絲毫事茍不勤得之又烏有都不勤極
恐勤之不當勤不當最切誤事凡具上諸語吾以為吾
汝徳語抵是耳載願汝徳省之為可用力之不可汝徳
意置之承邑志之訂甚善比僕自校有三五誤處劄出
改本付殷生脩刻亦未知停當否乙亥字誤亦已告之
今仍發諸誤處去煩足下更一取板觀如未改盡煩就
以此書示諭殷令即改定序文之作尤承厚雅請即速
為之以慰懸懸但書無前後序之説在後者只當書作
跋尾或只為序不用後字亦庶也僕久以家事未行不
幸殘臘添一丁數日而夭老懐方此作惡以足下至愛
漫及之此月廿八日前後决行矣髙文蚤寄一觀然後
請逕自入書但刻工之費未辦倘可成刻千萬印寄一
本某頓首正月某日書發
　　　與張天賦秀才書
僕出縣時猝猝不能叙别鄙懐已大不堪敬承逺餞郊
(缺二/字)留連不舍此自足下髙義然獨見此愚不能不愧
且感且歎重也方擬大傾倒於省邸然期前不遂後不
遂果何為然邪皆理之不宜有者釋氏謂缺陷世界誠
然然此歎何時而已也適遣人便漫致此訊豈能盡言
外縣志一冊附去板在殷處欲用可往問南征槀亦寄
去其間多不足觀只可與民望同之餘以忙不遑多及
　　　答鄭河源敬道書
得侍儀誨僅三嵗其間㑹晤數十荷愛慕徳如自平生
然使許時僅一二接顔面為荷與慕固亦當如是如異
執事者雖一日三接不能强合也如是者區區衷素無
假頰牙矣比承汗簡已畧答報亦必既辱洞亮之已而
肺膈翻復絫日弗自休故復欲申敷焉而勢須以書大
凡世人莫不有志志正邪慝良殊而皆自願遂之其為
邪慝者無論即為正而良其負性布行每恒難乎中庸
或務恢拓至軒馳跌蕩其究聖人謂之狂或顓揫斂至
刻峭孤絶其究聖人謂之狷此皆自由其性知務従道
而不得大中然必將務達焉以至於遂有若僕者狂乎
狷乎每自揆量亦每自貳且笑焉夫中固不能凡臨事
志未始不在開達當是時自信甚篤脱落防檢誠能等
萬有於一吷乃遂敏厲於已酌而應乎人要之不逆吾
道與反吾志其間小小移柱趨調亦無必校期為之而
猶為成章云耳或不吾亮吾巽忍至乎八九焉而彼且
遂事焉終將并其志而遷之焉於是則蒙頑之姿必至
於大校其事可捐者捐去不復望於同不可捐則以死
期之不敢誣也由前之必為近乎狂後之捐與期近乎
狷鄙夫之執葢若是寵辱福禍誠不能計然用是以賈
禍特多焉夫今之世何世哉以是執也行乎族且難况
仕乎州閭且難况數千里外華尾蠻頭之域乎哉然而
以遲莫之景當百萃之役冒焉往為之烏有倓焉無故
焉者抑雖得眚不驚焉何也由先識之矣然而必為之
者何也以為人生窮通升沈福與禍雖出乎人無不樞
筦於天於命也已且若是者固宜失之細人而得之君
子獨求不逆我道不反我志不羞我心不負我天故冒
焉往為之如使君子且不容則吾末如之何也己矣即
今使大戾賈禍如前云云即死無惕容夫何懼之有哉
然自頃蹈危塗既蒙當世公卿貴賢大人煦温而援上
之霽暘之光甘露之潤喬柯之烋實謂至知殊遭矣至
於今之知與遭也猶然而恨夫不肖之不足能以順奉
之也奈何哉奈何哉獠獷之俗咸陽之鑑發其蔀羚羊
之角摧其頑猶未革也載可導而牽之乎今日不肖固
無事凡所以回吾道錮吾志淹溷塗炭者非上也非下
也非天也非人也已也非已之它也不即去而已矣然
其為不即去也正以去不洞朗更是逆道反志故爾有
如昨嵗事有累道若志者既告去數數矣其后事既散
落無統乃徑還已此非謾讕為㒺人也(此謂脩/志書事)嗟乎鄭
君今之世大人君子滿前吾豈敢以己誣人哉第古之
待士也因其材而篤焉其志在成物今之待士也律萬
品而一之握吾之律示盡吾之心成否非所必也吾䝉
知焉遭焉待而欲成之焉感慕而已矣曷其忘乎且夫
人之材品不齊其亡乎此而獲乎彼也多不完故有為
者不可律於一不可望於人従吾所獲而自成之若是
者古之人皆爾矣又豈况於今乎某之於仕得不得未
可知也於文章間不敢言得期厲力少少勉就則亦可
知也今衆賢諸友繆見録取者亦以其所為言語可見
者采之耳然是物乃日常酬答賔友請覔今雖謂有數
十百巻非某之至也愚者之少分頗得自至者未之呈
著也今為執事呈之故夫探理徳之真尋道器之祕極
人世之務上引聖神中準時憲下愜烝人以可立與為
者有子通五十五篇括而韻之者有大游賦一首索賾
隠貫異同抽篋取寳指掌向人窈邃纎忽必有物焉者
有子㣲(缺二/字)篇衡鋪昔今直訂是非觸意而語隨手而
述天人蟲草廣大碎瑣索之而毎得者有子雜(缺二/字)十
巻其它言理載事尚有數種類唯歴世良史二三大家
其餘雖瑕纇不無要與近代暗澀局陋者大殊異最是
趙宋之牒益甚膚鄙其一作者予奪取棄見(缺二/字)大同
其二畏守太過多筆寡削通數百卷之猥穰而首尾畫
一宛然公移其三成於宋亡之後勢固有知之而不敢
盡符孔氏之道者此則尤切介介於愚衷大不自量而
輒欲裁定之頃已造端中輟復久今若遂置刀筆長還
丘林畢志史業斯文茍就亦不謂千年無知已也此外
英山秀水幽坰祕壑壺觴絲竹誰其奪之伏惟執事髙
朗傑立古人為徒才志徳學皆非蹇蹶者所望昨日同
役于潮雖非共事大帥畧同此獨坐時然耳譬之玉石
同炎蕭蘭並霜塵世常態何足挂言然執事簫雲之駕
理豈有可柅者超然遐驤為知者吐氣毋為似鈍者不
能力為所為以諧人所望而更圣圣乎人不望者而勞
力困瘁煩以自苦焉以為時羣嗤允明再拜
　　　與朱憲副書
耄夫馮杖患人藉醫忽然失之顛踣委頓適以謭陋夙
頼鐫輔自頃暌判闊然春秋明公翺翮翀舉切摩烟霄
賤迹淹伏蓬藋志閼行縶腸非木石能不動搖明發不
寐何復自已匪慕位勢道義逺而忉怛忉怛夫仕之達
志者立教尊於立政得士多於得民飽􁀙經訓推澤才
髦豔發英藻絢䝉山川登實甫田利富百㕓倖矣西土
荷此祜福名禄赫來鼎鉉恭徯鄙且為今日上下慶倚
鄙戾契於時此日漸投衰晩以公昔相期屬者視今方
不驗矣然而迂固之念不自謂了方擬受一命於國銓
二三秋後遂置名服放蹤磵阿為不材饕年之木焉耳
成行計在秋日以髙明惇宻友道聊及之也惟是鉛槧
之業不忘于懐爾日完得大游賦一首祝子通數巻此
二者稍具平生之學其外小言數種紀事數編與寫成
應時之作為集六十巻凡此悉不足為公言以所圖者
必欲得公一辭叙論寘之書端規附以逺適在松江得
喻侯指示有鯉雁之便舩下燒燭猝猝致此諸草盡在
家舍未能隨往甚恨恨也圖之後便當或可致春深惟
良自愛荷天百休
　　　與陸侍郎論捕賊事宜狀
右允明在京時南方賊勢正狂屢聞截奪行旅燒刼居
民既而病中聞官軍累累奏捷又見解到賊首従者不
一適病間治行又見陳兵備捷報至雖塗路中仰戴國
家之福尤未嘗不復羨執事制勝之畧竊感且賀也自
入天津而南上下道陳公之績無間言行人亦果無虞
至平原聞朝廷有覈實之命逮東昌始見上水舩説賊
餘黨所謂八大王者在谷亭八里灣以至徐沛之間繼
是大王之報日夕閧于途喥喥不休及濟益甚僕舟次
警備逡巡而行數日始定每扣之土人乃頗得賊情一
二大概龎靡初無智謀所欲只是錢米婦女二者每到
一地遇人稍警爽者輒收挾之或號于市好漢従我問
得二者所在乃旋行寇最是一等亡賴窮漢為之鄉道
某甲饒銀某乙積粟某丙有美少女燒刼姦殺唯言是
聴因即引去至其家亡賴為之迫促有如駔儈賊乃解
甲飼馬恣飽酗肆汚虐方其時羣狗鼠昏醟撓亂雖有
餘黨散在坊巷動輒困睡久始起立方且搬運財物焚
蕩屋舍而行其時若有智勇者乗其散亂従而掩之直
従醉夢中擒縛之如執羊豕但民家倖免又無官司夙
為團結豫備不敢决行及官軍臨之彼反已備拒矣舍
此而去亡賴輒隨之如前作過一二處往往分與金帛
令還或後再經前地復召用事今有因而致富者鄉里
敢怒不敢逐也以此前日賊有經行地方徑過不留者
以無土人鄉道其心疑慮故也則此輩其可不究懲乎
又最難成功者一事曰官軍賞罰久嚴其初官司只以
賊盜論賞然彼雖非干紀犯分之比而此之禦敵動以
傷死為期其至一也今使有功者薄賞効死者無䘏則
誰其肯前哉聞有所謂劉千户者出謀致力極勤遂至
以身徇之罹賊慘害百姓皆謂朝廷立有襃卹之恩争
欲奮而効之已而寂寂至於其妻走闕下陳列一再往
返而竟不白繇是二者而言則事勢大校亦可見矣今
兹之計莫若榜諭各處賊可延及地方人民凡遇賊至
但須隨機悉力互相防備守䕶不得恃猾乗勢為賊鄉
道指示去處以覬倖免仍行有司訪召先被賊害之家
宻諭如有審知前日鄉道之人即今仍居鄉里者許令
執縛赴部覈實論以强盜得財不分首従之法抵刑梟
首本地以警後來仍復多設偵邏訪賊所在速報領兵
官將所部官軍易装散行潛至其地投聚當處巡守官
將部署伺賊奸飲昬懵衆未嘯集之時往與被害之家
通知上前擒勦庶易為力其官軍果能生擒斬首功績
明白者不為常例重其陞賞前有實功未白者追加陞
賞䘏録有虛偽冒功者量為懲治大抵捕盜之舉官少
軍多軍人此功固未容有授官之烈况其素志得財勝
於得官必須定立等格加倍賞與錢物則其氣自倍矣
或被害之家有願跟隨官軍復仇殺賊者聴又已經被
賊奪去婦女者或恐隂與賊連安已戕衆亦當體訪處
置凡此數端皆近於事勢而不戾於師律者也自昨天
津青城二大捷後渠魁俘獻官軍氣振只今賊黨被逐
望風犇散大非前比誠恐逋孽冥頑自新路絶尚用故
計匿聚有在又况寇有大小而其為情頗同如川漢湖
南江右諸盜所以處之固别有方至若懲鄉道嚴賞罰
二者實惟用師之綱料不多異或可因此以治彼也今
聖政剛明閤下抱文武才徳助算廟宁如良在中如仲
淹在外小醜不足平已然芻蕘之詢政此日事不肖頻
黜有司袖手而退方當隠伏故里以瞻太平然欽公之
望而辱公之遇頗與他殊故輒因耳目所獲列狀以上
幸不以出位為譴而并廢其言則他能言者當繼出矣
謹狀右狀上少司馬大人先生執事七月二日
　　　復某達官勸㑹試事
輿従下賁不獲攀侍媿罪媿罪寵喻賤子北上之計深
領長者委曲愛厚之意何以為酬一味銘鏤而已葢此
事在賤子固不肖不足為鄭重然亦係人之出處似亦
是一大事幸容其人少行已志可也若稍以恬退為辭
便係迂誕不情所以不敢僭妄云云深望公以徳愛人
矜恕之草畧陳復統在度内
　　　復徐生
逺辱専使導諭勤渠領感領感北上之期固自未决亦
自有説話其行其止未能語生嗟乎生人生相知貴相
知心心非可數百里傳遞者是故竟未能細細答述如
來教所云也其他所示尤是難説嗟乎生奈何哉奈何
哉隂寒自愛
　
　
　
　
　
　
　
　
　
　
　
　
　
　
　懐星堂集巻十二
欽定四庫全書
　懐星堂集巻十三　　　　明　祝允明　撰
　　書牘
　　　白郡侯林公為校勘郡志帖子
某稟有郡志科第表生已再勘一過標記誤處往與杜
先生面詳過付與章浩領訖今稟欲乞再將志書二部
付生於内但除本朝各項人物全不看不動外其餘自
首至終生當校勘一過亦不動其文字但看得中間有
寫刻字様差舛者擬用硃筆標記一本呈送案下一本
生留下備照不然誠恐重刻表後餘誤未盡正印出仍
前未為停當有孤委托仍乞將各屬州縣新舊志書見
數交付與生以備參考校完一併呈納恐反勞尊不敢
面稟為此謹具申請伏乞鈞㫖賜示進止
　　　上俞都憲論備賊事宜狀(正徳七年閏五/月二十六日)
葢聞事有本未善議者先其本耳豈遂置其末哉兵以
謀為本然無驍毅之衆可乎謀在智者出之至於施行
直須將士今賊雖偪近形迹未接謀之先者宜在選将
練卒積粟堅壁四者至於比肩握仗周堞而立此圍城
時最後事也呉人輕脆誰不知之語曰以不教民戰是
為棄之今為是將以備賊至而禦之乎亦姑以示我之
有備乎如謂禦敵是棄之也如以示勢賊素輕視官軍
萬一有覘諜在城中見此輩怯愞殆同兒戲適示弱爾
假令賊奄至當以何人為將武弁誰可守吏誰可烏可
不豫定哉轅門之士素昔校閱既不精練今何不日嚴
操演縦不閑習亦愈於執仗擁闗徒事呵喝也抽㸃民
快全是應數而已何似招募拳手棒師廣及下縣素有
慣能騎射運使槍刀等項器械之人使為教師團結民
快分令操演然必審究來歴明白須是土人以免賊之
姦偽既已團結若鎮江報賊果南則急分屯節節禦之
自楓橋滸墅望亭以接無錫或今先行量撥軍快委官
部領於楓橋屯劄衞䕶居民流竄今賊衆在江神都雄
固必不敢犯淮泗上游又不可返則惟有南入京口東
趨海道耳海道之備姑别議之萬一京口失守則將何
如愚以為賊雖猖獗不得船與操舟之人决不能行今
既小失於江莫若㑹報常鎮松嘉等府北自京口閘南
自杉青閘委官守把一應民商大小船隻俱暫不許往
來或有𦂳急官船不得已須行者只令一船單行其郊
外以至下縣地方但有水路可以出江入海者一體把
截船止許往南不許往北近郡之處如太湖沙湖諸處
網船素皆私賣魚鹽與賊為隣亦行各巡檢司嚴加宻
切覺察止容在湖網漁行泊倘或賊人已入京口即命
各屯將領速引所部軍快奮勇出竒多方剿禦其詳此
未可以遽悉其時卻行添人防攔前項湖船不許出湖
若江上防禁嚴𦂳賊人無船可奪守京口者只宜相機
設竒或多用火器以壊其船則上䇿也壊船之法自來
不過數端如鐵鎖錐綆火箭紙礟油荻灰豆之類大率
如此并臨機竒巧今姑未詳但本府今所得為只是選
將練卒為要雖曰上兵伐謀然孫子又豈單軀徒手可
成事哉但今所陳事勢頡頏牽掣彼此難齊非尊位主
維固有不可今所望惟明公爾至如積粟之説則須調
停堅壁之説則須確實今皆謂城外富室巨商之所儲
蓄如錢萬里橋等處囤積官宜移運入城以防閉守既
封禁矣然城内固民外亦民也合無量抽其半入城樁
貯餘且容其糶與本城内外人家以安附郭之民仍復
差官監糶不許假托載運逺外及糶與下縣别處之人
却於南邊下縣積粟素多之家量借入城倘果用過許
後官民設法還價其有厚儲願應勸借者照賑荒事例
奏請従重賜級旌表此調停之謂也堅壁之計亦姑未
陳古有由地道水道以入城者此難昌言大要先須多
搬木材竹石在城内沿濠四散堆垜以備急用善泅之
人亦當募備各鋪蓄賣硫黄焰硝悉為稱收在官用過
給價不許存留在鋪大抵江南之兵水戰為多水兵之
勝火攻為多今城郭内外人心揺動士夫必懐長畧而
未見㑹議之圖細民仰恃官府而未知定算所在愚生
譾昧不知兵事謹以千慮之一冒上左右不敢廣為敷
援稽擾耳目或布褐之士抱䇿伏謀恐自有之尤冀博
延切問以廣忠益謹狀
　　　與興寧師生論鄉飲帖
鄉飲之禮主於尊齒尚徳非他宴饗者類故其人寧少
而不可濫昨擬數人今稍斟酌之大率不越執事之見
但似絶少然不可徇俗也屬吏言曩昔執事秀才亦與
席愚竊以為不安夫坐而享者為尊且榮之也賛禮奏
歌皆為享出如賛奏之頃當出席而有事其隙入席以
與飲則是紊禮樂爽名實不足為尊而適為勞不足為
榮而適為䙝不能當於禮而安於心以食而不以禮非
所以待君子也愚故欲改弊習請質諸髙明以為何如
　　　與分廵黄僉憲
拜辭後抵縣賤體困弊猶未管事反覆省委二事皆未
妥貼不敢率易茍從今具一牘并狀申繳察院謹以副
本呈覽所望於我公者必為調停不失上下之望至扣
至扣生自顧不才但縣民亦頗相信不惡此歸士庶迓及
一舎之外有過百里之外者今紛然欲赴上司保留非偽
也生欲止之則不忍欲趣之恐近釣名亦聽其所為葢今
將舎下趨大固無嫌於願留亦是辭冨居貧之類耳聊附
達知不足介意生來此僅歳餘而處外者强半如此紛紛
益思税駕但愧未能勇決拂袖即行耳惟公加念之不敢
覼縷
　　　呈分守劉㕘
稟看得本縣往時擒盜保民之人有民壯四百名内設總
甲四名領之千長數名各設總甲不等每甲督率鄉夫三
五十名凡此二項卒徒皆係平日訓練閑習臨事累效功
勞其後民壯裁减止存二百五十名千長因之今值鄰封
多警之秋本縣老長黎庶輿情僉欲將民壯照舊増加千
長照舊設立如此誠為合情宜俗有備無患之圖生方與
衆講求先此申稟容俟議諧别具申請詳定其間有舊千
長練廷爵者尤為驍㨗屢立戰功縣司累有保舉欲令襲
授撫猺廵檢職事此實合縣公論上司亦已洞察但因循
久未克就今此具申伏惟審訪裁納俯賜俞允民猺幸甚
除公移呈達外謹具陳聞伏惟台鑒萬萬
　　　與徐州
稟生辱台嚴不以屬吏見待輒有愚見不敢不盡昨蒙諭
民壯事生之分惟當遵奉而行但其間人情事體稍宜處
者葢以此輩累曽擒賊是於官為效力而與賊為仇者也
今若退之則衆皆解體而人不勸賊亦將玩官而復讐矣
又近日擒盜其中多與有功今各上司皆令賞勞總府又
令分廵道查名照軍門賞格給賞候文移至日遵行則又
不可退而復進以生愚見莫若俱姑留之容其自效以觀其
後按臨較試去留其新願報效者或令附名隨操以伺後
舉亦不負收拾材榦之盛心而新舊之士皆知感㤙奮厲
誠為便益生恃至愛忘其僣犯上陳㐲惟鈞宥萬罪萬罪
　　　呈分廵顧僉憲帖
小子鄙猥無似伏辱大君子頫賜納愛又獲收䕃桑
梓之末榮幸何勝寓京時受教深厚方愧不能仰報今
又得與節鉞之屬所謂二天獨有者古人以私而小子
以公其驩踊激切誠不虛也在省復承召欵彌隆感戀
今以刷卷吏去輒敢具帖申禀小子不敢離所守以躬
謁麾下吏往即與生同載儌餘寵百凡公務中切覬包
荒霽威垂賜帡幪一二小子不特有光而已外調土兵
縁府中文移十一日方到兼以民壯糧户四散不能速
辦餱糧之費雖上司有止給行糧之諭此輩單赤若使
窘薄安能奮厲用命以此少緩啟行統惟鈞鑒海容不
任幸甚氷霜之上不敢以儀物冒突統惟台畧萬萬
　　　呈分巡黄僉憲
承教欵歸感戀無既朝廷求舊佇倚國之老成公方簡
寵巍俊休佚之圖豈道與時所宜請安髙駕式副後輩
瞻依以須昌命有如不肖么麽匽蹇非敢婟(缺二/字)於塵
泥升斗間草茅之懐寤寐不置亦以時消息少遲旬月
非以嵗計也然而未得自遂致其將奈之何昔人詩云
早晩粗酬身事了水邊歸去一閑人矯之者謂事不了
即歸乃得歸耳若事了則又不舍置愈不能歸矣此論
固善然人之心事有可語人有不可語人察其志適所
趣乃自得之若使不得其趣必以所謂身事者如功名
富貴之類以為士君子之所不論者又可計於了不了
耶如斯論固髙其於人情不盡也茍敗義者士君子必
不為已義有委曲隨時制之何固何必何必以身事為
錢刀田舍類耶偶因陳謝輒贅瑣鄙唯我公大人垂亮
外有拙藁紀事四冊呈覽又洪氏夷堅書二冊并上後
更續呈亦稍為公退食解頥之需耳此不足以請裁教
切仰階屏不敢屢溷堂寢輒敢遣人捧獻伏惟台畧幸
甚
　　　六月廿四日河源柬鄭尹自修
賤迹考滿今始成行殊當大樂然竟樂少而慨多唯公
知之必欲候謁行色稍急又此中情事忽忽一相對亦
安能了公亦不恠在兩心懸照耳縣志二冊附上未能
忘言者悉伺後訊即解維矣允明萬罪萬罪
　　　與施聘之僉憲
不肖獲事四方君子亦多矣過荷甄收亦不少矣然而
私心投注竊為見知之深謂無前于執事者故昔者有
固交之陳執事固亦不以為過為棄然而比嵗形迹則
亦闊矣不審焦爛殘薪猶不絶於中郎大雅之傍乎自
甲戌都門一别又更一甲且一紀矣中間濁跡升沈幸
不幸皆不足向髙明道之獨索居㫁夢之際每一念君
子即如玉山在座彌久彌至也非讕辭獻諛執事固能
諒之矣嗟乎人生有㡬一紀耶當時勸試之舉執事將
成就僕之心何心也此當雕肝琢腸唯恨當時拙劣執
志不終竟兩失之徒負君子淵崇之徳惶恐惶恐耳執
事向來凜秋霜之操今日霈春陽之澤明良既翕雲龍
方騰位業烜當代風聲鼓青史後世因以知公之友有
一祝允明其亦幸甚也已由兹以後公之巍勲仁績當
得之邸牘口碑髙篇大製當得之郵筒崖刻唯面教杯
驩不容易而得良用耿耿抑人生萍梗浮蹤亦何用意
必其為知為益但得心不如金可鎔石可泐耳㑹漢齡
之姪時道公恤漢齡死後之事之詳其一族生者死者
負戴仁恩非僕言可盡今時萬里涉巨浸圖返旅櫬非
公終厥賜復將何賴時行輒復具此託致左右譬如良
醫已投神劑于癠者旁人且更為癠者家進刀匕奉水
火以須良醫必不恠也外土帕聊引逺念興寧志附上
恐亦已有之聞後政頗有増益或得命印一二本寄下
尤幸僕在都有懐贈執事鄙詩三篇崇堞倚紫冥云云
又謝邀遊東郭草亭三篇共傳修禊事云云者拙槀具
在又有奉贈七言律一首失槀全忘其詞倘惡扎或在
行槖暇時命小史録寄益佳舊作濟陽登太白樓寄公
一首不記曽寫呈否漫録并上周時得值齋中丞乃壻
陸子餘手書併僕一簡圖欲達之然非執事為之先容
則徒持萬里之書至而不能達也統望丙裁不肖居憂
中不敢用月儀頌祝常禮伏惟台亮允明荒迷不次
　　　上巡按陳公辭召修廣省通志状
恵州府興寧縣知縣祝允明状右允明伏聞古者上下
之交傳忞列事則以書啟今世屬吏之於上官乃有不
敢又聞卑賤之於尊貴有所陳請法當面禀勢不得面
則以公牒今允明纔辭斧鉞所陳不過面委之事亦不
應隨復託諸筆墨煩瑣突冒誠以今所欲言出於垂辭
之後其間心志事體有非公牒布露可盡以此反覆事
勢敢以状聞凡公所以期待允明超越典常太過冲挹
可謂歴千萬人曠數十百載僅一有者誠古賢之盛節
昌代之美聞為允明之圖獨宜感奮有命則従以求報
稱而已其他皆不宜計何況䙝凟煩言以至於此但縁
伏自揆量事難勉副是以不敢輕従上之閎闊期待重
於丘山下之不肖跋㚄艱如跛鼈萬不得已乃敢僭敷
悃臆塵黷昌嚴夫公之待允明者以為僻海小邑撮土
孑民金榖訟牘無足煩為不若去而為文辭務述作既
髙且逸功或可見然謂能為文可當述作則既不敢又
謂民社之事有不足為則又大不敢者竊自童弱歸誠
古賢游夏祖宗歴朝工匠黄巻日對師友周旋雖挂名
黌籍勉事時學其實醉心古典期畢華顛既而摧頽場
屋時文日踈好古益篤雪簷燭牖汩汩筆硯或言心紀
事或論政糾俗妄有所述頗就篇帙故有祝子通五十
五篇祝子㣲二巻祝子雜(缺二/字)巻大游賦一篇蠶衣五
篇浮物一巻野記四巻成化間蘇材小纂四巻太中遺
事一巻武功佚事一巻太僕言行記一巻先公門人記
一巻語恠四編四十巻文集六十巻後集十巻集拔二
十巻其他與人共輯先朝實録輿地志記暨及小雜詞
説又不與焉以是知者妄稱能文然自顧愚陋不敢當
也今使以拙才闇識荒滯之筆卑㣲統屬之身而網羅
十郡之見聞揚㩁千載之人物欲得文善而衆信豈不
難哉此其求諸已而有不敢也幼承内外尊長則以仕
學之規並教之又竊自憙古人志於牧字之職者如漢
劉梁之流以及唐宋才哲辭中職而請外補者甚衆此
於愚心甚合竊妄以為他日獲登一命茍得親民誠為
大幸五應鄉薦裁忝一名七試禮部竟不見録曽未嘗
有毫髮怨尤忿懟之氣衆人盡知非敢妄繆迨戊辰年
㑹試下第朝廷纂脩孝宗皇帝實録伏蒙當時元相欲
薦允明入中書執事筆札允明自審力辭不就惟黙感
恩而已逮於甲戌赴選天曹乃得今命當時允明非不
知其至卑而勞地且㣲陋然而分之所得志之所安不
敢辭避今在治所雖誠荒鈍無狀然使以為卑且勞而
惡之則實無此心何以明之使有此心則當時之薦已
辭不受豈有初願而來今乃不安其分此其心事甚為
彰明今荷殊私愛惜期待欲其舍仕而學實公倍萬恒
品之厖恩而非不肖匹夫之志亦惟黙感而已不敢自
昧不揣妄即冒従倘必謂其不可當官而俾之終身執
簡掉筆是實腐豎無用之材則亦將焉用之又聞重過
於待欲以非常之格内選之職辟之此尤小人萬萬不
敢當者何以明之使不自知欲慕華近則戊辰之舉可
就今殆十年豈有昔既辭之今乃反萌覬覦此其心事
亦甚彰明就使恩府必舉設得俞命允明亦㫁不敢受
天地鬼神所共鑒知非敢欺飾唯領恩府知遇夐異刻
之肝骨萬死不泯今自扶疾回縣氣體困瘁日治藥餌
未能臨事誠恐稽延孤負委託干犯憲刑隕越戰灼不
勝迷畏謹具狀同移文申請先陳猥賤之心其諸事宜
總萃其説畫一于後
一著述郡國史志須籍鴻博之才允明識見庸陋才拙
學淺不敢僭妄承此重責如蒙免賜鈞命不勝感戴之
至
一本縣雖僻小地方多故止有卑職一員更無佐貳守
土如蒙姑容勉守分内執事庶免民人責望
一蒙委署攝南海此係公法不敢違抗但臨辭又䝉鈞
喻至此不責吏事但帶空銜俾之専治文事如此則是
公為尸位廢職雖極尊威命所臨不敢昌言至於街談
巷議反唇腹誹必所不免以此思之不勝寒膽畏縮且
既握章綬則錢穀之出納刑辟之擬議豈容不知若但
瞪目署案不行綜究則其間後有失錯咎將奚歸誠恐
不惟浮議難遏而法亦難通倘恩府必欲舉修文之事
則署印之後乞欲勉幹職業一應縣事無不與聞撑持
處置即如尋常署官事體一般但於察院司府朔望㕘
揖常規及迎送之類明賜告示量行優免至於總鎮市
舶衙門亦恐不敢推避又若支應夫馬等事亦乞明賜
嚴委佐貳分管稍得竊隙工夫以従文事如此庶㡬可
以盡瘁黽勉趨應嚴命若但守筆硯不親民事卑職螻
蟻塵沙之膽萬萬不敢當受方命之罪
一既攝南海計未久新官即至其時文事不終不敢還
縣實是置身無地若既不治本縣又不權他縣使之退
處閑居惟務纂修全無事管則是已為閑人渾無職事
不惟上誤鈞愛而亦空負國恩不惟外䝉私讟而亦有
涉官刑慚惶震悸不敢對人伏乞鈞裁俯賜明示
一修輯地志誠為一邦之大務一時之盛典公天下後
世之心也然人心不同公明者寡同恩府者未必皆然
一涉予奪愛惡紛起此理勢之必至小人才薄位卑誠
所知畏凡以此事罹謗毁者至多小人親歴者二其他
所聞不可枚舉其甚至有罹禍敗身者古今皆然人所
共曉即如閩藩黄憲副先生舉事之時亦嘗為人投以
匿名之牒者二况兹通省之事萬口所集其間好惡之
私權勢之託卑㣲之手何以當之只今亦已有旁議者
不足瀆聞倘果欲為必乞鎮以鈞嚴之重備行條約除
舊志外凡今所修其間一應事件如人物之去取低昂
事實之訪擇筆削一一皆須各該郡邑分委官儒耆士
先造郡邑志槀一本申送案下一本逕付館所必待鈞
筆判示應合收否以憑筆削如古人作史亦有稱制裁
决之例今須遵依此式庶敢遵依
一是書之修必當寛以嵗月且修且訪庶少遺闕舛訛
汗青之辰誠未可卜第恐恩府歸朝有期允明輩竣事
無日霜斧去後人異其懐孰能主維以完盛舉於時已
經動支公帑錢糧勞役幹辦人衆使或有人以為受直
怠事縻費無功加以稽算責併某等無主無援曷免咎
戾於是不徒孤恩府之公心某等雖獲譴而無補伏惟
鈞照裁處降示
一允明䝉二天之恩死且不朽此皆肺腑衷情非敢矯
詐均乞電鑒霜㫁但上不負恩府之心下不失草芥之
志焚身粉骨所不敢辭以前件状謹録申聞伏聼鈞㫖
　　　與唐寅
足下之澤我厚矣夙昔見足下才峻志遐力量又捷意
鈍敝者後必為所遺每討論頃輒不盡所詞意足下之
越吾也至其後足下之峻者益峻遐益遐捷益捷僕之
所深畏而終不遷者計特足下一人耳然幸到於今不
遺吾嘗謂今之學者與昔大異要異時所就亦當大異
夫謂千里馬者必其朝呉暮楚果見其跡耳非謂表露
骨相令識者茍以千里目而終未嘗一長驅駭觀於千
里之人令慕服譽讃不容為異詞也吾昔窺是業甚蚤
及其漸深時乃更以自淺袖手瞪視者甚久不敢姑一
跳躍以得躓跲焉故且循涯而涉至於今雖畧獲其躅
武然故乏踣鐵之蹄料其後恐終不入伯樂氏目極自
惋也然不能忘望於中每覽足下詩筆必興觸此意或
相面則輒為家市薪米之語所先氣已衰暗此意竟不
得大發而長鳴之嗚呼人相出在一城郡其事業同志
思又畧近乃不相有増長如是夫嵗暮科程期迫猝猝
將各南北又坐病不出百朝分矣奈何哉奈何哉夫善
劍者必用名劍今名劔具在吾將以善劔名必深其法
而後用茍術未詣或中路而止然且漫用之則必有解
指落腕之悔凡今之自恕而不進者其畏在此厲哉足
下大詣勿止母敗指腕為勞拙者笑僕尚有論術一二
語忙不及告矣或在後書
不肖心事支離勉强出山雖未知所之遂否然深憂疎
蹤涉世牽掣之際并失平生伯虎英朗所談類能中人
肎綮於此行能以一文為規助否忉怛
　　　答梁文伯
訊至承尊公奄棄館舍僕雖未獲親侍芝宇不覺放簡
駭絶何蒼蒼之難諶一至是邪人所為御世不負靈稟
者才所為受天之祜質諸幽明合契自必者徳二者有
其一或備而未純意亦可調酌以取福何至皆具而竟
不酬如公者哉孝誠過人想慘割寃毒如何如何數千
里懸隔不能犇弔左右所以慰而祝者亦唯在順變節
哀留不訾之軀全忠孝之託幸甚幸甚又荷衢練之恵
恥踰几杖使旋率然奉答不謹總在諒恕嗣有便翔無
吝教音巻帙二遣去外素綾二幅附往抆涕允明悚息
　　　柬何文西
客厨乏良醖亦是急務昨見君所泥尊滿地是君或二
方者乎能分一苞過一河單醪也青蚨繼往乃故園價
倘欲鄙句為傳猶能搖脣鼓舌誦伯倫之頌唱子美之
歌也
　　　柬錢二
今日不審公蹤跡如何可出山否若不出少頃允明來
就公小談消暑得否山中諸公有韓文煩借外集看一
處
　　　答史隨州
引之太守親家先生閤下違别忽久縣思不釋雖不及
數致音訊如瘖人之望語痿人之望起其口無言其足
不前而心日深也賢嗣歸得手教矍然為之大呼疾躍
僕疾瘳矣凡閤下所以勞藉僕者咸出眷愛之情惟飲
佩懐感而已不能塞過望也若閤下者以古人胸腹才
度而當今人之地位故不免自覺戾契爾爾然嘗試論
之古與今之世竟誰為勝邪今人不能今何古人之能
古也少紓賢勞之嗟調重眠食為隨人慈哺為古石杜
申氣大歸要無負我天子與所學如宣公語巍階耀柄
公道亦自在朝廷可昌言祝之也喜遇便風稍答一二
外鄙句一篇忙邊無鍛錬功且鈔上亦聊以寫心又奉
先公集呉越書幸置之賢嗣字文勉就再寄使宅寒家
尊幼悉無恙不足多述凝睇西南馳思蔚然
　　　與都穆論卻飯書
元敬足下嚮婁見堯民言足下不肎加飯従平旦一餐
后或過午不食僕初謂足下當是在為文詞或作字時
心有在而忘飢耳心有在而忘飢僕亦恒爾未足深異
以復問堯民堯民曰不然僕不信也比訪足下館中當
足下朝飱後與談半日甚勞堯民出酒食食客食纔舉
為它客邀去足下與堯民與僕至客家更迭進酒客苛
勸三人不能禦强為進迫莫乃歸足下與僕醉葢等午
皆失飯也僕至家連索飯食盡一盂即睡去迨一更四
㸃候覺又飯半盂乃徐步立而後寝計足下夜飯亦當
與僕等耳次日問之葢是夕竟不飯始驚且信堯民所
語非為為文詞作字然也非心有在焉而忘飢也非與
僕同也思欲走問其故與議所以療之之方以它忙未
克然昨日與足下同諸友登虎丘始入山即講吟事擬
韻定格格韻定即𡨕搜窮覽理筆簡檢策牘􁀙􁀙不少
休従者時進一杯亦往往麾去諸君皆爾葢所謂心有
在焉而忘飢者居久之詩漸成草各復少坐期上船畢
之於時諸君心稍縦適置吟事復酌酒進饌山僧急以
飯薦衆速取飱恐取緩而飯窮也足下獨散步㣲吟如
前僕力勸之足下竟不進也問故足下曰幼以飯時趣
卧得中滿疾迄今不能多飯飯畢必走步數匝乃始可
坐或稍不喜則遂不飯僕聞之始復大愳且疑足下蔵
府稟於天果與人異邪是非可彊變也然則世真有不
飯而生者邪堯民曰元敬雖不飯然屢進雜餌但不急
於飯耳僕於是疑釋而愳則不能已也因竊為書勸之
冀思所療夫飯不可卻也今天下有至愚不辨菽麥者
然未嘗卻飯也有心恙不計死生者然未嘗却飯也由
至愚而下之於嬰児於愚婦未嘗卻飯也由至愚而上
之而善人而君子而大賢亞聖而聖人未嘗卻飯也即
有卻者出乎疾非出乎心然不思所療者未之有也今
足下之卻飯者何居乎心恙固非矣由至愚而下亦弗
論矣由善人以至聖人固足下所能也所學也所願望
也而皆未嘗卻飯則足下之卻飯何居乎由聖人以至
戎狄未嘗卻飯卻飯者獨有神仙家者流或言之夫神
仙者外聖與愚而别為一道然其法亦自有效従之者
必盡其方而后可收其效不得其方而且為之則不獨
效不可收且更有害而其方則不可户得而人習之故
其言卒歸之𡨕茫空虚繆悠而亡徵就使有徵亦非吾
人之所能従而謂足下従之乎既不此従則足下之所
従亦聖人耳夫従聖人不従神仙家而乃卻飯是真以
疾耳然疾而不思療則又非真能従聖人者也今姑問
之足下従聖人乎従神仙家乎則必應曰従聖人夫従
聖人則必不卻飯卻飯則必思療卻飯而不思療是非
従聖人也非従聖人則盍亦姑従神仙家力盡其方而
覬收其效可也而足下又不能矣如此是上焉不従聖
人下焉不従愚人外焉又不従神仙家之人足下之卻
飯果不知其何居也夫上不従聖可懼也下不従愚可
懼也中不能外聖與愚而若外之而又不能真收其效
又可懼也彼既懼此亦懼是懼而又懼也舉大可懼三
而足下不懼焉此僕之所未喻而為之竊懼而復為書
勸之也若夫飯之所以不可卻與所以療之之方則非
此便應悉者唯足下開納而毋使僕之終懼焉則繼此
當更議之無任切切允明頓首
　　　與施别駕書
僕聞之歴艱危之後者知憂人之憂在出人之地者可
施成人之力故脱波濤而立平陂乃詔來者以尋舟則
言之者真聞之者聴矣僕之少也竊幸生於賢邦仁里
而出乎詩禮之庭當是時也恬然不知米布之價況餘
事乎日惟従先人求紙筆耳闇室獨坐毎自泰然而喜
以為生得内外尊長之誨迪若是不二三十當粗成人
也忽而授室倐而抱子曽未轉首而繼遭大罰羣美頓
革霍然如電掣星過凡舉其所恃以泰然者邈不知所
在矣自是志趣荒落履踐鈎棘以至于今竟為愚不肖
之歸𡨕擠黙擯其状甚衆其中萬分一猶可以尾君子
之末者則皆昔者之遺也嘗自思之其所由來固多大
歸孤立無援之故矣雖然僕則已矣不幸矣又不幸而
見鄉黨有抱附竒質之人亦為世法所撓轗軻臲卼深
有似於僕者僕雖跛夫不可以引途又安能忍心吞氣
不為一求援於髙行逺步之人哉此所以有瀆於閤下
而不能已也所謂抱竒而受撓者誰也閤下之婣子邢
參麗文也麗文性行簡澹操持安定學富而覈文質而
秀在家在邦雖未無怨殆寡悔尤而勤功逺志迥不可
攀未見其止將猶徳驥伏皂千里在櫪循是數端謂竒
質者非與然而進未升入印組以行其可用之學退無
分業以安其草澤之髙此猶可也惟士之常至於人間
有身之累塵勞土役所以沸止水而翳明鑑者又可以
勝言哉四年之前僕見其有衙府簿牒之語問之知其
家故有軍事之誣於時僕固已竊嘆欲為之排解而愧
不能乃至於今聞尚未已則其摧抑蠧敗也者當何如
哉抑此特僕所知一事例是而推固非僕所盡知而其
視僕向遭之艱憂又何殊也僕不幸而不得人知今又
不幸而見麗文又幸而見有可救之者則僕又安忍不
一為出位輕喙而號鳴之也然謂閤下之救者又不特
以在婣連之間師弟子之分也以竒質之人宜受救於
君子也以婣連師弟則愚不肖者豈亦可救而愚不肖
以婣連師弟而救竒質者以非婣連師弟而不救與以
婣連師弟之嫌而不救皆非君子之用情矣是以僕反
復之而知閤下之必肯俯聴僕言而僕言之無愧也至
於所以援救而成就之術則無伺於僕矣閤下徳學心
量皆追古人州里後生向者獲立一席之地以承緒餘
其間䝉賴以成就者多矣顧於一麗文而未念及之邪
故僕不免其諄煩之甚也如此未及而言躁瞽和懼有
人謂閤下曰吾蘇山中有荆棘鎖一竒石則閤下必急
曰拔出之有麗文而不拔出是麗文不如石也風氣春
厲惟道體倍金玉
　　　與連博士勸勿食牛飲水書
執事允明謂凡為朋友者輔仁勸善固其道之大如傳
躬保生亦其職義也允明來南六千里接君子亦多矣
於執事尤荷勤篤安得不盡愚衷焉允明少憙多學大
道固未聞至凡諸人間衆藝事葢廣愛而兼求之其間
如燒金術惡如仇風水大不喜不信相人禄命稍信不
喜唯醫法當信且講索者然亦不及加力乃坐疎庸非
不信也南中號最難攝身當倍務究醫理既來屢霑疾
因不免時觀其書審其言以自衞雖於其術未至視向
之不力稍力矣以是見他人嬰疾而失治者亦每好為
之討論况執事乎自始獲交執事于今三秋其間聨坐
共食不可以數計亦悉知見執事氣體之所宜與否矣
比復知先患腰痛後患胃府不實且甚久焉執事善飲
酒繼聞時時禁㫁之然區區之見禁飲固美恐貴恙所
自不必専謂酒要之脾腎多敝此執事已察而理之無
庸鄙言昨偶㑹執事韋公舍頗聞以啖牛脯後脹懣因
復飲水遂至大下自天祐之輒即平康此亦無必大慮
然而迂鈍所見不能止於忠告也夫水輔土以生物物
供人啗以養者自其不須熟者外須熟者未能舍水火
而成也其功能活人非可以少奚竢於言然而其性則
寒寒則能傷人又無竢於言故水不可徒飲也有如壯
實之夫或當盛暍或過燥食或作勞氣炎衝急則少飲
之以殺熾燄可矣又若長江之北以接并冀雍豫之地
土壤垍宻剛燥人生堅實一日兩飽麫麨侑以葫蒜便
大啜凉漿去葷臭充塞自為甚適是猶南人之嚼鮮吸
醴以清潔恬澹為暢者也故水在北肚無侵敗南方水
土疏洩壚薄人得地氣以生其間脾胃亦薄若使平居
餐麥呼泉流以代三飯如北夫然則必殆矣況嶺南海
北地氣益疏人氣益柔水可易入腸肚耶鹵且賤者習
俗茍忽或易於是若士大夫君子全親受葆天命愛身
過珠玉者可従之耶又況居髙厦坐明几黄巻是對賔
朋斯侣夷然灑然而無塗奔市役之煩勞者耶又況玊
體素有㣲痾易於觸損者耶以是啜水是決上游之洪
以助易潰之卑隄亦可畏矣牛肉之性本和補而質則
韌結最難釋化烹鮮食之猶可至縮為脯腊尤益縝實
其力毎倍焉故用者多於逺征於師行於幻術皆取其
斂之細而散之大故以千里稱之脾膈素健者納之較
他食消解亦少遲滯又況於胃氣素弱久多滯下者能
克之乎故牛與水二賊也今先以牛踵以水是自引二
賊以入室也牛者善伏强厲之賊也水者善潰誘亡之
賊也何謂强厲如一二人斂黙入室不覺其衆與掠而
既處室中則奮猛肆擊一當千百無能禦焉何謂誘亡
其方入也爽吻便意不覺其有縦放糜壊之慝既入則
無問臟腑所受物良否并穀鮮之腴洸潰腐爛務盪蕩
而去之用索我元氣無能固焉牛脯安禄山也水李林
甫也均能敗國而并相遭於我豈不厲哉昔人傳杜少
陵以啖牛浮白酒致禍或謂杜賢者寧以口腹害生是
不然或無此事則已假令有之杜當時亦偶為尋常飲
食不料有後憂不幸及之亦漫偶爾然可見乾牛之厲
矣白釀亦水類故也若無端漫飲水者古亦有之近時
吾郡有史監者其人頗好學然學不及王安石而剛愎
自用似之嘗自謂知醫且妄謂水能瘉百疾其言曰天
一生水物得水則生雖人病多状第獨飲白水元氣自
全諸疾自去他人未嘗信之監用其説於家一兒婦産
後病灌以水旋没比自患病亦不儆還自灌焉其軀素
腯既灌肚脹如鼓吼聲如鳴雷竟即隕此亦明驗者也
朱彦修金匱鉤𤣥言孫郎中病所用保和丸與下引藥
李明之神應丸宣明方桂苓甘露飲等皆以飲水致瀉
此不易之論今奉去與玉機醫案二籍并往暇中幸玩
體之有所可否後聚晤時亦幸商確之或有髙徒習慣
二者以此為迂勸執事謂欲啖且飲無妨視此書為一
場漫説話者此仍是其蔽更望轉勸之令信之佳
　　　柬韋邑博
仁人之室弄璋必是興門英物菲儀遣上不足稱賀聊
以志喜云爾莞入荷荷
　　　復連博士
有客至人家主人之子欲厚待客而其父有禁令不許
過豐是將従已意乎従父命乎況今上下司之間非獨
如父子可以情言乃有法焉違之則得罪雖招客之怒
亦無奈何矣來文尚不曽出與衆知知之則適來之禮
亦不可得矣今抄其中批語一節奉觀亦以此送答二
使可也日昨二使言乞生一視同仁是責其不仁也今
執事又責其不公不溥無權衡而有輕重是何僕之多
罪耶然亦任之而已設使勉强徇之或致所出之人有
詞不審二使及先生能代僕處之免之否愚戅奉復不
謹亮恕萬萬
　　　答韋博士
公方有大故且少之當戒行何以飜為此厚餽乎然欲
引辭更是少敬秪領良愧荷也旦晩容面謝不既
　　　又
允明思公處岑寂況後竟當别殊為怏怏午後攜茶餅
詣齋舍少聚晤先此奉白
　　　請范簿
和山巖亦此地勝處明日邀公同一登覽已戒騶従矣
用此申請
　　　請連教與諸生
和山之巖亦此地勝處明日邀公同往一登眺已與諸
髙第為期矣不知今早有㡬人升堂者曽道及否若知
其赴約者有㡬幸就示知翌日早膳後請過縣偕行
　　　答盛檢院(希道/)
日候文駕至當逺迓致領教之願忽聞宻邇便欲翔躍
左石乃坐俗絆而弗能也事十九不如意固自足歎幻
世如此亦又可一笑耳珍翰秘集兼下仄陋夜忩疾讀
攲枕不輟將曙方畢拜此千金之貺服膺服膺恐行色
快便草畧上答區區之忱浩然莫罄亦有鄙作擬録一
二請正亦未遑暇前潮陽歸舟又成一繆篇久不曽寄
上今附去添一笑外粗縠一事薄効餞意䙝瀆京中家
書夜間寫明早送上求附勞累并賜照畧
　　　復恵州邵司訓
二詔使至辱手汗深仭不彼久别得此固足慰思仰亦
増感愧耳不肖拙戅多獲戾於時唯為歸計猶有所羈
不能快耳執事疑其有清思殊不如所望可重嘅也頃
通牘於河源不覺煩縷亦何足為髙明語乎唯領畧至
愛而已因便草草呈答又以戎務當紛劇時弗能周謹
只此小扎且爾他亦可知不繆也西望悵然道養加厚
為斯文重萬萬
　　　九日請客
登髙落帽皆為風師雨伯阻之雖病齒少飲安能鬱鬱
獨抱膝坐屋子下對淋淫者乎駝蹄已熟請午前來呼
盧浮白共銷之也
　　　答毛尚書家訃
伏承先尚書國老府君倐捐館舍俯辱下訃驚哀無已
邦殄元老士失碩人海内同怛載惟大孝節哀順變用
終大事容某走弔繐下允明不宣
　　　請㑹試友人小簡
諸君子用董子之經術賈晁之時務劉去華之忠鯁往
獻于龍尾道將遂躡臯武夔以事天子鄙夫偃仰烟蘿
將未得遽面也驥軔臨發能無情乎乃於此月某日邀
莅草堂為歌驪之叙君子恵焉
　　　請合志友人小簡
鄙人暮境雖不能謝絶世鞅心契所趨時尋古哲與對
晤抑古人有在今日者數賢幸不葑遺而闊焉參辰亦
不善自謀矣謹以此月某日攀晞鳯彩戾止草臺所幸
分輝疏澤照䝉蔀而滌塵裙烹茗張琴以肅君子能無
情乎
　　　與休承
某白休承承遣扎温慰良切感荷聞手勒黄庭入石此
後人賴也自水和至唐代為翰扎之嗣者師模趨步葢
諸體咸具今人鮮見唐賢小楷不諦能否烏有不能者
哉余所見唐臨三帖散在殘存葢有之矣宋初述者故
亦當然四子而後乃絶聞見米有禊序蔡葢非無餘未
前聞恐余之寡陋爾所見僅髙宗之榻本識者眇然子
昻秀出會稽之跡蹈武交徧往復諄煩小楷尤臻髙第
故今人間傳本獨承㫖耳皇代崛起之際遺材之製想
亦有之沈氏得之擅場宣英而後則絶盡矣今所覩惟
周晉二邸本小解昌(缺二/字)本數十年來學者鍵口不及
豈唯手乎名卿巨擘葢有能之而不為者吾鄉好尚若
朱性父殆可與進而偷安自棄亦可閔也邇日英儁雲
烝青衿亦起永和容彩當由嘉靖呉州而還也乎足下
家門傳硯㑹而通之良勝良勝幸為速鳴鐵穎拙者老
矣邈辭中郎一揖虎賁豈非耄耆之一快哉
　
　
　懐星堂集巻十三
欽定四庫全書
　懷星堂集巻十四　　　　明　祝允明　撰
　　碑版
　　　蜀前将軍闗公廟碑
天下之達德三曰智仁勇三德相濟則道立而名正矣
若夫成功其天乎漢步既蹶羣傑角逐英雄擇君斯其
時也關公以為曹姦孫偏未足為輔幸而中山帝枝合
徒於涿於是奔附禦侮情同昆弟則其智亦審矣及答
張遼之問以受劉厚恩誓死不背立效而去終不可留
既而竟行本心斯得則其仁亦篤矣若夫雄壯威猛稱萬
人敵為世虎臣當其没七軍降于禁斬龎德下羣盜操
議徙避威震華夏與夫刺人於萬衆之中割臂於談笑之
頃則其絶勇天授不假言矣故知敵愾者以武勇為骨
榦而忠識為斷裁斯不易之勢也然而事或未終葢天
厯攸在非人所及亦世事有不幸之期𤣥運屬難諶之
際焉矣或者病其獵中殺操之圗為疎鹵而失智白馬
顔良之殱為傷勇而失仁殊不知茍無所報則其身安
得而逺引許野之勸可以見其素心未嘗須㬰而置操
也二者互鑒足可相明其與諸葛公不容漢賊兩立之
志皦洞日月葢一貫而已矣奚其病歟公既沒蜀人祀
之其後遍於天下代有崇廣至宋大觀中追封為武安
王廟號義勇而道家者流乃復奉之為神将崇之曰真
君是又或一道也蘇郡有廟在子城中今存淳熙三年
公牒石刻葢市户俞拱等請府判執狀以置祠基者也
其前後顛末紀載兵火傷剥與時銷沈不可得而詳矣
宣徳間主廟道士張嗣宗與廟傍民何淵等謁告于太
守況公公驩然出俸金三十兩并諭長洲呉二縣共出
金數如之付道士為倡俾募衆鼎建之道士乃購木立
殿三間湯彦祥氏完其陶甓以至禆宇翼舍鄉人相與
助而完焉廟成道士乞諸先大父給事府君為文紀事
而以暌隔未果今住持張復真以諉允明因述廟事發
公之志以勒詔通識云爾言者多稱公為王及漢夀亭
侯王迺沒號侯亦操所表封雖挾漢命非公夙懐公所
委質誠在先主終於前将軍者蜀臣也今亦本其心而
稱焉
　　　蘇州府城隍廟新井碑銘
夫灼蔡稽疑則混芒之貺答如響賓暘秩作則生成之
大德以通故知效出化元功存幽贊天人協相乃彰厥
靈慈隠顯相因而受兹𤣥恵況天地有自然之利明祇
司衛䕶之權可以博濟民生蠲除物厲引而遂之亶其
宜矣蘇州府城隍之祠故無井汲而它神廟墠多設香
泉今住持道士戈源廣念凡肹蠁之地孚佑維同而潤
澤之功兹焉獨曠豈昭明之不仁抑靈承之未至也爰
啟勝想庸搆永功穀旦于差良工遴集相土于崇㢘之
下得美于右陛之側迺鑿迺穴其導其浚源脈既通飛
流懋涌於是磶其底以樂石甃其圍以細瓽崇其榦以
上立愽其衣以四周渫泥浄盡寒泉乃冽上涵乾象下
闡坤珍儷金鑑之朗徹過玉醴之甘潤其徑四尺厥深
五仞縣瓶􁃤以不羸運􁗩轤而收繘始乎癸丒之秋杪
成於甲寅之春初尤復搆穹亭以羃游塵樹豐碑而紀
成績邦之蒸庶仰汲攸歸懽悰允諧頌美莫口衆志既
合琢石宜文道士爰徇僉忱來命小子惟昔聖人之慮
世也設險守國則列壤之城池以立利用養民則六府
之水榖惟修井之為事也軒皇創而良勲肇伯益治而
善澤廣康衢謳而堯仁著旁穴出而虞聖章漢吏拜而
貢忠唐臣鑿而成鎮以至𤣥門有温清隨人之聖跡釋
域有潜龍應呪之神驗仙醫以之而活人姙婦以之而
祝子其為靈異非可枚稱故有家之祀五而井居其首
自天子達於庶人其典一也有若城隍之主維以民物
為心彼如長壕環匝粤依阻以防奸細川條布繄分行
而利涉大氐宣泄㕓廬之風氣流通地土之理絡以水
為庸固其職也今而斯井既就神功益𢎞不變為體德
淵淵而恒在清通作用澤浩浩而日新恵而不損予之
者無窮益而各足取之者必得可以佐饔飱溉藝植薦
明祀和藥物輔年夀起疢疫延威濟於有生表平均而
作則者也𤣥祉洋洋霑遐被邇儒民飲恵敢忘載述於
是敷序事實復勒為銘其詞曰
天一生水濟雲蒸深溝髙壘民是盛儌神之福神其聽
惟井有作福乃慿剛中之食惟冽清甘津芬苾流渟泓
齊和萬物含元精與邑不改均安寧邦民滋沃咸樂生
冲而用之恒不盈神功帝力垂千齡人士仰沫刋鴻銘
　　　鎮洋山碑
𢎞治十年蘇州府新建太倉州成遵詔命也堪輿肆其
樞烝黎矢其謨巡撫右副都御史朱公瑄建白之太守
曹公鳳主維之同知萬祥等申畫之而陳䂓考工凝績
垂逺咸出於州守李君也初治廨既立百具皆作而相
維㳂州之東滄溟環輸揺汩滔溔萬古不休雖新邦呀
然傲睨踞壓而萬井衡夷無標極之形於是即廨宇後
築為崇巒肖象三山中隆夾亞堅壤豐積樂石奇疊材
木蔚章鳥獸馴習岌乎摩蒼霄嶷乎跨黄祇風蟠氣回
情愜勢到足以聫絡地軸支控溟渤州人歡聳征商歸
矚夷倭附服艅舶安流伯若興寳魚龍帖居乃稽勲名
山謂之鎮洋判州事龔君詔致命於僕勒紀其事夫兩
儀育物而川岳奠位王公設險則城隍作藩肇州封山
其來久矣又況惟洛食而周鼎定咸陽峙而漢闕依形
相之方孰可違廢然而不藉賢宰疇匡聖圗故龍門砥
石禹成舜功南交銅柱援標漢䇿厥今沙海漸被揚波
不聞所謂龜筮協從神鬼授職因民而利職競由人然
非深不足以經逺非明勿庸以輔幽有如兹州俶搆斯
山罔興化機物情未云周審今則地理順謐水土平康
物性充而形勢强隂陽和而陵犯解易曰后以裁成天
地之道輔相天地之宜以左右民臣也者承君之義以
致之民者也則鎮洋之創我后知始羣公作成乾坤交
宜人物攸賴豈不謂裁成輔相者歟非天下之深明其
孰能與於此惟李君抱英負傑直氣凜凛殆乎海其智
而山其仁者也早由進士簡擢御史繡斧所指霜憲峻
肅嘗道驅豺狼遂落仗馬廟堂揚明特起兹任然卧治
東壖絃歌雞割非大賢之路明晨大行獨留巍聲共山
無朽則民之懐矣永以有託君名端字表正棗陽人允
明既纂瑑勤懿綴為銘詩詩曰
繹繹新州僔僔崇丘拊寧大流厚土崔崔剛珉差差坎
絡坤維三壺委形日觀援明五岳連衡陽侯効職波臣
屏息其究安宅都臺建勲羣公秉鈞凝於州君六府惟
修人謀鬼謀以承天休乾清坤夷蒼生熙熙重譯祇祇
股肱其良庶事其康獻於天王
　　　都帥郭公葬部人陳頥之碑
某都指揮使司都指揮僉事郭公之鎮南畿也崇文下
能有古名将風部轄之下茍具寸藝片䇿罔弗簡升時
有蘇兵陳頥以丹青名公因引致戲下時賜延見俾解
執殳之役肆興含豪之業山溪人物信發而成草樹烟
霞無故而妙葢頥初法京師杜古狂謹中亦依範沈氏
而其中情放浪外狀散逸又稍賢於外犬内豕之輩是
故吾曹亦知取之而都帥公明賢雅德遂能以貴下能
含短撝長焉及公移鎮淮閫時亦徵頤從事嘗棨㦸臨
呉命作繪事因計期錫以良醴十甖殽果十席兼下薪
粟如度戒其徒俾投其日畫之空輙沃以一甖曰不可
使頤憂珠桂以撓趣興不可使頤受枯渇以違性情庚
戌之夏頤復拜公于淮公留之數月賞予周賑穠縟有
加然且使人掌而時歸之曰頤太疎縱宜留縮以答其
家望也已而頤歸則已病矣淹留又數月竟死家貧不
克葬明年辛亥都帥公復以公程按吳聞頤之死尤復
閔之即出俸嚢白金若干兩付衛指揮孫君使召其家
人用其半以葬頤仍尅日反命以要其成存其半買槥
以待頤母之死曰此頤未死志也我為全之於是其家
敬奉嚴令卜以其年十一月某日窆于横山修竹塢既
得主事楊君銘頤之墓且以為僣享仁公之恩莫頌小
人之口意有伺予猶未脫舌予旁聞盛事亦奮欣衷爰
陳大歸用告未識嗟夫自忠篤風靡上下不通卑列者
困役而靡愬髙地者傲分而弗援甚者顓閼伎能肆啖
手足獨何心哉長此凉徳有如都帥公者挽拔幽滯彰
錄技業坦蕩位勢周孚物情因公用人不廢無衣之職
熟武嗜文同符壺歌之雅器人者明忘已者大至於送
死明之與大罔足究之則既仁矣至於推愛所天委到
滂溥則仁又莫止而勸孝之道𢎞矣盛矣是係公之大
節偉畧豈特一頤之云乎於乎吾知挾纊之士思結草
於默默之地者多矣
　　　崔氏祠堂碑
祝允明曰嗟乎先王之道湮燬典制遷革人得用其私
志與力也以盡身理以立家則以補國教法象不能嚴
儀度不能周規模不能完君子取焉故禮不同也同意
也故意本同乎出則物不同猶之可於棄之也故禮從
宜三代之宗廟也自天子達於官師多寡而已矣後世
臣庶易之以祠堂簡也簡者時也君子以為廟禮也亡
之非禮也簡非禮而禮意也不愈於棄者乎哉故禮時
為大吳江洚溪崔氏祠堂始作于處士文文之先有某
官齡後有太學生澂皆得不祭于寢文是以有作嗟夫
以禮則不可私復以令則不著以寢則陋故寧曰以簡
以簡者人猶有不為者此則君子之所不忍而崔氏之
不可不取者也若夫報本反始追逺尊祖開業承家之
基惟兹之存則不遷於簡矣文必知之文之後人惟講
此而已矣
　　　無錫華氏濬二涇碑銘
忠愛利物之謂仁公誠盡已之謂義仁功有愽狹義舉
有小大仁義無廣狹小大也古之人謂君子之道四而
一曰恵不朽者三而一曰功自井田法泯溝洫亡制然
而土非水罔作乂水之所在官私錯淆兼并侵獨富貧
偏乏而争紛起田用失利農亦生惰長民者非良不為
之加意況齊民乎然而不以人廢天行吾義以達吾仁
不計功干譽而君子之道興功不朽焉惟賢者能之江
南田多患水其熯壤不得水患亦與過水一茍非已產
視槁荒恬然安知天不亡仁義有華氏焉華雄無錫久
矣乃嘉靖癸未甲申四方凶江南最甚無錫四郊一望
赤烈焦溝燥壑不辨畎畝監司郡縣下令勸分華之彥
從龍時以胄監生居内憂其心自親親而不能遏於仁
民然而在觀志之辰罔外其用時其嚴父太學君時禎
用令興發以應最諸巨室先殆千金焉邑博士江君董
其事言於大夫陳君君曰令吾邑君子皆太學也吾邑
小人其獨不知旱瘨乎太學尋謁選去從龍治母夫人
冢負土往來見二涸川焉鄰家者曰景雲鄉之廟橋涇
鄰冢者曰揚名鄉之九里涇相去三里其廣三丈延共
三百餘丈從龍曰濬以灌可以補天闕還地功人獨分
彼我歸天地於有憾吾能為之而弗可専也即飛書啟
太學鄉有水可利兒力能興之請大人命太學答可從
龍亟舉事傭者受其直督者効其工閱月而竣費白金
百有二十兩始於仲冬辛酉畢季冬之辛夘於是水發
田治僅救數千頃鄉老交頌請從龍記於石從龍曰非
吾志衆乃來致于余夫仁義者天地以之而育物聖賢
用之以養民細人以利害或戕之唯賢者存焉天地聖
人或有不及賢者得推其所存以補之浚川之事其類
也從龍非賢者與昔我鄉先正范文正公寔有此仁義
而其志曰先天下之憂而憂其在郡憂吳中水利以劄
上時宰今從龍亦方宅親恤而念民荒不得以言達達
者而以身作功是庸詎以所及小大計其心即文正之
心也循其地究其力而仁義充其分矣假令其分力可
四海是從龍之仁義及四海從龍方來地分未可濱涘
如范公後來勲業有不可同乎哉余既記其事括其大
㫖為銘曰
天利仁義地利水泉農濬濬地士濬濬天天達地義而
士乃賢二涇涓涓四海沛然鑒于川銘于川從龍賢哉
　　　淮晉氏先徳碑銘
維正徳七年南京太學生淮隂晉書将以冬十一月𦵏
其考散官府君於郡東七里塘趙家原之先墓既有銘
表又惟其三世幽徳鍾紹而墓稍有離合倩余叙述之
并著厥徳行閱歴大槩以碑於塋前用語來者為紀之
曰周武王子叔虞封唐更號為晉其後子孫遂以晉氏
吾蘇之崑山有族焉曰福一髙皇帝時入赤籍于大河
是為淮族之始福一妃徐氏生處士傑字世傑宣徳中
從王事于役西海死之子孫以木主招魂而𦵏即今墓
之始穴也其行歴未悉大帥素位而行夷險不茍變者
嘗自號素菴亦可以占志也其配張氏罹荼割秉操不
貳既沒祔君之宫生處士文字廷善性孝痛父卒三不
吊而非其辠纔十齡哭不輟聲聞人道西洋二語便慟
絶家人絶口焉稍長每西向長號曰海乎天乎曷仇吾
父聞者盡酸鼻事母張極甘適若非孤貧者執行恭慎
信而有恒妃徐氏協徳嫓行以勤腴其家歿祔𦵏墓次
生三子曰瓛琛琰瓛字宗器其行先孝敬脩已與人有
理道制事必以義以時例授七品散官而情度蕭逺别
自稱江湖散客五十九而卒與配詹氏俱從𦵏生子䇿
蚤死亦附旁穴琛字宗玉即書父也其為人亦惟彛倫
之攸篤母屬纊適不在舍奔返哭死復蘇至三四䘮祭
誠慤宜于兄弟飭于言動口不酒體不綺檢身若将墜
諸淵生産作業常劬瘁於逺外亦以例援散官惟大行
式重於鄉殆所謂人不間於其父母昆弟之言者也生
正統丁夘卒今歲年六十六妃李繼蒋有二子長即書
次曰語琰字宗秀大河衛千户卒葬他地夫人所願乎
其身者以配命求福願其先以善餘慶後以繼述然而
元鈞鼓運理附氣麗或完或虧積而求之徐而答之大
應於終穫不負耕也已晉氏之世没寧存光尚其達于
永久用為勒銘俾登祭封掃之餘歌以永思垂作恒勸
其無不可者辭曰
晉出唐叔惟武之穆遐哉孫子以國氏族有條東南自
崑而淮福一胥宇基肇于來素菴是述民義斯力王事
靡盬君子于役悠悠蒼天西溟乃宅胡懋三徳而罹六
極廷善克紹克紹克孝惟恫降割旻昊不吊創鉅痛深
沒齒之悼孰為精衛俾渤恒燠居恭執敬忠信慥慥前
衡參倚有矚恒瞭乃及宗器襲休濟美惟敬勝怠以義
制事伐檀坎坎蕭閑江海散官淵淵惇于有倫毁幾滅
性宜其季昆法刑閨門人靡間言綺弗被體醴莫濡唇
師殷作儉法夏為勤三葉四夫萃宫一丘文孫太學誠
孝油油載命于朝貤寵孰侜刻詩牲石永祀斯留庶幾
錫類式共芳猷
　　　監察御史前長洲令俞君遺愛之碑
成天下之務者才才達而勲樹得天下之心者徳徳浹
而愛留銘伐太常不能免春閨枯骨之夢斂益家帑適
以膺聖門嗚鼓之攻語曰有恥且格貴以徳也詩曰召
伯所茇重去思也故室無織蒲則鞭蒲威於鈇鉞政無
苛虎則郊虎弭於河渡甚哉天下之勢才不當事必僨
而克之者猶矢釋筈櫛解髮决防而翼風也愛不自中
則熄而獲久者猶鼓之答桴風之抑草而揚水燕子之
懐而荆母之喻也盡二道者今兹俞君遺愛之謂乎君
浙人也其字汝成英鍾河岳慶始公侯身兼美於四科
品當第乎千俊乃以正徳辛未進士來筮宰我長洲百
辟之難者郡邑而令其尤也百郡之雄者吾蘇而長洲
其首縣也然且罹多事之辰因不秋之歲士僅持身而
乏用則官事斁矣或饒吏幹而寡守則烝人痡矣惟君
以清徳厲已而英畧理人軒鏡胸懸舉之則萬形齊燭
禹鼎韞匵奠之則千奸莫逃㢘金返於四知劇務敏於
一吷剛正以肅上下蓬衆而必從麻温恭以接士儒鶴
鳴而和在子初民之最患者賦役不平及羨餘之賄也
君嵗籍均徭貲力足給其外無嬴留焉里長供正之外
日持財以應無名不時之需謂之買當費至不訾君力
省之有禮義所不可已者稍令應之視昔減裁亦不訾
焉私居服御百用單薄食不兼味泊然寒素賓客留欵
三年未嘗割雞於時上官與君異操科需雨下君一切
倚閣不顧上者慍甚而末如之何也僚屬處聚莊以蒞
之莫不嚴憚至於胥徒卒皂不容一跡闖於燕居及乎
儒業子弟庠生雍士接教以禮文化􁒱興縣之田賦浩
濶侔越藩郡徵歛稱艱君謐然為之不苛而夙辦訟牒
穰沓訟繋叢積君每事當前一訊立決片言折獄恢有
餘地圄犴虚寂殆幾刑措於是士庶交懐朝野騰譽既
而忽以憂去羣黎婦稚歎惋蔀室相與聚金以獻賻亡
旌慈君頷而郤之衆不敢強持返殆將千金焉嗟夫天
下之安危在民民之安危在后后之安危在守令得失
上未始不仰重乎下下者每自失之其故何哉葢亦乏
其本矣且士之建業有臨事而辦者乎吾未見也其必
蓄之素矣民之思往有儌倖而獲之者乎吾未見也其
必由諸中矣欒布往而社作狄公去而祠興陽山以韓
姓字子魏人為稚珪肖像是可假也孰不可假噫嘻凡
人之情寤寐不足乃及詠歌齒牙有窮爰謀金石繇斯
以後賢者繼之民則思曰昔我俞侯葢同道矣其或不
然民則思曰失我俞君今安得矣是民無觸而弗思思
無時而有渝也豐碑窮碣載瞻載慕匪實稱名孰能享
此為斯願者四民攸同今之所舉者太學生若干人曰
華慶良慶𤣥何子忠某某
　　　吳縣令鄺君遺愛碑
日月容光天無吝照而局於躔者有限江河潤物人皆
仰沫而蒙其福者不忘安上治民實存良牧至於安之
深而三績必陟治之久而百里難淹於是恩以陟而始
周澤由去而愈覺上之志下之思皆天也今夫地望莫
重於江南臣工莫艱於令長故曰鞭蒲者罷投巫者酷
推而究之在在束濕也況呉之為聚也巍巖巨浸財賦
區藪士豪商雄月旦紛午異時為之者惟跋㚄之患𢎞
治癸丒天子䇿士於廷得任丘鄺君璠明年吏部以吳
縣缺令聞天子曰鄺某可君來曰是惟國家扶馮又特
雄緊非堅其操立而宏其範模者不可我知為之者矣
葢君天授英絶才力豪挺明有以洞閫奥知有以斡樞
鈐勇有以辟强禦果有以樹事功籌焉而無弗獲擬焉
而無弗中興焉而無弗成簋簠修潔其持躬也廉廢食
忘寢其程力也勤裒多益寡其科賦也平均畨時使其
力役也凖左吐右握其禮才也篤予明奪公其聽訟也
神飭禮舉義不可具指始學宫多闕觀乃引闢正門購
拓隅隧移廨植表昉造射圃於邑治則載新門舍祠表
尤詳於囹圄之間嚴慎周完囚免非命逺近杠梁鼎立
仍葺者以數十計而西成渡水最鉅疏川滌瀦不一而
歸涇之復最便他如洞庭諸山耗稅之永蠲者嵗六千
三百有竒凡制使來協有司集衆思以事事者往往君
之禆效為多仕優退食又刻樓氏耕織益以治生日用
曰便民圗纂與吳越春秋呉中金石諸編流布甚多或
研精吟事意致深切辭華淵雅延鄒召枚賡載連牘於
是桑稼條登絃歌響騰人民育而魚鼈若姦盜息而鼠
雀稀八年于兹六事交乂今嵗壬戌朝于京師天子曰
邑固壯不足以覊吾良惟徽乏貳佐守女其往哉君乃
拜命以行君既往邑之僚屬士庶懷戀不已判簿喻君
秉姜君亮幕史蘇君信吏李鏜吳孝粮塘里老王縉徐
英沈進陳震等千二百人思紀遺愛樹之風聲僉議既
諧委筆於僕凡君先後建置邦之尊達如少宰呉公王
公以及其他紀勒豐赫懸諸不刋矣惟古之論政孔子
曰獲乎上有道周公曰平易近民民必歸之聖人亦若
是耳異乎今之談者或一道焉突梯脂韋模稜三尺以
從彼曰所以獲上也虐㷀畏髙自欺於一朝之革面曰
吾民已歸矣其然豈然吾未敢信葢所謂獲與歸者振
古難之而今倍焉古難獨以已今難兼以人已可力人
不可力是以曰倍然君子亦曰已而已矣奚人之問矧
所謂已者天之理也天之所定孰得而遷之是故聖人
法天命運天機於此拔擢而崇進之其來未可以涘而
因以知君之得於上下者由其合於聖言所以久而徵
去而思其效不於他而於此故曰天也非人也嘻其懋
哉於乎翦石鑱金永口於碑衆有誠思我無偽詞
　
　懷星堂集巻十四
欽定四庫全書
　懷星堂集巻十五　　　　明　祝允明　撰
　　傳志
　　　先妣陳氏夫人墓誌
嘉靖三年歲甲申春先母陳夫人病蓐食至夏六月十
一日甲辰酉時沒不肖孤允明以其年冬十一月三十
日庚寅𦵏于横山丹霞塢先塋之右謹用後世墓誌法
例次第夫人生卒日辰内外宗屬并事行節概刻石薶
冢中不肖位微不及年格以儌封命于廷為夫人寵榮
古謂母夫人故從之夫人陳氏呉縣人諱某考諱紳字
用章自太學生為安福丞母王氏以正統己巳歲五月
十日未時生夫人成化乙未先考䘮先妣徐夫人先大
父叅政府君為先君圗繼室時夫人已踰笄猶在室請
而得己亥嬪于祝庚子生一女癸夘先君下世葢夫人
嬪時年已三十與先君同室纔四年從不肖勉事凡四
十有一年而終先君不幸不及中夀不肖不能蚤仕高
位以豐禄久養於夫人夫人雖春秋七十有六而腴佚
之日淺獨持貞德慈恩以下見先人嗚呼豈不痛哉先
考諱某字某别號仁齋不肖允明仕恵州府興寧縣知
縣終應天府通判女弟嫁史臣而寡孫男一人曰續今
為臨江府同知孫女一嫁監生王榖禎曾孫女三夫人
德性純懿操履詳順撫兒女卑幼咸極仁愛即小小臧
獲未始輕詈一言撻一箠久約而不慍晩泰而不驕謐
處閨閫終歲無所出入夷然安也自餘善行纎細不可
勝述亦以委伏荒割不敢繁為文辭少間謀請名筆表
掲先人之藏或克牽聫書之不肖忍死以有俟也不肖
孤允明泣血
　　　東南人傳
東南有一人其世出甚華此人近五十而時不能定之
葢軼絶當時皆不能言之言其至不似驚衆人衆人因
絶不識知之宜也知其皮毛而不知中藏知其皮毛已
大譽推絶羣而未至初無知中藏知中藏固絶可驚然
不異端也讀書學為仕亦從世格舉不加力務亦弗矯
而去之蹇然卑寒無尤止而光焉即此時令長三公丞
一人宖然建平天下勲爍百代無顛折顔色聲氣固凝
然無毛末易也以為王公皂隸者一神聖至賊逆乃萬
萬耳自周孔竺乾軒老至百流伎無讓不克為者又始
無顓工隨女問斆隨出之皆詣㝠極也自亦不識何方
得之時與古人對語翕然㪉至無一簞食無與于其中
及臨財亦矻矻交于彼亦不作硜硜苦怪節為竦人視
聴類鄙貪夫然然為人盡掩取去又無毛末惱以彼得
逾驩虞寧粥譏翹侮不消詳勺量為兩曲全之也寳
玉器面擲碎無一㸃異色大畧觀貨賄若營䕶之者與
糞凷一此誠天予者由更以賤貨病不可強從俗情視
俗情皺眉褰而去之然所履有甚於此者為事如倒北
至甚若繆纓冕之而無榮撻詈之而莫辱刀斧之而何
畏死生不問何有於他哉又若鈍強無㢘稜其詣處夐
然貫日月洞鬼神與元極一而文章與運化流(闕/)
或問東南之道東南曰大曰不大曰吾豈蜹又問曰實
曰不實曰豈芻靈又問曰通曰不通曰豈土木偶歟東
南之言若此然則其人固不易知其自語三道者其所
以為人乎
　　　九境畸傳
九境畸者合三才萬物為其身總花木繪染為其色通
風水八音為其聲齊有無正變為其道同古今精粗為
其事其大葢若是夫人大曰聖禽大曰鳳水大曰海大
則畸故萬載數聖千秋一鳳六合四海故曰九境畸
　　　系論
(原闕/)
　
　
　
　
　
　
　
　
　
　
　
　
　
爵服府君乃遣公游業郡膠期武經術舉試未捷而府
君薨矣公遂依親以居今皇帝踐阼𢎞施覃霈追䘏遺
舊諸先有命秩者仍入叙録公於是載佩國章沐浴皇
治詠歌圗繪以寄其尚别署味雪居士申情自得踰浹
旬紀以疾卒于𢎞治壬戌二月壬戌初生正統丙寅正
月庚辰為年五十有七凡兩娶先陜西按察副使劉公
瀚女蚤沒繼太常卿崑山夏公㫤女賢明履道勤家恵
下稱内外之族偕老聫化相去逾月其諱徳賢字恵媛
其生景泰壬申八月庚午卒亦壬戌正月丁亥年五十
一子男三人美承夏出美朝美爵别出子婦都顧張三
氏孫男二人同符同策孫女三人皆幼以卒歲十一月
甲申合祔邑西貞山祖塋之原允明為公外甥寔宜述
事標墓播衆詒久嗟夫宇宙渺渺人綱人紀君欲臣良
臣願主聖父志子孝子望父慈國有爵賞以勸家有身
教以傳彼此諧值則國康家肥極建福錫厥為世典大
矣然而氣數消息理無恒泰倚伏往復不膠于常惟夫
明良孝慈天命凝發曠世弗墜何屈伸存亡之隔何日
月陵谷之易敬用剟要列石託諸不刋為我徐氏子孫
其永法守以無忘王澤先烈又廣為人綱之𢎞勸焉
　　　顯妣武功伯夫人蔡氏祔葬誌(代母/舅作)
惟有明成化二十三年歲次丁未冬十二月庚寅不孝
子世良謹奉先妣夫人之櫬葬于呉縣貞山之塋祔于
顯考武功府君之兆禮也夫人姓蔡氏諱妙真宋端明
殿學士諡忠恵襄之幾世孫今為宛平人夫人之父曰
以道母曰朱氏夫人既笄歸于府君府君姓徐氏諱有
貞字元玉爵至武功伯故夫人如其封夫人以永樂丁
亥十二月六日生成化丙午九月朔終享年八十有子
男一即世良娶陜西按察司副使劉瀚女繼娶太常寺
卿夏㫤女女五長嫁祝某次樂亭縣知縣蒋廷貴次朱
琇次王瑮次灤州知州潘齡皆顯宦家孫男三美承美
朝美爵世良伏惟夫人慈孝貞順全婦人之徳貴夀令
終備夫人之福作配府君内外合懿雖傳記所稱何有
加焉世良不肖速罰以至大故顛越荒亂未能昭發先
徳以章示久逺謹叙其族𦙍始終梗槩誌於壙中如此
昊天罔極嗚呼痛哉
　　　王府君妻祝氏碩人墓誌銘
碩人祝氏諱妙靖長洲王公諱成字彦剛之室贈朝請
大夫贊治少尹山西等處承宣布政使司左叅議府君
字煥文之長女而允明之祖姑也以洪武三十二年八
月六日未時生成化二十(缺/)年十二月二十二日戌時
卒春秋八十有六子男一諱傑子婦江氏孫男欽孫婦
沈氏孫女五秀端秀英秀貴秀芳圎秀壻沈楠呂洪
吕韶陳蒙陸鉉曽孫男三復勝復吉復慶女一留貞皆
幼初傑謀以卒之明年葬碩人於楞伽山之丹霞塢未
克事以其年十一月十八日病卒欽乃以又明年丁未
十月十九日乙酉奉二柩葬焉嗚呼可悲也已允明往
相之弔哭之餘相與追惟我祖姑之遺德以允明嘗事
文字之業圗所以永其傳者允明謹雪涕述其槩曰祝
故甲族由始祖元平江路總管碧山府君以來世以六
藝相承至朝請府君及王恭人寔生我祖姑惟我祖姑
鍾秀聚慶生有異質以孝事親以友處弟以貞相夫以
慈教子以儉勤理家以和抑接族姻以寛臨下於婦
人之德葢無不備者率所履所言皆從禮則一毫不
茍肅如也資志頴敏髙朗多才藝涉獵傳記甚富通書
數善籌畫記藏𥅆竺經典富習深通葢心一於善而已
若組紃籩豆酒漿之工又精之姻黨女婦咸師效焉中
年不幸以疾失明而賢能罔愆也允明嘗記我祖考叅
政府君之休致也祖姑寡居久矣府君與祖妣錢淑人
時迎歸於我蒼顔皓首友恭周旋居然類唐李英公家
允明敬侍左右教言屢及又時為諸婦道古孝女貞婦
慈母故事或述先德其言秩秩有古賢媛風範及府君
之棄背祖姑猶存已卧疾牀蓐神思頗不寧允明數往
問候則欣然引致牀側執手話言不衰允明因問碧山
府君遺事為之甚喜鄭重道述無幾而不起矣嗚呼可
哀也已惜哉允明愚劣無以章顯𢎞懿将謀之執紀述
之筆者以為不若允明之真悉也遂不敢已銘曰
女則孝只婦維貞爾母亦慈矣生徳罔愆死範久存賢
哉碩人有厚𤣥宫完璧永封無或壞崩哀哀孫子追逺
如始于千百祀
　　　明故南京太僕少卿李府君室恭人王氏墓誌
　　　　銘
栝松陽之王出唐觀察使朗自閩來徙至宋以從龍功
得官者十三人至髙州助教利政生大理評事祖光二
傳為元國子祭酒宗儒又三傳即景彰府君國朝以文
學起家受知髙皇帝初以舉人授教諭詔徵天下博學
士浙藩以聞畱日直翰林陞知閬州御書名于䇿終翰
林學士援經擢緯繪繡皇巻頡頏宋王為大明文苑宗
家翰林生五子季貫終溧陽教諭是生恭人諱某天授
懿淑家凝徽慶抱操静一秉禮堅定平生言無譁猛服
弗藻麗動罔専事門不數出晩益泯默寛然靖莊以迄
于盡享年七十生於宣徳己酉七月六日歿於𢎞治戊
午四月望日初溧陽頻仕畿地而生恭人吳郡李氏游
居南都世望肩埒故恭人歸于太僕府君貞伯父歴膺
命封同歸于蘇偕老繼化恭人出一男曰系為府學生
卒二女嫁長洲祝允明武進張廷瓛皆舉人嗣子一人
曰紹出於側室年将及童問聘袁氏其未誕時府君以
猶子佖綜其家至是輔紹卜祔恭人于郡西横山府君
同穴以辛酉八月庚午窆嗚呼傷哉允明之䘮府君也
未達不能殫職分而慰遺志以為且妄有待今䘮恭人
猶然是用前後悲愧無已雖然幸有紹矣銘曰
煒煒王宗淵淵李世神作嘉耦人兼允懿四海之顧太
僕不顯恭人伉清塵其則不逺甥銘即幽以綴家史有
𢎞焯于遐載右嗣子
　　　徐府君妻孺人髙氏祔葬誌銘
嗚呼儒人吾先妣之季母也吾自劍提比長時往拜甚
依戀然且畏之葢其仁有禮如此今亡矣允明方悲舅
氏命記遺淑将瑑石以棺同瘞敢不是奉謹書曰徐為
吳望姓自孟聲府君國初以富户徙畿赤有子三丈夫
叔者武功府君吾外祖也季曰元瑾府君少長在京師
孟聲令之曰吾欲内爾婦須故鄉人吾故人髙徳進有
淑女孺子圗焉府君承令内之即孺人也諱妙安時年
才十七受母周教甚至既偕來而姑已没事舅極篤舅
又没乃與府君歸先里府君悉以廬舍與伯兄别就荒
地縛茆葦稍障風露孺人手井臼者數年府君出商
湘潭閩蜀輙經歲乃歸安其事若無家焉以孺人也既
富矣孺人曰家自約入饒也則保之有道矣無若輯安
先祠辟治塋兆立穡事為子孫恒守迺荐以教之爾府
君曰是㑹吾意至當悉從焉天順初武功公謫金齒蔡
夫人暨舅姨留京師府君往迎還養之孺人調撫之力
尤深踰五年天子特㫖賜武功歸田萬里自天而下骨
肉聚唁夫人舅姨等交口謂頃都下忍禍離別行者留
者投荒去旅卒卒各南北兩莫能計母息惙惙焉叔之
迎䕶娣之矜煦何恩也武功曰吾悌弟淑婦素也至不
以難遷則非今日竟沒沒吾失耳矣其若庾衮若王(闕/)
之婦将無與遜焉葢府君性極好施而孺人尤善(闕/)
禆補俾勿怠事不獨此若贊府君應官格助軍受冠帶
若養給宗黨及嫁娶貧獨藥疫棺暴至潜治官塗甬往
往不受豐費又善讓惡譽雖恵力在人養其辭孫心推
若不及者子姓女婦咸化焉家俗持厚如古義門雖能
散然無失當家奉無僣靡之具時語諸幼屬以立家時
辛酸事或至灑涕曰若曹所受成孰非吾此中來今不
復必以此望若曹唯確守不廢則亦莫吾媿矣皆惕惕
畏服孺人儀法莊整不作侯門靡風雖房院禂複臺婢
艥艥入其堂户謐然若無人焉者與武功夫人既恩義
相洽而夫人柔貞之徳又越當世而彷彿古之聖媛晩
暮娣姒相聚皓髻輝暎案席府君卒孺人亦中風逾月
屬纊時𢎞治癸丒五月某日春秋八十二矣生乃永樂
壬辰二月某日子男二曰世英世傑世傑蚤死女一歸
楊黼孫男五曰美中美徳美輝美恩美質美徳府學
生女四曾孫男五女八葬以乙夘十月某日冢在縣西
北騎龍山珍珠塢祖兆内與府君祔舅命美徳叙事以
來允明既詳纂且綴之銘詩其詩曰
坤隂含𢎞道成女女生蓁蓁雜䑕虎孺人粹矣抱淑賦
篤性好修行有序曰婦而婦母而母弗為吝嗇為均予
飾禮充義渙其聚邇族疏婣逮鄰伍助吉安凶濟凉窶
澤出貞閨内斯普峩峩春秋倐遐舉徳建慶集無遺祜
騎龍之山珍珠塢巖巖左龍伏右虎土膏泉清氣膴膴
青輝白彩藏珪琥羣昭羣穆欽爾祖封塋有樹廟有主
時禴時烝警霜雨與澤偕延永亡斁
　　　外祖迪功郎江西安福縣縣丞陳公誌銘
公陳氏諱紳字用章呉縣人考志善妣朱氏生公有良
質弱冠從奚進士昌學舉業五試不利卒業太學入選
授丞于安福安福江西大縣俗不尚同辭牘充斥通官
顯人家滿鄉邑東連西引人人以第望自負吏政齗齗
不易公舉其職岸然無回也餽輸尤難事公任之有餘
力令去權綰邑篆亦優優焉任四歲而老民知思之君
子以為得其心非得他民心類也平生和氣藹藹而不
流孝友忠信觴吟自娯春秋六十有六終于正寢明年
冬月言歸𤣥宅允明公之外孫也哭奠之餘謹依公友
人周君所書公事撮類為銘以刻之墓石公配王氏子
男三人瑛環球女二人長即允明母先人曰祝氏瓛次
歸吳汝鎔孫男四人女三人公生以宣徳元年正月十
六日没以𢎞治四年正月九日葬以五年十一月三日
日曰庚申墓在薦福山銘曰
士也業成宦也志行老也居寧髙朗令終子孫繩繩安
哉九京
　　　登仕佐郎鴻臚寺序班湯府君墓誌銘
湯貫吳縣於今以大族稱最郡中不特以富而戢葢他
大族鮮以九族數千指聚食故多讓也獨未得其轉徙
之悉今第知故為中原人從南宋遷江隂呉又江隂分
條也始來者曰潤卿潤卿生均澤均澤生彦祥彦祥第
二子曰宗本是生府君府君諱瑄字文瑞母周氏繼徐
繼王府君小學之年則已知孝皇皇犇問求所以報親
者弗得或曰浮圗氏有茹素資福之說遂三年不鮮食
弱冠大母有疾刲股藥之弗效傷慟作疾繼事三母先
後一致終無衰減而養事宗本盡五致之孝尤稱能敬
始在髫總已蓄大志自以為吾長也吾父母當驅吾入
仕用路矣既屬孤㓙夙禀薄弱宗本閔惜以為不任弦
誦勞也少逸之将俾壯而理男事府君殊不肯自逸密
竊市典册辦螢雪圣圣自厲弗休竟展轉羸憊以大病
而學緒中斷焉年二十五始娶允明姑氏湯祝鄰密逾
百年彦祥竒姑氏聘之亦以病故至是始昏時先大父
維清府君叅山西藩政府君數千里來逆女無何與姑
氏同歸于蘇宗本方總家政御衆分職舉禮理財綱紀
煩冗殆猶公府府君承令與羣從更翻行貨京師轉以
饒益鄉之仕於朝者結合相與通懷達志㑹有㫖善書
者授秩署雜事府君曰時乎時乎即奉例入授鴻臚寺
序班階登仕佐郎越三年勾當江南已而曰吾雅志簮
組失其階塗今忽以韋素超侍禁宥専馳使牡吾復何
以塞吾君恩事竣遂不復起居久之病淋不愈改病肺
外枯中乾榮衛竊消又加痰咳益劇或時迷昩失神猶
自支厲一旦音語如常忽然而往矣𢎞治戊午四月甲
午生以正統辛酉十二月丁酉年五十八遺男子二人
長正倫為本縣儒學生娶顧氏今湖廣按察副使逢原
女次健庶出聘鄭氏女子一人孫男女二人咸幼正倫
卜是年十一月十一日奉葬于郡西靈巖鄉吳山之麓
府君操性皋緩慎重不妄葢孔子所稱以約失之者鮮
矣則府君其人也雖身不充志逸享未足然正倫秀朗
顓勤才業充利大振府君不在兹乎惟先顯考終鮮兄
弟惇友姑氏與府君猶夫兄弟也而允明辱愛尤深存
亡之感實鍾厥心與正倫哀弔之餘拾綴遺美丹書𤣥
石倚之外棺期重悠永又申之以詩焉其辭曰
人各有懐翔髙潜深蜂蟻之義夙尚吾心孰司我彛繋
此柅金綿綿髪膚先切淵臨大人有命我敢弗欽君陳
張仲獨媿纓簮貢蠡之業道亦無侵同居千言不間於
人蘭茁其芽既遏而湮西商作肅更特逢春䀜驟而喬
蔚為穹林六藝之用殊進同倫寓稱大鴻楮聿斯任使
命煌煌手捧而南還榮鄉郡允若買臣河漘伐輪我不
素飱殆辱知機長卧故岑我馬𤣥黄西旭移隂尊有㫖
酒未暇盈斟褰裳去之回元太純江源悠悠可濟烝雲
防而弗宣執承以奔粲粲文𦙍既道于岷沛物之勳
匪遥伊今巖巖吳山中藴瑤琨徳人比之輝采宵騰録
録小子増䘏于忱鋪華垂烈慚此蕪湮永奠隧墟侑以
悽吟焄蒿有融三難斯音
　　　王烈母江氏夀穴銘
允明祖姑歸同邑王公公居閶門下塘業故殷公卒子
宗善處士紹厥有家處士賦性豪偉有雄才濶量谹然
鄉卓特人也於其家冠昏䘮祭姻友慶弔伏臘迎餞問
遺無失禮又熹周賑人多所給施凡若是皆倚辦於閫
内日日舉其所為操施浩然頤指而集取諸囷槖猶原
泉不知其所自來後又罹宗人之訟處士胥靡于官疏
牒胥伯譁擾歴歲支費益不勝計於時葢主閫者為江
孺人江孺人性氣畧如處士而材幹尤敏利故克有功
時凡為族為姻若隣友於王而知江者無不交曰賢也
先王父叅政府君示姻曹曰婦任宜師江已而處士死
一兒欽纔弱有室三女未行家稍束矣江孺人撫者嫁
者無隳焉無幾老姑又亡欽又亡於是惟與嫠子婦摩
鞠四嬰稚孫以居歴暑雨涉荒饉持門户數年不少仰
於人烈矣哉孺人之力歟孺人稟執聰明遇事機糺紛人
情竄伏一聞之立有裁擇判決億之屢中又意氣剛果
既事無遁情而行以敏捷故罔弗濟又言論順直容度
髙潔黨分間不肯以一豪為人謾欺若挫抑之即或有
是正辭折之無小不忍之態雖私親内屬倘有忒儀亦
正之不能隠忍也又動履嚴重密姻之家不茍還往曰
彼無以其富也而我易近之乎又多藝能孺人之賢衆
矣其最大者事嫡瞽姑三十年又事生夫姑二十年皆
備極子道無一髮缺一日怠其至且久如是何其賢哉
予每接見敬奉不敢忽今年将如京師孺人命志其履
系成章曰即子逺去吾當刻諸石他日寘吾藏穴使後
子孫知我於王不敢負舅姑夫子之事如此者噫坤徳
之樞機有家何其濶歟為孝婦是為孝子良臣也為賢
母是為明君賢父也是君臣父子二道偕也與其本為
夫婦者而三焉則人綱灼灼乎在天地之間如其全人
者當幾何哉當幾何哉若夫以嗣以續繋宗祊之重也
而又治亂持危與蹇蹇匪躬託孤寄命而不奪者同科
則偉哉乎功德均隆而忠良並殫者歟敢僣進以稱曰
王氏烈母舉功之不羣也以詔于來以慰奉其志烈母
名某父曰景昭子男一人即欽娶婦卓氏復姓沈氏女
五人孫男四人􁀙琫瑜珮烈母以宣徳五年四月十一
日生今𢎞治甲子歲七十五矣氣貌澄健不少衰所治
夀藏祔先處士楞伽山之丹霞塢前岡也綴之以詩曰
氣剛肅兮才明通既果敏兮又順雍将大施兮沛無壅
始履達兮楣棟隆中罹擾兮鼠穿墉終投艱兮哀恤從
閱寒歲兮知彫松嗃嗃厲兮卒無㓙徳備懿兮功特崇
亦慈孝兮兼明忠人綱三兮萃一躬丕哉烈兮懸王宗
樹沃劬兮食當豐睇桑榆兮延西舂尚福禄兮來攸同
爾繩繩兮養奉充世報徳兮思元功美哉壤兮有夀宫
後百歲兮雙劍封受介福兮王母降回源澤兮流亡窮
　　　孺人王氏墓誌銘
孺人諱妙慶其生之族曰王所後之族曰祝所歸之族
曰劉劉祝出長洲王出太原皆宦室也初正統時予先
王父太中府君以刑科給事中與國子祭酒少詹事劉
文恭公同朝府君為長姑氏覓壻因得文恭之從子汝
大館贅於家既而長姑卒府君視先考也少曰當圗輔
之者壻故不可離也時太谷王妃父兵馬張英知之語
府君曰吾中表之族有王君名郁者今任太原左衛千
户厥室何宜人誕二女其長者則嬪于晉邸為王元妃
次在室也盍後於公而繼贅是圗府君曰善從之緘詞
走伻以諏于劉之尊劉之尊曰可遂就醮焉景泰之甲
戌也明年生一男曰榦成化初府君致其政還吳孺人
歸于劉已而居吾家為多後榦入京師圗仕進孺人往
依之又數年榦被薦譯夷文于六館荐以受禄加服遂
授鴻臚寺序班歲庚申汝大卒孺人與榦歸于劉越二
年乃卒癸亥正月甲午也以宣徳乙夘五月七日生享
年六十九卜以某年三月甲申葬于虎丘合汝大之穴
榦申奉治命邀余述銘予之孩提葢嘗受孺人襁䕶之
德其何能黙孺人性甚婉良而才識警穎工巧越倫又
能安時㢲履通塞一致其賢洽於諸族姻間而終享夀
康進加榮貴亦用慰於㝠漠矣汝大以輸貲冠帶孺人
又嘗生一男夭今榦弟二人妹一人皆側出也孫女二
人銘曰
太原彭城居三族之華方舟泳游敦一德於家或柅之
輹無往不復子也足母孰與不足纊而恔兮兹謂終福
安𤣥扄兮荐歆嗣禄
　　　湯永之妻徐氏祔𦵏誌
徐氏予中表女兄也徐湯皆與祝為連湯有士曰永之
徐有女曰徳荘年相若也凡三族歲時嘉吉燕㑹間二
氏輙相期結好而未果也既而各問名他姓輙參辰不
恊久之湯曰結好之願當不在兹乎一往求之即諧竟
就䄜卺徐氏既就湯家室攸宜信睦修篤而未幾湯君
病不足蓐食淹久以死與徐氏相安葢無幾何時徐氏
當英歲握志確烈如山不搖沈寂閨寢又十五年乃染
疾卒徐氏有至善貞順之範倍蓰他婦辯言巧笑一生
不聞於族侶其生天順戊寅四月乙酉殁𢎞治丁巳六
月甲戌年僅四十耳父余舅氏字曰嗣華前武功伯猶
子母王氏𦵏以己未八月乙夘穴在白馬澗南中麓山
之原合祔永之徐氏不字始取永之兄子訓以嗣至是
其舅以訓來稽顙曰新婦志行良無寧使銜恨九土而
無如君知也予澘然書之銘詞曰
身未亡志亡幾時泠然以往也婉魄怡怡從靈修而駕
元氣清霜白月兮無不同之幽幽遺璧掩山陲其年無
耆艾羣媪之師
　　　史在野墓誌
在野為余女弟之夫氏史諱臣字在野吳縣人也以成
化戊戌十二月七日生正徳庚辰五月五日卒年纔四
十三嘉靖癸未十一月二十四日庚寅葬花園村祖塋
余當銘然而悲夫在野有志而無年又悲夫其孤衆室
凉身後落寞又悲夫予妹之嫠苦也酸澌不能以筆
然而俾其後得據依以知在野生死大概又假偁述以
少慰㝠漠亦有在於此即言之初先考仁齋府君生妹
四歲而下世妹稍長允明與母陳夫人謂不可誤其歸
有問者多不當意史氏自處士浩生今隨州守引之甫
室張夫人生在野為冢嗣乃以妹為在野求聘遂從而
歸之無何隨州往任在野守廟墓於家在野有志脩飭
自愛不肯落人後勤營業居闤闠弗溺靡俗不及為仕
顯然好學尚文嘗一往省于隨歸不數年遂没有三子
曰貢曰賢曰贊子婦曰顧曰顧曰張一女嫁張希載悲
夫銘之曰
行不失貞志在廓而成孰美其生靳靳中齒㷀㷀諸子
孰厄其死與短而臧與抑寧慝而長與是並非人之願
而理之常在野何否而罹一于此尚其餘淑之可藉抑
冥相之可假俾後弗隊以下殆庶乎恔亡靈而慰存者
悲夫在野
　　　賀先生誄
維𢎞治三年太歲庚戌十二月十一日戊午吳儒賀先
生甫卒于閶門外之里第明年葬于黄山嗚呼哀哉乃
作誄曰
邈矣慶宗始顯惟輔是佐帝乙効庸肇祜晉鄭齊克陳
寅與虎軍戎趙舍俎豆漢普衍繁東都純更以賀分柢
散條代弗穢譜沿晉洄唐指弗遑數恂恂夫子有耀爾
祖事我髙皇績在大理爰及顯考墾兹儒田無妄之災
孰厄而顛夫子承緒出死履安僑寄江隂棲泊丘樊顓
志厲業不病其身幹蠱克家忘其先艱春誦夏絃筆墨
簡編菑畬南疇桑麻東阡呑酸茹寒終日乾乾以壯以
強食力累年修文起貲允若計然屢遷師帳再造故㕓
髙閣連衢書齋數間小山幽亭竒花清泉逺集嘉賓豆
豋盤旋富吟宫商侑宣管絃神和氣融遐齒益徤衆子
養色羣孫捧膝士服儒言庭宇翼翼有魁鄉䇿有廩黌
籍文源浚流滂濞沇溢夫子之志以莫不適嗟嗟夫子
不愳不羣剛勿戕中和非徇人屏斷僧巫不諂非神克
勤克儉富弗濫貧少靡玩歲老尤持循木嗇其根條柯
自蕃還庇本趾亦理之然報施既豐忽奪于天淹歲之
眚終不可延嗚呼哀哉綈帙收芬遺草夜烱塵縢主榼
音絶徽軫識旗飛翻黄山之領草露滋涔松溪夙暝頎
頎玉躬漠漠沈影嗚呼哀哉小子王母連姻外支復有
大父為夫子師誼敦歴世義禮匪虧小子之幸撰杖屢
隨豈不感知㢲言忯忯包荒發蒙有銜不遺欲酬之後
雖遂焉追嗚呼哀哉孰不有厄終泰厥否孰不有死死
不愧士隠節完躬顯發在嗣鄉郡閴寂澌盡君子登文
旒旗洟涕曷止嗚呼哀哉
　　　仙華先生誄
仙華先生者長洲趙公與哲甫也其諱同魯先自浦江
仙華山來故號仙華生公以王孫遺貴而沈盎儒術振
望林表垂數十年門第欽重是稱先生今則已矣多為
辭詩以薦傷惜太原祝允明奉作誄曰
有宋周叔僴僴恭肅襲侯南陽隨國居睦其孫監稅宦
居浦江良仁再徙斯吳金莊金莊六葉兹惟先生偉表
山峙吐音鍾鳴成器知道力學稽古上師聖賢近武叔
祖叔祖維何曰友同彦如祇事太宗為時碩儒公有其
才擁而不試有莘躬耕曽不忘世時事得失生人利病
知無不言大夫問政歲則大饑官無善圗公䇿四出萬
言為書挾走千里陳于撫臣彼搤其謨而譽其文公曰
咈哉余豈衒玉為民請命抗論反復卒用一二布以䘏
之薦于司舉而亦尼之湖淫病田矢謀于公築之複之
坊與水庸彼則何知始怨卒服公置其功而任其讟清
籍之苛驅民入伍公則徃愬曷逢彼怒終則以悟乃更
厥武或執萑苻導俾誣善乃用賈賄公曰其敢我則隨
徃不直不返乃悚而釋善類斯倓條約于族以義篤親
聚貲公藏散給用均老養少教喪祭冠昏成美疾惡憂
樂同人扶爾之顛匪望報為折汝之暴吾豈畏斯平以
為執剛以為施通拘立懦時寓風諧先生之學鉅細博
綜天緯地形醫方仙洞篇翰葩富談辯海湧云胡遐徃
内外傷痛鳴呼哀哉氣鈞生人終始有期踰耄之齒公
豈憾遺鄉門之戚失怙斷規嗚呼哀哉典刑曷寄咨爾
室徒尚列名諡
　
　
　
　
　
　懷星堂集巻十五
欽定四庫全書
　懷星堂集巻十六　　　　明　祝允明　撰
　　傳志
　　　元故成全郎江浙官醫提舉恒齋葛先生墓表
士抱賦頴粹砥行修業綜古聖人經術固将以自效達
志用時兼濟上下流華於方來也或世代戾契既不我
用於是背廷闕面林臯吾志已矣然而澤物之仁函乎
中活世之方寓乎手緬觀斯人有病心惻乃有知者舉
而試之雖地隘施小吾且應之亦有以發志成效不孤
天禀為聲永身後則獨非君子之心哉是亦君子之道
也宋籙瀕訖竒傑之士散落草莽者何限吾鄉尤衆其
稍出効用於勝國雖百售一二固稱於時以貤於後不
可誣也若葛提舉先生其最也先生業行與其蹈履有
黄文獻公晉卿志墓之文其裔孫懌比治飭遺冡以文
在幽不得外暴雖人多憙傳録故不普因斵穹石揭其
前特請余屬詞刻其上因撮黄志大略為之叙云先生
諱應雷字震甫别號恒齋世平江人大父曰宣義郎思
恭父曰進義校尉從豫先生始受周禮於季父某為舉
業業成而宋亡無所用之進義故儒者而學多能通九
流百家醫尤工先生既無意干祿儒業之外遂専治父
所遺醫法黄帝樞素諸篇搜抉研核無餘力自得甚深
以為當世所謂醫者株守近代意見論病執方如檢畫
一絶不識原委誠異古法乃推運氣之標本察隂陽升
降之左右以定藏府虚實而合諸經絡氣血之流注於
是疾病之候死生之期無能逃焉從而立方法為之湯
液砭焫自不能雷同他人竒效乃著聲華日騰焉時浙
西提刑按察司判官中州李某推醫名嘗治其父疾亦
致先生決之先生為之語云云李父子驚相顧謂南方
乃亦有斯人乎因盡發藏書河間潔古諸說相共討尋
凡先生之語無弗諧合去益以其道行南方之醫始能
言劉張法者先生啟之也先生嘗謂守真若子和當女
真強盛時人氣勁悍故宜多用宣泄逮其兵饉衰殘之
餘民瘁氣困於是潔古與李明之輩乃加以補益此其
下工也宋既抄末醫多襲目見務守䕶不能為攻伐是
謂養病非治病此由不知醫當視時勢盛衰不知通變
者也故所著書曰醫學㑹同凡二十巻大㫖類如此於
時近逺病家乞治無曠日幣馬塞門大夫士内交益衆
皆敬禮推譽大德十年遂被薦授平江路醫學教授先
生亦不辭為之治田疇嚴廟祀教育其徒往往去為善
醫無幾省臺交舉擢江浙等處官醫副提舉進提舉階
自醫愈郎至成全郎延祐之某年也至治二年以内艱
歸執䘮過毁竟不久卒于家三年正月十八日也享年
六十其子乾孫以泰定元年春二月二十八日葬之于
吳縣至徳鄉望墅墩先域之次乾孫字可久其學得諸
先生而發之益竒取績轉神異世傳不衰吳中視為文
獻家自先生(缺/)世乃至懌
系之曰士惟無所可見見之或無本抑淺局故其所及
名實廣狹以之有如先生劌心羣經且将用周公之典
以輔斯世既不果退用其餘以被物亦取十全功葢亦
得上古聖人之秘其震於時而引於後何有也黄公謂
先生既棄去時業更以詩授乾孫又云先生質和粹識
量明達外嚴内寛孝友篤于家而恵賑澤在閭里然則
先生誠徳人偉丈夫文獻重吾邦邦人世當重之豈獨
其子孫恭慎乎丘樹而已也
　　　葛先生墓補志
修行立節人之彦慶餘澤引慈之契敬宗傳美孝之鉅
發徳實録辭之善自夫伯翳俶封葛屬肇氏拔分五爵
散部四民蕭規曹隨傍流達兼之澤伊耕姜漁鞏用舍
藏之具君子不斬文獻能徵千載之間爛然充觀若夫
唐靈斯薄周民或遺時則道明府君違淮南而之一邦
卜澄江以宫一畝爾來不億尤引無極大概宋富顯公
元多逸夫勝國告終之末真人出庶之先則兹野樵
先生昉宗於吾蘇焉葢歲駕丁酉江人恤戎先生從父
益之而來洪武初紀遂綴版長洲而授㕓城市先生諱侗
其字天民起居六藝飲食一經本窮羲文枝獵王鄭研
幾隂陽之縕觀象剛柔之賾至於融陶性情比排宫商
近嚴聲病之度逺守經緯之㫖隨時言志夷然自獲辛
未之嵗應辟人材授雲南大理府同知力以病謝浩然
東歸河干伐檀韞匱藏玉聞詩乃興志從劉王之招學
易無過神符阮君之遯董帷尚下馬帳亦縣生徒執業
遐邇烝集永樂戊戌凝然告終閱受春秋七十有八配
室顧氏二子華倫始益之造居在本縣二十四都陳公
鄉之雉瀆及先生遷築考命遂即雉瀆之址為幽宅焉
又越四世其孫曰𢎞時游大黌力述祖徳更整系譜還
輯遺吟復以石文無見𤣥美未傳固乞追纂所知章揭
崇石庶幾終世有考來哲知欽源長祥餘墟穸永妥
　　　明故文正書院主奉范公墓志銘
自文正書院立世遴一人統司之曰主奉魏公千載不
斬之澤行諸其身責不輕矣然恒視其人為低昻由魏
公長子監簿公嫡支而下十世曰廷榦嗣為之當洪武
初資業甲吳一邑邑舉總民稅稅多逋坐當除名詔執
歸京師廷榦與室陳夫人訣曰吾罪即死應爾獨世澤
斬於我吾何以入厚土何以面先公夫人曰即償之須
幾何許曰二十萬曰計妾奩飾猶盈并益以君產當足
償奚若以易覆宗之禍廷榦曰善立舉粥如民負輸之即
就繫及京見上上釋其罪更加奨賜遣歸由是義田之寄
長洲吳江族籍者坐廢而呉籍獨完存焉廷榦生天鑑
頴秀抱逺畧有文行讓嗣職于他不居其人乃弗克負
荷至售手澤質公田義職以蠱連族病之更合議還屬
諸天鑑之子元理元理儒行惇潔博通經典有大度乃
拮据黽勉裁節冗濫復手澤清義田别户籍立提管一
人専領之十載一易以革賃售之弊作砧稽簿四冊請
于巡臣郡守印記之分畀主奉提管掌荘天平墳寺各
傳守以備叅察失遺又修正家規圗乘損益給助白長
吏列刻木榜縣示逺久更新忠烈廟若義莊若家廟主
奉之任於是為大舉娶周氏是生公公諱從規字圎吉
賦性冲和操履中庸力思紹述親事充振先烈如新歲
寒堂改塗書院易建石表凡祠事既董正周備又以文
正忠宣而下累世宅兆在洛者久缺封掃請于官求自
往省遂給過所以去至萬安山尹樊里省奠封掃如儀
自魏公祔位諸冢遺封故存獨忠宣之兆越五里至則
無所見問知為屯戍所平久矣因望祭悲號削蓁蔓披
砂礫肆蒐不得乃禱于空跽泣連數日天忽大雨三日
夜雨止滌土去深三尺餘露斷碣數尺題曰宋丞相范
忠宣公之墓公大驚喜亟白于守禦分閫官勑戍卒還
公始案圗譜加封樹作墉屋辨止界正神道植望獸以
表之勒石記事訖又為外舍屬褒賢寺僧居守又遣吳
中支族一人往協相僧以居然後丘隴之職始與祠事
並盡既復以今族食指百倍於舊而莊課不登乃合衆
協謀取湯沐之樹易田百餘畝以附益之族禄始贍其
憙建樹多績效大帥如此始范家園故地殘圮公大新
之鑿池立亭蒔花木育魚鳥中嵗養息其間天平故有
卧雲書院公時往還自得因别號卧雲族人或盭繩笵
漁餼禀家憲當罰公惟舉憲風示而卒以厚度包容之
不致罰或曰先生傷圎乎公曰吾家自咸通柱國府君
以來積徳百餘年而發於文正忠宣恭獻清憲諸烈祖
奕世大顯至於今又六百餘年而不衰益熾子孫千億
蹈儀循度不致散背者獨持一義字保之故爾人之格
不齊惟義可以和之至如條法懲責先君特縁是垂教
閑人心耳吾所以兩調之如是将以不失先君意而默
有以永保義之心也聞者皆帖然其特見御務務為寛
雅微逺又如此公生於宣德戊申九月乙夘卒於𢎞治
丁巳三月甲寅享年七十配盛氏故太醫院御醫叔大
之女誠一恵和有古賢媛風稱為世家主婦公初昏從
外贅處盛氏尋共歸治婦母之道並無違以辛亥六月
己亥生後公一載二月庚辰卒年六十七初不育常褓
公弟太學生鳴吉少子汝舟将以為後既而貳室譚乃
生子男二人長曰汝輿今補郡學弟子員嗣主奉次曰
汝輅女一孫男女各一汝輿等卜以明年戊午月日奉
公與碩人合葬於雅宜山之新穴倩其族兄呉縣學生
昌辰叙總遺行将著之不朽以允明與有姻分知仰切
悉來以為委謹為撮書復綴作銘其詞云
君子之澤如水行地達之斯達壅則以滯茍達而滔奚
逺無濟洋洋魏公仁源義委勤以卧雲載宣載止清廟
既嚴穹丘亦治徳豐行卓全歸善瘞拜瞻先公不恧九
地江水泱泱沛於終世
　　　薛先生墓志銘
吳有隠君子薛氏力學脩道七十而沒未嘗一日同時
世浮詭者既沒孝嗣應祥謂允明與皇甫録曰先處士
多門人傳逺之託吾以委吾門人者要至先人之終而
貴備也録乃退為行狀甚詳允明相為參補謹誌之以
薦于吾師曰先生諱英字時用貫長洲縣曾大父名逺
大父𢎞道父繼周代傳六藝繼周娶于程生先生而家
計不充然繼周不以家故遷守易業教先生轉嚴先生
亦轉刻厲學成而志不在顯赫養親之餘稍以膏馥恵
後來劉僉事廷美沈二隠君貞吉啟南皆知之遞請尸
塾席先生學則方肅授諸生悃悃端實居常時慎確寡
語對人不能為佞詞和顔雅衣儀度沉厚御家不偏於
侈陋拘肆自以貨殖聞達機智之間舉不巧於是自稱
養拙子微飲諧歌熙然忘老初為郡大夫致鄉飲酒二
十年後亦勌辭𢎞治甲寅年七十有四得疾十二月己
未終于正寢将加纊猶命筆自書寄顔云云語意可慕
其生永樂辛丒七月癸未也配劉氏中書舍人孟功之
孫祭酒文恭公之姪生子男二長即允明師寓迹縣學
次曰得祥女三太學生王頤及劉侍范昌璧壻也孫男
二曰金曰銓女三葬以丙辰正月甲申穴在金鵞鄉孟
字圩之原銘曰
鼎鼎詩書翼翼冠裾吳何多儒匪儒之易厥或異趨将
守之缺而施則餘肫肫先生實乃越譽髙明考終安此
幽墟煒煒我師踵弓以箕揚顯方來将煩命書有隕自
天匪志之需後者而過煩下其車兹唯公宜豈曰室徒
　　　故處士顔公墓銘
長洲處士顔公将老自為石椁以俟命既十三年乃卒
又三年哀嗣復等乃奉以歸厝於是處士德行大致今
吏部侍郎呉公嘗著列因椁以為銘復之将掩封更圗
文方石内椁中為陵谷革易之慮邀其筆於允明允明
少從先叅政接處士不能以辭文之傳逺者既具矣不
必以溷惟其慮且不可以廢是為述族屬經閱一二兼
衍前文之實為繁辭以系焉庶幾以貽重來世曰處士
諱昌字公懋甫曾祖天澤字潤之不受張士誠偽元帥
府副使之命隠死于皇朝祖天泉字濟民父琇字季栗
是為哭父死吳之達孝者也母李氏妻盛氏夏氏子男
四人泰復升大有女一人孫男六人閔曾言孟冉宓女
二人處士之生永樂丙申五月二十七日卒𢎞治庚戌
十月七日年七十五葬癸丑十二月壬申墓在本縣金
鵞鄉古字圩銘曰
顔以孝聞振于昔今敷華胚渾有啟而承處士之稟弗
渙其淳孩提而知知愛曰親親足傷爪我踣而呻哀哀
失恃學樂之年充充猶猶以罔弗誠窀穸之事我力斯
勤左簣右臿指皵搤龜祥忌烝祧祀事員員建本立儀
既信而倫敏敏春秋通于亡存我憯我考烈孝亡羣我
燿我考我力需人人孰諒只三年亡葷上下以動州司
升聞孝理天下将徼勸恩孰為格之國典斯湮我身我
心孰道以信口及我先我涕涔涔疇昔之夕既息我形
有赫我父下教其訰爾志我顯胡究我心爾祖遺休盍
煥于文勿以贄脩而沮于貧有餽爾相爾伺于晨詰旦
占之孰繇孰徵有客有客不速而臨有餽者器符夢之
名迺上太史賁詞份份一氣之靈繄孝是根既立道本
亦多旁仁岐伯之法我庸孔神或乞醫焉既施既平有
病于旁孌孌女生一匕下之亦底于寧宵闖我寢曰寔
感君何以酬之君活之身我頩以迕孰是賈媱孰湼我
緇孰磨我磷麾之不回我匪懐春我身曷生我感曷申
嗚呼噫嘻昧哉愚隂女則何知酬以潔清女乃遄往化
此魯男處士之容令氣氲氲座不茍同詞不粗陳鄉飲
社聚方裾脩紳頔頔威儀亦孔莊温孝子是呼下徹臺
臣前以父作後以子因巍巍齊女孝子之門𤣥運莫留
殱我孝君牆翣戒完即此靈辰生晦死薶千古之珍周
棺有磶勒此鴻芬廣之邦閭永之子孫千秋萬年其無
震傾陵壊谷移或換髙深孰有見諸勿毀勿垔凡百君
子念此孝墳
　　　錢處士誄
髙陽苗裔彭籛孫子厥名曰孚為周上士職典錢府因
官命氏望于彭城世有彥美爰及李唐懿僖不綱九縣
俶擾鏐乃辟疆趙魏分茅桓文尊王比入宋室忠懿來
歸顯列班序笏紐陸離維此甎橋忠獻之枝公達昉遷
維常亢之維常閎義格于英宗綸音表宅龍光盪空公
生令稟仁冠義袵大川外達冰鏡内審詩書廣才智禮
成性孝友大節信恵百行父有富業胼胝幹蠱父有殆
疾斷膚覬瘉豈不知禮因心切至暨其執䘮戚易兼致
兩弟短折死葬生給擇族繼絶厚嫁三息父妾弟妻守
節孀婺豐養日奉衣糧嵗支内外中表逮諸屬眷彼
其或匱吾此能贍翼翼先祠累累世丘祭薦叅告謁掃
封修綿聫譜牒熠燿文獻玉裁宋冊鐵鑴唐劵先生謝
表蘇公碑觀累代名鉅英辭妙翰石磨梨刻覆䕶流散
三華家集名賢確論并歸刋布籖帙充衍既圗紹述亦
志兼善君子攸依小人復賴爾涉予梁爾暴予槥減額
而稅不息而貸年凶勸分發粟一再乃至于三曾不少
怠有司承制懋賞以秩始用郎級繼之右職公咸曰辭
豈賈受直官不可回以歸燕翼比及其終堅郤猶昔官
曰得之亦有故實重門載旌風聲遝籍有秩鄉飲幸公
臨席流謙自牧華聞滂溢元公上卿交贄請識褒篇贊
章璀璨縟繹公度既達公心孔安崇樓髙齋瀞沚芳園
觴歌恱生翔植怡顔七十而卧翛翛大還嗚呼哀哉孰
不有生生斯負之詭隨浮休鳥獸同期公則大完始終
弗虧今其止矣紹者伊誰嗚呼哀哉孰不有世世彼我
此鄉原亂德楊朱為已公施溢分曷畦曷涘世則逋公
今曷酬只嗚呼哀哉深山大澤實居龍蛇公歸九原胡
邇胡遐止水不滓薶璞非瑕清魂夜游上下無涯風霆
共運星月同華公其快哉元氣為家嗚呼哀哉繄予二
祖通好于公祝徐而錢鼎趾同風公不遺予包荒發蒙
耉成後凋邦社漸空海宇之嗟曷以私恫最行文旗昭
明有融淵淵徳聲川壤齊終嗚呼哀哉
　　　故詔旌義民錢公惟常遺像贊
陽秋中蘊制事之義而宅心之仁金玉外相秩乎其言
而睟乎其面展也君子今不可見章服威儀千載毫練
于何考徳諸老紀傳吾萃以為其裔流之詔焉葢曰玉
音華衮事英廟之忠金劵汗青紹武肅之孝五品孫而
一家肥似古君陳隠從親而貞在俗類郭有道活凍餒
也從范堯夫之棄舟折閹饕也非王孫賈之媚竈幽潛
屢書存殁一道嗚呼鴻山巍巍中有大寳偕此風神與
天不老
　　　記吾鄉二老者
馬暠字公素嘉定人舉止迂固鄰夜火家具一不取惟
頂巾躡履執大袍凝立通衢中行遇深峻必舍舟車而
徒回曲淹滯而不厭在舟展佛經香供跏趺唄誦振響
人夾隄佇看不顧或稱以癡擊掌大笑遇鄙客錢虜則
以苛禮律之讀書専博鈔積甚富受妻家膏田悉以與
人有白菴集
沈誠字希明長洲人言必信行必果立不易方一介不
取不予淹貫經籍而家無方策詩篇文筆一字不作居
市間密鄰不識其面聞其聲登橙竊窺喜曰今日纔識
沈先生也
　　　金孟愚先生家傳
金孟愚先生者呉郡長洲人也其初自汴隨蹕南渡籍
于此世有佳士而不為仕至父伯廣學行尤茂為里中
子弟師時葑門亦多儒士夏建中者尤名薦為儒學訓
導以女妻伯廣生孟愚既出詩禮家資賦又明穎文籍
一誦讀不遺由是少弱已淹貫經史繼為里師律身謹
而造士勤巋然自重與伯廣一轍性寡欲無俗好以介
自命舉措每不徇同時衆其甚也人目以迂以矯而不
辭葢誠志乎狷者既鮮合所還往無幾人亦毋友不如
已云也如陳僉憲永錫杜先生用嘉邢隠君用理顧隠
君寅仲其合志者也致孝祖先五祀而痛斥淫祠巫覡
及老釋之教至野師隂陽宜忌最不信成化末郡守嘗
要與鄉飲酒然其視官政失得民俗美惡恒不能忘言
尚書三原王公來巡撫孟愚謂其賢疏民務九端上之
逮後御史巡按至亦以時弊往陳亦其志不自己也比
老取素所讀書中集其闗人倫事理可法者為編曰羣
書㑹萃所為詩文有草藏于家初别號近思後曰竹雪
迂夫以自表其髙潔絶世之意
贊曰遯之時義以遺世自善為是者必與斯人寡羣亦
勢爾也然而有不盡絶世念孔氏亦與之耳吳最多隠
君子若杜公者函中蹈靖何其鳳德之盛與其一於狷
獨者邢氏與故沈誠希明有名隠而専與世事者趙同
魯與哲顧亮亦然而金孟愚乃畧同之亦各從其志也
今杜趙之後迺涉榮塗邢顧沈皆無聞金之子成性守
素慕文不令家聲委地輯述先事甚勤又乞余特傳之
亦孝矣哉
　　　栁義士歸金贊
故御史栁公華居憂嘗起復嘉定陸坦與傾交持白金
五十兩來贐公不受以貸則受乃受去公起巡閩中死
鄧茂七之亂貸金事時獨公兒謙數歲侍傍他無一人
知比謙從錮沒赦還陸已死久謙亦翁矣持子本侑醴
食往歸陸之子陸子曰無之我固不知知獨父持金贐
行客耳謙陳狀固予之往返三數陸始強受賢矣哉二
義夫古罔斯艱於今走九土覓若一个不得也激為贊
曰
二老去矣二子克承孝達事亡信歸平生二老俁俁偕
游地下亦讓亦悅含笑栩栩揮金見義雅不見金金亦
戔戔義權不任維古斯易今力倍蓰完域寄孤反手於
兹義如崇丘泰華終古哿矣富人大盈郿塢
　　　徐處士碣
吳光福多才賢士新故接燿而徐族最徐之最如良夫
樂餘克昭而來亦接燿而近時特以處士孟祥為魯靈
光處士沒門人王復列遺美為傳嗣子鼎又自誌以畢
未備至于今十有七年仲子頥乃更以碑章請於予曰
其有待也自先君之意則然矣於乎予不足以盡之按
成傳舉前聞類著於不刋處士諱麟字孟祥其為人也
體具陽秋而道孚華實少嵗孤薄稚弟三人繼母戚之
還就弟食處士如不可生亟往省視尋迎致事孝友終
身推而敦族外而信友夐縣時情卓樹古義嘗失器疑
在臧豎家人曰究之處士曰無問也嘗售貨賈從販夫
家人曰縮之處士曰無校也鄰媼疫無家倚墻俟死處
士舍而理之遂存川梁之杠缺病涉恐行處士葺復創
之乃濟至於儒謝小人學務為已綈緗飫乎腑腸組繡
爛於指掌實之而粟布貴精之而糠粃去昏旦益觚槧
倐忽就篇什上師必名賢下授多髙第時哲達官承風
欽躅然而山嶽静肅曦暘動温驩吟緩嚼百􁐳裁醉猶
夷然無變度焉成化壬寅卧疾不禄甲辰秋日安厝於
此鄧尉山之南麓其年七十又一前後系屬悉述先作
嗟乎稱士衆矣難乎核實有如孝義植其本文華達其
枝行治浮其聲者非士之真而宜傳易家以邦一邦以
天下一日以百千世私以公者與彼不尚徳乃弗知傳
此欲傳者必先求之求之無於他焉處士是也
　　　韓公傳
韓公名襄字克贊長洲人也韓自武王庶子昉封及王
室東遷失國而子孫遂氏之後更受采地于晉至景侯
䖍復受天王命列為諸侯迨秦而滅漢興王信復封傳
四世國絶孽孫說以功封龍雒侯子增嗣增子寳無子
國除寳弟騫遷南陽自騫十世為河東太守純其七世
孫播徙昌黎乃祖純而為昌黎之族播生後魏揚州别
駕紹紹生北齊膠州刺史胄胄生後周商州刺史䕶䕶
生隋邠州刺史賢賢生唐巫州刺史符符三子仲大智
生休相𤣥宗休生滉相徳宗當安史之亂迺自鹽山徙
博野唐末徙贊皇五季徙安陽入宋惟頴川安陽二族
為大安陽再世為魏忠獻王琦當時稱為相韓以别頴
川族琦生駙馬都尉太師秦端篩公嘉彦嘉彥生紹慶
路節度使諮諮生保信軍節度使仰胄仰胄生浙西路
兵馬都監廖始居平江廖生浙西路兵馬步軍副總管
性卿性卿生龍龍生榮甫始業醫榮甫生信仲信仲生
斗一斗一生凝凝生奕夷當皇明永樂中夷與從兄奭
並事太宗皇帝以醫太宗皇帝官奭為大醫院院使夷
為院判寵賚優渥多越常典而奕尤以儒行表於山林
間當時視其族如宋世之視朱張顧陸矣公為院判長
孫葢仲子布出也幼而孤後布之兄存其行首諸房孱
苦成立獨精先業明允確廉不隨不同侃侃如也介介
如也老益恬淡無干于時而平生以其術澤人者則弗
勝紀王氏婦體碩年老升樓蹶而仆諸醫都不終脈搖
首言中風立死耳後至公公曰病是跌撲家授藥融導
氣血氣血平當瘉已而果然從兄之子之夫嚴恒病胸
膈閼滯溺赤精滑作寒熱吕骨族間成核如胡桃比一
枚特熱而痛不能言發在間日既三年公視之曰病自
虚火之動為滋隂降火藥丸引以龍腦服一月熱止更
為參耆補兩月病已病得之心切於生財而不定也所
以知者診其脈六部虚大時數數然也将歸姪女止之
公言留無為特留一冬藥耳明年春應來蘇吾逺迎矣
卒如之相城沈大隠君貞歳八十公去賀夀賀頃倐忽
不寧便沈劇公脈之報無害飲以湯齊訖君就枕席公
與客宿隠君猶子今隠君周舍丁夜聞内大哭聲客李
者嗤先生誤邪公言事有非理所必吾終不見其死耳
黎明問焉葢哭以他故所以知者脈惟虚無他八十之
人應然也今隠君室陳碩人病咽喉結丸小腫不痛不
癢衆醫並以為痰癥也公謂隠君非痰癥一潰應死隠
君戚其言姑從衆謀攻痰無幾丸決破越日便逝所以
知者其脈弱其形衰其年及耆而不復榮滋部分在開
闔也宋徳妻病其友深夜叩公門請決治公往從帷前
秉燭望見之即回步不施藥强之診脈亦竟許以死明
日更醫無言同者三日以死問之公云白如枯骨死也
金陵軍人妻獨居暴怒口鼻頓出血五六升公視之面
壁卧不能吐一語氣欲屬不屬奄奄然診之六脈盡脫
取參膏加地黄生犀飲之三日夜止龍塘橋陳家娣姒
有言齊成疾居一年姒死娣甚恐力求醫連易數子弗
瘳皆委去公治之刻以兩月可已從之良已公曰形不
衰脈有根蔕而已周生内年二十八中風不語諸治者
束臂矣公藥之任以亡慮既而然所以然者外無六經
之形證脈虚遲本情爾也上元人潘病瘵死未死無或
以死告告死獨公公後告人大骨槁大肉脫是謂形脈
俱壞羅僉事中風公診之其脈如弓絃曰入鬼録遲三
日程邪遲三日遂亡成化元年公省婦翁張御醫豫于
京師閣老南陽公延張治塾賓南海貢士梁淑一晨間
張入直李以請公公告李梁病犯厥隂六脈絶不可為
已言訖趨而出李與數達官共訝之復併命三五醫雷
然薦湯液暮而死矣周善婦病於娠公斷尺脈不固胎
雖成其下也母命其偕乎莫不誚笑不三辰如言焉相
城僧病腫脹喘逆旦夜返覆不能寝一息公為沈公邀
視視既語云急矣病得之酒遽投辛熱味為救俄而甦
咸以為慶公曰胡慶為病本猶未斷慶在他日耳果三
年二發甫除乃以好酒不能禁好厚味不能禁故所以
知更發者診其脈伏逆不應也又姻家趙郎年未壯好
酒甚酒不離朝夕以酒廢食忽病肌腫浮漫腹彭彭而
滿時狂憒可愕家人謂之妖禦以祝由病益劇公觀之
趙神方清言無變異也須㬰病乃發公曰病得之酒酒
以亂神祝何由闗焉噀之水麾之劍符祝嘈雜重實其
實虚其虚也令悉屏去留身對病者徐徐譬解之陳以
正說戒之絶飲重命之要間以湯飲遂安所以知其非
狂邪脈無怪無絶色無惡也戚女倪氏室而抱病公曰
疾無傷祇憂夭乎衆驚問故公曰質微脈細小是謂形
脈不應尋而病果已已無何嫁張生嫁無何得娠產亡
焉太伯鄒節婦八十傷寒不終朝便委頓欲絶公診之
語其孫炯脈洪而無根然年髙氣弱将無虞炯謂市醫
探利恒態獻白金如干挺公却去與之匕劑越日遂瘥
王侍郎仲兒四十患痰喘晝夜不得休伯氏評事請公
與盛用美氏議治許酬銀於二公公曰藥當出盛君療
而酬亦當盛君僕則不能評事問所以然曰脈往來啄
焉漏焉候厥逆也評事心竊惡之已乃符其說王家遂
謂公口不利絶不復乞醫矣公之不震富貴又然也𢎞
治己酉允明秋試南都館舅氏符臺李公貞伯齋宇曉
起繙閱縹帙入夜飲酒數巵就寢自謂和神也積濕熱
浹旬漸憒憒不舒八月三日肌大燔灼徹曙自謂困伏
故出遨遊數里愈不舒亟返歸中路遇旋風吃吃忍之
還齋不及解衣俯几一大嘔即伏枕頭岑岑如擊碎夜
誤飲表劑汗如注不解明日添重易以痰劑亦不解又
明日成痎又易醫易痎劑乃稍定扶歸蘓痎尚未已乞
救於公延久憊甚公變換救之歴五十日迄痊云允明
生晩居姻家㓜行欽感既久因從叩得治狀一二筆述
如右所覬傳之為報而猶惜不能以盡公
贊曰公之善也夫心行淑焉道業良焉𦙍胄華焉公善
葢三矣昔韓伯休假於賣藥以存其隠操公既先伯休
行業又然葢三善兼肖之矣斤斤然君子哉
　　　朱丈人小傳
惟朱令族蔚望中吳善源洪流徳風長競故明仲處士
崇實收華培根待秀髙行埃壒雄表郡邦處士既往更
大發於今公焉公稟負谹碩操施汗漫意量浩濶質榦
堅凝内覃九族外及八遐吉彼之不能吉凶彼之不能
凶也發篋無匱老吾老以及人老㓜吾㓜以及人㓜也
運掌奚難是以尊之於臺閣屏翰卑之於甿黎輿皂
邇之於鄰夫邑子遐之於越季秦昆往往欽仰英聲挹
清飈而懷卿霱飲受龎恵襲縑纊而飫醍醐信拔俗之
偉夫超時之豪材也雖魏顆之草多結而鄭莊之紀未
聞小子因撮大該傳示遐永公名繼字宗逺
論曰人之謂公如田文即微之猶鄭當時其揮斥貨寳
濟輔空急通貫貴達依歸凶極信然抑文為大國公子
彼将以争彊當時當時亦位太子舍人交内間宜是公
當今天下混平位不在九品中外之在位若不在位更
倚以綴屬來往猶羣家尹令其為是豈文當時意哉葢
子夏之云四海之内皆兄弟也實其有之而老安少懷
友信吾夫子志也公固願學者歟
贊曰百嶠望嶽千流澤海九族恩孚百夫力逮庇厦俱
歡弊裘或隘風行當世聲貽曠代
　
　
　懷星堂集巻十六
欽定四庫全書
　懷星堂集巻十七　　　　明　祝允明　撰
　　傳志
　　　封刑部主事伊公傳
伊氏出阿衡而伊水在洛陽之南今淮安府之沭陽縣
則有大小伊山伊水經焉而大姓伊氏居之葢山以有
水故名伊氏自其世居意或者居者大而久山由以名
未可知也至宋都南移細四府君始遷于吳五世孫元
裕生嗣賢在國初又遷建康生肜封尚寳少卿少卿生
恒悌恒侍仁宗皇帝于監國時仁宗即位授工部營繕
所正命待詔思善門英宗皇帝即位特勑授尚寳少卿
悌性通廣有才辯多交名輩是生公公名溥字紹方敏
而好學篤人倫勇為義胸度惇厚而中抱氣節不茍從
時低昻事親睦族御家有禮先丘在吳查山姦人計噬
之宰木刈而赭愬諸官復之加以封樹猶子少孤待若
所生田之在吳者僅三十畝族人粥女懼其失身也舉
租贖歸嫁之吳毗以貧将棄妻張寧将賣女各資給之
賴以完浦君闔室疫姻友削迹獨數往視迄無染一丈
夫子曰乘徳學懋肖而愛勞之尤切乘舉進士官南京
刑部主事既家于京四世矣羣從數十人姻屬滋蔓不
能無干請先生一切嚴絶不以及刑部刑部益得充其
守刑部遷四川按察僉事臨江送之示之詩以張文紀
趙閱道為厲以趙嘗仕蜀而張蜀人也僉事政譽益佳
及一考以工程便省装無蜀物則為之甚喜比僉事入
奏事竣當復任面乞歸養上特允之僉事歸公又喜公
素往來京吳投老止姑蘇居閶門外小曲僉事日侍左
右驩然終日公觀時貴遷躐之速園廬服御之盛一不
動于中二孫伯熊伯恙游業京學撫教尤至每入試輙
往視試不捷亦不愠尚徳憐才渇若弗及在晩後者忘
年相與眉宇申申和氣盎溢然不諂鬼神不信佛老其
執毅然今八十五矣手巻不釋燭下讀書作字徒步數
十里陟山顛不少倦每有興寄發之篇章温厚典雅有
唐人之度以京第近天闕山自號天闕山樵號詩伐柯
吟槀凡數百篇祝允明曰甚哉伊世之濟美也建康之
作譜金學士問叙之封君之葬王文端公直銘之學士
又傳之思存之殁劉大參昌銘之周先生鼎傳之其他
不勝紀好是懿德誰非樂道焉非鄉人之好也於乎豈
惟人哉固多有出之絲綸之言者而天之意方灼灼也
余於公年殆幼以倍而公遇之過每别去未始不追想
彌日恒欲紀録其言履可為倣依㑹提刑有請而成此
愧弗類也大抵德人往往善興起人伯夷栁下恵有以
起百世之下者公徳多端抑其和而介者則羣懿之榦
夫則其起夫人也殆不猶展公之徒與於乎恵聖人也
允明曰聖人予不得而見之矣得見君子者斯可矣
　　　陳公季昭墓誌銘
吾郡有陳公季昭氏藝畫六十年逺近知畫者莫不知
有姑蘇陳季昭既沒其家請誌墓之文於予予感重焉
葢自昊羲之水火倉史之日月立象垂文以窮理御事
而書畫起可聲曰書徒形曰畫語其上則形聲皆贅也
以不可偏廢者則其究至于絲髮不可畧矣其若一筆
一點脫驪黄易牝牡曰在神不在質者或一理也而非
其全矣公之畫不然人必耳目室必梁棟非古人無師
非定見無發若限而不滯若質而有味比於工事不為
飛題浮楹而青陽總章可累而致也亦藝之成者歟公
性氣慤簡不喜親世事寡出户庭仕者請畫多不予曰
彼將與巾幣同棄於憧憧者郡大夫致鄉飲酒一與永
辭曰其殆以吾以藝為酬酢乎吾不能郤棼然之求矣
居舍側隘或曰力可稍廣乎曰吾志不於是匪力故也
性且孝一生凡三刲股救大父母母疾而母功尤深一
時耆徳如東原先生輩多友重焉𢎞治初年八十詔賜
冠帶後一紀歲行丙辰十二月某日無病而逝春秋九
十二矣其生永樂丙戌七月某日公諱暹字季昭貫吳
縣父希昌母王氏配某氏子男三曰嵒岊􁓅女三孫男
一曰奎女三曾孫男一曰慈葬以明年九月某日墓在
武丘鄉曹巷銘曰
藝士也成行士也貞其亦可諡於先生矣
　　　潘公孟誠夫婦合祔之碑
家以徳久以禮義振以文顯主者知之配者成之如是
也合焉而謂之大不夾也葢嘗稽之往往而然吳邑香
山之栁溪有潘氏自其里稱之曰大家廣而之鄉之邑
則莫不然吾聞之久矣一旦其塾師徐君正夫以其家
葬文事來告讀徐君狀而犁然信前語不爽也狀曰潘
故湖人宋元以來一徙呉縣坯村里再徙今地在國初
則已長鄉賦為鄉族最至懐徳府君澤仁承先徳先事
益大之娶于朱生三子其伯曰孟誠甫則今之将葬者
也其諱諫抱賦敏重幼便不羣弱冠繼父事公事先輩
同父事者推其父為有子也既而與仲季治産作業益
隆然恢濶然持之以禮義孝友悃悃周仁喜施築甬濟
涉其可見者居處樸與人誠嘗自稱曰好古人與其為
果然也懐徳君既以夀大耋受國養之典錫被冠帶孟
誠亦已杖國猶共老萊氏之職不衰後十年始病痰隔
以卒則𢎞治乙夘三月己亥也享春秋八十一載矣鄉
人歆其年而悲其善焉其配魏氏諱懿真亦塘灣名家
父宗徳母張氏生魏具婦徳莊勤恵柔宜家式族其卒
先孟誠一年甲寅十一月庚寅也年八十三兹以丁巳
十一月甲寅合祔先兆穹窿山大院嶺右狀云爾嗚呼
是所謂以徳久而禮義振者非與其稱大鄉邑不繆宜
文以顯惜余未之盡耳然而不可辭孟誠有一子曰綱
為義官後父一年而卒女嫁葉鮮亦卒一孫曰鉞娶范
女許嫁呂氏一曾孫幼其從子叙等相鉞共治大事叙
是以從徐君來銘曰
善也餘其身無畢陳陳以告未聞祉也離之盡無留恨
言以慰族𦙍髙山厚土雙玉殯豐碑有掲讀者信
　　　文林郎南京光禄寺署丞李公夫婦合祔誌銘
李公諱浩字景洪吳人父伯盛母張氏公資賦峻確十
四入郡學無外習已而中鄉試會試落副榜不就選入
太學久之授太常寺典簿㕔典簿司樂某考滿無他過
法應致仕公為規援得復任某密懐白金餽謝力辭之
成化乙酉詔纂先帝實録堂委公脩本寺書書成上之
丙寅上書列卿及工人各奏保為本寺丞皆不報尋授
勑命進階贈父官封母及妻徐皆孺人乂久之丁内憂
起復赴銓踰四年裁改光禄寺珍羞署署正明年前官
復職而南京適有是官缺又調公補之奏乞添㕑役月
糧疏再上不果從居亡何以病在告淹彌經嵗遂歸吳
屏跡息交不涉公府閭里亦罕見顔面甲寅之歲重得
疾乃以七月辛亥卒於家公負氣不肯委附逐時故在
仕地匽蹇戾契不得申雖常格所得猶淹回不即得而
終不以奪氣性顓顓記纂大官之選伺時既久居京邸
無政務不能自逸因取司馬氏通鑑朱氏綱目為本又
上獵尚書史記下逮宋元史本朝續通鑑綱目統㑹之
以君紀臣傳分部摘其事略從朱氏例節書而以先輩
論釋萃系其下時附著已見為書名曰通鑑斷議凡二
百四十三巻𢎞治初上諸朝優詔答之兼賜楮幣奉常
時彚總寺事疏條為六巻題曰太常總覽又集本朝輿
地圗乘及禮樂官爵制度政目刑條諸定格之略為大
明制略二十巻又有書傳評義二十巻并他脩齊銓訓
成編者尚多其勤可知也公生以洪熙乙巳六月朔享
年七十子男二曰瑄曰瑁女一孫男二曰大有同人女
四瑄輩以卒後四月壬寅為十一月十七日奉葬於縣
郭横山之塋以徐孺人祔孺人諱素芳亦具婦行甚勤
與公齊年誕稍遲曰十二月十七日卒先一年乃癸丒
十月八日瑄奉太學生翁君狀來求銘銘曰
稱徳者驥亦既驂駟胡然跲蹛曾莫譵以懫脩業維勩
亦允其懿而又頃逝宜嘆嘳忌尚千百斯祀式奠𤣥位
以偕厥儷
　　　唐子畏墓誌并銘
子畏死余為歌詩往哭之慟将葬其弟子重請為銘子
畏余肺腑友㣲子重且銘之子畏性絶穎利度越千士
世所謂穎者數歳能為科舉文字童髫中科第一日四
海驚稱之子畏不然㓜讀書不識門外街陌其中屹屹
有一日千里氣不或友一人余訪之再亦不答一旦以
二章投余傑特之志錚然余亦報以詩勸其少加𢎞舒
言萬物轉髙轉細未聞華峰可建都聚惟天極峻且
無外故為萬物宗子畏始肯可久乃大契然一意望古
豪傑殊不屑事塲屋其父德廣賈業而士行将用子
畏起家致舉業歸教子畏子畏不得違父㫖徳廣嘗語
人此兒必成名殆難成家乎父没子畏猶落落一日余
謂之曰子欲成先志當且事時業若必從已願便可褫
襴襆燒科䇿今徒籍名泮廬目不接其冊子則取舍柰
何子畏曰諾明年當大比吾試捐一年力為之若弗集
一擲之耳即墐户絶交往亦不覓時輩講習取前所治
毛氏詩與所謂四書者繙討擬議秖求合時義戊午試
應天府録為第一人已未往㑹試時傍郡有富子亦已
舉于鄉師慕子畏載與俱北既入試二塲後有仇富子
者抨于朝言與王司有私并連子畏詔馳勑禮闈令此
主司不得閱巻亟捕富子及子畏付詔獄逮主司出同
訊于廷富子既承子畏不復辯與同罰黜掾于浙藩歸
而不往或勸少貶異時亦不失一命子畏大笑竟不行
放浪形迹翩翩逺游扁舟獨邁祝融匡廬天台武夷觀
海於東南浮洞庭彭蠡蹔歸将復踏四方得疾久少
瘉稍治舊緒其學務窮研造化𤣥蘊象數尋究律歴求
揚馬𤣥虚邵氏聲音之理而贊訂之傍及風鳥壬遁太
乙出入天人之間将為一家學未及成章而没其於應
世文字詩歌不甚措意謂後世知不在是見我一斑已
矣竒趣時發或寄于畫下筆輙追唐宋名匠既復為人
請乞煩雜不休遂亦不及精諦且已四方慕之無貴賤
貧富日詣門徵索文辭詩畫子畏隨應之而不必盡所
至大率興寄遐邈不以一時毁譽重輕為趣舍子畏臨
事果事多全大節即少不合不問故知者誠愛寳之若
異玉珍貝王文恪公最慎與可知之最深重不知者亦
莫不歆其才望而媢疾者先後有之子畏糞土財貨或
飲其恵諱且矯樂其菑更下之石亦其得禍之由也桂
伐漆割害儶戕特塵土物態亦何傷于子畏余傷子畏
不以是氣化英靈大畧數百歲一發鍾于人子畏得之
一旦已矣此其痛宜如何置有過人之傑人不歆而更
毁有髙世之才世不用而更擯此其寃宜如何已子畏
為文或麗或澹或精或泛無常態不肯為鍛鍊功其思
常多而不盡用其詩初喜穠麗既又放白氏務達情性
而語終璀璨佳者多與古合嘗乞夢仙游九鯉神夢恵
之墨一擔葢終以文業傳焉唐氏世吳人居吳趨里子
畏母丘氏以成化六年二月初四日生子畏歲舍庚寅
名之曰寅初字伯虎更子畏卒嘉靖癸未十二月二日
得年五十四配徐繼沈生一女許王氏國士履吉之子
墓在横塘王家村子畏罹禍後歸心佛氏自號六如取
四句偈㫖治圃舍北桃花塢日般飲其中客來便共飲
去不問醉便頽寢子重名申亦佳士稱難弟兄也銘曰
穆天門兮夕開紛吾乘兮歸來睇桃夭兮故土回風衝
兮蘭玉摧不兠率兮猶裵回星辰下上兮雲雨漼椅桐
輪囷兮稼無滯穟孔翠錯璨兮金芝葳蕤碧丹淵涵兮
人間望思
　　　秋月生小傳
秋月生幼讀儒家書兼通律厯五行諸家以其緒餘賣
卜推禄命往往竒中交余家最久余幼比長習接焉以
為良術師耳後接益密得其所存甚宜恭以親生事母
孝家庭雍睦既洞識天造物理御其身欣戚愛憎一不
寘於中居暇時每獨坐鼔琴㘅杯吹洞簫長笛作一兩
曲興寄悠然不測客來燒香與圍棋握槊小醉而解或
時挂杖頭數十錢浪步以游或便登山臨水視時以財
官雄者眇如也生業既精余極欲與討論以求未至恨
多事浸浸違去未能間興懐慕因畧述大校投之覬
異時終余志生氏李字文榮自稱秋月生或以謂鑒别
理數之況然生之本意未可知
贊曰人慕外輙出位掇禍患以不知命至知者尤患焉
達矣秋月生知而遂之嘻安得人盡生生之業他日必
有以名者
　　　燕山三氏小述
一人曰杜謹言符畜竒氣孛孛木火成性通明亢升物
不得揜之自研磨要理兼總形實将施利當世假令遂
順将無煩究盡足矣乃復梗塞今漸老矣
一人曰仇潼東之中外厚結鼎鼎焉任重之器學殖萬
鍾室也至其執則太行回峻昆吾失銛
一人曰釋徵起宗秀抽南篠明寓西燈緯代之材委止
遐寂然如如之妙兼我五總龜而得得之功乏師一鐵
杖
贊曰予之京師求觀四方士恨未得得者獨三士焉然
皆先得者矣嗚呼
　　　熊先生小傳
先生熊姓永昌名某字家酆都之遙谿先生學聖賢之
道務求内以率性而外以鑄人近以達家邦而逺以理
百職統經綜史博擷羣籍舒為文辭如春熙水流陶鎔
性情寓發詩雅宛然唐風然而仕限於格半生儒教臯
比屢移徒使經濟之畧廣付四方英髦而未克出諸其
身雖然尼山萬世道祖厥勛被當年亦獨三月魯司冦
澤爾其教散于三千粹于七十功績乃度越官守百倍
先生胡少焉先生在吾長洲數年聲效尤赫上官絫推
薦今資滿當揚明于天曹宜必有大擢授近侍天子或
膏澤蒼黎功不止士類已然使非以資丞疑可也先生
平日交友臨衆隨所地有建樹余生顓䝉受益殊𢎞當
别莫所為言聊述大概爾爾今天下凡於師儒職無賢
不肖貴賤密疏悉以先生稱稱而稱者指既屈如吾熊
先生稱稱者一人乎先生哉先生哉宜無間於天下
　　　徐君墓誌銘
徐氏自宋汴京來靖康之難太學生揆死之而其父附
駕南奔遂定室吳縣西光福里是為汴河五府君十有
三傳至魯國初為殿廷儀禮司序班魯生栻栻生君君
美風儀喜自藻飾濶巾博褐須眉蕭颯引杖笑步林谷
如古遺民性闓朗不羈有滑稽之致然不廢生作家殖
既饒而務民之義賻死濟弱或至燒劵以安逋客人疑
近名君無遷心焉晩年築舍萬安山傍飲歌其中其歌
曰息我之凝然寧息我之泠然既數年化去其子遵遺
志就墳焉先事與余友二朱君瀚良育來丐銘記二君
道君大致如右因從而文之君諱暘字仲熙永樂庚子
六月九日生𢎞治庚戌八月某日卒始贅新豐錢氏再
娶于王子男三人進登順登縣學生女二人孫男女四
人銘曰
維𢎞治之壬子十有二月吉日庚申封我徐君徐君遺
志在嗣人樂哉君鄰乎青山白雲
　　　周山人墓誌銘
山人周君諱琇字公瓚長洲相城人也先自汴來祖考
達學偉文並晦處茆蓽至君風操尤勁惡圎尚直不撓
爵顯生未嘗為譽人語也君期歲而孤事母朱氏不損
子理君嘗過市見金於肆知主之遺也呼出告之乃去
君學通楚騷經得三閭之幽㫖平日所尸塾席如西莊
沈隠君貞薛涇劉僉事珏荻扁王處士錡皆故家賢主
相為劘切葢學詩於沈學畫於沈弟小隠君恒而君之
室則又二君之姊之夫馬隠君翯之女也𢎞治戊申十
二月某日君方擁䣛而哦成七言天寒地凍阻歸舟一
句而卒其凉獧之興有寄云享年六十有九明年月日
三子鏞鍾鐸葬君本縣益地鄉新穴先事王處士為治
石以書來曰公瓚嘗從我讀子文而喜之且曰吾平生
寡知知惟公吾死得公序吾行得祝君銘之吾墓中吾
且亡恨我固諾之矣子今日當無辭余不識君面而數
從沈劉王諸氏微聞君今得王書悲其言而從之銘曰
悲乎君君亡矣悲乎君悲匪君悲鄉人亡此侃侃風
　　　處士金君墓碣
長洲金氏自宋元以來世以儒術承傳有曰繹與其子
釗釗子維則皆號名儒維則為四明陳先生子桱之外
孫沈處士良琛之壻而師毘陵倪元鎮為詩陳五經嗣
初銘墓稱其講學聞道習禮有容其詩直而不俚微而
不晦暢而不蕩異乎今人維則生允端忠信孝友家學
不衰所著有江村八咏盟鷗軒集娶樓宣獻公大防六
世孫生以賓與良琛啟南隠君為兄弟行少同事聲
律相倡和娶邑中沈公望女是生處士處士諱儀字文
表幼嘗業進士及長贅同里李氏無何婦翁死家向微
遂不克畢其業去治貨殖而不廢學焉其為人益良旦
夜勞勤臨務好謀至謀決又有膽畧行之不貳故動無
僨事家以致饒此其為貨殖者也孝則一息不忘其親
兢兢以忝祖為懼弟則讓先業於厥兄賓敬夫婦則不
畜妾憙静而惡奢慕古而簡勢雖居度容含而尤慎交
不黨親賢逺俗矜持自愛或引觴獨醉熈然忘世有勸
出金榖為簪紱圗者笑謝去此其為人者也誦讀歌吟
家風宛然遣子游學善教克成此其為學者也正徳已
已五月日以疾卒生天順戊寅月日年五十二一男子
曰岳郡學生娶沈氏孫男二人曰元嗣聘陳氏曰支孫
幼女一人曰元愛岳以明年庚午月日葬于某地手狀
請纂遺美于碑為述而銘之曰
體博逢掖聲中度律兹學之華尚在踐實百行敕脩斯
儒究職有煒金宗儒燿不息維容菴父功豐紹述文既
在兹室亦允殖尚有國光觀在燕翼文獻永徵君其瞑
息
　　　顧烈婦傳贊
顧烈婦事在𢎞治九年良有司兩表于朝乞旌䘏之以
非常格所具議禮之㫖未下於時閣老禮部尚書吳公
特書本末而大夫士作詩美之累什余贅為贊激俗傳
善期縣之不刋
人叅二儀氣運五靈大信崇節剛毅以行雍雍顧閨肅
肅俞媛禮浸義濡孰教而善靈修疾革吾目胡寓即瞭
無睹胡不即瞽抉之臥􁀙瞳則不脫以刃則割流血活
活左既不留右将焉求孰柅吾刃姑驚且休血窮精枯
絶矣而蘇㝠㝠索塗唯見吾夫碩人頎頎美目盻兮豕
睨狐闚曰人盡妻宛宛弱嬪荑柔不任握一寸鐵完萬
古心嗤髙矐愚並伍縣忠惟房公妃千載齊風家風四
開王道無涯王道無涯表樹斯來
　　　文林郎河南汝寧府光州判官趙公墓誌銘
公姓趙氏諱貞字履正其先河南從宋南遷至今為吳
人父倫刑部主事妣安人某氏刑部居官公侍左右少
儀謹熟嶄嶄若老宿父行見輙器異之前太子少保兵
部左侍郎嘉禾俞公綱以子妻焉景泰中以善書授中
書科中書舍人天順初改光州判官吏事亦辦息縣缺
令長官檄往攝政輙四三年息人安之後有冦作部中
公亦能殱渠魁釋脅從不違儒言已而致仕歸刑部既
先之矣父子復聚故里家庭斑白袍組輝照公益執禮
養色衣膳湯藥朝夕子典不衰居二十年而刑部沒公
䘮如禮又二十年以年月日卒年若干繼娶許氏子男
四人淵淳深溥女幾人淳娶祝氏山西布政司右叅政
維清女即允明之姑也孫男女五人曽孫男女幾人公
之沒淵已死淳乃以年月日葬於某地倩為銘公性顓
執頗近狷舉措操榘墨不肯與時移推在光時識劉君
於學判異禮之劉果起進士授御史適按于蘇時公已
衰薄辜者以重賄來乞公公拒斥欲執于官終歲無毫
毛私其守如此銘曰
羌習禮而精書兮儒其藝亦申志而完名兮膴其仕葢
君子無病無財兮病無稱於沒世使孔子稱公兮吾必
其士葢聞諸子貢之問兮曰行已有恥
　　　湯君墓誌銘
湯自宋世占呉籍為大族在元尤盛至君父彦祥克惇
徳衍慶娶楊氏生君及弟數人咸樸茂秖飭競亢厥宗
君諱濱字宗潤壯時以白圭之方充展家業水陸南北
歲歲無間程中年而弟渭出仕尹赤縣贊宗府君與諸
弟更畨出入君稍以休居當是時允明見君昆季交聚
堂寢周旋友于怡怡如也子姓數十伯人給侍左右儀
範甚安整君出則温顔忠語恂恂市里間人莫不親而
敬之風致可挹也君性寛惇無矯貌龎而清多笑容所
存甚厚煦煦然恐一人不入其度中自鄉邦士大夫皆
多其為人君得子晩有側出一人曰琮早死君方戚復
得側出孿兒二曰長吉長慶又皆死君不能無悲於中
霑疾凡二年日就委頓遂以𢎞治元年七月二日卒于
正寢年七十有六其生永樂十二年五月五日也配袁
氏甚賢有猶子君取之以子視焉名曰珪三殤子之未
生也君又以季弟瀚之子璽為後至是璽與珪以其年
十二月庚寅朔奉君柩𦵏盤門外鳳凰墩上新竁葢君
所豫營也君嘗請先叅政記之而其子今以卒葬之期
來使允明續為銘遂銘銘曰
終有以慎而逺有以追君於此其無可悲
　　　守齋處士湯君文守生壙誌
舉吳之族大而久者最湯而又善也舉湯之𦙍長而嫡
者最君而又賢也嗟乎有埓封之富不操籌而懸鑰有
嚢智之才不橰汲而矛淅有明經之學不及用而不愠
也儇子錢十萬便買一級用燿妾僕君其不然布衿華
於鳥章鄙夫見人一第趨拜車塵以結盟好我則異是
蜩枝暢於蠅附雲逵漸鴻河漘伐檀不知老之将至亦
賢矣哉然而無怨鐘漏不諱窀穸長房柩杖從其自好
臺卿夀藏寔唯我師若夫端木之望壙季孫之樹檟齊
一機也於是以𢎞治辛酉卜地筮位創為規撫正徳乙
亥成真宅於城西(缺二/字)鄉敕山之原時有今判徳慶州
進士彭君寅仲太學鄉舉進士王君天文前後為記山
谿之勝椁隧之美粲然著矣余昨返初君旦暮過從一
日語我平生獨子知也深他時将乞銘吾藏非子為之
猶弗為為之吾不目猶無為者且古者陶令傅史輩故
有自為之吾假手於子子念諸余少君一年髫髦共筆
研居第門相對又姑氏為君從嫂長亦同業率親故契
密無過君不為是其何辭君之先自江隂徙大父彦祥
用君叔父仕贈大興縣知縣考之輩八人曰順菴宗潤
為宗子嬪袁氏無出弟承事君宗大嬪徐出君為叔子
乃以為宗潤後宗潤卒無子故君為湯大宗之嫡長其
輩數百指指在卑幼殆僅千君資最秀雅始讀易治進
士後為家政勢弗可兩遂置去稍循家素業往北都還
往齊魯徐宋間外為貿遷中攬收山河雄渾土風勁婉
多接士類耆老用以儲見聞博游趣充然也無何覺倦
游便歸安林澗調睦族屬族屬有疑紛扣請裁綜必沛
然與人和而不泛又善教子積書隆師用底于成又多
能儒術民義之外人間百事幹藝無弗尋究醫藥卜筮
命相天官地形老釋神仙之道往往通解然而弗泥溺
一端以障通塗性又至曠朗纔四十即舉務此其達絶
人逺甚其髙行善履甚多前所徵其最者為作詩令刻
𤣥堂之砥壁其詞曰才通明兮氣懿淳椅梧秀兮鳳鸞
文業充融兮嗣騰騫安真歸兮先蕭辰枕蒼崖兮封白
雲壁來櫝兮更幾春吾與子同歸兮遲三紀以為信今
而往與君花時月宵攜壺抱琴相往來觴歌以玩西照
時取此辭謠而舞之亦樂只且君以天順己夘六月九
日生今嘉靖三年甲申閱世六十六年矣君先配吳氏
賢而蚤世一丈夫子曰儔自邑庠為太學生有文娶袁
氏孫男一曰科孫女三長館壻王洪于家次歸光禄寺
監事張汴次歸禮部員外郎陸尚徳之子府學生焄孫
女二
　
　
　
　
　
　
　
　
　懷星堂集巻十七
欽定四庫全書
　懷星堂集巻十八　　　　明　祝允明　撰
　　傳志
　　　中憲大夫廣西南寧府知府蔡公行狀
公姓蔡氏諱蒙字時中其先自汝南徙汴曰世洪仕宋
為秘書郎直煥章閣從國南遷子太伯僑居包山後遂
為吳人數傳至仲簡國朝以人材徵至京未授官以疾
告歸生桂芳桂芳生景東娶徐得處士庭栢女是生公
年十一在鄉學父老舉于郡乞升邑學太守況公撫其
首曰此子異時官當至吾位即補為縣學生三試于鄉
不捷貢入胄監兵部尚書馬公昂奏以曹務機要上下
疏牘所係不輕不宜專委胥吏當簡太學生文行明慎
綜達時務者俾專司繕録因録其功以高其入銓常資
詔從之公在所簡歴事僅半年天順甲申吏部校績優
等授浙江温州府同知階奉政大夫涖官勤養民惠成
化戊子銀發屬邑泰順山中閩栝流寇羣聚来刼據山
礦挻兵殺傷遍野邑里騷動藩臬以聞朝命中使来督
官兵勦禦之賊聞兵且至焚野撤橋壘石塞要路候吏
馳報公時夜漏下二鼔公驚起曰橋斷路窒兵何由進
遽帥壯健五百餘人往撤石通道伐木為輿梁官兵旦
至乃渡會大雨雪不可進凍死甚衆衆議募民壯補伍
擣賊巢穴公請曰彼皆平民鳥合覬僥倖之利非有團
固心茍益兵制其死命其勢蹙必衝突轉鬭屠戮更多
傷良民非計無若遣一職諭以福禍當免兵而戢矣中
使宣言于衆當從蔡同知言衆言固當從獨難其人其
人將非蔡同知不可者中使曰然公毅然請行即深入
賊窟落反復諭之賊感悟推其魁詣公曰民等愚惑冒
干天誅公賜我數千人得生路敢不遵伏當就公前請
餘命復歸事農為太平民語罷立解散兵休而還公復
建乆計取民之强勇丁衆者立為銀賦長領坑夫若干
事採鑿取富殷者即坑側為廬舍居之俾禦寇各給糧
餉事集而民寧焉樂清田數千頃為山潦衝囓壊為沮
洳塲而公稅如故破産者甚多公往相地得水所由道
命因其勢浚渠築塍時畜泄慎防䕶田遂還為膏腴御
史藩臬咸上其事朝廷嘉之錫以旌異之典封父如其
官母妻皆宜人癸巳浙西饑上意有司不職命工部侍
郎曾公都御史劉公繼往綏撫兼覈屬吏臧否存黜之
公聞命豫規畫積粟五萬餘石備賑貸及二公至果徵
粟於有司公舉而發之如發囊二公大奬異遂委公考
察府僚以至屬邑官吏公疏條某賢若某狀某不肖若
某狀上之二公多從焉於是注公績為通省十三府最
將薦諸朝適公秩通滿赴天官而郡方缺守民日擁憲
司言蔡侯當遷擢他土民等失慈父願為達天子借蔡
侯守此終子我温人於是憲臣偕藩省上疏道百姓意
未報而奉政之訃自家至公奔喪歸戊戌起復陞任湖
廣辰州府知府之任道間太宜人之訃又至遽馳還辛
丑起復改廣西之南寧下車集父老問土俗拔弊通利
民甚便安又以郡庶華夷雜揉易養難教特加意於是
三年俗成如中邦宣化縣民競渡誤死被逮入故殺律
連七人訟縶淹久累政不決公得其情即釋之田州府
土守岑浦驕悖不法與其族爭襲弄兵相攻殺傷人其
僚佐素畏之唯唯承附公獨往以直詞曉諭皆感服釋
仇其喜建事多類此久之疏乞骸骨得命致仕明年今
上即位詔致仕四品以上進一階公得中議大夫越七
年癸丑八月七日以疾卒生以宣徳丙午八月五日春
秋六十八配沈氏生女一適馬某次室秦氏生男一曰
習女二長贅勞某次適徐某公之没習始九齡諸婿相
之以某年月日奉柩𦵏于綺里穀堆山陽先事以公遺
行請予為狀謹狀
　　　伊府教授吳公妻宜人鄒氏墓誌銘
宜人姓鄒氏諱某其先自江右𨽻赤籍來蘓父某生宜
人閨幼之日性氣淑靈儀則莊整柯斧者至父母輒曰
是不足以當吾女時鄉先生福建右布政使吳府君好
徳有季子方㳺郡黌即今國教公公美也府君既下世
公妣張夫人聞鄒女良令媒来以請鄒二親曰此真吾
所伺者立許之宜人既婦侑公事張夫人循職罄力無
怠時稱為簮組大族婦公釋褐筮仕為寧晉縣學訓導
繼擢岷王府教授宜人隨以居多將助功已而公以養
親得告與宜人奉張夫人還吳宜人共事尤備誠孝三
年張夫人没協治葬祭咸中禮恔心公服除改銓為伊
府教授宜人亦偕行公性堅毅每在官遇事即直前為
之宜人往往調之以婉潤公於是得之為多平居御下
有制節而以恕行之至撫飭二子乃特諄切然未嘗傷
於苛蓋其資度之良得中如此𢎞治戊子七月某日以
疾終於武岡之廨宇始生正統庚申十二月某日春秋
五十九子男二人曰用曰岡女四人孫男三人女四人
宜人殁未㡬公遂懸車之請乃攜殯以歸明年月日𦵏
於本縣城西北四十里烏龍山先域之下用以郡學生
沈君漢昭所述事狀請為銘銘曰
坤隂之賦剛柔鮮克剛傷驕戾柔惟姑息允懿宜人温
栗至中執之堅貞施以沖融勲章夫子恩榮朝國象服
命階完祉善没奠魄故塋㝠祥長發尚百斯年干邪載
合
　　　蘇州府醫學正科盛公墓誌銘
盛在蘇著且久自宋相文肅公度吏部尚書章時則以
文學政事顯其後居蘇代有華彦而恒業醫至逮在國
初辟賢良有髙節逮生起東有勁氣傑才且能文初為
郡醫學正科以其術徹太宗之知一旦召見敷對稱旨
留近侍授御醫承寵顧褎然自見醫効亦竒絶太宗呼
醫中狀元時則以材諝奮御醫有十子及老復得公行
十一生四月而御醫没遺命第六子汝徳撫教諸弟公
藉以長立諱俌字汝弼智識超特幹力雄敏少弱稍用
以立事亢宗家政有不足治廣而鄉黨裁疑發謀出必
邁人意表事效沛如成化中丘公來守郡郡缺醫正科
有薦公於丘公丘公固信重公又公兄汝愚丘公同年
進士也即奏以授公公既仕所以攄達猷為鋒銛而鑑
瑩囊畜而輠轉時則以幹用鳴故論者謂公稱其世然
至施其術以起聲立其節以正物者猶有述焉西江醝
賈倚丘公鄉土中郡中駔以法駔衆斂百金壽公乞解
公曰吾利也而公蠧丘公法私負丘公知吾不為駔去
更屬一時宦時宦祝丘公更峻其語丘公益怒將重其
手㑹丘家人疾召公丘公道其事公曰駔固當辟自有
常刑如以迕重之法不平抑將非公鄉井利丘公意解
就末減駔知還饋公金竟却之徐氏二子父死訟論財
其少内五十金請公助公言若理曲能倍金吾為若處
之少倍以進公召其長數曰而父骨未寒而若是不戚
咈父衷冒鄉邦靦邪然而窘而弟少裕吾諭而少少裨
周若得否長感泣即以金畀之二子遂寢訟睦如初大
商與郡貳姻匿稅公帥部人發之論如法周氏子負博
進懷寳玩質錢約厚息公以交其父謝去語父亟収治
行破君家矣父感從而免袁養正先富後落妻病心殆
袁持金求治公曰君婦用貧病復減金以加病乎辭而
予之藥良愈汝愚登第而没養嫂撫孤為植業二十年
無怠王氏婦病衆為隂虚治轉甚公視之曰腹瘍耳令
其夫按患處痛殆絶灌以潰癰藥數日已王端毅公撫
江南得疾臥南京衆治以痰結郡守劉君進公往公視
謂痁也從而瘥暢侍御當暑病寒被數重裘裹衾閟墐
室中不勝冷或治為傷寒後邀公公望而切之所謂熱
極似隂是為中暑啟室褫衣被塗以搗葱進香薷湯一
啜而蘇再索食三病已尚書似公患風蹶公飲之藥酒
盡三石起似與冢宰馬公吳文定王文恪二公羣薦入
太醫辭以止公頎體疏髯談議辨亮一時名卿結納徧
四方略如鄭當時位官守行其志者四十年得子亦晩
既踰六十舉其猶子早以自代遂致仕别號春雨以見
志業豐享西景又數年子曾長早致仕還舉以代焉凡
所述公才行述業如右皆其甥朱臣所為狀云然而狀
所舉猶多狀不言言於鄉人者亦更有之公既没其子
曾魯奉狀請予銘墓予少公二十年幸交忘年憶公嘗
語予吾盛在宋姑未論元及國初皆業醫而根儒時術
人視世墓謂後來宦顯雖不絶儒醫之巾殆充棟今吾
幸不落吾所望者不願子孫以時宦易世儒也予恒念
其語為可傳今亡矣夫公生正統辛酉四月十七日卒
嘉靖癸未九月五日享年八十三嫡母顔氏生母沈氏
配吳氏繼陳氏子男三曾出鍾氏娶劉氏魯出(缺一/字)氏
娶李氏昔娶陸氏女七長適常熟章沐次適即朱臣次
適曹鉞徐欒都鉞次許錢坦其一以疾癈不行先卒孫
男七女四曽等以嵗甲申某月某日𦵏公於吳縣某鄉
竒禾嶺新地銘曰
成務者才運才以智好謀則獲聰作斯貴赳赳其才析
糾合戾華先腴後康身行世英英之智依仁比義握機
中綮鈎深抉祕通躅鄭莊辯諧木賜發強我任曽不詘
氣從政之譽展也孔氏既達而果或益之藝庶㡬三賢
殆其近是世獻之徵永言銘記
　　　散官李公并室太恭人高氏合𦵏誌
𢎞治初朝廷有骨鯁之臣曰監察御史李端以直道事
上後竟坐左遷既十三年上察其賢即所任簡授廣南
知府命出于廷而君之二親前散官府君洎太恭人四
月之内薦繼奄逝家人前後以訃至部符亦降於是君
肅戴新㫖面闕謝恩訖遂奔喪歸瀕發以二親遺行授
太倉州學正甘仁夫輯狀投允明為誌將刻石以掩幽
按李氏襄陽棗陽人府君諱和字介夫其考曰某妣曰
于氏生府君七年而孤賴母抱節撫鞠酸情苦力相與
為命毎教府君以保身務生亢家之方詞㫖悽懇府君
性質天美弱冠遂能承訓勤確共造其家於荒蠱之餘
時同邑壺闗令髙舉有女五姐徳容周淑府君求而得
之是為恭人凡府君於修齊典法罔缺而恭人猶能賔
敬朂事逮下多惠非祭不踰中閾雖老不廢内紅已而
諸子婦孫集數百指府君恭人撫御均洽臨涖莊肅遣
太守逰邑庠其餘因材授事太守果登進士宰宣城府
君恭人心期髙逺嚴誨不弛宣城政譽騰溢乃有風憲
之拔入南京江西道尋謫永寧宣撫司經歴府君恭人
猶且賞其往而厲其來云已而遷知石泉又改富順丁
巳國家立太倉州拔知州事三年載有專城之拔而忽
銜恤矣時年既耆傷毁怵迫猶在孺弱據狀府君生以
某年月日卒以辛酉二月某日年若干恭人生以永樂
甲辰五月二十五日卒以𢎞治庚申十月庚寅年七十
七子男十一人太守長也次靖􁀙竑竬翊􁀙䇐竱䇃竲
女二人歸丹咸已嫁娶孫男十七人汝工汝式汝經汝
器汝貢汝賢汝贊汝資汝質汝寳汝梅汝仝汝辰汝佐
某某工經補縣學生女十四人曽孫男三人糾孫言孫
諫孫女四人卜以某年月日合祔墓在縣東北祖塋之
次銘曰
華望維李芒寒列史太守曰氷柱史者耳勉寔尊朝紘
無絀勢重光昌代廣南爍矣前鍾後發繄若考妣枌榆
勸徳絲綸列義甘棠古栢陳根之自恭人好逑徽音世
嗣思媚于承式穀爾似閟丘無塵風號露涕山煇宵燭
銘詩斯在
　　　方承事墓誌銘
餘杭方氏宗唐𤣥英先生干始祖叔恭宋寳慶間從嚴
州来通判臨安其子榮遂占籍焉至將仕郎勝為元太
平路當塗縣主簿承事其𤣥孫也父曰讓承事行十二
諱祥字彦(闕/)家故饒讓宣徳中以掌税事没于京承事
方幼稍長母舉存篋并珈珥畀使營殖乃以之積粟貸
人而取其息贏轉遷之然取不過制又輔以寛慎既發
粟嵗大侵在在病田其所流布在白社萬石仙宅諸鄉
間輒復稔見者從而繼貸其地即轉之他鄉他鄉亦輒
復稔諸貸者異之曰此天富方公也又樂其息薄竟無
負者雖逃亡亦獨償之而後去且以其貸地卜豐凶焉
既獨執淳實不欺以為利而果以自得所向罔弗獲業
復舊而益熾猶雲烝泉湧然所執愈謹其效亦不忒往
往質諸鬼神靈岳寺僧貸金去已而死其師無償意忽
其小沙彌發狂作亡僧音奮迅白師言弟子前以某費
得貸於方長者方長者則何可負何可負師乃歸金嘗
買山於古城山主朱氏既畢事朱復誣謂未受直與其
徒三人邀議於山舎承事弗校即更與之第指天矢之
曰吾茍負若出門即死于虎若負吾若死於虎朱出門
上馬已覺體戰栗轉顧虎突来攫其騎咥其臋承事奮
呼舉火燎虎虎乃釋去朱以緼著厚得不死乃自訟而
語諸人其他動與吉會非一端一日黎明凌霜過潘板
橋橋布木狹而脩下瞰湍流甚險行將半見彼岸縞衣
偉男子大言梁斷矣勿過因即返候明桴而渡視梁果
斷霜路無偉人跡意村叟也訪謝之通村無此人而旁
有周赧王祠疑神助毎過必入拜焉又初生之夕家人
見産室外火如斗旋轉不休比産乃没又初由苧山徙
石闌買居葺築之見所題落成嵗時即其生之期也毎
宅心恵濟或乗馬經行畦澮加馭銜勒不使齧一穂并
回戒從騎謂穀以人若牛力而成是奚以供馬或誤觸
覆負戴者物須下馬慰謝問價而償之鄉井急難赴救
惟恐後時公家有一事厲衆往匡植之至厚糜金粟弗
厭衆既推服聲聞於上郡邑藩臬有賑䘏之政必致諏
議承事為調酌動合機宜而首自輸助族雖蕃裕不以
及之丁酉之賑尤厚是有邦秩之賞平生孝亷好禮燕
居雖袒裼無惰氣交納益友恒逺暴慢禀姿臞而精勵
脩眉茸綠意度明爽𢎞治庚申十二月二十一日以疾
卒生宣徳辛亥十月十七日享年七十母顔氏生母朱
氏配郎氏子男三長乾善書次坤次翼皆治易為邑庠
生女一適郎瓚孫男六曰鼎鼐漢冕似龍世隆女三三
子以乙丑十月二十五日𦵏於舟枕山北麓新塋先事
坤列手狀謁予請誌予雖未識承事面而承事不予外
曩遣坤翼從予受經竊喜二子之英拔而謂承事之宜
食其報也比隔嵗不聞問而承事已矣惜哉銘曰
大郡維杭大姓維方達於家邦於爍竹莊哿矣富人服
義冠仁薄之如雲盎之如春誠孚表裏信格鬼神申祐
于來其祉藹藹白駒在谷風塵不辱清揚粲兮霜梧雨
竹膴膴舟枕長奠幽寢雲封松䕃其樂孔甚三雛翹翹
殊有鳳毛載㶷公華將翔將翺
　　　王衛使哀辭
衛使王氏字廷瑞其人恢濶義惠業阜而持以謹勢順
而發以和在名理事力可到者輒力為之以是數者集
其躬故遂為偉夫吉人如其以財助國錫爵則歸于忠
事親有禮善述則歸于孝交友會文輔仁則歸于信斯
三者又其立身亢家之本也嵗十月余逰淮楚寓其家
君已疾攜手傾倒數日余歸不期月而訃至哀其人積
於中泄之以辭其大行見諸狀誌稍撮布焉
元化幹流兮結靈謂人世善積遘兮誕胚令醇繄子之
室兮亶富有宿媺子秋秋兮厥承以穀勺象適舞兮喪
其妣㷀無違兮里觀禮繼考徂兮益用情志事述兮不
改其政加以廣兮義茂成肖聖哲兮像于廟成室家兮
仁無告藥厲病兮飦饉莩槥而冢兮救焚暴鑿邑井兮
築梁道已逋責兮釋竊剽既利小人兮曷贊君子文武
之籍兮屢鍥文梓賔從并兮酒有㫖尋奕射兮㳺圖史
禮樂交兮于胥喜居有養兮纘有子胡不適兮忽其逝
氣披披兮信大機糾錯出入兮何必絜齊淮湯湯兮亡
洿期為君哀兮亦為熈榦其棄兮聞斯詒
　　　王氏招魂(代唐/寅)
魂歸来兮毋四方些東沈弱波漂榑桑些西遘􁫢虎實
虐腸些祝融灼肌南沸湯些𤣥氷沍疊北裂肪些魂歸
来兮毋上下些層闗沓九入亡罅些(缺一/字)淵洄洑出亡
駕些魂歸来兮毋趨隅些荒土無通蒼門墟些衆安沆
澤陽之閭些火土丹澤沙所幽都些千沴萬眚不可以
居些魂歸来兮入淮陽些故土之樂安靡彊些重城複
湖渺翠蒼些喬閎邃堂綴洞房些食有八珍服有五章
些帶金冠紗奕世煒煌些耳諧絲簧目丹黄些青編積
架古圖懸墻些嘉賔日合飛清觴些燕歌趙舞妙不雙
些優㳺夷羊懌悦靡方些魂昨去兮亶来今淮之陽兮
江之陰戎極目兮毋傷心
　　　朱守中家傳
多澆風而長厚為金玉寡文學則藻雅為麟鸞鄉里不
得終仁士友弗獲全益乃亡朱守中守中既亡余從京
師宦南海歸即遷左畿郡不遑往哭之無何返初守中
嗣太學孔年来修繼好孔年亦時名士余也弔慶交懐
無以荅亡友既用不自己立纂亡友遺美參采邢處士
參所篹墓記為朱守中傳授孔年并入家牒逺久知守
中名尋其行者可從其家以斯文得之守中名正字守
中朱氏世居吳郡葑門之郭富而穀之室也至守中特
髙出族里為稟仁而秀孝於親令於族信義於朋友葢
惇於五品其最善也優文藝而良醫藥其餘也始守中
生未彌月失父母華節婦守之世父瓚鞠之九齡從里
師金孟愚授讀甚嚴守中亦甚敏且勤成童時都少卿
𤣥敬未仕守中宗人堯民致主家塾守中往從之雖指
授與衆同守中毎見推於是時使入庠序捐家政一力
科舉業其大成沛然當大振揚華節婦與老姑謂久大
之家𦙍遺獨但守中單然一綫綴世緒愛其軀不遑愛
其志俾得遂也然而守中居常慷慨恐落其操尚讀書
為文辭皆不少勌廢詩律嚴宻字畫秀潤知者珍愛之
守中性最倜儻顓尚信義周恤人急發箧如拾芥憙結
納還往名卿滿座過金滿堂也而余其最契協燭照肝
膽者𢎞治中余當往京師不忍別為言留貽之曰余觀
物之稟良于天也而用殊也可勝道哉世多為咎于人
嗚呼天也今夫玉地理色澤不相遼為璣衡與天為徒
等而下之極至為含於死愚人以􁁉腐同歸又若同作
器飾或賢人小人貴賤重不重不同用之又若並雜惡
石抑揚倒錯施置其悖亂何如也今夫以士入衆庶而
商農且獵而仕獨且奈何哉余守中璣衡玉也亦彫於
玉人已而今在野余接之良粹之氣充充爾嗚呼余觀
今人妄庸顯而尊盡凷礫也以視余守中獨且奈何哉
吾兹當與守中别相為言之嗚呼守中毋以繆亂而敗
修矣抑或當有後期既而守中終戾契於時然襟素浩
然適陶然樂也治亭圃泉沼種樹畜魚鳥謂之僻圃日
坐所謂碧沼軒玩物養性吟著日富所為書有詩摘要
僻圃吟稿其舅氏醫也守中以餘力攻其説遂至超詣
往往治人取竒效郡縣因以名醫應詔徵起之守中雖
籍于有司未行正徳辛未為督上道與張揮使延徳同
舟延徳道病瀕死守中一投藥即甦他醫謂專門無此
見也既至以母節未受旌典辭其事以歸壬申病傷寒
纔三日自切脉云吾何死之亟邪涉旬果卒僅四十三
嵗爾守中長洲人父曰琳祖昱有孝行代父戍南京受
知王靖逺以眚不及用歸
嗚呼世澆夫務碩苗者多涼徳有克富穀交培而嗣者
安之不能學也或學而仕示其来以侈儇率如是亦自
詒慼守中藐孤承先豐室而以學華大之又能使孔年
襲休其不謂孝子碩人者與而孔年亦難能矣乎余少
嘗述交友為金石契其時守中且幼無守中守中且刻
之木以其後量之書中人及守中者㡬何余適謂當與
守中罄皓顛驩曷至是也故繁辭以傳守中非以守中
情誼云爾
　　　施處士哀辭
施處士以其道昌其生安其死於吳興死後子起家進
士將崇烜於時其學將皦然樹丕謩𢎞勲一驅古人列
處士於是食享不可量矤其本道自茂哉處士薖于澗
阿雖持賦集政于公繇縣官辟之事已皭然去曽不終
列一主捕魚司水防吏曷道之云譆身而剛亮有執于
其家孝孝弟弟慈慈鄉則賦平恵流焉此天之能政者
何必政于笏綬中曰道乎哉夫以道既行不罪于天則
可哀以道可政于笏綬而否亦可哀哀其道不哀其身
人誰其不死如哀其身則進士之道也為進士友并為
哀其哀亦無侵哉處士名某字某進士名儒字聘之吳
郡祝允明為辭
秉髙明兮履中直展貞亮兮洵堅特既縝栗兮又坦平
施于家兮奚為政長願其為幼兮卑願為尊内不怨兮
外稱仁誼蘭馨兮操松茂剛柔節兮玉鉉宜壽厥不壽
兮哀則那孤之奮兮傷如之何孤志學聖兮尚賔王政
由求兮文偃商教誠善兮躬自道道曷哀兮哀孤孝苕
湯湯兮霅瀰瀰弁蒼蒼兮天目天倚魂為山兮氣為水
儷深髙兮共無止我有哀兮哀有辭公知不知兮知將
我嗤蹇謼謌兮徒嘘唏
　　　侃齋徐公墓誌銘
人之於天也碩厥受矣而䕶固之條遂之不傾於既構
焉則盈厥享天之於人也扈厥初矣而視聽焉而消息
焉而應焉則贏厥終惟天人之際不可欺卓哉徐公斯
其驗焉公之先從宋蹕由汴移吳之常熟至省八公珵
為元海道萬户佩金虎符生恢祖居邑之漁梁以開緒
立業生舉舉生徳賢徳賢生訥字敏叔益以豪偉聞生
八子公行四徳賢敏叔皆以侍郎恪恩贈通議大夫都
察院右副都御史徳賢配鄒敏叔配周與公生母張皆
贈淑人公即侍郎之兄也諱懷字公允性温而慤外簡
而中頴外柔而中毅居度充舒有父風而自持嚴重不
喜諧謔讀書執禮署其齋居曰侃即其守可見矣初敏
叔富且好禮嘗作家譜以聫族屬又作同居集以示省
勸公恒曰欲不怍為人視吾考欲不怍吾考視家集以
是握心厲行期以副之率所履務循繩墨孝友為政閨
闈肅然鰥居殆二十年而不畜妾媵惟命兒孫温足小
蒼頭事饋食耳弟公度攜家赴湖廣長寧令為之營室
治田俾勿壊及侍郎公肅初仕四方亦為理田宅如視
長寧平居與人誠信熹周振割田助宗人空急鄰有孕
字迫凍餒畀之薪米以全活病不能致醫者市藥作丸
劑審而給之衢杠壊病涉輒為整葺遇途丐隨予之穀
粟初自漁梁往鷙山山西有隙地因買治為塋貧死無
棺斂者量相之使瘞于是成化間應公家興發拯飢遂
被冠帶之旌然自奉又亷約邑令長舉從鄉飲不往逮
高年稍一出主賔位便謝不再赴前令楊侯乃致饋于
家人謂其交稱也日月益隆而自修不衰𢎞治癸亥二
月十九日方坐堂上命觴子孫進牛乳酒飲一巵命冠
帶服之復端坐而逝其生永樂甲午十二月七日享年
九十配王氏賢而先卒王文肅公㒜銘其墓子男三人
曰紀曰維亦皆先卒曰緗女二適趙偉許浦孫男十二
人珙琥㻞瑢球瓏玭環瑮瑺珍玖女六人皆有歸曽孫
男十二人文恕慈惠恩徳愚佾健俸餘幼未名女十三
人悉幼玭郡學生文邑學生緗卜正徳元年十二月十
六日舉柩𦵏陸臺之原即王氏穴以祔先事奉塾賔夏
元玉狀来徵銘嗚呼公之生壽而富好徳考終多男子
如是也其得諸天信亦盈而贏者矣夫贊之銘曰
視應而全視全而延曷不應之而以全以延兹銘也以
天仁不侵富義不妨利曷不務之而以富以利兹銘也
以世惟天惟世其不爽也若影與形而以徐徵惟徐之
徵惟徐之銘惟徐之勸徐勸亦𢎞
　　　袁介隠誄
袁出濤塗世望寔都逮于建初有倬司徒雪僵昭操日
愛興愉世導而流有匯于吳萬户五傳乃及夫夫凶割
夙鍾舞勺哀孤上無二親下有兩弟屹如成人山岳其
氣維持家觀勤渠生計綴旒之纎頽綱攸繫維纎以堅
繫則罔隊哿矣俞翁鑒兹美器妻以愛息聿來館贅益
懋益力焦晨惕夕如川斯楫如吹斯翼既亢袁宗亦𢎞
俞室義惟制事仁斯愛物㷀㷀幼季眇焉無因左挈右
攜迪爾成人嗟嗟兄子二孺其貧芘爾居廬完爾婚姻
棠杕其華鶺鴒在原何以方之張仲君陳家澤允瀦餘
波肆潤爾乏卬振爾負無問有負而惶乃計行遯曰其
來歸卬不女困女曷不信歸爾劑券善積欲餘祥來式
符家肥業腴翹然三雛伯也其士雍頖涵濡帝曰善教
往職師儒仲季克家幹父用譽承顔善志並玉環除天
迴地㳺𤣥造靡凝無始不終無平不傾翛然還化大耄
之齡嗚呼哀哉公有誠徳侃侃悃愊尚絅其質如弦厥
直爾何噂沓卬不爾惑今也則亡脂韋艥艥公有敏材
獵綜羣史堯夫喜吟子雲竒字歴代治忽人物臧否貫
丳鑑别粲然掌指朋來樂意今則亡矣公有隠節執之
以介始從官勸分贏拯憊輸我廩廛卻爾冠帶載遭渙
汗賜級耆艾公亦曰辭匪我之惠褐寛終身其榮則大
霜松雪竹鴻㝠鵠邁穆然清風今其安在日月弗居往
則𤣥墟靈旗風薄發引須臾考行抉潛揭我華書恔厥
燕翼以廣州閭
　　　吳羅公壽藏之銘
羅出祝融妘姓周末國為楚滅子孫因以為氏歴葉有
人至宋通奉大夫兩浙路提㸃刑獄某生壽山為平江
録事因家于吳壽山生聖儒聖儒生迪功郎謇謇生黻
黻生瑩甫瑩甫生公約公約生仲華世守儒術而家饒
貲積號金銀羅家仲華生感字守信國初以賢良徵不
就寓業於醫生肅字原敬修身繕性克紹父業而歸心
𤣥寂配許氏乃生公名繹字文賔少將學為仕以家落
去與其黨楊公玉同服賈無㡬時視所入利越常算公
玉疑有未歸人者相與檢校數日無有也始分取之公
玉因道諸人羅君殆所謂天富善人者後其興乎已而
行貨京師一往後不能遺其親乃不復往居殖益雄四
方商日集為貿遷公為裁平物價既乃曰吾寧能為老
駔謝不為性孝弟事親盡理婦馬氏有容徳而失意於
舅姑公曰訓有之矣子甚宜其妻父母不悦出竟遣歸
其家後馬父迫馬更嫁馬不從以死徇之公之母乃悔
命公祀于寝公亦不敢違也馬既没同里周參議欲納
為贅壻公曰周公女出富貴安知非庸奴其夫而傲舅
姑者吾不能向人喉下取氣也謝之其高亮又如此初
以兄疾門户事多自持之十年費六百金皆自其力後
分㸑不校但指其居曰此先人之廬子我數椽遺子孫
足矣親没竭力喪𦵏不以累兄曰親亡自應𦵏兄勞自
應代吾不知其他脱獨生我則將誰歸歟聞者韙之兄
感動友愛彌篤兄子疾䕶視醫理至廢生業持身周慎
行必再思取予務當義雅尚含容多所施濟江西廖某
誤遺金二斤有半訪而歸之又清江客遺四鋌復歸之
客請留一以酬徳公曰吾不以義顧不以四而以一邪
竟卻之或竊帛數十束為他人發之公曰非吾帛也鄰
人築室稍侵地或請語之不從曰語而不從則當訟之
傷鄰好矣且訟必横費曷若以貿他地無㡬鄰竟售居
於公家落時嘗受惠於妻兄姜仲安姜没子且窘乃居
之室給之費死營其喪比𦵏又買田以給其祀官修築
閶門埤及麗譙及越城通濟壽安諸橋皆屬公董役具
著勞助壬子嵗饑官勸分既以姓名應之得賞級俄而
里正復以其字聞縣令史君致之来公持檄白令云云
令笑曰此義事能重應之乎公曰然復輸之令復與檄
公持二檄詣巡撫都御史佀公謝曰民志不在簪組請
辭佀公曰國㤙也不可公乃受非大禮典不之服焉公
於儒醫龜卜隂陽釋老皆能通之㳺玩博奕絶于身家
積書以教子孫勸督勤厲食指八百禮齊法守閨庭肅
雍與人誠而和或就諮議忠告善道不良飲而盡人歡
莊人文士多樂與交然不喜趨附郡致鄉飲酒數往後
乃止曰吾恐以數取慢耳年既高豫治壙於武丘鄉花
園浜先域之次以屬予銘因為序而贊以銘公配初即
姜與馬繼以周及吳朱二側室所生子曰節周出娶王
曰艮娶劉頥娶楊皆吳出初子未生時有表姑之孫徳
良孤貧無怙公助育之今名謙娶唐氏女曰咸朱出適
髙麒孫男五人曜娶朱曉娶徐昉聘金煦聘陳昪尚幼
女八人曽孫男一曰正孫女一人公以宣徳癸丑十一
月壬寅生今嵗行庚午年七十有八彊健如壯夫其銘
曰
凡壤之貴視藏以卜美木嘉穀兼金良玉人滿九土㡬
何不辱艱哉善人恒百而獨公則罔艱仁至在欲懿兹
膏墳將俟韞匵日月其徐大寳於伏宜曰仁丘􁦽爾陵
谷
　　　劉介翁墓誌銘
介翁劉氏諱某字希福其先沛人始祖某仕宋某官居
汴京扈國渡江再徙今吳邑世承仕學曽祖文昌祖景
暘父宗美母陸氏贈監察御史繼昌之女介翁生有髙
志性喜推予自其幼已然既長讀書崇禮不慕聲利雖
身世戾契未嘗詘已干物務義事不視盈歉為盛衰有
於氏奴竊金一篋來投乞収匿以侍叱不内復喻主奴
恩義奴感悟還於於王福嵗除夕為市易誤贏金數兩
追還之且戒其勿怠途行得遺帨囊金鈿止道傍以俟
俄頃女奴泣而來訊之實也即畀之去時方飢家無贏
儲焉客徐州時同邑葉蕙病疫同邸皆引去為治藥省
視久不勌蕙賴以起見人事紛揉循理辯論枉直排羣
譁弗顧皆嚴憚之或勸非逺怨計即作氣曰天下之理
直焉耳吾寧能辟怨以畔理人更歎服毎多諮決焉見
崇飲荒逸者惡而斥之人方以陶士行平生服食整潔
不惑左道示其子曰利害二言皆非義所校然臨世不
可不特慎於是茍利顓於已害必歸於人惟應以義公
好惡則寡過矣與鄉人少者語亦以是病革時聞有讀
時臣直諫章疏猶呼子聽之曰作人如此庶㡬無媿與
其方亮合道毎如此也生景泰癸酉八月六日卒正徳
丁卯七月七日春秋五十有五配章氏子男二漳浣女
一適陳言卜以某年月日𦵏本縣下倪村祖塋浣文業
豐茂當益大翁者手遺美来徵銘嗚呼以義而廢利持
正以裁枉斥荒推其有以續匱皆斯世絶難事君中嵗
以介翁自命於是信然銘曰
古有黔婁一髪無茍亦有季路生不迴口往者其難今
莫復覯有重吾邦繄子劉子其義近婁其直近季介哉
介哉古之遺美
　　　處士丁君墓碑銘
丁氏世居常熟柴涇村號柴涇丁家其先出于汴曰良
之從宋南遷蒼黄師燹間譜誌狼藉故其先後無徵焉
迨子敬生仲玉仲玉三葉曰望山望山以義賑賜級娶
同知濟寧州金和夫女迺生君君諱森字元秀天賦豪
邁少時志規仕顯後弗克業性孝友望山有别宅在廟
涇村去柴涇數百步君既壯使居之君雖承命去毎晨
夕返親舎定省不廢子職且恐承事来視日具膳羞茗
醴謹伺之至則安奉侍養愉愉終日素情固樂放逸比
在親側輒斂語攝體不敢少肆一食飲亦縮縮不求如
意時序敬修祖祀意氣惻怛平生倜儻自命不為瑣尾
態居度雄濶意尚華侈未嘗逐逐利殖間見人有務儉
固者曰貧富天也人生貴適意何以自苦為乃盡出所
藏飾垣宇葺梁道令悉新麗肥鮮綺紈未嘗離口體既
以身不遂士業比得一子喜其頭角巉異曰此足以畢
吾志矣遣從師㳺日夕督厲成業或乏束脩以上即粥
田以繼之得賈徑歸之師無少留吝曰寧弃吾産無寧
弃吾兒云其後産益薄然益浩然若罔聞知丁既素為
鄉曲尊信人有小不平往往来質君獨以仁讓宅心睦
于家遜于邦以是寡怨凡質成者獨不肯與其事毫髪
無茍取焉嘗署其堂曰種徳以見志又以家占虞山尚
湖之勝放情杯觴以恣真賞世紛一不經懐因自號尋
樂居士然竟以酒致疾淹頓牀蓐踰四三年𢎞治乙卯
八月十日且革無戚戚色呼其室曰來吾與汝别矣呼
其孤曰成敗由爾非吾事矣遂瞑年三十六後二年丁
巳𦵏于虞山邵家灣又十年而孤起進士為南京吏部
文選司主事思暴君善於碑持事狀以屬允明乃摭列
而繫之銘孤曰奉也銘詞曰
虞山崔崔尚湖洄洄傍有隠君長眠化臺維此隠君豪
濶之材意拔羣夫氣㳺八垓彼哉鄙人斗筲為儕珠璣
盈頰糞礫在懐隠君曰嘻取類奚乖人生本適何自梏
之有美不御積笥蠧灰華堂錦裘有金且揮蕙殽蘭蒸
名醴滿罍山光湖波笑口日開彼世是非凂賄集菑何
有於吾衣不可埃乃養于尊乃訓于卑破産贄師産罄
亦宜玉芝不培豐稷奚為芝也克榮三秀葳蕤彤葢王
庭瑞慶大來尚有崇階絲綍褒貤淑矣隠君終耀亡涯
自厚其生樂只有骸大閑皎然自作穹祇式薦嘉名宜
曰達哉
　懐星堂集巻十八
欽定四庫全書
　懐星堂集巻十九　　　　明　祝允明　撰
　　傳志
　　　程文林誄
特授文林郎新安程君名昭字用顯以𢎞治已未卒于
家正徳丁卯𦵏于許龍川子孫孝孺願著先美其甥庠
士戴君昭致辭乞誄遂為詞曰
周伯休父肇氏于程爰及忠壯霆激雲升黄墩奠居世
毓材英有將于周東宻屯兵以障鄉閈臨溪是營宣和
再徙建炎專城宋季元杪其居載更天朝晏休始定而
寧文昌之坊世華聿騰比及于君孝友性成藏焉修焉
斯用而行春誦夏絃秋螢冬雪園無㳺迹帳有燼湼渾
灝噩噩遺書顓業二帝精一三五謨烈有舉而措千驥
一轍以逮餘編羣經宿牒學海藝圃肆功涉獵青衿入
泮纔十有四學殖雲烝文瀾川至伺時而升姑餼而肄
嵗戰文塲凡八校藝縶之維之驊騮亦躓乃貢于廷皇
曰吾試試而第之允冠多士君曰止矣行藏有時吾齒
強矣尚需来期奈此居諸曽不我稽豈不榮仕母髪皓
垂菽水幸充五鼎未涯忍曰違之南北坐羈觀其會通
孝忠互施惟義所在可固而迷白之有司聞之赤墀皇
曰善哉其志可依特賜寵命七品秩階爾其終養遂烏
鳥私君拜服命被章来歸猗歟孝哉古人一揆乃築乃
搆乃豋乃豆承顔晨昏身老若幼今而已矣髙操不朽
周貧仁術教子義方有事西疇屏跡公堂朋從日集崇
論洋洋和而不流簡而有章惟老成人矜式于鄉胡然
不禄先露溘亡軒冕或來死生浮休孰不有終身去聲
留子孫孝錫安宅斯丘有燿于遐揭此文旒
　　　劉時制墓誌銘
時制𦵏以其人應銘以其世應銘郡學張君承慶為状
似余曰執事銘時制盖猶王介甫於王逢原黄魯直於
邢惇夫然夫為逢原惇夫微二賢不没没今知二子亦
多以二文余愧不及二賢文爾然而述其實或因人以
考言因言以尋人言不為無用據狀劉出於汴其隨宋
國播南始貫常熟者曰亨來贅長洲産富道穀遂奠且
望者曰希仲希仲生啟東華實益茂皇封刑部主事其
子即山西按察僉事完菴府君珏國之老鄉之先生家
之烈祖而時制之曽大父也祖曰徳儀生父曰安簡處
士傳字紹伯母錢氏所後父曰元之時制生性氣淳和
才具俊邁賦詠圖冩游泳藝圃與羣季爭能家學粲然
其仲兄時服出治經於學官登進士第時制去為父任
門户事益有治局筦鄉賦善徵抉弊多禆縣官力家督
牟畧田計漫滅竄伏百狀鈎滌還于初法司覈軍田部
使者董水利譁徒誣訐時制家時制皆往直之平時力
穡廣産散積濟乏勤惠之蹟不能一二數元之安簡弟
也始無嗣嗣時制時制孝睦於兩族充然諧也廣及嫠
嫂孤姪諸族屬靡不禮以周初元之贅室錢先没乃歸
繼取吳及元之没𦵏時制白諸長者遷嫡母来合祔人
皆韙之安簡固髙亮特器自謂時制惟肖也盖劉氏風
流典刑當吳中王謝諸郎嶷嶷時制且有榦實猶車騎
遏也時制始以成化丙申生以正徳辛未九月壬申卒
生三十六年爾妻鄒氏生一男曰遇聘王氏女一許聘
張某又明年某月某日祔𦵏先兆本縣逺字圍之郊原
余先王父參政山西與僉憲府君誼並兄弟二氏媾好
汔今不減余安敢辭銘獨愧且恐文弗能永爾時制諱
度詩云
苗之夭夭秀之翹翹有尋其標登厥實以饒乃以霪以
飈腐于塲以漂搖嗚呼傷㢤大人昆季號而招時制歸
來乎歸來乎其亡不之者或化為金璧芝桂尚粲劉氏
之芳馨與聲以遙慰爾父爾兄勞心之忉骨肉之復土
也誰則不雕
　　　志謝可節墓并銘
秀才謝可節之墓嗟夫書刻盡乃夜華而萎或燎之膏
竭以灺何嗟之為乎玉完於璞出作禮器永用享已矣
既器矣炎焚而泥沈之繰繭以就杼經緯既成被服物
庸或染之青黄丹縹纁緑五采可絺繡加益華貴已矣
未杼也委之牛刀寸截絶之不悲失日炬葩葉是也不
悲毁玉斷絲豈物之情天之理應爾歟惟孝友于兄弟
閨庭粲温益友際處信金石忠裘粟而氣蘭芝也斯可
節之玉也功勤學廣思新文蔚先進者謂之球玉龍虎
董學使謂才髙氣充同儕之雋曰武庫也斯可節之繡
也可節為吳縣生員今年嘉靖乙酉秋鄉試南京羣數
百輩叢出棘垣扉外萬牛馬走擁可節寸步反側行數
十丈跟及地曽不聫二三武可節胷背抧塞比能自展
步而血結鬲臆固矣強臥逆旅同舎狂童亦姻子也肆
妄語自詫坐取名第可節端直人惡斥之迨同舟此狂
益譸張不休或繆侵可節可節益疾憎且憤氣鬱鬱怒
乗前淤傷其肝歸問醫竟不可捄冬十月二十四日死
此則其為焚沈寸截也者當悲不悲邪漢悲賈生唐悲
歐陽詹李賀宋悲邢居實今忽悲可節可節於太傅固
少讓去詹賀輩不甚逺何代無此悲此悲為舛枉問天
不得其言無若視子淵悲可紓也嗟夫觀顔氏誼可無
悲觀誼詹輩可無悲觀詹賀等可節可無悲可節師顔
賈友詹輩死且同之亦已矣已矣人間事紛亂無限何
足銖寸校余與可節五世交可節父元和余異姓老弟
也慟可節不止作哀詩甚寃苦以示余余取其意推濶
之使刻可節冢石謝長洲儒義家可節曽祖會舉人祖
炳至元和為七世同居之門可節母吳妻劉二子潾涵
涵後可節兄儼女二可節生𢎞治壬子十月卅晦得年
三十四没後兩月為十二月廿二日丙午𦵏胥臺山可
節名僖余既悲可節不已寫為楚詩慰元和即兼以為
銘
月㡬望兮𤣥雲滅兔蘭摧梓枯兮竹折桂蠧殀鵷雛兮
碎石麟雎鳩吟雌兮鴻雁弔羣白楊蕭瑟兮黄波東注
無迴聲空山窈窈兮宵㝠㝠嘯山鬼兮舞狐狌安得綵
鳳鳴噫安得綵鳳鳴
　　　癡雲子𦵏銘
癡雲子朱氏蒙名大經字也世居琴川癡雲子天真不
蠧物藝呈標清非絶羣和亦有立研丹殺青牢籠物狀
推宫敲徵融陶性情江海吾家軒冕何物葢受之而用
不罄故有餘貴任之而不必遂故無留戀庚申之秋予
曰遘止無㡬問子人曰往矣乃知以臘月二日扁舟訪
友數酌之餘醺然返棹一卧不寤竟成長歸嘻何其去
来之際如是快哉其初正統甲子八月十六日生在世
蓋五十八嵗明年三月某日其子藏其魄於招真之原
請述幽石從而刻云
魄陽之于于還㳺太虚魄息𤣥廬青松衣被白雲滿墟
嘻樂哉歸與
　　　張翁墓誌
張翁非今時人也醇醲醖其漓沖簡夷其煩函真擁樸
坐囬古風何必讀書然後為學虚皇授契寤寐𤣥綱琳
編瓊簡童冠誦習慈儉不先允執三寳耄壽臥疾忽呼
其孫令誦聖號家幼悲唤返而吁曰旌蓋既引乃此邀
沮勉留期月翛翛而逝嘻何應荅之確歟銘曰
張為姓謐為諱曰宗學乃其字考孟璣妣陳氏陳蚤失
沈斯繼室于王始出贅生子裔毛氏儷女一人朱泰壻
亦有孫兩昆弟曰靈倫顧龔配出二雛曾孫輩秉夷長
執中次曽之女草蟲是翁初生辛丑嵗月春仲日十二
及戊午秋之季其日十乃奄逝七十七居人世甲子年
月寅位癸酉期歸于竁髙景丘魄永憇白鶴導兮𤣥猿
侍參彌羅兮謁穹帝睨塵區兮時下戲
　　　王宗肅墓誌銘
神仙之説或者謂其久亦自息然既從仙出必有非俗
情所測識者吳城中街路有王省幹氏惟以傳所謂遇
仙丹者為家凡父子之承述率以是其藉以生亦獨以
是而守先説甚閟靳不輕以語人至于今施之逺猶良
驗焉予故識宗肅宗肅諱鏞字宗肅本出施父孟文國
初贅王氏生宗肅宗肅長而承王母業故從其姓無易
省幹遇吕公事在宋乾道間於宗肅輩當十一世宗肅
既服事其術而其稟質本自淳懿乃益專以任真處世
平生無分毫外願每旦日但課念二氏籖典持戒修善
飯緇齋黄未嘗有勌嵗以四月十四日吕公誕辰修祀
整飭如承大祭嚢槖雖不盈溢而矜孤恤窶葺治街徑
若有餘者其大節則能養𦵏父母孝敬誠篤為最可言
且其襟情夷坦犯之無怒色三尺孺子與接話亦温實
未始欺之而家計盈缺一無所動于中家人當缺時為
之商評則徐徐曰聽其自然而已其閒暇時亦頗去讀
書吟詩接晤良友杯榼時御浹然甘適貌古氣寧予時
接而愛之昨𢎞治辛酉十一月某日乃卒其生永樂甲
辰三月二日閲世七十九齡配潘氏繼陸氏生子男七
人洪淮濟瀚渭洲津女二人嫁吕淮某孫男一煛女三
王之先塋在吳縣十一都冶字圩之原諸子以乙丑嵗
某月日𦵏焉豫事來請為銘乃按吕淮所纂狀叙之銘
曰
氣揉賦醨鮮醇醲醇之流衍亦有鍾彦哉宗肅的其逢
涉世岌岌恒融融志不愧承遘仙宗享世七紀回塵蹤
蒼梧北海訪回公儻其遇之攀而從子孫勿隳此古風
予筆燿華題山宫
　　　孫功權墓誌
孫衡字功權以字行其父自江隂避世来蘇酸苦造家
功權繼之幼輒勤確務生居積書繪文玩今古珍器物
遷易為殖故所交接多大夫士間然務是者大率輔之
以諛説求射中功權動輒以莊直為詞質質然如老宿
嘗語人曰吾勝冠便戴此平定巾歴壯老不肯一日以
小帽自䙝又遇人不以前後貴賤富貧易心改禮多直
稱其名人亦容之且謂其自述應非偽也暇時或相與
裁品人物必曰某才能若某事某事然無徳某寡才若
某然有徳重重輕輕有類儒史晚年作一小亭目之曰
安老多為章表而今吏部侍郎匏菴先生特寵之以詩
時在某年功權既八十矣氣血漸消久不飯日惟飲酒
啖少果物某月日奄然而盡亦無大疾苦初配顧氏三
十始娶子男二女四明年月日葬某山長兒文拜乞銘
墓銘曰
徳以取人而自亦少愧勤以立功而卒食勤味七紀太
平生長老死尚徳之詞猶若入耳功權功權亦安死矣
　　　陶孟實墓誌銘
王章曰此輩與一把算子不能用史以示譏余恒謂未
然仕學皆自有本末重輕不可偏且倒耳若盡去度數
塊然守理性其亦何以集功將全才不如是也自士以
經術從政則往往畧藝事至不能遺也而付諸彼其果
然哉余因陶孟實家乞誌孟實而感之孟實姓陶氏諱
信孟實字也家吳縣吳苑鄉之陶家塲父仲融母金氏
生孟實抱賦簡質不喜為靡麗然外闇中融思致明締
深通九章之業用以條析積聚斤斤也毎縣令當饑年
計會裁損税賦若稱停徭力輒以屬孟實葢無窳事者
孟實亦足觀矣夫夫所少於計籍之手者愳侵牟也茍
司存既治將之以端慎則以何道黜之兹孟實之始不
獨感焉而誌之宜者夫孟實以某年月日生某年月日
卒年若干其娶某子男三昂某某女二孫男四某某𦵏
以某年月日墓在某其家之請因其友陳良玉以来良
玉且為狀云耳良玉固信人銘曰
漢名元理齊庸九九求也之藝從政何有陶既才美端
慎將之魄陽斯盡重以吾詩
　　　承事郎欽君墓誌銘
信民姓欽諱允言字信民吳縣人五世祖銘洪武間起
家進士授湖廣道監察御史有直聲坐謫戍遼東曽祖
遜祖禮父士俊母馬氏生信民而父没信民雖孤弱賴
母拊以長輒克家治父故業卓然而植充然而肥也其
業主總商賈貲本散之機杼家而斂其端匹以歸於商
計㑹盈縮低昂而出入之刻時審度彼此以濟皆信委
帖服焉葢其資本聰明識理道又有材局榦能又性倜
儻開誠布公用是以得之然為行又良能孝親痛養不
及父用情於母甚至燕居無惰氣與人不茍言裁事多
中節後奉例賑饑受冠帶之旌召相公事以勞病瘁正
徳丙寅十二月九日卒于家生于成化丁亥四月廿三
日得年四十娶孫氏子男一人曰冕聘袁氏女三人長
適郭恕次未行信民之卒冕纔十齡其婦翁袁君漢章
為相後事五年丁卯十月既朢𦵏于靈巖鄉吳山陳灣
村祖塋奉塾師陳嘉甫之狀請予為銘袁君髙士所譽
必有試嗚呼世固有通明之材將之以忠信居然事事
合理宜物何必讀書然後為學信民唯其人也袁君又
云其病也諸商來視相弔曰子或不諱吾屬將疇依灑
泣而别其動物至是不亦信哉嗚呼銘曰
莅物之要知及仁守豈巨則然而細乃否彼玩其細或
昧以茍乃迷而躓孰任厥咎哿矣欽氏美自性受卒食
其效安安丘首其才其生偕酬不負尚不負于來以昌
其後
　　　承事郎盧君墓表
𢎞治十八年九月某日吳邑哀子盧慈葬其考承事君
於黄村平原之新竁以知隨州史君引之所述行狀來
拜乞為文詞表樹墓上盧出太公望齊文公曽孫高徯
以采地為氏中世望於范陽號海内四姓條分于吳亦
既久衍著為盛族按狀君諱棡字熈逺高祖廷震曽祖
子謙祖文寳父以傑君既紹武先業服賈居貨嘗謂人
之於世業有異宜心有異存邪故夷然以坦易祁然以
寛紓掔然以敦厚寧弗腴吾殖勿瘠吾天君也力可及
物者秉毅敏為以達吾義他日江南連郡洪潦江湖氾
漫長吏勸分君既應格被郎秩之旌已而凡官有力役
則以命前受秩者往董振之會瀹白茆港因簡君莅事
君捐家勵公績用告成退處井閈操修謹謹以飭于有
家年未耄荒而子姓蕃庶駢事僇力人間事無弗足者
嵗在癸亥季夏上日春秋告終享世五十八年君之母
為范氏妻為史氏即隨州使君女兄也男子三人女子
一人孫男四人女五人三子者慈恩憲卜地營壙差此
穀旦舉柩窆焉嗟夫先師有言茍志於仁矣無惡也君
執心厖渾不以業遷不愧於善稱矣又云不患無位患
所以立君賑凶之惠滌川之勞不赧於郎秩矣又云積
善之家必有餘慶君子孫薨薨勿替引之不忝於祖系
矣率三者以始終既順既安殆非聖人之所與與鄉邦
僉悼宜樹風聲近慰嗣息逺詔陵谷其文曰
抱淳懿天無虧赴民庸亦有施九屬洽家之肥粲于邦
靡愆儀生爾死􁀙若饑華身章銜國階蕃来𦙍流祥禧
瑑遺芬表山陲安且燿亡窮期
　　　趙君墓表
君子之表人必其騁竒樹異駭聳羣聽為不可恒者而
後可乎如是則中庸之所以鮮也聖人且嘆之何有於
表乎今俗情所最乏無若亷與遜矣夷於門跖於室而
後利羊其貌狼其心而後得則莫不惟利與得之趣耳
而何亷遜之計有人焉不食薇而毋以利遷不脂韋而
毋以得累理如是吾如是耳則不曰誠亷若遜哉誠亷
若遜而不表之得乎哉吳趙君時憲氏誠亷者矣誠遜
者矣既卒君子思欲表之曰不可以無據會其子鎬有
舉而屬之余余何敢以君子居從而表之君子意也乃
從同人陶君麟狀述梗槩一二君居南濠叢市中為醝
賈賈葉端誤溢直既去君復程厥金曰誤矣追歸焉異
時又有誤者歸之如葉端是非亷者歟持躬遇物虚襟
沖然如弗任鎬治易為吳學弟子員君嘗取其書讀之
至謙瞿然曰謙之理如斯乎吾見人卑牧者恒契於懐
今幸窺大道指歸吾敢不服膺終身誦之乃以謙署其
齋是非遜者歟帥二道也表而傳之可也君他行稱是
慎重温雅事父廷宏善養志事母王克以巽裕解其嚴
卞之性日用儉約奢俗不能移待夫人嘉善而矜不能
其歸金事既著後自亦嘗誤溢金他商他商亦歸之人
之善易感應也如此君之質尤敏於醫卜形相五行諸
家言多所通解少獨以病弱不能事進用之業耳君生
天順己卯卒正徳丁卯年四十九一男子即鎬承考揚
顯器也以己巳正月三日𦵏君陳灣村原故為書穹石
如右以表諸其墓前
　　　盛至剛墓誌銘
盛氏世為安慶桐城人居鳳儀坊以善世濟而弗用於
時至華二生茂茂生君諱健字至剛八嵗而孤出就外
傅即克自持異同隊少長資尚恬雅初先業甚豐至是
少落君能益自約脱畧紈袴態既冠娶力綜家政業浸
以復故茂始配燕氏出三女燕没繼胡出君及一女又
一弟泰一女弟出庶母張於是上有二母下有弟姊妹
六輩咸未立所以養事撫給甘脆燠涼奩具之屬皆出
君種種周緻孝友之風藹如也自以幹蠱弗終學篤意
教三子延良師禮賢賓夾輔之其季曰徳蜚聲頖序戊
午當試京闈咸謂其可拾取君曰學優則仕若固可行
盍姑養以伺之乎徳不敢違辛酉猶然迨甲子曰可矣
徳承令一往果峻捷時以八月晦揭榜南都去家不五
日徳歸舟阻於石尤十月四日纔抵舎是日即君生辰
也有司鄉縉紳交賀君播為雙喜詩什君敬受而所以
朂徳者尤切君美姿儀中懐沖厚外度散朗當銜䘏時
三惡奴乗紛披攘貲畜叛去易姓而處猶齊民比其後
奴死家且赤還粥其子孫又歸君家君亦不究其往人
信天之好還而稱君之長者也君善飲酒喜賓客正徳
丁卯正月二十日卒生正統癸亥十月四日年六十三
配同邑王氏先卒三子者長曰隆娶周次曰儀娶張次
即徳娶倪二女壻胡文敏汪溉皆王出也孫男五悉幼
徳以先輩無錫丁君所為狀乞墓銘乃摭叙而銘之初
王之𦵏在烏石崗至是諸子筮地以合王兆者遇臨其
繇曰元亨利貞至于八月有凶以祔祖塋之側者遇豫
之坤其繇曰由豫大有得勿疑朋盍簮乃從祔法筮日
曰某年月日吉乃窆銘曰
天道益謙無往弗還循昃而午厥理常然於昭盛君弗
眯於是既槁而萌乃壅而潰彼以蠱亂我榦而治彼以
趨躓我徐而至弗弛于道弗張于欲有祐自天實受那
福有松在澗鬱翠于晩君實所之觀化長返虎魄菟伏
有煒其文世需既顯歸燿靈根
　　　崔孝婦傳
崔孝婦諱某烏程棲梧里詩書家黄庭畹長女十三失
母執禮如賢丈夫三年不葷十七嫁吳江崔文友其孝
動二老者姑曰孝婦哉猶吾懐褓出也舅曰孝婦哉猶
吾良子昌吾門姑疫將死竊刲股肉和藥姑飲訖即瘉
越五日其子澂始知之而哭孝婦掩澂口曰此非合理
道事毋使人知他日姑死孝婦哭失音不能言絫月始
復孝婦父母墓地為貴家奪孝婦力不能外施俾澂請
於尊長以簮珥營他地遷𦵏遂以憂憤病死年四十九
論曰
孝因心生不以賢愚殊聖人作禮以輔其偏故曰刲膚
非孝事若女婦類鮮聞道雖少過亦足賢矣崔孝婦又
能知此其可謂知道哉其他行則亡弗合理稱孝宜矣
稱孝宜矣
　　　陳子中室李氏墓誌銘
允明於陳為母族之親稔知令人賢其卒而𦵏也子天
貴請為銘其所纂行狀益贍悉約而述之曰李長洲著
族令人處士景清妃金氏出也諱秀寧十一失父外静
而中穎不與羣幼女類季父光禄丞景洪賞之十九歸
同邑陳君子中子中父志道先生為莱陽訓導子中攜
令人往侍或慰其少而逺母不能無悲思令人曰吾始
獲事舅姑惟失驩是虞而曷有於他懐莱陽有充耳以
賜令人令人謹其服藏或曰石耳奚過謹令人曰嘻匪
物之謹賜命是謹聞者韙之及莱陽歸田家少謝令人
相子中致養滋味不減焉比莱陽没送死尤飭而厚子
中嘗疾瀕革令人罄所有求治或諭疾不可為徒費耳
盍存縮為後計令人曰與費産縱不効吾且能縮於獨
守時惡有豫謀一軀而坐伺其殆乎已而子中竟起子
中兄弟欲分養母子中謂母安令人請獨終養令人亦
曰然遂迄如志洎子中為兩弟娶婦為女弟治喪令人
力亦厚隣夜火子中不在舍令人弗顧其室左捧莱陽
遺照右扶姑以避子中慤而儉善治生又賴令人内相
之家寖裕喜周施有勢家奴持主財失諸途將求死子
中見之謀及令人欲為償之令人即舉篋以奉他多似
此陳故以儒業授受子中初務學以體弱不仕迨令人
生天貴子中遣㳺邑庠令人所以輔迪之尤篤平生勤
慎莊嚴不妄言笑不憙矯飾約而不求盈而不汰壼彛
具焉姑嘗稱曰吾獲此孝婦媿無以報之姻連家納婦
者至假服於令人曰使新婦被之庶㡬肖其人也其見
重於内外若此其生成化丁亥正月甲戌卒以正徳丁
卯十二月壬午年四十一生子男一即天貴勤敏博文
顯庸器也娶楊氏溆浦令子行之女女二猶幼孫男一
曰科孫子中以卒後二年庚午二月壬寅葬武丘鄉皇
字圩之原銘曰
令族難為女令家難為婦令夫難為妻令子難為母難
者繄惟人天彛本舉羽陳李兩華玉左珩聫右瑀嫓徳
允若兹胡不偕遲暮靈原閟藏櫝光氣燭九土尚有登
席珍粲粲者瓊樹
　　　賢婦吕王氏墓銘
賢婦王氏吳吕禹平妻也死且𦵏禹平寫其行為狀請
為銘評其行諡以賢而述之凡為賢之云所以為褒褒
者将以榮之也令不公知者不信之且或議之則何以
榮何以褒為哉若稱吕賢婦必有知信者余豈佞者乎
狀之道賢婦懿淑工能甚多余語其最大人難能者三
一曰孝順禹平家與賢婦家世連壁居吕之祖父王之
父誼猶骨肉兒女髫齓結為婚姻及吕母將死欲見賢
婦婦倉皇来嬪儀物闕如賢婦無少慊姑死無㡬舅亦
死賢婦與禹平治𦵏祭慎誠兹不謂孝順邪二曰安貧
始禹平治舉業賢婦固望得仕進庶㡬且富貴收之桑
榆已而吕又失不成復無以為商乃為童子師守筆硯
坐一席二十年賢婦虀鹽荆綀井臼晨夕胼胝瘁枯與
禹平相視驩然曽不吐一片憾語視姻里華首繢軀泊
如也兹不為安貧邪三曰厚倫禹平既失父母蚤又有
二幼妹長者同母未十嵗次庶出纔五齡賢婦拊育教
之女事比長輔禹平資嫁之釐裝雖簡盡其心與力焉
且無庶貳視之兹不謂厚倫邪至其性資柔仁手不刃
牲遇蟲豸未嘗輒殺之持度謹肅識文字成誦孝經小
學書為嘉言啟導童䝉諸行無足備云者嗚呼頽俗羣
嫗䝉成于夫富則驕貧則怨慢其尊嫜而不恤夫同氣
十而九也賢婦總三大行而細徳周令諡之賢不可邪
不諡之賢亦何以銘為賢婦諱秀寧父曰宗肅母陸氏
賢婦生成化庚寅二月四日正徳壬申病脾肺癸酉六
月某日卒得年四十四生子男一曰繹尚幼女二長嫁
周斆次亦幼𦵏以甲戌嵗某月日墓在横山先塋次俗
謂薦福山九龍塢銘曰
凡銘者以示後冀知者敬且憐以勿壞而延敬且憐者
匪以位以年而維厥賢賢哉吕婦王殆一十於百千慷
慨更生之筆髣髴黔婁之室庶㡬遺風之爽然
　　　舉人謝君妻盧氏合祔誌銘
天下之事往往難得其當或實盈而聲微形細而名夸
盖亦有勢以驅之於不容不然者矣凡今人之貴富強
達者多收亡稽之譽而閨冓幽貞之操則傳者百一即
傳也亦不究而章是豈惟人情之難得其當哉亦勢而
已矣允明先㕘政仕給舍時長洲謝君會㳺學京師来
受時業遂中鄉試以歸連會試不中入監堅存逺大之
志數年朝廷有風憲之拔而君先一日死矣時君妻盧
氏守道於家寒静斂黙不下古之節媛至於今四十有
二年竟完璧以見往者嗚呼豈不賢哉士君子激一日
之義慷慨挺烈鼎鑊河海者則孰不曰難矣乃若履臲
卼閲世紀硜硜然恒其徳以終身是不難於一日之激
者哉而其聲上不可登邦國之筞逺不可及四海之誦
非勢也哉始盧之未亡也教孤兒昞以父之行教諸女
婦以身之徳撫育夫弟之孤勲擇孫睦讀祖書為縣學
生凡丈夫所應務於家者優務之逮其亡也昞能無違
雍睦能述遺懿馮金石以圖私傳於永久是又善福之
理無闗于勢者邪凡睦所述甚詳故撮叙大歸而系銘
其墓俾薶焉盧氏諱妙定吳縣人父曰志善母李氏生
男獨昞娶魏氏女二人孫男二人雍睦女一人曽孫男
五人儀儼侃偁僖其生永樂十五年四月二十九日年
七十五𢎞治四年正月六日卒其年九月九日壬午祔
胥臺山謝君兆謝之字維貞也銘曰
家運時蠱存滅際引先啟後維婦繫碩人其然功則大
黄泉有目四十祀相見並瞑在兹嵗悁悁餘望積秀嗣
𤣥宅永寧伺封賁
　
　
　
　
　
　
　懐星堂集巻十九
欽定四庫全書
　懐星堂集巻二十　　　　明　祝允明　撰
　　傳志
　　　賀節婦家傳
節婦吳氏吳縣洞庭西山吳寛之女東山賀君元良之
妻今儒士艮之母也其名某年十六歸賀君琴瑟雍宜
裁八年而賀君病以卒節婦棄耀飾極哀毁用誠喪𦵏
致力合禮族黨已賢之然謂少復弗子也徐之當徙其
志暇日因稍導覘之節婦潸然涕曰聞女一天耳古今
以不貳媾為禮訓抑吾心本自願此不願彼愛惡去取
自天性非他人所得裁量又先良人士類而大夫族也
不幸不禄吾又能以匪貞衊之邪具三不可而本性尤
顓固不可解者謝女意休矣於是羣意息而且竢之節
婦亦益安之事姑孝謹外寂謐閨寢久之族黨為節婦
貞居既越二紀生春秋越三紀志行既定矣如岳不移
井不波今兹當不為厥終焉謀邪乃選於幼得佳兒為
告于先良人若祖考族人立為嗣用承賀君祏祠即艮
也既峻事節婦欣動中臆我今兹可以媞媞畢姑孝篤
子教無隊賀君業異時能完心面見良人也已由愈閉
户茹澹被麤劬績以厲艮艮又秀良隠抱逺器未遽量
皇帝登極詔郡縣舉孝順義節来聞下旌表於是族里
以節婦事上邑邑上府將升于朝時為嘉靖初元先是
府以諏於邑學官合學之士友以實對而且徵古髙行
鉅鹿之操烈重孤存祀之義以為方艮持其語示余以
余素友艮而欽母或計有以傳母事附家牒者因遂謹
據述之為傳贊曰
人聞道全節婦稱善一嘖嘖哆口已矣或傳一子刲肌
廬墓士危言来黜辱必聳嘆不休如激忠不懐其軀固
難亦或自賈聲以痛寸咫膚苫息中野視弔景寒閨畢
生不有笑歌懽虞半亡人或凍餒交病婁鄰死絶難易
假誠獨且奈何哉賀節婦如是抑非覬有今日為暴廣
之者其何為哉斯天人之完者也以身為賢夫為令妻
子為嚴母族為保傅家為福慶國為瑞天下為治俗載
俟之廷典来而為聖王君師政教風四海為益與繁鉅
且繁廓哉堂堂乎兹惟厥本柢衆其鑒于兹傳
　　　李碩人墓誌銘
故廣東參政椶園劉先生欽謨用其文學日月海内允
明弱冠寔朝夕之始公近中嵗頗隠商瞿之憂後得冢
嗣于李碩人曰嘉䋭嘉䋭生十二年而公長往亦既連
有二弟無數年嘉䋭輒大秀發章采燁然便復淵邁驚
駴老長余益比焉有芝蘭之好無㡬而殞遺一息曰穉
孫踰三十年一日穉孫来曰自先人之亡不肖與嫠母
銜荼負芻勉事孤大母唯鮮甘綺是慊幸而日月斯永
於昨嵗而終則既八十二矣今兹將治長寢于府君𤣥
扄之側離而祔之以舊以文石銘無外執事者亦碩人
意也請按碩人姓李氏諱柔字柔貞長洲人考某母柳
氏碩人在室女紅攸閑文籍亦涉府君初仕南京工部
虞衡司主事召修兩代史居中秘與楊夫人偕無㡬安
人亡史事亦罷返初政乃納碩人生二女家縡是相府
君攸宜既而得男曰熈學輒即殤府君復娶于賀不身
碩人又得雄曰鶴壽而又殤乃又生一女府君以署郎
中事員外郎擢河南按察司副使碩人乃二姙一男一
女男嘉䋭也府君遷廣東左參政謂地厲二親皆八十
外留碩人事二親復納趙氏與賀往賀終不身以死趙
育二男曰嘉縜嘉績已而府君捐館舍唯碩人與趙二
嫠乳三孤持家畢𦵏聘婚遣嫁外辛中酸户閴閨凜力
踰丈夫且不肯落儒宦事遣二幼並游學𨽻弟子員䋭
特英拔而復劬刻少之竟病勩不禄於是碩人之苦囏
轉倍前日語䋭室曰少寡老獨女之烈釁我寔不淑閔
凶是罹復連新婦新婦能知我心知而能一一而能定
夫氣有福禍行有慝良世有休釁情有甘愠故良而禍
釁釁而不愠者安天而盡人者也我女也而勉克己矣
婦其克我也乎婦亦能之遂與以有終焉碩人懿明如
此性復婉巽或逢怒於長侵侮於儕無校意寒窘偕年
愈深而甘勤不怠正徳嵗庚辰六月某日體病纔二日
便盡七月甲子朔也比没襟神爽然遺詞尤善飲茗一
杯而瞑其初生正統已未七月某日三男子嘉䋭為縣
學生娶贑州守顧公􁀙之女嘉縜府學生娶金嘉績娶
夏亦皆先卒女四秀整適江西布政崑山項公之子貢
士拱辰秀齊適丁文禎秀嚴適孫璠秀肅適吏部尚書
松江錢文通公原溥之子巗孫男六長即穉孫娶温州
守文公之孫徵靜之女次寉孫竹孫犢孫蘭孫桂孫皆
出嘉縜女三曽孫男某某女某某𦵏以嘉靖癸未十月
某日墓在仰天山銘曰
女不朽三餘徳容工言髙節義貴孰與封位秀子孫富
孰與琛珍淑聞烈壽孰與日月儒宫宦閥有婦人焉徳
四者全三不朽不愆碩人亶其然乎
　　　姜氏誌銘
誌曰兹惟吳張鳳妻姜氏玉蓮成化戊戌五月丁亥生
𢎞治乙卯十月癸亥以生女卒于蓐明年三月丙午𦵏
此横山之下嗚呼十四而婦十八而母母五十日而止
然而女不失愛於親婦克送尊者死祀奠纂組割烹無
廢政以英齡處富室能斂焉幼習閨態不形見亦無慚
於壯老者銘曰
不缺也其性也乎不盈也其命也乎月晦川逝雲散華
落大化衮衮隨乎委乎而莫之問乎嗚呼翠案虛眉朱
絲斷瑟漆焰幽眠千秋婉骨
　　　故袁天禄妻王氏令人墓誌銘
令人者長洲袁君天禄之妻也其徳行既淑良遭家不
造凶喪頻仍其功力倍艱而又不幸身以繼殁僅倍殤
折嗚呼君子以為誠可賢又可悲且闡揚之也已將𦵏
其子𦙍文等捧其從兄郡庠髦士𦙍昌所屬行狀乞為
銘乃薦其稱曰令人而誌之云令人諱正賢父廷儀母
馮氏其族與袁同望于邑里廷儀嘉天禄也壻之令人
賦性深沈嚴恪不茍言語十九入袁事舅姑合道禮侍
夫又莊謹值事能裁治無忒差而無擅制獨成之過遇
人且雝巽中外敬羨謂為四徳之式焉為婦財十年而
舅没少之夫没令人上存㷀姑下系二孱兒且喪且家
喪未訖少之姑復没於是以三十二嵗之嫠持三喪支
一門事無㡬而殯一旦訖三大故無違禮亦無勌狀觀
者咸相愕眙仰嘆於乎非材矣夫喪後家政周秩若不
乏丈夫者而又減畧容飾迹不踰庭昏嫁子女秉禮而
去泰督莅奴婢嚴黙而幹戢臨敎二孺轉加深篤復延
老師守而訓之比長咸有老成人風斯特其力之烈而
道之茂者也正徳壬申正月某日卒生成化戊子六月
某日年僅四十五所生六子三男三女男曰𦙍文𦙍武
𦙍章文娶王繼喻章娶劉女長適李泰幼適許淮中男
中女皆未及嫁娶而卒孫男一曰尚絅女一令人歸土
以本年十二月某日墓在武丘鄉之袁家涇銘曰
結髪事君兮晏晏笑言上堂饋服兮式敬且閑割酷忽
罹兮禍極并連殍氣銷骨兮大典以完繁霜屠林兮玉
石一焚善不䝉福兮誰持物權君嗣在室兮卬身在泉
終君信誓兮卬復何寃存亡禄兮没亡年身則缺兮道
斯全薄蒼旻兮漏黄淵萬斯霜兮神栗然
　　　張廷潤妻錢氏墓誌銘
張氏以富善聞于嘉定之三槎里頃廷潤没𦵏於泗瀝
河南之原守瑞州邑人李君堯臣為銘兹正徳辛未九
月四日其嬪錢卒其孤錦等以祔𦵏者頗紊于位更度
地于先兆之左卜嵗壬申某月某日窆母因遂遷廷潤
之槥而合焉乃進唐解元子畏事狀謁為銘据狀及前
誌謂廷潤剛勁孝睦御家嚴居鄉惠而錢寔能左右之
敬釋老樂幽寂而錢能順適之室雄而善持祉繁而能
安固君子之嘉匹右閭之良相也已生乎宣徳庚戌十
一月四日年凡八十有二男子四人錦鉞鏷鎧其婦蘓
吳李趙女子一人其壻金橖孫男十人曽五𤣥一孫曰
淮濟沂津湘沐澐潜某某津為功臣教讀曽曰彬郴橋
梓楫彬橋為國子監生嗟夫子以親成親以子顯家室
同穴存亡備徵粲黟揭遐匪文曷寄爰約銘詩鑱附牆
翣其詞曰
嬪兮淑修君子是逑柔風内扇剛操外彪白茅藉地豐
纊襲裘餘華垂裔百世用休
　　　陸徳芳室謝氏孺人墓誌銘
世毎謂女婦不外見然不見非病病不究其道為道也
者心本之理明之志達之見之行焉而道成矣即士亦
然茫昧澌陋百不踐于十斯可病也曷有踐而弗著者
哉余讀雲間高企為孺人陸謝氏狀曰美哉謝之道也
剽聞之當廣焉矧以屬我為傳逺計則曷以辭栝其事
述之曰謝氏上海富室翁某與室某生凡四女生長輒
贅壻至儒人最幼其壻曰華亭陸徳芳徳芳性濶畧不
閑小徳與婦翁媪異操尚孺人視諸女兄若不倫然孺
人無怨色然徳芳亦不有謝氏財赤手作生業以致大
盈逮於後孺人或更分以贍諸女兄家亦無徳色世俗
女贅者多乗陽或獨知親而不知舅姑孺人執孝敬如
外從矯俗以合禮徳芳多妾媵孺人逮之惠且均遇其
子無異情冢婦蚤寡守義孺人愛保尤至以安其志徳
芳不仕以貲授仕章服子憲為太學生欲急得榮禄及
親毎可行輒即病孺人曰凡仕内視學外視時何可以
情徇之兒無熱中為孺人平日少言笑待宗姻鄰里有
恩嫁孤姪女二人凡其端亮識理道類如是皆與世俗
愚婦人反非所謂究而著者邪正徳辛未三月二十日
卒生景泰乙亥十一月十一日年五十七明年壬申十一
月丙申𦵏其家之旁祖塋内孺人有子男四愈先卒次
即憲次忠次恕忠恕庶出也孫男五曰鏜曰鑐曰鏶曰
銓曰錞女二銘曰
愛不余翕余乃不悒産弗余集余則躬立更衆之及以
莫不給舅姑夫子我事我執媵娣粲者衾裯有輯螽薨
棟隆一表數襲用順為貞是曰從一謝風弗泯千媛之
挹
　　　張文聲妻左氏墓誌銘
揚之江都有張左二族張以善聞左亦儒舊張之子濟
廩于邑學官為弟子員比者渡江来吳中拜予門請銘
其母墓手叙母行以進按而誌之曰左氏諱某其父曰
宜母曰吳以成化元年十一月十九日亥時生左氏享
年六十嘉靖三年五月二十六日申時卒所生子男一
即濟女三長適進士知蒲州高瀹次適許漢相又次適
縣學生曹鴻又次一幼出側室濟用某嵗某月某日𦵏
于城西花臺新營地文聲先一年没實同日𦵏用魯人
祔初左氏生性質聰慧姿容秀雅而中有材用十三失
母與弟妹居祖母王賞愛言此女必不碌碌事繼母仝
氏謹二十三年始嫁張君事舅姑同父母持心飭履以
和順為主奉已持家以勤約為素女紅精良旁通書數
人不能欺姻里女婦多宗師焉文聲治貿遷川塗多於
室家而家觀修整閨門和肅皆左之為也江揚紛華之
區臨之泊然一疏衣或五六年不易婦曹姤集見盛飾
金寳錦繡璀璨然漠不悦慕且曰如此奢汰豈長守富
貴之道邪姑死無㡬舅卧疾憒弗省左侍藥食晝夜不
懈祝天懇禱一日舅痻絶左立榻側飲泣達曙舅蘇視
之曰新婦猶在此邪然我終不起婦善事汝夫保愛汝
兒汝能孝順天必有報汝我獨以望汝不與諸婦同也
舅姑既𦵏睦娣姒尤有恩義文聲季晜欲異産文聲諏
於左吾親之遺皆匱于彼今産吾剏何當分之左曰雖
然君睇彼寒飢寧能獨享安之乎文聲曰亦試若爾事
即定教子女甚篤而不以檟楚自然畏服不喜私蓄用
財豐約宜于度重賔祭䘏災窶平居相文聲将順美善
消解詬怨操辛慮患不少暇逸唯恐家業隤落嗣息無
成兢兢憴憴歸於考終亦云福善備矣銘曰
碩人温温嬪陪令門淑儀玉潤秀韻蘭芬澣綀視約甘
薺彰勤孝無匱獨公可徵均鍾儀有詔郝法猶存聲蜚
右族榮起來昆引蜚不匱不在斯文
　　　告殤穴從叔弟姪遷𦵏文
告于從叔二官人弟慶元從姪五壽之靈允明今将飭
治塋域相地之宜以翌日丙午遷𦵏叔等於原産之南
十餘步許用先告啟其毋震驚往即新宅謹告
　　　南海回祭先墓文
允明嗣承宗祏黽勉負荷兹以宦㳺過家霜露既降瞻
掃封塋
　　　祭王文恪公文
嘉靖三年嵗在甲申十一月辛酉朔二十日庚辰門生
前承直郎應天府通判祝允明謹以柔毛庶羞清酤奉
祭于柱國太傅户部尚書武英殿大學士文恪王公尊
師守溪先生之靈嗚呼小子将哭公以公也郊鱗嵗龍
聖賢亦窮騎箕蝕璧揆相必終何傷於吾公與将哭公
以私也鑄金百冶擢桂千枝賜也奔走商也贊辭何戚
於吾師與惟士之節報死于知何不才有如小子而蒙
被乃超于等夷待以國士要以逺期所謂春㴻膏萌蕭
蘭同徳而焦枯之枿倍榮秋月揚彩遐邇齊昭而迷塗
之夫加賴昔者允明上公之語公既諒之矣幽明有殊
心口豈異所最痛者生無所立以光公之教又不即能
死以從公之逰悵進退以無據徒銜知而弗酬用此負
公雖哭毁以絶亦何補而何贖祖載即期敢藉茅鬯因
薦心曲贊徳頌業銘不朽而鏗無窮者出在天子興在
四海職在國史非小子之事也嗚呼小子崩摧迷絶奈
何奈何惟公尚饗
　　　趙姑夫啟殯祭文
維嘉靖二年嵗次癸未正月癸卯朔十四日丙辰内姪
祝某兹以尊姑夫厚齋趙公将安厝靈魄於𤣥宅謹陳
牲醴哭奠几筵而告曰嗚呼公之心愛我如子者在而
公身亡矣公之言教我以善者在而公身亡矣公之力
輔我之家者在而公身亡矣是在尊卑常分猶自哀毁
不勝而況加受諸徳者乎日月不留往即長夜某之沈
痛如何可云若乃死生定命公復達者又胡必計菲肴
薄酤奠訣筵下痛何可言尚享
　　　祭錢處士文
淵潘集鱗枳枸來巢風義之樹景附之招昔者小子求
仁而親耆年逸徳惟吾丈人杖屨未執車馬先及世好
之念葑菲斯拾乃拜乃從敢不敬恭熈熈趙日泱泱齊
風小山游盤高樓燕息頻侍豆觴屢賡篇什大儀撰物
惟氣是馮或近或久或革或仍有發于錢光肇武肅式
仍且久百世猶復唐風既衰五姓紛綸孑孑周餘故依
桓文来歸于宋以文輔世跨元入明曽弗少替分條吳
越采食世家緜緜千瓞燁燁三華以逮公輩又三珠樹
公為其季引于晚暮我内外祖咸兹託交蘭馨互襲松
韻無彫公寔父行視予小友幸附清塵期終皓首豈伊
旦夕而遽幽明獨有教言心腑長銘辟如大樹厥蔭乃
廣十載懐思恒共俛仰載入公門載上公堂清流嘉木
宛然不亡瞻公遺容薄奠三酒豈曰懐惠聊以藉口野
人時來小子慚後
　　　兒婦祭其母文
母乎母乎痛哉痛哉嗚呼資生受體何如其尊也嗚呼
昊天罔極何如其徳也嗚呼下壽痡盡何如其割也嗚
呼號擗崩絶何如其酷也嗚呼壻仕甥幼孤孱伏奠也
嗚呼知邪不知形存心死也嗚呼母乎母乎痛哉痛哉
尚享
　　　祭王廷瑞文
嵗月日友生祝允明祭于廷瑞揮使尊契嗚呼廷瑞哉
今其何往豈能化星辰附河岳植為芝蘭行為鳳麟或
更降為賢良君子名仕高隠以祥人間乎如是則古今
聖賢才傑當無不然而未必然子固思齊賢者吾又不
敢必也豈隨氣任化消沈澌蕩與草木俱槁邪如是則
造物初無清濁厖懿無必美者貴而劣者輕吾又不敢
然也豈存則有立而没則無知其生也可榮而死弗足
計乎如是則君子求諸已此自應爾彼為世道謀者初
無揚揜之權於其間不怠善而遂惡乎吾亦不謂然也
嗚呼子於是又何必抗而為上瑞汙而為廢物大氐前
二途者付之無意後之所謂實子之志而予儕之責銘
誌傳表言者滿巻子長不死又何修促之拘也乎嗚呼
日月代序草木嵗榮故者不必恒留新者引而延萬物
芸芸然何必今至於子而始貳吾識去年登君門館君
室君已抱痾猶旦暮論心而促膝悲乎哉一往更弗覿
風飂飂兮樹陰陰美人逝兮傷我心壺俎列筵兮安得
與子而同斟嗚呼廷瑞哉彷彿尚饗
　　　吳氏新阡叙銘
丘兆之典之於古也大司徒族之墓大夫掌之圖之厝
禁有令訟有聴厲有巡守有室何重也然而曰不墳也
不樹也不修且不易又何簡也夫非簡也或曰殷周禮
異然古之所不為者皆有義焉皆損益乎事者也亡損
有益乎事者古則不為而後世為之不改其義又為之
重者焉夫子曷為而弗由也夫人之用情必有至焉古
之於親也至今之於身也至至於親者由生而養由死
而𦵏祭無有益而不思為也亡有損而弗思去也弗計
而簡弗矯而重備物安情中禮焉耳矣若夫至於身者
曽何有乎是豐觴匕而畧簠簋腴妻孥而瘠嚴慈崇宫
寢而荒隴塋諉而曰古不冢事重也噫其何有於重簡
非孝而已矣予觀今之如是者盖有之矣甚者竊瘞以
覬利達用夷以水火先軀其又無累於言矣獨奈何哉
其有獨異於是至於親備物安情而中禮焉獨不為孝
而君子重予之乎哉歙吳逺芳以考思恩之祔丙村祖
域者已隘匪遷而始之則難乎其後乃慎求而得其土
於永豐鄉之察塘山營而遷焉既得大宗伯無錫邵公
詳紀其事復問於予善其用情過篤不能已為抉其能
居今求古至於親備物安情而中禮可以為孝焉叙而
銘期諸大而逺
至其親不至其身是謂曰子是謂曰人有一子子於家
一郡國有子子也子孫承而家郡國視而勸家之郡郡
之天下天下皆子子今與古一風也其道甚大而名亦
巍子孝矣乎哉子懼矣乎哉予俾子銘銘之墓門子懼
哉欽子懼哉欽子墓之目而室之心
　　　王昌傳
義興人王昌有竒力治田不以牛身犁而耕妻駕之昌
一奮土去數尺或抵塍塍為之動嘗饋運昌肩舟之桅
而擔焉前後堇十鍾達數百里他舟人不知昌乃或侮
昌昌曰若欲以衆懾我邪雖百人胡能為衆恚集鄰船
得百許人爭欲擊昌昌持檣拂左右左右及拂者無弗
溺者昌山行見蠅蜹紛然起叢薄間眂之有巨蛇長㡬
十尋昌走不竟蛇蛇將尾而寘之口昌怒捉蛇尾振之
舉投空中逮地死矣途間遇搏虎者持槍㦸來昌弱其
具都折而置之自拔巨竹削其端使亷甚水以和之火
以堅之方俯僂治竹未就虎突至後昌不及運竹便以
兩手搘虎兩膊又交執於一掌抽腰間竹刺虎喉信手
一擲踰其背後樹杪斃焉昌或久虛其力輒手足撼掉
不自休速犇山中擢林木數株運弄之或提頑石行百
匝雨無為于室則索綯如杵數十丈寸寸掐斷之力稍
解云昌有女力肖其父陸有修艦衆莫致之水造昌廬
命昌昌病命女女往辟人獨盪舟手及舟舟在水矣昌
行四人以行連其名呼曰昌四白石翁云聞之其鄉人
　　　義虎傳
荆溪有二人髫丱交壯而貧富不同窶子以故宴安無
他技獨微解書數妻且艷富子乃設謀謂言若困甚盍
圖濟乎窶告以不能故富子曰固知也某山某甲豐于
賄乏主計吏覔久矣若才正應膺此耳若欲吾為若筞
之邪窶感謝富子即具舟費并載其艷者以去抵山又
謂言吾故未嘗夙語彼彼突見若夫婦得無少忤乎一
忤且不可復進留而内守舟吾若先容焉計也窶從之
偕上山富子宛轉引行險惡溪林中窶胼胝碎破血出
被踝踵不已至極寂處乃蹴而委之地出腰鉞斫之隕
絶富子謂死矣哭下山謂艷者若夫君嚙於虎矣若之
何婦惟哭富子又謂言哭無為吾試同若往檢覔不見
乃更造計耳婦亦從之偕上山富子又宛轉引行别險
惡溪林中至極寂處擁而求淫之婦未荅忽虎出叢柯
間咆哮奮前嚙富子去斃焉婦驚定心念彼習行且爾
吾夫其果在虎腹中矣不怨客轉身而歸迷故途順塗
而哭倐見一人步于傍問故婦陳之人言爾勿哭當返
諸舟可歸爾舟在彼遂導之返見舟而滅盖神云婦登
舟莫為計俄而山中又一人哭以出遙察之厥雄也婦
疑駭其夫鬼與夫亦疑婦當為賊收矣何尚獨存哉既
相逼果夫果妻也相攜大慟而甦各道故夫曰彼圖淫
若固未淫若圖死我固未死我則我可置我憾也婦曰
吾苦若死若固不死圖報賊賊固自得報矣我憾亦何
不可置邪於是更悲而慰哭而笑終歸完於鄉
祝子曰視賊始謀時何義哉已乃以巧敗受不義之誅
於虎虎亦巧矣非虎也天也使婦不遇虎得理於人而
報賊且未必遂遂且未若此快也故巧不足以盡虎以
義表焉可也
　
　
　懐星堂集巻二十
欽定四庫全書
　懷星堂集巻二十一　　　明　祝允明　撰
　　紀叙
　　　丁未年生日序
余夢庚庚辰之嵗今丁丁未之臘日為初六年盖四七
矣人生實難天運何遽質自俶降無變乎空疎貌與時
移轉淪於蒼濁聚螢媿學倚馬非才傷哉貧也非為養
生歎軒乎舞之未以竭精𤣥激義而氣貫白日廓量而
心畧滄海思詒逺也通八遐之表願處髙也立千仞之
上洗滌日月披拂風雲谷雉之死而靡它山雞顧景而
自愛一履獨往千折弗撓者矣然而志匪孚内謗屢興
外放意溟涬則埃壒不容帖息滓穢則肝腎弗克茫茫
下土誰則同心湯湯巨波獨也遐逝盖白賁非衆目之
悦而清角乃曠代之響亦可謂天閟國寳神淹世駿者
乎故逸落垢溷超詣㝠極見古哲於跡外期知我於後
来觀其玩習握琬琰謳吟振鐘球譚吐散璣琲遨衍流
煙雲對曲牖而瞻天光坐委巷而聆軒縣白室洞然光
宇昭若亦囂囂而得焉兹辰也風日髙潔氣候澄肅凡
英泯没而梅呈皓顔雜喙寂謐而鵠矯黄翮拜聖善而
悰慕參先祠以目泫遂㝠坐文寮叙其懐境
　　　自送會試序
成賢不肖者五身輿也世涂也才馬也心御也理御之
法度也盖才出乎心身乗之以臨世岐徑交雜百軔爭
發或以達或以覆績敗著焉以非馬也非御者也而敗
焉宜矣抑以荆榛墝埆則將孰歸尤吾嘗視古人事類
是者不可勝計其幸不幸可勝道哉然而賢譽惡諡留
之萬年則可不為鑒歟吾嘗勉於静地人或不謂之然
吾任之吾所操者無遷也兹當行吾加懼焉於乎今之
世固康莊也吾獨不得為王良其人故懼焉雖然逐禽
過表之度不祕於古訓吾勉之爾矣於乎吾行矣青山
白雲吾與若姑相離異時不知無靦於再見與否於乎
悠悠吾懐
　　　偶然書
秋日與客午食罷客去席地而臥既交闗未息喜怒亘
懐寐去易境情隨見遷寤而更追昔事以為真喜怒亦
能知其妄矣時仰視庭下木陰過半日加申矣内外寂
謐恱懌無限謂境加美加惡咸不是適焉世何負於人
哉廓然感荷第未及坐忘耳
　　　夢述
環東南數千里無不可居之山無不可釣之川無不可
耕之壤山皆奇川皆媚壤皆腴而居者不終于山釣者
不恒于川耕者不老於壤故地負人也十一人負地也
十九而後迺𨽻於有司右七十二言癸亥九月辛卯夜
宿留都黄輕車齋閣夢中文思騰發對人隨口成此語
来思方涌觸響而寤天既曙矣徐思之不得其祥余夙
抱遯懐詞於是多矣而身未決豈造物以是決余與終
其篇云叙賦征節樵漁經括于都魁里胥以為兹地羞
人不盡地地亦罔克自盡與盡人也嗚呼名于常主誰
兹黜陟利於自然何斯予奪安於隨身孰其調移不然
也已夫奚地之罪哉夢辭頗佳不審後指當果在此否
以意為近聊戯附會之
　　　丁卯年生日記
舟自東海西歸冬曦滿船逆風栗栗引滿一醆擁被篷
底嗟乎吾與斯人之徒四十八年汩汩其湛湛擾擾其
止止誰為之哉我為之哉嘻且奈何亦無必如何矣自
其近也吾生有終闔闢亦有終自其逺也闔闢無涯吾
生亦無涯吾嘗有闚焉如斯而已矣是日為予生辰故
語至此
　　　所事儒教鬼神解
事鬼神者不外祈報余既老構宫以居乃用一室為事
為西方導師以其屬生死所依歸也三清境以及覆載
等亦生死所由與儒氏通者今世事者止是或出入之
或一二稱士者都廢之謂吾教當然此非我所知然都
無事儒氏諸先聖哲者余乃謂不然迺為此宣聖外為
首陽二子為其不肯活叛世與大讓老荘為大道之本
所存與外身齊物長庚以秕穅萬有香山以夷曠贊皇
不應舉千載真傑一人斯皆志之師也丘明班馬暨餘
子為其文屈宋蘓李四傑温韋暨諸子為詩賦調詞二
王張鍾率更餘子為書皆學之師也希文君實逮諸子
以為人行之師也稱諸心師匪古人盡師必有神受若
命面焉故心自所服膺非徧于先民亦罔可枚偁故謂
諸取舎不得與人同以誠非聲也題不以官師匪是也
或特表之其重切者柱下兩出教異也餘亦有重互焉
同也皆報而亡祈焉二祔以親尊亦用笵志笵亦有多
寡焉嘉靖三年三月既朢吳郡祝允明謹記
　　　祝文
維嘉靖五年嵗次丙戌九月辛巳朔越七日丁亥哀子
允明敢昭告于顯妣陳氏日月不居禫期已及禮當遷
主入廟謹用牲醴粢盛哀薦祔事追逺無及不勝感愴
尚享
　　　又
年月日云云孝曽孫云云兹以繼妣陳氏禫期已及遷
主入廟不勝感愴謹以酒果用申䖍告尚享
　　　窅㝠記
大象亡象至形無形羲和不征晨夕無紀若追夢若握
鬼長谷之暄爞然而不得其本也發廣莫次具茨寢空
同無何氏之野有神人焉雲體而月目山河作腑環流
不息吾見之其容侌然其聲唲然愈行而不動其趾是
天下之物具其手足焉盤古得之而造天地羲農軒媧
氏得之而理尼父得之而一切吾見焉而弗得也南方
有域曰扶輿城曰依元由東門而之南以西其北至者
即死西南列山九萬躡風入林黝墨無容飛禽翔肩犇
蹏挾脛草木比軀人皆嬰兒與吾連共五藏互借耳目
山九竇竇九窟窟為髙門崇亷堂房九重房九室室九
閤閤九屏青黄黼黻宫商鹵淡容臭水火日月卵刃夫
婦父子君臣焉悉綴于是往者而中迷焉者十九
　　　動静記
物之動静動静二吾之動静動静一静無初終動初之
先終之後其於静何哉固無殊爾獨其動之中際為異
彼物之中際與其后先則殊矣故曰二吾循先而迎初
不見其入由終而歸后不見其出中與后齊初與終偕
如投土石入于長津津身平流投處自沸雖彼自稽天
流者無别也吾嘗從静以觀動動起動滅忽勞忽常勞
過常住而無損益於静本以物校吾吾亦然耳而物以
動為動以静為静吾以動静皆為静如吾坐觀時吾之
動動者自明於此此者静也是吾動静一矣勞常變滅
者死之屬也明一者生之徒也吾以静觀動是以生觀
死也而物且反之吾執其生反其反庸詎物諸嵗辛亥
九秋四日晝寢書寮㡬覺時一鳥嘲哢櫩棟遂豁然而
寤萬動湊耳偶出此想因筆之
　　　建康觀雲記
昔之稱觀者以山雲水月禽樹之徒最焉彫繪色澤張
皇情藴至工矣比居建康之雞鳴毎日濵于二舂萬雲
流西閣暉而夕姿態横生一晡百變因得劇觀焉将稱
之而頻吃盖無超乎昔詞者矣又不能噤始語其約畧
焉夫巒者巖者岫者陂者洼者潮者瀾者湍者揖者
坐者拱者駢者舞者戲者鬬者翔者馳者泳者輪者楫
者燒者縠者綺者匹者絢者以青以丹以黄以碧以緋
以赤以蒼以紫以緑以素以組雜以斑錯而嫭焉而妬
焉而恚焉而懼焉而偶妃焉而麗附焉而乖暌焉而攘
排焉而雜支雜傖囊焉而無恒焉察之而益繁況之而
不窮盖其孕自鍾山大江華陽句曲八公三君崇嶐浩
溔之犇湊阻洩故其觀雄以宖其發自山君川后靈天
洞地仙神魈鬼之呿呀揮霍故其觀赫以恠在朱明長
嬴盛陽麗舒之候故其觀昭以文有皇闈帝座日月鈎
陳蒼龍朱鳥龜虎之依衛翕張故瑞以華有蒋尉卞將
軍之剛憤故崛奇有王謝諸人之風流故𤣥逸有六代
徐唐烟花脂黛綺樓玉樹之妖淫恠艷故粲而冶其情
也叢以支其變也疾以滋而其薄於人也戚欣以岐而
獨畸人佚客函章抱潤與時沈浮流而未沛渟而未晦
者觸而忪焉不可以笑不可以泣於是乎傷吟冩騷叙
物賦事繡腸綺舌􁆱幽剔祕以為雲貌一真於是乎雲
不得逃其情而余也殆欲從之而未能矣夫嘻雲乎雲
乎無骸而貌呈無性而情生無服而飾形竒乎哉竒乎
哉夫由有是也而憎憐發焉寵辱别焉忭嗟勃焉又因
之以儆予又欽之為禎妖戴之為澤恩禮之為師神其
有知乎哉其無知乎哉於乎皆㝠㝠而已乎
　　　冬夕起坐小記
夕坐恒多為夕坐語亦多又奚嘖哉乃已嵗子月旁死
魄在京旅宵分起星簷風牖與神鬼語枯簡黟編尋聖
人迹混極造運河山蒸黎禽蟲道器政治今昔事行百
千萬億何為其紛紛棼絲飛塵野馬乎吾無百千萬億
情曰治于一吾適於此討之
　　　譙樓鼓聲記
居臥龍街之黄土曲北鼔出郡譙聲自西南来騰騰沈
沈如莫知其所在嗚呼鳴霜叫月浮空摩逺敲寒擊熱
察公儆私若哀者若怨者若煩寃者若木然寡情者徒
能煎人肺腸枯人毛髮催名而逐利弔寒人惋孤娥戚
戚焉天涯之薄宦嶺海之放臣巖竇之枯禪沙塞之窮
戍江湖之㳺女以至惸孽背燈之泣畸幽玩劍之憤壯
俠撫肉之嘆迨於悲雅苦犬愁螿困蚓且鳴號不能已
嗚呼鼓聲之悽感極矣嵗庚戌五月十八日丙夜聞之
以為記
　　　興寧縣城隍廟碑
唐李陽冰記縉雲城隍神言祀典無之宋史謂城隍諸
祠由禱祈感應而封賜之非通祠魏慕容儼有一事云
其地先有城隍神言有亦非常祀也陸游記寧徳廟言
自唐以来郡縣皆祭之又云社稷雖尊特以令式從事
明此非令式故城隍歴代咸不在祀典至本朝乃甚重
洪武初以公侯伯三等分封府州縣其號皆曰鑒察司
民顯佑後復去之而列常典與社稷均禮凡小大守臣
禮上夙祭誓於神然後涖民施政朔朢走謁祠祀厲則
牒邀神共臨之毎行事拜以四皆懸著令甲盛之至矣
而民之私事者尤極恭肅遇事禱祈匍匐控扣即無事
亦以時瞻頓凜凜如事生逺近之所同也嵗乙亥予来
宰興寧率國章弗敢弗䖍於神邑地陋憙事鬼而於神
特嚴予以其正弗止也凡民有事兩自謂直不肯下家
族鄉侣判以理未遽服寧並走廟號於神矢之願福直
禍枉乃遂釋去雖沈痛重貨寘不復校以為神司之矣
至兩造於訟庭或有疑須左驗而人若券劑不存官將
諏於衆不願願即神共誓後便聴如所擬無復譁其崇
信秖畏如此然其始盖誠然既習以玩則曲者亦恬然
為之又黷而已矣戊寅之嵗予初考將盈毎謁祠見頗
有未葺飾處稍以私錢整之因文於碑終為民徼于神
且以儆民焉夫甲乙儷詛豈雙直乎必有一欺神矣神
不章别善淫久將弛厥敬信焉又凡曲者既繆為之至
不肖之舉殺刦姦偷亦瀆神以倖免請焉若是者彼固
自為黠然實頑㝠不靈不知神之聰明正直不爾聴也
今而後願神直之小子才躓徳涼臨事闇頓政為多迷
用弗闖于治或者信其愛人而不獲乎上下者又有之
矣兹惟庸愚之效然而如傷之心絲縷眇眇可質于神
神鑒之矣行當去此斯民者神之民也神既洞灼物隠
於素以予所知斯土汙習多岐有如刼禾奪婚侵防冒
田誣冢墓屠耕犍輕生自毒是則最繁其甚者乃嚚訐
健訟陵弱暴寡又甚者乃寇掠劉殺斯二大憝冒聲于
邑亦孔之醜惟神樞機其間先導之趨辟後布之祥殃
煌赫震厲俾潜遷於良良人益安嵗穰物熈邑用大康
兹惟神之休長吏之志而黎人之攸企願欽事亡斁敢
因以薦聞神其采諸
　　　興寧水記
昔者夫子之稱水曰美哉水洋洋乎水之美能濟物也
澤百穀煦羣動利舟楫飪鮮食濟之用無涯唯田功大
焉使無水無稼絶飲廢粒人物且盡舟楫焉往興寧小
邑一陴不可舒舞袖然四郊皆平疇千山鎖合民稼環
堵中水出山為泉四壁雜下曳練縈帶信土分走注而
為溪廣而為湖障而為陂遏而為塘瀦而為潭通而為
河砂而為灘涉而為渡穿而為池皆有濟也而農之利
不啻十九自其一源一流游阡泳陌涵禾潤壤灌沃滋
蔭達自然之才以為庸者動越千畝見者徒覺其或平
渟而靜或奔湊以勇與物曠然無情第澄懐爽氣一暢
耳目而未覺其恬行黙運輔吾烝人尺浸萬鈞力也其
或髙卑勢違乃稍助以人力輪而挈之澤乃亦罔缺凡
水之力大小必與田稱盖凡兹邑之水勺勺滴滴無不
濟人者勲莫之與京已視他邑或水踰土功病參半若
全病者尤善倍蓰焉夫海之鉅江河之逺殖財利涉事
狀信雄濶能無墊溺之眚歟唯兹邑之水無小無大靡
不有善無害育萬生口甚矣乎美哉洋洋者歟然民以
私決壅利已病物以起訟者毎不免嗚呼井法不存溝
洫亡制水克恒濟人人有弗克用水悲夫予既美水功
又傷其局于斯域而弗溥又傷夫人乃有更弗克用水
聊列焉以颺於其邑之人
　　　游羅浮記
山踞廣惠二郡左行人㳂博羅増城龍川大塗往来江
船中見山臥江裏若甚近實逺若甚易登實不可率然
盖以其大故逺似近寂故非宦艦商舶所肯迂程而入
也余亦逸者而處粤五載無慮十過猶趾違心口戊寅
小更解符入會府乃始克之七月廿三日午至李村村
叟黄老為覔小舠同泛入沙河夜到徐老門泊明日徐
老供飯後同登陸須叟便過梅花村無一樹徒名在爾
便已循山足望山色異甚狀亦絶詭奇山横亘盤盤如
巨屏畧無林樾然而神氣岋岋若與天為徒高處峯崖
接次不斷下則傑石植建或數枚或數十百枚各離立
若士伍魚鶴不叢雜猶將帥猶卒徒猶纓冕猶王朝君
臣公司官𨽻列侍猶天仙道士臨醮儼其威儀然𤣥皓
異章危頂如飛雲麻姑仙女諸名峯朱陵青霞諸洞君
子通天諸巖皆時覩一二從者指説乃得之不暇按記
歴認也近洞天下乃是宻林匝合穹壁下僅通一徑稍
詘曲前後行者不相接見又前為大池荷滿其中千萬
計而花已過巨葉如大車盖微風鼔之交舞摵摵如玉
石切磋之音及門前稍治為甬唐旁大樹列夾之地亦
漸高頗似虎丘下車而前一道士出迎導其道院之外
門大題金書曰朱明洞天又重門署曰勅賜冲虚之觀
欲諦扣境物道士姓鄧不甚了了命召他道士云主者
李生下山已趣召俄而来果秀粹皃亦腴泰問姓曰李
乃隨扣而得入門便是一廣庭中存方坻髙尺許李道
士曰玉簡殿址也殿故制如亭中為壇藏歴朝所賜玉
簡殿熄燼而壇夷堇存三級云簡瘞壇基下未知實否
也址前當右陛下為丹竈基即稚川之遺深廣纔二三
尺中稍窪上及旁以瓴甋圍覆之外過三四尺道士談
説其異謂暵不燥潦弗溢抔其底泥為丸投潔水中輒
有微漚起謂百年前投者猶有白氣煙衝而升今乃特
有泡是丹氣在土中以爾驗之信然廢玉簡後為三清
殿三清後新搆一殿未訖後便是山坡削為大横級二
三上則雄木怒石勢蔚然矣前除之右一門入旁廬乃
羽流室寢庖庾等與其他從舍率小而陋頗甚欲止歩
已而微雨下與二道士坐一幽室中意頗不快道士與
從行二老重疊設酒饌予意不在之髀趾數動躍亟欲
徧步岡洞峻陟顛領盡飽平生饑饞不得乃索山經繙
按隨所見細問道士荅亦不過如書所云云也午後雨
少止謂道士決欲登躋道士言此暑時林氣鬱菀不可
入即山中人嵗嵗年年亦然唯但第三時可耳凡諸靈
藥異卉草雖實者多以寒若敷華發秀必在二三月獨
其時蕃鮮塞望咸奇植也乃可騁目界余曰雖不有芳
馥政唯欲目瞻恠狀足詣仙土結超想飛魂盪性爽靈
為不孤兹行奈何至此棘我足語逈厲意殆若狂道士
乃曲從予舉趾步步沮滑林木濕不可攀迄弗遂徒睇
空而懐因更指㸃問名處一二如石樓鐵梁飛雲絶頂
皆眇眇見之漸夜道士更具飯細話山事李生屢自道
其興復之力謂唐宋来山所入積藏誠極豐近百年来
無復檀施土田割于暴客殆盡又經刼灰寂寞特甚昨
来身奮勇走京師列牘訴天子三四上始得恩命下有
司稍清復故業百一歸尚未久今方謀興起而未克也
其言雖所欲聞終以不盡見諸奇傑如舊所傳輒即數
問如古名仙逸蹟已多載紀乃不消云云近者至于今
亦有入山修習若鍊養等異人無云無神化變現有之
無云無然而獨何以異于他巒不靦古稱邪李乃悉數
山所産却便便不休又出黄紙印列萬物性用形狀如
圖經以贈予其間最者九品曰丹竈泥丸即前説曰竹
葉符劉真人修道時弟子苦蛇虎蟲劉即竹上一葉書
符惡類悉絶後此一叢竹葉皆有天生符青黄篆青葉
上如枯他竹不爾也曰過山風似(缺/)此數品皆尋常以
餉㳺客即投予數囊其他如雲母九節蒲(缺/)不可殫紀
至如孔翠(缺/)唯所謂五色雀云時見之既夜深各就榻
明日天氣尚陰沈晨飱罷出山殊依依不堪舎小立樹
下徒御忽呼門左竹上有綵鳥道士即舉頭曰信此即
五色雀也予亦隨睇之不見盖其物隠見不定故謂異
物所云余襄公来一見後(缺/)以為貴人至乃出嘻余非
時所謂貴人其出何意抑漫然邪戲邪或非所謂者邪
遂還㳺二日得詩二篇
知山六十年此日僅攀縁仙事不全見世人爭共傳眼
猶疑昨夢身已到中天
羽輅璇霄任所之鐵梁雲頂渺無期若教鶴信終傳在
未恨蓬輪此到遲事極靈奇難盡目神游沖漠不能詩
浮来若復能浮去便卧苔階更不移
　　　贈李道士
今古神仙窟羅浮道士家藜牀掛星斗芒屫帶烟霞曽
見橋横鐵應知竈伏砂此中成道易遺履莫教賖
羅浮聲壓海内到矣宿矣不能登焉鄙邪懦邪仙梯難
攀世情必憾去喜愠㝠得喪乃本道耳班堯廷者惡得
皆九官入孔門者豈其盡回賜無乃冠顱髠頭居仙棲
佛塲盡為真人四果者與夫慕靈虚者嗤覔富貴者覔
富貴者又都秦檜王元寳等輩乎
　　　越臺諸游序
顧公丙子秋来僉廣東提刑按察事至旬日即往潮州
督捕漳州賊帳籌戎衣月七朒朓而賊平歸于臺一日
即往視清逺賊見其情授畧於裨校歸于臺一日允明
用部吏規見公問管内事若某某允明對爾爾問文章
事某某允明對爾爾遂問全廣風俗物産等因言地多
靈山傑水足以誇足目於四方者允明對若大庾之鉅
浴日海珠輩之細羅浮白雲浮丘之居仙曹溪峽寺之
居佛至乎韶石韓山之居聖賢厓門之繫乎興滅類未
足盡數公謂姑徵最近且古者允明以越井當焉公曰
明日與子陟之明日公果召允明從至臺下即有屋首
之蓋所謂悟性寺門步以上臺為樓殿者三餘為從寮
樓不甚軒敞拊前檻雖可矚逺上偪簷下蔽於林不能
大廣豁寺外亦無餘隙壤無大竒處實不滿其名蓋一
臺盡為室廬滿之凡佗尉之棲屢稱於名輩者亦惟其
逺焉耳時其僧庸狡畏供游人為忙頻誇望海樓之勝
以捭闔之公與允明亦欲遍及可覽處因遂舎之去陟
望海望海盤卧厚堞飛櫩五成四墉鑿牖馮其前而睇
之東南之海西北之江廣狹帶束省郛逺近山纍纍然
省郛衷萬室擁樓下乃足為大觀稍盤旋下從人導而
東至迎真觀小憩其外一丘亭間解衣微觴縱話古今
大率深淺事物意悠然逺日影漸下遂不入觀去將歸
導者言路便崇報僧舎乃少過之得一軒畧坐啜茗允
明挈坡公寫丹元復傳李謫仙仙後二詩巻在懐因展
閲之須臾乃返明日往謝公因謂公今之人游事亦多
以聲吾嘗蹴某仙厓佛石識某聖轍賢武營營以趨眩
眩以尋而逐逐以詡之何㳺乎夫唯勤之可朝佚之可
野張之可武弛之可文動之可議静之可黙徐之可置
疾之可即於是徧天下局一壑莫非勝眺是故宗公之
謂觀固云道焉以公之負者厚濟者深允明幸從今之
㳺以有其大者
　　　懐星堂記
懐星堂在蘇州闔閭子城中之乾隅日華里襲美街有
明逸士祝允明之所作也清嘉左抱吳趨右擁(二曲/名)
面控邑公之室背倚能仁之刹斯其表環尤有襟密則
西接旃林王中書空室家以宅三寳者也南臨樂圃朱
秘書屬淵孝(杜瓊/先生)以棲雙髙者也至於堂之奠趾懿惟
少保左丞石林葉公少藴之(缺一/字)也宣徳中曽為先外
王父柱國大學士尚書武功公之所茇正徳之杪中表
羣從将遷于他嘉靖俶落余自南粤還履丘園乃歸於
我焉於是存先廬以繫思築新棲而萃衆厥壤也奠隆
而夷嚮明而邃堂構聿起旁舎景從梁棟有截(缺一/字)櫳
附麗軒窓洞明院落舒曠其内則圖書矗矗以周列琴
瑟閑閑而在御筵案肆設鐘鼔静縣月旦藏家人之儀
晨暮集髙朋之駕芝蘭滿坐雲霏盈耳若夫星鳥殷仲
則西林百舌吹笙鼔簧東苑千芳飛紅泛翠至於朱明
長嬴則緑陰晝合靈飈潛襲朝雲縈棟千峯獻奇乃若
西郊迎帝萬物咸説則瑤津挂角金波瀲空遙岑削碧
以淡影黄華傲年而依人暨於𤣥㝠羲軒北陸(缺/)斯亦
四序之呈妙(缺五/字)者也或孤據屏几崇朝忘興或甘瞑
枕席踰辰乃寤或(缺八/字)或研磨竹素丹燼紛紜周孔之
禮樂洋洋上下淵賜之音容誾誾左右遨春秋而友辭
令蹈戰國而參機辯炎劉與賈董(缺二/字)卿雲(缺二/字)典午
共嵇阮(缺二/字)王謝分標(缺四/字)於六代(缺四/字)於李唐(缺一/字)
兮惚兮恍兮(缺二/字)乎靈飛渾澒神潛窈㝠孤若禪祖寂
如洞穴萬如紓網一若執象江山不異風月依然俯仰
平逺皇羲何在千古在目萬𤣥集膺雖則一扉隔而道
俗懸百英對而今古接至於求獲腎腸之合契猶恨齒
牙之不宣未嘗不廢簡而歎反袂而悲者矣嗟夫事盖
有圖難而昧易情盖有䙝逺而忘邇故家在東而呼丘
珠含裾而犇覔於是窮而不岸忽悟返而内尋旦暮之
間嘻遇之矣乃假昔人睹洛懐禹之意著餐羮覿堯之
義巍榜大題謂之懐星且夫少㣲煜煜烱蒼(缺一/字)之表
二王拂榮空塵𤣥覽真歸處士之特也六符煌煌謐紫
垣之位左丞讜謨卓識絶黨安止弼宰之光也而彼徳
辰下注賢人般集則又祕校惇碩厖耉之餘彩矣有如
武功雄標峻(缺一/字)偕少藴以賔主用嘉諶孝懿節揖長
文而友于矧是數公莫不宫羽鏗鏘旒巻華爛兹文斯
盛顓蒙得師頫仰醉心欽承虚已旦則昂瞻衡察冠屨
儼然左拱右挹鬒眉囅爾堂戺有踐玉趾之所布武江
山留照(缺二/字)之所睇賞宵則凝薫廣除䖍禮霄落璇田
縣象以錯落諸老之精英(缺一/字)如雕甍延景而晶熒小
子之(缺四/字)可以親炙(缺四/字)涕洟時塵者矣慨惟西鄰浄
土邇為有司攘其強半以為書院事言㳺氏固亦洙泗
之流風可親武城之弦歌成想聖科文學故在余鄉吾
黨狂簡益存(缺二/字)傷哉王子曠代之鑒(缺四/字)之(缺一/字)風
流轉衰音徽銷減法聖退處於下室嗣徒散託于旁廬
儀矩蕭蕭香煙漠漠鐘磬時韻若含悽楚之音梵唄有
作少謝溟潮之響愈足以増前幻之浩嘆彌虚襟而莫
已雖然華嚴華藏海芥無擇妙心寳性飛沈不迷實獲
我心安足翳眼歸投竟了損益何存也哉按石林避暑
話云朱伯原居在吾黄牛坊第之前號樂圃又云珣珉
宅在日華里今景徳寺是又云余大父舊廬與寺為鄰
盧氏郡志載珣宅與葉録同盖本其言以筆而鄉都條
乃云鳳皇鄉集祥里今俗亦惟知稱為集祥豈日華即
集祥舊名邪或鳳凰不止一里而盧獨得其一邪黄牛
之稱不知其故與始余以吳趨清嘉吳中雅觀坤為之
物曷可辱厠後先名哲暎接相望因創斯襲美之呼焉
嗟夫擇仁而處者智也安土樂天者達也求古而歸契
者尚賢也是之謂三善有美而不知得師者蒙也懐居
膠有將為其後之恒守者魯也是之謂二繆循三善而
屏二繆居室之理其殆庶㡬乎爰用聲其腎腸登筆垣
屏時余齡六十七矣嘉靖紀元之五祀蒼龍駕于降婁
榦麗于柔兆月惟宵中星虚哉生魄丁卯文成
　
　
　
　
　
　
　
　
　
　
　
　
　
　懐星堂集巻二十一
欽定四庫全書
　懐星堂集巻二十二　　　明　祝允明　撰
　　紀叙
　　　游福昌寺入佛殿後記(甲寅/)
六月二十日與洪子詣福昌釋院逃暑洪子還出具飲
膳僧人不來以俗貌侵擾意已虚闊又能開佛殿導入
乃稍入後門已褫服不復作禮坐檻側瞻相皆圎滿猶
欲垂言者又不可䙝玩因回首看庭落牽豆蔓作頂障
日風㣲㣲來時院内外極寂謐不聞一聲音不獨解體
亦解心暑四體尚有縈被物乃漸以去巾次去手翣次
去小拭巾次去屐意漸隨去物以泰因悟夫佛之理以
漸去為得者其大是也又思吾之教如幹世輔物者底
於至有以為力至其終而吾故無有則今日之空無煩
至於其終而同也使人蕩蕩焉無累矣洪矣佛之理歟
一二刻際乃力爾歟是不可思議大𢎞重也又回瞻相
即如真軀限一木臬如別聖凡焉一時皈願無極既而
飲食來思靈者超存而溷淆不足記已殿中相者正坐
三世尊後三大士旁先二十天次十八應真尊者次下
達摩師地蔵菩薩宋本刹慧感陸夫人及護伽藍神二
　　　再游福昌談卧記
二十二日又與洪子侯二王郎入前地王郎具麥飯飯
後悉卧地漸次縦談人間事間及一二出人間事未及
究細瞻佛相益熟若有會許者
　　　游雍熙寺雜記
二游後幽想不息二十四日侯君偕洪來期往𤣥妙觀
斯須吕學究不速以至遂偕行會道士脩事不可留即
返往漢夀亭侯廟亦有礙又往雍熙遂登大殿沈靚𢎞
窅其前廣庭左右夾室重樓可蔽日面北縛檜為屏數
丈蒼蓊生冷氣是日極熱此若不知者予家故為寺門
徒諸比丘並坐道二十年來事興人懐耿耿齋食後釋
客請作詩書扇甚多書後更少食到前殿各房院往往
轉清勝湜師誦予十五六嵗時所贈詩如在夢内漸次
迫暮乃歸
　　　杭州夏日以文會諸君従聘宅序
凡士居以學展策馮几或受教聖賢辨難英傑閉户終
日恐一塵客撓也出而游到一境便應脱檣馬徧求是
邦之彦而扣之或登汎山水訪覽往跡唯恐程役日力
不足以給耳目儻遇合契與晤荅一室若居學然又佳
也余於三者皆然而二静處益深也乙亥暮春至杭州
事其大夫之賢者友其士之仁者目饜川壑耳實忠愛
至于夏首㡬行諸子従聘自呉興歸遂亟相往來積思
之餘一日一面猶謂闊阻乃四月廿一訪君里仁坊之
隠居君釋之服飲之茗發笈抱策堆積几案珍編秘典
大道碎事談辯勘校鉤索指擿雄論轉廣精摉益㝠探
元化之幽眇覔鬼神之情狀研象數之鈐軌誦皇王之
治業徵才哲之景行訂文章之作述攬百子之秀實獵
虞稗之小説及夫明堂金匱鍾律符印蓺玩之言穿貫
今古雖六時之趣而神游畧徧於時錮霖小霽緒風清
和虚堂洞簷草木秀媚市無喧音宛在巖野快哉兹集
之愜也迫暮言返明日移僑呉山道廬君復來連榻再
宿别去江船遂南旬月坐卧湍瀨懐憶風猷殆無間刻
予亦不自知其綢繆締結何以至于是也因細紀于篇
候因順風翔以似焉
　　　言醫贈葛君汝敬
世遷道裂人習茍陋口以耳言足以目行胥四海而一
其能廓𤣥見以躅古積功力以給用者無㡬繇小大之
務人皆若人習皆若習萬事如何而治哉又甚者以偽
襲之昧自曰解卑自曰髙繆自曰是噫若之何哉余将
平隲今古固不勝慨因葛君療疾将贈之言而觸於懐
由醫而發也姑寄辭於醫醫之道大歟細歟醫之道非
大古之為醫者其人大也炎農軒后而下作之述之飛
聲千載者皆大聖神仁智英傑賢人也以斯人用醫烏
獲之振羽也烏乎而不大故醫之用與耕者植者並濟
養人生其道畧等非甚髙大而其人皆大也病乎後世
之為醫者良百一而庸十九是人病醫非醫病人矣余
少讀經史子傳期為用世學固不遑暇於是間時或獵
觀樞素難脈明堂内照千金本草書覺意中有一種言
也又觀諸醫師治效扁鵲倉公華陀褚澄徐秋夫輩以
底于孫氏則多契前㫖又後稍觀張劉書而因驗其人
又有一種意也又下及李明之言與朱彦脩并得其人
又有一種意也又下及勝國國初名家如吾郡葛氏張
氏盛氏韓氏王氏猶然也今天下稱良醫師紛紛以余
不習其法所不敢知然其以名者則以能持李說也持
李者謂之王持張劉者謂之伯況孫以上哉邇年始得
千金翼讀之益契舊聞大發䝉塞或以其㫖索諸今人
為之駭然亦不敢言也今人家子弟為科舉之術必持
程朱不持漢儒為醫師必持李不持前人何昔之大儒
上醫甚艱有今正叔元晦明之盈天下閭巷也今稱良
醫師多江南余舊有戲語謂北人乏醫試以戸曺版籍
校計何生死者之畧相當歟嘻堯舜以揖譲湯武以干
戈茍合道濟世何必曰禪道不同不相為謀有語則吐
亦焉知其為是為妄邪知我罪我皆所不辭微葛君也
吾其鬼矣葛君生我我知報之申吾感因述吾志而已
葛君字汝敬其為道吾能識其超拔髙妙所謂廓𤣥見
以躅古積功力以給用者而不能指言之因稱以語人
曰仁哉汝敬乎活今人之心智哉汝敬乎得先聖之道
葢汝敬可久𤣥孫也知可久知汝敬矣
　　　知山堂雅集詩序
夕拜溧陽史君纓冕世華烟蘿自性含香南舍飛襟北
山乃築知山堂于長安東陌蔵林谷於皇州奪聲色於
藝圃來往偕適朋遊共之乃已之嵗子之月筍輿復寓
蘭賔還集斜陽來而合座宵柝半而分襟賔凡六人吏
部郎建鄴王顧二公新除延平使君淮海朱君三進士
秣陵陳羅二先輩呉門祝允明也各成詩一篇又近體
聫句四篇通十篇列書之允明序之
　　　太倉州儒學記
初兵部尚書徐公晞言天下武衞無有司可附者得輒
立學官便詔従之正統戊午太倉衞士查用純以衞與
鎮海二武守共一城請如制合建一學報可巡撫周文
襄公忱董于成張内翰益沈處士魯紀其事𢎞治丁已
昉造州緒正百度學制隨以更初守襄陽李侯為之補
缺飾敝又添辟仁恵齋事事維力他日學正甘君澤等
請於侯諉允明記之惟天下之治在君臣相遇其治之
道一而古今之用殊古之用人者二曰士曰民今之用
人者二曰文曰武古之為學也由明徳知類由絃誦由
論政以及於師旅獄訟咸是焉出凡民之秀者業於是
為士逮入官則文武具矣隨用以成勣其民則官者教
而用之故於時文武不角立甲胄無専官繇學校一地
盡之矣後世裂而兩之茍手任五兵則不必讀書為従
政然其後也勢終不可若是以班故復為之齊量挈束
俾文可綜武而武不得以獵文如官之分典也六而兵
刑各其一刑者小兵兵者大刑是皆武道纔萬㡬一耳
至於鎮巡藩牧凡百有位孰可不執干戈以衞社稷若
是者咸來自學校是竟不違先王之所以教也惟如是
所以教之地若術弗可異而文弗可以弗右聖人鏡機
而操樞乃地術合于一右文焉勣庸以收始時無學士
就邑校以興洎學設乃彌盛於是文學政業詰戎祥刑
麗六官襄萬㡬後先煒然有功稱由得地與術厥效校
然著已今更一甲子而學還文制聖人右文之意逾至
則士也大厥奮興鋪閎勲巋鴻稱以稱聖人意也應復
奚若詩曰周雖舊邦其命維新其斯之謂與小子幸列
下士仰沐皇澤敢不是賛凡宫頖規度前纂有揭及陸
大參容嘗疑所傳禮殿為宋故構與學址為萬户官第
者當失實州志已具其説維兹更制之間所以仍舊貫
作新民承聖人意以通吾君臣相遇之機者厥功在當
道昔季路將以民社廢學而夫子惡之兹又何敢弗著
綱維者都御史朱公瑄彭公禮監察御史方公誌王公
鼎劉公昺王公約袁公經郡太守曺公鳳及李侯端也
參佐其務者州同知丁君隆周君明判官陳君璽龔君
詔黄君譜而典教席者甘君及訓導林君垍鄒君紈李
君相周君榦云
　　　重濬湖川塘記
水生於天行乎地而假人以治治無所用於私私則鑿
物失其理而亂吾更以鑿加之是益其亂也惟知及之
而以勇成之則雖不必創作其績有以相時聖后配古
聖臣以康黎民何也得其理故也孔子稱舜禹之有天
下也不與而無為觀舜命禹禹盡溝洫力至胼胝八年
若是謂無為不與者邪為不為咸以理理為而為雖甚
勞煩焉猶無為也天下之水十五在江南去禹踰三千
年而三江失入震澤不定昔之議治者棼若聚訟繇范
文正蘇文忠迨二郟單任等言人人殊至就其理而理
之狹者廣之髙者下之塞者通之乃不能異也則今日
循故理成新功不以鉅㣲古今而間然為之者其舜禹
事歟太倉州北數里有塘曰湖川延袤九萬七千一百
尺有竒西分源於太湖歴婁江而下由巴城湖新塘以
來滙東連小塘子貫石婆港以達劉家河海潮西突巴
城東注清濁交嚙又劉家潮之緯州而西出者由鹽鐵
塘到湖川而定東北自七丫港而花浦而楊林塘潮之
來者亦及湖川而尼當地與時之㑹故渾沙迎合淀壅
澱洿可立而待傍田藉沃泄者頻病之天順間民沈定
奏可下郡縣濬治時治塘面廣二百四十尺底半之隄
深丈有二尺輔隄之廣殺二尺潮歸枝川傍田以利迄
今久且復淤東至堈身十里餘塘成夷壤草荄糺盤小
汎絶滴西至金雞河口亦僅沮洳民吳紀復奏可下郡
縣濬治郡縣以役寡工薄稍疏陿中纔如溝無㡬何輒
已漲平佃涉兼病嵗庚申民吳賢等牒陳於今巡撫南
畿都察院左副都御史彭公禮提督浙西水利工部郎中
傅公潮乞裁治活赤民二公曰俞屬之治農官蘇州府通
判陳君暐率太倉州判官黄君譜往相度得其理乃鳩州
萬有五千夫崑山千二百夫挑抉塗泥導誘線路畚鍤任
扉雲集蟻運二公躬臨視之初塘身既闢而兩岸夾立相
去直與下等彭公曰是不然岸稍遇潦當即潰塘立塞耳
乃命削其亷隅俾夷而固啟役於冬十二月上旬訖事於
明年春三月十三日凡濬自徐昌橋至于金雞之口八萬
五千一百尺入崑山西段又六千尺廣一百尺底廣四十
四尺深九尺尤以民造新州積勞日給導河夫官銀糜三
千二百五十兩有竒於是水道流利而田野辟舟楫便租
賦復上下賴焉彭公命允明記其事允明民於郡郡大利
病固無越水事竊嘗究研今昔諸賢緒論毎病其異同然
以為水之綱要不過宣防二道至於理之一言貫萬物亘
宇宙弗可易者有物於此失其理而亂無事更張復之則
還於治兹塘是也復之者宜之也假令舜禹復起其於是
能舎濬瀹而他為乎大哉二公知及而勇成之五行既陳
六府迺修有以相后皇補天地葢其根柢所在獨操一理
以宰割百度故不以鉅微循而不鑿有為而若無為若禹
之於虞也烏乎勸今規來永古作者之澤以申吾民之刓
鏤固小子幸願且承命也不敢辭謹用鋪勒成烈俾職
於後者時消息以斯理将萬世是賴是役也承引而挈
提者知府曺公鳳知太倉州李侯端董莅于成者陳君
専職之力及黄君也外參事於是者系聮以書
　　　邦侯晏海頌
林侯為吴邦之四年狗䑕餘魂弄兵東島厪天子赫命
相時拊禽一時文武小大之臣集思用命㒺弗奔走而
要㑹于侯期年底定驚波載夷三錫焕被萬口銜頌其
為士者各文其詞彚題之曰晏海之什小子矢厥終始
標其最者曰伐謀曰精忠曰除器曰餉給曰整暇曰揚
武曰來安曰信賞曰旋凱曰勞謙凡為十目目為頌一
首葢丙寅之績莫巍于侯而侯力莫重于十事我不敢
佞
穀豐于畬蟊則賊之蟊賊于年侯則伐之伐匪厹矛上
兵之謀惟此英斷炳于潛幽魁則以殱來則以安脅則
㒺治帝聞曰然謀之定矣以發以帥孰逃其機曰戰則
克
　　　　右伐謀一首十六句第一
維此邦畿地夷民熙昔者我后煩侯卧治戴星之勤既
道既齊矤茲小醜警在吾鄙郊之有壘吾且以恥乃厲
于精浩氣雲横乃奮于忠丹臺熒熒干城禦侮惟王藎
臣
　　　　右精忠一首十六句第二
侯命良工除此戎器干将區冶民有素伎作之鏦鏦集
之叢叢呉鉤東箭雲麾扇紅林列洪流天山失鋒孟勞
煌煌以血元兇
　　　　右除器一首十二句第三
桓桓虎士旅萬旅千雲屯霆飛啟行連連陳紅青錢充
槖蔽船餉于東道舳艫相屬不斂而集不疾而速以食
以兵以莫不足神哉蕭相千祀一躅
　　　　右餉給一首十四句第四
鯨沸日聞兵形屢遷試覘于侯香寢晏然侯襟侯度溟
含嶽峙蠢爾么䯢固難芥蔕羊公雅歌寇君雷鼾侯力
兼之爾何足算
　　　　右整暇一首十二句第五
古亦有訓報虐以威我武維揚耀于天池貔貅洸洸雲
合星張山摧卵壓舂挻擊撞靡執不降靡馘不従梟鯢
斮鯨韲粉老雄老雄既終脅徒既窮知侯功乎萬兵在
胷
　　　　右揚武一首十六句第六
侯有凜霜秋飛殺稗侯有膏㴻春濡作解招之來之係
頸纍纍告歸天子請滌而綏援數千夫還于版圗
　　　　右來安一首十句第七
凡此英勲集于信賞俎有酒肉案有金鏹來之益衆給
之靡爽大信皦如天澄日朗
　　　　右信賞一首八句第八
狗䑕盪定魚龍奠居伯若効職俛鬛而趨籍獻于王請
省羣俘王曰釋脅肆厥㝠渠宛宛赤子既惕而蘇泰和
蒸薫協于唐虞
　　　　右旋凱一首十二句第九
於戯噫嘻形𢎞受廣山崇藴卑奕奕新功予其敢私元
后之祉羣公之為勞而不伐豐而不持豈伊駿勲徳以
將之執以往哉百工一揆揖譲堯廷左禹右䕫侯則安
行登崇在兹天王聖明父母煦慈海隅蒼生誠讙誠嬉
皇圗晏完大慶方來草莽作頌以烜亡涯
　　　　右勞謙一首二十五句第十
　　　江淮平亂事狀
正徳五年秋大憝伏誅瘡痍向復國憲昭振文武吐氣
萬邦蒼生方仰頌皇烈奠鴻寳予無疆未㡬羣盜復起
或兇醜所遺或餘虐所激呼嘯團絡動至千萬最厥渠
魁所謂劉六劉七齊彦名楊虎者倡亂於霸州遂至狼
戾四方上薄畿輔横行齊魯旁延荆豫下靡徐沛屠城
破邑發庾潰獄殺人如麻燒廬空野鈔敓市旅姦掠子
女以至竊名號攻宗藩戕百官由盜而逆梗為國疾始
於辛未之春逮乎壬申之夏皇帝屢命内外文武大臣
分閫専鉞四出征討雖其東撲西燎左翦右蔓然而卒
藉廟社之靈聖后之徳臣工宣力将士用命凡彼諸酋
先後戡戮與其夷類悉同汛掃惟劉七與彦名鞠頑負
固奔迸後誅乃七年七月癸已竟授首於南通州之狼
山於是妖孽蕩滌王路載夷江河晏澄井邑綢繆兵休
於伍民返其業喜極而鳴驩然一情淮安守羅君循貳
守胡君軒揚州貳守于君利來屬允明纂次其事将請
諸太史先生碑勒崖滸允明以為殘逆殄除固將登紀
史注題名太常以示有截而懸無窮惟斯一捷獨在二
兇禍始于西北而終於東南故特按盪平之跡凡事聮
江淮者繫時叙録以為狀據而其他偉績地屬殊方時
非此日特書有在兹故畧焉劉六劉七者霸州之民兵
也初六年之春朝廷以其故實劇盜下命捕之圍困於
霸纔三十人他盜齊彦名劫圍而出與俱奔東兖轉上
湖廣復來山東五月寇大名等地六月甲申寇日照遂
寇諸城自甲申至于庚寅凡破州縣十三辛夘入文安
趨霸州壬申寇武定至于丙午又破州縣十六七月己
酉朔寇齊河至于乙夘又破州縣八丙辰寇冀州先是
他魁楊虎流劫山西轉掠而南亦以六月甲申寇武安
後為都憲陳公天祥所蹙乃來大名與六七合羣其後
或分或併至是二黨方聚丁巳遂同圍棗強衆二千騎
燒殺慘毒知縣段豸死之自是狂燄轉熾戊午六七彦
名寇景州至于甲戌又破州縣八丁丑虎寇滄州至于
八月己卯方解去自桑園入平原而劉七踵至復圍之
癸未始解滄被圍凡七日焚掠死傷不可以數燬漕舸
三百艘六七彦名亦自桑園寇陵縣由穆陵闗而東至
沂州攻城犯藩府數日由嶧縣兖州出至濟寧燒運艦
千五百餘艘徑趨大名往來山東縦横殘燬初都御史
馬中錫被命捕賊布招安之令六七來以受招㒺馬馬
聴之遂至猖獗於是朝廷逮馬還以都憲陸公完代之
復命中貴谷張二公監總戎務少司徒楊公(缺一/字)督理
餉給陸公以是月辛巳受命視師癸未陛辭而出首命
各郡縣募集民兵修濬城池自是賊至不能入城又令
諸鄉村拘收馬騾入城自是賊至野無所掠乃相機運
算簡将練士師律明肅出輒有功丁亥宣府副總兵許
侯泰遊擊将軍郤侯永等與賊戰於霸州之平口斬首
百一十有竒副總兵張侯俊兵備少卿陳公天祥與戰
於信安鎮斬首二百一十有竒生擒百一十有竒辛丑
許副總又破之於阜城之半壁店斬首百九十有竒生
擒百一十有竒甲辰郤遊擊又破之於景州之鑑橋集
斬首百五十有竒其他小戰往往皆捷於是軍威始振
民之従賊者始有畏心陸公乃乗機布令以曉諭之又
於軍前立招幟以散脅従於是散去者甚衆九月戊申
朔延綏副參将馮侯禎及郤永等兵擊賊於景州之宋
門店丙寅又擊之於曺州之裴子巖皆大破之宋門之
級千有五百裴子之級二千有竒其他小戰亦無不克
賊魁朱千户為沙長孫所戮劉四齊仲徳皆被殺死四
即劉七弟仲徳彦名弟也賊既屢敗十一月甲辰又為
馮副參将李侯瑾破之於鄆城斬首五百六十有竒丙
辰郤遊擊破之於髙麗店斬首七百七十有竒由是其
勢益衰六七彦名先自霸州渡河時十二月丁丑朔乗
輿方出郊省牲賊奄至新城涿州之界大肆燒劫以揺
京師復往至大名之小灘甲午馮許二公又破之於彰
徳之何家屯斬首七百有竒乃奔至山東之桐城驛復
上文安時七年正月駕将郊賊窺伏近地而迫於官兵
不能肆也始楊虎之解滄圍而入平原也乃由髙唐以
西隨地寇鈔既數為陸公部兵所破遂流掠兖州邳宿
上下十月壬辰寇永城轉寇夏邑虞城丙申寇歸徳遂
寇亳州總漕巡撫都憲張公縉遣永平衞指揮石堅夏
時知亳州張思齊等策禦之丁酉堅破賊於盧家廟擒
其魁楊經等二十六人斬首四級賊退屯泥臺店二将
移兵伏白龍王廟集伺之己亥賊來奪船将渡渦河堅
至擊破一船溺死其衆賊乃返北岸與我相持堅之父
璽急命指揮沈勇以其部兵張亳州遣其民兵俱來援
潁州兵備僉事李君天衢亦遣指揮鞏臣丌麟以兵千
餘并至戰禦賊乃退庚子收溺屍得四軀令所俘賊參
伍驗之一乃虎也一為李隆與前所擒虎之孫經皆僭
王也餘賊乃由䝉城太和行劫入河南境後推其首劉
三趙風子等脅従甚衆時號河南賊亦為都憲彭公澤
咸寧伯仇公鉞𠞰滅無㡬正月辛酉郤遊擊等大破六
七彦名之衆於穆陵闗斬首六百賊愈耗衂逋迸自後
遇官軍不敢肆敵陸公益遣兵分道擊禦是月甲子河
南餘黨賈勉兒寇碭山丙寅寇蕭二月己夘寇睢寧典
史袁浩死之張公帥兵往襲甲申賊至宿遷欲渡公所
遣指揮周正拒之乃退往桃源公追至白洋河壬辰勉等
由靈璧虹縣遁去而劉七之衆萬有七千又自文安南
下以是月辛夘由郯城贑榆而西将寇沭陽張公得報
當河南賊甫去急引而東丙申入邳戊戌賊至沭陽公遣
千户張瀛帥數十騎往覘道遇賊三百騎瀛力戰斬三
人賊去公所遣他兵追襲亦多斬獲復遣兵下清河淮
安以捍之辛丑賊寇邳州以八百騎三面薄城餘衆充
塞郊野公視城惟南門東稍門二重要害命瀛守之持
兵扼門之險賊破外門瀛并開其内戰殺四賊賊不能
入乃退遺憊馬騾百餘近水沮洳中以餌我軍公曰此
莫敖伐絞故智命勿取賊計不得行不三時竟去城以
完癸夘賊過吕梁殺官民燒署舍張公帥兵三千追襲
之賊奔至滕縣甲辰遼東副總兵劉侯暉遇於吕孟社
大敗之斬級九百有竒賊趨徐人為張公遣兵備憲副
馮君顯所搤乃東至邳之馬古城遇許副總及參将李
侯鋐之兵三月庚戌夜半與戰賊且戰且卻至魚頭集
敗之斬首百三十有竒奪回虜衆賊乃東奔登州海套
雖經數敗隨在脅聚寡而復衆陸公乃大集諸路之師
畢至分道屯襲彌布逺近公麾霍諸将各授成算而往
動合機宜料決若神於是郤劉李(鋐/)三公及副參将温
侯恭之兵并各郡縣官校諸軍並進與賊遇於嵩淺坡
古縣集等處咸奮勇鏖戰凡斬首三千級竄遁千餘傷
殘死没不可勝紀四月丁丑等日也前後滅其酋豪殆
盡六七彦名獨挾所餘驍猛僅三百騎間道而逸馳至
河西務其勢莫禦復下至臨清之南陸公䇿調官軍邀
擊之癸夘劉温二副參将等與戰於冠縣等處大敗之
斬首二百四十有竒於是止遺劇徒二百而已遂奔河
南是月之初河南舊黨來寇定逺六安哨騎東躪巢滁
驚偪陵寢已而復西戊戌遺二千餘騎竊渡白洋又為
周正所拒庚子越邳州漸北至雙溝頻欲渡不得癸夘
乃復由靈虹西南遁去而六七彦名復以五月丁未渡
棗林庚戌夜渡邳纔三百人従光山確山奔上湖廣乙
丑至陽邏團風舍騎而舟丙寅遇都御史馬炳然脅迫
之馬怒罵賊遂遇害而劉六隨溺水死惟七與彦名㳂
江掠聚其勢復盛至七百人閏五月己丑突來𤓰洲京
口寄巢於常熟之福山港通州之狼山遂凌騖江面通
州之臯濵江之區咸被創殘於時張公洞機研慮隨勢
應變數遣将校守吏遏截衞防通泰儀真𤓰洲海門諸
要害地募兵萬有五千分屯應援儲粟積芻除器修隄
數出竒畧為必勝之計胡貳守及揚守孫君祿皆承檄
以集事賊不安水居日上通州城外游掠城守甚堅賊
潛謀掠馬竄亂淮北海州張公得偵報急申嚴防禦拘
蔵馬騾賊既窘六月辛亥乃驀海門而上甲寅越𤓰洲
過南京丙辰過采石泊蕪湖乙丑在段腰遂自湖口縣
乗風而西寇南康迤邐蘄黄以及九江安慶肆暴益甚
七月壬午復越𤓰洲而南先是陸公自海套冠縣捷後
身統中軍劄鎮臨清以控扼上下至是朝廷以賊勢且
南復賜璽書命公南下直抵蘇浙以窮逋魁務期殄絶
公以六月戊申受命即留監督中貴陸公監鎗尹公駐
扼通海要衝以遏賊奔而自馳以南是日至揚州會張
公議兵所向邏騎報賊将犯儀真張公乃往赴之并温
副參之軍以従陸公督劉副總之軍趨𤓰洲比二公各
至壩上而賊已東陸公乃急渡江駐京口守截時總督
水利都御史俞公諫亦被勅同捕賊陸公分兵與之并
命劉郤及都指揮陳璠等往襲賊将犯鎮江璠禦之陸
公又移巡撫都憲王公鎮來駐京口區畫備賊南衝時
羅君方守鎮江乃集水工千人治戰舸百艘以周戎事
惟力諸軍俱赴太倉會仇公與㕘将金侯輔各以兵來
陸公因與仇議以副總兵時侯源守鎮江金與遊擊将
軍陳侯珣守𤓰洲部分定彭公且至而陸公已督諸軍
水陸並東矣丁亥賊泊狼山劉七妾丁氏阮氏逸入通
州守兵執之己丑賊令狼山寺奴持書來索不與遂帥
衆二百餘來攻我軍擊之敗歸入船其夕大風發烈甚
賊船皆解壊飄落其衆顛踣不支僅存八舟将竄而遏
於風勢兵威惶惑弗能前乃登狼山團聚或下崖散逸
輒為通州諸處守兵指揮劉葵胡鎮千戸王詔通判髙
昇等邀逐擒斬不絶庚寅斬首六十一俘口四十七辛
夘俘十七有漂船至西洋港升岸擄掠遼東官軍執之
又斬首二十九俘二十壬辰陸公在江陰會諸将指揮
方畧其夕三更劉副總帥遼東兵千總官任璽帥大同
兵副之郤遊擊帥宣府兵及諸従校並進癸巳與守兵
主客齊集日比午與賊戰我軍聲燄震天風雨交作賊
披靡大潰奔躋山顛古坦峻甚馮髙據險槍矢瓦石雨
下鏖敵至于申際劉副總引其部領張椿蕭滓髙雲李
春美饒徵等誓死決戰分軍為三劉任在山北郤在山
南皆戴盾跽行而上手施搶礟且上且攻盾上矢集如
蝟将士有被數箭中數石者不退遂奪其地賊墜崖死
者無算劉七下山入舴艋将遁劉侯列兵崖下百矢齊
發艦中礟矢并集七墮水死彦名為宣府游兵小旗張
鑑所殺劉公擒斬餘賊馘截沈水賊級有泅而北者髙
雲追斬之皆盡已夜息兵甲午諸軍復登山􁆱檢賊已
無類乃旋師凡斬級四百七十有竒俘有逃匿復為通
州守兵等擒斬先後三日内所獲并前共為級五百八
十九俘二百四十八其俘曰劉恵呉漢則皆僭王也遭
虜脅従釋歸其家而江南官兵前後所獲又不與焉於
是一時平亂諸公獻俘奏馘朝于京師而黄門柴君竒
侍御呉君堂紀次功伐上之陸公亦具實以聞天子嘉
悦特降徳音賜賚文武之臣以酬薄伐之勲勞鼎建江
海之祠以申捍患之報祀葢是役也坐役飛籌知人善
任料無不中發無不克者陸公之烈也保障京輔卧護
東南先㡬豫防部屬死守者張公之績也以至天心助
順以效靈将士鞠躬而盡瘁用能千臣一心膚公協奏
夫豈偶然者哉草莽臣不佞目爍盛業于生長之邦敢
因請者以敘狀如右正徳八年夏六月一日狀
　　　河源尹鄭侯旌奨政績序
史家傳人或累舉其事或獨徵一二端而必言其性氣
大致人建行立政必自其中主發之得其本外可灼知
多寡一而已矣此史氏之法余行四方見君子便思親
之往往辱先焉懐義抱益盈吾懐焉正徳乙亥來長興
寧獲與知河源莆陽鄭君游君始以公事一至敝邑承
顔色接辭令甚幸得君子為僚居一二日厯受教與求
治心行已之方若放論仕學謨策功用禮樂文翰法度
權度古人議其徳行為低昻每閎大精覈充充而來甚
幸得君子為友朋既數離合凡一見未始無新益久益
隆殆有師道焉益欽傾敬恭不敢懈乃卒甚幸得君子
為師云侯宰邑僅二年善政不可盡書績熙聲翔上官
周聞丙子六月總鎮尚書中丞陳公總兵武定侯郭公
巡按侍御陳公檄藩省下之郡獨以其禽戮逋寇魁某
事功利皦然闊雄令遣官假使持幣簮花被綵羊酒到
縣奨勞之士民感悦動地士能言又申之以賀慶鋪為
文詩更私列羊酒拜庭下呼頌功徳以侈上澤恩庠學
師徐君某鍾君某與凡邑屬僚復扣予乞文言之余曰
君政無獨以剪盜上官旌其一而百著千勸矣百姓衣
食侯心徳功利與諸君與予所欲言君亦無獨祛害事
従上所舉申其一百可隨焉余欲盡稱君善又曷獨是
勢亦且因事為語是故尋史家意云爾知者其自得焉
若我鄭河源君則允君子之英其何績不英羣言中如
謝進士稱君業實崇文奮武省刑虚獄緩賊禁奢宣王
徳諭民俗時使節力諸件目最詳抑猶未究予勢既未
可究稍㣲引之
　
　
　
　
　
　
　
　
　
　
　
　
　懐星堂集卷二十二
欽定四庫全書
　懐星堂集卷二十三　　　明　祝允明　撰
　　紀叙
　　　周氏隨侍龍飛序
皇明御宇一百五十有四年嵗在辛巳夏四月某日皇
帝自興藩入紹大統聖人既作萬物咸覩臣時以王禮
朝京師日伏闕下目日月耳雷霆而身雨露既事竣往
謁宫詹鄉先生周公詔及其従子大鴻臚丞璧其子序
班珵寺丞以公命持一牘謂允明請為序列以申感戴
示後人允明視其目曰隨侍龍飛讀其詞曰某以成化
庚子舉鄉進士授山東之嘉祥教諭九年先獻王建國
于興天官曺選某入藩府事先王為伴讀薦厯紀善加
五品俸璧始由引禮厯典儀珵亦官引禮先王薨繼事
今皇帝於是臣詔在犬馬列已三十餘年璧十有六年
珵亦數年矣乃是年武宗皇帝晏駕文武大臣奉遺詔
及太皇后命來迎今皇帝三月辛巳至藩國合符四月
壬午朔今上詣松林山謁辭先王寢園癸未發行遴國
僚文武二十餘人以従四月壬寅至京師翌日癸夘昧
爽臣某等扈従上入禁中日午上御奉天殿即位詔下
罷行大小政事既乃頒賚従官賜第暫居大官日給餼
廩有差五月乙夘吏部言隨龍諸臣在王國侯服皆守
法奉公克效勞勩如周詔逮事陛下讀書講學輔成聖
徳出治有本忠勤尤著請以詔兼中秘近侍職任俾得
朝昃侍左右緝熙舊學用日新聖徳詔可遂擢詔詹事
府少詹事兼翰林院侍讀璧珵亦皆進秩如前云臣允
明讀之既颺言曰臣之於君也以問學導於先徳業輔
於後兹惟良士君之於臣也學而臣之師而相之則為
聖后故踆烏颺彩於層霄顧兔搖輝於碧落岳峻而雲
髙榦喬而枝聳洗光咸池而夾飛天衢理之恒也然昔
君疇之於堯務成昭之於舜西王國之於禹甘盤之於
髙宗則舊學矣而未聞爰立而置左右馮異薛振等以
隨龍寵任而未聞其初有翊導緝熙之勞若兼二者如
史浩輩亦難乎純全至宋昌張説等弄臣狎客則尤不
足言惟張燕公之於𤣥宗若稍可述焉為世美談我朝
則如楊尚書仲舉亦然尚書尤以厚徳懿學重於時尚
書亦呉人也今周公何其似之而今日龍飛之中正隨
侍之親従又非楊尚書可比其勲名祿位當不多譲(缺/一)
(字/)公圗所以報我后者惟終始典于學復祖治貽王業
於億萬年如君疇輩以堯舜禹而顯如張燕公以𤣥宗
而貴國華巍煥家芳附垂於無疆於惟休哉
　　　潘君子大水勸農圗記
闔閭城西郭踰一舍而遠為香山𨽻呉縣山左為胥口
潘氏著姓於其間農業而儒行世於善今之著者曰半
巖處士崇禮父與予為金石交四十年矣今復有連其
行極淳古将所謂澄之不清撓之不濁者與知者咸以
善人稱之予曰未也其殆所謂君子人歟君子人也何
以言之其人明明則必有嘉謀其人仁仁則當有義勇
謀嘉而勇義必有所樹有樹曰才才徳兼有曰君子聞
者識之乃𢎞治壬子吳大水方春腐麥及菜穀苗始萌溺
湖漲中衆惕號不知所以救之處士帥畯甿負土築防
桔橰雷運不舍晝夜越五日水殺二尺然而苗腐者半
矣間未敗者卧巨浸與敗者擁積将同歸於壊處士教
人絡竹為大櫛疏而立之去其斁扶其良苗復長乃得
以蒔終少穫焉他非力所及者人不能效為之遂歸蕩
然事竣處士去斂手緘舌畝行而畝止無所見也乃正
徳庚午吴又大水倐忽若神鬼至勢獰甚人益不得治
之方處士趣衆急従水底掇苗壅之它垍壌将俟潦怒
洩而種之俄而水益洚加壬子者二尺狂白渺然不辯
牛馬衆益自懈分今年無復穡事已耳處士教多汎小
艇取坻京之土循岸趾覆益之日勞百人力不能成尋
丈而風浪又去之矣衆愈瘁必且委棄處士厲聲徧呼
而等毋憚為瘁人猶可免作餒鬼衆問計乃令編葦卷
土復投趾上力既速趾漸隆稍出水外即復以白茅苫
其兩旁以拒風浪堤卒用成因集少壯布桔橰十百具
并力排水大出堤外外水浮於内二尺處士乗舠巡視
補缺塞漏益増土培且築日夕毋少懈堤愈固乃不潰
禾則盡實竟全稔事既處士還于黙安常而處順無所
見也逮嘉靖初辛壬癸甲嵗比凶乙酉乃和春播夏芸
勢勃然盛矣至於秋七月忽螽農初視稼疥焉痿焉若
重疚不悟何也處士俯察之有見焉為蠅焉蚉焉叢於
禾處士曰蝗也呉田故多病病獨多溢不解所謂蝗況
解療術束手哭曰天實殄我其奚以為哉處士曰惡何
自棄云蒼蒼之生天用俾我后牧后付之我令長今天
災流行豈不當援于君長吾今幸遇天子聖令長仁曷
為以自窮即為小網網蟲括之輕綃囊奔縣中呈示令
南閩楊侯曰㣲若云我固将言之然而言之吾君敢不
慎而審之二蟲也其能罄吾稼與吾見且惑盍諦諸處
士曰唯亟返更察禾曰蟲在穂若葉胡根榦是蹶因取
稿苗破其根食者如蠐螬曰爾其蟊者歟裂其節莖食
者如蠖曰爾其賊者歟夫向之見者螟爾􁀙爾傷哉一
蠧之不可禦而四具焉禾将焉遁即復上于令令持白
巡按監察御史朱君君奮作奏繪蟲之形并櫝蟲馳控
黼扆乞減租之半且多其圗櫝徧示財賦之曺及中掖
大臣天子戚然飛詔如御史言呉縣得免什四於是士
民戴天子之聖暨御史之徳令長之恵而感其建舉於
處士也其為士者将圗永其感者會處士年踰六十将
如俗寫其容所謂行樂像者以夀之處士聞之曰嵗事
如此吾黽勉救凶以茍免忍謂行樂云哉或曰否當亦
肖之以遺子孫處士曰吾觀今傳真者或金紫待漏蟒
玉榮鄉縫掖以為儒藜藿以為隠吾農也今且老顔枯
而態憊寫之當毳服布䙆芒屩竹枝後人想象容止亦
何為益茍無已則盍為披蓑戴笠勤甿捍災之狀以寄
訓厲或因以固志安土而保吾業且古士農一故無不
農之士後世不盡爾亦大校然有能偕者不妨朱紱方
來吾獨以素服入家廟厥亦無怍于我衷請者韙之比
其子鋹之京師翰林待詔文仲子以衆譽諏鋹鋹述之
仲子乃手寫之目曰大水勸農圗俾包山蔡君衍述其
事乞予記于圗予固喜吾之知處士也鄉者才徳之論
之譽今有所試寔獲我心亟為書曰潘君子大水勸農
之圗而詳言之
　　　梁推郡善政記
宇宙間元氣之浩然以濶竦然以特者瀦而為大川峙
而為穹崖猶未之能盡也則必鍾靈發秀出之乎魁岸
之才奮立斯世以不負天意而物之䝉其澤者亦隨地
而滂焉世稱瓊山不恒産才産則拔萃信然哉舉今日
之所知則梁君其人也君字紹甫登癸夘鄉薦天子俾
推徽郡事治績粲然既而以詿誤解任未㡬公道昭白
復其位移節于嚴陵其治績亦粲然上下交服一時名
公取其所聴淳安民訟事者著之詩文以播遐邇他日
予得君所自書淳安事感歎無斁既而曰前什固善特
君政之一端他尚多也乃載舉一二大者述之初梁之
族有恒産而惟君室為給他支稍乏君乃斟酌彼此以
贏補不足嵗分而日割房至而口及其族之飲恵者甚
衆其在於徽則不茹柔吐剛寛猛水火弛張韋弦持平
守正事必求諸心與理以底乎大公而後已紫陽之裔
孫與人争田公私皆右朱君察其直在彼也曰文公之
氣所以不泯於天地亦以公耳其肯以黨者望乎吾徒
哉為直於法及考績于朝還至張秋逢一寓公家人倉
皇若無告者葢寓公暴卒室無眷屬自隨猝無與治後
事者君之槖本廉力為營辦得善棺衾以成斂喪事具
檢諭其下而遣之乃不失所寓公者弋陽汪君俊也仲
氏翰林先生偉欽公之義屢稱諸人搢紳従而賛頌之
者不一及新安之去夷然無所校人益難之比在嚴淳
安民錢文才惑後妻析産遺三子偏繆多狀錢子嫡子
貫始鳴于官二少晃昱私議稍歸其贏以復于官貫復
姑隠之君至貫乃來白求直時晃死矣君取其父遺券
推察之得其曲狀了了因諭昱與晃子純云云皆扣頭
曰誠如公言無絲髮遁情願従公判以歸于直而各守
之晃下猶有田當返昱昱感發願畀純以䘏其孤弱於
是久疑以釋曲以直即諸公所為稱之者也
　　　甿誦
余静居有欵扉謁者數十輩方巾緇衫騖旅而進揖而
曰吾儕為查鼎祥等皆郡郭之民長役於井里者也凡
井里之長其在城者長洲呉通三十有六人即某等是
瘡痏之藪也間者少息焉今益息焉父子女稚相面以
慶揆所自自我邦守君天水公語至是余止之問且将
柰何曰民徳公在心固罔蘄公知能不令郡上下衆及
遐外知耶然而吾儕小人口不文文羣心於口而傳之
廣且速也非執事能耶余曰諾其狀奈何曰葢不可勝
稱焉然而自吾身受者誦之始凡送徒部遞囚赴上官
唯吾儕是遣甲乙以往環循而無窮費不訾公置吾弗
遣遣健步少須飲食用省不翅十九始諸官船茵帟百
器吾儕是供公為它規措吾以免始旱溢長官則亦罔
弗禱禱亦罔應公則亦罔弗禱禱亦罔弗用應雨不雨
霽不霽其來若吸也其去若擲也乃今年乙酉八月螽
繇西北旁郡以及我蟊螟蟘偕焉公一禜于社若先稷
逮山川鯈偬霧雨降氣候凜嚴蟲立死不死者還翼以
西民繇以益神公乃徳之不諼而斯謀用作余曰善矣
信矣而未究也公徳庸詎是是一民之知也知徳公者
士有之農有之工賈有之吾黨葢有志焉矢詩陳風建
碑銘器乃兹昉于若數子數子之述局矣然而獨本其
躬者乃諶以公矣余特為若誦之權輿爾前驅爾如予
所知究者㣲綴其大目若飭禮若興樂若勤政若儉享
若崇祀若教士若養老若正俗若講武若表先哲若脩
庠校若鉤校擿伏府史諸在官者宿劇弊章章然多矣
至問學文翰璀璀霏霏黼黻我江山草木又咳謦餘也
其或繼兹者野人猶能言之
　　　江右平寇詩什刻行本後序
三代之後凡稱元宰國老具文謨武勲之閎傑震赫者
若張子房諸葛忠武侯杜當陽謝太傅裴晉公韓忠獻
范文正上下千載最者僅是數公何也彼古今小大百
僚武弁勁卒亦每能有所就何以最儒文爵且甚鮮乎
彼非必無成武弁之雄者亦以與大臣者合餘大帥隨
焉偶焉而已耳乃如大臣者當無事時淵然靖共于重
位即有事會之至我后錫命是倚是委於是乃視義若
時不可為則卧不應義合時至必奮然起不緩終日謀
必完用必當發必驗出于帷幄之沈密而徵于執訊攸
馘連連安安之煌燿克于一封之境而收對于天下之
豐烈盛矣哉豈若是漫而出嘗試而行倖以成委以斁
者乎哉其要也智燭之勇達之黄帝湯武師尚父宣父
皆是術也而況乎後數公者哉皇帝初載江人病寇厥
亂孔熾厥延至數嵗前後受戡伐寄者成僨間錯竟弗
底于靖夷皇帝若曰我有元宰國老惟大司徒陳公惟
今師尚父予惟以棟石我邦家是居不可瀆以干戈然
若兹之時江之區非司徒焉克之爰即起公于居廬中
授以旄鉞公視義若時奮以應不緩終日往即戎謀而
完用而當發而驗出而徵克而成烈期年而三捷數嵗
之熾寇靖以夷焉於乎如是者一散吏介胄士辦之邪
智自上施勇自下承施以燭先承以達後發笥探物之
謂也而又奚疑焉公之詩所謂都道書生難作相誰知
野老亦談兵其素定亦斷可識矣豈誠方憂忽喜任成
敗于倖委者哉三捷者先平撫之東鄉次平饒之姚源
次平瑞之華林凡平一地天下稱慶而其地之君子野
人皆歌頌之撫有(缺三/字)瑞有(缺三/字)皆鏤刻以行惟撫之
後饒之先公嘗自為律詩十四篇以言志紀事饒既平
其為歌頌者因即公韻和之餘千令徐冠集之将刻而
冠被召去今某乃訖其事初冠既請前中丞艾公叙之
今就刻藩㕘張公乃命小子述其故以授某不得辭敢
系云爾
　　　諏政
崑陽大夫鄧君顧臨於予辱諏政焉愚則何知然素嘗
鑚研故冊觀古人與今之所以異況塵蹤土跡未及有
位亦嘗稍従傍觀之雖不達也願以所聞對甚矣古今
之異勢而難易以之也古者賢君良臣上下相孚雖地
分逺絶不若是其亡情也而賢君以守令為共天職凡
百有位尤切要者故加察於是其付之則重也其待之
則厚也其處之則久也付之重則徳刑専徳刑専則恩
威達待之厚則人莫間人莫間則道志行處之久則民
情孚民情孚則服従誠以是而有為沛然也雖不得乎
此而必契於彼雖有梗於一而莫違乎衆由是政成譽
起而澤廣身榮流汗青之芳矣如董宣強項而光武莫
之屈又戒任延以善事上官無失名譽而延且以為不
然此其上下之情何如也二子之所恃皆以光武與吾
同此情也吾且直言之直行之帝不違也非特不違而
加美焉由其本同他不得而間也今之勢其然乎百需
交責日取民之所以養者而歸之上官朝責之藩郡藩
郡責之州縣凡所斂散行止縣未之能専也未能専而
實親其事彼赤子日所見徵求督校於我者獨縣官耳
於是有恩則歸於上有怨則委於縣其責之也極嚴而
付之者弗重民有善如嘉禾者令得而舉之乎舉之則
以為私矣有惡如稂莠者令得而誅之乎誅之則罹於
法矣昔人有言鳴琴堂上将貽不治事之譏投巫水中
必得擅殺人之罪政斯謂也故曰恩威不達由付之不
重此一難也夫昔之欲得守令之實者亦嘗有刺察之
使矣然多出於公故或書名内屏知虎渡河由夫刺察
者公而詢之切也今也愛憎出於上官以至於遊客甚
至於權倖憸細吾秉吾公彼則弗知吾拂彼私彼必騰
謗萋兮菲兮亦可畏也故曰道志之不行由待之不厚
此二難也古之任者必久其期伺其效著澤流則峻遷
之雖其前之淹而後顯之峻故得殫心畢力令徳化浹
洽如卓茂以一令遂封侯此循良所以特盛於漢代也
今往往未久而遷其遷之當者固不負其所志而百姓
已失望矣誠使必久其任其在任而績效已著者不伺
其滿而先加以臺部之擢乃莅其事既可以久化又易
於伸志一旦期滿更崇其秩亦何不可而今不然故任
之不久亦一難也雖然此皆在外者耳賢人君子抱負
高逺固不以是沮先後有人焉敢厚誣有如明公其一
也巍階要地匪朝伊夕此上下之至公也豈曰鄙人之
諛
　　　中丞周公致政詩什後序
隨而不可違者時也卓而不可亂者志也終身由之而
不可愆者禮與義也時違則戾志亂則忒事以従時志
以建事而皆以禮義準之斯不愆矣細行且然而況於
出處乎古之人出處合禮義者位髙如裴晉公卑如陶
彭澤等標暎來葉非以果去為善良以不愆禮義志獲
時合葢有得夫易之道焉故名不緣位而重輕一彭澤
令且然而況於尊者乎今天下十三牧天子命大臣督
帥若撫民一牧以一人或至二三人廣之東西藩初各
一人或二人三數年來以議者乃并命一人建臺於梧
州總督兩藩軍務兼巡撫焉葢其重踰它藩數倍非宿
望元老莫之輕命而莅之者進退之際其為重輕稱否
則又視其人焉耳正徳乙亥縉雲周公膺右都御史簡
命銜勅來鎮有以奠之為泰山之安也有以煦之為春
㴻之膏也有以肅之為秋霜之凜也百度澄謐提封晏
熙凡為兩藩長吏大小百執事若黔首卒伍以及夷䝤
咸倚公為師帥生息明年公遽疏請老朝廷弗能舍不
允疏屢上上始従其志錫以温綸俾致政乗傳而歸且
給月俸従騶凡優老異數悉備公遂行山河動色歌謠
載塗公感遇愜志不能自己乃即事命題十有二題為
一詩且自序之以贈餞客於是東藩諸公和之盈卷方
伯呉公憲副汪公彚之以歸于公仍命小子識諸卷尾
伏惟公遭逢雲龍之盛自持風操之髙與諸公分攜之
懐赤子去思之勤舉無煩於瀆言獨以公之出處一準
乎禮義志獲而時合敢颺言俾誦此詩者無曰公之髙
而已矣是禮義之典度榮軌之法程得乎易之道也已
　　　休寧孫氏孝友堂後記
巍巍乎洋洋乎帝衷罔墜民倫恒叙家猷永華代勸攸
屬休寧孫氏孝友之居益遐益彰厥惟重哉始在勝國
時惟伯深父承先開來號稱亢宗既卒而三子子恭子
純子茂養祭豐慎友弟肫至世觀偉然其母之弟靖江
推官某君為詩美之翰林學士錢仁友始大題其堂曰
孝友與虞文靖公輩播以文記一時文獻蔚然此堂之
始彰而重也繼在國初時子恭以喪亂之餘家彞周完
世觀不渝而先時文獻則已不足乃請於先契之存者
侍郎朱公大同春坊江公叡輩續為詩文卷軸完存以
迄于今此堂之再彰而重也繼在宣英時其族屬益蕃
世觀亦彌盛而詩文嗣作大富不可枚數此堂之又彰
而重也今其諸孫永正寔來以後記請葢子恭四世曰
彦達彦昇彦達生三子曰志仁志義志謀而彦達卒三
子事亡養存友季悌晜益力益篤世觀益華而三子咸
卒三子之子共七人永正為志謀之長男與六子者所
以事亡養存友季悌晜猶三子也是故益以彰重先志
而垂之無窮以求大鳴於時作者於乎言言閌閌有隆
棟梁築理義而房宅天紀而居人綱四海之廣百世之
遠尚公有重於兹堂也
　　　歙許氏孝義序
許氏出太岳之後望於髙陽文武代著布在方策歙之
有家葢昉乎前宋盛乎其後而尤著於今日吾聞諸廷
徳者道其父事若某某善哉父名思字功顯少有至性
質敏而志遐父客遠外功顯年十六輒往代事及父在
宣城蹶傷足功顯一日夜馳三百里往負之返逮卒哀
致如禮祥忌奠獻慟擗猶在虞殯時過封塋亦然母病
思牛脯猝莫致遂為大恨終身不噉牛并絶葷酒常時
養祭悃悃退友羣季氣性惇翕季曰龍具士材勸助尤
篤遂取科名推而濟空裂券者有之或者相讎校聴一
語多散去由是鄉井以孝義先生稱易其字葢所為大
著於今者若此不亦善哉廷徳又厯孝義以上若大父
者曰其諱忠字思正以父士良非辜失命南都縲絏間
孤嬰奮立追痛不衰且積而能散若曾大父者即士良
而髙大父者曰諱寧始徒邑西潭湖亦輕財士也寧之
出則曰順一順一之出曰文文之出則鵬程也與弟鵬
舉鵬南皆宋景定進士鵬程官終國子祭酒又上㡬葉
曰賔則始徙邑北之昉溪而族最盛許村之名之始也
又上二葉曰會則始來寓邑而占籍焉者其考曰原官
轉運使是有詩名與歐梅友其考曰逖官監察御史其
考曰規是在宋前守池陽有循政民肖像祀之九華山
而家於池之始也又上二葉曰儒則自雍徙江南又上
二葉則寔李唐元忠睢陽守協忠公遠也凡廷徳之自
述如此然則於茂哉鋪覽今昔君以此啟必以此承天
人迭應幽顯連理濟美之永胚之錫類廷徳知之善矣
如其善之善者獨非存乎不匱矣哉鄉井能稱之吾聞
也能序而廣之惟有伺乎其徵焉者廷徳曰既有之矣
因進豐冊葢今昔之衆言彚焉予閱領有間曰果茂矣
宜為四方誦之遂掇書以表其始
　　　許氏感慈記
天下之母皆慈也胎教之周審孕産之囏劬乳哺之勤
瘁保抱顧復之勞宻衣之食之教之冠而昏之有不慈
之母耶天下之母之慈皆當感也不生於空桑不無湩
而能食食不無襁而能冠裳不去懐提劍負而能立行
動息以為人有不當感之慈耶以遺體所出或棄林寘
巷寡恩且虐焉以出乎天綱秉彞而感自不已矤有加
於是乎嗚呼予特悲夫母無不慈而慈有弗感者也天
也無遷人或蹄翼也甚者曰寄缾嚙臂極乎梟獍而非
人類可口已徽許岩祿為母程氏之季子幼少比長受
程罔極之徳固不必言比程没而岩祿方商於外歸不
及矣用是送死之餘其為感倍益恒類葢有不可勝喻
者屬者語之予予慰之曰感慈天下一也而於此信子
之倍益宜爾也然而有天也者有人也者今夫事君於
朝治民董政於班列或徇節絶域或成仁王事或游學
或行貨或公家事于役於是失易簀渳含能無斯感乎
然而天也何尤彼有異乎此而亡感也者則亦寄缾嚙
臂之不遠矣子既知之能之子孝矣予喜且申望以慰
子詩云孝子錫類吾知子之子孫必賢矣經云孝弟之
至通神明吾知子之家必來禎祥矣易云積善家有餘
慶吾知子之室由是而益富穀熾昌也又可識矣
　　　謝氏世徳記
長洲有世美之族曰謝氏自其始祖濤生知制誥絳絳
生司封郎中景初五傳至東山代引令緒東山生祐之
冲夷守道元季離騷寄尚林壑入國朝終老閒散稽岳
王彞作松泉居士序賛稱其視天下理亂欣戚猶寒暑
晝夜之相代一不動於中有道者也是生彦達孝弟執
義母嬰末疾保之如嬰兒欲有行則抱擁以往踰十年
無少懈卒塟如禮事兄文華極恭順皓顛同服食不少
相違兄卒子亦先死哀撫孤嫠尤為懇欵擇士為姪女
館贅于家以慰亡志為人沈毅質厚而不循枉或與物
迕鄉有亡賴子欲撓侮之彦達報之以直亡賴子遂誣
以匠役赴京盡瘁二十年不怨尤同事有欲妄援怨家
者彦達曰吾為人誣以及此而更誣人乎自號誠真事
具誠真道人小傳生以澄資賦敏利動必以先人為法
工算數禄命雜蓺善計事而不愆禮義繼匠事于京他
人惰且黠率愆期覬倖免以澄獨不失尺寸然家不以
匱而彼更不及焉従兄淵没事嫂湯有禮教二子讀書
脩行長子成名将卒留訓大率謂吾宗數世持孝義以
為家吾少厯囏劬従兄蚤世二子淪謝雖其間嘗竊科
名吾視之猶烟雲之過眼人間事若不足然自揆素日
所為無大不善者寧人負我我無負人且喜二孫能順
吾指趨吾實無厚積以累之所望同心亢宗不得棄先
人敝廬分門析爨以辱世敗家耳以澄生會及朴會字
惟貞朴字惟徳惟貞稟抱尤超傑少有遠志従先㕘政
維清受易厲業勤苦母恐其疲憊每為節縮膏蠟惟貞
默誦帳中登景泰甲子鄉薦入太學一日内㫖拔為風
憲官命下先一日死矣立行卓特巋然老宿之氣有容
菴集存家吴文定公原博為之序其行槩見杜淵孝先
生所為墓誌與惟徳守先訓敦友于之誼惟貞在京惟
徳思之不寘徑往候視號為難弟兄皆早卒其婦陳與
盧皆守操不貳予頃誌盧墓嘗道其事惟貞子昺惟徳
子勲雖隔一従無別同氣昺字明仲外訥中朗含淳蹈
坦澂然莊雅而孝友特甚堂有連服室無私蔵勲字仲
賢其為人亦稱是終身無一日誶語明仲二男曰雍曰
睦元和幼和其字也元和子三幼和子二賢仲嘗育而
夭以元和之季嗣葢自東山至于元和之行已厯七世
而房戸不析饔飱無二譜於家籍於官傳志題賛詠歌
於君子之言同然無異辭者而其第八世亦既聮五人
駸駸長立情協勢固世美之濟可徵不誣噫其何積而
至於斯也余嘗謂是有二道焉有懸諸天有維諸人不
可謂天之自然不可謂人之矯強謂天自然胡彼不然
謂人之矯何循之者若竊脂騶虞若是乎其利也葢當
視諸稼者而得之種之良者天之故也穫之豐者人之
力也恃天而弗人不苗者也倍力於磽确闢荒者也不
苗者罔闢荒者薄故種之良則力愈效力之深則穫愈
穣相古先民乃多有之謝氏其允紹矣自羲堯遐逝風
不盡醇聖人踵而承之表里樹聲其制繼立葢聖人之
慮後世萬古畢於一矚矣予故私列而竊傳之非敢必
期徹諸上下有聞而起亦作者衞世功也天無易運人
不遷性嘵嘵之言不為謝氏
　　　感慈詩什記
初歙許君志室芝横程氏許出太守某程出文簡公卓
宗望駢暎士女彦嘉饋修謹蠲琴瑟雍諧而螽羽不徵
璋瓦絶夢程心謀曰唯陰徳集祥唯至諴感神唯積善
有餘慶婢子将儌嗣事于蒼蒼釋兹焉圗乃唯是之樹
許義人也凡義每病於内吝於是程加以禆賛故許之
建事殆振羽焉有癠於塗許恵之金歸道于程程曰由
妾畧之無若即醫之愈焉使遄以往客終以是生此其
義且智最可言者一以槩衆他固無庸枚稱也然卒亡
兆則又診于許曰君豈其以一姬故斬百世文獻系歟
婢子聞君舅疾之革也絶口於望孫婢子其敢以忘治
令爰内淑女以薦於許遂踵生三男其嫡曰志次曰梓
全程於是鞠摩顧怙三兒不啻其身出也比長各因其
材而篤焉志麗籍頖宫餘力田行賈屬者程逝三恵銜
教茹恩鐫琢心骨弗可以口志業士也得以鬯于文乃
布母徳書數十百簡挾之走四方遘善言者即求焉或
總其㫖標之曰感慈比學于蘇捧言拜余屬以紀事若
夫皇帝降衷慈孝恒性無為而慈無為而孝天人一機
道器均流非有利焉自然之謂矣如其交強互貴徇聲
而務伺感而慈須慈而孝是質劑之術也於是寓缾誓
泉譁惡于炙青又況嫡孽之判媢疾之酷殄家瘁國不
可以耳又烏以言為哉故許氏之感程氏之慈皆天云
爾而烏有所為乎哉嗟乎天道流達一日不斁程往而
慈留三恵存而感追疇實使之昊穹樞焉如其有一髮
偽也而不憤者㡬希矣諸為感慈之言者心聲成文風
雅盈耳已極勸懲之義矣君子曰總厥㫖無越乎天於
是徵其㣲屬斯文以為記
　
　
　
　
　
　
　
　
　
　
　
　
　
　懐星堂集卷二十三
欽定四庫全書
　懐星堂集卷二十四　　　明　祝允明　撰
　　紀叙
　　　王氏復墓碑陰記
王氏居呉郡最久且顯儒統文業宦績醫功大之於孝
忠細之於方術五百年來不匱而方滋盛矣哉其盍簮
坊之居第桃花塢之塋冢皆即宋代之遺也頃承事惟
顒又得復其先丘之中失者知者為之喜而中丞劉公
大書之石矣然主在復地故所敘不及其餘因復請為
詳列其陰云所謂大墳者其封五七奉議仲舉與配方
著作蘋先妻蔡十八儒林府君大中與配陳也北墳之
封四十一府君蘊與配徐楊袁也㕘議墳之封二十一
參議大本與配陸也石安人墳之封一即安人乃參議
之先妻也南墳之封四十三府君大成與配趙一講書
府君楙與配葛也新墳之封二十有㡬承節提幹府君
徳文子雲嶠府君敄以逮諸子孫若光菴府君賔某某
皆在也至如所謂二十官人墳者在路家山其封五即
二十府君大方與配方百三十府君霦八府君蘩與配
呉也六孺人墳之封二六府君之淵與配郭即孺人也
凡此皆舊地也其外於今又有四曰新南墳其封四瞶
齋府君孜與先配嚴長子鼎仲子節也曰大姑娘墳其
封二聵齋之女弟與繼室谷也曰三節推墳其封一節
推泰也曰三娘子墳其封一節推先配文也凡此皆新
地也而悉在一山承事別購數畝其間将伺百年之蔵
焉嘻塋冢之久且蕃善守而能復若王氏者其多見乎
哉宜中丞之特筆也凡所以美今而勸後者已備予無
以加贅惟述此以垂示庶覽者如指掌焉若諸封之域
址坐向殯祔嵗月在圗乗銘誌蔵其家
　　　卧病頗究醫理畧説其意三首
　　　　其一言人病凡自我醫亦由我
夫人有百體養之用之不可過與不及有愆其度則病
矣若守而役之咸奉自然之候安得而有疾也然使湛
溢酒醴饜飫牢羞奔騁弋獵鬬擊凶狠盜竊闇險荒耗
男女姦逆刑獄以是獲病非由我乎或以飢貧枵餒寒
暑凍暍竭力養親官府徒作公役奔迸征戰鋒鏑天為
六淫地有震溺時氣癘疫鳥獸蹄踶啄嚙食噉誤潜毒
若是病者非自作孽然其生亦出吾身故謂病悉自我
固校然矣茍将治之安用外覔尋其所來察其所證過
者損之弗及益之虚者填之實者疏之或反其愆或導
其故或用摩引或以砭焫或藉服餌要去其(缺一/字)復其本
然而已矣斯術也猶水潤木猶火伐金動無不尅醫者得
之而以奏績烏有自弗可為哉如其術則固有科格而非
不學可解者斯不足深論吾獨悲夫人萃造物靈氣成而
弗知守與役之之道以至為疾是何無勇也既病又尚不
能自治屬之人而復且昧之又無勇也逮痼而不可為又
不能還委造物廓然偃逝至死戚戚遑遑不忍舍釋含
怨挾憾而往又無勇爾三不勇并集遂奄忽為懦鬼悲夫
　　　　其二言古今世醫人各有五難
(缺五十/餘字)余謂今世醫人此五者外復有五難病家貴驕
不肯敬従一也病人愚愎強謂自知不能服従二也愚
下之輩畧不能辨良庸秪馮耳聒時有劣工繆得俗譽
此下輩者必棄上匠而委時庸三也劣繆之徒信其妄
施偶中他力自執為是或亦自知非是而恃其屢中安
然發之以人嘗倖良醫洞燭而恥於自列重於構怨
或陳之而反逢怒招誚枉自憤厄四也良雖薦藥服
者他參用而復疑愈不専功敗乃分謗五也噫古有五
難而功弗完五而復五并受而望免責集績則如之何
　　　　其三言時人不知醫者
京師絶無佳醫南方醫工之絶下不用於鄉者則之京
師不㡬時必盛行公卿大夫以飲其功徳金帛文詞輦
填其邸甚者鳴其良于朝輒即取供奉上禁亦輒有中
得為官然實繆也人以卿相貴不敢非亦不敢問或問
之相相曰彼信庸也然而必功吾誠不知醫惟知其驗
爾即知之亦取其驗耳彼雖庸亦不害也嗚呼相任人
當如是乎哉醫極小伎不知醫又安能知士哉治其身
死生且弗慮姑任其繆治天下不任其繆矣乎
　　　書述
檢坎草中有書述一段不記誰作或自作戲錄之書理
極乎張王鍾索後人則而象之小異膚澤無復改變知
其至也遹逮唐氏遵執家彞初焉㣲區爾我已乃浸闊
步趨宋初能者尚秉昔榘爰至中葉大換顔面雖神骨
少含晉度九往一居在其躬尚可爾來徒靡从瀾倒風
下違宗戾祖乃以大變千載典模崇朝敗之何暇哂之
亦應太息流涕耳暨夫海濵殘趙顛繆百出一二守文
之外怪形盈世吾於是不能已於痛哭矣元初數子未
定甲乙(虞䕫等輩可爾樞/鄧與餘人無足語)呉興獨振國手徧友厯代歸
宿晉唐良是獨步然亦不免奴書之眩自列門閥亦為
盡善小累固盡美矣饒周之屬且亦可觀二宋在國初
故當最勝(克昌/裔)昌裔熟媚猶亞於克宋氏父子不失邯
鄲(濂/燧)詹解鳴于朝盧(熊/)周(砥/)守于野(如滕公等尤多未/遑繁舉非棄之也)
朝者乃當譲野而希原榦力本超更以時趨律縛耳自
餘彬斑甚衆夫則不暇二沈蜚燿墨林昌辰髙步自任
人推皆謂絶景大君宸譽遂極衮華抑在一時誠亦然
耳學士功力深篤其所發越十九在朝乃亦薄有繩削
之拘非其神之全也或有閒牕散筆輒入妙品人罕覩
爾棘寺正書傷媚行草傷輕因成儇浮自遠大雅危帽
輕衫少年毬鞠又如艷質明粧倩笑相對朱夏榜署紛
紜易於馳譽(孔昜/仲昭)下及廷暉養正之流烟煤塞眼悉俗
工也其間太常稍近清潤吏部蒋頗主沈雄惜乎不肯
自脱孔昜掾史手耳養正吾不知也(不知當時何/以得列書苑)二陳
壁傷矜局登畧上之亦有宜黄呉餘慶崑山衞靖少自
出塵趣向甚正恨不廓且老耳程氏父子篆𨽻擅名斯
業既鮮不得不與其後左參李相頗為青氷(左賛與/長沙公)李
牧楊師不以書名亦有可觀(昌祺/文貞)洎乎近朝所稱如黄
翰二錢張汝弼皆松人也(松人以沈氏遺聲留情豪墨/迄今猶然然荆玉一出而已)
小錢大致亦可翰與東海人絶薰蕕而藝斯魯衞張公
始者尚近前規繼而幡然飄肆雖名走海宇而知音歎
駭今且以人而重與黄人行伎俱下非吾徒也又有天
駿者亦将婢學夫人咄哉樵爨厮養醜惡臭穢忍涴齒
牙恐異時或得其名失其迹妄冒誤人且為贅列紫薇
郎署分科木天執事左閣絲綸後先匪此能悉談者謂
任道遜姜立綱及邇日周文通宜攀詹沈葢亦依俙若
徐武功劉西臺呉文定李太僕咸為近士瞻望(吴公不/負書名)
(故非當家愛人及烏貴在起/稚去俗斯亦牽筆勿訝不倫)徐劉與呉并馬刑部蕭黄
門(愈/顯)亦皆師模宋元之撰而已(徐放米劉趙吴蘇馬亦/米蕭自成状而近彦修)
於中劉無一筆失步亦可嘅舍文武而攀成康也太僕
資力故髙乃特違衆既遠羣従(宋/人)并去根源或従孫枝
飜出已性離立筋骨別安眉目葢其所發奴書之論乃
其胸懐自憙者也
　　　太倉州新志序
慎哉劉侯之作其州之史也其古之遺教乎書與春秋
之志也都氏之筆亦有以成其志焉舜肇州封山濬川
禹敷土奠山川貞田賦作貢盤庚治亳周人宅洛政之
大倫也右史記其績仲尼述以縣訓又筆削魯紀城社
山川宫廟門觀臺榭廏囿軍戍税甲之間粲然矣而特
加志於人材務褒善斥惡二典者立功與言之法程也
今之従政君子自孔氏者類知所範模則善矣其或未
盡者譌其政夸其言言卑若貨券言髙若鳳鷙不知慎
也故君子難之劉侯之為政與言也覽斯策志可睹矣
侯越人也名龍字允卿以進士來二年政成而為之史
都君名穆字𤣥敬仕太僕少卿吴人也始州未建陸大
參容作太倉志陳丞伸作太倉事蹟其他散在崑山常
熟嘉定三邑書李君端初守州即屬桑郡判悦為志今
志葢總諸策而登黜之其㫖主簡核故寡失而可觀書
成都且病革不及自序故稍為詳之雖然書春秋天子
事也劉侯事功以位限不盡見見者其志嗣此有為執
之以往易之翼升曰南征吉志行也其漸曰進得位往
有功也嘻九官十亂兹其階也歟
　　　重刻鄂州小集後序
聖人没六經絶而文章之法垂春秋以還述者孰不欲
襲芳貽猷傳信來葉未始匱於方策其稱者可知也左
氏孟軻孫卿而降代不數君近世有唐宋四家之號遂
令初學膠固耳評他若罔聞知愚嘗以為不必然諸子
咸師孔氏誠理至辭達可名世也即如仕績世史所錄
胡寧一士今稱輔相若蕭曺長民若龔黄之屬亦率若
無復餘子夫其然乎葢銓藻人品宜揭其冠冕至尚友
得師靡遺可也趙籙既南氣蹙文細朱吕數君子説理
之外稱者僅僅有如新安二羅先生鄂州端良郢州端
規葢未之前聞也今讀其書則異矣鄂州之文誠齋攻
媿當家二老固稱之朱子又稱之以至于今宋太史王
忠文輩累稱而益崇噫信乎是也愚言詎非一得乎哉
舉其尤者而厠諸四家亦復奚媿理致嚴實規模爾雅
太史所謂與秦漢并知言哉至其政績可見又何嘗自
譲龔黄諸人談者睹是宜無容易矣先生之集前後彚
刋傳泯顛末具存衆叙𢎞治已未其十二世孫惟善等
重刻之請允明紀事輒申狂簡焉耳今集凡五卷郢州
文十一首附焉此惟善之新志也亦善圗也嵗在庚申
正月上日
　　　新刻龍筋鳳髓判序
龍筋鳳髓判二卷唐司門員外郎張鷟撰近時少傳允
明得之先外大父武功徐府君家乃元人錄本嘗以示
沈津潤卿會吾邑大夫舂陵歐陽君東之以進士來試
鷄割富民教士化理大著鳴絃之餘益思有以助仕學
者謂是書其一也将取而刻之津進曰民請任之不足
煩我公乃手謄登於木工完倩述其故惟昔先王議事
以制故鄭之刑書頗詒時誚至秦燔聖典専吏師一切
深刻漢矯其枉雖入官者儒吏並進而斷獄必貴引經
尚有近於先王議制及春秋誅意之㣲㫖其後乃有判
辭然往往蕪萎而闊於事情至唐制四銓判専其一鷟
在當時藻翰敏豔有青錢學士之號史稱其八舉甲科
四參選判策為銓府最宜是筆之美也宋元承襲國朝
因之試於士行於官咸有可觀中間崇篤經學或稍未
遑精選邇來文教彌振英才駿騰秉政者裁駁詳允賔
王者章藻粲發優而従事仕學交懋是書固無所與譲
而亦可以策筌蹄之勲焉惟我大夫秋月懸胷而南山
在筆然且已達達人嘉恵來學此其學道愛人之一端
行復大施以輔國家弼教造士之徳意厥功不亦茂哉
輒申狂簡以為先驅而津之好義能文亦従見云
　　　重刋王著作文集序
呉郡王氏祖唐水部府君棨至觀為十九世實惟聞孫
力振先澤間取典籍之存者彚整刻之於是著作之集
亦復行世著作者水部之九世孫觀之十一世祖也其
集自寳祐中其曾孫進士思文取福清邑庠墨本刋於
呉學迄今傳者甚鮮觀因其舊復取象賛之屬附之第
為八卷授允明特序其成而寳祐之序跋所以論先生
之道與文者既詳矣今觀集中所載不過状劄數篇餘
文五首與周宋二弟子所録語耳葢程氏之教不尚詞
章固如此然豈唯是哉嘗竊求諸孔氏之書如論語中
齊魯諸君之問荅即後世之状劄也門人所述㣲言緒
論即後世之語録也則聖人之文亦若是焉耳論語不
朽於兩間是集雖其言有遠近殊學者能不保守付畀
期於不朽也哉先生亦有論語解刻成當有叙其㫖者
庶以見先生之全焉𢎞治三年里中後學祝允明謹序
　　　伯時父史圗記
伯時父圗史事八端其一沛公坐文榻隆冠長裾一手
卷按榻厠一手疏其髯意韵凝遠垂兩足以洗右一女
捧持足左執而濯並鴟蹲姿質窈窕一童佩劍立榻後
去稍遠酈生髙視挺立舉兩手傲對沛公眉目鼻舌皆
豁朗須耏飄搖宛然長者情度其二文帝傍瑟緩立垂
襟引髭若歌徹而思者慎夫人卻立帝後婉㜻宻倚瑟
首張廷尉秉簡拜奏座側巖巖有大臣氣其三為孝元
據牀熊突而前馮媛颺其軀正面交手臨熊屹立傅氏
回身上旁斂脣蹙額四體展布意愬愬将趨辟者上一
手按厀攝裳一手舉向婕妤定婕妤意亦畧似動志者
而風神固自安確也其四唐明皇帝散步中立拂髯握
帶危巾麗裳風態逸甚猶在天府一従官遙捧大鑑對
值又三輩在鑑後執杖者二义手者一皆傴僂嚴畏上
後一人抱龍文坐墪一人操鉞乃瘠於韓丞相時也其
五博陸侯夜将奪璽郎時子孟握劍而來従以六士一
士把巨燎以先二夾掖之一髯持旌前後各一人拔劍
向外前者特驍獰挺臆怒胔刃直衝人反一掌背後将
承霍氏之劍儼如肆刼奪之詞而索雙鍔以舞進者郎
對立凝顧右手横劍左指撫之僴毅特甚而更謐定於
大将軍之徒也後一人宻擁之其六騎者寛巾大袍半
俯其首醉思蒙漠兩足推鐙而前左腕猶揚鞭右肩垂
垂一奚在馬邊肩荷之隨行人三其一髽髻負甖其一
冠裳想是姪兒輩一童子被髮擎一爵以進爵有籍馬
為乗者髀壓其絡俛鬛急頸不能以遽馳馬前兒四齊
開掌奔繞而䦨之兩脚開者一立一蹻者一曳向後一
将失下跪軟不勝者髮四垂者覆頟者髠者數螺纍纍
者長衫者半長衫者褁者引縛者凡與後四従者悉大
笑而形模畧不雷同焉此山公也其七二才對坐而談
戴幘曳舄面目疎秀美髭髯兩手义握按一膝者桓公
也褐博垂臂一手入懐臆間瀟然沈雅者王景畧也老
溫後髯參短簿偕立以侍一長面趣額一頗豐腯別一
執事人免冠加鞟捧劍植立于後一蒼頭雙髽徒跣握
如意一背負蒲籍口眼寒苦可匊而自溫之桀拔其溢
乎容者亦無若王君之充衍也其八𤣥宗遣張韜光視
太真妃於私第而妃獻髮事也肢體婉轉鬒雲髙蟠猶
蔚然如生垂一細縷殆長逾其身左手持右手剪精𤣥
入神玩之疑便欲斷然小女子跪托一盤承之面貌結
束亦復飛動韜光執挺遙立別一侍擎匳盒之屬意状
幽惻而莊敬凡事八則係李氏澄心紙白描人長不過
今五寸每紙不過三尺通為丈夫三十六女婦六嬰稚
四君臣夫婦僚佐賔友侍従之異品喜怒悲壯談笑奉
事之異情憂勤忠節才畧放逸委附之異務人能識之
伯時父又自疏節史文手鈔每冊之後覽者瞭然矣所
以重者伯時父之藝其一而又託以鑒古之為世勸懲
也予既獲觀因思所以解其嗜想於一矚之後故志之
云耳
　　　宋徽宗畫猫記
畫猫一幅用箋紙今尺髙二尺有六寸闊半之為猫三
一質純黄面特白立前足正視一雜斑質為瑇瑁文攣
足回尾繞其腹一白者正面熟寐三軀相支依毛彩錯
互細察乃辨神状生發若将鳴下有錦藉上方題曰宣
和殿製次行曰賜貫貫字下印曰御書之印葢賜童璫
者為某寺僧所蔵紙質多黯黟僧云繇初蔵迨今三百
年師遞傳護護太密故多經梅蒸以然豈貫括花石時
行李所遺耶嗚呼其為具㣲矣而余感六焉固陵與璫
相得極深密賜受之頃張奓赫赫運去物革君臣意契
漠然而物蹟斯存焉以貫娱玩更以此為貫娱玩為情
篤矣而貫終以饕啗赤子酬禍於君報之反也如是當
其時厠廷列食太倉多不捕之輩相乳鬻恩與義府柔
害等類不足以禁圉䑕輩帝之不察焉而牝牡驪黄之
計亦失其類矣哉故曰帝王之學也緩藝帝不知以藝
而尾其首矣然而今世學士藝工何臻是之寡哉浮圗
氏法以空為宰其守執之力乃更嚴於俗此又俗刼之
可嘅於空門者邪感惻既繁因復託諸謠諷焉其詞曰
宣和殿裏多鼷鼯一遣三往願驅除錦韉綺質光煌煌
䑕曺憑社乃相乳風流君王趙八郎奎文㶷燦浮貂璫
玉府一斑墜九土返壁不隨花石綱茂苑伽藍慎扄護
夜夜愁防六丁取葉公之龍未躍去老僧髙眠哭羣䑕
　　　陳氏蔵宋元名畫記
冊聚宋元名畫自徽廟而下凡若干事皆只赤方圎小
幅題詠悉舊迹陽羨陳子徵之以豐賈積嵗而成焉眠
山川坐木石通語百載之上趼足酸目衡著心腑不可
除謂予幸叙列之嗚呼天地山川陰陽鬼神人倫隠顯
動植生化龍象魈魅之凝渙軒舉挺露無名之與師罔
象之與尸太鴻之與期孰得而知惟人焉而參之法象
竒偶利用出入英靈之發掠彼樞軸注我心手而圗繪
興焉無聲之造運著而圗繪作後世不傳其死也者而
造運亂昊犧之□□蒼史之□□吾未及論陶虞星辰
山龍作明以來頂漢踵唐文生秀人之𤣥蹟邈乎悠然
而二代君臣典刑之存有如兹冊所萃其圗繪之錚錚
矣夫其存之難其萃之難夫人喻焉居然無煩詞矣惟
諸老甲乙昈聚其精神流行兩間㣲之顯競爽錯彩更
互師友虹發鬼護信為重於有家之文獻而吾陳子遨
遊其間始見蔑面繼見蔑心終以弃去肖貌而結融萬
有與造運者偕則兹冊之重吾陳子也庸詎供兩曈子
夫
　　　九歌圗記
杜君九歌圗向僑余舍手造蔵四十年矣今持歸吾子
儋以詞賦不遇者靈均以詞賦遇者長卿長卿視屈猶
子視父也葢才為時低昻如此今士生盛世茍抱一藝
必庸焉至有獵極華要者尚何云遇不遇哉子儋才氣
與年皆似賈生初遇漢文時一蹵千里在朝夕長卿不
足云也至探幽寄野斫青光而寫騷時厯屈壇或不盡
一級余所以遺之者殆将以屈況其才司馬況其遇云
爾
　　　畫魚記
畫雜魚繒一幅衡六尺縮三尺有半為水滿繒中作大
鯉堇三尺昻首振鬛尾撥刺掉而未申遠觀巍然葢以
主羣鱗也餘魚散處四旁鯽三金鱖各二鯶鮧鰷各一
鮡五鯊九餘悉鱦而別其狀體員而鋭喙如鯽之數體
如鮡差巨而有赤文數亦如之首體特豐囷蠢而色穢
雜者一體極細鱗鬛未具而㣲紅者十有五直者横者
順者倒者躍而疾者伏定者大者贏尺小至於寸分鱗
之類如是而不覺其多焉蝤蛑蝦各一介類止是而不
知其為少焉芰葉苹蔈淹沍溶漾甚有真意其隅識曰
直仁智殿安成劉節寫知節為官司人未知何朝意宣
英間也外大父陳公持視允明竊觀乎鱗之大有脊千
里鬛千仞以逮乎尋丈尺只澒洞泱漭之間升沈怪幻
厥為雄標竒觀超兹圗者闊矣而未有貴者焉曾不如
毫棲墨寄乃得文章以傳非繆乎哉又胡有於真假之
擇幸焉耳不幸焉耳是未足以知夫人之所遇然哉即
觀乎其假者昔之名圗神繪又孰少哉往往雲飄花墮
矣而兹圗也得君子焉而宗之應弗遽腐滅已又未足
以知夫幸不幸之不出於良庸哉允明承教久莫為復
暇日諦觀而感焉因託為記云爾
　　　新刻震澤紀善録序
宋史言著作王先生信伯不著書然木鐘之扣門人不
能無書紳之圗也故周憲氏有兹編然以為先生之道
盡於是固不可以為不須是亦不然也使憲輩聞而不
録先生之道遂無聞於世乎雨露之濡也不能一日而
徧天下茍有被之者欣欣然向榮矣兹編一話一言類
有以淑人心鬯聖謨審理義天下後世人得見其一言
一言之澤也其言及於一人一人之澤也豈獨一家文
獻之徵為子孫百世之幸而已乎初淳熙間蘄守施君
以兹編與先生文集同刻之郡庠今先生十一世孫觀
既重刋文集復別鋟此俾可孤行焉嗚呼去先生四百
年而其言復為世恵觀之心即憲之心亦先生之心也
人可以見君子之澤不斬于五世而賢子孫之所繫不
輕矣新本既就允明謹叙其故以為被先生之澤者告
云
　　　髙陵編序
宋滕􁆥作孫王墓記洪武中盧舍人熊辨之諸賢表跋
歌詩前後班班亦可以觀堇綴一編鐍諸東邑黄文學
應龍之私筥吾黨朱堯民取第次附益之而沈潤卿以
入刻然後不泯夫封干祠孔昔君用譽史郡國者丘壟
之載不可缺已而為事至於無所為者而義見焉於是
亦有以識堯民之義也吾郡新志屢艱于成異時有良
史治郡書則是編其中流一壺也歟
　　　考徳録後序
太子太保禮部尚書翰林學士延陵文定公没既塟嗣
子中書舍人嗣盛取所受兩朝誥勅諭祭文及碑誌銘
狀誄挽之屬類為書曰考徳錄允明従二三子讀之或
曰言止於書乎曰書不盡言其要也徳止於言乎曰言
不盡徳其稽也葢凡公之發於家則教淑於士恵飲於
州閭其立於朝則道格於天子義孚於百辟而福䝉於
天下咸無得而稱焉及其既往而孚者思義淑者思教
飲者思恵䝉者思福不能自塞而始為之言葢其徳猶
風雨之澤草木巖壑苑囿施被無間而得者各自以為
懐言之者猶濟者之誦江河憧憧皆是而不必人人之
能言也雖聖人於是亦付其全節備績於公萬世之信
書至贈奠易名之際且概致其旌勞崇舊之大畧耳此
其勢也昔之哀三良者黄鳥三章哀公誄孔亦三數語
有煒一編天綸昭回宗工皇士鴻製森列布之四方維
公生榮死哀之繫葢曰言之文者行之遠軼秦風儷魯
記以縣諸不刋或讀者終卷而思見言公之全者倘以
愚言而少慰焉
　　　遙溪詩集序
西川熊君氣韻粹清少以毛氏詩取科名天子使為學
者師先主蘄之武陵改薊之房山又改吾郡之呉今轉
于長洲雖所職在經術而故抱詩癖不一日廢吟事宦
蹤之所履東西南北撫心觸物臨人接事歡欣而感憤
抃蹈而戚嗟流達而沮縮酸醎而甘苦以至飲食夢寐
謔浪笑傲一寄於聲焉既久而富次成數卷謂予可以
參印授以乞序試觀之祁祁乎晴雲之多態也湛湛乎
秋川之濯石也欵欵乎亹亹乎布粟之恵利人也葢其
志在兼善故其情和而不流其守廉謹故其詞怨而不
怒其行已孝友忠信故其氣惇厚而有容余恒怪時之
人媢唐而媚宋元人學唐而靡今之工者乃猶不能追
之反師宋而又失故步遂致連卷傖囊地自為派人自
為格其升也若譫其沈也若粘如是者亦獨何哉君之
詩尤長於五言葢非唐莫擬擬之久而化焉每若合契
夐出他作之上耿耿乎劘長卿之長城蕩信明之楓江
予謂可孤行焉君名永昌字某世家忠州之酆都遙溪
其因所居地而為別號者也
　　　重刻中原音韻序
有文韻有詩韻有詞韻曲韻有古韻有今韻古韻出於
六經作文者用之古選詩用之今韻出於沈氏近體詩
用之詞始于唐盛于宋以迄于今其用韻猶詩也惟金
元北曲乃用所謂中原之韻葢因其國都在幽燕之區
河洛相去不遙其方言如是也故為其言者每詆詩韻
之偏而為詩者則至今猶不従之我洪武聖人亦既命
儒碩定正韻如其説矣詩韻姑未論若北調之製可不
嚴於此耶余也好樂故嘗自負知音謂四十年接賔友
無一人至此者頗有言樂之書兹未遑似諸人每浩歎
今日事惟樂為大壊未論雅部秪日用十七宫調識其
美劣是非者㡬士數十年前尚有之今殆絶矣不幸又
有南宋溫浙戱文之調殆禽噪爾其調果在何處噫嘻
陋哉大河王将軍廷瑞俊邁士也既刻詩韻復欲取周
徳清中原韻入板以示予予為之喜甚凡正音之説徳
清全書言之甚詳因稍為括取要㫖數節授之令列諸
前庶覽者可得其槩也繕畢就梓稍引之云爾
　　　刻沈石田詩序
唐人以詩為學為仕風聲大同情性畧近其間李杜數
子傑出然而格有髙下音非遼絶猶十五國各為一風
可按辭而知地唐亦然爾斯其美也宋劣於唐居然已
其有傑出若楊劉歐梅錢惟演王元之林君復魏仲先
蘇子美晏同叔王介甫恵崇之流猶唐聲也無已刻志
少陵蘇黄亦爾雖門行若別而堂室暗符故能豪擅自
任然使孔子復生則有若瞠乎避席矣流及國南曽戴
去非數子猶師道也洎至能務觀廷秀又自蘇黄而變
然轉奥宛而趨暢愜或傷率易而鄰訟辨矣或以宋可
與唐同科至有謂過之者吾不知其何謂也猶不能服
區區之一得何以服天下後世哉國朝詩人其始如劉
崧林鴻輩以至四傑十才而來班班然可知也有不以
宗唐而勝與沈公獨釃㳙流横放四海一時風騷譲以
右席嘗試觀之唐與宋與衆或未知我獨知之葢其家
法固主放翁而神度所寄唯浣花耳是以興觀羣怨君
父動植已發之而自愜人推之而莫辭號為我朝詩人
謂其音異唐而猶挾其骨也不然徒以其語将不足以
望前輩諸子况其上者乎公始愛予深其子雲鴻又余
表姊之家也辱公置年而友昔命雲鴻持詩八編倩為
簡次皆公壯嵗之作純唐格也後更自不足卒老於宋
悉索舊編毁去後學者皆不知此余猶為惜之不已今
人重公詩亦多震於聲爾公學練左氏傳平生語言義
理皆左與杜也其集稿甚富稍有華氏沈氏二刻本淮
陰王揮使廷瑞又以所得百數篇成刻請序聊為一言
之廷瑞好作義恵事觀沈集中贈其詩可以得其人
　　　潜菴游戲引
王潜菴有成已成物之恵有獨樂同樂之趣才人韻士
為樂府以美之者成卷潜菴亦有荅報雙調一章并自
述諭俗南曲數首主器藎臣衞使彚而梓之噫方潜菴
在時吾輩相與舉杯歌嘯命童子撥絃度拍以樂青春
桃雨落紅麗日将暮此詞足以發胸中之耿耿今潜菴
往矣子敬之琴山陽之笛吾儕固不勝感慨然潜菴達
者也吾輩臨風對月試理舊腔潜菴得不又為赤壁之
鶴敲門之竹與我等賡和於形骸之表耶因為引之目
之曰潜菴游戲
　
　
　
　
　懐星堂集巻二十四
欽定四庫全書
　懐星堂集巻二十五　　　明　祝允明　撰
　　紀叙
　　　杜憼古易序
門人杜憼以為晁氏吕氏朱子所定古易但復漢初之
本皆為近之而未合孔氏之舊乃出已意謂羲易獨八
卦象有畫無文亦未立名因重因重出於三代文王命
名而作彖周公作爻辭孔子十翼以説叙雜彖傳象傳
繫辭文言為次亦皆有㫖此乃漢前未亂之易古文本
也乃定以羲皇三畫八象為一篇文彖上下二篇周爻
上下二篇孔翼十篇共十五篇書成不以示人獨持謁
余請序余雖一日長憼治業不尚章句憼質穎力勇一
旦發此具有叙例又作辨註圗説以發撝輔翼其書曰
周易餘毳以成一家言自云入山啖虀㡬三十年万得
之其勤苦如此亦勤矣大率聖人之言簡而遠裕而周
學者隨其所近求之無弗得會之無弗通況易之精深
㡬㣲豈庸士能測由孔子後至于唐述者如是其繁雖
其書今在無㡬其間英𤣥之流邃詣曠得亦安可誣吾
意非無知此者要在鉤發賾隠置畧章句擢𤣥緼而遺
粗迹得意忘象如負苓笑王通之魚兔即康成輔嗣康
伯仲達輩其遐邁顓確如是迺不知乎葢亦姑从簡便
以為無損易之大致云爾且昔人之講重卦命名之説
亦多矣憼此本固亦宜存以備後來參訂其廣之勿秘
也杜為吴中世儒髙隠之家憼為淵孝先生之孫余師
僉憲先生之子志夐而行狷篤學力貧不茍諧一人一事
游神風埃之上有軒舉霞外想竒士也
　　　西洋朝貢典錄序
西洋朝貢典録者所以叙海表列國之事辨方域列山
川計道里陳土風紀産育述朝貢以闡王化録建設以
美使才備國典之實録寄通覽之遐志者也若昔先王
乗龍守寳則莫不重于輿乗夏貢周方涉筆聖作史漢
志地粲在指掌後史繼起損益可知大槩成於革代之
士掇當時之聞見以附前典之同異至于元氏撫有天
下號稱廣拓然此西溟南漲挺而不賔我髙皇帝出震
行乾威徳邁古率土來王不貴遠物太宗修文爰務通
道始有剖符之命包茅之徵中人鄭和等飛星舶於天
池耀皇華於鼇極然後章亥舊步載纒縢鞟張騫異域
倍收筐匭前後輶軒互形方策雖稱實録猶未會通言
而不文行之豈遠黄子勉之生乎華文之區而遙攬恢
詭之觀隠乎一尺之几而慮經六宇之闊游乎熙安之
代而慕馳奔奏之辰間氣龎博時而出之握槧隨襟是
有此作其為書也法班馬叙國境所在風俗所殊法周
官叙田畜法山海經叙山水鳥獸草木法禹貢叙貢物
每一島末復著論以該未盡事事有徵言言非億剛柔
錯布譬繁星之麗紫霄綱網有條爛璿珠之綴藻冕信
乎逐南左之良匠追卿雲而我儀者矣嗟夫斯今之世
作者寂寥或辨性較禮附麗經師或獵瑣浮尖依俙文
苑以子之器何不髙譚五經富眩千軸豈其憙役於裔
荒恢竒之形而甘似於齊諧志怪之見也哉吾又悲夫
得黄子之心者寡也将其明發有懐思輔明王𢎞際天
盤地之治也思效使能以達居中馭外之策也思豁耳
目以抒籠山絡海之氣也而重慨夫横絶英雄徽纆於
三塲二試腐章屑句之條律曽不若奄尹儓臣銜天言
蹈地維行志吐氣以琭琭珞珞如也故去彼取此裹糧
躡屩孤蹤千里訪鞮人於海澨諏黎老於蔀廬閱七龍
易七槀而編始成前史異今置而弗溷或涉疑舛時議
及之以於西洋特詳故題目云爾其間演論數右張旌
能無隠憂豈徒騁藝曩時太傳太原文恪公嘗謂黄子
中秘亦無諸國風土之書春官所掌不過朝聘表章万
物聞有此撰愛賞良深而未矚其就黄子不妄比人上
唯王公下猥及我今王公既没我當叙之是故望英主
艷偉功愛才猷乗桴非願放海皆準進繹宣尼之麟管
退颺子長之轡絲則典錄之用是黄子之志也
　　　書漢唐秘史後
寧獻王撰漢唐秘史二卷自叙及安王跋言太祖皇帝
觀唐史後胡寅斷辭因命王為之書大意主於戒偏詳
於怪亂淮南王母張果輩凡後人所稱二代雜怪詭事
徵采最繁多不自正史出也至極鄙褻若武氏如意君
髙力士假妻小説之至靡者往看禆書猶以為設託此
悉入大筆載述鑿覈又特承宸㫖而為其敢以無稽云
者勦淆之邪葢王憙纂輯竒編閟牘叢萃其邸王浩獵
而為之固易若徒出不經之䇿外人亦能之更不敢爾
　　　約齋閒録序
約齋先生俞君寛甫呉之鄉校師也秉操貞介守道篤
學慎交簡出泊然安素其為學也好劇飱飴勤彰逐月
外視權要若仇聲利若漚黄卷賔王墨訂朱讎日與古
哲者游葢皇甫𤣥宴之流也寄業函文姑應童䝉之求
僅五十年鄉邦之徒先後百數去而化之嚮善知恥殆
有潜助風教之功焉嘗結同袍為社以相切磨若張雲
槎南伯而下凡十餘輩月以朔望一人為主具鷄黍脯
脩宴會齋舘必有詩篇唱酬雅歌髙談以畢舒景餘三
十霜其樂有王公不能得者已而漸以彫落今獨君巋
然存爾予自布素交君亦且四紀今或二毛相顧襟禮
不異曩昔其嗣弁字子容鳳毛蘭種世其儒業尤益親
予比持君所為約齋閒録二十卷示閱屬序葢君綈簡
倉箱充飫耳目暇日以其胸中千卷摘類為此皆其平
素繙玩有契意處便為劄記至是因整比而成之非其
學之全也然覽者蠡測亦足以得其鑒裁之髙而有勸
懲之益矣唐人為稗虞之冊各徵見聞不事剽襲宋之
述者倍繁自一二大手外竊掠複疊多有可厭君書每
少引故典而收拾當代為多此吾所謂髙者書之部類
第次亦有㣲㫖觀者當復得之
　　　洚溪崔氏族譜序
洚溪崔氏族譜重修於處士雲其孫太學生澂又益續
其世捧副見示閲之譜凡十有一世始于五八秀才雲
當八世澂之言曰澂聞諸大父大父聞諸族中之長曰
先世揚州人本姓鄭至六七朝奉府君為宋武臣靖康
避地東南僑湖州之長興遂易姓崔其子百九秀恐失
本姓因兩存之而徙呉江之洚溪以迄今而姓則竟従
朝奉之易澂又稽諸廟主之陷自六世以上皆題崔鄭
氏其後乃止曰崔又稽諸舊譜一世祖曰鄭五八秀才
其子曰崔鄭六七朝奉則知加崔始于朝奉無疑鄭為
本姓亦無疑今當削崔而還鄭又無疑矣今譜第因舊
本而繼書之前無所與變維兹説則非言不章抑凡作
者續者之㫖皆覬于執事者以詔吾後人允明曰審然
則曷為不正言以明示之乎澂曰慎傳疑也允明曰善
哉譜一言以蔽之所謂慎而已矣氏姓譜中第一事失
今不明後則必亂然與斷焉萬分一有誤則固不若傳
疑之為愈也庸妄者至冒先他人則傳疑之善子其勿
惑抑豈特氏姓一端世次慎則昭穆正矣稱號慎則傳
遠信矣行治慎則功徳著矣矢身慎則懲戒生矣行第
慎則宗支定矣嫡庶察矣疏宻彰矣承傳慎則永以弗
隊矣凡此皆譜之具皆以慎焉則譜之善其至矣若夫
根柢於親親尊尊合異而同以之崇天常而維有家則
固必繇此善也以出而作者續者之㫖悉萃於兹矣凡
爾後人尚相與鑒諸
　　　蘄州甘氏重輯族譜序
甘侯於夏以其國氏至盤為殷王師周以國封子帶或
曰姓始此入春秋有徳秦有茂羅居丹陽漢有延夀呉
有寧晉有卓咸昭列世史至戰従許遜學神仙圗經言
上升逮五季従矩仕南唐左鈐豁始自潤遷豐城生禎
仕武功大夫右軍衞前總管充左平野指揮第一部副
兵馬使申報本部公事檢校國子祭酒兼監察御史上
柱國後佐宋祖封豐城縣開國伯生宗襲爵生令緒居
唐福生茂筠茂筠生熹熹生量量生靖靖生禮禮生遐
遐生宗明宗明生有文有文生永堅永堅生景山乃徙
蘄生叔杰叔杰生正徳正徳生雨雨生應模應模生文
燾文燾生某某生某某生廷震廷震生仕英仕英生倣
倣生瑩瑩生澤仕呉縣儒學訓導所受世系獨宣徳間
應模墓為人發纔得文燾所著碑陰誌稱禎一世祖應
模當十六世𢎞治丁已澤遷太倉州儒學學正一日與
同寅臨川鄒君元潔語及家世鄒君曰予内氏即豐城
之甘也澤曰嚄豈是哉鄒君固好義者立邀舅氏希聖
挾譜以來參對誌譜果脗合而向之闕者以續世次不
爽且圗傳登載詳甚澤捧讀驩愕以為自天而下乃悉
授允明乞訂輯之乃為統併植本而剖剔枝條造為蘄
州派定譜如左凡譜掲圗於首表綱也傳次之疏目也
誥誌次之備事也舊序述又次之廣稽也他支尾焉周
遠也傳則否畧也禎載豐城譜明甚而誌作積葢時族
人争掩穴茍遽傳錄而舛或塗沙迷漫文畫亥豕乃類
積未可知也誌謂永堅為十一世今自禎數之當為十
二葢其誤亦猶禎積二端之類而此従譜追始於従矩
則實乃十三世而應模乃十七世為真也誌言正徳生
雨雨生應模而譜作正徳生百七百七生慶孫繼百七
為雨行無疑而慶孫繼孰為應模亦未可知也又譜書
允堅誌作永譜書叔杰誌作傑此則永允訛於聲相近
杰即傑異文也凡此詳説之而傳疑不決焉慎也若夫
譜之隠而顯與離而合則皆天也天者理也莫之為而
為若不與於理而輔彞教長孝仁一家之私而大化回
合若有意焉實理之自然也於乎莫之為也而契諸理
且曰天意也當承之矧上帝初降我衷孝仁彞教之根
柢其理質核而付畀執持之綿固終吾生不可一日違
焉以承天意者宜何如也於乎宜何如也作譜序
　　　莆陽林氏世徳圗序
海内林氏皆出黄帝而祖比干上下數百年今無盛於
閩之莆矣允明嘗従今南臺中丞公待用繙察世籙本
柢條枚乗載甚詳宻葢自銅盤銘丘汗竹演派景龍氏
族表元和姓纂名士傳人物志温彦博李習之等碑述
三仁建徳九牧流慶煌熾昌蔓噫其盛矣公又示厯世
繪象昉於睦州繼以九牧以底于公絫二十輩為之列
賛目曰世徳俾作叙系自或者以程叔子疑繆於一髮
之論往往後此夫芻靈木俑靡矣彼鑄金懐忠雕木廣
孝君子不廢至于麒麟雲臺凌烟之作驅逐旁求之華
塵吾獨不得以是比於裳衣宗器之萬一歟故曰君子
不廢也意者君子之所以孝也則因而進之其骨榦忠
孝膚肉遺則血脈典秩毛髮文華而秉執精神含蓄元
氣以致象賢保遺之力來晜雲仍後世萬子孫無替也
則圗也者直羮牆乎哉中丞公禎符當世其出處如睦
州勁節如邵州文業如江陵餘並無忝於乎其坐食於
是也久矣夫予敢集詩以謂公以至其後人葢曰惟其
有之是以似之子子孫孫勿替引之
　　　江陰夏氏新輯族譜序
維嘉靖三年春江陰習里夏氏再輯族譜成請其友長
洲祝氏叙記之於戲善夫夏之為斯譜也其文獻之咸
而展者歟昔先王懼斯人之淆其生類而禽也薄所厚
厚所薄用弗戚戚疏疏而顛也懐膝室宫遂必至於塗
陌而草木也於是乎有宗法之建以尊其祖以敬其宗
以繫鞏其條枚以長其仁愛忠敬之心而成其孝慈友
睦之行以迪于皇彞民是用乂而勰聖澤涸王章僨而
世政茍宗事斁焉宗法廢而譜諜起自魏晉以至隋唐
凡厥士庶姓氏族望官有簿狀家有譜系簿狀定選舉
譜系別婚姻立局署置圗籍郎令史掌之中正功曺據
之於是乎民無弗譜之族而又公有知撰之士私有輯
述之儒若王僧孺徐勉何承天髙士廉栁冲路淳韋述
栁芳張九齡林寳之徒百家百官譜姓苑官氏志氏族
志姓系録開元永泰衣冠諸譜韻畧姓纂姓解之類篇
卷詳博薦振斯道爰及其後國萃民散棄而弗庸迨於
歐陽脩氏用其畧以表唐之君相仍自作其家書蘇洵
亦創為之其規小異近世大夫士或作或否作者惟放
二家而為之非先王之制亦先王之意也是故先王之
於人也聮其散以堅其合後世任其一而趨於分至於
今之所作則亦畧隨近體而存其意云爾矣然猶有不
為者非先王之所糾以自棄於皇彞之外者乎若夫為
之則美矣奈何好聲夸俗熾乎其胸懐乃且文瞀實私
尚公偽滅誠以敗其仁愛忠敬之始志於是乎簡編具
而心行違其尤至乎搜華祖異以易背其先始以廣孝
而不孝是終又将焉用譜為以余之見觀今之俗愚賤
不為已富不穀不為已富穀而為則多踐於夸以偽庸
弗悼與葢夏氏於是乎免矣夏實聖後莫非文命之流
而譜弗援焉乃始乎竦而弗諱遷焉風聲麗於王言行
誼燦於文苑天叙有惇典禮攸行不亦善乎斯文也始
作於處士雪洲顴繼修於雲溪䝉兹乃再輯於太學諒
帥其父易軒順之教而為之書既善矣繇文以稽物仁
愛忠敬之心茂焉慈孝睦婣之行阜焉冠昏時禮重其
世也生養没蔵備其孝也齋祭時思追其遠也義倉苞
筐博其恵也詩書瑟琴章其教也俎豆宴享浹其黨也
笏綬夙夜移其忠也無牆閲螟無牝晨蠧無色博䑕中
胖外上型下前榘後可以修身可以齊家可以化鄉可
以達天下故君子曰夏氏之斯譜也善夫可謂文獻之
咸而展者乎信斯言也可謂文獻之咸而展者矣
　　　跋鍾元常薦焦季直表真蹟
𢎞治初客従越來持鍾元常書薦焦季直表示予察驗
真偽将售諸博文家子未敢決亦以嵗月綿闊已甚不
能不傳疑也後乃歸之沈先生啟南家先生長子雲鴻
為予中表姊夫更諏於予予應之猶是也他日外舅太
僕李公閱而賞歎不置特為鑒定題曰此千二百年之
真蹟希世之寳也然後衆論乃定公又言曩於秘府見
二王書二王書則人間未聞影響二十年前有以十八
字為右軍書嘉興人以重賈購去然固亦未能決者也
　　　跋定武蘭亭
聞為定武刻謂必神彩英豔發閱乃如木本大不然者
徐察之然後見至神極彩在太素渾涵中葢事物之聖
者必如此定武本有肥瘦此或是肥者又前有二郡名
字此無之而名賢標記來自甚明真當為世寳今蔵吾
黨良恵沈氏屢觀敬記
　　　跋王方慶進唐臨晉帖(萬嵗通天二年四月三/日銀青光禄大夫行鳳)
　　　　(閣侍郎同鳳閣鸞臺平章事上柱/國瑯琊縣開國男臣王方慶進)
宋太宗刻閣帖皆當時善書者摹真蹟故唐臨不入雕
鏤數百年來猶在人間然亦不完矣描貌之手為冉閔
具體上也有若之似亞也後來多陽虎耳華公蔵之真
是絶寳予曰幸哉今日得従公見冉閔
　　　跋蔵真千文
蔵真書向獨見婦翁太僕李公所蔵一帖耳今復觀此
葢方岳顧君所蔵玩之不足謹志嵗月以自幸耳辛酉
二月望日
　　　跋王右丞畫真蹟
嗟乎魏晉六朝之蹟予不得而見之矣入唐固當以輞
川為宗祖山西有摩詰四景山水石本四方方尺有只
薛尚功輩題識徧其上繪事豈金石所能辦亦存其骨
肉大都耳可見在當時已稀闊珍貴之至故謀及琢磨
而况於今乎倘能見之非人生大慶快邪邇來聞有一
軸在親軍黄君所昨者乃得捧閱大内後宰門有丹漆
巨挺一以支北扉不知㡬何年矣成化間挺偶墮地破
乃髹竹也中蔵卷三其一即此事聞進御重瞳一閱明
日左右請所歸掌時親軍伯父司禮侍側上遂以賜之
親軍云爾圗用細練髙尺二寸長四尺竒前後周完末
下正書三言曰王維製
　　　跋褚摹右軍枯樹賦
河南存筆在人間者數十年來特傳有禊叙一本在故
祭酒陳緝熙先生家號為真蹟而今亡矣此外雖贋本
亦罕經見此枯樹賦殆是元人繙搨其中不勝褰裳濡
足之苦其外正若桓大将軍之於劉司空甚多似而多
遺恨者後有鼂補之跋卻是真手筆辭氣筆勢皆極超
拔矯然游龍金陵人家蓄之請予鑒玩因書云爾予見
鼂書前此止一小牘不知其精絶如此也
　　　跋東坡草書千文
北鄙之夫居鄰大閱之塲旬朔見大将軍帥數百士入
塲校獵數騎張弓發矢馳馬回旋㡬匝鼓進而金退頃
刻而止曰戰陳如是已甚則彎桑折栁效之自以為不
大相遠一旦此将軍統十萬衆出塞横行匈奴中魚麗
鶴列噏忽開闔變化若神戈矛弓矢之具擊刺向背之
法與向來故步如不相闗者鄙夫見之然後魄隕魂越
始知兵法乃如此今之學坡書者故未嘗見其槀法使
觀此帖其隕越失措何可免也帖在練川沈文元因出
共閱輒附此語何日相與請正於閣老延陵先生必有
教吾二人者
　　　跋米元章泛海等九帖
范至能説米書初自沈傳師來後入大令之室此九帖
當時已入祕苑後有元暉跋今在黄輕車家前後具完
尚昔之粘綴也其一帖評唐人始言草法不入晉格徒
為下品此固通論殆亦其實録邪麝煤䑕尾熏染終嵗
所成若此今之學者亦知之乎
　　　跋米九帖後又書
米九帖中其一乃所作海岱樓望月絶句三四云天上
若無修月戸桂枝撑破向東輪一詩凡書三過最後者
又繞書其旁云凡四五寫方有三兩字佳信書亦一難
事其用意如此海岱即海岳之謂又知嘗有此樓東字
旁又作西字猶自未定
　　　跋東坡王仲儀哀辭
長公王仲儀哀辭淡黄綾界蘭亭行書前題武寧軍節
度推官蘇某體度荘安氣象雍裕中和大成書之聖者
也
　　　跋蘇滄浪草
蘇氏父子兄弟以文學鳴汴都盛時傳家筆劄擅聲翰
府子美尤稱獨步賛者謂花發上林月滉淮水其既遭
一網之打殘章碎簡留蹟極寡後朝廷重購於其家家
裒數簡上之皆才翁筆也朝廷不知其家亦不知也此
帖董良史氏所蔵今存中丞陸君家允明在南京中丞
出示撫玩竟日平生昉見之耳意謂根本大令而得於
張長史為多第前人未嘗論如此如其鋒穎秀削清勁
動盪則花月二語亦頗得之
　　　跋米搨蘭亭
禊叙真本自温韜棄擲人間雖淳化之君購募而不得
故不列於閣帖當時士大夫各以所見本臨榻各因其
材所偏近者而得之然每披閱未嘗不見右軍之一斑
葢如大成之聖為其徒者具體一支皆有益於後人老
米此本全不縛律雖結體大小亦不合契葢彼以胸中
氣韻稍步驟乃祖而法之耳上下精神相為流通吾輩
試窺其同異之際必有可言者此正輪堊妙處也今欲
拈出噫欲識栁下季只看魯男子
　　　跋文潞公三帖
右潞公手劄三劄不過數十字而辭意藹然資政一帖
國謀友誼尤見素懐字雖不甚置意亦時有唐人風致
非無師法者蘇文忠謂公綜細務雖精練少年不如貫
古今雖専門不逮二者於此帖亦皆可見
　　　跋華光禄蔵宋代遺墨
右宋代遺墨十有三人思陵二米南宫二歐陽文忠公
韓康公張魏公山谷老人林和靖陳簡齋張樗寮朱文
公岳侍郎珂陳參政自強各一而秦檜以當時人元巙
子山柯敬仲蘇昌齡倪元鎮以題識皆附之通十八紙
國朝李布政昌祺詳系卷尾今為光祿華公汝徳所蔵
髙宗所書是李詩米是王畧帖賛中語及太宗御書賛
餘皆劄啟忠定與趙忠簡簡齋與向薌林餘皆一時僚
友姻眷或衲子輩大抵謁謝報荅日常事然如歐林黄
朱上不諂下不瀆自然可慕張岳雖徇時儀尚多忠實
魏公簡齋専談國事簡齋間及時政魏公憂其君之目
疾喜樁錢之多入勸忠簡以戎務責成於已而専養氣
以伺之其忠亮皦然特殊簡齋報薌林以廟堂用其名
而召曺成畀薌林宫祠又報李忠定帥湖南且云李在
福州已令分韓世忠一軍便由汀州去朝㫖甚嚴必已
就道亦喜辭也諸人以書名者如米黄張三氏人多見
之此帖黄當是盛年書然云失牛兒牛兒是知命子知
命已先亡嵗月亦可考今未遑爾昌祺云米詩不類其
書余審察實是但淺目不識巙倪所稱辨右軍之説是
跋王畧語也又太宗作真宗亦誤樗寮數筆特豐潤茂
宻輕重得所卓異他日書他如六一則莊安寛博晦翁
則真率簡古林處士岳倦翁類歐公而林稍馳驟岳尤
矜持猶存翰墨家法子華任意而已徳遠去非自強皆
晩宋一種字陳稍藻飾忠定轉柔弱葢功不暇也秦老
想亦效米而不勝搴襦之態大率觀古人手劄可以四
科求之言語文學一覽先得或諮官業謀家務可以知
政事理致短長意度寛猛大小可以觀徳行今求之斯
卷其具者亦多矣獨姦檜厠之多欲削去余語光禄曰
勿削此他山之石也
　　　跋蘇文忠五帖
右蘇文忠五帖其一與郭廷平二與中玊提刑廷平不
知名提刑不知姓所言報荅小事外獻蠔帖極言蠔之
美至令叔黨勿宣傳北方君子恐求謫海南以分其味
蘇鈞秀才帖言歙研發墨滑潤雖非絶品亦不必他求
閔仲叔不以口腹累人公人品絶世豈以一蠔祕於人
大率寄其髙逸之韵如以啖荔欲長作嶺南人游事竒
絶而不恨死皆此意也然復以此望於人可見其視世
滿目皆同志君子也即品研之㫖亦然何其閎博大人
至如此帖在朱子儋所後一紙為叔黨題郭熙平遠三
絶氣度正爾與乃公相綴屬尤可敬愛
　　　跋米書天馬賦
南宫與眉山豫章莆陽擅聲宋室近時學者寡師王氏
宗祖必先事四家為襄陽之學者大抵步入狂狠允明
亦願學而資力兼乏乃不易爾而亦不易以語人此天
馬帖為梁溪錢氏世蔵其孫昌言出示舒玩未終第覺
法度森出與尋常之論大異高陽馮几之口不㡬於誤
人邪昌言請識跋稍附爾爾異時締觀著力或得畦徑
一二當為再議以易此語
　　　跋宋人聚帖
右宋人遺墨聚為一冊通若干紙書者凡十九人今蔵
予姻沈潤卿家其人為蘇文忠公王荆公米南宫趙王
孫令畤吕吉甫蔡翛王巖叟范文穆公韓侂胄蒋宣卿
外名無咎一覿一克家一而不氏想是鼂補之孫仲益
梁叔子又名光一衡一正夫一未詳其人前兩人或是
温公與葉夢錫未可知又某鄉一某一結字草異不可
辨大帥皆自仁宗至寧宗時人也以君子小人雜列故
署題不稱賢所書雖皆尋常與人諏報事情小簡札自
髙賢名家外其他小有才者詞義字體之間亦往往可
觀視後世羣輩不獨徳不勝才而并亡之者又不侔矣
此亦係時運之歎然而薫蕕之臭果孰得而亂諸千載
而下覽者猶惡其共器且猶累善類之稱題也人心之
嚴竟如何哉則其在當時凡為彰癉旌別于朝野者其
心即今日無少異抑又何患乎天理之有泯時哉然彼
且得以其藝文之末而附厠珠玊之側以竊夀於人間
世則後之論者或曰質而已矣而何以文為者又如何
哉此聖人之教必曰文行忠信又曰志於道據於徳依
於仁游於藝所以本末了然嗚呼斯其厯萬世而無弊
也夫
　　　跋山谷書李詩
雙井之學大抵以韵勝文章詩樂書畫皆然姑論其書
積功固深所得固別要之得晉人之韻故形貌若懸而
神爽㝠會歟此卷馳驟蔵真殆有奪胎之妙非有若據
孔子比也其故乃是與素同得晉韵然耳今之師素者
率鹵莽求諸其外動至狂惡又是優孟為叔敖抵掌變
幻眩亂人鬼只能惑楚豎子耳亦獨何哉可恨可恨卷
蹟英氣横發於其本書故是平生神品尚古光祿蔵護
過於至寳老谷不死之神在華氏矣
　　　題米老著色桃花障子
元章畫故未見一日過閶門姜氏壁間縣桃花圗一軸
漫即視之見其絹極縝細卻看其筆正作樹一本上發
花葉茂宻丹粉傅染瑩然妍爛氣勢盎鬱甚異之徐見
下左角一印察之方堇二寸作繆篆其文曰楚國米黻
始知為公之筆更締玩之益悟其妙以語主人亦始知
珍祕後㡬日過之不在壁矣今其人已亡便従其家索
之料亦不可見矣暇日臆其筆法以世不多見其畫漫
志云爾
　　　跋宋儒林郎王大本遺墨
右門状二紙請支米呈一紙皆王大本存槀予嘗觀王
氏世譜大本字立之官終朝請郎浙西安撫參議今按
此状前紙與米呈具銜同獨辭判府状易奉議作承議
耳宋制階官承議在奉議之上葢前状淳熙三年六月
所為後紙則九月也以是知大本轉階在六月九月之
間當時遷轉之制四年一轉以是知大本前任葢已四
年無出身人逐資轉有則超資至奉議則並逐資是未
知大本出身何如也米呈無年號然稱乾道九年職田
米則應是淳熙元年初紹興間舉行元祐之法階分左
右史謂淳熙初宗室善俊請去左右字従之觀此則善
俊之言當在春夏大抵古人遺墨類可以參稽國政家
事凡此數端皆小節無庸深論然亦可以補家乗之一
缺故先世遺墨之當重不特以手澤之繫孝思然也承
議九世孫觀請余題其故因識此觀又謂米呈後銜書
不完想以此不發此恐別自有故亦不必求
　　　跋重勒宋太學生陳公少陽書草石刻後
陳公一死光燭千古史紀其所語髙宗者在留李忠定
斥汪黄及下親征之詔罪不進兵之将毋幸金陵二事
其後乃言忠定請都江寧初奏之誤宜従後説即此書
也今人見其碎諫鼔臠内豎至輿櫬伺戮疑其所言必
巉絶近訐觀此稿開陳事體展轉曲暢豈若是者哉史
言八月壬午用黄潜善議殺東此稿書八月二十五日
所作其日即壬午也然則具草録進與遇禍皆一日也
書中辭理明徹與其笑語收吏之言皆神度淵澄真善
處死生者哉書云儻䝉賜盡於陛下之威命則死實甘
心或恐遭害於權臣之毒手則死不瞑目故盡言以求
死生之決庶父母遺體不至曖昧而没於是其死果得
其素心矣書草石刻在鎮江郡庠四方學士猶罕見之
太學孫育思和取拓本摹入木刻以便流布其志嘉而
力勞天下良心之同也予與賛其事刻成因稍志其故
正徳庚午十一月三日呉郡祝允明題
　
　
　
　
　
　
　
　
　懐星堂集卷二十五
欽定四庫全書
　懐星堂集巻二十六　　　明　祝允明　撰
　　紀叙
　　　跋宋髙宗付岳武穆手敕
宋藝祖得天下雖不以兵車要為英武之君也至於端
王以浪子而失之於前康王以昬懦而不能全復之於
後二君之文藝皆有可觀獨無為國之才耳丹青翰墨
藝祖豈有是哉而天下得失之效乃爾何哉二君明其
小藝祖明其大也此紹興與岳少保手敕中間付屬之
重處分之均期望之深非愚者所能然檜讒而岳死於
前敇猶兩人由其明小故反而大闇焉回視厥祖所以
用曹彬趙普與斥雷徳驤之事其得失粲然矣敕為光
禄華公汝徳蔵不獨興君子之歎其亦君人者之永鑒
乎
　　　跋宋髙宗付岳武穆手劄石刻
由三代而後先君䝉塵失國而繼體者中興則其賢不
肖率由以分然究其理道是不可以成敗論葢縣乎其
智勇矣昔人有言項籍臨死歸恨天亡耀射殺追以示
非戰罪斯羽繆也彼以攻戰為取天下之務不知善戰
者乃將帥事取天下在仁智仁來逺人智收英傑羽不
知也斯言政可以為若喻葢創業以仁智中興以智勇
校然矣由三代而後試舉數世以參伍之葢如元始毒
建安禪懐愍執天寳犇以至於徽欽之狩者彼昭烈元
帝卒不全復版章肅宗幸復而有間然唯光武為能盡
道究而論之則智勇深淺有亡之間而已矣智非鉤箝
隂謀勇非戰克攻取自其秉不共戴天之大義以為智
之根本而至於擇相簡將相時審勢知㡬決䇿燭姦破
詐察君子小人之分嚴理欲界至之辨皆智也自夫厲
卧薪味膽之苦志以為勇之根本而至夫訓武練兵信
賞必罰任賢去邪不為勢回利疚皆勇也視權謀攻戰
而大者也是道也得之完者其效亦完而譽騰亦久漢
世祖是也得之而未完效亦視之而譽亦視之昭烈元
帝肅宗是也若建炎之人品其去光武逺矣校諸蜀晉
與唐疑可伯仲而實不及焉何也智之大者不及也昭
烈之任孔明晉元之任茂𢎞肅宗之任長源則可謂不
貳者矣凡其武功之耆繇廟謨之定廟謨之定智勇是
也其有偏全之間者則所謂成敗之天而其後來之得
失又係乎既平之後之敬怠此别一理也若髙宗者則
異矣其君臣之間日夕之所論議未始不以中興為辭
葢不勝其紛厖錯雜前三君之時不聞費冗若是也而
效卒不逮焉豈非智勇之大者未聞乎智勇之大者葢
如彼而髙宗昧焉宜夫顛之倒之自壊以資敵而委其
事於豐敗大恥終其身與子孫數世而莫之贖也亦可
痛哉岳檜之不同立誰不知之談者迄于今不二而反
復其故職由諸此有國與家者宜不是鑒哉而儒生㫁
史案亦可以旁證互佐而得其情矣武穆受建炎手敕
甚多當時皆入檢括此一紙夀春帖不知何一好事者
鑱之石正足以重鵬舉之忠寃悼九哥之昏風吾姻氏
沈潤卿治地得之以表于時諸文章家題述已富予綴
此論相參焉
　　　跋宋賜江賔王進士出身敕
句曲江秀才永年為宋進士賔王十三世孫持賔王所
被敕及同年小録示予賔王紹興十八年登第注授左
迪功郎揚州泰興主簿官終翰林編脩江氏胄蕃且華
望其邑然賔王行業閱履他無考見其詳尋縣志無傳
志近時所為極蕪陋不足觀即問之永年亦曰歴世蔵
先遺物甚多三厄於火遂失十八九所知者如熈寧九
年進士適道紹興十二年進士漢建炎三年鄉貢進士
通道至大二年鄉貢進士鎮國初處士東輩與賔王畧
著於志而凡公牒傳誌金石之屬具守數百年而一旦
亡之又傳兵戈時失之溝瀆惟此敕録并他房所留世
系圖巨軸在爾即録亦已焚其一後造室於舊壁中得
之葢當時有二本一手傳於外一寘壁乃知昔人蔵保
之圖亦已周謹然非易牆亦亡耳宋人敕告傳于今甚
多敕中語無必論嘗謂前代命官必有詞至卑逺若降
謫亦然雖似過文然上下間情文固宜頗近俞咈之風
本朝極簡重雖髙位重寄若非綸綍之被不過佩片紙
往莅事行即上之使有豐徳茂勲而非私家傳誌之播
則一時後輩亦往往不諦其踐履況後世乎此亦事之
宜討論者也雖然士果志乎建徳植業而樹聲亦固不
以此就如賔王令聞之存亦不繄斯一巻也永年好學
善文其耀世華祖者已自立行當褎然此固其弓玉亦
紳盤也與
　　　跋趙子昻書文賦
觀古人文可得書法觀書可得文法此具目者之能事
也此巻所具亦多矣
　　　跋趙書團扇賦
子昂書團扇賦近來頓見兩本此小字者先出精㣲妙
麗所謂不能賛一辭
　　　跋趙書韓詩
韓公山石句浩爛豪擅非細軟筆墨能發之而學士此
筆亦復襟宇跌蕩情度濃至脱去平常姿媚百倍譬如
聖后封岳省方徳容正大琚衮和博擯相明習儀履安
閑所謂従心所欲不踰矩可望不可學也
　　　跋趙松雪管夫人與中峯手帖
右趙承㫖手牘十一紙魏國管夫人一紙皆與天目幻
住公者承㫖所云悉為夫人没後與住商評欲修事薦
嚴時承㫖老矣音辭宛惻讀之可為興感不知當時本
老答語何以寫其憂也夫人以書般若得公讃歎致謝
云云皈依之誠尤為迫切本之徒永定通作一卷今歸
黄輕車間以相示余謂三士咸従菩薩地來所謂應以
比丘宰官信女身而得度者因縁聚㑹乃如此今皆還
浄土矣學士夫人不能釋然於現在之時予乃為勘破
於過去之日相對一笑摩挲移日不獨以其翰墨之妙
而已也
　　　跋錢舜舉明皇擊梧桐圖
趙飛燕舞在掌上楊玉環比昭陽㣲有肌為盤中舞宜
也謝阿蠻等奏樂其旁而潞州别駕所按與之諧則其
素習可知雖㣲楊玉環獨無一盤中之人哉來漁陽之
鼙鼓不専在羽衣一婆娑也吾惜楊玉環受誣已久漫
因錢呉興為一舉末減之手
　　　題顧司封蔵舊人畫卷
舊人筆雖有髙下必走法度中其下者凡耳今人縦佳
者多以脱畧法度自為髙沈畦滅徑指作意外境直愚
耳凡可也愚不可也此段不知何舊人作
　　　跋石勒問法圖
右石勒問法於佛圖澄圖一段元人遺製也自騰蘭來
法輪通流東華無礙時諸比丘亦接現神通而十六國
紛亂之際最盛姑以西來者言之如鳩摩羅什佛陀邪
舍竺佛念之在姚秦菩提達摩之在拓跋魏曇無懴之
在沮渠凉菩提流支之在元魏求那跋陀羅之在劉宋
等或以禪定或以呪術或以翻譯隨機應縁未可悉稱
如帛公之在石趙尤神也當時諸國之君類皆憍慢頑
凶在十不善業中為生活而往往崇事此數公者世恒
謂神者莫盛於寳誌崇者莫盛於蕭武而禍身敗國亦
莫甚焉則其餘可知矣抑不然也釋伽文自以逃儲棄
國而得道者其道成後謂其力可以利物福世猶之拾
芥而不以為能事也故従之者寧問以無生之法奉持
恭敬唯恐不得一聞而謂家國之濁惡非其所與非惟
不問而且懼其以此舍我也其於此猶所謂是不為也
非不能也吾儒之教自身而家國天下本末周具為法
判然而不相謀以正邪是非決之則有説矣而此則其
勢猶參賛位育莫非本具而唯以用行舍蔵為至義葢
視人而行已不以具而不遂者為累其勢然也延陵相
國捧揭日月蓍蔡四海其言治國平天下之道也予也
亦不佞佛亦不逃儒因其教而陳其事云爾矣唐子無
心應世之語畧見大致予也復一鼓喙亦聊以游戲三
昧繪筆工能好事博雅者珍收之此嗣昭之美也無勞
于煩辭
　　　題元人寫崔鶯鶯真
崔娘鶯鶯真像乃舊傳本非宋即元人名手之所摹也
予向者都下曽従一見之繼於疁城僧院中見一本大
畧相類妖妍宛約故猶動人苐似㣲傷肥耳陶南村説
曽於武林見崔麗人遺照因命盛子昭臨一本且有趙
宜之等題詠甚詳此豈即其物歟盛君之臨本歟或好
事者重畨盛本抑因陶説而想像之以暗中摸索而為
之者歟既識蔑面游藝之隙漫書以記吾曽云耳噫尤
物移人在㣲之猶不能當予之徳不足以勝妖孽恐貽
趙顔之慼姑未暇引爾歸丹青也
　　　跋元末諸人帖
由元末入國初一時文學無盛於浙西此皆遺陳秩維
寅如倪瓉元鎮王蒙叔明謝應芳子蘭楊基孟載張羽
來儀虞堪勝伯陳植叔方郯韶九成王行止仲其著者
他不啻十倍羣材茂發蒙古既不能有零落蔓草或幸
顯于天朝未之盡也巻蔵尚古覽之既多室蘭之羨亦
饒黄楊之歎耳
　　　跋太宰王先生蔵饒參政書罪言後
杜舍人以當時措置亡術失山東巨鎮作罪言信善論
大事者邪饒參政以髙才受藩寄與僭據者居其時又
不若唐季其亦有牧之之隠憂乎然又不敢有所論述
因寓懐於揮寫間是固非漫浪為之者矣太宰太原公
取而珍玩之葢特重其書耳其事其文皆非今日所取
者噫是亦公録善庸藝之餘㫖歟
　　　二研志
少宰太原公示客二研允明獲従觀焉其一形中規有
柄可提銘以璧海而系之辭魏文靖公遺也一正圓若
鏡山人耕土得之以呈公而公自銘者也二石皆良材
固當甲品然而材之良不止是獨是著焉以其屬之公
也即公之蓄固亦不止是獨是著焉以公嘗取而表之
也天下之物之良而繫乎取而表之斯著焉者亦多矣
乎夫流發磅礴而異厥鍾者天之氣也凝合以成質粹
雜髙下不可以遷者地之宜也隨其稟以效用過則敗
嗇之而不究者物之材也求之乃獲表之乃貴利器以
善事者人之術也天下之撰則皆若是也矣而豈惟二
研然哉於是亦有以察公之莅斯世也夫研之遇取而
表也以放之則山龍一人以巻之則衮撻百王此其不
負公者如以辭而已也殆非研之所以望於公而自効
者也非天地之所以生研而屬之公之意也小子敢云
　　　跋元末國初人帖
元至國初善書者甚多此冊數人華光禄蔵今試因所
聚取其尤者為評曰虞集如鹵簿禮官賛導應節結束
弄姿稍逺大雅鮮于樞如三河壯俠長袖善舞豪鷙自
擅時落俗體鄧文原如疊甓層城不勝沈實饒介如時
花沐雨枝葉都新張雨如道士醮祠雖禮而野倪瓉如
金錢野菊畧存别韻楊維禎如呉歌楚些時露方言陳
璧如有若據坐尚有典刑宋克如初筵卣彛忽見三代
解縉如盾郎執㦸列侍明光
　　　題王安道華山圖後
畸叟學術淵邃吐露竒傑惜不見其至文士輩傳述仰
重固知其不没没竟獨従其醫理之籍推測云爾滄洲
武將軍家蔵得其華山圖子凡數十段詩文數百首首
尾爛然整完發巻便攜人到異境詩句巉窅模象深古
叙記脱邁人間世藝事有如此者俊哉近代當有㡬何
許西岳雄詭精神與人蹤迹言語間相警發者韓公杜
老潘子陳先生后乃始得叟
　　　跋沈書徐公歸田賦
祖宗崇文教詞林鉅公黼黻皇度者後先照暎至宣英
間而極盛大理先生之翰墨外大父武功公之文章皆
一時獨步也然作者能事類多兼之徐之書沈之辭又
稱盡美此巻所具葢其勢若勍敵而其妙若合璧者矣
吾友顧啟衷寳愛甚至其得之固多矣抑今日文化彌
盛君之志其将兼而有之以續國華於無窮者歟
　　　跋俞陳二先生遺槀
呉故稱多材葢不特以一藝云然醇徳雅操篤行善政
每多兼之至於文學其一也有如都昌五經二先生一
時師友倡和嘻其盛矣今鄉後進多知其學耳若二先
生之徳之操之行與都昌之政則皆兼而有之謂之君
子儒可也謂之卓行可也謂之循吏可也而豈一材之
云乎若夫文章之間慎守榘矱有徳之言則既知之矣
而何足以盡之因閱子容所蔵二先生遺文輒系云爾
　　　記錢長史荅鄒處士書事
初洪武間錫山鄒處士伯陽有昆季五人曰某某伯陽
惇同氣署其堂曰聚玉取庾氏金昆玉季語也伯陽廣
交納滕尚書用亨為作篆書刻枋間而同邑錢長史仲
益時為太常博士伯陽以文記屬之太常報書云吾長
官少卿髙公士敏及侍講方公希直方操今日文印且
不茍作其言能重輕人非其筆也無足以崇兹堂者既
為請之髙公業已許矣須其成也則更求諸翰苑史館
國監諸詞員詩之而王紀善尹實篆題王舍人孟端為
圖庶乎可也錢語如此第不審當時竟就緒否或得而
復失之否伯陽既往三傳以至今時用時用失親蚤於
時故堂之存者惟業業家東偏空壁㡬堵耳子孫亦惟
知家有聚玉堂而已文紀之徵漠如也他日時用偶語
諸人乃得滕扁於一鄰家已而装他故劄又得錢之報
章三數紙其間道堂名事者屢屢大率如前所云時用
近鼎搆家舍咸請予為題名而以故扁示屬摹而大之
以持揭於一堂復倩述錢書以見當時事勢為曉後來
乃為備紀復系之曰友于之重文章之重友道之重兹
堂所繫信善矣以今百年上下隠顯之間而言之吾固
善乎昔人之振當時也吾又善乎昔人之望後人也吾
既善乎今人之承昔人也吾又善乎今人之望後人也
若夫後人之於今人也吾又未知其善之何如也時用
悠悠吾能引之引之於言者如斯而已矣
　　　跋侍御成公紀行集
先公舉正統己未進士其年僅百人其後以徳操材畧
政業文學顯燿朝野登列史籍者葢不可勝紀始以文
學言如侍御毘陵成公始終尚書文通華亭錢公溥文
僖錢唐倪公謙都憲錫山楊公璿大參崑山張公和修
撰呉邑施公槃尚書餘杭鄒公榦都憲三山林公聰尚
書闗西楊公鼎大尹呉江莫公震與先公皆倡和賡載
美哉渢渢乎鳴于逺也侍御文通先公尤以雅道自負
交裁互賛推許不易文通謂先公古選尤傑稱為祝選
先公所稱諸公者各有在其於侍御甚至也允明兒時
習聞之後來所見諸家集亦多獨未得侍御也比道平
原侍御諸孫尚書冬官屬都水君周始以紀行編見恵
歸舟亟誦之一月三千里至家未嘗一日廢甚矣公之
能言也葢其中誠抱氣操勤勞國家寝食子美又所歴
秦隴湘桂迹亦躅杜肺腸耳目皆出没開元天寳間故
其言與合者居然妙契與强捧心顰眉者殊當不長留
天地間邪然又意公不顓在是唐英之語葢博參焉故
其他多與杜異而竟不嘗違唐又與後來媚宋者不同
科卞和知之不必為彼談也集有聶臨川大年敘道此
意而未盡小子喜遂昔望因題其後云爾正徳辛未通
家兒長洲祝允明題
　　　朱氏家蔵手劄序
故山西按察僉事鈍菴先生雲間朱公没後諸子咸紹
世業起科第躋膴仕游太學繩繩不匱間取公存時所
得交游寅寀諸公手墨彚装為巻比太學君以其一示
允明題曰見似羮牆允明閱之皆簡牘也其間如文安
劉公主静中丞楊公叔璣太守張公汝弼輩及先參政
公皆宿徳鉅公餘亦一時名流凡數十通類多手翰太
學命允明序之允明竊多感焉諸札固皆訊答一時情
事非命題創意之製而詞情諄確視其他泛泛貢諛者
不同間或有及於君臣夫婦之典者讀之可見輔仁隆
禮友道藹然亦可以為衆勸而非獨其後人之宜重也
葢公以名進士起家為侍御史乃遷西臬所莅聲績皦
然風裁澄燿又以其緒餘發於文藝舂容詞林滌去俗
吏之塵故所與者無非文章政事勝流而與中丞及先
公契結特厚餘光逸響輝暎三晉及乎恩賜養老優游
淞泖康享上夀以終而遺澤所霈爰及諸君蔚然繼起
觀斯巻之題㫖亦可以占一斑矣太學之孝秀端不可
揜而其榮達方始所以顯公者尤未可涯也至於餘風
所激以迨小子則秪益感愧而得師思齊之力抑又多
矣命不可辭漫書以復且以祝其後此者益勿替引之
云爾
　　　跋雪夜聨句
徵雪事於文如梁園之賦於武如蔡州之捷偉然者也
宋人之詠至詒時宰合閙之嫌雪繫時事有如此其言
可窺人又如此至吾中丞公與吾内外二祖武功參政
諸公所賦長句詞華情致又極一時之偉矣迨卒章曰
望已慰三農功尚脩六府嘻愛國憂民二言盡之此兼
将相事也時諸公皆在休散獨中丞方受國寄将建方
叔之勲宜斯言之出於公也後數十年為正徳己巳端
午日中丞孫勲示觀敬記
　　　跋諸田蔵賀氏帖
公宣名振父也美之名甫子也此為呉中賀氏二儒此
帖與江隂諸田皆尋常還往雜事然其詞氣懇實則為
厚往復諄益則為勤豪楮亷約則為儉厚與儉勤皆人
所可法也
　　　題馬刑曹畫草石後
清癡君赴地下修文之代僕常墮騷壇落星之淚今日
見此遺墨髙木荆棘忽已移君土饅頭上轉為酸鼻
　　　跋亡友劉嘉䋭秀才手帖
協中赴長吉之召久矣僕常哭東南死却靈氣今日在
孫氏又復酸鼻見此遺玉
　　　書文選吕大夫祖邦䕫詩巻後
詩有以時異者繇漢魏迄今代自不同唐一朝且四三
變焉有以地異者周太師歌列國風延州子能辨之今
之能言者多矣天官大夫吕公䕫獨不逐時地雷然同
也其能言之尤與所謂豪傑也已此數巻中咄咄劘唐
賢之壘而奪其氣可窺者或夷澹為輞川或木强為昌
黎或雄擅為杜陵其合處往往亂之
　　　寫各體書與顧司勲後系
僕學書苦無積累功所幸獨䝉先人之教自髫丱以來
絶不令學近時人書目所接皆晉唐帖也然不肖頑懶
畧無十日力今效諸家裁製皆臨書以意搆之爾知者
乃或妄許為能書殊用愧恨而已此在建康為顧司勲
所强黄庭蘭亭急就章草二王歐顔蘇黄米趙追逐錯
離時迫歸程無暇豫之興又乏佳筆只饒得孺子態耳
欲且捲去司勲臨之勢有不可姑記日月爾後倘有餘
力期書一二來幸肯換之
　　　跋為葛汝敬書武功遊靈巖山詞後
外祖武功公為此遊此詞時允明以垂髫在側於斯僅
五十年矣當時縉紳之盛合并之契談論之雅游衍之
適五十年中予所接遇皆不復見有相似者真可浩歎
獨此詞士口盛傳風趣常新又可喜耳㑹閒舟作圖倩
書其顛因系此感如閒舟瀟散得此一段情味於辭墨
間葢自有甚樂者又閒舟守道簡古其所得復有在此
外鄉郡美風前後輩綴旒亦嘗有在閒舟耳
　　　戴文進畫菊賛
有明畫家推錢唐戴生筆墨淋漉以雄老特名少作花
草紅翠媚榮忽復見此蔵之毛卿丹黄交加與石争亷
稜竒哉秀哉亦如夸妍寫冶宋廣平我思菊黨陶冷陸
野故是鐵石朋戴史得其顔毛子同其情也哉
　　　題池州章汝愚秀才蔵履吉九華山歌
九華之勝余與履吉父好同好而未見恨亦同余數往
來池陽阻俗而止饒恨矣汝愚寝食其中又廣之於呉
呉山水不多避舍汝愚兼得之又得履吉父瓊玖盈懐
何汝愚得之已富余二人之劣耶系之曰九華吾不得
而見之矣得見汝愚者斯可矣汝愚秀而敏華而雅吾
得多於見九華矣
　　　書相人金生巻後
金生以相人鳴久一日以書介走堂下延之閱書已進
數大軸復閱之皆一時名貴所贈言侈其富而重其重
於人也坐定生請説相事乃止之非以矯異大帥子亦
素多學鄙事惟二三事不甚著意最不喜者宅塟相亦
不著意事也生既去旦旦謁問之亦欲予言曰不得不
已一得即往耳問所如曰將浮海遊朱崖亟回更欲北
走都西走陜臨諸邊塞廣聞見予固不自靳言然而以
術則生已鳴一世以人則觀諸公之言亦得之矣故言
無足重生将不言又拂其意漫墨卷尾凡生術既可重
人又可重由是更莫有少生者予獨重其趣耳迹已半
天下而猶飄飄然不自縈縛何壯歟何竒歟予行歸呉
異時生或能來當别有相與言者非今日之所能盡也
　　　為徐博士草書題巻後
右為邑博徐君書礬紙不納墨益乏神彩畧存大勢耳
然無乃醜面嫌脂粉乎
　　　題草書後
予舊草書不甚慕山谷比入廣諸書帖皆不挈獨甲秀
堂一巻在日夕相對甚熟畧不曽舉筆効之也昨歸呉
知友多索書因戲用其法得者輒謂近之亦大可笑也
此為抑菴寫寫過自視殊不佳然而抑菴亦且以為好
也知如之何時為辛巳六月一日在天津官舟雨中
　　　題草書後
多處不可多少處不可少大處不可大小處不可小胷
中要説話句句無不好筆墨㡬曽知閉眼一任掃
(原闕/)

　　　題草書後
來索書者動粘數幅欲誇人為多得遙望興殘臨几手
怒安得而佳及此巻趣髙而筆偶乏即用二文羊亂落
墨為之乙酉年九月六十六嵗書
　　　書與王希賢秀才寫巻後跋
循州無筆判案牘者江人販鬻殆不能勝山谷三錢雞
毛管王宗顔請書幸有一蘇毫亦下品也不得已用之
宗顔喜學書尤喜趙體因戲効漫揮唐風數篇還之余
不専師趙素無三日積功聊以慰其意耳平日東鄰一
旦欲似西家施豈能之哉
　　　送楊松泉序
松泉鯁介不茍言笑又慷慨雅暢嘯歌超適至救人過
失侃侃法語不顧忌是為令人以與之周旋則益友也
余交最少而東西南北間之是故合懽鮮離憶多兹同
旅南海濵乃欵宻甚勤亦足以償所恨矣及同行又贈
之言夫方舟殆當兩月旦夜趣厀笑晤又烏復假此予
恐一抵故園更㑹稀矣故謀及言亦以自為也何則葢
予最多過别君則箴規薄已従誰而拜昌乎所以拳拳
無舍君寧煩其辭存草時亦自展省若對面也一札既
呈雙漿遂舞夫偕行而有餞言亦古今所未有者新格
也
　　　送進士秦君詩序
𢎞治八年天官侍郎延陵公丁太夫人哀來歸帝遣進
士台州秦君従簡來治塟明年事竣去公猶子奕合羣
従以及鄉諸詩人為詩送之葢公於進士君意有勞謝
而禮不得以言奕等得言而不盡諸人士得盡言之於
是可以觀禮可以觀詩可以觀貴族之教交黨之助矣
至其所自則非進士君之有重也者有是也乎是重可
以觀使華之皇皇矣僕勉將附詞而命其意無越於諸
君也乃止而獨為序其事實云爾
　　　送梁道夫序
别之事不一而為情殊有可重有可壯有可悦有可竒
有可戚後人一於戚非也大率别以倫典則宜重以逺
遊宜壯以清晏宜悦以觴歌宜竒戚者出乎四者之外
不得已者也何足言南海梁君道夫之尊人推守於浙
之嚴郡君來省之道出呉門未㡬去呉士之辱君傾葢
班荆者同餞諸金閶之外為詩遺之而託予序嘻君之
此行英山秀水登臨數千里足目雙飽時覔同襟弔古
獵幽開口論天下事髙歌起舞歸力於上兹又轉而之
他其於别之勝葢盡得之無不足者吾儕於是而重之
而壯之而悦之而竒之皆宜矣其不能無戚戚者情耳
何足言雖然君知之乎四者皆宜而最重者以寧親寧
親之外更有重者在乎挾治安䇿請纓扣閽謁帝承明
之廬而霈其抱耳如是也尚何有於一解手耿耿乎哉
長風甚利劍光煜然君請往
　
　
　懐星堂集巻二十六
欽定四庫全書
　懐星堂集巻二十七　　　明　祝允明　撰
　　紀叙
　　　奉餞大方伯方公朝覲序
皇帝十有二載春月正元日受覲禮天下方伯十有三
牧帥郡公邑尹厥屬千官入闕下廣東大方伯方公先
半載戒行寅屬交従得以禮通者帥致寅餞則有言公
謂小子允明亦能言與小子惟古者言不以上下唯其
賢則言今小子愚不敢以道知小子不肖不敢以告賢
小子卑不敢以瀆尊小子賤不敢以煩貴小子不敢公
意未俞乃敢進曰古之善為送人之言者無若尹氏之
於樊侯然今言于公誠宜若是抑衆言率先之矣小子
思獨以所封之民望利者祈公為天子言求興之瘼求
瘳之庶不出位然是蕞然小土曷敢煩公為迺探百姓
之懐颺言曰天子必以已先民内重外留公置諸其左
右公則以式是百辟王躬是保出納王命賦政于外四
方爰發吾人第不耳目公儀音耳尚實被其風澤或
上念逺人載假公來終活我裔氓實唯更生徳羣赤
子怙慈母也抑又不敢貪天之私以為我公必悠悠
我思小子既述焉復矢詩謠于祖衢之下公庶㡬聴
之詩云
兟兟公馬驤雲于天雲従龍兮雨彼八埏于行于南
終膏我田雲之緜緜兮不可従以旋兮我思不可誼
兮
　　　東巡歸朝序
王制天下藩十有三治有易難廣外際海内檻以延領
天氣地物皆純駁參錯故稱治在易難間邇嵗天下十
有三者稱并難大端有二以斯人良者窮暴者横廣雖
(缺九/字)然二者兩各趣其趣實益實虛益虚於實於虛寔
日深厥難亦特明已小子乙亥來長古循一小壘蒿目
藩事葢若此丙子春監察御史陳公來巡按此藩始至
不用察察自襮唯墨墨取前積事甲乙裁遣去若風馳
雷擊雨注自朝至于日中昃遂向晦不息越丙丁夜纔
少休以息衆日出而作胥録案檄數夫手不給旦旦案
簿疊山晡而空焉譁嚚牒投匭縞庭實目一過百斥一
聴曰吾豈弗志除貪螟乳虎若狼貍輩歟此譁嚚不情
是螟虎狼貍尤也傾之政乃枯枯乃窳不可重楚之去
取真螟虎狼貍焉者重辟之無怵焉群昉懾息以伏公
有洞秋毛之晰不灼于細有摧氷岳之威不搖于㣲有
肉白骨之仁不姑于(缺一/字)學殖山藴文章葩發其君子
仰之孤鳯翔于千仞咸游徳輝之内其小人闚之虎豹
踞于九巖弭伏林坰之外孔子曰知及之仁守之荘以
莅之動之以禮又曰道之以徳齊之以禮有恥且格是
則公之謂也於是廣封得公二三祀且不稱難國度近
臣不久外滿一嵗當還柱下屬吏雷然以公之道若澤
鳴圖永焉小子隨之既而曰公之道其得以一地一時
止之乎葢卑者分可止是公之官立乎朝可以舉乎天
下莅乎天下可以舉乎朝此本職中事公又加舉者而
奚竢於此且(缺二/字)言之葢亦嘗知其舉乎朝者巍矣赫
矣而非所敢盡
　　　送憲副黄公按察八閩序
士用世者憂民之深無若持身之亮也建勲之華無若
克念之誠也拯時之雄無若拔志之卓也皆美也以為
有重輕又若不相類然然乎哉夫憂必行之則出入之
防將弗遑審矣建必暴之則四三之術或莫知愧矣拯
必遂之則枉直之度殆不免亂矣茍不為角階序耽肥
輕如是為之亦足施一時濟羣類燿聲於榮塗然而為
孔氏者不為也江隂小江先生黄公起家進士拜夏官
大夫道行偉然或弗諧於志還卧丘渚起僉廣東提刑
按察司事視民隠猶美疢寤寐不忘去治牢盆治戍人
屯田治分巡諸道事無為烈烈聲無不潤植槁枯剪削
薈棘務至到協理愜心譚御世乂物大裁制如拾粱擲
稗即用其譚㒺乏庸其天下完鉅材而邦之榦楨也已
然而有出乎是衆或知而未殫寧空抱伊稷耒耜時憂
不以斯汩吾防寧建有弗章於人不能以自欺每浩歎
誠之艱立於今日仕軺之塵後驅者多先騰焉倓然嘯
紓未曽有淹駿之歉此何為者邪為孔氏云也丁丑夏
天子升之自嶺臬遷按察閩建而進位貳使行色之光
上有天王之寵音次有當路羣公之雅頌惟是有未盡
者曰亮曰誠曰卓為孔氏則然斯其本允明敢云
　　　送王禄之㑹試詩叙
禄之與余家交久而姻宻禄之少韞瑑嚢鍔輝末弗見
識者窺其國器也既従今翰林文仲子游為古人之文
學久之日章不得以自揜今年乙酉稍以其時學領鄉
舉將赴㑹試别我允明雖偃卧蓬林畏辟榮轍喜吾姻
契之進取吾古人之文學之得伸也起而餞之時學在
禄之不足譽其取上第易易時學最所極不過在能尋
記後世所謂經義追逐而徇従稍以利才熟語發之得
之者自有科舉來何可勝數此不足重禄之古學若山
海出納無所窮際禄之往取上第若翰林當最稱去為
他官以此古學達之霈如也子游曰君子學道則愛人
小人學道則易使此所謂古人之文學禄之既知之吾
兹以言餞非期祝禄之葢示先知云也有詩系之
丹丘有彩鳯紫庭有神龍龍飛御乾極威鳯乃來従阿
閣覽垂衣蒲宫聴笙鏞五文離煥爛七始叶雝雝翊帝
宣文化四海扇薰風滄洲有鵬運觀爾盛遭逢
　　　贈錢君醫效序
錢氏以顱𩕄醫世名呉中郡之人孩而活之以長老者
不知㡬千萬指也與余家友誼尤厚余之幼葢亦活於
其門之一人也近年來家有求活者則多之孔徵比余
有二息孫每多疾遇大疾則奔告焉小疾則奔告焉孔
徵聞告審其疾當視也則亟來視焉當藥則畀之服焉
其來視也余輒従同視孔徵問證切脈察色揣肌審聲
曰其來也以是其驗也若是其治也宜是為之校計乳
哺之節凉燠之候襁負眠坐􁉆便之度與其母服食之
宜導諭周悉諄至然後使藥之葢其用心施術匪伊良
醫師慈母賢保傅不易及也噫嘻世間人臣負主官怠
政厲民士背先師衆庶交欺賣至有天屬詐忍賊倫者
何如哉殆皆孔徵罪人孔徵術既精澤既廣不伺余語
語直以伸報徳之懐而活人受福且為孔徵必之慶之
亦報徳中意也
　　　將赴京師與朱正言
余觀物之稟良於天而用殊也可勝道哉世多為咎於
人嗚呼天也今夫玉地理色澤不相遼為璣衡與天為
徒等而下之極至為含於死愚人以臭爛同歸又若同
作器飾或賢人小人貴賤重不重不同用之又若並雜
惡石抑揚倒錯施置其悖亂何如也今夫以士入衆庶
而商農且獵而仕獨且奈何哉余郡朱正守中葢璣衡
玉也亦彫於玉人已而今在野余接之良粹之氣充充
爾嗚呼余觀今人妄庸顯而尊盡凷礫也以視守中獨
且奈何哉吾兹當與守中别相為言之嗚呼守中無以
繆亂而敗脩矣抑或當有後期
　　　杭州奎上人署書賛
雄穎偉墨突如其來云誰之為緇師宗奎佛有三昧散
在百觀子以其餘戲入書翰天宫寳樹截萬楨榦昆刀
瑚珠鉤鉞鏁鑽縦衡闔闢締構輾轉按規拊矩束帶頂
冕千力萬氣曳斫不㫁平原風骨溥光首面耳目警聳
誰敢䙝玩衆夫瞻仰老史作賛
　　　三望一首贈杜子
吾鄉杜子鍾資甚秀志甚髙世其醫業英年活人績已
不勝録余愛之篤乃願之至作三望張之一望望濟其
世之美杜用醫著呉數世若某某前輩名老以文字傳
之甚富余望杜子齊之雖然杜子已武之不足止二望
望襲吾邦之休呉由宋元來最多上醫甲四方若韓盛
張王葛等皆挺然于時與北之張李南之朱戴齊不齊
亦各擅其時也然在子鍾度中不足止三望望陟于儒
儒中醫一事世將進醫援附儒非也儒之道通天人醫
握天人樞者也非聖不作非賢不行后代攻而弗振者
或良其伎而醜其行空抱聖術為不肖歸或習而庸累
道以入伎余望杜子奮興鬯于儒告子以其方中且徑
者可治一室將詩書周易戴禮春秋論語孝經公穀周
官爾雅注疏敷之几學之問之思之辨之居之行之宋
以下傳解勿接目舉業士講論毋涉耳儒體立矣又將
史漢下十七史暇而擇閱之儒用達矣足矣外且又將
老列莊周荀揚國語淮南吕覽劉向書博吾識又將文
選文粹唐音鼓吹昌吾聲又將閣絳諸名帖升吾藝餘
無煩矣異時出列班序被金紫分中事不足語即在野
作鄉碩耆豈不偉哉
　　　隠士賛
外彪日章豹華斑虨中立不倚華嵩嶙峋江湖有憂天
子不臣神隨下筆鬼莫窮文蔵之清朝山川不貧
　　　朱母大耋頌
家肥國阜爰有慈母婉嬺静直令儀令色徳氣垂委迺
生孝子以養以順以莫不致居適食豐滋味充充鼎鼎
春秋九十其崇龍在大淵獻月在𤣥枵吉日戊戌俶降
兹朝酒食衎衎言笑晏晏跪拜欵欵祈頌大算大算維
何維葑溪之水淵徳不撓流美不涘夀母維何維令人
周氏孝子維何長洲朱顥七十之孝終身是保孰歸孝
稱天子有詔文孫存理曽𤣥弁髦五世之澤膝抱而敎
允明作頌以勸慈孝
　　　蔣外生西樓讀易圖記
易道大者聖人以窮理盡性而至命天地大徳生物聖
人位大寳前民開物成務革命無不在其細至行庭闚
户刲羊見豕亦爾其為物雖定於卦六十四爻三百八
十四而其為用斂千萬而一亦可取一而為萬億亦可
曰六十有四三百八十有四易也是讀易非得乎易者
也前之云大者聖人之讀易也細者百姓之讀易也聖
人得之百姓或得或弗得今之讀易者借倩之買名利
官禄耳長洲官校髦士蔣垕子重予中表外甥也家呉
淞之濵治業西樓中有為西樓讀易圖懸其壁生請予
著數語生質厚重而氣爽秀志功甚勤因畧語此而書
其上昔生叔祖予之姨之夫樂亭府君以易取科名而
修身為政咸得易道以為名卿大君子生畢時業蚤入
官紹前人而大今之道望聖賢為歸則亦予之勛子生
也層櫩江湄西爽暎帷敷䇿而呻拱襟以思旦斯圖夕
斯辭綽乎淵哉蓍龜
　　　甘泉陸氏蔵書目録序
故浙江參政式齋陸先生文量以雅徳碩學偉才髙識
立功立言於憲孝兩朝間平生蓄書甚富既没其子鄉
貢進士安甫彚列其目并已所得者通繫之凡為經史
子集合若干巻以示僕請序夫自髙論者以皋䕫稷卨
無假讀書而視蔵書為羨餘事不知書以道出道原於
天發於聖人皋稷聖人道所出亦書所出也皋稷不伺
書以聖而欲人皆聖不能以無書今人不皆皋稷而欲
舍書是將舍道道可舍乎哉又皋稷之聖著於典謨孔
子刪舊冊以成書有典與謨又安知皋稷時不嘗有書
也人飢寒則需食與衣病則需藥富則需珠玉異玩食
衣與藥以活身寳玩以娯耳目智於活身者猶能棄珠
寳以易食衣與藥故稻菽裘布參苓狶勃兼收焉而況
智於脩身以期配𤣥黄均為才者當舍書乎哉故人不
皆聖而聖人不能無書我不聖而不能舍書不能無飢
寒而不能舍食衣不能無病而不能舍藥者也矤藥活
身身活或不肖猶為不活書以脩身身脩道立生将參
𤣥黄夕死可矣又特藥等邪故善積者與積寳玩寧積
食衣藥積食衣藥無寧積書也式齋先生之書躬積而
躬發之其徳學才識所立已如是是將雖不迨皋稷而
當其徒矣至以是敎安甫安甫用以進取徳學才識與
先生惟肖異時所立當躅武繼響是積書之徵行之校
著也已於乎無怪乎其愛重章表至如是也
　　　陸啟明暘谷叙
林屋洞有三門同㑹一穴其左為暘谷下復有子洞通
林屋之腹西包之要處也道書為左神幽虚之天其中
可居有金庭銀室啖有白芝乳泉讀有素書大道所存
即不能到居其表吞雲吐霞衣流冠石襟波袂月賔㕙
鶴飫梅橘醉泉荈何地可以越此又勝者今有師相元
老才大夫士或隠君子髙僧處其間足師友閎聞見以
長人品又勝者有佳子弟茂學業翹菁英將貴顯時代
於是居之乃至有數者之益如此由遂以號稱或従而
為之辭蹈厲奮紓豈不宜且美哉今陸君啟明惟厥一
人焉抑復有進者聞啟明最静黙身康家泰矣且恬然
不用外物飈炎其中金人三緘匿大銛於至質其潛脩
宻養將必有自得非予所知者以是主張勝居標揭靈
域優優乎卓哉何有於予數十語為姑敘致之葢其子
呉學官弟子員鵠來請之
　　　慎齋記
有雙舟偕濟川甲乙操者飈鼓濤怒甲濟乙溺焉甲檣
柁檝碇㒺弗飭師兢兢各備事乙否也二人者患疾候
證一醫一一死一生生者飲其藥遵其戒衾服凉燠興
居用時節食禁色死者藥而已矣是何也慎不慎之辨
也昔者呉越並有國呉亡而越存越慎也又有甚者齊
桓公始伯諸侯萬國推長而末淫蠱以死潰骸二月而
斂唐明皇初治齊貞觀卒遂乃困而殂此二君一人而
後先殊亦由是已故身與家國天下無不生安於慎而
死敗於不慎凡慎之道具經傳事效列史集不可勝道
人莫不知之習焉而弗能用徽人孫武求予記其婦翁
程氏慎齋者予亦未識其翁能稱果能用以否然而審
其自有可言者翁名譲字廷敬慎齋其别為號者武又
言其為人簡黙厚重夫譲敬慎皆一道也然名幼取諸
父字賔以名起固望而未卜者若至自號乃志所趣行
所安豈以無所得而茍稱之乎哉因其稱而求其行見
其行而知其人藉白茅繫包桑意城瓶口不出户庭廷
敬亦誠善美矣乎武又言程自篁墩遷率東六世祖神
叟有方山樓朱風林為之記廷敬居既隣方山亦建松
雲樓以繼之其肎構繩武以保澤葢亦慎之推也於是
翁之為慎志日益得業日益固而名將日益起以永其
家聲也夫
　　　従一堂記
皇帝若曰為國在振綱常風民民有以節義孝順著者
所司以聞蘇州衞奉詔言於巡按御史故衞士楊貴妻
唐氏二十一而嫁二十七而寡褓厥遺孤子女清等三
人守操嚴苦於今逾三十六年合官格請表門以旌如
制御史下其事於府府與衞交覈覆驗具實以復御史
御史乃與府衞臣各保明以聞詔可下有司如請乃正
徳已已郡命為表樹第前其署曰貞節之門於是清且
强矣後數年作堂以奉母語其友臣允明乞名堂而系
之言用侈上恩曉子孫世世葵藿于天王允明曰唯表
厥宅里樹之風聲書之言也婦人貞吉従一而終易之
教也肆我后勅天之命以惇典庸禮我邦臣工將順皇
典以溥澤勸衆節婦峻完天明用迪于壼彛清事母孝
又慎修不隊母志若事以及於署紀允明因友道以敷
言謹援易義題之曰従一之堂於戲君臣夫婦父子朋
友交發兼盡五典備飭以享于唐虞若此惟楊氏之有
維楊氏之光迺拜手歌頌式銘于其堂其詞曰
寒霜矯節皎日全誓歸猷承后肯搆懋嗣臣友紀綱敢
効勒記尚㡬類錫天明不匱貞吉而終媚于天子
　　　夢墨亭記
子畏天授竒穎才鋒無前百俊千傑式當其選形拔而
勢孤立峻則武狹童幼所志以為世勲時位茂禄侈富
一不足為我謀少長縦横古今肆恣千氏一日忽念欲
了其先人之遺望且以畢近易事遂乃苞銛坊滔萃神
於科第業閉户一嵗信步闈場遂録薦籍為南甸十三
郡士冠人駭之而子畏自顧折草爾由益信人間事無
必煩智慮者當是時且以謂崇爵顯章晨金午玉階升
而矢流耳曽儌朕於閩之神所謂九鯉湖者夢神恵之
墨萬箇子畏謂塗楮畫素或但成細瑣蓺玩殆澁儒腐
生之業亦何直許云是殆匪如響者也領薦之明年㑹
試禮署乃用文法詿誤卒落薦籍人又駭之而子畏夷
如也去覈求神鈐天軌至理極事山負海茹鑚琢窈惚
於是心益精學益大而跡益放或布濩餘蓄以為圖繪
日月山河霄漢風氣烟雲霧雨花鳥樹石仙崖鬼竇竒
夫曠人俠子媚女樵牧耕漁墟市舟騎千形萬模皆務
為凌誇横突峻掘譎詭周曲碎雜無不求詣各至妥帖
地必將躪古人之輹蹤惴惴然懼一失足俗駕當其妙
解超然㝠㑹乃復以為業無小大神適斯貴是誠可以
陶寫浩素我心獲兮比自四方而歸結亭閶門桃花塢
中目之曰夢墨章神符也謂獨余為可記陳前故以來
請於乎子畏自以為志暢矣神符章矣余忖度之其果
謂之然哉於乎然而不盡者也往者王子安嘗夢墨而
以文章名余亦嘗夢墨未知以何名審子畏之夢墨其
果以畫名哉墨之用獨畫哉子畏之文豈特余等亦豈
特欲勃等第哉子畏不謂符文以為符畫子畏格氣乃
果獨是哉以為符文余且謂不盡而又卑於文者哉子
畏以文自居余猶進之有盡墨之用者猶為非子畏志
之真也又以畫余肎謂之真哉設余第徇子畏云爾已
矣當不畏人笑失倫又不畏神怒忽畧茍且阿人哉神
之祥子畏不唯是也必然矣然而人之志最易止止子
畏之志無亦果本爾乎或是則不可不可必進以従余
如子畏不然又何煩以余文為哉
　　　保和堂記
唐王殿下於承運殿之東墀搆堂以為燕學之所名之
曰保和洞户延室𢎞敞沈穆圖書列架琴瑟在御堂之
四隅翼以齋舍其名曰由訓曰秉嚴曰若虛曰無逸堂
外嘉景羅布名其大者有六曰振雅曰采風曰文華曰
翰海曰椽床曰霜髓殿下朝政之暇則御于是葢所以
養心典訓以廣睿學隆徳業而保天命也有命某記某
聞之保合太和天之所以貞萬物也懐保咸和文王之
所以綏民也殿下英睿天成親賢地重勤兼四庫樂唯
一善陋炎漢之間平儷蒼姬之旦奭而且志崇索馭功
存宥坐洞神襟以納物謹周防以宅心於是新儆湯盤
敬彰武牖觀其所名而天與聖人之心可見矣然其闚
淵算之所依測鴻稱之攸指葢取諸孝典云在上不驕
制節謹度所以長守富貴不離其身然後能保其社稷
而和其民人者也夫保和之道兼内外而貫鉅細通上
下而徹幽明某試條其概焉殿下緝熙之餘飛神探賾
於是時也近取諸身玉體寧與夜氣清與志光明與逺
取諸人琴瑟戢與宫府一與臣工謐與廣及于家邦民
樂生與黍稷登與郊壘平與禎祥興與屬屬乎邕邕乎
思之得矣行之獲矣金甌無疆玉燭輯矣書云欲至于
萬年惟王子子孫孫永保民此之謂也
　　　寳善堂記
物至於必不可少也而後貴而聖賢之擇物則詳審調
酌寧近疎迂而要期於亡弊焉人之所寳大率存乎美
麗貴重罕有之間是故金玉之徒最之而聖賢之言寳
則必曰善舍夫美麗貴重罕有之間而更取於簡淡寂
寞苦彊之具聖賢豈咈人之性而昧擇物之智哉葢意
期於亡弊而審夫人之必不可少者獨在此也比屋可
封之政行則珠玉為公具采薇啜菽之義建則金貝乃
廢物況務貨未必豐謀道未必窶茍能事事則富貴皆
完人窮達悉天民而靈於萬物之寳恒無凉薄之憂矣
不必財而殖不必力而備無事於假借無慮於匱盡多
蔵而不亡呈露而莫竊有於身而身貴充於家而家肥
積於子孫而子孫吉被之人而人康以澤善之不可少
也如此吾非至愚安能收䕶其可少者而翻棄夫不可
少者乎哉故取舍之間自不能不爾葢聖賢精於擇物
要期於亡弊也然従事者故寡則亦不知而已矣包山
蔡進之獨知之不惟行之於其身而又稱之於其居曰
寳善之堂間語於予請述諸簡予聞君志行清古食禮
義而衣詩書者有年其為是非茍以知及之而云也葢
行之而效不能去之而他圖也予則能不是與抑有間
者是義也君行之於身及之於物而根之於心足矣又
何事於屋廬表暴之間而疑乎贅也進之曰唯走亦知
之獨念夫時遷世易則將容有墜忘者唯若是則使彼
仰瞻兹堂留訓赫赫庶㡬乎睹牆而懐堯睇洛而慕禹
使兹堂為蔡氏命脈所屬而歴代猶吾之身焉耳鳴呼
審然此其志又行之無窮而堂之力益厚矣尚何以贅
疑而已諸嗚呼予又能不是與
　　　燕翼堂記
闔閭北城外荻水之東自宋王氏所止中更消息居業
非故今日隠君元禹俶以充辟建作聿成中堂五楹七
介其袤十丈入深十二髙二十二尺容中三間壁東外
翼西格合為閤室重疏崇亷脩㺯夾延其餘屋稱之所
以致安親尊止息心體别睦宗屬省敕𦙍系宅有家之
典停詩禮之具浹倫友之通往寓遐曠之風氣者也復
又總萃㫖理豫備憂虞法規先民取義詩人歸名正堂
謂之燕翼焉𢎞治五年予詣訪公公之二子攀求銘戒
夫經營以振先者孝人之志也因效以垂功者長慮之
敎也知志而思永者述人之善也附物以立道者智者
之務也名義之宜安敬之訓講玩明熟居然無煩申矣
是故新言毎宜於警耳近指信可以起心故日新者以
盤洗濯之類也行徳者以帶動服之屬也故公之立㫖
主於垂後二子思承前業鑒兹堂乎非柱則不立非棟
則不架非題桷榱杙則不連非牖户則不通非欂櫨梲
楔瑣細則不完非基則不容非室閤亷㺯則不尊巨碎
之繆施隆卑之倒安上下之失宜其豈以成堂哉二子
求燕翼之術在堂而已矣且夫棟柱之羣用為室之事
也室非能自為皆公精神心思之所經至而出之也稱
名之本繇此而已二子審之彊勉之詩曰子子孫孫弗
替引之此之謂也
　　　懐振堂記
詹氏先中山人國初以功授錦衣衞指揮後従駕遷行
在府軍衞今襲任居北都者曰輝府軍之従孫曰濟字
澤民居吾蘇久矣其為人年壯好脩澡躬暴名不肯落
人後其勉義朂恵求符契其名若字者亦久矣比者慨
然以懐振號其堂識者詰之澤民曰吾嘗誦范忠宣對
文正公語因寤寐郭代公之為人慕焉而欲希希焉而
懼遺故竊即公之名而寓以懐葢謂稱之弗切則志之
弗専云爾非敢僣且䙝也詰者賞之澤民因與之來謁
予以記請曰幸託諸文筆以厲吾力云噫斯道也今也
或是之亡也又久矣幸而得澤民不亦善乎且為是者
不必以事以其志也亦足以醇彼澆醨矣今而事又然
不又善乎大抵今人之病於是也非其獨無仁愛之性
之於帝降也是其於貨賄者其生之也孤其為之也劬
而其為計也吝以愚故用之也自弗能以舒矣如代公
之事非智仁勇之兼具者固難矣夫於乎在文正且未
可先决忠宣忠宣亦且未能必時人之有也而況於他
乎況於今日乎今日之従事也葢必始乎激激久則利
利久則安故曰夫仁亦在乎熟之而已矣於乎郭代公
果何人哉予深以望諸澤民澤民力焉
　　　賔山堂記
葉君民服居具區東山之下其人温澤流達知其得樂
水功也他日以其堂記請乃曰賔山詰之葢以居藉山
為東道主而志藉居以發故云爾民服因問子宜否予
曰靈神之區所産多傑特而傑人者亦必擇勝境以居
人卜居居助人宜哉取居以目人也今夫絫土石附枝
葉嶔岩葱蘢拔地而黨天宅仙鬼而興寳蔵具區之山
又東南表然者而吾子舉數十棟宇六尺之體以臨之
其小大不倫而賔主適相當猶一客據座而主人雖王
公子姓擯従千萬人無加焉則子之賔山山不得而辭
主雖然賔主猶名也子達者予畧名實為子廣言之子
以先有山也而自待以賔不知兹山寂寞孤處千萬年
而今始遇子以契以名庸詎知山之不以子為主乎又
従大塊者觀之子無族屬於山山無倫品於子庸詎知
夫子與山皆可賔乎皆可主乎而又況乎名者實之賔
而又況乎言又主乎名實者哉皆癭疣也子歸勿觀於
數十楹外土石枝葉瞑視塞聴窅窅兮其凝其盲必别
有一山嶷然為主於子者
　　　寄寄堂記
扶風馬世用家太湖之洲山川之與身魚龍之與隣眎
草木之附著猶曰奚其凝也余其寄他日以家終不能
脱城府而營營别家焉又曰奚别於湖家余其寄即大
書二文為堂名云寄寄謂予曰知請契諸是非述之文
嘻余斯人者之寄者之特者也果知之馬氏發其一發
其二未發其累轉而無窮木寄土工寄木構寄工曰家
家寄湖湖寄城曰别堂寄别名寄堂曰寄寄吾將累轉
至於我我固無寄乎寄諸骨肌膚毛骨肌膚毛奚其寄
故寄亦寄也寄寄名者寄寄寄實者也統名實之致㑹
儒老之趣賢馬氏之鑒開方來之績余謂馬氏宜無察
乎寄無寄而察乎寄無寄之名實如察骨肌膚毛之寄
名而任亂其實則能以肌立以膚毛内傅輔其立而以
骨焉外包裹乎故亦終無能焉是名實之辨也又及于
堂家湖城邑天地也誰不然故馬氏察寄名毋亂寄實
馬氏契于余余必進馬氏馬氏進者與馬氏不止問知
馬氏進也旅氏之山有小石焉羣飛止之人旦朝逐止
之名名之鴞磶鷙□鵂磈鷔礎歴者瞑而不覿明日羣
飛之長止之遂名之曰鳯凰之臺弗覿者因取懐而歸
珍之故石一止羣而名生名美惡殊實定而愛憎生羣
名者寄寄名也羣飛者寄寄實也寄寄名者人可亂也
寄寄實者我不可亂也故可亂者寄寄之寄者也不可
亂者寄寄之不寄者也故馬氏之知在寄寄之寄寄寄
之不寄知寄寄之不寄而馬氏進
　
　
　
　
　
　懐星堂集巻二十七
欽定四庫全書
　懐星堂集巻二十八　　　明　祝允明　撰
　　紀叙
　　　存義堂記
故崑山費君宗善負義氣所勇為事歴歴振人耳少贅
于張婦翁死畢其喪植其孤嫁娶其士女乃去自居居
廬器服一不取先事其兄甚弟兄數勸歸君謂兄殆不
忍吾窶欲以歸裕吾乎吾何有于是不従也父産竟不
霑毫毛比兄卧病永平君亦客通州去省視兄則死矣
君哭之累絶而穌咽閉不能食扶喪至通亦竟長逝嘗
客湖湘寓隣李生以事坐獄君矜之輒哺之食并哺其
家其家獨有艷妻人疑君意在是也李且出亦謂然爾
感之既甚一夕挈妻來謝請以妻酬君勃然斥去其平
生事可見者如此它固未悉也既卒逺近以義稱之千
舌一辭焉君有子紘為郡學生文行兼美甚稱君因搆
堂名之曰存義尊先烈也作者撝發已富紘特屬纂記
之筆於我嗟乎石而介水而流性也染而蒼染而黄習
也故性於義孰能水其石習於不義孰能石其水寥寥
古今獨稱展季王徽之彼何人哉後之稱是踵費可也
抑紘所立如此其大達而揚顯之也將天意自定者耳
我不敢佞
　　　嘉靖堂記
去闔閭北郭二十里許黄埭之西漕湖之南逍遙湖之
傍有美壤焉予友顧君朝周家於是通川經緯沃野環
衍城市非遙而囂塵夐隔軒冕時集而騶訶不擾誠郊
居之最也邇者重築新第門巷舒邃垣廡寛雅崇堂中
建無雕繢之繁縟而宏敞靚深莊秩昈章言言如也于
于如也登之者耳目朗潔意氣寧謐有以消樸鄙而滌
喧煩焉君署之曰嘉靖且屬予記夫嘉美也靖安也書
曰嘉靖殷邦斯堂則誠美且安本此以署之固甚宜然
堂以嘉靖宜人人則宜之宜而不法之則不盡人不盡
人人且不能為堂宜故欲宜者在法今夫堂之為嘉靖
者以其髙也法之以髙吾志以廣也法之以廣吾度以
深也法之以深吾思以莊直也法之以莊直吾心以彊
幹也法之以彊幹吾行以虛明也法之以虛明吾氣以
羣材小大不遺位置有定也法之以周吾百行而有恒
每法之而居焉以睦宗族以樹綱紀以施條目以勤作
息以飭威儀則㒺不美以安矣典禮行於斯而序聲樂
奏於斯而和文學成於斯而著操履寓焉風氣宅焉聲
華起焉安常處順之間收禮樂敎化之懿尚逮於方來
子子孫孫弗替引之堂之為嘉靖大矣哉君才局英邁
尚志脩業自期髙逺闢齋堂隅積書滿其中以肆蒐討
所得日深其豐獲大就得斯堂之助而與堂交宜也亦
審矣嘉賔日覯敬恭周旋秋秋提提以鬯于文必多有
銘賛賦歌以相堂事而堂之為嘉靖益廣矣
　　　保堂記
沈君惟時以保署堂乞允明記允明曰保之時義大矣
身無以保將恐隳家無以保將恐摧卿士能保以有其
位諸侯能保以有其國天子能保以有四海保則得弗
保則失保者盛之始也興之繇也安固長永之基也保
之時義大矣然求其切者身爾家爾保身之事二其道
九保家之事三其道八徳也躬也身之事也倫也聲也
物也家之事也是故信以保言敬以保行仁以保心義
以保事智以保患是之謂保徳内視保目反聴保耳節
食保口安重保四體是之謂保躬倫之保存乎親義别
序信聲之保存乎積善物之保存乎儉勤保之時義大
矣事亦繁矣然其要可知也君子欲保其家先保其身
欲保其躬先保其徳身治而家否者鮮矣徳脩而躬不
寧者未之有也嗟夫保所以守其固有而永其方來也
惟時之族為長洲甲所謂五事勿庸論其遙胄葢自介
軒保之以詒同齋同齋保之以詒石田石田保之以逮
惟時惟時知此而存之心署之堂託之文章可謂孝矣
然保之難而保之終尤難惟時其必知所以終其保者
矣朝焉夕焉陟降有嚴愛䕶而仰瞻不猶見羮牆佩韋
絃以自免於弗搆之愆者邪惟時之意逺矣
　　　雪堂記
堂以雪名何進人而天也雪天也宜人也天人判矣而
一之何其本同也其同也柰何三才一隂陽也然則人
天地中也清陽濁隂不聞偏受以生而謂可以一於清
何理同而氣異異天人以氣形清理一也清理一濁亦
理一必欲去濁而即清何隂陽類異而美惡殊清美也
扶陽抑隂屏惡而遵美欲為君子也雪則何以為清何
以為陽雪雨雲皆水而雪因寒以凝従風而成隂極而
趨陽者也是故雨重而雪輕雨濡而雪燥雨柔而雪剛
雨黒而雪白凡以趨陽故也陽則清固本理也夫人則
曷為而比於雪之趨陽乎人自强則輕去染則燥力善
則剛寡欲則白皆治理以帥氣去隂而陽之道也故鄭
氏之稱雪堂君子取之取其君子徒也鄭氏名祐字惟
恩呉之沙頭人美質好脩白賁素節是故君子取之
　　　葛秀才小樓記
將以宣豁風抱紓和志節則必得長津濶野以極其大
將内觀心語玩索理性則必得窟室奥寝以極其小若
夫欲大可放欲小可斂欲事崇廣而遐曠自致於尺寸
之地則以據境之要乎葛秀才家葑門外臨河搆重屋
三間間濶不十尺深不二十尺北窻一開則有十數里
野意樓面壬背丙危城引目而逺轉有假於峰巖脩隍
浸趾而廣漾疑意於洲漵丹霞麗譙清流白鳥風牖吐
納月榭迎餞此其外也一几僅容數十䇿而上下㡬千
載事理者備一榻僅息一骸而能彌綸萬務者具食不
能方丈而觴者樂題桷不敵於従室而自外百步望之
可以指而趨此其内也秀才居而自樂之請子記夫秀
才居小而得大讀書於樓而求用於世是秀才以一心
治百政於異時者兹樓比也地要而得多學要而功博
樓之助我大矣哉彼若分情魚鳥結好川石為若不類
所當者乃不然致用推發存乎養中是故息焉游焉半
蔵脩之力浴沂風雩尼父與曽氏子
　　　訥齋記
子曰君子欲訥於言訥亦多状焉當語而已者心欲語
而口不克者能之而以他止者皆非也已者狡不克者
愚他止者詐皆似之焉耳奚訥乎必其時而言時而黙
簡而理達訒而中節焉斯訥道之貴耳以此守口猶有
成虎鑠金以亂物者徽羅惟周以訥名齋乞為記噫時
方鼓簧子寧緘金鞘大銛於無形匵龜玉於莫覿嚢神
穎於不試蹙儀秦謝華士卻少正卯又進焉求若子騫
之有中望元聖之似不能而想象乎蒼蒼之何言斯訥
之無弊而至善有如不然惟訥司牧而無計其宜不宜
焉將愚狡與詐三過者集乃將無逃焉而又何君子之
有惟周誠厚易良操已與物渾焉斂焉足以存無名璞
泳鴻濛津其訥不過也葢抱真守天求益師聖賢者耳
予以其訥志甚鋭求其理過計焉為兹談荅之
　　　審齋記
昔讀荘周曰水之守土影之守人物之守物也審而耳
目之於聰明心之於殉也殆以為名言已而曰未耳目
之聰明則物之與物也何審與殆之反别葢無若陶唐
之語審殆也曰人心惟危道心惟㣲惟精惟一允執厥
中危殆也㣲精一審也執守也荘舉揉而堯精雖周未
瑩然審自二科有審也者有審之也者本然審者也力
而然審之者也本然而然聖也本然而不然而知然而
力然之賢君子士也是審之者也審其審乃自審繇士
陟聖今之務審者宜爾矣晉陵胡君志於是遂假居齋
以名愳力遺焉頃為予學道期有長之者嘗問焉予謂
君於是其迹者當得之其根委剖渙如堯荘之純揉不
可忽故聊為疏之跡者當得之矣君曰曷為跡言審乎
誠偽行審乎善惡視聴審乎正邪取予審乎義行蔵審
乎時持家審乎禮與人審乎恭御世審乎法詘信審乎
天命君曰唯唯信矣将學而未能予曰此君之所以能
也書斯言齋垣君亦更審之
　　　斐齋記
斐為字従文非諧聲許祭酒謂分别文也引易君子豹
變其文斐也按今文作蔚虎變稱文炳豹乃異虎蔚亦
殊炳其初作斐固以分别為義又論語斐然成章徐散
騎亦以為分别之也宋儒直云文貌鄭司農釋衞詩有
斐為文章貌小雅斐兮為文章相錯周禮斐色注為采
貌大帥斐者文采分錯而可觀之貌也太學顧君朝鎮
以斐顔其齋意亦主於文厥身歟夫文大矣古之曰文
者動乎四體宣乎言辭懿行暢諸躬天典粲諸家而禮
樂聲明華諸國與天下皆是也其著於漆簡紙筆之間
以布治化以述聖道以紀世史以詔來學以至乎言志
敘事凡號為文者文之一端也必咸備而後全古之人
得其全而一端者存今人之必由其一端者以求其全
一端者莫大乎十三經莫備乎十九史以極於百氏言
斐多矣即經之言亦有異焉學者宜始乎成章求裁焉
而中乎赫喧瑟僴則發焉以終乎豹變斯為斐之道也
貝錦之華乃所戒焉朝鎮抱質昭穎而方力乎是其必
探性道之根咀理義之英擷辭章之藻學聚而問辯寛
居而仁行務令五品順百行懿容貌莊威儀飭辭令美
如金既冶如玉斯琢卿雲絢乎篇章春葩爛乎行墨其
文分錯而可觀則斐道得矣異時庸顯于朝敷施益𢎞
鳯儀虞廷麟遊黄郊於是斐效乃益大以全余也不足
以盡此朝鎮蓄書滿齋中居而求之日衣錦也以朝鎮
有請勢且鋭邁姑以是為執殳
　　　恬隠齋記
恬隠者黄巖戴先生齋名也先生名璉字尚重其先由
閩遷台世擅詩名宋東臯石屛父子尤著諸孫如竹洲
蘭谷宓軒東野漁村秋泉樗巢介軒纍纍不絶今家太
平之㠐山先生讀書龍鳴山避喧菴中以此自呼或寄
為齋名觴歌自得莫測涯際行年七十有六鄉邦倚為
瞻式主器先生於允明有師道使為記之葢位南都太
學丞(闕/)
人之情動勝静者十九静勝動者十一隠静之至也而
復何有於恬不恬耶世下矣名至静者而猶有不恬不
恬而猶曰隠妄也不恬而曰隠者妄吾固不能忘恬而
隠也不恬而隠者妄則恬於隠者誠至矣恬於隠者誠
至而又何有於標著乎是亦將固其至者而已欲忘恬
而先之者也故觀恬隠之稱而知為真隠知為真忘恬
者也至矣哉戴先生之號恬隠愚不能賛焉繹而為歌
敢以獻先生隠乎隠乎奚其岐恬乎恬乎隠之不欺隠
乎恬乎繄先生之全乎
　　　坦軒記
賜僉蘇州衞指揮使司事隆亭華君世宏以坦名其軒
乞記於予坦安也平也嘗得其義於孔子之書曰君子
坦蕩蕩循天理而無外慮無往而不平也君子以之又
得其義於周公之書曰履道坦坦幽人貞吉居中安下
履道而正者也幽人以之又求其義於天地萬物皆然
也暑寒之代序髙卑之相因未嘗偏極而不反惟人也
可不坦乎書曰王道平平詩曰周道如砥由天子以至
于庶人有可以不坦者乎彼不然者秦政漢徹以求仙
并夷病天子之坦七雄劉濞之徒以逆紀兼類病諸侯
之坦儀秦鞅睢莽卓之屬以攘位竊國病公卿大夫之
坦王衍宋齊丘之輩以矯名竊利病士之坦以至乎蚩
蚩之氓干紀厲衆越分以自恣者病庶人之坦皆以坦
為不足而抗之張之以極其私欲者也然卒之有不賈
禍而并亡其坦者乎故坦不可不由也今華君之才豪
敏而果利行之必達其世以孝義傳襲甚華其身受國
家三品爵冠弁金紫昻然榮其家廣第宅連阡陌厚生
用無欲而弗遂自他人視之髙逺濶大不可易得而兼
有也而皆君之常耳使君不自安之而毎欲凌跨超越
以為快則未必不能而違道逺矣君乃不然唯執一坦
以自居此其盡道迪吉度越於人逺甚故平定冲易以
坦其心敦本務實以坦其行恬澹貞静以坦其志典雅
誠信以坦其言儉勤莊睦以坦其家謙和直諒以坦其
與人彼髙岱嵩吾坦夷壌彼危太行吾坦康衢彼深九
疑吾坦曠野以是日用而自然其心寧其行達其志申
其言従其家肥其鄉邦重而尊之一身泰康百福應集
葢坦之效大而逺也本如是而君獨能獲之君殆知天
地萬物之道而周公之所謂幽人孔子之所謂君子者
乎述之以賛於久
　　　招隠亭記
招隠亭在無錫之甘露作之者曰西野華君文潤文潤
抱局疏雅含薄風素髙居遐攬同心者稀於是寓劉淮
南之志於兹亭焉人莫不髙之予也惑夫安以王孫之
華赫不足以尚其曠逸之想故使八公者造二山以諷
引沮溺招援黄綺孤標靈韻激興後來自是以還必斯
為美或雲卧以終身或拂袖於中路任南董者傳隠列
逸與勲勞以齊芳信髙尚矣抑皆執是則將蔑禮崩樂
廢養亂刑五臣遐舉十人行遯唐虞不就夏周不興而
后我獨貴乎聖賢之情其亦異矣嗚呼葢嘗徐察而深
求之然後知君子之居心御世所執㣲矣葢曰三代以
還極亂可隠極治亦可隠也三數君固已有説今君臣
明良時事泰清而文潤為是則所謂極治之隠者也百
僚充備績効既徵揭吾一人獨見林下以助化賛理黙
與弼教致世者同功焉不亦可乎故唐虞有巢許周有
夷齊先民予五臣十人而不奪四子則招隠於治世者
可知矣故曰道並行而不相悖文潤殆知道者非邪既
叙以助志復為詩瑑亭石時歌而招焉詞曰
山有木兮木有枝木山之陽兮山木賁思糺崟巖兮樛
單柯兮矯窅君不來兮木以老
　　　於牣亭記
長洲郭汝載家城北綵雲里汝載治士有恒心恒産去
家東鑿疏壌為沼循沼内為副隄築内為中洲内外隄
匝以嘉木柳枝桃花緋綠互煥亭洲之中以主張衆美
謂生意無若羣鱗之繁且妙也名亭以於牣僕游焉而
樂汝載曰吾不為賔謀也者而為是吾樂而之是而樂
益憂而之是而憂損吾謂魚獨吾樂今而後知其衆而
斯名之宜夫予曰然執道以御物道不精失物情徵物
於往者之於道也則居可知矣古之言魚之樂一也莊
周公孫僑子思之徒與周之為雅者二其為樂一也夫
枯轍旱陸易煦沫而斗津吾邌然樂其樂而況方舍繼
縦遊乎伐冰之家之池洋洋悠悠又況躍沼于淵極與
翔摩戾空者咸察焉又況泳洄徳涯遨盤道川㣲鱗巨
鬛左右充盈其為情無以尚之者乎故稱魚之至者古
今底于平王子善稱哉然吾始樂之今有憂焉魚吾之
盡性皆以遇聖人今魚遇聖人處乎沼情盡耳吾與子
生聖人時被聖人教將求為聖人用能若魚之恝然無
為乎若是則負聖人矣夫魚滿沼賢才滿天下吾與子
於是不可以賢才自居不可以滿自恕居則驕驕則傾
恕則怠怠則斁傾與斁非魚所知吾與子罪也故於是
當脩焉無作魚羞子曰諾予曰夫魚且勿可羞而況室
居名言之張奓乎汝載瞿然請記之
　　　清兮亭記
居天下名山水性氣不足以充發之且當與閻坐市立
者殊科矧抱質澄雅又知讀書事隠是境之為其専且
名也亦不辱矣洞庭天下名區也金作之山玉作之水
不肯受塵土一㸃羅氏居之哦山嘯水吞烟吐霞衣流
冠石作一亭儲羣勝號之曰清兮來邀予志心地之接
者於亭楣噫去孺子二千年不聞洞庭有擅兹名者葢
天勝不遷知契而取者自寡或有之矣而我未之見也
未之見而昉見之又烏得而忘言也噫毋緇而衣毋棘
而足吾他時占子舊纓當無一絲髮垢濁
　　　吹綠亭記
錢氏有大圃焉一方池居前旁為亭面東軒豁疏徹不
受一泥壒入毎坐欄臨流四簷草木生氣蓊合翔禽交
呼波菱水葓膏碧亂擲游鱗潛鬛時時撥剌出入水面
水痕散而為羅激而為珠澄而為練一坐便廢晝夜酣
暢之餘取五柳先生巾漉蘇州蓮花白時嚥饒州一白
醆旋入池采菱剥蓮菂飽啖手自垂綸釣鮮魴兼洞庭
橘子皮酒烹之以薦抱阮咸作一兩曲熈熈而醺㝠㝠
而眠仰面看碧落髙歌歸去來歌已長嘯流雲數聲却
夢與㸃也接與沂雩一境然後寤亭之趣大畧如此主
人澂徹二兄弟得之最深夏日予過之以為趣頗分請
名亭而文之予大意以為亭趣惟有生意故勝遂用韓
吏部詩語摘二字題之曰吹綠
　　　楊氏祭田記
曲禮曰禮従宜禮器曰禮時為大順次之稱次之禮之
重於祭久矣若夫士祭之田其在於王制既曰有田則
祭無田則薦而又曰圭田無征在於孟軻氏之書既曰
卿以下必有圭田五十畆而又曰士無田亦不祭然則
田之有無未決也觀周禮地官任土之法有士田圭田
鄭司農以士謂仕謂仕則賜圭田然則圭田亦以賜否
為有無與夫制之存乎籍者如此後世何居乎自井田
廢而禮隨以遷近世朱氏所述以立祠堂置祭田冠乎
有家之四典今士誦法聖賢知重於是矣然必執而望
之上之人之賜乎則禮無時而行矣葢聖朝調酌古今
仕者禄而不田至大勲庸之賜間出焉亦先王意也士
於是得為而為之弗禁也不得為而不為弗讓也得不
得者力之謂也然則士於是得為而為之亦近於所謂
時者歟近於所謂天地之祭宗廟之事父子之道君臣
之義而順者歟近於所謂君子大牢而祭謂之禮而稱
者歟皆従宜者也亦為之而已矣嗚呼吾獨嘅夫為之
者之寡也夫得為而為之上也不得為而為之次也不
得為而不為又其次也得為而不為斯下矣某郡楊某
室既侈富禮典周舉屬求予記其祭田夫人則知祭矣
祭而以禮者寡也禮而知以時又寡也禮亡時得而能
調酌建置以不失先王之意不悖時王之宜又益寡也
是所謂上焉者其可嘉哉葢世以其得為者而他為焉
又多也不亦重可嘉哉雖然萬物之情外必自中某之
所為葢不特是樂其發慎其獨所謂外心内心其必能
交致矣夫田之度籍之石隂
　　　南山隠居記
孫居潤殆五百年當大江之濆嚴莊之郊依山北而家
天順中故處士大章有三子各授以業季氏公正君得
山南地地廣而薈君時壯且敏視其地若玉未琢也力
治之薙其蕪夷其垤壚其埴整其繚築其領為第易其
幅為疇藝其裔為圃第之屬敞而為堂宻而為室重而
為樓虛而為亭敞者主之餘者従之其制無飛題藻繢
之靡其貯惟琴書耕織之具疇之屬有畎有畆有溝有
瀦其種秔秫麥菽圃之屬鑿曰沼疊曰山障曰籬通曰
徑其植柿栗桐漆松杉竹蔬麻枲大率居尚樸固而等
威有章物可游玩而材實給用美足暢適而規可示後
於是地事乃盡而安處焉犁鉏共簡編並持樂道與治
生偕事子姓日侍賔朋時集安之而不遷享之而亡怍
信居室之善者也君標其稱曰南山小隠相國長沙公
而下多為題署復請予記夫深山大澤惟材之依故嵩
華有虎豹而蟻封無楩椅然得而不知居之燿華於郊
饕啗於野其招伐而就禽也立至故周顒种放中道而
廢以為其地羞此又地之依夫人者也惟知道者得焉
而守之大穎濶力函擁不散乃治地以自宅心綜而躬
理盈而為虛泰而為約卒食其報積於尺寸之力而收
於億㕓之獲樂於充贏之享而免於悖出之虞得於今
之尋常而流於後之無窮也此則為隠之道而獨君以
之長江大麓非斯人其疇依哉君有二子方育皆植志
媚學拔類材也方領薦於鄉育業辟雍行且争驅一日
千里此又山川不舍者予特従君請也本其雅意如是
者而言之
　　　石田記
君子之心望於世也亷而自治也勤其望之亷故甘為
未輯之瑞治之勤則不寧燿其生燿無窮焉葢有不度
而試者以杙為楹以撓人之堂殿君子視人恒若餘視
已恒若虛每退一武曰吾弗彼若則弗可以試非謙也
其自期者遐而更覺其斂而不知其已度越餘子逺矣
伍員之喻石田以弗稼猶無田也沈先生則弗稼者與
其以為名所謂君子之心也先生者巢許其居服而禹
稷其腎腸既自退曰吾不敢豐望於世為是名已乃去
以道自治削蕭莠抉沮洳揭其堅白以對日月爽然風
塵之表璆琳琅玕従厥自生自潤吾亦不强自鍵閉唯
不為太倉玉食之需安於寛閑之野夀於寂寞之濵焉
耳吾何恧乎哉或曰審爾先生亦獨潔者矣而亦烏乎
燿矤無窮與余曰先生之植志操節也不可闚吾試與
若闚其詩非孝忠節義也無觸於膺無寄於聲油油乎
茁元化之嘉種粒烝民於終古其不類杜少陵與杜之
位不過一員郎無片事自振當時而自方稷契人不笑
之以詩史燿也而先生又烏乎恧哉先生之為斯稱也
在少而小子言之於其老凡言諸先者當以期今則定
矣敢以垂賛無止
　　　東山竹屋記
國家有耉成股肱之臣曰大理卿金壇虞公歴輔祖宗
仁宣四朝率典憲弼教用平慎閎雅以格于又既没而
遺休垂光肆達于𦙍人實覃且訏其曰邑黌之彦來鳯
君孝秀凝特益振世華用維紹先開來者是承是荷嘗
割父授口分之業為祊田繼兩走闕下上疏請明先公
延賞之典不報請賜諡又不報猶以言直迕權姦謫東
裔踰年天子誅姦賊宥流人來鳯得釋歸辛未春月予
遘于京師唁且慶之視其氣浩然直熏然充也問來故
來鳯曰遇明天子將復申先公事予曰不其懲歟來鳯
曰吾以直奚懲乎抑先公之道其豈和玉之類顧不能
三獻哉予甚壯之明日以其所謂東山竹屋者求記亦
自己有言言辛酉之秋由下第歸游莊城之東得其地
勝有山水之雄秀竹木之茂悦因旁竹結屋而居以討
古今索名理養節氣於是有朝陽之況虛心子之稱且
上尋先公有玉雪之軒亦以竹喻玉以温栗雪以潔先
公以喻吾以指言其將因地以獲先公之心獲其心尚
武其道云爾凡其言之大校若此嘻既盡之矣予不足
助來鳯所不能忘言者悦來鳯之氣也夫玉所以温栗
雪所以潔竹所以似二者所以具是姿性節操先公與
來鳯之所以有取之皆以得此氣耳至如衡古今而觀
之瑟兮僴兮赫兮喧兮衞武之竹也邦有道如矢邦無
道如矢史魚之竹也筆則筆削則削春秋成亂賊懼孔
子之竹也其在于今則出諧箾韶處光汗青惟虞氏之
竹乎此殆可以賛來鳯之志彼其留眺於緑槍金鏁之
状注聴於瓊琚玉珮之韻與東山之佳衡宇之適以極
語言風詠之工者可語衆人非所以記來鳯
　　　眼空臺記
鴻山自棲梁伯鸞以來居者不易稱可知己樵豎耨夫
何有於地乎逮西野華公徳始能居之亦始能稱之闡
古構新名其特勝者至十有八嘻盛矣哉山於是為中
興其間曰眼空臺者惟吟眺之所間嘗以語余余想其
燕閒之時觴豆之隙哦興横生活氣欲吐則振衣而上
於是衡睇六合㝠詣太始不見有一長物雖山川之流
峙草木之榮瘁禽蟲之鳴寂奔伏以至乎烟霞之互彩
日月之代明萬有錯於前而曽不滿吾之一瞬故舉所
見而空之此其加於人信逺矣然而空有之際取舍之
間而是非判焉公察之久矣故自其有而論之則日用
百需釣弋之㣲亦不可以去自其空則混沌七鑿宇宙
之大亦不可以執譬諸飲食方食為有食已為空如不
食以為空不可也食已而猶執之亦不可也葢萬物皆
備吾身而初不物於物乃君子之道也此言不可去者
也又況有是非者介乎其間鉅橋之粟於紂為有而武
王為空時則主於空居延之節於蘇武為有而李陵為
空時則主於有故空有不在物而在眼不在眼而在心
不在心而在理不然無擇而畢歸於空西方之言非公
之意也故公之所謂眼空以道為樞者也古之為觀者
若山淵之平莊周恵施之眼也是齊也非空也塊岳杯
湖李白之眼也是大也非空也二子燭道未盡故齊之
大之而未至於空若公於是無必乎齊無必乎大其視
夫山河草木之屬流而自流峙而自峙以極於萬有之
積而各具自然竟無一事凝塞於吾中者而又矧乎傷
道敗徳之初贅疣梏縶之具齷齪瑣屑膠擾煩亂交病
吾心眼者哉九霄上幬八紘下陳曠然吾兩瞳子唯見
一道道以眼著眼以臺著不可謂臺㒺功予不佞請發
公之道以鑱于臺
　　　菊花荘記
蘭溪伊廷玉家有菊花荘以其道行於醫寓志於是云
爾判太倉州龔君為道其志幸予記之菊事亦大矣有
菊徳有菊操有菊趣有菊功舒而葩散而葉緋緑而色
芬馥而氣本乎地者所共菊無貴也徳而黄中操而後
彫趣而幽野功而濟人斯菊善已伊亦特舉一隅吾請
為徧徵之夫植焉名焉而玩游焉以助徳焉厲操焉適
趣焉輔體焉一身之菊莊也徳孚於倫屬悉由中焉操
立乎上下咸有守焉趣無弗適而體無弗康焉一家之
菊莊也一家然而一國具其來至於康疲癃活夭札州
里之菊莊也推於通國通國之菊莊也廣之天下天下
之菊荘也又至乎反收内巻以小喻大物喻道則百行
異而私欲亡君子進而小人退善人多而惡類消中國
治而夷狄臣隂陽和而萬物遂亦人與國家天下與天
地之菊荘也已小乎哉福建憲僉前翰林章公有記亦
引厥㫖矣龔君之命不可已且申之云爾伊君亦然之
乎倘然之幸分我一落英餐
　　　芝庭記
葉君明哲之新居在太湖東之紀革始遷而芝産焉因
自稱芝庭主人吾師天官守溪先生為署二大字他日
就僕問記禎妖之談古今岐焉或曰猶影響或曰濶疏
至折諸聖言則如禮之云四靈春秋之書螽螟居可知
矣予衡觀其間不可決謂天之有意無意在也一氣流
轉或為人或為物其粹精者植出而芝動出而才秀非
無種也種於太和焉矣其間有人物相為徵應者亦自
不同有人未至而物先見者有人既孕而物斯従者有
人與物適相值焉者由君子言則可喜也亦可懼也昔
之名卿喜佳子孫之出其門如芝之生其庭髙賢固然
而今吾得之是可喜也然而佳氣吾集能無迓導承凝
之方歟必人與物偕而後不為吾芝辱可符謝公言少
當蒼蒼意是可懼也今葉君於是則信善矣其人恂然
恭冲然和藹然才且淑也而嗣者泳游頖波英藻粲發
可以襲桂馨奪杏艷是封胡羯末徒也則知而無事乎
懼一於喜者也既以為君慶且以佇焉而永之以歌詩
其詞曰
燁神㽔兮翹吾庭粲吾嗣兮協厥靈友黄綺兮采巖坰
粲者起兮甘泉九莖芝兮芝兮綿脩齡
　
　
　
　
　懐星堂集巻二十八
欽定四庫全書
　懐星堂集巻二十九　　　明　祝允明　撰
　　紀叙
　　　桐園記
人以桐自稱也者指有二以木也以琴也其為以琴也
者亦有二以鼓也以喻也王君世材家呉城東之甫橋
家傍有園植桐盈之耳目之洽心趣屬焉乃自稱云桐
園是以木者也頃請余章於辭以重其木實重稱也余
求其大者無若以琴之喻者言之夫琴盛樂也大可以
薦天子廷為民釋愠阜財建大和以奠世育物奔蹈鳥
獸豈宜廢置哉今寄之於園是荒寒寥寞與繁植者芃
芃然駢也今世材負材局不入䕫曠手此其喻矣然奚
病乎哉古之人風尚髙逺凡其道詘信志顯晦身行蔵
悉泄於琴其為晦蔵者杏壇汾亭其尤也琴豈不宜隠
者琴之不宜隠為世言不為人琴言也況引桐以歸園
是未斵之材擁天貞完天和惟直應撫桐之木安園之
地稱焉而已矣世材於是惟日消搖乎老圃之間視吾
嶧陽之孫居然亡恙為之培扶灌洗使姿格灑灑出羣
表碧隂凉葉舖十畝無塵之土吾坐其下時而茗時而
酎歌清商舞𤣥鶴優游卒嵗無伺乎束帛之賁而希聲
大音振響於離垢獨樂之場不亦善哉世材之趣本若
此前之所喻謂其宜琴而不琴不宜園而園也者余意
也所以長世材既復世材又為歌使可絃焉桐之榮兮
可隂碧瑤兮沈沈息兮我襟桐之楨兮可音紫瓊兮愔
愔寫兮我心桐之寓兮我園襟兮心兮我桐園兮
　　　南村記
蘇之勝左川而右山出胥門絶官濠入橋而西穿横塘
越荷花蕩乃至山下跨塘雙橋立東橋上四觀可盡其
山川之勝其村墟之最也鄉人王臣之居之而號南村
因李孝亷請予状之以文章噫南村之名以山川之勝
山川之勝臣之得之不能言而假予言予能言而不能
得山川之勝得之者在此言之者在彼兩不相值何以
言為哉澤國雨晴風色清俊吾期孝亷過臣之而告臣
之以南村之真文章不在筆墨在三士登橋上連手南
顧而一笑也
　　　南江記
氣之秀者其鍾也物而為山川人而為知仁就其有動
静焉則物而川人而知秀氣之動者也惟動也故周流
傍行不舍晝夜涵兩儀首五行滋萬物通九有功之巨
莫加焉消息萬理機權百事訂是非審時勢别行蔵樂
日用心之靈莫加焉夫子所云智者樂水無煩多辯矣
然吾觀於是水其亦待人而功乎一河也或漕國計或
利衆涉或下流歸墟蕩焉而已矣以至其他千條萬派
用而利棄而否皆然也若夫勢趨東南故呉尤多江湖
蔣君允昭家呉淞之濵以南江稱宜也吾以君抱澤物
材未得沛乎四海而泊焉寄髙蹤於寂寞之澨臨清賦
詩濯纓放歌汪汪之府雖不自少斯固安時順理夫子
之所謂知者矣固足以滌頑夫塵契逝者歎不亦大哉
雖無舟楫庸江功不以君廢也故為比類引義宣其大
㫖若此君當謂然彼如分情魚鳥寓興藻荻消光隂於
鈎綸者末也
　　　西郊記
勞君以名麟號西郊用魯事乎麟之祥於魯可知矣吾
天朝可以魯䙝乎成康之郊固曽容之君將以是乎然
而引之於西則果用魯矣嗟乎魯之不競久矣東門之
人魯之真麟而使其若喪家狗尚何有於鉏商奴𨽻之
手一麕身鳯臆之足云乎故孔子悲之自獲麟來談者
衆矣且烏乎折衷或曰以肇漢也夫漢之文景固謂追
軌成康則或者之談亦或可信今天朝自祖宗來皆堯
舜也雖孝景稱㡬刑措猶不及吾累朝之専止於仁則
今日果有麟焉出於西郊亦成康而已矣使孔睹之且
聲頌之不遑又何有於反袂拭面涕霑袍者哉故曰大
道之世無孝子無忠臣非無孝忠也夫人而莫非孝忠
也曷以一麟為兆而矧於朝野之辨耶則勞君於是殆
迹似魯而心真成康者矣又曰審然則胡為不猶黄帝
時之在囿而若是逺疎乎曰堯舜之世乃有巢由今勞
子在堯舜世而不用獨不得以巢由自居乎不以巢由
自居則吾君非堯舜乎
　　　可齋解
允明交何子凡何子操中施外為學與仕者允明見之
其必欲足其道也何子尋常自謂可人亦謂可允明亦
謂可直謂謙爾未始為之深長思知其㫖有他也為之
思而知之而言之匪一士葢無若方子方子推何子之
志匪無擇可匪見小利可其必得乎易之時當其可言
何子之道莫大乎是何子受其言足矣又問允明則安
能墨墨歟葢有一言而兩之者可是也少之曰可多之
亦曰可何子之道無不足何少乎何子則不自滿又何
多乎允明為何子審之士於三代後則必折衷於孔氏
無可無不可然則倚於可殆不可嘻何子豈倚於一者
何子正以擇其可為可耳為天下之行抗之非可抑之
非可為天下之言髙之非可卑之非可為天下之用同
之非可異之非可楊失之抗墨失之抑莊失之髙子雲
失之卑馮道失之同王安石失之異皆非孔氏徒何子
寧為是葢曰行必無適莫言必六籍用必如司杙以至
大司寇行相事斯則何子之所以能折衷於孔者也
　　　陳氏燕翼堂記
詩人言武王之仕曰詒厥孫謀以燕翼子謂傳其所以
順天下之謀以安敬事之子孫子孫敬其事者行之乃
安甚矣武王之善繼而詩人之善言也近儒謂謀及其
孫則子可以無事安有弗謀其子而先其孫子教未施
而徒欲安之雖敬不先於安其説若近而反迂後世欲
法之従古訓可矣為天下國家皆有道焉所謂孫也故
稱燕翼者先求其孫之道長洲陳君文煥少游邑庠將
光大其族不幸壯嵗不禄有二子伯曰凱字徳和仲官
徳相徳和承所遺厚業能以誠篤敬慎加培之徳相生
於遺腹積學敏功必將遂揚顯之孝爰搆華堂三楹以
儲先人之休澤而事其母陸碩人碩人且六十矣慈孝
相洽友恭既翕家室攸宜日以康豫因署其堂曰燕翼
謁余乞言昭之亦甚矣陳君之善詒碩人之善守伯善
述仲善繼將完其志與事而佚母於夀祉燕翼之道其
允獲而無忝與為之記而作詩系之其詩曰有木維橋
終風霣條肆篤其稊以莫震搖謂我雛鳯並謐于巢栽
培有道敬事勿彫(右/一)伯兮善述載述載昌載穫厥播載
構其堂篤誠以勤飭脩無荒敬事先采嗣服不忘(右/二)仲
也善繼善繼維志夙夜辰竸風雲力致兢兢祇祇䖍恭
寅畏存榮没顯揚芬嗣世(右/三)有赫新堂嘉名用章以宅
三綱以出五常塤箎雝雝琴瑟鏘鏘母也順只式夀且
康(右/四)凡詩以尊者美以卑者勸勸斯懋懋斯永伯仲其
知之矣
　　　潘氏湖山佳勝樓記
包山具區拔造化精金玉作山水自竒而靈萃靈而神
天烟霏霞月地瀾淪湍波秀荂嘉實良榦材幽翔逸趯
弗可究名状人居占尺土丈流至澹翠淺緑遙耳目手
可指接亦皆足夸佳勝其未至若千里為柳溪即胥口
有居者前太湖而東靈巖西香山環前而錯布洞庭羣
巒也先東跨箭涇而梁穿湖流達于靈巖香逕橋也先
西而梁穿湖流達于穹窿山橋也是為潘氏而一樓卓
其居是為主人之子太學生鋹和父蔵脩所也和父得
郡名士詠歌之而署以湖山佳勝潘氏余世交也今又
為婚姻家太學之父崇禮隠君古心行君子也善家徳
門也太學起家器也他人以是居請語余且為地喜談
之抑我潘氏潘氏以他居請為人喜談之以潘而是居
能已乎哉吾觀凡居之勝者得其人甚難獧者浮露而
傷華優伶而被冠紳濁者昏鈍而傷質乃金碧塗土木
偶其居蒙羞山不得自髙川不得自滌太學父子之於
斯也忠信長厚増金庭玉柱而崇澄㵾涵渟廓東南之
藪而濶崇禮偕佳勝以卒嵗太學遄往用于時異日返
初盡崇禮孝事引養於蔵脩之所而樓之佳勝大成也
已
　　　笠澤金氏重建安素堂記
呉中自昔多儒家不特一時師友游㑹之盛往往父子
昆季交承紹襲引之不替斯風至美搖城金氏其一也
其始祖為宋迪功郎章至元間其孫伯祥父尤名嘗作
安素堂於所居貞豐里錢逵伯行氏為之記稱伯祥端
重有守知所止而無外慕之心暨入國朝其後人守耕
讀之業不衰而轉盛伯祥六世孫允彰益清脩克振先
緒以安素者文獻存而棟宇湮矣乃就元趾復構之請
余紀其成凡安素之㫖與其道錢君之論理暢而言美
矣余更以事言之夫以物授受者期欲必守之無徙良
難伯祥學有得知夫金帛宫室長物不足為身之重子
孫之傳也獨取吾志所處山澤之區宫一畝田一頃以
安其中而不動乎外雖非屢空可謂素行乎貧賤者其
世當溷濁彼士之為魚腥蟻羶者皆茍且以就功名而
伯祥考槃磵薖涅而不滓饘斯粥斯終吾生以徜徉耳
既而子孫守之遭時閔凶干戈四溟金之族遵晦故棲
無流播之虞可謂行乎患難之素天王新海寓霈膏澤
百六十年而允章繼述益熾雖不軒冕又非所謂素富
貴而行乎富貴者耶甚矣儒効葢至乎是其要不過不
願乎外故無入而不自得安素之大無踰於此矣吾又
不知當伯祥時郡鄉之顯者青紫奕奕富者倉箱矗矗
其所安所遺有如伯祥者否有之當並存今安在乎不
安素者効若是伯祥之賢加人既逺而子孫之美允彰
之孝又焉可証哉韓氏之子不能安退之文學之素故
詒金銀車之誚盧氏之孫不能安懐慎亷正之素故掇
澧州之放奸臣之史兹堂之名與允彰之聲並延而未
央也豈不重與允彰名煥號友衡凡金氏之業安素者
耕讀二道既其熟習而有得者使徒美而無奨掖功將
非允彰意復援詩禮經訓銘諸堂之兩序曰播厥百穀
實函斯活驛驛其達有厭其傑厭厭其苗緜緜其麃載
穫濟濟有實其積萬億及秭右在左曰脩禮以耕之陳
義以種之講學以耨之本仁以聚之播樂以安之右在
右
　　　南岡序并詩
以朱公為南岡之號説之者葢咸謂南於象為明為文
居為君子之强岡為髙為亷為堅磨而不磷數者咸令
徳有一加於人而公兼之物以名體名以方徳信美已
然余知公者就其行徵而符之公久莅諫垣有犯無隠
危言累百牘可知者如為建儲為視朝為抑奄尹為斥
權嬖為止畋遊為登正黜邪為公進退刑賞為申寃濫
為振災困為論列大禮務舉前旒而啟之明拔黈纊而
納之聰崇議切辭何明也何髙也又何亷也而翹翹批
逆中立而不倚不變塞以期至死如其强如其堅暢其
末為詞華詠歌而又盡南岡之能事畢矣有而似之誰
實方之公今賦政東南省至于王丞弼極髙明諸叙為
日麗辰揭小人作詩公焉永懐以慰其願
公位之煌煌兮公道之堂堂兮堂堂且南岡且陵相省
之屏也台揆之升也道大行也極髙明也展大成也
　　　表弟蔣秀才遺文序
李義山序李賀集稱賀死時語其母帝召作白玉樓記
頃之烟氣起賀死事傳于今七百年人信之極章著余
近得姨母蔣夫人説表弟事知千載有繼賀者事復章
著葢氣元英靈天人流通自輕清降凝俄復歸返若帝
有命兹固古今之理與弟名燾字仰仁故樂亭令君遺
胎而生夫人方在蓐恍惚見道流三人入房便失其一
燾既免矣襁褓神穎能言誦習九嵗治四書易皆通十
一入為府學生鄉郡知名十四應鄉薦不捷而聲轉蜚
溢𨽻賤遐僻莫不喜稱之丁已之嵗其年十六冬月將
盡一旦枕上呼夫人曰母寧知帝京有紫府瓊臺乎母
曰不知又曰兒當以母老辭歸可邪夫人訝其不倫且
謂囈語置不問數日夫人長壻劉􁥙來㕘賀元節入燾
齋見周易書中有夾置一紙書千百言取觀之乃燾所
記前夢事其初曰某年月日夢老父引登髙境目曰紫
府瓊臺撰文曰翠碧重華玉殿金闕其末曰某再拜泣
請家有老母願放歸養姑還云云􁥙未及讀中文燾適
來奪之夫人亦來問故不對夫人取紙將視燾窘遽云
母毋觀此泄天中機夫人惡之抵于地燾遂拾置冊中
其年秋燾病病中語夫人李賀為帝召為文不免死奈
何三月日燾竟死死後屢夢於夫人一夕見夫人即馳
去夫人逐之人言燾今非復若疇昔行也夫人愈逐之
及問燾今何在燾曰兒為召作丹臺記夫人言丹臺非
世間有其天居邪燾愕然曰兒不得如昔滯行即去一
夕又見燾父言吾死不如燾吾死即滅即散燾死不滅
不散渠乃全者欲來即來耳言既隨復見燾夫人問其
死状燾曰兒死従首上以往又言不滅等語與父言無
少異又曰母哭無過慟若過慟若不葷食若拈弄兒典
籍皆令兒悲遂寤凡燾之章著若此嗚呼燾果従長吉
游諸清都紫㣲謁帝而代言乎何世不幸不能留燾使
麟鳯埃壒也夫人將顯燾燾故未及為古文辭獨時文
數十篇自題曰東璧槀夫人取刻之俾允明序夫人又
言燾記夢文在冊中後為某攘去并文亡之故今不得
其詳燾與余皆為特進柱國武功伯天全府君外孫魏
舒之譽將望於燾余實甚愧之因序燾文詳列為後人
誦燾雖未仕徳行備美幼受夫人教旦畏恭如嚴師夜
乃慈戀達母子之恩三嵗人示以文鳥燾曰我非畜鳥
人也性復簡静温洽今刻文亦可為經生法
　　　表弟號懐海生序
表弟徐美承抱志曠濶予前既序其字又告余常欲白
其抱為一别號曠濶有踰海者乎李謫仙曰海懐結滄
洲可號懐海弟曰唯又曰吾世偃王後也食東海特進
柱國武功伯祖也稱必先東海上輕車錦衣將軍考也
自呼東濵遺客則引伸懐義於思祖考者亦可耶予曰
亦可也人懐在中有依焉而不離道皆可也弟志既卓
存而充之耳予祇従其題漫浪言之天公地媪東王西
母塊岳抔湖盥日澡月九塵彚毛衆蠕集蠓裸骸而植
行者稍黠於其羣因持氂以長毫咄哉何足以數有能
瞥視而不盈溟渤小聴而不響潮汐鼉龍之腥不滿兩
鼻孔魚鹽之味不充寸舌端爪承三山吸竭四浸爾將
謂天神哉一六尺人耳此乃所謂懐者自懐而一之不
知身為海不知海為身此則懐之至者羣黠於蠓者因
驚而異其名曰仙豈知仙非别一種物吾輩懐者往而
為之耳凡仙悉可為吾輩先為儒者為之最易弟毋謂
我毛肉齪齪然焉能仙焉能仙不然也吾已號弟明日
來従吾執手髙步而往
　　　銀浦序
若夫商飈掃夏𤣥露洗秋碧瑤晃清㣲之田黄金横蔚
藍之界霜輪涵暎榆葉縈迴爾其滌源尾箕垂條參井
發坤成象衡蒼涉津淵淵注玉傾銀渺渺翻瑶瀲碧葢
絶地天通而氣潤華葢子以母顯而色従皓金虹飲華
流雲和汐韻貫元精而霏沆瀣倬皇文以示昭回乃有
奕奕侯門翩翩公子織婦貽枕海賔贈槎迎仙鵲羣躋
虛龍縞躡翠梁而徐度遵青霓而上征窺星妃步襪之
塵浴天媛湔裙之水滌蕩肉骨磋鑢容華拔雲體於塵
嚢噓仙風乎泥殻江漢以濯金玉其相寓蘧廬則為潔
夫游泬漻而號𤣥客陋宋郎之口過嗤郭生之慾凡余
也幸抱君平之靈因成七襄之報公子徐氏美爵為名
余前擢桂之漫郎曰祝允明其中表兄也
　　　毛夢哲字叙
夢哲為今内相三江先生主器始將生時先生夢前内
相嘉禾吕文懿公過之因取文懿名名之曰希原賔友
多為制字而未定也比允明來京師夢哲又辱問焉允
明曰即為夢哲何如請質諸先生先生謂之可夢哲復
倩為叙不得辭因竊推先生之心告夢哲夫先生之欲
夢哲希文懿也豈曰以其位固以其賢也故字之㫖若
是然誠欲其希賢者也則曷不擇夫古之大賢若聖人
者而命之葢於是愈可以見先生欲其子希賢之心無
不至也惟夫欲其子希賢之心無不至也故隨所觸遇
而輒白之疇昔之見文懿也寤而心警焉而夢哲適生
於是遂以稱焉使當時夢古聖賢或事物之良可比喻
以為賢者吾意先生亦將隨以命之矣大率欲達其望
之之心而已文懿以耆徳宿學夾輔累朝國倚其功民
被其澤士仰其風而身膺寵光位極人爵夢哲希之而
至也則夢哲亦文懿而先生之心得矣然文懿之在當
時其自為者亦將有無所希者乎予又意其所希者不
踰夫皋夔稷契伊周孔顔之間也今先生之命夢哲又
獨欲其希文懿而已乎殆不然希文懿所以希前數聖
賢云也而豈徒哉此又先生之心無所不至而無窮者
也抑允明之昧昧則無以長吾夢哲有一道可以為夢
哲䇿功焉文懿不可見矣希之者求其所謂賢者若前
所徵焉爾今先生之徳之學之功澤名位即文懿也庸
詎獨文懿所謂臯稷周公之同歸也此文懿之可見者
也夢哲果欲齊文懿且以成先生之心乎求之家庭足
矣
　　　楊氏三男子名字叙
長洲楊氏三友昆以其三男子名謁邦大賔遂字乃辭
受書返以迄祝事禮也初三昆之長安卿生檄次昭卿
生楫次威卿生校世齊而齒縣昆謀曰夫生子者祖咳
而名名立而字字成而祝故名以别命字以章徳辭以
祝成古之道也楫也齒長而第仲若伺厥昆季偕長而
圖今之長者無乃曠脩抑唯今長者是務孺將怠焉夫
調義以起禮時也寘齒而並命順也舉一而畢二知也
盍并作焉於是以質諸賔人賔人曰善乎深謀哉昔者
先王尚象制器以前民用刳木為舟剡木為檝舟檝之
利以濟不通致逺以利天下葢取諸渙檝字伯渙若以
禮義為舟檝典常為大川用迪于五彛庸于百度將集
善以凝徳聚其渙濟其履亨其道利孰大焉先王秉忠
信以詔臨于四方四方化成易繩以契百官以治萬民
以察其既降也滋冈孚以渝記曰殷人作誓而民始畔
周人作㑹而民始疑其在于今非契策也㒺政檄字仲
符夫忠信以為檄言行以為符執檄而求符主於心而
履諧發于躬而物格作于事而道盡厥允以㒺斁先王
戚人之不人肆為之庠序學校以教之五品乃孫百姓
乃親校字叔教其敦詩書則先民服聖哲惟法語用遵
父昆用循用充率天之命以無靦于物教辭既登三子
旅而矢之曰二三子欽思哉凡物各名名各字字各義
惟義弗各于道是故人萬其行行萬其義義一乎道二
三子慎之交脩之引而申之觸類而長之成人之能事
畢矣二三子欽思哉三昆拜手曰俞哉敢敬拜君子之
貺顧三子前升階由隅摳衣上堂再拜稽首祗對于大
賔曰唯惕哉肆成人有徳小子有造惟弗堪是懼敢不
夙夜承事以無隊師賔之𢎞誨金成性父視三子猶甥
也揖而進之曰美哉洋洋乎令猷也哉布䇿敷几肅賔
請載其辭出以號三子而授之
　　　徐氏三外弟名字訓
外大父武功府君既歸閒樂天觀生無不自得游放歌
嘯融融泄泄而所軫於念慮者獨以未見其孫耳嘗書
二字於籍曰美承先人問之府君曰此吾孫名也子他
日必見之已而府君薨則美承在胚中矣薨後九月而
生果男也於是府君之心已慰於㝠漠既而美承又連
得兩弟皆男舅氏前錦衣衞指揮使嗣勛甫名之曰美
朝美爵今皆長矣美承且弁舅氏又従諸賔之請加之
以字承曰志學朝曰自學爵曰天學使允明敷其義㫖
以教三弟允明曰諾惟人之所以承其先者非一道然
要以志為主志立則道行矣惟人之顯而朝廷者亦非
一地然必自學中來學優斯可仕矣惟人之爵本外物
而孟軻氏之言則有天人之辨以為仁義忠信樂善不
倦乃天爵也人能脩天爵則其學正矣凡此三説葢字
之義也因名而出者也我舅氏之所望乎三弟之㫖也
三弟其必欽識之而允明之意又有溢乎三説之餘者
且拳拳不能休將重以為三弟告夫承在乎志孰非志
也而有切者焉聞昔者府君之童也嘗揭一聨語於書
室之柱曰男兒志氣雲霄上君子聲名天地間時多比
之寇萊公華岳之詠已而果然則府君之志何如也弟
欲承之請事斯語矣人之在朝廷孰非學所自邪而府
君之立朝其孤忠元烈何如也則弟欲學以為仕請事
斯語矣人之有官孰非爵哉而府君之爵文臣之極者
也則弟欲脩天爵以伺人爵之従請事斯語矣三者非
一也而三弟欲踐之則皆法吾祖而已矣無必泛思而
旁求也傳曰公侯之子孫必復其始於戲三弟必勉之
勉之而顯則庶㡬乎用以緝我祖之丕烈就使居隠亦
不失為世家之賢𦙍也已允明生晩不幸不得受烈祖
之訓命雖然竊有志也於乎深願與三弟者加勉之
　　　史在野字叙
物必有合而後久者莫大乎五品五品莫大乎君臣矣
凡合父子兄弟以天夫婦以禮君臣朋友以義五品之
不孫也君治之是五者統之乎君臣焉詩云率土之濵
莫非王臣君臣合而不可離久矣而先民之訓為臣者
葢云合則従不合則去然而君可去邪去者以位言之
分者無去也故曰無所逃于天地之間孟軻氏之論臣
有市井草莽之稱意亦若此今天下大一綂野而耕市
而工商其誰不共臣之職隨州太守史君名子為臣大
賔為字曰在野在野讀書脩行以為士然未用也於是
則亦共為臣職而已矣耕而賦工而庸商而税心誠輸
力効之以至夫在官者事事學而求用之皆然也勉焉
而已耳無所加乎竒畫怪行出位而謀也如是則義矣
道合矣無所愧乎君臣之分矣而名字者宜吾欲益在
野欲在野以三隅反耳所謂反者謂五品之皆然也一
者無所逃四者其逃諸雖然以為逃也而勉者情也之
五道者道也無所逃於心在野其念諸在野之室吾女
弟也又在野資甚穎才力警健又有賢父師吾之所大
願望也
　　　羅曉字辭
羅以善聞焯于呉門粤徳儉父産此鳯麟惟此鳯麟其
名曰曉賔人象徳啟東是表皇鈞造嵗環運宵旦赫斯
燿靈實繫厥判命駕暘谷濯景若木金雅既騰六合清
淑萬矇忽昭羣伏以起容光必照蒼生仰止析木而炎
夀星而寒莫不自東靡異趣延惟天有日萬物之則大
明啟宇咸作于出維人有心函氣以存嚮晦宴息隨候
而昏昊天曰旦無然泮渙丹臺煌煌千彛炳煥泰定光
生明而思誠事至而應物來而名禮不云乎志氣如神
事物將至有開必先易不云乎山天大畜篤實輝光日
新其徳敬哉羅子惟明之劭五品爰察家邦有耀載鑒
于物昕則有月燭亦代匱其輝不竭作物之勲乃肇于
晨羅子敬哉毋靦照臨
　　　袁植字叙
袁君漢章之子名植字斯立請予敘焉漢章髙士斯立
又敏邁好脩宜有以深期之語之曰植者立之也斯立
者其驗也子受名於父受字於賔名䇿其力字睎其驗
二義交致焉兹請先視子父以䇿力父善教矣教子以
謹言植子之言也教子以脩行植子之行也教以尚志
植其志也敎以篤學植其學也教孝以植其子教友以
植其兄也教慈教忠教别教信以植其為父為臣為夫
為朋友也推之而皆爾皆植也子也力言必謹言斯立
矣行必脩行斯立矣志必若孔顔學必若游夏子必若
曽兄若舜慈若文王忠若伊周别若臼季信若晏子鮑
叔推之而皆爾斯皆立矣子戴蒼而履黄與飛走者殊
科而忍自仆乎哉於乎太上自立其次植斯立若植而
不立斯為下矣子之父賔姑望子以其次子獨無意其
上耶予則進子以是固嘗曰敏邁好脩此其為上之道
也其來驗可勝用哉予願與子父若賔也而同遲之
　　　袁氏四子字敘
袁氏世為呉中善家居郡郭之南濠南濠萬靡之區而
自袁氏出者率惇厚周恪雍喈莊雅為尊者以慈稱卑
者以孝評交者稱其多益也其曰存省處士漢成宗族
之所推也有四男子曰楷曰模曰楨曰橚賔為字之楷
以斯端模以斯範楨以斯厚橚以斯瞻斯端娶余表妹
趙氏於是存省以四子字叙屬我吾固曰袁美世濟觀
取諸名字者而慈訓章矣四字之義與其名不相逺亦
不過深而無不寄規飭之意古人之取亦若是耳故文
字之義無必煩陳且為四子推所以因義而樹功者行
已有恥而遵義則若楷之端矣動必以禮則可作人模
範矣以仁存心則楨榦立而本厚矣内誠而表荘則如
橚之可瞻矣聖賢之教不舍是以為先善哉存省之所
取也然此父道之一耳名字用情如是而況於日用之
間乎而今而後親長以名呼朋友以字舉入耳怵心乃
履諸其躬不為孝子良士不止如是不為孝子良士亦
不信也四子毋泥字義而眩文華此而翁問予之㫖予
為言之職四子勉之毋作父賔羞
　
　
　懐星堂集巻二十九
欽定四庫全書
　懐星堂集巻三十　　　　明　祝允明　撰
　　外教
　　　重脩蘇州府開元禪寺之碑
呉大帝赤烏中乳母燕國夫人陳氏捨第為空王居在
今闔閭子城中之西南維時釋端文師實肇其績寺名
通𤣥唐明皇帝以紀年更天下寺頟郡擇一大區専之
吾蘇遂以通𤣥當焉開元之號於是始著晉代有石像
二石鉢二浮海而西至于郡之滬瀆里人朱膺䖍奉入
寺迄今遂為中土神寳詳紀見於法苑珠林諸典而韋
太守應物皮處士日休以來吟述接響寺於是為選佛
場内神化名藍又不特稱大而已舊有贍僧之田為畝
千餘今雖未復而刹右蔬圃廣數千弓猶陳夫人花苑
也牲石之載名文久顯而竒渥温氏倒屨之末郡罹干
戈寺歸刼灰碑亦解碎雜伴瓦礫故無得而稱焉皇明
平定永樂之初寺主永宗和尚重翦茆棘𢎞建諸果為
大雄殿為千佛閣為山門為戒壇為僧堂丈室精舍庖
湢次第咸成像設畢備而神像與鉢巋焉無恙寺觀返
舊繼者指南又返緑隂堂以待海内名賢之莅止堂葢
元綂乙亥恩公㫁江所造虞文靖公記之者也惟正大
殿未就南公之徒澤源宣禪師奮為經籌餘三十年而
復竟成於是故蹟無遺廢矣宣之上足潤公天雨持席
既久亦復新敝易殘補缺増華潤傳濚源潔濚傳今玉
澗清公益克紹述以戒壇殿壊特甚更撤建之而塗塐
儀相整肅具足芳園流池曠廣澄活卵濕育殖果木茂
麗中興之功更為大成則今𢎞治丁已年也其徒與外
刹同勤莫不一口讃歎清師之功堅固光明勝果能圓
靈場載闢是宜追初照來登示金石謂余郡士刀筆可
寄竊惟千載神區五天分化道俗依仰遙賢稱誦一旦
完結輝赫江海凡音肉語不能宣賛乃為録述本末大
概姑為刋著以伺鴻手行字就列復説偈言南閻浮提
最四洲兹藍前後表江南呉媪唐王創繼雄十號具足
天人師浮大瀛海化身來神通變現悟衆生靈感道俗
昭贍部刼輪環轉壊復成紹千嵗往啟萬來大哉諸此
勤宿力今力轉大恵清師殿閣欄楯耀七寳慈容變相
威儀儼旛□香花燈燭等坐樂荘嚴種種具流泉疊山
曠大園花葉果蔬禽魚順如大日月開光明願此功徳
在人天無量無邊遍恩有諸佛菩薩摩訶薩
　　　蘇州五顯神廟記
造化之數五為大紀爰自三才奠居而五行効用象於
天為五緯形於地為五物麗於人為五徳貫幽明而共
徹質鬼神而無疑者也五物之神其在於上為五天帝
所謂靈威仰赤熛怒白招矩汁光紀含樞紐而配於人
帝所謂太昊炎帝少昊帝嚳黄帝官神所謂勾芒祝融
蓐收𤣥㝠后土其致一也明堂既祀上帝而小宗伯又
曰兆五帝於四郊皇朝既祀星岳於郊墟又為五顯専
祠於他山亦其義歟五顯所起未審前聞世所傳祖殿
靈應集云與天地同本始年逮光啟降於婺源王瑜家
語邑人麋至嘗血食于此於是建宇棲之功祐丕格邑
人依怙初名廟為五通大觀以後累封王秩昉有五顯
之稱宋迪功郎國史實録院編校文字胡升所作星源
志則疑㑹要不載姓氏而推本於五氣亦近雅論升又
辨五通之説按李覯作五通祠記主在報徳不知其他
此云政和已廢五通宣和始封五顯審爾則非五通明
矣又佛典則為華光蔵菩薩之化夫自執一者觀之以
為神祇鬼判然不相謀也且三皇二帝固皆人鬼何亦
麗於是乎聖既有之賢亦宜然葢一元合分精英旁魄
或於天或於地或於人無不可者惟圓機者其知之矣
呉郡行祠未的所始或曰始於建炎即織里橋南朱勔
舊苑地為之嘉熈中比丘圓明重建正殿寳祐甲寅通
復鼎新又増大雄殿於東序景定以後正知善已繼新
三門兩廡以逮行日踵持月有閱經之㑹嵗脩慶佛之
儀入至元間日又勸善男子孫子發與弟子榮特建華
光前閣元貞衆力復成後閣大徳中如海購地拓廣再
置呉江田為長明燈油及贍衆費延祐丁已寓公葉武
徳又作圓通殿此皆延祐七年呉江州儒學教授顧儒
寳記平江萬夀靈順行祠所述也暨入皇朝嗣者不弛
而嵗久頽燹正徳初同守李公恒聴訟於是乃加葺飾
更剏傑閣今主僧某來謁予記於戲以神之靈貫三才
通古今遵乎上而信徵諸下而従衆既歸止徒宜䕶持
予敢従民以徼于神尚有異休如水以沛如火以光翊
聖圖煦生類以昌于無疆哉
　　　呉郡三茅觀碑
道无在无不在神无為无不為无為道體之本有為上
下之契是故崇宇備物貌像熏炬明之所以事幽流祥
集釐烜赫震盪神之所以答物若夫清𤣥眇穆希夷以
㣲昏黙窈㝠恍惚有物其誰得而測之非夫假顯尋㣲
潛機暗㑹則上下左右安在而可通也寥陽通明之闕
三垣紫㣲之府曜靈廣寒之宫七寳芳搴之林西龜位
乎九光蓬閬集其八子莫不髙卑秩奠後先襲綴於若
岳卿定録保命三真茅公興乎嬴劉之代而窮乎宇宙
之永出乎咸秦之里而宅乎勾已之岳三霄秉法九截
承事京江南北尤隆且繁亦由明靈發跡之神區故與
呉郡之宫在城中之仁風坊始於淳熈復於天歴再燬
於洪武復於成化而廣於𢎞治備於正徳焉比余返初
主觀道士景用圭薦状列績乞文勒石維三神道峻功
巍靈煌跡赫凡其琅霄紫冊楓陛龍綸英工翠珉之筆
騷客金薤之謠鏗聞駭矚沇溢鞺鞳粤紀兹區則貴實
録故為詳纂次第而稍系之云始淳熈之剏未得其名
必有廢焉天歴乃舉其徒口傳以為建炎之燹且髙孝
紀年先後顛亂按盧氏郡志獨揭淳熙尋光寧諸朝郡
鮮兵禍則呉回之先虐甲子亦未稽爾至於天歴己巳
本府都紀冲静法師俞心淵搆而未𢎞其徒副紀倪𤣥
素廓而富有洪武壬子再燬主者即倪之徒袁静和未
克復舊迨及壬午袁之徒龔允清㣲為葺補久益蕪落
僅將為墟龔亦耄矣而以其徒未堪興廢之任乃致袁
氏徒孫之處他院者曰范處恒之弟景浚之請于有司
來繼主而託焉時為天順癸未所棲纔存寝室五間而
已浚之多才乃鳴于宫請納賦以廣傍地而附益之乃
以成化某年肇築傑閣五間其崇三十九尺延十三丈
前為山門三間左右辟址以需後舉時則秋官主事馬
公愈侍御夏公璣按察僉憲張公習亦加相焉暨于𢎞
治乙卯浚之復以已資肇帥其徒住持譚惟重及蘇惟
顯勸募加構正殿三間髙三十尺深廣稱之前敞三軒
傍翼雙樓其度皆如殿殿閣皆肖三君望像供奉百具
完周而庭列爐井傍結房寝庖湢従寮(缺二/字)詳備時則
用圭與允清嗣傳之孫王以正者亦皆効勞而成功皆
浚之也乃至正徳浚之惟重皆已羽化而用圭奉檄紹
主又克負荷遂以甲戌之嵗與其徒錢守藴更造石柱
山門壯麗加舊又添作二門重甃閣地於是觀事大備
時則郡人陸宇府通判焦君思明亦各効財而成功則
用圭也觀之廢興具是伊主嗣者慎保無隳勿負師慢
神斯永有終(缺一/字)用圭之志也嗟乎赤城大霍霄端雲
表上(缺一/字)星辰之(缺一/字)句金良常便闕隂宫下緜山河
之限神之格人不可度也鵠翔悵語宿頂玩丹人之事
神不可斁也昧夫或疑曰人命生滅必有司録則元夀
之先必將泯棼乎施治屬部茍無居方則江介之署殆
均虚位乎揭䖍妥靈須用世器則清𤣥紫緯之標不假
旄節乎噫嘻是何言與仙科授轉亦猶人代豈謂九官
未建農軒之績不熙也𤣥功周普不限方域況復岳籍
總綂呉越之區其本也至如蕖冠繡斾瑶鉞琨章琳腴
翠釡瓊闈緑室錫酬九事童女三八天授當由於鬼工
人供豈妨乎世匠斯(缺二/字)也幽既有之明亦宜然於是
靈官有侐像設具嚴蘭膏寳熏金摐玉擊霞飄星轉班
僚列拱乎璇壇日就雲瞻士女降升於筍席終嵗(缺二/字)
之日三春降㑹之期或爇鼎踐盟或敷筵蕆醮廣集四
民之卑衆連十等之臣莫不幽以顯通髙従卑聴俾爾
親睦倫屬和乎室家固厥倉箱登其黍稷奉親者長充
鼎釡茀子者遄秀芝蘭蠲痾保齡辟非消難傳曰流潤
萬物徳加鳥獸各獲其情禍福驗明風雨時五禾成疾
厲息暴害絶㫁災眚而逺戎兵於戲盛哉來爾道俗霑
頒拜賜勤恭脩奉玉珮金璫流鈴火珠青芽燕芝得人
可授紫符金刻𤣥樞有光我作空歌師吟弟和皈命三
君歸與歸與王君赤真青童金母煙軿霧乗停龍跱鸞
嘯仙妓歌𤣥雲爾乃登歌旅迎當得感應詩可以興爾
其習之其詞曰
渺渺金陵曲三峯煥嵯峨勾呉奠離宫刼峙層城阿朱
官導素虎婇女擎紫華鸞簧玉折矩游盻同山河齊神
躍太霞不動江湖波念子勤奉我衆脩興無頗隤阯孰
曠宻非計年刼多將子遂幽躭皓暎生青芽朂我治區
衆萬善蒙一和士誠女信丹寸地為仙家呉之濵兮越
之涯道俗(缺一/字)林兮藹如麻俯呉宫兮予女嘉子善事
兮予如何神眷我兮能文揚鴻瑑而齊遐
　　　㑹道觀脩建記
域之教也三曰儒釋道道之紀也三曰希夷㣲道也者
殊軌轍而同歸貫有無而為物故軒堯垂衣重華褰裳
其與夫詔為國於烹鮮指㝠機於寐鹿一也若夫視聴
之接禮樂之交善福與慶賞均流淫禍共刑威並降則
柱下之法亦不倍於東魯者矣是故由其無也則精蔵
窈㝠物藴怳忽等聖智於芻狗自其有也則璇壇蕋宫
緑輿羽葢嚴法象於瓊科葢有之以為體無之以為用
亦轂輻之義歟此呉中㑹道之觀脩建之績不可黙也
始端平中綿州道士鄧道樞従文靖魏公來游趙守與
􁤏俾居郡城文昌宫宋社既亡斯址繼得即郡人上官
氏之廢囿也道士因别築而棲焉名㑹道觀時有家則
堂鉉翁為記逾元迄今觀既頽落記亦亡失住持張復
淳者玉峯人也中蔵冲淳外貌朴簡然而秉尚堅毅操
力精勤啖素靡間於隠餐居財弗别於私篋視真宇之
失觀若膏肓之匿豎於是發其帑畜徵諸善信又得今
中執法顧公故連枌社時猶青袍為之倡募賛縁由是
民俗嚮赴金穀既集土木湊呈夙壊聿修新搆載起有
若三清殿有若𤣥帝殿有若山門有若夾廡皆一日鼎
成完滿𢎞壯綵土塑像𤣥金鑄罏洎諸法筵供具亦復
種種嚴備巍乎煥乎恍焉太赤青㣲鬱蕭通明之壇倐
移於闔閭之區也始營於成化之丙申收工於𢎞治之
某嵗念其劬劇冀在孠承謀述文詞來託予手嗟夫世
多斥道請借儒喻刑政者理物之末徳理者陶世之源
士不盡彦則簿牒刀杖日閧於訟庭不可謂鳴琴畫衣
未足以為政也清虚者𤣥元之體供養者感應之機徒
不盡賢則殿閣香火空眩於塵目不可謂見素抱樸未
足以輔世也不然角冠黄裾五性胎積而符劔焚誦日
喧於其宫信弗能以延真馭集靈釐矣而彼天下紛紛
萬官府吾亦未能保無一臣之弗敗官也昔者鄧君齋
科精嚴朝禁眷委逮乎髙峯之青章既籲松闗之黄頭
終突退蔵於兹道價髙卓已而踵其席者越二百年今
張師天抱既超宗授尤異葢自莫月鼎傳之張雷所張
雷所傳之步雲岡步雲岡傳之周鶴林周鶴林傳之郭
本中郭本中傳之張秋谷張秋谷傳之郭紹林師則紹
林之上足也成化壬辰受檄部街號純誠凝静宏道法
師勝縁既諧𢎞勲乃集視諸彼哉勢同霄壌今有弟子
曰繆徳安楊徳銘孫徳欽孫曰呉明椿宋明潮於戲師
尚有以終之日帥其徒精脩虔禮逺躅鄧君近武諸祖
祝釐行道蕆事日嚴雷霆斗曜調元化於雨暘笙鶴龍
鸞接羣真於寥廓俾其良者揚𤣥風於世外亞者守𢎞
業於無窮庶㡬神鑒人欽以不負昔人事
　　　南京洞神宫崇𤣥閣碑
都城中近西南維舊内之後秦淮之右有川帶之曰清
溪由六朝來有𤣥元氏之宫今號洞神成化中一松顧
師即正殿左方隙地謀造重屋以宅上真乃出香炬餘
嚢為之柢本又扣諸善信者益之於是購財就事由某
及某(缺二/字)而工成凡為閣三間七梁牖格户壁豐墉周
繞肖𤣥帝像于上屋之中神容淵穆臨莅有赫蓬猷四
帥龜武二靈嚴列具侍香幢經樂可蕆而壇榜其題曰
崇𤣥之閣無㡬顧師委化余往來都邑每假閣之傍舍
而館焉於是其徒唐紹倫李真祚請紀于碑以永師績
夫謂帝為浄樂國嗣成神受勅鎮綂北方者道流之説
也謂北極即五行之水𤣥武二物之精不可以人鬼稱
者宋儒之議也按先王祀五帝祭四方兆五帝於四郊
與周公明堂上帝之祀皆五天帝也鄭𤣥以郊為五帝
黒帝即汁光紀明堂之帝為家語所言帝顓頊而神𤣥
㝠者𤣥㝠即脩熈也王肅諸儒皆非之然特駁其誤以
郊為祀爾如家語之説則顓頊𤣥㝠亦人鬼也惟帝以
其聰明正直助化盪魔往往流形著跡震燿耳目而道
流所傳帝訓不以人之敬怠為福禍者葢大公而無我
斯固帝之心也然而威靈肹蠁不度矧射是以天下之
人欽崇祗事㒺敢怠遑繄兹一閣之奉不足為帝之益
而有敬亡怠自弗能已此亦民之心也豈惟民哉我太
宗皇帝繼綂御極致孝鬼神建構太嶽雄拔海宇聖人
剛嚴睿知勤儉造邦而獨力乎是豈亦漫忽而為之者
哉咨爾諸黄冠師無虞人之弗虔惟虞已弗虔無怙閣
之易成惟怙已善守則惟爾之職先顧師之心神其祐
于自然安祉無極
　　　鎮江府道紀司移建記
王制以黄冠之徒徧天下令郡縣簡其練於教而敏於
事者為之長以綂之有官矣則又建之司署俾位以莅
之其署率多寓於觀宇之廣大者凡大郡之署曰道紀
司鎮江之司舊在𤣥妙觀正殿之西廡神人雜居喧寂
交厠居者知病而茍息焉亦久矣𢎞治初魏君守真為
副都紀君有通材洪度而埋日力於片香寸炬數巻枯
簡中其胸次眼界如錐括嚢駿繫櫪發露騰踔豈能自
己視其宫傾焉缺焉漫黟焉若體疢廢弗能一朝寧乃
奮興一圖應者響集材既大具始飭三清殿繼創燕堂
鉅屋五楹以及従舍凡縻千餘緡觀工訖以其餘貲羨
材相隙地於觀門外途右之南鼎建新署凡為堂三間
門一間左右廡㡬間昉乎(缺二/字)之(缺二/字)落於(缺二/字)之(缺/一)
(字/)既成遷舊治而位焉辛未嵗秋邦大夫諸公聘允明
綜治郡志館寓觀中與魏君處久之嘉其人而樂其地
君因述創司首末請記于壁夫建事者必在財與力聚
衆之財藉衆之力以興舉者官為羣有司私為緇黄之
士乃然然而琳宫梵堂之視官舍也每易於成何也或
曰政實多門彼無它務焉爾斯亦然矣然而政之大於
興建者則宜無不治矣而或不然焉又何也葢凡有所
建樹以集庸究職也者其必有存乎財與力之外者歟
魏君之為人如彼其建事如此纂而章之凡覽者亦有
以得師焉君既畢志遂請老退處静室消搖與游今嗣
官者曰某繼是尚益師君以不怠懋哉懋哉庶斯署偕
其人以勿壊噫予猶謂可助乎吾徒之師也而況於其
徒也哉
　　　勅賜蘇州府報國禪寺記
姑蘇報國禪院在郡城楊家巷初至元二十二年有嶺
北湖廣道肅政亷訪使失其名捐楮幣購地為供佛道
場殿堂門廡周嚴其内垣堞溝塹衞䕶其外延普照智
明師主之一時禪風甚盛再傳覺無像三傳某子通暨
入天朝洪武中併𨽻開元而棟宇摧落場路灌莽淹沈
嵗時不遇縁主景泰之際爰有大徳曰志學來以自任
廢起缺完故壯新華剏築法堂丕樹幢教天順改元復
請于朝報可仍以舊名勅賜為額就令學公主之既而
公示寂衆舉其徒大用釗公繼席釗益𢎞振載建正殿
以及寮室荘嚴像設種具件足釗傳法南南傳能香香
傳仁桂乃具始末及泰定丁卯通師所立寺基圖簿示
予求記按當時所載寺南距路北距塹延七百尺東距
火燒池西距紅白二蜘蛛溝袤四百尺前出官衢三面
阻水所轄山場阡陌甚廣别有下院七區可謂盛矣又
傳亡宋遺老鄭君所南久居其中所南狷獨少合寺多
佳僧亦可知矣予謂夫創復之功固勤然紀事者其徒
自為之亦可矣而必問之予曹豈非以其言之文可以
傳逺耶従而為言固當使紀於今者(缺一/字)然著以重覽
於後者惕然慮以嗣則善矣夫二教之徒其事之所以
易建者何哉倡之者無禁従之者非勉故也倡之而無
禁上下然矣然其洞心性出世外超生死者上士之志
也消罪苦得安隠樂人類者細民之欲也為儒者不及
此而彼乃専之則盡生人之屬誰不欣躍以従之者歟
先王之於人也養於井牧教於學校行於禮樂齊於刑
政為之祈報為之祓儺生遂死息而已矣人無他好惡
亦無他念慮也自竺曇之敎至於是以其所有諭此所
無此之有者已衰於舊而其無者方切於今則従違之
勢安得而不至此極也今百神之典祀儒官之建脩斂
其財役其力民以勢従之爾惡知所謂法施定國之五
者哉故不知而倡之雖従猶勉耳有能奮志樹力大有
為以復先王之法亦若其徒之勇焉則其效當亦有異
於斯者今第持空言以求勝彼而行乎已者甚自恕則
又何貳乎彼之易建事也乎於乎發慮精厲力堅勢與
時而偕行作則必要於成桂之績信美矣而斯道也豈
獨斯績乎哉
　　　書繡觀音後
昔在竹林普陀今在丹紗綵縷不知已來未來時際大
士在甚麽去處縷也鍼也紗也手也眼也心也少一件
大士不來不知那一件正是大士咦應以縷鍼紗手眼
心身而得度者即為現縷鍼紗手眼心身而為説法捲
去像㡧大士不去
　　　了菴記
有一苾芻其名曰義往蘇州城卧龍街上報恩賢首大
阿蘭若於大阿蘭若中造一小舍號舍曰了於身稱喚
亦復如是來請卧龍街中菩薩弟子明為説其義我聞
世人謂諸心事究竟完結謂之曰了如苾芻㫖謂之曰
了我未知識譬之如舍於舍一間謂之曰了一間無逆
如一間外為當曰了當曰不了謂當曰了則舍有二謂
曰不了舍身乃連譬之如舍於舍一間於間一柱謂之
曰了一柱無逆如一柱外還有一柱還有十柱百柱千
柱還有一梁還有十梁百梁千梁乃至又還有椽有栱
有牆有瓦有門有階為當件件謂之曰了為當總件謂
之曰了於件謂了則未完舍於總謂了件非非了如是
苾芻不謂一舍乃謂一身如謂一身血肉曰了四大見
存如謂一身心性曰了心性未泯如日已没謂曰日了
如謂已了明日還日如謂不了日在何處於一夜間為
當曰了當曰不了於此境界於此時候為當何稱為當
有稱當無有稱我問苾芻苾芻無荅所以我於稱喚云
未知識云何為説我聞菩薩究竟完結在一大無苾芻
如是當大明心當大見性當大發力如是乃知菩薩究
竟完結在無所了亦無不了亦無無了與無不了轉轉
皈無乃是了義苾芻聞我所説歡喜解悟乃為約宣此
義而説偈曰
我觀苾芻身非無非非無身外復有舍舍外復有稱如
是以為了如稱木云灰苾芻如了此無稱亦無舍無身
無我語而究竟完結
　　　簡義上人
不奉慈誨已久恨疥癬被體未能奔侍丈室蚤晩期抽
身一往也昨夜夢被人誣以殺人窘撓間忽得師來導
引同入佛場亦有仙道㕘列師以有一寃賊作祟果一
物踞朱案若人若猴師持薝蔔二朶擲起花騰飛空中
怪物應手形影灰滅餘花散落瓣瓣如雪余意乃安與
師更周旋久始覺思平生無傷人害物念豈四大家裏
六賊將肆毒害賴師導指脱此寃纒乎隨服以還先此
馳訊遙丏洞察㕘面領受
　　　記夢中作伽陀
爾時遇佛子云所有都失各各大驚怖奔走四尋覔散
亂如狂痴走回各相值開掌各示説在此何曽亡急急
同把去納還兩足尊納已還共看元有還在此此必是
佛説而非波旬説
　　　顧居士頌
顧居士始操刀作饔夫絶精美一日曰我負衆生我負
衆生我以一毛塞一生將不給奈何乃峻建法幢念先
絶殺不戕一雛雞次絶葷血次循脩鍊家訣為調坐法
乃逺遊尋師博訪㕘終曰非西無歸矣乃一乎是其所
為外不能知惟知其一擲脱世上事無公私小大猶本
無者勇絶勇絶昨日忽命請素知識集謂曰明日我行
請為别衆固未信去明日復集候居士坐見曰未也時
午幸報已而報午拱手曰往矣遂瞑夫文輔及三五武
烈奠天地孝滅軀貞徇死撑拄宇宙皆一勇爾西道以
勇基最世間如上事力萬萬至不可説不可説居士此
力入其地矣我不敢知姑列頌言居士與予善亦有所
説與其他雜言行悉非其至者其故不在此不足言
初睹易牙作菩薩八萬四千清涼法血刀一截彼岸達
　　　書須溪經説後
須溪説佛書非果有世外異人語言其窮極變眩即儒
者自為之後來者不知而思求之雖攻者亦然古人大
心胸筆刀如莊周楞嚴皆曲士之魁雄雜説淵藪耳須
溪深於禪諦每張吻及西竺語齒齦津津其於真覺吾
雖未敢保領在在當時固稱通四諦者晩為此語飜縮
回一步即下以為髙用拙作巧謀揜其平生將欺儒又
欺佛也然佛豈可欺若使舌簧於外不心懴於㝠㝠者
吾不信也此等小聰明吾曹常有之非不能發直不肎
爾將誰欺小人不耐事口多老子莫怪
　　　北禪雨花臺脩造疏
南朝四百八十寺偉此旃休西尊百千萬億身徧於華
蔵將圓小果敬扣大檀惟中呉之傑區有北禪之雄刹
戴處士初焉啟築髙扇𤣥風陸司勲繼而卜居猶存勝
號迨作五天之宅式為四衆之依通閣觀堂荘嚴法像
蛙池龍部竦動人天堂堂選佛之場妙妙台宗之教允
兹秘土宜彼靈棲故梵法主挺異於先朝而洽南洲標
竒於昌代因雨花之偉跡剏布雁之廣堂雖壊空不免
有常期然起廢不愁無喜捨願諸天之助力看不日以
成之比花非空花由迦葉笑中飛下此雨乃天雨如法
雲地位分來廣結十方誰云一見曼陀羅曼殊沙乃至
摩訶普共於繽紛善男子善女人如是功徳不容於思
議
　　　福濟觀造殿疏
福濟觀呉中真境城市山林神仙殿吕祖道場人天眼
目欲鼎新而革故望推已以及人載述前聞請垂仁鑒
自有宋淳熈之際逮皇明正綂之間上下四百年興廢
一再舉語其異蹟殊勝羣山吕純陽跨鶴王省幹受方
靈蹤赫赫陸道堅設齋葉竹居請頟法派綿綿仙風扇
於寰中𤣥敎暢於方外然而物有成壊因壊而后為成
世有古今脩今所以繼古昨以謝仙逸駕遂令回禄煽
威雖玉石以俱焚固天人之相勝惟金玉無脛而走彼
土木何地不生徧叩賢豪仰憑道力圬操墁匠操斧與
吾羣立以須廩有粟嚢有錢願公一笑而捨莫道柴荒
米貴古云明去暗來孔方兄若㸃頭公輸子便動手如
雲集矣不日成之平空現蓬萊島出來忽地看洞庭湖
飛到共拜無心昌老再霑有驗仙丹念念流通家家安
樂
　　　跋拙老書與李漢雲後
古拙為漢雲開方便門不知漢雲後來踏著闗捩子麽
若曽喫此一攧方信拙老元不曽説法也今二老俱已
無而此公案尚存覽者悉知悉見有案無二老以吾觀
之二老何嘗無而案何嘗有哉正徳二年月日在新河
漢雲曽姪孫文逺出示漫云
　
　
　
　
　
　
　懐星堂集巻三十
