#+TITLE: 霽山文集-宋-林景熙
#+DATE: 2016-06-11 12:25:06
#+SOURCE: github.com/kanripo/KR4d0395 master 428bf0c8                
欽定四庫全書　　　　　集部四
　霽山文集　　　　　　　别集類三(宋/)
　　提要
　　　　(臣/)等謹案霽山文集五巻宋林景熙撰景煕
　　　　字徳陽號霽山温州平陽人咸淳辛未太學
　　　　釋褐授泉州校官歴禮部架閣轉從政郎宋
　　　　亡不仕與王修竹鄭樸翁胡汲古輩尋嵗晏
　　　　之盟往來呉越間所著有白石藁雜文十巻
　　　　白石樵唱詩六巻明天順中吕洪求得白石
　　　　樵唱本又於元音中得讀文山集一詩而白
　　　　石藁巳有佚缺僅得其記序賦銘而下若干
　　　　篇釐為詩三巻文二巻今白石樵唱世有别
　　　　本單行而文不概見此為康熙間沈士尊汪
　　　　士鋐所刋行蓋即吕洪所定之本也景熙晚
　　　　年英氣詘折刻意矯尚風節其詩文皆發抒
　　　　性情而一本之忠孝要不徒吟嘯風月而已
　　　　　乾隆四十六年十一月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
霽山文集原序
予平陽素稱文獻之邦騷人墨客義士忠臣何代無之
宋淳祐壬寅挺生林先生諱景熈字德陽號霽山居州
治後白石巷别墅在城西趙奥馬鞍山之麓予今所卜
築即其故址也咸淳辛未先生上舎釋褐授泉州教官
歴禮部架閣轉從政郎適元勝宋遂不復仕恒與同舎
生邑人鄭樸翁輩私相嗟悼以不能死國難報君恩為
愧丙子元兵破杭有楊總統盡發越上宋諸陵墓棄其
遺骸於草莽中人莫敢收先生在越痛憤不已乃與樸
翁佯為采藥偕行陵上以草嚢拾之盛以二函託言佛
經埋瘞越山植冬青樹以志之而哭之以詩既而返於
故鄉隐居别墅研窮經史摛繪文章教授學徒其忠義
之懐毎形諸言辭間道徳之士聞其風者罔不敬仰識
與不識咸稱霽山先生時為會稽王監簿延致與尋歳
晏之盟於是往來呉越殆廿餘年戊申歳歸自武林感
疾迨庚戍冬卒於家享年六十有九所著文十巻曰白
石藁詩六巻曰白石樵唱一皆本於忠義之所發越傳
誦江湖膾炙人口歴歳滋久頗多散亡乃者致政大尹
葉公衡出示先生白石樵唱始末具全予又於元音中
得先生讀文山集一詩仍撿閲家藏舊書僅得先生白
石藁中記序賦銘而下凡若干篇其他製作迄無尋究
予懼歳月愈久散亡愈多輒敢僣踰正其豕亥釐為五
巻摠為一帙題曰霽山先生文集將鋟諸梓以廣其傳
俾人得以誦習詳玩庶幾先生忠肝義膽耿耿不磨也
竊嘗思之予不幸而生於先生百年之後弗克覩其容
儀親炙其教誨猶幸而嗣居先生藏修之地得以仰其
髙節覽其遺文此於逸藁予不得不為先生輯也若其
詩句之髙古文辭之典麗自有諸先正之首引暨夫知
言者之評論有不待予贅辭姑序其出處作述大畧云
峕大明天順七年龍集癸未春三月下澣糓旦賜進士
文林郎廣東道監察御史後學吕洪書
白石樵唱序
霽山林德陽前釋褐進士也壯年英華果鋭之氣無所
於託如水發洪源木梗石捍而借詩以鳴之有一編屬
朋友胡汲古轉致石峽山中請予評予惟詩所以道情
性盖直洩其中之藴而無待乎外者然而騷人文士之
得意處毎曰神助殆思與景遇而草木禽魚皆吾情性
所寄以發唐張燕公守岳陽而詩益悽惋得江山助也
徳陽自鴈蕩游會稽禹窆荒寒雲愁木愴凭髙西望而
錢塘潮汐之吞吐呉山烟霏之舒巻紛感互發凡以寫
吾鬱陶者何限故其詩悽惋而悠以博微以章宛然六
義之遺音非湖海嘯吟風月而已於詩家門户當放一
頭因書巻端以歸蛟峰居士方逢辰君錫序
先生諱景熙字徳陽姓林氏温之平陽人也宋咸淳辛
未太學釋褐授泉州教官歴禮部架閣轉從政郎時異
事殊遂不復仕乃棲隐故山以詩書自娯既而會稽王
監簿移書屈致與尋歳宴之盟於是先生往來呉越間
殆二十餘年戊申歳歸自武林感疾迨庚戍冬終於家
時年六十有九先生少工舉業有塲屋聲時文既廢倡
為古文發為騷章往往尤臻其奥晚年所著雜文十巻
外有詩六巻題曰白石樵唱行於世愚嘗熟玩其詩大
抵皆託物比興而所以明出處繫人倫感世變而懷舊
俗者至矣巻首數篇尤為親切其他題詠酬倡雖有不
同然而是意亦未嘗不行乎其間讀者倘以是求之則
庻乎不失其本領而有以知其詩之不苟作也至於造
語之妙用字之精法度之整而嚴格力之清而健又未
易以名言今輒為之註釋云崐陽後學章祖程和父題
詩自三百篇楚詞以降作者不知幾人求其關國家之
盛衰係風教之得失而有合乎六義之㫖者殆寥乎其
鮮聞也惟陶淵明以義熈為心杜子美以天寳興感為
得詩人忠愛遺意霽山先生之詩盖祖陶而宗杜者也
熟味之可見矣抑嘗思之詩固出於人之情性然非發
之以句法之清英諧之以音節之和暢融之以趣味之
悠逺則亦枯淡淺促而不能以入妙寧保其不使人玩
之易厭索之而易竭也哉善乎先生之為詩也本義理
以為元氣假景物以為形質濯氷雪以為精神剪烟雲
以為態度朱絃䟽越而有遺音太羮𤣥酒而有遺味其
真詩家之雄傑歟予嘗伏讀而竊愛之沉潜反復盖亦
有年於是童課之暇不揆僣踰爰輯舊聞為下註脚間
有見其意之所指義之所在亦輒為發揮而不敢隐焉
第胸無積學家無儲書其間援据尚有未盡明者姑冀
講問少傋其全一日子安儀中二友生請曰夫註草堂
詩者數百家註雪堂詩者亦不下百餘家迨今猶不能
無遺憾而况以一人之見乎盍缺之以竢後賢予嘉其
言因出此藁俾録以示初學固未敢傳諸作者惟博雅
君子訂其舛訛補其踈畧使霽翁之詩久而不墜則於
風雅亦未必無少助云元統甲戌暢月後學章祖程謹
書
吾鄉霽山林先生前朝遺老履和蹈貞晚年英氣詘折
為詩其立言命意欲厲風節盖彷彿草堂翁忠愛之餘
思也今宜竹章君和父獨喜其詩為之箋註誠以其所
作有關世教民彛非特尚其融液句度之清妍亦非自
示其掇擥故實之贍詳而已昔李善輯注文選援据該
博而無其義子邕能補其缺章君所註辭義兼得而其
學識之正尤有可觀者曩年君嘗與予翰札辨論河洛
圖書往復數四予固已知其學有根柢别後久客湖海
齒載侵尋彊與年少争一資半級於端簮澤笏中毎用
自愧念欲東歸與君行輩追逐雲泉相羊文字之樂何
可得也重念鄉山寥泬文物睽孤章君乃獨能慨慕前
修之流風發揮遺藁之芳韻必使光塵逺暢有永以傳
等而上之復將有大著述以廸後雋余又當拭目云至
元元年歳在乙亥十月一日鄭僖書於赤霞城
欽定四庫全書
　霽山文集巻一　　　　　宋　林景熈　撰
　　白石樵唱一
　　　南山有孤樹(先生之居南對崑岩上有老松常/有烏集故因之成詩以寓出處之)
　　　(意/)
南山有孤樹寒烏夜遶之驚秋啼眇眇風撓無寧枝託
身未得所振羽將逝兹髙飛犯霜露卑飛觸茅茨乾坤
豈不容顧影空自疑徘徊向殘月欲墮已復支
　　　商婦吟(寓思君/之意)
良人滄海上孤㠶渺何之十年音信隔安否不得知長
憶相送處缺月隨我歸月缺有圓夜人去無回期回期
倘終有白首寧怨遲寒蛬苦相弔青燈鑒孤幃妾身不
出幃妾夢萬里馳
　　　故衣(明思親/之意)
篋中出故衣絡緯聲四壁昔年慈母線一一手所歴眷
眷游子心惻惻虚堂夕逝水不返流孤雲杳無迹空令
攬衣人一線淚一滴衣敝奈有時母恩無窮期終憐寸
草心何以報春暉朝寒縱砭骨念此不忍披且復返所
藏永寄霜露思
　　　秦吉了(邵氏見聞録瀘南有畜秦吉了者能人/語夷酋欲以錢十萬買之其人告以貧)
　　　(欲賣之秦吉了曰我漢禽也/不願入蠻夷山不食而死)
爾禽畜於人性巧作人語家貧售千金寧死不離主桓
桓李將軍甘作單于鬼
　　　孫供奉(幕府宴聞録唐昭宗播遷隨駕伎藝止/有㺯猴人猴頗馴能隨班起居昭宗賜)
　　　(之緋袍號孫供奉朱温簒位取此猴殿下起居/猴望殿陛見温徑趨其所奮擊温令左右殺之)
緋衣受天恩日瞻唐殿駕朱三爾何為欲使兩膝下皤
皤長樂老閲代如傳舎(詩意以為秦吉了孫供奉二物/特禽獸耳尚知服節死義不忍)
(事非其主而李馮二公以堂堂將相一則/偷生異域一則濫禄累朝是誠何心哉)
　　　古松
獨占寛閒地不知揺落天山林猶古色風雪自窮年龜
伏靈根夀禽巢絶頂仙棟梁非所屑幾見海成田
　　　崑岩(崑山在州治西南雄於衆山為州城之表/巨岩冠其顛俗名古岩山有孔穴空洞可)
　　　(容數十人世稱/崑陽盖指此山)
神斧何年鑿南山片石盤玉藏仙笥古翠落縣門寒老
木天邉瘦歸雲雨外殘市塵吹不到朝夕静相看
　　　鄭宗仁會宿山中(宗仁樸翁也號初心平陽焦/下人太學釋褐出身仕至國)
　　　(子/正)
挑燈懐舊夢移席近春泉共話忽深夜相看非少年斗
垂天末樹燐出雨餘田亦有茅簷下飯牛人未眠
　　　桐角
田家無律呂聲寄始華桐碧巻春風老清吹野水空客
心寒食後牛背夕陽中不惹梅花恨年年送落紅
　　　雲門即事(雲門山在會稽南三/十一里今名雍熙)
最愛林中過客稀坐分片石澹忘歸僧閒時與雲來往
鶴老不知城是非瀟灑山光秋入畫清寒花氣曉侵衣
一溪截斷紅塵影西有任公舊釣磯
　　　獨夜
客鬢雙蓬老拾遺一燈明㓕酒醒時百年回首忽成夢
萬竅有聲皆是詩殘夜月枝烏未稳故鄉水草雁多饑
裌衣初試新霜冷欲折黄花寄所思
　　　舜廟(在會稽東/南一百里)
聲㫁薫弦萬壑幽三千年事水空流衮衣剥落星辰古
野廟凄凉鹿豕秋孝友風微惟故井神明胄冷尚荒州
九疑回首孤雲逺老泪斑斑楚竹愁
　　　寄葛秋岩
呉地繁華半刼灰故山秋逺夢頻回琵琶亭老春風棹
桑落洲寒夜雨杯歲月悠悠人幾換闗河渺渺鴈空來
酒酣欲寄豋臨眼黄葉斜陽滿廢臺
　　　寄林編修(名千之字能/一平陽人)
大雅凋零尚此翁醉鄉一笑寄無功衣冠洛社浮雲散
弓劒橋山落照空東魯有書藏古壁西湖無樹挽春風
巾車莫過青華北城角吹愁送暮鴻
　　　答周以農(平陽睦源/人號稼村)
一燈細語煑茶香雲影霏霏滿石牀萬里夢魂形獨在
十年詩力鬢俱蒼山空絡緯悲秋雨水落蒹葭足夜霜
未會漆園觀物意酒闌猶發次公狂
　　　謁嚴子陵祠
客星謫下桐江湄傲睨烟雨何年歸空遺清氣滿林壑
草木不受春風肥我來維舟奠椒醑薜荔祠荒泣山鬼
亂峰欲雪江氣嚴老蜃吹雲日色死白水真人御絳衣
勲臣四七攀鱗飛㝠鴻遐舉不可致天地浩蕩容漁磯
季年熏貂成黨獄阿瞞朶鼎終瑟縮東都節義何為髙
七里之臺一竿竹
　　　題陸大參秀夫廣陵牡丹詩巻後
南海英魂呌不醒舊題重展墨香凝當時京洛花無主
猶有春風寄廣陵
　　　歸自越避㓂海濵寒食不得祭掃
持酒無因灑墓松禽聲花色慘東風去年此日身為客
及到鄉山又客中
　　　曉意
僧鐘覺曙烏紛飛㺯林光宿雲漸離石我起開秋房南
山忽入几相對各老蒼我老幾何年山曾見鴻荒流泉
送日月危石支興亡問山山無言啼猿起前岡
　　　九日會連雲樓分韻得落字
冉冉海霧深荒荒山日薄登髙集華裾縱目天宇廓落
葉悲徂年寒英照深酌心醉乃文字意行非澗壑緬懐
斜川游此道久寂寞胡為吹帽人白首戀賔幕窮途謬
行藏異代懸美惡吾愛漉酒巾西風不能落
　　　游仙壇(仙壇山在州/治東五十步)
窈窕懸僧廬空山斷諸想上隣境泬寥下瞰色蒼莽猿
鶴無宿期今古契真賞坐中風雅談林壑散清響凉飈
灑我髪白雲隨我杖醉卧松下石不知海月上
　　　飛雲渡(在瑞安州/西一里)
人烟荒縣少澹澹隔秋隂㠶影分南北潮聲變古今斷
峰僧塔逺初日海門深小立蘆風起乗槎動客心
　　　道中
程入江鄉宿新炊飯帶沙亂山愁外笛孤驛夢中家野
水平菰葉春風足楝花西來三兩客閒說舊京華
　　　歸白石故廬
四鄰井竈出荒墟獨鶴歸來認舊廬一逕蒼苔供瘦䇿
半簮華髪伴殘書斜陽巷陌語初燕新水池塘生細魚
小立春風憐寂寞忽吹花片入襟裾
　　　春暮
乾坤萬事上眉端寂歴東風獨倚闌白髪餘春能幾醉
緑隂細兩不多寒香飄苔逕花誰惜影落沙泉鶴自看
碧眼野僧知我意素琴攜就竹西彈
　　　酬潘景玉(平陽/人)
喚起離愁落木聲抱饑猶自向書耕江湖有夢追前事
天地無根笑此生歳晏斷鴻羇客影夜深殘火故人情
幸來相就分岑寂閒對梅花酌翠觥
　　　用韻寄陳振先同舎
心事凄凉寄鴈聲石田苔滿未妨耕西風戌角摧年換
殘夜江樓見日生煑茗敲氷貧有味看花隔霧老無情
湖山猶憶笙歌底笑領春香緑滿觥
　　　送葛居士住栖碧菴
越山巉巉越臺孤井中雙鯉曾走呉滿坡叢竹遺舊箭
回首覇業空烟蕪詩人訪古凌絶壁危樓竟欲老深碧
聲揺孤枕海濤壯影伴瘦笻山月白了然道者亦離塵
一龕松下分秋雲秪今虎豹滿平陸鍊骨誰與箋青旻
琴心劒氣兩寂寞醉墨淋漓風雨落九十九峰歸夢寒
玉笙泠泠跨飛鶴
　　　春感
栁花衮雪春㝠㝠溪風一夜吹為萍萍隨風去渺流水
人生無根亦如此故山入夢草芊芊半窻踈雨寒食天
曉來白髪稀可數多少朱顔化黄土髙原冉冉青烟斜
麥飯洒松能幾家子規呌殘金粟暮繭紙蘭亭已飛去
　　　贈玉泉真士
紫霞之佩緑玉笻鞭笞鸞鳯八極空碧泓照人懸方瞳
黄冠無數趨下風自言試邑滄海東飄忽風雨傾槐宮
湛盧夜吼將安從爾來長嘯招葛洪丹氣不死横為虹
全胎十月還倥侗三花自聚天無功笑我雙鬢垂秋蓬
十年白石煑不紅安得四方上下如雲龍
　　　秋夜
片月相隨過竹居風生荷葉酒醒初窻扉半掩秋蟲急
猶有殘燈守故書
　　　呉中會故人
一聲新鴈荻花秋片月呉松共客舟却憶去年今夜月
思君獨上越山樓
　　　妾薄命六首(取古者烈女不更二夫之義以寄/吾忠臣不事二君之心不然則王)
　　　(昭君蔡文姬非不薄命也而其所/以舎彼取此者其義盖有攸在)
盈盈梁家姝奕奕晉朝使斛珠不論貲得傋巾櫛侍一
笑金谷春列屋俱歛避豈知錦步温已復為愁地念主
惠妾深縁妾為主累樓頭風雨深殘花抱春墜(此篇言/緑珠也)
繁花隨逝水日暮朱樓空哀哀徐州妾事主不及終空
房輟膏沐明粧欲誰容春風燕子來秋風燕子去去來
影常雙孤鸞抱顦顇回首醉嬌時百花不敢媚(此篇言/盼盼也)
二八入宫掖一笑空三千雲階渺何許步步生金蓮繡
鴛不勝春飄若凌波仙榮華一回首荆棘森我前君恩
花上露妾心井中泉井泉誓不波下照青青天(此篇言/潘妃也)
夫君仕虢州不幸早歳折負骸歸青齊道逺囊復竭投
栖不見容落日人烟絶髙義無展禽辱身顧豈屑野露
雜涕洟皇天鑒孤孽肯惜一臂殘涴此全體㓗(此篇言/王凝妻)
(也/)
陌上桑欲稀室中蠶正饑妾心知採桑安知使君誰結
髪為人婦幾年守空幃婦義不移天相邀何乃癡老姑
倚門久不待盈筐歸為妾謝使君風化關庭闈(此篇言/羅敷也)
國難義當馳送君逺行役黎明别江郊東上北山脊江
雲妾眼迷江風妾衣坼魂去形獨留兀然化為石化石
君倘知勿復念衾席願持如石心為國作堅壁(此篇言/望夫石)
(也/)
　　　寳林寺鰻井
雲根藏海眼靈物此中蟠吐沫晴岩雨飛隂夏木寒何
年化龍去半日待潮看消長從誰問微吟倚石䦨
　　　寄懐
圖上追三笑詩中寄七哀孤棲非絶物多難亦成才歳
儉米生竹春寒衣上苔不知遼海客化鶴幾時回
　　　宿台州城外
荒驛丹丘路秋髙酒易醒霜增孤月白江截亂峰青旅
鴈如曾識哀猿不可聽到家追此夕三十五郵亭
　　　賦梅一花得使字
𤣥㝠雨霜葉槁地誰為乾坤挽仁氣苔枝老醜春力微
綃出蛟宫剪初試芳信不消三兩㸃已壓春風二十四
百花頭上頭更髙空谷天寒弄幽致太素忽開渾沌苞
陽竒首洩河圖秘山林骨格知無雙氷雪精神真寡二
道人紙帳卧江月却愛獨清同此意淺波照影自相耦
憶向孤山作春事斜陽凍蝶愁未知海上先鋒青鳥使
　　　賦冬嶺孤松得秀字
靈丹九轉無仙授槁色千林何可救凍蛟出壑蒼髯秀
勁氣獨與𤣥㝠鬭秦官五輩空遺臭陶徑單傳無别胄
天寒落日啼猿狖如見襄陽古耆舊花開花謝當春書
蒲栁迎秋唯恐後此地不知黄落候一盖髙風撑宇宙
貞心耿耿神明佑六隂雖朋不敢冦朔風揚威雪貿貿
君子之傷君子守明堂一柱難獨構青牛伏龜千歳夀
　　　紀夢(此借夢為題以/言故居之事也)
江風吹夢到書樓樓外新鴻數㸃秋葛老巾山空落照
晉時帶水尚東流魚蝦市散荒烟合鳥雀門深細草幽
何處一聲長笛起覺來獨客在滄洲
　　　葛壇即事(仙壇有平石方十餘丈舊傳/葛洪煉丹之所故名葛壇)
半壑松雲識稚川擕琴曾此寫風泉日烏月兎神丹古
春蚓秋蛇醉墨鮮世事榮枯成一笑人生好醜在千年
下方城郭塵如海輸與山中枕石眠
　　　答陳植父
衡門愁絶坐詩窮瘦䇿荒途况此翁流水年華孤月在
黄花心事幾人同鄉書杳杳迎江鴈客枕蕭蕭避井桐
昨夜蓴鱸應入夢扁舟歸去及秋風
　　　贈天目呉君實(天目山在臨安/縣西五十里)
詩興翩翩度雪溪巖雲猶䕶舊留題夢回殘月蒼梧曉
家在春風秀麥西萱草堂深衣屢寄桃花觀冷酒重擕
故山石鏡無人問空與寒猿照影啼
　　　秦望山(在會稽嵊縣秦始皇/登山望海處故名)
鐫石竒功席巻來眼中滄海一瓊杯神山只在靈鼇背
徐福樓船不見回
　　　項羽廟(在山隂縣/南十五里)
夜半追兵入楚營鴻門玉碎夘金興江東父老猶羞見
地下如何見范增
　　　豋謝客巖(在温州積/榖山下)
嶻嶭鎮九斗贔屭挾五丁飛霞適何來縹緲開殊庭永
懐謝康樂坐嘯山水城曠代得真契登臨有餘情松風
洒六月使我毛骨清猿鳥亦仙意人生胡營營石麟卧
荒麓問此誰氏塋野老向我言其人昔公卿珠玉照黄
壤送者冠盖傾華朽變百年所寳非修名乃知鐘鼎貴
不如芝薇馨所以世外人返老還吾嬰倚杖空歎息洞
口雲㝠㝠
　　　秋日榴花
彼美石氏姝相逢緑隂早借問此何時清霜下百草舞
裙冷猩紅自作背時好誰家返魂香招以華素顥水霞
晚猶鮮山日寒更杲燕逝蟬無聲園林迹如掃飾明以
驚昏豈昧出處道飄零餘寸丹耿耿歳華老
　　　連雲樓(先生家有樓/扁曰連雲)
我心適無事看雲起南山層簷接空影而不礙往還昔
年凡鱗化乗此青㝠間膚寸未膏物黄埃滿人寰剛風
忽吹斷小寄白石間豈不自怡恱良田變茅菅何當鞭
豐隆上扣虎豹關
　　　昌源懐古(昌源坂在會稽縣南三十五/里呉越王錢氏所𦵏之處)
牛頭一星化為石千仞稜層垂鐵脊隆隆隐隐佳氣藏
列峰環拱效圭璧玉棺何代埋雲根三朝萬乗子復孫
典册輝煌照九土歳時園廟嚴駿奔輪雲自古幾翻覆
山靈不守松柏秃離離荒草鬼火青麥飯無人灑林麓
我來弔古欲雪天梵宮金碧棲寒烟殘僧相對語寂寞
苔梅隔嶺春年年
　　　賦雙松堂呈薛監簿(監簿名肩䕫永嘉/人有堂扁曰雙松)
宿覺山中有雙松一朝刼燼鱗鬛空端明堂前有雙松
至今古色摩蒼穹此物受命本千歳扶持若有神始終
天留貞質表文獻龎言幻學寧女容昔賢種松如種德
柯葉餘事根本豐百年封植雨露飽厥聲大肆鳴笙鏞
掀髯相視雪貿貿擁盖對立雲童童不知天地有黄落
𤣥㝠失柄春無功聞孫峩冠立松下典刑如侍乾淳翁
昻藏見謂廊廟具夭矯亦有山林風稜稜鐵靣不可犯
麾去秦爵如飛蓬綵衣奉酒列清影森森頭角皆虬龍
　　　雙檜堂為魯聖可行可賦(魯君永嘉/城内人)
魚頭公子氷雪姿根柢忠信華文辭乃翁手植豈無意
貞固已作層霄期氣含芝术體松柏容成山下神仙宅
清隂冉冉生庭除緑霧纎纎䕶琴册風簷對語如索詩
君家伯仲諧塤篪養成材器豐且碩蓄洩雲雨蟠蛟螭
黄州謫臣坐詩累杳杳蟄龍空九地蒼根留取千載芳
何物醜秦盗名字
　　　新春
衰顔慿酒潤故國得春新兵革兒童長風霜天地仁草
心懸落日栁眼看行人擾擾紅塵者知誰效角巾
　　　神山寺訪僧(在平陽/仙口)
獨客無清伴髙僧住别村空山卓錫影斷石繫舟㾗風
細松生籟沙虚竹走根小亭閒坐久落日嘯孤猿
　　　萱草
近種鹿葱碧初抽鵠觜黄千年入風雅一草寄綱常澹
日空階影餘春宫佩香此時憂正切對爾可能忘
　　　避㓂海濵(庚寅歳山㓂為妖先/生避地仙口作也)
偶動乗桴興孤笻立海頭兵塵何處避春色使人愁腥
浪翻蛟室癡雲結蜃樓神山空縹緲人弱不勝舟
　　　鄭氏西莊
不踏紅塵道結廬依水鄉逺峰開宿雨髙樹表初陽犢
卧野門寂雁飛秋稻香午橋花竹地回首已凄凉
　　　客懐
道出簫臺北青鞵第幾山看雲生逺思臨水覺衰顔石
室猿空老花時燕獨還春光已愁寂况復在兵間
　　　太學同舎徐應穮誓義沉井後十年衆為營墓
　　　立碑私謚正節先生
髙名不與魄俱沉魚腹孤忠耿至今翠碣已書身後謚
寒泉猶照死時心神游舊月山河改夢斷踈槐風雨深
埋骨誓終從武穆棲霞嶺樹隔秋隂
　　　寄呈方蛟峯尚書(尚書名逢辰字君錫嚴州人/宋淳祐擢進士第一仕至尚)
　　　(書/)
野鶴松根認履聲夢中鈞樂尚冷泠南山老翠幾千尺
北斗寒芒第一星泉石好春歸健筆乾坤正氣寄遺經
神功未展潜蛟在還巻風雷付六丁
　　　聞家則堂大參歸自北寄呈(丙子春巴延兵至/杭州則堂家鉉翁)
　　　(以叅知政事與丞相呉堅等充祈請使詣燕申/祈請之議國亡守志不仕貶河中府十九載至)
　　　(元三十一年甲午召還放自便/乃歸江南時年八十有二矣)
濵死孤臣雪滿顛氷氈齧盡偶生全衣冠萬里風塵老
名節千年日月懸清唳秋荒遼海鶴古魂春冷蜀山鵑
歸來親舊驚相問禾黍離離夕照邉
　　　酬潘景玉(平陽/人)
讀史雙眸夜烱然一聲江雁落燈前馬非汗血材終下
木或青黄性不全風月未容詩入務乾坤應許酒為年
寒城日出無窮事老耳山中獨聽泉
　　　翁氏仁夀堂次韻(翁氏號秀峰鹿城/人有堂扁曰仁夀)
黄葉青苔晝掩關無端兩鬢為詩斑胷吞雲夢不知岸
堂在崆峒豈有山巻道暮年荆璞在傳家遺墨浦珠還
王良去後鹽車厄老驥空懐十二閑
　　　答柴主簿二首(名杰號觀/齋瑞安人)
相隔雲江有夢尋篇詩寄舊重兼金山林未遂鹿麋性
風雨空愁葵藿心老氣十年看劍在秋聲一夜入燈深
銅槃消息無人問寂寞西樓待雁音
閒采秋荷自製衣相逢舊雨語依依學窮科斗心空老
夢跨蟾蜍肉不飛幾喚江㠶和雁渡長歌巖戸見雲歸
何須化鶴千年後城郭人民半己非
　　　待應平坡侍郎郊行口占二首(節岩字和父平/陽人登淳祐第)
　　　(歴官刑部郎吏部郎寶謨/待制革命後歸老南坡)
春霖巻流芳霽旭浮遠野白首正元人相期古松下
試耕黄犢健入社白鷗真桞外呼舟去水風吹葛巾
　　　别方槐庭山人二首
半生書劍孤心老萬里山川兩眼醒空向西陵問佳氣
舜田禹穴草青青
夜闌深語剔寒釭别意蕭蕭竹半窻明日孤㠶鴻影外
東風殘雪過曹江
　　　送果上人游五臺(在代州/雁門郡)
萬里㕘師最上闗五臺髙處雪花寒出門有礙憐吾老
獨枕殘書夢杏壇
飄飄孤錫度風沙南北由來本一家㕘透五臺峯頂雪
却歸大庾看梅花
　　　故相賈氏居(賈似道字師/憲台州人)
當年構華居權燄傾衛霍地力窮斧斤天章煥丹艧花
石擬平泉川途致兹壑唯聞丞相嗔肯後天下樂我來
陵谷餘山意巳蕭索蒼生墮顛崖國破身孰託空悲上
蔡犬不返華表鶴丈夫保勲名風采照麟閣胡為一聲
鉦聚鐵鑄此錯回首耒草碑荒烟掩餘怍
　　　寄周計院(埏瑞/安人)
海桑變紛紛秀色見孤嶼山林華髪尊黨遂深衣古獨
餘鈞天夢翛然在巖戸翳翳桂魄灰沉沉槐夢雨江濤
豈不深修鱗挂網罟不知義井船秋風繫何許
　　　别所親
人生重離别况此雙鬢蓬亭桞非故色昨夜吹霜風臨
分復携手野色猶濛濛愁深轉無語寫入潺湲中一水
分兩支來共高高峯出山暫相失到海終相逢
　　　溪行
風髙餘暑盡獨策興悠然野色延幽步秋聲入暮年日
斜禽影亂水落樹根懸回首故人逺城笳吹夕烟
　　　仙壇寺西林
古壇仙鶴杳野鹿自成羣松氣浮清曉經聲出白雲石
穿僧屋過水到寺門分人世無窮事山中了不聞
　　　問桂
空吟招隠句林下立多時秋信在何處天香開幾枝山
河深夜影水石隔年期曾是搴英客清愁欲語誰
　　　聞蛬
凄苦難成調秋風入細弦草根語深夜燈下感流年落
葉巳滿徑征人猶在邊寒衣何日寄思婦不成眠
　　　寄鄭宗仁
城南懐舊别谷口寄春耕野鶴巢雲老林僧管瀑清養
花疏石髓煉藥伏山精見說孤燈雨年年著易成
　　　哭郭同舍(宜/孫)
寂寞青燈舊流離白髮新病猶依故國死乃見全人殘
墨家無子髙風墓有鄰斯文堪一哭落日冷湖濵
　　　白拒霜(木芙蓉/之别名)
美人瀟灑江水東玉為肌骨氷為容豈無嫣紅閙别浦
自性淡竚羞迎逢燕脂百斛鬬宫飾白帝有令毋纎穠
霜紈霧縠許在列其敢誨冶女不共阿環羽衣曾按舞
睡棠何事分春濃不如淡掃粉亦却諸姨合避虢國封
當時親承香露渥峽夢回首雲無蹤空聞天王守太白
朝元閣下悲秋蛬我來殷勤為花壽鉛霜贈爾瑤兎舂
却向花間酌清氣叱御勿進琉璃鍾
　　　答鄭即翁
初陽䝉霧出林遲貧病雖兼氣不衰老愛歸田追靖節
狂思入海訪安期春風門巷楊花後舊國山河杜宇時
一種閒愁無著處酒醒重讀寄來詩
　　　王脩竹監簿名樓曰與造物游命予賦(王公諱/英孫號)
　　　(脩竹㑹稽人仕至將作監簿素與先生友/善革命後先生游越多居其家莊子上)
秦望諸峯入几看仙居縹緲五雲端天髙地逈三千界
月白風清十二闌碧海氣清珠佩濕明河影落玉簫寒
超然身在鴻濛上何必蓬萊跨紫鸞
　　　東山渡次胡汲古韻(汲古名僑號/天放嚴州人)
客來持酒洒烟霏空想髙風意欲飛老洞藏雲安石卧
孤舟載雪子猷歸一川白鳥自來去千古青山無是非
欲上危亭愁遠眺廢陵殘樹隔斜暉
　　　寄陳用賔(觀國温州人/寓居越州)
水竹翛翛稱客居有時挾筴自觀魚為儒老入他州籍
懐古幽探異穴書日暮碧雲歸已晚歲寒青桂看如初
文章自古多憎命狗監無勞誦子虚
　　　喜劉邦瑞遷居采芹坊二首(邦瑞温州海壇人/遷居越州府學前)
　　　(采芹坊/之南)
鄉心幾夢海壇居半老儒冠計未疏岸竹色侵春壓酒
墻花香度曉翻書卜隣俎豆三遷後負郭田疇二頃初
雨過新蔬青可摘小船籬外賣溪魚
并鄉聚散笑怱怱歲月無情忽兩翁燈火城南聽夜雨
桑麻杜曲憶春風百花新意皆歸燕萬里離愁獨寄鴻
重約扁舟尋禹穴夕陽疎樹亂雲東
　　　過風門嶺(在平陽仙口/台州亦有之)
客來自風門颼飀撼兩袖溪迴衆峯新畈絶一嶺又行
行春日微怪禽啼白晝流年感花稀古道表松秀聊此
寄小酌餘酣掬山溜
　　　贈泰霞真士祈雨之驗(冲真平陽/人姓呉氏)
火旂燄燄燒坤垠蒺蔾滿道風揚塵槁苗無花不作糓
老農扶杖田頭哭哭聲不為填溝渠室罄何以供官輸
檄龍唄佛寂不應蜥蜴那能擅權柄泰霞真士鞭風霆
緑章叩天天亦驚𤣥雲沛雨起膚寸㸃㸃都是盤中飯
須臾收歛歸無聲翩然駕虬出山城我聞調元功自古
亢為常暘伏常雨廟堂有道司牧良坐看玉燭開金穰
淮南捕蝗蝗更在饑蛟齧人陸成海肥羊日日供大官
論功乃使專黄冠真士寸田無水旱天機子夜交離坎
　　　寳積寺僧舍古梅一樹皆榮而頂獨枯即席為
　　　賦(寺在瑞安/州孫橋西)
鐵虬偃蹇八尺强雲屋深深吹玉香開徧枝南與枝北
頂頑不受春風徳悄如枯禪坐瞿曇霓旌羽葆來毿毿
世情冷暖異榮朽道眼看來兩何有炎州嶺上識祖衣
參横月落皆𤣥機老僧與客一笑頃醉藉莓苔㺯疎影
醒來忽憶孤山前繫舟老樹飛雪天翠羽無聲江色凍
夜闌秉燭渾疑夢貪嗔到此一一除獨有愛花癡自如
　　　哭徳和伯氏六首(季徳淵先/六月逝)
棣隕雙葩淚洒紅百年己短更匆匆秪今風雪栖栖影
地老天荒一箇鴻
風塵何處託清魂家世梅花水月村舊篋已無封禪藁
獨憐渇病似文園
空遺破硯孤心苦只博生綃兩鬢華小婢燈前泣秋雨
竹房不見夜呼茶
溪冷浣花宗武哭池荒夢草恵連愁行人猶説春風夜
燈影書聲共水樓
伯兮癯似松間鶴季也孤於雲水僧昨夜夢中聞笑語
覺來秋在影堂燈
草枯霜白泣原鴒五十三年老弟兄風雨對床縁未了
荆花重合在來生
　　　山窻新糊有故朝封事藁閲之有感
偶伴孤雲宿嶺東四山欲雪地爐紅何人一紙防秋疏
却與山窻障北風
　　　僧門
一閒每笑不如僧及到僧門閒未能昨夜褐袍風雪裏
隔溪犬吠入林燈
　
　霽山丈集巻一
欽定四庫全書
　霽山文集巻二　　　　　宋　林景熈　撰
　　白石樵唱二
　　　雜詠十首酬汪鎮卿(名鼎號桐/陽平陽人)
㕙烏不停飛歛景下䝉谷征途險在前而况車折軸夸
父追羲和欲挽丹砂轂意逺力不任化作鄧林木漫漫
夜何如長歌飯觳觫
百感凑孤夜江樓起呼月秋蟲聲轉悲念此衆芳歇人
生非金石青鬢忽已雪踰淮橘心移出山泉性汨猗蘭
抱孤芳不受宿莽没
老來屏人事北窻寄髙眠飄颻御風逺銀闕開九天虎
豹不見嗔豈予有仙縁玉座覆紅雲香爐霏紫烟黄冠
立小兆冉冉導我前下土蟣虱臣微衷懐欲宣兵戈幸
休息饑饉方連綿洪惟大生德實制水旱權願言回哀
眷與世蘇倒懸皇靈閔臣請曰其啓豐年再拜謝闕下
回飈墮林泉夜雷聲殷殷甘澤朝盈田沉思喜且驚魂
交非偶然士抱當世憂天猶為之憐况此咎證臻庸非
爕理愆貞觀有房杜斗米曽三錢
鳯德嗟已衰宣尼欲浮海頼有載道經神功補元宰删
詩挽風變繫易憂世駭春秋筆削嚴西秦書乃采微義
將警周逆悲大運改悠悠千古心後死文乃在
予有憂世心蒿然見眉睫崇交擬昔人西風寄三疊作
詩匪雕鎪要與六義涉臣甫再拜鵑髙風或可躡肯作
蟋蟀鳴悲凉和秋葉
青蓮不墮刼金鼎能回枯吾道寄流水此外何所須豈
不念百年奄忽歸丘墟生死同晝夜逆天詎敢居異端
紛溺人微此吾其魚
淪惡易如墜進善難如登危哉方寸地風雨吹㝠㝠尺
水增丈波鰍鱔亦為鯨海桑空變易天地終清寧感此
坐中夕踈林動秋聲
漢日落西崦孤彗明中州𤣥德負英猛欲挽無萬牛龍
鳯一已逝斯人復安求區區守江左老此以莵裘大義
固不識卑哉孫仲謀
垂垂大厦顛一木支無力精衛悲滄溟銅駝化荆棘英
風傲几碪濵死猶鐵脊血染沙塲秋寒日亦為碧惟留
吟嘯編千載光奕奕
權臣坐偃月棄官如飄蓬及兹顛沛秋翻然挺孤忠一
死未得所網羅挂秋鴻渡淮已不食蛻槁夷齊風何人
續遷史表為節義雄
　　　趙奥别業(在平陽城西二/里馬鞍山下)
已無湖海夢漸老足閒情野杖日尋壑家書時到城開
池納天影種竹引秋聲亦愛簞瓢樂年來世味輕
　　　草花
不入羣芳譜生機屑化工十年多曠土一種自春風蝶
舞殘陽影螢明細雨叢令人懐洛艷錦幄照簾櫳
　　　夜意
澹然無一事至樂在書床老石棲雲定疎松過雨香碪
清秋巷逈燈白夜堂凉此意無人會重城醉夢鄉
　　　老松舊隐為曹許山賦(許山諱櫓孫瑞安人父/侍郎松廬先生暮年手)
　　　(植七十五松於庭夾徑蔚然/其後因有老松舊隐之署)
七十五松在當年手植翁龍髯雲滿壑鶴唳月當空三
品非秦爵諸郎有晉風夜深清籟發歸珮玉丁東
　　　中和節
栁下一瓢酒湖風散積隂晴舒生物命春酌化工心鶯
語調寒燠花粧定淺深悠然情性會宇宙入孤吟
　　　天台隐者
俗駕不曾到瘦笻時復携肺肝清澗飲鬢髪老巖棲野
巷猶雞犬春城自皷鞞未應人世外别有武陵溪
　　　新昌道上
江湖猶是客歳月已成翁仙路重雲外人家落木中山
㾗經燒黒土脉入泉紅又得春風信孤花照驛東
　　　寄懐
風雨知何夕干戈寄此身青燈少年夢白髪異鄉春水
驛逢花使丹田守谷神行窩隨處樂聊自得吾真
　　　贈呉秀才林東歸
幾夜髙堂夢不知山水長西風歸鴈蕩落日過烏傷斷
影雲空白孤心草欲黄終憐負甘㫖淚洒蓼莪章
　　　越中送徐君寅歸閩
此地同為客當秋獨送君斜陽留薄醉逺道惜輕分老
泪遺陵木鄉山出海雲天南有回雁音信倘相聞
　　　餞盛景則教授(台州黄巖人/職教平陽)
空明仙人朝帝所跨鶴凌虚墮霜羽洞中石髓流不乾
聖泉寫入君肺腑潘江陸海一目盡自提脩綆汲千古
碧芹水冷涵夜燈丹鳯山空鳴曉鼔有時白戰風騷塲
小巫見之縮雙股飯雖不足仁義腴墻隂老薺羮春苦
丈夫出處各有道天地綱常要撑拄俗吏惟知騁刀筆
腐儒亦或拘訓詁雲霧窻寒森寳書廣文袖有脩月斧
離亭酒短秋㠶開鴈蕩峰前桂花雨
　　　送横舟真士游茅山(任真平陽人姓林/氏茅山在建康府)
海鯢吹腥浪千尺野渡横舟人不識春風未暖六經灰
閒抱黄庭煮白石緑章夜徹九虎闗坐使孽海生青蓮
蟾蜍窟冷手自探西湖一鶴梅花仙四時茫茫行大塊
君向何山飛羽佩雙袖携雲發天台孤竹騎龍窮地肺
瓣香持謁三茅君上清袐笈開瓊文十月嬰兒誰抱送
飛出泥丸跨丹鳯
　　　讀秦紀
琅邪臺上晚雲平虎視眈眈隘八紘萬里不知人半死
三山空覔草長生兆來鬼璧沙丘近威動神鞭海石驚
書外有書焚不盡一編圯上漢功名
　　　項羽里(在山隂縣南十/五里有廟在焉)
英雄葢世竟何為故里凄凉越水涯百二勢傾爭逐鹿
八千兵散獨乗騅計疎白璧孤臣去淚落烏江後騎追
遺廟荒林人酹酒至今春草舞虞姬
　　　元日即事
宿霧沉城海日遲十年冉冉鏡中絲江湖舊夢衣冠在
天地春風鼔角知杜曲桑麻歸已晚尚平婚嫁畢何時
野人問我行藏事自向庭前采柏枝
　　　燈市感舊
舊夢仙山駕海鼇飛梅如剪栁如繅千門疑是繁星落
九陌不知明月髙零亂遺鈿空宿草昇平疊鼓散春濤
寒燈寥落殘書在獨抱荒愁寄濁醪
　　　栝城(處州古/為栝城)
寒芒曾動少微星一水溶溶疊嶂横落日漁舟吹逺笛
斷烟戌屋帶荒城沙鷗欲近如招隐關樹無多亦厭兵
却憶鶯花亭外路太平簫鼓沸春聲
　　　答唐玉潜(越州人東墅註玉潜名珏即與/霽山同收宋陵骨各葬義士也)
畎畆孤心老未衰一籬瘦菊一瓢詩黄埃赤日漫多事
蒼狗白雲能幾時山酒柏香春夀母案書芸冷夜呼兒
横琴妙在無弦處何必知音有子期
　　　陪王監簿宴廣寒游次韻(亭四畔皆植/木犀名廣寒)
銀橋疑駕海天長丹粟離離照翠觴影浸山河瓊殿冷
舞深風露羽衣香亦知廣莫元無野却笑温柔别有鄉
手折一枝驚昨夢素娥憐老授𤣥霜
　　　楊妃菊
昭陽舊恨逐風飄歳晚山中霜露饒彭澤歸來空自老
中原舞破為誰嬌返魂碧海薰初炷宿酒沉香暈不消
亦是前身曾捧硯品題因得入詩瓢
　　　漁舎觀梅
冷雲漠漠䕶籬隂瀟洒苔枝出竹林影落寒磯和雪釣
香浮老瓦帶春斟幾慿水驛傳芳信秪許沙鷗識素心
回首西湖千樹逺扁舟寂寞夢中尋
　　　陶山十咏和鄧牧心(陶山在越州南以陶/貞白嘗隐於此故名)
晴峰無數蘸清流窈窕寒生六月秋百鍊不須歐冶劍
沼呉人在采蓮舟
　　　　　　　　　　　　　右若耶溪
巨犗長竿釣海波空遺磯石卧荒坡千年無此垂綸手
多少饑民向浙河
　　　　　　　　　　　　　右任公子釣石
流來一水截人寰虹背秋寒十二闌白鶴飛邉人影絶
天風吹珮玉珊珊
　　　　　　　　　　　　　右集仙橋
笑拂青蘿問隐君千巖秋色此平分當時宴坐無人識
唯有松風共白雲
　　　　　　　　　　　　　右陶宴嶺
一室元無斧鑿㾗閒雲四壁守孤猨空山静閲古今過
不老乾坤是此門
　　　　　　　　　　　　　右石石
玉笥孤㠶喚不來長風破浪憶江淮不知海水何年陸
萬斛龍驤寄斷崖
　　　　　　　　　　　　　右石船
聞說東夷有聖人歴山何處此耕雲露苗猶洒當年泣
寂寞春風鳥自耘
　　　　　　　　　　　　　右舜田
鈞天夢破珊瑚枕巖壑春供翡翠屏一巻黄庭雲半席
夜深讀與嶺猨聽
　　　　　　　　　　　　　右葛仙翁石牀
元非鑄冶自成灣烏兎烹煎那得閒却問黄糧幾畨熟
不知沸鼎在人間
　　　　　　　　　　　　　右上下二鑊
洞霞疑接台峯近石棧空歌蜀道難一種靈苖人不識
半山霜露夜痕乾
　　　　　　　　　　　　　右附子岡
　　　酬謝臯父見寄(南劍/人翺)
入山采芝薇豺虎據我丘入海尋蓬萊鯨鯢掀我舟山
海兩有礙獨立凝逺愁美人渺天西瑶音寄青羽自言
招客星寒川釣烟雨風雅一手提學子屨滿户行行古
臺上仰天哭所思餘哀散林木此意誰能知夜夢繞勾
越落日冬青枝
　　　送喻舜舉歸夀乃翁七十
聞君有竒氣千巖在胷中歳晚携甘㫖歸以獻乃翁乃
翁松柏姿深村侣樵農風塵了不識七十顔如童舉桉
各華髪抱孫戯花叢境閒意易足食淡神常豐乃知世
網外宇宙皆空同仰山千歳酒綵袖圍春風
　　　過徐禮郎狀元坊(徐儼夫字公聖平陽人淳/祐廷對第一終禮部郎中)
名坊臨野渡曾此産魁豪湖帶詩書潤山增科第髙刼
灰遭斷礎鬼火出深蒿東海揚塵久無人釣六鼇
　　　古松
雷電空山夜髯蛟起石泉喬隂無六月老氣欲千年斸
藥人能夀巢枝鳥亦仙天風靈籟發彷彿奏虞絃
　　　訪朱月峰不值
見訪擕琴去西風半日程雲留秋渡冷月過别峰明落
葉驚踈鬢黄花照澹情思君不能寐一雁呌深更
　　　題長春子自畫(吕洞賔别/號長春子)
辟糓曾吞日月華春風不老聚三花𤣥關一竅通無極
白髪餘生笑有涯野鶴相㸔盟秀竹洞雲何處食靈𤓰
披圖彷彿榴皮迹珍重還如東老家
　　　輓浙西提舉李公(名錫字宗/禹永嘉人)
文獻凋零半壟雲荆花舊宅冷溪濵欲知禮樂千年事
曾寄行藏八袠身旌節自天驚隔世衣冠入地見全人
鵠袍猶憶談經處風雨宫槐暗落薪
　　　輓徐若翁(似孫自號肖梅/温州城西人)
化鵬有便風初積棲鵩無端日已斜絶漠亦傳垂死偈
故朝曾是勸忠家層霄夢斷關山笛深雪魂歸院落花
公論盖棺應自定猶言遺德在東嘉
　　　重過虎林(虎林山在錢塘舊治北半/里亦曰武林今為郡稱)
漠漠江湖夢蕭肅禾黍秋清笳吹落日白髪過西州池
涸神龍逝山空老鳯愁惟餘關外水寂寞自東流
　　　故宫
驚風吹雨過歴歴大槐蹤王氣銷南渡僧坊聚北宗烟
深凝碧樹草沒景陽鐘愁見花甎月荒秋咽亂蛬
　　　辟雍(天子學/宫之名)
冠帶百年夢昔游今重嗟璧池春飲馬槐市暝藏鴉堂
鼓晨昏寂廊碑風雨斜石經雖不火歳歳長苔花
　　　禮闈(禮部貢/院也)
楓陛將親策蘭宮此並馳凡鱗風雨化澹墨鬼神司染
栁春衣净㸔花曉馬遲偶來追昨夢戌屋草離離
　　　西湖
繁華巳如夢登覽忽成塵風物矉西子笙歌醉北人斷
猨三竺曉殘栁六橋春太一今誰問斜陽自水濵
　　　拜岳王墓(岳飛葬西湖/之栖霞嶺)
寥落一坏在英雄萬古寃孤忠懸白日遺恨寄中原樹
老殘霞澹塵深斷碣昬東南天半壁往事泣寒猿
　　　孤山(在西湖林逋/隐於此山)
回首咸平夢清風自滿湖乾坤一士隐身世此山孤鶴
去空秋影梅開尚舊株耳孫今白髪持酒酹寒蕪
　　　葛嶺(宋度宗賜賈似道/第於西湖葛嶺)
不讀霍光傳炫然桃李門湖山變朝市烽火滿乾坤膽
落氷天騎魂飛瘴雨村春風吹麥秀誤國竟何言
　　　飛來峰(在武/林)
何年移竺國秀色發稜層清極不知夏虚中欲悟僧樹
幽嵐氣重泉落乳花凝猶憶烹茶處閒來話葛藤
　　　寄别諸公
盍簮譚舊夢持酒送餘春天地緑隂雨江湖白髪人時
平銷劍氣客久積衣塵又出重關北斜陽獨問津
　　　五月五日寓嘉禾學宫顧東浦載酒相過二博
　　　士偕來飲就醉翌日留詩為别
嘉禾古三輔積水何蒼茫舊游夢歴歴况此逢端陽束
艾肖人形傾葵抱天常蕭蕭老逢掖得依夫子墻鵷湖
無五月宿雨生微凉客從東浦來手持紫霞觴采蒲汎
纎玉沃我書傳香殷勤兩博士雜出肴與漿書嚢談未
了一醉齊彭殤酒醒忽不樂起㸔北斗芒歳月感疎鬢
風烟渺殊方明當理征棹斜日鱸魚鄉
　　　訪二陸故居(機雲故居在華亭縣/西北三十里崑山下)
風流懐二陸才名動三呉斯人不可作千載空烟蕪當
時騁俊筆萬象争先驅有如明月璧美價傾鴻都世運
有翻覆韞匵真良圖惜哉去就乖毁此千金軀人生皆
有死百年同須臾獨遺文字芳乃與天壤俱凄凉崑山
寒冉冉谷水枯白鶴久已寂黄犬誰復呼荒祠掛殘陽
扁舟入菰蒲采蓴薦秋水庻以明區區
　　　簡衛山齋(平陽人寓/居松江府)
虎林一傾盖草窻雪初殘酒酣夜剪燭妙語鏗琅玕回
首隔呉越清風渺難攀焉知白首餘逺訪滄波間大鵬
九萬里神駿十二閑天風非不高乃樂烟水寛乾坤寄
一齋江湖浮九山何當躡飛珮跨鶴青雲端
　　　會嚴陵邵德芳同舎邀宿𤣥同齋道舊有作
槐市夢忽醒喬柯落風雨何人斧為薪遺根尚依土緬
懐赤煒初鬰若翠蛟舞其下有橋門雍雍冠帶聚萬物
逓衰盛千載一仰俯射䇿君先登氣勇不再鼓邅廻三
舎間我亦躋寸武雲雷膏尚屯有志良獨苦空山少芝
薇大澤多網罟爾來涉長途征衣拂天姥遥泛松江舟
薰風采芳杜故人隐雲間九山青照户相逢各華顛舊
事不敢吐悠哉抱𤣥同髙卧標枝古
　　　謁陸宣公祠(在嘉/興)
氷玉為骨秋為神堂堂内相真天人諫草數百垂清芬
仁義一洗功利塵刳肝瀝血空排雲白日不鑒吾忠勤
奉天詔下哀痛新將士感泣天亦聞皇威雷動清九垠
一紙可敵百萬軍草茅學古期致君以額叩閽九虎嗔
玉堂雲霧當華津耿耿何不批龍鱗一尊酹古凄夕曛
鵷湖之水春復春
　　　雲間懷古(雲間秀/州地名)
薰風短棹水粼粼老鶴踈林寂不聞内史祠荒殘碣雨
黄門書冷半堆雲獵場斜日分桑塢馳道深秋走鹿羣
寥落一觴誰弔古漁鄉烟景各平分
　　　劉伶墓(在嘉興縣東/二十七里)
碧落當年墮酒星醉中萬事一浮萍亦知人世無窮事
一醉松根不肯醒
　　　黄耳塚(陸機犬/名黄耳)
筠筒音斷水雲村吠入空林枸杞根我亦天涯音信杳
盧令詩在為招魂
　　　蘇小小墓(錢塘名倡有墓在嘉/興縣西南六十步)
歌舞風流憶舊家一丘落月幾啼鴉芳魂不肯為黄土
猶幻燕支半樹花
　　　過澱山(在秀州華亭縣東南三/十里其山水色皆如澱)
泖口乗寒浪湖心散積愁菰蒲疑海接鳬鴈與天浮澤
國無三伏風颿又一州平生漫為客竒絶在兹游
　　　舟次呉門
懷古心猶壯臨流影自孤湖烟迷檇李城木出姑蘓草
暗春驚鹿菰香秋試鱸青樓舊時月無復聽呉歈
　　　虎丘寺(在蘇州城/西北九里)
突兀僧房倚翠微金精幻虎覇圖非瓊田萬頃山如湧
鐵壁千尋泉自飛堂在經聲通老石樓開塔影落秋衣
千年幽獨嗟誰氏斷刻苔深帶夕暉
　　　劍池(在虎丘/寺前)
鑿開神斧是何年珠鴈金鳬鎻冷烟薜荔帶雲懸古木
轆轤巻月出秋泉巖前洗劍精疑伏林下烹茶味亦禪
髙倚石闌清嘯發恐驚池底老龍眠
　　　垂虹橋(在蘇州/呉江)
地坼東呉海脉連畫橋兩道跨晴川影翻河漢蛟龍國
勢壓江湖螮蝀天幾處征㠶浮日月四洲譙角隔風烟
三髙逺矣荒祠在一笛闌干夕照邉
　　　館娃宫(在蘓州城外硯石山上盖以/西施得名呉以美女為娃也)
苧羅山女入宫新四壁黄金一笑春歩輦醉歸香逕月
隔江還有卧薪人
　　　真娘墓(在虎邱/中路)
歌聲舞影散春霞月殉香魂幾落花休恨天家無分到
漢妃青塚落胡沙
　　　羞墓(朱買臣妻墓也/在嘉興北七里)
逺望車塵汗雨流自知覆水已難收為君富貴妾羞死
富貴如君不自羞
　　　京口月夕書懷(鎮江/路也)
山風吹酒醒秋入夜燈凉萬事已華髪百年多異鄉逺
城江氣白髙樹月㾗蒼忽憶凭樓處淮天雁呌霜
　　　許郢州故宅(唐許渾居潤州京口/故宅在南門丁夘橋)
讀君丁夘集想此建橋時荒草一區宅清風七字詩呉
雲含静態郢樹寄餘悲落日空懐古長歌知不知
　　　多景樓故址(在潤州城西土/山上甘露寺側)
灰飛百尺景愁人斷礎殘蕪但鹿羣對峙金焦兩拳石
平分淮浙半江雲乾坤幾沸蕭公鑊風浪空藏郭氏墳
野衲不知興廢事梵宮金碧自紛紛
　　　鶴林寺(在潤州黄/鶴山上)
流水蒼松石逕斜甕城城外梵王家仙林不返雲巢鶴
僧鉢曾移海國花剥落苔碑秋卧草荒凉竹院午敲茶
當時一擲乾坤手曾向山窻倚暮霞
　　　金山寺(在潤州江心/去城十里)
呉楚風烟畫裏㸔中流樹色擁禪關一星化石江成陸
雙塔摩空寺裹山衲寄雲林清海怪泉移蛟窟照僧閒
千年天塹今如掌寂寞寒潮自往還
　　　焦山寺(在楊子江中/與金山相對)
山裹中流小梵林寳蓮鼇背翠沉沉半空但覺烟嵐合
三靣不知風浪深仙井浴丹開曉日海門浮玉澹秋隂
洞深瑶草無人采瘞鶴殘碑浸碧潯
　　　宋武帝居今為夀丘寺
青衣夢破滿林烟一擲乾坤亦偶然僧屋翠微㸔月上
江山猶似永初年
　　　中􁫕泉舊在揚子江心今題金山寺井曰第一
　　　名泉余疑而問僧僧謂神龍所移嘗示夢方丈
　　　亦愚世也然江心風濤茫渺縱有泉不復可取
蜀波萬里與淮連揚子江心浪拍天陸羽當年亦竒士
驪龍蟄處識名泉
金鼇背上汲清泠僧說龍移逺脉靈若定此泉為第一
惠山未必服中􁫕
　　　惠山泉(去無錫縣七里山東西有/泉皆合於溪西南入太湖)
第二名泉在深雲䕶石闌九峰靈氣洩三伏細流寒逺
脈松長潤餘香茗欲殘荒祠懷陸羽一掬酹空壇
　　　丹陽泉
揚子江中㪺夜月慧山亭上漱朝烟遥㸔丹氣霏微裏
二十泉中第四泉
　　　新豐道中(丹陽/地名)
長飈卷炎埃澄空出秋素迢迢鐵甕城回首隔蒼霧酒
帘颺荒市笳鼓發深戌倚篷問舟人云是新豐路籬落
雞欲棲野水牛羊渡不見抱琴人斜陽在髙樹
　　　石翁嫗(在丹/陽)
束艾楚俗愚鑄金秦民怖何年斵雲根偶立此翁嫗千
春衣莓苔偕老食風露世人輕結髪覆水或旦暮乃習
無情縁永與天壤固停舟一訪古久欲祛此錮父老向
我言曾是梁朝墓衣冠化黄土古丘亦成路當年殉金
棺茲物獨如故閲世如過客興亡了不悟時借牛礪角
敲火戯童䜿
　　　毘陵太平院壁間畫山水熟視之有飛動勢殆
　　　仙筆也因題
山風不動雲四寂萬頃波濤生素壁三峽夜怒揺星河
九溟晝沸巻霹靂誰將江海一筆吞華陽入硯𤣥波翻
靈鼇東轉坤軸動驚浪出没蛟與黿毫端分寸千萬里
人心之險亦如此老僧閲世如閲畫面壁凝然悟𤣥理
嗟余老作汗漫游寒光飛動六月秋乃知瞿塘在平陸
安得竹葉吹成舟
　　　舟中書事
村酒沽來濁可斟扁舟過雨繫楓林午香吹稻海田熟
秋蔓引苽茅屋深天地暗塵歸客鬢江湖斜日動鄉心
衰年自笑為形役空羡閒鷗卧水隂
　　　蜀頭陀客呉歳久持行精勤有道者也
三峽無歸夢閒雲澹石牀半生修白社孤影寄朱方覺
路心如月髙年頂不霜翻憐來往者終日為誰忙
　　　練川道中次胡汲古韻
客中還又客回首憶并州一枕江湖夢五更風雨舟水
寒荷葉老蟲響豆花秋幾度㸔雲坐吾生亦覺浮
　　　劉龍洲墓(名過字改之/有墓在蘇州)
一坏寂寞幾秋風雲斷洲空憶老龍湖海劉郎詩骨冷
乾淳餘響寄孤松
　　　過呉門感前游
回首前游夢未忘江雲漠漠樹蒼蒼客心空老鶯花月
詩貎不肥魚稻鄉白虎氣銷遺瘦石綵虹影冷卧斜陽
當時已歎來麋鹿後二千年更斷腸
　　　舟次呉興二首(今安/吉州)
釣舟逺隔菰蒲雨酒幔輕飄菡蓞風彷彿層城鼇背上
萬家簾幙水晶宫
蒼烟淡淡水濛濛漁笛吹殘夕照紅六客風流今已逺
堂名空入酒名中
　　　釣臺(在嚴/州)
曾來天上宿夢不離寒磯宇宙雙臺逈烟波一客歸姓
增江郡重墓隔越山微千古登臨意凄凉帶夕暉
　　　宿七里灘(距桐廬四/十餘里)
寥落空江上買魚開酒尊亂山含雪意孤艇寄楓根灘
近不成夢鴻飛欲斷魂偶呼黄帽語一犬吠前村
　　　方𤣥英故居(距桐廬三十里在釣/臺之東地名白雲源)
艤舟鸕鷀港白雲滿髙原借問𤣥英居遺搆無復存精
靈幾百載山鬼慿幽昏獨遺文字香隐隐草樹根轉盼
東山麓彷彿見柴門啼猨助凄惻亦復銷我䰟漁父促
歸橈牛羊下前村長揖者誰子未識情已温云十有六
葉咸通之耳孫緬思幽人後風雅天所敦相携就茅屋
一笑酌瓦尊
　　　原易
滎河通崐源古出龍馬瑞包犧真天人一見測其秘八
卦已支離重為六十四爻象互立名繫辭發洙泗盡洩
元氣藏柯葉布文字有如木生癭箋註漫百氏燋龜與
揲草何能觧人意及滋天下疑反以二物具方寸不自
靈柄為㝠漠據弧矢啟戰争書契長奸偽緬思未畫前
標枝無一事日月自循環全易在天地所以負苓人因
之發長喟
　　　蔡琰歸漢圖
文姬别胡地一騎輕南馳傷哉賢王北一騎挾二兒二兒
抱父啼問母何所之停鞭屢回首重會知無期孰云天
壤内此心無秉彛凡物以類偶濕化猶相隨穹廬况萬
里日暮驚沙吹惜哉辨琴智孤影等覊雌縱憐形勢廹
難掩節義虧獨有思漢心寫入哀絃知一朝天使至千
金贖娥眉雨露洗創瘢陽和變愁姿出關拜漢月照妾
心苦悲妾心倘未白何以覲彤墀狐死尚首丘越鳥終
南枝如何李都尉没齒隂山陲
　　　用拙為金罍徐氏賦
久知拙無用飾巧以相賢而君獨用拙好古與世懸不
見百圍櫟濩落終天年豈其棄匠石無用用乃全孔門
七十子愚魯承禪傳冲質抱元素神工謝雕鐫續鳬而
刻馬適以戕其天栁州正坐巧望星猶乞憐一墮叔文
累挽海不可湔
　　　精衛(任昉述異記炎帝女溺死東海化為精衛/自呼其名毎啣西山木石填東海一名誓)
　　　(鳥一名寃禽一名志鳥一名帝/女使陶淵明韓退之皆有詩)
形微意良苦前身𦵏長鯨天髙不可訴宿憤何時平欲
填東海深能使西山傾山傾海乃深日夜空悲鳴情知
力不任誓將畢此生
　　　納凉過林氏居(温州城南人其/家多竹號筠棲)
出郭已虚曠入門轉蕭森筠棲無六月聊以觧我襟紅
日不到地白雲時滿林坐久石根冷酒醒荷氣深飄飄
黄冠客臨流鼓瑶琴一鼓洗我耳再鼓空我心山髙水
復迥彷彿蓬萊音興盡拂衣去城笳吹夕隂
　　　宴德初書樓(姓陳氏/平陽人)
樓髙不二尋已作百尺想中有湖海豪開襟納萬象頗
延素心人談笑落清響鄰花吹午香簷竹薦秋爽於中
了行藏此外斷俯仰西樓富薰天歌鐘樂華敞荒凉風
雨餘山䕫自來往
　　　李兩山侍郎仲氏儒而醫觧后會稽索詩識别
　　　(兩山李思衍字/昌翁鄱陽人)
我懐兩山翁夙抱經濟畧曾驅部使車所至問民瘼昆
陽斗大州漁吏久竭澤三尺行風霆四知厲氷蘖公餘
接寒士促膝談禮樂以我獨閉門前茅訪林壑當途盡
挾貴此道可敦薄浮雲於我如霖雨用汝作如何歳龍
蛇斯人竟㝠漠平生詩萬篇耿耿志誰託頗聞仲氏賢
風骨似其伯爾來一披霧月梁慰離索紛紛雞鶩中夭
矯見孤鶴陽秋皮裏鑒太素指下脉猶有刀圭功可敵
廊廟爵四百有四病如禽應弦落真病在人心問君有
何藥
　　　王德輔邀飲新醅予與陳用賔老輒先醉座上
　　　分韻得水字
朔風號枯林吹寒入肌髓江湖客影孤况復懐萬里白
戰不持鐵何以破愁壘惟有無功鄉歳暮足可恃良朋
邀我游瓦盤列山卉軋軋鳴珠泉灧灧浮翠蟻初疑變
氣候漸覺忘我爾一觴復一觴頹然兩衰齒桓桓諸少
年互爵方未已雖醉不敢譁諧談亦書史所以柴桑翁
濁醪有妙理我渇夢西泠攀條嚼氷蕋醒來歩虚廊天
空月在水
　
　
　
　
　
　
　
　
　霽山文集巻二
欽定四庫全書
　霽山文集巻三　　　　　宋　林景熙　撰
　　白石樵唱三
　　　鹿城晚眺(郭璞卜東嘉城基有白鹿/銜花而出故名為鹿城)
古城仙鹿逺百感赴斜曛海氣千年聚山形九斗分神
鴉饑啄蘚宰木蠧藏雲何處鳴鉦發春屯又易軍
　　　初夏
春歸不知處溪棟日初長舊篋題詩扇疎簾讀易香田
蛙占水旱海燕語興亡復恐閒愁起聴泉過石梁
　　　過北雁蕩山下(在樂清縣東北/九十里芙蓉村)
驛路入芙蓉秋髙見早鴻蕩雲飛作雨海日射成虹一
水通龍穴諸峯盡佛宫如何靈運屐不到此山中
　　　禹穴(在㑹稽縣東/南二十五里)
古迹微茫久雲深鎻薜蘿洞前青壁坼世外素書多猨
狎垂山木龍靈起井波相傳通海眼魚網得金科
　　　禹廟(在㑹稽東/南十二里)
萬國曾朝㑹羣山尚鬰盤嚴祠鎮𤣥璧故代守黄冠窆
入雲根古梁歸雨氣寒年年送春事來拂蘚碑看
　　　荷錢
盈盈新疊碧難借柳條穿鑄景菰蒲外買鄰鷗鷺邊炎
官初掌柄水國不書年漸長薰風價折筩供酒船
　　　過陶嶺有錢王井又三里有錢王石菴(在越州/即陶山)
　　　　(嶺/也)
沙井泉初試石菴苔已荒不知更宋代猶自説錢王古
塜木根怪春山雲氣香詩成無紙筆駐馬語殘陽
　　　久雨
閉門荒草合宿雨掩春華西海無囘日東風幾落花霧
冥猿自嘯蕩冷雁猶家誰是補天手空懷錬石媧
　　　訪武伯山居(在舜/田下)
照書雙眼碧天欲壽斯文白髪前朝士青山半屋雲遲
花春後見逺瀑夜深聞迴看重華夢荒田自鹿麕
　　　客意
獨夜愁如此殊鄉老奈何故人經亂少歸夢入秋多衣
敝鄉碪動書沉海雁過燈前空拂劍酒薄不成歌
　　　漁笛
楚竹聲何逺蒼茫想釣舟横當半篷月吹破一江秋落
葉紛前浦驚鴻過别洲曲終枕蓑卧無夢到涼州
　　　雨土(至元辛卯春/甌中雨土)
豐凶不可問疑入瘴鄉春髙漢枯無潤剛風吹作塵園
林霜後色樵牧霧中身四望荒荒白誰為洗日人
　　　枯樹
凋悴緣何事青青憶舊叢有枝撐夜月無葉起秋風暑
路行人惜寒巢宿鳥空倘留心不死嘘拂待春工
　　　潘山長入括(潘平陽/白石人)
為官轉多事行役到寒氊落日隣州樹西風逆水船飯
牛懷白石訪鶴入青田我欲看行巻仙峯雪瀑邊
　　　江心寺(在温州永/清門外)
佛借龍宫五百年平分城樹與村烟叢林忽湧中流地
雙塔曾擎半壁天石色帶雲籠客袖磬聲和月落漁船
袈袍不限侵門水十載何人坐象筵
　　　長至日
觀物閒中得化機相隨野鶴立多時遺編蠧老芸空辟
舊念灰寒管不吹夜氣清明非藥鼎春風消息在梅枝
三杯美酒微微醉細和堯夫擊壤詩
　　　元日得家書喜
爆竹聲殘事事新獨憐臨鏡尚儒巾寒窻琴册燈花曉
衰鬢江湖栢酒春道在老天扶客健書來稚子識家貧
舊山亦有閒風月歸與漁樵作主人
　　　次翁秀峰(温州在/城人)
花柳湖西别此翁十年鬢雪忽重逢唐陵愁問永和帖
楚水夢聞長樂鐘黄妳秋燈餘舊癖素侯野服拜新封
世情雲雨何時了千古青青太玉峯
　　　立春郊行次唐玉潛(越州/人)
道人清事飯溪蔬無酒閒愁己破除五夜雪聲梅角底
一春烟景竹笻初園林芳信醒愁蝶田野豐年入夢魚
氷下流泉清老耳東風先己到郊居
　　　寄七山人(平陽州治北五里有七星山鄭初/心先生隠居於此稱為七山人)
十年疎鬢為誰斑天借儒冠日月閒欹枕寒生雙瀑澗
開門春滿七星山鶴歸尚覺遼城是鵑老空聞蜀道難
欲覔九還慿寄語青牛何日度函闗
　　　王德玉席上賦牡丹(監簿/子)
露洗檀心迥絶塵猩袍曾受百花臣東風喚起清平曲
西洛移來富貴春金縷杯深如勸客香霞幄暖欲薰人
年年此地開芳席看到兒孫色更新
　　　和王德游夜感(監簿/子)
小池荷凈雨初晴世念消磨未到僧衣帶長江空北固
觚稜舊月隔西興一春空負花前酒獨夜相知竹下燈
自笑老來甘鷁退少年雲路健追鵬
　　　荷花
凈根元不競芳菲萬柄亭亭出碧漪乘露醉肌渾欲洗
無風清氣自相吹製裳香冷微雲䕶傾盖盟深獨月知
却笑滿城紛繡縠濂溪此意更同誰
　　　納涼
黄巻無端作睡媒火雲萬朶鬱崔嵬暑如酷吏何當去
薰自重華知㡬來脚踏層氷思逺壑手遮赤日厭飛埃
披襟坐石不能夜忽聴南山起怒雷
　　　次王修竹監簿送羽士過龍瑞宫
龍迎蔥珮出珠宫鏡水涼生碧樹中崖裂千尋根到海
劍懸七尺氣横空晝閒漫寫琴三疊曉發猶餘鼓一通
猨鶴無期雲自在人間何更有空同
　　　王監簿陶山禱雨志喜
城居苦熱念林丘偶向殊庭送羽流雙袖攜雲禹穴曉
一瓢分雨舜田秋溪聲冉冉來松壑秋意蕭蕭滿竹樓
我與蠅蚊争晝夜夢中猶及赴清游
　　　次韻山中見寄
物外髙棲豈好竒愛涼坐到雨來時四愁嵗月空平子
三樂乾坤自啟期晉代諸賢曲水㑹鎬京遺澤變風詩
世交翻覆如雲雨野鶴孤心老竹知
　　　王監簿南墅新樓落成
玉珮珊珊不可招眼空塵界等秋毫山林貞白三層迥
湖海元龍百尺髙自笑行蔵闗氣數肯将歌舞換風騷
巻簾最愛南山近坐聴松聲起碧濤
　　　石門洞(在處州青田縣溪南/有書院道觀在焉)
臨溪雙石如層城中有洞天門不扃杖藜穿沙入微逕
古藤絡樹春冥㝠渴猨引子下飲澗山瓢我亦分清泠
一重一掩翳復朗朱門金榜開殊庭衆峰環拱受約束
何年神造驅五丁縹緲樓臺鐘磬寂薜荔紛披窻戸青
黄冠羽服者誰子瓊臺坐閲南華經客來揖坐松下石
呼茶味瀹枸杞靈笑遣青衣導予步峯囘路轉銀河傾
初看絶壁走雲霧倐聴萬壑驅風霆不知何代擘青峽
明珠萬斛皆龍腥欲喚琴髙借仙鯉濛濛山雨吹孤亭
　　　荷珠
霞衣蔥珮來珊珊水晶之宫綠玉盤誰與馮夷作戲劇
貝闕驅入神瓢翻又疑罷織蛟人泣碧窪融作水銀汁
圓或為璧方為珪寒光滉漾不可拾古來欹器戒覆傾
真宰之柄常惡盈季倫買笑輕百斛金谷轉首迷榛荆
紛紛魚目争貴惜道眼獨懸諸幻息須臾海霽山日髙
綠雲萬柄凈如拭
　　　游九鎻山(在杭州餘杭縣西其處有五洞交/扃九峯囘挹千巖萬谷秀聚其中)
肥馬輕裘到此難名標九鎻翠微間天開洞府㡬千載
地隔風塵此一闗謝屐空憐迷雁蕩蘇詩不是夢廬山
他年修得清緣在擬扣金堂覔大還
　　　　　　　　　　　右入九鎻山門
客杖偶逢山鶴引儒冠幸免野猿嗔吹來松氣清人骨
為洗東華萬斛塵
　　　　　　　　　　　右松間
日澹梧枝洞鎻苔人間矰繳㡬驚猜九苞自是沖霄物
曾為簫韶一出來
　　　　　　　　　　　右鳯洞
雲濕林腥隠石扉不知何代有龍歸却疑此洞元無底
下挾滄溟作雨飛
　　　　　　　　　　　右龍洞
百雷鬭我前八溟覆我後誰哉擘巨崖縱此翠蛟走又
疑蜀川下萬騎赴峽口凭闌神為搖清寒逼兩肘久乃
與之忘一洗耳目垢骨冷春木䂂魂驚夜猨吼神仙亦
愛竒臨流并瓊玖乘鯉琴髙風捉月太白手跳入水晶
宫身世亦何有緬懷玉局翁不受荒幻誘爾來謁空祠
采蘋奠𤣥酒百年等一漚道先天地壽逝者固如斯川
上歎魯叟
　　　　　　　　　　　右翠蛟亭
洞天有别雲福地無凡土嘉名此兼擅靈氣適專聚峰
巒互重掩雲霧自吞吐飄然乗冷風一瓣謁瓊宇住山
老黄冠迎客琪樹午魚魚美少年華裾集齋鼓往者修
鍊人飛昇接髙武爾來何寂寥山川亦今古甲第擬王
侯億萬富倉庾所以氣體移學道不精苦吾聞郭許儔
卓菴老林莽終日對白雲餐松飲石乳
　　　　　　　　　　　右洞霄宫
九鎻絶人寰一嶂聳天柱自從開闢來著此洞天古竒
石千萬姿元不費神斧帝勅守六丁山䕫孰敢侮白晝
中冥冥游者必持炬或絢若霞敷或蹙若波詭或竪若
旌幢或懸若鐘鼓或虎而爪踞或鳯而翅舞異狀紛獻
酬清音起擊拊不知金堂仙恍惚在何許褰衣下側逕
層嵐結瓊乳逕極罅轉深幽潭蓄風雨劣容童豎入恐
觸蛟龍怒凜乎不可留長嘯出巖户
　　　　　　　　　　　右大滌洞天
聞有真人白日昇洞天千古卓崚嶒頂髙絶似撐華葢
穴暝初疑入武陵秋靜石枰空暈蘚寒生泉縫忽懸冰
依依谷口斜陽在己覺重嵐濕杖藤
　　　　　　　　　　　右棲真洞
誰卓孤峯紫翠巔流泉一脈到宫前却憐千尺擎天柱
不拄東南半壁天
　　　　　　　　　　　右天柱峯
仙子渾無涉世勞屐㾗一尺寄孤髙㡬人失脚風波裏
可是雲根立得牢
　　　　　　　　　　　右神仙隠跡
華表鶴歸處林深别有天雲隂生石壁杉影落丹泉宇
宙名山在神仙古洞懸歸來凡骨換寂照起三田
　　　　　　　　　　　右過石壁丹泉二亭
　　　留寄沈介石髙士(沈名多福洞霄道/士  厲鶚補注)
名山隔風雨㡬度夢空馳谷口重來路雲根舊别時𤣥
門尊老宿白髪長嬰兒欲問還丹事林深鶴己知
　　　懷葉鄧二友(按葉本山林鄧牧心牧宋/末大滌山髙士  補注)
中嵗修𤣥學懸崖結屋危幻身風露襲淺户虎狼窺九
鎻洞中志一瓢身後詩定知明月夜雙鶴影相隨
　　　半雲菴(瑞安陳瑞/州家菴名)
天地等蘧廬結廬復何事一間亦寄耳况乃寄所寄我
身正似雲於此適相值買隣不用錢平分有餘地豈不
愛專壑孤立聖所懼平生志八荒澤物乃吾素我行雲
不隨雲行我復住出處兩何心得非以時故造物無全
功蒼生竟誰籲石床坐忘言各分一半愧
　　　端午次韻懷古或疑屈原曹娥死非正命是不
　　　知殺身成仁者也併為發之
葵榴入眼明得酒慰衰齒胡為浪自悲懷古淚紛委湘
江沉忠臣越江沉孝子沉骨不沉名清風兩江水或云
非正命是昧舍生理歸全豈髪膚所懼本心毁哭父天
為驚憂君國将燬於焉偷吾生何以立戴履脩短在百
年芳穢垂千紀之人死猶生滔滔真死矣
　　　陳子植草廬成求予賦
老矣杜陵客草堂倚江干故人相幽築皇天愍生還君
家付楚炬結構當時囏謂得風雅力竹木供大官城邊
歸野鶴杳杳發長歎朱甍昔峩峩碧草今曼曼何如䕃
白茅容膝有餘安我哀䘮亂餘人烟半凋殘風凄狐兔
警露重星斗寒丈夫坐一室此念馳九寰所以草堂人
安得千萬間
　　　有感
逢春感孤羇抱古來衆吠如何陵谷遷芳草亦蕭艾自
憐嵗月晚復覺湖海隘野鷗不受招興在萬里外
　　　寄四明陳楙陽(四明山在明州山有四門/通日月星辰之光故云)
髙人謝世紛誅茅在絶壁十年不下山舊路掩深棘出
門復踟蹰觸步有崩石下臨千仞淵毒鱗正紛籍腥風
鼓洪濤石齒鳴咋咋失勢倘一落萬綆那可及不如息
我軀猨鶴與朝夕
　　　贈東谷上人(借上人之名以/喻自已之意)
岸陵㡬紛紛歧路誰了了中有定慧人翛然坐深窈山
空諸念消月墮孤禪悄一室虚白生天雞弄清曉
　　　題水雲深處
霏霏弄閒態灔灔揚素紋幽人不可即但見水與雲蒼
狗紛世情瞿塘在平地所以盟白鷗萬荷最深處
　　　送胡汲古歸嚴陵覲親
胡君白雲心鄉夢攪幽夕挑燈起我言相對竟惻惻問
君何時歸心己寄飛翼我歸萬里遙君歸一水直十年
湖海間耕硯苦不穡居然保章甫晨省無愧色髙堂椿
樹蒼萱花在堂北再拜捧壽巵晴芳滿瑤席塤箎夜床
温冠盖春巷塞萬古天倫中真樂非外借明朝浙東西
片雲渺何極
　　　哭薛榆溆同舍
桂死月亦灰鵬枯海為陸自我哭斯文老淚㡬盈掬故
國忽春夢故人復霜木矯矯榆溆君白首尚儒服解后
一冩心乾坤兩眉蹙無力能怒飛有道欲私淑憶游東
浦雲馬帳肯同宿孤燈照寒雨蕭蕭半窻竹君器碩以
方有如舟萬斛歛華就本根耆年謂可卜昨别猶是人
今乃在鬼錄為善未必遐嗚呼真宰酷往年海若怒風
濤卷人屋脱身鯨魚吻長寐固應熟寡妻泣帷荒有子
繼經術彼哉暴殄夫食必饌金玉一士苜蓿腸奪之胡
忍速問天天夢夢秋聲滿巖谷
　　　贈蘭坡星翁
深林澹孤芳一洗桃李姿采采坡雲暮持之欲遺誰故
人青雲端或在江海涯青雲達者路江海幽人期有如
一種蘭升沉亦殊岐南宫香滿握誰使紉湘纍客笑試
問君君曰數所為嗟予偶閱理焚膏自童時功名千載
芬白首心己違富貴倘貽臭不如貧賤怡吾生吾自斷
為謝君平帷
　　　雪後
開簾殘酒醒雪意尚垂垂夜色沉奎久春容變柳遲寒
塘鷗自聚荒嵗鶴同饑便欲誅茅隠何山有紫芝
　　　山中早行
短策穿幽徑山樵半掩扉月斜林影薄石盡水聲微一
犬隔籬吠孤僧何處歸相逢松下立風露滿秋衣
　　　寄薌林故人(薌林在州北七/里故人宗仁也)
狺狺多楚狗何處續離騷草徑無塵入秋峯與節髙􁁉
香清野飯栁色老宫袍笑問劉安鼎相看己二毛
　　　疎懶為四明何君賦
野意雲同散閒門草自新不知世網宻為謝客車頻風
月兼忘我山林亦恕人咸陽歎黄犬榮辱古為隣
　　　答山中侃上人(山中指仙/壇寺也)
竹房分半席流水白雲間丹竈餘千載青鞵第㡬山有
詩多解悟無髪得髙閒因笑塵中客重逢改舊顔
　　　山隂秋懷
舊游渾似夢短髪不勝簮風雨行金氣乾坤老鐵心舜
田秋稗滿禹穴夕雲深正自登臨懶凄涼隔水碪
　　　初夏病起
青衫蕉鹿夢江海一畸人舊國愁生暮衰年病過春天
垂湖色湛雨洗月痕新猶抱遺經在心銜覆載仁
　　　溪亭
清秋有餘思日暮尚溪亭髙樹月初白微風酒半醒獨
行穿落葉閒坐數流螢何處漁歌起孤燈隔遠汀
　　　答陳景賢
一劍掛寒壁艱危氣不衰鬢痕朝鏡覺書味夜燈知夢
斷潮生枕愁新雁入詩思君心欲折又負菊花期
　　　薛德之之江東簡熊西玉諸公
乍逢還又别龍竹葛陂隂野水流春逺江雲入暮深新
知滿湖海遺老在山林解后如相問慿君道素心
　　　五日次韻
客鄉弔古重登臨隔水斜陽鳥語深賜葛尚餘唐闕夢
傾葵猶抱楚臣心蒲邊臘釀供華髪楝後春風在緑隂
桃印靈符何必佩乾坤正氣古猶今
　　　酬合沙徐君寅(合沙福/州郡稱)
歸鶴悠悠度海遲閒來野寺看僧棊鄉心荔子薰風國
客路槐花細雨時天地一身愁自語江湖諸老澹相知
烏絲醉後淋漓墨片月娟娟照硯池
　　　重游鏡曲次韻
青眼重逢白髪新舊游却恐是前身野鳩妬客招呼雨
江燕隨人管領春曾附仙舟追李郭獨提詩律繼黄陳
鏡中恨不移家住山水蒼蒼老釣綸
　　　和監簿山中自壽
梅傳春信菊延秋萬壑千巖引勝游明月半船招賀監
清風滿袖挹浮丘意閒自得琴書樂身隠猶懷畎畝憂
但得八荒皆壽域飯疏飲水亦何求
　　　立秋日作
苦熱如焚想雪山清商一夕破愁顔炎光斷雨殘虹外
涼意平蕪逺樹間忙踏槐花猶入夢老催蒲扇共投閒
城頭遙望纍纍塜遼海荒寒鶴未還
　　　中秋山中對月
收拾山河片影圓舉杯笑酌結隣仙萬家絃管誰無月
一壑樓臺别有天丹桂梯寒醒舊夢𤣥霜杵熟授長年
此秋此夜無清句花亦笑人空醉眠
　　　浙中饑甚六月一雨頗慰
雨餘燈火坐茅齋此夕田家有好懷造物心終扶畎畝
蒼生命己墮顛崖燕山漕粟初航海浙水移家半入淮
貞觀三錢誰復識擁衣數起望台階
　　　秋日言懷次韻
禹穴風烟老尚游青門囘首憶𤓰疇海槎片影星河曙
城角一聲天地秋臨水忽驚餘鬢落看雲還悟此生浮
杖藜擬訪神仙宅中有長眉不掛愁
　　　喜監簿得陶山舜田
耕隠山中久卜鄰愛竒不厭買山勤重華事往人何在
萬古春深鳥自耘閒拂巖花問陵谷獨懸茅屋管烟雲
滿林剡竹供揮洒天壽斯文正屬君
　　　别王監簿
𤣥髪相逢雪滿顛一畨欲别一凄然離亭落日馬嘶渡
舊國西風人喚船湖海己空彈鋏夢山林猶有著書年
蓬萊不隔青禽信還折南枝寄老仙
　　　次韻謝諸公見壽
千載東籬有晉香客床風雨夢潯陽白頭湖海孤心在
青眼詩書舊味長突兀己知懽此厦温柔何必老為鄉
殷勤還祝南山壽嵗嵗梅花嵗嵗觴
　　　訪僧鄰菴次韻
拂石題詩滿袖嵐尋僧又過竹溪南乾坤浩蕩酒鄉寄
山水蒼寒琴意參老燕未歸同是客孤雲無住孰為菴
寂寥午夜松風響疑是神仙接麈談
　　　答金華王玉成(金華婺州郡稱以/其地有金華山也)
詩吞楚澤渺無邊不用神丹骨己仙九萬里程驚落羽
三千年事撫遺編銅盤老淚胡笳裏金粟荒愁杜宇前
惟有雙溪溪上月清光照客尚依然
　　　送友人孔濟之之金華
餘子紛紛氣可吞青霄萬里合孤鶱藻芹池冷三年客
絲竹堂髙㡬世孫前輩修名似山斗斯文清氣在乾坤
故人要路如相問為説蒼苔獨閉門
　　　述懷次柴主簿
獨閉柴門木石親詩筒剝啄不妨頻青燈風雨多離夢
白髪江湖少故人漫讀楚騷招太乙誰聴郢曲和陽春
書香劍氣俱寥落虚老乾坤父母身
　　　次曹近山見寄(告春字問農平陽梅溪人登/咸淳第歸附後以詩文著名)
扣角歌殘夜正長懶将龜筴卜行藏風烟萬里别離夢
草木一溪文字香仙泣銅盤辭渭水鶴歸華表認遼陽
愁來偶上西樓立耿耿寒奎色照霜
　　　送葉伯㡬之奉化(伯㡬平陽人分/教明州奉化)
親攜琴冊出烟蘿海國儒風近若何筆挾龍湫靈不盡
官鄰雪竇冷偏多詩書千載闗經濟師友三年要琢磨
老去喜逢奎運轉送君猶拂舊冠峩
　　　新晴偶出
琴牀茶鼎澹相依偶為尋僧出竹扉風動松枝山鵲語
雪消菜甲野蟲飛看花春入桄榔杖聴瀑寒生薜荔衣
古寺無人雲漠漠溪行喚得小船歸
　　　題海上人棲雲樓
水村烟景隔晴霏十二闌干在翠微一壑暮雲閒獨倚
半簷秋影澹相依栢爐貝葉香猶潤紙帳梅花夢不飛
㑹得此中無所住來來去去總𤣥機
　　　催梅
參横月落幾相思第一春風向此期乘興竹笻霜後路
寄聲籬落水邊枝禁中鼓絶花奴老海上宫深鳥使遲
獨抱素心誰是伴羅浮仙夢隔天涯
　　　柳下漁次韻
瓦甌一醉萬事了醒來然竹清溪曉半蓑烟雨披春寒
堤上落紅己如掃荒磯白鳥無離愁明月清風滿幽抱
却憐灞水長亭西幾樹柔條不得老漢槎丙穴今己非
網罟相尋縱鱗少何如巻釣兩忘機魚向樹根吹絮飽
　　　書陸放翁詩巻後
天寳詩人詩有史杜鵑再拜涙如水龜堂一老旗鼓雄
勁氣往往摩其壘輕裘駿馬成都花冰甌雪椀建溪茶
承平麾節半海㝢歸來鏡曲盟鷗沙詩墨淋漓不負酒
但恨未飲月氏首床頭孤劍空有聲坐看中原落人手
青山一髪愁濛濛干戈况滿天南東來孫却見九州同
家祭如何告乃翁
　　　贈㑹稽尹醫師
相逢湖海説醫靈學更叅𤣥世味輕薊子他年游碧落
空留藥市㑹稽城
　　　汪東巖為余寫容求贈詩余以其學佛者也故
　　　後章及之
丰神閒整坐凝然一笑聊憑筆意傳却有丹青難畫處
獨遺好醜在千年
因形有像轉支離妙筆從君壓畫師若向禪中叅一指
寫余父母未生時
　　　夢回
夢囘荒館月籠秋何處碪聲喚客愁深夜無風蓮葉響
水寒更有未眠鷗
　　　送春
蜀魄聲聲訴緑隂誰家門巷落花深游絲不繫春暉住
愁絶天涯寸草心
　　　聞蟬二首
翼綃微動自宫商㡬曳殘聲送夕陽喚得槐柯芳夢覺
薰風一曲換西涼
近交紙薄雲翻手舊夢冠空雪滿顛却憶畫船曾聴處
夕陽髙柳斷橋邊
　　　與邵德芳同舍三首
聚散雲萍亦偶然十年曾此繫秋船當時别意芙蓉老
不道相逢又十年
年少同游古辟雍文光萬丈掃秋虹不須舊事談如夢
燈下相看亦夢中
葵心戀日還終在橘性踰淮己不同誰識廬江持釣手
曾搴月窟一枝紅
　　　夢中作四首(元兵破宋河西僧楊勝吉祥行軍/有功因得於杭置江淮諸路釋教)
　　　　(都總統所以管轄諸路僧人時號楊總統盡/發越土宋諸帝山陵取其骨渡浙江築塔於)
　　　　(宋内朝舊址其餘骸骨棄草莽中人莫敢收/適先生與同舍生鄭樸翁等數人在越上痛)
　　　　(憤乃不能己遂相率為采藥者至陵上以草/囊拾而收之又聞理宗顱骨為北軍投湖水)
　　　　(中因以錢購漁者求之幸一網而得乃盛二/函託言佛經塟於越山且種冬青樹識之㑹)
　　　　(元時作詩不敢明言其事但以夢/中作為題下篇冬青花亦此意也)
珠亡忽震蛟龍睡軒敝寧忘犬馬情親拾寒瓊出幽草
四山風雨鬼神驚
一坏自築珠丘土雙匣猶傳竺國經獨有春風知此意
年年杜宇泣冬青
昭陵玉匣走天涯金粟堆前起暮鴉水到蘭亭轉嗚咽
不知真帖落誰家
珠鳬玉鴈又成埃斑竹臨江首重囘猶憶年時寒食祭
天家一騎捧香來
　　　冬青花(冬青一名女貞木一名萬年枝漢宫/嘗植後世因之宋諸陵亦多植此木)
冬青花花時一日腸九折隔江風雨清影空五月深山
䕶微雪石根雲氣龍所藏尋常螻蟻不敢穴移來此種
非人間曾識萬年觴底月蜀魂飛遶百鳥臣夜半一聲
山竹裂
　　　六言
沙鷗對立機外胡蝶相逢夢中㠶去㠶來野水花開花
落春風
流水獨吟花逕好山重約雲門茶甌疎竹孤寺桐角斜
陽逺村
　　附錄元音
　　　讀文山集
黑風夜撼天柱折萬里飛塵九溟竭誰欲扶之兩腕絶
英淚浪浪滿襟血龍庭戈鋋爛如雪孤臣生死早己決
綱常萬古懸日月百年身世輕一髪苦寒尚握蘇武節
垂盡猶存杲卿舌膝不可下頭可截白日不照吾忠切
哀鴻上訴天欲裂一編千載虹光發書生倚劍歌激烈
萬壑松聲助幽咽世間淚洒兒女别大丈夫心一寸鐵
　　　辨霽山集中夢中作詩下章祖程註疏謬説
　止菴賢王殿下重刋霽山先生文集既博考先生及
　越州義士唐珏收塟宋越上諸陵為元僧楊總統所
　發棄草莽骸骨事為之序詳覈無疑或者乃據集中
　夢中作詩題下章祖程注云楊總統發宋帝諸陵取
　其骨渡浙江築塔于杭宋内朝舊址以餘骨棄草莽
　中先生與鄭樸翁等數人痛憤為採藥以草囊拾收
　之因理宗顱骨為北軍投湖水中復購漁者網得之
　盛二函塟越山植冬青樹識之以為收骨無所謂唐
　珏者且林收骨在取骨築塔後而所收乃取餘所棄
　之骨非其全骸無所謂六圅各紀一字識而收塟者
　序文雜引傍載以為據考質雖詳似難取信秀謂夢
　中作註秀亦未以為然盖嘗聞諸止菴矣續編資治
　綱目係我憲宗皇帝勅内閣元老儒臣之所纂修唐
　珏收塟陵骨事分註於宋帝昺祥興元年戊寅十二
　月下而皇明文衡又明載張孟兼所作珏傳無可疑
　者若霽山事則史雖遺之而陶九成輟耕錄則與唐
　並載其紀傳雖彼此不相及要之二人皆亡宋名儒
　髙義之士所為必同而傳述之者各本其人事出機
　宻各行其志初不相聞故綱目所見亦僅知唐事而
　未及林事使非輟耕錄並得所述則亦無緣並稱也
　中載王筠菴所示羅有開唐義士傳後有詹厚齋讀
　傳題語係元仁宗皇慶二年作上距帝昺祥興元年
　發陵戊寅嵗僅三十六年當時有開之傳又必在皇
　慶之前或當時所紀逺亦不過數年此其耳目相傳
　之必可信者林事亦具載遂昌鄭明德所書當發陵
　時林故為丐者背竹籮持竹夾遇物夾投籮中潛鑄
　金牌繫腰間賄西僧求得髙孝兩陵骨貯兩函葬東
　嘉故夢中作詩有雙匣親傳竺國經句章註二函之
　説數是而骨非亦傳聞之失耳但其謂與林同事為
　鄭樸翁則有可信者按先生集中所載故國子正鄭
　公墓誌謂樸翁與先生俱温之平陽人生同里學同
　師繇長至老同出處宋亡之二十三年壬寅五月卒
　年六十三距帝昺祥興元年戊寅發陵時為二十五
　年樸翁盖年三十九誌稱其學聖賢之學名齋初心
　扶植綱常精衛填海憑霄銜土為重可悲則塟骨事
　必與先生同理之所有若謂所收為棄餘之骨則大
　不然夫楊總統發陵本利寳玉陵發但競攫取寳玉
　其骸骨初惟有棄擲而己誰復收之築塔之計葢既
　得寳玉復恐人言無以自解故棄擲之後復以築塔
　鎮南以欺世主社人之口而己豈特為取骨發陵耶
　即誠為築塔則發陵之時必逐陵盡取其骨渡浙豈
　有餘骨棄之草莽亦豈有将顱骨棄之湖中之理况
　謂之湖中則陵園所在必與湖相逺當時發陵棄骨
　不過在陵園近地亦豈有逺棄湖水之理載考之章
　註自序在元順帝元統二年甲戌距發陵祥興戊寅
　己五十七年厯嵗己遠聞見不審故雖唐珏紀傳較
　著之事尚不能知况其他乎止菴賢王之序取信於
　綱目及相距近年紀載之可信而不據逺年聞見之
　空疎未為無見也况今集中詩文並係正文章註畧
　無所見惟間於題目下附注一二亦無闗大義是其
　所註初未嘗入刋惟編首附見其序而己觀者未可
　據以為疑也或者聞予言敬服止菴睿序考見之精
　覈且喜因疑而見鄭樸翁之髙義也謂秀宜詳述以
　迎解閱註者之惑秀謹識於睿序之末知言者更相
　與考質使唐林髙義得以白於天下則名教幸甚斯
　文幸甚嘉靖巳丑春正月江陵東墅後學毛秀謹書
　
　
　
　
　
　
　
　
　
　　霽山文集卷三
欽定四庫全書
　霽山文集卷四　　　　　宋　林景熙　撰
　　白石藁一
　　　重修隂均斗門記
平陽瀕海而州水利多斗門為大斗門八隂均為大隂
均斗門者金舟東西四鄉之水赴焉嘉泰汪令君季良
所創也其毁家以相林君居雅也今故碣猶在越百年
穿漏就圮河流有洩無蓄海潮大時澎湃衝突逆入河
皆為田害故嵗多歉而民貧請於官官置不問縱有問
者吏持片紙急其都都急其民交相漁獵迄無成功大
德九年州判皮侯元一日公退與客相畧民利有以隂
均言者侯􁑔然曰吾責也㑹嵗祲又不敢震其民展轉
于中聞蘆江報恩寺有講師曰融梵行精實為衆信侯
致尺書詞語懇篤願借師力以成師得書喜曰成此非
細利也侯有命其敢不承乃攜短疏道侯意勸化義風
所激壹皆樂從遂廣置合用料物以十一月經始先築
上下堰決水施工甃石澾斵石限更板閘二十四層纎
罅必苴表裏堅好侯勸相之使旁午於道十年二月訖
工侯視成春波溶溶演漾渟止河伯寧海若伏父老驩
相語凡此駿功師之力也侯所命也微侯吾且為魚况
能耕稼以食其土也由是三十六源得蓄泄之宜四十
萬畝免乾溢之患有年将不一書其利博哉夫以利人
者役人雖出有司法以繩之可也侯立心仁恕唯欲行
所無事不呌囂而集不鞭笞而辦誠動誼感匪師曷遂
不然民方倚侯以為父母侯豈不自信而尚假浮屠以
信於人也衆請礱石屬予記歌曰今侯昔令前汪後皮屹
兹斗門流德海涯海涯之德河洛之思後有作者其視
兹碑
　　　善吾精舍記
太極動靜而生隂陽有晝則有夜有春夏則有秋冬更
十二時無偏于晝之理厯七十四氣無偏於春夏之理
天地尚然夫人囿形其間亦未有偏于生而長存者也
大塊勞以生逸以老而不能不息息為生地也松喬嘘
吸握固留形不過隂陽一盗豈真知者哉知道者漆園
氏其曰善吾生所以善吾死達哉言也梅所潘公獨觀
萬化菟裘雲石而取以名廬㑹予客山隂公貽書屬記
曰願子之拓吾義也予惟天地間事事物物其初何嘗
不善易曰一隂一陽之謂道繼之者善也成之者性也
生而後有性未有性時己有此善繼之斯成之孟子以
利善之間分舜跖原其初跖豈不善于舜哉吾一日之
間雞鳴而起孶孶為善一日之舜也又自一日而往以
至周天三百六十日無不為善一嵗之舜也又自一嵗
之日而往以至三萬六千嵗嵗之日無不為善終身之
舜也終身為舜不為跖由是體受歸全歸形氣之全於
父母歸性之全於天吾毫髪無遺憾何適不善善吾初
也吾不失吾之善而非有以善吾也其言似知道非深
於道也故不若洙泗之言為正朝而聞生此道也夕死
可息亦此道也從心而行乘化而盡與道逍遙吾何知
焉梅所聞而喜曰吾前所聞者漆園氏之言也吾後所
聞者洙泗之言也益知聖門天地之為大也
　　　青山記
宋嘉定年間安晚鄭公為相于堂西偏闢一榻扁以青
山客有疑而問曰前槐後棘其居潭潭目未嘗有山也
而曰山何相國之嗜山也相國曰吾身在廊廟而心在
山林顧不能一日忘且萬一免去吾願遂矣今嚴陵洪
君景琳生後百年家于山之麓青山屋頭昉以自號雖
出處不同而突然天地間同一青青何與予惟士大夫
一出一處皆有道存苟無居富貴之心雖廊廟而山林
也苟無厭貧賤之心雖山林而廊廟也况山性仁君忠
厚以培之山體静君凝重以鎮之嘘其雲可以澤寰宇
儲其材可以棟明堂而昆蟲鳥獸之類亦各遂其性各
安其所雖處也而未嘗不出也晉陶隠居飽聴松風而
朝有大事數遣中使訪問絡繹不失為山中宰相又安
知戔戔束帛不賁茲山也雲山蒼蒼客星奕奕我思古
人髙風可即若夫終山徑捷北山文移卒貽林澗之愧
自有青山以來不知㡬千載閲人多矣君勉乎哉
　　　虚心堂記
虚心堂者前餘姚宰邵君濟翁所居也堂以虚心名君
所居雖堂實心也人之一心本與天地同廣大而不能
虚者物實之也心固無物不有而何常有物哉聞之先
儒曰心兮本虚應物無迹惟虚心故能應物雖無物不
應而若未嘗應不留物也應物而物不免留留則有迹
豈所謂虚如雁過淵淵無留雁之情而雁無不見之影
豈惟淵哉衆物妍醜畢陳于鏡鏡未嘗拒亦未嘗留倐
然而空鏡體故在心猶是也君試反心而觀方家世節
麾蚤敭仕路贊猷奏最其達而應物者何限及柱折維
裂履運欷歔而以蒼顔白髪往來殘山剰水中其窮而
應物者又何限囘首六十年餘行藏舒歛榮悴欣戚則
既與浮埃俱化而本心獨存夫富貴者心驕貧賤者心
怵驕與怵據而實之去其實以還其虚洞然八荒皆我
闥也堂豈尺椽半席而己乎老氏嘗有虚心實腹之論
既欲其虚又欲其實何也曰虚心似無物實腹似萬物
皆備言虚致實其言最近理而少宻故差處亦在豪芒
恭惟三聖傳心十六字炳如丹也持以問安樂窩何如
　　　陶山修竹書院記
越為東淛望前将作監簿修竹王公為越望嵗乙酉予
與里人陳用賔同客公第一夕漏過丙用賓扣予榻予
驚寤問所以曰吾夢侍公武林訪草窻周氏居庭閴然
中懸畫障視其景物秀異不類凡區一峯拔地起直入
雲際下有小楷書凡六十五字署陸務觀題誦其文厯
厯曰水聲兮激激雲容兮茸茸千松拱綠萬荷奏紅爰
此嶔巖以佚放翁岌萬仞其如削峻一極而天通余乃
跨野鶴追冥鴻往來乎蓬萊之宫披海氛而一笑以觀
九州之同予曰嘻異哉是何祥也取筴筮遇艮之離兼
山成體重火揚精厚積而光莫之與京此其代協文明
乎用賓喜不寐待旦白公公相視駭命筆識後四年陸
氏以陶山歸公有峰筆卓出雲門諸山右即其麓種竹
萬个又六年書院成公領客徜徉仰視浮雲起處若有
觸于中顧用賓曰獨不記前夢耶用賓矍然悟予亦在
旁則相視大喜曰嗟乎此豈人力也哉天将雨水氣上
夫人嗜欲之感必有神物焉啓其朕夢神交也夢不於
己而於人交益神也自昔山川勝槩天作地藏以遺其
人晉陶貞白髙隠鍊真為蓬萊監山因以氏曠乎有道
者也越數百年宋熙寧中左丞農師陸公退休綠野結
樓著書老佚而息藏之今墓在支峰下又二百年始屬
于公夫地不自勝勝以人人能為地勝勝以道公自弱
冠入仕首忤時宰閉門十年少舒而澤物終隠而求志
合於道矣自有茲山以至於今理亂廢興如㡬春夢而
生生化化不與世數俱盡庸非道哉於西廂為先賢祠
農師受業荆公之門不附新法名在黨碑務觀志在中
原没猶齎恨祖孫以道濟美與貞白列祠而三嵗時省
左丞墓戒勿墮務觀以夢啟公而祖之藏其所庇庥知
公之敦古道可託也夢亦豈盡虚哉乃為之記
　　　覺菴記
覺菴主人閉闗埽軌刋落浮念返道德之鄉息性命之
圃於是年七十有八矣菴之所曰靈壇有山重掩有水
縈紆爰樂斯丘乃效古人豫為壽藏遇勝日扶杖引客
觴詠其間予曰噫嘻覺菴其真覺者與夫人方寸虚靈
具衆理而應萬事是之謂覺陶淵明賦歸去來辭曰覺
今是而昨非今昨之分即夢覺闗寓形復㡬何時微祿
折腰為是僕僕一覺以往雲契吾懶鳥證吾倦故園松
菊盟吾老自祭不必魚菽自輓不必蒿里曠乎千載人
也聲利熏灼悠悠醉夢至于鐘鳴漏盡而不止抑何痼
哉弗覺耳覺往復之理出處一覺榮悴之理窮通一覺
晝夜始終之理生死一世故桑海巋然一翁血氣衰本
心見而覺生焉白首七十餘年間誰行誰止誰喜誰悲
誰壯誰老吾不自知也其承小試枳棲松哦則既散為
浮埃而海内交游賢公卿材輩行亦往往凋謝無㡬於
人世何如哉登魚山臨東阿喟然有終焉之心曹植所
以感也感則未化覺則化也大塊茫茫吾不知其所以
勞我者又惡知其所以息我者方将以天地萬物為藏
具何所不藏何所藏性無彊界心無畛域上下四方皆
吾覺菴主人聞而喜曰幸哉子之拓吾境也主人為誰
平嶺黄文芳德元父也
　　　鞍山齋記
山於天地間為物峙或盤如龍或踞如虎或儀如鳯或
曳如龜或巾而峩或筆而鋭或笥而方或盖或笏或旗
或印形衆物而名隨之昆陽並海而縣諸峯自西南來
氣勢横逸若萬馬之奔距郭近一峯特聳若勒囘馬首
而顧其羣其旁起中伏若馬背負鞍故名馬鞍山春時
杖屨西郊見雲霧吞吐花木紛披宛然紫茸翠毛之飾
晃眩吾目周氏族居其下箕裘詩禮踰二百年行之翁
薦於鄉登龍虎第春風得意看花長安堂叔父蒼巖先
生嘗五馬台藩其子延甫升上庠㡬為走馬舍選程悠
景没皇路險傾昔馳今止也昔驟今拘也昔康莊今皁
櫪也翁德不踰閑以一静鎮羣競顧生平出處有似茲
山方相羊以盟吾老故自號焉噫嘻八駿不游六螭猶
在翁將舄奕乎髙駟驅策乎要途追飈抹電一瞬千里乃
掛長林倚髙嶽使樵夫牧子得熟視而摩挲之昔馬伏
波年六十餘自請伐胡據鞍顧盻以示可用上曰矍鑠
哉翁年過伏波而貌腴意逺如有用我尚堪一行否翁
笑曰吕公後車申公蒲輪皆後吾十年吾秣吾馬矣予
聞翁言頗壯翁而知翁之壽未艾也翁行予亦執鞭從
後
　　　王氏家譜記
歸德府古亳都也周興封微子奉殷祀遂為宋帶河襟
汴一望平曠亘數百里皆桑麻區王氏中原著姓其居
府之睢陽者往往性樂幽潛不以名耀雖其子孫有弗
及知若明之推官之先是也閱其譜曾祖祖二世不書
諱墓在黄岡北為黄流吞齧今無復存父諱某不仕以
樸行稱墓于忠信村之鳯凰岡松檟如故夫人時氏韋
氏祔而藏時有淑質生二子曰珪曰贇贇先逝韋性嚴
重綜理内外生一子曰昕是為推官常逸其夫於事而
勞其子於學明之以儒飾吏初試淛東宣慰司令史考
滿授将仕佐郎鎮江丹陽簿次江淛行省掾時内外宰
嘉其才皆舉為助外剡先上得旨充本省撿挍轉承事
郎常州路晉陵縣尹今承務郎杭州路推官明之剛毅
之資深沉之器遇事慷慨不撓不私豈五王忠義與日
月懸英聲烈聞漸于是邦者耿未堙與将忠厚世積祖
菑父播而不食其秋與是遺後人與明之號忠溪忠父
教也聞于父敎而復以敎其子孫溪将增而深溢而逺
矣夫論人者必論其風土之素齊多詐趙多俠魯多儒
先儒謂殷之餘民可與共患難殷既墟矣歴文武成康
數世而猶未能奪其心至於姬轍己東陽樊之人不肯
事晉即遷於河洛者之子孫其先固在亳也噫忠義之
俗逺矣獨唐乎哉故併其事附見於王氏家譜云
　　　五雲梅舍記
越城為淛左雄八山四水在焉城之東曰五雲門去城
東南三十里曰五雲村天地温厚之氣聚於南五雲佳
色往往徵瑞王自晉為江左著氏越千年益蕃以碩宋
淳祐景定間依光日月仕為顯官今卧龍府治之西其
故第也㑹陵谷始各治别第於東南隅避喧居焉告院
梅山君即其居累土為山種梅百本與喬松修篁為嵗
寒友傲兀氷雪斡旋陽和疎影弄波澹香浮月至若春
芳敷腴爭紅競紫則己飄然謝事如姬公明農疏傳辭
祿邈不可攀綠隂滿庭纍纍青子可以升廟廊調鼎鼐
下視桃李輩直輿臺耳明初伯仲式跡前美復為堂而
構之扁曰五雲梅舍既克紹先翁之志而又不忘先翁
執舊也乃千里貽書請予記予曰城中數萬户魚鱗相
比皆舍也而舍于梅為清夫人容膝之外非甚俗者亦
或蒔花植木以供燕娯固有依梅而舍也而梅于五雲
為瑞然而猶物之重也所重惟物凡有力者皆可致而
清與瑞何如也毋己則存乎其人沂國王公賦梅詩云
雪中未問和羮事先向百花頭上開識者謂公一生事
業己安排於此魏國韓公臚傳第一太史奏日下五色
雲見舉朝稱賀以為得人其後二公皆賢宰輔梅無情
雲無心也而徴於二公况兼而有之乎使居是舍者挹
梅之清抗以髙致迎雲之瑞葆以粹質梅同雲同又安
知他日宰輔之事無與同哉由此觀之王氏之興盖未
艾也
　　　永嘉縣重建法空院記
曩予自温泝括舟行五十里至荆溪望東南岡巒起伏
風物潤秀扶輿鬱積謂當有異人特出選勝而宅其㑹
然而不知有法空院也己亥冬院主僧志紹始以開山
志來語予曰院在荆溪東南十里峭崕飛瀑古木蒼藤
攀危穿翳而後至焉宋祥符中賜今額其先曰普賢懺
院五季時僧惠昇書法華經至普賢勸法品筆劃劃有
聲迸出舍利晶熒奪目繇是名僧接踵峻行殊能而院
之宇日益崇田日益廣徒日益衆越三百餘年丙寅火
丁卯水經二厄蕩盡惟普賢懴院巋然獨存豈人力也
哉於是僧大義重完舊址旋集新搆㑹丙子兵其徒竄
逃林谷宿聚一空己而支窘理棼以畆質劵突久不黔
屋就圮上漏旁穿荆棘出人壬辰志紹主是院竭慮殫
力懼無以塞厥任賴佛力𢎞大顯化隂棐而紓其逋之
積者續其糧之匱者木魚一震泉石皆匕筋聲有門伉
如有廊翼如堂殿邃嚴樓閣巍麗陊剝者治漶漫者鮮
僧廬髙下亘于崖壑鑄鐘以警大夢斥財而廣腴土凡
昔所欲為者皆遂吾心志吾謹詔後人俾勿墜竊慕君
之文也願有述予曰嘻斡無以為有疏難以為易人不
能師獨能也而浮屠之宫被四海金碧嵯峨日新月異
則亦不獨師能之也豈釋氏有禍福語能傾動人耶抑
彛教不明世有殊尤傑特之才無所於用将入于此而
不返也雖然佛以大圓覺為伽藍厯萬刦不壞也而麗
于有為之迹者有壞有興師能興壞而又悟其無壞可
興則徧河沙大千界皆吾法宇也水火兵革能壞之哉
師竦然喜曰君儒者也而涉吾地進吾于道矣作禮請
而書之
　　　孤竹齋記
按平灤在長城南東薄海古孤竹國也自有虞氏營州
秦析而郡之為遼西北平漢以後離合廢置不常非有
髙山大川與中州角雄勝徒以孤竹君之化夷齊二子
之節流被至今其俗質直而好義男女無貴賤壹事耕
織予束髪讀書竊慕首陽髙風逈若天人雖閲數百世
隔數千里猶使人興起况生其國者乎燕人曾君瑞卿
來昆陽數造予門挹其貌氷懸雪峙瑩然而清也聆其
論蛟騰虎躍軒然而英也而又持之以不矜翼之以不
倦凡有作必屑叩予予益竒之一日悃欵以請曰吾家
世平州祖父皆學而仕吾未離乳而徙于燕也念孤竹
吾自出取而名齋以示不忘幸子廣之予曰過桑梓而
恭想枌榆而祭夫人鄉土之情也仰髙山景先哲則其
秉彛好德之性也遼海蒼寒為我問訊首陽之薇蕨尚
無恙乎聖賢非務卓行以震斯世也西土之養當就則
就就不為隨西山之餓當避則避避不為孑適于義耳
今君生長西北遭世隆平非孤竹二子比其不可離世
而立于獨也吾行吾道凡可以廉頑立懦者是亦孤竹
而己矣孟子曰禹稷顔囘同道所同者道而不同者時
惡執異以掩同哉夫論人者必攷其風土之素與其父
兄師友之賢趙多俠魯多儒君抱耿介雖資稟固然亦
孰非孤竹之染也歟
　　　平陽縣治記
平陽界山瀕海廣袤五百餘里為鄉十都五十四户五
萬有竒元貞元年縣升州治始置牧守長史以下凡六
員案牘長副二員大德四年九月朔判官王侯秉仁來
諗于予曰職佐州奉揚休德人用晏康一日登父老于
庭詢是州前代沿革蔑以對子州人幸文獻有足徴盍
記諸予曰平陽自後梁乾化始名其先曰横陽又其先
曰始陽晉太康元年分安固南横嶼船屯為縣至於今
千年天下一家生齒益庶始改為州殆茲土之遇也士
校農畝商塗工肆民風固亦素良然而撫之則循激之
則駭人情不甚逺也為政者洗心貞白一以父母道牧
之美衣甘食為太平民不亦幸歟侯請勒石以詔厥來
　　　公溥堂記
治有㕔㕔之後有堂㕔以莅事貴嚴堂以燕處貴舒舒
以養嚴也平陽舊為縣治閎壯如牧守居其堂曰横陽
道院令尹陳容用周元公語更其名曰明通公溥之堂
至元丁丑治燬越四年辛巳重建㕔事及儀門兩廡元
貞元年縣陞州改創譙樓於儀門之南百步前瞻偉美
獨堂宇未構斷礎荒榛無以崇其後繡衣之使省風戾
止據鞍決事退食西偏觀㕔不肅大德辛丑秋太守孫
筠謀於佐曰是不可無堂夫堂則誠不可無而無劵鬼
弗輸也無粟天弗雨也於是守與佐先自捐俸率六房
諸吏㑹故家鄒氏以樓屋售髙廣適稱酬其直徙以構
嵗豐民烝然樂事如子之集自經始至落成不浹月治
於是大備入斯堂也布武委蛇凝香深穏㕔尤增而嚴
登斯樓也山英川靈畢獻几席風雨霜露助其教化鳥
雀桑麻驗其生長堂若增而舒乃即舊名縮二字為公
溥堂以明自公生明為通極也守屬予記予固辭不獲
復於守曰惟公之體立則溥之用行一人之心千萬人
之心也一州之治天下之治也同體而蠻觸對面而樊
牆莫切于身莫近于僚屬而道不行焉况逺乎喜怒愛
惡各自為心閭閻痛痒血脈不貫簸弄三尺以至侵迫
隂陽感召水旱夫孰非私也今坐是堂者天地焉鑒其
上赤子焉恬其下壹是以公至溥推此心天下可乎獨
一州也哉守聞而喜曰子言匪諛實規諛疾疢也規藥
石也請刻於堂既以自勉又以勉後之人也
　　　永嘉忠烈廟記
永嘉忠烈廟在郡學東百步雖故居庳隘英風勁節與
九斗相髙非他廟比始建於太守王公定重建於今縣
尹王公安貞二公生不同世居不同壤惟尚賢敦化之
心根於秉彛者同也而又同氏不偶然己宣和間睦冦
猖獗所至同惡響應州連䧟且五六建瓴而下蕩搖我
境守貳將棄城走教授霅川劉公士英憤激於衷曰吾
徒誦詩書講逆順而俛首帖耳以事賊乎館下生石礪
慷慨佐之畫守禦謀行保伍法出竒計數挫賊鋒於時
海内習安郡無武備而忠驅義感獨恃人心為守保全
城以還天子越五十六日王師至賊始驚遁永嘉遂為
秉禮義之邦益信獻俘執醜古稱頖宫而真儒折衝凜
於百萬之騎有非武夫健将可同年語也上賞功劉通
守太原㑹金人犯城死於力戰卒全其節石辭祿不居
以布衣終皆毅然為鬼雄賜廟固宜嵗老榱桷毁圮奉
神像遷于學大德丙午八月庚中廟成乃迎以歸尹帥
其屬張樂置醴奠焉郡學掾阮琦嘗賛是役與諸生列
拜祠下咸曰耿耿乎休哉夫受朝廷命以來為縣上扶
敎次勤政不敎不政而私欲是營下矣予雖未諗公政
聞其修孝子墓建忠烈祠繫於風教者可書政而孰大
於是故因邦人之請為記以壽於石事有曠百世而相
感者吾亦不自知其何心也於是乎記
　　　賓月堂賦
南雁蕩葉君堂於山之陽野蔌盈俎春醪在觴索居無
朋欲飲誰相俄有客自天東駕五雲而來水佩金裳氷
姿玉質初流光於簷楹忽散彩於庭閾不由介擯竟造
几席主人見而異之曰噫嘻此佳賓也揖與同坐清寒
襲肌於是撤觴與俎挹沆瀣以為醴攜斗柄而酌之匪
曳裾而投轄意炯炯以相依主人謂賓曰古稱孟嘗三
千珠履勢交何常合散如市生死翟門喜怒廉里太行
之山灔澦之水陶潛所以息交劉勝因而掃軌乃若髙
照萬古渺視九寰不翻覆於雲雨豈遷變於燠寒對之
可以增雙眸之碧即之可以洞寸心之丹若子者予所
樂賓恨相見之晚也賓冉冉促膝若復於主曰當今非
但主擇賓賓亦擇主尼父所主不主衛疽宗元亦客辱
於王伾開閣漫爾入幙何為黄金之臺徒觀美五花之
館空遺嗤自開闢以至於今閲人多矣知愚好醜惇澆
臧繆伏意廋情靡有遺照乃若持玉斧兮掞河漢以為
文斫丹桂兮梯層飈而絶塵斯靈府中自具廣寒清虚
也而不然者豈予所屑賓峨眉秋影昔白之賓今賓子
乎南樓夜色昔亮之賓今賓子乎主人聞賓言再拜起
謝顧影復自笑曰嘗聞天地間萬物之逆旅往過來續
寓形㡬何吾方擾擾焉身自為賓又安能賓夫賓也雖
然是當有耿耿者留天地間萬古唯道不朽天所以髙
地所以厚象緯所以著明誰實主之夫豈有限之形而
欲結無窮之交哉言未既天雞咿喔斗轉河低賓不答
去亦不辭第見斜光囘薄林鳥驚棲主人舉手招賓賓
己在西山之西
　　　湯婆傳
湯婆温鄉人其先居驪山之陽得湯泉因以為氏凡散
居匡廬汝水佛迹巖東城與秦渝歙劍間皆湯氏支派
無寒屬婆形倭腹魁端重渟涵似有德又工坎離之術
常以虚致滿狎之者氣和體寧心兵不起故鄉人尊其
稱初世未之器㑹天寳中上召楊太真賜浴華清由散
地入直暄津香液寵於妃妃貴予之沐邑封温鄉君自
是聲價喧湧人爭即之捐千金鑄其模締盟衾席願託
足於嵗寒青燈雪屋擁被孤吟能作蒼蠅聲相和答然
守口如瓶不以漏洩取禍己而融和透肌引入華胥之
國向曙猶温注其餘波可供盥頮厥功茂矣與竹夫人
性異涼燠夫人寵既衰束之髙閣遂與婆相於永日自
謂有脚陽春惟蕙帳麻衾栢枕雅相善而得專房於山
林孑叟金帳侍兒不之齒亦不以是熱中雖老奉妾事
彌謹有德有功自鼎鑊置袵席歴險夷有節可書也己
　贊曰湯氏派㡬遍天下惟驪山之屬最盛早遇貴妃
　固辭封爵卒免禍以全身可不謂知乎後有脚婆者
　得名雙井黄太史家太史撫其腹曰公然一婆是可
　老我於温鄉矣或謂太史嘗在臨川得之汝水一派
　云
　　　粦説
柔兆困敦之嵗朔騎壓境所過殺掠數十里無人烟明
年秋予舟夜過北塘半醒睡一奴坐舟尾曰何怪也予
瞪目視有火青青什什伍伍己而散漫阡陌彌千亘萬
直際林麓予曰異哉此粦火也釋文謂人馬之血積而
有光其信然與奴熟視浸玩脱草屩招之冉冉近舟次
復麾使去漸逺漸稀予撫舷歎曰陽鳥西徂萬目如漆
彼馮託幽昏以恣弄光怪何獨粦也然粦不能近逺人
而近逺之者人也晉温嶠然犀牛渚海族百怪不能遁
其形若有呼者曰於君幽明道逺何意相照世未為無
怪也孔氏不語怪道其常而己矣故人失人之常鬼行
其怪中國失中國之常夷行其怪怪且不可言而况招
之以自近也哉
　　　蜃説
嘗讀漢天文志載海旁蜃氣象樓臺初未之信庚寅季
春予避冦海濱一日飯午家僮走報怪事曰海中忽湧
數山皆昔未嘗有父老觀以為何異予駭而出㑹潁川
主人走使邀予既至相攜登聚逺樓東望第見滄溟浩
渺中矗如竒峰聨如疊巘列如碎岫隠見不常移時城
郭臺榭驟變倐起如衆大之區數十萬家魚鱗相比中
有浮圖老子之宫三門嵯峩鐘鼓樓翼其左右簷牙歴
厯極公輸巧不能過又移時或立如人或散如獸或列
若旌旗之飾甕盎之器詭異萬千日近晡冉冉漫滅向
之有者安在而海自若也筆談紀登州海市事往往類
此予因是始信噫嘻秦之阿房楚之章華魏之銅雀陳
之臨春結綺突兀凌雲者何限運去代遷蕩為焦土化
為浮埃是亦一蜃也何暇蜃之異哉
　　　悼墨卿文
墨卿友於予再霜矣毎染筆𤣥雲滃研發我波瀾初得
之山隂世家曰此柯山葉氏舊制制法精妙色潤而性
堅予非詞翰不屑用故嵗用僅寸許計其餘可友六霜
頗珍襲有伺予怠者竊而去筆悴研枯悼惜累日然不
知落誰氏子夏曰楚人亡弓楚人得之孔子聞之曰惜
其不大也不如人亡而人得之予非昧於是輒介介焉
何也世方仇文操寸管以摛華藻寥寥然也設不幸入
龍斷之場米鹽酒薪瑣屑記注以俗卿可奈何設不幸
入異端之室飾虚無述荒怪以幻卿可奈何設不幸入
雁鶩之曹舞弄三尺出入人罪以累卿可奈何龍斷以
文其粥異端以文其誕雁鶩行以文其姦使為是三者
相磨於冺滅豈不悲夫
　
　
　
　
　
　
　霽山文集卷四
欽定四庫全書
　霽山文集卷五　　　　　宋　林景熙　撰
　　白石藁二
　　　季漢正義序
通鑑魯史也綱目春秋也魯史載二百四十二年行事
至春秋筆削嚴矣或問紫陽夫子曰通鑑綱目主意安
在答曰主正統毎閲其書莽大夫如編魏荀攸晉處士
唐特進筆削一字間况老瞞漢盗𤣥德漢胄史不當黜
胄而與盗故以蜀漢系統上承建安下接泰始而正統
於是大明用春秋法也同時文昭朱子作三國紀年亦
以蜀漢為正然而不廢前史者猶魯史之於春秋也正
統在宇宙間五帝三王之禪傳八卦九章之共主土廣
狹勢强弱不與焉秦山河百二視江左一隅之晉廣狹
强弱居然不侔然五胡不得與晉齒秦雖繫年卒閏也
世無魯連子豈惟紫陽悲之胡君從聖學古篤任道毅
既重志三國又為季漢正義於以翼前修而扶正統意
何切也抑持寸管以誅姦慝天地鬼神實與聞之顧所
以自持其身者必無毫髪或愆於正不然彼冥冥者亦
将有辭千古在前萬世在後從聖其尚謹之哉
　　　胡汲古樂府序
唐人花間集不過香奩組織之辭詞家爭慕傚之粉澤
相髙不知其靡謂樂府體固然也一見鐵心石腸之士
譁然非笑以為是不足涉吾地其習而為者亦必毁剛
毁直然後宛轉合宫商嫵媚中繩尺樂府反為情性害
矣樂府詩之變也詩發乎情止乎禮義美化厚俗胥此
焉寄豈一變為樂府乃遽與詩異哉宋秦晁周柳輩各
據其壘風流醖藉固亦一洗唐陋而猶未也荆公金陵
懷古末語後庭遺曲有詩人之諷裕陵覽東坡月詞至
瓊臺玉宇髙處不勝寒謂蘇軾終是愛君由此觀之二
公樂府根情性而作者初不異詩也嚴陵胡君汲古以
詩名觀其樂府詩之法度在焉清而腴麗而則逸而斂
婉而莊悲涼於殘山剰水豪放於明月清風酒酣耳熱
往往自為而歌之所謂樂而不淫哀而不傷一出於詩
人禮義之正然則先王遺澤其猶寄於變風者獨詩也
哉
　　　洗心錄序
洗心錄者錄古今善惡之報使人有所勸而為善有所
誡而不為惡仁哉髙君之用心也而以洗心名何居盖
善惡皆由心起其發眇綿其判天壤或謂陵谷以來真
宰茫昧善未必福惡未必禍豈欲俟其熟而報始定乎
又謂不在其身則在其子孫而為善為惡者偷吾身之
不及見以至於怠且肆夫必俟其熟而又使之怠且肆
天之仁愛斯人未必然也報應之説起於釋氏吾儒所
不道誠乎為一善者豈有一毫責報之心哉苟有一毫
責報之心雖善猶利也人在天地間自有此心而君臣
父子夫婦昆弟朋友之倫具凡君臣而義父子而親夫
婦而别昆弟而序朋友而信皆本心天理之油然一不
如是則有愧於心凜若芒負俯仰無以自容是禍福之
報不必在天而己在吾之一心釐而為四十門析而為
數百事皆心所造夫子謂獲罪于天無所禱也此以天
之理言也雖然上焉者不待勸戒而自為善下焉者雖
有勸戒而不能己其為惡将使觀是錄者洗其不善之
心而復其本善之心其為中人設乎吾能約心而致謹
於善惡所自出中人以上者也可以語上矣
　　　宋景元詩集序
文有緒宋氏自學稼公嗜古而文苗焉其子潛室秀於
鄉至雲海少師乃碩其獲厥後平齋西厪諸老茂學摛
詞不以水旱輟耕繇是先疇日益闢今芹渚翁字景元
則其九傳也僕解褐歸往謝渭陽族楹連桷比皆弦誦
聲翁在諸舅中意氣疎爽與僕上下議論一何壯也陵
谷後十年復見翁兩鬢蕭颼道舊事如夢問弦誦之地
則葵麥離離矣或謂翁熏鑠憂患必且卑貌孫言求與
時偶而翁固不然暇日出詩示僕曰此十年間感慨而
作也意所欲宣伸紙縱筆不復有所揀避子為我評之
僕端讀盡卷毛骨起立而知翁方寸之耿耿者亡恙然
則詩中有史固不使石壕吏廬子闗等作得以獨雄千
古也文之緒有自來矣齊門好竽楚國多狗其卷而懷
之以俟有千載心者
　　　二薛先生文集序
永嘉自許少伊右丞周恭叔太博劉元承給事受業程
門為最先一輩而義理之學始於此矣生而晩者雖不
及成德達財之列而亦竊聞私淑之教見知聞知成功
一也薛氏世學盖三百年最後玉成公學於慈湖楊敬
仲刋華據實猶程門緒餘偽學禁興隻手衛道著伊洛
源流各為譜傳書成而化更生人之類不為洪水猛獸
吾道力也又以弓冶授其子叔容公志𢎞力毅負荷千
年念聖逺言湮為孔子集語二十卷念國家内外治疏
為采薇天保末議二巻念伊傅周召之業不復見隨世
蹇淺不能登其主於三代為宅揆成鑑二十二卷薦紳
剡進上經一覽藏之秘府以詔厥來㑹兵興君亮區區
收拾於烟埃零落之餘兩世遺文其僅存者泰山毫芒
而己水心嘗曰為學而不接統緒雖博無益也為文而
不闢世教雖工無益也二先生之學之文豈徒博而工
哉統緒之的教化之要於此乎在君亮早自矜飭懼勿
克紹以貽斯文羞况當升降絶續之㑹世方仇學而欲
壽其世學者力益難心益苦君亮勉之立言垂世仁也
繼志述事孝也仁且孝聚於薛氏祖子孫三世嘻不亦
重可敬夫
　　　送松存弟序
林氏自閩徙居平陽之坳中至予十二世系益蔓嵗合
族亡慮數百人敘拜行酒少長秩如予以奥里第二支
松存為伯仲行别二十年更陵谷君自湖海歸省調為
錄而予隠州郭於是相見白首愴道武林舊事方其操
數寸管與海内英雋角輒嶄然出盖自師教童習耗思
慮而僅工之一旦棄如土梗可悲己科舉廢士媒青雲
猶假所業以自見夫所業者豈必出其所搆相與為欺
以至抗顔倚席貽笑子衿有如君者蜀日越雪政自寥
寥夫錄以舉善君裁鑒精月書季攷不失錙銖而又限
義利以律身辨損益以取友士洒然矜奮稱其職矣噫
嘻穹壤間斯文一縷若有若亡然而生人之類不為禽
獸鬼蜮者無喪文之理也奎復明他日以文瑞世微君
而誰哉予老矣或恐後死得與於斯幸君之亢吾宗也
於其行輒贈以言
　　　王修竹詩集序
三百篇詩之祖也世自盛入衰風自正入變雅頌息矣
風雅頌經也賦比興緯也以三緯行三經之中六義備
焉一變為騷再變為選三變為五七字律盖自晉宋齊
梁而下義日益離李杜手障狂瀾離者復合其他掇拾
風煙組綴花鳥自謂工且麗索其義蔑如古者閭巷小
夫閨門賤妾其詩往往根情性而作後之士大夫反異
焉何也詩一言以蔽之曰思無邪無邪者誠之發當喜
而喜當怒而怒當哀而哀當樂而樂匪風下泉之思是
也大序言變風發乎情止乎禮義不變者猶於變見之
謂非豐鎬遺澤可乎山隂修竹王公有詩千餘予端讀
盡卷賦核而該比形而切興託而悠三百篇之法度宛
然在焉盖情性以發之禮義以止之博以經傳助以山
川老以事物而豈一日之積哉公弱冠入仕首觸時宰
閉門十年至於少舒而復卷乍出而終藏視富貴如空
中雲其所自養者固矣天地間惟正氣不撓故清氣不
渾清氣與正氣合而為文可以化今可以傳後而詩其
一也予數從公游嘯吟泉石每一篇作有飛出宇宙之
意己而歛入絲粟寂乎無聲使人三歎不能己前輩評
宋渡南後詩以陸務觀擬杜意在寤寐不忘中原與拜
鵑心事悲惋實同夫同其所以詩之心則亦同其詩誰
謂務觀之後無務觀也
　　　龍源普渡紀勝詩序
横舟真人名注丹臺神游碧落乃甲辰下元主龍源普
度大齋九虎閽髙綠章夜扣三泉錮魄盡使昭蘓厥功
偉矣笙鶴朝囘環而觀者心竦毛竪許山曹君為詩美
之金舂玉應鉅帙粲然豈以異教同源吾儒抱濟川
之具不及拯人於生而翻羨師之拯人於死歟雖然天
堂無則己有則君子登地獄無則己有則小人入向使
彜教修明天下皆君子之歸而小人之棄生順死寧如
晝夜之有經正不知何罪可度也惟君子少而小人多
既自喪其所以生之理又不幸以兵死以刑死以水火
盗賊死失其正命卒墮沉㝠此荒幻之説興普度所以
有功而吾道之不行於世其亦重可慨也故為併序而
書之
　　　庚申玊樞㑹規約序
庚申㑹崇老氏教也經灰尚寒士如六日蟾蜍無所於
用往往游心沖素以康濟其身乃或逸出於異教然教
雖異也而有不異者焉老氏謂泊兮其未兆若嬰兒之
未孩即吾儒不失赤子之心是也道書載庚申日三彭
每乗人睡奏過帝庭遂有守庚申之説㑹實昉是予謂
不然使吾埽除物欲夜氣湛如天地神祇臨之在上雖
三彭無所施其仇若未能寡過彼得藉以為辭而吾方
惕然警懼如盤盂几杖之在側三彭非仇予實忠予矣
夫子云獲罪于天無所禱也天即理也由理而動淵黙
雷聲方寸地即玉樞也周三百六十日皆庚申也窮理
盡性以至於命諸君尚勉之哉
　　　馬静山詩集序
詩起於康衢之謠而暢於三百雅歇頌沉王風蔓草繫
於時矣杜少陵自天寳末年感時觸景花淚鳥驚非復
和聲以鳴其盛然而猶有唐也予讀靜山馬君詩清厲
沉鬱扶天墜閔人窮意寄言外方其破硯寒燈蕭然四
壁人不堪之而能發天葩於枯槁振古響於寂寥手提
偏師亦足抗賈孟之壘君數過予坐一樓評萬象相知
至徹肝鬲人或未知也君賦孤琴詩曰邈邈今世耳悠
悠古人心嘻世無古耳久矣髙山峩峩流水潺潺吾琴
吾鼔游吾之天知奚喜不知奚病哉
　　　送厲直之逺游序
東陽厲君直之僕圜海同舍郎也老槐風雨若有異物
焉馮之夜秉燭相視如夢君曰予客江西十年訪舊游
半入地幸而存者或逃山林或淹黨逐或老或貧廬陵
劉㑹孟執斯文牛耳盟嘗為予作孝經纂註序俄復溘
然於人世何速也語己各欷歔顧僕偶未死猶以老且
貧流落殊鄉而君兩鬢漆黑方翩翩駕輕飈游萬里外
何壯也問所挾探囊不見有物獨孝經一部與胷中耿
耿亡恙其為具齊之瑟越之章甫也嘻迂矣嘗聞孝者
百行之源自古明王無不以孝理天下君持是書過東
魯瓣薌洙泗起曾閔於九原與之講切将必首肯心印
夫身體髪膚受之父母不敢毁傷孝也父母全而生之
子全而歸之昔賢臨深履薄以終其身至啟手足曰今
而後吾知免夫是書得行革偷從厚崇禮逺刑使人人
全其天地父母之仁而無毫髪之毁况乎食稻衣錦不
一顰其顔猶謂有人心也於是相攜出西郭門奉酒三
酌壯其行曰君不迂矣
　　　顧近仁詩集序
予曩識近仁顧君於稠人中老鶴雞羣風格振整己心
敬之先伯氏主鄉校月有書近仁毎先諸子鳴予因從
旁擊節則又識其文矣而未識其詩也壬寅冬近仁攜
小慙藁過予虞廷遺音一鳴吾耳乃併與其詩識之盖
詩如其文文如其人也近世剽竊聲響竅蚓爭喧自謂
能詩而不本於吾文以文其所不能至裂詩文為二途
而不知歸一也豈有拙於文而工於詩哉近仁辭語渾
雄而發之以華藻氣骨蒼勁而節之以聲律全體互宣
叅唐厯選不懈而及於古於是近仁春秋高矣而藁以
小慙名也何居予自二十己學詩星霜冉冉學不加進
每視舊作愧中汗外㡬欲盡刪乃己而人方許之以為
工淟涊復存終不意滿昔人謂小慙人小好之大慙人
大好之兹藁得無類是乎故為序其卷端以歸
　　　鄭中隠詩集序
中隠鄭君前甲科進士也亦既搴桂抱月而歸風摶水
擊謂鳯池可立致未㡬哭怙恃六霜又哭離黍彷徨顛
沛将冩其悲惋無憀之鳴舍詩奚寄詩文之一也君詩
如其文冠冕佩玉榘度舂容可以施典冊薦郊廟乃雅
沉頌歇鬱為匪風下泉之思囘首楓宸臚唱杏苑芳題
如隔宇宙盖君之所能存者心也而所不能挽者時也
其禮義彛倫豐鎬遺澤尚隠然於變風中者今復見矣
其孤以君之集來請為序予既重君之為人又喜君之
有子克揚前人光花淚鳥驚詩中有史千載猶有考焉
其尚謹而藏之
　　　故太府少卿錢公墓誌銘
公諱應孫字定之呉越武肅王十二世孫曾大父諱某
故奉議郎贈太師鄭國公大父諱象祖故特進右丞相
太師魏國公謚忠靖父諱某故通直郎贈中散大夫妣
王氏封令人公生於寳慶丁亥以忠靖遺表澤補承奉
郎厯任監淮東總領所鎮江所户部大軍倉辟淮東帥
司準遣知泗州臨淮縣添差浙東帥司主管機宜文字
除提舉左藏庫兼户部退換局遷諸軍糧料院出知建
昌軍仙都觀閣依舊任除大理正遷兵部郎中出知贛
州改知温州不赴陞直寳章閣改知徽州得替丐祠主
管建昌軍仙都觀陞直華文閣紹興府司馬帶行軍器
監兼宣撫司叅議官除太府少卿積階至朝請大夫初
公為倉官時呉門守鄭公霖檄往冝興覆核圍田水傷
先是來者望洋無措公製二甑髙二丈許載以舟遇圍
投甑決去甑中水驗稻株損果十九乃以實申盡蠲其
租八萬餘斛疇不謂智公始至某都喚里正久不至問
故曰為辦過都錢未登問數㡬何曰例一千六百緡半
歸核官公笑曰今所歴八十六都盡然為富翁矣即力
革前弊吏卒受絲粟以上坐以贓疇不謂廉過瓜洲督
視糧船囘渡遇風後舟覆公戒舟師急往救曰活一人
者予十緡於是數十命得免魚腹公如所活酬之疇不
謂惠建昌軍學敝風雨懼不支公初下車鋭然改作繚
以牆垣一洗舊觀刑部尚書包公恢記之旴江書院舊
有田郡因兵興以其租養軍廢不治公復振之㑹富民
犯法籍其畝三千餘撥入書院士得養爭淬礪以報公
明年登進士科十有一人禮部侍郎陳公禮記之疇不
謂敏軍之南門有娶宗女者夫婦恣暴奴相繼死非命
至是復斷小婦之兩足事聞讞實竟杖流之要援不得
入疇不謂斷於戲公以王門之胄相國之澤二十一而
從政三十六而專城意其忽視世故以為不足經意而
𢎞識逺慮務沉厚得大體智以開物廉以飭身惠以拯
溺敏以興教斷以除兇使公得盡其用雲油雨沛膏我
六合豈止如今所觀哉㑹厄九蒿目怵心己而屏置人
事植菊疏泉放乎詩酒自號寳慶老人有寳慶集若干
卷家藏法書名畫古銅彛鼎焚香宴坐賞弄終日嘗曰
吾以遣吾情焉耳非有玩物之癖也自唐世王呉越宋
南渡後始賜第於台至公晩嵗復攜家還越而以疾終
也乃在台之寓舍實辛卯七月二十一日得年六十五
其孤以壬辰正月三日塟公於天台縣花桃山娶董氏
封恭人先公逝予曩因來越侍公游十年又十年復來
公己謝世其子國衡詣予泣曰先人凡九寒暑而未得
銘願請於君予不獲辭乃摭而述之銘曰
　錢氏之先曰籛鏗厯仕殷周始封彭六十五葉門益
　𢎞呉越啟運武肅生山川草木錦繡榮忠懿挈土歸
　朝廷黔黎富樂不識兵繇唐而宋㡬廢興九王之後
　揚逺聲公二千石升月卿培此寸地流芳馨東牀得
　賢子明經餘慶衮衮鍾雲仍嵯峨丹丘鬱佳城後千
　年兮仰茲銘
　　　故國子正鄭公墓誌銘
余與國子正鄭公生同里學同師繇長至老同出處人
與其同然而是非眇忽之際更相箴正以至固爭極辨
不苟焉為同也不幸公先余往所嘗交者聞而皆哭余
哭之倍明年其孤将以十二月甲申塟公於五峯之原
求余銘拜且泣曰是不敢忘先人之遺命余雖荒落念
相知為深其得辭公諱樸翁字宗仁家温之平陽曾大
父諱國珍大父諱得孫父諱阜卿恩封迪功郎妣周氏
恩封孺人常簿台守蒼巖先生女弟公生於嘉煕庚子
少頴出未弱冠束書游京頖名暴如雷癸亥以類申補
太學戊辰升内舍辛未舍校平壬申癸酉公闈連魁中
甲戌省闈又中公以前廡賜上舍釋褐授迪功郎福州
教授尋除國子正轉從政郎公少失怙母鞠教劬苦暨
成名又失恃毎恨祿不及養追慕終天卒棄官耕隠薌
山瀑下越故人厚禮招之往來轍迹餘二十霜其後次
子同出乃糠粃萬事游神髙邈以辛丑十月得疾即趣
歸其友固留醫理病日侵至壬寅季春九日支憊登輿
越十有二日至家形神将離對家人語尚厯厯己而伏
枕又四日悠然而逝得年六十三公學聖賢之學名其
齋曰初心沉毅直方自許致澤至於志不獲遂猶以言
語文字扶植綱常精衛填海憑霄銜土其重可悲也晩
慕顔子坐忘竹雲一榻竟夕不寐余聞而貽書以真知
實踐四字致愛助公自信力謂吾己得大意余亦不知
公之所自得竟何如也或疑公學兼黄老而病且死欲
實其議然性有能盡而命不可期理有能窮而數不可
必雖立卓之顔而不免於短也况以此議公哉公程文
在黄子冊中膾炙海内至今誦之有雜著二巻曰續古
詩一卷曰厚倫皆精實可傳余敬公之才而有大節也
法宜銘銘曰
　公之文兮爛其河漢公之行兮豐厥根幹厯艱危兮
　忠孝不遷人孰知兮知之者天
　　　故待制吏部侍郎應公墓誌銘
嵗庚子六月丙寅宋吏部侍郎中奉大夫應公年九十
卒閭巷哭庠序哭其疏逺不識公者聞而亦哭明日大
風雨拔木偃禾信宿乃止豈哲人淪亡闗於世數人所
悲者天亦震與公諱節嚴字龢父其先繇婺徙温平陽
曾祖諱光大祖諱顯道父諱叔度贈中散大夫母朱氏
封令人公生嘉定辛未令人夢神人紫袍玉帶乗白虬
而下覺而生公中散命其少名曰夢辰免乳習九經如
懸河諸子百家過目輒記至耄不忘也決科七嵗試童
科中三十有四登甲辰武科六年庚戍再換文科厯仕
外任漣水教淛漕東幹長樂宰贛倅兩淮制司機叅淮
西憲兩淛運判權臨安府事内任國子監書庫太學錄
國子監簿司農丞軍器監刑部郎官右司直寳章閣司
農卿樞宻院撿詳秘書監右文殿修撰權刑部侍郎吏
部侍郎寳謨閣待制積階初授修職郎通籍改奉議自
奉議凡八轉至中奉大夫曩公在六館時渠璫黷政公
與學官九人扣閽陳其罪疏不報同時去國海内髙之
逮長淮幕㑹烽燧急公進策元戎率将校登陴固守冐
矢石不動邊賴以安其才自許經濟識大體周細故治
法征謀獄情軍餉咸効其職至于獻替論思毎以四方
水旱盜賊為上言之儼然先正遺風柱折維裂渤澥揚
塵間闗歸隠自歎祿豐功嗇不克狥義恥也客從中原
來見公龎眉皓髪如商顔圖畫中人異且拜問以攝生
之術公笑曰吾有夜氣丹矣為文精實詣理有補世教
課曾孫竹屋一燈丙漏下不倦幅巾藜杖時行虚落間
園翁溪友忘其昔貴自號平坡居士倐盛夏時得微疾
精神笑語亡恙一日整冠坐命孫傳翁侍戒以修身齊
家之則曰謹識之語己而瞑嫓朱氏漕使雪廬趙公之
甥先二十四年卒男一将仕郎蚤世孫一将仕郎傳翁
曾孫五以是嵗十一月己酉葬公於管峯之原於戲孟
子謂天下達尊三有一己希况於全乎公爵三品齒九
袠德以叅之厯麾節如韋素田具饘粥廬庇風雨可不
謂清疾惡若臭嗜義若甘勢利熏人衆前獨卻可不謂
介更夷險易亨窮閱少壮老終始於學弗惰弗遷可不
謂一枝葉盡脱根本獨在乗化消搖返於太初非有盛
德者如是與是宜為銘銘曰
　生也何來有光如虹逝也何歸怪雨盲風黄髪四朝
　白雲一竁維德之芳緜於世世
　　　宋貢士晉齋先生陳公墓誌銘
横陽豐山陳氏淵源文獻世其家自左廂兵馬使傳十
有二葉而至貢士公其間或隠或仕雖仕或不顯若嗇
於天矣而名父子難兄弟哲夫懿婦先後一門銘其墓
者皆當代鉅筆而龍泉葉公銘之再由此觀之斯文之
澤嗇於前而豐於後天之報善未嘗爽也貢士諱某字
某生嘉定乙亥曾大父諱某故修職郎大父諱某故承
奉郎父諱某承奉長齋公嘗師止齋先生光廟初扣閽
不報歸遯林泉以學授子若孫貢士習聞緒餘又益濬
之其學通經濟而不局於章句其文根義理而不衒於
葩藻淳祐己酉薦於鄉景定辛酉再薦黜禮部始謝舉
子業與季弟節菴出壁藏數千卷丹鉛手勘永夜伊吾
精而性命粗而事物近而視聴言動之則逺而元㑹運
世之故熟討窮研學益深文益古游戲儷語亦闗治教
時宰将起公布衣以重史館貢士固辭曰是不可易吾
素自號晉齋亦望道之得行也時未可進退以歛之時
未可昭晦以養之隨時變易以從道也于是貢士年八
十矣大德戊戌十月微疾卒於家貢士行不求僻言不
立怪壹以忠信篤敬為受用根柢人亦熏德而良巷有
爭者不之官之貢士質焉貢士曰某直直者喜曰某不
直不直者愧己而喜愧兩忘各釋爭為睦於以見盛德
之感人而人心天理不甚相逺也自類舊藁若干卷謂
斯文未喪後當有知予心者娶尹氏先十五年卒孫彌
仲泣而求予銘予非其人懼黍先哲彌仲請益堅則敬
次其語志之銘曰
　知士藏愚達人據槁維此齋居而以晉表晉之自明
　明非外皦惟退於時乃進於道好醜千年孰壽孰天
　講學之功乾淳諸老
　　　宋朝請大夫太常寺簿知台州周公墓誌銘
故台守常簿周公既葬之三年夏其孤益昌以公行狀
來泣請銘余謂公行應銘法宜求當代鴻筆僕非其人
敢辭益昌固請按狀公平生厯官書之悉獨立朝二事
闕而不書恐久遂淪没且死猶有知将遺憾重泉矣遂
志其大節以俟來史若狀所己書寧畧公諱元龜字錫
疇温平陽人生慶元戊午讀書迎解落筆輒驚人少有
老度窮有通識以六典貢漕闈升賢闗擢嘉熈進士第
教授廬州厯江淮諸司幹官扶彛倫贊規畫卓有能稱
用舉員五改官試縣一監州再登朝三縣有强冦公掃
清之州有滯獄公平允之朝有公議公建明之凡材而
仕者猶能焉至於繫賢類消長之㡬闗國事安危之㑹
而見逺識微固争力郤雖觸虎牙中虺螫而不以為悔
則仕而材者或難之而足以見公之守也開慶己未提
轄左帑時太學六士扣閽耿耿漢之三君八俊也當揆
怒其攻己将擢公言路諷以意公正色曰臺諫天子之
耳目不可市私恩直士國家之元氣不可以報私忿祖
宗三百年學校公論所自出奈何摧折之乎語己束裝
明日臺疏下矣景定初登庸元勲咸謂公相國故人要
津立致公尺書不叩光範一廢六霜癸亥始以主管官
告院除未㡬委買江東限田用為心膂公昌言排之曰
熙寧間海内無事王安石以新法騷動釀成中天不忍
言之變普天之下莫非王土未聞瘠子以肥父而家可
為也聞者震耳䜛者交吻而公復不容於朝明日又臺
疏下矣夫豈不知唯唯之為福諤諤之為禍然寧此勿
彼何也富貴電光也名節日月也公素疾邪其於不義
富貴視之若凂故隨仕輒己進尺退尋十有三年而通
籍二十六年而持麾人方悶悶我獨徐徐勁節髙風為
世仰慕然則彼讒人之致力乃借譽而揄揚誠如歐陽
子所云也晩簿曲臺意天以禮樂俟君子不半朞予郡
郡又不及試豈古道之難復生人之寡祐哉京歸道得
疾及門而疾革以咸淳癸酉五月一日卒年七十六階
朝請大夫曾大父諱某大父諱某父諱某累贈朝請大
夫是為戒軒先生先生嗜古及交慈湖楊公簡鶴山魏
公了翁其學根義理達事物公所樹立父教也自號蒼
巖雜著八十巻又喜編纂有訓鑑大蒐文苑心嗜師友
四騷觀史大議管見類要詞科類藁竒字法語各若干
卷夫人林氏封宜人男三益昌台州黄巖簿晉昌邵武
軍户曹鼎昌台州戸曹兼憲幹周氏世居馬鞍山下垂
三百年祖墓在其東松栢蒼然公就旁隴自營繭室先
塟宜人至是年八月庚申始合竁焉銘曰
　掞河漢兮為章抱鐵石兮為腸與世濩落兮與道翺
　翔維此馬鞍山兮生養而死藏彼囿形兮同死獨不
　死兮留芳
　　　故國學内舍蘧君墓誌銘
君諱某字德威蘧其氏也蘧為昆陽希姓今族於南江
者實自衢來至於君九葉爰泝厥先在春秋時衛大夫
名瑗孔子稱之曰君子是為蘧氏鼻祖譜牒弗傳寥寥
二千年間君子之澤若是乎逺也曾大父諱某大父諱
某父諱某皆隠德不耀箕裘忠厚逮君殖以孝友華以
詩書益蕃且碩君少頴發經傳諸史過目成誦試有司
數不利借逕韜畧戊辰補國庠較藝居先明年升内舍
又明年請監舉下第東歸不以得喪累懷事親菽水盡
歡執喪哀毁以至骨立詳於冡舍而畧其家豐於時祭
而菲其奉髪垂白每道父母時事輒泣下嘗曰兄弟均
父母遺體也與仲氏怡愛藹然家事鉅細悉以付之仲
氏疾醫禱徬徨不幸不起則泣且歎曰人生大夢耳須
珪組何為幸而有田可以備饘粥有先人之廬可以蔽
風雨吾亦從此遯矣㑹陵谷兵戈騷屑所至無完室君
旋祓荒穢結小屋數間繚以榆柳種菊蒔蘭乃角巾野
服挾策相羊雲嵐舒卷草木榮謝無不目擊而心領嵗
時美景燕洽族姻命家童歌淮海清真詞盡醉而止念
生無所用逺不能澤當世近猶當惠其鄉嵗祲蒿目語
人曰爾饑吾食能下咽乎輟廩分賑又海糴以續其匱
貴入而賤出人德其濟曰蘧公活佛也悲夫以君之行
己及人明於大體而周於細故其為君子之後也庶乎
無愧矣娶林氏帑院公之女男霆龍歸章氏為婦君生
於宋嘉定庚寅二月以大德辛丑十月戊寅終於正寢
年七十有二初君自卜兆於靈溪之原詔霆龍曰美哉
斯丘窈而深廓而有容是為予千秋之幽宫予死𦵏毋
越三月循古禮也霆龍祗治命以臘月甲申奉柩藏期
薄而乞銘於予予以同舍郎不得辭銘曰
　桑田兮海水槐國兮風雨彼美人兮在何許采芙蓉
　兮江之涘抱貞芳兮以道終始百年兮抔土垂孝友
　兮詔孫子
　　　𤣥宅銘
晉陶淵明履運欷歔逃之酒既不可将逃於永歸之宅
今嚴陵𤣥同子邵君尚友千載竊慕髙風自志𤣥宅又擬
自輓七章以寄親友於是君年六十七矣自虞書己有
𤣥德之名揚雄草𤣥韓愈鉤𤣥非恍非惚𤣥在天地先
窅微深妙萬物出乎此入乎此者也君知皦皦之為病
将黜聰明冺好惡身世兩忘而復返於𤣥雖𤣥於中虚
明萬古不夜如韞玉于匵欲掩其光而光卒不掩𤣥得
無尚白歟乃為銘銘曰
　橋門之雋月窟之仙宇宙無窮陵谷忽遷衆皆瓦毁
　我獨璧全櫟以散夀蘭以明煎孰云真宅維德之𤣥
　知白守黑返天地先如龜抱息靜閱千年君曰旨哉
　斯銘可鐫
　
　
　
　
　
　
　
　
　
　
　
　
　霽山文集卷五
