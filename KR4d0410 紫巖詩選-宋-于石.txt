#+TITLE: 紫巖詩選-宋-于石
#+DATE: 2016-06-11 12:25:06
#+SOURCE: github.com/kanripo/KR4d0410 master 4ef5d353                
欽定四庫全書　　　　　集部四
　紫巖詩選　　　　　　　别集類三(宋/)
　　提要
　　　　(臣/)等謹按紫巖詩選三卷宋于石撰石字介
　　　　翁蘭谿人宋亡不仕因所居自號紫巖晚徙
　　　　城中更號兩谿浙江通志載入文苑傳中又
　　　　載入隠逸傳中蓋二者均所不愧不可偏舉
　　　　故兩見也集有丁丑巳夘紀年乃臨安初破
　　　　之後又有丁亥戊子嵗作乃至元二十四五
　　　　年皆其中年以後之詩每巻題門人吳師道
　　　　選僅古今體詩二百首殆意求精汰故少作
　　　　皆不錄與其古詩感時傷事者多哀厲之音
　　　　而或失之太盡㳺覽閒適者有清迥之致而
　　　　或失之稍薄如鄰叟言母子别路傍女諸篇
　　　　欲摹少陵而不免入于元白山中晚步諸篇
　　　　欲擬襄陽而不免入于錢郎皆取法乎上僅
　　　　得其中然在江湖集盛行以後則啾啾百鳥羣忽
　　　　見孤鳳皇矣律詩不及古詩特大勢尚為清
　　　　整至如題淨居寺之雪墮枯枝龍解甲藤纒
　　　　怪石虎生鬚題棲真院之禪家也辨吟邊料
　　　　不種閒花只種梅頗不脱宋季俗格是則風
　　　　氣之移人也乾隆四十五年六月恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　紫巖詩選
　　巻一
　　　五言古詩
　　巻二
　　　歌行長短篇
　　巻三
　　　五言律詩
　　　七言律詩
　　　七言絶句
欽定四庫全書
　紫巖詩選巻一　　　　　　宋　于石　撰
　　　　　　　　　　　　　元　呉師道選
　五言古詩
　　山中(二首/)
我家萬山中日日采樵去捫蘿上層巔苔滑不留履落
日負樵歸雲深失歸路誰家犬吠聲聲在雲深處
　　又
偶因抱甕出夜汲澗底泉蕩揺水中月水定光復圓問
水水不語問月月不言倚樹一長嘯萬壑松風寒
　　擬古
君心如栁枝春盡絮狂飛妾心如古木不受春風吹古
木寧槁死可伐不可移風絮飛不巳飄零將安歸
　　晩歩
徑狭不容車溪淺不容釣平蕪淡雲烟獨鳥下殘照見
山孑無言倚樹忽長嘯徘徊澹忘歸空林明逺燒
　　有客
有客叩我門動色談公侯權門熱於火富貴可力求我
性不諧俗素拙生計謀苟求未必得徒為君子羞拂衣
起謝客夷然卧林丘
　　和淵明詩
林屋本深寂而多禽鳥喧一静制群動何必更幽偏西
風掃脱葉見此林杪山朝㸔孤雲出暮㸔孤雲還雲飛
亦何心相對兩忘言
　　宿棲真院分韵得獨字
空翠冷滴衣石蘚滑吾足偶隨白雲去栖此林下屋樓
影挂斜陽鐘聲出深竹山僧老靣壁誰與伴幽獨分我
雲半間欹枕聴飛瀑
　　寄意
妾家有明鏡百鍊方能成寳匣玉為䑓持以奉良人自
恃妾貌妍懶拂鏡上塵妾貌未及衰妾鏡先巳昬貌衰
不再少鏡昬能再明為君一磨拭烱烱光如新徒能照
妾貌安能照妾心
　　述懷
孔明卧隆中世事若不聞草廬兩三䇿大義固巳明陶
潛晉處士束帶恥屈身浩然歸去來把酒惟長吟潜魚
遊深淵好鳥鳴髙林是以古君子出處各有心
　　庭前有松樹
庭前有松樹百尺盤虬龍材大不適用偃蹇霜雪中五
陵年少兒種花不種松寄言傲霜雪何似媚春風松有
千歲根花無十日紅衆人逐時好君子惟固窮
　　探梅分韻得香字
絶壁兩屨雲荒村半橋霜孤徃欲何之林下幽徑長寒
梅在何許臨風幾徜徉誰家斷籬外一枝寄林塘水静
不揺影竹深難䕶香無言獨倚樹山空月荒凉
　　所懷寄何寺簿
斜日明逺樹落葉走空堦閉門寂無事心澹境自佳美
人期不來此樂誰與偕豈無南飛鴈可以寄所懷所懷
不可寄孤雲𣺌天涯
　　蟬
斜陽掛庭樹有蟬鳴樹顛無端聒人耳驚我閑窻眠吾
觀動物中至清莫如蟬翩然蜕汚濁飽飡風露寒此外
一無求何苦浪喧喧口給祗屢憎不如且忘言
　　擬古
東籬有佳菊埋沒野草傍草蔓日以滋菊苖日以荒生
意幾欲息菊短草何長深秋嚴霜下百草不復芳采采
東籬花澹然發幽香萬物各有時盛衰固其常榮華不
足恃窮困果何傷
　　送趙宰之上虞(二首/)
百里子男邦職任非不厚治民如牧羊擾之則驚走睠
兹上虞邑江海環左右蕭蕭北風寒怒濤聲撼吼元亮
巳賦歸世事付盃酒宗子古維城此行應不苟繭絲與
保障二者孰先後勉旃重勉旃毋䄂經綸手
吾聞句踐國昔有鴟夷子沼吳收雋功扁舟五湖裏又
聞越東山安石真竒士一局别墅棊失笑屐折齒緬懷
百世風可以肅頑鄙峩峩禹穴山滔滔浙江水山川今
猶昔寧無安與蠡為我謝二公幸為蒼生起
　　感興(二首/)
愚公欲移山精衛欲填海嗟乎智力窮山海元不改春
秋更戰國仁義日荒怠近趨管晏功逺受儀秦詒楊墨
騁邪説申韓禍無罪孔孟生其間迂濶誰復採羣囂競
紛紜智力幾百倍山崩海可竭吾道固長在
㳺魚聞餌香寧悟鈎入口不忍一朝飢竟落漁人手捕
雉必以媒相呼欣得偶失身羅網中乃為媒所誘嗟哉
二物㣲智不料其後飛潛一失所雖悔復何咎矧為物
之靈而不慎所守飢渴能害心交游多賣友
　　次韻秉國種菊
淵明令彭澤自謂歸來好外物一無累剛被菊花惱東
籬興悠然一醉舒懷抱陶沒巳千載愛菊人何少誰能
輕富貴髙蹈一世表種菊學淵明此意何矯矯栽培春
雨中不待秋風老南山無古今世事何時了先生笑不
言杜門方却掃
　　贈張君玉
閉門十日雨蕭然抱孤琴之子從何來踏雨叩我門對
床話達曉山窗耿青燈挽衣不可留何以贈子行問子
此何時眯目凄黄塵四海非不寛可語今幾人瀟瀟風
雨中奔走欲何營願子重自愛堂有白髮親
　　八月十四夜對月
好風從西來浮雲忽中披片月耿層空清氣入詩脾皎
皎萬里光誰言一分虧虧者盈之漸乘除迭相推既圓
終復缺何如未圓時過滿易招損極盛必有衰人事無
不然一笑姑置之願我尊有酒何喜亦何悲頺然就一
醉月落吾不知
　　山中何所有
山中何所有古松與清泉一泓涵素月千尺揺蒼烟我
生乏世用樂此山林閑臨流或倚樹物我兩悠然慎勿
作梁棟斧斤斵其天慎勿入江海洶湧生波瀾流蕩易
㤀返正直難自全我欲叩其理水去松無言
　　感興(五首/)
吳起為魯將殺妻殊不仁樂羊伐中山食子太無情功
名苟為重骨肉無乃輕以此謀富貴何如甘賤貧沛豐
三尺劍抵掌收楚秦未央玉巵夀以功驕父兄惜哉一
杯酒終愧一杯羹
晉人殺鳴犢孔子不渡河河之水洋洋臨流一長歌豈
無舟乃楫所懼蛟與鼉蛟鼉任險怪不度如我何黄鵠
一逺舉奚憂嬰網羅
衛人將授甲鶴有乘軒寵愛人不如禽士固不為用唐
人競朝梁怒殺孫供奉獸猶知有君人胡不愧悚
鷹犬飽粱肉飢人厭粥糜墻屋被文繡民有號寒兒禽
獸食人食土木衣人衣俗偷或過侈民窮易為非君子
固有守豈若世所為富貴苟可得貧賤終莫移
羣棲平沙鴈有警奴輙鳴鳴多謂奴妄哀嗷堕弓矰甡
甡中林鹿以媒誘其羣相呼入網罟鹿死媒獨生骨肉
不相信效忠况他人輕言託心腹賣友終不仁君子能
審友四海皆弟兄
　　有所思
君在南山南水濶雲漫漫我在北山北木落天地寛所
思不可見孤峰碧㠝岏片雲遥相望脉脉一水間水流
渺何許撫松獨盤桓人生有離合把酒欲問天何以寄
所思取琴倚風彈一彈不成調再彈誰與言抱琴耿無
寐月落空山寒
　　杜少陵贈衛八處士韻别秉國
昔君坐談詩古音振宫商昔我起舞劍三尺星斗光我
劍何慷慨君詩何老蒼感此一笑嘆徒成九廻腸乆别
忽相見嵗月驚惶惶豈無平生友對面險太行知心今
幾人况復天一方安得飛霞佩共挹天瓢漿道義有真
樂何必甘膏粱臨行勸我酒我飲不盡觴一飲情易闌再
飲情更長斜陽重回首烟水空蒼茫
　　示衢子
我學三十年巧不能勝拙汝年今弱冠慎勿虗嵗月何
必千里師而後可受業何必萬巻書而後稱博洽讀書
貴有用豈徒資筆舌立身一弗謹萬事皆瓦裂蔬肉同
一飽自可甘薇蕨布帛同一煖何必輕裋褐貧賤士之
常紛華安足恱晴牕明几硯夜燈耿風雪汝今其勉旃
經史須渉獵顧我何足學當學古賢哲
　　戊子元夕大雪
去年逄元夕交光燈與月今年逄元夕交光燈與雪有
月巳甚竒一雪更竒絶燦爛星斗光晃耀瓊瑶闕紛紛
競兒嬉笙歌聲不歇年來獨衰懶頗亦厭喧襍呼兒早
閉門擁爐燒落葉雪月兩不知孤燈任明㓕
　　次張嘉父閑居
有詩可以吟何必擬李陵有酒可以酌何必慕伯倫自
吟復自酌一笑睨白雲巻舒見吾道聚散亦世情老我
一茅屋蕭蕭山下村種𤓰有餘地吾亦安吾貧興來即
杖屨孤徃無與朋晨出未啟户暮歸或扣門翛然脱塵
鞅無懷與大庭所以軒冕貴不移丘壑心此意誰獨識
千載一淵明淵明不復作視此壁上琹
　　伯勞
嗚呼有生初蠢蠢不知幾血氣均有欲擾擾靡窮已伯
益烈山澤庭氏挾弓矢驅除或未盡遺類復紛靡豈惟
梟鳥惡亦有伯勞氏𤨏𤨏至微物凶悖乃如此不思天
壤間萬物雖異類子之於父母恩愛均一理卵翼哺爾
成胡為遽忘義昔聞烏反哺羔羊能跪乳蜂蟻識君臣
豺狼知父子寄語當世人為此勿為彼
　　鵲鴉行
世以鵲為吉人多喜其鳴世以鴉為凶鳴多人輒嗔吉
㓙一以定嗔喜此焉分相彼新羅鷂于何分愛憎群鴉
競喧集有耳若不聞一鵲不相容搏擊以為能不知鵲
可喜甘與鴉為羣妒善復黨惡鷙悍徒不仁石顯怙權
寵望之不容身林甫擅柄用何有乎九齡寧為望之辱
不作石顯榮寧為九齡死不作林甫生邪正苟倒置是
非竟難陳人事無不然何獨此㣲禽
　　故家有喬木
故家有喬木衆鳥巢其枝紛然各卵育自啄還自飛誰
歟恣殘忍縁木登其危毁室取爾子殺戳輕如嬉漂揺
風雨中巢破不復支破者尚可完死者終無歸自謂翔
後集今乃失所依胡不舎之去逺擇髙林栖主人不我
愛舎此復何之哀哀鳴向天路逺天不知吾聞重太息
事莫大於斯弱肉强之食擾擾今何時人生且未保爾
死誰復悲寄言民父母赤子方流離
　　鄰叟言
客行歸故鄉依依一鄰叟把酒向我言重嘆生不偶大
男年二十前年方娶婦府帖㸃鄉兵井邑備攻守萬騎
聲撼天戰骨今欲朽小男年十三嬌痴猶戀母所恃惟
此兒未忍輒笞毆垂白力耕耘一飯僅充口東鄰數十
家兵火十無九西鄰破茅屋蕭然一無有悍吏猛索租
摧剥及鷄狗嗟子行四方頗亦聞此否偶述隣里情勿
訝言語醜老婦洗瓦盆呼兒進畦韭願子姑暫留為我
進盃酒
　　母子别
客遊嚴陵道中路哭者誰哀哀母子别云是夫棄妻百
年結歡愛一旦生别離妾去何足憐憐此乳下兒呱呱
未能語棄去良可悲兒啼苦戀母母聞轉悲凄欲語别
離苦孩提爾何知徒能撫汝頂相顧空淚垂夫婦義巳
絶母子恩亦虧爾饑誰與哺爾寒誰與衣明年爾學行
誰與相提攜人言無母憐有父尚可依爾父忍棄我棄
汝將如遺去去兩相失相見未有期娟姢秀眉目夢寐
或見之夜静澗聲咽猶似聞兒啼
　　丁亥冬大雪
頑雲撥不開隂風挟嚴威大雪止復作細民已嘘􁃣人
言豐年瑞可樂胡反悲頻年豈無雪雪少寒不知誰為
禦寒計茅屋曝晴曦今年雪大作始信貧無衣地爐燎
濕薪僵坐縮如龜年豐固可樂一飽逺莫期但憂今日
寒未慮明年飢豈知紈絝子重裘擁柔肌綉閣藹春風
金帳環蛾眉惟恨雪不多低唱飲羔兒且盡一巳歡寧
為爾民思爾民毋自苦㑹有年豐時雞豚燕同社玉粒
香浮炊一飽有餘樂八珍亦奚為寄語紈絝子此意知
不知
　　路傍女
路傍誰家女躊躇不能去自言妾小時家本樵川住十
五嫁良人長年秉機杼辛勤奉舅姑足不越庭户去年
秋棗紅邉人健如虎移家入深林自謂百無慮空山鳴
劍㦸失色駭相顧星散各偷生不幸適相遇妾身如風
花飄零委塵土妾命如蜉蝣焉能保朝暮一死恨不蚤
空為年少悞去去忽相失零落在中路妾有乳下兒咿
啞方學語四海尚干戈安知爾生死回首望天涯家山
在何處妾命負所天顧影惟自憐自憐輕失節天下何
獨妾
　　七月七日
西風掃殘暑㣲月澹新秋相傳織女星今夕嫁牽牛翩
翩聨鵲橋亭亭擁龍輈多少乞巧人笑語穿針樓吾嘗
夜觀象細與推其由惟有五緯星順逆有去留經星二
十八歴歴如綴旒萬古儼不動分列十二州其餘衆常
星爛然滿空浮休咎必有證君徳修不修胡獨牛與女
不與衆星侔乃知塵世人配偶相綢繆少陵號詩史萬
象窮冥搜亦云年年渡秋期何用愁彼哉栁河東抱拙
不自謀旁趨事曲折竊效兒女求誰與倡邪説誕謾不
復收滛䙝轉相襲䆮使其辭浮仙槎倘可乘我欲凌空
遊再拜二星靈一洗千古羞天髙不可問河漢空西流
　　訪葉靈淵
細路如蛇盤山根復山巔振衣上千仞頓覺天地寛四
山朗開豁斜陽淡平川溪淺不可舟橋斷衣可搴依依
桑柘村翳翳井里烟老翁古栁樞扶杖白垂肩問途入
深巷蒲栁隠敗垣忽得幽人居一室静且安中有揷架
書外有負郭田種秫可釀酒枕書時醉眠自言居家好
笑我行路難欲分清溪尾着我屋數椽(闕/)
　
　
　
　
　
　
　　隣叟招飲
燈火隔籬落呼兒掩柴門隣叟挽我衣笑指老瓦盆酒
盡意未已語雜情更真嗟嗟行路難勸我歸與隣團圞
一家樂亦足娱其親低頭愧叟言未語面輒頳父昔教
我書意在為榮親十嵗始知學二十能為文三十將逺
遊海波忽揚塵年今幾半百親老安可云嵗時一盃酒
父子祖與孫客多在家少暫聚還復分曾不如爾樂歡
然力耕耘父醉兒解扶翁歸嫗相迎十日九在家笑語
藹生春我無田可歸豈無山可耕我無秫可釀豈無泉
可烹幸及親未衰菽水或可營無愧鄰叟言乃不愧予
心
　　我從山中遊
我從山中遊歸來林壑暝澗水凍不流月出四山静柴
扉不敢敲恐驚孤鶴醒徘徊踏明月倚杖看松影
　　次韻鄭徳彛擬古集句
明月照髙樓永夜不闔扉盈盈樓上女耿耿如相依歲
月忽巳晩草木變芬菲扳條折其榮風流付枕幃蹇修
時不存悠悠誰與歸仰視浮雲馳俯見月在衣置書懷
䄂中有約吾敢違願寄雙飛燕為我西北飛
　　次韻子益秋懷集句
春草秋更綠能得幾時好人生非金石坐愁紅顔老振
衣千仭岡木落鴈飛早無營地轉幽遂動自紛擾時哉
不我與全身以為寳不是傲當時用拙存吾道
　　次韻劉和徳賦淵明
士之生斯世身窮志彌篤不惟氣浩然亦是敦薄俗淵
明晉髙士志豈在微禄不以進為榮不以退為辱雲出
鳥倦還吾亦從吾欲南山豈無豆東籬亦有菊日與田
父遊氣象和而肅一枕北窻風紅塵任奔逐起視天壤
間四海空兩目但願樽有酒寧顧瓶無粟
　　再遊石壁寺
曽為石壁遊更借僧房宿樓閣倚林腰溪山醒塵目􁨠
門尋舊僧清響應林谷老僧不厭客分我雲半屋禪月
豈後身尚餘詩滿腹疑我亦荀鶴再與賦漢牧汲井晝
煮茶洗鉢夜分粥山空人語寂邀我入深竹獨抱無絃
琴不唱浮生曲月樹影参差風鳴聲斷續翛然出塵表
身世轉幽獨明朝出山去無言笑相矚江上石牛眠秋
草為誰緑
　　小石塘源
　　　(源深幾百里屬嚴之建德接婺/之浦江民俗淳古真避世之地)
萬山欝回合羣木尤老蒼細路百盤折﨑嶇陟羊腸凉
隂覆峭壁縈廻澗流長緑蘿下百尺笑挹清泉香甘寒
試一潄齒頰凝氷霜拂石坐未去樵叟來我傍云此澗
中水其源来浦陽浦陽婺屬邑亦我父母邦欲我飲此
水而不忘故鄉叟言起予意振衣欲飛揚便將隨水源
徑度千仭岡叟前挽我衣遲留且勿忙吾家隔前坡林
居愧荒凉寒醅旋可壓為子炊黄粱㣲徑行􁍟确柴門
隠松篁推户拂塵席延我入中堂呼兒出長揖濶歩何
蹡踉問我從何來驚顧走欲僵屢呼不復出自起致茶
湯坐不分賓主髙談到羲皇炊烟淡茅屋勸我飲盡觴
葫蘆爛鵞鴨盤飣羅芥薑一飽共酣寢此樂殊未央攝
衣起謝叟聼我歌慨慷風埃暗宇縣干戈幾搶攘朽骨
纒蔓草呻吟卧殘創荒丘奔狐兎斷礎悲蛩螿奔逃不
相顧流離各悽傷十年未返業幾人失耕桑而此源中
民熙然獨徜徉數家聨聚落茅茨帶林塘笑語聲相聞
隔籬燈火光翁嫗各垂白童稚紛成行嫁女必近隣生
男不行商死徙無出境耕織各有常地罏老瓦盆竹几
素木床俗淳器亦古豈識時世籹瓜瓠滿籬落麻苧翳
門墻缺竇出鷄犬平坡散牛羊豚蹄一盂酒神休答豐
禳村謳雜社鼓醉舞衣淋浪晝無悍吏恐夜無羣盜狂
生者遂所養死者得所藏其樂有如此宜與世相忘叟
前重致詞為子言其詳使我居華屋綺䟽交洞房使我
服鮮麗翠𥜗綉羅裳食必具水陸飲必酣瓊漿出則盛
車騎錦韀紫遊韁歸則擁歌吹粉黛環姬姜貴封侯萬
户富儲粟千倉如此豈不樂患至難豫防利者禍之的
何地非戰塲况有吏椎剝寧免盗陸梁安貧即樂土多
財必遺殃人生守常分世事胡可量我聞重歎息臨風
幾徬徨林霏掩蒼翠囘首路杳茫逺山啣落日惨慘塵
沙黄因思桃源中人多夀而康山深事簡寡居安俗淳
良不與外人接别在天一方兒孫自生長古今任興亡
世以為神仙此説誠荒唐平生志逺遊恨不窮八荒去
家百里近絶境見未嘗邈與桃源居異世遥相望安知
千載下以我非漁郎獨恨無桃花夾㟁揺紅芳花落春
水漲一葦或可航
　
　
　
　
　
　
　
　
　
　
　
　
　
　
　紫巖詩選巻一
欽定四庫全書
　紫巖詩選巻二　　　　　　宋　于石　撰
　　　　　　　　　　　　　元　呉師道選
　歌行長短篇
　　紫薇翁歌
　　　(予家之東二十里有紫薇岩劉公孝標/隠居講道之地竊慕其為人因作此歌)
一掬之泉可湘可沿一拳之石可潄可眠其動也以天
萬壑之風不琴而絃兩山之雲不爐而烟其静也以天
前鐘後鼎左瓢右簞何榮何辱孰愚孰賢先生笑而不
言
　　野田黄雀行
鳴不擇上林栖不依華屋雄飛各呼雌翩翩自相逐渇
飲野田水飢啄野田粟一飲一啄能幾何慎勿逺飛投
網羅君不見金籠老鸚鵡向人空作閑言語
　　美人一章寄徐秉國
有美人兮天一方弭絳節兮擷瓊芳瑶環瑜珥鏘琳琅
修竹蕭蕭翠袖長芝宫芙館椒為堂青瑣窻户白玉床
一笑滿酌天瓢漿簸弄驪龍明月光欲徃從之路茫茫
愛而不見空彷徨安得騎麟鞭鳯凰飛霞翩翩高頡頏
白雲縹緲遥相望憑誰寄取雙瓊璫
　　贈星命松坡
昌黎之生月南斗牛奮其角箕張口坡翁宿直斗牛箕
自謂文似昌黎叟顧予命亦坐磨蝎碌碌浪隨二公後
文章學問愧前修有口但知能飲酒松坡磊落湖海人
為我掉舌談星辰蛟龍蟠屈終變化君子憂道寧憂貧
夜半狂吟踏破甕結栁為車窮莫送掀髯一笑問松坡
文如二子今何用
　　浪吟
十載驅馳翰墨塲翩翩霞佩高頡頏賦窺賈馬搜班揚
詩崇晉漢卑齊梁斯文未喪道未亡欲尋墜緒何茫茫
蕭騷裋褐凄風霜匣中蛟龍吼干將男兒有志行四方
安用把筆工文章掀髯長嘯俛大荒殘烟落日塵沙黄
紛紛蟻穴争侯王邯鄲一夢炊黄粱斷鶴續鳬誰短長
世間萬事俱亡羊何如長歌歸故鄉古松流水遶石床
濁酒一壺琴一張卧聽孺子歌滄浪
　　贈王法官
石作人言豕人立或嘯其梁闞其室道人叱咤鞭雷公
馭風騎氣行虗空赤手縛鬼如縛虎畫地為牢通鬼語
登壇攝將如有神問其姓字皆忠臣生不求生以害仁
死猶赫赫濯厥靈百鬼啖盡何足恤吾獨因之三太息
闗雲長張睢陽凜然大節死不屈至今日月猶爭光荆
州一失不復得江淮保障誰之力欲為漢唐開太平老
天胡不留斯人
　　續金銅仙人辭漢歌
　　　(魏明帝遣宮官西取長安漢武帝承露盤置洛/陽仙人臨載乃澘然泣下俄而盤折銅人重遂)
　　　(不能致唐李長吉賦金銅仙人辭漢/歌辭未能達意因作後歌以廣之)
漢皇鋭意求神仙神仙之效何茫然蓬萊弱水不可到
且立宫中承露盤饑飡玉屑不堪飽誰謂有方能却老
人生修短數在天多慾未必能延年秋風吹老茂陵樹
年年空滴金莖露建章宫闕随烟塵塊然屹立惟銅人
宫官西来果何意一朝辭漢將歸魏吁嗟銅人如有知
口不能言惟淚垂自從曹氏盜神噐父子相傳巳三世
漢宫故物無一存汝獨猶能感舊恩凄然照影臨渭水
一折銅人扶不起寧為棄物委道傍不忍漂泊離故鄉
迢迢東望洛城路囘首長安愁日暮長安䌓華非昔時
洛陽寥落誰復悲漢魏興亡何日了長見銅人卧秋草
(以下闕/)
　
　
　
　
　
　
　
　
坐忘言八珍犀筯不如一飽苜蓿盤髙車駟馬不如杖
屨行花邉一身自適心乃安人生誰能滿百年富貴蟻
穴一夢覺利名蝸角兩觸蠻得之何榮失何辱萬物飄
忽風中烟不如眼前一杯酒慿髙舒嘯天地寛
　　答吳子真
子居金華山之東我居金華山之西東西相望二百里
半面未識心相知扳條採榮逺莫致夢中徃徃或見之
子持一巻易我携一篇詩此詩此易世不識與子共作
千年期前乎千載事巳矣後乎千載誰是非握手論心
語未了松風萬壑寒生衣山深夢斷不可覓落花耿耿
寒梅枝起視金華萬山頂惟有白雲來去飛
　　偶成
長劍不入英雄手勁氣摩空拂牛斗埋光鏟采今幾年
匣中忽作蛟龍吼古琴不入時人耳斷絃掛壁塵埃乆
桐尾半作㸑下焦髙山流水今安有自笑長不滿七尺
役役徒為牛馬走學劍學琴兩無用肯以窮困移所守
孔顔非厄盗跖非夀西子非妍無鹽非醜一時榮辱閑
過眼千古是非空掛口何如長歌歸去來萬事無心一
杯酒
　　答諸公遊山作(用前韻/)
金華山巔一揮手俯視塵寰仰星斗閑雲滿地白鶴飛
積雪暗天蒼兕吼北山周囘七百里名著洞天非不乆
世人未識山中樂問我山中何所有舊傳叱石化羊眠
亦有耕田驅鹿走大士浴缾今尚在孝標書堂誰與守
翩然東訪赤松子何須辟榖能延夀出門一笑天地寛
齪齪徒為兒女醜君不見東坡遊赤壁東望武昌西夏
口江山風月兩依然誰能與客携魚酒
　　答諸友(再用前韻/)
之子詞塲無敵手騎麟翳鳯集北斗藉藉人間月旦評
滔滔筆下風濤吼方摶扶揺九萬里可速則速乆則乆
文章何止擬相如政事亦堪脩冉有囘首落日烟塵昏
滿眼風寒沙石走老天應未喪斯文君子固宜知所守
刀以銛而缺硯以鈍而夀名髙多謗毁女妒無妍醜乃
知明哲可保身安用嚅唲浪開口悠然一笑對南山壁
上有琴樽有酒
　　夜燒松明火次韻黄養正
銀爐熾炭麒麟紅銷金帳煖熏籠烘㸑下有蠟可代薪
笑我夜寒痴坐然枯松貧冨貴賤何不公安能排雲呌
呼天九重空憐爾松生抱有用材不遇匠石梁棟施帡
幪盤根錯節屹立凍不死凜凜勁氣猶足排嚴冬顛崕
峭壁人跡絶閑雲流水相㝠濛胡為明不能保身丁丁
斧斤山其童鶉衣百結縮如蝟地爐擁膝便可閑從容
當年𣙜油幸不嚴汝禁餘用尚及斯民窮陽和無聲入
骨髓不知夜雪沒屋霜横空但見濛濛香霧靄四壁紅
煇紫熖明牕櫳禦寒何必裘䝉茸盎然一室囘春風何
當散作一天煖坐令四海盡在春風中
　　祈雨
六月不雨至七月草木脆乾石欲裂方士畫符如畫鴉
呵叱風伯鞭雷車九天雲垂海水立驕陽化為雨三日
萬口競誇方士靈彼亦自謂吾符神誰知水旱皆天數
貪天之功天所惡吾心修徳可弭灾大抵雨從心上來
桑林自責天乃雨豈在區區用方士
　　次韻趙九翁
風雪騎驢窮鄭五良史武陵忝厥祖文章千古推賀白
餘子碌碌何足數西風客路一相逄笑聣平蕪共懷古
神遊千載𣺌襟期不學時籹競媚嫵翩然一鶚迅秋空
縱横健筆凌鸚鵡愧我栖栖一釣翁胯下寧甘少年侮
兩鬢風霜颯短褐把酒長歌話愁苦君留不住我亦歸
楓林葉落津頭鼔劍光錯落耿青燈夜半聞鷄與君舞
幾囘欲寄别後書鴈飛不過衡陽浦樹隂黯黯江東雲
栁色依依渭城雨人生相㑹不可期去住真如萍散聚
我在金華北山北茅屋三間雲一塢君在濲江西港西
種秫有田𤓰有圃我不能徃君不來凄凄風雨誰為主
何當共作子長遊南浮沅湘北齊魯不然赤壁弔東坡
髙攀栖鵑登蚪虎放浪形骸期汗漫霽月一襟春萬宇
逍遥容與澹忘歸弭節江臯采芳杜狂吟曽㸃舞雩風
一笑渠儂行凉踽
　　梁父吟
　　　(諸葛孔明好梁父吟深不滿齊相二桃殺士之/事辭氣慷慨可以想見其人於戯天若祚漢孔)
　　　(明不死天下事未可/知吾於此重不滿焉)
建安天下如潰𤓰一榻之外非吾家黄屋飄颻定何許
龍為魚兮鼠為虎老瞞持力敢欺天朶頥漢鼎方垂涎
紫髯將軍一攘臂控荆引越三千里慷慨山東大耳兒
南飛烏鵲棲無枝草廬一語君臣契目中乆巳無吳魏
堂堂大義凜不磨靈闗劍閣爭嵯峨昨夜西南一星落
六尺之孤竟誰托渭水旌旗歸故都江上空存八陣圖
抱膝長歌出師表古柏蒼蒼為誰老
　　姑惡
村南村北麥花老姑惡聲聲啼不了有姑不養反怨姑
至今為爾傷風教噫君雖不仁臣當忠父雖不慈子當
孝
　　贈姚星士
姚生年来如我貧瀾翻口舌談星辰凄風落日低黄塵
客路相逄眼為青草鞋生翼杖生鱗一笑索我詩贈行
我詩何足為重輕厯象妙處須推尋相國之生孕昴精
客星動揺歸富春天不祚漢星墜營泰階或坼中台星
大抵人事闗天文試算天下英雄今幾人
　　巳夘寒食
今年客路逄寒食村落無烟春寂寂荒塜纍纍人不識
芳草凄凄吐花碧麥飯一盂酒一滴哀哀兒女春衫濕
我過其傍因太息有墳可酹何須泣干戈滿地邉雲黒
路傍多少征人骨
　　追和東坡次蔡郎中遊湖韻
昔年著脚窮深幽藕花十里烟波秋騎驢踏月楊栁市
買舟聽雨菰蒲洲酒樓倚天沸歌管繁華轉眼如雲浮
山川悠悠尚如昨嵗月匆匆不可留君不見錢唐江上
潮早潮生兮晩潮落滔滔東去何時休
　　西湖荷花有感
我昔扁舟泛湖去四望荷花浩無數誰家畫舫倚紅籹
笑聲逈入花深處笙歌凄咽水雲寒花色似嫌脂粉汚
夜深人静月明中方識荷花有真趣水天倒浸碧琉璃
凈質芳姿澹相顧亭亭翠盖擁羣仙輕風㣲顫凌波歩
酒暈潮紅淺渥唇膚如凝脂腰束素一捻香骨薄裁氷
半破芳心嬌泣露湖光花氣滿衣襟月落波寒浸香霧
恍然人在蕋珠宫便欲移家臨水住囘首落日低黄塵
十年不到湖山路花開花落幾秋風湖上青山自如故
　　琴寥歌
　　　(柯山鄭君徳彛家藏唐雷霄二琴不彈而掛之/壁其師徐子觀取昌黎二操以銘之其將傳青)
　　　(霞子之/燈者與)
壁乎琴兮不彈心乎道兮忘言操履霜兮猗蘭忠與孝
兮兩全松風兮澗泉琴無絃兮有絃青霞兮柯仙道不
傳兮有傳
　　有虎行
有虎有虎山之巔怒目炯炯當晝眠百獸畏伏不敢前
憑林一吼秋風寒昨日鄰家婦哀哀哭其子叩頭呌天
天不語或曰梟食母犬吠主含沙射影毒欲死封豕長
蛇肆侵侮如此紛紛何獨虎虎哉虎哉爾何知磨牙揺
尾争奔馳妖狐猶將假爾威豈知彊者易弱盛必衰北
平將軍怒欲飛彎弓逺掛扶桑枝嗟爾有力何由施吾
見食汝肉而寢汝皮倚劍睨天三太息弱肉彊食今何
時麒麟騶虞亦物耳嗚呼吾不得而一見之
　　張徳裕盤谷隠居
盤谷四面環青山晴嵐暖翠浮雲烟盤谷之阻多幽泉
湛然深碧蛟螭蟠中有華屋貯神仙猿鳥不驚犬不喧
竹侵行逕松碍簷人疑無路堪攀縁忽聞讀書聲琅然
始信别是壺中天翩然振屐登其巔仰林俯壑天地寛
桑麻盡處開平川千帆來徃無時閑旁有一葉漁翁船
出沒紅蓼黄蘆邉呼之來泊岩下灣就船買魚歸烹鮮
煮茗有泉秫有田問之世事笑不言家藏黄石書一編
安用李愿歸來篇我欲前峰卜數椽幅巾杖屨行其間
目送歸鴻揮五絃閑窻静聴松風眠
　　田家婦
村南村北麥欲枯桑麻隂隂滿路隅炊黍田頭行餉夫
餅爐未熟兒呱呱鴨頭長幭短布襦平生未識鉛與朱
彈筝不用如羅敷懷金不願逄秋胡眼前富貴何足娱
一身飽煖自有餘茅簷笑語寒燈孤夜舂曉織奉舅姑
　　對雪
頑雲怙勢吞燭龍一夜老盡江上峰驂鸞駕鶴下瑶闕
羽衣森列飛行空玉虯夭矯振鱗甲獵獵怒戰誰争鋒
銀河剪刻紛弄巧姑射縹緲来無蹤半開半落花繞樹
無根無蒂絮因風造物幻出不可測萬變歸我一慨中
重裘何富負薪何窮烹茶何儉飲羔何豐天意茫茫無
問處人事悠悠定何許豐年固知雪可喜貧民不以雪
為瑞安得見睍消凝隂寒崕草木皆生春
　　同韻傚歐蘇體
草廬抱膝方卧龍獰飇撼户雲埋峰凍鵲依依飛堕地
飢鷹側翅低盤空豈知水官夜鏖戰鞭虯笞鳯驅前鋒
茫茫萬里混一色逺近髙下俱迷蹤松標特立凛生氣
竹腰不折凌高風長江一派清不泯浩浩獨行天地中
小民祈寒易咨怨君子守道惟固窮有雪無雪兩不問
仁耕義耨無歉豐君不見閉門無人僵卧處任渠門外
深丈許窮則當與凡民異達則當為國之瑞何當爕理
司化鈞坐令寒谷囘陽春
　
　
　
　
　
　
　
　
　
　
　
　
　
　
　紫巖詩選巻二
欽定四庫全書
　紫巖詩選巻三　　　　　宋　于石　撰
　　　　　　　　　　　　元　呉師道選
　五言律詩
　　山居(二首/)
結屋萬山頂柴扉晝懶開搗茶驚鶴醒抛果引猿來笋
短和泥掘松髙倚石栽有時尋勝去多趂暮鐘回
不談當世事榮辱兩無聞詩思半山月生涯一塢雲硯
乾分瀑潤香斷借蘭熏有客時相過呼兒採澗芹
　　春遊集句
興來無逺近吾得及春遊江月誰人影山光落釣舟樹
交花兩色石横水分流天外猿啼處數峰生暮愁
　　雪竹
君子亭亭操剛强能自持夷齊餓欲死廵逺守方危大
節不可屈真心終莫移人心與物理每向嵗寒枝
　　吾家(二首/)
松隂六七里茅屋兩三家坡煖四時笋溪寒五月花泉
聲挟風雨雲氣走龍蛇誰謂謀生拙門前數畆𤓰
明月成三友青山結四隣家貧猿執㸑林静鳥司晨好
竹能醫俗幽花不媚人盤餐何所有春韭與秋蓴
　　雪
天地混一色樓髙試捲簾青山新面目老樹換鬚髯夜
皎月千里晴暄雨四簷豈無寒餒者僵卧在窮閻
　　抱膝吟
治亂古來有英雄今豈無人情雲聚散世態草榮枯事
定見天理時艱識丈夫山川𣺌何許烟雨暗平蕪
　　伊昔(四首/)
伊昔西湖栁清隂滿畵樓午凉欺舞扇晩雨繫漁舟春
盡花無主風寒葉自秋六橋今在否空惜舊時遊
伊昔西湖上孤山幾樹梅斷籬深院落流水舊亭䑓明
月無今古春風自去來逋仙不復作消瘦為誰開
伊昔西湖裡娉婷十里蓮香凝花上露影落鏡中天枕
簟水亭雨笙歌月夜船䨇鴛不解事常傍翠隂眠
伊昔西湖外清隂九里松天低深雨露風怒走蛟龍林
靄通樵徑山雲隔寺鐘何時一行樂重到北髙峰
　　水亭小集
亭俯一泓碧倚欄思濯纓㳺魚驚扇影幽鳥避歌聲雲
斷逺山出林踈落日明竹風如有意為我掃棋枰
　　得家書
乆客秋又晩思家夢屢驚空堦聞葉落隔樹見燈明親
老貧常健兒痴學未成凄凉今夜月照我故鄉情
　　次韻趙徳輿
人生𣺌如寄天地一蘧廬無酒喜留客有錢多買書敲
氷時煮茗踏雨晩挑蔬抱道(闕/)　　　今四十餘
　　次韻芳卿一室
一室志天下何須山更深英雄四海眼道義百年心蕉
鹿夢中夢松風吟處吟幽泉鳴絶壁不作世間音
　　次韻潘天英自感
處士柴桑屋將軍細栁營窮通觀世變離合見人情花
不求春艷器當思晩成窩中足安樂何必傳無名
　　次韻邵僉判幽居
閉門乆不出摩挲鬂欲翁有盃問明月無扇障西風神
駿老嘶櫪紙鳶髙入空天應憐我懶𤓰圃自泉通
　　次韻徐月卿秋興
西風𣺌何許安處即家鄉社舞鄰呼飲時思禮薦嘗孤
燈茅屋雨落葉石橋霜鷄黍當年約誰能繼范張
　　次韻天民有年
四海同一稔茒簷藹富穰隣燈曉炊暖溪雨晩舂香有
客歌良耜何人餓首陽三時足勤苦真樂在冬藏
　　再和潘天英韻
人生一傳舎於世懶蠅營千古月知巳四時花有情吟
懷今鄭綮家學昔𤣥成自適眼前樂何須身後名
　　寒梅
閉門一巻易風定縷香凝落葉空堦雨殘梅閣硯氷鳥
啼深夜語犬吠隔籬燈不作紅塵夢寒窻幾曲肱
　　林下
結屋萬松頂悄無人徃還飲猿揺澗月飛鷺㸃秋山竹
静風相撓水流雲自閑翛然忘物我禽語兩相闗
　　次韻鄭徳彛即事
瓢空飯落埃陋巷一顔囘月坐人醉醒風眠户闔開搜
竒屐穿雪習懶硯生苔舊菊今存否長歌歸去來
　七言律詩
　　春興
春來無處不繁華豈獨公侯富貴家青鏡照眉池上栁
碧紗映目霧中花貧誰知巳燕相識閑不求官蜂自衙
惟有東風無厚薄年年芳草滿天涯
　　春晩
夕陽門巷静無塵茶竈烟凝碧樹隂千尺遊絲縈逺思
一聲幽鳥伴孤吟落紅庭院春多少新緑池塘水淺深
每向静中觀物態榮枯過眼不闗心
　　過北山何先生故宅
青雲不在金華巔白雲孤起金華岑百世相傳勉齋學
四書誰識晦翁心水流盤澗自探淺月照北山無古今
人問故廬何處是門前松桂蔚成林
　　鹿田
鹿田逈在翠㣲巔乘興來尋半日閑徑入古松行落葉
目隨飛鳥破寒烟鐘聲不隔東西寺屐齒何辭上下山
一見老僧如舊識相留煮茗試巖泉
　　赤松宮
幾人學道得成仙兄弟俱仙世所難白石不隨秋草爛
赤松長鎻暮雲寒月涵古井一泓碧雲䕶空山半粒丹
我欲乘風蛻凡骨願隨鷄犬事劉安
　　棲真院
空翠凝寒不受埃斷崕千尺擁崔嵬老僧倚樹驚猿去
童子掃堦知客來石徑晴因松露濕茶烟逺趂竹風回
禪家也辦吟邉料不種閑花只種梅
　　半山亭
萬叠嵐光冷滴衣清泉白石鎻烟扉半山落日樵相語
一逕寒松僧獨歸葉堕誤驚幽鳥去林空不碍斷雲飛
層崕峭壁疑無路忽有鐘聲出翠微
　　歸興
歸歟髙枕寄林泉安用悲歌行路難君子患無眞氣節
世人空笑舊衣冠雪深處士梅花屋月冷先生苜蓿盤
誰謂家貧無一物牀頭三尺劍光寒
　　自笑
歸來更讀十年書自笑今吾即故吾栗里溪山晉處士
桐江風月漢狂奴種梅添得詩多少愛菊何拘酒有無
隨分生涯聊爾耳門前應免吏催租
　　春事
白了江梅栁又青遊絲千尺網紅塵鵓鳩夫婦孤村雨
杜宇君臣故國春客裏易添芳草思樽前誰是去年人
桃花源上空流水安得漁郎一問津
　　題石壁寺
　　　(寺舊有八景芳草洲眠牛石雙港水㫋檀塔豹/隱岩尚無恙若夫菡蓞池海棠源風月亭今皆)
　　　(蕪廢廼作一/詩以紀其舊)
石壁名山多勝遊背環古木面清流一池空對㫋檀塔
雙港中分芳草洲豹隱安知興廢事牛眠不碍徃來舟
海棠菡萏今何在風月人間幾度秋
　　雪
誰歟變幻舊乾坤剪水仙人手叚新銀屋萬家成驟富
青山半㸃不藏春西園太尉方交賀北海中郎豈願臣
把酒孤吟元不俗何須夜訪剡溪人
　　清明次韻趙登
九十春光半晦明東郊携手趂新晴飄零風絮如行客
冷煖厨烟見世情宿雨鞦韆花有淚斜陽古塜草無名
勸君且盡樽前興栁上一聲何處鶯
　　九日次韻王夀翁
半生飲菊試仙方安用狂歌賦玉堂烏帽任教今日落
紫萸不改舊年香人生還有幾重九世事都歸一醉鄉
千古淵明呼不醒天涯風雨暗潯陽
　　秉國池亭
曲曲䦨干面面櫺紅塵飛不到斯亭避人幽鳥入深竹
戀釣㳺魚弄翠萍天濶倒涵秋水碧牆低不碍逺山青
翛然獨占閑中趣一枕荷風午睡醒
　　江山送客次韻
依依栁色黯江亭酒味離愁孰重輕携手忍看分手處
别時争似見時情百年離合悲歡事一笑東西南北程
芳草斜陽𣺌無際何當重問白鷗盟
　　端午次韻和徐改之
榴花灼爍露初乾乍試香羅怯曉寒自古獨醒多見忌
與君一醉笑相看無邪安用艾懸户徇俗聊将黍飣盤
千載沉湘呼不起至今遺恨楚江干
　　再和
濤頭洒淚眼難乾魚腹沉寃骨未寒楚些一章招莫返
曹碑八字好難㸔水流不盡湘江恨俗奠空陳蘋藻盤
我亦逄時增感慨凛然忠孝孰能干
　　分蜂
羣蜂割據作生涯户牖新開蜜釀花漢世侯王自分國
秦民父子各當家尊卑兩盡君臣義朝夕争趨南北衙
因感途人本兄弟無知微物亦何嗟
　　瀟江亭
背依古塔面層峰曲曲䦨干峻倚空萬屋參差江色外
片帆出沒樹隂中五更鐘鼓半山月兩岸漁樵一笛風
極目子陵䑓下路滔滔惟有水流東
　　孤鴈
流落天涯偶失羣何心飲啄到江城一身去就分南北
四海飄零孰弟兄無伴月明惟顧影欲鳴風慘不成聲
明年回首闗山路依舊圑圞骨肉情
　　雪中梅
蕋珠宫闕傍氷壺森列羣仙下藐姑玉骨輕勻鉛粉靣
霜紈薄襯素羅𥜗兩般誰識花開謝一色中分香有無
底事陽春藏不得凝隂消盡轉清癯
　　送友人之武林
錢唐江上一帆風為我重尋舊日蹤十里湖山空戰艦
千年宫闕咽僧鐘潮生潮落東西浙雲去雲來南北峰
徃事茫茫何處問殘烟衰草泣寒蛩
　　清明次韻周君㑹
可惜韶光過眼明一分流水二分塵杜鵑聲感客中客
蝴蝶夢飛身外身一滴清明寒食酒萬家紅杏綠楊春
鬭鷄走狗非吾事新火書燈誰共親
　　再和
墓祭非經古未聞年來拜掃隘車塵誰憐原上千年塜
且醉樽前百歲身榆火欲燃行客晩梨花不减故園春
石泉澆醒浮生夢耿耿孤懷孰與親
　　次韻秉國初夏
圑扇初分月桂芳單衣乍試雪羅香新荷祗似世情薄
飛絮不如歸興忙梅潤圖書晨雨暝棋聲庭院午風凉
日來竹報平安否試向平泉問贊皇
　　白沙昭利廟
　　　(按東陽志神姓盧漢輔國大將軍也擒赤眉誅/新莾與有功焉後嵗旱夢於吳王俾决白沙堰)
　　　(水溉田數千頃/民至今賴之)
百戰收功老故山寒溪怒湧白沙泉雲臺不與四七將
廟食何傳千萬年香冷誰能燃漢火水流空自溉吳田
愚民不識前朝事浪說神能駕鐵船
　　九日同黄宏公遊古城山
信歩攀躋感舊遊寒烟衰草思悠悠西風白髮空驚老
晩節黄花獨耐秋宇宙幾人歡喜飲江山一片古今愁
淵明三逕今猶在自笑不如歸去休
　　次二子韻
松邉庭户竹邉窻歸卧故山雲半牀蕙帳夜寒眠鶴醒
芸籖日煖蠧魚香讀書喜汝眼如月渉世嗟予鬂欲霜
莫道文章真小技今人當與古争長
　　净居院
峰廻澗曲路縈紆萬壑中藏一畫圖雪堕枯枝龍解甲
藤纒怪石虎生鬚滿樓山色自濃淡隔竹泉聲半有無
紙帳蒲團清思足更添梅種兩三株
　　次韻吳子益
四野杳無車馬喧竹隂籬落半開門牛歸落葉逕邉逕
犬吠斜陽村外村老樹不揺波弄影扁舟巳去㟁留痕
悠然樂意相關處坐對青山兩不言
　　春懷次韻
弄晴天氣半昬明春思不如詩思新芳草斜陽王謝燕
落花流水晉秦人百年臺榭幾杯酒一片笙歌九陌塵
可笑遊蜂貪釀蜜引渠兒輩口生津
　　七月七日
玉宇無塵淡月輝誰傳織女夜停機阮分南北任貧富
河度東西果是非捫腹有書安用晒揆心無巧不須祈
逄時且共樽前樂一笑淋漓酒滿衣
　　自述
大兒不學小兒痴四十頭顱巳可知道勝自然貧亦樂
氣充不與貌俱衰三杯徐邈聖賢酒一巻淵明甲子詩
滿眼世情從厚薄此心當與古人期
　　秋思
逺水遥天起斷鴻秋光冷淡客情濃一川踈雨平沙牧
半樹斜陽隔塢舂落葉輕於流俗態寒花羞作少年容
慿髙不碍乾坤眼興入晴嵐第幾重
　　再用前韻
草堂何必倣盧鴻水色蒼茫山色濃待月軒窻留客話
隔籬燈火起隣舂蟲鳴終夕如相語燕去知時不苟容
一片吟情𣺌何許西風吹入亂雲重
　　夜坐讀書有感
四山月落正昬濛留得書燈到曉紅千古是非昭簡册
百年興廢老英雄人因厭亂方思治道本無窮豈有通
植立綱常垂萬世至今周孔不言功
　　次韻徐廷珪偶成
徳行誰能冠四科將興將廢道云何百年詩酒晉元亮
萬世功名漢伏波高枕林泉閑夢少出門風雨落花多
人生轉眼榮枯易未必金章勝綠蓑
　　讀史(七首/)
厥初開闢浩難名帝降而王緒可尋百代相因三代禮
七絃何似五絃琴時逄否泰有消長道在乾坤無古今
所以孟軻生戰國欲承三聖正人心
世以燔經咎李斯斯文興䘮豈闗渠楚人未烈咸陽火
秦府猶存博士書吾道不隨灰燼冷殘烟空鎻帝王居
獨嗟先入收圖籍刀筆區區計亦踈
秦亡四海角羣雄三尺胡然起沛豐首錄鄼侯忘紀信
不誅項伯戮丁公親而寡助寧非叛國爾忘身始是忠
賞罰於斯庸未當終然擊柱或争功
漢楚興亡事巳休至今堪嘆亦堪羞鄭君不肯更名籍
項伯胡為賜姓劉寡助固知親亦叛孤忠忍以主為讎
人臣貴在明大義勿為身謀為國謀
今来古徃一封疆虎鬬龍争幾帝王百二山河秦地險
八千子弟楚天亡朝廷有道自多助仁義行師豈恃强
徃事廢興何處問寒烟衰草滿斜陽
莫言世事秪如棋千載是非人共知吾道廢興時否泰
人才進退國安危詩書未火秦猶在黨錮無鉤漢亦衰
覆轍相尋多不悟撫編太息此何時
志士匡君貴善謀古來直筆有春秋孔明扶漢何吞蜀
仁傑興唐乃死周成敗由人天不管功名遺恨水空流
柬之未相姜維將二子寧無身後憂
　　壬辰春雪
和氣胚胎斡化鈞胡然積雪擁柴門花梢凍壓春無力
山骨晴銷曉有痕陽壯誰令隂作梗寒驕猶勒暖歸根
昌黎浪説豐年瑞為瑞為灾未易言
　　西湖
　　　(鄉人杜伯髙昔與諸公飲於湖上得/風月一聨予愛其語因為足成之)
西湖勝槩甲東南滿眼繁華今幾年鐘鼓相聞南北寺
笙歌不斷徃來船山圍花栁春風地水浸樓臺夜月天
士女只知遊賞樂誰能軫念及三邉
　　次韻蘇巨卿
　　　(金華趙某子同門友中更亂離别幾十年不知/其今為蘇氏子壬午春訪我不值留詩而去偶)
　　　(繙故書見之又六年/矣因次韻以謝之)
誰叩柴門寄我詩迎門稚子候予歸青山喚醒十年夢
明月空懷千里思今晉古秦天地隔范雎張祿姓名非
人生百嵗發相見世事悠悠未可知
　　三洞
　　　(金華三洞天下名山也下洞曰雙龍小舟可入/中洞曰氷壺水簾可觀上洞曰朝真人多倦遊)
　　　(矣/)
群峭摩天不染埃凝嵐滴翠欝崔嵬簾垂飛瀑無人捲
舟引遊仙出洞來一竅中誰開混沌三山外亦有蓬萊
捫蘿更問朝真路夾逕松隂覆綠苔
　　次韻徐則正山居
松間花外有虗亭花自向陽松自隂水濁不汚明月色
人閑方見白雲心棋邉冷眼安危著筆底放懷長短吟
世忌獨醒還惡醉淺斟莫使酒杯深
　　月夜納凉
天地空無半㸃塵翛然池館浸虛明幾更今古月常在
一片襟懷水共清風定波揺晴樹影魚翻露㵼翠荷聲
炎凉圓缺須臾事我獨於斯感世情
　　次韻徐永之秋興
誰謂四時秋最愁胡床談咏晉風流山川長在英雄老
草木無邊天地秋驚眼一行漁唱晩斜陽萬里客凭樓
茫茫逺水涵空碧興入蘆花第幾洲
　　次韻君㑹感思
滿眼山川感舊遊依然野水自横舟一樽長照古今月
兩鬢不禁天地秋有屋有田清潁尾自蒲自栁曲江頭
虛名不落人間世一逕松風穏跨牛
　　次韻徐深之
文章何必擬卿雲筆硯無功錢有神明月能招山入户
幽花不與世争春百年亭館幾興廢十載交遊半故新
過眼榮華何足較青門試問種𤓰人
　　次韻宏父初夏
留得三分春意和荼䕷猶可入吟哦人情踈宻庭前竹
吾道巻舒池上荷結友豈無今管鮑論詩奚必古隂何
梅霖驟漲江天濶還有長竿可釣麽
　　邵氏園亭
曲曲亭䑓日月春人間榮辱兩無聞梅邉讀易分明月
松下敲棋碎白雲東里先生新釀酒北山逋客舊移文
家傳應得青門趣手種園𤓰手自耘
　　次韻何寺簿閑詠
居喜山深人不知凝嵐空翠淡含輝隔林樵語驚猿去
倚石松枝碍鶴飛留客眠雲聴澗瀑呼兒踏月掃苔磯
冥心静坐勿輕出門外藤蘿露濕衣
　　水亭夜坐
水光涵月浸虛窻醉倚欄干午夜凉蛙一兩聲隔籬落
螢三四㸃過池塘風揺松影蛟龍活露㵼荷盤翡翠香
俯仰不知天地濶悠然長嘯據胡床
　　次韻楊恂夜興
漫漫夜氣萬山深風露髙寒天宇清簷月窺人驚白髮
爐烟凝坐悟黄庭挑燈㸔劍心猶壯欹枕聴泉眼獨醒
毁譽不公隨好惡試觀陸羽煮茶經
　　徐子觀生輓詩
一片清虗太極心浮雲流水世情輕有生巳作無生計
未死先求不死名墓必預銘唐杜牧詩能自輓晉淵明
巋然貌不隨年老留與斯文主夏盟
　　次韻趙子玉書懷
鶉結為衣鷸作冠采芝何處問商顔興亡眼欲窺千古
俯仰心無愧兩間客路西風新白髮野花啼鳥舊青山
日髙濃睡平川屋安用鷄鳴度逺闗
　　次韻中秋對月
氷壺碾破一輪秋杯吸長鯨筆挽牛大地山河明色界
九天宫闕耀瓊樓香浮蟾桂今猶古曲按霓裳樂易愁
四海清光無不照何須天柱一峰遊
　　次韻君㑹初冬
一年好景橘黄時驟冷惟應瘦骨知吠犬頻繁堕霜葉
棲鴉不定戰風枝爐何必試手可熱文未能成鬢欲絲
春逼寒梅三兩㸃蹇驢江路試尋詩
　七言絶句
　　雜興四首
屋上青山屋下雲清泉為鏡石為屏客来問我謀生計
一巻家傳相鶴經
偶種堦前竹數根引風招月伴清樽春來為愛臨堦竹
今日翻嫌竹碍門
采藥歸來竹徑凉滿身草露濕衣香怕驚幽鳥穿林去
不掃松花臥石床
四圍緑樹岩藏屋一枕清風竹滿軒醉裡不知山雨過
醒來惟怪瀑聲喧
　　釣䑓
傲睨羣雄百戰來獨全髙節老蒿萊三公不任雲䑓將
物色何須及釣䑓
　　孤山
老梅半樹倚枯槎路入湖心第幾家水月荒凉誰復問
逰人多只㸔荷花
　　八詠樓
八詠詩傳千古名蹇驢何在井空澄凄凉樓外雙溪月
曽照齊梁幾廢興
　　小三洞
　　　(予所居有小三洞金華洞/天之附庸也各賦一絶)
四山廻合響幽泉古木蒼藤路屈盤一局殘棋雙鶴去
石屏空倚白雲寒(右上洞舊名白雲/)
洞門相對是吾家朝㸔烟雲暮㸔霞鐵笛一聲山石裂
老松驚落半巖花(右中洞/)
斷崕怒湧四時雪虛壁寒凝六月霜倚樹老僧閑洗鉢
碧桃花落澗泉香(右下洞東莱吕公祖謙名以湧雪/)
　　兠率寺
　　　(詩僧貫休道塲也/)
錢唐一劍倚霜寒萬水千山蜀道難瓶鉢生涯何處在
秋風松子落詩壇
　　西岩寺
丹崕翠壁數千尺絶頂僧房三四間老樹倚岩岩倚屋
白雲飛去又飛還
　　紫薇岩
靈岩舊是先生宅拈筆新題郡守名月落空山人語寂
澗泉猶作讀書聲
　　小反嶺
　　　(宣和辛丑方臘倡亂小民叛而/歸之故山以小反名屬壽昌縣)
泉本至清誰曰盗溪雖可染却名愚一夫作難隨傾覆
千古青山獨受汚
　　净居院遇雪
夢囘寒月吐層崕湯響松風聽煮茶倚樹恐驚殘雪堕
起來不敢嗅梅花
　　次韻趙羽翁秋江雜興(二首/)
翩翩水鳥自沉浮紅蓼黄蘆兩㟁秋隔水人家一犬吠
斜陽籬落有漁舟
鴈落蘆花洲外洲半川斜日獨凭樓笛聲何處鴈驚起
㸃破清江一片秋
　　次韻杜若川春日雜興集句(二首/)
行約青帘共一樽牧童遥指杏花村如今只有花含笑
悍吏催租夜打門
九陌凈無車馬塵不須移檻損天真凡花俗草敗人意
悵望烟雲縹𣺌人
　　丁丑歲旦
不寫桃符換舊詩辛盤竹爆付兒嬉山深未見新年歴
只記梅花春早遲
　　晩眺
漁歌樵語隔溪村沙上牛歸小徑分烟樹參差片帆落
半川斜日九峰雲
　　旅夜
擁爐兀兀坐成睡夢到家山人不知半夜酒醒還是客
一庭黄葉雨來時
　　旅中遣懷
片雲相望浙東西囘首家山路欲迷昨夜桐江江上夢
倒隨流水上雙溪
　　次韻趙徳輿山家
茅簷日暖卧寒林過午老翁鼾睡聲擾擾紅塵山下路
曉霜殘月有人行
　　寄題千秋觀
崢嶸金碧千秋觀誰記當年賀監家湖水亦隨人世改
秋光一半失荷花
　　早梅
一氣獨先天地春兩三花占十分清氷霜不隔陽和力
半㸃機緘妙化生
　　白杜䳌花
蜀帝魂銷恨不窮野花開落倚東風吻乾無復枝頭血
幾度啼來染不紅
　　始皇
萬世綱常具六經天應未遽喪斯文焚書欲滅先王道
道在人心不可焚
　　髙帝
吕氏强梁劉氏危宫中枕卧復誰知釀成外戚中官禍
興漢巳開亡漢基
　　子房
韓亡誓欲報秦仇秦滅還興伐楚謀一念為韓非為漢
無功何必願封留
　　許劭
四海同推月旦評是非公論至今存老瞞敢肆奸雄志
未必不因公一言
　　禰衡
懷中漫刺欲何之四海交㳺只兩兒不死曹瞞死黄祖
殺身何補漢興衰
　　曹操
心非禪代荀文若目識奸雄許子將身苟未亡終簒漢
不知何徳比文王
　　栁子厚
早綴朝班附叔文晩隨兒女拜雙星半生巧宦翻成拙
何用區區更乞靈
　　讀明妃引
周求莘女終亡紂越獻西施竟滅吳馬上琵琶徒自恨
不思强漢弱匈奴
　
　
　紫巖詩選巻三
