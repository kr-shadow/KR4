#+TITLE: 海壑吟稿-明-趙完璧
#+DATE: 2016-06-11 12:25:38
#+SOURCE: github.com/kanripo/KR4e0205 master 44d1f50a                
欽定四庫全書　　　　集部六
　海壑吟稿　　　　　　别集類五(明/)
　　提要
　　　　(臣/)等謹案海壑吟稿十一巻明趙完璧撰完
　　　　璧字全卿號雲壑晩號海壑膠州人由嵗貢
　　　　生官至鞏昌府通判是集詩六巻文五巻王
　　　　三錫序其詩集謂嘉靖間筮宦司城抗直忤
　　　　權奸與楊椒山公同厄按集中北司獄中七
　　　　言律二首序云嘉靖甲寅秋秋曹檄捕豪校
　　　　某因獲罪東湖翁劾執坐死賴元老科臺之
　　　　力僅復瓦全云云東湖者陸炳别號也時炳
　　　　為錦衣衛都督與嚴嵩表裏為奸其勢張甚
　　　　完璧以指揮末秩能與之抗其獄中與楊繼
　　　　盛倡和諸詩有辛苦不妨淹日月援書喜有
　　　　漢良臣等句繼盛死西市完璧作楊烈婦詞
　　　　以哀之有小雅怨悱之遺可謂志節之士其
　　　　詩多觸事起興吐屬天然絶無呌囂怒張之
　　　　態亦與有明末造矯激取名者有殊徒以名
　　　　位未髙史不立傳遂幾於湮沒不彰僅賴此
　　　　集之存猶得畧見其始末亦足見正直之氣
　　　　有不得而銷蝕者矣乾隆四十六年九月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
海壑吟稿序
海壑趙先生今年八十餘矣吟稿其平生所肆力且以
自媮快者也蓋先生位不償才故以其未盡用之志寄
之於詩久而成家積之成帙云先生之子為今大名守
清廓君於余弟輔為寮長而與余姪坤同進士也則余
於先生有世好之誼焉一日弟輔受是稿於清廓君既
付之梓已又偕大名倅韓君等致書於余索余言以弁
其端余取而閲之因得以見先生於詩詳先生之始末
則益嗟嘆歆慕之矣昔太史氏有云詩三百篇大抵聖
賢發憤之所為作也迄至盛唐如李翰林杜工部二大
家古今稱卓爾者亦皆意有所鬱結不得通其道耳先
生幼負才氣謂功名可指取已而數不偶從嵗薦就秩
都下而先生業已著詩自娱無他愠居無何績效懋著
聲籍籍於縉紳間人謂先生脱頴之才已試囊中矣然
先生一意危行不為媕妸媚世竟以被中逮繫方其時
人皆為先生震怖顧先生特屹不為動適椒山楊公同
時在獄與之吟咏酬答以道義相得甚驩於利害之臨
泊如也故余讀是集中至獨知心上原無累與授書喜
有漢良臣之句則輒變色動容亟服之焉最後謝天水
之郡判以歸世方彈指咄咤以未能究先生之用為惜
而先生内沾沾自喜以長有天地之日而竟其適於詩
為幸蓋自其立朝時已嘗自命云何時謝朝組隨意踏
莓苔由是以觀則先生者尤泥塗軒冕浮㳺塵埃之外
古之所謂達者也先生既歸徜徉林壑觸趣成聲或幽
踪雅致廣蕭散之懐或精裁婉托寓無聊之感憫時廸
志談理訓真則翛然方之内含和茹泊悟𤣥超凡則悠
然方之外其所咨嗟咏嘆即時或自鳴其鬱結不平而
絶不為呌噪怒張以恣其臆蓋先生之發憤於詩垂數
十年而不為儻來之物以滑其内而奪其功故振之以
䧺麗而出之以優㳺卓絶一時有如斯者語曰用志不
分乃凝於神豈謂是與假令先生以其直節壯猷托景
青雲係籍華懋表樹嵓廊之上馳騖萬里之途其勲烈
可勝道哉廼其所厯宦踪僅僅止此遂巻之於泉石巖
谷之間非其當矣然先生志不鬱道不窮其發為詩章
必不能自力以致必傳於世如今雖使先生究所施舊
勲烈於一時吾不知先生肯以此易彼否也雖然吾又
聞先生年已逾耄而神猶屹屹不衰其文思不少减於
壯嵗矧今太守君抱猷宏峻且偉然有公輔之望由茲
以往先生之未艾者年未巳者詩而未可量者後人之
勲業也則先生於不朽之事可謂兼之矣余復讀先生
詩至庭下伊臯之語厯古詩家詎能有之乎􁀙嗟先生
固足以自媮快矣哉濟郡見峰王之垣頓首拜撰
欽定四庫全書
　海壑吟稿巻一
　　　　　　　　　　　　明　趙完璧　撰
　　五言古詩
　　　感興
淳風不可挽大道成微茫椒蘭不自保惡榝以充囊自
愛瓊珮姿期以揚清芳美人改中路徒此明月光
　　　聞愼修兩臺交薦
顧我寡昧子庸庸何所長祇有一寸心可以昭夜光藏
息良有由持贈美人傍念此蹇修理愛惜以崇芳
　　　籠鳥歎
山鳥胡不幸罹此樊籠中啄不獲野田栖不及深叢梳
翎背旭日垂翅當寒風徒抱曠逸懷側目雲霄鴻祇縁
笙簧音乃滯幽囚窮嗟嗟耳目娛盍以物我通
　　　冬夜書懷
新月衘寒山北風下簷楹羈人夜秉燭孤坐遠含情𣺌
𣺌海山曲依依鳳凰城禄薄十口饑官卑一身輕印綬
鉗鐵堅風塵魂夢驚枳棘忍自栖鹽車向誰鳴舞劒尚
餘輝彈琴不成聲賴有杯中物嘯歌仰太清
　　　月林遺酒西臺感賦
故人遺我酒我悲故人心故人不可見使我愁思深畫
地誰能違刻木威難禁烟霜夜凄凄鴻鴈秋沈沈衣葛
當北風餐荼絶衷腸怨艾去禍胎今古歸福堂把酒且
自飲淋洗欝寃傷嗟嗟同心人翦燭今何方
　　　冬夜感懷
髙齋夜獨坐寂寂銀蟾生疎簷素影下閒堦秋水明冷
光侵我體清輝怡我情獨酌不成醉幽吟無與賡坐乆
静不寐松風落寒聲悠悠東山下嵗晩沈髙名拔劒自
撫拭咄唶空悲驚
　　　飲馬長城窟行
飲馬長城窟馬渴飲不巳馬飲良易足我懷當何止疇
昔離故鄉淹淫㡬萬里明月缺復圎邊聲日充耳精魂
遶天涯日夜邈伊邇仰天不可呼歸鴻背我起燕然勒
㡬時大刀難自揆一身寄他人未保生與死横頤斷腸
淚墮落長城水長城水不竭離情不終歇
　　　棄婦辭
棄婦出蘭房長辭薄倖郎憶昔授綏曰合卺雙鴛鴦相
為琴瑟歡宜室期餘光自君蕩春心嬖愛章臺倡冶容
盲爾明荆布成惡裳嬌歌褫爾魄沈黙非巢簧銷神復
索家顧謂邂逅良劬勞敬克室反目卒為殃子為邪孽
迷妾為君子傷賤妾不足惜古道孤肝腸淚出身亦出
請試倡短長
　　　代鶴言
　　　　山人遺鶴蓄乆而馴擾彌甚家人斁焉羈諸
　　　　柙無令縱恣嘖嘖晨暮不休余聞而歎乃代
　　　　言
元化洩靈淑産此神異姿皓潔煥氷彩不雜塵埃緇啄
慊四海雲九霄惟所之忘機天壤間何意虞羅欺鎩我
紫氛羽劇我青田思垂翅雞鶩羣矯首燕雀嗤良玉汚
塗泥仙格奴𨽻司昔為青雲器今為糞壤遺鬱鬱寥廓
抱依依知者誰開此含丹睛迹滯無異窺胡為作近翫
養翮以前期
　　　静寧曉發
曉出静寧郭山川鬱蒼蒼初日韜𤣥霞凄風下崇岡鉛
花肅寒色嵐氣昏朝光山木涵烟古雲泉𠻳石凉我車
亦何之高誼圖忠良日短不遑食暮夜成倉皇空谷越
營魂冷候嗟薄裳遙途力應躓修坂馬𤣥黄鴻鴈聲嗷
嗷望之思𣺌茫飄颻迥不見横涕知㡬行
　　　漁父詞
世道乆交喪人心不如水蕭然一釣舟滄波吾老矣棹
去鏡中天歸來蘆葉裏魚鳥作比隣風月還知巳江山
萬古情烟雨平生喜雲静捲釣絲得失何心爾雪中無
羊裘日長迴獵士坐看驚濤帆戒險知誰是而無名利
懷禍患胡罹此買得孤村醪醉中冥甲子悠然快一眠
化契青蓑底覺後作長吟横竹雜流徵浩然天地間無
復逾樂只誰能質姓名鼓枻不相俟
　　　樵父詞
太古不可挽空山潛幽人世務無縶縛樵蘇不為辛游
日曠烟靄騁懷極嶙峋咄惜聳壑材聊斧臃腫薪空翠
冷入骨殘霞每在身谿谷適跫然鹿豕夙所親朗唱振
林木長嘯超風塵寓興雲與石逃名秋復春巢由慕狂
蹤堯舜非所欽豈云負叔敖含笑棄買臣此中有眞趣
物外曾憂貧丹崖一千丈不願圗麒麟夕陽二三束重
負嗤丘民頽然卧明月身外安足論
　　七言古詩
　　　古道傍
古道傍雙垂楊長風颯颯聲欲狂行人巳去寂𣺌茫黄
塵一陣空斷腸
　　　禽言
　　　　水兒者小水鳥也天將雨飛鳴曰水兒水兒
　　　　俗為雨占鹽城乆雨為災猶聞此怏怏以賦
水兒水兒穿雲呼雨今何之連天秋水苖巳稀汝慰何
多民何其
　　　寒食吟
芳春苦扃朱户疎簾㡬㸃寂寥雨醇酒何能刷我懷朗
吟豈盡幽情吐平湖春草緑如烟安得杖藜緩步桃花
阡
　　　春夜曲
烏夜啼月欲西沈沈院落春雲低玉漏無聲夜將半金
盤有酒人欲迷桃花扇底苦夜短千金一刻催隣雞
　　淮村八景(為安丘黄甥作/)
　　　淮川晚渡
淮水浩以廣滔滔下滄溟長風吹落日烟雨時㝠㝠行
人欲渡不可行灘頭且莫相喧争方舟自有濟川術不
比無人盡日横
　　　朱寺曉鐘
山僧睡欲足攜鯨戲蒲牢疎星帶殘月殷殷來曙號驚
風吹落仙臺高雲際裊裊回林臯大千種種塵夢勞虛
空一破無秋毫
　　　浯水澄清
奫泫何清澂上徹太虚明纎雲不敢翳萬古誰能并惟
有孤貞契心骨波瀾不為生倐忽如何獨漉水中泥水
深月暗行人沒
　　　蓋峯聳翠
嶔崟不可仰縹𣺌通天衢翠色照終古正氣永不渝斜
陽斷靄濃未釋過雨晴嵐藹欲滴對爾亭亭一正色彷
爾巍巍千仞壁
　　　書帶餘香
斷簡那可覿秀帶留餘芳乾坤假私息雨露滋春長王
孫一去不復返牛羊歸來日應滿野火空將化刼灰斯
文根蒂終難斷
　　　囊沙報雨
夙仰淮隂名不識淮隂陳囊沙今尚存報雨無從信蟲
沙之化自可猜千秋殺氣神與偕多多益辦真雄才軍
聲十萬風雨來
　　　搭嶺連雲
碧嶺何崔巍行雲日縈迴相看不相厭怡爾重徘徊衣
裳炫爛資爾補蛟龍早晚憑爾雨秋風吹動桂花香跨
騰直抵清虚府
　　　松池印月
皎皎松上月湛湛松下池水月本無意相逢如有期微
波不興擬鏡淨一片琉璃迥相映靈機悟取真境中萬
海千江同一性
　　　海屋添籌二首夀尹金峯侍御太翁
涼飇西下吹洪濤秋空怒捲雲山髙紫霞緑霧從逰遨
金銀臺畔追仙曹醉指三山看海屋此中籌筭原於穆
瀛海仙來九天手挽白鹿秋風前童顔鶴髪不知年五
雲竒覯欣何縁滄溟會見歸神籌相尋今古良有由籌
同運人同休天同久地同悠
　　　夏日小莊即景
細柳孤村白日長柴門流水芰荷香幽軒獨撫翠岩光
閒庭芳草晴烟薄南薰細細餘花落虞絃静抱憑誰作
夢囘修竹聽啼鶯百鳥叢中囀玉笙如何迥不近蓬瀛
　　　八龍濟美行贈劉春臺太守
丈夫合作人中龍生子擬與荀氏同荀龍之名不可核
轉看八子迎春翁翠濤紅雨奮頭角江門霹靂斡春工
八荒鴻潤暢枯槁九天一息袪氛雺姬周達騧直蝘蜓
高辛才子俱蠛蠓老龍種種赤帝宗要亦海若瑞錫乎
天東
　　　楊烈婦辭(楊子椒山因同難西臺相知乙卯/冬被刑避時禁託烈婦辭以傷之)
楊烈婦情可傷生平雅操氷與霜小姑作逆誠無良衆
人黙黙將誰匡直言為姑陳丹心照中堂不惜一人生
大義或可揚何意觸姑怒青蠅白璧反無光抱我寸心
曲終始誰能詳死以天下事辱為小姑償彼蒼不墮淚
萬古摧肝腸
　　　西山行
西山行苦難去去愁無端盤盤朝還暮登頓凋朱顔孤
雲巉巖不可攀羊腸詰曲天漫漫車輪摧盡馬蹄缺頽
年病骨傷心酸風霾暗黄日妖鳥哀林巒豺虎晝縱横
行人恣饑飡艱哉此行良可嘆拊膺摧折心與肝滄溟
何在生羽翰白雲石上垂綸竿
　　　春溪行送鹽城蘇二尹擢判夀州
春溪柳黄君祖行烟開錦浪桃花明瓊㪺醲凸暖風軟
綵舟望絶仙雲程芳聲楚天濶斜日滄波悠孺子縆宓
絃寵駕遄西州曠此山水音乖彼蘭蕙儔青陽無定所
碧樹生涼秋短髪蕭蕭春欲歇故鄉未去故人别送君
天衢努力答明王蓬山迤邐餘休烈
　　　懶起
懶起懶起六十餘齡閒懶巳癖布被昏明僅庇身竹窻
風雨無侵耳農耕不思商利莫齒紛華氷炭權勢巳矣
山海悠悠春復秋風花擾擾從人喜醒復成眼覺曾開
視輾轉無期非午辰巳枕畔安眠蓬島仙不知牀外有
書琴在裏香煖從容一欠伸笑他横足帝腹何心爾爾
　　　鹽城獲雙鶴
淮南偶得雙仙禽野人慰我高雲心昔閱滄涯彷彿盡
凡格適爾華亭清絶誇靈音雪衣六月開煩襟霞顛一
夕來遙岑昂昂烟華猶在翮皎皎塵㸃胡相侵天風吹
酡顔海月鳴瓊琴爾志九霄逺我懷千古深世無知己
沈幽潯日斜逢君猶斷金萬里終當作遐舉徘徊暫爾
狎青林
　　　清宵篇送孫小渠
故人子荆何處來清宵紅燭心眼開燕山一别二十載
停雲望斷空徘徊淮南小邑桃李香青藜白髪從翺翔
春來㡬日風雨狂閒庭岑寂古蘚蒼錦帆一夕飛滄江
相持夢寐驚華堂話來往事歡復傷人生離合參與商
顧我㡬多殘嵗月君行咫尺登雲闕神虬靈鳳又何期
清漏玉杯君莫歇
　　　己丑開都城有妬妻斮其妾之雙足者妻就刑
　　　夫逋焉感而賦
青娥倐隕雙秋蓮玉魂悽斷千里縁纎弓射反伏未覩
凌波履險知誰憐入室之妬莫可測他人所慕吾所捐
前魚淚落後魚船飛燕褫魄班姬姸天涯弱質胡相及
仇讐乃在香塵邊翦忌不遑圖掩鼻甘心共棄滄浪天
昔以要寵今殺身膏蘭自取焚與煎薄命速辜闔室延
一朝三褫尤物愆猩猩之履猶在前
　　　晚春西原
衰翁三月不出城春深早已過清明西原偶爾踏芳草
且幸春光猶未老桃花半笑如有情新柳垂青度妖鳥
溪聲送客去潺潺村落迎人來𣺌𣺌歩入翠紅徑松烟
逸高興墮紫惜年華緑隂怡日静嗟我塵埃人幽境罕
相並不如野鴉明月巢林隈空憐海鶴來往啄蒼苔喜
來悲晚從徘徊斜日寒山又欲頽
　　　曉帆歌送温玉齋
玉翁張帆凌曉風飄飄飛向魯王宫涼雲凄雨不忍别
把觴挹袂嗟相逢人生落葉全無據我胡來斯君胡去
天涯𣺌𣺌無前期若更相逢是何處和風煦我春無涯
朗月依人秋正華錯刀欲報媿瓊玖明珠割分懐逺遐
汀草萋萋湖水緑烟波斷送人如玉丹蕖十里如有情
君胡不醉陽闗曲碧山斜日餘㡬多夢魂失道如君何
紅顔擬有青眼時白髪惟看鴻鴈過
　　　代鼇山王西渟大尹送周古栢先生擢教天城
　　　鎮邊
嶔崟牢落滄溟東絳綃青眼濓溪翁雲飛巫臺碾寒魄
雨餘金谷流清風瑤草珠簾曉涵翠夭桃瓊圃春搖紅
圖丹繪碧耿交誼青燈細雨調絲桐芝蘭充庭舊食徳
琬琰懿質今誰礱青鸞寵錫塞垣迥白首悵慕蓬瀛空
鄒魯文旌逹荒裔奎壁瑞采流琱弓風樹銷魂苦蕭颯
烟山送目悽㝠濛金石荒亭一動色萍蹤何處重相逢
碧峯落日夢初斷青天杳杳涼秋鴻
　　　雙節辭
　　　　宻人有兄弟相繼而亡者其姒娣各尋死之
　　　　鄉人義而表雙節焉余因感賦
山雲野水春漫漫我欲弔此雙節空含酸淳風死去不
可挽聲華千載頽狂瀾烈哉二淑女氷雪凛腸肝誰令
逓沈鴈各惜孤鳴鸞痛絶異時殞淚盡同日歡貞心逐
幽𣺌落蕋随風湍金石何期抱一節淵泉偶爾尋相安
春草空留翠羅綺秋風零落金琅玕紛華濁俗猥瑣觀
珠聮青海星斗寒君不見鬚眉文夫盡楚楚胡為偷生
反面視此曾無難
　　　南極歌癸酉夀辰(時年七/十四也)
南極秋轉青雲岑西風早下靈璈音飄颻老鶴過溟海
滄州縹𣺌遙相尋獨上金銀臺祥烟四望開天空日月
老海岳心悠哉瑤觴曉吸霞入口玉笻晚拖龍在手偕
老金堂古亦稀重頒紫誥今何有蘭桂兒孫赫鳳儀樓
臺簫鼓驚鼉吼未須更問綵雲人如何不醉華筵酒大
兒武庫超擢頻小兒文塲聲價新燕山濟水亦千里方
寸喜來青眼真唐虞化日樂不禁蓬瀛𤣥筭要千春祗
恐無述底衰老天恩帝力空懷抱芳庭儘熱鷓鴣班後
昌圖報精禋禱
　　　鹽城送姪懐慎逰杭州
壯夫慷慨呉楚逰飛虹浩氣湖天浮我欲從之滯衰骨
風流美事輸先籌束書腰劒觴髙樓北風日夜吹蘭舟
片帆望迷殘雪浦孤鴻聲斷滄烟洲寒梅三弄出淮水
黄鶴一跨輕揚州得魚沽酒風月濶閒雲逺水情思悠
丈夫宏圖豈鹿豕乾坤勝概開雄眸雪濤澎湃江千里
芙蓉秀削峯巒起海頭怒激子胥潮橋邊苔老黄公履
江山人物盡繁華黄金紫玉何足誇收來圖畫寸心曲
賦擬班張五色葩剡溪盡興一返艇錦城雖樂終還家
椒盤遲爾起頌花華燈焰焰醺紫霞春宵客夢驚天涯
懸河慰我卧逰賖
　　　行路難懐慎姪自鹽邑將浙逰不狎乘舟眩暈
　　　病歸戲作
呉山迢迢㡬千里北人不狎南中水孤舟一葉浪吞天
風帆激雪雲中起殘魂零落波心裏洄流俯瞰頭目旋
山移岸轉何時巳昏然混沌之九天頽然沈迷於九淵
仲子哇出心與肝莊舄長吟夜不眠甘息風塵機慰我
方寸地履險不如夷未必江湖利石尤風急棹空回興
盡何須苦復催三日淹淫一日來盧醫一笑非其災孤
城半夜驚魚鑰嚴牙燈火吹殘角昨日逺逰今日歸偶
爾沈痾倐爾豁古來聲利山水間鑿空萬里將何堪豈
圖坎坷還平湍舉足世路俱間闗行路難良可歎
　　　頽室歎(并序/)
　　　　嘉靖丙辰秋余擢判鞏昌攜慎修兒以行過
　　　　寓濟陽官署適風雨連朝次夜分乃巳輾轉
　　　　不能寐芒刺隠然凡一再起如或翼之移裝
　　　　間亦莫知所謂俄而所寢之一楹遂塴㡬致
　　　　覆壓而幸免也亦神矣哉時維七月之二十
　　　　有七日也悵悒以行是為歎
倥偬七月來濟陽隴西遄駕秋山長狂風吹雨行不得
瀟瀟二日雲茫茫中宵乍歇天兵休奔泉汩汩庭際流
郵亭寥落少人遊我胡偶寄令嗟愁呼僮秉燭滅復明
一夕再起莫我由束装三鼓為誰速歘然頽室非人謀
飛我天涯魂顧我仙桂子一榻粉塵泥二命驚且喜始
以宦走榮詎知患且幷㡬為立巖人幸免刑谷生揮淚
忽盈把微名灰且輕樵雲釣滄水安知此阨傾人生脩
短良自命神禹風波終亦慶白頭老我豈摧殘青春騰
踏知何竟尼父從天亦泰然豪雄不變山隤前壯懐落
落胡相牽前途有酒還如泉
　　　送陳肖玉長教擢教楚藩
胡為孤竒姿覯此青海曲𤣥簡如有情綱常僻邑鵠朱
絲返淳元綵筆振頽俗霡霂膏幽蘭剞劂試良玉炫日
夭桃崇紫霞凌風瑤笋超貞華楚淮絃誦春無涯龍門
蟾窟文澤賖歘有紫泥書仰翥丹霄鳳瀟湘杳靈翰琬
琰破塵夢悵惘湖水春索寞山陽弄挹之不可留瀕溪
薄相送青青楊柳搖碧波孤帆萬里情如何醁􁘜一酌
强君酡青萍三尺為君磨江空嵗晚目力短霜寒秋老
鴈無多荒城銀燭坐風雨春暉紫府迷笙歌陳琳負偉
才仲舒抱俊䇿銀紀湘東豪仙集淮南客梁園授簡空
陳編巫臺夢思俱雲烟風流儒雅懐千年壯圖此日輝
前賢
　　　題張平山古山春色圖
張生雅抱奈爾塵世何走筆驅此一段太古之嵯峨闢
開天地不可紀杳絶人寰知㡬多青壁嶄巖以直上幽
谷窈窕而莫窺雲澹澹兮空寂氣蒼蒼而陸離隠乎清
颸浙瀝於窮壑藹兮幽芬逸泛於危巇林莽凄曠悄乎
無人一鳥不鳴暗泉磷磷苔老麋鹿跡烟涵草樹春巢
由秘高蹤車馬違驚塵中有金仙之寳刹浮圖隠隠重
霄拔高僧姓字不可聞鐘磬沈沈隔斷雲閒情獨撫悲
氤氲一生腸斷在人羣我忖張子懐景中情亦偕龍鍾
老夷門霞想終難諧聊復快寫幽曠心使我亦得展慰
揮千金
　　　題張平山溟海曦陽圖
訝此尺素中滄波擬萬頃是誰為此圖蕩漾元無定此
非摹我東溟無際之洪濤胡為一輪初日停朱影三山
巔在何處長烟野霧茫茫去金光煥射紫霞飛晴飇歘
掃青天曙不聞天雞鳴無復魚龍驚但見火輪簸蕩下
不可測潮頭絳雪如山傾烟波迥撼赤城明扶桑灼爍
金鴉輕一鳥飛百鳥歸一水燿萬水輝幽荒寒門開夕
霏長江大河相依稀虞淵終古不相值妙造精光随手
揮張公圖山復圖水巻首疇昔如豫此晚年别號偶相
符海慚薄劣山維爾君負大造資我非補造才巍巍君
名何可摧滄波猶笑能塵埃
　　　(憶作畫時張號茅溪予號雲壑别來六十餘年/間張更平山予更海壑當時巻首二圖殆彷彿)
　　　(後來之二號若豫為/之者故末見其意云)
　　　湯即墨太翁南還過膠墨人追送之
華軒怱遽膠水東三子速我玉鉢詩無工仙翁夙仰天
上客綵毫漫爾随春風一枝仙桂來墨陽相從懿訓稱
龔黄滄海枯萊被時雨華胥仙夢交扶桑興高引斾下
蓬闕春帆縹𣺌呉山月恩霑有自可能忘挽轡空教心
力竭柳依依雨霏霏桃花亂㸃春衫稀子規啼歇暮山
紫清樽酒盡滄雲歸望君擬南極雪顛方瞳瑞王國待
君遊東瀛玉笙瓊珮飛天聲勞峯鳴鳳一時舉朱衣廌
繡黄鶴輕山高而海清澤濊而永名赤子慕不輟青桂
當重榮丹霄有道在平地皇靈厥艾還分明顧我迂踈
老林水烟絲雲斧何如情長短有句長短亭聊爾為墨
人之誠逺人之征
　　　次韻元遺山送李叅軍赴塞上
　　　　嘗讀遺山塞上篇悲愁慘憤極邊塞之苦詞
　　　　亦工矣但丈夫之氣何太靡耶想當時于叅
　　　　軍必有為而發也余非敢以文詞相雄長特
　　　　欲反其意以壯之耳
慷慨出門去擊楫渡桑乾丈夫處世非鹿豕闗山談笑
驅漫漫不䇿絶世勲虛生天壤間義氣摩青㝠肯教别
淚澘惜哉折坂王孝子奉身廢義迴間闗更有呉江竊
一隅偷安忍耻忘寄環要知西域竒功照青史要知燕
然偉績垂毫端岐路情懐總兒女風雲六翮乗時摶身
歸斧鉞命禄遺椿萱盤一朝樹功名家國同慶懽便教
風雷烈烈肅沙漠直須名王授首霜刃赭花斑衝風單
于庭踏雪賀蘭山孤臣夙中熱不知鐵衣單王靈振無
極何恤凋朱顔雄飛本自猛將志丘園徒老㝠與頑君
不見陶太守時憂過爾躭優閒移甓寄深意揚名合自
甘辛酸一杯萬里與君訣無前戎㨗期君還
　　　春風篇
春深暮夜春風號滄溟吹轉涼月高脩篁歴亂不成影
長松滚滚飜江濤斷雲流空光慘慘歸鴻失侣聲嗷嗷
迢逓琅璫下綺閣破窻耿坐燒蘭膏臺城柳條今又碧
金谷花枝向誰赤一番草緑長楊基千載春光樂遊陌
西陵無復望銅臺北邙一夜摧松栢春來春去奈人何
古人今人春㡬多歎息風前一杯酒亦曽笑把昔人手
今古情懐不相值祗合㝠㑹浮生意翩翩白馬金鞍光
晴川𣺌𣺌桃李香東山華容莫相棄蘭陵美醖何可量
梨花皜夜夜不寐秦筝金鴈飛高堂春風日日吹我袂
春酒時時淋我觴但於芳春羡風物不向春風空斷腸
吹頽瓊岳了不覺落來烏帽從數數百年幻夢瞬息爾
莫令來者悲齷齪吁嗟太昊封姨兮難久依亦能布春
兮送春歸今日清樽惜沈醉明日蒼苔紅雪飛
　
　
　
　
　
　海壑吟稿巻一
欽定四庫全書
　海壑吟稿巻二
　　　　　　　　　　　　明　趙完璧　撰
　　五言律詩
　　　昌平道中
濛濛寒食雨翦翦暮春風醉眼開新緑征衣㸃落紅山
光憐靄靄王事苦匆匆空復尋芳意凄其望海東
　　　安寧寨曉發
微雨曉初霽揚帆亦快哉輕風疎柳下晴景斷崖開簾
影青山過潮聲雪浪迴憑虚來浩𣺌頓覺出煩埃
　　　德州
畫舫來天上黄昏泊德州滄波千里迥殘月片帆收吾
境欣初入他鄉嘆逺遊雲山開曉色早晩步瀛洲
　　　阻雨安寧寨
小雨阻孤村千山雲霧昏方舟繫枯柳落日傍柴門颯
颯蒹葭冷悠悠蟋蟀頻疎燈照秋夜欹枕自驚魂
　　　癸酉新秋二首
𤣥運不自巳清秋暗迫來金風軋煩暑爽氣溢樓臺世
事全如夢韶華半不回餘光更㡬許相賞莫相猜
　　　又
幽賞莫相猜蟬聲故復催煩襟凉似洗塵慮暗須裁月
轉高天朗花隨淡日開清風樽酒在千古㡬人回
　　　再賦新秋
清曉一登樓新凉報早秋風輕梧葉響露重竹光流山
意淡青眼波澄瑩白頭老懷憐暮景瀟洒作閒遊
　　　冬日靖虜曉發
初冬發靖虜殘雪照山頭冽氣凝青嶂寒光迫翠裘孤
臣愁絶塞萬里望中州擾擾無東計悽悽欲嵗遒
　　　寄黄海野天曹郎謫歸
不見黄生乆塵襟耿未忘玉堂周禮樂綵筆漢文章碧
樹虚秋思黄花負晚香擬為滄海慰不乆滯懷王
　　　登閱江亭(亭在鎭江江南岸簡閱舟師者/)
獨上江亭望長江豁壯眸風帆隨霧捲雪浪拍空浮天
塹中原迥王靈百世悠酒酣千里客聊爾一優游
　　　新中驛夜雨
即次昏黄雨瀟瀟夜未停孤燈燒欲暗宿酒醉初醒輾
轉那能寐淋淫不忍聽何如飛夢去遶我故山亭
　　　房山道中
曉日房山道行看亦自幽空山鳴野鶴小水立閒鷗斷
靄迷村樹晴雲結海樓東風吹欵段倦客重囘頭
　　　送范惠泉地曹南守滸闗(都城作/)
别送滄江𣺌憐分青海情楚天春草合吳水暮烟平蘿
月清無寐絲桐秘不聲闗山勞望迥報績計仙程
　　　都城西望湖亭
雲外下長坂湖南過小亭寒泉冷石竇細草暗沙汀駭
鷺開青靄遊魚破翠萍釣磯來暫息波影俗懷醒
　　　縱舟張家灣
早解雲邊纜初歸海上賔雙鳬衝翠靄孤鶴出紅塵囘
首燕臺月離情漢苑春雨昏留别浦沽酒暫相斟
　　　晚泊長蘆
晚泊長蘆月凉生瀛海風雲川凄暮笛岸葦泣寒蛩酒
盡空明裏詩成欵乃中天涯浮桂棹星畔老槎翁
　　　月夜飲静寧劉陵沙太守
凉月飛寒巘清宵遇故人共將遼海思相慰塞垣春把
酒黄塵倦論文清興新挑燈放襟抱海内為誰眞
　　　贈許空石解元刺史貴南
荆識今何幸萍蹤亦可憐聲光齊魯外俊逸漢唐前塞
日孤城暮蠻烟萬里天何當一朝寵相慰五雲邊
　　　廣濟寺
迢遞驅山逕倥偬入梵宫長廊喧燕雀古殿鬱杉松採
藥神僧去霏香禪榻空清魂欲延佇俗役未從容
　　　寄丘月林給事
曠望天低樹孤吟月滿林斷雲春寂寂落日晚沈沈青
瑣欽懷玉滄溟擬斷金封書將别恨迢遞過西岑
　　　月林見枉遙踐琴約西還賦送
故人歡有隕永夜問何其釂飲酬良覿調絲慰夙期霜
寒紅蠟短水冷玉龍遲竹裏清風起連牀無寐時
　　　晚行溪畔
翠蓋斜陽外雕輿緑水邊清風吹細葛微雨散遙天沙
鳥盟何在溪魚樂自牽好來垂釣處只是近人烟
　　　初秋暑退晚坐
蟋蟀鳴堦下凉風動檻前露華侵袂濕月魄綴簷翩酷
暑知何去清宵自不眠幽吟對修竹相與鬭㛹娟
　　　對雪限韻
錯落明垂地岑寥冷閉闗寒庭花滿樹青海玉連山作
賦才難企高眠迹可攀懷人清興發孤棹夜中還
　　　夏夜獨坐
獨坐芳庭晚遙依銀浦清竹風披溽暑山月静荒城有
酒閒仍醉無官負自輕年年滄海上高興此平生
　　　雨中
㝠雨朝還暮凄風夏作秋竹光聮榻潤苔色上衣浮古
木驚濤轉飛甍瀑布流清軒人獨倚盡日看浮漚
　　　官衙夜雨
清館鳴寒雨離人寄逺天高風嵗欲暮孤燭夜如年妻
病沈雙鯉兒官苦獨賢羈愁千里外魚目五更前
　　　鹽城聞促織
忽聞鳴促織應自感清秋花底來何暮風前聽未休異
鄉人不寐故里思難酬骨肉經年别湖天囘白頭
　　　八月四日官署晚坐
海邑消煩暑星河坐晚凉清風來獨樹新月掛危墻水
氣生寒早蛩聲向夜忙客懷秋漸老官邸漏初長
　　　鹽城八月十五夜二首
飛鏡當庭静銜杯向夜深清光霜滿地寒色水侵襟不
覺銀河落偏宜玉漏沈暫將江國景聊慰海瀛心
八月鹽城客孤吟桂魄秋閱時常惜老對月欲銷愁把
酒添清興酣歌慰白頭郎官今不斁猶慊此同遊
　　　淮隂冬夜
羈客當寒夜驚魂自不眠風簾清寂寂霜月冷娟娟衰
鬢淮隂道歸心嵗暮天敝裘擁獨坐譙鼓暗雲川
　　　弔黄海野早發
殘月䇿行驂青娥戒曉嚴征衣鳴落葉宿鴈起寒湍烟
迥蒼茫外曦明紫翠間北風吹老淚悽惻度林巒
　　　歸宿柴溝
餘映沈岡疾悲風捲地寒烟中度淮水月下扣柴闗半
醉霜猶冷孤眠燈欲殘可憐今夜夢腸斷野雲間
　　　十二月立春日簡欒侍御二首
臘日逢春日新年入舊年野梅殘雪後江鴈暖風前老
眼園林霧閒身湖海天朱顔那可再偷向醉中還
鼓角春初報陽和物自私氷溪澌欲緑岸柳媚將絲雲
壑堪乘興霜臺好賦詩相知無異地相賞莫相違
　　　秋日出西直門
秋日遊晴曠西風被面凉征袍紅葉滿羸馬白沙長曲
水驚閒鷺荒池度野芳碧峯千萬㸃一望慰愁腸
　　　秋日興教寺
古寺青林外輕車白日斜秋懷開野色午茗愜僧家山
鳥清吟興雲松静物譁禪闗醒俗夢坐晚意猶賖
　　　都城送欒岱滄進士尹溧水
相逢忽復别羈客不勝情衰柳高秋晚寒山淡日明歌
殘春酒盡帆逺暮潮生何慰潘郎夢芳聲達鳳城
　　　都城冬日公出同楊東川寅丈宿僧舍二首
冬夜宿僧房萍蹤覯帝鄉松風韻騷屑窓月照蒼凉不
寐清宵短論文雅誼長誰憐沈伯起相與慰壺觴
僧寺清無極羈臣愁未涯月明寒吠犬風静夜啼鴉心
苦仍依國魂飛不到家悲歌逢義士彈鋏和京華
　　　朝囘望西山
初日早朝囘金天秀色開綵雲連巘崿翠靄接城隈幽
逺牽高興奔趨笑俗埃何時謝朝組隨意踏莓苔
　　　獄中不寐
身老名何在嵗殘人未歸烏紗成晚祟白髪悟前非十
口知誰託千山隔鴈飛淚痕揮不盡暮雨北風微
　　　落日
落日崦嵫外新蟾粉蝶邊嚴扉栖暮靄悲角調霜天倦
㸃燈前易徐調膝上絃酒醒無限恨頭白梵鐘前
　　　代送人二尹聞喜
闌暑金風早離觴野館西闗河秋杳杳雲雨晚凄凄良
吏新承寵殊方乆望霓即看今日業擬與古人齊
　　　次韻山行即事
白雲幽石古青壁瀑湍鳴空翠侵衣濕山花照眼明啼
鶯寒谷静落絮晚風輕何處彌征蓋松門一慰情
　　　次韻宿𢎞恩寺
殘陽投古寺乘月訪高僧佛土風塵浄禪心池水明𤣥
闗欣妙悟白首絆浮名半榻三生幸千縁一芥輕
　　　東歸過鄒平山下
昔去氷霜嵗今歸五六年青山如舊約赤日自堪憐兩
鬢空成雪孤忠負所天偷閒過海畔故舊半蕭然
　　　硤石
昔聞硤石嶮此日度應難烟洞深無極雲梯不可干人
從天上落樹向井中看空翠茫茫裏征衣暗浥寒
　　　張茅道中
世路應愁絶胡為來此哉嶮巇崖畔度窈窕壑中囘仰
面青天小低頭黄霧來艱危向衰老不覺此心灰
　　　郭城驛道中
塞鴈驚斜日邊沙捲北風敝輿山霧裏冷飯驛亭中黄
草連雲暗青巒帶雪叢壯懷元不老猶慕伏波翁
　　　塞垣曉行
野寺疎鐘盡寒山殘月斜氷溪驚鴈陣石徑破霜花杯
酒全無力邊風不可遮孤臣一萬里腸斷塞垣笳
　　　次韻夜過六盤山
初月上銀盤登高夜倍寒谷風肌粟慄山露鬢珠團身
為微名苦心應老病酸秦程良不易蜀道浪驚難
　　　次韻夜過分水嶺
素娥迎暮嶺青女伴寒空龍劍明搖雪貂褕薄透風征
車長入夜王事乆忘躬穏羨山翁睡獨慚西復東
　　　静寧道中用韻寄凌沙太守
霜氣曉仍肅烟花迥未銷龍氷千尺遶烏景一鐺高同
氣青天逺孤征紫塞遙行行不自己翻恨我車膏
　　　舟中夜雨
細雨江風晚蕭條落小舟一身千里外百慮五更頭水
遶還鄉夢雲凝去國愁沈沈不知曉一鴈叫寒洲
　　　聞蛩
疎簾玉露冷深院候蛩鳴切切寒如訴悠悠夜㡬更半
窻山月白一榻竹風清秋色竟何意愁人自有情
　　　楊花
㸃㸃過樓臺因風何處來庭空雪歴亂簾静日徘徊漢
苑春仍老吳宫寂可哀飄颻度江水腸斷㡬時囘
　　　春日西疇
春日踏西疇東風陽焰浮暖雲屯隴畔活水浸溪頭百
畝周王業一犁莘野謀此身同鹿豕此樂豈人侔
　　　次韻除夕
燈前辭臘盡漏底易年華撥火圍青夜傾醪泛紫霞清
香流栢葉懿頌起椒花學道侵衰暮經年愧聚沙
　　　彈琴
彈琴有佳音對竹彈且吟清風來几席俗慮滌胸襟青
峯對終日緑酒沽千金太古慕高調㝠㝠獨此心
　　　春日過凉臺寺
野寺風塵静乘春一暫遊叅禪違俗世駐履傍林丘貝
葉僧窻寂金沙聖跡留慇懃訪學地隨意却聞愁
　　　碧溝戰塲
微雨曉初歇隂烟過戰塲悲風翻野蔓流水咽荒塘枯
骨生新蘚殘魂斷故鄉誰輸全勝䇿干舞念虞皇
　　　月下聞鐘
鴉影風前定鐘聲月下聞高僧閒暮靄古寺隔河濆冷
度千門雪清分雙樹雲夙懷超静土終愧戀塵氛
　　　茨菰花
忽訝秋風玉由來氷雪姿孤光明緑葦獨秀出汚池寵
謝華堂翦閒依野釣絲清芬烟水外不受一塵欺
　　　送姜省吾少叅駐撫商州
人去三秦地花飛四月天離魂銷别浦斷靄暗前川美
政酬明主芳聲茂昔賢商山兼吏隠清暇抱琴眠
　　　晩發萊城
羸馬䇿新秋清光自可遊殘霞依古木野水艤孤舟人
跡新沙潤蟬聲落日遒征鞍何處息沽酒便淹留
　　　次韻南莊
一心無俗物滿眼是春光楊柳孤村静烟花曲徑芳看
山同野鹿藉草當胡牀囘首紅塵裏無如此地狂
　　　重陽
佳節際重陽西風野日黄鳴鴻雲外度細菊目前香遣
興詩從拙衝愁酒放狂獨醒還獨醉塵俗黙低昂
　　　次韻雪聲
片片落來輕幽聽細細鳴撲紗燈影静瀉竹夜深清夢
破黄蘆鴈愁添紫塞兵何堪撃鵞鶩蔡下不分明
　　　次韻雪色
窮隂凝皓潔青女未依稀越犬風前吠梁園月下歸疎
梅迷玉魄孤鶴失仙衣粹質誰能奪緇塵迥自違
　　　野鶴
野鶴集沙渚悠悠向曉陽長鳴寒野濶振翼海天茫仙
格違塵俗閒身足稻粱好隨王子去已與衛軒忘
　　　無題
秦筝聲琅琅越女歌遶梁響劇傾衆耳曲終斷人腸高
情五陵客醲賞一朝償古音豈不雅寂然貯錦囊
　　　冬月感懷
窓月明如練松風輕入簷不成清夜寐相對燭花殘往
事翻新恨凋年損故顔餘齡春酒在何必問還丹
　　　招蜂
何處黄蜂集招來野叟家鑿苔仍嵗計掇蕋閱年華努
力知誰利依人正爾嗟君臣負明識何事戀塵譁
　　　乙丑正月二日愼脩北赴禮闈十一日大雪懷
　　　思
兒作燕山别親留溟海情北風吹大雪何處駐行旌春
入瓊林早雲開玉殿明望遙天漸邇計日慰佳聲
　　　用韻寄答萊城張南溪老長府舊友
相思分異地相應自同聲各抱懸懸意頻看字字情餘
年知㡬許何日續重盟南北應天限離鴻怨弟兄
　　五言排律
　　　曉霽(五仄/五平)
細雨夜漸歇侵朝雲初晴竹檻宿靄散松堦餘寒清旭
日野鶴奮輕烟林鴈鳴逺巘潤畫碧新榮鮮圖猩亂蘚
疊紫翠平池搖空明啓牖爽氣溢開簾微風生俯仰盡
勝覽徘徊多高情作賦謝妙思横琴鳴佳聲撫翫興未
巳蕭然偕誰賡
　　　煎茶(都城作/)
斧氷寒泉下粉玉石瓶中鳳團沈夜寂獸炭燒春紅霜
清上桂魄人静騷松風芳香渙瑞靄靈味湍華鐘孤坐
寒不寐一飲清無窮枯腸潤仙液輕汗回春融興逸崑
崙外神爽桃源叢可以發清詠兼之韻枯桐長嘯仰蒼
昊矯首聽高鴻壯心逐雲翮奮翼來天東
　　　西莊晚歸十韻
褰帷一東望溟海正蒼然浪激潮頭雪山涵浦外烟蓬
瀛迷落日蛟蜃幻長川孤鳥飛還沒歸雲暗欲連偶來
逸清興勝覽脫塵縁景入仙源晚神逰霞際天短柯情
自在一葦夢相牽慨古超塵外嗟今老目前不成黄鶴
客深愧綵毫篇片片輕鷗下悠悠祗對眠
　　　中秋對月小飲十韻
寂寂蒼虚濶明明皓魄來清風下黄葉白露濕青苔聽
竹幽懐静掃花逸興開霜前驚雁度嵗暮感蛩哀桐影
侵瑤席鐘聲度玉臺賞心仍獨坐對影暫相陪把酒吞
星冷浮生怯電催高歌謝塵慮清詠愧非才老矣休林
際瀟然醉海隈百年寡知已蚌守竟凡埃
　　　代髙時齋節推賀平渡李兩山太守八袠有三
　　　二十韻
𣺌𣺌雲龍裔悠悠蓬島春精英集海岱劒舄出風塵襟
抱乾坤外風流泗水濵淳還髙邃古𤣥養裕天真芝采
今來漢桃花久避秦朝廷須鶴髪俎豆瀆鴻賔晉楚聲
光迥山川雨露均功成從絶粒冠挂學全身幽谷虚千
載長林覯一人雲霞韜古洞麋鹿老比隣丹鼎追瑤兎
清波跨紫鱗再週新甲子七守舊庚申耄協姜侯返齡
超籛老倫滄洲娯蔗境青鳥迓芳辰道氣通無極家聲
演至仁芳流丹桂逺秀吐玉蘭新秋錦誇三㨗春雷奮
一伸優閒一國老模範四朝臣竊幸紫闗客會依青海
津擬將㝠造破遙祝老人頻
　　　悼世皇三十韻
聖帝今何在皇恩不可酬康平叨四紀徳業慰千秋刑
賞天王政奸諛遐邇休神功昭絶域靈瑞輯中州尺土
一心澤秋毫萬里眸唐虞軼高志秦漢𦕈凡儔千古英
雄主羣生際會優一朝三世禄兩誥五雲浮羅織曾生
死權豪已破謀晉慙天日末歸乞隴雲遊白面新承寵
金門早見收天波春溢海晚眷雪盈頭終自懐芹曝無
由報馬牛夙期天保祝不為鼎湖留龍劒空陳迹烏號
遺世憂天風悲海岳雲日慘旌斿山色悽還變江聲咽
不流麻衣飛暮雪杜宇劇春愁賔旅辭華館絃歌静玉
樓鳳膏寒貝闕孔蓋杳瀛洲仙骨一區木神龍數尺丘
忠肝悽欲裂苦節竟何求夏啟歸賢嗣周成佐故侯兒
曹貞信義王業勉伊周壯士應崇孝殘軀不解籌徒将
庭教意不盡此生謀力竭懐終古哀餘抱寸幽龍顔瞻
失覩天闕負無由悵望蒼梧老啼痕湘水侔山川兩不
滅此恨共悠悠
　
　海壑吟稿巻二
欽定四庫全書
　海壑吟稿巻三
　　　　　　　　　　　　明　趙完璧　撰
　　七言律詩(上/)
　　　曉眠
枕畔鳴鷄是幾迴不關禁鼓塞笳催(曽宦遊都城/隴西故云)陶然
人集彤庭後嗒爾日髙滄海隈門掩松堦昨夜雪濤飜
茶竈午時雷朱簾不捲沉清影莫放閒雲擾夢來
　　　壬申夏日赴西莊
南薫吹醒市塵愁冉冉新涼六月秋夾岸緑楊蟬不息
連村青靄雨初收巾車迤邐蒼葭渚藜杖逍遙白鷺洲
一片野心何所繫野花啼鳥共優游
　　　鹽城官舍暮雨感懐
暮雨霏霏動客懐宿雲靄靄伴空齋無端冷氣生虛壁
不盡寒聲下緑槐故識夢中揮玉塵舞衣海上溜金釵
清風自笑無飛翼滿眼烟波奈楚淮
　　　嘉靖丙寅八月十日祝萬夀
聖主仙齡甲子週西風吹喜溢中州赤天星彩光宸極
瓊島烟波度海籌萬國衣冠朝紫府五雲幽冀仰丹丘
軒黄身世全無補天保髙歌舞未休
　　　即景
八月淮海客孤城髙齋暮景何如情孤鴻落日天邊去
雙杵秋風月下鳴滿地花飛紅雪冷一庭竹合翠雲平
禁他離思沉酣睡奈爾寒蛩日夜聲
　　　鹽署不寐
樓頭鶴鼓四更撾枕上蝶飛不到家風透紫綃涼若水
露濃催織静生譁詩因苦思聽殘漏燈為無眠數落花
夜夜竹窗縁底事碧雲看盡楚天涯
　　　懐月林
坐杳音塵是幾年思荃心事自懸懸天涯鴻鴈秋將老
江上青山日對眠夢斷故人蓬海月杯停新恨菊花天
淮南乆負白雲約去住幽情各黯然
　　　丁卯鹽城元日
喜收雨雪自經旬侵曉晴光逐嵗新大造有知開景象
萬方無地不陽春日長詩酒清淮客風暖絃歌太古民
垂老唐虞何以報年年庭教漢良臣
　　　鹽署凭髙晩望
北望滄茫眼欲迷碧峯斜日晩悽悽烟光度鳥白還沒
水色連天青更低千里秋顔吾已老萬山雲樹思堪題
曽耽麴蘖滄江外不醉闌干玉署西
　　　小僮綴磁片代簷鐡風中琅然可聽
畫簷飛度玉丁東雜佩仙人緩步空黯黯楚臺隨暮雨
迢迢銀浦下秋風無情苦為多情擾動處生憎静處逢
一夜不成千里夢轉看殘月向朦朧
　　　送温玉齋三尹擢典魯藩
一杖清秋且未歸錦㠶先送楚雲飛髙風曠世驚青眼
落日遙岑隔翠微江國有情人去後客懐無計鴈來稀
王門乆負雲和曲此日淮南正可依
　　　秋日署閒即事
玉署髙風鎮日清開簾滿院緑苔明慿軒聽鶴鳴晴圃
倚杖看雲過古城翠徑幽花留晩色粉牆脩竹撼秋聲
居閒不染塵埃迹同調山翁匿姓名
　　　鹽署聞丘月林擢赴南太常舟過寳應遣送
聞道飛㠶楚水秋碧雲深署奈羈愁參差鴻鴈違青眼
咫尺烟波滯白頭八月仙槎天上客十年情思海邊樓
青燈莫慰江湖夜新墨淋漓送綵舟
　　　次韻鹽城月下聞笛
羌管誰家弄月明晩風清度隔雲聲悠悠夜館渾無賴
裊裊江天别有情楊栁凄涼鄉夢斷梅花零落鬢絲盈
䦨干十二醒殘酒憔悴年年客楚城
　　　次韻水中花影
穠花瀕渌興悠哉晴滸佳期心眼開帝子綵雲歸極浦
影娥明月下瑤臺綺羅錦水經秋澣紅翠青銅向曉囘
自是馮夷宫裏勝玉欄長倚碧烟隈
　　　鹽城秋夜覺後聽雨
分明䰟夢到家來却被閒窻細雨催栩栩千山隨意去
匆匆一榻故飛囘懸泉不澣羇愁惡長夜難將曙色開
心火不隨爐燼滅倚聽寒鼓下樓臺
　　　鹽城歸遷舊居登樓偶成
白髪朱欄快一凭珠山南跨枕滄溟烟中浩漫連天浸
雲際峥嶸括地青千古畫圖詩興濶四時風月醉䰟醒
蓬瀛不用飛翰去坐嘯青雲送暮齡
　　　春遊迴文
忙裏閒情娛景華度溪尋壑驀晴沙長原翠漾雲浮草
暖徑紅飛燕落花狂詠客亭春把酒憩留僧寺晩烹茶
香生陌霧飄風軟蒼莽踏來遊路遐
　　　夏日迴文
紅榴石畔海光晴寂寂閒堦曉翫清風静栁亭凝靄細
日曛荷沼映霞明桐青坐暇休炎暑草碧眠慵廢讀耕
空院小吟長晝静同誰興飲聽啼鶯
　　　秋懐迴文
寒烟淡㸃亂山青眺逺傷懐老渤溟湍急落聲風拂樹
鴈飛涵影渌開萍榦侵冷月宵吟苦壁訴哀蛩暮酒醒
殘調古琴横竹石蘭芳歎寂佇孤亭
　　　冬曉迴文
紅日初醒睡起遲捲簾朱戸暖烟披鴻飛目斷雲山逺
鶴伴人閒曉枕欹松雪覆堦清入畫竹風鳴院靜吟詩
東窻爛影移霞綵蓬髪短歌酣酒巵
　　　漫興
弄罷素琴看鶴舞歌殘空谷聽鶯啼蒼苔細數閒花落
白晝清眠春草萋雲去雲來滄海上日生日落翠屏西
悠悠野鹿乾坤老垂白無心更釣溪
　　　冬夜
撥火青宵聽煑茶蘭燈燒落玉蟲花月明當戸清如晝
霜氣凝庭靜不譁凍折氷絃驚睡鶴寒生風樹起啼鴉
幽人不盡松窻興坐送清隂下碧紗
　　　煑茶聲
石鼎春茸靜自烹寒泉暖焰戰分明山蟬泣露秋仍細
松葉吟風晩更清不雜塵譁隨斷靄偶醒殘酒傍孤檠
芳聲不為朱門沸獨聽幽軒慰野情
　　　霜月
玉魄鉛花晩逐飛素娥青女夜忘歸窺簾暗迫肌生粟
到地明看星射輝竊藥路茫蟬鬢老拊膺人去蚌珠依
龍墀如水瑤堦滑争似烟光臥掩扉
　　　送劉春臺太守朝京
朝天旌節海邊來殘雪荒亭送玉杯風樹有情絃管外
鶯花如夢水雲隈翠麟烟靄瞻堯日丹扆勲名陋漢才
鵰鶚不堪林石思旋將霖雨過蓬萊
　　　壬戌秋夜聞雨不寐憶亡弟介泉
枯竹窻前雨未闌離鴻聲斷夜生寒哀蛩切切金爐燼
銀燭凄凄玉漏殘風樹不休人不寐池塘無夢恨無端
聨牀更作來生約慙愧鶺鴒淚暗彈
　　　芍藥
一枝紅藥紫峯前半出青叢露未乾脂粉不縁粧鏡曉
塵凡適偶玉臺寒芳姿苦惜忘斑鬢清賞長將倚畫欄
錦瑟無聲終日醉黄昏猶約隔年看
　　　次韻玉泉
驚飛神錫翠岩開㵼出瓊珠渙不囘風帶潮聲千澗落
雪翻寒色一時來清流人逸娛髙枕渟影龍歸撼上台
一脉九天輸萬古滄波未必更塵埃
　　　簷前鳴玉
碧雲初斂畫簷空何處飛瓊向晩風破靄聲疎寒寂寂
步虛人邇夜匆匆燒殘銀燭寐不得滴盡銅壺興未窮
清影依稀珠箔外二三竿竹月明中
　　　曉鐘
曉鐘不異夜來鳴昏曉相催合自驚曙色㣲茫分宿靄
年光斷送向殘更長鯨殷起風塵思短髮徐添雪刺明
老懶無妨停午卧匆匆莫悞鳯樓聲
　　　代人送同年推刑泉州
風雲萬里覯仙才何事春深白鷁開瀛沼鳯鸞今在簡
炎荒雀䑕㑹看摧馬蹄曉送黄梅雨羊角秋生翠栢臺
官栁斜暉無可贈民情此日正堪哀
　　　冬日過雙塔僧寺
漠漠風霾白日黄浮屠繫馬慕清光畫廊烟静魚聲歇
寳塔雲中鐡韻長雙鬢塵凝憐俗狀滿懐機擾斷愁腸
衰年苦為微官縛白社風流詎可忘
　　　都城冬夜不寐感懐
雪霽清宵迥未明宫城漏結斷寒更鳴風窻紙驚殘夢
如水衾稠冷宦情三徑已荒人未去尺書乆滯鴈無聲
衰年猶自甘勤動升斗如何不解輕
　　　都城西香山寺
獨宿香山正寂寥慿誰詩酒縱良宵檻前山色千年畫
枕上泉聲半夜潮風雨滿天劇愁思乾坤無地作逍遙
翠微夢破紅塵去清景曽教負聖朝
　　　乙卯九月七日西城聞慎修秋捷
齊川秋捷迅燕山青妙功名慰鬢斑何益父書標錦奪
早繩祖武桂香攀五雲喜溢蓬瀛外一日光生海岱間
聖代世恩深雨露馬牛無補汗衰顔
　　　咸陽懐古
悲風淅淅古咸陽百代遺蹤自可傷王氣有歸弓劒沒
寢園無祀野雲涼蒿萊滿眼英雄去翁仲含情嵗月長
索寞秋原那可問碧峯斜日向蒼蒼
　　　㑹寜縣旅夜簡吳檜皋太守堂翁
薄衾寒夜卧如弓萬種羇愁輾轉中有慰月輪來海上
無書鴻鴈過天東百年身計老仍拙萬里歸程夢轉空
落葉滿窻人不寐坐令銷瘦愧無功
　　　南山曉歸
苦愛雲山風景幽百年心事幾曽休是誰於此長相絶
顧我而今不自由翠巘有情遙送客蒼烟驅馬重囘頭
塵羅卒抱崆峒恨多少浮榮多少愁
　　　丁酉省試畢曉歸東省
飋飋西風已老秋海東歸騎曉悠悠荒亭落木蕭蕭下
古渡寒烟冉冉收董賈萬言珍楚璞燕齊三戰逞吳鈎
壯圖早晩青雲上折取天香慰白頭
　　　瀕溪曉行
玉驄䇿曉傍寒流水自悠悠春又秋矗岸颯風飜木葉
蒼葭棲靄暗汀洲波間魚逐真相樂沙上鷗眠不解愁
漁艇釣磯無限恨塵勞何事不相謀
　　　夏日同張蓴江太守海遊得海字即席偶成
桂棹蘭橈泛滄海微薫晴日萃僚寀澄波萬里碧泓瀜
遙山幾㸃青􁒐嵬笙簫嚦嚦醉醁􁘜烟靄迢迢聽欵乃
囘首風塵萬事忘臨江横槊今安在
　　　再過金山未得登覽舟中望而有作
兩過金山登未得風塵空復抱髙情乾坤勝槩還千古
詩酒無縁負此生心逐白雲環巘崿棹隨流水趣江程
營魂未慰縁何事挂帶山門愧昔盟
　　　春日淮安道中
春日遲遲古道賒東風遊子倦塵沙方塘水暖鴛鴦睡
平浦烟消鴻鴈斜滿眼青山非故國一鞭羸馬去誰家
賦詩飲酒天涯興莫遣離愁老嵗華
　　　哭水南翁
吁嗟㝠漠太夢夢喪我通家鶴髮翁髙世才華先子畏
忘年交誼古人風他鄉風雨愁相慰故里觴詩老更同
𣺌𣺌斷魂何所仰凄涼淚落水雲東
　　　妓者失明
合惜秋波不可醫芳心不滅欲何為綺窻曉日迷青鏡
金谷春風謝紫巵絶望逺山空舊恨傳情無地罷新知
琵琶記得從前譜一曲嬌歌淚暗垂
　　　謝吕乾齋僉憲故人見過
蒼唐草樹慘髙秋海上民風殊可憂赤縣恩光宣魏闕
碧烟旌斾達瀛洲九霄鸞鳯欣青眼十載江山盡白頭
豈有芳聲駐車馬故人雅意自綢繆
　　　木魚聲
僧魚聲度晩烟青索寞松廊徙倚聽緩急自隨仙梵落
迢遙已覺睡魔醒風前暗㸃愁城破月下從教慾海惺
清味空門今不厭禪關何處好傳經
　　　九月庭下杏花
寒露凄凄肅曉旻嗟渠何事再榮新西風化擬東風早
落葉枝同未葉春歸燕尚懐寒食約黄花曠值晩秋晨
當陽慶際重華聖合有調元此細論
　　　上程碧溪太守(守名世鵬廣東人/)
萬里雄圖仰徳光扶搖東徙慰窮荒精忠翊聖風雲迥
枯槁囘春雨露香一變曠聞周禮教千年喜覩漢循良
清時赤子今何幸白髮丹心世未忘
　　　已酉下第
青門淚落海雲飛青紫曽看拾芥㣲五十文章猶錦字
三千勝負有𤣥機朱衣棄我孤豚細翠岱嗤人匹馬歸
却喜諸郎盡英妙巍科應復慰重輝
　　　次韻顧文昱公白鴈
紫塞翛翛素作儀關城寒早帶霜飛湖天曠失雲中影
漢水長迷月下輝瑞葉九天曽拂羽荻花何處旋為衣
上林玉訝囘陽侣擬自蘓卿雪裏歸
　　　李亨菴見枉因示佳製用韻感賦
小洞傳呼啟碧蘿逢迎無奈竹婆娑山樽有興花為妓
檀板無聲鳥作歌宦海冠裳萍梗跡浮生日月玉人梭
冦公此日真難借白首相酬莫厭多
　　　送李亨菴太守擢貳河間二首
赤夏辭東何處遊五雲直北是瀛洲華胥夢破孤城月
𤣥朔情違一葉舟白雪俄驚調滄海綵毫無計侍清秋
幽岩莫逆佳期在早晩霜臺慰别愁
翠靄銀塘紅蓼花玉人青鏡送仙槎山光悵别孤雲暮
㠶影關情落照斜五馬春歸漳水際孤鴻秋斷海天涯
何郎無奈𤓰期早坐遣清風去思賒
　　　王冠峯見招觀蓮阻雨簡復
正憶仙芝豔豔開報書忽下紫鸞催纔驅羸馬西溪度
旋逐狂風北雨來絶代妍華勞逺夢片時歡賞阻英才
横塘十里烟雲冷自昔佳人不易諧
　　　次韻賞蓮
芳姿裊裊出晴波烟破虛明照影娥紫豔生香風自逺
紅酣吐暈日偏多盈盈帝子來湘浦脉脉天孫隔絳河
莫謂無情情亦在休教解語動清歌
　　　秋夜聽雨小飲二首
坐聽微雨夜如何小飲秋堂樂意多臉上酡顔忘白髮
杯中燈影晃金波髙臺魏女空揮淚片石羊公乆自磨
今古滔滔春浪湧一迴長歎一髙歌
莫教煩惱心常累曽悟空門水不波萬古此生真可惜
百杯良夜豈為多逐臣自笑山林僻幽室還宜風雨過
縱酒放歌今不樂寒蛩昏曉欲如何
　　　沙川東望
小橋東畔過沙洲一望清光雨乍收雲矗山腰横玉帶
水環屋角遶蒼虬磯邊楊栁堪垂釣天外滄浪好放舟
鄉土有情風景勝白頭心事共誰籌
　　　詠孤鴈
曳曳孤飛何處來嗷嗷四顧不勝哀虞羅駭失遙難合
烟浦㝠迷渙不囘故侣有情天逺大斷雲無賴日徘徊
長鳴帶月秋江上影落寒波秪獨猜
　　　送慎修兒還任兵曹
好去神京奉聖王休隨兒女戀髙堂雙藜斜日猶强健
百畝終年足稻梁有寵自天皆雨露無能報國祗純良
兵權繆與期前美老擬營丘樂未央
　　　送江龍所通府署州西還
荒城嵗晩事多違無奈悲風送客歸鴻鴈數聲留逺思
海山千里尚餘輝春觴漫酌聊相贈冬日遄飛不可依
霖雨無私更何地東人空有淚沾衣
　　　次韻壬申元日大雪
纔看青鳥啟芳辰滕六飛花爛目新帶雨無聲潛入夜
裁氷不解暗生春年登南畝知誰卜日醉東風樂更真
十四飛鴻促銀燭不知斗柄轉髙旻
　　　趙烈婦
　　　　趙董生妻也董早沒趙隨自經以殉鄉人哀
　　　　之余亦感賦
玉委鴻毛何太輕天常蚤已獨分明破來蛺蝶人間夢
合去鴛鴦地下情斑雨恨遺湘竹淚紫簫凄斷鳯臺聲
誰將銀筆清風下不為衰頽著令名
　　　癸酉膺封
　　　　萬厯新主覃恩老夫婦以慎修兒備員夏郎
　　　　叨與殊典鄉人稱慶乃以不肖當年七十有
　　　　四老妻六十有九而於先朝又曽各沾一命
　　　　白有司匾雙夀重封以榮之因而喜賦
蠢愚翁媪眷清朝秪以兒曹媿冒叨鶴髮雙逢千載慶
龍章重下五雲髙虛生豈有㳙埃補小子曽輸犬馬勞
末路寸衷無地報肯教庭下背伊皋
　　　夏夜
落日逍遙向晩涼芳庭孤坐興何長碧虛露下塵寰靜
銀浦雲消仙路茫兩腋風生飛海嶠一天星動蕩滄浪
通宵無寐超人境祗恐曦明墮舊鄉
　　　暮春雨霽感懷
風柔雨霽暮春天可恨塵寰不了縁栁色不知城郭外
鳥聲巳亂市囂前桃花野逕雲中騎絃管湖天鏡裏船
多少風流賞心事白頭擾擾是何年
　　　冬夜聞逢迎鼓角
寒夜三更鼓角鳴遙知下吏苦逢迎氷霜透骨㣲名縛
軒冕凌人四體輕枯栁門閒無限趣紫芝山静有餘清
衡茅真自髙風在榾柮煨爐睡到明
　　　次韻秋日書懐二首簡紀湛泉
機頭鼷䑕靳千鈞芰製曽教汚紫塵掇得籬英輕斗粟
步來谿壑謝蒲輪不才白髮違明主多病滄浪縱逐臣
忙裏琴書醒後酒秋風瀟洒自由身
歎老驚秋倚畫屏摶沙功業竟何成心勞刻葉終無補
技擅屠龍豈令名撫劍停杯不自醉横琴弔古為誰鳴
兒曹别有岩廊業林壑清風且讀耕
　　　詠漁
萬頃滄波恣所如水雲清曠豈忘渠長烟鷗鷺情偏洽
細雨蒹葭興有餘幾日醉來村舍酒一生飽足釣船魚
湖天縹𣺌無相識一笛幽襟月下紓
　　　詠樵
翠巘千尋斧白雲髙風杳不染塵氛襟裾毎帶烟光潤
毛骨常從蘭氣薫松下看棋迷甲子夜中煮石待燒焚
山深嵗老韜名姓一笑那知麋鹿羣
　　　詠耕
一犁沉跡野雲邊百畝蕭然桑柘烟慊意杏花春雨後
浩歌金石晩風前飯抄雲子終年厭酒盡霞觴對月眠
鼓腹豈云非帝力明良應慰老林泉
　　　詠牧
野趣閒情一跨牛烟簑雨笠此生謀挂書旭日桃花塢
叩角秋風蘆荻洲笛裏關山今古恨笑中榛莽貴豪休
斜陽古道頻囘首多少英雄名利愁
　　　用韻寄答東萊張南溪老長府舊友
二十餘年乆别來丘林衰老愧仙才觴詩即景心猶壯
松菊怡情手自栽青眼故人常在夢白頭心事已成灰
詩來慰我情如結舊恨新愁不易裁
　　　鹽城初夏官舍獨坐
幽軒晴晝上瓊鈎長夏清光寂寞儔竹影恣狂風裊裊
楊花隨意日悠悠短牆蝴蝶移春去獨樹黄鸝只暫留
惟有海雲推不散欺人白日到牀頭
　　　夷齊廟
二賢千載尚餘休古廟荒涼過客留秋圃空聞寒鴈度
棠梨惟見野蜂遊拾薇谿壑孤忠老棄國烟霞百世謀
一掃寒蕪倍惆悵可堪聾瞽更遺羞
　　　春日旅中
春日融融雪漸消客懐鬱鬱思無聊虛庭風細松聲落
薄海雲開鴈影遙書劒可堪淹嵗月樓臺何處厭笙簫
朱簾不動爐烟細一曲絲桐慰寂寥
　　　次韻春日匡氏西堂二首
沙暄遲日慕山堂拽杖東風踏莽蒼野鳥隔林清弄咮
桃花流水暗生香閒依脩竹頻攜酒静愛孤雲獨據牀
潦倒揮毫渾漫興髙名真自媿王楊
野塘鷗鷺靜比鄰何用藏犀此避塵芳草緩尋違俗物
落花沉醉作閒人溪頭緑浪無歸日栁外晴絲不繫春
白眼寰中誰是伴青山海上一佳賓
　
　
　
　
　
　海壑吟稿巻三
欽定四庫全書
　海壑吟稿巻四
　　　　　　　　　　　　明　趙完璧　撰
　　七言律詩(中/)
　　　西莊晩歸
嶺頭旋斾已斜陽十里山城緩不忙酒向晩風消未得
詩從野色興偏長川横白鳥烟光暮潮擁滄波海氣涼
鴻鴈㝠㝠誰得慕朝來暮去水雲鄉
　　　春日得二翟進士書兼枉佳篇
日邊雙鯉海邊來愁絶惺惺塵抱開忽發仙函驚對面
更依藻思苦憐才鶯花異地春仍暮雲樹經年老共催
懐袖字應終不滅斷魂芳草向髙臺
　　　次韻楊契𤣥秋日閒居
風清踈栁咽寒蟬拽杖芳庭自快然䔩䔩落花飛晩徑
依依閒鷺睡秋蓮蘋溪何意三千釣竹塢忘情五十絃
終日看雲無一事不知霜鬢向殘年
　　　虹
逸勢翩翩挂海頭神光燁燁炫人眸長橋朗跨蓬瀛迥
美錦誰纒醉舞休銀釜雲平從痛飲玉人烟際暫淹留
斜陽相送天涯暮擬破巫陽一夜愁
　　　六月二十九日過小莊
丘壑﨑嶇偶一經暄炎適得片時清主人十里春來少
桃李千株子已成欲去未能窺晩照乍醒還醉聽啼鶯
年來何事城中乆書閣留人不放行
　　　次韻冬日小雨
海國寒雲鎖晝晴北風旋作雨絲輕疎梅冷浸嬌含玉
黄竹低垂暗有聲室藹芳蘭躭逸靜門閒枯栁謝將迎
楚騷歌徹虞絃雅環堵何妨近市城
　　　夜坐用韻
滄溟無夢遶秦關日絶塵勞夜更閒雲吐月來看不厭
風吹雪散酒初䦨殘更詩思碧窻靜半夜琴聲絳蠟寒
布被茅堂從坐臥浪無羈束漫成歡
　　　喜晴
疾雨飛雲慘淡收清風蕭颯曉涼浮石榴浥潤紅粧膩
水藕凌寒紫豔羞四野凭欄詩裏畫八窻欹枕夢中秋
日長細栁柴門靜一曲𤣥蟬竟夕幽
　　　入夜大雨不絶
黒雲㝠㝠來海東翻盆急雨吹狂風驚雷走電晝還夜
傾牆頽屋家幾空峻湍崔巍捲平地隂烟上下俄鴻濛
更深誰為乞鄰火坐聽瀑布心忡忡
　　　庚申秋苦雨
海國窮隂雨散絲秋風不見霽開時千峯秀色知何處
一刻清光費夢思石燕歡騰洲渚外荳花零落水雲涯
泉聲不盡蛙聲劇攪夜無眠漏更遲
　　　秋日雨霽病况蕭然庭下閒適
雨後新涼不自持枯藤搘去遶寒籬龍鍾老鶴秋風勁
寂寞閒庭落日遲把酒頽齡心易醉看花滿眼鬢成絲
夢中日月籠中鳥猶自蹉跎訪藥期
　　　送王冠峯分敎舒城
魯鐸聲殘馬帳開淮南生色向春雷匡時禮樂從周典
復古文章陋漢才丹桂天涯尋舊約碧桃雨後試新栽
龍泉晩効秋江捷得意清聨玉笋囘
　　　寄舒城孫小渠
長憶匡廬孫子荆燕山契雅豈忘情雪中詩酒淹瓊漏
月下笙歌遶鳯城萍梗天涯嗟宦跡桂香秋晩慕才名
江湖雙鯉開春渌珍重緘書達海瀛
　　　辛酉寒食同春泉兄小飲(用韻/)
暝掃春雲宴小堂孤城海月正蒼蒼清風拂夜侵簾冷
紅雨飄烟入户香人靜竹窻猶共語酒酣花萼好同牀
良宵且莫抛春夢曽向寒原聽白楊
　　　商林曉行
雲暖烟消欲曙天行人驅馬杏花前故園桃李春如錦
客路風塵日似年山水倦人休未得功名老我少無縁
蓬瀛苒苒東來近早晩華堂萊綵翩
　　　次韻中秋獨酌感懐
鼓絶山城夜正幽雅懐對酒更何愁功名勘破浮生夢
風月清餘海國秋一醉良宵情洩洩孤吟殘漏思悠悠
徘徊未遣嫦娥别遮莫雞人五報籌
　　　沭陽早發
山城撾鼓四更時官道蕭蕭馬正嘶霜重敝貂寒透骨
月明啼鴈迥生思長風遊子驅千里喬木微禽羡一枝
坐損紅顔成底事吳山楚水轉相嗤
　　　送張蓴江太守擢貳南安
風正滄溟白鷁輕東山翻仰大江名紫泥有寵慿誰借
赤子無縁空復情身世百年揖雋傑口碑千古自分明
青錢那復期君一為祝髙門覬後生
　　　早春雪後獨坐
東風吹雪劇春寒幽室孤居對碧山簾外凍雲青不散
簷前新月冷初彎十年宦迹驚殘夢一息塵機慰老閒
竹裏酒杯㝠日夜流年休問鏡中顔
　　　雪中思梅
憶向東風雪幾畨小庭寥落玉欄干暗香何處凌寒度
疎影誰家徹夜看獨弄虞絃春晝靜空餘羌管月明殘
金樽彩筆孤清賞惆悵江雲興未䦨
　　　用韻春閒二首
白髮恬居滄海濱蘭裾不涴屬車塵風前聽竹衝牙細
雨後看山翠黛新香惹梵烟蓮社叟醉沉花塢葛天民
不教拾得芳菲恨數把金樽挽却春
秦關東下罷征驂乆客燕山此日南萬里秋塵孤鳥倦
五湖春水寸心涵清樽夜夜情何極碧樹年年人豈堪
飛翰謝無風雨駛鉢催客次毎教三
　　　次韻秋興二首
一葉銀牀早報秋天聲濤捲下西樓翠篁逸興開三徑
黄菊清光專一丘千古英雄翻浪雪一身天地笑蜉蝣
年來嘆息風塵事潮落潮生青海頭
窮海幽潛傍鶴田優游清境不知年松隂月落收忩外
山色雲開到案前渡晩紅迷霞際水汲晨青破石龕烟
閒閒敢自忘斯世秋釀醺人日酩然
　　　雨中桃花
驚風疎雨度新枝曉裛紅粧半不支含淚有情胡塞别
沐芳無力華清時胭脂冷濕青烟合絳雪香沉碧蘚滋
簾捲幽軒看不厭漫漫春浸武陵涯
　　　閒坐
幽人無事坐虛堂小院風清日正長芳圃雨晴翻紫藥
短牆雲靜倚脩篁紅塵車馬迷清晝金谷笙歌共夕陽
多少欲閒閒未得一般深味滿詩腸
　　　小珠山秀倚城南咫尺嶔崟老未登覽聞其勝
　　　而慕之用楊公可乆韻謾賦寄懐
白頭伊邇未躋攀聞道竒觀絶宇寰送盡歸雲殘照裏
興髙終日翠微間緱山鶴去塵縁𣺌天姥魂飛月下還
竟欲晩尋麋鹿跡俗羈爭得片時閒
　　　次韻仇太守背兒山
山風颯颯向清秋古屋探幽一暫留飛瀑訇雷青壁下
弱雲如水翠岩流閒中日月抛雙鳥靜裏烟霞笑五侯
何用紅塵空白首全身是處即丹丘
　　　次韻滴水菴
靈源莫測此歸渟千古摩尼下翠屏環珮有聲寒出谷
蛟龍沉碧夜吞星清開塵眼還侵骨靜照禪心不役形
擬訪真如來物外㝠㝠白首坐烟青
　　　次韻嵗寒亭
絶壁荒亭嵗月深長松鬱鬱䕃寒林曽教炎暑來酷吏
誰向清風㑹賞音氷雪有情偕暮節乾坤無地表貞心
寂寥盡日啼幽鳥何事遊人未解襟
　　　次韻張蓴江太守過松山
古榦蟠雲老翠虬清風騷屑暫來休半天晴影蒼崖畔
一𣲖新涼碧海陬秋色故餘還似水濤聲欲㵼未成流
煩襟乆已無從滌此日經過許散愁
　　　北窻
北窻一枕寄髙情乆息塵機心獨清臥看閒雲來自變
靜聽啼鳥暗遺聲蒼筠冷浸華胥夢赤夏涼生白玉京
老去日休無一恙不須藥物更身輕
　　　古城
古城矗矗碧雲茫徃迹經過感喪亡流水有聲號暮靄
逺山無語送斜陽豪華恨逐何時盡野草愁餘故國長
風景蕭然徒極目平沙𣺌𣺌鴈行行
　　　唁月林謫歸道中喜見羣山
終日紛紛俗務中出門喜見翠螺峯幽情乆抱空斑鬢
勝槩長孤秪醉翁擬採紫芝休晩嵗便從白鹿仰髙風
同心欲拉丹丘子又恐春雷起臥龍
　　　獨居
獨居獨坐獨閒行豈有比隣慰此生翠岱向人原不語
緑溪遶我去無情焦桐古調慿誰奏綵筆新詩秪自賡
一片野鷗蒼海上好風良月共魂清
　　　都城冬夜醉眠
霜滿珠簾月滿天鳯城撾鼓夜悠然風塵宦況淡于水
山海歸心急似弦一醉清宵㝠世態五更銀燭攬愁眠
蓼蟲合是忘辛物白首衰頽恨未前
　　　曉過紀省吾靈濟宫次舍
曙色蒼蒼駐繡鞍銀臺仙子夢初殘晴霞玉闕韜秋日
青靄朱門瑣曉寒病骨可能依睡鶴旅魂常自遶吟壇
西風合笑塵羈乆鬱鬱慿誰説肺肝
　　　送管勵山進士尹六合
夷吾秋晩之江左鮑叔情深􁀙水頭百里蒼生明主意
萬山青靄故人愁彈琴更有昔人興鳴鳯終看盛世休
衰栁西風一杯酒好將忠赤答旁求
　　　小雪初晴夜坐有懐倪若谷中舍
小雪初晴永夜寒挑燈長憶老倪寛襟涵淵海探非易
調入陽春和更難雲冷鴈聲人不寐窻虛月轉漏將殘
小橋猶自限南北孤負良宵興未䦨
　　　北司獄中用蘇長公韻二首
　　　　嘉靖甲寅秋秋曹檄捕豪校某因獲罪東湖
　　　　翁劾執坐死賴元老科臺之力僅復瓦全垂
　　　　死中時洩幽悃
直從枯槁探陽春翻作㝠投却殞身地下不慚今日鬼
天涯望絶故鄉人獨知心上原無累豈信人間更有神
松菊海邊千里恨殘魂零落更何因
金吾肅穆晩風悽玉漏遲遲銀漢低何意㣲軀投猛虎
秪縁薄禄混羣鷄如弦速患思先哲繞指全身負拙妻
或覬一生瀕萬死漁樵雲水任東西
　　　西臺獄中簡楊椒山
北風沉漏夜如年輾轉愁人獨不眠頽壁濃霜寒冽冽
破窻殘月冷娟娟故鄉有夢人千里病骨誰憐雪滿顛
垂老自嗟還自笑飛鴻誰復慕江天
　　　次韻酬楊椒山四首
夙挹風流效折巾低頭此日愧山人出門有礙應懐古
學道無成合累身筋力日衰猶蹈險風霜夜寂更傷神
拂衣未遂江湖意補衮終慚社稷臣
蓬瀛囘首欲沾巾勢入艱危託故人褊性由來難避俗
迂儒垂老拙謀身赭衣相值仇秦越綵筆誰看泣鬼神
辛苦不妨淹日月授書喜有漢良臣
海上長思鳥角巾樊籠愁殺宦遊人空隨秋鴈頻囘首
安得晨風一奮身古柏凌風常淅瀝老梅含雪更精神
賦詩共荷天王聖取罪還知自小臣
曽向王公浪脱巾英豪跌宕邁稠人乾坤老我凋雙鬢
風月慿誰伴一身事變蒼黄堪墮淚天髙視聽豈無神
窮隂急景催年暮引領金雞釋罪臣
　　　大名野水舟中
野渡茫茫接曉烟艱難世路復登船蒹葭聲裡風驚雨
楊栁叢中水拍天釣艇日閒誰是主蘋洲秋老自應憐
天涯宦況澹如許一望東溟一慨然
　　　淇縣道中望西山有感
海天囘首思茫茫入眼青山欲斷腸縹𣺌烟蕪秦塞逈
飄零霜樹楚雲涼逢人把酒酣清夜髙興題詩付錦囊
自嘆路難難未巳此行真自媿王陽
　　　閿鄉道中
六十頽齡獨可歎五千餘里一微官河臨斷岸魂應斷
逕入寒岩膽亦寒白鴈關心秋杳杳黄塵吹面日漫漫
籬英爛漫情如失嶺樹迢遙興欲䦨
　　　清豐道中逢雲南戴玉園推府
漫漫長路可堪愁何幸英雄際盛遊落木晩山人似約
短亭濁酒意無休陽春雅調曽誰和雪夜髙情此日酬
萍梗秋風仍萬里隴雲滇水思悠悠
　　　觀諸陵有感
人間富貴只如斯地下英魂莫自癡兩漢風流秋寂寂
二秦功業草離離丘陵何用千年計指㸃空令萬古悲
西餓匹夫今不見髙名竟與首陽夷
　　　乾溝驛道中
迢逓秦川合斷腸病軀白髮日倉皇黄雲𣺌𣺌望不極
紫塞茫茫情自傷淅瀝髙風初作凛朣朧冷月尚含光
山城半夜無燈火調盡霜笳漏正長
　　　宿青家驛
古驛蕭條獨宿時悲風吹動故鄉思踈燈半夜窻前暗
殘漏孤城月下遲人為浮名來絶塞書因遙阻到無期
夢魂忽忽驚寒榻唱徹鷄聲又路岐
　　　青家驛曉發
肩輿清曉出山城塞上風烟愴客情日畔旌旗微有色
霜中鼙鼓暗無聲凝寒割面重裘薄晩節忘身一羽輕
多病不堪勞逺役羞將藥裹伴微名
　　　次韻落花
蔌蔌飄零絳雪光合烟蒼蘚不成粧蝶蜂幾日憐春色
風雨連宵妬異香浮去澷隨無意水拾來長憶有情郎
玉階不掃黄昏月檀板金樽坐晩涼
　　　鷄冠花
亭亭斜倚玉欄秋緩帶仙粧塵外幽對日欲酣紅暈臉
舞風如意錦纒頭奪炎自惜班姬扇妬夜還生青女愁
誰把芳姿擬驍健爭妍鬬寵一生羞
　　　野人鬻鶴
何事臯禽縶野狂雲霄仙格墮塵鄉兒童白日駭心眼
肉食黄金議豕羊雪羽投人混鷄鶩青泉得意笑林塘
瑶池萬里嗟殘夢靈囿千年空斷腸
　　　南山曉行
石徑無媒野草青悠悠驅馬曉烟横霞分曙色浮蒼莽
雲冷秋空倚翠屏麛鹿閒眠駭征轡山花開口笑行旌
西風捲地迥蕭索獨叩龍泉吁紫㝠
　　　過蘇州
雲錦乗風吳水頭繁華滿眼過蘇州青樓簾箔烟花暖
畫舫笙簫瀲灩浮薄霧山鐘驚市晩斜陽漁笛使人愁
孤舟對酒不成醉明月胥門坐未休
　　　宿望江
北風雲暗雨如絲曖曖孤村欲暝時野港繫舟聊寓宿
寒宵沽酒獨吟詩乾坤曠蕩渾無用湖海淹淫未有期
一㸃青燈千里夢江山嵗晩結幽思
　　　落葉
霜冷風清緑已休紛紛黄紫總驚秋僧廊凌亂無人掃
江國蕭條劇客愁山麓一空天際濶紗窻終夕雨聲悠
青娥豈是無情物剥復真機不自由
　　　晩春小齋即事
小庭人靜愜春長珠箔微風度暗香雨過檻花開錦繡
日髙樊鳥哢笙簧脩篁鬱鬱雲依石晴絮霏霏雪滿廊
一曲焦桐一榻夢不知身世在羲皇
　　　秋夜
秋色愁人夜不眠鳴蛩四壁意蕭然小窻影落松簷月
虛室寒生竹户烟巧偽向人今有靦文章憎命古無縁
平生合恨謀生拙坐遣白頭媿少年
　　　道見饑民掃拾草子
𣺌𣺌荒原雪欲殘窮民無計掃凝寒置錐無地周田壊
潦水滔天舜帝難囷簏已空猶菜色簸揚何日足飢餐
散金不解書生䇿徒向陳紅發浩歎
　　　諸城道中
孤村酒盡促征鞍急景凋年道路難四野荒烟迷客望
半山殘雪迫人寒孤依𤣥鶴林間唳百中青骹草際餐
冉冉危岡下餘暎馬啼何處説辛酸
　　　春夜懐馬珠岩
春夜沉沉春月明春光不與故人并星河庭院何時曙
烟靄溪橋無限情滄海交游齊鮑叔玉堂文藻漢張衡
迢遙畫角吹殘夢寥落梅花負短檠
　　　已酉除夕
五十今宵除已盡明朝五十一相依年逾尼父未知命
老過蘧翁曽悟非世事無慿慚我拙文章何益壯心違
酒杯且莫浮椒栢辛苦平生豈細微
　　　賀吳司訓榮膺臺奬
妙簡蓬瀛適可親風流儒雅更無論𤣥機秘啟青藜夜
大造潛囘絳帳春桃李門前新雨足絃歌海上古風淳
明時豈負旌賢寵㑹見霜臺荅紫宸
　　　夏日乆雨簡髙介亭三首
淫雨凄凄乆不收烟雲迢逓暗滄洲畫簷泉落消煩暑
疎竹涼生歘早秋青眼誰為心上友蒼筠夢遶滸南樓
芭蕉聲裡無窮思獨倚閒窻聽未休
對雨髙齋興未收幽居清曠亦仙洲雲來雲去朝還暮
花落花開春又秋已遣亂蛙喧鼓吹不成雌霓挂岑樓
巫陽合自仙衣濕何事霏霏不肯休
溪頭雨暗釣綸收蒻笠纔歸蘆荻洲逸興喚來西舍酒
清風臥向北窻秋梧堦滴破江湘夢烟景題堪海岳樓
日夜瀟瀟渾不已老懐佳趣亦無休
　　　用韻喜晴二首
幾日愁霖一夕收晴薫吹緑滿蘋洲山光浥潤濃如畫
水氣生寒忽作秋竹塢烟銷頻駐履海天雲盡一登樓
啼鶯恐負芳時飲花外催人故不休
雲雨從前夢一塲園林轉覺倍生芳青青楊栁聽齊女
嫋嫋芙蓉慰楚裳别沼旋添三尺渌小窻新透百花香
光風拂面吟懐爽緩步青蕪到夕陽
　　　春夜對瓶中杏花獨酌
紅明團雪水晶中對酌幽軒入暝清絳蠟光涵香玉瑩
緑觴影動錦波生瑤臺十二春何在粉黛三千意獨輕
叵耐芳妍終夜醉不須歌舞自多情
　　　用翟樓村進士原韻寄乃兄雩泉進士
一生襟抱二難知金石論心豈易移夢裏禁鐘猶勸酒
腸迴僧宇共題詩秋鴻十載南飛日老鶴孤雲北望時
春草才名空悵恨一行寥落對殘巵
　　　用韻喜姪懐慎至鹽城二首
𤣥子南遊白鷺洲謝安乆客慰賡酬良宵有興頻燒燭
急景酣歌不下樓青眼天涯春幾許白頭鄉思日三秋
重嗟筋力江天濶擬伴青藜返故州
月明寒暎荻花洲骨肉相逢重與酬酒美他鄉抛駿馬
話殘清漏向朱樓孤兒不滅終天恨老夢翻驚斷鴈秋
吳楚壯遊尋勝迹伍員英烈尚中州
　　　鹽城殘臘乆雪
窮隂晦朔雪毶毶殘臘嚴凝冷不堪萬里楊花飛漠北
千峯玉笋換江南畫簷瓊筯清聨閣古硯𤣥氷暗透函
羔袖龍鍾無那老月明長夜酒杯酣
　　　寄弔丘月林喪塜器肖林進士
紫綬青春玉帝歸哀君腸斷旅魂飛緑芳早為青娥妬
白髮翻驚丹桂違郗老情深損眠食山翁淚落濕裳衣
題詩春鴈遙相慰珍重琅玕待紫微
　　　丁卯鹽城再逢初度時慎修公出南都
秋風颯颯鬢蕭蕭從宦殘年思尚饒江上征帆迷逺樹
瀛西歌管隔重霄乆違親故虛風月暫狎兒童慰寂寥
明逐翥鸞歸去後還人景色倍逍遙
　　　隆慶丁夘八月九日感懐二首
八月九日天氣清同文四海試羣英蟾宫媿我昔年志
蠶食看人此際聲江左朱衣非是夢(謂慎修與/簾事戒也)海邊丹
鳯擬先鳴(謂慎幾與/試事勉也)白頭已誤青袍拙奕世科名覬後
生
壯圖曽此淚沾衣老向人間混是非得失功名春夢斷
古今榮利露華晞身歸大塊茫茫𦕈心向空門種種稀
莫説風簷爭寸晷且將杯酒送斜暉
　　　丁卯鹽城中秋感懐(有序/)
　　　　是秋慎修分簾南都慎幾應試東省老妻攜
　　　　慎動兒膠東衰叟從銀鶯孫鹽瀆固皆一時
　　　　美事然值此良宵而能無感漫賦用紀客懐
　　　　云
中秋雲盡月華涼骨肉良宵寄四方一鳯南飛奎耀彩
三郎西赴月探香荆簪攜幼滄溟曲藜杖弄孫淮水傍
共向一輪清影下離情各自抱衷腸
　　　次韻吹笛牧兒
短笛山童學跨牛英音不著利名愁雨昏楊柳堪腸斷
月冷關山合淚流三弄緩歸荒落晩數聲吹老緑蕪秋
太平有象清風外飄落梅花遍海陬
　　　已巳元夕二首
考鼓搥鐘夜正賒暢懐春事老烟霞樓臺月暎蓬山色
歌管風清仙子家綺席有情催刻漏山城無事共諠譁
黄柑緑酒堪乘興一醉相忘兩鬢華
新逢三五興初賖玉漏遲遲進紫霞明月翫來知幾醉
華燈看去説誰家祠開太乙春方劇禁弛金吾夜正譁
七袠放歌歡故里十年羇客笑京華
　　　登樓晴眺
宿雲收盡曉初晴獨倚樓臺寓目清亂水拖藍遙接海
千峯凝翠藹連城興髙平楚朱欄外酒送飛花小院輕
塵㸃不侵寥廓靜超然身世在蓬瀛
　　　夏日雨後閒居簡秦余臺太守
夏木隂隂雨乍過幽人獨適向山阿啼鶯隔岸笙簧細
古蘚侵堦翡翠多竹杖緩移蒼靄徑釣絲偶動碧雲波
巢由樂有明良在枕上華胥醉後歌
　　　髙時齋節推署膠事春日簡上
九霄旌斾拂春烟遐域蒼生慰所天關隴豪華輝海岱
伊周聲聞達幽燕青陽化協窮隂後玉樹清依暖吹前
林壑熙熙歡不已佇看鳴鳯五雲邊
　　　次韻唐人劉阮五首
　　　　劉阮遊天台
翠微深入興方新却笑浮生誤紫塵絶壁恍開他日夢
片雲擬老此生身真機有悟元非晩清景無涯别是春
採徧紫芝從浩漫綺園猶笑漢羇人
　　　　劉阮洞中遇諸仙子
洞遶寒溪古木蒼偶窮雲際出微茫不知天上歸蟾窟
疑有人間奏鳯簧青眼夢中心未稳瑤池春邇興初長
匆匆却訝相逢好自是相逢悞二郎
　　　　仙子送劉阮出洞
名山髙峙倚三台何事郎歸何事來紫帳儵驚青鳥别
翠岑遙送綵雲開楊花決絶應難致溪水悠長可易迴
洞口歌殘千古恨蕭條風雨老莓苔
　　　　仙子洞中有懐劉阮
臥憐薄倖損霓裳古洞生寒思正長芳草不歸春寂寞
斜陽凝望晩蒼茫鶴飛滄海雲初斷人逺瑤臺花自香
風樹蕭蕭月炯炯晤郎彷彿復羞郎
　　　　劉阮再到天台不復見諸仙子
歡合從前記尚真不堪重問杳音塵玉簫金粉遺新恨
紅樹青山失舊隣野鳥喚囘花底夢水雲悽斷洞中春
故鄉落寞故人去空對斜暉愁殺人
　　　次韻懶出門酬水南
柴門反閉動經旬竹石琴書是所親半榻清風成獨坐
一瓢春酒共誰斟浮雲有變歸㝠黙世務無慿混偽真
却笑生平多滯礙出門何處可容身
　　　逆前韻
出門何處可容身夢裡乾坤莫認真晉楚豪華渾不見
阮劉寂寞更能斟在天富貴應難必到手壺觴自可親
月夕花朝從我好合期共醉百餘旬
　　　癸卯中秋
酒滿金樽月滿天清秋兒女笑星前喬松空自傳千古
金石誰同固萬年三百清銅直土苴沉酣良夜擬神仙
人生莫遣佳時負豈有江河西復還
　　　次韻胡虛白公蘇武牧羊圖
羝乳何年仗節旄中原君相乆忘勞珊鈎歌擊秋風細
金屋沉酣夜月髙多病茂陵歸駟馬詼諧方朔已緋袍
中郎老迓歸來寵獨把青銅歎鬢毛
　　　癸酉秋苦雨
帶雨閒雲西復東朝昏巫女意匆匆蓬瀛望絶連天霧
湖海波翻驀地風臨水花涵青鏡裏看苔人在翠帷中
炊珠爨桂秋將晩秪有題詩興未窮
　　　又
天空石破偶驚猜逗漏鴻泉海國來長晝翻盆迷白日
連宵注瀑鬬狂雷三旬水潦無餘地八十年來未見灾
老揷漁竿閒臥處中原㸃檢濟川才
　　　小樓晩興
獨倚䦨干眺夕暉山城秋色正依稀蟬聲不定風枝裊
虹影初殘雨意微看去墨雲雙鳥沒聽來紫塞一鴻歸
悠然清興不可冩明月滿庭梧葉飛
　　　春曉枕上偶成
語燕匆匆傍曙歸幽人慵起閉柴扉夢囘花塢啼春鳥
人靜松窻鎖曉霏城市意閒青嶂在交游情澹紫塵違
衰殘無事㝠搜苦清對琴牀臥翠微
　　　蛩聲
清秋何事此悲蛩散入塵寰恨不同舊國荒榛寒雨裏
古陵衰草夕陽中沉沉庭院殘更月寂寂樓臺落木風
無奈年年苦相值是誰沉醉在笙鏞
　　　春日樓上琴餘小飲
長晝如何愜好懐琴樽清暇畫樓開朱絃乆為王門絶
白雪新傳郢客來駿馬五花能換酒浮生一夢可銜杯
醉中更有慿闌興滿目山川媿匪才
　　　鹽城新秋即事
涼風吹人七月前清秋爽氣開新鮮狂雨既過亂蘚濕
逺山欲瘦孤雲連黄葉萎庭自作舞青蟲吐絲相對懸
稻花飛香海署靜何處老翁來醉眠
　
　
　
　
　
　
　
　
　
　海壑吟稿巻四
欽定四庫全書
　海壑吟稿巻五
　　　　　　　　　　　　明　趙完璧　撰
　　七言律詩(下/)
　　　庚戍京邸除夕
的的寒燈照寂寥悽悽鄉國望迢遥樽前欲醉腸應斷
客裏逢春冷未消雪暗歸鴻書不至雲迷孤鶴思無聊
衰年合笑燕山客獨對東風慕聖朝
　　　再次韻孫小渠除夕
一年将盡寄金臺千里蕭條獨舉杯臘候無聊燈下别
春光有頃暗中來身羈異境添霜鬢心逐薫爐化刼灰
鄉國好憑飛夢去數聲寒角故吹回
　　　白川
萬頃長川入望平烟開𣺌𣺌澹虚清翔鷗飛鷺茫如失
落絮遊絲迥未明極目晴光霜練淨迫人寒色玉塵輕
悠然太素還千古一幅齊紈畫未成
　　　春夜飲王吉菴兄弟宅醉歸賦簡
春夜沉沉漏未終畫堂銀燭暖揺紅鍾期古調塵氛外
逸少家風談笑中紫陌醉迷青海月蒼苔健倒白頭翁
天涯何幸逢知己聊慰羈愁日夜東
　　　京邸清明
遥憶芳菲故里春長安憐作一羈人松楸望斷青山外
花鳥清孤滄海濵黄霧樓臺相識盡玉壺醽醁為誰斟
寂寥獨倚東風醉簾幕黄昏燕子新
　　　次韻送張省㡬司城歸休
鏌干繁劇試多年報主衰顱惕皓然囬首不堪孤鶴
怨拂衣曽為一絲牽斜陽晚浦憐樽酒歸鴈春風慰海
天滿目紅塵陶令去羈人淚落五雲邊
　　　艾山晩歸
斜日亭亭石逕歸秋風颯颯捲征衣林聲度晚醒殘酒
山氣生寒下翠㣲黄菊暫留烏帽去落霞遥逐斷鴻飛
蒼茫猶自餘清興新月依人弄夕暉
　　　癸丑寒食
無限花開無限情此身那得一閒行銀鞍栁外誰家子
玉笛風前何處聲俗務絆人春已老清光猶夢醉難成
賞心乆負浮生意鷗鷺争如早締盟
　　　春暮感懐
春色初闌杏雪飛惱人情思暗依依風塵滿目誰相慰
觴詠無心乆自違雲斷逺山虛淑景簾垂清晝送斜暉
天真欲寫仍羈旅白首淹遲未拂衣
　　　九日集飲邊樂亭工所二首
不見黄花兩度秋西風此日共優游青山入望飛難近
俗事侵人却未休佳節祗今憐白髪賞心思昔對金甌
征鴻落葉無吟興暫把茱萸一破愁
燕山風物向髙秋税駕塵機合暫游寒日晚籬黄欲破
淡烟晴野緑初休官衙竊禄慚金闕人事傷懐到玉甌
山水幽閒何日遂蓬瀛回首浪生愁
　　　晚秋過城西廣通寺用韻
颯颯秋風静法堂幽吟無與共酣觴踈踈寳樹垂清影
冉冉天花散異香落照催歸山郭寺漁舟看弄水雲鄉
遲留合慰偷門意俗擾從來抱恨長
　　　次韻李東岡關山
逢人是處説關山巖險真成百二關空谷隂寒催白髪
崇巒顛頓損朱顏才輸周召應知止老入氐羌却憶閒
落日啼猿腸欲斷可堪征袖淚痕斑
　　　流曲河
流曲河邊促曉行桃源乍喜赴仙程溪聲雪激寒潮吼
山色屏開翠黛明楊栁石磯白晝静桑麻村落碧烟輕
倥偬不慰徘徊意風送黄塵無限情
　　　早春用韻
東風䇿䇿拂餘寒静掩柴扉戴鶡冠晷影漸舒閒裏度
梅紅初上醉中看燒蘭暖合芳庭靄煮茗清分活水湍
衰謝却宜春色早韶華真與意相安
　　　次黄海野韻寄李翁明齋
壮心飛向白雲頭桂窟蓬瀛擬漫遊勲業不堪青鏡老
璠璵早為碧山留孤蹤悵望韶華暮雙眼迢遥烟樹稠
風月滿天春寂寂相違相憶兩無休
　　　雨後夜坐
赤日煎沙苦未休墨雲拖雨倐然收中天霽魄三更晝
一夕新涼六月秋深院無人風細細古槐垂露夜悠悠
坐斜星漢清無寐酒醒芳庭獨自謳
　　　次韻登艾山
風塵夢想故山遊白髪投簪向急流世路不堪驚險絶
幽懐自合老林丘放歌邈逸青𡨕鵠把酒茫然滄海洲
黄綺一歸紫芝老白雲此日慰鄉愁
　　　次韻刈麥
宦海風波已倦遊東山生計老春秋杜鵑啼歇桑重緑
梅雨晴初麥乍收餅餌香風新足慰流移此日故還稠
巢由何與唐虞事自是江湖魏闕憂
　　　庭下新鑿二小泉
小泉新甃碧泓渟混沌鑿開雙眼明入夜淪光動銀漢
浮空霽色接滄溟孤居適意寒江破一片閒心秋影澄
不敢濯纓蕩萍翠魚龍時作雨雲𡨕
　　　七月苦熱
纔喜新秋不自勝豈期煩暑轉相仍㣲風小動爐中出
虚閣髙凌甑裏蒸汗浹徒勞白羽扇肺乾空想玉壺氷
翛然欲奮凌風翼汗漫清虚去未能
　　　贈江龍所别駕署膠
風流文藻挹英賢綵筆通靈有異傳冀北羣空還自負
漢南獨歩更誰先滄溟治績曽無右青史勲名不道前
垂老㑹逢今日盛相忘䕫契醉堯天
　　　曹文村晚歸
斜日荒山返斾旌野烟迢遞暗孤城路迷春草連雲碧
水遶寒川隔岸明細雨不禁花外冷驚風可奈樹邊聲
芳菲有興催歸急每苦登臨不稱情
　　　癸酉夏日赴西莊
翠栁千條拂曉風亂山如迓擁晴空閒情緩轡蟬聲裏
幽興題詩烟靄中野草連天望迢遞人家隔水正㝠濛
青松短壑遥相慰一入白雲暑自窮
　　　癸酉七夕
雨霽風清佳夕閒從人遥指絳河間鵲橋誕妄今何在
牛女虛無嵗往還秪以盈盈一水隔却疑脉脉兩情關
人間底事仍相乞夢向顛迷話更艱
　　　癸酉秋閲慎幾應試曉發感書
　　　　癸酉秋七月之望慎幾曉赴省闈宵雨甫霽
　　　　曉曦蒼凉清吹激於虚襟烟光染於迢遞撫
　　　　清爽之凝眸而早嵗壮懐怵然又動且慨老
　　　　無成貽譏薄子良可莞恨但二郎己叨甲第
　　　　三郎又覬秋捷亦海曲之螢光僅為末齡薄
　　　　慰耳漫爾此賦
一畨清爽雨初晴正是英才折桂行雲路秋風香颯颯
海山曉色翠盈盈壮懐有激仍昔日大笑無成奈後生
白髪關情還作喜㡬家麟鳯疊芳聲
　　　贈王碧溪太守
晉魯勲名夙所欽朱幡適慰海之濱蒼生曠被岐風舊
白首重看漢吏新妙簡無私遭聖主催科有政屬能臣
虎牢晩託重關險(謂崇墉/有績)犬吠生釐擬誦頻
　　　聞試滄海遺珠感賦
精英夙自結驪龍明月清光重海東擬破幽昏當暮夜
合増輝彩向瓊宮沉泥滄浦知誰惜按劍朱門總未逢
安得髙風來象罔便應長價到隋公
　　　清明
春入清明自可遊竊将樂事脱閒愁落花烟裏從春酌
細栁風前縱野謳去嵗隴添今嵗墓千年人悞百年謀
六龍不為人間駐莫遣風塵空白頭
　　　殘臘小雪晩晴
小雪隨風旋復晴晚曛獨眺自分明雲歸海浦寒空淨
烟迥川原冷玉輕頃刻作花非積素顛狂為瑞竟虚名
冬深不協蒼生望徒遣㣲隂蔽太清
　　　書能仁寺上人壁間
十二回廊月正明菩提相見悟三生法雲真際醒塵眼
寳樹清隂慰客情一壑泉鳴驚卓錫半天風下質飛旌
金繩夢想開迷境此日相從憩化城
　　　五夜不寐
脩篁移影月初沉青女侵忩夜不禁星下繁機猶在眼
海邊歸夢尚關心啼殘沙鴈燕雲冷開徧籬英塞日深
輾轉寒更渾不寐媿羈升斗未抽簮
　　　旅夜
霜清月白酒初醒嗚咽悲笳調鳯城紗静老梅横瘦影
庭空踈竹送寒聲羈愁多病頭應白王事關心夢不清
輾轉殘更眠未得宦情爭似故鄉情
　　　次韻秋園晚興
殘照離離帶逺林秋園晚色豁塵襟玉欄風細梧桐落
石竇烟涵蟋蟀唫題句恨無堪刻竹歸巢喜有倦飛禽
金錢滿地知誰惜醉卧蒼苔興獨深
　　　喜月林奉使回京師
他鄉大喜故人回塵抱相從一暫開芝宇三秋孤館夢
萍蹤萬里五雲偕北風興逸燕山酒皎月歌殘郭隗臺
宦海由來無定所老懐可奈濟川才
　　　海屋添籌夀尹金峰侍御太翁
關河迢遞思無窮落照蒼茫望未通金闕日淹周柱史
碧山雲老漢芝翁烟開青鳥揖金母籌徙滄溟禮木公
天澤年來更優渥紫泥黄閣下清風
　　　将旦鹽城作
忩外驚風颯五更敝衾時覺冽寒生乍囬旅夢聞殘鼓
倦寫新詞向短檠斜月半忩餘紙淡踈鐘㡬杵帶霜清
十年不為朝鷄擾今聽兒衙報曉聲
　　　夏日西莊
炎赫西來耽野芳古槐踈栁䕃茅堂破忩不阻南薫細
深院常涵宿霧凉茵枕清眠移白日柴門幽啓對滄浪
杖藜散歩平沙晚悽送鶺鴒淚萬行(時春泉/兄新逝)
　　　南忩晝卧
石牀偃仰趂南風忩落閒雲雪倚空一枕清凉三伏外
片時仙夢十洲中凌歊歌舞雲飛盡結綺繁華水自東
七尺㣲軀滄海上悠然情興老崆峒
　　　感蝗
六月飛蝗過目頻竒災何事苦斯民天空不斷囬風雪
隴際還驚蔽日塵倐作青娥摧緑野旋看赤土泣蒼旻
誰将無食悲生計秪有催租愁殺人
　　　次韻喜雨
阿香驅車海上來白雨跳波雲暗隤靈澤千峰潤枯槁
洪泉一息消氛埃荷喧戰劇明珠碎竹凈凉生寒玉堆
何幸蒼生迓天錫從開一噱一銜杯
　　　明川
晴碧横開灧灧春封姨乍息湛天真青㝠聚散孤雲影
白鳥微茫落日津烟破不知鎔鑑客月臨擬有弄珠人
清光不借銀河色瑩徹靈襟覺日新
　　　曉過章臺
曉霜驅馬過章臺弱栁依依門半開夢破巫山雲未散
香銷鴛被日初囬竹低護犬垂朱箔花落無人掃緑苔
滿眼烟花無限恨獨輸劉阮到天台
　　　簡吳興謝生
康樂清風費夢思敢題凡鳥到門時瑶華日仰今何暮
玉樹雲停迥未期半夜絲桐還自貯平生塵榻為誰私
碧忩看盡滄溟月寥落燕山濁酒巵
　　　雪中趨公
半夜紅燈踏雪行北風凛凛玉珂鳴貂裘被體故仍薄
羔酒衝寒力己輕千里辛勞成底事一官衰老笑㣲名
海邊茅屋何時返金鉔融融睡到明
　　　春夜不寐
金柝聲殘夜已深鴨爐香灺擁寒衾松根餘雪侵忩冷
竹杪頑雲接地隂坐乆虗堂春悄悄夢囬瑣闥夜沉沉
無眠不盡山城漏暗送啼鴻過北岑
　　　春曉水邊感興
曉䇿花驄傍水涯清光何限竟誰知平湖雨霽兼葭緑
曲㟁風柔楊栁垂烟渚鷗閒開逸興滄洲春晚負佳期
塵埃滿目空奔走衰倦應慚歸去遲
　　　次韻李南川覽趙氏山泉
啼歇鶯聲午閉關捲簾長晝看春山洞門花落憐風雨
石窟泉鳴訝珮環幽景不知辭組去紅塵空自羨人閒
相過聊對芳菲醉合釋羈懐頃刻間
　　　喜晴
封姨夜半驅黒雲羲和海上推朱輪氛埃淨洗碧天闊
物色清開𤣥圃新光景無涯輸老眼觴詩有興屬何人
迂踈夙媿抽簮末白首紅塵悞此身
　　　秋晚
孤城秋老欲黄昏扶杖閒堦踏蘚痕芳咀落英來砌畔
吟聽促織傍籬根㣲風病葉先投地斜日寒烟半在門
詩景滿庭人獨倚飛鴻送盡水南村
　　　寄酬陽信董光禄二首
燕山鴻鴈惜離羣二十餘年杳未聞緑野可能敦夙好
鳯城長憶醉宵分滄溟迢遞勞春夢嶺樹蒼茫送暮雲
白髪巳衰空桂結瓊枝何以慰清芬
碧筒銜鳯翠屏巖(勞山/巖名)青眼披雲白雪篇風雅曠聞金
石韻輝容宛覩玉堂仙東山乆亦從踈放西子那能鬭
媚妍醉裏揮毫何以報不成金錯意茫然
　　　送丘月林制闋還京
故人北上黄金臺烟花春暖滄溟隈荒山人逺不相送
仙塵望絶空徘徊十載朝廷慰如渴九天雨露欣重回
巖廊擬翼明聖績烟波一竿何快哉
　　　聞喜五詠
　　　　嘉靖乙丑二月念九日慎脩春捷來喜慰存
　　　　没因遥第其榮恩而五詠之用識草茅之溢
　　　　慶云
　　　飛報㨗音
癡兒謬附黄金榜阿祖今酬素日心六紀桂香承杏苑
十年雲路到瓊林禹門雷吼蛟龍化魏闕風飛海岱音
垂老不知天地報壮懐記取慎清勤
　　　臨軒䇿試
太平天子肅臨軒廣輯英賢慎采言金殿日明春晝永
翠簾烟捲御香翻鳯鸞際運鳴時盛豚犬傾愚答聖恩
野叟媿無今日訓早期董賈此迴論
　　　臚傳丹陛
瑞騰烟靄溢彤庭仙御旌幢拂曙星千載龍飛雲雨合
九宵綍下姓名馨黄金臺上天恩渥𤣥錫人間曉夢醒
濟濟鳯麟輝日月兒曹忝竊慶周寧
　　　宴賜瓊林
瓊林賜宴平生慕粲子何知此日榮玉斚碧桃窮日醉
宮花緑鬢裊烟輕恩光滄海三千里人在瑶臺十二城
遥想逢山歸路晚新郎簫鼔競相迎
　　　榮釋褐衣
褐衣本自草萊衣聖主登崇革賤㣲野水烟裾迥珮玉
雲山芝袖謝牙緋春風文炳於莬變化日儀瞻綵鳯飛
一介寵光何所報仲山衮補勉歸依
　　　十月初寒圍爐小飲
一壺春酒對紅爐十月初寒慰老夫雲影滿忩松影亂
雪花㸃地栁花鋪弄孫清夜歌唐句教子彤庭効禹謨
一枕遊仙歡賞後樓臺深處擬蓬壺
　　　掖邑張南溪老友以趙見亭侍御詩扇見遺用
　　　韻寄答二首
日攀危磴俯回溪遊賞清樽迥自攜花氣喜涵香靄榭
潮聲驚落矗雲堤修篁對酌風前舞好鳥窺人林外啼
醉裏狂歌閒裏卧簮裳回首是沙泥
衰翁無復志磻溪山海逍遥一杖攜尋話野僧春日寺
聽蟬髙栁夕陽堤閒情不遣花空落清賞曽教鳥自啼
遥向舊知揮醉筆休教翰苑鄙塵泥(趙侍御以/翰苑擢也)
　　　桐隂
瑶臺鬱鬱緑生寒淨掃莓苔坐自看日下平鋪金翡翠
月明齊上玉欄干來儀擬集丹山瑞戲翦休教紫禁殘
老我琴書孤樾下不知冠盖滿長安
　　　栁色
飜風弄日翠依依逐嵗春妍故不違映渚不隨流水去
臨岐常送玉騘歸臺城堤上無興廢陶令門前有是非
莫向笛聲怨憔悴好隨烟叟上魚磯
　　　竹韻
幽響蕭蕭隔座迴秋聲遥送楚湘來驚風滿院清如許
度靄閒窻静可猜瓊珮人歸明月下緑琴調合碧雲隈
髙齋剰有銜杯趣七子襟懐曠古開
　　　蕉聲
繁諠庭下卒難收風雨畨畨可自由朱箔不堪雲悄悄
緑窻無柰夜悠悠綺羅萃蔡驚初度金石琤鏘聽未休
獨倚珊瑚向殘漏不成蝴蝶惱荘周
　　　次韻髙雙泉翁登樓寫懐
雨霽烟蘿故故凉悠然塵外豈皇皇垂綸適慰依滄海
緤馬曽教度太行畫閣捲簾舒逺眺清泉煮茗潤枯腸
山人本自無多事酬倡新詩静裏忙
　　　慎修以夏曹郎出守維揚經年懐想間書來鬢
　　　漸生白因而感賦
庭教原來輔聖明十年燕闕又江城嗟予斜日青山暮
聞爾秋霜緑鬢生南鴈怪遲滄海信北堂莫慰綵衣情
遙知謇謇難為孝不遣書題老淚傾
　　　用韻丁丑除夕
衰老頭顱盡巳絲挑燈又送臘歸時心慵萬事慙予拙
骨隠餘酸秪自知倐去年華憐栢酒㡬迴春色向花期
𤣥修巳與靈龜合詎向人間一朶頥
　　　用韻書懐三首
紅塵回首笑牽絲正爾烟霞放浪時碧水青山如有待
好風良月屬相知侯封姜望今非望夀擬安期那可期
陶意琴尊從白首不将熊鳥作顛頥
髙節桐江慕一絲壮心苦惜暮年時隨珠夜擲多相訝
楚璞烟涵㡬見知碧栁自栽棲靖節朱絃欲奏失鍾期
危樓惟有滄溟月弄向清風一解頥
㝠搜太苦繹蛛絲得意酣歌向暮時花鳥閒情惟我適
松篁雅操更誰知名虚蝴蝶湏㬰夢身寄蜉蝣浩漫期
事變古今堪大笑悲絲何必淚交頥
　　　哭内弟髙介亭二首
　　　　介亭負俊才尹畿邑之豐潤以覲事殂京邸
　　　　聞訃哭之
一宿中宵隕帝京悲風飛訃過逢瀛傷心迢遞還疑夢
淚眼潺湲且未晴英采何歸空抱恨逺書猶在可堪情
芙蓉别館塵凡杳腸斷朱絃夜夜聲
英才何事委窮塵痛絶清時失鳯麟分桂有情憐帝子
種花遺惠哭丘民道旁説易期何夕地下修文是㡬春
獨倚東風一相弔知予滄海更何人
　　　戊寅新正四日雪中用唐韻一首
粉蝶驚春下短墻楊花早㸃鬢邊霜月明迥徹清虚府
帝澤先沾緑野堂穠李駭看初嵗艷枯槎猶借一時粧
園林是處生春色愁殺窮荒仗節郎
　　　已夘新正年登八袠家宴偶成
青眼明時八十春白頭竊擬渭濵人青藜不用扶衰骨
絳雪何須健老身凰鳯雙偕桃洞乆桂蘭疊見武陵新
神仙猶恐虚無迹歡㑹蓬瀛此更真
　　　次韻登城樓
苦悲塵市上髙樓老眼遥開天際頭絃管雲霄窮晝夜
海山今古幾風流汪洋萬里樽前興紫翠千重分外幽
一縱豪吟來勝概雅懐曽計末齡遒
　　　金井
小鋪金井碧粼粼瓊玉參差照眼新花落清防俗客至
苔生喜趂緑錢勻月明細浪聲沉夜雨霽如篩淨脱塵
醉向晚風從健倒摩挲驚汝莫相嗔
　　　七月十二夜
幾日煩襟暑不清天街此夕慰凉生翩翩華月隨潮上
靄靄青烟抱樹輕露下寒蛩悽四壁風前清漏杳孤城
秋堂欲問如何夜竹影依稀石徑横
　　　春山
學彎新月兩分明春靄連山淡欲盈入室纎蛾曽見嫉
隔墻横翠重關情王書不至雙規損黛色初勻八字輕
宛度清揚桃扇底怕教心捧更傾城
　　　秋波
翠湖初落熨晴波明媚秋生奈爾何金鴈月輝珠未穏
玉臺雲散鏡初磨霜紅宻意盈盈度銀浦幽情脉脉多
幾許清光無限恨姑蘇一瞬罷吳歌
　　　哭黄海野妹丈三首
可惜仙才黄海翁秋風星隕海山東驚人綵筆原無敵
直已清朝本至公湘水不歸蘭蕙老長沙弔去古今同
蒼生莫慰當年望横涕滂沱哭上穹
　　　逆前韻
有懐無路訴蒼穹泉下人間𣺌不同何日化歸華表鶴
千年腸斷石城公青山南卧心猶北白髪西沉我尚東
終日憶君君我棄空餘殘夢哭山翁
　　　錯前韻
暮景衰殘爾我同斷雲落日已辭公傷懐問疾虚青簡
無計招䰟向碧穹遼海燕山總春夢惠音良晤失佳翁
痛君洒盡平生淚淮水無情日夜東
　　　自傷二首
幻身千古盡凋殘是幾登仙幾湼槃迷境難開千眼相
衰顔誰駐九還丹晚來嵗月驚如擲老去情懐澹自酸
㝠造不須愁裏誤酒杯端合强追歡
同游漸損逝川波病體支離奈老何甲子已週仍有㡬
春秋過盛亦無多仙凡枘鑿終難合海岳沈迷豈易磨
學道未成雙鬢雪悠悠人事日蹉跎
　　　雪中偶書
瑤霙萬里逐風回漠漠窮隂冷不開野水氷連龍甲去
海山碧浸玉壺來八荒旋作殘年瑞三尺仍餘浩刼灰
獨倚老松醒醉眼平原不辨楚王臺
　　　人日觀雪
青靈乍喜布陽和滕六侵權恣意過漠漠彤雲昏日月
皚皚白晝失山河東風欲拂全無力宿莽初萌且奈何
老眼仰天開一粲飜飛看作撲燈蛾
　　　雪中潘邊二老見枉夜歸有懐
黯黯山城暮雪天幽軒解榻集英賢蓬雲寒度潘邠老
竹靄清延邊孝先暖玉醲醺醒紫茗博山香散拂朱絃
情瀾未竭仙舟放無影月中人不眠
　　　首夏雨後曉起
列缺奔雲裂海山夜闌雨歇曉開關修篁睡鶴寒烟紫
小院無人細草斑啼鳥不來詩興寂落花飛盡酒杯閒
蒼苔滿地抱孤悶獨眺滄溟縹𣺌間
　　　和穆少春前賜詩扇二首
踈狂取笑草鳴蟲豈為幽蘭播遠風曽媿鯉庭無異教
悞将䑕璞試良工玉堂綵筆馳聲乆丹桂青雲奕世雄
池上鳯毛今不爽海人休説郢人同
書翰忘辛擬蓼蟲酒酣隨意灑清風脂鉛不識慚愚婦
剞劂無能媿拙工孫廏飛黄來藻鑑薛函結緑際豪雄
𤣥珠未必遺滄海此日何堪象罔同
　　　和穆少春後賜詩扇二首
翰墨齊紈謝鮑才龍門迢遞恨難裁銀盤爛自滄溟吐
錦綺新從蜀水來白髪可能承玉唾清風猶慊滌煩埃
神交徒爾侵衰暮却幸兒曹侍酒杯
抱甕忘機老漢隂詩從鳯沼忽驚心孤髙莫和陽春曲
千載俄聞大雅音武庫乍開寒凜凜文虹遙射影沉沉
詩豪適快明時覩悔爇猩毫自不禁
　
　
　海壑吟稿巻五
欽定四庫全書
　海壑吟稿卷六
　　　　　　　　　　　　明　趙完璧　撰
　　三言
　　　五雜組
五雜組宮姝色徃復還歌換拍不得已東方白
五雜組便佞口徃復還豺虎走不得已中散酒
　　四言
　　　翟家嘴道中
髙山嶄巖氷溪沍結北風凜如同雲雨雪太荒隂烟飛
鳥欲絶僕夫怳然征車未輟前途何依想望天闕愴彼
東溟我心已折
　　　過西巖寺山
陟彼東巘寒雲蒼蒼驅我軒車險阻且長猿猴我戯虎
豹我當氷雪蔽途顧望斜陽左攀雙輈右慫干将奮然
萬里以趨康荘
　　五言絶句
　　　髙玉翁左史見枉用韻賦簡五首
夜堂酣若下春豆薦王餘酒興䦨珊後乘龍過太虛
　　　其二
孤雲棄朱祓五栁謝金魚蕭散風塵外相將慰索居
　　　其三
山鳥避人飛丘林遯自肥不縁黄鶴度盡日鎖烟扉
　　　其四
春殘兼暮景志協怨離居處處堪乗興時時有報書
　　　其五
南極星飛彩東溟月漸西青藜扶去晚伴影度雲溪
　　　感物二首
欲繫日沉彩欲障水湍流東西不我與耿耿心獨憂
嗟嗟三閭子不復得懐王早以蕙蘭悞豈虞蕭艾香
　　　春閒四首
曦射忩烟破風飄花露寒鶯聲清夢覺春色獨凭欄
　　　其二
鶯囀玉笙細苔涵碧錦滋楊花春欲暮睡起和陶詩
　　　其三
寂寂閒庭静離離春草生朱簾白日永空復落花情
　　　其四
春隂山館閒雲静松花老玉琴寂不調清觴為誰倒
　　　早春有感
東風吹老鬢衰槁漸成銀不及閒庭草年年緑意新
　　　草露
漙漙草上露珠璣明日華豈不照青眼湏㬰良可嗟
　　　鹽城獨坐
獨坐淮南邑經年不可禁囊琴望秋浦對曰又西沉
　　　感朝雨
昨夜衆星列今朝雨不絶天時無定期人情那可説
　　　有感
早有看花興烟雲竟不開每當花時節腸斷幾千迴
　　　鬢上偶見一白
鬢上一莖雪眼中一㸃血萬事竟蹉跎難教心似鐵
　　　寳應湖漁舟
湖天一葉舟舉網此生謀幾許風波惡艱危不自由
　　　小箑芙蓉圖
幽石結靈根繁華不相識仙姿媚晚秋金屋無顔色
　　六言
　　　秋夜
凉月叫殘蟋蟀西風落盡梧桐滿耳秋聲不寐寂寥延
佇庭中
　　　春日
㣲雨洗明苔色暖風吹破桃花竹裏酒醒無事徘徊春
日西斜
　　　宿静寧州
踈竹半忩横影濃霜滿院飛花夢破燒殘紅蠟更䦨冷
墜金蟆
　　　晩遊温玉齋官邸亭臺
幽境亭虚緑䕃良宵花落青燈殘月蒼蒼人去斷雲夢
寐武陵
醒眼楚臺烟月推襟晉代風流中夜燒殘絳蠟孤城唱
徹銀籌
　　七言
　　　雨曉看菊
向曉踈籬看菊黄夜來㣲雨沐新粧西風好待吹雲霽
合送清香到玉堂
　　　對菊小飲
小徑黄花艷艷開晚風時有異香來長楊紅粉知多少
爭似年年照酒杯
　　　青州道中觀古塜
荒塜纍纍春草青行人指㸃未分明英雄寂寞前朝跡
落日東風恨未平
　　　道遇寒食憶宋之問馬上逢寒食句五咏其韻
鞦韆女兒桃李下栁外行人駐征馬驕馬嘶風桃李香
愁人落日雲平野
東風浩浩吹平曠紅淚紛紛號塚上滿地梨花春又來
松楸海上悽行况
荒村寒食雨濛濛栁拂嬌青桃欲紅山館留連聊把酒
佳時塵世苦難逢
雲外烏衣怯曉寒花間杜宇泣春殘冷風踈雨行不得
南陌清光自可嘆
小雨清明烟火熄寒茶冷酒強飲食雲冥家遠野草青
盡日相逢不相識
　　　山猿竊桃圖
佳實祗應酬國士緑香翻為野猿探不縁便捷先偷眼
自是山翁午夢酣
　　　觀泉圖
懸泉髙挹九天迴雪瀑虹飛塵抱開合笑狥名徒洗耳
灑然何似洗心來
　　　琵琶寫怨圖
紅顔共䇿息金戈淚落哀絃奈若何昨夜單于氊帳底
分明猶説漢山河
　　　紅葉題情圖
潺潺御水出重關空復題紅信不還薄命誰云秋葉似
爭如隨水到人間
　　　夜聞琵琶
何處琵琶向月明粉墻低度晚風清夜深多少王嬙怨
寥落江州恨未平
　　　次韻野居
滄溪遶屋野人家風静門閒鳥篆沙清夢乍回春晝永
黄鸝啼上碧桃花
　　　次韻春日感懐
朱箔㣲風燕子斜江山紅緑總春華酒酣偶作懵騰睡
夢醒飄零幾樹花
　　　次韻答張當軒節判
白晝樓臺空對酒朱簾烟雨獨看花瑶華慰我惟平子
祗恐春深早及𤓰
一枝春色自應憐羞向東風鬬媚妍可恨少陵寥落乆
無人驅馬過寒川
　　　秋閨思
西風凄凄木葉下凉月皎皎抱君思思君見君一相慰
夢回不如無夢時
　　　次韻宮詞五首
宮栁垂垂露欲黄西風吹冷妾衣裳妾身宮栁難相似
咫尺東風入建章
昭陽殿裏醉陽春歌管風來夜夜新錯向臺前怨顔色
施恩承寵不由人
踈鐘夜半過長楊歌舞争能得帝王書巻筆牀何所益
當年悔不事宮商
聞道仙幢下九垓是誰巧引羯車回慇懃學挿朱扉竹
又恐君王緩歩來
中使開扄曉一通雲車傳駐上陽宮黄鶯喚醒殘春夢
獨對東風惜落紅
　　　塞下曲
萬里胡天一寳刀霜風透骨不知勞壮心豈為封侯賞
不遣旄頭傍夜髙
　　　次韻古城
陳迹興懐空野芳賢愚千載總亡羊牧兒不解丘墟恨
横竹秋風弄夕陽
　　　攜琴小圖
滿天秋色月明中散歩石梁趂晚風是處寒蛩縱繁響
乾坤無地理絲桐
　　　次韻趙松雪胡馬圖
俊逸風流帝室人素衣無計染燕塵畫來胡馬千年在
遺恨中原要認真
　　　次韻王嬙出塞圖
昨夜燈前舊守宫朝來零落向胡風無縁紅粉違明主
錯恨黄金買畫工
　　　冬日過崔侍郎墓
殘麟蕭索半梅開潮咽悲風萬古哀金盌玉魚猶地下
行人誰謁侍郎來
　　　次韻雪夜
侯門燈火尚遲眠酒美歌樓别是天却有鐵衣三十萬
誰憐徹骨冷屯邊
　　　風流太守
風流太守飲西家纔自東家日已斜樂意未央夜未曙
不知門外雪飛花
　　　讀朱淑貞弔林和靖二絶因用韻偶成
婺女躔分處士星楚波宋焰有餘清何縁紅粉孤山弔
技癢千名豈令名
十二欄干腸斷時鸞凰失意却縁詩不將化石心應老
猶向詩人弔古祠
　　　用韻京邸春夜感懐
寂寂松忩凉月斜客身何事滯京華青燈落盡愁無盡
酒美燕山不是家
　　　坐對楊花
何處楊花小院輕捲簾孤坐午風清一春寥落江南夢
腸斷吳姬勸客情
　　　都城聞西郊閲武
金郊月落促戰鼔壮士喊聲怒如虎将臺百尺髙入雲
北風寒透将軍股
　　　月夜㑹寧縣道中
半天𤣥靄浮沙漠萬里荒山接草萊千古嬋娟恒此度
不堪人自海邊來
　　　次韻鴿山晚釣
一片閒心繫野藤羈人紫翠遶千層孤雲小艇迷春夢
月滿寒灘未起罾
　　　感懐
六十餘齡羈海頭山川遠興恨難酬龍鍾鶴髪心猶壮
日逐白雲天際遊
　　　春夜
深院鞦韆兒女情桃花香暖月華清碧窓夢破啼鴉散
楊栁風前笑語聲
　　　鹽城初夏雨中誦不知春去幾多時紗忩幾㸃
　　　黄梅雨之句用賦十四首
雨中紅瘦空肥緑强把餘香留寸曲酒酣陡覺壮前春
為問來春還勝不
寂寥粉署少相知㣲雨霏霏織暮絲惆悵故山飛客夢
不堪楊栁喚鶯兒
芳菲零落已殘春可惜韶華客邸身清吏戒嚴孺子事
旋将狂叟作羈人
紅芳夢裏謝春歸白髪天涯仍醉去瞢騰幾日未開簾
莓苔緑遍閒吟處
齷齪之畏何首尾七十餘齡知有幾賞心莫問春去來
秉燭風流自英偉
雨落殘紅曉更多留春不住柰春何春來莫遣傷春後
幾度春歸兩鬢皤
正是桑榆陶寫時客中絲竹媿羲之淮南四月風和雨
盡日垂簾獨賦詩
異鄉紅紫老春華故國芳時不在家柰爾青青數竿竹
天涯風雨伴忩紗
連朝風雨度滄江接地烟雲暗海邦王事沈郎仙棹迥
白頭半夜倚寒忩
踈雨冷風暮復朝翠林紅萼知餘幾十二闌干無限情
錦囊清晝閒焦尾
兒役王程我拘檢官衙雨漬重門掩淼圍湖水緑千重
不見蓬山青一㸃
别将鼔吹慰詩腸斗酒芳柑傍海棠調得玉笙無覔處
青烟低度小䵩黄
楚天四月熟黄梅雲雨年年㑹早來日夜不堪江上客
寂寥惟有掌中杯
酒醒蕭索桃花塢雲冷玉屏詩思苦楊栁風清燕子低
幽軒簾捲黄昏雨
　　　古意
飛夢依郎不可招郎音杳杳妾寥寥思郎不見郎帆在
日日門前送暮潮
　　　鶴林玉露紀王荆公晚歸鍾山放魚詩或因刺
　　　一絶余亦效次
相業當年負讀書一畨新法太迂踈蒼生望絶公孫恵
何事終山學放魚
　　　七月十四日觀虹
半天雲雨半天晴雌蜺連蜷斜照明莫自巫陽歸意倦
晚拖腰帶背人横
　　　曉起小雨落花滿地感賦
小雨亷纎曉意寒捲簾秋色落花殘無情一夜風吹盡
可柰多情滿地看
　　　丁夘鹽城九日
江峰迢遞獨登臺滿眼黄花暫舉杯兩度重陽歸未得
秋風千里望鄉來
　　　問僮
碧紗離離清影開青僮掃花來玉堦隔忩朝朝數相問
隂晴一夕不易猜
　　　春殘漫書
啼殘野鳥春歸去開遍好花人不知向曉髙堂對青鏡
蕭騷惟見鬢邊絲
　　　翫庭前風竹戯書
㛹娟細竹玉玲瓏嫋嫋纎腰不耐風誰遣楚宮如意舞
婆娑對酒日西東
　　　次韻李亨菴辛夷花
惆悵春殘盡日中新詞欲寫倦柔風珠璣不逐猩毫落
意匠悠悠鑄未工
閱來承寵若為容倦寫蛾眉獨倚風滿目楊花心緒亂
彷他桃李不言中
　　　鹽城官署對葵
偉幹穠妍冒雨華粉墻摇曳晩風斜黄昏小院無人見
孤負年芳獨自嗟
　　　雨夜
城頭落日雲重重倦吏閉門睡正濃雷雨滿天來半夜
定知海上起蟠龍
　　　翟家嘴感懐
老妻海上腸應斷弱子河西淚滿襟獨向關山對明月
離懐三處總傷心
　　　春日即事四首
滿庭芳意緑茸茸獨向瑤臺歩晩風一片殘紅飛翠蘚
可憐春色寂寥中
一聲兩聲山鳥啼三日五日春雨凄柴門暗鎖栁花碧
閒館無人醉似泥
松篠隨風如意舞石牀雜蘚五色組悠然醉卧了不關
一夢落盡桃花雨
脩竹㛹娟塵外幽蒼苔滿地落花浮青藜散步東風軟
無箇軒乗無箇愁
　　　睡起
寂寂清軒老病身閒情無頼寫無因日長飜為琴書累
恰度華胥意興新
　　　劉春臺太守州治有大觀天日近雄勝海山連
　　　之聫因十詠其韻簡上
䕫契唐虞值良㑹熈熈四海春無外酒酣欲作太平歌
吷然劍首乾坤大
海國熊軺一縱觀凋殘此日際劉寛東風到處蘇春槁
紅樹啼鶯物色歡
聖明側席苦遴賢卓老東來慰所天籬落不驚明夜月
桑麻無事鎖春烟
焦枯潤溥商家霖凝沍欣宜盾之日岐陽曠矣三千秋
青荒赤子今寧一
天地爾我元相近四知今古欽髙韻何物猶煩暮夜辭
私門争似無人問
風流儒雅慕豪雄勲業文章海岱空天地無私人似約
仲舒端合到天東
癯自從肥窺戰勝清操氷玉呈孤瑩負義封侯自烈然
塵埃詎為如鈎應
廬陵太守來東海政和化美春常在慣尋山水積英賢
朱絃欲奏朱顔改
龔黄芳譽重如山可慕當年不可攀銀筆恨無今日傳
循良猶在口碑間
散逸雲林彷恵連佐時全仗廟廊賢閉門不解當時務
只合教兒讀諌篇
　　　次韻髙侍郎鵓鴿山
百年幽癖向烟霞海岳茫茫日已斜開老蘋花秋浦静
野鷗來往水邊沙
　　　次韻東山樵逕
謝組樵雲白髪餘閲來塵世合幽居蕭然一逕林巒外
未必人心似坦如
　　　栢䦨将軍廟
　　　　俗傳将軍戰韓信敗死廟於此
将軍身自舊周來大義還當仔細裁禦漢秪知今日死
帝秦已遣後人哀
　　　落日二首
碧簟凉生愜日斜胭脂飛滿玉堦花幽閒簾捲汀烟紫
遙送輕鷗過海涯
古木隂隂獨據牀㣲風颯颯暗生凉餘酣清眺暮雲盡
萬㸃碧山秋興長
　　　金身范蠡
報國忠良義自深幾㣲早已見君心金身却恨功成去
不去終難保似金
　　　雪
朔吹飄飄雪滿城瓊飛月瑩眼中明君看千古興亡迹
謝館袁門一様平
　　　乆雨新晴小歩
雲雨連朝不下堂新晴小歩翫庭芳莓苔為我開清興
是處氤氲翡翠光
　　　瓶中花
清秋紅翠浸氷壺浪遣人誇絶世無壮志肯教摧寸草
長松古栢擬身圖
　　　閱閻鐸斮脛河之作用韻感賦
當年斮脛劇相看股慄行人阻曉湍莫笑行人行不得
不知天步已艱難
　　　獨酌
緑酒金樽花正開閒庭白日好風來樽中酒盡還沽得
花落明朝可易迴
　　　正月九日夢與春泉先兄凭欄看花賦詩覺來
　　　記首二句續補一絶
日暖風清花正開雕欄雙倚共徘徊春忩夢破夜沉寂
浙瀝寒聲竹裏來
　　　癸酉次韻新春試筆十首酬友人
綵筆氷消試早春墨花香暖暗薫人媿無珠玉篇篇瑩
却有龍蛇字字真
玉函暖透碧泓春猩頴鸞箋更可人掃去忽驚風雨落
右軍瀟灑自清真
揮毫不敢和陽春逸少休論北面人但使醉中常作客
有神詞賦却怡真
蕭蕭短髪又經春萬事峥嶸屬後人惟有中書不終老
漫憑哦句寫天真
七十髙齡又始春衰延愧過魯儒人一生詞翰空成拙
曽悟𤣥關三昧真
筆陣珍傳幾百春杜家詩法要驚人年來漫興揮毫處
草草花箋不用真
大夢悠悠幾許春浮生不悟古今人酣觴髙詠暫須樂
蕉鹿從來認未真
風軟晴開碧海春日長暖惬白頭人風流對客揮毫處
何用蓬山漫訪真
紫極恩光萬里春觴詩歡賞百年人木公金母知何許
雙夀重逢此樂真(時叨膺寵命鄉人有/雙夀重封之慶故云)
揮灑憑誰共好春青雲何幸挹詩人十分佳句凝清聽
大厯風流亦迫真
　　　聞蟬
清響踈桐向夕流年年一度使人愁白頭已盡驚如雪
又被催人鼓缶遊
　
　
　
　
　
　
　
　海壑吟稿巻六
欽定四庫全書
　海壑吟稿巻七
　　　　　　　　　　　　明　趙完璧　撰
　　賦
　　　寒宵賦
海壑子讀書冬夜長宵沉沉凝寒凛如撫此窮隂悵然
不寐是用有作辭曰顓頊司御兮移𤣥貞黒帝渙號兮
趣朱明悲泉沉暉兮野靄㝠駟宿耿耿兮流長空素蟾
碾碧兮寒光清青娥肅征兮鴛瓦氷蒼旻迥而星垂枯
梢號而聲悲大河伏濤兮凝璐連輝温泉封凍兮瑶華
瑩璀萬動闃寂兮清廟進假其何諠廣莫揚吹兮轅門
號令之戒嚴寒雲㝠㝠兮鴻鴈哀而流連黄竹蕭蕭兮
𤣥鶴警而鳴旋松杉隕兮欄檻冷而凄然皜梅粲兮掩
寒紗而晚姢悵銅龍之煞絶兮銀籌淹息霜堞之笳奏
兮魚柝杳以聲殘軒楯沉菽兮朱箔翩重扉幽扃兮疏
房寒獸火無光兮嘘之不燃蘭燈冷青兮素膏凝盤抱
雲和兮繩絶攬氷紈兮綿折龍涎熄兮芬滅鳳團委兮
烟歇紅絲氷兮𤣥結猩頴强兮摧缺悲暮節之隆嚴嗟
衆處之曠别乃有貴奢兮搆羅綺於雲霄暄蒸融融兮
䕶絶域之重貂沉檀耀庭兮鬱攸而香飄龍燭熒煌兮
星分而紅揺翠雉明兮襲錦袍據熊虎兮崇且髙烹胎
胹膰兮肥甘充庖醇醪茢美兮紫霞春饒素霓迴旋兮
舞纎腰貝齒聲琅兮遏雲遥瓊嶽頽兮紫綃金鈿落兮
娥媌鴛被浮蘭兮恍巫陽之魂交金鉔暖薫兮惕永漏
之易消淫約懸絶兮竟罔知此寒宵悲風發兮情自如
而陶陶若彼塞戎之宵征兮慘邊聲而泗流關山迥絶
兮望故土於中州負濃霜之重鎧兮寒徹骨而驅遒衝
朔漠之驚沙兮月黯淡而雲愁孤臣萬里兮海天沉沉
鳳城云逺兮銀漢無垠時易逝而嵗晩兮憂忡如焚愴
遐荒之逆斥兮耿長夜而慮深愁思婦於雲屏兮心已
摧氷珊瑚之絳漬兮腸終夕而九迴幽思沉以繚紆兮
逰蛛絲於天隈合歡餘寒以輾轉兮金壺如海而鍾哀
逰子未返兮天涯淪落羈館岑寥兮悵戍烟之殘角孤
燈落而愁絶兮蝶悠揚而逺脫載夙興以行邁兮抱離
懷之忉怛驅𣺌茫兮寂雞聲之咿喔陟崇巔兮俯荒原
而曠濶霜風凛其被面兮嗟敝裘之凉薄氷溪皓膠以
迷途兮情惻楚其如割㷀獨無眠兮哀生寒廬爐無宿
燼兮惡裳無􁀙一飽無時兮凛切飢癯妻孥坐對兮相
泣以吁冀今夕之昧旦兮傷來夕之何殊胡為終此嵗
寒兮仰蒼穹其疇蘇皇天運化兮無私於好惡四時平
分兮豈以斯人而輟其凝冱推有生之厚薄兮允𤣥機
之攸賦感逆順之相遭兮憂樂安於所寓貴不可以擬
賤兮貧與富之有數神祇無以辭其憾兮博濟為聖賢
所懼但造命惟人兮我心皇皇仰燮理之任重兮惕此
寒凉闢寢門而假寐兮趨火城之煌煌立雙闕之殘月
兮霏裳履之滿霜啓九重以匡不逮兮吐瑶墀之雞香
格君於仁聖兮沛天徳以懷萬邦裘帽釋兮三軍挾纊
而相忘雪宫同樂兮胥肉帛而有常夫無外曠兮内無
怨女之徬徨彼四方之人兮孰不期温飽而我望苦凍
餒之無聞兮靄和氣而洋洋寒暑有代謝兮春暉煦而
悠長固君相之能事兮又安危關運化之否昌坐喟嘆
而漫漫兮其誰待旦汲汲於廟廊顧兹寒微兮何以𢎞
被抱此區區兮暢回春之溥及淑氣敷以遐征兮罄寰
宇而俱立偕物我而悠然兮慰是夜之悒悒
　　帳詞
　　　為儒學師生送童貞菴太守入覲帳詞(并引/)
伏以圖靈啓秘㝠陶瑞世之賢方夏崇勲昭仰御天之
睿故荒陬無久否㑹際貞良而善治有竒馨協欽隆渥
恭惟(某/)官炎鄉鴻筆羅渚仙才逸韻松颷冲懷桐月抱
千古江山之秀擅一時文藻之宗錦捷秋風回首龍超
萬蟻桂探寒窟揚眉虹貫九霄青錢遴慎於玉堂鶚飜
易水赤邑寄専於墨綬驥展湘雲三禩政成江城花暖
一遷福賚海國星高楚去而見思夢澤草長迷望齊來
而嗟暮蓬瀛雨足騰歡徳化洽於渤匯豚魚畢信恩光
流於原野草木均輝王風返而恬熙醉慊村烟桑柘文
澤深而汪濊光生璧水桃花吾道孤旌金章企慕斯文
正印玉笋聯翩幸傾圮之經營逺鑒麥葵揺蕩荷清寒
之矜恤曽聞苜蓿䦨干秋鳳獨翔已慰吹嘘天上春龍
旅應還期輔翼江濆五馬騁而恪詣宸楓三鱣違而嬋
媛岐柳簾霏雞舌御屏題漢循良珮轉螭頭帝室延周
篤棐沐無涯之天寵喜溢滄溟睽不世之邦侯情含翠
岱晚山殘雪寒侵緑蟻芳樽古道酸風吹斷驪駒清詠
冠裳郁郁絃管嘈嘈長憶天東短歌水右
　　　詞曰
山館翠雲寒曉色新霽古木含風捲濤細川長烟𣺌情
思啼鴻聲裏文翁金闕去留無計　孤鶴霜明七絃錦
秘五袴清歌溢流徵玻璃紅凸相送紫霄凌厲鳳池調
舜鼎匡明世
　　　　　右調感皇恩
　　　為膠庠師生贈高時齋節推署州代還帳詞
伏以竒器奮乎風雲留思徵淑庶情昭於日月協美揚
焆道直天機淳元未泯聲芳人紀悠邈奚涯恭惟(某官/)
髙風周甸雅望秦川華峙英靈渭波精秀瑞岐陽之鳳
鳥産自名家窮太后之龍圖紹由先世橋昂碧落未當
世而擬後逹人桂占青雲訝鳴時而輝前繼美蚤圖九
萬簸擊南溟晚慰黔黎銓榮上國明弼宸極緬尋鳥喙
之芳使伴寒星遥徙爽鳩之域慶烏巢於春樹沉鬼哭
於夜臺刑訖於措刑清息庭前鼓吹訟服於無訟赤違
水面波濤忽吏渙膠西黄章生緑幸旌移掖北腐草回
春寒谷恩光良慊自天之隕窮簷膏澤式占時雨之私
栩春夢於華胥鶯花暢化悲晚來於青壤溝壑騰歡消
䑕狗之妖蹤朗月清澄墟落屏豺狼之奸跡震霆烈赫
山川赤子如傷豈云青眼丹心似水莫探𤣥淵洞寸照
於水晶青焰炯玉荷之影涵萬機於藻鑒明湖流桂魄
之光貞操垂晩節霜筠義概凜平生氷蘖宦海波而砥
柱恥繫商帆世道溷而日新諱言阿堵風流儒雅攸欽
璧水詞宗夷易温恭悚企窮陬道範青衿挹采宛在春
風白面承休坐醺醇醴雨露忘情於桃李雲霄垂意於
蓬茅有代及𤓰旌斾遥遥天上含情折柳稱觴悚悚溪
邊復嵗月之㡬何五雲髙翥慨烟花之縹緲萬井疇依
草凝望以連青不盡矗雲離恨桃無言而含紫聊将落
日歌喉回首巖霏縈撁别緒斷魂鶯語屬和遺音
　　　詞曰
郵亭沉月正杜宇送春時節淡靄連山柔風捲陌滿目
楊花飛雪人渡溪橋晴渌斾裊碧山遼絶無可柰借野
花啼鳥留觴英烈　傷别難忘處三月彌旌恵政人人
恱絃誦春長桑麻雨足方信海波恬滅何意孤城甫慰
尋逺三秦豪傑便指日向烏臺青瑣傅霖望切
　　　　　右調喜遷鶯
　　　為鄉耆賀戈雨溪榮膺嘉奨帳詞(并引/)
伏以靈鳳徵祥羲馭光華海岱應龍神化豐隆靉靆山
川故英雄奮明聖之期幸世道際亨嘉之運恭惟(某官/)
燕冀休靈古今俊彦深沉令徳慷慨高風逸韻稟自天
陶冲氣含於特秀襟懷璞玉唾𠻳明珠蚤捷蜚聲載燿
龍光於雲漢重輝接武旁昭瑞彩於虹霓鐘鼎之業合
羡夫家傳儒雅之風争誇乎世繼忽宣綸於北極式贈
馬於東州旌斾揚休枯槁樂陽和之候閭閻動色顛連
仰怙恃之秋邇清光而巖電奪睛探幽格而松風遺響
抗鴻鵠之志擬迹循良潔氷雪之操乃心民社清才實
學君子攸欽純化義風匹夫胥慶禁奸不遺於毫髮馭
黠果震夫豺貍仁恩與造化争流靈威共雷霆齊軌邇
遐春盎政教雲行海國日長乍識華胥懿景村扃夕静
頓回太古醇風温温乎豐嵗瑛清時可愛粲粲然荒年
穀赤子所天亷班胡氏父子以天語流光勲繼董生南
北之鄉評有在偉績茂昭於海域芳聲丕著於霜臺春
日生輝驟䝉嘉奨秋風播譽竟復重褒甫期年而治効
垂成未半載而恩榮荐至某等揖英賢之令範已踰白
頭接錫命之寵光倐經青眼不勝歡躍競笳鼔以相迎
奚啻聲音聊謳歌以敬夀心慚芹曝調謝宫商
　　　詞曰
霜樹蜚紅烟峯凝翠雲齊秋晩揺落羣芳操持暮節方
見籬英艷西風遥逐陽鴻征曉報到天恩重衍慶仁聲
薄海窮山共欣夙懷今展　琰譽播青珣名馳兖空自
芳傳殘簡垂老躬逢清朝良吏無負虞湯選綵鸞枳棘
飛黄庭際應是不堪狹淺行看取秉鈞異寵沛霖溥演
　　　　　右調永遇樂
　　　為千户所賀楊子承千兵完戎朝奨帳詞(并引/)
竊以眀聖神機旌淑恒先於厲世豪雄効節臨戎豈憚
於捐身恭惟(某官/)将軍胄子閥室俊人魁梧殊標端凝
令範耿青年之義概正氣自天矢赤日之貞操壮心畫
地八陣窮勞夢寐六韜紹邃宫庭申渙號之嚴兒戯豈
沿陋迹本知權之善父書不滯陳言表海嶽之瑞靈慶
風雲之猛士掄精夏府開基之華典重輝鎮肅遐陬禠
魄之威聲四達建牙吹角寂不聞諠拔劒登壇强無與
敵茂瀛壖之春草曾教戎馬長嘶澄淮海之滄波坐致
鯨鯢永滅錦袍飜細柳康堵編氓鏐帶緩生花傾心儒
雅佐政播霜臺之譽攝屯貽寒士之恩兩簡提兵躍然
千里十年就煉惕爾萬全際國家悠久之隆飾部伍凋
殘之弊推心置腹勞思自過吮含協苦分甘布恵頻空
儲蓄貔貅争奮思兼報帥以報君葵藿紓忱誠非愛身
以愛國指龍沙而禦侮迥熄狼烽旋鳳闕以趨勞靈成
雀賀旌麾攸向績用倐登嵗月雖淹人咸恐後閱師而
稱耗方殷當國憂虞離次者無聞獨美元戎紀律累黄
金之腆賚莫稱丹𠂻慰紫極之温綸式驚青眼𤣥朔遥
而飛檄青海𣺌以騰歡瓊醖充罍銀漢潤分恩渥天機
遺錦綵雲蔚映仙葩沸金鼓之喧闐暢融梅雪萃人文
之炳朗喜合春陽末忝葭莩曠見乗龍異寵秪承豪彦
慚無躍虎英詞一闋清歌千鐘釂飲聊傾肝膈不解宫
商
　　　詞曰
翠巖碧海春初麗忽下綵鸞烟際玉闕布天恩鳳閣褒
忠義生色煥山城芳譽飛迢遞　總只為赤心丹陛况
早遇英主明世家散萬金身餘一劍喜有戮力三軍鋭
寵擬玉關封看取金章繫
　　　　　右調憶帝京
　　表
　　　擬上元觀燈賜宴輔臣謝表
某年某月某日臣等䝉賜觀燈與宴稱謝者桂魄騰光
薄海仰初春之象華燈煥彩九天瞻聯璧之輝既醉太
平何勝感荷臣等歡忭歡忭頓首頓首竊以天地交泰
一元轉造化之機君相協和萬古慶明良之遇故貳室
謙光乎唐帝而金臺賢譽乎燕昭火戯驪山奚取深閨
之笑酒通淇水終貽烈焰之災南國臨春永嗟沉湎西
風汾水徒自悲歌迺者候運青宫大地浹陽和之氣既
而影盈玉闕鈞天昭皎潔之晶祈太乙於初元一燈破
暗演炎劉之故事㡬夜揺紅烟雲斂而明月逐人簫鼓
沸而暗塵隨馬宫城焜燿閭巷謳歌六鰲駕海上之山
樂偕百姓雙鳳扶雲中之輦清暇萬機炬爛仙臺何幸
微臣縱目風傳天樂渥䝉御宴稱觴允賢聖之高情實
康平之樂事寒酸至願今古難逢兹遇皇帝陛下徳擬
乾元明侔離照恩澤及物炳朗燭奸暢仁風而遐邇皆
春被光華而隠顯畢逹三冬陋巷蚤䝉分暖杏林十載
短檠頓致揚輝奎閣春臺謝調元之善玉燭負屯膏之
愆甫奮幽微欲竭平生糟粕晉觀燈火輒施不世几筵
珮轉彤庭眼開蓬島香飄桂宇夢入華胥誰家對月能
閒而叨與鳯城之寵何處聞燈不看而曠瞻龍燭之竒
紫府星輝藜影駭飜仙界絳臺風静蓮光幻逸神工月
闕奪睛琉璃炳瑩瑶池高㑹龍虎優㳺煥􁘜醁於霞觴
明及肝肺照珍竒於玉案暖入腹心簮笏燦銀缸冠纓
豈遺纎手綺羅飛寶鏡瑛盤追笑含桃分黄柑於九霄
罄白獸於一夕相遭道合期於不醉無歸從事軍嚴志
在有懷必吐九重春色共翬仙桃永夜漏聲晩催銀箭
飽飫皇仁而益足沉酣聖化以何知兢兢周誥之中洩
洩堯天之下融查滓於親炙奚啻秋陽蕩邪穢於相酬
豈云江漢東風吹酒旋看銀海初醒凉月伴人清到玉
堂不寐身歸天上而常自光明夢想樽前而乃心麯蘖
臣等昏昧不足以圖報稱潦倒曾可以効勤勞徒抱區
區有懷耿耿伏願有象太平偕此春而永泰無疆福夀
並斯月而恒盈演膏澤於幽隂煥文章於昭灼養賢以
圖天下用繼權輿渙居以賚國中不獨盤樂則聖治清
明而夜户不閉民心和暢而鳬鷖可歌矣臣等無任瞻
天仰聖激切屏營之至謹奉表稱謝以聞
　　　擬夏日賜扇羣臣謝表
某年某月某日䝉賜臣等以扇者湘筠破玉黄封隕自
九天蜀繭浮香墨跡題當五月草茅增氣閭巷生光巽
命猥頒賁恩仰荷臣等惶恐惶恐頓首頓首竊以八風
吹嘘匪鼓舞無以育羣品一元槖籥非凉冷罔以濟至
仁故廓寰宇之妖氛回颷動地而除酷炎之溽暑清商
滿林此吾人仰披拂而豁如因大造以呼吸而咸若也
乃者日貞曜於鶉首律遷度於林鍾祝融鞭赤雲之龍
羲和典陽烏之馭温風翕以辰至星火燦以昏中處凉
臺而有鬱蒸之煩浴寒水而嗟爍爛之慘聖王體好生
之徳歌薫五絃哲人妙制器之宜來風一扇以形軋氣
黙契𤣥機用上禮賢風髙前古盖始為者固有莫既之
恵况分布者尤為不世之恩銅柱逼人慨殘酷於萬古
雄風適已恨誇誕於一時夜色撲畫屏之螢宫闈䙝用
秋光致素紈之詠篋笥深藏歌徹桃花醉裏不知炎灼
舞殘白羽閒中獨翫飄揚緇塵染素於九衢清風安在
束帶發狂於庶府明月何歸曾無蘇下以輕颸豈有假
人以便箑王風因之而掃地􁀙焰於是為薫天何幸微
臣驟䝉珍賜百工至願千載竒逢兹盖伏遇皇帝陛下
古直徳健質素性成妙開闔之天機四方風動神屈伸
之物感百世揚休鑒前王揺亂之鄙心蕩淑世刻薄之
陋習出仙工於天上輔造化於隂初織女機絲霄漢乍
流夜月石鯨鱗甲池塘蚤已秋風移寒色於瀟湘散清
光於巴蜀絶塵凡之竒巧如璧如輪袪窮巷之煩寃非
氷非雪捧持在手感荷生心發跡寒微沾恩稠疊開緘
日下黄金輝暎蓬瀛回首雲中仙桂香遺青紫輕凉拂
羅袂何須風蹬雲端溽暑散窮簷不向茅堂江麓酷吏
去矣身寓青蘋故人來斯神逰空谷障朱明之燥烈䕃
庇實多驅青蠅於暄炎肅清益至置懷袖而鄭重入依
孔雀徐開慎把握以無忘出為貔貅指示舉動而毛髮
灑淅揮揚而股肱戰兢臣等熱中未已恒思汗出沾衣
寒心方殷竊恐情乖中道伏願嚴操縱之威權輕勿授
人以柄善弛張之治道重惟持已以清作法於凉而罔
貪守約施博而不亂推心及冷地痛懲炙手之徒示法
向薄夫用戒趨炎之軰荷䝉遮蔽無為庾塵所汙不異
寒温莫致班詩共歎則仁風擬大塊而同徳餘光昭汗
簡以不磨四海播揚萬年快慰矣臣等無任瞻天仰聖
激切屏營之至謹奉表稱謝以聞
　　　擬宋論翊戴功加石守信等官爵謝表(建隆/元年)
某年某月某日伏䝉聖恩加賜臣等官爵者臣守信等
惶懼惶懼頓首頓首竊惟亂極思治實皇天泰復之機
厯數歸仁正英主豐亨之運故神謨廟算克當乎天心
而治定功成不由乎人力武功誠武丁之獨斷翊戴何
論文徳允文王之寡儔加封實忝曾不以能而自負普
施天地之恩何敢以功而是居仰荷生成之徳稽晉文
於返國功高有不賞之嗟考漢祖於承家事集致當誅
之禍狗兎數語竒功萬古以酸心龍蛇一章偉績千年
而墮淚是皆刻薄之主頓忘勲舊之人臣等退思有愧
犬馬何勞進補無能蟩蛩未報仰自天之隕實切愚𠂻
慰好爵之懷真逾望外兹遇皇帝陛下乾坤至徳日月
休明馭衆以恩雨露溥施春澤臨下有赫雷霆丕振秋
毫徳威不爽於賞刑處制允超乎今古念八姓之僣竊
君弱臣强傷五代之昏庸兵煩民敝黄袍被體雖天命
而衆義無忘赤徳開基録軍功而大封不棄龍旌縹緲
萬國生輝鳳詔光華九天流渥進有差之隆爵再焰寒
灰沾並領之寵光重榮春槁轅門甲胄際風雲而高入
青霄汗馬刀弓出塗泥而近趨丹陛人無不足恥龍泉
擊柱之争勞無不酬絶虎士分桃之怨各叨一命較才
程力以何思悉竭寸𠂻瀝膽披肝而圖報若都揮若㸃
檢山河帶礪無疆或虞候或右廂日月貞明不替雲臺
異眷越百世而同符烟閣竒褒曠千年而合轍侍龍顔
之密邇共将紓悃一朝仗虎符之靈威誰復横行四國
慶明時於無事不聞劍㦸扶危樂長夜於未央合聽笙
歌聒醉託勲名之暴著詎致沉淪際君臣之交通永無
猜忌臣等終延樂土大造無可言之仁蚤沐恩波滄海
乏可述之潤起死人而肉白骨結莽無因忘何日而藏
中心銜金未即伏願五位昌隆太平有象一徳貞固終
始不移保誓命於萬全君臣一體綿本支於百世上下
同休舅犯無棄席之憂恩信日固叔敖息負薪之慮徳
恵彌深阿衡榮而商道致逺營丘永而周漢流長萬古
無虞九泉不朽臣等無任瞻天望聖激切感戴之至謹
奉表稱謝以聞
　
　
　
　
　
　
　
　
　
　
　
　
　
　海壑吟稿巻七
欽定四庫全書
　海壑吟稿巻八
　　　　　　　　　　　　明　趙完璧　撰
　　序
　　　海若効靈序
春臺君三年守膠政徹滄涯民協青壤和氣蒸蒸溢於
遐邇嶔崟者繁息潤澤者涵育桑麻鬱而風雲暢穀菜
熟而康乂徵黄虞之治而華胥之風也父老子弟伏臘
熙熙舉觴相慶且復精籲蒼漠其以斯民之生也治亂
關於𢎞運休戚繫於相遭殘虐者流赤増波貪饕者地
利惟盡我民何幸際我侯登我治耶往者天保之祝無
亦感休慶而艾君以心也千古純誠殊無乖異此為三
代直道而行者也是以不能無祝願於侯也南山之貞
擬君之躬永君之躬不盡所願也松栢之茂擬君之操
承君之操不盡所願也至情篤意殆超乎天保之外迓
錫仰禧将望於君身之餘也如蘭之錫如麟之託昌厥
後裕厥昆充厥公閭焉已矣天惟民聽而克享之篤生
英秀實惟戊午之始秋君子卜其知本穹昊靈其効於
溟水允矣且東溟濶匯百川長為委輸瀦秀二儀浡潏
元綱嘉珍異寶獻瑞呈祥萬品類育千古可考也故夫
木難明月尤補竒絶盖涵於天一受於朏魄蚌之不知
其獲於天珠之不知其成於蚌也造化之鍾於海者無
窮而珠之産於蚌者曽無老少之異蚌之珠非海之靈
耶君之子不猶蚌之珠耶於穆以無心福仁者而至仁
亦不知所以承天休其時其地所適所遭皆莫可臆究
今君侯年㡬强仕宜蚤育江鄉而佳氣顧騰於海域宜
多男於窮居而弧矢甫繫於朱旛其澤及生民而後天
徳之乎其涵濡滄津覽濤波之吐吞沐蛟龍之烟雨漸
其秀而化於靈亦得以蓄結𤣥妙是皆未可知也但民
情所寓人言所及依理符迹吾不得而遺論也烏可不
謂之海靈耶况英物韡韡啼聲琅琅猶鴻鵠雖未羽而
拂霄之勢可逆覩矣幻逸天池清瑩蟾彩異時光朝廷
輝四海聲夷貊重古今兹公之慶也民之望也海之靈
所以協於天也
　　　代贈劉氏樂夀堂序
劉氏子者風神逸爽偉然三齊俊人襲先聲累業雄於
珠右拓故第而新之大搆霄峥川原動色且廣締四方
豪彦一時儒紳率雅愛之甲子冬予将北探江春戒行
在即忽有欲為留行者倥偬氷雪間切諭劉子景懷今
願竊導騰虬披珠雲移旌而南光乃鼎室遺乃珠璣以
垂慶於無極惴惴然将不慰草茅覬私耶予解莞唯唯
用扁樂夀以贈主人揖而前敬觴為夀或曰智者樂仁
者夀智仁之道亦大矣哲如顔樊猶待問焉劉氏其智
仁矣乎奚扁為予曰不然人心之天不終澌泯塗珠璞
玉礱澣彌光匪情而揚誣也機萌而沮棄也皆非也軻
命世英儒曽不知戰國風習顧以仁義争論於時可謂
智乎無亦以彼昏不愛仁義而利之出乎仁義者将不
愛耶故梁恵好臺沼而進之聖齊宣好雪宫而推諸王
齊梁不關民隠然齊聖興王諒足悚動方寸劉君為斯
堂将自娱而永焉者吾不以樂夀開之堂胡為哉况望
其知仁乎吾今冀其樂而夀焉融融斯洩洩斯伏臘斯
子孫斯劉君其自得矣雖不告以仁知將不繹其所以
而求諸浚源植本要有餘師因樂以崇知由夀以敦仁
樂樂而逹於君底豫而逹於親塤箎而逹於兄弟琴瑟
而逹於妻子笙簧而逹於賓友周流活潑莫非樂地罔
惑於聲色罔誘於貨賄罔奪於威力安固永貞無戕所
天樂示而智進夀啓而仁𢎞縁此獲彼魚網鴻罹誰則
知之劉君将不為明理以終樂貞守以介夀者乎况東
望滄溟西顧長河鯨波潮而虬帶環陽侯河伯君之適
也大勞在瞻二珠伊邇青蒼藹而鴻龎基林林央央君
之契也此又非樂夀出於堂之外而智仁之雅懷幽致
㑹得於天者乎使君而淫於樂於智則昏焉已無述於
夀於仁則悖焉已昏且悖其奚處於斯堂或曰博矣哉
君子之言非淺夫所窺也僉勉劉君其慎審於樂夀
　　　勞山仙跡序
勞為墨陽靈峙枕滄溟而峻迥東南秀於青聲於天下
逸物外者咸兹樂慕逢冠挂而斯東安期老焉胥有取
也世傳丘劉王馬軰舉此仙焉信耶渺茫之故適非青
眼妄耶史籍攸徵殆難極詆嵇生之論存乎養久而仙
或由兹也長春諸翁見超寰宇越嶔崟履竒峭奚啻千
億秪惟勞焉依依無謂耶海嶽之吐吞雲物之舒巻㝠
化之往來必有竒趣入乎其心而契焉而陶焉者虛牝
抱元精錬致極而還虚破造要所必至盖亦自不知其
喬松之趨也混古今於天地弄風月於川岑神遊意適
罔非豫所寸靈之秘洩於英詞悟塵之㡬託於幽石霞
栖雪飱紫封碧䕃鳥窺而樵遊焉耳詠我思者誰歟嘉
靖甲子載值君陽湯公尹墨宓絃之暇慰適宦况勞無
餘區尋幽興懷撫跡増慨虛𤣥茫昧者空復夢思而垂
悠寄逺者宛在貞堅猶可彷誦刳翳掃烟靡隠弗底獲
詩詞古體五十餘篇𤣥珠之慶良慊夙私竊惟海内之
嶙峋層見竒跡恒尠乃有高林石之興而欲一騁歴覽
之懷率皆滯於時牽於勢塵拘艱解悼種種予毛卒未
之酬者指可勝屈耶雖予亦密邇海涯纔百里耳覩﨑
峭於目前聆勝絶於夙昔寸心如飛猶越萬里攀躋之
志恒切而仍嵗無諧况其逺者乎君陽公以其跡諸勞
者移諸梓邈歴迨兹曠逢懿舉俾無踁珠玉儵徧中原
勝徵而情慰無勞而可勞間有微辭奥㫖妙悟神㑹者
得無樂際矣乎君陽之於道𤣥關幽鍵仰不可窺即仙
跡攸崇無乃慕之篤飬之深臭味之相入賞音於善歌
者歟于野之利何其博哉矧蒞墨以來軒黄之化而旌
陽之政跡之寓乎墨者皆以銘諸心不但寓乎勞者存
諸石焉耳噫演勞跡者君陽也昭墨跡者玉堂在今銀
筆在後不知其當為誰也塵埃鄙人雕龍匪技詎敢為
諸仙序聊復對君陽之命述其畧兼章君陽之美意云
　　　贈儲少梅將軍掄典戎政序
膠為遼右窮壤南北界萊靈二戍間徹三百餘里滄溟
浩望曠然潮汐之區倭夷伺逞靡常撫圖籌釁者乃不
顧兹陬凜森耶沿涘連兵以膠衝雄鎮崇墉以昭巖駐
戎以張威選将厲才倡勇明政用宣聖武遐荒也始敦
任七侯率由殊簡二百年中繼美揚聲海上者今莫仰
矣儲氏少梅将軍將門英胄涵淹儒術毅然剛介中有
雍容文雅之懿藝精力强才優識朗古名将風烈銜命
以來文武屬心殆以安危輕重繫将軍也嘉靖辛酉春
侍史檄執戎政遴選慎名實核協人望哉少梅将軍震
惶罔自勝感一飯於思酬慚世禄於未補顧不幡然悟
奮然興惕然求免厥艱耶中外熙熙卬首維新令而風
霆威而霜雪介而金石操而氷檗樽爼可以折衝帷幄
可以禦侮虎豹雄踞長城逶迤鯨鯢之波其㡬息矣乎
蛇豕之毒其或靖矣乎絃誦興耕耘無事太平之樂乃
不賴将軍以有終矣乎冠裳相慶且從而祝之難副惟
聲難克惟終細或不矜其罔有不傾将於上下負匪淺
也尚自厲焉拊髀惟時築拜有期垂黄秉鉞萬里之封
豈直區區一隅之顯已哉謹日夕以仰
　　　代姜省吾侍御送劉春臺太守考績序
嵗辛酉揺光樹虛危寒颸凛如玉塵炯炯春臺侯敝車
羸馬遄征之色溢於道亭庶黎超駭莫慰攀延熙洽中
不知崇年効績檄速稽核将以旌淑徳昭陟典也猝奪
吾良奈若何省吾子榮其行君子也㡬何人哉聖皇三
五紹庥渇篤世英四紀相尋以躋嘉靖之治無他考核
鼓舞爾也侯六載溟陬一貞永矢雖有横陳漠然也楊
稱四知弗來胡畏劉纔一選弗贈胡辭侯曽未聞來且
贈也殆奫淵方寸波瀾寂絶要難以漫窺焉者無蕩天
機庶理懇至公斯也明斯也威而斷斯也本植而績庶
凝焉孤魄停瀛清飈逸岱夫或得而禦且揜諸兹不稽
焉攸勸今天下籍名寵以騁盡錙銖而利實有蓬心蠧
乃紀經胡能侯擬繼侯而後皆侯耶匪侯耶種種予懷
無或諼焉若帝臣罔蔽萬里有明寵眷茂殊寄任出入
以徳諸郡者徳諸天下此又人心無既之覬也省吾子
㷀㷀南山之廬松楸外不狎塵機侯行念兹揆有言任
媿無言徵制於時泥於迹即不能以侯圖報尚宣言臺
垣庸罄忠赤行将采焉以聞慰夙私也姑以虚江公甫
來竒侯之器不遑悉侯之澤樂聞而誦之趣張水石嬋
媛増楚金石震而玉觴釂旍斿颺而五雲茫驪駒不忍
聞執予言以贈
　　　海屋添籌序夀年家楊叅峯太翁
添籌事邈不可知然造化之運甲子循環其或司㝠紀
者理亦有之近恒摹繪竒跡以相贈遺無亦援仙靈以
擬長年非斯人之至情己乎此其圖者何夀洛之楊崑
翁也其夀楊崑翁者何敦年家懿也吾郎慎修膠致乙
丑春第適與賢嗣同之叅峯君為崑岡片玉洛才俊逸
也視海山牧豎奚啻倍蓰實竊蠅附及分令鹽瀆而又
同宷淮隂洽情楚水且㡬三禩郎嘗拜崑翁淮邸而衰
質亦曽幸挹叅峯通家之契良亦深矣戊辰春旅覲燕
都王事竟叅峯君怵然記翁當七袠稀古春秋喜溢顔
色将汲汲便經故洛以觴初度郎聞而嘉之欲偕往不
果遥致已心許焉歸而語諸庭余曰諾佳哉是不可無
慶慶以神祉吾海人室廬潮汐間仙跡茫茫習聞已久
雖不躬覿其異古史籍亮不厚誣添籌海屋兹用圖焉
今復指三山之晻藹睇十洲於微茫銀臺金闕所寓紫
鸞黄鶴所歸海之屋殆可究可言籌之添亦何終何始
水淺蓬萊塵揚澥渤籠鳥之辰云誰數計而太虚浩劫
要難紀極嵗易籌偕人依化運崑山翁其将優游穹壤
而不自知其夀擬𤣥昊也雪刺方曈烏紗玉杖餐霞咀
芝雲卧天㳺悠然伊洛中奚俟𤣥圃瑶池耶况桂林鬱
鬱蘭茁森森而賢嗣叅峯飛鳬之履甫過金門旌揚之
聲上逹天闕行復大擢玉堂調鼎鼐以夀皇圖則黄虞
斯世真不負所以義涵也龍章鳳采紫誥重褒自天之
澤如海斯深此又添籌外無涯之福籌亦所不能盡算
焉者矣小子乞予言以信友篤敬也叅峯事君不忘其
親崇孝也崑山翁茂無疆之夀徵仁也敬則善交孝則
不匱仁則與天地萬物為一體宏裕而可親焉者也余
於翁神交久矣况今蠢延亦已六十有九晚齡同躋喜
聞而樂誦之欲同慶華堂仙雲縹𣺌莫慰逖忱忝同盟
之好假仙籌以獻同天之祝云
　　　代慎修送温玉齋三尹榮擢魯藩司寶序
余素躭清曠家世海山狎於心目出必登臨舒寫入則
園林沼榭㑹心自娱同志者盖寡焉乙丑夏謬領鹽寄
違猿鶴而南勉蒞陬僻日夕塵勞頽乎俗吏回首雲阿
夢寐渺然乃有少尹温玉翁者風流醖藉曠古髙人雍
容官署中峻結幽軒小築亭臺佳木葱鬱琴鶴蕭然偷
閒機務而山林餘事隨其所適盖超然不累於喧囂之
煩而洒然特逸於簮紱之外也余然後知其為仕而隠
焉者况乃堅持凛凛不為苟汚豈特居處之清而高節
更自嶄然可謂心迹兼得其養而孤竒塵表寡儔也余
每喜其烟霞幽趣宛在咫尺簿書之暇假之㳺衍資之
諮諏相與上下數千載間古之是非得失以及今之賢
不肖可否飛屑渢渢如燭斯照蔡斯卜也吁有是哉翁
之可嘉樂也其裨於拙薄良不淺矣究極師友淵源翁
汝人毓汝秀而邇南陽山川之靈其亦有得伏龍鳳雛
之遺風者不然胡高雅乃爾竊慶方殷忽有東藩之擢
聖天子篤金玉之親重鳳鸞之輔去鹽就魯親親賢賢
之義兼得之矣但江海之留思未艾鴻鴈之興懷無已
也翁行矣魯周公舊國宣尼所生禮樂遺風千古不終
澌泯翁覽龜䝉洙泗之勝撫浴沂風詠之迹回琴㸃瑟
人逺而真樂猶有可尋翁臭味惟同慨慕依俙磨之嵗
月當必有進於平生者翁慎厥司欽厥寶増輝滄岱以
迓天休此其常業耳恪職之外更以寶之胸中者為國
華焉則輝光日新清越以長綱常植彞倫昭主徳敦教
化隆亦㡬乎變而至道矣魯將不遺其所常寶者而寶
翁耶况懿徳之好有生恒性竊恐魯不私其寶而揚于
帝庭以為天下共寶之是又所日望而惓惓者翁其無
自高以棄天下
　　　贈景節推重均膠役序
斯民慕三代之風而千古無忘者何哉孟子曰三代之
得天下以仁仁也者亦惟得其民心焉耳夫民情不一
物理自然夫孰得而遂之乎是以傳大學者謂君子有
絜矩之道亦莫非王道支流三代遺意也然明王圖治
惟艱曽不以得人為要務乎哉肆我今上法祖𢎞恩求
賢如渇親民宣化尤莫急於守令龔黄卓魯期其人三
代之治覬其盛也且令非也而守正之守失也而府抑
之此又設官之美意而行仁之令典也吾膠僻在海涯
尤為弊郡土瘠民貧役繁賦重號稱難治久矣雖有循
良之政猶不能速効於更生况舞文弄法者之相仍而
姦偽萌生耶民焉攸賴國家例以三載一均民役隆慶
庚午冬適當其期亨菴守以覲事匆匆未暇竟妥東方
嗷嗷哀鴻之聲溢於海隅撫臺憂之思得風裁夙著者
一為撫綏而我公當時已蚤為黙卜矣公適以賀嵗聞
命戴星而東秪惟負託是懼入膠來愴弊悲窮補偏剔
蠧恤瘡痍如已子慰寒酸猶故知好所好惡所惡一狥
民便而罔叅已私真猶父母之愛其子也無矜容無厲
色春風和氣中人未嘗不畏刑威痛懲下人未嘗不服
斟酌得調停之善而㑹計無錙銖之差上不滯恵澤於
當道下不致隅泣於窮簷一時膏雨宛蘇海壖白首絶
荒自謂終於頽風已也何意驟覩善人之治曠瞻三代
之澤不猶醉而醒瘖而鳴仆而起耶公青年甲第夐然
燕雲雋才小試魯郡天假恵臨初挹其輝采侍其珠唾
已識其逸絶風塵矣况復躬䝉徳教而舉措閑雅規度
𢎞裕逆占所就更當何如噫宰肉細事也且以徵相今
此休休之心優優之政章章人之心目時復金甌之卜
舍公其誰士類歡慕之餘挽之固不可留望之又不忍
去聊託衰殘以相贈誦然東野之鄙言諒不足為鴻筆
齒草次揄揚一以為君子美一以為俗吏風焉
　　　張平山畫冊序
張平山者大梁祥符張路也字天馳初號茅蹊子先大
夫正徳辛未間判開封予因識之時張游府庠計其年
可三十前也體質短小器識温雅胸次灑有竒趣不多
飲酒賦詩鳴琴志役物外而其筆造之妙初無所受於
人天畀之巧雖心手亦不可得而知一落頴靡不駭訝
時譽藉然每留連於豪商大賈妖豔珍竒羈縻百種以
是士大夫慰其意者盖寡矣而窘焉者恒有難色先大
夫畧常格曲意招之張感焉及晤談契合遂傾意相将
而交好日敦始愛予丱總知琴曽作高興圖為忘年贈
其相與之情伯仲中於予尤篤也燈宵手語時復連牀
抵今有惻乗興揮灑甚多曽覩有象簮刻張路字盡妙
處即識之倉卒之圖多而不暇且漫然有待遂因循終
致不果丙子秋先大夫有武昌之命分袂來迥不相聞
後訪其貢之太學珍於公卿名動京師先不知更號何
年而天下莫不膾稱張平山也有得片紙尺素之遺者
寶藏珍愛琬琰木難無以易之皆不知吾家之所蓄者
多且久焉愛雖鍾於平日名復重於末年其進於後來
者竟無一獲是為悵爾雖然但要其得意處雖少年猶
老筆嘗聞昔之詩人有年未壯而風格亦已夙成者卓
識異才豈論蚤暮張之筆妙殆亦無聲詩也何老少云
良亦足珍迨今五十餘年間散之昆季而獨存者無幾
張曽謂蓄畫莫如作冊吾因而役志焉兹用永之以方
付慎修慎秘以藏值嘉靖乙丑舉進士出宰鹽城余亦
當隴西歸暇從容借遊攜取以資翫弄適覯温栗翁三
尹汝人也得平山之履歴甚悉始知夀以云殂也深為
悼悒将追刻平山小印於諸所遺皆為補識庶不混真
以衍厥聲又欲各勉題詠哀思之餘以終朋好之誼且
恐才不逮志詞不能摹先生之精也夫姑曲為叙述以
章諸首云
　　　賀張恂翁七袠序
古今人恒多慕仙其慕仙者何謂長生也曠逸塵表也
神變化於莫測意萌而罔不慰也其孰能破造化外五
行與天地並日月侔哉借有勞心苦形如鑚盤閱壁負
井揖枯精煉致極而至於吹笙跨鶴鳴簫乗鳳駕赤鯉
於清波驅綵輿於碧落以相羊乎兩間者要皆理之所
不可知也蠱惑之深雖帝王亦不能自己荒哉燕昭周
穆秦皇漢武之為心也張翁寓於稠人之中而特異乎
尋常之外産古即墨去鄒魯甚近陶然醉孔孟之風於
數千載之下純乎其中而朴乎其外共徳在家謙光在
鄉庭教孜孜篤求善類以為師友之資廼爾賢嗣文伯
秋雲効捷赫然揚海岱之光行復登瀛選膺台寵為時
霖雨舟楫不賢而致是乎若夫役志𣺌茫以自沉溺於
怪神誕妄皆所弗屑也然徳本諸身静而恒焉不期其
夀自爾永年出入烟霞優㳺山海閲世故於虚舟撫日
月於籠鳥忽不知其瞳爾紺背爾鮐髮爾種種矣邈乎
夀之不可及已然嘗冠切雲於暇日拽靈夀於清風褒
衣芝馥濶帶蘭馨酣春醁而謳商山蕭然太勞峯下為
帝懸解安期之儔歟偓佺之儔歟崑崙蓬島奚以踰兹
芝顔玉彩快覩斯人其於生翰白日而清虚莫可彷彿
者何如耶桂嗣蘭孫繩繩森立其於名存仙籍而苗裔
莫可究極者何如耶况帝賚之榮莫逆其後天錫之齡
未究其終翁之仙於人間而出乎天仙之上者盖㡬許
矣福祉非常墨云胥慶膠之縉紳能無景徳而希光已
乎且託予言以贈顧拙薄弗克誦述秪惟吾郎慎修嘗
内交文伯舊有通家之雅廼勉於揚㩁陳辭為諸公代
夀
　　　贈鏡湖王司廵三載考績序
夫觀政者聞其譽不若覿其人覿其人不若核其績績
徵而慰覩焉宜其譽之不泯也鏡湖子淮陽美士楚藩
淑僚擢廵逄猛司銓者拔英揚俊遥託荒陬謂其雄鎮
要害而分寄山海也方其揚旌而來勵精應物雍雍楚
楚温然連城之輝毅然百煉之彩人咸謂兹貞良之質
也予聞之可哉容未必然既而士相與禮愛之無尤焉
民相與敬畏之無厭焉有司悉從而付托之無惑焉人
咸謂兹才能吏也予聞之可哉譽未必然洋洋藉藉殆
擬芳秋蘭比翼翔鴻矣君子要不得而盡信也某衰謝
巖壑瞥然塵務冠裳車馬邈不相及吾於鏡湖子飢渇
有情云覯未繇空復勞止乙丑春適泥書在庭填門有
慶鏡湖子牽羊負綵以臨挹其光冲如也聆其音秩如
也把袂惓惓好爾忘倦吁嗟人言其不謬哉及察膠南
曠數百里靈鼇之衝而青徐之走集也變亂無常恒為
當道憂乃者防禦有方馘俘屢効東南僻域殆坐靖耳
曽不聞夷窺於溟寇恣於野也且催科有道不妨公不
病民寸𠂻無累而匹夫不怨得人若此亦難矣哉期當
考績而去人咸思慕之君其勉諸方今用賢無方超陟
不次君之晉未可指數切無懈清操弛壯圖乖古道負
明時以自隳嘉譽而頽偉績也戒行晩秋庶情悒悒追
而送之雲之涯酌我醴竭我忱臨風以贈君胡來東山
孔懷君胡去五雲維翥君之心惟石與金矢彼石金君
子攸欽
　　　送樓念竹太守入覲序
古諸侯朝禮孔子列之九經以啓魯哀孟軻氏本之述
職以悟齊宣振王綱以垂後法厥意豈其微哉我聖祖
開基撫有華夏酌古准今制為三載一入覲天下有司
莫不應期以從事是舉也立法之精又有超乎前代者
寓焉考覈由兹也旌别由兹也黜陟由兹也勸懲由兹
也玉帛之萃有以光神禹之隆英俊之輯足以協虞庭
之美廼不盛歟况今聖主虚已好賢孳孳圖治往年躬
宣睿㫖以勞逺臣宴賜之榮恩禮之篤懷忠良而有激
者孰不精廼心竭廼力効廼職耶是使天下罔不臣政
罔不舉民罔不順且治也熙洽之世何幸躬逢萬厯丁
丑春又當其期我膠侯念翁將行膠人始仰而樂其進
御宸極又不忍暫睽而忘情於翁也翁胡為乎來哉翁
江山瑞靈簪裳淑裔早登甲第而首試以推鞫西江强
禦不畏摧抑權奸者法無少貸聽斷惟明平反曖昧者
衆罔不服勁節髙風悚動上下維時内詔慇懃秋曹暫
署朝埜方慶其弼教得人天下可以無寃民也何間廼
萋菲生焉濟水别駕以行其亦黯而淮陽舒而江都焉
者其誰不為之憤惋耶公忠勤自若漠然無動鞅掌塵
埃中聲聞藹然當道以膠難其人遴擬我翁而疏遷之
御命東下海人其更生時也五馬蕭蕭朱旛郁郁蓬瀛
生色草木増輝不半載而田埜辟餘糧栖畝也人民治
華胥易境也訟獄均雀䑕相安也盜賊息犬吠不驚也
較藝奎垣朱衣不違於青夜平徭窮壤蒼生溥被於春
陽籬落鶯花山城絃誦豺狼屏跡鴻鴈無哀依俙太古
之風儵以挽也吁嗟乎昔何時也今何時也而何其來
之暮耶且今之慕古者以鄰境言之不過曰渤之龔遂
密之卓茂伯起之介潔盖公之清静芳名雖茂而實恵
澌泯語之人人亦罔焉耳廼者循名核實交相副焉青
眼康乂間當漢之循良者其誰歟翁之過於古人不其
逺乎方今明通萬里簡在無私斯行也甫邇天顔則晉
接殊隆超踰非次騰翥當其時而久於膠不克終留也
仁人之失可不為深慮乎迂叟沐岐陽之澤藏之廼心
徒将不朽耳適辱諸縉紳以言徵竊媿頽齡昏耄謝頴
楮久矣上無以悉衆善下無以盡羣情聊述鄙懷以僣
達諸道左且祝之曰其人如玉挹公之光兮其徳如春
值古之良兮天子維明兮式穀之彰兮海人有懷兮亟
矯首於帝鄉兮
　
　
　
　
　
　
　
　
　
　
　海壑吟稿巻八
欽定四庫全書
　海壑吟稿巻九
　　　　　　　　　　　　明　趙完璧　撰
　　　髙八姐傳
髙八姐者膠東鴻臚南泉翁季媛早孤鞠於匡慈匡出
憲長公淑源有自孀閨風節蒸以性成古列史種種黙
識温然良璞在韞也及適密也礪山進士之仲子管二
元者閫儀雅慰堂室戒二元緝學勵行光休維奕及二
元游虎闈省鄢陵而東值餘疴未殄嚴霙野飇長征遄
勞黧然頽然幾不獲稅駕故密八姐一睇震惶神爽飛
越即趣赴膠幸圖餌砭盧扁察而謝焉八姐審不可為
飛悉宦所阿姑星戴以還二元劇且慰薄請金遺别八
姐不忍迕泣懐之無何罄珥飾暨二元堂授備以札歸
姑前一號投頓彌日乃蘓諸莫諳故二元尋就含八姐
掩罔知潛自密經衆亟索釋之二元少蘇聞故求閲嗟
痛久之遂幽約㑹合越日棄客八姐自二元報革即不
甘食至是憊餒彌甚伺間三死未果五日哭不輟泣盡
音竭待斃而已或以寡姊之生例解焉乃懊憤曰吾方
寸事已定為常識拂擾憐我者媿我深矣天云墜不徒
作未亡人若阿姊撫有襁孤用延綫緒是可無死管無
遺育其誰與圖存荀氏之緩已為下策為身防者吾衷
且叵窺焉遂絶水飲僵卧不起凡六日母姑泣勸直一
沾潄即吐曰起若兒吾可食矣五内蒸灼舌燥以槁齒
漸以脱骨立容毁母憐之曲為調攝覬少延焉八姐矉
謂逆已兒以死慰以生忌也匪石之心徒爾勞益我苦
耳再逾日厥息寖微暢然曰今果貞初志媿貳懐也一
節有終從容為諸骨肉訣無憾矣乃殁時嘉靖辛酉閏
五月之廿一日越二元之殂其浹辰也八姐以廿一卺
合甫三禩萃涣靡常恩愛幾何管之宦裕可以温飽髙
之雄宗科名儒俊可以終賴矧古今奪志之權抑亦不
尠八姐冲年弱質廼能精識茂見就死不易青女炎烏
超氛埃而特烈美丈夫弗迨也英皇之死有商均焉死
而過也叔姬存紀無裔緒焉過而生也徇義蔑生邈焉
其罕嫓矣夫海壑子棲遑溟曲厭衰頽久矣駭聞而槩
紀之用彰聖化表堅貞勵靡風也異時備良史薄采
　　　張老傳
張老者不知山左何許人亦不悉其名字但東人率以
老張稱之性敦朴鄙嗇鮮以賄交人多與其厚而賤其
吝也適有惡少徃訪之堅拒不應索之亟力拉於庭瞬
息格殺而出至門驚惶莫措踟蹰而言曰我將焉徃觸
其門者再俄亦仆斃少焉張漸蘇以生惡少竟以死矣
候徼特聲惡少之死絶不允張先見殺惡少因以自殘
也聴者卒以相毆鞫煅抵死雖屢録未決其誰能輕脫
之噫始以無故之死而人自償我繼以不死之故而我
顧償人寃哉雖然惡少之死其究也貪而忿無足罪者
張之死而生生而死得非蓄祟其身嗇囮其累耶
　　　蠨蛸傳
蠨蛸搆羅牖側大纔若杯局狹而縷微僅以困蠛蠓蚊
蚋即為巨充曷敢横異圖哉伏匿羅際用需來者㑹有
飛蠅卒悮觸之窘鳴間蠨蛸震慰望表速前以承天隕
既而所以為具與力尋集私揆忽復却目伺之罔措中
殆幸以一獲蠅鼓翼奮躍極力蹵踏小羅旋空而脱蠨
蛸亦隨蕩越相失海壑子嗢噱歎曰微質也本不足以
制宏幸覬也竟顧以滅家小而謀大曷可不程懵以幸
免者其戒諸
　　　古粧鏡記
先大夫收春翁博洽好古正德間宦遊開封曽購獲一
古粧鏡背銀黧而寖𤣥朱翠斑駁銘字宛然余竊愛慕
先大夫因以畀之余敬承良用珠櫝未暇考究嘉靖乙
酉之十月曝日短簷漫閲菊坡叢話適有宋景德間軍
人楊起於鳳州遁赤山郭家崖下洞穴中入見有石鏡
臺一座鏡圓五寸背鑄水族囘環有三十二字云煉形
神冶瑩質良工當眉寫翠對臉傅紅如珠出匣似月停
空綺忩繡幌俱涵影中方取鏡聞後有風雨聲既出洞
則鏡存而匣爛矣詳是粧鏡不知何代文義甚佳惜不
見於文集而獨見於郡志故傳録之以補欵識之一云
註出學齋佔畢也閱既掩而嘆曰有是哉相遇之竒也
其所述規跡文字相質無舛但中二聨與鏡文差越前
後想亦當時紀録誤耳及再考博古圖形製有大小之
異文字有多寡之殊皆云自漢不可証據大抵世久傳
悞誠難得真即今存者是則庶可以徵諸傳非也謂為
漢製亦宜噫器物之在天地間如金石類者歴古今遭
常變寓隠顯如絮流風如萍渙水惡知其有定在耶要
不可以意圖而力致乃者傳之古汴者越千里而歸於
吾室藏之先人者於諸昆而遺之不肖况入洞以前楊
起以後歴年幾世傳經幾手雖紀於學齋時亦不識此
鏡攸寓纂於菊翁時亦徒慕此鏡芳聲耳今宛在兹物
雖微理數存焉不亦良可幸矣乎乙丑秋慎脩兒舉進
士出令鹽瀆以便省歸余㑹倦於家政悉付諸郎而是
鏡特授之慎脩以方民社攸歸觀人觀已之間足為明
法厥意滋深豈徒傅紅寫翠已哉其繹之其世守之海
壑翁識
　　　書諸子姪自社引
我列祖諸丘壠皆在南山下去城百里時祀維艱自先
大夫欲遷之不果而逝以是先大夫卜葬城南之二里
許諸兄弟相繼而亡序昭從之子孫之拜掃者始便於
時又趨赴各異萃合無常情雖同而禮不一甚非所以
睦下而事上也隆慶辛未冬㑹慎脩兒以兵曹郎送婦
喪歸懐慎姪相與議其事以質於余適符吾志因可其
言遂集諸子姪世恩堂而教之曰奉先惟孝不以禮非
孝也孔子曰生事之以禮死葬之以禮祭之以禮吾於
爾生事葬祭無容喙矣而祭祀之儀得無諭焉已乎搆
祠未竟况晦翁家禮已有成式亦將待時舉行姑以墳
祀論之昔我尼甫亦不以為非春秋已為埜祭而東漢
初遂成俗焉繼今不可不遵古奉先以立吾家之準也
月為三㑹㑹有常品因人以序齒無越酌家以出資有
差掌握一人每嵗時致祀預委一二幼而才者置之於
吾父為尊祖之義特一具雖豐而不為奢於爾等親為
追慕之均雖殺而亦必成禮禮竟而合享之著為定式
似於逝者粗有常制而生者又不可無常訓焉每㑹畢
除宦遊者不遑考問官守徐圖寄勉其餘士農商賈必
詢其課某業作某田居行某貨學業進而家道亨及安
常生理者則誘掖之誦美之其有頽惰不才驕横非禮
者勸戒之再三不率將必痛懲之期爾善斯安矣倘終
不悛恐非吾門子弟也然又或别有處焉是㑹也遵行
無怠孝思可謂有永而義訓不為無方泉臺慰血食之
休子弟樂中才之養淑厥家而風厥俗不亦善乎噫吾
兄弟五人長兄南泉享年四十有一遺孟焕次兄春泉
享年七十有五遺之藺之蘇之范之蔡之琴四弟介泉
享年五十有一遺懐慎懐貞懷禮懐明懐逺五弟垂璧
享年四十有二遺懐中予今年七十有二子三人慎脩
慎幾慎動俱已成立但吾之内外同胞零落已盡而龍
鍾衰老頽然獨存幸年齡之過望顧骨肉之不相及可
勝悼哉所冀吾兒當喜懼之年宜愛日以承歡諸子向
無天之期敦猶父以悲慶趨耄之論恐不足以悚清狂
然垂老之年亦或可以繋骨肉也其恪循之尚期不替
　　　代撰明威將軍匡公墓誌銘
隆慶庚午夏五月十九日詔進階明威將軍署指揮僉
事匡公卒越年冬余將還任京師其孤受爵衰絰踵門
捧同年公弟兵科給事匡君松野所狀行實匄余誌銘
余不忍辭按狀公諱天倫伯仁字北田號也仰遡遥宗
故魯匡卜勾須後初寓海州及七世祖以兵徙贛榆之
赤澗里祖福者值元末之亂志奮廓清却偽吳元帥之
授歸翊我太祖髙皇帝茂樹竒績累封東萊副千戸子
德移鎮膠州尋以功擢正秩遂世守兹郡德生濟濟生
英英生勲勲生允中弗嗣允道以次弟承之實生公焉
公賦性頴異器度豁如敬脩厥職忠勇之略不忝先世
叅涉書史古儒將風烈也屯田海上利裕軍需提旅京
師勤勞屢効分甘恤苦士卒樂附伈伈有禮以遇鄉人
敦睦宗族惠愛優渥其有負諐自暴者則務規於善嘗
歴圖先像纂製譜牒奕世英風宛然在目豈徒光美前
烈而照激後昆之意殊為深切憫伯父之女於孤貧雖
及其嗣而弗怠全伯母之姪於荒歉終始賙恤恒情所
難普濟於無私垂恩於罔報仁人君子之心推而無所
不至者殆不可以縷數也公生於正徳丁卯九月初一
日距奄棄之期享年六十有四配吴氏贈宜人繼李氏
封宜人男三人長受爵正千户三薦武闈一占鄉解總
戎即墨赫然有聲時亦有上之帝廷者竚膺異寵次受
業補弟子員次受誥尚幼女二長適本所正千戸汪士
𢎞次適士人髙一䕫孫五人曰持曰極甫成童進學未
艾曰揚曰擇曰拱尚幼孫女八長適本州士人紀國瑞
次適國子生郭景完次聘庠生劉漢嗣宋一魁次聘千
戸應襲劉肇基次聘楊時春餘幼在室辛未冬十一月
二十有六日甲申𦵏於州之郊南髙卓山銘曰
桓桓神武輝昭厥祖仁勇性生帝臣維虎維世之英維
國之楨于朝有紀于鄉有評長眠南畝佳城不朽大樹
蕭蕭攸欽彌久巔如相望白雲𣺌茫海山休逸萬古無
疆
　　　髙麗硯銘
英英紫玉渺渺滄波貞歸華夏契結賢科龍光香靄澤
潤江河登瀛竒選百戰良多補天髙節五色靡過水旌
厥信無胥緇磨
　　　宣和硯銘
真確懿質漸磨惟良文林竒品世寳彌光來自宣和其
獲也有隕究自御用其歸也靡常
　　　又硯銘
貞而固也不磷温而潤也近仁依之朝夕翰墨崇勲磨
之嵗月輝光日新允斯文之良友其子孫之世珍也夫
　　　收春先大夫暨先母恭人髙氏行狀
先君諱從龍子雲其字收春其别號也世家膠西生而
穎異有竒識鄉人竒之以為先大父未揚之報先大父
諱本字宗源績學種德純雅君子𢎞治間有司貢禮曹
輒厭奔趨歸頥天和因授先君以易學先君甫弱冠義
理精深文詞俊逸金陵沈公鍾督學海上一試大竒之
極加題品才識迥超塵俗稟賦優出倫儕殆鳳毛出色
者也取冠膠庠先叔亦列上第兄弟一日隠然名動齊
魯先大父一喜而殞沈為之震悼命有司禮葬東人恒
為美談我先君居喪哀毁弗勝哭嘗嘔血𦵏之日先是
祖塋去膠南百里先君狹之迤南百餘步别創新域沙
水特秀遂改遷我髙祖以我先大父合叙於穆北遷之
舉雖有志焉未敢卒議至𢎞治戊午先君領鄉薦凡五
謁南宫不遇辛未以太母夫人就衰乃即銓曹簡判開封
水任是寄先君阻絶奸貪大革弊政行所無事水政脩
焉始塞荆隆再完銅瓦繼而羅蔔張口之患尋已焉凡
三大工皆前哲歴歲所難而先君以初仕次第就緒且
復隄防疏導民安而運利數十年間皆先君子之力也
專職之外且多造官舫以便度廣脩廨署以便公慨包
老之祠嵗久卑隤一新焕美神妥而人安之斷獄則公
無私託法無寃民雖異境疑獄莫不懇請當道以趨速
理兇頑無知釋讎息忿皆棄利敦德有藏我先君之主
而報祀者彌久不衰也正徳壬申大河南北流賊猖獗
當道殷憂乃於先君倚任不貳兵馬大政一時偕歸早
夜憂遑用圖報稱大購駿馬廣募驍雄旬日之間軍聲
大振且調遣有方輸餉不匱是用𠞰絶鯨鯢以濟平定
之功又嘗行寓屬邑賊勢突至方經殘破城無完堵先
君通夕率理達旦俱興居民賴全河北渠魁裴昆者諸
帥攻之久而不下我先君外張兵以窘其勢内遣使以
讋其衷不血一刃元兇授首河非以寧撫臣鄧公璋歴
試諸勛既偕衆以聨揚復特章而超薦其畧曰轉輸効
勞督調有策才力既贍勤苦亦多而中丞劉公承華御
史陸公鰲李公元皆以賢能交薦六年之間凡五疏焉
丙子春擢貳武昌士林歌誦以華其行曰導水疏壅曰
作舟利涉曰平分寃獄曰増壘禦防曰募勇得人曰智
獲渠魁曰轉輸効勞曰督調紆策今猶未泯也度江而
南當道嘉其㢘能吏民懐其威徳三月之間聲動江漢
丁丑春先以不狎媚恱中傷萋菲拂衣而東士民嗟泣
上下挽不可留侍御王公度有舍斯人其孰與理之嘆
行之日方舟琴書殊無長物來歸海上蕭然灑然黄犢
在畝青衿在塾偕三五同志髙年酣觴賦詩陶寫林壑
以終天年嘗喜詠未老得閒真是閒及囘看官爵是泥
沙之句謂古人良不我誣也隠念宗族之流離貧困者
招輯而慰恱之老弱有養壯者有給一身䕃庇靡所不
至葢恒以祖宗為心平仲文正為法也嘗置一宅第故
主悲愴不能舍去輒留之不令遽徙撫諭之久仍益金
帛以悦其意有揚州士人自東海來者病瘡窮途垂死
蕭寺賙恤生全輿馬遣歸南北美之嘉靖乙酉東方大
疫叔父分訓潞庠子病於家不至殞絶者特一息耳先
君日夜憫撫哀禱之曰我先君育我兩人吾子有五而
弟惟兹一焉吾老矣復何為願以身代以永弟傳以慰
先人於地下鄉人嘆服叔父之子尋愈是秋先君亦漸
不豫遂卧疴不支鬼神之理雖不可知而先君之疾㑹
逢其適嗚呼痛哉先君知不可為言念先大父夙愛萬
無一酬泣下交頥顧諸兒曰某初欲搆甲第建先祠脩
古蒸嘗以報先徳傳之子孫再欲恪卜佳城移請先骸
哀疇昔之薄𦵏易今日之美完棄遐就邇以時祀掃實
抱區區也更將妥老母於幽宫盡人子之終事豈意垂
白者爾康而我顧先零也惟此春秋窀穸之事兩無一
得送死莫大之故竟莫能及皇天有終此恨不朽兹不
有俟諸爾曹焉矣乎嗚呼嗚呼夫復何言越明年五月
二日子時忽謂吾母曰適有人衣我仙衣指示之曰是
何鮮美也停午卒於正寢先君體幹秀偉丰神英爽天
性仁孝才識通敏理義充然襟度豁如慷慨有古人風
而康濟之志老而不倦博通書史多識物理文章雅健
詩律清古善楷書行草圖畫其騎射百工技藝之事亦
莫不諳曉好音律而不暇於琴命子學之以適古懐不
多飲酒常愛醺然談論有章聲音朗徹衣裳有度進退
可儀篤愛賓友情如同胞四方知名之士罔不悦契接
物則務謙退奉身則欲留有餘勤以持躬儉以垂訓不
喜逢迎鄙視齷齪制行之美每為鄉人取則耿介之標
絶非塵俗可班也生於成化己丑十二月四日戌時距
終之期享年五十有八仕至奉政大夫嘉靖戊子冬權
厝介城之北俟先母别議改葬先母姓髙氏膠西處士
浩之女也維性貞慧維質淑雅勤以奉我先大父母慎
以侍我先大夫先大父早卒先大母孀居嚴肅我先母
朝夕温慰委曲周旋未食不敢先未卧不敢休恒恐炎
凉之不攝於時而安養之不適其宜也凡我先子所不
能躬致者舉一身悉之而不遺或謂母曰太夫人早嘗
苦汝留怨乎母曰夫苦我者乃以進婦徳以勞阿母罪
也今復以怠敬尤罪也吾不圖家世學禮可以懟親乎
甚非所以垂訓表風也日慎一日四十餘年終始惟一
大母臨終之日亦以賢婦歸之從我先君蓬茅中燈火
辛勞久而不倦十餘年相取鄉第二十年從仕梁楚報
國恤民之心未嘗無助早見之明處制之宜堅貞之操
潔素之行先子每有取焉淑子女以禮義貞諸婦以典
法勤儉有恒䖍恭茂著家聲有赫於鄉邦懿徳不忝於
前烈也嘉靖丙午秋兒完壁應省試白璧較庠首母戒
曰各勉旃以紹汝先志以慰我餘齡各勉旃既而門下
有膺薦者吾兄弟俱未捷母嗟兒之不利而悼已之益
衰因不懌宿疾増劇凡六越月而逝生於成化己丑三
月之八日寅時卒於嘉靖丁未三月九日戌時享年七
十有九制封宜人生子四長良璧讀書未仕先我母卒
娶蕭氏繼娶崔氏孫男一孟焕女孫一適雅士楊憲次
廷璧無為州同知娶李氏生孫男一之藺次完璧國子
生娶髙氏生孫男三慎脩慎幾慎動女孫二長適千戸
楊世芳次適尚寳司丞毛照次白璧庠生娶欒氏生孫
男二懐慎懐貞女孫一生女二長適髙密儀宸國子生
次適安丘黄禎吏部文選郎側室姜氏生子一垂璧女
一適諸城庠生張西銘今將遷先君柩合先母葬於城
南完璧不敏不能詳悉先行草述槩略以俟采風者誌
之
　　　故鄉進士直𨽻和州知州進階奉直大夫行齋
　　　　毛公行狀
公諱槃字世用别號行齋世居東萊掖邑之東里髙祖
考諱伯全曾祖考諱福英祖考諱敏由鄉貢士任杭州
府學教授俱贈光祿大夫柱國少保兼太子太保戸部
尚書武英殿大學士考諱紀號礪菴晚號海翁早擢省
元舉進士累官光祿大夫柱國少保兼太子太保吏部
尚書謹身殿大學士致仕贈太保謚文簡髙祖妣丁氏
曾祖妣王氏祖妣趙氏劉氏俱贈一品夫人妣官氏累
封一品夫人兄棻癸酉舉人順天府推官槩乙未進士
户部員外郎弟渠亦以省元登丙戌進士任太僕卿業
治儒術未第俱先公卒集官生都勻府知府公天性嗜
學𢎞治丁巳甫六嵗即欲從兄治業文簡以冲靳竟弗
已比長慨然欲盡友天下士德業日益茂正徳庚子以
儒生應試補員府庠及弱冠文簡愛攜宦邸學易於汪
東麓太史領其微奥發為文詞彌無尚焉嘉靖壬午大
中丞浚川公督東士閲其文以偉士竒之是秋領鄉薦
凡六不偶於春官辛丑春文簡書諭有命且又致爾年
我暮之警及是亦顯揚之道公得書志以命制遂謁天
曹授守泰倉編氓當海寇初平流移未定公推誠興發
曲為招來復安如昔州東境舊築堤數里用虞潮汐厥
利維深嵗久駸夷兹為民患公毅然増修不擾而矗崒
宛然士林贊永賴焉壬寅文簡公夀登八袠聖天子篤
念元老馳遣撫按官及門存問公荷主懐親守官雲望
將圖海岱長春之慶維時文衡山朱玉峯太宰洎吴下
縉紳且繪且文以從歡祝遣延照子恪致遥夀張天恩
慰庭怡誠一時忠誼仁孝之盛癸卯侍史周公南疏薦
畧云純誠篤慎練達老成除奸弊而事克有濟理海虞
而民利無窮遂調知和州蓋移簡就劇彰德辨才也行
之日迓以來蘇留以去思道路相屬得民若兹亦鮮矣
及視和城闉故存雉堞樓櫓已就凋敝公曰預備不修
何以待暴非政也殫心力懲苟且不再踰月頽者興敝
者焕矣和人慰維新之仰初文簡蓄文稿二十六巻歸
田集識二巻聖朝存問録二巻久未傳播雖文簡不欲
彰人而人未嘗無探珠之志也公勻序於徐崦西少宰
捐俸梓之文簡手書與其顯親繼志之一端甲辰公入
覲傾境遮留相與歌誦不盡懐私侍御舒公汀疏薦畧
云性資老練事務精詳真實心以愛民堪任重而致逺
復改西陜之乾州葢掄才試用倚効邊籌也居無何公
以塞程巇嶮耄親杳隔髙志詘于盛時孝誠違於西日
輒解組浩然以東慕乎乾者亦猶慕乎和與泰也琴鶴
以隨尠聞長物㑹太僕都勻二弟咸以省還金紫相慶
鄉人以古萬石榮之越明年乙巳夏文簡翁不起公獲
侍屬纊咸自盡焉公可謂有感有見也尋與二弟謀請
䘏典悉獲如制戊申建祠寢東遵禮奉祀公徬徨祠墓
間永慕弗替冡子延照以恩授尚寳司丞考績進公奉
直大夫制詞有世家宿學科目流英仕罔玷於官箴居
克敦乎鄉行之褒公稟受靈淑雖抵暮氣鮮失平庚申夏
偶攖微疴即不就砭藥至五月二十有七日寅刻處正
寢神閒氣定無亂無惕從容以還元化公生𢎞治壬子
十月二十有七日時距終期享年六十有九配雷氏贈
宜人萊州衛指揮勲之女也前二十有一年卒繼王氏
封宜人廣西南寧府通判廷臣之女側室姜氏子男三
長延照尚寳司丞次延慧次延炯俱府庠生女五長適
萊州衛指揮張棟次適平度州國子生崔旦餘幼孫男
三長引増次引塤次引來俱庠生女孫三長聘萊州衛
指揮王道男梓餘幼曾孫男一鈇曾孫女四公孝友夙
成事親曲盡其道雖宦遊異土時獻不爽約以自奉享
祀致涓篤愛宗親終始不衰晚年與季弟集偕休林壑
觴詠陶寫琴瑟好合王謝髙風非塵庸所知垂訓以善
繼居官以清慎恭無諂和無驕人咸慕之守有先廬扁
堂裕慶郭田百畝他無厚蓄清白世紹無改焉每春秋
掃祀躬率諸子若孫禮成齒序文㑹盡歡而返居暇則
坐一室圖書前後日夕潛泳隨筆詞章不事雕飾涣理
可愛著有行齋手稿數巻藏於家善行書有晉風公鴻
筆懿行嫓美前脩不幸制詘禮闈擬古則過人逺矣况
位刺史夀古稀蕭散谿壑歴久完名無異議公亦人所
難矣哉某舊以通家兼忝葭莩其世系事業粗得攷聞
今𦵏且有期始掇其槩畧僭為狀託立言君子圖不朽
焉
　
　
　
　
　
　海壑吟稿巻九
欽定四庫全書
　海壑吟稿巻十
　　　　　　　　　　　　明　趙完璧　撰
　　　祭毛行齋親家太守文
公輔之胄賢聖之徒社稷楨榦宗廟璉瑚清才通朗輝
映天衢武繼三世芳聨五株三守名邦琴鶴與俱白雲
興思𤣥髪來趨抗章解組林石江湖桑榆承慶塤箎偕
娱一觴一詠蕭洒從吾盈虚伸縮造化一途髙標逸韻
超然萬夫嶠南鄙叟迺敢趨隅喬絲不棄慚與葭莩篤
我懇至慷慨交孚情瀾不既玉魄陽烏送我魏闕識我
區區秦隴懐君同味秋鱸江山十載胥視凋枯哉舟未
剡君豎迴盧君垂夙愛我抱今辜悲心忽折淚下嗚嗚
臨哭未即窀穸罔圖支離莫慰幽鑒不誣遥託哀誠以
薦芳酤渺不可測天潯愁予邇不可招奏鼓吹竽瞻望
咨嗟何射何虞
　　　代祭匡環溪文
閥閱之裔雄於海鄉清俊之才沈於林塘陶真觴詠娱
情文章竹林逸韻蓮社清光一經垂訓四國斯揚桂窟
秋擢桃水春芳慙予不肖謬附翺翔昔分南邑慶過華
堂今還北覲嗟慕沾裳悼彼電露胡存胡亡公不我留
我為公傷仰公一哭誰云非福五十餘齡不稱殀速身
棄國榮子崇君祿忠良有聲公遺之穀紫誥濊澤黄壚
永沐澤溢松楸芳流山谷顧此殯宫梨雪春風淑嗣有
情王程倥偬不遑素車結此丹衷聊爾薄奠以表無窮
　　　代祭劉石渠給事文
君負雋才迥茂佳名君崇令德宜夀此生胡方階於青
瑣儵謝塵於𤣥㝠小試秦關甫兆大行蒼生不幸奪我
豪英仰昭昭之禍善窺渺渺而未明追憶淮南慰聚風
萍瞻望悴顔恍爾惕驚送君南渡煙水闗情聞君北歸
鴻鴈稀征擬雲閒於海山冀日休於蓬瀛胡為乎盧扁
無功哀此同盟江鄉杳香幽襟痛盈乃今過便一吊孤
檠酹觴在手不覺失聲
　　　代彭麟野祭丘母夫人文
嗚呼母有順德藹如慈祥母有令範則於家邦佐宜君
子閫閾用彰肅有懿訓薫蘭叢芳秋捷春榮滄岱輝煌
耳目魏闕勾陳孔陽國崇英俊賢哉厥昌峻惟作艾焕
錫寵光龍飛鳳翥猗歟青鄉垂白珠錦鳩杖華堂邈禧
優優既夀且康理數之極今古之常頃復莞含九地何
傷幽明一情樂意洋洋業慙菲陋瑞鷟相將春霆桃水
偕我翺翔微蘿罔棄寄託千章久揖堂下沐德何疆聞
母之訃惕母之亡紛我涕泗絶我衷腸適我先慈三載
未忘還侍天陛執紼不遑道出瑯琊展我心藏愧無生
芻忝有勺漿秋風蕭蕭愁雲茫茫青眼同袍靡恃雪裳
離魂飛越靈鑒我傍
　　　祭宋南亭舉人文
别君久矣莫挹夫咫尺望君邈矣徒仰夫空碧君之文
章散為雲霞君之徽音寂夫泉石君之芳聲早已達於
雲漢君之竒才猶未試夫霹靂惜哉逝而沈珠毁璧哭
君以綵筆言盡而思深弔君以朱絲琴破而恨積曠萬
古其何期適星霜之兩易撫九原其誰招冀椒蘭於一
格忝君婭戚痛君夙昔淚淒淒以衝襟風梢梢而過柏
　　　代春泉兄率諸弟祭東溟翁太叔文
昔我先大父畎畝髙人樹德績學志存廓清屯淹未揚
産我先君及叔父舉有竒資時以達人致望其誰曰不
然𢎞治戊午秋我先君膺薦叔父失利先君嘗憾其不
得為蘇氏同榮且曰我弟負雋才必魁東人終當不隕
厥聞芳聲嘉譽震灼海隅莫不逆知其非塵埃中人詎
意木難殊珍竟遺澥渤可若何孔子曰賢不肖才也遇
不遇時也叔父亦久諳斯言安於所寓又焉怨嘉靖癸
未有司貢於朝分教西潞文澤汪濊上下恱之庚寅春
奔我先大母喪越明年叔父以疾終於戲於戲何痛如
之我先君宦遊七載倦還叔父甫出先君卧疾鴻絶離
傷兄弟不獲一訣而逝及叔父來歸我諸孤咸庸劣失
怙仰其撫我祐我義訓我等動定其又或雨夕風辰春
亭秋圃娱情觴詠彷阮謝清風所深願也不圖皇天罔
吊爰棄我老成宗親蘭蓀其摧矣琬琰其碎矣迸淚失
聲潺湲其如霰也吾弟楚珍負梧篁秀姿抱鴻鵠逺圖
信叔父所未信者擬在斯人叔父其又何憂廷璧不肖
粗通書史忝厠下舍無足言我母弟完璧淬礪不墮亦
欲罔忝先世而白璧又進學未艾所可哀者我母兄良
璧殂於去年之七月而不得同哭於柩前是為泣盡而
心死也幽㝠如知覯我先君暨我兄妹骨肉相將顧念
故鄉事何如楚惻家勢殊昔書生亦悉有令圖叔父其
又以是為先君慰焉爾者楚珍弟卜於容成筮於巫咸
曰維庚申是為佳辰將厝之王村之陽以安窀穸廷璧
等致薄奠臨哭之嗚呼蘄我享
　　　代同鄉諸朝紳祭杜太翁文(即墨杜介菴/進士太翁也)
福莫大於夀也而公惟遐齡夀恒本於徳也而賢嗣足
徵瞻滄溟而緬懐逸韻邇玉麟而遥挹芳聲徳教如春
公之器度太虚也茫然莫測義訓名世公之文章龍蛇
也變化可驚康濟之學曽無少試於一匕幽潛之德竟
亦淑伴夫寒星鴻鵠髙翔於碧落蕙蘭獨秀於中陵陶
意海濱弄濤聲而金紫長辭於煙駕放懐詩酒翫雲影
而利害不怵乎天精公所不得於人者得之天龎眉鳩
杖迥出風塵之外公所未信於身者信之後鳳毛虎變
垂光虹霓之明公其無知耶其有知耶黄腸雖没於窮
塵而𤣥壚殆開夫一噱公其果逝耶其未逝耶雪羽驚
翻於華表而金身或脱於五行蘭香係屬葢邈乎其難
彷蓬山密邇信蕭然其先登但悲莫悲兮銀燭凄凄父
不得易簀於其子慟莫慟兮金臺渺渺子不得招魂於
其庭抱黄泉之恨者鳳闕華封兹莫待以膺夫榮寵慕
昊天之德者龍章美贈終猶可以慰乎衷情春風蕩而
梨花飛囘首英魂之莫即曉煙開而山水緑墮淚頽波
之益増某等哀哲人兮天潯㝠㝠送孤㠶兮楊柳青青
靈不返兮芳草苹苹杯不乾兮憂心忡忡
　　　代祭同年丘肖林太守墓文
仰君桂芳妙齡騰光渴依輝采百里渺茫甫丑之春挹
袂易陽彼蒼莫違合并孔良慰斯蘭臭江曲徜徉忝君
尺木比翼翺翔媿我萑葦伊邇琳琅看花春永翦燭宵
長膠漆異境風雨連牀豈無同袍誰其范張豈無相知
兩世相將我志子心子無我忘歘焉而涣波駭雨散南
北相違天涯目斷淮水悠悠塞雲漫漫懐子沈疴冀子
鶴筭五馬方來胡遺一旦并訃江飛爽越意亂天乎斯
尤奪我良儔摧此玉樹華乃瓊樓春紅雹碎夏緑霜休
九霄子期夕景子遒予獨何心而不悽愁淚盡千里抱
痛曷已吊不及哀祖云邈矣夢魂勞思寸心負此緑琴
悲鳴原草青青一死一生何如為情擾擾逾時豈易生
平遥馳一觴敬酹幽旌劒意猶存不罄逺誠
　　　祭逸菴丘翁文
公雄豪之氣英敏之才製荷結蕙鏟跡海涯不以顯慕
不以隠憂殆古之有道君子今天下之不可望焉者也
然盛徳無當世之榮於穆有豐後之報月林仲嗣琬琰
淑姿鳳麟嘉瑞非由庭教曾不信然乃爾早擅科名顯
崇樞要天下想望風采罔不有太平之慶公之意於是
乎殆慰矣乙卯冬歘然來京曾不知凝沍之嚴馳驅之
艱其君臣之義父子之仁葢兩懐之也諄諄詳切輔郎
所未及而勉旃以清忠髙節此真愛主上無已而因以
愛子有道欲凝其志使無分焉公其賢矣哉既而浩然
東還吾黨諸賢弗克為遲留之計祖侍道左瞻望芝顔
不惟知仁者之必夀而且逆識矍鑠翁之終迓天錫也
兹聞逝矣精爽飛越五内痛傷夙有葭莩之好今不得
彷其形聲素有山斗之仰今不復揖其輝彩老成云亡
吾道其可哀也夫嗚呼我心有惻天道不誣七十餘齡
不為夭矣賢士登庸不為窮矣子孫繩繩幾於昌後矣
異時龍章焕九原之光不以死而亡矣公於幽㝠不亦
慊乎哉但髙堂雲斷於海天孤兒魂飛於蓬闕生者倐
而殁萃者忽而離造化無常人事靡定變若浮雲運同
逝水此不肖所為交痛於相知對泣於羇旅也吁嚱其
戚也何涯其靈也何招姑一酹惟鑒之
　　　祭妹丈黄海野文部郎文
嗟乎公逝矣於公何言哉公靈鍾海嶽貞超塵埃落落
胸襟淺鄙莫測徳誼評於鄉閭文章品於翰苑政在朝
廷名在天下何假煩言但三十餘年締結親情有莫能
忘焉者如春如醪温然藹然同胞之愛出自純誠骨肉
之好久於初竟發我覆䝉達我幽曲雖同乎相接殆異
乎相遇也方公小試夏郎予亦叨業成均值偶燕亭聊
足相慰者幾再易寒暑復無妄適災於奄忽風萍各涣
於天涯可樂者無幾可悲者尋至矣相續來歸違越百
里煙草芊眠塵機縈滯情雖親而迹益疎雖公之再起
再歸日月逝而㑹晤稀青眼寥寥白髪種種矣况乃牽
絲冀北解組闗西中間相去又幾十年鴻魚固不相棄
而留想亦自遥然也仰過公閭扣門秉燭把袂披心悲
歡交切覽容鬢之凋然慨精爽之殊昔且驚衰老而猶
喜有香山之約也指屈海峯遥期勝槩拽藜雲石㠶錦
煙溟掃殘紅於春醉採落英於秋風擬襟抱一時之豁
如式爾我崦嵫之竒遇也何意宿隕山摧老成云逝㝠
漠其不吊矣哉聞訃震惶魂越而淚血悼離合之靡常
傷嵗月之莫待公其如遺我生其無意矣夫腸斷遥天
扳舁罔遂託愛子執絮酒一表厥衷嗚呼公不以生樂
不以死哀蕭然於造化中與元氣相徘徊今古誰能不
死公何戀於塵埃墓門寂寂雨雪皚皚白楊含風𤣥泉
生苔生人之情曷既逝者之徃詎追三甥在傍英爽若
來九原㝠㝠使我心摧公其風雲而浮耶水之在地而
沈耶精爽攸寓將無感於斯哉
　　　祭亡壻毛尚寳文
嗚呼子之心胸涵千古而莫測子之才華豈近代之易
得聆子之唾嗽瓊珠綺粲之恱心依子之光儀玉樹清
標之動色詩禮浸涵自五馬之庭金紫承傳本三公之
德北超鳳闕匪懈之義履霜月於娟娟東慕鶴巔無忘
之誠睇雲溟而惻惻播芳聲於畿輔以得御為榮仰芝
采於依稀以封侯未亟忽鳳臺而失侣屑膠水以求皇
荆布不鄙幽燕相將海人衰晚爰資清光豈意帝簡金
城一方忝與葭莩朝夕相忘久子之處也飲醇醪而罔
覺其醉美子之度也探淵海而莫可或量把酒論文落
青燈於殘月鳴琴逸興共清風於偉篁葢冀其同遊百
載尚虞其各宦一方何意一疾之奄歘竟致百醫之莫
良仁者必夀兮子何為天天何迂濶兮善有可疑要自
有數兮今不能移而尚亦有報兮胡可度思秋風淅淅
兮使我心悲燕臺悽悽兮老鶴如癡惟酒兮在罌惟痛
兮有情魂來歸兮鑒此誠淚不斷兮吞此聲
　　　代京師王次菴舉人兄弟祭亡妹文
嗚呼淑人復能覿閒雅之貌耶復能寧故里以慰骨肉
之情耶翳其長逝而不可復追矣夫神飛越而震惶氣
填胸而淚漬尚忍言之夫以柔順之徳謂其可以衍後
也而椒聊摧焉堅貞之質謂其可以永世也而昆岡火
焉得非㝠㝠迂濶昧以難明天道有足憾而人情有不
能堪者耶然青鸞杳而瑶池寒顧氛濁其莫攖霓裳邇
而瓊樓迥何世俗之足戀淑人諒其有歸矣柰離腸斷
而骨驚方寸死而魂銷其招之何據挽之何由也哉覽
春花其在目挹寒松之可哀清氷凝而留想素月流而
恍驚淑人之去若不可得而知兄弟之情抑豈可得而
或盡耶况髙堂人散於斜陽南浦鴻分於夜雨謂存於
少者可延而後於悲者相慶矣今復若兹殆出於意之
所弗及而事之難以逆焉者矣亦復何如其痛撫焦鬚
其若割慨睿謀以何偕曹闥虚而影滅秦臺寂而聲沈
蘭薰充堂醁香泛斚同胞之酸恨無窮異路之芳魂莫
即嗚呼嗚呼其來歸
　　　祭濰邑通家翁文
嗚呼徳蓄諸躬幽巖沈而未揚善薰諸逺頽風易而淳
龎不以其銷然者悶然於懐乃以其充然者暢然於鄉
井里之璞含光短褐空谷之蘭歛艷羣芳衣薜蘿兮以
歌以觴老嵗月兮惟瀛與滄淑後之義要有本於嚴詁
達人之報亦何爽於𤣥蒼奮跡青雲大魁天下徵昌白
首晚慊斜陽廊廟之猷其庭除之藴奎章之焕協褒錫
之良韋布珍於萬乗波澤演於無疆囂然宇内而何憂
何歉陶然㝠漠而匪存匪亡通家之誼情每闗於哀惻
執紼之違迹有間於渺茫匍匐後期望松楸而絮奠愧
慙無既掃泉臺於蕪荒靈兮來兮我依我將
　　　祭内叔髙翁文
公跌宕於山海間垂老猶有英氣八十餘齡酣歌陶陶
不役聲利終始克家之操共德無忘平生力善之心早
夜不寘純孝之誠老而且慕垂訓之良義方無替諸郎
滚滚冠裳躍馬季子昻昻風雲展驥昌於後者垂黄曳
紫九地華榮光於前者飛龍舞鳳九天寵異悠悠㝠漠
中𤣥鶴崑崙青鸞蓬島則又何事嬋媛於塵世然而薰
斯芳也酹斯漿也南氏之於尼翁豈無揮淚
　　　代祭年家孫翁文
哲人逝兮江之水湯湯靈莫擬所之兮雲飛大荒純
德何依兮蓬瀛景望英聞不朽兮清風以長淑嗣不偶
兮𤣥報未疆追琢有自兮美哉珪璋忝附驥末兮竊淑
餘芳遥藉慶祉兮雲衢聨揚敦同袍兮抱寸心而夙降
延世好兮趨杖屨之未遑山川兮雲雨異方蒼苔兮日
夜以黄二豎幻兮侍藥罔將石城鬱兮夢魂渺茫切哀
感於區區負遥懐於未彰兩媿幽明一罪滄洋顧秋巔
以游神託霜鴻以致傷楸梧悲而西風淅淅寒花萎而
宿莽蒼蒼洒涓滴於雲隈達誠欵於海鄉逺兮邇兮我
心有藏靈揚揚兮慰我以囘翔
　　　祭丘母夫人文
嗚呼母之謝塵寰而去也曾莫掩乎雲旌母之歴清虚
而遊也伊何慕乎遥征蓬瀛歸而波淺瑶池返而花明
偕萼緑於鳳馭追杜蘭之雲軿揮珠璣而弗屑委錦綺
以何輕蔑泥封於宸極鏘珮玉於太清超氛埃其如遺
陟仙界於渺㝠有範在庭有訓在經有子維楨有孫惟
繩福夀巋乎兼美生死允乎兩榮早内交於賢嗣將以
淑孟母之芳聲越山川而百里竟不慰范子之幽情違
晨昏於海曲忽飛訃而震驚愁霖㝠而秋徂北風發而
寒凝某也歴墟莽登丘隴而西來於以敬祖乎佳城和
薤露以銜哀俯金扃以致誠三酹瑶漿一哭𤣥靈
　　　代諸僚友祭邊太夫人文
嗚呼母之逝也良可哀傷母之生也曷掩其光産自名
閨春松茂清標於煙雨歸於巨室夭桃成淑教於家邦
屬既絶之哀絃辛苦無違戒雞鳴而弗怠拂先遺之弱
鷟劬勞莫恤懲葭絮以何忘既而秦臺鳳失隻冷孤楊
鄭館蘭摧一存兩亡天地永而堅百年之苦節氷霜冽
而繋萬古之綱常分熊檗於寒宵勉學小子刃機絲於
暇日激紹先良不欲墜厥緒者母之貞志必欲昌厥後
者母之遺芳果而挺桂林之仙枝香浮蟾窟出芙蕖於
緑沼秀絶帝鄉玉闕生輝賦羔羊以裨盛世金郊播譽
屏豺虎以衛明王萍蹤倐而相值蘭馨契而相將令範
表清朝而勲茂醇德醉素交以心降光於君上者母之
懿訓益著風於僚末者母之餘澤尤長將覬協斯人之
願也攸而彌久厚彼蒼之艾也夀而且康慶泰嶽之崔
巍遥遞孟魚於故里沐恩波之涣演終慰萊綵於髙堂
君以子賢賚遺有隕子以君祿仁孝未央何意桑榆暮
而悲泉沈景望舒缺而婺宿韜芒珠没瀛川地下抱倚
閭之痛恨烏啼燕樹天涯憶杖魚以徬徨報乎我者無
盡撫乎我者何殃嗚呼母謝塵界也山川還秀母遺賢
俊也金玉其相孔雀堂深乗龍美青錢之選鈞天日邇
石麟榮紫誥之章黄泉之幽母其容與青冥之表母其
翺翔揚鳳旍兮吾不知其遊瑶池與瓊圃縱鸞馭兮吾
不知其偕蕚緑與蘭香某等感風雲而洽骨肉於一旦
哀鴻㕍而横涕泗於萬行忽匍匐以驚骨載夷猶以斷
腸北風蕭蕭兮寒山蒼蒼朔雪霏霏兮隂煙茫茫陳絮
酒兮靈於何望送氷塗兮子於何方吾於靈慕兮訣絶
太荒靈於我感兮依稀在傍
　　　代髙氏兄弟祭管子暨貞妹文
嗚呼桂林芳枝昆山美瓊何青妙之未揚膺𤣥召於太
清而淑人之相從以殞且莫窺其衷誠生同欲也靈胡
捐而自輕死同惡也靈胡愛而獨成毅然有以彰天地
之大經卒焉無以為骨肉之至情父兮懐汝九原未暝
母兮篤汝雙璧斯迎同胞雅愛鸞鳳飛鳴胡隕爾天胡
累爾生視塵寰也若凂趨㝠漠也若榮何苟生之不可
何苦節以用貞果於自沈不以一勺或慕忍於自毁不
以一息易名超然之識出於凡陋烈然之操冠於豪英
謂葢壤之博也嘗以一節而獨咤謂古昔之曠也每於
列傳而曽驚邇者金玉之質産於同氣氷霜之烈赫於
家聲詩書表垂世之澤山川還儲毓之精白髪哭青春
於芳草紅淚吊淑女於佳城且不知其死可哀耶行可
尚耶聨旌辭祖舉將茫然於蓬瀛
　　　送疥文
海壑老人七十有三齡病疥痛痒搔楚不勝覬望無痊
三年於兹聞昔人有病窮而懟於鬼送之以文余因意
其兹或有祟焉者戲效以送曽聞以邾婁取喻者謂患
不及於腹心乃有賦楚臣好色者擬穢惡之益深始焉
肌膚隠隠芒刺隂侵繼而突顆纍纍珠璣浸滛嗟痛痒
之無時悲日夜而難禁搔之而素雪零蠡深無内頃焉
而紅露漬熾燎在臨當賓祭而蚤虱潛伏處燕閒而爪
甲相尋據不安於綺席僵不妥於錦衾踏月尋階而如
慓倚風搘杖以曷任牙籖在案巻舒惟倦停披晴忩忘
情文苑屈伸愁予囊弦索如宫徵不調鸞鶴云疎國手
從敵而未瘳虎穴得子以何由猩毫艱於健握驪珠滯
於探求綸竿暫歇何意埀鈎斧斤且息無事樵游徒袖
手以窺雲谷聊微步以倚煙樓掩鏡扃扉焦心不愜蓬
首垢面殘軀如怯自冬徂春擬除舊而更新繼秋復冬
轉纒綿以相因胡寒暑之屢易但生滅而仍頻雖康齡
其莫支矧頽年而苦辛覬㝠逃於壺觴尋復増劇欲効
靈於藥石累見無真良平無以售其智盧扁莫以善其
身計無所出籌何所施心煩意亂志倦體疲黙仰圓靈
潛祝方祈大而四時之運神有所尸小而一人之身鬼
或所司如游光之肆癘疫方良之恣隂私三彭傾人於
不善二豎為災於出竒或擾於内而沈痼莫及或凶於
外而反復顛危適來之咎乃不滋疑渺然衰叟何以罹
斯其或不能奪人錦攀天香持毛槊戰文塲振脩翮於
雲漢奮獨步於驌驦負家邦之覬望銷海岱之聲光降
罰手足廼若此耶抑或不能獻策金門紓誠帝闕揮翰
玉堂分閫鐵鉞勤奉主於鳴琚急親賢於握髪甘貧賤
於清時徒懐安於滄渤厚懲手足又若此耶思之思之
若將有知甫自成童功名念兹紅顔白髪得意無時不
爐不扇手無釋巻暑濕風寒晚齡末見原積漸而身災
更崇愆而神厭或不事犁鋤專尚清虚錦衣華堂寒熱
媒且彼幽斯瞰患曷可除伊慼本於自貽蹊田過於見
奪被其毒者甚於水火主其柄者欲其轉斡以富可戀
歟世宦清㢘而自若家聲琴鶴以相承汝將窮奢而極
慾我非金谷與銅陵以貴可附歟投簪二十餘年結蕙
海山云暮汝將炙手而趨炎我非權門與要路反覆長
意憤惋不直學道平生四體罔失撝謙敬恭素履坦易
薄氷恐陷琬琰如執蹈舞何知樂兹樂實爾稱為鬼號
曰通靈胡滯於一胡混於㝠指摘萬類用裨紀經德惟
錫祉惡用不寧乃有倍孔子之四達道蹈孟云之五不
孝翻覆雲雨貪殘虎豹鑽縁相髙奔趨胥効撓亂綱常
蠧壊禮教爾宜横其祟充其類變而通咎而備使之痒
疴以反其躬自其疾痛以殺其恣於逆黨死而後已雖
偷生少焉知忌不愈於无妄以肆災亦足為乖氣以致
異盍知徃而察來盍異趨而斯避便須遄駕速宜縱轡
蘭薰椒醑之莫陳桃弧棘矢之將累若其慷慨遂行是
謂有知且明如復夷猶濡滯乃謂無識而盲尋畢除而
無悔其戒滿而惡盈嗚呼别矣式將訣兮天下之情動
之惟誠黯然銷魂者原於意氣之相傾願為比翼者激
於交好之莫并爾於我乎何榮吾於爾乎何矜伺行李
之將戒覺微躬之方瘥為歌今日之驪駒效贈昔人以
不拜
　
　
　
　
　
　
　
　
　
　
　
　
　
　
　海壑吟稿巻十
欽定四庫全書
　海壑吟稿巻十一
　　　　　　　　　　　　明　趙完璧　撰
　　　與丘月林給事書
前軒車東來未暇一言而返久許勞思不慰片時欵教
悵恨何如聞即吉坐失趨候衰病窮居艱於動履惟賜
體亮想北行不日此别仰陟鈞衡慰瞻盛世而丘林野
老日趨凋朽再圖良晤河清之俟更幾何哉兹遣候情
抱無涯書莫能悉臨楮悵然知復云何惟知己鑒原
　　　答毛行齋太守親家書
牛馬走蠢愚無似苟延五紀何益明時消損天日負媿
良多豈期謬辱盛使惠我好音眷我珍品捧慰登嘉感
佩寧有既耶尚容遣候使還暫此伸謝
　　　又
數月來家務瑣冗未遑馳候適聞道體違和鄙懐切切
徒抱趨侍悃私奮飛安得想斯文之係匪輕吉人之佑
有在擬復妥然倍常矣况君家孝子慈孫自善調攝無
憂也謹專人齎小牘奉問惟避俗清心重加玉愛以永
仙齡以慰天南寸慕不備
　　　又
前令孫囘已具啟謝近聞海屋初度在即擬將趨瑶臺
執霞觴以効蓬山慶誠奈塵冗衰疴不果初志且若之
何北望迢迢耿懐無已敬遣蒼奴持罌醐籠果少將逖
忱其為我頥揮萬萬
　　　與舒城孫生書
疇昔邂逅京邸垂我欵私示我肝膈揆照涼薄何縁雅
遇胡十餘年來去留異迹離合靡常風塵中令人常抱
惘思曽不得把臂朝夕以敦舊好情如之何卯科仰冀
魁名蕡屈既徂午年傾候垂光轉加落寞是何不遇之
數耶而倫絶見忌耶抑亦晚成而大器有需耶兹者酉
宿天開文光照於廬岳想休徴端在子矣秋風發而桂
馡春江波而花暖得意驊騮長安之勝一朝遍矣不識
通家兒曹獲蠅繋否不肖苟祿西城五年餘叨擢鞏昌
出監靖虜邈在邊陲荒山紫草殊絶中原雖上下之情
每有相宜而風土之薄良無所賴甫半載而來琴鶴蕭
然海山恬若科名眊矂於少年勲業衰頽於青鏡閲來
世務賢否之乖宜清濁之異遇物理顛倒幽獨祗黙於
邑耳然又嘗竊彷達人之觀乃不順適所天也耶栖遑
林壑庇以先廬給以山田詩酒琴書此焉自足鶯花風
月知己無多惟此老焉竟何足齒適舍親分教來始以
彼之獲依於執事為甚幸而繼以不肖之得通於門下
為尤幸也草此聊陳久曠懐私瑣瑣無倫惟髙明賜亮
　　　與任丘邊通府書
别來久許不奉顔色悵惘彌深聞候京師不識擢補何
城想暫復而大遷矣美質清才真明時利器他日寵榮
曷可量哉何似不肖迂疎方稜動見觸迕滋謗賈禍竟
所不免委棄山野適分之宜粗有敝廬薄田優游海上
與林壑居與雲霞侣鳴桐酣醴散帙詠歌瓊林桂闕付
之三郎秋月春翹陶於百嵗清狂野叟何足為朝紳齒
耶但夙䝉雅愛㑹晤無繇而音塵曠絶不敢不以私悃
相寄也前所託海天泉壤二册近曾注意否倘不見遺
萬一獲協初志没齒曷忘千里惓惓不勝遥懇之至
　　　又
違教六載忽焉逮兹海山脩迥光景迅逝奈老懐何哉
林谷岑寂偶辱華札兼䝉珍惠自天之隕感媿何如捧
讀間既諗大擢曷勝欣忭及再聞尊閫謝棄之變震悼
不任想鸞續已久探珠消息近不識幾許也此亦不肖
為兄宿懐焉者然𤓰瓞末豐理數必至敬候佳音足為
遐慰蘇鸞囘敬此奉謝仰恕不恭切切
　　　與濟南王羅溪通府書
别來數載夢想光顔無由為慰每念疇昔叨侍京師稠
人中俯辱髙情方寸懐私刻鏤何能冺没適聞榮擢東
藩佳聲騰播溥延海岱君侯竒績南北之間亦偉矣哉
大拜明時畫期可待不肖西隴來歸棲遲海上劚山漁
水聊復終老惡足云小兒慎幾以省試來謹兹候問惟
台鑒不悉
　　　與王冠峯書
再辱翰札謝謝别忽半載淮海悠悠何如為情撫良時
抱長憶耳聞舒之士風純雅土俗竂寀兼際一時之盛
慰慰惠來漁歌竒譜小試頗佳但訛謬太甚煩暑中不
暇密審姑候涼秋徐按之以副遥愛使旋暫復祈賜照
　　　鹽城答王冠峯書
昨淮上人歸得手教知浩然髙舉撫掌歎賞急流之勇
當時孰有逾於君者煙溟雲嶠恣意徘徊况壯年强健
天趣無涯不肖又輸君一頭地雖然滄浪潦倒中且猶
勉爾競為風月主方日夜竢東攜取枯桐古音以相陶
寫於雲水之陽每欲奮一颺翰蓬煙杳如楚天莫慰且
若之何悵懐悵懐羽便率爾奉候涼秋蕭條瞻慕不能
為情擬幽人㑹此區區是仰
　　　鹽城與姜石澤封憲老親家書
别來不親教範奄歘逾年桑榆契侣頓致杳違淮海浩
渺中時復令人囘首俟期而旋何如慕渴吾兄頥養滄溟
陶意種種天禧無涯而相業有託景羡景羨不肖從兒
曺小宦邸扃鑰閴寂不任結束仰東山杖屨徒五内燥
熱焉耳便中小致問私餘再候
　　　鹽城答黄海洲書
仰間忽承手札兼再辱寵貺謝謝吾兄晦養雲需㑹心
魚鳥於勢分莫攖清曠之娛迥自翹企不肖凝寒中逐
孱弱書生閴羈粉邸顧淮海煙雲不任惆悵冀春來旋
斾以慰夙况且復伺通猿鶴或有期也兒曹株守小吏
久忝素延祇貽遥莞爾來教已悉想閥閲遺聲賢德休
光自足感人於無既自分卑微揆不為人重輕也勉令
轉為裁候聊致葭莩至意以自盡耳敢遽圖君家補益
云乎媿媿鴻返此復希原照
　　　謝平度崔生
疇昔京邸辱枉未遑從容聆唾音抱歉未既邇年來兒
曹徃返取戾門下良多鄙懐耿耿忽復瓊函有隕珍品
猥頒捧誦拜嘉頓令慙汘豚犬兒謬附末第曾無足齒
道沾被寵錫若此怖感曷勝久仰跌宕雅懐曠逸髙致
海山風月中良儔也何白首衰殘經年百里竟不獲一
挹芝采探𤣥機淑道妙川逝悠悠俟復何時此為悵恨
使還倉卒敬此附謝
　　　與即墨湯君陽大尹
邇聞寵陟鸞音别榮熊駕林壑慰然可謂無負賢勞矣
似於俊才偉績少有不協殆明世登良要有漸次隆崇
之典仍合旦夕期也然體國仁賢應自有後獲深識鄙
窺何如何如但墨水蒼生無復冦借膠湄黄髪靡從斗
瞻兹焉悵爾早圖叅謁之行適為良晤何意井坐塵闠
尊駕稅於王而不知尋候於姜而弗遇再要於匡而星
軺長徃矣縱横顛越仙跡杳然徒令望塵愧恨負罪庸
何可言敬兹遣謝兼附鄙稿用塵清閲佛頭之穢誠無
足云亦聊以竟嚴命爾統惟原照
　　　鹽城謝劉雪溪太守書
僕衰殘朽質沈跡溪壑方過眷西伯頓暌南服周悉髙
情備辱臨岐殆偕日俱新也邇忽秋暮春囘海山如失
清顔曠别夢想何依竊念瀕溟枯槁罔不慰被青陽顧
區區末路邈越楚雲可能侍粲花於清颸剪芳蘭於良
夕叨恩如昔耶白首馳神青㝠鎩羽俟時而東惡知其
九霄靈鳳千里神虬亦焉攸寓嘉樂淑人竟我心惻奈
我翁何哉風便小裁敬致遥悃岑寂中不盡惘懐仰冀
德涵萬一
　　　答紀鑑塘司徒郎
忽教音猥及髙情欵悉走衰朽林丘曷堪屑惠無乃徳
之至愛之深不我終棄爾耳足下清才朗識巍陟徒卿
進依英主退協仙僚優游鵷省中議政論文自是青雲
竒趣昔人謂向長安西笑企慕何如時復大擢柱輔擬
樹無前偉績於昌期走之所遥欽而仰羨者指可勝屈
耶且不替兒曺舊好澤益有歸感念殊切逖謝幽忱良
莫能極潦倒岩阿强勉報候苐恐煙霞鄙悖唐突風雲
取罪萬萬清秋爽颯塞氣髙涼懇冀玉息以將天休臨
書悵惘無既
　　　答福山郭嗣翁尚書
瞻企間忽仙翰俯臨兼天機有隕發函媿感仰謝仰謝
頃在淮咫尺無聞坐失良晤令人惘恨不肖自南歸俗
務纒牽殊乏清興新聲舊譜兩負夙心向亦無得今且
幾忘矣聞山居吟得之桐菴者想亦造妙而陽春樵歌
曽記於邊邸譜贈或亦不可棄也數曲之雅真足以快
適東山矣又奚以多為哉然嘗緬惟髙致風月邊空復
劬勞每有東勞之思海市之想俄慰此行擬當一候門
牆然白首桑榆知復將來何似亦聊云此一胡盧耳黨
人之變諸子姪元妄被災苦何可言幸昭然餘不足憾
矣辱䝉言念感感别啓來教已聞命今亦未敢輕擬其
人俟從容馳報
　　　與安丘黄甥茂才書
久曠情疎殊切懐念向聞春試優選欣慰不勝既而秋
鏖失利更増悵悒然妙齡青紫時復當芥拾也雲霄天
馬何患於暫蹶耶但淬礪無輟以速嗣前武丁寧耳吾
庠吳冠老俊逸髙雅人也今擢貴庠教長將渠泮生輝
春風轉徙也子其善事之渠脩吾膠誌創稿未半遽有
此行將攜彼處終之及思我先君墓誌乃若翁海野筆
也今原稿已遺想賢甥家藏者猶存可檢出録致以備
風采蓋首欲不泯英才鴻筆而先人實行亦賴以不墜
吾與子不偕慊於心乎子其念之臨書不罄懇私惟孝
子仁人鑒察之
　　答章丘胡湖山三尹
適辱教翰切慰渴懐幸接玉郎再諗吾兄二十餘年履
歴動定深恨璠璵重器不獲大揚明時轗軻􁖒屼竟致
山野遺逸自君子觀之不無倒植之嘆乃聞諸郎若孫
桂蘭叢茂秋來當自有効竒捷者不將以信兄所未信
耶亦姑陶適煙霞從容迓𤣥錫耳竊為黙慶之再憶疇
昔都城一覿英風而豪人意氣便投肝膈亦傾蓋猶
夙契焉者未幾儵别悮觸權豪猶賴故人夙愛致䝉元
老科臺俯為垂手公論不泯而瀕萬死者僅得一生何
幸如之偷生苟祿忝擢鞏昌塞垣凄寞良非衰老所堪
六越月而歸乃酬素願栖遑海岳間犁鋤編簡傳家舊
矣誨諸郎以是老焉已也何意二郎慎脩濫叨甲第蠢
子迂翁實出望外及謬尹鹽瀆亦嘗俯逐琴鶴聊適晚
懐於淮海也三載還兒復忝附郎署曽何勞績近補維
揚令人慙悚不肖衰齡適今七十又七老荆少五嵗而
相偕豚犬兒三慎幾亦叨廩慎動附庠末小孫四而儆
當志學畧知文字亦可粗繼書種供桑榆玩弄也且拾
先人之餘材完小子之新第琴書餘暇松竹盤桓癡延
崦嵫餘暎朝夕所不可知者亦一付之㝠造耳吾兄果
有東山髙興秋風春日引首西岑正慊百年志願何如
慕何如慕恃愛瑣瀆忘陋取罪仰惟老知已情鑒
　　　謝維揚嚴紹峯貳守
久企芳聞不階瞻挹瓊采拱聆珠唾以雪洒衰朽塵抱
空復馳神江淮耳竊幸兒曹忝厠左右辱益良多琬琰
華英不棄葭倚是為逺荷昨兒書來啓函得善冊一帙
倉皇再閲乃知鄙稿也又復捧誦首尾佳篇乃知二公
賜愛也本海壖野語暫藏之敝笥終當覆瓿焉耳曷意
塵之名家而且梓焉刻製端整裝繕雅麗自揆鄙俚豈
宜過䝉稱譽重勞増美若是耶無乃陶瓦賤質朽株棄
材悮飾之金玉章之青黄耳愛之深寧不使媿之益深
乎又聞垂念賤辰猥惠錦製珠光玉瑩頓令南極増輝
東瀛生色身膺垂老之慶家傳不世之珍也刻感更當
何如便此統伸謝私衰眸病骨草次不恭臨風莫罄鄙
懐邈越天南勞望靡既祈惟台照惓惓
　　　徐瞽道募縁疏
竊以太𤣥溥化妙無外以何仁品彚肖形私有生以成
性洪纎各足終始相忘稟賦惟均得喪或異椿齡芝秀
草木且復歸根龜息鶴胎禽獸亦知有養是以智超苦
海者不同腐於塵縁見爽真機者欲髙飛於仙界鼎湖
龍去金華貽萬古之思函闗牛歸紫氣協千年之瑞然
道不可以易致必假脩為况神每限於難通豈宜鹵莽
金丹妙煉惟須靜定還虛𤣥闗微機曾傍紛華入聖子
晉長辭魏闕而笙鶴微茫希夷髙卧華峰而雲霞縹緲
故奮凌霄之志者寧久滯於樊籠竭慕貞之誠者不暫
依夫燕雀哀人身之一失萬刼惟難戀世法於七情九
賊何滅徐子崇輝自九齡而波㝠銀海返觀紫府清虚
悟百嵗而電滅靈山長徃白雲閑寂早依禪室苦空金
粟如來日奉沙門䕶持貝葉般若竹槎曾卓錫蓬雲十
載潤袈裟鐵橛再開山池影幾年清智慧志上人力行
妙道非不根徒誦狂言欲了真如可期後世奈仙縁之
猶在赤松黄石每神交矧芳名之猶存玉室丹臺曾黙
識迷途猛省脫抛身入身之煩急流挽舟㑹用鉛棄鉛
之妙違雪峯而趨玉極慇懃窺潭底日輪捨龍鉢而就
鶴衣蕭散翫山頭月片脩性而遺命何如性命之兼脩
得隂而失陽奚似隂陽之兩得江湖曠蕩荏苒曽遇髙
真吴越徘徊繁華可能幽僻池亭水榭總為歌舞之區
野寺山房盡是遊觀之所北人南悮空嗟萬里之勞紅
霧白頭慨失半生之計利名塲覷破罕得披沙見金聲
色闗打開誰識被褐懐玉幡然故國何假蘧廬吾黨多
情仙鄊少遇秦皇漢武尚厪蓬島之懐龎萌海蟾且逸
勞峯之興挾清風而載返還思滄海揚塵跨雪羽以言
旋重嘆城郭如故真人所至從之者雲仍妙道攸存宗
之者日盛望青蒼而髙蹈欲慰平生躋危嶮以幽居用
償夙願翠屏岩畔怡三生舊日精魂華樓宫巔接萬里
紫霄煙靄罔辭塵陌他年之蟬蛻何期小結蓬茅此日
之龍珠堪養金爐玉鼎顧佳地以何妨水虎火龍還先
天而有藉然身歸静域自應削跡於闠闤道慕𤣥門詎
合縈魂於世俗若無外戸豈得内脩世財罔施仙縁難
遇窮鄉孤坐初難氣滿而忘食多侣寡儲終當壁立以
待哺伏望四方聖衆一切善流𢎞開惠愛之門大建慈
悲之業負夙徳者定圖後効於來生崇隂功者必致善
果於旋踵施恩於不報乃所以廣種福田力善於無聞
亦將以終歸樂土黄金緑鏹借天地以迎恩尺布斗糧
託鬼神以降鑒善縁速結須知天道好還惡報難明宜
察人夀有幾請為推心以利物豈謂假天以欺人庶大
道可借以有成而小補聊資於託始陽谷之晷斯繼於
燧鑽飛亷之功獲濟於揮翮勢以微而裨著事以瑣而
助洪功同八百之中行合三千之内給孤長者事有明
徴元始天尊照無私漏諸天傾耳一體囘心蹉失善縁
幽沈難悔
　
　
　
　
　
　海壑吟稿巻十一
