#+TITLE: 陵陽集-宋-韓駒
#+DATE: 2016-06-11 12:24:48
#+SOURCE: github.com/kanripo/KR4d0173 master 8960ae88                
欽定四庫全書　　　　　集部四
　陵陽集　　　　　　　　别集類三(宋/)
　　提要
　　　　臣等謹案陵陽集四巻宋韓駒撰駒字子
　　　　蒼蜀仙井監人政和中召試賜進士出身累
　　　　除中書舎人權直學士院南渡初知江州事
　　　　蹟具宋史文苑傳駒學原出蘇氏吕本中作
　　　　江西宗派圗列駒其中駒頗不樂然駒詩磨
　　　　淬剪截亦頗渉豫章之格其不願寄黄氏門
　　　　下亦猶陳師道之瓣香南豐不㤀所自爾非
　　　　必其宗旨之逈别也陸㳺䟦其詩草謂反覆
　　　　塗乙又歴疏語所從來詩成既以予人乆或
　　　　累月逺或千里復追取更定無毫髪恨乃止
　　　　亦可謂苦吟者矣晁公武讀書志謂王黼嘗
　　　　命駒題其家藏太乙真人圗盛傳一時今其
　　　　詩具在集中有玉堂學士今劉向之句推許
　　　　甚至劉克荘謂子蒼諸人自鬻其技至貴顯
　　　　蓋指此類其亦陸㳺南園記之比乎要其文
　　　　章不可掩也乾隆四十六年九月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官　(臣/)　陸　費　墀
欽定四庫全書
　陵陽集巻一
　　　　　　　　　　　　宋　韓駒　撰
　　古詩
　　　上陳瑩中右司生日詩
悠悠大塊間萬類紛相敵偉哉㧞俗人眞宰豈無力六
經陷邪說諸儒用一律天未䘮斯文公生抱絶識著書
羅古今射策開胷臆前輩幾欲盡後來昧所適天將激
頹波公生秉孤直數諫難居中三已無愠色海宇屬無
虞天工或曠職天實佑皇帝公生蘊竒徳培成棟梁資
一旦壯王國禁網雖小寛疲俗未全逸天惟念我民公
生冨才術簸揚雲雨勢諸方待膏澤天既責公深眉壽
天何惜行看佩相印不羨登仙籍南山雅望重北斗威
聲赫禀生固難朽吐納自不息惟昔軒冕徒浪喜山林
迹留侯追赤松志就亦何益傅說為列星但已脫寰域
孰知我公貴與國長無極
　　　孫朝散母封彭城郡君賜霞帔以詩賀之
孟母壯日家三遷歘見季子聫朝班因逢吾君鼓舜絃
不惜一邑榮曽閔里門初接金花牋争賀羊酒相摩肩
不疑平反奉慈歡壽逾九十留朱顔又逢吾君禮髙年
太息加賜彭城田霞冠彩帔麗且閑復賀羊酒歡如前
四時觴客客滿筵緋衣侍立不笑言飲及二斗已醉眠
起作兒啼衆欣然人間樂事到底偏夫人此樂人人傳
忠臣孝子希兩全近代只數先生賢從予乞詩費雕鐫
借君詩囊為君編那知又有南陔篇
　　　利濟橋亭詩
　朝奉郎張公得其先父遺碑以附家集從諸公索詩
　予為作此
大夫官業世所驚老覺軒冕非眞榮斯文自屬吾黨事
正恐無路逃虚名生猶不見皇甫謐死豈肯投劉禹錫
茂陵一幅入漢宫世間共怪無遺帙哀哉若人用意深
自言身作鶴鳴隂著書遺子千萬軸人初笑我籯無金
萬仭磨崖刋好語那知百年蒼蘚汙爾來夜夜虹貫天
山下居民未知處周詩不列石鼓歌後世恐歎遺羲娥
於今購市完家集野老何知亦摩挲川流可平石可腐
只此殺青垂萬古五百驪珠固已竒挿架不知猶幾許
公今未暇歸田廬且當驅童曬蠧魚不辭借取車連軫
要讀人間未見書
　　　善相陳君持介甫子瞻手字示予戲贈短謌
古來相馬失之瘦仲尼亦作䘮家狗唇紅齒白癡小兒
不羞障面欺羣醜鶴冲居士術如神東走梁宋西峨岷
諸公蹭蹬未遇日坐中知是非常人只今白髪無餘産
短褐逡巡列侯館世人胷中無黒白不知居士明雙眼
嗟予塵貎天所付不須强覔封侯處書生只倚一片心
他日相逢記裴度
　　　送葛亞卿欲行不一過僕
吾廬偪仄門三尺慚愧春風巧相覔叩闗惟許謁王孫
有時藉草傾餘瀝汝不如南池主人車載客紅旗皂盖
行逺陌又不如東郭公子柳藏門青娥緑髪坐開樽是
身牢落終何為人不汝嫌汝自嗤伸眉一笑能幾時忽
聞春盡王孫歸春風欲盡猶有情飄英堕絮俱傷神王
孫未歸迹已埽秣馬膏車何太早明日一盃愁送春後
日一盃愁送君君應萬里隨春去若到桃源記歸路
　　　術者呉毅乞詩欲至塞上
少年呉君抱竒識四海一身求异術逢時更得𤣥安文
西方諸侯正須君髙賢未遇世亦有相見為陳休與咎
我自與世如參辰從來無心怨牛斗
　　　陽羨葛亞卿為海陵尉作葺春軒余為賦之
昔聞先生隠呉儂當忩十里横烟峯今見先生為楚吏
繞墻四面縈烟水從來楚俗帶呉風曲折徑路深房櫳
舍前繫船柳千丈舍後參天竹萬叢牙籖挿架似蓬館
白拂掛壁如僧宫掃地焚香欣客至羮魚飯稻愁罇空
不溷不清惟寂寞大笑先生致身錯青衫猶作布衣心
朱門却有田居樂筆囘造化天工怒胷包今古時人愕
甘窮自許元次山蹈海還尋魯仲連吾曹一歡豈易得
世間百嵗俱可憐何用北窓翻朽策且向東亭㺯春色
我當酌酒壽主人灘前飛下雙鸂鶒
　　　謝錢珣仲惠髙麗墨
王卿贈我三韓紙白若截肪光照几錢侯繼贈朝鮮墨
黒如㸃漆光浮水舊傳績溪多老松奚超既死松亦空
易水良工近名世眞材始不歸潘翁蕭然南堂一居士
赤管隃糜無月賜借問𤣥圭何自來去年海中持節使
明窓晏坐不怱怱引紙磨墨寒生風自笑平生綰蛇蚓
更慚爾雅注魚蟲殷勤二物從來逺禆海環瀛眼中見
若欲揮冩藏名山不如却作談天衍
　　　行次汝墳次韻惇夫天慶觀檜
紛紛物態逞檜獨不自竒雨露長鶴骨風霜痩龍皮要
經摧暴力豈顧合抱遲雖無艾納香不著寄生枝結根
已千丈凛凛誰寒之其下羽客居同睨嵗月移君行叩
𤣥闗豈但息馬疲髙材笑小草異質憐孤姿思古而嗟
今皇皇不磷緇微言怨不亂似為賤子施
　　　京口同蘇景謨游招隠寺
居閒從散吏尋幽詣精廬城隂徑緑野谷口橋清渠稍
稍叢竹合依依昔人居輕雲起釋嶠細水鳴循除聞鵶
問長老豎拂談真如振衣念新浴曲肱欣飯蔬兹游尚
倥偬再至期躊躇獨行豈辭逺徐步當乘車
　　　送松陵老農
呼舟越洪濤笑識江南山此行為子來正擬一笑歡相
逢不忍别丘壑同躋攀如何舍我去使我心悁悁子實
名家後翰墨素所便老農雖自謂念子安知田世故亦
已足擾擾徒自憐天寒嵗且盡趣駕扁舟還
　　　贈俞清老
偃卧一茆屋給事長鬛奴日喫脫粟飯時乘下澤車人
生但如此其實足自娯過此誠更樂不及復何如
　　　謝人寄梅花瑞香花二首
殷勤江南客折花良慰予炯晝孤光冷曜夜清影疎連
林玩不足一枝清有餘諒無和羮用飄落将何如
道人不愛色而愛聞清香方春謝凡卉凌晨玩孤芳以
兹蘭蕙質種彼葵藿塲常恐亂微馥采采歸幽房
　　　淮上書事
平楚盡積水長淮多竒峯蕭條月曜夜浩蕩風鳴冬客
行未可歸敝裘那得重寒氣搜病骨清潭貌衰容逺游
有滯念將老無歡悰故國𣺌萬里去此嗟誰從
　　　至國門聞蘇文饒將出都戲贈長句兼簡其兄
　　　世美
去年夷門十月雪九衢日昃行人絶騎驢兀兀無所之
破袖迎風手龜裂度橋並塹得君家入門脫帽猶凛冽
急燃濕束煖我寒徐出清酤寧我渴君家自無儋石儲
蟹黄熊白能俱設平生見酒唇不濡是夕連觥耳方熱
羣奴夜僵喚不聞我亦鼾鼻眠東閤明朝起過城南翁
尚記新聲一笑發東歸每嘆懐抱真西來又喜顔色接
方將慷慨豁心胷未用峥嶸驚歳月城南詩翁况逺來
門前雪泥又活活豈知萬事不可期却樹呉檣背城闕
人生動若參與商咫尺無論限秦粤君聞吾語雖少留
但恐一歡成電掣念昔相見無他娯誦詩徵事相誇捷
氣凌俗子旁若無偶坐時聞竊嚅囁扵今落落誰汝憐
老屋陳編自怡恱寄言詩翁倘留滯嵗晚勤迂故人轍
　　　題中寂堂
虎卧文公廬鳥巢道林室本自無俗喧何由辨真寂逃
溺必登山避燔必趨澤君看好静人萬慮固未息是心
倘已刳對境起亦得上人早聞道晚順世間迹振衣下
靈巖飛錫來上國髙堂亦何有萬巻繞四壁客來倚風
廊晤語終日夕莫言門如市中有忘機客吾曹詩酒汙
此道誰目擊唯應寂時趣獨有清士識
　　　題李伯時畫昭君圖(并叙/)
　漢書竟寧元年呼韓邪來朝言願壻漢氏元帝以後宫
　良家子王昭君字嬙配之生一子株累立復妻之生二
　女至范曄書始言入宫久不見御積怨掖庭因請行單
　于臨辭大㑹昭君豐容靚飾顧影徘徊竦動左右帝驚
　悔欲復留而重失信夷狄然曄不言呼韓邪願壻而言
　賜五宫女又言字昭君生二子與前書皆不合其言不
　願妻其子而詔使從其俗此自烏孫公主非昭君也西
　京雜記又言元帝使畫工圖宫人宫人皆賂畫工而昭
　君獨不賂乃惡圖之既行遂按誅毛延壽琴操又言本
　齊國王穰女端正閑麗未嘗窺㸔門戶穰以其有異人
　求之不與年十七進之帝以地逺不幸欲賜單于美人
　嬙對使者越席請往後不願妻其子吞藥而卒盖其事
　雜出無所考正自信史尚不同况傳記乎要之琴操最
　牴牾矣按昭君南郡人今秭歸縣有昭君村村人生女
　必灼艾炙其靣慮以色選故也昭君卒塟匈奴謂之青
　塜晉以文王諱昭號明妃云
昭君十七進御時舉歩弄影颺蛾眉自憐窈窕出絶域
八年未許承丹墀在家不省闚門户豈知萬里從胡虜
豐容靚飾亦何心尚欲君王一囘(一作/留)顧君不見班姬
奉養長信宫又不見昭儀舉袂前當熊盛時寵幸只如
此分甘委弃匈奴中春風漢殿彈絲手持鞭却趂奚鞍
走莫道單于無復情一見纎腰為囬首含悲逺嫁來天
涯不知䕫州處女髽寄語雙鬟負薪女炙面慎勿輕離
家
　　　送子飛弟歸荆南
往在東堂時唯汝年尚少木槍鬭羣兒竹弓射飛鳥今
來跨鞍馬昻然丈夫表入門恍莫識與語意方了脫汝
來時装夜䦨酌清醥當謌喜未定感舊色已悄念我三
年官自裹衣中麨東去盡勾呉北行薄全趙汝亦上岷
峨大江窮浩𣺌一年兩附書皮筒到家少那知此相遇
乾鵲果前兆我性本齊緩汝資誠楚慓相逢各相規一
月語連曉憶汝初結髪讀書先尉繚謂須壮執殳單于
壘時挑豈期尚羇旅但存雙目瞭我恨緣詩窮賃屋隘
而湫尚容三尺牀使汝眠奥穾二升糴祿粟醜婢羮荼
蓼時時得鶉兎傍竈親燔燎纔為十日歡鄰里厭煩擾
朝來著戎服數匝絲絛繞辭我出門去歸袖風矯矯還
家對寒食諸宫聞雉鷕想見阿頌君把巻倚叢篠弟妹
乘羊車堂前走相嬲何當總見之緩我歸思杳汝歸與
俱來繁臺及秋杪
　　　贈鄒醫
華陀一巻世不留玉函三十龍宫收竒方异訣上帝求
稚川肘後真悠悠東京仲景儒家流韻疎思宻豈自由
妙技乃與俞跗侔後來繼之有髯鄒二子天授非人謀
内經歳乆誤弗讐髯獨覃思窮披搜草木寒温脉沉浮
如磁取鐵無虚投朅來游梁自髙郵翰林雜試推君優
天廷錫帶塗精鏐我窮羇旅古汴溝有婦抱病柴門幽
巫醫百請不頷頭卒然邀君為停輈决去沉痾如决疣
自言不取千金酬只求一詩當琳璆髙風絶藝兩罕儔
我才不迨前人羞祝君尚壮勉勿休自致名譽傾公侯
　　　津上人蝸舍
昔在焦居士(焦先字/孝然)野宿蝸牛廬今津又繼之結草王
城居容膝審易安盖頭無復餘心澄動境寂意逺陋室
虚我家數畝田荒薈自墾除茆簷正如此日入歸荷鋤
一朝寓華屋慨然念村墟疵物倘有激投老同歸歟
　　　夏日過中寂堂
苦熱倦中夜黎明與雞興匪云事干謁庶以逃炎蒸駕
言城東廬停軌日未升白簟帷薄縠青盆水寒氷凉飇
從天來一掃槃中蠅聊除咂膚厄諒豈棕拂能攬衣念
歸去謂是天候澄超視尚午景世故何相仍
　　　送蜀僧潮音歸鄉
野水有善溉山雲忽為霖古來出世士亦有利物心上
人成都來袈裟塵土侵兩屨踏京國一鉢提叢林諸公
握手舊孰不低垂簮尚陋湯休詩肯鼓庭蘭琴獨説衆
妙行聽者開煩襟我作五字偈彌天識潮音
　　　贈蔡伯世
君家夫人林下風長齋繡佛鳴金鐘侍兒百指亦清浄
凌晨梵唄聲摩空潭潭大第依喬木日午捲簾按絲竹
古調猶謌于蒍于麗詞不唱新翻曲有美一子天麒麟
孟嘉外孫見淵明掃地焚香坐絃誦不聞梵唄連歌聲
俗子何由共杯酒容我叩門呼小友欲求百萬錢買鄰
倒囊只有詩千首安得一把茆盖頭榆林從君父子游
敢期絲竹娯下客但喜白業同精修秃襟短帽紛紛是
眼明見此裦衣士和詩論道有餘閒為語故家遺俗事
　　　贈趙伯魚
昔君叩門如啄木深衣青純帽方屋謂是諸生延入門
坐定徐言出公族爾曹氣味那有此要是胷中期不俗
荆州早識髙與黄誦二子句聲琅琅後生好學果可畏
僕常倦談殊未詳學詩當如初學禪未悟且遍參諸方
一朝悟罷正法眼信手拈出皆成章
　　　答蔡伯世食筍
蓴絲化鹽䜴槐葉資新麵豈知苦竹萌風味常獨擅昔
我居錦城屢喫田家飯扶杖自入箐煨此犢角蠒後參
鶴林禪餽我桑門饌烝烝沸鼎中亂下白玉片惟無他
物乘始覺真味現三年客東都錦籜寜復見千金洛陽
來惟充大官饍前時過君食欣逢故人面那知列仙臞
已雜蒯通雋吾寜飽甘肥憤吒那忍嚥請歸謂主孟厨
人後當諫苦苣雜嘉蔬沉香和甲煎柯亭既誤椽畫障
或遭練古來可歎事千載寄明辨作詩弔籜龍助子當
食歎
　　　食煮菜簡吕居仁
曉謁吕公子解帶浮屠宫留我具朝飡喚奴求晚菘洗
箸㸃鹽䜴鳴刀芼薑葱俄頃香馥坐雨聲傳鼎中方觀
翠浪涌忽變黄雲濃争貪歙鉢暖不覺定盌空憶登金
山頂僧飯與此同還家不能學永費烹調功硬恐動牙
頰冷愁傷肺胸君獨得其妙堪持餉衰翁異時聞豪氣
愛客行庖豐殷勤故煮菜知我林下風人生各有道㫖
蓄用禦冬今我無所營枵腹何由充豈惟臺無餽菜把
尚不䝉念當勤致此亦足慰途窮
　　　送倪巨濟將仕
汴流六月翻黄沙小舟兀浪如乘槎赤日下照烘朝霞
腹鳴肩舉氣喘呀亂眠僕夫股相加柁樓晨飯羮黄茄
時時矯首望土岸木末殷轉江州車渴逢石泉不得汲
椎鼓催發無停檛問君何為趣還家答云五載居京華
夜窓讀書眼生花每食不飽潛咨嗟母髪半白弟髻丫
有妹乆闕躬絲麻寄書細字如昏鴉問胡眷戀歸期賒
來時書笈手自拏今歸上堂兩脚靴壽觴要及開霜𤓰
子志如此良可嘉勸子博學如横罝麋麟兎鹿盡所遮
或典而法浮而葩要歸於正謹去邪行如種植慎萌芽
念當務實勿求誇我行買犢耕三巴佇子佳譽來天涯
　　　莆城即事
鄙夫世長物未老宜幽棲一朝起蓬屋著籍通金閨遇
合始僥倖非才終見擠尚想歐陽公罪棄荆山西步行
意方盛庭趨顔遂低行趨豈云異喜愠自不齊微官何
足論等求飽糠粞三徑如可卜嵗晚歸扶犂
　　　題分秀堂
南山有佳色偃蹇誰能分如何公子堂卧看南山雲公
子秀公族髙標出塵氛總戎亦何事晏坐參罏薫晴空
萬劍㦸衛此明將軍鄙夫在莆城簿書劇絲棼青山不
到眼終日無一欣寄聲幸分我與子同清芬
　　　題黙軒
李君誦兵法辨若懸河流時平棄不用胷中欝竒謀三
年蓮勺鹵一室藏深幽黙翁笑自謂晏坐無餘求不言
非真黙但與木石儔說黙黙時說吾聞諸前修君看古
宗宻妙義難為酬及談不二門則巻機鋒收我以辨自
喜窮思戒摩兠君宜尚勉旃負杖從吾游
　　　題王内翰家李伯時畫太一姑射圖二首
太一真人蓮葉舟脫巾露髪寒颼飀輕風為㠶浪為檝
卧看玉宇浮中流中流蕩漾翠綃舞穏如龍驤萬斛舉
不是峯頭十丈花世間那得蓮如許龍眠畫手老入神
尺素幻出真天人恍然坐我水仙府蒼烟萬頃波粼粼
玉堂學士今劉向禁直岧嶤九天上不須對此融心神
㑹植青藜夜相訪
海上仙山邈雲水神居縹緲凌虚起風餐露宿不知年
八極浮游一彈指何人紙筆作此圖細看尚恐氷為膚
便欲憑軒問連叔却愁掛壁驚肩吾雖有此圖傳自古
矯矯真容那得覩萬里中州不少留曉發咸池暮𤣥圃
而今玉殿開珠宫鸞旗鶴馭紛長空神兮早御飛龍下
願賜千秋年穀豐
　　　出宰分寧别舊同舍五首
公車八千言自獻十二旒落筆中書罷石渠並英游方
欣洛陽遇已慨周南留明堂多楩柟詎須汝薪槱三年
望龍斷艱難身百憂鬢髪五分白更落天南陬
念我行老矣才拙世所捐青綾未頻直黄紬且安眠飽
聞縣西寺修椽壓山巓中谷五百衆上堂鼓闐闐王程
倘餘暇玆焉著幽禪自擷雙井茶與僧酌雲泉
昔慚芸閣姿斥守莆城市五占天雞星未抆逐臣淚歸
聞長樂鐘疲馬思一試挈挈今又東敝邑臨無地人生
縛微官大似侏儒戲升沉各幾時怨欣兩當置
益昌剗移文道州拙催科我愚象二子將奈分寜何吾
君放勛姿於今萬邦和縣令但拱手排衙鼓鳴鼉故人
怒挽船勸勿凌江波君其謝故人我亦聊絃歌
陽山昔御史夷陵前校書坐法竄未久遇赦罪已除故
時同舍郎半直承明廬獨奔江西縣道里三千餘皇明
燭幽隠倘復哀臣愚念當脫江瘴與子聫朝裾
　　　西山梅花二首
空山有佳人寒林弄孤芳晚分天女白夜奪嫦娥光亭
亭照清淺欲渡横無梁微風起復滅為我傳幽香
紛紛月彩動炯炯霜容開不覩散清影寜知花底來平
明忽天風磵谷空蒼苔惆悵有餘馥繁英安在哉
　　　入鳴水洞循源至山上
崇山蓄靈泉萬古去不息瀦為百斛深散入千渠溢其
東滙民田又北尋山腋斷崖如破𤓰飛瀑中蕩激大聲
或雷霆細者亦竽瑟末流垂半山十里見沸白得非拖
天紳常恐浮地脉吕梁丈人老尚與汨偕出我欲蹋驚
湍下窮齦齶石惜哉意徒然屬此嵗凛慄安得汝南周
斷取白蛟脊歸之龍泉峯山門夜喧席
　　　黄龍山中
未雨萬木翳既雨羣山開山神若眷予一掃風中埃摩
雲夾路松禪伯手自栽我來植拄杖聼度松風哀幽賞
未云足暮色蒼然來何當白玉輪碾上西南垓
　　　分寧大竹取為酒罇短頸寛大腹可容二升而
　　　漆其外戲為短謌
此君少日青而癯爾來黒肥如瓠壺縮肩短帽壓兩耳
無乃戲學騶侏儒人言腹大中何有不獨容君更容酒
未須常要託後車滑稽且作先生友少陵匏罇安在哉
次山石臼空飛埃茆簷對客夜驚笑麴生叩門何自來
老向人間不稱意但覺淵明酒多味乞取田家老瓦盆
伴我年年竹根醉
　　　湖南有大竹世號貓頭取以作枕仍為賦詩
湖南人家養貍奴夜出相乳肥其膚買魚穿柳不蒙聘
深蹲地底老欲枯誰將作枕置榻上擁腫似慣眠氍毹
慵便玉枕分已無孫生洗耳非良圖茆齋紙帳施團蒲
與我同歸夜相娯更長月黒試附卧䑕目尚爾驚睢盱
坐令先生春睡美夣魂直繞赤沙湖更煩黄妳好看取
走入旁舍無人呼
　　　竹爐
蘇州平生淡無欲長物從來博山足斵石燒磁俱碌碌
削筒為之方絶俗净名居士眠胡牀夢餘竹齋春晝長
不知柏子起烟縷但覺細細風吹香
　
　
　
　
　
　陵陽集巻一
欽定四庫全書
　陵陽集巻二
　　　　　　　　　　　　宋　韓駒　撰
　　古詩
　　　題梅蘭圖二首
寒梅在空谷本自凌氷霜託根傲衆木開花陋羣芳遥
風遞清氣迥水涵孤光美實初可口採掇升巖廊念爾
如傅說和羮初見嘗不須羨幽蘭深林自吹香
幽蘭不可見羅生雜榛菅微風一披拂餘香被空山凢
卉與春競念爾意獨閒弱質雖自保孤芳諒難攀髙標
如湘纍嵗晚投澄灣不須羨寒梅粉骨鼎鼐間
　　　題湖南清絶圖
故人來從天柱峯手提石廪與祝融兩山坡陀幾百里
安得置之行李中下有瀟湘水清㵼平沙側岸揺丹楓
漁舟已入浦溆宿客㠶日暮猶争風我方騎馬大梁下
怪此物象不與常時同故人謂我乃絹素粉墨妙手煩
良工都將湖南萬古愁與我頃刻開心胸詩成畫徃黙
惆悵老眼復厭京塵紅
　　　送鄉人李元景歸蜀
問君游梁今幾嵗歸去聊為羨于(一作/羮芋)計入門四壁妻
子空恍若游仙墮塵世令兄文價如相如世人但知千
里駒不知更有八百里看取蹴蹋辭鹽車
　　　蜀張氏賜書詩(并叙/)
　故國子直講臣無競嘉祐中召入集英殿仁宗皇帝
　賜以御書宣和三年無競孫臣興嗣屬著作郎臣某
　為詩以紀之
張公昔蹋中朝班夜隨仙官上九闗再拜天皇少却立
手掣雲漢歸人間鈎陳熟視不呵責坐令光耀驚塵寰
至今公家蜀江上紫氣夜屬岷峨山昭回斷缺乆未補
女媧錬石亦已艱似聞天上列星怒下問雲漢何時還
丁寜賢孫善拂拭不用構閣深防閑為公作詩刻堅石
可使萬古驅神奸
　　　送嘉申父佐岷州
大梁初見公萬巻不離目五年再見之萬巻已在腹字
體畫沙新詩篇翻水速閉門誰與娯翛然數椽屋白頭
揚子雲久合居天祿誰令佐山州路逺車脫輻近聞皇
華使漕米出深谷有能推挽公可敵千章木
　　　次韻程致道館中桃花
桃花如昭君服飾靚以豐徘徊顧清影似為恱已容數
枝有餘妍窈窕禁省中何如武陵岸繽紛落天風我夢
泛舟去春流濯鳬翁豈知限重門風揺鋪首銅憶汝初
破萼時當樓雪融亭亭怯餘寒賴此赤日烘蓬山十載
夢翬飛左昇龍重來迹已換一掃凢花空髪有今嵗白
顔無故時紅三嗅三歎息繁英為誰穠
　　　次韻黒氊歌
黝奴生長西南夷朅來中國蒙公知提擕十年行萬里
寵愛肯為新人移但願結髪為𤣥妻不願能歌名雪兒
夜寒僮僕盡僵縮我獨嫵媚呈餘姿只慚家世不可考
辯舌推源煩惠施苦言瀘水異京水生女那復白如脂
或疑烏几定乃祖又言黒貂為姆師託身似與青女約
薦枕常須黄妳隨長伸兩脚得安卧莫作杜老憐腰支
他年老朽幸勿棄從來弱質不自持賢哉翁詩善名我
不須更換崑崙詩
　　　送許少卿出守邠州
長安北走彭原路白葦黄茆列亭戍山形漸險溪水流
行人可肯囘車去豈知中有古邠州十里沙平水漫流
鴈飛蔽野葡萄曉馬放連雲苜蓿秋次卿卧聴朝雞久
請試從來撥煩手未許相如喻蜀歸且㸔魏尚臨邊守
雜花撩亂草鮮明二月春風巻斾旌燕寝凝香無一事
樂哉飲酒莫論兵
　　　送趙承之秘監出守南陽
繁臺十月寒颼飀置酒共祖南陽侯九士一客相獻酬
皆言南陽山水幽菊泉醸酒不論石土酥醍醐出肥牛
使君樓前橘柚古丞相堂下蒲蓮稠夜燃蠟炬賔醉舞
春風欹眠百花洲各持一觴勸公飲此行樂矣公何求
我獨倚杖商聲謳此公人間第一流方今羣賢從法駕
金狨塞路嘶驊騮獨令此公守一州臨分慷慨淚莫收
南陽南陽樂復樂歸來歸來無久留
　　　次韻館中諸公游慈雲寺
嘉蔬隨客庖香飯出僧甑聊為一飽謀未暇談禪病二
公當代豪詞林氣方盛五言謹詩律百罰嚴酒令樂與
同舍郎共此給園浄想像斜川游何如舞雩詠甘𤓰自
雍丘肥芡來新鄭肴果各有擕笑我室懸磬陋質謝不
徃實愧瓊瑶映人生一車足那須富千乘有興驅短轅
寧辭沮洳徑及時速行樂莫待苦脚脛炎暑忽已䦨當
念時難更
　　　飲酒次人韻
淺瀨見魚游澄潭知鶴没疑乘青霞珮徑墮白銀闕平
生探學海中年悟禪恱應須臨𣺌瀰庻以稱超越囘塘
大圓鏡新蒲細于髪緑扇互低昻玉顔争秀發良辰宴
觴豆炎曦脫巾韈荷聲過急雨竹影敷凉月緩行躡芳
草移坐䕃深樾何當酒拍浮恣聽舟揺兀而我方抱鉛
上馬自腰笏叩門不聞呼造席無乃咄詎敢陵崆屼幸
許窺剞劂願公開迷雲令我入理窟雄篇出月脇妙思
露天骨蹇步那由追眢井媿先竭
　　　榮事堂詩
安陽太守韓公子曉帶魚符出卿寺一朝帝語傳人間
轉覺公家有榮事公家請從忠獻論髙牙大冊來疏恩
徃時醉白堂中醉手自列㦸留諸孫諸孫盡是璠璵噐
悃愊無華漢循吏大錢方送使君歸竹馬争迎細侯至
公不見大小二鄭公五十年間風化同豈如五馬來接
武作堂崔嵬刋帝語又不見韋家兩世侯父出傳舍子
入州豈如世作本郡守坐令卓異驚千秋安陽遺民識
忠獻眼見王孫四封傳請公静夜占此堂定有榮光屬
天半
　　　題采菊圖
　往在京口為曽公巻題采菊圖九日東籬采落英白
　衣遥見眼能明向令自有杯中物一段風流可得成
　蔡天啟屢哦此詩以為善然余嘗謂古人寄懐于物
　而無所好然後為達况淵明之真其於黄花直寓意
　耳至言飲酒適意亦非淵明極致向使無酒但悠然
　見南山其樂多矣遇酒輙醉醉醒之後豈知有江州
　太守哉當以此論淵明復作二首
黄菊有何好且寄平生懐遇酒興不淺無酒意亦佳此
理誰復明自昔寡所諧空餘采菊圖寂寞懸髙齋
今日菊始華叢雁鳴相和若無一觴酒如此重九何悠
然數酌盡㑹心豈在多醒來不復記散髪東山阿
　　　次韻胡元茂館中直宿
我老百念冷飢餐困來眠寄聲同學兒莫作舊眼看春
風石渠水小雨生微瀾知君直宿夜夣憶朐山泉起裁
五字詩意如溟渤寛白頭和髙唱囘光覺酸寒
　　　靖康元年自南都移黄州八月十六日華藏民
　　　老渡江見訪於定山下院一夕别去以詩送之
大師遊華藏法席雄諸方而我因夙緣數入憂患塲道
眼宜見絶交情未相忘呼舟渡宣化訪我山之陽夜榻
蒲蒻穏秋山蕙蘭香問我當何之笑指郡守章莫言千
里殊共此圓寂光脫有雲水客附書及滄浪
　　　去冬除守歴陽未上召還西掖今夏自應天尹
　　　移知齊安道由歴陽珪老相訪奉柬一首
嘗聞歴陽郡寺有褒禪山及我分竹符欲往窮躋攀驅
車發半道尺一喚我還歎息巗下水何時照衰顔復持
齊安節稅駕臨通闤屬有行役累無由叩僧闗珪公岷
峨秀逸韻超人寰擕詩逺過我殷勤請加刪少年意氣
盛笑我毛髪斑夜語不知寢起看江月彎浮生浪擾擾
萬法本自閒為吏何足論逝將老榛菅買田未及議我
實貧非慳奉乞一菴地往來泉石間
　　　二十九日戎服按軍城外向儀曹亦至戲贈一
　　　首
旌旗雜㳫鐃鼓鳴使君小隊來郊坰舊時視草判花手
今學操劍驅民丁邊圉未靖壮士耻子雖年少有典型
短衣匹馬肯從我與子北涉單于庭
　　　陶氏一經堂詩(并叙/)
　古之學者其志將以明道豈與籝金計輕重哉遺子
　金滿籝不如教子經此鄒魯鄙諺也鄙人何知但見
　韋𤣥成世取宰相故羨慕之耳𤣥成在位媕娿盖非
　真知經者夏侯勝曰學經不明不如歸畊使經明而
　歸畊亦何不樂之有觀勝之意但欲射䇿取卿大夫
　而已陋哉不足道也戲為詩云
古來儒術士豈為勝籝金更求紫與青陋哉徒苦心有
兒如少翁但可汙儒林我歌勸學詩以為鄒魯鍼
　　　遜子生日
閒居識時令愛此重九名况我長頭兒正用兹辰生汝
性既已剛汝氣又已清應須萬巻讀勉力為家榮俗物
非汝喜壺罇鑄新成壽汝白玉腴可服黄金英
　　　次韻趙徳夫龍圖送李諌議
嘗聞中興日補衮用老儒亂離嵗月駛如隙過白駒慷
慨請擊賊艱難論遷都百謀未一試去國秋云初歸來
視青鏡老色上鬢鬚新亭對茂𢎞建鄴懐伯符古來興
廢地俯仰再嗚呼使君亦偉人獨我慚非夫邂逅得參
語僧坊飯伊蒲誰云異鄉縣契合連簮裾我有一葉舟
可釣宣溪魚如君醫國手寧當墮江湖燕雀尚紛拏志
士極欷歔時哉更搏擊飢鷹思草枯
　　　題大姑山
小姑已嫁彭郎去大姑長隨女兒住寂寞荒山春復秋
但見空濛結愁霧行商再拜祈神休挿花買粉姑應羞
不如一酹盃中物與爾閒消萬古愁
　　　送僧歸蜀
巴江之中有尺鯉揚波鼓浪三千里早知辛苦上龍門
不如歸戲巴江水
　　　武寧道中
小灘嘈嘈大灘惡朝行羊膓暮鹿角盡日拖舟不得前
忽然笪斷千尋落上梁左側石子多兩舷與石鳴相摩
卧聴溪師倚篙哭將如四十二灘何
　　　送深老住芭蕉寺
中嵗厭凢子結交惟道人况此䘮亂中益信空門真老
深龍岫來意恐非常鱗與語果英特掣電翻機輪巖頭
路乆絶賴爾拈提新莫言兹山小是間無一塵生逢世
道難無地置此身何當架茆竹永託芭蕉鄰
　　　再用前韻簡圓通止老妙慧光老一首
蜀光在京國說法驚天人曽屈多口鍳得非㸃胷真深
林鎩逺翮巨壑藏修鱗蕭然幽䆳菴伎倆付老輪諸君
五字偈亦各呈尖新世界夢幻爾豈特為微塵更營露
電軀庇此泡影身尚喜圓通師教我吞儀鄰
　　　次韻髙大中侍郎罷郡書懐
公詩如秋聲蕭蕭薄炎熾我窮卧荒山無復文墨事兹
焉和髙唱出語愧蕪累五馬一花驄得非天廐駟㑹當
親戎行一快平生志雖云鬻千金此計恐非遂人生行
樂耳屢空何用愧况今紛紜時一笑豈云易求船真戲
言(退之賣/馬求船)換妾乃深意梅堂極虚明壺漿有新餽(昨日/郡守)
(送/酒)何時具杯杓洗我色憔悴李侯飲中仙亦有塵外思
藜杖方叩門君歸與徐議
　　　次韻曽通判登擬峴臺
朝擕笻杖來瞑倚胡牀坐循墻讀遺碑嵗久苔蘚涴烈
風無時休于兹騐真箇曽郎吐佳句勢突黄初過交游
得詩流吾儕可相賀念昔逢大梁一别九鑽火再見疑
前身居然客愁破世乆無若人子豈伯休那(曽時/丁憂)千山
厭露宿一壑期雲卧子少方鵬騫吾衰作鳶墮篇成不
敢出畏子詩眼大惟當事深禪諸方參作麽文章真綺
語季緒徒𤨏𤨏安得京口歸秋江細扶柁
　　　戲作冷語三首
北風刮地寒隂凝鐵馬夜蹋黄河氷凍鳶瑟縮烏凌兢
破廬卧雪僵不興嚴霜透屋衣生稜未若冷語銷炎蒸
五更和霜蹋積雪氷堅滑道行人絶邊城十月地凍裂
兩崖雨氷萬木折琉璃為家白銀闕未若冷語祛炎熱
石崖蔽天雪塞空萬仞隂壑號悲風纎絺不御當𤣥冬
霜寒墮落氷溪中斵氷直侵河伯宫未若冷語清心胸
　　　送鄂州劉使君
昔在史館中地禁無經過唯君直廬近退食同委蛇至
今夢催班九門鬰嵳峩傷心望金馬極目悲銅駞脫身
來此郡見公擁琱戈猛士三千人旌旜相蕩摩男兒晚
有此世儒安足多少來謬秉筆報國終無他聞當向夏
口秋風水増波願子静荆峽送我歸江沱
　　　題蕃騎圖
塞上(一作/沙場)漠漠黄雲秋黄鬚健兒騎紫騮一(一作/白)馬攙
前弄風走健兒掣轡空驤首廻鞭慎莫向南馳漢家將
軍方打圍奪弓射汝猶可脫奪汝善馬何由歸
　　　題韓晃畫瀛洲學士圖
咸陽中天開帝居羣公下直承明廬長鞦短轡裦衣裾
蒼頭廬兒争走趨韓侯畫此時無虞瀛洲仙人樂有餘
我生不及貞觀初忽思十年身校書吟詩天街騎蹇驢
爾來戎馬方馳驅眼厭繡䘿䝉諸于把巻未展先欷歔
　　　送韓將仕自撫之衢
故人有令子髙義摩雲天邂逅亦未久航湖背臨川謂
我老世故數數求言詮豈知愚闇姿一生憂患纒讀書
千萬言不若摩兠鞬願子善自愛無忘說車篇
　　　次韻吕居仁贈一上座兼簡居仁昆仲
上人出山時稻穫雲水白囷倉未云滿已有稅租廹﨑
嶇走檀施不畏道里隔坐令衆浮圖聴法無餒色爾來
閉幽戸此道深自索佛法本無多未悟常自責孤雲忽
南飛過我江上宅信知道人心不斷思想百邂逅逢故
人涕淚說艱厄驅車更何之悵望王土窄應須屏塵累
問此忘機客憂來莫飲酒酒薄空住鬲何時營一丘伐
竹開新陌待子田舍成吾當理輕䇿
　　　順老寄菜花乾戲作長句
道人禪餘自鉏菜小摘黄花日中曬峨嵋㮕脯久不來
麴糝薑絲典型在封題寄我紙作囊中有巴蜀齋厨香
起炊曉甑八月白配此春盤一掬黄(㮕軟木耳八/月白稻名也)
　　　戲留圓首座元上人
老夫晏坐菩提坊二士接迹來升堂踈眉哆口辯舌張
問胡至此皆同鄉少年發足參諸方爾來馬解髙掛墻
資雖東川近陵陽左綿稍逺亦相望不辭煼飯䜴作湯
肯更十日留山房
　　　李氏娯書齋
欲樂誑凢夫須㬰皆變壊惟書有真樂意味久猶在李
君名家流事業窺前輩澹然無他娯開巻與心㑹憶吾
童稚時書亦甚所愛傳抄春復秋諷誦晝連晦飲食忘
辛鹽汙垢失盥頮爾來歡喜處乃在文字外巻藏二萬
籖棐几静相對此樂君未知狂言勿吾怪
　　　送王秘閣二首
烏衣諸王吾早聞晚塗獨識和州孫風流沓拖欲垂盡
文采陸離今尚存奉祠乃是衰翁事如君胡為亦為此
僕夫在門君疾驅往獻天子平邊書
右軍池頭鶬鴰呼康樂臺下杉檉疎碧山學士此築室
白髪散人來卜居身隨沙鷗卧烟雨十年無書上公府
枉作西班老從臣看君才華不能舉
　　　送里人陳㑹往見江西漕使
勸君少留持一觴與君鄉里皆陵陽兒童共戯苦鹽岸
老大相逢烏石岡拾遺平生丈人行拊我謂我能文章
豈知今無一絲長但餘顛華面顔蒼君行往見玉節郎
感時憂國歌慨慷餉師十萬西平羌笑我挾筴山中藏
　　　夜與疎山清公對語因設果供戲成長句
落葉屑窣鳴風廊四無人聲夜未央道人過我談真常
客舍有底相迎將竹爐篝火曲木牀烏桕為燭楓脂香
青棃纍纍飣坐光黄甘十子近著霜醯梅蜜杏經年藏
紅糝綴枝加柘漿蓴藕藷芋蘘荷薑堆盤滿桉次第嘗
憶初見翁修水旁轉頭八十鬚眉蒼爾時尊宿略䘮亡
屹如樅檜老不僵而我昔漫參朝行十年投閒坐老狂
人生一夣炊黄粱諸法本閒人自忙况今世故甚擾攘
與翁幸憩菩提坊夜䦨一酌餘甘湯他年此樂不可忘
　　　昔與道顔智俱二僧居武寜明心寺未幾與俱
　　　避賊山中顔幾不免紹興三年復㑹於廣壽寺
　　　偶作一首
昔與二子居明心避賊夜走南山隂天寒更蹋沮洳徑
月黒錯墮楊梅林歴險登危四三里少復前行過溪水
平明乞火野人家十日身藏巖窟裏閩俱歎我装齎空
蜀顔轉䧟妖氛中誰言性命脫鍼孔沉憂傷人衰疾同
春風酣酣柳邊寺相對夢中論夢事莫嫌薄飯一莖虀
郡國而今無鼓鼙
　　　送賢上人歸雲門菴
雲門秀色連雲居石林參天冬不枯溪廻髣髴菜葉下
路轉崔嵬茒屋孤上人一口盡諸佛肯顧世上羣兒愚
獨尋龎老不憚逺此事古有今人無我窮活計依精廬
千年香火勤朝晡逺來無物可祗待苦筍淡粥同齋盂
翻然别我出門去春雨趂耕薑芋區不須領衆强自苦
一庵髙卧真良圖
　　　送秀老住南嶽上封寺
人生孰不營世事復見羈獨有山居佳古語不我欺君
今視霄漢已與諸佛期而我在泥滓未免髙人嗤勸君
安此山老大將何之底處不相見勿言長别離
　　　久雨溪漲壽朋恵示長句次韻一首
縁雲細路投僧坊路邊松柟森自行初來紫竹半含籜
白花忽已吹垂楊念昔聫翩背京洛於時初登君子堂
還朝我執太史筆侍宴君持光祿觴由來用舍判殊路
玉堂絳闕遥相望(壽朋入翰林時/某宫祠居揚州)公車推輪下庾嶺我
舟捩柁辭黄岡艱難晚厄汝溪上天雨屬聞頽院墻不
憂漏濕有新句醉墨在紙猶淋浪桃花水漲鳥不渡安
得奮飛來我旁夜來顛風起天末起占初日照屋梁明
牕洗硯午隂寂前榮觀碁春晝長百年未滿且挈挈萬
縁頓息寧皇皇更能伴我千鍾飲徑欲因公倒槖装
　　　送溈山顯化士往印經
石路天新雨問僧何日來云求法舍利庻用鎮崔嵬我
有一句子不從黄巻開相逢未可舉佇子卞山囬
　　　謝彰上人逺自雲門見訪
君參雲門禪不逺為君說千里訪衰翁草鞋三寸雪此
間禪亦無一味有衰拙乞君煮菜方歸與雲門啜
　
　
　
　
　
　
　
　
　陵陽集巻二
欽定四庫全書
　陵陽集巻三
　　　　　　　　　　　　宋　韓駒　撰
　　近體詩
　　　上泰州使君陳瑩中
當年賢路雜薫蕕歎息諸公善自謀今日在前皆鼎鑊
後來知我獨春秋海邊已擊師襄磬湖上新逢范蠡舟
惟有書生最無事不妨挾册更西游
　　　聞富鄭公少時隨侍至此讀書景徳寺後人為
　　　作祠堂因䟦余舊詩後以自嘲
藤牀瓦枕快清風破悶文書亦漫供鄉信未傳霜後雁
羇懐生怯晚來鐘淹留已辦三年計流落應無萬戸封
猶有壁間詩句在他時誰肯冩塵容
海氣昏昏又嘯風一杯扶病要時供三年閉户兒童怪
千古閒情我輩鍾若得黄甘應手種更求青李莫函封
疎頑自笑將安適寄謝江山好見容
　　　食蟹
海上竒烹不計錢枉教陋質上金槃饞涎不避呉儂笑
香稻兼償楚客餐寄逺定須宜酒債嘗新猶喜及霜寒
先生便腹唯思睡不用殷勤破小團
　　　次韻師白中秋㑹飲且餞予行
樓髙應在月明邊目斷西山萬里天擬喚謫仙歸貝闕
翻愁快馬蹋瓊田詞鋒易破孤虛陣酒令難欺賞罰權
放盞成空君莫歎明年千里共嬋娟
　　　次韻留别南公
天遣吾曺與世疎那將窮技學黔驢只今年少身多病
是處愁深淚濺裾此去不須論塞馬向來猶有𦵏江魚
虚名只用驚兒輩要作生涯墓誌書(一作莫/著書)
　　　至襄城家君有詩命某屬和
日月驅車及莽蒼今朝一眼楚山長共看社燕將鶵急
誰見秋鴻刷羽光晚渡河流皆倒影夜題馹壁作斜行
道邊草木應相笑解笑年來為底忙
　　　次韻雙蓮花云得之城東
對鏡佳人艷質同微風更許暗香通凌波鬬作拖裠緑
行雨翻愁裛臉紅欲冩新圖過淮右從今勝地自城東
有情邢尹空争寵豈悟榮枯一瞬中
　　　和者既多花已成實矣復作一首
人間異物費元功水與銀河一綫通誰擲兩杯浮淺緑
忽逢丫髻挿殘紅澷誇造物偏江北疑有遺民聚海東
天子不收祥瑞奏坐憂芳質朽泥中
　　　次韻陳師白
居士年來浄目塵空花豈復問陳新北游豈識無為子
東第常叨不速賔憶昔扁舟輕白帝何年一室老青神
飄然又指淮山去儻更山中得異人
　　　次韻薛孟二君唱和
河東有句不空傳但寄襄陽孟浩然多慮皆能成白髪
一塵莫遣到丹田此身彭澤杯中老浮世邯鄲枕上眠
常恨今時無大雅看君發憤補亡篇
　　　十絶為亞卿作
離歌三疊最闗情不省從來此地聞早是春殘心事惡
落花隂裏更辭君
君去東山踏亂雲後車何不載紅裙羅衣浥盡傷春淚
只有無言持送君
更欲罇前抵死留為君徐唱木蘭舟臨行翻恨君恩雜
十二金釵淚總流
世上無情似有情俱將苦淚㸃離罇人心真處君須㑹
認取儂家暗斷魂
君住江濵起畫樓妾居海角送潮頭潮中有妾相思淚
流到樓前更不流
憶汎郎舟共採蓮今來揮淚送郎船回書倘寄新翻曲
湖上何人為扣舷
一夢巫陽樂巳窮三年猶復怨匆匆倐雲驟雨成何事
未必三年抵夢中
妾願為雲逐畫檣君言十日看歸航恐君囘首髙城隔
直倚江樓過夕陽
初合雙鬟觸事羞離筵酌酒强囬頭縱言眼軟偏饒淚
莫道心癡不解愁
强整雙鬟說後期相盟不在已相知來時休落春風後
却漫嘲儂子滿枝
　　　徐師川跋
夏木隂隂欲放船黄鸝啼了落花天十詩說盡人間事
付與風流葛稚川
　　　送俞仲寛赴宿倅
年少塲中晚節寒去年揮手下天闗何人肯蹋風波路
自古難言骨肉間十里即應歸漢闕一㠶從此别淮山
艤舟如得僧伽印未用將身付等閒
　　　便衣訪徐師川坐定陳瑩中太守亦至余避入
　　　室已而同語良久戲呈師川
兩都賔主盡雄名我獨何人共宴榮微服豈宜從刺史
瓦巾端為訪先生山隂甚愧羣賢集蜀客初無一坐傾
庾亮興來殊不淺臨風數語逼人清
　　　次韻師川見和
使君直氣舊凌空帳下森森已八龍倒屣休迎王節信
同舟未許郭林宗我無草舍容朱轂君有詩聲抵素封
危坐正衿殊不慣歸從短褐醉千鍾
　　　五月八日游北禪師川登塔盡七級僕能三級
　　　而已晚過公晦偶作二首
徐郎胷次已氷清北寺清游更絶塵不欲茹葷縁道友
肯來出郭是詩人憐君逺客情能爾看我題名墨尚新
誰有好方扶脚力故鄉歸去蹋峨岷
鐵鏁銅鐶一一開肩輿不問主人來已登白塔吾休矣
更上紅亭子壮哉世外清歡須邂逅城頭落日共徘徊
雲樓五月滄洲趣羞殺初無八斗才
　　　曽大父有詩云三春拂榻花黏袖午夜淘丹月
　　　在池舍弟子飛歸蜀與語及此因取為韻
去蜀初游楚吾方十二三無成今長大送汝不勝慚
還家倘無事莫負故園春衣錦兒嬉爾從來笑買臣
艤舟不能前已復日西没贈子以幽蘭秋風正披拂
野宿月團欒風餐氣蕭颯從來對牀地只今懸一榻
入蜀尋幽迹應先到浣花誠知錦城樂亦記早還家
魚游因餌得鳥困坐黐黏顧我今如此空懐石井鹽
逢年要力耕善舞須長袖北山休移文南山歸種豆
一棹送君歸酒醒秋江午正是蓴鱸時思君在何許
明月落㠶時荒山孤夜夜囬首白雲飛吾親在其下
客行宜努力時亦近醇醪一盞熏人醉雲安米正淘
爾去逢諸父髯霜貎渥丹貧窮宜此報冨貴却難安
揚州十里春峨嵋半輪月兹游真不凢詩成想清絶
吾祖屯田公遺書悉安在為我謝諸兄蠧魚時一曬
故山不可到歸夢到天池想見山中叟磨崖待我詩
　　　次韻參寥
此身不擬墮塵縁長恐驚鴻落響弦蹋盡世間千澗壑
歸來胸次一山川深宫木末猶秋色故國天涯只暮烟
憑仗道人分石甃要看庭下玉龍旋
且向家山一笑懽從來烈士直如弦君今振錫歸千頃
我亦收身入兩川短世驚人如掣電浮雲過眼亦飛烟
何當與子超塵域下視紛紛蟻磨旋
　　　游定林寺
定林何有惟脩竹急喚清樽趂午隂曲檻以南青嶂合
髙堂其上白雲深人猶未識官曹意風自能披我輩襟
是夜琴彈醉翁操笑呼明月作知音
　　　題鶺鴒圖
有弟留南楚經年不寄書天涯數行淚獨對鶺鴒圖
　　　題絳帳圖
豈有青雲士而居絳帳間諸生獨何事不上㑹稽山
　　　泰興道中
縣郭連青竹人家蔽緑蘿地偏春事少山迥夕陽多暗
水批崖出輕舠掠岸過傳呼細扶柁吾老怯風波
　　　偶書
雪如羞明夜方宻風似擺花春更多竟日吟詩安用許
今朝上酒奈寒何
　　　題畫雪雀
寂寂黄山處士居空林急雪鳥相呼不知此子何由見
歸與先生作畫圖
只畫山禽依雪竹斯人用意復誰知肯來禁籞圖神爵
應已傳呼作畫師
　　　題王充道清芬亭亭前瑞香花數百本
著葉團青盖開花炷寳熏遥知三徑馥尚隔數家聞但
取芳菲襲無勞灌溉勤藉令揺落盡子自有清芬
　　　智勇師歸永嘉自言所居在萬竹間乞詩送行
上人歸去家何許萬竹深圍一把茆蹋盡叢林參白足
却來江檻俯青郊夜階蔌蔌風翻籜春路冥冥雨放梢
肯拚清隂分百十暮年思與子論交
　　　題修師陽闗圖
風烟錯漠路﨑崯倦客羈臣淚滿襟何事道人常把玩
只應無復去來心
　　　題趙君發牧牛圖
王孫豈識田家趣妙畫聊因好古收惟有野人開巻笑
憶騎牛背下西疇
　　　李少愚母輓詩
石􁎜恩雖渥潘輿恨已遥南天丹旐濕朔吹繐帷飄不
復迎船筍驚聞引𦵏簫九原封若斧淚溢冶城潮
　　　贈張景方
斯文萬古照乾坤削簡沉碑僅免燔在處自應神物䕶
從來難為俗人言仙官下取餘無幾夾壁深藏尚半存
異日亡書購三篋吾知漢相有賢孫
　　　題花光長老畫
曉出花光寺雲沙照眼新歸來看圖畫借問若為真
昨欲浮湘去褰裳望九疑清湘今入手一棹更何之
　　　送黄若虚下第歸湖南
時人㑹傍髙門走獨肯來游翰墨塲已有哲兄如叔度
定知吾子勝文强長淮白浪揺春枕故國青山接夜航
乞得功名歸遺母未應深羨緑衣郎
　　　館中直宿書事
十載名山慣杖藜清都直宿夢魂疑卧聞長樂鐘聲近
尚憶寒山半夜時
北風吹馬襲貂裘薄雪連雲凍未收銀闕晝開禽鳥白
信知三館是瀛洲
　　　走筆謝人送酒
此身投老倦黄埃傍水柴扉晚自開百萬愁城攻不破
正須從事斬闗來
　　　留别館中諸公
暫謫人間去羣仙莫浪猜塵緣吾未斷不是薄蓬萊
　　　行至華隂呈舊同舍
落日同騎欵段游倦依松石弄清流蓬萊漢殿春分手
一笑相逢太華秋
　　　金粟堆
少陵金粟堆前淚歎息開元萬事空今日我來愁又絶
更無松竹鳥呼風
　　　謝人寄小胡孫
致爾自何處初來猶索騰真宜少陵覔未解柳州憎婢
喜常儲果奴嗔屢掣繩報君無一物試為斸寒藤
　　　醉中走筆留别楊將軍
山西老將尚童顔曽臂紅旗到賀蘭今日樽前惆悵别
梨花風雨一枝寒
　　　賦曲江禁柳
照水纎柯拂地明東風初試舞腰輕人間豈識長門恨
霧鬢烟鬟綰不成
　　　次韻思聰
欲問琴聰水鏡篇朅來端為著幽禪五更下馬呼殘夢
數面成親似宿縁伏腦憐君有犀骨騰身笑我不鳶肩
白頭奔走襄陽道空誦新詩憶浩然
　　　和李上舍冬日書事
北風吹日晝多隂日暮擁堦黄葉深倦鵲繞枝翻凍影
飛鴻摩月墮孤音推愁不去如相覔與老無期稍見侵
顧藉㣲官少年事病來那復一分心
　　　謝人寄茶筅子
立玉干雲百尺髙晚年何事困鉛刀看君眉宇真龍種
猶解横身戰雪濤
　　　偶書二絶呈館中舊同舍
去年看曝石渠書内酒均頒白玉腴今日醉登延閣望
幾人囘首憶窮途
御本曽㸔錦帕舒醉驚飛閣上凌虛而今卧病衡門底
自曬茒簷幾巻書
　　　題明皇上馬圖
翠華欲幸長生殿立馬樓前待貴妃尚覔君王一囬顧
金鞍欲上故遲遲
　　　次韻倪巨濟夏夜二首
慵便紗帽滑病起葛衣輕白露含花動黄流帶月清思
君開酒陣是夕破愁城但恐何平叔常談笑老生
卧病京華客塵縁種種輕共誰傾盖舊之子逼人清筆
倒三江水詩専五字城白頭聴諷誦渾覺黒絲生
　　　送蘇世美東歸
東游兩見鶴林春晚愧先生作並鄰罇爼每留倉猝客
典型猶識老成人繫舟一笑都門外賣劍歸耕潁水濵
意氣年來類兒女别離不覺淚横巾
京口尋山毎見携鶴林問法更追隨本無物累那成癖
肯借人書未必癡食粥往年容乞米一罇今日細論詩
邗溝好去春風暖莫忘椎氷共載時
　　　次韻蘇文饒待舟書事
公才豈止劇曹郎肯向明時氏庾倉㑹有綾衾趨漢署
不須錦䌫繫吴檣青箱教子書千巻白髪思親天一方
㸔我飄然五湖去棧羊篩酒送歸艎
　　　次韻蘇彦師見寄
長年眼力怯㸔書每見先生愧腹虚猶覺是身多净業
欲投禪客問真如向來水馹分襟罷常記河梁握手初
從此論交同畢杜巷南巷北莫相疎
　　　題萬松亭
北窓欹枕雨濛濛夢破青山落眼中喚取隠居來此住
人間却有萬松風
老夫愛此摩雲幹欲下黄岡尚據鞍一疋猶無好東絹
憑誰貎出萬松㸔
　　　道中絶句
淺黛依依臨水笑挼藍脉脉抱山流他年定作寒溪夢
夢載支郎雪滿舟
野岸黄榆三萬栽枯根斷處水容開隋堤二月春如許
㸔取柔條拂面來
青羅帶上玉花飛不用天山一尺圍欲上釣船沙際宿
前旌何苦喚人歸
　　　梅花八首
山居有幽事小雪破梅心的皪明隂壑玲瓏挂晚林吹
香撩逺興㺯影慰孤斟剰欲留長在霜枝半不禁
蔕是團青蠟花非刻素紈直言南雪少猶自北枝寒白
髪遲明折清香帶暝看有情亭午日慎莫苦摧殘
的皪林間白風霜莫浪催江南春不雪似是一枝梅
雪裏尋梅蕋多應傍水開那知是花處但覔暗香來
江南嵗晚雪漫漫磵谷梅花巧耐寒幸有幽香當供給
不辭三載滯西安
雲根細路繞溪斜日出烟銷水見沙只度闗山魂已斷
何須疎雨濕梅花
籃輿曉入闗山路玉節珠旛次第開白髪微官何用許
似憐身出道山來
漢宫鉛粉浄無痕蠟㸃寒梢水畔村忍犯雪霜凌竹栢
尚憑風月弔蘭蓀騷人折去清詩健驛使持歸舊典存
病眼渾驚春思早一枝聊洗畫圖昏
　　　夜泊寜陵
汴水日馳三百里扁舟東下便開㠶旦辭杞國風微北
夜泊寧陵月正南老樹挾霜鳴窣窣寒花垂露落毶毶
茫然不悟身何處水色天光共蔚藍
　　　題申居士霅溪圖
霅溪居士買山圖碧玉峯前碧玉湖中有一丘容我老
暮年居士肯分無
　　　同趙發運游甘露寺
皇華使者下滄洲十載題輿記舊游欲信隨車翻雨脚
請看轉漕跋船頭飛騰已入西清殿徙倚猶尋北固樓
肯與故人躋石徑松風聲裏度鳴騶
　　　庚子年還朝飲酒六絶句
三年逐客卧江臯自與田翁酌小槽飲慣茆柴諳苦硬
不知如蜜有香膠
徃時㸔曝石渠書内酒均頒白玉腴落魄十年無復醉
因公今日識官壺
漢閣重來鬢已蒼故交强半上鵷行鳴鞭送與黄封酒
似喚幽人入醉鄉
愛酒淵明愛也無無人為我著錢沽起呼老瓦甞官醖
一炷寒燈夜自娱
舊聞西國蒲萄酒走送柴門不待求飲罷愁城無處立
故應一斗直凉州
五侯池沼巻東風釀作真珠滴小紅但怪外邊春色曉
濃華都在沁園中
　　　題韓幹畫馬
古畫仍藏古錦囊故人擕得自瞿塘僰僮莋馬應羞見
羌户方調兩驌驦
　　　送海常化士
好去凌空錫杖飛鳳林闗外道場稀莫言衲子籃無底
盛取江南骨董歸
鉢囊空去莫言貧㑹見吹毛本分人乞得金多未為貴
歸來著眼㸔家珍
　　　次韻何文縝種竹
杜陵窮老覔榿栽不似何郎種笛材三徑莫憂荒草合
一樽如與故人開未堪急雨枝枝打便有幽禽日日來
坐誦東坡食無肉詩腸日午轉飢雷
　　　虞童子七嵗能誦書部使者聞諸朝既至京師
　　　㑹更制不果試其歸也以二小詩送之
七嵗瀾翻數萬言飢鷹引子望騰鶱時平不用甘羅輩
寂寞提書歸故園
不作西京童子郎時人已自識黄香還家更誦五千巻
十八重來詣太常
　　　次韻李希聲館中上元直宿
海上飛來百尺山三呼萬嵗亦迎鑾春連禁籞常年早
夜近清都特地寒不見星橋開鐵鎖似聞雷鼓落銅丸
起呵凍筆哦詩罷月傍蓬萊漢閣殘
　　　次韻王給事觀殿試唱名
已對丹墀眼尚生金莖曉露逼人清非闗董相三篇切
自是重華四目明勇似風摧山嶽勢罷如雷巻海波聲
曽叨應奉宫門外老去空驚嵗籥更
馬革包尸誓此生豈知今日塞塵清强隨舉子論兵要
直為君王下詔明老將猶能賈餘勇少年未分怯先聲
元戎十乘他時事莫厭邊亭夜報更
漠漠春雲晚自生廣寒宫裏未為清花深曲水潺湲出
柳暗長廊朧􁀙(音㺯/送)明月近頻移鳷鵲影庭空自樂鳥
烏聲此時欲寄王摩詰字字煩君子細更
集英春殿唱諸生日轉觚稜曉色清近侍皆分金帶赤
内人争看雪衣明(内人多自昇/平樓上下觀)罷朝詔賜羣公坐合殿
歡傳萬嵗聲我老倦隨宫漏永江南歸去聴鼉更
　　　先大夫元豐間及進士第榮州伯父喜而賦詩
　　　宣和四年信道兄登科某時為著作郎侍立集
　　　英殿與觀唱名未幾信道兄調而歸某謹次伯
　　　父韻以送之
坐看連名䇿太常青雲穏上不須忙盡收騏驥無中駟
别揀楩柟有豫章玉殿桂留今日影瓊林花記昔年香
聞君補吏成都去更與重尋舊草堂
　　　送王左丞宣撫河北
百(一作/千)里烟(一作/燕)雲墮目中天戈直擣大槐宫已煩寵
數褒申伯更遣羌戎識晉公玉帳旌旗皆喜色鐵林鼓
吹自春風應磨萬丈燕山石獨攬宣和第一功
　　　次韻翁監再來館中
歸老江湖乆自盟睡餘且復對空枰重來内閣人初健
慣蹋天街馬不驚已喜劉歆分七畧尚傳韓愈誨諸生
太平潤色須公等應許吾兼吏隠名
　　　臣㮚以御畫鵲示臣某謹再拜稽首賦詩
君王妙畫出神機弱翅(一作/羽)争巢並語時想見春風鳷
鵲觀一雙飛占萬年枝
舎人簮筆上蓬山輦路春風從駕還天上飛來兩烏鵲
為傳喜色到人間
　　　送權師謁蒋山華藏二長老
祇園寺裏長連榻衲被蒙頭坐五年忽憶山中有尊宿
欲來言下覔真詮蕭蕭野店雲生鉢𣺌𣺌江津月入船
一段孤湖千里去不知何事苦參禪
　　　送聰師徃蜀中乞錢
早學湯休句中參魯祖禪舉花曽有省持鉢尚隨縁雪
滿商山屨風號灞水船誰憐功行苦乞與一囊錢(乞音/棄)
　　　次韻館中上元游葆真宫觀燈
百千燈射水精簾尚覺游人意未厭多病只思田舍樂
夜歸烟火望茆簷
玉作芙蕖院院明博山香度小峥嶸直言水北人稀到
也有槃姍勃窣行
鴨綠未全生曲沼鵞黄先已上柔柯故應春物撩詩思
白髪明朝一倍多
開巻愛公如李益解言明月逐人來多情如共春流轉
刻燭題詩又一囘
澹澹新粧帶淺啼催車只待日平西驊騮也自知人意
散入千花了不嘶
　　　過左掖門馬上口占
十載扁舟自在閒帝城春物不相闗却因久住蓬萊閣
贏得年年㸔綠山
　　　蜀僧法聰率然叩門乞詩送行
去蜀且萬里尋師踰十年初猶學捜句老漸欲参禪晏
坐蒲團破游方草屨穿還家何所得笑上峽中船
　　　申應時卜居京口名之曰雲棲又曰小築乞詩
　　　送行
客舍秋來憶舊居一㠶歸去落東呉他年寄我新詩句
即是雲棲小築圖
不分西津亭下石二年輸與白鷗眠而今更恨申居士
占斷旁邊著釣船
　　　故樞宻鄭公輓詞
舊徳凋零盡惟公尚典型遂無宣室對徒有景鐘銘志
欲兼三代文皆刺六經何由瞻傅說但覔泰階星
義苑曽深入詞源更力探經綸黄閣再宥宻紫樞三盛
徳今誰似髙名古所慚傷心舊賔客望哭府潭潭
憶昔平原客曽叨十九人懐沙正愁苦負土更悲辛冊
府三年滯樞庭一見新今來揮涕淚為國惜良臣
　　　次韻何文縝舍人後省致齋
夜直沉沉浴殿南春風想對百花潭藤牀轉枕尋餘夢
粉壁題詩倚半酣追記舊游時一笑勸參真理莫多談
白頭粗試絲綸手歸去扶犂意亦甘
　　　故正議李公輓詞
内閣論思宻西班步武清誰無子隆貴獨被主恩榮帶
曳黄金重鞍飛白玉輕舊時行樂地簫鼓入佳城
昔在昭文館從公侍赭袍笑談傾盖舊風采照人髙便
欲參藜杖那知奠濁醪不堪西北望松栢暮風號
　　　次韻石塔睡菴
寺南寺北竹隂濃背日茒茨雪未融為厭呢喃說禪病
故將齁䶎現神通殷勤問話非龎藴邂逅論交得賛公
借我蒲團睡今夜五湖春夢雨聲中
　　　送僧化寜呉中行脚
我欲游京口浮家未有船羨君無一物篷底曲肱眠
渡水穿雲去神光觸處開隔江如有得飛錫早歸來
　　　示龜山平老
二年三飲龜山井道上菰蒲亦笑人猶覺是身多世累
一菴何日與翁隣
水横絶浦曽争渡浪打船頭又少留安得一舟淮上釣
水生水落任沉浮
　　　次韻侯思孺將至黄州見簡
未用船頭報水程為君持酒打愁城青山乆負當年約
白髪多從客路生㸃檢轉工新句法揩磨難减舊風情
小留莫道無供給一味東籬有落英
　　　故資政忠惠韓公輓詞
籍甚中山守風流世有人獵圍邊月曉筵蹋塞花春金
絮盟猶在灰釘事已新使公長卧䕶何地起胡塵
憶在昭文館垂紳㸔立朝敢論同自出但喜識髙標有
子仍持橐如公合珥貂傷心鄴城路宰樹結寒飇
　　　以正賜庫蒲萄醅送何斯舉復次其韻
歎息蘇公無恙日坡頭自築小山房五年不識官壺味
只以春江當酒觴
老臣政術不堪論尚得君王賜酒罇異日黄州成故事
蒲萄醅熟記初元
蒲萄酒用春江水壓倒雲安麴米春未解敲門問竒字
一杯聊醉草𤣥人
　　　登赤壁磯
緩尋翠竹白沙游更挽藤梢上上頭豈有危巢與棲鶻
亦無陳迹但飛鷗經營二頃將歸老眷戀羣山為少留
百日使君何足道空餘詩句在江樓
　
　
　
　
　陵陽集巻三
欽定四庫全書
　陵陽集巻四
　　　　　　　　　　　　宋　韓駒　撰
　　近體詩
　　　次范元長韻兼簡鄭有功博士
少年饒舌類豐干老似鳴蟬不耐寒無復酒杯同設席
幾思齋鉢共開單便從此去真差易未有生涯良獨難
樗散鄭公官益冷雪中何以繼朝餐
　　　次韻耿龍圖稜陵書事
十月舟藏(一作/横)蘆荻林客衣頓覺夜寒侵亂離祗有窮
途淚勲業都無過去心敢恨青鞋蹋江浦近傳黄屋渡
淮隂中興氣象須公等是日頻聞正始音
　　　送蜀僧希肇往雲居
邂逅他鄉識艱難此地逢扁舟逆春水一鉢趂晨鐘便
欲依風穴寧辭上雪峯老禪行履處著眼㸔機鋒
　　　次韻金陵趙徳夫使君上元三絶
小風吹水漲平湖屋角殘氷亦已無投老只圖春睡足
可須山鳥强招呼
卧聴秦淮嗚咽聲起㸔江月暮潮平舊時憶在延真觀
玉作芙蕖院院明
憶昨宣和從武皇春風省識御袍香自從翠盖巡沙漠
無復徵歌出洞房
　　　蕪湖戲趙徳夫
西來有客共征途不恨維舟日日孤愛子清明似秋月
當塗見了又蕪湖
　　　送顯上人歸蜀
楚雨冥冥催入峽巴雲漠漠伴歸鄉只應袖有歐峯録
萬里神珠照地光
未可西歸白帝城半天亭下即胡塵他年若悟居山好
一束茒茨老此身
　　　為超然道人作雲卧菴
窣堵西頭屋數楹知君卧占一溪雲老夫亦有緣雲興
應為情親肯見分
一溪清駛到天宫上有千株偃盖松未肯分流下山去
為君純浸紫霄峰
　　　次韻南溪觀魚
城西鼓檝又城東不待溪分上下風碧樹垂柑間黄綠
氷盤行鱠簇青紅横塘日暮林巒合斷岸秋來浦溆通
安得此身無世累便隨漁艇入空濛
　　　避賊嚴陽山次蜀僧清雅韻
苦菜敷新葉髙槐偃舊枝三生草菴主故與此山期
亂離多探報荒僻少知聞白髪如荒草秋來不可耘
　　　用遜子游嚴陽庵韻
路轉岡頭松柏深百年唯我獨追尋不知尊者真歸處
嶺上浮雲自古今
石根路轉白雲深壊壁遺椽可細尋只道來時無一物
尚留陳迹到如今
　　　次撫州髙使君韻
直道居中少長才舉最頻初聞輓紅粟又徃破黄巾代
北猶屯戍山東有未臣㸔公為世用容我任天真
　　　再次韻兼簡李道夫
麥秋宜晚起况復雨頻頻桃竹猶能杖柴車未可巾閒
分酒賢聖静記藥君臣㑹有騎鯨李來陪賀季真
李侯梨飣坐風味勝仁頻投老須鳴玉相㸔尚秃巾便
應尋木客何必問波臣不復來城市從人笑我真
猶記一麾出敢論三顧頻餘生過飛鳥幻事揑空巾學
道無疑怖憂時有主臣買舟苕霅去我亦號𤣥真(漢書/主臣)
(惶恐/之貌)
　　　次韻錢遜叔侍郎見簡
白頭逢世難無地可推愁曉日瞻天闕春風憶御溝他
年余老蜀萬户子封留尚記臨川郡谿山爛漫游
　　　往嵗自京口與曽公永宏父同行至下蜀因次
　　　前韻簡之
下蜀追隨日歡言一散愁籃輿轉陂路小檝渡潮溝萬
里家何在三年淹此留猶欣遲暮眼見子並英㳺
　　　錢遜叔見示小詩次韻
邂逅邗溝記昔年知君跋馬自湘川欲持斗酒洗泥滓
未辦青銅三百錢
卜築相依約暮年向來深駐汨羅川叩門忽送銅山句
知是賦詩人姓錢
墮絮飛花又一年黄梅小雨暗平川莫言晚起家何事
日傍南池數綠錢
且復江西度嵗年㑹須投老劍南川日長一局枯棋罷
卧㸔兒童學意錢
　　　撫州邂逅彦正提刑道舊感歎輙書長句奉呈
憶在昭文並直廬與君三嵗侍皇居花開輦路春迎駕
日轉蓬山曉曝書學士南來尚巖穴神州北望已丘墟
愁逢漢節滄江上握手秋風淚滿裾
　　　題伯時所畫宫女
只道春風閉掖廷朝來綰結髻鬟新蛾眉不是専君寵
試觸君衣鸚鵡嗔
睡起昭陽暗淡(一作/墮馬)粧不知緣底背斜陽若教轉盼一
囘首三十六宫無粉光(轉盼一/作靚飾)
　　　次韻游橘陂
水邊盧舍寺朱實繞霜榮棘刺防來宻筠籠贈豈輕誰
為嘉橘誦自擬渼陂行莫訝歸時黒吾兼吏隠名
緩尋隨父老偷折飫僮奴的皪連僧舍馨香到客厨題
詩郡丞至問俗使華俱只道千縑易良田豈易圖
　　　送曽宏父
見子京江尚少(一作/小)年大梁重見已翩翩頃來更覺文
章進他日寧容老病先梅谷舊題幽谷引橘陂新和渼
陂篇常慚散吏空稱賞不敢吹嘘上九天
乃翁名見豫章詩學術傳家有大兒四海共推文賦早
三年應訝省郎遲生逢側席求賢日即是摩霄聳壑時
若到朝廷問衰朽為言藏縮畏人知
　　　題雙牛圖
騃牛蹢躅知何事定自春山細雨來漫漫平沙相逐去
可無人掣鼻頭囘
好事誰如公子賢千金買盡亦欣然老夫若有沉牛二
春(一作/帶)雨歸耕負郭田
　　　次韻錢遜叔侍郎見簡
掃地焚香元自喜傍門騎馬向來慵田園此去須安枕
海岱今年不舉烽已分痩藤扶病骨生憎明鏡寫衰容
兩公故是經綸手只問腰金早晚重
排悶徑須沽酒飲貯愁端為作詩慵連聲倦聴城頭角
落㸃驚飛塞上烽聞道久閒金騕褭有時髙卧繡芙容
年來自說無尤物已結維摩按兩重
開心未用飲門冬老去何妨萬事慵北騎近聞歸絶漠
洛陽無復化為烽休官昔愧陶彭澤受祿今慚邴曼容
誰似侍郎春思亂解言花影日髙重
　　　信州連使君惠酒戲書二絶謝之
上饒籍甚文章守曽共紫薇花下杯鈴閣晝閒思老病
故教從事送春來
憶傾南庫官供酒共賞西京勅賜花白髪逢春醒復醉
豈知流落在天涯(故事毎歳洛陽貢花賜館/職百朶并賜南庫法酒)
　　　次韻錢遜叔謝曽使君送酒
誰憐定武故将軍(侍郎嘗/除定帥)醉舞狂謌老更真好事時分
小槽酒殘樽也到白頭人
　　　次韻曽寺丞觀早朝上徐諫議
憶昨飄然下葉闉十年江海望嚴宸遥知駐蹕艱危地
尚有憂時老大臣已起陽城司諫諍又傳陸贄掌絲綸
為公細數能文士幾箇麒麟閣上人
　　　次韻徐翰林
逺聞仙伯上神山始覺升平氣象還一夢休論玉堂事
(某嘗兼權/直學士院)兩行曽綴紫宸班(故事兩省/分蛾眉班)想燒椽燭書天
詔看剪花騣出帝閑(學士五/馬花騣)尚憶平生故人否夜驅黄
犢在田間
　　　送僧住梅山
寺門岑寂知何許想對千巖萬壑開待得梅山梅子熟
不辭先寄一枝來
近聞僧說宜黄寺一道松門夜不闗投老有禾三百把
亦隨君去住梅山
　　　某頃知黄州墨卿為州司錄今八年矣邂逅臨
　　　川送别二首
自罷黄州守殊方任轉流(一作十山/漫浪游)寜論九年謫已判
一生休此士真材傑諸公定挽留倘歸存老病車騎擁
西疇
盜賊猶如此蒼生困未蘇今年起安石(一作稍/安枕)不用哭
包胥(一作兩府/並真儒)子去朝行在人應問老夫髭鬚衰白盡
痩地日擕鉏
　　　送雲門妙喜游雪峯
憶宰分寜日逢師溪水頭裁書訪彭澤倚杖話荆州(時/得)
(天覺瑩中書/師與二公善)幻世吾方夢迷津子作洲(一作/舟)禪心如宻
付更為小淹留
不謂英靈漢猶憐老病翁囬舟殘破(一作/雷煥)岸駐錫湼槃
(一作/梵王)宫復作千山去真成一段空直愁林下樂從此更
誰同
老子幽棲地勞君久見存夜氊從栗爆午盌㸔茶翻舊
事時追憶深禪得細論還應雪峯老領衆待雲門
　　　送東林珪老游閩五絶句
平時訪我烏江上亂後逢君汝水濵欲問龍門真在否
大千沙界邈全身
少年髙掇老龎科未必龍門衆角多幕府三招三不去
唯將一鉢渡娑婆
北風捲地雪漫天慙愧君來住過年日與鄰翁同展鉢
老夫時復聴談禪
直自三湘到七閩無人不道竹菴名詩如雪竇加竒峭
禪似雲居更妙明
竹庵端為故人留尚許衰翁預勝流寄語叢林好清客
未宜輕輥雪峯毬
　　　示珪上人
自識雲門老經時水石間尚嫌聞法少隨度七閩山
　　　即席送吕居仁
一樽相屬兩華顛落日臨分更泫然蹀躞鳴珂君得路
伶俜散䇿我歸田近聞南國生涯盡厭見西江殺氣纒
欲買扁舟呉越去㸔山㸔水樂餘年
　　　余往嵗與遜叔侍郎同寓廣陵靖康元年遜叔
　　　守符離余被召過焉未幾余守南都遜叔移真
　　　定過留數日紹興二年復同寓臨川感念疇昔
　　　奉送一首
廣陵三嵗共祠宫二月㠶開上水風北渚蕩舟公醉我
南湖張樂我留公豈知去國千山外又得連墻一笑同
䘮亂難堪重離别可無書札問衰翁
　　　送李獻可奉使湖南
客居蓬藋繞門深兩嵗頻聞車馬音子壮飛騰日無那
吾衰瘴癘久相侵舊知文力雄青土想有詩聲動綠林
(獻可比行招諭盜/賊故用李涉事)歸傍玉皇香案立莫忘江閣共登臨
　　　余為著作郎如瑩為司令官皆在左掖門外髙
　　　頭坊紹興四年如瑩持節江西道撫相訪輙成
　　　長句
邂逅都城接下風官居總在日華東門瞻曲角趨朝近
路轉髙頭出局同今日繡衣新使者晚塗霜鬢舊鄰翁
一杯無復當時樂赤縣黄圖淚眼中
　　　次韻曽吉父見簡
往嵗滄波轉地流是身如沫信沉浮初聞盜賊奔他境
漸見衣冠集此州病欲深耕歸谷口禪須末句問巗頭
膺門也自知人喜有客清真似子不
　　　六月二十一日子文待制見訪熱甚追記館中
　　　納凉故事漫成一首
漢閣西頭千步廊與君長夏對胡牀隂隂檜色連宫草
寂寂棊聲度苑墻細乳分茶紋簟冷明珠擘芡小荷香
身今老病投炎瘴最憶氷盤貯蔗漿
　　　送子文待制歸蜀
家近錦江歸未得見人之蜀便凄然聞君細說開州好
勸我來依刺史賢當路尚多屯虎兕逺湖曽否息戈鋋
何時萬里雲沙静穏上沙頭上水船
　　　世謂七夕後雨為洗車雨又七夕後鵲頂毛落
　　　俗謂架橋致然戲作二絶
雲堦月地一相過未抵經年别恨多最恨明朝洗車雨
不令囬脚渡天河
上界鸞驂鳯駕多不消野翮彊填河可憐無數顛毛落
只得雲軿一再過
　　　夏夜廣壽寺偶書
水濁山昏暑未清風枝不動月微明忽驚零露先秋戒
更放蟭蟟一月鳴
城郭初鳴定夜鐘苾芻過盡法堂空移牀獨向西南角
卧㸔琅璫動晚風
　　　送范叔噐次路公弼韻
晚塗淹泊向誰論白髪名卿肯見存雒邑風流餘此老
故家文獻有諸孫寺連狹徑曽傾盖船擁清谿尚一罇
(叔噐臨/行置酒)小駐鄱陽未宜逺欲憑書尺問寒温
　　　送范生
萬里投殊俗餘生老一丘尚憐之子秀能慰此翁愁只
欲連墻住胡為下邑留黄塵詩思盡乞與四山秋
　　　夏日謝人送酒
木末炎風晩更無火雲低傍古城隅正嫌酒作鷄冠赤
洗琖驚㸔白玉腴
　　　又謝送鳯團及建茶
白髪前朝舊史官風爐煮茗暮江寒蒼龍不復從天下
拭淚㸔君小鳯團
山瓶慣識露芽香細蒻勻排訝許方猶喜晚塗官様在
宻羅深碾㸔飛霜
　　　嘲蚊
物㣲深可憫畏雨復兼風適見傳呼寵俄成撲地空
　　　嘲蟬
資身惟朽壤得意只繁隂浪自聲凄急人誰聽汝音
　　　嘲螢
孤光辭腐草强擬帖天飛中(去/聲)路霜風急還尋腐草歸
　　　嘲蠅
憶昔趨閶闔朝雞促曉聲何闗蠅輩事也復强飛鳴
　　　頃年侍立集英殿見周表卿唱名第二客居臨
　　　川表卿為宜黄丞嵗滿訪别以詩送之
往時束帶侍明光曾㸔揮毫㸃御牀只道驊騮已騰蹋
不知鵰鶚尚摧藏官居四合峯巒雨驛路千林橘柚霜
莫為艱難歸故里漢庭今重甲科郎
　　　問江西漕使乞酒及牛乳
中郎玉節駐江西飲慣黄封厭赤泥寄與衰翁時一醉
四山揺落雨凄凄
近聞酥酪出中厨想肯分留寄病(一作/老)夫不為長齋飯
麄糲暮年消渴亦時須
　　　冬青
離宫見爾近天墀雨露常私養種時寂寞一株嵐霧裏
無人識是萬年枝
　　　謝江州陸簽判寄糖蟹
故人書札訪林泉郭索相隨到酒邉未擘團臍先一笑
二螯能覆兩觥船
只訝平原驛使稀(舊說平原/嵗貢糖蠏)不嗔彭澤寄來遲勸君莫
以無腸故(蠏為無/腸公子)忍見紛紛躁擾時(鍾𡵻曰蟹之將/糖躁擾彌甚)
　　　次韻吉父曾園梅花
路入君家百步香隔簾初識漢宫粧只疑夢到昭陽殿
一簇輕紅繞淡黄
春風併力著寒梅淺白輕黄一道開竹屋西頭如有路
扶藜不問主人來
　　　奉酬泉使君寄荔枝子魚
爛紅初擘使君盤走送柴門色未乾著意裁詩終不近
遥憐醉眼若為㸔
驛騎持書自海旁開籃剩喜子魚香紅螺紫蛤俱羞避
獨許渠儂近酒觴
　　　送李大夫移宰新喻
治聲臨潁復臨川籍甚臨江已預傳但怪驊騮在泥滓
㑹㸔鴻鴈撇雲天(大夫之兄/今守吉州)杯翻竹葉深留客浦漲桃
花小(一作/穏)繫船别後更誰從此老頻將書尺問沉綿
　　　送翁縣丞赴部
不謂張羅地時能問字過欲為衰朽託將奈别離何比
歳開三館君才中十科待平澶衛了加思頌元和
昔坐甘陵黨頻年墮(一作/冒)嶮巇斯文今烜赫隠吏已(一/作)
(下走/自)衰遲俊茂推之子(一作/吾子)飛騰值聖時諸公宜改觀
相國舊深知(一作是/新知)
　　　似矩尚書帥桂道由臨川賦詩三首貽彦章内
　　　翰謹次元韻送行
䘮亂乖離數衰慵問訊䟱新霜上鬚鬢老淚濕襟裾忽
報迎車騎遙知奉璽書豈惟謀郤縠文亦似相如
有人談五嶺崷崒象(一作清/絶勝)衡廬地長十尋竹波跳三
尺魚㸔公羅鈇鉞笑我老耕鉏敢望頻書札相望萬里
餘
郡㦸(一作/列)蒼山上平分二水流四時無癘氣五管有賢
侯静契羅公逺禪參帛道猷人生一麾樂不必向中州
　　　次韻吉父食筍乳長句
酪乳抨來自釋宫流膏散液竹萌中我方厭苦飢虚病
公已深知識界空(楞嚴經云舌識/界三處都無)只漫轑羮送鄰舍豈
能捜句攪詩翁山城異味寧長有却傍春畦擷芥菘
　　　次韻程待制見簡
病鶴羞垂翅疲駑困絡頭空懸彭澤印㸔上汝南州(余/嘗)
(除江蔡皆不到官/後公實守二郡)好去營茒棟相依老荻洲忘憂得佳
句不敢比扶留
　　　曹山老送筍蕨與諸禪客同食戲成
野寺瓶甖至吾廬水竹幽開緘喜風韻喚客少淹留蕨
帶寒山醤筍兼頭子油誰能知許味一飽併無憂
　　　送宜黄宰任滿赴調
故老凋零盡君猶識了翁深知名節似不但里閭同(君/與)
(了翁同縣自/言慕其為人)政府方交辟髙賢豈久窮他年汝溪上伴
我釣秋風
聴說宜黄政他邦總不如里門喧誦讀村落罷追胥(君/修)
(縣學及拒/賊有聲績)縱未分侯印猶當擁使車此詩無麗句聊代
薦賢書
　　　送張右司赴召
老夫晏坐臨川寺五見君為萬里行病馬不辭遭掣頓
雲鵬那復計期程遥知此去常乖隔莫惜書來訪死生
早與朝廷定巴蜀故山遲暮欲歸耕
　　　令人生日以畫十六大阿羅漢為壽仍作三頌
　　　以祝長年
悟得𤣥機已數年曽䝉老宿印明禪定知凡物難為壽
故仗髙人結勝緣
數枝西國芬陁利一瓣南天波律香持作誕辰羅漢供
願如羅漢壽無央
生朝欲作祈年供長壽玉圭天上來定是從今有家慶
世人傳作畫圖開
　
　
　
　
　
　
　
　
　
　
　
　
　陵陽集巻四
