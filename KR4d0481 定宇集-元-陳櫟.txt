#+TITLE: 定宇集-元-陳櫟
#+DATE: 2016-06-11 12:25:11
#+SOURCE: github.com/kanripo/KR4d0481 master 74701fa4                
欽定四庫全書　　　　　集部五
　定字集　　　　　　　　别集類四(元/)
　　提要
　　　　(臣/)等謹案定宇集十六卷别集一卷元陳櫟
　　　　撰櫟有書傳纂疏已著錄是集為其族孫嘉
　　　　基所刋凡文十五卷詩及詩餘一卷别集一
　　　　卷則附錄序記誌狀之類櫟生朱子之鄉故
　　　　力崇朱子之學集中如澄潭贊曰惟千載心
　　　　秋月寒水儒釋同處我聞朱子附㑹齋居感
　　　　興詩句以强合於禪未免自生疵累異乎朱
　　　　子之所傳然集中諸文大抵皆醇正質實不
　　　　涉詭誕如深衣考之類雖未必盡合古制而援
　　　　據考証究與空談說經者有間惟詩作擊壤
　　　　集派多不入格顧嗣立元詩選中所稱笑渠
　　　　拄笏看山色容我扶笻聴水聲桞枝水灑一
　　　　溪月豆子雨開千嶂烟諸句皆沙中金屑不
　　　　能數數遇之也乾隆四十五年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
年表
宋理宗淳祐十二年壬子春三月二十七日寅時先生
　生於休寜五城距朱夫子之卒纔五十三年
保祐元年癸丑先生二嵗
二年甲寅先生三嵗祖母呉氏口授孝經論語聞輒成
　誦
三年乙卯先生四嵗
四年丙辰先生五嵗入小學即渉獵經史十一月初四
　日先生祖士俊公卒年七十五
五年丁巳先生六嵗
六年戊午先生七嵗通進士業自七嵗至十四嵗侍其
　父復之公讀書公教之靡所不至
開慶元年己未先生八嵗
景定元年庚申先生九嵗
二年辛酉先生十嵗
三年壬戌先生十一嵗
四年癸亥先生十二嵗
五年甲子先生十三嵗
度宗咸淳元年乙丑先生十四嵗
二年丙寅先生十五嵗出為人師於團圓山九月十九
　日先生之祖妣呉氏卒年八十
三年丁卯先生十六嵗館湖干始受學於五城黄常甫
　先生久而得朱子之傳
四年戊辰先生十七嵗
五年己巳先生十八嵗
六年庚午先生十九嵗館於鄉族
七年辛未先生二十嵗
八年壬申先生二十一嵗
九年癸酉先生二十二嵗始就方州試以書經與待補
　選
十年甲戌先生二十三嵗赴江東混試以病不果二月
　迎婦於迴溪朱氏
少帝徳祐元年乙亥先生二十四嵗館於江潭而科舉
　廢於是慷慨發憤惟以著書立言為務是歳先生父
　以五城笳鼓數驚因挈家還陳邨
元世祖至元十三年丙子先生二十五歳館於詹溪程氏
十四年丁丑先生二十六歳仍館詹溪程氏
十五年戊寅先生二十七歳仍館詹溪程氏
十六年己卯先生二十八歳仍館詹溪程氏五月十一日
　未時子照生
十七年庚辰先生二十九歳仍館詹溪程氏
至元十八年先生三十歳仍館詹溪程氏
十九年壬午先生三十一歳仍館詹溪程氏
二十年癸未先生三十二歳仍館詹溪程氏
二十一年甲申先生三十三歳五月二十一日寅時子
　勲生
二十二年乙酉先生三十四嵗
二十三年丙戌先生三十五歳秋述㴱衣說
二十四年丁亥先生三十六歳二月二十九日先生之
　考復之公卒年七十七
二十五年戊子先生三十七歳三月書㴱衣說跋
二十六年己丑先生三十八歳
二十七年庚寅先生三十九歳
二十八年辛卯先生四十歳館里中畢梧山氏六月和
　方虚谷上南行詩
二十九年壬辰先生四十一歳
三十年癸巳先生四十二歳
三十一年甲午先生四十三歳二月二十八日先生之
　妣汪氏卒年七十五治喪不作佛事守曾祖遺言
　也
成宗元貞元年乙未先生四十四歳二月上丁日曹𢎞
　齋為先生作論語口義序
二年丙申先生四十五歳逰郡庠道過長林橋因謁曹
　𢎞齋
大徳元年丁酉先生四十六歳
二年戊戌先生四十七歳
三年己亥先生四十八歳七月立秋日論語口義成有
　序
四年庚子先生四十九歳八月二十一日先生以雲萍
　小錄呈曹𢎞齋為先生作㴱衣說跋
五年辛丑先生五十歳
六年壬寅先生五十一歳
七年癸卯先生五十二歳館於江潭葉氏十二月五日
　書解折衷成有序
八年甲辰先生五十三歳仍館江潭秋七月二十七日
　中庸口義成有序
九年乙巳先生五十四歳
十年丙午先生五十五歳
十一年丁未先生五十六歳
武宗至大元年戊申先生五十七歳
二年己酉先生五十八歳館蕖口汪恕齋氏
三年庚戌先生五十九歳仍館蕖口始解禮記五月十
　七日作増廣通畧跋
四年辛亥先生六十歳在蕖口不戒於火書籍悉燼
仁宗皇慶元年壬子先生六十一歳夏五月十一日禮
　記集義詳解成有序
二年癸丑先生六十二歳
延祐元年甲寅先生六十三歳在璫溪館是年頒行科
　舉先生赴浙江鄉試以書經登陳潤祖榜第十六名
二年乙卯先生六十四歳春二月上許左丞書秋八月
　以書附嶺南黄清夫上秦國公李道復求學職
三年丙辰先生六十五歳冬編書經蔡傳纂疏成
四年丁巳先生六十六歳在璫溪館編四書發明作朝
　陽樓記
五年戊午先生六十七歳在璫溪館
六年己未先生六十八歳在璫溪館
七年庚申先生六十九歳在璫溪館
英宗至治元年辛酉先生七十歳春考評婺源院試卷
二年壬戌先生七十一歳
三年癸亥先生七十二歳在璫溪館六月作勤有堂記
泰定帝泰定元年甲子先生七十三歳在璫溪館
二年乙丑先生七十四歳在璫溪館
三年丙寅先生七十五歳在璫溪館六月朔胡容齋為
　先生作四書發明序
四年丁卯先生七十六歳在璫溪館正月望作書經蔡
　傳纂疏序古邢張子禹命工刋行閏九月考評黟川
　㑹友吟盟課
致和元年戊辰九月改天厯元年先生七十七歳在璫
　溪館
明宗天厯二年己巳先生七十八歳在璫溪館
文宗至順元年庚午先生七十九歳在家塾
二年辛未先生八十歳夏四月建安梅軒蔡氏刋行禮
　記集義
三年壬申先生八十一歳在家塾
順宗元統元年癸酉先生八十二歳在家塾
二年甲戌先生八十三歳春二月十四日卒後五日配
　朱氏亦卒年七十有九是月癸未子照勲奉二柩合
　葬所居後山先壠之旁從治命也
欽定四庫全書
　定宇集卷一　　　　　　　元　陳櫟　撰
　　序
　　　書解折衷自序
周禮外史掌三皇五帝之書楚左史倚相亦能讀此書
盖伏羲神農黄帝之書是為三墳此三皇書也少昊顓
頊髙辛唐堯虞舜之書是為五典此五帝書也至孔子
始斷自唐虞以下訖於周去三墳五典所定者二帝三
王書凡百篇焉豈三墳五典簡編脫落而不可通邪抑
孔子所見但始於唐虞也今不可考矣及秦坑焚禍作
百篇之書無敢藏者漢孝文時聞濟南有伏生勝能讀
之生時年九十餘欲召之不能行詔晁錯往受生又老
不能正言其女傳言教晁以意屬讀所得僅二十餘篇
耳先是孔子逺孫有犯秦禁宻藏竹簡書於其家壁中
者至漢景帝子魯共王壞孔子舊宅又於壁中得尚書
數十篇皆蝌蚪書後世遂目出於孔壁者為古文出於
伏生者為今文合古今文共五十八篇即今行於世者
是也外四十二篇自此時已亡矣篇各有序或曰孔子
作然序多與經戾非孔子作也自孔壁初藏時已有此
序百序共為一篇武帝詔孔安國傳書安國始分序各
冠每篇之首即今所謂小序而亡書四十二篇之名尚
頼小序可見焉三皇五帝之書自孔子時而已失二帝
三王之書遭嬴秦氏而不全今所存五十八篇學者可
不知其㫖哉書體有六典謨訓誥誓命是也今篇名元
有此六字者固不待言矣其無此六字如太甲咸有一
徳旅獒無逸立政訓體也盤庚戡黎㣲子多士多方君
奭周官誥體也𦙍征誓體也君陳君牙吕刑命體也雖
其間不無簡編之殘斷字語之舛訛然上自堯舜之盛
下逮東周之初二千餘年之事猶頼此可考焉兼諸經
之體多已見於書中舜皋之歌五子之歌三百篇祖也
周官六卿太平六典之綱也洪範之占用二可以見易
之用舜典臯謨之五禮可以該禮之名自虞迄周二千
年之史筆在焉下逮周平王秦穆公正與春秋接矣諸
經各得其一體而書具諸經之全體(又朝覲廵狩祭禮/即位喪紀等禮書)
(多載之又道理之淵藪在四書而四書之宗祖往往出/於書堯典之克明俊徳以下大學脩齊治平之所出也)
(康誥之克明徳作新民大學明徳新民之所出也禹謨/之精一執中中庸明善誠身時中之所出湯誥之降衷)
(恒性綏猷中庸命性道教之所出也語之言仁孟之言/性亦於書之克仁恒性出焉它所本祖遽數之不能終)
治經而不盡心於此非知本者予幼習此經老矣猶心
醉焉諸家之解充棟汗牛啄啄心心孰為真的蔡氏受
朱子付託惜親訂僅三篇朱子說書謂通其可通毋強
通其難通而蔡氏於難通罕闕焉宗師說者固多異之
者亦不少予因訓子遂掇朱子大㫖及諸家之得經本
意者句釋於下異同之說低一字折衷之語録所載及
他可採之說與夫未盡之藴皆列於是惟以正大明白
為主一毫穿鑿奇異悉去之噫講姚姒覈灝噩而至此
亦勞矣爾小子其尚懋之舊嘗述尚書大㫖繼成書解
折衷屢欲序之未遑也大徳癸卯十二月五日始取大
㫖畧改冠於篇端云
　　　尚書蔡氏集傳纂疏自序(凡例附/)
書載帝王之治而治本於道道本於心道安在曰在中
心安在曰在敬揖讓放伐制度詳畧等事雖不同而同
於中欽恭寅祇慎畏等字雖不同而同於敬求道於心
之敬求治於道之中詳說反約書之大㫖不外是矣况
諸經全體上下千數百年之治迹二帝三王之淵懿皆
在於書稽古者舍是經奚先哉孔子所定半已逸遺厥
今所存出漢儒口授孔宅壁藏錯簡斷編當闕疑者何
限自有註解以來三四百家朱子晚年始命門人集傳
之惜所訂正三篇而止聖朝科舉興行諸經四書一是
以朱子為宗書宗蔡傳固亦宜然櫟不揆晚學三十年
前時科舉未興嘗編書解折衷將以羽翼蔡傳亡友胡
庭芳見而許可之又勉以即蔡傳而纂疏之遂加博采
精究方克成編今謀板行幸遇古邢張子禹命工刋刻
以與四方學者共之泰定四年丁卯正月望日
　一標題此書云尚書蔡氏集傳法朱子刋伊川易傳
　　標曰周易程氏傳尊經也首卷有朱子訂定四字
　　不忘本也自二卷起無四字紀實也
　一今采朱子語録不書録者姓名法近思録也併在
　　纂疏内依趙氏四書纂疏例也然語録必居諸說
　　之前尊先師也
　一朱子語録發明此傳而不可無者載之傳意已明
　　無俟云云及非說本章經㫖者皆不泛載務謹嚴
　　也
　一一部尚書朱子於闕疑諄諄言之今遇可疑處姑
　　畧存舊說然後明云當闕疑焉
　　　論語訓蒙口義自序
讀四書之序必以大學為先然綱三目八布在十有一
章初學未有許大心胷包羅貫穿也論語或一二句三
數句為一章照應猶易啟發侗蒙宜莫先焉朱子集註
渾然猶經初學亶未易悟坊本句解率多膚舛又祇為
初學語豈為可哉櫟沉酣四書三十年餘授徒以來可
讀集註者固授之唯謹遇童生鈍者困於口說乃順本
文推本意句釋筆之其於集註􁷩者發演者約畧者廓
章㫖必掲務簡而明旬積月累累以成編襲名論語訓
蒙口義自集註外朱子之語録黄氏之通釋趙氏之纂
疏洎餘諸儒之講學可及者咸采之廣漢張氏說亦間
取焉櫟一得之愚徃徃附見或有發前人未發者實未
嘗出朱子窠臼外丙申春質之𢎞齋曹先生一見可之
􁷪之序勉之刋頼同志助之歴四年始成自揆晚生懼
賈僭踰罪抑不過施之初學俾為讀集註階梯非敢為
長成言也昔程子傳易猶曰只說得七分而况晚生又
况為侗䝉計哉櫟數年來又有讀易編書解折衷詩句
解春秋三傳節註增廣通畧批㸃古文之類嗣是有進
尚敢漸出與朋友商之觀者其毋以小兒學問只論語
哉大徳己亥立秋日
　　　中庸口義自序
程子曰中庸一書始言一理(指天命/謂性言)中散為萬事(指其/中說)
(許多事如達道達徳九/經祭祀鬼神之類皆是)末復合為一理(指無聲/無臭言)放之則
彌六合卷之則退藏於宻其味無窮皆實學也其言約
而盡矣朱子分為三十三章而復截為三大段其言曰
首章子思推本所傳之意以立言盖一篇之體要其下
十章則引先聖之言以明之也(以性情言之曰中和以/徳行言之曰中庸其實)
(一也此是/一大段)至十二章又子思之言其下八章復以先聖
之言明之(十二章明道之體用下章庸言庸行夫婦所/知所能也君子之道鬼神之徳舜文武周公)
(之事孔子之言則有聖人所不知不能者矣道之為用/其費如此然其體之微妙則非知道者孰能窺之此所)
(以明費而隠之義/也此又是一大段)二十一章以下至於卒章則又皆子
思之言反復推明以盡所傳之意者也(二十一章承上/章言誠總言天)
(道人道二十二章至三十二章分言天道人道卒章反/言下學之始以示入徳之方而遂言其所至其性命道)
(教費隠誠明之妙以終一篇之意/自人而入於天也此又是一大段)朱子之區别亦已精
矣至其掲一誠字以為一書之樞紐則或問詳焉尤學
者所當熟復而貫通者也朱子又嘗曰中庸之書難讀
初學者未能理㑹中間多說無形如鬼神如天地等類
說得髙說下學處少說上達處多今按說下學固少而
其中說下學處則甚切如二十章擇善固執一條及二
十七章尊徳性道問學一條是也且朱子亦嘗於序文
提出擇善固執以配大舜精一之言以見道統之相傳
不外乎此矣學者誠能據此以為用力之方而以誠之
一言貫通之復如朱子所分之三大段以區别之則所
謂始言一理末復合為一理者理皆見其為實理中散
為萬事者事皆見其為實事而所謂其味無窮皆實學
也者的為實學而非虚言矣言下學處雖少而皆提綱
挈領切要之言言上達處雖多而亦豈渙散無統𤣥渺
不可究詰之論哉愚每患從學者未嘗精通夫大學語
孟之三書而遽欲及夫中庸之書授以朱子之章句或
問往往難入不得已紬繹朱子之意而句解之復述讀
此書之大畧於此云大徳八年甲辰七月二十有七日
　　　禮記集義自序(凡例附/)
櫟自少讀禮記多有未究頗習朱子大學中庸竊有聞
焉即其所已聞推其所未究不無所得未浹洽也大徳
丙午始見衛氏集說乃得因衆說之紛紜而折衷去取
之至大徳庚戌始融㑹諸說句為之解一得之愚亦見
其中昔朱子為詩傳不及載諸家姓氏當時如張宣公
亦未然之今安知無執宣公之說以見尤者然銷鎔百
家鑄之自己亦安能逐字逐句一一標題以自取破碎
斷爛之弊哉乃若所采成段必不可不書氏名者已謹
書之矣名之曰禮記集義詳解云皇慶元年壬子歳五
月十有一日
　一儒家以大學為門庭中庸為閫奥入其門庭造其
　　閫奥由是而讀戴記之四十七篇大本立矣宜無
　　難者大學中庸固自程子朱子而後㧞之四十九
　　篇之中尊之四庫數萬籖之上然宋仁宗天聖五
　　年丁卯王堯臣之及第也賜以中庸篇寳元元年
　　戊寅吕溱之及第也賜以大學篇於戴記中表章
　　此二篇以風厲儒臣豈非已開四書之端乎
　一聞之先輩古禮記以月令冠經端或謂毋不敬一
　　言得禮經之要㫖遂移曲禮冠之范氏祖禹因論
　　詩三百而言曰學者必務知要知要則能守約守
　　約則足以盡博矣經禮三百曲禮三千亦可以一
　　言蔽之曰毋不敬
　一鄭氏𤣥康成之注禮也當其好處辭簡意明其所
　　未悉缺之未為失也乃遇解不通者必強改之讀
　　某字如某字如宿離不貸急繕其怒改離為儷改
　　繕為勁之類是也只從本字自有證據理甚的當
　　何可輕易必如大學親民之為新民命也之為慢
　　也始為當耳然鄭所改亦有當從者今諸解者又
　　必盡非之而盡翻之又不可也姑舉其畧以聽明
　　者自擇焉
　一此編成多取之者或謂不合為句解人將以幼學
　　書視之勉令全段書經文而成段解焉予初欲從之
　　既而重改作兼句解多省字成段解增字必多世
　　豈無具眼者試一開卷當自見之豈但有益於讀
　　此經者以此經應舉決科者亦未必無補云
　　　詩經句解序
詩部分有三曰風曰雅曰頌所以作風雅頌之體亦有
三曰賦曰比曰興詩有六義此之謂也風則有十五國
風雅則有大小雅頌則三頌也風有正有變周南召南
正風也邶􁷫衛王鄭齊魏唐秦陳檜曹豳十三國之風
變風也雅之大小亦有正有變自鹿鳴至菁菁者莪(十/六)
(篇/)正小雅也自六月至何草不黄(三十/八篇)變小雅也自文
王至卷阿(十八/篇)正大雅也自民勞至召旻(十三/篇)變大雅
也三頌周頌魯頌商頌也風風也民俗歌謡之詩也雅
正也朝廷燕饗朝㑹樂歌之詩也頌美也宗廟祭祀樂
歌之詩也直陳其事曰賦以彼喻此曰比託物興辭曰
興六義之畧如此而已詩之作或出於公卿大夫或出
於小夫賤𨽻或出於婦人女子乃人聲自然之音自古
有之康衢之謡是也今見於書如舜臯喜起明良之歌
即虞詩也五子之歌則夏詩也商詩多亡今商頌五篇
乃未盡亡者外此風雅二頌皆周詩也二南雖國風已
有進而為雅之漸見周之所以盛王黍離不復為雅乃
降而儕於列國之風見周之所以衰王詩降為國風而
詩亡詩亡而春秋作矣以詩為教自古已然舜命䕫敎
胄子曰詩言志周禮太師敎六詩曰風曰雅曰頌曰賦
曰比曰興是也至孔子删詩為三百篇始列於六經而
尤以為敎人之先務視他經尤諄諄焉曰興於詩曰誦
詩三百曰小子何莫學夫詩謂子伯魚曰汝為周南召
南矣乎他日過庭所聞亦先問學詩乎子所雅言詩亦
必在書禮之先而提綱挈領敎人以讀詩之法則曰詩
三百一言以蔽之曰思無邪盖以詩雖三百篇之多大
要不出美善刺惡二者讀美善之詩可以感發吾之善
心讀刺惡之詩可以懲創吾之逸志皆所以正吾心而
使無邪思也學者識比興賦之體以讀風雅頌之詩而
一以無邪之思為主焉則詩之一經可學矣詩序之作
或以為孔子或以為子夏或以為國史皆無明文可考
惟後漢書儒林傳以為衛宏作詩序傳於世今考小序
與詩牴牾臆度傅㑹繆妄淺陋常多有根據而得詩意
者常少其非孔子子夏所作而為宏所作明矣諸序本
自合為一編至毛氏為詩訓傳始引序入經分置各篇
之首不為注文而直作經字於是讀者轉相尊信無敢
擬議至有不通必為之委曲遷就穿鑿附合寜使經之
本文繚戾碎破不成文理而終不敢以小序為出於漢
儒也獨朱文公詩傳始去小序别為一編序說之可信
者取之其繆妄者正之而後學者知小序之非聞正大
之㫖至矣盡矣今述文公之傳為句解以授幼學又以
序與詩異處不便觀覽乃依毛氏序列各篇之首但髙
下其行以别之庶使序之得失開卷了然而詩之意義
易於推尋云
　　　百一易畧自序
六經莫先於易亦莫難於易初讀易而遽欲通易之㫖
尤戞戞乎其難哉孔子教人之常言惟詩也書也禮也
於易未始一言及之其自言則曰加我數年五十以學
易可以無大過易之難學可見矣今欲使其畧知蹊徑
姑述百分之一焉
　　　老子節註序
道徳經亦後人尊此書之名耳觀屈原之離騷詞人尊
之為經則可見矣老子之言道徳與六經孔孟之言道
徳不同所以韓文公曰道其所道徳其所徳非吾所謂
道徳也今姑以老子之說讀老子耳盖老子之學愛說
道體而不的見夫道之體欲窮道原而不精探夫道之
原其論道本於無頗似周子無極之說其論不欲以静
頗似周子無欲故静之說而實不免乎有病也無不與
有合體不與用貫故其論有弊而其學終不行學者未
精透六經語孟周程朱子之學而欲讀老莊自是難事
只如老子體道無源二篇若非精透周子之太極圖說
亦安能燭老子之非識老子之趣哉
　　　莊子節註序
愚謂莊子多寓言寓言者寄寓於事物與人而言也故
凡所言之事與物未必真有此事物所言之人與其人
之所言未必真有此人此言虚誕奇譎可喜可嘆可恠
可愕讀者惟以意㑹之
　　　批㸃古文序
或曰今選古文即以李斯上秦皇逐客書次於楚辭其
文雖美如其人何曰不可以其人廢其文也且以離騷
壓卷以忠臣為萬世勸也以此書次之以姦臣為萬世
戒也勸戒昭然讀古文而首明此豈無小補云
　　　太極圖說序
此篇周子所自著(太極/圖說)道學之精語也不特道理淵永
文亦簡重正大粹然聖經賢訓之文焉今選古文而終
之以太極西銘二篇豈無意者盖文章道理實非二致
欲學者由韓柳歐蘇詞章之文進而粹之以周程張朱
理學之文也以道理深其淵源以詞章壮其氣骨文於
是乎無弊矣此愚銓次之㴱意也
　　　增廣歴代通畧後序
　　　　通畧者通鑑之大畧也所纂記者皆前朝歴
　　　　代之事皆古也初不曾記今之事或以古今
　　　　通畧名之殊不可解
宋史講義吕氏中所著議論多詳明文辭亦條達然成
於理宗朝猶有隠避而不盡言者今可無忌矣遂采其
善補其缺多述平昔所考訂與所聞於父師者而申之
以管蠡之見焉理度二朝無史可據今姑闕之金事廷
芳(胡雙峰/先生)雖畧述亦以未見其史不敢輕筆悉以俟後
之君子云至大三年庚戌歳仲夏十七日夏至
　　　兩都賦纂釋序
律賦鑿之以人惟古賦鳴其天科目次塲有賦以古不
以律丕休哉離騷賦之祖降是舍漢何適矣孟堅兩都
有餘刃無窘步漢賦舍班又何適矣寅科諸省取賦僉
謂湖廣較優得非天馬歌出禮樂志熟班書故歟銀峰
金君尚絅盡一生精力纂釋二賦既没二十年其嗣子
謀刋之屬董君季真求予序予退步也奚僭之敢季真
曰子知科文事宜其無讓予方與季真研書經精義不
遑他及浮生半日安能盡尚絅平生所熟乎然其條疏
有序歸宿有所學古賦者能以尚絅之熟班賦為監則
幾矣遂書以弁其首
　　　自得樓詩序
自得之說何昉乎其殆昉於鄒孟氏蒙莊氏乎自得之
則居之安其論正得人之得而非自得其得其論奇趣
若異歸則同也中齋趙君自營夀藏搆樓其側扁曰自
得欲予詩之予未讀樂章未可詩也請辭或曰不得韻
語序之奚而不可遂勉強一言夫道可受而不可傳中
必自得外至斯能受否則如珠玉投於暗而責其不吾
受如之何其可也是故必有胷中之丘壑而後能得丘
壑之丘壑有胷中之風月而後能得風月之風月中齋
閒静㴱逺君子也閱閒中之今古希物外之神仙將優
哉游哉以適其天年殆欲自得之者乎自得之􁷬如人
飲水冷暖自知非人所能與亦非人所能窺萬象滿前
一天領受注焉而不盈酌焉而不竭供吾受用真無盡
藏彼不能自得之者我自我物自物雖建齊雲落星之
樓則以目力所極疆界之吾懼萬象之偃蹇驕莫隨也
中齋亶謂㴱造自得之者矣萬象皆實虚以受之孟氏
所謂自得而居之安不特今日為然將俛仰於宇宙其
安居也何莫不然莊生所謂自得其得者端在是矣若
得人之得者安得不九萬里而風斯在下乎自得主人
以為何如當必曰子之言可謂得予之所自得者於是
乎書
　
　
　
　
　
　定宇集卷一
欽定四庫全書
　定宇集卷二　　　　　　元　陳櫟　撰
　　序
　　　送金赫翁赴都序
金赫翁舟行如都衆餞之如望李元禮班景倩俱有羡
心僕尾衆後有所感有所敬焉道里遼絶古稱燕北越
南禹貢荆達冀江河水不通未免捨舟逾洛後代開汴
達淮猶以為難厥今越趍燕殆半萬里乃舟行直達易
古人所難莊生謂適百里者宿舂糧適千里者三月聚
糧如適半萬里不知聚糧當用幾月翁今觀光欲行即
行咄嗟而辦服食百需俱可捆載又易窶人子所難僕
前冬將㑹試扺杭不能行其難如是今翁易易也如是
此僕所以有所感也翁十數年前當董正莆田學自以
年未髙謝不欲為其篤志可尚先聖恱漆雕開端以此
翁今年近強仕資英偉才超卓膴仕此正其時幡然此
行鵬摶也孰禦使鄧髙宻僅就郡文學安有髙冠雲臺
豐功乎左太冲曰鬱鬱澗底松離離山上苗金張與許
史七葉珥漢貂翁之生禀於天者厚植於地者髙乃山
上松也不屑小用之期老其才以副大用前之不輕用
難人所易今之將大用又易人所難僕之有所敬不在
兹歟不在兹歟翁行矣祗承新命錦還綵侍殆指日事
耳僕又當望車塵以賀
　　　送林先生序(幷詩/)
三山林先生以雄文奥學來教於吾州其於文無所不
能能無所不工士友所得多見者其圓文講篇圓文如
盤走珠坂轉丸妙得止齋之胎骨也講篇如空中樓鑑
中象妙得晦菴之精髓也文之雄學之奥者為之也頼
其所作成者亦衆矣獨櫟之執經也後始見圅丈先生
頗異之再見三見先生㴱異之盖月書季考之文試共
二卷僅四先生盡賞之三置之龜列焉畧去等威口講
指畫斤堊針芥恨見之遲言未既先生笑謂曰吾横經
今三年而餘行揖溪山賦歸矣臨别贈言子毋靳櫟聞
之惕然念方以得師為幸遽舍我去將若何退謀之友
將相與言之府借畱先生或曰子不愛林先生乎曰否
曰先生臺閣中人物郡博士豈足久淹哉賢公卿在上
位比肩知先生者如麻畱而塞與去而通孰愛孰不愛
也因釋然曰願先生之畱而久其教者我輩之私也喜
先生之去而宏其施者衆人之公也尚何疑且先生初
號孤山憲使盧公更之曰岩居妄揣其意豈不曰孤山
和靖處士所居也純乎隠者也若巖居則其義有二一
丘一壑岩穴焉居隠也三握三吐岩廊焉居不終隠也
淮南小山之招隠士也始之曰桂樹叢生兮山之幽攀
枝兮聊淹畱招隠者而使之隠也終之曰山中兮不可
以久畱招隠者而使之出也先生自此升矣毋岩穴是
居而岩廊是居闡其雄文奥學以黼皇猷玉王度則邦
家之柱石也願先生毋忘櫟言言之不足系之詩曰
　芹宫三載坐氊寒弟子詵詵頼訂頑人物真如古和
　靖乾坤有此大孤山端居好在岩廊上雅志毋徒丘
　壑間倘緩征鞍尚旬月入城重得唱陽闗
　　　送趙子用遊京師序
古聖賢立徳立功立言學者雖於簡編中得之閉户而
可見四海隠几而可知百代然未若逺逰宇内親厯古
人遺跡而追見其當年以應簡編所云勝夫想像髙唐
者之為得也是故因豐水覩河洛而見禹之功績講業
齊魯而觀夫子之遺風可尚久矣馬存贈盍邦式序名
為子長遊按太史公所遊不過江南而止耳蘇子由上
韓魏公書自謂過秦漢故都觀終南嵩華顧黄河奔流
想見古人之豪邁至京師仰觀宫闕城池之壯麗富大
於人見歐陽公方求見韓公焉其所謂京師乃指汴梁
之京京以北未嘗遊也曷嘗得見今日之天下乃從開
闢以來未嘗有之混一極天地之所覆載日月所照臨
之疆域萃海内之大賢名公星羅林立於衆大之都詎
止於歐韓三數公而已趙君子用佳公子也其華宗先
正指不勝僂余素敬之畧見所與字說中辭不待贅今
將賦靈均之逺逰觀光京師索贈言於予辭不獲因念
余二十載前當赴㑹試止或尼之遂不果行因得肆其
力於諸經今因兄有斯逰如伏櫪老驥猶志在千里不
能不躍躍歆羡之子用於儒學外兼吏道醫書不過逰
戲於斯亦可見其多材藝也名公鉅卿必將望其􁷭而
阮盼禰薦之云
　　　汪溪金氏族譜序
汪溪在休邑西南二十里許實吾鄉入邑道上有金氏
世居於斯三百年矣其族先達若進士朋說請學於朱
子直道從仕不負師門鄉魁若洙為程勿齋髙弟見㡬
挂冠革命屢召不起自後奕世以明經聞俟舉應貢及
由諸科進者繩繩接武然隠居有節義出仕有治行不
徒志肥甘青紫而已豈非所謂能世其家者耶余家與
金氏村壤相接世有婚媾嘗延先君先叔於家塾模範
數年故余又得交其羣彥於羣彥中與清甫尤為莫逆
清甫一日出家譜相示其先與予之先皆睦州桐廬之
人也其始祖博道公唐廣明元年避巢亂遷新安休寧
與余始祖禧公播遷同時竊考二家先世後世貽謀繼
業上下數百年符合又如左契因與清甫言曰君家一
世遷杉坑四世遷梅結九世遷今汪溪予家一世遷鬲
山二世遷藤溪後世改名陳村君家始祖樂善行義鄉
人依之成聚名金邨余家始祖積徳累仁没塟鬲山鄉
人神而祠之君家自十三世有朋說公以進士顯科甲
相傳於今益著余家九世有尚忠公兄弟以進士顯科
甲相傳於今不衰則二家户有詩書人有徳業何莫非
始祖之垂裕矣胡康侯嘗述祖徳謂徳厚者流光徳薄
者流卑是以貴始徳之本也予與清甫思承祖徳盍各
勉之
　　　送葉謙甫往淮序
葉氏曰顒曰夢鼎嘗稱近代立功不朽未之敢許石林
水心以詞章著立言似可許為不朽然未也從朱子游
曰賀孫味道師友淵源所言由濂泝洙其殆庶幾乎吾
妹壻葉兄應宗號曰敬齋其兄子大有謙甫小從予㳺
迪以周程朱子淵源之學其入也有悟門其進也有實
地余心愛之忽闖吾門來告别諏其奚適則曰假館旁
近十有餘年恐遂汨沒敬齋叔曩歳游古舒見知於路
總管梅花主人耶律公洎路博梅先生鄱陽老儒鄭耕
岩諸公今其舊交必不乏人將束書訪先叔故交尋先
叔遺跡胷中耿耿者當有合焉丐先生一言壯其行余
􁑔然異之諗之曰此郡文獻流風想猶昔者吾族祖應
城尉福倅二公皆㳺學兹郡相繼擢第因得聞淮鄉士
友多直質好義無軟媚輕浮氣習使減我數年當與子
偕逰惜予老矣徒目送子之行塵而已子與敬齋所謂
有過成莊無不及焉無如梅花主人梅鄭二先生者當
必能為子北道主人矣不妨出吾序以求印可子其必
也親師取友力學以紹前修本味道性理之粹發石林
水心詞章之華外之儻來者是有命焉任之可也無心
則踰域如千里有心則千里如踰域子其行乎吾邑往
來古舒者如織則後有新得因風時以寄我
　　　贈黄秋江序
予舊居五城距黄君清夫家一舍而遥知其事親孝交
友信惟號秋江釣月於今三四十年邇年來聞其受知
當路聲動朝野未詳也延祐乙卯冬十月清夫歸自京
師過予寓館出鉅帙㑹粹題名作自平章秦國公而下
賢卿大夫新進士詩文咸在雅雅奇奇並蓄兼收描畫
隠趣殆無遺藴清夫謂予盍序之予辭以山林老病之
士不敢僭清夫曰贈言雖多鄉曲名士一未之有借重
不嫌逺取信莫如近子母遜其言良是知何説之辭因
諗之曰大倫有五君親居其二士君子出處道二二當
貫於一耕釣隠處者事出而顯者於耕與釣始或身之
中每心之終不得身之者多矣沮溺之耕志和之釣偏
于隠處長往不來意者自揆其才自行其志於以養其
親及敬其親之遺體焉莘野之耕磻溪之釣則始身為
之暨聘而改卜而載不終隠也愚所謂貫於一者也然
既而得君則此身君之身矣如阿衡雖將告歸姬公雖
請明農心固願隠不得遂已清夫素志乎秋江釣月然
以儒飾術以理測數逺遊盡大觀結知大臣者數年雖
欲裊一絲風於見底江上而不可得釣月之號幾成虚
設秦國公嘗欲以詞翰薦之力以養母辭歸又將築釣
耕山房與母偕隠自此以後之歳月釣將真釣耕將真
耕以給甘㫖愛日不足予三四十年來聞清夫之孝於
親今真信而有徵宜乎集賢大學士上聞於朝將表厥
宅里也秦國公以當世大臣乃肯下友一士圖其秋谷
耕雲與秋江釣月四詩且序之以雲月平分為約以訪
之渺莽之際為期此盛徳事古今寡二司徒劉公且欲
乞鑑湖一曲以從公後期三人相視而笑予謂二公全
徳大才方忠於聖君乃顯而欲隠清夫築室終養方孝
於其親隠而不願顯雖有此約未必可踐若予者以六
十之年方名薦書南人舉子六十餘人多得觀光用賔
獨予抵杭以病而尼是天欲隠之也且家與清夫近緩
歩當車二日可至清夫勉旃山房将落成旌表將自天
而下予當斗酒隻雞升堂拜母奉觴為夀二公所不得
踐約者予與子真得踐之必當莫逆於心相視而笑
　　　送朱季裕北上序
昔東坡厯八州督叔黨必侍親行人多稱之今古譙朱
公亦督八州有佳公子七人季裕其季也公牧吾徽季
裕實侍行公至清嫓湛湥見底之江至仁樂三十六峰
之山何待辭費士友至自城府者多稱季裕不容口樂
交善士嗜談古易僕心敬之未識也延祐七禩三月朔
季裕自星源謁文公祠而回邂逅始一見溫厚謙抑人
品於小坡無不及焉臨分出星源所得送北上序若詩
徵僕贈言僕何言哉盖於是有所感深矣竊謂􁷪之厚
存乎天自厚以不負天所􁷪存乎人淮南大帥之孫八
州督之子世徳所毓清淑所鍾以詩禮之味洗紈袴之
習天之所􁷪厚矣譬之百尺之松不生澗底而生山上
其干雲蔽日不難也所以自厚不以負乎天者其必由
學乎季裕以方二十有五之年聖塗云逺茫茫無垠盍
益於學加之意吾友雲峰胡君相與談易以能謙且節
頌季裕此其所己得者如乾之學問兊之講習此其所
益當加勉者觀其至徽近三年未嘗半武屬州邑今乃
特為拜文公祠一行不日北上過古兖望孔林必特往
拜焉自是為觀之觀光用賓晉之晝日三接所謂不蓍
而筮從者也譬之山上之松沐雨露飽風霜益加封培
時來而棟柱明堂又奚難哉若僕者延祐初元之秋北
行有其機矣貧病尼之乃澗底松也天之所􁷪不厚其
尚何言吾故曰盖於是有所感深矣遂次第其言以贈
　　　送曹仁仲為饒州路學録詩序
山川以人物重尚矣人物之重足為世瑞自古以靈芝
方之吾邑之勝有芝山以靈芝生於山得名番郡之芝
山亦然番之芝山香人牙頰自半山稱賞劉詩始鍾芝
山之奇者為人物先以吾邑言吾邑人物它未暇及姑
以曹氏言曹氏自南唐時遷自青州登正科者自屯田
公矩至𢎞齋先生為六公今番郡學録曹君仁仲其同
宗也方屯田公之焚黄告先塋也前一夕靈芝生塚上
邑以實上聞里名孝芝坊標瑞芝皆以此匪直山曰芝
山而已仁仲謹獨山長之賢嗣煥文講書之聞孫煥文
與秋厓方公逰其耕録堂秋厓詩之書忩前竹石秋厓
來飲其家又詩之仁仲能世其家今之往録番學也交
逰以詩餞者若干人委予為之序予因告之曰居是邦
事大夫之賢友士之仁宣聖言也由友一鄉善士至友
天下善士又尚論古之人鄒孟言也勢有貴賤道無貴
賤時有古今道無古今番為江東名郡仕焉者自郡而
邑而學多名卿鉅人仁仲其謹事之鍾番胡芝山之奇
人物彬彬古今何限今之士林鴻碩仁仲何但當友之
尚論古人聲光相接畧言之如四洪公忠定趙公碧梧
馬公道徳忠烈事業文章焜燿後先仁仲當求其遺文
觀其餘風景慕之景伯師帥於新安洪适𢎞齋賓席於
碧梧師友淵源未逺也事賢友仁斯友尚論貫貴賤古
今而一之不徒為階庭之芝而亶為瑞世之芝庶吾邑
之芝山與番之芝山相望相髙方為不虚此行豈徒曰
杖藜擕酒看芝山而已耶
　　　送呉𤣥庵序
郡縣學外天下初惟四書院今書院遍東南皆是矣續
往聖絶學前周程後朱張其師友淵源派的傳真者皆
當為創書院以助教化淑多士横枝崛起所宗誰何髙
流於禪卑雜於數河源崑崙而委滄溟否吾不欲言之
矣若尹子彥明之和靖書院真所謂派之的傳之真萬
萬當為創書院者也今吾友元菴呉君將束書長於斯
求贈言諗之曰子知尹子乎其在程門班於謝范楊㳺
其言曰伊川先生躬行皆是易其作傳只是因而寫成
知伊川者莫如尹子易傳既成不輕付臨終始以授彥
明伊川所㴱屬望亦莫如尹子朱子語孟集註其采取
最多且先者亦莫如尹子抑尹子提為學要㫖以示人
有曰學者學為人也西山真文忠公嘗并唐陽子宋石
子之言揭以示長沙學者畧曰近世言學可信者凡三
言陽子曰學者學為忠孝也石子曰學者學為仁義也
警世之深為人之切則尹子學為人之言又進乎二子
矣愚因真公說而紬繹之竊謂三子之言若三而實一
忠孝者人所以為忠臣孝子也仁義者人之道所以立
也學為忠孝學為仁義即所以學為人也人參天地而
為三才顱圓趾方者人之形仁義禮智者人之性父子
至朋友者人之倫聖人人之極賢人人之次凡人具人
之形學之得其道則凡人未有不可希賢人聖人者聖
賢者人之樣六經四書者化凡人為賢人聖人之仙方
十七史治鑑者人所以鑒妍醜之明鏡也學於和靖書
院者盍於尹子之言不徒茍知之必允蹈之學聖人賢
人以求無愧於為人然後為無負於尹子之訓否則形
雖具而性不存倫不盡孟子云異於禽獸者幾希吾為
此懼矣抑又聞近世名公方秋崖有離官人二字而為
言者曰人而不官者有之官而不人者多矣書院之士
學優而仕不官庸何傷學古而入官則左右必當惟其
人三公不必備惟其人官而不人可乎尹子學為人之
言與愚申尹子之意豈徒可為和靖書院之多士告將
可通為天下學者告抑又有說師者人之模範也模模
範範自無愧於為人是誠在師和靖之師若友其交勉
之哉
　　　送汪存耕之建寧醫序
粤自道喪以來異端蠭起經傳外惟醫書可信醫術不
可無此先正范公所以窮願為良醫達願為良相而張
宛丘藥戒亦曰此醫國之說豈止於醫疾哉盖以仁心
行仁術活人之功亞於醫國相天下惟儒者深知之族
庖未必知也同邑存耕汪君簪纓之家儒書外旁通醫
書前是為般陽官醫提領御史以茂材異等薦今兹換
授職教建寜將行餞詩盈卷欲僕序卷首僕於汪君未
有半面雅何可僭而契家吕君諉之又何可辭僕雖未
識汪君然其家世其為人知之稔矣君之曾大父嘉定
壬午以明戴記貢於鄉明年摘髭髙科僅佐外藩未究
厥藴存方寸地遺子孫耕之君秀山公之孫月溪公之
子祖父敷菑未竟陳修疆畎責在君焉君修禮耕之以
至本仁聚之夫仁在乎熟之而已耕之至於熟是穮是
蓘必有豐年有相之道天者昭昭良不爽也君耕祖父
所存之寸地未己也畱與君子孫又將耕君所存之寸
地耕之無盡仁之活人及物亦無盡而仁將不可勝用
矣君之年踰艾未耆萬里仕塗方發軔未弭節也良相
醫國時來則為縱或不在君之身必將在君子孫今兹
之行模範學徒相與各耕其方寸之地仁心流行仁術
擴充詎止為投方匕之劑之醫而己也徽國文公朱先
生終身不忘父母邦姓名之上必書新安身建心徽所
居標紫陽二字誠鄉闗常在目厥今建安書院専祠先
生君往謁先生祠先生之神洋洋如在視君乃父母邦
邑子嚴助家稚弟也其必陰鑒黙喜之君稍暇必將遊
武夷泛九曲訪大隠屛諸勝境以致髙山景行之思於
浮雲閒舒卷雲出雨乾坤二詩必㴱有所感發領㑹於
心者建安名儒彚征林立君試出此卷呈之豈無首肯
僕斯言者乎是為序
　　　錢塘沈教諭送行詩卷序
古杭山水甲東南自東坡倅且守於斯履屐所經賦詠
所及流峙勝境益改人觀瞻香人牙頰鍾竒毓秀生其
間者率多奇偉傑出他郡人物鮮能或之先坡公同時
郡人沈公存中與公逰考訂博洽匪直筆談可傳不朽
良方㑹粹亦蘇沈並稱與陸忠州逰戲集方似今教諭
沈君立之以古杭名流據臯比吾邑其存中派耶僕嘗
畧見其詩清麗秀㧞自愧老嬾莫至邑郛不得親雋永
之味頃蕪湖尹浦文叙立之詩亦謂其藻思横發綺語
煥映旁采輿論知其師範嚴講篇暢諸生經口講指盡
率多陶成今代者至將攜琴書歸訪孤山梅花交㳺諸
名士惜其去俱餞以詩俾僕冒序卷端僕聞鄧髙宻使
不遇光武亦不免為文學椽况近歳名卿自此而飛騰
遡凌者何限沈君行矣萬里官途發軔昉此弭節未渠
央尚使後之續郡乗者登載君氏名與存中公趾美肩
芳是則吾儕之望也己君其勉旃它年其無忘今兹之
同遊哉
　　　送唐長孺赴平江學録序
鄉友平江學録唐長孺書來將以夏五問道所由需贈
言於余余諗之曰錄於侯泮教官為第二員古蘇阜繁
於江南為大郡地分千里師道參任之其若為稱此書生
家法舍孔孟而它求非忠吿也敢摭二章以告居是邦
也事大夫之賢友士之仁者以友一鄉一國之善士為
未足又尚論古之人聖賢格言子飫聞之予何言哉然
勢有貴賤道無貴賤時有古今道無古今子之此行無
遽以師自好盍兼以取友自力事之云乎師之謂也豈
但曰友之云乎凝香燕寢大府元僚皆極一時之選綰
銅章據皋比必多君子事其賢者嚴憚以成吾徳何可
忽鍾茂苑笠澤英氣彬彬林立老成何限儁秀亦何限
友其仁者切磋以輔吾仁又何可忽道在焉不以貴賤
分也子前是訓導鄉校玉成一郡佳子弟郡侯僚佐賢
子孫多執經所友鄉國善士衆矣逰漸逺友漸多國士
天下士將盡友之然未也盍尚友古之人泰伯季子皆
以讓稱季鷹天隨髙風清絶文正范公近代名卿第一
流石湖冠冕佩玉之詩文首楊陸而出之皆所當神交
於千百載上者其與乎聖門師友淵源者又有焉曰呉
公言偃呉人也其祠朱子記之和靖尹焞嘗寓虎丘今
寺祠之子游孔門文學科彥明程門髙弟不待贅子之
此行謁二公祠瞻六公像當致髙山景行之思以平昔
所聞於鄉先師朱子者參之二公與蘇之士友精講而
實踐之道在焉不以古今分也子行矣余他無以贈子
矣呉江垂虹橋天下奇觀松江四腮鱸天下奇味子也
觀其觀味其味凡與他俊㳺必多有詩焉第蘇州而後
諸公吟未盡之物色分畱遺子者將盡唫之好風東來
時以寄我
　　　送董季真入閩刋書序
先知為知大公為仁何謂也番陽㴱山董公三十年前
嘗宗蔡氏書傳輯朱子語録增諸家注解間以己見發
明之書成藏於家其嗣子季真謀刋以廣其傳予二十
年前亦嘗編書解折衷宗朱蔡采諸家附己見大畧相
類第不盡載蔡傳於前耳星源雙湖胡公見予所編季
真聞之轉索焉將㑹於一予以相去逺相見難未之發
也雙湖敦勉自成蔡傳録註至商書而雙湖不禄意遂
怠季真乃肯以其先君子全書賜教予始竭精疲神㑹
合以成一書季真不逺二百餘里來見板行之謀甚堅
為畱旬有五日臨行索贈言予謂㴱山成此書若先知
科目之興表章風厲者豈如竇公儼以奎聚預知文運
哉亦如荀卿所謂千載必返古之常弟子勉學天不㤀
以理知之耳先知為知㴱山以之私小其見者未必不
幸家有學鉢秘之以謀進取季真乃能上以成父志廣
以惠同志孝子也仁人也史遷於談班固於彪不必逺
引以儗之近即蔡氏事九峰成傳久軒以行世焉視之
奚以異大公為仁季真以之如予者於先知之知既輸
㴱山一籌於大公之仁何忍與季真二致于其行書以
遺之是書行豈直為湥山賀與自賀將與天下學者賀
　　　送彭矮仙序
矮何病哉矮若陋也矮而仙不陋矣矮何病哉江西彭
子挾地理之學以㳺而矮於形天實矮之也彭子疑人
之矮之也以矮仙自命予謂氣質有清濁粹駁而智愚
賢不肖以分形之長若短不論也顱圓趾方四肢百骸
長者此全形短者亦此全形也健順五常百行萬善長
者此全性短者亦此全性也使短者而形性有一不具
矮誠病矣今俱不然矮何病哉所貴乎人在求盡其性
踐其形耳能盡性以踐形形雖矮不失為聖賢性不盡
形不踐形雖長不救其為愚不肖是故堯長舜短文王
長周公短其所以為聖一也不聞以是優堯文劣舜周
公也古之短小而以賢知稱者良多長大而愚不肖者
尤不少使長大即為魁梧短小真為寢陋則曹交巨無
覇賢於孫叔敖晏嬰矣夫然矮何病哉彭子以方壮之
年而閑於禮辨於言容貌辭氣實徳之符雖地學非余
所知然觀其見知之多則有異已雖然仙六經不道也
盖自秦漢方技家始彼之所謂仙猶儒家之所謂上智
大賢也換凡而仙猶變化氣質使不肖而賢愚而智也
陸老嘗有言曰有方為子換凡骨來學晦菴新著書信
斯言聖賢之書乃換凡骨之仙方也地理家與儒家若
異然地以理言理無二理則當無以異兼通儒學始精
通地理之學地理之學郭景純第一祖也景純之忠義
學識文章姑觀其對王敦注爾雅之文豈曖曖昧昧於
地理乎哉子或不罪愚言而力行諸則由仙我凡骨然
後仙人枯骨枯骨者歸復於土而使其子若孫公卿將
相源源焉庸非仙乎余故曰矮而仙矮何病哉
　　　送呉甥仲文序
呉甥彬仲文耕經獵史種學績文每有悟入予夙器之
今年三十有九每來見輒悵歎今兹尤甚予怪之則曰
世業本無多家益落假館不能免知我者希所遇輒不
滿意進既不得芹吾君退又不足菽吾親且不獲從容
艾吾徒疇昔之嘆以此今兹尤有可重嘆者官差祇候
户服役縣庭家預其一分𨽻主簿㕔役莫賤於斯年垂
及彊仕乃伈伈俔俔辱於斯恐下負所學對舅氏不覺
重嘆此之故予解之曰甥無嘆知己不在多虚谷方公
餘干胡公𢎞齊曹公三公國士天下士皆於甥加賞識
傳曰三卿為主可謂衆矣世盖無契劵三公者否則知
我愈希我斯愈貴人不識自有天公知甥無嘆凡吏於
土盖民之役非以役民自一命以上其候司其造請其
鞅掌不知旬月幾奔命勞殆百於甥且弗躬弗親不可
得今甥役于勾稽㕔差簡静出青蚨倩解事者自有舊
不過割假館所得刲螳腹以辦此猶愈於脱牛胡袖穿
犢鼻褌先後馬塵而不能者可貴可賤之實良不在外
昔之士牧豕儈牛猶屑為之孰使至此非天乎長官如
我輩人必將於士類具憐豈必親役甥然後惬哉甥行
矣母重嘆仲文聞斯言仰天大笑長揖而去
　　　送張静山序
荀卿有言雩而雨何也曰猶不雩而雨也彼盖疑祈與
雨㑹天茍雨雖不祈亦雨耳吁有是哉天地以生物為
心人得天地此心是為仁心理也性也天生五榖以生
斯人此理之常或有凶旱水溢者數之變數雖變理可
斡回之不忍人之丁斯旱而誠以禱諸天將以理性之
常回氣數之變也延祐二年乙夘糴價踴甚夏大水未
幾便旱予居田里蒿目柴胷不忍其至斯極也婺源張
君静山道法素髙幸畱吾里予亟延之協誠以禱符牒
一行陰官駿奔雲隨爐烟以興雷應令尺而震即得雨
猶未洽夜四皷雨大作建瓴翻盆者踰二時焦卷回生
澗溪增流槁徙而鮮憂豁而愉我以吾誠資君之法君
以其法協吾之誠此吾儕性中之仁也以吾仁心感通
造化生物之心如契劵關鑰耳况今調元贊化端有其
人傅岩之霖真自啟乃心出誰謂不雩亦雨哉荀卿以
性為惡者也為此論宜無足怪張君歸遂書以贈公里
多先覺盍出之當有印斯言者
　　　楊萬谷公侯契劵圖序
唐國師楊筠松㴱郭景純術為人卜地立能嘘氷氏子
春之人徳其仁呼為楊救貧三數百年於兹此名尚掛
人口熟人耳也國師逺孫叔昭君號萬谷世其學以遊
予聞其為士大夫卜佳城甚夥恨未得一拭目一日盡
圖之標曰公侯契劵出以示予謂予序之予披圖歴觀
如古杭汪徽國之下榆村鄱陽魏知州之玉仙壇休陽
金國舍之匣裏明珠槐堂程直閣之玉干蟠鳳宣城湯
提舉之暑林琵琶西里程登仕之佛子負倚餘干曹判
丞之明湖飛雁古歙呉州判之鄭村夀藏争奇競秀其
餘饒於財之家所卜無慮二三十所遽數之不能終是
皆將如陶士行之督八州羊叔子之登三事非如窶人
望救於國師者東坡所謂如持左契夏諺所謂如執劵
取償其是也乎一念之仁心心相傳鼻祖耳孫其歸一
揆予聞鄒谷之黍生春嘘之者鄒子律也萬谷之心如
鄒子之律鄒谷之谷其仁一本萬谷之谷其仁萬殊一
本萬殊萬殊一本貫以此仁萬谷皆春宇内佳城散在
千萬山谷者何限萬谷以黑囊用青囊温如鄒子律一
是為人擇而春之嗣是有得續修圖誌累牘聨編而以
示予予將為君特賀不一賀噫披圖索驥昔人異焉按
圖索地後人識焉地不愛寳徳人遇焉
　　　送楊叔昭序
地有理尚矣地理二字昉於易繫辭地理施於塟則昉
於郭景純而大明於近世儒家者流有疑之者司馬文
正楊文節諸公是也有信之者朱文公蔡西山是也文
節荅文公書有曰郭景純忠義以死大節卓然然豈不
前知其故而逆善其先人之窀穸乎吁有是哉忠義者
臣子事君之理也能死易死得其理難忠義以死如三
代之龍逄比干萇𢎞漢之李固杜喬唐之張廵顔杲卿
之徒皆是也獨景純乎龍逄以下豈皆不善其先人之
窀穸而然乎景純死得其理臣子之責塞矣郭氏有此
賢子孫郭氏之榮大矣區區富貴云乎哉故論禍福之
大者莫大乎生子孫之賢不肖而富貴利達貧賤憂戚
次之朱文公理學宗師亦信地之有理地之無理文公
肯信之乎謂地理之可疑至誠齋而極知地理之可信
至晦菴而定然地之有理知之非艱守之惟艱知之矣
不守之茍且以求合遷就以謀利雖知猶不知爾中庸
曰擇乎中庸而不能期月守也是故知之而貴乎守之
也楊叔昭唐國師筠松之後世其家學予交之有年予
思呉越之人養生務繁華送死殊忽畧親之遺骸率投
􁷪水火與委之於壑何異叔昭能盡所見參稽互訂以
求真是之歸予所以不能忘言者欲其知此理而必守
之也守之云何必持守所學不茍且不遷就之謂也於
其行書以為贈
　　　送余公亮赴恩城同知序
心友余公亮將赴恩城多贈言者矧交情如予欲黙得
乎官無髙卑及親三釜而樂否則一日養不以三公換
也恩城地雖逺然有志則萬里咫尺無心則咫尺萬里
公亮年方壯志方銳逺不足云第不能奉版輿就養耳
白雲之思切則青雲之路輕或謂忠孝不兩全予謂求
忠臣必於孝子之門未始不可兩全公亮行矣至彼之
餘以誠告當路早謀寜親當路非人子乎我體倚門之
心以為心當路必能體我陟屺之心以為心歸有日矣
年當喜懼日有短長一念及此三釜三公奚足校哉於
其行遂書以贈
　　　送休寧敎諭孫有常序
宛陵孫君有常以薇省檄來教吾邑予邂逅識之語未
竟别去然邑庠諸生談君善不容口予以是敬君今三
年矣官滿將歸拳拳諉予友呉正夫求予贈言其亦有
以敬予也乎忍靳不一言教官非他官比慶厯間州縣
始立學縣有學未有官往往令丞有文學者兼之其後
始專官以教曰主學必付之南廊老儒若横經郡泮其
選尤重必黄甲暨南省前名暨優平等上舍洎一任回
試教官中者始􁷪之守倅待以上客六曹不能班其選
重故其教行理勢然也今因革異宜郡博士且視昔選
任殊輕况邑庠乎然任是官者當思稱千里百里師儒
之重何可不自重哉孫君教吾邑良知自重由是陞擢
逺大詎可量乎或翺翔侯泮間能自重其道以自重其
官也必矣自重其道安在曰不出君名若字間彰厥有
常昉見虞朝克用常人繼見周世夫子曰聖人善人不
得而見之得見君子有恒者斯可矣朱子云有常者之
於聖人髙下懸絶然未有不自有常而能至於聖者聖
門進學具有科級聖朝進人亦具有科級聖塗云逺發
軔自有常始仕塗云逺發軔不自教官始乎行矣孫君
君家莘老仲益文章聲名赫赫若昨日趾其美者不於
君是望其將疇望
　　　送朱君赴鹽官州陰陽教授序
九流之說昉自漢劉歆儒家者流陰陽家者流其二也
歆說行世遂謂陰陽自陰陽儒自儒嗟乎曷不折諸聖
賢之言乎夫子贊易曰一陰一陽之謂道陰陽氣也所
以一陰一陽者道也朱子中庸章句曰天以陰陽五行
化生萬物氣以成形理亦賦焉折衷以聖賢之言儒家
可貫通陰陽家第偏於陰陽家者不能貫通於儒家耳
聖朝崇重儒道不以本遺末於諸路府州設陰陽教授
以典司之予友朱君勅差鹽官州陰陽教授將行辱需
贈言予竊謂君家文公之易本義四書註釋太極圖解
講貫五行陰陽太極之理至矣盡矣君於家學亦云精
熟矣本也由本以該末以之教焉授焉餘事耳豈真偏
於陰陽家者流之學而已乎吾郡中全方君方知鹽官
州中全之學親傳虚谷之學虚谷之學心傳文公之學
予與虚谷為莫逆交聞此久矣予於中全契家兄弟也
君抵鹽官其為我寄聲先生以此質之必將首肯於斯
言
　　　送汪瞭翁序
同邑汪瞭翁名存正其居距吾里不過長亭予舊識之
今兹忽來告曰存正少習儒書弱冠曾為童子師不幸
喪所天弗獲己改業逺逰初傳祈川謝君躔度學繼傳
章貢曾君地理學遂以卜地談天涓日之術行當道諸
公往往青盼之嘗參校陰陽諸書編一覽厯同業多傳
焉前兩載逰秋浦淮堧今將再往願先生贈一言壯其
行予見其請勤勤其辭諄諄遂述其言如前繼諗之曰
子之名若字其本諸孟軻氏胷中正瞭焉之云乎人與
物接其神在目神之君在心心天君目天官也胷中盖
指心之天君言心正則神精而明不正者反是子所存
之心果正眸子之瞭亦宜地理家書曰青囊經又有所
謂黒囊黒囊者何則眸子也心為一身主宰萬事根本
心君正眸子明一以貫之黑囊匪直施之青囊而已以
之談天以之涓日壹是皆以瞭焉之眸子為本一覽之
編亦瞭焉之眸餘光所覽耳予由子之外貌覘子之中
心即子之中心印子之外貌以吾子之黑囊逢諸公之
青眼宜哉宜哉抑予又有說聞之晉師曠曰人少年勤
學如日出之光中年勤學如日中之明晚年勤學如炳
燭之照吾子少也習儒今中年耳以胷中之正眸子之
瞭如許何忍當卓午之天不温尋舊業以充拓其性天
乎師曠瞽者也其言尚然瞭然之眸者聞斯言當不待
辭之終而躍然悟惕然懼汲汲然自力矣予年八十有
一使僅如朱子之七十有一宣聖之七十有三其及為
子發斯言乎子也其母忽於予言
　　　贈醫士程堯叟序
昔范文正公嘗曰達則願為良相窮則願為良醫博哉
斯言人所共聞也伊川先生嘗曰我亦有丹君信否用
時還解夀斯民淵哉斯言人所罕誦也予竊謂醫家書
肇於三皇之初而愈行於萬世之後小則通閉解結大
則立痿蘇瘵甚則起死回生為人司性命者醫也誤人
性命者亦醫也醫良不良之分禍福天淵焉自非賢明
智慧之資未易勝此此秦越人倉公華佗徐文伯龎安
常之徒所以間見於古而寥寥於今也噫嘻良醫信不
多見而自古暨今良相尤不多見臯䕫稷契伊傅周召
逺矣蕭曹丙魏房杜姚宋亦相之良者是皆有丹可夀
斯民其餘時來則為之相肉食無逺謀者比比皆是既
無丹可以躋民仁夀甚者反使生靈為血為肉焉達不
能為良相反有愧於窮而為良醫以此方彼孰得孰失
又何窮達之足校哉今星源大醫程君堯叟以其世傳
之醫學行於士大夫間有年矣予始識之歙邑呉君濟
川館中稍久頗稔其人察脉精用藥審非族庖者比其
知於諸公也亦宜濟川主人方禮聘之使主其夀安藥
室期俾逺近之人舉無札瘥疵癘而咸躋乎夀安之域
不私其身為堯民之叟將使民吾同胞皆得熈熙為堯
時叟焉醫之良如此挾吾道之丹而不得夀斯民者當
有愧色子羡良相乎良相羡子乎辱徵予言敢援文正
伊川之語演之以為贈堯叟以為如何
　　　送程仲本再往長樂侍親序
節卿大尹程公之嗣子植仲本其年甫伊川作顔子好
學論之年夏間歸自廣東來從予逰先後僅五旬耳甚
欲鑄之使有成然不能㸃之使速化其資不為敏而其
心則甚勤立志良可嘉而求效似太急汲汲然欲一日
讀二三日之書一日見數日之效而其序不當然也秋
來家問呼之來侍又將有數千里之行求予餞行序予
前所為字說盡之矣又奚以序為請益堅予不忍終恝
然抑將何以為子謀哉朱子教人讀書之法曰循序而
漸進熟讀而精思敢摭之以語子循序漸進則夫子無
欲速之意也學如耕焉昔聞程子有心如榖種之語是
種也由浸而播而蒔而耘而糞而灌而穫日至之時熟
矣一節不謹鹵莽而種必鹵莽而收安有不循序不待
時而速成之理乎子之務學愚敢以欲速為戒子之還
侍也從容贊決宜蚤法陶令賦歸來罔俾淵明專美晉
宋間詩不云乎式遄其歸是也尊公之逺官愚敢以歸
速為勸予性素樸直老不能改二速字意反而心真知
我罪我惟賢周魯裁之
　　　送王彌道江寧教官序
今世儒者之學當深探其淵源以紹正派然後時出其
緒餘以掇巍科必志於為百世之士匪直徼一時之榮
而已吾友王君彌道将江寧教官告予行不鄙求贈言
余謂同門同志莫如君有八百里之行三四年之别自
當一言奚以求為教官非他官比聖道顯晦人才成否
闗焉從昔以來所甚重而在我尤當自重慶厯以來州
縣皆立學學皆設教官試而後除又必甲科舍優方得
除州郡坐次通守之下即教授六曹未能或之先也教
邑庠曰主學必南廊老儒始得為之其重之也如是近
年以來多借徑於斯牽補架漏選任不如前之重任之
者亦鮮知自重􁷮思之胡得然教授任千里師儒之寄
教諭亦任百里師儒之寄者而可不知所自重乎自重
如之何曰深根源以紹正派是也聖道統緒繩繩迄今
羲黄堯舜以來羣聖賢之道統至孟氏而絶紹之者周
程三子續孟氏之絶學紹之者又朱子彌道之少也從
吾先人㳺先人生嘉定辛未距朱子夢奠纔十餘年耳
去朱子之時若此其未逺吾休陽距文公闕里地若此
其近先人授徒非朱子之書不讀余自少受讀唯謹彌
道少余十一年耳師友淵源朋友麗澤于今五十餘年
彌道年益長親師取友益多前是教諭番學時屢請學
於虚谷方先生得其字說納交孫元京諸君頼其切磋
如是者指不勝僂所謂􁷮根源以紹正派亶有為之教
諭番學未幾教諭古歙今兹之行似鄧仲華之三為矣
甚慼焉不樂余曰君行也建業六朝文獻之地臺察府
縣之名公卿大夫布列焉必有知君者君教焉於斯廸
之以根原之學而出其緒餘之文以之掇巍科仕明時
将彬彬輩出若徒爭一韻之奇競一字之巧於風雲月
露間縱儌一時之榮而不可言百世之士不特君不當
以是望江寧士余亦不敢以是望君也君行矣事大夫
之賢友士之仁此聖師所以授端木氏者君所飫聞力
行余言贅矣
　　　送地理游季常序
地有理尚矣聖人作易俯察地理矧以地理為人尋牛
眠馬鬣而不本於理烏乎可世之挾是以行者疇不能
以地理自標而於天理之全體大用懵然者甚夥是故
不能􁷮燭天理者未必能深造地理也婺之㳺氏世精
於斯其先字務徳者注狐首經行世名公亟稱之美不
待贅其裔孫冲古與予相慕而未相覿然聞其人友於
𢎞齋曹先生先生稱之不容口其人益可想見今兹有
客來訪吉彰其名季常其字者挾吾契家古逸汪公書
以前乃沖古令子古逸髙弟也望其眉睫觀其進趨聆
其談吐覘其胷次宛然一儒者舍假館亦以家學行族
庖寧有是予因已異之起拱而請贈言予行年八十雖
不知老之將至而於景純之學未知問津雖欲言不知
所以言一再辭請益力因問其年甫及三十正晉子野
所謂如日出之光者喜其年之富力之強遂㤀交之淺
而􁷮言之天下無二理也不可因館之舍而遂併吾學
舍之也盍於家學外加意於聖賢之理學昔朱夫子蔡
西山惟􁷮於理也故有味於其言而發明乎其書子能
因其已聞已習而􁷮求其所未聞未習於理之全體大
用以黑囊奄有包羅之本此以用夫青囊􁷮燭天理以
深造地理眼底且無全牛族庖者其不辟易百舍避子
乎又况程夫子之門定夫公之學與上蔡和靖龜山諸
公並稱其所論學而在務本朱子既采之於後而尤標
之於首舉一節可以概其餘此非㳺氏先哲乎子更能
學其學以􁷮求其所務之本送君常者自崖而返矣子
必勉之子歸以吾斯言告古逸公亦未必不以為然
　
　
　
　定宇集巻二
欽定四庫全書
　定宇集卷三　　　　　　　元　陳櫟　撰
　　䟦
　　　跋汪古逸續硯譜
傳曰所見異辭所聞異辭所傳聞異辭借斯言勘硯譜
其庶幾乎蘇翰林易簡譜羅鄂州願志所傳聞也有未
審而異辭固宜唐中合積譜令婺源日所為然未必親
履硯坑所聞耳有未審而異辭亦宜王雙溪游研山記
親見宜審矣猶有未審何也家距坑稍逺一㳺耳雖親
見詎能盡究其精詳是以所見猶異辭况所聞所傳聞
乎後之人讀所傳所聞之說而謂盡其精詳可乎此古
逸汪君續硯譜所以作也君鱅溪公之後庭聞本真又
館溪頭數年距坑可十里又多得諸義山程君之說程
君世家溪頭洞究硯材所自出硯質所以異君又與之
不一㳺厯以實其言庭聞既真親見復當宜乎今譜盡
究硯之精詳又盡訂前人之疎舛也見貴親又貴久貴
同貴達程君世家於斯汪君數年館於斯是謂久二君
又偕行致察各精互指各盡是謂同二君皆識見髙明
論議精審一說焉一筆焉非昧昧茍且者比是謂達兼
是三四者而有之甫克臻兹吁厥惟難哉聖賢格物致
知之學一一能如譜斯硯則何書不可讀何事不可學
何理不可窮哉抑又謂硯石也證之譜絶佳之品難得
如許亦石中玉也然硯貴適用匪直供玩好而已刷絲
羅紋星若眉等信奇矣茍適用無此可也縱有此懼豪
奪潛竊珍藏不敢用無益也是以識之貴乎逹處此亦
貴乎達也梅郡守堯臣詩曰案頭龍尾硯切勿苦求精
謂達已愚敢斷之曰察硯不可以不精用硯勿過求於
精義山傳古逸意索跋僕生無田食一破硯烏知其精
詳讀君譜昭然若發蒙不可無以報遂書
　　　跋五城黄氏族譜
予生於五城與求心諸兄為同隊魚而求心獨為出羣
鶴生雖晚猶幸及見諸先生如黄提幹公(雷奮/)司户公
(雷復/)制幹公(雷利/)主學公(山/)間蒙賞識若草牕先生(智/)
(孫/)則吾先師也漕元公(彌昌/)則父執而嘗參請焉者也
人徒見一時儒風之盛實甲吾邑豈知甘泉有源珍木
有根未有無所自而偶然者盖黄氏以儒擢科始於寺
丞公(何/)寺丞之學得之庭聞而印正於表伯叔父棣華
(俯/)竹洲(儆/)二呉公寺丞不特以所學淑其宗且淑其甥
洺水内翰程公(珌/)焉東坡有曰稱人之善必本其父兄
師友厚之至也非得諸父兄之教詔師友之講磨則淵
源不正流派必差吾族自陳村遷五城數世矣有從曾
祖父應城尉(唯/)擢科從祖父福倅(慶勉/)繼乃叔世科福
倅弟貢元(應午/)亦領鄉薦黄陳二家之父兄子弟往往
交切互磋重婚叠媾所謂父兄之教詔師友之講磨盖
兩得之櫟也不肖實亦内得之父外得之師旁得之友
年廿有四始侍親自五城歸陳村於是又與求心諸兄
動隔一舍而遥或别數年而見講磨疏矣科目久歇於
焉聿興同志如主静義所存方兄已不及見及見者惟
求心求志與余三人耳外乎此非卑諂則驕吝可與談
此者其誰乎兩家子弟天其或者隂誘其衷使得續學
鉢文燈以不隤其家聲乎願也未敢必也求心編緝華
譜諸老平生大概咸在令予序之予不得以固陋辭謹
次第其說而歸之致其景仰因寓其感慨云
　　　太醫院使汪公挽詩䟦
古以醫名世必稱秦越人淳于意輩然未始大遭遇且
莫克有終惟岐伯對黄帝巫咸事帝堯以醫術侍聖天
子而二人榮寵後世未有儷者焉今太醫院使大司徒
徽國汪公擅越人淳于之學而有岐伯巫咸之遭玉聖
躬陶和氣功在社稷福被生靈官極一品國建上公明
哲保身榮褒莫二賢嗣國良太守孝誠天至奉襄惟謹
杭俗之塟於水火雖相國京仲逺不免國良卓見超俗
獨不之忍求名術得吉卜於臨安縣之下俞村子西總
管於公父子有通家好聞塟期已逼亟躬執紼不遑廣
為徵些章聞而執筆者僅三十有八人得詩以篇計者
五十有一昔太史論李將軍謂知與不知皆為流涕今
公之塟聞者咸挽而哀之何居得非以聖人之身非徒
一人之身乃百萬億蒼生之身也公以醫衛聖人之身
功在三朝如岐伯對黄帝之問著書而示法萬世巫咸
醫帝堯之身陶和而雍熙黎民是百萬億蒼生皆於公
乎受賜吾儕皆百萬億蒼生之中一民也其知與不知
皆為流涕也宜哉吾友觀萬既序於前盡矣子西兼俾
櫟為後跋遂不復辭
　　　時思堂記跋
祖考逺矣一氣流傳在子孫之身主宰此身上以承既
往下以開方來者在子孫之心心所感通思是也禮有
五經莫重於祭祭者禮之寓思者禮之本時有久近地
有逺近無時無地而不思不但雨濡霜降報本反始以
時思之而已譬之木焉木之根榦枝葉厯時既久不復
在矣而木之氣流傳於果果之生意鍾聚於仁斯果也
斯仁也所以綿萬木之生生者在是也果猶子孫之身
仁猶子孫之心歟東平張氏為中原望族宦譜繩繩鏗
鍧宇宙間今新安總管容齋先生來牧吾州容徳恢恢
􁷩育民庶一日出二鉅軸問陳某曰吾親墓傍建堂以
奉烝嘗扁曰時思有年矣此諸名士記若詩也子為我
跋之某辭不獲命復於公曰公之身祖考之氣也公之
心之思所以感通祖考而福於雲仍者也公雖宦㳺四
方去東平先塋千數百里公之心之思無頃忘焉則時
思之堂雖逺在千數百里外時思之心實近在方寸間
方寸之心即堂也是時思之堂隨寓而在也今日宦㳺
異日之歸朝無一時不思春秋之祭祀無一時不表其
思堂即心而在矣既出身以佐聖天子功成名遂奉身
歸祖鄉拜於斯堂公之心上慰祖考之心祖考之心用
懌乎公之心昔人晝錦之堂寕不遜公出一頭地哉公
家世之詳具見記詩中此不贅
　　　跋朱北軒所藏朱文公帖
文公遺墨獲見屢矣公之大本大原在所著書其餘事
在筆札天分卓絶無往不髙㳺戲於斯上逼魏晉學者
於公之大本原精之熟之則於公遺墨必不但以筆札
視之真若瞻公在前矣於牆於羮仲尼子弓况於其遺
墨乎朱北軒宦藏公此帖屬余跋之余自少鑽仰公之
學老而彌勤今年七十有二儌倖過公一年矣竊述管
蠡之見以致髙山景行之思北軒然之否北軒侍郎公
曾孫韋齋家婺源侍郎家休寧地之相去若此其不逺
也昔楊修闗西人揚雄蜀人風馬牛不相及修猶謂雄
為吾家子雲北軒豈不可曰吾家文公乎其寳藏公帖
也固宜
　　　呉端翁詩跋(名範/)
汴之治至元祐而極學問詩文亦至元祐而極學問造
極程氏是已詩文造極蘓黄陳氏是已學問未暇論論
詩文元祐二三公同時詩人文士莫不願登其門收名
定價一經賞識至今望之殆若神仙中人蘇文定宰績
溪時吾邑呉端翁先生登其門因文定而見文忠遂交
後山又見知無為子楊公傑序其詩纔百三十字字字
燦若驪珠端翁遂得與於元祐文獻之傳盛哉端翁終
身布衣知之者鮮幸遇二蘇楊公於生前又幸遇虚谷
方公於身後方公於詩鮮所許可而於端翁詩稱重之
摘選之豈偶然者端翁七世孫彬仲文予甥也予早年
得見端翁詩而敬慕之中年聞虚谷語與予契劵惜端
翁詩零落居多今存不能十一耳予竊謂吾邑詩人當
以端翁為稱首次焉者吾宗漫翁尚文質夫宣和間㳺
太學亦以詩鳴端翁詩中有與陳可大唱酧詩可大即
漫翁之父九公丕也自後時文盛而詩絶響迨科舉停
而詩復興吾邑以詩見知虚谷者有孫元京愛賞出於
罕見褒譽不免過情元京殁虚谷簡曹𢎞齋始有呉華
孫枯之評呉謂式賢孫即元京又於元京詩有枯章瘁
句回未之滿之評然後其論始公若端翁之詩典正而
無式賢之華豐碩而無元京之枯者歟呉甥持端翁詩
請予跋之予年七十有二閱詩文不少矣遂據其詩之
僅存者畧評而跋之以諗朋友之公正者惜不能起虚
谷而質之云
　　　跋朱復齋山居雜興四十首
復齋朱君余與别於辛亥之冬年已六十有一其嗜吟
如嗜炙今又加四年矣忽寄書及詩報哭兄哭女哭妻
憂患頻仍而山居雜興四十詩則優游愉怡如未始有
憂患者其嗜吟猶昨日也書中拳拳祝予品題之予方
即蔡氏書傳纂録附注廣其未及未發者于詩殊未暇
也勉賦五言十二韻書卷後而歸之
詩章發乎情惟在止禮義然亦忌酸嘶萎却剛大氣紫
陽見心翁三洒朞服淚疑其憂患餘靈君共憔悴寄我
四十詩四時分四類石湖雜興篇清新無二致不見酸
嘶辭一是怡愉意若未始有憂出人幾頭地倘未善自
寛寧能樂天趣禮義固大閑文章豈小技笑彼拘譾儒
自縛動顛躓老矣葛天民優游聊卒歳
　　　徐氏族譜跋
徐與秦俱伯翳後秦以暴顛徐徳而綿偃王廟食於太
末之支縣龍丘今為衢州西安縣民多姓徐氏繼守兹
土者三四人皆自謂偃王後遇廟隤剥率撤而新之徐
氏蕃衍詎止於衢其以徳綿信矣今徐君伯英之先府
君月溪翁自謂其先世由栝蒼而寓杭又由杭而依呉
氏女兄於吾邑之五城余少也獲識之兹讀雪矼江君
所叙徐氏家乗謂栝蒼上世之支派圖因遷徙失亡今
所知僅髙曾而上余按栝蒼與三衢接壤衢之東南距
處之遂昌界僅百餘里其先世之居栝蒼者自三衢而
來必矣抑予又他有感焉山谷先生詩曰白屋可能無
孺子黄堂不是欠陳蕃陳徐之交尚矣我族祖福倅公
之登壬辰第也實出徐公元杰榜下徐陳之交又有此
二公焉福倅嫡長孫義所兄之聚徒講授也月溪之賢
嗣伯英又與予族姪月卿同牕徐陳之交世濟其美月
卿屢傳伯英言需予跋其譜予何忍終辭竊謂陳為虞
鰥後徐為偃王後俱以盛徳百世祀者也兩家子弟其
尚以徳交相懋哉
　　　跋張普心哭墓詩文
天下豈有無父之人哉又豈有無祖之父哉人生於父
父生於祖祖生於逺祖故曰人本乎祖自大父以上至
始祖皆祖也吾身之於父若祖雖有逺近之分一氣流
傳百世一身耳祖父之體魄陰為野土祖父流傳之氣
實在吾身乃至斬丘木以宫其身或薪之貨之以利其
身而視祖父之丘墓曠土為朽骨為與吾身相秦越斯
人也不學無識故耳豺獺之不若殺觸松之鹿之獸之
不若非人矣我為人之子孫而伐祖父之墓木天理昭
昭必生不孝子孫以伐吾墓木且又甚焉恐將如所謂
不得蓬顆蔽冢焉若是者將無木可伐焉吁不忍盡言
矣貨墓木者為不孝買人墓木者為不恕我利人墓木
而買之人亦將利我家墓木而買之天下之惡一也知
惡之而推如心之恕者不為也遐思及此其忍買諸乎
伐墓木者有禁世有不畏法者則此說窮伐墓木者必有
禍世有不畏鬼者則此說窮以天理感之曉之庶乎其
可聞此而尚不知戒是化為禽獸化為鬼蜮無人心天
理之徒吾蔑如之何也已讀徳興張公普心哭墓詩文
哀其祖廸功少府之墓木遭子孫赭之無餘而以言辭
泣血告之其意良可悲也聞予名寄聲求予跋予何言
哉姑髣髴蘇長公四菩薩閣記意以天理感曉之焉耳
外此何知焉抑予聞朱文公居建陽投牒婺源訟族子
之伐祖墓木者其人就逮告邑宰曰某信有罪矣編修
久不歸省墓庸非罪乎宰以此言復於公公聞之曰某
之罪也復於宰請釋之亟歸展墓嗟夫晦翁之事普心
所當警省而效法之也其終子之身歳時必率羣從以
掃松楸䕶視惟謹積孝誠哀思以感動之母徒追咎其
既往焉其與以空言聒之者相百矣敢竊取坡公意以
為普心族人告而直以朱子事為普心告普心茍然之
其有復於我
　　　跋無礙子言性録
學莫貴乎通通之反則為礙學至於無礙則通矣通則
情可約性可適而言性純乎無弊矣無礙子早則師孔
孟中嗜佛老一日出言性録巨篇示余余亟展亟誦知
其欲融儒老佛而通之期於性天之周流無礙如孔顏
之所謂樂老荘之所謂超然逍遥游佛氏之所謂觀自
在云者此意良可嘉夷攷其躬行則又往往以桃笙方
牀梅花紙帳之單栖自約自適視世之溺其情梏其性
蔽錮於利欲膠漆盆中者超出萬萬兹其所謂通而無
礙者歟然言性之云云則必純乎洙泗鄒嶧之淵源而
後通萬世而無弊無礙子五十之年今方過五其於學
博而将返之約老成定見安知其不為横渠之晚逃佛
老而終師孔孟也哉余方有望焉則又當泚筆以俟
　　　跋東坡中山松醪賦
天生坡公如生千歳之松本欲使之棟明堂柱清廟也
神宗欲用而未及宣仁用之而未終乃卒厄於羣小元
祐八年癸酉六月以端明翰林侍讀二學士出知定州
定州古中山國也公自此遂收朝蹟不復升而貶竄顛
隮以死矣是何異燧棟梁大材使效爝火小用而卒將
煨燼泯滅也哉公制松醪而賦之盖托物以自傷非徒
區區於一松而已也吾嘗謂棟梁之材與麯蘖之醴古
人皆以喻輔臣事業公如此松進不得為棟梁退乃收
薄用於酒醴是醴也固上不得為傅說中不得為曹參下
亦不得為周瑜勁節澁味盖所謂終然不可口者坡公
性氣殆酷似之無怪其在熙豐不容於熙豐在元祐不
容於元祐也公以癸酉十月至定紹聖元年甲戌六月
自定安置惠州十月至惠二年乙亥公在惠四年丁丑
閏二月再安置昌化六月過海七月過昌化公畱定七
八月耳計此賦必作於紹聖元年五月以前今觀公自
書此賦後題云紹聖二年十一月十三日書是又乙亥
歲在惠所書也不特坡公進退亨窮判於此時即宋一
代之理亂興亡虚實判於此時公賦有曰遂從此而入
海𣺌飜天之雲濤後四年果入海豈先知耶抑語䜟也
耶後乎此時為元符為崇寧宣和靖康三十三四年而
有丙午丁未之禍矣公雖不言然識者見諸賢之受禍
如此豈不能逆知其必然耶自此紹聖乙亥凡見第四
乙亥而後宋再亡盖一百八十一年自紹聖乙亥距大
徳八年甲辰實二百一十年大徳七年癸卯予館寓江
潭葉君家有坡公手書此賦絹地黑茸綉之逺望如真
字體端重雅潔如覿正人君子之容使人愛玩諷誦不
能自己越明年三月又飲此賦之旁遂想坡公當時之
所傷感併述吾曹今日之所追感者而為之跋嗟夫此
二百以上年大賢之竒文妙畫也猗歟主人為我寳之
　　　程松谷孝經衍義跋(名㬎道/)
文公集註謂孟子每事道性善必稱堯舜以實之性善
以理言稱堯舜者質其事以實之也公著小學書立教
明倫敬身列於前而實立教實明倫實敬身備載於後
必質之聖賢往行以實前言􁷮意與孟子同今吾友婺
源松谷程君孝經衍義載經文五孝而采堯舜禹湯文
武之孝以次及於厯代明君賢卿大夫士庶人之孝著
其行事以實之庶㡬人知仁孝非徒空言聖賢的有實
事而不懈於取法也此意古矣與孟子朱子之意其歸
一揆者也文公既成孝經刋誤又欲掇取他書可發此
經之㫖者别為外傳而未之及勉齋黄公嘗繼公志編
之松谷想未之見而所采有暗合者尹和靖謂伊川躬
行皆是易其作易傳只是因而寫成耳松谷予同門友
也丙寅丁卯間松谷學於草牕黄先生之門時服其先
君子之服予目睹其書銜恤二字於扇蔬食終三年平
生心敬心服之今讀其從孫之跋謂松谷嘗刲股救親
執喪水漿不入口三日哭哀於墓有虎食吠犬事予為
松谷心友今甫聞之松谷不言而躬行尤可敬也松谷
此編發明士之孝拳拳有望於吾黨之士謂講之明則
知之真知之真則行之力固然矣愚猶謂知之既至行
猶當力降而庶人之孝人雖庶也行則士也詩云釐爾
女士謂女而有士行者庶人能孝非庶人而有士行乎
庶人未嘗學問天性之美自能行之士嘗學問必能考
聖賢之成法而或有愧於庶人之孝行且不可以名人
矧可以名士乎愚尚欲松谷采真文忠公孝友堂記不
知孝者不論知孝而不知友非孝妻子具而孝衰於親
異姓婦人入門而賊同氣之愛以戚其親世之犯此者
尤可痛也由此類推凡􁷯行辱親等以次著之庶有益
乎松谷長余五年今行年七十有七矣夫婦偕老賢子
孫滿前且見曾孫若干人矣一家一宗蒸蒸仁孝抑又
生理優裕於前人間全福幾備膺之天之報仁孝君子
端不誣也松谷此編以實躬行發實議論盍刋布之使
家得置一通講明躬行之其於興仁興孝之風豈無小
補云
　　　跋朱草庭程文
黙軒朱君彚其先君子草庭先生程文若干篇求諸名
公序之亦徵於予予勉強應命於今十有六年已失之
再徵於予予文稿數帖辛亥所寓不戒於火皆歸煨燼
不可復識黙軒委予重作言諄諄不置嗟乎亦奚以如
羽斯輕之言為哉囊歳所云大畧謂科目舊法重困英
雄草庭以寳祐癸丑入賢闗洎舍成法解褐於咸淳甲
戌戰藝數十塲厯二十有二年甫教授姑蘇鼎命革矣
時科目未興其言感慨如是而止今科目聿興悉更舊
弊題不斷章文不綺靡一是皆以明經為本士能精熟
四書為典雅不崖異文字摘髭即可第草庭家學淵源
自岐山先生理學來岐山之學草庭善繼之辛苦始一
第草庭之學善繼之者獨不在黙軒及羣從及諸孫乎
㑹且咄嗟而第與草庭後先相輝映此君家劵内物果
熟岐山草庭之學是區區者不余畀乎若夫草庭之作
真所謂省監程文簡而無傲等篇膾炙人口其美不待
贊晦庵跋李白詩謂今人動輒作詩何曾夢見太白脚
版耶予於草庭程文亦云
　　　跋汪季澄所藏四皓觀泉圖
昔人碑四皓廟謂其避秦知亡安劉知存拒髙祖命知
退應孝惠聘知進稱其知進退存亡不失其正合易文
言所云者今兹好古君子示四皓觀泉圖有龎眉四大
老風清樾翫寒泉意態翛然其采芝商山時歟易貞晦
皆坎凡十六卦取象於泉惟䝉為然大賢之出處進退
當法易之蒙泉時止而止合斯泉之坎止時行而行合
斯泉之流行退而處體蒙以育徳出而進體蒙以果行
四皓之觀泉其出處進退於泉允符於洗心之經非惟
知乾道之進退存亡亦有得於蒙泉之流行坎止其愛
觀斯泉也固宜山泉汪先生如泉及物嘗仕矣未盡其
用家藏此卷以示孫曾􁷮意端有在時焉未遇體蒙泉
以育徳時之逢也體蒙泉以果行不果於忘世而果於
濟世盍如四皓之觀泉以審出處之誼乎拳拳忠愛願
與堦庭蘭玉共勉焉謹書巻後而歸之
　　　跋批㸃周禮訂義
泰定甲子六月七日敏求寄示周禮訂義首冊余細觀而􁷮
喜之承諉以㸃校自後屢借屢換凡三載始足㸃校亦
始畢此本刋刻甚拙而多誤揆之理而可是正者固多
以意㑹者亦不無齊稷下諸儒有言曰學問如何觀㸃
書又聞前輩有言曰校書如掃塵一面掃一面生由前
一說言之余固不敢以學問自居由後一說言之余亦
不敢以纖塵自必敏求其明鑒而恕待之
　　　跋韓昌黎畫圖
昌黎韓公之左遷守潮陽也行至京兆府藍田縣藍闗
即秦嶢闗示姪孫湘詩曰雲横秦嶺家何在雪擁藍闗
馬不前善畫者繪為圖山嶺重叠雪景糢糊人馬行其
間俱有畏寒凌兢狀觀之令人悽然公學正識卓守堅
論嚴欲水火佛骨忤憲宗意謫為此行雨雪霏霏僕痡
馬瘏亦良苦矣公鐵石心肝當自忘其苦姪孫湘逺來
追送之湘即公兄子老成之長子也公祭老成文曰長
而予待其成有恩於湘􁷮矣示以詩欲託以死可嗟也
已余謂公之堅貞節操有似屈平之放逐憔悴斵氷積
雪與蘇武之出使絶域囓雪餐氊其於湘也疇昔有春
生之仁湘之於公也今兹有秋肅之義其精貫天人行
絶今古百世之下聞其風者當懦立而薄寛焉又怪夫
後來好事因此詩所云傅㑹謂湘有仙術開頃刻花於
牡丹上現前詩二句按唐史及諱行録湘字北渚擢長
慶三年進士第官至大理丞不聞其好仙也味公此詩
畧無花上嘗現詩句意觀者其無惑於無稽之言
　　　跋汪子磐詩
予不及識汪定齋而識之文字間魁鄉舉陞賢闗登南
省一是皆以窮經為本而為官様程文以範後進者定
齋之子復心承詩禮之傳以明經􁷮其淵源而卷波瀾
入於詩予讀虚谷方先生所謂瀟洒吟稿序知之復心
之子子磐詩尤清雋其本本源源可知也予族姪定父
持其稿示予欲予一言夫贊頌子磐定父盡之矣余何
容言雖然愛莫助之何可以老生常譚並自疑沮昔朱
子復程允夫書􁷮欲其以語孟三百篇為作詩本源子
磐於經必所素通盍更以祖父所精通者為法則由淵
源而波瀾其於詩特餘事耳豈止為今詩人之詩而已
哉觀於海者難為水游於聖人之門者難為言六經詩
文之海也子磐登海雲亭之詩曰靈若不自多嗟哉彼
河伯則亦既自知之予言贅矣
　　　書孔明出師表後
周公作周禮以冢宰統宦寺宫府一體也前漢此意猶
有存者鄧通文帝弄臣丞相申屠嘉得召而欲斬之宣
帝以後體統寖壞近習之權重於宰相後漢卒以宦寺
亡宫府不一體故也孔明􁷮識治體故慮及此其後孔
明既沒所薦忠賢蔣琬費禕董允相繼秉政皆能確守
此意後主猶頼以存諸賢皆沒陳祗進而嬖倖黄皓用
事後主遂亡惟不能遵宫府一體之戒以至於此哀哉
東坡曰孔明不以文章自名而出師一表與伊訓說命
相為表裏朱子曰胡致堂議論英發人物偉然向嘗侍
坐見其數盃後每歌孔明出師表前輩於此篇尊尚如
此豈茍然哉
　　　書蘭亭記後
王逸少東晉人才之傑出者耶一時宗尚老莊清談無
實獨論建識時務且嘗沮桓温請遷都之議斯人不多
見也此篇以一死生齊彭殤為誕妄盖闢莊周矯流俗
不但文字之工而已
　　　字訓註解跋
番陽程蒙齋小學字訓朱子目以大爾雅然止三千字
蒙齋同邑董介軒嘗為注釋沈毅齋以程訓未備增廣
之吾邑程徽庵猶以為未備合程沈所訓又增廣焉其
條百八十餘且自加註釋愚嘗謂幼學未可貪多能熟
大爾雅而通之此進聖途第一步由此漸進始可久徽
庵視介軒所釋精深初學恐未易及舊據管見釋之一
是以明白為貴使童習者一見了然其於性理入門不
為無助雖有傳者未廣也延祐乙巳春介軒從子季真
來見謂聞之松峰璩君字訓至徽庵而大備惜未之見
予因盡出之相與篝燈細玩信其為宇宙間精妙之書
季真謀㑹梓板行此意甚佳遂舉以授之又問之吾友
黄求心行叟徽庵初刋之臨汝時無呉竹洲論說其孫
刋之家塾始自增入即今所授本也其說甚少亦無所
悖姑仍其舊觀者宜知之云
　　　書程與京祖雲山翁所作風月二竹卷後
墨君妙處余不能知老筆蒼古於故紙一枝一節間想
見其玉戞擊金瑣碎全勢則亦頗知之與京示其祖雲
山翁風月墨竹二幅謂翁㳺戲於此落人間者不少而
家無一筆藏焉乃今質肅(質肅公/權邦彥)聞孫割所愛還以畀
和璧歸趙青氊復王不足言矣予謂文與可蘓長公竹
非不髙然寳之不如寳此何也此尊先祖遺筆也為人
聞孫欲見其祖不可得見其祖筆墨之一二玉立長身
宛如見其祖然嗟夫與京其永寳之哉
　　　題觀奕圖
王質觀奕而斧柯爛有味乎其觀之也或為之圖或臨
之木或勒之石使千百年後彷彿見之誠韻事也有朱
升者從賓暘江君購得此紙精神聚於枰局木石發其
風致行役匆遽中把玩不􁷰釋使手有柯其不爛者幾
希
　
　
　
　
　
　
　
　
　
　
　
　
　定宇集卷三
欽定四庫全書
　定宇集卷四　　　　　　　元　陳櫟　撰
　　考　辨　論
　　　中星考
堯典中星與月令中星候之必於正南午位則同而其
象與星宿不同所以不同之由有四焉曰古畧而後漸
詳一也堯典以中氣月令以月本而不専以中氣二也
歳差三也昬刻之難定四也周天三百六十五度四分
度之一其形之員如彈丸其覆地之形如覆盂其旋繞
也如轉轂天半覆地上半包地下二十八宿亦半隠半
見隨天而旋焉天左旋一日繞地一周而過一度日亦
左旋一日繞地一周而比天為不及一度積一期三百
六十五日四分日之一而日與天㑹故占天者於節氣
初昬之時候某星中於正午之位以審作厯之差否古
今一律特詳畧不同爾不必拘於南面聽治視時授事
之說今術家欲辨方位必先定子午針以為凖亦其遺
法中星無刻無之特白日不見他時無凖惟於節氣初
昬之時候之正午為便爾是故中星二字始見於孔傳
厯象日月星辰之下前是未見也堯典候中星之法歴
一月而中星移次歴三月而中星移方地之四方一定
不易而天之四象十二次二十八宿運轉不停惟春分
星鳥南星昴西星虚北星火東天位與地位合春而夏
則鳥轉而西火轉而南虛轉而東昴轉而北矣所謂中
星移方者如此倣此而推他皆可見堯典中星惟虚昴
以二十八宿言星鳥取四象星火取十二次互相備也
子午卯酉四正之位四星匀停降而求之月令又降而
求之漢晉志三統元嘉等厯分至中星不皆相對聞之
先覺曰堯即位於甲辰其二十一年為甲子甲子冬至
日在虚一度而昬昴中盛矣哉此天地間貞元㑹合之
運曠數千載而一遇者也月令視堯典則漸詳矣其果
精宻與否未可知也堯惟舉四仲初昬之中星月令則
十二月備舉之堯典中星舉四象十二次月令専舉二
十八宿且患井斗度濶而别舉弧建以審細求之堯典
惟求之初昬月令則併求之旦而必考日行所在以見
中星去日逺近之度焉朱子嘗曰天無體只二十八宿
便是天體以是知中星之轉移即天體之轉移也定一
嵗之運實本於日之行度春秋分百度冬夏至一百一
十八度率一氣差三度分至之相距必六度故增減每
十八度此法之由来必已久矣堯典雖畧然賔出日餞
納日夏至致日行之惟謹且星鳥星火星昴星虚必冠
之以日中日永日短焉非求日之所在以定中星乎月
令四仲月中星春昬弧中夏昬亢中秋昬牽牛中冬昬
東壁中鄭氏曰吕令與堯典異舉月本也漢志亦引月
令章句謂中星當中而不中或不當中而中進在節初
自然契合且又有一證三統厯後晉志冬至中星皆在
奎度宋元嘉厯方退至壁八度爾豈有吕令時仲冬已
昬壁中而漢晉乃反在奎之理月令仲冬惟舉月本也
此所以昬東壁中也然唐孔氏曰月令十二月日之所
在或舉月初或舉月末皆據大畧不細與厯齊同其昬
明中星亦皆如此昬明中星在一月之内有中者皆得
載之二十八宿其星體有廣狹相去有逺近或月節月
中之日昬明之時前星已過於午後星未至正南又星
有明暗見有早晚明者昬早見而旦晚沒暗者昬晚見
而旦早沒所以昬明星不可正依厯法但舉大畧爾長
樂陳氏亦曰月令中星或舉朔氣或舉中氣互見也以
此二家說言之則月令中星亦未可斷以為盡舉月本
也兼之嵗差之說尤所當知而經解家之所鮮知漢唐
二孔皆不及此至三山林氏朱子蔡氏始引差法以論
經盖天度於零分而有餘嵗日於零分而不足天度常
平運而舒日道常内轉而縮天漸差而西嵗漸差而東
此嵗差之由古厯簡易未立差法但隨時遷改以合其
變至東晉虞喜宋祖沖之隋張胄𤣥始用差法率五十
年退一度何承天倍之為百年皇極厯酌二家中數為
七十五年雖近之未精宻也唐李淳風不主差法一行
力辨其非謂自周迄春秋季日已差八度漢四百餘年
日亦差五度矣今又恭之大衍厯及近世景佑新書又
謂八十三年日差一度近年叙㑹天厯者又謂今不及
六十年輒差一度雖嵗差年數難以一說定之而嵗之
必差可知矣况古今昬刻又自不同日長至六十刻短
至四十刻古也後乃謂日未出二刻半而明日既入二
刻半而昬一刻之間中星常過三度半强而昬明之刻
乃爭五度使分至之日或天氣有隂晴明晦之殊則星
之出沒必有遲速難凖之異乃欲拘拘以辨千古中星
同異難矣哉且是說也一行常慮之矣其說曰何承天
以月蝕衡􁷱日所在又驗以中星漏刻不定漢世課昬
明中星為法已淺今候夜半星以求日衡雖近於宻而
水有清濁壺有增減或積塵所壅則漏有遲暮臣等頻
夜候中星而前後相差或至三度愚讀唐書至此未嘗
不喟然嘆曰嗟乎以昬難求而求之夜半夜半有刻漏
可憑若可定矣而又病於水也壺也積塵也以至於三
度之差夫三度之差㡬一刻之差也厯家用心至此
亦良苦矣厯家有厯書有渾儀且世掌天官從事專
且久而候中星之難尚如此今吾儕僅據諸經史而
以方寸之天想象圓穹之天乃欲定千古中星之同
異信難矣哉革卦之大象傳曰君子以治厯明時厯
之必不容不革尚矣唐二百九十年厯凡八改近世
率二三十年厯必一改惟不免於差也是以不免改
革以與天合使古厯可膠固守之則何取於治厯何
足以明時哉由是言之則吕令上距堯時㡬二千年
仲冬日自虚宿而退至斗中星自昴宿而退至壁無
怪也其不能不異者不特難辨亦不必辨也抑又有
感焉堯甲子嵗冬至日在虚一度昬昴中歴三代秦
漢唐迄今日愈益退今大徳乙巳距堯甲子三千六
百四十有二年而冬至日在箕昬營室中日在虚
退至箕凡渉五宿中星自昴退至室亦渉六宿以嵗
差中數七十五年差一度約之則二萬餘年後冬至
中星始又退至昴宿而與堯時合矣而誰其見之論
至此豈不曰俛仰終宇宙哉豈可不遐思而永慨也
哉
　　　河圖洛書辨
夫圖書何物也易範之原也圖數十故易有天一至地
十之文書數九故範有初一至次九之疇此說自漢以
来未之有改也獨劉牧自出意見無所祖述妄從而易
置之先儒辨之非不明也今人盡排諸儒之說而力仍
劉牧之誤何歟詳今人立說之由必因見河圖之火數
南水數北木數東金數西適與後天之離南坎北震東
兌西者合遂從而苦索之又見圖書聖人則之之文以
為圖書皆為易之原此聖人字乃指羲文謂夫子不應
說易而及範不應舎文王而及禹也遂掲大傳之說為
之主而以先天後天之相配者證成之其論亦巧矣然
不可以洛書先河圖也遂不得不易置之雖有諸儒之
說亦盡排之而不顧而吾就其說推之有大不可者一
有不可通者六聖人之精畫卦以示聖人之藴因卦以
發夫子之十翼因卦以發易之餘藴凡可以推廣證驗
者皆及之非拘拘於卦畫而已河出圖洛出書聖人則
之云者亦泛言聖人之作易範其原皆出於天而非出
於人盖因易而推說及範非専指易也詳觀此處上文
如定吉㐫成亹亹者莫大乎蓍龜豈易中亦有龜之法
乎天生神物聖人則之亦泛言蓍龜圖書之類耳又如
以卜筮者尚其占與易道四之一豈易中亦有卜之法
乎易有蓍筮而無龜卜則河圖而未及洛書今夫子因
蓍筮而泛及龜卜因河圖之易而泛及洛書之範庸何
傷乎又况先儒明言書亦可以為易圖亦可以為範伏
羲但據河圖以作易不必預見洛書而已逆與之合大
禹但據洛書以作範不必追考河圖而已暗與之符是
河圖固易之原而洛書亦未始不可與易合也今人但
以河圖洛書與先天後天之易有可相分配也何不可
之有亦何必易置圖書而後為愜乎大傳曰天數五地
數五至而行鬼神也晦翁以為此一節夫子發明河圖
之數也今人亦易置之是以此為發明洛書數矣如此
則是羲本河圖以畫卦夫子反無一言發明之而獨累
數十言發明洛書之數毋乃論易而昧其原乎孔安國
謂龍馬負圖出於河羲本之以畫卦神龜負書出於洛
禹本之以叙疇此說與大傳之說未見其相悖前漢去
古未逺其說必有所受晦翁豈輕祖述之未易此言也
劉歆經緯表裏之說甚精且妙班固不過述之豈飾為
經緯之說乎十為圖九為書自闗子明邵堯夫朱晦翁
蔡西山諸儒言之詳辨之精確乎不可易也劉牧之說
托言於希夷亦猶麻衣道者自附於希夷之類耳豈足
信乎不特此也晦翁慶元丁巳春書閣皂山河圖洛書
後云因讀大戴禮又得一證其明堂篇有二九四七五
三一八之語鄭氏注云法龜文也然則漢人固以此九
數為洛書文矣是又九為洛書之一大證驗也今人其
亦聞之乎凡今人之為說易置圖書乃其受病之根也
大不可者一也伏羲之則河圖以作易盖虚其中之五
與十而不用者太極也竒數二十偶數二十者兩儀也
以一二三四為五六七八者四象也析四方之合以為
乾坤離坎補四隅之空以為兌震巽艮者八卦也若夫
先天八卦圓圖之方位不過以八卦横圖中分而圖之
耳一分為二二分為四四分為八以其自然之序言之
則乾一兌二離三震四巽五坎六艮七坤八是也即此
横圖中分而圓之則乾一兌二離三震四自南而東巽
五坎六艮七坤八自西而北是也此乃三爻之圓圖若
又因而重之為六十四卦之圓圖則可以知六陽六隂
之消長天根月窟之徃来啟蒙所列諸圖莫妙於此其
所以畫先天八卦之圓圖亦以見六十四卦之圓圖之
所從出且亦以對後天八卦之圓圖耳非必伏羲之有
意於則河圖以為此圖也使伏羲之畫卦作易不過如
今人之說䂓䂓然則九數之洛書勾加生受以為圖不
亦淺乎此其不通者一也自康節以来皆謂十數為圓
者為河圖九數為方者為洛書今人易置之乃以十數
者為方九數者為圓殊不知河圖有四方而無四隅其
體所以圓洛書有四方而且有四隅其體所以方但河
圖虚中而不用其數偶體雖圓而用則方洛書用中以
為主其數竒體雖方而用則圓今人専以十數者為方
九數者為圓豈不見古詩之云乎安得雙車輪一夜生
四角無角則圓而行有角則方而止此特文義之小小
者耳從来畫圖書者於洛書則列四竒於四方列四偶
於四隅而方之體自見今乃規而圓之於河圖則列一
六二七三八四九相得之數於四方而缺其四隅而圓
之體自形今乃以隂陽變化等字補而方之是不顧理
數之是非而惟傅㑹於筆墨之牽補耳此其不通者二
也自諸儒以来皆謂河圖為體洛書為用今人雖易置
之而體用之說不易然謂圖數四十五體數乏書數五
十五用數贏竊謂體數無乏之理用數無贏之理體者
全體之謂不全豈可以言體是體數不可乏也特用數
或可乏耳體以立其常用以達其變體數贏者其常也
用數乏者其變也大衍之數五十非體數贏乎其用四
十有九非用數乏乎譬之人有四體不可缺一是體不
可不全也及其用是四體也手既持足或可以不必履
足既履手或可以不必持是用可以不必拘於全也今
人既易置圖書故不得不以體數乏飾四十五之少用
數贏飾五十五之多耳此其不通者三也自諸儒以来
皆以河圖為相生之五行洛書為相克之五行今人相
生相克之說不殊但易置圖書遂謂伏羲則其相克者
以為先天之易文王則其相生者以為後天之易竊謂
先天未入用後天始入用耳先天立其體後天逹其用
先天著其常後天通其變有體而後有用有常而後有
變有相生之五行而後有相克之五行無縁伏羲反取
相克者以為先天之易文王反取相生者以為後天之
易何先後體用常變之顛錯乎羲本河圖之相生以作
易故易明言生生之謂易天一至地十易明列之未嘗
及相克之五行也禹本洛書之相克者以作範而六府
明言水火金木土五行相克之序惟禹言之外此未之
見也此又一大證驗也今人惟易置圖書故其誤也如
此此其不通者四也五位相得啟䝉釋之甚明不過以
一六二七三八四九五十之五位相得未及乎畫卦也
今人取以分配乃謂震巽相得而東兌乾相得而西而
於坎則謂自得而北也於離則謂自得而南也於坤艮
則又横貫於中何經皆言相得而今人乃杜撰自得之
說此其不通者五也九數之洛書戴九右七六八其足
也今人取以配先天之卦位九居上與戴九合七居右
與右七合而六居下是移右足之六而居履一之地八
居左是進左足之八而居左三之位毋乃進退改移之
不均乎此其不通者六也凡今人所辛苦而僅得之者
雖不無竒巧之可喜而多有牽合之可非不若不必易
置圖書不必獨出洪範但謂後天之卦位適與河圖之
數合先天之卦位以四象言亦與洛書之數依稀有合
者以見圖書與易經緯表裏㑹合之妙如此乃先儒所
未提掇者則其有功於圖書與易亦不小矣何必犯此
大不韙闢倒集諸儒大成之晦翁乎羲則圖作易禹則
書作範此圖書正說也圖亦可為範書亦可為易與夫
今人分配等說此圖書衍說也今人因衍說之一二可
通者而遂廢正說之無徃不通者其失之逺矣易有地
十何說而謂羲之易非出於十數之圖乎疇無次十何
說而謂禹之範非出於九數之書乎古今道理之秘自
晦翁出何㣲不顯何幽不闡矣劉牧生乎晦翁之前而
為此論無責也今人生乎晦翁之後而為此論欲免其
責難矣哉今人之說惟其有前之一不可是以有後之
六不通使賈長沙聞之寧不又曰可為痛哭者一可為
長太息者六哉
　　　置閏辨
講閏之法大約以一嵗之氣盈朔虚言之至於一月之
氣盈朔虚一日之氣盈朔虚或者畧言焉殊不知積分
以為日積日以為月此一月一日之氣盈朔虚皆不可
得而畧也月得三十日嵗得三百六十日以嵗數均之
氣節分至所由生以月分之朔望弦晦所由生也日一
嵗而與天㑹月一月而與日㑹則是月一嵗之間十二
㑹也以月之㑹約嵗之數故嵗有十二月節一節之數
以三十日約之而有餘此氣之盈也一㑹之數以三十
日約之而不足此朔之虚也日與天㑹而過三百六十
月與日㑹而不及三百六十合之而一嵗之閏生焉是
故積月成嵗積日成月在厯為日在天為度而日者積
餘而成之度者積分而成之此古閏法之大畧也請詳
言之天體至圓周圍三百六十五度四分度之一每一
度九百四十分度之一者二百三十五分也周天之度
以分計之得三十四萬三千三百三十五分以此數析
為二十四為一嵗之間二十四氣每一氣得一萬四千
三百五分六釐以日之九百四十分計之得十五日餘
二百五分六釐二毫又以餘分分入十五日之中每一
日得零數十三分七釐八絲三忽是為一日之氣盈也
積六十有八日得九百三十二分一釐六毫此兩月之
間近乎盈了一日所欠者七分八釐三毫是為每月之
氣盈一嵗之間所盈五日零餘分二百三十五月每日
行十三度九分度之七其十三度九分度之七計三百
四十六分三釐一毫五絲七忽積月之行以分言之該
一日行一萬二千五百六十六分三釐以二十九日四
百九十九分計之得二萬七千七百五十九分以此均
作三十分每九百四十分中間虚了四百四十一分不
能成一日將所虚四百四十一分分入三十日之中每
一日虚一十四分七釐是為一日之朔虚也積六十三
日摠虚九百二十六分一釐以九百四十分為一日只
欠十三分九釐而已此兩月之間近乎虚了一日是為
每月之朔虚一嵗之間所虛五日零五百九十二分合
一嵗之氣盈朔虚得十日八百二十七分三嵗一閏之
外多三日一百二分五嵗再閏之外欠四日六百二十
三分八嵗三閏欠一日五百二十一分十一嵗四閏多
一日五百二十一分十四嵗五閏多四日六百二十三
分十七嵗六閏多七日七百二十五分十九嵗七閏得
二十九日四百九十九分若三年不置閏則春之一月
入於夏而時不定矣子之一月入于丑而嵗漸不成矣
故帝堯之有天下也拳拳以閏法為羲和告而曰以閏
月定四時成嵗允釐百工庶績咸熈其㫖甚深矣夫
　　　辨素問祝由
按素問移精變氣論古之治病惟移精變氣可祝由而
已註云移移易變改變皆使邪不傷正精神復强而内
守也精神内守病安從来是以移精變氣無假毒藥祝
說病由不勞鍼石而已新校正本按全元起云祝由南
方神愚謂以祝由為南方神似祝融聲轉為祝由固為
缺文碍理以祝為說亦於理不通書泰誓篇曰祝降時
喪孔氏註祝斷也今以祝訓斷謂當斷絶其受病之由
足矣引書註以釋素問頗自為得一醫者聞而不然之
謂醫家自有祝由科如後世廟祝之類以祝為禱祝詛
祝之祝其義若通然禱祝詛祝自是素問之大禁如曰
拘於鬼神者不可與言至徳惡於鍼石者不可與言至
巧註云志意邪則好祈禱又曰是祈禱禱祝何所施於
醫療之際孔子曰某之禱久矣古人疾病行禱五祀乃
臣子迫切之至情豈醫家事耶借使有祝由科如符水
之類亦是無知者之所為妄引祝說病由之句以文其
奸偽耳註素問者不審啟此等之繆妄何足信哉祝斷
受病之由正與上文移精變氣相照應轉移自已之精
神變改其所感受隂陽風雨晦明之六氣而斷絶其受
病之由則其病自已如病由於寒則斷其寒而煖之病
由於熱則斷其熱而凉之祝斷其由所謂㧞其本塞其
源意義豈不顯然明白乎
　　　　論滅沒
古者以中氣所盈之日為沒沒分皆盡者為滅開元厯
以中分所盈為沒朔分所虚為滅總終嵗沒分謂之策
餘終嵗滅分謂之用差皆歸於揲易再扐而後掛也愚
謂月得三十日嵗得三百六十日以嵗數均之氣節分
至所由生以月分之朔望弦晦所由生日一嵗而與天
㑹月一月而與日㑹則是月一嵗而十二㑹也以月之
㑹約嵗之數故嵗有十二節一節之數以三十日約之
而有餘為氣盈一㑹之數以三十日約之而不足為朔
虚其盈積而成沒其虚盡而成滅而一月之閏生焉一
嵗之沒率積五日而有餘一嵗之滅亦率積五日而有
餘以三百六十約之則沒者日與天㑹而過三百六十
之數也滅者月與日㑹而不及三百六十之數也合之
而一嵗之閏生焉是故積月成嵗積日成月在厯為日
在天為度而日者積餘成之度者積分成之治厯者莫
先於調日法也日法既調然後日月㑹合可得而審氣
朔盈虚可得而定大抵六十三日逢滅六十九日逢沒
東坡韓公碑詩云滅沒倒影不可望不過只作連綿字
用耳謂韓子文章道徳之尊滅沒于日月倒影之上不
可得而仰望耳與厯所謂滅沒不相闗也
　　　論詩歌聲音律
樂之生成純乎天難以出於帝世者望後世也夫樂由
天作者也所謂天者何也樂之生原於人心之天而樂
之成恊於造化之天也本於性情則謂之詩詩實出於
人心之天歌也聲也皆其發舒而不容己者而稽之度
數則謂之律律為生氣之元造化生生不窮之天寓焉
由斯而播於音則樂之生也斯成矣詩出於心聲萌動
之天而律根乎陽氣萌動之天皆自然而然而非人為
之使然故曰天也此有虞以樂教命后䕫所為純乎天
而獨盡善也後世亦知樂原於詩而當恊於律矣奈之
何所謂詩者已不古而所以求之律者尤非古其想望
虞帝之樂以為何如也班固志漢禮樂而援虞廷命䕫
之辭固為知所宗者然帝世純乎天之樂則豈漢之敢
望哉愚觀詩為樂之所由生而歌與聲形焉律為樂之
所自成而音諧焉當時之詩如上而喜起明良之歌下
而九功之歌康衢之謡皆是也而其詳不可得聞已當
時之律則律度量衡之同六律五聲八音之聞如是而
止其詳亦不可得聞已然樂生於詩之天而成於律之
天則命夔之辭精宻該備萬世之下言樂者其誰能外
之帝世之人心志一於正理之天詩之吟詠性情皆天
也情動於中而形于言言而既形矣言之不足不容不
永歌之歌而永也必有長短之節其聲亦有髙下清濁
之殊而宫商角徴羽之聲依歌之永而形焉故歌聲之
長而濁者為宫以漸清且短則為商也角也徴也羽也
斯時也歌者詩之歌聲者歌之聲此樂所由生而本之
性情之天者未可以樂言也必由人聲而播於樂聲散
於金石至草木之音斯可以樂言矣然叶人聲而使之
和豈人力所能與於斯曰是有稽之度數之律焉乃聲
氣之元而純乎造化之天者也律之起自伏羲黄帝以
来尚矣以隂陽分則陽律隂吕以陽統隂言則均之為
律律雖十二也然黄鐘一律實為律本吹以考聲列以
候氣吹之而氣和候之而氣應以定黄鐘之長三分損
一隔八取之律娶妻吕生子生生不窮而十二律俱定
焉是黄鐘者陽生之始陽氣之動為聲氣之元而下生
上生乎十二律者也雖有十二律之不同實一黄鐘而
己未和以律則為依永之聲既和以律則為成文不亂
之聲如黄鐘為宫則太蔟為商姑洗為角林鍾為徴南
吕為羽大不過宫小不過羽長短清濁無毫髪差由是
以此五聲被之八音音無不諧而樂無不成矣聲之未
和以律則原於人心聲詩之天聲之既和以律則恊於
造化聲氣之天此舜樂之生成所為純乎天也此韶所
以盡善而魯論一書夫子所以於韶三致意也重華往
矣樂備於周六詩之教六律六同之奏見於周官其得
命䕫遺意則不與重華俱徃也詩亡春秋作而樂始壞
頼孔子興詩成樂之教使雅頌得所而後樂復正正之
未㡬而摯齊干楚魯樂又非矣漢興謂無意於樂不可
髙祖大風之歌孝武秋風之辭悲壯慷慨視古詩已有
愧况房中之楚聲樂府之滛靡抑又可知詩既如此律
尤非矣張蒼雖云定律實補綴未詳也孝武置恊律郎
官以李延年為都尉頗著新聲然未逹音律之原律豈
如是其易恊哉元帝以知律自命劉歆亦號研精孟堅
漢志皆歆手出也而律終莫之定詩非古之詩降而蘇
武李陵又降而建安七子而詩之歌與聲不可和於律
律非古之律晉氏以下求之金石之尺梁隋以来参之
累黍之數尺之互有短長也黍之地力不齊而大小難
凖也而鐘律不定終不可諧於音遂使生成純乎天之
樂與重華一去而不可復得焉徒以重君子懷古之嘆
而已愚故曰難以出於帝世者望之後世也抑又疑之
劉昭之補後漢志也謂伏羲作易紀陽氣之初以為律
法審然則易律一也易之隂陽如環無端而律之相生
窮於仲吕何也意者易以道隂陽故終則有始律以陽
統隂於隂則不書故終不復始歟易盡天下之變善與
惡無不備也律致中和之用止於至善而已易無不備
則十二律六十調無過黄鐘一聲而已故仲吕有十二
律之窮反生惟得八寸七分為竒所以為變律之首而
不成黄鐘之正聲若黄鐘正聲則常為君而不復為衆
律役焉是理也在聲為中聲在氣為中氣在人為未發
之中與發而中節之和焉吁詩本於性情而為中和之
聲律稽之度數而為中和之音則樂其天矣誰謂帝世
之樂果不可復也哉
　　　論地羅四卦
地羅二十四向十二支即日月所㑹之十二辰嫌其定
向未親切也倍之為二十四十干戊己屬中央土不可
列於方隅只得但取八千而以艮巽坤乾補其四隅合
於後天八卦之齊乎巽居巽於東南致役乎坤居坤於
西南戰乎乾居乾於西北成言乎艮居艮於東北可謂
巧而當矣因是卯即震午即離兊即酉坎即子何必沒
子午卯酉四支之古而以震離兌坎易之乎至於納甲
之法乾納甲壬坤納乙癸震納庚巽納辛艮納丙兊納
丁皆有定位而坎納戊離納已無定位葢六卦之隂陽
即坎離中爻之周流升降朱子之註参同契曾言之矣
今有謂坎納癸申辰震納庚亥未離納壬寅戌兌納丁
己丑恐未必然也若夫五行以質而語其生之序則曰
水火木金土而水木陽也火金隂也以氣而語其行之
序則曰木火土金水而火木陽也金水隂也水隂根陽
天一生之故也火陽根隂地二生之故也今有謂天一
生水水為陽故後天壬癸之水屬焉壬癸之水可自為
陽否乎地二生火火為隂故後天丙丁之火屬焉丙丁
之火可自為隂否乎後天以隂可易乃以巽為隂坎為
陽艮為隂坤為陽巽隂坎陽當然也謂艮為隂坤為陽
乾陽物也坤可為陽乾亦隂物也耶
　
　
　
　定宇集卷四
欽定四庫全書
　定宇集卷五　　　　　　　元　陳櫟　撰
　　說
　　　孔門傳授圖說
孔門弟子從㳺者三千速肖者七十(世傳七十二賢史/記有七十七人)
今不能盡列之姑記以十哲冠於首曾氏父子次於後
姓名見論語中而可稱者又次於後凢二十五人夫單
傳聖道者曾子而不在十哲之列則知十哲世俗論耳
兼乃孔子思從在陳蔡者而列此十人非謂十人之外
無可與班者也曽參乃㸃之子時尚㓜小未及從於陳
蔡故不在十人之列歟顔子為孔門髙弟第一人惜其
早世其學無傳其餘弟子雖多授徒然不免愈逺而愈
失其真也獨曾子之傳最得其宗今曾子之格言見于
論語其著述成書見于大學可攷也曾子傳之子思子
思見於中庸子思傳之孟子孟子之學見七篇軻之死
不得其傳焉雖有公孫丑萬章之徒然觀其難疑問荅
見于七篇中者率皆淺陋不足以與于斯道之傳也孟
子之門氣質稍純正者惟一樂正子克然僅在善信之
中尚未免有從子敖之失韓昌黎所謂軻死不傳信矣
直至宋周程氏出而千載不傳之絶學復䋲䋲至今云
　　　陸敬仁友名字說
天台陸君敬其名仁友其字侍親来吾邑與吕君安貞
交聞東阜一叟陳櫟名諉安貞為求字說未之得而歸
歸踰二年千里寄書安貞拳拳求之不置予雖老懶忍
不為一言予聞之安貞陸君年英妙資純敏好學篤取
友端子味其名若字包涵闗繫甚大且重非泛焉名字
比胡可率易言敬百聖相傳心法也始於堯典列聖諸
大賢傳此一敬諸經論孟諄諄此一敬一心主宰萬事
根本此乎聖學成始成終此乎在君之親命之以敬自
一稱此名敢不盡其寔而一毫一息不敬乎仁之一字
始見于虺誥至洙泗之教莫大于求仁包四徳冠四端
天尊爵人安宅寔在此仁孔門傳授心法莫要于荅顔
子者次告仲弓告樊遲始明以敬教之居處恭執事敬
敬也出門使民如賔如祭敬也克己復禮雖乾道未易
能然恭敬之心禮也復禮之禮禮中有敬焉仁為心徳
心本與仁一而私欲二之無私欲而有其徳即仁矣若
何而能無私欲必也敬乎動静表裏一敬自持須臾有
間私欲萬端不敬則不仁求仁必持敬聖人復起不易
斯言矣然為仁雖由己而輔仁不能不資乎人故曰以
友輔仁又曰友其士之仁者必友士之仁始能輔我以
為仁然必我有此仁始能友士之仁否則我有愧於仁
仁者之友胡可與我友哉陸君誠能内持敬以求仁外
取友以輔仁一聞人以仁友呼我我必自反焉必用力
為仁友不亦宜乎余雖未面陸君不知其人視其友由
安貞可以知陸君焉聞天厯己已浙江鄉闈三十一路
共二十有八名而天台占其五其人皆英俊陸君皆得
交之鍾天台之英亦固應爾天台上應台躔非他名山
比鍾竒毓秀必非凡人孫興公所謂仍羽人于丹丘羽
人仙也君家放翁寄朱子詩曰有方為子換凡骨来讀
晦翁新著書盖謂文公書即換凡骨之仙方也君盍吿
所交之五君不求仙于仙而求仙于文公書出而瑞世
為人中之麟為朝陽之鳳使應台躔之山益因人而加
重不尤偉乎君之名若字敬與仁之全體大用盡在文
公所著書中予也言輕借曰不足深信君家放翁豈欺
君哉仁友其勉旃
　　　江楚望淡生活說
婺源楚望子江君岳詩稿曰淡生活宛轉求予一言予
未識其人未見其詩予何言哉辭不可作乃贈予詩二
章謂嘗一臠可知餘味為求言復諄諄不置子何得無
言哉冷淡生活香山居士語也今去冷獨淡詩病不淡
耳淡奚病哉樂聲淡則聽心平是故樂貴淡張籍學古
淡是故詩尤貴淡然淡而非槁無餘味之謂也一毫牽
强不可謂淡少不出于自然不可謂淡外臞而内腴形
枯而神澤斯為淡矣昔人論蜜取其中邉皆甜予今論
詩非取其中邉皆淡也能以理為主以氣為輔以興趣
品格為髙以渾然天成為妙其殆庶㡬乎老子曰味無
味叅透斯言淡生活當長一格抑聞君之曾大父字子
大與朱文公王雙谿㳺皆愛重之以詩唱酬不知子大
視二公斯知子大矣抑又聞子之淡生活古修江君名
之其琅玕閣暨取叢祠龜隂歸之學官又雲峯胡君名
之記之不知楚望子視二公斯知楚望子矣噫甘泉有
源珍木有根子之詩根源安在曰子大杜子美非審言
孫乎能以此自懋淡生活又當長一格
　　　和詩說
詩歌有唱和尚矣自舜作歌臯􁷲歌始春秋時賦詩必
荅然不過賦古人詩耳孔子與人歌而善必使反之而
後和之和即􁷲也荅也降而李陵蘇武詩體雖變唱荅
則同又降而至盛唐詩體又變唱荅不變杜韓諸集班
班可考然有和意不和韻尚有古意又降而白樂天元
㣲之之徒則和韻矣全失古意然如車斜家花韻尚可
押愈降愈下以至於今波頺風靡益可厭惡詩非詩韻
非韻險韻俗韻獨脚韻徃徃而是詩之天趣絲毫無有
豈詩也哉和韻詩前軰多非之韓陵陽不喜和人韻楊
誠齋深言和韻之弊見於荅徐􁷲書其言深切痛快此
等議論後生想耳未聞亦慮不到率謂見人有詩即當
和韻耳近有一等無知之徒效人為園亭若干詠題扁
蹈襲而俗辭語鄙俚而謬且以和韻强人無知者又為
之先和而宛轉以求于人應之者亦紛紛用其韻一是
皆不知而妄作何等詩乎證之先民裴迪之於王輞川
韓昌黎之于劉虢州蘇長公之于文洋州楊誠齋之于
向薌林少者十餘詠多者五十詠只取和其題意並無
和韻之例後生亦嘗攷之乎唱者為轉求者應之者率
皆冥冥不知其非以為當良可憫嘆今書此示初學
　　　得與山房說
余與得與查君生同年學同志聞名而神交識面而心
契二十年前乎今雖余亦以徳宇呼君也今年春君過
余偶談及比亦有以徳宇代名者秋七月君忽緘得與
山房記諗予謂本取孟氏思則得之天所與我之意四
方朋友見呼以徳宇者殊非所以扁山房本指而且徴
予一言意者君惡聞孟公之驚座嬾裁子夏之小冠故
以是别之與姑舎是試相與繹軻書之藴所謂思則得
之者接心之官言此天之所以與我者併耳目心官之
三者言推廣言之則如大學序所云天降生民莫不與
之以仁義禮智之性中庸或問所云天之與我者無一
理不備亦無不可者大哉心乎兼五常具萬善位天地
育萬物總不出方寸間神而明之全于思乎在是天之
所以與人者莫大乎此心人求得天之所與者莫大乎
立此心若為立之思焉耳審克思之則天之與我者可
得天君泰然百體從令耳目之小者詎能奪之放而不
思則天之與我者雖得之必失之大者不立必役于形
而耳目得以奪之矣如之何勿思天之與我者雖同而
氣質有昏明粹駁之分則所以與人者因之而不同君
氣清而質粹天所以與君者過凡庸逺甚君少也蜚詩
聲騰文價非無得也今年過强仕乃肯斂其英就其實
卓乎以孟氏為標的將大有得于天之與我者充是言
也如之何勿思先立其大者以致思于心而無徒眩于
耳目温然而仁天地之春不必吹鄒子之律也肅然而
義宇宙之秋不必賦宋玊之悲也嘉㑹而禮與亨俱通
不必聚漢廷之訟收斂而智與貞俱固不必運家令之
囊也以程子玩物喪志之言自警毋徒誇洽乎記問則
博不至于溺心以朱子發憤永刋落之句自勵毋徒矜
巧乎文章則文不至于勝質殆不惟上得天之與而且
逺得天之傳允若茲惜不令韓昌黎見之耳是則區區
下交之望己君本求予題詠予不天有陟屺痛賦詩前
賢有明戒嗚呼敢勉為君說之得與主人寜不曰是皆
老生之常譚吾山房又焉用子重下註脚
　　　畢仲永靜軒說
友人畢仲永請曰曩仲毅兄之㳺吳門過錢塘也出先
生餞行詩于虚谷方公公和韻餞之且賜以字說時永
夀惜不偕行不得與此賜今永夀讀書所扁以靜軒願
併賤字一言以指南之予曰表名以永扁軒以靜其本
先聖仁者靜夀之云乎請廣其說夫子以動靜樂夀分
屬知者仁者盖以世之賢人君子資性有此二等知者
精明之意多仁者渾厚之意多動靜以體段言樂夀以
效騐言故也然安于義理靜而常覺豈有仁而不知者
定而能應寂中涵感豈有終靜而不動者靜而有常固
有夀理然仁者不憂樂天知命豈有仁而不自樂者夫
子分仁知而各言學者當合仁知而兼體所以程子曰
非體仁知之深者不能如此形容之朱子武夷精舎之
仁知堂詩亦曰我慙仁知心偶自愛山水程朱二先生
皆合仁知兼言曷嘗岐而二之哉子之尊先大父梧山
翁尊先君子觀竹翁種徳累仁子宜益培之合洙泗言
仁程朱論仁同其精㣲實諸踐履知及之仁能守之内
無私心外皆當理全體而不息焉進學以知為先務成
徳以仁為要歸中庸曰有徳者必得其夀非必之降年
之天而必之方寸之天萬物靜觀率皆自得靜極而動
樂與人同培累世所種之徳而穫之飫之萬里鵬程摶
扶有日豈偏于靜而忘世者將夀域在茲樂地即在茲
先聖先師亦無間于斯言
　　　傳神說贈婺源王勝甫
藝之精者為能使造化出乎吾手孝之純者欲常使親
在吾目噫豈易與俗人言哉道與之貌天與之形百人
百殊千人千異一物各具之極皆自萬物統體之極出
焉此造化之造化也而精于傳神者一心即鏡照之於
内兩眼亦鏡照之于外得之心寫之繪素無異于鏡鏡
其人始也道與之貎天與之形今道也天也自吾手出
非吾手之造化而何故曰藝之精者為能使造化出乎
吾手勝甫以之今夫人寓形宇内有盡而子孫之心無
盡他年親日逺日忘所頼以傳逺者神是己子孫嘗逮
事者見之如親常在目中固也不逮事者亦可于此識
其形容雖不逮事猶逮事也老蘓有言平居聞一善必
問其人之姓名與其長短大小美惡之狀又或誌其人
平生所嗜好以想見其為人嗟夫此于外人且然况子
孫之於親乎子孫欲見之而不可得今得見所傳神則
世美思于心世傳荷于身敢懈而不益䖍乎故曰孝之
純者欲常使親在吾目孝子慈孫以之人生壯老容隨
年換自記其顔此在其身責未在子孫世有不珍襲先
世之容張以驅禽雀護禾黍者有捫其絹用糊厨者有
付婢以紉履者斯人也不有其先若此沒身難矣而况
能有子孫乎因書之以為世戒
　　　平世閒人說
石泉吳子自號名世閒人予謂之曰閒人甚佳名世難
稱曷不曰平世閒人石泉韙之徴子說予辭不獲諗之
曰漫為清世一閒人康節詩也老景清閒如啖蔗東坡
詩也自一命以上即不得閒幸遇平世本不當閒生平
世為閒人老景也斯可然老不得閒徃徃而是子之年
已垂及涑水入耆英之年乃能水其心雲其身一毫外
物莫能攖之當東坡所云之老景為康節所云之閒人
禹稷當平世願為子不可得也子年少亦嘗一命今老
矣前日事姑付春夢婆一笑中優哉㳺哉聊以卒嵗隨
寓而樂消其清閒與其為平世貴人而不閒孰若為平
世閒人而無辱以當貴乎石泉掀髯大笑曰子言良然
　　　實卿字說
予族貢元公之曾孫光頴而淳少從予學弱冠請字字
以實卿屢請說今甫克為之自務光以来名光者多矣
畧舉之若田若霍若孔若嚴若錫若斛律若沈以洎南
渡李皆名光或顯而不稱其名或隱而能完其名人品
不同而名字稱徳業符莫如司馬公聞于耳可警于心
者公之字是也易曰篤實輝光孟子曰充實而有光輝
光為實用實為光體尚矣書之重華本于允塞底至齊
信發于用昭明大學之誠于中形於外中庸之誠則形
形則著著則明樂記之和順積中而英華發外皆是意
也温公之字君實亶為篤實充實無愧於其字者朱子
贊其遺像曰篤學力行清修苦節有徳有言有功有烈
上十字實也下六字光也惟其有篤學力行清修有徳
之實宜其有言與功烈之光功烈之有光于當時元祐
相業是也其有言光于萬世通鑑三百五十四卷一千
三百六十二年行事是也顔子曰舜何人也予何人也
有為者亦若是實卿乎聞實卿之稱警于心而懋實字
之實吾家陳潭地記之所云云雖應城公以親叔第于
前福倅公以親姪第于後貢元公以福倅親弟貢于次
舉俱未足以契劵地記之言子能刻勵力學懋其茂實
蜚其英聲如温公之徳言功烈光于一時萬世者亦人
所為耳契劵地記之言安知其不在子乎嗟夫實卿其
尚懋之哉誰謂華髙企其齊而
　自批云㝷常字說無許多字此欲詳盡固不得而畧
　也試味之中有不緊切閒字否
　　　震齋說
易自蒙至節可取以名齋者十七八卦扁齋以震於同
邑戴公舜舉見之震卦徳為動于卦象為雷逺取于物
為龍取一索得男為主器之長子卦爻辭及象傳辭參
取之惟于龍未之及大象傳曰洊雷震君子以恐懼修
省用易以切己省察其義大矣哉然反覆玩繹全卦之
深意非徒聞雷震而畏天威方修其身省其過也卦辭
與初九爻辭皆以震来虩虩恐懼貌夫子傳之曰恐致
福也震一陽動于二隂之下有亨道焉所以有亨道者
以恐懼可致福耳夫子深意豈徒于既動而恐懼當如
中庸所謂恐懼乎其所不聞致靜時涵養之工夫繼以
修省致動時省察之工夫此動靜無違于敬之事也先
儒謂敬字惟畏近之恐懼即畏也畏即近于敬也此不
聞亦式之天豈待聞雷之震驚始恐懼修省也哉莊周
之書寓言十九然于易有得曰易以道隂陽先儒深取
之又有曰尸居而龍見雷聲而淵嘿上句乃靜中涵動
龍之現震之龍也下句乃動中涵靜雷之聲震之雷也
二言精㣲借以證震卦之義淵乎㫖哉戴公有得于震
而善用之吾宗弗齋翁為之記善矣公之孫庭芳君葺
祖之齋而新之錄記文示余欲余下一轉語敢釋此說
以補先儒與記之所未備援濓溪飬心亭說例題之曰
震齋說
　　　子馨字說
松莊趙君五嗣與竇氏五桂同第五賢郎自㓜以芳為
名未字也不鄙下問于予僭字之曰子馨申之以說焉
周書明徳惟馨唐賢曰惟吾徳馨馨者芳香之氣味徳
者芳香之本根愚願子馨講學以明夫善躬行心得以
誠其身則芳馨之徳斂之不出乎方寸芳馨之譽播之
彌滿乎六合趙韓王道理最大半部魯論之相業時来
則為之奚以多遜為哉予之所期望于子者甚大子必
勉之
　　　族姪孫子敬子襄字說
族兄八府君二孫長曰翼年踰弱冠次曰贊年亦㡬弱
冠矣字猶齗齗未定决於予予曰命名初意翼本詩之
翼翼贊本書之贊贊歟曰然今字翼以子敬字贊以子
襄可乎皆曰唯遂申其說告之翼而愈翼欽敬之不息
贊而愈贊輔贊之不息也潛心文王于何求之曰小心
翼翼之敬而已敬為百聖相傳心法能緝以修其誠熙
以克其明于無不敬而知所止焉他日用之則行起心
上之經綸其能為臣止于敬必矣臯之陳謨亹亹忠嘉
大禹主張國論以可績許之臯眀道不計功惟思贊贊
以襄成治道焉耳能思臯之思他日用之則行輔贊襄
哉之成功雖致君舜上可也府君之祖貢元公與親兄
福倅公同習詩經領薦鄉郡垂上春官齎志以逝距今
三世矣一經相傳赫赫如昨日事二子誠能博求之經
史子集反而約之思無邪之經提二祖詩經之筆以掇
取巍科亦分内事昔春秋時有陳敬仲曾子弟子有子
襄皆古君子苟能敬如敬仲聞大勇如子襄居今而思
古焉是亦古君子也奚必多讓彼曰古之人古之人立
志如此不寧惟余之望亦而祖府君之望尤貢元公之
望
　　　族孫存心字說
族孫良祖從予㳺請字予字之曰存心拱而請其義予
曰孟子謂存乎人者豈無仁義之心哉仁義之心即良
心也立人之道曰仁與義人欲無愧于為人在乎存此
仁義之良心而不敢放耳孔子曰操則存舎則亡此操
存字與存乎人之存字類此舎亡字與放其良心之放
字類存放之㡬不可不謹也始也操之而後存及存之
之熟不待操而常存而祖所以存方寸地留與汝諸孫
耕者實在此能存良心學成見諸用起心上之經綸雖
莫大事業皆由此焉充之良祖其存此良心以印而祖
之心哉
　　　歙縣吳戎子元字說
戎其名者典午之世有之今歙邑吳君亦以戎名而字
子元徴說于予予曰王濬仲不足名也予請大之元戎
十乗詠于詩戎之子元意應取此古人文武全才出將
入相非如世叔偏長是矜學古入官十乗先行亦分内
事耳元大也亦仁也文王作易曰元亨本取義于大孔
子贊易曰元善之長體仁長人始取義于仁大且仁元
之義盡矣辛憲英曰軍旅之間可以濟者其帷仁恕乎
元戎統數萬衆民命國命寄焉非仁曷以子元勉乎哉
今日之入孝出弟所以本此仁他日之入相出將所以
廣此仁子元勉乎哉果力此言王濬仲焉得不風斯在
下
　　　戴則翁字說
同邑隆阜戴君望族也元式其名則翁其字世業儒以
明經授徒祖蜚聲舊京庠伯兄為昭武樵溪書院長前
教授上饒洪亦山嘗委則翁為郡泮掌書觀其家聲令
聞其賢可知年踰强仕矣猶不自足需說于予予味君
之名若字其本諸周書之式和民則乎式敬也民則也
者天生蒸民有物有則之則也司徒掌教自唐虞已然
敬敷五教在寛與式和民則異辭而同㫖式即敬也和
即寛也父子有親父子之則君臣有義君臣之則凡人
倫所當然皆謂之則式以致其嚴和以全其寛式敬以
為本和寛以將之民則盡矣其易和順於道徳之意乎由和
民則而盡性以致于命焉精微而見天則充極而順帝
則皆性分内事希賢聖事則翁其懋之我能式敬以和
民則人必將于君子乎是效是則則翁其懋之味其說
而踐其實將必大有可敬者豈但如石屏戴式之以詩
鳴于一時而已哉
　　　張元玉玠字說
郡城張君玠明善張先生之曾孫也其家世之詳具見
于虚谷方公所為張先生誌銘中十世儒家今以儒飾
吏尚留吾邑至順庚午孟秋下旬偶爾簪盍以予于其
伯父仲文公四十年庠序交㳺之契不鄙令訂其字謂
小字元之自㓜已然然兄弟四五人字之下一字皆玉
字兄字伯玊長弟已字仲玊今欲易字與兄弟恊恐人
相呼己慣不我從可若何予曰元字不必易但易之為
玊字足矣元玊喜拱請其說謹按許氏說文玠大珪也
周書稱奉玠圭又按廣韻亦云玠大珪長尺二寸而詩
書通作介圭介大也崧髙曰錫爾介圭韓奕曰以其介
圭說者曰諸侯之封圭執之以合瑞也今字元玊元大
也與介義同元之訓大自文王彖易始元亨在占辭不
過曰大通夫子贊易始以元善之長體仁長人發易之
藴焉小戴記備言君子于玊比徳願吾元玊於温潤而
澤仁也以下心潛而身體之玊其徳以玊其身行已立
身粹然無瑕公卿輔相時来為之自漢蕭曹以降由刀
筆秉鈞衡者比比皆是矧君本儒雅子弟雖如申伯受
介圭之錫韓侯以介圭入覲亦非分外物修其在己俟
其在天元玊何損焉昔秦子初字太虚後改字少㳺人
但曰少㳺不復呼秦太虚第更之有尚呼元之者出吾
此說相示一笑必改呼元玊元玊云君歸以此呈尊伯
父亦當以吾言為然
　　　金伯明字說
同邑金兄若愚尚書忠肅公之八世孫也生三嵗而孤
大父健教育之以今名更其乳名既冠朋友字之曰伯
明𤣥黓涒灘之嵗始從予㳺徴字說甚勤諗之曰横渠
張子有言有形而後有氣質之性善反之天地之性存
焉何謂反之變化氣質是也天地之性本無不善氣質
之性不能皆善清者智濁者愚智即明也能力學以變
化之如中庸之百倍其功則雖愚必明矣若愚而變化
其氣質其惟希賢乎所謂若愚即顔子之如愚也顔子
明睿所照即始見終其聞聖言觸處洞然夫子初以如
愚言之退省其私亦足以發坦然由之由即行也宜終
以不愚許之然顔子初不以明睿自居也遵聖師循循
之誨博以文以致其知約以禮以力于行知行益進既
竭吾才見聖道之卓立與始之瞻忽大不同己見到聖
人之地歩但欲從末由未能到聖人之地歩耳守之也
非化之也假之以年則不日而化矣程子顔好何學論
所謂明諸心知所徃然後力行以求至可以助張子善
反之之功焉伯明年富力强可以積學有待顔子以如
愚得之如參也亦竟以魯得之矧若愚魯而非真愚魯
乎果能自今以始善學顔曾則子畏顔曽乎顔曽畏子
乎伯明苟然予言其必勉之
　　　趙子用字說
霖雨蒼生傅巖相業用汝作之實在髙宗夫人㓜學壯
行有體必貴有用用之則行不能自見于用用之體在
我用之機在君孔孟之道用之可雷域中雨天下奈時
君不能用之故曰苟有用我王如用予無用之者雖孔
孟不能以自用况學者乎趙君霖其名翩翩佳公子也
妙齡秀發有志于學邂逅相遇請曰友以子雨字我願
說諸予曰左氏謂雨三日以徃為霖霖之為雨其誰不
知詩家每單用霖代雨字如一滴秋霖白一莖芭蕉葉
上認秋霖奚用贅以雨乎盍更之曰子用何如君欣然
可之請其說遂諗之曰汝作霖雨啟乃心沃朕心傅說
一方寸心霖雨之源所自出浹洽以沃君心霖雨之流
所自先由沃君而澤民霖雨之流所宜澤大霈也天下
無無體之用體安在曰在己之心所以開啟己心者其
必由學乎六經學字開端于說命傅說惟自學以啟己
心全體既立故能闡其學以沃君心以澤天下大用斯
行君今年甫踰冠如日方升舎學將奚事或問朱子傅
說亦讀書否荅曰不讀書如何有說命三篇之文君盍
監此多讀書以培其學勉學務以啟其心由科目以奮
其身用汝之機端在此乎肇昔趙書記以魯論相天下
非君當家衣鉢乎願力勉旃誰謂華髙企其齊而
　　　槐堂程叔固字說
丞相吉國程公之曾孫莊夀字叔固徴說於子按莊生
逍遥㳺篇有大椿等說無夀字櫟社章始有夀字故能
若是之夀是也緬想孩而名之初不過愛子而願其夀
取八千春秋意耳叔固其字恰有深意敢摭大易魯論
及先儒議論發揮之以塞雅命可乎乾文言曰貞固足
以幹事大傳九卦曰恒徳之固也朱子本義謂貞固者
知正之所在而固守之所謂知而弗去是也常者守不
變而常且久是也余謂貞固恒固守有常其夀之基本
歟側聞叔固以相國曾孫能敏而好學妙齡方十有四
距古者入大學之年亦既邇只願希先聖之志于學以
自力志之者朱子謂念念在是而為之不厭也持守堅
定不可摇奪是謂志志為氣帥三軍之帥可奪而志不
可奪守之不固志或可奪不得謂之志矣先聖十五志
學初一進經十五年至三十而立朱子謂有以自立則
守之固而無所事志矣持守堅固卓然有立固之效騐
至是純熟自無改初年之志也愚願叔固隆師親友下
十餘年堅固工夫至三十即先丞相戊子己丑之年也
踵世科丞相譜亦分内事劵内物其毋多遜莊生所謂
能若是之夀自不待言而可知老生亦曾用于固守者
惜時不早逢中嘗似逢而老廹矣今槁項黄馘亦忝八
十有一甘心于無所可用者叔固其以我為戒而及時
以懋之哉
　　　髙珉仲温名字說
乳溪名儒髙公名叟之孫其生也祖善視之名之曰珉
年㡬弱冠矣友字曰仲温好學不倦其師王君彌道余
友也將赴江寧教官来别余因言曰髙氏之子方從吾
㳺今茲之别有依依不忍釋意盍即其名若字恵一言
勉進之余遂為之言曰昔陳君舉有言古之人拙于取
名而工于制行後之人反是其取名也工其制行也拙
余以其言槩觀世之人動以玊璠璵珪璧等自命名工
矣于稽其行果玊與果璠璵珪璧與今夫珉美石之似
玊者也子之祖以似玊之珉命子非靳也非拙也自抑
而不自誇也詩不云乎温其如玊亦頌其人之似玊云
爾祖以是名孫盖望孫自似玊而勉勉進于如真玊而
温温子其工于制行以副祖之望乎聘義之論玊曰温
潤而澤仁也于玊比徳以仁冠之其意深而涵今參之
樂記之言春作仁也洎真文忠公之言曰温然而仁天
地之春其仁也包四徳冠四端心徳之全人道之大如
春之冠四時而貫四時者也子其用力于洙泗之言仁
匪直如玊之温必如其温潤而澤之仁處己待人温然
一春則子之進于學進于徳未易可量將與洙泗門人
揖讓周旋其間夫然後方無愧而祖之所名孫與友之
所以字子者余老矣行年七十有六矣星翁有許余年
過九十者或庶㡬其言望乳溪之濵有氣白如虹晝夜
貫天者必子也
　　　程持敬兄弟字說
程君與京命其子曰紹祖塾師以持敬字之或謂與名
似不應予曰奚而不應也紹聞衣徳言申之以敬哉奚
而不應也與京曰先生盍說諸使小子終身受持何幸
如焉予因諗之曰商周老臣懇懇以敬格君必進以法
祖父訓其子師訓其生何可不然易曰無有師保如臨
父母子也今呼其名凛若大父之臨其上敢不敬乎持
之之方子朱子盡之從事于斯是曰持敬動靜無違表
裏交正靜而敬動必敬可也表能敬裏必敬可也窮為
良醫司人性命逹為良相迪上以為生民立命此而祖
以来所兢兢然者苟念厥紹敢不敬乎子之八世祖克
菴公受尊徳性齋銘于子朱子尊徳性即持敬之大本
大原也深念及此敢不敬乎次子曰繼祖字懋敬繼即
紹也勉于敬即所謂持敬也而兄弟無二祖亦無二敬
也嗟乎二子其尚敬之哉慎無曰此老生之常譚
　　　古杭杜彦和字說
杜君仲禮字彦和其先世大明人南遷寓古杭多年所
矣予初識之見其貌温如其言隱如舉動從容志趣純
篤心敬之一日拱而徴字說于予一再辭請益堅予愛
其質之近道志之向學也欲因以勉之臻于成遂不終
辭夫禮之體嚴而用貴于和禮勝則離固以和為貴和
勝則易流又以和而不流為貴是故必以禮節之有子
之言中正不偏盖聞之夫子者也何以言之夫子傳易
履和而至履以和行履禮也禮貴于和也又曰上天下
澤履君子以辨上下定民志曰辨曰定非和之節歟天
秩有禮自我有庸必要歸同寅恊恭和衷焉和衷和也
寅恭節也書易魯論其歸一揆耳子之年方近三十以
如許純粹之資質又超然欲㧞出于舊習外苟求名師
賢友琢之成之始以十年方强仕所進何可量聞子之
先大父諱濟而字汝舟盖志乎商相事業者賫志以没
豈無望于後之人若作和羮爾為鹽梅彦和勉之如和
羮不偏于作醎亦不偏于作酸即不倚於一偏禮而和
和而節之理也他日果能學成行修時来即為雖如如
晦之相貞觀祁公之相慶厯善繼子大父之志而光大
之亦分内事何讓焉子以為愚之言乎非也愚聞之先
儒先儒聞之夫子有子夫子聞之天
　　　任時仲字說
　同邑任君士敏時仲其字求說於余雖未有半靣雅
　然聞其人於吾友宋君道源知其好學不厭者也遂
　為之說
任得姓甚古證之左氏傳自滕薛朝魯知薛姓任暨季
任為任君處守以幣交孟氏則又以國姓矣自茲代有
顯人而人物莫盛於眉山之任孜字遵聖弟伋字師中
皆舉進士與老泉東坡厚遵聖學問氣節名埒老蘇令
平泉有遺愛子伯雨為右正言力攻章蔡直聲鏗鍧宇
宙間諡忠敏忠敏子象先中詞科申先中書舎人師中
知瀘州東坡嘗贈之詩曰吾州之豪任公子少年盛壯
日千里别来十年學不厭讀破萬卷詩愈美可尚也已
今味時仲之名若字其本諸說命乎敏有二義有天資
之明敏有學力之勤敏敏而好學以天資言務時敏以
學力言凢人性敏者多不好學孔文子性敏而能好學
夫子所以美之子敏于學而不時是學而不時習非敏
也傅說所以為君言之子能為時敏是務專力於敏又
無時而不敏如顔之服膺而不惰如曾之日省而傳習
不至如求之今女畫賜之倦學願息乾健無時而不流
行子之自强不息者能與時以偕行是又今之任師中
十年不厭而萬卷讀破者也聞君之一宗多聞人其希
遵聖之伯仲忠敏之父祖子孫安知他日吾休陽之任
不趾美眉山之任乎昔楊修謂揚䧺為吾家子雲子亦
宜曰吾家遵聖師中伯雨也當家有先哲舎是將誰希
希驥之馬亦驥之乗下十年不厭之工夫以之應舉劵
内物也他日誰敢與諸任齒乎時仲其勉旃
　　　程仲本字說
長樂大尹程公之令子植先字仲芳廣東㢘訪僉事詹
公為之更曰仲本當矣仲本以方十有八之年侍親逺
㳺今歸而再徃也道過寓館徴字說于予予於其大父
信齋公以来託世契忍不為一言以發詹公深意而玊
成之歟按朱子于本立道生註曰本猶根也凡植木未
有不培根本而能生生而遂其枝葉華實者栁子種樹
傳盡之不及者根拳土易過之者爪膚摇本皆非也韓
子亦曰溉其根將食其實人之于學也何莫不然性之
未發為大夲情之已發為逹道必涵養大夲以致中方
能行逹道以致和理性情不先立其本可乎物有本末
致誠正修以明明徳本也齊治平以親民用也國家天
下之事業不先於身心以立其本可乎語所謂孝弟為
仁之本孟所謂事親事之本守身守之本體立而後用
行皆自本根之立者始子每呼植之名聞仲本之字當
體詹公美意深領而力勉之先篤學以立本體它日待
時以逹功用遡敬甫南窗洺水諸公而踵其世科亦學
者分内事耳詎止趾祖父之美而已昔伊川之著顔子
所好何學論也非正如子之今年年十有八乎顔淵曰
舜何人也予何人也子必勉之子徃拜詹公其出此說
為我請教焉
　　　戴彦成字說
　節齋先生漕元戴公之次孫子植字彦成需字說於
　予諏所本本蘇長公三槐堂銘遂綴葺授之
封植之功必世乃成東坡為王氏植槐言也十年之計
種以木百年之計種以徳王晉公植槐雖種木寔種徳
耳晉公植之魏公果成之植徳於前成功于後功之成
徳之符歟重席侍中之苖裔種徳數世矣帥榦公奮于
前漕元公紹于後徳浮於功留以遺後之人中庸曰天
之生物因其材而篤焉栽者培之天下無倖成之事而
有倖成之功乎必魏公始能成晉公之植則夫成祖父
數世之植者非彥成之責而誰之責也老泉曰功之成
非成于成之日必有所由自余亦曰功之成雖自於植
之日必勉其所以成
　　　戴叔永字說
　節齋先生漕元戴公第三孫子載字叔永族姪實卿
　為其塾師為之求字說勉為之諗曰
人情莫不欲夀書曰資富能訓惟以永年永年夀也富
矣何加曰教之必教之則全攸好徳之天以迓續延洪
降命之天是則永年存乎天所以永年存乎人然夏曰
嵗商曰祀周曰年前乎三代為唐虞則謂年為載子之
名取唐虞深意端有在唐虞之世民醇夀永後世莫及
焉何世不可為唐虞子其樂堯舜之道一且獲用則致
君堯舜之上自躋仁夀而躋民于仁夀亦分内事耳陶
靖節自謂羲皇上人子豈不可自謂唐虞上人乎惟以
永年孰加于是叔永勉之
　　　叔明字說
子束書渠口恕齋汪公之門者三年公之次孫徳馨甫
五嵗警敏可愛己知尊師予甚嘉之别一十有三載為
至治三年其年與李蟠通習六藝之年符予甥仲文為
其塾師字之叔明求字說予不得辭也諗之曰至治馨
香至明徳惟馨姬公猶訓也意宏大理精㣲有味乎其
言哉至治之馨超黍稷之馨明徳之馨逹於至治之馨
明徳之馨體也至治之馨用也自堯以降羣聖猶曰明
徳况希賢之士可不務求以明徳乎猗歟叔明子之年
方十有七志于大學正此其時盍於大學致力焉格致
以啟明徳之端誠正修以盡明徳之實加以數年出應
時需幸逢至治之時翊贊至治之治體立而用行姬公
豈欺我哉
　　　族孫字成與祝辭
　族孫善從予㳺六年將冠其尊人字之曰成與謂予
　為之說予惟古重冠禮必有祝辭載之儀禮班班可
　考朱晦菴之子冠也劉屏山實為之祝辭焉今始加
　元服敢祝之曰
冠而字之以敬其名為之祝辭儀禮是程族兄孫善字
曰成與鑿鑿有稽厥有國語昔趙武既冠歴見諸卿惟
韓厥忠誨期以人之成冠為成人在始與善元服始加
謹始此乎勉棄爾㓜志順爾成德古之祝辭亦于焉是
力所謂善否此其一初慎所與哉觀孰與為徒一隂陽
謂道繼之者善孰不成性君子道鮮君子成徳成之實
難成之曷難于所與乎關孟道性善堯舜是稱與人為
善惟舜為能舜何人哉有為亦若是由希賢希聖斯為
成矣然欲與善在矜心是去矜心未去善將不吾與又
欲與善必堅存實念實念不存誰與我為善成當大成
豈特小成毋以成自居將趙文子並稱慎所與哉我其
朝夕兢兢
　　　月鼎衍義
鄉友吳君鼎其名月潭其居月鼎其號徴一轉語於
予予曰君二千石苗裔儒家者流而道法是好有意
内丹之術君稽魏伯陽之書以月之晦朔弦望為丹
爐之火候盖月鼎一大證據也其說曰乾坤易之門
户衆卦之父母坎離匡郭運轂正軸牝牡四卦以為
槖籥蓋乾坤以人身言之則乾陽在上坤隂在下而
一身之隂陽萬物變化終始皆在其間所謂金丹大
藥者也然則乾坤其爐鼎與乾坤位乎上下而坎離
升降于其間水也汞也青龍也精也皆屬乎坎火也
鉛也白虎也氣也皆屬乎離然則坎離其丹樂與納
甲之法乾為望坤為晦震納庚為月之生明而兊納
丁為上弦巽納辛為月之生魄而艮納丙為下弦如
槖籥鼓鞴之用者也月以五日為一節六節為一周
初三日第一節之中月生明之時盖始受一陽之光
而昏見于西方之庚地初八日第二節之中月上弦
之時盖受二陽之光而昏見于南方之丁地十五日
第三節之終月正望之時全受日光而昏見于東方
之甲地此自坤而息由震兌而滿于乾前半月也至
十六日則第四節之始矣始生下一隂為巽而成魄
以平旦沒于西方辛地焉二十三日第五節之中復
生中一隂為艮而下弦以平旦而沒于南方丙地焉
三十日為第六節之中全變三陽而光盡體伏于東北
之壬地焉此自乾而消歴巽艮而盡于坤後半月也此
爐鼎丹藥所資以為一月之火候者與前月之六節既
盡而禪于後月則長子繼父復生震卦而震一兊二以
極于乾三巽四艮五以極于坤六循環無端而火候與
月相為無窮每月之朔震始用事為日月隂陽交感之
初于是加修煉之功焉修煉之要安在鼎器歌所謂隂
在上陽下奔乃其妙訣也夫陽上隂下者衆人之所同
隂上陽下者真人之所獨煉其氣而陽反下奔養其精
而隂反上潤所謂龍從火裏出虎向水中生者也坎離
水火鉛汞龍虎雖互換有異名實只精氣二者而已其
法以神運精氣要歸于以火烹水以水滅火凝結而成
丹焉夫是之謂内丹内丹成者長生久視後天而老可
也其技亦云妙矣證之吾易坤下乾上天地不交之否
乾下坤上天地交之泰隂上陽下而成丹與坤上乾下
而為泰一也果能致中和則吾身之天地自位吾身之
萬物自育其吾聖賢之鼎丹與月不在月吾之方寸虚
暗即月也鼎不在鼎吾之巽而耳目聰明即鼎也進乎
技矣此非愚言也聞諸空同道士鄒訢者也月鼎欲知
空同道士乎其問諸軒轅彌明
　
　
　
　定宇集卷五
欽定四庫全書
　定宇集卷六　　　　　　　元　陳櫟　撰
　　說
　　　深衣說
　古者衣與裳殊所以别上下也惟深衣之制衣連裳
　而不殊簡便有法被體深􁷳故曰深衣
古者深衣盖有制度以應䂓矩繩權衡
　言古者雖泛言之然有虞氏深衣而養老則虞時已
　有之其古可知矣應䂓矩䋲權衡言深衣之法象也
　詳見下文
短無見膚長無被土
　此言長短之中也短而見膚則䙝矣長而被土則汙
　矣故以及踝為凖裳之下齊止於踝則固不見膚亦
　不被土而長短得中矣人之身長短不齊不可以一
　定拘故不言長若干尺寸而以此二句酌其中也
續衽鉤邉
　按鄭氏註云續猶屬也衽在裳旁者也屬連之不殊
　裳前後也鉤如鳥喙必鉤之鉤鉤邉若今曲裾也鄭
　氏所注曲裾今不詳為何狀後遂求鉤邉於裳十二
　幅之外謂别用布一幅綴而垂之裳之右旁朱子初
　年家禮亦有曲裾一條盖以此也後自悟其非謂連
　續裳旁合而縫之無前後幅之分即為續衽左右交
　鉤再覆縫之即為鉤邉其說詳見楊氏附註家禮中
　今皆遵用是固然矣然又按藍田吕氏之釋此句曰
　衽者衣裳之旁幅也玊藻所謂衽當旁是也衣之旁
　幅下殺裳之旁幅上殺上下之衽相續而中曲以是
　小要取名焉故曰鉤邉愚嘗即吕氏說而深考之以
　為深得記禮者之本意盖衣裳之上下相續他衣不
　然惟深衣為然此乃深衣之大節何可沒而不言苟
　續衽鉤邉但依前說訓之是一篇中竟無一字及衣
　裳之相續也人何由而知之乎兼衽乃衣襟之稱如
　曰斂衽曰左衽可見非特裳旁為衽也衽指衣裳之
　旁兩幅而言旁兩幅既上下相續則其中諸幅之上
　下相續不言可知矣又衣下殺而裳上殺則上下皆
　濶而腰獨狹其形自彎曲如鉤焉續上衣下裳之衽
　而如鉤形于兩邉以此釋續衽鉤邉不亦理明而辭
　順乎且著書立言必有體統有次第故記此篇者先
　以應䂓矩䋲權衡言此衣法象之詳次以見膚被土
　言此衣長短之中又次以續衽鉤邉言此衣上下連
　續之形又次以要縫半下言此衣要圍下齊濶狹之
　宜是此數句先言深衣之大體然後方以次及其他
　之節用也所謂要縫正是接上文續衽二字而言盖
　􁷴上下連續之縫耳不然所謂縫者何縫乎不應不
　言衣裳之相續而遽及裳旁之線脚記禮者恐不如
　是其捨體而先細碎也
　又按今士友所服深衣多于裳旁左裾之末裁為圓
　形此得非因曲裾之說以是為鉤邉乎夫曲裾之本
　說自别用一幅垂于十二正幅之外非就裳之正幅
　而圓其裾也且下齊如權衡以平為貴今圓其裾不
　平孰甚焉且圓其裾於義何取不圓之于義何缺乎
　古圖及朱子家禮圖其裾並與他衣同截然方整即
　無圓其旁之形此乃世俗謬誤之尤者不可不革也
　楊氏注云衽謂裳幅所交製也凡衽者或殺而上或
　殺而下是以小要取名焉衽属衣則垂而放之属裳
　則縫之以合前後上下相交
　篇韻衽字注衽裳際也韻畧衽衣襟也際謂邉也畔
　也裳際曰衽􁷴裳旁幅之訓盡矣當矣
要縫半下
　縫即衣裳相接續之縫也要縫謂衣裳相續之縫正
　當腰也半下謂要縫之濶半于下齊之濶也深衣之
　袪(袪謂/袖口)尺二寸圍之為二尺四寸三之為七尺二寸
　玊藻曰深衣三袪盖謂腰濶七尺二寸三倍于袪圍
　之二尺四寸也要七尺二寸下齊倍之則為一丈四
　尺四寸是要縫半于下齊下齊倍于要縫也如是則
　腰狹而貼體下寛而行便且雅觀而儀肅矣
袼之髙下可以運肘
　袼當腋之縫也(今俗呼/為掛肩)袼之濶狹以可以運肘為度
　玊藻曰袂可以回肘是也
袂之長短反屈之及肘
　袂之長短以能反而屈之及于肘為度家禮為袂用
　布一幅附注謂不當拘以一幅是矣布幅有濶狹一
　幅屈之不及肘則增之可也
帯下無厭髀上毋厭脅當無骨者
　此言繫大帯髙下之中也髀股骨也安大帯處下不
　可厭髀骨上不可掩脅骨只當脅下髀上無骨處臍
　中是也
制十有二幅以應十有二月
　此言下裳之法象也前後通十二幅以應一嵗十有
　二月之象則天數也曾文清公深衣詩曰皇天分四
　時寸晷不少留斂取著邉幅危坐嵗一周得此義矣
袂圓以應䂓曲袷如矩以應方負䋲及踝以應直下齊
如權衡以應平故䂓者行舉手以為容負䋲抱方者以
直其政方其義也故昜曰坤六二之動直以方也下齊
如權衡者以安志而平心也五法已施故聖人服之故
䂓矩取其無私䋲取其直權衡取其平故先王貴之
　此一節詳言深衣之法象以終篇首應䂓矩䋲權衡
　之意也袂圓謂胡下此以應䂓之圓家禮謂袂本之
　廣如衣之長而漸圓之以至袂口則是袂本不殺獨
　袂口殺也吕氏謂袂有侈者朝服是也有端者𤣥端
　素端是也有圓者内殺于袷外殺于袪中則胡下深
　衣是也是袂本内殺袂口外殺也深考之吕說為優
　兼袂本内亦殺之則半䂓之圓形方成而袷與要縫
　之間其形之彎曲如鉤尤為自然而親切且便于著
　而雅於觀也袷領也領交於胷其勢自方此以應矩
　之方負䋲及踝謂衣背與裳中幅之縫一直相當如
　負一䋲以至脚踝也此以應䋲之直下齊裳下緝也
　齊一無長短之參差此以應權衡之平行舉手註謂
　揖讓欲行者舉手以為容儀如䂓之圓也盖必舉手
　始見其圓若垂手則不見其圓矣䋲直在背故曰負
　矩方在胷故曰抱如曰負隂抱陽盖取坤六二直方
　之義以互相發明也五法䂓矩䋲權衡也要之不過
　方圓平直四者耳曰聖人服之曰先王貴之盖以衣
　之中衆義備焉正所謂先王之法服也學者捨是將
　何服哉誠能服其服思其義踐其實則善矣故上衣
　下裳有乾坤定貴賤位之義焉思其義而上安于上
　下安於下可也裳十二幅又有四時十二月之義焉
　思其義而其仁如春其禮如夏其義如秋其智如冬
　其發舒如開物之寅其斂藏如閉物之戍之類可也
　應䂓矩䋲權衡有方圓平直之義焉思其義而智則
　圓行則方直其内平其心可也布色白有質之義縁
　或繢或青有文之義焉思其義而文質彬彬可也衣
　之長短酌長短之中袷與帯之髙下酌髙下之中縁
　之大小文素酌大小文素之中思其義而隨時取中
　以適時措之宜可也是衣也無一節而無法亦無一
　節而無義又在乎服之者能觸類而長耳
故可以為文可以為武可以擯相可以治軍旅
　此言深衣之用文武皆可也可以擯相即可以為文
　之一端也可以治軍旅即所謂可以為武也吕氏曰
　深衣之用上下不嫌同名吉㓙不嫌同制男女不嫌
　同服諸侯朝朝服夕深衣大夫士朝𤣥端夕深衣庶
　人衣吉服深衣而已此上下之同也有虞氏深衣而
　養老將軍文子除喪而受越人来弔練冠深衣親迎
　女在塗壻之父母死深衣縞總以趍喪此吉凶男女
　之同也此又可見深衣之用其廣如此有非止乎記
　者之四言也
完且弗費善衣之次也
　麻冕用三十升布為之則細宻難成深衣用十五升
　布則非極細矣其制完且其費輕故曰完且弗費也
　善衣朝祭之服也自士以上有位於朝有職于祭自
　有朝祭之服除朝祭外皆可以服深衣則深衣為朝
　祭服之次者也庶人無位則深衣其盛服矣無次矣
具父母大父母衣純以繢具父母衣純以青如孤子衣
純以素
　尊者存以多飾為孝故髧彼兩髦盡孺子之飾以致
　孺子之慕焉况大父母父母俱存即世所謂重慶者
　安可以不盡飾乎故純以繢繢畫文錦之類也具父
　母則純以青有所殺也變而通之大父母存而父母
　沒者亦惟當純以青而已孤子當室衣冠不純采故
　孤子則純以素可也注云三十以下無父稱孤三十
　以上有為人父之道不為孤矣意此注為三十以上
　而已終喪者言非為三十以上正居喪者言也家禮
　唯曰黑縁畧無分别意者酌青素之中而通用之然
　全不合記禮者之言有所未安今世俗具慶則純青
　永感則純黑盖即記與家禮之說而參酌用之然純
　黒終不合于經文也
純袂縁純邉廣各寸半
　純袂飾袖口也縁飾裳下齊也純邉飾衣裳側邉旁
　幅也三者之純各廣寸半唯袷廣二寸其文見于玊
　藻與此互相備也袷獨廣于三處者衣必振領如網
　必提綱領縁非大無以别于他縁綱大目小之義也
　此所謂寸皆用尺之寸(此邉訓為衣裳側邉旁/幅則鉤邉之邉意益明)
　愚於丙戌秋述深衣說盖即鄭注及諸家說而參取
　之丁亥春始得見玊山曹念齋易之深衣圖解因以
　其圖參之禮記注之圖然後方知先儒幅數前後多
　寡之未當與世俗圓裾之誤之所由起也盖上衣一
　幅綴下裳三幅以一統三有四時統十二月之象雖
　於講說可觀而終於服著不便直領衫所以可只用
　四幅者以其裾直而狹故也如褙子道服其裾攙濶
　則必不可只用四幅須于靣前各攙一幅矣今深衣
　下裳之濶如許而衣之前靣其可只用直領衫之幅
　數乎况禮記古註前靣之深衣圖上衣之制已攙一
　幅是通衣前後用六幅也又証之三禮圖古朝祭之
　服未有衣前不攙一幅者况經文唯曰裳十有二幅
　耳未嘗有衣四幅之明文也其所以不言衣之幅數
　者盖以此衣唯裳之幅數與其他朝祭服裳用正幅
　如帷者不同故不容不特言之若上衣則與他朝祭
　服同可不必言也今上衣之制欲遵用記註古圖之
　幅數前後通六幅此一說也裳十二幅先儒惟喜以
　一幅衣統三幅裳之說故以六幅在後六幅在前後
　之六幅平鋪相連而前之六幅兩裾相掩是前以三
　幅當後六幅濶狹不均莫此為甚其勢不容不反捲
　向前而腰半齊倍之形不復可見矣記註圖及曹氏
　圖皆以四幅在後四幅在前(前四幅只右邉一裾可/見左裾一邉為右所掩)
　(不可/見)是前以八幅相掩而當後之四幅即十二幅而
　三分之每衣一幅連裳二幅前後濶狹均勻整齊而
　腰半齊倍之形顯然自見其與衆人所製大不侔矣
　今下裳之制欲遵用二圖之前八幅後四幅此又一
　說也若曲裾之誤盖出于禮記圖下之註其說謂裳
　下圓其形如鉤恐其下垂而不齊也此過慮之論也
　今縫人裁衣凡裾之用正幅者皆于下末㣲裁起其
　角恐四裾垂下故也若深衣之裳不用正幅交解裁
　之狹頭皆在上濶頭皆在下數幅相連其角自起决
　無四裾垂下不平之弊亦何必輕動刀剪裁令㣲起
　乎且記圖之註雖云爾而其圖之裾初不如今世俗
　之圓其裾角也他如家禮如曹氏之圖莫不並如他
　衣之裾並未有圓裾角之形且其為說不過懼其裾
　下垂不齊耳今試不圓之如鉤果下垂而不齊乎今
　裁圓之反上彎而不齊耳世俗之圓其裾角于形何
　取于義何當于圖何本乎注禮記圖者誤認鉤邉不
　善立言以致誤後學于無窮深可惜也大帯之制曹
　氏考之為詳玊藻曰大夫素帯辟垂士練帯率下辟
　注云大夫裨其紐及末士裨其末而已裨即今帯旁
　之小縁也紐大帯兩耳也末大帯兩耳下之直垂到
　地者也大夫縁大帯之兩耳及末士則不得縁兩耳
　但縁其末而已士接大夫之下乃有位之士如上士
　中士下士云者非儒生之士也下文云居士錦帯弟
　子縞帯則今之居學校為儒生者惟當遵用縞帯之
　制純白而不縁方為當耳今世或有縁兩耳者是僭
　大夫之制也又或有通背後盡縁之者是僭諸侯充
　辟之制也盲然妄作亦獨何哉至若裁衣之法當以
　各人之身為凖古尺今尺指尺皆有所不可泥亦有
　所不必泥者先圍其腰之濶自左衽至右衽尺寸若
　干然後以之定袪袂之濶狹用三分腰圍之一以為
　袪以合于深衣三袪之制又以之定下齊之濶狹倍
　腰圍之濶以為齊以合于要縫半下之制此濶狹之
　凖也自腰以上量之以至于袷以酌衣之短長自腰
　以下量之以至於踝以酌裳之短長此長短之凖也
　此其大畧也聞愚說者未必不曰衣用四幅裳以三
　幅上綴衣之一幅未嘗不可服也殊不知今之服是
　者懵不知其制度徃徃只據縫人所製不復過而問
　焉縫人往往以意那融何嘗合法所以差可著耳若
　十二幅勻分無分毫濶狹之殊乃欲以後幅平鋪之
　六當前靣相掩之六其不可著如愚前言之弊必矣
　然亦多習而不察耳上衣之前二幅則太狹下裳之
　後六幅則太濶後不貼服而前太廹窄此弊之必至
　者孰若愚今所考之濶狹得宜均匀齊整不背于經
　不戾于古乎又未必不曰衣四其幅裳圓其角之類
　衆多然也今不然則不入俗矣殊不知深衣古聖人
　之法服也今服是服將求合於今乎將求合于古乎
　天下事當論是否不當論同異苟其是也雖異何病
　有真見者將必同之其無真見者之安于謬誤奚與
　吾事哉又未必不曰學文公之學而深衣不用文公
　之說柰何殊不知文公家禮成于初年未㡬為一輩
　行竊之終身不及見以故終身不及改是以未嘗為
　學者道之至文公塟日始有錄之以来㑹塟授文公
　季子敬之者然後此書復出此說見于黄君㽦陳君
　淳之語録今載之楊氏附注家禮中非不明也文公
　諸書終身修改後来定本其中有與初年所著全無
　一語同者使家禮不失公及改之豈終于此而已乎
　今必執家禮以為據則曲裾之添布一幅黑縁之畧
　無分别上衣之長僅與袂本齊非不明載于家禮也
　今何為不遵用之乎愚盖以求為真是之歸者學文
　公而不敢泥未定之書以學文公也且前說之云云
　皆有所因述無一字出于臆說者極知不韙無所逃
　罪先覺君子幸察而教之至元戊子三月櫟又書
　
　
　
　
　定宇集卷六
欽定四庫全書
　定宇集卷七　　　　　　　元　陳櫟　撰
　　答問
　　　問性理二字如何解(以下四十一條俱先/生之甥吳仲文所問)
曰天所賦為命人所受為性所賦所受不過此理
而已理道理也然道字大綱包涵說理字就道字
中分析精細說如言文理條理是也在物為理理
雖散在萬物而實具于人之一性故程子曰性即
理也性中之理何物也就其大者言之仁義禮智
是也故朱子大學序曰天降生民則既莫不與之
以仁義禮智之性觀此言可見矣天下之理此四
者足以該之天下道理千般萬様皆自此四者出
耳故言道理之學須兼着性理二字言之言性不
言理則不知性中實具此理性為何物乎未免如荀
揚之言性矣以理言性則可見天下無不善之理則
無不善之性可知矣言理不言性則但知理之散在
萬物而不知理之具于一性是理自理我自我與吾性
有何交涉哉知在物為理又知性之即理則物我貫内
外合矣以理言性則性非氣稟食色之粗就性求理則
理即吾仁義禮智之實天下無性外之理亦不于性外
而求理此物我一理之妙而合内外之道也以此言性
理其庻幾乎
　　　問楊誠齋易傳大槩如何
曰誠齋本文士因學文而求道于經學性理終非本色
其作易傳用二十餘年之工力亦勤矣嘗發家人以下
數卦質之晦翁晦翁答之無一字可否不過曰䝉示易
傳之秘蓋見其立説之巧自喜之深非筆舌所能辨於
易經本義雖無所得而亦不至於陸象山惑人誤人之
深故畧之而不答也然坊中以是書合程子易並行名
曰程楊二先生易傳實不當也近年時文引用楊傳者
甚多文極竒説極巧段段節節用古事引證使人喜動
人心目處固在此而啓窮經考古有識者之厭薄亦在
此劣舅昔亦喜觀所以讀易編一書祖朱本義附語録
因附程傳王弼註節齋蔡氏説而楊傳之可喜不可棄
者亦存之乃自家意見作如此區處及見星源胡雙湖
本義附録纂註其規模正與我合但渠本經周易其所
見之解多我所見者不及其博耳至於楊傳雙湖無半
字及之可見楊傳足以聳動文士之觀瞻而不足以使
窮經之士心服也吾甥年富力强不厭于博楊傳亦觀
之取其可喜者而缺其牽合者如世之外行觀易者以
為易盡于程楊則不可如雙湖之全然掃去亦不可楊
傳固于作易之本義不合其推廣敷演易中之義亦多
有之不可誣也博觀約取是在吾甥
　　　問呂成公博義朱子不以為然
答曰小東萊先生呂公祖謙字伯恭乃大東萊先生本
中字居仁之姪孫好天資少年登科未㡬中詞科為嚴
州教授遇南軒張公守嚴州始折節學周程之學又與
朱子交游樂善好義與朱張講切磋甚至其博議一書
乃初年之作而意不過以之教後生作時文為議論而
已其於議左氏多巧説未得盡為正論不特朱子不取
之成公晚年亦自甚悔之非之戒學者勿看以為誤人
此説見于成公文集中乃答學者之問劣舅嘗摘抄此
二帖説得甚穩當而好世人知成公者甚淺往往以此
文為成公之學盡在是矣非也近年作時文者多讀之
固不可無然極好者不過數十篇多在前半冊後半冊
劣矣劣舅嘗選之他日却申言其目也
　　　問乾淳大儒南軒東萊不及文公處及所以不
　　　同處如何
答曰乾淳大儒朱子第一人次則南軒又次則東萊朱
子建炎庚戌生張紹興癸丑生吕紹興丁巳生趙氏再
造天生三賢宇宙間之間氣也以天資論東萊最髙以
文章論東萊文差髙古以學問論則朱集諸儒之大成
南軒固不及東萊逺不及矣所以然者有二説一則張
吕之年不及下壽而朱子年七十一一則呂之學㓜年
頗雜朱子嘗謂伯恭之學自史入看粗了眼所以後來
看道理不精細南軒固不雜亦不粗然比文公終較低
一籌使二公而天假之年豈止如今日之所觀哉南軒
有壽稍可以及文公東萊有壽恐終未能及文公也然
二公實文公至交畏友其生也文公敬之服之其殁也
文公痛之惜之今見文公語録文集中班班可考
　　　問西山讀書記北溪字義勿齋字訓三書孰為
　　　尤精
答曰北溪陳公淳字安卿漳州人朱子守漳州謂人曰
其守漳獨喜為吾道得一陳安卿耳此公在朱門秀出
于儕輩字義一書玲瓏精透最好啓發初學性理之子
弟而其極至處雖八十老翁老師宿儒不能易焉西山
真公徳秀字景元後改字希元建寧府人戊戌生生二
十三年而朱子殁不及登朱門而學朱學甚精博初登
科後中詞科多與朱門髙弟交游於周程張朱之學升
堂入室非誠齋之徒可比真儒者不可以文士目之也
平生著述甚富有學問文章政事又非徒如北溪之有
學問而已也讀書記一書既博且精凡諸經諸子諸史
諸儒之書之所當讀當講者皆在焉乃有載籍以來竒
偉未嘗有之書也學者果有志于學檢其書可以統宗
㑹元質百聖而不慙俟百世而不惑徽庵程公若庸字
達原吾邑汊口人于朱學甚用工近年吾邑前輩之可
心服者此其尤也増廣字訓一書乃因程端蒙之字訓
而充之亦甚好㑹聚前輩之議論而間出已意以折衷
之但以之啓蒙後進則不如字義之活而易看要之此
三書皆不可不看而讀書記尤博大精微可以該彼二
書而彼二書不能該此一書也論來許多道理三公之
編集議論皆不甚相逺可以相有而不可以相無吾甥
自求而自入身精看熟考之如入大山巨海竒貨異寶
隨取隨足今徒問人曰某處有寶某處好寶多未遽見
其有得也方虚谷撰其先君事狀末云某之看性理自
西山讀書記入
　　　問孫真人曰膽欲大而心欲小智欲圓而行欲
　　　方山谷云不以世之毁譽愛憎動心此膽欲大
　　　也非法不言非道不行此心欲小也此解亦未
　　　盡如何
答曰膽欲大而心欲小智欲圓而行欲方此二句妙甚
其妙意全在兩箇而字上膽當大然全要心小濟之智
當圓然全要行方濟之人要希聖希賢如云舜何人也
予何人也有為者亦若是及程子云不可將第一等事
讓别人做此膽欲大也小心翼翼有事君之小心此心
欲小也膽大而心不小則是世之粗心大膽人矣智者
周流無滯有似於水此智欲圓也立身行已端嚴方正
如所謂簡而廉廉乃廉隅方整之謂此行欲方也智圓
而行不方則是世之乖猾無行檢人矣膽大而心能小
則志雖髙而心毎下其膽大者始不至于粗智圓而行
能方則智識圓轉而大閑不踰其智圓者始不流于狡
山谷解膽欲大一句誠説不盡自學者之未用言如二
程年十四五時便慨然欲學聖人自已用言如孟子當
大任而不動心皆膽欲大也心小説得近之亦未盡凡
謹慎不敢自大皆是心小所以程子曰膽欲大而心欲
小智欲圓而行欲方可以為法矣
　　　問元裕之云柳子厚唐之謝康樂陶元亮晉之
　　　白樂天此説如何
答曰謝康樂靈運謝𤣥之後襲封康樂公以放曠不檢
束遭禍柳子厚陷叔文之黨亦卒貶死以之並説亦自
頗是陶元亮忠義曠達優游樂易以白樂天比之亦似
之但優游樂易相似而論其至到處樂天不能及淵明
也謝柳細論亦自不同陶白所遭之時亦不同也元公
之論亦過求耳不必如此立論姑置之
　　　問黄山谷陳後山之詩如何
答曰黄陳自是艱苦了詩所以言志詠性情何在乎此
學者傷于下筆之容易則不可不以黄陳嚴束之不要
偏向從一邊去自帶眼珠認取各人好處而學之戒其
苦澁太枯淡處勿學可也
　　　問程子云除却神祠廟宇人始知為善張南軒
　　　云此程子晚年語人始知為善一句尤難下
答曰今人多靠神祠流俗之弊極矣畧不用力于人道
之所宜(此便是/為不善)而徒惑於鬼神之不可知(此便是/泥事神)所以
去神祠而後人為善也必不惑於鬼神之不可知然後
始能用力于人道之所宜如吾家不燒香作福則心心
念念只管理㑹理之當為者他人家無一舉動不泥鬼
神少間道理當為底事皆放下了世之不孝不弟不忠
不信做賊的也去求神許福以保其無狀豈非泥事神
故全為不善
　　　問詩三百篇一言以蔽之曰思無邪集註云凡
　　　詩之言善者至使人得其性情之正而已觀此
　　　言盖謂詩之大要不出美善刺惡二者讀美善
　　　之詩觀其善以為勸而善心有所感發讀刺惡
　　　之詩視其惡以為戒而逸志有所懲創皆欲正
　　　吾心而使之無邪思此文公之説也吕成公讀
　　　詩記此章之下取王氏之説曰思無邪一出于
　　　正桑中詩後一條有云詩人以無邪之思作之
　　　學者以無邪之思讀之閔惜懲創之意隱然自
　　　見于言外盖謂作詩者讀詩者兩皆無邪思此
　　　成公之説也文公集讀吕東萊詩記有云孔子
　　　之稱思無邪也蓋謂詩三百篇勸善懲惡雖其
　　　要歸無不出於心然未有若此言之約而盡者
　　　耳非以作詩之人所思皆無邪也又詩記序中
　　　亦有不滿之意其他指摘言之不一而足似無
　　　俟乎後人之議論矣方秋崖云孔子刪詩何取
　　　乎刪也傷風敗俗之辭不可以明示天下來世
　　　者則刪之墻茨諸詩所謂言之則污口舌書之
　　　則污簡牘父不敢以訓諸子師不敢以訓諸徙
　　　岳意其決在刪列何以言之禮記左氏諸書所
　　　引逸詩其辭皆雅正夫子猶刪之則淪三綱斁
　　　九法如牆茨諸詩刪之決也秦火之燼漢儒亂之
　　　火于秦者不能盡記而孔子所刪之詩流傳習
　　　熟于口耳者猶在亡者不可復姑取其在者以
　　　足之此漢儒之罪也王魯齋詩説云竊謂桑中
　　　溱洧非淫奔者自為之詩彼淫奔者有此事而
　　　旁觀者有羞惡之心故形于歌詠以刺譏其醜
　　　譬如今之里曲如賺如令連篇累牘形容狎邪
　　　之語無所不至呉仲文曰為善而發于歌詠則
　　　令聞益彰為惡而發于歌詠則遺臭益逺所以
　　　讀詩者因詩之善惡而有感發懲創之心也自
　　　古淫亂之人未有不殺身亡家者也聖人所以
　　　著之于經者使後世為惡者知雖暗室深閨之
　　　所為亦無隱而不顯聖人既存之以示萬世後
　　　人讀之豈不可以為戒如麀聚之醜牝晨之凶
　　　則其可醜可惡之尤者使聖人刪之則後世之
　　　昏淫穢亂于奥户綺疏之間自謂隱宻其誰知
　　　之將肆于為惡而愈無忌憚矣聖人存之將以
　　　扶植天命民彛所以關世教而存鑒戒又况詩人
　　　之用心忠厚譏而不詬刺而不詆其詞紆餘而
　　　不暴含蓄而不露舒徐而不切委蛇而不直徃
　　　往取夫草木禽魚寓意焉是人之惡固深矣其
　　　刺之欲言而復黙而不欲盡言之使人逆其意
　　　而讀之意在言外是譏刺之中有忠厚之意也
　　　孔子曰放鄭聲而存鄭風淫奔之詩者何也蓋
　　　存之所以見風俗而垂鑒戒絶其聲于樂以為
　　　法而存其詞于詩以為戒二者並行而不相悖
答曰朱子嘗謂東萊之論瞎了一部詩眼虚谷亦是看
未破故兩説並存之賢甥已看得是無可疑矣　詩者
樂之章以其音韻播而為樂雅鄭本詩也播之樂則為
樂
　　　問虚谷云詩所以言性情理勝物淡勝麗楊柳
　　　依依雨雪霏霏謝安石謂不如訏謨定命逺猷
　　　辰告予謂闗闗雎鳩在河之洲無下文可乎上
　　　天之載無聲無臭不讀全篇可乎似欠分曉
答曰理勝物淡勝麗六字最好不特詩如此文亦當如
此淡與麗應理與物應可以相有而不可以相無論其
分數滋味則當以淡與理為主物與麗為賓謝安石之
説記得是世説所載固足以救風雲月露流麗綺靡之
弊方公于予謂之下欠標撥分明闗雎二句無下文可
乎是謂有物之麗不可無理之淡也天載二句不讀全
篇可乎是有理之淡不可無物之麗
　　　問三山老人胡舜陟文有云孫子曰水之形避
　　　髙而趨下兵之形避實而擊虚光武之破尋邑
　　　衝其中堅李光弼破史思明兵擊其最堅處因
　　　其亂也亂則堅易擊堅破則衆潰矣竊謂二事
　　　不當作如此説如何
答曰攻堅則瑕者堅攻瑕則堅者瑕此兵家常法也至
或有攻堅者則擒賊先擒王之意又活法也光武昆陽
之戰乃是以少擊衆以精鋭擊驕惰尋邑戒諸營不許
動獨以所部當光武故光武直衝其中堅可以破之光
弼之戰值思明劇賊掠敵故以死戰決勝問何方最堅
命白志忠當之又問何方最堅命賈復當之待大將旗
三至其地則萬衆齊又古今戰陣之最好看者此一戰
也不問其孰為至堅各命猛將當之而浪與之戰其敗
必矣戰之方殷彼此方困憊而萬衆齊奮出彼不意故
摧堅陷强此又一活機括所以取勝非因彼之亂也胡
舜陟之論未為的當不必泥亦不足辨
　　　問秋崖集曹𢎞齋以為竒巧異峭欠尊重典刑
　　　儷語尺牘驕矜詭譎其論如何
答曰秋崖亦近年之髙才時文議論策皆髙其集中散
文勝四六與詩散文好但太做作欠古氣詩五言律無
一句可取七言律多起得鬆俊對聮全欠精妥絶句間
有好者四六多不合法亦多有髙人處不可一例非之
𢎞齋言此似亦太過如黟祁之後生拘拘步武惟知有
秋崖者非也全然鄙斥之亦非也采其好處戒其偏處
亦何不可蹈常襲腐之資斷斷學他不得温純造詣之
士又不屑學近年名公如劉後村李梅亭劉須溪皆有
好處亦有不滿人處當隨其所長而取之則皆為我用
權度在胸中難以言盡
　　　問謝叠山文董師謙謂其本領宏濶而波瀾演
　　　迤初欲彷彿東坡其究實似葉水心陳同甫竊
　　　謂水心同甫全不同水心鍊字鑄辭極其竒俊
　　　同甫跳蕩豪邁乏温潤氣叠山有東坡同甫之
　　　雄偉與水心無相似處如何
答曰水心辭勝同甫氣勝于理皆欠不足深法叠山文
不多見大槩謝公才氣髙故所言所行亦卓然不羣董
説拘贅而不的當前軰謂鎔鑄百代而已今如何説渠
只似某人而不似某人不必如此多方比擬
　　　問虚谷五方災辨云别頭首選見忌權臣彼譖
　　　人者翹村之賓其誰落第移怨他人駁放之議
　　　鼎沸縉紳又云親家含沙門生反噬願聞其事
答曰方公壬戌别院省元似道忌之謂是呂帥之客翹
村之賓謂廖瑩中號葯房賈之愛客廖之子亦赴别院
省試不中故尤忌方而譖之當時喧傳謂將有駁放方
公之事親家含沙謂程淳祖雄甫號鍾山門生謂黄斯
覺方公守睦時黄乃幕下士以杯酒間失歡附程而攻
方方北行乃此人受嗾而攻方公也
　　　問髙祖之父當如何稱
答曰前年冬㑹曹𢎞齋於邑亦問及此渠謂程伊川文
集中嘗論此只當就始祖數起為第一世次為二世祖
以次而下又引秦始皇二世三世以至于無窮吾竊以
為士庶人之家不比王者與諸侯王者則的有始祖諸
侯則以始封之君為始祖自難的指豈可以秦為比如
經傳所云皆是吾身推上去如云四世而緦五世袒免
四世謂同髙祖五世謂同髙祖之父又左傳載孔子家
事弗父何正考父處杜註並是自孔子數上去或六世
七世並不是自上數下髙祖為四世祖(然既有髙祖字/可呼不必呼四)
(世/祖)髙祖之父為五世祖髙祖之祖為六世祖甚當縱伊
川有此説惟從其的當者決不可隨聲附和而不考究
　　　問潔静精微四字
答曰經解説諸經惟易與詩最當詩真是温柔敦厚易
真是潔静精微精微二字自不待言潔静二字要人體
㑹朱子易贊曰理定既實事來尚虚用應始有體該本
無此潔静之意味也朱子語録謂説易當如燈籠光明
潔静常恨燈籠不合有柱與罩子若能合柱與罩子俱
光尤妙觀此可見精細觀易方能㑹得筆難盡也
　　　問司馬温公不信風水欲焚其書禁絶其術慨
　　　乎而未遑也程子惟五患是虞吕誠公楊誠齋
　　　羅鶴林近年文敬所方虛谷俱不之信而朱文
　　　公語録載公一日因談地理曰程子謂擇草木
　　　茂盛處則非不擇地矣吕伯恭謂只就平地上
　　　胡亂便要塟不知此理固不可知有其理而故
　　　意不信尤不可是文公又深信之蔡西山酷喜
　　　此説舂陵之行卒坐此葉水心曰朱元晦聽蔡
　　　季通預卜塟穴門人裹糗行紼六日始至乃知
　　　好竒者固通人大儒之常患也曹𢎞齋曰朱文
　　　公論山陵以越土不如富陽今而言驗西山自
　　　營其家冡墓指時計效亦復竒中則有此事有
　　　此理未可以茫昧視之也曹公亦深信之豈惟
　　　世俗迷溺而不可解文公為排異扶正之大儒
　　　其好尚亦自不同如此則其書術果能焚禁乎
　　　曹氏四墓一低山二心田三尖山四楓林塟師
　　　為言㡬時必貴貴必盛越三世而第進士者曰
　　　矩知遂州四世而第者三人曰夬徽州倅曰文
　　　嚴州縣丞曰及官至主簿六世而第者一人曰
　　　復軍噐監簿又十世而𢎞齋也尊舅十一世祖
　　　晧之塟陳潭地記云女生尚書男做侍郎其後
　　　公第二子倪入大學為前序孫嘉㑹繼入太學
　　　嘉謨迪功郎嘉善咸寧宰曽孫熙入太學有華
　　　將仕郎翼入太學為前序倬信陽尉𤣥孫唯正
　　　科應城尉行簡太學上舍慶勉正科福州倅應
　　　午鄉貢進士雖侍郎之言未應其後亦畧顯矣
　　　女生尚書實為竒中公之第四子與女四娘
　　　適外里程少傳畎生尚書文簡公大昌操術如
　　　此軰亦不多得善積者慶餘源深者流長惟能
　　　吉方寸之地故能盛抔土之吉立表于前取償
　　　于後天不過借塟師之口以發之耳至謂朱蔡
　　　之言驗則三代時未有郭景純之術治莫盛徳
　　　莫加歴年莫逺使有國者不修政事以延無窮
　　　之基惟泥乎此禍可勝言漢之封侯者多起于
　　　椎埋豈其祖父墓基之乎
答曰風水之説自司馬温公之後闢之者多玉髓真經
一書乃蔡季通發揮真是竒偉此人文公之畏友文公
必因他説動了嘗云吾為晦翁卜一地不過出身後三
公吾家自卜之地當出生前兩府然後之為宰執者時
來則為何必拘拘盡出于地楊誠齋最不信此其春雨
亭記及尺牘中數簡説得極當可信虚谷作孫君山經
序亦妙皆可破俗人風水之謬嘗謂且做風水之説有
之地有定而求者無窮依稀似好地者皆做盡安得青
山頭尚有好風水者乎若要埋人家已埋之地此心可
誅豈有興發之理深思熟慮證古傷今只付之不足信
可也但是一説可憂可慮世俗圖風水之説深入蔽錮
誰能燭破而不之信今吾儕却自見得破矣但恐既歸
三尺土子孫或有禍患泥于枯骨從而改掘雖智者不
能為身後之防但自存方寸之地以塟圓穹之天感格
得孝子慈孫不如此無理庶㡬可免然亦不必慮此在
世上一日則做一日好人讀一日好書死後萬事皆空
自有死而不朽者不在朽骨上近得胡澹菴先生集内
有與羅生尚志一帖極好今録于此某啓秋熱想與尊
㓜吉健向張成來收書知侍奉老嫂甚竭力六舅母
葬事良荷留意須吾甥自徃水北一帶三二十里間尋
土厚水深如温公説足矣如得地却同詠弟卜之已戒
張成凖備鞍馬此書到便下手尋地世間人未有不死
者死未有不塟者何患無地禮記云擇不食之地而塟
我焉不云擇隂陽向背也九經十七史老舅却曽涉獵
並不説壽夭富貴由塟地吕子云長平四十萬人死非
塟時俱犯三刑南陽多近親非塟時俱當六合此説甚
善俗儒不讀書不見古人議論溺于隂陽之書背孔孟
之道戒之慎之若不從吾言勿踐吾門勿受吾教切切
不一　澹菴妻劉氏提刑之女隨夫貶謫海嶺十五年
先歸而死澹菴量移留衡州未得歸此叮嚀乃甥為擇
地而塟擇地卜地只是聖賢家法不是今山人家法詠
是澹菴長子想其年㓜在羅甥下未甚更事誠齋師胡
公故躬行學問文章大畧祖之若曹氏地記之驗及吾
家陳潭地記之説不過相傳如此恐其中或帶一半虚
無捻合往往如左氏之論過後脩補粧撰耳
　　　問羅鄂州爾雅翼其議論太牽枝帶葉如何
答曰此書博矣好處可以廣人之識見者儘多可恨處
牽引失其精當者不少内引三百篇之詩處多不是嘗
編一節本
　　　問朱子云康節以品題風月自負其實勝似皇
　　　極經世書如何
答曰此一節亦可疑經世書乃人間竒偉之書康節問
學盡在此惜吾軰有識不透處亦實有不必拘泥處擊
壤集乃述其平生快活之興趣康節之餘事也天根月
窟一詩乃一部詩中第一首而一中造化心上經綸之
聮次之賢甥以為如何
　　　問曽茶山問胡文定公曰孔子何故不闢老子
　　　荅曰以其説未定故彬謂文定此説未當前軰
　　　謂老子書後人託為之然以徳報怨之語見于
　　　老子矣如何
答曰孔子嘗問禮於老耼説見禮記曽子問篇觀其荅
語于禮之纎悉常變皆子細而老子書有云禮者忠信
之薄而亂之首可見是偽書非真老耼作也以徳報怨
是當時世俗有此近厚之言後來為老子書者亦及此
耳不必以有此句疑其為孔子時已有此書也
　　　問孟子人少則慕父母知好色則慕少艾朱子
　　　云艾美好也程文簡公考古編孫季昭示兒編
　　　皆云艾字徧考載籍並無美好之説曲禮魯頌
　　　茍子皆訓艾為老孟子艾字解不通陳晉之改
　　　少艾為少女不經之甚孟子之意即妻子具而
　　　孝衰于親之義少艾之少上聲如夜未艾之艾
　　　言少時慕父母及知好色則慕父母之心少衰
　　　減此説亦通然謂載籍皆無美好之説屈原九
　　　歌云竦身長劍兮擁㓜艾非以艾為美好乎要
　　　知此等處非大道理所闗文公之解是矣程孫
　　　二説亦不可廢如何
答曰此説俱嘗聞之終不能逃朱子之訓有楚詞可徵
但以上下文通例之俱是實字慕父母慕少艾慕妻子
慕君一様文勢安得第二句獨為慕父母之心畧衰矣
况此等亦小小文義章指初不在此若欲講論不畧細
微則只據朱子之説足矣程孫之説亦通存而知之可
也
　　　問少儀曰無訾衣服成器朱子曰訾思也思此
　　　則疾貧饒雙峯曰訾只當是毁之之義所謂成
　　　事不説他人衣服器用初成不可訾毁之如何
答曰訾讀為兹訓為思謂思此則疾貧此鄭氏註想朱
子據此言之饒說儘通訾兹二音音紫則當從饒說音
兹則訓為貨財亦通貲訾貲通用前漢書景帝紀訾筭十
以上司馬相如以訾為郎後漢張楷謂樊英以不訾之
身怒萬乘之主皆是以訾作貲字用已之衣服成器毋
以之為貲財如王制不鬻于市之意一説也見他人衣
服成器不可便計筭其所直亦一説也後一説頗説得
尋常輕薄人之弊出吾毎毎見人如此此一句無甚緊
要既無先儒一定不可易之説不如兩存而闕之　此
句孔疏及諸家多略之僅有嚴陵方惟夫慤輔漢卿廣
二家説方曰衣服以致飾成器以致用茍區區言之奢
侈生矣此説近乎毁譽然不分曉得非訾有之道乎然
言之亦何害輔曰訾慕望之也位至衣服自備禄至器
用自周亦杜撰無證據無義味
　　　問𢎞齋䟦尊舅深衣説謂魏靖齋克愚守徽日
　　　始製深衣賜紫陽生靖齋乃尊鶴山精于九經
　　　疏義是必合法又謂讀文公家禮有味焉然習
　　　而不察一仰成於縫人曹公盖謂魏所製者合
　　　法矣乃後來縫人轉相倣傚遂至失真而不合
　　　法竊謂文公家禮深衣一段元不合法靖齋依
　　　文公所言以製使家禮不失文公及改之豈終
　　　于此而已乎是皆後儒之責非縫人之責也其
　　　論為的當如何
答曰䟦語實未為的此意藴之于中久矣未嘗説出今
因賢甥問吾去年抄衛民禮記集説于深衣一篇自謂
考究詳且精紛紛贅説多不抄内有楊慈湖一段可謂
先得我心之所同然者呂氏小要取名之説亦祖述鄭
氏玉藻篇註非吕氏創為之説但鄭註深衣含糊可笑
　楊慈湖曰短毋見膚長無被土此言其縱也續袵鉤
邊此言其衡也自旁而數之袵居其端也古之袵今之
襟也深衣屬裳則當續衣之袵使之長與裳齊也上狹
下廣其邊如鉤言其旁曲也于體為宜玉藻曰袵當旁
此之謂也康成誤釋之頴達誤疏之以幅為袵郭璞註
方言亦謂袵為襟　方氏曰袵襟也與裳相續故謂之
續袵右二家之説已成二十餘年後方見之與鄙見不
謀而合
　　　問鮑魯齋著天原發微先論太極由太極有二
　　　氣故動靜靜動之説次之虚谷云動靜者舉周
　　　子太極動而生陽靜而生隂者對言之隂陽有
　　　對待有流行而理則無形所以動靜者隂陽之
　　　氣為之也謂太極含動靜有動靜則可謂太極
　　　便是動靜則不可黄勉齋謂太極動而生陽靜
　　　而生隂太極不是㑹動靜底動靜隂陽也氣也
　　　所以圖解曰動靜者所乘之機也所乘之機四
　　　字最難看蔡季通嘗問朱子所乘之機如何下
　　　得恁地好朱子微笑執事又引蔡季通動而生
　　　陽以上更不容言此十字尤精論隂陽而求其
　　　端于動靜之前論天地而求所以然于天地之
　　　外此皆不容言也靜動者舉一歳流行者觀之
　　　而見其動根于靜言之也有十月之坤而後有
　　　十一月之復然坤非無陽天之生意未嘗絶也
　　　九月十月而薺麥蒜生早梅水仙花發萬木葉
　　　落一葉之本各有一芽枯而非死此乃元貫四
　　　徳貞中有元春貫四時冬中有春第風霜之凜
　　　冽者在外萬物于兹歸根復命以避肅殺龍蛇
　　　螻蟻蛙龜燕鶯以蟄全生則暖在土中井泉不
　　　竭則陽在地底雖靜極而未嘗無動也以此觀
　　　之則王弼天地若以有為心則異類未獲存之語
　　　不攻而自破矣決當去之鮑云朱子謂王輔嗣
　　　説與濓溪同朱子已説過亦未可少先生皆以
　　　為老氏之論然乎哉虚谷云王弼曰天地以本
　　　為心者也凡動息則靜靜非對動者也雷動風
　　　行運化萬變寂然至無是其本矣故動息地中
　　　乃天地之心見也若以有為心則異類未獲矣
　　　故回斷斷然非之曰此老氏之説也易乾卦之
　　　象傳曰乾元者始而亨者也利貞者性情也朱
　　　子曰元亨是動發用在外利貞是靜伏藏在内
　　　又曰性情如言本體元亨是發用處利貞是收
　　　斂歸本體處又曰天地之心别無可做只是生
　　　物而已又引碩果不食而為説曰到冬時若無
　　　生意矣不知此時却又收斂在下毎實各具生
　　　理便見生生不窮之意朱子明言天地之心與
　　　生生不窮之意如此而弼乃云寂然至無是其
　　　本矣則是死殺了天地之心木實草子之在地
　　　中者凍至死乎既無凍死之理則是有生生之
　　　意有生生之意則是天地以生為心其謂若以
　　　有為心則異類未獲存矣當一筆勾去虚谷又
　　　云周子曰元亨誠之通利貞誠之復朱子曰元
　　　者動之端也本乎靜貞者靜之質也著乎動一
　　　動一靜循環無端而貞也者萬物之所以成始
　　　而成終者也故人雖不能不動而立人極者必
　　　主于靜惟主于靜故其著于動也無不中節而
　　　不失其本然之體矣此執事先論動靜次論靜
　　　動也即通復復通四字之異名也但先論動靜
　　　次論靜動其歸于坤也意其必有所主鮑答曰
　　　乾元者始而亨者也利貞者性情也朱子曰元
　　　亨是動發用在外利貞是靜是收斂歸本體處
　　　雲龍謂此與下段通復之意同人能主靜而不
　　　失其本然之性則動無不中其節矣詳味此條
　　　歸重貞字上朱子曰正者貞之體也謂之體則
　　　體用一原之體萬象森然已具之時又曰貞者
　　　誠之復也謂之復即實理歸藏在内如成之者
　　　惟萬物各正性命是也其寂然不動之時即感
　　　而遂通之際貞之前是利是動極而將靜之時
　　　而貞之體即自利中來故曰利貞者性情也貞
　　　之後便是元是靜極而將動之時而貞之體即
　　　由元而見故曰乾元者始而亨者也然則貞也
　　　者其居動極而靜之終靜極而動之始乎動靜
　　　之間以貞居之程子以正固二字釋之正即純
　　　粹至善固則凝定有守邵子曰一動一靜之間
　　　天地人之至妙至妙者此之謂也周子曰聖人
　　　定之以中正仁義而主靜立人極焉此時此際
　　　無欲故靜而仁義中正粲然畢具于内此所謂
　　　誠之復而性之貞也果而確至正而明達以之
　　　酹酢萬變而一天下之動則動自定中發矣非
　　　所謂元亨誠之通乎朱子曰衆人具動靜之理
　　　而常失之于動愚曰衆人動而無靜靜而無動
　　　物也盖于貞固上欠下工夫又曰聖人全動靜
　　　之徳而常本之于静愚曰動而無動靜而無靜
　　　神也此聖人所以于貞靜之地而加之意焉彬
　　　謂勉齋所謂太極不是㑹動靜底動靜隂陽也
　　　氣也三句有病當云動靜隂陽也氣也所以能
　　　一動一靜一隂一陽者太極之理為之也鮑謂
　　　朱子謂王弼説復與濓溪同必非朱子之言王
　　　弼幽沈仁義罪浮桀紂鮑宗周朱之説而又取
　　　王弼之説是祖述堯舜而憲章桀紂也其學不
　　　純正虚谷提出通復復通四字亦誤如何
答曰吾初在郡於石梅林所見天原發微閲其目録太
極下偏註云元名沖漠嘗笑曰如此不可知何年改今
名太極乎徐閲之見其攬取議論亦有不可少處亦不
易得惜未見其全集難為剖判太極者本然之妙也動
靜者所乘之機也太極如人動靜如馬馬之出入往來
人乘之則如此語録中嘗説矣細味之自見勉齋鮑語
之非甥所指摘皆是元亨利貞天道也仁義禮智人性
也周子變禮智為中正仁屬元義屬利中屬亨正屬貞
聖人定之以中正仁義而主靜主乎義與正之靜以行
乎仁與中之動盖體天道以為用工之地非是于貞上
下工夫也天道人性混言而無别不可也大槩鮑之語
不精徒泛濫而無歸宿虚谷切磋之一一皆是他不肯
遽服義又騁辨以應之執迷處固全非稍服者亦近贅
如甥所指貞之前是利一段欠精妥當云貞之已然是
利是動極而將靜之時貞之體即自利中來貞之將然
是元是靜極而將動之時貞之用實于元中見是貞居
動極而靜之終静極而動之始此艮所以為終萬物始
萬物者也至引周子動而無動至靜而無靜來解文公
之註真贅矣聖賢先儒所説移一步換一形有南北相
遼而可引證者有只隔一兩步而不可引證者必能致
廣大而盡精微始玲瓏精透殆難乎其人也虚老其庶
幾乎
　　　問發微有辯方篇虚谷云辨方者謂造化以北
　　　方為首朔易二名龜蛇二物罔冥二義人身二
　　　腎以明冬至子半前半月屬舊年後半月屬新
　　　年分一月而二之亦見前段主靜之意回謂執
　　　事之學稱揚子雲者多而參以邵子隂陽之間
　　　之見然考之先天圖萬化生于子復卦之下惟
　　　震之一畫見天地心靜不終靜靜為動根動靜
　　　靜動間不容髪執事謂合王周程邵數説觀之
　　　是也然王弼與正義不是吾儒學問終可疑又
　　　云冬至子半前半月屬舊年後半月屬新年夜
　　　半子時前四刻屬昨日後四刻屬明日因而衍
　　　為𤣥武龜蛇之説又謂正而固為貞有二義是
　　　也然堯典朔易二字與東作南訛西成並是一
　　　義若謂西北方為朔豈非詩所謂城彼朔方今
　　　云靈武曰朔方在長安之西北凡燕代長城以
　　　北皆謂之朔漠北方之首為朔首劉摯東平府
　　　人為朔黨古註北稱朔亦稱方言一方則三方
　　　見矣北稱幽則南稱明可知也蔡九峯曰朔方
　　　北荒之地今分西北為朔恐未安謂朔易為二
　　　義以配罔冥亦未安朔指地之方所易指事之
　　　更易非二義也伊川書解北方曰朔方者朔初
　　　也陽生于子謂陽初生之方也平察終卒而反
　　　始所當更易之事也成今歲之終又慮來年之
　　　始如彼北方終其隂而始其陽故曰朔易此解
　　　極佳方以所言易以事言終始二字尤佳鮑荅
　　　云以地理方所言之則曰北方曰朔方以包涵
　　　義理為言則變文曰朔易堯典三方皆言東西
　　　南獨不言北而言朔易三方皆言平秩而獨此
　　　言平在蔡九峯解朔字謂萬物至此死而復蘓
　　　猶月之晦而有朔既明其有二義矣又解易字
　　　謂冬月歲事已畢除舊布新所當改易之事月
　　　令言數將幾終歲且更始程子又曰北方終其
　　　隂而始其陽朔易二字分為二義尤明白𤣥有
　　　罔有冥釋者謂乾貞一徳而罔冥二焉謂冥當
　　　為北罔當為中正與朔易相為對待者也此正
　　　固兩義龜蛇兩物人身兩腎皆謂得于北方朔
　　　易之象因是推之坎北方卦也亦二義在先天
　　　圖本一坤卦在此乾以九二之竒下入于坤六
　　　二之耦于是成坎之象兩合為一一又分兩竒
　　　耦耦竒生生化化變為十百千萬之不齊者不
　　　逃乎坎精之兩彬謂動靜無端隂陽無始動前
　　　是靜陽前是隂所以難截然界斷言之造化以
　　　東方為始如夏時首寅正論也以北方為始如
　　　周殷首子丑又推本窮原之論亦可通但謂朔
　　　易為二名非也又引太𤣥罔冥尤非伏羲畫卦
　　　未嘗名之曰易一曰連山二曰歸藏三曰周易
　　　易之名始于周然周易之名雖始于文王之象
　　　卦而朔易之義先見于帝堯之授時其曰東作
　　　即易所謂萬物出乎震南訛即易相見乎離西
　　　成即説言乎兌朔易即勞乎坎成言乎艮西成
　　　三時農事之成也艮之成四時歲事之成也文
　　　公解易曰變易交易朔易即今歲之終來歲之
　　　始終始之間有交易之義歲事將畢除舊更新
　　　有變易之義朔以方言易以人事言方公盡之
　　　尚復肆辨鮑所主者在𤣥乃差處(𤣥黒色也老/子多言𤣥取)
　　　(暗昧幽深之義書言𤣥徳取幽潛之義易言天/地𤣥黄以色言今以之名其書有何道理只太)
　　　(𤣥之名便/自可惡)揚雄學不識性仕于新莽朱子書曰
　　　莽大夫揚雄死其人其學可知鮑喜談揚雄王
　　　弼京房可見其學不純末言坎卦亦贅一兩竒
　　　耦之語尤謬
答曰北方終其隂而又始其陽如艮終萬物始萬物是
朔之一字自具二義不是朔之與易二字分具二義也
不言北而言朔如月晦而復朔有終而復初之義記禮
運或云皆從其初或云皆從其朔朔即初也可見朔字
自具二義易字亦自具二義易今歲之終為來歲之始
凡兩年交界間所當變易之事是也
　　　問虚谷云地者靜而不動之物故朱子詩曰隤
　　　然千古存鄭註考靈曜地有四遊升降之説竊
　　　所未喻闗洛諸儒並不言及日行南陸則短行
　　　北陸則長南而北則短而漸長北而南則長而
　　　漸短日有黄道是也緯書所傳恐當商畧又按
　　　四游之説詳見爾雅疏釋天第八末云或據理
　　　是實或搆虚不經似微詆鄭註惟張横渠亦有
　　　升降之説仁宗朝太史局著景祐新書論天體
　　　削去四遊升降之説鮑荅云張子曰地有升降
　　　日有修短曰陽日上地日降而下者虚也陽日
　　　降地日進而上者盈也又曰一晝一夜之虚盈
　　　升降則以海水潮汐驗之非四遊之説乎朱子
　　　曰四遊升降不過三萬里東西南北皆然又以
　　　大盆盛水以虚器浮其中驗之四邊定四方若
　　　器浮過東三寸以一寸折萬里則去西三寸亦
　　　如地之浮于水上蹉過東方三萬里則逺去西
　　　方三萬里南北亦然然則冬夏晝夜之長短非
　　　日晷出没之所為乃地之遊轉四方而然耳鮑
　　　又謂天包地外浮之以水虚谷云此語體認未
　　　至程子曰地特天中一物耳凡有氣莫非天有
　　　形莫非地未聞地之附乎水也五行謂天一生
　　　水而土者水之查滓以成地天之形半覆地上
　　　半繞地下茍如此則天形之内水居一半也有
　　　天然後有地有天地然後有五行地固不能敵
　　　天之大水亦不當過地之多以意推之天形之
　　　内皆氣運轉其南北兩輪後髙前下乃其樞軸
　　　不動之處其運轉者亦無形質但如勁風之旋
　　　當晝則左旋而向右向夕則自前降而歸後當
　　　夜則自右轉而復左將旦則自後升而趨前升
　　　降不息是為天體而實非有體也地則氣之查
　　　滓聚成形質者但以其束于勁風旋轉之中故
　　　得以隤然浮空甚久而不墜爾黄帝問岐伯曰
　　　地有憑乎岐伯曰大氣舉之亦謂此也又曰天
　　　之氣運轉不息故闗得地在中間如弄椀珠者
　　　運轉不住故在空中不墜少有息則墜矣當以
　　　此説為是如何
答曰此條所疑良是見甥之學識進處可喜四遊之説
平昔不信之朱子語録此條可疑非定説也末所引二
條却是定説所疑水浮地之説端的是如此不必説有
撑之者孰綱維是孰居無事而披拂是莊子之論已及
此造化之機緘必有主宰之者但地端的至靜不動無
水浮而移動之理鮑老大槩好竒喜異易曉易見者不
信必尋難曉難見者虚翁之説皆穩當横渠縱偶及四
遊亦何足慿吾儕所信理而已矣多有雜書引孔子之
言可盡信乎只禮記中載孔子之言吾所不信者多横
渠之學其所著述雖西銘極精粹正䝉中間有極好處
亦有不可信處不如二程之精粹者多其可疑者多是
門人記録之訛
　　　問發微有歲㑹篇者元㑹運世之説也虚谷云
　　　劉道原通鑑外記謂開闢至獲麟二百二十六
　　　萬歲分為十紀大率一紀二十七萬六千年邵
　　　子一元開閉却只有十二萬九千六百年彼何
　　　太脩此何太短且一元十二㑹三百六十運四
　　　千三百二十世盖以一歲始終十二月測之亦
　　　以一日一夜十二時觀之以一歲三百六十日
　　　推十二月自子至午始陽用事而春常治自午
　　　至子始隂用事而秋常亂專以氣數論亦有此
　　　理然氣數又繫人君轉移修徳用賢或當亂而
　　　亦治氣數不可泥也若論氣數而無範圍彌綸
　　　輔相財成天地之人則生民之絶久矣其所謂
　　　第三㑹始寅開物至戍㑹閉物人物消盡十二萬
　　　九千六百年一半為黒暗晦昧之時誰得之目
　　　擊而以意揣摩之恐未必然也故程子不肯學
　　　邵子之數彬謂自子至已為息數自午至亥為
　　　消數何可于此分先天後天此鮑之妄説朱子
　　　語録云堯舜時在午今在未看來天地今古大
　　　氣數極盛時已過了宜其愈降愈下不能及古
　　　治之盛康節之説與道原不合虚谷又述鮑氏
　　　之妄説云京房卦氣揚子因之為太𤣥邵子因
　　　之為經世回不以為然虛谷又云前朝厯必書
　　　坎震離兌與夫羣公卿大夫之名于厯中七十
　　　二候亦書之今厯皆去之惟于一月之首書六
　　　候亦不失為厯焦氏易林今傳于世一卦變六
　　　十三卦四千九十六占其辭甚率然京房得之
　　　以殺身揚子又以艱深文淺易為太𤣥亦終至
　　　于敗名京房病在于泥數而昩理揚雄病在學
　　　老氏之靜而不知動邵子髙妙開物閉物之説
　　　存之可也不亦小待天地乎詩云冬至子之半
　　　天心無改移一陽初動處萬物未生時則冬至
　　　節十一月中陽已復矣六日七分之説必謂更
　　　隔中孚一卦六爻而後陽復如此則康節詩不
　　　可用也凡胷中一有滯凝則道理不容不問
答曰劉道原之説不知何所本似茫然無統紀邵子元
㑹運世之説當可據一元有十二㑹一㑹有三十運一
運有十二世一世有三十年一年有十二月一月有三
十日一日有十二時大則為元㑹運世小則為歲月日
時甚有統紀朱子語録中亦屢提掇甚是其説但謂寅
開物戍閉物至戌亥㑹則人物亦消盡是以天地造化
為有終窮紀極矣記蔡西山有一段及此或問戍閉物
以後如何曰消極為復息無有終窮之理此説則是天
地又重開闢一番今亦未見得確是如此自堯舜至今
不過三千六百餘年未申酉戌尚有四個一萬八千年
一治一亂相因多少番覆且寛心存此説在胷中信之
可也不盡信亦可也半明白半黒暗如曰半治半亂半
好半不好云耳前朝厯必書坎震離兌羣公卿大夫之
名此正李溉圖之説羣公卿大夫似是杜撰魏鶴山喜
太𤣥証之朱子語録甚笑雄之拙真是不可行之書
　　　問虚谷云道之大原出于天此董子語疑尚有
　　　病是太極也未有天先有道既有天道在天中
　　　及有地道在地中至于有人有物則道亦不離
　　　人物之中故曰一物各具一太極邵子曰太極
　　　已見氣也亦有病則太極有迹矣謂道之大原
　　　出于天則是先有天而後有道矣原本也宜曰
　　　道者天之原而天之形象氣數萬物道之末也
　　　器也彬謂道猶路也當初命此字是從道上起
　　　意人所通行方謂之路道之大綱是日用間人
　　　倫事物所當行之理衆人所共由者須是就日
　　　用人事上説方見得人所通行之意親切若就
　　　此推原來厯不是人事上剗地有個道理如此
　　　其根原皆自天來故曰道之大原出于天此語
　　　似無可疵如何
答曰道之大原出于天此語自穏當包涵無盡道理無
可瑕疵也文公嘗引以解中庸首三句觀子思自源頭
説下來率性之謂道原於天命之謂性豈不是道之大
原出于天不必引太極生兩儀為證道出于天是下一
截説話天出于道又是推上去上一截説話兩不相妨
邵子此句可略已見氣固非未見氣亦不好
　　　問發微天樞篇引馬季良曰太極北辰也虚谷
　　　曰茍如此則太極有此北辰之可指涉於物矣
　　　涉于氣矣周子無極太極恐未有此北辰也彬
　　　謂以北辰為天極則可謂太極為北辰則不可
　　　如何
答曰北辰北極天之樞也如何生兩儀天地如何是北
辰生日月四時五行十二月二十四氣如何自北辰而
生他尚曉北辰不破周天三百六十五度四分度之一
運轉不停而以南北極為樞兩頭如樁局定不動以榦
旋十二辰二十八宿之運動者也如磨然亦如射糖盤
子然謂磨齒之數百路射糖盤子之百數十黒㸃自内
之磨心與盤中樁子而生可乎
　　　問虚谷云西山夜氣箴亦是偏見本是戒袵席
　　　之欲參之孟子本㫖則全失之旦氣晝氣夜氣
　　　者以為旦晝梏亡太甚則雖有夜氣亦不足存
　　　人須於旦晝應酧之際省察克治為善而不為
　　　惡然後暮夜休息又加存養而其氣愈全又足
　　　以為平旦清明之助乃若小人終日為非而望
　　　其於暮夜收拾悔艾則本然之真已流蕩忘返
　　　多矣一榻偃卧身心雖逸其何以救之故西山
　　　婦翁楊圭辨所作為不然有王敬岩珌為説以
　　　闢之如何
答曰孟子正意朱子盡之西山豈不曉而過為是箴哉
正為沈酣富貴之人荒耽色慾于色易縱故特出已意
發孟子意外之意而於孟子本㫖實互相備而無相妨
也楊王方三公之論皆執孟子本意以非之過矣西山
大學衍義中亦載此箴以獻理宗但截去後數語自砭
處盖以自玉者玉其君芹其上明謂於孟子本㫖若相
違而寔相成凡孟子本㫖皆該括備盡可謂盛水得住
無㸃滴滲漏不須過疑
　　　問大衍之數
答曰天一至地十共五十五河圖之全書也取其中之
天五乘地十而得之為五十是五數大而衍之此大衍
之數也只當如此説按朱子語録問大衍之數曰天地
之數五十有五虚其中金木水火土五數便只五十又
虚天一故用四十有九此一説也参天兩地便是虚去
天一只用天三對地二爾又五是生數之極十是成數
之極以五乘十以十乘五亦皆五十此一説也又數始
于一成于十十衍之而成十大衍之成五十此又一説
也數家之説皆不同本義此説某自謂却分曉按本義
云大衍之數五十盖以河圖中宫天五乘地十而得之
其説不過如此文公自謂分曉者盖苦上三説之費力
也語録又云河圖五十五是天地自然之數大衍五十
是聖人去這河圖裏取那天五地十衍出這個數大槩
河圖是自然底大衍是用以揲蓍求卦底愚謂河圖全
數五十五而大衍只用五十於全數中除却五便是五
十此説自直截但全解大衍字不通内五數以五乘十
為五十此本義之説極穏當但當初若云大乘數則妙
云大衍數亦欠通竊以為河圖全數皆自内五數而生
一得五成六二得五成七三得五成八四得五成九五
得五成十是内五數者乃一二三四生數之極而六七
八九十成數之本也宜其以此中宫之數而衍之至于
五十歟一數之始十數之終一數小衍之成十五個一
大衍之成五十如此則五十五中挑五數以為大衍之
本衍之成五十以為大衍之成如此説然後方周備細
宻有情有理有味有據康節云陽數一衍之為十隂數
二衍之為十二此説證吾之説極妙
　　　問虚谷云左右順逆四字以意為之解數徃者
　　　順知來者逆只先天一圓圖盡之不必如邵子
　　　所説已生之卦未生之卦反為人纒繞也易中
　　　往字有二義有已往方往已往之往告諸往而
　　　知來者寒來則暑往是也方往之往利有攸往
　　　不聞往教與數往者順是也自子順數至亥是
　　　往是順自亥逆數至子是来是逆此說如何
答曰數往者順知來者逆是故易逆數也三句在天地
定位至八卦相錯之下是結上五句乾南坤北者天地
定位也離東坎西者水火不相射也兌東南對艮西北
山澤通氣也巽西南對震東北雷風相薄也此正是伏
羲八卦之位因而重之為六十四卦亦不過如此即先
天六十四卦圓圖之位也起震而離而兌而乾數已生
之卦也故曰數徃者順起巽而坎而艮而坤推未生之
卦也故曰知來者逆易之生卦則以乾兌離震巽坎艮
坤為次序皆是逆數故曰易逆數也邵子如此説朱子
解易亦同極為明白平正順易初不見其纒繞也徃對
來言正是已往對未來不比單言往者如利有攸往單
言往如此何謂之方往之往自子順數至亥且做是數
往者順由一陽至六陽六陽至一隂又自一隂至六隂
可以如此言有情有理自亥逆數至子是知來者逆何
必自亥逆數至子將來作何用無情無理又如何解下
文易逆數也四字全推不去方公此説不可行也由乾
方生兌由兌方生離由離方生震生巽坎艮坤皆是未
生之卦皆是逆推今先天圓圖中分六十四卦為兩段
左邊由一陽而六陽震離兌乾皆是已生之卦比之乾
一兌二離三震四却倒了故曰數徃者順數已生之卦
為順如自今日而説昨日前日此之謂數往右邊由一
隂而六隂巽坎艮坤皆是未生之卦其于巽五坎六艮
七坤八却不倒故曰知來者逆推未生之卦為逆如今
日而逆説明日後日此之謂知來作如此説則解得易
逆數也分明此四字又是總論六十四卦横圖之序也
如方公之說不特自亥逆數至子用不著易逆數也尤
用不著不應易只是逆數自亥至子全不順數自子至
亥乎只以本義六十四卦横圖及圓圖觀之便可見矣
蔡節齋曰已往者數之而已未來則當有以知之順者
馴也馴其舊迹逆者迎也迎之于未形如逆料之逆
按古註韓氏及繫辭精義中張横渠尹彦明呂與叔及
楊誠齋此五家解數往知來逆數三句只泛泛説占易
之事全不兼上文天地定位以下解之如今鍾學古之
徒筭命知未來事之類甚淺近全不及先天圓圖横圖
　此知來者逆與極數知來之謂占全不同知來之謂
占是説占卦時事韓張之徒之説只説得極數知來之
謂占渾同説了殊不知此三句是結斷自天地定位以
下五句也方公謂性理看得好處自不可及杜撰如此
樣者又可笑
　　　問虚谷云易曰復其見天地之心乎程子曰一
　　　陽復於下乃天地生物之心乎先儒皆以靜為
　　　見天地之心蓋不知動之端乃天地之心也又
　　　曰復卦非天地之心也先儒皆以靜為見天地
　　　之心復則見天地之心與周子邵子之説各不
　　　同周子於坤上説靜專言靜也邵子以坤復二
　　　卦言靜動兼乎一動一靜之問也程子謂動之
　　　端言天地之心尤有功于學者第靜非對動王
　　　弼之説不然也寂然至無尤不然也動息地中
　　　乃天地之心見又大不然也如謂動息地中則
　　　生意絶㓕龍蛇蟄而身亦死乎草木落而根亦
　　　槁乎天地以生物為心惟恐其不生也故陽氣
　　　潛乎地中震雷伏于地下皆生物之心也彬謂
　　　人心是有心之心天地是無心之心明道曰天
　　　地無心而成化聖人有心而無為
答曰謂天地無心乎天地却無作為惟以生生萬物為
心是不可以無心言也謂之有心乎却又不比人心有
思慮有計較雖以生物為心而實大化流行自然生生
只做得無心之心天地以生物為心動之端乃可以見
天地之心此二句切實無心之心四字精妙更説不去
矣　靜極而動之端乃天地之心所發見也程子之説
最切
　　　問虚谷云北辰天樞前面運轉乃專言北斗何
　　　也朱子云北辰無星在北極星内一度有半為
　　　天地之樞軸從古人以北極為北辰使果然則
　　　一星可也石申謂有五星而執事又云六星當
　　　從朱文公說修改求歸至當鮑氏云極中也至
　　　中四面星辰環向至北而極故曰北極北極之
　　　外又胡為有北辰乎朱子云北辰是那極星邊
　　　中間無星處些子不動者是也恐人認北辰不
　　　得所以就其旁取一小星以為表識而謂之極
　　　星爾人能認得極星則知北辰之所在矣以其
　　　居中故曰北極以王國譬之帝都即北極也天
　　　子即北辰也太一有常居者即天子所履之位
　　　也名雖異而端居其中一人而已即此説可以
　　　破衆説之混淆北辰與北斗大不同北辰自是
　　　天之一星以為萬化之樞紐北斗乃是天之七
　　　星以為四時標凖北辰在紫宫中天極之内一
　　　度有半為天心不動北斗七星晉史謂太微之
　　　北日與斗建常相推移于上自是不同北辰居
　　　天心而握樞紐北斗為帝車而運轉乎中央傳
　　　曰北辰大辰天心也辰居天心而衆星拱北斗
　　　為天喉舌斟酌元氣運乎四時一南一北而萬
　　　物之死生分一歳十二月辰而建指之以為日
　　　月星辰之佐使而北辰則居中無為也
答曰朱子論語集註云北辰北極天之樞也此語明的
可據以北極解北辰以天之樞中言之無北辰北極之
分也以其在北而居中為標凖故曰極北與南對樞軸
相當故此曰北極而彼曰南極以其在中宫天樞星處
其最中而不動處則正無星而為天壤故曰北辰指在
北辰邊一星為記認故曰極星即天官書所謂中宫天
極星其一明者太一常居是也故北辰即北極不必分
為二若北斗則自是北斗與北極了不相闗爾雅疏邢
昺所作全非方公却取之以北斗解北辰自是紕繆雜
斗杓所建以言北極北辰亦不免于紏紛不瑩潔也斗
之魁亦曰天樞名雖與北辰之天樞同而實不同北辰
之天樞乃三百六十五度乃三辰五緯十二次二十八
宿之樞紐若斗魁不過斗之樞耳決不當以斗之樞來
混北辰之天樞也　文公語録數條祝宗道采在語録
附譬如北辰章自好看内亦有蔡季通問難一條問得
難曉答亦不分曉末句幾㸃不得姑闕之
　　　問虚谷云七日來復正是自午至子七月而陽
　　　復聖人崇陽抑隂故于夏至不言京房六日七
　　　分之説以為厯法則誠巧矣除四卦分二十四
　　　節氣餘六十卦多得六日七分恐伏羲文王周
　　　公之易無是也六日七分而冬至陽復其餘皆
　　　六日七分而交一卦恐于易道無相干涉漢上
　　　獨取之有漢上易圖兩大册其中卦氣圖可改
　　　似當著論以明其不然譬之參同契借易以言
　　　鉛汞於易本指不切也
答曰六日七分之説嘗傳得李溉一圖兼虚谷易說十
篇中一篇專論此甚非之七日來復只當從朱子説所
謂六日七分者是于六十四卦中挑出震離兌坎四卦
分管春夏秋冬每卦六爻四六二十四爻分屬一年二
十四氣震之初九為立春六二為雨水六三為驚蟄九
四為春分六五為清明上六為穀雨離初立夏離上大
暑兌坎倣此外六十卦有六六三百六十爻一爻當一
日一卦當六日然一歲實有三百六十五日四分日之
一是三百六十日外有五日四分日之一無安頓處故
以一日分為八十分五八該四百分又四分日之一該
二十分通計五百零三個時有四百二十分遂以一卦
主六日零七分七分者八十分日之七也積一歳三百
六十五日四分日之一而後六十四卦一周焉(今年冬/至至明)
(年冬至整是三百六旬/零五日四分日之一)强以私意将全易來或去或取
将三百六十五日四分日之一来碎分强附于六十卦
有何意味以吾觀之此等筭術天地間自可無也况于
說易尤不必分毫及之且說厯法誠不用六日七分之
說于厯何關京房以是言災異亦如漢儒以洪範五行
言災異耳此漢儒之蔽聖賢本無是也漢上乃朱震字
子發說易而主此可厭可薄以卦氣配十二月復臨泰
大壮夬乾姤遯否觀剥坤十二卦外皆鑿說六日七分
方公以為巧愚未見其巧也祇見其牽合穿鑿無稽無
根爾吾平生學問是是非非無依違茍且當排闢者必
嚴排闢也
　　　問發㣲有觀象篇者以日月星辰為四象也虚
　　　谷云似與朱子所載邵子畫卦次序老陽少陽
　　　老隂少隂不同四象之初只是隂陽老少揲著
　　　則有七八九六在天為隂陽老少在地為剛柔
　　　太少而隂陽太少不止日月星辰在一歲則春
　　　夏秋冬暖熱寒涼在一日則子午卯酉旦晝暮
　　　夜前軰不識畫卦次序不識隂陽老少四象但
　　　兩儀只是一隂一陽兩箇儀兩畫是也象者擬
　　　左陽右隂畫在地上耳
答曰四象正名正字只是兩儀生四象為祖下一畫為
兩儀一分為二也加中一畫為四象二分為四也又加
上一畫為八卦四分為八也邵子為經世衍易圖又與
本㫖不同于下一畫易分為二指為兩儀者註其處曰
動靜于中一畫易分為四指為四象者註其處曰隂陽
剛柔于上一畫易分為八指為八卦者注其處曰太陽
太隂少陽少隂(在右邊/隂陽上)少剛少柔太剛太柔(在左邊/剛柔上)蓋
以動者為天天有隂陽隂陽之中又各有隂陽故有太
陽太隂少陽少隂而太陽為日太隂為月少陽為星少
隂為辰是為天之四象日為暑月為寒星為晝辰為夜
四者天之所以變也靜者為地地有剛柔剛柔之中又各
有剛柔故有太剛太柔少剛少柔而太柔為水太剛為
火少柔為土少剛為石是為地之四象水為雨火為風
土為露石為雷四者地之所以化也此邵子經世之四
象與易之四象實不同易之四象在兩儀上(易只分老/陽老隂少)
(陽少隂陽即剛也隂即柔也易中/有言剛柔處不過陽剛隂柔而已)經世天之四象地之
四象在易之四象上正為八卦處以八卦分為天之四
象地之四象此又别一説也略本乎易而實不泥乎易
據邵子所見以之推天地造化萬物萬事之變化他自
深有得于此後學只姑據其説以觀之其作用推測之
妙不能知也四象本説只當以伏羲畫卦之圖孔子解
易之説及揲蓍求卦之數為本若敷演之説如邵子天
地之四象自是形象之象與尋常説天象物象通一卦
為大象分六爻為小象之類與易本㫖之四象不可混
同為説也鮑氏全書吾所未見不知他本説如何據方
公闢之之説似只及日月星辰天之四象而不及水火
土石地之四象于易之四象固不合于經世之四象亦
舉一而廢一鮑若只及天之四象而不及地之四象則
又是一件大差錯雖方公亦有闕遺也　天有日月星
辰地有水火土石天之日即地之火天之月即地之水
天之星即地之石天之辰即地之土日月與水火合自
不必説天星隕地必化為石辰為天壤天上日月星之
外皆為辰地下水火石之外皆為土天壤者天之土也
水火土石包了五行石包金土包木此邵子之微意若
以土生金土蕃育草木論則土自包金木亦好
　　　問陳同父抱膝齋葉水心題詩二首曰昔人但
　　　抱膝將軍擁和鑾徒知許國易未信藏身難功
　　　雖愆歳晚譽已塞區間今人但抱膝流俗忌長
　　　嘆儒書所不傳羣士遭夷刪譏訶致囚箠一飯
　　　不得安珠玉無先容松栢有後艱内窺深深息
　　　仰視冥冥翰㓜要兩髀消(要字未/的當)且令四體胖
　　　徘徊重徘徊夜雪埋後山
答曰抱滕隆中髙吟梁甫諸葛武侯事也同甫以武侯
自擬故以名齋亦嘗求詩于朱子朱子正與辨王霸荅
書云若于此有得即是一篇不押韻無音律底好詩竟
不為作水心此詩後一截直指同父同父嘗兩下天獄
其一是人以大辟罪囚誣之其一是自以酒狂為僭妄
事為人所告古無這般豪傑亦不足言也
　　　問虚谷云程懷古珌之文之四六今晚軰或得
　　　而議之曹𢎞齋云洺水文尊重局量大好處極
　　　髙乃其天才之不可及處而極不好處不少多
　　　有容易塌颯處彬謂洺水文有無體製者嘗見
　　　其文有一節云乾坤列而道闡聖賢出而道明
　　　器鉅者其聲宏量淺者其詞薄才雋而言卓徳
　　　厚而言淳氣餒而言卑道長而言逺表裏符華
　　　實貫斷斷不誣其可揠而長之哉
荅曰先人嘗雜録洺水詩文全集未之見見其撰許兵
部墓誌銘可恠之極懷古之建寧遭彈文云程珌學無
師承文無法度此八字良是其天資髙筆端儁但無根
本力量淺所説六句欠摽撥分曉純粹然逐句看亦自
精其海棠古風意亦佳但辭多俗
　　　問饒雙峯有功于朱學有發明極好處亦有拘
　　　處其大可恠入閩回過邵武守邀講尚書人心
　　　惟危至允執厥中一節妄改朱子之言以非朱
　　　殆不可曉
答曰饒氏四書講議内多有好處亦多有可非處如朱
子補大學格物致知章渠發明其意甚精宻末一段却
疵朱説改其文似是兩人所為吾嘗疑其人有心疾清
明在躬時説得好其非改朱子之説乃心疾發作時不
然何故如此紕繆自相背馳晚年自號饒聖人真心恙
矣
　　　問虚谷詩云玩透羲爻未畫前今時天即古時
　　　天回空其庶亦其庶軻死不傳焉不傳積憤淫
　　　傷詩未削暗籌微婉史誰編繼周百世民彛在
　　　豈為興亡有變遷虚谷自註云原道曰軻之死
　　　不得其傳然洛濓至朱文公七君子從祀孔庭
　　　乃得其傳則文公之後未可知也顔子惟不仕
　　　大夫之家一瓢忍窮以得聖道未可以來世無
　　　斯人夫子謂其或繼周者百世可知也當周之
　　　未亡而為此語有興必有亡所不諱也有物必
　　　有則豈以興亡而改哉知乎此則近世不平之
　　　事文衰詩落淫䙝悲傷將不復變而雅乎一代
　　　未修之史弑奪專權之大惡權姦宦寺戚里女
　　　謁相與亡國之大罪將終于不明乎以斯道之
　　　不傳而復傳者觀之則有志之君子亦不必熱
　　　中扼腕為是皇皇然也噫斯民也三代之所以
　　　直道而行也即此意詩第三句莫測其意
答曰八句只第三句意晦回空其庶指顔子亦其庶似
是自謂然又不當得如此莫是回空其庶本回也其庶
乎屢空下亦其庶本顔氏之子其殆庶幾乎此亦一其
庶也再三玩味自注之語謂顔忍窮以得聖道未可以
來世為無斯人則其自有擔當之意前所料當已得之
愚按虚谷至元庚寅辛卯間嘗作理度徳三帝紀又作
一二百大賢大不肖傳以為後世修史者張本不致是
非混淆理宗十六相庚寅年已成其度宗三相葉江馬
亦已成史彌逺鄭清之丁大全賈似道痛論其罪程訥
齋馬碧梧二公婉其辭回䕶之亦只書履歴如羅鄂州
之志新安先賢真西山魏鶴山洪平齋趙昌甫劉漫塘
趙澗泉方秋厓諸賢發揚不容冺景獻傳濟王傳及徐
元杰以下六傳朱文公别為一傳詳書其事件于後而
裒集其門人次序之江西二陸四明四先生為一傳而
枚舉二陸文集與文公牴牾以摘其非葉水心傳枚舉
其文集之畔道詆文公者與之辨劉後村傳舉其詩文
之陋而佞諛者皆附傳後此詩大率以後之顔回自
居以繼孟氏絶學自任近世詩之不古渠能振之史之
未作渠能作之其意不逃所自註矣
　
　
　
　
　
　
　
　
　
　
　
　
　
　定宇集卷七
欽定四庫全書
　定宇集卷八　　　　　　元　陳櫟　撰
　　隨録
　　　共三十三則
學者規模貴大工夫貴宻規模不大而工夫徒宻
則狹隘而無以受道之廣大工夫不宻而規模徒
大則踈畧而無以造道之精㣲譬如一片屋間架
大矣而無門無壁是何等屋裏面雖繪飾極好而
間架卑陋又何足取學者少年不要十分英發如
王弼注易固自不是然亦不易僅二十四嵗而死
晉時人只一句說得好便見稱於世其清虛無實
也如此
陳安卿當為朱門第一人㸔道理不差其文字純正明
暢黄直卿李方子多有差處
方虛谷自稱子方子此習于世俗而不考古人之過也
取何休公羊傳注一㸔則不敢下矣為趙某作翠侍題
詠序稱其人為子趙子他亦何敢當朱文公只稱子周
子子張子子程子别稱何人
江事天頗有見識但平生有一件不是見土木偶直溺
之程子謂凡有人形者皆當敬之豈可如此能不信他
便好了
(闕/)
　
　
　
　
　
　
　
𢎞齋每歸休寜其族人爭相㽞欵公曰喫無錢之酒食
害有益之光隂遂亟去
學朱子之學而精到似程勿齋者甚少此公才質鈍只
是勤其文字頗絮煩學問精到絮煩得好
范稱發(名起居休寜自號尺山老人著井觀/雜說多不足取姑摘其中二條於此)曰古者有
兩子我太史公曰宰我為臨菑大夫與田常作亂以夷
其族孔子恥之孔子家語同辭家語後史記出想孔猛
(作家/語)王肅(註家/語)為司馬遷所誤耳按左氏傳哀公十四
年闞止子我事齊簡公與陳恒爭寵属徒攻公宮不勝
被殺夫宰予在聖門雖累遭訶斥然而言語居四科之
次與子貢並稱必不至弄兵君側以速大禍况子路及
難夫子且哭問拜弔至於覆醢齊之亂夫子請討魯論
與左氏僃載顚末今子我身戕族夷禍踰子路而無一
言及之豈聖人師生之情獨藐於子我哉假使不悲其
死亦當有以責其死矣然則王肅受誤於孔猛孔猛受
誤於太史公而太史公受誤於子我之名歟班固以文
直事核(史遷/贊)博物洽聞(劉向/贊)許之在愚其敢輕訾然尚
論古之人者不知其人可乎
栁子厚漁翁詩漁翁夜傍西岩宿曉汲清湘然楚竹烟
消日出不見人欵乃一聲山水緑南城童宗說音註欵
音襖乃音靄新安張敦頤音辯亦無異說今按玉篇類
篇廣韻集韻欵從矣從欠倚亥反相應聲也乃曩亥反
(此字之/本旨)語辭也皆無襖靄音者文簡程公演繁露謂舟
人於歌聲之外别出一聲以互相其所歌今徽嚴間舟
行猶聞其如此若然則倚亥曩亥二反正似舟人相歌
之聲又何必於篇韻外特創二音而後為得耶
方虗谷文云學者臨川而四明文也永康而東嘉臨川
撫州郡望陸象山撫州又象山之門人慈湖楊簡敬仲
四明人四明明州慶元府也陳亮同甫門人然亦與之
游從同甫之墓水心銘之有云我覺子覺詆濂喝洛黄
直卿李敬子之守可移乎象山之學實流為禪專以覺
悟訓學者以我之覺期子之覺而詆斥濂溪周子伊洛
程子之學有禪家呵佛罵祖意黄榦字直卿李公謹字
敬子皆朱子門人上足能守朱子之學而不為象山所
移者也其餘同門亦問有為所移者矣水心自建康帥
閫病歸不復出大肆力於碑銘記文四方甚重之陳筠
牕名耆卿字壽老吴荆溪名子良字明輔二人皆宗水
心為文雖奔走其後而追之終莫能繼此見乾淳間有
此様學問文章皆不以正理為主者也
所謂穉變而來老化而去天地間萬形皆自無而變為
有自有而化為無物之稚者自無變有而來物之老者
自有化無而去來生也至而伸也去死也返而歸也此
八字括盡人物死生之理
程泰之禹貢圖不愜人意不能使人一見了然其所指
山水地名徒添出後來者愈使惑亂可無此圖
夷堅志乃容齋洪景盧(邁又號野處/諡文敏公)借以演史筆虗誕
荒幻明明如此今謂莊列為虗誕荒幻而廢之可乎此
二字出列子夷堅聞而志之一句謂未嘗見其事而記
之耳夷堅即左傳中所謂庭堅即臯陶也凡三十二志
趙與時賓退録述其序意甚詳說夷堅二字亦明今
坊中所刋廑四五卷後靣多有益於人不盡荒誕惜無
本子
𢎞齋文字中屡用軼字嘗靣問之云滿字之意問所從
來云見人用之却不言何人按左傳彼徒我車懼其侵
軼我也乃車相踰過之意未見滿字之訓既未知所本
不如勿用愚按軼字亦疊轍三音荘子奔軼絶塵揚子
河東賦軼五帝之遐邇王褒有軼才東坡始皇扶蘓論
鞅自以為軼堯舜而駕湯武洪光弼(晧/)中和堂記今天
子紹開中興逺軼孝宣皆超過之義所謂土然而居恐
只是塊然而處之意風然而休恐只是韓文其去也風
休之意乃是以死字實字作活字虗字用之然大竒矣
不可為法
劉辰翁字㑹孟號須溪江古心之愛友文字有好議論
惜無全篇純雅者其學不自朱子來是其天資高後來
漸漸迂僻如註杜詩多說得迂晦教人費力解說可笑
其人好怪父喪七年不除以此釣名
楊誠齋亦間氣所生何可輕議其詩文有無限好語亦
有不愜人意處文過竒帯輕剽處盖自荘子來
程文簡公易老通言光宗喜老子此書投合光宗其強
合處節去其單解老子處自好
文所以明理必明理然後能作文必講學然後能明理
講學當於何下手不出乎讀六經四書而已六經非大
儒不能盡通初學且先通一經四書亦當讀之有次序
文公定法先大學次語次孟末及中庸今皆當按此用
功精熟以㸔四書窮一經然後讀官様典雅程文以則
倣之又求之古文以助其文氣曉其文法雖大儒教人
亦不過如此而已
論孟集註只在熟讀精思貫穿透徹而已先且要記得
一部四書在我胷中不靠印本提一段首句便衝口念
得下面細字然後却問自得之妙所謂自得之妙在各
人自得言不盡意難以語人也
黄山谷云由杜子美以來四百餘年斯文委地文章之
士隨世所能傑出儕軰未有升子美之堂者况室家之
好耶予嘗欲隨欣然意㑹處箋以数語終以汨沒世俗
初不暇給雖然子美詩妙處乃在無意於文夫無意而
意已至非廣之以國風雅頌深之以離騷九歌安能咀
嚼其意味闖入其門耶故使後軰自求之則得之深矣
彼喜穿鑿者弃其大㫖取其發興於所過林泉人物草
木魚蟲以為物物皆有所托如世間商度隠語者則子
美之詩委地矣
程斗山雪詩云良謀雖已禽元濟勝賞無如得李貍誠
齋雖嘗借李貍言牛尾貍然恐不可只作如此用之又
古詩云欲騎揚州鶴不食武昌魚揚州猶可上武昌不
可居對巧意未粹吾甥仲文詩云雨添新水半篙緑風
减殘花㡬片紅工而妥梅花詩云淡勻姑射仙人貌清
奪林逋處士魂奪字未妥當改作返
嘗讀胡餘學作壽慶樓記云文字頗絮然却自好大凡
作文字如装􁷵然先且說一片冷語又時時說一段可
笑之話使人笑末說一段大可笑者使人笑不休又曰
此記出𢎞齋後只将仁者壽積善餘慶兩句來反覆議
論竟無一字相犯難得
張益州畫像記謂公暨暨公來于于暨暨武毅貌軍旅
容也玉藻篇戎容暨暨老泉用暨暨字本玉藻文
　
　
　
　
　
　
　
　
　
　
　
　定宇集卷八
欽定四庫全書
　定宇集卷九　　　　　　元　陳櫟　撰
　　傳　行状　墓誌墓表
　　　通守陳公傳
公諱慶勉字志問世家休寜之陳村曽祖嘉聞始
遷五城祖仁傑父克紹皆不仕叔父唯字斯傳深
春秋紹興壬子冠鄉舉乙夘再貢丙辰擢第調徳
安府應城尉而卒士論惜之公生于淳熙癸夘甲
子年甫二十有二以詩經貢于郷五試春官紹定
五年壬辰徐公元辰榜擢丙科年已五十矣授廬
州舒城尉六年癸巳四月之任端平元年甲午全
子才孟珙等師入河南謂中原可􁷴日復制府諉
公董餉汴京米以石計者萬有五千載以舟百自
合淝部舟至京口支装渉湖而江又泝河而淮北過
徐泗南過盱眙歴濠梁扺壽春交卸之日斗升無虧
駭風濤危哨騎脫萬死而得一生未幾敵决潼闗水
踵三家灌智瑶軍故智事有大謬不然者矣公亦匹馬
南還與吏士皆饑疲采野𤓰柿梨棗代食幸而得還尉
於斯者前後凡㡬人不自我先不自我後乃獨丁此時
吁危矣哉幸公在任日常率士卒棄馬徒步捕獲强盗
兩夥共二十有一人解上司正典刑勞績章章他如相
視山寨数十處教之備禦有方邉民獲入堡安集凡此
皆鉛槧之士所深避不敢為者非公文武才全疇克爾
此豈内地行呼唱衒綵捧之尉云乎哉端平三年丙申
替歸次授嘉興府華亭縣蒲東監鹽塲嘉熙三年己亥
十一月之任次年庚子霪雨泥濘攤曬久妨鹽課虧額
遭庾臺罰俸百指嗸嗸日糴以度楮幣一緡僅得米二
升有半居官謂食天禄孰料其窮至此未㡬大疫且大
饑亭户四百五十有竒死且逃之餘僅存百九十貧不
聊生煎辦無力坐是課大虧所辦十不及二三庾臺初
索公印厯寄庫繼察公㢘勤無可致力無可歸咎陳于
朝令公解見任别注一等合入差遣奉㫖特依公遂離
任别注淳祐元年辛丑十二月也不自我先不自我後
饑荒疫疾公適丁之所幸庾使知公朝廷知公遂得善
去不然殆哉然公之在任也先是姦民蕭元輔者以亭
塲三萬畝冐獻于御馬院公親詣􁷶臺條陳原委利病
乞奏于朝石卿孝淳備以公言敷奏得㫖以元塲還亭
户石公令公代撰碑頌以垂不朽焉饑疫而課虧于一
時非公之過塲復而課辦于悠久乃公之功公于官何
負哉石公去馬公繼之奏令公善歸馬公力也公嘗上
馬公書有曰淮西之餉汴海東之疫饑皆百年所無之
事而某任警曹則當之任鹺局則當之豈骨相寒苦而
然耶嗟乎可嘆也已仕途萬里出門即羊腸天欲飽公
之智熟公之仁未必非福自是而後三四任以前之畏
途視之差可以言順境矣三授韶州推官淳祐五年乙
巳七月之任先是獲盗賞典屡陳未行左司徐公榜下
士孤寒無援為言于朝七年丁未正月凖吏部符下奉
㫖轉儒林郎改次等合入官赴部注籍四月始離任方
公之在任也以劄子言二事于部使者其一言寺院之
弊其一言州兵之單有曰有寺院則有住持近年以來
僧不以戒行任住持惟以奔競爭住持耳官因常住之
多寡立為租息之定額利租息之入開告訐之門大率
常住有千緡之入則租息収千緡之半今日僧請増輸
則乙可攘甲之處明日訐其小過則丁可毁丙之處是
官與僧同盗常住也某仕于韶如端溪英石諸州多所
經歴毎到寺院東倒西傾未嘗有一榻可卧一竈可炊
者稽弊所由盖常住歸于郡守之囊槖寺院壊于客僧
之住持聼其壊頺誰任脩理名曰祝聖而廢墜至此成
危邦之陋風豈太平之盛觀為人臣子忍辱視之今冝
敷奏之乞委本路監司覺察有常住持處只許衣鉢相
傳不許客僧夤縁請住有戾于此上下同以贓論庻主
僧不至視寺院如傳舎寺院不至終敝棄如弁髦其于
祝萬年壽豈為無補言兵事有曰廣東諸郡多與章貢
郴桂隣溪峒縱横時乎出沒相挻而起遂至震驚始畏
張皇而卒至滋蔓兵不足故也昔儂智高之禍可鍳矣
一二年來如韶有九峰之擾章貢有寜都之擾懲之于
前則宜防之于後策将安出曰填補官兵措置民兵是
也何謂填補官兵諸郡廂禁有名無實欲行招補奈招
之易而飬之難姑以韶一郡言之郡計匱乏何以辦此
本郡雖無生財之道而有出息之計竊見江浙郡縣全
藉榷稅而獨不行于廣南民擅𣙜酤之利者日以富官非酒
泛之給者日以貧倘許官自設法與江浙一體施行官
酤界外不妨民酤則酒息可助招補矣又竊見廣南隣
郡官鬻鹽今本郡有寄樁省錢萬緡倘借此錢以充官
鬻本柄與隣郡一體施行而于官鬻界外不妨鈔家則
鹽息可助招補矣又竊見本州有萬緡解庫嵗有出息約
二千緡倘許以此出息亦充衣糧費則解息可助招補
矣合此三者以資招補于民無損于兵有飬闕籍補以
強壮老弱代以子弟委監司以稽原額飭郡守以嚴教
閲則廂禁庻幾可革何謂措置民兵陜西義勇兩淮萬
弩手皆民兵也二廣號為樂土土曠民稀所以處流民
置兵籍猶有可議者試以韶一郡言之冒占户絶之田
無時無訟不闢不耕之地茅葦相望凡若此者倘自朝
廷行下官不許私占盡行根括籍為官田稽其畝歩以處
江上之流民而徙耕之所過州縣量行資給為之室廬
貸以牛種復以租役家籍一强壮為半年軍春夏耕耘
秋冬教閲自縣而一郡郡而一路籍田可處萬家則得
萬人為兵矣今江上流民動以萬計與其使耕于沙州
聚爭于不足之區孰若使耕于二廣散處于有餘之地
與其使冒迭哨之危以資敵之向導孰若使為樂土之
兵以備吾之緩急大率若淮之萬弩手焉以出息飬州
兵以為緩急城守之備以閒田飬民以為緩急調教之
備二者官無飬兵之費而坐獲飬兵之利不猶愈于束
手無䇿乎凡此皆言言允當鑿鑿可行茍目前以冀終
更者那計及此韶守張公貴洪舉公有曰九韶俗悍訟
牒繁興有積年不决者陳某畫諾之頃燭姦擿偽如見
肺肝吏服其公民懐其惠今兹班赴臨發之日吏民依
依不忍釋觀此及後蕭漕之舉公公無負于韶可知矣
淳祐八年戊申赴班僅授鄂州蒲圻丞赴見闕十一月
之任政事之暇時與趙宰侯尉為文酒之㑹有足樂者
湖北漕蕭公逢辰舉公有曰陳某性資純恪學問老成
擢第二十年安貧守道調曲江推官二廣屬郡貨寳所
聚仕于彼者誰慕酌泉之操獨能載月而歸一寒自苦
兹貳政蒲圻率職輔令門清如水邑民歎服頗有清静
無欲之化當職得之親見初非溢美自非公之聲實相
符前後一操豈易得此于漕使哉十一年辛亥五月替
歸五授簽書威武軍節度判官㕔公事兼西外宗正簿領
十二年壬子十二月之任三山大郡也節度大府也外
宗簿亦朝士也公徃任簿領于斯裨贊優㳺不必有赫
赫之功而後見也西外宗正趙公汝佺福建提刑胡公
頴知福州陳公昉交章舉公最後知福州陸公德輿舉
公有曰陳某禀資樸茂蒞事恪勤佐幕兩年老成譽滿
信不誣矣寳祐三年乙邜三月替歸六授行湖南轉運
司主管文字四年丙辰七月之任時趙公葵家居于潭
鄉老程公元鳯以書為公先容趙公首見公即有老成
持重之褒自是日信重之方漕使章公青孫之赴召而
去新使洪公燾之未來也有㫖命公䕶印非朝廷知公
有素豈輕寄之以此時兵興雲屯待哺招糴給運㳫至
嘗以减糴数中朝省且以書言之程相論度牒登仕誥
難售程公復書有究心職業之稱與裁减誥数即暗减
糴数也此于事理當减而求减者也繼有􁷷湖南和糴二
十萬石前寶慶二郡乞蠲免公恐上江四郡紛紛援例
所糴数将如何敷之别白利病曲盡其至陳于朝省五
年丁巳九月省劄行下明言湖南運漕陳宣義申述詳
明極可嘉尚已劄下令道永寳慶日下炤数糴足札付
湖南轉運司嚴督之省劄褒嘉夫豈易得此于事理不
當免而不免者也六年戊午八月漕司𤨏闈試士史漕
岩之委公董試且俾飭考官命題立説主于正大公體
氶惟謹是舉取士允協輿論公有力焉九月出院替歸
開慶元年已未赴堂求倅時有帯朝職始得倅之㫖援
外宗簿領以請得通判武岡軍替何籍闕何又替于大信
者也未㡬賈宣閫奏特辟楊季衝替見任于大信有㫖
令下兩任改替公念改替則闕愈逺又恐宣司再辟人
則此闕終為有力者所奪不得已改注福州倅景定元
年庚申某月也公嘗簽判是州去思在人将以半刺重
臨先聲所騰士民鼔舞嗟乎豈謂遽以二年辛酉二月
七日謝世而去之乎公自少負儁聲叔姪弟兄自為師
友與應城公治經雖不同而學術淵源則同過庭聞詩
出于父命遂與弟貢元公同習詩亦同以詩經蜚聲塲
屋踰冠領薦士林艶之次春南宮宣昭義問之題已屡
擬之而竟下第公不怨勝已反求益力然後乎此二十
有七年始第則已老矣﨑嶇州縣之職􁷸二十年非無
功非有過而仕止于是使假我数年終福倅之任家事
亦詎止是家素單寒公謹畏自持終始氷蘖沒之日田
畝不盈百人多以老且貧為公惜是皆俗見孔子非萬
世仕者之法乎為委吏必㑹訃當為乗田必牛羊茁壮
長盡其職分所當為而已矣使後日不為魯司寇孔子
之為孔子自若也何損焉公自歴官職分必盡有功無
過賞不酬勞班改宜宰邑晚節宜通守皆天也公何媿
哉譬之于物早遲巨細時節分量一聼于天菊之香晚
不羡梅之先春鷽鳩之搶榆不羡雲鵬之摶扶吾方以
壽考安貧為公幸而不以老窶為公惜識者當有取于
斯言循轉自迪功至宣義以官年少拘礙不得上贈二
親公嘗恨之逹觀亦不足多恨公為文長于論事有陸
宣公之風五七四六皆典重純雅惜遺逸者多耳櫟于
公為族姪孫即公與詩詞唱酬六五公同叔之曽孫不
忍公之沒沒無傳也隨所見聞追而為之傳外是有當
牽連得書者謹附見焉公母弟貢元公諱應午字志可
以詩經領甲午鄉舉㑹諸侯于東都止駕言徂東題也
主意謂賢君欲振動天下之精神必自吾身之振動者
先之所以必東其駕以東諸侯之駕氣象雄偉終篇稱
是至今膾炙人口垂免解而不得試竟以癸丑殁公家
問中深惜之公遺文中有和姪履正長短句曰一種名
駒日千里駸駸良驥曾㡬到文塲掉鞅奔騰猶未問汝
視文淵子姪誰同誰異莫效季良豪傑士伯髙謹厚宜
操履以馬援之戒兄子者戒之尚可見前軰之遺風焉
此則先叔父字德之丙午先預薦而韓守補降為乙榜
者書此以見公一家文學之盛又以見勵族姪之嚴盛
德事之一端云泰定元年春二月二日戊午櫟謹書
　　　處士南山戴君行状
皇慶壬子同邑桐岡金公聘予為塾師其戴氏外孫蘭
庭芳時方十嵗從游三年警敏異常兒予器之謂必成
立後十四年泰定乙丑面以其先君子南山君行實為
託禮辭之既而尃書以事状來請之勤勤予對其二舅
讀之漸讀漸涕零哽咽不能言黙誦終篇嗟夫尚忍言
之哉謹按事状摭實書之君諱杞字南山姓戴氏世占
名族于徽之休寜上世居亳之譙國徙袁之宜春南唐
保大間銀青光禄大夫撿校國子祭酒兼監察御史上
柱國諱安始遷邑東由山鄉之隆阜里是為君十四世
祖墓在黄墩小練原髙祖諱靖從事郎婺州蘭溪主簿
二子次諱得一建康府知録曾祖也妣金氏祖諱杼江
東漕貢辟􁷶司幹官妣呉氏邕守竹洲公儆之孫女繼
寇氏考諱登庸號震齋舊師弗齋陳公宜孫妣呉氏伯
父諱元凱武學釋褐授成忠郎池帥司幹辦公事世母
朱氏侍郎公晞顔孫女年九十有一矣尚健壽者如斯
夫君生以至元甲申十二月十六日亥時殁以大德癸
夘正月十一日戌時得年僅二十数之短如斯理有不
可測者後六年乙酉十一月十五日葬于鄉之遐富原
君㓜頴悟五嵗而讀書十二能文鄉先逹弗齋陳公𢎞
齋曹公皆賞異之賦詩有驚人句友梅呉公資深次臯
孫公巖有取焉君之從叔父貢元公采為蘭言如此君
娶金氏武岡君新寜簿公革孫女國舎桐岡公應鳯女
也一子是為蘭君殁後二十五日始生方在母腹族之
人幸其女窺覦将為後及生男也震齋喜極宿疾頓蘓
親督養視閔閔焉冀其長而有立也越三年丙午震齋
亦殁于是寡孤零丁無所于依外大父哀之挈以歸燾
之維之撫之育之天地父母之恩不啻也君季氏良佐
君相臣實總家事桐岡公為叩請取先疇鴻溝之責家
𨽻董租入移户税自由山而里仁以便輸應少長付塾
師教之又為卜謀姻對凢所以曲成者無所不用其至
延祐丙辰桐岡不幸亦逝頼諸舅承先志念不少殊嵗
己未蘭年十七始贅于歙山泉之汪氏丞相吉國程公
元鳯之孫甥也外舅公元清愛同鳲鳩與外氏交扶植
之豈期明年汪氏疾弗起甥館興闌逡廵歸祖廬依叔
父以居泰定乙丑春建康鈔庫提領汪公巽元歸以孫
女家事甫粗定蘭每端居深念君片言隻字不復存一
日伯舅摠管公伯顔遇君所贈程德菴詩于揷架中以
授蘭曰而父手澤也蘭驚泣拜受襲藏以生不識父今
得見詩若書何哀幸歟金氏每謂蘭言君仁孝天至念
母食每寡必深探所欲時進甘㫖不忍須臾離側如孺
兒之不能去乳母也考晚嬰疾寡出乂門户事殷君嘗
藥于内幹蠱于外靡遺餘力亦無不滿親意嘗自言曰
二親年未六十吾方幾冠天或者鍳吾孝親之心庻幾
親康寜則反哺之日長也金氏年十九歸君悉鬻奩藏
買田如干畝二年而寡又三年而舅姑繼沒于是挈子
依母家每遇展墓烝嘗時必挈之以歸銜哀茹苦不遑
寜居者二十年吁亦可憐也已今年春甫為子畢娶自
今以始子其得時定省婦其得供珍鮭乎天道好還固
宜爾也遐富原之地祖産也初未知可塟與否自君殁
金氏切切謀卜藏宵感于夢謂兹吉地徧諏塟師其言
悉符良佐敦手足之義慨割其半以完斯美且從臾亟
為之其地去家可十里鍾秀萃美滃鬱環抱遂舉以塟
斯役也桐岡公實主之金氏又捐置山貲左右前後得
之無遺将搆屋墓傍捐田榖净侶以䖍香燈期世世無
怠也良佐之生母范氏事震齋日乆蘭以不逮事大父
母於所愛宜加之意擇先疇上腴五之一助叔父以養
自戊申迄今不少怠此義之交相感應者皆可尚也庭
芳痛目不識父而心切于報父不忍有美而弗傳将求
文銘諸羡道以圖不亡之壽又以父之不年而未仕也
恐不當得銘援昌黎韓子銘處士盧君于陵例以請今
之昌黎而强委重焉此固報親之大者乎竊謂又有大
者焉天生大賢有始厄而終昌者趙文子杜祁公皆遺
腹子皆能亢其宗而昌大之匪直著親之美而已王逢
原邢居實皆能詩文而早世逢原無子居實未之有考
人所貴有子有賢子耳謂有文為不朽有子為不死不
死必不朽矣仁者不必壽數也仁者必有後理也由此
觀之理未始不可測也子能表父文傳父美孝矣能賢
其身昌其宗尤孝之大者庭芳年未志學予具知人之
隻眼者已知之後十餘年果印予言今年甫二十有三
正晉子野所謂日出之光自日出而日中以曁秉燭鼎
鼎未央寛以數十寒暑乆大德業其何可量文子祁公
當恭而三吾言豈有印于前而不印于後者朂哉庭芳
兹豈非先君子所深望于子者謹状
　　　友山處士程公行状
公諱泳字孟游號友山世居休寜縣南之㑹里髙祖諱
某尚書文簡公大昌母弟也曾祖諱律于樞宻正惠公
卓為從弟始遷居中宅祖諱以豐父諱用中又遷居汪
圻下溪之傍即田為宅里人呼為田裏焉數世種德績
學韜光淳祐五年乙巳實始生公公自㓜神采英㧞應
對爽徹從塾師徃徃青于所出書得顔栁楷法習程文
錚錚有聲晝之所誦夜夢多誦之至數十句不誤夜夜
而然其劬于晝可騐也持所業請正于鄉先逹屢遭賞
異衆謂父祖不耀委祉于公踵文簡正惠世科當不逺
不數年科目廢矣公不但文墨超邁世事尤練悉清幹
有餘少與兄臞山公友悌天至恊力幹蠱率以用譽年
二十有四丁父艱自是應門户接都保邑大夫侍史胥
徒恭謹和厚稱明果公正實兼之事㑹難處一出言人
無能異者彷彿王彥方陳仲弓之風丙子夏羣小逞謀
害公愷悌君子神明扶持宗黨助順䑕軰隨以磔然疇
昔所藏羽化不復完公劬躬貶用力訓子世其家不數
年物力㡬復舊適郡邑差為倉庫官歴數年時方難為
坐是業又落公劬躬節適如初不數年又㡬復其初方
将含飴㺯孫啖蔗佚老而公謝世矣實大德甲辰某月
某日也享年六十不為不壽而人無識不識皆惜之者
以公德人也公所以為德人何也請索言之公事親孝
少喪母事繼母如生母事兄悌與兄競爽怡怡切偲平
生無間言處家整奴僕軰肅然待族厚聘塾師教諸子
羣從附焉者不與校處鄉和事長者甚恭接少者畧不倨
待下焉者亦甚得體交外姻盡道公内同邑處士求邇
先生范公孫女也求邇子司户公卒二子方㓜公為謀
屋于所居傍遷而近焉扶持之成立之惟力是視求邇
公世業家聲頼此不墜公力也待塾師恭而有禮不豐
不嗇終始十數年如一日周禮六行曰孝友睦婣任恤
揆公平生於是六者無一不備謂之德人非乎且資性
忠厚恥言人過聞人述里巷鄙䙝事嘿不贊一辭兢兢
畏謹無一髪可指可議或言某家今頺剥如許應之曰
吾軰要如許甚不難慎勿取其覆轍駕之觀公一言一
行悉皆可為世範太上首立德次功次言功言胥德乎
出德在己功在天公雖不逢無功可述然處家處鄉是
亦為政復何憾焉嗚呼世不復有斯人矣公之将化也
得疾醫療閲兩月愈矣閒坐觀摘橘㣲風襲之又疾臞
山視之曰兄某不起矣只在明日訓子訓姪媳皆忘私
盡孝等語言言切當至明日起坐索水盥潄如平日畧
不亂恬然而逝觀此亦聞見中所無公之内范氏少公
一嵗其沒也以戊申某月某日後公五嵗二子椿楚皆
學成行立一女適同邑趙某孫男幾人孫女幾人卜地
於范公博村故君之園斯地也術人素云可公素聞之
未言臨殁㣲及之范君素恨報德無所即欲義遜公内
范君女兄也力辭不受必酌中直以酬議遂定椿楚将
以年月日㐮事謂櫟曰先人日月有時将塟矣欲刻志
羡道必先以状計當今大手筆莫如先生敢以詩櫟曰
聞之沈隠侯郭有道漢末匹夫非蔡伯喈不足以偶三
絶謝安石台輔時無麗􁷹迄乃有碑無文審如斯言則
士傳世在有德不在其位文傳世在有文不在有碑僕
于公自年十三得陪硏席繼為八年塾師與公交前後
四十年公知僕心僕知公志且文簡公母櫟六世祖之
親姪女也我之曾老姑爾之髙祖母老杜嘗以是語王
砯僕之于公亦畧似焉乃不復辭謹状
　　　恕齋居士汪公墓誌銘
士君子立身行世修天爵而人爵從者誠可尚天爵修
而人爵不我從庸何傷與其得人爵而有愧孰若德行
立而無人爵之為安知此者可以論恕齋居士汪公矣
公德行人也姓汪氏諱士龍字潛叟恕齋其自號曾祖
諱黻祖諱繹考諱祺世居休寜之芳塘四世祖始遷蕖
濱實上祖質庫基也家嘗中否公少力學壮為通儒不
拘拘章句之末實能明體適用貫窮理盡性開物成務
而一之外嚴而内寛貌威而心慈肅恭勤儉再振其家
而張大之古以六德六行興賢不敢䛕公以全六德然
強恕近仁由忠為恕亶為有之若孝友婣睦任恤之六
行以全許公可也事二親盡歡每以欲飬不待為終身
恨孝矣為兄善其弟弟殁愛從子伸老自㓜俾同居育
之誨之成人為之娶畀之田别居之屋友之推也待族
壹是以和為本雖好尚㣲不同者終心服而歸于同睦
内族也以婣外親言之視一事可見其大者公娶霓湖
提幹朱公孫女娶之五六年迎外姑呉奉飬之視之謹
事之恭歴十有六年享年七十有三而疾不起䘮塟盡
禮有過無不及不寜惟是外姑之孫思義年甫十三俾
侍祖母俱來撫飬成立之為之婚娶畀之田以租計者
百有五十居之屋踰陸士衡之三間今表姪之子亦克
家焉性如鄭當時之好客賢士過從必禮遇之實能以
賢知賢擇塾師必謹以才其子若孫可謂能任于友也
已至于愛衆尤鑿鑿可稽周急畧無倦干求假貸者每
輟食應之咸感悦而去尤樂施捨里之巨干暨上資干
抵邑必經之途泥而衆苦之捐財募工石之凡數里以
便永乆他杠梁之修徑路之築指不勝僂又于本都創
麻田堨溉田四頃而贏日督工成之風裂肌日䵩面不
顧既成兩岸易頺歴數嵗卒堅乆之裒費有田之家十
不逮二三一力足之而後止平生與物無競酷嗜詩書
不驕不奢惟敦朴實賓至咸游􁷵橘中之樂他雜事平
生不掛眼吾故曰公德行人也以鄉三物之六行許之
其誰敢改評人有德行如許而賓興不及之此權衡人
物者之責公何愧焉惜公不用于世而僅于家若鄉故
其實可見僅如是使得進而用世推其明體適用之學
其所建置詎止如今所觀而已昔馬伏波征五溪見飛
鳶跕跕隨毒霧始羡弟少游之欵段下澤鄉稱善人由
是而言進之不如退也出之不如處也信矣近世以來
汪其姓而逹焉者宜莫如畫繡之相君然汪黄並稱公
論弗之許極人爵而辱何如公無人爵而安之為得哉元
貞初元乙未公革故居而鼎新之至大辛亥厄于王恭
元之火尺椽無遺餘延祐乙夘子繼先志所欲為肯堂
肯構面勢不易宏壮有加焉公生于淳祐乙巳正月二
十有三日之子時沒于皇慶壬子十有一月二十有四
日之酉時享年六十有八壽幾古稀豈易得者至治壬
戌正月初四日之子時與孺人朱氏合塟江家丘去家
纔百舉歩而天俾之佳城尤不易得天所以報善人也
子男一人仲孫孫男二人德馨公之善所鍾訓所成皆
賢敏謹愿見者不問而知其為恕齋之子若孫也尤天
所以報善人也某受知于公也深公待遇之也亦至己
酉至辛亥公以塾師賓之塟之五年泰定丙寅秋七月
既望仲孫示公事状俾誌銘公墓某也何敢以固陋辭
銘曰終身何行惟恕一言何但終身裕後淵泉樂哉斯
丘偕老之阡如公昭昭骨􁷺心傳
　　　廣東淘金副使滄洲金公墓誌銘
至德癸亥七月六日副使君卒于汪溪里第其孤天驥
天澤告訃予哭于外次尋徃弔之孤将㐮事集其族彥
商確墓銘僉曰知爾父無如陳壽翁先生盍謁諸先生
當無辭得銘爾父其瞑矣孤述以告余執述􁓭欷因嘆
與君童年契誼白首乆要君竟先余歸矣余尚忍銘君
哉君諱玉相字清甫姓金氏按家乗稱博道公自桐廬
遷休寜杉坑者其第一世祖也竦自杉坑遷梅結者其
第四世祖也松青自梅結遷汪溪者其第九世祖也松
青孫宣議郎倫倫孫國子學録忠忠孫茶𣙜提舉振虎
振虎實君父也母呉氏君生有美質自㓜即知務學誦
習不休迨長究明經㫖于制科文字能指摘瑕疵故鄉
隣治舉業者悉就裁正然君所自為文則根理道剗削
枝葉雖至粹美殊不合于時俗屢試屢蹶竟不獲一第
其豪爽負氣雄視一世憤鬱放為詩歌鏗鏘可入吟咏
自是絶意塲屋告所知曰吾終滄洲人也縉紳大夫有
知君者在當路遂以懐才薦辟授廣東淘金副使捧檄
笑曰官雖卑猶不廢吾賦詩况廣東佳山水經蘓長公
欣賞嘗言入廣竒游冠絶平生今可行吾志也及蒞任
嵗有常課易足官以閒散無事日載酒尋幽興至詩成
翛然自得行役潮州謁韓廟有作友人曹𢎞齋稱為禁
鼎一臠忽懐故都請致仕歸與族老讌游賡酬笑傲積
累篇牘有滄洲集有古風詞韻遘疾卒距生寳祐丁巳
七月六日享年七十有七娶㑹里程氏子男二人長即
天驥次即天澤以泰定甲子十二月三日奉柩塟于果
子市丑未向予嗟君有才行至老不獲一試及出乃得
所謂漫郎散秩又無所發洩信有宰之匪由人也銘曰
壮而曳輪于時逍遥滄洲吟嘯以嬉老而税駕于時逍
遥滄洲吟嘯以嬉天不昌君之時而惟昌君之詩吾今
以為君慰而弗以為君悲
　　　桐岡先生金公墓誌銘
桐岡金公塟三田原之六年嗣子南庚語其友陳櫟曰
先墓羡道之石未立大懼有美弗傳子其為我圖之予
辭不獲敢摭實以書謹按公平生立身行已興家裕後
樂仁義之善敦孝友睦婣之行世居休寜邑西四十里
之陽午洲曾大父文藻始遷璫溪大父修和迪功郎嚴
州户曹叅軍父革由右庠擢第授成忠郎主武岡軍新
寜縣簿歴世積善鍾秀于公公諱應鳯字朝陽桐岡號
也生淳祐丁未九月之二十五日自㓜警敏種學績文
簿公入學家事不遑理時公年甫十二三即幹蠱用裕
務學理家兩致其力簿公借徑韜略本深孔壁書公熟
庭聞以書經預計偕賸員問津壁流慷慨以功名自許
未幾而鼎命遷科目停經綸志大時弗遂矣簿公官湖
湘公母弟竹所公諱應貴侍親宦遊家事不暇過而問
公留家儉勤自立始終不憚煩癸巳夏簿公年垂八十
始捐館先疇視初倍蓰不啻合締創繼述一身兼之人
以為難公弗自謂能也簿公訓子嚴公竭力順事奉母
楊氏以裕蠱聞二親俱年髙而終謀窀穸惟謹墓所一
崇道觀一營佛刹皆捐田榖其徒俾事焚修仁孝于親
州里艷之與竹所公友愛天至平生無絲毫間言簿公
卒同㸑二十年壬子遷居始析業公曾大父之與弟兄
析業分當四取一甘辭多受少取七之一義遜也今拓
先疇皆公力寜混同而中鴻溝焉曾大父立德曾孫篤
之以友立言端可模楷當世擇師教子孫甚力扁書堂
曰一經前貢士胡雙湖記之長嗣之仕古荆為巴圖爾
民户副搃管也賦詩速其行期以公謹廉勤戒以留戀
家山子之能仕父教之忠信矣之官之月聞公訃戴星
奔喪去家二千里十有一日而至本欲移孝為忠弗獲
竟其忠還遂其孝子何媿公之教哉族蕃衍壹是睦之
以和長少欣欣然當傾洞初邑居良難公携長婿館榖
家傍左提右挈之越十有六年完璧而返戴氏外孫蘭
生而已孤公鞠之家教之成之遂為令器餘姻戚緩急
可効之力者悉無靳親友或天水違行不降心以相從
公不忍坐視力調劑之或代輸束矢鈎金或捐產毗虧
益寡感公義彌罅圓橢歡如初綽有王彥方陳仲弓餘
風待人儉恭處鄉公平世俗驕矜偏私態無幾㣲見于
顔靣不怒而威睦婣也任恤也片言細行筆不勝書周
官以六行興賢能孟氏以樂仁義之善為修天爵而人
爵從之當公盛年使時與之逢世科詎足多遜然林泉
自樂于鄉是亦為政于家付功名于子孫亦足以稱善
人傳不朽矣何必身預賓興列人爵而後愜哉公三娶
先二汪氏今黄氏子男四人長南庚次南仲後竹所次
南呂次南周三女長適汪安次適戴杞季適黄瑺俱宦
裔孫男五人震祖隨祖觀祖謙祖鼎祖孫女一人公嘗
自云諸孫之母有四入吾家家庭惟見雍睦如一母然
予嘗對曰非先生身修家齊儀刑肅雍其孰能與于斯
嗟夫此可以觀公之家政矣公之善行卓卓如此公殁
于延祐丙辰七月之十二日享年七十塟于丁巳之某
月某日鄉曰千秋里曰和化原曰三田墓之形曰匣裏
明珠朱子感興比状人心有曰珠藏澤自媚是方寸之
心田與匣中之明珠盖異名而同體皆自公之心得之
櫟也素與公遊知公莫我詳無溢美無誇辭所以報知
己也文成延祐壬戌七月某日
銘曰縱觀八極詐暴欺孤禰觀以蟻石方之狐豈若林
宗蔑勢與位有道一碑芳菲千古嵓嵓桐翁不爵而尊
道行家鄉善樂行敦淵哉公心澤媚珠存埋玉匣珠方
寸本根畊之無盡兮心為田孫曾䋲䋲兮掌珠圓世世
生賢子兮即斯阡
　　　汪主静先生墓誌銘
士君子卓然有志于成立者多本于家學相承有以見
之眞故其所行遂足以稱世否則逺非有所承學之無
其本而畢竟克成厥志也者㡬希先生諱深字萬頃號
主静姓汪氏丰神秀偉卓犖異常四嵗時塾賓授大學
章句即成誦八嵗已渉獵經史及其長也發憤聖賢涵
濡玩索為文落筆驚人十六七嵗時遂與當時有志之
士講道于平山堂謂今學者之病在于未有洒然融釋
處知所持守只是苟免顯然尤悔而已于是盡棄平日
氣習更鞭飭于不及處脱然有自得氣象同志稱其人
品甚髙予少時已聞其為有道之士深欲負笈以從値
祖母氏多難而已迨今猶以未獲及門為歉先生越國
公後江南望族世居休方塘髙祖諱伯通仕宋判福州
政聲沛然曽祖諱邦昌祖諱思懋仕宣議郎父騰坡老
于文學隠德立言家政巨細皆條理之不以勤先生先
生以故得専于學其成之者逺矣叔父從龍仕宋廬州
判弟恕補太學生季弟椿分廵江浙以廉善見稱先生
孝友剛正動中禮度不以勢合利交年十九領鄉薦屡
試禮部下第以景佑元年将除職偶丁呉太夫人艱服
闋遂授湖州安吉教諭于是先生之為教也慨然思有
以作新其人匪徒從事乎文章博極古今辨傳註之得
失逹羣經之㑹同極聖賢之閫奥推攷禮樂制作刑政
因革之文使學者有所依據以為日用常行之地每月
朔日升堂召諸生環立講求斯道之要嘗謂古道修明
人心純一後世文藝之工展轉沉痼幾于蠧蝕不存然
而理之在人心者不容冺也國朝諸儒復振逺響斯道
晦而復明吾州近幸翼之胡公教授誨澤尚新人之耳
目爾諸生天資雖通塞不齊必求體用一源顯㣲無間
之妙使高逺者不墜于荒忽循守者不流于滯固其功
用豈不大哉諸生因而奮修前哲潛玩而服行之大小
翕然歸仰尊稱為主静先生湖州士夫莫不曰前有翼
之後有主静時位雖不同立教有先後者勢當然也至
若用世之乆速及人之淺深致效之逺近大小天也非
人也時近臣以先生薦于國學而議者以主静之學陸
學也非朱子之學也遂罷其事嗚呼陸子豈易言哉彼
又安知朱陸異同之所以然哉咸淳改元賈相専權誤
國竟辭歸丘園以償夙志夫人金氏先公數年卒先生
生于紹定辛夘以大德甲辰卒于正寢享年七十有四
嵗先生存日嘗謂子曰塟者藏也欲人之不得見之謂
也古之善塟法者莫如郭景純曷不逆善祖父之塟地
以免子孫斫頭之禍觀胡澹菴楊誠齋諸公之言其不
足信也明矣脱有不諱但求水深土厚足可以為朽骨
之永宅子曰棠國學生也是冬吉日將奉先生柩與夫
人合塟于黟縣黄陂中洲之旁坐亥向丙是園先生之
祖思懋公創也棠具是情告予以表銘先生墓櫟也深
喜先生之見與予合而先生之行髙出人一等故敢忘
潘氏誌周子之誚而學為之書先生女四人所適皆名
族程梅溪張官舎朱館生星源金竹程壽卿是也孫男
曰杰曰顯有學有守咸有德士也嗚呼如先生者克成
先志啟佑後人眞所謂豪傑之士也天下國家其可㣲
斯人也哉銘曰汪顯江南孰浚其祥克世其武中選文
塲品節湖學德教馨香奕奕崇丘中洲園旁公安于斯
我悼何忘
　　　傅巖處士汪公孺人呉氏墓誌銘
黟于新安為縣人淳俗古素稱小桃源隠君子樂居之
宜傅巖處士汪公之先世自宣之新建徙而家焉初居
黟之考川五世祖遷古舒父將自舒還黟道番陽以事
㽞轍迹回環終定居黟之傅巖承先志也公汪姓諱元
字元善自汪氏龍魚見張平子賦中代有顯人越國其
尤彰彰者畫繡相君玉堂少師洎黄陂諸逹官指不勝
僂獨公家數世以隠德稱曾祖諱某父諱某妣張氏以
開慶己未夏四月二十有三日生公于番陽公四嵗哭
母五嵗始侍父還黟冢樹依然蒼翠不剪數世積善鄉
人不忍戕也公事繼母李氏以孝聞昆季三人公居次
以友于稱弱不好弄長篤學研經史習賦詞庠序試多
頴出鄉先生亟稱之謂將摘髭一第而鼎命革矣嵗乙
亥丁父艱哀毁終制卜吉安厝䘮塟無違禮自弱冠立
身待人壹是以古為師銘座右有曰謹畏行事怡閒養
神接物和柔理家儉勤終身力踐之累世鄉稱善人公
培之益崇重義輕利非其道一介不取鄉閭周急無倦
于周官六行曰孝友曰睦婣曰任恤亶謂克全鄉人愛
敬靡問戚疏至有望門息訟者有王彥方之風自㓜迄
老無一字入官府以故丙子軍變羣小竊發肆屠燎公
所居鄉頼公安堵無虞公劬躬節用闢田十頃而贏擇
師才其子成以學遺以安僉謂公無媿于龎德公焉公
娶呉氏性行淑溫事舅姑孝處妯娌族姻和待下慈婦
德母儀實兼之人謂公之拓業興宗内助之力居多督
男詩書飭女桑麻内外肅然家法為邑里最至大己酉
夏四月十有三日公無疾與家人訣怡然而逝享年五
十有一自此呉氏綜理家務十有六年節適合宜家不
墜益裕真與公嫓德合美雖伯鸞之孟光淵明之翟氏
無足多遜生于景定辛酉秋八月十有六日沒以泰定
甲子春三月七日享年六十有四子男二某某女二人
某某子壻也孫男四人向學頴敏二子深以二親窀穸
未卜為歉甲子冬青囊師指牛眠吉地在分水之原其
地與二從弟共之議探籌决所歸一拈而得地旁近田
若山皆輻凑璧完若神授天相然實公為善之報亦二
子孝感也合塟自姬公以來未之有改謹遵之以乙丑
嵗春二月十有六日襄事念公潛德如許有美弗傳不
仁而不可為也四年冬丁夘十二月遂以行實介塾師
倪君諉同郡陳某誌銘之某聞公善于倪君也久今兹
又讀事狀紀實不誣其何可辭然聞君子有二道出與
處也汪氏之出而顯者如前所舉二公畫繡並稱汪黄
玉堂以行李伯紀謫詞取譏出而媿孰若處而安出者
難工處者易持尚矣古桃源隠者潔身不仕半山以有
父子無君臣少之今小桃源公家居數世隠亦如之公
之令子篤志勵諸子以學彬彬向成立未有乆隠而不
顯者昌黎韓子有言明天子在上可以出而仕矣願階
庭蘭玉力學待時以印斯言趾畫繡玉堂之美而無其
疵使人曰傅巖處士濟川和羮不在其身在其子孫不
亦逺有耿光乎哉越明年戊辰春正月望始克謹誌而
銘諸銘曰小桃源霞蒸川原分水隠君阡配同穴劒雙
潛永固安慶綿延
　　　青可墓表
塟書非惟無益于人反深貽禍于人塟書非惟不靈于
人亦未嘗靈于己郭景純以後之人迷于其説何其重
不幸也景純忠于晉朝為王敦所殺然初焉曷不逆善
其祖父之塟地而庇子孫免斫頭之禍乎自卜塟地後
竟淪沒于大江心自謀如此何靈于人使塟術果可信
也塟師紛紛曾無興其家者不過栖栖人門以禍福怵
人誘人肆為欺誑而已塟者藏也欲人之不得見也昔
之賢者謂死不害于人擇不食之地而塟我焉葢欲擇
無用不毛之地以不妨人之耕植未始欲擇吉地為後
人利達富貴計也愚人惑于塟師見某家富實某家宦
達必推其先某地出之此地遂有名于時名之以某美
形盛之乆必衰其衰也子孫挾此地以售于人貪者捐
其重貲圖之圖之未得訟而廢者何限幸而得之舉以
塟焉此其有名之地遂如傳舍更代寄宿不保其家之
久而不衰也衰則子孫又以售于人而後之寄宿者又
來居于斯矣然後知不食之地果為朽骨之永宅而有
名之地不保其不為貴勢所奪也塟有中道如楊王孫
之裸塟固非矣過之者埋金自狥標所有以示盗或記
之籍以示子孫又過為牢固以防之子孫貧而自發者
不少為盗所發者尤多發之必鬻之未有不敗者敗者
賣者必受禍夫始買者亦或遭誣厚塟之不特為身禍
其貽禍于人若此反不如裸塟之不及者為無禍也昔
之厚塟莫如秦皇始不免項籍之發末不免求羊之烟
薄塟莫如五季周太祖懲唐十八陵之無不發掘也遂
紙衣瓦器以塟孰為自禍孰為自全乎泥塟書以求福
而不顧子孫之衰㣲而賣之以取禍與厚塟以自取發
掘暴骨之禍者其為愚蔽一也蘓文忠公詩曰是處青
山可埋骨逹哉言乎吾女兄適古墩呉氏其舅執敬公
慕義好古君子也姊婿諱惟深字子静與先姊同生于
淳祐乙酉三子長曰昌先卒次曰彬不惟無力可圖風
水亦雅不信風水塟其父母兄于所居之後山既扳當
世先生君子各為誌銘復諉母舅表其墓其家世之詳
履行之懿誌銘具今惟記生殁塟之嵗月昌生于淳咸
壬申殁于至大辛亥享年四十嵗子静殁于延祐甲寅
享年六十有六嵗泰定乙丑正月塟父子同穴先姊殁
于泰定丙寅享年七十有八嵗竟以是年八月祔塟冢
相去一二尺許皆坐申向寅將取坡詩青可二字扁小
亭于傍先取溪濱白石砌其冢擇石之稍大而勻者成
青可二字于其上焉若稽古先賢之不信風水者夥矣
章章者前有司馬文正公次有澹菴胡公繼有誠齋楊
公胡楊二公之言比之司馬公尤為深切著明楊公之
説見于答朱侍講書答羅必省先幹書與春雨亭記閲
其文集可知不暇詳述愚尤于胡公之言有感胡公乞
斬老檜逺貶海外其配沒於家公書囑羅甥尚志合季
子泳同擇塟地只于水北一帯家山取其土厚水深足
矣世人未有不死死未有不塟何患無地九經十七史
老舅皆渉獵並不説富貴由塟地俗儒不讀書不見古
人之議論溺于隂陽家説背孔孟之學戒之慎之若不
從吾言勿踐吾門勿受吾教澹菴之于羅生戒其泥風
水尚恐其信風水不免危言痛鍼砭之豈如予之呉生
能身不信風水與予之定見脗合無問不待戒諭之費
辭豈不加于澹菴之羅生一等乎遂喜而為之書第前
之云云髙見逺識者寜幾人見而怒之者必多矣其慎
無泛出之也哉至順二年辛未嵗丑月望日東阜叟陳
櫟撰
　
　
　
　
　
　
　
　
　定宇集卷九
欽定四庫全書
　定宇集卷十　　　　　　元　陳櫟　撰
　　書
　　　上許左丞相書
延祐二年正月吉日學生新安陳櫟謹齋沐裁書
拜獻于左丞相公先生鈞座前櫟聞之周公徃百
世無善治孟子沒千載無真儒無善治聖賢之道
不行無真儒聖賢之道不明道不行而猶明焉以
其講明見諸推行道猶有可行之日道不行而併
不明焉則人心昧昧乎莫知所之而道終無可行
之時所謂百世無善治者如漢之蕭曹丙魏唐之
房杜姚宋非不可佐天子相天下而事業終有愧
於古所謂千載無真儒者漢儒莫如董仲舒然言
正心而不及誠意唐儒莫如韓退之然言誠意而不
及格物致知是以雖能著衛道之功于一時而無以
任傳道之責于萬世故孟子而後能為徃聖繼絶學
而任傳道之責于萬世者曰近世之周子程子而集周
程子之大成者有朱子焉朱子之學初明于東南而未
明于西北恭惟先正魯齊先生鍾乾坤之間氣于覃懐
而挺生眞所謂豪傑之士北方之學者未能或之先者
也首宗朱子心㑹身行遭時得君倡鳴道學上而啟沃
乎聖主次而啟迪乎儲皇又次而作成乎賢士夫夫其
有功于斯道大矣以不世之眞儒佐聖世之善治道不
特明于斯世且将行于斯世矣天不憗遺賫志以徃善
繼善述有先生焉孔孟周程之嗣子未聞其家學䋲䋲
如先生之繼先正者天獨厚于先生天其無望于先生
乎聖主繼興緝熙聖學開文明之運為科舉之行贊皇
猷定科條壹是以朱子之學風勵海宇以經明行修責
望多士先生之功居多親勞徒御策馬南来江浙省闈
躬為董督壹是以寛厚加惠多士先生之功又居多政
聲洋溢豈乆外藩不日召還又閳相業使道之未盡行
于先正者盛行于先生繼孟子之眞儒成周公之善治
天下蒼生不于先生乎望將誰望哉此不特天下蒼生
之所望聖天子之望也而實天之望也有如櫟者新安
之晚學也生文公之鄉讀文公之書少知㽞心老尤篤
志學校縣府舉之以應鄉試偶爾儌倖近嵗前十一月
間貿貿比來將侍同行赴都㑹試豈謂薄命感冷途中
到此之初即已伏枕是以雖欲首拜光範之門而不可
得至十二月初六日衆皆舟行病魔獨尼之今療病理
甫瘳期限已迫勢已不能前進觀國之光則惟有退而
守先王之道以傳學者而已然不一拜下風望大賢之
威儀聞一言以自壯則是將虗此生全虗此行也竊惟
文公闕里乃古建古歙二州二州儒士素盛于東南實
頼父兄師友之教耳濡目染有素而然所謂魯無君子
斯焉取斯者年來老成凋謝後學荒唐寖不如前良可
慨嘆而又任庠序之教責者多非其人又所謂以其昏
昏使人昭昭者今兹鄉舉猶幸古歙掛名者有魯兩生
不至大為文公羞焉櫟二十年來畧有編纂不敢一毫
不祖述乎朱子又或就其臼窠中而發明之于語孟有
口義于易有讀易編于書有書解折衷于詩有述傳句
解于禮記有集義句解于史有增廣通略之類貧不能
刋僅所刋語孟口義一書而已羽翼先儒之書以模範
子衿之軰雖自弱冠以來不能一日舎筆耕而食然及
人者終有限焉區區之愚不無望于先生先生矜其貧
病而遣之歸乎唯命其許之待後舉而赴都還試乎亦
唯命其或造就之任紫陽書院山長或任徽路學學正
使得以朱子之學迪後進以續紫陽之燈乎亦唯命願
先生歸相聖天子繼先正以明此道于天下櫟也不敏
亦可畧助明時使斯道略明于朱子之鄉焉干冒威尊
下情無任惶懼之至
　　　上秦國公書
延祐二年八月吉日學生鄉貢進士新安陳櫟謹齋沐
裁書百拜獻于平章大丞相秦國公鈞座前櫟江南一
寒士望翹材館逺在九霄上安敢輕以書瀆若稽昌黎
韓子亦嘗以鄉貢進士上書光範之門以此例之或者
其可又以黄清夫相門之客櫟之良友也託其貢書似
非無因而前是用忘其㣲賤輕叩洪鈞首祈相度天寛
略垂聼焉櫟聞之姫公沒百世無善治亞聖徃千載無
眞儒無善治聖賢之道不行無眞儒聖賢之道不明漢
唐以來徃徃坐此恭惟國公大賢間世遭時得君可謂
繼亞聖之眞儒􁷻姫公之善治逺方寒士雖不能盡知
輔相大業然海宇蒼生沐浴于深仁厚澤中豈非聖賢
之道得公而行乎科舉宏開昭昭然以朱文公之學揭
日月而行之天經人理復浸溉士心聞皆公所建白豈
非聖賢之道頼公而明歟櫟也幸際斯時忝與士類前
嵗應江浙鄉試偶在選中結友買舟期應㑹試亦既至
古杭行有日矣倐爾遘疾衆行獨留療經逾年甫得痊
愈試期已迫度難奔趍然亦不敢擅自歸也告狀杭州
路録事司勘㑹移闗始克還家㝷繹舊聞以待學者繼
獲覩書坊所刋㑹試程文内有科録程試該載聖㫖内
一欵如櫟等不曽㑹試病患來遲之人亦許得與寸進
堯言逺布信如四時猗歟盛哉眞激勵作成之大造也
櫟生于前壬子嵗犬馬之齒于今六十有五矣羣材皆
春散木尚槁豈造化之有偏特未有聞于鈞前已耳櫟
也生朱文公之鄉學朱文公之學自少有志至老彌勤
發揮先儒之所未盡言諸經㡬遍雖假館授徒不能一
日捨此以食然其及人終不為多倘䝉鈞慈欽遵已降
聖㫖照年六十以上例除櫟一泮水近闕使得及此已
老未衰之年以平生所聞于朱文公者與諸生講明而
躬行之作養成材以待選舉或使道略明于鄉郡則未
沒之年皆感戴之日也謹託清夫為聲悃愊惟國公垂
憐焉干冒威尊恐悚無已櫟再拜
　　　上馮路教抱甕先生書
五月吉日學生成德齋生陳某謹齋沐裁書再拜申呈
于路教翰相先生某聞盧誕有言曰經師易求人師難
得所謂人師者何也非童子之命之師也非一卷之書
之師也非家有塾黨有庠之師也道高一時名重一世
家傳文獻淵源之懿身任人物權衡之責夫是之謂人
師之人也生而時焉之不同不可師也時同而地焉之
不近不易師也其時同而地近而其勢分之大相遼絶
雖欲師之而不得師也若夫經師者由百世之後等百
世之儒以方寸之天君對方策之聖賢一開編而可得
也奚其難今夫求馬必于冀北求木必于鄧林求學問
文章必于鄒魯也漢之淵雲宋之范蘓皆以蜀珍雄天
下今先生實以之今夫后稷之孫無倩穡伯夷之兒無
奪席其所耳濡目染者有素也是以論其世也故衣冠
之家有閥閲豈惟衣冠哉學問文章也亦然聞先生家
自鴻碩先生以來世傳學問之燈世擅文章之録則先
生眞學問文章家之有閥閲者也而又刻苦以世其傳
沉酣以飽其蘊腹萬卷書足萬里路以老懿身任人物
權衡之責者非乎櫟也以時論則幸與先生並世而生
以地論則先生適來教于吾州以勢分論則先生師也
櫟亦可備弟子列者也以人師之難遭而幸其機之適
遭不求師之將何時哉此櫟之所以來也抑又聞先覺
者教人後覺者教于人教于人者而不遇名師儒是求
珠玉于鶉衣而怨其不吾予也教人者而不得才子弟
是投珠玉于暗路而責其不吾受也故後覺之心每患
名師儒之難遭而先覺之心亦患才子弟之難得昔薛
公奎至成都得范景仁曰吾喜得一偉人朱文公至臨
漳曰某來漳州獨為吾道得一陳安卿耳前軰之喜得
才子弟甚于後軰之幸遇名師儒也櫟也生五嵗而讀
書十嵗而能文十五嵗而僭為童子師始也科舉之法
行于時文之外知有窮理之學不屑于時文而已也繼
也科舉之法廢于吟咏之外猶不變乎窮理之學不専
于吟咏而已也今也學不前人年不後人悠悠磋跎進
寸退尺犬馬之齒且三十有七矣先生倘以為可教而
辱教之雖不敢自詭于蘓門之晁陳亦必不敢叛去為
韓門之籍湜也此又櫟之所以來也抑又聞先正鴻碩
先生之春秋通解胡文定嘗採取之櫟願學焉而未之
見也昔有欲讀書不能得而為人慵書以讀之者又有
欲傳龔氏易而挾餅代食以求𫝊者櫟也竊有志焉先
生倘矜其立志之勤而慨然肯以家傳之學傳之是又
因人師而得經師也此又櫟之所以來也惟硯是田無
税可役其來也實異乎衆人之來是以先陳此書叙其
所以來之意惟先生其幸教之干瀆師嚴惶恐無已
　　　上張郡守書
延祐元年正月吉日路學成德齋生陳櫟謹齋沐獻書
於總管大學士相公尊先生台座前櫟嘗讀昌黎鄆州
溪堂詩知東平為山東巨鎮乆矣近嵗以來中原文獻
萃于東平表表竒偉有先生焉先生把麾姑孰以德行
文章為政事有古人風今之士大夫無是也嘗恨不得
以拜下風亷頑立懦居無何而先生為吾郡來矣某一
介晚學附籍郡庠累重家貧假館苟活每一至泮裹糧
倩僕良不為易兹聞先生下車方新士民胥慶前日欲
拜而不得者今何幸將得而拜之所以勇于一行為吾
郡士民賀亦以自賀并將鳴其私焉某生朱子之鄉學
朱子之學性膏理髓嚅嚌迄今竊嘗編述發明朱子之
説為論孟口義編書解折衷詩述傳句解禮記集義句
解等書鑽研探討捨朱子之書不好也幸遇聖朝肇新
科舉一以朱子之書風勵多士鯫生平生所學庻㡬少
可自見學校公舉以充職員某也雖愚何敢自棄固宜
聞之踴躍以期無負聖天子教養㧞擢之盛心奈何極
貧無資莫能自致學校體例諸生年六十以上者給以
月糧某犬馬之齒六十有三矣例當有請前時以館寓
瓠繋未之敢請今兹幸遇先生學道愛人之賢師苟不
仰首一鳴復何時哉倘䝉指揮學校給以三五月耆儒
糧米使得少助徃來之費實拜生成之賜不淺鮮也某
平生編述僅刋口義一書字細紙惡不便台覧冒昧謹
獻一部或可以呈之舎人焉耳又有感于溪堂之詩曰
謂吾公父孰違公令吾郡士民以之又曰公無斁遺此
邦是庥先生以之干冒威尊無任戰栗俟命之至
　　　賀鄧祭酒書
七月吉日契家學生陳櫟謹齋沐裁書百拜申賀相公
匪石先生鈞座前某自别先生亦既累載聞先生得時
行道超遷不一遷亦當修辭貢書特賀不一賀竟墮魯
人之稽臯者以萬里寄書恐遭洪喬之浮沉也今兹乃
敢飭尺箋瀆丈函以遇便極的保無石頭驛事惟先生
垂聼焉先生自亷車而翰苑自翰苑而祭酒固古今儒
者之至榮實今日儒臣之尤重自建祭酒以來責莫重
于今日而先生身任之甚盛甚休多賀多賀竊惟祭酒
之名其來尚矣古者主有盛饌賓推老者一人舉酒以
祭故以祭酒稱昉自荀卿為齊三老稱祭酒焉漢之侍
中魏之散騎常侍功髙者並為祭酒其名重矣而猶未
也漢置博士十二人推聰明有威重者一人為祭酒謂
之博士祭酒官漸重矣而猶未也晉咸寜中立國子學
置國子祭酒國子之名見于周禮師氏以三德三行教
國子保氏養國子以道而教之六藝則國子祭酒即成
周之師氏保氏其官乂重矣而猶未也齊建元中置國
學祭酒有改國子學為國子監仍置祭酒而唐因之又
改祭酒為大司成未㡬復舊領國子學太學置祭酒一
人専掌監學之政且令儲君受業焉執經講説必以儒
學優重者為之其官愈重矣方之今日則彼猶未也恭
惟先生世擅蜀珍望隆時棟備君子所教之五而模範
賢闗焉推天下逹尊之三而羽儀朝著焉愚前所謂古
今儒者之至榮亶其然矣所謂見當今儒臣之尤重果
何謂也太學國子祭酒前朝有是官矣重是選矣為太
學生國子生之宗師而已矣其于啟沃上心贊襄聖學
未之及也欽惟聖天子聰明天縱緝熙月將俾祭酒之
臣進陪講讀發明帝王心傳之懿講貫修齊治平之本
于以紹道學於既徃開太平于方今皆責之于祭酒是
合經筵賢闗為一官而委重于先生愚故曰見今日儒
臣之尤重盖謂此也此盖即唐朝儲君受業之意而充
廣之非近世太學國子祭酒専任學政之比也先生何
以稱此尤重之任哉愚知之矣不出先生前所提調校
刋之書而已矣大學一書君天下者之律令格例也眞文
忠公大學衍義一書儒臣毗贊聖學之根本龜鑑也如
有用我執此以徃先生平昔所有志而未得行者今得
行其所志不在此書其將焉在上而啟沃下而訓誘竊
料必已熟講乎此矣愚猶不能忘言者亦欲先生之知
其知我心也贊襄聖學其本體也佐興聖治其功用也
有本無用非學也以耆壽俊為社稷臣愚將大有望于
先生焉近江東僉事郭公會間談及先生三日一進講
積誠感動研精敷陳可謂致主澤民千載一遇矣近世
明經筵講義必推廣經義以逹于治道不徒空談道理
而已東南民力吏治之利若病先生之所熟知昔欲為
一道之福星不得専焉今雖未沛天下之霖雨將有待
焉隂滋潛潤本于沃心昔唐令儲君受業所以預培他
日治平之根基今兹俾贊襄聖學可以立見當世治平
之效驗豈直教雨沾濡于館下諸生而已學顔子之學
志伊尹之志使是君為堯舜之君使是民為堯舜之民
此尊先正覺民生先正之有志而未酬者善繼其志而
酬之不在先生乎先正之所以期望于後之人者其不
在兹乎愚此書之賀實為先正賀為天下賀寜惟太學
國子諸生賀而已北望賢闗與星同拱惟先生鍳而恕
之不備
　　　與胡雙湖書
啟䝉通釋中揲蓍五四為竒九八為耦處初學者或不
能通昔嘗思之五去一而為四九亦去一而為八固也
然四何為而為竒哉意者揲之以四以象四時四時具
而後為一年者一其四時一年之象也此四時所以為
竒者兩其四時兩年之象也此八所以為耦先生通釋
中意必以易曉而未之及愚謂曷若明白為後學言之
耶高明以為何如
　　　答胡雙湖書
三代以後年數易考有甲子哀定以前年數難考史與
稽古録世多牴牾恐難一一以稽古為定通略説克明
峻德處以為修齊治平此説出于溫公朱子述之耳不
意此老已見到此今見稽古中可考大學宗祖之説出
真西山衍義其第一章即載堯典一章説秦世變升降
處其説出尹起莘綱目發明此外雖不無祖述今亦難
一一盡述此其大者却不可掩為已有論明帝崇儒之
虗美不足盖召佛之實禍批教抑之太過愚謂不過虗
美耳渠之崇儒先儒于富之教之章已畧及之未是十
分美事畢竟邪正不兩立既有召佛入中國之大過則
雖有崇儒十分好處不足言矣序文未作終必須作向
有一族弟見通略謂當春秋戰國時説及孔孟後來未
及增此先生纂要如已及之甚好如未也請添入然後
以一大議論包括之意欲謂三代以上治與道合經與
史合三代以下治與道分經與史分朱子謂呂伯恭不
合先㸔史麤了眼只當先㸔經此後世經與史分故也
二帝三皇時治統與道統合聖賢逹而在上道明且行
此時經即史史即經也帝王徃矣治統與道統分道統
寄于孔孟窮而在下之聖賢道雖明不行矣是後經自
經史自史也史雖有司馬遷班固以降諸人及司馬公
通鑑其畔于經者多有之今吾軰纂要通略之作提起
伏羲為道統之祖而又提掇克明俊德親九族章以修
齊為治平根本自可以斷盡三千年君德相業以經之
道斷史之治史即經也且可為宋三百年事張本將述
周程張朱以俟他日續下筆又何㸔史粗了眼之患哉
先生苟不下此筆某明年當為之大掃一片議論以洗
近年一種鄙薄道學謂與晉人清談同科之謬論先生
鍳此意否
　　　又答雙湖書
癸已之冬先辱謙翰隨即齋沐修答未知其得逹矣否
今年夏書坊之所有刋易本義亟不論錢買之研朱焚
香毎一展玩毎一景仰方此梅邉細讀見梅見易如獲
見君而謙翰復翩其飛墜矣亟為展誦乃知旃䝉協洽
午夏方徹紫石稜一以不墮浮沉為幸一以寄書難逹
為嘆也以多問寡抑損勤劬某也何人可以承此此盖
執事學愈髙心愈下不自知其辭之謙耳附注詩傳此
一段大事前嵗聞有此舉甚以未得一聞緒餘為歉繼
而似山玉甫二丈相見聞皆謂左右釋詩多有可疑讀
詩之功不逮周易因叩其説皆謂如崇墉言言不當訓
為言議之類他却不能舉今讀來教誠有此説某竊謂
文公於六經惟易詩特筆成書自謂易被前軰説得道
理多了恐翻這窠臼不轉至于詩無復遺恨後有揚子
雲者必好之其訓釋亦云當矣今欲附語録纂諸家述
已意但存他説以互相發明或發其餘意之未盡者足
矣不必過求異也今承來示謂詩解見謄數段去復注
其旁云不暇録惜乎某不得親見其説徒以條教大畧
及所聞于人者想像蠡測而管窺之當于何許而考核
其眞是之所在哉牛羊腓字之腓引易咸其腓証之極當
崇墉言言之言引于時言言証之恐未當于時乃虗字
又有于時語語相連其為言語無疑崇墉乃實字以上
下文閑閑連連安安及下一節茀茀仡仡文意稍詳之
此不過言其髙大之貌耳不如只依文公説為當此等
連字據古人出口叶韻為是耳兼古字多通用兩言言
各自為一義不相妨也不顯不時等不字只依舊説以
為豈不顯豈不時似不可易大率詩人之詞緩反其詞
以逆其意而讀之味在言外後來人多如此下不字今
人開口亦多如此直訓為不顯未見其得履帝武敏歆
此乃古事之荒逺可怪難明者先儒釋之大槩有兩説
毛注則謂姜嫄躡帝嚳之歩武鄭箋則謂姜嫄履天帝
之指拇毛説似實鄭説似怪然惟其怪也不由人道忽
爾有娠是以三棄之而卒収之遂名曰棄使只如毛説
因祀髙禖夫唱婦隨由此有子此乃事理之常復何怪
何棄乎文公取鄭説非好怪也盖以神聖之生異于常
人容或有之如天命𤣥鳥降而生商之類耳故取鄭説
冠于前以蘓張二記証于後考究至此他亦説不去矣
今存毛嚴之説以互相發明亦自不妨但不可必是此
説而疑于前説也要之如此等處姑存而勿論可也縦
巧為之説亦有何益據愚之見左右于易不十分自立
説其附已見者不過十之一二耳今釋詩亦須如此前
軰之説灼然未盡未明而我之説灼然稳當明白者則
出之不然不如其已不必過于求竒以來云云也兼聞
入閩之期已的恐一刋印後改正便難幸聞有熊先生
老成宿儒相與參定必無輕易如見熊公後千慮之得
倘與之符願左右勇于删削只存其稳當者稍渉竒異
不契公論則棄去之使正大光明為無纎瑕之拱璧與
本義附録纂註乆逺並行不亦善之善者乎未板行間
已聞異議一板行後使果有受人指㸃處悔之何及大
槩朋友間樂美服義者少嫉妒背非者多某平生無他
能頗酷于樂善耳以左右下問之盛心純實無偽知其
必能服善故敢直以所聞所見為告若夫嫉妒背非萬
萬無之但懼或者之不免也外承寄示易辨極感極慰
陽虗隂實之謬左右謂與佛老異端之學何異愚直謂
此與兒童之見何異耳闢之甚不難但盡裒一部易中
説虗實處而與之辨能如此詳明的當則非精熟于羲
經者不能也正論日揭異説氷消盡美盡善敬嘆不暇
某受賜宏矣某十三日午方得解初九所惠書外批索
報甚急且又聞道存歸期在十五日恐蹉此便欲寄良
難是以亟亟匆遽治復只據一時愚見述之直突覼縷
恐竦曷勝何日一拜下風少罄所藴未見惟厚自珍嗇
伏干台照不宣
　　　答胡雲峰請考評書
昨賓暘行僭厓略數行字以請兹領教墨三復如侍典
刑大槩人之作文自是者多服義者少非純不服義也
亦多有自知不明而不知已之為非知人不明而不知
人之為是者彼有一等私小之見横乎胷中恥已之失
惟恐勝已者乂不論也此所以易于召閙也二三先生
納之閑闌中亦既解命矣鉅帙六謹以緘付來使前數
名外其餘不欲嚴于去取要亦無以大相逺其雜排之
以附于後惟命其截斷不使太泛亦惟命至于銓次之
間某管蠡之見豈敢自以為是不契尊意處聼自髙下
置之更唯命秉卓然之見以持公論之衡鎮喧囂之辭
而立吾道之幟不能不于先生有望焉經疑前六篇實
欲作者主名知其文不知其人亦理所不可也其餘諸
經古賦俱乞于後便中寵示全榜批教姓字卷上多撰
他名或代名不可以為據敢乞拜意玉湖相公先生尊
賜皆出雲峰之吹嘘感戢感戢已修謝書并及之矣回
仲儀郡博一緘併此附去頤指呈逹為荷楮短心悠未
究忡惙惟髙明鍳之未見間更望珍嗇以壽斯文不宣
備
　　　答胡玉湖請考評書
某自一二十年來側聞執事先生允恊輿情丕承先志
以明經一脉倡率士類佐闡人文甚盛甚休由是歸心
門墻積日如髪第未獲一拜下風常用悒悒以為此生
欠事詎圖今者會友以文巨帙累重諉以銓次嘗轉託
雲峰先生力為辭之雲峰不特不善為我辭且勾引先
生賜之劄翰于是乎黾勉披賞不敢辭矣甫得竣事謹
以授之秦綱望賜台電一瞩之未知能愜高見契公論
否耳恭惟先生于玉比潤與湖俱清振起斯文是亦為
政後舉不過一再秋風迓續文公丁夘之氣數機闗所
繫未必不由于斯櫟也預以為賀至于憫熱惱之瘴衣
之以疊雪之輕解粧寒之圍飫之以松明之紅此意厚
甚下拜之餘附此以謝未知何時掬湖中玻瓈玉以洗
昏花以快披覩臨楮不任拳拳
　　　答王仲儀書
櫟去嵗聞琴書寓考川川泳雲飛良深健羡今春方以
未詢履祥為欠而雲錦天落矣三返五復何快惬如之
明經課評荷雲峰玉湖二公舉以見諉老病荒疎懼不
任此方控辭間執事又從而慫慂之亦既黾勉拜命矣
或以召閧公能為之解嘲否也貴州髦士如林得諸公
又從而鼔舞之其雪去秋庚申之耻而迓文公丁夘之
運近在後秋轉瞬見之耳全在雲峰老師與吾仲儀老
友領袖後進以為文公闕里增光區區不無望焉何時
得握手劇談以豁愁思
　　　答胡雲峰書
近齋心价者捧至教字披誦方知有八月半之翰而未
領隨即䖍答索及四書發明四小帙附齋心回便拜呈
今不知已到未此月望賓暘方逓示前翰連張累紙詳
縝謙厚雖得前席而聼何以過之快甚慰甚賜報諸作
姓名明經人才之盛足見師友淵源敬嘆乆之王葵初
聞其名矣董季真以乃翁所編蔡傳附録纂疏來竭力
與删定補註内其葵初批字删除處見其學識不凢因
附書逹葵初不􁷼一字之答想是季真匿之其説甚長
他日有會晤縁當及之拜問本義二條冩去之後隨即
悟文言乾九二夫子明有乾德中正語已悔所疑之過
今􁷼詳教頓覺豁然以程子中無不正及未濟九二證
之了然矣朱子曰九居二本非正以中故得正也此亦
易不可為典要之一知正例而不知變例固不可也惕
厲亦是至疑蒙批教詳明尤幸尤幸朱子曰無疑處却
要有疑又要無疑使我之有疑得以無疑者先覺之賜
也感刻感刻賜報本義通釋外尊著不一既未板行又
難盡借又賜報四書通㫖之著前信方謂未成書以今
尊諭覘之書成矣坊中四種附録為最纂疏多不滿人
意集註依様畫葫蘆而已不堪視覧故不得已而有發
明之編今蒙批論謂纂疏集成多有差繆可謂先得我
心又報集成外添得數家亦難得也大學有盧玉溪通
義最不易想亦在一家之内若夫北溪之學庸講義陸
坦之木鐘集纂疏已略取之但未盡善爾前信欲拜觀
通㫖數十板以見䂓模大槩賜教為幸顒望顒望
　　　與張純愚書
某嘗讀龍溪諸誌銘及碧梧所為龍溪誌銘知德興之
張甲天下又嘗讀伯東伯大之程文知具文可示法天
下未識其後人何如人也二三年來偶于胡兄所見頴
叔字説固知有純愚猶未悉繼于地理楊兄所見葉氏
牧隠吟卷作者無慮百人獨純愚一説超然傑出亟録
之敬服焉然猶未悉然料此必德興之張也謹識之心
意謂何當得見斯人而交之今年携書此來與二程君
交偶談及牧隠説二程曰是吾鄉中雲人所作繼而蘭
叟此來又及之蘭叟方曰純愚本德興人乃徙而占籍
于婺源耳愚然後方自喜聞絃之能賞音而所料果不
謬也知蘭叟將有考川三役拜會之期遂于臨岐祝之
為寄聲于純愚先生非不欲書未敢書也蘭叟再至則
荷寄聲且曰欲寄以書以冗未及寫雖未得拜讀已領
盛心某何修而辱先生先施之哉夫然前後之不敢書
者始敢書矣所以有牧隠説之云云者盖如老泉所謂
亦欲執事之知其知我也若夫不肖則以何者求知于
執事哉某自少頗知經之當明今老矣犬馬之齒六十
有一矣而經猶未易明也嘗謂仄仄平平之詩俗下應
酧之文儒家事業詎止乎此而一望茅葦盡疲精神于
此嘗心非之聞考川有明經書院司教事者雲峰胡丈
執事與為僚其必皆注意于此而實能稱乎此多賀多
賀健羡健羡庚寅識雲峰于郡城今二十有三年無由
再見請談次得一唾名問興居幸甚某三十年繆作俗
下應酧之詩若文去秋東屏不戒于火俱燼焉不足惜
有一增廣通略乃因雙湖胡丈所刋史纂通要而再訂
正者無他本亦燼焉書解折衷詩述傳句解禮記集義
句解語孟口義等未審何時得執以北面求印正于先
生乎所抄先生牧隠冊子亦燼矣先生窮㣲臻奥是惟
無出出必超邁似此者何限嘗一臠想全鼎因風可賜
教一二否願也不敢必也問先生之年于二程君皆不
能記因筆不妨批教拳拳及此者亦老泉張益州畫像
記之意也冒昧奉書不覺覼縷惟髙明鍳之不備
　　　與汪竹溪書
憶今春侍家叔掃松楸道經仭墻因獲遂識荆之願雖
老成典型時見清夢然以無謂不敢數動閽人詎圖謙
尊忽賜誨示乃以諸令孫彬彬玉立特有西塾之招非
老先生緣先曽大父燈窗之世契愛召棠之甘而忘戎
李之苦何以得此矧重以諸族多方吹嘘左提而右挈
之某也又奚説之辭黾勉拜命矯首凌兢謹此拜酧伏
干尊照
　　　與汪古逸書
今春領台翰詳宻殊甚而持書人去急匆匆僅拜答數
字不能道所蘊之萬一當緘去四書考異一小帙惜所
刋不免有誤字不便台覧想能以意會之不審合尊意
否耳答書初凖擬暇時從容作之而匆匆無寜日便鴻
無我過者迄今不能如願愧甚愧甚兹恃契厚僭有欲
言同邑梢雲呉兄萬頃翩翩佳公子也屏山先生大尹
之孫松所都廵之子篤志學問詩文俱工有令子年方
志學欲從明師以玉成之某素與萬頃託交以此見詢
亦聞先生大名非一年矣小生遂力以先生為薦兹拜
此紙以逹其意萬頃亦自作先生書萬望曲從其情慨
然諾之不特萬頃賢父子飽領誨益小生亦可時時請
益萬頃且有容小生詣其仭墻之美意若得償此願以
慰生平未得會晤之懐尤幸也亟亟拜字一生常苦匆
忙有王半山之弊先生一笑而鍳之恕之幸甚
　　　答呉萬頃書
疇昔之嵗輕抵鄭公鄉辱賜汲引僕軰急歸不果拜命
迄今愧之繼以惡詩道謝又辱寵和突過黄初壓倒元
白不足以言之也自後無謂不復嗣音悠悠迄今常切
崇仰斗山忽出台翰所諭敬悉小生與古逸汪交書不
一而未之一識此丈壬戌生好學好問朋儕罕見其比
毎心服之兹體台意作一書逹之申之以台翰可謂知
已又復篤教古逸必幡然應聘也自行之目必自酌之
得宜小生不敢出位而言也匆匆拜復不能治擇言語
來使鶴立不可稽之故耳伏祈台恕不具備
　　　答曹𢎞齋書
某去臘三緘蒙瀆而辱嚮答之一是謙光十七日先拜
領十六早尊翰至次月初九日尊翰始至整肅披誦一
一如侍深以所代懇蒙允諾為至幸闓端新嵗方顒佳
音而首翰又翩其天落矣亟展亟讀且審壽履康勝何
喜慰如之行狀示教仰荷重勤真是無一節不包括無
一字不研覃馬遷史筆韓栁文法允謂兼之非老于文
學其誰能為只如姿貌凝重意度粹夷八字已是畫出
一梧山翁矣良工心獨苦老杜所謂苦即先生所謂勞
也必具隻眼而後能覺之已即授觀竹君感慰之深口
莫宣述但令先代聲謝臆俟三虞之後専恪修書以既
悃悰其長嗣仲煒亦附此引忱惟先生鍳之逹虗谷書
謹領俟遣杭僕併發纔有報章專當申納劉生適亦至
矣即令下手春丁以前恐難得便勢只可於此行拜省
之後以摹本拜呈也畫之一教真如耳提而面命之感
激何可云喻
　　　與呂存方書
司馬公有言某與景仁(范/鎮)兄弟也但姓異耳余于存方
亦云少而宻壯而疎勢也跡雖踈情則宻義也戊戌十
一月初十日訪存方偶値其先尊伯大祥建齋在次日
整辦怱遽中存方力㽞之不容其去樽酒細論不以冗
奪待我之義豈不益于此可見而余竊有愧焉先君與
先尊伯交真是莫逆某故人稚弟也乃沒不及哭祥始
及拜記曰既除喪而後越人來弔得無近之乎一語識
愧存方其教之乎
　異姓連行雁少時同隊魚膠投情最宻梗泛迹因踈
　下榻匆忙際論文應接餘幽冥負父執來拜廹祥除
　　　答金滄洲書
櫟憶去秋道鳴珂暫簪盍自後雖坐嵇康之懶不書不
面然僕心似江水日夜向滄洲未嘗暫違也昨辱觀萬
先生枉顧道美意出華緘何修而得斯于滄洲欣幸無
斁櫟唯秺侯之門先君先叔俱嘗游焉不肖何人俾繼
此躅雖出觀萬愛念之意汲引之勤然自非滄洲羲娥
其觀人之眼溟渤其容人之量亦安能于總總客處中
知有所謂陳櫟者又詎肯于故人下客之子而期以愛
必兼愛也哉櫟行四方得此于人盖寡此正願擇所從
而未之得者矧重以觀萬稱道誼雲之髙不容口此而
不從其將奚從以此言之聞命即拜疇不謂宜然自今
客他方則可在父母之邦則未可見主人館我今五載
略無間言義合控辭然後拜命及力辭之而主人苦㽞
之形㽞神馳殆兩浹旬進退維谷將如之何方欲修不
能拜命之報章候伺觀萬到館耑人申納而觀萬又此
來矣苦辭求决而主人終苦㽞不放輕帆好去便吾道
付滄洲昨雖屢哦此詩今牽掣其事乃爾舟近蓬萊風
輒引之分也夫還珠淚垂可勝凄斷負觀萬滄洲二先
生之深知非意也勢也事會無極豈必終無効驅策之
期哉肅此修謝萬冀赦原治報魯臯臨楮慙汗伏干穹
照
　　　答汪竹溪書
某早嵗侍松坡老師坐知羣從多典刑嶺雲隔之尚欠
立雪不圖今逺貽音書及賤姓名誰誤聼熒胡嶺雲不
能隔之耶廵簷聳觀梅花與有德色令孫森森立竹方
就師模如某迂疎掄選見及不由介紹特逹相知樂莫
樂兮固已心許矧重以朱丈昆季之慫惥乎然某于梧
山賢周魯託世契依劉已十餘年詎敢不告而去之戀
戀綈袍尚有餘意坐是欲遽拜命而未之可謝蘭竇桂
正晉子野所謂好學如日出之陽者授受縁法天苟相
之少緩嵗年安知暫睽之不終合今日之不輕去河南
氏者即他日之不輕去浮溪翁者也别楮不敢㽞謹璧
歸之記室眎入萬幸令小阮提領郎卿不及另幅聲謝
附此引忱惟是有辜嚴命非意也勢也伏告穹照不備
　　　與徽學屠教授書(名約字存博/)
某頓首加拜謹呈路教提舉月汀先生師席某隆冬逆
旅獲瞻師模語未終别去鷁退蠖屈天乎人也何尤扶
憊而歸過郡城不敢以藍縷見意謂繼必可以從容請
教豈期三載竟隨魯臯非先生鍳之以日星之明容之
以江海之寛某也寜免于戾徽泮積弊如蝟先生以嚴
正公廉一洗之昔枵然而不足今霈乎其有餘惜也斂
此經綸整頓之手僅施之一斆學而未大用也雖然嘉
聞美譽無翼而飛豈無能以轉聞者先生自此升矣預
此多賀某散材也自度無所可用惟致力先儒之書發
其蘊以圖不朽而已去冬編蔡書傳附録増註已成已
與番陽一董兄謀刋之閩坊矣見編四書章句集註發
明亦將過半未得求印正于先生殊以為恨也干冐師
嚴無任戰汗顒徯之至
　　　與呉子静書
乆不奉問惟有尊仰中間疊辱頒餉不及一字聲謝簡
慢之咎奚以自文然無心之感為咸乃感之眞不言之
説為兊乃説之至即辰嵗聿云暮伏想合宅尊大之眷
均受福祉荒凉四壁蔑表餽嵗之意者寸芹遣前物㣲
意全仲文好學有進深可為喜吾儕人家但如山谷所
謂勿令書種斷絶其成功則天也如肯見過不必以嵗
暮為嫌
　　　與呉執敬書
某遥睇宗衮公遨嬉處緬想髙風無謂而書焉以為恭
瀆也因以不敢襟度明豁必鍳此衷仲文來知尊履壽
康良切欣喜去冬之杪辱令似桂山上舍盟書有収録
兒曹雅意雖乏便未及令具遵禀狀然已心領恃有老
成典刑必覆燾訓誨之也區區本意欲令長稚一出仲
文之意以為長稚故疾恐或不免有發時不如令小姪
勲孫應命此子雖教之十數年然未嘗出雖仲文以為
可而某不敢必其可也所恃者先生以眷家祖行提撕
綱維之但令伴令孫相與習句讀務相去其不是不及
處不以客待之而以孫教之則庻乎其可先君之孫即
先生之孫也倘沐以先君之故施及其子孫俾得由此
漸漸稍慣可以悠逺藉庇某也未沒之年無非感恩圖
報之日也夫豈惟兒曹而已哉末由拜侍敢乞厚自珍
嗇躋登上壽臨楮不任拳拳
　　　與子勲
我本未欲遣汝出偶遇機會故如此汝須是自卓立自
争氣自求長進自做取成人不可如前日悠悠見笑于
人今幸遇親家執敬老師重厚典刑可以親炙取法姊
夫子静先生博淹修㓗可以資問請益好文字好説話
隨手録取歸日要觀仲文非特益友實足為汝師渠之
言一一謹守之不可一毫違之按渠之言而力行之永
永無失今受人子弟之托須是且以教人為急自已事
且放緩然教人讀即是我讀教人做文字即是如我自
做教人解書即是我自解教人熟而記得即是我自熟
自記得教人便是自學如此力行不特人有長進我亦
自有長進又教人讀書今雖不必與人盡解然我却不
可不自曉得須是毎日隨人所上之書逐段自檢㸔解
得曉得不可徒讀其句讀而不曉其道理如和尚念經
也毎日早起晏眠除登厠外莫妄出一歩不可與人閒
説一句惹是非待學生必正色端莊如此决不遭侮夏
楚人家多不樂此不宜施須是勤而有常謹審而不敢
輕易能守得勤與謹二字萬萬無失言語要簡而當從
容而分明最不要誇張妄誕學生事業與主人商量各
人具一日程而日日謹守之
　　　答呉仲文甥(凢十四首/)
近與曹公交信報中全出示乃尊八十老人嘆末章及
𢎞齋𢎞齋和一篇併尊文欲抄示以匆匆未果次第再
信索之得之當録去也𢎞齋石假山詩曽見之因戱成
一首大意謂木山可言假石非假也一卷石之多卷石
即山之具體而㣲者且天下大小無定在莊生云秋毫
為大而泰山為小使有據鵬背而上九萬之上其下視
泰山亦卷石耳假義有二有眞假之假有假借之假凢
有形于天地間而為人所受用觀翫者皆假我也名僧
有偈云百年借汝間觀孫仲益嘗拈掇以為尺牘見之
註中雖泰岱齊魯青未了者齊魯之人亦不敢認為真已物
自羲黄以來泰岱亦幾換山主人矣爽鳩氏不能終古常樂
之也今徳父為今季子知在徳不在山石小山已物而不認
為已物不過假借之以適吾之樂其徳自可以不朽縱渠夜
半有力者不計也以此竟成古句一首不曽帯歸匆匆亦記
不全未及録去又恐中間或者不察以為含譏遂不欲發要
之不過說正當道理末段嘗說得徳父好處出矣吾甥以為
何如賢甥之說後篇五峯九峯之說不為佳不如前篇吾文
自有意深淡不妨不必為俗人遷就也如何如何令弟處留
下杜詩選半册乃律詩望索以見示近見劉須溪杜詩註杜
詩本平易易解而劉批反艱深其辭却解不得可怪見之否
然亦間有好處有暇欲盡註之但不知有力可成否耳
　石假山詩曰木山可言假石山何假為一卷石即具山體
　山之小者逾怪竒若謂卷石不是山撮土與地有二與秋
　毫為大泰山小大小定在誰究之倘騎鵬背髙九萬下視
　泰岱應有兹吾謂假字有二義以假借言端有意人生字
　宙間形聊百年偶凡所受用莫非假欲專一壑毋乃蔽田
　廬山園併貨寳借以閒觀了兹世倐來忽去或終身氣聚
　有之散斯棄粤從羲軒昊頊辛泰岱幾換山主人芳林崇
　土艮岳石力為兒戱堪笑嗔泰岱真山青未了齊魯亦難
　認為真爽鳩雖樂豈長樂但視為假常欣欣延陵徳翁今
　季子小山已物呼假耳元和在徳不在山徳意不朽山意
　閒適吾人樂聊爾假不妨夜半有力者
　　　又
𢎞齋雜作管見内有吾輩所自能見到者有舊已面得之者
其能廣人見聞者亦不少近見答一書甚詳盡敦篤末書一
絶云孫曽鼎立淡壵垕年歳珠聨寅夘辰或抱或擕無不可
老天照覷這閒人晚福真樂可羡也視虚谷将死五律之可
憐過之萬萬吳恕齋講義于朱學儘不差亦無大過人者皆
不肖所能知能言當摘録之後便歸納
　　　又
承索放翁詩見遣去其詩甚典雅工博極好學南渡後乾淳
以來詩人如此公者不可及矣承和詩肯将圓行應圓物
但以古心傳古人好周易二字不過周家所作之易三易
經卦皆八連山夏易也歸藏商易也今之易周易也伏羲
之易唯有卦名而無辭自文王作卦辭周公作爻辭方有
今之易經孔子作十翼乃易之傳耳易交易也變易也交
易為體變易為用朱文公論之詳矣虚谷桐江續集有先
後天吟百首多好唯其中說周易一首不是以周為周流
大不是此不知何人好竒之論而虚谷誤信用之耳
　　　又
承錄示尊先吳端翁正詩序及摘聨極感摘聯俱精絶
詩壇律起結小不滿人意而兩聨絶佳舊傳全詩數篇
豪壮工巧兼有之但不似蘇黄一輩之渾厚耳諒于中
原文獻之正脉有難以一槩論者歟誦其詩不知其人
可乎是以論其世也楊尚書名傑字次公號無為子其
名見于坡詩吕成公文鑑選其詩文近傳其為婺源胡
氏作綵衣堂記此詩序髙于記相去十餘年筆力之進
如許可敬畏近示冊子胡餘學復卦講篇詳明不可及
何其中有云孟子謂伯夷太公盍歸乎來斯朋來無咎
之證歟此引証失之巧矣齊魯曕沈毅齋高弟名興龍
寶祐丙辰文榜易義過省許許山屋名月卿以易魁别
院所答魯瞻問易圖一書恐非山屋山屋文學不類此
看易圖亦恐未如許精到畧果其答想是初年清明在
躬之時但得魯瞻發問之書一觀方極分曉否則尋此
本義前所列諸圖及蔡節齋易傳後所説叅看亦好然
此書中亦多有徒詳而欠下語精妥處亦容有誤處大
勢自好
　　　又
福姪授所惠字已悉喻及孟義諸眞者誰乎甥舊自相
為知已可也近日光姪至見記解必欲借曲禮上下去
已付之所編述甚欲以傳知已庻廣其傳但在發去者
見體早送來不失墜元本失之則㧞本塞源抱恨無窮
矣高作一冊遣下環秀亭賦摭方公秀亭記之餘意辭
甚明暢多景軒記末因以箴之可取望逺樓記雖得之
心境記然亦不能全善三石説自虗谷千佛閣記來
亦佳逸老園記模冩工意趣佳斷制之法從𢎞齋南山
道院記來以逸老人之餘年餘年只可自言不宜施之
于親當作髙年祀社文甚佳無鵠形矣㡬以充人形也
充人二字當改作踐其得心亭記月齋記石假山説拙
菴説全善勉旃勉旃
　　　又
前遣去孟子口義看後于盛意如何人回試一二語及
之老舅初十日歸十一日便下手解禮記今早奉先祀
午後讀之至晚亦了却内則一篇四日共十七版高作
一帙筆力大是長進咄咄逼前軰不止目前所罕見第
一篇賦意有所祖述漸漸看至中間漸入蔗境老夫當
避路但勝是麗勝淡辭勝理年漸髙筆漸老他日不患
不成霜降水涸未可即遣回當選冩數篇㽞以示人云
吾家亦有此宅相也老舅不能如山谷萬一賢甥殆過
三洪師川逺矣開春晴得好過我少欵但恨無可以欵
留者閔仲叔周黨相過惟飲水相視而已恐不免此爾
統祈孚亮
　　　又
人至首詢椿桂消息知俱錦還各遂綵侍甚喜讀所惠
字稔尊祖老先生以次並納福老姊康健尤慰近來無
寸暇此為骨朽後生活他日當與賢甥細商之亦自憐
其自苦不能閒也念之否適閲所問至孟子首章仁義
義字之疑昨嵗所成孟子口義已及之矣不可不傳之
吾甥先遣前冊去自謂稍能得朱老之意望作急抄之
換後冊去有一後序内専及此半作而止吾甥勉我成之
它日看也此無他藁他本萬告而珍之
　　　又
伏承椿萱重疉之賜毋乃如文帝賜張武以愧其心耶
兼尊孃安人貴恙如許何必稠複講此却則不恭受則
重愧感激之餘繼以嘆服也侍邊千萬為道謝意前日
所發示文字亟此歸納此一宗文字虗谷逺矣以下諸
人之作何敢望其萬分之一虗谷之作切于小桃源尤切
于今日進士之難之弊末出作序者與本人之名有手
段且前純述志隠子之言後方為之作歌正用送李愿
序家數番陽張仲良一絶句亦可取廬山千仞歐公賦
盤谷兩山韓子歌險語竒文世常有髙風清節士無多
隠然有諷誡意下此而作者尚當于志字立議論諸人
皆無發明得志字有力者匹夫不可奪志也若志立得
定灼見世當隠而隠莫説三徴九辟雖千徴萬辟亦不
可奪吾之志方足以稱志隠之名若販賣雲壑邀射虗
名如盧藏用之終南㨗徑李渤之少室索價此而謂之
隠豈知隠耶恐所謂程堯者亦不過借此為虗聲耳設
有貲可求仕有媒可進仕未保其不奪志也以此箴之
或可奪其膏肓
　　　又
胡仲虎四書通庭芳委校之且令是否之好處儘有但
雞子討骨頭處甚多最是不以祝本為定本大不是文
公適孫鑑庚三總領題祝氏附録云後以先公晚年絶
筆所更定而刋之興國者為據今乃不信其親孫之言
而信外人之言只看中庸首一節斷語諸本與祝本疎
宻天地懸隔乃隠而不言而専以為政篇德之為言得
也得于心而不失一節來辨謂得于心而不失為定本
而非行道而有得于心之説得于心何必加以而不失
得于心是得何物不比據德云據德是道得于心而不
失乃是因據字而下不失字耳似此之類不少只是纒
辨數年前與之交頗信吾言凡所云云皆具存也
　　　又
前日不曾戒甥一事夏秋之交最難將理將理之法第
一要不多飲水不特冷水不可飲雖熟湯亦不宜多飲
如遇小渴不如忍之忍之而慣自不思飲如遇大渴不
得已而索水不若只潄去煩熱畧略嚥些入胷膈不宜
引滿大吸快意一時以貽日後脾寒㵼痢之患也渴時
閉口卷舌揷上牙之内自然有津液來候滿口細細嚥
之自不渴此學仙妙法
　　　又
照病且嬾勲亦不用心皆不可望能傳吾學者其吾甥
乎冬末上來望帶取紙筆文字當傳者作急了之若悠
悠半年僅傳一二何時是了近日某借人朱子語録昨
日一日抄一十二板不過循循冩未嘗汲汲也十詩甚
感但稱奬過情自家舅甥只貴用實意不要如此啟事
甚妥帖工緻起八字妙但宫居二字不好吾甥好學好
問故一髪不貸如此甥所作比近時所見又進矣可喜
可喜勉之勉之
　　　又
承惠字甚喜所言言言允當可謂愛之之深使其能一
一謹守則吾何慮之有哉勲兒既見之後仍頼苦口戒
飭之姊夫家祇以自家子姪待之有不是直戒切之尤
所願望見之只令在中門外不必令入中門一歩此一
件不妨以客禮待之也見令具榜子去叅諸尊長但見
二令叔祖不可無榜又不好下只得下眷姪孫三字如
何所當見之眷家前軰望一一引之進見教其不及扶
其不至包其不能是所願望舉業一件今日相尚不做
舉業往往只理會作詩眞實詩不易作簡不可不作想
子弟漸長此等亦漸作對簡詩口義之類皆所當習然
詩且當作絶句先五後七未要便作律詩做絶句三兩
月見蹊徑方可問津于律向來老成而能作得詩成者
自少况初學乎先易後難漸近法也勲孫字畫未成不
可冩本見付去黄字顔字令摹以授同牕某小年編録
太早致終身冩字不好雖教學今三十有六年未嘗與
學生冩一幅本不過摹本而已日間不可一刻放過燈
下只宜立定程限讀日間書毎般讀㡬遍讀足便就睡
子弟精神有限不可徒乆坐而瞌睡徒損其明日之精
神無益也
　　　又
初九得家報方知邑中有公移到來賢甥宜與説作此
寃家有何實益其子學于吾者五載今反以德為怨平
昔自恨薄命不偶動遭反噬以為芝蘭而滋植之變為
荆棘以為鸞鳯而卵翼之化為梟獍者往往而是孝友
睦婣人之行也令叔一房上而事父母次而待兄弟族
人外而待師友于此四字如何天理人倫有是乎沉毒
隂狡最損人福平白善淑最增人福甥其開譬之若十
分難言望勿吝一行面盡其委折尤好
　　　又
此回之事亦是宅中房下一項大變折得一番大禍近
聞犬屢升屋蹲而吠此妖也仲耆一病此怪證竒疾也
此誣興而病遂愈豈非破財折災乎甥宜以順處逆以
待天者之定于此事抛棄之不要留在心胷吾所望于
甥者甚逺宜以公平正大為心不可一毫效彼也回宅
時千萬過吾家詳細言之塞上翁曰安知非福乎尊祖
厚德所以待吾甥一房者不薄其面以喻我之意甚好
容面商之然後力贊其决吾于甥所闗繫付托非小事
甥切宜克已自強以慰老懐吾于此當拭目以覘甥之
逺業初聞必不平以古君子之事觀之以理遣之未有
不平者相愛之深慮其因此饑寒或生疾也切望自愛
　　　與梅屋叔
某有小事仰瀆尊聼近日與可叔面言要割税入敝户
此若出于戲言則付之勿言若或果有此意乞賜一言
力止之敝户惟其無税錢所以可與學中打捱若纔有
百貫錢税便為所牽持矣五城者七兄嘗笑黄麟哥謂
先祖通判做一世官不肯受親戚族人一文税錢寄附
見得一介懦夫儒户而受人税錢今日但見小利未覩
他日之大害耳此可謂名言若夫包納本户一二百丈
税則尤利之小者便是貼之以七十分亦不願受此小
利以貽他時之大害割來易割去難某人之事可鍳也
可戒也謹以直覆千賜以仁人之一言𤨏𤨏冒瀆恐悚
恐悚伏乞尊亮
　　　與春塘叔
日昨領尊翰為曹學録求贈行詩序引嘗匆匆奉答殊
愧草率繼而思得其説奮筆一揮而成議論頗精切不
可移之它郡它人節節照映句句工宻字字秤量知良
工心獨苦者其惟吾叔與二三知心乎番陽名士如林
所謂作文要可張吾軍然後可以出手不然是辱吾徽
亦自辱吾鄉貢進士也諸公贈行詩章亦宜彼此互相
指摘推敲不至貽芝山羞為佳劣姪行年七十有三老
矣其言雖苦而味頗腴聞者當不罪之秋崖耕緑堂詩
録示人以為記尊翰亦以為記非也此詩恐不可出以示
人内有諸人讀書不如睡又云者也之乎助何事譏斥
鄙俚似非其得意之作後一首可以出手必元自有眞
蹟奚以某之再冩為哉此説不及奉命非懶也叙引繕
冩呈似過尊目以授曹君
　　　復實卿姪(名光/)
近日作答信後某日髙一哥來方知所寄還程松谷文
字挾以自隨将歸後送還之未幾到與可處今必歸矣
見發程君可大所求之文到敏求兄處遺像記頗自愜
鄙意道理亦實是如此輓章不為好却見盡其家世平
生履歴及塟地亦一字不可移用于它人所贈言則不
可言序序必送人行乃可言呉丈與夏放皆謂之序恐
無此體例也夏放最亂道汝何人敢大言無當将與卿
大夫上之司徒初見即擲之非之不擬來取也此人乙
夘生邑市無人推薦此等無狀無識之物可哀也哉今
亦死矣康節云還知虗過死萬遍却似不曾生一般此
物足以當此漫及之可發一笑賢姪所寓渠宅多好書
半年數月後可以逐旅借看亦一大好事預以此賀吾
曩嵗見好文字必抄或摘毎嵗必進得一兩書嘗自笑
與老婦言之今年又買得一件書田矣自到璫溪後便
不能及子西摠管亦頗有好文字初自江陵回得文公
儀禮全書七十冊嘗妄意欲抄取一部繼亦成悠悠今
年老眼昏花不能償此願遂為終身之恨亦漫及之言
此者勵吾姪可為之時勿磋過也
　　　與髙四叔翁
去年婺源胡雙湖數相勉将蔡氏書傳編附録纂䟽勉
從其言成得三分之一繼而海口董養晦又挾雙湖書
來欲借所編采入其叔父董深山所編中以不見深山
所編拒之不發今夏養晦之來携乃叔所編四冊見示
遂亦發數篇授之盖深山之子季真将携入閩板行甚
堅彼中已有刋主矣近季真貽書盡發全書共十一冊
來諉以刪定但其所編多汎濫不切自家議論尤泛使
人不滿其書先已經王葵初及雙湖刪之矣葵初丙午
生好見識遂因其已刪者而痛刪之秦誓以後者與董
相叅次第将畢却将董編叅取自堯典以至㣲子合為
一編蓋此原有書解折衷故成之頗不甚費力近以十
餘篇凂髙一哥録取一本為底本髙一哥亦自録一本
不審畧曾見之否如未見則髙一哥解盟時必可携歸
共看也今番此書覺無餘藴矣老來自苦東坡所謂頗
利前賢予骨朽後人眼目亦自憐也因有餘紙偶及之餘需後
便切冀心亮
　　　又
蔡傳集成亦聞置一部此名亦大言無當到何處謂之
集大成初與約並名而刋為改乃父之序文外面書套
之語亦商量冩定到後一切反之今刋者却是元序何
等猱談初焉用半年之力授以成本之時震哥云彼拐
先生耳至彼必自刋乃父名予對以未必其然我之忠
厚不逮後生之明了逺矣此不𦂳要也愚謂其中有精
切而遭去者無限逞其懡㦬之辭易其擔當之語往往
有之奪吾説以畀新安胡氏者五十許條雙湖在必不
容其如此内他人名字差錯者不少字畫差錯無限初
授之本外添熊氏之説無一而是禹貢中有大亂道之
語由南而窺址等是也與禹貢初無毫髪干渉徒爾大
言以見其博此子不識妄加去取令人憤悶不得為完
書也已改定成六卷近日方畢非一紙所能盡其詳自
述一刋蔡傳本末當携歸與髙一哥一觀庻怡然賞之
　　　又
十五日迫晚僮來領惠字已悉虞夏書已有兹不發盡
發商周書去董之罪不在畔盟不並名以刋而在妄刪
節割裂使看不得有遺恨中間胡雙湖實無一字凡新
安胡氏曰者皆吾人之説也雙湖至公平使其在也必
不肯如此董亦不敢如此因筆及之仔細将此本與刋
本㸃檢便可見楮筆不能盡也字説昨早方成亟亟書
去餘需嗣便心亮為荷
　　　與黄求心
不面不書忽忽數載兒姪軰來徃幸得略聞起居然終
恨不得親承博約之為快也去冬聞今嵗携琴書為汪
溪游甚喜當易于盍簪豈兩各匏繫倐閲一兩月一見
尚難偶外甥呉仲文過我謂特欲造函丈進拜遂拜此
字以問近况此甥乃某女兄之第二子自少頗篤志于
學數年前館于歙因得見𢎞齋先生甚䝉稱賞回其一
啟頗期待不薄繼嘗以其詩藁呈虗谷先生亦䝉其賜
一䟦期待尤不薄試一印之可知今嵗先定向杲一館
以意見不合力去之偶見過聞梅結有一館未有人試
為一詢之偶一言而合初不知其詳及其至也乃又有
不愜其意者年來吾道固厄而此甥之厄又甚焉亦嘗
多方開解之順而安之可也某于兄長託深契故畧及
之兄長有可提撕警誨之者幸勿吝鼎呂來嵗仍館于
長干滄洲金大暇時當必有此行桐岡自杭回滄洲必
見之兄長得暇與偕行一游亦好但主人留外踐迹不
欲假如何偷閒先一省見亦不敢落後也楮盡只此切
丐尊照
　　　與金滄洲
乆不簪盍多相燕鴻近聞台候稍稍違和天相吉人想
已平復兹有少禀外甥呉仲文後一軰行之可望者方
曹二公皆稱許之今嵗為梅結游某自悔其輕于一言
此甥素聞先生斯文北斗吾道東風意欲下荆州之拜
遂拜此字為之先容有可賜提撕者乞勿吝其詳見求
心信中兹不贅桐岡自杭回車後當必過此又可飽聆
誨益也乏楮修字不謹伏干恕詧
　　　與中澤程氏
去冬留邑郛獲晤語豺狼不問麟鸞受誣徒為左右嘆
憤蔑如之何别後啟處何似乏便不及書每切馳情最
是失禮尊兄昆季令姪昆季其不以薄誼咎我者㡬希
兹有白事未言先慚昨嵗兩薦塾師兩􁷼聼納竟皆為
反覆者所誤遂誓不復言此事今兹有言恐尊兄亦笑
之厭之矣然尊兄見超凢庸當亦鍳某非故欲相誤特
為人所誤耳舍姪名光字寔卿戊子生從小問業貭疑
于某學識頗正筆端亦俊性行甚純字畫儘楷現亦習
應舉之文近寄經疑十篇加之淬礪儘可應試兄能見
聼置之西塾令姪令嗣不為無裨某非如王氏有譽兒
癖知心之前不嫌其直也
　　　答考水胡盤溪(代子西/)
比貢柔緘特厪答翰光芒飛動與二寳而三珍感感某
前日以𤨏尾細故不獲已又修字為記室瀆發未二昕
夕而秦使突如其前晉帖翩然而下矣其何以當之某
材侔襪線恩受言絲上有七十嵗之親逺為二千里之
役半山所謂古人一日養不以三公換有味斯言趦趄
乆之家嚴時勉之行君親之命俱有不容違者遂方敢
為行計避左里之險道出九江不獲禀違政此自訟詎
圖誼雲郁穆叢珍稠叠嘉而貺之禮甚豐也卻之不
恭受之有愧與其不恭也寜愧登嘉勉受何以報之外
辱霜蹄謂賜虞祖屈産之馬似復晉歸其不欲明言卻
之耶禮記所云如斯受賜癡兒何敢不拜
　　　謝送塟
某近者卜塟先君過䝉尊慈崇篤契誼逺賜賁臨范張
交好乃今見之先君有知銜茹必矣况于其孤其何敢
忘日欲躬走仞墻以謝迂臨之辱恐勞起居以故不敢
輕率是以飭墨卿以代面謝伏乞穹照不具
　　　謝履襪巾幣
某昨者讚揚好事慚愧善歌曾㣲拍調之遏雲遽賜縑
繪之叠雪讀所惠翰知雅意已先于未将以迹觀之則
似磚之抛玉之引也念舊憐貧煦濡而濡濕之在左右
為盛德事其如老生之不遑祇受何一拂拭一歩履無
非銘篆恩私時也亟此占酧言不盡謝何時簪盍悉留
靣既
　　　謝星源王正山豬肝及酒
懶殘爐邉六花誤約孤負燈花如此空樽何青州從事
與公子彭生携手同行惠而好我從事曰相與入醉鄉
可乎彭生曰吾平生吐出肝腸豈曰豕交之哉二子辨
不已某捫腹而謂之曰此中空洞無物能容卿等數百
人願借前箸籌之二子曰善竟歸心腹
　　　代逹汪静軒
某昨效龎公之入城勤陳蕃之下榻擾春風者深矣揖
别言歸一歩一感渴教信宿尊仰方新待臘之栁露青
賓春之梅綻白乗咸臨之吉利迓開泰之亨嘉此其時
也仁者之静與松蘿俱凝定仁者之壽與椒栢俱延長
歌擷澗芹以将此頌惟尊慈不以其輔瀆而翕受之則
百斯幸以序附特此致意以達愚誠等祈尊恕
　　　答黄叔玉
某不見叔度鄙吝乆生又得山谷刀筆鄙吝亦掃而空
矣梅簷展玩踈花與有德色某兹􁷼親慈以寒家増累
特貽慶言且有珍貺此何足掛齒牙者君家山谷嘲小
德詩曰中年舉兒子漫種老生涯解著潛夫論何方無
外家此兒之育適可似之敢借此詩歌之以謝短帋占
酬不敵先施統祈親照
　　　寄鄭時菴
某昨留都下與君為莫逆交眞異姓兄弟也英游時乃
坐他冗不克躬餞迄今愧之猝猝言歸念欲即詣鄭公
鄉以訊近履寔沈祟之尚未脱然坐是力不逮心非意
所料即辰春和景淑寅想榮侍萱親婉容愉色昔人所
謂壽觴舉慈顔和者不得専美矣健羡健羡少需賤體
可以奔趨即容問師潭途伏謁墀下以究所懐也不腆
芹􁷽少寓寸誠一笑領之幸甚
　　　答鄭時菴
某春間䖍貢一箋随沐響答繼飭蚓墨方􁷼瀆是慚未
㡬側聞大斾祈純嘏于星溪滿擬回轅可卜望塵之拜
詎意德星之聚竟成參辰之不相比也政兹渴仰劃捧
誨函義榦情條燦然十從事之内燕山昨夢居然喚醒
並轡連床易得之半萬里外握手論心乃艱于纔三舍
間今之隔濶牽于人前之會聚相之者其天乎靖惟執
事宇宙一菴時止時行與道黙契止者暫也行者分内
事也先為時棟榱桷或以次収焉予日望之焉用佞多
儀寵賜充牣衡茅卻之不恭勉拜雅命之辱緬想德門
仙輯逍遥水晶宫中暑溽梅蒸潛却無朕彌深歆羡未
見為憾幸㳺心蔗漿錦掤之適以待殊綸不宣
　　　答李泰宇
某兹承一扎逺餉多儀縶雪天之玉貍横氷泉之赤鯶
塵出麥岐之秀意見李蹊之眞有笏可拄耶莫倒持否
無波相及者如乾沒何
　　　與戴廷芳
􁷼台翰緘示寄府判先生佳章感激感激怱怱未暇載
􁷲姑少俟之前日邂逅季澄學正嘗靣稟欲附課稿還
寔卿姪已荷留聼昨晚携至摠管宅則知入長干今早
問已回轅矣兹敢附去轉為左右瀆得附示此姪不至
沉浮多感多感屢許以虗谷續詩寵假尚未示下得終
假惠之幸甚不敢汚損當珍䕶以歸奎府也
　　　答汪景初教諭
近得盍簪别來倐兩閲月兹領妙墨如接晤言保舉一
事魯兩生不肯行寔以年未及格亦理當然非有他謂
也荷再諭及足仭誘掖之盛心賓暘侍其尊翁在邑見
心則以其尊翁亦在邑未敢聞斯行之所逹總管書敬
留于此俟歸投之如有令兩生行之意尚當具年甲籍
貫以聞止軒之文㡬忘之矣近有目疾不欲苦思以甚
之俟有佳思則綴緝呈似不具
　　　代金赫翁答季澄
伏辱誨示以先人襄事特加問勞足見篤叙之髙誼劇
切知感彼時自合走報盖以路逺且春雪連作不欲重
勞是以欲報而不果今謙翰拳拳雖親辱執紼亦不是
過謹拜此以謝鳴謙之辱不遑它及切丐穹照
　　　又
春首詣仭墻展履端之慶禮也既而冗奪至于紱麟令
旦親稱觴致椿松之祝尤禮所當然又以冗不克趨前
于是簡慢之咎愈不可宥矣過期之餘甫能擷溪毛以
見區區公其謂某何如人哉謹拜此以鳴其所以然亦
首罪之一端也惟尊慈鍳其隻影而貰之則百斯幸矣
　　　與汪季澄
不侍誨論一瞬許時箋敬區區亦以無謂不敢穹遡寸
忱則不以書問䟽數為恭慢也兹恃寛度僭有禀瀆此
月朔日承本縣文書為路學儒人不陪拜事勾喚且罰
鈔小生自甲辰秋丁及甲寅五月拜朔十五年間外皆
􁷼前任諸學官寛恕今忽例遭勾罰此必學司混同呈
上梅先生未必注意及小生也兹拜梅先生一書懇之
書之辭語婉曲當􁷼矜體兹不揆為髙明瀆如逹乞頤
指左右為逓上如不欲自發去則潘半村鼎兄石養蒙
正兄二表兄次第凂一兄為投之亦可萬丐必為投逹
不至沉浮寔為至幸𤨏尾塵瀆非恃契愛不敢及此不
逺胥晤當得靣謝伏干台照不具
　　　答汪稱隠
比者不揆蚓竅蝇聲僭􁷲休官五詠過辱鳴謙鄭重以
謝此奚以謝為哉前軰謂進之難不若退之難至以放
鶴出籠縱魚入壑自喻其樂可想也今者先生全節而
退髙矣先年而退尤髙也髙之故樂聞其詩而和之此
奚以謝為哉取于造物也廉故造物之報之也永取之
不盡故享之亦不盡先正定齋翁不盡取之留以遺公
而公又不盡取之留以遺二季位不滿其德天之與平
陽氏豈可涯涘也哉某不肖方年六十有三可以進而
自棄不進先生嘗廻顧之期望之負此知已每竊自愧
今忽忽七十有五矣猶不免傍人籬落是亦不可以已
乎何當得脱此縳從公于山之巔水之涯以傾倒所懐
也未卜省謁惟冀厚自珍䕶以躋上壽以儀鄉邦謹拜
此以謝先辱伏楮拳拳不宣
　　　與程材仲
某昨日蒙耑書招致之為一二日之留叙十四年之别
飲食之錫予之賢昆季之于故舊得之矣老拙無以當
之如愧何揖别言歸彈指頃忽忽數日感激未渠央也
靣諭令薦進名術嘗以嚴陵項君松山對歸之次日適
會之于族叔與可家與之言適値其将經過鄭里之的
便遂以隻字為之先容或即偕之歴覧以訂所擬或與
之約而需后期一聼裁酌此丈游諸公間多敬信之昔
年子西之塟親三旧松山與焉去年之塟内赤丘松山
専焉以賢昆季之髙一見之餘必自能賞識之何待愚
言之贅哉以拳拳塟親之心適召地仙之至似亦有縁
法焉未見願清心養氣以迎多祐令兄處不及别字禀
不殊此松山行速拏楮拜此殊愧草率惟髙明恕鍳之
不宣
　　　慰曹濟之
某頓首拜申慰濟之教授學士尊契家兄大孝某近三
月間扺邑詢尊祖老師近履知無恙方以為喜留宿數
日而未歸未㡬忽有風傳老師訃音者驚呼惶惑驚者
恐其眞也惑者疑其非真也未㡬呉觀萬歸自邑方知
其傳眞矣嗚呼平昔泰山北斗之仰今其已矣恭惟老
師判簿先生乾坤間氣海宇偉人方為程文闗舉子之
口而奪之氣及為師儒炳紫陽之燈而傳其心全節無
瑕上壽有永何可憾者二賢嗣之先沒數也伯魚先孔
子卒雖先聖不能免也六賢孫之善繼理也子思續道
脉之傳賢昆季所當勉也某自聞訃音即已動念謂辱
老師之知自丙申迄今二十年平生無知已知已惟老
師一人耳苟不親徃以哭以弔于心安乎即與觀萬商
之擬以少暇同觀萬黄求心問葉舟之途靣慰有日五
月又抵邑則聞諸菊存先生謂昆季或它出恐小生軰
之行或參商不相値盍尼斯行小生思之有如龜山所
言於心終有打不過者無以寓意謹致雞酒之敬撰一
奠文以冩拳拳惟兄為焚白焉萬幸令弟諸兄長一一
呼名尤幸諸兄荷祖父道脉之傳而尊兄承重之責尤
重惟節哀順變以逺者大者自期至望至望兹拜字托
菊存逓呈伏干台照
　　　答汪古逸
某自去冬復書後今春有傳先生今嵗携琴鴈塘者為
之甚喜喜也者喜其有拜識之機也忽又傳先生遭齊
衰三年之變者為之大戚戚也者想其同我三十四年
前劬勞之痛也又恐因此未必遂拜識之願也度老病
必不能徃弔則欲附一書以慰探便無從迄今耿耿戴
兄廷芳連日留外家謂其居距鴈塘可十里可附書正
欲今早作書而昨晚篝燈時領先生所賜誨翰矣感甚
愧甚靖惟壽母太孺人年垂及百躋登髙壽雖未知垂
帨的何年以尊年六十六則太孺壽數可以想見人間
世誰有以六十六之子而得事㡬百嵗之親乎老天于
先生厚矣生也有涯數必有盡今日之變可無憾矣先
生于禮已在不毁與惟衰麻之間當體母氏之心為心
母氏之心豈欲垂白之子致毁過哀以戚我㝠㝠之懐
乎先生念及此可以酌居喪之禮矣先生知及仁守何
待愚言欲持服于家思親之仁也今過卒哭之期以勢
而赴館亦交友之信也交友不信亦在非孝之科先生
處之是矣又何待愚言然猶不能忘言者盖欲先生因
愚言而寛旅中之懐耳
　　　慰程前邨
近董季眞行嘗附答書方掛漏是懼江照磨至又辱寄
聲時前書想未逹今想已逹矣照磨未㡬言先生近罹
壽萱太夫人之戚某聞之驚嗟失聲徐問太夫人之年
則上壽九十年登九十百千萬億人中誰能有之以先
生年六十有七而上有母在百千萬億中人又誰有之
天之厚太夫人至矣厚公尤至矣自他人觀之足可無
憾公孝誠天至新罹此變恐不能堪然證之禮六十不
毁七十惟衰麻在身以衰麻在身言雖少不及以不毁
言則已過之願酌其中而處焉向者畢梧山之母徐生
于文公夣奠之年年九十三而沒梧山甲申生年已六
十九乃母初病時丁寜梧山云我年九十以上已大幸
汝年垂七十宜為我自愛汝若過于哭泣我㝠㝠中亦
不懽喜汝宜深戒之想太夫人之見亦必如此禮書公
所自悉言之似贅敢援梧山之母之言以為公告某乆
客梧山門此語寔錄也願公深體焉前軰云萬人叢中
一人曉性理文章萬人叢中如公者敢無一人望公為
太夫人自愛為吾道自愛儀州里以幸後學某三十六
而喪父四十三而喪母家貧不能養欲養親不待以公
之家丼㫖必不缺且親享髙壽仰視之愧死對照磨畧
言不覺涕泗横流也願公鍳此而自覺焉至懇至懇
　　　慰友喪父
某乆不交書則亦有以中間聞執事有何憂戚而未詳
兹會廷芳方深知之始敢䖍修此紙首惟鍳察某比者
不意慶門凶變有尊翁府君之戚府君横舟老師之嫡
嗣聞名乆矣而未及識於癸酉鶚薦之文嘗得伏讀之
甲戌混補回途得叅覿之人物頎然玉立今猶隠隠心
目間不謂纔償識願而遽仙逰也禮為人後者為之子
執事罹此與所天同哀悰何以堪然又聞之在禮有不
言而事行言而事行身親之而後行之分况不免任人
子弟之托乎此其不可為一概之哀也明矣執事熟知
禮意何待愚言想三虞之期已近之或過之矣願以逺
者自期此區區下交之所望于心契者老衰道阻不及
靣慰而以書惟孝子仁恕察之兹因廷芳回附此以寛
台懐匆卒不具再拜申慰
　　　慰戴時敏
比者不謂慶門凶變尊翁堂錄太師老先生奄棄明時
始者風聞疑而未信夫以尊先太師後學山斗昭代蓍
龜縱不為衛武之九十入相亦何妨如伏勝之期頤傳
經乃今天不憗遺奪此大老使後生于何而考德時廵
于何而就問識與不識皆為流涕矧足下純孝天至其
何以堪然有一説可以舒足下之深悲老子有言死而
不忘者壽不忘何也死且不朽之謂也古有三不朽曰
立德立功立言老先生德為人師言為世範著書立言
部使者已轉而上聞矣行将垂世千古不朽尚父天命
之壽與臧文仲身沒言立之壽相維于無窮視相如之
且死而以封禪書獻諛者過之萬萬昔呉人謂孫仲謀
曰此豈孝廉哭時願以逺者大者自期勉進乆大之德
業扶持先生所著書章章永傳其視僅以一至之哀自
任者為何如某不揆僭越以慰以期惟足下抑哀順變
不鄙其狂愚而幸聼之禮合躬詣繐帷一瓣一慟于以
哀死而弔生顧影自憐有願莫遂慰唁紙又墮魯臯惟
高明恕而察之不宣
　　　慰胡濟鼎
某兹者不意慶門凶變壽母太安人奄棄榮養執事孝
誠天至愛敬兩全考叔之羮将有待而遺孟宗之鮓将
有待而寄一旦遽遭此變何以堪諸自兹以徃返哺而
烏何在卧氷而魚空肥甚為哀慕盖可想見自耳兹聞
傷悼曷勝即欲一詣繐帷以哭以唁家事如蝟酧應不
遑外奔内馳日不暇給忽忽嵗蛇赴壑矣既躬造之弗
獲又隻字之復稽縱寛度不督過之愚獨不愧于心乎
是用拜此以代靣慰更望節哀順變勉進饘粥以顯揚
自期是所願望令昆季翰學至孝不果别状意不此殊
統祈親照
　　　慰曹𢎞齋
某不修箋敬整整經年非于師門簡慢也不欲無謂徒
瀆尊也近此月初呉甥過邑郛會仲玉學正知次令嗣
希文抱恙問何證謂胃弱不納食某雖不敢言固已竊
隠憂之無從問訊日徯平復之音忽社后之四日竹牗
寄聲見報謂希文竟不起矣驚駭痛悼無以為懐有是
哉慶門之凶變一至此哉先生與判閫安人俱以八十
之髙年而罹此倒置之大故其又何以為懐昔人為陶
士行言越騎酷沒天下痛心何况人間父子情乎自聞
此變即欲奉慰然亦無説以寛先生之憂恐祇以重先
生之戚耳要之人禀受符直二五之氣數或厚或薄或
長或短天也非人之所能為也亦惟順天而已荘生曰
孰使我至此者非天乎况希文懿行奥學髙文妙畫種
種出人又且諸郎俱佳不惟克其家而且世其學而又
有孫竹立矣年登五十有五已不為夭如東坡所謂人
有文為不朽與有子為不死此兩言者希文足以當之
所使人不滿者以八十之親而繼哭五六十之子則為
逆耳此為理之所不可解要亦數之不可逃先生髙明
有素處常逹變必有可以自寛自釋者何待愚言天下
禍變亦要人當夫子萬世宗師早哭伯魚僅有子思為
之孫亦待曾子而成就之先生今兹事體不髙于宣聖
數等乎願先生順天所命加慎眠食以躋登伏生髙允
以上之壽是所願望兹因便風附此拜慰不覺覼縷惟
尊慈鍳之不備
　
　
　
　
　
　
　
　
　
　
　定宇集巻十
欽定四庫全書
　定宇集卷十一　　　　　　元　陳櫟　撰
　　啟　疏　文
　　　發解謝路總管張公啟(并辭㑹試/)
學生陳某啟右某伏䝉頃給省府解據叨中郷試
第一十六名者伏以鳯詔天頒初試紫薇之省鵠
袍星列兆分丹桂之枝若僥倖然有綱維是竊唯
科目久行于歴代弊端莫甚於邇年經穿鑿而不
根文浮華而過實士鮮學問國奚取於若人世蔑
事功衆遂疑於吾道誰謂昊天之不復必待聖人
而後行洪唯我皇作新多士舉祖宗欲舉之典豈
唯發第以决科善海宇本善之心教以明經而修
行鳶魚飛躍鵰鴞横翔戰藝江浙之郷闈餘三十
路登名賢能于天府纔廿八人自笑衰頺敢儕英彦
如某者箕裘舊業簪紱寒宗心繹四書何待今日腸
搜千卷已迫暮年本無一毫欲進之心忽際千載難
逢之㑹庠序不令其知覺名遽報於亷車縣路遂見之
施行據例申於省戸無僕而挈子以徃乏輿而行陸以
還嗟樗櫟之散材勞桑榆之晚景艱辛萬狀病足甫瘳
驚忝一名驚心愈甚單薄敝緼敢言觀上國之光羞澁
空囊何以渉脩途之阻顔駟已老揚意徒逢加孟德頭
風之忽纒似王式逿地之時作兹䝉敦禮亦旣優隆分
今膳學之資倣古續食之意然癃病之勿遣具載漢書
雖俊造之同升有慙國士况衆人方勞於競進而小鳥
獨倦於知還是惟不聞當䝉見憫知感知自以謝以辭
兹盖伏遇總管大叅相公先生政比龔黄名齊召杜親
迂熊軾之貴斾特出於邦郊俯憐鮒轍之窮恩不垂于
江水豈忍下士之危苦願申大府以保全倘沐矜存曷
勝欣幸某敢不隨其未没之齒欣兹尚在之心雖不能
如晁董公孫芹君父而廣千言之對或可以紹周程朱
氏模弟子以綿一脉之傳感德彌深脩辭祗淺謹奉啟
事躬詣台階塵獻伏惟台慈俯垂鑒念不宣
　　　答黄求心賀發解啟
眷契弟陳某右某啟伏以試紫薇省浪戰千二百人之
塲分丹桂枝濫滿一十六相之数未謝切磋之益先厪
慶問之貽衮褒過情圭復増愧恭惟府愽翰林求心先
生江夏望族紫陽碩儒州麾制閫之世科早宜青氊之
繼繼季考月書之都選纔立赤幟以頻頻此行偶魚漏
於網中髙舉仰鴻㝠於漢外新聞長道價而倍收實效
豈比冒文聲而徒竊虚名因傳末交亦與後榜諒為吾
徒而增喜亟令子墨以騰緘君實景仁有如同氣而異
姓王楊貢禹何當在位以弹冠好切于心如出其口不
覺脩辭之過遂㤀執禮之恭某壮志已灰衰髯盡白近
既行而中悔懼冬仲而逺征旅館之題欲塗烏本心可
見文卷之成僅塞白同志所知餅不可餐而雷殷于中
衣雖徒掛而日逼其上初殊苦甚後略如之蔑春蠶食
葉之從容騁渴驥奔泉之迅速使力嘗盡復吉不分未
必癩頸之陳三遂逺舉首之王十今亦幸矣尚何言為
然汗顔浹背之時至越南而尚病當堕指裂膚之候詣
燕北而豈全兄尚為憂我寧不懼惟冀斜日得保餘年
其譲諸子以歩瀛州踵晁董公孫之對尚與先生而宗
洙泗翼周程朱氏之書權謝臯稽鑒融榮幸謹奉啟事
申謝伏惟尊慈俯垂鑒察謹啟
　　　代竹所賀呉教諭南忩發解啟
伏以司泮宫而發解歸去来兮謁吏部而超遷自此升
矣喜初囘於繡嶺信増耀於錦鄉足為深欣矧䝉造就
恭惟州来季子之裔紫陽闕里之英倚元亮之南牕卓
然素志仰退之之比斗頼此羣心起長泉壑之堂兼教
桑梓之郡望近孚于青佩聲逺播於金臺又據臯比乎
兩州凡新鳯厯者十載處士星照少微之閣既書檠之
分光嚴灘月流子陵之臺復詩囊之爭響博士凡三為
矣天池其一飛乎雖墨綬雖朱幡徒發勞人之嘆必粉
省必黄閣始究真儒之功庻㡬可文學之鄧元侯逺紹
若敵國之大司馬敢述輿頌豈曰私言某樸􁂶㣲材葛
藟同本實三生之厚載荷一見而垂情久慕客星因束
書而来訪䝉庇宗老葢倚席之懐慚孤金鑄而倐去倐
来伏玉成而善終善始豈無他人不如同姓非徒藉提
挈于今兹先收棟梁次拾桷榱殆又頼帡幪于他日其
諸贊慶㒺既敷敭
　　　賀呉竹所授本邑教諭啟
伏以花縣比子男之國有序有庠木鐸振父母之邦善
教善諭劄頒藥薇之省譽馳芹􁷽之濱位雖淹于三年
歡已騰于萬口恭惟儒林先覺侯泮名流華胄遥遥世
不乏于季子竹香細細日何可無此君推經笥之素充
羡筆鋒之最鋭圓文嫓陳君舉讀之若盤走珠講篇肖
陸象山聞者将汗流雨衆瞠其後多瞻在前沿泝紫陽
四書之源漫潤嚴陵七里之瀬業講魯齊之㑹聲在梁
楚之間盍自此而横飛乃不屑乎躁進兹受知于當路
遂職教于家山喜氣播殷雷之聲迷途望標月之指臯
比肆展新青衿多出舊青衿麈尾重揮昔絳帳宏為今
絳帳矧初新于品式值首飭于冠裳手板雖槐璧珪攸
始身章方褐金紫所基更兼樸角之横烏換却深冬之
立鵠觀瞻聳若模範偉然竚聽横經之精微頓洗倚席
之塵陋新媺士習不愧盤洲之學碑大振家聲盡發端
翁之詩藴某蘭交素比相悦尤深僭成四六之鄙辭畧
寫萬一于盛事先生自此升矣将收為明堂之棟梁小
子其何述焉更願紹中林之蘭蕙鋪棻㒺極悃愊徒増
　　　寄馮伯田先生啟
伏以清新庾開府久慕詩聲聦明大馮公今瞻道貌不
得拜於席下殆虗生于世間謹脩函丈之恭略紓方寸
之悃恭惟路教察判秀石先生儒林老宿喬木故家由
鴻石以来接東魯淵源之正自蠶叢而出禀西州流峙
之英文章鎮于東南學問根乎家世紛若麒麟楥幻海
市以誰存詭然蛟龍翔巋靈光之獨在莫施所藴大肆
厥詞平生幾千篇近不屑西江之𣲖挽囘数百嵗直逺
追唐世之豪萬户可經三公壓盡妙哉吟卷長流天地
之間偉甚聲光若引星辰之上聿敦棠棣言觀泮芹遂
令萬仭之屏盡識二南之範天開幸㑹人頼作成向者
味先生之詩僅得諸虚谷之序芬芳一臠何如列鼎之
全珍清泠半瓢孰愈飲河之充量今願竊有請也不識
可得見乎某硯鉄未穿鬂霜已染假鄒君之館餘二十
年補魯泮之員才三兩載幸入大聖爐錘之造略聞中
原文獻之傳塤箎之吹式和金石之音復振子由之為
陳教適復遇坡老之来文潛之事黄門要亦為長公之
客倘與其進敢昧所傳
　　　寄吕教授求移籍啟
伏以效顔淵之潛心素知尊於聖道如子春之傷足恐
或戻于齋䂓謹殫拙訥之辭仰致圓融之懇竊惟州縣
立學雖有逺近之殊國家待儒初無彼此之異惟自嗟
于困頓難常窘于奔波必将適百里而宿舂糧始能毎
一月而陪釋菜貧寧辦此病復謂何如某者少也不如
老之将至秃鶖可笑久如韓子之頭童鷓鴣見憂復類
叔山之趾兀名久掛于學校身樂就于範模業在芸人
事難由己無東家蹇驢之可借惟南阮犢鼻之自慙與
其默默而遭譴訶孰若拳拳而聲悃愊謁殿稍近姑願
附于邑庠醫療随常容再還于郡泮尚冀蛾子之時術
豈終鷁陣之退飛矧在邇年爰多舊例如金同舎葉同
舎之有請蒙楊先生鮑先生之見從引援以言凌兢曷
已自非明哲父師之在上孰養疲癃弟子之不中兹盖
伏遇允矣儒宗蔚然夀俊鍾竒廬阜傳道學于一燈擢
秀橋門振文聲于六館屢趍泮水聿来富山鋪張白鹿
之遺䂓訓迪紫陽之闕里遂令礦質亦累鑄爐今兹憂
病而憂貧㡬若自踈而自外然異世能啟洙泗之堯舜
而一時難化唐虞之共兜豈邇之云乎亦心親而已倘
許其便寧昧所傳某敢不鏤骨銘膺銜恩報德益加鞭
䇿不負甄陶豈必朝夕于旁在楚猶在晉也誓将心目
常見于墻復于羮焉毣毣有懐詹詹㒺既
　　　謝曹𢎞齋撰族譜序啟
伏以族冷如氷名愧舊爐之鐡文華於衮價増敝帚之
金聿降錫類之仁辱取敬宗之義榮實均于同派感豈
獨于私衷竊惟本支所貴于有圖文行豈容于無紀故
族譜法明允自先世而已傳然事状效履常亦後人之
當務不量輕率略效編摩非印正于名公難灼示于来
裔因輙過門而弄斧豈期閉戸而造車兹盖伏遇某允
矣儒宗蔚然夀俊為貞元之朝士不愧初心聞正始之
遺音樂傳晚進致令狂斐獲遂依歸悔不早于擔簦詎
敢云于傾葢謁臯比而䝉倒屣揮麈尾而許對床因出
汗牛之書俾遂窺豹之願乃知家乘正續三編爰篤宗
祊已先一著自厚葛藟庇本根之愛因興草木同臭味
之憐不吝温辭増輝寒族褒嘉過矣慙竦若何拈䇿第
之相仍使其知本乎祖悼决科之悠邈勉以不慚乎天
藥石意深珠璣辭溢某敢不益加刻勵期稱奨題不亢
身焉亢宗惕若綿力薄材之懼自成已以成物侈哉殘
膏賸馥之霑感刻何窮鋪棻㒺既
　　　賀金滄洲六十啟
恭審欣遇夀辰有殊常嵗六十花甲從頭喜于又新八
千椿年偻指延于惟永稱觴莫遂揮楮以陳香雲想繞
于滄洲歡聲更殷于京兆族茂而貂蟬熾競觀戱綵之
重重春歸而櫻筍来且樂傾盃之灧灧芹贄良眇莞頓
為榮
　　　賀山泉汪氏娶溪南呉氏女啟
蘭階喜溢梅實吉臨在户三星光照山泉之下盈門百
兩来從溪水之南召不果于鳬趍誠略将于燕賀延陵
禮樂已先傳世世之芳内翰文章定永紹猗猗之譽甚
慚輶瀆所冀莞存
　　　復襟兄賀生女啟
昨之甥館幸親炙于譚私兹辱管城特逺貽于谷扎剝
封荘誦隐几懐慚乃以蝸廬遂符虺夢既殷勤而慶問
復璀璨以寵頒下拜周章中藏感激彭澤慰情之語雖
則云然茶山少盗之吟寧無可笑亟兹展謝尚需嗣陳
　　　賀趙巽齋生曾孫啟
恭審于門善積謝砌瑞重託橘頌之曽枝孫又生子表
萱叢之豐本髙遂見𤣥三日氣見于食牛盈月標覘于
峙鵠某莩盟有忝相悦惟多采彼香芹列諸副楮聊申
燕雀之賀用慶鸑鷟之竒踰九􁐏望百齡頻稱觴而上
夀誇一門聚五世想含飴之開顔盛事誰肩菲辭難罄
　　　賀呉南忩授婺源州同知啟(名夢炎/)
解篆花封䟽恩芝檢牧文公之闕里風月平分比彦章
之鄉州城郭至重民方歌于来暮公暫賦于閒居某初
忝莩盟尤深相悦謹脩尺牘用表寸衷衣錦何殊本新
安郡之疆域把麾甚樂紹江南守之治平
　　　賀汪溪金清父孫成婚啟
兹以震子成婚冢婦協吉自延陵之華閥兩小無猜配
滄洲之聞孫二美允合花燭燦燦桃葉蓁蓁禮漫存羊
賀已㡬于後至傳誇占鳯昌必應于先占輶瀆甚慚莞
存斯幸
　　　賀古墩嫁女啟
玉愛之歸及時桃華正灼金屏之開有日蓉褥将門矧
肺腑以連姻宜手抃而交慶夫以月上之宜室何殊靈
照之在家遇采鸞之仙想沸歡聲於韓土得乗龍之壻
應多喜色於吳門寓敬茶香儌榮莞粲
　　　賀呉子靜娶冢婦啟
恭審二陽之月三星在天詩詠摽梅属長子之主器禮
嚴采􁷽迎爾相以承宗向平之畢債将新蒍賈之稱賀
敢後彘肩初解巽羽先嗚有媯逺育姜宗婦道豈殊于
臣道呉氏世生季子今人何遜于古人期望頗遥涵容
是幸
　　　答吕竹忩納幣啟
忩繞子猷之竹市隠甚髙居同謝安之墩山棲自適好
允諧于二姓盟實定于一言伏承魚書之雲絢鴛錦之
霞明味叶蘭金榮深葭玉申國教法嚴甚定成令子之
達材處默嫁具蕭然敢援昔人之佳話權謝不恪揆叙
未央
　　　賀汪覺翁授府判啟
恭審芝檢榮膺竹符分佐江西地千里推吉水為名州
斗南公一人枉髙材而俯判勅書星耀喜氣雲蒸賀敢
後于常倫分况居于世契莫将尺楮爰采半芹以斯道
覺斯民志本同伊尹之志佐天子相天下堂期新伯産
之堂贊頌罙深涵容是幸
　　　楊學正啟
載道脉于南紀濟美龜山續詩派于西江齊芳誠叟喜
正始遺音之尚在嘆貞元朝士之無多漫仕而不擇官
分符而居為正
　　　趙學錄啟
大雅不羣英材無敵演迤天潢之舊派公子翩翩壯觀
星水之新州人物表表將縉紳于朝著姑領袖乎儒流
發軔仕塗弭節鄉校
　　　謝送蟹啓
伏辱郇雲特貽郭索好詞嫓白既誇虀臼之辛半殻含
黄雅稱橙醯之釅居然䝉此何以報之愛公子之無膓
固合蹣跚于湯鼎非吏部之左手安得拍浮于酒船得
之若驚言不盡謝
　　　約族人葺鬲山祖墓䟽
伏以人本乎祖年代逺而易忘精至于神祠墓存而可
攷惟我陳氏實望他宗粤從唐末之時来自嚴陵之郡
居藤溪里歴世熾昌􁩦嘉善鄉一方尸祝為潁川之始
祖號鬲山之府君廟貌雖嚴丘墳漸圯夫以總總林林
之里社尚致敬于鷄豚豈有䋲䋲蟄蟄之子孫乃不如
于豺獺雖嵗年之已久然地里之非遥今當大德甲辰
議就季春榖雨敷青蚨之現鏹標白蝶之寓錢因葺眠
牛之岡瞻遺像洋洋如在庻生下馬之敬覘吾宗世世
常興凢預兹行請題于後
　　　修築貯水塘疏
伏以復鴻潦之波兆朕應繇黄鵠灌鱗圖之畞修築須
頒青蚨惟兹延充塘素為亢嵗備中因廢弛久莫支吾
是以當炎官火傘之張欲救禾苖焦卷此乃類海洋尾
閭之泄惟見泉脉乾枯枉怨天時坐失地利今将效躄
浮圖之起廢其可令巧媳婦之擎空期協衆心䂓増舊
製加塍圍白虹之隠隠儲水灔綠鴨之粼粼弗為胡成
有備無患凢今番出費之户即他時承溉之田詳具于
前幸題于左畚若雲杵若雨興工行見一新稼如茨庾
如京獲利定應十倍
　　　新塘嶺施水菴疏
伏以一間佛屋與白雲分㡬盞義漿如甘露美惟此新
塘嶺實為古路頭宜建亭憩足力之疲勞將施水潤舌
根之枯涸雖略經始誰與成終證盟藉普陀觀音質慈
悲而無愧圓覺投檀那施主信福夀之有歸
　　　星洲寺疏
伏以星化石而羅洲渚寺已半于千年木經火而飛烟
埃工欲施于一旦夫豈小力量能成大䂓模将悉慿月
斧風斤盡與新寳坊金地頂禮檀越心發菩提化筆大
書而特書景福已至而益至認祖師西来意象教莊嚴
符莊子南華經鵬程奮迅勤拳誦波羅蜜報答結歡喜
緣乾静専坤動闢實上祝聖神萬萬之年革去故鼎取
新豈但庇前後三三之衆
　　　心田菴上元疏
伏以珠緯躔十二官萬民司命璧月明三五夜一嵗上
元當天官賜福之辰正人世奏星之日受籙者乘兹而
閲籙有生者期至于長生災曜伏吉宿臨斡神機于道
域修禮耕陳義種分善果于心田祈夀年華請書初度
謹疏
　
　
　
　
　定宇集巻十一
欽定四庫全書
　定宇集卷十二　　　　　　元　陳櫟　撰
　　記　銘　贊　賦
　　　謙齋記
謙之象見於易謙之說見於書伏羲畫卦於艮下
坤上名之曰謙未有辭也人未知謙之益也伯益
賛於禹曰滿招損謙受益時乃天道雖非論易謙
之益明於此文王為彖辭始曰謙亨周公為爻辭
始於謙上三爻皆吉利餘六十三卦則六爻未有
純吉利而不凶悔吝者夫子為彖傳始曰天道虧
盈而益謙純用伯益之辭之意不過以虧代損以
盈代滿而謙之益於是大明謂非祖書之說以賛
易之象可乎同邑謝君益字謙甫儒家稚弟以儒
習吏退食燕坐之書室扁曰謙謁記於余余辭謝久
之請不懈則諗之曰謙之理具見易與書中先儒發
明無餘藴何用後學重下註脚君其書伏羲之卦伯
益之贊於齋壁而潛心焉漢名卿自酇侯而下多由吏
進身君能心謙之理而充之無一念不謙無一事不謙
今日之習為吏謙之卑而不可踰也他日之由吏以進
身謙之尊而光也全受謙之亨吉利而無他卦爻凶悔
吝受益孰大於是謙人道也益謙天道也人道盡天道
見矣謙甫以此為予之言乎非也予聞之先儒先儒聞
之伏羲伯益文王周公孔子伏羲伯益文王周公孔子
聞之天
　　　養心堂記
養心之義於軻書屢見養心二字於寡欲章特見周子
究極孟子所未言至矣婺源王君澤逺揭二字扁其堂
寄聲徴記於予予學素昧重以存菴胡公之言敢不勉
為之言竊謂寡之又寡以至於無周子不欲學者僅至
寡欲而止故以大賢以上之無欲望之無欲故靜尚包
涵説無欲則靜虚動直遂究極説非可泛責之學者也
孟子欲學者之養心必自寡欲始故以寡欲而心存望
之存即養也心為性之郛郭欲為心之蟊賊養心不自
寡欲始不可也孟子本章辭不待贅竊謂寡欲養心在
大學属誠意正心盡心知性在大學属致知格物非知
性盡心以致其知誤認人欲為天理者有矣其於欲也
雖欲勉強以寡之東窒而西流朝薙而暮茁求寡其欲
戞戞乎其難哉必知性盡心以致其知則見善既明用
心必剛更加誠意正心之功庻㡬欲可得而寡矣勉勉
循循而不自已寡之又寡以至於無未必不由此而進
者㸃雪不容於紅爐氷澌自釋於旭日非寡焉而猶留
其根也蟬脱人欲之私春融天理之妙是心也始焉操
之而後存今焉不待操而自存矣堂不在堂此心即堂
升髙明正大之堂入藴奥精深之室是由孟之寡進周
之無於以養心其至矣乎既以復王君且以自勵云
　　　朝陽樓記
朝陽樓子西金侯之所創也其先君子桐岡公捐館之
一月侯聞訃自江陵官所奔歸水陸三千里以十有一
日而達又二月即其祖宅之東建為樓三層髙明宏敞
不二三月竣事亟為之者何承先志也其名若何標先
字也祖居西澗澗之東可一樓其地數十弓犬牙入隣
壤樓㡬無地起兩世數十稔欲之未得侯以大義交相
感樓址甫完書所云考作室厥子構者此樓之所創也朝
陽之云見於卷阿桐岡公字實本諸此自雅號熟齒頰
字鮮克知樓巋然宅東大明東升樓先受日公之音容
日逺日忘登斯樓也旦旦寅賓思親而不得見見朝陽
如見其親焉揭而彰之示不忘親此樓之所名也澗之
西瀕澗舊有亭侯鼎新之夾澗有梅益増植之取其尊
先大父主簿公之舊扁曰春先者扁之主簿公遊國學
登上第春先事業受用未盡標以遺後之人侯不忘祖
訓復揭以期子姪朝陽之樓不忘父也春先之亭不忘
祖也雖一樓一亭而倫紀關焉斯亭一澗隔之欲登樓
由宅門度夀安之橋不翅百舉步始克蔇乃横一橋屋
其上為舟形以通之扁曰横舟雖狀形紀實亦不無意
云
　　　等慈菴記
休寧於新安為縣縣之南有黄原原有等慈菴菴之僧
有碧菴上人永寧以其出倫紀人而其事關倫紀可尚
也已菴肇基唐貞觀間實臨溪方興寺支流久為祝聖
道塲燈燈相傳宗風克振今菴主心菴潛上人碧菴師
也碧菴出率溪何氏先世宗博公昂為時名卿其後仕者
相踵父原清文學世其家享年六十有二母程氏合美
嫓德享年八十有四碧菴生官宦儒家十有三嵗出家
等慈二十六而祝髪附方興南院籍身出家心不忘家
也葛藟之本根蓼莪之生育切切於衷苦心劬躬銖累
分積買田十畝以兄次子本中純孝嗜學可託也祝之
收所入永為烝嘗資又買田入菴之常住囑其徒為奉
先世祀畝數亦如之僧俗表裏相交期為悠久其用心亦
宻矣自大徳九年秋九月肇此謀至十年春正官有㫖
僧續置田土許歸併元籍中甫克立文册謂竞其志詎
知事有不然志猶未竟延祐元年春閏三月不戒於火
庵燼焉二年夏午檀施重構規模視前益崇以敞衆緣
所不逮倒鉢囊足之又自建鐘樓於門之東偏妥何氏
神主其下前所云嘱其徒為奉先者始有定所又懼久
而易冺也将鑱之石而属筆於予奉先之田皆詳諸碑
隂庻竟其志吁其用心亦逺矣予竊謂凢佛所宫一是
皆祝萬夀為本尊君也君身所自立也鮮聞以報親為
務如碧菴者親身所自出也謂事關倫紀非與此固儒
家説也而實亦佛家説按四十二章經有人事天地神
祗不如孝其親二親最神也㫖哉言乎儒佛有異教教
以孝無二理天典民彜人孰外哉然不於他寺若菴乎
見惟見諸等慈何以故碧菴儒家子故耳昔墨者􁷾之
􁩦其親厚孟氏質之引儒道以對先儒謂其援儒而入
于墨予謂非儒家子濡染倫紀之教不能因􁷿而通於
儒碧菴何宗博之裔其墨名儒行也亦宜予故曰以出
倫紀人而事關倫紀可尚不可尚哉表而出之非徒為
學佛者勸亦使儒名墨行者媿矣事勒堅珉世謂不朽
然石可泐碑可仆其文章不可磨文豈不夀于石矣乎
若予者非老于文學且自棄於時其能壽於石以垂不
朽乎抑昔東坡與維琳同生寄之詩曰與君皆丙子今
予於碧庵有劉白同壬子之宿緣此遂不復辭云延祐
五年六月十日
　　　星洲寺記
星洲寺以地名名寺也溪南涯數鉅石怪竒突兀旱不
趾露漲不頂漫寺門靣之相距約百舉武嘗聞地之石
天之星也證之春秋傳邵子説地理書靡不合金華仙
之詩尤切曰星宫著地化為寳坊是也今寺獨擅此勝
非得地歟寺始創於唐太宗貞觀十年丙申立公開山
僧也三代而下最稱太平未有及貞觀者此寺之建首
逢此時非得時歟始建迄今六百八十有九年嗣而堂
構代不乏人寺僧一榮自咸淳癸酉祝髪劬躬節用為
寺出力三門寢堂土地神祠鼎新為之佛殿鐘樓則蠱
壊而葺之他如塑繪圬鏝鑿築甃砌等殆不勝書亦既
完美延祐甲寅不幸燬於火僅存藏殿寢堂又能硬着脊
梁心弗退轉經始于乙夘陸續於累年佛殿重營厥費
頗夥倒已囊鬻已田用潰于成塑像制噐種種漸備用
鈔以錠者千計持鉢所獲者居什之一其徒大椿則創
鐘樓永慶則創齋㕔皆與有勞焉所未有為者亦既䂓
度且将不愆於素今夫千金子萬石君世豈無之一再
傳之或三四傳王承福不免歎為􁸀則李師道欲贖其
所質矣今寺隨燬隨創金地清凈木天髙明赫奕如昨
何以故有人如榮公與其徒者乎非得人歟昔温彦愽
與馬周俱告太宗曰願常如貞觀初則善矣易曰神而
明之存乎其人有人焉則地以人重時以人来苟非其
人地由是弗興恐不免鐵爐歩之嘆矣榮公紹徃開来
燈燈相賞常得其人則此寺常如貞觀初豈非善之善
者乎又况寺将崇成國家改元方新重逢今之泰定即
如初逢古之貞觀也榮公将匹休立公焉抑榮公所可
書又不止是撥已田若干畝入常住贍其徒詳於碑隂
慈也榮公本藏溪汪氏二親􁩦長干創屋一區于墓傍
近墓田亦若干畝屋則徃來居之他日付其徒繼居焉
又孝也孝于其親亦四十二章經所教也事關倫紀尤
所宜書予㓜家五城經寺門望茶烟絫矣今委紀之倘
續後游償金華仙晝吟山入座之願庻不為寺中生客
榮公者叢林老宿嘗為都綱云
　　　睂夀菴記
歙石門靜軒吾宗也構菴於所擬壽藏許扁曰睂夀述
生平大概得吉始末徴記於予予櫽括潤色書之公㓜
嗜學長益淹該亶為克紹箕裘歴江湖持門户露宿風
餐鮮有寧日宜其蠱裕先疇鼎新石庫増鄉閭壯觀望
粹珪璋氣凌雲霓胡可涯涘乃能鍳老氏知足知止之
戒超出世之沉溺不休者其於先世窆事孜孜不能怠
固異乎漫不警省者庸術是聽而但苟簡尤異乎覬覦
榮達者膚學隂陽而墮因循天誘其衷地呈其寳祖若
考若妣之吉兆壹是逢之不寧惟是公配程氏嫓德偕
老亦預獲擬藏雙劍之所于戴邨流抱峙環朝揖天造
雖獻者名術相實自天何以證之公效傅修期司空表
聖自營繭室由經始迄就緒動罔不吉此豈偶然哉諏
所以名菴之義則曰天其鍳我夫婦方寸契造化而錫
以齊睂朋夀乎按詩曰睂夀以表夀証今取其辭異其
義此公所願也又以田三百而贏永入菴中贍守菴人
戒子孫無違辭併詳田畝勒碑隂此公所慮也予謂公
仁孝人也仁莫大於愛親孝莫大於襄事以報親公於
祖考妣允為仁孝之子孫天必生仁孝人以為公子孫
此理昭昭可信不誣公所心得躬行子孫将是則是效
謹守先業又可大焉公夫若婦齊睂朋夀此福之在其
身者佳城之應如羊叔子之登三事陶士衡之督八州
此福之在子孫者不待必之天而必之此心之天朱子
曰天即理也以理知天公之所願必遂其所慮者必無
心即天也天豈逺哉公名一德靜軒號也又號梅忩生
前丙辰今年六十有五配生前庚申今年六十有一其
夀方隆未艾云
　　　洪氏閒雲堂銘
水泉雨雲坎象所共雲為雨體雨為雲用未雨之雲似
閒非閒既雨之雲閒也真閒出雲降雨學非忘世雨齊
雲歸學非狥世君雲其心坐閒雲堂休時閒閒與雲行
藏
　　　書燈銘
　　　　義所讀書檠令予銘之因書其罩銘曰
雪平跧牕月仄踞屋昔人無燈如許勤讀今我有燈篝
幕熒熒不􁸁其光用晦而明非雪而炤不月而曜陋彼
囊螢徒千其爝敢有不勤籟沉更深燭奸雄膽洞聖賢
心
　　　家傳祖硯銘
　　　　族姪孫贊子襄捧其髙祖十九省元所留付
　　　　佳硯求予銘謹序而銘之
吾祖通判公以詩經擢鄉舉官終三山倅貢元公公其
親弟也亦以是經冠鄉舉復會諸侯于東都至駕言徂
東之題其文至今膾炙人口所謂自東其駕以東諸侯
之駕者謂之絶妙好辭非歟将赴南宫不幸賫志以逝
平生用一龍尾佳硯東坡所謂無田食硯者用之不盡
留以遺後之人有二曽孫學紹祖鉢文傳祖燈迨其𤣥
孫亦好學不倦猗歟美哉食硯田而不墜有能四五傳
而䋲䋲者豈非世之所鮮有乎余甚嘉之言之不足申
之以銘
銘曰無田食硯東坡有云髙祖一硯五世所珍學鉢文
燈䋲䋲善繼永言寳之欽于世世
　　　敏齋銘
　　　　三衢徐南塘登楊龜山之門番陽明善程公
　　　　實師之星源王拙齋登朱文公之門明善之
　　　　孫可菴實師之今敏齋君名時敏以敏名齋
　　　　者明善之六世孫可菴之曽孫也父雲巖以
　　　　數名儒之後志道據徳依仁而遊於藝精工
　　　　醫術敏齋繼之儒家閥閲穹崇如是誰能或
　　　　之先以儒飾醫匪業岐黄之術而已世居饒
　　　　德興之程邨雲巖始遷婺之中平敏齋今寓
　　　　歙城予未之識族姪實卿與之稔轉為求予
　　　　一言録示董盤澗所為明善堂銘且云斯堂
　　　　也程去華實記之予於諸公師友淵源聞之
　　　　久矣遂為作敏齋銘云
程朱之學上泝孔孟南塘拙齋其傳也正敏齋之先實
師徐王儒學承承累世昭彰雲巖繼之志道游藝迨至
敏齋匪專方技六經學字始見傅岩遜敏與懐三義相
參學自遜入濟之以敏豈徒謙退汲汲勉進勤敏不已
允懐不失修者乃來來者乃積顔實若虚進未見止拳
拳服膺脗合乎此豈惟儒學醫學亦然真積力久藝宜
精專匪直良醫可逹良相以敏啟沃時來毋譲
　　　處善齋銘
　　　　邑居劉長卿以處善齋記文等求予文予閲
　　　　之有張士元一記儘平正略云善之所在先
　　　　知所擇而後安所處知行之學自有次第紫
　　　　陽闕里講貫已熟劉君于行處用力不患不
　　　　知所擇矣余不復架屋上之屋也餘皆閒言
　　　　語緊要只此十數句而已餘人之作皆可無
　　　　也余為作一銘
銘曰安于處善天人䇿語先師語註亦嘗採取善雖本
性未易審處處且未易安尤難遽處之云乎止而不去
不先明善善在何許明善伊何必自學始學以明善見
善明矣擇善處焉故士得已居之而安純熟方爾元善
之長曰仁是已終當處仁為安宅主明善其初處仁而
止處善而仁善斯純至處仁而安希聖地位忠愛長卿
諛吾所止作此銘詩卿其朂只
　　　族譜贊
　　　　九族之云昉於堯典釋者謂父族四母族三
　　　　妻族二歐陽文忠取斯説朱子韙之昔齊晏
　　　　子不隠君之賜固猶是也世之譜族尚矣未
　　　　聞兼譜異姓之親今伯英為髙曾世譜而解
　　　　呉王三氏皆有記焉其惇九族厚彜倫之義
　　　　尤篤敬為贊
禹疆徐州姬祚徐土族蕃括蒼班班綬組哲人伊何錢
塘歙浦觀光用賓奉母視女月溪令子曰伯英甫學紹
箕裘筮仕孔膴養終者代敬宗尊祖自流泝源江淛修
阻昭穆益遼塗人胥覩取則歐蘓聿親乘譜次圗懿親
若姑若母卓哉伯英親仁好古九族義明由兹惇叙奕
奕雲仍繼志䋲武拭目華編豈云小補
　　　畵馬贊
驄青其質龍文在脊匪渥洼産胡爾神特冠帯緋衣懿
何人斯靿履揭裳徐引長覊豈伊僕臣職典天廏馭馬
千里敬供萬夀龍馬不世良御應星妙寫天真何代丹
青
　　　孤竹贊
　　　　見墨竹二軸其一孤竹上有贊云睂山老人
　　　　題孤竹君其一雙竹上有題云清獻公雙竹
　　　　吟因和其韻
竹竹孤竹國君此其遺族獨立亭亭與誰同緑龍想單
吟鳯難雙宿應契特立獨行者之心不動羣趨旅進者
之目千畝不見其有餘一竿不見其不足竹竹似魯狷
士不見親厚之凉凉如衛君子斐然有文之郁郁月來
影自伴琅玕風至聲能戞珠玉特操何假于依附髙節
了無所阿曲嗟彼朋邪之徒豈不有愧於孤竹
　　　宋彌章自號蓮舟贊
異哉運乎生華峰頭飄十丈花為一葉舟廣平苖裔太
一之儔帆無盡風泳餘波流吾道正派絽孟者周愛蓮
誰同心今與侔身艘心柁聖涯是游由濓泝洙勿虗勿
浮風月無邉穆穆颼颼良不偶然来從吾游頌中有規
子領也不
　　　澄潭贊
　　　　長汀聖公上人號澄潭今年夏五邂逅瞻其
　　　　頂相惜怱怱未及交箭鋒機兹承寄聲需余
　　　　為下一轉語思韓之于文暢栁之于浩初皆
　　　　為下筆今亦何忍答以不語禪乎因為澄潭
　　　　贊寄之
贊曰傳燈要妙性海心源有澄斯潭淵淵其淵禪定有
素湛然止水如珠在盤盤定珠慧澄不在潭而在心珠
現水月中寂炤空虚惟千載心秋月寒水儒釋同處我
聞朱子
　　　扇贊
昔張無垢紙扇三年自誇其儉我将倍旃人無好事我
無長錢一裘閲世可希此賢
　　　和不求人贊
　　　　不求人贊曾大父唱之通判和之唱者不可
　　　　得見矣幸得見和者而知曾大父之嘗為此
　　　　贊也曾孫不肖想像先世意而僭補之癸亥
　　　　十月初四日晡時
疴癢切身倩誰搔之斵木為手具體依稀天賦風騷芒
刺背貞一搔一快勝呼醜婦噫報落金􁸂兮截盛金盤
思麻姑仙爪兮豈不利夫麻頑孰若此手兮木居士女
借名李衡家兮木奴以命汝噫雖不求人兮未免求木
奴之指孰若反掌以自搔兮君子求諸已
　　　和五六公不求人贊
梓人揮斤刻木成指雖乏纎纎可侍君子搔我疴癢及
我背膂爾力所至不仁者止我有㫖酒只可養氣我有
詩書只可適志予美亡此誰侍巾櫛醜婦之功頼有爾
耳爾予相親俾不求人無忝名義
　　　婺源李復初字贊
婺源李復初兄館寓頗相近淳雅可敬然過從亦疎丁
未冬十月晦來言别索字説甚勤予念坡頴名説老泉
自為之晦菴冠子祝辭屏山為之非父非師誰其僭之
敢請益堅予曰説之不可也贊之可贊之曰人同此性
性同此初性者安焉奚以復為聖降而賢復焉不免復
之奚在曰在明善明善属知復之属行舜曰精一思曰
明誠聖門善復莫如顔子不逺之復能復于禮孔博以
文知之于先又約以禮行之次焉以復其初至於亞聖
沙澄水清塵磨鏡净復初學顔亦顔之徒入百聖域守
三字符
　　　庭芳字贊
　　　　戴兄蘭字庭芳雲坡公之曾孫震齋公之孫
　　　　杞山公之子好學不倦翩翩佳公子也嘗從
　　　　予遊屢以其字求説竊謂名二子説老泉為
　　　　之文公冠子祝辭屏山為之予不欲僭以贊
　　　　易説辭美之之中寓勉之之意云
騷集衆芳首蘭是稱晉人謂蘭宜生階庭託根幽深無
人自媚欲秘其香風不汝秘根培愈固芽茁愈萌培根
安在重席帯經揚於王庭自家庭始侍中裔孫流芳無
已
　　　程與京草蟲手巻贊
草卉昆蟲造化生成精微竒妙豈力所能一以貫之實
大巧流行爰有良工妙奪造化若艸若蟲逼眞非畫小
巧云乎哉天機呈寳無價體仁主人手卷横陳能事擅
塲出戴子淡雲雲行無心淡然任天眞偶泄天巧不彫
琢謝鋤耘采芣苢菁莪在中沚芥菜方紫納須彌待其
子矍麥亦著花亶謂四美蝶洵有情蜂如有聲雍容閒
雅可尚乎蜻蜓蜥蜴昂首若寄奴所驚蚱蜢折臂蛾子
臘遇之将舁以行我聞周子庭艸交翠觀生物氣象謂
同自家意思張子厚聞驢鳴亦謂如此又聞詩家以畫
為真今諸艸諸蟲生意津津勿微小視之囿大化無垠
體仁主人一披翫之養胷中生物之仁
　　　夏君文藁贊
文氣所形尤貫道噐氣信豪放道更精詣集義生氣氣
配道義道氣合一文響天地
　　　風雩亭賦
　　　　判縣先生創風雩亭𢎞齋曹先生記之至矣
　　　　盡矣然昔張宣公風雩亭詞之餘意猶有可
　　　　言者里晚學陳櫟敢發宣公未盡言之藴而
　　　　賦之
雲屋趙公風雩有亭家世琴鶴其風最清不此焉以為
足上泝沂水之曽慕彼舞雩之風適樂意之舂容觀㸃
也之所懐與三子兮不同龍見而雩壇壝聿崇爰有茂
樹䕃蔚可䝉當春和氣風景恬融見天理之流行欲無
芥乎其中風來自天風之者人淡蕩適至偶披其襟風
此春風宇宙吾心宜聖師之所與獨喟然其賞音㸃也
雖狂其心不泯春風無窮千古常新坐風雩以乘風諒
何古兮何今大儒先生椽筆作記窮深發微巳詣其至
今復賦之毋乃或贅辨不厭明敢獻所疑㸃之見處深
契聖師行有不掩以狂獲譏既曰與之曷又狂之始超
出于由求卒僅儕于牧皮昔子張子已慮及兹初新岳
麓之亭特繫風雩之詞謂尋㸃心之所造當究顔氏之
深工防外誘務敬恭浸私意之脱落斯樂意之内充今
究顔氏深又安在非在乎他克已復禮㸃見處之雖髙
惜行處之未實使徒慕其氣象而未知所用力寧不荒
于過髙致有體而用虚必以克復之學補曾㸃之所無
克去已私復乎天理匪徒見此地位必實致其踐履倘
私欲之蟬蜕得春融乎理趣迨顔樂之不改庶風雩之
無弊惟雲屋公卓哉先覺豈惟風曽㸃之風葢以樂顔
子之樂亭扁翠侍克己睎顔翠不于其蛾于其山侍不
于其人于其巒不復陽臺云夢興入蒼翠之間已克兮
禮復欲净兮理純儼儀刑之相對為樂山静夀之仁人
吹面而受和風披予襟兮欣欣臨風雩兮長嘯如唳鶴
而鼓琴
　　　木貓賦
惟木貓之為噐兮非有取于象形設機械以得䑕兮配
貓功而借名諒哉貓之字䝉貴兮實依人以寢處豈貓
之偏可愛兮見䑕之深可怒䑕罪不可勝數兮大罪在
害夫吾書聖賢所以心天地命生民兮多噬嚼而無餘
外嚙衣與毁噐兮并穴倉而盗肉難僂指以盡其惡兮
惟良貓漸可殱其族奈良貓毎難畜兮食不可以無魚
或鈍庸而不捕兮遂謀設夫穽機外匣板以四周兮柱
雙峙而梁横懸重木其若砧兮下簞盛夫羶腥妙在分
釐梗之活繫兮微有觸而轟擊䑕行而冒入兮危機動
而微命畢聞響而再設兮或一夕獲禽之三四䇿竒勲
其若兹兮名木貓其奚慚然我以機心為彼械兮彼亦
因機械而觸夫機心海鷗之閒雅而防猶深豈黠䑕之
不能初用之多中兮再三用之則否毋乃指禍穽以相
告語兮儘機張而餌誘木砧暮懸而詰朝兮羣黠跳梁
于外而不入其中得非機械之有窮兮豈若良貓之有
常功或者因貓之難畜兮遂抑貓而揚此使木之貓果
能盡用兮則貓可以盡死患彼不捕之罷鈍兮豈不可
易夫銜蟬譬之因望庸人之失職兮乃遂併衆君子而
舎旃也耶
　　　梅花主人賦
古舒牧伯耶律相公禀受間氣生于遼東鴨綠平壤地
靈所鍾期梁棟乎宇宙榜一軒兮以松松之所友允矣
梅花以髯龍之欎鬰盟玉葩之横斜與素兄為主人免
其覊孤於天涯搜清吟之千首盡發舒其英華梅見詩
書實焉是取公取其花豈同兒女惟此梅之嘉實與商
鼎以和羮何以有雨肥之紅綻花乃實之所由生三冬
閉塞萬木韜精獨此花之先春耿氷雪而惟馨似君子
之特立殊弱植之彫零公取其花乃待其實豈作牧之
能奄行作相而爰立森萬松于軒外棟明堂而當屹摘
梅實以調鼎葢權輿于今日斂大惠於一州豈獨私乎
舒民寄語灊岳與皖公汝安能久留此梅花之主人
　　　春先亭賦
溪山種德與梅俱深亭扁春先延佇清吟吟不足而酣
賞炤疎影以頻斟陋茅亭兮儀曹嫓蘭亭兮山隂有善
繼之賢孫念太父之手植毎見此而敬恭忍等之於枯
枿冀紅葩之有實取白賁之無色儼若靣乎公槐匪直
同于卿棘一枝具一乾坤陽動根于太極慨彼有唐㡬
昧履霜貌肖蓮花惟愛六郎豈知愛梅臨風一齅廣平
一賦不㤀者夀年方廿五秀發華滋見已卓然挺特不
疑陪立樹花厭厭醉夜笑彼江總何哉僕射尚此孤根
陽囘凝閉偶㸃宫額豈屑街髻見魏徴兮嫵媚鄙令德
兮温柔宜曉角之悲壯任吹笛於髙樓當髙齋之索笑
異成蹊之不言仁權輿于微酸認生意之存存玉堂何
喜竹籬何怒貫榮悴于一視恬窮達而默悟玉質兮盼
倩逺違兮鶯燕日遶樹兮十廻朝廵簷兮百遍暨作相
於開元搜杞梓與棫柞鼎和傅説之羮籠儲梁公之藥
贊化調元燠寒時若接詔使而談默辭璫宴而疾託儼
如斯梅隆冬不痿力能斡乎造化香不隨乎變衰衆木
方槁横枝獨妍早占魁于春規忘司冬之執權特立萬
物之表覺在羣䝉之先嗟襲美之與元輿賦艶葩之啾
喧豈若公之賦梅大音希聲而鳴自然之天刻之屏間
妙擅竒絶廊廟之姿豈淹巖穴振七葉之貂蟬將主知
之早結觀我尚之如斯不愧文貞公之節既増光於大
父尤景行乎先哲想後山翁神遊而喜之曰子孫德輿
萬物氣吐實與梅兮同素相時來兮則奠皇圖於鞏固
　　　大禹惜寸隂賦
昔者聞之乾道行健一息萬里君子法乾自強不已自
古列聖㒺有不勤堯兢兢舜業業所以為聖人舜之稱
禹以克勤于邦耳克勤于邦之實尚且惜乎寸隂惟聖
希天固自強以法行健之運惟賢希聖所以有惜乎分
隂之心賢哉陶侃孳孳不息以勤自勵朝暮運甓俯視
寸隂之移寳有同于尺壁紛紛學者不知自惜惜青春
之不再忍悠悠度夫白日嗟夫視寸隂而猶競此聖人
之所以益聖等光隂之隙駒此愚人之所以益愚
　　　黄山堂賦
維大好之山水昔專美於新安大好中之尤者孰有大
于黄山峙古歙之西北髙戞日而摩天四千仭之蒼翠
三十六之峰巒上峻極之絶顛下無底之深潭既白懸
于布水亦紅盎于砂泉信山靈之都㑹嘗此煉乎神丹
峰標名之各異事稽迹而猶存曰容成與浮丘更昭揭
夫軒轅竒名六六之内此鼎立而為三黄帝二仙以嘗
游宜姓山以黄而永傳欲識山之眞靣目奚必親履夫
巉巖凡宦遊于此邦惟閒眺而遐觀擇郡治之勝地搆
髙堂之數間納逺翠於軒楹數天際之烟鬟凭闌干而
俛仰若再生于雲端自清濁之既判何山不屹于人寰
孰以此山當三皇之世来神聖之躋攀繇皇而帝與王
覇孰能廻世運之濤瀾睠新安之古郡欲醇古而弗諠
鮮嚚訟之珥筆多岌嶪其儒冠以靜重而涖之将臥治
兮非難惟字民之良牧又觀風之大賢登斯堂而送目
見太古之山如見太古之人焉彼盖公之明黄老猶避
堂見舎於曹參何如黄山之在望常若挹黄帝與羣仙
法黄山之作鎮仁心靜而常淳涵法黄山之興雲仁潭
霈而蘓惸鰥儼威刑之靜對送萬古以無言存古意於
胷中心見山而常安噫嘻降古而今時固為之返今而
古理可固然嘗望黄山而無愧于黄帝坐見太古淳風
之挽還
　　　漢林賦
予聞周南之詠六州王矣乎德化有源修身刑家厥所
廣及江漢之涯宜廣漢之詩人必推廣而讚美謂德廣
之所及能感化乎遊子世有豪傑之士雖無文王猶興
苟欲適乎正道何可外文德之純文所以文純亦不已
德廣所及其用兮之德之純其本體維南兮喬木德化
兮膏沐喬木分參天森森兮林麓豈果漢濱之木眞寒
緑成林自有不林之林兮種德末茂而根深彼儒林與
書林非眞林木之可見矣所種之林林兮蔚盛德之符
騐呉君本市隠兮當蹔焉而山棲今又舎山棲而市隠
兮此林隨此身之所之十年計種以木兮百年計種之
以德德愈廣而林愈茂兮身所至即江漢之域
　　　燕山八景賦
粤自昔之京師稱為衆大之區今大業之覆燾亶亙古
之所無建皇都于燕山信廣大而超卓稽載籍之所傳
跨亳殷與京洛仰景致之佳絶殫泓頴而難窮味綺名
之有八恍莫措其形容仙凡隔于苑墻邃深而瓊其島
天未縱夫春陽花命長而鮮好池雖仍于古稱木蕖艶
其佳色與景秋而最宜凉颸生夫粼碧瀦為瓊玉之漿
㡬萬斛之珠滴嵗釀萬夀之觴横晴江之下垂愛一壺
之天成金知出于誰鑄待夕陽之炤出色黄明而自媚
山屹峙于兌方席花種而崢嶸市烘黄綿之襖夭現白
玉之屏津趙北與燕南鷄呼兎而澄澈銀螮蝀之髙臥
玉狻猊其如活軒轅裔之薊封雨飛門而河翻妙勝廬
阜之瀑高出龍門之灘史嘗紀夫居庸名列三關之一
山雖皴而萬疊翠欲滴于一色是為八景之略愧其詳
之未知彼瀟湘與鳯翔亦人題之昭如兹偏方兮下國
何皇都之足齒中涵葢其無極豈八景而但已山水自
于西北景清淑之所鍾地廣漠而深厚極域闕之宏崇
合官府兮市里暨民物之富庶孰非可觀之景顧觀光
之猶未將究極而論之曰在徳不在景山川以人而重
徳與景而悠永亳殷京洛之區今視昔而依然謂愚言
之不信何一盛而莫肩如宋玊想像夫髙唐蘇子親見
夫處境雖鋪張恐渉于虚無知初詠未得其要領也
　
　
　
　
　
　
　
　
　
　定宇集卷十二
欽定四庫全書
　定宇集卷十三　　　　　　元　陳櫟　撰
　　試文　講義
　　　賀立太子表
伏以青宫肇建天方耀於前星黄屋尊居人益瞻於北
極慶綿宗社喜溢寰區(中賀/)臣聞宗子維城大所以固
邦本震男主器重可以繫羣心以聪明睿知之君得恭
敬温文之嗣重明麗正天下之化由之一有元良萬國
之貞以此福延無盡幸豈斯今恭惟皇帝陛下道極髙
明計定悠久􁂁綿于瓞視周業而匹休李盤其根笑唐
基之未大視膳愛篤主鬯位堅臣幸值邦榮属分省寄
龍樓問曉想歡洽於奉承鷺序班晨愧阻陪於舞蹈
　　　賀瑞芝表
伏以聖皇御極物説兌秋造化發祥芝彰賁治特產虞
庠之域將開孔道之符夫豈偶然必有召此(中賀/)臣聞
世珍靈草品異凡荄漢作房歌猶薦揚於九廟唐生陜
府尚頒示于百僚豈如臨炤之初預兆聲名之盛敎嚴
于淑胄子之地瑞應于祀素王之庭卓冠古今歡傳遠
邇欽惟皇帝陛下天資睿知帝學緝熙接統緒于千齡
道能傳道茁芝莖於三秀和以召和臣某幸際休徴曷
勝喜氣必大書于信史實可並堯蓂之呈期永夀於斯
文豈但邁莊椿之筭
　　　道不欲雜論
論曰聖人以一心貫道非深於道者未易知也夫道之
體一而已矣而其用則散於萬殊雖萬殊也而實不外
乎一本也天下無心外之道聖人之於道亦惟以一心
貫之道之萬殊不外乎一本聖人以一心貫道則一本
可該乎萬殊以一本言無雜也以萬殊言亦不可以雜
言也道本無雜可雜非道也而奚以不欲雜為哉莊生
述仲尼答顔淵之問而以道不欲雜為言此殆莊生之
寓言而非夫子之言也雖其末焉要歸之論能究極于
心欲以心之虛集道之實若于一貫之㫖有見者其論
似焉而實非也吾故曰非深于知道者未易言也請因
莊生之言而辨之聖道其天矣乎天之道至誠無息其
為物不貳也不貳者一也無雜也而萬物自為之各得
其所焉不過于一中分造化雖萬也而實一之散殊也
亦未嘗雜也盖至誠無息者道之體萬殊之所以一本
也萬物各得其所者道之用一本之所以萬殊也天地
以生物為心亦惟以一心貫通而已天之道猶以一心
貫之孰謂聖人之于道而不以一心貫之乎聖人之道
其泛應曲當用各不同若雜然而無倫也然聖人之心
則惟渾然一理之貫通而已曷嘗有一毫之駁雜者故
曰吾道一以貫之而曽子所以深契於一唯也曽子猶
然契于一唯而况顔子乎夫子于回終日與言博之以
文凡于斯道之萬殊無不言矣其以一心貫萬殊而歸
一於本者則博之之餘未嘗不約之以禮也夫豈務博
而陷于支離分雜者若莊生述孔顔問答則異是矣顔
子雖王佐才志在為邦然未嘗汲汲焉陋巷簞瓢終身
自樂安有之衛之行哉謂衛君年少行獨而輕其國或
者曰衛君蒯聵也或曰蒯聵方以魯哀之末年復國時
顔子已不在矣殆出公輙也吁周子之兄之前果可與
談莊周之化蝶哉使誠有之二君者一得罪于父一據
國拒父悖于三綱大倫道之大本已絶奚論其行獨而
輕用其國哉莊生之説謂夫子欲止其行而首以道不
欲雜言且謂雜則多且擾而憂隨之嗟夫是非夫子之
言也聖人之一本散為萬殊以一心貫通之其萬殊者
不外于一本一而萬萬而一無所謂雜也亦正不必言
不欲雜也天下同歸而殊塗一致而百慮天下何思何
慮何患其多何患其擾而又何憂焉夫子博顔子以文
而約之以禮博則廣之以萬殊而約則貫之于一本也
是真夫子所以與顔子言者也今是言也無乃莊生之
于道畧見其體之一者反覆數千百言而未有攸當也
歸之于心齋而曰唯道集虛虛者心齋也不求道于道
而求道于心似矣若欲以心之虛集此道者則實非也
盖道不外于心心之外無道道也心也本一也而非二
也豈道為心外物必有假于集之而後有所得哉且又
先之曰無聴之以心而聴之以氣舍心之本而求之氣
之末何始言道之不欲雜而終焉之論求道如是其雜
哉愚故曰非夫子之言也莊生為是言似是焉而實非
也豈無所見而敢云爾哉噫聖道本無雜也而異端欲
雜之莊周之于聖道非愚者之不及殆智者之過也凡
其書載夫子之言與夫譏議夫子之言大率皆過于荒
唐之論無一如魯論之可信可稽者是聖道本無雜而
周欲雜之也夫子嘗曰攻乎異端斯害也已異端則深
為聖道害豈徒雜之而已哉噫莊生非深于聖道者宜
其于聖道未易言而反雜之也謹論
　　　九五福一曰夀論
疇止于陽數之終故知慶尤備于聖人壽立於陽數之
始當知年尤永于聖人夫福夀為基疇該聖人之全有
此福必首願聖人之長有此夀也疇終於一書聖人之
福固有必俱有數始于一疇聖人之夀實有必久有乃
知夀聖人以享此全福者天也聖人之長享此夀乃所
以全享此福歟此箕疇至九而言福明疇必于一而言
夀也且洪範之疇有九而五福之疇居其九是福也盖
持衆美而效之君者也洛書之數至九而全聖人之福
亦至五而全以此五者之福總於五福之疇福者備也
固全備于聖人矣然全享此福必夀則可以長享此福
宜箕子以一曰首明之謂天生聖人豈偶然者天命長
久是曰夀焉夀為福之基天所以夀聖人乃常以全福
福聖人歟衆疇有所終固願聖人之全得其福一疇有
所始首願聖人之必得其夀必得其夀始可以全得其
福五福以夀為先厥有㫖哉請暢發厥㫖嘗謂人生之
福以備為貴尤以久為貴故叙疇中之福至於五而全
福以久為貴故明福中之夀居于一之始論福必先論
夀其諸以得夀則有其基以得福歟何以言之洛出書
聖人則之洛書終於九數而洪範之則之也五福終于
九疇治天下之大法至此而全故享天下之大順惟聖
人為能全之全不歸之聖人而誰歸然何莫非福也聖
人以一身備諸福亦何莫非所以享此福也而君子之
明疇必以夀居衆福之先夫豈强為是之次第者豈不
以五常理之備者也而非仁無以包之故言五常者必
先于仁五行氣之備者也而非水無以生之故言五行
者必先于水五福者福之備者也而非夀無以享之故
言五福者必先于夀天之生聖人也不數洪龎碩大之
氣悠遠久長之數其逢之也猶不數聖人之身實洪碩
之氣之所鍾固宜其全享此福也聖人之生悠遠久長
之數之所属尤宜其長享此夀也天將以多福福聖人
則必以上夀夀聖人故品第一定其疇而福皆該焉權
衡以定其論而夀獨先焉以多福歸聖人而先以上夀
願聖人得非福固足以該夫夀夀則永可以享夫福其
夀如山則其福如川其夀如松則其福如茨夀等箕翼
則福齊岡陵君子誠非强為是之次第者然則行葦不
惟言介爾景福也而必曰夀考惟祺甫田不惟言報以
介福也而必曰萬夀無疆詩人以夀為福基其與箕疇
該五福于衆疇之中而首曰夀於一疇之終始者盖亦
相表裏者歟今夫履一而載九者洛書數也始于一五
行而終于九五福者聖人則洛書之數也洪範大法至是
極備聖人治功至是成終于是備大順而享全福亦可
以無愧矣疇之九于斯而終福之五于斯而萃降年有
永夀之福也充積有餘富之福也安静無虞康寜之福
也樂善不倦而好徳之福備修身以俟而考終之福備
此所謂五福也非聖人信不足以全享之矣然備于九
疇之終者為福而歸夫疇之始者為夀人生天地中莫
難備者福人于衆福中尤難得者夀得此夀則衆福享
之百年而不難不得此夀則衆福享之一日而未易此
當然之理必至之符閲千古而不易焉所謂接千齡而
聖人生天之所賦山川之所鍾靈實天地間最高厚之
氣最悠長之數其超越等倫冠絶庸衆不知其幾也常
人如蟪蛄之不知春秋其于諸福不過寵利之幸邀耳
聖人之夀等龜鶴則所以享此全福者何莫非安富尊
榮之日凡人如朝菌之不知晦朔則於諸福不過榮華
之飄風耳聖人之夀邁松栢則所以受此全福者何莫
非優悠怡愉之時聖人關天地而出享有道之長盖將
與日月兮齊光長千古而不老者夀綿于千萬嵗則千
萬嵗此福也夀歴于億萬年則億萬年此福也夀延于
無窮無極則此福亦無窮無極福以夀而乆夀為福之
基明疇君子其以長享此夀願聖人者盖將以全享此
福歸聖人夫豈諛乎哉抑論之聖人無心于福與夀天
自有心于福夀乎聖人然聖人非聴之天而已語曰仁
者夀易曰有大徳者必得其夀好徳之中自有有永之
夀有餘之福焉夀居福之先夀之福豈出於好徳之福
之外哉觀箕疇之論福者又當以是而求之昔嘗攷之
矣九疇之序雖至五福而終五福之本實自皇極而出
曰皇建其有極斂時五福是也五福之斂本於皇極之
建然則皇極者五福之根本五福者皇極之效騐歟然
箕子之明疇不以他為福之先而獨于夀推先焉抑又
何也豈非以天下無夀外之福綿此夀則能享此福夀
聖人者天也則願聖人夀以全有此福君子之願盖同
符于天也洪範九疇始于五行中于皇極終于五福武
王之夀盖與五行相胚胎皇極相終始善必先知九齡
見夢天之夀武王實􁷪之以五行正氣之永長而使之
長為皇極至理之宗主者由是以此上夀基此全福富
有四海身其康强富與康寧之福也以夀享之也勤用
明徳高朗令終好徳考終之福也無非夀享之也長有
此夀以全有此福箕子明疇之深意深乎㫖哉抑又有
説福有基以夀為之基豈惟聖人為然哉自天子以至
于庶人皆然斂時五福錫厥庶民是福也聚之武王之
一身而散之于百千萬億人之身盖一人有慶而兆民
賴之耳君之夀即民之夀君之福即民之福華封之祝
祝聖人夀堯之上夀如彼故堯之民多仁夀而夀域開
於唐則萬邦協和之福夀之餘效也徳為聖人必得其
夀舜上夀如許故舜之民多仁夀而夀域開于虞則萬
邦咸寧之福夀之餘慶也豈特建極斂福之武王為然
猗歟休哉何幸為夀域中之一民而願聖人夀
　　　擬唐處士陽城除諫議大夫誥
古者諫無専官上而為相復於王以從諫下而為工亦
執藝事以諫官無高卑人無貴賤皆以諫納忠漢以來
有諫大夫始以諫為名則專以言為責任亦重矣至我
有唐有拾遺有補闕又有諌議大夫其任固不尤重歟
在廷之臣或以選直或以序進未有以處士起家居是
官者處士陽城潛徳弗耀化其鄉人大臣以爾名聞安
有能善其鄉而不能正其君者是用擢為諫議大夫官
以諫且議為名宜直諫讜議以奉其職予違汝弼汝其
懋哉毋蹈漢人所謂處士純盗虛聲則予汝嘉
　　　問曾子曰夫子之道忠恕而已矣中庸曰忠恕違
　　　道不逺同一忠恕也而聖人學者異焉先儒謂迹
　　　雖同而心實異其論確矣然此直為施諸已而不
　　　願亦勿施於人者言之爾至若我不欲人之加諸
　　　我也吾亦欲無加諸人則與勿施於人異矣使子
　　　貢果及此可謂與聖人之心不異乎其猶有間乎
　　　毋率爾而對将以觀深造焉
對夫子之道忠恕言聖人之道也動以天者也中庸違
道不遠之忠恕言學者之于道也動以人者也朱子集
註曰盡已之謂忠推已之謂恕又曰中心為忠如心為
恕聖人之道安而行之何待于盡已推已哉惟曽子能
悟一貫于一唯門人則不能矣曽子之答門人所以必
借學者盡己推己之目以著明之忠字在聖人為誠恕
字在聖人為仁聖人之道本不當以忠恕言也中庸所
謂忠恕方是正言學者之忠恕爾違猶去也朱子章句
云如齊師違榖七里之違言忠恕之去道不遠也所以
程子于語之忠恕曰忠者體恕者用忠者無妄恕者所
以行乎忠也此與違道不遠異者動以天爾豈非夫子
之道忠恕自然而然以動以天者言之中庸所謂忠恕
勉而行之以動以人者言之乎先儒謂迹雖同而心實
異迹之同者同以忠恕言也心之異者動有天人之分
也施諸己而不願亦勿施于人雖繼忠恕違道不遠之
後乃獨以恕言而不及乎忠盖忠恕如形與影不可相
離單言恕則忠行乎其中矣所謂無忠做恕不出必忠
而後所如之心始得其正耳至若子貢所謂我不欲人
之加諸我吾亦欲無加諸人與中庸之施諸己而不願
亦勿施于人辭若不異而夫子以為非爾所及何也此
以仁言者也朱子嘗以對終身可行之恕章而辨之曰
無者自然而然勿者禁止之辭此所以為仁與恕之别
至矣盡矣今明問惟即中庸之勿施于人與子貢之欲
無加諸人對言以示疑而不及夫子對子貢所謂己所
不欲勿施于人者毋乃欲窺見學者之所藴歟聖門雖
自顔子以下頴悟莫如子貢子貢自謂何敢望回顔子
于仁尚不能無違于三月之後况子貢乎夫子明謂非
爾所及則子貢之不能及此可見矣使其晚年得聞性
與天道之妙而庶幾及焉亦恐守之也非化之也愚敢
斷之曰無加諸人流出于心不待勉强自然行仁之事
也其自曽子所謂夫子之道忠恕動以天之道而為者
歟勿施于人以心度心勉强行之强恕求仁之事也其
自子思所謂忠恕違道不遠動以人之道而推之者歟
　　　問子以四教文行忠信又曰行有餘力則以學文
　　　行先於文歟文先於行歟
對子以四敎文行忠信先文而後行弟子記夫子之敎
也行有餘力則以學文先行而後文夫子之言所以敎
為人弟子者也集註於四敎章曰敎人以學文修行而
存忠信也於行有餘力章曰文謂詩書六藝之文徳行
本也文藝末也窮其本末知所先後可與入徳矣愚竊
謂文行忠信之文與君子博學于文博我以文之文同
凡天地間事事物物之理皆文也其所該甚廣大先文
而後行其先博文而後約禮先格物致知而後誠意正
心脩身之意歟則以學文之文不過指詩書六藝之文
而言乃文藝之末耳其所該不及文行之文之廣大矣
盖有感于時之為人弟子者徒事文藝之末而忽徳行
之本故欲其先孝弟等而後文藝歟以為學之大端言
則當先文而後行以文藝之輕重言則當先行而後文
意固各有攸在也
　　歴試卷
　　　經疑
　　論語曰溫故而知新可以為師矣記乃云記問之
　　學不足以為人師孟子曰人之患在好為人師師
　　説又云巫醫樂師百工之人不恥相師其義如何
　　毋隐
對師道在天地間不可一日不立也尚矣人生三事如
一三者何君父師也人非父不生非君無以治其生非
師無以善其生師道之重與君父等是師也本為道成
而上者言也道成而上者有師藝成而下者亦因謂之
師是殆師其所師而非吾所謂師矣奈之何藝成而下
者反知所師而道成而上者乃或有愧于所謂師乎論
語學記孟子之言謂為師者也以道成而上者言也師
説之言謂相師者也借藝成而下者言也為師者不可
有好為師之心彼為師者而好為師是未知温故知新
始可以為師而記問之學猶不足為師焉則方汲汲于
義理之無窮而不敢沾沾于記問之有限于師將有所
不暇為矣而何好之有彼從師者而恥相師是未知巫
醫樂工之猶知師藝成而下者之猶不恥相師耳使知
巫醫樂工之猶知有師藝成而下者之不恥相師焉則
方將因荑稗之有秋而悟我黍稷之末植于從師將有
所不暇息矣而何恥之有請詳言之夫温故知新與記
問之學不同温故知新者時習舊聞而毎有新得也
記問之學者無得于心而所知有限也天下之義理無
窮學問之工夫何盡能温故以無亡其所能而毎知新
以日知其所亡則所學日新而其應不窮始可以為師
矣夫子言此始僅可以為師以明未溫故知新者之未
可以為師也若徒以記問為學則拘于口耳之舊聞而
無心思之新得以在我有限之記何以應學者無窮之
求所以不足于為人師也學記言此猶不足以為師則
夫併記問之學而無之者其不足以為師又不言可知
矣先儒可以為師一章而引學記之語以為經義互相
發明有㫖哉若夫孟氏以好為師為人患者亦以人之
為人師學問有餘人資于己不得已而應之耳若有好
為師之心則自足而不復有進矣此人之大患也愚謂
好為師者是未知師道之為重師名之難稱者也彼知
新者始僅可以為師記問猶不足以為師而我乃敢好
為師乎能知新而不徒為記問之學則雖不好為師而
人必將師之不能知新而僅為記問之學或不能為記
問之學焉則雖好為師而不足師矣孔孟之時師道猶
立猶未重可慨也孰謂時世愈降師愈微如韓愈氏之
處唐者也時至中唐師道不立甚矣獨一昌黎奮不顧
俗唱師説以鳴人已蜀日已越雪之尚望其知有師者
乎獨不思士大夫之族其自視何如其髙自標致視巫
醫樂工又何如今于身則恥師焉視彼之不恥相師乃甘
心遜而弟之以道成而上者自居而智反出藝成而下
者之下以從師為恥而不牛馬襟裾之恥以事師為恥
而不羊質虎皮之恥其恥殆終身不去矣巫醫樂工之
師為其徒者猶能如畏壘之尸而祝之師友淵源之師
則泛泛乎如浮萍之相值于江湖可恥孰有大于是者
是則韓子之所憂也是則師説之所以作也要知性者
萬物之一源非有我之得私也以在我學問之有餘而
應學者之不足此公天下之用心耳孔子有朋自遠方
來不亦樂乎孟子曰得天下英才而敎育之三樂也學
廣問多道隆望重不待溫故而始知新焉不徒僅為記
問之學焉則以我覺覺彼後覺不私理義之悦心使均
得以悦于心方且𢎞樂育之造尚安有好為之患者若
夫恥于相師則其恥自有矣為師者何與焉師道立則
善人多善人多則朝廷正而天下治為弟子者何幸順
下風而立謹對
　　人生八嵗入小學而敎之以洒掃應對進退之節
　　禮樂射御書數之文十五而入大學敎之以窮理
　　正心脩身治人之道此為學之序或有偶失其序
　　寖是年長奈何即欲進而躐等于大學之事則時
　　過後學不無勤苦難成之憂又欲退而俯循其小
　　學之事則與先生並行必不屑為將命之童外而
　　師友之講明内而父兄之敎詔使之入小學大學
　　各得其宜何説而可
由小學而進于大學尚矣或有其年寖長未由小學而
遽進于大學者豈惟今日憂之先儒已憂之其説具于
大學或問可考也愚黙覩今日為學之弊歴察古人為
學之宜嘗因是而酌之曰年之寖長者遽進于大學不
當以年之己長而自居力補乎小學之缺遺年之方㓜
者方進于小學必當以年之寖長者為鍳而力培乎大
學之基本何也小學所以培大學之基本大學所以收
小學之成功二者之學相為終始其序不可紊其功不
可缺也久矣先儒之序小學大學二書也必兼舉而互
言之序小學則曰小學之方洒掃應對窮理脩身斯學
之大是因小學而要終于大學也序大學則曰人生八
嵗皆入小學而敎之以洒掃應對進退之節禮樂射御
書數之文及其十有五年則入大學而敎之以窮理正
心脩身治人之道是因大學而原始于小學也可見學
大學者必由小學以為之入門學小學者當知大學以
為之標的初非截然為二而不可以相入也循序漸進
固當然矣不幸偶失其序而年之寖長者初末有小學
之工夫遽自躋于大學之等輩祗見其躐等陵節終發
望洋向若之嘆而已然則如之何亦惟尺璧寸隂汲汲
兢兢叅之小學以補前日未為之功講明大學以盡今
日當為之業敬以涵養敬以致知而復敬以力行讀書
次第為學工程謹守先儒之遺訓而從事焉毋以年長
自居毋以俯就自恥人一己百人十己千以學之則雖
愚必明雖柔必强也何勤苦難成之足憂哉能如此則
將自知長㓜之有序而與先生並行非所患也亦不必
拘于使之為將命之童而屑不屑不必論也吁此為年
之既長而失其序者言之也若方㓜者可以其㓜而忽
諸乎八嵗而後十五以前七八寒暑倐忽間耳茍不力
加之培養漸與之發明則一轉盼而十五矣總角丱兮
突而弁兮後之視此方㓜者即今之視夫寖長者也然
則如之何曰天下無不敎之資惟在得所以善教之道
㓜學之士性情之竇未開知能之良未遠培養其氣質
之美第一義也開發其性質之明第二義也孟子曰其
子弟從之則孝弟忠信雖不止為小學言而于小學為
尤切何也孝弟忠信之質所以蚤培而豫養之者莫急
于此時也陵犯虛偽之根潛伏于此而不自知則少成
若性待其長而責之以孝弟忠信難矣若夫性資有敏
有鈍鈍者姑謹守夫小學之法無以議為也其稍敏者
當隨其所見而開發之小學之書之外如語如孟如大
學皆可以漸而誦習講明之使之先識其標的之所在
待其長而精熟焉終身鑽仰而造詣焉而其基本則已
此焉立矣夫如是庶不蹈寖長者之覆轍乎不然吾懼
其及也嗟夫天下事履之而後知身自嘗焉而後騐遥
度意决皆非也而况相與論小學大學之宜乎為學之
弊愚也三折肱於此矣終不敢外先儒之説以對小學
之序有曰以培其根以達其枝味哉斯言培其根指小
學言也達其枝指大學言也譬之木焉方其始生枝雖
未逹而根茍先培則異日上撓青雲下庇千人之枝其
本體皆具于此矣茍非培之為深根為蟠根異日欲望
其枝之逹胡可得也由此言之則大學綱三目八之全
體大用其根盡在于小學所關甚不小也審然也則今
日之入耳出口僅皆誦焉者小學之教果在于此而已
乎是果能培其根以待異日而逹其枝乎内而父子外
而師友其加之意焉
　　伯魚過庭聞詩聞禮孟子學孔子者也乃曰君子
　　之不敎子古者易子而敎何耶
對古人之于子也有親傳之教有師傅之敎親傳之敎
仁之至也師傅之教義之盡也亦仁之至也師傅之教
盖所以濟親傳之敎而親傳之敎亦所以助師傅之教
所以道並行而不相悖者也孔子之教伯魚也不以師
傅廢親傳耳曷嘗以親傳廢師傅哉易子而教古法也
亦孔氏家法也孟子學孔子者也孟子之言未嘗悖于
道也謂孟子之言教子異于孔子之所以敎其子疑之
過矣請詳陳之父子之道天性也而父子主恩責善朋
友之道也而朋友以義合人倫有五而父子居其首朋
友居其終焉而師不與非師不與也師也朋友之尊者
也人生于三事之如一君父師是也天生時而地生材
人其父生而師教之四者君以正用之是師也者上叅
乎君父之尊而下為朋友之倫中之最尊者也使君子
必盡親敎其子而不使之從師則師道不立而師可廢
矣父子主恩而責善則義得以賊恩故易子而教之使
主恩之仁全于己而以責善之義望之師兹道也所以
濟此仁也以師傅之教託之師而或有當抽關啟鑰身
率言傳者亦不容不以親傳之敎喻其子焉此亦天理
人情之至而不容己者三代之隆法教寖備王宫國都
以及閭巷莫不有學家之塾黨之庠術之序國之學必
有師焉記曰生子十年出就外傅榖梁子曰覊貫成童
不就外傅父之罪也未聞必親教其子也孔子之教伯
魚也今特無以考其所從何師而其必從師可知矣不
徒證之他書只以過庭聞詩禮一章證之自可知也若
孔子自親教其子則詩禮之終始孔子自耳提面命口
講而指畫其所以學未學了然心知之矣何待問其嘗
學詩學禮乎陳亢又何為而曰君子之遠其子乎吾故
曰孟子之言未嘗悖于孔子也教子以親傳之教仁也
教子以師傅之敎義所以全此仁也伯􁷾之兒無奪席
后稷之孫無惰穡耳濡目染之化身率言傳之功自有
不容以師傅廢親傳者豈盡以教之責付之師而純以
姑息之愛禽犢之愛待其子噤不以一語敎之而後為
合于君子之教子哉請證之朱子或問朱敬之有異聞
乎曰得一日教看大學此即陳亢之問伯魚之對之意
也敬之朱子第三子也今雖未知敬之所從何師然公
之長子塾特命之遠親傳之教而求師傅之教不遠千
里由建而婺以師小東萊先生吕成公焉可見文公敎
子之法矣其遣塾之婺也親書數千百言細大不捐詳
曲必盡末䇿警數十語深切著明終之曰夙興夜寐無
忝爾所生勉之勉之在此一行曷嘗以從成公師傅之
教而盡嘿嘿于親傳之敎乎吁孟子學孔子者也朱子
學孔子孟子者也其于教子也仁之至義之盡也一而
已矣而有二乎哉謹對
　　人心惟危道心惟微惟精惟一允執厥中
對心統性情者也執中則以精一而能性其情者也人
心生于情欲之私道心原于性命之正心之所發雖有
情與性之殊能精且一而明誠之兼盡則性其情而情
其性而無過不及之中在是矣此舜所以發明堯之一
言以授禹也夫心之虛靈知覺其本一而已矣而其用
之發則有人心道心之分雖上智不能無人心以人不
能無情欲之私也雖下愚不能無道心以人無不禀此
性命之正也然情欲之動易危而不安性命之發易微
而難著危者愈危則微者愈微而天理之公卒不能勝
人欲之私矣誠能精以致其明而察夫情與性之間而
不雜一以致其誠以守夫性情之正而不離則危者安
微者著道心之正足以宰制夫人心人心之發無不聴
命于道心情之發皆性之正人心之動皆道心之純是
所謂性其情者也雖不䂓䂓然求以執守夫中而動静
云為之間自無過不及之差中道不期其合而自無不
合矣聖人之所以為聖自安然而行之而合于中焉其
曰允執云者盖聖人不自聖之盛心雖無待于執實自
謙而謂之執云耳堯以是傳之舜惟曰允執其中而有
餘舜以是傳之禹非加以微危精一則不足得非舜之
聖不異于堯故堯之授舜惟止于一言禹入聖域而未
優故舜之授禹不容不益之以三言歟此非道心之外
他有所謂中也自心之發于此理者而言則謂之道心
自道心之形于事為而無過不及者言之則曰中無二
致也惟心之發有情與性之分是以必貴于精一之功
能性其情而無過不及之差盖無非精一之騐其執中
也豈如復焉執焉之賢拘拘持守而謂之執哉歴觀前
聖之書繋乎道統之傳者莫要乎三聖授受之言而脗
合乎斯言者有子思之中庸焉喜怒哀樂即人心也率
性謂道即道心也明善非惟精乎誠身非惟一乎君子
時中又何異于執中乎中之一言不特三聖傳心之要
道百世相傳實不外此中道焉允執厥中書以此始咸
中有慶書以此終吁㫖哉
　　問經史所載皆時務也讀虞書則知堯舜之務讀
　　夏商周之書則知禹湯文武周公之務讀史亦然
　　至于史則時與務靡然俱下何歟無乃知為務以
　　救時而不知稽經以為務歟欽惟皇上神聖冠倫
　　嗣大歴服祗若祖訓以科舉取士豈徒務以經術
　　變前代設科之陋而已盖務得真儒而用使風移
　　俗易臻至治也混一以來垂四十年草創因循至
　　于今日官冗吏汚民嚚俗敝有矣欲致隆平當去
　　太甚然則官冗不可不汰也當如漢光武吏職減損
　　十置其一歟吏汚不可不懲也當如隋文帝使人
　　遺以錢帛受者加罪歟民嚚而争訐相尚當如趙
　　廣漢者鈎距求情痛䋲以法歟俗敝而奢侈無節
　　但令如賈誼者太息于庶人帝服倡優后飾歟自
　　古一法立一弊生弊生則又為之法于是法如牛
　　毛弊如蠭午時與務靡然俱下由此故也然則使
　　人何以無倖爵之心而不壅銓曺何以使吏消黷
　　貨之念而不干邦憲何以使民知遜悌何以使俗
　　知禮節古之治天下者經具焉而何務為之本知
　　經之要明務之本逢今之時平天下猶運之掌上
　　耳魏徴論五帝三王不易民而化封徳彛非之曰
　　魏徴書生豈識時務彼不知敎化乃時務也魏徴
　　言焉太宗納焉是以有貞觀之治嘗聞取法于上
　　僅得其中使皇元之治止如貞觀而不進于唐虞
　　三代之隆果有真儒出焉將其心愧恥矣諸君欽
　　聴明詔以來念此至熟也其稽經以對副聖天子
　　側席真儒之意
對恭惟皇上聰明天生緝熈聖學行聖祖神宗欲行未
行之事肇新科舉一是以經學訓多士執事先生欽若
明詔發䇿鄉闈析經與史時與務而以官吏民俗四事
貫穿經史責真儒之用焉大哉問也愚竊謂經所以載
道而道非有體無用之道也道之體必達于事之用史
所以載事而事非有用無體之事也事之用必當本于
道之體惟道能制乎時而今可返之古徒事則制于時
惟見古寖降于今清官冗滌吏汚化民嚚移俗敝皆事
也即所謂時務也惟以道之實行之則事無非實事有
唐虞三代之得而無由漢迄隋之失矣讀虞夏商周之
書則知堯舜禹湯文武之道知堯舜禹湯文武之道則
知堯舜禹湯文武之務由今考之唐虞官百夏商倍周
三百六十允釐董正皆責以實也官奚由冗九徳及于
簡廉三風列夫殉貨諭遷戒其貝玉皆訓以實也吏奚
由汚嚚訟雖𦙍子猶非之頑嚚不友之凶必罪焉皆警
以實也民何患其嚚禹之克儉文之卑服商俗之服美
矜夸至于風移皆化以實也俗何患其敝唐虞三代聖
人皆以道之實時務之中敎化與焉有體有用稽之經
者然也兹其為帝王之時乎自漢以下具見于史所載
時務而已矣事多不本于道是天下有無體之用也徒
知為務以救時而時卒不可救漢光武併省州縣減損
吏員無可議者隋文患吏之汚使人遺以金帛而陷之
罪自為欺而責人以廉豈為君之道趙廣漢為缿筩事
鉤距發姦擿伏一時若可快終非循吏所為漢文帝恭
儉朴素為天下先而庶人帝服倡優后飾尚有如賈生
所云執事枚舉四事謂官冗不可不汰吏汚不可不懲
民嚚當去其訐俗敝當戢其奢是皆以事言之而未及
道之本也一法立一弊生一弊生而一法又立豈非徒
知時務而不知教化者為之乎時務事也教化道也不
徒時務之末必本之以敎化之道于平天下乎何有土
廣則民稠民稠則事夥事夥則官不得不冗僥倖者争
奔兢焉愈冗矣豈不可擇其可汰者而汰之而嚴銓選
之法歟然此猶事也必欲革其倖爵之心非得敎化之
道則不可徒知吏之道當重禄以養其廉而制官刑以
警其貪或紏之者自犯之是漢人所謂姦法與盗法也
必痛革此則汚吏庶可懲然此猶事也必欲化其黷貨
之心非得敎化之道則不可珥筆當禁譁訐當懲今禁
權豪亦嚴矣然或上下相䝉而嚚訐未可變毋乃徒為
其事而未脩敎化之道以生其遜悌之心歟服色之僭
當限奢靡之習當更如銷金珠翠嘗禁矣猶視為具文
而僭奢未遽變毋乃徒為其事而未崇敎化之道以使
其自知有禮節之心歟事必本于道道必本于心惟在
于正心以正人心而已今國家薄海内外悉主悉臣唐
虞以來之天下未是有也得其道以平天下真猶運之
掌耳治天下具于經而何經為之要其大學一書乎經
言平天下務具焉而何務為之本其絜矩乎朱子之論
絜矩有云所操者約而所及者廣此平天下之要道也
絜矩之大者務在與民同好惡而不専其利耳與人同
好惡者用人之事也不專其利者用財之事也今輔相
大臣皆臯䕫周召其人叅錯天下為邦伯皆龔黄召杜
其人民之所好好之民之所惡惡之用人允合平天下
章之㫖矣生財之道前世未及藏富于民而不徒藏富
于國得無尚有可思者乎絜矩者平天下之要道正心
者又絜矩之要道透格物致知之夢覺關而理無不明
透誠意正心之善惡關而心無不正心之正即心之可
以為矩者也正一心以正朝廷正朝廷以正百官正百
官以正萬民正萬民以正四方正四方而天下平矣官
之冗吏之汚民之嚚俗之敝一丕變之易易耳魏徴以
行仁義勸唐太宗而以當今為鬼為蜮者非封徳彛是
矣使徴能以大學平天下之要道進其君則貞觀之治
豈止如今之所觀而已不屑為貞觀而躋世于唐虞夏
商周愚不無望于今之致君者謹對
　　大學之道全章
大學全章之經詳分之其節有七略分之其節有二前
列三者之綱本末終始之説所以結之也後列八者之
目本末厚薄之説又所以結之也明明徳者大學之體
新民者大學之用止至善者明徳新民之凖則自知止
以至能得所以言止至善之次第也格物致知誠意正
心脩身者明明徳之條目齊家治國平天下者新民之
條目物格知至則知所止誠意而下則得所止之序也
凡此皆先儒之所己言亦學者之所通知辭不待贅矣
愚嘗摘二本末之辭而味之物有本末之云以明徳新
民而分本末也本亂末治之云以身與家國天下而分
本末也以明徳新民分本末則明徳為本而新民為末
矣以身與家國天下分本末則格物致知誠意正心脩
身者為本而齊家治國平天下為末矣本者體之謂末
者用之謂由本而末其體立而後用行之謂乎于三者
之綱而論其體用必當極其所止以為歸宿之地于八
者之目而論其體用必當知其所始以為從入之塗何
謂極其所止以為歸宿之地止于至善是也何謂知其
所始以為從入之塗格物致知誠意是也明明徳者明
己之明徳新民之體也新民者明民之明徳明明徳之
用也然明明徳新民皆當止于至善之地以為歸宿之
凖則然後有以盡天理之公而無一毫人欲之私使明
徳新民而不止於至善則所以脩已治人者終茍道也
故必知其所止而漸進以求得其所止則明徳新民之
體用始無遺憾矣于三者之綱而論其體用必當極其
所止以為歸宿之地此之謂也格物致知誠意正心以
脩其身明明徳之事也大學之體所以立也齊家治國
平天下新民之事也大學之用所以行也身茍脩矣齊
家以下舉而措之而已然身則未易脩也脩身之事有
二關致知為夢覺關誠意為善惡關能格物以致知則
為覺否則夢能誠意而意誠則為善否則惡透過此二
關則知至而知以明意誠而行以逹由是而進進不止
心以是而正身以是而脩則體立矣家以是而齊國以
是而治天下以是而平則用行矣其孰禦焉于八者之
目而論其體用必當知其所始以為從入之塗此之謂
也抑又嘗有味于明明徳于天下者之辭以為篇首之
言明明徳與新民為對則大學之體用猶二此言明明
徳于天下而新民在其中則大學之體用非二矣明明
徳于天下其貫大學之體用而一之者歟故大學一章
之經十章之傳之綱領也篇首三言八者條目之綱領
也要而言之則明徳一言又三言之綱領而亦大學一
書之綱領也博學而詳説之將以反説約也讀大學者
其思之
　　天命之謂三句
此為中庸首章第一節雖有命性道敎之分一以貫之
仁義禮智之理而已天以是理賦于人謂之命人受是
理于心謂之性循是理而行之于身謂之道品節是理
以善天下謂之敎天能與人以是性而不能使人皆全
其性是故不可無聖人之敎也天與人以性而人不能
皆全其性何也以氣質之禀有不齊也人皆以此章所
云為天地之性殊不知已兼氣質言之矣天以隂陽五
行化生人物氣以成形而理因賦焉所謂命也理何理
也即太極之理流行而為元亨利貞者是也元亨利貞
天道之常仁義禮智人性之綱天人非二理也人未受
而為性則惟可以元亨利貞言而未有仁義禮智之名
耳得天命之元在人性為仁得天命之亨在人性為禮
得天命之利與貞在人性為義與智天所賦之命即為
人所受之性此所謂天命之謂性也率循也循其性之
自然而行之於身即道也循其仁之性則自父子之親
以至仁民愛物仁之道也循其義之性則自君臣之分
以至于敬長尊賢義之道也循其禮與智之性則恭敬
辭讓之節文是非邪正之分别禮與智之道也率非用
力之謂順其所受之性而行其所當行者耳此所謂率
性之謂道也使人皆全其天命之性而共由其率性之
道則何待于敎哉惟夫性道雖同而氣質有異太極動
静而為隂陽隂陽變合而為五行而人生焉太極之理
已不能離乎二五之氣之中人禀太極之理以成性禀
二五之氣以成形天地之性其能離乎氣質之中乎氣
清質粹之極者為聖人故性焉安焉而氣質不能拘焉
自聖人以降則氣有清濁質有粹駁隨其分數之多寡
而智愚賢不肖于是乎分賢智之于道不免于過愚不
肖之于道不免于不及過不及皆差也其不能全天命
之性一也斯人也何可無聖人之敎哉聖人之道亦非
外立一道以為教也不過因人所率循之道而品節之
以為教使過不及者有以取中焉耳辨親疎之殺而使
各盡其情則仁之敎立矣别貴賤之等而使各盡其分
則義之敎行矣為之制度文為使之守而不失則禮之
教得為之開導禁止使之有别而不差則智之敎明矣
品節仁義禮智之道以為仁義禮智之敎使不能知其
性之所有而全之者今皆不拘于氣質不蔽于私欲而
無過不及之差以復全其仁義禮智之性焉此所謂修
道之謂敎也常人之性不免拘于氣質清濁粹駁之雜
故不能全其所受于天者而有待于教聖人之性超然
于氣質極清極粹之表故其功能有助于天而為天下
以立敎有降命之天不可無立教之聖人也如此夫噫
此子思子之言也亦嘗知其所自來乎六經言性自湯
誥始子思之言性實自湯誥出惟皇上帝降衷于下民
以天賦之命言也于下民之三字已畧見人所受之意
矣若有恒性以人受之性言也若之一字已畧見率性
之意矣克綏厥猷惟后猷即率性之道而后之克綏厥
猷即脩道之敎也謂子思之言不自成湯來可乎下文
所謂大本之中性也達道之和道也自誠明謂之性性
焉之聖無待于敎而為人立教者也自明誠謂之教復
焉之賢已不能無待于教而况愚不肖乎篇首之天命
始乎言天篇末之上天之載終乎言天夫然後知道之
大原出于天深矣乎
　　好名之人一節
觀人之法當於名實誠偽之間辨之慕其名而為之者
偽耳非實焉而誠也故或矯情于其大而不覺露真情
于其小知此則可與講孟子此章矣夫讓千乗之國惟
聖賢能之然好名之人亦有能之者矣聖賢所以真能
者誠也實也故徹表裏貫小大一于誠實而已其安然
而讓千乗之國者也如此克勤其小物而不忽于其小
也亦如此好名之人能之非出于誠實也徒出于一時
之釣名干譽而勉强為之耳非本能輕富貴之人也乃
偽也惟其偽也故于大處雖勉强而于小處不覺發露
是以千乗之大國能矯情脩飾以讓之而于一簞食豆
羮之小不覺其情發露而較之其心盖以為千乗之國
辭受之間萬目瞪之不止十目所視而已近可以盗名
于一時遠可以眩名于千載故為之然名也非實也勉
也非安也表也非裏也簞食豆羮得失之際則微矣必
謂人何暇注目于斯焉所以不覺鄙吝之真情實態乃
發露于忽易不虞之地也盖好名之偽不及偽為于此
焉之表而鄙吝之誠于中者反露焉忽之故也是以聖
賢觀人之法不于其所勉而于其所忽然後見其所安
之實也蘇氏嘗曰人能碎千金之璧而不能不失聲於
破釜正此意也或曰是則然矣聖賢之真能讓國者其
于食羮之小之類亦克勤不忽焉有可證乎曰有堯舜
泰伯能讓天下尚矣不待言矣真能以國讓者其􁷾齊
季札乎􁷾齊讓孤竹季札讓吳皆誠也非名也故􁷾齊
則聞加富二等就官一列之盟相視而嘻笑之卒能食
薇而餓焉季札則一劔之微心許徐君卒掛于其墓至
于舍室而耕以食焉大者固純全于小得失亦何嘗漏
綻乎是盖徹表裏貫小大一于誠實者也其與好名之
人偽于表而非誠于裏勉于大而不覺露于小者所以
不可同年而語也或又曰人之度量相去甚遠有斗筲
之量有江海之量好名之人能以國讓此江海之量者
如鄧彪劉愷以國讓弟使弟受非服而已厚其名者近
之茍非其人則簞食豆羮見于色此斗筲之量者如羊
斟之羊羮不與而敗華元劉殷之鵝炙不得而怨庾悦
者近之盖謂兩等人也奚必以是論哉曰斯意也廣漢
張氏之説也然較之集註之説則味不同矣且朱子答
問嘗有曰茍非其人其人指其能讓國者非指好名之
人也其説章章明矣講學者其能深繹之否乎
　　子貢問為仁一章一鄉之善士一章
人之大倫有五朋友居其一友也者所以輔仁所以責
善者也師弟子云者其名雖不列于大倫然朋友之尊
者為師其㓜者為弟子皆朋友之属也孔門之敎莫大
于求仁孟氏之敎莫大乎性善子貢問為仁而孔子以
友士之仁答之孟子言性善而今以友士言之盖以友
所以輔仁所以責善欲資之以輔我之仁責我以善則
不容不友其仁者不友其善者也然取友之道安有限
量哉勢有貴賤道無貴賤時有古今道無古今孔子言
友其士之仁者而必先之曰事其大夫之賢者豈非欲
人之取友不當拘于勢之貴賤歟孟子言友天下之善
士而必繼之曰又尚論古之人豈非欲人之取友不當
限于時之古今歟孔子答問仁者多矣若克己若敬恕
若先難後獲或直指全體或明示切要獨于此以事賢
友仁言何也程子曰此為仁之資也藝成而下者之工
欲善其事猶必先利其噐豈有道成而上之君子欲為
仁而可獨學無友不廣其為仁之資乎十室之邑必有
忠信豈有居是邦也而無大夫之賢士之仁者乎賢以
事仁以徳言非大夫賢而未仁士仁而不賢也大夫已
仕而其仁已著于事業士未仕而其賢方藴于徳性故
曰仁子謂子賤君子哉若人然必謂魯多君子故子賤
得資取之而為君子今以君子而居是邦也安有不友
士之仁而能資之以輔我之仁者然使拘于友士之仁
而不知事其大夫之賢則取友之道狹矣事之為言師
之之謂也比之于友則有尊嚴敬事之意又加一等矣
大夫之于我勢雖不同道無不同士之仁者固我為仁
之資也大夫之賢亦我為仁之資也大夫之一言一行
一政一教其徳可師其行可法我能尊而事之資而取
之則于士之仁者有相觀而善之益于大夫之賢者有
下觀而化之工而為仁之助𢎞矣此孔子答子貢問仁
之大意也孟子道性善朱子嘗謂學者能體㑹孟子之
意則七篇之中無非性善之理誠哉是言孟子此章雖
主取友言之然善之一言諄諄凡數言無非性善之意
也人性本無不善也今曰一鄉之善士則以善盖一鄉
言一國天下之善士則以善盖一國天下言以人性之
皆善而此有盖一鄉一國與天下之善豈其性獨與人
異乎哉均此賦予之善者雖人性之所同能不失于賦
予之善而充極之者則善士之所獨此所以有善士之
名也然善士之善雖盖乎一鄉一國與天下也善士之
心則未嘗自謂其善之足以盖一鄉一國與天下也善
士之善雖充其極善士之心則無紀極是以貴于取友
也一鄉之善士曷嘗謂其善盖一鄉而不友一鄉之善
士哉一國與天下之善士曷嘗謂其善盖一國與天下
而不友一國天下之善士哉一鄉之善士而能好善不
已資責善之益而不己則進進而為一國之善士矣一
國之善士而能好善不已資責善之益而不已則進進
而為天下之善士矣能為天下之善士非自爾也以其
能友一鄉一國與天下之善士故能兼一鄉一國與天
下之善而為我之善也士而能為天下之善士性雖充
其極矣而其心則安所極哉使止于友天下之善士而
不尚論古之人則取友之道猶未免于狹也古之人于
我時雖不同道無不同以友天下之善士為未足又尚
論古之人古之人不可得見矣然古之人之徳行事業
言辭則載于書詠于詩未嘗不可于今之世而見古之
人也人之好尚各以類合或曠百世而一心或同堂席
而異意何也有心中之善而後能取古人之善有方寸
之古人而後能知方册之古人我能為天下之善士矣
豈有誦詩讀書而不知古人之為人者乎是以必論其
當時行事之迹也行事之迹也者考其托之行事與詩
書之載諸空言者合也是尚進而取友也上進而取友
者不徒取今人之善必等而上之而取古人之善也善
無終窮取友以為我之善者亙今古而無窮至于此豈
獨為一世之善士而已乎此孟子論友一章之大意也
　
　
　
　
　定宇集卷十三
欽定四庫全書
　定宇集卷十四　　　　　　元　陳櫟　撰
　　考評　祭文　祝文
　　　明經書院文㑹考評
考塲屋之文易評課㑹之文難鵠袍戰藝不持寸鐵各
専席舍一影無儔寸晷風簷忙無善歩失而失耳莫知
其所以失司衡鑑者出大府公差秉青銅鏡持玉界尺
以黜陟多士多士倉猝應試髙者信有之其不能記憶
不得要領不善摛繪者往往十人而九考者且數十人
有初考有覆考有主文衆智互叅優劣易見落卷試者
不得見賢者不怨勝已不肖亦不能尤人夫奚難今以
文㑹友何書不可閲何師友不可資旬鍛月磨大肆厥
辭考評之責強諉之一夫且病者力孱懼壓膽薄懼譏
與童生吾伊来客頫卬餘閒蓋無幾合經疑經義以卷
計者三百五十若之何能以一夫之目盡之况司盟司
紏名卿老儒尤未易出手小有謬誤出惟衆口難齊寕
不負兹隆委乎辭之不獲窮日夜洗眵昏讀之没川采
珠鑿石求玉戞戞乎其難哉初讀賦既懼繼讀諸經義
又懼何懼也懼無以塞責也最後讀諸經疑不覺驚喜
過望焉炤乗連城頓獲三數恨賞不足酬之耳嗟夫此
豈塲屋寸晷之所能為哉何當刋之書肆可為天下作
經疑者之式既以自賀且為同㑹獲歴觀之益賀而尤
為司盟司紏二公賀云
　　　燕山八景賦考評
燕山八景之名其昉于何時何人乎以瓊島太液二名
觀之想起于中統以後黄氏賦所謂因内海以為池即
瓊島而為圃者是也名出何人未之能詳意其倣瀟湘
東陽鳳翔古䖍等處而標此名京師衆大之區凡山川
疆域宫闕觀寺城池苑囿倉廪府庫天下之巨麗大觀
咸在焉何往非景何景非勝今以景標非七非九恰亦
曰八愚意其有所依倣也舊聞方公詩重行易水三關
路為欠燕山八景詩求其詩無有及聞此賦題訪之久
遊燕山之君子訊其説既未詳訪其圖亦不可得登髙
能賦親登覧而後能也然且難能矧未甞登覧而欲賦
之不過想像焉耳宋玉想像而賦髙唐乃述夢境本無
實事徒肆虚辭如画鬼神孰從而究詰之今欲以虚辭
賦實景識者茍摭實景以非虚辭不待離婁子吹毛議
之而知其不可矣昔東坡據孔宗翰南康八景圖而詩
之後得親覧方知前詩未能道其萬一此不過謂按圖
不如親見之的必不差也今兹八景一景自是一題乃
合八景而總賦之親見尚難况臆度乎遍閱諸作幾于
遭困雕虚画空喙喙争鳴想家家自謂升屈宋之堂人
人自謂入揚班之室矣一様手段誰分優劣者凡數卷
謂超出耶無可㸃謂不逮耶無可疵賞僅五名棄捐不
可也前列亦不可也反復參校難得一魁磏字號效晉
問體者氣雄識髙辭騁力贍惜改金壺為金䑓白璧之
瑕端在乎此愚聞金壺夕炤本曰道陵夕炤劉太常此
景詩曰陵前髙樹樹前山山外秋天日向殘草帯餘暉
侵石馬水逢廻影下銀灘平時只道雄圖遠身後那知
刼火寒今古行人欲廣路不堪回首重悲嘆又閲宋梅
洞槀賦燕山八景之六缺不賦者二景自謂薊門飛雨
道陵晚炤懼渉悲慨不足以鳴今日太平之盛以是觀
之葢如殽南陵夏后臯墓之類不過以金壺替道陵二
字而其地之勝景未始易也何得自以金臺并其地而
易之燕昭之臺安得今尚留遺跡如相如琴臺比乎強
行指射且圖好説可不可也又按范公致能北征集有
盧溝一首註云盧溝去燕山三十五里此河宋敏求謂
之盧菰河即桑乾河也今謂之盧溝河詩曰艸艸輿梁
枕水低玩此語則其時無今時之壯麗可知又燕賓館
一首注云至之日適以重九伴使酌酒相勸西望諸山
皆縞云初六日大雪讀石湖此詩方略得盧溝西山二
景著落遊京師者必能如范公之辭章大家有眼力有
考究方得諸景之實逐逐軟紅塵中實未甞著意觀覧
攷究而漫曰吾甞遊甞見可不可也躊躇累日不得已
仍以此號為冠如廣厦一區材木間架規模實壓諸屋
見屋中偶有窗壁不完好處乃因此以次焉之屋完整
者壓之何以聳過者之觀瞻乎此公能服義而勇改焉
斯為無瑕之璧矣其次碩字號音調擬騷良不易得非
靈均之賦千回萬轉于胸次口角未易辦此㧞以為次
然後以次品第之極知僭踰惟諸公恕察焉幸甚
　　　黟川㑹友吟盟考評
休陽東阜叟陳櫟辱小桃源君子寄聲謂將興詩盟求
一詩題併委以考評辭不獲見今秋滿眼有豐稔意遂
以大有年為題以復命葢為今日之願也按春秋二百
四十二年而有年僅一書見于桓公之三年大有年僅
一書見于宣公之十有六年公羊氏曰有年何以書以
喜書也大有年何以書亦以喜書也曰有年何僅有年
也曰大有年何大豐年也僅有年亦足以當喜乎恃有
年也何休註恃頼也若桓之行而元年水二年耗頼得
五榖皆有使百姓安土樂業故喜而書之不足于桓公
微意已見至泰山孫氏著春秋發微始有紀異之意實
自公羊之傳而發之耳伊川春秋傳遂明言之胡氏傳
又申言之是固然也而不必泥也朱子效春秋為通鑑
綱目一千三百六十二年中大綂之世以大有年書前
纔一見于漢顯宗之永平九年後又見于唐太宗之貞
觀四年亦以為紀異可乎以是知大豐稔之祥自虞周
盛時土榖維修綏萬邦屢豐年以後真天地間希濶之
逢不常見也不常見而獲見心天地命民生之大君子
安得不深喜而樂道之此葢願豐老杜之心未易與區
區事仄仄平平者言之也兹承示及吟盟一宗以篇計
者二百三十有七披閲連日惟重嘆嗟豈不欲體主盟
君子之盛心多㧞其尤尚凛凛于一名之難得而况其
餘乎詩以時言未易言也陸山隂得之曽文清曰律令
合時方妥貼工夫深處却平􁷾今求妥貼平正者何寥
寥而粗鄙疵纇者何紛紛也就中銓次凡如干篇各見
于後幸有當行詩翁如存菴胡先生相與同考評審訂
之庶幾免于戾乎惟平心服義之君子恕察之泰定四
年丁卯閏九月書於璫溪寓館
　　　丁祭孔子大成至聖文宣王文
恭惟道統逺自羲軒集厥大成允属文宣立天地心太
平萬世學校通祀聿嚴牲幣春丁釋奠禮嚴故常教行
淮甸烈烈耿光
　　　丁祭顔子兖國公文
聖徒三千疇居其一惟吾顔子好學無匹樂在陋巷生
窮一簞没胙兖國上公萬年春丁從祀公為之首誰云
絶塵瞠若其後
　　　丁祭曽子沂國公文
單傳聖道卓哉沂國省身則三貫道以一想當童冠從
浴乎沂没逢聖明胙土享之從祀春丁公居其次有司
告䖍籩豆之事
　　　丁祭子思成國公文
大學户庭始師曽子中庸閫奥卒光先祖𤣥聖聞孫道
頼以傳錫土成國從祀萬年是祖是孫相為悠久齊明
承祀洋洋不朽
　　　丁祭孟子鄒國公文
洪惟亞聖道繼闕里言必稱堯功不下禹生為鄒人没
封鄒公謂没不傳傳永無窮丁祀先聖四公並配公踵
三公洋乎如在
　　　祭越國汪公文
惟公秀鍾乳溪生禀間氣保鄉井也以仁歸有唐也以
義生為英雄作牧六州宜其没為明神而恩封八字也
惟吾古歙公父母邦功德所單厚於他方烏聊之外行
祠相望苦竹叢祠威靈孔彰有禱必應在上洋洋吾里
焉依多夀而康合兹四民降之百祥衆心蟻慕其何敢
忘兑秋奉迎厥有故常神馭遍遊爾界此疆成始成終
豐年穰穰有牲在爼有酒在觴七獻既備明徳薦香我
民報事兮嵗復嵗自今兮欽于世世尚饗
　　　祭曺宏齋文
延祐二年嵗次乙卯五月戊申朔越十日丁巳契家姪
陳櫟謹以絮鷄之奠致祭於判簿宏齋先生曺公之靈
嗚呼吾郡鉅儒方公萬里疇其亞之曰曺夫子三百餘
年沚莪豐芑長育涵濡式克有此止齋之大晦菴之理
萬選萬中刄游肯綮已未别闈以次名擬官題小誤暫
尼芳趾戊辰髙科筮仕方始使早十年明堂杞梓豈近
鼎革勾稽而止此何足言言聊爾爾倦仕養親蘭膳嘉
㫖僅長紫陽爰淑多士元祐全人無瑕可指方之方公
節尤竒偉不為公惜翻為公喜學者宗師斯文統紀永
棟孔堂願何窮已忽乃風傳公疾不起驚呼失聲吾願
已矣年開九􁐏夀筭誰比孫枝六人家聲演迤立言不
朽名垂千祀知足不辱公無憾只櫟也仰公昉自稚齒
四十有五始獲望履一見賞識極辭褒美昔人悔恨無
一知己知已有公一焉已侈奉書必答答書盈几僅僅
去年疎奉尺紙一再留札疎此之以念欲哭公香裊一
縷覊縶未前愧汗如洗除喪来前越人可恥徐稚絮鷄
誠哀其菲公乎如生奠觴應主嗚呼尚饗
　　　祭胡雙湖文
嗚呼儒者明經莫難於易先生家學易乃世習易百十
家不輕所宗啟蒙本義獨宗晦翁晦翁十八以易薦鶚
先生亦然可覘家學晦翁著書以身之退先生著書以
身之贅大肆其力幾絶韋編附錄纂註海内廣傳玉齋
為父雙湖為子啟蒙通釋並傳濟美景伯父子俱註左
氏名傳書亡豈公家比又以餘力明晦翁詩雖未拜讀
以易可知晦翁忠臣先生其一以儒明經功孰與匹方
夀斯文棟孔子堂訃音忽傳有淚其滂嗚呼我侍先生
自丁酉嵗邇年以来罕得聚首泰山北斗心常瞻仰自
京南歸書問屢傳近者秋孟先生賜訪留僅七日莫淹
歸鞅期以秋季為我再来將一月留方賦歸哉僅辱遣
書賜一經紀忽忽奉答尚邀再至十月下旬董君走伻
報公捐館臨没寄聲欲托以孫来我家塾平生于人諾
無敢宿葢恐来春之官古荆尚俟商略方報芻靈髹漆
之諾兹用掛劒表平生好將以薄奠嗚呼先生之夀垂
及古希先生之書千古昭垂乾坤若毁大易方己名與
易俱可無憾矣下見玉齋心事昭彰父子相繼為脩文
郎吾文不文寫先生心先生如生褒如欣欣尚饗
　　　祭倪元甫文
昔倪公寛西漢名卿近倪公思詞科之英千乗名家久
望吾邑潛而未躍世有隠徳惟君之生鄉稱善人當躋
上夀以庇族姻夀僅中年天不可必日月踰邁祥琴倐
及君身雖去君家自昌北堂主婦成立諸郎久潛將耀
天終可必君之家聲當振他日芻靈之撤先罔聞知庶
饈欲奠已恨後時蔬素一觴率焉是愧寄哀斯文用開
君意
　　　先妣撤几祭文
維元貞二年太嵗丙申六月戊戌朔越七日甲辰孤哀
男櫟暨媳婦朱氏孫炤姪孫勲女孫某娘等謹以薄奠
敬祭於先妣孺人汪氏之靈而言曰嗚呼哀哉甲午二
月母棄其兒二十七朔倐忽遇之世人處兹追薦凡幾
悠悠癡兒乃止如此固吾家法世不用僧子孫謹守不
敢不行然念吾母一生行善可必逍遥奚事追薦所以
此等一切掃除惟極哀慕遽越居諸奉親居鄉迨今無
屋廹窄隘陋容膝不足以故几筵無所於安雖強安之
䙝慢弗嚴擬于今秋建廬墓側不免先時几筵是撤髙
祖之墓考妣祔蔵餘地可廬或云允臧先考存日謀居
此地今焉卜居實承先志几筵更留能幾何時指日廬
墓朝夕瞻依吾母隂相使即就緒畢世守墓報親其庶
撤几薄奠母舉斯觴附我祖考百世蒸甞嗚呼哀哉尚
饗
　　　先考卒哭祭文
嗚呼父棄諸孤若昨日耳日月迅速百日倐臨以日辰
言雖曰盈百此心哀慕則如初焉聞之儀禮古者士三
日而殯三月而塟塟而三虞遂卒哭以此知百日卒哭
士喪禮也今皆知百日卒哭之期而鮮察三月而塟始
行卒哭之禮去古既逺古禮不明非一日矣吾父之生
允為吉人天實相之宜得吉地三田之塟明年始宜厥
今三月已逾雖未能襄事然將以下元後一日祗奉靈
柩出殯新亭是亦酌古禮而權行之也蔬素一奠惟吾
父鍳之尚饗
　　　小祥祭文
嗚呼人子喪親期而小祥練冠縓緣儀禮昭彰雖腰絰
之猶在而首絰之已除葢其除也以漸此古禮也去古
既逺禮制不明其除之也以頓不以漸雖按小祥之期
不復講練冠之禮惟追薦而已矣恭惟某鄉稱善人備
全衆善力行終身其生也逍遥其化也亦逍遥理之必
然者也日月迅速轉盼期年時序雖遷哀慕罔極無沉
淪之于下奚假于薦㧞自臨之在上奚待於超昇蔬素
一奠以表哀悰惟鍳之尚饗
　　　大祥祭文
嗚呼某居廬讀禮有感于戴記之言曰三年之喪二十
五月而畢先王為之立中制節賢者不得過不肖者不
得不及又二十五月之外加禫服二月此禮家所以有
二十七朔之説也今諸孤遭先君之喪亦既二十七朔
矣雖猶不忍除而不能不除者實以㓜妹之于歸故也
古禮女二十而嫁遭大故則二十三而嫁㓜妹年亦既
二十有五摽梅及時可復緩乎此先君存日所切切于
懐者今兹所以黽勉於祥除葢欲盡先君未終之事也
又有感於戴記之言曰直祭祝於主索祭祝于祊不知
神之所在於彼乎於此乎先君既没為神為靈新宅祖
宅俱安几筵今即禮記之言求古人制禮之意幽明道
隔不審先君神靈其的在新宅歟抑的在祖宅歟此孝
子求神所以不厭其備也所以既祭於祖宅又祭於新
宅雖蔬素之奠不一祭其表哀誠則唯一耳尊靈不昧
其終鑒之尚饗
　　　祭社祝文
天下通祀實惟社稷古禮僅存此乃其一枌榆壇壝何
里不然簪纓之族况我藤川詩歌載芟又逢春戊牲肥
酒香告䖍敢後祈榖夲意願大有年更祈神休福祉綿
綿
　　　正初拜墓祝文
竊惟善積餘慶德盛流芳祖宗之燾乎後既垂裕而愈
昌後人之承乎前宜永久而不忘惟我髙祖與妣同蔵
鬱鬱佳城數世相望前巨石之對峙嫓日月兮齊光子
孫近乎百人迨九世而無疆嵗初拜掃厥有故常醪羞
將誠明德薦香
　　　春社祝文
時惟孟春雨露既濡履之怵惕逺焉是追恭惟祖宗流
家徳厚子孫綿綿先訓克守實藉餘慶宅宅田田四時
祭祀敢有不䖍享于克誠粢盛葷茹錫兹福祉春風和
舉尚饗
　　　秋甞祝文
匙翻白雪秋祭曰甞先祭後食獻豐年香恭惟祖宗締
創已久子孫所殖先疇田畝殆無一飯非先所遺秋必
甞新何敢忽諸啄黍鷄黄浮觴蟻綠永言無斁千秋儌
福
　　　臘祭祝文
古者嵗祀在冬曰烝士庶報本此尤匪輕祖宗積德以
有今日謹身奉公何敢不力三時勤勞幸及嵗終隂相
黙扶頼吾祖宗粢潔牲肥薦兹祀事無怠其始欽于嵗
嵗
　　　藤溪社迎新祝文
嵗且肇新禮宜謹始遵迎景貺仰藉神庥兹爾上辛用
昭常祀牲酒既備詞祝謂何一嵗之内一鄉之中願無
水旱無蟲螟而農事以登無灾沴無疾疫而户口以寕
俾畜而繁俾求而遂俾謀而成俾作而利俾㓜而慧俾
學而明俾士而逹俾祿而夀俾閨門之怡怡俾族黨之
秩秩俾子孫之䋲䋲俾福嘏之穣穣而神其長享
　定宇集卷十四
欽定四庫全書
　定宇集卷十五　　　　　　元　陳櫟　撰
　　陳氏譜略
　　　陳氏本始
記曰武王克商封舜之後於陳則陳虞帝之後也始封
之君曰胡公滿自是以國為氏魯荘公二十二年陳公
子完奔齊子孫為齊卿因得其政其初卜辭曰有媯之
後将育于姜筮辭曰此其代陳有國乎不在此其在異
國必姜姓也春秋之末陳為楚所并而姜姓之齊果為
陳所代陳成子之曽孫曰大公和遂改姓田氏則仍陳
姓而不改者其在陳國之子孫乎
　　　前代姓陳人
自古姓陳人按史記前漢書有陳杞完涉餘平萬年咸
湯遵後漢書有陳俊元寵忠禪龜寔紀蕃重三國志有
陳登羣矯震武晉書有陳騫輿頵夀儒林傳陳邵南史
有陳武帝覇先慶之昕暄北史有陳建子康茂稜儒林
傳陳竒隋書有陳孝意唐書有陳叔逹子昂元禮諫􁷾
行君賓京希烈少游宋朝有希􁷾先生陳摶江州義門
陳旭藴古(聚居二百年/家二千石)陳堯叟堯咨堯佐前乎此而雜
見他書與後乎此者不可勝紀今姑略之類出潁川汝
南下邳廣陵東海河南六望世之拘譜其族往往强附
于前代聞人以侈大之世代悠逺實不可詳今不取所
以述諸史陳姓人者欲兒輩知前代吾姓有如許人耳
吾家藤溪之始祖自桐廬而遷新安二郡皆揚州之所
綂則吾宗望出廣陵意其或然云
　　　始祖鬲山府君
始祖鬲山府君諱禧唐僖宗時避廣明之亂自桐廬郡
泝流而上至新安郡休寧之西曰藤溪里愛其谿山之
清竒因家焉其後子孫益蕃一村無二姓故人稱是村
曰陳村府君之始遷也泛宅浮家託于漁釣積德敦義
鄉稱善人沒塟於縣之南地曰鬲山歳益乆一方之民
神之乃創廟墓傍尸而祝之凡水旱必禱焉東作不祀
府君不敢興西成不祀府君不敢食子孫之祀之有不
如鬲山之民之祀者視桐鄉之扵朱邑庶幾焉且諸鄉
大姓之祖有廟食者矣程忠壮公是也有墓祭者矣孫
王墓是也彼其生也或貴為大将或南面稱孤没而為
神固其所宜也若府君生無位于時託為烟波之釣叟
没乃神于後永為樹藝之田祖其亦靈異也己民報事
兮無怠其始自今兮欽于世世鬲山成塵溪水絶府君
之祠始應歇耳傳曰盛德必百世祀虞之世數未也府
君為虞之子孫其亦䝉盛德之餘澤而百世祀者與
　　　本房先世事略
先髙祖之祖諱天寵字德承行第三娶金氏公勤儉慈
愛該博練逹田疇甲一鄉紹興二十三年徽行經界公
為一鄉首今簿書契劵四至列公名者無數發廪遇雨
必糶榖之乾者凡可及人唯力是視婺源王公炎之初
年客公塾創一簿題曰待問王公遇書有不通事有可
疑悉條列之候伺公出而問焉按社籍紹興二十六年
丙子陳福政為社師記其年八十八公為社宿年必亞
之三十二年壬午公始卒相傳謂公年七十餘信矣
髙祖之父諱嘉謨字少臯行第六娶同邑渭橋吳氏公
以錫類恩授迪功郎能世其學某嘗見翁一帖答新淦
宰字呼之曰信臣其字畫遒勁詞語典古曽祖以下之
字皆不及焉髙祖諱有章字朝美行第三娶渭橋吳
氏中年納後房王氏杭人生先曽祖公好善而文世濟
其美其生也祖視之曰保家之主也遺文可見者僅祝
文一篇今見社籍中卒于淳熈五年戊戌十有一月七
日髙祖妣卒於紹熈四年癸丑九月二十有七日王
氏卒於紹熈五年甲寅六月二十有一日前是族譜未
用老泉蘓公條例故髙祖以上享年幾某日卒俱不備
知可知者曽祖以下而已曾祖諱伯仝字仝叔行第
六五娶渭橋吳氏公天性樂易於生業不屑為祖居叔
氏居之曽祖妣出所藏當三錢創屋三重别居時里之
惡少曰横八包者盜人之牛将屠之公執里役陳之邑
給榜戢其姦惡少恨焉持屠刀欲害公一忠僕曰陳簡
奮身衞公斃惡少於一杖下卒全此僕罪僅編管公嘗
語人吾遭此横逆巾未嘗去首也先業為始破自是家
漸落屋亦他售數世之業墜焉然公詩酒自娛不為芥
蔕善歌詞且善填之先考嘗以公詠火種古詩教櫟于
髫齡時今猶記一詠曰一㸃若星眇傳薪遍寰海味斯
言似若借以自喻且有望于後之人者嗜藏書分析遷
徙散亡殆盡今猶有存焉生于紹興二十二年壬午卒
於淳祐元年辛丑二月二日享年八十曽祖妣生於紹
興二十五年乙亥卒于嘉定十七年甲申十有一月二
十有三日享年七十先祖諱慶大字士俊行第六八
娶渭橋吳氏以姪女從姑自祖妣以上三世則然矣三
子長先考次先叔諱履正字德之次諱晉出繼歙潘
氏先祖遭家中否将變通於既窮售祖妣奩珥以買田
以贏子錢鄉人朱氏子貸以乗桴桴漂人逝錢以烏有
近族居鄉南五城當孔道欲依以開肆紹定元年戊子
祖妣又倒奩珥之餘相先祖遷焉力可買屋且嘗有贏
錢貸人買屋而已終僦屋以居開肆如韓伯休售藥以
謀什一曾祖晚年始就飬故曾祖先祖祖妣皆殁
於五城慕返塟於周之義皆塟於陳村從先志也
祖妣慈惠敏明自㓜知書孝經語孟皆誦甚熟且能記
歌行雅詞櫟之㓜也未嘗學前祖妣已口授之孝經語
孟矣故櫟五嵗已能背誦論語及歌行古文實祖妣之
訓也先祖生于淳熙九年壬寅卒于寳祐四年丙辰十
有一月四日享年七十有五祖妣生于淳熙十年癸卯
卒于咸淳二年丙寅九月十有九日享年八十有四
先考諱履長字復之晚年更諱源長從學者號之曰復
齋行第五十娶同邑旌城汪氏先産二男二女皆不育
暨生櫟先考年四十有二矣二女適吳惟深葉應宗先
考之㓜也遭家否極篤志勤學年十七從諸叔游淮因
假館焉歸則先祖遷矣家益落故終身假館凡六十年
從游二百餘人父子兩世從之比比櫟年七嵗先考
則挾以自隨教之靡不至年十五已為饑所驅束父書
以出年十六始請舉子課於黄常甫先生固頼先生㸃
化之而父子自師友實為之本也先考少習書外家諸
舅有春秋學因改習春秋熟于春秋三傳於左氏尤熟
櫟每問事不休應口輙答某公某年也櫟年未三十時
嘗倣柳子非國語體作一書是非左氏傳以首數條質
之先考先考謂曰汝未洞究春秋三傳國語未可為此
歐陽公曰著述須待老積勤宜少時汝其戒之櫟聞言
汗流亟秉􁷪炎火至今不敢為凡先考所以成其子者
類如此平生待人平直畧無城府鄉稱善人先外祖汪
公諱煇有學有文先母舅諱定老資俊甚弱冠工舉子
業今其遺墨尚存不幸早世先考哭之極哀嵗癸丑外
祖殁其将殁也先考往省之告之曰公不幸無孫今幸
有外孫某當世公家祀詔外孫無忘公其勿以餒而為
慼外祖頷之故先考世必修外祀櫟奉治命惟謹不以
菲廢禮焉先考事親孝養祖妣也力不逮心諄諄以缺
甘㫖為愧祖妣開譬婉而真誠所謂啜菽飲水盡其歡
者歳丙寅祖妣殁己巳謀塟事是年先叔以力不能辦
欲緩之先考曰塟親何事也吾當力撙節以辦此自買
舟以往一切以為已任毫髪不以諉先叔卒襄事平生
好傳藥方有疾或以問必以已騐者教之不少靳多以
取效既殁鄉人感小疾者多追思之凡此皆一節一行
之可紀者先是嵗乙亥孔道軍旅擾擾先考始挈家自
五城歸祖里距先祖之遷五十有八年天道六十年必
復意者其有數乎始歸無所於居得屋不容膝然先考
安焉素耐勤苦年髙矣視不昏編冩無虚日卒之前數
日燈下尚蝇頭細書卒之前一日尚自作客問時櫟館
中澤見家問知先考小風寒亟走歸省歸至先考已不
能言矣實至元二十四年丁亥二月二十九日申時也
先考生於嘉定四年辛未十一月冬至日丑時享年七
十有七先妣蚤多疾灼艾黄逾千壮晚彌閒健慈愛
平直始終以之生於嘉定十三年庚辰五月十一日申
時殁於至元二十一年甲午二月二十八日巳時享年
七十有五凡吾先世之事大略如此嗟乎自始祖府君
十有八世而至櫟他房有以儒學顯者而本房獨無有
然洪範五福貴不與焉數世以來夀皆八九十無下七
十者祖與妣偕老無再娶者父子皆親傳無祝螟者皆
稱善人無一為人所指者良可表於道曰處士陳君之
墓有儒學而不顯安足計哉又自曽祖以上世潤其屋
降是窶殊甚然家雖空而行頗實口雖羮藜飯糗之不
給而經炊史酌之味無窮貧亦安足計哉所大懼者氣
薄蚤衰兒軰才下志怠或隤其家聲焉耳記曰其先祖
無美而稱之是誣也有善而弗知不明也知而弗傳不
仁也此三者君子之所恥也謹因續編族譜而略述祖
考遺事以示兒輩使知予家數世儒學之相繼庶幾其
能善繼云吾家四世以來得古意者又有一節先曾
祖平生不好佛故治命命先祖曰如我死喪塟其略
參用古今禮謹毋作佛事先考先叔所以喪先祖祖
妣不肖所以喪考妣皆不敢變焉大抵此說儒者
知之者多而能行之者寡不摇於俗論則奪於婦
人先考之殁也來弔者見勉曰縱不齋佛亦必聲鐘應
之曰升屋而號告曰臯某復此儒家之聲鐘也欲聲佛
家之無常鐘也何為又有曰縱不為佛事亦必填受生
又應之曰民受天地之中以生夙興夜寐無忝爾所生
此儒家之填受生也以紙寓錢填受生也何為此不肖
所以不摇於俗論者也吳氏女兄明敏知書習聞家法
固無異論吾婦朱其父兄信佛甚亦化之無異論焉此
不肖所以不奪於婦人者也昔程子曰吾家治喪不用
浮屠洛中亦有一二人家化之近年同邑求邇范公歙
邑古梅吳公之家皆然然程子大賢范吳冨者人無敢
非之吾家三世不幸皆貧流俗不過曰是貧甚不能為
故立異耳嗟乎安得家肥屋潤更酌古禮行之以一洗
流俗之言哉又嘗聞士友之言曰平昔非不知佛事不
足為古禮所當用一旦不幸至于大故則族姻交以不
孝責我雖欲不為不可得已嗟乎佛入中原祭禮荒胡
僧奏樂孤子忙後邨劉公嘆之久矣孝也者其作佛事
之謂與流俗之所謂不孝也乃我之所謂孝也流俗之
所謂孝也乃我之所謂不孝也兒輩聽之不守家法非
吾子孫吾豈惟望爾之不敢變哉将世世望子孫無變
也櫟謹書
　　　福州通判
公諱慶勉字志問應城尉親兄之子也以詩經應甲子
鄉舉紹定五年壬辰徐元杰榜第三甲出身調廬州舒
城縣尉監浦東鹽塲韶州推官鄂州蒲圻縣丞福州簽
判兼西外宗寺簿湖南轉運司主管文字武岡軍通州
不上換福州通判未上卒累官至宣議郎生於淳熙十
年癸卯卒于景定二年辛酉享年七十有九公學正文
粹誠而謹畏儉而㢘勤櫟猶及見之與貢元公應午兄
弟自為師友貢元公遂亦以詩經中甲午鄉舉四方從
學者衆亦有平林之遺風其所授於人者皆其受于兄
者也公擢第年已五十及宦游深受知于信菴趙公葵
于仕進澹如也以清白遺子孫六藝之學三世不墜其
孫尚有聲士林云遺文不暇詳録略見于後
入仕者二十二人入大學者十人請舉不中第入仕入
官者七人
　　　雜識
吾宗以儒學略自見者亦既書于前矣聞之方陳氏人
物盛時村無二姓合族税錢以貫計者一千三百有竒
讀書者比屋各家之老遇風月良夜杯酒相叙飲罷步
街上聽子弟絃誦聲自邨首至尾聲東西相震以是快
愜為樂事每歳秋賦終塲可讀之卷幾七十以故方解
額窄時連數舉無脱計偕者此外有齒有德而潛隠不
耀如餘姚宰之曽祖珪年餘九十漫翁謂鄉人號之曰
佛者尤多有之顧愚之生也晚未及搜訪而備録焉謹
開其端存一條于此以俟同宗之君子凡先世之有一
節一行一善言善事之可書以為訓者各以所聞續録
之云
陳邨里名騰溪非也百川沸騰詩人所傷溪何取於騰
哉洪野處士書為滕溪亦非按吾里有山曰藤溪嶺舊
多産青藤嶺巋然溪傍溪實遶其麓故嶺曰藤坑溪曰
藤溪信而有證又村名陳邨實以吾姓姓是邨也按是
村吾宗未居之先實名洪邨洪其姓者居之今田地文
簿洪村二字班班可見家中舊居土人猶以洪村坎頭
目之洪氏子孫後㣲為𨽻愚之少也猶見一家今併此
一家無之矣唐末以前以姓姓其村三四百年後子孫
無噍類焉吾宗中否異姓有來居者而陳氏子孫終較
多陳村之名亦永不磨噫昔爽鳩氏始居齊地而後太
公因之太公之子孫固不能常如小白時其視爽鳩之
影響不存者大有間矣同宗有志之君子盍亦勉自樹
立張吾家聲以求稱此村之名也哉
　　　雲萍小録
陳櫟字夀翁小名佳老行第三住休寧縣千秋鄉之陳
邨生淳祐十二年壬子三月二十七日寅時曽祖諱慶
大字士俊考諱源長字復之妣同縣旌城汪氏荆室同
鄉囘溪朱氏子男二人照字仲明己卯五月十一日未
時生行第得一勲擬字仲成甲申五月二十一日寅時
生行第得三先叔之子棣早世無後先嬸石氏命勲後
之一女許適吳氏甥彬仲文家世居陳邨先六世祖諱
寵即洪野處士誌尚書程母夫人墓所謂處士與之親
兄也田産甲千秋一鄉三傳至曽先祖家益落至紹定
戊子先祖以從弟運管一房居同鄉之五城當南五嶺
孔道可開肆略謀生遷依之故櫟生于五城至乙亥歳
笳鼔數驚而祖里稍僻靜先君遂自五城遷居陳邨焉
櫟自七嵗至十四嵗侍先君遊學年十五饑驅之僭為
童子師自此竟不能舍堅苦蹉跎無從質正歳辛卯年
四十矣僭和虚谷方公上南行詩偶得轉聞于判簿宏
齋先生曹公聞先生頗稱嘉之櫟于先生自少景慕不
啻水之江星之斗也丙申二月入泮道過長林橋因納
謁拜館下先生欣然與進降屈年德如平生歡自此相
奨借訓誨者甚至雖察父哲兄之我愛良不是過自丙
申至庚子無歳不見無月不書愛之有加焉無替也近
秋丁一再上謁其還也䝉力留之館中且云嗣歳確佚
老於家嗣春未必可㑹晤可不留一惜别乎因不敢辭
入夜縱談忽出一紙首題曰雲萍小録乃叙述家世及
平生及賢子孫以賜教者也且令櫟亦書世家以呈櫟
思之雲萍小録所以叙交好示久逺也非敵已不當書
非稍有可書不敢書雖今者先生忘年而下交之先世
自唐末由嚴陵遷陳邨迄於今登科者一族凡六人而
櫟一𣲖累世不仕櫟也自揆晚末上交何敢僭不足乎
揚雲萍之至又何敢僭然念先生謙恭之盛德出于真
誠有如夫子之于人常俯而就之者既忘其尊而以是
先施之櫟茍輕愛不述以報則真頑㝠不靈也已因敢
忘其卑而書以呈焉併以呈希仁希文二兄長其無曰
是子是録多見其不知量也則幸甚幸甚大德庚子八
月二十一日契家姪陳櫟百拜謹呈
　
　
　
　
　
　
　
　
　
　
　
　
　
　
　定宇集巻十五
欽定四庫全書
　定宇集卷十六　　　　　　元　陳櫟　撰
　　五言古
　　　自咏百七十韻
祖宗世種德生我異羣兒憶當五歳前教者祖父慈未
識蒙孝字先誦蒙孝辭詹兄曰梅哥厥母吾母姨先父
加之冠專為脩百芝句讀熟魯論徹章葢冬初冬仲大
父殁舅翁弔繐帷愛我撫我頂聽我誦學而琅琅盡鄉
黨繼誦尚忘疲舅翁謂之止稱是天上麒六歳所從怪
飯罷出遊嬉謂我頑如石不教專扑笞七歳侍先父三
載臨溪湄辛酉從仲黄五月學破題進進待解盟小冒
漸能為壬戌至甲子隨侍東復西詹溪友四程英才推
一時幸甚相切磋愛我深相期臞山謂有子延我為塾
師初聞賦戲言馬耳東風吹先父習麟經授我孔壁書
謂徽後洙泗四書教令披丙寅年十五遽為饑所驅束
書團圓山童生八人隨孜孜不敢怠夜檠逮鳴鷄次年
館湖干老稚荷提撕請題草忩翁許我文鮮疵朱書勉
精㸔程文教力追是年槐花黄祖母服未除先父不及
試族叔同旅厨一筆了三塲不遭曳白譏庚午亦失解
鋭氣能不萎故鄉處族館族弟汗血駒麗澤用其名先
登蝥弧麾四經巻巻悉清言書巍巍鉅公汪溪陽文衡
省監持氣象許宏濶辭意稱豐腴謂雖在廣場亦當先
列龜此文與此批見者誰敢非自此有餘力書外兼寄
詩小敵見必勇輩儕避旌徽癸酉書題難立説及者希
考官勾龍户(勾龍/震子)一批擬指予清才不易得斷題無可
疑但分前後聖不合襲省闈次年赴混補萬人塲並馳
二十三後生難得人信諸吳君託以巻日中文摠摛非
此三百緡何以贍其歸壁流既問津謂将濶步趨豈意
三百年科目止於斯屠龍成無用躍鳳蔚何施昨雖舉
業習畢力不在兹古文壮氣骨性理窮淵㣲乙亥館江
潭諸友交見推刺口讒吟哦閧如喧蜜脾我獨黙其間
抱葉寒蟬如不屑涉淺流尋源浩無涯風雅騷選降唐
宋星秋輝凡諸大家數一一加嚌嚅然詩有别才天分
終較卑經膏與理髓聖賢示我規精力詩中盡母乃一
生癡心不能兩重此昂彼必低定見下退轉江潭而詹
溪臞山踐前言聘幣及吾廬所幸有子姪皆有受道資
一坐閲八年膠漆久不渝藉其綱維力數畝買山畬惟
此八年中哭父衰厥衣終喪采泮芹泮師林岩居其人
數傲睨見我加稱譽月書季考文許我白衆睂以啟䞇
兩馮交答壎應箎繼此諸教官見待略等􁷾殿謁不我
責羮墻見宣尼辛卯客梧山一紀方别栖厄哉館渠口
書衣焚無餘壬子否欲泰燠身陽岡曦甲寅科詔頒鳶
魚均躍飛科停四十年壮晳已老黧行年六十二可喜
亦可吁甲戌别西湖一舫重漣漪簪筆漫入塲誰識兀
孤羆已過田光年老醜亦如之理精文亦熟執餅啜茗
甆游戲日中了跳出門限危吾友謂必中不答笑支頤
歸過菊節後風傳鶚横颸是時未揭曉無乃鬼揶揄既
而果爾中厠我濫吹竽一朝省檄下初欲推病軀勸駕
者張侯自枉五馬車敦請上長林急下亦筍輿下馬握
手語滿面春熙熙次日燕之泮禮意逾勤渠刻日再詣
府歸辦衣糧齎豈謂不後先主有鼔盆悲行無或使者
止泥莫陽機筍輿官給送杭解姑委蛇謀之鄧與王(鄧/善)
(之司業王/誠甫書吏)云子退何居進難退奚難稱病告録司坊正
騐然否執牒還鄉閭一一如所教衆人皆笑􁸃同榜有
六人買舟浮泗沂二黄林盧王張子最後期五人恬是
我平山獨嗟咨謂公機難逢自棄與人殊彼如翔雲鴻
我如墮泥鴟作序送之行命兒餞解維得者惟黄張失
亦恩不虚我倘與此試一得如摘髭萬一或失焉横經
亦臯比然亦何足恨一笑返釣磯念彼得馬者箠辱臋
無肌何如天爵尊玉返避湼緇青紫耀目前老矣竟何
裨退無治生計耕經培根基丹鉛畢此生初志酬桑榆
糠糜從自飫道義甘前肥詩非吾所長世自有人竒亦
嘗印老方属和枯蒙嘘謂讀陳君作如見上天梯和公
上南行選刋尾瓊琚(方公上南行詩予嘗和寄𢎞齋𢎞/齋逹之方公公選五首附刋于集)
(吳甥伸文/曽見刋本)亦如岑髙作得附杜拾遺終焉小剞劂巨刄
自有宜朱書天地心泝洙沿濂伊顯固日行天奥難氷
釋澌坊本纂諸家動是醇雜醨後生為所衒望洋入無
蹊不用聖賢力天大難井窺不用朱子力海深測以蠡
十五已勵志熟誦精思維鑽研五十年熟考洞毫釐不
獲一時用遂欲百世垂四書精發明妙處繭抽絲如舉
標月指出彼黒暗迷纂疏蔡書傳饒董編區區厥子以
委我搜羅加補苴成書付之刻謬妄刪支離附益諸異
説秋蘭著薋葹四海有具眼喜想繼以嘻樂善胡雙湖
愛我志朱愚我有廣通略史纂蒙摘竒宋略摘最多亦
欠如貫珠此外所編述盈箱困毛錐詩記皆句釋記尤
其思攄十翼與四傳二經究麟羲近撮六典要略如孔
孟姬嘗以夜繼晷古文圏㸃批杜詩亦冩註鑿鑿皆有
稽吳某借不還執以為已私五子節註評散落無依稀
四書與書記羣玉之璠璵三者倘行世豈曰小補與無
力可辦此有力将投誰生者不我重殁也應我思朽骨
相後人東坡豈吾欺知更幾寒暑了却老頭皮間氣更
誰鍾我亦自惜之當為百世士何但今布韋骨朽此心
傳腐寧草木俱從彼啄腐䑕舉頭嚇鵷雛年忽及先聖
七十加二朞使其止于此藉手見先儒使不止於此天
錫何敢辭三山林樂天談命當杭衢許我八十六此言
倘契繻教有最㓜孫亦當挺梧枝到此反其真大笑與
世違
　　　上白湛淵提學(名珽字廷玉/)
東坡慕香山今古不並世幸今遭人師演迤香山裔湛
乎靚深淵淵深漾㣲瀾匪直紹長慶殆将登社壇豈曰
詩中傑道脉紹先哲手提斯文柄模範示江浙侯泮幾
芹宫邑校幾花封書院又凡幾於公綂有宗卓哉儒宗
主非公誰玉汝教雨而豈徒行将霈霖雨
　　　次馮秀石遊水西詩韻
人生無東西所歴貴適志辦與客遊山便是仙行地謫
仙所經過景物猶嫵媚壤壤為利往寂寂誰肯至蜀珍
非九流水西亦名寺人景盡雙清古今端一致文取意
氣合年忘少長異詩愛索髙古理窟探幽䆳麈尾屑霏
㣲兎絲墨漸漬諸友武庫森一老靈光巋戰㤀大敵勇
見匪小巫懦安知馮長公非即李十二快飲頻張頤髙
吟時擁鼻鍛鍊指獨敲曠望足雙企汲古綆垂深抽闗
鑰開閟如聽簫韶鳳肯比蘭苕翠于時桐始花纔社秧
半蒔幽尋客正閒勤動農将勩花光目懶寓松隂身所
庇山僧氣如玉野樵色俱瘁倦坐席或爭佯入舍肯避
茶甌時復啜困魔詎能祟飽遊可無詩分韻各有字是
則摩詰畫何必栁州記我雖慙曽唯亦頗發顔喟朗誦
敢辭頻把玩不忍置實多句中眼兼審象外意靜閲神
已馳忘言必有醉僭和白雪調難抽亂雲思恨不尾清
遊吟成祗自愧
　　　和方虚谷上南行十二首
　　虚翁上南行實庚寅十二月詩也辛卯六月客有自曹君
　　菊存所來者始傳而誦之絮羮久要之義聚星過從之勝
　　漢人不得專美於前矣雖恨不獲親聆其一時談麈之詳
　　然聞風興起亦可於此詩具姟兆之一二焉二三先生中
　　某所識者惟北山王先生兹敢不揣愚陋僭􁷲元韻賦一
　　十二首寫其平生景慕之私奉呈王先生或可以轉聞於
　　方曹二先生云
濟世萬古航乃今横野渡由此訪故人勝著沙隄步我
傳紀行作冠珮與􁸄露何當叅詩禪一澾石頭路
　　　　右古航渡
又過分流岑行行足聊休流品分良難感此胡分流大
雅久不作梁棟儕薪槱蜩鳩笑鵾鵬一是逍遥遊
　　　　右分流嶺
南山得宣平名字可千載世無死仙人花瓢今定在家
山有此逢何必跨瀛海下視白雲衣蒼狗須臾改
　　　　右過南山
疇昔飲雙橋獨木寛法程如今過雙橋無復糟床聲橋
外吏人稀飲徒常二更追詠承平事略此記西京
　　　　右過雙橋(舊官𣙜酒去城十里始飲村/醪雙橋酒稍佳今復無有)
扁舟泛古航昔常閲此竒盤屈公詩中眼明再見之二
孤恐飛來或乃巨靈移甚勿訛為姑又須訂荄兹(箕子/二孤)
　　　　右岑山渡
杏花冨趙邨佳名昉唐代酣酣紅雨春芳葩誰不愛轉
眼鐵爐步發問莫能對杏村無杏花趙村亦安在
　　　　右過杏村
坡覓牛矢路公渡牛矢嶺遂令汚穢地居然化清境今
代曹子方陳三延癩頸何時躡吾履迢迢山路永
　　　　右過牛矢嶺
我未讀公詩久矣知葉有地非産此人人知此地否當
與君子鄉俱傳千載後風饕閟春陽髙節且堅守
　　　　右過葉有嶺
　　　和方虚谷二首
後漢袁與楊世公五或四衮衣茍有愧不如安楚製我
不識斯人聊復視其世不有此翁賢安得賢主器
　　　又
天壤一虛叟見之夢寐中豈必真及門私淑恩何窮易
説曉欞白詩編夜檠紅終然欠叅請小草依松風
　　　寄曹𢎞齋
我不識𢎞齋識之文字間古風久蕭瑟一筆獨追還恨
如東魯人未得登東山振衣不自勇路亦非阻艱
　　　寄王教授
書堂名博士得見未恨晚發揮紫陽論登峰造其巘仕
得四十强程方九萬逺北山勿移文秋桂芳風遣
　　　送汪希道入都(并引/)
　　浮溪逺孫汪希道嘗為海北海南道亷訪司照磨沿
　　檄鞫洞蠻獄察註陷賊黨者千七百餘人直其枉悉
　　縱之幾以失出獲譴阻仕進餘十年今本心雖獲辨
　　明而歳月坐成晚矣抑又聞之古人一日養不以三
　　公換希道家貧親老以八十餘歳之夀母將待栁下
　　小官之寸禄以養之今將犯寒暑走萬里以求之豈
　　得已哉司銓衡之諸貴人仁也明也公也必將鑒君
　　之本心憐君之不得已君之得除得歸也有日矣臨
　　别哦古詩十八韻以餞
行行觸秋暑勇往觀國光脩途或濡滯一瞬北風凉不
仕餘十年養親竈罕煬将謁吏部選寸禄願少償庶略
助甘㫖贖其不遑将不仕果何因憲幕嘗翺翔驅馳海
北南訊獄主慈祥詿誤陷賊黨詰問加精詳活千七百
人解縱還善良幾以失出譴究竟靡濫臧久之天日開
歳月坐荒荒濂溪范參父議獄俱慨慷殺人求媚人母
乃欺穹蒼活千人有封君後必當昌安得當吾世而不
蒙薦揚當路願鑒之萱草癯北堂俾得早言歸為養及
夀康臨期重叮嚀白雲遥在望
　　　次吳子靜韻(惟深/)
霜葉色偷韶風林聲借商秋清挾春熙君詩宜可方喚
醒十年夢栩栩延陵鄉富貴來徐徐春秋去堂堂魯鄒
二祖師身世猶遑遑吾道行何時魚目爭夜光
　　　次韻子靜破靴
待漏靴滿霜履聲振雙闕行映火城紅不用掛殘月得
意彼何人步雅視亦濶豈知失意者紏紏履霜葛君其
但固窮祝阿迹将發破靴不須恥此恥㑹可刷朝靴三
尺脚穏向雲梯躡聽履上星辰押班晨賀雪
　　　雙竹吟
瑞竹非凡物猗猗超緑緑昔者清獻公家園有雙竹雙
竹比兄弟永歌嘆不足因念世之人詡詡相笑逐誰似
孔融讓誰似姜肱宿鴒原與鴈行人反愧禽畜萁豆同
根生相煎如泣哭豈復念兄弟同氣出父族何如此二
竿驚雷拂雲速雙清儼􁷾齊對立空洞腹墨君有此竒
可使食無肉大勝雙頭蓮不减同穎榖豈不見明皇遊
園感雙竹
　　　文丞相
三百年社稷痛哉尤此公偷生皆負媿既殺即褒忠不
屈􁷾箕並罹殃廵杲同
　　　題梅菴圖(即汪御史/)
詩書暨春秋於梅著其實捨實多言花後世富篇什花
耿氷雪面實藴乾坤仁獨步衆芳中允矣菴中人勿徒
於其花名嫓花御史實調相君鼎天下歸仁裏
　　　贈葉君訥
　　定山葉君與余同生於淳祐壬子君侍其先君子逰
　　學五城余已識之既而君館東閣余館葉村相距宻
　　邇交好不薄聞其有賢嗣尚未之識余子忽得其所
　　贈言來徴余一言􁷰付之黙黙乎泰定三年丙寅日
　　南至
放言易欲訥力行難欲敏孔訓朱子箋辭簡義淵永得
禄自有道言行俱當謹敏而濟以訥當言豈終隠取信
在言前何待矜口吻君子慎樞機相可冠班笋君家顒
與鼎前後作䋲凖發軔吏警曹勉旃推素藴
　　　四美堂詩(為悠山宗人作/)
夀富禄皆福壹是可言美意願本何極分限貴知體嘗
聞海中國太倉一稊米天莫限量我惟在此德耳德則
仁而夀德則富於義德則禄在中德則福順止德為衆
美基如堂必有址悠山吾宗秀厚德與山擬樂山夀如
山由夀享福祉富葢不待言饑人望公庾禄為仕者奉
鯤化程萬里溢美公飲聞瞽言述其理吾聞諸詩人箕
子子思子愛助良區區山甫已能舉
　　七言古
　　　題春先亭
　　春先亭初成胡脩存篆宋公梅花賦於其上櫟嘗和
　　宋韻成賦一篇今數年矣兹同敬存觀梅亭上復賦
　　古句
贔贔寒威薄穹昊摇落千林跡如掃受命獨秀除松栢
餘木僵立疑枯槁犯此祁寒敢着花先天下春梅獨早
姿氷質玉面嚴冷我見魏徴殊媚好為花作賦宋廣平
鐵石心膓本堅貞胡為乃作流麗語欲踵庾信肩徐陵
聞有此文莫能得僅見皮子加褒稱近世李君使交州
得諸塵壁輕連城未壮之年能賦此字抵珠璣辭綉綺
老宋賞其善體物比况㑹粹古羣女襲美傚之賦桃花
前作後述工摹擬繁華而有妖艶姿方之女子亦宜爾
我觀梅花如大賢天地閉時全其天羣表獨立超衆甫
髙標孤絶無比肩孤竹伯子聖之清聞風凛凛頑皆廉
獨步戰國性善翁次庶幾焉魯仲連衆醉獨醒湘纍屈
苦節雪窖蘓属國三國無儔葛武侯有晉徴士陶靖節
作者七人梅花徒賦中曷不勤招呼頼有永保貞固語
宋公相業兹為四字符
　　　寄鄭耕岩
　　昌江鄭君耕岩戊申歳託余妺壻葉子轉詢朞閏說
　　余研精寄似今九年矣延祐丙辰二月甲申客至自
　　古舒出一緘不省為何人寄久之方知耕岩也耕岩
　　小阮子謙僕忝同榜今耕岩索詩題其岩石栁隂卷
　　誼不容諉因賦柏梁體三十韻應命
古來隠士多躬耕身将隠矣焉用名巢由以降名著稱
皆違本志非真情真隠充隠分偽誠終南㨗徑招譏評
隠而無名妙不勝詩之衆聵将驚霆君家子真當哀平
五侯霧塞黄冥冥此何如時可軒騰宜哉掉頭呼不應
遂使谷口聞西京名掛法言聲鏗鍧君其裔耶良錚錚
幾載龍舒以道鳴岩居髙尚追芳馨時哉不同逢文明
胡􁷰被褐韜連城鄭公鄉想多豪英仲容方奮青雲程
曷不彈冠濯塵纓天風再秋鶚孤横春浪紅暖翻飛輕
幡然堯舜君與甿他年身退當功成法疏廣受辭恩榮
明農岩下相携行世有畫工傳丹青與今手巻雙合并
　　　呈呂雲石提舉
在地為石天為星乾文爛然石之精一巻石山亦一體
况兹盤石雲倐生斂為膚寸舒彌大㸔作兜羅錦世界
時時敷布吐芳心靉靆崔巍相映帶相門出相世有人
暫司茗課槍旗春起為皇家壮柱石出雲為雨蘇民生
　　　答汪静齋
北辰所居環衆星動中閒靜義尤精浮溪先生富孫子
名齋以静惟先生天地中間理最大理欲須當明限界
無欲故静叅濓溪窗草不除緑書帶且陪嗜學賢主
人搜膓千巻憑先春起佐明時開夀域願在域中為
一民
　　　黄山水閣畫壁為金子範作
自有宇宙有此山相傳黄帝嘗躋攀山以黄名端自
此標出六六竒峰巒太古名山鎮吾歙連跨三州里
三百縱能多辦謝公屐費幾光隂幾跋涉何如圖向
素壁間隨意卧遊仍坐觀俛仰之間如登峰胷吞雲
夢同寛閒容城浮丘古仙子揖之為賓軒轅主對山
如接太古人勝與俗人相爾汝主人樂山希仁人識
此名山面目真何山又復古於此三王之世傳斯今
六六洞天何足數此六六峰最竒古日觴佳客此亭
中醇醴陶陶盎淳風
　　　蠟梅
　　梅屋叔長示順安劉公蠟梅詩軸且令續貂伏
　　讀啟發多矣謹􁷲韻拜呈
蜜蜂三生有花癖獵遍梅兄與礬弟釀花為蠟蠟作
花吐向梅梢真蠟底蠟梅有詠首蘇黄絶唱後人誰
敢詆今代胡曾劉禹錫唱予和汝吟毫泚春風吹來
珠玉篇嘗鼎知嗣元和體恍然生我梅香前有味如
醺百花醴折花因復細端相山麝臍熏薇露洗萬木如
槁梅獨春太極初呈品彚抵此又梅中别出竒滴蠟
緘封春信啟翫花又復誦公詩喜佩服矣勤拜稽非
花毋乃真蜜脾我將求古君臣禮蠟是真耶却又非
别花有眼眼幾眯
　　　　呈董掌書
董公仁義陳兩言基開漢劉四百年仲舒天人對三䇿
格心正論千載傳公家家聲塞宇宙江右儒林推海口
蘓黄帖刻志君堂晦翁新授盤澗叟以儒飾吏固可人
願推家學蘓生民豈惟近效著蓮幕行將大用垂朝紳
　　　次韻呂周翰教授景濓亭觀蓮附仲文呈之
春桃飛盡紅雨繁夏槐更禪緑雲屯此時泮宫蓮萬柄
一一生自七星根愛蓮夫子振絶學道脉灰冷還以暄
翫花扁亭景濂字一洗紅粧象縐裙大者錢塘十里湖
小者齋外一瓦盆㸔作六郎見何猥此曹毋乃迷禽門
子非愛蓮愛君子一寸膠清一寸渾對此水光晚色静
如挹光霽醒神魂髙出太乙真人舟坐祛大暑酷吏寃
如使徒于蓮景濂見道猶隔幾塵昏景濂真處在何許
夫子自有圖書存文公訓釋揭日月價重趙璧并魯璠
池蓮窗草皆寓爾圖書難盡意與言我徽文公舊闕里
𣲖濓泝泗窮淵源君豈不見后山叟尚于六一稱嫡孫
宗朱祖周在吾黨景濓當作如是論甥其呈似呂先生
何當叅請師模尊
　　　夜聞織
東隣西舍織燈明萬籟無聲此獨聲我何安逸彼何苦
軋軋未終雞已鳴目似鰥魚因不寐安知我煖因彼成
　　五言律
　　　和汪監察梅菴詩
間氣所鍾聚兼由積善餘身閒知地勝神動覺天隨日
謂幽居好人疑大用遲浮溪家集裏盡與和諸詩
　　　􁷲放翁有叟韻
有叟居東阜辛勤亦數椽文燈空照古筆耒不逢年我
已窮愁慣天無賦予全校讎與評議猶秉一朝權
　　　壬辰十月初十日聞萬一叔以九月五日死于
　　　淮出涕之餘賦此
邂逅遇所識歸來不奈愁時聞前輩死轉覺此生浮世
界空花夢乾坤落葉秋追思黄父語今日淚空流(予少/居五)
(城叔毎以苦/語鞭䇿之)
　　　枕上用子静冬夜韻
夜今六十刻熟睡若為謀髪秃已無本情恬忘莫愁樹
雲空憶李茶月孰驚周不寐集方感心期墮繆悠
　　　次韻俞崇節和乃弟飲酒詩
有酒身無事多君與弟斟老猶具慶子閒作太平人讓
果同初意燃萁異􁸅吟終身思聽雨富貴不如貧
　　　孫次臯寄示呈方公三詩用韻奉寄
學海𣺌烟浪泳游無盡期誰非鑽蠧簡鮮有辨雞碑力
量公誠到聲名後必垂孟張匪韓子定有不卑卑
　　　又
石鼎彌明老可孫劉與侯年光弦外急景物巻中留髙
𣺌蘓門嘯雄空赤壁舟吟邊風韻似一詠一消愁
　　　又
我與公相識俱當緑鬂初蒿㣲僭松倚枿槁愧陽嘘往
慨悠悠别今方續續書箋馳當簪盍自此不宜疎
　　　次韻酒限
濡首起濡唇初慳後絶倫勿耽雙玉酒遂溺萬金身豢
豕流生禍烝豚已泣神古人多惜福惜福始全真
　　　又
寧自三緘口從渠九醖觴道中臻樂地酒裏覓仙鄉勿
以清明在而云發出狂卿卿我自我醒醉兩相忘
　　　次韻月卿姪藏曽祖硯
幸異元賓硯傳為子敬氊一生曽受用四世尚磨研玉
喜在山潤雲因不雨全文章無極盡餘澤及曽𤣥
　　　遷新居有桃符曰自樂巷無陋由勤屋不華十
　　　餘年矣炤壁未漆堦簷未砌丁未春始克為之
　　　乃足前十字成一律
自樂巷無陋由勤屋不華桃符今幾載藜徑只貧家唐
世土階是虞時漆器奢門髹簷復砌於我事何加
　　　哭方虚谷先生(丁未嵗正月十四日卒于杭/)
目深窺理窟身獨據詩壇偏得古猶少兼全公不難槐
柯千里幻椿筭八旬寛癖愛湖山好郎君侍闔棺
　　　夀逹觀(五月五日/)
初度天然巧端陽不後先良辰逢五五夀算祝十千不
羡宫衣賜勤鋪角黍筵安期蒲九節更可引髙年
　　　穿井
　　按官厯十二月某日宜穿井是日開日也且井宿直
　　之吾家用工巧逢此日深二丈餘而得水喜而賦之
　　(戊午/歳作)
井宿值開日逢兹應再難真能九仭及頓覺百憂寛地
冷冬方煖冰湍夏更寒子孫又孫子啜飲有餘歡
　　　有賦假儒真儒者今賦二首
儒立三才命其何以假為但矜麟作瑞已昧虎為皮氣
見大巫索才非男子竒誰司人物柄明辨勿遭欺
　　　又
世固伸知已真儒始識真學将開百聖才可進千人卜
夏母為小賈山猶未純卞和明著眼席上果何珍
　　　挽畢觀竹三首
家學淵源接人豪湖海稱問津遊璧水從宦到金陵蟻
夢炤千幻燕詒明一燈方将儀後進仙去理難憑
　　　又
相觀惟有竹竹外懶凝眸早播無雙譽髙交第一流裕
齋明藻鑑虚谷並英游知已陂龍化公宜不復留
　　　又
我忝登門客悠悠十二春鯉潭隨步屧馬鬛􁷰攀輪域
近從先正神安䕃後人天晴表公福雨㸃不霑塵
　　　挽洪簿二首(名炎祖/)
歙城虚谷後猶幸有斯人學問師鄉老勾稽子邑民丹
鉛充庋閣朱墨泥車輪夀僅幾重卦遺文頼不冺
　　　又
抱甕教多士于時識景星多年嗟判袂幾度聽横經郡
乗椽揮筆男邦刄發硎賢郎專行状不朽慎鑱銘
　　　代石養蒙挽周醫教
逹豈為良相君今逹以醫祖宗興自我杭歙迭為師二
䜿逃無處三皇祀有基蒙成并盛德誰不涕漣洏
　　　寄吳子静
君家吳季子炳炳著麟經繼世誇睂白持身尚鬢青字
能齊逸少才更嫓𤣥齡翰苑揮椽筆垂紳步帝庭
　　　羡子西造朝陽樓
氣勢薄蒼穹樓髙百尺雄屏維山聳翠鉦掛日升紅真
可卧餘子端如見乃翁胷中梓人傳相業在胸中
　　　汪氏雲林堂
雲林朝市逺恐負一生豪不仕疑無義隠居何自髙作
霖膚寸合搆厦斧斤操科第湖州始超宗紹鳳毛
　　　芸儲
芸壁書魚蠧為防魚蠧書須将雙眼㸔匪直萬籖儲磊
落腹能載昏迷心悟除金根猶恐悞負訓惜居諸
　　　用韻贈别隆興劉君
睂宇挾翠氣西山簾轉晴未嘗前日識似有故人情醇
比周瑜酒和如傅説羮相逢遽相别去去太忙生
　　　賀金桐岡生日
七十古稀有公今尚一年君心安以樂家政老而傳隠
逸雖三逕恩封自九天勲名付蘭砌閒適夀綿延
　　　挽李髙甫(祁門浮溪人/)
李愿隠盤谷古今名並垂箴能規冢嗣贊自許男兒兩
世夀髙甚八旬年近之外山埋玉處執紼總漣洏
　　　又
庚癸濟民餒豈求榮子身大朝交止信初命報行仁咬
菜戒持已思蓴尼省親詎知成永訣哀慟徹穹旻
　　　又
李愿盤旋處名微隠更張大才真濟世小用僅征商救
斂富公弼息爭王彦方遺言遵古禮踰月即謀藏
　　五言排律
　　　經訓乃菑畬(試題/)
學用菑畬比精由粗乃成譬諸農父事訓以聖人經習
戒成紛白披母舍殺青情田加種耨性地即郊坰倘匪
道耕熟翻慚畝稷馨金根校讐誤詩禮愧趨庭
　　　賀戴庭芳誕男
譙國家祥應充閭消息真掌圓珠的歴頭峙玉嶙峋肇
始中元節真元㑹合辰鳳儀先驚鷟駒駿必麒麟九畹
芽初茁一枝芳正新乾成來豈偶震索積方臻祖德潤
彌浩孫謀蟄更詵他年重坐席有日搢傳紳親為含哺
悦賓沾分果均此郎騰踏早郎罷尚青春
　　　挽郡城周醫教
姓與平原共相良醫亦良少嘗宗孔孟長始世岐黄救
命光宗祖仁心起瘵尫杏林何足擬淳意足相方神效
誰能企隂功詎可量帥連居兩郡殿首祀三皇復户為
人計論堂傾已藏校官成赤立道貌想清揚創始君無
靳蒙成後敢忘德髙天必鑒位下我何傷竹野自標雅
棣華相並香頃田今友愛斗粟古慚惶何啻千人活行
㸔五世昌蒙荘埋玉處送者淚應滂
　　七言律
　　　次金滄洲病中九日韻(丙辰/)
縱不龍山孟萬年合如陶令醉籬邊雖云物物皆詩料
誰解時時與酒錢我輩白頭多間濶菊花青蘂劣芳鮮
喜公勿藥将簪盍同泛金英倒玉船
　　　次滄洲喜替弓手韻
塵土弓刀未是癡紛紛刻木久難欺王恂時復揮椽筆
樊噲從渠飲斗巵絶異一兵新解甲併祛二䜿好舒睂
出羣老鶴雲天濶啖蔗光隂日日詩
　　　汪靜軒木假山
嘉祐集中知木山蛾睂盤屈小烟鬟三峰想墮虚無裏
一記長流宇宙間巒岫遊魚今突兀豪酋蟲蟻久躋攀
老泉坡潁皆人傑古意蕭蕭力挽還
　　　擬呈張郡守
中原文獻接前脩毓粹鍾和自鄆州金馬玉堂真學士
花屏練帶古諸侯近為姑孰規模在逺紹曲江功業優
宰相青氊應可復徽民有幸且淹留
　　　與黟尉王長卿(名元/)
少府河汾夫子後小桃源裏日吟詩錦囊儘富句皆好
綵棒雖懸威不施平易近民民父母謙恭待士士宗師
體仁未展長人志庭滿槐隂㑹有時
　　　與黟簿楊雲海
蜀珍從昔重乾坤三鱣家聲尚可言朱墨勾稽今弛擔
紫清凌遡即騰軒睂山焦木秀重萃黟邑甘棠恩永存
鄰壤書生辱多問何當一見以文論
　　　奉答齋諭先生
俄驚耳順過三年顧後瞻前愧昔賢自笑説鈴辭枉費
誰云經笥腹空便歸鄉漸慨交朋少為客焉依行輩先
多謝新詩過期待悠悠歳月漫推遷
　　　次劉知事和荀廉訪見寄詩韻(知事名德温/)
斯人磊砢更英多㢘善㢘能志若何劒氣懾姦鋤故態
丹心救世起沈疴且添集上詩千首不愛車前印幾窠
凛凛道将風烈在真如清濟貫黄河
　　　賀金子西誕第二子(十一月十三日/)
天知欲益讀書子第二雛今得得來家世孝忠為命脉
扶輿清淑所胚胎存心耕雨一犂地積德凌雲百尺臺
三日食牛氣如許貂蟬當復映公台
　　　和竹山月臺韻
我今想像賦髙臺超出塵寰亦快哉人物風前臨玉樹
朋儕月下倒金罍但疑夜種白榆少豈必秋延丹桂來
斟酌嫦娥四時好眠遲何惜與徘徊
　　　次韻贈王竹庾(竹庾精青烏之學/)
天地儘寛行路難何如不出户庭間家雖棲鳯多栽竹
身却尋龍飽㸔山到處為賓省造次數竿誰主自蕭閒
青囊囊取青蚨去歸翫穿苔虎豹斑
　　　上鄧善芝提學
仲華不遇劉文叔所志願為芹藻師苗裔今提江浙學
風霜待相聖明時萬家夜月燈俱炯滿座春風物自熙
教雨行将濡霖雨召歸當軸未應遲(仲華鄧禹也/)
　　　上焦總管
棠䕃前曽芘武林馮熊展布䕃逾深東坡通守無為守
黄覇初臨喜再臨豈但州麾持皂蓋㑹當鼎鉉鑄黄金
孰先一郡後天下卷起西湖大作霖
　　　上倪杭教(湖州人/)
湖學生平藴蓄竒聲馳杭泮據臯比定知遍受諸公賞
豈但專為儒者師洙泗淵源歸誦課湖山景物入歌詩
家聲善論中和極歸贊明時封禪儀
　　　上浙西道㢘訪使
去天萬里逺乗驄寄命司存肅政中廉吏清汚湛秋月
訪民疾苦盎春風鎮浮德與吳山重鑒試明還浙水同
攬轡何須外庸記秉鈞終屬黑頭公
　　　和王宏翁韻二首(似山子/)
傳家有子端不死恍惚王充疑再生君擅詩聲如伯起
我慳飲量似公榮相逢客裏自多感各在貧中更愴情
王粲陳琳如可作歳寒氷雪眼雙明
　　　又
馬異盧同孰異同年雖逾壮似成翁芙蕖尚喜不朝日
松栢何嫌經朔風網掣珊瑚滄海底篙撑舴艋急流中
吾言雖直不無意何惜乗時急用工
　　　次汪稱隠府判退休言懐(并序/)
　　士大夫仕而能致髙矣七十而不得謝雖賜之几杖
　　以安之然不得遂其高於心未必安也年及而致仕
　　者循其禮不待年及而先焉者尤見其髙今府判稱
　　隠汪公去七十尚七八禩能先告老且得遂焉上以
　　褒表其親下以成立提擕其孫若曽孫愚也傳其休
　　官言志五詩讀而髙之而慕之遂僭繼其聲奉賀五
　　首
早歳先彈貢禹冠喜公早退謝身還三千水擊溟茫外
七十車懸感慨間自覺飲氷纔冷淡如何啖蔗儘清閒
宣尼也發歸與嘆幸也詩書得定刪
　　　又
公負文章錦繡心祗須蓮燭賜恩頻退歸期不慙先世
大用姑将付後人陶菊一籬存晚節傅梅二季俟陽春
文宜為誥席珍待藴美浮溪代出綸
　　　又
逸軌超然逺市塵畏愁囘首幾悲忻形同鶼鰈不期合
顔異鶚鸞定自分對越心還昭若日舒徐迹似懶於雲
易陳九卦稱而隠額手公能尊所聞
　　　又
無事出門適意行忘機安得遣鷗驚笑渠拄笏㸔山色
容我扶笻聽水聲萬百入塲惟日醉三千成刻幾春晴
不拘年及方辭禄試授歐公自細評
　　　又
竹馬翩翩娛放翁美哉異代與同風一門四世福良實
萬户千鍾事亦空人自風波鳬上下我能味道蜜邊中
𤣥孫得見無難者十載曽孫花炬紅
　　　和程伯玉遊普陀韻
　　櫟兒時聞諸五城黄提幹公謂大丞相訥翁先生程
　　公事母至孝與黄公同肄業郡庠見其毎日行朝供
　　之餘必一歸奉母未晡又至此說藴諸胸中七十年
　　矣兹䝉季澄教諭逓示槐府伯玉程君謁普陀大士
　　為母祈禱一宗詩案知君訥齋從姪孫也孝行如此
　　無愧家風良用起敬因和韻奉寄
侍母何須羡洛濱訥翁純孝世持循普陀瞻望鄭花曉
東野符同寸草春寳婺夀光寧有極白虹玉德本無塵
海中仙果千年實採獻知君已問津
　(晉汝南王亮兄弟三人侍母伏太妃祓禊洛濱並持/節鼓吹一時榮之東坡詩洛濱侍從三人貴京兆平)
　(反一笑㸔山礬花即鄭花觀音宴坐/處有此大樹花見山谷山礬花詩註)
　　　題歙人程叔固字説後(乃槐堂丞相/吉國公曽孫)
騷人橘頌説曽枝相國曽枝有此竒固守一貞能用易
頌兼四始必興詩滔滔桃浪春還透鬱鬱槐隂晝尚遲
志學有常致而力丙辰衣鉢竟傳誰
　　　戴廷芳立尊人南山公碑用高四叔祖韻
一生不被北山移隠德俱登羡道碑揮染筆鋒推逸少
雕鏤文采羡公垂孝誠永永終身慕盛美彰彰百世知
既固既安尤利後必然何待問蓍龜
　　　送畢永仲遊姑蘓省親兼訪虚谷
永翁氷蘗仕蘇州玉潤今兹省侍遊緑浪紅欄多勝槩
清風明月一扁舟在家雖好閒非計行路良難謹自謀
須念椿萱頻僂指歸期莫待近新秋
　　　又
四海九州虚谷老見之不用覓階梯父書呈徹能求教
世契敦崇定指迷非過南京叅待制是圖北斗仰昌黎
片言隻字如相贈歸袖光芒萬丈霓
　　　賀汪稱隠夀藏五首
少壮幾時俄已翁速如馬耳射春風槐庭縱極三公貴
蒿里終歸一穴同生也有涯那免盡死而不朽豈真空
地行仙舍公誰是只合衣冠貯此中
　　　又
自述公真善自知我生觀處孰觀頤耆英初過馬君實
銘筆早逢王獻之(王仲儀為作/生前誌銘)着脚家山真覺穏囘頭
宦路始經危先時不利後人好永宅脩期畢自為
　　　又
栩栩蘧蘧夢不驚退藏於宻漫經行(夀藏名/退宻菴)歸來松栢
非無徑仙去芙蓉豈有城九卦三陳深易學萬家千户
擅詩聲誰能得與公家似五世文庭震逺聲
　　　又(以下二首借韻自述/)
也知難久愛吾廬自卜生墳去歳初五患但遵程子戒
一毫不泥郭君書桐棺似趙貧非病石槨如桓密反疎
死後不忘方是夀太虚如室了空虚
　　　又
自笑那能免罰觥古稀過此竟無成此君辱與偃松友
太白尚分殘月明客燕尋巢嗟寄託老蠶作繭自經營
率然未覺摧頺甚青眼猶因緑醑横
　　　呈鄧匪石(名文原字善之庚申年五月分司自/黟過婺源屢問賦跡于子西因同迓)
　　　　(于溪口/柯邨渡)
廡車兩度過山城攬轡澄清素志行學道愛人春坱圠
詰姦刑暴月分明􁸆貅斂戢知嚴律雞犬安恬免震驚
甘雨隨車契天意政聲休洽聽歌聲
　　　黄秋江母有孝節門之錫命贈之詩者盈軸索
　　　予賦一首
稱未亡人六十年恩光褒表節通天栢舟堅苦母心遂
蘭膳甘飴兒志專九鼎名端由相重一絲風不被官纒
事闗倫紀非他比宜入新安郡乘編
　　　丁未元旦試筆
雨當元日奈何天甲子欣欣兩日前五十六翁成老境
百千萬輩望豐年癡繙竹簡心皇惑饑搗薇根生接連
我不自憐尚憐彼燈花如笑恰為然
　　　辛亥元日
分嵗杯醺已遣愁鷄聲呼起攬衣裘椿年浪説八千永
花甲今逢六十周白首惜春猶冉冉朱顔愒日􁷰悠悠
曰耆指使将誰使愁亦徒愁一笑休
　　　和東松菴岳王遺像詩韻
朱仙鎮上據全兵萬里中原不足平棘寺銜寃真枉死
松菴遺像尚如生中興四将尤芳烈大節千秋擅令名
可恨張循阿老檜却令同傳玷忠貞
　　　賀張玘齋得第四孫(并序/)
　　昔徐卿二雛少陵歌之穎濱第四孫東坡詩之今者
　　恭審祖徳深培孫枝又長在令嗣則為徐卿之第二
　　子在先生則為穎濱之第四孫森森蘭玉衮衮公侯
　　良深健羡賦詩為賀聊寫私忱
充閭瑞氣鬱葱葱蘭玉孫珠現掌中第四孫今似蘓子
無雙譽定嫓黄童編傳圯上家聲逺網舉儒流祖德豐
復泰臨餘陽用壮棟隆逺照曲江公
　　　次光姪詩韻
誤子窮途計已疎擇棲所恨匪岡梧酉申乞捨傳書鴈
庚癸呼馳汗血駒儒術謀身慚杜甫老農請學合樊須
細思金亦何勞躍陶鑄從諸天地爐
　　　次葉郎賀張仲白夀藏詩韻
應笑姚崇憂墓碑生前枉費計謀私何如只付青烏記
未到同藏黄石時借箸待将陳八難羡輪直可頌三斯
内敭外歴多餘暇安樂行窩儘賦詩
　　　賀仲白兩旬得兩曽孫(用葉郎韻/)
橘頌孫枝慶疊重河清盛事有誰同客來且伴竹為馬
母教期吞膽用熊連覿太翁兩旬内㑹呼髙祖廿年中
夀過一百公家事前有張蒼後有公
　　　次唐長孺兄見寄詩韻
海外馳神大九州何如弭節且椒丘非熊尚父晚猶逹
射虎将軍竟不侯朋友倫中交有信山川阻處鬱相繆
硯銘世擅筆鋒鋭秋試朱衣定㸃頭(唐子西/有硯銘)
　　　又
世路風波不足驚山林深宻適吟情十洲三島果安在
一聖九賢能再生夜月明眸思菊枕春風轉盼卧桃笙
蟾宫有路君當往筆陣縱横在此行
　　　次鄧善之五月菊花詩韻(俗呼滴滴金/)
忩前來伴蹙巾榴滴滴圓黄㸃徑幽不待臂萸添醉興
且隨腰艾動騷愁金明難辦一朝費花早㸔成五月秋
浥露掇英真菊否名同實匪暫淹留
　　　吳甥為程醉經求和孝隠堂詩
廬墓從來闗大倫人心萬古理常新隠餘夫豈更求顯
孝外元非别有仁天地範圍大郛郭雲烟環遶近比隣
須知心醉六經士不是尋常横目人
　　　次韻祈雨
相公湖上老詩仙一語纔聞便格天霡霂已蒙千畝雨
霏微方裊一爐烟潛憑象教小乗力好紀麟經大有年
田野歡聲入酧唱周詩直見夢魚篇
　　　雨數日不止又用前韻
莫是陽臺行雨仙未知民以食為天半篙碧已添清漲
全幅練宜拖霽烟稻總低頭收有日禾如生耳恐無年
憑誰為我箋天闕喜雨詩成苦雨篇
　　　賀陳竹牖生孫(與令嗣月日時同/)
幾日名駒産有媯中秋圓鏡始蛾睂清鍾桂子初三月
秀挺桐孫第一枝舉世淡然如嚼蠟於家樂甚自含飴
魯荘生與父同日不似今同日與時
　　　木犀珠
岩樹初開金粟明纍纍如貫耀人睛非生蚌殻圓還皎
若比龍涎馥更清分種元從天上落粉身今捻掌中輕
莫言合浦光常在斂袖歸懐夙有情
　　　寄黟邑胡伯翔(應薦/)
小桃源本是仙宫先輩風流想像中文富固将儀瑞鳯
詩窮那肯弔寒蟲半巖烟雨梅花落一夜陂塘春水雄
若問近來成底事箋詩註易夜燈紅
　　　次黟舒君濱韻
久悟文章為小技聊於詩律辨寛嚴巧思信斡無中有
至味須知淡處甜練帶索雲千里濶筆鋒抽月一同尖
何時得着黟峯屐桐火松窗雨半檐
　　　呈徐學録茂林(玉山人與徐教同姓不同族/)
紫陽里得兩徐侯分據臯比共細籌古歙書生宗北斗
上饒髙士冠南州象山要㫖期叅攷鵞寺遺言願講求
老幹将收作樑棟茂林豈但竹君脩
　　　次吳正夫賀余中鄉試韻(二首/)
聖代崇文科目興鳶魚飛躍一機新楩楠喜得賢能士
樗櫟何須老病人天地正交雖遇泰舟車所至未逢春
仕途廣濶無能往畢世甘為草莽臣
　　　又
同志同經辱與遊迂疎未到學而優敢言才過千人俊
安得詩輕萬户侯我似北溪老漳郡君如季子重延州
年當六十云遲暮縱使為公匪黒頭
　　　和愛山叔端午韻
方喜槐庭日影移蕭蕭雨忽濕柴扉略傾蒲酒滋顔面
急倒蘭湯浴瘦肥湘水恨長騷尚在綵符髪短髻難圍
竹林安得頻相聚坐對南山晚未歸
　　　金子西新創朝陽樓(三首/)
忽搆巍樓甲第傍知公報本意難忘無邊秋色千巖列
不斷溪聲萬壑長面面玲瓏宜夜月心心精爽在朝陽
有時慨嘆憑欄久如見前人舊草堂
　　　又
髙敞崇樓面勢宏遥瞻東日上蓬瀛故人把袂春如海
野客論詩墨作城幔捲山光飛瀑布樽開檻外聽新鶯
脩桐㑹見隂逾宻過者皆興仰止情(子西尊人/號桐岡)
　　　又
朝陽髙額聳觀瞻登此樓臺意欲仙一面虚明先受日
三層兀突欲攙天從渠餘子卧其下常若乃翁瞻在前
東望扶桑如咫尺藥欄花嶼自年年
　　　寄廻嶺汪景周叅軍
龍魚芳裔閲千年奕世生賢豈偶然景慕姬公勤握髪
遭逢漢武侍祥筵春風桃李門墻麗晚節松篁籬壁堅
疎略如予稀見面幾時重叩五雲邊
　　　答張叔黎
笑談直欲覓封侯投我新詩湛似秋不向夢中仍説夢
當于樓上更安樓學精要法斯文孔道妙須叅太極周
雲影天光涵映處方塘活水㸔源頭
　　　題洪氏西園隠㣲舘(并引/)
　　洪君昭父袖詩過予謂其家有隠㣲之館旁闢西園
　　好事者多詩之余謂隠㣲之義實本於中庸莫見莫
　　顯之􁷷何詩之者之不一言也昔君家文安公以小
　　隠自命彼不過謂得山林趣耳自君隠㣲之􁷷視之
　　盖有得於聖門之理趣文安又譲一頭地矣敬演此
　　義當必有印可之者
隠㣲之義自淵然標揭中庸在目前更闢西園供獨樂
肯隨北里漫爭妍窺人新緑深深隠背澗殘花朶朶眠
小隠君當超祖躅鳶魚飛躍摠由天
　　　出處
出處行藏豈偶然機縁盡處自應遷浮屠桑下無三宿
博士虀邊偶四年外物未須多悵恨中扃幸巳略流傳
一時不得如吾願久逺相㸔不愧天
　　　次韻儒户蠲徭
蠲征芝墨幾畨新實慮陵􁷾賦子衿聖學相傳千載逺
君恩不隔萬山深蠧魚文字誰勤閲野馬塵埃日暗侵
好是自鞭勉其實不然何以服人心(和成此詩無帋可/冩姑以此藁與仲)
(文甥一觀但後一截雖吾儕自勉之言恐/或者不察人不樂聞不必轉以示人也)
　　　吳執敬生曽孫(應午/)
盛事喧傳閭里中古墩佳氣鬱葱葱一門四代孫生子
萬口詞同誰似公曽又復𤣥身易見仁而能夀道無窮
客來莫訝出迎懶竹馬駸駸伴放翁
　　　次程鍾山所寄詩二首(淳所/)
雖濶鷗盟蝶夢通不然何以見心同故人有感舊時雨
後學因觀前輩風安得一團和氣老共浮百斛酒船中
願公書勸歸來㸔鬱鬱無云只欲東
　　　又
詩無斧鑿竟通仙慣閲興亡休問天文字藏山河注海
功名蓋世黍炊烟大槐為國徒成夢短䇿㸔花屢易年
我欲携琴孤棹訪堦前書帶已芊芊
　　　易巾偶與子靜同日同様同價戲成一首
與君同日換烏紗愧我頭童髪并華難復脱來頻漉酒
祗宜籠去自煎茶側時嘗得詩中味敝矣曽如足上靴
貧不儉期頗類儉屢将墊角漫相誇
　　　再用易巾韻
隨處聊慿製漆紗豈其官様必京華竹皮最古今苴履
椰子稱竒亦貯茶(椰子可為冠亦可/為茶瓶見山谷詩)禿髪已知頭似筆
笑顔底用面如靴小冠子夏時方尚岌嶪凌雲敢自誇
　　　三用易巾韻
緇布如今儉用紗比升三十此非華尚𤣥何惜頻拖拂
滃白須防自磑茶存古鮮能端與甫趨時誰不笠和靴
誤身儂已悔無及破㡌多情莫漫誇
　　　四用易巾韻
人情反覆薄如紗終歳清愁鬂欲華先苦半生真食蓼
囘甘晚景異嘗茶無錢歳僅易新㡌有線冬猶補破靴
如此兩窮詩作祟尚拈句字向人誇
　　　五用易巾韻
月移梅影上窗紗恰讀新篇對月華和似鵞黄盈盎酒
清於兎褐半甌茶金身漫説蓮生座汗脚何妨霜滿靴
選佛選官俱是幻詩名不朽待人誇
　　　次子靜九日韻
良辰何事故遲留知我臨風逺想不黄菊傲人籬一帶
紅萸入琖酒千籌衣裳暮染山雲白樓閣朝開客路秋
俛仰之間尚陳迹今年宜不去年侔
　　　九日見流民又次子靜韻
節日登髙眺八方奈何蒿目竟荒荒觀渠蟻國民頻徙
感我牛山涙數行樂土可依宜嚮慕愁城無計轉悽傷
黄花似有撩人意一笑相携入醉鄉
　　　呈曹𢎞齋(戊戌秋丁參陪入城别後寄之/)
龎公元自入城希陪祀芹宫禮不違虚設肩輿惟拄杖
懶持手版只深衣前朝進士見髙躅南極老人瞻逺輝
亦步亦趨我何幸飽聆清論透精㣲
　　　答樵陽地理熊心泉(處仁/)
只道尋龍解識真豈知詩亦盡驚人胸無塵俗方名世
心有淵泉可潤身相地眼高江月午穿天句好野花春
景純以外誰兼此五字遊仙萬古新
　　　用前韻答婺源許屏山(士元/)
未識蒼屏面目真名章先肯寄塵人長吟月琢風追句
想見泉流山立身蛟劒一揮那復怪花瓢常在永如春
神仙孫子非凡骨尤喜詩成字字新
　　　次月卿姪韻三首
族祖當年負大名如今願子振家聲語非泣鬼未為險
義必入神方見精三徑梧桐雲影翠一池荇藻夜痕清
著書不少前賢樂髙閣研朱字字評
　　　又
鴈挾清風送子詩政當籬底採花時見山安得如彭澤
迷道方将問具茨更篤先賢前聖學求為㓜婦外孫辭
數聲漁唱斜陽外定有人來説項斯
　　　又
萬樹松篁繞屋長喜君座上墨花香夜鐘獨釣溪頭月
曉雨親耕圃外桑歴落詩篇秋更健紛披菊瓣老仍黄
年來異地悲萍梗何日相携返故岡
　　　賀毅所生男(壬辰九月十日/)
六十年當天運復祖孫恰遇兩壬辰只今有子萬事足
喜與當時一第均夀菊正花香未晚蟠桃遲實景常春
此人的是逢辰者曽祖青氊付此人
　　　次韻吳義夫營夀藏(有引/)
　　義夫吳君預卜夀藏於先隴之旁不問隂陽拘忌賦
　　詩以祛諸郎之惑徴和於吾甥仲文仲文轉以示予
　　余謂塟書之惑人深矣吾儕之勘破易欲兒曹之不
　　惑難隂陽拘忌自固不問然未藏之前或既藏之後
　　子孫惑於浮言其若之何此等皆非人力之所能為
　　惟有靣見先人於地下留方寸地遺子孫耕於身後
　　以天感天使其自不至於此可也載􁷲一章以當請
　　益髙明其可之否乎
蠒室預謀身後居誰能終始愛吾廬深長覺世伊川説
竒怪迷人郭氏書得覲先顔斯已足但留寸地便堪畬
何拘白虎青龍説走徧雲山問故墟
　　　題望逺樓
江天樓閣列遥山雲物相期日往還心逺本超雙目外
身髙聊寄一欄間王孫芳草當前出遊子花驄到處閒
欲送飛鴻忘久竚從來俗慮盡行刪
　　　圍獵
昆蟲已是蟄藏時獵騎紛紛繞翠㣲勿謂火攻為下䇿
略同兵戰寓危機仁心誰去網三面殺氣似環城四圍
乾豆元來因報本充庖豈但愛鮮肥
　　　寄題唐叔重敬養堂(名鉉歙人吏於休寜/)
菑畬經訓世其門貭肅公家幾葉孫駿驥寧辭聖路逺
靈犀肯受吏塵昏代耕雖鮮官中禄敬養自怡堂上尊
戴記㫖哉思弗辱守身慎重過璵璠
　　七言絶句
　　　贈項松山(嚴州人精地理/)
嚴陵風物壓山隂晦老遺言尚可尋最喜一翻新雨後
山南山北在君心
　　　又
久客天涯不計年青烏妙術自仙傳景純去後唯君繼
滿室松風奏管絃
　　　送梅岩浙游二首
誰識梅花岩下人香中堅坐十年春如今一出縁何决
瘦影横斜致自新
　　　又
吾道難行且試行感今弔古眼雙明乘閒一訪孤山老
印我寒香半㸃清
　　　九月十八日立冬是夜大雷電繼以風雨
今日𤣥㝠行令新轟雷掣電駭人心天公想做開爐節
電是火光雷鼓音
　　　促織
翠羽迎風清夜幽催人機杼替人愁聲聲恤緯有深意
我唱新詩不勝秋
　　　晚蟬
秋早梧桐颭晚風鳴蟬無數樹隂中斜陽似假渠聲勢
只是斜陽不久紅
　　　秋後蝇
夏日營營遶案飛秋來引類欲何為從教羣集秋瓜上
落蔕秋瓜能㡬時
　　　贈臨溪程𤣥𤣥子(名道真/)
　　同邑𤣥𤣥子程君精專修鍊兼善丹青伊川詩曰我
　　亦有丹君信否用時還可夀斯民此君之家學也君
　　但留意於伊川所有之丹而可矣二十八字用寫此
　　意
妙門深入造𤣥𤣥游戲丹青不足言吾道真丹紹程子
遇時端可夀元元
　　　庚午歳七月讀離卦有感
日昃惟當鼔缶歌餘年不樂更如何時行則行止斯止
隨處無非安樂窩
　　　屢有傳予死者戲拈二首
可笑人頻傳我死其如天自永吾生惟無可用故能夀
豈苟然哉櫟字名
　　　又
生也有涯終氣散死而不朽此心傳豈真無用大有用
羽翼聖經或勉旃
　　　夀汪盤隠(又號竹逸戊午四月二十九日/)
首夏清和六月暘蓂留一莢喜稱觴延長氣象為公祝
化日方長夀更長
　　　又
竹溪六逸是前身固蔕深根保性真我謂大椿如竹茂
八十嵗月益蓁蓁
　　　又
樓標盤隠在花叢夭矯千松盡作龍一𣲖濤聲鱗鬛動
此君真箇有仙風
　　　又
桃花千尺有汪倫李白相逢意最親今日竹間髙逸在
十洲三島属斯人
　　　夀惠山(壬戌四月十二日/)
金佛浴來先四日玉蟾圓處後三宵此為岳降生申旦
鶴露添杯喜氣饒
　　　又
清和時景㸔将半五福箕疇祝更全燕子日長方進進
瞳方鬂緑不知年
　　　青子亭(植梅為亭故名以下二首為悠山宗人/作)
摽實和羮今鮮知爭吟水影月香詩似梅人既公家有
㑹見成隂子滿枝
　　　長春亭(植月季為亭故名/)
竒葩滿架月盈盈不是臙脂態自輕寄語亭中讀書客
春光如許好聞鶯
　　詩餘
　　　浣溪沙(夀汪盤隠/)
盤隠誰云必太行神交李愿躡遺芳今朝南極一星光
　野處襟期尤順適退藏滋味更悠長歌中元説夀而
康
　　　清平樂(寄惠山壬戌四月十二日/)
惠山蒼翠逺與毗陵嫓彼處錫泉標第二此更鍾竒毓
異　年年初度浮觴醉餘新瀹茶香山下氷濡雪乳淡
中滋味悠長
　　　又(夀彬齋四月二十八日/)
清和天氣三莢蓂猶翠恰喜先生初度至近迓薰絲佳
致　幾年人物彬彬文華貭實惟均夀宿臨之在上龍
溪文脉常新
　　　西江月(寄汪梅菴御史/)
御史乘驄剛直廡車攬轡澄清先聲應播五羊城一道
凛然尊敬　菴外疎花破玉枝頭佳實調羮催歸不入
秉鈞衡豈但動公詩興
　　　玉樓春(和金滄洲/)
新篁摇翠添波緑粧㸃璫溪深一曲青衫司馬緩來遊
卜夜清歡孤繼燭　江心挑杖聊開束更好着鞭馳駿
足樽前頗有遏雲聲劣可纎纎扶藥玉
　　　又
庭槐鬱鬱雲屯緑新霽彩移階砌曲麗詞入手可絃歌
想是咄嗟成刻燭　牙籖髙閣應難束黄妳有時誇睡
足覺來課讀愛諸孫他日登金仍步玉
　　　臨江仙(次月卿賀生日韻/)
吾族英才常接迹年來似曉星稀子言秀逸未嘗巵老
夫拍案起不覺漸舒睂　青佩次孫欣得與樊川小姪
名宜香分甲午月宫枝各當傳祖鉢教養願觀頤(時竒/孫從)
(學于/月卿)
　　　滿江紅(賀金子西生日十一月初十日/)
乾鵲鳴簷殷勤報主人生旦端巧遇迎長添線的堪稱
讚律轉一陽葭已動復來七日梅初綻符羲經數迓新
祺綿髙筭　萱春永斑衣絢蘭房煥琴聲衎盎一門和
氣流霞深泛世濟忠貞貂珥七年登强仕鵬程萬正小
春佳候敵神仙閒遊翫
　　　滿庭芳(送陳德翁/)
標格冲􁷾聲名洋溢德人泰宇春融一團和氣還與伯
淳同成就燈窗弟子今陞擢論鑄顔功彈冠興依稀貢
禹應聘教王宫　公家梅澗老臯比戚畹聲振江東矧
詵詵胄子得坐春風自此先生升矣班玉笋文補山龍
充德量薰陶宇宙和氣一團中
　　　水調歌頭(賀汪覺翁受吉水州判/)
殿閣㣲凉迥吹到勅書新定知盤谷深處草木煥精神
帝念水紋成吉合得卷阿吉士州政佐經綸婉婉幕中
畫行矣細敷陳　除書至喜氣溢列朝紳志伊所志将
以斯道覺斯民家有青氊鈞軸振武接芳塵自秉浮溪
筆畫錦記逢辰
　　　水調歌頭(夀金滄洲/)
天遣東萊呂丁巳端南州秺侯芳裔如此生嵗嫓前脩
僂指六旬踰一過眼流光兩世花甲又從頭浩氣塞天
地吾道付滄洲　日未暮宴初列九霞流齊睂偕老如
願桂子播芳猷孫禀箕張雙宿祖付詩書千卷此外復
何求但願延椿算燕翼更貽謀
　　　金菊對芙蓉(夀金桐岡九月二十五日/)
夀宿騰光夀香裊碧鬱葱枝上梧桐記紱麟令旦門掛
弧蓬今年東閣郎皆侍懐章綬拜捧金鍾榮華富貴眼
前誰似堪展睂峰　秋髙景物俱濃正堦前金菊巧對
芙蓉愛菊名夀客夀與公同醉蓉初瑩凝脂面酣天酒
芳臉潮紅何妨判飲與花雙醉醉似花容(金氏園有/醉芙蓉)
　　　滿庭芳(夀縣判梧山先生/)
僂指中秋齊頭十日後庚玉兎初弦當年此際天恰生
賢自旦駸駸至望清味永翻勝規圓髙掛在碧梧山上
清絶緑生烟　懐中梧月炤天知心事銖視貂蟬綵衣
無價寳樂自無邊此去古稀近也長生籙世世相傳慈
萱側金盃滿泛梧月吸年年
　　　滿江紅(送朱姓吏滿歸/)
只説琳川精吏道恢恢餘地元來是深衣儒者将儒飾
吏傳世四書端實學待人一縣皆和氣及芳辰解賦歸
來真堪醉　肩已息心無愧青鬂在蒼顔未符君家翁
子(朱買/臣)年當貴九十月終行鶩退三千水擊摶鵬易豈
有材如此不超遷行知遇
　　　水調歌頭(夀朱子章/)
七十古稀有今喜見先生紫陽家學淵奥場屋舊家聲
鶚薦西風早歳豹隠南山晚節天爵自尊榮桂子蘭孫
擁南極老人星　杜陵老多酒債羡脩齡豈如夀富兼
得熊掌與魚并八十老翁為将九十武公為相不足為
公稱鶴算與同文道重藐公卿
　　　沁園春(夀張起齋四月十一日/)
首夏清和望前三夕天現夀星恰先庚三日釋迦浴佛
後庚三日呂洞賓生慈佛神仙引前導後來作人間瑞
世英今耆艾久提綱諸道幾萬儒燈　金甌行覆香名
天再遣留侯佐太平㑹榮封萬尺編符黄石筭綿千歳
經誦黄庭從赤松遊足知雅尚好待他年功已成如今
且向夀星明處滿捧霞觥
　
　
　
　
　
　
　
　
　
　
　定宇集卷十六
欽定四庫全書
　定宇集卷十七　　　　　元　陳櫟撰
　　别集
　　　胡容齋四書發明序
予夙聞新安為朱文公闕里學子必有能傳其學者岀
守兹郡聞属邑之士休寕陳君櫟字夀翁延祐甲寅科
舉初興鄉試與選將㑹試以病不果行遂老于家得大
肆其力於四書一以文公絶筆更定之本為正而發明
之儒學錄山隂王君汝錫為之校正謂其所編能發宗
㫖精微而蔑隻字冗泛無坊本語徒詳擇不精之弊造
物尼之于前而昌之于後不為無意者當今表章理學
啟迪士心使盡得觀之而講習有助焉提調學校宣明
教化予職分内事也將索而刋之以夀其傳其于世教
亦豈小補哉泰定三年丙寅六月朔旦正議大夫徽州
路總管兼管内勸農事邢臺容齋胡元序
　　　􁸇𢎞齋四書發明序
自朱文公四書行世學者童而習之或病其不能驟通
也為語孟句解取集註語裂而附之刋夲如麻數十年
比比然其體弗類且於一章大㫖闕焉休寕陳君夀翁
為論語訓䝉口義以示􁸇涇曰吾以是詔其子若童子
生句釋之章㫖亦具不敢繁欲訓䝉也不敢求異一本
文公之説涇得夀翁于文字間斂袵久之恨未識其面
一見心降亟讀之其于文公之説如李光弼代子儀軍
營壘士卒麾幟無所更而氣象加精明焉夀翁于是為
文公忠臣矣集註外元有或問其後又有勉齋黄公通
釋夀翁疏而貫之且不費辭是其可尚也已卷首學習
孝弟二章聫以警語殊有理於上智下愚不移謂是只
言氣質非言變化氣質大是清峭他皆此類至山梁雌
雉上下文一段能坦然明白通言之又可喜也予所見
僅九篇窺豹一斑如此夀翁寳之豈惟可以訓䝉將白
首紛如者亦為之醒然涇其一也安得併二十篇借抄
一通用自怡翫以授城南之讀元貞柔兆涒灘之嵗春
上丁里晚學曺涇拜手謹書
　　　曺𢎞齋深衣説䟦
徽士自淳祐壬子嵗魏公静齋克愚来為守始知服深
衣葢由特制賜紫陽生涇在列焉静齋之先君子鶴山
先生精於經是必合法自是同儕轉相倣慕人具一通
學校期集用准襴襆以為簡便然習而不察一仰成于
縫人行之且五十年而予亦六十七嵗耄矣其不察猶
夫人也陳君夀翁以舊説見教訓故叙次若出于其自
為言而未甞不本之先儒要其歸于經意卒無背也其
為説字字研審其大節目則曲裾圓裾之辨衣裳幅数
連属之當令人一見煥然至于以二句十四字為續袵
鉤邊之訓酷似孟子説詩例比吕氏尤為峻潔而鄭氏
之云亦可因是推之以還夲㫖然微夀翁鄭意晦矣嗚
呼兹古大人格物之學也人人于讀書遇事平心而玩
觸類而長如此亦何經之不可窮何理之不可通而何
事之不可處哉豈特深衣一節也大德庚子秋八月𢎞
齋曺涇䟦
　　　龍廬陵増廣通略序
新安俞子懋氏典戎輈于禾川之上暇日出其鄉先生
定宇陳氏所編通略一帙以示予曰先生此書明白簡
要將便學史者之初今鋟諸梓以行于時子為我序之
云惟司馬文正公資治通鑑一書扶持人極有光諸史
至矣備矣而朱文公通鑑綱目實據夫司馬公之書且
示夫書法焉二書行世炳若日星然而學者非假以年
嵗之積微辭奥㫖亦孰見其涯涘哉今觀夫通略之編
起于伏羲之世迄子宋祚之末其于厯代帝王之行事
世系之源流人品之髙下與夫治亂之跡脩短之運莫
不撮其精要之語而䋲貫之簡則不至于脱畧易則不
至于放失使盈架之書若可以探諸囊厯代之事若得
以指諸掌于初學誠為有補雖然陳先生者朱夫子里
人也子懋與先生又同里而子懋以文士即戎于吾邑
當軍事從容之時而獨能致力于史學使君子之道得
以淑諸人鄉先生之書得以傳于世賢哉子懋之用心
也吾邑有水窓先生劉益友氏所撰綱目書法若干卷
有功于朱夫子昭昭矣其書行于海内六十餘年鄉邑
遘燬煨燼相望雲幸以老病歸山不能為水窓新其板
籍收其亡書使得與新安諸書並行于世惜哉今雲為
子懋序之者適有以寄愚之恨云前福建等處儒學提
舉廬陵龍雲謹序
　　　胡雙湖與先生書
日率易奉狀随領教答三復無厭垂報目疾作楚張堪
損讀一方妙甚某弗及知誤投謬作致使増劇愧以萬
也今想洗光咸池之日月矣尚惟刋曉慰此拳拳所和
敬存詩大好末意正得朋友相與之道但青眼目成莫
啟其疑心如何尚未附行也大成殿記難㸔文晦㸔出
方妙後生難與讀通釋貼出見教者五行不得土不能
各成一噐葢以質言形而下之謂之噐是也非指噐用
之噐言河圖言行合者如一與六合乃水行之類洛書
言位合者如一北九南乃方位之類恐作者之意是如
此分今後惠書告免師席二字某與先生為斯文至交
只當以兄弟之情相與才過一字便非所宜䝉也至禱
至禱日来理㑹史要每作一代㸔已分明却一二日内
不肯下筆忽然得勢成又不難必數日方成亦自莫曉
尚惟有以警䇿之幸甚
　　　又與書
某端肅加拜申定宇先生集賢尊契執事台座前某癸
巳冬師易拜書納交于執事甚懼厪略甲午仲夏甫得
拜領三月初六所賜還教披味無慮十數亟題其後曰
予讀定宇陳君所答書繾綣之情箴規之意匡救之心
流動筆端使人把玩不能去手余朋友交際多矣愛不
忘規未有如斯人也孔子曰益者三友今于定宇乎見
之何當决此片雲抗手奉呈大雅之編考評叩擊求為
真是之歸之為尤决也姑識之尚猶他日宿此意于腹
臆兩年矣今兹雅頌已成所得益多欲一携呈莫果前
月半後賀強翁提舉望鱣堂僅餘一舍極謀前詣因循
意莫能遂願不通之咎難以自文奎璧麗天惟加額首
某所作雅頌一是夲義規模集傳之下次以附錄又次
纂註間又次愚謂區區不堪泥毛鄭以来舊説只是因
夲来字義涵泳其㫖意為之訓釋如牛羊腓字之引易
咸其腓訓之為足肚如崇墉言言引于時言言訓為言
議如有周不顯與不顯不承於乎不顯之類皆只解作
不顯意味似覺深長如履帝武敏歆意欲夲嚴氏旅毛
氏之説附于後其間文義尚小有不同于嚴氏此類尚
多未易枚質之得與經存亦頗以為通暢獨恨未能一
一求教于執事以定其可否耳今决擬開正入閩分付
刋印彼中幸有熊先生者可以相訂决不敢輕易也昨
所賜髙和實為絶唱第某不敢當重不敢當耳圖書辯
細膩詳密無毫髪遺恨真可為紫陽夫子吐氣亦可少
見吾易之有人矣陽虚隂實之説尤為謬妄何異老佛
異端之學某見亦作一辯以排之恨無孟韓筆力摧陷
廓清以羽翼吾聖人之道耳謹此求教過尊目後有未
盡處更乞為之恊力以濟尤妙尤幸某詩解見謄去數
段如不合尊意便干直以賜教無回䕶無隠黙是所望
于吾定宇之賜也即當改正不敢諱疾忌醫惟先生首
肯之立竢立竢等干台炤某頓首再拜
　　　胡雲峰與先生書
某頓首再拜路教聘君老先生定宇函丈前月半間甞
奉書相答且再四嘱之伯敬母致浮沉今未審已徹尊
覧否惟是草率深虞不謹老先生恕之可也兹因族家
遣人取齋心聞之已更深矣老眼燈前愈覺昏花拜此
彌覺潦草然有此的便坐失之又不可所呈前書請教
切干一一批示求借老先生所著四書就付齋心以来
尤幸尤幸或簡帙重大權且教以庸學可緣某借閲為
通㫖一書必欲得老先生者附于諸家之列切乞勿外
某顒竢之惟是年来老成凋謝老先生斯文碩果某不
得以時叅請是自棄也幸而族家託眷名閱往還不乏
尚干因風賜教有一鞭其不逮是所願望或者不賜鄙
斥惠然為諸生一来尤所願也臨楮不勝拳切菊花將
開伏干為晚節自重伏丐尊悉
　　　又與書
某伏自初夏辱尊翰念欲奉書以報乏便弗果賔暘来
甚喜謂此便最的暨其歸也又莫之知以故凡欲言者
鬱鬱不得吐然而尊仰則不昕夕間也此月薦承教墨
謹畫一拜復于左
一明經課文煩目􁷽鍳揭曉後逺朋競来觀錄莫不唶
　唶然稱嘆曰年將七十而所評諸卷自首迄尾蝇頭
　細字批過何其眼力之老而明如此也是是非非無
　一字差前前後後無一卷舛何其心力之精且健如
　此也使鄉試㑹試有考官如此何患無竒材者出耶
　公論如此非某一人之私此等處正自用諛之一字
　不得某不敢也
一預賞名姓經疑第一吳性初鄉間羅田人胡敬存髙
　弟亦甞從游于炳文第二名胡德𢎞某姪孫也向者
　所取醉經兩次魁選即其人是也第三名王鶚仲儀
　之子四五六陳子文金復初朱升第七胡仁夀某曽
　姪孫第八名程興賢第九孫祖皆鄉間人第十王伯
　翥德興人第十一俞闈此却饒州老儒王葵初之筆
　去年饒有課試卷子極多某司評此生書易居魁
　亞其人可知矣今先生批其一問云所見端的與區
　區寫註疏者不同二問云非有所見不能合二章而
　一之于是知其所見與先生略同私自以為喜王希
　旦俞明葵初饒州德興人有易學摘編
一仙鄉所發卷子某恐尊見以為疑故有撥出此數卷
　之説今考評至公至明有何可議者詳觀陳子文及
　朱兄經疑雖置魁亦可也前幸在郡泮得觀諸兄之
　文懼其失之太多今能簡凈如此可喜可喜有王伯
　麒者云此兄欲来訪果然尤幸尤幸
一所取真如稱上之稱過銖兩不差但經疑第一中有
　二句云曰時者自艮卦時止時行得之曰權者自巽
　以行權得之某未免僭越為除去此二句葢謂權者
　孟子意自夫子而得可也若時中與時止時行皆夫
　子意雖是小疵要必去此方為無瑕之玉况此篇無
　此二句文義正自足未審尊見以為何如乞報示為
　幸
一承下問曰夲義乾九二剛健中正莫是剛健得中誤
　筆作中正如何某謹答曰凡言九五剛健中正六二
　柔順中正者易之正例也乾九二剛健中正者變例
　也程子曰中重于正正有不中中無不正夲義葢取
　諸此然又非特程子意也爻之為九二者凡三十有
　二乾九二其始也未濟九二其終也未濟云云非正
　也夫子曰中以行正况乾六爻皆言聖人事九二龍
　徳正中夲義以剛健中許之恐非誤也尊見以為是
　否乞批教
一承下問曰九三爻下云云某謹答曰按本義云九陽
　爻三陽位重剛不中在下之上乃危地也此全是解
　厲之一字葢以三之地位言其有厲之象也乾夲是
　剛之純健之至九三居上下乾之間又以剛居剛性
　體剛健所以有乾乾而惕之象也三之象也三之性
　體如此而其地位又如此故有乾乾之象有惕之象
　厲之象夲義于文只得摠此三句而言之于惕若句
　絶正自不相關也尊見以為是否乞批教
一炳文生後于先生一年體力倦甚兼有足疾尊翰所
　謂聞道之不深信道之未篤者政為某發僭越作夲
　義通釋外常為啟䝉通義又為六爻反對論及二體
　相易論凡五十八篇併序六十篇但未得求正于有
　道常以為恨年来老成凋謝異郡有葵初異縣有先
　生不得以時參請如之何如之何外又見四書纂疏
　及集成多有差謬於是自習為一書曰四書通㫖較
　之集成又添得數家惜不得先生發明編入一家倘
　有的便樂教幸幸如沐不外乞示庸學容以次請領
　也某至祝至祝
一秋髙氣清倘䝉先生不賜鄙外特與降臨書堂某當
　深衣率諸生立館下以聴文公玉山之講以聴象山
　白鹿之講亦斯文一大幸也玉湖于先生之意甚拳
　拳特令某拜此以請惟先生惠然肯来幸甚幸甚某
　下情不勝顒俟之至
一某每以尊墨愧汗如洗某拜答此書欲謹而率葢體
　倦不覺其字之欹斜眼花不覺其字之大而潦草也
　惟先生矜而恕之尊墨已呈之玉壺仲儀皆同此附
　問起居明經諸生見某作此書有望先生俯臨之意
　皆預為欣躍惟先生惠然幸甚幸甚凉意方新伏望
　為斯文自夀并干尊炤不備
一䝉問及族弟名字此弟小名清哥名醇父字清父少
　某六年戊午生十一嵗從某學七年而遇革命醇而
　敏讀書亦稍多察理亦稍密制行亦無可非弟兄中
　可與斯事者也因下問仰見公好善求士之意故詳
　及之
　　　胡雲峰與先生書求考評
某頓首拜覆定宇先生尊右伏自體仁堂相與問答後
不貢起居者餘兩載暨明經小試乃沐書教留之几格
每一展玩如在春風中喜可知也此試應者甚衆司評
實難其人葢能明一經者有之兼明諸經者甚不多見
士林公論皆以為未有如老先生者庸是玉湖總管特
令拜此申懇切干留聴䝉所發二十餘卷若有可魁不
必嫌疑祁奚舉子未有非之者况此小試不過友朋間
相與琢磨有何疑焉如必以此為嫌乞存此二十餘卷
某自當銓次以附于先生所評之中卷子見此發去便
乞過目仲春月末玉湖自得専緘以請以謝其詳託賔
暘面禀切干勿外未間伏丐為斯文珍重不備
　　　再與書
某廼者草草上狀深虞不謹先生非惟不督過之且諄
勤賜以回翰讀之再四愧感愧感惟是玉湖皈依之故
胡辱峻却如此且先生甞為醉經題品者再獨不能一
為明經示教乎玉湖特特拜書萬告留聴竢考評畢又
得再書以謝某不勝至禱至禱外去嵗賓暘之来僭以
通釋為餽不知過沐賜之尊覧某思之有二罪先是不
能上求是正而遽爾公傳道之一也及賓暘回侍時不
及拜書請教二也宇宙間未有之竒書斯言謂之戯之
則可耳不敢當不敢當缺二板當俟後便印去某所望
于老先生者其一字之謬或一語之愆悉望指示一語
聞則一病瘳某非䕶疾忌醫者楮有限伏乞尊悉不備
　　　王仲儀與先生書
某頓首再拜定宇國博同年丈去春承附問極感記存
累欲奉書不知郵便遂契濶如此近抵槃川知玉湖主
人以文字干藻鑑此先生餘事耳何多譲之有玉湖見
親拜緘致懇便望奮筆去取次第之此理至公質諸聖
賢而無疑悠悠之談無足恤也何時展晤以罄懐仰惟
厚為斯文自夀不宣
　　　胡玉湖與先生書
某頓首再拜學士聘君定宇先生某属饜大名無由恭
覩惟斯文先覺學者範模比以文㑹謄編上下考正家
叔拜字代伸拳拳矣随凖回教未沐慨然雖信謙尊而
彌光實失仰髙之初意惟是僭修禀幅而固請之鑑空
衡平之下妍醜重輕孰能遁其毛髪銓裁天下士可也
于此何譲焉進退昭然以示矜式干瀆清崇臨楮悚悚
　　　􁸇𢎞齋答先生書
某七月十六日拜狀後頗擬上丁可以望塵謹伺之不
值也鰲峰之作决無出其右者其評如何决賞曷以某
七月七日来館後整襟細讀甞信筆數句贊之夲欲以
示兒軰今不易一字僭越舉似其語曰引胡氏據朱氏
先泛引春秋前後以開其端次就春秋詳悉究竟以伸
其説又次旁次周禮以佐其辨又次併就四代禮樂放
鄭聲一併以餘力及之以足其理遂以數句斷之無疾
聲大呼而至論不可破雖舂容大篇而一節一句一字
不可刪學廣識髙思精筆健足以行世傳後鰲峰一魁
何足以酬之某八月三日㸃書圈抺後謹書于此俟示
兒孫軰復之熟之以為窮經作文之法以上語可以表
某敬服之真老泉曰亦欲執事之知其知我也嗣有拜
俟之便此抄在手尚可呈似兹不能改造綺語為諛却
未知説得是與否耳一笑頷之此月十九日舍弟緘至
賜文一宗専書一語義上六篇和詩一并所惠舍弟和
詩亟拜并讀如行山隂道上應接不暇感喜何可名今
書答如下
一語義之賜豈惟可以示諸孫受讀某與二兒亦得拭
　目以開心胸千感萬謝鷺股之刲此願由中兹前未
　能耳
一賤生之日所追賦俚甚舍弟敢以過匠目至厪属和
　所押身賓孤咨陽遲詩等字皆切夲意而出人意表
　所畀舍弟者稱是當重緹襲之或示人以為榮事禮
　合用韻為謝兹且以報書為至敬
一與㸃之作大意雖通尚覺文字輕淺見褒良溢嗣當
　請教
一虚谷集當從中全問帋數工墨費以報旌城君子亦
　未至也已上大略答所問如此(中全虚谷長子也/)
就有懇某與執事生年争不多自量所挟逺不逮而台
翰一用事師事父執之禮實恐折福嗣告裁緘如雁行
肩随可也某拜識若晚而相好有真不異平生至契區
區性理之僻曲謹之愚似于執事有偶同者似得窺斑
潄潤于文字間又不異骨肉至好蘓源明曰不幸生衰
俗所不勝者識元紫芝也某豈任榮艶注寄之至嵗事
向晚除日已前音問盍且止此乎梧山先生台候清佳
兹遂為松蘿山中貞元朝事獨貟也敬羡敬羡茶次引
忱不宣
　　　胡玉湖又與先生書
雨中有客来訪藥香滿袖徐出台緘見示再三復之如
親聆藥誨不翅也喜極感極我軰居文公鄉熟文公書
自是夲分事今能使舟車所至人力所通者皆家傳而
人習之斯道一大幸也我軰之喜又當何如某老矣欲
出而應自覺山林之味長功名之念冷欲不出則四十
年之抑鬱今幸一旦如此深恐有負明時兼之文體當
一變庶可為後學矜式在先生與某軰恐有不能辭其
責者何當胥晤相與細商之也昌黎所謂惟吾崔君一
人而已者先生亦未宜多遜承諭及舊年賞試常邀請
石潭董丈来為銓次董文名秀實年六十餘舊常代人
入太學謂鄉舉前軰似此甚不易得也全榜錄呈六百
卷中僅取三十有九名而先生所發至者已中其四預
賞者三耳小學亦復居亞有開必先是足為鄉試之䜟
矣近者鄉間諸友以二文字来求評某各為作一篇漫
寫呈似蘭叟回千萬賜以台翰庶慰拳拳齋㑹後自當
遣人報謝并送薄賞或者台車不屑一来則如此来則
又幸幸也天氣清和猶未甚熱不知執事者以為何如
某脚氣發作拜字殊覺不謹胸中欲言何限不能吐萬
分之一春季題并拜呈未間切乞倍加珎嗇以需魁擢
不備
　　　又答先生書
炳文拜覆路教定宇鄉先生尊右前月十八日令嗣惠
訪袖示尊墨披誦再三愛我教我之意薰然于言辭之
表欣感可知令嗣粹然如玉綽有父風亹亹談論令人
聴之忘倦於是兼歉某豚犬之不肖耳惟是得書之日
某不在明經比其歸也今早已回綵侍以故不及拜答
某過矣中間一一處皆不能滿某之意某又過矣叢是
二者而誅之某何辭所恃者大度有容交情有舊炤以
心必不坐以辠兹恃尊愛僭有申覆令嗣留敝曲時甞
與舍姪子成乃尊玉山云鄉先生寓處有兩館端可圖
也某聞之甚喜于是遣兩姪孫詣下求推轂之賜姪孫
一名宗學皆性純而敏屢年館于外某區區欲其朝夕
得侍典刑讀書發明當月異而嵗不同以是故拳拳焉
惟鄉先生其進而造就之某幸甚幸甚發明某伏讀數
葉真如文公先生之忠臣纂疏集成必得此然後可為
全書何時㑹晤容某卒業焉尤幸尤幸燈下拜此言不
能盡乍寒伏祈為斯文自重不備
　　　張純愚與先生書
皇慶初元年七月下澣晚學番陽張某謹肅拜致書于
定宇陳先生秘書學士足下某甞聞四海神交惟君曼
一人心切慕之以神交為不易逢也及讀陳正肅公責
沈篇則知公不聞程伯淳大名終生抱愧矧孤陋如某
莫能神交當世竒俊而又不自責沈諸梁可乎某德興
吳園之張氏也先忠定以来紫樞黄閣帥節侯藩代不
乏人自今視之鉄爐歩誌耳而累世所以劬躬燾後惟
在志節詞華不許子若孫少越䋲凖至于不肖承先世
讀書緒業何敢少懈僑居星源之中雲今三世矣郭外
無田牀頭有易弟兄子姪不以非道去貧寕携琴為學
星源抵仙縣僅二百里朋友之客仙縣者不少而定宇
先生天下士乃不相聞問甚哉僕之羞也近者蘭叟程
君来訪圖書所首傳寄聲之勤且辱稱道鄙文某何如
人䝉此齒錄衮褒不覺魂驚神悸面熱發赤其視足下
之博雅好學謙恭待人愧死萬萬蘭叟太醫談足下文
行猶未悉繼之希尹汪君碧雲舒君先後相過乃備道
賢昆玉以斯文自任崇正闢邪貫穿經史子學有舊矣
怡怡之間詵詵蟄蟄之際自為師友朝家舉遺逸足下
不得為在山雲也聞有語解行世他所著述必不下鄭
夹祭之二十略某何當羽身即即恭拜履絇請問讀書
作文關紐以豁吾塵襟哉爰自科舉廢士以詩為習倘
能由黄陳遡李杜上及選騷以逹三百篇之㫖則得風
雅正傳豈不可和其聲以鳴國家之盛而多逐晚唐格
調間務為竒怪至不可以句奚有于涵泳之趣乎奚足
以感良心懲逸志乎外是則或綴拾先儒陳言或自出
已見或作像圖動稱著書將以釣名希爵而于格致誠
正脩齊治平之學茫無實得或又鈎章棘句彚嵬眼傾
耳等語作為碑銘序記以能文辭自名而音吐之中不
聞理致深長徒覺語言棘人喉吻有文句稍順者又只
循時文窠臼無所建明何以儲胸中之經綸何益于後
學有益後學之道無他開之以四書實之以六經諸子
史續續而後略不以雜書蠱其聰明教以為人必使為
天地所不可無之人教以為文必使為天地所不可無
之文庶吾之積學及吾之所以教學者斯無愧色要知
志節為先詞華為後實相源流奈世之可與言此者甚
寡非足下其人不可也親戚雲石昆仲今年托同竂計
所得于左右必多適某出處與之参差未得致緒論今
者蘭叟便羽濡毫布此聊謝寄聲自叙責沈之愧且恨
不得之于神交也掛一漏萬底裏未罄老天倘欲息吾
黥補吾劓則拜函丈自有期若問某平生拙作以不可
傳俱不存稿旦晚收拾數篇求教葉氏牧説不記一字
矣何以沐文章家反推許之也先生語解已刋望惠一
夲俾讀之汗出幸甚幸甚令東屏先生大名已耳熟之
但未下荆州之拜小兒數年前訪雲石辱止宿計必参
覿矣茶次幸為斥名
　　　又答先生書
某昨辱程太醫傳自寄聲私心喜得此于素不相識之
人因欲奉書以誌責沈程丈行速繼托渠宅附逹蘭叟
再来則某所附書未呈似而羣鴻戲海之帖忽出銜袖
盥手莊誦筆畦墨徑宛見典刑喜而且驚雖獲大具南
金不翅也雲石兄昆仲未記小生之先為銀邑人耶伯
東伯大吾兄也族間之工時文如二兄者不少而共學
共經能共志同胞同舍作同年二兄之分然耳至不肖
軰于舉業越人章甫何所用哉然講明經學乃家庭夙
訓未甞不介介于懐誠有如来翰之云者吾鄉自式車
姜介軒先生開其源式車吳菊園先生貢士沈毅齋先
生浚其流提幹許山屋先生考亭山長朱小翁先生式
車齊怡堂先生兄弟太常寺簿汪溪陽先生主簿胡餘
學先生數老先後相續不但文辭古雅而以近思錄為
四子之階梯以四子為六經之階梯必使人人習之邇
来雖有較競病弄平仄者彼自彼此自此不相侔也所
以自今考川胡康國捐稼田創精舍聘宿儒以主明經
書院皆前軰之流風遺俗先生賜教有讀易編書解折
衷詩述傳句解禮記集義句解語孟口義富矣哉計平
生所得于經學甚侈發明經學甚精深鼎杵餘丹可仙
鷄犬某舊習書經然于諸經自㓜聞之家庭及諸老講
明易由伊川論理外文公夲義得宗㫖矣後之解如蝟毛
難以别求其緒科舉廢比来人説易者多于是以名家
又不少要必于夲易發得通貫乃可作文公素臣先生
所謂讀易編其即此乎抑别有見乎書解折衷良非易
事先生云書有當解者有不必解者有不可不解者因
其解而折衷之其見必的前是數年甞與一老友商確
欲作書解提要如中星如閏法如地理如九疇征誓之
言誥詔之㫖性命之藴刑罰之數秦之悔過魯之自治
風氣升降之分帝王讓争之别華􁷾紛更之漸俱要區
别只禹貢地理難于臆斷者頗多未甞經渉㸔得明白
何可擔當三江一條自不一其説况其他乎以是竟未
脱稿先生折衷必有可傳者何時得一讀之為快某尋
常讀詩只尊朱子集句而鳥獸草木之名参之吕記及
嚴氏耳外此則其何為風何為興何為比先生所謂述
傳句解應有得于言外者禮記非全經不過漢儒傅㑹
之談先生所為集義句解必有以剖其得失也伏乞賜教謹白
　　　黄求心賀先生發解啟
眷友弟黄某右某啟伏審較藝鄉闈登名天府聖天子
新賢能之詔求江浙之真儒老先生應俊秀之書肇新
安之盛事斯文増重吾道有光恭惟定宇先生省元即
㑹狀元學海老龍詞林彪虎文韜光而復燄四十年抱
負之需時道大明而寖昌三千字縱横之待對著書垂
世之雅志講業淑人之盛心運際休明氣難掩抑精一
危微之㫖熟究三聖之淵源忠恕文行之疑大闡四書
之閫奥誥詞深厚答問精詳立餘子于下風中有司之
髙選渺視紛紛之軰獨馳表表之名乗秋月而跨飛蟾
髙折廣寒桂趂春風而驟健馬飽㸔長安花聼㑹試御
試之蜚聲為大州富州而出色風雲之㑹日月以需某
㓜焉筆硯之同窗老矣雲泥之異路盲人上郡從俗眼
之揶揄諸公登臺為知心而欣忭然此特文章之小效
從兹觀勲業之宏圖敢進祝規相期久逺聞太史奏有
日呈雲色之祥㸔狀元歸副水打石田之䜟惟深贊慶
曷既敷宣
　　　馮伯思復先生啟
安嶽馮坦右坦啟竊以游練帯之水尚欠摳衣枉翠織
之裾首厪銜袖寵賁山公之啟許論坡老之詩此意甚
清其禮則過恭惟齋長新恩出羣孤鶴瑞世一麟道統
有源處晦翁之闕里詩宗嫡𣲖稱後山之故家月書非
特占庠序之先旦評且數推鄉里之重駒隙不堪著眼
塵談一笑掀髯甘安吾道之窮何羡此山之富隠居求
志蔵器待時喜聞傑句之驚人快覩盛名之傳世某老
無蟻夢苦有蛩吟吳蜀流離慣厯江山之萬里島郊寒
瘦堪憐風月之一錢帚莫比金字宜覆瓿尚須謄藳仰
千孔筆之刪深愧閈藤徒費郢斤之斫眷言序謝需意
定交謹具啟申謝伏惟薰慈俯賜鍳念不宣謹啟
　　　又復啟
伏以被命横經已蹈好為之戒摛文銜袖敢當溢美之
辭圭復以還珍蔵惟謹恭惟新恩僉著識髙而學博詞
贍而氣宏經籍幾百家研究隠奥精微之妙上下數千
載洞明盛衰消長之幾猶懐不自滿之心尚欲廣下交
之益陳安卿之居臨漳郡君實似之韋中立之待栁河
東吾則豈敢愈彰謙施倍覺震兢某冒據鱣堂有愧鴻
石誦子虚之賦徒嘆逸才贈美人之珠莫酬雅意匆匆
攄謝負負矢詞伏乞台炤
　　　􁸇𢎞齋復先生啟
伏以短書雙燕偶側入于文俳良訊兼金遽單提于譜
引竅鳴蝇其已細玉抵鵲以何奢極佩謙渠稍抒摧謝
恭惟定宇先生大宗溈汭耆俊休陽源深流長稱門閥
雲霄之句宇定光發兼文字徳行之科早抗志于青氊
即研精于黄卷造車合轍待旦枕戈莊鵬運以摶扶垂
當立嵗漢龍興而設學是亦亨辰既不為塲屋綴緝之
文因得肆檠窗討論之力英詞雄雅餘力滂葩念昔先
人没而可祭于社施于孫子文而擢第于官併賢書賢
關之彦踰二十人自一姓一村以来溢十九世匪但杜
䳌吟之可誦何必瀧岡表之能書吐以為經簡而有法
尚興憐于晚末使附語于卷終豈薄領卑官敢向兩尚
書而鼎足或佛經賤氏可在諸先逹之後塵葑菲愛隆
瓊瑶報侈髙文成于嘻笑足窺綉口之竒華衮以為褒
稱惟覺汗顔之厚某納交差晚託好甚真已嚴什襲之
蔵庸效七襄之報讀后山先世之狀允謂重光羞子建
七歩之才倘䝉含垢
　　　定宇先生墓誌銘
聖人之學至於新安朱子廣大悉備朱子既没天下學
士羣起著書一得一失各立門户争竒取異附㑹繳繞
使朱子之説翳然以昏朱子没五十有三年而陳先生
櫟生於新安生三嵗祖母吳夫人口授孝經論語輙成
誦五嵗入小學即渉獵經史七嵗通進士業十五嵗為
人師二十三而宋與科舉俱廢慨然發憤聖人之學涵
濡玩索廢寢忘食貫穿古今羅絡上下以有功於聖人
莫盛於朱子懼諸家之説亂朱子夲真乃著四書發明
書傳纂疏禮記集義等書餘數十萬言其畔朱子者刋
而去之其微辭隠義引而伸之其所未備補而益之於
是朱子之學煥然以明方是峕惟江西吳先生澄以經
學自任善著書獨稱陳先生有功朱子凡江東人来受
學盡送而歸之陳先生然吳先生多居通都大邑又數
登用於朝天下學者四面而歸之故其學逺而彰尊而
明陳先生居萬山間與木石為伍不出門户動數十年
故其學必待其書之行天下乃能知之及其行也亦莫
之禦先生可謂豪傑之士矣先生字夀翁其所居堂曰
定宇之堂其自稱曰東阜老人唐之季其先有諱禧者
自桐廬辟地新安居休寕之西三十里藤溪之上世多
通人顯士今姓其里曰陳村云曽大父諱伯仝大父諱
慶大父諱源長以春秋教授先生孝友剛正動中禮度
不以勢合不以利交四方来學諄諄善誘延祐賓興有
司逼迫就試既與貢當赴春官稱疾固辭其學大抵以
朱子為歸其所嚴事曰黄常甫先生所與游曰方公回
􁸇公涇以元統三年甲戌二月十有四日年八十三卒
後五日配朱氏七十九亦卒皆無疾其卒也即初昏之
月又以是月癸未合塟所居之後山塋朱氏有賢行家
政無鉅細皆身理之不以勤先生先生得専力於學亦
其配之助也子男二照勲孫男三埜圻基勲圻先卒女
一嫁程怡曽孫男一鎜明年其孤以其父之執汪君炎
㫤所為狀介其門人朱燦請銘銘曰先生之學既博而
約先生之行既専而静不為利疚不為名髙杜門空山
與道游遨其書孔富其後孔茂八袠非夀與天地久
　　　定宇先生行狀
先生姓陳氏諱櫟字夀翁定宇其自號也晚更號東阜
老人其先葢有媯氏之苖裔唐末避巢冦亂自桐廬遷
新安者曰禧得地于休寕縣治西南三十里藤溪樂其
山川風土之美家焉殁塟縣南鬲山廟食其地逮今人
稱鬲山府君事之甚謹是為始祖後子孫蕃衍至數千
指在宋時登科及第入仕者代不乏人族益大以姓名
村藤溪之名罕稱焉曽大父諱伯仝大父諱慶大父諱
源長皆不仕初大父天寵公田疇甲一鄉降及於曽横
罹凶禍以隳其業徙居鄉南五城逮考否極未泰而力
學不倦以麟經教授師之者衆有董子下帷之遺風德祐
乙亥五城驛道軍馬經行遂挈家還陳邨先生自㓜頴
異不羣族祖通守公慶勉有知人鑑深期之方其脱襁
褓能言祖母吳氏口授所記孝經論語若古文歌詩之
類聞輙成誦五嵗入小學所業皆覆記不忘七嵗能通
經義比十有五即出而淑人自是刻意劬躬日勵於學
文以益進同郡溪陽汪公復宋名進士甞主省監文衡
衆所推服晚年家居品題麗澤課試以先生所課魁四
經二千餘卷老成抑居其下莫敢瑕疵峕猶未弱冠也
咸淳癸酉始就方州試以書經與待補選明年赴江東
混試厄於病不果與試而還又明年乙亥則科舉廢矣
先生於是慷慨發憤惟以著書立言為務於書無所不
讀讀則一一反覆研窮必領其要而後已然必以諸經
為夲坐卧諷誦不輟至若朱子四書則貫穿出入尤所
用意涵濡既乆簡牘斯形于是語孟有口義書解有折
衷讀易有編釋詩以句六典有撮要三傳有節註大小
雅有釋于通鑑則約取其至要於通略則増廣其未備
大抵必以不倍先儒之説不失夲文之意為主其用心
亦良苦矣延祐甲寅科舉肇興峕年踰耳順無復進取
意而逼迫于有司之所推選黾勉一就江浙鄉試既試
即歸未幾以中選當赴都郡侯勸駕親抵邑郛度不可
辭即日上道至行省獲辭以疾而歸杜門著書如故越
兩寒暑而四書發明成既而又編書傳纂疏禮記集義
等書其間發先儒未發之㫖剖前軰未剖之疑不一而
足閩坊購得其夲皆刋行於世先生質實重厚剛毅鯁
直其平日履操如玉無瑕居家處鄉雖温然和厚而莫
不肅然敬憚於朋友不妄交不苟合然既内交至誠終
久弗渝為文不事雕琢而波濤汗漫追配古作者人有
所問無不即答答即無不詳備以是學者樂從之遊而
先生亦能應接不倦各随其資質而成就之其為學得
于家庭之講貫為多最後始從鄉先生黄公常甫遊黄
公之學出于星溪萬菊滕先生滕之先璘珙二伯仲皆
為朱子髙弟其流風餘韻之在是者得以優游而涵泳
之故其所就益精深且醇正也是峕鄉先逹方公回􁸇
公涇皆號文塲老手先生相與切磋甚為二公所敬服
􁸇公序其論語口義以文公忠臣稱之由今觀之世有
纂疏集成雖皆為四書羽翼然語錄無新舊之分衆説
有泛切之混章句集註反為所汨没讀者葢深病之及
發明出而此弊始掃謂之忠臣不亦宜乎炎昶於元統
癸酉秋詣先生以所著述求是峕方康強家居指教不
一兹嵗館寓相近方祈盡求聞所未聞孰知不疾而逝
嗟乎曩者未及古文之際視書生㢘慎如贅疣風俗甚
不古逮今科舉既行儒風大振則前軰凋零已盡惟先
生巋然學者方以為有所師仰而天不憖遺竟止於是
豈不重可痛哉論者以先生懐抱道德不出用於世深
為惜之然託遺經以立言閑聖賢之大道大有補於世
教而無愧於古人不可朽矣他何足計哉以淳祐壬子
三月二十七日實生五城殁以元統甲戌二月十四日
享年八十有三配朱氏生于大族慈柔勤儉得於天性
事上鞠下皆可為法事無鉅細不以累先生而能充廣
基業以裕其後可謂賢矣後先生殁之五日亦不疾而
逝享年七十有九葢始而合􁸈終而屬纊皆前後甲戌
二月其偕老如此人以為罕見焉子男二人照勲孫男
三人埜圻基女一人嫁邑士程怡勲圻皆先卒曽孫男
一人鎜先生遵守家法命治䘮不用浮屠至於地理之
説尤非所喜甞自欲卜於所居後山先壠之側及是其
孤從治命以二月癸未穿竁奉兩柩合塟以炎㫤于先
生久托好斯文命埜哀痛致辭委以狀先生之行將求
天下之名能文者而請銘焉辭不獲敬為之次其實
如右云謹狀元統二年甲戌二月丁亥汪炎昶狀
　　　定宇先生贊
於戲先生生於宋季長於元初㓜則頴悟渉經獵書知
楊墨之惑世傷佛老之異途心乃契乎周孔志擬接乎
程朱古今貫穿理道涵濡逺宗虞夏邇逮泗洙析體用
之毫髪審經權之錙銖補先儒未補之闕論史臣既論
之餘於戲先生圓而不混方而不迂豪而不放謹而不
拘非泥古執滯之文士實天下正大之丈夫知徽州府
事金石拜贊
　　　謝揭學士撰定宇先生墓銘啟
伏以學師朱子先美未彰文配韓公豐碑有耀存亡均
感逺邇咸稱竊惟心無古今跡有隠顯故雖心乎古學
豈能使今人之悉知葢由跡夲隠居正須待顯者之提
掇况在深山之寒士尤資名世之鉅儒伯牙鼔琴非鍾
子期之聼而孰察左思作賦必皇甫謐之序而始傳固
宜奏流水之音因可貴洛陽之紙斯僅長于一技尤不
冺於千年矧惟先子之存寔竭終身之力耕經獵史人
皆推後進之範模著書立言志欲作先儒之羽翼雖已
流傳而刋布孰能特逹而品題恐嘉禾稊稗之同生則
美玉碔砆其曷辨既没世不無遺恨在嗣子未獲良圖
遂集同門博詢誌墓僉謂蘓長公之在宋不輕泛於銘
文又謂栁公權之居唐尤貴重其書字乃憑良友之逺
行特走京師而懇請此盖伏遇監丞學士曼碩先生西
江𣲖逺北斗望隆一字衮褒燦若分輝於五緯片言鼎
重粹乎致意于諸經抉雲漢以成章驅波濤而入筆遂
託萬鈞之力特榮一介之微不諛匪劉义之敢譏無愧
豈蔡邕之可比推其餘潤表此新阡足發幽光永傳不
朽某恭承嘉惠無忝所生逝者欣然端可慰還家之鶴
謝誠率爾譬諸存告朔之羊徒知伏楮以懐慙末果詣
門而展敬甚為感佩莫究敷陳倪士毅代作
　　　勤有堂記
先師陳先生淳祐壬子二十有四始自縣南五城復居
陳邨又幾三十年積累書㑹之俸始成新居於阜東之
下而扁其堂曰勤有取諸韓公示兒詩語以詔来昆也
先生未弱冠已蜚聲鄉校里老朱公楚材竒而器之妻
以族女寔恊心嫓德以成其家政書田筆耒嵗之入也
蠶績亦参之一焉是以先生既成其屋廬矣畢婚嫁長
孫曽為科第著述為邑里儒者第一元統甲戌先生年
八十三妣年七十九先後六日而卒未二十年淮兵起
屋以毁壊嵗丁未先生曽孫鎜授徒於鄉以前翰楊仲
𢎞之子所書勤有堂記榜揭于寓屋復先生之業此其
權輿也歟鎜謂朱升辛勤三十年始有此室廬韓公詩
也詩書勤乃有亦韓公詩也觀吾家堂銘者惑而弗辨
幸為記以昭之升事先生二十餘年誼莫重焉楚材公
吾曽祖諸從也屬莫親焉宜記者莫我若也鎜以其妣
始居其家則舉先生夫婦成家之故寔勤有之言以為
告者宜亦莫此若也韓公二詩葢當時士習昔人評之
兹無庸論然以勤而有怠而廢不特屋廬二事為然第
于二事中在吾儕亦不可不知所先後耳子其試之抑
又有進于是者聖人繫易于豫之上六曰㝠豫成有渝
無咎于升之上六曰㝠升利于不息之貞先生心學有
出于韓公詩語之外此升所得于先生者不可以不告
也少陵贈王砅詩曰我之曽老姑爾之曽祖母􁸉雛無
凡毛五色非爾􁸇子其勉之
　　　定宇先生祠堂記
自徽國文公得河南兩夫子之傳斯道復明於天下及
門之士厭飫其説葢充然各有得焉顧未一再傳能不
失真者則已寡矣定宇陳先生生文公之鄉崛然起厭
俗學之陋直以公為師其學之博葢無理不窮卒歸于
至約其行之篤葢無事不核必底于大中然生當叔季
未有能知其德美者先生亦遯世無悶日以著述為樂
由是文公之言微者彰略者備離之者一溷之者瑩學
者有所恃而不畔於聖人先生之道雖不大顯于時然
紹前啟後之功則有不可誣焉者矣先生家徽之休寜
陳村故宅在焉族人以蕃至四世孫旬居益貧始不能
自存而為里人所據族孫彦威毅然率旬之子洪白有
司請復之知府事福山孫遇及廵按御史甫田陳叔紹
相繼下令俾縣官出公帑歸地于陳而彦威又率族人
性初等鳩材募工建祠其中每嵗正月二日合族人等
奠獻禮復夲先生意以八月一日祭始祖鬲山府君奉
以配焉葢于今三十年矣未有記之者彦威之孫縣學
生榮具始末屬之敏政謝不敢當請益堅則􁸊然以告
曰於戲道未始一日亡于天下而人之獲聞斯道則有
説焉自宣聖以博約之訓畀顔子以一貫之説告曽子
而子思之明善誠身孟子之知言養氣後先立教如出
一揆盖知之真則其行也逹行之力則其知也深兩者
並進如環之循然後作聖之功可圖而道可幾也去聖
既逺百家肆出為世大蠧至程朱氏而後絶學以傳從
事其遺書者葢多以聞道自詭所謂知之真行之力者
其孰可當其人耶是固有非末學所敢議而百世之下
號文公世嫡則先生其人矣或乃以訓詁之儒疑先生
是豈善論其世者哉彼訓詁者或夸多鬭靡而流于迂
或強探力索而習于鑿或單詞隠語而入于怪間有一
二之得亦所謂偶然之知爾先生之書具在竊伏窺之
其言約而義精其文贍而味永非有聞于斯道能充然
其若此哉不以真知為學而指訓詁者為知不以逹道
為志而推愿慤者為行是何足與論先生而究斯道體
用之大全也哉因先生以求文公溯河洛上窺洙泗圖
無愧于兩間固士之責亦先生所望于學者鄉邦小子
尤不可不勉也詩云髙山仰止景行行止吾人以之又
云母念爾祖聿修厥德陳氏以之祠成于景泰壬申之
嵗力多出彦威而榮與鰲能讀先生之書後當有聞于
時者其追逺嚮道之誠出流俗逺甚法當書之性初以
下與有勞費者悉附名石隂邑後學程敏政撰
　　　理學名儒坊傳
布衣陳櫟元儒字夀翁藤溪人三嵗祖母吳口授孝經
論語輙成誦五嵗渉獵經史七嵗通進士業十五為人
師致力于聖人之學貫穿古今羅絡上下所造精深醇
正懼諸家之説亂朱子夲真乃著四書發明書傳纂疏
禮記集義讀易編讀詩記爾雅釋六典撮要三傳節註
増廣通略諸書為人質寔厚重剛毅鯁直于朋友以敬
合凡江東人受學者盡歸之稱定宇先生詳見郡誌儒
林傳及揭文安傒斯墓誌銘同邑後學范涞撰
　
　
　
　
　定宇集卷十七
跋
自庖犧氏乾坤二畫筆萬世文字之祖厥後六經四子
炳垂天壤凡君公至于士庶莫不崇奉率由他若騷賦
詞章名家代有雖其菁華藻采亦自蔚然可觀而究不
足以法傳者則以文乃載道之器學者苟於聖賢之道
未聞文即極工終若玉巵無當也新安篤生子朱子由
周張二程上接乎孔孟之統一生著述不下百餘萬言
無一字一句非闡發聖賢理道者故其為文朗如星日
沛如江河屹如山嶽堂堂正正顛撲不破逮子朱子没
新安士大夫幸生其鄉得聞緒論宋末明初名儒迭出
一時競稱吾郡為東南鄒魯而吾邑陳定宇先生首推
子朱子世嫡焉葢先生生於子朱子之後僅五十有三
年世邇而居近知真而信篤見當時人士浸滛子静之
學術厖雜同甫之事功反覆辨析不遺餘力一生著述
亦不下百餘萬言亦無一字一句非闡發子朱子理道
者堂堂正正與子朱子先後一轍如四書發明書傳纂
疏禮記集義讀易編讀詩記三傳節註等書其有功於
經傳不具論即其随錄有云象山之學寔流為禪専以
覺悟訓學者而詆斥濓溪伊洛有禪家呵佛罵祖意明
眼覷破已使陸無遁形而吾邑後起名為宗朱者尚有
云儒者曰其學似禪釋者曰我㳒無是為象山分解者
更有著道一編迷惑學人者藉非先生懃懃懇懇羽翼
紫陽後之人雖欲聞子朱子之説其孰從而求之况今
之學者更不可問矣目未覩子朱子之書樂姚江之便
㨗信其晚年定論一編反以為朱之初尚不逮陸雖明
季陳清瀾先生著有學蔀通辨考其年月紏其顛倒足
破誕妄之奸然辨駁頗多發明殊少則人猶未知子朱
子之所以集諸儒大成而上接孔孟也邇年崑山徐司
冦既刻先生尚書纂疏于經解中而先生族孫毅軒書
崖二公今又梓先生文集行世遂使千百世後之學者
讀先生之文確然深信子朱子之所以當遵異端之所
以當黜而由濓洛以遡洙泗無岐途無迷津則先生祖
孫均有功於聖賢道統之傳顧不偉歟抑儀十三世祖
仲翔公諱龍生宋咸淳乙丑少先生十四嵗潛心子朱
子之學元至大中為青陽教諭崇祀名宦詳載郡邑志
及家譜實受業於先生之門兹毅軒公又以先生文集
見委跋尾而儀末學小子亦得掛名集中是又寒家祖
孫之私幸不僅為千百世學者幸而已也
　
　
　
　
　
　
　
　
　
　定宇集跋
