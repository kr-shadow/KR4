#+TITLE: 
#+DATE: 2018-05-12 10:20:18
#+SOURCE: github.com/kanripo/KR4e0245 master 79ea7961                
王陽眀先生集敘
性命者務蕐之所迯胆壮
扵摽玄而氣怯于擔荷将
但使勞士鼓行僨轅敗轍
則又數數也正心誠意之談
未即便興宋祚然濂洛関
閩後丗宗之勿替豈非根
本之地不冝少主人翁哉
夫孟子所謂盡心知性知天
立命實與中庸之至誠盡
人物性參贊化育之語互相
發眀則又何疑王文成先生
之直指良知不可以印合聖
真開引来學乎是鏡是燈
即光即照拭之燃之完其固
有得一萬畢信非虗也而先
生以是出之經濟其所條
畫區䖏種種合冝節節奏
效人視以為震丗竒勲若
以靈光一點澹然周應左
右逄源則固尋常穿衣吃
飯事耳更何需播弄其精
魂雕琢其章句以吾心之曰
星江河役之扵涓流爝熖
也者余幸得先生全編焚
香山寺中敬閱返照恍見
先生之所以示人即人人所
自有而知何以非良良知
何以不致孟子不言失其
本心耶中庸不言不誠無
物耶誠之至心之盡人丗應
爲難爲之事業不可從穿
衣吃飯做耶因書數言以
質之四眀施公祖盖四眀公
蒞閩漳八年其氷心石畫
福庇扵兹土者意學問
淵源有所從出宛肖而是
編即四眀公轉别時取以
示余者乃今知之矣性無
岐分身有前後且得不重
美姚江哉
　閩九皋居士後學林釬
　盥書于退思精舎
陽眀先生三編序
陽眀先生之文大行於世百年
矣四眀施公臨漳海而嘆曰文
成之功起扵汀贑自平漳㓂始
今圗潢池何多日也扵是悉取
先生集手評之其奏議公移自
立朝而䖍州訖思田彚為一編
既而曰先生雖在兵間無刻不
論學復取傳習錄為一編置扵
前其餘詩文尚多别為一編儒
者多不習兵家守師說者不能
自遣一詞徃徃為詞章家所笑
先生即與顓門較猶足與何李
並時壇坫與青田竝代穪兩文
成也斯兼之矣然而以兼歸先
生先生不受也先生之言曰止
此良知更無餘事未發之中以
位以育立天下之大本而已何
三之與有曰良知即未發之中
乎曰良知知善知惡易知耳良
知前無未發後無已發此䖏未
易信及疑良知有所不知必待
多學多識疑良知尚落知識别
求無聲無臭理學也經濟也文
章也其敝皆求之良知之外至
扵的然則已矣的然者迹也迹
豈能兼哉責絳灌文責随陸武
其品固也謂功業如諸葛武侯
忠誠如司馬温國猶為不著不
察是經濟盡無與乎理學謂濓
洛關閩軼唐絶漢而不能遏胡
馬之南也理學復無與于經濟
歟學者方幸文成生乎開天靖
難之後以文臣擒叛王功在社
稷有體有用可無疑于天下後
丗然而持兩之疑無將之疑偽
學之禁亦同考亭異端之目推
及子静其故何歟信心者不問
迹狥迹者難語心疑其功并疑
其學疑其學則一切立功立言
吾将誰使正之故論學扵有宋
諸儒之後不得不掲良知兩字
為千古聖賢滴骨血而今日又
欲以無已發未發䖏為良知滴
骨血知此者不言而信不易乎
丗不成乎名兼濟萬丗之功無
加損焉其不知者豈惟宋之理
學無與經濟雖攝相三卿亦成
何事設使伊莱不生乎三代吕
散不遇於今時天地間豈復有
完人㢤爾来漳海多故亦向者
䖍州一時四眀公毎過余焦然
談海上輙及桶岡浰頭時事因
舉攵成在三浰有平山中賊易
平心中賊難之語遂相與劇論
文成之學其論文成學未嘗不
及宋諸儒先而尤反覆扵𬗋陽
㡬同㡬異㡬疑㡬信盖數十徃
復然後相與釋然今評是编亦
其反求諸躬参諸行事論其世
然後詳說之非髙談影悟鼔吹
先正茍讓當仁者比昔文成反
覆𬗋陽定論必求針芥扵良知
而後已今四眀公反覆陽眀定
論䆒其指歸亦心求針芥扵紫
陽而後已兩先生者皆過化吾
漳其定論皆孔氏堂室必繇之
徑其趨則一今之宗姚江者必
詘考亭宗考亭則疑姚江疑其
學且甚扵疑其功是編也可謂
忠扵文成且使吾漳再見紫陽
矣百年以来推眀文成之學者
多岀文成之郷同時有龍溪王
子龍溪之後有海门周子有石
簣陶子今又有　四明施公姚
江之澤亦既長㢤
崇禎乙亥七月乙卯闽漳後學
王志道序
王文成集要三編序
有聖人之才者未必當聖人之任
當聖人之任者未必成聖人之功
伊尹殁而知覺之任衰逃清者入
和逃和者入愿至扵愿而荒矣周
公救之以才仲尼救之以學其時
猶未有佛老禪悟之事辭章訓詁
之習推源致瀾實易爲功而二聖
人者竭力爲之或與鳥獸争勝扵
一時或與亂賊朙辟扵百世其爲
之若是其難也朙興而有王文成
者岀文成出而朙絶學排俗說平
亂賊驅鳥獸大者歲月小者頃刻
筆到手脱天地廓然若仁者之無
敵自伊尹以來乗昌運奏顯績未
有盛扵文成者也孟軻﨑嶇戰國
之間祖述周孔旁及夷惠至扵伊
尹祗誦其言曰天之生斯民也使
先知覺後知使先覺覺後覺也予
天民之先覺者也予將以斯道覺
斯民也變學爲覺實從此始而元
聖之稱亦當世爛焉仲尼獨且退
然讓不敢居一則曰先覺者其賢
乎再則曰我非生而知之也夫使
仲尼以覺知自任轍弊途竆亦不
能輟絃歌躡赤舄以成納溝之務
必不得已自附於斯文仰託扵後
死曰吾之志事在斯而已今其文
章俱在性道已著刪定大業無所
復施雖以孟軻之才不過推朙其
說稍爲宣暢無復發揮禆益其下
則天下古今著述之故槩可知也
孟軻而後可二千年有陸文安文
安原本孟子别白義利震悚一時
其立教以易簡覺悟爲主亦有耕
莘遺意然當其時南宗盛行單傳
直授遍扵巖谷當世所藉意非爲
此也善㢤施四朙先生之言曰天
下病虗救之以實天下病實救之
以虗晦庵當五季之後禪喜䌓興
豪傑皆溺扵異説故宗程氏之學
竆理居敬以使人知所持循文成
當晦庵之後辭章訓詁汩没人心
雖賢者猶安扵帖括故朙陸氏之
學易簡覺悟以使人知所反本雖
然朱氏學孔才不及孔以止扵程
故其文章經濟亦不能逾程以至
扵孔文成學孟才與孟等而進扵
伊故其德業事功皆近扵伊而進
扵孟夫自孔顔授受至宋朙道之
間主臣朙聖人才軰生盖二千年
矣又五百年而文成始出陸文安
不値其時雖脩伊尹之志負孟氏
之學而樹建􁝕然無復足稱今讀
四朙先生所爲集要三編反覆扵
王文成集序
王文成先生𧺫東南倡學繼
徃開来得未曾有而以其學
見之匡朝定國靖大難建大
功亦得未曾有差
朙興二百年來一人也然先
生之學如暗室一燈而同事者
疑其學先生之功如擎天一
柱而當事者忌其功乃先
生不以此介之也越數年而
妬口稍息始論次先生功錫
康矦印如故事又數十年
始表章先生學大者雍容
樽爼稱素臣次亦不先庚
桑之社于是先生學術始
大被扵天下矣今海内學士
大夫得先生片楮隻字不啻
彛鼎欽而著　肃之吾
漳僻在海隅罕覩全書
间拾殘萹僅啜一　殊為恨事
四明施公敏而好學公餘取先
生全集而詮次焉分理學經
濟文章凢十五卷付諸殺青
與丗共寳可谓姚江之功臣
閩南南教主矣昔人稱徳
功言三不朽我朝名碩蔚起
渊嶽其心麟鳳其采者背
項相望要以鳬短鶴長遂成
暃足若夫凾三為一則先生
一人而已夫以先生之忠肝義
膽伟略殊勲雖善妬者不
能掩其蛾眉獨學问未易
窺測猶有堅白同異之疑
甚首詆先生為偽學者嗟
乎使先生之学为偽则荀
卿升堂揚雄入室矣今諸编
具在試取一再讀之皆實理
實事根命根性真足津梁
来彦冶鑄稗官至隂符之
謀岀天入地社稷之功震主
驚人直先生之塵垢粃糠耳
豈關先生至極哉孔夫子之讃
黄帝曰生而民得其利百年
死而民畏其神百年亡而民
用其教百年故稱三百年
先生去今未百載而嚮利有
徳尊嚴若神者已遍扵竆
谷遐陬過此以徃教化翔洽百
丗以俟聖人而不惑可也施公與
先生同里闻知有自而先後蒞
漳鐵面氷心十年如一日毎見
其訓士諭民及與縉绅大夫
相切劘者皆原本道徳之意
而遭水旱之厄撫字有方值
夷㓂之訌方圓並畫实與先
生之安民和衆扶危定傾同一
靈变詩云唯其有之是以似
之公之扵先生也盖其似哉
人但知公之飲氷茹蘗一塵不
染而不知其自治郡以及分守
潢池無日不弄兵其間經
緯武文翕張操縦安反側之
心而玅折衝于談笑者皆在不
見不聞之地公不以告人未之或
知也雖然有文成之人縦無康
矦之錫而文成自重公固學
文成之學者也為召杜而有
餘為韓范而無不足天下為
已任之人即志不在温飽之人
公不負所學必不負
天子余以其生平所討論合之
服官所展布竊谓他日姚江
當有両文成母云退然不勝衣
軍旅未之學也
賜進士文林郎侍
經筵吏科都给事中前奉
勅巡視城河工程持
節册封
周府後學顔繼祖撰
陽明先生文集敘
自古穪不朽之業有三曰立德
立功立言然果如是之畫爲三
等如玄黄黑白之殊類乎非也
葢人未嘗生而有功生而有言
惟此德命於天率於性明此者
謂之精誠此者謂之一惟明故
誠惟精故一是謂聖賢之學學
至於誠則有以立天下之本一
則有以盡天下之變德也者功
從此托根言從此受響者也惟
學之入德未至卽身奏一匡之
績祗成雜霸之勲名卽文起八
代之衰終屬詞章之小乘故上
下古今伊周之後無功六經之
外無言非無功與言也德之未
至卽功與言不足穪也先生從
學絶道喪之日獨悟良知之妙
藴上接精一之心傳就不睹不
聞之中𥙿經綸參贊之用舉世
所謂殊猷偉烈微言奥論不必
分役其心而巳實有其理將見
富有日新自然應時而發戡亂
定變人所視爲非常之原者先
生唾手立辦使世食其功而絕
不見搶攘之跡斯名世之大業
也創義竪詞人所穪獨擅制作
之林者先生未嘗過而問焉不
外日用之雅言而僃悉夫繼往
開來之緒斯羽翼之眞傳也德
立而功與言一以貫之此先生
之獨成其不朽哉世於先生之
學未能窺其藴奥故慕先生之
功若赫然可喜誦先生之言若
澹然無竒譬適滄茫者不望斗
杓爲凖與波上下東西南北揣
摩向往無一或是而先生之爲
先生自若人惟學先生之學試
升其堂焉入其室焉而後知先
生之不可及也後知不可及者
之其則不遠也性命之中人人
具有一先生焉人人具有一先
生而竟無一人能爲先生先生
於是乎獨成其不朽矣余以蚵
蚾之質仰羨蟾蜍之宮毎讀先
生之書不啻饑以當食渴以當
飮出王與俱然行役不常苦其
帙之繁而難攜也因纂其切要
者分爲三帙首理學次經濟又
次文章便儲之行笈時偑服不
離亦以見先生不朽之業有所
獨重云
　　同邑後學施邦曜頓首譔
　序
　　羅履素詩集序
　　兩浙觀風詩序
　　山東鄉試錄序
　　别三子序
　　炁候圖序
　　重刋文章軌範序
　　贈林以吉歸省序
　　送宗伯喬白巖序
　　别張常甫序
　　别湛甘泉序
　　夀湯雲谷序
　　文山别集序
　　贈周瑩歸省序
　　贈林典卿歸省序
　　送别省吾林都憲序
　　贈陸淸伯歸省序
　　送南元善入　覲序
　　别梁日孚序
　　豫軒都先生八十夀封序
　　送黄敬夫先生僉憲廣西序
　　高平縣志序
陽明先生集要文章編目錄
　卷四
　賦
　　太白樓賦(丙辰)
　　黄樓夜濤賦　朱君朝章將復黃樓爲予言其
　　　故夜泊彭城之下子瞻呼予曰吾將與子聽
　　　黃樓之夜濤乎覺則夢也感子瞻之事作黄
　　　樓夜濤賦
　　來雨山雪圖賦
詩
　寄興詩
　　遊金山寺
　　蔽月山
　　題四老圍棋圖
　　化城寺(其三)
　　登㤗山五首
　　㤗山高次王内翰司獻韻
　　萍鄕道中謁濂溪祠
　　遊瑞峰(其一)
　　夜宿功德寺次宗賢韻(其一)
　　　送守中至龍􁑱山中
　　　登閱江樓
　　　通天巖
　　　又次陳惟濬韻
　　　寄江西諸士夫
　　　歸興
　　　泊金山寺二首
　　　舟夜
　　　過鞋山戯題
　　　楊䆳菴待隱園次韻(其三其五)
　　登小孤書壁
　　立春(其二)
　　又次璧間杜牧韻
　　舟過銅陵埜云縣東小山有鐵船因徃觀之果
　　　見其彷彿因題石上
　　觀九華龍潭
　　廬山東林寺次韻
　　又次邵二泉韻
　　江上望九華不見
　　芙蓉閣
　　登雲峰望始盡九華之勝因復作歌
　　紀夢并序
　　雪望(其一)
　　火秀宮次一峰韻(其三)
　　歸興二首
　　夜宿浮峰次謙之韻
　　觀從吾登爐峰絶頂戯贈
　　復過釣臺
　　西安雨中諸生出候因寄德洪汝中幷示書院
　　　諸生
　　　夢中絶句
　　　題歲寒亭贈汪和尚
　　　賈胡行
　　憂患詩
　　　不寐
　　　有室七章
　　　讀易
　　　歲暮
　　　見月
　　　天涯
　　屋鏬月
　　别友獄中
　　答汪抑之(其二)
　　陽明子之南也其友湛元明歌九章以贈崔子
　　　鍾和之以五詩於是陽明子作八詠以答之
(其一其二/其八)
　　　日懐抑之也抑之之贈旣嘗答以三詩意若
　　　有歉焉是以賦也(其三)
　　因雨和杜韻
　　赴謫次北新關喜見諸弟
　　泛海
　　廣信元夕蔣太守舟中夜話
　　夜泊石亭寺用韻呈陳婁諸公因寄儲柴盧都
　　　憲及喬白巖太常諸友
　　雜詩(其一其三)
　　夜泊宣風舘
　　夜萍郷武雲觀
　　渉湘于邁嶽麓是遵仰止先哲因懷友生䴡澤
　　　興感伐木寄言二首
　　去婦嘆五首
　　　羅舊驛
　　　興隆衞書壁
　　　南溟
　　　艾草次胡少叅韻
　　　鳯鶵次韻答胡少叅
　　　鸚鵡和胡韻
　　　秋夜
　　　採薪(其二)
　　　龍岡漫興(其四)
　　　陸廣曉發
　　　元夕二首
　　　南菴次韻
　　　贈劉侍御
　　　啾啾吟
　　戰伐詩
　　　丁丑二月征漳㓂進兵長汀道中有感
　　　囘軍上杭
　　　聞日仁買田霅上携同志待予歸二首
　　　喜雨(其一其三)
　　　軍囘九連山道中短述
　　軍囘龍南小憇玉石巖䨇洞絶竒徘徊不忍去
　　　因寓以陽明别洞之號兼留此作
　　月下吟(其二)
　　鄱陽戰㨗
　　書草萍驛九月獻俘北上駐草萍時巳暮忽傳
　　　王師巳及徐淮遂乗夜速發次壁間韻紀之
　　二首
　　南寜(其二)
　　卽事漫述(其二其四)
　　謁伏波廟(二首)
　　道學詩
　　　書庭蕉
　　　别方叔賢(其一其四)
　　　夜宿香山林宗師房次韻(其二)
　　　别易仲
　　　瑯琊山中(其一)
　　　别希顔(其二)
　　　送德觀歸省(其二)
　　　山中示諸生(其一其三其四其五)
　　　龍潭夜坐
　　　送蔡希顔(其一其二)
　　　滁陽别諸友
　　　棲雲樓坐雪二首
　　　山中懶睡(其四其五)
　　　次欒子仁韻送别(其三其四)
　　　遠公請經臺
　　　白鹿洞獨􁗠亭
　　　登蓮花峯
　　　䨇峯遺柯生喬
　　　將遊九華移舟宿寺山(其二)
　　　夜宿天池月下聞雷次早知山下大雨三首
　　　答朱汝德用韻
　　　文殊臺夜觀佛燈
　　　無題
　　　睡起偶成
　　　夜坐
　　　天泉樓夜坐和羅石韻
　　　詠良知示諸生(其三其四)
　　　示諸生(其二其三)
　　　答人問道
　　　寄石潭二絕
　　　長生
　　　　先生之詩俱直抒性靈不事藻繢超然晉魏
　　　　之風然先生德業之所重不在此也敢刪之
　　　　以有其槩
陽明先生集要文章編卷一
　　　同邑後學施邦曜重編
　　　江右後學曾　櫻叅訂
　　答毛憲副書　戊辰
昨承遣人喻以禍福利害且令勉赴太府請謝此非
道誼㴱情决不至此感激之至言無所容但差人至
龍塲凌侮此自差人挾勢擅威非太府使之也龍塲
諸夷與之爭鬬此自諸夷憤慍不平亦非某使之也
然則太府固未嘗辱某某亦未嘗傲太府何所得罪
而遽請謝乎跪拜之禮亦小官常分不足以爲辱然
亦不當無故而行之不當行而行與當行而不行其
爲取辱一也廢逐小臣所守以待死者忠信禮義而
巳又棄此而不守禍莫大焉凡禍福利害之說某亦
嘗講之君子以忠信爲利禮義爲福苟忠信禮義之
不存雖祿之萬鍾爵以侯王之貴君子猶謂之禍與
害如其忠信禮義之所在雖剖心碎首君子利而行
之自以爲福也况於流離竄逐之㣲乎某之居此葢
瘴癘蠱毒之與處魑魅魍魎之與遊日有三死焉然
而居之泰然未嘗以動其中者誠知生死之有命不
以一朝之患而忘其終身之憂也太府苟欲加害而
在我誠有以取之則不可謂無憾使吾無有以取之
而橫罹焉則亦瘴癘而巳爾蠱毒而巳爾魑魅魍魎
而巳爾吾豈以是而動吾心哉執事之諭雖有所不
敢承然因是而益知所以自勵不敢苟有所隳墮則
某也受敎多矣敢不頓首以謝
　舍忠信禮義更無行乎夷狄之道此不但自矜氣節
　素位學問自應如是
　　與安宣慰書(其一)戊辰
某得罪　朝廷而來惟竄伏陰厓幽谷之中以禦魍
魎則其所宜故雖夙聞使君之高誼經旬月而不敢
見若甚簡伉者然省愆内訟痛自削責不敢比數於
冠裳則亦逐臣之禮也使君不以爲過使廪人餽粟
庖人餽肉圉人代薪水之勞亦寧不貴使君之義而
諒其爲情乎自惟罪人何可以辱守土之大夫懼不
敢當輙以禮辭使君復不以爲罪昨者又重之以金
帛副之以鞍馬禮益隆情益至某益用震悚是重使
君之辱而甚逐臣之罪也愈有所不敢當矣使者堅
不可郤求其說而不得無巳其周之乎周之亦可受
也敬受米二石柴炭雞鵝悉受如來數其諸金帛鞍
馬使君所以交於卿士大夫者施之逐臣殊駭觀聽
敢固以辭伏惟使君處人以禮恕物以情不至再辱
則可矣
　足見先生之介
　　與安宣慰書(其二)戊辰
減驛事非罪人所敢與聞承使君厚愛因使者至閑
問及之不謂其遂達諸左右也悚息悚息然巳承見
詢則又不可黙凡　朝廷制度定自祖宗後世守之
不敢以擅改改在　朝廷且謂之變亂況諸侯乎縦
朝廷不見罪有司者將執法以繩之使君必且無益
縱遂幸免於一時或五六年或八九年雖遠至二三
十年矣當事者猶得持典章而議其後若是則使君
何利焉使君之先自漢唐以來千幾百年土地人民
未之或改所以長乆若此者以能世守天子禮法竭
忠盡力不敢分寸有所違越故天子亦不得踰禮法
無故而加諸忠良之臣不然使君之土地人民富且
盛矣　朝廷悉取而郡縣之其誰以爲不可夫驛可
減也亦可增也驛可改也宣慰司亦可革也由此言
之殆甚有害使君其未之思耶所云奏功陞職事意
亦如此夫剗除㓂盜以撫綏平良亦守土之常職今
縷舉以要賞則　朝廷平日之恩寵祿位顧將欲以
何爲使君爲叅政亦巳非設官之舊今又干進不巳
是無抵極也衆必不堪夫宣慰守土之官故得以世
有其土地人民若叅政則流官矣東西南北惟　天
子所使　朝廷下方尺之檄委使君以一職或閩或
蜀其敢弗行乎則方命之誅不旋踵而至捧檄從事
千百年之土地人民非復使君有矣繇此言之雖今
日之叅政使君將恐辭去之不速其又可再乎凡此
以利害言揆之於義反之於心使君必自有不安者
夫拂心違義而行衆所不與鬼神所不嘉也承問及
不敢不以正􁗠幸亮察
　讀之使人凛慄卽有邪謀逆志不覺消沮眞是筆
　端有斧鉞先生之文章卽是經濟
　　與安宣慰書(其三)戊辰
阿賈阿札等畔宋氏爲地方患傳者謂使君使之此
雖或出於妬婦之口然阿賈等自言使君嘗錫之以
氈刀遺之以弓弩雖無其心不幸乃有其迹矣始三
堂兩司得是說卽欲聞之於
朝旣而以使君平日忠實之故未必有是且信且疑
姑令使君討賊茍遂出軍剿撲則傳聞皆妄何可以
濫及忠良其或坐觀逗遛徐議可否亦未爲晚故且
隱忍其議所以待使君者甚厚旣而文移三至使君
始出衆論紛紛疑者將信喧騰之際適㑹左右來獻
阿麻之首偏師出解洪邊之圍羣公又復徐徐今又
三月餘矣使君稱疾歸臥諸軍以次濳囘其間分屯
寨堡者不聞擒斬以宣國威惟增摽掠以重民怨衆
情愈益不平而使君之民㒺所知識方揚言於人謂
宋氏之難當使宋氏自平安氏何與而反爲之役我
安氏連地千里擁衆四十八萬㴱坑絕坉飛鳥不能
越猿猱不能攀縱遂高坐不爲宋氏出一卒人亦卒
如我何斯言巳稍稍傳播不知三堂兩司巳嘗聞之
否使君誠乆臥不出安氏之禍必自斯言始矣使君
與宋氏同守土而使君爲之長地方變亂皆守土者
之罪使君能獨委之宋氏乎夫連地千里孰與中土
之一大郡擁衆四十八萬孰與中土之一都司㴱坑
絕坉安氏有之然如安氏者環四面而居以百數也
今播州有楊愛愷黎有楊友西陽保靖有彭世麒等
諸人斯言苟聞於　朝朝廷下片𥿄於楊愛諸人使
各自爲戰共分安氏之所有葢朝令而夕無安氏矣
㴱坑絕坉何所用其險使君可無寒心乎且安氏之
職四十八支更迭而爲今使君獨傳者三世而羣支
莫敢爭以　朝廷之命也苟有可乗之釁孰不欲起
而代之乎然則揚此言於外以速安氏之禍者殆漁
人之計蕭墻之憂未可測也使君宜速出軍平定反
側破衆讒之口息多端之議弭方興之變絶難測之
禍補旣往之愆要將來之福某非爲人作說客者使
君幸熟思之
　開導利害詳明警切安氏邪謀能不寢息所謂一
　𥿄書賢於十萬師者此書足以當之
　安氏與阿賈等謀叛若制之不早便費收拾卽使
　禍起旋削亦不免耗財動衆先生片言寢之貽地
　方許多安靜之福郵官卑秩尚能幹此大事養尊
　處優而漫無建明其自處當何如
　　答儲柴墟書　壬申
盛价來適人事紛紜不及細詢比來事旣還却殊怏
怏承示劉生墓誌此實友義所關文亦縝密獨敘乃
父側室事頗傷忠厚未刻石刪去之爲佳子於父過
諌而過激不可以爲幾稱子之美而發其父之陰私
不可以爲訓宜更詳之喻及交際之難此殆繆於私
意君子與人惟義所在厚薄輕重巳無所私焉此所
以爲簡易之道世人之心雜於計較毁譽得䘮交於
中而眩其當然之則是以處之愈周計之愈悉而行
之愈難夫大賢吾師次賢吾友此天理自然之則豈
以是爲炎凉之嫌哉吾兄以僕於今之公卿若某之
賢者則稱謂以友生若某與某之賢不及於某者則
稱謂以侍生豈以矯時俗炎凉之弊非也夫彼可以
爲吾友而吾可以友之彼又吾友也吾安得而弗友
之彼不可以爲吾友而吾不可以友之彼又不吾友
也吾安得而友之夫友也者以道也以德也天下莫
大於道莫貴於德道德之所在齒與位不得而干焉
僕於某之謂矣彼其無道與德而徒有其貴與齒也
則亦貴齒之而巳然若此者與之見亦寡矣非以事
相臨不徃見也若此者與凡交遊之隨俗以侍生而
來者亦隨俗而侍生之所謂事之無害於義者從俗
可也千乗之君求與之友而不可得非在我有所不
屑乎嗟乎友未易言也今之所謂友或以藝同或以
事合徇名逐勢非吾所謂輔仁之友矣仁者心之德
人而不仁不可以爲人輔仁求以全心德也如是而
後友今特以技藝文辭之工地勢聲翼之重而驁然
欲以友乎賢者賢者弗與也吾兄技藝炎凉之說貴
賤少長之論殆皆有未盡歟孟子曰友也者不可以
有挾孟獻子之友五人無獻子之家者也曾以貴賤
乎仲由少顔路三歲囘由之贈處葢友也囘與曾點
同時參曰昔者吾友曾以少長乎將矯時俗之炎凉
而自畔於禮其間不能以寸矣吾兄又以僕於後進
之來其質美而才者多以先後輩相處其庸下者反
待以客禮疑僕别有一道是道也奚有於别凡後進
之來其才者皆有意於斯道者也吾安得不以斯道
處之其庸下者不過世俗泛然一接吾亦世俗泛然
待之如鄕人而巳昔伊川初與呂希哲爲同舍友待
之友也既而希哲師事伊川待之弟子也謂敬於同
舍而慢於弟子可乎孔子待陽貨以大夫待囘賜以
弟子謂待囘賜不若陽貨可乎師友道廢乆後進之
中有聰明特達者頗知求道徃徃又爲先輩待之不
誠不諒其心而務假以虛禮以取悅於後進干待士
之譽此正所謂病於夏畦者也以是師友之道日益
淪没無繇復明僕常以爲世有周程諸君子則吾固
得而執弟子之役乃大幸矣其次有周程之高弟焉
吾猶得而私淑也不幸世又無是人有志之士倀倀
其將焉求乎然則何能無憂也憂之而不以責之巳
責之已而不以求輔於人求輔於人而待之不以誠
終亦必無所成而巳耳凡僕於今之後進非敢以師
道自處也將求其聰明特逹者與之講明因以自輔
也彼自以後進求正於我雖不師事我固有先後輩
之道焉伊川瞑目而坐游揚侍立不敢去重道也今
世習於曠肆憚於撿飭不復知有此事幸而有一二
後進畧知求道爲事是有復明之機又不誠心直道
與之發明而徒奄然媚世苟且阿俗僕誠痛之惜之
傳曰師嚴然後道尊道尊然後民知敬學夫人必有
所嚴憚然後言之而聽之也審施之而承之也肅凡
若此者皆求以明道皆循理而行非有容私於其間
也伊尹曰天之生斯民也使先知覺後知使先覺覺
後覺予天民之先覺也非予覺之而誰也是故大知
覺於小知小知覺於無知大覺覺於小覺小覺覺於
無覺夫巳大知大覺矣而後以覺於天下不亦善乎
然而未能也遂自以小知小覺而不敢以覺於人則
終亦莫之覺矣仁者固如是乎夫仁者己欲立而立
人己欲達而達人僕之意以爲己有分寸之知卽欲
同此分寸之知於人巳有分寸之覺卽欲同此分寸
之覺於人人之小知小覺者益衆則其相與爲知覺
也益易以明如是而後大知大覺可期也僕於今之
後進尚不敢以小知小覺自處譬之凍餒之人知耕
桑之可以足衣食而又偶聞藝禾樹桑之法將試爲
之而遂以告其凡凍餒者使之共爲之也亦何嫌於
巳之未嘗樹藝而遂不以告之乎雖然君子有諸巳
而後求諸人僕葢未甞有諸己也而可以求諸人乎
夫亦謂其有意於僕而來者耳承相問輙縷縷至此
有未當者不惜徃復
先生以師道自任出於肫肫接引後學之心韓退
之亦有此念惜乎其道之未審也長公稱之爲百
世師其果然否
　　答何子元書　壬申
　來書云禮曾子問諸侯見天子入門不得終禮廢
　者幾孔子曰四又問諸侯相見揖入門不得終禮
　廢者幾孔子曰六而日食存焉曾子曰當祭而日
　食太廟火其祭也如之何孔子曰接祭而巳矣如
　牲至未殺則廢孟春於此有疑焉天子崩太廟火
　后夫人之䘮雨霑服失容此事之不可期或適相
　值若日食則可預推也諸侯行禮獨不容以少避
　乎祭又何必專於是日而匆匆於接祭哉牲未殺
　則祭廢當殺牲之時而不知日食之候者何也執
　事幸以見敎千萬千萬
承諭曾子問日食接祭之說前此葢未嘗有疑及此
者足見爲學精察㴱用嘆服如某淺昧何足以辨世
古者天子有日官諸侯有日御日官居卿以底日日
御不失日以授百官之朝豈有當祭之日而尚未知
有日食者夫子答曾子之問竊意春秋之時日官多
失其職固有日食而弗之知者矣堯命羲和敬授人
時何重也仲康之時去堯未遠羲和巳失其職迷於
天象至日食㒺聞知故有胤之征降及商周其職益
輕平王東遷政敎號令不及於天下自是而後官之
失職又可知矣春秋所書日食三十有六今以左傳
考之其以皷用牲幣于社及其他變常失禮書者三
之二其以官失其職書者四之二凡日食而不書朔
日者杜預皆以爲官失之故其必有考也經桓公十
七年冬十月朔日有食之傳曰不書日官失之也僖
公十五年夏五月日有食之傳曰不書朔與日官失
之也則傳固巳言之矣襄公之二十七年冬十二月
乙卯朔日有食之而傳曰辰在申司曆過也再失閏
矣夫推候之繆至於再失閏則日食之不知殆其細
者矣古之祭者七日戒三日齋致其誠敬以交於神
明謂之當祭而日食則固巳行禮矣如是而中輟之
不可也接者疾速之義其儀節固巳簡略接祭則可
兩全而無害矣況此以天子嘗禘郊社而言是乃國
之大祀若其他小祭則或自有可廢者在權其輕重
而處之若祭于太廟而太廟火則亦似有不得不廢
者然此皆無明文竊意其然不識高明且以爲何如
也
今日臺官之設卽天子之日官也乃至占候失度
　日食差謬反不如番夷之敎政府大臣親臨占測
　用夷變夏官之失職所關大矣(嗟嗟今之失職/寧獨一臺官哉)
　　與顧惟賢書(其三)
承喻討有罪者執渠魁而散脅從此古之政也不亦
善乎顧浰賊皆長惡怙終其間脅從者無幾朝撒兵
而暮聚黨若是者亦屢屢矣誅之則不可勝誅又恐
以其患遺諸後人惟賢謂政敎之不行風俗之不美
以至於此豈不信然然此膏盲之疾吾其旬日之間
可奈何哉故今三省連累之賊非殺之爲難而處之
爲難非處之爲難而處之者能乆於其道之爲難也
賤軀以多病之故日夜冀了此塞責而去不欲復以
其罪累後來之人故猶不免於意必之私未忍一日
舍置嗟乎我躬不閱遑恤我後盡其力之所能爲今
其大勢亦幸底定如其禮樂以俟君子而巳數日前
巳還軍贛州風毒大作壅腫坐臥恐自此遂成廢人
行且告休人還草草復
　治盜賊者處之得其道方是永乆之圗然非實有
　爲國愛民之心鮮不以多殺侈有功故功名之心
　不可太熱也
　　與許台仲書
榮擢諫垣聞之喜而不寐非爲台仲喜得此官爲
朝廷諫垣喜得台仲也孟子云人不足與適也政不
足與間也惟大人爲能格君心之非一正君而國定
矣碌碌之士未論其言之若何苟言焉亦足尚矣若
夫君子之志於學者必時然後言而後可又不專以
敢言爲貴也去惡先其甚者顚倒是非固已得罪於
名敎若搜羅瑣屑亦君子之所恥矣尊意以爲何如
向時格致之說近來用工有得力處否若於此見得
眞切卽所謂一以貫之如前所云亦爲瑣瑣矣
　寥寥數語足爲諌官法
　　與唐虞佐侍御書　辛巳
相與兩年情日益厚意日益眞此皆彼此所心喻不
以言謝者别後又承雄文追送稱許過情末又重以
傅說之事所擬益非其倫感怍何旣雖然故人之賜
也敢不拜受果如是非獨進以有爲將退而隱於巖
穴之下要亦不失其爲賢也巳敢不拜賜昔人有言
投我以木桃報之以瓊瑤今投我以瓊瑶矣我又何
以報之報之以其所賜可乎說之言曰學於古訓乃
有獲夫謂之學於古訓者非謂其通於文辭講說於
口耳之間義襲而取諸其外也獲也者得之於心之
謂非外鑠也必如古訓而學其所學焉誠諸其身所
謂黙而成之不言而信乃爲有得也夫謂遜志務時
敏者非謂其飾情卑禮於其外汲汲於事功聲譽之
間也其遜志也如地之下而無所不承也如海之虛
而無所不納也其時敏也一於天德戒懼於不睹不
聞如太和之運而不息也夫然百世以俟聖人而不
惑溥博淵泉而時出之言而民莫不信行而民莫不
悅施及蠻貊而道德流於無窮斯固說之所以爲說
也以是爲報虞佐其能以郤我乎孟氏云責難之謂
恭吾其敢以後世文章之士期虞佐乎顔氏云舜何
人也予何人也虞佐其能不以說自期乎人還燈下
草草爲謝相去益遠臨楮悒怏
　書中所言不但是傅說學問千古聖賢學問無以
　加此葢論到學問極處希聖希天原無盡頭處豈
　傅說便足爲㮄樣陸象山先生不以夷齊爲至先
　生豈以傅說爲至乎特因唐侍御書引用傅說故卽
　以是答之亦見先生妙於切磋處
　　與胡伯忠書　癸酉
某往在京雖極歆慕彼此以事未及從容一敘别去
以爲憾期異時相遇決當盡意劇談一番耳昨未出
京師卽已預期彭城之㑹謂所未決於心在兹行矣
及相見又復匆匆而别别又復以爲恨不知執事之
心亦何如也君子與小人居決無苟同之理不幸勢
窮理極而爲彼所中傷則安之而巳處之未盡於道
或過於疾惡或傷於憤激無益於事而致彼之怨恨
讎毒則皆君子之過也昔人有言事之無害於義者
從俗可也君子豈輕於從俗獨不以異俗爲心耳與
惡人居如以朝衣朝冠坐於塗炭者伯夷之淸也雖
袒裼裸裎於我側彼焉能凂我哉柳下惠之和也君
子以變化氣質爲學則惠之和似亦執事之所宜從
者不以三公易其介彼固未嘗無伯夷之淸也德輶
如毛民鮮克舉之我儀圖之惟仲山甫舉之愛莫助
之僕於執事之謂矣正人難得正學難明流俗難變
直道難容臨筆惘然如有所失言不盡意惟心亮
　　寄楊邃菴閣老書(其二)癸未
前日嘗奉啓計巳上逹自明公進秉機密天下士夫
忻忻然動顔相慶皆爲太平可立致矣門下鄙生獨
切生憂以爲猶甚難也亨屯傾否當今之時舍明公
無可以望者則明公雖欲逃避乎此將亦有所不能
然而萬斛之舵操之非一手則緩急折旋豈能盡如
巳意臨事不得專操舟之權而僨事乃與同覆舟之
罪此鄙生之所謂難也夫不專其權而漫同其罪則
莫若預逃其任然在明公亦既不能逃矣逃之不能
專又不得則莫若求避其罪然在明公亦終不得避
矣天下之事果遂卒無所爲歟夫惟身任天下之禍
然後能操天下之權操天下之權然後能濟天下之
患當其權之未得也其致之甚難而其歸之也則操
之甚易萬斛之舵平時從而爭操之者以利存焉一
旦風濤顚沛變起不測衆方皇惑震䘮救死不遑而
誰復與爭操乎於是起而專之衆將恃以無恐而事
因以濟苟亦從而委靡焉固淪胥以溺矣故曰其歸
之也則操之甚易者此也古之君子洞物情之向背
而握其機察陰陽之消長以乗其運是以動必有成
而吉無不利伊旦之於商周是矣其在漢唐葢亦庻
㡬乎此者雖其學術有所不逮然亦足以定國本而
安社禝則亦斷非後世偷生苟免者之所能也夫權
者天下之大利大害也小人竊之以成其惡君子用
之以濟其善固君子之不可一日去小人之不可一
日有者也欲濟天下之難而不操之以權是猶倒持
太阿而授人以柄希不割矣故君子之致權也有道
本之至誠以立其德植之善類以多其輔示之以無
不容之量以安其情擴之以無所兢之心以平其氣
昭之以不可奪之節以端其向神之以不可測之機
以攝其奸形之以必可賴之智以收其望坦然爲之
下以上之退然爲之後以先之是以功葢天下而莫
之嫉善利萬物而莫與爭此皆明公之能事素所蓄
而有者惟在倉卒之際身任天下之禍决起而操之
耳夫身任天下之禍豈君子之得巳哉旣當其任知
天下之禍將終不能免也則身任之而巳身任之而
後可以免於天下之禍小人不知禍之不可以倖免
而百詭以求脫遂致釀成大禍而巳亦卒不能免故
任禍者惟忠誠憂國之君子能之而小人不能也某
受知門下不能効一得之愚以爲報獻其芹曝代惟
鑒其忱悃而憫其所不逮幸甚
　　答方叔賢書(其二)丁亥
昨見邸報知西樵兀崖皆有舉賢之疏此誠士君子
立朝之盛節若干年無此事矣㴱用嘆服但與名其
間却有一二未曉者此恐鄙人淺陋未能知人之故
然此乃天下治亂盛衰所繫君子小人進退存亡之
機不可以不愼也此事譬之養𧖟但襍一爛𧖟於其
中則一筐好𧖟盡爲所壊矣凡薦賢於朝與自己用
人又自不同自巳用人權度在我故雖小人而有才
者亦可以器使若以賢才薦之於朝則評品一定便
如白黑其間舍短錄長之意若非明言誰復知之小
人之才豈無可用如砒硫芒硝皆有攻毒破壅之功
但混於參苓茋术之間而進之養生之人萬一用之
不精鮮有不誤者矣僕非不樂二公有此盛舉正恐
異日或爲此舉之累故輙叨叨當不以爲罪也思田
事貴鄉徃來人當能道其詳俗諺所謂生事事生此
類是矣今其事體旣巳壞盡欲以無事處之要巳不
能只求減省一分則地方亦可減省一分勞攘耳鄙
見略具奏内㴱知大拂喜事者之心然欲殺數千無
罪之人以求成一巳之功仁者之所不忍也齎奏人
云凡百望指示之舟次草草未盡鄙懷千萬鑒恕
　　與黃宗賢書(其三)丁亥
近得邸報及親友書聞知石龍之於區區乃無所不
用其極若此而西樵兀崖諸公愛厚勤拳亦復有加
無巳㴱用悚懼嗟乎今求朝廷之上信其有事君之
忠憂世之切當事之勇用心之公若諸公者復何人
哉若之何而不足悲也諸公旣爲此一大事出世則
其事亦不得不然但於不肖則似猶有溺愛過情者
異日恐終不免爲諸公知人之累耳悚懼悚懼思田
之事本亦無大緊要只爲從前張皇太過後來遂不
可輕易收拾所謂天下本無事在人自擾之耳其略
巳具奏詞今徃一通必得朝廷如奏中所請則地方
庻可以圖乆安不然反覆未可知也賤軀患咳原自
南贛蒸暑中得來今地益南氣類感觸咳發益甚恐
竟成痼疾不復可藥地方之事苟幸塞責山林田野
則惟其宜矣他尚何說哉西樵兀崖家事極爲時輩
所擠排殊可駭嘆此亦皆繇學術不明近來士夫專
以客氣相尚凡所毁譽不惟其是惟其多且勝者是
附是和是以至此近日來接見者略巳一講巳覺豁
然有省發處自後此等意思亦當漸消除京師近來
事體如何君子道長則小人道消疾病旣除則元氣
亦當自復但欲除疾病而攻治太厲則亦足以耗其
元氣藥石之施亦不可不以漸也木翁邃老相與如
何能不孤海内之望否亦在諸公相與調和此如行
舟若把舵不定而東撑西曵亦何以致遠渉險今日
之事正湏同舟共濟耳齎本人去凢百望指示
　近日一事而今是昨非一人而倐忠倐佞爭閧滿朝
　同舟幾同敵國先生此書正是良劑
　　與黃宗賢　其四
兩廣大勢罷敝巳極非得誠於爲　國爲民強力有
爲者之數年未可以責効也思田之患則幸巳平靖
其間三五大巢乆爲廣西諸賊之根株淵藪者亦巳
用計剿平就今日乆困積冤之民言之亦可謂之太
平無事矣病軀咳患日增平生極畏炎暑今又㴱人
炎毒之鄉遍身皆發腫毒旦夕動履且有不能若巡
撫官再候旬月不至亦只得且爲歸休之圖待罪於
南贛之間耳　聖天子在上賢公卿在朝眞所謂明
良相遇千載一時鄙人世受　國恩從大臣之末固
非果於忘世者平生亦不喜爲尚節求名之事何忍
遽言歸乎自度病勢非還故土就舊醫决將日甚一
日難復療治不得不然耳靜庵東羅見山西樵兀厓
諸公聞京中方嚴書禁故不敢奉啟諸公旣當事且
湏持之以鎭定乆遠今一旦名位俱極固非諸公之
得巳是廼　聖天子崇德任賢更化善治非常之舉
諸公當之亦誠無媿但貴不期驕滿不期溢賢者充
飬有素何俟人言更湏警惕朝夕謙虛自居其所以
感恩報德者不必務速効求近功要在誠心實意爲
乆遠之圖庻不負　聖天子今日之舉而亦不負諸
公今日之出矣僕於諸公誠有道義骨肉之愛故不
覺及此㑹間幸轉致之
　速効近功總是爲事功名譽起見誠心實意爲國
　者自不然
　　答佟太守求雨書　癸亥
昨楊李二丞來備傳尊敎且詢致雨之術不勝慚悚
今早諶節推辱臨復申前請尤爲懇至令人益增惶
懼天道幽遠豈凢庸所能測識然執事憂勤爲民之
意眞切如是僕亦何可以無一言之復孔子云丘之
禱乆矣葢君子之禱不在於對越祈祝之際而在於
日用操存之先執事之治吾越幾年於此矣凢所以
爲民袪患除弊興利而致福者何莫而非先事之禱
而何俟於今日然而暑旱尚存而雨澤未應者豈别
有所以致此者歟古者歲旱則爲之主者減膳徹樂
省獄薄賦修祀典問疾苦引咎賑乏爲民遍請於山
川社稷故有叩天求雨之祭有省咎自責之文有歸
誠請改之禱葢史記所載湯以六事自責禮謂大雩
帝用盛樂春秋書秋九月大雩皆此類也僕之所聞
於古如是未聞有所謂書符呪水而可以得雨者也
唯後世方術之士或時有之然彼皆有高潔不汚之
操特立堅忍之心雖其所爲不必合於中道而亦有
以異於尋常是以或能致此然皆出於小說而不見
於經傳君子猶以爲附㑹之談又况如今之方士之
流曾不少殊於市井囂頑而欲望之以揮斥雷電呼
吸風雨之事豈不難哉僕謂執事且宜出齋於㕔事
罷不急之務開省過之門洗簡冤滯禁抑奢繁淬誠
滌慮痛自悔責以爲八邑之民請於山川社稷而彼
方士之祈請者聽民間從便得自爲之但弗之禁而
不專倚以爲重輕夫以執事平日之所操存苟誠無
愧於神明而又臨事省愓躬帥僚屬致懇乞誠雖天
道亢旱亦自有數使人事良修旬日之内自宜有應
僕雖不肖無以自别於凢民使可以誠有致雨之術
亦安忍坐視民患而恬不知顧乃勞執事之僕僕豈
無人之心者耶一二日内僕亦將禱於南鎮以助執
事之誠執事其但爲民悉心以請毋惑於邪說毋急
於近名天道雖遠至誠而不動者未之有也
　苟逄旱潦吾輩之所自盡者只應如是如倚方士
　之術以爲重則惑矣
　　答友人書　丙戌
君子之學務求在巳而巳毁譽榮辱之來非獨不以
動其心且資之以爲切磋砥礪之地故君子無入而
不自得正以其無入而非學也若夫聞譽而喜聞悔
而戚則將惶惶於外惟日之不足矣其何以爲君子
往年　駕在畱都左右交讒某於　武廟當時禍且
不測􁊞屬咸危懼謂羣疑若此宜圖所以自解者某
曰君子不求天下之信巳也自信而已吾方求以自
信之不暇而暇求人之信巳乎某於執事爲世交執
事之心某素能信之而顧以相訊若此豈亦猶有未
能自信也乎雖然執事之心又焉有所不自信者至
於防範之外意料所不及若校人之於子産者亦安
能保其必無則執事之􁃻􁃻以詢於僕固君子之嚴
於自治宜如此也昔楚人有宿於其友之家者其僕
竊友人之履以歸楚人不知也適使其僕市履於肆
僕私其直而以竊履進楚人不知也他日友人來過
見其履在楚人之足大駭曰吾固疑之果然竊吾履
遂與之絕逾年而事暴友人踵楚人之門而悔謝曰
吾不能知子而謬以疑子吾之罪也請爲友如𥘉今
執事之見疑於人其有其無某皆不得而知縱或有
之亦何傷於執事之自信乎不俟逾年吾見有踵執
事之門而悔謝者矣執事其益自信無怠固將無入
而非學亦無入而不自得也矣
　讀之是非毁譽之念渙然冰釋反求自信之心益
　惕然不容巳
　　與霍兀厓宮端　丁亥
往歲曾辱大禮議見示時方在哀疚心善其說而不
敢奉復旣而元山亦有示使者必求復書草草作答
意以所論良是而典禮巳成當事者未必能改言之
徒益紛爭不若姑相與講明於下俟信從者衆然後
圗之其後議論旣興身居有言不信之地不敢公言
於朝然士夫之問及者亦時時爲之辯柝期在委曲
調停漸求挽復卒亦不能有益也後來賴諸公明目
張膽巳申其義然如倒倉滌胃積淤宿痰雖亦快然
一去而病勢亦甚危矣今日急務惟在扶養元氣諸
公必有囘陽奪化之妙矣僕衰病陋劣何足以與於
斯耶數年來頻罹疾搆痰嗽潮熱日益尫羸僅存喘
息無復人間意矣乃者忽承兩廣之推豈獨任非其
才是葢責以其力之所必不能支將以用之而實以
斃之也懇辭疏下望相與扶持曲成使得就醫林下
幸而痊復量力圗報尚有時也
　近見在廷諸臣有一事異同必抗言求勝及旣勝
　而又此倡彼和株連蔓引聚訟不休遂至朋植黨
　立撓國是而禍縉紳不可救藥先生扶養元氣一
　語其救世之金針哉
　　羅履素詩集序
履素先生詩一帙爲篇二百有奇浙大叅羅公某以
授陽明子某而吿之曰是吾祖之作也今詩文之傳
皆其崇高顯赫者也吾祖隱於草野其所存要無愧
於古人然世未有知之者而所爲詩文又皆淪落止
是某將梓而傳焉懼人之以我爲僣也吾子以爲奚
若某曰無傷也孝子仁孫之於其父祖雖其服玩嗜
好之㣲猶將謹守而弗忍廢况乎詩文其精神心術
之所寓有足以發聞於後者哉夫先祖有美而弗傳
是弗仁也夫孰得而議之葢昔者夫子之取於詩也
非必其皆有聞於天下彰彰然明著者而後取之滄
浪之歌採之孺子萍實之謠得之兒童夫固若是其
寛傳也然至於今其傳者不過數語而止則亦豈必
其多之貴哉今詩文之傳則誠富矣使有刪述者而
去取之其合於道也能幾履素之作吾誠不足以知
之顧亦豈無一言之合於道乎夫有一言之合於道
是其於世也亦有一言之訓矣又况其不止於是也
而又奚爲其不可以傳哉吾觀大叅公之治吾淅寛
而不縱仁而有勇溫文蘊藉居然稠衆之中固疑其
先必有以開之者乃今觀履素之作而後知其所從
來者之遠也世之君子苟未知大叅公之所自吾請
觀於履素之作苟未知履素之賢吾請觀於大叅公
之賢無疑矣然則是集也固羅氏之文獻係焉其又
可以無傳乎哉大叅公起拜曰某固將以爲羅氏之
書也請遂以吾子之言序之大叅公名鑒字某繇進
士累今官有厚德長才向用未艾大叅之父某亦起
家進士而以文學政事顯羅氏之文獻於此益爲有
證云
　頌而無溢美㴱得大體
　　兩浙觀風詩序
兩浙觀風詩者浙之士夫爲僉憲陳公而作也古者
天子巡狩而至諸侯之國則命太師陳詩以觀民風
其後巡狩廢而陳詩亡春秋之時列國之君大夫相
與盟㑹問遣猶各賦詩以言巳志而相祝頌今觀風
之作葢亦祝頌意也王者之巡狩不獨陳詩觀風而
巳其始至方岳之下則望秩於山川朝見玆土之諸
侯同律曆禮樂制度衣服納價以觀民之好惡就見
百年者而問得失賞有功罰有罪葢所以布王政而
興治功其事亦大矣哉漢之直指循行唐宋之觀察
廉訪採訪之屬及今之按察雖皆謂之觀風而其實
代天子以行巡狩之事故觀風王者事也陳公起家
名進士自秋官郞擢僉浙泉執操縱予奪生死榮辱
之柄而代天子觀風於一方其亦榮且重哉吁亦難
矣公之始至吾浙適歲之旱民不聊生饑者仰而待
哺懸者呼而望解病者呻鬱者怨不得其平者鳴弱
者强者蹶者囓者梗而孽者狡而竊者乘間投隙沓
至而環起當是之時而公無以處之吾見其危且殆
也賴公之才明知神武不震不激撫柔摩剔以克有
濟期月之間而饑者飽懸者解呻者歌怨者樂不平
者申蹶者起囓者馴孽者順竊者靖滌蕩剖刷而率
以無事於是乎修廢舉墜問民之疾苦而休息之勞
農勸學以興敎化然後上㑹稽登天姥入鴈蕩陟金
娥覽觀江山之形勝慨然太息弔子胥之忠誼禮嚴
光之高節希遐躅於隆龎挹流風於彷彿固亦大丈
夫得志行道之一樂哉然公之始其憂民之憂也亦
旣無所不至矣公惟憂民之憂是以民亦樂公之樂
而相與歡欣鼓舞以頌公德然則今日觀風之作豈
獨見吾人之厚公抑以見公之厚於吾人也雖然公
之憂民之憂其惠澤則旣無日而可忘矣民之樂公
之樂其愛慕亦旣與日而俱㴱矣以公之才器　天
子其能乆容於外乎則公固有時而去也然則其可
樂者能幾而可憂者終誰任之則夫今日觀風之作
又不徒以頌公之厚於吾人將遂因公而致望於繼
公者亦如公焉則公雖去而所以憂其民者尚亦永
有所托而因以不墜也
　舂容大雅之章
　　山東鄉試錄序　甲子
山東古齊魯宋衛之地而吾夫子之鄉也嘗讀夫子
家語其門人高弟大抵皆出於齊魯宋衛之間固願
一至其地以觀其山川之靈秀奇特將必有如古人
者生其間而吾無從得之也今年爲弘治甲子天下
當復大比山東巡按監察御史陸偁輩以禮與幣來
請守仁爲考試官故事司考較者惟務得人初不限
以職任其後三四十年來始皆一用學職遂致應名
取具事歸外簾而糊名易書之意微自頃言者頗以
爲不便大臣上其議　天子曰然其如故事於是聘
禮考較盡如　國初之舊而守仁得以部屬來典試
事於玆土雖非其人寜不自慶其遭際又况夫子之
鄉固其平日所願一至焉者而乃得以盡觀其所謂
賢士者之文而考較之豈非平生之大幸歟雖然亦
竊有大懼焉夫委重於考較將以求才也求才而心
有不盡是不忠也心之盡矣而眞才之弗得是弗明
也不忠之責吾知盡吾心爾矣不明之罪吾終且奈
何哉葢昔者夫子之時及門之士甞三千矣身通六
藝者七十餘人其尤卓然而顯者德行言語則有顔
閔予賜之徒政事文學則有由求游夏之屬今所取
士其始拔自提學副使陳某者葢三千有奇而得千
有四百旣而試之得七十有五人焉嗚呼是三千有
奇者其皆夫子鄉人之後進而獲游於門牆者乎是
七十有五人者其皆身通六藝者乎夫今之山東猶
古之山東也雖今之不逮於古顧亦寧無一二人如
昔賢者而今之所取苟不與焉豈非司考較者不明
之罪歟雖然某於諸士亦願有言者夫有其人而弗
取是誠司考較者不明之罪矣司考較者以是求之
以是取之而諸士之中苟無其人焉以應其求以不
負其所取是亦諸士者之恥也雖然予豈敢謂果無
其人哉夫子嘗曰魯無君子者斯焉取斯顔淵曰舜
何人也予何人也有爲者亦若是夫爲夫子之鄉人
苟未能如昔人焉而不恥不若又不知所以自勉是
自暴自棄也其各曰不肖夫不肖之與不明其相去
何遠乎然則司考較者之與諸士亦均有責焉耳矣
嗟夫司考較者之責自今不能以無懼而不可以有
爲矣若夫諸士之責其不能者猶可以自勉而又懼
其或以自畫也諸士無亦曰吾其朂哉無使司考較
者終不免於不明也斯無愧於是舉無愧於夫子之
鄉人也矣是舉也某某同事於考較而御史偁實司
監臨某某司提調某某司監試某某某又相與翊賛
防範於外皆與有勞焉不可以不書自餘百執事則
已具列于錄矣
　醮士之文近日濫觴靡蔓巳極先生此序勸勉眞
　切久而若新
　　别三子序　丁卯
自程朱諸大儒没而師友之道遂亡六經分裂於訓
詁支離蕪蔓於辭章舉業之習聖學幾於息矣有志
之士思起而興之然卒徘徊嗟咨逡巡而不振因弛
然自廢者亦志之弗立弗講於師友之道也夫一人
爲之二人從而翼之巳而翼之者益衆焉雖有難爲
之事其弗成者鮮矣一人爲之二人從而危之巳而
危之者益衆焉雖有易成之功其克濟者亦鮮矣故
凢有志之士必求助於師友無師友之助者志之弗
立弗求者也自予始知學卽求師於天下而莫予誨
也求友於天下而與予者寡矣又求同志之士二三
子之外邈乎其寥寥也殆予之志有未立邪葢自近
年而又得蔡希顔朱守中於山陰之白洋得徐曰仁
於餘姚之馬堰曰仁予妹婿也希顏之㴱潜守中之
明敏曰仁之溫㳟皆予所不逮三子者徒以一日之
長視予以先輩予亦居之而弗辭非能有加也姑欲
假三子者而爲之證遂忘其非有也而三子者亦姑
欲假予而存師友之餼羊不謂其不可也當是之時
其相與也亦渺乎難哉予有歸隱之圗方將與三子
就雲霞依泉石追濓洛之遺風求孔顔之眞趣灑然
而樂超然而遊忽焉而忘吾之老也今年三子者爲
有司所選一舉而盡之何予得之之難而有司者襲
取之之易也予未暇以得舉爲三子喜而先以失助
爲予憾三子亦無喜於其得舉而方且戚於其去予
也漆雕開有言吾斯之未能信斯三子之心歟曾點
志於詠歌浴沂而夫子喟然與之斯予與三子之冥
然而契不言而得之者歟三子行矣遂使舉進士任
職就列吾知其能也然而非所欲也使遂不進而歸
詠歌優游有日吾知其樂也然而未可必也天將降
大任於是人必先違其所樂而投之於其所不欲所
以衡心拂慮而增其所不能是玉之成也其在玆行
歟三子則焉徃而非學矣而予終寡於同志之助也
三子行矣沉潜剛克高明柔克非箕子之言乎溫㳟
亦沉潜也三子識之焉徃而非學矣苟三子之學成
雖不吾邇其爲同志之助也不多乎哉增城湛原明
宦於京師吾之同道友也三子徃見焉猶吾見也巳
　情文兼盡辭義䨇美
　　炁候圖序　戊辰
天地一元之運爲十二萬九千六百季分而爲十二
㑹㑹分而爲三十運運分而爲十二世世分而爲三
十年年分而爲十二月月分而爲二氣氣分而爲三
候候分爲五日日分爲十二時積四千三百二十時
三百六十日而爲七十二候㑹者元之候也世者運
之候也月者歲之候也氣者月之候也天地之運日
月之明寒暑之代謝氣化人物之生息終始盡於此
矣月證於月者也氣證於氣者也候證於物者也若
孟春之月其氣爲立春爲雨水其候爲東風解凍爲
蟄蟲始振爲魚負氷獺祭魚之類月令諸書可考也
氣候之運行雖出於天時而實有關於人事是以古
之君臣必謹修其政令以奉若夫天道致察乎氣運
以警惕夫人爲故至治之世天無疾風盲雨之愆而
地無昆蟲草木之孽孔子之作春秋也大雨震電大
雨雪則書大水則書無氷則書無麥苗則書多麋則
書􁊋蜚雨螽蝝生則書六鷁退飛則書隕霜不殺草
李梅實則書春無冰則書鸜鵒來巢則書凢目見氣
候之愆變失常而世道之興衰治亂人事之汙隆得
失皆於是乎有證焉所以示世之君臣者恐懼修省
之道也大總兵懷柔伯施公命繪工爲七十二候圖
遣使以幣走龍塲屬守仁敘一言於其間守仁謂使
者曰此公臨政之本也善端之發也戒心之萌也使
者曰何以知之守仁曰人之情必有所不敢忽也而
後著於其念必有所不敢忘也而後存於其心著於
其念存於其心而後見之於顔色言論志之於弓矢
几杖盤盂劍席繪之於圖畵而日省之於其心是故
思馳騁者愛觀夫射獵遊田之物甘逸樂者喜親夫
博局燕飲之具公之見於圗繪者不於彼而於此吾
是以知其爲善端之發也吾是以知其爲戒心之萌
也其殆警惕夫人爲而謹修其政令也歟其殆致察
乎氣運而奉若夫天道也歟夫警惕者萬善之本而
衆美之基也公克念於是其可以爲賢乎繇是因人
事以逹於天道因一月之候以觀夫世運㑹元目探
萬物之幽賾而窮天地之始終皆於是乎始吾是以
喜聞而樂道之爲之敘而不辭也
　人作此必說炁說候卽極精詳亦止一篇七政曆
　耳先生從繪圖者發論便是一篇大文章讀之規
　頌兼備
　　重刋文章軌範序　戊辰
宋謝枋得氏取古文之有資於塲屋者自漢迄宋凢
六十有九篇標揭其篇章句字之法名之曰文章軌
範葢古文之奥不止於是是獨爲舉業者設耳世之
學者傳習巳久而貴陽之士獨未之多見侍御王君
汝楫於按歷之暇手錄其所記憶求善本而挍是之
謀諸方伯郭公輩相與捐俸廪之資鋟之梓將以嘉
惠貴陽之士曰枋得爲宋忠臣固以舉業進者是吾
㣲有訓焉屬守仁敘一言於簡首夫自百家之言興
而後有六經自舉業之習起而後有所謂古文古文
之去六經遠矣繇古文而舉業又加遠焉士君子有
志聖賢之學而專求之於舉業何啻千里然中世㠯
是取士士雖有聖賢之學堯舜其君之志不㠯是進
終不大行於天下葢士之始相見也必以贄故舉業
者士君子求見於君之羔雉耳羔雉之弗飾是謂無
禮無禮無所庸於交際矣故夫求工於舉業而不事
於古作弗可工也弗工於舉業而求於倖進是僞飾
羔雉以罔其君也雖然羔雉飾矣而無㳟敬之實焉
其如羔雉何哉是故飾羔雉者非以求媚於主致吾
誠焉耳工舉業者非以要利於君致吾誠焉耳世徒
見夫繇科第而進者類多狥私媒利無事君之實而
遂歸咎於舉業不知方其業舉之時惟欲釣聲利弋
身家之腴以苟一旦之得而初未嘗有其誠也鄒孟
氏曰㳟敬者幣之未將者也伊川曰自洒掃應對可
以至聖人夫知㳟敬之實在於飾羔雉之前則知堯
舜其君之心不在於習舉業之後矣知洒掃應對之
可以進於聖人則知舉業之可以逹於伊傳周召矣
吾懼貴陽之士謂二公之爲是舉徒以資其希寵祿
之筌蹄也則二公之志荒矣於是乎言
　舉業之中未嘗無聖賢只是所行如其所言便是
　㳟敬之實便是伊傳周召之侣如先生與忠肅輩
　俱從舉業出身德業皆堪不朽有㳟敬之實故也
　近日羔雉愈僞逄世愈㨗方能搦管便思欺罔其
　君欲求德業之士其可得哉
　　贈林以吉歸省序　辛未
陽明子曰求聖人之學而弗成者殆以志之弗立歟
天下之人志輪而輪焉志裘而裘焉志巫醫而巫醫
焉志其事而弗成者吾未之見也輪裘巫醫遍天下
求聖人之學者間數百年而弗一二見爲其事之難
歟亦其志之難歟弗志其事而能有成者吾亦未之
見也林以吉將求聖人之事過予而論學予曰子盍
論子之志乎志定矣而後學可得而論子閩也將閩
是求而予言子以越之道路弗之聽也予越也將越
是求而子言予以閩之道路弗之聽也夫乆溺於流
俗而驟語以求聖人之事其始也必將有自餒而不
敢當巳而舊習牽焉又必有自眩而不能决巳而外
議奪焉又必有自沮而或以懈夫餒而求有以勝之
眩而求有以信之沮而求有以進之吾見立志之難
能也巳志立而學半四子之言聖人之學僃矣苟志
立而於是乎求焉其切磋講明之益以吉自取之尚
其有窮也哉見素先生子諸父也子歸而以予言正
之且以爲何如
　學聖人金要立志立志卽是致知無有二義
　　送宗伯喬白巖序　辛未
大宗伯白巖喬先生將之南都過陽明子而論學陽
明子曰學貴專先生曰然予少而好奕食忘味寢忘
寐目無改觀耳無改聽葢一年而詘鄉之人三年而
國中莫有予當者學貴專哉陽明子曰學貴精先生
曰然予長而好文詞字字而求焉句句而鳩焉研衆
史覈百氏葢始而希迹於宋唐終焉浸入於漢魏學
貴精哉陽明子曰學貴正先生曰然予中年而好聖
賢之道奕吾悔焉文詞吾媿焉吾無所容心矣子以
爲奚若陽明子曰可哉學奕則謂之學學文詞則謂
之學學道則謂之學然而其歸遠矣道大路也外是
荆棘之蹊鮮克逹矣是故專於道斯謂之專精於道
斯謂之精專於奕而不專於道其專溺也精於文詞
而不精於道其精僻也夫道廣矣大矣文詞技能於
是乎岀而以文詞技能爲者去道遠矣是故非專則
不能以精非精則不能以明非明則不能以誠故曰
惟精惟一精精也一專也精則明矣明則誠矣是故
明精之爲也誠一之基也一天下之大本也精天下
之大用也知天地之化育而况於文詞技能之末乎
先生曰然哉予將終身焉而悔其晚也陽明子曰豈
易哉公卿之不講學也乆矣昔者衛武公年九十而
猶詔於國人曰毋以老耄而棄予先生之年半於武
公而功可倍之也先生其不媿於武公哉某也敢忘
國士之交警
　議論正大文章冠冕
　　别張常甫序　辛未
太史張常甫將歸省告别於司封王某曰期之别也
何以贈我乎某曰處九月矣未嘗有言焉期之别又
多乎哉常甫曰斯邦奇之過也雖然必有以贈我某
曰工文詞多論說廣探極覽以爲博也可以爲學乎
常甫曰知之辨名物考度數釋經正史以爲密也可
以爲學乎常甫曰知之整容色修辭氣言必信動必
果談說仁義以爲行也可以爲學乎常甫曰知之曰
去是三者而恬淡其心專一其氣廓然而虛湛然而
定以爲靜也可以爲學乎常甫黙然良乆曰亦知之
某曰然知之古之君子惟有所不知也而後能知之
後之君子惟無所不知是以容有不知也夫道有本
而學有要是非之辨精矣義利之朋㣲矣斯吾未之
能信焉曷亦姑無以爲知之也而姑疑之而姑思之
乎常甫曰唯吾姑無以爲知之而姑疑之而姑思之
期而見吾有以復於子
　引而不發躍如也
　　别湛甘泉序　壬申
顔子没而聖人之學亡曾子唯一貫之㫖傳之孟軻
絕又二千餘年而周程續自是而後言益詳道益晦
析理益精學益支離無本而事於外者益繁以難葢
孟氏患楊墨周程之際釋老大行今世學者皆知宗
孔孟賤楊墨擯釋老聖人之道若大明於世然吾從
而求之聖人不得而見之矣其能有若墨氏之兼愛
者乎其能有若楊氏之爲我者乎其能有若老氏之
淸浄自守釋氏之究心性命者乎吾何以楊墨老釋
之思哉彼於聖人之道異然猶有自得也而世之學
者章繪句琢以誇俗詭心色取相飾以僞謂聖人之
道勞苦無功非復人之所可爲而徒取辯於言詞之
間古之人有終身不能究者今吾皆能言其略自以
爲若是亦足矣而聖人之學遂廢則今之所大患者
豈非記誦詞章之習而弊之所從來無亦言之大詳
析之太精者之過歟夫楊墨老釋學仁義求性命不
得其道而偏焉固非若今之學者以仁義爲不可學
性命之爲無益也居今之時而有學仁義求性命外
記誦詞章而不爲者雖其陷於楊墨老釋之偏吾猶
且以爲賢彼其心猶求以自得也夫求以自得而後
可與之言學聖人之道某㓜不問學䧟溺於邪僻者
二十年而始究心於老釋賴天之靈因有所覺始廼
沿周程之說求之而若有得焉顧一二同志之外莫
予翼也岌岌乎仆而復興晚得友於甘泉湛氏子而
後吾之志益堅毅然若不可遏則予之資於甘泉多
矣甘泉之學務求自得者也世未之能知其知者且
疑其爲禪誠禪也吾猶未得而見而况其所志卓爾
若此則如甘泉者非聖人之徒歟多言又烏足病也
夫多言不足以病甘泉與甘泉之不爲多言病也吾
信之吾與甘泉友意之所在不言而會論之所及不
約而同期於斯道斃而後巳者今日之别吾容無言
夫惟聖人之學難明而易惑習俗之降愈下而益不
可囘任重道遠雖巳無俟於言顧復於吾心若有不
容巳也則甘泉亦豈以予言爲綴乎
　不求自得俗學之病一言拈出直中膏肓是大有
　關係文字
　　壽湯雲谷序　甲戌
弘治壬戌春某西尋句曲與丹陽湯雲谷偕當是時
雲谷方爲行人㽞意神仙之學爲予談呼吸屈伸之
術凝神化氣之道葢無所不至及與之登三茅之巓
下探葉陽休玉宸感陶隱君之遺迹慨嘆穢濁飄然
有脫屣人間之志予時皆未之許也雲谷意不然之
曰子豈有見於吾乎予曰然子之睂間慘然猶有怛
世之色是道也遲之十年庻幾矣雲谷曰子見吾之
貎而吾信吾之心旣别雲谷尋入爲給事中又遷爲
右給事殫心職務驅逐瘁勞竟以直道抵權奸斥外
而予亦以言事得罪奔走謫鄉不相見者十餘年至
是正德癸酉某月予自吏部徙官南太僕再過丹陽
而雲谷巳家居三年矣訪之迎謂予曰尚憶睂間之
說乎吾信吾之心而不若子之見吾貌何也今果十
年而始岀於泥塗是則信矣然謂吾之庻幾也則貎
益衰年益逝去道益遠獨是若未之盡然耳予曰乃
今則幾矣今吾又聞子之言見子之貌矣又見子之
廬矣又見子之鄉人矣雲谷曰異哉言貎旣遠矣廬
與鄉人亦可以見我乎曰古之有道之士外稿而中
澤處隘而心廣累釋而無所撓其精機忘而無所忤
於俗是故其色愉愉其居于于其所遭若淸風之披
物而莫知其所從徃也今子之歩徐髮改而貌若益
憊然而其精藏矣言下意懇而氣若益衰然而其神
守矣室廬無所增益於舊而志意擴然其累釋矣鄉
之人相忘於賢愚貴賤且以爲慈母且以爲嬰兒其
機忘矣夫精藏則太和流神守則天光發累釋則怡
愉而靜機忘則心純而一四者道之證也夫道無在
而神無方安常處順其至矣而又何人間之脫屣乎
雲谷曰有是哉吾信吾之心乃不若子之見吾廬與
吾鄉人也於是雲谷年七十矣是月值其懸弧鄉人
方謀所以祝壽者聞予至皆來請言予曰嘻子之鄉
先生旣幾於道而尚以壽爲賀乎夫壽不足以爲子
之鄉先生賀子之鄉而有有道之士若子之鄉先生
者使爾鄉人之子弟皆有所矜式視傚岀而事君則
師其道以用世入而家居則師其道以善身若射之
有的各中乃所向則是先生之壽乃於爾鄉之人復
有足賀也巳明年三月予再官鴻臚而鄉之人復以
書來請遂追書之
　另有振醒洗刷最妙
　　文山别集序　甲戌
文山别集者宋丞相文山先生自述其勤王之所經
歷後人因而採集之以成者也其間所值險阻艱難
顚沛萬狀非先生之述固無從而盡知者先生忠節
葢宇宙皆於是而有據後之人因詞考迹感先生之
大義油然興起其忠君愛國之心固有泫然泣下裂
背扼腕思䘮元首之無地者是集之有益於臣道豈
小小哉古之君子之忠於其君求盡吾心焉以自慊
而巳亦豈屑屑言之以蘄知於世然而仁人之心忠
於其君亦欲夫人之忠於其君也忠於其君則盡心
焉巳欲夫人忠於其君而恩以吾之忠於其君者啟
其良心固有人弗及知之者非自言之何繇以及人
乎斯先生之所爲自述將以敎世之忠也當其時仗
節死義之士無不僃載亦因是以有傳是又與人爲
善者也是集也在先生之自盡若嫌於蘄世之知以
先生之敎人則吾惟恐其知之不盡也在先生之自
盡若可以無傳以先生之與人爲善則吾惟恐其傳
之不遠也先生之裔孫今太僕少卿公宗巖復刻是
集而屬某爲之序某之爲廬陵也公之族弟某甞以
序謀玆故不可得而辭嗚呼當顚沛之時而不忘乎
與人爲善者節之裕也致自盡之心而欲人同歸於
善者忠之推也不以蘄知爲嫌而行其敎人之誠者
仁之篤也象賢崇德以章其先世之美之謂孝明訓
述事以廣其及人之敎之謂義吾於是集之序無媿
辭耳矣
　文先生不過自敘其平生之所經歷當國喪身死
　之日又何祈後人之集其書哉集成於後人之慕
　先生者也文成推原先生之意提醒爲人臣者忠
　君愛國之心覺千載之下凛凛有生氣先生亦當
　　以文成爲知巳矣
　　贈周瑩歸省序　乙亥
永康周瑩德純嘗學於應子元忠旣乃復見陽明子
而請益陽明子曰子從應子之所來乎曰然曰應子
則何以敎子曰無他言也惟日誨之以希聖希賢之
學毋溺於流俗且曰斯吾所嘗就正於陽明子者也
子而不吾信則盍親徃焉瑩是以不遠千里而來謁
曰子之來也猶有所未信乎曰信之曰信之而又來
何也曰未得其方也陽明子曰子旣得其方矣無所
事於吾周生悚然有間曰先生以應子之故望卒賜
之敎陽明子曰子旣得之矣無所事於吾周生悚然
而起茫然有間曰瑩愚不得其方先生毋乃以瑩爲
戲望卒賜之敎陽明子曰子之自永康而來也程幾
何曰千里而遥曰遠矣從舟乎曰從舟而又登陸也
曰勞矣當玆六月亦暑乎曰途之暑特甚也曰難矣
具資糧從童僕乎曰中途而僕病乃舍貸而行曰兹
益難矣曰子之來旣遠且勞其難若此也何不遂返
而必來乎將亦無有強子者乎曰瑩至於夫子之門
勞苦艱難誠樂之寧以是而遂返又俟乎人之強之
也乎曰斯吾之所謂子之既得其方也子之志欲至
於吾門也則遂至於吾門無假於人子而志於聖賢
之學有不至於聖賢者乎而假於人乎子之舍舟從
陸捐僕貸糧冐毒暑而來也則又安所從受之方也
生躍然起拜曰玆乃命之方也巳抑瑩繇於其方而
迷於其說必俟夫子之言而後躍如也則何居陽明
子曰子未覩乎爇石以求灰者乎火力具足矣乃得
水而遂化子歸就應子而足其火力焉吾將儲儋石
之水以俟子之再見
　迎機指點無異夜半傳鉢
　　贈林典卿歸省序　乙亥
林典卿與其弟遊於大學且歸辭於陽明子曰元敘
嘗聞立誠於夫子矣今玆歸敢請益陽明子曰立誠
典卿曰學固此乎天地之大也而星辰麗焉日月明
焉四時行焉引類而言之不可窮也人物之富也而
草木蕃焉禽獸羣焉中國夷狄分焉引類而言之不
可盡也夫古之學者殫智慮弊精力而莫究其緒焉
靡晝夜極年歲而莫竟其說焉析𧖟絲擢牛毛而莫
旣其奥焉而曰立誠立誠盡之矣乎陽明子曰立誠
盡之矣夫誠實理也其在天地則其麗焉者則其明
焉者則其行焉者則其引類而言之不可窮焉者皆
誠也其在人物則其蕃焉者則其羣焉者則其分焉
者則其引類而言之不可盡焉者皆誠也是故殫智
慮弊精力而莫究其緒也靡晝夜極年歲而莫竟其
說也析𧖟絲擢牛毛而莫旣其奥也夫誠一而巳矣
故不可復有所益益之是爲二也二則僞故誠不可
益不可益故至誠無息典卿起拜曰吾今乃知夫子
之敎若是其要也請終身事之不敢復有所疑陽明
子曰子歸有黃宗賢氏者應元忠氏者方與講學於
天台鴈蕩之間倘遇焉其遂以吾言諗之
　　送别省吾林都憲序　戊子
嘉靖丁亥冬守仁奉　命視師思田省吾林君以廣
西右轄實與有司旣思田來格謀所以緝綏之道咸
以爲非得寛厚仁恕德威素爲諸夷所信服者父臨
而母鞠之殆未可以强力詭計劫制於一時而能乆
於無變者也則莫有踰於省吾者遂以省吾之名上
請乞加憲職委重權以㽞撫於玆土葢一年二年而
化洽心革　朝廷永可以無一方顧也乎則又以爲
聖天子方側席勵精求卓越之才以更化善治則如
省吾之成德夙望大臣且交章論薦或者請未及
上而先已有隆委峻擢恐未肻爲區區兩府之遺黎
淹歲月而借之以重也疏去未踰月而巡撫鄖陽之
命果下矣當是時八寨之徭積禍千里且數十年方
議進兵討罪省吾將率思出報効之民以先之報聞
衆咸爲省吾賀且謂得免兵革驅馳之勞也省吾曰
不然當事而中輟之仁者忍之乎遇難而苟避之義
者爲之乎吾旣身任其責幸有改命而亟去之以違
吾心吾能如是哉遂弗停驅而徃冐暑雨犯瘴毒乗
危破險竟成八寨之伐而岀嗟乎今世士夫計逐功
名甚於市井刀錐之競稍有患害可相連及輙設機
阱立黨援以巧脫幸免一不遂其私瞋目攘臂以相
抵捍鈎摘公然爲之曾不以爲恥而人亦莫有非之
者葢士風之衰薄至於此而亦極矣而省吾所存獨
與時俗相反若是古所謂託孤寄命臨大節而不可
奪者省吾有焉正德初某以武選郞抵逆瑾逮錦衣
獄而省吾亦以大理評觸時諱在繫相與講易於桎
梏之間者彌月葢晝夜不怠忘其身之爲拘囚也至
是别巳餘二十年而始復㑹於此省吾貌益充氣益
粹議論益平實而其孜孜講學之心則固如昔加懇
切焉公事之餘相與訂舊聞而考新得予自近年偶
有見於良知之學遂具以告於省吾而省吾聞之沛
然若决江河可謂平生之一快無負於二十年之别
也矣今夫天下之不治繇於士風之衰薄而士風之
衰薄繇於學術之不明學術之不明繇於無豪傑之
士者爲之倡焉耳省吾忠信仁厚之質得之于天者
旣與人殊而其好學之心又能老而不倦若此其德
之日以新而業之日以廣也何疑乎自此而明學術
變士風以成天下治將不自省吾爲之倡也乎於省
吾之别庸書此以致切劘之意若夫期望於聲位之
間而繫情於去㽞之際是奚足爲省吾道之哉
　　贈陸淸伯歸省序　乙亥
陸淸伯澄歸歸安與其友二三子論繹所學贈處焉
二三子或曰淸伯之學日進矣始吾見淸伯其氣揚
揚然若浮雲其言滔滔然若流波今而日黙黙爾日
慊慊爾日雍雍爾日休休爾有大徑庭焉以是知其
進也或曰淸伯始見夫子一月一至旣而旬一至又
旣而五六日三四日而二至又旣而遷居於夫子之
傍後乃請於夫子掃庾下之室而旦暮侍焉夫德莫
淑於尊賢學莫遄於親師故趨權門者日進於勢遊
市肆者日進於利淸伯於夫子之道日加親附焉吾
未遑其他卽是可以知其學之進也矣淸伯曰有是
哉澄則以爲日退也澄聞夫子之敎而茫然巳而歆
然忽耿然而疑巳而大疑焉又閃然大駭乃忽闖然
若有覩也當是時則亦幾有所益矣自是且數月葢
悠焉游焉業不加修焉反而求焉倀倀然頽頽然昏
蔽擴而愈進私累息而愈興衆妄攻而愈固如上灘
之舟屢失屢下力挽而不能前以爲日退也明日又
辭於陽明子二三子偕焉各言其所以陽明子曰其
然乎其然乎謂巳爲日退者進修之勵善日進矣謂
人爲日進者與人爲善者其善亦日進矣雖然謂巳
爲日退也而意阻焉能無日退乎謂人爲日進也而
氣歉焉亦能無日退乎斯又進退之機吉㓙之所繇
分也可無愼乎
　入道者自視若不足視人若有餘是日進機括反
　是則日退矣
　　送南元善入覲序　乙酉
渭南南侯之守越也越之敝數十年矣巨奸元憝窟
㨿根盤良牧相尋未之能去政積事隳俗因隳靡至
是乃斬然翦剔而一新之兇惡貪殘禁不得行而狡
僞淫侈游惰苟安之徒亦皆拂戾失常有所不便相
與斐斐緝緝搆讒騰誹城狐社䑕之奸又從而黨比
翕張之謗遂大行士夫之爲元善危者沮之曰謗甚
矣盍已諸元善如不聞也而持之彌堅行之彌决且
曰民亦非無是非之心而蔽昧若是因學之不講而
敎之不明也吾寧無責而獨以咎歸於民則日至學
宮進諸生而作之以聖賢之志啟之以身心之學士
亦蔽於習染鬨然疑恠以駭曰是迂濶之談將廢吾
事則又相與斐斐緝緝訾毁而詆議之士夫之爲元
善危者沮之曰民之謗若火之始然士又從而膏之
孰能以無燼乎盍遂巳諸元善如不聞也而持之彌
堅行之彌决則又緝稽山書院萃其秀潁而日與之
諄諄焉亹亹焉越月踰時誠感而意孚三學洎各邑
之士亦漸以動日有所覺而月有所悟矣於是爭相
奮曰吾乃今知聖賢之必可爲矣非侯之至吾其巳
大侯眞吾師也於是民之謗者亦漸消沮其始猶曰
侯之於我利害半我之於侯恩怨半至是惠治澤流
而政益便相與悔曰吾始不知侯之愛我也而反以
爲殃我也吾始不知侯之拯我也而反以爲勞我也
我其無人之心乎侯眞吾之嚴父也慈母也於是侯
且入覲百姓皇皇請㽞不得相與謀之多士曰吾去
慈母吾將安哺乎嚴父吾去吾將安恃乎士曰吁嗟
維父與母則生爾身維侯我師實生我心吾寧可以
一日而無吾師之臨乎則相與假重於陽明子而乞
㽞焉陽明子曰三年之覲大典也侯焉可㽞乎雖然
此在爾士爾民之心夫承志而無違子之善養也離
師友而不背弟子之善學也不然雖居膝下而侍几
杖猶爲不善養而操戈入室者也奚必以㽞侯爲哉
衆皆嘿然良乆曰公之言是也相顧逡巡而退明日
復師生相率而來請曰無以輸吾之情願以公言致
之於侯庻侯之遄其來旋而有以速諸生之化慰吾
民之延頸也
　脫落疑謗力行實政國僑所以稱惠南公有焉必
　眞實有志聖賢學閣見得内重外輕方能行此
　　别梁日孚序
聖人之道若大路雖有跛蹩行而不巳未有不至而
世之君子顧以爲聖人之異於人若彼其甚遠也其
爲功亦必若彼其甚難也而淺易若此豈其可及乎
則從而求之艱㴱恍愡溺於支離鶩於虛高率以爲
聖人之道必不可至而甘於其質之所便日以淪於
汚下有從而求之者競相嗤訕日狂誕不自量者也
嗚呼其弊也亦豈一朝一夕之故哉孟子云徐行後
長者謂之弟疾行先長者謂之不弟夫徐行者豈人
所不能哉所不爲也世之人不知咎其不爲而歸咎
於其不能其亦不思而巳矣進士梁日孚携家謁選
於京過贛停舟見予始與之語移時而别明日又來
與之語日昃而别又明日又來日入而未忍去又明
日則假舘而請受業焉同舟之人强之北者開譬百
端日孚皆笑而不應莫不囂且異其最親愛者曰子
有萬里之行戒僮僕聚資斧具舟楫又挈其家室經
營閱歲而始就道行未數百里而中止此不有大苦
必有大樂者乎子亦可以語我乎日孚笑曰吾今則
有大苦亦誠有大樂者然未易以語子也子見病狂
䘮心者乎方其昏迷瞶亂赴湯火蹈荆棘莫不恬然
自信以爲是也比遇良醫沃之以淸冷之漿而投之
以神明之劑始甦然以醒告之以其向之所爲又始
駭然以苦示之以其所從歸之途又始欣然以喜且
恨遇斯人之晚也彼病狂不復者反從而哂唁之以
爲是變其常今吾與子之事亦何以異於此矣居無
何予以軍旅之役出而遠日孚者且兩月謂日孚旣
去矣及旋而日孚居然以待旣以委其資斧於逆旅
歸其家室於故鄉泊然而樂若將終身焉扣其學日
有所明而月有所異矣然後益嘆聖人之學非夫自
暴自棄未有不可繇之而至而日孚出於流俗殆孟
子所謂豪傑之士者矣復㽞於(贛/三)月其母使人來謂
曰姑北行以畢吾願然後從爾所好知日孚者亦交
以是勸日孚請曰焯焉能一日而去夫子將復赴湯
火蹈荆棘矣予曰其然哉子以聖人之道爲有方體
乎爲可拘之以時限之以地乎世未有旣醒之人而
復赴湯火蹈荆棘者吾子務醒其心毋徒湯火荆棘
之爲懼日孚良乆曰焯近之矣聖人之道求之於心
故不滯於事出之以理故不泥於物根之以性故不
拘以時動之以神故不限以地苟知此矣焉往而非
學也奚必恒於夫子之門乎焯請暫辭而北疑而復
求正予莞爾而笑曰近之矣近之矣
　日孚與董蘿石同一機括先生許蘿石曰大勇許
　日孚曰近之未有不勇而能近者二子皆聞道矣
　　豫軒都先生八十受封序
弘治癸亥冬守仁自㑹稽上天目東觀於震澤遇南
濠子都玄敬於吳門遂偕之入玄幕登天平還值大
雪次虎丘凢相從旬有五日予與南濠子爲同年葢
至是而始知其學之無所不窺也歸造其廬獲拜其
父䂊軒先生與予坐而語葢屯然其若避而彚趨也
秩然其若歛而陽煦也予塪然而心撼焉倐而色慚
焉倐而目駭焉亡予之故先生退守仁謂南濠子曰
先生殆有道者歟胡爲乎色之不存予而德之予薰
也南濠子笑而頷之曰然子其知人哉吾家君於藝
鮮不通而人未甞見其學也於道鮮不究而人未嘗
知其有也夫善之弗彰也則於子乎避雖然吾家君
則甚惡之吾子旣知之也穆其敢隱乎凢穆之所見
知於吾子皆吾家君之所弗屑也故鄉之人無聞焉
非吾子之粹於道其寧孰識之夫南濠子之學以該
洽聞四方之學者莫不誦南濠子之名而莫有知其
學之出自先生者先生之學南濠子之所未能盡而
其鄉人曾莫知之古所謂潜世之士哉彼且落其榮
而核之存彼且固靈株而塞其兊彼且被褐而懷玉
離形迹遁聲華而以爲知己者累孰比比焉跡形骸
而求之其遠哉今年先生壽八十神完而氣全齒髮
無所變八月甲寅　天子崇徽號於兩宮推恩臣下
於是南濠子方爲冬官主事得被異數封先生如其
官同年之任於京者美先生之高壽樂南濠子之獲
榮其親也集而賀之夫樂壽康寧世之所同慕而予
不敢以爲先生侈章服華寵世之所同貴而予不敢
以爲先生榮南濠子以予言致之先生亦且以予爲
知言乎乙丑十月序
　　送黄敬夫先生僉憲廣西序
古之仕者將以行其道今之仕者將以利其身將以
行其道故能不以險夷得䘮動其心而惟道之行否
爲休戚利其身故懷土偷安見利而趨見難而懼非
古今之性爾殊也其所以養於平日者之不同而觀
夫天下者之逹與不逹耳吾邑黃君敬夫以刑部員
外郞擢廣西按察僉事廣西天下之西南徼也地卑
濕而土疎薄接境於諸島蠻夷瘴癘鬱蒸之氣朝夕
瀰茫不常睹日月山獞海獠非時竊發烏妖蛇毒之
患在在而有固今仕者之所懼而避焉者也然予以
爲中原固天下之樂土人之所趨而聚居者然中原
之民至今不加多而嶺廣之民至今不加少何哉中
原之民其始非必盡皆中原者也固有從嶺廣而遷
居之者矣嶺廣之民其始非必盡皆嶺廣者也固有
從中原而遷居之者矣乆而安焉習而便焉父兄宗
族之所居親戚墳墓之所在自不能一日捨此而他
也古之君子惟知天下之情不異於一鄕一鄕之情
不異於一家而家之情不異於吾之一身故視其家
之尊卑長幼猶家之視身也視天下之尊卑長幼猶
鄕之視家也是以安土樂天而無入不自得後之人
視其兄之於己固已有間則又何恠其險夷之異趨
而利害之殊節也哉今世之士而能以行道爲心求
古人之意以逹觀夫天下則嶺廣雖遠固其鄉閭嶺
廣之民皆其子弟郡邑城郭皆其父兄宗族之所居
山川道里皆其親戚墳墓之所在而嶺廣之民亦將
視我爲父兄以我爲親戚雍雍愛戴相眷戀而不忍
去况以爲懼而避之耶敬夫吾邑之英也幼居於鄕
鄉之人無不敬愛長徙於南畿之六合六合之人敬
而愛之猶吾鄉也及舉進士宰新鄭新鄭之民曰吾
父兄也入爲冬官主事出治水於山東改秋官主事
擢員外郞僚宷曰吾兄弟也葢自居於鄕以至於今
經歷且十餘地而人之愛敬之如一日君亦自爲童
子以至於爲今官經歷且八九職而其所以待人愛
衆者恒如一家今之擢廣西也人咸以君之賢宜需
用于内不當任遠地君曰吾則不賢使或賢也乃所
以宜於遠嗚呼若君者可不謂之志於行道素養逹
觀而有古人之風也歟夫志於爲利雖欲其政之善
不可得也志於行道雖欲其政之不善亦不可得也
以君之所志雖未有所見吾猶信其能也况其赫燁
之聲奇緯之績乆熟於(人人之耳目則吾於君之行/也頌其所難而易者見矣)
　　高平縣志序
高平志者高平之山川土田風俗物產無不志焉曰
高平則其地之所有皆舉之矣禹貢職方之述已不
可尚漢以來地理郡國志方輿勝覽山海經之屬或
畧而多漏或誕而不經其間固巳不能無憾惟我
朝之一統志則其綱簡於禹貢而無遺其目詳於職
方而不冗然其規模宏大濶畧實爲天下萬世而作
則王者事也若夫州縣之志固又有司者之職其亦
可緩乎弘治乙卯慈谿楊君明甫令澤之高平發號
出令民旣悅服乃行田野進父老詢邑之故將以修
廢舉墜而邑舊無志無所於考明甫嘅然太息曰此
大闕責在我遂廣詢博採搜秘闕疑旁援直據輔之
以巳見遵一綂志凢例總其要節而屬筆於司訓李
英不踰月編成於是繁劇紛沓之中不見聲色而數
千載散亂淪落之事棄廢磨滅之跡燦然復完明甫
退然若無與也邑之人士動容相慶駭其昔所未聞
者之忽睹而喜其今所將冺者之復明也走京師請
予序予惟高平卽古長平戰國時秦白起攻趙坑降
卒四十萬於此至今天下冤之故自爲童子卽知有
長平慵慨好奇之士思一至其地以吊千古不平之
恨而不可得或時考圗志以求其山川形勢於彷彿
間予嘗思睹其志以爲遠莫致之不謂其無有也葢
嘗意論趙人以四十萬俯首降秦而秦卒坑之了無
哀恤顧忌秦之毒虐固巳不容誅而當時諸侯其先
亦自有以取此者夫先王建國分野皆有一定之規
畫經制如今所謂志書之類者以紀其山川之險夷
封疆之廣狹土田之饒瘠貢賦之多寡俗之所宜地
之所産井然有方俾有國者之子孫世守之不得以
己意有所增損取予夫然後講信修睦各保其先世
之所有而不敢冐法制以相侵陵戰國之君惡其害
巳不得騁無厭之欲也而皆去其籍於是強凌弱衆
暴寡兼并僣竊先王之法制蕩然無考而奸雄遂不
復有所忌憚故秦敢至於此然則七國之亡實繇文
獻不足證而先王之法制無存也典籍圖志之所關
其不大哉今天下一綂　皇化周流州縣之吏不過
具文書計歲月而以贅􁌋之物視圗志不知所以宜
其民因其俗以興滯補弊者必於志焉是賴則固王
政之首務也今夫一家且必有譜而後可齊而况於
州縣天下之大州縣之積也州縣無不治則天下治
矣明甫之獨能汲汲於此其所見不亦遠乎明甫學
慱而才優其爲政亷明毁淫祠興社學敦倫厚俗扶
弱鋤强實皆可書之於志以爲後法而明甫謙讓不
自有也故予爲序其畧於此使後之續志者考而書
焉
　凢誌邑者不過述其山川紀其物産表其風俗美
　其人才以相誇耀而巳從此立義卽揚厲甚工亦
　淡然無味惟從白起坑卒一事發端歸咎於諸侯
　之去其籍方見邑志大有關係筆下有以隱戢奸
　雄兼并僣竊之志此等意見議論非文人所可及

陽明先生文章集卷一終　臨海後學王立凖較梓
陽明先生集要文章編卷二
　　　同邑後學施邦曜重編
　　　江右後學曾　櫻叅訂
　　重修文山祠記　戊寅
宋丞相文山文公之祠舊在廬陵之富田今螺川之
有祠實肇於我　孝皇之朝然亦因廢爲新多缺陋
而未稱正德戊寅縣令邵德容始恢其議於郡守伍
文定相與白諸巡撫巡按守巡諸司皆以是爲風化
之所係也爭措財鳩工圖拓而新之協守令之力不
再踰月而工萃圯者完隘者闢遺者舉巍然焕然不
獨廟貌之改觀而吉之人士奔走瞻嘆翕然益起其
忠孝之心則是舉之有益於名敎也誠大矣使來請
記嗚呼公之忠天下之逹忠也結椎異類猶知敬慕
而況其鄉之人乎逆旅經行猶存尸祝而況其鄉之
士乎凢有職守皆知尊尚而況其土之官乎然而鄉
人之慕之也三有司之崇尚之也三公之没今且三
百年矣吉士之以氣節行義後先炳燿謂非聞公之
風而興不可也然忠義之降激而爲氣節氣節之弊
流而爲客氣其上焉者無所爲而爲固公所謂成仁
取義者矣其次有所爲矣然猶其氣之近於正者也
迨其弊也遂有憑其憤戾粗鄙之氣以行其冒嫉褊
驁之私士流於矯拂民入於健訟人欲熾而天理滅
而猶自視以爲氣節若是者容有之乎則於公之道
非所謂操戈入室者歟吾欲備而論之以朂夫玆鄉
之後進使之去其偏以歸於全克其私以反於正不
媿於公而巳矣今巡撫暨諸有司之表勵崇飾固將
以行其好德之心振揚風敎詩所謂民之秉􁂜好是
懿徳者也人亦孰無是心苟能充之公之忠義在我
矣而又何羨乎然而時之表勵崇飾有好其實而崇
之者有慕其名而崇之者有假其迹而崇之者忠義
有諸巳思以喻諸人因而表其祠宇樹之風聲是好
其實者也知其美而未能誠諸身姑以修其祠宇彰
其事迹是慕其名者也飾之祠宇而壞之於其身矯
之文具而敗之於其行奸以掩其外而襲以阱其中
是假其迹者也若是者容有之乎則於公之道非所
謂毁瓦畫墁者歟吾固備而論之以朂夫後之官玆
土者使無徒慕其名而務求其實毋徒修公之祠而
務修公之行不媿於公而巳矣某嘗令玆邑睹公祠
之圯陋而未能恢旣有媿於諸有司慨其風聲氣習
之或弊而未能講去其偏復有媿於諸人士樂玆舉
之有成也推其媿心之言而爲之記
　他人作此必重賛文山不知先生精忠大節巳昭
　然於宇宙極文人之鋪張揚厲亦是贅詞先生獨
　從修祠者立論足以維世醒俗便成有關係文字
　　從吾道人記　乙酉
海寧董蘿石者年六十有八矣以能詩聞江湖間與
其鄉之業詩者十數軰爲詩社旦夕操𥿄吟嗚相與
求句字之工至廢寢食遺生業時俗共非笑之不顧
以爲是天下之至樂矣嘉靖甲申春蘿石來遊㑹稽
聞陽明子方與其徒講學山中以杖肩其瓢笠詩卷
來訪入門長揖上坐陽明子異其氣貌且年老矣禮
敬之又詢知其爲董蘿石也與之語連日夜蘿石辭
彌謙禮彌下不覺其席之彌側也退謂陽明子之徒
何生秦曰吾見世之儒者支離瑣屑修飾邊幅爲偶
人之狀其下者貪饕爭奪於富貴利欲之塲而嘗不
屑其所爲以爲世豈眞有所謂聖賢之學乎直假道
於是以求濟其私耳故遂篤志於詩而放浪於山水
今吾聞夫子良知之說而忽若大寐之得醒然後知
吾向之所爲日夜弊精勞力者其與世之營營利祿
之徒特淸濁之分而其間不能以寸也幸哉吾非至
於夫子之門則幾於虛此生矣吾將北面夫子而終
身焉得無旣老而有所不可乎秦起拜賀曰先生之
年則老矣先生之志何壯哉入以請於陽明子陽明
子喟然嘆曰有是哉吾未或見此翁也雖然齒長於
我矣師友一也苟吾言之見信奚必北面而後爲禮
乎蘿石聞之曰夫子殆以予誠之未積歟辭歸兩月
棄其瓢笠持一縑而來謂秦曰此吾老妻之所織也
吾之誠積若玆縷矣夫子其許我乎秦入以請陽明
子曰有是哉吾未或見此翁也今之後生晚進苟知
執筆爲文辭稍記習訓詁則已侈然自大不復知有
從師學問之事見有或從師問學者則閧然共非笑
指斥若恠物翁以能詩訓後進從之遊者遍於江湖
葢居然先輩矣一旦聞予言而棄去其數十年之成
業如敝屣遂求北面而屈禮焉豈獨今之時而未見
若人將古之記傳所載亦未多數也夫君子之學求
以變化其氣質焉爾氣質之難變者以客氣之爲患
而不能以屈下於人遂至自是自欺飾非長敖卒歸
於兇頑鄙倍故凡世之爲子而不能孝爲弟而不能
敬爲臣而不能忠者其始皆起於不能屈下而客氣
之爲患耳苟惟理是從而不難於屈下則客氣消而
天理行非天下之大勇不足以與於此則如蘿石固
吾之師也而吾豈足以師蘿石乎蘿石曰甚哉夫子
之拒我也吾不能以俟請矣入而强納拜焉陽明子
固辭不獲則許之以師友之間與之探禹穴登爐峰
陟秦望尋蘭亭之遺迹徜徉於雲門若耶鑑湖剡曲
蘿石日有所聞益充然有得欣然樂而忘歸也其鄉
黨之子弟親友與其平日之爲社者或笑而非或爲
詩而招之返且曰翁老矣何乃自苦若是耶蘿石笑
曰吾方幸逃於苦海方知憫若之自苦也顧以吾爲
苦邪吾方揚鬐於渤澥而振羽於雲霄之上安能復
投網罟而入樊籠乎去矣吾將從吾之所好遂自號
曰從吾道人陽明子聞之嘆曰卓哉蘿石血氣旣衰
戒之在得矣孰能挺持奮發而復若少年英銳者之
爲乎眞可謂之能從吾所好矣世之人從其名之好
也而競以相高從其利之好也而貪以相取從其心
意耳目之好也而詐以相欺亦皆自以爲從吾所好
矣而豈知吾之所謂眞吾者乎夫吾之所謂眞吾者
良知之謂也父而慈焉子而孝焉吾良知所好也不
慈不孝焉斯惡之矣言而忠信焉行而篤敬焉吾良
知之好也不忠信焉不篤敬焉斯惡之矣故夫名利
物欲之好私吾之好也天下之所惡也良知之好眞
吾之好也天下之所同好也是故從私吾之好則天
下之人皆惡之矣將心勞日拙而憂苦終身是之謂
物之役從眞吾之好則天下之人皆好之矣將家國
天下無所處而不當富貴貧賤患難夷狄無入而不
自得斯之謂能從吾之所好也矣夫子甞曰吾十有
五而志於學是從吾之始也七十而從心所欲不踰
矩則從吾而化矣蘿石踰耳順而始知從吾之學毋
自以爲旣晚也充蘿石之勇其進於化也何有哉嗚
呼世之營營於物欲者聞蘿石之風亦可以知所適
從也乎
　蘿石信是異人棄其夙業而志於聖賢之道稍有
　芥蔕卽不能先生以大勇許之也宐哉
　　親民堂記　乙酉
南子元善之治越也過陽明子而問政焉陽明子曰
政在親民曰親民何以乎曰在明明德曰明明德何
以乎曰在親民曰明德親民一乎曰一也明德者天
命之性靈昭不寐而萬理之所從出也人之於其父
也而莫不知孝焉於其兄也而莫不知弟焉於凡事
物之感莫不有自然之明焉是其靈昭之在人心亘
萬古而無不同無或昧者也是故謂之明德其或蔽
焉物欲也明之者去其物欲之蔽以全其本體之明
焉耳非能有以增益之也曰何以在親民乎曰德不
可以徒明也人之欲明其孝之德也則必親於其父
而後孝之德明矣欲明其弟之德也則必親於其兄
而後弟之德明矣君臣也夫婦也朋友也皆然也故
明明德必在於親民而親民乃所以明其明德也故
曰一也曰親民以明其明德修身焉可矣而何家國
天下之有乎曰人者天地之心也民者對巳之稱也
曰民焉則三才之道舉矣是故親吾之父以及人之
父而天下之父子莫不親矣親吾之兄以及人之兄
而天下之兄弟莫不親矣君臣也夫婦也朋友也推
而至於鳥獸草木也而皆有以親之無非求盡吾心
焉以自明其明德也是之謂明明德於天下是之謂
家齊國治而天下平曰然則烏在其爲止至善者乎
昔之人固有欲明其明德矣然或失之虛㒺空寂而
無有乎家國天下之施者是不知明明德之在於親
民而二氏之流是矣固有欲親其民者矣然或失之
知謀權術而無有乎仁愛惻怛之誠者是不知親民
之所以明其明德而五伯功利之徒是矣是皆不知
止於至善之過也是故至善也者明德親民之極則
也天命之性粹然至善其靈昭不昧者皆其至善之
發見是乃明德之本體而所謂良知者也至善之發
見是而是焉非而非焉固吾心天然自有之則而不
容有所擬議加損於其間也有所擬議加損於其間
則是私意小智而非至善之謂矣人惟不知至善之
在吾心而用其私智以求之於外是以昧其是非之
則至於橫騖决裂人欲肆而天理亡明德親民之學
大亂於天下故止至善之於明德親民也猶之規矩
之於方圓也尺度之於長短也權衡之於輕重也方
圓而不止於規矩爽其度矣長短而不止於尺度乖
其制矣輕重而不止於權衡失其凖矣明德親民而
不止於至善亡其則矣夫是之謂大人之學大人者
以天地萬物爲一體也夫然後能以天地萬物爲一
體元善喟然而嘆曰甚哉大人之學若是其易簡也
吾乃今知天地萬物之一體矣吾乃今知天下之爲
一家中國之爲一人矣一夫不被其澤若巳推而内
諸溝中伊尹其先得我心之同然乎於是名其蒞政
之堂曰親民而曰吾以親民爲職者也吾務親吾之
民以求明吾之明德也夫爰書其言于壁而爲之記
　先生大學古本之從其大意巳具此篇中矣
　　稽山書院尊經閣記　乙酉
經常道也其在於天謂之命其賦於人謂之性其主
於身謂之心心也性也命也一也通人物達四海塞
天地亘古今無有乎弗具無有乎弗同無有乎或變
者也是常道也其應乎感也則爲惻隱爲羞惡爲辭
譲爲是非其見於事也則爲父子之親爲君臣之義
爲夫婦之别爲長㓜之序爲朋友之信是惻隱也羞
惡也辭讓也是非也是親也義也序也别也信也一
也皆所謂心也性也命也通人物達四海塞天地亘
古今無有乎弗具無有乎弗同無有乎或變者也是
常道也是常道也以言其陰陽消息之行焉則謂之
易以言其紀綱政事之施焉則謂之書以言其歌咏
性情之發焉則謂之詩以言其條理節文之著焉則
謂之禮以言其欣喜和平之生焉則謂之樂以言其
誠僞邪正之辯焉則謂之春秋是陰陽消息之行也
以至於誠僞邪正之辯也一也皆所謂心也性也命
也通人物達四海塞天地亘古今無有乎弗具無有
乎弗同無有乎或變者也夫是之謂六經六經者非
他吾心之常道也故易也者志吾心之陰陽消息者
也書也者志吾心之紀綱政事者也詩也者志吾心
之歌詠性情者也禮也者志吾心之條理節文者也
樂也者志吾心之欣喜和平者也春秋也者志吾心
之誠僞邪正者也君子之於六經也求之吾心之陰
陽消息而時行焉所以尊易也求之吾心之紀綱政
事而時施焉所以尊書也求之吾心之歌詠性情而
時發焉所以尊詩也求之吾心之條理節文而時著
焉所以尊禮也求之吾心之欣喜和平而時生焉所
以尊樂也求之吾心之誠僞邪正而時辯焉所以尊
春秋也葢昔者聖人之扶人極憂後世而述六經也
猶之富家者之父祖慮其産業庫藏之積其子孫者
或至於遺忘散失卒困窮而無以自全也而記籍其
家之所有以貽之使之世守其産業庫藏之積而享
用焉以免於困窮之患故六經者吾心之記籍也而
六經之實則具於吾心猶之産業庫藏之實積種種
色色具存於其家其記籍者特名狀數目而巳而世
之學者不知求六經之實於吾心而徒考索於影響
之間牽制於文義之末硜硜然以爲是六經矣是猶
富家之子孫不務守視享用其産業庫藏之實積日
遺亡散失至爲窶人丏夫而猶囂囂然指其記籍曰
斯吾産業庫藏之積也何以異於是嗚呼六經之學
其不明於世非一朝一夕之故矣尚功利崇邪說是
謂亂經習訓詁傳記誦没溺於淺聞小見以塗天下
之耳目是謂侮經侈淫辭競詭辯飾奸心盜行逐世
壟斷而猶自以爲通經是謂賊經若是者是并其所
謂記籍者而割裂棄毁之矣寧復知所以爲尊經也
乎越城舊有稽山書院在臥龍西岡荒廢乆矣郡守
渭南南君大吉旣敷政於民則慨然悼末學之支離
將進之以聖賢之道於是使山陰令吳君灜拓書院
而一新之又爲尊經之閣於其後曰經正則庻民興
庻民興斯無邪慝矣閣成請子一言以諗多士予旣
不獲辭則爲記之若是嗚呼世之學者得吾說而求
諸其心焉其亦庻乎知所以爲尊經也矣
　六經之道本於一心闡發玲瓏透徹足以振聾起
　瞶
　六經爲人心之常道爲尊經者指引寶藏也然尊
　之道舍不得學問思辨篤行若只閉目㝠心曰吾
　以尊經也將并記籍庫藏俱失之矣故舍學問不
　得言尊德性
　　重修山陰縣學記　乙酉
山陰之學歲乆彌敝敎諭汪君瀚輩以謀於縣尹顧
君鐸而一新之請所以詔士之言於予時予方在疚
辭未有以告也巳而顧君入爲秋官郞洛陽吳君􁱘
來代復增其所未備而申前之請昔予官㽞都因京
兆之請記其學而嘗有說矣其大意以爲　朝廷之
所以養士者不專於舉業而實望之以聖賢之學今
殿廡堂舎拓而輯之餼廪條敎具而察之者是有司
之修學也求天下之廣居安宅者而修諸其身焉此
爲師爲弟子者之修學也其時聞者皆惕然有省然
於凢所以爲學之說則猶未之及詳今請爲吾越之
士一言之夫聖人之學心學也學以求盡其心而巳
堯舜禹之相授受曰人心惟危道心惟微惟精惟一
允執厥中道心者率性之謂而未雜於人無聲無臭
至微而顯誠之源也人心則雜於人而危矣僞之端
矣見孺子之入井而惻隱率性之道也從而内交於
其父母焉要譽於鄉黨焉則人心矣饑而食渴而飲
率性之道也從而極滋味之美焉恣口腹之饕焉則
人心矣惟一者一於道心也惟精者慮道心之不一
而或二之以人心也道無不中一於道心而不息是
謂允執厥中矣一於道心則存之無不中而發之無
不和是故率是道心而發之於父子也無不親發之
於君臣也無不義發之於夫婦長幼朋友也無不别
無不序無不信是謂中節之和天下之達道也放四
海而皆凖亘古今而不窮天下之人同此心同此性
同此達道也舜使契爲司徒而敎以人倫敎之以此
達道也當是之時人皆君子而比屋可封葢敎者惟
以是爲敎而學者惟以是爲學也聖人旣没心學晦
而人僞行功利訓詁記誦辭章之徒紛沓而起支離
决裂歲盛月新相沿相襲各是其非人心日熾而不
復知有道心之㣲間有覺其紕繆而畧知反本求源
者則又閧然指爲禪學而羣訾之嗚呼心學何繇而
復明乎夫禪之學與聖人之學皆求盡其心也亦相
去毫釐耳聖人之求盡其心也以天地萬物爲一體
也吾之父子親矣而天下有未親者焉吾心未盡也
吾之君臣義矣而天下有未義者焉吾心未盡也吾
之夫婦别矣長幼序矣朋友信矣而天下有未别未
序未信者焉吾心未盡也吾之一家飽暖逸樂矣而
天下有未飽暖逸樂者焉其能以親乎義乎别序信
乎吾心未盡也故於是有紀綱政事之設焉有禮樂
敎化之施焉凢以裁成輔相成巳成物而求盡吾心
焉耳心盡而家以齊國以治天下以平故聖人之學
不出乎盡心禪之學非不以心爲說然其意以爲是
達道也者固吾之心也吾惟不昧吾心於其中則亦
巳矣而亦豈必屑屑於其外其外有未當也則亦豈
必屑屑於其中斯亦其所謂盡心者矣而不知巳陷
於自私自利之偏是以外人倫遺事物以之獨善或
能之而要之不可以治家國天下葢聖人之學無人
巳無内外一天地萬物以爲心而禪之學起於自私
自利而未免於内外之分斯其以爲異也今之爲心
性之學者而果外人倫遺事物則誠所謂禪矣使其
未嘗外人倫遺事物而專以存心養性爲事則固聖
門精一之學也而可謂之禪乎哉世之學者承沿其
舉業詞章之習以荒穢戕伐其心旣與聖人盡心之
學相背而馳日騖日遠莫知其所抵極矣有以心性
之說而招之來歸者則顧駭以爲禪而反仇讎視之
不亦大可哀乎夫不自知其爲非而以非人者是舊
習之爲蔽而未可遽以爲罪也有知其非者矣藐然
視人之非而不以告人者自私者也旣告之矣旣知
之矣而猶㝠然不以自反者自棄者也吾越多豪傑
之士其特然無所待而興者爲不少矣而亦容有蔽
於舊習者乎故吾因諸君之請而特爲一言之嗚呼
吾豈特爲吾越之士一言之而巳乎
　先生此記諄諄於聖禪之異葢當時有以是詆先
　生之學者故極力剖明亦孟氏好辯之意也
　　平山書院　癸亥
平山在酆陵之孔三里今杭郡守楊君溫甫蚤歲嘗
讀書其下酆人之舉進士者自溫甫之父僉憲公始
而溫甫承之溫甫旣貴建以爲書院曰使吾鄉之秀
與吾楊氏之子弟誦讀其間翹翹焉相繼而興以無
亡吾先君之澤於是其鄉多文士而溫甫之子晉復
學成有器識將紹溫甫而起葢書院爲有力焉溫甫
始爲秋官郞予時實爲􁊞佐相懷甚得也溫甫時時
爲予言平山之勝聳秀奇特比於峨􁤋望之巖厲壁
削若無所容而其上乃寛衍平博有老氏宮焉殿閣
魁傑偉麗聞於天下俯覽大江煙雲杳靄暇輙從朋
儕往遊其間鳴湍絕壑拂雲千仞之木陰翳虧蔽書
院當其麓其高可以眺其邃可以隱其芳可以采其
淸可以濯其幽可以棲吾因而望之以含遠之樓蟄
之以寒香之塢揭之以秋芳之亭澄之以洗月之池
息之以棲雲之窩四時交變風雪晦暝之朝花月澄
芬之夕光景超忽千態萬狀而吾誦讀於其間葢㝠
然與世相忘若將終身焉而不知其他也今吾汩没
於簿書案牘思平山之勝而庻幾夢寐焉何可得耶
既而某以病告歸陽明溫甫尋亦出守杭郡錢塘波
濤之洶恠西湖山水之秀麗天下之言名勝者無過
焉噫溫甫之居是地當無憾於平山耳矣今年與溫
甫相見於杭而舋亹於平山者猶昔也噫亦異矣豈
其沉溺於玆山果有不能忘情也哉溫甫好學不倦
其爲文章追古人而竝之方其讀書於平山也優悠
自得固將發爲事業以顯於世及其施諸政事沛然
有餘矣則又益思致力於問學而其間又自有不暇
者則其眷戀於玆山也有以哉溫甫旣巳成巳則不
能忘於成物而建爲書院以倡其鄉人處行義之時
則不能忘其隱居之地而拳拳於求其志者無窮巳
也古人有言成巳仁也成物知也溫甫其仁且知者
歟又曰隱居以求其志行義以達其道吾聞其語矣
未見其人也溫甫殆其人也非歟溫甫屬予記予未
嘗一至平山而平山巖巖之氣象斬然壁立而不可
犯者固可想而知其不異於溫甫之爲人也以溫甫
之語予者記之
　先生隨人之所志而卽勉之爲學將遊覽登眺無
　非學問之地
　　何陋軒記　戊辰
昔孔子欲居九夷人以爲陋孔子曰君子居之何陋
之有守仁以罪謫龍場龍場古夷蔡之外於今爲要
綏而習類尚因其故人皆以予自上國往將陋其地
弗能居也而予處之旬月安而樂之求其所謂甚陋
者而莫得獨其結題鳥言山棲羝服無軒裳宮室之
觀文儀揖讓之縟然此猶淳龎質素之遺焉葢古之
時法制未備則有然矣不得以爲陋也夫愛憎面背
亂白黝浚奸窮黠外良而中螫諸夏葢不免焉若是
而彬郁其容宋甫魯掖折旋矩矱將無爲陋乎夷之
人廼不能此其好言惡詈直情率遂則有矣世徒以
其言辭物采之眇而陋之吾不謂然也始予至無室
以止居於叢棘之間則鬱也遷於東峯就石穴而居
之又陰以濕龍場之民老稚日來視予喜不予陋益
予比予嘗圃於叢棘之右民謂予之樂之也相與伐
木閣之材就其地爲軒以居予予因而翳之以檜竹
蒔之以卉藥列堂階辯室奥琴編圖史講誦遊適之
道畧具學士之來遊者亦稍稍而集於是人之及吾
軒者若觀於通都焉而予亦忘予之居夷也因名之
曰何陋以信孔子之言嗟夫諸夏之盛其典章禮樂
歷聖修而傳之夷不能有也則謂之陋固宜於後蔑
道德而專法令搜抉鈎縶之術窮而狡匿譎詐無所
不至渾朴盡矣夷之民方若未琢之璞未繩之木雖
粗礪頑梗而椎斧尚有施也安可以陋之斯孔子所
爲欲居也歟雖然典章文物則亦胡可以無講今夷
之俗崇巫而事鬼瀆禮而任情不中不節卒未免於
陋之名則亦不講於是耳然此無損於其質也誠有
君子而居焉其化之也葢易而予非其人也記之以
俟來者
　至今日而夷亦詐矣無典章文物之觀有猜携淩
　迫之暴倘亦先生所稱化之者無其人乎不能不
　歸咎夫居夷者
　　君子亭記　戊辰
陽明子旣爲何陋軒復因軒之前榮架楹爲亭環植
以竹而名之曰君子曰竹有君子之道四焉中虛而
靜通而有間有君子之德外節而直貫四時而柯葉
無所改有君子之操應蟄而出遇伏而隱雨雪晦明
無所不宜有君子之時淸風時至玉聲珊然中采齊
而協肆夏揖遜俯仰若洙泗羣賢之交集風止籟靜
挺然特立不撓不屈若虞廷羣后端冕正笏而列於
堂陛之側有君子之容竹有是四者而以君子名不
愧於其名吾亭有竹焉而因以竹名名不愧於吾亭
門人曰夫子葢自道也吾見夫子之居是亭也持敬
以直内靜虛而若愚非君子之德乎遇屯而不懾處
困而能亨非君子之操乎昔也行於朝今也行於夷
順應物而能當雖守方而弗拘非君子之時乎其交
翼翼其處雍雍意適而匪懈氣和而能恭非君子之
容乎夫子葢嫌於自名也而假之竹雖然亦有所不
容隱也夫子之名其軒曰何陋則固以自居矣陽明
子曰嘻小子之言過矣而又弗及夫是四者何有於
我哉抑學而未能則可云爾耳昔者夫子不云(十汝/爲君)
(子儒無爲小人儒吾之名亭也則以竹也人而嫌以/君子自名也將爲小人之歸矣而可乎小子識之)
　　遠俗亭記　戊辰
憲副毛公應奎名其退食之所日遠俗陽明子爲之
記曰俗習與古道爲消長塵囂溷濁之旣遠則必高
明淸曠之是宅矣此遠俗之所繇名也然公以提學
爲職又兼理夫獄訟軍賦則彼舉業辭章俗儒之學
也簿書期㑹俗吏之務也二者公皆不免焉舍所事
而曰吾以遠俗俗未遠而曠官之責近矣君子之行
也不遠於微近纖曲而盛德存焉廣業著焉是故誦
其詩讀其書求古聖賢之心以蓄其德而達諸用則
不遠於舉業詞章而可以得古人之學是遠俗也巳
公以處之明以决之寛以居之恕以行之則不遠於
簿書期㑹而可以得古人之政是遠俗也巳苟其心
之凢鄙猥瑣而徒閒散疎放之是托以爲遠俗其如
遠俗何哉昔人有言事之無害於義者從俗可也君
子豈輕於絕俗哉然必曰無害於義則其從之也爲
不苟矣是故苟同於俗以爲通者固非君子之行必
遠於俗以求異者尤非君子之心
　聖賢無離世絕羣之事而世卒不可及是之謂遠
　俗否則非逃虛則僻傲耳
　　象祠記　戊辰
靈博之山有象祠焉其下諸苗夷之居者咸神而事
之宣慰安君因諸苗夷之請新其祠屋而請記於予
予曰毁之乎其新之也曰新之新之也何居乎曰斯
祠之肇也葢莫知其原然吾諸蠻夷之居是者自吾
父吾祖遡曾高而上皆尊奉而禋祀焉舉之而不敢
廢也予曰胡然乎有鼻之祠唐之人葢嘗毁之象之
道以爲子則不孝以爲弟則傲斥於唐而猶存於今
毁於有鼻而猶盛於玆土也胡然乎我知之矣君子
之愛若人也推及於其屋之烏而況於聖人之弟乎
哉然則祀者爲舜非爲象也意象之死其在干羽旣
格之後乎不然古之驁桀者豈少哉而象之祠獨延
於世吾於是益有以見舜德之至入人之㴱而流澤
之遠且久也象之不仁葢其始焉爾又烏知其終之
不見化於舜也書不云乎克諧以孝烝烝乂不格姦
瞽瞍亦允若則巳化而爲慈父象猶不弟不可以爲
諧進治於善則不至於惡不抵於姦則必入於善信
乎象葢巳化於舜矣孟子曰天子使吏治其國象不
得以有爲也斯葢舜愛象之㴱而慮之詳所以扶持
輔導之者之周也不然周公之聖而管蔡不免焉斯
可以見象之既化於舜故能任賢使能而安於其位
澤加於其民旣死而人懷之也諸侯之卿命於天子
葢周官之制其殆倣於舜之封象歟吾於是益有以
信人性之善天下無不可化之人也然則唐人之毁
之也據象之始也今之諸夷之奉之也承象之終也
斯義也吾將以表於世使知人之不善雖若象焉猶
可以改而君子之修德及其至也雖若象之不仁而
猶可以化之也
　此篇凢論舜象處皆古今未發之議而一篇立意
　之高意在惡人亦可化而善善人又要做到能化
　惡人地位纔是駐處是關繫世敎文字
　　臥馬塜記　戊辰
臥馬塜在宣府城西北十餘里有山隆然來自滄茫
若湧若滀若奔若伏布爲層裀擁爲覆釡漫衍陂迤
環抱涵逈中凝外完内缺門若合流泓洄高㟁屏塞
限以重河敷爲廣野桑乾燕尾遠泛近挹今都憲懷
來王公實葬厥考大卿於是方公之卜兆也禱於大
卿然後出從事屢如未廸末廼來玆顧瞻猅􁌆心契
神得將歸而加諸卜爰視公馬眷然跽臥嚏嗅盤旋
繾綣嘶秣若故以啟公之意者公曰嗚呼其弗歸卜
先公則旣命於此矣就其地窆焉厥土五色厥石四
周融潤喣淑面勢還拱旣葬弗震弗崩安靖妥謐植
樹蓊蔚庻草芬茂禽鳥哺集風氣凝毓産祥萃休祉
福駢降鄉人謂公孝感所致相與名其封曰臥馬以
志厥祥從而歌之士大夫之聞者又從而和之正德
戊辰守仁謫貴陽見公於巡撫臺下出聞是於公之
鄉人客有在坐者曰公其休服於無疆哉昔在士行
牛眠協兆峻陟三公公玆實類於是守仁曰此非公
意也公其愼厥終惟安親是圖以庻幾無憾焉耳巳
豈以徼福於躬利其嗣人也哉雖然仁人孝子則天
無弗比無弗佑匪自外得也親安而誠信竭心斯安
矣心安則氣和和氣致祥其多受祉福以流衍於無
盡固理也哉他日見於公以鄉人之言問焉公曰信
以守仁之言正焉公曰嗚呼是吾之心也子知之其
遂志之以訓於我子孫毋替我先公之德
　　賓陽堂記　戊辰
傳之堂東向曰賓陽取堯典寅賓岀日之義志向也
賓日羲之職而傳冒焉傳職賓賓羲以賓賓之寅而
賓日傳以賓日之寅而賓賓也不曰日乃陽之屬爲
日爲元爲善爲吉爲亨治其於人也爲君子其義廣
矣備矣内君子而外小人爲泰曰賓自外而内之傳
將以賓君子而内之也傳以賓曰賓君子而容有小
人焉則如之何曰吾知以君子而賓之耳吾以君子
而賓之也賓其甘爲小人乎哉爲賓日之歌日出而
歌之賓至而歌之歌曰日出東方再拜稽首人曰予
狂匪日之寅吾其怠荒東方日出稽首再拜人曰予
憊匪日之愛吾其荒怠其翳其暳其日惟霽其昫其
霧其日惟雨勿忭其昫倐焉以霧勿謂終翳或時其
暳暳其光矣其光熈熈與你偕作與你偕宜倐其霧
矣或時以熈或時以熈孰知我悲
　　重修月潭寺建公舘記　戊辰
隆興之南有巖曰月潭壁立千仞簷垂數百尺其上
澒洞玲瓏浮者若雲霞亘者若虹霓豁若樓殿門闕
懸若鼓鐘編磬幨幢纓絡若摶風之鵬翻隼翔鵠螭
虺之紏蟠猱猊之駭攫譎奇變幻不可具狀而其下
澄潭邃谷不測之洞環秘囘伏喬林秀木垂蔭蔽虧
鳴瀑淸溪停洄引映天下之山萃於雲貴連亘萬里
際天無極行旅之往來日攀緣下上於窮崖絕壑之
間雖雅有泉石之癖者一入雲貴之途莫不困踣煩
厭非復夙好而惟至於玆巖之下則又皆灑然開豁
心洗目醒雖庸儔俗侣素不知有山水之遊者亦皆
徘徊顧盻相與延戀而不忍去則兹巖之勝葢不言
可知矣巖界興隆偏橋之間各數十里行者至是皆
憊頓饑悴宜有休息之所而巖麓故有寺附巖之戌
卒官吏與凢苗夷犵狇之種連屬而居者歲時令節
皆於是焉釐祝寺漸蕪廢行禮無所憲副滇南朱君
文瑞按部至是樂玆巖之勝憫行旅之艱而從士民
之請也乃捐資化材新其寺於巖之右以爲釐祝之
所曰吾聞爲民者順其心而趨之善今苗夷之人知
有尊君親上之禮而憾於弗伸也吾從而利道之不
亦可乎則又因寺之故材與址架樓三楹以爲部使
者休食之舘曰吾聞爲政者因勢之所便而成之故
事適而民逸今旅無所舎而使者之出師行百里饑
不得食勞不得息吾圖其可乆而兩利之不亦可乎
使遊僧正觀任其勞指揮狄遠度其工千戸某某相
其役遠近之施捨勤助者欣然而集不兩月而工告
畢自是饑者有所炊勞者有所休遊觀者有所舍釐
祝者有所贍依以爲竭䖍效誠之地而玆巖之奇若
增而益勝也正觀將記其事於石適予過而請焉予
惟君子之政不必專於法要在宜於人君子之敎不
必泥於古要在入於善是舉也葢得之矣况當法網
嚴宻之時衆方喘息憂危動虞牽觸而乃能從容於
山水泉石之好行其心之所不愧者而無求免於俗
焉斯其非見外之輕而中有定者能若是乎是誠不
可以不志也矣寺始於戍卒周齋公成於遊僧德彬
增治於指揮劉瑄常智李勝及其屬王威韓儉之徒
至是凢三緝而公舘之建則自今日始
　　玩易窩記　戊辰
陽明子之居夷也穴山麓之窩而讀易其間始其未
得也仰而思焉俯而疑焉函六合入無㣲茫乎其無
所指孑乎其若株其或得之也沛兮其若决瞭兮其
若徹菹淤出焉精蕐入焉若有相者而莫知其所以
然其得而玩之也優然其休焉充然其喜焉油然其
春生焉精粗一外内翕視險若夷而不知其夷之爲
阨也於是陽明子撫几而嘆曰嗟乎此古之君子所
以甘囚奴忘拘幽而不知其老之將至也夫吾知所
以終吾身矣名其窩曰玩易而爲之說曰夫易三才
之道備焉古之君子居則觀其象而玩其辭動則觀
其變而玩其占觀象玩辭三才之體立矣觀變玩占
三才之用行矣體立故存而神用行故動而化神故
知周萬物而無方化故範圍天地而無迹無方則象
辭基焉無迹則變占生焉是故君子洗心而退藏於
密齋戒以神明其德也葢昔者夫子嘗韋編三絕焉
嗚呼假我數十年以學易其亦可以無大過已夫
　　東林書院記　癸酉
東林書院者宋龜山楊先生講學之所也龜山没其
地化爲僧區而其學亦遂淪入于佛老訓詁詞章者
且四百年成化間今少司徒泉齋邵先生始以舉于
復聚徒講誦於其間先生旣仕而址復荒屬于邑之
華氏華氏先生之門人也以先生之故仍讓其地爲
書院以昭先生之跡而復龜山之舊先生巳紀其廢
興則以記屬之某當是時遼陽高君文豸方來令玆
邑聞其事謂表明賢人君子之迹以風勵士習此吾
有司之責而顧以勤諸生則何事爰畢其所未備而
亦遣人來請嗚呼物之廢興亦决有成數矣而亦存
乎其人夫龜山没使有若先生者相繼講明其間龜
山之學邑之人將必有傳豈遂淪入于老佛詞章而
莫之知求當時從龜山遊不無人矣使有如華氏者
相繼修葺之縱其學未卽明其間必有因迹以求道
者則亦何至淪没廢置之乆又使其時有司有若高
君者以風勵士習爲巳任書院將無因而圯又何至
化爲浮屠之居而蕩爲草莽之野是三者皆宐書之
以訓後若夫龜山之學得之程氏以上接孔孟下啓
羅李晦菴其統緒相承繼無可疑而世猶議其晚流
於佛此其趨向毫釐之不容於無辯先生必甞講之
精矣先生樂易謙虛德器瑢然不見其喜怒人之悅
而從之若百谷之趨大川論者以爲有龜山之風非
有得於其學宜勿能之然而世之宗先生者或以其
文翰之工或以其學術之邃或以其政事之良先生
之心其殆未以是足也從先生遊者其以予言而求
先生之心以先生之心而求龜山之學庻乎書院之
復不爲虛矣書院在錫百瀆之上東望梅村二十里
而遙周太伯之所從逃也方華氏之讓地爲院鄉之
人與其同門之士爭相趨事若恥於後太伯之遺風
尚有存焉特世無若先生者以倡之耳是亦不可以
無書
　東林遂爲今日禍府而天下書院皆分受其殃可
　以慨世
　　濬河記　乙酉
越人以舟楫爲與馬濵河而􁈘者皆巨室也日規月
築水道淤溢蓄洩旣亡旱澇頻仍商旅日爭於途至
有鬪而死者矣南子乃决沮障復舊防去豪商之壅
削勢家之侵失利之徒胥怨交謗從而謠之曰南守
瞿瞿實破我廬瞿瞿南守使我奔走人曰吾守其厲
民歟何其謗者之多也陽明子曰遲之吾未聞以佚
道使民而或有怨之者也旣而舟楫通利行旅歡呼
絡繹是秋大旱江河龜坼越之人收穫輸載如常明
年大水民居免於墊溺遠近稱忭又從而歌之曰相
彼舟人矣昔揭以曵矣今歌以楫矣旱之熇也微南
侯兮吾其燋矣霪其彌月矣微南侯兮吾其魚鼈矣
我輸我穫矣我遊我息矣長渠之活矣維南侯之流
澤矣人曰信哉陽明子之言未聞以佚道使民而或
有怨之者也紀其事于石以詔來者
　今吾越俗習於奢人習於僞旱􁆤相仍有措火臥
　薪之憂矣任勞任謗不能無望於今日之守土者
　說
　　白說字貞夫說　乙亥
白生說常太保康敏公之孫都憲敬齋公之長子也
敬齋賓予而冠之阼旣醮而請曰是兒也嘗辱子之
門又辱臨其冠敢請字而敎諸曰字而敎諸說也吾
何以字而敎諸吾聞之天下之道說而巳天下之說
貞而巳乾道變化於穆流行無非說也天何心焉坤
德闔闢順成化生無非說也坤何心焉仁理惻怛感
應和平無非說也人亦何心焉故說也者貞也貞也
者理也全乎理而無所容其心焉之謂貞本於心而
無所拂於理焉之謂說故天得貞而說道以亨地得
貞而說道以成人得貞而說道以生貞乎貞乎三極
之體是謂無已說乎說乎三極之用是謂無動無動
故順而化無巳故誠而神誠神剛之極也順化柔之
則也故曰剛中而柔外說以利貞是以順乎天而應
乎人說之時義大矣哉非天下之至貞其孰能與於
斯乎請字說曰貞夫敬齋曰廣矣子之言固非吾兒
所及也請問其次曰道一而已孰精粗焉而以次爲
君子之德不出乎性情而其至塞乎天地故說也者
情也貞也者性也說以正情之性也貞以說性之命
也性情之謂和性命之謂中致其性情之德而三極
之道備矣而又何二乎吾姑語其畧而詳可推也本
其事而功可施也目而色也耳而聲也口而味也四
肢而安逸也說也有貞焉君子不敢以或過也貞而
巳矣仁而父子也義而君臣也禮而夫婦也信而朋
友也說也有貞焉君子不敢以不致也貞而巳矣故
貞者說之幹也說者貞之枝也故貞以養心則心說
貞以齊家則家說貞以治國平天下則國天下說說
必貞未有貞而不說者也貞必說未有說而不貞者
也說而不貞小人之道君子不謂之說也不僞則欲
不佞則邪奚其貞也哉夫夫君子之稱也貞君子之
道也字說曰貞夫勉以君子而巳矣敬齋起拜曰子
以君子之道訓吾兒敢不拜嘉顧謂說曰再拜稽首
書諸紳以蚤夜祗承夫子之命
　天下之動貞夫一此大易之訓也知貞之說則知
　三才之道矣
　　梁仲用默齋說　辛未
仲用識高而氣豪旣舉進士銳然有志天下之務一
旦責其志曰於呼予乃太早烏有巳之弗治而能治
人者於是專心爲巳之學㴱思其氣質之偏而病其
言之多也以默名菴過予而請其方予亦天下之多
言人也豈足以知黙之道然予嘗自驗之氣浮則多
言志輕則多言氣浮者耀於外志輕者放其中予請
誦古之訓而仲用自取之夫默有四僞疑而不知問
蔽而不知辯㝠然以自㒺謂之默之愚以不言餂人
者謂之黙之狡慮人之覘其長短也掩覆以爲黙謂
之默之誣㴱爲之情厚爲之貎淵毒阱狠自託於默
以售其奸者謂之默之賊夫是之謂四僞又有八誠
焉孔子曰君子耻其言而過其行古者言之不出耻
躬之不逮也故誠知耻而後知默又曰君子欲訥於
言而敏於行夫誠敏於行而後欲默矣仁者其言也
訒非以爲默而默存焉又曰默而識之是故必有所
識也終日不違如愚者也黙而成之是故必有所成
也退而省其私亦足以發者也故善黙者莫如顔子
闇然而日章默之積也不言而信而默之道成矣天
何言哉四時行焉百物生焉而黙之道至矣非聖人
其孰能與於此哉夫是之謂八誠仲用盍亦知所以
自取之
　讀此而後知黙之不易反身求誠之功其容巳哉
　　約齋說　甲戌
滁陽劉生韶旣學於陽明子乃自悔其平日所嘗致
力者泛濫而無功瑣雜而不得其要也思得夫簡易
可乆之道而固守之乃以約齋自號求所以爲約之
說於予予曰子欲其約乃所以爲煩也其惟循理乎
理一而已人欲則有萬其殊是故一則約萬則煩矣
雖然理亦萬殊也何以求其一乎理雖萬殊而皆具
於吾心心固一也吾惟求諸吾心而已求諸心而皆
岀乎天理之公焉斯其行之簡易所以爲約也己彼
其膠於人欲之私則利害相攻毁譽相制得失相形
榮辱相纏是非相傾顧瞻牽滯紛紜舛戾吾見其煩
且難也然而世之知約者鮮矣孟子曰學問之道無
他求其放心而巳其知所以爲約之道歟吾子勉之
吾言則亦以煩
　約不對博㸔對欲㸔發千古未發之㫖
　　見齋說　乙亥
辰陽劉觀時學於潘子旣有見矣復學於陽明子嘗
自言曰吾名觀時觀必有所見而吾猶懵懵無睹也
扁其居曰見齋以自勵問於陽明子曰道有可見乎
曰有有而未嘗有也曰然則無可見乎曰無無而未
嘗無也曰然則何以爲見乎曰見而未甞見也觀時
曰弟子之惑滋甚矣夫子則明言之以敎我乎陽明
子曰道不可言也强爲之言而益晦道無可見也妄
爲之見而益遠夫有而未嘗有是眞有也無而未嘗
無是眞無也見而未嘗見是眞見也子未觀於天乎
謂天爲無可見則蒼蒼耳昭昭耳日月之代明四時
之錯行未嘗無也謂天爲可見則卽之而無所指之
而無定執之而無得未嘗有也夫天道也道天也風
可捉也影可拾也道可見也曰然則吾終無所見乎
古之人則亦終無所見乎曰神無方而道無體仁者
見之謂之仁知者見之謂之知是有方體者也見之
而未盡者也顔子則如有所立卓爾夫謂之如則非
有也謂之有則非無也是故雖欲從之末由也已故
夫顔氏之子爲庶㡬也文王望道而未之見斯眞見
也巳曰然則吾何所用心乎曰淪於無者無所用其
心者也蕩而無歸滯於有者用其心於無用者也勞
而無功夫有無之間見與不見之妙非可以言求也
而子顧切切焉吾又從而强言其不可見是以瞽導
瞽也夫言飲者不可以爲醉見食者不可以爲飽子
求其醉飽則盍飲食之子求其見也其惟人之所不
見乎夫亦戒愼乎其所不睹也巳斯眞睹也巳斯求
見之道也巳
　說不見處去求見是卽本體卽工夫眞聖賢大學
　問
　　矯亭說　乙亥
君子之行順乎理而巳無所事乎矯然有氣質之偏
焉偏於柔者矯之以剛然或失則傲偏於慈者矯之
以毅然或失則刻偏於奢者矯之以儉然或失則陋
凡矯而無節則過過則復爲偏故君子之論學也不
曰矯而曰克克以勝其私私勝而理復無過不及矣
矯猶未免於意必也意必亦私也故克巳則矯不必
言矯者未必能盡於克巳之道也雖然矯而當其可
亦克己之道矣行其克巳之實而矯以名焉何傷乎
古之君子也其取名也廉後之君子實未至而名先
之故不曰克而曰矯亦矯世之意也方君時舉以矯
名亭請予爲之說
　　修道說　戊寅
率性之謂道誠者也修道之謂敎誠之者也故曰自
誠明謂之性自明誠謂之敎中庸爲誠之者而作修
道之事也道也者性也不可湏臾離也而過焉不及
焉離也是故君子有修道之功戒愼乎其所不睹恐
懼乎其所不聞㣲之顯誠之不可掩也修道之功若
是其無間誠之也夫然後喜怒哀樂之未發謂之中
發而皆中節謂之和道修而性復矣致中和則大本
立而達道行知天地之化育矣非至誠盡性其孰能
與於此哉是修道之極功也而世之言修道者離矣
故特著其說
　中庸首章得先生此說是爲下筆開生面矣
　　博約說　乙酉
南元眞之學於陽明子也聞致知之說而恍若有見
矣旣而疑於博約先後之訓復來請曰致良知以格
物格物以致其良知也則旣聞敎矣敢問先博我以
文而後約我以禮也則先儒之說得無亦有所不同
歟陽明子曰理一而巳矣心一而已矣故聖人無二
敎而學者無二學博文以約禮格物以致其良知一
也故先後之說後儒支繆之見也夫禮也者天理也
天命之性具于吾心其渾然全體之中而條理節目
森然畢具是故謂之天理天理之條理謂之禮是禮
也其發見於外則有五常百行酬酢變化語默動靜
升降周旋隆殺厚薄之屬宣之於言而成章措之於
爲而成行書之於冊而成訓炳然蔚然其條理節目
之繁至於不可窮詰是皆所謂文也是文也者禮之
見於外者也禮也者文之存於中者也文顯而可見
之禮也禮㣲而難見之文也是所謂體用一源而顯
㣲無間者也是故君子之學也於酬酢變化語黙動
靜之間而求盡其條理節目焉非他也求盡吾心之
天理焉耳矣於升降周旋隆殺厚薄之間而求盡其
條理節目焉非他也求盡吾心之天理焉耳矣求盡
其條理節目焉者博文也求盡吾心之天理焉者約
禮也文散于事而萬殊者也故曰博禮根於心而一
本者也故曰約博文而非約之以禮則其文爲虛文
而後世功利辭章之學矣約禮而非博學於文則其
禮爲虛禮而佛老空寂之學矣是故約禮必在於博
文而博文乃所以約禮二之而分先後焉者是聖學
之不明而功利異端之說亂之也昔者顔子之始學
於夫子也葢亦未知道之無方體形像也而以爲有
方體形像也未知道之無窮盡止極也而以爲有窮
盡止極也是猶後儒之見事事物物皆有定理者也
是以求之仰鑚瞻忽之間而莫得其所謂及聞夫子
博約之訓旣竭吾才以求之然後知天下之事雖千
變萬化而皆不出於此心之一理然後知殊途而同
歸百慮而一致然後知斯道之本無方體形像而不
可以方體形像求之也本無窮盡止極而不可以窮
盡止極求之也故曰雖欲從之末由也已葢顔子至
是而始有眞實之見矣博文以約禮格物以致其良
知也亦寧有二學乎哉
　顔淵喟然一章必如此解纔是
　　南岡說　丙戌
浙大叅朱君應周居莆之壺公山下應周之名曰鳴
陽葢取詩所謂鳳皇鳴矣于彼朝陽之義也莆人之
言曰應周則誠吾莆之鳳矣其居靑瑣進讜言而天
下想望其風采則誠若鳳之鳴於朝陽者矣夫鳯之
栖必有高岡則壺公者固其所從而栖鳴也於是號
壺公曰南岡葢亦取詩所謂鳳皇鳴矣于彼高岡之
義也應周聞之曰嘻因予名而擬之以鳳焉其名也
人固非鳳也因壺公而號之以南岡焉其實也固亦
岡也吾方媿其名之虛而思以求其號之實也因以
南岡而自號大夫鄉士爲之詩歌序記以咏嘆揄揚
其美者旣巳連篇累牘而應周猶若未足勤勤焉以
蘄於予必欲更爲之一言是其心殆不以贊譽稱頌
之爲喜而以樂聞規切砥礪之爲益也吾何以荅應
周之意乎姑請就南岡而與之論學夫天地之道誠
焉而巳耳聖人之學誠焉而巳耳誠故不息故乆故
徵故悠遠故博厚是故天惟誠也故常淸地惟誠也
故常寧日月惟誠也故常明今夫南岡亦卷石之積
耳而其廣大悠乆至與天地而無疆焉非誠而能若
是乎故觀夫南岡之厓石則誠厓石爾矣觀夫南岡
之溪谷則誠溪谷爾矣觀夫南岡之峰巒巖壑則誠
峰巒巖壑爾矣是皆實理之誠然而非有所虛假文
飾以僞爲於其間是故草木生焉禽獸居焉寶藏興
焉四時之推敓寒暑晦明煙嵐霜雪之變態而南岡
若無所與焉鳳凰鳴焉而南岡不自以爲瑞也虎豹
藏焉而南岡不自以爲威也養生送死者資焉而南
岡不自以爲德雲霧興焉而見光恠而南岡不自以
爲靈是何也誠之無所爲也誠之不容巳也誠之不
可掩也君子之學亦何以異於是是故以事其親則
誠孝爾矣以事其兄則誠弟爾矣以事其君則誠忠
爾矣以交其友則誠信爾矣是故蘊之爲德行矣措
之爲事業矣發之爲文章矣是故言而民莫不信矣
行而民莫不悅矣動而民莫不化矣是何也一誠之
所發而非可以聲音笑貌幸而致之也故曰誠者天
之道也思誠者人之道也應周之有取於南岡而將
以求其實者殆亦無出於斯道也矣果若是則知應
周豈非思誠之功歟夫思誠之功精矣微矣應周葢
嘗從事於斯呼異時來過稽山之麓尚能爲我(一言/其詳)
陽明先生文章集卷二終　臨海後學王立凖較梓
陽明先生集要文章編卷三
　　　同邑後學施邦曜重編
　　　江右後學曾　櫻叅訂
　　書石川卷　甲戌
先儒之學得有淺㴱則其爲言亦不能無同異學者
惟當反之於心不必苟求其同亦不必故求其異要
在於是而巳今學者於先儒之說苟有未合不妨致
思思之而終有不同固亦未爲甚害但不當因此而
遂加非毁則其爲罪大矣同志中徃徃似有此病故
特及之程先生云賢且學他是處未湏論他不是處
此言最可以自警　見賢思齊焉見不賢而内自省
則其至於責人巳甚而自治嚴矣　議論好勝亦是
今時學者大病今學者於道如管中窺天少有所見
卽自足自是傲然居之不疑與人言論不待其辭之
終而巳先懷輕忽非笑之意訑訑之聲音顔色拒人
於千里之外不知有道者從傍視之方爲之竦息汗
顔若無所容而彼悍然不顧畧無省覺斯亦可哀也
巳近時同軰中徃徃亦有是病者相見時可出此以
警勵之　某之於道雖亦畧有所見未敢盡以爲是
也其於後儒之說雖亦時有異同未敢盡以爲非也
朋友之來問者皆相愛者也何敢以不盡吾所見正
期體之於心務求眞有所見其孰是孰非而身發明
之庻有益於斯道也若徒入耳出口互相標立門户
以爲能學則非某之初心其所以見罪之者至矣近
聞同志中亦有類此者切湏戒勉乃爲無負孔子云
黙而識之學而不厭斯乃㴱望於同志者也
　說破學人大家㴱痼之疾令人可慚汗可涕淚
　　書顧維賢卷　辛巳
維賢以予將遠去持此卷求書警戒之辭只此警戒
二字便是予所最丁寧者今時朋友大患不能立志
是以因循懈弛散漫度日若立志則警戒之意當自
有不容巳故警戒者立志之輔能警戒則學問思辯
之功切磋琢磨之益將日新又新沛然莫之能禦矣
程先生云學者爲氣所勝習所奪只好責志又云凢
爲詩文亦䘮志又言巳省外事但明乎善惟盡誠心
其文章雖不中不遠矣所守不約泛濫無功學問之
道四書中僃矣後儒之論未免互有得失其得者不
能出於四書之外失者遂有毫釐千里之謬故莫如
專求之四書四書之言簡實苟以忠信進德之心求
之亦自明白易見與不善人居如人鮑魚之肆乆而
不覺其臭則與之俱化孔子大聖尚賴三益之資致
三損之戒吾儕從事於學顧隨俗同汚不思輔仁之
友欲求致道恐無是理矣非笑詆毁聖賢所不免伊
川有涪州之行孔子尚微服過宋今日風俗益偷人
心日以淪溺苟欲自立違俗拂衆指摘非笑紛然而
起勢所必至亦多繇所養未㴱高自標榜所致學者
便不當自立門户以招謗速毁亦不當故避非毁同
流合汚維賢溫雅朋友中最爲難得似亦微失之弱
恐詆笑之來不能無動纔爲所動卽依阿隱忍乆將
淪胥以溺毎到此便湏反身痛自切貴爲己之志未
能堅定亦便志氣激昂奮發但知明巳之善立巳之
誠以求快足乎巳豈暇顧人非笑指摘故學者只湏
責自家爲巳之志未能堅定志苟堅定則非笑詆毁
不足動揺反皆爲砥礪切磋之地矣今時人多言人
之非毁亦當顧恤此皆隨俗習非之乆相沿其說莫
知以爲非不知裡許盡是私意爲害不小不可以不
察也
　讀學問之道一叚令人馳騖喜博之念不覺潜釋
　然必實以忠信進德之心求之方能有得否則祗
　覺耳目之不廣矣
　　書徐汝佩卷　癸未
壬午之冬汝佩别予北上赴南宮試巳而門下士有
自京來者吿予以汝佩因南宮䇿問若隂詆夫子之
學者不􁗠而出遂浩然東歸行且至矣予聞之黯然
不樂者乆之士日汝佩斯舉有志之士莫不欽仰歆
服以爲自尹彦明之後至今而始再見者也夫人離
去其骨肉之愛齎糧束裝走數千里以赴三日之試
將竭精弊力惟有司之好是投以蘄一日之得希終
身之榮斯人人之同情也而汝佩於此獨能不爲其
所不爲不欲其所不欲斯非其有見得思義見危授
命之勇其孰能聲音笑貌而爲此乎是心也固富貴
不能淫貧賤不能移威武不能屈者矣將夫子聞之
躍然而喜顯然而嘉與之也而顧黯然而不樂也何
居乎予曰非是之謂也士曰然則汝佩之爲是舉也
尚亦有未至歟豈以汝佩骨肉之養且旦暮所不給
無亦隨時順應以少蘇其貧困也乎若是則汝佩之
志荒矣予曰非是之謂也士曰然則何居乎予黙然
不應士不得問而退他日汝佩旣歸士往問於汝佩
曰向吾以子之事問於夫子矣夫子黯然而不樂予
云云而夫子云云也子以爲奚居汝佩曰始吾見發
䇿者之隂詆吾夫子之學也葢怫然而怒憤然而不
平以爲吾夫子之學則若是其簡易廣大也吾夫子
之言則若是其眞切著明也吾夫子之心則若是其
仁恕公普也夫子憫人心之陷溺若巳之墮於淵壑
也冐天下之非笑詆詈而日諄諄焉亦豈何求於世
乎而世之人曾不覺其爲心而相嫉􁀬詆毁之若是
若是而吾尙可與之竝立乎巳矣吾將從夫子而長
往於㴱山窮谷耳不與之相聞而目不與之相見斯
已矣故遂浩然而歸歸途無所事事始復專心致志
沉潜於吾夫子致知之訓心平氣和而良知自發然
後黯然而不樂曰嘻吁乎吾過矣士曰然則子之爲
是也果尚有所不可歟汝佩曰非是之謂也吾之爲
是也亦未不可而所以爲是者則有所不可也吾語
子始吾未見夫子也則聞夫子之學而亦嘗非笑之
矣詆毁之矣及見夫子親聞良知之誨恍然而大寤
醒油然而生意融始自痛悔切責吾不及夫子之門
則幾死矣今雖知之甚㴱而未能實諸巳也信之甚
篤而未能孚諸人也則猶未免於身謗者也而遽爾
責人若是之峻且彼葢未嘗親承吾夫子之訓也使
得親承焉又焉知今之非笑詆毁者異日不如我之
痛悔切責乎不如我之㴱知而篤信乎何忘巳之困
而責人之速也夫子冐天下之非笑詆毁而日諄諄
然惟恐人之不入於善而我則反之其間不能以寸
矣夫子之黯然而不樂也葢所以愛珊之至而憂珊
之㴱也雖然夫子之心則又廣矣大矣㣲矣幾矣不
睹不聞之中吾豈能盡以語子也汝佩見備以其所
以告於士者爲問予頷之而弗荅黙然者乆之汝佩
悚然若有省也明日以此卷入請曰昨承夫子不言
之敎珊傾耳而聽若震驚百里粗心浮氣一時俱喪
矣請遂書之
　徐汝佩此舉不以榮祿之念易其所志眞豪傑士
　也然圭角未融未免有高自標榜之意反爲斯道
　之病先生之嘿而不答誠是不言之敎
　　書朱守諧卷　甲申
守諧問爲學予曰立志而巳問立志予日爲學而巳
守諧未逹予曰人之學爲聖人也非有必爲聖人之
志雖欲爲學誰爲學有其志矣而不日用其力以爲
之雖欲立志亦烏在其爲志乎故立志者爲學之心
也爲學者立志之事也譬之奕焉奕者其事也專心
致志者其心一也以爲鴻鵠將至者其心二也惟奕
秋之爲聽其事專也思援弓繳而射之其事分也守
諧曰人之言曰知之未至行之不力予未有知也何
以能行乎予曰是非之心知也人皆有之子無患其
無知惟患不肻知耳無患其知之未至惟患不致其
知其故曰知之非艱行之惟艱今執途之人而告之
以凢爲仁義之事彼皆能知其爲善也告之以凢爲
不仁不義之事彼皆能知其爲不善也途之人皆能
知之而子有弗知乎如知其爲善也致其知爲善之
知而必爲之則知至矣如知其爲不善也致其知爲
不善之知而必不爲之則知至矣知猶水也人心之
無不知猶水之無不就下也决而行之無有不就下
者决而行之者致知之謂也此吾所謂知行合一者
也吾子疑吾言乎夫道一而已矣
　　書諸陽伯卷　甲申
妻姪諸陽伯復請學旣吿之以格物致知之說矣他
日復請日致知者致吾心之良知也是旣聞敎矣然
天下事物之理無窮果惟致吾之良知而可盡乎抑
尚有所求於其外也乎復吿之日心之體性也性卽
理也天下寧有心外之性寧有性外之理乎寧有理
外之心乎外心以求理此吿子義外之說也理也者
心之條理也是理也發之於親則爲孝發之於君則
爲忠發之於朋友則爲信千變萬化至不可窮竭而
莫非發於吾之一心故謂端莊靜一爲養心而以學
問思辨爲窮理者析心與理而爲二矣若吾之說則
端莊靜一亦所以窮理而學問思辨亦所以養心非
謂養心之時無有所謂理而窮理之時無有所謂心
也此古人之學所以知行並進而收合一之功後世
之學所以分知行爲先後而不免於支離之病者也
曰然則朱子所謂如何而爲溫凊之節如何而爲奉
養之宜者非致知之功乎曰是所謂知矣而未可以
爲致知也知其如何而爲溫凊之節則必實致其溫
凊之功而後吾之知始至知其如何而爲奉養之宜
則必實致其奉養之力而後吾之知始至如是乃可
以爲致知耳若但空然知其爲如何温凊奉養而遂
謂之致知則孰非致知者耶易日知至至之知至者
知也至之者致知也此孔門不易之敎百世以俟聖
人而不惑者也
　人生止此一心孩提而知愛稍長而知敬此心何
　等有條理舍心固無所謂理也使遇天下之事物
　而皆如知愛知敬焉又安有所謂窮理也故君子
　之學問思辨俱是提醒此心而窮理之功巳盡於
　是所謂端莊静一者卽此學問思辨之心而端莊
　静一之也非端莊靜一不得言學問思辨舍學問
　思辨又何所用端莊静一哉養心窮理致知力行
　又安有内外先後之可分
　　書張思欽卷　乙酉
三原張思欽元相將葬其親卜有日矣南走數千里
而來請銘於予予之不爲文也乆矣辭之固而請弗
巳則與之坐而問日子之乞銘於我也將以圖不朽
於其親也則亦寧非孝子之心乎雖然子以爲孝子
之圗不朽於其親也盡於是而巳乎將猶有進於是
者也夫圗之於人也則曷若圖之於子乎傳之於其
人之口也則曷若傳之於其子之身乎故子爲賢人
也則其父爲賢人之父矣子爲聖人也則其父爲聖
人之父矣其與托之於人之言也孰愈夫叔梁紇之
名至今爲不朽矣則亦以仲尼之爲子耶抑亦以他
人爲之銘耶思欽蹙然而起稽顙而後拜曰元相非
至於夫子之門則幾失所以圖不朽於其親者矣明
日入而問聖人之學則語以格致之說焉求格致之
要則語之以良知之說焉思欽躍然而起拜而復稽
曰元相苟非至於夫子之門則尚未知有其心又何
以圖不朽於其親乎請歸葬吾親而來卒業於夫子
之門則庻幾其不朽之圖矣
　此卽子輿氏守身爲孝之本意
　　書朱子禮卷　甲申
子禮爲諸曁宰問政陽明子與之言學而不及政子
禮退而省其身懲己之忿而因以得民之所惡也窒
巳之慾而因以得民之所好也舍巳之利而因以得
民之所趨也惕巳之易而因以得民之所忽也去巳
之蠹而因以得民之所患也明己之性而因以得民
之所同也三月而政舉嘆曰吾乃今知學之可以爲
政也巳他日又見而問學陽明子與之言政而不及
學子禮退而修其職平民之所惡而因以懲巳之忿
也從民之所好而因以窒己之慾也順民之所趨而
因以舍巳之利也警民之所忽而因以惕巳之易也
拯民之所患而因以去巳之蠧也復民之所同而因
以明巳之性也朞年而化行嘆曰吾乃今知政之可
以爲學也巳他日又見而問政與學之要陽明子曰
明德親民一也古之人明明德以親其民親民所以
明其明德也是故明明德體也親民用也而止至善
其要矣子禮退而求至善之說烱然見其良知焉曰
吾乃今知學所以爲政而政所以爲學皆不外乎良
知焉信乎止至善其要也矣
(明德新民原非判然兩截第本末先後工夫不無次/第而究則歸於合一先生之詔子禮大人之學備矣)
　　書黃夢星卷　丁亥
潮有處士黃翁保號坦夫者其子夢星來越從予學
越去潮數千里夢星居數月輙一吿歸省其父去二
三月輙復來如是者屢屢夢星質性温然善人也而
甚孝然禀氣差弱若不任於勞者竊恠其乃不憚道
途之阻遠而勤苦無巳也因謂之曰生旣聞吾說可
以家居養親而從事矣奚必徃來䟦渉若是乎夢星
跽而言曰吾父生長海濱知慕聖賢之道而無所從
求入旣乃獲見吾郷之薛楊諸子者得夫子之學與
聞其說而樂之廼以責夢星曰吾衰矣吾不希汝業
舉以干禄汝但能若數子者一聞夫子之道焉吾雖
啜粥飮水死塡溝壑無不足也矣夢星是以不遠數
千里而來從毎歸省求爲三月之㽞以奉菽水不許
則求爲踰月之㽞亦不許居未旬日卽巳具資糧戒
童僕促之啟行夢星涕泣以請則責之曰唉兒女子
欲以是爲孝我乎不能黃鵠千里而思爲翼下之雛
徒使吾心益自苦故亟遊夫子之門者固夢星之本
心然不能乆㽞於親側而倐徃倐來吾父之命不敢
違也予曰賢哉處士之爲父孝哉夢星之爲子也勉
之哉卒成乃父之志斯可矣今年四月上旬其家忽
使人來訃云處士没矣嗚呼惜哉嗚呼惜哉聖賢之
學其乆見棄於世也不啻如土苴苟有言論及之則
衆共非笑詆斥以爲恠物惟世之號稱賢士大夫者
乃始或有以之而相講究然至考其立身行巳之實
與其平日家庭之間所以訓督期望其子孫者則又
未嘗不汲汲焉惟功利之爲務而所謂聖賢之學者
則徒以資其談論粉飾文具於其外如是者常十而
八九矣求其誠心一志實以聖賢之學督敎其子如
處士者可多得乎而今亡矣豈不惜哉豈不惜哉阻
遠無繇徃哭遥寄一奠以致吾傷悼之懷而敘其遣
子來學之故若此以風勵夫世之爲父兄者亦因以
益勵夢星使之務底於有成以無忘乃父之志
　先生之門如董蘿石奇如林司訓奇如夢星父黄
　處士則奇極矣
　　書宋孝子朱壽昌孫敎讀源卷
敎讀朱源見其先世所遺翰墨知其爲宋孝子壽昌
之裔也旣弊爛矣使工爲裝緝之因諭之曰孝人之
性也置之而塞乎天地溥之而横乎四海施之後世
而無朝夕保爾先世之翰墨則有時而弊保爾先世
之孝無時而或弊也人孰無是孝豈保爾先世之孝
保爾之孝耳保先世之翰墨亦保其孝之一事充是
心而已矣源歸其以吾言遍諭鄉鄰苟有慕壽昌之
孝者各充其心焉皆壽昌也巳正德巳卯春三月晦
書䖍臺之靜觀軒
　孝子之翰墨卽人心之孝譜也保孝者在充是心
　四書六經天道人事仁義禮知之譜也道豈在人
　心外乎引而伸之一以貫之矣
　　書趙孟立卷
趙孟立之判辰也問政於陽明子陽明子曰郡縣之
職以親民也親民之學不明而天下無善治矣敢問
親民曰明其明德以親民也敢問明明德曰親民以
明其明德也曰明徳親民一乎君子之言治也如斯
而巳乎曰親吾之父以及人之父而孝之德明矣親
吾之子以及人之子而慈之德明矣明德親民也而
可以二乎惟夫明其明德以親民也故能以一身爲
天下親民以明其明德也故能以天下爲一身夫以
天下爲一身也則八荒四表皆吾支體而况一郡之
治心腹之間乎
　約而該簡而盡
　　書佛郎機遺事　庚辰
見素林公聞寧濠之變卽夜使人範錫爲佛即機銃
并抄火藥方手書勉予竭忠討賊時六月毒暑人多
道暍死公遣兩僕裹糧從間道冐暑晝夜行三千餘
里以遺予至則濠巳就擒七日予發書爲之感激涕
下葢濠之擒以七月二十六距其始事六月十四僅
月有十九日耳世之君子當其任能不畏難巧避者
鮮矣况巳致其事而能急　國患踰其家如公者乎
葢公之忠誠根於天性故老而彌篤身退而憂愈㴱
節愈勵嗚呼是豈可以聲音笑貌爲哉嘗欲列其事
于朝顧非公之心也爲作佛郎機私咏君子之同聲
者將不能巳於言耳矣
佛郎機誰所爲殲取比干腸褁以鴟夷皮萇弘之血
釁不足睢陽之怒恨有遺老臣忠憤寄所洩震驚百
里賊膽披徒請尚方劒空聞魯陽揮叚公笏板不在
玆佛郎機誰所爲
　正德戊寅之冬福建按察僉事周期雍以公事抵
　贛時逆濠奸謀日稔遠近洶洶予思預爲之備而
　濠黨伺覘左右搖手動足朝聞暮達以期雍官異
　省當非濠所計及因屏左右語之故遂與定議期
　雍歸卽隂募驍勇具械束裝部勒以俟予檄晨到
　而期雍夕發故當濠之變外援之兵惟期雍先至
　適當見素公書至之日距濠始事亦僅月有十九
　日耳初予嘗使門人冀元亨者因講學說濠以君
　臣大義或格其奸濠不懌已而滋怒遣人陰購害
　之冀辭予日濠必反先生宜早計遂遁歸至是聞
　變知予必起兵卽日潜行赴難亦適以是日至見
　素公在莆陽周官上杭冀在常德去南昌各三千
　餘里乃皆同日而至事若有不偶然者輙附錄於
　此聊以識予之耿耿云
　林見素之佛郎機尉雍期之援兵先生俱未曾用
　並爲志其羙先生好善不忘凡効忠戮力之士惟
　懼不克爲之表章不特用以收羣䇿亦足以見先
　生大學問
　　書東齋風雨卷後　癸酉
悲喜憂快之形於前初亦何常之有哉向之以爲愁
苦凄鬱之鄉而今以爲樂事者有矣向之歌舞歡愉
之地今過之而嘆息咨嗟泫然而泣下者有矣二者
之相尋於無窮亦何以異於不能崇朝之風雨而顧
執而㽞之於胸中無乃非逹者之心歟吾觀東齋風
雨之作固亦寫其一時之所感遇風止雨息而感遇
之懷亦不知其所如矣而猶諷咏嗟嘆於十年之後
得非類於夢爲僕役覺而涕泣者歟夫其隱几於蓬
窻之下聽芹波之春響而咏夜簷之寒聲自今言之
但覺其有幽閒自得之趣殊不見其有所苦也借使
東齋主人得時居顯要一旦失勢退處寂寞其感念
疇昔之懷當與今日何如哉然則錄而追味之無亦
將有洒然而樂廓然而忘言者矣而和者以爲眞有
所苦而類爲垂楚不任之辭是又不可與言夢者而
於東齋主人之意失之遠矣
　　龍塲生問答　戊辰
龍塲生問於陽明子曰夫子之言於朝佀也愛不忘
乎君也今者譴於是而汲汲於求去殆有所渝乎陽
明子曰吾今則有間矣今吾又病是以欲去也龍塲
生曰夫子之以病也則吾旣聞命矣敢問其所以有
間何謂也昔爲其貴而今爲其賤昔處於内而今處
於外歟夫乗田委吏孔子嘗爲之矣陽明子曰非是
之謂也君子之仕也以行道不以道而仕者竊也今
吾不得爲行道矣雖古之有祿仕未嘗奸其職也曰
牛羊茁壯㑹計當也今吾不無愧焉夫祿仕爲貧也
而吾有先世之田力耕足以供朝夕子且以吾爲道
乎以吾爲貧乎龍塲生曰夫子之來也譴也非仕也
子於父母惟命之從臣之於君同也不日事之如一
而可以拂之無乃爲不恭乎陽明子曰吾之來也譴
也非仕也吾之譴也乃仕也非役也役者以力仕者
以道力可屈也道不可屈也吾萬里而至以承譴也
然猶有職守焉不得其職而去非以譴也君猶父母
事之如一固也不日就飬有方乎惟命之從而不以
道是妾婦之順非所以爲㳟也龍塲生曰聖人不敢
忘天下賢者而皆去君誰與爲國矣曰賢者則忘天
下乎夫出溺於波濤者没人之能也陸者冐焉而胥
溺矣吾懼於胥溺也龍塲生曰吾聞賢者之有益於
人也惟所用無擇於小大焉若是亦有所不利歟曰
賢者之用於世也行其義而巳義無不宜無不利也
不得其宜雖有廣業君子不謂之利也且吾聞之人
各有能有不能惟聖人而後無不能也吾猶未得爲
賢也而子責我以聖人之事固非其擬矣曰夫子不
屑於用也夫子而苟屑於用蘭蕙榮於堂階而芬馨
被於几席萑葦之刈可以覆垣草木之㣲則亦有然
者而况賢者乎陽明子曰蘭蕙榮於堂階也而後芬
馨被於几席萑葦也而後可刈以覆垣今子將刈蘭
蕙而責之以覆垣之用子爲愛之耶抑爲害之耶
先生龍塲之謫出於害巳者之謀故假問答以志
遠不忘君之意故曰妾婦之順非所以爲恭與怨
尤者自不同
　　書韓昌黎與太顚坐敘
退之與孟尚書書云潮州有一老僧號太顚頗聰明
識道理與之語雖不盡解要自胸中無滯礙因與來
往及祭神於海上遂造其廬來袁州㽞衣服爲别乃
人情之常非崇信其法求福田利益退之之交太顛
其大意不過如此而後世佛氏之徒張大其事往往
見之圖畵眞若弟子之事嚴師者則其誣退之甚矣
然退之亦自有以取此者故君子之與人不可以不
愼也
　昌黎諫迎佛骨一䟽剛毅不阿不惜以身觸主怒
　何至太顚便傾身事之豈信道不篤遂至於此盖
　佛之道不可以治天下國家昌黎不得不諫若往
　來酬答原不必過立城府如孔子未嘗絶原壤孟
　子未嘗拒夷之造太顛之廬原不足爲昌黎病也
　惟佛氏之徒因昌黎闢佛是所最忌故繪爲圖說
　混闢佛者作弟子行此正佞佛者善惑人處先生
　此叙不獨堪爲昌黎解嘲亦大有關於邪正之辦
　　題夢槎奇遊詩卷　乙酉
君子之學求盡吾心焉爾故其事親也求盡吾心之
孝而非以爲孝也事君也求盡吾心之忠而非以爲
忠也是故夙興夜寐非以爲勤也剸䌓理劇非以爲
能也嫉邪祛蠧非以爲剛也規切諌諍非以爲直也
臨難死義非以爲節也吾心有不盡焉是謂自欺其
心心盡而後吾之心始自以爲快也惟夫求以自快
吾心故凢富貴貧賤憂戚患難之來莫非吾所以致
知求快之地苟富貴貧賤憂戚患難而莫非吾致知
求快之地則亦寧有所謂富貴貧賤憂戚患難者足
以動其中哉世之人徒知君子之於富貴貧賤憂戚
患難無入而不自得也而皆以爲獨能人之所不可
及不知君子之求以自快其心而已矣林君汝桓之
名吾聞之葢乆然皆以爲聰明特逹者也文章氣節
者也今年夏聞君以直言被謫果信其爲文章氣節
者矣又踰月君取道錢塘則以書來道其相愛念之
厚病不能一往爲恨且惓惓以聞道爲急問學爲事
嗚呼君葢知學者也志於道德者也寧可專以文章
氣節稱之已而郡守南君元善示予以夢槎奇遊卷
葢京師士友贈君南行者予讀之終篇嘆曰君知學
者也志於道德者也則將以求自快其心者也則其
奔走於郡縣之末也猶其從容於部署之間也則將
地官郞之議國事未嘗以爲抗而徐聞丞之親民務
未嘗以爲瑣也則夢槎未嘗以爲異而南遊未嘗以
爲竒也君子樂道人之善則張大而從䛕之是固贈
行者之心乎予亦以病不及與君一面感君好學之
篤因論君子之所以爲學者以爲君贈
　贈行者意在張大而從䛕之先生則惟勉之爲學
　先生之隨在無非敎人如此
　　題壽外母蟠桃圗　庚辰
某之妻之母諸太夫人張今年壽八十十二月二十
有二日其設帨辰也某縻於官守不能歸捧一觴於
堂下幕下之士有郭詡者因爲作王母蟠桃之圖以
獻夫王母蟠桃之說雖出於􁦚經異典未必其事之
有無然今世之人多以之祝願其所親愛固亦古人
岡陵松栢之意也吾從衆可乎遂用之以寄遙祝之
私而詩以歌之云維彼蟠桃千歲一華夫人之壽玆
維始葩維彼蟠桃千歲一實夫人之壽益堅孔碩維
華維實厥根彌植維夫人㣧子亦昌衍靡極
　　題湯大行　殿試策問下　壬戌
士之登名禮部而進于　天子之廷者　天子臨軒
而問之則錫之以制皆得受而歸藏之於廟以輝榮
其遭際之盛葢今世士人皆爾也丹陽湯君某登弘
治　進士方爲行人以其嘗所受之制屬某䟦數
語於其下嗟夫明試以言自虞廷而然乃言底可績
則三代之下吾見亦罕矣君之始進也　天子之所
以咨之者何如耶而君之所以對之者何如耶夫矯
言以求進君之所不爲也巳進而遂忘其言焉又君
之所不忍也君於是乎朝夕焉顧諟　聖天子之明
命其將曰是　天子之所以咨詢我者也始吾旣如
是其對揚之矣而今之所以持其身以事吾君者其
亦果如是耶抑其亦未踐耶夫伊尹之所以吿成湯
者數言而終身踐之太公之所以吿武王者數言而
終身踐之推其心也君其志於伊呂之事乎夫輝榮
其一時之遭際以誇世君所不屑矣不然則是制也
者君之所以鑑也昔人有惡形而惡鑑者遇之則掩
袂却走君將掩袂却走之不暇而又烏揭之焉日以
示人其志於伊呂之事奚疑哉君其勉矣上帝臨汝
母貳爾(心某亦常繆承明問雖其所以􁗠揚與其所/以爲志者不可以望君然亦何敢忘自勗)
　　竹江劉氏族譜䟦　甲戌
劉氏之盛散於天下其在安成者出長沙定王發今
昔所傳有來矣竹江之譜斷自竹溪翁而下不及於
定王見素子曰大夫不敢祖諸侯禮也夫大夫之不
祖諸侯也葢言祭也若其支糸之所自則魯三桓之
屬是失不可得而翦孔子曰吾猶及史之闕文也葢
孔子之時史之闕疑者旣鮮矣竹江之不及定王闕
疑也可以爲譜法也巳王道不明人僞滋而風俗壞
上下相㒺以詐人無實行家無信譜天下無信史三
代以降吾觀其史若江河之波濤焉聊以知其起伏
之槩而巳爾士夫不務誠身立德而徒誇詡其先世
以爲重冐昧攀緣適以絕其類亂其宗不知桀紂幽
厲之出於禹湯文武而顔閔曾孟之先未始有顯者
也若竹江之譜其可以爲世法也哉孔子曰斯民也
三代之所以直道而行充是心雖以復三代之淳可
也且竹溪翁之後其聞於世者歷歷爾至其十一祖
敬齋公而遂以淸節大顯於當代錄名臣者以首廉
吏敬齋之孫南峰公又以淸節文學顯德業聲光方
爲天下所屬望竹溪之後祖敬齋而宗南峰焉亦不
一足矣况其世賢之多也而又奚必長沙之爲重(也/夫)
　　徐昌國墓誌　辛未
正德辛未三月丙寅太學博士徐昌國卒年三十三
士夫聞而哭之者皆曰嗚呼是何促也或曰孔門七
十子顔子最好學而其年獨不永亦三十二而亡說
者謂顔子好學精力瘁焉夫顔雖旣竭吾才然終日
如愚不改其樂也此與世之謀聲利苦心焦勞患得
患失逐逐終其身耗勞其神氣奚啻百倍而皆老死
黃馘此何以辯哉天於美質何生之甚寡而壞之特
速也夫鼪鼯以夜出凉風至而玄鳥逝豈非凢物之
盛衰以時乎夫嘉苗難植而易稿芝榮不踰旬蔓草
薙而益䌓鴟梟虺蝮遍天下而麟鳯之出間世一睹
焉商周以降淸淑日澆而濁穢薰積天地之氣則有
然矣於昌國何疑焉始昌國與李夢陽何景明數子
友相與砥礪於辭章旣殫力精思傑然有立矣一日
諷道書若有所得嘆曰弊精於無益而忘其軀之斃
也可謂知乎巧辭以希俗而捐其親之遺也可謂仁
乎於是習飬生有道士自西南來昌國與語悅之遂
究心玄虛益與世泊自謂長生可必至正德庚午冬
陽明王守仁至京師守仁故善數子而亦嘗没溺於
􁦚釋昌國喜馳徃省與論攝形化氣之術當是時增
城湛元明在坐與昌國言不協意沮去異日復來論
知初守仁笑而不應因㽞㝛曰吾授異人五金八石
之秘服之冲舉可得也子且謂何守仁復笑而不應
廼曰吾墮黜吾昔而游心高玄塞兊歛華而靈株是
固斯亦眎之競競於世遠矣而子猶余拒然何也守
仁復笑而不應於是黙然者乆之日子以予爲非邪
抑又有所秘邪夫居有者不足以超無踐器者非所
以融道吾將去知故而宅於埃壒之表子其語我乎
守仁曰謂吾爲有秘道固無形也謂吾謂子非子未
吾是也雖然試言之夫去有以超無無將奚超矣外
器以融道道器爲偶矣而固未嘗超乎而固未嘗融
乎夫盈虛消息皆命也纎巨内外皆性也隱㣲寂感
皆心也存心盡性順夫命而已矣而奚所趨舎於其
間乎昌國首肯良乆曰冲舉有諸守仁曰盡鳶之性
者可以冲於天矣盡魚之性者可以泳於川矣曰然
則有之曰盡人之性者可以知化育矣昌國俛而思
蹶然而起曰命之矣吾且爲萌甲吾且爲流澌子其
煦然屬我以陽春哉數日復來謝曰道果在是而奚
以外求吾不遇子幾亡人矣然吾疾且作懼不足以
致遠則何如守仁曰悸乎曰生寄也死歸也何悸津
津然旣有志於斯已而不見者踰月忽有人來訃昌
國逝矣王湛二子馳往哭盡哀因商其家事其長子
伯虬言昌國垂殁整袵端坐託徐子容以後事子容
泣昌國笑曰常事耳謂伯虬曰墓銘其請諸陽明氣
益㣲以指畫伯虬掌作㝠㝠漠漠四字餘遂不可辯
而神志不亂嗚呼吾未竟吾說以時昌國之及而昌
國乃止於是吾則有憾焉臨殁之託又可負之昌國
名禎卿世姑蘇人始舉進士爲大理評事不能其職
於是以親老求改便地爲養當事者目爲好異抑之
已而降爲五經博士故雖爲京官數年卒不獲封其
親以爲憾所著有談藝錄古今詩文若干首然皆非
其至者昌國之學凡三變而卒乃有志於道墓在虎
丘西麓銘曰惜也昌國吾見其進未見其至早攻聲
詞中廼謝棄脫淖垢濁修形錬氣守靜致虛恍若有
際道幾朝聞遐夕先逝不足者命有餘者志璞之未
琢豈方頑礪隱埋山澤有虹其氣後千百年曷考斯
誌
　　明封刑部主事浩齋陸君墓碑誌　丙子
封君之葬也子澄毁甚失明病不能事事以問於陽
明子曰吾湖俗之葬也咸竭資以盛賔客至於毁家
不則以爲儉其親也不肖孤則何費之敢靳大懼疾
之不任遂底於顛殞以重其不孝敢請巳之如何陽
明子曰不亦善乎棺槨衣衾之得爲也者君子不以
儉其親徇湖俗之所尚是以其親遂非而導侈也又
况以殆其遺體乎吾子巳之旣葬而以禮告人豈有
非之者將湖俗之變必自吾子始矣一舉而三善吾
子其巳之旣而復以誌墓之文請陽明子辭之不得
則謂之曰誌墓非古也古之葬者不封不樹孔子之
葬其親也自以爲東西南北之人不可以無識也而
封之崇四尺其於季札之葬則爲之識曰有吳延陵
季子之墓後之誌者若是焉可矣而内以誣其親外
以誣於人是故君子恥之吾子志於賢聖之學苟卒
爲賢聖之歸是使其親爲賢聖者之父也誌孰大焉
吾子曷巳之封君之存也嘗以其田二頃給吾黨之
貧者以資學是於斯文爲有襄也而又重以吾子之
好無巳則如夫子之於札也乎因爲之題其識墓之
石曰　皇明封刑部主事浩齋陸君之墓而書其事
於石之陰君諱璩字文華湖之歸安人墓在樊澤子
澄舉進士方爲刑部員外郎澄之兄日津
　今之志墓者鋪張揚厲幾以泉臺爲頌德之塲觀
　此亦可知愧矣
　　節菴方公墓表　乙酉
蘇之崑山有節菴方翁麟者始爲士業舉子巳而棄
去從其妻家朱氏居朱故業商其友曰子乃去士而
從商乎翁笑曰子烏知士之不爲商而商之不爲士
乎其妻家勸之從事遂爲郡從事其友曰子又去士
而從從事乎翁笑曰子又烏知士之不爲從事而從
事之不爲士乎居乆之嘆曰吾憤世之碌碌者刀錐
利祿而屑爲此以矯俗振頽乃今果不能爲益也又
復棄去㑹歲歉盡出其所有以賑饑乏　朝廷義其
所爲榮之冠服後復遥授建寧州吏目翁視之蕭然
若無與與其配朱竭力農耕植其家以士業授二子
鵬鳳皆舉進士歷官方面翁旣老日與其郷士爲詩
酒㑹鄉人多能道其平生皆磊磊可異顧太史九和
云吾嘗見翁與其二子書亹亹皆忠孝節義之言出
於流俗類古之知道者陽明子曰古者四民異業而
同道其盡心焉一也士之修治農以具養工以利器
商以通貨各就其資之所近力之所及者而業焉以
求盡其心其歸要在於有益於生人之道則一而巳
士農以其盡心於修治具養者而利器通貨猶其士
與農也工啇以其盡心於利器通貨者而修治具養
猶其工與商也故曰四民異業而同道葢昔舜敘九
官首稷而次契垂工益虞先於夔龍商周之代伊尹
耕於莘野傳說板築於巖膠鬲舉於魚鹽呂望釣於
磻渭百里奚處于市孔子爲乘田委吏其諸儀封晨
門荷蕢斵輪之徒皆古之仁聖英賢高潔不羣之士
書傳所稱可考而信也自王道熄而學術乖人失其
心交鶩於利以相驅軼於是始有歆士而卑農榮宦
遊而恥工賈夷考其實射時罔利有甚焉特異其名
耳極其所趨駕浮辭詭辯以誣世惑衆比之具養器
貨之益罪浮而實反不逮吾觀方翁士商從事之喻
隱然有當於古四民之義若有激而云者嗚呼斯義
之亡也乆矣翁殆有所聞歟抑其天質之美而然有
契也吾於是而重有所感焉吾嘗獲交於翁二子皆
穎然敦古道敏志於學其居官臨民務在濟世及物
求盡其心吾以是得其源流故爲之論著之云耳翁
旣殁葬於邑西馬鞍山之麓配朱孺人有賢行葢合
葬焉鄕人爲表其墓曰眀贈禮部主事節菴方公之
墓嗚呼若公者其亦可表也矣
(聖人之道惟求有益於民生日用而巳故以得道/者視之財農工商賈無非至道自世趨於富貴利)
(達始只知尊士而薄農工商賈此表不獨可以表/節菴亦可以醒世)
　　湛賢母陳太孺人墓碑　甲戌
湛子之母卒於京師葬於増城陽明子迎而弔諸龍
江之滸巳湛子泣曰若水之辱於吾子葢人莫不聞
吾母殁而子無一言人將以病子陽明子曰名者爲
之銘矣表者爲之表矣某何言雖然良亦無以紓吾
情吾聞太孺人之生七十有九其在孀居者餘四十
年端靖嚴潔如一日旣老雖其至親卑幼之請謁見
之未嘗踰閾也不亦貞乎績麻春梁敎其子以顯甞
使從白沙之門曰寧學聖人而未至也不亦知乎恤
其庻姑與其庻叔化厲爲順撫孤與女愛不違訓不
亦慈乎巳膺封錫祿飬備至而縞衣疏食不改其初
不亦儉乎貞知慈儉老而彌堅不亦賢乎請著其石
曰湛賢母之墓湛子拜泣而受之旣行人曰湛母之
賢信矣若湛子之賢則吾猶有疑焉湛子始以其母
之老不試者十有三年是也復出而取上第爲美官
則何居母亦老矣又去其鄕而迎養旣歸復徃卒於
旅則何居陽明子曰是烏足以疑湛子矣夫湛子純
孝人也事親以老於畎畆其志也其出而仕母命之
也其迎之也母欲之也旣歸而復徃母泣而強之也
是能無從乎無大拂於義將東西南北之惟命彼湛
子者亦豈以人之譽毁於外者以易其愛親之誠乎
曰湛子而是則湛母非歟曰烏足以非湛母矣夫湛
父之早世也屬其子曰必以顯吾世故命之出者行
其夫之志也就之養者安其子之心也強之徃者勉
其子之忠以卒其夫之願也昔者孟母斷機以勵其
子葢不歸者幾年君子不以孟子爲失養孟母爲非
訓今湛母之心亦若此而湛子又未甞違乎養也故
湛母賢母也湛子孝子也然猶不免於世惑吾雖欲
無言也可得乎
　　太傳王文恪公傳　丁亥
公諱鏊字濟之王氏其先自汴扈宋南渡諱百八者
始居吳之洞庭山曾祖伯英祖惟道考光化知縣朝
用皆　贈光祿大夫柱國少傅兼太子太傅户部尚
書武英殿大學士妣三代皆一品夫人公自幼穎悟
不凢十六隨父讀書太學太學諸生爭傳誦其文一
時先達名流咸屈年行求爲友侍郞葉文莊提學御
史陳士賢咸有重望于時見而奇之曰天下士於是
名聲動遠邇成化甲午應天鄉試第一主司異其文
曰蘇子瞻之流也錄其論䇿不易一字乙未㑹試復
第一入奉　廷對衆望翕然執政忌其文乃置一甲
第三時論以爲屈授翰林編修閉門力學避遠權勢
若將凂焉九載陞侍講　憲廟實錄成陞右諭德尋
薦爲侍講學士兼日講官毎進講至天理人欲之辯
君子小人之用舎必反覆規諭務盡啓沃方春　上
遊後苑左右諌不聽公講文王不敢盤于遊田　上
爲罷遊講罷當召所幸廣戒之曰今日講官所指殆
爲若等好爲之時　東宮將出閣大臣請選正人以
端國本首薦用公以本官兼諭德尋陞少詹事兼侍
講學士旣而吏部闕侍郎又遂以爲吏部時北虜入
宼公上籌八事雖忤權倖而卒多施行公輔之望日
隆於是災異内閣謝公引咎求退遂舉公以自代武
宗在亮闇内侍八人荒遊亂政臺諫交章中外洶洶
公協韓司徒率文武大臣伏閣以請　上大震怒有
旨召公等至左順門中官傳諭甚厲衆相視莫敢發
言公曰八人不去亂本不除天下何繇而治論議侃
侃韓亦危言繼之申官語塞一時國論倚以爲重然
自是八人者竟分布要路瑾入柄司禮而韓公遂逐
内閣劉謝二公亦去矣　詔補内閣缺瑾意欲引冡
宰焦衆議推公瑾雖中忌而外難公論遂與焦俱入
閣瑾方威鉗士類按索㣲瑕輙枷械之幾死者累累
公亟言於瑾曰士大夫可殺不可辱今旣辱之又殺
之吾尚何顔於此繇是類從寛釋瑾銜韓不巳必欲
置之死無敢言者又欲以他事中内閣劉謝二公公前
後力救之乃皆得免大司馬華容劉公以瑾舊怨逮
至京將坐以激變土官岑氏罪死公曰岑氏未叛何
名爲激變乎劉得減死或惡石淙楊公於瑾謂其築
邊太費屢以爲言公曰楊有高才重望爲國修邊乃
可以功爲罪乎瑾議焚廢后吳氏之䘮以滅迹曰不
可以成服公曰服可以不成葬不可以苟景泰汪妃
薨疑其禮公曰妃廢不以罪宜復其故號葬以妃祭
以后皆從之當是時瑾權傾中外雖意不在公然見
公開誠與言初亦間聽及焦專事媕阿議彌不協而
瑾驕悖日甚毒流縉紳公遏之不能得居常戚然瑾
曰王先生居高位何自苦乃爾耶公日求去瑾意愈
咈衆虞禍且不測公曰吾義當去不去乃禍耳瑾使
伺公無所得且聞交贄亦絕乃笑曰過矣於是懇疏
三上許之賜璽書乗傳歳夫月米以歸時方危公之
求去咸以爲異數云公旣歸吳屏謝紛囂翛然岀水
之間究心理性尚友千古至其與人淸而不絕於俗
和而不淆於時無貴賤少長咸敬慕悅服有所興起
平生嗜欲澹然吳中士夫所好尚珎賞觀遊之具一
無所入惟喜文辭翰墨之事至是亦皆脫落雕繪出
之自然中年嘗作明理克己二箴以進德砥行及充
養既乆晚益純明凢所著述必有所發其論性善云
欲知性之善乎盍反而内觀乎寂然不動之中而有
至虛至靈者存焉湛兮其非有也窅兮其非無也不
墮於中邊不雜於聲臭當是時也善且未形而惡有
所謂惡者哉惡有所謂善惡混者哉惡有所謂三品
者哉性其猶鑑乎鑑者善應而不㽞物來則應物去
則空鑑何有焉性惟虛也惟靈也惡安從生其生於
蔽乎氣質者性之所寓也亦性之所繇蔽也氣質異
而性隨之譬之珠焉䃍於澄淵則明䃍於濁水則昬
䃍於汚穢則穢澄淵上智也濁水凢庻也汚穢下愚
也天地間腷塞充滿皆氣也氣之靈皆性也人得氣
以生而靈隨之譬之月在天物各隨其分而受之江
湖淮海此月也池沼此月也溝渠此月也坑塹亦此
月也豈必物物而授之心者月之魄也性者月之光
也情者光之發於物者也其所論造後儒多未之及
居閑十餘年海内士夫交章論薦不輟及　今上卽
位始遣官優禮歲時存問將復起公而公巳殁時嘉
靖三年三月十一日壽七十五矣贈太傳謐文恪祭
葬有加禮四子延喆中書舎人延素南京中軍都督
府都事延陵郡學生延昭尚幼皆彬彬世其家　史
臣曰世所謂完人若震澤先生王公者非邪内裕倫
常無俯仰之憾外際明良極祿位聲光之顯自爲童
子至於耆耋自　廟朝下逮閭巷至於偏隅或師其
文學或慕其節行或仰其德業隨所見異其稱莫或
有瑕疵之者所謂壽福康寧攸好德而考終命公殆
無媿爾矣無錫邵尚書國賢與公壻徐學士子容皆
文名冠一時其稱公之文規模昌黎以及秦漢純而
不流于弱奇而不渉于恠雄偉俊潔體裁截然振起
一代之衰得法於孟子論辯多古人未發詩蕭散淸
逸有王岑風格書法淸勁自成得晉唐筆意天下皆
以爲知言陽明子日王公所㴱造世或未之能盡也
然而言之亦難矣著其性善之說以微見其槩使後
世之求公者以是觀之
　　論元年春王正月　戊辰
聖人之言明白簡實而學者毎求之於艱㴱隱奥是
以爲論愈詳而其意益晦春秋書元年春王正月葢
仲尼作經始筆也以予觀之亦何有於可疑而世儒
之爲說者或以爲周雖建子而不改月或以爲周改
月而不改時其最爲有據而爲世所宗者則以夫子
嘗欲行夏之時此以夏時冠周月葢見諸行事之實
也紛紛之論至不可勝舉遂使聖人明易簡實之訓
反爲千古不决之疑嗟夫聖人亦人耳豈獨其言之
有遠於人情乎哉而儒者以爲是聖人之言而必求
之於不可窺測之地則巳過矣夫聖人之示人無隱
若日月之垂象於天非有變恠恍惚有目者之所睹
而及其至也巧曆有所不能計精於理者有弗能盡
知也如是而巳矣若世儒之論是後世任情用智拂
理亂常者之爲而謂聖人爲之耶夫子嘗口吾從周
又曰非天子不議禮不制度生乎今之世反古之道
災及其身者也仲尼有聖德無其位而改周之正朔
是議禮制度自巳出矣其得爲從周乎聖人一言世
爲天下法而身自違之其何以訓天下夫子患天下
之夷狄橫諸侯强背不復知有天王也於是乎作春
秋以誅僣亂尊周室正一王之大法而巳乃首改周
之正朔其何以服亂臣賊子之心春秋之法變舊章
者必誅若宣公之稅畆紊王制者必誅若鄭莊之歸
祊無王命者必誅若莒人之入向是三者之有罪固
猶未至於孌易天王正朔之甚也使魯宣鄭莊之徒
舉是以詰夫子則將何辭以對是攘隣之雞而惡其
爲盜責人之不弟而自毆其兄也豈春秋忠恕先自
治而後治人之意乎今必泥於行夏之時之一言而
曲爲之說以爲是固見諸行事之驗又引孟子春秋
天子之事罪我者其惟春秋之言而證之夫謂春秋
爲天子之事者謂其時天王之法不行於天下而夫
子作是以明之耳其賞人之功罰人之罪誅人之惡
與人之善葢亦據事直書而褒貶自見若士師之斷
獄辭具而獄成然夫子猶自嫌於侵史之職明天子
之權而謂天下後世且將以是而罪我固未嘗取無
罪之人而論斷之曰吾以明法於天下取時王之制
而更易之曰吾以垂訓於後人法未及明訓未及垂
而巳自陷於殺人比於亂逆之黨矣此在中世之士
稍知忌憚者所不爲而謂聖人而爲此亦見其陰黨
於亂逆誣聖言而助之攻也已或曰子言之則然耳
爲是說者以伊訓之書元祀十有二月而證周之不
改月以史記之稱元年冬十月而證周之不改時是
亦未爲無據也子之謂周之改月與時也獨何據乎
曰吾據春秋之文也夫商而改月則伊訓必不書曰
元祀十有二月秦而改時則史記必不書曰元年冬
十月周不改月與時也則春秋亦必不書曰春玉正
月春秋而書曰春王正月則其改月與時巳何疑焉
況禮記稱正月七月日至而前漢律曆至武王伐紂
之歲周正月辛卯朔合辰在斗前一度戊午師度孟
津明日巳未冬至考之太誓十有三年春武成一月
壬辰之說皆足以相爲發明證周之改月與時而予
意直據夫子春秋之筆有不必更援是以爲之證者
今舍夫子明白無疑之直筆而必欲傍引曲據證之
於穿鑿可疑之地而後巳是惑之甚也日如子之言
則冬可以爲春乎曰何爲而不可陽生於子而極於
巳午陰生於午而極於亥子陽生而春始盡於寅而
猶夏之春也隂生而秋始盡於申而猶夏之秋也自
一陽之復以極於六陽之乾而爲春夏自一陰之姤
以極於六隂之坤而爲秋冬此文王之所演而周公
之所係武王周公其論之審矣若夫仲尼夏時之論
則以其關於人事者比之建子爲尤切而非謂其爲
不可也啟之征有扈日怠棄三正則三正之用在夏
而巳然非始於周而後有矣日夏時冠周月此安定
之論而程子亦嘗云爾曾謂程子之賢而不及是也
何哉曰非謂其知之不及也程子葢泥於論語行夏
之時之言求其說而不得從而爲之辭葢推求聖言
之過耳夫論語者夫子議道之書而春秋者魯國紀
事之史議道自夫子則不可以不盡紀事在魯國則
不可以不實道竝行而不相悖者也且周雖建子而
不改時與月則固夏時矣而夫子又何以行夏之時
云乎程子之云葢亦推求聖言之過耳庸何傷夫子
嘗曰君子不以人廢言使程子而猶在也其殆不廢
予言矣
　皇明周洪謨著周正辯其援引證據更博更確當
　與此叅看葢正月與正朔不同一爲曆官紀月之
　首一爲史官紀事之首其論尤精
　　三箴
嗚呼小子曾不知警堯詎未聖猶日兢兢旣墜干淵
猶恬履薄旣折爾肱猶邁奔蹶人之㝠頑則疇與汝
不見壅腫砭廼斯愈不見痿痺劑廼斯起人之毁詬
皆汝砭劑汝曾不知反以爲怒匪怒伊色亦反其語
汝之冥頑則疇之比嗚呼小子吿爾不一旣四十有
五而曾是不憶
嗚呼小子愼爾出話懆言維多吉言維寡多言何益
徒以取禍德默而成仁者言訒孰默而譏孰訒而病
譽人之善過情猶恥言人之非罪曷有巳嗚呼多言
亦惟汝心汝心而存將日欽欽豈遑多言上帝汝臨
嗚呼小子辭章之習爾工何爲不以釣譽不以蠱愚
佻彼優伶爾視孔醜覆蹈其術爾顔不厚日月踚邁
爾胡不恤乗爾天命昵爾讎賊昔皇多士亦胥玆溺
爾獨不鑒自抵伊亟
　非懲忿窒慾之㴱必不能出斯語
　銘一首
來爾同志古訓爾陳惟古爲學在求放心心苟或放
學乃徒勤勿憂文辭之不富惟慮此心之未純勿憂
名譽之不顯惟慮此心之或湮斯湏不敬鄙慢入造
次不謹放僻成反觀而内照虛巳以受人言勿傷於
煩易志勿惰於因循勿以亡而爲有勿以虛而爲盈
勿遂非而文過勿務外而狥名温溫㳟人允惟基德
堂堂張也難與爲仁卓爾在如愚之囘一貫乃質魯
之參終身可行惟一恕三年之功去一矜不貴其辯
貴其訥不患其鈍患其輕惟黽焉而時敏乃闇然而
日新凡我同志宐鑒玆銘
　　爲善最樂文　丁亥
君子樂得其道小人樂得其欲然小人之得其欲也
吾亦但見其苦而巳耳五色令人目盲五聲令人耳
聾五味令人口爽馳騁田獵令人心發狂營營戚戚
憂患終身心勞而日拙欲縱惡積以亡其生烏在其
爲樂也乎若夫君子之爲善則仰不媿俯不怍明無
人非幽無鬼責優優蕩蕩心逸日休宗族稱其孝鄉
黨稱其弟言而人莫不信行而人莫不悅所謂無入
而不自得也亦何樂如之妻弟諸用明積德勵善有
可用之才而不求仕人日子獨不樂仕乎用明日爲
善最樂也因以四字扁其退居之軒率二子階陽日
與鄉之俊彦讀書講學於其中巳而二子學日有成
登賢薦秀鄉人嘖嘖皆曰此亦爲善最樂之效矣用
明笑曰爲善之樂大行不加窮居不損豈顧於得失
榮辱之間而論之聞者心服僕夫治圃得一鏡以獻
於用明刮土而視之背亦適有爲善最樂四字坐客
嘆異皆曰此(用/明)爲善之符誠若亦不偶然者也相與
詠其事而來請於予以書之用以訓其子孫遂以朂
夫鄉之後進
(吾姚向爲㝢内望邑家塾黨庠人思勵行有隱君/子若此今何風之邈也)
　　瘞旅文　戊辰
維正德四年秋月三日有吏目云自京來者不知其
名氏携一子一僕將之任過龍場投宿土苗家予從
篱落間望見之陰雨昬黑欲就問訊北來事不果明
早遣人覘之已行矣薄午有人自蜈蚣坡來云一老
人死坡下傍兩人哭之哀予曰此必吏目死矣傷哉
薄暮復有人來云坡下死者二人傍一人坐嘆詢其
狀則其子又死矣明早復有人來云見坡下積尸三
焉則其僕又死矣嗚呼傷哉念其暴骨無主將二童
子持畚鍤往瘞之二童子有難色然予曰嘻吾與爾
猶彼也二童憫然涕下請徃就其傍山麓爲三坎埋
之又以隻鷄飯三盂嗟吁涕洟而吿之曰嗚呼傷哉
繄何人繄何人吾龍場驛丞餘姚王守仁也吾與爾
皆中土之産吾不知爾郡邑爾烏爲乎來爲玆山之
鬼乎古者重去其鄉遊宦不踰千里吾以竄逐而來
此宜也爾亦何辜乎聞爾官吏目耳俸不能五斗爾
率妻子躬耕可有也烏爲乎以五斗而易爾七尺之
軀又不足而益以爾子與僕乎嗚呼傷哉爾誠戀玆
五斗而來則宜欣然就道烏爲乎吾昨望見爾容蹙
然葢不任其憂者夫衝冐霧露扳援崖壁行萬峰之
頂饑渴勞頓筋骨疲憊而又瘴厲侵其外憂鬱攻其
中其能以無死乎吾固知爾之必死然不謂若是其
速又不謂爾子爾僕亦遽爾奄忽也皆爾自取謂之
何哉吾念爾三骨之無依而來瘞爾乃使吾有無窮
之愴也嗚呼傷哉縱不爾瘞幽厓之狐成羣隂壑之
虺如車輪亦必能葬爾於腹不致乆暴露爾爾旣巳
無知然吾何能爲心乎自吾去父母鄉國而來此二
年矣歷瘴毒而苟能自全以吾未嘗一日之戚戚也
今悲傷若此是吾爲爾者重而自爲者輕也吾不宜
復爲爾悲矣吾爲爾歌爾聽之歌曰連峰際天兮飛

鳥不通遊子懷郷兮莫知西東莫知西東兮維天則
同異域殊方兮環海之中逹觀隨寓兮奚必予宮魂
兮魂兮無悲以恫又歌以慰之曰與爾皆郷土之離
兮蠻之人言語不相知兮性命不可期吾苟死於玆
兮率爾子僕來從予兮吾與爾遨以嬉兮驂紫彪而
乗文螭兮登望故鄉而嘘唏兮吾苟獲生歸兮爾子
爾僕尚爾隨兮無以無侶悲兮道傍之塜累累兮多
中土之流離兮相與呼嘯而徘徊兮飱風飮露無爾
饑兮朝友麋鹿暮猿與栖兮爾安爾居兮(無爲厲於/兹墟兮)
　讀之令人哀感百集讀到未甞一日之戚戚又令人憂思頓忘
　　祭浰頭山神文　戊寅
維正德十三年戊寅二月十五日甲申提督軍務都
御史王某謹以剛鬛柔毛昭告干浰頭山川之神惟
廣谷大川阜財興物以域民畜衆故古者諸侯祭封
内山川亦惟其有功於民然地靈則人傑人之無良
亦足以爲山川之羞玆土爲盜賊所盤㨿且數十年
遠近之稱浰頭者皆曰賊巢恥莫大焉是豈山川之
罪哉雖然淸洌之井糞穢而不除乆則同於厠溷矣
丹鳯之穴鴟狐聚而不去乆則化爲妖窟矣糞穢之
所過者掩鼻妖孽之窟人將持刅燔燎環而攻之何
者其積聚招致使然也誠使除其糞穢刮剜滌蕩將
不終朝而復其淸洌鴟狐逐而鸞鳯歸妖孽之窟還
爲孕祥育瑞之所矣今玆土之山川亦何以異於是
守仁奉　天子明命來鎭四陲憤浰賊之兇悖民苦
荼毒無所控籲故邇者計擒渠魁提兵搗其巢穴所
向克捷動獲如志斯固人怨神怒天人應順之理將
或玆土山川之神厭惡兇殘思一洗其積辱陰有以
相協假手於予今駐兵於此彌月餘旬雖巢穴悉巳
掃蕩擒斬十且八九然漏殄之徒尚有潜逃小民不
能無怨于山川之神爲之逋逃主萃淵藪也今予提
兵深入豈獨除民之害亦爲山川之神雪其恥夫安
舊染棄新圖非中人之情而况於鬼神乎今此殘徒
勢窮力屈亦方遣人投招將順而撫之則慮其無革
心之誠復遺患於日後逆而弗受又恐其或出於誠
心殺之有不忍也神其陰有以相協使此殘寇而果
誠心邪卽益佑其衷俾盡擕其黨類自縳來投若水
之赴壑予將隄沿停畜之如其設詐懷奸卽陰奪其
魄張我軍威風驅電掃一皷而殲之玆惟下民之福
亦惟神明之休壇而祀之神亦永永無怍惟神實鑒
圖之尚饗
　　祭徐日仁文　戊寅
嗚呼痛哉日仁吾復何言爾言在吾耳爾貌在吾目
爾志在吾心吾終可奈何哉記爾在湘中還嘗語予
以壽不能長乆予詰其故云嘗遊衡山夢一老瞿曇
撫日仁背謂日子與顔子同德俄而日亦與顔子同
壽覺而疑之予日夢耳子疑之過也日仁日此亦可
奈何但今得告疾早歸林下冀從事於先生之敎朝
有所聞夕死可矣嗚呼吾以爲是固夢耳孰謂乃今
而竟如所夢邪向之所云其果夢邪今之所傳其果
眞邪今之所傳亦果夢邪向之所夢亦果妄邪嗚呼
痛哉日仁甞語子道之不明幾百年矣今幸有所見
而又卒無所成不亦尤可痛乎願先生早歸陽明之
麓與二三子講明斯道以誠身淑後予日吾志也自
轉官南贛卽欲過家堅卧不出日仁日未可紛紛之
議方馳先生且一行愛與二三子姑爲饘粥計先生
了事而歸嗚呼孰謂日仁而乃先止於是乎吾今縱
歸陽明之麓孰與予共此志矣二三子又且離羣而
索居吾言之而孰聽之吾倡之而孰和之吾知之而
孰問之吾疑之而孰思之嗚呼吾無與樂餘生矣吾
巳無所進日仁之進未量也天而䘮予也則䘮予矣
而又喪吾日仁何哉天胡酷且烈也嗚呼痛哉朋方
之中能復有知予之深信予之篤如日仁者乎夫道
之不明也繇於不知不信使吾道而非邪則巳矣吾
道而是邪吾能無蘄於人之不予知予信乎自得曰
仁訃葢哽咽而不能食者兩日人皆勸予食嗚呼吾
有無窮之志恐一旦遂死不克就將以托之日仁而
日仁今則巳矣日仁之志吾知之幸未卽死又忍使
其無成乎於是復强食嗚呼痛哉吾今無復有意於
人世矣姑俟冬春之交兵革之役稍定卽拂袖而歸
陽明二三子苟有予從者尙與之切磋砥礪務求如
平日與日仁之所云縱舉世不以予爲然者亦且樂
而忘其死惟百世以俟聖人而不惑耳日仁有知其
尚能啓予之昬而警予之惰邪嗚呼痛哉予復何言
　所謂非夫人之爲慟而誰爲者千古只一見耳
　　又祭徐日仁文　甲申
嗚呼日仁别我而逝兮十年于今葬玆丘兮宿草幾
靑我思君兮一來尋林木拱兮山日㴱君不見兮窅
嵯峨之雲岑四方之英賢兮日來臻君獨胡爲兮與
鶴飛而猿吟憶麗澤兮欷歆奠椒醑兮松之陰良知
之說兮聞不聞道無間於隱顯兮豈幽明而異心我
歌白雲兮誰同此音

陽明先生文章集卷三終　臨海後學王立凖較梓
陽明先生集要文章編卷四
　　　同邑後學施邦曜重編
　　　江右後學曾　櫻叅訂
　　太白樓賦　丙辰
歲丙辰之孟冬兮泛扁舟子南征淩濟川之驚濤兮
覽層搆乎任城曰太白之故居兮儼高風之猶在蔡
侯導余以從陟兮將放觀乎四海木蕭蕭而亂下兮
江浩浩而無窮鯨敖敖而湧海兮鵬翼翼而承風月
生輝於采石兮日畱景於嶽峯蔽長煙乎天姥兮渺
匡廬之雲松嘅昔人之安在兮吾將上下求索而不
可蹇予雖非白之儔兮遇季眞之知我羗後人之視
今兮又烏知其不果吁嗟太白公奚爲其居此兮余
奚爲其復來倚穹霄以流盻兮固千載之一哀昔夏
桀之顛覆兮尹退乎莘之野成湯之立賢兮廼登庸
而伐夏謂鼎俎其要說兮維黨人之擠詬曾聖哲之
匡時兮夫焉前枉而直後當天寶之末代兮淫好色
以信讒惡來妹喜其猖獗兮衆皆狐媚以貪婪判獨
毅而不顧兮爰命夫以僕妾之役寧直死以顑頷兮
夫焉患得而局促開元之紹基兮亦遑遑其求理生
逢時以就列兮固雲臺麒閣而容與夫何漂泊于天
之涯兮登斯樓乎延佇信流俗之嫉妬兮自前世而
固然懐夫子之故都兮沛余涕之湲湲廟堂之偃蹇
兮或非情之所好惟不合於斯世兮恣沈酣而遠眺
進吾不遇於武丁兮退吾將顔氏之簞瓢奚麴蘖其
昏迷兮亦夫子之所逃管仲之輔糾兮孔聖與其改
行佐璘而失節兮始以見道之未明覩夜郎之有作
兮橫逸氣以徘徊亦初心之無他兮故雖悔而弗摧
吁嗟其誰無過兮抗直氣之爲難輕萬乗於褐夫兮
固孟軻之所歎曠絕代而相感兮望天宇之漫漫去
夫子其千祀兮世益隘以周容媒婦妾以馳騖兮又
從而爲之吮癰賢者化而改度兮兢規曲以爲同嶧
山靑兮河流瀉風颼颼兮澹平野凭高樓兮不見舟
楫紛兮樓之下舟之人兮儼服亦有庻幾夫子之蹤
者
　先生與太白品格懸絕何異蘇合之與蛣蜣然取
　其賦淸平調三章有傲睨萬乗之氣而慨時俗之
　媕阿有賈傅弔靈均之意雖蘇長公亦有此論然
　先生之賦更妙
　　黃樓夜濤賦(朱君朝章將復黄樓為予言其故/夜泊彭城之下子瞻呼予曰吾將)
(與子聽黄樓之夜濤乎覺則夢/也感子瞻之事作黄樓夜濤賦)
子瞻與客宴於黃樓之上巳而客散日夕瞑色橫樓
明月未出乃隱几而坐㗳焉以息忽有大聲起於穹
㝫徐而察之乃在西山之麓倏焉改聽又似夾河之
曲或隱或隆若斷若逢若揖讓而樂進歙掀舞以相
雄觸孤憤於厓石駕逸氣於長風爾乃乍闔復闢旣
橫且縱㧿㧿渢渢洶洶瀜瀜若風雨驟至林壑崩奔
振長平之屋瓦舞泰山之喬松咽悲吟於下浦激高
響於遙空恍不知其所止而忽巳過於呂梁之東矣
　　黃樓夜濤賦(朱君朝章將復黄樓為予言其故/夜泊彭城之下子瞻呼予曰吾將)
(與子聽黄樓之夜濤乎覺則夢/也感子瞻之事作黄樓夜濤賦)
子瞻與客宴於黃樓之上巳而客散日夕瞑色橫樓
明月未出乃隱几而坐㗳焉以息忽有大聲起於穹
㝫徐而察之乃在西山之麓倏焉改聽又似夾河之
曲或隱或隆若斷若逢若揖讓而樂進歙掀舞以相
雄觸孤憤於厓石駕逸氣於長風爾乃乍闔復闢旣
橫且縱㧿㧿渢渢洶洶瀜瀜若風雨驟至林壑崩奔
振長平之屋瓦舞泰山之喬松咽悲吟於下浦激高
響於遙空恍不知其所止而忽巳過於呂梁之東矣
子瞻曰噫嘻異哉是何聲之壯且悲也其烏江之兵
散而東下感帳中之悲歌慷慨激烈吞聲飮泣怒戰
未巳憤氣決臆倒戈曵㦸紛紛籍籍狂奔疾走呼號
相及而復㑹於彭城之側者乎其赤帝之子威加海
内思歸故鄉千乗萬騎霧奔雲從車轍轟霆旌旗蔽
空撃萬夫之皷撞千石之鐘唱大風之歌按節翶翔
而將返於沛宮者乎於是慨然長噫欠伸起立使童
子啟户憑欄而望之則煙光已散河影垂虹帆檣泊
於洲渚夜氣起於郊埛而明月固已出於芒碭之峰
矣子瞻曰噫嘻予固疑其爲濤聲也夫風水之遭於
澒洞之濱而爲是也玆非南郭子綦之所謂天籟者
乎而其誰倡之乎其誰和之乎其誰聽之乎當其滔
天浴日湮谷崩山橫奔四潰茫然東翻以與吾城之
爭於尺寸間也吾方計窮力屈氣索神憊懔孤城之
岌岌覬須臾之未壞山頽於目懵霆擊於耳聵而豈
復知所謂天籟者乎及其水退城完河流就道脫魚
腹而出塗泥乃與二三子徘徊玆樓之上而聽之也
然後見其汪洋涵浴潏潏汨汨澎湃掀簸震蕩滭渤
吁者爲竽噴者爲箎作止疾徐鐘磬柷敔奏文以始
亂武以居呶者嗃者囂者嘷者翕而同者繹而從者
而啁啁者而嘐嘐者葢吾俯而聽之則若奏簫咸於
洞庭仰而聞焉又若張鈞天於廣野是葢有無之相
激其殆造物者將以寫千古之不平而用以盪吾胸
中之噎鬱者乎而吾亦胡爲而不樂也客曰子瞻之
言過矣方其奔騰漂蕩而以厄子之孤城也固有莫
之爲而爲者而豈水之能爲之乎及其安流順道風
水相激而爲是天籟也亦有莫之爲而爲者而豈水
之能爲之乎夫水亦何心之有哉而子乃欲據其所
有者以爲歡而追其旣往者以爲戚是豈逹人之大
觀將不得爲上士之妙識矣子瞻　然而笑曰客之
言是也乃作歌曰濤之興兮吾聞其聲兮濤之息兮
吾泯其迹兮吾將乗一氣以遊於鴻濛兮夫孰知其
所極兮弘治甲子七月書於百步洪之養浩軒
　此先生逹命之言也可與前後赤壁兩賦竝垂
　　來雨山雪圖賦
昔年大雪㑹稽山我時放迹遊其間巖岫皆失色崖
壑俱改顔歷高林兮入㴱巒銀幢寶纛森圍圜長矛
利戟白齒齒駭心慄膽如穿虎豹之重關澗谿埋沒
不可辨長松之杪修竹之下時聞寒澑聲潺潺沓嶂
連天凝蕐積鉛嵯峨嶃削浩蕩無顛嶙峋眩耀勢欲
倒溪廻路􁘞忽然當之却立仰視不敢前嵌竇飛瀑
忽然中瀉冰磴崚􁴤上通天罅枯藤古葛倚巖㠂而
高掛如瘦蛟老螭之蟠糾蛻皮换骨而將化舉手攀
援足未定鱗甲紛紛而亂下側足登龍虬傾耳俯聽
寒籟之颼颼陸風蹀躡直際縹緲恍惚最高之上頭
廼是仙都玉京中有上帝遨遊之三十六瑤宮傍有
玉妃舞婆娑十二層之瓊樓下隔人世知幾許眞境
倒照見毛髪凡骨高寒難乆畱劃然辰嘯天花墜空
素屏縞障坐不厭琪林珠樹窺玲瓏白鹿來飮澗騎
之下千峰驚猿怨鶴時一呌彷彿㴱谷之底呼其侶
蒼茫之外爭行蹙陣排天風鑑湖萬頃寒濛濛雙袖
拂開湖上雲照我鬚睂忽然皓白成衰翁手掬湖水
洗雙眼囘看羣山萬朶玉芙蓉草團蒲帳靑莎蓬浩
歌夜宿湖水東夢魂淸徹不得寐乹坤俯仰眞在冰
壺中幽朔陰巖地嵗暮常多雪獨無湖山之勝使我
毎毎對雪長鬱結朝囘䇿馬人秋臺高堂大壁寒崔
嵬恍然昔日之湖山雙目驚喜三載又一開誰能縮
地法此景何來石田畫師我非爾胸中胡爲亦有此
來君神骨淸莫比此景奇絕酷相似石田此景非爾
不能摸來君來君非爾不可當此圖我嘗親遊此景
得其趣爲君題詩非我其誰乎
詩
　寄興詩
　　遊金山寺
金山一點大如拳打破濰揚水底天醉倚妙高臺上
月玉簫吹徹洞龍眠
　　蔽月山
山近月遠覺月小便道此山大於月若人有眼大如
天還見山小月更濶
　　題四老圍棋圗
世外煙霞亦許時至今風致後人思却懷劉項當年
事不及山中一着棋
　　化城寺
雲端皷角落星斗松頂袈裟散雨花一百六峯開碧
漢八十四梯踏紫霞山空仙骨葬金槨春暖石芝抽
玉芽獨揮談麈拂煙霞一笑天地眞無涯
　山東詩(弘治甲子年起復/主試山東時作)
　　登泰山五首
曉登泰山道行行入煙霏陽光散巖壑秋容淡相輝
雲梯掛靑壁仰見蛛絲㣲長風吹海色飄颻送天衣
峰頂動笙樂靑童兩相依振衣將徃從凌雲忽高飛
揮手若相待丹霞閃餘暉凡軀無健羽悵望未能歸
　　其二
天門何崔嵬下見靑雲浮泱漭絕人世逈豁高天秋
瞑色從地起夜㝛天上樓天雞鳴半夜日出東海頭
隱約蓬壺樹縹緲扶桑洲浩歌落靑㝠遺響入滄流
唐虞變楚漢㓕没如風漚藐矣鶴山􁦚秦皇豈堪求
金砂費日月頽顔竟難留吾意在龎古冷然馭凉颼
相期廣成子太虛顯遨遊枯槁向巖谷黃綺不足儔
　　其三
窮厓不可極飛歩凌煙虹危泉瀉石道空影垂雲松
千峰互攅簇掩映靑芙蓉高臺倚巉削傾側臨崆峒
失足墮煙霧碎骨巓厓中下愚竟難曉摧折紛相從
吾方坐日觀披雲笑天風赤水問軒后蒼梧呌重瞳
隱隱落天語閶闔開玲瓏去去勿復道濁世將焉窮
　　其四
塵網苦羈縻富貴眞露草不如騎白鹿東遊入蓬島
朝登泰山望洪濤隔縹緲陽輝出海雲來作天門曉
遙見碧霞君翩翻起員嶠玉女紫鸞笙䨇吹入晴昊
舉首望不及下拜風浩浩擲我玉虚篇讀之殊未了
傍有長睂翁一一能指道從此煉金砂人間跡如掃
　　其五
我才不救時匡扶志空大置我有無間緩急非所頼
孤坐萬峰巔嗒然遺下塊巳矣復何求至精諒斯在
澹泊匪虛杳灑脫無芥蔕世人聞予言不笑卽吁恠
吾亦不强語惟復笑相待魯叟不可作此意聊自快
　　泰山高次王内翰司獻韻
歐生誠楚人但識廬山高廬山之高猶可計尋丈若
夫㤗山仰視恍惚吾不知其尚在靑天之下乎其巳
直出靑天上我欲倣擬試作㤗山高但恐培塿之見
未能測識高大筆底難具狀扶輿磅薄元氣鍾突兀
半遮天地東南衡北恒西泰華俯視傴僂誰爭雄人
寰茫昧乍隱見雷雨初解開鴻濛繡壁丹梯煙霏靄
䨴海日初湧照耀蒼翠平麓遠抱滄海灣日觀正與
扶桑對聽濤聲之下㵼知百川之東㑹天門石扇豁
然中開幽崖邃谷襞積隱埋中有遯世之流龜潜雌
㐲飱霞吸秀於其間徃徃恠譎多􁦚才上有百丈之
飛湍懸空絡石穿雲而直下其源疑自靑天來巖頭
膚寸出煙霧須臾滂沱遍九垓古來登封七十二主
後來相效紛紛如雨玉撿金函無不爲只今埋没知
何許但見白雲猶復起封中斷碑無字天外日日磨
剛風飛塵過眼倐超忽飄蕩豈復有遺踪天空翠華
遠落日辭千峰魯郊獲麟𡵨陽㑹鳳明堂旣毁閟宮
興頌宣尼曳杖逍遥一去不復來幽泉嗚咽而含悲
羣巒拱揖如相送俯仰宇宙千載相望墮山喬嶽尙
𬒳其光峻極配天無敢頡頏嗟予瞻聎門牆外何能
彷彿窺室堂也來攀附攝遺跡三千之下不知亦許
再拜古末行吁嗟乎泰山之高其高不可極半壁囘
首此身不覺巳在東斗傍
　　萍鄉道中謁濂溪祠
木偶相沿恐未眞淸輝亦復凛衣巾簿書曾屑乗田
吏爼豆猶存畏壘民碧水蒼山俱過化光風霽月自
傳神千年私淑心喪後下拜春祠薦渚蘋
　廬陵詩(正德庚午年三/月遷廬陵尹作)
　　遊瑞峰
簿領終年未出郊此行聊解俗人嘲憂時有志懷先
逹作縣無能愧舊交松古尚存經雪幹竹高還長拂
雲梢溪山處處堪行樂正是浮名未易抛
　京師詩(正德庚午年十月陞南京刑部主事/辛未年入覲調北京吏部主事作)
　　夜㝛功德寺次宗賢韻
山行初試夾衣輕脚軟黃塵石路生一夜洞雲眠未
足湖風吹月渡溪淸
　　送守中至龍盤山中
未盡師生六日情天敎風雪阻西行茅堂豈有春風
坐江郭虛㽞一月程客邸琴書燈火靜故園風竹夢
魂淸何年穩閉陽明洞榾柮山爐煮石羮
　　登閱江樓
絕頂樓荒舊有名　高皇曾此駐龍旌險存道德虛
天塹守在蠻夷豈石城山色古今餘王氣江流天地
變秋聲登臨授簡誰能賦千古新亭一愴情
　　通天巖
靑山隨地佳豈必故園好但得此身閑塵寰亦蓬島
西林日初暮明月來何早醉臥石牀凉洞雲秋未掃
　　又次陳惟濬韻
四山落木正秋聲獨上高峰望眼明樹色遥連閩嶠
碧江流不盡楚天淸雲中想見䨇龍轉風外時傳一
笛横莫遣新愁添白髪且呼明月醉沉觥
　　寄江西諸士夫
甲馬驅馳巳四年秋風歸路更茫然慚無國手醫民
病空有官銜縻俸錢湖海風塵雖暫息江湘水旱尚
相沿題詩忽憶幷州句囘首江西亦故園
　　歸興
一絲無補　聖明朝兩鬢徒㸔長二毛自識淮陰非
國士繇來康節是人豪時方多難容安枕事巳無能
欲善刀越水東頭尋舊隱白雲茅屋數峰高
　　泊金山寺二首(十月將/趨行在)
但過金山便一登鳴鐘出迓每勞僧雲濤石壁㴱龍
窟風雨樓臺逈佛燈難後詩懐全欲減酒邊孤興尚
堪憑巖梯未用妨苔滑曾踏天峰雪棧冰
　　其二
醉入江風酒易醒片帆西去雨㝠㝠天廻江漢畱孤
　　歸興
一絲無補　聖明朝兩鬢徒㸔長二毛自識淮陰非
國士繇來康節是人豪時方多難容安枕事巳無能
欲善刀越水東頭尋舊隱白雲茅屋數峰高
　　泊金山寺二首(十月將/趨行在)
但過金山便一登鳴鐘出迓每勞僧雲濤石壁㴱龍
窟風雨樓臺逈佛燈難後詩懐全欲減酒邊孤興尚
堪憑巖梯未用妨苔滑曾踏天峰雪棧冰
　　其二
醉入江風酒易醒片帆西去雨㝠㝠天廻江漢畱孤
柱地缺東南着此亭沙渚亂更新世態峰巒不改舊
時靑舟人指點龍王廟欲話前朝不忍聽
　　舟夜
隨處㸔山一葉舟夜㴱霜月亦兼愁翠華此際遊何
地畵角中宵起戍樓甲馬尚屯淮海北旌旗初散楚
江頭洪濤滚滚乗風勢容易開帆不易收
　　過鞋山戲題
曾駕䨇虬渡海東靑鞋失脚墮天風經過巳是千年
後踪跡依然一夢中屈子慢勞傷世隘楊朱空自泣
途窮正湏坐我匡廬頂濯足寒濤歩曉空
　　楊邃菴待隱園次韻五首(錄二首)
綠野春㴱地山隂夜靜時冰霜縁逕滑雲石向人危
平難心仍在扶顛力未衰江湖兵甲滿吟罷有餘思
　　又
芳園待公隱屯世待公亨花竹㴱臺榭風塵暗甲兵
一身良得計四海未忘情語及艱難際停盃淚欲傾
　　登小孤書壁
人言小孤殊阻絕從來可望不可攀上有顛崖勢欲
墮下有劒石交巉頑峽風閃壁船難進洪濤怒撞蛟
龍關㠶檣推縮不敢越徃徃退次依前山崖傍沙㟁
日東徙忽成巨浸通西灣帝心似憫舟楫苦神斧夜
闢無㾗斑風雷倐翕見萬恠人謀不得容其間我來
銳志欲一徃小舟㣲服沿囘瀾側身脇息仰天竇懸
空絕棧蛛絲慳風吹卯酒眼花落凍滑丹梯足力孱
靑鼉吹雨出仍沒白鳥避客來復還峯頭四顧盡落
日宛然風景如瀛寰煙霞未覺三山遠塵土聊乘半
日閒奇觀江海詎爲險世情平地猶多難嗚呼世情
平地猶多艱囘瞻　北極䨇淚潺
　　立春
天涯霜雪嘆春遲春到天涯思轉悲破屋多時空杼
軸東風無力起瘡痍周王車駕窮南服漢將旌旗守
北陲莫訝春盤斷生菜人間菜色正離仳
　　又次壁間杜牧韻
春山路僻問歸樵爲指前峰石逕遥僧與白雲還瞑
壑月隨滄海上寒潮世情老去渾無頼遊興年來獨
未消回首孤航又陳迹疎鐘隔渚夜迢迢
　　舟過銅陵埜云縣東小山有鐵船因往觀之果
　　見其彷彿因題石上
靑山滚滚如奔濤鐵船何處來停橈人間刳木寧有
此疑是仙人之所操仙人一去巳千載山頭日日長
風號船頭出土尚彷彿後岡有石云船稍我行過此
費忖度昔人用心無乃忉繇來風波平地惡縱有鐡
船還未牢秦鞭驅之未能動奡力何所施其篙我欲
乗之訪蓬島雷師皷舵虹爲鏁弱流萬里不勝芥復
恐駕此成徒勞世路難行每如此獨立斜陽首重搔
　　觀九華龍潭
飛流三百丈澒洞祕靈湫峽坼開雷斧天虛下月鈎
化形時試鉢吐氣或成樓吾欲鞭龍起爲霖遍九州
　　廬山東林寺次韻
東林日暮更登山峰頂高僧有蘭若雲蘿磴道石參
差水聲㴱澗樹高下遠公學佛却援儒淵明嗜酒不
入社我亦愛山仍戀官同是乾坤避人者我歌白雲
聽者寡山自㸃頭泉自㵼月明壑底忽驚雷夜半天
風吹屋瓦
　　又次邵二泉韻
昨遊開元殊草草今日東林遊始好手持蒼竹撥層
雲直上靑天招五老萬壑笙竽松籟哀千峰晻映芙
蓉開坐俯西巖窺落日風吹孤月江東來莫向人間
空白首富貴何如一杯酒種蓮栽菊兩荒凉惠遠陶
潜骨何朽乗風我欲還金庭三洲弱水連沙汀他年
海上望廬頂煙際浮萍一㸃靑
　　江上望九華不見
五旬三過九華山一度陰寒一度雨此來天色稍晴
明忽復昬霾起亭午平生山水最多緣獨此相逄容
有數人言此山天所秘山下居人不常睹蓬萊渉海
或可求瑶水崑崙俱舊遊洞庭何止吞八九五嶽曾
向囊中收不信䦕雲掃六合手扶赤日照九州駕風
騎氣覽八極視此瑣屑眞浮漚
　　芙蓉閣
九華之山何崔嵬芙蓉直傍靑天栽剛風倒海吹不
動大雪裂地凍還開夜半峰頭掛明月宛如玉女臨
粧臺我拂滄浪寫圖畵題詩還媿謫仙才
　　登雲峰望始盡九華之勝因復作歌
九華之峰九十九此語相傳俗人口俗人眼淺見皮
膚焉測其中之所有我登華頂拂雲霧極目奇峰那
有數巨壑中藏萬玉林大劒長鎗攅武庫有如智者
㴱韜藏復如淑女避讒妬闇然避世不求知卑巳尊
人羞逞露何人不道九華奇竒中之奇人未知我欲
窮搜盡拈岀秘藏恐是天所私旋解詩嚢旋收拾脫
潁露岀錐參差從來題詩李白好渠於此山亦􁆤草
曾見王維畵輞川安得渠來拂纖縞
　　紀夢(并序)
　　　正德庚辰八月廿八夕臥小閣忽夢晉忠臣
　　　郭景純氏以詩示予且極言王導之奸謂世
　　　之人徒知王敦之逆而不知王導實陰主之
一　其言甚長不能盡錄覺而書其所示詩於壁
　　　復爲詩以紀其畧嗟乎今距景純若干年矣
　　　非有實惡㴱冤鬱結而未㬥寜有數千載之
　　　下尚懷憤不平若是者耶
秋夜卧小閣夢遊滄海濱海上神山不可到金銀宫
闕高嶙峋中有仙人芙蓉巾顧我宛若平生親欣然
就語下煙霧自言姓名郭景純携手歷歷訴衷曲義
憤感激難具陳切齒尤㴱怨王導㴱奸老猾長欺人
當年王敦覬神器導實陰主相緣夤不然三問三不
答胡忍使敦殺伯仁寄書欲拔太眞舌不相爲謀敢
爾云敦病巳篤事巳去臨哭嫁禍復賣敦事成同享
帝王貴事敗仍爲顧命臣幾㣲隱約亦可見世史掩
覆多失眞袖出長篇再三讀覺來字字能書紳開牕
試抽晉史閱中間事迹頗有因因思景純有道者世
移事往千餘春若非精誠果有激豈得到今猶憤嗔
不成之語以筮戒敦實氣沮竟殞身人生生死亦不
易誰能視死如輕塵燭微先幾炳易道多能餘事非
所論取義成仁忠晉室龍逄龔勝心可倫是非顚倒
古多有吁嗟景純終見伸御風騎氣遊八垠彼敦之
徒草木糞土臭腐同沉淪
　我昔明易道故知未來事時人不我識遂傳躭一
　技一思王導徒神器良久覬諸謝豈不力伯仁見
　其底所以敦者傭㒺顧天經與地義不然百口未
　負托何忍置之死我於斯時知有分日中斬柴市
　我死何足悲我生良有以九天一人撫膺哭晉室
　諸公亦可恥舉目山河徒嘆非携手登亭空灑淚
　王導眞奸雄千載人未議偶感君子談中及重與
　寫眞記固知倉卒不成文自今當與頻謔戲倘其
　爲我一表揚萬世萬世萬萬世
　　　右晉忠臣郭景純自述詩葢予夢中所得者
　　　因表而岀之
　　雪望四首(錄一首)
風雪樓臺夜更寒曉來霽色滿山川當歌莫放陽春
調幾處人家未起煙
　　火秀宫次一峯韻三首(錄一首)
落日下淸江悵望閣道晚人言玉笥更奇絕漳口停
舟路非遠肩輿取徑沿村落心目先馳嫌足緩山昏
欲就雲儲眠疎林月色與風泉夢魂忽忽到眞境侵
曉循迹來洞天洞天非人世予亦非世人當年曾此
寄一迹屈指忽復二千春巖頭坐石剥落盡手種松
栢枯龍麟三十六峰僅如舊澗谷漸改溪流新空中
仙樂風吹斷化爲皷角驚風塵風塵慘淡半天地何
當一掃還吾眞從行諸生駭吾說問我恐是兹山神
君不見廣成子高卧崆峒長不死到今一萬八千年
陽明眞人亦如此
　居越詩(正德辛巳年/歸越後作)
　　歸興二首(錄一首)
歸去休來歸去休千貂不換一羊裘靑山待我長爲
主白髪從他自滿頭種菓移花新事業茂林修竹舊
風流多情最愛滄州伴日日相呼理釣舟
　　夜宿浮峰次謙之韻
日日春山不厭尋野情原自懶朝簮幾家茅屋山村
静夾㟁桃花溪水㴱石路草香隨鹿去洞門蘿月聽
猿吟禪堂坐乆發淸磬却笑山僧亦有心
　　觀從吾登爐峰絕頂戯贈
道人不奈登山僻日暮猶思絕棧雲巖底獨行穿虎
穴峰頭淸嘯亂猿羣淸溪月出時尋寺歸棹城隅夜
欵門可笑中郎無好興獨㽞松院坐黃昬
　　復過釣臺
憶昔過釣臺驅馳正軍旅十年今始來復以兵戈起
空山煙霧深往迹如夢裏㣲雨林徑滑肺病䨇足胝
仰瞻臺上雲俯濯臺下水人生何碌碌高尚當如此
瘡痍念同胞至人匪爲已過門不遑入憂勞豈得巳
滔滔良自傷果哉未難矣
　　　右正德己卯獻俘行在過釣臺而弗及登今
　　　玆復來又以兵革之役兼肺病足瘡徒顧蟾
　　　悵望而巳書此付桐廬尹沈元材刻置亭壁
　　　聊以紀經行歲月云耳嘉靖丁亥九月廿二
　　　日書時從行進士錢徳洪王汝中建德尹楊
　　　思臣及元材凡四人
　　西安雨中諸生出候因寄德洪汝中并示書院
　　諸生
幾度西安道江聲暮雨時機關鷗鳥破踪跡水雲疑
仗鉞非吾事傳經媿爾湏天眞泉石秀新有鹿門期
　　夢中絕句
　　　此予十五歳時夢中所作今拜伏波祠下宛
　　　如夢中玆行殆有不偶然者因識其事于此
卷甲歸來馬伏波早年兵法鬢毛皤雲埋銅柱雷轟
柝六字題詩尚不磨
　南都詩(正德甲戌年四月陞/南京鴻臚寺卿作)
　　題歲寒亭贈汪和尚
一覺紅塵夢欲殘江城六月滯風湍人間炎暑無逃
遯歸向山中卧歲寒
　　賈胡行
賈胡得明珠藏珠剖其軀珠藏未能有此身已先無
輕已重外物賈胡一何愚請君勿笑賈胡愚君今奔
走聲利途鑚求富貴未能得弊精勞形骨髓枯竟月
惶惶憂毁譽終宵惕惕防艱虞一日僅得五升米半
級仍甘九族誅胥靡接踵畧無悔請君勿笑賈胡愚
　憂患詩
　獄中詩(正徳丙寅年十二月以/上疏忤逆瑾下錦衣獄作)
　　不寐
天寒歲云暮冰雪關河迫幽室魁魎生不寐知夜永
驚風起林木驟若波浪洶我心良匪石詎爲慼欣動
滔滔眼前事逝者去相踵厓窮猶可陟水㴱猶可泳
焉知非日月胡爲亂予衷㴱谷自逶迤煙霞日悠永
匡時在賢逹歸哉盍耕壠
　　有室七章
有室如簴周之崇墉窒如穴處無秋無冬
耿彼屋漏天光入之瞻彼日月何嗟及之
倐晦倐明凄其以風倐雨倐雪當晝而蒙
夜何其矣靡星靡粲豈無白日窹寐永嘆
心之憂矣匪家匪室或其啓矣殞予匪恤
氤氤其埃日之光矣淵淵其鼓朝旣昌矣
朝旣式矣日旣夕矣悠悠我思曷其極矣
　　讀易
囚居亦何事省愆懼安飽瞑坐玩羲易洗心見微奥
乃知先天翁畫畫有至敎包蒙戒爲寇童牿事宜早
蹇蹇匪爲節􁀉􁀉未違道遯四獲我心蠱上庸自保
俛仰天地間觸目俱浩浩簞瓢有餘樂此意良匪矯
幽哉陽明麓可以忘吾老
　　歲暮
兀坐經旬成木石忽驚歲暮還思鄉高簷白日不到
地㴱夜黠鼠時登床峰頭霽雪開草閣瀑下古松閒
石房溪鶴洞猿爾無恙春江歸棹吾相將
　　見月
屋鏬見明月還見地上霜客子夜中起旁皇涕沾裳
匪爲嚴霜苦悲此明月光月光如流水徘徊照高堂
胡爲此幽室奄忽踰飛揚逝者不可及來者猶可望
盈虛有天運嘆息何能忘
　　天涯
天涯歲暮冰霜結永巷人稀罔象遊長夜星辰瞻閣
道曉天鐘皷隔雲樓思家有淚仍多病報主無能合
遠投㽞得昇平䨇眼在且應簑笠卧滄洲
　　屋罅月
幽室不知年夜長晝苦短但見屋鏬月清光自虧滿
佳人宴淸夜繁絲激哀管朱閣出浮雲高歌正凄婉
寧知幽室婦中夜獨愁嘆良人事遊俠經歳去不反
來歸在何時年華忽將晚蕭條念宗祀淚下長如霰
　　别友獄中
居常念朋舊簿領成濶絕嗟我二三友胡然此簮盍
累累囹圄間講誦未能輟桎梏敢忘罪至道良足悅
所恨精誠眇尚口徒自蹶　天王本聖明旋巳但中
熱行藏未可期明當與君别願言毋詭隨努力從前
哲
　赴謫詩(正德丁卯年赴謫/貴陽龍塲驛作)
　　荅汪抑之三首(錄一首)
北風春尚號浮雲正南馳風雲一相失各在天一涯
客子懷徃路起視明星稀驅車赴長阪迢迢入嵐霏
旅㝛蒼山底霧雨昬朝彌間關不足道嗟此白日微
切磋懐良友願言毋心違
　　陽明子之南也其友湛元明歌九章以贈崔子
　　鍾和之以五詩於是陽明子作八詠以荅之(録三/首)
君莫歌九章歌以傷我心㣲言破寥寂重以離别吟
别離悲尙淺言㣲感逾㴱瓦缶易諧俗誰辯黃鐘音
　　其二
君莫歌五詩歌之増離憂豈無良朋侶洵樂相遨遊
譬彼桃與李不爲倉囷謀君莫忘五詩忘之我焉求
　　其八
憶與美人别惠我雲錦裳錦裳不足貴遺我冰雪腸
寸腸亦何遺誓言終不渝珍重美人意㴱秋以爲期
　　一日懷抑之也抑之之贈旣嘗荅以三詩意若
　　有歉焉是以賦也
一日復一日去子日以遠惠我金石言沉鬰未能展
人生各有際道誼尤所眷嘗嗤兒女悲憂來仍不免
緬懷滄洲期聊以慰遲晚
　　其二
遲晚不足嘆人命各有常相去忽萬里河山鬱蒼蒼
中夜不能寐起視江月光中情良自抑美人難自忘
　　其三
美人隔江水彷彿若可覩風吹蒹葭雪飄蕩知何處
美人有瑤瑟淸奏含太古高樓明月夜惆悵爲誰鼓
　　因雨和杜韻
晚堂疎雨暗柴門忽入殘荷瀉石盆萬里滄江生白
髪幾人燈火坐黃昏客途最覺秋先到荒徑惟憐菊
尚有却憶故園耕鈎處短簑長笛下江村
　　赴謫次北新關喜見諸弟
扁舟風雨泊江關兄弟相看夢寐間巳分天涯成死
别寧知意外得生還投荒自識　君恩遠多病心便
吏事閒携汝耕樵應有日好移茅屋傍雲山
　　泛海
險夷原不滯胸中何異浮雲過大空夜靜海濤三萬
里月明飛錫下天風
　　廣信元夕蔣太守舟中夜話
樓臺燈火水西東簫皷星橋渡碧空何處忽談塵世
外百年惟此月明中客途孤寂渾常事遠地相求見
古風别後新詩如不惜衡南今亦有飛鴻
　　夜泊石亭寺用韻呈陳婁諸公因寄儲柴墟都
　　憲及喬白巖太常諸友
廿年不到石亭寺惟有西山只舊靑白拂掛牆僧巳
去紅闌照水客重經沙村遠樹凝春望江雨孤篷入
夜聽何處故人還笑語東風啼鳥夢初醒
　　其二
悵望沙頭成乆坐江洲春樹何靑靑煙霞故國虛夢
想風雨客途眞慣經白璧屢投終自信朱絃一絕好
誰聽扁舟心事滄浪舊從與漁人笑獨醒
　　雜詩三首(錄二首)
危棧斷我前猛虎尾我後倒崖落我左絶壑臨我右
我足復荆榛雨雪更紛驟邈然思古人無悶聊自有
無悶雖足珍警惕忘爾守君觀眞宰意匪薄亦良厚
　　其三
羊腸亦坦道太虛何隂睛燈窻玩古易欣然獲我情
起舞還再拜聖訓垂明明拜舞詎踰節頓忘樂所形
歛袵復端坐玄思窺沉溟寒根固生意息灰抱陽精
冲漠際無極列㝛羅靑㝠夜深向晦息始聞風雨聲
　　夜㝛宣風舘
山石崎嶇古轍㾗沙溪馬渡水猶渾夕陽歸鳥投㴱
麓煙火行人望遠村天際浮雲生白髪林間孤月坐
黄昬越南冀北俱千里正恐春愁入夜魂
　　㝛萍鄕武雲觀
曉行山徑樹高低雨後春泥没馬蹄翠色絕雲開遠
嶂寒聲隔竹隱晴溪巳聞南去難舟楫漫憶東歸沮
杖藜夜㝛仙家見明月淸光還似鑑湖西
　　渉湘于邁嶽麓是遵仰止先哲因懷友生麗澤
　　興感伐木寄言二首(錄一首)
林間憇白石好風亦時來春陽熙百物欣然得予懷
緬思兩夫子此地得徘徊當年靡童冠曠代登堂階
高情詎今昔物色遺吾儕顧謂二三子琴瑟爲我諧
我彈爾爲歌爾舞我與偕吾道有至樂富貴眞浮埃
若時乗大化勿愧點與囘陟岡採松栢將以遺所思
勿採松栢枝兩賢昔所依縁峰踐臺石將以望所期
勿踐臺上石兩賢昔所躋兩賢去邈矣我友何相違
吾斯未能信役役空爾疲胡不此簪盍麗澤相遨嬉
渇飮松下泉饑飱石上芝偃仰絶餘念遷客難乆稽
洞庭春浪濶浮雲隔九疑江洲滿芳草目極令人悲
已矣從此去奚必玆山爲戀繫乃從欲安土惟隨時
晚聞冀有得此外吾何知
　居夷詩
　　去婦嘆五首
　　　楚人有間於新娶而去其婦者其婦無所歸
　　　去之山間獨居懷綣不忘終無他適予聞其
　　　事而悲之爲作去婦嘆
委身奉箕箒中道成棄捐蒼蠅間白璧君心亦何愆
獨嘆貧家女素質難爲妍命薄良自喟敢忘君子賢
春葉不再艷頽魄無重圓新歡莫終恃令儀愼周還
　　其二
依違出門去欲行復遲遲鄰嫗盡出别強語含辛悲
陋質容有繆放逐理則宜姑老籍相慰缺乏多所資
妾行長已矣㑹面當無時
　　其三
妾命如草芥君身比琅玕柰何以妾故廢食懷憤冤
無爲傷如意燕爾且爲歡中厨存宿㫖爲姑備朝飱
蓄育意千緒倉卒徒悲酸伊邇望門屏盍從新人言
夫意巳如此妾還當誰顔
　　其四
去矣勿復道巳去還躊蹰雞鳴尚聞響犬戀猶相隨
感此摧肝肺淚下不可揮岡回行漸遠日落羣鳥飛
羣鳥各有托孤妾去何之
　　其五
空谷多凄風樹木何蕭森浣衣澗氷合採苓山雪㴱
離居寄巖穴憂思托鳴琴朝弹别鶴操暮彈孤鴻吟
彈苦思彌切㠝岏隔雲岑君聰甚明哲何因聞此音
　　羅舊驛
客行日日萬峰頭山水南来亦勝遊布谷鳥啼村雨
暗刺桐花瞑石溪幽蠻煙喜過青楊瘴鄕思愁經芳
杜洲身在夜郎家萬里五雲天北是神州
　　興隆衛書壁
山城高下見樓臺野戍參差暮角催貴竹路從峯頂
入夜郎人自日邊來鶯花夾道驚春老雉堞連雲向
晚開尺素屢題還屢擲衡南那有鴈飛回
　　南溟
南溟有瑞鳥東海有靈禽飛遊集上苑結侣珍樹林
願言飾羽儀共舞簫韶音風雲忽中變一失難相尋
瑞鳥旣遭縻靈禽投荒岑天衢雨雪積江漢虞羅侵
哀哀鳴索侶病翼飛未任羣鳥亦千百誰當㑹其心
南嶽有竹實丹溜青松隂何時共棲息永托雲泉深
　　艾草次胡少參韻
艾草莫艾蘭蘭有芬芳姿况生幽谷底不礙君稻畦
艾之亦何益徒令香氣衰荆棘生滿道岀刺傷人肌
持刀忌觸手睨視不敢揮艾草須艾棘勿爲棘所欺
　　鳯雛次韻荅胡少叅
鳯雛生高厓風雨摧其翼飬疴深林中百鳥驚辟易
虞人視爲妖舉網爭彈弋此本王者瑞惜哉誰能識
吾方哀其窮胡忍復相亟鴟梟據叢林驅鳥恣搏食
嗟爾獨何心梟鳯如白黑
　　鸚鵡和胡韻
鸚鵡生隴西羣飛恣鳴遊何意虞羅及充貢來中州
金縧縻華屋雲泉謝林丘能言實階禍吞聲亦何求
主人有隠宼竊發聞其謀感君惠養徳一語思所酬
懼君不見察殺身反爲尤
　　秋夜
樹瞑栖翼喧螢飛堂夜靜遥穹出晴月低簷入峰影
窅然坐幽獨怵爾抱深警年徂道無聞心違迹未屏
蕭瑟中林秋雲凝松桂冷山泉豈無適離人懷故境
安得駕雲鴻高飛越南景
　　採薪二首(錄一首)
倚擔靑厓際歴斧厓下石持斧起環顧長松百餘尺
徘徊不忍揮俯略澗邊棘同行咲吾餒爾斧安用歷
快意豈不能物材各有適可以相天子衆穉詎足識
　　龍岡漫興五首(録一首)
臥龍一去忘消息千古龍岡漫有名草屋何人方管
樂桑間無耳聽咸英江沙漠漠遺雲鳥草木蕭蕭動
甲兵好共鹿門龎處士相期採藥入靑㝠
　　陸廣曉發
初日曈曈似曉霞雨㾗新霽渡頭沙溪深幾曲雲藏
峽樹老千年雪作花白鳥去邊廽驛路靑崖缺處見
人家遍行竒勝才經此江上無勞羡九華
　　元夕二首
故園今夕是元霄獨向蠻村坐寂寥頼有遺經堪作
伴喜無車馬過相邀春還草閣梅先動月滿虛庭雪
未消堂上花燈諸弟集重闈應念一身遥
去年今日臥燕臺銅鼓中宵隱地雷月傍苑楼燈彩
淡風傳閣道馬蹄迴炎荒萬里頻囬首羗笛三更謾
自哀尚憶先朝多樂事　孝皇曾爲兩宫開
　　南菴次韻二首
隔水樵漁亦幾家縁岡石路入溪斜松林晚映千峰
雨楓葉秋連萬樹霞漸覺形骸逃物外未妨遊樂在
天涯頻來不用勞僧榻巳僣汀鷗一席沙
斜日江波動客衣水南深竹見巖扉漁人收網舟初
集野老忘機坐未歸漸覺雲間栖翼亂愁看天比暮
雲飛年年歲晚長爲客閒殺西湖舊釣磯
　　贈劉侍御一首
　　　蹇以反身困以遂志今日患難正閣下受用
　　　處也知之則處此當自别病筆不能多及然
　　　其餘亦無足言者聊次韻某頓首劉侍御大
　　　人契長
相送河橋未隔年相逄又過小春天憂時敢負君臣
義念别差爲兒女憐道自升沉寜有定心存氣節不
無偏知君巳得虚舟意隨處風波只晏然
　　啾啾吟
知者不惑仁不憂君胡戚戚睂䨇愁信歩行來皆坦
道憑天判下非人謀用之則行舎卽休此身浩蕩浮
虛舟丈夫落落掀天地豈顧束縛如窮囚千金之珠
彈鳥雀掘土何煩用鐲鏤君不見東家老翁防虎患
虎夜入室衘其頭西家兒童不識虎執竿驅虎如驅
牛痴人懲噎遂廢食愚者畏溺先自投人生逹命自
灑落憂䜛避毁徒啾啾
　戰伐詩(正徳丙子年九月陞南贛僉都/御史以後作)
　　丁丑二月征漳寇進兵長汀道中有感
將略平生非所長也提戎馬入汀漳數峯斜日旌旗
遠一道春風皷角揚莫倚貳師能出塞極知充國善
平羗瘡痍到處曾無補翻憶鍾山舊草堂
　　囘軍上杭
山城經月駐旌戈亦復幽㝷到薜蘿南國已忻囘甲
馬東田初喜出農簑溪雲曉度千峰雨江漲新生兩
㟁波暮倚七星瞻北極絶憐蒼翠晚來多
　　聞日仁買田霅上携同志待予歸二首(錄一首)
見說相携霅上耕連簑應巳出烏程荒畬初墾功須
倍秋熟雖微税亦輕雨後湖舠兼學釣餉餘堤樹合
閒行山人乆有歸農興猶向千峰夜度兵
　　喜雨三首(錄二首)
卽看一雨洗兵戈便覺光風轉石蘿順水飛檣來賈
泊絶江喧浪舞漁簑片雲東望懷梁國五月南征想
伏波長擬歸耕猶未得雲門初伴漸無多
　　又
吹角峰頭曉散軍橫空萬騎下氤氲前旌巳帶洗兵
雨飛鳥猶驚捲陣雲南畆漸忻農事動東山休共凱
歌聞正思鋒鏑堪揮涙一戰功成未足云
　　囘軍九連山道中短述
百里妖氛一戰淸萬峰雷雨洗囘兵未能干羽苗頑
格㴱媿壺漿父老迎莫倚謀攻爲上䇿還須内治是
先聲功微不願希侯賞但乞蠲輸絶橫征
　　囘軍龍南小憇玉石巖䨇洞絶竒徘徊不忍去
　　因寓以陽明别洞之號兼畱此作三首(錄一首)
甲馬新從鳥道囘覽竒還更陟崖嵬㓂平漸喜流移
復春煖兼欣農務開兩竇高明行日月九關深黑閉
風雷投簮最好支茅地戀土猶懐舊釣臺
　　月下吟
江天月色自淸秋不管人間底許愁謾憶翠華旋北
極正憐白髪倚南楼狼烽絶塞寒𥘉入鶴怨空山夜
未休莫重三公輕一日虛名眞覺是浮漚
　江西詩(正德巳卯年奉/勑徃福建處叛軍至/豐城遭宸濠之變趨還吉安集兵平之)
(八月陞副都御/史廵撫江西作)
　　鄱陽戰捷
甲馬秋驚皷角風旌旗曉拂陣雲紅勤王敢在汾淮
後戀闕眞隨江漢東羣醜漫勞同吠犬　九重端合
是飛龍涓埃未遂酬滄海病懶先須伴赤松
　　書草萍驛
　　　九月獻俘北上駐草萍時巳暮忽傳王師巳
　　　及徐淮遂乗夜速發次壁間韻紀之二首
一戰功成未足竒親征消息尚堪危邊𤇺西北方傳
警民力東南巳盡疲萬里秋風嘶甲馬千山斜日度
旌旗小臣何爾驅馳急欲請囘鑾罷六師
　　南寜
勞矣田人莫遠迎瘡痍未定犬猶驚燹餘破屋須先
緝雨後荒畬莫廢耕歸喜迯亡來負襁貧憐𥜗袴綴
旗旌　聖朝恩澤寛如海甑鮒盆魚縱爾生
　　卽事漫述四首(錄二首)
百戰㴱秋始罷兵六師冬盡尚南征誠微未足囘
天意性僻還多拂世情烟水滄江從鶴好風雲溟海
任龍爭他年若訪陶元亮五柳新居在赤城
　　又
茅茨松菊别多年底事寒江尚客船强所不能儒作
將付之無柰數由天徒聞諸葛能興漢未必田單解
誤燕最羡漁翁閒事業一竿明月一簑煙
　　謁伏波二首
四十年前夢裏詩此行天定豈人爲徂征敢倚風雲
陣所過須同時雨師尚喜遠人知向望却慚無術救
瘡痍從來勝算歸　廊廟恥説兵戈定四夷
　道學詩
　　書庭蕉
簷前蕉葉緑成林長夏全無暑氣侵但得雨聲連夜
靜不妨月色半床隂新詩舊葉題將滿老芰踈梧恨
共㴱莫笑鄭人談訟鹿至今醒夢兩難㝷
　　别方叔賢四首(錄二首)
西樵山色遠依依東指江門石路微料得楚雲臺上
客乆懸秋月待君歸
　　又
道本無爲只在人自行自住豈須鄰坐中便是天台
路不用漁郎更問津
　　夜宿香山林宗師房次韻二首
乆落泥途惹世情紫崖丹壑是平生養眞無力常懷
靜竊祿未歸羞問名樹隱洞泉穿石細雲廻溪路入
花平道人只住層蘿上明月峯頭有磬聲
　　别易仲
迢逓滁山春子行亦何遠纍然良苦心惝恍不遑飯
至道不外得一悟失羣闇秋風洞庭波遊子歸巳晚
結蘭意方勤寸草心先㫁末學乆批離頽波竟誰挽
歸哉念流光一逝不復返
　　瑯琊山中三首(錄一首)
草堂寄放瑯琊間溪鹿巖僧且共閑氷雪能囘草木
死春風不化山石頑六經散地莫收拾叢棘𬒳道誰
刋刪巳矣驅馳二三子鳯圖不岀吾將還
　　别希顔二首(録一首)
後㑹難期别未輕莫辭行李滯江城且畱南國春山
興共聽西堂夜雨聲歸路終知雲外去晴湖想見鏡
中行爲㝷洞裏幽棲處還有峰頭䨇鶴鳴
　　送德觀歸省二首(録一首)
瑯琊雪是故園雪故園春亦瑯琊春天機動處卽生
意世事到頭還俗塵立雪浴沂傳故事吟風弄月是
何人到家好謝二三子莫向長沮錯問津
　　山中示諸生五首(錄四首)
路絶春山乆廢㝷野人扶病强登臨同遊仙侣須乗
興共探花源莫厭㴱鳴鳥遊絲俱自得閒雲流水亦
何心從前却恨牽文句展轉支離嘆陸沉
　　其三
桃源在何許西峰最㴱處不用問漁人沿溪踏花去
　　其四
池上偶然到紅花間白花小亭閒可坐不必問誰家
　　其五
溪邊坐流水水流心共閒不知山月上松影落衣班
　　龍潭夜坐
何處花香入夜淸石林茅屋隔溪聲幽人月出毎孤
徃棲鳥山空時一鳴草露不辭芒屨濕松風偏與葛
衣輕臨流欲寫猗蘭意江北江南無限情
　　送蔡希顔三首(錄二首)
　　　正德癸酉冬希淵赴南宮試訪予滁陽遂畱
　　　閲歲旣而東歸問其故辭以疾希淵與予論
　　　學瑯琊之間於斯道旣釋然矣别之以詩
風雪蔽曠野百鳥凁不翻孤鴻亦何事噭噭遡寒雲
豈伊稻梁計獨徃求其羣之子眇萬鐘就我滁水濵
野寺同遊詣春山共攀援鳥鳴幽谷曙伐术西澗曛
淸夜湛玄思晴牕玩竒文寂景賞新悟微言欣有聞
寥寥絕代下此意冀可論
　　其二
羣鳥喧北林黃鵠獨南逝北林豈無枝羅弋苦難避
之子丹霞姿辭我雲門去山空響流泉路僻迷㴱樹
長谷何􁑱紓紫芝春可茹求志蹔棲巖避喧寜遯世
繄子辱風塵送子媿雲霧匡時巳無術希聖徒有慕
倘入陽明峰爲㝷舊棲處
　　滁陽别諸友
　　　滁陽諸友從遊送子至烏衣不能别及暮王
　　　性甫汝德諸友送至江浦必畱居俟予渡江
　　　因書此促之歸幷寄諸賢庻幾共進此學以
　　　慰離索耳
滁之水入江流江潮日復來滁州相思若潮水來往
何時休空相思亦何益欲慰相思情不如崇令德掘
地見泉水隨處無弗得何必驅馳爲千里遠相卽裙
見堯羮與舜牆又不見孔與跖對面不相識逆旅主
人多慇懃出門轉眄成路人
　　棲雲樓坐雪二首
纔看庭樹玉森森忽漫階除巳許深但得諸生通夕
坐不妨老子半酣吟瓊花入座能欺酒氷溜垂簷欲
墮針却憶征南諸將士未禁寒夜鐵衣沉
　　又
此日棲雲樓上雪不知天意爲誰㴱忽然夜半一言
覺又動人間萬古吟玉樹有花難結果天機無線可
通針曉來不覺城頭鼓老懶羲皇睡正沉
　　山中懶睡四首(錄二首)
古洞幽深絕世人石床風細不生塵日長一覺羲皇
睡又見峰頭上月輪
　　又
人間白日醒猶睡老子山中睡却醒醒睡兩非還兩
是溪雲漠漠水泠泠
　　次欒子仁韻送别四首(錄二首)
　　　子仁歸以四詩請用其韻荅之言亦有過者
　　　葢因子仁之病而藥之病巳則去其藥
野夫非不愛吟詩才欲吟詩卽亂思未㑹性情涵泳
地二南還合是淫辭
　　又
道聽塗傳影響前可憐絕學遂多年正須閉口林間
坐莫道靑山不觧言
　　遠公講經臺
遠公説法有高臺一朶靑蓮雲外開臺上乆無獅子
吼野狐時復聽經來
　　白鹿洞獨對亭
五老隔靑冥㝷常不易見我來騎白鹿凌空陟飛巚
長風捲浮雲褰帷始窺面一笑仍舊顔媿我鬢先變
我來爾爲主乾坤亦郵傳海燈照孤月靜對有餘眷
彭蠡浮一觴賓主聊酬勸悠悠萬古心黙契可無辯
　　登蓮花峰
蓮花頂上老僧居脚踏蓮花不染泥夜半華心吐明
月一顆懸空黍米珠
　　䨇峯遺柯生喬
爾家䨇峯下不見䨇峰景如錐處囊中深藏未脫穎
盛德心愈卑幽人迹多屏悠然望䨇峯可以發深省
　　将遊九華移舟宿寺山二首(錄一首)
維舟谷口傍煙霏共說前岡石徑微竹杖穿雲㝷寺
去籐筐採藥帶花歸諸生晚佩聯芳杜野老春霞綴
衲衣風詠不須沂水上碧山明月更淸輝
　　夜宿天池月下聞雷次早知山下大雨
天池之水近無主木魅山妖競偷取於然又盜山頭
雲去向人間作風雨
　　答朱汝德用韻
東去蓬瀛合有津若爲風雨動經旬同來海㟁登舟
者俱是塵寰欲渡人弱水洪濤非世險長年三老定
誰眞靑鸞眇眇無消息悵望煙花又暮春
　　文殊臺夜觀佛燈
老夫高臥文殊臺拄杖夜撞靑天開散落星辰滿平
野山僧盡道佛燈來
　　無題
巖頭有石人爲我下嶙峋脚踏破履五十兩身披舊
衲四十斤任重致遠香象力餐霜坐雪金剛身夜寒
䨇虎與溫足雨後秃龍來伴宿手握頑磚鏡未光舌
底流泉梅未熟夜來拾得遇寒山翠竹黃花好共看
同來問我安心法還解將心與汝安
　　睡起偶成
四十餘年睡夢中而今醒眼始朦朧不知日巳過亭
午起向高樓撞曉鍾
　　又
起向高樓撞曉鍾尚多昬睡正懵懵縱令日暮醒猶
得不信人間耳盡聾
　　夜坐
獨坐秋庭月色新乾坤何處更閒人高歌度與淸風
去幽意自隨流水春千聖本無心外訣六經須拂鏡
中塵却憐擾擾周公夢未及惺惺陋巷貧
　　天泉樓夜坐和蘿石韻
莫厭西樓坐夜㴱幾人今夕此登臨白頭未是形容
老赤子依然混沌心隔水鳴榔聞過棹映牕殘月見
疎林看君巳得忘言意不是當年只苦吟
　　詠良知四首示諸生
箇箇人心有仲尼自將聞見苦遮迷而今指與眞頭
面只是良知更莫疑
問君何事日憧憧煩惱塲中錯用功莫道聖門無口
訣良知兩字是參同
人人自有定盤針萬化根源總在心却笑從前顛倒
見枝枝葉葉外頭㝷
無聲無臭獨知時此是乾坤萬有基抛却自家無盡
藏沿門持鉢效貧兒
　　示諸生三首(錄二首)
人人有路透長安坦坦平平一直看盡道聖賢須有
秘翻嫌易簡却求難只從孝弟爲堯舜莫把辭章學
柳韓不信自心原具足請君隨事反身觀
長安有路極分明何事幽人曠不行遂使蓁茅成間
塞儘敎麋鹿自縱横徒聞絕境勞懸想指與迷途却
浪驚冐險丼投蛇虺窟顚崖墮壑竟亡生
　　荅人問道
饑來喫飯倦來眠只此修行玄更玄說與世人渾不
信却從身外覔神僊
　　寄石潭二絶
　　　僕兹行無所樂樂與二公一㑹耳得見閑齋
　　　固巳如見石潭矣畱不盡之興於後期豈謂
　　　樂不可極耶聞尊恙已平復必於不出見客
　　　無乃太以界限自拘乎奉次二絕用發一笑
　　　且以致不及請敎之憾
見說新居止隔山肩輿曉出暮堪還知公乆巳藩籬
撤何事㴱林尙閉關
乗興相㝷渉萬山扁舟亦復及門還莫將身病爲心
病可是無關却有關
　　長生
長生徒有慕苦乏大藥資名山遍探歴悠悠鬢生絲
㣲軀一繫念去道日遠而中嵗忽有覺九還乃在兹
非爐亦非鼎何坎復何離本無終始䆒寜有死生期
彼哉遊方士詭辭反増疑紛然諸老翁自傳困多岐
乾坤由我在安用他求爲千聖皆過影良知乃吾師

陽明先生文章集卷四終　臨海後學王立凖較梓
　䟦
　立凖謭劣叨令乎和和固
文成公治兵閩贑時所䟽建邑也䂓画具在頃
　凖初抵任時
道䑓施公即勅縣創祠脩祀事并興復三團五
隘之制凖禀奉惟謹一日出　文成集示凖
　曰此余所刪定三編也一理學一經濟一文
　章評釋丹鉛纍纍貫珠曰公之精神在此矣
　準捧而讀之如日月之行天如河漢之無極
　郭象註荘蘇洵評孟未易逾此昔弇州謂此
　道理在孔門若五百白牛乳　陽明先生於
　内點出醍醐服之旣乆仍以爲酪迨龍溪王
　子再一提破使人㗋間作甘露快今經
　公手定廼遂一盤托出全集取備三編取要
　公之教盡文成之教而點綴闡明條分縷析
　使上智一往入室後學易于得門􁎼　文成
　之敎又得　公之教而益大眀也　公功頋
　不更在龍溪上耶　公蒞漳先後八年課士
　在日録靖海在捷䟽著述在􁌛銘其于　文
　成之理學經濟文章業已身見之竹事矣誦
　説旂常自有鴻撰凖末學下吏何敢妄為繪
　天獨唯奉命壽梓以來始甲戌冬竣乙亥夏
　中間見　公所審定凢再四如數語稍未愜
　衷不憚既梓悉易隻字必期全羙無難飛檄
　洊更始知聖贒用心之虚固如此書成奉以
蔵之　文成祠中和水湯湯和山蒼蒼
文成耶
施公耶吾和視海内固先𬒳姚江之澤于無疆
　矣凖不敏何幸躬逄其盛因告成事嵗月而
　僣䟦之
　崇禎捌年中元日後學屬吏王立準謹䟦
　　　　　　　　　　　門人曾宏中盥書
跋
道臺施公起家姚江則　文成其先正也
公之於道不汲汲焉登壇𥪡義而澄懐密證以
陶冶其性靈半世營綜咸有祖述世之緒文成
者如朗之學華在形骸外去乃更遠而後知公
之于文成㴱也公宦轍所都文成集在其硯北
嘗細按而精擇之分爲三立合爲一編命屬吏
凖梓之以傳公手加詳隲洞㴱抉微意有不愜
稿凡數易肇工甲戌之秋以乙亥夏杪報竣如
公者是足爲文成功臣矣夫敝邑𥚹小故文成
開府虔州時所疏建也報勲之祠闕焉未稱至
公而張主之法壇倍肅曠典常新文旣在兹鏤
板托焉日月經天光采常鮮誰非表章之力哉
凖以司存兩執斯役不至隕墜作牆外傼凖則
幸矣
　　　　　　　　　　屬吏王立凖謹識
陽明先生集要理學編目錄
　卷一
　　傳習錄一(共十六條)
　　傳習錄二(共六十七條)
　　傳習錄三(共三十五條)
陽明先生集要理學編卷一
　　　同邑後學施邦曜重編
　　　江右後學曾　櫻叅訂
　傳習錄一
　　先生於大學格物諸說悉以舊本爲正葢先儒
　　所謂誤木者也愛始聞而駭旣而疑巳而殫精
　　竭思叅互錯縱以質於先生然後知先生之說
　　若水之寒若火之熱斷斷乎百世以俟聖人而
　　不惑者也先生明􁱝天授然和樂坦易不事邊
　　幅人見其少時豪邁不羈又嘗泛濫於詞章岀
　　入二氏之學驟聞是說皆目以爲立異好奇澷
　　不省究不知先生居夷三載處用養靜精一之
　　功固巳超入聖域粹然大中至正之歸矣愛朝
　　夕炙門下但見先生之道卽之若易而仰之愈
　　高見之若麄而探之愈精就之若近而造之愈
　　益無窮十餘年來竟木能窺其藩籬世之君子
　　或與先生僅交一面或猶未聞其謦欬或先懐
　　忽易憤激之心而澽欲於立談之間傳聞之說
　　臆斷懸度如之何其可得也從遊之士聞先生
　　之敎往往得一而遺二見其牝牡驪黃而棄其
　　所謂千里者故愛僃錄平日所聞私示同志相
　　與考而正之庻無負先生之敎云門人徐愛書
愛問在親民朱子謂當作新民後章作新民之文似
　亦有據先生以爲宜從舊本作親民亦有所據否
　先生曰作新民之新是自新之民與在新民之新
　不同此豈足爲據作字却與親字相對然非新字
　義下面治國平天下處皆於新字無發明如云君
　子賢其賢而親其親小人樂其樂而利其利如保
　赤子民之所好好之民之所惡惡之此之謂民之
　父母之類皆是親字意親民猶孟子親親仁民之
　謂親之卽仁之也百姓不親舜使契爲司徒敬敷
　五敎所以親之也堯典克明峻德便是明明德以
　親九族至平章協和便是親民便是明明德於天
　下又如孔子言修巳以安百姓修巳便是明明德
　安百姓便是親民說親民便兼敎養意說新民便
　覺偏了
愛問知止而後有定朱子以爲事事物物皆有定理
　似與先生之說相戾先生曰於事事物物上求至
　善却是義外也至善是心之本體只是明明德到
　至精至一處便是然亦未嘗離却事物本註所謂
　盡夫天理之極而無一毫人欲之私者得之
愛問至善只求諸心恐於天下事理有不能盡先生
　曰心卽理也天下又有心外之事心外之理乎愛
　曰如事父之孝事君之忠交友之信治民之仁其
　間有許多理在恐亦不可不察先生歎曰此說之
　蔽乆矣豈一語所能悟今姑就所問者言之且如
　事父不成去父上求個孝的理事君不成去君上
　求個忠的理交友治民不成去友上民上求個信
　與仁的理都只在此心心卽理也此心無私欲之
　蔽卽是天理不須外面添一分以此純乎天理之
　心發之事父便是孝發之事君便是忠發之交友
　治民便是信與仁只在此心去人欲存天理上用
　功便是愛曰聞先生如此說愛巳覺有省悟處但
　舊說纒於胸中尚有未脫然者如事父一事其間
　溫凊定省之類有許多節目不知亦須講求否先
　生日如何不講求只是有個頭腦只是就此心去
　人欲存天理上講求就知講求冬溫也只是要盡
　此心之孝恐怕有一毫人欲間雜講求夏凊也只
　是要盡此心之孝恐怕有一毫人欲間雜只是講
　求得此心此心若無人欲純是天理是個誠於孝
親的心冬時自然思量父母的寒便自要去求個
溫的道理夏時自然思量父母的熱便自要去求
　個凊的道理這都是那誠孝的心發出來的條件
　却是須有這誠孝的心然後有這條件發出來譬
之樹木這誠孝的心便是根許多條件便是枝葉
須先有根然後有枝葉不是先尋了枝葉然後去
種根禮記言孝子之有㴱愛者必有和氣有和氣
　者必有愉色有愉色者必有婉容須是有個㴱愛
　做根便自然如此
鄭朝朔問至善亦須有從事物上求者先生曰至善
　只是此心純乎天理之極便是更於事物上怎生
　求且試說幾件看朝朔曰且如事親如何而爲溫
　凊之節如何而爲奉養之宜須求個是當方是至
　善所以有學問思辨之功先生曰若只是溫凊之
　節奉養之宜可一日二日講之而盡用得甚學問
　思辨惟於溫凊時也只要此心純乎天理之極奉
　養時也只要此心純乎天理之極此則非有學問
　思辨之功將不免於毫釐千里之謬所以雖在聖
　人猶加精一之訓若只是那些儀節求得是當便
　謂至善卽如今扮戲子扮得許多溫凊奉養的儀
　節是當亦可謂之至善矣愛於是日又有省
愛因未會先生知行合一之訓與宗賢惟賢往復辨
　論未能決以問於先生先生曰試舉看愛曰如今
　人儘有知得父當孝兄當弟者却不能孝不能弟
　便是知與行分明是兩件先生曰此巳𬒳私欲隔
　斷不是知行的本體了未有知而不行者知而不
　行只是未知聖賢敎人知行正是要復那本體不
　是着你只恁的便罷故大學指個眞知行與人看
　說如好好色如惡惡臭見好色屬知好好色屬行
　只見那好色時巳自好了不是見了後又立個心
　去好聞惡臭屬知惡惡臭屬行只聞那惡臭時巳
　自惡了不是聞了後别立個心去惡如鼻塞人雖
　見惡臭在前鼻中不曾聞得便亦不甚惡亦只是
　不曾知臭就如稱某人知孝某人知弟必是其人
　巳曾行孝行弟方可稱他知孝知弟不成只是曉
　得說些孝弟的話便可稱爲知孝弟又如知痛必
　巳自痛了方知痛知寒必巳自寒了知飢必巳自
　飢了知行如何分得開此便是知行的本體不曾
　有私意隔斷的聖人敎人必要是如此方可謂之
　知不然只是不曾知此却是何等緊切着貫的工
　夫如今苦苦定要說知行做兩個是甚麽意其要
　說做一個是甚麽意若不知立言宗旨只管說一
　個兩個亦有甚用愛曰古人說知行做兩個亦是
　要人見個分曉一行做知的工夫一行做行的工
　夫卽工夫始有下落先生曰此却失了古人宗旨
　也某嘗說知是行的主意行是知的工夫知是行
　之始行是知之成若會得時只說一個知巳自有
　行在只說一個行巳自有知在古人所以旣說一
　個知又說一個行者只爲世間有一種人懵懵憧
　憧的任意去做全不解思惟省察也只是個冥行
　妄作所以必說個知方才行得是又有一種人茫
　茫蕩蕩懸空去思索全不肻着實躬行也只是個
　揣摸影響所以必説一個行方才知得眞此是古
　人不得巳補偏救弊的說話若見得這個意時卽
　一言而足今人却就將知行分作兩件去做以爲
　必先知了然後能行我如今且去講習討論做知
　的工夫待知得眞了方去做行的工夫故遂終身
　不行亦遂終身不知此不是小病痛其來巳非一
　日矣某今說個知行合一正是對病的藥又不是
　某鑿空杜撰知行本體原是如此今若知得宗旨
　時卽說兩個亦不妨亦只是一個若不會宗旨便
　說一個亦濟得甚事只是閒說話
愛問昨聞先生止至善之敎巳覺工夫有用力處但
　與朱子格物之訓思之終不能合先生曰格物是
　止至善之功旣知至善卽知格物矣愛曰昨以先
　生之敎推之格物之說似亦見得大略但朱子之
　訓其於書之精一論語之博約孟子之盡心知性
　皆有所證據以是未能釋然先生曰子夏篤信聖
人曾子反求諸巳篤信固亦是然不如反求之切
今旣不得於心安可狃於舊聞不求是當就如朱
　子亦尊信程子至其不得於心處亦何嘗苟從精
　一博約盡心本自與吾說脗合但未之思耳朱子
　格物之訓未免牽合附㑹非其本旨精是一之功
　博是約之功曰仁旣明知行合一之說此可一言
　而喻盡心知性知天是生知安行事存心養性事
　天是學知利行事殀壽不貳修身以俟是困知勉
　行事朱子錯訓格物只爲倒看了此意以盡心知
　性爲物格知至要初學便去做生知安行事如何
　做得愛問盡心知性何以爲生知安行先生曰性
　是心之體天是性之源盡心卽是盡性惟天下至
　誠爲能盡其性知天地之化育存心者心有未盡
　也知天如知州知縣之知是自巳分上事巳與天
　爲一事天如子之事父臣之事君須是恭敬奉承
　然後能無失尚與天爲二此便是聖賢之别至於
　殀壽不貳其心乃是敎學者一心爲善不可以窮
　通殀壽之故便把爲善的心變動了只去修身以
　俟命見得窮通壽殀有個命在我亦不必以此動
　心事天雖與天爲二巳自見得個天在面前俟命
　便是未曾見面在此等候相似此便是初學立心
　之始有個困勉的意在今却倒做了所以使學者
　無下手處愛曰昨聞先生之敎亦影影見得工夫
　須是如此今聞此說益無可疑愛昨晚思格物的
　物字卽是事字皆從心上說先生曰然身之主宰
　便是心心之所發便是意意之本體便是知意之
　所在便是物如意在於事親卽事親便是一物意
　在於事君卽事君便是一物意在於仁民愛物卽
　仁民愛物便是一物意在於視聽言動卽視聽言
　動便是一物所以某說無心外之理無心外之物
　中庸言不誠無物大學明明德之功只是個誠意
　誠意之功只是個格物
先生又曰格物如孟子大人格君心之格是去其心
之不正以全其本體之正但意念所在卽要去其
　不正以全其正卽無時無處不是存天理卽是窮
　理天理卽是明德卽是明明德
又曰知是心之本體心自然會知見父自然知孝見
　兄自然知弟見孺子入井自然知惻隱此便是良
　知不假外求若良知之發更無私意障礙卽所謂
充其惻隱之心而仁不可勝用矣然在常人不能
　無私意障礙所以須用致知格物之功勝私復理
　卽心之良知更無障礙得以充塞流行便是致其
　知知致則意誠
愛問先生以博文爲約禮工夫㴱思之未能得略請
　開示先生曰禮字卽是理字理之發見可見者謂
　之文文之隱㣲不可見者謂之理只是一物約禮
　只是要此心純是一個天理要此心純是天理須
　就理之發見處用功如發見於事親時就在事親
　上學存此天理發見於事君時就在事君上學存
　此天理發見於處富貴貧賤時就在處富貴貧賤
　上學存此天理發見於處患難夷狄時就在處患
　難夷狄上學存此天理至於作止語黙無處不然
　隨他發見處卽就那上而學個存天理這便是博
　學之於文便是約禮的工夫博文卽是惟精約禮
　卽是惟一
愛問道心常爲一身之主而人心每聽命以先生精
　一之訓推之此語似有弊先生曰然心一也未雜
　於人謂之道心雜以人爲謂之人心人心之得其
　正者卽道心道心之失其正者卽人心初非有二
　心也程子謂人心卽人欲道心卽天理語若分析
　而意實得之今曰道心爲主而人心聽命是二心
　也天理人欲不竝立安有天理爲主人欲又從而
　聽命者
愛問文中子韓退之先生曰退之文人之雄耳文中
　子賢儒也後人徒以文詞之故推尊退之其實退
　之去文中子遠甚愛問何以有擬經之失先生曰
　擬經恐未可盡非且說後世儒者著述之意與擬
　經如何愛曰世儒著述近名之意不無然期以明
　道擬經純若爲名先生曰著述以明道亦何所效
　法曰孔子删述六經以明道也先生曰然則擬經
　獨非效法孔子乎愛曰著述卽於道有所發明擬
　經似徒擬其迹恐於道無補先生曰子以明道者
　使其反朴還淳而見諸行事之實乎抑將美其言
　詞而徒以譊譊於世也天下之大亂由虛文勝而
　實行衰也使道明於天下則六經不必述刪述六
　經孔子不得巳也自伏羲畫卦至於文王周公其
　間言易如連山歸藏之屬紛紛籍籍不知其幾易
　道大亂孔子以天下好文之風日盛知其說之將
　無紀極於是取文王周公之說而贊之以爲惟此
　爲得其宗於是紛紛之說盡廢而天下之言易者
　始一書詩禮樂春秋皆然書自典謨以後詩自二
　南以降如九丘八索一功淫哇逸蕩之詞葢不知
　其幾千百篇禮樂之名物度數至是亦不可勝窮
　孔子葢删削而述正之然後其說始廢如書詩禮
　樂中孔子何嘗加一語今之禮記諸說皆後儒附
　會而成巳非孔子之舊至於春秋雖稱孔子作之
　其實皆魯史舊文所謂筆者筆其舊所謂削者削
　其繁是有減無増孔子述六經懼䌓文之亂天下
　惟簡之而不得使天下務去其文以求其實非以
　文敎之也春秋以後繁文益盛天下益亂始皇焚
　書得罪是出於私意又不合焚六經若當時志在
　明道其諸反經叛理之說悉取而焚之亦正暗合
　删述之意自秦漢以降文又日盛若欲盡去之斷
　不能去只宜取法孔子錄其近是者而表章之則
　其諸怪悖之說亦宜漸漸自廢不知文中子當時
　擬經之意如何某切㴱有取於其事以爲聖人復
　起不能易也天下所以不治只因文盛實衰人出
　巳見新竒相高以眩俗取譽徒以亂天下之聰明
　塗天下之耳目使天下靡然爭務修飾文詞以求
　知於世而不復知有敦本尚實反朴還淳之行是
　皆著述者有以啟之愛曰著述亦有不可缺者如
　春秋一經若無左傳恐亦難膮先生曰春秋必待
　傳而後明是歇後謎語矣聖人何苦爲此艱㴱隱
　晦之詞左傳多是魯史舊文若春秋須此而後明
　孔子何必削之愛曰伊川亦云傳是案經是斷如
　書弑某君伐某國若不明其事恐亦難斷先生曰
　伊川此言恐亦是相沿世儒之說未得聖人作經
　之意如書弑君卽弑君便是罪何必更問其弑君
　之詳征伐當自天子出書伐國卽伐國便是罪何
　必更問其伐國之詳聖人述六經只是要正人心
　只是要存天理去人欲於存天理去人欲之事則
　嘗言之或因人請問各隨分量而說亦不肻多道
　恐人專求之言語故曰予欲無言若是一切縱人
　欲滅天理的事又安肻詳以示人是長亂導姦也
　故孟子云仲尼之門無道桓文之事者是以後世
　無傳焉此便是孔門家法世儒只講得一個霸者
　的學問所以要知得許多陰謀詭計純是一片功
　利的心與聖人作經的意思正相反知何思量得
　通因歎曰此非達天德者未易與言此也又曰孔
　子云吾猶及史之闕文也孟子云盡信書不如無
　書吾於武城取二三䇿而巳孔子刪書於唐虞夏
　四五百年間不過數篇豈更無一事而所述止此
　聖人之意可知矣聖人只是要删去繁文後儒却
　只要添上愛曰聖人作經只是要去人欲存天理
　如五霸以下事聖人不欲詳以示人則誠然矣至
　如堯舜以前事如何略不少見先生曰羲黄之世
　其事疎濶傳之者鮮矣此亦可以想見其時全是
　淳龐朴素略無文彩的氣象此便是大古之治非
　後世可及愛曰如三墳之類亦有傳者孔子何以
　刪之先生曰縱有傳者亦於世變漸非所宜風氣
　益開文采日勝至於周末雖欲變以夏商之俗巳
　不可挽況唐虞乎又況羲黃之世乎然其治不同
　其道則一孔子於堯舜則祖述之於文武則憲章
　之文武之法卽是堯舜之道但因時致治其設施
　政令巳自不同卽憂商事業施之於周巳有不合
　故周公思兼三王其有不合仰而思之夜以繼日
　況太古之治豈復能行斯固聖人之所可略也又
　曰專事無爲不能如三王之因時致治而必欲行
　以太古之俗卽是佛老的學術因時致治不能如
　三王之一本於道而以功利之心行之卽是霸者
　以下事業後世儒者詐多講來講去只是講得個
　霸行

又曰唐虞以上之治後世不可復也略之可也三代
　以下之治後世不可法也削之可也惟三代之治
　可行然而世之論三代者不明其本而徒事其末
　則亦不可復矣
愛曰先儒論六經以春秋爲史史專記事恐與五經
事體終或稍異先生曰以事言謂之史以道言謂
　之經事卽道道卽事春秋亦經五經亦史易是庖
　羲氏之史書是堯舜以下史詩禮樂是三代史其
　事其道同安有所謂異
又曰五經亦只是史史以明善惡示訓戒善可爲訓
　者時存其迹以示法惡可爲戒者存其戒而削其
　事以杜姦愛曰存其迹以示法亦是存天理之本
　然削其事以杜姦亦是遏人欲於將萌否先生曰
　聖人作經固無非是此意然又不必泥着文句愛
　又問惡可爲戒者存其戒而削其事以杜姦何獨
　於詩而不删鄭衞先儒謂惡有可以懲創人之逸
　志然否先生曰詩非孔門之舊本矣孔子云放鄭
　聲鄭聲淫又曰惡鄭聲之亂雅樂也鄭衞之音亾
　國之音也此是孔門家法孔子所定三百篇皆所
　謂雅樂皆可奏之郊廟奏之鄉黨皆所以宣暢和
　平涵泳德性移風易俗安得有此是長淫導姦矣
　此必秦火之後世儒附會以足三百篇之數葢淫
　佚之詞世俗多所喜傳如今閭巷皆然惡者可以
　懲創人之逸志是求其說而不得從而爲之辭
愛因舊說汨沒始聞先生之敎實是駭愕不定無入
　頭處其後聞之旣乆漸知反身實踐然後始信先
　生之學爲孔門嫡傳舍是皆傍蹊小徑斷港絶河
　矣如說格物是誠意的工夫明善是誠身的工夫
　窮理是盡性的工夫道問學是尊德性的工夫博
　文是約禮的工夫惟精是惟一的工夫諸如此類
　始皆落落難合其後思之旣久不覺手舞足蹈
(右門人徐/愛曰仁録)
　傳習錄二
先生曰持志如心痛一心在痛上豈有工夫說閒話
　管閒事
澄問主一之功如讀書則一心在讀書上接客則一
　心在接客上可以爲主一乎先生曰好色則一心
　在好色上好貨則一心在好貨上可以爲主一乎
　是所謂逐物非主一也土一是專主一個天理
問立志先生曰只念念要存天理卽是立志能不忘
　乎此乆則自然心中凝聚猶道家所謂結聖胎也
　此天理之念常存馴至於美大聖神亦只從此一
　念存養擴充去耳
日間工夫覺紛擾則靜坐覺懶看書則且看書是亦
　因病而藥
處朋友務相下則得益相上則損
問後世著述之多恐亦有亂正學先生曰人心天理
　渾然聖賢筆之書如寫眞傳神不過示人以形狀
　大略使之因此而討求其眞耳其精神意氣言笑
　動止固有所不能傳也後世著述是又將聖人所
　畵摩倣謄寫而妄自分析加増以逞其技其失眞
　愈遠矣
問聖人應變不窮莫亦是預先講求否先生曰如何
講求得許多聖人之心如明鏡只是一個明則隨
　感而應無物不照未有巳往之形尙在未照之形
先具者若後世所講却是如此是以與聖人之學
大背周於制禮作樂以文天下皆聖人所能爲堯
舜何不盡爲之而待於周公孔子删述六經以詔
　萬世亦聖人所能爲周公何不先爲之而有待於
　孔子是知聖人遇此時方有此事只怕鏡不明不
　怕物來不能照講求事變亦是照時事然學者却
　須先有個明的工夫學者惟患此心之未能明不
　患事變之不能盡曰然則所謂沖漠無朕而萬象
　森然巳具者其言何如曰是說本自好只不善看
　亦便有病痛
義理無定在無窮盡吾與子言不可以少有所得而
　遂謂止此也再言之十年二十年五十年未有止
　也他日又曰聖如堯舜然堯舜之上善無盡惡如
　桀紂然桀紂之下惡無盡使桀紂未死惡寧止此
　乎使善有盡時文王何以望道而未之見
問靜時亦覺意思好才遇事便不同如何先生曰是
　徒知養靜而不用克巳工夫也如此臨事便要傾
　倒人須在事上磨方立得住方能靜亦定動亦定
問上達工夫先生曰後儒敎人纔渉精㣲便謂上達
　未當學且說下學是分下學上達爲二也夫目可
　得見耳可得聞口可得言心可得思者皆下學也
　目不可得見耳不可得聞口不可得言心不可得
　思者上達也如木之栽培灌漑是下學也至於日
夜之所息條達暢茂乃是上達人安能預其力哉
　故凡可用功可吿語者皆下學上達只在下學裡
　凡聖人所說雖極精㣲俱是下學學者只從下學
　裡用功自然上達去不必别尋上達的工夫
千古聖人只有這些子又曰人生一世惟有這件事
問惟精惟一是如何用功先生曰惟一是惟精主意
　惟精是惟一功夫非惟精之外復有惟一也精字
　從米姑以米譬之要得此米純然潔白便是惟一
　意然非加舂簸篩揀惟精之功則不能純然潔白
　也舂簸篩㨂是惟精之功然亦不過要此米到純
　然潔白而巳博學審問愼思明辯篤行者皆所以
　爲惟精而求惟一也他如博文者卽約禮之功格
　物致知者卽誠意之功道問學卽尊德性之功明
　善卽誠身之功無二說也
漆雕開曰吾斯之未能信夫子說之子路使子羔爲
　費宰子曰賊夫人之子曾點言志夫子許之聖人
　之意可見矣
問寧靜存心時可爲未發之中否先生曰今人存心
　只定得氣當其寧靜時亦只是氣寧靜不可以爲
　未發之中曰未便是中莫亦是求中工夫曰只要
　去人欲存天理方是工夫靜時念念去人欲存天
　理動時念念去人欲存天理不管寧靜不寧靜若
　靠那寧靜不惟漸有善靜厭動之弊中間許多病
　痛只是濳伏在終不能絶去遇事依舊滋長以循

　理爲主何嘗不寧靜以寧靜爲主未必能循理
問孔門言志由求任政事公西赤任禮樂多少實用
　及曾晳說來却是耍的事聖人却許他是意何如
　曰三子是有意必有意必便偏着一邊能此未必
　能彼曾點這意思却無意必便是素其位而行不
願乎其外素夷狄行乎夷狄素患難行乎患難無
　入而不自得矣三子所謂汝器也曾點便有不器
　意然三子之才各卓然成章非若世之空言無實
　者故夫子亦皆許之
問知識不長進如何先生曰爲學須有本原須從本
　原上用力漸漸盈科而進僊家說嬰兒亦善譬嬰
　兒在母腹時只是純氣有何知識出胎後方始能
　啼旣而後能笑又旣而後能認識其父母兄弟又
　旣而後能立能行能持能負卒乃天下之事無不
　可能皆是精氣日足則筋力日强聰明日開不是
　出胎日便講求推尋得來故須有個本原聖人到
　位天地育萬物也只從喜怒哀樂未發之中上養
　來後儒不明格物之說見聖人無不知無不能便
　欲於初下手時講求得盡豈有此理又曰立志用
　功如種樹然方其根芽猶未有幹及其有幹尚未
　有枝枝而後葉葉而後花實初種根時只管栽培
　灌溉勿作枝想勿作葉想勿作花想勿作實想懸
想何益但不忘栽培之功怕沒有枝葉花實
問看書不能明如何先生曰此只是在文義上穿求
　故不明如此又不如爲舊時學問他倒看得多解
　得去只是他爲學雖極解得明曉亦終身無得須
　於心體上用功凡明不得行不去便須反在自心
　體上當卽可通葢四書五經不過說這心體這心
　體卽所謂道心體明卽是道明更無二此是爲學
頭惱處
或問晦庵先生曰人之所以爲學者心與理而巳此
　語如何曰心卽性性卽理下一與字恐未免爲二
　此在學者善觀之
或曰人皆有是心心卽理何以有爲善有爲不善先
　生曰惡人之心失其本體
問析之有以極其精而不亂然後合之有以盡其大
　而無餘此言如何先生曰恐亦未盡此理豈容分
　析又何須湊合得聖人說精一自是盡
省察是有事時存養存養是無事時省察
澄嘗問象山在人情事變上做工夫之說先生曰除
　了人情事變則無事矣喜怒哀樂非人情乎自視
聽言動以至富貴貧賤患難死生皆事變也事變
亦只在人情裏其要只在致中和致中和只在謹
獨
澄問仁義禮智之名因巳發而有曰然他日澄曰惻
　隠羞惡辭讓是非是性之表德邪曰仁義禮智也
　是表德性一而巳自其形體也謂之天主宰也謂
　之帝流行也謂之命賦於人也謂之性主於身也
　謂之心心之發也遇父便謂之孝遇君便謂之忠
　自此以往名至於無窮只一性而巳猶人一而巳
對父謂之子對子謂之父自此以往至於無窮只
　一人而巳人只要在性上用功看得一性字分明
卽萬理燦然
一日論爲學工夫先生曰敎人爲學不可執一偏初
學時心猿意馬拴縛不定其所思慮多是人欲一
邊故且敎之靜坐息思慮久之俟其心意稍定只
懸空靜守如槁木死灰亦無用須敎他省察克治
省察克治之功則無時而可間如去盜賊須有個
掃除廓淸之意無事時將好色好貨好名等私逐
　一追究摉尋出來定要㧞去病根永不復起方始
　爲快常如猫之捕鼠一眼看着一耳聽着纔有一
念萌動卽與克去斬釘截鐵不可姑容與他方便
　不可窩藏不可放他出路方是眞實用功方能掃
除廓淸到得無私可克自有端拱時在雖曰何思
　何慮非初學時事初學必須思省察克治卽是思
　誠只思一個天理到得天理純全便是何思何慮
澄問有人夜怕鬼者奈何先生曰只是平日不能集
　義而心有所歉故怕若素行合於神明何怕之有
　子莘曰正直之鬼不須怕恐邪鬼不管人善惡故
　未免怕先生曰豈有邪鬼能迷正人乎只此一怕
　卽是心邪故有迷之者非鬼迷也心自迷耳如人
好色卽是色鬼迷好貨卽是貨鬼迷怒所不當怒
是怒鬼迷懼所不當懼是懼鬼迷也
定者心之本體天理也動靜所遇之時也
澄問學庸同異先生曰子思括大學一書之義爲中
庸首章
問孔子正名先儒說上吿天子下告方伯廢輙立郢
此意如何先生曰恐難如此豈有一人致敬盡禮
　持我而爲政我就先去廢他豈人情天理孔子旣
肻與輙爲政必巳是他能傾心委國而聽聖人盛
　德至誠必巳感化衞輙使知無父之不可以爲人
　必將痛哭奔走往迎其父父子之愛本於天性輙
　能悔痛眞切如此蒯聵豈不感動底豫蒯聵旣還
　輙乃致國請戮瞶巳見化於子又有夫子至誠調
　和其間當亦決不肻受仍以命輙羣臣百姓又必
　欲得輙爲君輙乃自暴其罪惡請於天子告於方
　伯諸侯而必欲致國於父聵與羣臣百姓亦皆表
　輙悔悟仁孝之美請於天子吿於方伯諸侯必欲
　得輙而爲之君於是集命於輙使之復君衞國輙
　不得巳乃如後世上皇故事率羣臣百姓尊聵爲
　太公備物致養而始退復其位焉則君君臣臣父
父子子名正言順一舉而可爲政於天下矣孔子
　正名或是如此
澄在鴻臚寺倉居忽家信至言皃病危澄心甚憂悶
　不能堪先生曰此時正宜用功若此時放過閒時
　講學何用人正要在此等時磨錬父之愛子自是
　至情然天理亦自有個中和處過卽是私意人於
　此處多認做天理當愛則一向憂苦不知巳是有
　所憂患不得其正大抵七情所感多只是過少不
　及者才過便非心之本體必須調停適中始得就
　如父母之喪人子豈不欲一哭便死方快於心然
　却曰毀不滅性非聖人强制之也天理本體自有
　分限不可過也人但要識得心體自然増減分毫
　不得
不可謂未發之中常人俱有葢體用一源有是體卽
　有是用有未發之中卽有發而皆中節之和今人
　未能有發而皆中節之利須知是他未發之中亦
　未能全得
夜氣是就常人說學者能用功則日間有事無事皆
　是此氣翕聚發生處聖人則不消說夜氣
澄問操存舍亾章曰出入無時莫知其鄕此雖就常
　人心說學者亦須是知得心之本體亦元是如此
　則操存工夫始沒病痛不可便謂出爲亾入爲存
　若論本體元是無出無入的若論出入則其思慮
　運用是出然主宰常昭昭在此何出之有旣無所
　出何入之有程子所謂腔子亦只是天理而巳雖
　終日應酬而不出天理卽是在腔子裡若出天理
　斯謂之放斯謂之亾又曰出入亦只是動靜動靜
　無端豈有鄉邪
王嘉秀問佛以出離生死誘人入道僊以長生乆視
　誘人入道其心亦不是要人做不好究其極至亦
　是見得聖人上一截然非入道正路如今仕者有
　繇科有繇貢有繇傳奉一般做到大官畢竟非入
　仕正路君子不繇也僊佛到極處與儒者略同但
　只知主一不知一卽是理有事時便是逐物無事
　時便是着空惟其有事無事一心皆在天理上用
　功所以居敬亦卽是窮理就窮理專一處說便謂
　之居敬就居敬精密處說便謂之窮理却不是居
　敬了别有個心窮理窮理時别有個心居敬名雖
　不同工夫只是一事就如易言敬以直内義以方
　外敬卽是無事時義義卽是有事時敬兩句合說
　一件如孔子言修巳以敬卽不須言義孟子言集
　義卽不須言敬會得時橫說𥪡說工夫總是一般
　若泥文逐句不識本領卽支離決裂工夫都無下
　落問窮理何以卽是盡性曰心之體性也性卽理
　也窮仁之理直要仁極仁窮義之理直要義極義
　仁義只是吾性故窮理卽是盡性如孟子說充其
　惻隱之心至仁不可勝用這便是窮理工夫日孚
　日先儒謂一草一木亦皆有理不可不察如何先
　生曰夫我則不暇公且先去理會自巳性情須能
　盡人之性然後能盡物之性日孚悚然有悟
惟乾問孟子言執中無權猶執一先生曰中只是天
　理只是易隨時變易如何執得須是因時制宜難
　預先定一個規矩在如後世儒者要將道理一一
　說得無罅漏立定個格式此正是執一
唐詡問立志是常存個善念要爲善去惡否曰善念
　存時卽是天理此念卽善更思何善此念非惡更
　去何惡此念如樹之根芽立志者長立此善念而
　巳從心所欲不踰矩只是志到熟處
精神道德言動大率收歛爲主發散是不得巳天地
　人物皆然
問文中子是如何人先生曰文中子庻幾具體而㣲
惜其蚤死問如何却有續經之非曰續經亦未可
　盡非請問良乆曰更覺良工心獨苦
喜怒哀樂本體自是中和的纔自家着些意思便過
　不及便是私
克巳須要掃除廓淸一毫不存方是有一毫在則衆
　惡相引而來
問律呂新書先生曰學者當務爲急算得此數熟亦
　恐未有用必須心中先具禮樂之本方可且如其
　書說冬用管以候氣然至冬至那一刻時管灰之
　飛或有先後須臾之間焉知那管正値冬至之刻
　須自心中先曉得冬至之刻始得此便有不通處
　學者須先從禮樂本原上用功
曰仁云心猶鏡也聖人心如明鏡常人心如昏鏡近
　世格物之說如以鏡照物照上用功不知鏡尚昏
　在何能照先生之格物如磨鏡而使之明磨上用
　功明了後亦未嘗廢照
問道之精麄先生曰道無精麄人之所見有精麄如
　這一間房人初進來只見一個大規模如此處乆
　便柱壁之類一一看得明白再乆如柱上有些文
　藻細細都看出來然只是一間房
先生曰諸公近見時少疑問何也人不用功莫不自
　以爲巳知爲學只循而行之是矣殊不知私欲日
　生如地上塵一日不婦便又有一層着實用功便
　見道無終窮愈探愈㴱必使精白無一毫不徹方
可
問知至然後可以言誠意今天理人欲知之未盡如
　何用得克巳工夫先生曰人若眞實切巳用功不
　巳則於此心天理之精㣲日見一日私欲之細㣲
　亦日見一日若不用克巳工夫終日只是說話而
　巳天理終不自見私欲亦終不自見如人走路一
般走得一段方認得一段走到岐路處有疑便問
　問了又走方漸能到得欲到之處今人於巳知之
　天理不肻存巳知之人欲不肻去且只管愁不能
盡知只管閒講何益之有且待克得自巳無私可
克方愁不能盡知亦未遲耳
問道一而巳古人論道往往不同求之亦有要乎先
生曰道無方體不可執着却拘滯於文義上求道
　遠矣如今人只說天其實何嘗見天謂日月風雷
　卽天不可謂人物草木不是天亦不可道卽是天
若識得時何莫而非道人但各以其一隅之見認
　定以爲道止如此所以不同若解向裡尋求見得
自巳心體卽無時無處不是此道亘古亘今無終
無始更有甚同異心卽道道卽天知心則知道知
　天又曰諸君要實見此道須從自巳心上體認不
　假外求始得
問名物度數亦須先講求否先生曰人只要成就自
　家心體則用在其中如養得心體果有未發之中
　自然有發而中節之和自然無施不可苟無是心
一　雖預先講得世上許多名物度數與巳原不相干
　只是裝綴臨時自行不去亦不是將名物度數全
　然不理只要知所先後則近道又曰人要隨才成
　就才是其所能爲如䕫之樂稷之種是他資性合
　下便如此成就之者亦只是要他心體純乎天理
　其運用處皆從天理上發來然後謂之才到得純
　乎天理處亦能不器使䕫稷易藝而爲當亦能之
　又曰如素富貴行乎富貴素患難行乎患難皆是
　不器此惟養得心體正者能之
與其爲數頃無源之塘水不若爲數尺有源之井水
　生意不窮時先生在塘邊坐傍有井故以之喻學
云
問心要逐物如何則可先生曰人君端拱淸穆六卿
　分職天下乃治心綂五官亦要如此今眼要視時
　心便逐在色上耳要聽時心便逐在聲上如人君
　要選官時便自去坐在吏部要調軍時便自去坐
　在兵部如此豈惟失却君體六卿亦皆不得其職
澄曰好色好利好名等心固是私欲如閒思雜慮如
　何亦謂之私欲先生曰畢竟從好色好利好名等
　根上起自尋其根便見如汝心中決知是無有做
　劫盜的思慮何也以汝元無是心也汝若於好色
　名利等心一切皆如不做劫盜之心一般都消滅
　了光光只是心之本體看有甚閒思慮此便是寂
　然不動便是未發之中便是廓然大公自然感而
　遂通自然發而中節自然物來順應
問志至氣次先生曰志之所至氣亦至焉之謂非極
　至次貳之謂持其志則養氣在其中無暴其氣則
　亦持其志矣孟子救告子之偏故如此夾持說
問先儒曰聖人之道必降而自卑賢人之言則引而
自高如何先生曰不然如此却是僞也聖人如天
　無往而非天三光之上天也九地之下亦天也夫
　何嘗有降而自卑此所謂大而化之也賢人如山
　嶽守其高而巳然百仞者不能引而爲千仞千仞
　者不能引而爲萬仞是賢人未嘗引而自高也引
　而自高則僞矣
問伊川謂不當於喜怒哀樂未發之前求中延平却
　敎學者看未發之前氣象何如先生曰皆是也伊
川恐人於未發前討個中把中做一物看如吾向
　所謂認氣定時做中故令只於涵養省察上用功
　延平恐人未便有下手處故令人時時刻刻求未
　發前氣象使之正目而視惟此傾耳而聽惟此卽
　是戒愼不睹恐懼不聞的工夫皆古人不得巳誘
　人之言也
澄問喜怒哀樂之中和其全體常人固不能有如一
　件小事當喜怒者平時無有喜怒之心至其臨時
　亦能中節亦可謂之中和乎先生曰在一時一事
　固亦可謂之中和然未可謂之大本達道人性皆
善中和是人人原有的豈可謂無但常人之心旣
有所昏蔽則其本體雖亦時時發見終是暫明暫
　滅非其全體大用矣無所不中然後謂之大本無
　所不和然後謂之達道惟天下之至誠然後能立
　天下之大本曰澄於中字之義尚未明曰此須向
　心體認出來非言語所能喻中只是天理曰何者
　爲天理曰去得人欲便識天理曰天理何以謂之
　中曰無所偏倚曰無所偏倚是何等氣象曰如明
　鏡然全體瑩徹略無纖塵染着曰偏倚是有所染
　着如着在好色好利好名等項上方見得偏倚若
　未發時美色名利皆未嘗著何以便知其有所偏
　倚曰雖未嘗著然平日好色好利好名之心原未
　嘗無旣未嘗無卽謂之有旣謂之有則亦不可謂
　無偏倚譬之病瘧之人雖有時不發而病根原不
　曾除則亦不得謂之無病之人矣須是平日好色
　好利好名等項一應私心掃除蕩滌無復纖毫畱
　滯而此心全體廓然純是天理方可謂之喜怒哀
　樂未發之中方是天下之大本
問顏子沒而聖學亾此語不能無疑先生曰見聖道
　之全者惟顔子觀喟然一歎可見其謂夫子循循
　然善誘人博我以文約我以禮是見破後如此說
　博文約禮如何是善誘人學者須思之道之全體
　聖人亦難以語人須是學者自修自悟顔子雖欲
從之末由也巳卽文王望道未見意望道未見乃
　是眞見顔子殁而聖學之正脈遂不盡傳矣
問身之主爲心心之靈明是知知之發動是意意之
　所著爲物是如此否先生曰亦是
只存得此心常見在便是學過去未來事思之何益
　徒放心耳
尚謙問孟子之不動心與吿子異先生曰吿子是硬
　把捉着此心要他不動孟子却是集義到自然不
　動又曰心之本體原自不動心之本體卽是性性
　卽是理性元不動理元不動集義是復其心之本
　體
萬象森然時亦冲漠無朕沖漠無朕卽萬象森然沖
　漠無朕者一之父萬象森然者精之母一中有精
　精中有一
先生曰今爲吾所謂格物之學者尚多流於口耳況
　爲口耳之學者能反於此乎天理人欲其精㣲必
　時時用力省察克治方日漸有見如今一說話之
　間雖只講天理不知心中倐忽之間巳有多少私
　欲葢有竊發而不知者雖用力察之尚不易見況
　徒口講而可得盡知乎今只管講天理來頓放着
　不循講人欲來頓放着不去豈格物致知之學後
　世之學其極至只做得個義襲而取的工夫
問格物於動處用功否先生曰格物無間動靜靜亦
　物也孟子謂此有事焉是動靜皆有事
工夫難處全在格物致知上此卽誠意之事意旣誠
　大段心亦自正身亦自修但正心修身工夫亦各
　有用力處修身是巳發邊正心是未發邊心正則
　中身修則和
自格物致知至平天下只是一個明明德雖親民亦
　明德事也明德是此心之德卽是仁仁者以天地
　萬物爲一體使有一物失所便是吾仁有未盡處
　只說明明德而不說親民便似老佛
至善者性也性元無一毫之惡故曰至善止之是復
　其本然而巳
問知至善卽吾性吾性具吾心吾心乃至善所止之
　地則不爲向時之紛然外求而志定矣定則不擾
　擾而靜靜而不妄動則安安則一心一意只在此
　處千思萬想務求必得此至善是能慮而得矣如
　此說是否先生曰大略亦是
問程子云仁者以天地萬物爲一體何墨氏兼愛反
　不得謂之仁先生曰此亦甚難言須是諸君自體
　認出來始得仁是造化生生不息之理雖彌澷周
　遍無處不是然其流行發生亦只有個漸所以生
　生不息如冬至一陽生必自一陽生而後漸至於
　六陽若無一陽之生豈有六陽陰亦然惟其漸所
　以便有個發端處惟其有個發端處所以生惟其
　生所以不息譬之木其始抽芽便是木之生意發
　端處抽芽然後發幹發幹然後生枝生葉然後是
　生生不息若無芽何以有幹有枝葉能抽芽必是
　下面有個根在有根方生無根便死無根何從抽
芽父子兄弟之愛便是人心生意發端處如木之
抽芽自此而仁民而愛物便是發幹生枝生葉墨
氏兼愛無差等將自家父子兄弟與途人一般看
　便自沒了發端處不抽芽便知得他無根便不是
　生生不息安得謂之仁孝弟爲仁之本却是仁理
　從裡面發出來
問延平云當理而無私心當理與無私心如何分别
　先生曰心卽理也無私心卽是當理未當理便是
　私心若析心與理言之恐亦未善又問釋氏於世
　間一切情欲之私都不染着似無私心但外棄人
　倫却似未當理曰亦只是一綂事都只是成就他
　一個私巳的心
(右門人/陸澄録)
　傳習録三
侃問專涵養而不務講求將認欲作理則如之何先
　生曰人須是知學講求亦只是涵養不講求只是
涵養之志不切曰何謂知學曰且道爲何而學學
　個甚曰嘗聞先生敎學是學存天理心之本體卽
　是天理體認天理只要自心地無私意曰如此則
　只須克去私意便是又愁甚理欲不明曰正恐這
　些私意認不眞曰總是志未切志切目視耳聽皆
　在此安有認不眞的道理是非之心人皆有之不
　假外求講求亦只是體當自心所見不成去心外
　别有個見
先生問在坐之友比來工夫何似一友舉虛明意思
　先生曰此是說光景一友敘今昔異同先生曰此
　是說効驗二友惘然請問先生曰吾輩今日用功
　只是要爲善之心眞切這個心眞切見善卽遷有
過卽改方是眞切工夫如此則人欲日消天理日
　明若只管求光景說効驗却是助長外馳病痛不
　是工夫
朋友觀書多有摘議晦庵者先生曰是有心求異卽
　不是吾說與晦庵時有不同者爲入門下手處有
　毫釐千里之分不得不辯然吾之心與晦庵之心
　未嘗異也若其餘文義解得明當處如何動得一
字
希淵問聖人可學而至然伯夷伊尹於孔子才力終
　不同其同謂之聖者安在先生曰聖人之所以爲
　聖只是其心純乎天理而無人欲之雜猶精金之
　所以爲精但以其成色足而無銅鉛之雜也人到
　純乎天理方是聖金到足色方是精然聖人之才
　力亦有大小不同猶金之分兩有輕重堯舜猶萬
　鎰文王孔子猶九千鎰禹湯武王猶七八千鎰伯
　夷伊尹猶四五千鎰才力不同而純乎天理則同
　皆可謂之聖人猶分兩雖不同而足色則同皆可
　謂之精金以五千鎰者而入於萬鎰之中其足色
　同也以夷尹而厠之堯孔之間其純乎天理同也
　葢所以爲精金者在足色而不在分兩所以爲聖
　者在純乎天理而不在才力也故雖凡人而肻爲
　學使此心純乎天理則亦可爲聖人猶一兩之金
　比之萬鎰分兩雖懸絕而其到足色處可以無愧
　故曰人皆可以爲堯舜者以此學者學聖人不過
　是去人欲而存天理耳猶錬金而求其足色金之
　成色所爭不多則煆錬之工省而功易成成色愈
　下則煆錬愈難人之氣質淸濁粹駁有中人以上
　中人以下其於道有生知安行學知利行其下者
　必須人一巳百人十巳千及其成功則一後世不
　知作聖之本是純乎天理却專去知識才能上求
　聖人以爲聖人無所不知無所不能我須是將聖
　人許多知識才能逐一理會始得故不務去天理
　上着工夫徒弊精竭力從册子上鑚研名物上考
　索形跡上比擬知識愈廣而人欲愈滋才力愈多
　而天理愈蔽正如見人有萬鎰精金不務煆錬成
　色求無愧於彼之精純而乃妄希分兩務同彼之
萬鎰錫鉛銅鐵雜然而投分兩愈増而成色愈下
　旣其稍末無復有金矣時曰仁在傍曰先生此喻
　足以破世儒支離之惑大有功於後學先生又曰
　吾輩用功只求日減不求日増減得一分人欲便
　是復得一分天理何等輕快脫灑何等簡易
士德問曰格物之說如先生所敎明白簡易人人見
　得文公聰明絕世於此反有未審何也先生曰文
　公精神氣魄大是他早年合下便要繼往開來故
　一向只就考索著述上用功若先切巳自修自然
不暇及此到得德盛後果憂道之不明如孔子退
修六籍删䌓就簡開示來學亦大段不費甚考索
文公早歲便著許多書晚年方悔是倒做了士德
曰晚年之悔如謂向來定本之悞又謂雖讀得書
何益於吾事又謂此與守書籍泥言語全無交渉
是他到此方悔從前用功之錯方去切巳自修矣
　曰然此是文公不可及處他力量大一悔便轉可
惜不乆卽去世平日許多錯處皆不及改正
侃去花間草因曰天地間何善難培惡難去先生曰
　未培未去耳少間曰此等看善惡皆從軀殻起念
　便會錯侃未達曰天地生意花草一般何曾有善
　惡之分子欲觀花則以花爲善以草爲惡如欲用
　草時復以草爲善矣此等善惡皆繇汝心好惡所
　生故知是錯曰然則無善無惡乎曰無善無惡者
　理之靜有善有惡者氣之動不動於氣卽無善無
　惡是謂至善曰佛氏亦無善無惡何以異曰佛氏
　着在無善無惡上便一切都不管不可以治天下
　聖人無善無惡只是無有作好無有作惡不動於
　氣然遵王之道會其有極便自一循天理便有個
　裁成輔相曰草旣非惡卽草不宜去矣曰如此却
　是佛老意見草若有礙何妨汝去曰如此又是作
　好作惡曰不作好惡非是全無好惡却是無知覺
　的人謂之不作者只是好惡一循於理不去又着
　一分意思如此卽是不曾好惡一般曰去草如何
　是一循於理不着意思曰草有妨礙理亦宜去去
　之而巳偶未卽去亦不累心若着了一分意思卽
　心體便有貽累便有許多動氣處曰然則善惡至
　不在物曰只在汝心循理便是善動氣便是惡曰
　畢竟物無善惡曰在心如此在物亦然世儒惟不
　知此舍心逐物將格物之學錯看了終日馳求於
　外只做得個義襲而取終身行不著習不察曰如
　好好色如惡惡臭則如何曰此正是一循於理是
　天理合如此本無私意作好作惡曰如好好色如
　惡惡臭安得非意曰却是誠意不是私意誠意只
　是循天理雖是循天理亦着不得一分意故有所
　忿懥好樂則不得其正須是廓然大公方是心之
　本體知此卽知未發之中伯生曰先生云草有妨
　礙理亦宜去縁何又是軀殻起念曰此須汝心自
　體當汝要去草是甚麽心周茂叔牕前草不除是
　甚麽心
先生謂學者曰爲學須得個頭腦工夫方有着落縱
　未能無間如舟之有舵一提便醒不然雖從事於
　學只做個義襲而取只是行不著習不察非大本
　達道也又曰見得時橫說竪說皆是若於此處通
　彼處不通只是未見得
或問爲學以親故不免舉業之累先生曰以親之故
　而舉業爲累於學則治田以養其親者亦有累於
　學乎先正云惟患奪志但恐爲學之志不眞切耳
崇一問尋常意思多忙有事固忙無事亦忙何也先
　生曰天地氣機元無一息之停然有個主宰故不
　先不後不急不緩雖千變萬化而主宰常定人得
　此而生若主宰定時與天運一般不息雖酬酢萬
變常是從容自在所謂天君泰然百體從令若無
　主宰便只是這氣奔放如何不忙
先生曰爲學大病在好名侃曰從前歲自謂此病巳
　輕比來精察乃知全未豈必務外爲人只聞譽而
　喜聞毁而悶卽是此病發來曰最是名與實對務
　實之心重一分則務名之心輕一分全是務實之
　心卽全無務名之心若務實之心若饑之求食渴
　之求飮安得更有工夫好名君子疾沒世而名不
　稱稱字去聲讀亦聲聞過情君子恥之之意實不
稱名生猶可補沒則無及矣四十五十而無聞是
　不聞道非無聲聞也孔子云是聞也非達也安肻
　以此望人
侃多悔先生曰悔悟是去病之藥然以改之爲貴若
　畱滯於中則又因藥發病
德章曰聞先生以精金喻聖以分兩喻聖人之分量
　以煆錬喻學者之工夫最爲㴱切惟謂堯舜爲萬
　鎰孔子爲九千鎰疑未安先生曰此又是軀殻上
　起念故替聖人爭分兩若不從軀殻上起念卽堯
　舜萬鎰不爲多孔子九千鎰不爲少堯舜萬鎰只
　是孔子的孔子九千鎰只是堯舜的原無彼我所
　以謂之聖只論精一不論多寡只要此心純乎天
　理處同便同謂之聖若是力量氣魄如何盡同得
　後儒只在分兩上較量所以流入功利若除去了
　比較分兩的心各人儘着自巳力量精神只在此
　心純天理上用功卽人人自有個個圓成便能大
　以成大小以成小不假外慕無不具足此便是實
　實落落明善誠身的事後儒不明聖學不知就自
　巳心地良知良能上體認擴充却去求知其所不
　知求能其所不能一味只是希高慕大不知自巳
　是桀紂心地動輙要做堯舜事業如何做得終年
　碌碌至於老死竟不知成就了個甚麽可哀也巳
侃問先儒以心之靜爲體心之動爲用如何先生曰
　心不可以動靜爲體用動靜時也卽體而言用在
　體卽用而言體在用是謂體用一源若說靜可以
　見其體動可以見其用却不妨
問上智下愚如何不可移先生曰不是不可移只是
　不肻移
問子夏門人問交章先生曰子夏是言小子之交子
　張是言成人之交若善用之亦俱是
子仁問學而時習之不亦說乎先儒以學爲效先覺
　之所爲如何先生曰學是學去人欲存天理從事
於去人欲存天理則自正諸先覺考諸古訓自下
　許多問辯思索存省克治工夫然不過欲去此心
　之人欲存吾心之天理耳若曰效先覺之所爲則
　只說得學中一件事亦似專求諸外了時習者坐
　如尸非專習坐也坐時習此心也立如齋非專習
　立也立時習此心也說是義理之說我心之說人
　心本自說理義如目本說色耳本說聲惟爲人欲
　所蔽所累始有不說今人欲日去則理義日洽浹
　安得不說
國英問曾子三省雖切恐是未聞一貫時工夫先生
　曰一貫是夫子見曾子未得用功之要故告之學
　者果能忠恕上用功豈不是一貫一如樹之根本
　貫如樹之枝葉未種根何枝葉之可得體用一源
　體未立用安從生謂曾子於其用處葢巳隨事精
　察而力行之但未知其體之一此恐未盡
黃誠甫問女與囘也孰愈章先生曰子貢多學而識
　在聞見上用功顔子在心地上用功故聖人問以
　啟之而子貢所對又只在知見上故聖人歎惜之
　非許之
顔子不遷怒不貳過亦是有未發之中始能
種樹者必培其根種德者必養其心欲樹之長必於
　始生時刪其䌓枝欲德之盛必於始學時去夫外
　好如外好詩文則精神日漸漏泄在詩文上去凡
　百外好皆然又曰我此論學是無中生有的工夫
　諸公須要信得乃只是立志學者一念爲善之志
　如樹之種但勿助勿忘只管培植將去自然日夜
　滋長生氣日完枝葉日茂樹初生時便抽繁枝亦
　須刋落然後根幹能大初學時亦然故立志貴專
　一
因論先生之門某人在涵養上用功某人在識見上
　用功先生曰專涵養者日見其不足專識見者日
　見其有餘日不足者日有餘矣日有餘者日不足
矣
梁日孚問居敬窮理是兩事先生以爲一事何如先
　生曰天地間只有此一事安有兩事若論萬殊禮
　儀三百威儀三千又何止兩公且道居敬是如何
窮理是如何曰居敬是存養工夫窮理是窮事物
　之理曰存養個甚曰是存養此心之天理曰如此
　亦只是窮理矣曰且道如何窮事物之理曰如事
　親便要窮孝之理事君便要窮忠之理曰忠與孝
　之理在君親身上在自巳心上若在自巳心上亦
　只是窮此心之理矣且道如何是敬曰只是主一
　如何是主一曰如讀書便一心在讀書上接事便
　一心在接事上曰如此則飮酒便一心在飮酒上
　好色便一心在好色上却是逐物成甚居敬工夫
　日孚請問曰一者天理主一是一心在天理上若
　這個靈能不爲私欲遮隔充拓得盡便完完是他
本體便與天地合德自聖人以下不能無蔽故須
　格物以致其知
守衡問大學工夫只是誠意誠意工夫只是格物修
齊治平只誠意盡矣又有正心之功有所忿懥好
　樂則不得其正何也先生曰此要自思得之知此
　則知未發之中矣守衡再三請曰爲學工夫有淺
　㴱初時若不着實用意去好善惡惡如何能爲善
去惡這着實用意便是誠意然不知心之本體原
　無一物一向着意去好善惡惡便又多了這分意
　思便不是廓然太公書所謂無有作好作惡方是
本體所以說有所忿懥好樂則不得其正正心只
　是誠意工夫裡面體當自家心體常要鑑空衡平
　這便是未發之中
正之問戒懼是巳所不知時工夫愼獨是巳所獨知
時工夫此說如何先生曰只是一個工夫無事時
　固是獨知有事時亦是獨知人若不知於此獨知
　之地用力只在人所共知處用功便是作僞便是
　見君子而後厭然此獨知處便是誠的萌芽此處
　不論善念惡念更無虚假一是百是一錯百錯正
　是王霸義利誠僞善惡界頭於此一立立定便是
　端本澄源便是立誠古人許多誠身的工夫精神
　命脈全體只在此處眞是莫見莫顯無時無處無
　終無始只是此個工夫今若又分戒懼爲巳所不
　知卽工夫便支離便有間斷旣戒懼卽是知巳若
　不知是誰戒懼如此見解便要流入斷滅禪定曰
　不論善念惡念更無虛假則獨知之地更無無念
　時邪曰戒懼亦是念戒懼之念無時可息若戒懼
　之心稍有不存不是昏瞶便巳流入惡念自朝至
　暮自少至老若要無念卽是巳不知此除是昏睡
　除是槁木死灰
志道問荀子云養心莫善於誠先儒非之何也先生
　曰此亦未可便以爲非誠字有以工夫說者誠是
　心之本體求復其本體便是思誠的工夫明道說
　以誠敬存之亦是此意大學欲正其心先誠其意
　荀子之言固多病然不可一例吹毛求疵大凡看
　人言語若先有個意見便有過當處爲富不仁之
言孟子有取於陽虎此便見聖賢大公之心
蕭惠問巳私難克奈何先生曰將汝巳私來替汝克
先生曰人須有爲巳之心方能克巳能克巳方能成
　巳蕭惠曰惠亦頗有爲巳之心不知緣何不能克
　巳先生曰且說汝有爲巳之心是如何惠良久曰
　惠亦一心要做好人便自謂頗有爲巳之心今思
　之看來亦只是爲得個軀殻的巳不曾爲個眞巳
　先生曰眞巳何曾離着軀殻恐汝連那軀殻的巳
　也不曾爲且道汝所謂軀殻的巳豈不是耳目口
　鼻四肢惠曰正是爲此目便要色耳便要聲口便
　要味四肢便要逸樂所以不能克先生曰美色令
　人目盲美聲令人耳聾美味令人口爽馳騁田獵
　令人發狂這都是害汝耳目口鼻四肢的豈得是
　爲汝耳目口鼻四肢若爲着耳目口鼻四肢時便
　須思量耳如何聽目如何視口如何言四肢如何
　動必須非禮勿視聽言動方才成得個耳目口鼻
　四肢這個才是爲着耳目口鼻四肢汝今終日向
　外馳求爲名爲利這都是爲着軀殻外面的物事
　汝若爲着耳目口鼻四肢要非禮勿視聽言動時
　豈是汝耳目口鼻四肢自能勿視聽言動須繇汝
　心這視聽言動皆是汝心汝心之視發竅於目汝
　心之聽發竅於耳汝心之言發竅於口汝心之動
　發竅於四肢若無汝心便無耳目口鼻所謂汝心
　亦不專是那一團血肉若是那一團血肉如今巳
　死的人那一團血肉還在緣何不能視聽言動所
　謂汝心却是那能視聽言動的這個便是性便是
　天理有這個性才能生這性之生理便謂之仁這
　性之生理發在目便會視發在耳便會聽發在口
　便㑹言發在四肢便會動都只是那天理發生以
　其主宰一身故謂之心這心之本體原只是個天
　理原無非禮這個便是汝之眞巳這個眞巳是軀
　殻的主宰若無眞巳便無軀殻眞是有之卽生無
　之卽死汝若眞爲那個軀殻的巳必須用着這個
　眞巳便須常常保守着這個眞巳的本體戒愼不
　覩恐懼不聞惟恐虧損了他一些才有一毫非禮
萌動便如刀割如針刺忍而不過必須去了刀拔
　了針這才是有爲巳之心方能克巳汝今正是認
　賊作子緣何却說有爲巳之心不能克巳
有一學者病目戚戚甚憂先生曰爾乃貴目賤心
蕭惠好僊釋先生警之曰吾亦自幼篤志二氏自謂
　旣有所得謂儒者爲不足學其後居夷三載見得
　聖人之學若是其簡易廣大始自歎悔錯用了三
　十年氣力大抵二氏之學其妙與聖人只有毫釐
　之間汝今所學乃其土苴輙自信自好若此眞䲭
　鴞竊腐䑕耳惠請問二氏之妙先生曰向汝說聖
　人之學簡易廣大汝却不問我悟的只問我悔的
惠慚謝請問聖人之學先生曰汝今只是了人事
　問待汝辦個眞要求爲聖人的心來與汝說惠再
　三請先生曰巳與汝一句道盡汝尚自不會
劉觀時問未發之中是如何先生曰汝但戒愼不覩
　恐懼不聞養得此心純是天理便自然見觀時請
　略示氣象先生曰啞子喫苦瓜與爾說不得爾要
　知此苦還須爾自喫時曰仁在傍曰如此才是眞
　知卽是行矣一時在座諸友皆有省
蕭惠問死生之道先生曰知晝夜卽知死生問晝夜
　之道曰知晝則知夜曰書亦有所不知乎先生曰
　汝能知晝懵懵而興蠢蠢而食行不著習不察終
　日昏昏只是夢晝惟息有養瞬有存此心惺惺明
　明天理無一息間斷才是能知晝這便是天德便
　是通乎晝夜之道而知更有甚麽死生
馬子莘問修道之敎舊說謂聖人品節吾性之固有
　以爲法於天下若禮樂刑政之屬此意如何先生
　曰道卽性卽命本是完完全全増減不得不假修
　飾的何須要聖人品節却是不完全的物件禮樂
　刑政是治天下之法固亦可謂之敎但不是子思
　本旨若如先儒之說下面繇敎入道的緣何舍了
　聖人禮樂刑政之教别說出一段戒愼恐懼工夫
　却是聖人之敎爲虛設矣子莘請問先生曰子思
　性道敎皆從本原上說天命於人則命便謂之性
　率性而行則性便謂之道修道而學則道便謂之
　敎率性是誠者事所謂自誠明謂之性也修道是
　誠之者事所謂自明誠謂之敎也聖人率性而行
　卽是道聖人以下未能率性於道未免有過不及
　故須修道修道則賢知者不得而過愚不肖者不
得而不及都要循着這個道則道便是個敎此敎
字與天道至敎風雨霜露無非敎也之敎同修道
字與修道以仁同人能修道然後能不違於道以
復其性之本體則是亦聖人率性之道矣下面戒
愼恐懼便是修道的工夫中和便是復其性之本
　體如易所謂窮理盡性以至於命中和位育便是
　盡性至命
黃誠甫問先儒以孔子告顔子爲邦之問是立萬世
　常行之道如何先生曰顔子具體聖人其於爲邦
　的大本大原都巳完備夫子平日知之巳㴱到此
　都不必言只就制度文爲上說此等處亦不可忽
　略須要是如此方盡善又不可因自巳本領是當
　了便於防範上疎濶須是要放鄭聲遠佞人葢顔
　子是個克巳向裡德上用心的人孔子恐其外面
　末節或有疎略故就他不足處幇補說若在他人
　須吿以爲政在人取人以身修身以道修道以仁
　達道九經及誠身許多工夫方始做得這個方是
　萬世常行之道不然只去行了夏時乘了殷輅服
　了周冕作了韶舞天下便治得後人但見顔子是
　孔門第一人又問個爲邦便把做天大事看了
蔡希淵問文公大學新本先格致而後誠意工夫似
　與首章次第相合若如先生從舊本之說卽誠意
　反在格致之前於此尙未釋然先生曰大學工夫
　卽是明明德明明德只是個誠意誠意的工夫只
是格物致知若以誠意爲主去用格物致知的工
　夫卽工夫始有下落卽爲善去惡無非是誠意的
事如新本先去窮格事物之理卽茫茫蕩蕩都無
　着落處須用添個敬字方才牽扯得向身心上來
　然終是沒根源若須用添個敬字緣何孔門倒將
　一個最緊要的字落了直待千餘年後要人來補
　出正謂以誠意爲主卽不須添敬字所以提出個
　誠意來說正是學問的大頭腦處於此不察眞所
　謂毫釐之差千里之謬大抵中庸工夫只是誠身
誠身之極便是至誠大學工夫只是誠意誠意之
　極便是至善工夫總是一般今說這裡補個敬字
　那裡補個誠字未免畵蛇添足
孟源有自是好名之病先生屢責之一日警責方巳
　一友自陳日來工夫請正源從傍曰此方是尋着
　源舊時家當先生曰爾病又發源色變議擬欲有
　所辨先生曰爾病又發因喻之曰此是汝一生大
　病根譬如方丈地内種此一大樹雨露之滋土脈
　之力只滋養得這個大根四傍縱要種些嘉穀上
　面被此樹葉遮覆下面被此樹根盤結如何生長
　得成須用伐去此樹纖根勿畱方可種植嘉種不
　然任汝耕耘培㙲只是滋養得此根(右門人/薛侃錄)
陽明先生理學集卷一終　臨海後學王立凖較梓
陽明先生集要理學編目録
　卷二
　　語錄(共六十條)
　　大學問
陽明先生集要理學編卷二
　　　同邑後學施邦曜重編
　　　江右後學曾　櫻叅訂
　　語錄
正德乙亥九川初見先生於龍江先生與甘泉先生
　論格物之說甘泉持舊說先生曰是求之於外了
　甘泉曰若以格物理爲外是自小其心也九川甚
　喜舊說之是先生又論盡心一章九川一聞却遂
　無疑後家居復以格物遺質先生答云但能實地
　用功乆當自釋山間乃自錄大學舊本讀之覺朱
　子格物之說非是然亦疑先生以意之所在爲物
　物字未明巳卯歸自京師再見先生於洪都先生
　兵務倥偬乗隙講授首問近年用功何如九川曰
　近年體驗得明明德功夫只是誠意自明明德於
　天下步歩推入根源到誠意上再去不得如何以
　前又有格致工夫後又體驗覺得意之誠僞必先
　知覺乃可以顔子有不善未嘗知之知之未當復
　行爲證豁然若無疑却又多了格物工夫又思來
　吾心之靈何有不知意之善惡只是物欲蔽了須
　格去物欲始能如顏子未嘗不知耳又自疑工夫
　顚倒與誠意不成片段後問希顔希顔曰先生謂
　格物致知是誠意工夫極好九川曰如何是誠意
　工夫希顔令再思體看九川終不悟請問先生曰
　惜哉此可一言而悟惟濬所舉顔子事便是了只
　要知身心意知物是一件九川疑曰物在外如何
　與身心意知是一件先生曰耳目口鼻四肢身也
　非心安能視聽言動心欲視聽言動無耳目口鼻
　四肢亦不能故無心則無身無身則無心但指其
　充塞處言之謂之身指其主宰處言之謂之心指
　心之發動處謂之意指意之靈明處謂之知指意
　之渉着處謂之物只是一件意未有懸空的必着
　事物故欲誠意則隨意所在某事而格之去其人
　欲而歸於天理則良知之在此事者無蔽而得致
　矣此便是誠意的工夫九川乃釋然破數年之疑
　又問甘泉近亦信用大學古本謂格物猶言造道
　又謂窮理如窮其巢穴之窮以身至之也故格物
　亦只是隨處體認天理似與先生之說漸同先生
　曰甘泉用功所以轉得來當時與說親民字不須
　改他亦不信今論格物亦近但不須換物字作理
　字只還他一物字便是後有人問九川曰今何不
　疑物字曰中庸曰不誠無物程子曰物來順應又
　如物各付物胸中無物之類皆古人常用字也他
　日先生亦云然
九川問近年因厭泛濫之學每要靜坐求屏息念慮
　非惟不能愈覺擾擾如何先生曰念如何可息只
　是要正曰當自有無念時否先生曰實無無念時
　曰如此却如何言靜曰靜未嘗不動動未嘗不靜
　戒謹恐懼卽是念何分動靜曰周子何以言定之
　以中正仁義而主靜曰無欲故靜是靜亦定動亦
　定的定字主其本體也戒懼之念是活潑地此是
　天機不息處所謂維天之命於穆不巳一息便是
　死非本體之念卽是私念
又問用功收心時有聲色在前如常聞見恐不是專
　一曰如何欲不聞見除是槁木死灰耳聾日肓則
　可只是雖聞見而不流去便是曰昔有人靜坐其
　子隔壁讀書不知其勤惰程子穪其甚敬何如曰
　伊川恐亦是譏他
又問靜坐用功頗覺此心收歛遇事又斷了旋起個
　念頭去事上省察事過又尋舊功還覺有内外打
　不作一片先生曰此格物之說未透心何嘗有内
　外卽如惟濬今在此講論又豈有一心在内照管
　這聽講說時專敬卽是那靜坐時心功夫一貫何
　須更起念頭人須在事上磨錬做功夫乃有益若
　止好靜遇事便亂終無長進那靜時功夫亦差似
　收歛而實放溺也後在洪都復與于中國裳論内
　外之說渠皆云物自有内外但要内外竝着功夫
　不可有間耳以質先生曰功夫不離本體本體原
　無内外只爲後來做功夫的分了内外失其本體
　了如今正要講明功夫不要有内外乃是木體功
　夫是日俱有省
庚辰往虔州再見先生問近來功夫雖若稍知頭腦
　然難尋個穩當快樂處先生曰爾却去心上尋個
　天理此正所謂理障此間有個訣竅曰請問如何
　曰只是致知曰如何致曰爾那一點良知是爾自
　家㡳凖則爾意念着處他是便知是非便知非更
　瞞他一些不得爾只不要欺他實實落落依着他
　做去善便存惡便去他這裡何等穩當快樂此便
　是格物的眞訣致知的實功若不靠着這些眞機
　如何去格物我亦近年體貼出來如此分明初猶
　疑只依他恐有不足精細看無些少欠闕
崇一曰先生致知之旨發盡精藴看來這裡再去不
　得先生曰何言之易也再用功半年看如何又用
　功一年看如何功夫愈乆愈覺不同此難口說
先生問九川於致知之說體驗如何九川曰自覺不
　同往時操持常不得個恰好處此乃是恰好處先
　生曰可知是體來與聽講不同我初與講時知爾
　只是忽易未有滋味只這個要妙再體到㴱處日
　見不同是無窮盡的又曰此致知二字眞是個千
　古聖傳之秘見到這裡百世以俟聖人而不惑
先生曰大凡朋友須箴規指摘處少誘掖奬勸意多
　方是後又戒九川云與朋友論學須委曲謙下寛
　以居之
九川臥病䖍州先生云病物亦難格覺得如何對曰
　工夫甚難先生曰常快活便是工夫
有一屬官因久聽講先生之學曰此學甚好只是簿
　書訟獄繁難不得爲學先生聞之曰我何嘗敎爾
　離了簿書訟獄懸空去講學爾旣有官司之事便
　從官司的事上爲學纔是眞格物如問一詞訟不
　可因其應對無狀起個怒心不可因他言語圓轉
　生個喜心不可惡其囑托加意治之不可因其請
　求届意從之不可因自巳事務煩冗隨意苟且斷
　之不可因㫄人譛毀羅織隨人意思處之這許多
意思皆私只爾自知須精細省察克治惟恐此心
　有一毫偏倚枉人是非這便是格物致知簿書訟
　獄之間無非實學若離了事物爲學却是着空
于中國裳輩同侍食先生曰凡飮食只是要養我身
　食了要消化若徒蓄積在肚裡便成痞了如何長
　得肌膚後世學者博聞多識畱滯胸中皆傷食之
　病也
先生曰聖人亦是學知衆人亦是生知問曰何如曰
　這良知人人皆有聖人只是保全無些障蔽兢兢
　業業亹亹翼翼自然不息便也是學只是生的分
　數多所以謂之生知安行衆人自孩提之童莫不
　完具此知只是障蔽多然本體之知自難泯息雖
　學問克治也只憑他只是學的分數多所以謂之
　學知利行
黃以方問先生格致之說隨時格物以致其知則知
　是一節之知非全體之知也何以到得溥博如天
　淵泉如淵地位先生曰人心是天淵心之本體無
　所不該原是一侗天只爲私欲障礙則天之本體
　失了心之理無窮盡原是一個淵只爲私欲窒塞
　則淵之本體失了如今念念致良知將此障礙窒
塞一齊去盡則本體巳復便是天淵了乃指天以
　示之曰比如面前見天是昭昭之天四外見天也
　只是昭昭之天只爲許多房子牆壁遮蔽便不見
　天之全體若撤去房子牆壁總是一個天矣不可
　道眼前天是昭昭之天外面又不是昭昭之天也
　於此便見一節之知卽全體之知全體之知卽一
節之知總是一個本體(以下門人/黃直録)
先生曰聖賢非無功業節氣但其循着這天理則便
　是道不可以事功氣節名矣
發憤忘食是聖人之志如此眞無有巳時樂以忘憂
　是聖人之道如此眞無有戚時恐不必云得不得
　也
問知行合一先生曰此須識我立言宗旨今人學問
　只因知行分作兩件故有一念發動雖是不善然
　却未曾行便不去禁止我今說個知行合一正要
　人䁱得一念發動處便卽是行了發動處有不善
　就將這不善的念克倒了須要徹根徹㡳不使那
　一念不善濳伏在胸中此是我立言宗旨
聖人無所不知只是知個天理無所不能只是能個
　天理聖人本體明白故事事知個天理所在便去
　盡個天理不是本體明後却於天下事物都便知
　得便做得來也天下事物如名物度數草木鳥獸
　之類不勝其煩聖人須是本體明了亦何緣能盡
　知得但不必知的聖人自不消求知其所當知的
　聖人自能問人如子入太廟毎事問之類先儒謂
　雖知亦問敬謹之至此說不可通聖人於禮樂名
　物不必盡知然他知得一個天理便自有許多節
　文度數出來不知能問亦卽是天理節文所在
問先生嘗謂善惡只是一物善惡兩端如冰炭相反
　如何謂只一物先生曰至善者心之本體本體上
才過當些子便是惡了不是有一個善却又有一
　個惡來相對也故善惡只是一物直因聞先生之
　說則知程子所謂善固性也惡亦不可不謂之性
　又曰善惡皆天理謂之惡者本非惡但於本性上
　過與不及之間耳其說皆無可疑
先生嘗謂人但得好善如好好色惡惡如惡惡臭便
是聖人直初時聞之覺甚易後體驗得來此個功
夫着實是難如一念雖知好善惡惡然不知不覺
　又夾雜去了才有夾雜便不是好善如好好色惡
惡如惡惡臭的心善能實實的好是無念不善矣
惡能實實的惡是無念及惡矣如何不是聖人故
　聖人之學只是一誠而巳
問修道說言率性之謂道屬聖人分上事修道之謂
　敎屬賢人分上事先生曰衆人亦率性也但率性
　在聖人分上較多故率性之謂道屬聖人事聖人
　亦修道也但修道在賢人分上多故修道之謂敎
屬賢人事又曰中庸一書大抵皆是說修道的事
　故後面凡說君子說顔淵說子路皆是能修道的
　說小人說賢知愚不肖說庻民皆是不能修道的
　其他言舜文周公仲尼至誠至聖之類則又聖人
　之自能修道者也
問儒者到三更時分掃蕩胸中思慮空空靜靜與釋
氏之靜只一般兩下皆不用此時何所分别先生
　曰動靜只是一個那三更時分空空靜靜的只是
存天理卽是如今應事接物的心如今應事接物
　的心亦是循此天理便是那三更時分空空靜靜
　的心故動靜只是一個分别不得知得動靜合一
釋氏毫釐差處亦自莫揜矣
門人在座有動止甚矜持者先生曰人若矜持太過
終是有弊曰矜持太過如何有弊曰人只有許多
　精神若專在容貌上用功則於中心照管不及者
多矣有太直率者先生曰如今講此學却外面全
　不檢束又分心與事爲二矣
先生嘗言佛氏不着相其實着了相吾儒着相其實
　不着相請問曰佛怕父子累却逃了父子怕君臣
　累却逃了君臣怕夫婦累却逃了夫婦都是爲個
　君臣父子夫婦着了相便須逃避如吾儒有個父
　子還他以仁有個君臣還他以義有個夫婦還他
　以别何曾着父子君臣夫婦的相
黃勉叔問心無惡念時此心空空蕩蕩的不知亦須
存個善念否先生曰旣去惡念便是善念便復心
　之本體矣譬如日光𬒳雲來遮蔽雲去光巳復矣
　若惡念旣去又要存個善念卽是日光之中添燃
　一燈(以下門人/黄修易録)
問志於道一章先生曰只志道一句便含下面數句
　功夫自住不得譬如做此屋志於道是念念要去
　擇地鳩材經營成個區宅據德却是經畫巳成有
　可據矣依仁却是常常住在區宅内更不離去游
藝却是加些畵采美此區宅藝者義也理之所宜
者也如誦詩讀書彈琴習射之類皆所以調習此
心使之熟於道也茍不志道而游藝却如無狀小
子不先去置造區宅只管要去買畵掛做門面不
　知將掛在何處
問生之謂性吿子亦說得是孟子如何非之先生曰
　固是性但吿子認得一邊去了不曉得頭腦若曉
得頭腦如此說亦是孟子亦曰形色天性也這也
是指氣說又曰凡人信口說任意行皆說此是依
　我心性出來此是所謂生之謂性然却要有過差
　若曉得頭腦依吾良知上說出來行將去便自是
　停當然良知亦只是這口說這身行豈能外得氣
　别有個去行去說故曰論性不論氣不備論氣不
　論性不明氣亦性也世亦氣也但須認得頭腦是
當
又曰諸君功夫最不可助長上智絶少學者無超人
　聖人之理一起一伏一進一退自是功夫節次不
　可以我前日用得功夫了今却不濟便要矯强做
　出一個沒破綻的模様這便是助長連前些子功
　夫都壞了此非小過譬如行路的人遭一蹶跌起
來便走不要欺人做那不曾跌倒的樣子出來諸
君只要常常懷個遁世無悶不見是而無悶之心
依此良知忍耐做去不管人非笑不管人毀謗不
管人榮辱任他功夫有進有退我只是這致良知
的主宰不息乆乆自然有得力處一切外事亦自
能不動又曰人若着實用功隨人毁謗隨人欺慢
處處得益處處是進德之資若不用功只是魔也
終被累倒
一友常易動氣責人先生警之曰學須反巳若徒責
人只見得人不是不見自巳非若能反巳方見自

　巳有許多未盡處奚暇責人舜能化得象的傲其
　機括只是不見象的不是若舜只要正他的姦惡
　就見得象的不是矣象是傲人必不肻相下如何
　感化得他是友感悔曰爾今後只不要去論人之
是非凡當責辯人時就把做一件大巳私克去方
可
問易朱子主卜筮程傳主理何如先生曰卜筮是理
　理亦是卜筮天下之理孰有大於卜筮者乎只爲
後世將卜筮專主在占卦上看了所以看得卜筮
　似小藝不知今之師友問答博學審問愼思明辯
　篤行之類皆是卜筮卜筮者不過求決狐疑神明
　吾心而巳易是問諸天人有疑自信不及故以易
　問天謂人心尙有所渉惟天不容僞耳(以下門人/黃省曾録)
黃勉之問思無邪一言如何便葢得三百篇之義先
　生曰豈特三百篇六經只此一言便可該貫以至
　窮古今天下聖賢的話思無邪一言也可該貫此
　外更有何說此是一了百當的功夫
問道心人心先生曰率性之謂道便是道心但着些
　人的意思在便是人心道心本是無聲無臭故曰
　㣲依着人心行去便有許多不安穩處故曰惟危
一友問讀書不記得如何先生曰只要曉得如何要
　記得要曉得巳是落第二義了只要明得自家本
體若徒要記得便不曉得若徒要曉得便明不得
　自家的本體
問志士仁人章先生曰只爲世上人都把生身命子
　看得來太重不問當死不當死定要宛轉委曲保
　全以此把天理却丢去了忍心害理何者不爲若
　違了天理便與禽獸無異便偷生在世上百千年
　也不過做了千百年的禽獸學者要於此等處看
　得明白比干龍逢只爲他看得分明所以能成就
　得他的人
先生語陸元靜曰元靜少年亦要解五經志亦好慱
　但聖人敎人只怕人不簡易他說的皆是簡易之
　規以今人好愽之心觀之却似聖人敎人差了
問通乎晝夜之道而知先生曰良知原是知晝知夜
　的又問人睡熟時良知亦不知了曰不知何以一
　呌便應曰良知常知如何有睡熟時曰向晦宴息
　此亦造化常理夜來天地混沌形色俱泯人亦耳
　目無所睹聞衆竅俱翕此卽良知收歛凝一時天
　地旣開庻物露生人亦耳目有所暗聞衆竅俱闢
　此卽良知妙用發生時可見人心與天地一體故
　上下與天地同流今人不會宴息夜來不是昏睡
　卽是妄思魘寐曰睡時功夫如何用先生曰知晝
　卽知夜矣日間良知是順應無滯的夜問良知卽
　是收歛凝一的有夢卽先兆
先生曰僊家說到虛聖人豈能虛上加得一毫實佛
　氏說到無聖人豈能無上加得一毫有但僊家說
　虛從養生上來佛氏說無從出離生死苦海上來
　却於本體上加却這些子意思在便不是他虛無
　的本色了便於本體有障礙聖人只是還他良知
的本色更不着些子意在良知之虛便是天之太
虛良知之無便是太虛之無形日月風雷山川民
物凡有貌象形色皆在太虛無形中發用流行未
嘗作得天的障礙聖人只是順其良知之發用天
　地萬物俱在我良知的發用流行中何嘗又有一
　物超於良知之外能作得障礙
或問釋氏亦務養心然要之不可以治天下何也先
　生曰吾儒養心未嘗離却事物只順其天則自然
　就是功夫釋氏却要盡絶事物把心看做幻相漸
　入虛寂去了與世間若無些子交渉所以不可治
　天下
或問異端先生曰與愚夫愚婦同的是謂同德與愚
　夫愚婦異的是謂異端
朱本思問人有虛靈方有良知若草木瓦石之類亦
　有良知否先生曰人的良知就是草木瓦石的良
　知若草木瓦石無人的良知不可以爲草木瓦石
　矣豈惟草木瓦石爲然天地無人的良知亦不可
　爲天地矣葢天地萬物與人原是一體其發竅之
　最精處是人心一點靈明風雨露雷日月星辰禽
　獸草木山川土石與人原只一體故五榖禽獸之
　類皆可以養人藥石之類皆可以療疾只爲同此
　一氣故能相通耳
先生遊南鎭一友指巖中花樹問日天下無心外之
　物如此花樹在㴱山中自開自落於我心亦何相
　關先生曰爾未看此花時此花與爾心同歸於寂
爾來看此花時則此花顔色一時明白起來便知
　此花不在爾的心外
又曰目無體以萬物之色爲體耳無體以萬物之聲
　爲體鼻無體以萬物之臭爲體口無體以厲物之
　味爲體心無體以天地萬物感應之是非爲體
先生曰惟天下至聖爲能聰明􁱝知舊看何等玄妙
　今看來原是人人自有的耳原是聰目原是明心
　思原是􁱝知聖人只是一能之爾能處正是良知
衆人不能只是個不致知何等明白簡易
問孟子巧力聖智之說朱子云三子力有餘而巧不
　足何如先生曰三子固有力亦有巧巧力實非兩
　事巧亦只在用力處力而不巧亦是徒力三子譬
　如射一能歩箭一能馬箭一能遠箭他射得到俱
　謂之力中處俱可謂之巧但歩不能馬馬不能遠
　各有所長便是才力分限有不同處孔子則三者
皆長然孔子之和只到得柳下惠而極淸只到得
　伯夷而極任只到得伊尹而極何曽加得些子若
謂三子力有餘而巧不足則其力反過孔子了巧
　力只是發明聖知之義若識得聖知本體是何物
　便自了然
問知譬日欲譬雲雲雖能蔽日亦是天之一氣合有
　的欲亦莫非人心合有否先生曰喜怒哀懼愛惡
　欲謂之七情七者俱是人心合有的但要認得良
　知明白比如日光亦不可指着方所一隙通明皆
　是日光所在雖雲霧四塞太虛中色象可辨亦是
　日光不滅處不可以雲能蔽日敎天不要生雲七
情順其自然之流行皆是良知之用不可分别善
　惡但不可有所着七情有着俱謂之欲俱爲良知
之蔽然纔有着時良知亦自會覺覺卽蔽去復其
體矣此處能勘得破方是簡易透徹功夫
問樂是心之本體不知遇大故於哀哭時此樂還在
　否先生曰須是大哭一番了方樂不哭便不樂矣
　雖哭此心安處卽是樂也本體未嘗有動
鄉人有父子訟獄請訴於先生侍者欲阻之先生聽
　之言不終辭其父子相抱慟哭而去柴鳴治入問
　曰先生何言致伊感悔之速先生曰我言舜是世
　間大不孝的子瞽瞍是世間大慈的父鳴治愕然
　請問先生曰舜常自以爲大不孝所以能孝瞽瞍
　常自以爲大慈所以不能慈瞽瞍只記得舜是我
　提孩長的今何不曾豫悅我不知自心巳爲後妻
　所移了尚謂自家能慈所以愈不能慈舜只思父
　提孩我時如何愛我今日小愛只是我不能盡孝
　日思所以不能盡孝處所以愈能孝及至瞽瞍底
　豫時又不過復得此心原慈的本體所以後世稱
　舜是個古今大孝的子瞽瞍亦做成個慈父
先生曰烝烝乂不格姦本註說象巳進進於義不至
　大爲姦惡舜徴庸後象猶日以殺舜爲事何大姦
　惡如之舜只是自進於乂以乂薰烝不去正他姦
　惡凡文過揜慝此是惡人常態若要指摘他是非
　反去激他惡性舜初時致得象要殺巳亦是要象
　好的心太急此就是舜之過處經過來乃知功夫
　只在自巳不去責人所以致得克諧此是舜動心
　忍性増益不能處古人言語俱是自家經歷過來
　所以說得親切遺之後世曲當人情若非自家經
　過如何得他許多苦心處
先生曰蘇秦張儀之智也是聖人之資後世事業文
章許多豪傑名家只是學得儀秦故智儀秦學術
善揣摸人情無一些不中人肻綮故其說不能窮
　儀秦亦是窺見得良知妙用處但用之於不善爾
或問未發巳發先生曰只緣後儒將未發巳發分說
　了只得劈頭說個無未發巳發使人自思得之若
　說有個巳發未發聽者依舊落在後儒見解若眞
　見得無未發巳發說個有未發巳發原不妨原有
　個未發巳發在問曰未發未嘗不和巳發未嘗不
　中譬如鐘聲未扣不可謂無旣扣不可謂有畢竟
　有個扣與不扣何如先生曰未扣時原是驚天動
　地旣扣時也只是寂天寞地
先生鍜錬人處一言之下感人最㴱一日王汝止出
　遊歸先生問曰遊何見對曰見滿街人都是聖人
　先生曰爾看滿街人是聖人滿街人到看爾是聖
　人在又一日董蘿石出遊而歸見先生曰今日見
　一異事先生曰何異對曰見滿街人都是聖人先
　生曰此亦常事耳何足爲異葢汝止圭角未融蘿
　石恍見有悟故問同答異皆反其言而進之洪與
黃正之張叔謙汝中丙戌㑹試歸爲先生道途中
講學有信有不信先生曰你們拏一個聖人去與
人講學人見聖人來都怕走了如何講得行須做
得個愚夫愚婦方可與人講學洪又言今日要見
人品高下最易先生曰何以見之對曰先生譬如
泰山在前有不知仰者須是無目人先生曰泰山
不如平地大平地有何可見先生一言剪裁剖破
終年爲外好高之病在座者莫不悚懼
　　此後黃以方錄
黃以方問博學於文爲隨事學存此天理然則謂行
有餘力則以學文其說似不相合先生曰詩書六
藝皆是天理之發見文字都包在其中攷之詩書
六藝皆所以學存此天理也不特發見於事爲者
方爲文耳餘力學文亦只博學於文中事或問學
而不思二句曰此亦有爲而言其實思卽學也學
有所疑便須思之思而不學者葢有此等人只懸
空去思要想出一個道理却不在身心上實用其
　力以學存此天理思與學作兩事做故有罔與殆
　之病其實思只是思其所學原非兩事也
先生曰衆人只說格物要依晦翁何曽把他的說一
　用我着實曾用來初年與錢友同論做聖賢要格
　天下之物如今安得這等大的力量因指亭前竹
子令去格看錢子早夜去窮格竹子的道理竭其
　心思至於三日便致勞神成疾當初說他這是精
　力不足某因自去窮格早夜不得其理到七日亦
　以勞思致疾遂相與歎聖賢是做不得的無他大
　力量去格物了及在夷中三年頗見得此意思乃
　知天下之物本無可格者其格物之功只在身心
　上做決然以聖人爲人人可到便自有擔當了這
　裡意思却要說與諸公知道
門人有言邵端峰論童子不能格物只教以灑掃應
對之說先生曰灑掃應對就是一件物童子良知
　只到此便敎去灑掃應對就是致他這一點良知
了又如童子知畏先生長者此亦是他良知處故
雖嬉戲中見了先生長者便去作揖恭敬是他能
格物以致敬師長之良知了童子自有童子的格
　物致知又曰我這裡言格物自童子以至聖人皆
是此等工夫但聖人格物便更熟得些子不消費
　力如此格物雖賣柴人亦是做得雖公卿大夫以
　至天子皆是如此做
門人問曰知行如何得合一且如中庸言博學之又
　說個篤行之分明知行是兩件先生曰博學只是
　事事學存此天理篤行只是學之不巳之意又問
　易學以聚之又言仁以行之此是如何先生曰也
　是如此事事去學存此天理則此心更無放失時
　故曰學以聚之然常常學存此天理更無私欲間
　斷此卽是此心不息處故曰仁以行之又問孔子
　言知及之仁不能守之知行却是兩個了先生曰
　說及之巳是行了但不能常常行巳爲私欲間斷
　便是仁不能守又問心卽理之說程子云在物爲
　理如何謂心卽理先生曰在物爲理在字上當添
　一心字此心在物則爲理如此心在事父則爲孝
　在事君則爲忠之類先生因謂之曰諸君要識得
　我立言宗旨我如今說個心卽理是如何只爲世
　人分心與理爲二故便有許多病痛如五伯攘夷
　狄尊周室都是一個私心便不當理人却說他做
　得當理只心有未純往往悅慕其所爲要來外面
　做得好看却與心全不相于分心與理爲二其流
　至干霸道之僞而不自知故我說個心卽理要使
　知心理是一個便來心上做工夫不去襲義於外
　便是王道之眞此我立言宗旨又問聖賢言語許
　多如何却要打做一個曰我不是要打做一個如
　曰夫道一而巳矣又曰其爲物不二則其生物不
測天地聖人皆是一個如何二得
以方問尊德性一條先生曰道問學卽所以尊德性
　也晦翁言子靜以尊德性誨人某教人豈不是道
　問學處多了些子是分尊德性道問學作兩件且
　如今講習討論下許多工夫無非只是存此心不
　失其德性而巳豈有尊德性只空空去尊更不去
　問學問學只是空空去問學更與德性無關渉如
　此則不知今之所以講習討論者更學何事問致
　廣大二句曰盡精微卽所以致廣大也道中庸卽
　所以極高明也葢心之本體自是廣大底人不能
盡精㣲則便爲私欲所蔽有不勝其小者矣故能
　細微曲折無所不盡則私意不足以蔽之自無許
　多障礙遮隔處如何廣大不致又問精㣲還是念
　慮之精㣲是事理之精㣲曰念慮之精微卽事理
　之精㣲也
先生曰今之論性者紛紛異同皆是說性非見性也
　見性者無異同之可言矣
一友舉佛家以手指顯出問曰衆曽見否衆曰見之
復以手指入袖問曰衆還見否衆曰不見佛說還
未見性此義未明先生曰手指有見有不見爾之
見性常在人之心神只在有覩有聞上馳􁕀不在
不覩不聞上着實用功葢不覩不聞是良知本體
戒愼恐懼是致良知的工夫學者時時刻刻常覩
其所不覩常聞其所不聞工夫方有個實落處乆
　乆成熟後則不須着力不待防簡而眞性自不息
矣豈以在外者之聞見爲累哉
問人心與物同體如吾身原是血氣流通的所以謂
　之同體若於人便異體了禽獸草木益遠矣而何
　謂之同體先生曰爾只在感應之幾上看豈但禽
　獸草木雖天地也與我同體的鬼神也與我同體
　的請問先生曰爾看這個天地中間甚麽是天地
　的心對曰嘗聞人是天地的心曰人又甚麽教做
　心對曰只是一個靈明可知充天塞地中間只有
　這個靈明人只爲形體自間隔了我的靈明便是
　天地鬼神的主宰天沒有我的靈明誰去仰他高
　地沒有我的靈明誰去俯他㴱鬼神沒有我的靈
　明誰去辯他吉凶災祥天地鬼神萬物離却我的
　靈明便沒有天地鬼神萬物了我的靈明離却天
　地鬼神萬物亦沒有我的靈明如此便是一氣流
　通的如何與他間隔得又問天地鬼神萬物千古
　見在何沒了我的靈明便俱無了曰今看死的人
　他這些精靈游散了他的天地萬物尚在何處
先生曰人生大病只是一傲字爲子而傲必不孝爲
臣而傲必不忠爲父而傲必不慈爲友而傲必不
　信故象與丹朱俱不肖亦只一傲字便結果了此
　生諸君常要體此人心本是天然之理精精明明
　無纎介染着只是一無我而巳胸中切不可有有
　卽傲也古先聖人許多好處也只是無我而巳無
我自能謙謙者衆善之基傲者衆惡之魁
鄒謙之嘗語德洪曰舒國裳曾持一張𥿄請先生寫
　拱把之桐梓一章先生懸筆爲書到至於身而不
知所以養之者顧而笑曰國裳讀書中過狀元來
　豈誠不知身之所以當養還須誦此以求警一時
在侍諸友皆惕然
九川問自省念慮或渉邪妄或預料理天下事思到
極處井井有味便繾綣難屏覺得早則易覺得遲
則難用力克治愈覺杆格惟稍遷念他事則隨兩
忘如此廓淸亦似無害先生曰何湏如此只要在
良知上着工夫九川曰正謂那一時不知先生曰
我這裏自有工夫何緣得他來只爲爾工夫斷了
　便蔽其知旣㫁了則繼續舊功便是何必如此九
　川曰眞是難鏖雖知丢他不去先生曰湏是勇用
功乆自有勇故曰是集義所生者勝得容易便是
大賢
問讀書時一種科目意思牽引而求不知何以免此
竊聞窮通有命上智之人恐不屑此不肖爲聲利
牽纒甘心徒苦欲屏棄之又制于親奈何先生曰
此事歸辭于親者多矣其實只是無志志立得時
　千事萬爲只是一事讀書作文安能累人人自累
　于得失耳因嘆曰此學不明不知此處擔閣了幾
　多英雄漢
本思問大人與物同體如何大學又說箇厚薄先生
　曰道理自有厚薄比如身是一體把手足捍頭目
　豈是偏要薄手足其道理如此禽獸與草木同是
　愛的把草木去養禽獸又忍得人與禽獸同是愛
　的宰禽獸以養親與供祭祀燕賓客心又忍得至
　親與路人同是愛的如簟食豆羹得則生不得則
　死不能兩全寧救至親不救路人心又忍得這是
道理合該如此及至吾身與親更不得兩分别彼
　此厚薄葢以仁民愛物皆從此出此處可忍更無
　所不忍矣大學所謂厚薄是良知上自然的條理
　不可踰越此便謂之義順這箇條理便謂之禮知
　此條理便謂之智終始是這條理便謂之信
以方問近來妄念覺少亦覺不曾着想定要如何用
　功不知此是工夫否先生曰汝且去着實用工便
　多這些着想也不妨乆乆自會妥帖若纔下得些
　功便說效驗何足爲恃
以方問孔子曰囘也非助我者是聖人果以相助望
　門弟子否先生曰亦是實話此道本無窮盡問難
愈多則精㣲愈顯聖人之言本自周遍但有問難
　的人胸中窒礙聖人𬒳他一難發揮得愈加精神
　若顔子聞一知十胸中了然如何得問難故聖人
　亦寂然不動無所發揮故曰非助
先生曰人若知這良知訣竅隨他多少邪思枉念這
　理一覺都自消融眞箇是靈丹一粒點鐵成金
一友靜坐有見馳問先生答曰吾昔居滁時見諸生
　多務知解口耳異同無益於得姑敎之靜坐一時
　窺見光景頗牧近效乆之漸有喜靜厭動流入枯
　槁之病或務爲玄解妙覺動人聽聞故邇來只說
　致良知良知明白隨你靜處體悟也好事上磨錬
　也好良知本體原是無動無靜的便是學問頭腦
　我這箇話頭自滁州到今亦較過幾畨只是致良
　知三字無病醫經折肱方能察人病理
聖人之知如靑天之日賢人如浮雲天日愚人如隂
　霾天日雖有昏明不同其能辨黑白則一雖昏黑
　夜裏亦影影見得黑白就是日之餘光未盡處困
　學功夫亦只從這點明處精察去耳問聖人生知
　安行是自然的如何有甚功夫先生曰知行二字

　卽是功夫
先生曰古樂不作乆矣或曰今之戲子尚與古樂意
思相通否先生曰韶之九成便是舜的一本戲子
　武之九變便是武王的一本戲子聖人一生實事
　俱播在樂中所以有德者聞之便知他盡善盡美
　與盡美未盡善處若後世作樂只是做些詞調于
　民俗風化絕無關渉何以化民善俗
人有過多干過上用功就是補甑其流必歸于文過
　今人于喫飯時雖無一事在前其心常役役不寧
　只緣此心忙慣了所以收攝不住
問古人論性各有異同何者乃爲定論先生曰性無
　定體論亦無定體有自本體上說者有自發用上
說者有自源頭上說者有自流弊處說者總面言
　之只是這箇性但所見有淺㴱爾若執定一邊便
　不是了性之本體原是無善無惡的發用上也原
　是可以爲善可以爲不善的其流弊也原一定善
　一定惡的譬如眼有喜時的眼有怒時的眼直視
　就是㸔的眼㣲視就是覷的眼總而言之只是這
　箇眼若見怒時眼就說未嘗有喜的眼見得㸔時
　眼就說未嘗有覷的眼皆是執定就知是錯孟子
　說性直從源頭上說來亦是說箇大槩如此荀子
　性惡之說是從流弊上說來也未可盡說他不是
　只是見得未精耳
薛尚謙鄒謙之馬子莘王汝止侍坐因嘆先生自征
　寧藩巳來天下謗議益多請各言其故有言先生
　功業勢位日隆天下忌之者日衆有言先生之學
　日明故爲宋儒爭是非者日博有言先生自南都
　以後同志信從者日集而四方排阻者日益力先
　生曰諸君之言信皆有之但吾一段自知處諸君
　俱未道及耳我在南都巳前尚有些子鄉愿的意
　思在而今信得這良知眞是眞非信手行去更不
　着些覆藏纔做得箇狂者的胸次故天下之人却
　都說我行不揜言也請問鄉愿狂者之辨曰鄉愿
　以忠信廉潔見取于君子以同流合汙無忤于小
　人故非之無舉刺之無刺然究其心乃知忠信廉
　潔所以媚君子也同流合汙所以媚小人也其心
　巳破壞矣故不可與入堯舜之道狂者志存古人
　一切紛囂俗染舉不足以累其心眞有鳳凰翔于
　千仞之意一克念卽聖人矣惟不克念故濶畧事
　情而行常不掩惟行不掩故心尚未壞而庻可與
裁曰鄉愿何以斷其媚世曰自其譏狂狷知之而
　曰何爲踽踽凉凉生斯世也爲斯世也善斯可矣
故其所爲皆色取不疑所以謂之似然三代以下
士之取盛名于時者不過得鄕愿之似而巳究其
忠信廉潔或未免致疑于妻子也雖欲純乎鄕愿
亦未易得而况聖人之道乎日狂狷爲孔子所思
然至于傳道不及琴張輩而傳曾子豈曾子乃狷
者乎曰不然琴張輩狂者之禀也雖有所得終止
　于狂曾子中行之禀也故能悟入聖人之道
丁亥年九月先生起復征思田將行時德洪與汝中
　論學汝中舉先生敎言曰無善無惡是心之體有
　善有惡是意之動知善知惡是良知爲善去惡是
　格物徳洪曰此意如何汝中曰此恐未是究竟話
　頭若說心體是無善無惡意亦是無善無惡的意
　知亦是無善無惡的知物亦是無善無惡的物矣
　若説意有善惡畢竟心體還有善惡在徳洪日心
　體是天命之性原是無善無惡的但人有習心意
　念上見有善惡在格致誠正修正是復那性體功
　夫若原無善惡功夫亦不消說矣是夕侍坐天泉
　橋各舉請正先生曰我今將行正要你們來講破
　此意二君之見正好相資不可各執一邊我這裏
　接人原有二種利根之人直從本原上悟入人心
　本體原是明瑩無滯的原是箇未發之中利根之
　人一悟本體卽是功夫人巳内外一齊俱透其次
　不免有習心在本體受蔽姑且敎在意念上實落
　爲善去惡功夫熟後渣滓去得盡時本體亦明盡
　了汝中之見是我這裏接利根人的德洪之見是
　我這裏爲其次立法的二君相取爲用則中人上
　下皆可引入于道若各執一邊眼前便有失人旣
　而日以後與朋友講學切不可失了我的宗㫖無
善無惡是心之體有善有惡是意之動知善知惡
是良知爲善去惡是格物只依我這話頭隨人指
　點自沒病痛此原是徹上徹下功夫利根之人世
亦難遇本體功夫一悟盡透此顔子明道所不敢
　承當豈可輕易望人人有習心不敎他在良知上
實用爲善去惡功夫只去懸空想箇本體一切事
爲俱不着實不過養成一箇虛寂此病不是小小
　不可不早說破
先生曰諸公在此務要立箇必爲聖人之心時時刻
　刻湏是一棒一條痕一摑一掌血方能聽吾說話
　句句得力若茫茫蕩蕩度日譬如一塊死肉打也
　不知得痛癢恐終不濟事囘家只尋得舊時伎倆
　而巳豈不惜哉
人一日間古今世界都經過一畨只是人不見耳夜
氣淸明時無視無聽無思無作淡然平懷就是羲
皇世界平旦時神淸氣朗雍雍穆穆就是堯舜世
界日中以前禮儀交會氣象秩然就是三代世界
　日中以後神氣漸昏徃來雜擾就是春秋戰國世
界漸漸昏夜萬物寢息景象寂寥就是人消物盡
　世界學者信得良知過不爲氣所亂便常做箇羲
皇巳上人
先生自南都以來凡示學者皆令存天理去人欲以
爲本有問所謂則令自求之未嘗指天理爲何如
　也黃岡郭善甫挈其徒良吉走越受學途中相與
　辨論未合旣至質之先生先生方寓樓饘不答所
　問第目攝良吉者再指所饘盂語曰此盂中下乃
能盛此饘此案下乃能載此盂此樓下乃能載此
案地又下乃能載此樓惟下乃大也
　日市中閧而詬甲曰爾無天理乙日爾無天理甲
　日爾欺心乙日爾欺心先生聞之呼弟子曰聽之
　夫夫啍啍講學也弟子曰詬也焉學曰汝不聞乎
　曰天理曰心非講學而何曰旣學矣焉詬曰夫夫
　也惟知責諸人不知反諸巳故也
先生嘗曰吾良知二字自龍塲以後便巳不出此意
　只是點此二字不岀與學者言費却多少辭說今
　幸見出此一語之下洞見全體眞是痛快不覺手
　舞足蹈學者聞之亦省却多少尋討功夫學問頭
　腦至此巳是說得十分下落但恐學者不肯直下
　承當耳又曰某于良知之說從百死千難中得來
　非是容易見得到此此本是學者究竟話頭不得
　巳與人一口說盡但恐學者得之容易只把做一
　種光景玩弄孤負此知耳
語友人曰近欲發揮此只覺有一言發不出津津然
　含諸口久乃曰近覺得此學更無有他只是這些
　于旁有徤羡不巳者則又日連這些子亦無放處
　今經變後始有良知之說
一友侍睂間有憂思先生顧謂他友曰良知固徹天
　徹地近徹一身人一身不爽不湏許大事第頭上
　一髪下垂渾身卽是爲不快此中那容得一物耶
先生初登第時上邊務八事世艶稱之晚年有以爲
　問者先生曰此吾少時事有許多抗厲氣此氣不
　除欲以身任天下其何能濟或又問平寧藩先生
　曰當時只合如此做但覺來尚有揮霍意使今日
　處之更别也
　先生之學因議論與朱子有異遂開人疑信之端
　愚以爲實無異同也二先生之言雖殊衛道覺世
　之心則一此非愚之敢以私意窺二賢而謬爲調
　停之說也請還質之二先生之言文成之言曰吾
　說與晦庵時有不同者爲入門下手處有毫釐千
　里之分不得不辯然吾之心未嘗有異夫孟子之
　好辯專爲正人心文成與晦庵之心既同矣又焉
　用辯是知先生非辯晦庵也辯懼學晦庵而失其
　眞者也晦庵之言曰吾之學非不求之内而求之
　外葢聖人設敎使人黙識此心之靈而端莊靜一
　以爲窮理之本使人知有衆理之妙而學問思辯
　以致盡心之功巨細相涵動靜交養無内外精麄
　之擇也必以爲淺近而欲藏形匿影别爲幽㴱髣
　髴艱難阻絶之論使學者莽然措心於言語文字
　之外則佛氏之詖淫邪遁耳是言也晦庵之預爲
　後學慮又何㴱且遠哉因二先生之言而推求其
　故晦庵當五季之後虛無寂滅之敎盈於天下患
　在不知窮理也故宗程氏之學揭主敬窮理之敎
　使人知所持循文成當晦庵之後辭章訓詁之習
　沒溺人心患在徒事見聞也故明陸氏之學掲知
　行合一之旨使人知所返本二先生以爲道之苦
　心不得巳而爲補偏救敝之㣲權非文成知内而
　不知外也晦庵知外而不知内也尚安得有異同
　哉夫道一而巳矣自内觀之而不睹不聞涵天地
　萬物之理自外觀之而倫物事變一根於身心性
　命之微所謂性之德也合内外之道也君子亦惟
　學間思辯篤行以盡吾之性焉二先生皆我師也
　異同可弗問也學者不得其心之同而徒執其言
　之異嘵嘵聚訟將二先生必有戚然於廊廡者矣
　愚暗汶不足以知二先生敢質之同志(邦曜識)
　　大學問
大學者昔儒以爲大人之學矣取問大人之學何以
在於明明德乎陽明子曰大人者以天地萬物爲一
體者也其視天下猶一家中國猶一人焉若夫間形
骸而分爾我者小人矣大人之能以天地萬物爲一
體也非意之也其心之仁本若是其與天地萬物而
爲一也豈惟大人雖小人之心亦莫不然彼顧自小
之耳是故見孺子之入井而必有怵惕惻隱之心焉
是其仁之與孺子而爲一體也孺子猶同類者也見
鳥獸之哀鳴􁯅觫而必有不忍之心焉是其仁之與
鳥獸而爲一體也鳥獸猶有知覺者也見草木之摧
折而必有憫恤之心焉是其仁之與草木而爲一體
也草木猶有生意者也見瓦石之毁壞而必有顧惜
之心焉是其仁之與瓦石而爲一體也是其一體之
仁也雖小人之心亦必有之是乃根於天命之性而
自然靈昭不昧者也是故謂之明德小人之心旣巳
分隔隘陋矣而其一體之仁猶能不昧若此者是其
未動於欲而未蔽於私之時也及其動於欲蔽於私
而利害相攻忿怒相激則將戕物圯類無所不爲其
甚至有骨肉相殘者而一體之仁亾矣是故苟無私
欲之蔽則雖小人之心而其一體之仁猶大人也一
有私欲之蔽則雖大人之心而其分隔隘陋猶小人
矣故夫爲大人之學者亦惟去其私欲之蔽以自明
其明德復其天地萬物一體之本然而巳耳非能於
本體之外而有所増益之也曰然則何以在親民乎
曰明明德者立其天地萬物一體之體也親民者達
其天地萬物一體之用也故明明德必在於親民而
親民乃所以明其明德也是故親吾之父以及人之
父以及天下人之父而後吾之仁實與吾之父人之
父與天下人之父而爲一體矣實與之爲一體而後
孝之明德始明矣親吾之兄以及人之兄以及天下
人之兄而後吾之仁實與吾之兄人之兄與天下人
之兄而爲一體矣實與之爲一體而後弟之明德始
明矣君臣也夫婦也朋友也以至於山川鬼神鳥獸
草木也莫不實有以親之以達吾一體之仁然後吾
之明德始無不明而眞能以天地萬物爲一體矣夫
是之謂明明德於天下是之謂家齊國治而天下平
是之謂盡性曰然則又烏在其爲止至善乎曰至善
者明德親民之極則也天命之性粹然至善其靈昭
不昧者此其至善之發見是乃明德之本體而卽所
謂良知者也至善之發見是而是焉非而非焉輕重
厚薄隨感隨應變動不居而亦莫不自有天然之中
是乃民彞物則之極而不容少有議擬増損於其間
也少有擬議増損於其間則是私意小智而非至善
之謂矣自非愼獨之至惟精惟一者其孰能與於此
乎後之人惟其不知至善之在吾心而用其私智以
揣摸測度於其外以爲事事物物各有定理也是以
昧其是非之則支離決裂人欲肆而天理亾明德親
民之學遂大亂於天下葢昔之人固有欲明其明德
者矣然惟不知止於至善而􁕀其私心於過高是以
失之虚罔空寂而無有乎家國天下之施則二氏之
流是矣固有欲親其民者矣然惟不知止於至善而
溺其私心於卑瑣是以失之權謀智術而無有乎仁
愛惻怛之誠則五伯功利之徒是矣是皆不知止於
至善之過也故止至善之於明德親民也猶之規矩
之於方圓也尺度之於長短也權衡之於輕重也故
方圓而不止於規矩爽其則矣長短而不止於尺度
乖其劑矣輕重而不止於權衡失其凖矣明明德親
民而不止於至善亾其本矣故止於至善以親民而
明其明德是之謂大人之學
曰知止而后有定定而后能靜靜而后能安安而后
能慮慮而后能得其說何也曰人惟不知至善之在
吾心而求之於其外以爲事事物物皆有定理也而
求至善於事事物物之中是以支離決裂錯雜紛紜
而莫知有一定之向今焉旣知至善之在吾心而不
假於外求則志有定向而無支離決裂錯雜紛紜之
患矣無支離決裂錯雜紛紜之患則心不妄動而能
靜矣心不妄動而能靜則其日用之間從容閒暇而
能安矣能安則凡一念之發一事之感其爲至善乎
其非至善乎吾心之良知自有以詳審精察之而能
慮矣能慮則擇之無不精處之無不當而至善於是
乎可得矣
日物有本末先儒以明德爲本新民爲末兩物而内
外相對也事有終始先儒以知止爲始能得爲終一
事而首尾相因也如子之說以新民爲親民則本末
之說亦有所未然歟曰終始之說大略是矣卽以新
民爲親民而曰明德爲本親民爲末其說亦未爲不
可但不當分本末爲兩物耳夫木之榦謂之本木之
梢謂之末惟其一物也是以謂之本末苦曰兩物則
旣爲兩物矣又何可以言本末乎新民之意旣與親
民不同則明德之功自與新民爲二若知明明德以
親其民而親民以明其明德則明德親民焉可析而
爲兩乎先儒之說是葢不知明德親民之本爲一事
而認以爲兩事是以雖知本末之當爲一物而亦不
得不分爲兩物也
曰古之欲明明徳於天下者以至於先修其身以吾
子明德親民之說通之亦旣可得而知矣敢問欲修
其身以至於致知在格物其工夫次第又何如其用
力歟曰此正詳言明德親民止至善之功也葢身心
意知物者是其工夫所用之條理雖亦各有其所而
其實只是一物格致誠正修者是其條理所用之工
夫雖亦皆有其名而其實只是一事何謂身心之形
體運用之謂也何謂心身之靈明主宰之謂也何謂
修身爲善而去惡之謂也吾身自能爲善而去惡乎
必其靈明主宰者欲爲善而去惡然後其形體運用
者始能爲善而去惡也故欲修其身者必在於先正
其心也然心之本體則性也性無不善則心之本體
本無不正也何從而用其正之之功乎葢心之本體
本無不正自其意念發動而後有不正故欲正其心
者必就其意念之所發而正之凡其發一念而善也
好之眞如好好色發一念而惡也惡之眞如惡惡臭
則意無不誠而心可正矣然意之所發有善有惡不
有以明其善惡之分亦將眞妄錯雜雖欲誠之不可
得而誠矣故欲誠其意者必在於致知焉致者至也
如云喪致乎哀之致易言知至至之知至者知也至
之者致也致知云者非若後儒所謂充廣其知識之
謂也致吾心之良知焉耳良知者孟子所謂是非之
心人皆有之者也是非之心不待慮而知不待學而
能是故謂之良知是乃天命之性吾心之本體自然
靈昭明覺者也凡意念之發吾心之良知無有不自
知者其善歟惟吾心之良知自知之其不善歟亦惟
吾心之良知自知之是皆無所與於他人者也故雖
小人之爲不善旣巳無所不至然其見君子則必厭
然揜其不善而著其善者是亦可以見其良知之有
不容於自昧者也今欲别善惡以誠其意惟在致其
良知之所知焉爾何則意念之發吾心之良知旣知
其爲善矣使其不能誠有以好之而復背而去之則
是以善爲惡而自昧其知善之良知矣意念之所發
吾之良知旣知其爲不善矣使其不能誠有以惡之
而復蹈而爲之則是以惡爲善而自昧其知惡之良
知矣若是則雖曰知之猶不知也意其可得而誠乎
今於良知所知之善惡者無不誠好而誠惡之則不
自欺其良知而意可誠也巳然欲致其良知亦豈影
響髣髴而懸空無實之謂乎是必實有其事矣故致
知必在於格物物者事也凡意之所發必有其事意
所在之事謂之物格者正也正其不正以歸於正之
謂也正其不正者去惡之謂也歸於正者爲善之謂
也夫是之謂格書言格于上下格于文祖格其非心
格物之格實兼其義也良知所知之善雖誠欲好之
矣茍不卽其意之所在之物而實有以爲之則是物
有未格而好之之意猶爲未誠也良知所知之惡雖
誠欲惡之矣苟不卽其意之所在之物而實有以去
之則是物有未格而惡之之意猶爲未誠也今焉於
其良知所知之善者卽其意之所在之物而實爲之
無有乎不盡於其良知所知之惡者卽其意之所在
之物而實去之無有乎不盡然後物無不格而吾良
知之所知者無有虧缺障蔽而得以極其至矣夫然
後吾心快然無復餘憾而自謙矣夫然後意之所發
者始無自欺而可以謂之誠矣故曰物格而後知至
知至而后意誠意誠而后心正心正而后身修葢其
功夫條理雖有先後次序之可言而其體之惟一實
無先後次序之可分其條理功夫雖無先後次序之
可分而其用之惟精固有纖毫不可得而缺焉者此
格致誠正之說所以闡堯舜之正傳而爲孔氏之心
印也
　大學除却格物二字更無下手處必實體之乃見
　葢自天開地闢上天下地皆物也卽求道之身亦
　物也共此無妄之理卽所謂道之大原也如上下
　高㴱同歸閴寂又何從問道若要尋到天地之先
　便是老莊虚無學問是物正此道之顯然可見者
　大易所謂形而上者謂之道形而下者謂之器者
　是也舍器更無所謂道是物卽吾之性也命也孟
　子所謂萬物皆備於我者也人只是知誘物化不
　能反身而誠又不能强恕而行止認軀殻爲身認
　外物爲物物與我始判然爲兩究竟此身止成萬
　物中之一物又安能致知誠意正心修身齊家治
　國平天下以盡大學之道故道要諸誠意而工夫
　盡之致知格物所謂格者不從物上求也要在博
　學審問愼思明辯篤行以求明此善善卽誠也物
　之所以爲物者也明善卽是知止知止卽是能得
　如此領會萬物皆歸於舍矣故中庸云誠者物之
　終始君子誠之爲貴自然成巳成物舉而措之無
　不宜之也格物原是一了百當工夫故朱子訓格
　曰至極當凡屬遙想憶說卽擬議甚高不得云至
　所謂至者猶云身造其境原兼知行該動靜而言
　卽先生所舉大易知至至之謂也至其所至是盛
　德大業之本也此外更無精義入神之功也人帷
　認朱子至字淺了便謂逐一物格一物此是末學
　支離之習晦翁原無此解得先生一番闡明有以
　發朱子未盡之意

陽明先生理學集二卷終　臨海後學王立凖較梓
陽明先生集要理學編目錄
　卷三
　　答王天宇書(其一)
　　答王天宇書(其二甲戌)
　　與陸元靜書(其一辛巳)
　　與陸元靜書(其二壬申)
　　與陸元靜書(其三甲戌)
　　與陸元靜書(丙子)
　　答舒國用書(癸未)
　　與黃勉之書(其二甲申)
　　答周道通書(其一甲申)
　　答友人問書(丙戌)
　　答歐陽崇一書(丙戌)
　　答顧東橋書(乙酉)
陽明先生集要理學編卷三
　　　同邑後學施邦曜重編
　　　江右後學㑹　櫻叅訂
　　答王天宇書(其一)甲戊
書來見平日爲學用功之熟㴱用喜慰今之時能稍
有志聖賢之學巳不可多見況又果能實用其力者
是豈易得哉辱推擬過當誠有所不敢居然求善自
輔則鄙心實亦未嘗不切切也今乃又得吾天宇其
爲喜幸可勝言哉厚意之及良不敢虛然又自歎愛
莫爲助聊就來諭商確一二天宇自謂有志而不能
篤不知所謂志者果何如其不能篤者乂誰也謂聖
賢之學能靜可以制動不知若何而能靜靜與動有
二心乎謂臨政行事之際把捉摸擬强之使歸於道
固亦卒有所未能然造次顚沛必於是者不知如何
其爲功謂開卷有得接賢人君子便自觸發不知所
觸發者何物又賴二事而後觸發則二事之外所作
何務當是之時所謂志者果何在也凡此數語非天
宇實用其力不能有然亦足以見講學之未明故尚
有此耳或思之有得不厭寄示
　就問婉詰指點躍然
　　答王天宇書(其二)甲戌
承書惠感感中間問學之意懇切有加於舊足知進
於斯道也喜幸何如但其間猶有未盡區區之意者
旣承不鄙何敢不竭然望詳察庻於斯道有所發明
耳
　來書云誠身以格物乍讀不能無疑旣而細詢之
　希顏始悉其說
區區未嘗有誠身格物之說豈出於希顔邪鄙意但
謂君子之學以誠意爲主格物致知者誠意之功也
猶饑者以求飽爲事飮食者求飽之事也希顏頗悉
鄙意不應有此或恐一時言之未瑩耳幸更細講之
　又云大學一書古人爲學次第朱先生謂窮理之
　極而後意誠其與所謂居敬窮理非存心無以致
　知者固相爲矛盾矣葢居敬存心之說補於傳文
　而聖經所指直謂其窮理而后心正初學之士執
　經而不考傳其流之弊安得不至於支離邪
大學次第但言物格而后知至知至而後意誠若窮
理之極而後意誠此則朱先生之說如此其間亦自
無大相矛盾但於大學本旨郤恐未盡合耳非存心
無以致知此語不獨於大學未盡就於中庸尊德性
而道問學之旨亦或有未盡然此等處言之甚長非
面悉不可後之學者附會於補傳而不㴱考於經旨
牽制於文義而不體認於身心是以往往失之支離
而卒無所得恐非執經而不考傳之過也
　又云不繇窮理而遽加誠身之功恐誠非所誠適
　足以爲僞而已矣
此言甚善但不知誠身之功又何如作用耳幸體認
之
　又言譬之行道者如大都爲所歸㝛之地猶所謂
　至善也行道者不辭險阻艱難決意向前猶存心
　也如使斯人不識大都所在而泛焉欲往其不南
　走越而北走吳幾希矣
此譬大略皆是但以不辭險阻艱難決意向前別爲
存心未免牽合之苦而不得其要耳夫不辭險阻艱
難決意向前此正是誠意之意審如是則其所以問
道途具資斧戒舟車皆有不容巳者不然又安在其
爲決意向前而亦安所前乎夫不識大都所在而泛
焉欲往則亦欲往而巳未嘗眞往也惟其欲往而未
嘗眞往是以道途之不問資斧之不具舟車之不戒
若決意向前則眞往矣眞往者能如是乎此最工夫
切要者以天宇之高明篤實而反求之自當不言而
喻矣
　又云格物之說昔人以扞去外物爲言矣扜去外
　物則此心存矣心存則所以致知者皆是爲已
如此說郤是扞去外物爲一事致知又爲一事扞去
外物之說亦未爲甚害然止捍禦於其外則亦未有
拔去病根之意非所謂克已求仁之功矣區區格物
之說亦不如此大學之所謂誠意卽中庸之所謂誠
身也大學之所謂格物致知卽中庸之所謂明善也
博學審問愼思明辯篤行皆所謂明善而爲誠身之
功也非明善之外別有所謂誠身之功也格物致知
之外又豈别有所謂誠意之功乎書之所謂精一語
之所謂博文約禮中庸之所謂尊德性而道問學皆
若此而巳是乃學問用功之要所謂毫釐之差千里
之謬者也心之精㣲口莫能述亦豈筆端所能盡巳
喜榮擢比上有期矣倘能迂道江濱謀一夕之話庻
幾能有所發明冗遽中不悉
　人只把格物二字看得麄淺便起支離不知天下
　只是此一道在物爲理在心爲善格物卽是明善
　一言了當眞是千年暗室一燈照破無所容詞(說/矣)
　　與陸元靜書(其一)辛巳
齎奏人囘得佳稿及手札殊慰聞以多病之故將從
事於養生區區往年葢嘗弊力於此矣後乃知其不
必如是始復一意於聖賢之學大抵養德養身只是
一事元靜所云眞我者果能戒謹不睹恐懼不聞而
專志於是則神住氣住精住而僊家所謂長生乆視
之說亦在其中矣神僊之學與聖人異然其造端托
始亦惟欲引人於道悟眞篇後序中所謂黃老悲其
貪着乃以神僊之術漸次導之者元靜試取而觀之
其㣲㫖亦自可識自堯舜禹湯文武至於周公孔子
其仁人愛物之心葢無所不至苟有可以長生不死
者亦何惜以示人如老子彭籛之徒乃其禀賦有若
此者非可以學而至後世如白玉蟾丘長春之屬皆
是彼學中所稱述以爲祖師者其得壽皆不過五六
十則所謂長生之說當必有所指矣元靜氣弱多病
但遺棄聲名淸心寡慾一意聖賢如前所謂眞我之
說不宜輕信異道徒自惑亂聰明弊精勞神廢靡歲
月乆而不返將遂爲病狂喪心之人不難矣昔人謂
三折肱爲良醫區區非良醫葢嘗三折肱者元靜其
愼聽母忽區區省親本聞部中巳准覆但得　旨卽
當長遯山澤不乆　朝廷且大賚則元靜推封亦有
日果能訪我於陽明之麓當能爲元靜決此疑也
　　養德卽所以養身亦只是爲求養生者下一箴
　　其實殀壽不二修身以俟之乃是聖賢眞正學
　　問若惑志於長生乆視之說便是一團私欲矣
　　適足以爲養德之害
　　與陸元靜書(其二)壬午
某不孝不忠延禍先人酷罰未敷致玆多口亦其宜
然乃勞賢者觸目忌諱爲之辯雪雅承道誼之愛㴱
切懇至甚非不肖孤之所敢望也無辯止謗嘗聞昔
人之敎矣況今何止於是四方英傑以講學異同之
故議論方興吾儕可勝辯乎惟當反求諸巳苟其言
而是歟吾斯尚有所未信歟則當務求其是不得輙
是已而非人也使其言而非歟吾斯旣巳自信歟則
當益致其踐履之實以務求於自謙所謂黙而成之
不言而信者也然則今日之多口孰非吾儕動心忍
性砥礪切磋之地乎且彼議論之興非必有所私怨
於我彼其爲說亦將自以爲衛夫道也況其說本自
出其先儒之緒論固各有所憑據而吾儕之言驟異
於昔反若鑿空杜撰者乃不知聖人之學本來如是
而流傳失眞先儒之論所以日益支離則亦繇後學
沿習乖謬積漸所致彼旣先橫不信之念莫肻虛心
講究加以吾儕議論之間或爲勝心浮氣所乘未免
過爲矯激則固宜其非笑而駭惑矣此吾儕之責未
可專以罪彼爲也嗟乎吾儕今日之講學將求異其
說於人邪亦求同其學於人邪將求以善而勝人邪
亦求以善而養人邪知行合一之學吾儕但口說耳
何嘗知行合一邪推尋所自則如不肖者爲罪尤重
葢在平時徒以口舌講解而未嘗體諸其身名浮於
實行不掩言巳未嘗實致其知而謂昔人致知之說
有未盡如貧子之說金乃未免從人乞食諸君病於
相信相愛之過好而不知其惡之乃共成今日紛紛
之議皆不肖之罪他雖然昔之君子葢有舉世非之
而不顧千百世非之而不顧者亦求其是而巳矣豈
以一時毁譽而動其心邪惟其在我者有未盡則亦
安可遂以人言爲盡非伊川晦庵之在當時尚不免
於詆毁斥逐況在吾輩行有所未至則夫人之詆毁
斥逐正其宜耳凡今爭辯學術之士亦必有志於學
者也未可以其異巳而遂有所疎外是非之心人皆
有之彼其但蔽於積習故於吾說卒未易解就如諸
君初聞鄙說時其間寧無非笑詆毁之者乆而釋然
以悟甚至反有激爲過當之論者矣又安知今日相
詆之力不爲異時相信之深者乎衰絰哀苦中非論
學時而道之興廢乃有不容於泯黙者不覺叨叨至
此言無倫次幸亮其心也致知之說向與惟濬及崇
一諸友極論於江西近日楊仕鳴來過亦嘗一及頗
爲詳悉今原忠宗賢二君復往諸君更相與細心體
究一番當無餘藴矣孟子云是非之心知也是非之
心人皆有之卽所謂良知也孰無是良知乎但不能
致之耳易謂知至至之知至者知也至之者致知也
此知行之所以一也近世格物致知之說只一知字
尚未有下落若致字工夫全不曾道着矣此知行之
所以二也
　不尤人此是聖賢自得學問若與人爭是非似爲
　學務使一世之人盡好也便是見道不明
　　與陸元靜書(其三)甲申
　來書云下手工夫覺此心無時寧靜妄心固動也
　照心亦動也心旣恒動則無刻暫停也
是有意於求寧靜是以愈不寧靜耳夫妄心則動也
照心非動也恒照則恒動恒靜天地之所以恒乆而
不巳也照心固照也妄心亦照也其爲物不貳則其
生物不息有刻暫停則息矣非至誠無息之學矣
　來書云良知亦有起處云云
此或聽之未審良知者心之本體卽前所謂恒照者
也心之本體無起無不起雖妄念之發而良知未嘗
不在但人不知存則有時而或放耳雖昬塞之極而
良知未嘗不明但人不知察則有時而或蔽耳雖有
時而或放其體實未嘗不在也存之而巳耳雖有時
而或蔽其體實未嘗不明也察之而巳耳若謂良知
亦有起處則是有時而不在也非其本體之謂耳
精一之精以理言精神之精以氣言理者氣之條理
氣者理之運用無條理則不能運用無運用則亦無
以見其所爲條理者矣精則精精則明精則一精則
神精則誠一則精一則明一則神一則誠原非有二
事也但後世儒者之說與養生之說各滯於一偏是
以不相爲用前日精一之諭雖爲元靜愛養精神而
發然而作聖之功寔亦不外是矣
　來書云元神元氣元精必各有寄藏發生之處又
　有眞陰之精眞陽之氣云云
夫良知一也以其妙用而言謂之神以其流行而言
謂之氣以其凝聚而言謂之精安可以形象方所求
哉眞陰之精卽眞陽之氣之母眞陽之氣卽眞陰之
精之父陰根陽陽根陰亦非有二也苟吾良知之說
明則凡若此類皆可以不言而喻不然則如來書所
云三關七返九還之屬尚有無窮可疑者也
　來書云良知心之本體卽所謂性善也何未發之
　中也寂然不動之體也廓然大公也常人皆不能
　而必待於學耶中也寂也公也旣以屬心之體則
　良知是矣今驗之於心知無不良而中寂大公實
　未有也豈良知復超然於體用之外乎
性無不善故知無不良良知卽是未發之中卽是廓
然大公寂然不動之本體人人之所同具者也但不
能不昬蔽於物欲故須學以去其昬蔽然於良知之
本體初不能有加損於毫末也知無不良而中寂大
公未能全者是昬蔽之未盡去而存之未純耳體卽
良知之體用卽良知之用寧復有超然於體用之外
者乎
　來書云周子曰主靜程子曰動亦定靜亦定先生
　曰定者心之本體是靜定也決非不睹不聞無思
　無爲之謂必常知常存常主於理之謂也夫常知
　常存常主於理明是動也已發也何以謂之靜何
　以謂之本體豈是靜定也又有以貫乎心之動靜
　者邪
理無動者也常知常存常主於理卽不睹不聞無思
無爲之謂也不睹不聞無思無爲非稿木死灰之謂
也睹聞思爲一於理而未嘗有所睹聞思爲卽是動
而未嘗動也所謂動亦定靜亦定體用一原者也
　來書云此心未發之體其在巳發之前乎其在巳
　發之中而爲之主乎其無前後內外而渾然一體
　者乎今謂心之動靜者其主有事無事而言乎其
　主寂然感通而言乎其主循理從欲而言乎若以
　循理爲靜從欲爲動則於所謂動中有靜靜中有
　動動極而靜靜極而動者不可通矣若以有事而
　感通爲動無事而寂然爲靜則於所謂動而無動
　靜而無靜者不可通矣若謂未發在巳發之先靜
　而生動是至誠有息也聖人有復也又不可矣若
　謂未發在巳發之中則不知未發巳發俱當主靜
　乎抑未發爲靜而巳發爲動乎抑未發巳發俱無
　動無靜乎俱有動有靜乎幸敎
未發之中卽良知也無前後內外而渾然一體者也
有事無事可以言動靜而良知無分於有事無事也
寂然感通可以言動靜而良知無分於寂然感通也
動靜者所遇之時心之本體固無分於動靜也理無
動者也動卽爲欲循理則雖酬酢萬變而未嘗動也
從欲則雖槁心一念而未嘗靜也動中有靜靜中有
動又何疑乎有事而感通固可以言動然而寂然者
未嘗有增也無事而寂然固可以言靜然感通者未
嘗有減也動而無動靜而無靜又何疑乎無前後内
外而渾然一體則至誠有息之疑不待靜矣未發在
已發之中而巳發之中未嘗别有未發者在巳發在
未發之中而未發之中未嘗别有巳發者存是未嘗
無動靜而不可以動靜分者也凡觀古人言語在以
意逆志而得其大旨若必拘滯於文義則靡有孑遺
者是周果無遺民也周子靜極而動之說苟不善觀
亦未免有病葢其意從大極動而生陽靜而生陰說
來太極生生之理妙用無息而常體不易太極之生
生卽陰陽之生生就其生生之中指其妙用無息者
而謂之動謂之陽之生非謂動而後生陽也就其生
生之中指其常體不易者而謂之靜謂之陰之生非
謂靜而後生陰也若果靜而後生陰動而後生陽則
是陰陽動靜截然各自爲一物矣陰陽一氣也一氣
屈伸而爲陰陽動靜一理也一理隱顯而爲動靜春
夏可以爲陽爲動而未嘗無陰與靜也秋冬可以爲
陰爲靜而未嘗無陽與動也春夏此不息秋冬此不
息皆可謂之陽謂之動也春夏此常體秋冬此常體
皆可謂之陰謂之靜也自元會運世歲月日時以至
刻杪忽㣲莫不皆然所謂動靜無端陰陽無始在知
道者黙而識之非可以言語窮也若只牽文泥句比
擬倣像則所謂心從法蕐轉非是轉法蕐矣
　來書云常試於心喜怒憂懼之感發也雖動氣之
　極而吾心良知一覺卽罔然消沮或遏於初或制
　於中或悔於後然則良知常若居於優閒無事之
　地而爲之主於喜怒憂懼若不與焉者何歟
知此則知未發之中寂然不動之體而有發而中節
之和感而遂通之妙矣然謂良知常若居於優閒無
事之地語尚有病葢良知雖不滯於喜怒憂懼而喜
怒憂懼亦不外於良知也
　來書云夫子昨以良知爲照心竊謂良知心之本
　體也照心人所用之功乃戒愼恐懼之心也猶思
　也而遂以戒愼恐懼爲良知何歟
能戒愼恐懼者是良知也
　來書云先生又曰照心非動也豈以其循理而謂
　之靜歟妄心亦照也豈以其良知未嘗不在於其
　中未嘗不明於其中而視聽言動之不過則者皆
　天理歟且旣曰妄心則在妄心可謂之照而在照
　心則謂之妄矣妄與息何異今假妄之照以續至
　誠之無息竊所未明幸再啟蒙
照心非動者以其發於本體明覺之自然而未嘗有
所動也有所動則妄矣妄心亦照者以其本體明覺
之自然者未嘗不在於其中但有所動耳無所動卽
照矣無妄無照非以妄爲照以照爲妄也照心爲照
妄心爲妄是猶有妄有照也有妄有照則猶二也貳
則息矣無妄無照則不貳不貳則不息矣
　來書云養生以淸心寡欲爲要夫淸心寡欲作聖
　之功畢矣然寡欲則心自淸淸心非舍棄人事而
　獨居求靜之謂也葢欲使此心純乎天理而無一
　毫人欲之私耳今欲爲此之功而隨人欲生而克
之則病根常在未免滅於東而生於西若欲刋剝
　洗蕩於衆欲未萌之先則又無所用其力徒使此
　心之不淸且欲未萌而摉剔以求去之是猶引犬
　上堂而逐之也愈不可矣
必欲此心純乎天理而無一毫人欲之私此作聖之
功也必欲此心純乎天理而無一毫人欲之私非防
於未萌之先而克於方萌之際不能也防於未萌之
先而克於方萌之際此正中庸戒愼恐懼大學致知
格物之功舍此之外無別功矣夫謂滅於東而生於
西引犬上堂而逐之者是自私自利將迎意必之爲
累而非克治洗蕩之爲患也今曰養生以淸心寡欲
爲要只養生二字便是自私自利將迎意必之根有
此病根濳伏於中宜其有滅於東而生於西引犬上
堂而逐之之患也
　來書云佛氏於不思善不思惡時認本來面目於
　吾儒隨物而格之功不同吾儒於不思善不思惡
　時用致知之功則巳渉於思善矣欲善惡不思而
　心之良知淸靜自在惟有寐方醒之時耳斯正孟
　子夜氣之說但於斯光景不能乆倐忽之際思慮
　巳生不知用功乆者其常寐初醒而思未起之時
　否乎今澄欲求寧靜愈不寧靜欲念無生則念愈
　坐如之何而能使此心前念易滅後念不生良知
　獨顯而與造物遊乎
不思善不思惡時認本來面目此佛氏爲未識本來
面目者設此方便本來面目卽吾聖門所謂良知仐
旣認得良知明白卽已不消如此說矣隨物而格是
致知之功卽佛氏之常惺惺亦是常存他本來面目
耳體段工夫大略相似但佛氏有個自私自利之心
所以便有不同耳今欲善惡不思而心之良知淸靜
自在此便有自私自利將迎意必之心所以有不思
善不思惡時用致知之功則巳渉於思善之患孟子
說夜氣亦只是爲失其良心之人指出個良心萌動
處使他從此培養將去今已知得良知明白常用致
知之功卽已不消說夜氣却是得兎後不知守兎而
仍去守株兎將復失之矣欲求寧靜欲念無生此正
是自私自利將迎意必之病是以念愈生而愈不寧
靜良知只是一個良知而善惡自辯更有何善何惡
可思良知之體本自寜靜今却又添一個求寧靜本
自生生今却又添一個欲無生非獨聖門致知之功
不如此雖佛氏之學亦未如此將迎意必也只是一
念良知徹頭徹尾無始無終卽是前念不滅後念不
生今郤欲前念易滅而後念不生是佛氏所謂斷滅
種性入於槁木死灰之謂矣
　來書云佛氏又有常提念頭之說其卽孟子所謂
　必有事夫子所謂致良知之說乎其卽常惺惺常
　記得常知得常存得者乎於是念頭提在之時而
　事至物來應之必有其道但恐此念頭提起時少
　放下時多則工夫間斷耳且念頭放失多因私欲
　客氣之動而始忽然警醒而後提其放而未提之
　間心之昬雜多不自覺今欲日精日明常提不放
　以何道乎只此常提不放卽全功乎抑於常提不
　放之中更宜加省克之功乎雖曰常提不放而不
　加戒懼克治之功恐私欲不去若加戒懼克治之
　功焉又爲思善之事而於本來面目又未達一間
　也如之何則可
戒懼克治卽是常提不放之功卽是必有事焉豈有
兩事邪此節所問前一段巳自說得分曉末後郤是
自生迷惑說得支離及有本來面目未達一間之疑
都是自私自利將迎意必之爲病去此病根自無此
疑矣
　來書云質美者明得盡渣滓便渾化如何謂之明
　得盡如何而能使渾化
良知本來自明氣質不美者渣滓多障蔽厚不易開
明質美者渣滓原少無多障蔽略加致知之功此良
知便自瑩徹些少渣滓如湯中浮雪如何能作障蔽
此本不甚難曉原靜所以致疑於此想是因一明字
欠明白亦是稍有欲速之心向曾面論明善之義明
則誠矣非若後儒所謂明善之淺也
　來書云聰明􁱝知果質乎仁義禮智果性乎喜怒
　哀樂果情乎私欲客氣果一物乎二物乎古之英
　才若子房仲舒叔度孔明文中轉范諸公德業表
　著皆良知中所發也而不得謂之聞道者果何在
　乎苟曰斯特生質之美耳則生知安行者不愈於
　學知困勉者乎愚意竊云謂諸公見道偏則可謂
　全無聞則恐後儒崇尚記誦訓詁之過也然乎否
乎
性一而巳仁義禮智性之性也聰明􁱝知性之質也
喜怒哀樂性之情也私欲客氣性之蔽也質有淸濁
故情有過不及而蔽有淺㴱也私欲客氣一病兩痛
非二物也張黃諸葛及韓范諸公皆天質之美自多
暗合道妙雖未可盡謂之知學盡謂之聞道然亦自
有其學違道不遠者也使其聞學知道卽伊傅周召
矣若文中子則又不可謂之不知學者其書雖多出
於其徒亦多有未是處然其大略則亦居然可見但
今相去遼遠無有的然憑證不可懸斷其所至矣夫
良知卽是道良知之在人心不但聖賢雖常人亦無
不如此若無有物欲牽蔽但循着良知發用流行將
去卽無不是道但在常人多爲物欲牽蔽不能循得
良知如數公者天質旣自淸明自少物欲爲之牽蔽
則其良知之發用流行處自然是學自然違道不遠
學者學循此良知而巳謂之學知只是知得專在學
循良知數公雖未知專在良知上用功而或泛濫於
多岐疑迷於影響是以或離或合而未純若知得時
便是聖人矣後儒嘗以數子者尚皆是氣質用事未
免於行不著習不察此亦未爲過論但後儒之所謂
著察者亦是狃於聞見之狹蔽於沿習之非而依擬
倣象於影響形迹之間尚非聖門之所謂著察者也
則亦安得以巳之昬昬而求人之昭昭也乎所謂生
知安行知行二字亦就是用功上說若是知行本體
卽是良知良能雖在困勉之人亦皆可謂之生知安
行矣知行二字更宜精察
　來書云昔周茂叔毎令伯淳尋仲尼顏子樂處敢
　問是樂也與七情之樂同乎否乎若同則常人之
　一遂所欲皆能樂矣何必聖賢若别有眞樂則聖
　賢之遇大憂大怒大驚大懼之事此樂亦在否乎
　且君子之心常存戒懼是葢終身之憂也惡得樂
　澄平生多悶未嘗見眞樂之趣今切願尋之
樂是心之本體雖不同於七情之樂而亦不外於七
情之樂雖則聖賢别有眞樂而亦常人之所同有但
常人有之而不自知反自求許多憂苦自加迷棄雖
在憂苦迷棄之中而此樂又未嘗不存但一念開明
反身而誠則卽此而在矣毎與原靜論無非此意而
原靜尚有何道可得之問是猶未免於騎驢覓驢之
蔽也
　來書云大學以心有好樂忿􁂯憂患恐懼爲不得
　其正而程子亦謂聖人情順萬事而無情所謂有
　者傳習錄中以病瘧譬之極精切矣若程子之言
　則是聖人之情不生於心而生於物也何謂耶且
　事感而情應則是是非非可以就格事或未感時
　謂之有則未形也謂之無則病根在有無之間何
　以致吾知乎學務無情累雖輕而出儒入佛矣可
　乎
聖人致知之功至誠無息其良知之體皦如明鏡略
無纖翳妍媸之來隨物見形而明鏡曾無畱染所謂
情順萬事而無情也無所住而生其心佛氏曾有是
言未爲非也明鏡之應物妍者妍媸者媸一照而皆
眞卽是生其心處妍者妍媸者媸一過而不畱卽是
無所住處病瘧之喻誠巳見其精切則此節所問可
以釋然病瘧之人瘧雖未發而病根自在則亦安可
以其瘧之未發而遂忘其服藥調理之功乎若必待
瘧發而後服藥調理則旣晚矣致知之功無間於有
事無事而豈論於病之巳發未發邪大抵元靜所疑
前後雖若不一然皆起於自私自利將迎意必之爲
祟此根一去則前後所疑自將冰消霧釋有不待於
問辯者矣
　自私自利將迎意必俱是急於求善之念大賢以
　下亦不能免原憲克伐怨欲不行可以爲仁之問
　卽受此累孔子吿之曰仁則吾不知也只是敎他
　着力於難何必計較此是仁欲其去此累也若顔
　子之克復則無是矣
　　與陸元靜書　丙子
來書知貴恙已平復甚喜書中勤勤問學惟恐失墜
足知進修之志不怠又甚喜異時發揮斯道使來者
有所興起非吾子誰望乎所問大學中庸註向嘗略
具草稿自以所養未純未免務外欲速之病尋已焚
毁近雖覺稍進意亦未敢便以爲至姑俟異日山中
與諸賢商量共成之故皆未有書其意旨大略則固
平日巳爲淸伯言之矣因是益加體認研究當自有
見汲汲求此恐猶未免舊日之病也博學之說向巳
詳論今猶牽制若此何耶此亦恐是志不堅定爲世
習所撓之故使在我果無功利之心雖錢穀兵甲搬
柴運水何往而非實學何事而非天理況子史詩文
之類乎使在我尚存功利之心則雖日談道德仁義
亦只是功利之事況子史詩文之類乎一切屏絕之
說是猶泥於舊習平日用功未有得力處故云爾請
一洗俗見還復初志更思平日飮食養身之喻種樹
栽培灌漑之喻自當釋然融解矣物有本末事有終
始知所先後則近道矣吾子之言是猶未是終始本
末之一致也是不循本末終始天然之序而欲以私
意速成之也
　　答舒國用書　癸未
來書足見爲學篤切之志學患不知要知要矣患無
篤切之志國用旣知其要又能立志篤切如此其進
也孰禦中間所疑一二節皆工夫未熟而欲速助長
之爲病耳以國用之所志向而去其欲速助長之心
循循日進自當有至前所疑一二節自將渙然冰釋
矣何俟於予言譬之飮食其味之美惡食者當自知
之非人之能以其美惡吿之也雖然國用所疑一二
節者近時同志中往往皆有之然吾未嘗以吿也今
且姑爲國用一言之夫謂敬畏之增不能不爲灑落
之累又謂敬畏爲有心如何可以無心而出於自然
不疑其所行凡此皆吾所謂欲速助長之爲病也夫
君子之所謂敬畏者非有所恐懼憂患之謂也乃戒
愼不睹恐懼不聞之謂耳君子之所謂灑落者非曠
蕩放逸縱情肆意之謂也乃其心體不累於欲無入
而不自得之謂耳夫心之本體卽天理也天理之昭
明靈覺所謂良知也君子之戒愼恐懼惟恐其昭明
靈覺者或有所昏昧放逸流於非僻邪妄而失其本
體之正耳戒愼恐懼之功無時或間則天理常存而
其昭明靈覺之本體無所虧蔽無所牽擾無所恐懼
憂患無所好樂忿􁂯無所意必固我無所歉餒愧怍
和融瑩徹充塞流行動容周旋而中禮從心所欲而
不踰斯乃所謂眞灑落矣是灑落生於天理之常存
天理常存生於戒愼恐懼之無間孰謂敬畏之增乃
反爲灑落之果耶惟夫不知灑落爲吾心之體敬畏
爲灑落之功岐爲二物而分用其心是以互相牴牾
動多拂戾而流於欲速助長是國用之所謂敬畏者
乃大學之恐懼憂患非中庸戒愼恐懼之謂矣程子
常言人言無心只可言無私心不可言無心戒愼不
睹恐懼不聞是心不可無也有所恐懼有所憂患是
私心不可有也堯舜之兢兢業業文王之小心翼翼
皆敬畏之謂也皆岀乎其心體之自然也出乎心體
非有所爲而爲之者自然之謂也敬畏之功無間於
動靜是所謂敬以直內義以方外也敬義立而天道
達則不疑其所行矣所寄詐說大意亦好以此自勵
可矣不必以責人也君子不蘄人之信也自信而已
不蘄人之知也自知而已因先塋未畢功人事紛沓
來使立候凍筆􁆤草無次
　敬字是聖賢徹始徹終工夫堯舜之兢業文王之
　敬止孔子之不厭不倦孟子之集義俱只是一敬
　此是出於心體之自然非有勉强卽敬畏卽灑落
　非戒愼恐懼了纔到那灑落田地夫子之恭而安
　正是如此
　　與黄勉之書(其二)甲申
勉之别去後家人病益狼狽賤軀亦咳逆泄瀉相仍
曾無間日人事紛沓未論也用是大學古本曾無下
筆處有孤勤勤之意然此亦自可徐徐圖之但古本
白文之在吾心者未能時時發明却有可憂耳來問
數條實亦無暇作答締觀簡末懇懇之誠又自不容
巳於言也
　來書云以良知之敎涵泳之覺其徹動徹靜徹晝
　徹夜徹古徹今徹生徹死無非此物不假纖毫思
　索不得纎毫助長停停當當靈靈明明觸而應感
　而通無所不照無所不覺無所不達千聖同途萬
賢合轍無他如神此卽爲神無他希天此卽爲天
無他順帝此卽爲帝本無不中本無不公終日酬
　酢不見其有動終日閒居不見其有靜眞乾坤之
靈體吾人之妙用也竊又以爲中庸誠者之明卽
　此良知爲明誠之者之戒愼恐懼卽此良知爲戒
愼恐懼當與惻隱羞惡一般俱是良知條件知戒
愼恐懼知惻隱知羞惡通是良知亦卽是明云云
此節論得巳甚分曉知此則知致知之外無餘功矣
知此則知所謂建諸天地而不悖質諸鬼神而無疑
百世以俟聖人而不惑者非虛語矣誠明戒懼効驗
功夫本非兩義旣知徹動徹靜徹死徹生無非此物
則誠明戒懼與惻隱羞惡又安得别有一物爲之歟
　來書云陰陽之氣訢合和暢而生萬物物之有生
　皆得此和暢之氣故人之生理本自和暢本無不
　樂觀之鳶飛魚躍鳥鳴獸舞草木欣欣向榮皆同
　此樂但爲客氣物欲攪此和暢之氣始有間斷不
　樂孔子曰學而時習之便立個無間斷功夫悅則
　樂之萌矣朋來則學成而吾性本體之樂復矣故
　曰不亦樂乎在人雖不我知吾無一毫慍怒以間
　斷吾性之樂聖人恐學者樂之有息也故又言此
　所謂不怨不尤與夫樂在其中不改其樂皆是樂
　無間斷否云云
樂是心之本體仁人之心以天地萬物爲一體訢合
和暢原無間隔來書謂人之生理本自和暢本無不
樂但爲客氣物欲攪此和暢之氣始有間斷不樂是
也時習者求復此心之本體也悅則本體漸復矣朋
來則本體之訢合和暢充周無間本體之訢合和暢
本來如是初未嘗有所增也就使無朋來而天下莫
我知焉亦未嘗有所減也來書云無間斷意思亦是
聖人亦只是至誠無息而已其工夫只是時習時習
之要只是謹獨謹獨卽是致良知良知卽是樂之本
體此節論得大意亦皆是但不宜便有所執着
　來書云韓昌黎博愛之謂仁一句看來大段不錯
　不知宋儒何故非之以爲愛自是情仁自是性豈
　可以愛爲仁愚意則曰性卽未發之情情卽巳發
　之性仁卽未發之愛愛卽巳發之仁如何喚愛作
　仁不得言愛則仁在其中矣孟子曰惻隱之心仁
　也周子曰愛曰仁昌黎此言與周孟之旨無甚差
　别不可以其文人而忽之也云云
博愛之說本與孟周之旨無大相遠樊遲問仁子曰
愛人愛字何嘗不可謂之仁歟昔儒看古人言語亦
多有因人輕重之病正是此等處耳然愛之本體固
可謂之仁但亦有愛得是與不是者須愛得是方是
愛之本體方可謂之仁若只知博愛而不論是與不
是亦便有差處吾嘗謂博字不若公字爲盡大抵訓
釋字義亦只是得其大槪若其精㣲奧蘊在人思而
自得非言語所能喻後人多有泥文著相專在字眼
上穿求却是心從法蕐轉也
　來書云大學云如好好色如惡惡臭所謂惡之云
　者凡見惡臭無處不惡固無妨礙至於好色無處
　不好則將凡美色之經於目也亦盡好之乎大學
　之訓當是借流俗好惡之常情以喻聖賢好善惡
　惡之誠耳抑將好色亦爲聖賢之所同好經於目
　雖知其姣而思則無邪未嘗少累其心體否乎詩
　云有女如雲言如雲未嘗不知其姣也匪我思存
　言匪我思存則思無邪而不累其心體矣如見軒
　冕金玉亦知其爲軒冕金玉也但無歆羨希覬之
　心則可矣如此看不知通否云云
人於尋常好惡或亦有不眞切處惟是好好色惡惡
臭則皆是發於眞心自求快足曾無纖假者大學是
就人人好惡眞切易見處指示人以好善惡惡之誠
當如是耳亦只是形容一誠字今若又於好色字上
生如許意見却未免有執指爲月之病昔人多有爲
一字一句所牽蔽遂致錯解聖經者正是此病候耳
不可不察也中間云無處不惡固無妨礙亦便有受
病處更詳之
　來書云有人因薛文淸過思亦是暴氣之說乃欲
　截然不思者竊以孔子曰吾嘗終日不食終夜不
　寢以思亦將謂孔子過而暴其氣乎以愚推之惟
　思而外於良知乃謂之過若念念在良知上體認
　卽如孔子終日終夜以思亦不爲過不外良知卽
　是何思何慮尚何過哉云云
過思亦是暴氣此語說得亦是若遂欲截然不思却
是因噎而廢食者也來書謂思而外於良知乃謂之
過若念念在良知上體認卽終日終夜以思亦不爲
過不外良知卽是何思何慮此語甚得鄙意孔子所
謂吾嘗終日不食終夜不寢以思無益不如學也者
聖人未必然乃是指出徒思而不學之病以誨人耳
若徒思而不學安得不謂之過思歟
　　人只是知有所蔽無境不逐物而移學問到致
　　知之後自動與道合時習此道也朋來此道也
　　人不知此道也仁愛萬物好惡思慮此道也知
　　致致知是一了百當矣
　　答周道通書(其一)甲申
吳曾兩生至備道道通􁃻切爲道之意殊慰想念若
道通眞可謂篤信好學者矣憂病中曾不能與兩生
鈿論然兩生亦有志向肻用功者毎見輙覺有進在
區區誠不能無負於兩生之遠來在兩生則亦庻幾
無負其遠來之意矣臨别以此册致道通意請書數
語荒憒無可言者輙以道通來書中所問數節略下
轉語奉酬草草殊不詳細兩生當亦自能口悉也
　來書云日用工夫只是立志近來於先生誨言愈
　益明白然須朋友講習則此意纔精健濶大纔有
　生意若三五日不得朋友相講便覺㣲弱遇事便
　會困亦時會忘乃今無朋友相講之日還只靜坐
　或看書或行動凡寓目措身悉取以培養此志頗
　覺意思和適然終不如講學時生意更多也離羣
　索居之人當更有何法以處之
此段足驗道通日用工夫所得工夫大略亦只是如
此用只要無間斷到得純熟後意思又是不同矣大
抵吾人爲學緊要大頭腦只是立志所謂困忘之病
亦只是志欠眞切今好色之人未嘗病於困忘只是
一眞切耳自家痛癢自家須會知得自家須會搔摩
得旣自知得痛癢自家須不能不搔摩得佛家謂之
方便法門須是自家調停斟酌他人總難與力亦更
無别法可設也
　來書云上蔡常問天下何思何慮伊川云有此理
　只是發得太早在學者工夫固是必有事焉而勿
　忘然亦須識得何思何慮底氣象一併看爲是若
　不識得這氣象便有正與助長之病若認得何思
　何慮而忘必有事焉工夫恐有墜於無也須是不
　滯於有不墮於無然乎否也
所論亦相去不遠矣只是契悟未盡上蔡之問與伊
川之答亦只是上蔡伊川之意與孔子繫辭原旨稍
有不同繫言何思何慮是言所思所慮只是一個天
理更無別思别慮耳非謂無思無慮也故曰同歸而
殊途一致而百慮天下何思何慮云殊途云百慮則
豈謂無思無慮邪心之本體卽是天理只是一個更
有何可思慮得天理原自寂然不動原自感而遂通
學者用功雖千思萬慮只要復他本來體用而已不
是以私意去安排思索出來故明道云君子之學莫
若廓然而大公物來而順應若以私意去安排思索
便是用智自私矣何思何慮正是工夫在聖人分上
便是自然的在學者分上便是勉然的伊川却是把
作效驗看了所以有發得太早之說旣而云却好用
功則巳自覺其前言之有未盡矣濂溪主靜之論亦
是此意今道通之言雖巳不爲無見然亦未免尚有
兩事也
　來書云凡學者纔曉得做工夫便要識認得聖人
　氣象葢認得聖人氣象把做凖的乃就實地做工
　夫去纔不會差纔是作聖工夫未知是否
先認聖人氣象昔人嘗有是言矣然亦欠有頭腦聖
人氣象自是聖人的我從何處識認若不就自已良
知上眞切體認如以無星之稱而權輕重未開之鏡
而照妍媸眞所謂以小人之腹而度君子之心矣聖
人氣象何繇認得自己良知原與聖人一般若體認
得自己良知明白卽聖人氣象不在聖人而在我矣
程子嘗云覷着堯學他行事無他許多聰明􁱝知安
能如彼之動容周旋中禮又云心通於道然後能辯
是非今且說通於道在何處聰明􁱝知從何處出來
　來書云事上磨煉一日之內不管有事無事只一
　意培養本原若遇事來感或自己有感心上旣有
　覺安可謂無事但因事凝心一會大段覺得事理
　當如此只如無事處之盡吾心而巳然乃有處得
善與未善何也又或事來得多須要次第與處毎
　因才力不足輙爲所困雖極力扶起而精神巳覺
衰弱遇此未免要十分退省寧不了事不可不加
　培養如何
所說工夫就道通分上也只是如此用然未免有出
入在凡人爲學終身只爲這一事自少至老自朝至
暮不論有事無事只是做得這一件所謂必有事焉
者也若說寧不了事不可不加培養却是尚爲兩事
也必有事焉而勿忘勿助事物之來但盡吾心之良
知以應之所謂忠恕違道不遠矣凡處得有善有未
善及有困頓失次之患者皆是牽於毁譽得喪不能
實致其良知耳若能實致其良知然後見得平日所
謂善者未必是善所謂未善者却恐正是牽於毁譽
得喪自賊其良知者也
　來書云致知之說春間再承誨益巳頗知用力覺
　得比舊尤爲簡易但鄙心則謂與初學言之還須
　帶格物意思使之知下手處本來致知格物一併
　下但在初學未知下手用功還說與格物方曉得
　致知云云
格物是致知工夫知得致知便巳知得格物若是未
知格物則是致知工夫亦未嘗知也近有一書與友
人論此頗悉今往一通細觀之當自見矣
　來書云今之爲朱陸之辯者尚未巳毎對朋友言
　正學不明已乆且不須枉費心力爲朱陸爭是非
　只依先生立志二宇點化人若其人果能辯得此
　志來決意要知此學巳是大段明白了朱陸雖不
　辯彼自能覺得又嘗見朋友中見有人議先生之
　言者輙爲動氣昔在朱陸二先生所以遺後世紛
　紛之議者亦見二先生工夫有未純熟分明亦有
　動氣之病若明道則無此矣觀其與吳渉禮論介
　甫之學云爲我盡達諸介甫不有益於彼必有益
　於我也氣象何等從容嘗見先生與人書中亦引
　此言願朋友皆如此如何
此節議論得極是極是願道通遍以吿於同志各自
且論自巳是非莫論朱陸是非也以言語謗人其謗
淺若自巳不能身體實踐而徒入耳出口呶呶度日
是以身謗也其謗㴱矣凡今天下之論議我者苟能
取以爲善皆是砥礪切磋我也則在我無非警惕修
省進德之地矣昔人謂攻吾之短者是吾師師乆可
惡乎
　來書云有引程子人生而靜以上不容說才說性
　便巳不是性何故不容說何故不是性晦庵答云
　不容說者未有性之可言不是性者巳不能無氣
　質之雜矣二先生之言皆未能曉毎看書至此輒
　爲一惑請問
生之謂性生字卽是氣字猶言氣卽是性也氣卽是
性人生而靜以上不容說才說氣卽是性卽巳落在
一邊不是性之本原矣孟子性善是從本原上說然
性善之端須在氣上始見得若無氣亦無可見矣惻
隱羞惡辭讓是非卽是氣程子謂論性不論氣不備
論氣不論性不明亦是爲學者各認一邊只得如此
說若見得自性明白時氣卽是性性卽是氣原無性
氣之可分也
　此書開口說自家痛癢自家知得次說千思萬慮
　只要求復本體又次言實致其良知當弗牽於毁
　譽得喪又何用向聖人求氣象又何暇辯朱陸是
　非俱是鞭向入裡有志學問者其知之
　　答友人問書　丙戌
　問自來先儒皆以學問思辯屬知而以篤行屬行
　分明是兩截事今先生獨謂知行合一不能無疑
曰此事吾已言之屢屢凡謂之行者只是着實去做
這件事若着實做學問思辯的工夫則學問思辯亦
便是行矣學是學做這件事問是問做這件事思辯
是思辯做這件事則行亦便是學問思辯矣若謂學
問思辯之然後去行郤如何懸空先去學問思辯得
行時又如何去得個學問思辯的事行之明覺精察
處便是知知之眞切篤實處便是行若行而不能精
察明覺便是冥行便是學而不思則罔所以必須說
個知知而不能眞切篤實便是妄想便是思而不學
則殆所以必須說個行元來只是一個工夫凡古人
說知行皆是就一個工夫上補偏救弊說不似今人
截然分作兩件事做某今說知行合一雖亦是就今
時補偏救弊說然知行體段亦本來如是吾契但着
實就身心上體履當下便自知得今郤只從言語文
義上窺測所以牽制支離轉說轉糊塗正是不能知
行合一之弊耳
　象山論學與晦庵大有同異先生嘗稱象山於學
　問頭腦處見得直截分明今觀象山之論郤有謂
　學有講明有踐履及以致知格物爲講明之事乃
　與晦庵之說無異而與先生知行合一之說反有
　不同何也
曰君子之學豈有心於同異惟其是而巳吾於象山
之學有同者非是苟同其異者自不掩其爲異也吾
於晦庵之論有異者非是求異其同者自不害其爲
同也假使伯夷柳下惠與孔孟同處一堂之上就其
所見之偏全其議論斷亦不能皆合然要之不害其
同爲聖賢也若後世論學之士則全是黨同伐異私
心浮氣所使將聖賢事業作一塲兒戲看了也
　又問知行合一之說是先生論學最要緊處今旣
　與象山之說異矣敢問其所以同
曰知行原是兩個字說一個工夫這一個工夫須着
此兩個字方說得完全無弊病若頭腦處見得分明
見得原是一個頭腦則雖把知行分作兩個說畢竟
將來做那一個工夫則始或未便融會終所謂百慮
而一致矣若頭腦見得不分明原看做兩個了則雖
把知行合作一個說亦恐終未有湊泊處況又分作
兩截去做則是從頭至尾更沒討下落處也
　又問致良知之說眞是百世以俟聖人而不惑者
　象山巳於頭腦上見得分明如何於此尚有不同
曰致知格物自來儒者皆相沿如此說故象山亦遂
相沿得來不復致疑耳然此畢竟亦是象山見得未
精一處不可掩也
又曰知之眞切篤實處便是行行之明覺精察處便
是知若知時其心不能眞切篤實則其知便不能明
覺精察不是知之時只要明覺精察更不要眞切篤
實也行之時其心不能明覺精察則其行便不能眞
切篤實不是行之時只要眞切篤實更不要明覺精
察也知天地之化育心體原是如此乾知大始心體
亦原是如此
　知行合一之說原非創自先生中庸引夫子之言
　以道之不行屬之知愚以道之不明屬之賢不肖
　正是知行合一之意孟子云道若大路然豈難知
　哉人病不求不求又安得言知此解聖賢早已逗
　出特未之思耳
　答歐陽崇一書　丙戌
崇一來書云師云德性之良知非繇於聞見若曰
　多聞擇其善者而從之多見而識之則是專求之
　見聞之末而巳落在第二義竊意良知雖不繇見
　聞而有然學者之知未嘗不因見聞而發滯於見
　聞固非而見聞亦良知之用也今日落在第二義
　恐爲專以見聞爲學者而言若致其良知而求之
　見聞似亦知行合一之功矣如何
良知不繇見聞而有而見聞莫非良知之用故良知
不滯於見聞而亦不離於見聞孔子云吾有知乎哉
無知也良知之外别無知矣故致良知是學問大頭
腦是聖門敎人第一義今云專求之見聞之末則是
失却頭腦而巳落在第二義矣近時同志中葢巳莫
不知有致良知之說然其間工夫尚多鶻突者正是
欠此一問大抵學問工夫只要主意頭腦是當若主
意頭腦專以致良知爲事則凡多聞多見莫非致良
知之功葢日用之間見聞酬酢雖千頭萬緒莫非良
知之發用流行除却見聞酬酢亦無良知可致矣故
只是一事若曰致其良知而求之見聞則語意之間
未免爲二此與專求之見聞之末者雖稍不同其爲
未得精一之旨則一而巳多聞擇其善者而從之多
見而識之旣云擇又云識其良知亦未嘗不行於其
間但其立意乃專在多聞多兄上去擇識則巳失却
頭腦矣崇一於此等處見得當巳分膮今日之問正
爲發明此學於同志中極有益但語意未瑩則毫釐
千里亦不容不精察之也
　來書云師云繫言何思何慮是言所思所慮只是
　天理更無別思别慮耳非謂無思無慮也心之本
　體卽是天理有何可思慮得學者用工雖千思萬
　慮只是要復他本體不是以私意去安排思索出
　來若安排思索便是自私用智矣學之弊大率非
　沈空守寂則安排思索德辛壬之歲着前一病近
　又着後一病但思索亦是良知發用其與私意安
　排者何所取别恐認賊作子惑而不知也
思曰􁱝􁱝作聖心之官則思思則得之思其可少乎
沈空守寂與安排思索正是自私用智其爲喪失良
知一也良知是天理之昭明靈覺處故良知卽是天
理思是良知之發用若是良知發用之思則所思莫
非天理矣良知發用之思自然明白簡易良知亦自
能知得若是私意安排之思自是紛紛勞擾良知亦
自會分别得葢思之是非邪正良知無有不自知者
所以認賊作子正爲致知之學不明不知在良知上
體認之耳
　來書又云師云爲學終身只是一事不論有事無
　事只是這一件若說寧不了事不可不加培養却
　是分爲兩事也竊意覺精力衰弱不足以終事者
　良知也寧不了事且加休養致知也如何却爲兩
　事若事變之來有事勢不容不了而精力雖衰稍
　鼓舞亦能支持則持志以帥氣可矣然言動終無
　氣力畢事則困憊巳甚不幾於暴其氣巳乎此其
　輕重緩急良知固未嘗不知然或迫於事勢安能
　顧精力或困於精力安能顧事勢如之何則可
寧不了事不可不加培養之意且與初學如此說亦
不爲無益但作兩事看了便有病痛在孟子言必有
事焉則君子之學終身只是集義一事義者宜也心
得其宜之謂義能致良知則心得其宜矣故集義亦
只是致良知君子之酬酢萬變當行則行當止則止
當生則生當死則死斟酌調停無非是致其良知以
求自慊而巳故君子素其位而行思不出其位凡謀
其力之所不及而强其知之所不能者皆不得爲致
良知而凡勞其筋骨餓其體膚空乏其身行拂亂其
所爲動心忍性以增益其所不能者皆所以致其良
知也若云寧不了事不可不加培養者亦是先有功
利之心較計成敗利鈍而愛惜取舍於其間是以將
了事自作一事而培養又别作一事此便有是內非
外之意便是自私用智便是義外便有不得於心勿
求於氣之病便不是致良知以求自慊之功矣所云
鼓舞支持畢事則困憊巳甚又云迫於事勢困於精
力皆是把作兩事做了所以有此凡學問之功一則
誠二則僞凡此皆是致良知之意欠誠一眞切之故
大學言誠其意者如惡惡臭如好好色此之謂自慊
曾見有惡惡臭好好色而須鼓舞支持者乎曾有畢
事則困憊已甚者乎曾有迫於事勢困於精力者乎
此可以知其受病之所從來矣
來書又有云人情機詐百出御之以不疑往往爲
　所欺覺則自入於逆億夫逆詐卽詐也億不信卽
　非信也爲人欺又非覺也不逆不億而常先覺其
　惟良知瑩徹乎然而出入毫忽之間背覺合詐者
　多矣
不逆不億而先覺此孔子因當時人專以逆詐億不
信爲心而自䧟於詐與不信又有不逆不億者然不
知致良知之功而往往又爲人所欺詐故有是言非
敎人以是存心而專欲先覺人之詐與不信也以是
存心卽是後世猜忌險薄者之事而只此一念巳不
可與入堯舜之道矣不逆不億而爲人所欺者尚亦
不失爲善但不如能致其良知而自然先覺者之尤
爲賢耳崇一謂其惟良知瑩徹者葢巳得其㫖矣然
亦頴悟所及恐未實際也葢良知之在人心亘萬古
塞宇宙而無不同不慮而知恒易以知險不學而能
恒簡以知阻先天而天不違天且不違而況於人乎
況於鬼神乎夫謂背覺合詐者是雖不逆人而或未
能無自欺也雖不億人而或未能果自信也是或常
有求先覺之心而未能常自覺也常有求先覺之心
卽巳流於逆億而足以自蔽其良知矣此背覺合詐
之所以未免也君子學以爲已未嘗虞人之欺巳也
恒不自欺其良知而已未嘗虞人之不信已也恒自
信其良知而已未嘗求先覺人之詐與不信也恒務
自覺其良知而巳是故不欺則良知無所僞而誠誠
則明矣自信則良知無所惑而明明則誠矣明誠相
生是故良知常覺常照常覺常照則如明鏡之懸而
物之來者自不能遁其妍媸矣何者不欺而誠則無
所容其欺苟有欺焉而覺矣自信而誠則無所容其
不信苟不信焉而覺矣是謂易以知險簡以知阻子
思所謂至誠如神可以前知者也然子思謂如神謂
可以前知猶二而言之是葢推言思誠者之功效是
猶爲不能先覺者說也若就至誠而言則至誠之妙
用卽謂之神不必言如神至誠則無知而無不知不
必言可以前知矣
　此書首段說良心不滯見聞亦不離見聞所以要
　摶學審問二段說人心之思有是非邪正所以要
　　答顧東橋書　乙酉
　來書云近時學者務外遺内博而寡要故先生特
　倡誠意一義針砭膏肓誠大惠也
吾子洞見時弊如此矣亦將何以救之乎然則鄙人
之心吾子固已一句道盡復何言哉復何言哉若誠
意之說自是聖門敎人用功第一義但近世學者乃
作第二義看故稍與提掇緊要出來非鄙人所能特
倡也
　來書云但恐立說太高用功太捷後生師傅影響
　謬誤未免隨於佛氏明心見性定慧頓悟之機無
　怪聞者見疑
區區格致誠正之說是就學者本心日用事爲間體
究踐履實地用功是多少次第多少積累在正與空
虛頓悟之說相反聞者本無求爲聖人之志又未嘗
講究其詳遂以見疑亦無足怪若吾子之高明自當
一語之下便瞭然矣乃亦謂立說太高用功太捷何
邪
　來書云所喻知行竝進不宜分别前後卽中庸尊
　德性而道問勞之功交養互發内外本末一以貫
　之之道然工夫次第不能無先後之差如知食乃
　食知湯乃飮知衣乃服知路乃行未有不見是物
　先有是事此亦毫釐倐忽之間非謂有等今日知
　之而明日乃行也
旣云交養互發內外本末一以貫之則知行竝進之
說無復可疑矣又云工夫次第不能無先後之差無
乃自相矛盾巳乎知食乃食等說此尤明白易見但
吾子爲近聞障蔽不自察耳夫人必有欲食之心然
後知食欲食之心卽是意卽是行之始矣食味之美
惡必待入口而後知豈有不待入口而巳先知食味
之美惡者耶必有欲行之心然後知路欲行之心卽
是意卽是行之始矣路岐之險夷必待身親履歷而
後知豈有不待身親履歷而巳先知路岐之險夷者
耶知湯乃飮知衣乃服以此例之皆無可疑若如吾
子之喻是乃所謂不見是物而先有是事者矣吾子
又謂此亦毫釐倐忽之間非謂截然有等今日知之
而明日乃行也是亦察之尚有未精然就如吾子之
論則知行之爲合一竝進亦自斷無可疑矣
　來書云眞知卽所以爲行不行不足謂之知此爲
　學者喫緊立敎俾務躬行則可若眞謂行卽是知
　恐其專求本心遂遺物理必有闇而不達之處抑
　豈聖門知行竝進之成法哉
知之眞切篤實處卽是行行之明覺精察處卽是知
知行工夫本不可離只爲後世學者分作兩截用功
失却知行本體故有合一竝進之說眞知卽所以爲
行不行不足謂之知卽如來書所云知食乃食等說
可見前巳略言之矣此雖喫緊救弊而發然知行之
體本來如是非以巳意抑揚其間姑爲是說以苟一
時之效者也專求本心遂遺物理此葢失其本心者
也夫物理不外於吾心外吾心而求物理無物理矣
遺物理而求吾心吾心又何物耶心之體性也性卽
理也故有孝親之心卽有孝之理無孝親之心卽無
孝之理矣有忠君之心卽有忠之理無忠君之心卽
無忠之理矣理豈外於吾心耶晦庵謂人之所以爲
學者心與理而已心雖主乎一身而實管乎天下之
理理雖散在萬事而實不外乎一人之心是其一分
一合之間而未免已啟學者心理爲二之弊此後世
所以有專求本心遂遺物理之患正繇不知心卽理
耳夫外心以求物理是以有闇而不達之處此吿子
義外之說孟子所以謂之不知義也心一而已以其
全體惻怛而言謂之仁以其得宜而言謂之義以其
條理而言謂之理不可外心以求仁不可外心以求
義獨可外心以求理乎外心以求理此知行之所以
二也求理於吾心此聖門知行合一之敎吾子又何
疑乎
　來書云所釋大學古本謂致其本體之知此固孟
　子盡心之旨朱子亦以虛靈知覺爲此心之量然
　盡心繇於知性致知在於格物
盡心繇於知性致知在於格物此語然矣然而推本
吾子之意則其所以爲是語者尚有未明也朱子以
盡心知性知天爲物格知致以存心養性事天爲誠
意正心修身以殀壽不貳修身以俟爲知至仁盡聖
人之事若鄙人之見則與朱子正相反矣夫盡心知
性知天者生知安行聖人之事也存心養性事天者
學知利行賢人之事也殀壽不貳修身以俟者困知
勉行學者之事也豈可專以盡心知性爲知存心養
性爲行乎吾子驟聞此說必又以爲大駭矣然其間
實無可疑者一爲吾子言之夫心之體性也性之原
天也能盡其心是能盡其性矣中庸云唯天下至誠
爲能盡其性又云知天地之化育質諸鬼神而無疑
知天也此惟聖人而後能然故曰此生知安行聖人
之事也存其心者未能盡其心者也故須加存之之
功必存之旣乆不待於存而自無不存然後可以進
而言盡葢知天之知如知州知縣之知知州則一州
之事皆巳事也知縣則一縣之事皆已事也是與天
爲一者也事天則如子之事父臣之事君猶與天爲
二也天之所以命於我者心也性也吾但存之而不
敢失養之而不敢害如父母全而生之子全而歸之
者也故曰此學知利行賢人之事也至於殀壽不貳
則與存其心者又有間矣存其心者雖未能盡其心
固已一心於爲善時有不存則存之而巳今使之殀
壽不貳猶以殀壽貳其心者也猶以殀壽貳其心是
其爲善之心猶未能一也存之尚有所未可而何盡
之可云乎今且使之不以妖壽貳其爲善之心若曰
死生殀壽皆有定命吾但一心於爲善修吾之身以
俟天命而已是其平日尚未知有天命也事天雖與
天爲二然巳眞知天命之所在但惟恭敬奉承之而
巳耳若俟之云者則尚未能眞知天命之所在猶有
所俟者也故曰所以立命立者創立之立如立德立
言立功立名之類凡言立者皆是昔未嘗有而今始
建立之謂孔子所謂不知命無以爲君子者也故曰
此困知勉行學者之事也今以盡心知性知天爲格
物致知使初學之士尚未能不二其心者而遽責之
以聖人生知安行之事如捕風捉影茫然莫知所措
其心幾何而不至於率天下而路也今世致知格物
之弊亦居然可見矣吾子所謂務外遺内博而寡要
者無乃亦是過歟此學問最緊要處於此而差將無
往而不差矣此鄙人之所以冒天下之非笑忘其身
之䧟於罪戮呶呶其言有不容巳者也
　來書云聞語學者乃謂卽物窮理之說亦是玩物
　喪志又取其厭繁就約涵養本源數就標示學者
　指爲晚年定論此亦恐非
朱子所謂格物云者在卽物而窮其理卽物窮理是
就事事物物上求其所謂定理者也是以吾心而求
理於事事物物之中析心與理而爲二矣夫求理於
事事物物者如求孝之理於其親之謂也求孝之理
於其親則孝之理其果在於吾之心邪抑果在於親
之身邪假而果在於親之身則親沒之後吾心遂無
孝之理歟見孺子之入井必有惻隱之理是惻隱之
理果在於孺子之身歟抑在於吾心之良知歟其或
不可以從之於井歟其或可以手而援之歟是皆所
謂理也是果在於孺子之身歟抑果出於吾心之良
知歟以是例之萬事萬物之理莫不皆然是可以知
析心與理爲二之非矣夫析心與理而爲二此吿子
義外之說孟子之所㴱闢也務外遺内博而寡要吾
子旣巳知之矣是果何謂而然哉謂之玩物喪志尚
猶以爲不可歟若鄙人所謂致知格物者致吾心之
良知於事事物物也吾心之良知卽所謂天理也致
吾心良知之天理於事事物物則事事物物皆得其
理矣致吾心之良知者致知也事事物物皆得其理
者格物也是合心與理而爲一者也合心與理而爲
一則凡區區前之所云與朱子晩年之論皆可以不
言而喻矣
　來書云人之心體本無不明而氣拘物蔽鮮有不
　偏非學問思辯以明天下之理則善惡之機眞妄
　之辯不能自覺任情恣意其害有不可勝言者矣
此段大略似是而非葢承沿舊說之弊不可以不辯
也夫問思辯行皆所以爲學未有學而不行者也如
言學孝則必服勞奉養躬行孝道而後謂之學豈徒
懸空口耳講說而遂可以謂之學孝乎學射則必張
弓挾矢引滿中的學書則必伸𥿄執筆操觚染翰盡
天下之學無有不行而可以言學者則學之始固巳
卽是行矣篤者敦實篤厚之意巳行矣而敦篤其行
不息其功之謂爾葢學之不能以無疑則有問問卽
學也卽行也又不能無疑則有思思卽學也卽行也
又不能無疑則有辯辯卽學也卽行也辯旣明矣思
旣愼矣問旣審矣學旣能矣又從而不息其功焉斯
之謂篤行非謂學問思辯之後而始措之於行也是
故以求能其事而言謂之學以求解其惑而言謂之
問以求通其理而言謂之思以求精其察而言謂之
辯以求履其實而言謂之行葢析其功而言則有五
合其事而言則一而已此區區心理合一之體知行
竝進之功所以異於後世之說者正在於是今吾子
特舉學問思辯以窮天下之理而不及篤行是專以
學問思辯爲知而謂窮理爲無行也巳天下豈有不
行而學者耶豈有不行而遂可謂之窮理者耶明道
云只窮理便盡性至命故必仁極仁而後謂之能窮
仁之理義極義而後謂之能窮義之理仁極仁則盡
仁之性矣義極義則盡義之性矣學至於窮理至矣
而尚未措之於行天下寧有是耶是故知不行之不
可以爲學則知不行之不可以爲窮理矣知不行之
不可以爲窮理則知知行之合一竝進而不可以分
爲兩節事矣夫萬事萬物之理不外於吾心而必曰
窮天下之理是殆以吾心之良知爲未足而必外求
於天下之廣以裨補增益之是猶析心與理而爲二
也夫學問思辯篤行之功雖其困勉至於人一巳百
而擴充之極至於盡性知天亦不過致吾心之良知
而巳良知之外豈復有加於毫末乎今必曰窮天下
之理而不知反求諸其心則凡所謂善惡之機眞妄
之辯者舍吾心之良知亦將何以致其體察乎吾子
所謂氣拘物蔽者拘此蔽此而巳今欲去此之蔽不
知致力於此而欲以外求是猶目之不明者不務服
藥調理以治其目而徒倀倀然求明於其外明豈可
以自外而得哉任情恣意之害亦以不能精察天理
於此心之良知而巳此誠毫釐千里之謬者不容於
不辯吾子母謂其論之太刻也
　來書云敎人以致知明德而戒其卽物窮理誠使
　昬闇之士㴱居端坐不聞敎語遂能至於知致而
　德明乎縱令靜而有覺稍悟本性則亦定慧無用
　之見果能知古今達事變而致用於天下國家之
　實否乎其曰知者意之體物者意之用格物如格
　君心之非之格語雖超悟獨得不踵陳見抑恐於
　道未相脗合
區區論致知格物正所以窮理未常戒人窮理使之
㴱居端坐而一無所事也若謂卽物窮理如前所云
務外而遺内者則有所不可耳昬闇之士果能隨事
隨物精察此心之天理以致其本然之良知則雖愚
必明雖柔必强大本立而達道行九經之屬可一以
貫之而無遺矣尚何患其無致用之實乎彼頑空虛
靜之徒正惟不能隨事隨物精察此心之天理以致
其本然之良知而遺棄倫理寂滅虛無以爲常是以
要之不可以治家國天下孰謂聖人窮理盡性之學
而亦有是弊故心者身之主也而心之虛靈明覺卽
所謂本然之良知也其虛靈明覺之良知應感而動
者謂之意有知而後有意無知則無意矣知非意之
體乎意之所用必有其物物卽事也如意用於事親
卽事親爲一物意用於治民卽治民爲一物意用於
讀書卽讀書爲一物意用於聽訟卽聽訟爲一物凡
意之所在無有無物者有是意卽有是物無是意卽
無是物矣物非意之用乎格字之義有以至字訓者
如格于文祖有苗來格是以至訓者也然格於文祖
必純孝誠敬幽明之間無一不得其理而後謂之格
有苗之頑實以文德誕敷而後格則亦兼有正字之
義在其間未可專以至字盡之也如格其非心大臣
格君心之非之類是則一皆正其不正以歸於正之
義而不可以至字爲訓矣且大學格物之訓又安知
其不以正字爲訓而必以至字爲義乎如以至字爲
義者必曰窮至事物之理而後其說始通是其用功
之要全在一窮字用力之地全在一理字也若上去
一窮字下去一理字而直曰致知在至物其可通乎
夫窮理盡性聖人之成訓見於繫辭者也苟格物之
說而果卽窮理之善則聖人何不直曰致知在窮理
而必爲此轉折不完之語以啟後世之弊耶葢大學
格物之說自與繫辭窮理大旨雖同而微有分辯窮
理者兼格致誠正而爲功也故言窮理則格致誠正
之功皆在其中言格物則必兼舉致知誠意正心而
後其功始備而密今偏舉格物而遂謂之窮理此所
以專以窮理屬知而謂格物未嘗有行非惟不得格
物之旨并窮理之義而失之矣此後世之學所以析
知行爲先後兩截日以支離決裂而聖學益以殘晦
者其端實始於此吾子葢亦未免承沿積習則見以
爲於道未相脗合不爲過矣
　來書云謂致知之功將如何爲溫淸如何爲奉養
　卽是誠意非别有所謂格物此亦恐非
此乃吾子自以巳意揣度鄙見而爲是說非鄙人之
所以吿吾子者矣若果如吾子之言寧復有可通乎
葢鄙人之見則謂意欲溫凊意欲奉養者所謂意也
而未可謂之誠意必實行欲溫凊奉養之意務求自
慊而無自欺然後謂之誠意知如何而爲溫淸之節
知如何而爲奉養之宜者所謂知也而未可謂之致
知必致其知如何爲溫凊之節者之知而實以之溫
淸致其知如何爲奉養之宜者之知而實以之奉養
然後謂之致知溫清之事奉養之事所謂物也而未
可謂之格物必其於溫淸之事也一如其良知之所
知當何如爲溫淸之節者而爲之無一毫之不盡於
奉養之事也一如其良知之所知當如何爲奉養之
宜者而爲之無一毫之不盡然後謂之格物溫淸之
物格然後知溫淸之良知始致奉養之物格然後知
奉養之良知始致故曰物格而後知至致其知溫淸
之良知而後溫淸之意始誠致其知奉養之良知而
後奉養之意始誠故曰知至而後意誠此區區誠意
致知格物之說葢如此吾子更熟思之將亦無可疑
者矣
　來書云道之大端易於明白所謂良知良能愚夫
　愚婦可與及者至於節目時變之詳毫釐千里之
　謬必待學而後知今語孝於溫淸定省孰不知之
　至於舜之不吿而娶武之不葬而興師養志養口
　小杖大杖割股廬墓等事處常處變過與不及之
　間必須討論是非以爲制事之本然後心體無蔽
　臨事無失
道之大端易於明白此語誠然顧後之學者忽其易
於明白者而弗繇而求其難於明白者以爲學此其
所以道在邇而求諸遠事在易而求之難也孟子云
夫道若大路然豈難知哉人病不繇耳良知良能愚
夫愚婦與聖人同但惟聖人能致其良知而愚夫愚
婦不能致此聖愚之所繇分也節目時變聖人夫豈
不知但不專以此爲學而其所謂學者正惟致其良
知以精察此心之天理而與後世之學不同耳吾子
未暇良知之致而汲汲焉顧是之憂此正求其難於
明白者以爲學之弊也夫良知之於節目事變猶規
矩尺度之於方圓長短也節目時變之不可預定猶
方圓長短之不可勝窮也故規矩誠立則不可欺以
方圓而天下之方圓不可勝用矣尺度誠陳則不可
欺以長短而天下之長短不可勝用矣良知誠致則
不可欺以節目時變而天下之節目時變不可勝應
矣毫釐千里之謬不於吾心良知一念之㣲而察之
亦將何所用其學乎是不以規矩而欲定天下之方
圓不以尺度而欲盡天下之長短吾見其乖張謬戾
日勞而無成也巳吾子謂語孝於溫凊定省孰不知
之然而能致其知者鮮矣若謂麄知溫淸定省之儀
節而遂謂之能致其知則凡知君之當仁者皆可謂
之能致其仁之知知臣之當忠者皆可謂之能致其
忠之知則天下孰非致知者耶以是而言可以知致
知之必在於行而不行之不可以爲致知也明矣知
行合一之體不益較然矣乎夫舜之不吿而娶豈舜
之前巳有不吿而娶者爲之凖則故舜得以考之何
典問諸何人而爲此耶抑亦求諸其心一念之良知
權輕重之宜不得巳而爲此耶武之不葬而興師豈
武之前巳有不葬而興師者爲之凖則故武得以考
之何典問之何人而爲此耶抑亦求諸其心一念之
良知權輕重之宜不得已而爲此耶使舜之心而非
誠於爲無後武之心而非誠於爲救民則其不吿而
娶與不葬而興師乃不孝不忠之大者而後之人不
務致其良知以精察義理於此心感應酬酢之間顧
欲懸空討論此等變常之事執之以爲制事之本以
求臨事之無失其亦遠矣其餘數端皆可類推則古
人致知之學從可知矣
　來書云謂大學格物之說專求本心猶可牽合至
　於六經四書所載多聞多見前言往行好古敏求
　博學審問溫故知新博學詳說好問好察是皆明
　白求於事爲之際資於論說之間者用功節目固
　不容紊矣
格物之義前巳詳悉牽合之疑想巳不俟復解矣至
於多聞多見乃孔子因子張之務外好高徒欲以多
聞多見爲學而不能求諸其心以闕疑殆此其言行
所以不免於尤悔而所謂見聞者適以資其務外好
高而巳葢所以救子張多聞多見之病而非以是敎
之爲學也夫子嘗曰葢有不知而作之者我無是也
是猶孟子是非之心人皆有之之義也此言正所以
明德性之良知非繇於聞見耳若曰多聞擇其善者
而從之多見而識之則是專求諸見聞之末而巳落
在第二義矣故曰知之次也夫以見聞之知爲次則
所謂知之上者果安所指乎是可以窺聖門致知用
力之地矣夫子謂子貢曰賜也汝以予爲多學而識
之者歟非也予一以貫之使誠在於多學而識則夫
子胡乃謬爲是說以欺子貢者耶一以貫之非致其
良知而何易曰君子多識前言往行以畜其德夫以
畜其德爲心則凡多識前言往行者孰非畜德之事
此正知行合一之功矣好古敏求者好古人之學而
敏求此心之理耳心卽理也學者學此心也求者求
此心也孟子云學問之道無他求其放心而巳矣非
若後世廣記博誦古人之言詞以爲好古而汲汲然
惟以求功名利達之具於其外者也博學審問前言
巳盡溫故知新朱子亦以溫故屬之尊德性矣德性
豈可以外求哉惟夫知新必繇於溫故而溫故乃可
以知新則亦可以驗知行之非兩節矣博學而詳說
之者將以反說約也若無反約之云則博學詳說者
果何要耶舜之好問好察惟以用中而致其精一於
道心耳道心者良知之謂也君子之學何嘗離去事
爲而廢論說但其從事於事爲論說者要皆知行合
一之功正所以致其本心之良知而非若世之徒事
口耳談說以爲知者分知行爲兩事而果有節目先
後之可言也
　來書云楊墨之爲仁義鄉愿之亂忠信堯舜子之
　之禪讓湯武楚項之放伐周公莽操之攝輔謾無
　印正又焉適從且於古今事變禮樂名物未嘗考
　識使國家欲興明堂建辟雍制曆律草封禪又將
　何所致其用乎故論語曰生而知之者義理耳若
　夫禮樂名物古今事變亦必待學而後有以驗其
　行事之實此則可謂定論矣
所喻楊墨鄉愿堯舜子之湯武楚項周公莽操之辯
與前舜武之論大略可以類推古今事變之疑前於
良知之說巳有規矩尺度之喻當亦無俟多贅矣至
於明堂辟雍諸事似尚未容於無言者然其說甚長
姑就吾子之言而取正焉則吾子之惑將亦可以少
釋矣夫明堂辟雍之制始見於呂氏之月令漢儒之
訓疏六經四書之中未嘗詳及也豈呂氏漢儒之知
乃賢於三代之賢聖乎齊宣之時明堂尚有未毁則
幽厲之世周之明堂皆無恙也堯舜茅茨土階明堂
之制未必備而不害其爲治幽厲之明堂固猶文武
成康之舊而無救於其亂何耶豈能以不忍人之心
而行不忍人之政則雖茅茨土階固亦明堂也以幽
厲之心而行幽厲之政則雖明堂亦暴政所自出之
地耶武帝肇講於漢而武后盛作於唐其治亂何如
耶天子之學曰辟雍諸矦之學曰泮宮皆象地形而
爲之名耳然三代之學其要皆所以明人倫非以辟
不辟泮不泮爲重輕也孔子云人而不仁如禮何人
而不仁如樂何制禮作樂必具中和之德聲爲律而
身爲度者然後可以語此若夫器數之末樂工之事
視史之守故曾子曰君子所貴乎道者三籩豆之事
則有司存也堯命羲和欽若昊天曆象日月星辰其
重在於敬授人時也舜在璿璣玉衡其重在於以齊
七政也是在汲汲然以仁民之心而行其養民之政
治曆明時之本固在於此也羲和曆數之學皇契未
必能之也禹稷未必能之也堯舜之知而不徧物雖
堯舜亦未必能之也然至於今循羲和之法而世修
之雖曲知小慧之人星術淺陋之士亦能推歩占候
而無所忒則是後世曲知小慧之人反賢於禹稷堯
舜者耶封禪之說尤爲不經是乃後世佞人䛕士所
以求媚於其上倡爲誇侈以蕩君心而靡國費葢欺
天罔人無恥之大者君子之所不道司馬相如之所
以見譏於天下後世也吾子乃以是爲儒者所宜學
殆亦未之思耶夫聖人之所以爲聖者以其生而知
之也而釋論語者曰生而知之者義理耳若夫禮樂
名物古今事變亦必待學而後有以驗其行事之實
夫禮樂名物之類果有關於作聖之功也而聖人亦
必待學而後能知焉則是聖人亦不可以謂之生知
矣謂聖人爲生知者專指義理而言而不以禮樂名
物之類則是禮樂名物之類無關於作聖之功矣聖
人之所以謂之主知者專指義理而不以禮樂名物
之類則是學而知之者亦惟當學知此義理而巳困
而知之者亦惟當困知此義理而已今學者之學聖
人於聖人之所能知者未能學而知之而顧汲汲焉
求知聖人之所不能知者以爲學無乃失其所以希
聖之方歟凡此皆就吾子之所惑者而稍爲之分釋
未及乎拔本塞源之論也夫拔本塞源之論不明於
天下則天下之學聖人者將日繁日難斯人人於禽
獸夷狄而猶自以爲聖人之學吾之說雖或暫明於
一時終將凍解於西而氷堅於東霧釋於前而雲滃
於後呶呶焉危困以死而卒無救於天下之分毫也
夫聖人之心以天地萬物爲一體其視天下之人無
外内遠近凡有血氣皆其昆弟赤子之親莫不欲安
全而敎養之以遂其萬物一體之念天下之人心其
始亦非有異於聖人也特其間於有我之私隔於物
欲之蔽大者以小通者以塞人各有心至有視其父
子兄弟如仇讎者聖人有憂之是以推其天地萬物
一體之仁以敎天下使之皆有以克其私去其蔽以
復其心體之同然其敎之大端則堯舜禹之相授受
所謂道心惟㣲惟精惟一允執厥中而其節目則舜
之命契所謂父子有親君臣有義夫婦有别長幼有
序朋友有信五者而巳唐虞三代之世敎者惟以此
爲敎而學者惟以此爲學當是之時人無異見家無
異習安此者謂之聖勉此者謂之賢而背此者雖其
啟明如朱亦謂之不肖下至閭井田野農工商賈之
賤莫不皆有是學而惟以成其德行爲務何者無有
聞見之雜記誦之煩辭章之靡濫功利之馳逐而但
使之孝其親弟其長信其朋友以復其心體之同然
是葢性分之所固有而非有假於外者則人亦孰不
能之乎學校之中惟以成德爲事而才能之異或有
長於禮樂長於政敎長於水土播植者則就其成德
而因使益精其能於學校之中迨夫舉德而任則使
之終身居其職而不易用之者惟知同心一德以共
安天下之民視才之稱否而不以崇卑爲輕重勞逸
爲美惡效用者亦惟知同心一德以共安天下之民
苟當其能則終身處於煩劇而不以爲勞安於卑瑣
而不以爲賤當是之時天下之人熙熙皥皡皆相視
如一家之親其才質之下者則安其農工商賈之分
各勤其業以相生相養而無有乎希高慕外之心其
才能之異若臯夔稷契者則出而各效其能若一家
之務或營其衣食或通其有無或備其器用集謀并
力以求遂其仰事俯育之願惟恐當其事者之或怠
而重巳之累也故稷勤其稼而不恥其不知敎視契
之善敎卽巳之善敎也夔司其樂而不恥於不明禮
視夷之通禮卽巳之通禮也葢其心學純明而有以
全其萬物一體之仁故其精神流貫志氣通達而無
有乎人已之分物我之間譬之一人之身目視耳聽
手持足行以濟一身之用目不恥其無聰而耳之所
渉目必營焉足不恥其無執而手之所探足必前焉
葢其元氣充周血脈條暢是以癢痾呼吸感觸神應
有不言而喻之妙此聖人之學所以至易至簡易知
易從學易能而才易成者正以大端惟在復心體之
同然而知識技能非所與論也三代之衰王道熄而
霸述焻孔孟旣沒聖學晦而邪說橫敎者不復以此
爲敎而學者不復以此爲學霸者之徒竊取先王之
近似者假之於外以内濟其私己之欲天下靡然宗
之聖人之道遂以蕪塞相倣相效日求所以富强之
說傾詐之謀攻伐之計一切欺天罔人苟一時之得
以獵取聲利之術若管商蘇張之屬者至不可名數
旣其乆也鬬爭劫奪不勝其禍斯人淪於禽獸夷狄
而霸術亦有所不能行矣世之儒者慨然悲傷蒐獵
先聖王之典章法制而掇拾修補於煨燼之餘葢其
爲心良亦欲以挽囘先王之道聖學旣遠霸術之傳
積漬已㴱雖在賢知皆不免於習染其所以講明修
飭以求宣暢光復於世者僅可以增霸者之藩籬而
聖學之門牆遂不復可覩於是乎有訓詁之學而傳
之以爲名有記誦之學而言之以爲博有詞章之學
而侈之以爲麗若是者紛紛籍籍羣起角立於天下
又不知其幾家萬徑千蹊莫知所適世之學者如入
百戲之場讙謔跳踉騁奇鬪巧獻笑爭妍者四面而
競出前瞻後盻應接不遑而耳目眩瞀精神恍惑日
夜遨遊淹息其間如病狂䘮心之人莫自知其家業
之所歸時君世主亦皆昬迷顚倒於其說而終身從
事於無用之虛文莫自知其所謂間有覺其空疎謬
妄支離牽滯而卓然自奮欲以見諸行事之實者極
其所抵亦不過爲富强功利五霸之事業而止聖人
之學日遠日晦而功利之習愈趨愈下其間雖嘗瞽
惑於佛老而佛老之說卒亦未能有以勝其功利之
心雖又嘗折衷於羣儒而羣儒之論終亦未能有以
破其功利之見葢至於今功利之毒淪浹於人之心
髓而習以成性也幾千年矣相矜以知相軋以勢相
爭以利相高以枝能相取以聲譽其出而仕也理錢
穀者則欲兼夫兵刑典禮樂者又欲與於銓軸處郡
縣則思藩臬之高居臺諫則望宰執之要故不能其
事則不得以兼其官不通其說則不可以要其譽記
誦之廣適以長其㦲也知識之多適以行其惡也聞
見之博適以肆其辯也辭章之富適以餙其僞也是
以臯夔稷契所不能兼之事而今之初學小生皆欲
通其說究其術其稱名借號未嘗不曰吾欲以共成
天下之務而其誠心實意之所在以爲不如是則無
以濟其私而滿其欲也嗚呼以若是之積染以若是
之心志而又講之以若是之學術宜其聞吾聖人之
敎而視之以爲贅疣衲鑿則其以良知爲未足而謂
聖人之學爲無所用亦其勢有所必至矣嗚呼士生
斯世而尚何以求聖人之學乎尚何以論聖人之學
乎士生斯世而欲以爲學者不亦勞苦而繁難乎不
亦拘滯而險艱乎嗚呼可悲也巳所幸天理之在人
心終有所不可泯而良知之明萬古一日則其聞吾
拔本塞源之論必有惻然而悲戚然而痛憤然而起
沛然若決江河而有所不可禦者矣非夫豪傑之士
無所待而興者吾誰與望乎
　此書前悉知行合一之論廣譬博說㫄引曲喻不
　啻開雲見日後拔本塞源之論闡明古今學術升
　降之因眞是將五藏八寶悉傾以示人讀之卽昏
　愚亦恍然有覺此是先生萬物一體之心不憚詳
　言以啟後學也當詳玩毋忽
陽明先生理學集卷三終臨海後學王立凖較􁆒
陽明先生集要理學編目錄
　卷四
　　與辰中諸生書(巳巳)
　　答汪石潭內翰書(辛未)
　　答黃宗賢應原忠(辛未)
　　答黃宗賢(其五癸酉)
　　與黃宗賢(丁亥)
　　寄諸用明書(辛未)
　　與王純甫書(其一壬申)
　　與王純甫書(其二癸酉)
　　　寄希淵書(其一壬申)
　　　寄希淵書(其二壬申)
　　　答人問神僊(戊辰)
　　　與黃誠甫書(癸酉)
　　　寄李道夫(乙亥)
　　　寄諸弟書(戊寅)
　　　答羅整庵少宰書(庚辰)
　　　與楊仕鳴(辛已)
　　　答方叔賢(巳卯)
　　　答方叔賢(辛巳)
　　　答倫彦式書(辛巳)
　　　答徐成之書(其一壬午)
　　　答徐成之書(壬午)
　　　答徐成之書(辛未)
　　　答劉内重書(乙酉)
　　　答甘泉
　　　與席元山(辛巳)
　　　寄鄒謙之書(其一)
　　　寄鄒謙之書(其二)
　　　寄鄒謙之書(其三丙戌)
　　寄鄒謙之書(其五丙戌)
　　答季明德書(丙戌)
　　答聶文蔚書(其一丙戌)
　　答聶文蔚書(其二戌子)
　　答儲柴墟(壬申)
　　寄聞人邦英邦正(戊寅)
　　答南元善(丙戌)
　　答魏師說書(丁亥)
　　與馬子莘(丁亥)
　　與毛古庵憲副(丁亥)
　　敎條示龍塲諸生
　　諭泰和楊茂
　　示諸弟立志說(乙亥)
　　書正憲扇(乙酉)
　　書中天閣勉諸生(乙酉)
　　贈郭善甫歸省序(乙亥)
　　紫陽書院集序(乙亥)
　　象山文集序
　　禮記纂言序
　　贈鄭德夫歸省序(乙亥)
　　朱子晚年定論序(戊寅)
　　大學古本序(戊寅)
陽明先生集要理學編卷四
　　　同邑後學施邦曜重編
　　　江右後學曾　櫻叅訂
　　與辰中諸生書　巳已
謫居兩年無可與語者歸途乃得諸友何幸何幸方
以爲喜又遽爾别去極怏怏也絕學之餘求道者少
一齊衆楚最易搖奪自非豪傑鮮有卓然不變者諸
友宜相砥礪夾持務期有成近世士夫亦有稍知求
道者皆因實德未成而先揭標㮄以來世俗之謗是
以往往隳墮無立反爲斯道之梗諸友宜以是爲鑑
刋落聲蕐務於切巳處着實用力前在寺中所云靜
坐事非欲坐禪入定葢因吾輩平日爲事物紛拏未
知爲巳欲以此補小學收放心一段功夫耳明道云
纔學便須知有着力處旣學便須知有得力處諸友
宜於此處着力方有進歩異時始有得力處也學要
鞭辟近裡着巳君子之道闇然而日章爲名與爲利
雖淸濁不同然其利心則一謙受益不求異於人而
求同於理此數語宜書之壁間常目在之舉業不患
妨功惟患奪志只如前日所約循循爲之亦自兩無
相礙所謂知得則灑掃應對便是精義入神也
　不求異於人而求同於理此是聖賢眞正學問洛
　蜀關閩諸君于其殆未解此歟
　大凡求異於人者意見多起求同於人人不能卓
　然自立求不愧於巳遂依附標㮄樹一門戸自詫
　於人日異於時流不知君子中立而不倚正不須
　此也此病沿畱至今日竟成劫習學問事功一壞
　盡壞有志學道者當三復斯言
　　答汪石潭內翰書　辛未
承批敎連日瘡甚不能書未暇請益來敎云昨日所
論乃是一大疑難又云此事關係頗大不敢不言僕
意亦以爲然是以不能遽已夫喜怒哀樂情也旣曰
不可謂未發矣喜怒哀樂之未發則是指其本體而
言性也斯言自子思非程子而始有執事旣不以爲
然則當自子思中庸始矣喜怒哀樂之與思與知覺
皆心之所發心綂性情性心體也情心用也程子云
心一也有指體而言者寂然不動是也有指用而言
者感而遂通是也斯言既無以加矣執事姑求之體
用之說夫體用一源也知體之所以爲用則知用之
所以爲體者矣雖然體㣲而難知也用顯而易見也
執事之云不亦宜乎夫謂自朝至暮未嘗有寂然不
動之時者是見其用而不得其所謂體也君子之於
學也因用以求其體凡程子所謂旣思卽是巳發旣
有知覺卽是動者皆爲求中於喜怒哀樂未發之時
者言也非謂其無未發者也朱子於未發之說其始
亦嘗疑之今其集中所與南軒論難辯柝者葢往復
數十而後決其說則今之中庸註疏是也其於此亦
非苟矣獨其所謂自戒懼而約之以至於至靜之中
自謹獨而精之以至於應物之處者亦若過於剖析
而後之讀者遂以分爲兩節而疑其别有寂然不動
靜而存養之時不知常存戒愼恐懼之心則其工夫
未始有一息之間非必自其不睹不聞而存養也吾
兄且於動處加工勿使間斷動無不和卽靜無不中
而所謂寂然不動之體當自知之矣未至而揣度之
終不免於對塔說相輪耳然朱子但有知覺者在而
未有知覺之說則亦未瑩吾兄疑之葢亦有見但其
所以疑之者則有因噎廢食之過不可以不審也君
子之論苟有以異於古姑毋以爲決然宜且循其說
而究之極其說而果有不達也然後從而斷之是以
其辯之也明而析之也當葢在我者有以得其情也
今學如吾兄聰明超特如吾兄㴱濳縝密如吾兄而
猶有未悉如此何耶吾兄之心非若世之立異自高
者要在求其是而巳故敢言之無諱有所未盡不惜
敎論不有益於兄必有益於我也
　　俗學之病在於逐用忘體然舍用而求之體未
　　免又墮於禪寂總是未窺體用一源之妙岐動
(與靜爲二岐情與心與性爲二支離/隔茫無/要領惟是會得體用一源之說則寂然不動中)
(具有感而遂通之神感而遂通之時仍寂然不/動之境情也心也性也一以貫之矣)
　　答黃宗賢應原忠　辛未
昨晩言似太多然遇二君亦不得不多耳其間以造
詣未熟言之未瑩則有之然郤自是吾儕一段的實
工夫思之未合請勿輕放過當有豁然處也聖人之
心纖翳自無所容自不消磨刮若常人之心如斑垢
駁雜之鏡須痛加刮磨一番盡去其駁蝕然後纖塵
卽見纔拂便去亦自不消費力到此巳是識得仁體
矣若駁雜未去其間固自有一點明處塵埃之落固
亦見得亦纔拂便去至於堆積於駁蝕之上終弗之
能見也此學利困勉之所繇異幸弗以爲煩難而疑
之也凡人情好易而惡難其間亦自有私意氣習纏
蔽在識破後自然不見其難矣古之人至有出萬死
而樂爲之者亦見得耳向時未見得向裏而意思此
工夫自無可講處今巳見此一層卻恐好易惡難便
流入禪釋去也昨論儒釋之異明道所謂敬以直內
則有之義以方外則未畢竟連敬以直内亦不是者
巳說到八九分矣
　舉世無聖賢之學只是畏難而荷安此書可謂抉
　出病根矣
　　與黃宗賢　癸酉
書來及純甫事􁃻􁃻不一而足足知朋友忠愛之至
世衰俗降友朋中雖平日最所愛敬者亦多改頭換
面持兩端之說以希俗取容意思殊爲衰颯可憫若
吾兄眞可謂信道之篤而執德之弘矣何幸何幸僕
在畱都與純甫住密邇或一月一見或間月一見輙
有所規切皆發於誠愛􁃻惻中心未嘗懷纖毫較計
純甫或有所疎外此心直可質諸鬼神其後純甫轉
官北上始覺其有恝然者尋亦痛自悔責以爲吾人
相與豈宜有如此芥帶却是墮入世間較計坑䧟中
亦成何等胸次當下冰消霧釋矣其後人之言屢屢
而至至有爲我憤辭厲色者僕皆惟以前意處之實
是未忍一日而忘純甫葢平日相愛之極情之所鍾
自如此也旬月間復有相知自北京來備傳純甫所
論僕竊疑有浮薄之徒幸吾黨間隙鼓弄交搆増節
其間未必盡出於純甫之口僕非矯爲此說實是故
人情厚不忍以此相疑耳僕平日之厚純甫本非私
厚縱純甫今日薄我當亦非私薄然則僕未嘗厚純
甫純甫未嘗薄僕也亦何所容心於其間哉往時見
世俗朋友易生嫌隙以爲彼葢苟合於外而非有性
分之契是以如此私竊歎憫自謂吾黨數人縱使散
處敵國仇家當亦斷不至是不謂今日亦有此等議
論此亦惟宜自反自責而已孟子云愛人不親反其
仁行有不得者皆反求諸巳自非履渉親切應未識
斯言味永而意􁃻也僕近時與朋友論學惟說立誠
二字殺人須就咽喉上着刀吾人爲學當從心髓入
㣲處用力自然篤實光耀雖私欲之萌眞是洪爐點
雪天下之大本立矣若就標末粧綴比擬凡平日所
謂學問思辯者適足爲長傲遂非之資自以爲進於
高明光大而不知䧟於狠戾險嫉亦誠可哀也巳以
近事觀之益見得吾儕往時所論自是向裏此葢聖
學的傳惜乎淪落堙埋巳久往時見得猶自恍惚僕
近來無所進只於此處看較分曉直是痛快無復可
疑但與吾兄别乆無告語處耳原忠數聚論否近嘗
得渠一書所見逈然與舊不同殊慰殊慰今亦寄一
簡不能詳細見時望并出此歸計尚未遂旬月後且
圖再舉會期未定臨楮耿耿
　讀至殺人須用咽喉上着刀喻爲學猛省激切如
　於睡夢中陡然一驚
　　與黃宗賢　丁亥
人在仕途比之退處山林時其工夫之難十倍非得
良友時時警發砥礪則其平日之所志向鮮有不潜
移黙奪弛然日就於頽靡者近與誠甫言在京師相
與者少二君必須預先相約定彼此但見微有動氣
處卽須提起致良知話頭互相規切凡人言語正到
快意時便截然能忍默得意氣正到發揚時便翕然
能收歛得憤怒嗜欲正到騰沸時便廓然能消化得
此非天下之人勇者不能也然見得良知親切時其
工夫又自不難緣此數病良知之所本無只因良知
昏昧蔽塞而後有若良知一提醒時卽如白日一出
而魍魎自消矣中庸謂知恥近乎勇所謂知恥只是
恥其不能致得自巳良知耳今人多以言語不能屈
服得人爲恥意氣不能陵軋得人爲恥憤怒嗜慾不
能直意任情得爲恥殊不知此數病者皆是蔽塞自
巳良知之事正君子之所宜㴱恥者今乃反以不能
蔽塞自巳良知爲恥正是恥非其所當恥而不知恥
其所當恥也可不大哀乎諸君皆平日所知厚者區
區之心愛莫爲助只願諸君都做個古之大臣古之
所謂大臣者更不稱他有甚知謀才略只是一個斷
斷無他技休休如有容而巳諸君知謀才略自是超
然出於衆人之上所未能自信者只是未能致得自
巳良知未全得斷斷休休體段耳今天下事勢如沈
痾積痿所望以起死囘生者實有在於諸君子若自
巳病痛未能除將何以能痊得天下之病此區區一
念之誠所以不能不爲諸君一竭盡者也諸君毎相
見時幸然以此意相規切之惟是克去巳私眞能以
天地萬物爲一體實康濟得天下挽囘三代之治方
是不負如此　聖明之君方能報得如此知遇不枉
了因此一大事來出世一遭也病臥山林只好修藥
　　寄諸用明書　辛未
得書足知邇來學力之長甚喜君子惟患學業之不
修科第遲速所不論也況吾平日所望於賢弟固有
大於此者不識亦嘗有意於此否耶便中時報知之
階陽諸姪聞去歲皆出投試非不喜其年少有志然
私心切不以爲然不幸遂至於得志豈不誤却此生
耶凡後生美質須令晦養厚積天道不翕聚則不能
發散況人乎花之千葉者無實爲其蕐美太發露耳
諸賢姪不以吾言爲迂便當有進步處矣書來勸吾
仕吾亦非潔身者所以汲汲於是非獨以時當歛晦
亦以吾學未成歲月不待再過數年精神益弊雖欲
勉進而有所不能則將終於無成皆吾所以勢有不
容已也但老祖而下意皆不悅今亦豈能決然行之
徒付之浩歎而巳
　近時父兄之課子弟甫句讀輙恨其不能早作文
　應試俱以少年登第爲第一美事舉世原止辦得
　一副富貴利達心膓學問事功安得不盡壞
　　與王純甫書(其)壬申
别後有人自武城來云純甫始到家尊翁頗不喜歸
計尚多牴牾始聞而惋然巳而復大喜久之又有人
自南都來者云純甫巳蒞任上下多不相能始聞而
惋然巳而復大喜吾之惋然者世俗之私情所爲大
喜者純甫當自知之吾安能小不忍於純甫不使動
心忍性以大其所就乎譬之金之在冶經烈熖受鉗
錘當此之時爲金者受苦然自他人視之方喜金之
益精煉而惟恐火力錘煆之不至旣其出冶金亦自
喜其挫折煆煉之有成矣某平日亦每有傲視行輩
輕忽世故之心後雖稍知懲創亦惟支持抵塞於外
而巳及謫貴州三年百難備嘗然後能有所見始信
孟氏生於憂患之言非欺我也嘗以爲君子素其位
而行不願乎其外素富貴行乎富貴素貧賤行乎貧
賤素患難行乎患難故無入而不自得後之君子亦
當素其位而學不願乎其外素富貴學處乎富貴素
貧賤患難學處乎貧賤患難則亦可以無入而不自
得向嘗爲純甫言之純甫㴱以爲然不審邇來用力
郤如何耳近日相與講學者宗賢之外亦復數人每
相聚輙歎純甫之高明今復遭時磨勵若此其進益
不可量純甫勉之汪景顔近亦出宰大名臨行請益
某告以變化氣質居常無所見惟當利害經變故遭
屈辱平時憤怒者到此能不憤怒憂惶失措者到此
能不憂惶失措始是能有得力處亦便是用力處天
下事雖萬變吾所以應之不出乎喜怒哀樂四者此
爲學之要而爲政亦在其中矣景顔聞之躍然如有
所得也甘泉近有書來已十居蕭山之湘湖去陽明
洞方數十里耳書屋亦將落成聞之喜極誠得良友
相聚會共進此道人間更復有何樂區區在外之榮
辱得喪又足掛之齒牙間哉
　君于惟有得於巳故當安常處順而不忘憂勤惕
　勵之念當困窮拂逆而不失反求自得之常所以
　能常變一致不爲境遇所搖奪若只以偃蹇貧賤
　自奇便落輕世傲物之習
　　與王純甫書(其二)癸酉
純甫所問辭則謙下而語意之間實自以爲是矣夫
旣自以爲是則非求益之心矣吾初不欲答恐答之
亦無所人也故前書因發其端以俟明春渡江而悉
旣而思之人生聚散無常純甫之自是葢其心尚有
所惑而然亦非自知其非而又故爲自是以要我者
吾何可以遂巳故復備舉其說以告純甫來書云學
以明善誠身固也但不知何者謂之善原從何處得
來今在何處其明之之功當何如入頭當何如與誠
身有先後次第否誠是誠個甚的此等處細微曲折
儘欲扣求啟發而因獻所疑以自附於助我者反覆
此語則純甫近來得力處在此其受病處亦在此矣
純甫平日徒知存心之說而未嘗實加克治之功故
未能動靜合一而遇事輒有紛擾之患今乃能推究
若此必已漸悟往日之墮空虛矣故曰純甫近來用
功得力處在此然巳失之支離外馳而不覺矣夫心
主於身性具於心善原於性孟子之言性善是也善
卽吾之性無形體可指無方所可定夫豈自爲一物
可從何處得來者乎故曰受病處亦在此純甫之意
葢未察夫聖門之實學而尚狃於後世之訓詁以爲
事事物物各有至善必須從事事物物求個至善而
後謂之明善故有原從何處得來今在何處之語純
甫之心殆亦疑我之或墮於空虛也故假是說以發
我之蔽吾亦非不知感純甫此意其實不然也夫在
物爲理處物爲義在性爲善因所指而異其名實皆
吾之心也心外無物心外無事心外無理心外無義
心外無善吾心之處事物純乎理而無人僞之雜謂
之善非在事物有定所之可求也處物爲義是吾心
之得其宜也義非在外可襲而取也格者格此也致
者致此也必曰事事物物上求個至善是離而二之
也伊川所云纔明彼卽曉此是猶謂之二性無彼此
理無彼此善無彼此也純甫所謂明之之功當何如
入頭處當何如與誠身有先後次第否誠是誠個甚
的且純甫之意必以明善自有明善之功誠身又有
誠身之功也若區區之意則以明善爲誠身之功也
夫誠者無妄之謂誠身之誠則欲其無妄之謂誠之
之功則明善是也故博學者學此也審問者問此也
愼思者思此也明辯者辯此也篤行者行此也皆所
以明善而爲誠之之功也故誠身有道明善者誠身
之道也不明乎善不誠乎身矣非明善之外别有所
謂誠身之功也誠身之始身猶未誠也故謂之明善
明善之極則身誠矣若謂自有明善之功又有誠身
之功是離而二之也難乎免於毫釐千里之謬矣其
間欲爲純甫言者尚多𥿄筆未能詳悉尚有未合不
妨往復
　明善正所以誠身卽是大學知致而後意誠誠與
　善原非有二葢人性本善善卽是眞實無妄之理
　故曰誠人惟雜以僞則善蔽而誠漓舍明善又安
　有誠身之功
　　寄希淵書(其一)壬申
所遇如此希淵歸計良是但稍傷急迫若再遲二三
月托疾而行彼此形迹泯然旣不激怒於人亦不失
巳之介矣聖賢處末世待人應物有時而委曲其道
未嘗不直也若巳爲君子而使人爲小人亦非仁人
忠恕惻怛之心希淵必以區區此說爲太周旋然道
理實如此也區區叨厚祿有地方之責欲脫身潜逃
固難若希淵所處自宜進退綽然今亦牽制若此乃
知古人掛冠解綬其時亦不易値也
　仁人君子之存心固應如是
　　寄希淵書(其二)壬申
向得林蘇州書知希顔在蘇州其時守忠在山隂矣
近張山陰來知希顔已還山陰矣而守忠又有金蕐
之岀往歲希顔居鄉而守忠客祁今兹復爾二友之
毎毎相違豈亦有數存焉邪爲仁由已固非他人所
能與而相觀砥礪之益則友誠不可一日無者外是
子雍明德輩相去數十里决不能朝夕繼見希顏無
亦有獨立無與之歎歟曩評半圭誠然誠然方今山
林枯槁之士要亦未可多得去之犇走聲利之塲者
則遠矣人品不齊聖賢亦因材成就孔門之敎言人
人殊後世儒者始有歸一之論然而成德達材者鮮
又何居乎希顔試於此思之定以爲何如也
　後儒之言歸一者止在皮膚上論所以愈馳愈遠
　終無實得聖賢惟於源頭上論歸一所以因材成
　就俱可入道所謂同歸而殊途也一乃不一不一
　乃一古今學問之辯㣲矣
　　答人問神仙書　戊辰
詢及神仙有無兼請其事三至而不答非不欲答也
無可答耳昨令弟來必欲得之僕誠生八歲而卽好
其說今巳餘三十年矣齒漸搖動髮巳有一二莖變
化成白目光僅盈尺聲聞凾丈之外又常經月臥病
不出藥量驟進此殆其效也而相知者猶妄謂之能
得其道足下又妄聽之而以見詢不得巳姑爲足下
妄言之古有至人淳德凝道和於陰陽調於四時去
世離俗積精全神遊行天地之間視聽八逹之外若
廣成子之千五百歲而不衰李伯陽歷商周之代西
䖍凾谷亦嘗有之若是而謂之日無疑於欺子矣然
其呼吸動靜與道爲體精骨完久禀於受氣之始此
殆天之所成非人力可強也若後世拔宅飛昇點化
投奪之類譎恠竒駭是乃秘術曲技尹文子所謂幻
釋氏謂之外道者也若是而謂之日有亦疑於欺子
矣夫有無之間非言語可況存久而明養㴱而自得
之未至而強喩信亦未必能及也葢吾儒亦自有神
仙之道顔子三十二而卒至今未亡也足下能信之
乎後世上陽子之流葢方外技術之士未可以爲道
若達磨慧能之徒則庶幾近之矣然而未易言也足
下欲聞其說湏退處山林三十年全耳目一心志胸
中洒洒不掛一塵而後可以言此今去仙道尚遠也
妄言不罪
　塵心未淨不可與言道湏退處三十年先生之指
　點㣲矣然大道不遠大勇者囘頭是㟁故夫子之
　語顔淵曰一日克巳夫一日克則克矣何問三年
　先生此語葢爲人㴱沉於利祿者下箴也
　　與黃誠甫書　癸酉
立志之說巳近煩瀆然爲知巳言竟亦不能舍是也
志於道德者功名不足以累其心志於功名者富貴
不足以累其心但近世所謂道德功名而巳所謂功
名富貴而巳仁人者正其誼不謀其利明其道不計
其功一有謀計之心則雖正誼明道亦功利耳諸友
旣索居曰仁又將遠别會中須時相警發庻不就弛
靡誠甫之足自當一日千里任重道遠吾非誠甫誰
望耶臨别數語彼此闇然終不能忘乃爲㴱愛
　　余以富貴非盡累人之物人自爲富貴累耳若
　　有志於道德則軒冕亦行道立德之塲千古以
　　下未聞許巢由而議伊呂也苟無志於道德則
　　雖甘窮約以終身亦止爲窶人子耳學者其務
　　辦志哉
　　寄李道夫　乙亥
此學不講久矣鄙人之見自謂於此頗有發明而聞
者往往詆以爲異獨執事傾心相信確然不疑其爲
喜慰何啻空谷之足音别後時聞士夫傳說近又徐
日仁自西江還益得備聞執事任道之勇執德之堅
令人起躍奮迅士不可以不弘毅任重而道遠誠得
弘毅如執事者二三人自足以爲天下倡彼依阿僂
儞之徒雖多亦奚以爲哉幸甚幸甚比聞到郡之始
卽欲以此學爲敎仁者之心自然若此僕誠甚爲執
事喜然又甚爲執事憂也學絕道喪俗之陷溺如人
在大海波濤中且須援之登岸然後可授之衣而與
之食若以衣食投之波濤中是適重其溺彼將不以
爲德而反以爲尤矣故凡居今之時且須隨機導引
因事啟沃寛心平氣以薰陶之俟其感發興起而後
開之以其說是故爲力易而收效溥不然將有扞格
不勝之患而且爲君子之愛人之累不知尊意以爲
何如耶病疏已再上尚未得報果遂此圖舟過嘉禾
面話有日
　君子敎民有急於見功之心便是欲速之爲累不
　可不察
　　寄諸弟書　戊寅
屢得弟輩書皆有悔悟奮發之意喜慰無盡但不知
弟輩果出於誠心乎亦謾爲之說云爾本心之明皎
如白日無有有過而不自知者但患不能改耳一念
改過當時卽得木心人孰無過改之爲貴蘧伯玉大
賢也惟日欲寡其過而未能成湯孔子大聖也亦惟
曰改過不吝可以無大過而巳人皆曰人非堯舜安
能無過此亦相沿之說未足以知堯舜之心若堯舜
之心而自以爲無過卽非所以爲聖人矣其相授受
之言曰人心惟危道心惟㣲惟精惟一允執厥中彼
其自以爲人心之惟危也則其心亦與人同耳危卽
過也惟其兢兢業業常加精一之功是以能允執厥
中而免於過古之聖賢時時自見巳過而改之是以
能無過非其心果與人異也戒愼不睹恐懼不聞者
時時自見巳過之功吾近來實見此學有用力處但
爲平日習染㴱痼克治欠勇故切切預爲弟輩言之
毋使亦如吾之習染旣㴱而後克治之難也人方少
時精神意氣旣足鼓舞而身家之累尚未切心故用
力頗易迨其漸長世累日㴱而精神意氣亦日漸以
減然能汲汲奮志於學則猶尚可有爲至於四十五
十卽如下山之日漸以㣲滅不復可挽矣故孔子云
四十五十而無聞焉斯亦不足畏也巳又曰及其老
也血氣旣衰戒之在得吾亦近來實見此病故亦切
切預爲弟輩言之宜及時勉力毋使過時而徒悔也
　人能自見其過必實實能下克巳工夫方能覺得
　若只外面虛談性命張說名理未有不自以爲是
　者所以夫子曰吾未見能見其過而内自訟者葢
　難之也指點克治眞切工夫無踰於此
　　答羅整庵少宰書　庚辰
某頓首啟昨承敎及大學發舟匆匆未能奉答曉來
江行稍暇復取手敎而讀之恐至贛後人事復紛沓
先具其略以請來敎云見道固難而體道尤難道誠
未易明而學誠不可不講恐未可安於所見而遂以
爲極則也幸甚幸甚何以得聞斯言乎其敢自以爲
極則而安之乎正思就天下之有道以講明之耳而
數年以來聞其說而非笑之者有矣詬訾之者有矣
置之不足較量辯議之者有矣其肻遂以敎我乎其
肻遂以敎我而反覆曉諭惻然惟恐不及救正之乎
然則天下之愛我者固莫有如執事之心㴱且至矣
感激當何如哉夫德之不修學之不講孔子以爲憂
而世之學者稍能傳習訓詁卽皆自以爲知學不復
有所謂講學之求可悲矣夫道必體而後見非巳見
道而後加體道之功也道必學而後明非外講學而
復有所謂明道之事也然世之論學者有二有講之
以身心者有講之以口耳者講之以口耳揣摸測度
求之影響者也講之以身心行著習察實有諸巳者
也知此則知孔門之學矣來敎謂某大學古本之復
以人之爲學但當求之於内而程朱格物之說不免
求之於外遂去朱子之分章而削其所補之傳非敢
然也學豈有内外乎大學古本乃孔門相傳舊本耳
朱子疑其有所脫誤而改正補緝之在某則謂其本
無脫誤悉從其舊而巳矣失在於過信孔子則有之
非故去朱子之分章而削其傳也夫學貴得之心求
之於心而非也雖其言之出於孔子不敢以爲是也
而況其未及孔子者乎求之於心而是也雖其言之
出於庸常不敢以爲非也而況其出於孔子者乎且
舊本之傳數千載矣今讀其文辭旣明白而可通論
其功夫又易簡而可入亦何所按據而㫁其此段之
必在於彼彼段之必在於此與此之如何而缺彼之
如何而誤而遂改正補緝之無乃重於背朱而輕於
叛孔巳乎來敎謂如必以學不資於外求但當反觀
内省以爲務則正心誠意四字亦何不盡之有何必
於入門之際便困以格物一段工夫也誠然誠然若
語其要則修身二字亦足矣何必又言正心正心二
字亦足矣何必又言誠意誠意二字亦足矣何必又
言致知又言格物惟其工夫之詳密而要之只是一
事此所以爲精一之學此正不可不思者也夫理無
内外性無內外故學無内外講習討論未甞非内也
反觀內省未嘗遺外也夫謂學必資於外求是以已
性爲有外也是義外也用智者也謂反觀内省爲求
之於内是以巳性爲有內也是有我也自私者也是
皆不知性之無內外也故曰精義入神以致用也利
用安身以崇德也性之德也合內外之道也此可以
知格物之學矣格物者大學之實下手處徹首徹尾
自始學至聖人只此工夫而巳非但入門之際有此
一段也夫正心誠意致知格物皆所以修身而格物
者其所以用力實可見之地故格物者格其心之物
也格其意之物也格其知之物也正心者正其物之
心也誠意者誠其物之意也致知者致其物之知也
此豈有內外彼此之分哉理一而巳以其理之凝聚
而言則謂之性以其凝聚之主宰而言則謂之心以
其主宰之發動而言則謂之意以其發動之明覺而
言則謂之知以其明覺之感應而言則謂之物故就
物而言謂之格就知而言謂之致就意而言謂之誠
就心而言謂之正正者正此也誠者誠此也致者致
此也格者格此也皆所謂窮理以盡性也天下無性
外之理無性外之物學之不明皆繇世之儒者認理
爲外認物爲外而不知義外之說孟子葢嘗闢之乃
至襲䧟其內而不覺豈非亦有似是而難明者歟不
可以不察也凡執事所以致疑於格物之說者必謂
其是内而非外也必謂其專事於反觀內省之爲而
遺棄其講習討論之功也必謂其一意於綱領本原
之約而脫略於支條節目之詳也必謂其沈溺於枯
槁虛寂之偏而不盡於物理人事之變也審如是豈
但獲罪於聖門獲罪於朱子是邪說誣民叛道亂正
人得而誅之也而況於執事之正直哉審如是世之
稍明訓詁聞先哲之緒論者皆知其非也而況執事
之高明哉況某之所謂格物其於朱子九條之說皆
包羅綂括於其中但爲之有要作用不同正所謂毫
釐之差耳然毫釐之差而千里之謬實起於此不可
不辯孟子闢楊墨至於無父無君二子亦當時之賢
者使與孟子竝世而生未必不以之爲賢墨子兼愛
行仁而過耳楊子爲我行義而過耳此其爲說亦豈
滅理亂常之甚而足以眩天下哉而其流之弊孟子
至比於禽獸夷狄所謂以學術殺天下後世也今世
學術之弊其謂之學仁而過者乎謂之學義而過者
乎抑謂之學不仁不義而過者乎吾不知其於洪水
猛獸何如也孟子云予豈好辯哉予不得已也楊墨
之道塞天下孟子之時天下之尊信楊墨當不下於
今日之崇尚朱說而孟子獨以一人呶呶於其間噫
可哀矣韓氏云彿老之害甚於楊墨韓愈之賢不及
孟子孟子不能救之於未壞之先而韓愈乃欲全之
於巳壞之後其亦不量其力且見其身之危莫之救
以死也嗚呼若某者其尤不量其力果見其身之危
莫之救以死也矣夫衆方嘻嘻之中而獨出涕嗟若
舉世恬然以趨而獨疾首蹙額以爲憂此其非病狂
喪心殆必誠有大苦者隱於其中而非天下之至仁
其孰能察之其爲朱子晚年定論葢亦不得巳而然
中間年歲早晩誠有所未考雖不必盡出於晚年固
多出於晚年者矣然大意在委曲調停以明此學爲
重平生於朱子之說如神明蓍龜一旦與之背馳心
誠有所未忍故不得巳而爲此知我者謂我心憂不
知我者謂我何求葢不忍牴牾朱子者其本心也不
得巳而與之牴牾者道固如是不直則道不見也執
事所謂決與朱子異者僕敢自欺其心哉夫道天下
之公道也學天下之公學也非朱子可得而私也非
孔子可得而私也天下之公也公言之而巳矣故言
之而是雖異於巳乃益於巳也言之而非雖同於巳
適損於巳也益於巳者巳必喜之損於巳者巳必惡
之然則某今日之論雖或與朱子異未必非其所喜
也君子之過如日月之食其更也人皆仰之而小人
之過也必文某雖不肖固不敢以小人之心事朱子
也執事所以敎反覆數百言皆以未悉鄙人格物之
說若鄙說一明則此數百言皆可以不待辯說而釋
然無滯故今不敢縷縷以滋瑣屑之瀆然鄙說非面
陳口析斷亦未能了了於𥿄筆間也嗟乎執事所以
開導啟廸於我者可謂懇到詳切矣人之愛我寧有
如執事者乎僕雖甚愚下寧不知所感刻佩服然而
不敢遽舍其中心之誠然而姑以聽受云者正不敢
有負於㴱愛亦思有以報之耳秋盡冬還必求一面
以卒所請千萬終敎
　此書論朱子而舉楊墨佛老以爲證詞未免過激
　然朱子自有朱子之得力處不必强而同也葢人
　之資禀不齊卽孔門諸弟子顔曾游夏冉閔得力
　人人殊只是趨向皆正耳要暁得先生諄諄然不
　能巳於辯者非是訐朱子之短只因後之學者溺
　於訓詁俱藉口朱子爲重故作晚年定論以明朱
　子之心以挽末學之病卽朱子(亦當欣然於廊/也學者不可不知)
　　與楊仕鳴　辛巳
差人來知令兄已於去冬安厝墓有宿草矣無繇一
哭傷哉所委誌銘旣病且冗須朋友中相知㴱者一
爲之始能有發耳喻及日用講求功夫只是各依自
家良知所及自去其障擴充以盡其本體不可遷就
氣習以趨時好幸甚幸甚果如是方是致知格物方
是明善誠身果如是德安得而不日新業安得而不
富有謂毎日自簡未有終日渾成片段者亦只是致
知工夫間斷夫仁亦在乎熟之而巳又云以此磨勘
先輩文字同異工夫不合常生疑慮又何爲其然哉
區區所論致知二字乃是孔門正法眼藏於此見得
眞的直是建諸天地而不悖質諸鬼神而無疑考諸
三王而不謬百世以俟聖人而不惑知此者方謂之
知道得此者方謂之有德異此而學卽謂之異端離
此而說卽謂之邪說迷此而行卽謂之㝠行雖千魔
萬恠眩瞀變幻於前自當觸之而碎迎之而解如太
陽一出而鬼魅魍魎自無所逃其形矣尚何疑慮之
有而何異同之足惑乎所謂此學如立在空中四面
皆無倚靠萬事不容染着色色信他本來不容一毫
增減若渉些安排着些意思便不是合一功夫雖言
句時有未瑩亦是仕鳴見得處足可喜矣但須切實
用力始不落空若只如此說未免亦是議擬倣象巳
後只做得一個弄精魄的傼雖與近世格物者　候
稍有不同其爲病痛一而巳矣詩文之習儒者雖亦
不廢孔子所謂有德者必有言也若着意安排組織
未有不起於勝心者先輩號爲有志斯道而亦復如
是亦只是習心未除耳仕嗚旣知致知之說此等處
自當一勘而破瞞他些子不得也
　議擬倣像是學者通病切實用力四字直是頂門
　一針
　　答方叔賢　巳卯
近得手敎及與甘泉往復兩書快讀一過灑然如熱
者之濯淸風何子之見超卓而速也眞可謂一日千
里矣大學舊本之復功尤不小幸甚幸甚其論象山
處舉孟子放心數條而甘泉以爲未足復舉東西南
北海有聖人出此心此理同及宇宙內事皆巳分内
事數語甘泉所舉誠得其大然吾獨愛西樵子之近
而切也見其大者則其功不得不近而切然非實加
切近之功則所謂大者亦虛見而巳耳自孟子道性
善心性之原世儒往往能言然其學卒入於支離外
索而不自覺若正以其功之未切耳此吾所以獨有
喜於西樵之言固今時對　之藥也古人之學切實
爲巳不徒事於講說書札往來終不若面語之能盡
且易使人溺情於文辭崇浮氣而長勝心求其說之
無病而不知其心病之已多矣此近世之通患賢知
者不免焉不可以不察也楊仕德去草草復此
　中庸言道至發育峻極三百三千可謂大矣然必
　繇道問學以尊德性而後道可凝何等切近否則
　任爾見得大不過依希見得個虛殻子道終散於
　兩間惡得言凝先生實加切近(之功一語是君子/修德凝道大學問)
　　答方叔賢　辛巳
承示大學原知用心於此㴱密矣道一而巳論其大
本大原則六經四書無不可推之而同者又不特洪
範之於大學而巳此意亦僕平日於朋友中所常言
者譬之草木其同者生意也其花實之疏密枝葉之
高下亦欲盡比而同之吾恐化工不如是雕刻也今
吾兄方自喜以爲獨見新得銳意主張是說雖素蒙
信愛如鄙人者一時論說當亦未能遽入且願吾兄
以所見者實體諸身必將有疑果無疑必將有得果
無得又必有見然後鄙說可得而進也學之不明幾
百年矣近幸同志如甘泉如吾兄者相與切磋講求
頗有端緒而吾兄忽復牽滯文義若此吾又將誰望
乎君子論學固惟是之從以必同爲貴至於入門下
手處則有不容於不辯者所謂毫釐之差千里之謬
矣致知格物甘泉之說與僕尚㣲有異然不害其爲
大同若吾兄之說似又與甘泉異矣相去遠恐辭不
足以達意故言語直冒不復有所遜讓近與甘泉書
亦道此當不以爲罪也
　牽滯文義病在不求之心而求之言卽牽合比擬
　甚工終是隔膚爬搔未切痛癢此病未可以言藥
　也故先生敎之實體以發其心之所疑
　　答倫彥式書　辛巳
往歳僊舟過贛承不自滿足執禮謙而下問懇古所
謂敏而好學於吾彥式見之别後連冗不及以時奉
問極切馳想近令弟過省復承惠敎志道之篤趨向
之正勤惓有加淺薄何以當此悚息悚息諭及學無
靜根感物易動處事多悔卽是三言尤見近時用工
之實僕罔所知識何足以辱賢者之問大抵三言者
病亦相因惟學而别求靜根故感物而懼其易動感
物而懼其易動是故處事而多悔也心無動靜者也
其靜也者以言其體也其動也者以言其用也故君
子之學無間於動靜其靜也常覺而未嘗無也故常
應其動也常定而未嘗有也故常寂常應常寂動靜
皆有事焉是之謂集義集義故能無袛悔所謂動亦
定靜亦定者也心一而巳靜其體也而復求靜根焉
是撓其體也動其用也而懼其易動焉是廢其用也
故求靜之心卽動也惡動之心非靜也是之謂動亦
動靜亦動將迎起伏相尋於無窮矣故循理之謂靜
從欲之謂動欲也者非必聲色貨利外誘也有心之
私皆欲也故循理焉雖酬酢萬變皆靜也濂溪所謂
主靜無欲之謂也是謂集義者也從欲焉雖心齋坐
忘亦動也告子之强制正助之謂也是外義者也雖
然僕葢從事於此而未之能焉聊爲賢者陳其所見
云爾以爲何如便間示知之
　未發中巳發和性命之理動靜原循環無端君子
　之學無間於動靜所以盡性致命此體用一源內
　聖外王合一之學也舍動而别求靜根便落於空
　虛矣
　君子學問止須辯理欲不必過分動靜此顔子之
　學盡之克巳曾子之學盡之省身葢心之私欲盡
　淨雖泛應不窮無不合於天理所謂止於至善也
　止則自定自靜何必别求靜根如不問巳私之淨
　盡與否終日言靜言動未見其有得
　　答徐成之書(其一)壬午
承以朱陸同異見詢學術不明於世久矣此正吾儕
今日之所宜明辯者細觀來敎則輿庵之主象山旣
夫而吾兄之主晦庵亦未爲得也是朱非陸天下之
論定久矣久則難變他雖㣲吾兄之爭輿庵亦豈能
遽行其說乎故僕以爲二兄今日之論正不必求勝
務求象山之所以非晦庵之所以是窮本極源眞有
以見其幾微得失於毫忽之間若明者之聽訟其事
之曲者既有以辯其情之不得巳而辭之直者復有
以察其處之或未當使受罪者得以伸其情而獲伸
者亦有所不得辭其責則有以盡夫事理之公卽夫
人心之安而可以俟聖人於百世矣今二兄之論乃
若出於求勝者求勝則是動於氣也動於氣則於義
理之正何啻千里而又何是非之論乎凡論古人得
失決不可以意度而懸斷之今輿庵之論象山曰雖
其專以尊德性爲主未免墮於禪學之虛空而其持
守端實終不失爲聖人之徒若晦庵之一於道問學
則支離決裂非復聖門誠意正心之學矣吾兄之論
晦庵日雖其專以道問學爲主未免失於俗學之支
離而其循序漸進終不背於大學之訓若象山之一
於尊德性則虛無寂滅非復大學格物致知之學矣
夫旣曰尊德性則不可謂墮於禪學之虛空墮於禪
學之虛空則不可謂之尊德性矣旣日道問學則不
可謂失於俗學之支離失於俗學之支離則不可謂
道問學矣二者之辯問不容髮然則二兄之論皆未
免於意度也昔者子思之論學葢不下千百言而括
之以尊德性而道問學之一語卽如二兄之辯一以
尊德性爲主一以道問學爲事則是二者固皆未免
於一偏而是非之論尚未有所定也烏得各持一是
而遽以相非爲乎故僕願二兄置心於公平正大之
地無務求勝夫論學而務以求勝豈所謂尊德性乎
豈所謂道問學乎以某所見非獨吾兄之非象山輿
庵之非晦庵皆失之非而吾兄之是晦庵輿庵之是
象山亦皆未得其所以是也稍暇當面悉姑務養心
息辯毋遽
　耳食聲尋以意度爲是非此學者之通病先生此
　論直徹底裡
　　答徐成之書(其二)壬午
昨所奉答適有遠客酬對紛紜不暇細論姑願二兄
息未定之爭各反究其所是者必巳所是巳無絲髪
之憾而後可以及人之非早來承敎乃謂僕漫爲含
胡兩解之說而細繹辭旨若有以陰助輿庵而爲之
地者讀之不覺失笑曾謂吾兄而亦有是言耶僕嘗
以爲君子論事當先去其有我之私一動於有我則
此心巳䧟於邪僻雖所論盡合於理旣巳亾其本矣
嘗以是言於朋友之間今吾兄乃云爾敢不自反其
殆陷於邪僻而弗覺也求之反復而昨者所論實未
嘗有是則斯言也無乃吾兄之過歟雖然無是心而
言之未盡於理未得爲無過也僕敢自謂其言之巳
盡於理乎請舉二兄之所是者以求正輿庵是象山
而謂其專以尊德性爲主今觀象山文集所載未嘗
不教其徒讀書窮理而自謂理㑹文字頗與人異者
則其意實欲體之於身其亟所稱述以誨人者曰居
處恭執事敬與人忠日克巳復禮曰萬物皆備於我
反身而誠樂莫大焉曰學問之道無他求其放心而
巳曰先立乎其大者而小者不能奪是數言者孔子
孟軻之言也烏在其爲空虛者乎獨其易簡覺悟之
說頗爲當時所疑然易簡之說出於繫辭覺悟之說
雖有同於釋氏然釋氏之說亦自有同於吾儒而不
害其爲異者惟在於幾㣲毫忽之間而已亦何必諱
於其同而遂不敢以言狃於其異而遂不以察之乎
是輿庵之是象山固猶未盡其所以是也吾兄是晦
庵而謂其專以道問學爲事然晦庵之言曰居敬窮
理曰非存心無以致知日君子之心常存敬畏雖不
見聞亦不敢忽所以存天理之本然而不使離於須
臾之頃也是其爲言雖未盡瑩亦何甞不以尊德性
爲事而又烏在其爲支離者乎獨其平日汲汲於訓
解雖韓文楚辭陰符參同之屬亦必與之註釋考辯
而論者遂疑其玩物又其心慮恐學者之躐等而或
失之於妄作使必先之以格致而無不明然後有以
實之於誠正而無所謬世之學者掛一漏萬求之愈
繁而失之愈遠至有弊力終身苦其難而卒無所入
而遂議其支離不知此乃後世學者之弊而當時晦
庵之自爲則亦豈至是乎是吾兄之是晦庵固猶未
盡其所以是也夫二兄之所信而是者旣未盡其所
以是則其所疑而非者亦豈必盡其所以非乎然而
二兄往復之辯不能一反焉此僕之所以疑其或出
於求勝也一有求勝之心則已亾其學問之本而又
何以論學爲哉此僕之所以惟願二兄之自反也安
有所謂含胡兩解而陰爲輿庵之地者哉夫君子之
論學要在得之於心衆皆以爲是苟求之心而未會
焉未敢以爲是也衆皆以爲非苟求之心而有契焉
未敢以爲非也心也者吾所得於天之理也無間於
天人無分於古今苟盡吾心以求焉則不中不遠矣
學也者求以盡吾心也是故尊德性而道問學尊者
尊此者也道者道此者也不得於心而惟外信於人
以爲學烏在其爲學也巳僕嘗以爲晦庵之與象山
雖其所爲學者若有不同而要皆不失爲聖人之徒
今晦庵之學天下之人童而習之旣已入人之㴱有
不容於論辯者而獨惟象山之學則以其嘗與晦庵
之有言而遂藩籬之使若由賜之殊科焉則可矣而
遂擯放廢斥若碔砆之與美玉則豈不過甚矣乎夫
晦庵折衷羣儒之說以發明六經語孟之旨於天下
其嘉惠後學之心眞有不可得而議者而象山辯義
利之分立大本求放心以示後學篤實爲己之道其
功亦寧可得而盡誣之而世之儒者附和雷同不究
其實而概目之以禪學則誠可寃也已故僕嘗欲冒
天下之譏以爲象山一暴其說雖以此得罪無恨僕
於晦庵亦有罔極之恩豈欲操戈而入室者顧晦庵
之學旣巳若日星之章明於天下而象山獨蒙無實
之誣于今且四百年莫有爲之一洗者使晦庵有知
將亦不能一日而安享於廟廡之間矣此僕之至情
終亦必爲吾兄一吐者亦何肻澷爲兩解之說以陰
助於輿庵輿庵之說僕猶恨其有未盡也夫學術者
今古聖賢之學術天下之所公共非吾三人者所私
有也天下之學術當爲天下公言之而豈獨爲輿庵
地哉兄又舉太極之辯以爲象山於文義且有所未
能通曉而其强辯自信曾何有於所養夫謂其文義
之有未詳不害其爲有未詳也謂其所養之未至不
害其爲未至也學未至於聖人寧免大過不及之差
乎而論者遂欲以是而葢之則吾恐晦庵禪學之譏
亦未免有激於不平也夫一則不審於文義一則有
激於不平是皆所養之未至昔孔子大聖也而猶曰
假我數年以學易可以無大過仲虺之贊成湯亦惟
曰改過不吝而巳所養之未至亦何傷於二先生之
爲賢乎此正晦庵象山之氣象所以未及於顔子明
道者在此吾儕正當仰其所以不可及而黙識其所
未至者以爲涵養規切之方不當置偏私於其間而
有所附曾増損之也夫君子之過也如日月之食人
皆見之更也人皆仰之而小人之過也必文世之學
者以晦庵大儒不宜復有所謂過者而必曲爲隱飾
増加務詆象山於禪學以求伸其說且自以爲有助
於晦庵而更相倡引謂之扶持正論不知晦庵乃君
子之過而吾反以小人之見而文之晦庵有聞過則
喜之美而吾乃非徒順之又從而爲之辭也晦庵之
心以聖賢君子之學期後代而世之儒者事之以事
小人之禮是何誣象山之厚而待晦庵之薄耶僕今
者之論非獨爲象山惜實爲晦庵惜也兄視僕平日
於晦庵何如哉而乃有是論是亦可以諒其爲心矣
惟吾兄去世俗之見宏虛受之誠勿求其必同而察
其所以異勿以無過爲聖賢之高而以改過爲聖賢
之學勿以其有所未至者爲聖賢之諱而以其常懷
不滿者爲聖賢之心則兄與輿庵之論將有不待辯
說而釋然以自解者孟子云君子亦仁而已何必同
惟吾兄審擇而正之
　朱陸二先生皆聖人之徒各有不同處正不必曲
　爲之諱足爲兩先生定案不獨足以定二先生之
　案卽執此道以尚論千古可也
　象山自成其象山晦庵自成其晦庵原未嘗相借
　君子爲學亦只是反觀自性黙地辯自巳是非巳
　之是非旣定則朱陸之是非自明否則卽辯得十分
　明白於自性何與所謂傍佛說法終無見性之時
　先生語錄內所以有莫論朱陸是非之訓學者其
　識之
　　答徐成之書　辛未
汝蕐相見於逆旅聞成之啟居甚悉然無因一面徒
增悒怏吾鄉學者幾人求其篤信好學如吾成之者
誰歟求其喜聞過忠告善道如吾成之者誰歟過而
莫吾吿也學而莫吾與也非吾成之之思而誰思歟
嗟吾成之幸自愛重自人之失其所好仁之難成也
久矣向吾成之在鄉黨中刻厲自立衆皆非笑以爲
迂腐成之不爲少變僕時雖稍知愛敬不從衆非笑
然尚未知成之之難得如此也今知成之之難得則
又不獲朝夕相與豈非大可憾歟修己治人本無二
道政事雖劇亦皆學問之地諒吾成之隨在有得然
何從一聞至論以洗凡近之見乎愛莫爲助近爲成
之思進學之功㣲覺過苦先儒所謂志道􁃻切固是
誠意然急迫求之則反爲私巳不可不察也日用間
何莫非天理流行但此心常存而不放則義理自熟
孟子所謂勿忘勿助㴱造自得者矣學問之功何可
緩但恐着意把持振作縱復有得居之恐不能安耳
成之之學想亦正不如此以僕所見㣲覺其有近似
者是以不敢不盡亦以成之平日之樂聞且欲以是
求敎也
　　答劉內重書　乙酉
來書警發良多知感知感腹疾不欲作答但內重爲
學工夫尚有可商量者不可以虚來意之辱輙復書
此耳程子云所見所期不可不遠且大然而爲之亦
須量力有漸志大心勞力小任重恐終敗事夫學者
旣立有必爲聖人之志只消就自巳良知明覺處朴
實頭致了去自然循循日有所至原無許多門面摺
數也外面是非毁譽亦好資之以爲警切砥礪之地
郤不得以此稍動其心便將流於心勞日拙而不自
知矣內重剛强篤實自是任道之器然於此等處尚
須與謙之從容一商量又當有見也眼前路逕須放
開濶才好容人來往若太拘窄恐自巳亦無展足之
地矣聖人之行初不遠於人情魯人獵較孔子亦獵
較鄉人儺朝服而立於阼階難言之互鄉亦與進其
童子在當時固不能無惑之者矣子是南子子路且
有不悅夫子到此如何更與子路說得是非只好矢
之而巳何也若要說見南子是得多少氣力來說若
且依着子路認個不是則子路終身不識聖人之心
此學終將不明矣此等苦心處惟顔子便能識得故
曰於吾言無所不悅此正是大頭腦處區區舉似内
重亦欲内重謙虛其心宏大其量去人我之見絕意
必之私則此大頭腦處自將卓爾有見當有雖欲從
之末由也巳之歎矣大抵奇特斬絕之行多後世希
高慕大者之所喜聖賢不以是爲貴也故索隱行怪
則後世有述焉依乎中庸固有遯世不見知者矣學
絕道喪之餘苟有以講學來者所謂空谷之足音得
似人者可矣必如内重所云則今之可講學者止可
如内重輩二三人而止矣然如内重者亦不能時時
來講也則法堂前草㴱一丈矣內重有進道之資而
微失之於隘吾固不敢避飾非自是之嫌而叨叨至
此內重宜悉此意弗徒求之言語之間可也
　隘不能容物亦只是好勝葢好爲高標㮄門戸以
　自高便止見巳是而人非去大公無我之量遠矣
　與答鄒謙之書是一意
　　答甘泉
旬日前楊仕德人來領手敎及答子莘書具悉造詣
用功之得葢自是而吾黨之學歸一矣此某之幸後
學之幸也來簡勤勤訓責僕以久無請益此吾兄愛
僕之厚僕之罪也此心同此理同苟知用力於此雖
百慮殊途同歸一致不然雖字字而證句句而求其
始也毫釐其末也千里老兄造詣之㴱涵養之乆僕
何敢望至其向往直前以來求必得乎此之志則有
不約而契不求而合者其間所見時或不能無小異
然吾兄旣不屑屑於僕而僕亦不以汲汲於兄者正
以志向旣同如兩人同適京都雖所繇之途間有迂
直知其異日之歸終同耳向在龍江舟次亦嘗進其
大學舊本及格物諸說兄時未以爲然而僕亦遂置
不復强聒者知兄之不久自當釋然於此也乃今果
獲所願喜躍何可言崑崙之源有時而伏流終必達
於海也僕窶人也雖獲夜光之璧人將不信必且以
爲妄僞仐璧入於猗頓之室自此至寶得以昭明於
天下僕亦免於遺璧之罪矣雖然是喻猶二也夜光
之璧外求而得也此則吾所固有無待於外偶遺忘
之耳未嘗遺忘也偶蒙翳之耳僕年未半百而衰疾
巳如六七十翁日夜思歸陽明爲夕死之圖疏三上
而未遂欲棄印長往以從大夫之後恐形迹大駭必
俟允報則須冬盡春初乃可遂也一一世事如狂風
驟雨中落葉倐忽之間寧復有定所耶
　甘泉之與先生可謂道同而志合矣尚不免於所
　見之異可見學惟求其志之同入門處則千變萬
　化不必拘執一途又何必㴱辯朱陸與先生之同
　異哉
　　與席元山　辛巳
向承敎札及鳴寃錄讀之見别後學力所到卓然斯
道之任庻幾乎天下非之而不顧非獨與世之附和
雷同從人悲笑者相去萬萬而巳喜幸何極中間有
須面論者但恨無因一會近聞內臺之擢決知必從
鉛山取道而僕亦有歸省之便庻得停舟途次爲信
宿之談使人候於分水乃未有前驅之報駐信城者
五日悵怏而去天之不假緣也可如何哉大抵此學
之不明皆繇吾人入耳出口未嘗誠諸其身譬之談
飮說食何繇得見醉飽之實乎僕自近年來始實見
得此學眞有百世以俟聖人而不惑者朋友之中亦
漸有三數輩篤信不囘其疑信相半顧瞻不定者多
以舊說沈痼且有得失毁譽之虞未能專心致志以
聽亦坐相處不乆或交臂而别無從與之細說耳象
山之學簡易直截孟子之後一人其學問思辯致知
格物之說雖亦未免沿襲之累然其大本大原斷非
餘子所及也執事素能㴱信其學此亦不可不察正
如求精金者必務煅煉足色勿使有纖毫之雜然後
可無虧損變動葢是非之懸絕所爭毫釐耳用熈近
聞巳赴京知交故舊之情極厚倘猶未出亦勸之學
問而巳存心養性之外無别學也相見時亦望遂以
此言致之
　學問之道求誠諸身工夫自愈入愈細若求之口
　耳則愈說愈支誠諸其身一語便挈學問之宗
　　寄鄒謙之書(其一)丙戌
比遭家多難工夫極費力因見得良知兩字比舊愈
加親切眞所謂大本達道舍此更無學問可講矣隨
處體認天理之說大約未嘗不是只要根究下落卽
未免捕風捉影縱令鞭辟向裏亦與聖門致良知之
功尚隔一塵若復失之毫釐便有千里之謬失四方
同志之至此者但以此意提掇之無不卽有省發只
是着實能透徹者甚亦不易得也世間無志之人旣
己見驅於聲利詞章之習間有知得自巳性分當求
者又被一種似是而非之學兠絆羈縻終身不得出
頭緣人未有眞爲聖人之志未免挾有見小欲速之
私則此種學問極足支吾眼前得過是以雖在豪傑
之士而任重道遠志稍不力卽且安頓其中者多矣
謙之之學旣巳得其大原近想渉歷彌乆則功夫當
益精明矣無因接席一論以資切劘傾企如何范祠
之建實亦有禆風敎僕於大字本非所長況巳乆不
作所須祠扁必大筆自揮之乃佳也使還値歲冗不
盡欲言
　見小欲速只是要急於成就亦是立志時看得分
　量褊小了如看得聖賢學問原是萬物一體同天
　地悠乆自然無此病立志者當先自定其分量
　　寄鄒謙之(其二)
承示諭俗禮要大抵一宗文公家禮而簡約之切近
人情甚善甚善非吾謙之誠有意於化民成俗未肯
汲汲爲此也古禮之存於世者老師宿儒當年不能
窮其說世之人苦其煩且難遂皆廢置而不行故今
之爲人上而欲導民於禮者非詳且備之爲難惟簡
切明白而使人易行之爲貴耳中間如四代位次及
祔祭之類固區區向時欲稍改以從俗者今皆斟酌
爲之於人情甚協葢天下古今之人其情一而巳矣
先王制禮皆因人情而爲之節文是以行之萬世而
皆凖其或反之吾心而有所未安者非其傳記之訛
闕則必古今風氣習俗之異宜者矣此雖先王未之
有亦可以義起三王之所以不相襲禮也若徒拘泥
於古不得於心而冥行焉是乃非禮之禮行不著而
習不察者矣後世心學不講人失其情難乎與之言
禮然良知之在人心則萬古如一日苟順吾心之良
知以致之則所謂不知足而爲履我知其不爲蕢矣
非天子不議禮制度今之爲此非以議禮爲也徒以
末世廢禮之極聊爲之兆以興起之故特爲此簡易
之說欲使之易知易從焉耳冠婚喪祭之外附以鄉
約其於民俗亦甚有補至於射禮似宜别爲一書以
敎學者而非所以求諭於俗今以附於其間郤恐民
間以非所常行視爲不切又見其說之難曉遂并其
冠婚喪祭之易曉者而棄之也文公家禮所以不及
於射或亦此意也歟幸更裁之祠堂位次祔祭之義
往年曽與徐日仁備論曰仁嘗記其略今使錄一通
奉覽以備採擇　或問文公家禮高曽祖禰之位皆
西向以次而東於心切有未安陽明子曰古者廟門
皆南向主皆東向合祭之時昭之遷主列於北牖穆
之遷主列於南牖皆綂於太祖東向之尊是故西向
以次而東今祠堂之制旣異於古而又無太祖東向
之綂則西向之說誠有所未安曰然則今當何如曰
禮以時爲大若事死如事生則宜以高祖南向而曽
祖禰東西分列席皆稍䧏而弗正對似於人心爲安
曽見浦江鄭氏之祭四代考妣皆異席高考妣南向
曾祖禰考皆西向妣皆東向各依世次稍退半席其
於男女之别尊卑之等兩得其宜今吾家亦如此行
但恐民間廳事多淺隘而器物亦有所不備未能以
通行耳又問無後者之祔於巳之子姪固可下列矣
若在祖宗之行宜何如祔陽明子曰古者大夫三廟
不及其高矣適士二廟不及其曾矣今民間得祀高
曽葢亦體順人情之至例以古制則旣爲僣況在其
行之無後者乎古者士大夫無子則爲之置後無後
者鮮矣後世人情偷薄始有棄貧賤而不嗣者古所
謂無後皆殤子之類耳祭法王下祭殤五適子適孫
適曾孫適玄孫適來孫諸侯下祭三大夫二適士及
庻人祭子而止則無後之祔皆子孫屬也今民間旣
得假四代之祀以義起之雖及弟姪可矣往年湖湘
一士人家有曾伯祖與堂叔祖皆賢而無後者欲爲
立嗣則族衆不可欲弗祀則思其賢有所不忍也以
問於某某日不祀二三十年矣而迫爲之嗣勢有所
不行矣若在士大夫家自可依古族属之義於春秋
二社之次特設一祭凡族之無後而親者各以昭穆
之次配祔之於義亦可也
　禮在反求其心之所安可以得化民成俗之本然
　禮之是非所爭幾希苟心學不明漫言因情便爲
　無忌憚者借徑誠未易言之矣
　　寄鄒謙之(其三)
敎札時及足慰離索兼示論語講章明白痛快足以
發朱註之所未及諸生聽之當有油然而興者矣後
世人心陷溺禍亂相尋皆繇此學不明之故只將此
學字頭腦處指掇得透徹使人洞然知得是自巳生
身立命之原不假外求如木之有根暢茂條達自有
所不容巳則所謂悅樂不慍者皆不待言而喻書院
記文整嚴精確逈爾不羣皆是直寫胸中實見一洗
近儒影響雕飾之習不徒作矣某近來郤見得良知
兩字日益眞切簡易朝夕與朋輩講習只是發揮此
兩字不出緣此兩字人人所自有故雖至愚下品一
提便省覺若致其極雖聖人天地不能無憾故說此
兩字窮劫不能盡世儒尚有致疑於此謂未足以盡
道者只是未嘗實見得耳近有鄉大夫誚某講學者
云除郤良知還有甚麽說得某答云除郤良知還有
甚麽說得不審邇來謙之於此兩字見得比舊又如
何矣無因一面扣之以快傾渴正之去當能略盡鄙
懷不能一一後世大患全是士夫以虛文相誑略不
知有誠心實意流積成風雖有忠信之質亦且迷溺
其間不自知覺是故以之爲子則非孝以之爲臣則
非忠流毒扇禍生民之亂尚未知所抵極今欲救之
惟有返樸還淳是對　之劑故吾儕今日用工務在
鞭辟近裡刪削繁文始得然欲鞭辟近裡刪削繁文
亦非草率可能必須講明致良知之學毎以言於同
志不識謙之亦以爲何如也講學之後望時及之
　人只是未嘗實見得是爲巳爲人俱要鋪張増益
　究至人巳兩受其害還淳返朴此是救時大學問
　　寄鄒謙之書(其五)丙戌
張陳二生來適歸餘姚祭掃遂不及相見殊負㴱情
也隨事體認天理卽戒愼恐懼工夫以爲尚隔一塵
爲世之所謂事事物物皆有定理而求之於外者言
之耳若致良知之功明則此語亦自無害不然卽猶
未免於毫釐千里也來喻以爲恐主於事者葢巳㴱
燭其弊矣寄示甘泉尊經閣記甚善甚善其間大意
亦與區區嵇山書院之作相同嵇山之作向嘗以寄
甘泉自謂於此學頗有分毫發明今甘泉乃謂今之
謂聰明知覺不必外求諸經者不必呼而能覺之類
則似急於立言而未暇細察鄙人之意矣後世學術
之不明非爲後人聰明識見之不及古人大抵多繇
勝心爲患不能取善相下明知其說之巳是矣而又
務爲一說以高之是以其說愈多而惑人愈甚凡今
學術之不明使後學無所適從徒以致人之多言者
皆吾黨自相求勝之罪也仐良知之說巳將學問頭
腦說得十分下落只是各去勝心務在共明此學隨
人分限以此循循善誘之自當各有所至若只要自
立門戸外假衞道之名而内行求勝之實不顧正學
之因此而益荒人心之因此而愈惑黨同伐異覆短
爭長而惟以成其自私自利之謀仁者之心有所不
忍也甘泉之意未必出此因事感觸輙漫及之葢今
時講學者大抵多犯此　在鄙人亦或有所未免然
不敢不痛自克治也如何如何
　人惟勝心最難驅除其爲害最大故原憲以四者
　之不行爲仁而首之以克學者能去其勝心便是
　廓然大公毋意毋必毋固毋我田地了存一勝心
　則是巳非人爭門角戸無所不至黨錮諸賢亦多
　罹此患其關於學術人心不小愼之哉
　　答季明德書　丙戌
書惠遠及以咳恙未平憂念備至感愧良㴱食薑太
多非東南所宜誠然此亦不過蹔時刼劑耳近有一
友爲易貝母九服之頗亦有効乃終不若來喻用養
生之法拔去病根者爲得本源之論然此又不但治
病爲然學問之功亦當如是矣承示立志益堅謂聖
人必可以學而至兢兢焉常磨鍊於事爲朋友之間
而厭煩之心比前差少喜幸殊極又謂聖人之學不
能無積累之漸意亦切實中間以堯舜文王孔老諸
說發明志學一章之意足知近來進修不懈居有司
之煩而能精思力究若此非朋輩所及然此在吾明
德自以此意奮起其精神砥功其志意則可矣必欲
如此節節分䟽引證以爲聖人進道一定之階級又
連掇數聖人𥿄上之陳迹而入之以此一款條例之
中如以堯之試鯀爲未能不惑子夏之啟予爲未能
耳順之類則是尚有比擬牽滯之累以此論聖人之
亦必繇學而至則雖有所發明然其階級懸難反覺
高遠㴱奧而末見其爲人皆可學乃不如末後一節
謂至其極而矩之不踰亦不過自此志之不巳所積
而不踰之士亦必有學可進聖人豈絕然與人異我
又云善者聖之體也害此善者人欲而巳人欲吾之
所本無去其本無之人欲則善在我而聖體全聖無
有餘我無不足此以知聖人之必可學也然非有求
爲聖人之志則亦不能以有成只如此論自是親切
簡易以此開喻來學足以興起之矣若如前說未免
使柔怯者畏縮而不敢當高明者希高而外逐不能
無弊也聖賢垂訓固有書不盡言言不盡意者凡看
經書要在致吾之良知取其有益於學而巳則千經
萬典顚倒縱橫皆爲我之所用一渉拘執比擬則反
爲所縛雖或特見妙詣開發之益一時不無而意必
之見流注濳伏葢有反爲良知之障蔽而不自知覺
者矣其云善者聖之體意固巳好善卽良知言良知
則使人尤爲易曉故區區近有心之良知是謂聖之
說其間又云人之爲學求盡乎天而巳此明德之意
本欲合天人而爲一而未免反離而二之也人者天
地萬物之心也心者天地萬物之主也心卽天言心
則天地萬物皆舉之矣而又親切簡易故不若言人
之爲學求盡乎心而巳知行之答大段切實明白詞
氣亦平和有足啟發人者惟賢一書識見甚進間有
語疵則前所謂意必之見流注濳伏者之爲病今旣
照破久當自融釋矣以效訓學之說凡字義之難通
者則以一字之相類而易曉者釋之若今學字之義
本自明白不必訓釋今遂以敎訓學以學訓效皆無
不可不必有所拘執但效字終不若學字之混成耳
率性而行則性謂之道修道而學則道謂之敎謂修
道之爲敎可也謂修道之爲學亦可也自其道之示
人無隱者而言則道謂之敎自其功夫之修習無違
有而言則道謂之學敎也學也皆道也非人之所能
爲也知此則又何訓釋之有所須學記因病未能着
筆俟後便爲之
　爲學求盡乎心一語巳握大頭腦握定頭腦卽日
　渉於聞見之途觸處皆見天理之流行橫說直說
　皆是譬渉風濤者只把舵得定出没上下皆穩若
　節比句擬卽襯貼極工終是狥象逐物之學
　　答聶文蔚書(其一)丙戌
夏間遠勞迂途枉顧此情何可當也甚欲扳畱旬日
少効其鄙見以求切劘之益而公期俗絆勢有不能
别去極怏怏如有所失忽承箋惠浣慰可知中間推
許太過葢亦獎掖之盛心而規礪眞切思欲納之於
賢聖之域又托諸崇一以致其勤勤􁃻􁃻之懷此非
㴱交篤愛何以及是知感知媿且懼其無以堪之也
雖然僕亦何敢不自鞭勉而徒以感媿辭讓爲乎哉
其謂思孟周程無意相遭於千載之下與其盡信於
天下不若眞信於一人道固自在學亦自在天下信
之不爲多一人信之不爲少者斯固君子不見是而
無悶之心豈世之謭謭屑屑者知足以及之乎乃僕
之情則有大不得巳者存乎其間而非以計人之信
與不信也夫人者天地之心天地萬物本吾一體者
也生民之困苦荼毒孰非疾痛之切於吾身者乎不
知吾身之疾痛無是非之心者也是非之心不慮而
知不學而能所謂良知也良知之在人心無間於聖
愚天下古今之所同也世之君子惟務致其良知則
自能公是非同好惡視人猶巳視國猶家而以天地
萬物爲一體求天下無治不可得矣古之人所以能
見善不啻若巳出見惡不啻若巳入視民之饑溺猶
巳之饑溺而一夫不獲若巳推而納諸溝中者非故
爲是而以蘄天下之信巳也務致其良知求自慊而
巳矣堯舜三王之聖言而民莫不信者致其良知而
言之也行而民莫不說者致其良知而行之也是以
其民熙熙皥皥殺之不怨利之不庸施及蠻貊而凡
有血氣者莫不尊親爲其良知之同也嗚呼聖人之
治天下何其簡且易哉後世良知之學不明天下之
人用其私智以相比軋是以人各有心而偏瑣僻陋
之見狡僞陰邪之術至於不可勝說外假仁義之名
而内以行其自私自利之實詭辭以阿俗矯行以干
譽掩人之善而襲以爲巳長訐人之私而竊以爲巳
直忿以相勝而猶爲之狥義險以相傾而猶謂之疾
惡妬賢忌能而猶自以爲公是非恣情縱欲而猶自
以爲同好惡相陵相賊自其一家骨肉之親巳不能
無爾我勝負之意彼此籓籬之形而況於天下之大
民物之衆又何能一體而視之則亦無怪於紛紛籍
籍而禍亂相尋於無窮矣僕誠賴天之靈偶有見於
良知之學以爲必繇此而後天下可得而治是以毎
念斯民之䧟溺則爲之戚然痛心忘其身之不肖而
思以此救之亦不自知其量者天下之人見其若是
遂相與非笑而詆斥之以爲是病狂喪心之人耳嗚
呼是奚足恤哉吾方疾痛之切體而暇計人之非笑
乎人固有見其父子兄弟之墮溺於㴱淵者呼號匍
匐踝跣顚頓扳懸崕壁而下拯之士之見者方相與
揖讓談笑於其傍以爲是棄其禮貎衣冠而呼號顚
頓若此是病狂喪心者也故夫揖讓談笑於溺人之
傍而不知救此惟行路之人無親戚骨肉之情者能
之然巳謂之無惻隱之心非人矣若夫在父子兄弟
之愛者則固未有不痛心疾首狂奔盡氣匍匐而拯
之彼將䧟溺之禍有不顧而況於病狂喪心之譏乎
而又況於蘄人之信與不信乎嗚呼今之人雖謂僕
爲病狂喪心之人亦無不可矣天下之人心皆吾之
心也天下之人猶有病狂者矣吾安得而非病狂乎
猶有喪心者矣吾安得而非喪心乎昔者孔子之在
當時有議其爲謟者有譏其爲佞者有毀其未賢詆
其爲不知禮而侮之以爲東家丘者有嫉而沮之者
有惡而欲殺之者晨門荷蕢之徒皆當時之賢士且
曰是知其不可而爲之者歟鄙哉硜硜乎莫巳知也
斯巳而已矣雖子路在升堂之列尚不能無疑於其
所見不悅於其所欲往而且以之爲迂則當時之不
信夫子者豈特十之一二而巳乎然而夫子汲汲遑
遑若求亾子於道路而不暇於煖席者寧以蘄人之
知我信我而巳哉葢其天地萬物一體之仁疾痛迫
切雖欲巳之而自有所不容巳故其言曰吾非斯人
之徒與而誰與欲潔其身而亂大倫果哉末之難矣
嗚呼此非誠以天地萬物爲一體者孰能以知夫子
之心乎若其遯世無悶樂天知命者則固無入而不
自得道竝行而不相悖也僕之不肖何敢以夫子之
道爲巳任顧其心亦巳稍知疾痛之在身是以徬徨
四顧相求其有助於我者相與講去其病耳今誠得
豪傑同志之士扶持匡翼共明良知之學於天下使
天下之人皆知自致其良知以相安相養去其自私
自利之蔽一洗䜛妬勝忿之習以濟於大同則僕之
狂病固將脫然以愈而終免於喪心之患矣豈不快
哉嗟乎今誠欲求豪傑同志之士於天下非如吾文
蔚者而誰望之乎如吾文蔚之才與志誠足以援天
下之溺者今又旣知其具之在我而無假於外求矣
循是以往若決河注海孰得而禦哉文蔚所謂一人
信之不爲少其又能遜以委之何人乎會嵇素號山
水之區㴱林長谷信歩皆是寒暑晦明無時不宜安
居飽食塵囂無擾良朋四集道義日新優哉游哉天
地之間寧復有樂於是者孔子云不怨天不尤人下
學而上達僕與二三同志方將請事斯語奚暇外慕
獨其切膚之痛乃有未能恝然者輙復云云爾咳疾
暑毒書札絕懶盛使遠來遲畱經日臨期執筆又不
覺累紙葢於相知之㴱雖巳縷縷至此殊有所未能
盡也
　聖人以天下爲身視人之喑啞䏊瞶猶之身疚故
　曰堯舜其猶病諸非堯舜之至仁不能有是病病
　正堯舜之大仁也孔之周流孟之好辯俱是視天
　下之病猶身病欲一日安坐一日無言不可得眞
　有大不得巳者存乎其間先生當喑啞䏊瞶之世
　效談笑於墜溺之㫄是謂不仁其甘冒病狂喪心
　之譏求申其不得巳之意眞是聖賢之存心
　此篇文字見先生直以斯道自任
　　答聶文蔚書(其二)戊子
得書見近來所學之驟進喜慰不可言諦視數過其
間雖亦有一二未瑩徹處却是致良知之功尚未純
熟到純熟時自無此矣譬之驅車旣已繇於康莊大
道之中或時横斜迂曲者乃馬性未調銜勒不齊之
故然巳只在康莊大道中決不賺入傍蹊曲徑矣近
時海内同志到此地位者曽未多見喜慰不可言斯
道之幸也賤軀舊有咳嗽畏熱之病近入炎方輙復
大作　主上聖明洞察責付甚重不敢遽辭地方軍
務冗㳫皆輿疾從事今却幸巳平定巳具本乞囘養
病得在林下稍就淸涼或可瘳耳人還伏枕草草不
盡傾企外惟濬一簡幸達致之
來書所詢草草奉復一二近歳來山中講學者往往
多說勿忘勿助工夫甚難問之則云才着意便是助
才不着意便是忘所以甚難區區因問之云忘是忘
個甚麽助是助個甚麽其人黙然無對始請問區區
因與說我此間講學却只說個必有事焉不說勿忘
勿助必有事焉者只是時時去集義若時時去用必
有事的工夫而或有時間斷此便是忘了卽須勿忘
時時去用必有事的工夫而或有時欲速求效此便
是助了卽須勿助其工夫全在必有事焉上用勿忘
勿助只就其間提撕警覺而巳若是工夫原不間斷
則不須更說勿忘原不欲速求效卽不順更說勿助
此其工夫何等明白簡易何等灑脫自在今却不去
必有事上用工而乃懸空守着一個勿忘勿助此正
如燒鍋煮飯鍋內不曾漬水下米而乃專去添柴放
火不知畢竟煮出個甚麽物來吾恐火候未及調停
而鍋巳先破裂矣近日一種專在勿忘勿助上用工
看其病正是如此終日懸空去做個勿忘又懸空去
做個勿助渀漭蕩蕩全無實落下手處究竟工夫只
做得個沈空守寂學成一個癡騃傼才遇些子事來
卽便牽滯紛擾不復能經綸宰制此皆有志之士而
乃使之勞苦纏縛擔閣一生皆繇學術誤人之故甚
可憫矣夫必有事焉只是集義集義只是致良知說
集義則一時未見頭腦說致良知則當下便有實地
步可用工故區區專說致良知隨事就事上致其良
知便是格物着實去致良知便是誠意着實致其良
知而無一毫意必固我便是正心着實致良知則自
無忘之病無一毫意必固我則自無助之病故說格
致誠正則不必更說個忘助孟子說忘助亦就告子
得病處立方吿子强制其心是助的病痛故孟子專
說助長之害吿子助長亦是他以義爲外不知就自
心上集義在必有事焉上用工是以如此若時時刻
刻就自心上集義則良知之體洞然明白自然是是
非非纖毫莫遁又焉有不得於言勿求於心不得於
心勿求於氣之弊乎孟子集義養氣之說固大有功
於後學然亦是因病立方說得大段不若大學格致
誠正之功尤極精一簡易爲徹上徹下萬世無弊者
也聖賢論學多是隨時就事雖言若人殊而要其工
夫頭腦若合符節緣天地之間原只有此性只有此
理只有此良知只有此一件事耳故凡就古人論學
處說工夫更不必攙和兼搭而說自然無不脗合貫
通者才須攙和兼搭而說卽是自巳工夫未明徹也
近時有謂集義之功必須兼搭個致良知而後備者
則是集義之功尚未了徹也集義之功尚未了徹適
足以爲致良知之累而巳矣謂致良知之功必須兼
搭一個勿忘勿助而後明者則是致良知之功尚未
了徹也致良知之功尚未了徹適足以爲勿忘勿助
之累而巳矣若此者皆是就文義上解釋牽附以求
混融湊泊而不曽就自巳實工夫上體驗是以論之
愈精而去之愈遠文蔚之論其於大本達道旣巳沛
然無疑至於致知窮理及忘助等說時亦有攙和兼
搭處却是區區所謂康莊大道之中或時横斜迂曲
者到得工夫熟後自將釋然矣文蔚謂致知之說求
之事親從兄之間便覺有所持循者此段最見近來
眞切篤實之功但以此自爲不妨自有得力處以此
遂爲定說敎人却未免又有因藥發病之患亦不可
不一講也葢良知只是一個天理自然明覺發見處
只是一個眞誠惻怛便是他本體故致此良知之眞
誠惻怛以事親便是孝致此良知之眞誠惻怛以從
兄便是弟致此良知之眞誠惻怛以事君便是忠只
是一個良知一個眞誠惻怛若是從兄的良知不能
致其眞誠惻怛卽是事親的良知不能致其眞誠惻
怛矣事君的良知不能致其眞誠惻怛卽是從兄的
良知不能致其眞誠惻怛矣故致得事君的良知便
是致却從兄的良知致得從兄的良知便是致却事
親的良知不是事君的良知不能致却須又從事親
的良知上去擴充將來如此又是脫却本原着在支
節上求了良知只是一個隨他發見流行處當下具
足更無去來不須假借然其發見流行處却自有輕
重厚薄毫髪不容増減者所謂天然自有之中也雖
則輕重厚薄毫髮不容增減而原又只是一個雖則
只是一個而其間輕重厚薄又毫髪不容増減若得
可増減若須假借卽已非其眞誠惻怛之本體矣此
良知之妙用所以無方體無窮盡語大天下莫能載
語小天下莫能破者也孟氏堯舜之道孝弟而巳者
是就人之良知發見得最眞切篤厚不容蔽昧處提
醒人使人於事君處友仁民愛物與凡動靜語黙間
皆只是致他那一念事親從兄眞誠惻怛的良知卽
自然無不是道葢天下之事雖千變萬化至於不可
窮詰而但惟致此事親從兄一念眞誠惻怛之良知
以應之則更無有遺缺滲漏者正謂其只有此一個
良知故也事親從兄一念良知之外更無有良知可
致得者故曰堯舜之道孝弟而已矣此所以爲惟精
惟一之學放之四海而皆準施諸後世而無朝夕者
也文蔚云欲於事親從兄之間而求所謂良知之學
就自己用工得力處如此說亦無不可若曰致其良
知之眞誠惻怛以求盡夫事視從兄之道焉亦無不
可也明道云行仁自孝弟始孝弟是仁之一事謂之
行仁之本則可謂是仁之本則不可其說是矣億逆
先覺之說文蔚謂誠則㫄行曲行皆良知之用甚善
甚善間有攙搭處則前巳言之矣惟濬之言亦未爲
不是在文蔚須有取於惟濬之言而後盡在惟濬又
須有取於文蔚之言而後明不然則亦未免各有倚
着之病也舜察邇言而詢芻蕘非是以邇言當察芻
蕘當詢而後如此乃良知之發見流行光明圓瑩更
無呈礙遮隔處此所以謂之大知才有執着意必其
知便小矣講學中自有去取分辯然就心地上着實
用工夫却須如此方是盡心三節區區曾有生知學
知困知之說頗已明白無可疑者葢盡心知性知天
者不必說存心養性事天不必說殀壽不貳修身以
俟而存心養性與修身以俟之功巳在其中矣存心
養性事天者雖未到得盡心知天的地位然巳是在
那裡做個求到盡心知天的功夫更不必說妖壽不
貳修身以俟而妖壽不貳修身以俟之功巳在其中
矣譬之行路盡心知天者如年力壯健之人旣能奔
走往來於數千百里之間者也存心事天者如童穉
之年使之學習歩趨於庭除之間者也殀壽不貳修
身以俟者如襁抱之孩方使之扶牆傍壁而漸學起
立移歩者也旣巳能奔走往來於數千里之間者則
不必更使之於庭除之間而學歩趨而歩趨於庭除
之間自無弗能矣旣巳能步趨於庭除之間則不必
更使之扶牆傍壁而學起立移歩而起立移歩自無
弗能矣然學起立移歩便是學歩趨庭除之始學歩
趨庭除便是學奔走往來於數千里之基固非有二
事但其工夫之難易則相去懸絕矣心也性也天也
一也故及其知之成功則一然而三者人品力量自
有階級不可躐等而能也細觀文蔚之論其意似恐
盡心知天者廢却存心修身之功而反爲盡心知天
之病是葢爲聖人憂工夫之或間斷而不知爲自巳
憂工夫之未眞切也吾儕用工却須專心致志在殀
壽不貳修身以俟上做只此便是做盡心知天功夫
之始正如學起立移歩便是學奔走千里之始吾方
自慮其不能起立移歩而豈遽慮其不能奔走千里
又況爲奔走千里者而慮其或遺忘於起立移歩之
習哉文蔚識見本自超絕邁往而所論云然者亦是
未能脫去舊時解說文義之習是爲此三段書分疏
比合以求融會貫通而自添許多意見纏繞反使用
工不專一也近時懸空去做勿忘勿助者其意見正
有此病最能擔誤人不可不滌除耳所論尊德性而
道問學一節至當歸一更無可疑此便是文蔚曾着
實用工然後能爲此言此本不是險僻難見的道理
人或意見不同者還是良知尚有纖翳濳伏若除去
此纖翳卽自無不洞然矣已作書後移臥簷間偶遇
無事遂復答此文蔚之學既已得其大者此等處乆
當釋然自解本不必屑屑如此分疏但承相愛之厚
千里差人遠及諄諄下問而竟虛來意又自不能已
於言也然直戅煩縷已甚不罪不罪惟濬處得轉錄
一通寄視之尤好也
　學問惟得着實安頓處自然放手不下那得忘自
　然應念而是那用助譬人旣有一定棲身之所便
　是常處了欲忘不得也業已安居了欲助何爲也
　先生敎人只於事親從兄上着力何等眞切着實
　日事於此自有生惡可巳之妙安有助忘此便可
　識格物致知着實用功處
　　答儲柴墟(其二)壬申
昨者草率奉報意在求正不覺蕪冗承長箋批答推
許過盛殊増悚汗也來喻責僕不以師道自處恐亦
未爲誠心直道顧僕何人而敢以師道自處哉前書
所謂以前後輩處之者亦謂僕有一日之長而彼又
有求道之心者耳若其年齒相若而無意於求道者
自當如常待以客禮安得例以前後輩處之是亦妄
人矣又泥不揆其來意之如何而抗顔以師道自居
世寧有是理耶夫師云者非可以自處得也彼以是
求我而我以是應之耳嗟乎今之時孰有所謂師云
乎哉今之習技藝者則有師習舉業求聲利者則有
師彼誠知技藝之可以得衣食舉業之可以得聲利
而希美官爵也自非誠知巳之性分有急於衣食官
爵者孰肻從而求師哉夫技藝之不習不過乏衣食
舉業之不習不過無官爵巳之性分有所蔽悖是不
得爲人矣人顧明彼而暗此也可不大哀乎往時僕
與王寅之劉景素同遊太學毎季考寅之恆居景素
前列然寅之自以爲講貫不及景素一旦執弟子禮
師之僕毎歎服以爲如寅之者眞可爲豪傑之士使
寅之易此心以求道亦何聖賢之不可及然而寅之
能於彼不能於此也曾子病革而易簀子路臨絕而
結纓橫渠撒虎皮而使其子弟從講於二程惟天下
之大勇無我者能之今天下波頽風靡爲日巳久何
異於病革臨絕之時然又人是巳見莫肻相下求正
故居今之世非有豪傑獨立之士的見性分之不容
巳毅然以聖賢之道自任者莫知從而後求師也吾
兄又疑後進之來其資禀意向雖不足以承敎若其
齒之相遠者恐亦不當概以客禮相待僕前書所及
葢與有意於斯道者相屬而言亦謂其可以客可以
無客者耳若其齒數邈絕則名分其存有不待言矣
孔子使闕黨童子將命曰吾見其居於位也見其與
先生竝行也非求益者也欲速成者也亦未嘗無誨
焉雖然此皆以不若巳者言也若其德器之夙成識
見之超詣者雖生於吾後數十年其大者吾師次者
吾友也得以齒序論之哉人歸遽劇極􁆤草便間批
復可否不一一
　嘗讀昌黎師說與先生此書在三之誼仐亾其一
　矣然不必專求之人也夫子曰當仁不讓於師孟
　子曰求則得之舍則失之求在我者也人苟能自
　得師千聖萬聖總在(一心若必合巳而求之人是/亦待文王而後興之凡民耳)
　　寄門人邦英邦正　戊寅
昆季敏而好學吾家兩弟得以朝夕親資磨勵聞之
甚喜得書備見向往之誠尤極浣慰家貧親老豈可
不求祿仕求祿仕而不工舉業却是不盡人事而徒
責天命無是理矣但能立志堅定隨事盡道不以得
失動念則雖勉習舉業亦自無妨聖賢之學若是原
無求爲聖賢之志雖不業舉日談道德亦只成就得
務外好高之病而巳此昔人所以有不患妨功惟患
奪志之說也夫謂之奪志則已有志可奪若尚未有
可奪之志却又不可以不㴱思疑省而早圖之毎念
賢弟資質之美未嘗不切拳拳夫美質難得而易壞
至道難聞而易失盛年難遇而易過習俗難革而易
流昆玉勉之
　奪志不但舉業卽有志學問其中趨向有毫釐千
　里之差其搖奪甚㣲故欲立必爲聖賢之志必大
　知大勇者能之
　　答南元善　丙戌
別去忽踰三月居甞思念輙與諸生私相慨歎計歸
程之所及此時當到家乆矣太夫人康强貴眷無恙
渭南風景當與柴桑無異而元善之識見興趣則又
有出於元亮之上者矣近得中途寄來書讀之恍然
如接顔色勤勤懇懇惟以得聞道爲喜急問學爲事
恐卒不得爲聖人爲憂亹亹千數百言略無一字及
於得喪榮辱之間此非眞有朝聞夕死之志者未易
以渉斯境也浣慰何如諸生遞觀傳誦相與歎仰歆
服而興起者多矣世之高抗通脫之士捐富貴輕利
害棄爵祿決然長往而不顧者亦皆有之彼其或從
好於外道詭異之說投情於詩酒山水技藝之樂又
或奮發於意氣感激於憤悱牽溺於嗜好有待於物
以相勝是以去彼取此而後能及其所之既倦意衡
心鬱情隨事移則憂愁悲苦隨之而作果能捐富貴
輕利害棄爵祿快然終身無入而不自得巳乎夫惟
有道之士眞有以見其良知之昭明靈覺圓融洞徹
廓然與太虛而同體太虛之中何物不有而無一物
能爲太虛之障礙葢吾良知之體本自聰明睿知本
自寛𥙿溫柔本自發强剛毅本自齊莊中正文理密
察本自溥博淵泉而時出之本無富貴之可慕本無
貧賤之可憂本無得喪之可欣戚愛憎之可取舍葢
吾之耳而非良知則不能以聽矣又何有於聰目而
非良知則不能以視矣又何有於明心而非良知則
不能以思與覺矣又何有於睿知然則又何有於寛
𥙿溫柔乎又何有於發强剛毅乎又何有於齊莊中
正文理密察乎又何有於溥博淵泉而時出之乎故
凡慕富貴憂貧賤欣戚得喪愛憎取舍之類皆足以
蔽吾聰明睿知之體而窒吾淵泉時出之用若此者
如明目之中而翳之以塵沙聰耳之中而塞之以木
楔也其疾痛鬱逆將必去之爲快而何能忍於時刻
乎故凡有道之士其於慕富貴憂貧賤欣戚得喪而
取舍愛憎也若洗目中之塵而拔耳中之楔其於富
貴貧賤得喪愛憎之相値若飄風浮靄之往來變化
於太虛而太虛之體固常廓然其無礙也元善今日
之所造其殆庻幾於是矣乎是豈有待於物以相勝
而夫彼取此激昂於一時之意氣者所能强而聲音
笑貌以爲之乎元善自愛元善自愛關中自古多豪
傑其忠信沈毅之質明達英偉之器四方之士吾見
亦多矣未有如關中之盛者也然自橫渠之後此學
不講或亦與四方無異矣自此關中之士有所振發
興起進其文藝於道德之歸變其氣節爲聖賢之學
將必自吾元善昆季始也今日之歸謂天爲無意乎
謂天爲無意乎元貞以病不及别簡葢心同道同而
學同吾所以吿之亦不能有他說也亮之亮之
　君子學問只是個自得一物不着無物不有便是
　如天如淵境界若有待於物將得喪欣戚愛憎取
　舍役役紛起以奪吾心卽髙抗自異終不足與聞
　道此學問內外之辯也
　　答魏師說書　丁亥
師伊至備聞日新之功兼得來書志意懇切喜慰無
盡所云任情任意認作良知及作意爲之不依本來
良知而自謂良知者旣已察識其病矣意與良知當
分别明白凡應物起念處皆謂之意意則有是有非
能知得意之是與非者則謂之良知依得良知卽無
有不是矣所疑拘於體面格於事勢等患皆是致良
知之心未能誠切專一若能誠切專一自無此也凡
作事不能謀始與有輕忽苟且之弊者亦皆致知之
心未能誠一亦是見得良知未透徹若見得透徹卽
體面事勢中莫非良知之妙用除卻體面事勢之外
亦别無良知矣豈得又爲體面所局事勢所格卽巳
動於私意非復良知之本然矣今時同志中雖皆知
得良知無所不在一渉酬應便又將人情物理與良
知看作兩事此誠不可以不察也
　體面事勢四字惟周旋世務人自謂知得極透然
　精神都用在周旋去處終多拘格一惟眞心實意
　做去便不見有體面事勢之爲礙此可悟誠意致
　知之學
　　與馬子莘　丁亥
連得所寄書誠慰傾渴締觀來書其字畫文彩皆有
加於疇昔根本盛而枝葉茂理固宜然然草木之花
千葉者無實其花繁者其實鮮矣邇來子莘之志得
無㣲有所溺乎是亦不可以不省也良知之說往時
亦嘗備講不審邇來能益瑩徹否明道云吾學雖有
所受然天理二字却是自家體認出來良如卽是天
理體認者實有諸巳之謂耳非若世之想像講說者
之爲也近時同志莫不知以良知爲說然亦未見有
能實體認之者是以尚未免於疑惑葢有謂良知不
足以盡天下之理而必假於窮索以増益之者又以
爲徒致良知未必能合於天理須以良知講求其所
謂天理者而執之以爲一定之則然後可以率繇而
無弊是其爲說非實加體認之功而眞有以見夫良
知者則亦莫能辯其言之似是而非也莆中故多賢
國英及志道二三同志之外相與切磋砥礪者亦復
幾人良知之外更無知致知之外更無學外良知以
求知者邪妄之知矣外致知以爲學者異端之學矣
道喪千載良知之學乆爲贅疣今之朋友知以此事
日相講求者殆空谷之足(音歟想念雖切無因而㑹/一罄此懷臨書惘惘不盡)
　　與毛古庵憲副　丁亥
亟承書惠旣荷不遺中間歉然下問之意尤足以仰
見賢者進修之功勤勤不懈喜幸何可言也無因促
膝一陳鄙見以求是正可勝瞻馳凡鄙人所謂致良
知之說與今之所謂體認天理之說本亦無大相遠
但微有直截迂曲之差耳譬之種植致良知者是培
其根本之生意而達之枝葉者也體認天理者是茂
其枝葉之生意而求以復之根本者也然培其根本
之生意固自有以達之枝葉矣欲茂其枝葉之生意
亦安能舍根本而别有生意可以茂之枝葉之間者
乎吾兄忠信近道之資旣自出於儕輩之上近見胡
正人備談吾兄平日工夫又皆篤實懇切非若世之
狥名遠迹而徒以支離於其外者只如此用力不巳
自當循循有至所謂殊途而同歸者也亦奚必改途
易業而别求所謂爲學之方乎惟吾兄益就平日用
工得力處進歩不息譬之適京都者始在偏州僻壤
未免經歷於旁蹊曲逕之中苟志往不懈未有不達
於通衢大路者也病軀咳作不能多及寄去鄙錄末
後論學一書亦頗發明鄙見暇中幸示及之
　根本枝葉之喻足破千古學問異同之疑
　　敎條示龍塲諸生
諸生相從於此甚盛恐無能爲助也以四事相規聊
以荅諸生之意一日立志二日勤學三曰改過四曰
責善其愼聽毋忽
　　立志
志不立天下無可成之事雖百工技藝未有不本於
志者今學者曠廢隳惰玩歲愒時而百無所成皆繇
於志之未立耳故立志而聖則聖矣立志而賢則賢
矣志不立如無舵之舟無䘖之馬漂蕩奔逸終亦何
所底乎昔人有言使爲善而父母怒之兄弟怨之宗
族鄉黨賤惡之如此而不爲善可也爲善則父母愛
之兄弟悅之宗族鄉黨敬信之何苦而不爲善爲君
子使爲惡而父母愛之兄弟悅之宗族鄉黨敬信之
如此而爲惡可也爲惡則父母怒之兄弟怨之宗族
鄉黨賤惡之何苦而必爲惡爲小人諸生念此亦可
以知所立志矣
　　勤學
巳立志爲君子自當從事於學凡學之不勤必其志
之尚未篤也從吾遊者不以聰慧警㨗爲高而以勤
謹謙抑爲上諸生試觀儕輩之中苟有虛而爲盈無
而爲有諱巳之不能忌人之有善自矜自是大言欺
人者使其人資禀雖甚超邁儕輩之中有弗疾惡之
者乎有弗鄙賤之者乎彼固將以欺人人果遂爲所
欺有弗竊笑之者乎苟有謙黙自持無能自處篤志
力行勤學好問稱人之善而咎巳之失從人之長而
明巳之短忠信樂易表裏一致者使其人資禀雖甚
魯鈍儕輩之中有弗稱慕之者乎彼固以無能自處
而不求上人人果遂以彼爲無能有弗敬尚之者乎
諸生觀此亦可以知所從事於學矣
　　改過
夫過者自大賢所不免然不害其卒爲大賢者爲其
能改也故不貴於無過而貴於能改過諸生自思平
日亦有缺於廉耻忠信之行者乎亦有薄於孝友之
道陷於狡詐偷刻之習者乎諸生殆不至於此不幸
或有之皆其不知而誤蹈素無師友之講習規飭也
諸生試內省萬一有近於是者固亦不可以不痛自
悔咎然亦不當以此自歉遂餒於改過從善之心但
能一旦脫然洗滌舊染雖昔爲㓂盜仐日不害爲君
子矣若日吾昔巳如此今雖改過而從善將人不信
我且無贖於前過反懷羞澁疑沮而甘心於汗濁終
其學鹵莽耳謬爲諸生相從於此每終夜以思惡且
未免況於過乎人謂事師無犯無隱而遂謂師無可
諌非也諫師之道直不至於犯而婉不至於隱耳使
吾而是也因得以明其是吾而非也因得以去其非
葢斆學相長也諸生責善當自吾始
　不獨可爲初學規則夫人而立志不渝也好學不
　倦也改過不吝也嗜善若不及也作聖之功盡於
　此矣當書以置左右
　　諭泰和楊茂(其人聾瘂自候門求見/先生以字問茂以字答)
你口不能言是非你耳不能聽是非你心還能知是
非否(答曰知/是非)如此你口雖不如人你耳雖不如人你
心還與人一般(茂時首/肻拱謝)大凡人只是此心此心若能
存天理是箇聖賢的心口雖不能言耳雖不能聽也
是箇不能言不能聽的聖賢心若不存天理是箇禽
獸的心口雖能言耳雖能聽也只是箇能言能聽的
禽獸(茂時扣/胸指天)你如今於父母但盡你心的孝於兄長
但盡你心的敬於鄉黨鄰里宗族親戚但盡你心的
謙和㳟順見人怠慢不見嗔恠見人財利不要貪圗
但在裏面行你那是的心莫行你那非的心縱使外
面人說你是也不湏聽說你不是也不湏聽(茂時首/肻拜謝)
你口不能言是非省了多少閑是非你耳不能聽是
非省了多少閑是非凢說是非便生是非生煩惱聽
是非便添是非添煩惱你口不能說你耳不能聽省
了多少閑是非省了多少閑煩惱你比别人到快活
自在了許多(茂時扣胸/指天躃地)我如今敎你但終日行你的
心不消口裏說但終日聽你的心不消耳裏聽(茂時稽首/再拜而巳)
　聾啞之夫一言指點便能感悟乃聰明便㨗之人
　終日馳逞博習竟歸茫如信道不可以口耳求也
　然能言能聽者讀此當發一汗矣
　　示弟立志說　乙亥
予弟守文來學告之以立志守文因請次第其語使
得時時觀省且請淺近其辭則易於通曉也因書以
與之
夫學莫先於立志志之不立猶不種其根而徒事培
㙲灌漑勞苦無成矣世之所以因循苟且隨俗習非
而卒歸於汚下者凡以志之弗立也故程子日有求
爲聖人之志然後可以共學人苟誠有求爲聖人之
志則必思聖人之所以爲聖人者安在非以其心之
純乎天理而無人欲之私歟聖人之所以爲聖人惟
以其心之純乎天理而無人欲則我之欲爲聖人亦
惟在於此心之純乎天理而無人欲耳欲此心之純
乎天理而無人欲則必去人欲而存天理務去人欲
而存天理則必求所以去人欲而存天理之方求所
以去人欲而存天理之方則必正諸先覺考諸古訓
而凡所謂學問之功者然後可得而講而亦有所不
容巳矣夫所謂正諸先覺者旣以其人爲先覺而師
之矣則當專心致志惟先覺之爲聽言有不合不得
棄置必從而思之思之不得又從而辯之務求了釋
不敢輙生疑惑故記曰師嚴然後道尊道尊然後民
知敬學苟無尊崇篤信之心則必有輕忽慢易之意
言之而聽之不審猶不聽也聽之而思之不愼猶不
思也是則雖日師之猶不師也
夫所謂考諸古訓者聖賢垂訓莫非敎人去人欲而
存天理之方若五經四書是巳吾惟欲去吾之人欲
存吾之天理而不得其方是以求之於此則其展卷
之際眞如饑者之於食求飽而巳病者之於藥求愈
而巳暗者之於燈求照而巳跛者之於杖求行而巳
曾有徒事記誦講說以資口耳之弊哉
夫立志亦不易矣孔子聖人也猶日吾十有五而志
于學三十而立立者立志也雖至於不踰矩亦志之
不踰矩也志豈可易而視哉夫志氣之帥也人之命
也木之根也水之源也源不濬則流息根不植則木
枯命不續則人死志不立則氣昬是以君子之學無
時無處而不以立志爲事正目而視之無他見也傾
耳而聽之無他聞也如猫捕䑕如鷄覆卵精神心思
凝聚融結而不復知有其他然後此志常立神氣精
明義理昭著一有私欲卽便知覺自然容住不得矣
故凡一毫私欲之萌只責此志不立卽私欲便退聽
一毫客氣之動只貴此志不立卽客氣便消除或怠
心生責此志卽不怠忽心生責此志卽不忽懆心生
責此志即不懆妬心生責此志卽不妬忿心生責此
志卽不忿貪心生責此志卽不貪傲心生責此志卽
不傲吝心生責此志卽不吝葢無一息而非立志責
志之時無一事而非立志責志之地故責志之功其
於去人欲有如烈火之燎毛太陽一出而魍魎潜消
也自古聖賢因時立敎雖若不同其用功大指無或
少異書謂惟精惟一易謂敬以直內義以方外孔子
謂格致誠正博文約禮曾子謂忠恕子思謂尊德性
而道問學孟子謂集義養氣求其放心雖若人自爲
說有不可强同者而求其要領歸㝛合若符契何者
夫道一而已道同則心同心同則學同其卒不同者
皆邪說也後世大患尤在無志故今以立志爲說中
間字字句句莫非立志葢終身問學之功只是立得
志而已若以是說而合精一則字字句句皆精一之
功以是說而合敬義則字字句句皆敬義之功其諸
格致博約忠恕等說無不脗合但能實心體之然後
信予言之非妄也
　以此說體認吾十有五章豈不痛快先生說得明
　白眞切若此豈非造道之言耶
　　書正憲扇　乙酉
今人病痛大段只是傲千罪百惡皆從傲上來傲則
自高自是不肻屈下人故爲子而傲必不能孝爲弟
而傲必不能弟爲臣而傲必不能忠象之不仁丹朱
之不肖皆只是一傲字便結果了一生做箇極惡大
罪的人更無解救得處汝曹爲學先要除此病根方
才有地歩可進傲之反爲謙謙字便是對症之藥非
但是外貎卑遜湏是中心㳟敬樽節退讓常見自巳
不是眞能虛巳受人故爲子而謙斯能孝爲弟而謙
斯能弟爲臣而謙斯能忠堯舜之聖只是謙到至誠
處便是允恭克讓溫㳟允塞也汝曹勉之敬之其毋
若伯魯之簡哉
　人宜書一通於座右以爲克巳之助
　　書中天閣勉諸生　乙酉
雖有天下易生之物一日暴之十日寒之未有能生
者也承諸君之不鄙毎予來歸咸集於此以問學爲
事甚盛意也然不能旬日之㽞而旬日之間又不過
三四㑹一别之後輙復離羣索居不相見者動經年
歲然則豈惟十日之寒而已乎若是而求萌蘖之暢
茂條逹不可得矣故予切望諸君勿以予之去㽞爲
聚散或五六日八九日雖有俗事相妨亦湏破冗一
㑹於此務在誘掖奬勸砥礪切磋使道德仁義之說
日親日近則世利紛華之染亦日遠日疎所謂相觀
而善百工居肆以成其事者也相㑹之時尤湏虛心
遜志相親相敬大抵朋友之交以相下爲益或議論
未合要在從容􁁃育相感以誠不得動氣求勝長傲
遂非務在黙而成之不言而信其或矜巳之長攻人
之短粗心浮氣矯以沽名訐以爲直挾勝心而行憤
嫉以圯族敗羣爲志則雖日講時習於此亦無益矣
諸君念之念之
　　贈郭善甫歸省序　乙亥
郭子自黃來學踰年而吿歸曰慶聞夫子立志之說
亦旣知所從事矣今兹將遠去敢請一言以爲夙夜
朂陽明子曰君子之於學也猶農夫之於田也旣善
其嘉種矣又深耕易耨去其蝥莠時其灌漑早作而
夜思皇皇惟嘉種之是憂也而後可望於有秋夫志
猶種也學問思辯而篤行之是耕耨灌溉以求於有
秋也志之弗端是荑稗也志端矣而功之弗繼是五
穀之弗熟弗如荑稗也吾嘗見子之求嘉種矣然猶
懼其或荑稗也見子之勤耕耨矣然猶懼其荑稗之
弗如也夫農春種而秋成時也繇志學而至於立自
春而徂夏也繇立而至於不惑去夏而秋矣巳過其
時猶種之未定不亦大可懼乎過時之學非人一巳
百未之敢望而猶或作輟焉不亦大可哀乎從吾游
者衆矣雖開說之多未有出於立志者故吾於子之
行卒不能舍是而别有所說子亦可以無疑於用力
之方矣
　人只是立志堅定自無虛廢之時日功之弗繼總
　繇志之不立學而時習之亦只是立志堅定而巳
　開導明切無如此序
　　紫陽書院集序　乙亥
豫章熊侯世芳之守徽也旣敷政其境内乃大新紫
陽書院以明朱子之學萃七挍之秀而躬敎之於是
挍士程曾氏採摭書院之興廢爲集而弁以白鹿之
規盡矣警勸之道熊侯之意勤矣興廢之故程生之
集備矣又奚以予言爲乎然予聞之德有本而學有
要不於其本而泛焉以從事高之虛無卑之而支離
終流蕩失宗勞而無得矣是故君子學惟求得其心
雖至於位天地育萬物未有出於吾心之外也孟氏
所謂學問之道無他求其放心而巳矣者一言以蔽
之故博學者學此者也審問者問此者也愼思者思
此者也明辯者辯此者也篤行者行此者也心外無
事心外無理故心外無學是故於父子盡吾心之仁
於君臣盡吾心之義言吾心之忠信行吾心之篤敬
懲心忿窒心欲遷心善改心過處事接物無所往而
非求盡吾心以自慊也譬之植焉心其根也學也者
其培擁之者也灌漑之者也扶植而刪鋤之者也無
非有事於根焉耳矣朱子白鹿之規首之以五敎之
* 版本
 |      SBCK|【四部叢刊】  |
 |       WYG|【四庫全書・文淵閣】|
目次之以爲學之方又次之以處事接物之要若各
爲一事而不相蒙者斯殆朱子平日之意所謂隨事
精察而力行之庻幾一旦貫通之妙也歟然而世之
學者往往遂失之支離瑣屑色莊外馳而流入於口
耳聲利之習豈朱子之敎使然哉故吾因諸士之請
而特原其本以相朂庻幾乎操存講習之有要亦所
以發明朱子未盡之意
　晦庵曰吾非知外而不知内寧有不知學問務求
　得乎其心者其所設之規條不過恐人務於虛無
　以此爲下學立程耳先生之序又恐人習其規條
　而忘其原本而朱子之意反晦故曰發明朱子未
　盡之意其旨㴱哉
　　象山文集序
聖人之學心學也堯舜禹之相授受曰人心惟危道
心惟㣲惟精惟一允執厥中此心學之源也中也者
道心之謂也道心精一之謂仁所謂中也孔孟之學
惟務求仁葢精一之傳也而當時之弊固巳有外求
之者故子貢致疑於多學而識而以博施濟衆爲仁
夫子吿之以一貫而敎以能近取譬葢使之求諸其
心也迨於孟氏之時墨氏之言仁至於摩頂放踵而
吿子之徒又有仁内義外之說心學大壞孟氏闢義
外之說而日仁人心也學問之道無他求其放心而
巳矣又日仁義禮智非由外鑠我也我固有之弗思
耳矣葢王道息而伯術行功利之徒外假天理之近
似以濟其私而以欺於人曰天理固如是不知旣無
其心矣而尚何有所謂天理者乎自是而後析心與
理而爲二而精一之學亾世儒之支離外索於刑名
器數之末以求明其所謂物理者而不知吾心卽物
理初無假於外也佛老之空虛遺棄其人倫事物之
常以求明其所謂吾心者而不知物理卽吾心不可
得而遺也至宋周程二子始復追尋孔顔之宗而有
無極而太極定之以仁義中正而主靜之說動亦定
靜亦定無內外無將迎之論庻幾精一之旨矣自是
而後有象山陸氏雖其純粹和平若不逮於二子而
簡易直截眞有以接孟氏之傳其議論開闢時有異
者乃其氣質意見之殊而要其學之必求諸心則一
而已故吾嘗斷以陸氏之學孟氏之學也而世之議
者以其嘗與晦翁之有異同而遂詆以爲禪夫禪之
說棄人倫遺物理而要其歸極不可以爲天下國家
苟陸氏之學而果若是也乃所以爲禪也今禪之說
與陸氏之說其書俱存學者苟取而觀之其是非同
異當有不待於辯說者而顧一倡羣和勦說雷同如
矮人之觀塲莫知悲笑之所自豈非貴耳賤目不得
於言而勿求諸心者之過歟夫是非異同毎起於人
持勝心便舊習而是巳見故勝心舊習之爲患賢者
不免焉撫守李茂元氏將重刋象山之文集而請一
言爲之序予何所容言哉惟讀先生之文者務求諸
心而無以舊習巳見先焉則糠粃精鑿之美惡入口
而知之矣
　人心道心此是萬世道學之祖象山之學一惟求
　之於心可謂得學之大本大源豈晦翁不知此乃
　禪學之說何爲也正恐後之學者不識其易簡覺
　悟之說而求之惝恍杳忽之地猶先生所云入手
　處有毫釐千里之謬不容不辯晦翁之辯象山也
　猶先生之辯晦翁也三先生道自相成而說之異
　同可勿問矣
　　禮記纂言序
禮也者理也理也者性也性也者命也維天之命於
穆不已而其在於人也謂之性其粲然而條理也謂
之禮其純然而粹善也謂之仁其截然而裁制也謂
之義其昭然而明覺也謂之知其渾然於其性也則
理一而巳矣故仁他者禮之體也義也者禮之宜也
知也者禮之通也經禮三百曲禮三千無一而非仁
也無一而非性也天敘天秩聖人何心焉葢無一而
非命也故克已復禮則謂之仁窮理則盡性以至於
命盡性則動容周旋中禮矣後之言禮者吾惑焉紛
紜器數之爭而牽制刑名之末窮年矻矻弊精於祝
史之糟粕而忘其所謂經綸天下之大經立天下之
大本者禮云禮云玉帛云乎而人之不仁也其如禮
何哉故老莊之徒外禮以言性而謂禮爲道德之衰
仁義之失旣巳墮於室虛􁧥蕩而世儒之說復外性
以求禮遂謂禮止於器制度數之間而議擬倣像於
影響形迹以爲天下之禮盡在是矣故凡先王之禮
煙蒙灰散而卒以煨燼於天下要亦未可專委罪於
秦火者僣不自度甞欲取禮記之所載掲其大經夫
本而疏其條理節目庻幾器道本末之一致又懼其
德之弗任而時亦有所未及也間常爲之說日禮之
於節文也猶規矩之於方圓也非方圓無以見規矩
之用非節文則亦無從而睹所謂禮矣然方圓者規
矩之所出而不可遂以方圓爲規矩故執規矩以爲
方圓則方圓不可勝用舍規矩以爲方圓而遂以方
圓爲之規矩則規矩之用息矣故規矩者無一定之
方圓而方圓者有一定之規矩此學禮之要盛德者
之所以動容周旋而中也宋儒朱仲晦氏慨禮經之
蕪亂嘗欲考正而刪定之以儀禮爲之經禮記爲之
傳而其志竟亦弗就其後吳幼淸氏因而爲纂言亦
不數數於朱說而於先後輕重之間固巳多所發明
二子之見其規條指畫則旣出於漢儒矣其所謂觀
其會通以行其典禮之原則尚恨吾生之晚而未及
與聞之也雖然後聖而有作則無所容言矣後聖而
未有作也則如纂言者固學禮者之箕裘筌蹄而可
以少之乎姻友胡汝登忠信而好禮其爲寧國也將
以是而施之刻纂言以敷其說而屬序於予予將進
汝登之道而推之於其本也故爲序之若此云
　中庸賛聖道之大而以經曲爲言夫子語顔淵爲
　仁而以復禮爲言禮也者此性自然之天則粲爲
　各當之條理無弗貫徹無弗包褁日用動靜爭差
　些子不得仁差些子便不成仁義差些子便不成
　義知差些子便不成知是禮也者貫四德而爲言
　大易所謂觀其會通以行其典禮者也窮理盡性
　以至於命可以得禮之本矣
　　贈鄭德夫歸省序　乙亥
西安鄭德夫將學於陽明子聞士大夫之議者以爲
禪學也復巳之則與江山周以善者姑就陽明子之
門人而考其說若非禪者也則又姑與就陽明子親
聽其說焉葢旬有九日而後釋然於陽明子之學非
禪也始具弟子之禮師事之問於陽明子日釋與儒
孰異乎陽則子曰子無求其異同於儒釋求其是者
而學焉可矣曰是與非孰辯乎曰子無求其是非於
講說求諸心而安焉者是矣曰心又何以能定是非
乎曰無是非之心非人也口之於甘苦也與易牙同
目之於妍媸也與離婁同心之於是非也與聖人同
其有昧焉者其心之於道不能如口之於味目之於
色之誠切也然後私得而蔽之子務立其誠而巳子
惟慮夫心之於道不能如口之於味目之於色之誠
切也而何慮夫甘苦妍媸之無辯也乎白然則五經
之所載四書之所傳其皆無所用乎曰孰爲而無所
用乎是甘苦妍媸之所在也使無誠心以求之是談
味論色而巳也又孰從而得甘苦妍媸之眞乎旣而
告歸請陽明子爲書其說遂書之
　學其心之所安指點警切
　　朱子晚年定論序　戊寅
洙泗之傳至孟子而息千五百餘年濂溪明道始復
迫尋其緒自後辯析日詳然亦日就支離決裂旋復
湮晦吾嘗㴱求其故大抵皆世儒之多言有以亂之
守仁蚤歲業舉溺志辭章之習旣乃稍知從事正學
而苦於衆說之紛撓疲薾茫無可入因求諸老釋欣
然有㑹於心以爲聖人之學在此矣然於孔子之敎
間相出入而措之日用往往闕漏無歸依違往返且
信且疑其後謫官龍場居夷處困動心忍性之餘恍
若有悟體驗探求再更寒暑證諸六經四子沛然若
決江河而放之海也然後歎聖人之道坦如大路而
世之儒者妄開竇逕蹈荆棘墮坑塹究其爲說反出
二氏之下宜乎世之高明之士厭此而趨彼也此豈
二氏之罪哉間嘗以此語同志而聞者競相非議自
以爲立異好奇雖毎痛反㴱抑務自摉剔班瑕而愈
益精明的確洞然無復可疑獨於朱子之說有相牴
牾恆疚於心切疑朱子之賢而豈其於此尚有未察
及官畱都復取朱子之書而簡求之然後知其晚歲
固巳大悟舊說之非痛悔極艾至以爲自誑誑人之
罪不可勝贖世之所傳集註或問之類乃其中年未
定之說自咎以爲舊本之誤思改正而未及而其諸
語類之屬又其門人挾勝心以附巳見固於朱子平
日之說猶有大相謬戾者而世之學者局於見聞不
過持循講習於此其於悟後之論槪乎其未有聞則
亦何怪乎予言之不信而朱子之心無以自暴於後
世也乎予旣自幸其說之不謬於朱子又喜朱子之
先得我心之同然且慨夫世之學者徒守朱子中年
未定之說而不復知求其晚歲旣悟之論競相呶呶
以亂正學不自知其巳入於異端輙採錄而裒集之
私以示大同志庻幾無疑於吾說而聖學之明可冀
矣
　　大學古本序　戊寅
大學之要誠意而巳矣誠意之功格物而巳矣誠意
之極止至善而巳矣止至善之則致知而巳矣正心
復其體也修身著其用也以言乎已謂之明德以言
乎人謂之親民以言乎天地之間則備矣是故至善
也者心之本體也動而後有不善而本體之知未嘗
不知也意者其動也物者其事也致其本體之知而
動無不善然非卽其事而格之則亦無以致其知故
致知者誠意之本也格物者致知之實也物格則知
致意誠而有以復其本體是之謂止至善聖人懼人
之求之於外也而反覆其辭舊本析而聖人之意亾
矣是故不務於誠意而徒以格物者謂之支不事於
格物而徒以誠意者謂之虛不本於致知而徒以格
物誠意者謂之妄支與虛與妄其於至善也遠矣合
之以經而益綴補之以傳而益離吾懼學之日遠於
至善也去分章而復舊本傍爲之什以引其義庻幾
復見聖人之心而求之者有其要噫乃若致知則存
乎心悟致知焉盡矣
　　看先生序意大學下手處止在格物二字格物
　　之功豈能舍學問思辯篤行空空作玄解頓悟
　　之說人不會其意徒見與朱子卽物窮理之說
　　㣲有異同便謂先生致良知之說格物二字可
　　抹殺豈定論哉
　　經傳自遭秦火鮮有完本所傳大學古本其中
　　寧無一二錯誤朱子取程子之意以補傳亦寧
　　必盡合古本之初朱王二先生因以此見異然
　　物格致知誠意經文之條理自明格物二字是
　　入道者着實下手處故物格而後知至先生不
　　能與朱子異也以不能與聖經異也卽其見解
　　稍殊然歸於誠意同歸於大學之道同學者惟
　　在會其道之同無拘其說之異古本補傳之說
　　俱闕疑可也
陽明先生理學集卷四終　臨海後學王立凖較梓
陽明先生集要經濟編目錄
　卷七
　平諸􁎍賊
　　議處江古諸處􁎍賊
　　行南韶二府招集民兵牌
　　批嶺西道議處兵屯事宜呈
　　行領兵官勦牛腸六寺磨刀等􁎍賊
　　行左江道勦撫仙臺白竹􁎍賊
　　征勦稔惡􁎍賊疏
　　綏柔流賊
　　邊方缺官薦才贊理疏
　　征勦八寨斷藤峽牌
　　行叅將沈希儀守八寨牌
　　戒諭土目
　　行叅將沈希儀計勦韋召假等賊巢
　　分調土官韋虎林勦韋召蠻等賊
　　牌行委官林應驄督諭土目
　　牌委拮揮趙璇畱勦餘賊
　　牌行副總兵張祐摉勦餘賊
　　八寨斷藤峽㨗音疏
　　追捕逋賊
　　撫恤來降
　　行潯州府撫恤新民牌
　　處置八寨斷藤事宜疏
　　立議縣衞
　　乞　恩囘籍養病疏
　　　附
　　裁革文移
　　平茶寮碑
　　平浰頭碑
　　平田州立碑
　　田州石刻
　　　原集分奏疏公移别錄續集四種今就其一
　　　事之終始依次分敘各立標題似便於省覽
陽明先生集要經濟編卷一
　　　同邑後學施邦曜重編
　　　江右後學曾　櫻叅訂
　　陳言邊務疏
邇者竊見　皇上以彗星之變警戒修省又以虜宼
猖獗命將出師　宵旰憂勤不遑寧處此誠　聖主
遇災能警臨事而懼之盛心也當玆多故主憂臣辱
孰敢愛其死況有一二之見而忍不以上聞耶臣愚
以爲今之大患在於爲大臣者外託愼重老成之名
而内爲固祿希寵之計爲左右者内挾交結蔽壅之
資而外肆招權納賄之惡習以成俗互相爲姦憂世
者謂之迂狂進言者目以浮躁沮抑正大剛直之氣
而養成怯懦因循之風故其衰耗頽塌將至於不可
支持而不自覺今幸上天仁愛適有邊陲之患是憂
慮警省易轅改轍之機也此在　陛下必宜自有所
以痛革弊源懲艾而振作之者矣新進小臣何敢僭
聞其事以于出位之誅至於軍情之利害事機之得
失苟有所見是固蒭蕘之所可進卒伍之所得言者
也臣亦何爲而不可之有雖其所陳未必盡合時論
然私心竊以爲必宜如此則又不可以苟避乖刺而
遂巳於言也謹陳便宜八事以備採擇一曰蓄材以
備急二曰舍短以用長三曰簡師以省費四曰屯田
以足食五曰行法以振威六曰敷恩以激怒七曰捐
小以全大八曰嚴守以乗弊何謂蓄材以備急臣惟
將者三軍之所恃以動得其人則克以勝非其人則
敗以亾其可以不豫畜哉今者邊方小宼曾未足以
辱偏禆而　朝廷會議推舉固巳倉皇失措不得巳
而思其次一二人之外曾無可以繼之者矣如是而
求其克敵致勝其將何恃而能乎夫以南宋之偏安
猶且宗澤岳飛韓世忠劉錡之徒以爲之將李綱之
徒以爲之相尚不能止金人之衝突今以一綂之大
求其任事如數子者曾未見有一人萬一虜宼長驅
而入不知　陛下之臣孰可使以禦之若之何其猶
不寒心而早圖之也臣愚以爲今之武舉僅可以得
騎射搏擊之士而不足以收韜略綂馭之才今公矦
之家雖有敎讀之設不過虛應故事而實無所禆益
誠使公矦之子皆聚之一所擇文武兼濟之才如今
之提學之職者一人以敎育之習之以書史騎射授
之以韜略謀猷又於武學生之內歲升其超異者於
此使之相與磨礲砥礪日稽月考别其才否比年而
挍試三年而選舉至於兵部自尚書以下其兩侍郞
使之毎歳更迭廵邊於科道部屬之内擇其通變特
達者二三人以從因使之得以周知道里之遠近邊
關之要害虜情之虛實事勢之緩急無不㴱諳熟察
於平日則一旦有急所以遙度而往蒞之者不慮無
其人矣孟軻有云苟爲不畜終身不得臣願自今畜
之也何謂舍短以用長臣惟人之才能自非聖賢有
所長必有所短有所明必有所蔽而人之常情亦必
有所懲於前而後有所警於後吳起殺妻忍人也而
稱名將陳平受金貪夫也而爲謀臣管仲被囚而建
霸孟明三北而成功顧上之所以駕馭而鼓動之者
何如耳故曰用人之仁去其貪用人之智去其詐用
人之勇去其怒夫求才於倉卒艱難之際而必欲拘
於規矩繩墨之中吾知其必不克矣臣嘗聞諸道路
之言曩者邊關將士以驍勇强悍稱者多以過失罪
名擯棄於閒散之地夫有過失罪名其在平居無事
誠不可使處於人上至於今日之多事則彼之驍勇
强悍亦誠有足用也且彼擯棄之久必且悔艾前非
以思奮勵今誠委以數千之衆使得立功自贖彼又
素熟於邊事加之以積憤之餘其與不習地利志圖
保守者功宜相遠矣古人有言使功不如使過是所
謂使過也何謂簡師以省費臣聞之兵法曰日費千
金然後十萬之師舉夫古之善用兵者取用於國因
糧於敵猶且日費千金今以中國而禦夷虜非漕輓
則無粟非征輸則無財是固不可以言因糧於敵矣
然則今日之師可以輕出乎臣以公差在外甫歸旬
日遙聞出師竊以爲不必然者何則北地多寒今炎
暑漸熾虜性不耐我得其時一也虜恃弓矢今大雨
時行筋膠解弛二也虜逐水草以爲居射生畜以爲
食今巳蜂屯兩月邊草殆盡野無所獵三也以臣料
之官軍甫至虜迹遁矣夫兵固有先聲而後實者今
師旅旣行言巳無及惟有簡師一事猶可以省虛費
而得實用夫兵貴精不貴多今速　詔諸將密於萬
人之內取精健足用者三分之一而餘皆歸之京師
萬人之聲既揚矣今密歸京師邊關固不知也是萬
人之威猶在也而其實又可以省無窮之費豈不爲
兩便哉況今官軍之出戰則退後功則爭先亦非邊
將之所喜彼之請兵徒以事之不濟則責有所分焉
耳今誠於邊塞之卒以其所以養京軍者而養之以
其所以賞京軍者而賞之旬日之間數萬之衆可立
募於帳下奚必自京而出哉何謂屯田以給食臣惟
兵以食爲主無食是無兵也邊關轉輸水陸千里踣
頓捐棄十而致一故兵法曰國之貧於師者遠輸遠
輸則百姓貧近師貴賣貴賣則百姓財竭此之謂也
今之軍官旣不堪戰陣又使無事坐食以益邊困是
與敵爲謀也三邊之戌方以戰守不暇耕農誠使京
軍分屯其地給種授器待其秋成使之各食其力宼
至則授甲歸屯遙爲聲勢以相掎角宼去仍復其業
因以其暇繕完虜所折毁邊牆亭堡以遏衝突如此
雖未能盡給塞下之食亦可以少急輸餽矣此誠持
久俟時之道王師出於萬全之長策也何謂行法以
振威臣聞李光弼之代子儀也張用濟斬於轅門狄
靑之至廣南也陳曙戮於戲下是以皆能振疲散之
卒而摧方强之虜今邊臣之失機者往往以計倖脫
朝䘮師於東陲暮調守於西鄙罰無所加兵因縱弛
如此則是　陛下不惟不寘之罪而復爲曲全之地
也彼亦何憚而致其死力哉夫法之不行自上犯之
也今總兵官之頭目動以一二百計彼其誠以武勇
而收錄之也則亦何不可之有然而此輩非勢家之
子弟卽豪門之夤緣皆以權力而强委之也彼且需
求刻剝騷擾道路仗勢以奪功無勞而冒賞懈戰士
之心興邊戎之怨爲總兵者且復資其權力以相後
先其委之也敢以不受乎其受之也其肻以不庇乎
苟戾於法又敢斬之以殉乎是將軍之威固巳因此
輩而索然矣其又何以臨師服衆哉臣願　陛下手
勑提督等官發令之日卽以先所喪師者斬於轅門
以正軍法而所謂頭日之屬悉皆禁令發囘毋使瀆
擾侵冒以撓將權則士卒奮勵軍威振肅克敵制勝
皆原於此不然雖有百萬之衆徒以虛國勞民而亦
無所用之也何謂敷恩以激怒臣聞殺敵者怒也今
師方失利士氣消沮三邊之戍其死亾者非其父母
子弟則其宗族親戚也今誠撫其瘡痍問其疾苦恤
其孤寡振其空乏其死者皆無怨尤則生者自宜感
動然後簡其强壯宣以　國恩喻以虜讎明以天倫
激以大義懸賞以鼓其勇暴惡以㴱其怒痛心疾首
日夜淬礪務與之俱殺父兄之讎以報　朝廷之德
則我之兵勢日張士氣日奮而區區醜虜有不足破
者矣何謂捐小以全大臣聞之兵法曰將欲取之必
固與之又曰佯北勿從餌兵勿食皆捐小全大之謂
也今虜勢方張我若按兵不動彼必出銳以挑戰挑
戰不巳則必設詐以致師或捐棄牛馬而僞逃或揜
匿精捍以示弱或詐潰而埋伏或濳軍而請和是皆
誘之以利也信而從之則墮其計矣然今邊關守帥
人各有心虜情虛實事難卒辦當其挑誘之時畜而
不應未免小有剽掠之虞一以爲當救一以爲可邀
從之則必䧟於危亾之地不從則又懼干坐視之誅
此王師之所以奔逐疲勞損失威重而醜虜之所以
得志也今若恣其操縱許以便宜其縱之也不以爲
坐視其捐之也不以爲失機養威畜憤惟欲責以大
成而小小挫失皆置不問則我師常逸而兵威無損
此誠勝敗存亾之機也何謂嚴守以乗弊臣聞古之
善戰者先爲不可勝以待敵之可勝葢中國工於自
守而胡虜長於野戰今邊卒新破虜勢方劇若復與
之交戰是投其所長而以勝予敵也爲今之計惟宜
嬰城固守遠斥堠以防姦勤間諜以謀虜熟訓練以
用長嚴號令以肅惰而又頻加犒享使皆畜力養銳
譬之積水俟其盈滿充溢而後乗怒急決之則其勢
并力驟至於崩山漂石而未巳昔李牧備邊日以牛
酒享士士皆樂爲一戰而牧屢抑止之至其不可禁
遏而始奮威并出若不得已而後從之是以一戰而
破强胡今我食旣足我威旣盛我怒旣㴱我師旣逸
我守旣堅我氣旣銳則是周悉萬全而所謂不可勝
者旣在於我矣繇是我足則虜日以匱我盛則虜日
以衰我怒則虜日以曲我逸則虜日以勞我堅則虜
日以虛我銳則虜日以鈍索情較計必將疲罷奔逃
然後用奇設伏悉師振旅出其所不趨趨其所不意
迎邀夾攻首尾横擊是乃以足當匱以盛敵衰以怒
加曲以逸擊勞以堅破虛以銳攻鈍所謂勝於萬全
立於不敗之地而不失敵之敗者也右臣所陳非有
奇特出人之見固皆兵家之常談今之爲將者之所
共見也但今邊關將帥雖或知之而不能行類皆視
爲常談漫不加省勢有所軼則委於無可奈何事憚
煩難則爲因循苟且是以翫習弛廢一至於此　陛
下不忽其微乞　勑兵部將臣所奏熟議可否轉行
提督等官卽爲斟酌施行毋使視爲虚文務欲責以
實効庻於軍機必有少補臣不勝爲　國惓惓之至
　先生功業俱在西南未嘗北犁虜庭無所表著
　然讀此疏籌邊巳無餘策使邊臣實實能以先
　生所言者見之行事便是乆安長治之規讀先
　生八策勝孫子十三篇也神而明之存乎(其人/而巳)
　　乞　宥言官去權姦以章　聖德疏
臣聞君仁則臣直大舜之所以聖以能隱惡而揚善
也臣邇者竊見　陛下以南京戸科給事中戴銑等
上言時事特　勑錦衣衞差官挍拿解赴京臣不知
所言之當理與否意其間必有觸冒忌諱上干雷霆
之怒者但以銑等職居諫司以言爲責其言而善自
宜嘉納施行如其未善亦宜包容隱覆以開忠讜之
路乃今赫然下令遠事拘囚在　陛下之心不過少
示懲創使其後日不敢輕率妄有論列非果有意怒
絕之也下民無知妄生疑懼臣切惜之今在廷之臣
莫不以此舉爲非宜然而莫敢爲　陛下言者豈其
無憂國愛君之心哉懼　陛下復以罪銑等者罪之
則非惟無補於國事而徒足以增　陛下之過舉耳
然則自是而後雖有上關　宗社危疑不測之事
陛下孰從而聞之　陛下聰明超絕苟念及此寧不
寒心況今天時凍沍萬一差去官挍督束過嚴銑等
在道或致失所遂塡溝壑使　陛下有殺諫臣之名
興羣臣紛紛之議其時　陛下必將追咎左右莫有
言者則旣晚矣伏願　陛下追收前旨使銑等仍舊
供職擴太公無我之仁明改過不吝之勇　聖德昭
布遠邇人民胥悅豈不休哉臣又惟君者元首也臣
者耳目手足也　陛下思耳目之不可使壅塞手足
之不可使痿痺必將惻然而有所不忍臣承乏下僚
僭言實罪伏覩　陛下明旨有政事得失許諸人直
言無隱之條故敢昧死爲　陛下一言伏惟俯垂宥
察不勝干冒戰慄之至
　　愚聞之同鄉先輩云先生此疏入下錦衣獄刑
　　訊刑具自折逆瑾聞之因得不死僅謫龍塲知
　　天生先生爲一代大儒明道學以正人心除反
　　側以定禍亂卽患難中蒼蒼者實有以陰隲之
　　非偶然也否則自古之以直諌而得死者豈少
　　哉
　　諌迎佛疏
臣自七月以來切見道路流傳之言以爲　陛下遣
使外夷遠迎佛敎羣臣紛紛進　諫皆斥而不納臣
始聞不信旣知其實然獨竊喜幸以爲此乃　陛下
聖智之開明善端之萌蘖羣臣之諌雖亦出於忠愛
至情然而未能推原　陛下此念之所從起是乃爲
善之端作聖之本正當將順擴充遡流求原而乃狃
於世儒崇正之說徒爾紛爭力沮宜乎　陛下之有
所拂而不受忽而不省矣愚臣之見獨異於是乃惟
恐　陛下好佛之心有所未至耳誠使　陛下好佛
之心果已眞切懇至不徒好其名而必務得其實不
但好其末而必務求其本則堯舜之聖可至三代之
盛可復矣豈非天下之幸　宗社之福哉臣請爲
陛下言其好佛之實　陛下聰明聖知昔者靑宮固
巳播傳四海卽位以來偶值多故未暇講求五帝三
王神聖之道雖或時御　經筵儒臣進說不過日襲
故事就文敷衍立談之間豈能遽有所開發　陛下
聽之以爲聖賢之道不過如此則亦有何可樂故漸
移志於騎射之能縱心於遊觀之樂葢亦無所用其
聰明施其才力而偶託寄於此　陛下聰明豈固遂
安於是而不知此等皆無益有損之事也哉馳逐困
憊之餘夜氣淸明之際固將厭倦日生悔悟日切而
左右前後又莫有以神聖之道爲　陛下言者故遂
遠思西方佛氏之敎以爲其道能使人淸心絕欲求
全性命以出離生死又能慈悲普愛濟度羣生去其
苦惱而躋之快樂今災害日興盜賊日熾財力日竭
天下之民困苦已極使誠身得佛氏之道而拯救之
豈徒息精養氣保全性命豈徒一身之樂將天下萬
民之困苦亦可因是而蘇息故遂特降　綸音發幣
遣使不憚數萬里之遙不愛數萬金之費不惜數萬
生靈之困斃不厭數年往返之遲乆遠迎學佛之徒
是葢　陛下思欲一洗舊習之非而幡然於高明光
大之業也　陛下試以臣言反而思之　陛下之心
豈不如此乎然則　聖知之開明善端之萌蘖者亦
豈過爲䛕言以佞　陛下哉　陛下好佛之心誠至
則臣請母好其名而務得其實毋好其末而務求其
本　陛下誠欲得其實而求其本則請毋求諸佛而
求諸聖人母求諸外夷而求諸中國此又非臣之苟
爲遊說之談以誑　陛下臣又請得而備言之夫佛
者夷狄之聖人聖人者中國之佛也在彼夷狄則可
用佛氏之敎以化道愚頑在我中國自當用聖人之
道以參贊化育猶行陸者必用車馬渡海者必以舟
航今居中國而師佛敎是猶以車馬渡海雖使造父
爲御王良爲右非但不能利渉必且有沈溺之患夫
車馬本致遠之具豈不利器乎然而用非其地則技
無所施　陛下若謂佛氏之道雖不可以平治天下
或亦可以脫離一身之生死雖不可以參贊化育而
時亦可以導羣品之囂頑就此二說亦復不過得吾
聖人之餘緒　陛下不信則臣請比而論之臣亦竊
嘗學佛最所尊信自謂悟得其藴奧後乃窺見聖道
之大始遂棄置其說臣請毋言其短言其長者夫西
方之佛以釋迦爲最中國之聖人以堯舜爲最臣請
以釋迦與堯舜比而論之夫世之最所崇慕釋迦者
莫尚於脫離生死超然獨存於世今佛氏之書具載
始末謂釋迦住世說法四十餘年壽八十二歲而沒
則其壽亦誠可謂高矣然舜年百有十歲堯年一百
二十歲其壽比之釋迦則又高也佛能慈悲施捨不
惜頭目腦髓以救人之急難則其仁愛及物亦誠可
謂至矣然必苦行於雪山奔走於道路而後能有所
濟若堯舜則端拱無爲而天下各得其所惟克明峻
德以親九族則九族旣睦平章百姓則百姓昭明協
和萬邦則黎民於變時雍極而至於上下草木鳥獸
無不咸若其仁愛及物比之釋迦則又至也佛能方
便說法開悟羣迷戒人之酒止人之殺去人之貪絕
人之嗔其神通妙用亦誠可謂大矣然必耳提面誨
而後能若在堯舜則光被四表格於上下其至誠所
運自然不言而信不動而變無爲而成葢與天地合
其德與日月合其明與四時合其序與鬼神合其吉
凶其神化無方而妙用無體比之釋迦則又大也若
乃詛呪變幻眩怪揑妖以欺惑愚冥是故佛氏之所
㴱排極詆謂之外道邪魔正與佛道相反者不應好
佛而乃好其所相反求佛而乃求其所排詆者也
陛下若以堯舜旣沒必欲求之於彼則釋迦之亾亦
巳久矣若謂彼中學佛之徒能傳釋迦之道則吾中
國之大顧豈無人能傳堯舜之道者乎　陛下未之
求耳　陛下試求大臣之中苟其能明堯舜之道者
日日與之推求講䆒乃必有能明神聖之道致　陛
下於堯舜之域者矣故臣以爲　陛下好佛之心誠
至則請母好其名而務得其實毋好其末而務求其
本務得其實而求其本則請毋求諸佛而求諸聖人
毋求諸夷狄而求諸中國者果非妄爲遊說之談以
誑　陛下者矣　陛下而果能以好佛之心而好聖
人以求釋迦之誠而求諸堯舜之道則不必渉數萬
里之遙而西方極樂只在目前則不必縻數萬之費
斃數萬之命歷數年之久而一塵不動彈指之間可
以立躋聖地神通妙用隨形隨足此又非臣之謬爲
大言以欺　陛下必欲討究其說則皆鑿鑿可證之
言孔子云我欲仁斯仁至矣一日克巳復禮而天下
歸仁孟軻云人皆可以爲堯舜豈欺我哉　陛下反
而思之又試以詢之大臣詢之羣臣果臣言出於虛
謬則甘受欺妄之戮臣不知　諱忌伏見　陛下善
心之萌不覺踊躍喜幸輒進其將順擴充之說惟
陛下垂察則　宗社幸甚天下幸甚萬世幸甚臣不
勝祝望懇切殞越之至專差舍人某具疏奏上以
聞
　　韓昌黎之疏激而直不若先生之婉而悉
　　人臣爲䛕言以逢君者固不足道乃有博忠諫
　　之名極力誹詆使人君無以自容亦臣子所不
　　安先生此疏㫄引曲諭開陳善道㴱得諌君之
　　體當爲　國朝奏疏第一
　　廬陵縣公移
廬陵縣爲乞蠲免以蘇民困事准本縣知縣王關查
得正德四年十一月二十六日本縣抄蒙本府𥿄牌
抄奉　欽差鎭守江西等處太監王　鈞牌差吏龔
彰齎原發銀一百兩到縣備仰掌印官督同主簿宋
海拘集通縣糧里收買葛紗比因知縣員缺主簿宋
海官徵錢糧典史林嵩部糧止有縣丞楊融署印又
蒙上司絡繹行委催提勘合人犯印信更替不一正
德五年三月十八日本職方纔到任隨蒙府差該吏
郭孔茂到縣守催當拘糧長陳江等着令領價收買
據各稱本縣地方自來不産葛布原派歲額亦不曽
開有葛布名色惟於正德二年蒙　欽差鎭守太監
姚　案行本布政司備查出產葛布縣分行令依時
採辦無産縣分量地方大小出銀解送收買本縣奉
派折銀一百五兩當時百姓呶呶衆口騰沸江等迫
於徵催一時無繇控訴只得各自出辦賠貱正德四
年仍前一百五兩又復忍苦賠解今來復蒙催督買
辦又在前項加派一百五兩之外百姓愈加驚惶恐
自此永爲定額遺累無窮兼之歲辦料杉楠木炭牲
口等項舊額三千四百九十八兩今年增至一萬餘
兩比之原派幾於三倍其餘公差往來騷擾刻剝日
甚一日江等自去年以來前後賠貱七十餘兩皆有
實數可查民産巳窮征求未息況有旱災相仍疾疫
大作比巷連村多至闔門而死骨肉奔散不相顧療
幸而生者又爲征求所迫弱者逃竄流離强者羣聚
爲盜攻劫鄉村日無虛夕今來若不呈乞寛免切恐
衆情忿怨一旦激成大變爲此連名具呈乞爲轉申
祈免等情據此欲爲備繇申請間驀有鄉民千數擁
入縣門號呼動地一時不辯所言大意欲求寛貸倉
卒誠恐變生只得權辭慰解諭以知縣自當爲爾等
申請上司悉行蠲免衆始退聽徐徐散歸本月初七
日復蒙鎭守府𥿄牌催督前事并提當該官吏看得
前項事件旣已與民相約豈容復肆科歛非惟心所
不忍兼亦勢有難行叅照本職自到任以來卽以多
病不出未免有妨職務坐視民困而不能救心切時
弊而不敢言至於物情忿激擁衆呼號始以權辭慰
諭又復擅行蠲免論情雖亦紓一時之急據理則亦
非萬全之謀旣不能善事上官又何以安處下位苟
欲全信於民其能免禍於巳除將原發銀兩解府轉
解外合關本縣當道垂憐小民之窮苦俯念時勢之
難爲特賜寛容悉與蠲免其有遲違等罪止坐本職
一人卽行罷歸田里以爲不職之戒中心所甘死且
不朽等因備關到縣准此理合就行
　　事關内璫郞當道上司無不委曲以承命先生
　　僅一縣令耳先許與蠲免直以遲違引爲巳罪
　　此便有擔當天下力量葢欲任天下之事不得
　　辭天下之禍其移楊䆳庵閣老書卽是此意
　　廵撫南贛欽奉　勑諭通行各屬
節該欽奉　勑諭江西福建廣東湖廣各布政司地
方交界去處累有盜賊生發因地連各境事無綂屬
特命爾前去廵撫江西南安贛州福建汀州漳州廣
東南雄韶州惠州潮州各府及湖廣郴州地方安撫
軍民修理城池禁革姦弊一應地方賊情軍馬錢糧
事宜小則徑自區畫大則奏請定奪但有盜賊生發
卽便嚴督各該兵備守備守廵并各軍衛有司設法
勦捕選委廉能屬官密切體訪及僉所在大戸并被
害之家有智力人丁多方追襲量加犒賞或募知因
之人陰爲鄉導或購賊徒自相斬捕或聽脅從并亾
命窩主人等自首免罪其軍衞有司官員中政務修
舉者量加旌奬其有貪殘畏縮誤事者徑自拏問發
落爾風憲大臣須廉正剛果肅淸姦弊以副　朝廷
之委任欽此欽遵照得撫屬地方界連四省山谿峻
險林木盛㴱盜賊濳據其間不時出沒剽劫東追則
西竄南捕則北奔各省廵捕等官彼此推調觀望不
肻協力追勦遂至延蔓日多當職猥以菲才濫􁋊重
寄大懼職業鰥廢仰負　朝廷委託爲照前項地方
延袤廣遠未能遍歷其間綏撫之方隨時殊制攻守
之策因地異宜若非的確詢訪難以臆見裁度爲此
仰抄捧囘司着落當該官吏照依案驗內事理卽行
本司該道分廵分守兵備守備等官并所屬大小衙
門各該官吏公同逐一會議要見卽今各處城堡關
隘有無堅完軍兵民快曾否操練某處賊方猖獗作
何擒勦某處賊已混散作何撫緝某賊怙終必須撲
滅某賊被誘尚可招徠何等人役堪爲鄉導何等大
戸可令追襲軍不足恃或須別募精强財不足用或
可别爲經畫某處或有閒田可興屯以足食某處或
多浮費可節省以供軍何地須添寨堡以斷賊之往
來何地堪建城邑以扼賊之要害姑息隱忍固非乆
安之圖會舉夾攻果得萬全之䇿一應足財養兵弭
宼安民之術皆宜悉心計慮折衷推求山川道路之
險易必須親切畫圖賊壘民居之錯雜皆可按實開
註近者一月以裡遠者一月以外凡有所見備寫掲
帖各另呈來以憑采擇非獨以臣當職之不逮亦將
以驗各官之所存務求實用毋事虛言各該官吏俱
要守法奉公長廉遠恥袪患衞民竭誠報　國毋以
各省而分彼此務須協力以濟艱難果有忠勇淸勤
績行顯著者旌勸自有常典當職不敢蔽賢其或姦
貪畏縮志行卑汚者黜罰亦有明條當職亦不敢同
惡㴱惟昧劣庻賴匡襄凡我有官各宜知悉
　　計慮周悉大概巳見
　　選揀民兵
照得撫屬地方界連四省山谷險隘林木茂㴱盜賊
所盤三居其一乗間劫掠大爲民患本院繆當廵撫
專以弭盜安民爲職欽奉　勑諭一應軍馬錢糧事
宜得以徑自區畫蒞任以來甫及旬日雖未遍歷各
屬且就贛州一府觀之財用耗竭兵力脆寡衛所軍
丁止存故籍府縣機快半應虛文禦宼之方百無足
恃以此例彼餘亦可知夫以羸卒而當强宼猶驅羣
羊而攻猛虎必有所不敢矣是以每遇盜賊猖獗輒
覆會　奏請兵非調土軍卽倩狼達往返之際輒巳
經年糜費所須動逾數萬逮至集兵舉事卽巳魍魎
濳形曾無可勦之賊稍俟班師旋旅則又鼠狐聚黨
復皆不軌之羣良繇素不練兵倚人成事是以機宜
屢失備禦益弛徵發無救於瘡痍供饋適増其荼毒
羣盜習知其然愈肆無憚百姓謂莫可恃競亦從非
夫事緩則坐縱烏合勢急廼動調狼兵一皆苟且之
謀此豈可常之策古之善用兵者驅市人而使戰假
閭戍以興師豈以一州八府之地遂無奮勇敢戰之
夫事豫則立人存政舉近據江西分廵嶺北道兵備
副使楊璋呈將所屬各縣機快通行㨂選委官綂領
操練卽其處分當亦漸勝於前但此等機快止可䕶
守城郭隄備關隘至於搗巢㴱入摧鋒䧟陣恐亦未
堪爲此案仰四省各兵備官於各屬弩手打手機快
等項挑選驍勇絕羣膽力出衆之士毎縣多或十餘
人少或八九輩務求魁傑異材缺則懸賞召募大約
江西福建二兵備各以五六百名爲率廣東湖廣二
兵備各以四五百名爲率中間若有力能扛鼎勇敵
千人者優其廩餼署爲將領召募犒賞等費皆查各
屬商稅贓罰等銀支給各縣機快除南贛兵備巳行
編選外餘四兵備仍於毎縣原額數內揀選精壯可
用者量畱三分之二就委該縣能官綂練專以守城
防隘爲事其餘一分揀退疲弱不堪者免其着役止
出工食追解該道以益召募犒賞之費所募精兵專
隨各兵備官屯劄别選素有膽略屬官員分隊綂押
敎習之方隨材異技器械之備因地異宜日逐操演
聽候徵調各官常加考挍以核其進止金皷之節本
院間一調遣以習共往來道途之勤資裝素具遇警
卽發聲東擊西舉動繇已運機設伏呼吸從心如此
則各縣屯戍之兵旣足以䕶守防截而兵備募召之
士又可以應變出奇盗賊漸知所畏而革心平良益
有所恃而無恐然後聲罪之義克振撫綏之仁可施
弭盜之方斯惟其要本院所見如此其間尚有知慮
未周措置猶缺者又在各官酌量潤色務在盡善期
於可久亮愛民憂國之心旣無不同則拯溺救焚之
圖自不容緩案至卽便舉行或有政務相妨未能一
一親詣先行各屬精爲選發先將召募所得姓名及
措置支費銀糧陸續呈報事完之日通造文冊以憑
查考
　　此着今日斷宜舉行只因有司不肻實心任事
　　各役止以聽差爲職事及扣工食又貪戀不舍
　　每以守縣城爲辭有司復代爲申請奈何必得
　　先生之事權而後可行
　　勦捕漳宼方略牌
據福建廣東布按二司叅議等官張簡等各呈勦捕
事宜已經行仰遵照案驗施行所有方略恐致泄露
不欲備開案內爲此另行牌仰廣東嶺東福建汀漳
等處兵備僉事顧應祥胡璉密切會同守廵紀功贊
畫等官於公文至日便可掦言本院新有明文謂天
氣向煖農務方新兼之山路崎險林木蓊翳若雨水
洊至瘴霧驟興軍馬㴱入實亦非便莫若於要緊地
方量畱打手機兵操練隄備其餘軍馬逐漸抽囘待
秋收之後風氣涼泠然後三省會兵齊進或宣示遠
近或曉諭下人此聲旣揚却乃大饗軍士陽若犒勞
給賞爲散軍之狀實則感激衆心作興士氣一面亦
將不甚緊關人馬抽放一處兩處以信其事其實所
散人馬亦可不遠而復預遣間諜探賊虛實有間可
乗卽便齎糗啣枚連夜速發當此之時便須丢却身
家有死無生有進無退稍一念轉動便成大害勁卒
當前重兵繼後伺至其地皷噪而入仍戒當先之士
惟在摧鋒破陣不許割取首級後繼重兵止許另分
五十騎沿途收斬其餘亦不得輒亂行次違者就便
以軍法斬首重兵之後紀功贊畫等官各率數隊相
繼而進嚴整行伍務令皷噪之聲連亘不絕使諸賊
逃遯山谷者聞之不得復聚若賊首未盡探其所如
分兵速躡不得稍緩使賊復得爲計巳獲渠魁其餘
解散黨與平日罪惡不大可招納者還與招納不得
貪功一概屠戮乗勝之餘尤要振兵肅旅如初遇敵
不得恃勝懈弛恐生他虞歸途仍將巳破賊巢悉與
掃蕩經過寨堡村落務禁標掠宜撫恤者卽加撫恤
宜處分者卽與處分母速一時之歸復遺他日之悔
本院奉　命而來專以節制四省沿邊軍職爲務卽
今進兵一應機宜悉宜禀聽本院庻幾事有總領舉
動齊一授去方略敢有故違悉以軍法論處各官知
會之後卽連名開具遵依揭帖密切差人囘報
　　凡勦禦方略約盡於此神而明之存乎其人
　案行廣東福建領兵官進勦事宜
據福建廣東按察司等衙門備呈到院看得兩省勦
捕事宜設施布置頗已詳備誠使諸將齊心軍士用
命竝舉夾攻已有必克之勢但事干各省舉動難一
頓兵旣乆變故旋生則謀算機宜旬日頓異亦難各
守初議執爲定說照得福建軍務整緝旣乆兼有海
滄浦城政和諸處打手足可濟事諸將咸有以功贖
罪之心意氣頗銳當道亦皆協謀并力期收克捷之
功利在速戰若當集謀之始掩賊不備奮擊而前成
功可必今旣曠日持乆聲勢彰聞各巢賊黨必皆連
絡糾合阻阱設械以禦我師其爲姦計當亦日加險
密至於今日已爲持乆之師且宜示以寛懈待間而
發而猶執其乗機之說張皇於外以堅賊志是謂知
吾卒之可擊而不知敵之未可擊也廣東之兵集謀
稍緩聲威未震意在倚重狼達土軍然後舉事利於
持乆是亦愼重周悉之謀諸賊聞之雖相結聚尚候
土兵之集以卜戰期其備必猶懈弛若因而形之以
緩乗此機候正可奮怯爲勇變弱爲强而猶執其持
重之說必候土軍之至以坐失事機是徒知吾卒之
未可擊而不知敵之正可擊也善用兵者因形而借
勝於敵故其戰勝不復而應形於無窮勝負之算間
不容髮烏可執滯除江西南贛地方凡通賊關隘巳
行兵備副使楊璋委官隄備截殺及將進勦方略各
另差人封付福建僉事胡璉廣東僉事顧應祥會同
守廵等官密切遵依行事外仰抄案囘司卽行各官
務要同心協德乗間而動毋得各守一見縻軍債事
一應進止不必呈禀以致誤事領軍等官隨機應變
就便施行一面呈報如復彼此徧執失誤軍機定行
從重叅拏決不輕貸其軍馬錢糧紀功給賞等項巳
行有成規不再更定
　　强弱無定形道在因敵而制勝總惟乗我朝氣
　　攻其無備耳此用兵者要先人一着
　　案行漳南道守廵官戴罪督兵勦賊
據福建漳南道右叅政艾洪等呈准左叅政陳策副
使唐澤手本該三司遵依議委各職隨軍紀功運謀
經各依蒙前詣南靖縣小溪中營住札查理軍情審
驗功次大約賊衆以四分爲率一分就擒一分聽撫
俱已審驗查處明白一分遠遁廣東境界一分㴱藏
本處山谷狼子野心絕巖峻嶺易以計破難以兵碎
必須通將調募見在官軍二萬二千餘名再加議處
減冗兵以省費畱精兵以守險待賊饑疲隨加撫勦
庻幾軍餉不缺農業不廢節據各哨委官連日禀報
各賊恃居險阻公然拒敵官軍不聽招撫合無繼處
本省錢糧以堅自守之謀催請廣東狼兵以助夾攻
之計等因隨據叅政陳策等呈據鎭海衞指揮高偉
呈指揮覃桓縣丞紀鏞被大傘賊衆突出馬䧟㴱泥
被傷身死等因到院簿查先據叅政陳策等呈巳經
批各官酌量事機公同㑹議如是賊雖據險而守尚
可出其不趨掩其不備則用鄧艾破蜀之策從間道
以出奇若果賊已盤據得地可以計困難以兵克則
用充國破羗之謀減冗兵以省費務在防隱禍於顯
利之中絕㴱姦於意料之外萬全無失僉謀皆同然
後呈來定奪去後今據前因叅照指揮高偉旣奉差
委督哨自合與覃桓等相度機宜協謀竝進却乃孤
軍輕率中賊姦計雖稱督兵救援先亦頗有斬獲終
是功㣲罪大難以贖凖廣東通判陳䇿指揮黃春千
百戸陳洪鄭芳等旣與覃桓等面議夾攻眼見摧敗
略不應援挫損軍威壞事匪細俱屬違法各該領兵
守備兵備守廵等官督提欠嚴亦屬有違合就通行
叅究但在緊急用人之際姑且記罪查勘督勦及照
添調狼兵一節案查該省節呈兵糧預備巳乆惟俟
尅日進攻今始成軍而出一遇小挫輒求濟師況動
調狼兵往返數月非但臨渴掘井緩不及事兼據見
在官兵二千有餘數巳不少兵貴善用豈在徒多況
稱糧餉缺乏正宜減兵省費安可益軍匱財除廣東
坐視官員及應否動調狼兵另行查議外仰抄案囘
道查勘指揮覃桓縣丞紀鏞是否領兵夾攻被傷身
死各官原領軍兵若干見在若干其指揮仲欽推官
胡寧道知事曾瑤知縣施祥等緣何不行策應是否
畏避退縮俱要備查明白從實開報其覃桓等所綂
軍兵就仰高偉管領戴罪殺賊立功自贖仍仰福建
布政司作急查處堪以動支銀兩就呈鎭廵衙門知
會差官領解軍前接濟一面備數呈來以憑查考不
許稽遲致悞軍機各該官員俱要奮勇協心乗機進
勦毋頓兵遙制以失機宜毋坐待狼兵以自懈弛務
順連營掎角以壯我軍之威更休迭出以蓄我軍之
銳多方以誤賊人之謀分攻以疲賊人之守掃蕩巢
穴靖安地方則東隅可收於桑榆大捷不計其小挫
事完之日通查功罪呈來以憑酌量叅奏
　　讀此知近日小小失事便稱衆寡不敵請兵應
　　援者其胸中原絕無勝算雖益兵安能成事
　　案行領兵官摉勦餘賊
據福建左叅政陳策副使唐澤會案呈准漳南道叅
政艾洪僉事胡璉手本督據委官指揮徐麒等呈稱
督領軍兵粘蹤追賊至象湖山賊寨連營拒守遵奉
本院密諭佯言犒衆退兵俟秋再舉密切部勒諸軍
乗懈奮撃云云除將擒斬功次審驗監候梟掛外呈
乞照詳等因到院卷查先准兵部咨前事巳經備行
福建廣東二省漳南嶺東二道守廵兵備守備等官
欽遵調兵上緊相機勦撫并將進兵方略行仰各官
密切遵照施行敢有故違悉以軍法論處去後續據
福建布按二司守廵漳南道右叅政等官艾洪等呈
據委指揮高偉呈稱督同指揮等官覃桓等領兵剋
期夾攻不意(大/傘)賊衆突出䧟入㴱泥被傷身死廣東
官兵在彼坐視不行策救呈詳到院叅看得各官頓
兵日乆老師費財致此敗衂顯是不奉節制故違方
略正行查勘叅提間隨據廣東按察司等衙門僉事
顧應祥等官㑹呈前事開稱約會福建官兵剋期進
攻間爪探福建官軍被大傘賊徒殺死指揮覃桓等
情各職隨卽綂兵策應當獲賊人一名審係賊首羅
聖欽執稱餘賊濳入箭灌巢内率領官兵直抵地名
白土村遇賊交戰斬獲賊級俘獲賊屬等因呈報前
來看得象湖箭灌最爲峻絕諸巢賊首悉遁其間賊
之精悍盡聚於此自來兵力所不能攻今各官雖有
前挫隨能密遵方略奮勇協力竟破難克之寨以收
桑榆之功計其大捷足葢小挫但象湖雖破而可塘
猶存賊首頗巳就擒而餘猾尚多逃遁若不乗此機
會速行勦撲薙草存根恐復滋蔓狡兎入穴獲之益
難除將功次另行查奏外爲此仰抄案囘道查照先
行方略乗此勝鋒急攻可塘破竹之勢不可復緩仍
一面分兵摉斬餘猾毋令復聚爲姦罪惡未稔可招
納者還與招納毋縱貪功一槪屠戮務收一簣之功
勿爲九仞之棄本院卽日自汀州起程前來各營督
戰仍與各官備歷巳破諸賊巢壘共議經乆之策抄
案
　　平宼者必除其根方無後患
　　行廣東領兵官摉勦可塘餘賊
先據福建分巡漳南道右叅政等官艾洪等呈稱指
揮覃桓縣丞紀鏞在於廣東大傘地方遇賊抵戰馬
䧟身死廣東官兵坐視不救呈詳到院叅看得各官
頓兵日久老師費財致此敗衂顯是不奉節制故違
方略正行查勘叅提間隨據廣東僉事顧應祥等官
會呈開稱爪探福建官軍被大傘賊徒殺死指揮覃
桓等各職隨卽綂兵策應當獲賊首羅聖欽審稱餘
賊潜入箭灌巢內各職卽時率領官兵直抵地名白
土村遇賊交戰斬獲賊級甚多并俘獲賊屬等因看
得象湖箭灌最爲峻絕諸巢賊首悉遁其間精悍之
徒盡聚於此自來兵卒所不能攻今各官雖有前挫
然能密遵方略奮勇恊力竟破難克之寨以收桑榆
之功計其大㨗足葢小挫但象湖雖破而可塘猶存
賊首頗巳就擒餘猾尚多逃遯薙草存根恐復滋蔓
爲此仰該道速督各官乗此勝鋒急攻可塘破竹之
勢不可復緩仍一面分兵摉斬餘孽毋令復聚若罪
惡未稔可招納者還與招納不得貪功一槪屠戮本
院卽日自漳州起程前來各營督戰仍與各官備歷
巳破諸賊巢壘共議經乆之策
　　閩廣捷音疏
據福建按察司整飭兵備兼管分廵漳南道僉事胡
璉呈㑹同分守右叅政艾洪經理軍務左叅政陳策
副使唐澤將領都指揮僉事李胤督據河頭等哨委
官指揮徐麒知縣施祥知事曽瑤等呈稱各職綂領
軍兵五千餘人進至長富村等處見得賊衆地險巢
穴數多兼且四路裝伏勢甚猖獗尅期於正德十二
年正月十八日等各分哨路從長富村至濶竹洋新
洋大豐五雷大小峰等處與賊交鋒前後大戰數合
擒斬首從賊犯黃貴等共計四百三十二名顆俘獲
賊屬一百四十六名口燒燬房屋四百餘間奪獲馬
牛等項被賊殺死老人許六打手黃富璘等六名餘
賊俱各奔聚象湖山拒守各職又綂官兵追至蓮花
石與賊對劄誠恐賊衆我寡呈乞添兵策應等因到
道行據大溪哨指揮高偉呈報綂兵約會蓮花石官
兵攻打象湖山適過廣東委官指揮王春等領兵亦
至彼境大傘地方卑職與指揮覃桓縣丞紀鏞領兵
前去會勦不意大傘賊徒突出卑職等奮勇抵戰覃
桓紀鏞馬䧟㴱泥與軍人易成等七名兵快李崇靜
等八名俱被戳傷身死卑職亦被戳二鎗勢難抵敵
只得收兵暫囘聽候緣象湖山係極高絕險自來官
兵所不能攻今賊勢日盛若不添調狼兵稍俟秋冬
㑹舉夾攻恐生他變通行呈禀間續奉本院𥿄牌爲
進兵方略事備行各職遵奉密諭佯言犒衆退師俟
秋再舉密切部勒諸軍乗懈奮擊依蒙密差義官曾
崇秀爪探虛實乗賊怠弛會選精兵一千五百名當
先重兵四千二百名繼後分作三路各職綂領俱於
二月十九日夜㗸枚直趨三路竝進直搗象湖山奪
其隘口各賊雖巳失險但其間賊徒類皆驍勇精悍
猶能淩塹絕谷超躍如飛復據上層峻險四面飛打
滚木礧石以死拒敵我兵奮勇鏖戰自辰至午呼聲
震天撼搖山谷三司所發奇兵復從間道皷噪突登
賊始驚潰大敗我兵乗勝追殺擒斬大賊首黃猫狸
游四并廣東大賊首蕭細弟郭虎等二百九十一名
顆俘獲賊屬一百三十三名口其間墜崖墮壑死者
不可勝計奪囘水黃牛贓銀鎗刀等物燒燬房屋五
百餘間餘賊潰散復入流恩山岡等巢與諸賊合勢
亦被各賊殺死頭目賴頥打手楊緣等一十四名次
早各職分兵追勦指揮高偉推官胡寧道亦繇大豐
領兵來會仍與前賊交鋒大戰擒斬首從賊犯巫姐
旺等一百六十三名顆俘獲賊屬一百六名口餘賊
敗走各又遯入廣東交界黃蠟溪上下樟溪大山去
訖又據金豐三圑哨委官指揮王鎧李誠通判龔震
等各呈稱賊首詹師富等恃居可湖洞山寨聚糧守
險勢甚强固各職依奉會議分兵五路連日攻打生
擒大賊首詹師富江嵩范克起羅招賢等四名餘賊
敗走復入竹子洞等處大山嘴聚隨又分兵追襲與
賊連戰擒首從賊犯范興長等二百三十五名顆俘
獲賊屬八十二名口奪囘被擄男婦五名口奪獲牛
馬等物亦被各賊殺死老人胡文政一名戳傷鄉夫
葉永旺等五名又據指揮徐麒等呈稱黃蠟溪上下
漳溪與廣東饒平縣并本省永定縣山界相連遵依
約會廣東官兵并金豐哨指揮韋鑑大溪哨推官胡
寧道等於三月二十一日子時發兵齊至黄蠟廣東
義民饒四等領兵亦至㑹合我兵三路進攻賊出拒
戰甚銳我兵奮勇大噪而前擒斬首從賊犯溫宗富
等九十一名顆俘獲賊屬一十三名口餘賊敗走各
兵乗勝追至赤石巖仍與大戰良乆賊復大敗又擒
斬首從賊犯游宗成等一百四十六名顆俘獲賊屬
九十名口又據中營委官指揮張鉞百戸呂希良等
呈稱領兵追趕黃蠟溪等處逃賊至地名陳呂村遇
賊拒戰當陣擒斬首從賊犯朱老叔等六十六名顆
俘獲賊屬八名口各另呈解到道轉解審驗紀功外
續據委官知府鍾湘呈稱蒙調官兵先後兩月之間
攻破長富村等處巢穴三十餘處擒斬首從賊犯一
千四百二十餘名顆俘獲賊屬五百七十餘名口奪
囘被虜男婦五名口燒燬房屋二千餘間奪獲牛馬
贓仗無算卽今脇從餘黨悉願攜帶家口出官投首
聽撫安挿本職遵照兵部奏行勘合并廵撫都察院
節行案牌事理出給吿示發委知縣施祥縣丞余道
招撫脇從賊人朱宗王翁景璘等一千二百三十五
名家口二千八百二十八名口俱經審驗安挿復業
緣繇呈報到道轉呈到臣及據廣東按察司分廵嶺
東道兵備僉事等官顧應祥等會呈遵依本院案驗
委官綂領軍兵會同福建尅期進勦隨奉本院進兵
方略當卽遵依揚言班師一面出其不意從牛皮石
嶺腳隘等處分爲三哨皷噪竝進賊瞻顧不暇望風
瓦解節據指揮楊昂王春通判徐璣陳策義官余黃
孟等各報稱於本年正月二十四等日尅破古材才
害禾村大水山柖林等巢生擒大賊首張大背劉烏
嘴蕭乾爻范端蕭玉卽肅五顯薊釗蘇瑢賴隆等并
擒斬首從賊犯乗勝前進會同福建官軍尅期夾攻
間探知大傘賊徒潰圍殺死指揮覃桓縣丞紀鏞等
情當卽進兵策應各賊畏我兵勢燒巢奔走生擒賊
首羅聖欽餘賊退入箭灌大寨合勢乗險併力拒敵
蒙委知縣張戩督同指揮張天杰分哨繇别路進兵
攻破白土村赤石巖等巢直搗箭灌大寨諸賊迎戰
我兵奮勇合擊遂破箭灌當陣斬獲首從賊犯共計
二百二十四名顆俘獲賊屬八十四名口及牛馬贓
仗等物各寨賊黨聞風奔竄巳散復聚愈相連結各
設機險以死拒守各職綂兵分兵竝進於三月二十
等日攻破水竹大重坑苦宅溪靖泉溪白羅南山等
巢直搗洋竹洞三角湖等處前後大戰十餘生擒賊
首溫火燒張大背雷振蔡晟賴英等并擒斬賊犯共
一千四十八名顆俘獲賊屬八百三十八名口奪獲
馬牛贓銀銅錢衣布器仗蕉紗等物前後共計生擒
大賊首一十四名擒斬賊犯一千二百五十八名顆
俘獲賊屬九百二十二名口奪獲水黃牛馬一百三
十九頭匹贓仗衣布等物共二千一百五十七件疋
葛蕉紗九十六觔一兩贓銀三十二兩四錢八分銅
錢一百四十二文各開報到道收審緣繇呈報前來
卷查先爲急報賊情事准兵部咨該本部題巳經福
建廣東總鎭廵按等衙門都御史陳金御史胡文靜
等會議區處各該守廵兵備等官欽遵整備糧餉起
調軍兵約會進勦間臣於本年正月十六日始抵贛
州地方行事先於本月初三日於南昌地方據兩省
各官呈禀師期不同事體叅錯誠恐彼此推調致誤
軍機當臣備遵該部咨來事理具開進兵方略行仰
各官協同上緊密切施行去後續據福建右叅政等
官艾洪等會呈指揮覃桓縣丞紀鏞被大傘賊衆突
出馬䧟㴱泥被傷身死及據各哨呈稱賊寨險惡天
氣漸暄我兵遭挫賊勢日甚乞要奏添狼兵候秋再
舉備呈到臣叅看得各官頓兵不進致此敗衂顯是
不奉節制故違方略及照奏調狼兵非惟日久路遙
緩不及事兼恐師老財費别生他虞且勝敗繇人兵
貴善用當此挫折各官正宜協憤同奮因敗求勝豈
可輙自退阻倚調狼兵坐失機會臣當日卽自贑州
起程親率諸軍進屯長汀上杭等處一面督令各官
密照方略火速進勦立功自贖敢有支吾推調定以
軍法論處一面查勘失事緣繇另行叅奏間隨據各
呈捷音到臣叅照閩廣賊首詹師富溫火燒等恃險
從逆已將十年黨惡聚徒動以萬計鼠狐得肆跳梁
蛇豕漸無紀極劫剽焚驅數郡遭其荼毒轉輸征調
三省爲之騷然臣等奉行誅勦三月之內遂克殲取
渠魁掃蕩巢穴百姓解倒懸之苦列郡獲再生之安
此非　朝廷威德廟堂成算何以及此及照福建領
兵各官始雖疎於警備稍損軍威終能戮力協謀大
致克捷論過雖有計功亦多其間福建如僉事胡璉
叅政陳策副使唐澤知府鍾湘廣東如僉事顧應祥
都指揮僉事楊懋知縣張戩才調俱優勞勛尤著伏
乞俯從惟重之典以作敢戰之風除將二省兵快量
畱防守其餘悉令歸農及將功次另行勘報外原係
捷音事理爲此具本題奏
　　閩廣之捷得力在不調狼兵速決進勦然必要
　　識透情形機權在我方可否則僥倖成功鮮不
　　壞矣
　　申明賞罰以勵人心疏
據江西按察司整飭兵備帶管分廵嶺北道副使楊
璋呈伏覩　大明律内該載失誤軍事條領兵官巳
承調遣不依期進兵策應若承差吿報軍期而違限
因而失誤軍機者竝斬從軍違期條若軍臨敵境託
故違期三日不至者斬主將不固守條官軍臨陣先
退及圍困敵城而逃者斬此皆罰典也及查得原擬
直隷山東江西等處征勦流賊陞賞事例一人并二
人爲首就陣擒斬以次劇賊一名者五兩二名者十
兩三名者陞實授一級不願者賞十兩陣亾者陞一
級俱世襲不願者賞十兩擒斬從賊六名以上至九
名者止陞實授二級餘功加賞不及六名除陞一級
之外扣算賞銀三人四人五人以上共擒斬以次劇
賊一名者賞銀十兩均分從賊一名者賞五兩均分
領軍把總等官自斬賊級不准陞賞部下獲功七十
名以上者陞署一級五百名者陞實授一級不及數
者量賞一人捕獲從賊一名者賞銀四兩二名者賞
八兩三名者陞一級以次劇賊一名者陞署一級俱
不准世襲不願者賞五兩此皆賞格也賞罰如此宜
乎人心激勸功無不立然而有未能者葢以賞罰之
典雖備然罰典止行於叅提之後而不行於臨陣對
敵之時賞格止行於大軍征勦之日而不行於尋常
用兵之際故也且以嶺北一道言之四省連絡盜賊
淵藪近年以來如賊首謝志珊高快馬黃秀魁池大
鬢之屬不時攻城掠鄉動輒數千餘徒毎毎督兵追
勦不過遙爲聲勢俟其解圍退散卒不能取決一戰
者以無賞罰爲之激勸耳合無申明賞罰之典今後
但遇前項賊情領兵官不拘軍衞有司所領兵衆有
退縮不用命者許領兵官軍前以軍法從事領兵官
不用命者許總綂兵官軍前以軍法從事所綂兵衆
有能對敵擒斬功次或赴敵陣亾從實開報覆勘是
實轉達奏聞一體陞賞至苦生擒賊徒鞫問明白即
時押赴市曹斬首示泉度使人知警畏亦與見行事
倒決不待時無相悖戾如此則賞罰旣明人心激勵
盜賊生發得以卽時撲滅糧餉可省事功可見矣具
呈到臣卷查三省盜賊二三年前總訃不過三千有
餘今據各府州縣兵備守備等官所報已將數萬葢
已不啻十倍於前臣嘗㴱求其故詢諸官僚訪諸父
老采諸道路驗諸田野皆以爲盜賊之日滋繇於招
撫之太濫招撫之太濫繇於兵力之不足兵力之不
足繇於賞罸之不行誠有如副使楊璋所議者臣請
因是爲　陛下略言其故盜賊之性雖皆兇頑固亦
未嘗不畏誅討夫唯爲之而誅討不及又從而招撫
之然後肆無所忌葢招撫之議但可偶行於無辜脇
從之民而不可常行於長惡怙終之宼可一施於囘
心向化之徒而不可屢施於隨招隨叛之黨南贛之
盜其始也被害之民恃官府之威令猶或聚衆而與
之角鳴之於官而有司者以爲旣招撫之則皆置之
不問盜賊習知官府之不彼與也益從而讎脇之民
不任其苦知官府之不足恃亦遂靡然而從賊繇是
盜賊益無所畏而出劫日頻知官府之必將巳招也
百姓益無所恃而從賊日衆知官府之必不能爲巳
地也夫平良有冤苦無伸而盜賊乃無求不遂爲民
者困征輸之劇而爲盜者獲犒賞之勤則亦何苦而
不彼從乎是故近賊者爲之戰守遠賊者爲之鄉導
處城郭者爲之交援在官府者爲之間諜其始出於
避禍其卒也從而利之故曰盜賊之日滋繇於招撫
之太濫者此也夫盜賊之害神怒人怨孰不痛心而
獨有司者必欲招撫之亦豈得巳哉誠使强兵悍卒
足以殲渠魁而蕩巢穴則百姓之憤雪地方之患除
功成名立豈非其所欲哉然而南贛之兵素不練養
類皆脆弱驕惰毎遇征發追呼拘攝旬日而始集約
束齎遣又旬日而始至則賊巳稇載歸巢矣或猶遇
其未退望賊塵而先奔不及交鋒而已敗以是禦宼
猶驅羣羊而攻猛虎也安得不以招撫爲事乎故凡
南贛之用兵不過文移調遣以苟免坐視之罰應名
勦捕聊爲招撫之媒求之實用斷有不敢何則兵力
不足則勦捕未必能克勦捕不克則必有失律之咎
則必征調日䌓督責日至糾舉論劾者四面而起往
往坐是而至於落職敗名者有之招撫之策行則可
以安居而無事可以無調發之勞可以無戴罪殺賊
之責無地方多事不得遷轉之滯夫如是孰不以招
撫爲得計是故寧使百姓之荼毒而不敢出一卒以
抗方張之虜寧使孤兒寡婦之號哭顚連疾苦之無
吿而不敢提一旅以忤反招之賊葢招撫之議其始
也出於不得巳其卒也遂守以爲常策故曰招撫之
太濫繇於兵力之不足者此也古之善用兵者驅市
人而使戰收散亾之卒以抗强虜今南贛之兵尚足
以及數千豈盡無可用乎然而金之不止鼓之不進
未見敵而亾不待戰而北何者進而效死無爵賞之
勸退而奔逃無誅戮之及則進有必死而退有幸生
也何苦而求必死乎吳起有云法令不明賞罰不信
雖有百萬何益於用凡兵之情畏我則不畏敵畏敵
則不畏我今南贛之兵皆畏敵而不畏我欲求其用
安可得乎故曰兵力之不足繇於賞罰之不行者此
也今朝廷賞罰之典固未嘗不具但未申明而舉行
耳古者賞不踰時罰不後事過時而賞與無賞同後
事而罰與不罰同況過時而不賞後事而不罰其亦
何以齊一人心而作興士氣是雖使韓白爲將亦不
能有所成況如臣等腐儒小生才識昧劣而素不知
兵者亦復何所冀乎議者以南贛諸處之賊連絡數
郡蟠據四省非奏調狼兵大舉夾攻恐不足以掃蕩
巢穴是固一說也然臣以爲狼兵之調非獨所費不
貲兼其所過殘掠不下於盜大兵之興曠日持乆聲
勢彰聞比及舉事諸賊渠魁悉已逃遯所可得者不
過老弱脇從無知之民於是乎有橫罹之慘於是乎
有妄殺之弊班師未幾而山林之間復巳呼嘯成羣
此皆往事之巳驗者臣亦近揀南贛之精銳得二千
有餘部勒操演略有可觀誠使得以大軍誅討之賞
罰而行之平時假臣等以便宜行事不限以時而唯
成功是責則比於大軍之舉臣竊以爲可省半費而
收倍功臣請以近事證之臣於本年正月十五日抵
贛卷查兵部所咨申明律例今後地方但有草賊生
發事情緊急該管官司卽便依律調撥官軍乘機勦
捕應合會捕者亦就調發策應但係軍情火速差人
申奏敢有遲延隱匿廵撫廵按三司官卽便叅問依
律罷職充軍等項發落雖不係聚衆草賊但係有名
强盜肆行劫掠賊勢兇惡或白晝攔截或明火持杖
不拘人數多少一面設法緝捕卽時差人申報合干
上司并具申本部知會處置如有仍前朦朧隱蔽不
卽申報以致聚衆滋蔓貽患地方從重叅究決不輕
貸等因題奉　欽依備行前來時以前官乆缺未及
施行臣卽刋印數千百𥿄通行所屬布告遠近未及
一月而大小衙門以賊情來報者接踵亦遂屢有斬
獲一二人或五六人七八人者何者兵得隨時調用
而官無觀望掣肘則自然無可推託逃避思効其力
繇此言之律例具存前此唯不申明而舉行耳今使
賞罰之典悉從而申明之其獲効亦未必不如是之
速也伏望　皇上念賊盜之日熾哀民生之日蹙憫
地方荼毒之愈甚痛百姓冤憤之莫伸特　勑兵部
俯采下議特假臣等　令旗令牌使得便宜行事如
是而兵有不精賊有不滅臣等亦無以逃其死夫任
不專權不重賞罰不行以致於僨軍敗事然後選重
臣假以總制之權而往拯之縱善其後巳無救於其
所失矣臣才識淺昧且體弱多病自度不足以辦此
行從　陛下乞骸骨苟全餘喘於林下但今方待罪
於此心知其弊不敢不爲　陛下盡言　陛下從臣
之請使後來者得効其分寸收討賊之功臣亦得以
少逭死罪於萬一
　　此文成成功之大機要
　　欽奉
　勑諭切責失機官員通行各屬
照得本院於本年六月十五日節該欽奉
勑近該廵按福建監察御史程呂奏今年正月内被
漳州南靖地方流賊殺死領軍指揮覃桓縣丞紀鏞
射死軍人打手一十五名叅稱指揮高偉叅政陳策
艾洪副使唐澤僉事胡璉都指揮李胤失機誤事俱
各有罪及稱爾膺兹重寄責亦難辭等因下兵部議
謂前項賊情自去年七月巳　勑彼處撫廵等官相
機撫勦日乆未見成功今反墮賊計䘮師失事欲將
高偉陳策等姑免提問各令住俸戴罪殺賊并降
勑切責令爾立効贖罪朕皆從之　勑至爾宜親詣
潮漳二府地方申嚴號令詳審機宜督同守廵領軍
等官調集官軍民快打手人役儹運糧餉指授方略
隨賊向往設法勦捕其福建廣東江西官員悉聽爾
節制有急督令互相策應約會夾攻不許自分彼此
執抝誤事如有不用命及遲誤供軍者宜照原奉
勑內事理徑自拏問施行事有應與兩廣并江西廵
撫等官議處者公同計議而行務要處置得宜賊徒
殄滅以靖地方欽此欽遵外照得本院於本年正月
十六日抵贛蒞事當據福建叅政陳策僉事胡璉等
呈爲急報賊情事巳經密具方略行各官遵照約會
廣東官兵剋期夾攻隨據各官呈稱指揮覃桓縣丞
紀鏞在廣東大傘地方遇賊突出抵戰身死又稱象
湖可塘等寨係極高絕險自來官兵所不能攻乞添
調狼兵俟秋再舉等因到院叅看各官頓兵不進致
此敗衂顯是不奉節制故違方略正宜協憤同奮因
敗求勝豈可輙自退阻倚調狼兵坐失機會本院卽
於當日選兵二千自贛起程進屯汀州一面督令各
官密照方略火速進勦立功自贖一面查勘失事緣
繇另行叅　奏間隨據各官續呈遵奉本院𥿄牌密
諭佯言犒衆班師乗賊怠弛銜枚直搗攻破象湖等
寨又經行令各官乗此勝鋒速攻可塘破竹之勢不
可復緩仍一面分兵摉擒餘猾毋令復聚爲姦夲院
亦自汀州進軍上杭期至賊寨親自督戰隨據各官
復呈爲捷音事開稱攻破巢穴三十餘處擒斬首從
賊人一千四百二十餘名顆俘獲賊屬五百七十餘
名口燒燬房屋二千餘間奪獲牛馬贓仗無算卽今
餘黨悉願聽撫出給告示招撫得脇從賊人一千二
百三十五名家口二千八百二十八名口乞要班師
等因巳經具本奏報去後今奉　勑諭切責不勝惶
恐待罪然猶幸其因人成事偶獲收功愧雖難當罪
或可免隨又訪得各賊徒黨尚多逃遁諸巢餘蘗又
復萌芽果爾則憂患方興罪累日重㴱思其故恐是
各官急於成功不能掃蕩或是憚於乆役爲此隱瞞
本院聞此實切慚懼卽欲遵奉　勑諭事理親至漳
州體勘查處但今南贛盜賊猖獗方奉　欽依夾勦
師期緊迫軍馬錢糧必須調度勢難遠出又前項事
情出於傳聞未委虛的合行查勘爲此仰抄捧囘司
照依備奉　勑諭及查照先今案驗內事理卽委本
司公正堂上官一員會同守廵該道官親詣漳州地
方督同知府等官將巳破賊巢逐一查勘前項强賊
曾否盡絕所獲賊首是否眞正徒黨有無逃遁餘蘖
有無萌芽是否各官苟且隱瞞惟復别賊各另生發
若賊首果巳擒獲巢穴果巳掃蕩是實取具各官不
致遺患重甘結狀具繇呈來如或有所規避欺蔽俱
要明白聲說以憑叅究施行若有脫漏殘黨或是别
項流賊乘間嘯聚事出意外亦要從實開報就將防
勦機宜作急議處停當相機行事一面呈來定奪無
得畏難推咎以致貽患地方(必如此有盜賊生發/後地方官不敢隱)
　　攻治盜賊二䇿疏
擔江西按察司整飭兵備帶管分廵嶺北道副使楊
璋呈奉臣批據南安府申大庾縣報正德十二年四
月内被輋賊四百餘人前來打破下南等寨續被上
猶橫水等賊七百餘徒截路打寨劫殺居民又據南
康縣報輋賊一夥突來龍句保虜劫居民續被輋賊
三百餘徒突來坊民郭加瓊等家擄捉男婦八十餘
口耕牛一百餘頭又有輋賊一陣虜劫上長龍鄉耕
牛三百餘頭男婦子女不知其數又據上猶縣申被
横水等村輋賊糾同逃民四散虜劫人財續據三門
總甲蕭俊報輋賊與逃民約有數百在於地名梁灘
虜牽人牛本月十六日准本縣捕盜主簿利昱牃報
輋賊劫打頭里茶坑等處駐劄未散巳關綂兵官縣
丞舒富等前去追勦賊巳退囘横水等巢去訖各申
本院批兵備道議處囘報案照四月初五日據南康
府呈同前事彼時本院見在福建漳州督兵未囘未
知前賊向往行查未報續據龍南縣禀被廣東浰頭
等處强賊池大鬢等三千餘徒突來攻圍總甲王受
寨所又經會委義官蕭承調兵前去㑹勦隨據本縣
呈前賊退去訖等因又查得先據南康縣申稱上猶
賊首謝志珊糾合廣東賊首高快馬綂衆二千餘徒
攻圍南康縣治殺損官兵已經議委知府邢珣等查
勘失事緣繇呈報外續該兵部題咨廵撫都御史孫
燧會同南贛都御史王守仁將前項賊犯謝志珊等
量調官軍設法勦捕務期盡絶應該會同兩廣鎭廵
官行事照例約會施行題奉　欽依轉行查勘前賊
見今有無出沒及曾否集有兵糧相度機宜卽今可
否勦捕惟復應㑹兩廣調集軍馬待時而動務要查
議明白處置停當具繇呈報仍督各該地方牢固把
截用心防守以備不虞等因隨奉本院案驗議照前
賊連絡三省盤據千里必須三省之兵剋期竝進庻
可成功但今湖廣巳有偏橋苗賊之征廣東又有府
江徭徸之伐雖欲約㑹夾攻目今巳是春㴱雨水連
綿草木茂盛非惟緩不及事抑且虛糜糧餉合無一
面募兵練武防守愈嚴積穀貯糧軍需大備告招者
俯順其情暫且招安肆惡者乗其間隙量搗其穴候
三省約會停當然後大舉庻有備無患事出萬全通
行呈詳去後今奉前因隨會同分守左叅議黃宏守
備都指揮同知王泰查勘得南安府所屬大庾南康
上猶三縣除賊巢小者未訃其大者總計三十餘處
有名大賊首有謝志珊志海志全楊積榮賴文英藍
瑤陳曰能蔡積昌賴文聰劉通劉受蕭居謨陳尹誠
簡永廣蔡積愛蔡西薛文高洪祥徐蕐張祥劉淸才
譚曰眞蘇景祥藍淸奇朱積厚黃金瑞藍天鳳藍文
亨鍾鳴鍾法官王行雷明聰唐洪劉元滿所綂賊衆
約有八千餘徒且與湖廣之桂陽桂東魚黃聶水老
虎神僊秀才等巢廣東之樂昌巢穴相聯盤據流劫
三省爲害多年贛州之龍南因與廣東之龍川浰頭
賊巢接境被賊首池大鬢大安大升糾合龍南賊首
黄秀魁賴振祿鍾萬光王金巢鍾萬貴古興鳳陳倫
鍾萬璇杜思碧孫福榮黃萬珊黃秀珏羅積善王金
曾子奈王金奈王洪羅鳳璇黎用璇黃本瑞鄭文鉞
陳秀玹陳珪劉經藍斌黃積秀等所綂賊衆約有五
千餘徒不時越境流劫信豐龍南安遠等縣巳經夾
攻三次俱被漏網所據前賊占據居民田土數千萬
頃殺虜人民尤難數計攻圍城池敵殺官兵焚燒屋
廬姦汚妻女其爲荼毒有不忍言神人之所共怒天
討所當必加者也今聞廣湖二省用兵將畢夾攻之
舉亦惟其時但㴱山茂林東奔西竄兼之本道兵糧
寡弱必須那借京庫折銀三萬餘兩動調狼兵數千
前來協力約會三省竝進夾攻庻可噍類無遺等因
又據廣東樂昌縣知縣李增禀稱本年二月内有東
山賊首高快馬等八百餘徒在地名櫃頭村行劫又
據乳源縣禀報賊徒千餘在洲頭街等處打劫備申
照詳及據湖廣整飭郴桂等處兵備副使陳璧呈稱
本年二月內據黃砂保走報廣東强賊三百餘徒突
出攻劫又據宜章所飛報樂昌縣山峒苗賊二千餘
衆出到九陽等處摉山捉人未散又報東西二山首
賊發票會集四千餘徒聲言要出桂陽等處攻城又
報江西長流等峒輋賊六百餘徒又一起四百餘徒
各岀劫掠及據桂東縣申報强賊一起七百餘徒前
到本縣殺人祭旗捉擄男婦未散又據桂陽縣報强
賊六百餘徒聲言要來攻寨等因各禀報到道看得
前項苗賊四山會集報到之數將及萬餘我兵寡弱
防守尚且不足敵戰將何以支況郴桂所屬永興等
縣原無城池防守地方重計實難爲處伏望軫念荼
毒請軍追捕等因又據郴州桂陽縣申本縣四面俱
係賊巢正德三年以來賊首龔福全等作亂殺死守
備都指揮鄧旻雖蒙征勦惡黨猶存正德七年兵備
衙門計將賊首龔福全招撫給與冠帶設爲徭官賊
首高仲仁李賓黎穩梁景聰扶道全劉付興李玉景
陳賓李聰曹永通謝志珊給與衣巾設爲老人未及
兩月巳出要路劫殺軍民動輒百千餘徒號稱高快
馬遊山虎金錢豹過天星密地蜂總兵等名目隨處
流劫正德十一年七月内龔福全張打旗號僭稱延
溪王李賓黎穩梁景聰僭稱總兵都督將軍名目各
穿大紅虜民擡轎展打涼傘擺列頭踏響器其餘傜
賊俱乘馬匹千數餘徒出劫樂昌及江西南康等縣
拒敵官軍後蒙撫諭將賊首高仲仁李賓給與冠帶
重設徭官未寧半月仍前岀劫本年正月十六日一
起八百餘徒出劫樂昌縣虜捉知縣韓宗堯劫庫劫
獄又一起七百餘徒打劫生員譚明浩家一起六百
餘徒從老虎等峒出劫一起五百餘徒從興寧等縣
出劫切思前賊陽從陰背隨撫隨叛目今徭賊萬餘
聚集山峒聲言要造呂公大車攻打州縣城池官民
徬􁽧呈乞轉達請調三省官軍夾勦等情各備申到
臣除備行江西廣東湖廣三省該道守廵兵備守備
等官嚴督各該府州縣所掌印廵捕廵司把隘隄備
等官起集兵快人等加謹防禦相機截捕去後查得
先因地方盜賊日熾民被荼毒竊計兵力寡弱旣不
足以防遏賊勢事權輕撓復不足以齊一人心乞要
申明賞罰假臣等　令旗令牌使得便宜行事庻幾
舉動如意而事功可成巳經具題間今復據各呈申
前因臣等叅看得前項賊徒惡貫巳盈神怒人怨譬
之疽癰之在人身若不速加攻治必至漬肺決腸然
而攻治之方亦有二說若　陛下假臣等以賞罰重
權使得便宜行事期於成功不限以時則兵衆旣練
號令旣明人知激勵事無掣肘可以伸縮自繇相機
而動一寨可攻則攻一寨一巢可撲則撲一巢量其
罪惡之淺㴱而爲撫勦度其事勢之緩急以爲後先
如此亦可以省供饋之費無征調之擾日剪月削使
之澌盡灰滅此則如昔人拔齒之喻日漸動搖齒拔
而兒不覺者也然而今此下民之情莫不欲大舉夾
攻以快一朝之忿葢其怨恨所激不復計慮其他必
須南調兩廣之狼達西調湖湘之土兵四路竝進一
皷成擒庻㡬數十年之大患可除千萬人之積冤可
雪然此以兵法十圍五攻之例計賊二萬須兵十萬
日費千金殆於道路不得操事者七十萬家積粟料
財數月而事始集刻期舉謀又數月而兵始交聲迹
彰間賊强者設險以拒敵黠者挾類而㴱逃迨於鋒
刅所加不過老弱脇從且狼兵所過不減於盜轉輸
之苦重困於民近年以來江西有姚源之役瘡痍甫
起福建有汀漳之宼軍旅未旋府江之師方集於兩
廣偏橋之討未息於湖湘兼之抒軸已空種不入土
而營建所輸四征未已誅求之刻百岀方新若復加
以大兵民將何以堪命此則一拔去齒而兒亦隨斃
者也夫繇前之說則如臣之昧劣實懼不足以堪事
必擇能者任之而後可若大舉夾攻誠可以分咎而
薄責然臣不敢以身誅而廢國議惟　陛下擇其可
否斷而行之緣係地方緊急賊情事理爲此具本請
旨
　　申明賞罰一疏先生巳挈平賊要領故此累奏
　　三省之報只舉前說申明之此是見得定處
　　申明便宜　勑諭(七月二/十一日)
節該欽奉　勑廣東淸遠從化後山等處與爾所轄
南韶等府壤地相接事體互相有關近該彼處鎭廵
官　奏稱盜賊生發師行有日如遇彼處行文徵兵
協勦亦要隨卽發兵前去防勦應援以收全功毋得
自分彼此致失事機欽此欽遵照得南雄府界連南
贛大庾信豐龍南等縣而惠州河源興寧亦各逼近
賊巢俱係緊關奔遯濳匿之處進攻防截之路訪得
前賊爲患日乆雖奉　成命徵兵協勦誠恐賊計狡
猾詐變東追則西竄南捕則北奔若不早爲查處未
免有悞軍機爲此仰抄案囘司㑹同三司掌印及各
該守廵兵備等官上緊調集兵糧聽候尅期防勦并
將應勦賊巢通行查出行拘熟知地利險易鄉導責
令畵圖貼說要見某處賊巢連近某處鄉落某巢界
抵某處係是良善村寨某處係是善惡相兼某處平
坦可以直搗某處險阻可以把截某處係賊必遁之
路可以設伏邀擊某處賊所不備可以間道掩撲何
處官軍可以起調何官可以委用可以監綂糧餉何
處措辦住劄何處聽候各要查處停當備繇馬上差
人飛報本院以憑遵照欽奉　勑諭與各該鎭廵官
計議而行其有軍中一應進止機宜亦要明白呈報
毋分彼此致有疎虞　國典具存罪難容恕仍呈總
督鎭守廵按衙門知會
　　量地選軍任官運餉四者軍政之大要使有地
　　方之責者能時時講求又何憂多事哉欲措辦
　　於臨時之申飭必茫無以應矣
　　兵符節制
先據該道具呈計處武備以便經乆事議將原選聽
調人役如寧都殺手廖仲器之屬盡行查出頂補各
縣選退機兵通拘贛城操演以備征調巳經批仰施
行去後看得習戰之方莫要於行伍治衆之法莫先
於分數所據各兵旣集部曲行伍合先預定爲此仰
抄案囘道照依定去分數將調集各兵毎二十五人
編爲一伍伍有小甲五十人爲一隊隊有總甲二百
人爲一哨哨有長協哨二人四百人爲一營營有官
有叅謀二人一千二百人爲一陣陣有偏將二千四
百人爲一軍軍有副將偏將無定員臨事而設小甲
於各伍之中選材力優者爲之總甲於小甲之中選
材力優者爲之哨長於千百戸義官之中選材識優
者爲之副將得以罰偏將偏將得以罰營官營官得
以罰哨長哨長得以罰總甲總甲得以罰小甲小甲
得以罰伍衆務使上下相維大小相承如身之使臂
臂之使指自然舉動齊一治衆如寡庻幾有制之兵
矣編選旣定仍毎伍人給一牌備列同伍二十五人
姓名使之連絡習熟謂之伍符毎隊各置兩牌編立
字號一付總甲一藏本院謂之隊符毎哨各置兩脾
編立字號一付哨長一藏本院謂之哨符每營各置
兩牌編立字號一付營官一藏本院謂之營符凡遇
征調發符比號而行以防姦僞其諸緝養訓練之方
旗皷進退之節皆要逐一講求務濟實用以收成績
事完備造花名手冊送院以憑查考發遣
　　管子作內政以寄軍令只是部署分明最簡易
　　亦最聯絡而要領在得遞下相罰
　　預整操練
案照先經批仰將聽調人役查拘操演以備征調卽
今兵威士氣巳覺漸有可觀但各色人内尚有遺才
亦合通拘操演看得龍南等縣捕盜老人葉秀芳等
部下兵衆亦多經戰陣況各役向化日乆皆有竭忠
報効之心但其勇力雖有而節制未諳向慕雖誠而
情意未洽一時調用亦恐兵違將意將拂士情信誼
旣未交孚心志豈能齊一爲此仰抄案囘道通將所
屬向化義民人等悉行查出照依先行定去分數行
令各選部下驍勇之士多者二三百人少者一百人
或五十人順從其便分定班次各役若無别故自行
綂領或有事故相妨許令推選親屬爲衆所服者代
領前來贛城皆於敎塲內操演除耕種之月放令歸
農其於農隙俱要輪班上操仍於敎塲起葢營房使
各有棲息之地人給口糧使皆無供饋之勞効有功
勤者厚加犒賞違犯約束者時與懲戒如此則號令
素習自然如身臂手指之便恩義素行自然興父兄
子弟之愛居則有禮動則有威以是征誅將無不可
矣
　　此法各處宜行
　　選募將領牌
看得所屬地方盜賊充斥一應撫勦事宜各該兵備
等官旣以地方責任勢難頻來面議若專以公文往
來非惟事情不能該悉兼恐機宜多致瀉漏爲此牌
仰郴州兵備道卽於所屬軍衞有司官或義官耆老
推選素有膽略才堪將領熟知賊寨險夷備曉盜情
向背忠愼周密可相信任者一二人前來軍門凡遇
地方機務卽與密切商度往來計議庻㡬事可周悉
機無疎虞
　　必要該道愼選得人後可否則反害乃公事矣
　　吿諭新民
爾等各安生理父老敎訓子弟頭目人等撫緝下人
俱要勤爾農業守爾門戸愛爾身命保爾室家孝順
爾父母撫養爾子孫無有爲善而不蒙福無有爲惡
而不受殃母以衆暴寡毋以强淩弱爾等務興禮義
之習永爲良善之民子弟羣小中或有不遵敎誨出
外生事爲非者父老頭目卽與執送官府明正典刑
一則彰明爾等爲善去惡之誠一則剪除茛莠免致
延蔓貽累爾等良善吾今奉　命廵撫是方惟欲爾
等小民安居樂業共享太平所恨才識短淺雖懷愛
民之心未有愛民之政近因督征象湖可塘諸處賊
巢悉巳擒斬掃蕩住軍於此當兹春耕甚欲親至爾
等所居鄉村面問疾苦又恐跟隨人衆或致勞擾爾
民特遣官耆論吿及以布疋頒賜父老頭目人等見
吾勤勤撫恤之心餘人衆多不能遍及各宜體悉此
意
　　勸諭眞切讀之令人感泣
　　疏通鹽法疏
據江西按察司整飭兵備帶管分巡嶺北道副使楊
璋呈據臨江袁州等府萬安泰和淸江宜春等縣商
民彭拱劉常郭閏彭秀連名狀告正德六年蒙上司
明文行令贛州府起立抽分鹽厰告示商民但有販
到閩廣鹽貨繇南雄府曾經折梅亭納過勸借銀兩
止在贛州府發賣者免其抽稅願裝至袁臨吉三府
賣者毎十引抽一引閩鹽自汀州過會昌羊角水廣
鹽自黃田江九渡水來者未經折梅亭在贛州府發
賣每十引抽一引願裝至袁臨吉三府發賣毎十引
又抽一引疏通四年官商兩便正德九年十月內又
蒙贛州府告示該奉勘合開稱廣鹽止許南贛二府
發賣其袁臨吉不係舊例行鹽地方不許越境以致
數年廣鹽禁絕淮鹽因怯河道逆流灘石險阻止於
省城三府居民受其高價之苦客商阻塞買賣之源
況廣鹽許於南贛二府發賣原亦不係洪武舊制乃
是正綂年間爲建言民情事奉總督兩廣衙門奏行
新例如蒙將廣鹽查照南贛事例照舊疏通下流發
賣萬民幸甚等因又據贛州府抽分厰委官照磨汪
德進呈近奉勘令禁止廣鹽止許南贛發賣不許下
流但贛州吉安地里相連水路不過一日之程今年
夏驟雨泛漲雖有橋船阻隔水勢洶惡衝㫁橋索以
致奸商計乗水勢聚積百船執持兇器用强越過後
雖拏獲數起問罪不過十之一二又有投托勢要官
豪夾帶下流發賣者又有挑擔䭾載從興國贛縣南
康等處小路越過發賣者其弊多端不禁則違事例
禁止則勢所離行呈乞議處等因隨查得正德六年
十一月二十七日設立抽分厰起至正德九年五月
終止共抽過稅銀四萬八百四十餘兩續奉撫鎭衙
門明文支發三省夾攻大帽山等處賞功軍餉并犒
勞過狼兵官軍土兵口糧并取赴饒州征勦姚源軍
前應用及起造抽分厰廳浮橋修理城池買榖上倉
預備賑濟及遵巡撫軍門批申借贛州衛官軍月糧
等項支過稅銀三萬八千二百九十餘兩繇此觀之
則地方糧賞之用歳費不貲而仰給於商稅獨重前
項商稅所入諸貨雖有而取足於鹽利獨多及查得
近爲緊急賊情事該兵部題奉　欽依轉行議處停
當具繇呈報該本道會同分守守備衙門議得賊首
謝志珊有名大寨三十餘處擁衆數萬盤據三省巳
經呈詳轉逹奏　聞動調三省官兵㑹勦去後及議
得本省動調官兵以三萬爲率半年爲期糧餉等費
約用數萬查得贛州府庫收貯前項稅銀除支用外
止餘二千九百餘兩又是節催起解赴部之數續收
銀兩止有一千六百餘兩但恐不日　命下尅期進
勦軍行糧食所當預處及查得廣東所奏前項准行
南贛二府販賣果係一時權宜不係洪武年間舊例
合無查照先年總制都御史陳金便宜事例一面行
令前商許於袁臨吉三府販賣所收銀兩少爲助給
一面行令議處以備軍餉庻使有備無患不致臨期
缺乏候事少寧另行具題禁止等因據呈到臣看得
贛南二府閩廣喉襟盜賊淵藪卽今具題夾攻不日
且將命下糧餉之費委果缺乏計無所措必須仰給
他省但聞廣東以府江之師庫藏漸竭湖廣以偏橋
之討稱貸旣多亦皆自給不贍恐無羨餘可推若不
請發内帑未免重科貧民然內帑以營建方新力或
不逮貧民則窮困巳極勢難復征及照前項鹽稅商
人旣已心服公私又皆兩便亦所謂不加賦而財足
不擾民而事辦臣除遵照　勅諭徑自區畫事理批
行該道暫且照議施行候地方平定之日將抽過稅
銀支用過數目另(行具奏抽分事宜照例仍舊停止/外綠係地方事理爲此具木題知)
　　南贛擒斬功次疏
據江西按察司整飭兵備帶管分廵嶺北道副使楊
璋呈據綂兵等官南安府知府季斆呈解生擒大賊
首一名陳曰能從賊林㫤等二十七名斬獲首級十
六顆俘獲賊屬男女十三名及馬牛等物并開稱搗
過禾沙坑船坑石圳上龍狐狸朱雀黃石等賊巢七
處燒死賊徒不計其數并房屋禾倉三百餘間南康
縣縣丞舒富呈解生擒大賊首一名鍾明貴從賊曾
能志等二十一名斬獲首級四十五顆殺死未取首
賊一百一十七名俘獲賊屬男女一十六名口及牛
馬騾等物并開稱搗過石路坑白水峒𣏌州坑旱坑
茶潭竹壩皮袍樟木坑等賊巢八處燒死賊徒三百
四十六名并燒毁房屋禾倉四百七十餘間贛縣義
官蕭庾呈解生擒大賊首一名唐洪從賊蒲仁祥等
六名斬獲首級并射死賊徒一百三十八名燒毀賊
巢房屋禾倉一百二十間及俘獲牛羊器械等物并
開稱搗過長龍鷄湖楊梅新溪等處賊巢四處各緣
繇到道隨據統兵官員并鄉導人等各呈稱自本年
正月蒙本院撫臨以來募兵練卒各賊探知消息將
家屬婦女什物俱各寄屯山寨林木茂密之處其各
精壯賊從晝則下山耕作夜則各遯山寨依奉本院
方略於六月二十日子時各哨尅期進勦毎巢止有
二三十人或四五十人看守巢穴見兵舉火奮擊俱
各驚潰間有射傷藥弩卽時身死墮於㴱巖及據縣
丞舒富義官蕭庾各囘呈止有上猶縣白水峒石路
坑二巢南康縣鷄湖一巢險峻巢內賊屬頗多被兵
四面放火攻進賊無出路燒死數多天明看視止存
骸骨頭面燒毁莫辨以此難取首級等因案照先爲
緊急賊情事據上猶縣申稱四月間被輋巢賊徒不
時虜掠耕牛人口請兵追勦鄉民稍得蒔挿今早穀
將登又聞各巢修整戰具出劫乞爲防遏庻得收割
聊生等因并據縣丞舒富及南安府呈大庾縣申同
前事該本道查得上猶縣鄰近巢穴則有旱坑茶潭
𣏌州坑樟木坑石路坑白水峒竹壩川㘭陰木潭等
巢南康縣則有長龍鷄湖楊梅新溪等巢大庾縣則
有狐狸坑船坑禾沙坑石圳上龍朱雀黃石坑等巢
多則三五百名少則七八十名合無將本院選集之
兵委官綂領分投勦遏等因巳經呈奉本院批看得
各賊名號日漸僣擬惡毒日加縱肆若果遂其姦謀
得以乗虛入廣其爲患害關繫匪輕除密行南韶等
府分兵防截外仰該道卽便部勒諸軍定哨分委仍
密召各巢附近被害如因之人堪爲鄉導者前來分
引各兵出城之時不得張揚今正當換班之月就令
俱以下班爲名晝伏夜行尅期各至分地掩賊不備
同時舉事分領各官務要嚴密奮勇竭忠以副委託
如或推奸誤事及軍士之中敢有後期退縮者悉以
軍法從事決不輕貸該道亦要親帥重兵隨後繼進
密屯賊巢要害處所相機接應以防不測一應機宜
務須愼密周悉仍要嚴緝各兵所獲眞正賊徒不許
濫加良善等因遵奉綂領各兵刻期進勦及加謹防
遏今據復呈前因通查得各哨共計生擒大賊首三
名首從賊徒五十四名斬獲首級六十八顆殺死射
死賊徒二百四十餘名燒死賊徒二百餘名搗過巢
穴一十九處燒燬房屋禾倉八百九十餘間俘獲賊
屬男女二十九名口水黃牛馬騾羊一百四十四頭
匹隻所據各該領兵等官所報擒斬之賊數固不多
而巢穴巳空無可棲身積聚巳焚無可仰給就使屯
集橫水桶岡大巢將來人多食少大舉夾攻爲力巳
易等因轉呈到臣卷查先據副使楊璋呈稱據南安
府并上猶等縣及縣丞舒富各呈申訪得大賊首謝
志珊號征南王紏率大賊首鍾明貴蕭規模陳曰能
唐洪劉允昌等約會樂昌高快馬等大修戰具并造
呂公車欲先將南康縣打破聞知廣東官兵盡調征
勦府江就行乗虛入廣等因巳經批仰該道部勒諸
軍酌量賊巢强弱派定哨分選委謀勇屬官綂兵密
召知因向導引領晝伏夜行刻定於六月二十日子
時入各賊巢同時舉火併力奮擊務使噍類無遺去
後今據前因覆勘得前項賊巢委果蕩平殆盡蓄積
委果焚燬無遺獲功解報雖少殺傷燒死實多猖熾
之勢少摧不軌之謀暫阻居民得以秋穫地方亦爲
一寧此皆遵依兵部申明律例事理仰仗　天威官
兵用命之所致非臣之謀所能及也臣惟南贛之兵
素不練養見賊而奔則其常態今各官乃能夜入賊
巢奮勇追擊在他所未爲可異之功於南贛則實創
見之事及照副使楊璋區畫贊理比於各官勞勩尤
多今夾攻在邇伏乞　皇上特加勸賞以作興勇敢
之風庻幾日後大舉臣等得以激勵人心除將獲功
人員量加犒賞生擒賊徒監候審決首級梟示俘獲
賊屬領養牛馬賞給有功人貝查審的確造冊奏繳
外縁係斬獲功次事理爲此具本題　知
　　得力仝在密召知因爲向導否則貿貿而趨鮮
　　有不敗然必要知人善任方不爲好所乗
　　管子云凡主兵者必先審知地圖轘轅之險濫
　　車之水名山通谷經川陵丘阜之所在苴草林
　　木蒲葦之所茂道里之遠近城郭之大小名邑
　　園殖之地必盡知之地形出入之相錯者盡藏
　　之然後不失地利然非密召知因爲鄉導不能
　　審知地利不用重賞不能得知因鄉導之人不
　　可不審察
　　議南贛商稅疏
據江西按察司分巡嶺北道兵備副使楊璋呈奉巡
撫江西地方右副都御史孫燧案驗備行各道兵備
等官有地方重大軍務益於政體便於軍民果係應
議事件卽便條列呈報以憑施行等因隨據南安府
呈繳本年春季分折梅亭抽分商稅銀若干不見開
有某商人某貨若干抽銀若干中間不無任意抽報
情弊及看得一季總數倍少於前原其所自葢因抽
分官員止是典史倉官義民等項不惜名節惟嗜貪
汚兼以官職卑微人心頑視以致過往客商或假稱
權要而挾放或買求官吏而帶過及被店牙通同客
商賈求書算以多作少以有作無奸弊百端卷查前
項抽分創于巡撫都御史金澤一則甦大庾過山之
夫一則濟南贛軍餉之用題奉　欽依遵行年乆及
查贛州龜角尾設立抽分厰建白于總制都御史陳
金自正德六年十一月二十七日起至九年七月終
止共抽過商稅銀四萬二千六百八十六兩六錢三
分七毫五忽本省大帽山姚源華林盜賊四起大舉
夾攻一應軍餉俱給于此竝未奏動　内帑之積亦
未科派小民之財以此而觀則商稅之有益地方多
矣縁贛州之稅正德十一年該給事中黄重奏稱廣
貨自南雄經南安折梅亭巳兩稅矣贛州之稅不無
重復已經勘明停止贛河之稅近復大舉夾攻軍餉
仰給全在折梅亭之稅今所入如此非惟軍餉無益
實惟奸宄是資隨會同分守左叅議黃宏議照得合
將南安之稅移干龜角尾抽分旣有分巡道之監臨
又有巡撫之綂馭訪察數多奸弊自少其大庾縣僱
夫銀兩合令該縣毎季具印信領狀赴道批行贛州
府支領支盡查算准令復支如此非惟大庾過嶺之
夫不缺而軍餉之用大增合就會案呈詳等因據呈
到臣看得南贛二府商稅皆因給軍餉𥙿民力而設
折梅亭之稅名雖爲夫役而實以給軍餉龜角尾之
稅事雖重軍餉而亦以𥙿民力兩稅雖若二事其實
殊途同歸但折梅亭雖巳抽分而龜角尾不復致詰
未免有稅漏之弊若折梅亭旣已抽分而龜角尾又
復致詰未免有畱滯之擾況監司旣遠胥猾得以恣
其侵漁頭緒旣多彼此得以容其奸隙若革去折梅
亭之抽分而總稅于龜角尾則事體歸一奸弊自消
非但有資軍餉抑且便利客商葢分雖異而於商稅
事體無岐纖毫轉移之間而於民商利害相去倍蓰
除臣　欽遵節奉　勑諭一應軍馬錢糧事宜俱聽
便宜區畫事理將副使楊璋等所議令行該府一面
查照施行外緣係地方事理爲此具本題　知
　地方未嘗無財不去用心籌算只是請　內帑加
　賦稅安能濟事此只舉商稅一轉移間而兵餉自
　足具見經濟手
　　添設平和縣治疏
據福建按察司兵備僉事胡璉呈奉本院批據漳州
府呈准知府鍾湘關據南靖縣儒學生員張浩然等
連名呈稱南靖縣治僻在一隅相離盧溪平和長樂
等處地里遙遠政敎不及小民㒺知法度不時劫掠
鄉村肆無忌憚釀成大禍今日動三軍之衆合二省
之威雖曰殲厥渠魁掃除黨類此特一時之計未爲
久遠之規乞於河頭中營處所添設縣治引帶汀潮
喉襟淸寜人煙輳集道路適均政敎旣敷盜賊自息
考之近日龍巖添設漳平而宼盜以靖上杭添設永
定而地方以寧此皆明驗今若添設縣治可以永保
無虞等情又據南靖縣義民鄉老曾敦立林大俊等
呈稱河頭地方北與盧溪流恩山岡接徑西南與平
和象湖山接境而平和等鄉又與廣東饒平縣大傘
箭灌等鄉接境皆係窮險賊巢兩省民居相距所屬
縣治各有五日之程名雖分設都圖實則不聞政敎
往往相誘出劫一呼數千所過荼毒有不忍言正德
二年雖蒙綂兵勦捕未曾設有縣治不過數月遺黨
復興今蒙調兵勦撫雖少寧息誠恐漏網之徒復踵
前弊呈乞添設縣治以控制賊巢建立學校以移易
風俗庻得乆安長治等因蒙漳南道督同本職與南
靖縣知縣施祥帶領耆民曾敦立等并山人洪欽順
等親詣河頭地方踏得大洋陂背山面水地勢寛平
周圍量度可六百餘丈西接廣東饒平北聯三團盧
溪堪以建設縣治合將南靖縣淸寧新安等里漳浦
縣二三等都分割管攝隨地糧差及看得盧溪枋頭
坂地勢頗雄宜立廵簡司以爲防禦就將小溪廵簡
司移建仍量加編弓兵點選鄉夫恊同廵邏遇有盜
賊隨卽撲捕再三審據通都民人合詞執稱南靖地
方極臨邊境盜賊易生上策莫如設縣況今奏凱之
後軍餉錢糧尚有餘剰各人亦願鑿山採石挑土築
城砍伐樹木燒造甎瓦數月之內工可吿成爲照南
靖縣相離盧溪等處委的窵遠難以隄防管束今欲
於河頭添設縣治枋頭坂移設廵簡司外足以控制
饒平隣境內足以壓服盧溪諸巢又且民皆樂從不
煩官府督責誠亦一勞永逸事頗相應具呈到道呈
乞照詳等因奉批看得開建縣治控制兩省徭寨以
奠數邑民居實亦一勞永逸之圖但未經查勘奏請
仍仰該道會同始議各官再行該府拘集父老子弟
及地方新舊居民審度事體斟酌利害如果遠近無
不稱便軍民又皆樂從事巳舉興勢難中輟卽便具
繇呈來以憑奏請定奪仍一面俯順民情相度地勢
就於建縣地內預行區畫街衢井巷務要均適端方
可以永乆無弊聽從願徙新舊人民各先占地建屋
任便居住其縣治學較倉塲及一應該設衙門姑且
規畱空址待奏准　命下之日以次建立仍一面通
行鎭廵等衙門公同會議此係設縣安民地方重事
各官務要計處周悉經畫審當毋得苟且雷同致貽
後悔批呈作急勘報等因依蒙拘集坊郭父老及河
頭新舊居民再三詢訪各交口稱便有地者願歸官
丈量以建城池有山者願聽上砍伐以助木石有人
力者又皆忻然相聚挑築土基業巳垂成惟恐上議
中止下情難遂等情具呈到臣爲照建立縣治固係
禦盜安民之長策但當大兵之後繼以重役竊恐民
或不堪臣時督兵其地親行訪詢父老諏咨道路衆
口一詞莫不舉手願望傾心樂從旦夕皇皇惟恐或
阻臣隨遣人私視其地官府未有敎令先巳伐木畚
土雜然竝作褁糧趨事相望於道究其所以皆緣數
邑之民積苦盜賊設縣控禦之議父老相沿巳乆人
心冀望甚渴皆以爲必順如此而後百年之盜可散
數邑之民可安故其樂事勸工不令而速臣觀河頭
形勢實係兩省賊寨咽喉今象湖可塘大傘箭灌諸
巢雖巳破蕩而遺孽殘黨亦寧無有逃遯山谷者舊
因縣治不立征勦之後浸復歸據舊巢亂亂相承皆
原於此今誠於其地開設縣治正所謂撫其背而扼
其喉盜將不解自散行且化爲善良不然不過年餘
必將復起其時再聚兩省之兵又糜數萬之費圖之
巳無及矣臣竊以爲開縣治於河頭以控制羣巢於
勢爲便雖使民甚不欲猶將强而從之況其祝望欣
趨若此亦何憚而不爲至於移廵司於枋頭坂亦事
勢有不容巳葢河頭者諸巢之咽喉枋頭者河頭之
唇齒勢必相須兼其事體巳有成規不過遷移之勞
所費無幾臣等皆已經畫區處大略巳備不過數月
可無督促而成民之所未敢擅爲者惟縣治學較須
命下之日乃舉行耳伏願　陛下俯念一方荼毒之
久㴱惟百姓永遠之圖下臣等所議於該部採而行
之設縣之後有不如議臣無所逃其責今新撫之民
羣聚於河頭者二千有餘皆待此以息其反側若失
今不圖衆心一散不可以復合事機一去不可以復
追後有噬臍之悔徒使臣等得以爲辭然巳無救於
事矣緣係添設縣治永保地方事理爲此具本請
旨
　　自設縣以來此地冠葢相望家詩書而戸禮樂
　　葢彬彬稱化國哉先生此舉不特可以彌盜亦
　　可以變俗允爲後事之師
　　批廣東韶州府畱兵防守申
看得本院募兵選士欲弭盗安民正恐地利不能齊
一措置或有未周故期各官酌量潤色務求盡善可
乆今據該府各縣所呈非惟不能弭盜而適以啟盜
非徒不能安民而又以擾民此豈本院立法之初意
哉行仰各縣掌印官務體本院立法不得巳之意各
要酌量事勢通融審處苟無不盡之心自無難處之
事兵法謂守則不足攻則有餘今各縣所畱之兵止
於防守而兵備所選之士將以勦襲防守之兵雖老
弱皆可以備數而張威勦襲之士非精銳不可以摧
鋒而䧟陣況各縣所畱尚有三分之二而兵備所取
止得三分之一其於大勢未便虧損今取三分之一
而遂以爲地方不復可守假使原數止此亦將别無
措置之方耶又況勦襲之兵旣集則兵威日振聲東
擊西倐來忽往賊將瞻前顧後自然不敢輕出各縣
防守愈易爲力此於事理亦皆明白易見各官類皆
狃於因循憚於振作惟知取私便之爲利而不知妨
大計之爲害宜各除去偏小之見共爲公溥之謀若
復推調遲延夾攻在邇巳經　奏有成命苟誤軍機
定以軍法從事
　　與王晉溪司馬書(其三)
前月奏㨗人去曾瀆短啟計巳逹門下守仁才劣任
重大懼覆餗爲薦揚之累近者南贛盗賊雖外若稍
定其實譬之疽癰但未潰決至其惡毒則固日㴱月
積將漸不可瘳治生等固庸醫又無藥石之備不過
從㫄撫摩調䕶以紓目前自非老先生發鍼下砭指
示方藥安敢輕措其手冀百一之成前者申明賞罰
之請固來求鍼砭於門下不知老先生肻賜俯從卒
授起死囘生之方否也近得輋中消息云將大舉乗
虛人廣葢兩廣之兵近日皆聚府江生等恐其聲東
擊西亦已密切布置將爲先事之圃但其事隱而未
露不敢顯言於　朝然又不敢不以聞於門下且聞
府江不久班師則其謀亦將自阻大抵南贛兵力極
爲空踈近日稍加募選訓練始得三千之數然而糧
賞之資則又百未有措若夾攻之舉果行則其勢尤
爲窘迫欲稱貸於他省則他省各有軍旅之費欲加
賦於貧民則貧民又有從盜之虞惟贛州雖有鹽稅
一事邇來旣奉戸部明文停止但官府雖有禁止之
名而奸豪實竊私通之利又鹽利下通於三府皆民
情所㴱願而官府稍取其什一亦商人所悅從用是
輙因官僚之議仍舊抽放葢事機窘迫勢不得巳然
亦不加賦而財足不擾民而事辦比之他圖固猶計
之得者也今特具以　聞奏伏望老先生曲賜扶持
使兵事得賴此以濟實亦地方生靈之幸生等得免
於失機誤事之誅其爲感幸尤㴱且大矣自非老先
生體國憂民之至何敢毎事控聒若此伏冀垂照不
具
　　與王晉溪司馬書(其五)
守仁始至贛卽因閩㓂猖獗遂徃督兵故前者瀆奉
謝啟極爲草略迄今以爲罪閩㓂之始亦不甚多大
軍旣集乃連絡四面而起幾不可支今者偶獲成功
皆賴廟堂德威成算不然且不免於罪累矣幸甚守
仁腐儒小生實非可用之才葢未承南贛之乏巳嘗
告病求退後以托疾避難之嫌遂不敢固請黽勉至
此實恐得罪於道德負薦舉之盛心耳伏惟終賜指
敎而曲成之幸甚幸甚今閩㓂雖平而南贛之㓂又
數倍於閩且地連四省事權不一兼之　勑㫖又有
不與民事之說故雖虛擁巡撫之名而其實號令之
所及止於贛州一城然且尚多牴牾是亦非皆有司
者敢於違抗之罪事勢使然也今爲南贛止可因仍
坐視稍欲舉動便有掣肘守仁竊以南贛之巡撫可
無特設止存兵僃而綂於兩廣之總制庻幾事體可
以歸一不然則江西之巡撫雖三省之務尚有牽礙
而南贛之事猶可自專一應軍馬錢糧皆得通融裁
處而預爲之所猶勝於今之巡撫無事則開䨇眼以
坐視有事則空兩手以待人也夫弭盜所以安民而
安民者弭盜之本今責之以弭盜而使無與于民猶
專以藥不攻病而不復門其飮食調適之宜病有日
增而巳矣今巡撫之改革事體關係或非一人私議
之間便可更定惟有申明賞罰猶可以稍重任使之
權而因以略舉其職故今輙有是奏伏惟特賜採擇
施行則非獨生一人得以稍逭罪戮地方之困亦可
以少蘇矣非恃道誼㴱愛何敢冐凟及此萬冀鑒恕
不宣

陽明先生經濟集卷一終　臨海後學王立凖較梓
陽明先生集要經濟編卷二
　　　同邑後學施邦曜重編
　　　江右後學曾　櫻叅訂
　　議夾勦兵糧疏
准兵部咨該本部題職方淸吏司案呈奉本部送兵
科抄出廵撫湖廣地方兼贊理軍務都察院右副都
御史秦金題稱會同廵按御史王度督同都布按三
司掌印署都指揮僉事文恭左布政使周秀鳳副使
惲巍等議照湖廣郴桂等處所屬地方與廣東樂昌
江西上猶等處縣徭賊密邇聯絡彼處有名賊首龔
福全高仲仁李斌龐文亮藍友貴等素恃巢穴險固
聚衆行劫先年用兵征勦各賊漏殄未除遂致禍延
今日臣等仰體　皇上好生之心設法撫處冀圖靖
安以成止戈之武奈犬羊之性變詐不同豺狼之心
貪噬無厭陽雖聽招陰實肆毒今乃攻打縣堡虜官
殺人窮兇極惡神人共憤雖經各官兵擒斬數輩稍
懼歸巢緣其種類繁多出沒尚未可料若非三省各
兵大彰　天計惡孽終不殄除疆宇何繇寧謐所據
各官會呈乞要大舉臣等再三籌議非敢輕啟兵端
但審時度勢誠有不容巳者况彼巢洞旣多賊黨亦
衆東追西竄此出彼藏必須調發本省土漢官軍民
兵殺手人等共三萬員名分立哨道尅期進勦其兩
廣南贛仍須各調官軍狼兵把截夾攻協濟大事臣
等計算兵糧重大區處艱難抑且本省兵荒相繼財
力匱乏前項合用錢糧預須計處今將應調土漢官
軍數目供給糧餉事宜及戰攻方略開坐具奏該本
部覆稱閫外兵權貴在專委征伐事宜切忌遙制今
郴桂徭賊爲害日熾旣該湖廣鎭廵三司官會議兵
不可巳要行尅期進勦　朝廷若復猶豫不決往返
會議必致誤事但七月進兵天氣尚炎況今五月將
中三省約會期限太迫再請　勑兩廣總督等官左
都御史陳金等及請　勑廵撫南贛左僉都御史王
守仁各照議定事理欽遵會合行事不許違期失誤
及改擬九月中取齊進兵庻三省路遠不誤約會本
年五月十一日少保兼　太子太保本部尚書王瓊
等具題奉　欽依備咨到臣除欽遵外卷查先據江
西嶺北道副使楊璋及湖廣郴桂兵備副使陳璧并
廣東韶州府各呈申前事臣叅看得前賊惡貫巳盈
神怒人怨　天討在所必加但近年以來江西有桃
源之役瘡痍甫起福建有汀漳之寇軍旅未旋府江
之師方集於兩廣偏橋之討未息於湖湘若復繼以
大兵惟恐民不堪命合無申明賞罰容臣等徐爲之
圖惟復約會三省竝舉夾攻已經開陳兩端具本上
請去後今准前因則廵撫湖廣右副都御史秦金所
題夾攻事理旣奉有　成命矣臣謹將南贛二府議
處兵糧事宜開坐緣係地方緊急賊情事理爲此具
本請　旨
　　計開
一南安府所屬大庾南康上猶三縣各有賊巢聯絡
　盤據有衆數千西接湖廣桂陽等縣南接廣東韶
　州府樂昌等縣三省夾攻必須湖廣自桂陽桂東
　等處進廣東自樂昌縣進在南安者必須三縣地
　方竝進贛州府所屬惟龍南縣賊巢與廣東惠州
　府龍川縣浰頭接境浰頭係大賊池大鬢等巢穴
　有衆數千比之他賊勢尤猖獗前此二次夾攻俱
　被漏網龍南雖行賊徒數夥除之稍易但其倚藉
　浰頭兵力以爲聲援攻之則奔入浰頭兵退則復
　出爲害必須廣東兵自龍川進贛州兵自龍南進
　庻可使無奔潰
　上猶去龍南幾四百里兩處進兵必須一時竝舉
　庻無驚潰之患大約計之亦須用兵一萬二千名
　今擬調南康上猶二縣機兵打手一千二百名大
　庾縣機兵打手一千二百名贛州府所屬除石城
　縣外寜都信豐二縣機兵打手各一千名其餘七
　縣機兵打手三千名龍泉縣機兵打手一千名安
　遠縣招安義民藥芳老人梅南春等龍南縣招安
　新民王受謝鉞等兵共二千名汀州府上杭縣打
　手一千名潮州府程鄉縣打手一千名共輳一萬
　二千之數但廣湖兩省之兵皆狼土精悍賊所素
　畏勢必偏奔江西江西之兵最爲怯懦望賊而潰
　乃其素習今所擬調皆新習未練若使嚴以軍法
處治庻幾人心齊一事功可成
一兵一萬二千餘名每名日給米三升一日該米三
百七十餘石間日折支銀一分五釐一日該銀一
　百八十餘兩以六個月爲率約用米三萬三千餘
　石用銀二萬餘兩領哨綂兵旗牌等官并使客合
　用廩給及賞功犒勞牛酒銀牌花紅魚鹽火藥等
　費約用銀二萬餘兩通前二項約共用銀五萬兩
　二府商稅銀兩某兵以來日有所費見存銀止有
　四千餘兩二所并贛縣大庾南康上猶四縣積穀
約計有七八萬石但貯積年乆恐舂米不及其數
見在前銀不足支用就欲别項區處但恐緩不及
事查得江西布政司并各府縣别無蓄積止有該
解南京折糧銀兩貯庫未解并一應紙米贓罰銀
兩合無行廵撫江西都御史孫燧轉行布政司并
行各府照數借給應用候事寧之日或將以後抽
掣商稅或開中鹽引另爲計處奏請補還庻克有
濟
一合用本省廵按御史隨軍紀功管理錢糧及綂兵
領哨官員除本省三司分守分廵兵備守備并南
　贛二府官員臨時定委外訪得九江府知府汪頼
　吉安府知府伍文定汀州府知府唐淳惠州府知
　府陳祥俱各才識練達程鄉縣知縣張戩撫州府
　東鄉縣知縣黃堂建昌府新城縣知縣黃文鸑袁
　州府萍鄉縣知縣高桂吉安府龍泉縣知縣陳允
　諧俱有才名俱各堪以領兵候　命下之日聽臣
　等取用臣等竊照師期已迫自今七月上旬至九
　月中旬僅餘兩月中間合用前項錢糧器仗及擬
　調兵快應委官員之類悉皆百未有措又事干各
　省道途相去近者半月遠者月餘萬一各官之中
　違抗推託不肯遵依約東臨期誤事罪將安歸乞
　照湖廣廵撫都御史秦金所奏該部題准事理各
　官之中敢有抗違失誤者許臣等卽以軍法從事
　庻幾警懼事可易集
　　此疏卽無他妙議但簡當明切眞是經濟之才
　　議夾勦方略疏
據江西嶺北道副使楊璋呈奉臣案驗准兵部咨該
廵撫湖廣都御史秦金題爲緊急賊情事備行計處
兵糧約會三省將上猶縣等處賊巢尅期九月中進
勦等因遵依隨將本道兵糧事宜計呈本院轉達奏
聞定奪外隨據南安府上猶大庾等縣申稱各縣鄉
民早穀將登各巢輋賊修整戰具要行出劫并據南
康縣縣丞舒富呈訪得大賊首謝志珊號征南王糾
率桶岡等巢賊首鍾明貴等約會廣東大賊首高快
馬等大修戰具并呂公車欲要先將南康縣打破聞
知廣東官兵盡調府江就行乗虛入廣流劫乞要早
爲撲勦等因巳經呈蒙本院密受方略行委知府季
斆縣丞舒富等領兵分勦共生擒大賊首陳曰能等
三名首從賊徒五十四名斬獲賊首級六十八顆殺
死射死賊徒二百四十餘名燒死賊徒二百餘名搗
過巢穴一十九處燒毁房屋禾倉八百九十餘間俘
獲賊屬二十九名口水黃牛馬羊騾一百四十四頭
匹通經呈報又蒙本院慮賊必將乗間復出行委知
府季斆指揮來春等綂兵屯南安指揮姚壐縣丞舒
富綂兵屯上猶指揮謝昶千戸林節綂兵屯南康各
於要害去處往來防勦至七月二十五日賊首謝志
珊果復綂衆一千五百餘徒攻打南安府城各官督
兵迎敵生擒賊犯楊鑾等七名斬獲首級四十五顆
賊衆大敗而去八月二十五日賊首謝志珊又綂領
二千餘徒復來攻打南安府城各官督兵迎敵生擒
賊犯龍正等四十二名斬獲首級一百五十七顆賊
又大敗而去卽今賊勢少挫若乗此機會直搗其巢
旬月之間可期掃蕩但聞湖廣之兵旣已齊集而廣
東因府江班師未乆復調狼兵未有定期謹按地圖
江西之南安有上猶大庾桶岡等處賊巢與湖廣桂
東桂陽接境夾攻之舉止該江西與湖廣會合而廣
東止于仁化縣要害把截夾攻不與焉贛州之龍南
有浰頭賊巢與廣東龍川接境夾攻之舉止該江西
與廣東會合而湖廣不與焉廣東樂昌乳源賊巢與
湖廣宜章縣接境惠州賊巢與湖廣臨武縣接境仁
化縣賊巢與湖廣桂陽縣接境夾攻之舉止該湖廣
廣東二省會合而江西止於大庾縣要害把截夾攻
不與焉名雖三省大舉其實自有先後舉動次第不
相妨礙若不此之察必欲通待三省之兵齊集然後
進勦則老師廢財爲害匪細合將前項事宜約會三
省以次漸舉庻兵力不竭糧餉可省等因據呈到臣
看得三省夾攻必須彼此尅期定日同時竝舉斯乃
事體之常然兵無定勢謀貴從時苟勢或因地而異
便則事宜量力以乗機三省賊巢連絡賊情雖聲勢
相因而其間亦自有種類之分界限之隔利則爭趨
患不相顧乃其性習誠使三省之兵皆巳齊備會約
竝進夫豈不善但今廣東狼兵方自府江班師而歸
欲復調集恐非旬月所能兩省之兵旣集乆頓而不
進賊必驚疑愈生其奸悍者奔突黠者濳逃老師費
財意外之虞乗間而起雖有智者難善其後誠使先
合湖廣江西之兵併力而舉上猶諸賊逮事之畢廣
東之兵亦且集矣則又合湖廣廣東之兵併力而舉
樂昌諸處逮事之畢江西之兵又得以少息矣則又
合廣東江西之兵併力而舉龍川方其併力於上猶
則姑遣人佯撫樂昌諸賊以安其心彼見廣東旣未
有備而湖廣之兵又不及巳苟幸旦夕之生必不敢
越界以援上猶及夫上猶旣舉而湖廣移兵以合廣
東則樂昌諸賊其勢已孤二省兵力益專其舉之益
易當是之時龍川賊巢相去遼絕自以爲風馬牛不
相及彼見江西之兵又撤意必不疑班師之日出其
不意囘軍合撃蔑有不濟者矣臣竊以爲因地之宜
先後令撃之便除臣遵照兵部咨來題奉　欽依會
兵征勦亦聽隨宜會議施行事理巳將前項事宜移
咨廣東湖廣總督廵撫等官知會一面相機行事外
緣係地方緊急賊情事理爲此具本題　知
　近日㝢内多事動議會勦夾攻然卒彼此互相
　　推諉多以導賊出境爲能事只是胸中無勝算
　　故耳如此着數未有不能成功者
　　再請疏通鹽法疏
據江西按察司分廵嶺北道兵備副使楊璋呈備贛
州府呈蒙備仰本府卽將正德十二年正月起至九
月終止抽過稅銀及上猶龍川兩次用兵支過軍餉
并今餘剰銀兩查報等因依蒙查得正德十一年十
二月終止舊管銀三千五百七十四兩三錢一釐二
絲一忽九微并新收正德十二年正月起至正德十
三年九月終止共抽過商稅銀一萬六千七百八十
八兩五錢八分七釐七毫五絲兩次用兵共用過銀
四萬七千二百八十七兩二錢二分八釐四毫三絲
八忽六微米九千九百四十九石五斗六升九合四
勺四抄穀五百三十九石四斗内除提督南贛汀漳
等處軍務都察院左僉都御史王守仁查發𥿄米價
銀八十九兩六錢巡撫江西等處地方都察院右副
都御史孫燧查發𥿄米價銀二千兩本道查發𥿄米
價銀七千八百二十兩二錢七分八釐六毫南贛二
府查出在庫贓罰缺官柴薪等項銀一萬九千五十
九兩四分六釐六毫八忽三微外實支用過商稅銀
一萬八千三百一十八兩三錢三釐三毫三絲三微
見今餘剰銀二千四十四兩五錢八分五釐七毫五
絲一忽六微等因開報到道案查先爲比例請官專
管抽分以杜奸弊事准戸部咨該巡撫右副都御史
周南題備仰本道照奉　欽依事理卽將所收商稅
再行叅酌從輕定議則例仍嚴加稽考務使稅課所
入隨多寡以爲數而不以多取爲能其廣東鹽課許
於南贛二府發賣不許再行抽稅袁臨吉三府不係
舊例行鹽地方不許到彼發賣所抽分商稅除軍餉
聽巡撫都御史動支外其餘不許擅動年終差人解
部輳支光祿寺賒欠舖行廚料果品支用以省加派
小民仍將再議過緣繇呈報施行等因行據贛州府
呈稱依奉將貢水該抽諸貨從輕定擬則例及開稱
廣東鹽引不許放過袁臨吉三府發賣等因備呈本
院詳允出給禁約及將餘剰銀二千九百六十七兩
一錢八分二釐二毫三絲一忽九役行令起解間隨
據該府呈奉巡撫江西等處地方都察院右副都御
史陳金批看得該府連年用兵之費所積不多近又
定擬除減所入亦少况地方盜賊不時竊發别無堪
動錢糧將餘剰稅銀暫且存畱在庫以備軍餉等因
已該前兵備副使陳良珊將自正德六年十一月二
十七日立廠抽分起至正德十二年終止造冊差舍
人王鼐續該本職將正德十一年正月起至本年十
二月終止造册差舍人屠賢各奏繳訖本年九月二
十六日抄奉提督軍門案驗准戸部咨備行本道照
奉　欽依事理將廣東官鹽暫許袁臨吉三府發賣
自今爲始至正德十三年終止仍將先次未解并今
次抽稅過銀兩支用過數目緣繇造冊徑自奏繳及
造靑冊齎送該部并本院查考除遵奉外查得正德
十三年將終及上猶龍川兩處征勦事畢所據商稅
收支應該造冊解繳備行該府查報去後今據前因
查得南贛地方兩次用兵中間商稅實爲軍餉少助
然而商稅之中鹽稅實有三分之二爲照南贛二府
與廣東翁源等縣壤地接連近該兩廣具奏征勦前
賊乗虛越境難保必無見今府庫空虛民窮財盡將
來糧餉絕無仰給況此鹽利一止私販復生雖有禁
約勢所難遏與其利歸於奸人孰若有助于軍國合
無轉逹將前項鹽稅著爲定例許於袁臨吉三府地
方發賣照舊抽稅以供軍餉每年終依期造報餘剰
之數解部轉發光祿寺支用以省加派小民如此則
奸弊可革軍餉有賴光祿寺供用亦得少資誠所謂
一舉而數得矣呈乞照詳轉達等因具呈到臣查得
接管卷内先爲處置鹽鐵以充軍餉事江西布政司
呈奉總制江西左都御史陳金批查得廣西嶺北二
道灘石險惡淮鹽不到商人往往私販廣鹽射利肥
巳先蒙總督衙門奏　准廣鹽許行南贛二府發賣
仰令南雄照引追納米價類解梧州軍門官商兩便
軍餉充足當時止是奏行南贛不曾開載袁臨吉三
府合無遵照　勑諭便宜處置暫將廣鹽許下三府
發賣立廠盤掣以助軍餉隨該布政司等官劉果等
議稱委果干事有益于法無礙具呈詳允批行遵照
立廠抽稅等因續該戸部覆議内開廣東鹽課許令
南贛二府發賣不許到於袁臨吉三府備行禁革外
正德十二年正月十五日臣撫臨贛州隨據副使楊
璋呈稱奏調三省官兵夾勦上猶等巢糧餉所費約
用數萬石若不早行計處必致有誤軍機查得前項
鹽法准行南贛二府販賣果係一時權宜不係洪武
年間舊例合無查照先年便宜事例行令前商許令
袁臨吉三府販賣所收銀兩少備軍餉候事少寧另
行具題禁止等因呈詳到臣看得卽今調兵夾勦糧
餉缺乏遵照　勑諭徑自區畫事理批行該道暫且
照議施行候平定之日照舊停止具題去後隨准戸
部覆議將廣東官鹽暫於袁臨吉三府發賣至正徳
十三年終止行該道官照前抽分將稅課供給軍餉
不許多取妄用至期照舊停止等因具題奉　聖旨
是欽此欽遵已經轉行該道一體欽遵去後今呈前
因爲照袁吉等地方溪流湍悍灘石峻險淮鹽逆水
而上動經旬月之乆廣鹽順流而下不過信宿之程
故民苦淮鹽之難而惟以廣鹽爲便自頃奉例停止
官府但有禁革之名其實私鹽無日不行何者因地
勢之便從民心之欲非但不能禁之於私每遇水發
商舟動以百數公然蔽河而下如發機之弩官府邏
卒寡不敵衆袖手㟁傍立視其過孰得而沮遏之故
廣鹽行則商稅集而用資於軍餉賦省於貧民廣鹽
止則私販興而弊滋於奸宄利歸於豪右此近事之
旣驗者今南贛盜賊雖已仰仗　天威克平巢穴然
漏殄殘黨難保必無且地連三省千數百里之内連
峰參天㴱林蔽日其間已招之新民尚懷及覆末平
之賊壘多相勾聯乗間窺竊不時而有方圖保戍之
策未有撤兵之期況後山從化等處見在調兵征勦
臣亦謬承方略之命師行糧食勢所必然今府庫空
虛民窮財盡若鹽稅一革軍餉之費茍非科取於貧
民必須仰給於　内帑夫民巳貧而歛不休是驅之
從盜也外巳竭而殫其内是復殘其本也矧　内帑
之發非徒緩不及事抑恐力有未敷臣竊以爲宜開
復廣鹽著爲定例籍其稅課以預備軍餉不時之急
積其羨餘以少助　内府缺乏之需實亦公私兩便
内外兼資夫聚歛以爲功臣之所素恥也掊克以招
怨臣之所不忍也況臣廢疾日㴱決於求退巳可茍
避地方之責但其事勢不得不然若巳革而復舉是
遺後人以所難而於職守爲不忠矣願　皇上憫地
方之瘡痍哀民貧之巳甚慮軍資之乏絕察臣心之
無他特　勑該部俯采所議酌量裁處早　賜施行
則地方幸甚
　此舉不獨有禆軍餉抑亦俯順民情
　　咨報湖廣廵撫右副都御史奏防賊奔竄
准廵撫湖廣都御史奏　咨云云已經一體欽遵施
行續據江西嶺北道副使楊璋看得朱廣寨等處係
桂陽樂平二縣界内賊奔要路今夾攻在邇要行各
道預發精兵把截又經備行廣東湖廣各官起集驍
勇機快父子鄉兵選委素有能幹官員綂領各於賊
行要路晝夜嚴加把截或過前賊奔逃就便詳察險
易相機截捕或先於朱廣魚黃賊所濳逃諸山寨多
張疑兵使賊不敢奔往務要慮出萬全不得墮賊奸
計各道仍須分投爪探出奇設伏先事預防但得賊
中虛實差人飛報軍門大抵防寇如水四面隄防旣
固但有一處滲漏必致併力潰決賊所奔逃尚恐不
止前項諸處仍行各道再加詢訪但有罅隙卽便行
文知會互相關防必使皆無蟻穴之漏度可全收草
薙之功今准前因爲照前項各賊屢經夾攻狡猾有
素今聞大舉預將妻子搬寄此亦勢所必有照得咨
開龔福全李斌皆巳搬送妻子近往桶岡親識人家
除行嶺北道密行擒拏一面行文湖廣各官將前項
窩戸姓名密切知會或住近桂陽或住近上猶就仰
各該守把官兵相機勦捕外擬合咨報云云
　　咨報湖廣廵撫右副都御史秦夾攻事宜
准廵撫湖廣都御史秦　咨内開夾攻江西該分哨
道并把截之路及各該官軍不無追勦往來過境必
須各給旗號識别以防錯誤凡遇賊勢縱橫及攻堅
去處各領哨官卽便發兵䇿應同舟共濟又稱各省
窩賊之家今旣各有指實必須從長計處絕其禍本
以收全功煩爲叅酌行止并將合行事宜咨報以憑
轉行各該領兵等官遵守等因准此先該本院訪得
大庾南康上猶三縣近附賊巢良民村寨甚多往年
大征不曾分别善惡給與良民旗號及撥兵䕶守以
致狼土官兵貪功妄殺玉石不分亦有一二良民村
寨給與旗號撥兵䕶守又被不才領兵官員并良民
寨主受賊重賄及將有名賊首隱藏其家事定仍復
還巢至今貽患及有吉安府龍泉萬安泰和三縣并
南安府所屬大庾等三縣居民無藉者往往攜帶妻
女入輋爲盜行劫則指引道路征勦則通報消息尤
爲可惡卽今聞有大兵夾攻俱各濳行囘家遇有盤
詰輙稱被虜逃歸因而得脫誅戮若不通行挨究將
來事定仍復入巢地方之患何時可巳就預行上猶
等三縣着落當該掌印官員查出附近賊巢居民村
寨通計若干畵圖申報以憑每寨給與良善旗號臨
期撥兵䕶守仍取各寨主并地方總甲甘結在官如
有應勦賊徒來投希圖隱匿者許其擒斬送官照例
重賞容隱者事發一寨之人通行坐以姦細重罪其
大庾龍泉等六縣各給吿示曉諭鄉村里老人等但
有平昔入輋爲盜卽今濳出許其舉首亦行照例給
賞容隱事發本家并四鄰一體坐罪如此庻良善免
於玉石俱焚而盜賊得以根株悉拔俱經牌仰該道
遵照施行外又據委官知府等官季斆等呈稱依奉
本院方略分兵於上猶南康等處防遏被賊兩次糾
衆出攻南安俱幸我兵克捷卽今賊勢略已衰敗若
乗此機會直搗其巢旬月之間可期掃蕩云云本院
看得三省夾攻事宜集兵有先後期約有遲速如上
猶大庾之賊江西先與湖廣夾攻止令廣東之兵於
仁化把截候廣東兵力巳齊聽湖廣廣東約會夾攻
江西之兵止於大庾把截通候廣東湖廣夾攻巳畢
廣東之兵移於惠州江西之兵移於龍南又行約會
夾攻如此庻先後有序事機不失兵力不竭糧餉可
省又經移咨貴院查照施行外今准前因看得官軍
過境必須各給旗號識别以防錯誤攻堅去處必須
各領哨官卽便發兵策應庻得成功持論旣極公平
所處又甚詳悉除行領哨等官遵照施行外惟守備
指揮李璋所呈窩賊之家傳聞之言未必皆實已行
該道再行查訪務求的實拔絕禍源其進攻次第惟
桶岡一處該與湖廣之兵會合若長流坑左溪等處
皆深入南安府所屬三縣腹心之内見今不次擁衆
奔衝勢難止遏本院欲將前項賊巢以次相機勦撲
候貴治之兵齊集會合夾攻桶岡如此則江西腹心
之害已除而二省夾攻之舉得以併力從事擬合移
咨前去煩爲查照定處咨報施行
　　觀此則當日施兵先後着着中𣢾能使數省之
　　心合而爲一如出一人信陵救趙所綂者各國
　　之將各國之兵而卒能成功只是部分悉當耳
　　征勦橫水桶岡分委綂哨牌
據守把金坑等處領兵縣丞舒富等申稱探得各輋
賊首聞知湖廣土兵將到集衆劫掠猖熾日甚鑿山
開塹爲備益堅又聞於桶岡後山陡絕崕壁結搆飛
梯自此直入范陽大山延袤千里自來人跡所不能
到今皆搬運糧穀設有機隘意在悉力拒戰戰而不
勝卽奔入此中截斷飛梯雖有十萬之衆亦無所施
其力乞要急爲區處等因到院隨將各輋擒獲賊徒
備細研審亦與所呈略同照得先經具　題及備行
兩省將各處賊巢以次攻勦先約湖廣官兵會攻上
猶諸賊未報但南贛兵力自來疲弱爲賊所輕必資
湖廣土兵然後行事賊見土兵未至必以爲夾攻尚
遠今若出其不意奮兵合擊先以一哨急趨其後奪
其隘口賊旣失勢殆可盡殪君必俟土兵之至果如
各官所呈䧟賊計中老師費財復爲他日之患追悔
何及本院節准兵部咨題奉　欽依南贛地方賊情
着都御史王守仁自行量調官軍設法勦捕及近奉
勑諭云云俱聽以軍法從事欽此欽遵除監督守廵
官員行令分投先往上猶大庾等處調度催督外本
院身督中軍直搗橫水大巢所據各哨官兵合就分
委督發依期進勦
　計開軍令
安遠縣新民義官某某等名下打手八百名乾字營
哨長趙某某等名下機兵四百名弓箭手一隊銃手
八名鄉導二十名火藥八十觔地圖一張軍令八十
張號色布一千五百件兵旗大小九十面令字藍絹
大旗一面寄兵摉扒用爲先導尋常皆捲遇各營兵
始開令字黃絹大旗一面正兵行動用爲先導尋常
皆捲遇各營兵始開　軍令失誤軍機者斬臨陣退
縮者斬違犯號命者斬經過宿歇去處敢有攪擾居
民及取人一草一木者斬劄營起隊取火作食後時
遲慢者照軍法治因而誤事者斬安營住隊常如對
敵不許私相往來及輒去衣甲器仗違者照軍法治
因而誤事者斬凡安營訖非給有各隊信牌及非營
門而輙出入者皆斬守門人不舉吿者同罪其出營
樵牧汲水方便而擅過營門外者杖一百軍中呼號
奔走驚衆者斬雖遇賊乗暗攻營將士輒呼動者斬
軍中卒遇火起除奉軍令救火人外敢有喧呼及擅
離本隊者斬軍中守夜廵夜之人每夜各有號色號
色不應者卽便收縛軍中不許私議軍機及妄言禍
福休咎惑亂衆心違者皆斬凡入賊境哨探可往而
畏難不往托故推調及囘報不實者斬軍行遇敵人
來衝及有埋伏在傍者不許輒動卽便整隊向賊牢
把相機殺勦違者斬軍行遇賊衆乞䧏恐有姦謀卽
要駐軍嚴備一面飛禀中軍令其遠退自縛來投不
許輒與相近遇有自稱官吏及地方里老來迎接者
亦不許輒與相近卽便駐軍嚴備一面飛禀中軍審
實發落違者皆斬賊使入營及來䧏之人將士敢與
私語及問賊中事宜凡漏泄軍情者斬凡臨陣對敵
一隊失全隊皆斬隣隊不救隣隊皆斬賊敗追奔不
得太遠一聽號令聞皷方進聞金卽止違者斬賊巢
財物竝聽殺賊巳畢差官勘驗給賞敢有臨陣擅取
者斬乗勝逐賊不許爭取首級路有遺下金銀寶物
不許低頭拾取違者皆斬
　計開分發領兵官牌
一仰贛州府知府邢珣綂領後開官兵自土猶石坑
進繇上稍石溪入磨刀坑過白封龍一面分兵摉茶
潭窵井𣏌州坑正兵經過朱坑早坑入楊梅村攻白
藍橫水與都司許淸指揮謝㫤姚壐知縣王天與等
兵會合共結爲一大營及各選精銳用鄉導分引齎
乾糧三日四摉附近各山寨如茶潭寫井𣏌州坑寨
下等處多方瓜探務期盡絕互相援應毋致疎虞左
溪諸賊旣盡然後分哨起營過背烏坑穿牛角窟踰
梅伏坑過長流坑渉果木口摉芒背上思順過烏地
人上新地中新地下新地攻桶岡峒諸賊與知府唐
淳指揮余恩謝昶等兵合勢夾擊賊旣敗散遂會各
營連絡犄角爲一大營各選精銳開合縱橫分布摉
扒必使噍類無遺候有班師期日方許囘兵領哨各
官及兵快人等敢有臨陣退縮違犯號令者仰遵照
本院欽奉　勑諭内事理聽以軍法從事本官務要
竭忠効命益展才猷嚴督諸軍奮勇前進蕩除羣醜
以靖地方如或怠忽乖謬致有疎虞　國典具存罪
難輕貸本院卽日進屯南康親臨督戰一應進止機
宜密切差人俱赴營所禀白牌候事完日繳
一仰綂兵官汀州府知府唐淳綂領後開官兵前往
南安府自百歩橋浮江合村等處進屯聶都會同把
隘推官徐文英將點集守把鄉夫於内選取堪爲鄉
導者一百名分别哨路進襲上關破下關乃分兵爲
三哨中一大哨踰相見嶺撲密溪徑攻左溪右一小
哨從下關分道摉絲茅壩復從中大哨於密溪進攻
左溪左一小哨自密溪摉羊牯腦山復自密溪從中
大哨進攻左溪三哨後合爲一與本院會於橫水遂
會同守備郟文知府季斆指揮余恩縣丞舒富等兵
五營犄角合爲一大營乃各選精銳用鄉導分引齎
乾糧二三日四摉山寨多方爪探務期盡絕互相援
應母致疎虞左溪諸賊旣盡聽候本院再授方略然
後分哨起營復自密溪囘關田推官徐文英仍於關
田厚集營陣以待奔竄遺賊勿輕散動本官自關田
率兵繇古亭進屯上保復自上保歷茶坑繇十八磊
依期進於木㘭攻桶岡諸賊與知府邢珣指揮余恩
等兵合勢夾擊賊旣敗散遂會各營連絡犄角爲一
大營各選精銳開合縱橫分布摉扒必使噍類無遺
候有班師之日方許囘兵領哨各官及兵快人等敢
有臨陣退縮違犯號令者仰卽遵照本院云云
一仰南安府知府季斆綂領後開官兵自南安府石
人背進破義安分兵摉朱雀坑入西峰分摉狐狸坑
進鉛厰分兵摉李家坑屯穩下分兵摉李坑遂踰狗
腳嶺摉陰木坑攻左溪與本院會於橫水遂與守備
郟文知府邢珣唐淳指揮余恩縣丞舒富等兵合連
爲一大營乃各選精銳齎乾糧三日用鄉導分引四
摉附近山寨多方爪探務期盡絕互相援應毋致疎
虞左溪諸賊旣盡然後分哨起營過密溪摉羊牯腦
踰相見嶺歷上關下關關田經古亭分屯上保茶坑
斷胡蘆洞等處賊路四面設伏以待桶岡奔賊爲都
指揮許淸之繼探候緩急相機應援必使根株悉拔
噍類無遺候有班師期日方許囘兵領兵各官及兵
快人等敢有臨陣退縮違犯號令者仰卽遵照本院
云云
一仰江西都司都指揮僉事許淸綂領後開官兵自
南康進破鷄湖撲新地襲楊梅坑攻白藍與本院會
於橫水遂與知府邢珣等兵會合共結爲一大營乃
各選精銳用鄉導分引齎乾糧二三日四摉附近各
山寨多方爪探務期盡絕互相援應毋致疎虞橫水
諸賊旣盡聽候本院再授方略然後分哨起營自橫
水穿牛窟摉川㘭陰木潭會左溪入密溪過相見嶺
歷下關上關關田上蕐山過鱗潭屯左泉分斷西山
界胡蘆洞等賊路四面設伏以待捅岡奔賊仍歸屯
橫水控制諸巢遙與知府季斆相機應援必使根株
悉拔噍類無遺候有班師期日方許囘兵領哨各官
及兵快人等敢有臨陣退縮違犯號令者仰卽遵照
本院云云
一仰守備南贛二府地方以都指揮體綂行事指揮
使郟文綂領後開官兵前往南安府自石人坑度湯
瓶嶺破義安上西峰過鉛厰破苦竹坑勦長河洞摉
狐狸坑攻左溪與本院會於橫水遂與知府唐淳季
斆指揮余恩縣丞舒富等兵五營連絡爲一大營乃
各選精銳用鄉導分引齎乾糧二三日四摉附近山
寨如天台庵獅子山絲茅壩等處多方瓜探務期盡
絕互相援應毋致疎虞左溪附近諸賊旣盡聽候本
院再授方略然後分哨起營自左溪過密溪分兵摉
絲茅壩會下關入關田過古亭踰上保摉茶坑屯於
十八磊分兵斷下章設伏以待桶岡奔賊爲知府唐
淳之繼使人探候消息相機應援必使遠近各賊噍
類無遺候有班師期日方許囘兵領兵各官及兵快
人等敢有臨陣退縮違犯號令者仰卽遵本院(云/云)
一仰贛州衞指揮余恩綂領後開官兵自上猶官隘
踰獨孤嶺至營前進金坑屯過歩破長流坑分兵入
梅伏坑破牛角窟撲川㘭陰木潭與正兵合攻左溪
與本院會於橫水遂與縣丞舒富知府唐淳季斆守
備郟文等兵連絡爲一大營乃各選精銳齎乾糧二
三日用鄉導分引四摉附近各山寨多方瓜探務期
盡絕互相援應毋致疎虞左溪諸賊旣盡聽候本院
再授方略然後分哨起營過密溪摉羊牯腦踰相見
嶺歷下關上關關田經蕐山鱗潭網夾裡從左溪入
西山界攻桶岡諸賊與知府邢珣唐淳指揮謝昶等
兵合勢夾擊賊旣敗散遂會各營連絡犄角爲一大
營各選精銳開合縱橫分布摉扒必使噍類無遺候
有班師期日方許囘兵領兵各官及兵快人等敢有
臨陣退縮違犯號令者仰卽遵照本院云云
一仰寧都縣知縣王天與督同典史梁儀綂領後開
官兵自上猶官隘員坑過琴江口繇自面寨至長潭
經杰壩屯石玉分兵摉樟木坑正兵自黃泥坑過大
灣入員分與本院會於橫水遂與知府邢珣都司許
淸等兵會合四營共結爲一大營乃各選精銳用鄉
導分引齎乾糧二三日四摉附近各山寨多方瓜探
務期盡絕互相援應毋致疎處橫水等處諸賊旣盡
聽候本院再授方略然後分哨起營過背烏坑牛角
窟梅伏坑渉長流渡果木口摉芒背上思順入烏地
經上新地中新地分屯下新地分兵摉扒斷絕要路
四靣設伏以待桶岡奔賊爲知府邢珣之繼使人探
候緩急仍與縣丞舒富聲息相接應援必使噍類無
遺候有班師期日方許囘兵領兵各官及兵快人等
敢有臨陣退縮違犯號令者仰卽遵照本院云云
一仰南康縣縣丞舒富綂領後開官兵自上猶營前
金坑進屯過歩破長流坑徑攻左溪與本院會於橫
水遂與知府邢珣唐淳季斆守備郟文等兵合四營
共結爲一大營乃分選精銳齎乾糧用鄉導分引四
摉附近賊巢如鱉坑箬坑赤坑觀音山奄塲仙鶴頭
源陂左溪等處諸賊旣盡聽候本院再授方略然後
分哨起營復自長流坑過果木口摉芒背摉鐵木里
徇上池遍摉東桃坑山源竹壩泉大王嶺板嶺諸巢
遂屯鎖匙龍外四面埋伏以待桶岡奔賊仍與知縣
王天與聲息相接彼此相機應援必使噍類無遺候
有班師期日方許囘兵領兵各官及兵快人等敢有
臨陣退縮違犯號令者仰卽遵照本院云云
一仰吉安府知府伍文定綂領後開官兵前去屯劄
穩下會同守備郟文併謀協力摉勦稽蕪等處賊巢
進屯橫水聽候本院再授方略然後進攻桶岡諸峒
本官仍須詳察地里險易相度機宜協和行事毋得
爾先我後力散勢分致失事機　國興具存罪不輕
貸其領哨各官及兵快人等敢有臨陣退縮違犯號
令者許卽以軍法從事軍中一應事宜亦聽隨宜應
變應呈報者仍呈軍門施行
一仰廣東潮州府程鄉縣知縣張戩綂領部下新民
打手鄉夫人等摉勦稽蕪黃雀㘭新地等處賊巢進
屯橫水聽候本院再授方略然後進攻桶岡諸峒本
官仍須詳察云云
　　此牌分合進退歩歩䇿應歩歩着實是有勝算
　　預定於胸中臨事自然緩急先後着着中窽此
　　所謂勝兵先勝而後戰也志武者當三復於斯
　　案行分守嶺北道官兵戴罪勦賊
叅看稽蕪大山不係進兵隘路若使郁文季斆等遵
依本院方略直趨左溪與諸軍連營合勢兵威旣振
然後分兵四勦則稽蕪等巢自然聞風而靡今乃不
遵約束頓兵僻路以攻險絕堅小之寇反致損威挫
銳非但有乖節制抑且違誤師期若使各哨官兵皆
若季斆等後期不進則左溪橫水賊巢根本腹心之
地何繇攻破諸軍何繇得有今日之勝論情定罪俱
令處以軍法但今各營皆巳乗勝追逐賊徒四散奔
潰正係緊關摉截之際姑今戴罪勦絕以贖前辜爲
此仰抄案囘道速督各官分投把截摉勦俱要勵志
奮勇毋徒退縮以自全毋以小剉而自餒務奮澠池
之翼以收桑榆之功如復仍前畏縮違誤軍令具存
難再容恕仍將陣亾千戸劉處及被傷兵夫人等查
驗紀錄量加優恤
　橫水左溪巳報大㨗稽蕪小小挫折他人處此必
　在所略先生卽行切責如此此所以法嚴而人知
　自勵所往無不奏功也
　　摉勦餘黨牌
照得本院於本月十二日親督諸軍進破橫水等巢
諸軍皆奮勇敢死奪險䧟陣賊乃大敗擒斬功次數
多良巳可嘉但聞餘黨復相嘯聚千百爲羣設柵阻
險復爲抗拒官兵之備所據各兵進攻之日攀崖緣
壁下上險阻疲困已極兼之陰雨連日瘴霧咫尺不
辨故且容令各兵暫爾休息今天氣漸開兵力巳蘇
若不乗此破竹之勢疾捕急擊使諸賊聲勢復得連
絡用力益難爲此牌仰該道官吏嚴督各營官兵星
夜速進務在三日之内掃蕩餘孽必使噍類無遺敢
有狃於一勝怠忽因循逗遛不進致悞軍機者仰卽
遵照　勑諭事理卽以軍法從事該道亦要身督各
官奮勇前進毋虧一簣務在萬全
　　奬勵湖廣綂兵叅將史春牌
據副使楊璋呈稱遵奉本院牌案監督各營官兵照
依二省刻定日期於十一月初一日午時攻破桶岡
大峒賊徒皆巳擒斬巢穴悉巳掃蕩但湖廣官兵未
知恐仍復前來非但無賊可勦抑且徒勞遠渉乞將
湖廣官兵畱屯彼地免其過境實爲彼此兩便等因
到院看得桶岡天險先經夾勦圍困半年終不能下
乃今一皷而破斯固諸將用命軍士効力實亦湖廣
兵威大振有以懾服其心故破巢之日不敢四散奔
潰以克收兹全功訪得湖廣綂兵叅將史春紀律嚴
明行陣肅整故能遠揚威武致兹克捷雖兵不接刅
而先聲以張相應差官奬勵爲此牌差千戸高􁱝齎
領後開花紅禮物前去湖廣郴州親送本官營内傳
布本院奬勵之意以彰本官丕顯之功
　　兵未到而奬及之是妙於鼓舞處
　　橫水桶岡㨗音疏
據江西布按二司廵守嶺北道兵備副使楊璋左叅
議黃宏會呈據一哨綂兵贛州府知府邢珣呈督同
興國縣典史區澄等官兵於十月十三等日攻破磨
刀坑等巢十一月初一等日攻破桶岡洞等巢二十
三日會兵擊賊於上新地寨共十四處共擒斬大賊
首雷鳴聰藍文亨梁伯安等六名顆賊從王禮生等
二百四十一名顆俘獲賊屬并奪囘被虜男婦二百
五十七名口燒毁賊巢房屋一百七十七間及奪馬
牛贓仗等項二哨綂兵福建汀州府知府唐淳呈督
同上杭縣縣丞陳秉等官兵於十月十二等日攻破
左溪等巢十一月初一等日攻破十八磊等巢共十
二處共擒斬大賊首藍天鳳藍八蘇景祥等四名顆
賊從廖歐保等二百六十四名顆俘獲賊屬并奪囘
被虜男婦五百四十四名口燒毁賊巢房屋七百一
十二間及奪獲馬牛器械贓銀等項三哨綂兵南安
府知府季斆呈督同同知朱憲推官徐文英等官兵
於十月十二等日攻破穩下等巢十二月初三日擊
賊於朱雀坑等巢共八處生擒大賊首高文輝何文
秀等五名擒斬賊從楊禮等三百六十一名顆俘獲
賊屬并奪囘被虜男婦一百七十一名口燒毁賊巢
房屋五百七十八間奪獲牛馬贓仗等物及先於七
月二十五等日二次被賊擁衆攻打本府城池綂領
本營官兵會同指揮來春馮翔與賊對敵本職下官
兵舍人共擒斬賊從龍正等一百三名顆來春下官
兵擒斬賊從王伯崇等二十五名顆馮翔下官兵擒
斬賊從劉保等一百三十五名顆四哨綂兵江西都
司都指揮僉事許清開稱督領千戸林節等官兵於
十月十二等日攻破雞湖等巢共九處共擒斬大賊
首唐洪劉元昌葉志亮譚祐李斌等共一十名顆賊
從王志成等一百四十六名顆俘獲賊屬并奪回被
虜男婦一百三名口燒毁賊巢房屋二百間及奪獲
牛馬贓仗等物五哨綂兵守備南贛二府地方以都
指揮體綂行事指揮使郟文呈督領安遠縣義官唐
廷蕐官兵於十月十二等日攻破獅子寨等巢二十
三日會兵擊賊于上新地寨斬獲首賊藍文昭等三
名顆擒斬賊從許受仔等一百六十六名顆俘獲賊
屬并奪囘被虜男婦九十八名口燒毁賊巢房屋四
百一十二間及奪獲牛馬器械等項六哨綂兵贛州
衞指揮余恩呈綂領龍南縣新民王受等兵於十月
十二等日攻破長流坑等巢共五處擒斬大賊首陳
貴誠薛文高劉必㴱三名顆賊從郭彥秀等一百七
十七名顆俘獲賊屬并奪囘被虜男婦九十九名口
燒毁賊巢房屋五百一十七間及奪獲馬騾器械贓
銀等物七哨綂兵寧都縣知縣王天與呈督同典史
梁儀等官兵於十月十二等日攻破樟木坑等巢各
處擒斬大賊首鄧崇泰王孔洪等八名顆擒斬賊從
陳榮漢等一百三十九名顆俘獲賊屬并奪囘被虜
男婦二百七十五名口燒毁賊巢房屋一百六間及
奪獲牛馬贓物等項八哨綂兵南康縣縣丞舒富呈
綂領上猶縣義官胡述等兵於十月十二等日攻破
箬坑等巢共五處擒斬賊從康仲榮等四百一十九
名顆俘獲賊屬并奪囘被虜男婦一百八十三名口
燒毁賊巢房屋九百九十三間及奪獲牛馬贓銀等
項及先於九月二十一等日大賊首謝志田等攻打
白面寨隨督發寨長廖惟道等擒斬首從賊徒謝志
田等三十五名顆九哨綂兵廣東潮州府程鄉縣知
縣張戩呈綂領本縣新民等兵於十月二十四等日
攻破𣏌州坑等巢十一月初一等日攻破西山界桶
岡等巢共九處擒斬大賊首蕭震富鍾得昌等六名
顆賊從何景聰等二百五十七名顆俘獲賊屬并奪
囘被虜男婦一百五十七名口及奪獲牛馬器械贓
銀等物十哨綂兵吉安府知府伍文定呈綂領廬陵
縣等官兵劉顯等於十月二十四等日攻破寨下等
巢十一月初一等日攻破上池等巢二十日擊賊於
穩下等寨共十二處擒斬大賊首謝志珊葉三等二
十名顆賊從王福兒等二百三十八名顆俘獲賊屬
并奪囘被虜男婦二百八十四名口燒毁賊巢房屋
一百三十三間及奪獲贓仗等物中營隨征叅隨等
官推官危壽指揮謝昶等各呈蒙提督軍門親綂各
職等官兵於十月十二等日攻破長龍橫水大巢及
庵背等巢共七處生擒大賊首蕭貴模等一十四名
擒斬賊從蕭容等四百六十五名顆俘獲賊屬并奪
囘被虜男婦二百四十八名口燒毁賊巢房屋二百
二間及奪獲牛馬金銀贓仗等項各呈報到道查得
先爲地方緊急賊情事節奉提督軍門案驗備仰本
道計處兵糧約會三省官兵將上猶等處賊巢尅期
進勦奏請定奪外本年六月初五日據大庾上猶等
縣申并據南康縣縣丞舒富呈稱大賊首謝志珊號
征南王糾率桶岡等巢賊首鍾明貴等約會廣東大
賊首高快馬等大修戰具并造呂公車欲要先將南
康縣打破就行乗虛入廣乞早爲撲捕等因備呈本
院行委知府季斆等分兵勦捕獲功呈報奏　聞訖
又經本院行委知府季斆指揮來春姚壐謝昶馮翔
縣丞舒富千戸林節各於要害防遏擒斬功次俱發
仰本道紀驗解送本院梟示外隨該本道會同分守
叅議黃宏議照江西地方惟桶岡一處該與湖廣約
會夾攻龍川一縣該與廣東約會夾攻其餘三縣腹
心之賊不時奔衝難以止遏合無以次勦捕等因具
呈本院移文廣東湖廣鎭廵衙門約會以次攻勦間
隨奉本院分定哨道指授方略將知府邢珣等尅期
進勦備仰各道不妨職事照舊軍前紀驗贊畫等因
依奉催督各營官兵逃攻去後今呈前因除將擒斬
賊徒首級俱類送廵按衙門會審紀驗明白生擒仍
解提督軍門處決并賊級照例梟示被虜人口給親
完聚賊屬男婦并牛馬騾變賣銀兩收候賞功支用
器械贓物俱發贛縣貯庫外職等議照上猶等縣橫
水等巢大賊首謝志珊謝志田謝志富謝志海蕭貴
摸蕭貴富徐蕐譚曰志雷俊臣桶岡大賊首藍天鳳
藍八蘇藍文昭胡觀雷鳴聰藍文亨鷄湖大賊首唐
洪新溪大賊首劉允昌楊梅大賊首葉志亮左溪大
賊首薛文高高誦馮祥朱雀坑大賊首何文秀下關
大賊首蘇景祥義安大賊首高文輝密溪大賊首陳
玉塇康永三絲茅壩大賊首唐曰富劉必㴱長河壩
大賊首蔡積富葉三梅伏坑大賊首陳貴誠鼈坑大
賊首藍通海赤坑大賊首譚曰榮雙壩太賊首譚祐
李斌等冥頑兇毒恃險爲惡僣擬王號僞稱總兵聚
集黨類數千肆行流毒三省攻圍南安南康府縣城
池殺害千戸主簿等官流劫湖廣桂陽􁰤縣宜章吉
安府龍泉萬安泰和永新等縣良民子女被其拏戮
房屋倉廩被其焚燒道路土田被其阻荒占奪者以
千萬頃賦稅屯糧負累軍民陪納者以千萬石其大
賊首謝志珊藍天鳳等各又自稱盤皇子孫收有傳
流寶印畵像蠱惑羣賊悉歸約東卽其妖狐酷䑕之
謀固知決無所就而原其封豕長蛇之心實巳有不
可言比之姚源之王浩八蕐林之胡雪二東鄉之徐
仰四建昌之徐九齡均爲賊首而奸雄實倍之今則
渠魁授首巢穴蕩平擒斬旣多俘獲亦盡數十年之
禍害巳除三省之冤憤頓釋悉皆仰仗　朝廷憐念
地方之茶毒大興征討之　王師并提督軍門指授
成算號令嚴明親臨督陣身先士卒以致各哨官兵
用命爭先捐軀赴敵獲臻是捷擬合會案呈詳施行
等因據呈到臣卷查先准兵部咨爲申明賞罰以勵
人心事該本部覆議請　勑南贛等處都御史假以
提督軍務名目給與旗牌應用以振軍威一應軍馬
錢糧事宜徑自便宜區畫文職五品以下武職三品
以下徑自拏問發落如遇盜賊入境卽便調兵勦殺
不許踵襲舊弊招撫重爲民患所部官軍若在軍前
違期逗遛退縮俱聽以軍法從事題奉　聖旨是王
守仁着提督南贛汀漳等處軍務換勑與他其餘事
宜各依擬行欽此及爲地方緊急賊情事准兵部咨
看得所奏攻治賊盜二說合無行文交與都御史王
守仁悉依前項申明賞罰事理便宜行事期於成功
不限以時等因題奉　聖旨是這申明賞罰事宜還
行與王守仁知道欽此又准兵部咨該廵撫湖廣都
御史秦金題該本部覆題看得郴桂等處與廣東江
西所轄徭峒密邇聯絡若非三省會兵夾攻賊必遁
散合無請勑兩廣并南贛總督廵撫等官會同行事
尅期進兵等因節奉　聖旨是都依擬行欽此又該
廵按江西監察御史屠僑奏要會同湖廣江西撫鎭
等官各量起兵約會尅期夾勦又該本部覆題奉
聖旨是這南贛地方賊情只照依恁部裡原擬事宜
着都御史王守仁自行量調官軍設法勦捕如有該
與江西兩廣廵撫總督等官會兵征勦的聽隨宜會
議施行欽此續准兵部咨該臣題開計處南贛二府
兵糧事宜及合用本省廵按御史紀功緣繇該本部
覆題奉　聖旨是都依擬行欽此俱　欽遵陸續備
咨到臣俱經行江西廣東湖廣各道兵備守廵等官
一體欽遵調取官軍兵快尅期夾攻及咨廵撫江西
都御史孫燧并行廵按御史屠僑各查照外續據領
兵縣丞舒富等呈稱各輋賊首聞知湖廣土兵將到
集衆據險四出殺掠猖熾日甚乞爲急處等因到臣
當將進兵機宜督同兵備副使楊璋分守叅議黃宏
綂兵知府等官邢珣等議得桶岡橫水左溪諸賊荼
毒三省其患雖同而事勢各異以湖廣言之則桶岡
諸巢爲賊之咽喉而橫水左溪諸巢爲之腹心以江
西言之則橫水左溪諸巢爲賊之腹心而桶岡諸巢
爲之羽翼今不先去橫水左溪腹心之患而欲與湖
廣夾攻桶岡進兵兩宼之間腹背受敵勢必不利今
議者紛紛皆以爲必須先攻桶岡而湖廣尅期乃在
十一月初一日賊見我兵未集而師期尚遠且以爲
必先桶岡勢必觀望未備今若出其不意進兵速擊
可以得志巳破橫水左溪移兵而臨桶岡破竹之勢
蔑不濟矣於是臣等乃決意先攻橫水左溪密切分
布哨道使都指揮僉事許淸率兵千餘自南康縣左
溪入知府邢珣率兵千餘自上猶縣石人坑入知縣
王天與率兵千餘自上猶縣白面入令其皆會橫水
使守備指揮郟文率兵千餘自大庾縣義安入知府
唐淳率兵千餘自大庾縣聶都入知府季斆率兵千
餘自大庾縣穩下入縣丞舒富率兵千餘自上猶縣
金坑入令其皆會左溪知府伍文定知縣張戩候各
兵齊集令其亦從上猶南康分入以遏奔衝臣亦親
率兵千餘自南康進屯至坪期直搗橫水以與諸軍
㑹而使兵備副使楊璋分守叅議黃宏監督各營官
兵往來給餉以促其後分布旣定乃於十月初七日
夜各哨齊發初九日臣兵至南康初十日進屯至坪
使間諜四路分探皆以爲諸賊不虞官兵猝進各巢
皆鳴鑼聚衆往來呼噪奔走爲分投禦敵之狀勢甚
張皇然巳於各險隘皆設有滚木礧石度此時賊巳
據險勢未可近臣兵乗夜遂進十一日小餉未至賊
巢三十里止舍使人伐木立栅開塹設堠示以乆屯
之形夜使報効聽選官雷濟義民蕭庾分率鄉兵及
樵竪善登山者四百人各與一旗齎銃砲鉤鐮使繇
間道攀崕懸壁而上分列遠近極高山頂以覘賊張
立旗幟爇茅爲數千竈度我兵且至險則舉砲燃火
相應十二日早臣兵進至十八面隘賊方據險迎敵
驟聞遠近山頂砲聲如雷煙熖四起我兵復呼噪奮
逼銃箭齊發賊皆驚潰失措以爲我兵已盡入破其
巢穴遂棄險退走臣預遣千戸陳偉高􁱝分率壯士
數十緣崖上奪賊險盡發其滚木礧石我兵乗勝驟
進呼聲震天地指揮謝昶馬廷瑞兵繇間道先入盡
焚賊巢賊退無所據乃大敗奔潰遂破長龍巢破十
八面隘巢破先鵝頭巢破狗腳嶺巢破菴背巢破白
藍橫水大巢先是大賊首謝志珊蕭貴模等皆以橫
水居衆險之中倚以爲固聞官兵四進倉卒分衆扼
險出禦甚力至是見橫水煙熖障天銃砲之聲撼搖
山谷亦各失勢棄險走各哨官兵乗之皆奮勇力戰
而入知府邢珣遂破磨刀坑巢破荼坑巢破荼潭巢
知縣王天與破樟木坑巢破石王巢都指揮許淸破
雞湖巢破新溪巢破楊梅巢俱至橫水知府唐淳破
羊牯腦巢破上關巢破下關巢破左溪大巢守備撝
揮郟文破獅寨巢破義安巢破苦竹坑巢指揮余恩
破長流坑巢破牛角窟巢破鼈坑巢縣丞舒富破箬
坑巢破赤坑巢破竹壩巢知府季斆破上西峯巢破
狐狸坑巢破鉛厰巢俱至左溪守廵各官亦隨後督
兵而至是日擒斬首從賊人賊級并俘獲賊屬男婦
奪囘被虜人口牛馬贓仗數多其餘自相蹂踐墮崖
塡谷而死者不可勝計當是時賊路所繇入皆刋崖
倒樹設阱埋簽不可行我兵晝夜渉㴱澗蹈叢棘遇
險絕則掛䋲崕樹魚貫而上猿臂而下往往失足墮
㴱谷幸而不死經數日始能出各兵巳至橫水左溪
皆困甚不復能驅逐會日巳暮遂令收兵屯劄次日
大霧雨咫尺不辯連數日不開乃令各營休兵享士
而使鄉導數十人分探潰賊所往并未破巢穴動靜
十五日得各鄉導報謂諸賊分陣預於各山絕險崕
壁立有栅寨爲退保之計有復合聚於未破之巢者
俱不意我兵驟入未及搬運糧榖若分兵四散追擊
可以盡獲臣等竊計湖廣夾攻在十一月初一期巳
漸迫此去桶岡尚百餘里山路嶮峻三日始能達若
此中之賊圍之不克而移兵桶岡勢分備多前後顧
瞻非計之得乃令各營皆分兵爲奇正二哨一攻其
前一襲其後冒霧速進分投急擊十六日知府邢珣
攻破旱坑巢窵井巢知府季斆守備指揮郟文攻破
隱下巢李家巢十七日唐淳攻破絲茅壩巢十八日
都指揮許淸攻破朱雀坑巢村頭坑巢黃竹㘭巢觀
音山巢十九日指揮余恩攻破梅伏坑巢石頭坑巢
二十日知府邢珣又攻破白封龍巢芒背巢知縣王
天與攻破黃泥坑巢大富灣巢二十二日縣丞舒富
攻破白水洞巢本日知府伍文定知縣張戩兵亦至
二十四日知府伍文定攻破寨下巢知縣張戩攻破
𣏌州坑巢二十五日知縣張戩又破朱坑巢知府伍
文定破楊家山巢二十六日知府季斆又破李坑巢
都指揮許淸又破川㘭巢二十七日守備指揮郟文
又破長河洞巢連日各擒斬首從賊人賊級并俘獲
賊屬男婦奪囘被虜人口牛馬贓仗數多是日各營
官兵請乗勝進攻桶岡臣復議得桶岡天險四面靑
壁萬仞中盤百餘里連峰參天㴱林絕谷不睹日月
中所產旱穀薯蕷之類足餉凶歲往者亦嘗夾攻坐
困數月不能俘其一卒竟以招撫爲名而罷及詢訪
鄉導其所繇入惟鎖匙龍葫蘆洞茶坑十八磊新地
五處然皆架棧梯壑夤懸絕壁而上賊使數人於崕
巓㘴發礧石可無執兵而禦我師惟上章一路稍平
然㴱入湖廣迀囘取道半月始至湖兵旣從彼入而
我師復往事皆非便今橫水左溪餘賊皆巳奔入其
中同難合勢爲守必力善戰者其勢險其節短今我
欲乗全勝之鋒兼三日之程長驅百餘里而爭利彼
若拒而不前頓兵幽谷之底所謂强弩之末不能穿
魯縞矣今若移屯近地休兵養銳振揚威聲先使人
諭以禍福彼必懼而請服其或有不從者乗其猶豫
襲而擊之乃可以逞乃使素與賊通戴罪義官李正
巖醫官劉福泰釋其罪并縱所獲桶岡賊鍾景於二
十八日夜懸壁而入期以初一日早使人於鎖匙龍
受䧏賊方甚恐見三人至皆喜乃集衆會議而橫水
左溪奔入之賊果堅持不可往復遲疑不暇爲備臣
遣縣丞舒富率數百人屯鎖匙龍促使出䧏而使知
府邢珣入茶坑知府伍文定入西山界知府唐淳入
十八磊知縣張戩入葫蘆洞皆於三十日乗夜各至
分地遇大雨不得進初一日早冒雨疾登大賊首藍
天鳳方就鎖匙龍聚議聞各兵已入險皆驚愕散亂
猶驅其衆男婦千餘人據内隘絕壁隔水爲陣以拒
知府邢珣之兵渡水前擊張戩之兵衝其右伍文定
之兵自張戩右懸崖而下遶賊傍擊賊不能支且戰
且却及午雨霽各兵鼓奮而前乃敗走縣丞舒富知
縣王天與所領兵聞前山兵巳人亦從鎖匙龍竝登
各軍乗勝擒斬賊悉奔十八磊知府唐淳之兵復嚴
陣迎賊又敗然會日晚猶扼險相持次早諸軍復合
勢併擊大戰良乆遂大敗知府邢珣破桶岡大巢破
梅伏巢破烏池巢知縣張戩破西山界巢鎖匙龍巢
破黃竹坑巢知府唐淳破十八磊巢知府伍文定破
鐵木里巢破上池巢破葫蘆洞巢知縣王天與破買
分巢破背水坑巢縣丞舒富破大王嶺巢擒斬首從
賊人賊級并俘獲賊屬男婦奪囘被虜人口牛馬贓
仗數多賊大勢雖敗結陣分遁者尚多是日聞湖廣
土兵將至臣使知府邢珣屯葫蘆洞知府唐淳屯十
八磊知府伍文定屯大水守備指揮郟文屯下新地
知縣張戩屯磜頭縣丞舒富屯荼坑指揮姚璽知縣
王天與屯板嶺而使副使楊璋廵行磜頭荼坑諸營
監督進止以繼其糧餉又使知府季斆分屯聶都以
防賊之南奔都指揮許淸畱屯橫水指揮余恩畱屯
左溪以備腹心遺漏之賊而使叅議黃宏畱劄南安
給糧餉以爲聶都之繼臣亦躬率帳下屯茶寮使各
營分兵與湖兵相會夾勦遁賊初五日知府邢珣又
破上新地巢破中新地巢破下新地巢初七日知府
唐淳又破杉木拗巢破原陂巢破木里巢十一日知
縣張戩破板嶺巢破天台庵巢十三日又破東桃坑
巢破龍背巢連日各擒斬俘獲數多其間巖谷溪壑
之内饑餓病疹顚什死者不可以數於是桶岡之賊
略盡臣以其暇親行相視形勢據險立隘使卒數百
斬木棧崕鑿山開道又使典史梁儀領卒數百相視
橫水創築土城周圍千餘丈亦設隘以奪其險議以
其地請建縣治控制三省諸徭斷其往來之路事方
經營十六日據防遏推官徐文英呈稱廣東魚黃等
巢被湖兵攻破賊黨男婦千餘突往雞湖新地穩下
朱雀坑等處臣復遣知府季斆分兵趨朱雀坑等處
知府伍文定趨穩下雞湖等處守備指揮郟文知府
邢珣趨上新等處各相機急勦二十日知府伍文定
兵擊賊於穩下寨西峰寨苦竹坑寨長河壩巢黎坑
巢二十三日守備指揮郟文知府邢珣擊賊於上新
地巢知府伍文定又追擊于雞湖巢十二月初三日
知府季斆擊賊於朱雀坑寨狐狸坑巢擒斬首從賊
徒俘獲賊屬奪獲贓仗數多於是奔遁之賊始盡然
以湖廣二省之兵方合雖近境之賊悉以掃蕩而四
遠奔突之虞難保必無乃畱兵二千餘分屯茶寮橫
水等隘而以是月初九日囘軍近縣以休息疲勞候
二省夾攻盡絕然後班師兩月之間通計搗過巢穴
八十餘處擒斬大賊首謝志珊藍天鳳等八十六名
顆從賊首級三千一百六十八名顆俘獲賊屬二千
三百三十六名口奪囘被虜男婦八十三名口牛馬
騾六百八隻匹贓仗二千一百三十一件金銀一百
一十三兩八錢一分總計首從賊徒賊屬牛馬贓仗
共八千五百二十五名顆口隻件俱經行令轉解紀
功官處審驗紀錄去後今呈前因叅照大賊首藍天
鳳謝志珊等盤據千里荼毒數郡僣擬王號圖謀不
軌基禍種惡且將數十餘年而虐熖之熾盛毒流之
慘極亦已數年于兹前此亦嘗夾勦曾不能損其一
毛屢加招撫適足以長其桀驁乃今驅卒不過萬餘
用費不滿三萬兩月之間俘斬六千有奇破巢八十
有四渠魁授首噍類無遺此豈臣等能賢於昔人是
皆仰仗　朝廷威德之被廟堂處置得宜旣假臣以
賞罰之權復專臣以提督之任故臣等得以伸縮自
繇舉動如志奉　成算以行事循方略而指揮將士
有用命之美進止無制用之虞則是追獲獸兎之捷
實繇發縱指示之功臣等偶叨任使亦安敢冒非其
績夫謀定於帷幄之中而勝決於千里之外　命出
於廟堂之上而威行於百蠻之表臣等敢爲　朝廷
國議有人賀且自幸其所遭得以苟免覆餗之戮也
及照監軍副使楊璋叅議黃宏領兵都指揮僉事許
淸都指揮使行事指揮使郟文知府邢珣季斆伍文
定唐淳知縣王天與張戩指揮余恩馮翔縣丞舒富
隨征叅謀等官指揮謝昶馮廷瑞姚璽明德同知朱
憲推官危壽徐文英知縣陳允諧黃文鸑宋瑢陸璥
千戸陳偉高􁱝等巳上各官或監軍督餉或領兵隨
征悉皆㴱歷危險備嘗艱難各効勤苦之力共成克
㨗之功俱合甄錄以勵將來伏願皇上普彰廟堂
之大賞兼收行伍之微勞激勸旣行功庸益集自然
賊盜寢息百姓安生則地方幸甚臣等幸甚
　　料敵勢虛實而知兵之勝負此將帥之能也非
　　先生必不能如此經文緯武
　　牌行招撫官
據縣丞舒富禀稱橫水等處新民廖成廖滿廖斌等
前來投招隨又招出别山餘黨唐貴安等一百四十
二名口俱稱原係被脇無辜乞要安挿照例糧差等
因到院照得橫水桶岡諸賊巳經本院親調官兵將
賊首藍天鳳等悉巳擒勦奏捷去後近准兵部咨文
奉　勅㫖橫水桶岡等處賊首謝志珊藍天鳳蕭貴
模等旣巳擒勦地方寧靖有功官兵俱陞一級不願
陞者照例給賞此後但有未盡餘黨務要曲加招撫
毋得再行勦戮有傷天地之和其橫水建立縣治俱
依所奏施行備咨准此除查照通行外看得新民廖
成等誠心投撫意已可嘉又能招出餘黨非但洗其
旣往之罪亦當錄其圖新之功況今奉有　勑㫖方
欲大普弘仁而廖成等投順適當其時相應量加陞
賞一以見　朝廷之寛仁一以勵將來之向化爲此
牌仰縣丞舒富卽將新民廖成授以領哨義官廖滿
廖斌等各與廵捕老人名目令其分綂招出新民編
立牌甲聽候調遣殺賊更立新効以贖舊愆就於橫
水新建縣城内立屋居住分撥田土令其照例納糧
當差本官務加撫恤毋令失所有虧信義仍仰諭各
新民俱要洗心滌慮永爲良善毋得聽信讎家恐嚇
妄生驚疑自取罪累及照見今農時巳逼新民人等
牛具田種當未能備今特發去商稅銀一百兩就仰
本官置買耕牛農器分給各民督令上緊趂時布種
其有見缺食用者亦與量給鹽米一應撫安綏來之
䇿有可施行俱仰本官悉心議呈來
　　招撫新民當體恤以安其心第不過令做哨捕
　　老人而已今一撫而卽腰金黃葢者何歟
　　橫水建立營塲牌
照得本院親督諸軍進破橫水等巢賊徒巳就誅戮
但山高林密誠恐漏殄之徒大軍撤後仍復嘯聚必
須建立營塲委官防守爲此牌仰典史梁儀協同千
戸林節綂領寧都機兵四百名信豐機兵六百名就
在橫水大村砍伐木植相視地勢雄阜去處建立營
塲一所周圍先竪木栅逐旋修築土城聽候本院囘
軍住劄以憑委官畱軍防守各官務要同力協謀精
勤幹理工完之日照依軍功論賞所領兵衆如有不
聽約東許以軍令責治其合用夫匠等項聽於南安
所屬上猶南康等縣取用該縣俱要卽時應付毋得
遲違悞事
　先生每於勝賊後輙爲善後之圖所以永無後患
　　設立茶寮隘所
照得撫屬上猶等縣所轄桶岡天險四面靑壁萬仞
中盤二百餘里連峰叅天㴱林絕谷不睹日月賊衆
屯據其間東出西沒遊劫殆遍人民遭其荼毒地方
受其擾害先年亦嘗用兵夾勦坐困數月不能俘其
一卒竟以招撫爲名而罷近該本院奉　命征勦仗
賴　天威悉巳掃蕩但恐官兵撤後四方流賊乗間
復聚必須於緊關去處設立隘所分撥軍兵委官防
禦庻使地方得以永寧本院見屯茶寮親督知府邢
珣唐淳等徧歷各處險要相視得茶寮正當桶岡之
中自來盜賊據以爲險西通桂東桂陽南連仁化樂
昌北接龍泉永新東入萬安興國堪以設隘保障當
因湖廣官兵未至各營屯兵坐候因以其暇責委千
戸孟俊等督領兵夫先行開塡基址伐木立柵起葢
營房見今規模草創已具本院卽欲移營上猶必須
委官督工庻幾垂成之功不致廢弛及照茶寮旣設
隘所就合摘撥官兵防禦查得皮袍洞隘兵原非緊
要合改移茶寮及於隣近上保古亭赤水鮮潭金坑
編選隘夫兼同防守庻一勞永逸事可經乆爲此仰
抄案囘道坐委能幹縣官一員前去茶寮督工完造
務要堅固永乆不得因循遲延一面查照本院欽奉
勑諭隨宜處置事理卽將原撥守把皮袍洞隘官兵
盡數移就茶寮住劄一面於上保赤水古亭鮮潭金
坑等寨量丁多寡每寨抽選精壯者一二百名兼同
防禦其合用匠作工食等項行令上猶南康大庾三
縣量支官錢給用完日具數及起撥官兵數目一併
囘報查考仍呈撫鎭廵按衙門知會
　　於戰勝後輙思爲善後之圖此方是一勞永逸
　　之計
　　立崇義縣治疏
據江西廵守嶺北道兵備副使楊璋左叅議黃宏會
呈據南安府知府季斆呈備所屬致仕省祭義官監
生楊仲貴等呈稱上猶等縣橫水左溪長流桶岡關
田雞湖等處賊巢共計八十餘處界乎三縣之中東
西南北相去三百餘里號令不及人跡罕到其初輋
賊原係廣東流來先年奉廵撫都御史金澤行令安
挿於此不過砍山耕活年㴱日乆生長日蕃羽翼漸
多居民受其殺戮田地被其占據又且潜引萬安龍
泉等縣避役逃民并百工技藝遊食之人雜處于内
分羣聚黨動以萬計始漸虜掠鄉村後乃攻劫郡縣
近年肆無忌憚遂立總兵僣擬王號罪惡貫盈神人
共怒今幸奏　聞征勦蒙本院親率諸軍搗其巢穴
擒其首惡妖氛爲之掃蕩地方爲之㡳寧三縣之民
歡欣鼓舞如獲更生訪得各縣流來之賊自聞夾攻
消息陸續逃出頗衆但恐大兵撤後未免復聚爲患
合無三縣適中去處建立縣治實爲乆安長治之䇿
等因到道隨取各縣鄉導于軍營研審查得前項賊
巢係上猶大庾南康三縣所屬上猶縣崇義上保鴈
湖三里先年多被賊殺戮田地被其占據大庾縣義
安三里人戸間被殺傷田地賊占一半南康縣至坪
一里人戸皆居縣城田地被賊阻荒總計賊占田地
六里有半隨蒙本院委領兵知府邢珣知縣王天與
黄文鸑親歷賊巢踏勘三縣之中適均去處無如橫
水原係上猶縣崇義里地方山水合抱土地平坦堪
以設縣隨會同分守左叅議黃宏議得合無于此建
立縣治盡將三縣賊人占據阻荒田地通行割出緣
里分人戸數少查得南康縣上龍一里崇德一里亦
與至坪相接緣至坪三都雖非全里然而地方廣濶
錢糧數多堪以折作一里合割併屬新縣其間人戸
數少者田糧尚存招人佃買可以復全縣治旣設東
去南康尚有一百二十里要害去處則有長龍西去
湖廣桂陽縣界二百餘里要害去處則有三保南去
大庾縣一百二十餘里要害去處則有鉛厰俱該設
立廵簡司查得上猶縣過歩廵簡司路僻無用宜改
移上保備繇呈詳奉批看得橫水開建縣治實亦事
不容巳但未經奏請須候　命下方可決議兼之工
程浩大一時恐未易就今賊勢雖平漏殄尚有且宜
遵照本院欽奉　勑諭隨宜處置事理先於橫水建
立隘所以備目前不測之虞除委典史梁儀等一面
竪立木栅修築土城修建營房外查得橫水附近隘
所如至坪鴈湖賴塘等處盜賊旣平巳爲虛設其附
近村寨如白面長潭杰壩石玉過歩果木鳥溪水眼
等處居民訪得多係通賊窩主及各縣城郭村寨亦
多有通賊之人合將各隘隘夫悉行撥守橫水其通
賊人戸盡數查出編充隘夫永遠守把其不係通賊
者量丁多寡抽選編僉輪班更替務足一千餘名之
數責委屬官一員綂領常川守把遇有殘黨嘯聚出
沒卽便相機勦捕候縣治旣立人煙輳集地方果巳
寧靖再行議處裁損其開建縣治本院親行踏勘再
四籌度固知事不可巳但舉大事須順民情兵革之
後尤宜存恤仰該道會同分守等官再行拘集地方
父老子弟多方詢訪必須各縣人民踴躍鼓舞爭先
趨事然後興工庻幾事舉而人有子來之美工成而
民享偕樂之休仍呈撫按等衙門公同計議施行等
因依奉會同叅議黃宏遵照批呈事理先於橫水設
立隘所防範不虞及行該府再行拘集詢訪外隨據
府縣各申拘集父老到官各交口歡欣鼓舞趨事别
無民情不便等因備呈到道覆審無異轉呈到臣會
同廵撫江西等處地方都察院右副都御史孫燧廵
按江西監察御史屠僑議照前項地方大盜旣已平
蕩後患所當預防今議立縣治并廵司等衙門懲前
慮後杜漸防微實皆地方至計及查得橫水議建縣
治處所原係上猶縣崇義里因地名縣亦爲相應如
蒙　皇上憫念地方屢遭荼毒乞　勑該部俯順民
情從長議處早賜施行并儒學廵司等衙門一體銓
選官員鑄給印信如此則三省殘孽有控制之所而
不敢聚三省奸民無潜匿之所而不敢逃變盜賊强
梁之區爲禮義冠裳之地乆安長治無出於此
　　得此經制而橫水桶崗之局始結
　　批畱兵摉捕呈
看得樂昌等處賊徒搆禍連年流毒三省今兵備僉
事王大用等乃能身歷險阻設謀調度數月之内致
此克平論厥功勞良可嘉尚除具本奏報及一面先
行犒奬外所據各哨賊徒穴巢雖巳底定而漏殄難
保必無況聞湖兵撤後各該巢穴多復嘯聚河源龍
川諸處殘賊亦復招羣集黨連結漸多逆其將來必
復熾盛今雖役乆兵疲且宜班師息衆但畱兵摉捕
亦不可苟毋謂斬木之不蘖死灰之不然苟涓涓之
不塞將江河之莫禦其狼兵旣巳罷散難復追畱若
機快鄉兵之屬暫令歸休卽可起集爲輪番迭出之
計務使摉勦之兵若農夫之耘耨庻幾盜賊之種如
莨莠之可除該道仍備行摉捕各官務體此意悉拔
根苗無遺後患批呈繳
　　凡遇勝後此着必不可少
　　批將士爭功呈
據兵備僉事王大用呈樂昌縣知縣李増緝獲大賊
首李斌等審驗明白續據湖廣永州府推官王瑞之
呈稱廣東差人邀奪等情巳拘知縣見在人役追出
原獲得李斌金簮銀兩荷包見在顯是湖廣兵快計
擒不得妄報掩飾看得邇者大征之舉湖廣實首其
謀江廣亦協其力旣名夾攻事同一體湖兵有失是
亦廣兵之罪廣人有獲斯亦湖人之功況今賊首旣
擒則湖廣領哨之官亦復何咎雖云因虞得鹿而廣
東計誘之人亦非無功但求共成厥事何必巳專其
伐矧各呈詞亦無相遠就如湖廣各官所呈卽廣人
乗機捕獲之功居然自見就如廣東各官所呈則湖
官運謀驅逐之勞亦自不掩獲級者匹夫之所能爭
功者君子之大恥仰該道備行湖廣守廵等官彼此
同心易氣各自據實造冊
　　讀此爭功者自當赧然一汗
　　與王晉溪司馬書(其四)
生於前月二十日地方偶獲微功巳於是月初二日
具本　聞奏差人旣發始領部咨知夾攻巳有成命
前者嘗具兩可之奏不敢專主夾攻者誠以前此三
省嘗爲是舉乃徃復勘議動經歲月形跡顯暴事未
及舉而賊已奔竄大半今老先生略去繁文之擾行
以實心斷以大義一决而定機速事果則夾攻之舉
固亦未嘗不善也凢敗軍僨事皆緣政出多門每行
一事旣禀巡撫復禀鎭守復禀巡按徃返需遲之間
謀慮旣泄事機已去昨睹老先生所議謂閫外兵權
貴在專委征伐事宜切忌遙制且復除去總制之名
使各省事有專責不令掣肘致相推托眞可謂一洗
近年瑣屑牽擾之弊非有大公無我之心發强剛毅
者孰能與於斯矣廟堂之上得如老先生者爲之張
主人亦孰不樂爲之用乎幸甚幸甚今各賊巢穴之
近江西者葢巳焚毁大半但擒斬不多徒黨尚盛其
在廣東湖廣者猶有三分之一若平日相機揜撲則
賊勢分而兵力可省今欲大舉賊且并力合勢非有
一倍之衆未可輕議攻圍况南贛之兵素稱疲弱見
賊而奔乃其長技廣湖所用皆土官狼兵賊所素畏
夾攻之日勢必偏潰江西今欲請調狼兵以當其鋒
非惟慮其所過殘掠兼恐緩不及事生近以漳南之
役親見上杭程鄉兩處機快頗亦可用且在撫屬之
内故今特調二縣各一千名幷凑南贛新集起倩共
爲一萬二千之數若以軍法五攻之例必湏三省合
兵十萬而後可但南贛糧餉無措不得已而從減省
若此伏望老先生特賜允可若更少損其數斷然力
不足以支寇矣腐儒小生素不習兵勉强當事惟恐
覆公之餗伏惟老先生憫其不逮敎以方略使得有
所持循幸甚幸甚
　　與王晉溪司馬書(其二)
守仁近因輋賊大修戰具遠近勾結將遂乗虛而入
乃先其未發分兵揜撲雖斬獲未盡然克全師而歸
賊巢積聚亦爲一空此皆老先生申明律例將士稍
知用命以克有此不然以南贛素無紀律之兵見賊
不奔亦巳難矣况敢暮夜撲剿奮呼追擊功雖不多
其在南贛則實創見之事矣伏望老先生特加勸賞
使自此益加激勵幸甚今各巢奔潰之賊皆聚橫水
桶岡之間與郴桂諸賊接境生恐其勢窮或并力復
出且天氣炎毒兵難㴱入遠攻乃分留重卒於金坑
營前扼其要害示以必攻之勢使之旦夕防守不遑
他圗又潜遣人於已破各巢山谷間多張疑兵使旣
潰之賊不敢復還舊巢聊且與之牽持候秋氣漸凉
各處調兵稍集更圗後舉惟望老先生授之以成妙
之算假之以專一之權明之以賞罰之典生雖庸劣
無能爲役敢不鞭筞駑鈍以期無負推舉之盛心秋
冬之間地方苟幸無事得以歸全病喘於林下老先
生肉骨生死之恩生當何如爲報耶正暑伏惟爲
國爲道自重不宣
陽明先生經濟集卷二終　臨海後學王立凖較􁆒
陽明先生集要經濟編卷三
　　　同邑後學施邦曜重編
　　　江右後學曾　櫻叅訂
　　告諭浰頭巢賊
本院廵撫是方專以弭盜安民爲職蒞任之始卽聞
爾等積年流劫鄉村殺害良善民之被害來告者月
無虛日本欲卽調大兵勦除爾等隨往福建督征漳
寇意待囘軍之日勦蕩巢穴後因漳寇旣平紀驗斬
獲功次七千六百有餘審知當時倡惡之賊不過四
五十人黨惡之徒不過四千餘衆其餘多係一時被
脅不覺慘然興哀因念爾等巢穴之内亦豈無脅從
之人況聞爾等亦多大家子弟其間固有識達事勢
頗知義理者自吾至此未嘗遣一人撫諭爾等豈可
遽爾興師翦滅是亦近於不敎而殺異日吾終有憾
於心故今特遣人吿諭爾等勿自謂兵力之强更有
兵力强者勿自謂巢穴之險更有巢穴險者今皆悉
已誅滅無存爾等豈不聞見夫人情之所共恥者莫
過於身被爲盜賊之名人心之所共憤者莫甚於身
遭劫掠之苦今使有人罵爾等爲盜爾必怫然而怒
爾等豈可心惡其名而身蹈其實又使有人焚爾室
廬劫爾財貨掠爾妻女爾必懷恨切骨寧死必報爾
等以是加人人其有不怨者乎人同此心爾寧獨不
知乃必欲爲此其間想亦有不得巳者或是爲官府
所迫或是爲大戸所侵一時錯起念頭誤入其中後
遂不敢出此等苦情亦甚可憫然亦皆繇爾等悔悟
不切爾等當初去從賊時乃是生人尋死路尚且要
去便去今欲改行從善乃是死人求生路乃反不敢
何也若爾等肯如當初去從賊時拚死出來求要改
行從善我官府豈有必要殺汝之理爾等乆習惡毒
忍於殺人心多猜疑豈知我上人之心無故殺一雞
犬尚且不忍況於人命關天若輕易殺之冥冥之中
斷有還報殃禍及於子孫何苦而必欲爲此我每爲
爾等思念及此輙至於終夜不能安寢亦無非欲爲
爾等尋一生路惟是爾等冥頑不化然後不得巳而
興兵此則非我殺之乃天殺之也今謂我全無殺爾
之心亦是誑爾若謂我必欲殺爾又非吾之本心爾
等今雖從惡其始同是　朝廷赤子譬如一父母同
生十子八人爲善二人背逆要害八人父母之心須
除去二人然後八人得以安生均之爲子父母之心
何故必欲偏殺二子不得巳也吾於爾等亦正如此
若此二子者一旦悔惡遷善號泣投誠爲父母者亦
必哀憫而收之何者不忍殺其子者乃父母之本心
也今得遂其本心何喜何幸如之吾於爾等亦正如
此聞爾等辛苦爲賊所得苦亦不多其間尚有衣食
不充者何不以爾爲賊之勤苦精力而用之於耕農
運之於商賈可以坐致饒富而安享逸樂放心縱意
遊觀城市之中優遊田野之内豈如今日擔驚受怕
出則畏官避讎入則防誅懼勦潜形遁迹憂苦終身
卒之身滅家破妻子戮辱亦有何好爾等好自思量
若能聽吾言改行從善吾卽視爾爲良民撫爾如赤
子更不追咎爾等旣往之罪如葉芳梅南春王受謝
鉞軰吾今只與良民一槪看待爾等豈不聞知爾等
若習性巳成難更改動亦繇爾等任意爲之吾南調
兩廣之狼逹西調湖湘之土兵親率大軍圍爾巢穴
一年不盡至於兩年兩年不盡至於三年爾之財力
有限吾之兵糧無窮縱爾等皆爲有翼之虎諒亦不
能逃於天地之外嗚呼吾豈好殺爾等哉爾等若必
欲害吾良民使吾民寒無衣饑無食居無廬耕無牛
父母死亾妻子離散吾欲使吾民避爾則田業被爾
等所侵奪已無可避之地欲使吾民賄爾則家資爲
爾等所擄掠巳無可賄之財就使爾等今爲我謀亦
必須盡殺爾等而後可吾今特遣人撫諭爾等賜爾
等牛酒銀錢布疋與爾妻子其餘人多不能通及各
與曉諭一道爾等好自爲謀吾言已無不盡吾心巳
無不盡如此而爾等不聽非我負爾乃爾負我我則
可以無憾矣嗚呼民吾同胞爾等皆吾赤子吾終不
能撫恤爾等而至於殺爾痛哉痛哉興言至此不覺
淚下
　　開導詳明慰諭眞切茍非木石能不感動
　　進勦浰頭賊方略
照得撫屬龍川縣地名浰頭積年老賊池大鬢等不
時糾衆突出河源翁源安遠龍南信豐等處攻打城
池殺擄人口先年亦嘗征勦皆因預失防禦以致漏
網後雖陽爲聽招其實陰圖不軌班師未幾肆出劫
掠數年以來民受茶毒控吿紛紜有不忍言若不趂
時計勦地方何以寧謐爲此仰抄案囘道會同分守
守備等官卽行該府知府陳祥速將合用糧餉等項
一面從長議處一面卽於所屬選集精壯驍勇曾經
戰陣機快兵壯人等三千名少或二千名各備鋒利
器械編成隊伍坐委素能謀勇官員綂領一面密行
龍川河源等附近賊巢等縣亦各選募慣戰殺賊兵
快二千名委官分押督同近巢知因被害義官新民
頭目人等分截要路就仰知府陳祥總督諸軍親至
賊巢去處指畫方略尅期進勦仍行先取知因鄉導
數十人令其備將賊巢道路險易畵圖貼說要見某
處平坦人馬可以直搗某處險阻可以把截某處係
賊必遁之路可以設伏邀撃某處賊所不備可以間
道撲掩各要一一詳察停當務盡機宜具繇連圖差
人馬上齎報(以憑差官齎執令旗令牌尅期併力進/攻必使根株悉拔噍類無遺以靖地方)
　　尅期進勦牌
案照浰頭老賊池大鬢等不時紏衆攻打城池殺擄
人口屢征屢叛近年以來陰圖不軌惡熖益熾除將
賊首池仲容設計擒獲外其餘在巢賊黨若不趂機
速勦不無禍變愈大地方何繇安息本院巳先密切
分布哨道行仰知府陳祥綂領典史姚思衡驛丞何
春廵簡張行報効生員陳經世新民盧琢等官軍從
和平入攻熱水巢五花障巢鐵石障巢直搗中浰大
巢知府邢珣綂領知縣王天與典史梁儀并老人葉
秀芳黃啟濟義官吳明等官兵從大平入攻芳竹湖
巢白沙巢黃田抝巢中村巢直搗上浰大巢指揮姚
璽綂領新民梅南春等兵從烏虎鎭入攻淡方巢石
門山巢直搗岑岡大巢指揮余恩綂領百長王受黃
金巢等兵從龍子嶺入攻溪尾巢塘涵洞巢古地巢
空背巢直搗下浰大巢千戸孟俊綂領義官陳英鄭
志高新民盧琢等官兵從和平入攻平地水巢大門
山巢黃狗㘭巢直搗中浰大巢推官危壽綂領義民
葉芳百長孫洪舜等官兵從南歩入攻脫頭石巢鎭
里寨巢羊角山巢直搗中浰大巢知府季斆兵從信
豐縣黃田岡入攻新田逕巢古地巢縣丞舒富兵從
信豐縣烏逕入攻旗嶺巢頓岡巢及行仰守備指揮
郟文監督指揮姚璽余恩千戸孟俊等三哨官兵分
路進勦本院亦自行督領帳下隨征官屬兵快人等
從冷水逕直搗下浰大巢親自督戰刻期俱於本年
正月初七日寅時四路竝進外牌仰兵備副使楊璋
不妨本道事務遵照本院欽奉　勑諭事理前去軍
前紀驗功次處置糧餉及行催督各哨官兵依期進
勦所獲功次務要審驗明白從實紀錄仍候廵按紀
功御史至日覆實照例造冊奏繳及造靑冊一本送
院查考其軍中一應進止機宜俱仰密切呈來定奪
　　分佈哨道寇巳在掌中
　　浰頭㨗音疏
據江西按察司分廵嶺北道兵備副使楊璋呈據一
哨綂兵守備南贛二府地方以都指揮體綂行事指
揮使郟文呈稱綂領安遠縣義民孫洪舜等兵於本
年正月初七日攻破曲潭等巢十一日攻破半逕等
巢共五處二月二十六日與賊戰於水源等處擒斬
大賊首吳積祥陳秀謙張秀鼎等七名顆賊從陳希
九等一百二十六名顆俘獲賊屬男婦五十六名口
燒燬賊巢房屋禾倉二百五十三間及奪獲械器等
物二哨綂兵贛州府知府邢珣呈稱督同同知夏克
義知縣王天與典史梁儀老人葉秀芳等官兵於正
月初七等日攻破芳竹湖等巢初九日攻破黃田㘭
等巢共四處二十五等日覆賊於白沙二月十六日
與賊戰於芳竹湖等處擒斬大賊首黃佐張廷和王
蠻師劉欽等一十名顆賊從黃密等二百六十名顆
俘獲賊屬男婦八十三名口燒毁賊巢房屋禾倉二
百二十二間及奪獲贓仗牛馬等項三哨領兵廣東
惠州府知府陳祥呈稱督同通判徐璣新民盧珂等
官兵於正月初七等日攻破熱水等巢初九等日攻
破鐵石障等巢共五處二十五等日履賊於五花障
等處二月初二等日與賊戰於和平等處擒斬大賊
首陳活鷂黃弘閠張玉林等十一名顆賊從李廷祥
四百三十一名顆俘獲賊屬男婦二百二十名口燒
燬賊巢房屋禾倉五百七十二間及奪獲器械贓銀
牛馬等項四哨綂兵南安府知府季斆呈稱綂領訓
導藍鐸百長許洪等官兵於正月初三等日攻破右
坑等巢十一日攻破新田逕等巢共四處二十七等
日覆賊於北山又與戰於風門奧等處擒斬大賊首
劉成珍等四名顆賊從胡貴琢等一百三十名顆俘
獲賊屬男婦一百六十五名口燒燬賊巢房屋禾倉
七十三間及奪獲贓銀等物五哨綂兵贛州衛指揮
僉事余恩呈稱綂領新民百長王受黃金巢等兵於
正月初七日會同推官危壽千戸孟俊攻破上中下
三浰大巢十一日攻破空背等巢共四處二十五日
覆賊於銀坑水等處擒斬大賊首賴振祿王貴洪李
全鄒一惟等九名顆賊從賴賤仔等三百五十名顆
俘獲賊屬男婦六十二名口燒毁賊巢房屋禾倉三
百二十一間及奪獲器械牛馬等項六哨綂兵贛州
衞指揮僉事姚璽呈稱綂領新民梅南春等兵於正
月初七日攻破淡方等巢初九日攻破岑岡等巢共
四處二十七日覆賊於烏虎鎭擒斬大賊首謝鑾曾
用奇等五名顆賊從盧任龍一百九十九名顆俘獲
賊屬男婦一百一十二名口燒毁賊巢房屋禾倉三
百七十間及奪獲器械牛馬等項七哨綂兵贛州府
推官危壽呈稱綂領義官葉方等兵於正月初七日
會同指揮余恩千戸孟俊攻破上中下三浰大巢初
十等日攻破鎭里寨等巢共四處二十七日覆賊於
中村等處擒斬大賊首池仲寧高允賢池仲安朱萬
林根等十二名顆賊從黃穩等二百一十一名顆俘
獲賊屬男婦三十三名口燒毁賊巢房屋禾倉三百
二十三間及奪獲贓仗牛馬等項八哨綂兵贛州衞
千戸孟俊呈稱綂領義官陳英鄭志高新民盧珂等
兵於正月初七等日會同指揮余恩推官危壽攻破
上中下三浰大巢初十等日攻破大門山等巢共六
處擒斬大賊首謝鳳經吳宇張廷興石榮等九名顆
賊從張角子等一百九十二名顆俘獲賊屬男婦一
百四十三名口燒毁賊巢房屋禾倉一百七十三間
及奪獲器械牛馬贓銀等項九哨綂兵南康縣縣丞
舒富呈稱綂領義民趙志標等兵於正月十一等日
攻破旗嶺等巢共二處二月十四日與賊戰於乾村
等處擒斬賊從劉三等一百七名顆俘獲賊屬男婦
二十一名口燒毁賊巢房屋禾倉五十三間及奪獲
器械等物等因各呈報到道查得先爲地方緊急賊
情事據信豐縣所呈稱正德十二年二月初七日龍
南縣賊首黃秀魁糾合廣東賊首池仲容等突來本
縣殺人放火見今攻城不退乞要發兵救援等因該
本道議委經歷王祚縣丞舒富領兵勦捕斬獲賊級
四顆被賊殺死報効義士楊習舉等十名執去經歷
王祚隨該本道親詣該縣暫將各賊招安發囘原巢
經歷王祚送出叅將失事知縣王天爵盧鳳千戸鄭
鐸朱誠洪恩主簿周鎭鎭撫劉鏜等俱各有罪及將
前賊應勦緣繇呈詳轉逹具　奏外正德十三年正
月初三日奉提督軍門𥿄牌議照上猶等縣賊巢旣
平廣東龍川縣浰頭等處賊巢奉有　成命應該會
勦其大賊首池仲容等本院巳行計誘擒獲見今軍
勢頗振若不乗此機會出其不意搗其不備坐視以
待廣兵之來未免有失事機之會本院除遵奉　勑
諭内自行量調官軍設法勦捕事理部勒兵衆分布
哨道行仰守備指揮并知府等官郟文陳祥等綂領
各授進止方略外備行本職前去軍前紀驗功次及
催各哨官兵上緊依期進勦仍行廵按衙門前來覈
實施行等因隨呈廵按江西監察御史屠僑批行本
道先行紀驗明白通候覈實施行依奉督率各省官
兵依期進勦去後今據前因除將前項功次俱類廵
按衙門會審紀驗明白生擒賊犯解赴提督軍門斬
首梟示賊屬男婦變賣銀兩器械贓仗贓銀俱貯庫
外叅照浰頭大賊首池仲容池仲寧池仲安高允賢
李全等盤據一方歷有歲年僣稱王號僞設官職廣
東翁源龍川始興江西龍南信豐安遠會昌等縣屢
被攻圍城池殺害官軍焚燒村寨虜殺男婦歲無虛
日曾經狼兵夾攻數次俱被漏網是乃衆賊奸雄之
巨擘三省羣盜之根源也今幸天奪其魄仲容束手
就擒仲寧仲安等一時授首各巢賊從擒斬殆盡此
皆仰仗　朝廷德威遠播廟堂成算無遺提督軍門
賞罰以信而號令嚴明師出以律而機宜愼密身先
士卒而艱險之不辭洞見敵情而撫勦之有道以是
數十年之巨寇一旦削平連四省之編氓永期安輯
呈乞照詳轉達等因據呈到臣卷查先爲地方急緊
賊情事准兵部咨該廵按江西監察御史屠僑奏該
本部覆題節奉　聖旨是這地方賊情着都御史王
守仁自行量調官軍設法勦捕欽此及爲申明賞罰
以勵人心事准兵部覆題請　勑南贛等處都御史
假以提督軍務名目給與旗牌應用以振軍威一應
軍馬錢糧事宜徑自便宜區畫如遇盜賊入境卽便
調兵勦殺不許踵襲舊弊招撫重爲民患所部官軍
若在軍前違期逗遛退縮俱聽以軍法從事生擒盜
賊亦聽斬首示衆賊級聽本處兵備會同該道守廵
官卽時紀驗明白備行江西按察司造册奏繳查照
勦殺南方蠻賊見行舊例議擬陞賞等因具題奉
聖旨是王守仁着提督南贛汀漳等處軍務換勑與
他其餘事宜各依擬行欽此又爲地方緊急賊情事
准兵部覆題看得所奏攻治盜賊二說就令差來人
齎文交與都御史王守仁悉依前項申明賞罰事理
便宜行事期於功成不限以時相機攻勦等因具題
節該奉　聖旨是欽此陸續備咨到臣俱經通行撫
屬四省各道守廵兵備守備等官一體欽遵并咨總
督兩廣左都御史陳金查照外續該臣看得南贛盜
賊其在南安之橫水桶岡諸巢則接境於湖郴在贛
州之浰頭桶岡諸巢則連界於閩廣接境於湖郴者
賊衆而勢散恃山谿之險以爲固連界於閩廣者賊
狡而勢聚結黨與之助以相援臣等遵奉　勑諭及
查照兵部咨示方略初議先攻橫水次攻桶岡而末
乃與廣東會兵徐圖浰頭如攻堅木先其易者後其
節目自正德十二年九月臣等議將進兵橫水恐浰
賊乗虛出擾思有以沮離其黨臣乃自爲告諭具述
禍福利害使報効生員黃表義民周祥等往諭各賊
因皆賜以銀布一時賊黨亦多感動各寨酋長黃金
巢劉遜劉粗睂溫仲秀等遂皆願從表等出投惟大
賊首池仲容卽池大鬢獨憤然謂其衆曰我等做賊
巳非一年官府來招亦非一次此亦何足爲憑待金
巢等到官後果無他說我等遣人出投亦未爲晚其
時臣等兵力旣未能分意且羈縻令勿出爲患故亦
不復與較金巢等至臣乃釋其罪推誠厚撫各願出
力殺賊立効於是藉其衆五百餘悉以爲兵使從征
橫水十月十二日臣等巳破橫水仲容等聞之始懼
計臣等必且以次加兵於是集其酋豪池仲寧高飛
甲等謀使其弟池仲安率老弱二百餘徒亦赴臣所
投招求隨衆立効意在緩兵因而窺覘虛實乗間内
應臣逆知其謀陽許之及臣進攻桶岡使領其衆截
路於上新地以遠其歸途内嚴警禦之備以防其釁
外示寛假之形以安其心陰使人分召鄰賊諸縣被
賊害者皆詣軍門計事旬日之間至者數十問所以
攻勦之策皆以此賊狡詐兇悍非比他賊其出劫行
剽皆有㴱謀人不能測自知惡極罪大　國法難容
故其所以扞拒之備亦極險譎前此兩經夾勦皆狼
兵二三萬竟亦不能大捷後雖敗遯所殺傷亦略相
當近年以來奸謀愈熟惡熖益熾官府無可奈何每
以調狼兵恐之彼輙謾曰狼兵易與耳縱調他來也
須半年我縱避他只消一月其意謂狼兵之來不能
速其畱不能乆也是以益無忌憚今巳僣號設官奸
計逆謀尤非昔比必欲除之非大調狼兵事恐難濟
臣以爲兵無常勢在因敵變化而制勝今各賊狃於
故常且謂必待狼兵而後敢攻此所以不必狼兵而
可以攻之也乃爲密畫方略使數十人者各歸部集
候我兵有期則據隘遏賊十一月賊聞臣等復破桶
岡益懼爲戰守備臣使人至賊所賜各酋長牛酒以
察其變賊度不可隱則詐稱龍川新民盧珂鄭志高
等將掩襲之是以密爲之防非敢虞官兵也臣亦陽
信其言因復陽怒盧珂鄭志高等擅兵讎殺移檄龍
川使廉其實且趣各賊伐木開道將囘兵自浰頭取
道往討之賊聞以爲臣等實有爲之之意又恐假道
伐之且喜且懼因遣來謝且請無勞官兵當悉力自
防禦之盧珂鄭志高陳英者皆龍川舊招新民有衆
三千餘遠近皆爲仲容所脅而三人者獨與之抗故
賊㴱讎忌之十二月望臣兵囘至南康盧珂鄭志高
等各來告變謂池仲容等僣號設官今已點集兵衆
號召遠近各巢賊首授以總兵都督等僞官使候三
省夾攻之兵一至卽同時竝舉行其不軌之謀及以
僞授盧珂等官爵金龍霸王印信文書一𥿄粘狀來
首臣先已諜知其事及珂等來卽陽怒以爲爾等擅
兵仇殺投招之人罪巳當死今又造此不根之言乗
機誣陷且池仲容等方遣其弟領兵報効誠心向化
安得有此遂收縛珂等將斬之時池仲安之屬方在
營見珂等入首大驚懼至是皆喜羅拜歡呼競訴珂
等罪惡臣因亦陽令具狀謂將并拘其黨屬盡斬之
於是遂械繫盧珂而使人密喻以陽怒之意欲以誘
致仲容諸賊且使盧珂等先遣人歸集其衆候珂等
旣還乃發臣又使生員黃表聽選官雷濟往喻仲容
使勿以此自疑密購其所親信陰說之使自來投訴
二十日臣兵巳還贛乃張樂大享將士下令城中今
南安賊巢皆巳掃蕩而浰頭新民又皆誠心歸化地
方自此可以無虞民乆勞苦亦宜暫休爲樂遂散兵
使各歸農示不復用而使池仲安亦領衆歸助其兄
防守且云盧珂等雖巳繫於此恐其黨致怨或掩爾
不虞仲安歸具言其故賊衆皆喜遂弛備臣又使指
揮余恩齎曆往賜仲容等令毋撤備以防盧珂諸黨
賊衆益喜黃表雷濟因復說伸容今官府所以安輯
勞來爾等甚厚何可不親往一謝況盧珂等日夜哀
訴反狀乞官府試拘爾等若拘而不至者卽可以證
反狀之實今若不待拘而往因面訴珂等罪惡官府
必益信爾無他而謂珂等爲詐殺之必矣所購親信
者復從力贊仲容然之乃謂其衆曰若要伸先用屈
贛州伎倆亦須親往勘破遂定議率其麾下四十餘
人自詣贛臣使人探知仲容巳就道乃密遣人先行
屬縣勒兵分哨道候報而發又使千戸孟俊先至龍
川督集盧珂鄭志高陳英等兵然以道經浰巢恐搖
諸賊則别齎一牌以㧦捕盧珂等黨屬爲名各賊聞
俊往果遮迎問故俊出牌視之乃皆羅拜相爭導送
出境俊巳至龍川始發牌部勒盧珂等兵衆賊聞之
皆以爲拘捕其屬不復爲意閠十二月二十三日仲
容等至贛見各營官兵皆已散歸而街市多張燈設
戲爲樂信以爲不復用兵密賂獄卒私往覘盧珂等
又果械繫深固仲容乃大喜遣人歸報其屬曰乃今
吾事始得萬全矣臣乃夜釋盧珂鄭志高等使馳歸
發兵而令所屬官􁊞次設羊酒日犒仲容等以緩其
歸正月三日度盧珂等已至家所遣屬縣勒兵當已
大集臣乃設犒於庭先伏甲士引仲容入并其黨悉
擒之出盧珂等所告狀訊鞫皆伏遂寘于獄而夜使
人趨發屬縣兵期以初七日同時入勦於是知府陳
祥兵從龍川縣和平都入指揮姚璽兵從龍川縣烏
虎鎭入千戸孟俊兵從龍川縣平地水入指揮余恩
兵從龍南縣高沙保入推官危壽兵從龍南縣南平
入知府邢珣兵從龍南縣太平保入守備指揮郟文
兵從龍南縣泠水逕入知府季斆兵從信豐縣黃田
岡入縣丞舒富兵從信豐縣烏逕入臣自率帳下官
兵從龍南縣泠水逕直搗下浰大巢而使各哨分路
同時竝進會於三浰先是賊徒得池仲容報謂贛州
兵巳罷歸皆巳弛備散處各巢至是驟聞官兵四路
竝進皆驚懼失措乃分投出禦而悉其精銳千餘據
險設伏併勢迎敵於龍子嶺我兵聚爲三衝犄角而
前指揮余恩所領百長王受兵首與賊遇大戰良乆
賊敗却王受等奮追里許賊伏兵四起奮擊王受推
官危壽所領義官葉芳兵鼓噪而前復奮擊賊伏兵
後千戸孟俊兵從傍繞出岡背橫衝賊伏與王受合
兵於是賊乃大敗奔潰呼聲震山谷我兵乗勝逐北
遂克上中下三浰各哨官兵遙聞三浰大巢巳破皆
奮勇齊進各賊皆潰敗知府陳祥兵遂破熱水巢五
花障巢指揮姚璽兵遂破淡方巢石門山巢上下陵
巢知府邢珣兵遂破芳竹湖白沙巢守備指揮郟文
兵遂破曲潭巢赤唐巢知府季斆兵遂破右坑巢三
坑巢是日擒斬首從賊人賊級俘獲賊屬男婦牛馬
器使數多其餘墮崕塡谷死者不可勝計是夜賊復
奔聚未破巢穴次日早乃令各哨官兵探賊所往分
投急擊初九日知府陳祥兵破鐵石障巢羊角山巢
獲賊首金龍霸王印信旗袍知府邢珣兵破黃田㘭
巢指揮姚璽兵破岑岡巢指揮余恩兵破塘含洞巢
溪尾巢初十日千戸孟俊兵破大門山巢推官危壽
兵破鎭里寨巢十一日知府邢珣兵破中村巢守備
郟文兵破半逕巢都坑巢尺八嶺巢知府季斆兵破
新田逕巢古地巢指揮余恩兵破空背巢縣丞舒富
兵破旗嶺巢頓岡巢十三日千戸孟俊兵破狗腳㘭
巢水晶洞巢五湖巢藍州巢十六日推官危壽兵破
風盤巢茶山巢連日各擒斬首從賊人賊級并俘獲
賊屬男婦牛馬器仗數多然各巢奔散之賊其精悍
者尚八百餘徒復哨聚九連大山扼險自固當臣看
得九連山勢極高橫亘數百餘里四面斬絕我兵旣
不得進而其内東接龍門山後諸處賊巢以百數若
我兵進逼賊必奔往其間誘激諸巢相連而起勢益
難制然彼中旣無把截之兵欲從傍縣潜軍斷其後
路必須半月始達緩不及事止有賊所屯據崕壁之
下一道可通然賊巳據險自上發石滚木我兵百無
一全於是乃選精銳七百餘人皆衣所得賊衣佯若
奔潰者乗暮直衝賊所據崕下澗道而過賊以爲各
巢敗散之黨皆從崕下招呼我兵亦佯與呼應賊疑
不敢擊巳度險遂扼斷其後路次日賊始知爲我兵
并勢衝敵我兵巳據險從上下擊賊不能支乃退敗
臣度其必潰預令各哨官兵四路設伏以待賊果分
隊潜遯二十五日知府陳祥兵覆賊於五花障知府
邢珣兵覆賊於白沙指揮余恩兵覆賊於銀坑水二
十七日指揮姚璽兵覆賊於烏虎鎭推官危壽兵覆
賊於中村知府季斆兵覆賊於北山又戰於風門奧
其餘奔散殘黨尚三百餘徒分逃上下坪黃田㘭諸
處各哨官兵復黏蹤會追二月初二日知府陳祥兵
復與賊戰於和平初五日復戰於上坪下坪初八日
推官危壽指揮余恩兵復與賊戰於黃㘭十二日知
府陳祥兵復與賊戰於鐵障山十四日縣丞舒富兵
復與賊戰於乾村又戰於梨樹十四日知府邢珣季
斆兵復與賊戰於芳竹湖二十三日縣丞舒富兵復
與賊戰於北順又戰於和洞二十六日守備郟文兵
復與賊戰於水源戰於長吉戰於天堂寨連日擒斬
首從賊人賊級數多三月初三日據鄉導人等四路
爪探皆以爲各巢積惡兇狡之賊皆巳擒斬略盡惟
餘黨張仲全等二百餘徒其間多係老弱及遠近村
寨一時爲賊所軀脅從惡未乆之人今皆勢窮計迫
聚於九連谷口呼號痛哭誠心投招臣遣報効生員
黃表往驗虛實果如所探因引其甲首張仲全等數
人前來投見訴其被脅不得巳之情臣量加責治隨
遣知府邢珣往撫其衆籍其名數遂安挿於白沙初
七日據知府邢珣等呈稱我兵自去歲二月從征閩
寇迄今一年有餘未獲少休今幸各巢賊巳掃蕩餘
黨不多又䝉俯順招安况今隂雨連綿人多疾疫兼
之農功已動人懷耕作合無俯順下情還師息衆及
義官葉芳等并各村鄉居民亦告前情臣因親行相
視險易督同副使楊璋知府陳祥等經理立縣設隘
可以乆安長治之䇿畱兵防守而歸葢自本年正月
初七日起至三月初八日止前後兩月之間通共搗
過巢穴三十八處擒斬大賊首二十九名顆次賊首
三十八名顆從賊二千零六名顆俘獲賊屬男婦八
百九十名口奪獲牛馬一百二十二隻匹器械贓仗
二千八百七十件把贓銀七十兩六錢六分總計擒
斬俘獲奪獲共五千九百五十五名顆口隻匹件把
俱經行令兵備等官審驗紀錄仍行紀功御史覈實
施行具繇呈報去後今據前因臣等會同江西廵按
御史屠僑廣東廵按御史毛鳳叅照大賊首池仲容
等荼毒萬民騷擾三省陰圖不軌積有年歲設官僣
號罪惡滔天比之上猶諸賊尤爲桀鷔難制葢上猶
諸賊雖有僣竊不軌之名而徒惟劫掠焚燒是嗜至
於浰頭諸賊雖亦剽劫擄掠是資而實懷僣擬割據
之志故其招致四方無藉隱匿遠近妖邪日夜規圖
漸成奸計兼之賊首池仲容池仲安等又皆力搏猛
虎捷競飛猱兇惡之名乆巳著聞四方賊黨素所向
服是以負固恃頑屢征益熾前此知其無可奈何亦
惟苟且招安以幸無事其實無救荼毒之慘益養奸
宄之謀今乃臣等驅不練之兵資缺乏之費不踰兩
月而破奸雄不制之虜以除三省數十年之患此非
朝廷威德廟堂成算何以及此臣等切惟天下之事
成於責任之專一而敗於職守之分撓就今事而言
前此嘗夾攻二次計勦數番以兵則前者强而今者
弱前者數萬而今者數千以時則前者期年而今者
兩月以費則前者再倍而今者什一以任事之人則
前者多知謀老練之士而今者乃若臣之迂疎淺劣
然而計功較績顧反有加於昔何哉實繇　朝廷之
上明見萬里洞察往弊處置得宜旣假臣以賞罰之
權復改臣以提督之任旣以兵忌遙制而重各省專
征之責又慮事或牽扯而抑守臣干預之請授之方
略而不拘以制責其功成而不限以時以故　詔旨
一頒而賊先破膽奪氣咨文一布而人皆踴躍爭先
効謀者知無沮撓之患而務竟其功希賞者知無侵
削之弊而畢致其死是乃所謂得先勝之算於廟堂
收折衝之功於樽俎實用兵之要道制事之良法也
事每如此天下之治有不足成者矣臣等偶叨任使
何幸濫竽成功敢於獻捷之餘拜手稽首以賀伏願
皇上推成功之所自原發縱之有因庻無僣賞以旌
始謀及照兵備副使楊璋監軍給餉紀功督戰備歷
辛勤宜加顯擢守備指揮郟文知府陳祥邢珣季斆
推官危壽指揮余恩姚璽及千戸孟俊縣丞舒富等
皆身親行陳屢立戰功俱合奬擢庻示激揚以爲後
勸臣本凡庸繆當重任偶逢事機之會幸免覆餗之
誅然功非其才福已踰分遂沾痿痺之疾旣成廢棄
之人除巳别行請罪乞休外緣係捷音及該兵部議
擬期於成功不限以時題奉欽依事理爲此具本題
知
　　先生浰頭之㨗妙在收盧珂用黃表雷濟以誘
　　至池仲容所謂善用兵者屈人之兵而非戰也
　　拔人之城而非攻也前後節節取勝靈通變化
　　眞非尋常思慮之所能及
　　議處河源餘賊
看得河源等處賊情本院屢經批仰該道會同守廵
等官從長計議相機勦捕今復據呈看得賊勢漸盛
民患日深該道旣以兵力勞憊勢未能克卽須會同
守廵守備等官或親至賊巢或於附近賊巢處所屯
劄選差知因通賊曉事人役齎執告示㮄文權且撫
諭各賊委曲開譬或姑賜以牛酒銀布耕具種子之
類令其收衆入巢趂時耕作因使吾民亦得蹔免防
截之役及時盡力農畒一面選兵勵士密切分布哨
道候收歛已畢各巢亦積有糧米然後的探虛實尅
期竝舉出其不趨掩其不備是乃藉兵於民因糧於
賊非獨可以稍紓目前之急亦因得以永除日後之
患矣今若兵力不足旣未能勦又不從權撫挿任其
出沒往來則非惟民不安生窮困愈甚抑且賊亦失
其農業衣食不給若非擄掠何以爲生是所謂益重
吾民之苦而愈長羣賊之奸兵糧日耗後欲圖之功
愈難矣仰該道會同守廵守備等官上緊議處施行
囘報毋得徒事往復致釀後艱其各該官司兵快人
等不論或撫或勦俱要時時操練整東密切隄備不
得縱弛致有疎虞
　　再批攻勦河源賊巢呈(八月二/十一日)
據廣東嶺東道僉事朱昂等會呈河源縣賊巢一十
三處勢相聯絡互爲應援賊首吳何俊等并帽子峰
賊首譚廣䕶等招亾納叛不止二千餘衆累歲荼毒
生靈況又僣稱天王總兵都督等號罪惡滔天人神
共怒必須請調大兵勦絕根繇庻足以雪軍民之寃
但此黠賊性尤兇强必藉狼兵可以搗巢攻寨大約
以軍兵二萬有餘方克濟事合行布政司查議糧餉
并賞功銀兩等項又據惠州府云云看得賊衆兵寡
委難集事但動調狼兵亦利害相半況開報賊巢前
後不同合用糧賞俱合預行查處爲此仰抄案囘道
會同各守廵兵備等官將各巢穴再行備細查訪若
果賊巢衆多官兵分哨不敷必須添調狼兵仰卽徑
自呈請該省總督等衙門上緊起調若見在官兵略
以足用可以不調狼兵亦免騷擾地方就仰選委謀
勇官督同府衞縣所等官將各漢達官軍兵快鄉夫
預先起集選練於該府及近賊縣分密切屯劄勿令
張揚候尅期已定然後晝伏夜行出其不意併擊合
勦合川糧餉賞功等銀備行廣東布政司查照上年
大征事體及時措備毋致臨期誤事如是兵糧措置
俱已齊備仰卽馬上差人飛報軍門以憑親臨督戰
或差官齎執　令旗令牌分督進勦其各賊奔遁關
隘相應江西防截者亦要上緊查報以憑調發各毋
稽違致有失誤　國典具存決難輕貸先選熟知賊
情三四人赴軍門聽用軍中一應進止或未盡機宜
應呈報者亦就上緊呈報仍呈總鎭鎭守廵按等衙
門查照知會
　　用兵全在調度得宜本處官兵鄉快自然足用
　　淮陰所以能驅市人而使之戰也如止靠調狼
　　兵未有不至激變生事者如數年來黔蜀東土
　　俱因調兵起禍惜未有以先生之說告之者
　　三省夾勦㨗音疏
據廣東按察司僉事等官王大用等呈正德十二年
九月内據樂昌縣知縣李增禀稱賊首龔福全高快
馬等不時出沒爲患近蒙軍門案驗内開三省會兵
進勦緣照官兵未到誠恐各賊探知自分必死羣合
四出攻劫不惟居民受害抑恐患及城池議要從宜
設法以緩其勢待軍兵到日另行遵奉號令等因本
職看得各賊俱係先前大征漏網招亾納叛蹤跡詭
秘爲今之計必先誘其腹心以爲我用然後以次剪
其羽翼庻以賊攻賊彼勢可孤而我患可保巳經呈
奉軍門議處誘法設致去後據知縣李增報稱峽田
山賊犯龍貴等十二名天塘賊犯陳滿等十名各挈
家赴縣首吿願擒獲同伴解官於本年十一月二十
八日督同龍貴等計誘賊犯蕭緣等六十名十二月
初二日陳滿等計誘李廷茂等二十三名等因又據
通判鄒級仁化縣知縣李蕚呈大賊首高快馬帶從
賊一十五名賊婦二口濳住地名癩痢寨㴱坑結巢
藏住隨綂民壯兵夫譚志澤等於閠十二月初一日
戌時進兵圍寨至初二日早本賊突出山頭迎敵追
至始興縣界各兵奮勇生擒高快馬卽高仲仁從賊
三名賊婦賊女各一口又據知府姚鵬等呈督率軍
兵夫快陸續擒斬首從賊犯李萬山賴永達等一千
三百二十名顆俘獲男婦七十六名口奪囘被擄男
婦一十三名口又據知縣李增呈緝得賊首李斌亾
命在湖廣烏春山躱住密遣捕盜老人李攻瓉等星
夜濳至地名姜陽峒擒獲本賊緣繇到道轉報到臣
又據兵備分廵嶺東道顧應祥等呈據領哨通判莫
相等呈綂漢達官軍民壯打手人等刻期進勦上下
橫溪闕峒㴱峒等巢陸續擒斬賊犯吳瑄鄧仲玉等
共六百九十名顆俘獲男婦三百九十五名口奪囘
被擄男婦七口又據本官禀稱橫溪大賊首吳　招
集亾命遯住地名東田村㴱山結巢禀蒙監督僉事
顧應祥指示方略密切發兵抵吳　巢穴四面圍攻
先用銃箭將吳　打倒擒斬　等首從賊共十三名
顆俘獲賊屬六口奪囘被擄婦女二口綠繇到道轉
報到臣查得先准兵部咨爲地方緊急賊情事該廵
撫湖廣都御史秦金該本部覆題郴桂等處諸賊與
廣東江西諸峒聯絡請　勑兩廣并南贑總督巡撫
等官會同尅期進兵夾勦等因奉　聖旨是都依擬
行欽此又臣節奉　勅諭但有盜賊生發卽便嚴督
各該兵備守巡并軍衞有司設法勦殺隨宜處置欽
此又准樂昌縣知縣李増禀稱賊首高快馬等八百
餘徒在地名櫃頭村行劫又據乳源縣禀稱賊徒千
餘人在洲頭街流劫及據湖廣彬州申賊首龔福全
高仲仁等一起八百餘徒出劫樂昌虜捉知縣韓宗
堯一起七百餘徒出劫生員譚明浩等家一起六百
餘徒從老虎峒等處出劫一起五百餘徒從興寧縣
出劫等因各報到臣該臣叅看得兩廣總督總兵等
官雖已奉　命行取囘京然軍馬錢糧調度方略悉
經區畫會有成案本院見督官兵征勦浰頭等賊未
能親往督戰除分兵設䇿督令副使楊璋等四面防
截外仰各官查照原議上緊依期進勦毋得遲疑叅
錯致誤事機一應臨敵制度俱在各官相機順應或
先離散其黨與或陰誘致其心腹聲東擊西陽背陰
襲勿拒一議惟求萬全軍門遙遠不必一一呈禀反
成牽滯今據前因除將各道呈報前項擒斬首從賊
人賊級共二千八百九名顆俘獲賊屬并奪囘被擄
男婦五百四名口奪獲器械贓物一百三十二件把
牛馬八十三隻匹仰各道徑送巡按紀功御史審驗
紀錄造冊　奏繳外叅照大賊首高仲仁李斌吳
等稔惡多年敵殺官兵攻劫郡縣罪貫旣盈今幸數
月之間克遂殲殄此皆仰仗　廟堂勝算及將士用
命之所致也臣得因人成事眞爲徼幸及照巡按紀
功御史毛鳯振楊風紀作勵將士旣盡紀驗之職復
多調度之方比於常格勞績尤異僉事王大用顧應
祥等監綂督調備効勤勞都指揮王英歐儒知府姚
鵬通判鄒級莫相知縣李増李蕚皆身親行陣具歷
艱難均合甄收普皆旌擢伏望　皇上旣行大賞於
朝復沛覃恩於下庻示激奬以勸後功臣以凡庸兼
復多病繆膺地方之責屬征調四出不能身親督戰
然賴總督諸臣先已布授方略領哨諸將得以遵照
奉行戮力効死竟收完績雖無共濟之功實切同舟
之幸除先已具本請罪吿病乞休外云云
　報功疏不用誇飾直述事情極爲得體如近日動
　輙云異㨗奇功眞令人可汗
　　辭免陞廕乞以原職致仕疏
臣於六月初六日准兵部咨爲㨗音事該臣題該本
部覆題節該奉　聖旨王守仁陞右副都御史廕子
一人做錦衣衛世襲百戸寫　勑奬勵欽此欽遵臣
聞　命驚惶莫知攸措感極而懼若墜冰淵切念臣
以章句陋儒過蒙　朝廷滌瑕掩垢收錄於擯棄之
餘旣又求長於短拔之閒散之中授以巡撫之寄其
時臣以抱病在吿兩疏乞休偶値前宮有託疾避難
之嫌該部論奏之義甚嚴　朝廷督責之旨又切遂
不遑他計狼狽就途蒞事之後兵耗財匱盗熾民窮
縮手四顧莫措一籌　朝廷憫念地方之顚危慮臣
才微力弱必致傾僨謂其責任之不專無以連屬人
心賞罰之不重無以作興士氣號令之不肅無以督
調遠近於是該部議假臣以賞罰　朝廷從而假之
以賞罰議給臣以旗牌　朝廷從而給之以旗牌議
改臣以提督之任　朝廷從而改之以提督之任授
之方略而不拘以制責其成功而不限以時繇是臣
以賞罰之柄而激勵三軍之氣以旗牌之重而號召
遠近之兵以提督之權而紀綱八府一州之官吏伸
縮如志舉動自繇於是兵威漸振賊氣先奪成軍而
出一皷而破橫水再皷而滅桶岡全師克㨗振旅復
舉又一皷而破三刑再皷而下九連皆役不再藉兵
無挫刅分遣官屬齎執旗牌以麾督兩廣夾勦之師
亦莫不畏威用命咸奏成功繇是言之其始促臣之
來蒞事者該部之議　朝廷之斷也旗牌之能號召
者該部之議　朝廷之斷也提督之能紀綱者該部
之議　朝廷之斷也方略之所分布舉動之得展舒
者該部之議　朝廷之斷也臣亦何功之有而敢冒
承其賞乎譬之駑駘之馬而得良御齊輯乎轡衘之
際而緩急乎唇吻之和内得於人心外合於馬志故
雖駑下亦能盡日之力而至百里人見其駑而百里
因謂之能不和其能致此皆御馬者驅䇿之力不然
將數里而踣或十數里而止矣馬之疲勞或誠有之
而遂以歸功於馬其可乎况臣驅逐之餘疾病交作
手足麻痺漸成廢人前在賊巢巳嘗具本請罪吿病
乞休日夜伏候　允報庻幾生還畎畒乃今求退而
獲進請咎而蒙賞雖臣貪冒垂涎忍恥苟得其如
朝廷賞功之典何伏望　皇上推原功之所始無使
賞有濫及收囘　成命臣苟有徵勞不加罪戮容令
仍以原職致仕延餘喘於田野如此則上無濫恩下
無奸賞宣力受任者得免於覆餗之誅量能度兮者
獲遂其知止之願臣無任感恩懼罪懇切祈望之至
　樞部必與邊撫呼吸相應而後能成功往日遼陽
　之失不能無所歸咎
　　上晉溪司馬書　戊寅
郴衡諸處羣孽漏殄尚多葢緣進剿之時彼省土兵
不甚用命而廣兵防夾又復稍遲是以致此其在目
今若無㐫荒之災兵革之釁料亦未敢動作但恐一
二年後則有所不能保耳今大征甫息勢旣未可輕
舉而地方新遭土兵之擾復不堪重困將紓目前之
患不過添立屯堡若欲稍爲經乆之圗亦不過建立
縣治然此二端彼省鎭巡巳嘗會奏舉行生雖復徃
豈能别有區畫但度其事勢屯堡之設雖可以張布
聲威然使守瞭日乆未免怠弛散歸無事則虛具名
數冐費糧餉有急卽張皇賊勢復湏調兵此其勢之
所必至者惟建縣一事頗爲得䇿又聞所設縣分乃
瓜分兩省三縣之地彼此各吝土地人民豈肻安然
割巳所有以資異省别郡必有紛爭異同之論未能
歸一則立縣之舉勢亦未易克就旣承責委亦已遣
人再徃詢訪苟有利弊稍可禅益者當復舉請但因
閩事孔棘遙聞廟堂之議亦欲繆以見責故且未敢
輙徃郴桂然　勅書乆未見到則閩中亦不敢遽徃
旦夕諮訪其事頗悉顚末大槩閩中之變亦由積漸
所致其始作於延平繼發於邵武又繼發於建寧發
於汀漳發於沿海諸衛所其間驚閧雖小大不一然
亦皆因倡於前者略無懲創遂敢效尤而興今省城
渠魁雖已授首人心尚爾驚惶未定邵武諸處尤不
可測急之必致變縱而不問將來之禍尤有不可勝
言者葢福建之軍縱恣驕驁巳非一日旣無漕運之
勞又無征戍之役飽食安坐徭賦不及居則朘民之
膏血以供其糧有事返藉民之子弟而爲之鬬有司
豢養若驕子百姓疾畏如虎狼稍不如意呼呶羣聚
而起焚掠居民綁笞官吏氣𦦨所加帖然惟其所欲
而後巳今其勢旣盈如將潰之隄岌乎洶洶匪朝伊
夕雖有智者難善其後固非迀劣如守仁者所能辦
此也又況積弱之軀百病侵剝近日復聞祖母病危
日夜痛苦方寸巳亂豈復堪任臨期敗事罪戮益重
輙敢先以情訴伏望曲加矜憫改授能者使生得全
首領歸延殘息於田野非生一人之幸實一省數百
萬生靈之幸也情蹙辭隘忘其突冒死罪死罪
　　優奬致仕縣丞龍韜牌
訪得贛縣致仕縣丞龍韜平素居官淸謹迨其老年
歸休遂致貧乏不能自存薄俗愚鄙反相譏笑夫貪
汙者乗肥衣輕揚揚自以爲得志而愚民兢相歆羨
淸謹之士至無以爲生鄉黨鄰里不知以爲周恤又
從而笑之風俗薄惡如此有司者豈獨不能辭其責
孟子云使饑餓於我土地吾恥之是亦有司者之恥
也爲此牌仰贛州府官吏卽便措置無礙官銀十兩
米二石羊酒一副掌印官親送本官家内以見本院
優恤奬待之意仍仰贛縣官吏歲時常加存問量資
柴米母令困乏嗚嘑養老周貧王政首務況淸謹之
士旣貧且老有司坐視而不顧其可乎遠近父老子
弟仍各曉諭務洗貪鄙之俗共敦廉讓之風具依准
并措送過繳牌
　　今官於地方者優禮餽送惟當道貴人而已先
　　生此舉眞足以廉頑立懦大有補於世敎
陽明先生經濟集卷三終　臨海後學王立凖較􁆒
陽明先生集要經濟編卷四
　　　同邑後學施邦曜重編
　　　江右後學曾　櫻叅訂
　　飛報寧王謀反疏
正德十四年六月初五日節該欽奉　勑福州三衞
軍人進責等脇衆謀反特命爾暫去彼處地方會同
查議處置叅奏定奪欽此欽遵臣於本月初九日自
贛州啟行至本月十五日行至豐城縣地名黃土腦
據該縣知縣等官顧佖等禀稱本月十四日寧府稱
亂將孫都御史許副使并都司等官殺死廵按及三
司府縣大小官員不從者俱被執縛不知存亾各衙
門印信盡數收去庫藏搬搶一空見監重囚俱行釋
放舟楫蔽江而下聲言直取南京一面分兵北上各
官皆來沮臣不宜輕進其時臣尚未信然迯亂之民
果巳四散奔潰人情洶洶臣亦自顧單旅危途勢難
復進方爾囘程隨有兵卒千餘已夾江竝進前來追
臣偶遇北風大作臣亦張疑設計整舟安行兵不敢
逼幸而獲免本月十八日囘至吉安府據知府伍文
定等禀稱地方無主乞畱暫囘區畫遠近軍民亦皆
遮擁呼號隨據臨江府并新淦豐城奉新等縣各差
人飛報寧府遣兵四出攻掠拘抆印信及拿掌印官
員調取兵快水兌糧船盡被驅脇而去等因臣奉前
旨欲遂徑往福建但天下之事莫急於　君父之難
若彼順流東下萬一南都失備爲彼所襲彼將乘勝
北趨旬月之間必且動搖　京輔如此則勝負之算
未有所歸此誠天下安危之大機慮念及此痛心寒
骨義不忍舍之而去故遂入城撫慰軍民督同知府
等官伍文定等調集兵糧號召義勇又約會致仕鄉
官右副都御史王懋中養病評事羅僑等與之定謀
設䇿收合渙散之心作起忠義之氣相機乗間務爲
躡後之圖共成犄角之勢牽其舉動而使進不得前
搗其巢穴而使退無所據日望　天兵之速至庻解
東南之倒懸伏望　皇上省愆咎巳命將出師因難
興邦未必非此臣以弱劣多病屢疏乞休況此地方
之責本亦非臣之任今兹扶疾赴閩實亦意圖便道
歸省臨發之前巳具哀懇齎奏之人去纔數日適當
君父之急不忍失此事機姑復暫畱期紓　國難候
區畫稍定各官略可展布　朝廷命師一臨亦遂遵
照前旨入閩了事就彼歸省父疾進不避嫌退不
避罪惟民是保而利於　主臣之心也直行其報
國之誠而忘其緩　命之罪求伸其哀痛之情而甘
冒棄職之誅臣之罪也竊照都御史王懋中評事羅
僑忠義自許才識練達知府伍文定果㨗能斷忠勇
有謀累立戰功皆抑而不賞乆淹外郡實屈而未伸
今江西闔省見無一官若待他求緩無所及乞遂將
各官授以緊要職任庻可責之拯溺救焚其餘若裁
革兵備副使羅循養病副使羅欽德郞中曾直御史
周魯同知郭祥鵬省親進士郭持平驛丞李中王思
等雖皆本土之人咸秉忠貞之節況亦見在同事當
多難之日事宜從權庻克有濟再照寧府逆謀旣著
彼若北趨不遂必將還取兩浙南擾湖湘窺畱都以
斷南北收閩廣以益軍資若不卽爲控制急遣重兵
必將噬臍無及及照撫州知府陳槐臨江府知府戴
德孺贛州府知府邢珣袁州府知府徐璉寧都縣知
縣王天與豐城縣知縣顧佖新淦縣知縣李美奉新
縣知縣劉守緖泰和縣知縣李楫南安府同知朱憲
贛州府同知夏克義龍泉縣知縣陳允諧及闔省各
官今見在者乞　勑吏部就於其中推補本省方面
知府兵備等官庻可速令供職其有城守之責者亦
各量陞職銜重其權勢使可展布又照南贛軍餉惟
資鹽商諸稅近因戸部奏革顧募之兵無所仰給悉
巳散遣今未兩月卽遇此變復欲召募將倚何資輙
復遵依　勑旨便宜事理仍舊舉行然亦緩不及濟
必須先於兩廣積儲軍餉數内量借一十餘萬庻幾
軍衆可集地方有頼　國難可平緣係飛報地方謀
反重情事理爲此具本專差舍人來儀親齎謹題請
㫖
　當事者置先生於上游加以專勑不限以地原有
　㴱意故遇難不辭非先生無此見義必爲之勇先
　事預圖非晉溪無此知人授任之略故能平南贛
　擒逆濠一舉而兩利焉今㝢内干戈滿地奚啻逆
　濠未發之隱謀任事者旣無先生經濟之手而當
　事者實無爲地擇人之心槪以規避之法繩庸愚
　卽斬盡頭顱亦何濟天下事
　　再報謀反疏(十四年六月/二十一日)
節該欽奉　勑福州三衞云云緣係飛報地方謀反
重情事理爲此具本先於本月十九日專差舍人來
儀奏報外但叛黨方盛恐中途爲所攔截合再具本
專差舍人任光親齎謹題　旨
　凡遇有事入吿當慮及此
　　咨兩廣總制都御史楊共勤　國難
節該欽奉　勑福州三衞軍人進貴等脇衆謀反特
命爾暫去彼處地方會同查議處置叅奏定奪欽此
欽遵於六月初九日自贑啟行於本月十五日行至
豐城縣地名黃土腦據知縣顧佖等禀稱本月十四
日寧府將巡撫孫都御史許副使等宫殺死巡按及
三司府縣大小官員不從者俱被執縛各衙門印信
盡數收去庫藏搬搶一空聲言直取南京一面分兵
北上各官競阻本職不宜輕進本職自顧單旅危途
勢難復進方爾囘程隨有兵卒千餘巳夾江竝進來
追偶遇北風大作本職亦張疑設計整舟安行兵不
敢逼幸而獲免本月十八日囘至吉安府據知府伍
文定等禀稱地方無主乞畱暫爲區畫遠近居民亦
皆遮擁呼號隨又據臨江府并新淦豐城奉新等縣
各差人飛報寧府遣兵四出攻掠拘收印信等因本
職奉有前　旨欲遂委嶺南道兵備僉事王大用監
綂給與各兵行糧不分雨夜兼程前來共勤　國難
諒貴院素秉忠孝之節乆負剛大之氣聞此必將奮
袂而起秉鉞長驅當在郭汾陽之先肻居祖士遠之
後哉紛擾之中莫罄懇切惟高明速圖之
　行南安等十二府及奉新等縣募兵䇿應
切照叛逆天下之大惡討賊天下之大義本院仗順
伐逆鼓率忠義豪傑四起發謀協力叛賊滅亾之期
計日可待除行吉安等府縣起調兵快防守地方外
照得本省見今巡撫都布按等衙門俱各缺官事無
綂束擬合通行各府卽行所屬縣分并衞所衙門各
起調官軍鄉兵固守城池保障地方仍一面分選兵
快散布關隘嚴加把截一面揀募驍勇精兵大縣約
四五千名小縣約二三千名以上各備鋒利器械供
給糧草擇委能幹勇力官員管領操練各項費用聽
在官錢糧動支隨申本院查考濵江去處多備船隻
聽候本院差官齎捧旗牌至日卽刻依期啟行進攻
仍選慣便人役多方探聽消息不時飛報以憑區畫
此係守土官員切責而臣子効忠致身正在今日各
宜奮發義氣鼓動軍民共成滅賊之功以輸報國之
念毋得遲違觀望失誤軍機自取罪戾
　　預行南京各衙門勤王咨
爲照前事係天下非常之變　宗社安危之機雖今
備行江西吉安等府及湖廣福建廣東等處調集軍
兵合勢征勦外但彼聲言欲遂順流東下竊據南都
看得長江天險南北之限畱都根本咽喉所關雖以
朝廷威德人心効順逆謀斷無有成但其譎奸陰圖
已非一日兼聞潜伏奸細於京城期爲内應萬一預
備無素爲彼所掩震驚遠邇噬臍何及爲此合咨貴
部煩爲通行在京及大小衙門會謀集議作急繕完
城守簡練舟師設伏沿江以防不虞之襲傳檄傍郡
以張必討之威先發操江之兵聲義而西約會湖湘
互爲犄角本職亦砥鈍䇿駑牽躡其後以義取暴以
直加曲不過兩月之間斷然一皷可縛惟高明速圖
之
　卽以尋常才識處之此咨在所必有第只令固守
　南京便是失䇿如先生之佈置斷其兩月成擒方
　是不可及
　　寛恤禁約
照得江西省城近遭變亂各府州縣兵戈騷動供億
勞費兼値天時亢旱秋成無望人民窘迫言之痛心
中間恐有無賴之徒乘機竊發驚擾地方理合寛恤
禁約但巡撫衙門見今缺官本院駐軍境内不容坐
視合就權宜處置通行爲此除一面奏　聞外仰抄
案囘府照依案驗内事理并行所屬各縣官員務須
軫念地方痛恤民隱凡一應不急詞訟工役俱各停
止其軍前合用兵大糧草各官俱要持廉秉公親自
編派毋得因而科擾及聽信下人受財作弊仍嚴加
曉諭軍民人等務要各守本分安居田里不許扇惑
搬移妄生事端大戸毋逼債負小民毋激仇嫌鄉落
居民各自會推家道殷實行止端荘一人充爲約長
二人副之將各人戸編定排甲自相巡警保守各勉
忠義共勤　國難敢有抗違生事驚擾地方者就便
拿解赴官治以軍法約長若有乗機侵害衆戸及受
財不舉許被害之人告發重治仍仰各縣將前項寛
恤禁約事宜翻刻告示發仰鄉村張掛曉諭俟巡撫
官員到日再行議處俱毋違錯
　　用兵之際奸民易於煽亂此示必不可少
　　調取吉水縣八九等都民兵牌
訪得吉水縣八九等都民人王益題曾思溫易弘爵
王昭隆等各戸下人丁素習武勇人多尚義前任知
縣周廣曾經起調征進皆係驍勇慣戰之人今兹逆
黨倡亂民遭荼毒應合調取以赴　國難爲此訪差
致仕縣丞龍光齎牌前去吉水縣着落當該官吏卽
將各戸義兵照數調集各備鋒利器械編成行伍僉
選百長總小甲管領就仰該縣查支官錢給與口糧
暫且就屯本縣操演武藝聽候本院指日東下隨軍
進勦照得江西一省人民乆被寧府毒害侵肌削骨
破家蕩產寃困已極控訴無門今其惡貫蒲盈天假
義兵爲民除暴尚聞愚昧之徒阻避寧府威勢不敢
舉動殊不知寧府未叛之前尚爲親王人不敢犯今
逆謀旣著卽係反賊人人得而誅之復何所憚爾等
義民正宜感激忠義振揚威武爲百姓報讎泄憤共
立不世之勲以收勤王之績毋得稽遲觀望自取軍
法重究差去官員不許假此擾害妄生事端體訪得
出罪不輕貸
　此等武勇之人亦必要平日訓練始得如取辦於
　臨時適滋擾害耳
　　䇿應豐城牌
據豐城縣知縣顧佖禀稱本縣起調鄉兵固守城池
惟恐兵力不敷必須請兵䇿應庻保無虞等因看係
地方重務已經調發龍泉安福永新等縣并吉安千
戸所機快軍兵陸續前去䇿應照得發去官兵必須
選委謀勇膽略官員綂領庻幾調度得宜爲此仰通
判楊昉卽將後開軍兵名數督同千戸蕭英監綂協
同知縣顧佖等計議攻守方略相度險夷要害遠斥
堠以防奸勤訓練以齊衆探知賊人入境卽便設奇
布伏以逸待勞擊其不意務在先發制人毋令乗問
抵隙軍兵人等務要嚴爲約東毋令侵擾敢有違犯
退縮許以軍法從事各官尤要同心并力協和行事
共効忠貞之節以紓　國家之難如或執抝參錯觀
望逗遛違犯節制致有疎虞軍令具存決難輕貸
　以豐城要地故特與䇿應兵法所謂交地吾將謹
　其守者此類是也
　　預備水戰牌
案照巳經行仰起調軍馬前來䇿應日乆尚未見到
近據探報逆黨南下將攻南都計此時南都必巳有
備各逆黨進無所獲必退保九江如此則水戰之具
爲急不可不備爲此牌仰福建布政司卽行選募海
滄打手一萬名動支官庫不拘何項銀兩從厚給與
衣裝行糧各備鋒利器械就仰左布政使席書兵備
僉事周期雍綂領星夜前赴軍門相機前進并力擒
勦仍行巡撫等衙門同心協力後先監督應援此係
叛逆謀危　宗社天下荼毒所關呼吸存亾旦暮成
敗間不容髮非比尋常賊情不得逗遛觀望有虧臣
節嗚呼　主憂臣辱　主辱臣死凡有血氣孰無是
心況各官忠義自任剛大素聞必將奮臂疾驅有不
容已兵快及領兵人等敢有違犯節制有悞軍機者
仰卽遵照本院欽奉　勑諭事理許以軍法從事無
得姑息
　　牌行吉安府敦請鄉士夫共守城池(七月𥘉/八日)
照得寧府反叛本院調兵進勦卽日啟行各府縣掌
印正官旣該綂兵前進所據各該府縣城池雖巳行
委各佐貳官防守但艱危之際事變不測必須歷練
老成之人相與維持鎭定庻幾人心不致驚疑政務
有所倚賴爲此案行吉安府官吏通行各縣署印官
員徑自以禮敦請老成鄉宦衆所推服者一二員在
城以備緊急協同行事該府城池關係尤重查得致
仕按察使劉遜素有才望忠義奮激就仰該府請至
公舘仍仰署印官待以賓師之禮托以咨決之事一
應軍機事宜咨禀計議而行以安人心以濟大事仍
行本官務以　國家大難爲心盡心竭力共圖殄賊
毋以休致自嫌諒　朝廷報功之典當亦自不相負
如誤大事咎亦有歸通無違錯
　一以繫人心一以酌事體舉如許大事有獨任而
　能成者乎
　　牌行各哨綂兵官進攻屯守
仰一哨綂兵官吉安府知府伍文定卽綂部下官軍
兵快四千四百二十一員名進攻廣潤門就畱兵防
守本門直入布政司屯兵分兵把守王府南門
仰二哨綂兵官贛州府知府邢珣卽綂部下官軍兵
快三千一百三十餘員名進攻順化門就畱兵防守
本門直入鎭守府屯兵
仰三哨綂兵官袁州府知府徐璉卽綂部下官軍兵
快三千五百三十員名進攻惠民門就畱兵防守本
門直入按察司察院屯兵
仰四哨綂兵官臨江府知府戴德孺卽綂部下官軍
兵快新喻二縣三千六百七十五員名進攻永和門
就畱兵防守本門直入都察院提學分司屯兵
仰五哨綂兵官瑞州府通判胡堯元童琦卽綂部下
官軍兵快四千員名進攻章江門就畱兵防守本門
直入南昌前衞屯兵
仰六哨綂兵官泰和縣知縣李楫卽綂部下官軍兵
快一千四百九十二員名夾攻廣潤門直入王府西
門屯兵守把
仰七哨綂兵官新淦縣知縣李美卽綂部下官軍兵
快二千員名進攻德勝門就畱兵防守本門直入王
府東門屯兵守把
仰中軍營綂兵官贑州衞都指揮余恩卽綂部下官
軍兵快四千六百七十員名進攻進賢門直入都司
屯兵
仰八哨綂兵官寜都知縣王天與卽綂部下官軍兵
快一千餘員名夾攻進賢門畱兵防守本門直入鐘
樓下屯兵
仰九哨綂兵官吉安府通判談儲卽綂部下官軍兵
快一千五百七十六員名夾攻德勝門直入南昌左
衞屯兵
仰十哨綂兵官萬安縣知縣王冕卽綂部下官軍兵
快一千二百五十七員名夾攻進賢門就守把本門
直入陽春書院屯兵
仰十一哨綂兵官吉安府推官王暐卽綂部下官軍
兵快一千餘員名夾攻順化門直入南新二縣儒學
屯兵
仰十二哨綂兵官撫州通判鄒琥知縣傅南喬卽綂
部下官兵三千餘員名夾攻德勝門就畱兵防守本
門隨於城外天寧寺屯兵
承委官員務要竭忠奮勇擒勦叛逆以靖　國難如
或退縮觀望違犯節制定以軍法論處軍兵人等敢
有臨陣退縮者就仰本官遵照本院欽奉　勑諭事
理就於軍前斬首示衆牌候事完日繳
　其部署嚴肅如亞夫之細柳堅壁從容整暇如孔
　明之羽扇綸巾正兵法所謂以治爲勝投之所往
　天下莫當者那得不勝
　　吿示在城官民(七月十/八日)
照得寧王造謀作亂神人共怒法所必誅在城宗支
郡王儀賓皆被逼脇如鍾寜王無罪削爵建安王父
子俱死軍民人等或覆宗滅族或蕩家傾產或勒取
子女皆恨入骨髓敢怒而不敢言今日乏事豈其本
心本院仰仗　朝廷威靈調集兩廣并本省狼達漢
土官兵二十餘萬卽日臨城亦無非因民之怨惟首
惡是問吿示至日宗支郡王儀賓各閉門自保商賈
買賣如故軍民棄甲投戈各歸生理無得驚疑該府
内臣挍尉把守人員開門出首或反兵助順擒斬首
惡一體奏　聞陞賞其有懷奸稔惡從逆不悛者必
殺不赦凡我良善軍民卽便去惡從善毋䧟族滅故
示
　　示諭江西布按三司從逆官員
照得寜王悖逆天道造謀作亂殺戮大臣都布按三
司官員各悚於暴虐保其妻子以致臨難之際不能
自釋或俛首幽囚或甘心䧏伏貪生畏死反面事仇
春秋之義雖嚴於無將之誅而志圖興復者尚不忍
於峻絕探得各官見今在城閉門自訟者有之臨城
巡閘者有之出入府庫運籌畫䇿者有之此皆大義
未分孤立無助揆之法理固不容誅推之人情實爲
可憫卽今本院綂集狼達漢土官軍二十餘萬後先
臨城各官果能去逆歸順尚可轉禍爲福故今特遣
牌諭兵臨之日仰各開門出首仍一面將本院發去
吿示給散張掛撫諭良善百姓宗支儀賓人等各閉
門自保毋輕出街市橫遭殺戮該府把守内臣較尉
人等亦各諭以大義俾知背逆向順尚可免死投甲
釋戈蓬頭面縛候本院臨審定奪敢有從惡不悛執
迷不悟拒敵官兵者必殺無赦仍具改正緣繇親齎
投首以憑施行毋得遲違自取族㓕牌具依准繳來
　　告示七門從逆軍民(七月二/十二日)
督府示諭省城七門内外軍民雜役人等除身犯黨
逆不赦另議外其原被寧府迫脇僞授指揮千百戸
挍尉䕶衞及南昌前衞一應從亂雜色人役家屬在
省城者仰各安居樂業毋得逃竄有能寄聲父兄子
弟改過遷善擒獲首惡詣軍門報捷者一體論功給
賞逃囘報首者免其本罪仍仰各地方將前項人役
一名名赴各該管門官處開報令各親屬一名每五
日一次打卯其有收藏軍器許盡數送官各宜悔禍
毋取流亾
　　行知縣劉守緖等襲勦墳厰牌(七月十/三日)
爲照本院親督諸軍刻期於本月二十日進攻南昌
府省城以破逆黨巢穴探得逆黨先曾伏兵三千於
老墳厰新墳厰諸處以爲省城應援若不先行密爲
撲勦誠恐攻城之日或從間道掩襲我師未免亦爲
牽制爲此牌仰奉新縣知縣劉守緖靖安縣知縣萬
士賢各綂精兵三千密於西山地界約會刻期分哨
設伏運奇竝力夾勦各官務要詳察險易相度機宜
不得爾先我後力散勢分致有疎失仍一面差人爪
探聲息飛報軍門擒斬功次審驗解院轉發紀錄照
例具　奏陞賞兵快人等敢有臨陣退縮者許照本
院欽奉　勑諭事理就以軍法從事各官務竭忠貞
以勤　國難茍或觀望逗遛違誤事機軍令具存罪
亦難逭
　後克復省城此舉極爲得力墳厰之兵旣敗則省
　城自搖動兵法所謂三軍可奪氣者此類是也
　　督責知府伍文定等同心勦賊
切照天下之事成於同而敗於異本院選調吉安贛
州臨江袁州等府衛所軍民兵快委各該文武等官
知府伍文定邢珣等綂領分立哨道授以方略令其
併力勦賊互相策應今訪得各官各持已見自爲異
同屢有事機可乗坐視輙至違錯本當拏究治以軍
法但以用人之際姑且容恕及照逆賊歸援聲息巳
逼仍恐各官復蹈覆轍臨期僨事擬申飭通行爲此
牌仰本官卽便督率原領軍兵各於見在駐劄處所
務要遵依方略與各哨領兵官同心而行誓竭并力
進死之志毋爲觀望苟生之謀敢有仍前人懷一心
互有異同以致誤事定行罪造所繇斷依軍法斬首
的不食言
　茍不同心協力卽主將之方略雖善未有不敗者
　鄱陽之㨗此牌極爲得力
　　牌行撫州知府陳槐等收復南康九江(七月二/十四日)
照得寧王謀反興兵向闕南康九江見被攻破分畱
逆黨據守二府城池意圖西扼湖兵之應援南遏我
師之追躡仰賴　宗社威靈克復省城除遣知府伍
文定等分布哨道邀擊寧賊務在得獲外所據逆黨
占據府縣應合分兵勦復爲此牌仰知府陳槐等各
選精兵身自綂領星夜前去南康九江地方相機行
事務要攻復城池平靖反側仍將地方人民加意賑
恤激以忠義撫以寛仁權舉有司之職以理庻事查
處倉庫之積以足軍資一面分兵邀誘寧賊毋令東
下并差人爪探飛報軍門各官務要同心併力協和
行事毋得人懷一心彼此參錯致悞軍機兵快人等
敢有違犯節制者仰照本院欽奉　勑諭事理以軍
法從事一應事機呈禀往復慮有稽緩俱聽一面從
宜區畫一面呈報軍門仍備查各官棄城逃走致賊
焚掠屠戮之故具繇申報以憑叅拏究治
　南康九江於湖廣爲喉咽於南京長江爲上游此
　兩府旣取則收復之大勢定矣
　　擒獲宸濠㨗音疏(十四年七/月三十日)
照得先因寧王圖危　宗社興兵作亂巳經具奏請
兵征勦外隨看得寧王虐熖張熾臣以百數疲弱之
卒未敢輕舉驟進乃退保吉安姑爲牽制之圖時遠
近軍民劫於寧王之積威道路以目莫敢出聲臣一
面督率吉安府知府伍文定等調集軍民兵快召募
四方報効義勇之士奏畱監察御史謝源伍希儒分
職任事一面約會該府鄉官都御史王懋巾編修鄒
守益郞中曾直評事羅僑監察御史張鼇山僉事劉
藍進士郭持平叅謀驛丞王思李忠按察使劉遜叅
政黃繡知府劉昭等相與激發忠義移檄遠近布
朝廷之㴱仁暴寧王之罪惡於是豪傑響應人始思
奮時寧王聲言先取南京臣慮南京尚未有備恐爲
所襲乃先張疑兵於豐城示以欲攻之勢故寧王先
遣兵出攻南康九江而自畱居省城以禦臣至七月
初二日探知臣等兵尚未集乃畱兵萬餘使守江西
省城而自引兵向　闕臣晝夜促兵期以本月十五
日會臨江之樟樹而身督知府伍文定等兵徑下於
是知府戴德儒徐璉邢珣通判胡堯元童琦談儲推
官王暐徐文英知縣李美李楫王天與王冕各以其
兵來赴十日遂至豐城分哨道使知府伍文定等進
攻廣潤等七門是日得諜報寧王伏兵千餘於新舊
墳厰以援省城臣乃遣奉新知縣劉守緒等從間道
夜襲破之以摇城中十九日發市㲼大誓各軍申布
朝廷之威再暴寧王之惡莫不切齒痛心踴躍激憤
薄暮齊發二十日黎明各至信地先是城中爲備甚
嚴滚木灰瓶火炮機械無不畢具臣所遣兵巳破新
舊墳厰敗潰之卒皆奔告城中城中皆巳驚懼至是
復聞我師四面驟集益震駭奪氣我師乗其動搖呼
譟竝進梯絙而登城中之兵皆倒戈退奔城遂破擒
其居首宜春王拱樤及僞太監萬銳等千有餘人寧
王宮中眷屬聞變縱火自焚延各居民房屋臣當令
各官分道救火散釋脇從封府庫謹關防以撫軍民
除將擒斬功次發御史謝源伍希儒權令審驗紀錄
及一面分兵四路追躡寧王向往相機擒勦於本月
二十二日已經具題外當於本日據諜報及據安慶
逃囘被虜船戸十餘人報稱寧王於十六日攻圍安
慶未下自督兵夫運土塡塹期在必尅是日有守城
萬門官差人來報贑州王都堂已引兵至豐城城中
軍民震駭乞作急分兵歸授寧王聞之大恐卽欲囘
舟因太師李士實等阻勸以爲必須徑往南京旣登
大寶則江西自服寧王不應次日遂解安慶之圍移
兵泊阮子江會議先遣兵二萬歸援江西寜王亦自
後督兵髓來等因先是臣等駐兵豐城衆議安慶被
圍宜引兵直趨安慶臣以九江南康皆巳爲賊所據
而南昌城中數萬之衆精悍亦且萬餘食貨充積我
兵若抵安慶賊必囘軍死鬬安慶之兵僅僅自守必
不能援我於湖中南昌之兵絕我糧道而九江南康
之賊合勢撓躡四方之援尺不可望事難圖矣今我
師驟集先聲所加城中必巳震懾因而并力急攻其
勢必下已破南昌賊先破膽奪氣失其根本勢必歸
救如此則安慶之圍自解而寧王亦可以坐擒矣至
是得報果如臣等所料當臣督同領兵知府會集監
軍及倡義各鄉官等官議所以禦之之䇿衆多以寧
王兵勢衆盛氣熖所及有如燎毛今四方之援尚未
有一人至者彼憑其憤怒悉衆并力而萃於我勢必
不支且宜歛兵入城堅壁自守以待四鄰之援然後
徐圖進止臣以寧王兵力雖强軍鋒雖銳然其所過
徒恃焚掠屠戮之慘以威劫遠近未嘗逢大敵與之
奇正相角所以鼓動扇惑其下者全以進取封爵之
利爲說今出未旬月而輙退歸士心旣已攜沮我若
先出銳卒乗其惰歸要迎掩擊一挫其鋒衆將不戰
自潰所謂先人有奪人之氣攻瑕則堅者瑕也是日
撫州府知府陳槐兵亦至於是遣知府伍文定邢珣
徐璉戴德孺合領精兵五百分道竝進擊其不意又
遣都指揮余恩以兵四百往來湖上以誘致賊兵知
府陳槐通判胡堯元童琦談儲推官王暐徐文英知
縣李美李楫王冕王軾劉守緒劉源淸等使各領兵
百餘四面張疑設伏候伍文定等兵交然後四起合
擊分布旣定臣乃大賑城中軍民慮宗室郡王將軍
或爲内應生變親慰諭之以安其心又出給告示凡
脇從皆不問雖嘗受賊官爵能逃歸者皆免死斬賊
徒歸䧏者給賞使内外居民及鄉道人等四路傳播
以解散其黨二十三日復得諜報寧王先鋒巳至樵
舍風帆蔽江前後數十里不能計其數臣乃分督各
兵乗夜趨進使伍文定以正兵當其前余恩繼其後
邢珣引兵繞出賊背徐璉戴德孺張兩翼以分其勢
二十四日早賊兵皷譟乗風而前逼黃家渡其氣驕
甚伍文定余恩之兵佯北以致之賊爭進趨利前後
不相及邢珣之兵從後橫擊直貫其中賊敗走文定
恩督兵乗之璉德孺合勢夾攻四面伏兵亦呼譟竝
起賊不知所爲遂大潰追奔十餘里擒斬二千餘級
落水死者以萬數賊氣大沮引兵退保八字腦賊衆
稍稍遯散寧王震懼乃身自激勵將士賞其當先者
以千金被傷者八百兩使人盡發九江南康守城之
兵以益師是日建昌知府曾璵引兵亦至臣以九江
不破則湖兵終不敢越九江以援我南康不復則我
兵亦不能踰南康以躡賊乃遣知府陳槐領兵四百
合饒州知府林珹之兵乗間以攻九江知府曽璵領
兵四百合廣信知府周朝佐之兵乗間以取南康二
十五日賊復并力盛氣挑戰時風勢不便我兵少却
死者數十人臣急令人斬取先却者頭知府伍文定
等立於銃砲之間火燎其鬚不敢退奮督各兵殊死
竝進砲及寧王舟寧王退走遂大敗擒斬二千餘級
溺死者不計其數賊復退保樵舍連舟爲方陣盡出
其金銀以賞士臣乃夜督伍文定等爲火攻之具邢
珣擊其左徐璉戴德孺出其右余恩等各官分兵四
伏期火發而合二十六日寧王方朝羣臣拘集所執
三司各官責其間以不致死力坐觀成敗者將引出
斬之爭論未決而我兵巳奮擊四面而集火及寧王
副舟衆遂奔散寧王與妃嬪泣别妃嬪宮人皆赴水
死我兵遂執寧王并其世子郡王將軍儀賓及僞太
師國師元帥叅贊尚書都督都指揮千百戸等官李
士實劉養正劉吉屠欽王綸熊瓊盧珩羅璜丁瞶王
春吳十三淩十一秦榮葛江劉勲何鏜王信吳國士
火信等數百餘人被執脇從官太監王宏御史王金
主事金山按察使楊璋僉事王疇潘鵬叅政程果布
政梁辰都指揮郟文馬驥白昂等擒斬賊黨三千餘
級落水死者約三萬餘棄其衣甲器使財物與浮尸
積聚橫亘若洲焉於是餘賊數百艘四散逃潰臣復
遣各官分路追勦毋令逸入他境爲患二十七日及
之於樵舍大破之又破之於吳城擒斬復千餘級落
水死者殆盡二十八日得知府陳槐等報亦各與賊
戰於沿湖諸處擒斬各千餘級臣等旣擒寧王而入
闔城内外軍民聚觀者以數萬歡呼之聲震動天地
莫不舉首加額眞若解倒懸之苦而出於水火之中
也除將寧王并其世子郡王將軍儀賓僞授太師國
師元帥都督都指揮等官各另監羈候解被執脇從
等官并各宗室别行議　奏及將擒斬俘獲功次一
萬一千有奇發御史謝源伍希儒暫令審驗紀録另
行造冊繳報外照得臣節該欽奉　勑諭但有盜賊
生發卽便嚴督各該兵備守備守廵并各軍衞有司
設法調兵勦殺其管領兵快人等官員不問文職武
職若在軍前違期并逗遛退縮者俱聽以軍法從事
生擒盜賊鞫問明白亦聽就行斬首示衆斬獲賊級
行令各該兵備守廵守備官卽時紀驗明白備行江
西按察司造冊繳報查照事例陞賞激勸欽此及准
兵部題稱今後但草賊生發事情緊急該管官司卽
便依律調撥官軍乗機勦捕應合會捕者亦就調發
䇿應等因節奉　欽依備咨前來又節該奉　勑如
或江西别府報有賊情緊急移文至日爾亦要及時
遣兵䇿應毋得違悞欽此俱經欽遵外竊照寧王烝
淫奸暴腥穢彰聞賊殺善類剝害細民數其罪惡世
所未有不軌之謀巳踰一紀積威所劫遠被四方士
夫雖在千里之外皆閉目搖手莫敢論其是非小人
雖在幽僻之中且呑聲飮恨不敢訴其寃抑兼又招
納叛亾誘致劇賊渠魁如吳十三淩十一之屬牽引
數千餘衆召募四方武藝驍勇力能拔樹排關者亦
萬有餘徒又使其黨王春等分齎金銀數萬隂置奸
徒於滄州淮揚山東河南之間亦各數千比其起事
之日從其䕶衞姻族連其黨與朋私驅脇商旅軍民
分遣其官屬親䁥使各募兵從行多者數千少者數
百帆檣蔽江衆號一十八萬其從之東下者實亦不
下八九萬餘且又矯稱　密旨以脇制遠近僞傳檄
諭以搖惑人心故其舉兵倡亂一月有餘而四方震
懾畏避皆謂其大事巳定莫敢抗義出身與之爭衡
從事抱節者僅堅城而自守忠憤者惟集兵以俟時
非知謀忠義之不足其氣熖使然也臣以孱弱多病
之質才不逮於凡庸知每失之迀繆當玆大變輙敢
冒非其任以行旅百數之卒起事於顚沛危疑之中
旬月之間遂能克復堅城俘擒元惡以萬餘烏合之
兵而破强寇十萬之衆是固　上天之陰隲　宗社
之黙祐　陛下之威靈而廟廊謀議諸臣消禍於將
萌而預爲之處見機於未動而潜爲之制改臣提督
使得扼制上流而凛然有虎豹在山之威申明律例
使人自爲戰而翕然有臂指相使之形　勑臣以及
時䇿應不限以地而隱然有常山首尾之勢故臣得
以不俟　詔旨之下而調集數郡之兵數郡之民亦
不待　詔旨之督而自有以赴　國家之難長驅越
境直搗窮追不以非任爲嫌是乃伏至險於無形之
中藏不測於常制之外人徒見嬖奚之多獲而不知
王良之善御有以致之也然則今日之舉廟廊諸臣
預謀早計之功其又孰得而先之乎及照御史謝源
伍希儒監軍督哨謀畫居多倡勇宣威勞苦備嘗領
哨知府伍文定邢珣徐璉戴德孺陳槐曾璵林珹周
朝佐署都指揮僉事余恩分哨通判胡堯元童琦談
儲推官王暐徐文英知縣李楫李美王冕王軾劉源
淸劉守緒傅南喬隨哨通判楊昉陳旦指揮麻璽高
􁱝孟俊知縣張淮應恩王庭顧佖萬士賢馬津等雖
効績輸能亦有等列然皆首從義師爭赴　國難協
謀并力共收全功其間若伍文定邢珣徐璉戴德孺
等冒險衝鋒功烈尤懋鄉官都御史王懋中編修鄒
守益御史張鼇山郞中曾直評事羅僑僉事劉藍進
士郭持平驛丞王思李中按察使劉遜叅政黃繡知
府劉昭等仗義興兵協張威武運籌贊畫夾輔折衝
以上各官功勞雖在尋常征勦亦巳甚爲難得況當
震恐搖惑四方知勇莫敢一膺其鋒而各官激烈忠
憤捐身狥　國乃能若此伏願　皇上論功朝錫之
餘普加爵賞旌擢以勸天下之忠義以勵將來之懦
怯仍　詔示天下使知奸雄若寧王者其不軌之謀
巳十有餘年而發之旬月輙就擒滅於以見　天命
之有在神器之不可窺以定天下之志尤願　皇上
罷息廵幸建立　國本端拱勵精以承　宗社之洪
休以絕奸雄之覬覦則天下幸甚臣等幸甚緣係捷
音事理爲此具本專差千戸王佐親齎謹具題知
　　先生之擒逆濠全在刻期會兵豐城急攻省城
　　使逆濠南向之兵狼顧復囘便巳挫其朝氣是
　　以一皷成擒兵法所謂攻其必救擊其惰歸者
　　是也
　　後有重上捷音一疏添入張永朱㤗張忠朱暉
　　魏彬朱彬王憲等輩不特用以息讒避禍也亦
　　以　萬乗親臨功則歸君於禮固然卽聖人處
　　此亦應如是
　　征宸濠反間遺事(附論兵/二條)
龍光曰正德十四年六月十五日先生於豐城聞宸
濠之變時叅謀雷濟蕭禹在侍相與拜天誓死起兵
討賊欲趨還吉安南風正急舟不能進痛哭吿天頃
之得北風宸濠追兵將及先生濳入漁船得脫恐濠
徑襲南京遂犯北京兩京倉卒無備思欲沮之使遲
畱半月不出遠近得以爲計乃假寫兩廣都御史火
牌云提督兩廣軍務御史楊爲機密軍務事准兵部
咨及都察院右副都御史顔咨俱爲前事本院帶領
狼達官兵四十八萬往江西公幹的於五月初三日
在廣州府起馬前進仰沿途軍衞有司等衙門卽便
照數預備糧草伺候官兵到日支應若臨期缺乏悞
事照依軍法斬首等因意示　朝廷先差顏等勘事
巳密於兩廣各處起調兵馬潜來收濠使之恐懼遲
疑不敢進也令濟等密遣乖覺人持火牌設法打入
省城濠見牌果疑懼十八日先生囘至吉安又令濟
等假寫南雄南安贑州等府報帖日逐飛報府城打
入省下一以動搖省城人心一以鼓勵吉安效義之
士又令濟等假寫迎接京軍文書云提督都御史王
爲機密軍務事准兵部咨該本部題奉　聖旨許泰
郤永分領邊軍四萬從鳳陽等處陸路徑撲南昌劉
暉桂勇分領京邊官軍四萬從徐州淮安等處水路
竝進分襲南昌王守仁領兵二萬楊旦等領兵八萬
秦金等領兵六萬各從信地分道竝進刻期夾攻南
昌務要遵照方略并心協謀依期速進毋得彼先此
後致悞事機欽此等因到職除欽遵外照得本職先
因奉　勑前往福建公幹行至豐城地方卒聞寧王
反報當已退囘吉安府起兵今准前因遵奉　勑旨
候兩廣兵齊依期前進外看得兵部咨到緣繇係奉
朝廷機密　勑旨皆是掩其不備先發制人之謀其
時必以寧王之兵尚未舉動今賊兵巳出約有二三
十萬若北來官兵不知的實消息未免有悞事機以
本職計之若寧王堅守南昌擁兵不出京邊官軍遠
來天時地利兩皆不便一時恐亦難圖須是按兵徐
行或分兵先守南都候寧王巳離江西然後或遮其
前或擊其後使之首尾不救破之必矣今寧王主謀
李士實劉養正等各有書密寄本職賊將淩十一閔
念四亦各密差心腹前來本職遞狀皆要反戈立功
報効可見寧王巳是衆叛親離之人其敗必不乆矣
今聞兩廣共起兵四十八萬其先鋒八萬係遵　勑
旨之數今已到贑州地方湖廣起兵二十萬其先鋒
六萬係遵　勑旨之數今聞已到黃州地方本職起
兵十萬遵照　勑旨先領二萬屯吉安府地方各府
知府等官各起兵快約亦不下一萬之數共計十一
二萬人馬儘已彀用但得寧王早離江西其中必有
内變因而乗機夾攻爲力甚易爲此今用手本備開
緣繇前去煩請查照裁處并將一應進止機宜計議
停當選差乖覺曉事人員與同差去人役星夜囘報
施行須至手本者旣已寫成手本令濟等選差慣能
走遞家人重與盤纏以前事機當作實情備細密切
說與令渠濳蹤隱跡星夜前來南京淮揚等處迎接
官兵又令濟等尋訪素與宸濠交通之人厚加結納
令渠密去報知寧府宸濠聞知大加賞賜差人四路
捕獲旣見手本愈加疑懼將差人備細拷問詳悉當
時殺死并疑李士實劉養正不信其謀先生又假寫
囘報李士實書内云承手敎密示足見老先生精忠
報國之本心始知近日之事迫於勢不得巳而然身
雖陷於羅網心罔不在王室也所諭密謀非老先生
斷不能及此今又得子吉同心協力當萬萬無失矣
然幾事不密則害成務須乗時待機而發乃可不然
恐無益於國而徒爲老先生與子吉之累又區區心
所不忍也況今兵勢四路巳合只待此公一出便可
下手但恐未肻輕出耳昨淩閔諸將遣人密傳消息
亦皆出於老先生與子吉開導激發而然但恐此三
四人者皆是麄漢易有漏泄須戒令愼密曲爲之防
可也與劉養正書亦同兩書旣就遣雷濟設法差遞
李士實龍光設法差遞劉養正各差遞人皆被宸濠
殺死宸濠繇是愈疑劉李劉李亦各自相疑不肻出
身任事以故上下人心互生同異兵勢日衰又遣素
與劉養正交厚指揮高睿致書養正又遣雷濟龍光
將養正家屬在吉安者厚加饋問陰遣其家人密至
養正處傳遞消息又遣雷濟蕭禹引誘内官萬銳等
私寫書信與内官陳賢劉吉喻泳皆反間之謀又多
寫吿示及招䧏旗號開諭逆順禍福及寫木牌等項
動以千計分遣雷濟蕭禹龍光王佐等濳投賊壘將
吿示粘貼及旗號木牌四路摽挿又先張疑兵於豐
城示以欲攻之勢初時宸濠謀定以六月十七日出
兵徑趨南京謁　陵卽位遂直犯北京因得前項諸
事懷疑遂不敢輕出故於十七等日先遣兵出攻南
康九江而自畱省城賊兵等候濠不出久駐江湖之
上師老氣衰又見四路所貼吿示及挿旗號木牌人
人解體日漸離散其後濠探知四路無兵方始出城
我師已整候其一出卽綂伍知府等官疾趨攻破省
城度濠顧念根本勞必歸救遂預發兵迎擊於鄱陽
湖大戰三日罪人斯得
黃乆庵曰先生義師旣集猶謂急衝其鋒攻其有備
皆非計之得也始示賊以自守不出之形必俟其出
然後尾而圖之先搗其巢彼必囘兵來援我則邀而
擊之此全勝之䇿也濠果使人探公未出先發兵出
攻南康九江自居省城以禦公七月初二日濠又使
人探公兵果不出乃畱兵守省城自引兵向安慶公
因其出遂急促各兵克復省城
龍光又謂錢德洪曰昔先生寫楊公火牌等將發時
雷濟問曰寧王見此恐未必信曰不信可疑否對曰
疑則不免先生笑曰得渠一疑吾事濟矣旣而歎曰
宸濠素行無道殘害百姓今雖一時從逆者衆必非
本心徒以威劫利誘苟一時之合耳縱使奮兵前去
我以問罪之師徐躡其後順逆之勢旣判勝負預可
知也但賊兵早越一方遂破殘一方民命虎兕出柙
收之遂難爲今之計只是遲畱宸濠一日不出則天
下實受一日之福後先生奏㨗疏慮繁文太多一切
反間之計俱不言及亦以設謀用詭非君子得已之
事不欲明言示人當時若使不行間計遲畱寧王寧
王必卽時擁兵前進正所謂迅雷不及掩耳兩京各
路何恃爲備所以破敗寧王使之坐失事機全是遲
畱寧王一着所以遲畱寧王全是謀行反間一着今
人讀奏册所報皆是可書之功而不知書不能盡者
十倍於奏册也事平之後北軍南來失其奸謀痛恨
先生百計羅織無所泄毒擠怒門人冀元亨與濟禹
光等俱欲置之死地元亨被執光等四竄逃匿家破
人亾妻離子散直伺官軍離省方敢出身囘家當時
光等粘貼告示摽挿旗號木牌皆是半夜昏黑衝風
冒雨渉險破浪出入賊壘萬死一生所差行間人役
被宸濠殺者俱是親信家人今當事平之後議者不
究始末將在册功次亦盡削去賞罰若此倘自今已
後天下再有事變人皆以尤等爲鑑戒矣
龍光又曰先生應變之神眞不可測時官兵方破省
城忽傳令造免死木牌數十萬莫知所用及發兵迎
擊宸濠於湖上取木牌順流放下時賊兵旣聞省城
巳破脇從之衆俱欲逃竄無路見水浮木牌一時爭
取散去不計其數二十五日賊勢尚銳値風不便我
兵少挫先生急令斬取先却者頭知府伍文定等立
於砲銃之間方奮督各兵殊死抵戰賊兵忽見一大
牌書寧王巳擒我軍毋得縱殺一時驚擾遂大潰次
日賊兵窮迫宸濠思欲潜遯見一漁船隱于蘆葦之
中宸濠大聲呌渡漁人移棹請渡竟送中軍諸將尚
未知也
雷濟曰先生在豐城聞變時夫人公子在舟先生呼
一小漁船自縛　勑令濟禹持米二斗臠魚五寸與
夫人爲别將發問濟曰行備否對曰巳備先生笑曰
還少一物濟禹思之不得先生命取黃葢曰到地方
無此何以示信明日至吉安城下城門戒嚴舟不得
泊濟禹張葢以示城中遂歡慶曰王爺爺還矣乃開
門羅拜迎入濟禹因竊歎先生危迫之時其暇裕如
此
錢德洪曰昔有人問先生用兵有術否先生曰用兵
何術但學問純篤養得此心不動乃術爾凡人智能
相去不甚遠勝負之數不待卜諸臨陣只在此心動
與不動之間後與寧王戰于湖上南風正急而命某
某爲火攻之具是時前軍正挫某某對立矍視三四
申告耳如弗聞此輩皆有大名於時者平時自謂智
術有餘然臨事忙失若此智術將安所施
鄒謙之曰昔先生與寧王交戰時尚在中軍講學諜
者走報前軍失利坐中皆有怖色先生出見諜者退
而就坐復接緖言神色自若頃之諜者走報賊兵大
潰坐中皆有喜色先生出見諜者退而就坐復接緒
言神色亦自若
陳惟濬曰昔有侍于先生者自稱可與行師先生問
之對曰某能不動心曰不動心可易言耶對曰某得
制動之方先生笑曰此心當對敵時且要制動又誰
與發謀出慮耶又問人有不知學問者儘能履險不
懼是亦可與行師否先生曰人之性氣剛者亦能履
險不懼但其心必待强持而後能卽强持便是本體
之蔽便不能宰割庻事孟施舍之所謂守氣者也若
人眞肻在良知上用功時時精明不蔽於欲自能臨
事不動不動眞體自能應變無方此曾子之所謂守
約自反而縮雖千萬人吾往者也
劉邦采曰昔有人問先生能養得此心不動卽可與
行師否先生曰也須學過此是對刀殺人豈意想可
得必須身習其事節制漸明智慧漸周方可信行葢
天下未有不履其事而能造其理者此後世格物之
學所以爲謬也孔子自謂軍旅之事未之學此亦不
是謙言但聖人得位行志自有消變未形之道不須
用此後世論治于根源上全不講及每事只在半中
截做起故犯手腳若在根源上講求豈有必事殺人
而後安得人之理某自征贑以來　朝廷使我日以
殺人爲事心豈割忍但事勢至此譬之旣病之人且
須治其外邪方可扶囘元氣病後施藥猶勝立視其
死故耳可惜平生精神俱用在此沒要緊事上去了
　　反間一着先生平濠之功繇此成而謗亦繇此
　　集從來任事之難若此至今日更難言之恐功
　　未成而身先爲射的矣故必有眼眶大如天方
　　可窺豪傑作用
　　犒賞福建官軍
據福建按察司整飭兵備兼管分廵漳南道僉事周
期雍呈稱依奉本院案驗起取上杭等處軍兵共五
千餘名分委指揮劉欽知縣邢暄等及起取漳州府
海滄打手三千餘名行委通判李一寧等管領本道
躬親綂督先後啟行前來等因到院案照先爲飛報
地方謀反重情事看係　國家大難存亾所關隨卽
備咨南京兵部及廵撫兩廣湖廣等衙門并福建三
司等官選取驍勇兵快選委謀勇官員監綂兼程前
來共勤　國難去後今據前因看得逆賊已經成擒
餘黨悉漸殄滅除將各該官兵先行發囘外切照福
建漳南相距江西省城約計程途有一千七八百里
之遙該道乃能不滿旬月調集官軍兵快八千員名
之衆首先各省而至足見本官勇略多謀預備有素
忠義之誠足以感激人心敏捷之才足以綜理庻務
故一呼而集兼程赴難除另行旌奬外及照調來官
兵衝冒炎暑遠赴　國難忠義旣有可嘉勞苦尤爲
足憫合加犒賞以勵將來爲此除將支出官銀差官
領齎該道仰抄案囘司卽將原調領兵官員并軍兵
鄉夫人等酌量犒賞用見本院奬勞之心以爲將來
忠勤之勸仍仰該道備查各兵原係操練者照舊在
班操練以備緊急調用添募者着令囘還田里各安
生業務爲良善之民共享太平之福毋得分外爲非
致招身家之累備行廵按衙門知會
　　雖未經用猶加犒賞則軍士無不悅心而周期
　　雍之功勞又且不忘於事後數年之乆此所以
　　賞罰明信而人人力於事功也
　　請止　親征疏(十四年八/月十七日)
正德十四年八月十六日准兵部咨該本部等衙門
題内開南京守備叅贊官連奏十分緊急軍情相應
急爲議處合無請　命將官一員掛平賊將軍印充
總兵官關領符驗旗牌挑選各營精銳官軍三千餘
名各給賞賜銀兩布疋交兊正䭾馬匹關給軍火器
械土緊前去南京相機戰守再有的報就便會合各
路人馬征進再請　勑都御史王守仁選調堪用官
軍民快親自督領於江西東南要路住劄把截相機
行事仍委浙江布政司左叅政閔楷選募處州民兵
綂領定擬住劄地方聽調䇿應勦捕再請　勑一道
齎付都御史王守仁不妨提督軍務原任兼廵撫江
西地方前項所報軍情如果南京守備差人體勘再
有的報聽前項領軍官出給㮄文吿示徧發江西地
方張掛傳說曉諭但有能聚集義兵擒殺反逆賊犯
者量其功績大小封拜侯伯及陞授都指揮千百戸
等官世襲賊夥内有能自相擒斬首官者與免本罪
具奏定奪等因具題節該奉　聖旨這江西寧王謀
爲不法事情重大爾部裡旣會官議處停當朕當親
率六師奉　天征討不必命將王守仁暫且准行欽
此欽遵備咨到臣案查先爲飛報地方謀反重情事
屬者寧王宸濠殺害守臣舉兵謀逆臣於六月十九
日具本奏　聞之後調集軍兵擇委官屬激勵士氣
振揚武勇七月二十日先攻省城墟其巢穴本月二
十四等日兵至鄱陽湖與賊連日大戰至二十六日
宸濠遂巳就擒謀黨李士實等賊首凌十一等俱巳
擒獲賊從俱巳掃蕩閩廣赴調兵士俱巳散還地方
驚擾之民俱巳撫帖臣一念忠憤誓不與賊俱生而
迂疎薄劣之才實亦何能辦此是皆　祖宗在天之
靈我　皇上聖武之懋昭本兵謀略之素定官屬協
力士卒用命所致臣巳節次具本　奏報外竊惟宸
濠擅作辟威虐熖巳張于遠睥睨　神器陰謀乆蓄
於中招納叛亾　輦轂之動靜探無遺跡廣置奸細
臣下之奏白百不一通發謀之始逆料　大駕必將
親征先於沿途伏有奸黨期爲博浪荆軻之謀今逆
不旋踵遂巳成擒法宜解赴　闕門式昭天討然欲
付之部下各官押解誠恐舊所潜布之徒尚有存者
乗隙竊發或致意外之虞臣死且有遺憾況平賊獻
俘固　國家之常典亦臣子之職分臣謹於九月十
一日親自量帶官軍將宸(濠并逆賊情重人犯督解/赴/闕外謹具本題/知)
　　行江西布按二司看守寧府庫藏
照得寧府庫藏已經本院督同戴罪三司官員并各
府知府公同封識完固合就委官監督看守爲此仰
該司掌印官定委老成曉事官二員分領僉定大戸
人等每夜上宿看守東西二庫仍令兵快把守寧府
南東西三門晝夜巡邏不許移動一草一甎二司掌
印官并該道分巡官不時巡視閘點毋得視常虚應
故事儻致疎失責有所歸
　如此謹愼後尚不免忌者之議信居官者凡貨賄
　所關不得不愼之又愼也
　　委知府伍文定邢珣防守省城牌(九月十/二日)
照得江西大亂勦平地方幸已稍靖但廵撫官員被
殺廵按及三司府州縣衞所等官俱各戴罪聽叅本
院卽今又督官兵押解寧王并其黨與赴京省城居
民乆遭荼苦瘡痍未起驚疑未息雖經撫諭誠恐本
院去後或有意外之虞擬合委官畱兵防守爲此牌
仰領兵知府伍文定邢珣等卽便照依後開班次輪
流各行量帶官兵晝夜固守城池保障地方撫安居
民禁革騷擾候撫按官員及三司等官到任事定之
日方許囘還照舊管事毋得違錯
　計開
　　一班知府伍文定邢珣　二班徐璉戴德孺
　　三班曾璵　四班周朝佐林珹
　　大難旣平他人處此未免懈弛先生猶加意防
　　守所以百無一失
　　行江西按察司編審九姓漁戸牌(九月二/十四日)
爲照賊首吳十三淩十一閔念四念八等俱巳擒獲
黨類亦多誅勦雖有脇從之徒皆非得已節該本院
備奉　欽降黃㮄通行給發曉諭許其自首改過自
新安挿訖數内楊子橋等九姓漁戸又該知縣王軾
引赴軍門投首審各執稱被脇情有可矜當該本院
量行責治仍發本官帶囘安撫外今訪得前項漁戸
尚有隱匿未報及巳報在官而乗勢爲非者況查沿
江湖港等處亦有漁戸以打魚爲繇因而劫殺人財
雖嘗緝捕禁約而官吏因循禁防廢弛合就通行查
處爲此仰抄案囘司卽便選委能幹官員會同安義
等縣掌印捕盜等官拘集楊子橋等九姓漁戸到官
從公查審要見戸計若干丁計若干巳報在官若干
未報在官若干各駕大小漁船若干原在某處地方
打魚生理著定年貌籍貫編成牌甲每十名爲一牌
内僉衆所畏服一名爲小甲地方多寡每五牌或六
牌爲一甲内僉衆所信服一名爲總甲責令不時管
束戒諭仍於原駕船梢粉飾方尺官爲開寫姓名年
甲籍貫住址及註定打魚所在用鐵打字號火烙印
記開造印信手冊在官每月朔望各具不致爲非結
狀親自赴縣投遞用憑稽考點閘中間如有隱匿不
報者俱許投首免罪亦就照前行若有已報在官仍
前乗機爲非抗頑不行到官就仰從長計議應撫應
捕遵照本院欽奉　勑諭隨宜處置事理徑自施行
今後但有上戸官民客商人等被害就於本處追究
務在得獲明正典刑仍卽通行南昌等一十三府及
各州縣一體查處編立牌甲嚴加禁約施行造冊繳
報查考如或故違定將首領官吏拏問決不輕貸
　凡係水道去處此法俱宜力行然漁船爲盜多有
　勢力憑藉必地方有司有料理之才又有破柱之
　風力方能行此余官漳日乆行之鮮效殊爲可愧
　　行江西布按二司淸查軍前取用錢糧
案照先因寧王變亂該本部備行南贑等府起調各
項軍兵追勦合用糧餉等項就仰聽將在官錢糧支
給間隨據吉安府申稱動調兵快數萬本府錢糧數
少乞爲急處等情巳經通行各府速將見貯不拘何
項錢糧以三分爲率内將二分解赴軍前接濟外續
看前項事情係　國家大難存亾所關誠恐兵力不
敷又牌行各該官司卽選父子鄉兵在官操練聽將
官錢支作口糧候本院另有明文一至啟行去後今
照前項首惡并其謀黨俱已擒斬原調各處軍兵乆
巳散歸所據用過糧餉等項合行查造爲此仰抄案
囘司卽查各府州縣自用兵日起至掣兵日止要見
某項錢糧差何人役解赴軍前應用若干有無獲奉
批廻在卷又將某項錢糧差何人役解赴某官處支
給官兵口糧等項若干自某月日期起至某月日止
各支若干或係那借惟復措置之數務要淸查明白
類造文冊星馳差人送院查考中間如有官吏人等
通囘作弊重支冒領或以少作多侵欺揑報者就便
拏問照例發遣毋得違錯
(近日邊鎭諸臣多以錢糧蒙議必如此項項淸楚/方無尢悔所以立大功者精神無事不綿密)
　　獻俘揭帖
准　欽差提督贊畫機密軍務御馬監太監張　揭
帖開稱　聖駕親率六師奉　天征討巳臨山東南
直隸境界所據前項人犯宜合比常加謹防守調攝
待候　駕臨江西省下之日查勘起謀根繇明白應
否起解斬首梟掛等項就彼處分定奪若不移文知
會誠恐地方官員不知事理不行奏請　明旨那移
他處或擅自起解致使臨難對證有誤軍機等因卷
查先爲飛報地方謀反重情云云本職巳將寧王并
逆黨親自量帶官兵徑從水路照依原擬日期啟行
解赴京師巳至廣信地方外今又准前因及該差官
畱本職并寧王及各黨類囘省爲照前項人犯先監
按察司責委官員人等晝夜嚴加關防有病隨卽撥
醫調治數内謀黨李士實王春劉養正等巳多醫治
不痊俱各身故隨差官吏忤作人等前去相驗責付
淺殯撥人看守其寧王及謀黨劉吉等俱係惡熖乆
張之人設若淹禁不行解報縱有官兵加謹防守恐
或扇誘别生他奸今若畱囘省城中途疎虞猶爲可
慮兼且人犯多生瘧痢沿途亦卽撥醫調治又有數
内鎭國將軍拱槭并世子二哥各行身故又經差官
相明買棺裝殮責仰貴溪縣撥人看守其餘尚未痊
可若更生往返跋渉未免各犯性命愈加狼狽相繼
死故終無解京人犯抑恐驚搖遠近變起不測本職
親解寧王先巳奏聞　朝廷定有起程日期豈敢乆
滯因循不卽解獻違慢疎虞罪將焉逭及照庫藏册
籍等項未准揭帖之先巳會多官封貯在府待　命
定奪況新任按察使伍文定及戴罪三司官領兵知
府等官俱各見在封識明白别無可疑除將寧王宸
濠等各另差官分押宮眷婦女行各將軍府取有内
使管伴俱照舊親自解京外所有庫藏等項奉有
明旨自應查盤起解就請公同三司并各府等官眼
同徑自區處爲此合用揭帖前去煩請查照施行
　此事極難處先生此揭執理極正措辭極婉卽有
　嫉怒者其如先生何
　　咨兵部查驗文移
照得本職巳將寧王宸濠并其黨與及宫眷人等照
依原擬具奏日期起程親自解赴　闕下間隨據南
康府申并江西按察司呈各奉　欽差提督軍務御
馬監太監張劄付内開訪得宸濠巳該本職擒獲克
復省城等語未曾親到江西又無堪信文移止是見
人傳說遽難憑據況宗藩人衆中間恐有撥置同謀
逆黨未盡等因及節准　欽差提督贊畫機密軍務
御馬監太監張揭帖開稱將各犯委的當人員用心
防守調攝飮食獻俘　闕下會官封記庫藏俱候按
臨地方區畫等因又准　欽差提督軍務充總兵官
安邊伯朱手本開稱卽查節次共擒斬叛賊級若干
内各處原奏報有名若干無名若干有名未獲漏網
并自首及所獲馬騾器械等項各若干連獲官軍衞
所職役姓名備查明白俱各存畱江西省城聽候審
驗仍查餘黨有無奔潰及曾否殄㓕盡絕緣繇通行
開報以憑囘報等因各到職爲照宸濠并其同謀黨
與俱已擒獲餘孽亦就誅戮雖有脇從數亦不多皆
非得已隨卽遵奉　欽降黃㮄曉諭俱赴所在官司
投首解散其庫藏等項該本職會同多官於未准揭
帖之先眼同封貯在官聽候　命下定奪官軍兵快
擒斬功次見該原經奏畱兩廣監察御史謝源伍希
儒查造奏繳及照宸濠并各重犯宮眷人等見解廣
信地方設若往返恐致疎虞及違悞本職奏報原擬
日期除照舊督解前赴　闕下獻俘以昭　聖武及
具揭帖各另囘覆外今照前因照得本職謬當軍旅
重寄地方安危所關三軍死生攸係一應事機若非
奉有　御寶勑旨及兵部印信咨文安敢輕易憑信
今前項各官文移旣非祖宗舊章成憲就使果皆出
於　上意亦須貴部行有知會公文萬一奸人假托
各官名目乗間作弊致有不測變亂本職雖死亦何
所及除奉　欽差總督軍務威武大將軍總兵官後
軍都督府太師鎭國公朱鈞帖曾奉　朝旨相應遵
奉其餘悉遵舊章施行外緣前項各官文移未委虛
的俱合備行咨報貴部爲此備抄揭帖粘連咨請查
驗施行
　　前項文移俱出於忌功之輩假借　上意故本
　　兵不得而知所關不小此咨自不可少
　　行江西布按二司釐革撫綏條件(九月十/二日)
照得江西未亂之前民僞頗滋吏政多弊撫治之責
巳號煩難況大亂之後錢糧有侵尅之費軍伍有缺
乏之虞奸惡僞興災旱荐作法度申明之未至官吏
怠玩之或生本院討賊平亂功雖吿成釐革撫綏力
尚未徧若不條析處分㴱爲未便爲此仰抄案囘司
照依案驗内事理逐一遵照施行務使事各舉行民
沾實惠母得虛應故事取罪不便
　計開
　　一省城大亂固巳勦平地方守備難便廢弛除
　　南新二縣機兵令分廵該道分撥守門外仰
　　布按二司掌印官會同於所屬隣近府州酌
　　量原編機兵多寡量取輳二千名各委扣應
　　人員帶領來省操練以備不虞仍行南昌道
　　分廵官較視點閘其各兵口糧就令各該縣
　　分動支預備倉米穀計日分給候事完之日
　　停止
　　一十四年起運兊淮間有被賊虜掠其未兊及
　　未到水次并偏僻去處未經賊掠者尚多誠
　　恐官吏糧里人等乗機隱匿揑故侵欺合先
　　行查仰布按二司掌印官卽行各該府州縣
　　將巳兊糧數通查要見見在若干果被賊虜
　　若干取具重甘結狀造册繳報以憑議處其
　　見在糧米就於所在地方暫且囤貯看守如
　　有未兊揑作巳兊不曾被賊揑作賊劫者照
　　例問發充軍官吏坐擬贓罪不恕
　　一南昌九江南康三府被賊殘害尤宜矜恤仰
　　布按二司掌印官作急查勘呈來以憑議處
　　一南昌左衞旗軍多因從逆擒斬以致缺伍仰
　　布按二司官卽便出給吿示許令在逃旗軍
　　并餘丁投首照依㮄例免其罪名着令頂補
　　軍役漸委官員管領以備操守
　　一建昌安義二縣賊首雖巳擒獲遺漏餘黨尚
　　多今旣奉有牓例合與更新仰布按二司轉
　　行該縣出給吿示許各自新痛改前惡卽爲
　　良民有司照常撫恤團保糧里不得挾私䧟
　　害如有不悛仍舊爲非者擒捕施行
　　一寧王庄田基屋湖地并寧府官員人役及投
　　入用事從逆等項人犯田產例應籍沒合先
　　查理除將内官黃瑞基屋改作東湖書院以
　　　便學者講習外其餘仰布按二司掌印官㑹
　　　同南昌道分廵官行委的當官員逐一淸查
　　　如田庄要見坐落地名何處田畒若干山塲
　　　樹木若干湖地廣濶若干房屋幾門今年見
　　　在花利卽便收貯所在地方責人看守通造
　　　手册繳報其有原係占奪民間物業相應給
　　　還及估價發賣仍佃者俱候查明之日從容
　　　呈議審處敢有隱匿及指以原業揑稱借貸
　　　輙行據占者先行拏問不恕
　　　一省城各衙門并公廨有殘圯應合修理者仰
　　布按二司掌印官會同該道官叅酌緩急行
　　令府縣移拆無用房屋量加修理毋得虛費
　　財物
　　一省城湖地仰布按二司行南昌府縣其城濠
　　行都司各委人看守魚利公同變收入官以
　　備公用不許私取及致人偷盜
　　一今年鄉試因亂廢格除應否補試另行議奏
　　外其未亂之前巳經舉行未畢事件合先查
　　究仰布政司將原發修理貢院席舍并發買
　　物料等項銀兩若干委何人管卽今巳修完
　　　并買到物料若干見存銀兩若干查明造報
　　　毋得因循致令史胥乗機隱匿作弊其巳買
　　　物料有不堪貯者姑令變價還官以俟再買
　　　以後未舉事件有應合預處者會同按察司
　　　并該道官一面議處施行按察司仍行提學
　　　官轉行所屬知悉
　　大亂平定之後尋常處此惟知有飮食晏樂而
　　巳觀先生釐革撫綏條件眞是事無巨細精神
　　無不周到區畫無不中窽正朱夫子所謂處事
　　精詳者可以見先生大學問
　　案行浙江按察司交割逆犯暫畱養病(十月初/九日)
照得當職先囚患病具本乞休間奉　勑扶病前往
福建公幹六月十五日行至江西豐城地方適遇寧
王興兵作亂看係　君父大難義不忍去復囘吉安
府督同知府伍文定等起調兵夫招集義勇扶病親
行綂領於七月二十日攻復省城本月二十四五六
等日於鄱陽湖連日大戰擒獲寧王宸濠及逆黨李
士實劉養正王春等賊首吳十三淩十一閔念四吳
國七閔念八等先後具本奏報外隨聞大駕南征禮
當解赴　軍門又因宸濠連日不食慮恐物故無以
獻俘奏凱彰　朝廷討賊之義兼之合省内外人情
洶洶或生他變當具本題知於九月十一日啟行將
宸濠及逆黨宮眷解赴　軍門當職力疾沿途醫藥
親行押解行至廣信地方又奉　欽差總督軍務鈞
帖備仰照依　制諭内事理卽便轉行所屬司府衞
所州縣驛遞等衙門欽遵施行等因遵依通行間續
准　欽差提督軍務御馬太監張照會及准　欽差
總督軍務充總兵官安邊伯朱手本各遣官邀囘本
職并將所解宸濠等逆犯囘省聽候會審本職看得
旣奉總督軍門鈞帖自合解赴面受節制若復退還
省城坐待　駕臨恐渉遲漫且誤　奏過程期又復
扶病日夜前進行至浙江杭州府地方前病愈加沈
重不能支持請醫調治間適遇　欽差提督贊畫機
密軍務御馬監太監張奉　命前來江西體勘宸濠
等反逆事情及查理庫藏宮眷等事當准鈞帖開稱
宸濠等待親臨地方覆審明白具奉　軍門定奪等
因爲照本職先因父老祖喪累疏乞休未蒙　俞允
隨扶病赴閩意圖了事卽從彼地冒罪逃歸旬日之
前亦巳具奏不意行至中途遭値寧王反叛此係
國家大變臣子之義不容舍之而去又闔省撫廵地
方等官無一人見在天下事機間不容髮故復忍死
暫畱爲牽制攻討之圖候　命帥旣至地方稍靖卽
從初心死無所避臣區區報國血誠上通於天不辭
滅宗之禍不避形迹之嫌冒非其任以勤　國難亦
望　朝廷鑒臣此心不以法例繩縛使得少伸烏鳥
之私等情具奏外今照前事本職自度病勢日重猝
未易愈前進旣有不能退囘愈有不可若再遲延必
成兩誤除本職暫畱當地請醫調治俟稍痊可一面
仍囘省城或仍前進沿途迎　駕一面具本乞恩養
另行外所據原解逆犯合就查明交割帶囘省城聽
候　駕臨審處通行爲此仰抄案囘司着落官吏備
呈　欽差提督軍務贊畫機密軍務御馬監太監張
煩請會同監軍御史公同當省都布按三司等官將
是解逆首宸濠及逆黨劉吉等各犯并宮眷馬匹等
項逐一交查明白仍請徑自另委相應官員兵快管
押帶囘省城從宜審處轉解施行仍備呈兵部查照
知會抄案依准并行過日期先行呈報
　　逆濠雖擒而在内多其黨與故
　　武宗親征之說皆奸人爲之一以爲逆濠之地
　　一以忌陽明之功也然先生卽依奉之而但以
　　逆濠及一干叛黨交割張璫而身自養病待命
　　於浙眞得㢲以行權之妙
　　牌仰沿途各府州縣衞所驛遞巡司衙門慰諭
　　　軍民
照得先因寧王謀反請兵征勦續該本院親督各哨
於七月二十日攻復省城二十四等日在鄱陽湖連
日與賊大戰至二十六日遂將寧王俘執及其謀黨
李士實等賊首淩十一等俱巳前後擒獲餘黨蕩平
地方稍靖巳於本月三十日具本奏㨗訖近因傳報
京軍復來愚民妄相驚恐逃竄往往溺水自縊本院
親行撫諭尚未能息殊不知　朝廷出兵專爲誅賊
救民綂兵將帥皆係素有威望老臣宿將紀律嚴明
遠近素所稱服縱使復來亦必自無擾害況今寧賊
巳擒地方巳靖京軍豈有無事遠渉之理愚民無知
轉相驚惑㴱爲可憫誠恐沿途一帶居民亦多聽信
傳聞不實之言而北來京軍尚未知寧王巳擒合行
差官沿途曉諭軍民及一面迎候北來官兵預請就
彼囘轉除將寧王及逆黨與本院親自量帶官兵徑
從水路解赴京師外仰沿途軍衞有司驛遞等衙門
照牌事理卽行備出吿示曉諭遠近鄉村軍民人等
使知寧賊巳擒京軍已轉免致驚疑釀成他變差去
官員仍仰程程䕶送同與迎候京軍堅請就彼囘轉
以免沿途百姓供給之苦仍諭以本院押解賊犯量
帶官兵皆自備行糧廩給沿途經過有司等衙門止
備人夫率拽船隻及略供柴草給付各兵燒用其他
無一所擾不得因此科害里甲軍民差去官員晝夜
前進毋得在途遲滯
　官軍之來搖動人心不減於逆濠之亂此諭必不
　可少
　　開報征薄功次贓仗咨
准　欽差整理兵馬糧草等項兵部左侍郞兼都察
院左僉都御史王　咨内開煩爲查照將征勦防守
有功官軍人等俱照功次分别明白造册咨送以憑
查議等因卷查先爲飛報地方謀叛重情事本職奉
命前往福建公幹中途遭遇寧府反叛謀危　宗祀
係國家大難義不容舍之而往當卽保吉安隨具本
奏　聞及星夜行文各府起調兵快召募四方報效
義勇適遇廵按兩廣御史謝源伍希儒囘京復　命
又行具本奏畱軍前恊謀行事各哨官兵俱聽監督
獲有功次俱憑本職送發各官審驗紀錄去後續督
官兵前後攻復省城俘執宸濠并其黨與劇賊起解
間隨准南京兵部咨開稱前事云云照得江西逆賊
卽巳擒獲逆黨巳經剪平所獲功次合行紀驗除原
差科道官前來外煩將征勦逆賊官軍民兵召募義
勇及鄉官人等所獲功次分别奇功頭功次功造冊
覆驗等因案經備行江西按察司查照施行去後今
准前因看得征勦宸濠之時止是分布哨道設伏運
謀以攻城破敵爲重擒斬賊徒爲輕且攻城破敵雖
係本職督領各哨官兵協謀併力緣任非一人事非
一日各官俱係同功一體難以分别等第其擒斬賊
徒雖有等級自有下手兵夫難以加於各官之上止
將各哨擒斬賊犯送發御史謝源伍希儒審驗明白
從實直紀緣各官不曾奉有紀功之命但照本職欽
奉　勑諭便宜事理從權審驗紀錄難以分别奇功
頭功次功等項名目止於造册内開寫某人擒斬某
賊首某賊從重輕多寡據實造册中間等第亦自可
見除行各官再行查照造册徑繳外所據擒獲功次
總數及官軍兵快報效人等員名數目合行開造咨
報施行
　計開
　　一提督領兵官一員
欽差提督南贛汀漳等處軍務都察院右副都御史
　　　王
　　一協謀討賊審驗功次官二員
欽差廵按兩廣監察御史謝源　伍希儒
　　　領哨官十員
　　　衝鋒破敵
　　　吉安府知府伍文定　贑州府知府邢珣
　　　袁州府知府徐璉　臨江府知府戴德儒
　　　邀伏截殺
　　　贑州衞署都指揮僉事余恩　撫州府知府
　　　陳槐　建昌府知府曾璵　饒州府知府林
　　　珹　廣信府知府周朝佐　瑞州府通判胡
　　　堯元
　　　一分哨官十一員
　　　邀伏截殺
　　　吉安府泰和縣知縣李楫　臨江府新淦縣
　　　知縣李美　吉安府萬安縣知縣王冕　南
　　　康府安義縣知縣王軾　瑞州府通判童琦
　　　守把截殺
　　　吉安府通判談儲　吉安府推官王暐南昌
　　　府進賢縣知縣劉源淸　南昌府奉新縣知
　　　縣劉守緒　南昌府推官徐文英　撫州府
　　　臨川縣知縣傅南喬
　　　一隨哨官四十六員
　　　邀伏截殺
　　　吉安府通判楊昉　吉安守禦千戸所指揮
　　　同知麻璽　贑州府同知夏克義贑州衞指
　　　揮僉事孟俊　永新守禦千戸所指揮同知
　　　高􁔾　南昌府通判陳旦　南昌府豐城縣
　　　知縣顧佖　袁州府推官陳輅　南昌府寧
　　　州知州汪憲饒州府餘干縣知縣馬津　瑞
　　　州府上高縣知縣張淮　瑞州府高安縣知
　　　縣應恩　吉安府永新縣知縣柯相　南康
　　　府建昌縣知縣方澤　南昌府靖安縣知縣
　　　萬士賢
　　　守把截殺
　　　廣信府沿山縣知縣杜民表　廣信府永豐
　　　縣知縣譚縉　瑞州府同知楊臣瑞州府新
　　　昌縣知縣王廷　饒州府安仁縣知縣楊林
　　　廣信府通判俞良貴　廣信府通判安節
　　　廣信府推官嚴鎧　臨江府同知奚鉞　臨
　　　江府通判張郁　廣信府同知桂鏊　瑞州
　　　府推官金鼎　贑州府贑縣知縣宋瑢　贑
　　　州衞正千戸劉鏜　贑州衞正千戸楊基
　　　廣信守禦千戸所千戸秦遜　永新縣儒學
　　　訓導艾珪　瑞州府高安縣縣丞盧孔光
　　　饒州府餘干縣縣丞梅霖　南昌府靖安縣
　　　縣丞彭齡　吉安府萬安縣縣丞李通　南
　　　昌府武寧縣縣丞張翺　贑州府興國縣主
　　　簿于旺　瑞州府高安縣主簿胡鑑　饒州
　　　府餘干縣龍津驛驛丞孫天裕　南昌府南
　　　昌縣市㲼驛驛丞陳文瑞　吉安府吉水縣
　　　　致仕縣丞龍光　贑州府贑縣聽選官雷濟
　　　南昌府豐城縣省祭官文棟材　贑州府贑
　　　　縣義官蕭庾　南安府上猶縣義官尹志爵
　　　一協謀討賊鄉官十二員
　　　　致仕都御史王懋中　養病痊可編修鄒守
　　　益　丁憂御史張鼇山　養病郞中曾直
　　　養病評事羅僑　調用僉事劉藍　致仕按
　　　察使劉遜　致仕叅政黃繡　閒住知府劉
　　　昭　依親進士郭持平　叅謀驛丞王思
　　　叅謀驛丞李中
　　　一戴罪殺賊官一十七員
　　　九江兵備副使曹雷　九江府知府汪頴
　　　九江府德化縣知縣何士鳳　九江府彭澤
　　　縣知縣潘琨　九江府湖口縣知縣章玄梅
　　　南康府知府陳霖　南康府同知張祿　南
　　　康府通判蔡讓　南康府通判俞椿　南康
　　府推官王詡　南康府星子縣主簿楊永祿
　　南康府星子縣典史葉昌　南昌府知府鄭
　　瓛南昌府同知何繼周　南昌府通判張元
　　澄　南昌府南昌縣知縣陳大道　南昌府
　　新建縣知縣鄭公奇
　　一提調各哨官軍兵快人等除分布把守外臨
　　陣共一萬四千二百四十三員名
　　一擒斬首從賊人賊級并俘獲宮人賊屬奪囘
　　被脇被擄招撫畏服官民男婦等項其一萬
　　　一千五百九十六名顆口
　　生擒六千二百七十九名首賊一百零四名
　　從賊六千一百七十五名内審放一千一百
　　九十二名
　　斬獲賊級四千四百五十九顆
　　俘獲宮人四十三名　賊屬男婦二百三十
　　八名口
　　奪囘被脇被擄官民人等三百八十四員名
　　口
　　招撫畏服投首一百九十三位名
　　一奪獲　誥命符驗并各衙門印信關防金銀
　　　　首飾贓仗等物
　　　　誥命一道
　　　　符驗一道　印信關防一百零六顆
　　　　金并首飾六百二十三兩一錢二分
　　　　銀首飾器皿八萬三千八百九十七兩一錢
　　　　五分八釐五毫
　　　　贓仗一千八百九十作
　　　　器械一千一百九十九件
　　　　牛三十頭　馬一百零九疋　驢騾一十三
　　　　頭　鹿三隻
　　　一追獲金璽二顆　金册二副
　　　一燒燬賊船七百四十三隻
　　　一陣亾兵六百十八名
　　與當道書
江省之變大略具奏内此人逆謀已非一日乆而未
發葢其心懷兩圖是以遲疑未决抑亦慮生之躡其
後也近聞生將赴閩必經其地巳視生爲几上肉矣
賴　朝廷之威靈諸老先生之德庇竟獲脫身乕口
所恨兵力寡弱不能有爲爾南贛舊嘗屯兵四千朝
有警而夕可發近爲戸部必欲奏革商稅糧餉無所
取給故遂放散未三月而有此變復欲召集非數月
不能亦且空然無資矣世事之相撓沮每每如此亦
何望乎今亦一面號召忠義取調各縣機快且先遣
疲弱之卒張布聲勢於豐城諸處牽躡其後天奪其
魄彼果遲疑而未進若再㽞半月南都必巳有備彼
一離窼穴生將奮搗其虛使之進不得前退無所據
勤王之師又四面漸集必成擒矣此生憶料若此切
望諸老先生急賜議處速遣能將將重兵聲罪而南
以絕其北窺之望飛召各省急興勤王之師此人兇
殘忌刻世所未有使其得志天下無遺類矣諒在廟
堂必有成算區區愚誠亦不敢不竭盡生病疲尫僅
存餘息近者入閩巳具本乞休必不得巳且容歸省
不意忽遭此變本非生之責任但闔省無一官見在
人情渜散洶洶震搖使無一人牽制其間彼得安意
順流而下萬一南都無備將必失守彼又分兵四掠
十三郡之民素刼於積威必何風而靡如此則湖湘
閩浙皆不能保及事聞　朝廷大兵南下彼之奸計
漸成破之難矣以是遂忍死蹔㽞於此徒以空言收
拾散亡感激忠義日望命帥之來生得以輿疾還越
死且瞑目伏惟諸老先生鑒其血誠心賜保全勿遂
竭其力所不能窮其智所不及以爲出身任事者之
戒幸甚幸甚

陽明先生經濟集卷四終　臨海後學王立凖較梓
陽明先生集要經濟編卷五
　　　同邑後學施邦曜重編
　　　江右後學曾　櫻叅訂
　　告諭軍民
告諭軍民人等爾等困苦巳極本院才短知窮坐視
而不能救徒含羞負愧言之實切痛心今京邊官軍
驅馳道路萬里遠來皆無非爲　朝廷之事抛父母
棄妻子被風霜冒寒暑顚頓道路經年不得一顧其
家其爲疾苦殆有不忍言者豈其心之樂居於此哉
況南方卑濕之地尤非北人所宜今春氣漸動瘴疫
將興乆客思歸情懷益有不堪爾等居民念自巳不
得安寧之苦卽須念諸官軍乆離鄉土抛棄家室之
苦務敦主客之情勿懷怨恨之意亮事寧之後凡遭
兵困之民　朝廷必有優恤今軍馬塞城有司供應
日不暇給一應爭鬪等項詞訟俱宜含忍止息勿輙
告擾各安受爾命寧耐爾心本院心有餘而力不足
聊布此苦切之情於爾百姓其各體悉無怨
　　京邊官軍從　親征而來實滋騷擾先生此諭
　　不得巳之情見乎詞矣觀者自當感泣
　　行吉安府禁止鎭守貢獻牌
據吉安府守禦千戸所旗甲馬思禀稱蒙所批差領
解鎭守江西太監王　發買葛布銀三封及本所出
備葛布折銀并貢禮銀共三千兩前赴本鎭今因途
阻不敢前去等情叅照該所掌印官旣該鎭守衙門
發銀買布若勢不容巳只合照價兩平收買爲當乃
敢不動原封分外備辦禮銀饋送若非設計巧取必
是科尅旗軍事屬違法本當叅拏究問但今江西變
亂姑行從輕查理爲此牌仰吉安府卽查前項布價
并貢獻禮銀務見的確如稱各軍名下糧銀就仰會
同該所唱名給散取領備照若是各官自行出備合
仰收入官庫聽候軍餉支用毋得縱容侵收入已及
查報不實未便
　　貢獻鎭守此例一開貽害旗軍不小先生嚴行
　　禁止固是惜軍至意然使胸中有一鎭守便畏
　　縮而不敢行於此足以見先生之品格骨力
　　再批追徵錢糧呈
據江西布政司呈看得本省十四年以前一應錢糧
巳經科道等官奏奉　明㫖果係小民拖欠俱准暫
且停徵還着各該司官設法賑濟毋視虛文此　朝
廷之㴱仁厚德憫念窮民誠愛側但之所發小民莫
不歡忻鼓舞臣子所當遵守奉行乃今停徵之令甫
下而催併之檄復行賑濟之仁未布而箠撻之苦巳
加法令如此有司何以奉行下民何所取信夫爲人
臣者上有益於國下有益於民雖死亦甘爲之今日
所行上使　朝廷失信於民(使/下)百姓歸怨於上重貧
民之困益地方之災縱使錢糧果可立辨忍心害理
亦不能爲況旬月之間而欲追併了絕就使神輸鬼
運亦於事勢不能徒使歛怨殃民何益於事除本院
身爲巡撫不能爲　國爲民自行住俸待罪外仰布
政司行各府州縣以理勸化小民且諭以今日之舉
非關　朝廷失信實繇京儲缺乏司國計者勢不得
已興起其忠君親上之心勉令漸次刻期完納果克
濟事兩月之後亦未爲遲其各該官員本非其罪不
必住俸革去冠帶行令照舊盡心職業勿因事變之
難有灰愛民之志後有違慢之戮本院自當其罪
　　乞寛免稅糧急救民困以弭災變疏(十五年三/月廿五日)
照得正德十四年七月内節據吉安等一十三府所
屬廬陵等縣各申爲旱災事開稱本年自三月至於
秋七月不雨禾苗未及發生盡行枯死夏稅秋糧無
從辦納人民愁歎將及流離申乞轉達寛免等因到
臣節差官吏老人踏勘前項地方委自三月以來雨
澤不降禾苗枯死續該寧王謀反乗釁鼓亂傳播僞
命優免租稅小人惟利是趨洶洶思亂臣因通行吿
示許以奏聞優免稅糧諭以臣子大義申　祖宗休
養生息之澤㬥寧王銖求無厭之惡繇是人心稍稍
安集背逆趨順老弱居守丁壯出征團保饋餉邑無
遺戸家無遺夫就使雨暘時若江西之民亦巳廢耕
耘之業事征戰之苦況軍旅旱乾一時併作雖富室
大戸不免饑饉下戸小民得無轉死溝壑流散四方
乎設或饑寒所迫徵輸所苦人自爲亂將若之何如
蒙乞　勑該部暫將正德十四年分稅糧通行優免
以救殘傷之民以防變亂之階伏望　皇上罷冗員
之俸捐不急之賞止無名之徵節用省費以足軍國
之需天下幸甚緣繇於本年七月三十日具題請
旨未奉明降隨蒙　大駕親征京邊官軍前後萬數
㳫至并臨塡城塞郭百姓戌守鋒鏑之餘未及息肩
弛擔又復救死扶傷呻吟奔走以給厮養一應誅求
妻孥鬻於草料骨髓竭於徵輸當是之時鳥驚魚散
貧民老弱流離棄委溝壑狡健者逃竄山澤羣聚爲
盜獨遺其稍有家業與良善守死者十之二三又皆
顚頓號呼於挺刅捶撻之下郡縣官吏咸赴省城與
兵馬住屯之所奔命聽役不復得親民事上下洶洶
如駕漏船於風濤顚沛之中惟懼覆溺之不暇豈遑
復顧其他爲日後之慮憂及稅賦之不免征科之未
完乎當是之時雖臣等亦皆奔走道路危疑倉皇恐
不能爲小民請一旦之命豈遑爲歲月之慮憂及賦
稅之不免征課之未完而暇爲之復請乎若是者又
數月京邊官軍始將有旅歸之期而戸部歲額之徵
巳下漕運交兊之文巳促督催之使切責之檄巳交
馳四集矣流移之民聞官軍之將去稍稍脇息延望
歸尋其故業足未入境而頸巳繫於追求者之手矣
夫荒旱極矣而又因之以變亂變亂極矣而又加之
以師旅師旅極矣而又竭之以供饋益之以誅求亟
之以征歛當是之時有目者不忍睹有耳者不忍間
又從而　其膏血有人心者而尚忍爲之乎今遠近
軍民號呼匍匐訴吿喧騰求　朝廷出帑藏以賑濟
乆而未獲反有追征之令閧然興怒謂臣等昔日蠲
賊之言爲詒已竊相傷嗟謂宸濠叛逆猶知優免租
稅以要人心我輩　朝廷赤子皆嘗竭骨髓出死力
以勤　國難今困窮已極獨不蒙少加優恤又從而
追征之將何以自全是以令之而益不信撫之而益
憤憤諭之而益呶呶甫懷收復之望又爲流徙之圖
計窮勢迫匿而爲奸肆而爲寇兩月以來有司之以
鼠竊警報者月無虛日無恠也彼無家業衣食之資
無父母妻子之戀而又旁有追呼之苦上有捶剝之

災自非禮義之士孰肯閉口枵腹坐以待死乎今
朝廷亦嘗有寛恤之令矣亦嘗有賑濟之典矣然寛
恤賑濟内無帑藏之發外無官府之儲而徒使有司
措置措置者豈能神輸而鬼運必將取諸富民今富
民則又皆貧民矣削貧以濟貧猶割心臠肉以啖口
口未飽而身先斃且又有侵尅之弊又有漁獵之奸
民之賴以生者不能什一民之坐而死者常十九矣
故寛恤之虛文不若蠲租之實惠賑濟之難及不若
免租之易行今不免租稅不息誅求而徒曰寛恤賑
濟是奪其口中之食而曰吾將療汝之饑刳其腹腎
之肉而曰吾將救汝之死凡有血氣皆將不信之矣
夫戸部以　國計爲官濟運以轉輸爲任今歲額之
催交兌之促皆其職之使然但民者邦之本邦本一
搖雖有粟吾得而食諸伏望　皇上軫念地方塗炭
之餘小民困苦巳極思邦本之當固慮禍變之可憂
乞　勑該部速將正德十四十五年該省錢糧悉行
寛免其南昌南康九江等府縣殘破尤甚者重加寛
貸使得漸囘喘息修復生理非但解江西一省之倒
懸臣等無地方變亂之禍得免於誅戮實天下之幸
宗社之福也夫免江西一省之糧稅不過四十萬石

今吝四十萬石而不肯蠲異時禍變卒起卽出數百
萬石旣巳無救於難矣此其形迹易見事理甚明者
臣等上不能會計征歛以足　國用下不能建謀設
策以濟民窮徒痛哭流涕一言小民疾苦之狀惟
陛下速將臣等黜歸田里早賜施行以紓禍變緣係
寛免稅糧急救民困以弭災變事理爲此具本請
旨
　婉轉剴切談民疾苦處令人心惻談利害處令人
　神竦眞是大儒救世文章
　　計處地方疏(十五年五/月十五日)
臣惟財者民之心也財散則民聚民者邦之本也本
固則邦寧故文帝以蠲租致富樂之效太宗以裕民
成給足之風君民一體古今同符臣會同巡按江西
監察御史唐龍議照寧賊宸濠志窮荒度謀肆併呑
其於民間田地山塘房屋等項或用勢强占或減價
賤賣或因官本准折或摭别事抄收有中人之家者
一遭其毒卽無棲身之所有上農之田者一中其奸
卽無用鋤之地尤且虛塡契書以杜人言私置簿籍
以増租額利歸一已害及萬家故先有副使胡世寧
直言指陳續該科道等官交章舉發言皆有據事非
無徴近奉　詔書曰宸濠天性兇惡自作不靖强奪
官民田產動以萬計則　陛下明以燭奸㴱知宸濠
田產皆奪諸百姓者也又曰占奪田產悉還本主則
陛下仁以憫下盡欲舉百姓之田產而給還之也
聖言猶在昭如日星國信不移堅如金石始者宸濠
旣敗該臣等巳行守巡等官將該府及各賊黨田地
房屋委令府縣等官俱抄沒在官造報在冊矣但委
官查勘之時正事變搶攘之際業主驚散俱未寧家
上司督責急欲了事依契溷查憑人浪報多寡是較
占買未分　明詔雖有給主之條小民猶抱失業之
恨昔之居不得而居也昔之田不得而食也澤未下
究怨徒上歸況屋無主則毁地不耕則荒故兵馬之
後瓦柱僅存田野之間草莱漸長兼以勢室豪强恣
行包侵之計奸徒私竊動開埋沒之端及今審處不
早將來遺失益多再照前項田產多在南昌新建二
縣受害獨㴱人人被其誅求家家被其簡括且賊師
起事抄掠尤慘官兵攻圍傷殘未蘇財盡巳極民困
莫加查得二縣額派兌軍淮安京庫三項糧米共十
一萬九千石有零　淮益二府祿米共四千二石節
奏寛免未奉停徵運官守催旗挍逼取勢急若火案
積如山民納不前官宜爲處及照一方之綂會在於
省城各府之錢糧併於司庫查得本布政司官庫先
被賊兵劫搶繼因軍餉動支官吏徒守乎空櫃𥿄筆
亦賒於舖家大兵必有荒年民窮必有盗賊萬一變
生無常釁起不測則寸兵尺鐵皆無所需束芻斗糧
亦不能辦公私失恃緩急可憂再照省城各門城樓
窩舖及諸司衙門先是王府占據多屬疎隘近因兵
火蔓延半遭蕩焚夫城樓者一方防禦之所關衙門
者諸司政令之所出託始創新固無民力固陋就簡
見有官房如蒙乞　勑該部查議將前項抄沒過甯
府及各賊黨下田地山塘房屋等項行令布政司會
同按察司各掌印官及分守分巡官并府縣官從實
覆行查勘明白委係占奪百姓者遵照　詔書内事
理各給還本主管業及將於内官房酌量移改城樓
窩舖衙門餘外無礙田地山塘房屋仍令各官公同
照依時估變賣價銀入官先儘撥補南新二縣兌軍
淮安京庫折銀糧米及　王府祿米外有羡餘收貯
布政司官庫用備緩急仍禁約勢豪之家不得用强
占買各委官亦不得畏勢市恩致招物議凡撥給變
賣事情若有勢豪强占强買及委官畏勢市恩各情
弊許撫按衙門指實紏劾懲究施行事完該司將各
項數目徑自造冊奏報并呈該部查考是葢以百姓
之產納百姓之糧以地方之財還地方之用民沾惠
而國不費事就緖而財不傷書曰守邦在衆易曰聚
人口財惟　陛下畱意焉緣係計處地方事理未敢
擅便爲此具本請　旨
　定難之後復淸還百姓之業又變賣逆產抵完民
　糧使民無誅求之苦是出於眞實愛民之心彼搜
　刮地方之餘利以奉　上者終是爲功名之心(所/使)
　　水災自劾疏(十五年五/月十五日)
臣惟有官守者不得其職則去受人之牛羊而爲之
牧者求牧與芻而不得則反諸其人臣以匪才謬膺
江西巡撫之寄今且數月曾未能有分毫及民之政
而地方日以多故民日益困財日益匱災變日興禍
患日促自春入夏雨水連綿江湖漲溢經月不退自
贛吉臨瑞廣撫南昌九江南康沿江諸郡無不被害
黍苗淪沒室廬漂蕩魚鼈之民聚棲於木杪商旅之
舟經行於閭巷潰城決隄千里爲壑煙火斷絕惟聞
哭聲詢諸父老皆謂數十年來所未有也除行各該
司府州縣修省踏勘具　奏外夫變不虛生緣政而
起政不自弊因官而作官之失職臣實其端何所逃
罪夫以江西之民遭歷宸濠之亂脂膏已竭而又因
之以旱荒繼之以師旅遂使豐稔連年曲加賑恤尚
恐生理未易完復今又重以非常之災危亟若此當
是之時雖使稷契爲牧周召作監亦恐計未有措況
病廢昏劣如臣之尤者而卑之倀然坐尸其間譬使
盲夫駕敗舟於顚風巨海中而責之以濟險不待智
者知其覆溺無所矣又況部使之催徵益急意外之
誅求未巳在昔一方被災鄰省尚有接濟之望今湖
湘連歲兵荒閩淛頻年旱􁆤兩廣之征勦未息南畿
之供餽日窮淮徐以北山東河南之間聞亦饑饉相
屬繇此言之自全之策旣無所施而四鄰之濟又巳
絕望悠悠蒼天誰任其咎靜言思究臣罪實多何者
宸濠之變臣在接境不能圖於未形致令猖突震驚
遠爾乃勞　聖駕親征師徒暴於原野百姓殆於道
路　朝廷之政令因而閼隔四方之困憊繇是日㴱
臣之大罪一也徒避形迹之嫌苟爲自全之計隱忍
觀望幸而脫禍不能直言極諫以悟　主聽臣之大
罪二也徒以逢迎附和爲忠而不知日䧟於有過徒
以變更遷就爲權而不知日紊於舊章徒以掇拾羅
織爲能而不知日離天下之心徒以聚歛征索爲計
而不知日積小民之怨此臣之大罪三也上不能有
禆於　國下不能有濟於民坐視困窮淪胥以溺臣
之大罪四也且臣憂悸之餘百病交作尫羸衰眊視
息僅存以前四者之罪人臣有一於此亦足以召災
而致變況備而有之其所以速天神之怒㴱下民之
㥽而致災沴之集又何疑乎伏惟　皇上軫災恤變
(别選賢能代臣巡撫即以臣爲顯戮彰大罰於天下/臣雖隕首亦云幸也即不以之爲顯戮削其禄秩黜)
(還田里以爲人臣不職之戒庻亦有位知警民/困可息人怒可泄天變可弭而臣亦死無所憾)
　　賑恤水災牌
據南康建昌撫州宜黃等縣申稱非常水災乞賜大
施賑恤急救生靈流移等情看得洪水非常下民昏
墊實可傷憫但計府縣所積無多實難溥賑其地方
被水旣廣而民困朝不謀夕若候查實報名造冊給
散未免曠日遲乆反生冒濫巳行二府各委佐貳官
及行所屬被水各縣掌印等官用船裝載穀米分投
親至被水鄉村驗果貧難下戸就便量行賑給爲照
南昌所屬水災尤劇但居民稠雜數多頑梗若賑給
之時非守廵臨督於上或致勝踴紛爭爲此仰分守
廵南昌官吏卽便分督該府縣官於預備倉内米穀
用船裝運親至被水鄉村不必揚言賑饑專以踏勘
水災爲事其間驗有貧難下戸就便量給升斗暫救
目前之急給過人戸略記姓名數目完報查考不必
造冊擾害所至之地就督各官申嚴十家牌論通加
撫慰開導令各相安相恤仍督各官俱要視民如子
務施實惠不得虛文搪塞徒費錢糧無救民患取罪
不便
　　每見賑饑往往猾胥積甲朋比蒙報官粟盡充
　　奸蠧之腹而饑民與賑者十無一二卽與賑者
　　令其攜妻挈子領糧就食於官將饑者殆於路
　　是賑恤皆空文也如先生此牌有司眞實奉行
　　方有實惠及民可見胸中有大經濟者方能實
　　究不忍人之政
　　徵收秋糧稽遅待罪疏(十五年十二/月初十日)
據江西布政司呈准布政使陳策等咨照得正德十
四年稅糧先准叅議周文光奉戸部勘合派屬徵解
隨因　聖駕南巡各府州縣官俱集省城聽用前項
錢糧不暇追徵正德十五年正月初三日蒙巡按江
西監察御史唐龍案驗爲乞救兵燹窮民以固邦本
事該巡撫蘇松都御史李充嗣題稱江西變亂南昌
南康九江等府首被燒劫其餘府縣大軍臨省供應
浩繁要將該年稅糧盡行停免等因備行分守南昌
五道勘議得南昌府南新二縣被害㴱重應免糧差
三年其餘州縣并瑞州等一十二府屬縣俱應免糧
差二年囘報到司卽轉呈本院具題外本年二月内
續蒙　欽差戸部員外郞龍誥案驗爲儧運糧儲事
備行本司督催該年兊淮錢糧交兊遵依節行催徴
間本年三月初五日隨准漕運衙門照劄坐到兊軍
本色米八萬石折色米三十二萬石改兊米一十七
萬石每石連耗折銀七錢備行作急徵完起運本月
二十八日又蒙撫按衙門案驗爲地方極疲速賜
恩恤以安邦本事該南京工科給事中王紀等奏奉
欽依自正德十四年以前一應錢糧果係小民拖欠
未完的俱准暫且停徵還着各該官司設法賑濟毋
視虛文欽遵通行外又蒙員外郞龍誥案牌將糧里
嚴加杖併急如星火小民紛紛援例赴司吿豁呈蒙
撫按衙門批行本司給示曉諭納糧人戸先將兊軍
徵解小民方肯完納轉行叅議魏彥昭督運續因本
官去任又經呈批叅政邢珣暫管督兊本官於五月
二十日徧歷催儧通將徵完本色米八萬石兊完起
運訖其折色銀兩催據廣信等府屬縣陸續徵解近
於十一月十三等日抄奉漕運衙門照劄備行本司
將兌運折色銀三十四萬三千兩務要徵完足數差
官協同運官解部等因依奉通行外今照該年稅糧
委因事變兵荒經理不前及專管提督官員更代不
常況奉部院明文徵免不一小民不服輸納官府掣
肘難行因而稽延若不預將前情轉達誠恐查究罪
及未便等因備呈到臣竊照江西錢糧小民所以不
肯輸納與有司所以難於追徵者其故各有三而究
其罪歸則責實在臣何者宸濠之叛首以僞檄除租
要結人心臣時起兵旁郡恐其扇惑卽時移文遠近
宣布　朝廷恩德蠲其租賦許以奏免諭以君臣之
分激其忠義之心百姓丁壯出戰老弱居守旣而旱
災益熾民困益迫然而小民不卽離散者以臣旣爲
奏請雖　明旨未下皆謂　朝廷必能免其租稅尚
可忍死以待也夫危急之際則啗之免租以竭其死
力事平之後又罔民而刻取之人懷怨忿不平此其
不肯輸納之故一也及宸濠之亂稍定而大軍隨至
供饋愈煩誅求愈急其顚連困踣之狀臣於前　奏
巳略言之百姓不任其苦强者竄而爲寇弱者匿而
爲奸繼而水災助禍千里之民皆爲魚鼈號哭載途
喧騰求賑其時臣等旣無帑藏之儲又無倉廩可發
所以綏勞撫定之者更無别計惟以　奏免租稅爲
言百姓睊睊胥讒謂命在旦夕不能救我而徒曰免
稅免稅豈可待邪葢其心以爲免稅巳不待言尚恨
其無以賑之也巳而旣不能賑又從而追納之人怨
益㴱不平愈甚此其不肯輸納之故二也當大軍之
駐省臣等趨走奔命日不暇給亦以爲旣有前奏則
賦稅必在所免不復申請其時巡撫蘇松等處都御
史李充嗣奏稱江西首被宸濠之害乞將該年稅糧
軍索等項俱行停免該戸部覆題奉　聖旨是各被
害地方着撫按官嚴督所屬用心設法賑濟欽此又
該給事中王紀奏本部覆題奉　聖㫖是這地方委
的疲困已極自正德十四年以前一應錢糧果係小
民拖欠未完的俱准暫且停徵還着各該官司設法
賑濟毋視虛文欽此俱欽遵該部備咨前來臣等正
苦百姓呶呶咨文一至如解倒懸卽時宣布百姓聞
之歡聲雷動遞相傳吿旦夕之間㴱山窮谷無不畢
達自是而後堅守蠲免之說雖部使督臨或遣人下
鄕催促小民悉以爲詐妄羣起而驅縛之催徵之令
不復可行此其不肯輸納之故三也郡縣之官親見
百姓之困苦又當震蕩顚危之日懼其爲變其始惟
恐百姓不信免租之說指天畫地誓以必不食言旣
而時事稍平則盡反其說而徵之固巳不能出諸其
口矣況從而鞭笞捶撻之其遽忍乎此其難於追徵
之故一也三司各官舊者旣被驅脇新者陸續而至
至則正當擾攘分投供應四出送迎官離其職吏失
其守糾結紛拏事無專責如羣手雜繰於亂絲之中
東牽西絆莫知端緖旣而部使驟臨欲於旬月之間
督併完集神輸鬼運有不能矣此其難於追徵之故
二也夫背信而行勢巳不順若使民間尚有可徵之
粟必不得巳剜剝而取之忍心者尚或能辦也而民
之瘡痍巳極矣實無可輸之物矣别夫離婦棄子鬻
女有耳者不忍聞有目者不忍睹也如是而必欲驅
之死地其將可行乎此其難於追徵之故三也夫小
民之不肯輸納旣如彼而有司之難於追徵又如此
後値部使身臨坐併急於風火百姓怨謗紛騰洶洶
思亂復如將潰之隄臣於其時慮恐變生不測謂各
官與其激成地方之禍無益　國事身膏草野以貽
朝廷之憂孰若姑靖地方寧以一身當遲慢之戮乎
因諭各官追徵母急以紓民怨各官内迫於部使外
窘於窮民上調下輯如居顚屋之下東撑則西頽前
支則後圯强顔陵詬之辱掩耳怨憝之言身營閭閻
之下口說田野之間曉以京儲之不可缺諭以　國
計之不得巳或轉爲借貸或敎之典折忍心於捶骨
剝脂之痛而浚其血閉日於析骸食子之慘而責其
逋共計江西十四年分兌軍本色米八萬石折色米
三十二萬石改兌米一十七萬石臣始度其勢以爲
決無可完之理其後數月之間亦復陸續起解完納
是皆出於意料之外在各宫誠窘局艱苦疲瘁巳極
亦可謂之勞而有功矣今聞部使叅奏且將不免於
罪臣竊寃之昔之人固有催科政拙而自署下考者
亦有矯制發廩而願受其辜者各官之以此獲罪固
亦其所甘心但始之因叛亂旱荒而爲之　奏免者
臣也繼之因水災兵困而復爲申　奏者臣也又繼
之因　朝廷兩有停徵賑貸之　㫖而爲之宣布於
衆者亦臣也又繼之慮恐激成禍變而諭令各官從
權緩徵者又臣也是各官之罪皆臣之罪也今使各
官當遲慢之責而臣獨幸免臣竊恥之夫司國計者
慮京儲之空匱欲重徵收後期者之罪而有罰俸降
級之議此葢切於謀國忠於事君者之不得巳也亦
豈不念江西小民之困苦與各官之難爲哉顧欲警
衆集事創前而戒後固有不得不然者正所謂救焚
身之患不遑恤毛髮之焦攻心腹之疚不得避針灼
之苦耳伏望　皇上憫各官之罪出於事勢之無已
特從青災肆赦之典寛而宥之則法雖若屈而理亦
未枉必謂行令之始不欲茍撓則各官之罪實繇於
臣卽請貶削臣之祿秩放還田里以伸　國議如此
則不惟情法兩得而臣亦可以藉口江西之民免於
欺上罔下之恥矣臣不勝惶懼待罪之至緣係徵收
秋糧稽遲待罪事理爲此具本請　旨
　豪傑任天下事功罪利害皆當引爲巳責同是如
　此近日地方官遇有一不便身(圖之事便上下推/委讀此當一汗)
　　告諭安義等縣漁戸
吿諭安義等縣漁戸及遠近軍民人等地方不幸近
遭大變加以師旅征輸人民困苦已極官府思欲休
養賑恤而無其繇近聞漁戸人等曾被寧王驅脇者
慮恐(官/府)追論舊惡心不自安往往廢棄生業詢其所
以皆繇讎家煽動意在激使爲惡因而䧟之死地以
快其忿不知　朝廷已屢有㮄文凡被寧賊驅脇者
一槪釋而不問況訪得義安等處漁户各係詩禮大
家素敦良善雖或間有染非辟及爲王府所脇誘者
然鄉里遠近自有公論善惡終不可混近據通判林
寛禀稱各戸痛懲旣往已將漁船拆卸似此誠心改
行亦復何所憂懼爲此特仰南康府通判林寛將本
院吿諭眞寫翻刋親齎各戸逐一頒諭務使舍舊圖
新各安生理不得輕信人言妄有疑猜自求罪累其
素敦詩禮良善者愈加勸勉務益興禮讓講信修睦
以爲改惡從善者之倡族黨之中果有長惡不悛不
聽勸諭者衆共拘執送官明正典刑以安善類毋容
莨莠致害嘉禾若舊雖爲顯惡今能誠心改化者亦
不得懐記舊讎摉求羅織激使爲非事發究竞責有
所歸嗚呼民吾同胞不幸䧟於罪戮惻然尚不忍見
豈有追尋舊惡必欲置之死地之理本院舊在南贛
曾行十家牌式軍民頗安盜賊頗息除各該地方行
分巡分守官編置外前項漁戸人等就仰通判林寛
照式逐一編置務在着實舉行以收成効特玆吿諭
各宜知悉
　漁戸人等原爲逆濠所迫脇鄱陽一戰殺戮已多
　大創之後自應曉諭以安其心
　　南贛鄉約
咨爾民昔人有言蓬生麻中不扶而直白沙在泥不
染而黒民俗之善惡豈不繇於積習使然哉往者新
民葢常棄其宗族畔其鄉里四出而爲暴豈獨其性
之異其人之罪哉亦繇我有司治之無道敎之無方
爾父老子弟所以訓誨戒飭於家庭者不早薰陶漸
染於里閈者無素誘掖奬勸之不行連屬叶和之無
具又或憤怨相激狡僞相殘故遂使之靡然日流於
惡則我有司與爾父老子弟皆宜分受其責嗚呼往
者不可及來者猶可追故今特爲鄉約以恊和爾民
自今凡爾同約之民皆宜孝爾父母敬爾兄長敎訓
爾子孫和順爾鄉里死喪相助患難相恤善相勸勉
惡相吿戒息訟罷爭講信修睦務爲良善之民共成
仁厚之俗嗚呼人雖至愚責人則明雖有聰明責巳
則昏爾等父老子弟毋念新民之舊惡而不與其善
彼一念而善卽善人矣毋自恃爲良民而不修其身
爾一念而惡卽惡人矣人之善惡繇於一念之間爾
等愼思吾言毋忽
一同約中推年高有德爲衆所敬服者一人爲約長
二人爲約副又推公直果斷者四人爲約正通達明
察者四人爲約史精徤亷幹者四人爲知約禮義習
熟者二人爲約贊置文簿三扇其一扇備寫同約姓
名及日逐出入所爲知約司之其二扇一書彰善一
書糾過約長司之
一同約之人每一會人出銀三分送知約具飮食毋
太奢取免饑渴而巳
一會期以月之望若有疾病事故不及赴者許先期
遣人吿知約無故不赴者以過惡書仍罰銀一兩公
用
一立約所於道理均平之處擇寺觀寛大者爲之
一彰善者其辭顯而決糾過者其辭隱而婉亦忠厚
之道也如人有不弟母直曰不弟但云聞某於事兄
敬長之禮頗有未盡某未敢以爲信姑書之以俟凡
糾過惡皆例此若有難改之惡且勿糾使無所容或
激而遂肆其惡矣約長副等須先期陰與之言使當
自首衆共誘掖奬勸之以興其善念姑使書之使其
可改若不能改然後糾而書之又不能改然後白之
官又不能改同約之人執送之官明正其罪勢不能
執戮力協謀官府請兵滅之
一通約之人凡有危疑難處之事皆須約長會同約
之人與之裁處區畫必當於理濟於事而後巳不得
坐視推託䧟人於惡罪坐約長約正諸人
一寄庄人戸多於納糧當差之時躱囘原籍往往負
累同甲今後約長等勸令及期完納應承如蹈前弊
告官懲治削去寄庄
一本地大戸異境客商放債收息合依常例毋得磊
算或有貧難不能償者亦宜以理量寛有等不仁之
徒輙便捉鎖磊取挾寫田地致令窮民無吿去而爲
盜今後有此吿諸約長等與之明白償還不及數者
勸令寛捨取巳過數者九與追還如或恃强不聽率
同約之人明之官司
一親族鄉隣往往有因小忿投賊復讎殘害良善釀
成大患今後一應鬬毆不平之事鳴之約長等公論
是非或約長聞之卽與曉諭解釋敢有仍前妄爲者
率諸同約呈官誅殄
一軍民人等若有陽爲良善陰通賊情販買牛馬走
傳消息歸利一巳殃及萬民者約長等率同約諸人
指實勸戒不悛呈官究治
　吏書義民總甲里老百長弓兵機快人等若攬差
下鄉索求齎發者約長率同約呈官追究
一各寨居民昔被新民之害誠不忍言但今旣許其
自新所占田產已令退還毋得再懷前讎致擾地方
約長等常宜曉諭令各守本分有不聽者呈官治罪
一投招新民因爾一念之善貸爾之罪當痛自克責
改過自新勤耕勤織平買平賣思同良民無以前日
名目甘心下流自取滅絕約長等各宜時時提撕曉
諭如踵前非者呈官懲治
一男女長成各宜及時嫁娶往往女家責聘禮不充
男家責嫁裝不豐遂致愆期約長等其各省諭諸人
自今其稱家之有無隨時婚嫁
一父母喪葬衣衾棺槨但盡誠孝稱家有無而行此
外或大作佛事或盛設宴樂傾家費財俱於死者無
益約長等其各省諭約内之人一遵禮制有仍蹈前
非者卽與糾惡簿内書以不孝
一當會前一日知約預於約所灑掃張具於堂設吿
諭牌及香案南向當會日同約畢至約贊鳴皷三衆
皆詣香案前序立北面跪聽約正讀吿諭畢約長合
衆揚言曰自今以後凡我同約之人袛奉戒諭齊心
合德同歸於善若有二三其心陽善陰惡者神明誅
殛衆皆曰若有二三其心陽善陰惡者神明誅殛皆
再拜興以次出會所分東西立約正讀鄉約畢大聲
曰凡我同盟務遵鄉約衆皆曰是乃東西交拜興各
以次就位少者各酌酒於長者三行知約起設彰善
位於堂上南向置筆硯陳彰善簿約贊鳴皷三衆皆
起約贊唱請舉善衆曰是在約史約史出就彰善位
揚言曰某有某善某能改某過請書之以爲同約勸
約正遍質於衆曰如何衆曰約史舉甚當約正乃揖
善者進彰善位東西立約史復謂衆曰某所舉止是
請各舉所知衆有所知卽舉無則曰約史所舉是矣
約長副正皆出就彰善位約史書簿畢約長舉杯揚
言曰某能爲某善某能改某過是能修其身也某能
使某族人爲某善改某過是能齊其家也使人人若
此風俗焉有不厚凡我同約當取以爲法遂屬於其
善者善者亦酌酒酬約長曰此豈足爲善乃勞長者
過奬某誠惶怍敢不益加砥礪期無負長者之敎皆
飮畢再拜謝約長約長答拜興各就位知約撤彰善
之席酒復三行知約起設糾過位於堦下北向置筆
硯陳糾過簿約贊鳴皷三衆皆起約贊唱請糾過衆
曰是在約史約史就糾過位揚言曰聞某有某過未
敢以爲然姑書之以俟後圖何如約正遍質於衆曰
如何衆皆曰約史必有見約正乃揖過者出就糾過
位北向立約史復遍謂衆曰某所聞止是請各言所
聞衆有所聞卽言無則曰約史所聞是矣於是約長
副正皆出糾過位東西立約史書簿畢約長謂過者
曰雖然姑無行罰惟速改過者跪請曰某敢不服罪
自起酌酒跪而飮曰敢不速改重爲長者憂約正副
史皆曰某等不能早勸諭使子䧟於此亦安得無罪
皆酌自罰過者復跪而請曰某旣知罪長者又自以
爲罰某敢不卽就戮若許其得以自改則請長者無
飮某之幸也趍後酌酒自罰約正副咸曰子能勇於
受責如此是能遷於善也某等亦可免於罪矣乃釋
爵過者再拜約長揖之興各就位知約撤糾過席酒
復三行遂飯飯畢約贊起鳴皷三唱申戒衆起約正
中堂立揚言曰嗚呼凡我同約之人明聽申戒人孰
無善亦孰無惡爲善雖人不知積之旣乆自然善積
而不可掩爲惡若不知改積之旣乆必至惡極而不
可赦今有善而爲人所彰固可喜苟遂以爲善而自
恃將日入於惡矣有惡而爲人所糾固可愧苟能悔
其惡而自改將日進於善矣然則今日之善者未可
自恃以爲善而今日之惡者亦豈遂終於惡哉凡我
同約之人盍共勉之衆皆曰敢不勉乃出席以次東
西序立交拜興遂退
　　化民成俗之方莫善於此然必要先有諸巳而
　　後求諸人無諸巳而後非諸人若徒借此爲繩
　　民之具民反有持以議上者無怪近世之行而
　　㒺效也
　　申諭十家牌法
本院所行十家牌諭近來訪得各處官吏類多視爲
虛文不肻着實奉行查考據法卽當究治尚恐未悉
本院立法之意故今特述所以再行申諭凡置十家
牌須先將各家門面小牌挨審的實如人丁若干必
查某丁爲某官吏或生員或當某差役習某技藝作
某生理或過某房出贅或有某殘疾及戸籍田糧等
項俱要逐一查審的實十家編排旣定照式造冊一
本畱縣以備查考及遇勾攝及差調等項按冊處分
更無躱閃脫漏一縣之事如視諸掌每十家各令挨
報甲内平日習爲偷竊及喇唬敎唆等項不良之人
同具不致隱漏重甘結狀官府爲置舍舊圖新簿記
其姓名姑勿追論舊惡令其自今改行遷善果能改
化者爲除其名境内或有盜竊卽令此輩自相挨緝
若係甲内漏報仍并治同甲之罪又每日各家照依
牌式輪流沿門曉諭覺察如此卽奸僞無所容而盜
賊亦可息矣十家之内但有爭訟等事同甲卽時勸
解和釋如有不聽勸解恃强淩弱及誣吿他人者同
甲相率禀官官府當時量加責治省發不必收監淹
滯凡遇問理詞狀但渉誣告者仍要查究同甲不行
勸禀之罪又每日各家照牌互相勸諭務令講信修
睦息訟罷爭日漸開導如此則小民益知爭鬪之非
而詞訟亦可簡矣凡十家牌式其法甚約其治甚廣
有司果能着實舉行不但盜賊可息詞訟可簡因是
而修之補其偏而救其弊則賦役可均因是而修之
連其伍而制其什則外侮可禦因是而修之警其薄
而勸其厚則風俗可淳因是而修之導以德而訓以
學則禮樂可興凡有司之有高才遠識者亦不必更
立法制其於民情土俗或有未備但循此而潤色修
舉之則一邑之治眞可以不勞而致今特略述所以
立法之意再行申吿言之所不能盡者其各爲我精
思熟究而力行之毋徒𥿄上空言搪塞竟成掛壁之
虛文則庻乎其可矣
　　申諭十家牌法增立保長
先該本院通行撫屬編置十家牌式爲照各甲不立
牌頭者所以防脇制侵擾之弊然在鄉村遇有盜賊
之警不可以無綂紀合立保長督領庻衆志齊一爲
此仰抄案囘司卽行各道守巡兵備等官備行所屬
各府州縣於各鄉村推選才行爲衆信服者一人爲
保長專一防禦盜賊平時各甲詞訟悉照牌諭不許
保長干與因而武斷鄉曲但遇盜警卽仰保長綂率
各甲設謀截捕其城郭坊巷鄉村各於要地置皷一
面若鄉村相去稍遠者仍起高樓置皷其上遇警卽
登樓擊皷一巷擊皷各巷應之一村擊皷各村應之
但聞皷聲各甲各執器械齊出應援俱聽保長調度
或設伏把隘或并力夾擊但有後期不出者保長公
同各甲舉吿官司重加罰治若鄉村各家皆置皷一
面一家有警擊皷各家應之尤爲快便此則各隨才
力爲之不在牌例之内俱仰督令各縣卽行推選増
置仍吿諭遠近使各知悉各府仍要不時稽察務臻
實效毋得虛文搪塞查訪得出定行究治不貸
　　議處官吏廩俸
照得近來所屬各州縣衞所倉場等衙門大小官吏
以贓問革者相望而冒犯接踵究詢其繇皆云家口
衆多日給不足俸資所限本已涼薄而近例減削又
復日甚加有上下接應之費出人供送之繁窮窘困
迫計出無聊中間亦有甘貧食苦刻勵自守者往往
狼狽繿縷至於任滿職革債負纒結不得去歸其鄉
夫貪墨不才法律誠所難貸而其情亦可矜憫夫忠
信重祿所以勸士在昔任人旣富方穀庻民在官祿
足代耕此古今之通義也　朝廷賦祿百司厚薄旣
有等級要皆使得𥙿其資養免其内顧然後可望以
盡心職業責以廉恥節義今定制所限旣不可得而
擅增至於例所應得又從而裁削之使之仰事俯育
且不能遂是䧟之於必貪之地而責之以必廉之守
中人之資將有不能而況其下者之衆乎所據前項
事理非獨人情有所未堪其於政體亦有所損合行
會議查處叅酌事理輕重及查在外官員自二品至
九品并雜職吏胥等俸米除本色外其折色原例每
石作銀(若干於何年月日裁減作銀若干應否復舊/或量行加增務要議處停當呈來定奪施行)
(觀此知近日捐助捐柴薪/之議拂人情損政體多矣)
　　勦平安義叛黨疏(十六年五/月十五日)
據江西按察司按察使伍文定關稱奉臣批據南康
府通判林寛安義縣知縣熊价奉新縣典史徐誠呈
開俱奉本院𥿄牌及巡按御史唐龍朱節等計委追
勦逆賊楊本榮等依奉前後誘捕及於沿湖各處敵
戰擒斬共一百二十六名顆并於楊子橋巢内摉獲
伊原助逆領授南昌䕶衞中千戸所印信一顆合就
解呈奉批仰按察司會同都布二司官將解到賊級
紀驗賊犯鞠審明白解赴軍門以憑遵照欽奉　勑
諭事理就行斬首示衆有功員役分别等第呈來給
賞施行并蒙巡按江西監察御史唐龍批按察司會
同各掌印官審究及將有功官役并陣亾之人查明
具招呈報又蒙巡按江西監察御史朱節批看得各
犯罪惡貫盈致勤提督衙門調兵擒勦事情重大按
察司會勘明白中間如有事出脇從情可矜疑者通
具呈報等因依奉會同都指揮僉事高厚左布政使
陳策等議得賊犯楊正賢等累世窮兇鄱湖劇患近
復從逆幸而漏網嘯聚劫囚敵殺官兵滔天之罪遠
近播聞通判林寛等克承方略首事緝捕雖有小䘐
竟收成功知縣熊价到任甫及半月倉卒偶當其衝
終能有備多所擒獲典史徐誠奉調領兵破賊適中
機會署都指揮僉事馮勲皷勇而前賊遂奔潰其典
史周祐陰謀散黨隱然之蹟未可泯棄合無呈乞鈞
裁將署都指揮僉事馮勲通判林寛知縣熊价典史
徐誠俱優加犒奬林寛熊价仍旌其除盜安民之勞
典史周祐另行賞賚隨征南昌前衞千戸馬喜新建
縣縣丞黃仲仁南昌縣主簿陳紀安義縣主簿崔錠
建昌縣稅課局大使江象安義縣領哨義官楊震七
協守縣治安義縣縣丞何全典史陳恒昭把截九里
三渡南昌前衞指揮梁端千戸周鎭俱量行犒勞其
餘獲賊吏兵哨長保長總小甲人等查照近日吿示
事理分别等第一一給賞陣亾陣傷義兵程碧程魁
七等俱各優恤其家給賞湯藥之費如此庻使有功
者錄而人知所勸死事者酬而人無所憾矣仍行該
府縣將逆賊楊正賢等妻男財產估變價銀修築縣
城尤爲便益緣繇同查過功次文冊關繳到司備繇
轉呈到臣簿查正德十五年十一月初十日據江西
按察司副使陳槐關稱原問犯人胡順并楊子橋等
家屬財產通該查抄解報呈詳巳批該司查照施行
務得的實母致虧枉外續據安義縣申稱依奉拏獲
楊子橋妻周氏男楊華五華七華八月保等伊同居
親弟楊子樓收監起解聞十二月二十二日辰時不
期子樓未獲男楊本榮綂集百十餘徒各持鎗刀衝
縣當同巡捕主簿崔錠督領機兵防禦彼賊勢勇打
入獄門劫去楊華五等并原監楊正江楊紹鑑及别
犯胡淸等一十八名燒燬總甲張惟勝房屋劫掠舖
戸傅甫七等貨物隨卽起集哨長陳魁四等屯兵設
法擒獲楊華五等仍舊收監一面追獲餘賊楊子樓
等合行申報等情又據通判林寛呈稱首惡楊本榮
楊華二等照舊立寨嘯聚批仰按察司會同各官議
處隨據該司呈稱依奉會同署都指揮僉事王繼善
左布政使陳䇿副使顧應祥等議得楊本榮等罪惡
據法卽當督兵擒捕但訪得楊姓一族稔惡從亂者
有數若使兵刅一加未免玉石未辯合行該縣再諭
楊本榮等作急投首庻幾楊紹鑑等之罪可辯楊本
榮之情可原若使負固不服卽將稔惡賊黨指實申
來議處呈詳到臣照得本院前年駐兵省城擒勦叛
賊之後卽欲移兵撲滅逆黨楊子橋等彼因訪得各
犯親族亦多良善連居若大兵一臨未免玉石俱焚
方爾遲疑當據楊子橋等自行投赴軍門本院仰體
朝廷好生之德正欲保全一方之生靈當卽遵照
詔書黃㮄事理將子橋等量加杖責釋放囘家諭令
改惡遷善其餘黨惡悉不根究外後因解京逆黨劉
言陳賢等供攀不已　朝廷之意將復發兵加誅則
恐失信于下將遂置而不問則一般從逆之人乃至
極刑抄沒而子橋等獨不略加懲創亦何以警戒將
來故照舊釋其黨從以示信獨行拘子橋以明罰其
遷徙抄沒亦止及於子橋一身　朝廷之處可謂仁
至義盡矣爲之親族黨與者正宜感激　朝廷浩蕩
再生之恩皆宜爭出到官輸誠効欵自相分别洗滌
其旣往之愆而顯明其維新之善却乃略不改創輙
敢抗逆官府衝縣劫囚自求誅滅據法論情巳在必
誅無赦但念中間良善尚多止因楊子橋同居稔惡
之徒繆以危言激誘族黨扇惑鼓動以至於此恐亦
非其本心今據三司各官呈議亦與所訪略同准依
所議姑且未卽加兵就經批行該道守巡官先行分
别善惡令其親族素非同惡者自行吿明官司各另
屯住其被脇之人若能投首到官亦准免罪有能并
力擒捕首惡送官者仍一體給賞俱限一月之内投
首輸服若過期不出卽將各犯背叛情繇備細呈來
以憑發兵勦滅一面行仰該縣及各附近官司整集
兵快義勇固守把截聽候本院進止仍備出吿示曉
諭遠近外續據通判林寛呈稱遵照明文密喚楊姓
良善戸丁楊庸楊邦十五等七名到職示以禍福給
以犒賞着令分別良善止捕衝縣逆賊送官隨該楊
庸等誘擒逆賊九名到縣又獲賊犯一十七名隨給
牌面令通縣老人分投撫諭而各賊仍前立寨不服
續又擒獲賊犯四名後聞官司要搗巢穴連夜鼔挾
鄰族約有百十餘徒擄船奔入鄱陽湖欲卽率兵追
勦緣該縣空虛誠恐賊計中途囘鋒衝突未可輕出
除差人飛報沿河保長立寨防勦一面牒府督率星
子建昌都昌兵沿湖巡捕外呈乞施行等因據呈臣
會同巡按御史等官看得賊旣入湖良善已分正可
四面合兵追勦除行南昌守巡兵備點選兵快就行
都司馮􁇋綂領星夜前去跟躡賊蹤設法勦捕就經
批仰按察司卽便通行該道守巡官及沿湖各該官
司地方保甲人等一體集兵防勦追捕母令遠竄貽
患臣等又慮安義縣治單弱恐各賊乗虛歸劫另行
牌調奉新縣典史徐誠選兵四百密從間道星夜前
去該縣會同知縣熊价協力防勦又行牌仰各官於
九姓良善之中挑選義勇武藝及於沿湖諸處起集
習水壯徤慣戰之人各官身自督領密取知因鄉導
四路瓜探或躡賊蹤或截要路或歸防縣治張疑設
伏聲東擊西一應事機俱聽從宜施行合用糧賞就
於司府庫内原貯軍餉銀内支給及差官齎執　令
旗令牌前去督押行事軍兵人等但有軍前不聽號
令及退縮逗遛侵擾良善者遵照　􁀐諭事理就以
軍法從事各官俱要竭忠盡力愼重勇果殺賊立功
以靖地方若畏避輕忽致賊滋蔓貽患地方軍令具
存決難輕貸完日通將擒斬功次獲功人員等項一
併開報以憑施行去後今呈前因照得臣先節該欽
奉　敕諭但有盜賊生發卽便設法調兵勦殺聽爾
隨宜處置欽此欽遵除將前項有功官員吏兵人等
及陣亾被傷等項俱准議於南昌府動支本院貯庫
支剩軍餉銀兩除已犒奬給賞優恤外其未經奬犒
給賞優恤者批仰該司查照等第逐一𥙷給賊屬男
婦估價變賣銀兩亦准修築該縣城垣支用擒獲賊
犯鞫問明白仍解軍門斬首示衆斬獲賊級行令造
册繳報并行巡按衙門知會外臣等議照叛黨楊正
賢等肆其兇獷之習恃其族類之繁稔惡一方流劫
遠近旣積有世代比復興兵助逆脫漏誅殄略無悔
創乃敢攻縣劫獄聚衆稱亂惡貫滿盈天怒人怨遂
爾一旦掃滅在　朝廷固猶疥癬之搔爬在江西實
亦疽癰之潰決巡按御史唐龍朱節運謀監督而按
察使伍文定布政使陳䇿等相與協議贊畫都指揮
馮勲及通判林寛知縣熊价等又各趨事効命并力
干下論各勞績皆宜旌録臣守仁臥病待罪之餘僅
存喘息幸賴諸臣苟免咎愆緣係勦平叛黨事理爲
此具本題　知
　始則因善良未分不忍槪加誅戮旣因其入湖則
　急下手進退遲速俱得其宜
　　曉諭安仁餘干頑民牌
照得安仁餘干各有梗化頑民數千餘家近住東鄉
逃避山澤沮逆王化巳將數年卽其罪惡俱合誅夷
無赦但本院撫臨未及況查本院新行十家牌諭各
官因民頑梗尚未編查若據行擒勦似亦不敎而殺
爲此牌仰撫州府同知陸俸督同東鄉縣知縣黃堂
及安仁縣知縣注濟民餘干縣知縣馬津親詣各民
村都沿門挨編推選父老子弟知禮法者曉諭敎飭
令各革心向化自求生路限在一月之内仇者釋其
怨憤者平其心逋者歸其負罪者伏其辜具繇呈來
仍舊待以良善若過限不改不必再加隱忍姑息徒
益長奸縱惡卽便密切指實申來以憑别有區處施
行
　編查家甲原是善政近日行之鮮效者止因地方官
　憚勞不肻親詣挨編輙委衙佐漏富欺貧徒滋一
番騷擾耳必如諭始得
　　吿諭軍民
吿諭軍民人等爾等困苦巳極本院才短知窮坐視
而不能救徒含羞負愧言之實切痛心今京邊官軍
驅馳道路萬里遠來皆無非爲　朝廷之事抛父母
棄妻子被風霜冐寒暑顚頓道路經年不得一顧其
家其爲疾苦殆有不忍言者豈其心之樂居於此哉
況南方卑濕之地尤非北人所宜今春氣漸動瘴疫
將興乆客思歸情懷益有不堪爾等居民念自巳不
得安寧之苦卽須念諸官軍乆離鄉士抛棄家室之
苦務敦主客之情勿懷怨恨之意亮事寧之後凡遭
兵困之民　朝廷必有優恤今軍馬塞城有司供應
日不暇給一應爭鬪等項詞訟俱宜含忍止息勿輙
吿擾各安受爾命寧耐爾心本院心有餘而力不足
聊布此苦切之情於爾百姓其各體悉無怨
　　京邊官軍從　親征而來實滋騷擾先生此諭
　　不得巳之情見乎詞矣觀者自當感泣
　　吿諭頑民(十二月/十五日)
吿諭安仁餘干東鄉等縣父老子弟自本院始至江
西卽聞三縣間有頑梗背化之民數千家其時本院
方事勦平閩廣湖郴諸蠻寇且所治止於南贛政敎
有所未及自去歲征討逆藩　朝廷復有兼撫是方
之　命隨因　聖駕南廵奔走道路故亦未遑經理
今復還省城備詢三司府縣各官及遠近士夫軍民
皆謂爾民梗化日乆積惡㴱重巳在必誅無赦夫
朝廷威令雷厲風行於九夷八蠻之外而中土郡縣
之民乃敢悖抗若此不有誅滅以示懲戒亦將何以
爲國欲卽發兵勦捕顧其間尚多良善恐致玉石無
辯且前此有司所以處之亦有未善何者安仁餘干
里分本少於東鄉而地勢又限以山谷顧乃割小益
大以啟爾民規避之端其失一矣旣而兩邑之民徭
賦不平爭訟競起其時若盡改復舊亦有何說顧又
使其近東鄉者歸安仁近安仁者附東鄉以益爾民
紛爭之謗其失二矣及爾等抗拒之迹旣成尚當體
悉爾等中間或有難忍之怨屈抑不平之情亦須爲
之申泄斷理或懲或戒使兩得其平若終難化諭者
卽宜斷然正以國法顧乃憚於身任其勞一切惟事
姑息欲逃租賦遂從而免其租賦欲負逋債遂從而
貸其逋債於彼則務隱忍之政而聽其外附於此又
信一偏之詞而責其來歸紀綱不立冠履倒置長奸
縱惡日增月熾以成爾民背叛之罪而䧟之必死之
地其失三矣然爾等罪惡皆在本院未臨之前自本
院撫臨以來尚未曾有一言開諭爾等況查本院新
行十家牌諭以弭盜息訟勸善糾惡而各該縣官又
因爾等恃頑梗化皆未曾編查曉諭爾等皆未知悉
其間或有悔創自新之願亦未可知若遽行擒勦是
亦不敎而殺雖爾等在前之惡受此亦不爲過然於
吾心終有所未盡也近日撫州同知陸俸來禀爾等
尚有可憫之情各懐求生之願故特委同知陸俸親
齎本院吿諭往諭爾等父老子弟因而查照本院十
家牌式通行編排曉諭使各民互相勸戒糾察痛懲
已往之惡共爲維新之民爾等父老子弟其間知識
明達者盍亦深思熟慮之世豈有不納糧不當差與
官府相對背抗而可以長乆無事終免於誅戮者乎
世豈有恃頑樹黨結怨搆仇劫衆拒捕不伏其辜而
可以長乆無事終免於誅戮者乎就使爾等各有子
弟奴僕與爾抗拒背逆若此爾等當何以處之夫寧
王宸濠挾奸雄之資藉　宗室之勢謀爲不軌積十
餘年誘聚海内巨宼猾賊動以萬計奮其財力甲兵
之强自以爲無敵於天下矣一旦稱亂舉事本院奉
朝廷威令興一旅之師不旬日而破滅之如虜匹雛
爾輩縱頑梗兇悍自視以爲孰與宸濠吾若聲汝之
罪不過令一偏裨領衆數百立虀粉爾輩如几上肉
耳顧念爾等皆吾赤子其始本無背叛之謀止因規
利爭忿肆惡長奸日迷日䧟遂至於此夫父母之於
子豈有必欲殺之心惟其悖逆亂常之甚將至於覆
宗滅戸不得巳而後置之法苟有改化之機父母之
心又未嘗不欲生全之也前此官府免爾租稅蠲爾
債負除爾罪名而遂謂爾可以安居復業是終非所
以生汝吾今則不然不免爾租賦不蠲爾債負不除
爾罪名爾能聽吾言改惡從善惟免爾一死限爾一
月之内釋怨解仇逃稅者輸其賦負債者償其値有
罪者伏其辜吾則待爾如故爾不聽吾言任汝輩自
爲之吾心旣無不盡吾可以無憾矣爾後無悔
　　積頑之民不容示以姑息故此諭專在懾之以
　　威然開導眞切俟共省改不殺之威正所以成
　　其大仁
　　批廣東按察司立縣呈(七月二/十八日)
據副使汪玉呈稱云云卷查先爲圖議邊方後患事
准兵部咨云云續據湖廣按察司呈奉湖廣巡撫都
御史秦　案驗候本院撫臨至日會行議處具　奏
定奪施行隨據副使汪玉呈云云看得立縣之舉今
且三年而兩省會議猶是道傍之談似此往復不已
畢竟何時定計自昔舉事須順人情凡今立縣專爲
弭亂若使兩地人心未協遂爾執巳見而行則是今
日定亂之圖反爲異時起爭之本今江西安仁東鄉
各縣紛紜　奏吿連年不息卽今徵矣除行該道兵
備官上緊約會廣東各官親詣地方拘集里老年高
有識者備詢輿論務在衆議調停兩情和協就行相
度地勢會計財力監督起工然後各自囘任若使議
終不合必欲各自立縣亦須酌裁適均要見廣東於
高宿立縣都圖若干湖廣於笆籬立縣都圖若干城
池高廣若干官員裁減若干異時賦役兩地逃躱若
何區處盜賊彼時出沒若何緝捕一應事宜逐條開
議須於不同之中務求通融之術不得徒事空言彼
此推託苟延目前不顧後患異時追論致禍之因罪
亦終有不免除批行湖廣該道兵備官查照外仰抄
案囘司會同布政司各行該道守巡守備等官約會
湖廣各官面議停當一面會計工料委官及時興工
一面備繇開詳以憑覆　奏母再推延執抝致有他
虞斷行叅究不恕仍行兩廣提督并巡按衙門查照
催督施行
　凡平山寇設立縣治此是第一要策然地方交界
　處所每苦割地之難議論不齊多費調停大槪如
　此
　　批湖廣兵備道設縣呈(十六/年)
據整飭郴桂衡永等處兵備湖廣按察司副使汪玉
呈稱本道接管看得議　奏計處地方以弭盜賊事
件内一件審處賊遺田地俱經查勘明白屬宜章者
撥與該圖領種屬臨武者各歸原主屬桂陽者原議
候設立大堰三堡撥給各堡軍兵頂種續奉巡撫衙
門批委同知魯玘再行踏勘計處一件添設屯堡以
嚴防禦見奉提督衙門案驗區處其第一件設縣所
以便撫禦最爲緊要重大縣所旣設則更番有所歸
着哨營可以掣散至於添屯堡處巡司併縣堡審田
地四事可以次第興行但先因廣東守巡兵備等官
所見或異致蒙該部請命提督大臣親詣勘處又緣
别有機務未卽臨勘至於今日本職竊意廣東各官
決無不肻協和成事之心葢因比時多事未暇細閱
文書及查原經委官止有同知魯玘見在原奉提督
衙門行令徑自約會廣東各官速將設縣事情及添
屯所事宜查議除行同知魯玘前去約會廣東該道
委官議處本職仍親詣適中地方約會外理合呈詳
施行等因到院卷查先爲圖議邊方後患事准兵部
咨云云續據湖廣按察司呈奉巡撫湖廣都御史秦
案驗云云候本院撫臨至日會行議處具　奏定奪
施行各無茍且搪塞去後今呈前因叅照前項立縣
等事關係地方安危遠近人心懸望恨不一日而成
本院雖奉　勑旨别有機務不暇親請而該道前任
守巡各官皆有地方重責自當遵照晝夜經營却乃
因循二年之上尚未完報縱使國法可以倖免不知
此心亦何以自安今照接管副使汪玉乆負體用之
學素有愛民之心據所呈報旣已㴱明事機洞知緩
急遂使舉而行之固當易於反掌合再督催以速成
績爲此仰抄案囘道卽往彼地約會各該道守巡等
官速將設縣等項事情議處定當具繇呈奪應施行
者一面施行務爲羣䇿畢舉之圖以收一勞永逸之
績毋再因循仍蹈前轍未便仍行都布按三司一體
查照會議施行
　　咨六部伸理冀元亨
照得湖廣常德府武陵縣舉人冀元亨忠信之行孚
於遠邇孝友之德化於鄉閭本職往年謫官貴州本
生曾從講學近來南贑延之敎子時因寧藩宸濠濳
謀不軌虐熖日張本職封疆連屬欲爲曲突徙薪之
舉則旣無其繇將爲發奸摘伏之圖則又無其實偶
値宸濠飾詐要名禮賢求學本職因使本生乗機往
見宸濠冀得因事納規開陳大義沮其邪謀如其不
可勸諭亦因得以審察動靜知其叛逆遲速之機庻
可密爲禦備本生旣與相見議論大相矛盾宸濠以
本職所遣一時雖亦含忍遣發而毒怒不巳陰使惡
黨四出訪緝欲加䧟害本生素性愿恪初不之知而
本職風聞其說當遣密從間道濳囘常德以避其禍
後宸濠旣敗痛恨本職起兵攻勦雖反噬之心無所
不至而天理公道所在無因得遂其奸乃以本生係
本職素所愛厚之人輙肆抵誣謂與冋謀將以泄其
讎憤且本生旣與同謀則宸濠舉叛之日本生何故
不與共事却乃反囘常德聚徒講學宸濠素所同謀
之人如李士實劉養正王春之流宸濠曾不一及而
獨口稱本生與之造始此其挾讎妄指葢有不待辯
說行道之人皆能知者但當事之人不加詳察輙爾
聽信遂䧟本生一至於此本生篤事師之義懷報國
之忠蹈不測之虎口將以轉化凶惡潜消奸宄論心
原迹尤當顯蒙賞録乃今身䧟俘囚妻子奴虜家業
蕩盡宗族遭殃信奸人之口爲叛賊泄憤報讎此本
職之所爲痛心刻骨日夜寃憤而不能自巳者也本
職義當與之同死幾欲爲之具　奏伸理而本生雖
在拘囚傳聞不一或以爲旣釋或以爲候　旨兼慮
當事之人或不見諒反致激成其罪故復隱忍到今
又恐多事紛紜之日萬一玉石不分竟使忠邪倒置
徒以沮義士之志而快叛賊之心則本職後雖繼之
以死將亦無以贖其痛恨爲此合行具咨貴部煩請
咨詢鑒察特賜扶持分辯施行
　　行嶺北道申明敎塲軍令(九月十/七日)
照得本院調到寧都等縣官兵機快人等見在贑州
敎塲住劄操閱中間恐有不守軍令罪及無辜應合
禁約隨據副使王度呈開合行事宜叅酌相同爲此
仰抄案囘道卽行出給吿示張掛敎塲曉諭官兵機
快各加遵守如有違犯事情重大者拏送軍門依軍
令斬首其事情稍輕者該道徑自究治發落仍呈本
院查考
　計開
　　一各兵但有擅動地方一草一木者照依軍令
　　　斬首示衆
　　　各兵但有管哨官總指稱神福饋送打點等
　　　項名色科派銀物自一分以上俱許赴該道
　　　面告究治
　　　管哨官凡遇歇操之日竝在營房居住鈐束
　　　機兵敎演武藝敢有在家遊蕩及挾妓飮酒
　　　朋夥喧譁者訪出綑打一百
　　　各兵但有疾病事故許管哨官禀明醫驗不
　　　許顧人頂替如有用財買求地方光棍替身
　　　上操仰該管總小甲拏獲首送該道枷號如
　　　隱情不首事發連總小甲一體枷號
　　　各兵在市買辦柴米酒肉等項俱要兩平交
　　　易如有恃强多占分兩被人告發枷號示衆
　　　管哨官凡遇各兵鬪毆喧閙等項小事量行
　　　懲治大事禀該道拏問不許縱容爭競囂亂
　　　轅門
　　　各歇操之日各將隨有器械務在整刷鋒利
　　　鮮明毋得臨時有悞如平日懶惰不行修理
　　　上操之際弦矢斷折銃砲不響旗幟不明查
　　　出綑打一百
　　　各兵遇上班之日不許因便赴該道府訴吿
　　　家鄉戸婚田土等項事情查出痛責四十
　　　各兵上街行走俱要懸帶小木牌一面上寫
　　　某哨官總下某人年甲籍貫辯别如有隱下
　　　兵打名色另着别樣衣冠暗入府縣挾騙官
　　　吏及來軍門并道門首打聽消息訪出枷號
　　　不恕
　　　各兵領到工食銀兩俱要樽節用度謹愼收
　　　放如有奢侈用盡及被人偷盜縱來訴吿缺
　　　失俱不准理仍重加責治
　　　各該上班兵夫如有限期未滿先行逃囘者
　　　差人原籍拏來用一百觔大枷枷號敎塲門
　　　首三個月滿日綑打一百仍依律問發邊遠
　　　充軍
　　　各哨官并兵夫有軍門一應便宜及利所當
　　　興害所當革者許赴軍門及該道直白條陳
　　　不許諸人阻當
　大凡軍令要明白簡易使下可遵簡練之法無加
　於此
　　四乞省葬疏(十五年閠八/月二十日)
照得先准吏部咨該臣奏稱以父老祖喪屢疏乞休
未蒙憐准近者奉　命扶疾赴閩意圖了事卽從彼
地冒罪逃歸旬月之前亦巳具　奏不意行至中途
遭値寧府反叛此係　國家大變臣子之義不容舍
之而去又闔省撫巡方面等官無一人見在者天下
事機間不容髮故復忍死暫畱於此爲牽制攻討之
圖俟　命帥之至卽從初心死無所避臣思祖母自
幼鞠育之恩不及一面爲訣每一號痛割裂昏殞日
加尫瘠僅存殘喘母喪權厝祖母之側今葬祖母亦
欲因此改葬臣父衰老日甚近因祖喪哭泣過節見
亦病臥苫廬臣今扶病驅馳兵革往來於廣信南昌
之間廣信去家不數日欲從其地不時乗間抵家一
哭略爲經畫葬事一省父病臣區區報　國血誠上
通於天不辭滅宗之禍不避形迹之嫌冒非其任以
勤　國難亦望　朝廷鑒臣此心不以法例繩縛使
臣得少伸烏鳥之痛臣之感　恩死且圖報搶攘哀
控不知所云等因具本奏奉　聖旨王守仁奉命巡
視福建行至豐城一聞宸濠反叛忠憤激烈卽便倡
率所在官司起集義兵合謀勦殺氣節可嘉已有
旨着督兵討賊兼巡撫江西地方所奏省親事情待
賊平之日來說該部知道欽此備咨到臣除欽遵外
近照寧王逆黨皆巳仰賴　皇上神武廟堂成算悉
就擒獲地方亦巳平靖百姓室家相慶得免徵調之
苦復有更生之樂莫不感激　洪恩沾被德澤獨臣
以父病日㴱母喪未葬之故日夜哀苦憂疾轉劇犬
馬驅馳之勞不足齒錄而烏鳥迫切之情實可矜憫
巳蒙前　旨許待賊平之日來說故敢不避斧鉞復
申前請伏望　皇上仁覆曲成容臣暫歸田里一省
父病經紀葬事臣不勝苦切祈望之至等因又經具
本於正德十四年八月二十五日差舍人來儀齎奏
去後迄今巳踰八月未奉　明旨臣旦暮惶惶延頸
以待内積悲痛之鬱外遭窘局之苦新患交乗舊病
彌篤方寸旣亂神氣益昏目眩耳瞶一切世事皆如
夢寐今雖抑情强處不過閉門伏枕呻吟喘息而巳
豈能供職盡分爲　陛下巡撫一方乎夫人臣竭忠
委命以赴　國事及事之定乃故使之不得一省其
親之疾是沮義士之志而傷孝子之心也且　陛下
旣以許之又復拘之亦何以信於後臣素貪戀官爵
志在進取亦非高潔獨行甘心寂寞者徒以疾患纏
體哀苦切心不得巳而爲此今亦未敢便求休退惟
乞暫囘田里一省父疾經營母葬臣亦因得就醫調
理少延喘息苟情事稍伸病不至甚卽當奔走赴
闕終效犬馬昔人所謂報劉之日短盡忠於　陛下
之日長也臣不勝哀痛號呼懇切控籲之至具本又
於正德十五年三月二十五日差舍人王鼐齎奏去
後迄今復六月未奉　明旨臣之痛苦刻骨剜心憂
病纏結與死爲鄰巳無足論而臣父衰疾日亟呻吟
牀席思臣一見晝夜涕洟每得家書號慟顚殞蘇而
復絕夫虎狼惡獸尚知父子烏鳥微禽猶懷反哺今
臣父病狼狽至此惟欲望臣一歸而臣乃依依貪戀
官爵未能決然逃去是禽獸之不若何以立身於天
地乎夫人之大倫内則父子外則君臣事君以忠事
父以孝不忠不孝爲天下之大戮縱復幸免　國憲
然旣辱於禽獸則生不如死臣之歸省父疾在　朝
廷視之則一人之私情自臣身言之則一生之大節
往者寧藩之變臣時欲歸省父疾然　宗社危急呼
吸之間存亾攸係故臣捐九族之誅委身以死　國
難時則君臣之義爲重今　國難巳平兵戈巳息臣
待罪巡撫不過素餐尸位以苟歲月而臣父又衰危
病篤若此尚爾貪戀祿位而不去此尚可以爲子乎
不可以爲子者尚可以爲臣乎臣今待罪巡撫若不
請而逃竊恐傳聞遠邇驚駭視聽夫人臣死　君之
難則捐其九族之誅而不恤至其急父之危則亦捐
其一身之戮而不顧今復候　命不至臣必冒死逃
歸若　朝廷憫其前後懇迫之請赦而不戮臣死且
圖銜結若遂正以　國典臣獲一見老父而死亦瞑
目於地下矣臣不勝痛隕苦切號控哀祈之至除冒
死一面移疾舟次沿途問醫待罪候　命外緣係四
乞　天恩歸省父疾囘籍待罪事理爲此具本奏
聞
　情辭􁃻至固出於至性然歛德避難亦時事不得
　不然
　　自劾不職以明　聖治事疏
臣聞之主聖則臣直上易知而下易治今　聖主在
上澤壅而未宣怨積而不聞臣等曾無一言是甘爲
容悅而上無以張　主之聖下無以解於百姓之惑
也伏惟　陛下神明英武自居春宮萬姓仰德及登
大寶四夷向風不幸賊臣劉瑾竊弄威柄流毒生靈
濳謀僣逆幾危郊社賴　祖宗上天之靈俾張永等
早發其奸　陛下奮雷霆之斷誅滅黨與剗滌兇穢
復　祖宗之舊章弔黎元之疾苦任賢條政與民更
始天下莫不歡欣鼓舞謂　陛下固愛民之主而前
此皆賊瑾之荼毒知　陛下固有爲之君而前此皆
賊瑾之蒙蔽日夜跂足延頸以望大平奈何積暴所
加民痍未復餘烈所煽妖孽連興幾及二年愈肆愈
橫兵屯不解民困日㴱賊勢相連殆遍財匱糧竭旦
夕洶洶臣等備位大臣不能展一籌以紓患害寛一
縛以蘇倒懸撫心反巳自知之罪莫可究言至其暴
揚於天下訾詈於道途而尤難掩飾者大罪有三請
自陳其略以伏厥辜夫朝以出政政以成事　陛下
每月視　朝朔望之外不過一二豈不以臣等分職
於下事苟無廢不朝奚損乎然羣臣百司願時一覩
聖顔而不獲則憂思徬徨漸以懈弛遠近之民遂疑
陛下不復念其困苦而日興怨懟四方盜賊亦謂
陛下未嘗有意剪除而益猖獗夫昧爽臨　朝不過
頃刻　陛下何憚而不爲所以若此則實繇臣等不
能備言天下洶洶之情以悟　陛下是其大罪一也
陛下日於後苑訓練兵事皷噪之聲震駭城域豈不
以寇盜未平思欲奮威講武乎然此本亦將卒之事
兼非　宮禁所宜況今　前星未燿　震位猶虛而
乃勞力於掣肘耗氣於馳逐羣臣惶惑兩宮憂危宗
社大本無急於是而臣等不能力勸　陛下蓄精養

神以衍皇儲之慶思患預防以爲燕翼之謀是其大
罪二也夫日近儒臣講論道德涵泳義理以培養本
原開發志意則耳目日以聰明血氣日以和暢窮天
地之化盡萬物之情優游泮渙以與古先神聖爲伍
此亦天下之至樂矣　陛下苟知此則將樂之終身
而不能以須臾舍奚暇遊戲之娛乎今　陛下自卽
位以來　經筵之御未能四五而悅心於騎射疲勞
之事皆繇臣等不能備陳　至樂以易　陛下之所
好是其大罪三也　陛下有堯舜之資臣等不能導
陛下於三代而使天下之民疾首蹙額相吿歸咎懷
憤若漢唐之季臣等死有餘罪矣伏願　陛下繼自
今昧爽以視朝勵精而圖治端拱玄黙以養天和正
關雎之風毓麟趾之祥日御經筵講求治道悅理義
之悅心去遊宴之敗度正臣等不職之罪罷歸田里
舉耆德宿望之賢與共天職使天下曉然皆知　陛
下憂憫元元之本心繇臣等不能極言切諌以至於
期自兹以往務在休養生息無復有所騷擾躬修
聖政以弭天下之艱屯廣　聖嗣以定天下之危疑
勤　聖學以立天下之大本其餘習染以次洗刷則
民生自遂若陽氣至而萬物春寇盜自消若白日出
而魍魎滅上以承　祖宗之鴻休下以垂子孫之綂
緖近以慰臣庻之憂惶遠以答四方之觀向臣等雖
死之日猶生之年不勝激切顚隕待罪之至具疏上
聞
　言言匡救叚叚引咎深得諫體讀之知賈長沙終
　是學問涵養未到
　　批提學僉事邵銳乞休呈
據江西按察司呈看得提學僉事邵銳求歸誠切堅
守考槃之操而按察使伍文定挽畱􁃻至曲盡緇衣
之情是亦人各有志可謂兩盡其美然求歸者雖亦
明哲保身使各潔身而去則君臣之義或幾乎息挽
畱者雖以爲國惜賢使皆靦顏在位則高尚之風亦
日以微況本院自欲求退而未能安可沮人之求退
仰該司備行本官再加酌量於去就之間務求盡合
於天理之至必欲全身遠害則掛冠東門亦遂聽行
所志若猶眷顧　宗國未忍割情獨往且可見危授
命同舟共艱稍須弘濟却遂初心則臨難之義旣無
苟免於搶攘之日而恬退之節自可求伸於事定之
餘興言及此中心愴而
　俱是繇衷之談比尋常虛畵體面者逈然不同
　　辭封爵普　恩賞以彰國典疏(嘉靖元年正/月初十日)
南京兵部尚書王守仁謹　奏爲辭免封爵普　思
賞以彰國典事臣於正德十六年十二月十九等日
節准兵部吏部咨俱爲捷音事節該題奉　聖旨江
西反賊勦平地方安定各該官員功績顯著爾部裡
旣會官集議分别等第明白王守仁封伯爵給與誥
劵子孫世世承襲照舊叅贊機務欽此王守仁封新
建伯奉天翊衛推誠宣力守正文臣特進光祿大夫
柱國還兼南京兵部尚書照舊叅贊機務歲支祿米
一千石三代并妻一體追封欽此前後備咨到臣俱
欽遵外臣聞　命驚惶莫知攸措竊念臣以凡庸誤
受　國恩在正德初年以狂言被譴　先帝察其無
他隨加收錄薦陟淸顯謬膺軍旅之寄猥承巡撫之
乏後値寧藩肇變臣時適嬰禍鋒義當死難不量勢
力與之犄角賴　朝廷威靈幸無覆敗旣而讒言朋
興幾陷不測臣之心事未及自明　先帝登遐無階
控籲乃幸天啟　神聖　陛下龍飛開臣於覆盆之
下而照之以日月憫惻慰勞至勤　詔旨憐其烏鳥
之情使得歸省推　大孝之仁優之以存問超歷常
資授以畱都本兵之任􁃻疏辭免　慰旨益勤在昔
各臣碩輔鮮有獲是於其君者而況於臣之卑鄙淺
劣亦將何以堪此乎今又加以封爵之崇臣懼功微
賞重無其實而冒其名憂禍敗之將及也夫人主於
嚬笑之㣲不以假於匪人而況爵賞之重乎人臣之
事君也先其事而後其食食且不可而況於封爵乎
且臣之所以不敢受爵其說有四然亦不敢不爲
陛下一陳其實夫寧藩不軌之謀積之十數年矣持
滿應機而發不旬月而敗此非人力所及也上天之
意厭亂思治將啟　陛下之神聖以中興太平之業
故蹶其謀而奪之魄斯固上天之爲之也而臣欲冒
之是叨天之功矣其不敢受者一也先寧藩之未變
朝廷固巳陰覺其謀故改臣以提督之任假臣以便
宜之權使據上游以制其勢故臣雖倉卒遇難而得
以從宜調兵與之從事當時帷幄謀議之臣則有若
大學士楊廷和等該部調度之臣則有若尚書王瓊
等是皆有先事禦備之謀所謂發縱指示之功也今
諸臣未蒙顯褒而臣獨冒膺重賞是掩人之善矣其
不敢受者二也變之初起勢熖焻熾人心疑懼退沮
當時首從義師自伍文定邢珣徐璉戴德孺諸人之
外又有知府陳槐曾璵胡堯元等知縣劉源淸馬津
傅南喬李美李楫及楊材王冕顧佖劉守緒王軾等
鄉官都御史王懋中編修鄒守益御史張鼇山伍希
儒謝源等諸人臣今不能悉數其間或摧鋒陷陣或
遮邀伏擊或贊畫謀議監錄經紀雖其平日人品或
有淸濁高下然就兹一事而言固亦咸有捐軀効死
之忠戮力勤王之績所謂同功一體者也今賞當其
功者固已有之然施不酬勞之人尚多也其帳下之
士若聽選官雷濟已故義官蕭禹致仕縣丞龍光指
揮高􁱝千戸王佐等或詐爲兵檄以撓其進止壞其
事機或僞書反間以離其心腹散其黨與陰謀秘計
葢有諸將士所不與知而辛苦艱難亦有諸部領所
未嘗歷者臣於㨗奏本内旣不敢瑣瑣煩瀆今聞紀
功文冊復爲改造者多所刪削其餘或力戰而死於
鋒鏑或犯難而委於溝渠陳力効能者尤不可以枚
舉是皆一時號召之人臣於顚沛搶攘之際今巳多
不能記憶其姓名籍貫復有舉人冀元亨者爲臣勸
說寧濠反爲奸黨搆䧟竟死獄中以忠受禍爲賊報
讎抱寃齎恨實繇於臣雖盡削臣職移報元亨亦無
以贖此痛此尤傷心慘目負之於冥冥之中者夫倡
義調兵雖起於臣然猶有先事者爲之指措而戮力
成功必賴於衆則非臣一人之所能獨濟也乃今諸
將士之賞尚多未稱而臣獨蒙冒重爵是襲下之能
矣其不敢受者三也夫周公之功大矣亦臣子之分
所當爲況區區犬馬之微勞又皆偶逢機會幸而集
事者奚足以爲功乎臣世受　國恩虀身粉骨亦無
以報謬當提督重任承乏戎行苟免鰥曠況又超擢
本兵旣巳叨冒踰分且臣近年以來憂病相仍神昏
志散目眩耳䏊無復可用於世兼之親疾顚危命在
朝夕又不度德量分自知止足乃冒昧貪進據非其
有是忘巳之恥矣其不敢受者四也夫殃莫大於叨
天之功罪莫甚於掩人之善惡莫深於襲下之能辱
莫重於忘己之恥四者備而禍全故臣之不敢受爵
非敢以辭榮也避禍焉爾已伏願　陛下鑒臣之辭
出於誠懇敢還　成命容臣以今職終養老親苟全
餘喘於林下以所以濫施於臣者普於衆以明賞罰
之典以彰大小之功以慰不均之望以勵將來効忠
赴義之臣臣死且不朽矣不勝受　恩感激懇切願
望之至緣係辭免封爵普　恩賞以彰國典事(理謹/具本)
　删削紀功文册是朝臣忌功者之所爲故先生力
　爲共事者表暴疏入竟不見報媢嫉者之必不可
　挽若此
　　再辭封爵普　恩賞以彰國典疏(嘉靖/元年)
臣於正德十六年十二月節准兵部吏部咨節該題
奉　聖旨江西反賊勦平地方安靜各該官員功績
顯著爾部裡旣會官集議分别等第明白王守仁封
伯爵給與誥劵子孫世世承襲照舊叅贊機務欽此
王守仁封新建伯奉天翊運推誠宣力守正文臣特
進光祿大夫柱國還兼南京兵部尚書照舊叅贊機
務歲支祿米一千石三代并妻一體追封欽此臣聞
命驚惶竊懼功微賞重禍敗將及巳經具本辭免去
後隨於嘉靖元年七月十九日准吏部咨該臣奏前
事節奉　聖旨論功行賞古今令典詩書所藏具可
考見卿倡義督兵勦除大患盡忠報國勞績可嘉特
加封爵以昭公義宜勉承恩命所辭不允該部知道
欽此欽遵臣以積惡㴱重禍延先人臣方㷀然瘠疚
僅未殞絕聞　命悸慄魂魄散亂巳而伏塊沈思臣
以微勞冒膺重賞所謂叨天之功掩人之善襲下之
能忘已之恥者臣於前奏已具陳之矣然而　聖旨
殷優獨加於臣餘皆未蒙採錄者豈以江西之功果
臣一人之所能獨辦乎　朝廷爵賞本以公於天下
而臣以一身掠衆美而獨承之是臣擁閼　朝廷之
大澤而使天下有不均之望也罪不滋重巳乎夫廟
堂之賞　朝廷之議也臣不敢僣及至於臣所相與
協力同事之人則有不得不爲一申白者古者賞不
踰時欲人速得爲善之報也今効忠赴義之士延頸
而待巳三年矣此而更不一言事日巳遠而意日巳
衰誰復有爲之論列者故臣輙敢割痛忍哀冒斧鉞
而控籲氣息奄奄之中忽不自覺其言之躁妄亦其
事有所感於昔而情有所激於其中也竊惟宸濠之
變實起倉卒其氣勢張皇積威淩劫雖在數千里外
無不震駭失措而況江西諸郡縣近切剝牀觸目皆
賊兵隨處有賊黨當此之時臣以逆旅孤身舉事其
間雖仰仗　威靈以號召遠近然而未受巡撫之
命則各官非綂屬也未奉討賊之　旨其事乃義倡
也若使其時郡縣各官果懷畏死偷生之心但以未
有　成命各保土地爲辭則臣亦可何如哉然而聞
臣之調卽皆感激奮勵或提兵而至或挺身而來是
非眞有捐軀赴難之義戮力報主之忠孰肯甘粉虀
之禍從赤族之誅蹈必死之地以希萬一難冀之功
乎然則凡在與臣共事者皆有忠義之誠者也夫均
秉忠義之誠以同赴　國難而功成行賞臣獨當之
人將不食其餘矣此臣所爲不敢受也且宸濠之變
天實陰奪其魄而摧敗之速是以功成之後不復以
此同事諸人者爲庸使其時不幸而一蹶塗地則粉
身滅族之慘亦同事諸人者自當之乎將猶可以藉
衆議之解救而徐免之乎夫下之人犯必死之難以
赴義則上之人有必行之賞以報功今臣獨崇爵而
此同事諸人者乃或賞或否或不行其賞而并削其
績或賞未及播而罰已先行或虛受陞職之名而因
使退閒或冒蒙不忠之號而隨以廢斥繇此言之亦
何苦捐身赴義以來此呶呶之口而自求無實之殃
乎乃不若退縮引避反可以全身遠害安處富貴而
逭於衆口之誹也夫披堅執銳身親行伍以及期赴
難而猶不免於不忠之罰則容有托故推奸坐而觀
望者又將何以加之今不彼之議而獨此之察則已
過矣昔人有蹊田而奪牛者君子以爲蹊田固有責
而奪牛則巳甚今人驅牛以耕我之田旣種且獲矣
而追究其耕之未盡善也復從而奪之牛無乃太遠
於人情乎方今議者或以某也素貪而鄙某也素躁
而狂故雖有功而當抑其賞雖有勞而不贖其罪噫
是亦過矣當宸濠之變撫按三司等官咸被驅縛或
死或從其餘大小之職近者就縻遠者逃潰矣當此
之時苟知有從我者皆可以爲忠義之士尚得追論
其平時耶況所謂若貪與鄙者或出於讒嫉之口而
未皆眞耶若居常處易選擇而使猶不免於失人況
一時烏合之衆而顧以此槪之其責於人終無巳乎
夫考素行别賢否以激揚士風者考課之常典較功
力信賞罰以振作士氣者軍旅之大權故鄙猥之行
平時不齒於士列而使貪使詐軍事有所不廢也急
難呼吸之際要在摧鋒克敵而巳而暇逆計其他乎
當此之時雖有禦人國門之寇苟能効其智力以協
濟吾事亦將用之用之而事果有成亦必賞之況乎
均在士人之列同有勤事之忠者乎人於平居無事
扼腕抵掌而談孰不曰我能臨大節死大難及當小
小利害未必至於死也而或有倉皇失措者有矣又
況矢石之下劒刅之間前有必死之形而後有夷滅
之禍人亦何不設以身處其地而少亮之乎夫考課
之典軍旅之政固竝行而不相悖然亦不可以混而
施之今人方有可錄之功吾且遂行其賞可矣縱有
旣往之愆亦得以今而贖但據其顯然可見者毋深
求其隱然不可見者賞行矣而其人之過猶未改也
則從而行其黜謫人將曰昔以功而賞今以罪而黜
功罪顯而勸懲彰矣今也將明軍旅之賞而陰以考
課之意行於其間人但見其賞未施而罰巳及功不
錄而罪有加不能創奸警惡而徒以阻忠義之氣快
讒嫉之心譬之投杯醪於河水而曰是有醪焉亦可
飮而醉也非易牙之口將不能辯之矣而求飮者之
醉可得乎人臣於　國家之難凡其心之可望力之
可爲塗肝腦而膏髓骨皆其職分所當然則此同事
諸臣者遂敢以此自爲之功而邀賞於其　上乎顧
臣與之同事同㓛今賞積於臣而彼有未逮臣復抗
顔直受而不以一言是使　朝廷之上果以其功獨
歸於臣而此諸人者之績因臣之爲蔽而卒無以自
顯於世也且自平難以來此同事諸人者非獨爲巳
斥諸權奸之所誣搆剉辱而巳也羣憎衆嫉惟事指
摘摉羅以爲快曾未見有鳴其不平而伸其屈抑者
幸而　陛下龍飛赫然開日月之光英賢輔翼廓淸
風而鼔震電以是陰氣始散而魍魎潜消然而覆盆
之下尚或有未能自露者也故臣敢不避矜誇僣妄
之戮而輙爲諸臣者一訴其艱難抑鬱之情昔漢臣
趙充國破羗而歸人有諷之謙讓功能者充國曰吾
老矣爵位巳極豈嫌伐一時事以欺明主哉兵政國
之大事當爲後法老臣不以餘命一爲主上明言其
利害卒死誰當復言之者卒以實對夫人之忠於國
也殺身夷族有不避而乃避其自務功伐之嫌乎臣
始遇變於豐城也葢舉事於倉卒茫昧之中其時豈
能逆睹其功之必就謂有今日爵賞之榮而爲哉徒
以事關　宗社是以不計成敗利鈍捐身家棄九族
但以輸忠憤而死節是臣之初心也至於號召三軍
則雖激之以忠義而實歆之以爵祿延世之榮勵之
以名節而復動之以恩賞絢耀之美是非敢以虛言
誘之也以爲功而克成則此爵祿恩賞亦有國之常
典理所必有也今臣受殊賞而衆有未逮是臣以虛
言罔誘其下竭衆人之死而共成之掩衆人之美而
獨取之見利忘信始之以忠信終之以貪鄙外以欺
其下而内失其初心亦何顔面以視其人乎故臣之
不敢獨當殊賞者非不知封爵之爲榮也所謂有重
於封爵者故不爲苟得耳伏願　陛下鑒臣之言不
以爲誇也而因以察諸臣之隱允臣之辭不以爲僞
也而因以普諸臣之施果以其賞在所薄與則臣亦
不得而獨厚果以其賞或可厚與則諸臣亦不得而
遂薄也江西同事諸臣臣於前奏亦巳略舉且該部
具有成册可查不敢復有所塵瀆臣在衰絰憂苦之
中非可有言之日事不容已而有是舉不勝受　恩
感激含哀冒死戰慄惶懼懇切祈禱之至
　此是先生大公無我之心賞功奬能足爲激勸人
　心之一大法
　　辯誅遺奸正大法以淸朝列疏
丁憂南京兵部尚書臣王某謹奏爲誅遺奸正大法
以淸朝列事嘉靖元年十月初十等日准南京兵部
咨准都察院咨該廵按廣西監察御史張鉞奏爲前
事題奉　聖旨是這所劾張子麟事情還着王守仁
伍希儒伍文定看了上緊開具明白奏來定奪欽此
又准該部咨准都察院咨該丁憂刑部尚書張子麟
奏爲辯汚枉淸名節以雪大寃事題奉　聖旨是張
子麟所奏事情着王守仁等一併看了來說欽此俱
欽遵外方在衰絰之中憂病哀苦神思荒憒一切世
務悉巳昏迷恍惚奉　命震悚旋復追惟臣先正德
十四年六月初六日奉　勅前往福建查處聚衆謀
反等事本月十五日行至豐城地方適遇寧藩之變
倉卒脫身誓死討賊十八日囘至吉安督同知府伍
文定等起兵七月二十日引兵收復南昌二十三日
宸濠還救二十六日宸濠就擒其時餘黨尚有未盡
百務叢集臣因先令各官分兵守視王府各門至月
初五六間始克率同御史伍希儒知府伍文定等入
府按視宮殿庫藏諸處其間未經燒毁者重加封識
以俟朝命巳被殘壞者分令各官逐一整簡有刑部
尚書張子麟啟本一封衆共開視云是胡世寧招詞
臣當與各官商說此等公文書啟之類皆在宸濠未
反數年前事雖私與交往不爲無罪而反逆之舉未
必曾與通謀况此交通之人今或多居禁近分布聯
絡若存此等形迹恐彼心懷疑懼將生意外不測之
變且慮憸人因而點綴掇拾異時根究牽引奸黨未
必能懲而忠良或反被害昔人有焚吏民交關文書
數千章以安反側之心者今亦宜從其處以息禍端
遂議與各官公同燒毁後奉刑部題奉　欽依原摉
簿籍旣未送官封記收掌又事發日乆别生事端委
的眞僞難辯無憑查考着原摉獲之人盡行燒毁欽
此欽遵外臣等莫不仰歎　聖主包含覆幬之量範
圍曲成之仁可謂思㴱而慮遠也巳以是臣等不復
爲言且謂　朝廷於此等事旣巳一槪宥略與天下
洗滌更始矣今御史張鉞風聞其事復有論列是亦
防閑爲臣之大義効忠於　陛下之心也尚書張子
麟力辯其事而都察院覆奏以爲世寧之獄悉繇該
院與子麟無干則　誠亦曖昧難明之跡今臣等亦
不過據事直言其實耳豈能别有所查訪然以臣愚
度之嘗聞昔年宸濠奸黨爲之經營布置於外往往
亦有詐爲他人書啟歸以欺濠而罔利者則此子麟
之啟無乃亦是類歟不然子麟身爲執法大臣非一
日矣縱使與濠交通豈略不知有畏忌而數年之前
輙以肆然稱臣於濠耶夫人臣而懷二心此豈可以
輕貸然亦加人以不忠之罪則亦非細故矣此在
朝廷必有明斷臣偶有所見亦不敢不一言之緣奉
欽依這所劾張子麟事情還着王守仁伍希儒伍文
定看了上緊開具明白奏來定奪及張子麟所奏事
情着王守仁等一併看了來說事理爲此具本差舍
人李昇親齎奏　聞伏候　勑旨
直而不傷於訐
陽明先生經濟集卷五終　臨海後學王立凖較梓
陽明先生集要經濟編卷六
　　　同邑後學施邦曜重編
　　　江右後學曾　櫻叅訂
　　辭免重任乞　恩養病疏(嘉靖六/年六月)
臣自正德十四年江西事平之後身罹䜛構危疑洶
洶不保朝夕幸遇　聖上龍飛天開日朗鑒臣螻蟻
之忠　下詔褒揚洗滌出臣於覆盆之下進官封爵
召還京師因乞便道歸省隨蒙賜　勑遣官奬勞慰
諭錫以銀幣犒以羊酒臣感激　天恩雖粉骨碎身
云何能報不幸繼遭父喪未獲赴　闕陳謝服滿之
後又連年病臥喘息奄奄苟避形跡　皇上天高地
厚之恩迄今六年於此矣尚未能一覩　无顔稽首
闕廷之下臣實瞻戴戀慕晝夜熱中若身在芒刺邇
者曾蒙謝　恩之召臣之至願惟不能卽時就道顧
廼病臥呻吟徒北望感泣神魂飛馳而巳今年六月
初六日兵部差官齎文前到臣家内開奏奉欽依以
兩廣未靖命臣總制軍務督同都御史姚鏌等勘處
者臣聞　命驚惶莫知攸措伏自思惟臣於　君命
之召當不俟駕而行矧兹軍旅何敢言辭顧臣病患
乆積潮熱痰嗽日甚月㴱每一發咳必至頓絕乆始
漸甦乃者謝　恩之行輕舟安臥尚未敢强又況兵
甲驅勞豈復堪任夫委身以圖報臣之本心也若冒
病輕出至於憤事死無及矣臣又伏思兩廣之役起
於土官讎殺比之宼賊之攻劫郡縣荼毒生靈者勢
尚差緩若處置得宜事亦可集姚鏌平日素稱老成
愼重一時利鈍前却斯亦兵家之常要在責成難拘
速效御史石金據事論奏是葢忠於　陛下將爲
國家弘仁覆乆遠之圖所以激勵鏌等使之集謀決
䇿收之桑榆也臣本書生不習軍旅往歲江西之役
皆偶㑹機宜幸而成事臣之才識自視未及姚鏌且
近年以來又巳多病況玆用兵舉事鏌等必嘗㴱思
熟慮得其始末條貫中事少沮輙以臣之庸劣叅與
其間行事之際所見或有同異鏌等益難展布夫軍
旅之任在號令嚴一賞罰信果而巳愼擇主帥授鉞
分閫當聽其所爲臣以爲兩廣今日之事宜專責鏌
等隆其委任重其威權略其小過假以歲月而要其
成功至於終無底績然後别選才能兼於民情土俗
素相諳悉如南京工部尚書胡世寧刑部尚書李承
勛者往代其任夫　朝廷用人不貴其有過人之才
而貴其有事君之忠苟無事君之忠而徒有過人之
才則其所謂才者僅足以濟其一己之功利全軀保
妻子而巳耳如臣之迂疎多病徒持文墨議論未必
能濟實用者誠宜哀其不逮容令養疾田野俟病痊
之後不終棄廢或可量置閑散之地使得自效其涓
埃則　朝廷於任賢御將之體因物曲成之仁道竝
行而不相背矣臣不敢苟冒任使以欺　國事不勝
感恩激義懇切祈望之至
　觀此疏則其處置兩廣大意巳自可想見古人作
　用若隆中登壇於未任之先巳有把柄類如此
　　赴任謝　恩遂陳膚見疏(六年十二/月初一日)
臣於病廢之餘特蒙　恩旨起用授以兩廣軍旅重
寄臣自惟朽才病質㴱懼不任驅使以誤國事具本
辭免過蒙　聖旨卿識敏才高忠誠體國今兩廣多
事方藉卿威望撫定地方用紓朕南顧之懷姚鏌巳
致仕了卿宜星夜前去節制諸司調度軍馬撫勦賊
宼安戢兵民勿再遲疑推諉以負朕望還差官舖馬
裡齎文前去敦趣赴任行事該部知道欽此欽遵兵
部移咨到臣捧讀感泣莫知攸措伏念世受　國恩
粉骨虀骸亦無能報又况遭逢　明聖溫旨勤拳若
是何能復顧其他巳於九月初八日扶病起程沿途
就醫服藥調理晝夜前進奈秋暑旱澀舟行甚難至
十一月二十日始抵梧州思恩田州之事尚未及會
同各官查審區處然臣沿途渉歷訪諸士夫之論詢
諸行旅之口頗有所聞不敢不爲　陛下一言其略
臣惟岑猛父子固有可誅之罪然所以致彼若是者
則前此當事諸人亦宜分受其責葢兩廣軍門專爲
諸􁎍獞及諸流賊而設　朝廷付之軍馬錢糧事權
亦巳不爲不專且重若使振其軍威自足以制服諸
蠻然而因循怠弛軍政日壞上無可任之將下無可
用之兵一有警急必須倚調土官狼兵若猛之屬者
而後行事故此輩得以憑恃兵力日増其桀驁今夫
父兄之於子弟苟役使頻勞亦且不能無倦況於此
輩夷獷之性歲歲調發奔走道途不得顧其家室其
能以無倦且怨乎及事之平則又功歸於上而彼無
所與兼有不才有司因而需索引誘與之爲奸其能
以無怒且慢乎旣倦且怨又怒以慢始而徴發愆期
旣而調遣不至上嫉下憤日㴱月積劫之以勢而威
益䙝籠之以詐而術愈窮繇是諭之而益梗撫之而
益疑遂至於有今日加以叛逆之罪而欲征之夫卽
其巳暴之惡征之誠亦非過然所以致彼若是巳非
一朝一夕之故且當反思其咎姑務自責自勵修我
軍政布我威德撫我人民使内治外攘而我有餘力
則近悅遠懷而彼將自服顧不復自反而一意憤怒
之夫所可憤怒者不過岑猛父子及其黨惡數人而
巳其下萬餘之衆固皆無罪之人也今岑猛父子及
其黨惡數人旣云誅戮巳足暴揚所遺二酋原非有
名惡目自可寛宥者也又不勝二酋之憤遂不顧萬
餘之命竭兩省之財動三省之兵使民男不得耕女
不得織數千里内騷然塗炭者兩年于兹然而二酋
之憤至今尚未能雪也徒爾兵連禍結徴發益多財
饋益殫民困益㴱無罪之民死者十已六七山􁎍海
賊乘釁搖動窮追必死之宼旣從而煽誘之貧苦流
亾之民又從而逃歸之其可憂危何啻十百於二酋
者之爲患其事巳兆而變巳形顧猶不此之慮而汲
汲於二酋則當事者之過計矣今當事者之於是役
其悴心憔思亦可謂勤且至矣特發於憤激而狃爲
其難是以勞而未效夫二酋者之阻兵拒險亦不過
畏罪逃死苟爲自全之計非如四方流劫之賊攻城
堡掠鄉村虜財物殺良民日爲百姓之患人人欲得
而誅之者今驅困憊之民使裹糧荷戈以征不爲民
患素無讎怨之虜此人心之所以不奮而事之所以
難濟也又今狼達土漢官兵亦不下數萬與萬餘畏
罪逋誅之虜相持巳三月有餘而未能一決者葢以
我兵發機太早而四面防守太密是乃投之無所往
而示之以必不活益使彼先慮預備并心恊力堅其
必死之志以抗我師就使我師將勇卒奮決能取勝
亦必多殺士衆非全軍之道又況人無戰志而徒欲
合圍待斃坐收成功此我兵之所以雖衆而勢日以
懈賊雖寡而志日以合備日密而氣日以銳者也夫
當事者之意固無非欲計出萬全然以用兵而言亦
已失之巧遲所謂强弩之末不能穿魯縞矣臣愚以
爲且宜釋此二酋者之罪開其自新之路而彼猶頑
梗自如然後從而殺之我亦可以無憾苟可曲全則
且姑務息兵罷餉以休養瘡痍之民以絕覬覦之奸
以弭不測之變迨於區處旣定德威旣洽蠻夷悅服
之後此二酋者遂能改惡自新則我亦豈必固求其
罪若其尚不知悛執而殺之不過一獄吏之事何至
兵甲之煩哉或者以爲征之不克而遽釋之則紀綱
疑於不振臣竊以爲不然夫　天子於天下之民物
如天覆地載無不欲愛養而生全之寧有撮爾小醜
乃與之爭憤求勝而謂之振紀綱者惟後世貪暴諸
侯强淩弱衆呑寡則必務於求勝而後巳斯固五霸
之罪人也昔苗頑不卽工舜使禹益徂征三旬苗民
逆命禹乃班師振旅夫以三聖人者爲之君帥以征
一頑苗謂宜終朝而克㨗顧歷三旬之乆而復至於
班師以歸自今言之其不振甚矣然終致有苗之格
而萬世稱聖古之所謂振紀綱者固若是耳臣以匪
才謬膺　重命得總制四省軍務以從事於偏隅之
小醜非不知乗此機㑹可以僥倖成功苟免於怯懦
退避然此必多調軍兵多傷士卒多殺無罪多費糧
餉又不足以振揚威武信服諸夷僅能取快於二酋
之憤而忘其遺患於兩省之民但知徼功於目前而
不知投艱於日後此人臣喜事者之利非國家之福
生民之庇臣所不忍也臣又聞兩廣主計之吏謂自
用兵以來所費銀兩巳不下數十萬梧州厙藏所遺
不滿五萬之數矣所食糧米巳不下數十萬梧州倉
廩所存不滿一萬之數矣繇是言之尚可用兵不息
而不思所以善後之圖乎臣又聞諸兩省士民之言
皆謂流官之設亦徒有虛名而反受實禍詰其所以
皆云思恩未設流官之前土人歲出土兵三千以聽
官府之調遣旣設流官之後官府歲發民兵數千以
防土人之反覆卽此一事利害可知且思恩自設流
官以來十八九年之間反者五六起前後征勦曾無
休息不知調集軍兵若干費用糧餉若干殺傷良民
若干　朝廷曾不能得其分寸之益而反爲之憂勞
徵發浚良民之膏血而塗諸無用之地此流官之無
益亦斷然可睹矣但論者皆以爲旣設流官而復去
之則有更改之嫌恐啟人言而招物議是以寧使一
方之民乆罹塗炭而不敢明爲　朝廷一言寧負
朝廷而不敢犯衆議甚哉人臣之不忠也苟利於
國而庇於民死且爲之矣而何人言物議之足計乎
臣始至地方雖未能周知備歷然形勢大略亦可概
見田州切鄰交趾其間㴱山絕谷皆􁎍獞之所盤據
動以千百必須仍存土官則可藉其兵力以爲中土
屏蔽若盡殺其人改土爲流則邊鄙之患我自當之
自撤藩籬非久安之計後必有悔思恩田州處置事
宜俟事平之日遵照　勑旨公同各官另行議奏但
臣旣有所聞見不敢不先爲　陛下一言使　朝廷
之上早有定處臣等得一意奉行不致往復查議失
誤事機可以速安反側實地方之幸臣等之幸臣不
勝受　恩感激竭忠願效之至
　以先生之威望重以得爲之事權出其方略平定
　匪難而先生首諄諄以釋二酋請葢二酋不在貴
有以勝之貴有以安之勝之者功在一時安之者
　利在百世此誠老成謀國之長策不當僅以近日
　招撫偷安者同視
　　欽奉　勑諭通行(嘉靖六年十/月初三日)
嘉靖六年七月初七日節該　欽奉勑諭先該廣西
田州地方逆賊岑猛爲亂已令提督兩廣等官都御
史姚鏌等督兵進勦隨該各官奏稱岑猛父子悉已
擒斬巢穴蕩平㨗音　上聞巳經降勑奬勵論功行
賞及將改設流官添設叅將等事條陳又經該部議
擬覆奏施行去後續該各官復奏惡目盧蘇倡亂復
叛王受攻陷思恩又經切責各官計處不審行令將
失事官員戴罪督兵勦捕及調江西輋兵湖廣永保
二司土兵并力勦殺務收全功并勑巡按御史石金
紀功外但節據石金所奏前項地方盧蘇王受結爲
死黨互相依倚禍孽日㴱將來不可收拾又叅稱先
後撫臣舉措失當姚鏌等攘夷無䇿輕信寡謀圖田
州巳不可得并思恩胥復失之要得通行查究追奪
朕以事難遙度姚鏌等前功難泯後有疎虞得旨切
責之後能自奮勵平宼有功亦未可知難遽别議乃
下兵部議奏以各官先後所論事宜意見不同且兵
連兩廣調遣事干隣境地方必得重臣前去總制督
同議處方得停當今特命爾提督兩廣及江西湖廣
等處地方軍務星馳前去彼處卽查前項夷情田州
因何復叛思恩因何失守督同姚鏌等斟酌事勢將
各夷叛亂未形者可撫則撫反形巳露者當勦則勦
一應主客官軍從宜調遣主副將官及三司等官悉
聽節制治以軍法明示威信務要計處合宜仍令御
史石金隨軍紀驗功次從實開報以憑陞賞賊平之
後公同計處應設土官流官何者經乆便利并先今
撫鎮等官有功有過分别大小輕重明白奏聞區處
凡用兵進止機宜及一應合行之事勑内該載未盡
者悉聽便宜從長處置事體十分重大者具奏定奪
朕以爾勲績乆著才望素隆特兹簡任爾務以體國
爲心聞命就道竭忠盡力大展謀猷俾夷患殄除地
方安靖以紓朕西南之憂仍須㴱慮郤顧事出萬全
一勞永逸以爲廣人乆遠之休毋得循例辭避以孤
衆望爾欽哉故諭欽此欽遵照得當爵猥以菲才濫
膺重寄多病之餘精力旣巳減耗乆廢之後事體又
復濶疎大懼弗堪有負　委托及照兩廣之與江西
湖廣雖云相去遼遠而壤地相連士夫軍民往來絡
繹傳聞旣多議論有素況在無嫌之地是非反得其
眞且處傍觀之時區畫宜有其當合行諮詢以輔不
逮除委用職官及調遣軍馬臨時相機另行外擬合
通行爲此仰抄捧囘司照依案驗備奉　勑諭内事
理卽行本司掌印佐貳及各道守巡兵備守備等官
并所屬大小衙門各該官吏凡有所見勿憚開陳其
間或撫或勦孰爲得宜設土設流孰爲便利與凡積
弊宿蠧之宜改於目前遠慮㴱謀之可行於乆遠者
備寫揭帖各另呈來以憑採擇各該官吏俱要守法
奉公長廉遠恥祛患衞民竭忠報國毋以各省而分
彼此務在協力以濟艱難果有忠勇淸勤績行顯著
者旌勸自有常典當爵不敢蔽賢其或奸貪畏縮志
行卑汚者黜罰亦有明條當爵亦不敢同惡㴱惟昧
劣庻賴匡襄凡我有司各宜知悉仍行鎮守撫按等
衞門知㑹一體欽遵施行
　　辭巡撫兼任舉能自代疏
嘉靖六年十二月初二日准本院咨節該吏部題奉
聖旨王守仁暫令兼理巡撫兩廣等處地方寫勑與
他欽此欽遵外臣聞　命之餘愈增惶懼竊念臣以
迂疎多病之軀謬承總制四省軍務之　命旣巳有
不勝其任之憂矣方爾晝夜驅馳圖其所以仰副
朝廷之重委者而尚未知所措今又加以巡撫之責
豈其所能堪乎況兩廣地方比於他處尤繁且難蠻
夷􁎍獞之巢穴處處而是攻劫搶擄之警報日日而
有近年以來加之以師旅因之以饑饉郡縣之凋敝
日甚小民之困苦益㴱巡撫之任非得才力精强者
重其事權漸其官階而乆其職任殆未可求效於歲
月之間也葢非重其事權則不可以漸其官階非漸
其官階則不可以乆其職任非乆其職任則凡所舉
動多苟且目前之計而不爲日後長乆之謀邀一時
之虛名而或遺百年之實禍膏澤未洽於下而小民
無愛戴感戀之誠德威未敷於遠而蠻夷無信服歸
向之志此巡撫兩廣之任雖才能相繼而治效之所
以未究也切見致仕副都御史伍文定質性勇果識
見明達往歲寧藩之變嘗從臣起兵討逆臣備知其
能今年力未衰置之閒散誠有可惜若起而用之以
爲巡撫其於經略之方撫綏之術必能不負所委及
照刑部左侍郎梁材新陛南贛副都御史汪鋐亦皆
才能素著抑且舊在兩廣備諳土俗民情皆足以堪
斯任乞　勑吏部於三人之中選擇而使之臣之駑
劣多病俾得專意思田之役幸而了事容令照舊囘
還原籍調理非獨巡撫得人地方有所倚賴而臣之
不肖亦苟免於覆餗之謀矣
　時朝議不另設兩廣巡撫亦是有見然先生此疏
　自不可已
　　湖兵進止事宜(十/月)
據廣西桂林道右叅政龍誥僉事申惠㑹禀原調永
保二司宣慰官舍土兵共六千餘員名八月自辰州
府起行九月盡可到省城各職卽日起程前去全州
興安等處接應督押爲照大兵進止自有機宜今未
奉節鉞撫臨莫知適從查得舊規兵至卽發哨徑趨
賓州聽調如至賓州而未用恐接境思田二府不無
致生疑變合無將各兵前赴梧州府屯劄聽候軍門
撫臨調度等因照得本年八月二十四日先准兵部
咨該本爵看得先任總督巡撫都御史姚　巳蒙
欽准致仕而本爵又以扶病就醫聽候辭本　命下
未卽起程況湖兵未至秋暑尚㴱遙計賊情正在懈
弛機有可乘事宜從便巳經行仰各該失事帶罪立
功守巡叅將及各領兵督哨等官務要相度機宜若
各叛目誠心投撫中間尚有可憫之情　朝廷豈以
必殺爲事且宜從權撫挿聽候本爵督臨查處若是
陽投陰叛譎詐反覆度其事勢終難曲全則宜密切
相機乗間行事務在獲厥渠魁不得濫加無罪各官
務要協和行事旣無叅錯牴牾有乖共濟之義亦無
貪功輕率仰戾好生之仁又經行仰各遵照施行去
後今據前因看得湖兵旣至勢難中止非徒無事澷
行有失遠人之信亦且師老財費重爲地方之憂但
聞諸道路傳諸商旅皆謂各目投撫之誠今巳甚切
致亂之情尚有可原且　朝廷以好生爲德下民無
必死之讎是以本爵尚爾遲疑欲候督臨乃決進止
顧傳聞未眞兵難遙度各官身親其事必皆的知況
原任總督雖巳致政尚在綂領老成愼重當無遺策
若果事在不疑卽宜乗機速舉一勞永逸以靖地方
如其尚有可生之道亦且母爲必殺之謀匪曰姑息
將圖乆安及照各處流賊素爲民患非止一巢若用
聲東撃西之術則湖兵之來未爲徒行各官俱密切
愼圖務出萬全本爵亦巳扶病晝夜速進軍中事宜
從便施行一面呈禀撫鎭巡按等衙門一體通行知
㑹俱母違錯
　　牌論安遠縣舊從征義官葉芳等(十一/月)
往年本爵提督南贛汀漳等處軍務因地方盗賊未
平身親軍旅四出勦除爾葉芳等乃能率領兵夫來
隨帳下奮勇殺賊效勞爲多後遭寧藩之變爾葉芳
又能堅辭賊賄一聞本爵起調牌到當卽綂領曾德
禮等及部下兵衆晝夜前來遠赴　國難一念忠義
誠有可嘉備歷辛苦立有戰功賞未酬勞予心慊慊
嘗欲表奏爾一官以勵忠勤隨因本爵守制還家未
及舉行今兹奉　命總制四省軍務復臨是境看得
舊時從征軍士多被忌功之徒百般屈抑心殊爲之
不平念爾葉芳舊勞未酬合就先行奬勵故特差典
史張縉將帶花紅羊酒親至爾家用旌爾功爾其益
謹禮法以緝下人益殫忠勤以報　上德省諭部下
之人務要各安生理各守家業人惟不爲善未有爲
善而不獲善報者人惟不爲惡未有爲惡而不受惡
殃者間爾所居之地傍近各寨新民雖云向化其間
尚多與爾爲讎爾宜高爾牆垣嚴爾警備以戒不虞
爾等嘗與杜栢孫洪舜等不和各宜消釋講信修睦
安集地方吾所以惓惓誨諭爾等者實念爾等辛勤
從我日乆吾視爾等不啻如父子雖欲巳於言情有
所不容巳也吾今以軍機重務卽赴兩廣不得乆畱
贛城爾等但體吾敎戒之意各安室家不必遠來候
見徒勞無益其曾德禮等俱各諭以此意
　微勞必錄雖乆不忘聖人不忘遠不過如此
　　放回各處官軍牌
照得先因田州等處變亂前任軍門抽撥兩省官軍
及差官取調左右兩江土官目兵前赴南寧等處駐
劄聽候征勦今照各夷皆來吿要誠心向順已漸有
平復之機且各處城池邊隘缺人防守往往來告盜
賊乗間竊發亦不可不爲之慮況今春氣萌動東作
方興各兵屯頓日乆露眠草宿勞苦萬端應合放囘
爲此牌仰本官卽將軍門原調各處官軍機兵打手
及各土官目兵盡數撒放囘休息及時農種防守城
池惟湖廣永保二司土兵姑畱聽候俟沿途夫馬糧
草完備然後發囘各具繇囘報毋得違錯
　此舉不獨可以慰軍心亦可以堅夷衆之歸誠
　　奏報田州思恩平復疏(七年二月/十三日)
嘉靖七年正月二十七日據廣西田州府目民盧蘇
陸豹黃笋胡喜邢相盧保羅王黃陳羅寛戴慶等連
名具狀爲悔罪投䧏陳情乞　恩事投稱先因本府
士官岑猛與泗城州屢年互相讎殺獲罪上司於嘉
靖五年六月内致蒙奏請官兵征勦臨境岑猛自思
原無反叛情繇意得招撫先自同道士錢一眞及親
信家人逃躱歸順州界蘇等俱各畏避四散逃入山
林止有各處寄住客戸千餘躱避不及冒犯官軍俱
蒙殺勦目民人等俱不敢抵抗官軍惟有陸綬不曾
遠遯當被擒斬其餘韋好羅河等俱蒙官軍陸續摉
山殺死驀於當年九月内歸順土官岑璋書報岑猛
見在該州前月巳將道士錢一眞功次假作岑猛解
報軍門爾可作急平定地方來迎爾主蘇等聽信遣
人節送衣服檳榔等件岑璋一一收受言說岑猛不
可輕易見人官府得知累我續於十月内岑璋又差
人促令邀同王受招復鄉村因見府治空虛乗便入
城休息又遣迎岑猛岑璋囘說爾今地方未定姑候
來春我當發兵三十餘營送爾主來且替爾防守蘇
等因此逃命屯聚以候岑猛竝無叛心嘉靖六年正
月有人傳說岑猛於天泉嵒内急病身死屍骨被岑
璋燒燬金銀盡被收獲隨遣人去歸順探問又被岑
璋殺死蘇等痛悔無繇竊思官男岑邦彥先巳齊村
病故今聞岑猛又死無主可靠欲出投訴切見四方
軍馬充斥聲言務要盡勦又恐飛蟲附火必損其身
又蒙上司陰使王受圖殺盧蘇又使盧蘇圖殺王受
反覆難信投䧏無路日切苦痛今幸　朝廷寛赦
欽命總制天星體天行道按臨在此神鬼信服蘇等
方敢捨命求生率領闔府目民男子大小人等共計
四萬餘名口盡數投䧏伏乞憫念生靈草命赦死立
功以贖前罪哀乞憐憫岑猛原無反叛情罪存其一
􁀧俯順夷情辦納糧差實爲萬幸等情并據思恩府
頭目王受蘇受黃容盧平韋文明侶馬黄畱黃石陸
宗覃鑑潘成等亦連名具狀吿同前事投稱本府原
係士官自改立流官開圖立里土俗不便奈緣小人
冥頑不諳漢法屢次攘亂不定受等同辭懇乞上司
仍立目甲不意反致官府嗔怪近又蒙官兵征勦田
州要將受等一槪誅滅必要窮追逐捕只得逃遯山
林兼以八寨蠻子原以剽掠爲生乗機假受姓名每
毎攻圍城邑劫虜鄉村虛名受禍受等卽欲挺身投
訴見得四方軍馬把截兼聞陰使盧蘇圖殺王受又
使王受圖殺盧蘇反覆難信以此連年抱苦控訴無
繇且受等頗知利害豈敢自速滅亾今幸　朝廷寛
恩命總制天星按臨在此神鬼信服受等方敢率領
所部目民男女大小人等共計三萬餘名口捨命投
䧏伏乞詳情赦死以全草命更望俯順夷情仍復日
甲使得辦納糧差實爲萬幸等因各投訴到臣據此
照得先於嘉靖六年七月初七日爲地方事節奉
勑諭先該廣西田州地方逆賊岑猛爲亂巳令提督
兩廣等官都御史姚鏌等督兵進勦隨該各官奏稱
岑猛父子悉巳擒斬巢穴蕩平㨗音上聞巳經降
勑奬勵論功行賞續該各官復奏惡目盧蘇倡亂復
叛王受攻陷思恩及節據石金所奏前項地方盧蘇
王受結爲死黨互相依倚禍孽日㴱將來不可收拾
又叅稱先後撫臣舉措失當姚鏌等攘夷無策輕信
寡謀圖田州已不可得并思恩胥復失之要得通行
查究追奪兵部議奏以各官先後所論事宜意見不
同且兵連兩廣調遣事干鄰境地方必得重臣前去
總制督同議處方得停當今特命爾提督兩廣及江
西湖廣等處地方軍務星馳前去彼處卽查前項夷
情田州因何復叛思恩因何失守督同姚鏌等斟酌
事勢將各夷叛亂未形者可撫則撫反形巳露者當
勦卽勦一應主客官軍從宜調遣主副將官及三司
等官悉聽節倒公同計議應設土官流官何者經乆
利便并先今撫鎭等官有功有過分别大小輕重明
白奏聞區處事體十分重大者具奏定奪朕以爾勲
績乆著才望素隆特兹簡任爾務以體國爲心聞命
就道竭忠盡力大展謀猷俾夷患殄除地方安靖以
紓朕西南之憂仍須㴱慮却顧事出萬全一勞永逸
以爲廣人乆遠之休毋得循例辭避以孤衆望欽此
欽遵隨於九日内節該兵部咨爲辭免重任乞　恩
養病事臣奏奉　聖㫖卿識敏才高忠誠體國今兩
廣多事方藉卿威望撫定地方用紓朕南顧之懷姚
鏌已致仕了卿宜星夜前去節制諸司調度軍馬撫
勦賊寇安戢兵民勿再遲疑推諉以負朕望還差官
舖馬裡齎文前去敦趣赴任行事該部知道欽此欽
遵當卽啟行至十一月二十一日抵梧州蒞任十二
月内續准兵部咨爲地方大計緊急用人事該禮部
右侍郞方獻夫奏節奉　聖㫖方獻夫所奏關係地
方大計鄭潤朱麒與姚鏌事同一體姚鏌已着致仕
鄭潤等因賊情未寧暫且畱用今旣這等說鄭潤取
囘代替的朕自簡用朱麒應否去畱着兵部會議并
堪任更代的推舉相應官兩員來看田州應否設都
御史在彼住劄還着王守仁議處具奏定奪欽此備
咨前來知㑹俱經欽遵外本月初五日進至平南縣
地方與都御史姚鏌交代二十二等日太監鄭潤總
兵官朱麒陸續各囘梧州廣州等處聽候新任總兵
太監交代去訖當臣公同巡按紀功御史石金右布
政林富叅政汪必東鄒輗副使祝品林大輅僉事汪
溱張邦信申惠吳天挺叅將李璋沈希儀張經及舊
任副總兵今閑住都指揮同知張祐并各見在軍前
用事等官會議得思恩田州之役兵連禍結兩省荼
毒巳踰二年兵力盡於哨守民脂竭於轉輸官吏罷
於奔走卽今地方巳如破壞之舟漂泊於顚風巨浪
中覆溺之患洶洶在目不待智者而知之矣今若必
欲窮兵雪憤以收前功未論其不克縱復克之亦有
十患何者今　皇上方推至孝以治天下惻怛之仁
覆被海宇惟恐一物不得其所雖一夫之獄猶慮有
所虧枉　親臨斷決況兹數萬無辜之赤子而必欲
窮摉極捕使之噍類不遺傷伐天地之和虧損好生
之德其患一也屯兵十萬日費千金自始事以來所
費銀米各巳數十餘萬前歲之冬二酋復亂至今且
餘二年未嘗與賊交一矢接一戰而其費巳若此今
若復欲進兵以近計之亦須數月省約其費亦須銀
米各十餘萬計今梧州倉庫所餘銀不滿五萬米不
滿一萬矣兵連不息而財匱糧絕其患二也調集之
兵遠近數萬屯戍日乆人懷歸思兼之水土不服而
前歲之疫死者一二萬人衆情憂惑自頃以來疾病
死者不可以數無日無之潰散逃亾追捕斬殺而不
能禁其未見敵而巳若此今復驅之鋒鏑之下必有
上崩瓦解之勢其患三也用兵以來兩省之民男不
得耕女不得織巳餘二年衣食之道日窮老穉轉乎
溝壑今春若復進兵又將廢一年之耕百姓饑寒切
身羣起而爲盜不逞之徒因而號召之其禍殆有甚
於思田之亂者其患四也論者皆以不誅二酋則無
以威服上官是殆不然今所賴以誅二酋者乃皆土
官之兵而在我曾無一旅可侍之卒又不能宣布
主上威德明示賞罰而徒以市井狙獪之謀相欺相
誘計窮詐見益爲彼所輕侮每一調發旗牌之官十
餘往反而彼猶驁然不出反挾此以肆其貪求縱其
吞噬我方有賴於彼縱之而不敢問彼亦知我之不
能彼禁也益狂誕而無所忌岑猛之僣妄亦繇此等
積漸成之是欲誅一二逃死之遺孽而養成十數岑
猛其患五也兩廣盜賊􁎍獞之巢穴動以數千百計
軍衛有司營堡關隘之兵時嘗召募增補然且不敷
今復盡取而聚之思田之一隅山􁎍海宼乗間竊發
遂至無可捍禦近益窺我空虛岀掠愈頻爲患愈肆
今若復聞進兵彼知事未易息遠近相煽蠭起我兵
勢難中輟救之不能棄之不可其爲慘毒可憂尤有
甚於饑寒之民其患六也軍旅一動饋運之夫騎征
之馬各以千計毎夫一名僱直一兩馬一匹四兩馬
之死者則又追償其主之直是皆取辦於南寧諸屬
縣百姓連年兵疫困苦巳極而復重之以此其不亡
而爲盜者則亦溝中之瘠矣其患七也兩省土官於
岑猛之滅巳各懷唇齒之疑其各州土目於蘇受之
討又皆有狐兎之憾是以遲疑觀望莫肯効力所憑
恃者獨湖兵耳然前歲之疫湖兵死者過半其間固
多借倩而來兵囘之日死者之家例有償命銀兩總
其所費亦以萬數今玆復調踣頓道途不得顧其家
室亦巳三年勞苦怨鬱潜逃而歸者相望於道誅之
不能止因一隅之小憤而重失三省土人之心其間
伏憂隱禍殆難盡言其患八也田州外捍交阯内屏
各郡其間㴱山絕谷又皆􁎍獞之所盤據若必盡誅
其人異時雖欲改土設流亦巳無民可守非獨自撤
藩籬勢有不可抑亦藉膏腴之田以資􁎍獞而爲邊
夷拓土開疆其患九也旣以兵克必以兵守歲歲調
發勞費無巳秦時勝廣之亂實興於閭左之戍且一
失制馭變亂隨生反覆相尋禍將焉極其患十也故
爲今日之舉莫善於罷兵而行撫撫之有十善活數
萬無辜之死命以明昭　皇上好生之仁同符虞舜
有苗之征使遠夷荒服無不感恩懷德培　國家元
氣以貽燕翼之謀其善一也息財省費得節縮贏餘
以備他虞百姓無椎脂刻髓之苦其善二也乆戍之
兵得遂其思歸之願而免於疾病死亾脫鋒鏑之慘
無土崩瓦解之患其善三也又得及時耕種不費農
作雖在困窮之際然皆獲顧其家室亦各漸有囘生
之望不致轉徙自棄而爲盜其善四也罷散土官之
兵各歸守其境土使知　朝廷自有神武不殺之威
而無所恃賴於彼陰消其桀驁之氣而沮懾其僣妄
之心反側之姦自息其善五也遠近之兵各歸舊守
窮邊沿海咸得修復其僃禦盜賊有所憚而不敢肆
城廓鄉村免於驚擾劫掠無虛内事外顧此失彼之
患其善六也息饋運之勞省夫馬之役貧民解於倒
懸得以稍稍甦復起呻吟於溝壑之中其善七也土
民釋兔死狐悲之憾土官無唇亾齒寒之危湖兵遂
全師早歸之願莫不安心定志涵育㴱仁而感慕德
化其善八也思田遺民得還舊土招集散亾復其家
室因其土俗仍置酋長彼將各保其境土而人自爲
守内制􁎍獞外防邊夷中土得以安枕無事其善九
也土民旣皆誠心悅服不須復以兵守省調發之費
歲以數千官軍免踣頓道途之苦居民無往來騷屑
之患商旅通行農安其業近悅遠來　德威覃被其
善十也夫進兵行勦之患旣如彼罷兵行撫之善復
如此然而當事之人乃猶往往利於進兵者其間又
有二幸四毁焉下之人幸有數級之獲以要將來之
賞上之人幸成一時之㨗以葢前日之愆是謂二幸
始謀請兵而終鮮成效則有輕舉妄動之毁頓兵竭
餉而得不償失則有浪費財力之毁聚數萬之衆而
竟無一戰之克則有退縮畏避之毁循土夷之情而
拂士夫之議則有形迹嫌疑之毁是謂四毁二幸蔽
於其中而四毁惕於其外是以寧犯十患而不顧棄
十善而不爲夫人臣之事君也殺其身而苟利於國
滅其族而有禆於上皆甘心焉豈以僥倖之私毁譽
之末而足以撓亂其志者今日之撫利害較然事在
必行斷無可疑者矣於是衆皆以爲然二十六日臣
至南寧府乃下令盡撤調集防守之兵數日之内解
散而歸者數萬有餘湖兵數千道阻且遠不易卽歸
仍使分畱南寧賓州解甲休養待間而發初盧蘇王
受等聞臣奉　命前來查勘始知　朝廷亦無必殺
之意皆有投生之念日夜懸望惟恐臣至之不速已
而聞太監總兵等官復皆相繼　召還至是又見防
守之兵盡撤其投生之念益堅乃遣其頭目黃富等
十餘人於正月初七日先赴軍門訴告願得掃境投
生惟乞宥免一死臣等諭以　朝廷之意正恐爾等
有所虧枉故特遣大臣前來查勘開爾等更生之路
爾等果能誠心投順決當貸爾之死因復開陳　朝
廷威德備寫𥿄牌使各持歸省諭盧蘇王受等大意
以爲岑猛父子縱無叛逆之謀卽其兇殘酷暴慢上
虐下自有可誅之罪今其父子黨與俱巳伏其辜爾
等原非有名惡目本無大罪至於部下數萬之衆尤
爲無辜今因爾等阻兵負險致令數萬無辜之民破
家失業父母死亾妻子離散奔逃困苦巳將兩年又
上煩　朝廷興師命將勞擾三省之民爾等之罪固
巳日㴱但念爾等所以阻兵負險者亦無他意不過
畏罪逃死苟爲自全之計其情亦有可憫方今　聖
上推至孝之仁以子愛黎元惟恐一物不得其所雖
一夫之獄尚恐或有虧枉　親臨斷決何況爾等數
萬之命豈肯輕意勦殺故今特遣大臣前來查勘開
爾更生之路非獨救此數萬無辜之民亦使爾等得
以改惡從善捨死投生牌至爾等部下兵夫卽可解
散各歸復業安生爾等卽時出來投到決當宥爾之
死全爾身家若遲疑觀望則天討遂行後悔無及限
爾二十日内爾若不至是　朝廷必欲開爾生路而
爾等必欲自求死路進兵殺爾亦可以無憾矣蘇受
等得牌皆羅拜踴躍歡聲雷動當卽撤守僃具衣糧
盡率其衆掃境來歸本月二十六日俱至南寧府城
下分屯爲四營明日蘇受等皆囚首自縛各與其頭
目數百人赴軍門投見號哀控訴各具投狀告稱前
情乞免一死願得竭力報効臣等看得蘇受等所訴
情節亦與臣等前後所聞所訪大略相同其間雖有
飾說亦多眞情良可哀憫因復照前牌諭所稱諭以
朝廷恩德以爲　朝廷旣巳赦爾等之死許爾投䧏
寧肯誘爾至此又復殺爾虧失信義爾之一死決當
宥爾矣爾可勿復憂疑但爾蘇受二人擁衆負險雖
繇畏死然此一方爲爾之故騷優二年有餘至上煩
九重之慮下疲三省之民若不略示責罰亦何以舒
泄軍民之憤於是下盧蘇王受於軍門各校之一百
衆皆合辭扣首爲之請命乃解其縛諭以今日宥爾
一死者是　朝廷天地好生之仁杖爾一百者乃我
等人臣執法之義於是衆皆扣首悅服臣亦隨至其
營撫定餘衆皆莫不感泣歡呼皆謂　朝廷如此再
生之恩我等誓以死報及據狀末吿乞憐憫岑猛原
無反叛情罪存其一脈俯順夷情辦納糧差一節自
臣奉　命而來沿途詢諸商賈行旅訪諸士夫軍民
莫不以爲宜從夷俗仍立土官庻可永乆無變不然
反覆之患終恐不免及臣至此又公同大小各官審
度事勢屢經酌量議處亦皆以爲治夷之道宜順其
情臣於先次謝　恩本内巳經略具奏　聞至是因
其控吿哀切當卽遵照　勑諭便宜事理許以其情
奏請且諭以　朝廷之意無非欲生全爾等爾等但
要誠心向化改惡從善竭忠報　國勿慮　朝廷不
能順爾之情於是又皆感泣歡呼皆謂　朝廷如此
再生之恩我等誓以死報且乞卽願殺賊立功以贖
前罪臣因諭以　朝廷之意惟願生全爾等今爾方
來投生豈忍又驅之兵刅之下爾等逃竄日乆家業
破蕩且宜速歸完爾家室及時耕種修復生理至於
各處盜賊軍門自有區處不須爾等勦除待爾家事
稍定徐當調發爾等於是又皆感泣歡呼皆謂　朝
廷如此再生之恩我等誓以死報臣於是遂委右布
政林富舊任總兵官張祐分投省諭安挿其衆俱於
二月初八日督令各歸復業去訖地方之事幸遂平
定皆　皇上至孝達順之德感格上下神武不殺之
威震懾鬼神風行於廟堂之上而草偃於百蠻之表
是以班師不待七旬而頑夷卽爾來格不折一矢不
戳一卒而全活數萬生靈是所謂綏之斯來動之斯
和者也臣以蹇劣繆承任使仰賴鴻休得免罪責快
覩　盛明豈勝慶幸除將設立土官及地方一應經
乆事宜遵照　勑旨公同各官再行議處另行具奏
外緣係奏報平復地方事理爲此具本專差冠帶舍
人王洪親齎謹具題　知
　　犒送湖兵
照得先該軍門奏調湖廣永順保靖二宣慰司土官
目兵前來征勦田州等處今照各夷自縛歸降地方
平靖爲照宣慰彭明輔彭九霄雖未及衝冐矢石摧
堅破敵然跋渉道途間闗山海不但勞苦之備甞且
其勤事之忠赴義之勇不戰而勝全師以歸隱然之
功亦不可掩所據宴勞之禮相應照舊舉行其沿途
該用廩給口糧等項亦合計算總支庻免沮滯及省
偏州下邑之擾爲此牌仰本官行㑹左叅政龍誥僉
事吳天挺叅議汪必東督行南寧府於賞功綵縀金
銀花枝銀兩内照依開數支出齎送各宣慰并給賞
各舍目收領以慰其勞仍將永保二司官舍頭日人
等合用廪給口糧等項查取見在確數各有若干亦
行南寧府查自本府起至梧州府止計算幾縣每驛
扣算該銀若干就於軍餉銀内支給又自梧州起至
桂林府止查算縣驛若干亦就行該府支銀應付又
自桂林府起照前計算至全州止銀兩亦行該府查
給其各州縣止是應付人夫再不許别項科派於民
仍通行南寧潯州梧州平樂桂林全州各查照單内
預行整辦犒勞下程聽候各官舍頭目(到彼分送犒/勞給賞施行)
　　分派思田土目辦納兵糧(四/月)
照得思恩田州二府各設流官知府治以土俗其二
府原舊甲分城頭除割田州八甲分立土官知府以
存岑氏之後其餘悉照舊規不必開圖立里但與酌
量分析各立土目之素爲衆所信服者以爲土官巡
簡屬之流官知府聽其各以土俗自治照舊辦納兵
糧効有勤勞遞加陞授其襲授調發必皆經繇於知
府其官職土地皆得各傳其子孫除具題外爲照各
甲城頭旣巳分析若不先令各目暫行分管誠恐事
無綂紀别生弊端爲此牌仰田州府土目龍寄等遵
照後開甲分毎歲應該納辦官糧查照開數依期完
納出辦一應供役征調等項事情悉聽知府調度約
束本目仍要守法奉公正己律下愛養小民保安境
土毋得放縱恣肆踰分干紀自取罪累後悔無及候
奏請　命下仰各欽遵施行
計開　淩時甲　每年納夏稅秋糧米八十八石八
斗七升七合　每調出兵三百八十四名每年表箋
用銀三錢二分　須知一本赴廣西用銀一錢一分
須知二本赴京用銀八錢八分每年納官猪等例銀
一十三兩毎年納官禾(四十擔重一百觔每年供早/隷禾七擔/完冠砦陶甲)
　　地方緊急用人疏(七年二月/十五日)
先該禮部右侍郞方獻夫奏前事節奉　聖旨田州
應否設都御史在彼住劄還着王守仁議處具奏定
奪欽此兵部備咨前來知會除欽遵外隨於今年正
月二十七日該思恩田州二府土目盧蘇王受等各
率衆數萬自縛歸降該臣遵照　勑諭事理悉巳撫
定當遣廣西右布政林富舊任副總兵張祐分投督
領各夷各歸原土復業安生巳經具本奏報外照得
思恩田州連年兵火殺戮之餘官府民居悉巳燒燬
破蕩雖蔀屋尋丈之廬亦遭翻穵發掘曾無完土荒
村僻塢不遺片瓦尺椽傷心慘目誠不忍見各夷近
巳誠心投服毁棄兵戈賣刀買牛見巳各事田作自
後反側之患以臣料之或巳可免但其風景淒戚生
意蕭條憂惶困苦之餘無以自存非得老成寛厚之
人撫恤綏柔之臣等見其悲慘無聊之狀誠亦未忍
一旦棄去而不顧況思田去梧州軍門水路一月之
程一時照顧有所不及近又與各官議欲於田州建
立流官府治以制御土官修復城池廨宇等項必須
勞民動衆自非素得夷情者爲之經理區畫各夷彫
弊之餘豈復堪此騷屑況議設知府等官皆未曾到
一應事務莫有任其責者看得右布政林富慈祥愷
悌識達行堅素立信義見在思田地方安挿各夷合
無准如方獻夫所奏將林富量改憲職仍聽臣等節
制暫於思田地方往來住劄撫循緝理其於事理亦
甚相應臣又看得思田地方原係蠻夷􁎍獞之區不
可治以中土禮法雖流官之設尚且不可又况常設
重臣住劄其地豈其所堪則其供饋之費送迎之勞
必且重貽地方異日之擾斯亦不可不預言之者合
無將本官廩給口糧一應合用之費及往來夫馬一
應合用之人俱於南寧府衞取辦銀兩於庫貯軍餉
内支給一不以干思田之人俟一年之後各夷生理
漸復府治城廓廨宇漸以完備則將林富量移别處
任用而思田止存知府理治或設兵備官一員於賓
州住劄或就以南寧兵備兼理不時往來撫循如此
則目前旣可以得撫定綏柔之益而日後又可以免
困頓煩勞之擾臣之愚見所議如此惟復别有定奪
均乞　聖明裁處
　近見土司之反側俱繇地方官處置之不善非無
　官之患讀此疏而官夷地者御夷之法思過半矣
　　地方急缺官員疏(七年二月/十八日)
先據廣西副總兵李璋呈前事看得柳慶地方新任
叅將王繼善近因病故地方盜賊生發不可一日缺
官乞暫委相應官一員前去代理等因到臣該臣看
得柳慶地方近因思田用兵不息􁎍賊乗間出掠叅
將王繼善旣巳病故而該道守巡兵備等官又以思
田之役皆在軍門督餉督哨地方重寄委無一官之
托爲照叅將沈希儀雖係專設田州住劄官員然田
州之事臣與各官見住南寧自可分理本官舊在柳
慶夷情土俗備能諳悉而謀勇才能足當一面求可
委用無踰本官者該臣遵照欽奉　勑諭便宜事理
就行暫委本官前去管理叅將行事聽候奏請外近
該思恩田州土目盧蘇王受等率衆歸降該臣行委
右布政林富閒住副總兵張祐分投督領各夷各歸
原土復業安生今各夷見巳賣刀買牛爭事農作度
其事勢將來或可以無反側之患則前項駐劄叅將
似亦可以無設但今議於田州修復流官府治以控
制土官則城廓廨宇之役未免勞民動衆瘡痍大病
之後各夷豈復堪此臣等議調腹裡安靖地方官軍
打手之屬約二千名隱然有屯戍之形而實以備修
建之役庻幾工可速就而又得免於起夫之擾然非
綂馭得人則於各夷或亦未免有所驚疑除布政林
富巳另行議奏外看得閒住總兵張祐才識通敏計
慮周悉將略堪折衝之任文事兼撫綏之長今又見
在思田地方安挿各夷皆能得其歡心乞　勑兵部
俯從臣議將張祐復其舊職暫委督令前項各兵經
理修建之役仍令與布政林富更互往來於思田之
間省諭安撫諸夷其合用廩給夫馬之類悉照議處
林富事例於南寧府衞取辦俟一二年後各夷生理
盡復府治城廓廨宇悉巳完備則將張祐量改他處
任用而田州止存知府理治仍乞將沈希儀或就改
註柳慶地方守備惟復别有定奪均乞　聖明裁處
　　犒奬儒士岑伯高
照得思田之亂上厪　九重命將出師動調四省軍
馬錢糧洶洶兩年功未吿成而變日不測本院前來
勘處是固仰賴　皇上好生之仁格於天地至誠動
物不疾而速是以宣布威德而旬月之間諸夷卽爾
革心向化翕然來歸然而奔走服役固有効勞於下
者其間乃有㴱謀秘計之士潜開黙導以㑹合事機
其功隱而難見此惟主將知之功成行賞是所謂首
功者也照得儒士岑伯高素行端介立心忠直積學
待時安貧飬母一毫無所茍取而人皆服其廉一言
不肯輕發而人皆服其信遊學橫州南寧之間遠近
士夫及各處土官土夷莫不聞風向慕仰其高節本
院撫臨之初卽用此生使之㴱人諸夷仰布　朝廷
之德下宣本院之誠是以諸夷孚信之速至於如此
本生實與有力焉當時平復奏内卽欲具列本生之
功而事變方息㴱謀秘計未欲張布於諸夷且本生
志在科第發身不肯異途茍進堅辭力請本院不欲
重違雅志遂爾未及奏列今思田旣已大定凡有微
勞於玆役者莫不開列而本生之功泯然未表其於
報功勵忠之典誠有未當仰抄案囘司卽於軍餉銀
丙動支一百兩及置買彩幣羊酒禮送本生以見本
院慰賞犒勞之意仍仰遵本院欽奉　勑諭便宜事
理給與軍功冠帶以榮其身該司仍備給劄付執照
并行原籍官司以禮優待免其雜泛差徭明　朝廷
賞功之典彰軍門激勵之道旣以遂其養母之願且
以遂其高尚之心是後本生志求科第其冠帶自不
相妨仍行兩廣總鎭總兵鎭巡等衛門知㑹
宸濠未變之先先生使冀元亨與思田未定之時
　使岑伯高同一機栝然一則說行而功成一則說
不成而身禍皆時命使然非先生算之有得失也
　　批嶺西道立營防守呈(二/月)
據僉事李香呈稱僱募打手立營防守緣繇看得所
議旣得其要略但屯兵固不可分而合兵又不宜頓
必須該道及綂兵官時將屯聚之兵督率於賊盜出
没要害往來巡視操演因而或修復營堡或開通道
路或戒飭反側􁎍寨或撫安凋弊民村巡行慣熟遠
近不疑擇其長惡不悛者間行鵰勦懲一戒百如農
夫之植禾必逐漸而耕耨如園丁之去草必以次而
芟除庻屯聚之兵無坐食之患而有日新之功矣仰
備行各官查照施行
　先生運用之妙全在一事而獲數事之利且事成
　而人情不駭人力不勞如落童子之齒以漸而去
　如今人征勦只征勦修堡只修堡開路民開路撫
　安只撫安那得濟事
　　調發土兵
照得各州土兵征調頻數本非良法非但耗費竭財
抑且頓兵剉銳必須各州輪年調發一以省供饋之
費一以節各兵之勞庻幾土人稍有休息之期而官
府亦獲精銳之用已經行仰該司遵照備行南丹州
官族莫振亨卽就揀選勇敢精銳目兵三千名躬親
綂領照依尅定日期前赴廣西省城聽調殺賊果能
輸忠報効立有奇功卽與具　奏准襲該州官職自
今八月初一日爲始至下年八月初一日止却調東
蘭州土兵依期更替自今各州目兵軍門斷不輕易
調發致令奔疲勞苦亦決不姑息隱忍縱令驕惰玩
弛但有稽抗遲悞違犯節制輕則量行罰治重則拏
究革去冠帶又重則貶級削地又重則舉兵誅討斷
不虛言通行各土官兵目知悉俱仰改心易慮毋蹈
前非自貽後悔去後今據所呈爲照本院軍令旣出
難再輕改失信下人但本官呈稱鵰勦缺兵固亦一
時權宜況稱原係本州先年自願報効不在秋調之
數亦合姑從所請暫准取調爲此牌仰本官卽便會
同鎭守太監傅倫行仰該州土官韋虎林照數精選
目兵前赴省城聽各官調遣勦賊待三兩月間事畢
隨卽撤放囘州遵照軍門批行事理依期更班聽調
不許乆畱失信其所呈鵰勦事宜悉聽㑹同三司掌
印守巡兵備等官依擬施行事完之日通將獲過功
次用過錢糧數目開報查考俱毋違錯仍行總鎭總
兵鎭巡等衙門知會
　惟依期調發則勞逸均而土人自服㴱得柔遠之
　道
　　禁革輕委職官
據廣東布政司呈叅廣州左等四衞掌印指揮王冕
海信杜隆馮凝千戸陸宗等百戸劉愷等不修職業
委棄城池遠出經旬肆無忌憚應合叅問叅看擅離
職役律有明條今各處軍衞有司官往往輒因私事
棄職遠出或因上司經繇過爲趨謟越境送迎往囘
動經旬月上下相安恬不爲異仰布政司通行禁革
究治今後不係緊急軍機重務其餘問候申請等項
雖亦公事勢有輕緩者止役吏胥差使不許輕委職
官非但廪給夫馬騷擾道途勞費不少抑且城池庫
獄一有虧失貽累匪輕各該衞門首領官今後俱要
置立文簿凡遇掌印佐貳及帶俸等官公事出入俱
要開記月日因某事到某處送迎或承何衞門到某
處差委某年月日囘任歲終繳報本院以憑查究大
抵天下之不治皆繇有司之失職而有司之失職非
獨小官下吏偷惰苟安僥倖度日亦繇上司之人不
遵　國憲不恤民事不以地方爲念不以職業經心
旣無身率之敎又無警戒之行是以蕩弛日甚亦宜
分受其責可矣仰布政司備行各該守廵各兵備守
備及府州縣衞所等大小衙門仰各查照施行該衞
掌印等官姑記未究其陸宗劉愷遵照本院欽奉
勑諭事先行提究以警其將來此繳
　　差遣職官俱繇在地方者逢迎太過看官之得
　　失太重不惜廢公事以狥之雖屢禁之而不能
　　止也故人息奔競之心自官安其職而事治
　處置平復地方以圖乆安疏(七年四月/初六日)
臣聞傅說之吿高宗曰明王奉若天道建邦設都樹
后王君公承以大夫師長不惟逸豫惟以亂民今天
下郡縣之設乃有大小繁簡之别中土邊方之殊流
官土襲之不同者豈故爲是多端哉葢亦因其廣谷
大川風土之異氣人生其間剛柔緩急之異禀服食
器用好惡習尚之異類是以順其情不違其俗循其
故不易其宜要在使人各得其所固亦惟以亂民而
已矣臣以迂庸繆膺重命勘處兵事於玆土節該欽
奉　勑諭謂可撫則撫當勦卽勦是　陛下之心惟
在於除患安民未嘗有所意必也又節該欽奉　勑
諭謂賊平之後公同議處應設土官流官何者經乆
利便是　陛下之心惟在於安民息亂未嘗有所意
必也始者思田梗化旣舉兵而加誅矣因其悔罪來
投遂復宥而釋之固亦莫非仰體　陛下不嗜殺人
之心惓惓憂憫赤子之無辜也然而今之議者或以
爲流官之設中土之制也巳設流官而復去之則嫌
於失中土之制土官之設蠻夷之俗也巳去土官而
復設之則嫌於從蠻夷之俗二者將不能逃於物議
其何以能建事而底績乎是皆不然夫流官設而夷

民服何苦而不設流官乎夫惟流官一設而夷民因
以騷亂仁人君子亦安忍寧使斯民之騷亂而必於
流官之設者土官去而夷民服何苦而必土官乎夫
惟土官一去而夷民因以背叛仁人君子亦安忍寧
使斯民之背叛而必於土官之去者是皆虞目前之
毁譽避日後之形跡苟爲周身之慮而不爲　國家
思久長之圖者也其亦安能仰窺　陛下如天之仁
固平平蕩蕩無偏無黨惟以亂民爲心乎臣於思恩
田州平復之後卽巳仰遵　聖諭公同總鎭鎭巡副
叅三司等官太監張賜御史石金等議應設流官土
官何者經乆利便不得苟有嫌疑避忌而心有不盡
謀有不忠乃皆以爲宜仍土官以順其情分土目以
散其黨設流官以制其勢葢蠻夷之性譬猶禽獸麋
鹿必欲制以中土之郡縣而繩之以流官之法是羣
麋鹿於堂室之中而欲其馴擾帖服終必觸樽俎翻
几席狂跳而駭擲矣故必放之閒曠之區以順適其
獷野之性今所以仍土官之舊者是順適其獷野之
性也然一惟土官之爲而不思有以散其黨與制其
猖獗是縱麋鹿於田野之中而無有乎牆墉之限豶
牙童梏之道終必長奔直竄而無以維縶之矣今所
以分立土目者是牆墉之限豶牙童梏之道也然分
立土目而終無連屬綱維於其間是畜麋鹿於苑囿
而無守視之人以時守其牆墉禁其羣觸終將踰垣
遠逝而不知踐禾稼決藩籬而莫之省矣今所以特
設流官者是守視苑囿之人也議旣僉同臣猶以爲
土夷之心未必盡得而窮山僻壤或有隱情也則亦
安能保其必行乎則又備歷田州思恩之境按行其
村落而經理其城堡因而以其所以處之之道詢諸
其目長率皆以爲善又以詢諸其父老子弟又皆以
爲善又以詢諸其頑鈍無恥厮役下賤之徒則又亦
皆以爲善然後信其可以乆行而庻或幸免於他日
之戮也矣夫然後敢具本以請亦恃　聖明在上洞
見萬里而無微不燭故臣得以信其愚忠不復有所
顧忌然猶反覆其辭而更互其說者非敢有虞於
陛下不能亮臣之愚良以今之士人率多執巳見而
倡臆說亦足以搖衆心而僨成事故臣不避頰舌之
騰者亦欲因是以曉之也煩瀆　聖聽臣不勝戰慄
惶懼之至緣係處置平復地方以圖乆安長治事理
未敢擅便爲此開坐具本請　旨
計開
　赴訴因其歲時伏臘之請慶賀叅謁之來而宣其
　間隔之情通其上下之義矜其不能敎其不逮寓
　警戒於溫恤之中消􁙺强於涵濡之内使之日馴
　月習忽不自知其爲善良之歸葢含洪坦易以順
　其俗而委曲調停以制其亂此今日知府之設所
　以異於昔日之流官而爲乆安長治之䇿也臣等
　看得田州故地寛衍平曠堪以建設流官衙門但
　其衝射凶惡居民弗寧今擬因其城垣略加改創
　修理備立應設衙門地僻事簡官不必備環府之
　田二甲皆以屬之府官府官旣無民事案牘之擾
　終歲可以專力於農爲之闢其荒蕪備其旱􁆤通
　其溝洫丁力不足則聽其募人耕種官給牛具種
　子歲收其八三分之一以廪官吏而其餘以食佃
　人城之内外漸置佃人廬舍而歲益增募招徠以
　充實之田州舊有商課仍許設於河下薄取其稅
　以資祭祀賓旅柴薪馬夫之給凡流官之所須者
　一不以及於土夷如此則雖草創之地而三四年
　後亦可以漸爲富庻之鄉若其經營之始則且須
　仰給於南寧府庫逮其城郭府治完備事體犬定
　然後總會其土夷之所輪公田之所入商稅之所
　積每歲若干而官吏之所需者每歲若干斟酌通
　融立爲經乆之計又必上司之制用者務從寛假
　無太苛削官吏其土者得以優𥙿展布無局促牽
　制之繁此又體悉遠臣綏柔荒服之道也至於思
　恩舊巳設有流官但因開圖立里繩以郡縣之法
　是以其民遂亂今宜照舊仍設流官知府聽其土
　目各以土俗自治而其連屬制御之道悉如臣等
　前之所議庻可經乆無患均乞　聖明裁處
　一仍立土官知州以順土夷之情臣等議得岑氏
　世有田州其繋戀之私恩久結於人心今岑猛雖
　之功猛之暴虐騷縱罪雖可戮而往歲姚源之役
　近年劉召之勦亦皆間關奔走勤勞在人各夷吿
　稱官兵未進之先猛尚遣人奉　表朝賀貢獻又
　遣人齎本赴　京控訴官兵將進之時猛遂率衆
　遠遯未嘗敢有抗拒以此言之其無反叛之謀蹤
　跡頗明今欲仍設土官以順各夷之情而若非岑
　氏之後彼亦終有未服故今日土官之立必須岑
　氏子孫而後可臣等看得田州府城之外西北一
　隅地形平坦堪以居民議以其地降爲田州而於
　舊屬四十八甲之内割其八甲以屬之聽以其土
　俗自治立岑猛之子一人始授以署州事吏目三
　年之後地方寧靖効有勤勞則授以判官六年之
　後地方寧靖効有勤勞則授以爲同知九年之後
　地方寧靖効有勤勞則授以爲知州使承岑氏之
　祀而隸之流官知府其制御之道則悉如臣等前
　之所議如此則　朝廷於討猛之罪記猛之勞追
　錄其先世之忠俯順其下民之望者兼得之矣昔
　文武之政罪人不孥興滅繼絕而天下之民歸心
　遠近蠻夷見　朝廷之所以處岑氏者若此莫不
　曰猛肆其惡而舉兵加誅法之正也明其非叛而
　不及其孥仁之至也錄其先忠而不絕其祀德之
　厚也不利其土而復與其民義之盡也矜其冥頑
　而曲加生全恩之極也卽此一舉而四方之土官
　莫不畏威懷德心悅誠服信義昭布而蠻夷自此
　大定矣此今日知州之設所以異於昔日之土官
　而爲乆安長治之策也臣等又看得岑猛之子存
　者二人其長者爲岑邦佐其幼者爲岑邦相邦佐
　自幼出繼武靖州爲知州前者徒以誅猛之故有
　司奏請安置於漳州然彼實無可革之罪今日田
　州之立無有宜於邦佐者但武靖當徭賊之衝而
　邦佐素得其民心其才足能制御邇者武靖之民
　以盜賊焻熾州民無主之故往往來吿願得復還
　邦佐爲知州以保障地方臣等方欲爲之上請如
　欲更一人諸夷未必肻服莫若仍以邦佐歸之武
　靖而立邦相於田州用其强立有能者於折衝捍
　禦之所而存其幼弱未立者於安守宗祀之區庻
　爲兩得其宜至於思恩則岑濬之後巳絕自不必
　復有土官之設矣均乞　聖明裁處
　一分設土官巡簡以散各夷之黨臣等議得土官
　知州旣立若仍以各土目之兵盡屬於知州則其
　勢并力衆驕恣易生數年之後必有報讎復怨呑
　弱暴寡之事則土官之患猶如故也且土目旣屬
　於土官而操其生殺予奪之權則彼但惟土官之
　是從寧復知有流官知府者則流官知府雖欲行
　其控御節制之道施其綏懷撫恤之仁亦無因而
　與各土目者相接矣故臣等議以舊屬八甲割以
　立州之外其餘四十甲者每三甲或二甲立以爲
　一巡簡司而屬之流官知府毎司立土巡簡一員
　以土目之素爲衆所信服者爲之而聽其各以土
　俗自治其始授以署巡簡司事土目三年之後而
　地方寧靖効有勤勞則授以冠帶六年之後而地
　方寧靖効有勤勞則授以爲土巡簡其糧稅之入
　則徑納於流官知府而不必轉輸於州之土官以
　省其費其軍馬之出亦徑調於流官知府而不必
　轉發於州之土官以重其勞其官職土地各得以
　傳諸子孫則人人知自愛惜而不敢輕犯法其襲
　授予奪皆必經繇於知府則人人知所依附而不
　敢輙攜貳勢分難合息朋奸濟虐之謀地小易制
　絕恃衆跋扈之患如此則土官旣無羽翼爪牙之
　助而不敢縱肆於爲惡土目各有土地人民之保
　而不敢黨比以爲亂此今日巡簡之設所以異於
　昔日之土目而爲乆安長治之䇿也至於思恩事
　體悉與田州無異亦宜割其目甲分立以爲土巡
　簡司聽其以土俗自治而屬之流官知府其辦納
　兵糧與連屬制御之道一如田州則流官之設旣
　不失　朝廷之舊巡司之立又足以散土夷之黨
　而土俗之治復可以順遠人之情一舉而兩得矣
　均乞　聖明裁處
　一田州旣改流官亦宜更其命名初岑猛之將變
　忽有石自田州江心浮出傾臥岸側其時民間有
　磨李世亨其知府亦巳選有一員陳能然至今尚
　未到任臣嘗訪詢其故咸謂陳能原奉　朝旨陞
　廣西布政司右叅政管田州府事又賜之　勑旨
　以重其權吏部奏有　欽依令其先赴該司到任
　然後往蒞田州該司左布政嚴紘謂其旣掌府事
　卽係屬官不得於該司到任陳能遂竟還原籍至
　今亦不復來叅照嚴紘妄自尊大但知立上司之
　體勢而輙敢慢視　勑旨蔑廢部移固巳㴱爲可
　罪陳能則褊狹使氣徒欲申一巳之小憤而遂爾
　委　朝命於草萊棄職任如敝屣使爲人臣者而
　欣然過望必且樂爲不倦爲益地方決知不少矣
　大抵田州之亂起於摉剔太甚今其歸附皆岀誠
　心原非以兵力强取而得者故不必過爲振厲駕
　抑急其機防反足生變但與之休養生息略施控
　御其間可矣夫走狗逐兎而捕鼠以狸人之才器
　各有所宜也伏乞　聖明采擇
　一思恩府設立流官亦宜如田州之數其知府一
　員吳期英見在但巳屢有奔逃之辱難以復臨其
　下然未有可去之罪且宜改用於他所姑使之自
　効可矣看得柳州府同知桂鏊督餉賓州思恩之
　人聞其行事頗知信向近以修復思恩府治委之
　經理其所謀猷雖未見有大過於人然皆平實詳
　審不爲浮飾似於思恩之人爲宜苟未能灼知超
　然卓異之才舉而用之以一新政化則得如鏊者
　器而使之姑且修弊補罅休勞息困以與乆疲之
　民相安於無事當亦能有所濟也乞　勑吏部再
　加裁酌而改用之
　一田州各甲今擬分設爲九土巡簡司其思恩各
　城頭今擬分設爲九土巡簡司各立土目之素爲
　衆所信服者管之其連屬之制陞授之差俱巳備
　有前議但各甲城頭旣已分析若無人管理復恐
　或生弊端臣等遵照　敕諭便宜事理已先行牌
　仰各頭目暫且各照分掌管辦納兵糧候奏請
　命下然後欽遵施行
　一田州淩時甲完冠砦陶甲腮水源坤官位甲舊
　朔勒甲兼州子半甲共四甲半擬立爲淩時土巡
　簡司擬以土目龍寄管之緣龍寄先來投順故分
　甲比衆獨多
　一田州砦馬甲略羅博溫甲共三甲擬立爲砦馬
　土巡簡司擬以土目盧蘇管之
　一田州大田子甲那帶甲錦養甲共三甲擬立爲
　大田土巡簡司擬以土目黃富管之
　一田州萬洞甲周甲共二甲擬立爲萬洞土巡簡
　司擬以土目陸豹管之
　一田州陽院右鄧甲控講水冊槐竝畔甲共二甲
　擬立爲陽院土巡簡司擬以土目林盛管之
　一田州砦桑甲義寧江那半甲共一甲半擬立爲
　砦桑土巡簡司擬以土目戴德管之
　一田州思幼東平夫棒甲盡甲子半甲共一甲半
　擬立爲思幼土巡簡司擬以土目楊趙管之
　一田州侯周怕豐甲一甲擬立爲侯周土巡簡司
　擬以土目戴慶管之
　一思恩興隆七城頭兼都陽十城頭擬立爲土巡
　簡司擬以土目韋貴管之緣韋貴先來向官故授
　地比衆獨多
　一思恩白山七城頭兼丹良十城頭擬立爲白山
　土巡簡司擬以土目王受管之
　一思恩定羅十二城頭擬立爲定羅土巡簡司擬
　以土目徐五管之
　一思恩安定六城頭擬立爲安定土巡簡司擬以
　土目潘良管之
　一思恩古零通感那學下半四堡四城頭擬立爲
　古零土巡簡司擬以土目覃益管之
　一思恩舊城十一城頭擬立舊城土巡簡司擬以
　土目黃石管之
　一思恩那馬十六城頭擬立爲那馬土巡簡司擬
　以土目蘇關管之
　一思恩下旺一城頭擬立爲下旺土巡簡司擬以
　土目韋文明管之
　一思恩都陽中團一城頭擬立爲都陽土巡簡司
　者臣等又以爲不然方其率衆爲亂則蘇受者固
　所謂罪之魁矣及其率衆來降則蘇受者又所謂
　功之首地況二府目民又皆素服二人今若立各
　土目而二人不與非但二人者未能帖然於衆目
　之下衆目固亦未敢安然而處其上非所以爲定
　亂爭息之道也故臣等仍議以盧蘇王受爲衆目
　之首庻幾事體穩帖而人心允服矣
　一田州思恩各官目人等見監家屬男婦初擬解
　京今各目人等旣巳投順則其家屬男婦相應給
　還領養均乞　聖明裁允
　一田州新服用夏變夷宜有學校但瘡痍逃竄之
　餘尚無受廛之民焉有入學之士況齋膳廩餼俱
　無所出卽欲建學亦爲徒勞然風化之原終不可
　緩臣等議欲於附近府州縣學教官之内令提學
　官選委一員暫領田州學事聽各學生徒之願改
　田州府學及各處儒生之願來田州附籍入學者
　皆令寄名其間所委敎官時至其地相與講肄游
　息或於民間興起孝弟或倡遠近舉行鄉約隨事
　開引漸爲之敎俟休養生息一二年後流移盡歸
　商旅湊集民居已覺旣庻財力漸有可爲則如學
　校及陰陽醫學之類典制之所宜備者皆聽該府
　官以次舉行上請然後爲之設官定制如此則施
　爲有漸而民不知擾似亦招來填實之道鼓舞作
　新之機也均乞　聖明裁處
　一思田去梧州水陸一月之程軍門隔遠難於控
　馭調度兼之府治雖立而規制未成流官雖設而
　職守未定且瘡痍未復人心憂惶須得重臣撫理
　臣等巳經具　題乞將右布政林富量陞憲職存
　畱舊任副總兵張祐使之更迭往來於二府地方
　綏緝經理仍乞　賜以便宜　勑書將南寧賓州
等府衞州縣及東蘭南丹泗城那地都康向武等
　土官衙門俱聽林富等節制臣等所議地方經乆
　事宜候奏請　命下之日悉以委之林富等使之
欽遵以次施行庻幾事無隳墮而功可責成矣
　　細覽此疏粤西土官所以至今帖然者繇先生
　　經制之盡善也
陽明先生經濟集卷六終　臨海後學王立凖較􁆒
陽明先生集要經濟編卷七
　　　同邑後學施邦曜重編
　　　江右後學曾　櫻叅訂
　　議處江古諸處􁎍賊
節據各道哨守官兵呈報照得廣西府江古田洛容
諸處􁎍賊日來勢益昌熾皆繇近年以來大征之舉
旣爲虛文而鵰勦又復絕響是以爲彼所窺肆無忌
憚今思田事體漸就平息湖兵西歸有日正可相機
行事爲此牌行左布政嚴紘密切會同叅政龍誥按
察使錢宏副使李如圭翁素將各稔惡賊巢務訪的
確密拘知因郷道備詢我兵所繇道路險夷遠近及
各賊巢所在議謀旣定卽可迎約湖兵決機行事要
在聲東擊西後發先至但誅其罪大惡極者一處兩
處其餘且可悉行寛撫容令改惡從善務在去暴除
殘懲一戒百不必廣捕多殺致令玉石無分驚疑遠
邇後難行事若其事勢連絡廣遠關係重大亦且不
宜輕動本院尚駐南寧彼中事機勢難遙度諒各官
平日素有深謀沈勇秉義奮功一切機宜自能周悉
近報剗平之獲已見用心之勤尚須後効一并奉
請凡有申禀密切封來
　　行南韶二府招集民兵牌(十一月/十二日)
牌仰韶州南雄府當該官吏卽於該府地方及所屬
各縣不拘機兵打手各色人内訪求武藝驍勇膽力
之士超羣出衆以一當百者毎府三名或四名毎縣
二名或三名無者於别縣通融取補務要年齒少壯
三十歲以下者每月給與工食八錢就於機快工食
内頂貼仍與辦衣裝器械各名備開年貌親族鄰里
限一月之内送赴軍門應用毋得遲違
　　武藝驍勇膽力超羣之士所謂千夫百夫之長
　　也必得此軰數人後各兵有所領䄂氣不鼓而
　　自壯若舍此而求兵之强不可得矣
　　批嶺西道議處兵屯事宜呈(十一月二/十三日)
據僉事李香呈看得財匱於兵冗力分於備多此是
近日大弊相應議處所呈打手且不必添募仰將該
道屯哨分布打手通行查出大約共有若干再加精
選去其劣弱大約共得驍勇若干及查某處屯堡可
裁某處關隘可革大約共用打手若干某哨堪備操
演分聚開闔若何而力不分若何而財不費若何而
免於屯兵坐食若何而可以運謀出奇該道會同分
守道通融斟酌務求簡易可乆之道呈來施行
　　國家物力耗於無處不備無處不防然究竟像
　　人塗馬無一備無一防也故備禦之法惟簡易
　　乃可長乆第欲圖簡易長乆之䇿必能辦之才
　　假便宜之權後可否則欲辦而不能或能辦而
　　攻擊之者衆減兵止爲禍階耳
　　行領兵官勦牛腸六寺磨刀等寨􁎍賊
牌行左叅將署都指揮僉事張經㑹同該道守巡守
備官及湖廣督兵僉事汪溱都指揮謝珮督兵永順
宣慰彭明輔綂兵進勦牛腸諸賊云云及監督保靖
宣慰彭九霄綂兵進勦六寺磨刀等寨諸賊云云未
至信地三日之前停軍中途候約叅將張經與同守
巡各官集議先將進兵道路之險易遠近各巢賊徒
之多寡强弱及所過良民村分之經繇往復面同各
鄉導人等逐一備細講究明白務要彼此習熟通曉
若出一人然後尅定日時偃旗息皷寂若無人密至
信地乗夜速發務使迅雷不及掩耳將各稔惡賊魁
盡數擒勦以除民害以靖地方除臨陣斬獲外其餘
脇從老弱一切皆可宥免今玆之舉惟定亂安民爲
事不以多獲首級爲功各官務要仰體　朝廷憂憫
困窮之心俯念地方乆罹荼毒之苦禁約軍民人等
所過良民村分毋得侵擾一草一木有違令者卽以
軍法斬首
　不知山林險阻沮澤之形者不能行軍不用鄉導
　者不能得地利此行軍者不易之法然必文武各
　官同心恊力方克有濟否則忌功害成講亦無(用/矣)
　　行左江道勦撫仙臺白竹諸猺
照得白竹古陶羅鳳仙臺花相石馬等巢諸賊皆稔
惡多年在所必誅巳經牌仰各官督兵進勦近據叅
將張經續禀仙臺花相石馬等􁎍一月之前皆各出
投撫願給告示從此不敢爲惡看得各􁎍投撫誠僞
雖未可料但旣許其改惡若復進兵襲勦未免虧失
信義無以心服蠻夷亦合暫且寛宥容其舍舊圖新
其白竹古陶羅鳳等賊負險桀驁略無忌憚仰左江
道守巡守備等官叅議汪必東僉事吳天挺叅將張
經㑹同湖廣僉事汪溱都指揮謝珮督同各宣慰等
官俟牛腸等處事完之日卽便移兵進勦白竹古陶
罹鳳諸賊其領哨官員及引路向導人等俱聽叅將
張經督同指揮周胤宗等分俵停當照例逐一講明
然後分投速進縱使諸賊先以聞風逃避亦要嚴兵
㴱入搗其巢穴以宣明本院聲罪致討之義一勦不
獲至於再再勦不獲至於三至四至五至殄絕禍根
乃巳但不得濫及巳招賊巢虧失信義經過良善村
分尤要嚴禁官土軍兵不得侵犯一草一木有犯令
者卽以軍法斬首
　　征勦稔惡􁎍賊疏(七年四月/十五日)
據畱撫田州思恩等處地方廣西布政司右布政林
富原任副總兵都指揮同知張祐等㑹呈前事開稱
田州思恩平復居民悉巳各安生理土夷亦皆各事
農耕地方實巳萬幸但惟八寨􁎍賊積年千百成徒
流劫州縣鄉村殺害良民虜掠子女生口財物歲無
虛月月無虛旬民遭荼毒冤苦屢經奏吿乞要分兵
勦滅者已不知幾百十番爲因地方多事若要進兵
未免重爲民困是以官府隱忍撫諭冀其悔罪改過
而彼乃悍然不顧愈加兇橫出劫益頻葢緣此賊有
衆數萬盤據山谷憑恃險阻南通交阯等夷西接雲
貴諸蠻東北與斷藤牛腸仙臺花相風門佛子及柳
慶府江古田諸處􁎍賊囘旋連絡延袤周遭二千餘
里東掠西竄南摽北突近因思田擾攘各賊乗機出
攻州縣鄉村遠近相煽幾爲地方大變仰賴　朝廷
威令傳播苟幸未動緣此􁎍賊之與居民勢不兩立
若􁎍賊不除則居民決無安生之理乞要乗此軍威
速加征勦庻不貽患地方緣繇呈乞照詳施行等因
據此行間隨據左江道守巡守備等官左叅議汪必
東僉事吳天挺叅將張經等㑹呈爲請兵征勦積年
窮兇極惡􁎍賊以除民患事開稱斷藤峽牛腸六寺
磨刀等處􁎍賊上連八寨諸蠻下通白竹古陶羅鳳
仙臺花相風門佛子等峒各賊累年攻劫郡縣鄉村
殺人放火擄掠子女財畜民遭荼毒逃竄死亾抛棄
田業居民日少村落日空延袤千百里内皆已變爲
盜賊之區各處被害軍民累奏請兵誅勦爲因地方
多事兵力不敷官府隱忍招撫期暫少息而各賊愈
肆猖獗近因思田用兵遂與八寨及白竹古陶羅鳳
等賊乗勢朋比連結殺虜槍劫月無虛旬扇惑搖動
將成大變仰賴　神武傳播幸未舉發近幸思田之
諸夷感慕　聖化悉已自縛歸降遠近向服各山􁎍
獞亦皆出來投撫請給吿示願求自新從此不敢爲
惡雖其誠僞未可逆料然皆尚有畏懼之心獨此斷
藤各巢逆賊自知罪在不赦恃險如故截路劫村略
無忌憚若不乗此軍威進兵勦滅將來禍患焉有紀
極緣繇會案呈詳到臣照得臣近因思田之役奉
命前來駐軍南寧府地方與八寨􁎍賊相去六日之
程　朝廷德威宣布雖外國遠夷皆知震懾向慕輸
情納疑而此􁎍賊獨敢擁衆千百四出劫掠武緣等
處鄉村殺人放火略無忌憚此臣所親知卽此焻熾
桀驁平時抑又可知及照牛腸六寺磨刀古竹古陶
羅鳳仙臺花相風門佛子等巢稔惡各賊自弘治正
德以來至於今日二三十年之間節該桂平等縣被
害人戸李子太等前後控奏乞行勦除民害不下數
十餘次皆有部咨行令勘議計勦若不及今討伐其
爲地方之患終無底極誠有如各官所呈者況臣駐
劄南寧小民紛然訴吿請兵急救荼毒皆謂朝不謀
夕各賊之惡委巳數窮貫滿神怒人怨難復逋誅卽
欲㑹案奏請俟　命下之日行事切恐聲迹昭彰反
致衝突奔竄則雖調十數萬之衆以一二年爲期亦
未易平蕩了事照得臣節該欽奉　勑諭但遇賊宼
生發卽便相機可撫則撫可捕則捕欽此欽遵爲照
思田變亂之時該前都御史等官姚鏌等奏調湖廣
永保二司土兵前來南寧等處聽用近幸地方悉巳
平靖各兵正在班師放囘之際歸途所經正與各賊
巢穴相去不遠況思田二府新附上目盧蘇王受等
感激　朝廷生全之恩屢乞殺賊報効俱各遵奉
敕諭事理除一面量調官軍協同前項各兵行委左
江道守巡叅將等官監綂永保二司宜慰官男領各
頭目土兵人等分道進勦牛腸六寺仙臺花相等賊
并行畱撫思田布政及右江分巡兵備守備等官監
綂思田土目兵夫分道進勦八寨等賊所獲功次俱
仰該道分巡兵備官收解紀功御史紀驗造冊奏報
及行總鎭太監張賜密切公同行事并密行鎭巡等
官知㑹外緣係征勦積年稔惡􁎍賊以除民患以安
地方事理爲此具本題　知
　因放囘之湖兵及報効之士目以平方千里之叛
　宼二三十年之征勦所未克者不煩一兵不費斗
　糧不惟軍機妙用實繇忠誠爲　國之心爲之也
　使他人處此請而後勦則必多費縣官之金錢多
　塗百姓之肝腦而亦未必能成功矣
　　綏柔流賊(五/月)
據左江道叅議等官汪必東等呈稱古陶白竹石馬
等賊近雖誅勦然尚有流出府江諸處者誠恐日後
爲患乞調歸順土官岑瓛兵一千名萬承龍英共五
百名或韋貴兵一千名住劄平南桂平衝要地方及
該府知府程雲鵬等亦申量畱湖兵及調武靖州狼
兵防守等因始觀論議似亦區畫經乆之圖徐考成
功終亦支吾目前之計葢用兵之法伐謀爲先處夷
之道攻心爲上今各􁎍征勦之後有司卽宜誠心撫
恤以安其心若不服其心而徒欲乆畱湖兵多調狼
卒憑藉兵力以威劫把持謂爲可乆之計則亦末矣
殊不知遠來客兵怨憤不肻爲用一也供饋之需稍
不滿意求索訾詈將無抵極二也就居民間騷擾濁
亂易生讎隙三也困頓日乆資財耗竭適以自弊四
也欲借此以衞民而反爲民增一苦欲借此防賊而
反爲吾招一宼各官之意豈不虞各賊乘間突出故
欲振揚兵威以苟幸目前之無事抑亦不睹其害矣
前歲湖兵之調旣巳大拂其情乃今復欲畱之其可
行乎夫刑賞之用當而後善有所勸惡有所懲勸懲
之道明而後政得其安今稔惡各􁎍舉兵征勦刑既
加於有罪矣然破敗奔竄之餘卽欲招撫彼亦未必
能信必須先從其傍良善各巢加厚撫恤使爲善者
益知所勸而不肻與之相連相比則黨惡自孤而其
勢自定使良善各巢傳道引諭使各賊咸有囘心向
化之機然後吾之招撫可得而行而凡綏懷御制之
道可以次而舉矣夫柔遠人而撫夷狄謂之柔與撫
者豈專恃兵甲之盛威力之强而巳乎古之人能以
天地萬物爲一體故能通天下之志凡舉大事必順
其情而使之因其勢而導之乗其機而動之及其時
而興之是以爲之但見其易而成之不見其難此天
下之民所以陰受其庇而莫知其功之所自也今皆
反之豈所見若是其相遠乎亦繇無忠誠惻怛之心
以愛其民不肻身任地方利害爲乆遠之圖凡所施
爲不本於精神心術而惟事補輳掇拾支吾粉飾於
其外以苟幸吾身之無事此葢今時之通弊也合就
通行計處仰抄案囘道卽行知府程雲鵬公同指揮
周胤宗及各縣知縣等官親至巳破賊巢各隣近良
善村寨以次加厚撫恤給以吿示犒以魚鹽待以誠
信敷以德恩喻以　朝廷所以誅勦各賊者爲其稔
惡不悛若爾等良善守分村寨我官府何嘗輕動爾
等一草一木爾等各宜益堅向善之心毋爲彼所扇
惑搖動從而爲之推選衆所信服立爲酋長以連屬
之優其禮待厚其犒賞以漸綏來調習使之日益親
附又喻以稔惡各賊彼若不改一征不巳至於再再
征不巳至於三至於四五至於六七必使滅絕而後
已此後官府若行勦除爾等但要安心樂業無有驚
疑若各賊果能改惡遷善實心向化今日來投今日
卽待以良善卽開以自新之路決不追旣往之惡爾
等卽可以此意傳吿開喻之我官府亦未嘗有必欲
殺彼之心若彼賊果有相引來投者亦就實心撫安
招求之量給鹽米爲之經紀生業亦就爲之選立酋
長使有綂率勿令渙散一面淸查侵占田土開立里
甲以息日後之爭禁約良民毋使乗機報復以激其
變如農夫之植嘉禾而去莨莠㴱耕易耨芸菑灌漑
專一心事勤誠無惰必有秋穫夫善者益知所勸則
助惡者日衰惡者益知所懲則向善者益衆此撫柔
之道而非專有恃於甲兵者也至於本院近行十家
牌諭誠亦弭盜安民之良法而今之有司槪以虛文
抵塞莫肻實心推求舉行雖已造册繳報而尚不知
其間所屬何意所處地方該道仍要用心督責整理
誠使此法一行則不待調發而處處皆兵不待屯聚
而家家皆兵不待蓄養而人人皆兵無餽運之勞而
糧餉足無關隘之設而守禦固習之愈乆而法愈精
行之彌廣而功彌大其前項區處摘調之兵有虛名
而無實用可張皇於暫時而不可施行於永乆者勞
逸煩簡相去遠矣惟有據該府議欲散撤雇倩機快
等項調取武靖州土兵使之就近防守一節區畫頗
當然以三千之衆而常在一處屯頓坐食亦未得宜
必須分作六班每五百名爲一班每兩個月日而更
一次若有鵰勦等項然後通行起調然必須於城市
别立營房毋使與民雜處然後可免於騷擾嫌隙葢
以十家牌門之兵而爲守土安民之本以武靖起調
之兵而備追捕勦截之用此亦經權交濟相須之意
合就准行仰該道仍將行糧等項再議停當備行該
州土目人等遵照奉行自今以後免其秋調各處哨
守等役專在潯州地方聽憑守備叅將調用凡遇緊
急調取卽要星馳赴信地不得遲違時刻守巡各官
仍要時加戒諭撫輯毋令日乆玩弛又成虛應故事
本院疎才多病精力不足不能躬親細務獨其憂患
地方欲爲建立乆安長治一念眞切自不能巳是以
不覺其言之叨叨各官務體此意毋厭其多言而必
務爲抽繹毋謂其迂遠而必再與精思務竭其忠誠
務行其切實同心協德共濟時艱通行總鎭總兵鎭
巡等衙門知㑹仍行三司各道守巡守備等官事有
相類者悉以此意推而行之發去魚鹽或有不足再
行計處定奪
　先生之意只欲寓兵於保甲而不欲其調兵之煩
　養兵之費眞是遠猷
　　邊方缺官薦才贊理疏(七年七月/初六日)
邇者思恩田州之變諸夷感慕　聖化悔罪求生巳
蒙浩蕩之仁宥納而撫全之地方亦旣寧定矣但凋
弊之餘必須得人以時綏緝況兩府設立流官衙門
及修築城池營堡等項百務竝舉若無專官夙夜經
理催督則事無綂紀功難責成已經臣等具題乞將
右布政林富等陞職畱撫隨蒙將林富陞任去訖又
經臣等仍乞推選相應官員替任俱未奉　明旨臣
看得今歲例當朝　覲各該掌印官員不乆皆將赴
京而廣西布按二司等官適多遷轉去任者右布政
林富陞鄖陽副都御史叅政黃芳陞江西布政副使
李如圭陞陜西按察使叅政龍誥叅議汪必東僉事
吳天挺等督押湖兵出境往復之間卽須半年叅議
鄒輗僉事申惠皆齎捧表箋進京其餘雖有一二新
除官員皆未到任止存左布政嚴紘按察使錢宏各
掌司印僉事張邦信分巡桂林李傑分巡蒼梧而臣
在南寧思田等處輿疾往來調度再無一官隨從贊
理者近日止有兵備副使翁素來管右江道事緣其
才性乃慈祥愷悌之人用之中土分理司事足爲循
良而置之邊方瘴􁶗多事之鄉則其禀質稍弱不耐
崎險易生疾病似於風土亦非所宜臣看得爲民副
使陳槐平生奮志忠節才旣有爲而又能不避艱險
致仕知府朱衮年力壯健才識通敏去任副使施儒
學明氣充忠信果斷閒住副使楊必進曉練軍務識
達事機此四人者皆堪右江兵備之任施儒舊爲兵
備於潮惠楊必進舊爲兵備於府江皆嘗著有成績
兩地夷民至今思念不忘若於四人之中選用其一
其於地方之事必有所濟及照田州新附之地知府
陳能尚未到任該臣看得化州知州林寛舊在江西
知其才能足充任使巳經具奏行委見在該府管事
但其禀質乃亦不禁炎瘴於風土非宜蒞事以來終
月臥病呻吟牀席軀命且不能保又何能經理地方
之事乎臣又訪得潮州府推官李喬木者才力足以
有爲而又熟知土俗夷情服於水土但係梧州籍貫
稍有鄉里之嫌臣看得廣西軍衞有司衙門所屬官
員及各學敎職亦皆多用本省士人今田州雖設流
官知府而其所屬乃皆土夷自無郷里之嫌可避亦
與各敎職無異者乞　勑吏部改用林寛於别地俯
採臣議將李喬木改陞田州同知庻可使之乆於其
任以責成功則地方之幸臣之幸也臣惟任賢圖治
得人實難其在邊夷經域反覆多事之地則其難尤
甚何者反覆邊夷之地非得忠實勇果通達坦易之
才固未易以定其亂有其才矣使不諳其土俗而悉
其情性或過剛使氣率意徑行則亦未易以得其心
得其心矣使不耐其水土而多生疾病亦不能以乆
居於其地以收積累之効而成可底之績故用人於
邊方必兼是三者而後可卽如右江一兵備此臣之
所最切心者臣竊爲吏部私計其人終夜不寢而思
之竟未見有快心如意者葢兼是三者而求之也如
前所舉四人者固皆可用之才今乃皆爲時例所拘
棄置不用而更勞心遠索則亦過矣臣近於南寧思
田諸處因無可用之才調取其發身科第以遷謫而
至者三四人其志向才識果自不羣足可任用但到
未旬日而輙以患病吿歸皆相繼狼狽扶攜而去矣
不得已就其見在者而使之則皆庸劣陋下素不可
齒於士類者然無可奈何則略其全體之惡而用其
一肢之能旣其終事所就不能以尺寸而破壞則尋
丈矣用是觀之亦何怪乎斯土之民愈困亂愈積而
禍日以深也哉是固相沿積習之弊不及今一洗而
改革之邊患未見其能有瘳也夫今之以朝覲考察
而去者固多貪暴不才之人矣其間乃有雖無過人
之才而亦無顯著之惡尚在可用不可用之間者皆
未暇論至其平生磊落自負卓然思有所建立而其
學識才能果足以有爲者乃爲一時愛憎毁譽之所
亂亦遂忞然就抑而去斯固天下之所共爲不平公
論弭彰者孰得而終掩之　陛下何不使在位大臣
一時各舉十餘人之可用者　陛下合而考之若一
人舉之而九人不舉未可也三人舉之而七人不舉
巳在所察矣五人舉之而五人不舉其察又宜詳矣
或七人八人舉之而一二人不舉則其人之可用亦
斷在不疑者矣若此者亦在朝覲二次三次之後或
七年或十年而後一舉夫身退十年之後則是非已
明公論已定雖有黨比自不能容今邊方絕域無可
用之人至取其庸劣陋下者而使之以滋益地方之
苦弊其豪傑可用之才乃爲時例所拘棄置而不用
夫所謂時例者固　朝廷爲之也可拘而拘不可拘
而不拘無不可者　陛下何忍一方之禍患日㴱月
積乃惜破例而用一人以救之乎夫考察而去者果
皆貪惡庸陋之徒則固營營苟苟無時而不僥倖以
求進若磊落自負有過人之見者則雖屈抑而退自
放於山水田野之間亦足以自樂今若用之於邊夷
困弊之地殆亦未必其所欲但爲　朝廷愛惜人才
則當此　宵旰側席遑遑求賢之日而使有用之才
廢棄終身乃不得已至取其庸劣陋下者而用之以
益民困豈不大可惜乎臣因地方缺人心切其事不
覺其言之煩瀆伏望　陛下恕其愚妄下臣議於吏
部採擇而去取之臣不勝瀆冒恐懼之至
　議論可爲　廟堂用人大典經乆不易之規非直
　爲邊方一隅計也
　　征勦八寨斷藤峽碑
據畱撫田州思恩地方右布政使林富副總兵張祐
呈稱田州思恩平復居民悉巳安業土夷亦皆各事
農耕地方實已萬幸惟八寨􁎍賊云云除差官舍齎
捧令旗令牌分投督押土兵本院親至賓州相機調
度面授方略外爲此牌仰右布政司林富副總兵張
祐卽便率領官軍督發土目盧蘇王受等兵從公堯
思恩取路進勦後開寨分務要聲言各賊累年殺害
良民攻劫州縣鄉村之罪殲厥渠魁及其黨與罪惡
顯著者明正天討以絕禍根除臨陣擒斬外其餘脇
從老弱一切皆可免宥今玆舉惟以定亂安民爲事
不以黷武多獲爲功各官務要仰體　朝廷憂憫困
窮之心俯念地(方/乆)遭屠戮之苦督各官兵目兵人等
先除民患以靖地方仍禁兵馬所過鄉村毋得侵擾
民間一草一木有犯令者仰卽遵欽奉　勑諭事理
當卽處以軍法俱毋有違節制方略自取罪戾
　　行叅將沈希儀守八寨牌
爲照八寨巢穴及斷藤峽等賊素與柳慶地方􁎍獞
村寨連絡交通誠恐乗機奔突爲牌仰叅將沈希儀
卽便督率官兵人等於賊衝要路嚴加把截如遇奔
突相機擒捕毋容逃遯仍要嚴禁下人惟在殄除眞
正賊徒不得妄殺無辜及侵擾良善一草一木敢有
違犯者卽照軍法斬首示衆軍中事宜牌内該載不
盡者亦聽本官徑自酌量而行一面禀報
　　戒諭土目(五/月)
案照先經行委副總兵張祐督率官土目兵人等進
勦思恩八寨􁎍賊今據頭目盧蘇王受等禀報皆巳
攻破各寨斬獲賊級雖未日乆苦亦無多且又未見
獲有眞正首惡中間恐有容隱脫放情弊合行戒諭
督促爲此牌仰本官上緊親行督諭各頭目及土兵
人等俱要協力齊心竭忠報効務圖勦滅以絕禍根
庻可以表明各目盡忠圖報之眞心若是少有縱容
復畱遺孽亦是徒勞一塲不足爲功適足爲罪非惟
不能仰報　朝廷再生之恩其於本院所以勤勤懇
懇不顧利害是非務要委曲成就爾等之意亦辜負
矣牌至卽以此意勉諭各目各兵此舉非獨爲除地
方之害亦爲爾等建子孫長乆之業盡此一番辛苦
便可一勞永逸矣發去良民旗㮄可給則給可止則
止一應事機俱仰相機而行其號色等項巳付思田
報効人役徑自帶囘分俵亦宜知悉
　先生八寨之役竟用盧蘇王受等效用之土兵乃
　所謂以夷攻夷者此番戒諭尤不可少
　　行叅將沈希儀計勦八寨牌(五月初/九日)
近因八寨􁎍賊稔惡巳經調發思田目兵攻破賊巢
方在分投摉捕訪得八寨後路潜通柳州又有一路
與韋召假賊巢相通皆未委虛的合行密切查處爲
此牌仰叅將沈希儀卽行密訪若果有潜通賊路就
仰本官從宜相機行事或從彼地掩襲韋召假賊巢
就從彼巢徑趨八寨後路或以迎候本院爲名徑來
賓州督調别項軍兵就從八寨取道然須將勇兵精
又得知因向導可以必勝本院亦無意必之心俱聽
本官相機行事量力可行卽行可止卽止牌至務在
愼密毋令一人輕泄
　旣開示以出入道路又聽令其相機進止偏禆旣
　有所禀承又不苦於束縛用能聯禆卒爲一心往
　輙成功
　　分調土官韋虎林進勦韋召蠻等賊巢
除行守備叅將沈希儀相機行事及差南寧鎭撫朱
鈺齎捧　令旗令牌前去督調外牌仰東蘭州知州
韋虎林挑選驍勇精兵三四千名親自綂領就於該
州附近三旺德合等取道密切進兵撲勦下岜中寨
尋令東鄉馬攔南嶺新村莫村落村等寨賊首韋召
蠻召曠召假召􁊞召號召旺天臘公線仲言轉周韋
馬覃廣覃文祥等務要盡數擒斬以靖地方所獲功
次通行解赴軍門以憑紀驗給賞如遇叅將沈希儀
巳到地方仍聽節制行事若尚未到仰卽火速進勦
不必等侯以致張揚泄漏失悞事機罪有所歸
　　牌行委官林應驄督諭土目(五/月)
看得田州思恩領兵頭目盧蘇王受等所領目兵皆
係驍勇慣戰之人今又各爲身家子孫之計自願出
力報効立功贖罪旣已攻破賊巢分屯其地則其摉
捕潰散之賊當如探囊取物數日可盡今已半月有
餘尚未見有成功氣勢日見委靡此必軍中收有賊
巢婦女等項貪戀女色財物不肻割舍脫離奮勇殺
賊苟且偷安遂致兵氣日衰軍威不振若諸賊聞此
消息乗此懈怠掩襲不備我軍必致撓敗如此則是
各目此舉本欲立功而反敗事本欲贖罪而反增罪
非惟不能仰報　朝廷之德抑且有損軍門之威矣
正名定罪後悔何及爲此牌仰原任戸部郞中今降
徐聞縣縣丞林應驄齎執令旗令牌㑹同總兵監軍
等官公同署田州府事知州林寛身督領兵頭目盧
蘇等閱視各營但有收得賊巢婦女財物者通行摉
出俱各開紀名數别立老營一所選委老成頭目另
撥謹實小心兵夫晝夜管守將各貪戀女色財物不
肻奮勇殺賊頭目兵夫姑且免其罰治責令卽出摉
山果能多有擒斬旬日之内功成班師仍將前項婦
女財物照名給選亦不追究前罪若有貪戀女贓違
犯軍令仍前不肻効力者仰卽遵照軍門號令當時
斬首示衆斷母姑息容忍致敗三軍大事葢前日之
招撫專以慈愛惻怛爲念者乃是本院憐憫兩府之
民無罪而就死地乃是父母愛子之心惟恐一民不
遂其生也至於今日用兵却須號令嚴明有功必賞
有罪必戮者乃是本院欲安兩府之民使之立功贖
罪以定其身家而因以除去地方之患是乃師帥行
軍之道不如此不足以取勝而成功也差去旗牌官
員務要星火催督毋事姑息若旬日之後再無成功
本院親臨分地定先將監軍督軍等官明正軍法其
推奸避事不肻奮勇殺賊頭目通行斬首決不虛言
　財色人之所愛何況土夷先生雖摉獲女贓而不
　之罪又且待其成功而照名給還乃㴱得夷人之
　情而夷人之所以樂爲用命也
　　牌委指揮趙璇畱勦餘賊(六/月)
牌仰指揮趙璇前去督哨副總兵張祐處查審各寨
稔惡􁎍賊曾否勦滅各兵見住何處聞巳岀屯三里
仰就各營土兵目夫凡有疾病老弱者俱令在營將
息調理其精壯驍勇目兵仍仰本官務要三四日或
五六日督令入山巡勦一番出意外之奇以示不測
之武須候各山果無潜遁之奸各巢巳無復歸之賊
俟軍門牌至方許囘兵仍諭土目盧蘇王受等以如
此炎毒天氣如此暑雨連綿各兵乆在山中辛勤勞
苦本院非不惓惓憂念但一則欲爲爾等立功一則
欲爲地方除害心雖不忍乆勞爾等而勢有所不能
已也爾等其務體本院之意再耐旬日之苦以成百
年之功毋得欲速一時致貽後悔事完之日通至賓
州本院親行犒賞就領牌劄仰各知悉
　此時雖云戰勝然軍中憊困不支者亦必有之先
　生休其困憊而選其精壯者所以雖摉山窮勦而
　無不掉之尾也
　　牌行副總兵張佑摉勦餘巢(七/月)
訪得上林相近地方如淥茅等村皆係陽招陰叛與
八寨諸賊裡應外合積年流毒地方卽其罪惡尤有
甚於八寨諸賊若不勦滅終遺禍根爲此今差指揮
趙璇齎牌前去督哨副總兵張佑處計議仰卽密召
領兵頭目盧蘇王受等令各挑選精兵一千或一千
五百以摉巡八寨爲名當日乗夜速發分道夾勦後
開各賊村分務要殲除黨與蕩平巢穴若是各賊奔
竄大名㴱山各兵就可畱屯其地食其禾米六畜分
兵探賊向往追捕本院先曾發有武緣鄉兵分摉大
名諸山遙計此時各賊正囘山下各村躲住及今往
勦正合事機仰諭各目務要潜機速發不得遲畱隔
宿必致透漏消息徒勞無功發兵進勦之後一面差
人飛報
計開　緑茅　通親　綠小　批頭　羅煖
其餘各巢不能盡開須要量其罪惡大小可勦則勦
可撫則撫相機而行
　用土目以平八寨旋及隣近各巢一舉而掃蕩殆
　盡所謂善用兵者役不再籍也然非恩威兼至有
　以大服土人之心不能得此
　　八寨斷藤峽㨗音疏(七年七月/初十日)
據湖廣按察司分巡上湖南道監軍僉事汪溱廣西
按察司分巡左江道監軍僉事呉天挺分巡右江道
監軍副使翁素等會呈節據廣西領哨潯州衞指揮
馬文瑞王勲唐宏卞琚張縉千戸劉宗本永順綂兵
宣慰彭明輔官男彭宗舜保靖綂兵宣慰彭九霄及
辰州等衞部押指揮彭飛張恩等各呈前事職等遵
奉綂領各該軍兵依期於本年四月初二日密到龍
村埠登㟁當蒙綂督叅將張經都指揮謝珮督同宣
慰彭明輔分布官男彭宗舜頭目彭明弼彭杰領土
兵一千六百名隨同領哨指揮馬文瑞頭目向永壽
嚴謹領土兵一千二百名隨同領哨指揮王勲又督
同宣慰彭九霄等分布官男彭藎臣下報効頭目彭
志明領土兵六百名隨同領哨指揮唐宏頭目彭九
臯領土兵六百名隨同領哨指揮下琚頭目彭輔領
土兵六百名隨同領哨指揮張縉頭目賈英領土兵
六百名隨同領哨千戸劉宗本并各哨官員領潯州
等衞所及武靖州漢土官兵鄉導人等共一千餘名
永順進勦牛腸保靖進勦六寺等賊巢刻定初三日
寅時一齊抵巢各賊先防湖兵經過各將家屬生畜
驅入巢後大山潜伏賊首胡緣二等各率徒黨團結
防拒然訪知本院住札南寜寂無征勦消息又不見
調兵集糧而湖兵之歸又皆偃旗息皷略無警備遂
皆怠弛不以爲意至是突遇官兵四面攻圍各賊倉
惶失措然猶恃其驍悍蜂擁來敵當有彭明輔彭九
霄彭宗舜并頭目田大有彭輔等督率目兵奮不顧
身衝冒矢石敵殺數合賊鋒摧敗當陣生擒斬獲首
賊并次從賊徒賊級六十九名顆俘獲男婦及奪囘
被擄人口牛隻器械等項數多餘賊退敗復據仙女
大山憑險結寨各兵追圍攀木緣崕設策仰攻至初
四日復破賊寨當陣生擒斬獲首賊并次從賊徒賊
級六十二名顆初五日復攻破油　石壁大陂等巢
生擒斬獲首賊及次從賊徒賊級七十九名顆俘獲
男婦牛隻器械等項數多餘賊奔至斷藤峽橫石江
邊因追兵緊急爭渡覆溺死者約有六百餘徒官兵
復從後奮勇追殺當陣生擒獲斬首賊及次從賊徒
賊級六十五名顆俘獲男婦牛畜器械等項數多各
賊間有一二漏網亦皆奔竄他境官兵追殺至於本
月初十日遍摉山峒無遺稟蒙收兵囘至潯州府住
劄間隨蒙本院密切牌諭復令職等移兵進勦仙臺
等賊就於本月十一日寅夜仍前分布各哨官兵遵
照牌内方略永順於盤石大黃江登㟁進勦仙臺花
相等處保靖於烏江口丹竹埠登㟁進勦白竹古陶
羅鳳等處刻定於十三日寅時一齊抵巢各賊聞知
牛腸等巢破滅方懷疑懼謀欲據險自固賊首黃公
豹廖公田等各率徒黨沿途設伏埋簽合勢出拒官
兵驟進翕如風雨各賊雖已奪氣然猶舍死衝敵比
之牛腸等賊兇惡尤甚各該官兵奮勇夾擊爭先陷
陣生擒斬獲首賊及次從賊徒賊級四百九十名顆
俘獲賊屬男婦牛畜器械等項數多各賊奔入永安
邊界地名立山恃險結寨當蒙摘調指揮王良輔并
目兵彭愷等於本月二十四日亦各分路竝進奮勇
爭先四面仰攻賊乃敗散當陣生擒斬獲首賊及次
從賊徒賊級一百七十二名顆俘獲男婦牛畜器械
數多餘賊遠竄追殺無遺又據把截邀擊叅將沈希
儀解報擒斬首從賊徒賊級八十六名顆把截頭目
鄧宗七撫􁎍老人陳嘉猷旗軍洪狗驢等及貴縣典
史蘇桂芳把隘指揮孫龍官舍覃鋙潯州府捕盜通
判徐俊平南知縣劉喬等亦各呈解擒斬首從賊徒
賊級八十一名顆俘獲男婦器械等項數多又該督
兵右布政林富舊任副總兵張祐等遵奉本院方略
分督田州府報効頭目盧蘇等目兵及官軍人等三
千名思恩府報効頭目王受等目兵及官軍人等二
千名韋貴等目兵及官軍鄉欵人等一千一百名照
依分定哨道進勦八寨稔惡􁎍賊刻期於本年四月
二十三日卯時一齊抵巢先於二十二日晚於新墟
地方集各土目人等申布本院密授方略乗夜銜枚
速進所過村寨寂然不知有兵黎明各抵賊寨遂突
破石門天險我兵盡入賊方驚覺皆以爲兵從天降
震駭潰竄莫知所爲我兵乘勝追斬各賊且奔且戰
薄午四遠各寨驍賊聚衆二千餘徒各執長鏢毒弩
并勢呼擁來拒極其猛悍我兵鼓噪奮擊而前聲震
巖谷無不一當十賊旣失險奪氣而我兵愈戰益憤
賊不能支遂大奔潰當陣生擒斬獲首賊及次從賊
徒賊級二百九十一名顆俘獲男婦畜産器械數多
賊皆分陣聚黨奔入極高大山據險立寨我兵亦分
道追躡圍勦然巖壁峻絕我兵自下仰攻戰勢不便
賊從巓厓發石滚木多爲所傷於是多方設策夜發
精銳掩其不備二十四日我兵復攻破古蓬等寨生
擒斬獲首賊及次從賊徒賊級共一百三名顆俘獲
數多二十八日復攻破周安等寨生擒斬獲首賊及
次從賊徒賊級共一百四十六名顆俘獲數多五月
初一日復攻破古鉢等寨生擒斬獲首從賊徒賊級
一百二十七名顆俘獲數多初十日復攻破都者峒
等寨斬獲首從賊徒賊級一百四名顆俘獲數多本
月十二等日復據叅將沈希儀解到督領指揮孫繼
武等官軍及遷江土目兵夫人等於高徑洛春大潘
等處追勦邀撃各寨奔賊斬獲首從賊徒賊級九十
八名顆都指揮高崧解到督領指揮程萬全等官軍
及土目兵夫人等於思盧北山等處摉勦截捕各寨
奔賊斬獲首從賊徒賊級九十一名顆又據同知桂
鏊監督思恩土目韋貴徐五等目兵分勦銅盆等寨
斬獲首從賊徒賊級一百九十二名顆俘獲數多又
據通判陳志敬督領武緣應虛等處鄉兵摉勦大鳴
等山奔賊斬獲首從賊徒賊級八十六名顆又於本
月十七等日盧蘇王受等復攻破黃田等寨斬首從
賊徒賊級三百六十二名顆俘獲數多六月初七等
日復攻破鐵坑等寨斬獲首從賊徒賊級二百五十
三名顆俘獲數多又據指揮康壽松干黌王俊等督
領官兵於緑茅等處把隘摉截斬獲首從賊徒賊級
四十八名顆各賊始雖敗潰然猶或散或合至是見
其渠魁驍悍悉就擒斬遂各㴱逃遠竄其稍有强力
者尚一千餘徒將奔往柳慶諸處賊巢我兵四路夾
追及之於橫水江各賊皆已入舟離岸兵不能及然
賊衆船小皆層疊而載舟不可運復因爭渡自相格
鬭適遇颶風大作各船盡覆浮泊登岸得不死者僅
二十餘徒而巳我兵旣無舟渡又風雨益甚遂各歸
營旣晴我兵仍分路入山摉勦各賊茫無蹤跡又復
㴱入見厓谷之間顚墮而死者不可勝計臭惡薰蒸
不可復前遠近巖峒之中林木之下堆疊死者男婦
老少大約且四千有餘葢各賊皆倉卒奔逃不曾齎
有禾米大雨之中饑餓經旬而既晴之後烈日焚炙
瘴毒蒸熾又且半月有餘故皆糜爛而死八寨之賊
略巳蕩盡雖有脫漏亦不能滿數十餘徒矣本院議
於八寨之中據其要害移設衞所以控制諸蠻復於
三里設縣以迭相引帶親臨相視思恩府基景定衛
縣規則其時暑毒日甚山溪水漲皆惡流臭穢飲者
皆成疫痢本院因見各賊旣已掃蕩而我兵又多疾
疫死亾乃遂班師而出照得各職於本年三月二十
三等日先奉本院鈞牌據左江道守巡守備等官呈
稱斷藤峽等處􁎍賊上連八寨下通仙臺花相等峒
累年攻劫郡縣鄉村被害軍民累奏請兵誅勦乞要
乗此兵威勦滅等因行仰各職監綂各該官兵進勦
各賊諭令未至信地三日之前停軍中途候約叅將
張經與同守巡各官集議先將進兵道路之險夷遠
近各巢賊徒之多寡强弱及所過良民村分之經繇
往復面同各鄉導人等逐一備細講究明白務要彼
此習熟若出一人然後刻定日時偃旗息皷寂若無
人密至信地乘夜速發務使迅雷不及掩耳將各稔
惡賊魁盡數擒勦以除民害以靖地方除臨陣斬獲
外其餘脇從老弱一切皆可宥免今玆之舉惟以定
亂安民爲事不以多獲首級爲功各官務要仰體
朝廷憂憫困窮之心俯念地方乆罹荼毒之苦仍要
禁約軍兵人等所過良民村分毋得侵擾一草一木
有犯令者當依軍法斬首示衆各官旣有地方責任
兼復素懷忠義當玆委任務竭心力以祛患安民事
完之日通將獲過功次開報紀功御史紀驗以憑奏
報奉此各職會同叅議汪必東僉事汪溱吳天挺叅
將張經都指揮謝珮遵照軍門成算分布各哨官兵
申明紀律嚴督依期進勦前項各賊巢穴獲功解報
間隨准叅將張經手本密奉本院鈞牌仰候牛腸事
畢卽便移兵進勦古陶諸賊就使各賊先巳聞風逃
遯亦須整兵㴱入掃其巢穴以宣聲罪致討之威若
其遂能悔罪効順亦宜姑與招安如其仍前憑險縱
恣兩征不巳至於三三征不巳至於四務在殄滅以
絕禍根各官就彼分定哨道永順進勦仙臺諸處保
靖進勦白竹諸處各分鄉導人等引路進兵務在計
慮周悉相機而行各毋偏執己見致有誤事彼中事
勢叅將張經乆於其地必能知悉仍要本官勇當力
任斷決而行不得倉糊兩可終難辭責又經遵照方
略依期進勦獲功解報間又於四月初五等日各職
先奉本院密切鈞牌據右布政林富副總兵張祐等
呈稱八寨􁎍賊毒害萬民千百里内塗炭巳極乞要
乘此軍威急除一方大患等因本院看得八寨之賊
旣極驍猛而石門天險自來兵不能入此可以計取
未易以兵力圖者邇者思田旣附湖兵尚畱彼賊心
懷疑懼必已設有備禦今各州狼兵悉巳罷散而思
田新附之民方各歸事農耕湖兵又巳撤囘彼必以
我爲無復有意於彼是以近日稍稍復出剽掠是殆
以此探望官府舉動今我若罔聞知且聽其出没彼
亦放縱懈弛謂我不復能爲此正天亾之時機不可
失前者思田各目感激　朝廷再生之恩求欲立功
報効當時許其休息三月然後調用今已及期仰右
布政林富副總兵張祐照牌事理卽便分投密切起
調各目兵夫迂路前到南寧面聽約束行事各職遵
奉起調行至新墟地方又密奉進兵方略刻定日期
當卽遵奉連夜分哨速進遂克攻破巢穴連戰皆㨗
斬獲功次解報間職等各蒙巡按廣西監察御史石
金案驗爲紀獲功次事案行該道各不妨監督如遇
叅將張經舊任副總兵張祐等官各解到擒斬賊人
賊級并俘獲賊屬男婦牛馬俱要就彼審驗眞的事
完通查獲功員役分别首從功次多寡緣繇造册齎
報以憑覆審奏報等因除遵奉外今據進勦斷藤峽
谷各哨土目官兵解到生擒斬獲首從賊徒賊級一
千一百四名顆俘獲賊屬五百六十八名口進勦八
寨各哨土目官兵解到生擒斬獲首從賊徒賊級一
千九百一名顆俘獲賊屬五百八十七名口兩處共
計擒斬獲三千五名顆俘獲賊屬一千一百五十五
名口除遵照案驗事理再行驗實造冊另報外其各
哨解到生擒斬獲俘獲等項功次數目合先開報職
等會同叅照斷藤峽諸賊連絡數十餘巢盤亘三百
餘里彼此犄角結聚憑險稔惡流劫郡縣鄉村自
國初以來屢征不服至天順年間該都御史韓雍綂
兵二十餘萬來平兩廣然後破其巢穴兵退未乆各
賊復攻䧟潯州據城大亂後復合兵攻勦兼行招撫
然後退還巢穴自是而後官府曲加撫處或時暫有
數月之安而稍不如意輙復猖獗殺掠愈毒葢其祖
父以求狠戾相承兇惡成性不可改化近年以來官
府勦撫之計益窮各賊殘毒之害日甚葢已至於不
可支持矣至於八寨諸賊尤爲兇悍猛惡利鏢毒弩
莫當其鋒且其寨壁天險追兵無路自　國初韓都
督嘗以數萬之衆圍困其地亦不能破竟從招撫其
後屢次合勦一無所獲反多撓喪惟成化年間土官
岑瑛素能懾服諸􁎍嘗合各州狼兵一入其巢穴斬
獲二百餘功已而賊勢大湧力不能支當遂退兵亦
以招安而罷自是而後莫可誰何流劫遠近歲無虛
月民遭荼毒寃苦無所控籲自思田多事兩地之賊
相連煽動將有不可明言之變千里之間方爾洶洶
朝夕今幸　朝廷威德宣揚軍門方略密授因湖廣
之囘兵而利導其順便之勢作思田之新附而善用
其報効之機翕若雷霆疾如風雨事舉而遠近不知
有兵興之役敵破而士卒莫測其舉動之端兩地進
兵各不滿八千之衆而三月報績共巳踰三千之功
葢其勞費未及大征十之一而其斬獲加於大征三
之二遠近室家相慶道路歡騰皆以爲數十年來未
見有斯舉也職等承乏任使雖衝冒炎毒攀援險阻
不敢不竭力効命但僅遵奉方略安能仰贊一籌照
得宣慰彭明輔彭九霄官男彭宗舜等扶病冒暑督
兵勦賊顚頓厓谷仆而益奮遂能掃蕩巢穴殄滅渠
黨卽其忠義激發誠亦人所難能其思田報効頭目
盧蘇王受等感激再生之　恩共竭効死之報自備
資糧爭先首敵遂破賊險搗自昔不到之巢斬自來
難敵之宼葢有仰攻險寨墮崖而碎首者猶曰我死
不憾亦有仰受賊弩掛樹而裂股者猶曰我死甘心
民間傳誦以爲盧蘇王受昔未招撫惟恐其爲地方
之患今旣招撫乃復爲地方除患嘖嘖稱歎謂其竭
忠報德之誠雖子弟之於父兄亦不能是過矣及照
督兵督哨防截給餉等項几有事於軍前各官雖其
職有崇卑功有大小然皆衝冒矢石炎瘴備歷險阻
艱難比之往年大征合圍困守坐待成功其爲利害
勞逸相去倍蓰均乞錄奏以勸將來等因到臣照得
先詖谷官呈稱前項各巢各賊積年窮兇稔惡千百
里内被其慘毒萬姓冤苦朝不保夕乞要乘此軍威
急救一方塗炭等因其時臣方駐劄南寧目覩其害
誠不忍坐視斯民之苦一至此極及查兵部屢次咨
來題奉　欽依事理要將前項各賊卽行發兵計勦
以除民患正亦臣等職所當盡之責但慮賊衆勢大
連絡千里可以計破難以力攻欲俟再行奏請　命
下然後舉行必致形迹彰聞雖用十萬之師圖以歲
年亦未可克故遂仰遵欽奉　勑諭但有盜賊生發
當撫則撫可勦則勦及便宜行事事理一面密切相
機行事及密行總鎭太監張賜知會隨該鎭守兩廣
豐城侯李旻亦相繼到任又經轉行知㑹外今據各
呈前因該臣會同總鎭太監張賜總兵李旻及鎭巡
三司等官看得八寨斷藤牛腸六寺磨刀古陶白竹
羅鳳龍尾仙臺花相等賊巢穴連絡盤據千百餘里
兇悍驍猛酷虐萬姓流毒一方自來征勦所不能克
果已貫盈罪極神怒人怨委有如各官所呈者是誠
兩廣盜賊之淵藪根抵此而不去兩廣盜賊終未有
衰息之漸也乃今於三月之内止因湖廣便道之歸
師及用思田報効之新附兩地進兵不滿八千而斬
獲三千有奇巢穴掃蕩一洗萬民之冤以除百年之
患此豈臣等知謀才略之所能及是皆　皇上除患
救民之誠心黙贊於天地鬼神而神武不殺之威任
人不疑之斷震懾遠邇感動上下且廟廊諸臣咸能
推誠舉任公同協贊惟　國是謀與人爲善故臣等
得以展布四體無復顧慮信其力之所能爲竭其心
之所可盡動無不宜舉無弗振諸將用命軍士効力
以克致此雖未足爲可稱之功而　朝廷之上所以
能使臣等獲成是功者實可以爲後世行事之法矣
不然則兵耗財竭凋弊困苦之餘僅僅自守尚恐未
克而況敢望此意外之事哉照得宣慰彭明輔彭九
霄官男彭宗舜等皆衝犯暑毒身親陷陣事竣之後
狼狽扶病而歸生死皆未可必其官男彭藎臣者亦
遣家丁遠來報効兩年之間顚頓道途疾疫死亾誠
有人情所不能堪者而彭明輔等忠義奮發略無悔
怠卽其一念報　國之誠殊有所不可泯者至於思
田報効頭目盧蘇王受等感激　朝廷再生之恩自
備資糧力辭軍餉實能舍死破敵爭先陷陣惟恐功
効不立無以自白其本心謂子弟之於父兄亦不過
是誠非虛言此皆臣所親見者也及照畱撫思田右
布政林富巳聞都御史之擢而忠義激發猶且不計
體面必欲督兵入巢破賊而後出是尤人所難能舊
任副總兵張祐叅將張經沈希儀湖廣督兵僉事汪
溱廣西督兵僉事吳天挺叅議汪必東副使翁素湖
廣督兵都指揮謝珮廣西都指揮高崧及各督哨督
押指揮等官馬文瑞王勲唐宏卞琚張縉彭飛張恩
周徹宗趙璇林節劉鏜武鑾千戸劉宗本等督勦縣
丞林應驄主簿季本并防截摉捕調度給餉等項官
員知府程雲鵬蔣山卿同知桂鏊史立誠舒栢通判
陳志敬徐俊知州林寛李東諭召知縣劉喬縣丞杜
桐蕭尚賢經歷周奎等雖其才猷功績各有大小等
級之殊而利害勤苦亦有急緩乆暫之異然當玆炎
毒暑雨之中瘴疫薰蒸經冒鋒鏑之場出入崎險之
地固皆同効捍患勤事之績均有百死一生之危者
也伏望　皇上明昭軍旅之政旣行廟堂協贊舉任
之上賞亦錄諸臣分職供事之㣲勞及將宣慰彭明
輔等特加陞奬官男彭宗舜彭藎臣免其赴京就彼
襲替以旌其報　國之義土目盧蘇王受等亦曲賜
恩典或不待三年而遂錫之冠帶以勵其報効之忠
如此庻幾功無不賞而益興忠義之心賞當其功而
自息僥倖之望矣臣以懦劣迂疎繆蒙不世之　知
遇授以軍旅重任言無不錄計無不行且又慰以
溫旨使之不必顧忌臣伏讀感泣自誓此生鞠躬盡
死以報　㴱恩今玆之役本無足言然亦自幸茍無
覆敗以免戮辱但恨身嬰危疾自後任勞頗難巳具
本吿囘養病乞　賜俯允俾得全復餘生尚有圖報
之日臣不勝願望
　斷藤之功成於湖廣之囘兵八寨之功成於報効
　之新衆葢善用人者事半而功倍此廟算之最勝
　者也如止以戰勝爲能事卽執訊獲醜亦不免有
　籍兵徵餉之擾則得不償失矣此大儒救世之作
　用與爭勝於白刅者不同
　今寓内談武者無不奉七書爲著蔡然擬之而愈
　遠習之而益離何也先生用兵始自南贛終自兩
　廣所往無不克㨗舉人所難者易之人所乆者速
　之人所用衆者獨寡之地方享平定之福而不見
　用兵之擾讀其方略眞有鬼神莫測之妙是豈索
　秘於孫武按譜於龍豹者所能彷彿其萬一哉然
　先生不泥兵法而動自合之故偶舉其近似者摽
　諸首正謂先生所行卽兵法也有先生之學問七
　書直可土苴視矣若曰某事倣某法是猶然一讀
　父者也何足以知先生
　　追捕逋賊
據同知桂鏊禀報領兵士目盧蘇王受等各已屯兵
八寨斬獲賊首賊從數多巢穴悉已破蕩卽今方在
分兵四路摉勦及稱附近上林縣一十八村俱搬移
上山躱住又訪得鐵坑那埋二堡賊村界連遷江洛
春高徑大潘思盧北三向北夷獞村分今皆逃往潜
住又訪得八寨賊徒我兵未進之前陸續出劫鄉村
今皆不敢囘巢散入賓州淥里并貴縣涼傘疊𥿄等
夷獞村分藏躱合行分兵摉捕等因看得八寨􁎍賊
稔惡多年攻劫郷村殺害人民虜掠財畜百姓怨恨
痛入骨髓今惡貫滿盈民怨神怒巢穴破蕩分崩離
析如失林之梟投罝之兎迷魄喪魂正可蒐獵而盡
是乃上天欲亡此賊之秋若不乗此機會奉行　天
討以雪百姓之冤以舒人神之怒以除地方之禍存
其遺孽復爲他日根芽此豈爲民父母之心乎及訪
得平日哨守八寨官兵人等往往與賊交通者據法
俱應明正典刑今且姑未拏究容其殺賊報効立功
自贖除各差官督勦外爲此牌仰指揮程萬全督率
遷江所土官指揮黃祿千戸黃瑞百戸淩顯等各起
集管下土兵人等前去北三思盧等處摉捕各賊仍
行曉諭各良善向化村寨務將逃躱各賊盡數擒斬
以洩軍民之憤獲功解報一體給賞若是與賊通謀
容畱隱蔽訪究得出　國憲難逃如是各賊果有誠
心悔罪願來投撫立功報効者亦准免其一死帶來
軍門撫諭安挿各官務要盡忠竭力上報　國恩下
除民患副軍門之委託立自巳之功名仍督平日與
賊交通之人令其向道追捕痛加懲改及此機會立
功自贖果能奮不顧身多獲眞正惡賊非但免其旣
往之罪抑且同受維新之賞若猶疑貳觀望意圖苟
免定行斬首示衆斷不虛言本院數日之後亦且親
臨地方躬行賞罰仰各上緊立功毋自取悔
　　撫恤來降(八/月)
據叅將張經呈稱武靖州耕守黃璋等一十四名𬒳
十冬總甲黃鄧䕶等妄揑窩賊乞行釋放仍給䄘諭
看得本院屢經牌仰該道該府等官將各向化良善
村寨加意撫恤懷柔以收其散亾之勢而堅其向善
之心庻使遠近知勸而惡黨自孤各官略不體承本
院勤勤􁃻􁃻之意肆志妄行輕信十冬奸民之言輙
便推求往事爲之報復舊讎沮抑歸向之望驚疑反
側之心聽其所爲必成激變後雖寸斬奸民之骨固
亦何救地方之患所據違法各官卽合治以軍法姑
且記罪再行飭諭仰將見監黃璋李舉等一十四名
卽行釋放仍加慰諭令其復業寧家其上冬黃鄧䕶
等監候本院撫臨解赴軍門發落今後仍要備細開
諭該府該縣十冬里老人等各要守法安分務以寧
靖地方爲重不得乗機挾勢侵剝新舊投撫之人脇
取財物泄憤報怨及至釀成變亂却又貽累地方勞
煩官府今後有違犯者體訪得出或被人吿發決行
拏赴軍門治以軍法斷不輕恕仍將發去告示卽行
刋刻給付十冬里老人等遵照奉行具遵行過縁繇
繳報
　　行潯州府撫恤新民牌
照得潯州等處稔惡􁎍賊旣已明正討伐其奔竄殘
黨亦合撫處但其驚懼之餘未能遽信必須先將附
近良善厚加撫恤使爲善者益知勸勉然後各賊漸
知歸向方可以漸招撫除行守巡該道施行外牌仰
知府程雲鵬等卽行㑹同指揮等官周胤宗等及各
縣知縣等官分投親至良善各寨照依案驗内開諭
事情諄復曉諭就將發去吿示魚鹽量行分給務使
向善之心愈加堅定毋爲殘賊所扇誘則良民日多
而惡黨日消又因而使之勸諭各賊令各改過自新
果有誠心來投者卽與招撫就便淸查侵占田土以
絕後爭推選衆所信服之人立爲頭目使各綂領毋
令散亂以漸化導務使日益親附庻幾地方可安而
後患可息各官務要誠愛惻怛視下民如巳子處民
事如家事使德澤垂於一方名實施於四遠身榮功
顯何所不可如其苟且目前虛文扺塞欺上罔下假
公營私非但明有人非幽有鬼責抑且物議不容
　善良多則惡者自化故曰蓬生麻中不扶自直欲
　化惡必先旌善先生之以敎化當干戈也見近事
　有撫巨憝以蹂􁨓善良者是誨人以盜(而求盗之/息得乎哉)
　　處置八寨斷藤峽以圖永安疏(嘉靖七年七/月十二日)
照得臣於去歲奉　命勘處思田兩府皆蒙　皇上
天地好生之仁悉從寛宥兩府人民今皆復業安居
化爲無事寧靖之地自此可以永無反覆之患而免
於防守屯息之勞矣惟是八寨及斷藤峽諸賊積年
痛毒生民千百里内塗炭已極臣旣目覩其害不忍
坐視而不救遂遵奉　勑諭事理乘機舉兵征勦仰
賴　神武威德幸已剪滅蕩平一方倒懸之苦略已
爲之一解但將來之患不可以不預防而事機之㑹
亦不可以輕失臣因督兵親歷諸巢見其形勢要害
各有宜改立衞所開設縣治以斷其脈絡而扼其咽
喉者若失今不爲則數年之間賊必漸復歸聚生息
不過十年又有地方之患矣臣以多病之故自度精
神力量斷巳不能了此但巳心知其事勢不得不然
不敢仰負　陛下之託俯貽地方之憂輙已遵奉
勑諭便宜事理一面相度舉行不避煩瀆之誅開陳
上請乞　賜採擇施行實地方之幸臣等之幸
　計開
　一移築南丹衞城於八寨臣等看得八寨之賊實
　　爲柳慶諸賊之根扺葢其東連柳州隴蛤三都
　　嶺三北四等處賊峒以數十北連慶遠忻城東
　　歐莫往八仙等處賊峒亦以數十西連東蘭等
　　州及夷江土者等處賊峒以十數南接思恩及
　　賓州上林縣諸處賊村亦以十數各處賊巢雖
　　多其少者僅百數人大者不過數百人及千人
　　而止各賊巢穴皆有山谿之限險阻之守不相
　　通和至期有急或欲有所攻劫糾合㑹聚然後
　　有一二千之衆多至數千者惟八寨之賊毎寨
　　有衆千餘四山環合同據一險無事則分路出
　　劫有警急奔入其巢數千之衆皆不糾而聚不
　　約而同不謀而合故名雖爲八實則一寨此八
　　寨之賊所以勢衆力大而自來攻之有不能克
　　者也各巢之賊皆倚恃八寨爲逋逃主毎有緩
　　急一投八寨卽無所致其窮詰八寨爲之一呼
　　則羣賊皆應聲而聚故羣賊之於八寨猶車輪
　　之有軸樹木之有本若八寨不除則羣賊決無
　　衰息之期也今幸八寨悉巳破蕩正宜乗此平
　　靖之時據其要害建置衞所以控馭羣賊臣等
　　看得周安堡正當八寨之中四方賊巢道路之
　　所㑹議於其地創築一城度可以居數千之衆
　　者而移設南丹一衞於其間葢南丹衞舊在南
　　丹州地方爲廣西極邊窮苦之地非中土之人
　　所可居者故自先年屢求内徙今已三遷而至
　　賓州遂爲中土富樂之鄉賓州旣有守禦千戸
　　一所官軍而又益以南丹一衞自遠來徙無片
　　田尺土之籍但惟安居坐食取給於賓州州城
　　之内皆職官旗舍之居州民反避處於四遠村
　　寨毎遇糧差徭役然後入城故州官號令不行
　　於城中而政事牽沮地方益弊今計一衞之官
　　軍雖不滿五百之數葢盡移其家衆則亦不下
　　二千以二千之衆而屯聚於一城其氣勢亦已
　　漸盛足充守禦遂淸理屯田之在八寨者使之
　　屯種又分撥各賊占據之田使各官軍得以爲
　　業以稍省俸給月糧之費彼亦無不樂從且賓
　　州之城旣空又可以還聚居民修復有司之治
　　亦事之兩便者也臣等又看得遷江八所皆土
　　官指揮千百戸等職舊有狼兵數千以分制八
　　寨􁎍賊之勢後因賊勢日盛各官皆不敢復入
　　反遂與之交通結契及爲之居停指引分其劫
　　掠之所得共爲地方之害已非一日官府察知
　　其奸欲加懲究則又倚賊爲重不可根極近臣
　　督兵其地悉將各官遵照　勑諭事理綁赴軍
　　門議欲斬首示衆以警遠近而各官哀求免死
　　願得殺賊立功自贖然其時賊勢已平遂許其
　　各率土兵入屯八寨就與該衞官軍分功劾力
　　助築城垣待城完之日就與城外别築營堡與
　　南丹衞官軍犄角而守亦各分撥賊田使之耕
　　種以資衣糧今八所土兵雖已比舊衰耗然亦
　　尚有四千餘衆若畱其微弱者四所於外以分
　　屯其所遺之田而調其强盛者四所於内合南
　丹一衞之衆以守亦且四千有餘隱然足爲柳
　慶之間一巨鎭矣此鎮一立則各賊之脈絡斷
　咽喉絕自將沮喪震懾其勢莫敢輕動稍有反
　側者據險出兵而撲之夕發而旦至各賊之交
　自不能合如取几上之肉下筯無弗得者此眞
　破車輪之䡒而諸輻自解伐樹木之本而衆幹
　自枯不過十年柳慶諸賊不必征勦皆將効順
　而服化矣伏乞　聖明裁允
　一改築思恩府城於荒田臣等看得思恩舊治原
　在寨城山内尚歷高山數十餘里其後土官岑
　　濬始移出地名橋利就巖險壘石爲城而居四
　　面皆斬山絕壁府治亦在􁾕确之上芒利􁪼砑
　　之石衝射牴觸如處戈矛劎㦸之中自岑濬被
　　誅繼是二十餘年反者數起曾不能有一歲之
　　安人皆以爲風氣所使雖未可盡信然頑石之
　　上不生嘉禾而陰崖之下必有狐鼠要亦事理
　　之有然者況其地瘴霧昬塞薄午始開中土之
　　人來居輙生疾疫自春初思田歸附之後臣時
　　卽已經營料理其事竟未能有相應之地近因
　　督勦八寨復親往相度乃於未至橋利六十里
　　外地名荒田者其地四野寛衍皆膏腴之田而
　　後山起伏蜿蜒敷爲平原環抱涵畜兩水夾繞
　　後山而岀合流於前屈曲數十里入武縁江水
　　達於南寧四面山勢重疊盤廻皆軒豁秀麗眞
　　可以建立府治臣因信宿其地爲之景定方向
　　創設規則諸夷來集莫不踊躍歡喜爭先趍事
　　赴工遂令署府事同知桂鏊督令各役擇日興
　　工葢思恩舊治皆在萬山之中水道不通故各
　　夷所須魚鹽諸貨類皆遠出展轉鬻買往反旬
　　月十不致一常多匱絕舊府旣地險氣惡又無
　　所資食故各夷終歲不一至府治情益疎離易
　　生嫌隙今府治旣通江水商貨自集諸夷所須
　　皆仰給於府朝夕絡繹自然日加親附歸向而
　　武緣都里舊嘗割屬思恩者其始多因路險地
　　隔不供糧差今荒田就係武緣止戈鄉一圖二
　　圖之地四望平野坦然大道朝往夕反無復阻
　　隔則該府之官自可因城頭巡簡之制循土俗
　　以順各夷之情又可開圖立里用漢法以治武
　　緣之衆夷夏交和公私兩便則改築思恩府城
　　於荒田者是亦致治安民勢不容巳之事伏乞
　　聖明裁允
　一改鳳化縣治於三里臣等勘得思恩舊有鳳化
　　一縣然無城廓縣治廨宇選來知縣等官多借
　　居民村或寄其家脊於賓州諸處而遷徙無常
　　如流寓者然上司憐其無所依泊則委之管理
　　别印或以公務差遣往來於外以苟歲月故鳳
　　化之在思恩徒寄虛名而實無縣治臣近督勦
　　八寨看得土林縣地名三里者乃在八寨之間
　　其地平廣博衍東西數里外石山周圍如城自
　　後極高石山之間獨抽土山一脈起頓昂伏分
　　爲兩股環抱而前遂有兩水夾流土山之外當
　　心交合出水之口石山十餘重錯互囘盤轉折
　　二三十里極外石山合爲城門水從此岀是爲
　　外隘其間多良田茂林村落相望前此居民十
　　餘家皆極饒富後爲寨賊所驅殺占據遂各四
　　散逃亾不敢歸視其土者已二十餘年今各賊
　　旣滅遂空其地不及今創設縣治以據其險或
　　有漏殄之賊濳囘其間日漸生息結聚後阻石
　　門之險前守外隘之塞不過數年又將漸爲地
　　方之梗矣故臣以爲宜割上林上下無虞鄉三
　　里之地屬之思恩而移設鳳化縣治於其内量
　　爲築立城垣廨宇選委才能之官興督其役遠
　　近聞之不過三四月而逃亾之民將盡來歸各
　　收復其田業供其糧差蔚然遂可以成一方之
　　保障且其南通南丹新衞五六十里南丹在石
　　門之内鳳化當石門之外内外聲勢連合而石
　　門之險亾西至思恩一百餘里取道於那學沿
　　途村寨荒塞日乆因此兩地之人往來絡繹而
　　道路益通又上林舊在大鳴山與八寨各賊之
　　間勢極孤懸今得鳳化爲之唇齒氣勢日盛雖
　　割三里之地以與鳳化而綠茅綠篠等村寨舊
　　所亾失土田皆將以次歸復則亦失之於東而
　　收於西矣及照思恩雖巳設立流官知府然其
　　所屬皆土目巡簡而舊屬鳳化一縣亦皆徒寄
　　空名實未嘗有今割武緣止戈一圖二圖之地
　　改築思恩府城而又割上林上下無虞三里之
　　地改設鳳化縣治固於思恩亦巳稍有資輔但
　　自鳳化三里至於思恩一百五六十里中間尚
　　隔上林一縣臣以爲并割上林一縣而通以屬
　　之思恩似於事勢爲便而於體綂尤宜何者柳
　　州一府所屬二州十縣賓州葢柳州所屬者且
　　有上林遷江兩縣今思恩旣設流官知府固亦
　　一府之尊而反不若柳州所屬之一州也其於
　　體綂亦有所未稱矣況賓州自有十五里而又
　　有遷江一縣雖割上林以與思恩其地猶倍於
　　思恩未爲遽損也上林之屬賓州與屬思恩均
　　之爲一屬邑亦未有所加損也然以之屬於思
　　恩則思恩始可以成一府之規模而其間有無
　　相須緩急相援氣勢相倚流官之體綂益尊則
　　土俗之歸向益謹郡縣之政化日新則夷民之
　　感發日易固有不可盡言之益也夫立新縣以
　扼據地險改屬縣以輔成府治是皆所以乂安
　　地方者也伏乞　聖明裁允
　一添設流官縣治於思龍照得南寧自宣化縣至
　於田寧逆流十日之程宣化所屬如思龍十圖
　　等處相去尚有五日六日其間錯以土夷村寨
　　地旣隔越而窮鄉小民畏見官府故其糧差多
　　在縣之宿奸老蠧與之包團因而以一科十小
　　民不勝迫脇往往逃入夷寨土夷又從而侵暴
　　之地日凋殘盜賊日起近年以來思龍之圖鄉
　　民屢次奏乞添設縣治以便糧差葢亦内迫於
　　縣民之奸外苦於土夷之暴不得巳而然臣因
　　入撫田寧親歷其所民之擁道控吿者以千數
　　因停舟其地爲之經理相度得村名那乆者其
　　地亦寛平㴱厚江水縈廻環匝傍有一江來會
　　亦正於此合流沿江居民千餘家竹樹森翳煙
　　火相接且向武各州道路皆經繇其傍亦爲四
　　通之地若於此分割宣化縣思龍一五六七八
　　九十十二及西鄉之六八圖共十里之地而設
　　立一縣治則非獨以便窮鄕小民之糧差賦役
　　亦足以鎮據要害消沮盜賊其間小民村居如
　　那茄馬㘭三顔那排之類未可悉數皆乆已淪
　　入於夷今若縣治一立則此等村寨諸夷自不
　　得而隱占皆將漸次歸復流官而其地遂接比
　　於田寧固可以所設之縣而遂以屬之田寧矣
　　夫南寜一府所屬一州三縣而宣化一縣自有
　　五十二里今雖分割十里之地以與田寧而宣
　　化尚有四十二里一縣之地猶四倍於一府也
　　況田寧又係新創流官府治所綂皆土目巡簡
　　今得此一屬縣爲之傍輔又自不同臣於前割
　　上林以屬思恩之議巳略言之矣且左江一帶
　　目蒼梧以達南寧皆在流官腹裡之地自南寧
　　以達於田寧自田寧以通於雲貴交趾則皆夷
　　村土寨稍有疑傳易成閼隔今田寧思恩二府
　　旣皆改設流官與南寧鼎峙而立而又得此新
　　創一縣以疏附交連於其間平居無事商貨流
　　通厚生利用一旦或有境外之役道路所經皆
　　流官衙門從門庭中度兵更無阻隔之患此亦
　　安民利國之事勢所當爲者也伏乞　聖明裁
　　允仍　定賜縣名選官給印地方幸甚
　一增築守鎭城堡於五屯照得斷藤峽諸賊旣平
　守巡各官議調土漢官兵數千於潯州以防不
　　測該臣看得各賊旣滅縱有一二漏網其勢非
　　三四年亦未能復聚爲今之計正宜勦撫竝行
　葢破滅窮兇各賊者所以懲惡而撫恤向化諸
　　􁎍者所以勸善今懲惡之餘卽宜急爲勸善之
　　政使軍衞有司各官分投遍歷向化村寨慰勞
　　而存恤之給以吿示賜以魚鹽因而爲之選立
　　酋長諭以　朝廷所以征勦各巢者爲其稔惡
　　也今爾等向化村寨自宜安心樂業益堅爲善
　　之志但有反側悖亂者卽宜擒送官府自當重
　　賞以酬爾勞其漏殄諸賊果能誠心悔惡亦皆
　　許其歸附待以良民夫使向化者益勸於爲善
　　而日加親附則惡黨自孤賊勢自散不復能合
　　縱遺一二終將屈而順服矣乃今則不然賊旣
　　破勦而猶屯兵不散使漏殄之徒得以藉口搖
　　惑遠近其向化村分又略不加恤奸惡之民復
　　乘機而驅脇虐害之彼見賊巳破滅而復聚兵
　　巳心懷驚疑矣而又外惑於賊黨之扇搖内激
　　於奸民之驅脇遂勾結相連而起此近年以來
　　所以亂始平而變復作皆迷誤於相沿之弊而
　　不察也今各賊新破勢決未敢輕出雖屯數千
　　之衆不過困頓坐食徒穢擾民居耗竭糧餉而
　　實無益於事吾民乆被賊苦今始一解其倒懸
　　又復自聚無用之兵以重困之此豈計之得者
　　哉惟於各寨之中相其要害之地創立一鎭以
　　控制之此則事理之所當行亦正宜乘此掃蕩
　　之餘而速圖之者其在斷藤牛腸諸處則旣切
　　近潯州府衞不必更有所設至於四方各寨遍
　　歷其要害險阻則惟五屯正當風門佛子諸巢
　　穴而西通府江北接荔浦各處􁎍賊最爲緊要
　　之區宜設一鎭以控御遠邇而舊已有千戸所
　　綂率官兵亦幾及一千之數困於差徭日漸躱
　　避於附近土目村寨官司失於淸理止有五百
　　其後上司不聞地方之艱難又於五百之中分
　　調哨守於他所而所餘遂不滿二百旣而賊亂
　　四起守禦缺乏則又取調潮州之兵數百以來
　　協守五屯事旣紛亂人無所遵兼以綂馭非人
　　故地方遂致大壞且其屯堡牆垣亦甚卑隘不
　　足以壯威設險今宜開拓其地增築高城度可
　　以居三千之衆而設守備衙門於其内取囘五
　　百之中分調哨守於他所之兵其自潮州調來
　　協守者則盡數發還原衞以免兩地各兵背離
　　鄉土之苦往復道途之費仍於附近土寨目兵
　　之中淸查揀補其原避差役者務足原數一千
　　選委智略忠勇之官一員重任而專責之使之
　　訓練撫摩敷之以威信而懷之以仁恩務在地
　　險旣設而士心益和自然動無不克而行無不
　　利叅將兵備各官又不時親至其地經理而振
　　作之或按行其村寨或勸督其農耕或召其頑
　　梗而曲示訓懲或進其善良而優加奬賜或救
　　恤其災患或聽斷其是非如農夫之去稂莠而
　　養嘉禾漸次耕耨而耘鋤之無事之時隨意取
　　調附近土官兵欵或百人或七八十人以協同
　　哨守爲名使之兩月一更班而絡繹往來於道
　　路以慣習遠近各巢之耳目自後我兵出入自
　　將無所驚疑果有兇梗當事舉動然後密調精
　　悍可用土目一二千名如尋常哨守然以次濳
　　集城中蓄力養銳相機而發夫無事而屯數千
　　之兵則一月糧餉費踰千金若毎一年無屯軍
　　之費用之以築城設險犒賞兵士招來遠人亦
　　何事不行何工不就此增築城堡以據要害所
　　謂謀成而敵自敗城完而宼自解險設而賊自
　　摧威震而奸自伏正宜及今爲之而亦事勢之
　　不可巳焉者也伏乞　聖明裁允
　　先生平一處之亂卽亟圖善後之䇿如定閩廣
　　南贛卽設立平和崇義等縣如定宸濠則爲計
　　處地方與釐革撫綏事事周悉如定兩廣則爲
　　設立縣衞處置思田八寨處處妥當是戡定之
　　功止在一時而善後之功可垂百世此葢實實
　　從國家起念而不止爲一巳功名之圖者近日
　　善後之疏幾於充棟然何曾有一見之實事亦
　　因地方事原未曾見得了了又無實實爲國家
　　之心不過鋪張虛論以飾一時之耳目故耳
　　議立縣衞
看得八寨􁎍賊稔惡爲患巢穴連絡千里實爲廣西
衆賊之淵藪近該本院進勦掃蕩巢穴若不及今設
置軍屯衞縣據其心腹要害以阨塞各賊呼吸之咽
喉斷絕各賊牽引之脈絡不過數年又將屯聚生息
禍根終未翦除本院身親督調各兵看得周安堡正
當八寨之中而三里堡亦當八寨之隘俱各山勢囘
抱堪以築立城郭移衞設縣但未經廣詢博訪詳審
水土之善惡民情之逆順中間有無利害得失擬合
再行查訪爲此牌仰分巡右江道兵備副使翁素會
同該道分守官卽便督同同知桂鏊指揮孫綱等帶
領多年知識親至其地經營相度若果風氣包完水
土便利卽行料理規制景定方向各另畵圖貼說仍
要咨訪父老子弟通曉賊情習知民俗者卽今移立
衞縣其於四遠賊巢果否足能控制民情有無便益
妨損務在人心樂順足爲經長永久之計然後備繇
呈來以憑㑹奏就將築立城垣合用木石甎灰人夫
匠作料價工食等項議估停當具揭呈來以憑先行
一面委官分督辦理及時興工毋得忽意苟且玩愒
遲延致悞事機
　　乞　恩暫容囘籍就醫養病疏
臣以憂病跧伏田野六年有餘蒙　陛下賜之再生
之恩錫之分外之福毎思稽首　闕廷一睹　天顏
以申其螻蟻感激之誠遂其葵心傾戴之願旣困疾
病復畏譏讒六年之間瞻望太息竟未敢一出門庭
夫蒙人一顧之恩尚必思其所以爲酬受人一言之
知亦必圖其所以爲報何況　君臣大義天高地厚
之恩上之所以施其下者如雨露之霑濡無時或息
而下之所以承乎其上者乃如頑石朽株略無生動
此雖禽獸異類稍有知覺者亦不能忍於其心是以
毎一念及則哽咽涕下徒日夜痛心惕骨行吁坐歎
而已邇者繆蒙　陛下過採大臣之議授以軍旅重
寄自知才不勝任病不任勞輙乃觸冒上陳辭謝又
蒙　溫旨脊覆慰諭有加伏讀感泣不復能顧其他
卽日矢死就道旣而沿途備訪其所以致此變亂之
繇熟思其所以經理斡旋之計乃中有牴牾矛盾者
而其事勢旣已顚覆破漏如將傾之屋半溺之舟莫
知所措其惟恐付託不効以孤　陛下生成之德以
累大臣薦舉之明於是始益日夜危懼而病亦愈甚
乃不意到任以來旬月之間不折一矢不戮一卒而
兩府頑民帖然來服千里之内去荆棘而成坦途其
間雖有數處强大賊巢素爲廣西衆賊之淵藪根株
屢嘗征討而不克者亦就湖廣撤囘之兵而乗其取
道之便用兩廣新附之民而鼓其報効之勇財力不
致於大費小民不及加疲勞遂皆殲厥渠魁蕩平巢
穴而遠近略巳寧靖是皆　陛下好生之至德昭格
於上下不殺之神武幽贊於神明是以不言而信不
怒而威陰宥默相以克有此固非愚臣意望之所敢
及豈其知謀才力爲能辨此哉竊自喜幸以爲庻得
籍此以免於覆敗之戮不爲諸臣薦揚之累足矣而
臣之病勢乃日益增劇百療無施臣又思之是殆功
過其事名浮其實福踰其分所謂小人而有非望之
獲必有意外之災者也臣自往年承乏南贑爲炎毒
所中遂患咳痢之疾歲益滋甚其後退伏林野雖得
稍就淸涼親近醫藥而病亦終不能止但遇暑熱輒
復大作去歲奉　命人廣與舊醫偕行未及中途而
醫者先以水土不服辭疾歸去是後旣不敢輕用醫
藥而風氣益南炎毒益甚今又加以遍身腫毒喘嗽
晝夜不息心惡食飲每日强吞稀粥數匙稍多輒又
嘔吐當思恩田州之役其時旣巳力疾從事近者八
寨旣平議於其中移衞設所以控制諸蠻必須身親
相度方敢具奏則又冒暑輿疾上下巖谷出入茅葦
之中竣事而出遂爾不復能興今巳輿至南寧移臥
舟次將遂自梧道廣待　命於韶雄之間新任太監
總兵亦皆相繼蒞任各能守法奉公無地方騷擾之
患兩省巡按等官又皆安靖行事創滌往時煩苛摉
刻之弊方務安民今日之兩廣比之異時庻可謂無
事矣臣雖病廢而歸亦可以無去後之憂者夫竭忠
以報　國臣之素志也受　陛下之㴱思思得粉身
虀骨以自効又臣近歲之所日夜切心者也病日就
危尚求苟全以圖後報而爲養病之舉此臣所以大
不得巳也惟　陛下鑒臣一念報　主之誠固非苟
爲避難以自偷安而憫其瀕危垂絕不得巳之至情
容臣得暫囘原籍就醫調治幸存餘息鞠躬盡瘁以
報　陛下尚有日也臣不勝􁃻切哀求之至
　先生疏詞無不􁃻悃誠實而此養病一疏尤出不
　得已之眞情非如他人或隨例或有故而引疴者
　觀其非乆遂有南安之變雖先生盡瘁而死決無
　少悔然亦可憫矣死未幾而媒孽蠭起亦獨何哉
　　裁革文移
據布政司呈今後但有牌案行屬者則於備仰語後
止令奉行官吏具遵行過緣繇囘報看得近來官府
文移日煩如造册依准等項果係徒勞徒費虛文無
補本院欲華此弊乆矣因軍務紛劇未及舉行據呈
前因可謂先得我心之同然者自今事關本院除例
該奏報及倉庫錢糧金帛贓罰𥿄價預備稻穀等項
仍於每歲終開項共造手册一本送院查考外其餘
一應不大緊要文册及依准等項通行裁革從務簡
實以省勞費凡我有官皆要誠心實意一洗從前靡
文粉飾之弊各竭爲國爲民之心共圖正大光明之
治通備行各該衙門查照施行繳
官府文移之煩不但徒多勞費而吏胥因緣爲奸
亦多繇此所謂書册稠濁民多僞態者也
　　平茶寮碑　丁丑
正德丁丑􁎍宼大起江廣湖郴之家騷然且三四年
矣於是三省奉　命會征乃十月辛亥予督江西之
兵自南康入甲寅破橫水左溪諸巢賊敗奔庚申復
連戰奔桶岡十一月癸酉入桶岡大戰西山界甲戌
又戰賊大潰丁亥盡殪之凡破巢八十有四擒斬三
千餘俘三千六百有奇釋其脇從千有餘衆歸流亾
使復業度地居民鑿山開道以夷險阻辛丑師旋於
乎兵惟凶器不得巳而後用刻茶寮之石匪以美成
重舉事也提督軍務都御史王某書
　　平浰頭碑　丁丑
四省之宼惟浰尤黠擬官僣號潜圖孔亟正德丁丑
冬輋􁎍旣殄益機險阱毒以虞王師我乃休士歸農
戊寅正月癸卯計擒其魁遂進兵擊其懈丁未破三
浰乗勝歸北大小三十餘戰滅巢三十有八俘斬三
千餘三月丁未囘軍壺漿迎道耕夫遍野父老咸歡
農器不陳於今五年復我常業還我室廬伊誰之力
赫赫　皇威匪威曷憑爰伐山石用紀厥成提督軍
務都御史王某書
　　田州立碑　丙戌
嘉靖丙戌夏官兵伐田隨與思恩之人相比復煽集
軍四省洶洶連年于時　皇帝憂憫元元容有無辜
而死者乎廼　命新建伯王守仁曷往視師其以德
綏勿以兵䖍班師撤旅信義大宣諸夷感慕旬日之
間自縛來歸者七萬一千悉放之還農兩省以安昔
有苗徂征七旬不格今未朞月而蠻夷率服綏之斯
來速於郵傳舞干之化何以加焉爰告思田毋忘
帝德爰勒山石昭此赫赫　文武聖神率土之濱凡
有血氣莫不尊親
　　田州石刻
田石平田州寧(民謠/如此)田水縈田山迎(府治/新向)千萬世鞏
皇明嘉靖歳戊子春新建伯王守仁勒此石吿後人
陽明先生經濟集卷七終　臨海後學王立凖較梓
　　年譜
　王先生守仁字伯安其先晉右軍將軍羲之之後
　世居山陰至二十三世廸功郎壽徙餘姚　國初
　有綱者官廣東叅議死苗難其子彦達以羊革裹
　尸歸御史郭純上其事　廟祀綱于増城綱葢先
　生之六世祖也高祖與凖永樂間舉遺逸不起號
　遯石翁曾祖世傑以明經貢入太學號槐里子祖
　天敘號竹軒封翰林院修撰自槐里子以下兩世
　皆贈嘉議大夫禮部右侍郎加贈新建伯父蕐號
　龍山繇進士及第第一人仕至南京吏部尚書封
　新建伯龍山念山陰佳山水又爲先世故居復自
　餘姚徙越城之光相坊先生因築室陽明洞距越
　城東南二十里故學者稱爲陽明先生
成化八年壬辰九月三十日丁亥先生生先生在娠
　十四月生之夕祖母岑夢神人衣緋玉自雲中皷
　吹送兒來驚寤巳聞啼聲竹軒翁因名先生雲而
　鄉人遂指所生樓曰瑞雲樓
十二年丙申先生五歲猶不言有神僧過而目之日
　好個孩兒可惜名字道破竹軒翁更以今名日守
　仁卽能言嘗暗誦翁所讀書翁訝問之日向聞祖
　讀時巳黙記矣
十七年辛丑先生十歲龍山公舉進士
十八年壬寅先生十一歲竹軒翁因龍山公迎養攜
　先生如京師過登金山與客賦詩未就先生從傷
占一絶客大驚復命賦蔽月山先生又隨口占一
　絶詩在集中明年就塾師於邸中一日與同學生
　走長安街遇相者曰吾爲爾相爾鬚拂領入聖境
　鬚至上丹臺結聖胎鬚至下丹田聖果圓先生感
　其言歸問師曰何爲第一等事師曰讀書登第先
　生日恐未是當讀書作聖人耳
二十年甲辰先生十三歲太夫人鄭氏卒
二十二年丙午先生十五歲時石英王勇亂畿内石
　和尚劉千金亂秦中先生間行出居庸關逐胡兒
　騎射遍詢夷落所以備禦之䇿經月始返夜夢謁
　漢馬將軍援廟賦詩一律詩在集中先生感慨時
　事屢欲上書於朝龍山公格而止之
弘治元年戊申先生十七歲　七月自京師親迎夫
　人諸氏於洪都時諸公養和爲江西叅議先生就
　委禽焉合卺日偶行入鐵柱宮見道士跏跌卽而
　叩之相與對坐忘歸諸公遣人遍索不得明日先
　生始還　署中有𥿄數篋先生日學書皆盡書法
大進先生嘗曰吾始模古帖止得字形後凝思靜
慮擬形於心乆之始通其法及讀明道書曰吾作
字甚敬非要字好只此是學旣非要字好又何學
　也乃知古人隨時隨事只在心上學此心精明字
　好亦在其中矣後與學者論格物多舉此爲證
二年己酉先生十八歲　十二月以夫人諸氏歸餘
姚舟過廣信謁婁一齋諒語格物之學先生甚喜
　以謂聖人必可學而至也後徧讀考亭遺書思諸
儒謂衆物有表裏精麄一草一木皆具至理因見
　竹取而格之沈思不得遂𬒳疾
五年壬子先生廿一歲秋舉于鄕時闈中夜半見有
　二巨人者衣緋綠東西立大言曰三人好作事已
　而先生與孫中丞燧胡尚書世寧同舉及宸濠之
變胡發其好孫死其難先生平之
六年癸丑先生二十二歲春試南宮落第宰相李西
　涯索器先生戲曰待汝作來科狀元試爲來科狀
　元賦先生拈筆而就有忌者曰此子取上第目中
　無我輩矣及丙辰春試竟爲忌者所抑同舍有以
　不第爲恥者先生笑曰汝以不得第爲恥吾以不
　得第動心爲恥
十年丁巳先生二十六歲寓京師時邊烽甚急詔舉
　將才無以應先生因精究兵法每遇賓飮聚果核
　列陣勢爲戲
十一年戊午先生二十七歲讀考亭上光宗疏有曰
　居敬持志爲讀書之本循序致精爲讀書之法乃
　悔前日用力雖勤而無所得者欲速故也因循序
　以求之然物理吾心終判爲二沈鬰旣乆舊疾復
　作聞道士談養生之說而悅焉
十二年己未先生二十八歲春舉南宮第二人賜二
　甲進士第七人觀政工部先生爲諸生時嘗夢威
　寧伯王越遺以弓劒是秋奉　命督造威寧墳馭
　役夫以什伍法休食以時暇則驅演八陣圖事竣
　威寧家謝以金帛不受出威寧夙所佩劒以贈受
　之夢故也時星變下　詔求言又達虜猖獗先生
　疏論邊務八事
十三年庚申先生二十九歲授刑部雲南司主事
十四年辛酉先生三十歲奉　命讞獄江北暇日遊
　九蕐山見道者蔡蓬頭問以仙術蔡曰尙未有頃
　先生迸左右再拜請問蔡曰尙未問至三蔡曰汝
　禮雖隆終不忘官相大笑而别地藏洞有異人坐
　臥松毛不火食先生歷巖險訪之値其睡先生黙
　坐良久方醒問以第一義諦不答徐曰周濂溪程
　明道你儒家兩個好秀才也語畢復睡先生歸明
　日再往不復見矣
十五年壬戌先生三十一歲　八月　予告歸越築
　室陽明洞行道引術友人王思輿等來訪先生命
　僕迎之且歷語其來蹟似先知者衆驚異以爲得
　道乆之先生悟曰此簸弄精魄非道也遂屏去其
　術欲離家遠遯念祖母岑與龍山公在一日悟曰
　此念生于孩提此念亾是斷滅種性矣乃移居西
　湖往來南屏虎跑間有僧禪坐三年不語不視先
　生喝曰這和尙終日口巴巴說甚麽終日眼睜睜
　看甚麽僧驚起先生問其家對曰有母在曰起念
　否對曰不能不起念先生卽指愛親本性諭之僧
　涕泣拜謝挈鉢而歸
十七年甲子先生三十三歲秋主考山東鄉試試錄
　皆先生筆也　九月改兵部武選司主事
十八年乙丑先生三十四歲是年識湛甘泉若水與
　盟講明聖學門人始進
正德元年丙寅先生三十五歲時奄瑾擅政南京科
　道戴銑薄彦徽等皆下獄二月先生抗疏救之觸
　瑾矯　旨廷校四十謫貴州龍塲驛驛丞
二年丁卯先生三十六歲　夏赴謫至錢塘瑾遣人
　陰跡先生先生懼佯爲自沈于江密附商船往舟
　山颶風一夕飄墮閩界比登㟁山行數十里夜扣
　野寺不納又趨野廟倚香案臥葢虎穴也夜半虎
　但遶廊吼不敢入黎明寺僧來廟所意先生必啖
　于虎將收其橐此寺僧葢素借虎以禦客者見先
　生方睡醒驚曰非常人也邀至其寺則向與先生
　趺坐于鐵柱宮之道士在焉道士笑出袖中詩相
示有二十年前曾見君今來消息我先聞之句因
　問先生曰爾欲安往萬一瑾怒逮爾父誣爾北走
　胡南走粤奈何先生愕然卦之得明夷乃決䇿返
　别道士畱詩壁間詩在集中遂取間道繇武夷歸
渉鄱陽往省龍山公于建業以十二月赴龍塲驛
時先生妹婿徐愛因先生將赴龍塲納贄北面奮
然有志於學
三年戊申先生三十七歲　春三月至龍塲驛龍塲
在貴州萬山中蛇虺蠱蟲畢聚夷人鴃舌不通語
　言可與通語言者僅中土亾命耳時瑾憾未釋先
　生自計得失榮辱俱忘惟生死一念尚在乃鑿石
　槨以俟命焉會從者皆病先生親析薪取水作糜
　飼之又爲歌詩調越曲雜談笑以相解慰因沈思
　聖人處此更有何道忽中夜大悟格物致知之旨
　不覺呼躍而起從者皆驚始知聖人之道吾性自
　足向之求理於事物者誤也黙記五經之言證之
　莫不脗合著五經臆說夷人亦日來親見先生所
　棲卑濕爲搆龍岡書院寅賓堂何陋軒君子亭玩
　易窩以居先生思州守遣人侮先生諸夷不平毆
　之守怒白于當道當道令先生詣謝先生不可致
　書復之守聞自失水西安宣慰餽梁肉給使令重
　以金幣鞍馬先生俱不受始　朝廷議設軍衞於
　水西兼築城廓旣而止然驛傳尚存安惡據其腹
　心欲去之以問先生先生遺書申　朝廷令甲威
　信安心乃折有宋氏酋長曰阿賈阿札者叛宋氏
　作亂先生復遺書諷諭安安悚然率所部平其難
四年己巳先生三十八歲貴州提學副使席書聘先
　生主貴陽書院身督諸生師先生是年先生始論
　知行合一其說具語錄中
五年庚午先生三十九歲繇龍塲驛丞陞廬陵縣知
　縣爲政七月不事威刑選三老里正論民爲善多
　感化者　冬十一月入　覲舘於興隆寺時黃宗
　賢綰始見先生論學先生喜令與湛甘泉俱　十
　二月陞南京刑部四川司主事
六年辛未先生四十歲　正月調吏部驗封司主事
　始論䀲庵象山之學有答徐成之書時方獻夫爲
　郞位在先生上敬執贄先生　二月爲會試同考
　試官　十月陞文選司員外郞
七年壬申先生四十一歲　二月陞考功司郎中
　十二月陞南京大僕寺少卿便道歸省是年徐愛
　以祁州守遷南工部郞與先生同舟歸越論大學
　宗旨詳語錄
八年癸酉先生四十二歲　冬十月至滁州日與門
　人遨遊瑯琊瀼泉間月夕環龍潭而坐者數百人
　歌聲振山谷舊學之士日益至
九年甲戌先生四十三歲　四月陞南京鴻臚寺卿
　是年始專以致良知訓學者
十年乙亥先生四十四歲立從弟守信子正憲爲後
　時先生與諸弟守儉守文守章皆未舉子故也
　八月擬諫迎佛疏近侍言西域有僧能知三生事
　胡人謂之活佛遣宦者劉允乗傳往迎以珠琲爲
　幡幢黃金爲供賜賚巨萬　勑允往反以十年期
　得便宜行事請鹽七萬引爲行李費輔臣楊廷和
　執奏不聽先生擬疏欲上後止
十一年丙子先生四十五歲　九月陞都察院左僉
　都御史巡撫南贑汀漳等處以兵部尚書王瓊舉
　也王思輿語季本曰陽明此行必立事功吾觸之
　不動矣
十二年丁丑先生四十六歲　正月至贑州先經萬
　安有賊數百沿途劫掠商舟不敢進先生令聯商
　艦結爲陣勢揚旗鳴皷若趨戰者賊懼羅拜呼曰
　饑荒流民乞求賑濟先生令人諭之曰至贑後卽
　差官撫挿各安生理毋作非爲自取戮滅賊皆散
　歸先生入贑日卽選募民兵行十家牌法先是贑
　人之在官府者皆洞賊耳目官府舉動賊必先聞
　軍門一老隷作奸尤甚先生知之呼入密室使自
　擇生死隷吐實先生許以不死試其言悉驗先生
　以是盡得賊情矣　二月平漳宼　四月班師
　五月立兵符　奏設平和縣治于河頭移小溪巡
　簡司于枋頭　六月請疏通鹽法　九月改提督
　南贑汀漳等處軍務欽給旗牌得便宜行事先是
　先生申明賞罰疏以旗牌便宜爲請有笑其迂者
　獨王公瓊曰　朝廷此等權柄不與此等人又將
　誰與覆疏得　旨悉從之江西鎭守太監畢眞謀
　於近倖請監其軍瓊奏以爲兵法最忌遙制若使
　南贑用兵必待謀於省城鎭守敗矣惟省城有警
　則聽南贑䇿應可也眞謀乃寢　以平漳宼功陞
　俸一級賞銀二十兩文綺四端　十月平横水桶
　岡諸宼賊首謝志珊就擒先生問之曰汝何得黨
　類之衆若此志珊曰亦不容易平生見世上好漢
　斷不放過必多方鈎致之或赴其難或周其急或
　逞其酒色嗜好待其懷德與之謀無不應矣先生
　顧謂門人曰吾儕求友之切亦當如是　十二月
　班師　奏設崇義縣治于橫水増茶寮隘上堡鉛
　厰長龍三巡簡司
十三年戊寅先生四十七歳　三月平大帽浰頭諸
宼　四月班師舉酒以酬諸門人曰感諸君助我
　以此相報門人各瞿然問故先生曰始吾登堂賞
　罰軍事嘗恐誤有愧諸君不敢不愼及退對諸君
　尚覺前之賞罰有未慊也直至登堂行事與諸君
　相對時此心恰恰如一始安此固諸君之所以助
　我矣　五月奏設和平縣治于和平峒改和平巡
　簡司于浰頭　六月以平橫水桶岡功陞右副都
　御史廕一子錦衣衞世襲百戸　七月刻古本大
學　刻朱子晚年定論　十一月再請疏通鹽法
十四年巳夘先生四十八歲　正月以平三浰功廕
　一子錦衣衞世襲副千戸　六月奉　勑勘處福
　建叛軍初九日發贑州十五日至豐城聞寧王宸
　濠反趨還吉安起義師濠遣兵追先生先生以計
　得脫十九至吉安上疏告變慮賊黨順流窺建業
　犯京師兩都倉卒無備思以計詒濠使遲畱旬月
　不出乃萬全於是僞爲兩廣軍門機密火牌僞爲
　迎接京邊官軍公文僞爲李士實劉養正内應書
　僞爲閔念四淩十一投䧏狀令雷濟龍光先後設
　法故聞于濠濠乃疑懼猶豫其詳具反間遺事中
　二十一日再上疏吿變以叛黨方熾恐前疏不得
　達也同日又疏乞省葬　七月初五日疏上宸濠
　謗訕檄㮄十三日率伍文定等義師發吉安十五
　日大會于樟樹遣奉新縣知縣劉守緒襲破濠伏
　兵于新舊墳厰十九日發市汊二十日拔南昌二
　十四日與賊戰于鄱陽湖之黃家渡二十五日戰
　于八字腦二十六日獲濠于樵舍江西平而　朝
　廷不知也當是時始以南京都御史李克嗣飛章
　吿急集廷臣會議廷臣猶觀望不敢斥言濠反獨
　兵部尙書王瓊曰竪子素行不義今倉卒舉亂不
　足慮王守仁據上游躡之成擒必矣但故事不得
　不命將乃疏請下　詔削濠屬籍正賊名請命將
　出師趨南都命南和伯方壽祥防江都御史俞諫
　率淮兵翊南都王守仁率南贑兵繇臨吉都御史
　秦金率湖兵繇荆瑞會南昌李克嗣鎭鎭江許廷
　光鎭浙江叢蘭鎭儀眞遏賊衝傳檄江西諸路但
　能倡義旅擒反者封矦時羣小導　上親征有
　旨不必命將朕當親率六師奉天征討假威武大
　將軍鎭國公行事令太監張永張忠安邊伯許泰
　都督劉暉率京邊官軍萬餘以從給事中祝續御
　史張綸隨軍紀功　八月十六日上疏諫止親征
　是日再乞省葬九月十一日發南昌獻俘如京師
　時忠泰等訹上使人以威武大將軍牌取逆濠放
　還湖中俟　上親與之戰而後獲之以爲功及先
　生行至廣信忠泰又使人邀還江西先生不聽乗
　夜過玉山草萍驛適張永候于杭先生見永謂曰
　江西之民乆遭濠毒旣經大亂繼以旱災又加以
　京邊官軍供應困苦不支必逃聚山谷爲亂昔助
　濠尚脇從耳今爲窮迫所激奸黨羣起天下將成
　土崩之勢公素委心朝廷得無念耶永曰然吾之
　此出爲羣小在側欲調䕶左右以黙輔　聖躬非
　爲掩功來也但　皇上天性順其意猶可挽囘萬
　一若逆之徒激羣小之怒無救于天下之大計矣
　先生信其無他以濠付之而稱病居西湖淨慈寺
　十一月返南昌以奉　勑巡撫江西也時忠泰等
　在江西百計摉羅續綸又望風附會肆爲飛語先
　生旣還北軍肆坐慢罵或故衝導起釁先生一不
　爲動愈待以禮密令居人移家于鄉而以老羸應
　門將犒賞北軍忠泰預禁其人令勿受先生傳示
　内外諭北軍離家苦楚居民當敦主客之禮毎出
　遇北軍喪必停車唁慰厚與之櫬嗟歎乃去乆之
　北軍咸感會冬至節先生令城市設酒脯以奠死
　下亂者哭聲晝夜不絶北軍聞之無不思家泣下
　忠泰欲與先生較射意先生不能有以屈之先生
　勉應三發三中北軍在傍哄然舉手嘖嘖忠泰大
　懼曰我軍皆附王都耶乃班師還南都是年　十
　二月二十六日　上至南都
十五年庚辰先生四十九歲　上在南都忠泰旣憾
　先生毎矯　旨召先生而先生不赴乃密譛于
　上云王守仁必反　上問以何爲驗對曰試召之
　必不來　正月有　詔召先生張永使幕士錢秉
　忠密以報先生聞　命趨至忠泰復拒之于蕪湖
　先生入九蕐山宴坐草庵中　上隂遣人覘之曰
　王守仁學道人也安得反　命還江西過開先寺
　刻石于讀書臺曰正德巳卯六月十四乙亥寜藩
　濠以南昌叛稱兵向闕破南康九江攻安慶遠近
　震動七月十三辛亥臣守仁以别郡之兵復南昌
　宸濠擒餘黨悉定當此時　天子聞變赫怒親綂
　六師臨討遂俘宸濠以歸於赫皇威神武不殺如
　霆之震靡擊而折神器有歸孰敢窺竊天鑒於宸
　濠式昭　皇靈嘉靖我邦國葢　世宗龍飛之兆
　徵于此矣豈先生能前知乎　二月觀兵如九江
　　三月又疏乞省葬　五月江西大水疏自劾
　六月如贑大閲士卒敎戰法江彬遣人來覘人皆
　爲先生懼先生作啾啾吟解之曰東家老翁防虎
　患虎夜入室銜其頭西家小兒不識虎持竿驅虎
　如驅牛門人陳九川等復以爲憂先生曰吾昔在
　省城處權𥪡鎗鋒劔鋩間吾心帖然今公等何多
　慮也有言萬安多武士命叅隨往錄之諭曰但多
　膂力不問武藝得三百人龍光問宸濠旣平錄此
　何爲先生笑曰交趾有内難出其不意搗之亦一
　機會也葢是時　上在南都宸濠尙未伏法而彬
　謀叵測故有牛首夜驚之事只畏先生不敢動耳
　先生之所以觀兵九江挍士贑州錄萬安武力者
　其意皆以此固難爲衆人道矣　七月重上江西
　㨗音疏時羣黨欲自獻俘襲功張永曰不可昔我
　等未出京時宸濠巳擒王都堂獻俘北上過玉山
　渡錢塘經人耳目不可假也於是以大將軍鈞帖
　令先生重上㨗音先生乃節略前奏入諸人名于
　疏内再上之八月咨部院雪理冀元亨冤狀　閠
　八月初八日　上在南京受俘十二日　上自南
　京旋蹕霍韜曰是役也罪人巳執猶動衆出師地
　方巳寧乃殺民奏㨗誤　先朝於過舉揺國是於
　將危葢忠泰之攘功賊義厥罪滔天而續綸之詭
　隨敗類其黨惡不才亦甚矣　九月自贑州還南
　昌時泰州土銀服古冠服執木簡以二詩來見先
　生先生異其人䧏堦延之上坐問何冠曰有虞氏
　冠問何服曰老萊子服問學老萊子乎曰然曰將
　止學服其服抑學其上堂詐跌也銀心動坐漸側
　及論格物致知之旨言下豁然明日易服執弟子
禮　十二月初三日　上在通州賜宸濠死初八
　日　上還京
十六年辛巳先生五十歲　三月十四日　上崩於
　豹房　四月　世宗登極　八月召先生馳驛來
　京二十日發南昌輔臣沮之陞南京兵部尚書叅
　贊機務先生行至錢塘上疏仍乞便道省葬歸越
　十二月制封新建伯詔至日適龍山公誕辰先
　生捧觴爲壽公蹙然曰向寧濠之變皆以汝爲死
　矣而不死皆以事難平矣而卒平讒搆朋興禍機
　四發前後二年岌乎幾不免矣天開日月顯忠遂
　良父子濫冒封賞穹官高爵復相見於一堂豈非
　幸歟然盛者衰之始福者禍之基雖可幸亦可懼
　也先生洗爵而跪曰大人之敎兒所日夜切心者
　也
嘉靖元年壬午先生五十一歲　正月初十日疏辭
　封爵不允　二月龍山公卒先生哭踊幾絶戒家
　人齋食百日未幾又令弟侄輩稍進乾肉曰諸子
豢養習乆强其不能是恣其作僞也不如稍寛之
　使各求自盡可矣先生久哭暫輟有弔客至侍者
　云宜哭先生曰哭發於心若以客至而始哭則以
客退而不哭矣世人飾情行詐已久故于父母亦
然　七月再疏辭母爵不報時御史程啟充給事
　中毛王承宰相意倡爲異說劾先生門人刑部主
　事陸澄上疏爲六辯以折之先生聞而止之　九
月葬龍山公于石泉山
二年癸未先生五十二歲　二月南宮䇿士以心學
爲問隂闢先生門人徐珊不答而出門人錢德洪
　下第歸見先生先生喜而接之口聖學從兹大明
矣德洪曰時事如此此學何繇得明先生曰吾學
惡得遍語天下今會試錄出雖窮鄕㴱谷無不見
矣吾學旣非天下必有起而求眞是者　九月改
葬龍山公於天住峰鄭太夫人於徐山因石泉有
水患也十一月與張元冲論二氏之學元沖曰二
氏作用亦有功于吾儒者不知亦當兼取否先生
　曰說兼取便不是了聖人盡性至命何物不具何
　待兼取二氏之學皆我之學卽吾盡性至命中完
養此身謂之仙不染世累謂之佛後世儒者不見
　聖學之全故與二氏成二見耳辟之廳堂三間共
爲一室儒者見佛氏則割左邊一間與之見老氏
　則割右邊一間與之而巳則自處于中間皆舉一
　而廢百也
三年甲申先生五十三歲　正月越郡守南大吉見
　先生自陳其臨政多過問先生何無一言敎我先
　生曰吾巳言之乆矣大吉未解先生問曰吾不言
　汝何以知對曰此某之良知也先生曰良知非我
　常言而何大吉笑謝而去越數日再來請曰某過
　後甚悔雖亟思改圗然不若得人預言不犯爲佳
　先生曰人言不如自悔眞切越數日又來請曰身
　過可勉心過奈何先生曰昔鏡未開明可以藏垢
　今鏡明矣一塵之落亦難住腳此入聖之機也勉
　之　八月十五日宴門人于天泉橋是夜月白如
　晝門人百餘人酒酣各歌詩投壺擊鼓盪舟爲樂
　先生見諸生興劇退而作詩云鏗然舍瑟春風裡
　點也雖狂得我情明日諸生入謝先生曰昔孔子
　在陳思魯之狂士以學者沒溺富貴如拘如囚而
　莫之省有高明脫落者知一切俗緣皆非性體然
　不加實踐以入於精㣲則漸有輕滅世故濶略倫
　物之病雖比世之庸瑣者不同其爲未得於道一
　也故孔子思歸以裁之今諸君巳見此意正好精
　詣力造以求至於道無以一見自足而終止於狂
　也錢德洪德周魏良政良器讀書城南遊禹穴諸
　勝忘返錢父問二魏曰得無妨課業乎二魏答曰
　觸處皆舉子業也曰朱說亦須理會否二魏曰以
　吾良知求晦翁之說譬之打蛇得七寸又何憂不
　得耶錢父疑未釋進問先生先生曰譬之治家學
　聖賢者其産業第宅服食器物皆所自置欲請客
　出所有以享之客去其物具在還以自享終身用
　之無窮也學舉業者專以假貸爲功欲請客自聽
　事以至供具百物莫不遍借客來雖一時豐𥙿可
　觀客去則盡以還人一物非所有也若請客不至
　則時過氣衰借貸亦不備終身奔勞作一寠人而
　巳是求無益於得求在外也明年乙酉魏良政發
　解錢父聞之笑曰打蛇得七寸矣時大禮議起霍
　兀厓席元山黃宗賢宗明問先生先生皆不答
四年乙酉先生五十四歲　正月夫人諸氏卒四月
　祔葬干徐山　六月先生服闋禮部尚書席書特
　疏薦曰生在臣前者見一人曰楊一淸生在臣後
　者見一人曰王守仁
五年丙戌先生五十五歲　聶豹以御史巡按福建
　渡錢塘來見先生喜謂思孟周程無意相遭於千
　載之下然豹是時尚以賓客禮見也後六年豹出
守蘇州先生以下世四年矣語錢德洪王畿曰吾
　學誠得先生開發冀再見執贄不及矣兹以二君
爲證具香案拜先生稱門人　十一月庚申正億
　生
六年丁亥先生五十六歲　五月起總督兩廣江西
　湖廣軍務征思田　九月發越　五月過南昌先
　是先生舟次廣信門人徐樾方自白鹿洞學跌坐
　而來有禪定意登舟先生目而得之令舉似曰不
　是巳而稍變前語曰不是此體豈有方所譬之此
　燭光無不在不可以燭上爲光因指舟中曰此亦
　是光此亦是光指舟外水面曰此亦是光樾唯唯
　明日至南浦百姓迎者讙呼塞途至不能行父老
爭頂輿遞入都司先生命就謁者東入西出有不
　舍者出且復入自辰至未始散始舉有司常儀有
　諸生唐堯臣者素不信先生講學至是驚曰三代
　以下安得有此氣象耶明日謁文廟講大學於明
　倫堂諸生屏擁多不得聞堯臣詐爲獻茶者得上
　堂傍􁰽大喜自慶　十一月至梧州上謝恩遂陳
　膚見疏
七年戊子先生五十七歲　二月平思田　七月平
　八寨斷藤峽　上經略思田及八寨斷藤峽事宜
　九月以平思田功賞銀五十兩紵絲四襲　十月
　以疾疏請吿不報　謁漢馬伏波將軍廟干烏蠻
　灘宛然少時夢中所見也識二詩于其壁　謁增
　城先廟先生之六世祖綱以參議死苗難者是也
　十一月班師至大庾嶺先生疾已劇謂布政使王
　大用曰爾知孔明之所以托姜維乎大用遂擁兵
　䕶衞且爲敦匠事二十五日至南安門人推官周
　積來見二十八日泊靑龍舖明日召積八開目視
　曰吾去矣積泣下問何遺言先生㣲哂曰此心光
　光地更有何言有頃瞑目而逝門人贑州兵備張
　思聰迎入南埜驛沐浴禭歛如禮　十二月初三
　日思聰與官屬師生設祭入棺明日輿襯登舟士
　民遠近遮道哭聲震地至贑士民沿途擁哭如南
　安至南昌門人巡按御史儲良材提學副使趙淵
　請改歲行士民昕夕哭奠
八年巳丑正月喪發南昌　時連日逆風舟不能行
　趙淵祝于柩曰公豈爲南昌士民畱耶越中子弟
　門人來候久矣忽變西風六日直至弋陽　二月
　庚午喪至越時朝中有異議爵廕贈謚諸典皆不
　行方下　詔禁偽學詹事黄綰上疏曰忠臣事君
　義不苟同君子立身道無阿比臣昔爲都事今少
　保桂蕚時爲舉人臣取其大節與之交友及臣爲
　南京都察院經歷見大禮不明相與論列從此與
　蕚二十餘年始終無間昨臣薦新建伯王守仁堪
　以輔導　聖德蕚與守仁不合因不謂然小人乗
　間搆隙然臣終不以此廢蕚平生也但臣於事君
　之義師友之道則有不得不明者夫臣之所以㴱
　知守仁以其功與學耳然功高而人忌學古而人
　不識此守仁之所以不容於世也葢守仁之大功
　有四其一宸濠不軌謀非一日内臣如魏彬等嬖
　幸如錢寧江彬等文臣如陸完等爲之内應鎭守
　如畢眞劉朗等爲之外應故當時中外之臣多懷
　觀望若非守仁忠義自許不顧赤族之禍身任討
　賊之事則天下安危未可知矣今乃皆以爲伍文
　定之功是輕發縱而重走狗也其二大帽茶寮浰
　頭桶岡諸賊寨勢連四省兵積累歲守仁臨鎭次
　第底定其三田州思恩搆釁有年事不得息民不
　得安故起守仁以往使盧王之徒崩角來降感泣
　受杖遂平一方之難其四自來八寨爲兩廣腹心
　之疾其間守戍官軍與賊爲黨莫可奈何守仁假
　永順囘兵盧王䧏卒襲而殲之易若拉朽凡此守
　仁之功皆除大患卒又以死勤事而寧可泯滅之
　乎其學之大有三一曰致良知致知出於孔子而
　良知出於孟子何可異也一曰親民卽百姓不親
　之親而凡親賢樂利與民同其好惡而爲絜矩之
　道者是也亦非創爲之說也一曰知行合一葢亦
　大易所謂知至至之知終終之只一事也守仁發
　此欲人言行相顧勿事空言是守仁之學正接孔
　孟之學而庸可非訾之乎今蕚以此詆守仁遂致
　陛下失此良弼使守仁不獲致君堯舜誰之過與
　故臣不敢以此爲蕚是也夫以守仁之學之正如
　此其功之高又如此乃賞典不及削罰有加廢褒
　忠之舊恩倡僞學之新禁蕚之所以輔　明主者
　爲何如哉今守仁客死妻子孱弱家童載骨藁埋
　空山鬼神有知當爲惻然況于人乎況干　聖人
　乎假使守仁生于異世　陛下猶當追崇之何至
　親見其人而失之也臣昔與守仁友二十年一日
　憤寡過之不能守仁從而覺之忽有㴱省遂師事
　之是臣於守仁實非苟然相信如世俗師友者也
　臣於君父之前處師友之間旣有所懷不敢不盡
　昔蕚爲小人所讒臣爲之憤旣而得白臣爲之喜
　固非臣之私也守仁今日之抱冤亦猶蕚向日之
　負屈伏願擴一視之仁特　勑所司優以䘏典贈
　謚仍與世襲并開學禁以昭　聖德若此事不明
　則蕚與臣終不能忘故臣敢直言如此所以盡事
　陛下之忠且以補蕚之過也疏入不報十一月葬
　先生於洪溪洪溪去越城三十里入蘭亭五里先
　生所親擇也先是後溪入懷與左溪會衝嚙右麓
　術者心嫌之夜有夢神人緋袍玉帶立於溪上者
　曰吾欲還溪故道明日雷雨大作溪泛忽從南岸
　明堂周濶數百尺遂定穴時門人會哭者千餘人
　四方來觀者皆涕泣歎息
隆慶元年丁卯　五月　詔贈先生爲新建侯謚文
　成
二年戊辰　六月先生嗣子正億襲封新建伯

