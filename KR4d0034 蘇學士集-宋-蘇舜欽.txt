#+TITLE: 蘇學士集-宋-蘇舜欽
#+DATE: 2016-06-11 12:24:34
#+SOURCE: github.com/kanripo/KR4d0034 master 076f0637                
蘇子美文集序
予宦遊呉門得宋蘇子美滄浪亭遺址於荒煙蔓艸中
稍稍爲之起廢墜葺垣屋數年以來亭之樹石若歳益
而古嘉花名卉若月益而娟妍而呉之人雅好事春秋
佳日遊屐麕集遂擅郡中名勝我輩馮弔古蹟履其地
則思其人思其人則必慨想其生平求其文章詞翰以
髣髴其萬一蓋尚友之道然耳子美故有集若干卷久
傳於世惜板已毁世之獲見其集者蓋少予幸得是本
而卒業焉子美詩磊落自喜文章雄健負奇氣如其爲
人以之妃眺儷張殆無媿色顧晁張繼起於古學大盛
之日而子美獨崛興於舉世不爲之時挽楊劉之頽波
導歐蘇之前驅其才識尤有過人者學者論宋初古文
往往以子美與穆伯長並稱其實伯長不及也吳門徐
子七來年少嗜古偕兄念修重爲開雕將欲與予之滄
浪小志並廣其傳予喜亟取是集付之書成請予序予
曰昔歐陽公言之矣歐陽之序蘇氏文集曰子美齒少
於予而予學古文反在其後又曰斯文金玉也弃擲埋
沒糞土不能銷蝕其見遺於一時必有收而寳之於後
世者嗚呼詎不有待於今日與康熙戊寅八月之朔滄
浪寓公宋犖序
大中丞宋公命復挍子美集讀之數日而乃恍然於公
之重脩滄浪亭之意也始亭之脩也不知者以爲政有
餘暇僅以供遊覧也其知者以爲愛慕其才不忍使其
遺蹟之泯没無傳也而公之意則大不然夫子美抱經
世之學懷忠君之心觀其所爲詩文及論時事劄子雖
未見諸實事然其議論侃侃慷慨切直皆有關于社稷
生民之故能言人之所不敢言不可以區區文人才士
目之矣使當日天子宰相知其賢而大用之殆無難澤
被一世名垂於後而惜乎其以酒食之過至遷謫以死
徒使後之人憑弔遺蹤爲之拊膺歎恨于九原之不可
復作不大可惜哉公重其學問心術而惜其見棄于當
時之君相又憫其亭之廢而不存是以修之也夫子美
慶曆人也自慶曆迄今垂六七百年已無有過而問之
者儻更歷幾百年其詩文必散失而無傳而所謂滄浪
故址者亦且銷滅於榛莽之中而不可考將幷不知子
美爲何如人豈復有新其亭而珍其遺集者乎雖其生
平行事略備宋史而所載之文僅二三首苟不睹全集
卒無由論其世知其人則世亦不過與文苑諸人同類
稱之而止矣此公既脩其亭而又命復挍其集之意也
昔歐陽永叔序其集云凡人之情忽近而貴遠子美屈
於今世猶若此其伸於後世宐如何也其猶此志歟復
既承公命因與兄念修次第挍之而付諸劂氏
康熙戊寅皐月下澣震澤徐惇復書于白蕐書屋
蘇學士文集原序
予友蘇子美之亡後四年始得其平生文章遺稾於太
子太傅杜公之家而集錄之以爲十五卷子美杜氏壻
也遂以其集歸之而吿於公曰斯文金玉也棄擲埋沒
糞土不能銷蝕其見遺於一時必有收而寳之於後世
者雖其埋沒而未出其精氣光怪已能常自發見而物
亦不能揜也故方其擯折摧挫流離窮厄之時文章巳
自行於天下雖其怨家仇人及嘗能出力而擠之死者
至其文章則不能少毁而揜蔽之也凡人之情忽近而
貴遠子美屈於今世猶若此其伸於後世宜如何也公
其可無恨予嘗考前世文章政理之盛衰而怪唐太宗
致治幾乎三王之盛而文章不能革五代之餘習後百
有餘年韓李之徒出然後元和之文始復于古唐衰兵
亂又百餘年而聖宋興天下一定晏然無事又幾百年
而古文始盛於今自古治時少而亂時多幸時治矣文
章或不能純粹或遲久而不相及何其難之若是歟豈
非難得其人歟苟一有其人又幸而及出於治世世其
可不爲之貴重而愛惜之歟嗟吾子美以一酒食之過
至廢爲民而流落以死此其可以歎息流涕而爲當世
仁人君子之職位宜與國家樂育賢才者惜也子美之
齒少於予而予學古文反在其後天聖之間予舉進士
於有司見時學者務以言語聲偶摘裂號爲時文以相
誇尚而子美獨與其兄才翁及穆叅軍伯長作爲古歌
詩雜文時人頗共非笑之而子美不顧也其後天子患
時文之弊下詔書諷勉學者以近古由是其風漸息而
學者稍趨於古焉獨子美爲於舉世不爲之時其始終
自守不牽世俗趨舍可謂特立之士也子美官至大理
評事集賢挍理而廢後爲湖州長史以卒享年四十有
一其狀貌奇偉望之昂然而即之温温久而愈可愛慕
其才雖髙而人亦不甚嫉忌其擊而去之者意不在子
美也賴天子聦眀仁聖凡當時所指名而排斥二三大
臣而不欲以子美爲根而累之者皆蒙保全今並列於
榮寵雖與子美同時飲酒得罪之人多一時之豪俊亦
被收采進顯於朝廷而子美獨不幸死矣豈非其命也
悲夫廬陵歐陽脩序
宋史本傳
蘇舜欽字子美參知政事易簡之孫父耆有才名嘗爲
工部郎中直集賢院舜欽少慷慨有大志狀貌傀偉當
天聖中學者爲文多病偶對獨舜欽與河南穆脩好爲
古文歌詩一時豪俊多從之游初以父任補太廟齋郎
調滎陽縣尉玉清昭應宮災舜欽年二十一詣登聞鼓
上火疏(文載集/中不録)㑹有詔戒越職言事又上書(文載集/中不録)尋舉進
士改光禄寺主簿知長垣縣遷大理評事監在京店宅
務康定中河東地震舜欽詣匭通疏極陳災變異常時
政得失纚纚千餘言無所回避(文載集/中不録)羣小爲之側目范
仲淹薦其才召試爲集賢校理監進奏院舜欽娶宰相
杜衍女衍時與范仲淹冨弼在政府多引用一時聞人
欲更張庶事御史中丞王拱辰等不便其所爲㑹進奏
院祀神舜欽與右班殿直劉㢲輒用鬻故紙公錢召妓
樂間多㑹賔客拱辰㢘得之諷其屬魚周詢等劾奏因
欲揺動衍事下開封府劾治於是舜欽與㢲俱坐自盜
除名同時㑹者皆知名士因縁得罪逐出四方者十餘
人世以爲過薄而拱辰等方自喜曰吾一舉網盡矣舜
欽既放廢寓于吳中其友人韓維責以世居京師而去
離都下隔絶親交舜欽以書報之(文載集/中不録)二年得湖州長
史卒舜欽數上書論朝廷事在蘇州買水石作滄浪亭
益讀書時發憤懣於歌詩其體豪放往往驚人善草書
每酣酒落筆爭爲人所傳及謫死世尤惜之妻杜氏有
賢行兄舜元字才翁爲人精悍任氣節爲歌詩亦豪健
尤善草書官至尚書度支員外郎三司度支判官
蘇學士文集緫目
　　　　　商丘　漫堂先生　宋　犖　鍳定
　卷第一
　　古詩二十四首
　　　感興三首
　　　慶州敗
　　　　及第後與同年宴李丞相宅
　　　昇陽殿故址
　　　大霧
　　　藍田悟眞寺作
　　　　興慶池
　　　　長安春日效東野
　　　　太行道
　　　　對酒
　　　　夜中
　　　　蜀士
　　　　己卯冬大寒有感
　　　　獵狐篇
　　　　難易言二首
　　　　大小言
　　　　了語不了語二首
　　　　舟中感懷寄館中諸君
　　　　送李生
　　卷第二
　　　古詩二十首
　　　　楊子江觀風浪
　　　　哭曼卿
　　　　吾聞
　　　　送安素處士髙文恱
　　　　贈釋祕演
　　　　城南感懷呈永叔
　　　　吳越大旱
　　　　中秋夜吳江亭上對月懷前宰及寄君謨蔡大
　　　　越州雲門寺
　　　　和韓三謁歐陽九之作
　　　　城南歸值大風雪
　　　　出京後舟中有作寄文韓二兄弟永叔歐陽九
　　　　　　和叔杜二
　　　　寄冨彦國
　　　　大風
　　　檢書
　　　雜興
　　　呂公初示古詩一編因以短歌荅之
　　　老萊子
　　　往王順山值暴雨雷霆
　卷第三
　　古詩二十首
　　　依韻和勝之暑飲
　　　荅宋太祝見贈
　　　送李冀州詩
　　　和鄰幾登緐臺塔
　　　依韻和伯鎭中秋見月九日遇雨之作
　　　夜聞秋聲感而成咏同鄰幾作
　　　和聖俞庭菊
　　　荅梅聖俞見贈
　　　舟至崔橋士人張生抱琴攜酒見訪
　　　頴川留別王公輔
　　　維舟野步呈子履
　　　滯舟
　　　過濠梁别王原叔
　　　和子履雍家園
　　　尹子漸哀辭
　　　天平山
　　　奉酬公素學士見招之作
　　　遷居
　　　遣悶
　　　苦調
　卷第四
　　古詩十八首
　　　若神棲心堂
　　　郡侯訪予于滄浪亭因而髙㑹翌日以一章謝
　　　　　之
　　　送關永言赴彭門
　　　寄題豐樂亭
　　　夏熱晝寢感詠
　　　哭師魯
　　　和永叔琅邪山庶子泉陽冰石篆詩
　　　荅章傅
　　　遊山
　　　寒夜
　　　送施秀才
　　　送韓三子華還家
　　　觀放
　　　金山寺
　　　九月五日夜出盤門泊于湖間偶成宻㑹坐上
　　　　　　書呈黄尉
　　　送張統尉嘉禾
　　　秋夜
　　　寄題周源家亭
　卷第五
　　　古詩十四首
　　　　黃雍於西安修水之側起佚老亭以奉親
　　　　送黄莘還家
　　　　和菱磎石歌
　　　　頂破二山詩
　　　永叔石月屏圗
　　　　演化琴德素髙昔嘗供奉先帝聞予所藏寳琴
　　　　　　求而揮弄不忍去因爲作歌以冩其意云
　　　寄王幾道同年
　　　丙子仲冬紫閣寺聮句
　　　水輪聮句
　　　薦福塔聮句
　　　悲二子聮句
　　　地動聮句
　　　瓦亭聮句
　　　淮上喜雨聮句
　卷第六
　　律詩三十四首
　　　和石曼卿眀河詠
　　　師黯以彭甘五子爲寄因懷四眀園中此果甚
　　　　　多偶成長句以爲謝
　　　遊洛中内
　　　送杜密學赴幷州
　　　送家靜及第後赴官清水
　　　串夷
　　　靜勝堂夏日呈王尉
　　　黎生下第還郷
　　　春日晚晴
　　　代人上申公祝夀
　　　有客
　　　　遊南内九龍宮
　　　　送陳進士遊江南
　　　　和馬承之古廟
　　　　和解生中秋月
　　　　宿太平宮
　　　　獨遊輞川
　　　　過下馬陵
　　　　覧含元殿基因想昔時朝㑹之盛且感其興廢
　　　　　　之故
　　　　望秦陵
　　　留題樊川李長官莊
　　　宿終南山下百塔院
　　　宿華嚴寺與友生㑹話
　　　送王楊庭著作宰巫山
　　　晚意
　　　春暮初晴自御宿川之華嚴寺
　　　次韻和師黯寄王耿端公
　　　聞京尹范希文謫鄱陽尹十二師魯以黨人貶
　　　　　郢中歐陽九永叔移書責諌官不論救而
　　　　　謫夷陵令因成此詩以寄且慰其遠邁也
　　　暑景
　　　夏中
　　　夏意
　　　和淮上遇便風
　　　先公之愛馬以病寄他廏今死矣
　　　重過句章郡
　卷第七
　律詩三十九首
　　　晚出潤州東門
　　　無錫惠山寺
　　　過蘇州
　　　吳江亭
　　　秀州通越門外八九里臨水多佳木茂樹以便
　　　　　風不得停舟一賞愴然爲詩
　　　秀州城外九里有竹樹小橋予十八年前與友
　　　　　人解晦叔飲别于此今過之景物依然而
　　　　　解生已亡悲歎不足復成小詩
　　　天章道中
　　　望太湖
　　　大禹寺
　　　　杭州㢲亭
　　　　宿錢塘安濟亭觀潮
　　　　使風
　　　　松江長橋未眀觀漁
　　　　新開湖晚霽
　　　　九日汴中
　　　　淮中晚泊犢頭
　　　　韓忠憲公挽辭二首
　　　　詔獄中懷藍田髙先生
　　　　湘公院冬夕有懷
　　　　離京後作
　　　　荅和叔春日舟行
　　　　荅子履
　　　　舟行有感
　　　　淮亭小飲
　　　　淮中風浪
　　　　夀陽閑望有感
　　　　阻風野步有感呈子履
　　　　過泗水
　　　　和丹陽公素學士晚望見懷
　　　　送子履
　　　　題花山寺壁
　　　　春睡
　　　　覧照
　　　　病起
　　　　秋懷
　　　　秋曉聞鶴唳一聲
　　　　中秋松江新橋對月和柳令之作
　　　　病中得杜丞相見寄詩感而有作
　　　　滄浪懷貫之
　卷第八
　　律詩四十三首
　　　和彦猷晚宴眀月樓二首
　　　依韻和王景章見寄
　　　荅仲儀見寄
　　　雨中聞鶯
　　　滄浪亭
　　　秋雨
　　　中秋三夕對月
　　　懷月來求聽琴詩因作六韻
　　　　送黃通
　　　　秋宿虎丘寺數夕執中以詩見貺因次元韻
　　　　滕子京哀辭
　　　　寒食招和叔遊園
　　　　春日懷舊遊
　　　　春日感懷
　　　　夢歸
　　　　獨步遊滄浪亭
　　　　初晴遊滄浪亭
　　　　滄浪觀魚
　　　遊招隠道中
　　　揚州城南延賔亭
　　　呉江岸
　　　晚泊龜山
　　　滄浪靜吟
　　　丹陽子髙得逸少瘞鶴銘于焦山之下及梁唐
　　　　　諸賢四石刻共作一亭以寳墨名之集賢
　　　　　伯鎭爲之作記逺來求詩因作長句以寄
　　　遊霅上何山
　　　霅上
　　　　冬夕偶書
　　　　寒夜十六韻荅子履見寄
　　　　獨遊曹氏園館因寄伯玉
　　　　小酌
　　　　送人還呉江道中作
　　　　題廣喜法師堂
　　　　詩僧則暉求詩
　　　　關都官孤山四照閣
　　　　清軒
　　　　某爲世所棄困居於蘇平生交遊過門不顧長
　　　　　安侍讀葉丈不以秦吳之逺髙下之隔閔
　　　　　此窮悴特貺以詩然韻險句奇不可攀續
　　　　　仰酬髙誼強抉蕪音
　　　暑中閒詠
　　　寄題趙叔平嘉樹亭
　　　西軒垂釣偶作
　　　夜聞笮酒有聲因而成咏
　　　秋夕懐南中故人
　卷第九
　　書七首
　　　上三司副使段公書
　　　上范希文書
　　　應制科上省使葉道卿書
　　　上京兆杜公書
　　　上孫冲諫議書
　　　上孔待制書
　　　上集賢文相書
　卷第十
　　書六首
　　　荅韓持國書
　　　　荅馬永書
　　　　荅范資政書
　　　　荅李銳書
　　　　荅杜公書
　　　　上范公參政書幷諮目七事
　　　　　諮目一
　　　　　諮目二
　　　　　諮目三
　　　　　諮目四
　　　　　諮目五
　　　　　　諮目六
　　　　　　諮目七
　　卷第十一
　　　上書疏狀九首
　　　　乞納諫書
　　　　詣匭疏
　　　　火疏
　　　　論西事狀
　　　　乞發兵用銀牌狀
　　　　論宣借宅事
　　　乞用劉石予弟
　　　投匭疏
　　　論五事
　卷十二
　　啓表十二首
　　　啓事上奉寧軍陳侍郎
　　　　上杜侍郎啓
　　　上執政啓
　　　薦王景仁啓
　　　京兆求罷表
　　　　　杜公讓官表
　　　　　杜公謝官表
　　　　　杜公求退第一表
　　　　　　第二表
　　　　　　第三表
　　　　　　第四表
　　　　　　第五表
　　卷第十三
　　　記序雜文十六首
　　　　　粹隱堂記
　　　東京寳相禪院新建大悲殿記
　　　幷州新修永濟橋記
　　　滄浪亭記
　　　蘇州洞庭山水月禪院記
　　　處州照水堂記
　　　浩然堂記
　　　漣水軍新牐記
　　　送外弟王靖序
　　　送王緯赴選序
　　　石曼卿詩集序
　　　送王規方叔序
　　　符瑞
　　　復辨
　　　杜誼孝子傳
　　　題杜子美別集後
　卷第十四
　　誌銘八首
　　　先公墓誌銘
　　　江寧府溧陽令蘇君墓誌銘
　　　亡妻鄭氏墓銘
　　　内園使連州刺史知代州劉公基誌
　　　處士崔君墓誌
　　　太常博士宋仲達墓誌銘
　　　屯田郎榮陽鄭公墓誌銘
　　　歙州黟縣令朱君墓誌銘
　卷第十六
　　誌銘六首
　　　太原郡太君王氏墓誌
　　　太理評事杜君墓誌
　　　奉禮郎杜君妻張氏墓文
　　　兩浙轉運使司封郎中王公墓表
　　　大理評事程君墓誌銘
　　　廣陵郡太君髙氏墓誌銘
　卷第十六
　　行狀哀辭祭文五首
　　　韓公行狀
　　　王子野行狀
　　　哀穆先生文
　　　祭舅氏文
　　　祭滕子京文

蘇學士文集緫目
　　　　　　　震澤徐惇復　七來挍
蘇學士文集卷第一
　　　感興三首
後寢藏衣冠前廟宅神主吾聞諸禮經此制出中古秦
嬴食先法乃復祭於墓漢衣以月遊於道蓋無取宣帝
尊祖廟失制徧九土孝元酌前文一旦悉除去魏帝樂
銅臺遺令(平)置歌舞昏嗣竟從之此事狂夫阻唐制益
紛華諸陵銷嬪御曠女日哀吟於先亦奚補吾朝三聖
人乗雲不可覩威靈巳霄漢嗣皇念宗祖繪事移天光
刻象肖神武徧敕舊遊地輸材起宮宇階墄釦以金牆
壁衣之黼功旣即奉迎法仗疊簫鼓玩好擇珍奇目奪
不可數三京佛老家已有十數處朝家雖奉先越禮古
不許君不祭臣僕又不祭支庶丹楹豈非孝聖貶甚蕭
斧大祀當以時寢廟即其所惜哉共儉德乃爲侈所蠱
痛乎神聖姿遂與夷爲侶蒼生何其愚瞻歎走㫄午賤
子私自嗟傷時淚如雨
在昔帝堯日光宅闢四門所賔無凶邪德教日益敦末
世多濫姦九重嚴大閽扞掫主譏察誰何辨語言一關
百力士列立甃石温設官按尺籍唱號於未昬唐末稍
懈怠嘗值外史奔京城凶豪兒奮劒闖帝藩狂呼嘯虎
豹便欲傾乾坤賴有宰相在不然神器翻我朝講制度
門籍反不存近知賤丈夫突入犯赤軒陛官未暇執呶
呶何其諠祖宗創業難愼重在後昆勇夫猶重閉况乃
天子尊何羅猶宐察况乃外宼屯興語一及此舌出反
自捫吾家本寒微世受朝廷恩欲奏鴟鴞詩當塗誰薦
論
瞽說聖所擇愚謀帝不罪况乎言有文白黒時利害前
日林書生自謂胷臆大潛心摭世病榮成謂可賣投顙
觸諫函獻言何耿介云昨見凶星上帝下警戒意若日
昏㧻出處恣蜂蠆安坐弄神器開門納珍賄宗支若繫
囚親親禮日殺大臣尸其柄咋舌希龍拜速速伐虎叢
無使自沈瘵陛下幸察之聰眀即不壞如忽賤臣言不
瞬防禍敗一封朝飛入羣目已睚眦力夫暮塞門執縛
不容喟十手捽其胡如負殺人債幽諸死牢中繫灼若
龜蔡亦旣下風指黥而播諸海長途萬餘里一錢不得
帶必令朝夕閒渇飢死于械從前有口者蹜脰氣如鞴
獨夫已去除易若吹糠粺奈何上帝眀非德不可蓋倏
忽未十旬炎官下其怪乙夜紫禁中一燎不存芥天王
下牀走倉猝畏挂礙連延舊寢廷頑失若空塞眀朝黄
紙出大赦徧中外嗟乎林書生生命不可再翻令凶惡
囚纍纍受恩貸
　　　慶州敗
無戰王者師有備軍之志天下承平數十年此語雖存
人所棄今歳西戎背世􁋼直隨秋風寇邊城屠殺熟户
燒障堡十萬馳騁山嶽傾國家防塞今有誰官爲承制
乳臭兒酣觴大嚼乃事業何嘗識會兵之機符移大急
蒐卒乗意謂就戮如縛尸未成一軍之出戰驅逐急使
縁嶮巇馬肥甲重士飽喘雖有弓劒何所施連顚自欲
􁫆深谷虜騎笑指聲嘻嘻一麾發伏鴈行出山下奄截
成重圍我軍免胄乞死所承制面縛交涕洟逡巡下令
藝者全爭獻小技歌且吹其餘劓馘放之去東走矢液
皆淋漓首無耳準若怪獸不自媿恥猶生歸守者沮氣
陷者苦盡由主將之所爲地機不見欲僥勝羞辱中國
堪傷悲
　　　及第後與同年宴李丞相宅
十年苦學文出語背時向榮力不自知藝圍輒棹鞅薄
技遭休眀一第君所唱㧞身泥滓厎飄迹雲霞上氣和
朝言甘夢好夕魂王軒眉失舊斂舉意有斯况爽如秋
後鷹榮若凱旋將台府張宴集吾輩縱謔浪花梢血點
乾酒面玉紋漲狂歌互喧傳醉舞迭閬伉兹時實無營
此樂亦以壯去去登顯涂幸無隳素尚
　　　昇陽殿故址
昔在開元中此名昇陽殿西通大名宮夾道直如箭至
尊黄金輿乗春日幸宴翠嬪戛鐘鼓歡呼奏新徧巧舞
風燕翻奴歌露鶯囀酒光射錦幄上下花㑹炫雕盤堆
緐英豔粉弱自戰天歡日無窮臣諫莫敢獻樂極哀繼
之在理亦可見胡來塞宫闕腥羶汚香薦縱火寢廟平
揮戈君臣迸庸嗣忽前醜泚巢福更亂冉冉竟覆亡返
爲耕牧便瓦礫雖費犂土壤頗肥衍葢由殺人多膏血
浸漬逺髑髏今成堆皆昔燕趙面每因鉏耨時數得寳
玉片今秋雨澤多榖穗密如瓣農惟喜豐稔吾獨閔遷
變不有失德君焉爲穡夫佃大國尚如此小人易流轉
道德可久長作詩將自勸
　　　大霧
欲曉霜氣重不收餘陰乗勢相淹留化爲大霧塞白晝
咫尺不辨人與牛羣鳥啁啾滿庭樹欲飛恐遭羅網囚
四簷晻藹下重幕微風吹過冷自流竊思朝廷政無濫
未嘗一日封五侯何爲終朝不肎散焉知其下無蚩尤
思得壯士翻白日光照萬里銷我之沈憂
　　　藍田悟眞寺作
旅食長安城廻遑奔走無停行清懷壯抱失素向胸中
堆積塵土生偷閒得至玉峰下爲聞悟眞之寺之嘉名
杖邛赤脚渡藍水細流激激心骨清仰看蒼山髙峰㫄
白雲眀滅藏日光行人遥指置寺處正在白雲之中央
逡巡縁棧更險絶攀蘿捫壁隨低昂眀行咫尺乃相失
已與雲霧相翶翔時聞啼鳥如吹竹數步一休還縱目
行行未知髙則危下視昬煙覆平陸滿巖佳樹尤樸􁂶
赫赤如霞間濃緑是時八月初路㫄已見芬芬菊貪奇
戀景不知倦側睥又復心瑟縮神魂飛下大壑幽定省
移時進雙足寺門髙開朝日輝丹青黯澹唐時屋老僧
引我周遊看且云白氏子詩乃實錄此詩疇昔予所聞
殷殷更向碑前讀按言索像今無復惟有流泉數道如
車輻我嫌世累欲暫居又云此地無留宿殿宇之後林
莽中日暮嘗有虎豹伏鑿石龕邊崕至深近有浮屠於
此相張觸快心宿忿兩不解一乃顚擠死其谷我聞爲
之久顰蹙此向期將避煩辱不爲傷生事爭如平地隨
流俗歎息回頭急出山始覺全軀已爲福
　　　興慶池
餘潤漲龍渠疏溜連清滻助曉逺昏山浮秋眀刮眼漁
歸別浦閑鴈下滄波晚岸北有髙臺離魂蕩無限
　　　長安春日效東野
前秋長安春今春長安秋節物自榮悴我有樂與憂窮
閻何卑漏時燕不見投門庭謝過從蘭萌舒綠柔燕託
喜廣厦亦非善是仇蘭生靜愈茂堪將義爲儔芳香誠
可慕對之蠲窮愁
　　　太行道
行行太行道一步三太息念厥造化初夫何險此極左
右無厎壑前後至頑石髙者欲作天朋黨深者疑斷地
血脈夜中巖下埋斗杓日午陰壁風雪號攀縁有路到
絶仞四望羣峰合沓如波濤忽至逼側處咫尺顚墜恐
莫逃嗟乎古昔未開時隔絶往來人不思淳源一破山
岳碎巧心遂去縁嶮巇嶮巇不窮甚可畏悼此二者亡
其宐天地不自嶮嶮由人爲之彼車摧輪馬傷足中路
勿歎勿慟哭世上安塗故有焉孰使汝行此道驅髙軒
喪墜不收宐爾然
　　　對酒
丈夫少也不冨貴胡顔奔走乎塵世予年已壯志未行
案上敦敦考文字有時愁思不可掇崢嶸腹中失和氣
倚官得來太行顚太行美酒清如天長歌忽發淚逬落
一飮一斗心浩然嗟乎吾道不如酒平禠哀樂如摧朽
讀書百車人不知地下劉伶吾與歸
　　　夜中
夜分衆諠死耿耿抱眞履中君湛以寧不爲外官使七
兵乗間入攻剽勢向圮主將不謀陣敵惡蕩然失守遽
藏避駭浪奔騰一刻萬里紛紛變化無窮已俄如獨繭
絲忽復滿天地乳虎不受縛狂龍難馴致我思精甲以
扞異類邪慝弗萌元辟復位輔以逍遥之至道爛然光
輝照無際
　　　蜀士
蜀國天下險奇怪生中間有士賈其姓抱材東入關獻
冊叩諫鼓其言蔚可觀願以微賤軀一得至上前掉舌
滅西寇畫地收幽燕且云太平久兵戰無人言臣嘗學
其法自集數百篇治亂與成敗宻然不可刪三獻輒罷
去志屈心悲酸將相門户深欲往復見攔負販冒日熱
引重衝雪寒羇苦輦轂下以圗晨夕餐如此三歳餘夜
夜抱䣛歎義者或賑給遂復歸巴川嗟乎區宇大此徒
亦已緐城市與巖穴隱默孰辨旃幸得出自鬻何惜置
末班吾相柄天下處事當幾先古之設爵位蓋欲英雄
躔次第立名級不使智慮閑稍有才器者必以禄仕牽
所患在不岀旣岀那棄捐放蛟入大水驅虎還深山失
一故無害其類莫可攀
　　　己卯冬大寒有感
延川未撤警夕烽照冰雪窮邊苦寒地兵氣相躔結主
將初臨戎猛思風前發朝笳吹餘哀疊鼓暮不絶淹留
未見敵愁端密如髮予聞古烈士自誓立壯節丸泥封
函關長纓繫南越本爲朝廷羞寧計身命活功名非與
期冊書豈磨滅然由在遇專醜類易翦伐訓士無他才
賞罰在果決近聞邊方奏中覆多沈没罪者既稽誅功
者不見閱雖使頗牧生勇智當坐竭或云廟堂上與彼
勢相戛恐其立異勲歘然自超㧞不知百萬師寒刮膚
革裂關中困誅斂農産半匱竭我欲叫上帝願帝下眀
罰早令黠虜亡無爲生民孽
　　　獵狐篇
老狐宅城隅涵養體豐大不知窟穴處草木但掩藹秋
食承露禾夏飲灌園派暮夜出㫄舍雞畜遭横害晚登
埤塊鳴呼吸召百怪或爲嬰兒啼或變豔婦態不知幾
十年出處頗安泰古語比社鼠葢亦有恃賴邑中年少
兒耽獵若沈瘵遠郊盡雉兔近水殱鱗介養犬號青鶻
逐獸馳不再勇聞此老狐取必將自快縱犬索幽邃張
人作疆界兹時頗窘急迸出赤電駭羣小助呼嗥奔馳
數顚沛所向不能入有類狼失狽鉤牙作巨顙髓血相
潰沫喘叫遂死矣爭觀若期㑹何暇正丘首腥臊滿蓬
艾數穴相穿通城堞幾隳壞久縱此凶妖一旦果禍敗
皮爲榻上藉肉作盤中膾觀此爲之吟書以爲警戒
　　　難易言(効韋蘇/州二首)
擬把鉛刀伐丹桂欲坐眢井攀青天排羅嬰兒拒九虎
未若以道干貴權
地上拾芥亦細碎掌裏數文猶苦辛脫使摘丸下峻坂
未若以財而發身
　　　大小言(楚襄王登蘭臺命大夫作大言登陽臺命大/夫作小言梁昭明太子殷鈞王規皆嘗作)
彎弓射月落揮劒決天開何言四溟廣幷合不成杯託
身螟兩睫卜都牛一毛奔馳萬里外終不出秋毫
　　　了語不了語(了語効晉顧凱之殷仲堪/作不了語効唐雍裕之作)
公餗欲成忽覆鼎銀缾汲絶還沈井乳虎咆哮落深穽
青萍一揮斷人頸
無言以手尋珮環寒暑迭運雕朱顔八駿踏地幾時徧
六龍駕日何年閑
　　　舟中感懷寄館中諸君(時得吿之/山陽挈家)
扁舟迎春色東下淮楚鄉側身風波地回首英俊場顧
我本俗材百事無一長濫迹入冊府舉動初不皇乍脱
泥滓厎稍見日月光峻閣鬰前起隱嶙天中央春風花
竹眀曉雨宮殿凉溢目盡圗史接翼皆鸞凰眀窗置刀
筆大案羅縑緗文字雖幼學鈍庸今廢忘不能温舊習
考古評興亡􁂦顔於其間汗下如流漿徒然日飽食出
入隨羣行朝廷比多事亦合強激昂况有詔書在爛然
貼北牆奮舌說利害以救民膏肓不然棄硯席挺身赴
邊疆喋血鏖羌戎胞膽森開張彎弓射攙槍躍馬埽大
荒功勲入丹青名迹萬世香是亦丈夫事不爲鼠子量
數事皆不能徒只飽腹腸有如鳬鴈兒唼唼守稻粱歳
月今逝矣齒揺髪已蒼於時旣無益自合早退藏諸君
天下選才業吁異常願當發策慮坐使中國強蠻夷不
敢欺四海無災殃莫効不肖者所向皆荒唐又不耐羞
恥但欲歸滄浪濡毫備歌咏仰首看翶翔舟中稍無事
思念益以詳恨無一稜田可以足糟糠出處皆未決語
黙兩弗臧莽不知所爲大叫欲發狂作詩寄諸君鄙懷
實所望
　　　送李生
李生以病癈東入徂徠峰志氣尚突兀形骸已龍鍾男
兒生世間有如絶壑松誤爲風雷傷不與匠石逢哀哉
千尺幹摧折以秋蓬
蘇學士文集卷第一
蘇學士文集卷第二
　　　楊子江觀風浪
晚至瓜州渡繫舟泊西灣日落暴風起大浪得縱觀憑
凌積石岸吐吞天外山霹靂左右作雪灑六月寒吁嗟
至柔物威壯不可干若爲神龍憑氣勢非一端大艦失
所操翻覆如轉丸髙山雖有路轍險馬足酸居朝號安
逸重禄多憂患爭得清靜交共騎雙翔鸞矯翅入赤霄
不見此險難奈何蚩蚩衆共處天壤間因知古聖人立
法萬世安濟川作舟梁鑄鼎窮神姦朝廷布禮度粲粲
莫可刪後來漸破壞所向行路難凶邪得騁志物命遭
摧殘視此念古昔杖藜空盤桓
　　　哭曼卿
去年春雨開百花與君相㑹歡無涯髙歌長吟插花飲
醉倒不去眠君家今年慟哭來致奠忽欲出送攀魂車
春暉照眼一如昨花已破蕾蘭生芽唯君顔色不復見
精魄飄忽隨朝霞歸來悲痛不能食壁上遺墨如棲鵶
嗚呼死生遂相隔使我雙淚風中斜
　　　吾聞
吾聞壯士懷恥與歳時没出必鑿凶門死必塡塞窟風
生玉帳上今下厚地裂百萬呼吸閒勝勢一言決馬躍
踐胡腸士渴飲胡血腥膻屏除盡定不存種孽予生雖
儒家氣欲吞逆羯斯時不見用感歎腸胃熱書臥書冊
中夢過玉關闕
　　　送安素處士髙文恱
皇天稔巨憝羌虜稽顯戮廟算忽小醜王師數傾衄秦
民著暴斂慘慘生意蹙賊氣愈張王鋒銳不可觸帷幄
監前敗降心問白屋尺詔下中天公車塞章牘䇿慮盡
頗牧勇決過賁育先生胸臆大經術内自足逸韻脫滓
塵素節抱冰玉獨恥論兵戰因時射君禄不唯吾志乖
亦使王道局放懷但文史散髮自溪谷近臣上薦書天
子渇髙躅束帛三及門不免至京轂萬鍾非所好大議
戛鈞軸孤鸞入紫煙網罟安可束天風萬里長沆瀣朝
滿腹更期下翔集以爲蒼生福
　　　贈釋祕演
髙車大馬闐上京釋曰演者何聲名當年余嘗與之語
實亦可喜無俗情作詩千篇頗振絶放意吐出吁可驚
不肯低心事鐫鑿直欲淡泊趨杳冥落落吾儒坐滿室
共論慤若木陷釘賣藥得錢輒沽酒日費數斗同醉醒
傷哉不櫛被佛縛不爾烜赫爲名卿數年不見今老矣
自說厭苦居都城垂頤孤坐若癡虎眼吻開合猶光精
雄心瞥起忽四顧便擬擊浪東南行開春余行可同載
相與曠快觀滄溟
　　　城南感懷呈永叔
春陽泛野動春陰與天低遠林氣藹藹長道風依依覧
物雖蹔適感懷翻然移所見旣可駭所聞良可悲去年
水後旱田畝不及犂冬温晚得雪宿麥生者稀前去固
無望即日已苦飢老稚滿田野斲掘尋鳬芘此物近亦
盡卷耳共所資昔云能驅風充腹理不疑今乃有毒厲
腸胃坐瘡痍十有七八死當路横其尸犬彘咋其骨烏
鳶啄其皮胡爲殘良民令此鳥獸肥天豈意如此決蕩
莫可知髙位厭粱肉坐論攙雲霓豈無冨人術使之長
熙熙我今飢伶俜閔此復自思自濟既不暇將復奈爾
爲愁憤多滿胸嶸􁥶不能齊
　　　吳越大旱
吳越龍蛇年大旱千里赤尋常秔穄地爛漫長荆棘蛟
龍久遁藏魚鼈盡枯腊炎暑發厲氣死者道路積城市
接田野慟哭去如織是時西賊羌凶燄日熾劇軍須出
東南暴斂不暫息復聞藉兵民驅以教戰力吳儂水爲
命舟檝乃其職金革戈盾矛生眼未嘗識鞭笞血塗地
惶惑宇宙窄三丁二丁死存者亦乏食冤對結不宣衝
迫氣候逆二年春及夏不雨但赫日安得凉冷雲四散
飛霹靂霶𩃱消祲癘甘潤起稻稷江波開舊漲淮嶺發
新碧使我揚孤帆浩蕩入秋色胡爲泥滓中視此久戚
戚長風卷雲陰倚柂淚横臆
　　　中秋夜吳江亭上對月懷前宰張子野及寄君
　　　謨蔡大
獨坐對月心悠悠故人不見使我愁古今共傳惜今夕
况在松江亭上頭可憐節物㑹人意十日陰雨此夜收
不惟人間重此月天亦有意於中秋長空無瑕露表裏
拂拂漸漸寒光流江平萬頃正碧色上下清澈雙璧浮
自視直欲見筋脈無所逃遁魚龍憂不疑身世在地上
秖恐查去觸斗牛景情境勝返不足歎息此際無交游
心魂冷烈曉不寢勉爲筆此傳中州
　　　越州雲門寺
翠嶂環合封白雲中有蕭寺三爲鄰(雲門梁武帝所作/今分爲三寺相連)老松
偃蹇若傲世飛泉噴薄如避人蒼猿嘯斷夜月古丹花
開徧陽崖春盤桓數日不忍去舟岀邪溪猶慘神
　　　和韓三謁歐陽九之作
予方居憂艱胸懷積瘡刺昬眀走日月慘慘絶生意杜
門厭過從掩耳避時事韓子我所佳招我懃有謂城南
訪永叔共可豁蒙蔽是時窮陰久泥淖沒馬鼻區區不
憚遠飢渇奔髙誼永叔聞我來解榻顔色喜殷勤排清
罇甘酸飣果餌圗書堆滿牀措論極根柢伊余昬迷中
忽若出夢寐劃然毛骨開精神四邊至既歸尚泠然數
日飽滋味韓子歎不足作詩暢情義爛如珊瑚鈎光豔
不可閉迫余使之和庶以同氣類自顧屯鈍極出語少
姿媚抉剔雖強成徒使腸胃沸永叔經術深爛熳不可
既雖得終日談百未岀一二倉皇逼行役蕭䬃包素志
不日便乖拆安能訖精粹他年老門牆君子無我棄
　　　城南歸值大風雲
一夜大雪風喧豗未眀跨馬城南回四方迷惑共一色
揮鞭欲進還徘徊舊時崖谷不復見縦有直道令人猜
低頭搶朔風兩眼不敢開時時偷看問南北但見白羽
之箭紛紛來既以脂粉傅我面又以珠玉綴我顋天公
似憐我貌古巧意裝點使莫偕欲令學此兒女態免使
埋沒隨灰埃據鞍照水失舊惡容質潔白如嬰孩雖然
外飾得蹔好自覺面目如刀裁又不知胸中肝膽掛鐵
石安能柔軟隨良媒世人飾詐我尚笑今乃復見天公
乖應時降雪故大好愼勿改易吾形骸
　　　出京後舟中有作寄文韓二兄弟永叔歐陽九
　　　和叔杜二
久居倦京城歸心日傾寫扁舟理棹楫已與峻流下斷
岸如崩山遠樹若奔馬回頭雲間闕出沒見圗畫還家
快雖蹔去國傷以乍况我二三友眷戀數返駕前夕南
巷堤昨日東城舍論精如可收意宻不見罅恍惚夢寐
中蕭然巳相捨他人所至樂惟我氣類寡迂僻不能鐫
往往自嗟罵平生居京都君輩乃知者異鄉孰與言救
謗定不暇柔軟衆所佳佞面誰可借中懷百憂集包釀
似𦵔鮓身世苦飄浮歳月不可把後期浩難知髙吟但
悲灑
　　　寄冨彦國
自古猾者胡與羌胡羌相連動朔方姦謀陰就一朝發
直欲截割吾土疆遣使持書至闕下四方物論如沸湯
天子仄席旰未嘗相君日暮猶廟堂彦國感槩請奉使
誓將摧折其鋒鋩受詔驅馬出都門都人走觀歎且傷
猾胡聞風已厭伏聚聽大議羞亂常願如故約不敢妄
脫甲爭獻寳玉觴斾旌威遲還上國所至觀者如傾江
杖父奔蹶喜出泣婦女聚語氣激昂至尊虚懐坐赭牀
中人催入見未央對久赤日下輦道翠華影轉熏風凉
歸來堂上拜夀母賔車塞破甘泉坊衣塵未滌又出使
往來絶域如門牆巳知髙賢抱器識因時與國爲輝光
不煩一甲屈萬衆以此可見才短長彦國本爲廊廟器
何秖口舌平強梁使之當國柄天下夷狄豈復能猖狂
　　　大風
秋半收穫登郊原欹側小屋愁夕眠是夜大風拔樹走
吹倒南壁如崩山夢中驚起但呼呌病僕未動徒豗喧
驅令燃火徧照燎瓦甓狼籍滿我前披衣抱枕欲避去
去此乃是曠野田况時風怒尚未息直恐涇渭遭吹翻
露坐不免念禾黍必已刮刷無完根六事不和暴風作
嘗聞洪範有此言昔時大風禾盡偃上帝蓋直周公冤
方今天子至神聖惟恐臣下辜其恩是何此風乃震作
吹盡秋實傷元元有能返風起禾者亦足表異知所存
至誠皎潔固不昧時雖今古同乾坤
　　　檢書
煩心思所持屏事入小閣踾撲下塵梁侈哆張敗笈雨
爛百數蕃蟲食三四夾軒昂醉墨閙纎悉新書雜魚子
或破碎蠶兒尚狎恰快心伯長文跋尾清臣搨幼辭反
知進故句時自愜墜亡多玩愛存聚必劵帖疎宻交及
戚前後生與　誨束儼父師寒暑布兒妾謔浪笑忽還
私匿情再接愴事涕涔涔憫時歎􁀨􁀨一餉誠寂寞千
里遽㑹合遊心到句涌開眼見苕霅京華歷􁅝復節物
怱怱涉恍爾驚異方遁去乃幾臘囬頭厭襞積舉體覺
疲薾東閣聊欠伸夢㫁風一䬃髙山扶層巓下與地盤
結氣貫不變移澤枯乃朽裂有如善人交生死兩固節
語黙無異方黯沮在爲別世風隨日儉俗態逐勢熱負
子好古心噓歎星斗滅近得鄰幾生胸懷貯霜雪飢渇
入詩書趣向著羈絏又與斯人離先日心破折古也當
貽言在子可捫舌奈何區區誠敢以御者說器成必刓
琢德潤資澡刷空文謾徽墨古訓乃佩玦帝門急豪英
濟物無自孑
　　　雜興
虎豹性食人智者畜爲戲形影本相親愚夫見而畏疑
同不疑異遠哉愚與智
　　　呂公初示古詩一編因以短歌荅之
覧君古風之章句兩謝不足以下顧長江走瀾天外來
黄鵠軒風日邊去上有致君却敵之良䇿下有逍遥傲
世之眞趣惜乎志大名位卑眀珠投闇人疑之昔時名
價滿天下此日塞黙趨塵泥古人但以才術喻冨貴自
餘之外胡足思公初之道既如此宐乎窮約而不悲媿
無玉案報神藻聊此感激成荒辭
　　　老萊子
常羨老萊子七十親不衰䬃然雙白鬢尚服五綵衣戲
游曰膝下弄物心熙熙或時暫自跌輒作嬰兒啼清朝
萬鍾禄不肯賣片時人生有此樂何暇外慕爲伊余生
不造才壯蒼天虧搏膺念之子歎咏形諸詩想像且三
復苦血下交頤
　　　往王順山值暴雨雷霆
蒼崖六月陰氣舒一霔淫雨如繩麤霹靂飛出大壑厎
烈火黒霧相奔趨人皆喘汗抱樹立紫藤翠蔓皆焦枯
逡巡巳在天中吼有如上帝來追呼震揺巨石當道落
驚噑時聞虎與貙俄而青巓吐赤日行到平地晴如初
囬首絶壁尚可畏吁嗟神怪何所無
蘇學士文集卷第二
蘇學士文集卷第三
　　　依韻和勝之暑飮
九夏苦炎烈入伏氣候惡况兹大旱時其酷甚炮烙爭
得羿復生射此赤日落欲擘青天開騰身出寥廓狂走
無處逃坐恐肝腦涸不如以酒澆庶可免焦爍相呼坐
僧居頃刻釂百酌佳瓜判青膚熟李吸絳膜尚嫌味不
爽更與冰雪嚼裂耳發浩歌解顔縦善謔逕趨無何郷
回覺萬事錯不知余中虚外冷得所託眞氣潛遁亡半
夜忽發霍嘔洩不暫停迸筋走兩脚初如巨繩纒忽似
秋蚓躍委頓體不支藜牀爲穿鑿君言暑飲佳但得一
晌樂艱難踰旬時僅飲數斗藥快意事皆然遺殃愼無
作
　　　荅宋太祝見贈
窮冬三日雪旅腸迫枯餓不免東郭行難效袁安卧我
謁故所宜君來無乃左復貺長句詩如留萬金貨恣睢
莫能名豪横不可挫怒奔時㫄出力翥復下􁫆使人但
驚絶欲繼誰敢作况君名家駒少小聲已播丈夫氣剛
精不必在長大譬如利錐末所向物已破余資本滯濁
既壯困家禍區區走俗格僅若螘循磨詩枯實零丁文
僻又坎坷翹然當路人顧我甚涕唾雅意返願交得無
自卑涴俛首已内傾撫躬輒私賀無以荅髙誼胸中強
搜羅披豁聊短篇安足謂酬和莞爾當棄投毋留重吾
過
　　　送李冀州詩
冠蓋傾動車馬稠都門曉送李冀州綠髮三十一𧽼𧽼
千騎居上頭眼如堅冰腼河月氣勁倢鶻横清秋不爲
膏粱所汩沒直與忠義相沉浮干戈未定民力屈此行
正解天子憂男兒勝衣志四海實恥坐得萬户侯斾旌
眀滅朔野闊笳鼓棲斷邊風愁孤雲南飛莫回首下有
慈親雙淚眸自古忠孝不兩立功名及時乃可收衆人
刮目看能事著鞭無爲儒生羞
　　　和鄰幾登緐臺塔
孝王有遺墟寥落千年餘今爲太常宅復此緐華都踊
甓冠舊丘西人號浮圖下鎭地脈絶上與烟雲俱我來
歷初級穰穰瞰市衢車馬盡螻螘大河乃汙渠躋攀及
其顚四顧萬象無迥然塵坌隔頓覺襟抱舒俄思一失
足立見糜體軀投步求自安不暇爲他謨平時好交親
豈復能邀呼舉動強自持恐爲衆捓揄一身雖暫髙爭
如且平居君子不倖險吾將監諸書
　　　依韻和伯鎭中秋見月九日遇雨之作
衆香愛春發枯荄我知惟動兒女懷天地昬酣醉夢裡
人有爽思皆沈埋豈如秋風勁利劇刀劒刮破天膜清
光開衰根危蔕埽除盡辨別松竹幷蒿萊青娥供霜洗
夜月兼以皓露驅纖埃常年此夕或陰晦今歲澄徹將
快哉是時呼賔賞此景漸見照我白玉杯清輝向人若
有意徑歷窗户猶徘徊放歌狂飮不知曉爛熳酌客山
岳頽時節飄流晦朔轉巳覺九日來相催北軒隙地破
蒼蘚帶花移得黄金栽倒冠露頂坐狂客擷香咀橤浮
新醅最憐小雨灑疎竹爽籟䬃䬃吹醉顋君時傳詩頗
精丽意若泥淖不得來開緘文采自飛動欲和但愧頑
無才久之黽勉強爲荅嫌春愛秋眞可咍
　　　夜聞秋聲感而成咏同鄰幾作
八月天氣肅萬物日已䦨庭前兩髙桐夜籟如哀絃志
士感節物中夕耿不眠起聽抱膝吟悲烈聲相干念此
華葉改想見顔色鮮顧人生世間榮悴理亦然豈傷歳
月速愧無功名傳少小學文章出值用武年儒官多見
侮敢爲戰士先欲棄俎豆事強習孫吳篇迂鈍不可爲
屈曲性亦難虗言盜禄食實又畏上天未能追世好且
樂樽酒間九日近不遠同醉黄花前
　　　和聖俞庭菊
不謂花草稀實愛菊色好先時自封植坐待秋氣老類
糚翠羽枝巳喜金靨小嚴霜發層英益見化匠巧揺疑
光豔落折恐叢薄少一日三四吟一吟三四遶賞專情
自迷美極語難了得書所賦詩爛漫感懐抱朗咏償此
花心清爲之倒
　　　荅梅聖俞見贈
自嗟處身拙與世嘗齟齬至於作文章實亦少精趣低
摧朝市間所向觸謗怒夫子與衆殊琢飾貺佳句將然
紙上動讀畢恐飛去自覺異平居恍忽忘世故迥如出
泥塗熏滌失臭汚衣之青霞裾飮以紫橤露輶軒駕飛
黄蹀躞上夷路古貴知者稀流俗豈足顧雅意雖可珍
三復未敢報退慙百不堪尚恐君悔誤
　　　舟至崔橋士人張生抱琴攜酒見訪
晚泊野橋下暮色起古愁有士不相識通名叩佘舟鏗
鏗語言好舉動亦風流自鳴紫囊琴㵼酒相獻酬余少
在仕宦接納多交游失足落坑穽所向逢戈矛不圖田
野間佳士來傾投山林益有味足可銷吾憂
　　　潁川㽞別王公輔
得罪身去國犯寒挽孤舟親友舍我去乃獨與子遊子
實飽文義辭閩入中州氣勁恥苟合半歲爲我㽞我窮
不相棄同載適宛丘在困見人情此意不可醻解攜春
波上㑹合知何秋
　　　維舟野步呈子履
白日出髙岡遠野春氣動倉鳩鳴相懽幽草色巳弄繫
舟大河曲登步目一縦逍遥玩物華所樂與君共巳忘
竄逐傷但喜懐抱空古人負才業未必爲世用吾儕性
疎拙擯棄安足痛四顧不見人髙歌免驚衆
　　　滯舟
落照滿長河流水暖沖融中有鳬鶩羣上下隨和風捕
魚没淺浦矯翅入紫空嬉遊意自得肯顧冥冥鴻伊余
何所適舟滯數見窮十步九暗灘咫尺不可通獠工裂
吻噪捨檝將何從巨絙挽屢斷有如拔山峰夕憂宼盜
至蹶弩映㟁叢徊徨但搔首歎息無所容曽無鳥禽樂
虗在人曹中
　　　過濠梁別王原叔
交道今莫言難以古義責錙銖較利害便有太行隔余
生性闊疎逢人出胸膈一旦觸駭機四向盡戈㦸平生
朋遊面化爲虎狼額謗氣慘不開中者若病疫遂令老
成人坐是亦見斥既出芸香署又下金華席摧辱實難
任官名亦非惜罪始職于予時情未當隙今來濠水涯
日夜自羞惕髙風激頽波相遇過疇昔白璧露肺肝晴
雲見顔色乃知天壤間自有道義伯眀日又吿行吁嗟
四海窄
　　　和子履雍家園
長橋南走羣山間中有雍子之名園蒼雲蔽天竹色浄
暖香撲地花氣緐飛泉來從遠嶺背林下曲折寒波翻
珍禽不可見毛質數聲清絶如哀彈我來踞石弄琴瑟
唯恐日暮登歸軒塵紛剥落耳目異只疑夢入仙家村
君之襟尚我同好作詩閎放莫可攀髙篇絶景兩不及
久之想像空冥煩
　　　尹子漸哀辭(幷序)
予昨得罪子漸數相過感慰激切恐予重得罪於朝廷
也其意結括避愼非昔時子漸也與之劇飲則必作薤
露長歌舉音凄斷坐中不忍聞已而又有厭苦世故之
說予謂死者人之所惡子何樂焉對曰吾未嘗死安知
死之不樂也生理局促不足樂見之矣既別才百餘日
子漸化去豈其魄兆歟予始聞之怛然震爲出涕徐又
追其緒言作哀辭以寄執紼者
漂流江湖外負罪氣慘悽况聞故人死驚呼不成啼當
案舍匕箸緬懷大河西箴言尚在耳鑑若環珮隨志氣
廩巳失神魂飄何之昔云死者樂復以生爲悲予知達
士懷将以二物齊今也果何如無乃往意迷荆棘飽雨
露叢蘭委汚泥紫鸞忽腸絶永年賊狐狸天理漭難問
我意多乖睽哀吟蒼山闊注目白日低不得慟寢門雪
涕江上隄
　　　天平山
呉㑹括衆山戢戢不可數其間號天平突兀爲之主傑
然鎭西南羣嶺爭拱輔吾知造物意必以屏大府清溪
至其下仰視勢飛舞偉石如長人竪立欲言語捫蘿縁
險磴爛熳松竹古中腰有危亭前對紺壁舉石竇落玉
泉泠泠四時雨源生白雲間顔色若粉乳旱年或播洒
潤可足九土奈何但泓澄未爲應龍取予方棄塵中巗
壑素自許盤桓擇雄勝至此快心膂庶得耳目清終甘
死于虎
　　　奉酬公素學士見招之作
人生交分恥茍合貴以道義久可要薄俗盈虚逐勢利
清風緜邈日已凋長吟宇宙獨引領浩浩萬古與我遥
安得此身有兩翅䬃然遠舉隨風飇近逢公素我同好
厭憤偷俗常鬱陶君方調官鎭京口我以重罪廢本朝
身雖俱在大江外不得㑹合煩相邀秋風八月天地肅
千里眀迴草木焦夕霜慘烈氣節勁激起壯思冲斗杓
豈如兒女但悲感唧唧吟歎隨螳蜩擬攀飛雲抱眀月
欲踏海門觀怒濤念君住所近不遠江山蟠闢氣象豪
接頭陰眀變霞霧檻下日夕鬭蜃蛟便将一往刷滯悶
去興草茁不可　呼兒撲衣辨舟楫一日百里豈憚勞
君方酒酣亦思我奔墨紙上爲長謡上言風物麗復壯
下述宴集樂且遨意我羈愁正無賴欲以此事相誇招
此篇筆絶墨未滲我舟適到范老橋古人千里有神㑹
以兹可信非相遼倜然不以窮見棄曠然不以位自驕
開緘朗咏毛髮竦通夕噤瘁睫不交病膜誰將寳箆刮
痒背恰得仙人抓長川奔渾走一氣巨鎭截嶭上赤霄
又如陰雲載雷電光怪逬漏不可包驚呼歎伏已不暇
焉敢有意爭其髙却疑欺我老困頓故作大句來相鏖
近罹罪辱舌雖在每避嫌謗口已膠更遭掀攪豈不畏
欲取筆硯俱焚燒既承嘉命敢無報將吐復茹移昏朝
留連日日奉杯宴殊無閒隙吟風騷看君㟁幘卷大白
有似巨浸吸百潮賔從傾頽尚未猒直恐潰爛腸與脬
神迷耳熱眼生纈嚼盡寳壓狂醒消歡流樂極古所戒
不免猒旦潛遁逃還家數日却愁寂夢中猶奉笑與嘲
強爲短篇荅髙誼鄙事軋軋空自撓覧之捧腹定絶倒
幸爲投棄無傳抄相思復思往相㑹予今豈復如繫匏
行看雪夜景清絶更乗逸興飛輕舠
　　　遷居
前歳旅淮楚去年還上都上都一歳内前後七徙居歳
暮被重謫狼狽來中吳中呉未半歲三次遷里閭京師
重騰移長物動數車江湖亦稍便一舟樂有餘破壞新
器皿散亾舊圗書家人頗倦煩行路亦歎呼吾知人之
生天壤乃蘧廬其間蹔寄寓一世還須臾縦遊極南北
所歷足自娱猶恨苦濡滯舉動携妻孥　出入極浩
與元氣俱仰首羨日月晨夕苦奔趨二物本無情亦爲
氣所驅况我有血肉又生名利區手足日不閑在地無
根株流宕固宜矣何必厭道塗此身亦外物安用傷羈
孤庸人所見狹但以鄉井拘屑屑寸粒食何異雞在笯
擬隨犯斗查欲上浮海桴寄語懷安者嗟嗟爾何愚
　　　遣悶
隆冬雪跨月度日關門廬乗昬氣慘烈悲風吹江湖白
鵠翅翼傷塌然困泥塗不入鶬鶊羣哀鳴憶雲衢夕飢
乏粒食浩蕩天地俱何時闢重陰得見白日舒
　　　苦調
陰闇必有鬼髙眀者惟天鍳應未始忽冥理有後先姦
凶喜欺罔放意快目前虎狼嚼生人自適甘且鮮烈士
兵劒起忿髮如危絃人理巳不勝神報豈泯然驚呼徹
上帝洒血透九泉捫舌不敢語咄咄徒自憐
蘇學士文集卷第三
蘇學士文集卷第四
　　　若神棲心堂
予心充塞天壤間豈以一物相拘關放然一物無不有
遂得此身相與閒上人搆堂號棲心不欲塵累相追攀
冷灰槀木極潰敗雖有善迹輒自刪予嘗浩然無所撓
與子異指亦徃還卷舒動靜固有道期於達者誠非艱
　　　郡侯訪予於滄浪亭因而髙會翌日以一章謝
　　　之
荒亭俗少遊遷客心自愛繞亭植梧竹私心亦有待昨
朝十騎來䟃𧽼擁林外水禽駭笳鼓野老瞻車蓋公餘
喜靜境賔至因髙會跋石已行廚臨流聊褫帶優游鄙
情通放曠末禮殺酒醇引易釂肉美舉必嘬千蹠恣食
雞二螯時把蟹開顏閒善謔傾耳得嘉話暮夜歡未厭
裵囘意將再跋已見懵騰跨鞍極倒載眀日尚狂酲嘉
貺不遑拜
　　　送閔永言赴彭門
鄙性背時向處世介且迂自固以爲節人皆指爲愚少
年宦京邑與衆頗異涂一朝被放棄漂然落江湖江湖
信美矣心迹抑更孤永言金閨彥器識當世無機發弦
上矢辯走盤中珠髙風樂溪山恥與勢利趨殊科二十
年不肯仕京都顧我窮悴者一笑情相與日日奉杯宴
但覺懷抱抒瓊裾照坐席内顧瓦礫粗未飮心自醉相
對氣已舒得忘羇旅憂蓋以道義俱雲間㝛古寺花下
招歌姝勝境尋已徧賞心未嘗孤璽書趣赴治候吏擁
舳艫秋風卷大斾喧喧指東徐郊亭對別酒我獨増悲
吁人生大塊間氣類有萬殊賢愚各有合惟予邈無徒
君子誤見知交契若勘符一旦又睽索千里成闊疎期
君早自奮佐時發雄圖功成速收身單舸還東吳白頭
青林下尊酒相從娛
　　　寄題豐樂亭
神物藏勝地深林隱蒼峰威夷渡淺嶺愛此泉一鍾古
今未見賞荒然草苔封公來闢一徑疏鑿隨指縱揮洗
落塵慮甘涼灑煩胷搆亭於其間四面開軒墉名之豐
樂者此意實在農使君何所樂所樂惟年豐年豐訟訴
息可使風化醲遊此乃可樂豈徒恱賓從野老共歌呼
山禽相迎逢把酒謝白雲授琴對孤松境清豈俗到世
路徒衝衝
　　　夏熱晝寢感詠
盛夏日苦永解帶坐小軒對案不能食揮汗白雨翻軋
軋過午景宛轉無由昏偃臥一榻上旣覺復夢魂恬然
世慮寂時被蒼蠅喧睡味勝仙去忽貺難俱論晨事如
隔日半雜夢寐言人生貴壯健及時取榮尊夏禹惜寸
陰窮治萬水源櫛沐風雨中子哭不入門況復庸下者
不出強趨奔奈何耽晝寢嬾惰守壞垣念昔年少時奮
迅期孤騫筆下驅古風直趣聖所存山子逐雷電安肯
服短轅便將決渤澥出手洗乾坤文章竟誤身大議誰
周爰捽首下牢獄殗殗如孤豚法吏使除籍其過祗一
飱賓朋四散逐投竄向僻藩九虎口牙惡便欲膏其蹯
上賴天子眀不使鉗且髠此身自流浪豈能濟元元天
下無所歸泛舟旅江邨春雨看秧稻落日自灌園殊郷
寡朋友孰辨石與琨卷藏經濟術強談奉狙猿閒困尚
有待不忍沈湘沅大暑晝閉户一徑惡草緐出嫌烏啅
噪行見蛇蜿蜒蠹書徒盈篋濁醪徒盈樽談笑誰可共
道義孰與敦終日對稚立千里逺弟昆此心旣無用不
寢徒自煩況兹晝景長但厭枕簟温北窗無纖風返見
赤日痕流光何輝赫獨不照覆盆會當破氛祲血吻叫
帝閽爛爾正國典曠然滌羣冤姦讒囚大幽上壓九崐
崘賢路自肅爽朝政不復渾萬物宇宙間共被陽和恩
　　　哭師魯
前年子漸死予哭大江頭今年師魯死予方旅長洲初
聞尚疑惑涕淚已不收舉杯欲向口荆棘生咽喉憶初
定交時後前穆與歐君顏白如霜君語清如流予年又
甚少學古衆所羞君欲舉㧞萃聲耦日抉搜不鄙吾學
異推尊謂前修今踰二十年迹遠心甚稠後㑹國南門
夜談雪滿樓青燈照素髮酒䦨氣益遒昨君握兵柄節
制關外侯予才入冊府俄作中都囚飛章立辨雪危言
動前旒時雖不見省凜凜壓衆媮旋聞君下獄六月送
渭州渭州舊治所昔擁萬貔貅堂中坐玉帳堂下生蛇
矛令嚴山石裂恩煦春色浮釁生無根芽衆言起愆尤
返來入狴犴吏對安可酬法官巧追拍刺骨不肯抽削
秩貶漢東驅迫日置郵窮途無一簪百口誰相賙諸子
繼死亾清血漬兩眸貿然幾喪眀憤苦結不瘳君性本
剛峭安可小屈柔暴罹此冤辱茍活何所求人間不見
容不若地下遊又疑天憎善專與惡報仇二豎潛膏肓
衆鬼來邪􁘒棄局奔南陽後事得所投心膽尚卓犖精
眀己彌畱生平經緯才蕭瑟掩一丘青天自茫茫長夜
何悠悠萬物孰不死死常在嚴秋君齒方盛壯衆期樹
風猷二邊方橫猾四海皆瘡疣斯時忽云亾孰爲朝廷
憂予方編吳氓日自親鉏耰無縁匍匐救兀兀空悲愁
時思莊生言所樂唯髑髏物理不可詰此說誠最優
　　　和永叔琅邪山庶子泉陽冰石篆詩
一氣破散萬事起獨有篆籀舍其眞周鼓秦山壞已久
下至唐室始有人宗臣轉注得天法質雖渾厚氣乃振
人間所存十數處豐疎異體世共珍其中琅邪石泉記
比之他法殊不倫鐵鎖關連玉鉤壯曲處力可挂萬鈞
復疑蛟虯植爪角隱入翠壁蟠未伸近來俗眼苦不賞
惟有風月時相親𬗋微仙人謫此守此地勝絶舊喜聞
公餘徃觀領賓從獵獵晝隼搖青春遠休車騎步泉側
酌泉愛篆移朝昏揮弄潺湲玩點畫情通恍惚疑前身
作詩緘本遠相寄邀我共賦意甚勤昨承見敎久閣筆
壓以大句尤難文(永叔近以書/戒予作詩)髙風勝事日傾倒安得身
寄西飛雲
　　　答章傅
廢官旅吳門迹與世俗埽構亭滄浪間築室喬樹杪窮
徑交聖賢放意狎魚鳥志氣内自充藜藿日亦飽不圖
名利場有士同所好南閩章其氏傅名字傳道清晨闖
予門疎爽見姿表大篇隨自出爛熳風力老安敢當所
褒讀之欲驚倒開軒延與語指亦有深到半生蹋京塵
識予恨不早扶疎珊瑚枝本不自雕巧當珍玉府中何
故委衰草秋風還故郷無或難枯槁貴富烏足論令名
當自保
　　　遊山
上春遊南峰出自閶扉西崎嶇縁田塍時又涉狄磎午
初至峰下先讀爛古碑僧廬頗新鮮丹青見朝曦云昔
支公居石迹有馬蹄踰嶺到天平上觀石屋危蒼壁瀉
白泉對之已忘疲西巖列窗户玲瓏漏斜暉嵌然似餖
飣人力安可施朝餐下木瀆市物俗所宜琴臺昔嘗遊
囘首憶舊題南向又渡嶺盤屈麋鹿蹊摺身趨寶華又
到文法鼙松間見廣路平如隱金鎚寺壓兩山脚三面
張屏幃夜䦨㝛虚堂清甚無夢思西向登堯峰俗云堯
所基洪川不能沒上有萬衆棲中道舎藍輿從者亦汗
衣關陸巧步趨健馬莫可追自傷幹軀大兩股酸不隨
巖雨灑磴滑帷賴枯筇支四顧物象殊雖困強自持竹
木互支撐小閣架險梯凌晨過橫山蹴蹋雲霞低身如
插翅翼下見鴻鵠卑却視衆壑林密若薺麥齊是皆樗
櫟材春登緑翠姿一方紺碧瓦樓殿貼地飛右顧萬頃
湖東與天相迷日炙白煙開風驅銀山移旁過折腰塔
鐵輪盡顚墮近爲震霆拔火烈瓦甓糜未知天之意摧
此將何爲迤邐看薦福愛此路側池清無一點塵鰕魚
潛琉璃寶積仰修竹整如翠羽旗稜伽屋老朽是亦傳
者非北渡千丈橋柱裊闌傾攲攬衣俯而趨愁爲溪風
吹遇勝輒自畱仰嘯巾屢遺永言喜謔浪把酒先嘻嘻
杖屨閱奇怪瞪睨惟嗟咨及還城中居城人殊未知自
疑身被畱蹔此夢寐歸紛然著鄙事奔走爭自私向者
却是夢反復又自疑神眀日夜徃内顧行者尸何由擺
塵氛榮辱兩莫期清泉與白雲終老得自怡
　　　寒夜
九河巨流凍長山山髙微黯石色頑沙籠如煙吐朱灣
中天撾鼓雲垂關壺炙不温乳烏死城上琴聲愁九子
羅幕翻風花滿波玉塵灑窗濕眀綺獸角消紅犀鳳乾
縷生篆字香盤盤坐聆翰音拂南極馳念疆埸中已酸
欲決沈雲叫陰帝虜滅不使天下寒
　　　送施秀才
賤生罹凶喪日與死亾逼羇孤困猜嫌動步畏蛇蜮之
子脫俗情平生未相識足繭千里來顧我喜顏色衣裘
風霜凋顏髮塵土蝕開席揖之坐意勤語腷塞徐徐動
辭氣突兀露胷臆紺囊出文章發覆見寶璧自羞無所
有曷以報相德吿行東風前花草正狼籍又無一尊酒
澆沃慰遠客扁舟下長淮企立空歎息
　　　送韓三子華還家
人在天壤間共爲氣驅逐嵗月自崩奔冉冉若轉轂榮
樂隨雲煙凋零共草木亨屯固常物達者安可速柰何
此軀骸未免混世俗前年奔大凶況復􁫆手足零丁旅
山陽逐熟聚衰族相逢眼盡白閉戸甘退縮左丞鎭景
亳相去路重複數遣令子來十里弔荼毒子華勇此行
東下甚匍匐入門未及言相向且慟哭嗟我顏色枯鬚
蒼鬢雙秃相別始踰年世事何反覆晤言出古表但覺
白日速勘書春雨靜煑藥夜火續襟懷兩澄澹炯炯抱
眀玉時苦外物喧又嗟別期促和風送歸帆盎動淮氣
緑早寄別後篇微吟慰孤獨
　　觀放牐
沈沈滄淮口植木限衆流啓閉固有時出納千萬舟卷
子懷抱昏羇別相牽鉤觀此巨派注頗覺滯悶瘳喧豗
怒霆起始駭久不收旣前目眩轉足縮不敢畱朔雪下
噴薄散爲白霧浮上懸赤油幕旁斷縹玉旒恐激地軸
轉人有魚鼈憂驚嗟勢力壯孰謂此物柔吾思作至監
實以處上游又欲接之口沃蕩胷中愁俄然漸枯涸哮
爾空泥溝渟滀旣因人開洩豈自由立間見底裏咄哉
爲爾羞
　　　金山寺
孤峰湧滄江突兀臺􁴌積驚波四面起日夜走霹靂陰
壑滀風雲陽厓產金碧離披萬年樹根抱太古石修廊
轉峻閣窈窕壓山脊寶像浮海來珠瓔冷光滴叩䦨見
黿鼉揚首意自得偃蹇互出沒日此飽餘食又有翠羽
禽羣飛喜賓客口銜紺蔕花近我若相識開軒心曠絶
上下無異色氣象特清壯所覽輒快適予心本髙灑誤
爲塵土隔不知人間世有此物外迹落日將登舟低囘
空自惜
　　　九月五日夜出盤門泊於湖間偶成密㑹坐上
　　　書呈黃尉
紺油幙見黃金鉤貝璣磊落不流流澄澄媚影動波上
的的逺勢橫沙頭前山漸昏漁唱息唯有疎葦吟窮秋
予方弭檝對此景時欲乗興長城遊青蛾蕩槳忽遠至
雖有雅約猶嚬羞綵舟鮮眀四窗闢蘭酎辛滑嘉賓畱
歌餘清冽貫衆耳笑動姿采生香㡚玉盤膾鱸光一色
飣簇殽核隨所搜河斜參倒氣逾洽我起飲子子必酬
共知此㑹不易得邂逅得此難再求區區才知自勞役
擾擾塵俗多悲憂已醉更歌更起舞眀日分散空離愁
　　　送張統尉嘉禾
濯濯桂枝郎尉邑上攜李青衫未足榮蘭衣應自喜(萊/子)
(衣荆蘭/之衣)威聲入萑蒲吟思發山水美才仕云初令聞當日
起
　　　秋夜
新秋積雨後夜聞蚯蚓聲似爭絡緯緐不讓蟋蟀情嗟
爾微陋物身與土壤并藐然本無心天時使之鳴空庭
雜槀木亦能感人情老蛟蟄汚泥寂默不自驚一旦走
霹靂飛雨洗八紘幽蟠孰可聞自有濟物誠嵗若弗大
旱此志豈妄行
　　　寄題周源家亭
君家有虚亭跨澗復面山泉聲碎環玦清繞窗户閒潛
鱗俯自釣佳樹坐可攀我思醉其上與子開塵顏微吟
對一枰放此白日間
蘇學士文集卷第四
蘇學士文集卷第五
　　　黃雍於西安修水之側起佚老亭以奉親
修水崩騰落雲端傾入羣山自縈轉山囘水抱三百里
邑號西安俯千磵四時夾磵花濛濛數步行人不相見
但聞千珂萬馬橫陣來石激驚湍自相濺忽然瀰漫爲
平川遠近人家壓清淺其間有亭號供老山水之間爲
勝選黃氏有子樂其親締葺之勤由富善蓋憂髙年厭
家事力營此地欲自遣親意雖知風物嘉豈若有子常
在眼君胡飄飄事遠遊手龜面黎兩足趼故郷不到已
踰年又非跼蹐牽仕宦何如輕舟早還家日對白雲奉
遊宴
　　　送黃莘還家
東風搖江波碧草日夜芳藹藹春物歸遊子思故郷黃
生士林華志業收精剛步虎南山隈氣立衆獸旁不步
受羈轡但欲插翅翔顧亦念所親歸心劇風檣想當舎
檝初喜氣充門牆晨昏奉顏色以時薦豆觴雖享萬鍾
禄此樂不可償予家白日下偶來戀滄浪因君江上別
撩我歸興長
　　　和菱磎石歌
滁州信至詫雙石云初得自菱水濱長篇稱夸語險絶
欲使來者不復言畫圖突兀亦頗怪張之屋壁驚心魂
麒麟才生頭角異混沌雖死竅鑿存琅邪之郡偏且僻
得石固可駭衆觀予嘗飛帆入震澤窮探異境登龜黿
(太湖二山名/最出怪石)居民百户石爲業日夜采琢山不貧山前森列
戰白浪猶似萬百鐵馬羣雨昏浪打嵗月古千株萬穴
僵復奔自嗟才力本衰弱安敢抵敵爲之文況兹出產
極易致郷俗見慣不甚尊彼以至少合貴重胡爲久棄
如隱淪偶逢積識見獎㧞衆目今乃稱奇珍百人擁持
大車載城市觀走風濤翻立於新亭面幽谷共爲澡刷
泥沙痕凉泉下照嘉樹陰翠影澄澹畱煙雲褒以篇章
繪縑素積嵗汩沒一旦伸茍非髙賢獨賞激終古棄臥
於窮津世人愛憎逐興廢使我吟歎傷精神
　　　頂破二山詩
此邑有頂山下潛子母虯其子去爲雨以救郷人憂前
擘穹峰開化出百丈湫後因號破山致祠獻庶羞嵗來
省其母風雹六月秋煙雲騰蹋去不復經月畱邑民賴
其靈雖旱嵗有收因成兩佛宇幽䆳號勝遊磵泉走鸞
車松桂擁石樓夜堂人襟滲陰壁風颼飀近年返暴雨
頗亦傷田疇老農務祈禱梵唄日不休常爲釋徒利乃
作生民讎嗚呼二虯者其說何悠悠
　　　永叔石月屏圖
日月行上天下照萬物根向之生榮背則死故爲萬物
生死門東西兩交征晝夜不蹔停胡爲虢山石畱此皎
月痕常存桂樹散疎陰有若圖畫成永叔成之不得曉
作歌使我窮其原或疑月入此石中分此二曜三處眀
或云蟾兔好溪山逃遁出月不可關浮波穴石恣所樂
嫦娥孤坐初不覺玉杵夜無聲無物求擣藥嫦娥驚推
輪下天自尋捉繞地掀江蹋山岳二物驚奔不復見畱
此玉輪之迹在青壁風雨不可剥此說亦詭異予知未
精確物有無情自相感不間幽微與髙邈老蚌向月月
降胎海犀望星星入角彤霞爛石變靈砂白虹貫巖生
美璞此乃西山石久爲月照著嵗久光不滅遂有團團
月寒輝籠籠出輕霧坐對不復嗟殘缺蝦蟇縱汝惡觜
吻可能食此清光沒玉川子若在見必喜不徹此雖隱
石中時有靈光發土怪山鬼不敢近照之僵仆肝腦裂
有如君上眀下燭萬類無遁形光豔百世無虧盈
　　　演化琴德素髙昔嘗供奉先帝聞予所藏寶琴
　　　求而揮弄不忍去因爲作歌以寫其意云
雙墖老師古突兀索我瑤琴一揮拂風吹仙籟下虚空
滿坐沈沈竦毛骨按抑不知聲在指指自不知心所起
節奏可盡韻可收時於疎澹之中寄深意意深味薄我
獨知陶然直到羲皇世曲終瞑目師不言忽言昔常奉
主尊祥符天子政多暇詔求絶藝傳中閽𬗋宸伏退霜
日紅隨鞭入對蓬萊宮平戎一弄沃舜聦貂璫壁立亦
動容𬗋蘭之袍出禁府聲華一日千門通今來老病臥
澤國賞音不遇前事空一雙玉鶴天上飛人間但見枯
死桐幸逢寶器愜心手因聲感舊涕灑胷顧我踟躕不
忍去將行更欲畱悲風
　　　寄王幾道同年
新安道中物色佳山昏雲澹晚雨斜眼看好景嬾下馬
心隨流水先還家步頭浴鳬暖出沒石側老松寒交加
懷君覽古意萬狀獨轉澗口吟幽花
　　　丙子仲冬𬗋閣寺聮句
白石太古水(才/翁)蒼厓六月氷昏眀咫尺變(子/美)身世逗畱
増橋與飛霞亂(才/翁)人間獨鳥升風泉冷相搏(子/美)樓閣暮
逾澄反覆青冥上(才/翁)躋攀赤日稜唄音充別壑(子/美)墖影
弔寒藤仙掌挂太一(才/翁)佛壇依古層巖喧聞鬭虎(子/美)臺
靜下飢鷹晴檻通年雨(才/翁)濃羅四面􁉞日光平午見(子/美)
霧氣半天蒸潭碧寒疑裂(才/翁)鐘清遠自凝陽陂冬聚筍
(子/美)陰壁夏垂繒有客饒佳思(才/翁)髙吟出逺凭雄心翻表
裏(子/美)遠目著軒騰岑寂來清夜(才/翁)沈冥接定僧宿猿深
更杳(子/美)落水靜相仍松竹髙無奈(才/翁)煙嵐翠不勝甘酸
收脫實(子/美)坳隩布清塍北野才沈著南天更勃興恣睢
超一氣(才/翁)黤黕起孤鵬並澗寒堪摘看雲重欲崩行中
向背失(子/美)呼處下髙應庭樹巢金爵樵兒弄玉繩斷香
浮缺月(才/翁)古像守昏燈乳管眀相照莎䫇緑自矜深疑
嘯神物(子/美)㩻欲敵殽陵俯仰孤心撓囘翔百感登畫圖
風動壁詩句涕霑膺(先公有留題/在澄心閣)嵗月看流矢(才/翁)心腸劇
斷絙追攀初有象悲憤遂相乗故賞知無遁遺靈若此
憑依然忍回首(子/美)愁絶下崚嶒(才/翁)
　　　水輪聮句(十六韻)
痛矣眞源喪紛紜物象來(子/美)水輪今若此世事亦宜哉
(才/翁)上下車交輻周旋斗轉魁(子/美)咸淵日微墮仙窟月初
開(才/翁)旁楃從爲用垂絙重亦囘枘多初不曉機密暗相
該(子/美)圃外滄浪洩庭間霹靂摧玉飛千仞表纓挂九泉
隈(才/翁)翻覆殊難定牽連巧自媒建瓴今比速抱甕此相
哀(子/美)平眡曽無覺深窺遂可猜團團釋子壁軋軋燕王
臺(才/翁)解見陶埏運寧觀將轂推造端原有發汲用始知
材(子/美)本異道家意定遭怡士咍轉圓非雅具　器有深
災(才/翁)持滿忘前監相傾自下催流風無以復視此一裵
囘(子/美)
　　　薦福墖聮句
踴甓皇都壯(才/翁)盤基𬗋宙雄山河供遠目(玉/緯)薝户發髙
風梯險三休上(子/美)輪開一氣中門當谷子午(才/翁)影落陌
西東韻鐸翻天籟(玉/緯)危觚駐夕紅側聆悲下俗(子/美)仰面
識長空絶若神擠至(才/翁)深疑壑暗通人寰如蟻垤(玉/緯)身
世甚秋蓬歎息與亾地(子/美)沈吟製作工清思抱眀月狂
欲把飛鴻去矣登臨興(才/翁)巍乎造化功涼襟當爽塏幽
意入鴻濛頭角峰如揖(玉/緯)丹青樹不同城郭囘迤邐閣
􁴌失穹隆可使孤懷放(子/美)胡爲萬恨終何當得壯士提
取出塵籠(才/翁)
　　　悲二子聮句(穆脩伯長/凌孟陽伯華)
有客自遠方來以二子說穆子病疾初家事巨細缺鄰
人苦其求(才/翁)醫師久以決案杯小大空布被旁午裂餘
喘尚能鼓(子/美)老憤知已結目淒望羊泓髭斷反蝟茁憂
酸繫餘生(才/翁)噑嘑畱永訣語妻後日計書策未可徹敎
子勤誦讀(子/美)時命不復說吾屬何流離衆人方草竊凌
子久道路(才/翁)十口著羈紲拾稆重江間正值大饑節旣
無裹飯交(子/美)疾走繼粗糲又無執飲人及時沃枯竭惜
哉損天命(才/翁)痛焉在親絰帝胡生爾身世復稱其傑胷
伏氣萬丈(子/美)腸貯怨百折艱難汩風波顦顇􁫆霜雪久
僕勤龍鍾(才/翁)弱女癡蹩躠文隨寒餓空道與煙燄滅魂
兮竟何歸(子/美)去矣不得別中府豈無財莫濟醫藥切太
倉豈無粟(才/翁)莫解腹腸熱天子聖在上海内清欲澈伊
人胡不官(子/美)旣死安得活朝青與暮𬗋神喜天不軋昂
車與怒馬(才/翁)門滿道不絶之子苟閒厠斯民廼食餮髙
亢世弗親(子/美)方嚴鬼所掣敢言足才珍寧免否來齧思
潛淚輒抽(才/翁)慘舊面成耋舉目此牢落側身今鄙媟箴
言耳空虚(子/美)險論口㩻甈作詩吿石梁聊以慰寒骨(才/翁)
　　　地動聮句(天聖己巳十月/二十二日作)
大荒孟冬月(叔/才)末旬髙舂時日腹昏盲倀(子/美)風口鳴嗚
咿萬靈困陰戚(叔/才)百植嗟陽衰濃寒有勝氣(子/美)天凍無
敗期六指忽搖拽(叔/才)羣蹠初奔馳丸銅落蟾吻(子/美)始異
張渾儀列宿犯天紀(叔/才)預念漢志辭民甍函鼓舞(子/美)禁
堞強崩離坐駭市聲死(叔/才)立佈人足踦坦途重車僨(子/美)
急傳壯馬攲陵阜動撫手(叔/才)礫塊當揚箕停汚有亂浪
(子/美)僵木無靜枝衆喙不敢息(叔/才)沓嶂驚欲飛踊墖撼鐸
碎(子/美)安流蕩舟疲倒壺喪午漏(叔/才)顚巢駭眠鴟居人眩
眸子(子/美)行客勞髑兒南北頓儵忽(叔/才)西東播戎夷四鎭
一毛重(子/美)百川寸涔微斗藪不知大(叔/才)軒幹主者誰共
工豈復怒(子/美)富嫗安得爲寧無折軸患(叔/才)頓易崩山悲
衆蟄不安土(子/美)羣毛難麗皮驚者去靡所(叔/才)仆或如見
擠轟雷下檐瓦(子/美)決玉傾倉粢雙顚太室吻(叔/才)四躍宸
庭螭萬宇變旋室(子/美)百城如轉機念此大菑患(叔/才)必由
政瑕疵勝社勇厥氣(子/美)孤陽病其威傳是下乗上(叔/才)亦
曰尊屈卑夫惟至靜者(子/美)猶不可􁀇之況乃易動物(叔/才)
何以能自持髙者恐顚墜(子/美)下者賞鎭綏天戒豈得慢
(叔/才)肉食宜自思變省孽可息(子/美)損降禍可違願進小臣
語(叔/才)兼爲丹扆規偉哉聦眀主(子/美)勿遺地動詩(叔/才)
　　　瓦亭聮句
陰霜策策風呼虓羌賊膽開凶燄豪(子/美)赤膠脆折乳馬
健漢野秋穟黃雲髙(才/翁)驅先老羌伏壯黠裹以山壑鬼
莫招(子/美)烽臺屹屹百丈起但報平安搖桔槹(才/翁)喜聞羸
師入吾地主將踊躍士隨驕(子/美)神鋒前揮擁勝勢橫陣
立敵俱奔逃(才/翁)不知餌牽落檻穽一揮發復如驚飇(子/美)
重圍八面鳥難度相顧無路帷青霄(才/翁)地形窄束甲刺
骨眥裂不復能相鏖(子/美)棄兵衮衮今不殺部曲易主無
纖嚻(才/翁)慟哭皇天未厭禍空同無色勁氣消(子/美)狂童得
志賤物命隴上盤馬爲嬉遨(才/翁)蒼皇林間健兒婦翦紙
瀝酒呼嗸嗸(子/美)將軍疾趨占葬地年年載柩爭咸崤(才/翁)
朝廷不惜好官爵絳密刻印埋蓬蒿(子/美)三公悲吟困數
敗車上輕重如鴻毛(才/翁)白衣壯士氣塞腹憤勇不忍羞
本朝(子/美)重瞳三顧可易得亮輩本亦生吾曹(才/翁)窮居哀
勞厭咄咄嵗月奔激朱顏凋(子/美)當年請行大眀下今日
頽墮思南巢(才/翁)陽羨溪光逗蒼玉尺半健鯽煙中跳便
欲買田學秧稻不復與世爭錙毫奈何三世奉恩澤肯
以軀命辭枯焦(才/翁)以知出處繫大義一飯四顧清如燒
賀蘭磨劒河飲馬頸繫此賊期崇朝歸來天下解倒挂
玉色藹藹宸歡饒(才/翁)筆傾江河紙雲霧歎頌天業包陶
姚(子/美)
　　　淮上喜雨聮句
江淮經嵗旱春暮忽然雨(子/美)亂點踰廣津散灑入原土
(才/翁)萬物氣稍蘇厲妖莫能聚(子/美)羣山洗故塵𬗋翠坐可
數(才/翁)昏如籠纖紗媚若隱紺縷(子/美)碧瓦南崦中重疊出
迥覩(才/翁)扁舟凌空飛白鳥入煙舞(子/美)遙林動新滋顏色
若可取(才/翁)碧草弄微芳低昂欲來語(子/美)緐聲過沙頭上
下謳啞櫓(才/翁)濃澹新畫成快愜久病愈(子/美)念此時多虞
豈得嵗少阻(才/翁)焦心閒疲農虚口待香稌(子/美)縣吏事凶
貪氣若解縛虎(才/翁)惟於縱誅斂乃能奮怒武(子/美)青天雖
云眀疑不照艱苦(才/翁)此時忽霶霈知有神物主(子/美)不然
諸蒼生性命委草莽(才/翁)本蹷邦豈寧皮去毛安附(子/美)歌
此吿巨公行當視前古(才/翁)
蘇學士文集卷第五
蘇學士文集卷第六
　　　和石曼卿眀河詠
八月銀河好天髙夜自眀樓臺通迥意風露得餘清幾
爲浮雲亂都宜小雨晴離人強回首耿耿邈無情
　　　師黯以彭甘五子爲寄因懷四眀園中此果甚
　　　多偶成長句以爲謝
憶向江東太守園猗猗甘樹蔽前軒風摇玉蕊霏微落
霜發金衣委墜緐枕畔冷香通醉夢齒邊餘味滌吟魂
天彭路遠無因得猶賴君心記舊恩
　　　遊洛中内
洛陽宮殿鬱嵯峨千古榮華逐逝波別殿秋髙風淅瀝
後園春老樹婆娑露凝碧瓦寒光滿日轉孤稜暖豔多
早晚金輿此遊幸鳳樓前後看山河
　　　送杜密學赴幷州
維帝私眀哲遥遥世可論風流擅南國文采續髙門才
美趨賢路名雄出帝閽雍容初入幕烜赫已開蕃黠吏
腹心潰疲民襦袴温讞刑曽攬轡按俗亦飛軒倚注宸
襟切淹回物論喧朔區官益峻憲府望彌尊除弊朝之
急于時孰肯言議髙心不撓補外衆爲冤西雍新恩重
中臺故事存政行殊有體化洽宻無痕尺詔來丹扆雙
符換太原具裝眀晚野大斾卷朝暾惠愛留關輔風威
入塞垣印車行急召想望慰元元
　　　送家靜及第後赴官清水
幾年塵土客京華一日春乗犯斗査夢好夜歸全蜀道
眼眀朝宴上林花白頭佐邑非爲晚藍綬還鄉亦可誇
况有雄圗看悟主莫傷孤宦向天涯
　　　串􁆎
區區黠虜敢狂呼遣使峨冠謁上都輒出封章辭國命
妄傳聲勢困軍須閉之塞漠爲良策啖以民膏是失圗
淳俗易摇無自撓每聞流議一長吁
　　　靜勝堂夏日呈王尉
虚堂吏事稀吟臥欲忘機窓靜蜂迷出簾輕燕誤飛煩
心傾晚簟倦體快風衣更想霜雲外同君看翠微
　　　黎生下第還鄉
人云之子賢文采出巴川失意聲名在還家歳月遷離
懷春色裏歸路夕陽邊無廢靑箱學窮愁古亦然
　　　春日晚晴
人言春雨好更好晚來晴樹色通簾翠烟姿著物眀得
泥初燕喜避弋去鴻輕誰見危欄外斜陽盡眼平
　　　代人上申公祝夀
維神祚炎曆發藴　含靈嶷爾爲人瑞居然出相庭舜
門登夙望韋氏繼先經積學方開隩當官已發硎純誠
貫白日闊步上青冥才力回元氣胸懷納四溟八荒歸
冨夀萬象染丹靑懇牘辭魁柄開蕃宻帝扃碧旌油重
潤蒼佩玉眀熒輿望知難轉王心幾不寧西羌動妖孽
秦塞困羶腥羽奏飛關路兜烽照濁涇裴公辭激烈袁
相涕飄零天爲移文象人思奉典型歡謠塞歸路召節
下宸廷勝等劇破竹威聲如走霆折衝千里定指畫衆
心醒大議虗懷納訏謨前席聽玉關收舊地廟鼎續新
銘復聳巖巖石増輝兩兩星川源流盛美岳鎭敵長齡
有客慙才薄區區詠德馨
　　　有客
有客論時事相看各慘然蠻􁆎殺郡將蝗蝻食民田蕭
瑟心空遠徘徊志自憐何人同國恥餘憤落樽前
　　　遊南内九龍宮
昔帝龍驤後因池大此宮簫笳叠終日旌仗展無窮繪
塑神靈集飛潜爪角雄陰軒常隱霧暗堵亦含風巨盜
來移國天王遽避戎蒼黄狩巴蜀倐忽陷河潼閣殿回
看逺塵氛久見蒙歸來故基在不與往時同叠瓦煙間
碧新蕖露下紅波春蕩初月沙晚發悲鴻世變今無復
人愁杳莫終樹穿瑶甃裂碑碎玉樓空九曲皆遺石諸
王秖斷蓬興亡何足問一一夕陽中
　　　送陳進士游江南
昔也衣裾已化塵驅車今去􁂮驚津淮天蒼茫(二字/並仄)背殘
臘江路逶迤(二字/並平)逢舊春時有飄梅應得句苦無蒸酒可
霑巾歸來莫戀溪山勝楓鬼邪􁘒解笑人
　　　和馬承之古廟
廟貌空山裏垣頽入逕斜尚應名竹素不復祭牲豭木
暗鴞呼鬼庭荒雀啅虵有靈從寂莫愼勿學凶邪
　　　和解生中秋月
不爲人間意居然節物清銀堂通夜白金餠隔林眀醉
客尊前倒棲烏露下驚悲歡今古事寂寂􁫆荒城
　　　宿太平宮
驅車長道久塵勞一宿清宮醒骨毛古檜有風天自籟
石壇多露鶴爭噑星河耿耿秋還迥樓觀澄澄夜更髙
吟對疎鐘俗機盡已疑身世屬仙曹
　　　獨遊輞川
行穿翠靄中絶澗落疎鐘數里踏亂石一川環碧峰暗
林麋養角當路虎留蹤隐逸何曽見孤吟對古松
　　　過下馬陵
下馬陵頭草色春我來懷古一霑巾陵邊又有纍纍冢
應是當年取酒人
　　　覽含元殿基因想昔時朝㑹之盛且感其興廢
　　　之故
在昔朝元日千門動地來方隅正無事輔相復多才仗
下簮纓肅天中繖扇開皇威瞻斗極曙色辨崔嵬赤案
波光卷鳴梢􁴌尾回熊羆驅禁衞雨露覆蘭臺横賜傾
中帑窮奢役九垓只知營國用不畏屈民財翠輦還移
幸旻天未悔災羣心爭困獸回首變寒灰曽以安無慮
翻令世所哀行人看碧瓦獨鳥下蒼苔雖念陵爲谷遥
知禍有胎靑編遺迹在此地亦悠哉
　　　望秦陵
雄心雖蓋世竟亦棄羣臣役重傾天下時危啓聖人石
麟空舉首銀海罷流春隴闕今無復應深行路塵
　　　留題樊川李長官莊
杜曲東邊風物幽我來繫馬獨淹留門前翠影山無數
竹下寒聲水亂流酒壓新塵常得醉花開畨次不知秋
主公堆案縈官事早晚歸來今白頭
　　　宿終南山下百塔院
驅馬山前訪古蹤僧居蕭灑隔塵籠遶庭石鼈谷間水
入户鳴䲭堆上風無限老松秋色裏數聲疎鐸月眀中
村雞坐聽三號徹去　前朝氣味同
　　　宿華嚴寺與友生㑹話
危構岧嶤出太虗坐看斜日􁫆平蕪白煙覆地澄江闊
皎月當天尺壁孤疎磬悲吟來竹閣靑燈寂莫照吟軀
老僧怪我何爲者說盡興亡涕淚俱
　　　送王楊庭著作宰巫山
蘭臺舊漫郎爲邑上瞿唐地僻風煙古公餘日景長江
聲通白帝山勢入靑羌落筆多佳句時應滿錦囊
　　　晚意
晚色微茫至前山次第昬羸牛歸徑遠宿鳥傍檐翻盤
喜黄粱熟杯餘白酒渾田家雖澹薄猶得離塵喧
　　　春暮初晴自御宿川之華嚴寺
春暮曽無屬物心野行聊得據鞍吟路經廢苑情通古
水遶蒼山意共深殘日花間浮暖豔斷雲樓外卷輕陰
騷人自昔傷鶗鴂休苦風前送好音
　　　次韻和師黯寄王耿端公
嫉惡曽收柱後冠淹淪今未復榮班靑雲失路初心遠
白雪盈簮壯志閑廏馬尚嘶驄奮迅篋衣猶曝繡斕斑
風流縣尹多才思時寄篇章與解顔
　　　聞京尹范希文謫鄱陽尹十二師魯以黨人貶
　　　郢中歐陽九永叔移書責諌官不論救而謫夷
　　　陵令因成此詩以寄且慰其遠邁也
朝野蔚多士裒然良可羞伊人秉直節許國有深謀大
議摇巖石危言犯采旒蒼黄出京府憔悴謫南州引黨
俄嗟尹移書遽竄歐安慙言得罪要避曲如鉤郢路㡬
束馬荆川還泝舟傷心衆山集舉目大江流逺動家公
念(師魯父作/牧于東川)深貽夀母憂(永叔有/母垂老)横身罹禍難當路積仇讎
衞上寧無術亢宗非所優吾君思正士莫賦畔牢愁
　　　暑景
溽暑倦幽齋縱横書亂堆風多應秀麥雨密不黄梅乳
燕並頭語紅葵向背開吟餘晴月上凉思入尊罍
　　　夏中
院僻簾深晝景虗輕風時見動竿烏池中綠滿魚留子
庭下陰多燕引雛雨後看兒爭墜果天晴同客曝殘書
幽棲未免牽塵事身世相忘在酒壺
　　　夏意
別院深深夏簟清石榴開遍透簾眀樹陰滿地日當午
夢覺流鶯時一聲
　　　和淮上遇便風
浩蕩清淮天共流長風萬里送歸舟應愁晚泊喧卑地
吹入滄溟始自由
　　　先公之愛馬以病寄他廏今死矣
先君所乗馬其色白於銀磊落龍之種權奇世共珍獨
嘶如想望久步見精神方目照代夜拳毛刷渭津(先公在/河東陜)
(右皆乗/此馬)鬛寒如擁浪蹄駃不驚塵潦倒巳伏櫪蒼黄仍借
人俄傳弊斃信無復錦蒙親倚棹思神駿蕭然淚灑巾
　　　重過句章郡
曽隨使斾此東歸日日登臨到落暉疇昔侍行猶緫角
如今重過合霑衣窺魚翠碧忘形坐趁伴蜻蜓照影飛
風物依然皆自得歳華飄忽賞心違
蘇學士文集卷第六
蘇學士文集卷第七
　　　晚出潤州東門
京口古雄處昔年嘗此過風流看石獸人事共江波河
轉路疑盡日斜山更多城樓鬱天半回首恣吟哦
　　　無錫惠山寺
寺古名傳唐相詩三伏奔迸予何之雲山相照翠㑹合
殿閣對走凉參差清泉絶無一塵染長松自是拔俗姿
二邊羌胡日鬭格釋子宴坐殊不知
　　　過蘇州
東出盤門括眼眀蕭蕭疎雨更陰晴緑楊白鷺俱自得
近水逺山皆有情萬物盛衰天意在一身羇苦俗人輕
無窮好景無縁住旅櫂區區暮亦行
　　　吳江亭
氣象清雄天與鄰世間不合有埃塵擬將累句酬佳景
只恐江山解笑人
　　　秀州通越門外八九里臨水多佳木茂樹以便
　　　風不得停舟一賞愴然爲詩
宻樹重蘿覆水光珍禽無數語琅琅驚帆瞥過如飛鳥
回首風煙空斷腸
　　　秀州城外九里有竹樹小橋予十八年前與友
　　　人解晦叔飲別於此今過之景物依然而解生
　　　已亡悲歎不足復成小詩
當年共醉此橋邊道舊狂歌至暮天得句旋題新竹上
移舟還傍亂花前君埋塵土骨應化我逐風波心欲燃
落日長號感人事沙頭寂莫上漁船
　　　天章道中
画鷁低飛湖水平髙低樓閣滿稽城人遊鏡裏山相照
魚戲空中日共眀盡是荷風香不斷忽逢溪雨氣尤清
籃轝却上蘭亭步猿鳥雲蘿伴此行
　　　望太湖
杳杳波濤閱古今四無邊際莫知深潤通曉月爲清露
氣入霜天作暝陰笠澤鱸肥人膾玉洞庭柑熟客分金
風烟觸目相招引聊爲停橈一楚吟
　　　大禹寺
鑑湖盡處衆峰前寺古蕭疎水石閒殿閣北垂連禹廟
松筠東去入稽山坐中巖鳥自上下吟久溪雲時往還
我厭區區走名宦未能來此一生閑
　　　杭州㢲亭
公自登臨闢草萊赫然危構壓崔嵬凉翻簾幌潮聲過
清入琴尊雨氣來疇昔江山何處好生平懷抱此中開
東南地本多幽勝此向東南特壯哉
　　　宿錢塘安濟亭觀潮
支肘聽潮聲喧豗久未停隨風過漁浦(江東/地名)伴月出滄
溟鰌穴浚時滿胥神果有靈連天卷雲霧徹曉下雷霆
拾檝游心倦憑䦨醉魄醒誰窮造物意擬訪酈元經
　　　使風
長風天外來十幅健帆開仰首飛雲合牽心翠竹回閑
觀水知性靜與睡爲媒始覺揚舲快疲駑亦可哀
　　　松江長橋未眀觀漁
曙光東向欲朧眀漁艇縱横映逺汀濤面白煙昬落月
嶺頭殘曉混疎星鳴桹莫觸蛟龍睡舉網時聞魚鼈腥
我實宦遊無况者擬來隨爾帶笭箵
　　　新開湖晚霽
霽霞飛盡失西東水入天光浩氣中籍籍輕帆一遊鳥
似乗風力上虗空
　　　九日汴中
旅櫂出江湖漂然迹更孤風波數破膽時事一長吁聞
說西羌使猶稽北闕誅欲言無上策且復醉茱萸
　　　淮中晚泊犢頭
春陰垂野草青靑時有幽花一樹眀晚泊孤舟古祠下
滿川風雨看潮生
　　　韓忠憲公挽詞二首
才發經綸地心開忠義源朝端遺盛業泉下閟英魂儲
禁追封美儀曹集諡尊他年還駟馬餘德在髙門
中臺典故眀二府弼諧成車挂身方佚舟移世共驚霜
風吹縞帳野月照丹旌寂莫都門路傷哉如昔行
　　　詔獄中懷藍田髙先生
自嗟疎野性不曉世塗艱仰首羨飛鳥冥心思故山剛
來投密網誰復爲顰顔寄語髙安素今思日往還
　　　湘公院冬夕有懐
去年急雪灑窓夜獨對殘燈觀陣圗今夕悲風撼軒竹
又來開卷擁寒爐禪房瀟灑皆依舊世路崎嶇有萬殊
(原本/缺)
　　　離京後作
春風奈别何一櫂逐驚波去國丹心折流年白髮多脫
身離網罟含笑入煙蘿窮達皆常事難忘對酒歌
　　　荅和叔春日舟行
幽人漂泊興無窮弄水尋花處處同春入水光成嫩碧
日匀花色變鮮紅靜中物象知誰見閑極情懷覺道充
寄語悠悠莫疑我五湖今作狎鷗翁
　　　荅子履
塌翼下層雲飄然江漢濆蒼蠅休聚謗白鳥已爲羣銀
鯽晨魚美松醪夜酌醺生平同得失此日又逢君
　　　舟行有感
忽忽賞節物區區何所歸天陰鳥自語水落岸生衣客
况知誰念人生與願違東風百花發獨採北山薇
　　　淮亭小飲
山氣復清淮亭臨亂石開旅愁無處避春色爲誰來酒
賴啼鶯送歌隨去雁哀相攜聊一醉休使壯心摧
　　　淮中風浪
春風如怒虎掀浪沃斜暉天闊雲相亂汀遥鷺共飛冥
冥走陰氣凜凜挫陽威難息人閒險臨流涕一揮
　　　夀陽閒望有感
維舟亭下偶登臨下蔡風流古至今逺嶺抱懷隨曲折
亂雲行野乍陰晴幽人憔悴搔白首啼鳥哀鳴思故林
觸處塗窮何足慟直回天地入悲吟
　　　阻風野步有感呈子履
輕舟留滯已春殘攜手栖栖田野間盡日東風吹百草
有時雙鷺下前灣古來少見如君困世上應無似我閑
抖擻塵襟莫回首謗書終不到溪山
　　　過泗水
五年六經此仰首歎勞生山是往時色人皆今日情機
心去國少塵眼向淮眀物理吾俱曉漂流安足驚
　　　和丹陽公素學士晚望見懐
古郡登臨足勝遊使君才調更風流過雲送雨海山暗
斜日催蟬江樹秋屢辱嘉招嗟放棄又傳新咏慰淹留
霜天乗興當西謁共醉城尖四望樓
　　　送子履
一舸風前五兩飛南遷今去別慈闈人生多難古如此
吾道能全世所稀幸有江山聊助思莫隨魚鳥便忘歸
君親恩大須營報學取三春寸草微
　　　題花山寺壁
寺裏山因花得名緐英不見草縱横栽培翦伐須勤力
花易凋零草易生
　　　春睡
別院簾昬掩竹扉朝酲未解接春暉身如蟬蛻一榻上
夢似楊花千里飛嗒爾暫能離世網陶然直欲見天機
此中有德堪爲頌絶勝人間較是非
　　　覧照
鐵面蒼䫇目有稜世閒兒女見須驚心曽許國終平虜
命未逢時合退耕不稱好文親翰墨自嗟多病足風情
一生肝膽如星斗嗟爾頑銅豈見眀
　　　病起
吳天揺落奈愁何病起風前白髮多爭得松江變醇酒
拍浮終日恣酣歌
　　　秋懷
年華冉冉催人老風物蕭蕭又變秋家在鳳皇城闕下
江山何事苦相留
　　　秋曉聞鶴唳一聲
落月銜栖露乍零竹閒孤唳入靑冥未知蟋蟀縁何事
牀下微吟不暫停
　　　中秋松江新橋對月和柳令之作
月晃長江上下同画橋横絶冷光中雲頭豔豔開金餅
水面沈沈臥綵虹佛氏解爲銀色界仙家多住玉華宮
地雄景勝言不盡但欲追隨乗曉風
　　　病中得杜丞相見寄詩感而有作
易毁唯遷客難諧是俗情愁多怯秋夜病久厭人生委
順聞之舊衰羸見者驚新詩如接侍吟罷涕淋纓
　　　滄浪懷貫之
滄浪獨步亦無悰聊上危臺四望中秋色入林紅黯澹
日光穿竹翠玲瓏酒徒漂落風前燕詩社凋零霜後桐
君又暫來還徑去醉吟誰復伴衰翁
蘇學士文集卷第七
蘇學士文集卷第八
　　　和彦猷晚宴眀月樓二首
溪聲來從一氣外樓閣插在蒼霞中豔歌横飛送落日
哀筝自響吹霜風低昂黛色四山黯凌亂纈紋疎樹紅
憑䦨揮手問世俗何人得到蟾蜍宮
落晚天邊燕席開溪山相照絶纖埃緑楊有意簷前舞
凉月多情海上來香穗縈斜凝画棟酒鱗環合起金罍
自疑身是乗查客泛徹銀河却欲回
　　　依韻和王景章見寄
歳律崢嶸臘候深一天風雪卷愁陰故人黙黙懷交意
逐客栖栖上國心千里相望空盼盻當年下吏阻追尋
咄嗟謗口聞高誼披豁羇懷見雅吟學道元將禦窮困
浮生何必計升沈世間機盡知難避往者圖書可自任
猶得雲山開醉眼可無俗物撓沖襟鵩來閒暇何須怪
鬼見邪歈豈易禁楚客留情著香草啓期傳意入鳴琴
夫君自上丹霄去莫忘雲泉寄好音
　　　荅仲儀見寄
前歳京都吏議諠勁弓摧翮兩連翩男兒窮困終歸道
世路傾危自有天雲壑已通塵外意茅齋仍得自髙眠
寄聲吾舅無相念今作江湖九館仙
　　　雨中聞鶯
嬌騃人家小女兒半啼半語隔花枝黄昬雨宻東風急
向此漂零欲泥誰
　　　滄浪亭
一逕抱幽山居然城市間髙軒面曲水脩竹慰愁顔迹
與豺狼逺心隨魚鳥閑吾甘老此境無暇事機關
　　　秋雨
陰風攪林壑驟雨到江湖白日不覺没緐雲何處無樓
吟凉筆硯溪夢亂菰蒲聞說京華盛汚泥入敝廬
　　　中秋三夕對月
三夕月俱好清光惟望多風應落桂子露恐減金波念
昔歡娛極如今羇旅何窮猿不相棄夜夜伴吟哦
　　　懷月來求聽琴詩因作六韻
正聲今遁矣古道此焉存商緩知臣僭風薫見帝尊雄
豪尚餘勇淡泊忽忘言緐極殊無閒來長若有源已能
通變化直可探胚渾此理師應得西風獨掩門
　　　送黄通
浪遊天下訪知音健節亭亭恥陸沈當日拜官隨鶴版
此時孤宦入蚘林羇愁雖得著書樂風物能傷遷客心
顧我冥頑入瓦石爲君分袂亦悲吟
　　　秋宿虎丘寺數夕執中以詩見貺因次元韻
生事飄然付一舟吳山蕭寺且淹留白雲已有終身約
醁酒聊驅萬古愁峽束蒼淵深貯月巖排紅樹巧裝秋
徘徊欲出向城市引領烟蘿還自羞
　　　滕子京哀辭
雲霓收壯氣星象卷英魂賢去人何賴才亡世不尊論
兵虗玉帳問俗失朱􁚫自爲知音絶低回慟寢門
忠義平生事聲名夷敵聞言皆出諸老勇復冠全軍冥
莫知誰主賢愚豈更分江頭送丹旐哭向九華雲
　　　寒食招和叔遊園
異郷風俗傷嘉節久客情懐喜友人共挈一尊諸處賞
誰家得似故園春
　　　春日懐舊遊
羇旅怯春風風光上國同情如花有約愁與酒相攻雨
外傷飄燕樓頭羨去鴻西郊遊冶地誰復醉芳叢
　　　春日感懷
微物亦生輝輕風弄客衣花閑情脈脈蝶煖喜霏霏望
國勲名晚傷時歳月飛淹留伴猿鳥何日片帆歸
　　　夢歸
雨隔疎鐘曉不知春風吹夢過江西雨聲破夢北窓響
臥憶江西路亦迷
　　　獨步遊滄浪亭
花枝低攲草色齊不可騎入步是宐時時攜酒秖獨往
醉倒唯有春風知
　　　初晴遊滄浪亭
夜雨連眀春水生嬌雲濃暖弄陰晴簾虗日薄花竹静
時有乳鳩相對鳴
　　　滄浪觀魚
瑟瑟清波見戲鱗浮沈追逐巧相親我嗟不及羣魚樂
虗作人間半世人
　　　遊招隱道中
揚鞭望招隐塵思漠然收雲接青林合泉兼碧草流疎
鐘傳别壑晚日動前樓嘉遁平生志吁嗟得暫遊
　　　揚州城南延賔亭
亂蟬咽咽柳霏霏獨上危亭俯落暉江外山從林下見
城中人向渡頭歸風烟逺近思髙遁豺虎縱横難息機
出處兩乖空自撓傷哉吾道欲何依
　　　吳江岸
曉色兼秋色蟬聲雜鳥聲壯懷消鑠盡回首尚心驚
　　　晚泊龜山
南灣晚泊一徘徊小徑山間佛寺開石勢向人森劒㦸
灘光和月㵼瓊瑰毎傷道路銷時序但屈心情入酒盃
夜籟不喧羣動息長吟聊以寄餘哀
　　　滄浪靜吟
獨遶虗亭步石矼靜中情味世無雙山蟬帶響穿疎户
野蔓盤青入破窓二子逢時猶死餓三閭遭逐便沈江
我今飽食髙眠外惟恨醇醪不滿缸
　　　丹陽子髙得逸少瘞鶴銘于焦山之下及梁唐
　　　諸賢四石刻共作一亭以寳墨名之集賢伯鎭
　　　爲之作記逺來求詩因作長句以寄
山陰不是換鵝經京口今存瘞鶴銘瀟灑集仙來作記
風流太守爲開亭兩篇玉橤塵初滌四體銀鉤蘚尚靑
我久臨池無所得願觀遺法快沈冥
　　　遊霅上何上
今古何山是勝遊亂峰縈轉繞滄洲雲含老樹眀還滅
石礙飛泉咽復流遍嶺烟霞迷俗客一溪風雨送歸舟
自嗟塵土先衰老厎事孤僧亦白頭
　　　霅上
玉人攜手弄秋英尋徧池臺見月生小杜有靈應羨我
今爲閑客此閑行(杜詩云願爲/閑客此閑行)
　　　冬夕偶書
謾走聲名三十年亦曽文采動君前玉顔皓齒他人樂
獨守殘燈理斷編
　　　寒夜十六韻荅子履見寄
風雨夜寒新空齋感慨頻詩書窮不放燈火靜相親眺
聽時懷土低摧動畏人(魏文詩云客/子常畏人)漫書成咄咄逺吠厭
狺狺念昔離憂患唯君共苦辛漂流數千里會合十餘
旬各閔傷弓翼聊同喣沬鱗誰知公冶罪衆笑伯龍貧
隔絶今一水暌離將再春嘉篇數爲貺尺牘亦相珍倚
伏時難定屯亨理亦循劒埋猶有氣蠖屈尚能伸邦國
方登俊江湖且放神不憂知在命任重莫如身白首襟
期逺靑雲志業均陶然任元化愼勿損天眞
　　　獨遊曹氏園館因寄伯玉
去年把酒共徘徊今日尋幽獨此來竹密似嫌閑客入
梅含應待主人開贊謀盛府方投刃捍患長隄正展才
早晚得歸如舊約伴君池上倒尊罍
　　　小酌
寒雀喧喧滿竹枝驚風淅瀝玉花飛霜柑糖蟹新醅美
醉覺人生萬事非
　　　送人還吳江道中作
江雲春重雨垂垂索莫情懷送客歸不憤東風促行棹
羨他雙燕逆風飛
　　　題廣喜法師堂
我爲名驅苦俗塵師知法喜自怡神未知歡戚兩忘者
始是人間出世人
　　　詩僧則暉求詩
全吳氣象豪詩思合翹翹風雅久零落江山應寂寥㑹
將趨古淡先可去浮嚻好約長吟處霜天看怒潮
　　　關都官孤山四照閣
勢壓蒼崕險可驚攀雲半日到軒楹㫄觀竹樹回環翠
下視湖山表裏清漸覺愁隨烟靄散只疑身有羽翰生
他年君挂朱􁚫後蠟屐卭枝伴此行
　　　清軒
誰鑿幽軒刮眼眀湖中嘉處更禪扃龍聽夜講寒生席
鷗伴晨齋暖戲庭水月澄眀應作觀雲山濃淡自開屛
我公亦爲留奇句此地人閒合有靈
　　　某爲世所棄困居於蘇平生交遊過門不顧長
　　　安侍讀葉丈不以秦吳之逺髙下之隔閔此窮
　　　悴特貺以詩然韻險句奇不可攀續仰酬髙誼
　　　強抉蕪音
公鎭西都擁劇權逺嗟窮苦寄新篇氣雄迥出關河外
句險空驚魚鳥前玉帳夜嚴兵似水茅齋春靜草如烟
才愚榮悴皆殊絶自笑相酬更斐然
　　　暑中閑詠
嘉果浮沈酒半醺床頭書冊亂紛紛北軒凉吹開疎竹
臥看靑天行白雲
　　　寄題趙叔平嘉樹亭
嘉樹名亭古意同拂簷圍砌共青蔥午陰閑淡茶烟外
曉韻蕭疎睡雨中開户常時對君子遶軒終日是清風
盤根得地年年盛豈學春林一晌紅
　　　西軒垂釣偶作
曽以文章上石渠忽因讒口出儲胥致君事業堆胷臆
却伴溪童學釣魚
　　　夜聞笮酒有聲因而成咏
糟牀新壓響泠泠攲枕初聞睡自輕幾段愁悰俱滴破
一畨歡意巳篘成空階夜雨徒傳句三峽流泉無此聲
只待松軒看飛雪呼賔同飲甕頭清
　　　秋夕懐南中故人
向夕依䦨念昔遊蕭條節物更他州池平不動天深碧
月色無情人獨愁千里江山幽信絶一場風露敗荷秋
征鴻急急知何事斷續哀鳴過不休
蘇學士文集卷第八
蘇學士文集卷第九
　　　上三司副使段公書
某謂士之潔矩厲行施才業以拯世務者非秪蹈道以
爲樂上者覬聲名次者倖禄賞至於餓寒其體膚枯槀
巖穴之内犯刃兵塗裂肝腦彊於行陳者亦皆然惟知
道所爲不妄矣其有挺然立事謝絶世嬰逺舉而不顧
者幾希其人哉有誠髙矣亦烏足著爲風教哉故朝廷
張爵位君子以名稱重輕而沮勸之道行無狀行無狀
一旦射合時利而位可得也名則遁矣蓋名之發惟精
識者尸之不私不隠不以榮辱遷爲得符天下之正義
雖小人好惡淆其閒不能奪也某何爲者輒有此論竊
自念幼喜讀書弄筆研稍長則以無聞爲恥嘗謂人之
所以爲人者言也言也者必歸於道義道與義澤於物
而後已至是則斯爲不朽矣故毎屬文不敢雕琢以害
正然而法章民事一未知其牙蘖偶奏賦上前得及第
命宰以蒙才兩月以家難離官下邑民遮道助嗥泣又
歎息有若惜其去者念政無所及心頗媿之及幽居長
安百口飢餓遂假貸苑東之田數頃躬耕其間故播斂
之早晚塍畔之出入質契之昏眀豪弱之交侵訟訴之
搆官司之辨皆親嘗之而又律令詔敕奇請重複傅比
之文無不偏見雖條目緐滋皆可類舉靜念忘之政必
有悖於法不安於民者居常惻然及終喪還都下伯父
至自東筦首言道遇閣下盛譚蒙邑之治某荒忽自失
伏念閣下正峭眀察重其許可一言之賞不可妄得是
必有所過聽也嘗能竄一巨豪杖殺一黠吏此外特庸
庸所爲耳閣下不以善小棄之特爲置齒牙閒時尚或
以謂操使權者故當察其屬之否臧而進退之私心未
甚德也去年夏初又得京兆司錄孫甫所言如伯父時
始至此邑鄙懷聳然自謂今職在甸内去京師不數舍
朝有施爲而夕聞焉上府多士如段公之樂道人善者
故有焉况法章民政稍貫於昔益勵精力以事事迄今
踰年吏民雖信而當塗之稱道蔑聞焉而又符檄督責
終日憔悴而救過不暇惘然自疑何智於前而愚於此
㑹太公弟至云閣下前過邑所論如甫書始聞之如瞶
者之決得聽鐘鼓之奏喜過感極輒欲泣涕以知大君
子勤勤獎借終始之不懈也李習之云知而不能譽則
如勿知譽而不能久則如勿譽閣下既知而又譽之譽
而又久之夫何幸哉且世有獲薦寵推延之賜者必皆
順顔承辭親被指役隆寒苦暑趨走左右未有上下相
絶未嘗一拜稜威乃肎垂慈詢察因片善而稱道久而
不渝者此爲難也使某之名一落人耳不至沈滅於時
者閣下之賜也爾後知舉世見毁不足動懷也嘗欲特
詣前以寫此􁕋爲邑事所繫不得勇往故憑文字以謝
檗積之抱萬不一宣傾望恩德顚沛于是氣律兼潤炎
暑差早伏望上爲社廟善􁀇興居
　　　上范希文書
某觀古之烈士受人一言一顧之重不計己之能否事
之重輕捐命無向而不入或促其禍敗累於所知者多
矣然史氏稗說皆輟之以稱述其事而警厲偷淺某竊
謂其勇敢敦氣節則有餘至於成就大計趣道與權則
不足矣故某自少小迨於作官所爲不敢妄必審處己
之才能而傅㑹於道人雖不知自信甚篤且久矣昨者
朝廷以閣下才謀絶世負天下之重望倚之以究西事
故閣下開置幕府收策志慮英犖之士以自廣益以兵
者重器資羣材以共舉一失其任則折衂報之而閣下
誤有聽采將引猥瑣置于左右委言垂意彂於顔色某
非不知依閣下之重可以取光價而自振起設臨幾事
不能有所建弼恥也有所建弼而不合於義不行焉亦
恥也况於輕撓哉反是則不惟虧損閣下之望某終身
可廢無所容焉是以上犯盛意􁕋激避辭者葢在此也
然某雖至冥愚内荷閣下之顧夙夕感慨思有所報昨
聞閣下以張存不才自求守延州物論喧然以閣下領
經略之權自可往來陜右進退在已延州逼近賊鋒而
能舍安逸以就危隘雖古人不逮也又或云閣下居長
安統二於人不能眀白立功名將髙舉逺去以自異此
二塗未必中閣下之度以某觀之旣白張存則不得不
自請但裁授之制有所未安何者以閣下爲經略則自
陜西以至於邊徼斥候皆可處置在延則局子于一州
於他郡不接矣他郡不接或可不能仰置關中事蓋關
中之俗大抵彊悍豪忍又形勢險固出於天下今方盡
取鄉民籍之爲兵得操弓兵以自肄習往來道路與寇
賊不辨小人少思慮加之氣俗又得此利器幸而歳常
豐父兄家老聚居可約束不幸少歉父兄不能􁀇有其
子弟必將人人依險以自快則其將奈何邪况朝廷前
有意令其自衞不率以戰今條約煩細迫又驅之以向
敵人頗失望有天下而失人以信後將何所恃焉昨者
延安鎭戎殺害民畜不可勝紀死氣結戾不判必能變
亂陰陽之和今雖少稔恐來年宿麥不登民必狼顧矣
弱者流轉彊者化而爲貪賊則心腹自有疾矣閣下居
延州雖能制昊賊之命係虜其種族逐之絶漠而遁亦
何救關中之事邪故某謂西羌不足憂於關中也近日
竊聞鄰郡數勝頗得馬畜屠其柵壘火其聚積朝廷即
時越次以賞其勞使人得自有其所得軍聲稍振士百
其勇以某觀之古之善禦戎者豈特是哉蓋務訓撫吾
民使安其業不以非義動扼其衝塞絶其牙市閉之沙
漠之外使其隙且困則破散之晨鈔夕盜與競寸尺之
地非大國之體也某反慮將佐不知此事銳而少思狃
毫髮之勝中其詭譎而所喪必大蓋兵家之法必以餌
驕人而後取之况羌　常以㐲奇包衆勝中國當此之
際閣下能部勒諸將分乗險阻不使習小利以爲功持
重其體而死其姦謀不憚曠日而使之内潰此孫武所
謂善之善者也况夫體幽靜則謀精而威氣張銳則令
煩而􁫆閣下立謀而首令者也以身繫安危可不愼哉
若能去延州之狹以自任撫關中之人以示信而又沈
逺變動則何敵之敢先哉縣料古人所難况某淺識而
欲上贊逺略然區區之誠腷臆於内萬覬一得以補髙
眀撫㫁之餘特賜省閱幸甚窮邊寒苦乞加護練不任
􁕋激之至
　　　應制科上省使葉道卿書
三月日某謹齋祓百拜獻書于省使龍圗閣下某觀前
古之士歘然奮起於賤庸之地建名樹勲風采表於當
世者未始不由上官鉅公推引而能至也故儒其名者
必奔走貴勢之門以希光寵而取重焉然有位之德望
重輕亦因收士多少而後定設國有緩急則審處變故
推擇門下士以屬任焉或資其策慮以自廣小則補吏
大則同升于朝以故士皆雕琢節行縁以文采藹藹而
進至使敵國異方聞風畏之厭殺未形之患此其所以
爲得也然奔騖誇鬻扇動流俗苟竊虗名以自耀髙位
者或私其所與朋比自植肆然攬爵賞之柄此又所以
爲失也本朝監其失進退天下士一決於上考文藝則
騰書餬名衡文之學靡以行實相雄長公卿亦闔無所
顧接蓋蔽賢之罰不及焉上下隔塞不交忘經逺之業
此又今之所以爲失也故近年賊羌暴逆節廟堂圗帥
西攻思所以折衝制勝者惘然乏其人以至詔書數下
猝猝求索而才者未甚出凡近之器往往入充其選蓋
朝廷取士之路本狹在上者不以汲善爲意下士又以
造謁爲之恥故驟閱而無得焉是古今得失相糾惟賢
者爲能折其衷某爲性本迃拙不喜事人事名雖在仕
版而未嘗數當塗之門竊服於道二十年矣前世之務
當今之宐粗志其一二然雖與周旋者亦弗敢吐以自
表見閣下以髙文閎才都盛位而某以吏屬時得趨蹌
左右未始敢開詞動氣及於局事之外非唯輕肆是懼
亦且束於世教也今幸天子下一尺書羣延四方特起
之士某輒欲以空乏鄙陋之資冒然自進竊念科試甚
重朝廷虗竚以須異人無似妄作虞爲識者所不與今
幸人未暴聞故敢以私習論五十篇上凂聽覧非敢希
企獎引之賜但覬一言以斷進退之惑精識所嚮洞照
不隔干瀆威重俯伏待教不任惶恐激切之至
　　　上京兆公書
某才到闕下數日聞河東地震壞廬舍殺人馬畜不可
勝計始聞驚駭不自定徐念臺諫官必有極言時病以
救天變者旣而踰旬無聞焉又以謂河東守土臣必有
上陳消殺之策使朝廷省悟而有所廢置者及是經月
又無聞焉某雖迷暗於事不通古今竊謂天地災異莫
大於此災異之作未嘗妄也今中外循嘿不以爲怪使
陛下忽天戒而不荅民畜横罹其凶食肉者豈不畏懼
而能忍也時雖欺之天孰得而欺之哉嗚呼其奈何邪
又人以才業爲上所知自員外郎不六七年擢任至此
天下所共聞雖所歷必盡精力夙夜孜孜不懈然未有
赫赫報國之迹爲天下所共聞而稱道者今所屬有此
災異故當憂思本朝建言時病以箴之不可懷忠不彂
黙黙緘口如常常者所爲蓋今爲上所知天下所想望
號端直者惟丈人與孔諫議范吏部耳孔范皆以言得
罪惟丈人昔在廷中議論必行擢拜又過二公度此不
言則他事無足言者竊恐負陛下任擢之意而隳天下
之望也君子之爲不畏時王之罰而畏衆人之議或衆
議喧譁不可葢塞則雖終日九遷亦足羞也苟有獻納
愼無後於他人實區區之望也至於鈐束小吏期㑹簿
書非大賢事業幸委之幕府進讜言以求殺災異宐在
今日也况忠雖在畎畞不忘其君無以疎外爲詞謹馳
此附聞幸留意某再拜
　　　上孫沖諫議書
某嘗謂世之急者教也教之久則困弊而不流柄天下
者必相宐以救之救失其宐則衰削潰敗而莫得收昔
者道之消德生焉德之薄文生焉文之弊詞生焉詞之
削詭辯生焉辯之生也害詞詞之生也害文文之生也
害道德夫道也者性也三皇之治也德也者復性者也
二帝之迹也文者表而巳矣三代之采物也辭者所以
熏役秦漢之訓詔也辯者華言麗口賊蠹正眞而眩人
視聽若衞之音魯之縞所謂晉唐俗儒之賦頌也噫三
代之際救得其宐故治多焉三代之後不知所以救故
亂生焉然上世非無文詞道德勝而後振故也後代非
無道德詭辯放淫而覆塞之也故使厖雜不純而流風
易遁誠可歎息夫文與詞失之久矣烏可議於近世邪
况敢言道德者乎然而典策之奥治詞之法不越此有
言而又筆之者斯亦可尚某志此有素未嘗暴彂於流
俗前以召笑侮苟非遇大賢君子智識度越則縮跡避
訕碌碌走趨之不暇也竊惟閣下宇量拂世業問追古
放言遣懷剖昏出眀鋭然欲掌引大物以曉聾衆而起
前弊某故敢繕寫雜文共八十有五篇求爲佐佑又用
此本原原論以先之蓋叢殘屑淺之說不足詭聽覧也
自公餘閒乞賜一閱實區區之願某再拜
　　　上孔待制書
某月日某謹再拜獻書知府待制閣下某竊以自夫子
沒迄今數千百年其教混淪閎誕充格上下斯須不可
亡天地得之日星光眀不鬭食山澤棣達而不童涸幽
則治鬼神顯則嚴君親使萬物各安其分而無窘暴之
心者誠至矣哉造物者宐世生哲人以熾厥後長國者
宐不絶侯封以尊其本昔漢世韋賢家傳一經猶繼爲
公相定國㫁獄平允猶髙大其門况聖人之後者邪故
閣下幼而淑質長而令聞其學奥大而不雜其言謹峻
而切事是天以眀粹精剛之氣鍾於閣下將令紹述正
教而衍大之天下士人實有望也觀乎自結人主冠映
當世闊步臺閣端持紀綱弗顯諫以僥譽弗枉節以求
黨姦凶之朋脰縮面汗鰓鰓然不敢抗法度閣下有力
焉其典吏部也盡刮宿弊專以白黑善惡爲己任坐束
吏手日隳濫階伸賢而屈不肖雖三公爲之不出於是
奈何醜正多徒害能以謗旣而去職識者韙之其使匈
　也專對以禮嚴乎若神不妄言而諂笑不槃辟而雅
拜尊本朝而抑外夷得古良使之風焉噫閣下之事業
旣已顯白而朝廷之用未充天下之譽未洽留滯方屏
浸移歳律某竊惑焉得非納士未廣介潔無助者乎夫
有助者庸人可以獲聲稱無助者君子必也受訾辱古
人詡詡而汲善渠渠而下士是致德義日益引望實日
益隆憂患無自入焉如支體之護首目枝葉之蔽本根
而籓垣之嚴室廬也晏子春秋曰夫子居處惰倦㢘隅
不正季路原憲侍血氣爲疚志意未達仲弓卜商侍德
未盛行未厚顔回騫雍侍又孔叢子引夫子之言曰吾
有四友焉得回也門人加親得賜也逺方之士日至得
師也前光後輝得由也惡言不及門嗚呼是人之助也
誠益哉聖人且如是况不逮者乎閣下方以盛年壯猷
將康濟天下而良助猶鮮誠可憮然設或纖人搆讒天
子投杼及是也能爲閣下奮不顧身眀目張膽論列湔
洗破羣毁而眀忠節者果何人哉閣下其念之苟能上
循先聖之法下恤愚夫之言清而容物介不拒善則士
不逺千里而求爲助焉助且至登大　躋巖廊可拱而
俟也某無似者想望風采爲日久矣敢輒獻言以爲謁
見之具雖欲自述節行以干聽覧竊聞古諺有之虜自
鬻雖哀不售士自眩雖辯不納顧惟大君子察其材之
淑慝而進退之可也鄙心無所私幸焉某再拜
　　　上集賢文相書
昨因宴㑹遂被廢逐即日㮄舟東走潛伏於江湖之上
困置羈索日與魚鳥同羣躬耕著書不接世故當日之
事絶不歷於齒牙之間或親舊見過往往閔惻而言以
謂某以非辜遭廢天下之所共知何　窮居黙處無一
言以自辨浩然若無意於世者豈鈍怯不曉者乎某絶
不酬應且止其說然内實有所待耳夫爲吏坐賄國典
之所永棄人情之所不堪某心膂血氣人也家世受朝
廷重恩廬墓在京師平生厲名節勤文墨未嘗一施胷
中之才豈云銜冤恨困處無人之墟以終此身乎葢被
罪一二年間謗議洶洶尚未寧息相中傷者皆當路得
志某雖欲力自辨雪徒重取困辱耳故若死灰槀木昏
昏自放而内實有所待也去歳聞天子驛召閣下入政
事府某久熟閣下之德望中懷油然始有蘖萌之望俄
又聞甘陵卒叛結塢自守環師十萬踰月未誅議者謂
暴兵日久紀律弗嚴必有他變相因而起閣下慷慨請
行馳至城下威令一彂士樂奮命即時破壁擒其凶魁
使天下懦將驕卒聞之皆震栗竦動以自警飭聲壓夷
　消殺異志嗚呼非偉烈眀果烏能及此哉天子即時
臨軒彂策以大丞相印綬付使而往拜焉閣下抗章避
讓言論堅正憤疾近世務相奔爭無廉譲之節因事見
意以教有位風采凜凜震動萬方是閣下武足戡難文
足表世雖處將相之地乃天子用之之眀閣下當之爲
宐也况讓特一節未若因朝廷之寄舒事業以濟生民
之艱也此古人之大君子之所留意也既而果然某雖
在巖藪之間聞之不覺廢書而起彈冠攝衣西向引領
思一侍几闥傾寫冤憤跡賤道逺未可得也敢輒以尺
紙少布下􁃶葢有所待積年累月得遭其時不忍自棄
又幸當日搆陷者或死或出故敢縷縷而言以通左右
某下吏之初喧傳四出好事多口者増飾其語聞者不
得不惑時閣下在逺鎭必不甚悉也始者御史府與杜
少師范南陽有語言之隙其勢相軋内不自平遂煽造
詭說上惑天聽全臺牆進取必於君逆施㒺羅預立機
械旣起大獄不關執政使狡吏鞫窮搒掠以求濫事亦
既無狀遂用㴱文此㑹以常年醵率吏人燕集非類某
思之以爲非便遂與同監院劉㢲出俸錢十緡又於尋
常公用賣故紙錢四五十索相兼使用此錢本由斥賣
棄物兩曽奏聞本院自來支使不係諸處帳籍如外郡
貨賣雜物以充公用之類也既以與祀神之餘與館閣
同舍本局群吏飲食共費之推按甚眀具獄備在無一
物入己而以監主自盜減死一等定刑法司前後㫁獄
體例及自有正條並不引用閣下察之蓋有由也某之
偏言似不足信幸詢於衆論及曉法而公者噫國家制
馭姦欺示信天下者今惟法律而已蓋法律著之於篇
衆所共曉苟一傾撓人皆具知故大上欽愼不敢自專
豈容有司自爲輕重苟快己志以隳舊典汚辱善士戕
害不辜况本朝自祥符以來一用寛典吏有姦贓狼籍
未嘗致於深刑今上仁眀愛物度越前古官吏一入人
罪者往往十餘年未嘗升擢或沈於銓調不與改官此
見聖心愼刑惡殺之至而某被此冤濫又有端由但未
爲鉅公開陳而建白之天聦一聞玉色必恱閣下以英
偉之量押領魁柄必以康濟民物湔滌冤滯爲己任故
某不避冒瀆以鋪此言況某者潛心策書積有歳月前
古治亂之根本當今文武之方略粗通一二亦能施設
廢棄踈賤不信於時眀公召而與言資相其質衡鑑之
下安可妄欺斂之棄之俯伏竢命謹具手啓云云
蘇學士文集卷第九
蘇學士文集卷第十
　　　荅韓持國書
近得京信長姉奄逝中懷殞裂不堪其哀更承慰問重
増號絶且蒙見責以兄弟在京不以義相就以盡友悌
之道獨羈外數千里自取愁苦持國予之素所畏者也
今言如是疑非出于持國也然筆迹趨向皆持國又不
足疑是持國知其一未知其他予不得不爲持國班班
而言也予亦人也非翼而飛蹄而馳者也豈無親戚之
情豈不知㑹合之樂也雖是禽獸亦安肎舍安逸而就
愁苦哉此語去離物情逺矣豈當出于持國之口邪昨
在京師官時不敢犯人顔色不敢議論時事隨衆上下
心志蟠屈不開固亦極矣不幸適在疑嫌之地不能決
然早自引去致不測之禍猝去下吏無人敢言友讎一
波共起謗議被廢之後喧然未已更欲寘之死地然後
爲快來者往往賾言言語欲以傳播好意相在䘏者幾
希矣故閉户或宻出不敢與相見如避兵冦惴惴然惟
恐累及親戚耳偷俗如此安可久居其間遂超然逺舉
羈泊于江湖之上不惟衣食之累實亦少避其機穽也
况血屬之多持國見之矣屋廬之隘持國亦見之矣資
入之薄持國又見之矣常相團聚不衣與食可乎不可
也衣食雖足閉關常不與人相接可乎亦不可也旣與
人接不與之言可乎又不可也既與之言不與之往還
可乎又不可也既與之言語往還人人皆如持國則可
今持國尚有此說况親也義也識也不迨持國者多矣
使之加釀惡言喧布上下不能自眀則前日之事未爲
重也便都無此事亦終日勞苦應接之不暇寒暑奔走
塵土泥淖中不能了人事羸馬敝僕日棲棲取辱于都
城使人指背譏笑哀憫我亦何顔面安得不謂之愁苦
哉此雖與兄弟親戚相逺而伏臘稍充足居室稍寛又
無終日應接奔走之勞耳目清曠不設機關以待人心
安閒而體舒放三商而眠髙舂而起靜院眀窗之下羅
列圗史琴尊以自愉踰月不跡公門有興則泛小舟出
盤閶吟嘯覧古于江山之間渚茶野釀足以消憂蓴鱸
稻蟹足以適口又多髙僧隱君子佛廟勝絶家有園林
珍花奇石曲池髙臺魚鳥㽞連不覺日暮昔孔子作春
秋而夷吳又曰吾欲居九夷觀今之風俗樂善好事知
予守道好學皆欣然願來過從不以罪人相遇雖孔子
復生是亦必欲居此也則持國以彼此較之孰爲愁苦
哉人生内有自得外有所適亦樂矣何必髙位厚禄役
人以自奉養然後爲樂今雖僑此亦如仕官南北安可
與親戚常相守邪持國眀年終喪昆仲亦必遊宦何以
盡友悌之道也况予窘迫勢不得如持國之意必使我
尸轉溝洫肉餧豺虎而後可也何其忍邪常觀棠棣之
詩云凡今之人不如兄弟謂兄弟以恩當有急難之時
必相拯救後章云喪亂既平旣安且寧雖有兄弟不如
友生謂友朋尚義及安寧之時以禮義相琢磨也予于
持國外兄弟也當急難之時不相拯救今又于安寧之
際欲以義相琢刻雖古人所不能受予欲不報慮淺吾
持國也前得　子注意亦然未暇縷述今并此以達子
　予非躁而忉咄者察之
　　　荅馬永書
放廢幽居士友罕顧足下昧于平昔猥以長書見投充
然其未盡士君子相見之禮竊觀書意論辨甚嘉然似
孰予之迹而未燭其裏者也謂予不以得喪累其所守
不爲怨憤不懌之詞此固細節悔過避害者能爲之又
云巧辨餙說言悲貌蹙或舍其所脩而小人是從此則
夷狄之民之所爲烏足道之哉夫士之學經術知道義
非所以貿易爵禄之來無有以應之耳道勝而位喪于
道何傷而不樂邪世有知道而居位者尚或爲衆牽躓
不得盡施其所學憂道之削處心甚危内負于已外媿
于人畏時刑而懼鬼誅何所樂哉然賢者必欲推已之
樂以樂衆故雖焦苦其身而不舍爵位者非己所樂也
苟去其位則道日益舒宐其安而無悶也是施于衆則
勞而足于己則易亦物理之常勢周公大聖智也尚皇
皇不暇食使其退居環堵之中鼓琴咏歌以味先聖之
道何憂憤之可入也乃知古者至治之世有其道而不
見用獨居畎畞樂以終身葢亦多矣故韓退之謂顔子
惡衣食于陋巷而依于孔子雖樂不足稱也又觀其感
二鳥賦悲激頓挫有騷人之思疑其年壯氣銳欲發其
藻章以耀于世非其所存也予年四十矣志於道亦有
年豈一旦受譴而并棄之舍其所樂自爲沮憤亦何益
于事哉足下但見今之庸人得則軒然而愉失則枯槀
而吟謂予當然而不者可取也殊不以聖賢之道策予
所未至徒以衆人而望于予尚慮足下始以是合終將
有所彂焉故敢不黙黙
　　　答范資政書
道逺且阻不得上記以候起居家兄封到閏月所賜手
教一通訓愛切至情義並隆懷感益深不可言喻某昨
得罪後都下沸騰未已其謗皆出人情之外而往往信
而傳之自念非逺引深潛則不能快讎者之意又以世
居京師墳墓親戚所在四方茫然無所歸始者意亦重
去不得已遂沿南河且老吳中既至則有江山之勝稻
蠏之美充州有租田數頃郡中假回車院以居之親友
分俸伏臘似可給豈敢更求贏餘以足所欲日甚閒曠
得以縦觀書策及往時著述有未備者皆得綴緝之治
易頗有所得時苦奥處無人商論乃知君子理身格物
之道自有本也險難以萌而不之見宐其悔焉况某性
疎且拙疎則多觸時忌不能防閑小人拙則臨事不敏
無所施爲因此遂得退藏蓋亦自幸苟致之劇地責其
功績徒自勞困而無補于時也衣食之分秖此而已今
得心安舒而身逸豫坐探聖人之道又無人譏察而責
望之何樂如是攝生事素亦留意今起居飲食皆自適
内無營而外無勞斯莊生所謂遁生之刑者也歳餘來
能飲冷而少病此其效歟某旣廢于世本當于江湖之
上與魚鳥麋鹿同樂不欲使聲問蹤跡一至于人間因
閣下之教丁寧委折不得不具道所懐幸問察焉
　　　又荅范資政書
去冬捧策問條目甚備㴱眀憂患之故實之坐右一食
三誦嚴然如臨師之前雖未能盡其要處而粗忘隕穫
之苦專人至久承親筆伏審坐鎮之暇體力平裕且謂
某窮道著書日與聖人語堂奥晏然自居得易艮象時
行時止而其道光眀也此閣下教之愛之之過實也夫
適其時而動靜使其道之光眀此大君子之行藏屈伸
非罪戾人之所可爲也本以不知時之可止而遂于行
蹈此機穽今既止而雖欲行莫可得也閣下前視卿輔
之地不欲處謙譲引去偃息籓鎭以閒放自喜此正得
時止之道也處此至靜益宐思念康世尊本之術充于
胷中因時而發大庇天下則其道卷舒而光矣放廢者
安有此理但守六五一爻之義而已庶乎語言有序悔
吝稍亡不貽知己者之所憂念耳閣下察之
　　　荅李銳書
去年五月中足下相過遺書始愛文藻之美未甚悉其
義退而尋繹乃謂予以道自公失而不憂有至髙至難
之節其言襃矣過甚不敢領覧但一詣門奉謝又不相
見迄今將逾年矣嘗謂足下以予不相酬對見怒而絶
前日復蒙相訪又貺之書乃以聲名不見稱道于士大
夫間爲媿予欲以道相訓而又譽之文義稠重敢又不
報其所說焉夫道無古今但時有用舍有志之士不計
時之用舍必趨至極之地以學探求聖賢之意而亦其
所行本原既眀則將養其誠心而泯去異端也當其未
知于人用于世則脩之益勤守之益堅内自貴珍而有
待也蓋先能寘身名爵禄于慮外然後乃能及此故君
子雖被賊害顚沛其身不更所守豈慮外之物足顧哉
今足下所爲之文皆希慕賢哲之業背衆人之所向取
今世之所舍而反求聲名于其間不亦異乎是亦非予
之所知也苟志于彼必失于此故莫得而兩全也心旣
淆亂將求合之不暇豈道之能專乎孟子謂脩天爵而
人爵從此非必至之論乃誘衆人之說急于教耳志士
烏能以聲利動之哉予所以廢棄于時而晏然無悶者
此所得也以足下問之之勤安敢藏所得而不吿也足
下試思之
　　　荅杜公書
伏捧十一月十七日病吿中所遣書教筆墨精勁慰諭
曲折深開憂灼煩苦之抱所示夢有求解之勸此乃區
區之心積誠有所止通也抑又有說焉丈人才略閎逺
而躋位至此復值朝廷多事之時必將開彂素藴以尊
主康民使天下想望風采謳歌德業而後世法則其所
爲以拯弊亂雖數百千年赫赫不忘凛然尚有生氣此
大君子之事業丈人之所以夙懷也古人常患天不與
之全苟得其全逕可至此蓋或得其位而無其才有其
才而無其時者多矣丈人才位如此而又當有爲之時
是天付之全而使施設才業之秋也設丈人有爲才逢
此時而不得此位則某必當歎息泣涕而相弔今丈人
其位其才其時而某反數數有求解之勸是不愚則狂
矣然以丈人自入樞府于今二年餘矣雖天下共知丈
人于朝廷謨謀論議日有所補然未猒天下之所以望
丈人之意蓋賢者未甚進不肖者未甚退二邊猖熾兵
帥數敗科率誅斂天下騷然丈人雖抱雄才處髙位反
爲人牽制上下躓疑而不能盡伸徒卷縮憂鬱成疾病
于胷中内損天和外隳物望生平辛苦爲善得令名至
此而削以此論之較其得失輕重是不若解之之當也
或以謂其呶呶煩辭勸解者以丈人當塗而已不得進
此庸人之說恐或有之若丈人得盡其才使天下和平
某雖老死甽畝終身不入仕宦如在三旌之位也所可
痛者丈人之心與古人通而其才可以治世成務而不
得盡彂以救艱急此義夫烈士之所感激而慟哭也日
月可惜功名易隳處雖爲難退亦未易今雖能倖然引
去無補於時亦安足以爲嘉事昔夫子孟氏無位尚屑
屑走列國見其陪臣雖甚鄙惡者猶皆以言語感動庶
乎一行其所言以休乎生民况今太上好諫樂善文人
日對天光故未可與彼同年而語今若能挺然不顧竭
力盡忠使言行榮施則天下被其賜與夫黙黙全身而
去事萬里矣苟不得已則薦賢代己逡巡而退亦不失
古人去就之道此必丈人昔夙之所在念然尚恐爲佞
䛕之言上惑髙眀故不避縷述也某再拜
　　　上范公參政書
五月日某頓首獻書于參政諫議閣下某伏觀自唐至
于本朝賢者在下位天下想望傾屬期至公相聲名烜
赫未有如閣下者自閣下作諫官天下之人引領數日
望閣下入兩府使天下被其賜及閣下受譴天下之人
識與不識皆歎息怒罵以謂宰相蔽君怙權不容賢者
在朝將日衰弊無復太平之期當是時無此言者衆指
以爲愚惟是險姦凶殱之人嫉閣下聲名出人甚于讎
寇然驅于羣議喑嗚相次羌賊不庭西方用武策畫顚
倒兵師敗沒衆謂非閣下之才不能了此事天子采天
下之議用閣下于延州果能使士卒奮厲逆寇聞之不
敢窺境有求和之請時堂上有沮陷者議者欲食其肉
某嘗靜思閣下功業未及天下而天下之人愛而美之
非人之盡受惠也由閣下藴至誠以康濟斯民爲己任
故誠之感人如四時之氣鼓動萬物逺近無不被也去
年天子又采天下之議召閣下入政府天下之人踴躍
詠歌若已得之皆曰朝廷用人如此萬事何足慮日傾
耳拭目望閣下之所爲未及半年時某自山陽還臺巳
聞道路傳云閣下因循姑息不肎建眀大事時尚竊竊
私語未敢公然言也某旣絶不之信必謂怨惡之人煽
成此謗談者好奇易傳耳及至都下言者稍衆不復避
人矣某始疑之是何知于前而昏于此邪旣而又爲辨
之曰治久疾者不可速責以效苟以悍劑暴藥攻之死
生未可知也談者或然之已而某又當閣下之薦不復
可與衆辨矣與之合倡實不忍爲但惻然媿羞喑不敢
言而念慮終夕不能去懷乃知古之烈士爲知己死者
以此也某又竊觀閣下所爲于時亦孜孜數有建白未
甚爲曠是何毁之多也豈誠之少衰不銳于當年乎豈
施設之事未合羣望乎豈以有髙世之名未見爲髙世
之事乎愚者不可曉但聞論議之衆皆云教訓醫工更
改磨勘復職田定贖刑之類皆非當今至切之務譬如
倒懸者饋之以食大餧者飲之以漿徒益人之忿耳某
受閣下非常之知日思所報欲閣下之譽復如當年念
之無他術焉必取衆議而用之則皆厭然而服不復有
所詆訾矣今輒條數事布于左右非出于淺見寡識蓋
得之羣言焉若閣下擇其一二上聞而行之于國甚利
人又甚樂故非刻薄僥一時之利也今議稍喧矣閣下
若更畏縮循黙顧望而不爲則不唯國計漸隳亦恐禍
患及身矣如此則使姦殱之人得以藉口而快意天下
之疑惑有名之人天子不肎采羣議而用人是不爲來
者之地閣下其念之今所建之事不合指極不過于免
位則天下之責不及若不建事而無所爲天子將采天
下責而免閣下若天子未免閣下安能肆然久當天下
之責乎必因事求免含胡而退則人無後望平生令名
至此盡之矣夫建事而免絶異逺其苟建而得行位自
不免于朝廷之利大閣下之聲名復還不亦美乎所建
之事不必某之所陳其術在衆論之長者閣下納而行
之無憚其大且難也嗚呼歳月有去而無回功名難成
而易隳此古人所以珍重寸陰而皇皇于立事也若蹉
跌失時則齋汨前志則抱恨萬世爲來者所笑戮無復
自眀亦已痛哉亦可惜哉幸閣下留意焉
　　　諮目一
方今儲貳未立國本不建此近臣所當念及也昔憲宗
即位五年李絳已上言乞立皇太子今若以太上春秋
鼎盛大臣未敢言則請于皇族中擇親賢而長十數人
使于内殿日侍講席或時令近臣辨論經義及四方難
決之事使據經而對以觀其才至十分領籓鎭是亦前
世常行恐今未肯便行且令于京師内當三館國子監
審官三班太常諸寺禮院之類得與士人參用知天下
憂勞之事使之成立有過則罷歸宫邸有勞則優與遷
秩陶染數歳漸可任用夫爲國之要在乎長育人才至
于異類逺民不忍廢棄勤勞教化使就器能豈于宗族
本支之間乃異于是幽閉禁錮僅如繫囚雖有教授之
官備員而已縦有資性無由發揮豈足稱皇上敦睦之
意愛育之心乎又無以示有衆而教天下也此由近世
大臣畏縮避事不肯建言淵衷豈有疑間哉
　　　諮目二
漢之亂由后族典北軍唐之亂由中人領神策禁旅之
官不可不愼也近年不擇其才以寵近戚何以魁壯皇
武備禦非常乎又都下經營之至僻逺者眞宗亦常幸
之親視其教閱而賞勞焉今上則車駕罕及也故今諸
營教習固不用心事藝豈能精練蓋上不留意則典軍
者亦不提轄將校得以苟且墮弛紀律加之等級名分
往往不肎自異至于人員與長行交易飲博者多矣此
則約束教令豈復聽從故出入無時終日嬉遊􁍭市間
以鬻伎巧繡画爲業衣服舉措不類軍兵習以成風縱
爲驕惰若不更加嚴察緩急何以禦寇皆由主軍政者
素不擇人所致也今宐建言選威重有才謀能訓撫者
爲之嚴而不煩使之畏伏禁絶末作專一武事仍乞皇
上聽政之暇時出巡幸別立賞罰著之眀文庶使數年
之間軍容復振外方取法不敢因循
　　　諮目三
方今之急莫急于貨財主計者十餘年來相習其弊不
務經久疏通之術日偷月削相蒙不知閒則懈怠于事
急則侵暴于民外郡轉運州牧承望風㫖以尅爲能不
計時之豐凶地之出産民之有無一切迫之以刑朝令
暮辦雖是至多之物其價重増數倍大家居蓄以困下
户使弱者流轉強者爲賊尋其根本盡任三司也三司
者國之計府當愼選才者主之運動四國權衡萬貨平
準其價移有足無然後天下之務舉矣今但取髙科及
久在翰林者居其任他本不曉財利又知朝廷之意用
之以爲資給但應副人情不復留心金穀多者踰歳少
者數月已入兩府此不惟國之貨利用度日蹙亦使生
民愁苦四海離怨可不思也今欲革其弊必知其本先
令兩府與三司㑹計天下一歳之費幾何一歳之入幾
何折其飢荒定其藝極所少之數當于何處節用緩急
所須于何處取給又取祖宗之時出入之數校于今日
何事不同往時四方用兵于何仰辦茶鹽二物爲利最
大舊用何法歳有登盈縁何改更遂至虧少不須逺引
前古利害盡見然後建白于上監而更張剗去煩細之
條別定眀白之制仍須自下拔取有才通曉錢穀者分
立三部各建使名令自辟屬官更相求勝眀下詔㫖必
使久任毎歳終則考其耗登而升黜之若不如此改更
坐見殘弊而潰亂也
　　　諮目四
今二邊未寧軍須至急朝廷經費又廣過於前時今若
大有所爲必先自王者減損示天下以儉嗇則民間縱
有誅斂亦皆甘心知國家不肎枉費不得巳取之備邊
亦爲民也昨聞亦曽減省皇上服御之物所得不多不
足動人今若請于嬪御之中去其冗食約祖宗之數留
一兩倍其餘盡令放出縱之自便其大利者有四焉可
以動天下之心知王者約己以便人去欲而惜費其德
化大者無出于此一也又幽閒怨曠之人皆得匹耦攄
散積陰之憤以召至和之氣二也又令宮掖之中室屋
稍寛無塡委之煩以生温戾三也又庖㸑者約可嚴火
禁四也况復歳可省五七十萬緡以助軍須不亦大乎
　　　諮目五
聚斂之事古皆爲之但不傷人情可謂之術漢之故事
令天下出戍邊之緡雖丞相子亦皆不免所謂三品之
更是也今財用頗匱故可舉行先自仕禄之家次及京
師有屋之人人歳輸錢有差以助邊用必先有位則人
自無怨不可多取則人自樂輸必令經歳則人復易辦
又不可全依漢制人人盡取恐下户貧民難以應給况
郷邨之間徭役已多只於京師仕宦及有屋業者取之
歳入不啻百萬若用度尚少徐行外郡坊郭之中且事
亦師古復不撓下民于掊斂之名最爲得術或謂之緩
急恐非至論若倉卒之際得錢何用不如先取爲備可
以建事立功消未形之患
　　　諮目六
唐世宰相私第不接賔客及裴公受詔討淮西遂上言
改去前制以延天下之士當時美之史氏書焉相國兩
府自來私第見客自閣下入拜乃有新制皆去閣下厭
苦候謁者衆遂令諫官上言不顧舊章自取安逸使人
情鬱塞深爲不快緩急有事無所赴吿此爲沽衆怨之
本也故前志以人言喻川必當疏導壅之則有決溢之
患况自古有賢智之才而處重位者必孜孜詢采不遺
下議然後能成就功業周公即其人也今人無周公之
才而又自塗其耳目不欲聞四方多士之論亦巳惑矣
幸急建言罷去前詔不惟可以自眀必當日有所得擇
議之長者舉而行之故可坐照天下裁制衆務亦使賢
不肖判然于前矣
　　　諮目七
今朝廷之患患在執政大臣不肯主事或循嘿或畏避
大抵皆爲自安之計也定策決議奮不顧身者未見其
人設有敗事使天子無所歸責當承平之時固未見闕
積至今日其弊乃彰近歳大務無如西北二邊前後論
議改更紛然不定已數年矣迄今見成算絶無功效者
以此也設有寇作定是敗衂廟堂之上每邊奏一至則
聚首相顧莫肎先開言而定議者意有數端㦯習于舊
弊以寡言忽事爲持重得體或不盡知緣邊利害于偏
見未敢必發或慮先言爲衆指執敗事受責或恐言而
未見信用反有沮之者拘此數節則往往累日不決致
失機㑹不然人人各述一端聱牙異同不可團合或以
間隙疑忌不爲平心處決之固亦爲害大矣如此不改
雖更百年終無成功之用也譬如舉一大器使數人共
之有力盡心者必爲懈怠緜力者所累敗必矣况西鄙
之事閣下所盡知北邊之事冨彦國所通曉今宐白于
上前乞二邊之事與彦國分領之每補絀邊吏裁制事
宜各立一局得以專決仍辟署一二有才識曉邊事者
使往來經畫于河北陜西庶知幾變隨時制宐蓋大臣
不可數出而親臨苟置措乖方有所當責如此則不敢
推避各竭其才一二年間必有成績
蘇學士文集卷第十
蘇學士文集卷第十一
　　　乞納諫書
五月二十八日具官臣某謹上書皇帝闕下臣聞治平
之君使危亡禍亂之言不離于耳則天下庶可久安也
髙位之臣使顚覆竄殛之禍不絶于心則百職可以無
曠也苟治平而忽危亡未有不危亡者也髙位而忘顚
覆未有不顚覆者也此物理之常勢古今之定分也歷
觀前代聖神之君好聞乎讜議賢眀之輔不壅乎下情
蓋以四海至逺民有隱慝不可以遍照故無間愚賤之
言而擇用之萬幾至煩事有習弊不可以獨覧故必求
衆多之議以更張之然後朝無遺政物無遁情雖有佞
人邪謨莫得而進也臣昨覩乙亥詔書戒越職言事者
播吿四方無不驚惑往往竊議恐非本于宸衷蓋陛下
即位以來屢詔羣下以求鯁直故百寮皆得轉對又置
詣匭設直言極諫科今詔書如此是與前事相違豈非
大臣蔽塞陛下聰眀杜塞忠良之口不惟虧損朝廷大
政實亦自取覆亡之道夫納善進賢宰相之事蔽君自
任未或不亡今諌官御史又多出其門下但務希㫖即
取好官多士盈庭噤不得語陛下拱深宮之内何由得
聞天下之務乎臣前見陛下以孔道輔范仲淹剛直不
撓致位諫臺後雖改他官不忘獻納此二臣者非不知
緘口數年坐得卿輔蓋不敢負陛下委任之意虧臣子
忠藎之節而皆競罹中傷竄謫不暇使正臣奪氣鯁士
咋舌目覩時弊口不敢論昔晉公問叔向曰國家之患
孰爲大對曰大臣持祿而不極諫小臣畏罪而不敢言
下情不得上通此患之大者是故漢文感女子之說而
肉刑是除武帝聽三老之議而江充以族肉刑古法江
充近臣女子老人愚耄疎隔之至也蓋以義之所在賤
不可忽二君從之後世稱聖况國家班設爵位列陳豪
英故當責其公忠安可教之循黙賞之使諫尚恐不言
罪其敢言孰肯獻納物情閉塞上位孤危軫念于兹可
爲驚怛伏望陛下霈發德音迨寢前詔懃于采納下及
芻蕘求覩四海之安危垂念朝廷之闕失見所未見日
新又新故可常守隆平保全近輔若詔牓未削欺罔成
風則不唯堂下逺于千里竊恐指鹿爲馬之事復見于
今朝也臣區區以此言達于冕旒者非不知出口禍從
爲衆憫笑蓋欲陛下一悟則天下蒙福以臣之軀負蒼
生之命亦已大矣伏望陛下留意焉
　　　詣匭疏(景佑五年)
正月十八日具官臣某謹頓首再拜昧死上疏皇帝陛
下臣昨初到京師聞河東地大震裂涌水壞屋廬城堞
殺民畜幾十萬歷旬不止臣始聞惶駭疑惑竊思自編
策所紀前代衰微喪亂之世亦未嘗有此大變方今四
聖接統内外平寧戎狄交歡兵革偃息固與夫衰微喪
亂之際頗異是何災變之作返過之邪且妖祥之興神
實尸之各以類見未嘗妄也臣以爲必無是事是亦傳
言之濫耳歷問一二朝士皆曰有之因退思念天人之
應古今之鑒大可恐懼凡朝廷政敎昏迷下受其弊積
陰鬱不和之氣上動於天天於是爲下變異以警戒之
使君人者回心省修翻然向道則民安而災息是故古
之王者逢天地之變則必避正寢徹樂省饌詢訪正議
考求失德而更去之蓋以上帝聦眀所作必驗苟弗知
懼則非常之孽隨之今此異旣吿豈徒然哉則王者豈
常安於逸豫信任近狎而不省政事乎廟堂之上執事
者豈有非賢才或專威福而侵君者乎其所施設之政
豈有不便於民者乎深宮之中豈有陰敎不謹或以媚
道濫進者乎西北之夷豈有竊萌背盟犯順之心者乎
念自從逺方來不知近事心雖疑而口不敢道宮禁夷
狄之事固未可知朝廷已然之失則聽輿論而有聞焉
又訝朝廷知此大異殊不脩補闕政以厭天戒而安民
心黙然不怪如平常無事時諌官御史亦不聞進牘白
見鋪陳災害之端以開上心然民情洶洶聚首橫議咸
有憂悸之色豈時與古不同今朝不宜倣古以爲事耶
又念有天下者未有不監古而治棄古而亂也豈上位
者務在鎭靜不須與民同憂也則又民爲邦本未有本
搖而枝葉不動者豈民愚暗不當憂而憂耶則地之震
天之所爲也民雖愚天豈愚哉反覆思之不覺驚怛流
汗自以世受君禄身齒國命涵濡惠澤以長此軀便欲
盡吐肝膽以封拜奏又昨見范仲淹以剛直忤姦臣果
罹中傷言不用而身竄謫甚可悲也是時降詔天下不
許越職言事臣今苟務激切不避權右必恐橫遭傷害
無補於時因自悲嗟不知所措旣而孟夏之初雷電暴
作臣以謂國家之失衆臣無有爲陛下言者唯天丁寧
以吿陛下也陛下極聖至眀其肯忽之果能霈發眀詔
許臣寮皆得獻言臣初聞之踊躍欣抃又謂雖有災異
陛下能講求嘉言革去時弊故可變化而召善和也旬
餘日來聞頗有言事者其間豈無切中時病而絶不聞
朝廷從而行之是亦示虚言而不根實效也臣聞唯誠
可以應上天惟實可以安下民今應天不以誠安民不
以實徒布空文増人太息耳將何以謝神靈而救弊亂
也豈大臣蒙塞天聦不爲陛下行之豈言事者迂闊無
所取不足行也此則未可知今臣竊見綱紀隳敗政化
闕失其事甚衆不可槪舉今條大者二詣匭以聞伏望
陛下少賜觀覽苟有所采乞斷自睿意即時行焉言或
狂瞽乞付臣斧鑕以非所宜言罪之一曰正心夫治國
如治家治家者先修於己修己者先正於心心正則神
眀集而萬務理也今則民間喧傳陛下數年以來多引
俳優賤人於深宮之中燕樂無節賜予過度燕樂無節
則志荒蕩賜予過度則心侈泰志荒蕩則政事不親心
侈素則用度不足臣竊觀國史見祖宗逐日視朝旰昃
方罷猶坐於後苑門上有白事者立得召對委曲詢訪
小善必納眞宗末年不豫始間日視事今陛下春秋鼎
盛實宵衣旰食求治之秋而乃隔日御殿此政事不親
之故也今又府庫匱竭民鮮蓋藏誅斂科率殆無虚日
三司計度經費二十倍於祖宗時此用度不足眀矣政
事不親而用度不足斯大可憂也伏望陛下脩己以御
人洗心而鑒物勤於聽斷舎其燕安放棄優諧近習之
纖人親近剛眀鯁直之良士因此災變以思永圖效祖
宗之勤勞惜社稷之廣大則天下之幸甚也二曰擇賢
夫眀主勞於求賢而逸於任使然盈庭之士不須盡擇
在擇一二輔臣及御史諌官而已今陛下用人似不能
擇昨王隨自吏部侍郎轉門下侍郎平章事超越十資
復爲上相此乃非常之恩必待非常之才而王隨虚庸
邪諂非輔相之器降麻之後物論沸騰故疾纏其身災
仍於國此亦天意愛惜我朝陛下必鑒之又石中立頃
在朝行以詼諧自任士人或有宴集必置席間聽其語
言以資笑噱今處之近輔不聞嘉謨物望甚輕人情所
忽使災害屢降而朝廷不尊蓋近臣多非才者陛下左
右尚如此天下官吏可知也實恐匈奴輕笑中國伏望
即時罷免別建賢才臣又竊見方今以張觀爲御史中
丞髙若納爲司建此二人者皆登髙第本望以詞華進
用素履温和輭懦無剛鯁敢言之才斯皆執政引㧞建
置欲其愼黙不敢舉揚其私時有所言必暗相關說旁
人窺之甚可笑也故御史諌官之任臣欲陛下親擇之
不令出執政門下臺諫官旣得其人則近臣不敢爲過
乃馭下之策也臣以謂陛下身旣勤儉輔弼臺諫又皆
得人則天下何憂不治而災異何自而生伏望陛下少
畱意焉非有難也臣不勝區區之至
　　　火疏(時年二十一登/聞獻此疏)
臣聞烈士不避鈇鉞而進諌眀君不諱過失而納忠是
以懷策者必吐上前蓄冤者無至腹誹則上下之情不
鬱政令之出恱隨然言之之難不如容之之難容之之
難不如行之之難有能言之則必容之則必行之如此
則欲治之主三代之迹也願陛下畱意焉臣伏覩今嵗
自春徂夏霖雨陰晦未嘗少止農田受葘者幾於十九
民情嗸騷如昏墊焉臣以謂近位之失人政令之多缺
賞罰弗公之所致也天之降災欲悟陛下陛下反謂刑
獄濫冤之至故肆赦天下以救之殊不念如此則殺人
者不死傷人者不抵罪其爲濫冤則又加甚古者決獄
斷滯訟以平水旱不用赦也故赦下之後陰霾及今前
志曰積冤生陰積陰生陽陽生則火災見焉乗夏之氣
發洩於玉清宮震雨雜下烈燄四起樓觀萬曡數刻而
盡誠非慢於禦備乃上天之深戒也陛下當降服減膳
避正寢責躬罪已下哀痛之詔罷非業之作拯失職之
民在輔弼無禆國體者去之居左右竊弄威權者去之
精心念政刑之失虚懷收芻蕘之言庶幾變災以答天
意浹辰之間不聞有此吿諭竊知陛下將計工役再謀
興脩都下之人聞者駭惑徃徃聚首橫議咸謂非宜皆
曰章聖帝勤儉十餘年天下富庶帑府流衍無所貯藏
乃作斯宮及其畢功而海内爲之虚竭陛下即位未及
十年數歲連遭水澇雖征賦咸入而百姓頗甚困乏若
大興土木之功則費用不知紀極財貨耗於内征役勞
於下内耗下勞何以濟矣況天災之已爲之是欲競天
無省己之意逆天不祥安已難任欲祈厚貺其可得乎
豈天譴吿而陛下弗悟邪豈知而故爲之邪豈再造祈
天之祐邪臣不得反覆而量也今爲陛下計者莫若采
吉士去佞人姑務脩德以勤至治使百姓足給而寬其
征稅則可以謝天地而安民情矣夫賢君見變能脩道
以除凶亂君無象天不譴吿今幸得天見之變是陛下
脩道之日豈宜忽哉昔漢元帝三年茂陵白鶴館災下
詔曰廼者火災降於孝武園館朕戰慄恐懼不燭變異
咎在朕躬羣司又未肯極言朕過以至於斯將何寤焉
夫茂陵不及上都也白鶴館不大此宮也彼尚降詔四
方以求已過是知古帝王急治如此夫火不炎上之罰
正爲是焉臣謹按前漢五行志云賢佞分別官人有序
帥繇舊章敬重功勲如此則火得其性矣若乃信道不
篤或燿虚僞讒夫昌邪勝正則火失其性矣自上而降
及濫炎妄起災宗廟燒宮室雖興師衆弗能救也故魯
成公三年新宮災劉向謂成公信三桓子孫之讒逐父
臣之應襄公九年春宋災劉向謂宋公聽讒逐其大夫
華弱奔魯之應也今宮災豈得亦有是乎願陛下恭黙
而内省之省而旣知之願陛下悔過而追革之罷再造
之勞役行古先之典法非惟大光基構亦天下之幸甚
也臣愚妄之言不足益國體之萬一陛下苟容而行之
三代兩漢之風指顧而可致也
　　　論西事狀
臣竊見自西寇逆節天下言兵者不可勝計大抵不過
訓練兵卒積聚芻粟而已其言泛雜無所操揔又陳爛
使人耳厭其聞而笑忽之況清衷近輔自有上算故不
當復有所獻也然臣卑居長安備見西邊事體其要在
乎得人得人則練兵積粟之多不煩帷幄之議而自集
也惟攻守之策必須中授何者此事至大不可輕舉近
聞朝廷將議深討覆其巢穴此蓋憤其凶悖勇而不知
思也孰不知羌氐之俗居不常處獸聚鳥散本無聚積
若垂軍絕漠則跨歷險塗被甲裹糧操執兵械外疲而
内懼一日之行有三日之勞曽未見敵先已自病隘而
遇伏則將不支矣昔趙充國之論兵詳矣故中國利守
夷狄利戰從古然也傳曰天子守在四夷又曰荒服者
王不王則脩德詩云薄伐玁狁至於太原薄伐亦謂逐
出之已而來則逐之去而勿追禦戎之善策也國朝五
路興師亦遇敗䘐前日劉平不能持重俟隙務於速戰
身罹禽獲傷剥國威是知討之不如守之之利也眀矣
近者朝廷拜置夏竦韓琦范仲淹等此皆平定外夷人
所屬望者賊昊姦譎故必疑畏疑畏則將以事驗之以
臣竊料今秋必放兵犯塞以觀我師之方略當是之時
尤須愼重若能堅壁清野勿與之敵設伏用奇於險塞
之地待其師老糧盡而反覆擊之不勞深討而可成功
也方今之勢不患其來戰患守之之道未至耳議其功
者恐銳而寡謀敗陛下軍事也愚者之說萬或一效以
嘗預西事不敢塞黙伏惟聖慮裁察之不勝􁕋􁕋之至
　　　乞發兵用銀牌狀
臣謹按周禮牙璋以起軍旅漢世發兵皆以虎符所以
嚴國命而絶姦端厥後給銀牌以爲信五代喪亂凡奉
使調發但樞密院給牒國朝太平興國中以李飛雄之
爲詐有詔復用銀牌焉自後又復廢罷臣竊見方今外
郡兵馬只是三班使臣齎宣起發而無銀符之制況印
之篆刻尋常官吏亦不能盡通姦詐或能爲之當用武
之際必須大爲之防臣欲乞今後起發兵馬及乗逓馬
者中給銀牌以復本朝舊制其規矩乞詔有司詳定之
伏取進止
　　　論宣借宅事(康定元年十一/月二十一日)
臣昨於十月二十三日内侍省牒奉聖旨下務支借小
宅一所與司天監楊可久今月十八日准三司牒傳宣
旨指射舎屋三十間已來與醫官副使柳堯卿居止者
竊以賜第之典於國體至重前朝將相非有勲業則不
得賜第京師近劉平血戰亾軀家宅無託朝廷方推此
惠時謂當然今兹醫卜庸流濫有求請煩瀆天聽侵亂
邦經況賞罰二端國之名器所以驅駕豪傑示信四方
若死行陳之家與伎術之輩均用此賞臣竊恐輕重失
宜矣方今西鄙未寧暴師塞外流傳四出何以勸人伏
望特降德音即時寢罷況柳堯卿自有居第極爲華侈
若以其醫藥有效自可以金帛賜之上以重恩賞之科
使戰伐者盡其死力下以絶僥覬之望俾貪冒者萌其
恥心臣事在職司合有獻納蓋期賞之不僭非敢文而
自營上瀆宸嚴無任􁕋到之至
　　　乞用劉石子弟
臣近到闕聞黃德和以退軍及妄奏劉平石元孫叛逆
朝廷已從軍法處分然劉平石元孫以血戰陷沒死於
賊手初朝廷未能辨眀即時以兵卒監圍其第及德和
旣已伏辜二族未霑恩澤遷延累日人頗疑惑古者舎
爵策勲貴其速也此雖敗䘐是亦勤勞於是伏望陛下
斷自睿意詔有司於西郊備禮致祭陛下出次素服西
向舉哀故禮云軍有憂則素服哭於庫門之外赴軍不
載櫜韔蓋古者義也即日降冊追贈賻其家族爵其子
弟使死者有知豈無冥助生者懷感必當盡忠烈士義
夫聞之震激人人思爲陛下用也劉平子弟臣雖不識
聞其頗知邊事用敵西寇必有成功況國恥家讎異於
他將則吳用子胥唐拜田布即其義也
　　　投匭疏(時年二/十二)
臣昨伏覩陛下發德音下眀詔廣延天下愽習之士以
大治本降詔之日識者喧然咸謂陛下張祖宗之基致
億兆之福慮意有所不逮政有所未敷雖碩輔盈庭諌
臣滿署朝訪前王之陳迹夕講先朝之故事尚欲親問
芻蕘廣采髦哲此非唯藴才抱器者幸甚實亦天下之
幸甚也臣竊見分四制限十一科使官京師者得應賢
良體用之目潛白屋者出赴沈淪髙蹈之制州縣判等
限以字數武舉策試兼之騎射臣敢謂陛下之詔體則
正矣而綱條未至輒有營穴願鋪白而言之夫賢良之
科肇於漢世故公孫丞相之徒多以褐衣射策而解中
入仕其以居位者日邇帝光出入禁掖志或未發則可
囊奏而建言政有未安則可排闥而請見況其身檢命
敕已得爲朝中官則口鉗舌卷鮮肯言天下事惟是韋
帶繩樞之士義疎禮隔趨走塵土間未嘗咫尺人主之
顏面加以天閽九重交戟數里雖胷文陸離筆語滂沛
而豈得一達旒纊之下哉脫欲聲鼓叩輦則有司必以
狂妄之罪罪之且身無一命志氣自得邦家闕政實亦
敢言漢世兼采庶士者深有意於此也下至李唐穿鑿
前軌以謂民間不知帝王之動靜俗儒不講朝廷之經
法耑以官士者得應言科及我炎統勃興不血刃而得
天下太祖太宗拓樹基扃誕布鴻文而大變汚俗眞宗
嗣二后敎信兩漢法笑却唐弊追還古風故詔賢良而
草莽之士無棄也今陛下之詔有異於上是未至者一
也次則髙蹈丘園沈淪草澤臣亦謂未至者何嘗聞帝
者愼器與名不務虚假且遁逸之士不示見聞今陛下
垂詔而雜舉之是欲使之自見聞也若出而赴陛下之
詔是其人非沈淪者若出而求陛下之試是其人非髙
蹈者則皆露已揚才干時謁進者也非唯失彼之行恐
使人謂陛下設虚名無精求之意州縣判等亦未折衷
夫録人罪失務在淺要不過數字以見意數句以成文
今限字二百束之對偶則皆漫誕而無功緐博而寡要
不可施用是爲空言至如武舉策試兼之騎射竊觀詔
旨旣令先進軍機後即陛試是陛下取將帥材者也反
使張一弓發數矢是陛下校一夫之藝取一人之敵也
夫欲練將材而取一夫之技又何異考編鐘堵磬而求
鄭衞之音伏願賢良之科使復兩漢眞宗之制不以官
士爲之限則國家之得失可聞也沈淪髙蹈者則令諸
郡守宰根索其名而籍奏之然後給傳續食達輦㑹試
以文則蓄響埋照之流不逺而至矣書判者削其字限
各罄其才而爲之文識髙劣盡可見矣武舉者去騎射
之末而訪以機略之大則將帥之具鱗集矣若然則陛
下之詔不虚下天下之人無異議四條眀而十一科正
矣臣碌碌者豈當輒述國家大事上干天子聽覽蓋以
陛下開言路塞諱門采瞽說納愚慮是以析肝瀝悃而
具述之若陛下責其犯上罪其錯議臣雖膏鉞轉壑不
爲之怨伏願俯而察之干冒宸嚴無任隕越
　　　五事(景佑四年五月/七日閤門下)
臣聞重閉尚設於勇夫擊柝以待乎暴民是皆前籍立
戒以監後人故國門九闔梐枑百重刑人以守閽下士
以拂闑所以深嚴帝禁以備非常古者非有符節不得
輒入君門降及後來乃設籍禁品庶官之髙下限諸門
之出入故東籍而西入者律令有文焉臣竊見國朝皇
城宮門皆無名籍徃來無間甚非防微之意也臣欲乞
今後内城諸門應分番宿直諸色人等各立名籍仍差
中官專切提轄
一臣聞事不師古傅說所譏必也正名仲尼之訓臣竊
以國寺之監乃卿佐之局南省諸曹皆尚書之任近朝
多差京朝官或貟外專判於理不順且逺方一州一郡
唯使相及僕射以上方得言判豈京朝小官得判省寺
重地臣欲乞今後非有本官者但稱權及句當不令專
判庶合前規
一臣謹按前志曰白事之吏民之仇讎又云急吏緩民
則吏不可縱政之大功也臣竊見州縣之吏多是狡惡
之人窺伺官寮探刺旨意清白者必多方以誤之貪婪
者則啗利以制之然後析律舞文鬻獄市令上下其手
輕重厥刑變詐奇衺無所不作苟或敗露立便逃亡稍
候事平復出行案設有強眀牧宰督察太嚴則締連諸
曹同日亡命或獄訟未具遂停鞫劾賦稅起納無人催
驅近年以來習成此弊官長務從姑息恐失大計見其
邪濫不敢以法繩之惟此輩凶人唯利是嗜每糾以嚴
憲尚不悛心何況縱之使亂正法實政理之巨蠹黎民
之大害焉人雖切齒無可柰何蓋縁國家別無敕條以
加檢束臣欲乞今後州縣曹司有闕並於第二人户上
選差仍令每五人互相爲􁀇或逃亡者立差官籍其家
量取以充賞募人收捉或遇赦首身亦乞流配別郡如
此則不敢公然作過以紊政經
一臣聞矜孤養老邦家之大政卹貧寬疾冊書之格言
竊見前代皆置悲田養病坊堂在長安中命使專領亦
選名德僧徒兼掌其事縣官出錢收利籍而用之開元
中丞相宋璟上言乞罷中旨不從會昌沙汰僧尼李德
裕以悲田院出於釋氏遂易名而増脩國家富有四海
生齒實緐山澤之間舉無遺利賦稅之外復有逺倉或
水旱爲災則流亡相屬遇慈惠之吏必率斂而飼養逢
苟且之政必枕籍而死亡􁫆本非慵多致歉乏又京兆
之内丐乞者多飢寒所侵徃徃殘廢或自折支體困入
泥塗號呼里閭呻吟道路聚爲祲厲甚傷風化陛下仁
被草木惠及昆蟲惟此夭傷未霑王澤臣欲乞依有唐
故事剙置悲田養病坊州郡並以曹官領之仍於髙年
擇信行可稱者三兩人與僧官同切管句三京給田十
頃望鎭州七頃諸州軍等第給田以充粥食有羨餘官
錢置本收利以備醫藥十歲以下八十以上仰州縣察
訪無家可歸者亦令看養如此則大益仁化無虧國風
頌聲喧傳上資聖算和風浹洽可召豐年
一臣聞巨壑雖深獸知所避烈火至猛人無蹈死故歷
塊而蹶者皆是玩水而溺者有之古垂此言以喻刑辟
者昔聖人惡殘賊之害良民也故眀設嚴刑大張憲網
必使易避而難犯防微而杜原約之不至煩苛威之以
令畏懼奸兇之輩翻然革心固而行之自然刑省茍務
矜貸則冒禁者緐竊見官吏多犯贓汚乃由朝廷法制
稍寬貪鄙因縁爲弊凡中人之性本非大兇皆以禁約
不嚴是爲貨利所没手提刑憲人不敢言心恣誅求下
受其困夫殺人者死傷人者刑古今之制也殺傷之害
不過數人今貪官在官民皆受苦雖有轉運提刑位皆
尊崇罕與民接詢訪官吏鮮得實情苟無訟端莫肯發
摘知者或欲陳吿又非干已臣欲乞今後官典犯入已
贓許諸色人陳論得實者以其贓充賞如此則必畏多
言之人亦防十目之視荀卿所謂威厲而不試刑嚴而
不用此其得之矣
蘇學士文集卷第十一
蘇學士文集卷第十二
　　　啓事上奉寧軍陳侍郎
某啓伏自台馭東上頗失依庇傾想恩德一食三起竊
念古之烈士身積道義而徃徃伏窮閻之下棲巖穴之
中雖裘葛不完糲糠幾廢亦未嘗造謁有位祈望恩獎
顧血氣心膂豈異於人哉且非樂枯槁餓賤而惡榮利
也蓋以𬒳一顧之厚一言之飾雖沒齒不可忘苟不懷
報則夷狄之民也是則知之淺益自負而道勝待之厚
必自傾而心勞非局於險隘禍難薄身不可轉脫又安
肻俛容撙意求出入門下邪舜欽性不及中庸之道居
常慕烈士之行幼趨先訓苦心爲文十年餘矣髙位齒
牙之論故不及然未始趨蹌其門闌以翹知己顧材質
雖無似竊以是自貴重焉不幸皇天降凶罹此大酷血
屬百口嗸然無歸瀕於溝壑者數矣始荷髙平侍郎定
其僑居之計未幾而有河陽之行曁閣下開府首傳誨
言嗣頒餼醴俄驅旌斾致奠几筵慰諭丁寧存暖孤苦
力敦久要坐變偷風自爾家事細微必爲賙給使舉族
免於流轉得專孝思其爲惠淺深以此可見每撫臆論
報然後知身命之輕於鴻毛也比者閣下入鎭近輔曽
未踰旬而輒辱書敎辭旨稠重迥出常節益見大君子
始終經緯之至也感中腷塞動成長噑瀝血布言疎略
不則秋夏之㑹氣候未調伏兾精􁀇寢興輔以藥物哀
情不任傾祝之極
　　　上杜侍郎啓
某啓兩獲侍坐輒沐垂譽鄙言承言媿羞黙不敢謝前
又數有人言閣下稱道所聮含元賦竊惟大君子獎擢
後進故不惜溢言以譽之然閣下爲世標矩人所仰屬
坐鎭藩屏列邑承風舉動言論播爲儀法若舜欽輩才
術甚疎無足稱道或當前時宜訓戒開扶使就成人之
業至於諧言短韻無補於世不當置於齒牙間使人傳
信蓋俗浮易扇染而難囘非惟損眀府之雅鑒實亦隳
風化之一節也況提封之下千里而逺其間抱才行包
道業者甚衆日希眀府一言一顧以爲光價有未獲者
蓋翹翹焉幸兾移意於彼以重所褒則蚩陋者甘心自
屏安有所覬望哉所索崔處士墓銘承命不敢隱謹繕
寫通上惶恐惶恐
　　　上執政啓
近者被中宸之書叨上佐之命起於放廢仍獲便安是
爲異恩曷勝感惕伏念某幼而向學長則多憂場屋十
年閑關四舉才叨科級連被凶艱血屬淪亾生理凋盡
僅存殘息勉就小官還臺之初辱上公之薦給筆以試
預道山之游素爲憂患之所叢遂以畏愼而成性言皆
三復動必再思且畱邸之祀神縁常歲而爲㑹餕餘共
享京局皆然竊謂前規有所未便起無名之率㑹不肖
之徒且醵飲吏人豈如斥賣棄物嘯聚非類豈如宴集
同僚更出私錢以助公費餘循舊貫先即上聞豈意謗
諠臺中章徹宸極因猜嫌而生隙謂猥䙝以當懲造諼
以動上聦持必以變朝論捽首就吏雖具獄而無他刺
骨定刑終削籍而見棄素承清白之訓枉被盜賊之名
近戚當塗陳冤無路徊徨去國舉動畏人僒爾羇旅之
囚漂然江海之上出則鬼神覦而見笑居則鵩閒暇以
相窺不及蟲鼠之生僅與草木爲伍三逢恩霑四換歲
紀弗敢自述已分陸沈不圖特降命書復登仕版此蓋
相公運斡元化翕張洪爐贊天地生育之私布朝廷寬
大之恩慮一物之失適萬物之宜顧惟擯斥之微亦預
甄陶之末謂誅意無害且論法太輕取宣尼觀過之言
酌春秋原情之義度此釁累漸而收效古人覩道上之
遺簪爲之泣涕匠者得溝中之斷木飾以青黃是爲不
忍遐遺有所倡勸誓固困窮之節上酬提品之私
　　　薦王景仁啓
某啓某資雖顓庸心輒喜善豈縁世契上布公言某昨
任長垣縣有尉王景仁者性質惇淳所向通徹徇公之
外好學不倦才行卓越可以制事厲俗其文詞有梁唐
蕭統孤及之風雅尚退黙不髙人以聲故沈頓賤仕未
爲位上者所引拔閣下服天子之命專按舉之職寰内
之吏賢不肖得以進退之敢以斯人置於門下幸賜薦
籍以爲光寵足使列邑聞之竦然知勸亦閣下之所樂
行也風威所臨洞鑒不隔安敢自任愚瞽上欺髙眀眞
慤之誠幸兾采察不任激切之至
　　　京兆求罷表
臣某言臣聞佐機命者以訏謨爲先制兵鈐者以多算
爲勝蓋安危之所係當議論之必精苟異於斯故難全
度中謝昨者醜虜不庭齋壇命帥不能專閫外之事而
乃求幄中之謨遣吏入朝列章來上臣本以孤直誤叨
獎知久畱滯於外藩忽引拔於近列凡有所見未嘗不
言雖數被於沮傷且敢思於欺黙報陛下非常之遇罄
下臣無隱之懷比者將以重兵深入賊境衆謂當爾臣
爲不然旣練閱未精又餉饋不足士不習山川之險阻
將不知巢穴之深淺臣兩在關中僃見形勢旣虞調發
先搖民心復慮覆軍愈増敵氣向去邊鄙卒難支持是
以悉心爲圖瀝􁕋上白雖淵衷廣納未欲加罪於瞽言
而卑論弗臧安可尚居於厚位伏望皇帝陛下察其樸
拙曲爲哀矜俾出守於小邦或投置於散地進退有禮
在國體以誠宜言行無欺於臣心而自足叫閽斯切得
請是期臣無任祈天待命激切震懼之至
　　　杜公讓官表
伏奉制書特授臣依前尚書吏部侍郎同中書門下平
章事兼樞密使集賢殿大學士承命震懼精魄播越俯
伏廷陛進退靡遑中謝臣聞朝廷之尊本乎擇吏使才
者進拜拙者伏藏至於小官必當其任況乎丞相之位
上鄰於國君命出納之所先生民休戚之所繫一夫厥
授衆罹其殃比於他官尤當精擇若臣者天資淺拙學
無根柢叨竊廩食已將三紀心素知分得皆踰涯夙夜
憂勞心膂耗竭早居侍從之列繼承屏翰之任尋被峻
命入冠中臺出擁西雍之麾旋更大鹵之節雖極勤瘁
無補涓毫曁乎誤進樞庭久尸重柄故嘗屢拜􁕋牘乞
收殘骸敢煩淵衷恐失國體日企神聖之度下垂開可
之恩豈意便升鼎司復領舊職内慙枯朽之質重増貪
冒之名伏望皇帝陛下念授受之至艱奮剛眀之獨斷
收此成命別付偉人用適股肱之宜以増名器之重古
者捜於林藪下及屠釣不間微陋務求賢能要乎成功
不必次補況今近列不至乏才移於他人乃合公議刳
心瀝􁕋退俟俞旨
　　　杜公謝官表
兩貢露奏乞囘命書沓降玉音不諒血􁕋勉爾璽紱安
敢爲榮切以宰相之任臣實知之蓋以師表外廷丹青
萬務天下之所想望王者之所仰成上則調陰陽之慘
舒外則鎭蠻夷之桀猾置大器於顚危之外納生民於
仁夀之中必惟其人乃可致此是故峻其名數寵之等
威黃閣黒旛葱珩赤紱或延登受策或御坐爲起是國
之所委者大則禮之所屬也隆遇任旣殊責望宜厚臣
立性褊直有不可移之資臨事迂疎必無能成之策塵
汚近輔貽誚多方績效不揚譏議上徹居常悚栗日俟
竄投而陛下收臣於賤朽之中拔臣於毁謗之内以謂
石慶老而彌謹趙禹孤而能立掩闕失而不問惟忠鯁
之是稱屢於中闈親被盛指退自省閱但増震驚日月
之光下燭於蔀室雲雷之澤遽發於枯荄雖至糜軀何
報厚渥敢不盡疲駑之力宣寬大之恩絕纖介之私囘
講長久之利疚不敢惜死唯知自公苟晚節之或渝必
神眀之所殛上陳天覽安敢空言
　　　杜公求退第一表
昨於上春屢貢丹􁕋乞解重柄以收殘骸霈澤過優俞
旨不下臨遣中侍甫降德音聞命震驚不敢煩瀆伏念
臣才雖至下性本不欺交遊朋友之間必以誠信自守
況於事主安敢妄言實以年近從心體素多病自忝魁
任於今累年當萬務之煩爲天下之筦雖健才利刃猶
或不支而皓髮羸軀安能集事當一人側席於上多士
建議於下臣若肆然自處黙無所爲清議不容素履將
喪故嘗上犯天聽僃寫血誠願踰誕聖之期以得退休
之請金口曲加於獎慰玉色已形於開從伏望皇帝陛
下霈成湯之至仁廓漢髙之大度或假以近郡或畱之
本班庶使自安以全殘息
　　　第二表
近以露奏仰於上聦眀旨下頒過推勿貳之任丹衷内
切敢避再三之瀆徊徨失措啓處不寧臣本以孤生濫
塵上第踐履藩屏叨竊事權循分已逾被遇太厚不意
便升近職復進樞司使預幄中之謨得聞天下之事憂
太劇而疾作福旣過而災生氣衰而步趨已艱齒􁫆而
語言不正陟降左右則常虞蹶踣議論政事則莫能開
陳貽笑外夷靦顏多士而陛下容此衰廢掩其過失豈
不念國之大計何必私臣之一身況今西有貪毒之羌
北有桀傲之虜包藏凶計窺伺中朝當得厭難折衝之
才制勝非常之士寘之近列可消姦謀臣也少不如人
老豈足任故非見險而止安敢容身而去但恐力不足
而敗事死有責而堪羞伏望皇帝陛下垂閔螻蟻之誠
下霈雲霓之澤免此劇任賜之殘骸以兹禄廩之優可
待英豪之器休息老物是惟天地之常登拔俊賢實曰
邦家之盛
　　　第三表
近者沓貢囊奏願解劇權伏奉某日批答未蒙俞旨者
葵藿之心希照於白日螻蟻之意未動於上天惴然危
悰若集喬木臣粗知進退槩見古今巵及滿而乃傾月
旣盈而當缺事有必至理無足疑故前志垂文以爲懿
戒後人仰止期無敗身臣久汚樞司絶無逺略萬鍾之
禄私情之所愛三旌之位物理以難當必量力以自思
敢妨賢而取禍下喧物議上累主知旣交讁之四來雖
全度而安可恭惟皇帝陛下以至仁覆物以普愛牧民
豈今左右之臣不令終始之分敢縁大義不避螻陳據
蒺弗遑裂肝以上俯回天照俯悉愚衷
　　　第四表
伏蒙宸慈以臣累表乞罷重任復降批答不允者慤忠
莫奪量分甚眀顧當行命之由再露由衷之請臣聞罔
上者臣之大咎飾詐者士之醜議吏議爲深舊章所禁
臣器能甚薄名爵則崇旣陳必退之言義無復寢之理
十目可畏羣聽至眀無疾而抗言是名罔上懷禄而偽
讓則爲飾詐不惟受譏於世貽誚多方故當誅夷以戒
姦慝臣實以量狹而位已過器重而力不任謨猷若斯
陛下所盡悉形骸如此衆人所共觀旣非僥幸於此身
切恐隳弛於衆務況陛下富有四海樂育羣才豈無他
人可當此任伏望照臣至􁕋容臣必去則纖毫之恩不
敢授内外之任無所擇仰干宸聽俯俟俞旨
　　　第五表
四拜封章乞罷密職薦頒眀詔未賜俞旨誠切意專不
避浼瀆臣聞天生庶民愛惜至甚必立君長使之敎育
故土地之所產雨露之所生君得用之亦不可濫則必
分列名位以求賢能君出爵禄以養其臣臣竭才智以
牧其衆故庶務交舉羣生安業天則報之以氣應錫之
以瑞物苟異於此災害乃生故前志曰王者代天爵人
不敢虚授雖是小官尚思精擇至於重任豈宜非才蓋
天下治亂之所因國家安危之所係古今眀效衆所共
知早任外官粗免曠敗不思揆度實思進用以謂前世
之陳迹可監本朝之故事可尋陛下以仁聖之資任遇
兼至顧太平易致風俗必移曁臣召入樞司復遷上列
數年之内百事無能關西之將帥覆亾京右之盜賊猖
熾陷沒士卒殺傷平民經歲之間不可勝計而又地屢
震於定襄之野星相凌於天垣之内螟蝗交作水旱不
調故北虜移割地之書西羌遣求幣之使朝廷卑屈辭
意厚納金繒幣藏空虚誅斂煩費延寇讐於帷幄之内
陷民吏於湯火之中尚如餧飼飢鷹豢養乳虎更開後
患未可偷安皆由臣謀議弗臧職業不舉惕然内訟深
媿初心若撻市朝如坐塗炭手足顚倒而罔知所措心
膂枯竭而莫能爲謨敢玩歲時日俟譴謫雖陛下容之
如地愛之欲生上天之鑒皎爾不可欺三聖之靈赫然
在其上豈使臣虚食生民之肝腦竊弄公朝之威柄必
有大禍將及私門設令臣族委溝磎命掛鋒鍔有利於
國敢愛此身但恐因循益成頽弊伏望皇帝陛下察此
迫切俯賜開可以兹重柄別授奇才必有魁卓之賢可
贊隆平之化恢復藝祖神宗之業追還咸平景德之風
君尊於朝民樂於下若未容臣去終無比功徒爾素餐
但塞賢路陛下若責臣無效堅以疾辭願正刑書放還
田里實爲優幸敢覬覦天髙聽卑兾委成命臣不勝激
切屏營之至
蘇學士文集卷第十二
蘇學士文集卷第十三
　　　粹隱堂記
天之生蓄萬物紛綸渙散雖㑹四時之變而後成亦已
衆矣必役之以人然後無所棄百工衆技機智纎悉海
瀆之廣山壑之邃不能以自藏放乎其自然動乎其無
知祕怪異類判然一出則必可羈括而就有爲是生之
而不使廢於世也至於人也蓋物之大者也而又自相
置次才者多不得其地皇皇於用者何哉此造物之意
不可以理通也故耿介剛直之士一不與細合則䬃然
逺舉遁名匿迹惟恐有聞於人也惟儼者爲浮屠徃來
京師三十年獨喜吾儒氏之書當年少時誦數百千言
經營世好嘗欲衣冠儒間搖撼當世取髙位以開所藴
知其聱牙不當平遂閉户不踐外庭謝絕過從有不樂
見者雖貴勢不肯一接與語務爲異衆之行求棄於時
自置其室爲粹隱堂雖在穰穰大衆之中一室截然斗
清無纖喧微塵之可入所與徃來相知言笑者不過三
二人觀其議論使盡用其才故將有補於世今乃退縮
沒沒以訖其身嗚呼其可傷也余謂造物之意不可理
通者以此道之也
　　　東京寶相禪院新建大悲殿記
京城之西南有佛廟曰寶相院中有層閣傑然以庇大
像其像髙數十百尺而閣又加是世傳隋大業中所爲
蓋亦可信矣大業於今年祀雖逺閣與像甚完是必少
壞後人隨而葺之也國朝祥符中有詔葺之完矣天聖
戊辰歲浮屠慶祥者又欲於閣之陰以鐵範像號大悲
而又閣焉事暴聞上上爲命入内押班江德眀入内供
奉官勾當御藥院德用入内髙品鄧惟素三人徃司之
又詔有司給鐵及薪炭十餘萬斤眀年夏五月慶祥卒
德淮嗣之􁂞午秋始作巨冶大櫜一鼓而就手目千數
較無一闕侍衞跗坐嚴正森立如有神助陰爲之容雖
刻繪之工所不能及眀肅莊獻皇后崩閣廢不作已而
又命入内供奉官趙用志朱文用易閣以殿景祐元年
又罷之德淮隳懈自劾去衆以今智圓大師方益主之
三年入内都知王惟忠列章以白上旨可焉以諌官言
又罷之四年方益撾鼓以聞乃賜禁錢四百萬以入内
供奉官勾當御藥院張承吉入内黃門馮正已籍用之
踰年遂就予始聞之疑其久而後能成也及觀其閎豁
奥大然後歎息焉噫在昔聖人因人情而制禮也是故
宮室服用必有度上下等殺各安其分限而無流暴之
患此三代之所以爲盛也自漢以下無制作幸而識其
流風監以自足乎一世故頗亦有所放矣佛氏之敎入
中國當其無制之世其宮室服用之作隘者猶能上王
者一等後世奉之益熾今民逺於三代而但見隋唐之
事以爲古可法奔於夸勝之境莫知其紀是以朝廷殺
閣以室屋而又滯畱久之而不亟爲始於戊辰而訖於
景祐戊寅十餘年間三以廢格是亦監而有意焉爾非
中寺之贊方益之慤而事其事則烏能成之哉蓋欲識
其始以永於後故求予文琢於石云時慶曆二年四月
五日記
　　　并州新修永濟橋記
太原地括衆川而汾爲大控城扼關與官亭民居相逼
切每漲怒則汨漱沙壤批(步結/反)齧廉岸勢躁豪頗爲人
憂今參政陳公前守是郡修巨防以障之乃西漸(七廉/反)
不復虞潰漏然而當數州之空(音/孔)道傳遽商役日徃來
挑達不暇自朝廷置守餘五十年無梁構得以直捷流
悍且淺復不勝方􁆷以爲濟行者苦於涉久矣徃徃中
道遇暴不善游則溺焉常歲秋冬之交陽曲誅民錢妄
三百萬役農人不翅數千權爲徒杠猶號便利春則撤
去以避奔衝蠹勞相纏觸寒瘃􁫆者十八九吏縁姦永
民則甚病衆謂當然不可改革􁂞午歲天子輟諌議大
夫張公領鎭亦旣至止悉條政務訪覽物害者得聞斯
欲興逺謀黙有成算遣牙吏秦謙助浮屠輩以諭郡中
命行衆慝勇輸其有俾歸之縣官籍而領其事豪之頑
嗇者市語於人以謂邊氓騷之則急變生且礙詔(句)言
寖淫滿道路間公所守益慤掣摇不解未幾計其貨登
徒杠三倍矣公曰可矣乃卜期少者獻力老者餽餉斬
北山之材編連宛委塞川下流百選堅直豎以爲楹長
踰六仞半植水下巨棟上偃密楯對走左右支翼神不
可拔中並四軌直亘百丈人忘劬瘽周歲吿就騰突軒
延蔚若變化民請徙市以落之絃竹歌謠舞手相交稚
耋走趨旣過復返賈販旁午以嗟以喜邑之叟用歌曰
汾流湯湯不復濡我裘裳汾流濔濔(武陵/反)不復溺我攜
提不死不弔我公之造予聞子產爲鄭以乗輿濟溱洧
人孟子謂惠而不知政公之力是物也以佚道使民絕
子產逺甚故予敢琢文於石以監後眀道元年十一月
十六日記
　　　滄浪亭記
予以罪廢無所歸扁舟南遊旅於吳中始僦舎以處時
盛夏蒸燠土居皆褊狹不能出氣思得髙爽虚闢之地
以舒所懷不可得也一日過郡學東顧草樹鬱然崇阜
廣水不類乎城中並水得微徑於雜花修竹之間東趨
數百步有棄地縱廣合五六十尋三向皆水也杠之南
其地益闊旁無民居左右皆林木相虧蔽訪諸舊老云
錢氏有國近戚孫承右之池館也坳隆勝埶遺意尚存
予愛而徘徊遂以錢四萬得之構亭北碕號滄浪焉前
竹後水水之陽又竹無窮極澄川翠榦光影㑹合於軒
户之間尤與風月爲相宜予時榜小舟幅巾以徃至則
灑然忘其歸觴而浩歌踞而仰嘯野老不至魚鳥共樂
形骸旣適則神不煩觀聽無邪則道以眀返思向之汩
汩榮辱之場日與錙銖利害相磨戛隔此眞趣不亦鄙
哉噫情固動物耳情橫於内而性伏必外遇於物而後
遣寓久則溺以爲當然非勝是而易之則悲而不開惟
仕宦溺人爲至深古之才哲君子有一失而至於死者
多矣是未知所以自勝之道予旣廢而獲斯境安於沖
曠不與衆驅因之復能乎内外失得之原沃然有得笑
閔萬古尚未能忘其所寓目用是以爲勝焉
　　　蘇州洞庭山水月禪院記
予乙酉歲夏四月來居吳門始維舟即登靈巖之顚以
望太湖俯視洞庭山嶄然特起霞雲采翠浮動於滄波
之中予時據䦨竦首精爽下墮欲乗清風跨落景以翶
翔乎其間莫可得也自爾平居緬然思於一到惑於險
說而未果行則常若有物腷塞於胷中是歲十月遂招
徐陳二君浮輕舟出橫金口觀其洪川蕩潏萬頃一色
不知天地之大所能并容水程泝洄七十里而逺初宿
社下踰日乃至入林屋洞陟毛公壇宿包山精舎又泛
眀月灣南望一山上摩蒼煙舟人指云此所謂縹緲峰
也即岸步自松間出數里至峰下有佛廟號水月者閣
殿甚古像設嚴煥旁有澄泉潔清甘涼極旱不枯不類
他水梁大同四年始建佛寺至隋大業六年遂廢不存
唐光化中有浮屠志勤者歷游四方至此愛而不能去
復於舊址結廬誦經後因而屋之至數十百楹天祐四
年刺史曹珪以眀月名其院勤老且死其徒嗣之迄今
七世不絶國朝大中祥符初有詔又易今名予觀震澤
受三江吞齧四郡之封其中山之名見圖志者七十有
二惟洞庭稱雄其間地占三郷户率三千環四十里民
俗眞樸􁅝歲未嘗有訴訟至於縣吏之庭下皆以樹桑
梔甘柚爲常產每秋髙霜餘丹苞朱實與長松茂樹相
差間於巖壑間望之若圖繪金翠之可愛縹緲峰又居
山之西北深逺處髙聳出於衆山爲洞庭勝絶之境居
山之民已少事尚有歲時織紃樹蓺捕采之勞浮屠氏
本以清曠逺物事已出中國禮法之外復居湖山深逺
勝絶之地壤斷水懾人迹罕至數僧宴坐寂嘿於泉石
之間引而與語殊無纖介世俗間氣韻其視舒舒其行
于于豈上世之遺民者邪予生平病悶鬱塞至此喝然
破散無復餘矣反復身世惘然莫知但如蛻解俗骨傅
之羽翰飛出於八荒之外吁其快哉後三年其徒惠源
造予乞文識其居之廢興欣其見請攬筆直述且敘昔
遊之勝焉耳
　　　處州照水堂記
括蒼郡署冠山之椒林壑蔽翳故當暑有蒸鬱之煩至
者或神眀不開則事務隳廢咸平初楊文公起凝霜閣
下覽平曠得遥岑逺林之賞當時固已爲嘉處矣景祐
中孫公元規以言事南遷移守此郡者政之始衆務畢
舉乃􁅝訪雄勝之地以圖燕休又得西北隅絶巘之顚
剗去叢薉化出異境溪山之勢奔放坌來始規地命名
詔徙他郡後更三守泯然不尋李君然眀之來刷剔隱
滯綱條一新吏民曉然踰年甚便然後思有所以自適
且將以風迹畱遺乎後人景與意并止獲乎元規之地
遂構廣厦且以照水題之庨豁虚眀坐視千里雖甚盛
暑灑然如秋有長溪者源自閩來趨過檻下前向南眀
山蓋三平之舊隱也蒼峰古刹陰晴隱見又於東南創
月軒稍却爲燕閣閣之右又爲風亭亭前啓軒曰夕霏
是皆出於照水而出於斯意也華榱髹楯下上相煥易
去榛莽與政俱新蓋根於元規成於然眀使元規之久
則然眀樂其成矣然眀之去速則來者其謂斯何二君
黙契遂亾異趣是政之所起故自有乎後先一日然眀
書來求予文其事予慨然東望神爽坐馳恨不能劇飲
酣歌俯仰周覽於其上又不能具道其營建之勤山水
之勝徒胷中耿耿終日有所思然眀或能圖以爲貺使
予對而銷憂尚可更發詠歌以足其未至者矣
　　　浩然堂記
曽君將之杭官旅於蘇嘗登于滄浪之亭覽景四顧慨
然有棄紼冕相從之意予始未以其言爲信也君遂周
訪城中物境之嘉者又得閶南之圃焉罄囊中所有日
夜自營緝築堂其間取孟子養浩然之氣以命名一日
㑹予於堂求予文以道其意予觀世之仕禄者奔趨竭
蹷皇皇乎病日月之速亾須臾之閒以自放顧安肯棄
其貲裝易清泠深僻之地而爲適也又將均其志慮包
蓄誠議以自廣不亦庶乎君子之道焉至於環池以步
乗城以觀則竹樹江山之勝蕭然滿前表裏風物不可
勝道至者其將自得之予但嘉名堂之意且能實其言
故文以鑱於石
　　　漣水軍新牐記
古之障川有防豬庸遂列澮之法以旣見於經也塢埭
堤閼作棚樹柵之制見於舊史也然未聞爲牐之說蓋
精思者縁古而作興於近世通漕最爲便惜乎無所述
焉被淮之邦襄賁爲之近有渠由郡　東海尾受於淮
其間縣官立四場幹鹽榷茗歲轉數十百萬民有鱻鱐
蟹稻之饒以是舟相銜不絶淮口北走一里有埭以壅
渠每潮汐暴至乃可過並海長落甚駛而又石沙塡潰
不可疏與淮等故多反壤以敗舟也至者必淹旬曠月
不得遽去或謂埭下切淮轄木爲之牐使渟洩啓閉相
潮上下則無復畱行矣前人視習絶不置論司勲貟外
郎劉君署郡之日竦然念之以地褊役大稍難之㑹轉
運使按部繼至令倡其利即時以聞上指可之於是規
括旁郡羨材穴兵興於慶曆三年二月丙午踰月而成
薪石一種之費不誅於民間東漢王景絶水立門去浚
渠之患號省費役猶以百億計當時増秩史氏與之今
三君之爲不勞於民而休於民事應古可紀表之宜無
媿也
　　　送外弟王靖敘
古之達者皆發於羈苦餓寒蓋必極困而後起孔夷之
不試孟荀之讒屈平之竄管夷吾之窮且囚司馬遷之
刑揚雄王仲淹之亂皆坎壈埋廢不自平然後極心窮
精以入乎道術之淵策書其言播灑奥大師監於後世
歷數千百年外道其名熇然可暴炙人今貴人之冑以
緹紈肥味澤厥身一無達者之困肆焉自以爲勝物也
習􁫆志覆安久質變不知誠性之日陷脫也雖瞬動言
息戴威爵坐署位對之殗殗如在九泉之下吁可憫也
外弟王君瞻叔者生相家未齔而官十歲而孤資性粹
愿不羣戲弄好學少言若有所負今年如長安逆婦李
以歸索言爲別故敢吿以古之達者之爲無習安以盜
性庶震搖乃心起聞於世以爲先榮則達而求用之之
榮不如不用之之達之榮也子其懷也
　　　送王緯赴選敘
王氏世居雍並郭善田數百頃開第當衢宏邃靚嚴精
構琢榱釦之丹青前冠園圃嘉花美木奇石緐茂嵯峨
實皆可賞地形窊隆以機激水上下環囘無不通虚堂
曲榭琴觴圖史雅具悉僃中朝士大夫雖不識者亦寓
章句以道其勝奉親之餽腆而不煩營資身之術曠而
不須設故可任化而無係陶然天壤間以足一世顧髙
軒大冕安可蕩於中邪然而之子處之拘拘乎未嘗自
適也今日幸天子講盛禮即時俶裝走都下不畏道塗
之苦庶得投牒吏部調巴閩邊徼九品一職官噫州縣
之禄日百錢月廩脫粟兩斛晨夕趨郡將庭下與牛馬
並走寒暑不避食息失時視前佚勞之狀設庸童必知
之吾子舎彼而即是其亦有意焉爾予謂凡厥蓄康物
之才者雖湮沒負辱苟活而不恥雖靡衣鮮食宴安衍
逸而不恃是皆思發其藴以耀衆者矣苟若是則小官
何足羞其有以漸也
　　　石曼卿詩集敘
詩之作與人生偕者也人函愉樂悲鬱之氣必舒於言
能者財之傳於律故其流行無窮可以播而交鬼神也
古之有天下者欲知風敎之感氣俗之變乃設官采掇
而監聽之由是弛張其務以足其所思故能長久長久
弊亂無由而生厥後官廢詩不傳在上者不復知民志
之所嚮故政化煩悖治道亾矣嗚呼詩之於時蓋亦大
物於文字尤爲古尚但作者才致鄙迫不揚不入其奥
耳國家祥符中民風豫而泰操筆之士率以藻麗爲勝
惟祕閣石曼卿與穆參軍伯長自任以古道作之文必
經實不放於世而曼卿之詩又時震奇發秀蓋取古之
所未至託諷物象之表警時鼓衆未嘗徒役雖能文者
累數十百言不能率其意獨以勁語蟠泊㑹而終於篇
而復氣橫意舉灑落章句之外學者不可尋其屏閾而
依倚之其詩之豪者歟曼卿資性軒豁遇者輒詠前後
所爲不可勝計其逸亾而存者才四百餘篇古律不異
并爲一帙曼卿一日觴予酒作而謂予曰子賢於文而
又知詩能爲敘我詩乎予諾之因爲有作於篇前後觀
者知詩之原于古至於用而已矣
　　　送王規方叔序
天之生育於物運動不竭而無疾者氣一而已人生其
間百骸舉止營營有爲者亦氣也然有喜怒悲憂愛惡
之情變以激其氣故滯逆悖亂失其經而不平由是疾
痛生焉必當外假於物以養之養得其宜則無夭閼之
患焉先王之制禮也以飲食夫婦之法爲之大故民未
有不謹於禮而能安者此先王愛民之生也至矣今子
自幼好學識所謂先王之禮典長而不飲酒不茹葷無
嗣不再娶九年於兹果乎人之所難自是而不變反常
好異以爲甚衆予甚嗟之而又聞善而聳見惡而惡未
能寂泊於天爲徒使其心氣鬱律不寧而無所輔養索
索然趨乎病癘之場而不還欲其􁀇天年而立事功其
可得邪予惜夫親友不以禮義中庸之道勉之使移其
堅緻之心以學聖人之業徒獎其所難以傷厥生吁可
悲也予因其行而吿之以破異僞之迷
　　　符瑞
柳子厚作正符詩謂董仲舒司馬相如劉向揚雄班彪
固皆推古瑞物以配受命其言類淫巫瞽叟誑亂後代
不足知聖人立極之本堯舜禹湯文武皆以正德爲受
命之符至於陳大電大虹巨迹白浪流火之烏皆詭譎
闊誕其可羞也所言大槪如此夫天地漠然無所歸則
皆說勝矣至神冥冥獨運而成功則吾將辨焉夫二曜
五緯天地之精氣其本在下而大人統之出沒錯行晝
夜不渝赫然與國政相俯仰昧者視之習爲常然聖人
參考其順逆而自監焉故黃帝有神眀之官唐堯有羲
和之任舜之璇璣夏之清臺皆此道也故至治之世則
日星清眀各用其行及夫政化蕩􁫆虐戕下民刑罰熾
張頌聲寥寂則次躔吿凶鬭蝕陵昏水溢旱蝗青妖出
焉是豈無尸之者乎蓋天不言以文象傳吉凶先儒爲
之符聖人之興必有非常之物人弗能致者出焉以眀
有屬授若諄諄而吿之非智力然也苟授而怠荒又下
變異丁寧戒吿以率之皆可名之符是天以吉凶之符
付王者王者奉之不敢墜厥命故曰天難諶命靡常常
厥德􁀇厥位唯聖人見異竦然引道德信惠以合之則
瑞物可􁀇而有也伏羲之圖禹之九疇周文之騶虞皆
是也故武王周公饗魚鳥之瑞君臣祗恐動色相戒至
於庸君覩之以爲德業已成懈於所修則雖瑞物化而
爲妖孽矣鄭之龍魯之麟漢之白雉莽之黃犀是也苟
逢凶而懼反躬自敕則孽可更而瑞也商之桑榖成王
之大風宋景之熒惑從可知也嗚呼天人相交氣應混
并密然相關爲表裏其可誣哉若桑榖不出大風不作
熒惑不亂則三國安得􁀇有其永年乎周末謝其德帝
用降亂雖孔子生以聖而大命弗集於躬故有鳳鳥不
至河不出圖之歎焉是上下相報雖桴鼓之應鐵炭之
動不過也子厚謂受命不於天子其仁孔子何爲栖栖
旅人也予懼後世拘子厚之作棄天弗徴背大道以自
任顚迷無從靡所法則有瑞弗恭見妖弗警故定是論
焉
　　　復辨
案復卦象曰復亨剛反動而以順行是以出入无疾朋
來无咎反復其道七日來復天行也利有攸徃剛長也
復其見天地之心乎王弼解云復者反本之謂天地以
本爲心凡動息則靜靜非對動者也語息則黙黙非對
語者也然則天地雖大富有萬物雷動風行運化萬變
寂然至無是其本也故動息地中乃天地之心見矣予
討其意而竊惑焉夫復也者以一陽始生而得名焉陽
之始生則有蘖育萬物之意故彖曰復其見天地之心
者是由陽生而見之也當羣陰隕剝極盡之際隂氣張
王漠然無有生生之兆則天地之心何見焉及夫剛長
天行陽氣下震初九之爻布而造物之意萌則天地之
心雖微而已顯矣若謂以本爲心寂然至無是其本則
變化之功何有焉彖曰剛反動而順行又曰朋來又曰
天行又曰剛長也安得謂寂然至無邪安得謂動息也
象曰雷在地中復蓋雷者陽物也動物也今旣名下地
中則是有陽動之象也輔嗣昧舉卦之體乃以寂然至
無爲復斯失之矣夫復者剛陽始萌陰物衰謝初包化
生之心潛而未運唯聖人知其太始而言之耳蓋神之
所爲至精至變非聖人孰能見之然而地雖以生萬物
爲心而萬物莫見其爲心之用是冥然無有經營之迹
也故繫辭云顯諸仁藏諸用鼓萬物不與聖人同憂此
之謂也及乎雷奮雨潤勾達甲坼其仁則著矣心則散
而莫見矣是則藴而妙用者之謂心行而成功者之謂
仁在聖人則爲幾深及乎通天下之志成天下之務則
深與幾何有焉象曰后不省方者是先王察見天地造
物之心而法象之不親煩務不專以沈謀研慮將以鼓
舞天下之民以行乎事業也若云靜其動止其行至於
無事則失之逺矣又云冬至陰之復夏至陽之復何冬
夏陰陽之不辨邪
　　　杜誼孝子傳
台之黃巖有至行之士曰杜誼誼性敦篤不苟惟信義
所在事父母極其孝其父剛狷獨不良於誼惴惴憂恐
不自容竊伺顏色更端而進進則訶逐笞擊而後已日
日如是而日益勤康定元年九月喪其母踰月又喪其
父號慟晝夜不絶勺水不入者累日卜葬於仙邨之山
下徒跣負土爲墳徃來十餘里日渡塘澗泥冰沒於骭
雖大雨雪未嘗少止手足皸裂血流則以漆塗之毎覆
一畚必三繞墳號而後去如是者三年旣葬遂築舎墓
旁人徃視之輒遣去日一飯不葷暮夜狼虎之迹交於
廬側誼獨不恐眀年吳越大水所在山皆發澤推巨石
走十數里台山與他山爲髙而水又至並山之民居廬
田墓畜牧漂壞者衆而獨不及誼邑人數千迹誼所爲
以詣郡郡爲上聞天子下詔書獎慰賜帛予謂衆父嚴
子孝人之常理又烏足道之哉後世寖薄乃有孝悌之
舉又廢禮義之敎不施於下爲下者不相師友而道義
榛焉所在泯泯無所取法率情放俗蕩軼不還時或有
至焉者則蕭然無所依歸朝廷不用州縣忽不爲念不
爲世人笑且非者幾希矣非自信至眀者故亦自疑其
所爲而怠焉耳不若古之士大夫聞一善則稱道而標
舉之使爲善者不怠下流聳激而慕向有所信而取正
焉越俗浮薄節行不堅務以華靡相馳逐誼生於今世
而且又在越非至性安能趨就此行故非敎之習之之
至者矣非掌於世尚以酤榮利者矣使聞而慕效篤於
親親者敎自誼始余得實於台人故爲作傳以俟史氏
之求
　　　題杜子美別集後
杜甫本傳云有集六十卷今所存者才二十卷又未經
學者編輯古律錯亂前後不倫蓋不爲近世所尚墜逸
過半吁可痛閔也天聖末昌黎韓綜官華下於民間傳
得號杜工部別集者凡五百篇予參以舊集削其同者
餘三百篇景佑僑居長安於王緯主簿處又獲一集三
本相從復擇得八十餘首皆豪邁哀頓非昔之攻詩者
所能依倚以知亦出於斯人之胷中念其亾去尚多意
必皆在人間但不落好事家未布耳今以所得雜錄成
一策題曰老杜別集俟尋購僅足當與舊本重編次之
又本傳云旅於耒陽永泰二年啗牛肉白酒一夕而卒
此詩中乃有大曆三年白帝城放船出瞿塘將適江陵
之作及大曆五年追酬髙蜀州見寄舊集亦大曆二年
調玉燭之句是不卒於永泰史氏誤文也覽者無以此
爲異景祐三年十二月五日長安題
蘇學士文集卷第十三
蘇學士集卷第十四
　　　先公墓志銘(并序)
蘇鄴之附城昆吾受封而姓出焉其後周司寇忿生徙
食河内漢將軍建起杜陵武葬武功世遂名其籍隋唐
之際多偉人六葉之内四至大丞相襲封邳許文憲公
之曽孫傳素廣眀亂以其孥遜蜀生三子撿拯振孟還
相唐仲以策擢官至容管經略使唐命革劉巖奄南海
獨完圉不與巖容民於今祠之季留爲銅山令即我先
公之髙祖也先公諱耆字國老曽祖寓劒州司馬夫人
龔氏大父協中進士甲科任陵州判官孟氏朝京師謫
懷州司寇參軍雍熙中召對授光禄寺丞知開封府兵
曹事累贈刑部侍郎大王母薛氏封河東郡太夫人皇
考易簡太平興國中首登進士第才十年遂參大政贈
太師尚書令母崔氏封廣平郡太夫人公生七齡以父
任宣節校尉左千牛備身俄加振武副尉踰年大令薨
恩授通直郎祕書省正字未冠謁文正王公旦公器之
以息女歸章聖帝即位改奉禮郎旣冠舉進士時試條
至嚴兩中優等廷校不得在髙第詘所素志辭焉後一
年以文奏御詔試玉堂賜及第東封轉大理評事從祀
汾陰遷丞賜緋衣銀魚出知湖之烏程以文正公當國
凡五載未嘗求代遷時吳越大水平泉行舟旣涸農盡
以失畔訟公按籍收判質悉履邑田書而揭之狡豪宿
隱摘以給下户失職者民樂興頌無復訴郡牧制置使
陳公堯叟薦充判官改殿中丞任終知開封縣旣省政
惡民物之薄且多貴人善田宅操勢威豪奪無吿一切
以法繩之皆帖帖俛首不敢相干犯因上書曰京師諸
夏本根宜爲化首今流風甚微臣竊恥之謹條七事以
聞遷太常博士三司户部判官是歲以諌議大夫充契
丹國信使將行太夫人寢疾公露奏牢辭未報夫人棄
平居廷議以名業北走不可易公哀慟感疾還上信幣
曰將死請遂改命終喪復除三司判官眀年轉尚書祠
部員外郎知眀州郡有湖號廣德古鍾水以漑旱唐季
壞漏不補披爲田公復而浚之防四百里自是境無凶
年郊慶緒階升朝奉大夫歸朝換度支充長寧接伴使
旣又判户部案召入考進士第復詔使契丹初出疆每
舎必作詩山漠之險易水薦之美惡備然盡任歸而集
上之人爭布誦出爲京西轉運使賜三品服就改兵部
又加直集賢院踰年移使河東兩河薦下旱蝗所在艱
食公案行屬部不專計利務以息民爲急汰穴兵罷非
業之作代之􁂞陳不能飼軍始廩者皆猖獗聚譟欲倉
爲變有期矣公遽往焉列校先馬首以訴徐語之曰國
之儲非久何以備凶若不食腐將誰食之爾見殍尸枕
藉道上曽不得是而生耶命拘而鞭之以語箝其帥卒
不敢動遷工部郎中籍田敘勲至上柱國移使陜西未
落洛守移來求粟賙其饑公計調二十萬斛輸焉寮不
可曰邊宜實之移中以自速固非謀也公曰臣民繫於
君無内外忍知其垂死亡不可奇贏賑之他日苟無餽
期不諉君以是遂定景祐二年正月十有二日得疾藥
禱徧及而不逮翌日夜漏下二刻終於位春秋四十九
嗚呼哀哉以先公之德之才天資誠敏而不遐其年頓
於中仕利不布天下使有志於時者嗟癎而隕涕也孤
舜元等慟踊泣血扶衞我公之靈輿歸上都考龜筮得
寶元二年十月二十七日之吉葬於開封縣宰輔郷中
書村之先域舜欽幼嘗戲祖母之几下聞語公初能言
大令特愛之始令誦詩必自題之於果上踰時占數十
百篇果終不食八歲侍官穰下據鞍吟詠不廢編而置
於褚中大令密取視之駭其辭致前撫首而命以名又
用是以字之眀年罹大令喪至性過人號慟不絕聲行
路爲之哀傷公雅好觀書經史禪說手鈔者數千卷無
不盡誦所著計録三篇開談錄五卷次翰林志續文房
四譜并文集二十卷並藏於家公六居内外計未嘗建
言聚斂有語逸利者輒却之襟度軒闢不屑細務處事
若不施慮其間無不妙當所至必尉薦才器未始案吏
雖無狀者能使謹前無犯患性鍾孝友喪太夫人體形
瘠枯杖而後能興每臨必絶以弟叟久没銓調上書乞
徹官出之嫁三孤姪匱所有資送不足又舉倍息錢必
豐後已平居晏晏以圖史自愉雖家無宿儲終不及資
產事兄夀終水部郎中二弟宿終大理評事叟終溧陽
令夫人雅尚惇素不喜與遊侈者相從專以孝承嚴姑
禮弼先公二十有八歲封太原縣君眀年召見賜冠服
出入中掖進謁有規子舜元大理寺丞知開封府咸平
縣舜欽光禄主簿知長垣縣舜賓光禄主簿知太康縣
俱登進士第得以藝升不爲家羞者蓋積是訓厲使去
怠傲而自進立女三人長適大理評事雍扶次適太常
寺太祝韓維次幼孫十八淵渾注泂餘幼嗚呼昊天不
弔下此酷凶尚賓賓徇禮經以嗣祭爲大苟延喘息不
獲躬執杖履侍於九原已至於今矣忍復以鄙略不倫
之詞上識宰壤靜念古人述先或以爲孝況斯言不敢
誣傳可後信雖不足闡揚我先公之輝光庶盡人子之
志焉爾延此巨創綴之銘云
世之望兮於鑠嚴考清風再張兮立於稚妙學根源兮
不務剽造次之言兮卒蟠於道擢節義以貫中兮誠精
光而外照哀哉不隮髙齡兮神於何而能勞癉諸孤兮
攀靈基而莫劭號蒼蒼之髙兮曷余家之不造心膾膈
裂兮血下涂於野草岡隰外鞏兮浚渠旁繞哀哀我公
之靈兮寧此佳兆
　　　江寧府溧陽令蘇府君墓志銘(并序)
季父諱叟字蟠叟先大令之少子免乳而大令薨旣冠
猶褐衣大中祥符初授太廟齋郎選岳州華容尉閬州
閬中主簿陜府平陸令杭州録事參軍江寧府溧陽令
所歷未嘗有過謫然數命少會知己者輒死竄不及薦
天聖末先公任兵部貟外郎嘗上書曰臣聞手足偏廢
是謂篤疾人生之苦莫此爲甚臣有隱痛顧切如之天
髙聽卑伏曁垂閔臣先父早以才業擢列近輔未及強
仕奄淪盛朝嘗有治民不令以遺札任子故臣之弟叟
冠爲白丁祥符行慶始補太廟齋郎自爾效官十有三
考蹉跌顏髮淚嗢寒餓賤位所束自拔無由毎一疚中
如伏沈瘵臣今幸以年績例當改秩欲乞以所奉新恩
囘授叟一京官伏望天皇厚□哀閔此懷以聞格遂罷
之溧陽任終貧不能族歸寓家京口入選得疾力判試
不如格不得調氣益失衞結澀乗於胷胃不防飲濫於
膚絡之下血化而并旣亟舟沿還家而終享年四十五
時景祐四年七月十日也嗟乎本朝執政子未有任銓
調者又何獨湮塞若是之久耶世皆悲憐之季父亦不
甚痛嘗語人曰天地氣數差變不可一其間才而厄於
無津則無可爲毎出門逢者十人八九不吾過一二愈
者烏足動哉故常放意杯酒不喜間關於進取之地娶
周吳張三夫人皆無子女嫁陽翟主簿楊組以寳元二
年十月二十七日歸葬開封縣宰輔郷鳳池原先祖兆
下銘云
神之司禍福是宜吾先力善季父何奇仆於賤仕雖世
之遺嗣覆而夭豈神宜爲周號而冥其誰賴之噫吁已
而柰何乎哀思
　　　亡妻鄭氏墓志銘
蘇舜欽之妻滎陽鄭氏其父屯田郎中諱希甫母天水
縣君趙氏生十四年而天水夫人殁又三年父喪又三
年歸於我甲戌歲予登第授光禄主簿知亳州蒙城歸
寧長安是年冬十月堂帖促之官一日泣相語曰子其
攜三子以往願畱以待姑嫜言寖布家人皆諭之曰凡
仕無畱孥所以典闑中遂偕至官下才兩月皇天降禍
得先君之凶訃即日衰絰與之西走晝夜奔號登頓食
寢失節方妊以馬駭墜地者三傷左股焉起即強自支
不肯少休曰早得一慟於舅之柩前遂死無恨若或殞
滅重爲姑憂大甚爲不孝也三月十三日至於家是暮
產一子疾起所傷七日而逝時景祐二年三月十六也
哀哉堂有夀母室有乳穉藉以奉育遽失其助余時待
盡於苫次退而又哭於室中亦血氣者非勉徇於禮烏
能勝而至是耶間月火其櫬於萬年栖鳳原緘骨歸京
師以年月日從於先域子曰泌一女幼銘曰
奄然不起怛然此止
　　　内園使連州刺史知代州劉公墓志
公諱文質字士彬世占數於􁀇州保塞縣曾祖延不仕
祖昌後唐爲平州刺史幽薊􁆮田使者􁀇塞皇家之故
郷也翼祖皇帝之在民間昌陰知其非常歸以息女今
廟號簡穆皇后父審奇太祖創業之始倚以機事辟署
氾水關令未幾卒今贈左千牛衞大將軍母張氏封清
河郡太夫人夫人出入中闈太宗嘗以郷黨之舊賜予
頗衆一日問其爲後者因以公名上之即特召爲供奉
官寄班祗候入備宿衞雅以清愼自持上頗信嚮焉每
外廷拜免必閒訪之公悉心謀論輒中旨時中人竇神
福侍上顧謂曰文質朕之親舊言論有足嘉者因以白
金百斤賜之至道初將命二浙按察民事進黜郡縣吏
數十人立得報可議者愜之歸授左藏庫副使後以久
任省闈上書願效死邊漠以報國寵上從容謂曰陪圖
議於中所報亦大庸非其人哉遂掩其奏不下踰年出
爲岢嵐軍使俄改麟府兵馬鈐轄戎人犯順兵宿塞下
前後俘馘甚衆獲馬畜鎧甲之類慮一萬七千三百餘
凡賜金者三詔獎者五咸平中移知慶州權董涇原儀
渭四郡之兵時西虜竊入我境公蒐精甲兵百以乗其
鋒寮有礙詔縮忸不時給軍須者公乃竭私緡二十萬
以均分之士感慨増氣大破寇兵而還是歲充靈州清
逺軍監兵復與虜騎戰於枝子平逐之絕漠而去璽書
襃諭有錦袍上金帶之賜移典涇州爲師臣楊瓊之二
寇陷清逺以逗䘐謫南海遇恩放還起爲率府副率總
兩浙諸州兵甲移齊州封禪岱宗命引兵邏護岳下遷
禮賔副使石隰沿邊都廵檢使又換秦州兵馬鈐轄公
自負築版率梟銳士進小落門寨開邊逺甚詔書嘉之
移知代州境與胡近我軍之芻牧者多爲誘掠返稱亡
命東還以徼賞公原其情爲之上論報得貫珠死者數
百輩轉内園使知邠州佐節度曹瑋出環州界築􁀇障
十餘處聚勁卒以壓虜衝迄今不敢犯除使持節連州
刺史再知代郡天聖六年正月十六日寢疾終於位享
年六十四賜賻甚厚權厝於并之佛廟公作牧訓戎更
任者二十有四乗傳操命者又十二焉出處必盡風力
著績效他將爲多能以義斷物以惠役衆所賞賚不可
勝計輒施散未嘗理貲產性忠鯁嫉邪喜評刺無所避
詘當塗忌之故官不大進章聖帝嘗詢及􁀇塞之舊因
以簡穆事上聞又用宣祖太祖賜書函爲獻有詔編任
屬籍天禧中章聖初不豫公􁕋求賜對進議數刻大率
以愼任帷幄之臣爲意帝深嗟賞之今上在東宮凡五
以書賜今藏於家兄文裕終容州觀察使夫人李氏􁀇
順軍節度使溥之女封隴西縣君生於公族愼淑有儀
撫育諸子嫡孽無異心稟年不遐沒先於公子十五人
長曰涓早世曰湛侍禁閤門祗候曰渙屯田員外郎知
遼州曰渭蘇州吳江縣曰滬淳淵濬俱殿直曰汎沿漌
未仕曰沐泳泌源皆早卒女八人長適伊世昌次適髙
日宣次適田守德次適李智寶次適王宥次適王豐二
皆夭屯田君髙逺有識度嘗上疏乞莊獻后歸政由奉
禮部擢拜右正言慶之所叢爲時聞人今自遼陽拜章
賜吿之太原扶護公之靈輿歸京師以景祐五年八月
某日葬於雍丘縣百家邨之先域舉李夫人之櫬合祔
焉枉道出長垣求志於舜欽謹用筆以銘云
予嘗觀前史見王者之興其郷黨故人有起耕販而取
將相世十數不絶者蓋其遇之之異耳今公才且逢勲
舊較然不殊而位弗大擢以殁何哉此古人所以委之
於數也
　　　處士崔君墓志
博陵崔籍初命理獄於涼將改葬其先君以聞得報遂
來求志於舜欽先祖中令之夫人則駕部郎憲之女視
籍之先君則異母弟故能詳焉謹案君博學善談經術
魁曠豪爽人也年十八舉進士有司申籍其名上之中
令曁文正公丞相向公忠愍寇雷州雅與友善偕試於
庭中君文中格上指以年少時罷去其後中令連典貢
部君以親嫌不出應詔書羇遊山東十餘年再至都下
生平交游皆烜赫將相也徃徃託召終不肯一造其門
下又兩貢御前不中第執政憐之爲建言其輩數十百
人試以補武吏及期就席君感慨曰我素以卿弼自標
置一旦不偶返栖屑執筆求爲賤役不亦鄙乎乃廢卷
引去縱酒都市中極醉閒蕩徒步將出國南門方春大
臣賜宴苑中暮罷騶呼止君辟道側仰視之依然皆故
人也不覺涕泣霑下因呼自名曰老朽不得志去國決
不復仕矣諸公面之亟遣從吏謝以去已而私自嗟曰
吾道辟之是已今日不圖爲貴人氏所賤也遂行買田
築室於箕潁間窮堪輿圖緯風角推步佛氏道家書以
至筆墨圖畫方藥種藝之事畢精焉間引農樵共飲醉
輒酣歌起舞以自快絶不迹城市亦不道平昔所爲郷
人以處士名之如是數歲一夕無疾奄然逝矣年六十
有五時乾興元年秋八月也娶范魯公質之諸女早卒
今卜合葬於上都開封縣之某郷邨用景祐丙子冬十
二月日封君諱遵用字藏器銘云
隨時任御史早與之遊復嘉其吏材白見改著作佐郎
知越州山陰踰年轉祕書知英州遷太常博士通判同
州同之郡將不謹法度其屬悉媚莫敢言君獨以理折
其衝不能遂行或先幾絶其孳萌以是事多沮逆少合
君亦悒悒不自喜未幾感疾終官下年五十有六有子
長矣郡將以事牽繫獄中私黠吏脅其嫠娶焉子聞之
號慟搶地遂以狂失心乃出之使逸去死於道義者竊
緘君之骨藏之佛廟後十餘年天章待制王公㳂以都
轉運使陜西樞密太原公別而屬之曰予生平交游與
宋仲達善不幸死之日其孥流離人所聞也交所以託
死生今仲達之骨旅而不兆我則媿焉敢仗髙義因此
行以求之且使寧魄九原示予不忘雅素也已而遇臨
晉主簿顏太初之官過郡訪得之遂以禮葬於同之某
縣某原君兩娶前弘農楊氏生一子亦卒君沒於天聖
三年夏六月葬於景祐三年秋七月辛卯前葬期太原
公自京師疏其族氏以函命能文者志其壙銘云
無子以似以藏以祭以直得交卒斂以義交乎無靦於
後世
　　　屯田郎滎陽鄭公墓志
公諱希甫字源眀其先帝乙元子微子啓之後武王封
之睢陽其本出焉厲王之子友宣王封之鄭子孫因王
命氏故又爲滎陽人於唐皆顯大照耀末世喪亂逃患
徃之巴蜀曽祖儀導江令祖遵勗斂州刺史父先壽奉
禮郎知蓬州伏虞縣以公累贈尚書郎母李氏封隴西
縣君初國兵西伐孟氏去國詔例遣來中都下遷湯陰
主簿遂占數焉公六歲就學十二失父鞠於伯氏年甫
十七業文有成郡吏薦之春官文入冊得李夫人之凶
訃徒跣號呼越宿至於家旣葬廬於墓側漁於菱易饌
具以爲祭如是者三十年咸平詔士爲郷族敦睦出中
進士甲第調尉建陽七月獲山寇四十有二人郡將髙
某連奏署爲司理參軍長樂郡二婦爭產連年不決外
臺移公鞫之一訊兩服姦僞大破廢免前官數人詔授
大理丞知吉州龍泉縣二年移知康州轉殿中丞將代
郡人上書畱借特授太常博士復領郡事歸出知安利
軍三年轉運使李士衡寇瑊第其治狀上之就換屯田
員外郎再任大中祥符八年夏四月暴雨十日不絕山
谼客水鍾河於河弗勝兼任湓曀橫逆大決於凝陽公
聞不俟駕自徃謀露坐風雨中三日夜課塞物輸積如
阜陵役卒夫獻力者數萬長茭巨犍剋期乃下湍泛不
定若將墊溺公奔其上立大呼曰皇天降災吏之無狀
也民何咎焉願以身障之激流及骭不動役民爭負薪
石鎭遏翼公登於陸遂成堅防水怒亦殺仆跌而死者
百餘人六月再決於魚池塞如之以功遷都官時宋亳
間積潦瀦民田數百千頃寇丞相準上公名詔以便宜
行相下鑿渠尾授於淮疏渫盡涸翊年得􁆮田號上上
由是改職方知澤州天禧末河潰東郡今相國張公士
遜知政事魯公宗道薦公知滑州一日行隄至台山水
齧南岸岸道崩磓而常之百餘尺不已公祭以一盛即
時浪折沙踊郡人頌公誠前官表城之東北隅以謀脩
障公曰二道翼引猛不可中挫當彌其端柔其性就深
故川使自習則庶可矣苟截奔衝以抑之沛然孰能禦
也乃徙表西北山下未幾郡寮以私相訟黜官徙公知
忻州公拜奏曰忻亦良郡恥乎力役未施而又以罪去
重貽上憂願竟其效而後之官朝廷業已除降璽書褒
而遣之後卒如公畫而河平忻之邑民武鍾者嘗遇惡
少五輩乞食焉弗與吿以日而誓殺之及期夜有他盜
過門鍾出詬且揮以刃不勝盜戕殺鍾及妻於室子踰
垣以逸白於官官徃擒惡少則亾矣得之別邑劾而具
獄上公下之反覆七旬不斷官吏牢以讓公曰吾徃以
五聽審一囚且無隘況於五者乎數日代郡得眞盜官
居三年入改屯田郎請老還漳州天聖五年夏五月十
日終於西伯里之私第享年七十二以眀年二月九日
葬於湯陰縣伯樂原從先兆也夫人趙氏封天水縣君
沒先於公兄文甫中進士第終衞州判官三子曰昂昆
昊一女歸於舜欽銘曰
鄭爲姓之著郎爲官之美少見稱於孝仕登最於治終
老故郷出處之分畢矣
　　　歙州黟縣令朱君墓志銘
沛國朱處仁表臣少從予遊長又同登進士第表臣宦
於楚予適越遇表臣喜語旣且泣曰僕將葬祖父於眞
有期矣敢以銘煩於君其毋拒予諾之表臣遂狀其世
維先君諱咸熙字某其先宣城人也曽祖訓唐末事李
氏至歙州刺史生景勲弘毅尚氣節陰知世將有變遂
徙其孥山東占營丘生􁀇衡少眀孔氏尚書太平興國
中登本科授冀州司理參軍再選達州東郷主簿時賊
順騷兩川鄰城不守邑令呂棄印以逸主簿獨閉壁堅
守勢詘遇害時先君侍年才十三度不能力遂挺身脫
賊刃下日夜踔數舎冒沒於兇黨中變民居作蜀俚人
語諜知官軍至開州趣出主帥前泣曰我東郷主簿之
子不幸父以賊死而家有母妹在青州相去數千里不
能自通幸挈出死境使歸奉偏親以養惠施大矣帥哀
憐之使騎於後賊平道華之渭南逢呂令居焉語曰汝
父戕於難今汝幼又孤能至此以遇我天也山東道阻
當畱無徃必敎育使汝成而後行可乎從之呂令嘉其
謹強向學善視若諸子遂許以女妻之後六年同至都
下自論敕賜同學究出身時咸平三年冬十一月也還
家拜親喜極哀動乃侍奉赴調授濠州定逺主簿綿州
司法參軍博州司理濠州録事耀州淳化令五任十有
五年据法平直不撓未嘗過差然不肯悒納上官故無
有通薦者天禧三年秋罷官淳化因類刑書主司爲奏
御求補法寺吏未報得疾踰年弗平勉授歙州黟縣令
夏五月舟至宋疾甚歎曰吾出險艱得官以庇族潔躬
奉法不敢以欺死固有命然子幼家無資何以奉母幸
外舅官於泗可亟徃以吾誠吿之言畢而逝時五月朔
也享年三十有九踰宿至泗遂稾葬於佛廟徒旅於眞
諸孤家白沙從呂舅之庇也夫人後君一年卒母李氏
後三年亦殁四子長即處仁泗州判官監楚州次處約
登進士甲科知南安軍上猶縣處中處厚皆天予見前
人罹禍患雖奴辱折屈苟活而不自羞卒能奮起以成
勲名蓋獨慮其亾軀耳長官幼齒而遂合此術嗚呼賢
哉向使如常童悲慕不能自引去徒血兇鋒於禍無所
轉則家君死難之節不表而朱氏之祀殄矣今二子皆
成名幹而有文采赫大門閭安可涯涘長官沒踰二十
年仁約以俸卜葬於眞州某縣某郷舉夫人以祔焉又
復東郷之魂以大王母李氏合葬於兆之北中與厚又
屬其旁以某年月日之吉也銘曰
東郷死官忠節較然君脫兇難可以孝言命狹禄小世
嗟其賢二子是似此其曰天葬得吉壤岡趨水旋濯濯
靈魄安此萬年
蘇學士文集卷第十四
蘇學士文集卷第十五
　　　太原郡太君王氏墓誌
太子少傅贈太子太􁀇忠憲韓公繼室夫人王氏太尉
文正公旦之長女也初文正公在重位夫人長矣久擇
壻不偶日有盛族扳求而文正公輒却之時忠憲公初
第上謁文正公一見遂有意以夫人歸焉族間譁然以
謂韓氏世不甚顯大而上有親老且嚴又前夫人蒲氏
有子當教訓撫育於人情間實難以夫人少爲族人所
寵愛願於大家著姓爲相宐文正公曰以吾女性孝而
淑賢必能盡力於夫族且其節行易以顯亦足見吾家
之法度焉族盛者驕惰恣放多以後事相誇逐是不喜
吾女之所向此非渠輩所曉知也遂以夫人歸韓氏果
能上承尊嫜奉忠憲公恂恂然舉動無一不中容禮者
撫蒲之生若已所出文正公每見必謂之曰爾遂能履
踐吾言出家人子所見使吾無所恨也忠憲爲殿中丞
封太原縣君及出守洋川留夫人寓外舍經時未嘗及
闑外惟文正公召然後見歳時族人出嬉夫人亦獨留
不往時諸子皆幼夫人課以詩書日使誦習文正薨召
入中闈賜冠服名通宮籍以時獻見夫人以謂因緣遺
恩又非從夫之寵毎稱疾不行忠憲守青州急詔還臺
署中夜有聲若盜將發户者左右駭甚請呼邏卒入以
視夫人曰乃公不家而夜呼卒非便設有盜寧以畏死
卒不可呼也性本閒約所衣不過綈紵經歳未嘗有所
更製晚節尤以清澹自樂日誦浮屠氏書其治家不尚
嚴厲而事皆密有條記忠憲教諸子甚嚴夫人内以慈
愛撫之間又勗以義理之說嘗曰乃父方正有法則爲
世所知汝曹若不效之外人將以爲類我是彰我不德
也其善訓如此忠憲爲御史知雜時卒於京師享年四
十四天聖五年六月二十日也景祐郊祀追封太原郡
太君初夫人之喪藁葬於國門之南佛廟後十七年忠
憲薨諸孤遂舉夫人之櫬合祔於許之長社縣某邨之
原以慶曆四年十一月五日之吉也所生男子七人曰
綜太常博士集賢校大理評事曰緬太常寺太祝四登
進士科皆有文聞於時京師士人論世子姓之盛者以
韓氏爲稱首非惟忠憲之訓肅嚴是亦夫人􁀇育善誘
之所致女六人長適端眀殿學士兼翰林院侍讀學士
給事中李淑次早卒次適大理評事蘇舜賔次適太常
寺太祝王整二幼未嫁孫男十四人孫女十二人曽孫
女一人某之皇妣爲夫人之妹故能詳夫人之行焉今
又爲諸孤所託俾刻石納於壙中不敢誣飾爲之銘云
　　　大理評事杜君墓誌
杜君叔温終於慶曆辛已四月九日葬於慶曆甲申九
月二日許州陽翟縣麥秀原即其地君始生十餘歳能
通誦五經稍長學文精筆翰效杜子美作詩其勁峭嚴
密指事泛情時時夐至絶處常恐以詩見名於世不肎
數爲使之有年而不息可勝言邪性灑然峻拔少所與
合然外甚謙煦喜評論終日亹亹不倦在平陽幕郡將
有率意放於治者君必以辨之雖老黠宿吏皆竦視莫
敢移其說天章吳安道祕閣石曼卿皆當世偉人奉詔
籍民兵於兩河獨延君計事君爲條其未便安者二公
歎息稱道之奄忽之前數月慨然棄官歸膝下嗚呼其
知命歟享年二十有五官至大理評事簽署建雄軍節
度判官事諱詵今樞密使吏部侍郎京兆公之長子娶
崔氏一子曰振祕書省校書郎予以叔温親而又以文
義相周旋辛已春予病甚叔温來升牀執予手語言而
去予時爲病所毒不甚辨尚意已必死不復見叔温才
三四日予稍間而聞叔温逝矣不覺震起一慟予病復
作今予乃獨存而復恙毎一念之令人悲酸况又見吾
叔温大葬且復誌其平生可勝悲哉
　　　奉禮郎杜君妻清河張氏墓文
婦氏張靜而温承勗子文節孫十八齡婦杜訢睦族人
孝所尊才三終長安後四載封秀原號慶曆直甲申秋
季初實令辰地陽翟此寧魂淑而夭孰可論乳女一今
始言石鑱文誌沈魂
　　　兩浙路轉運使司封郎中王公墓表
公諱雍字子肅世爲魏人自烈祖祐􁅝職中某始有第
京師太尉文正魏國公遭時奮庸相章聖皇帝著在國
史復此不書公即文正公之長子幼而惇懿不妄言矣
以文正公任爲祕書省校書郎久之改大理評事時年
已三十餘未始從政蓋文正公以清愼訓諸子而公亦
恬於進取也文正公薨恩授光禄寺丞服除特授大理
寺丞俄又遷太子中允同判太府寺故無同皆異恩也
乾興中榮國夫人憂終喪入對賜五品服勾當馬步軍
專勾司嘗以疾聞兩宮命中貴人勞問將太醫以診視
之改殿中丞通判鄭州代還召升陛占對甚久上嘉歎
之擢爲郡牧判官累更主客金部司勲員外充開封府
界提點踰年上計賜金紫判鹽鐵案寳元初升祠部郎
中京西轉運使丁母永康郡太君張氏喪既闋再領鹽
鐵又判理欠憑由司慶曆三年出爲淮南轉運按察使
賜對便坐上美公效官􁀇家之才翌日特遷度支郎中
詔留不行尋判户部句院眀年又遷司封又眀年春充
兩浙轉運按察使是歳秋七月甲子考終於錢塘之官
舍春秋五十八九月其子奉喪還都十月甲子葬於開
封縣大邊邨之先塋公生平仕宦所爲必罄風力未嘗
有一毫過差毎改秩必抗章辭避若不勝任眀道中府
界提點時歳旱蟲孽近甸艱食中出縑帛五十萬科賣
民間取貲以市粟公曰歳凶當發而斂民將不堪建議
封帛中帑易緡錢坐倉以糴衆以爲便眀年隕雹殺桑
縷蠶弗孳公又上白用所封之縑以充常賦俾民納鏹
以代焉許西之頓固歳誅㫄民出薪木五萬餘以繕斗
門公命伐官堤之樹以足用民是以休又時有餘稅不
能輸者吏甚急之公請對具述京師天下根本當休養
豐息之今不蠲貸是趣其流亡也上悉從之郡吏有捕
蝗而暍(音/謁)死者公爲出賻給其家屬提薦才吏未嘗言
按人當世號爲長者其任計省也以都下府藏主吏歳
輒一易往往匿其簿領用賂更他局新至者視物之浩
繁弗能究知因循積十數任敗沒欺攘不可勝紀公奏
擇他官按籍以察其交承以故物之耗登吏之姦㢘盡
可眀不復如故時迄今以爲通制又天下嘗輸之貨郡
吏部至京府有司必巧訾以動之至有蕩産伏辟而不
能償之者公建言使定其窳濫逋欠之當理者令三司
本判官覆察面辨之遂絶其弊民有貸息錢户已絶而
籍不除有司閱籍責恩不巳及久年之逋皆錮其子孫
什􁀇數百輩寒窶愁痛願以死償而未得公條陳其狀
乞一切縱去朝廷從之公之區理事物窮姦恤隠如是
者甚衆不可具道予自幼出入公之家接侍公之起居
迄於今踰三十年其久且詳可知矣竊觀其舉動飲食
皆有常度不妄評論莫見好惡終日髙拱危坐冠服端
整雖對近習未嘗有驕惰之色人或以事撓之終不愠
見間㦯語言皆郁然有條以愼靖仁厚爲之主作事有
本末不尚銛銳久而必立自文正公薨後數年文靖公
入政府内外姻族之盛冠於當時公慤守家政以清約
先已不爲浮侈隳其世法嗚呼其有常德之君子者歟
國朝丞子稍有立雖無他才朝廷必擢之美官若公者
績效著白而雅意沖退復不喜緣家世親戚以取恩澤
故門闋計府沒於郎署士大夫爲之歎息焉公二弟沖
任太子贊善大夫而卒宇量閎厚偉人也素見任刑部
郎中知汝州剛峭善議論才敏過人臨事敢決無所屈
予謂資賦雖殊各得文正公之一體而公淵然澄泊議
者爲多二夫人皆先公沒前李氏大理卿湘之女後呂
氏即文靖許國公之女也始封東平縣君許公薨進封
安康郡君二子恰大理丞整太常寺太祝皆向學聞道
久未可涯一女適殿中丞通判鄭州呂希傑公視予爲
姉子公之亡予適在江外二弟以予知公之行驛求予
文表於墓故爲直述以見世焉
　　　大理評事程君墓誌銘
有以純孝篤行著於吳里中者聞程君焉親疾齋戒蔬
食以禱後因而不茹葷二十餘年幼喜酒病酲而母戒
之自是終身不復飲既老得風痺之疾藥劑以有酒薦
通行其力者家人白之君歎曰吾雖晚耄敢忘親言乎
嗚呼食飲人欲之大君能因親之絶可謂純孝也歟里
有駱生嘗以二寳帶宻寄於君駱之死君即歸之其子
不敢取又願分一以爲遺公曰欺死受貨非吾所能爲
也族人離其貲産君悉不受惟受諸女之孤鞠養之長
歸士人吳人好鮮食君獨戒殺又樂賑人急難不間疎
宻凡郷閭冠昏喪祭之法多取中焉君必隨其豐約而
條處其事窶者或爲資給之毎觀書史必擇仁厚之言
書於門牆以誦服焉卒之日鄉老皆爲之泣下斯可謂
之篤行也已君諱某字某於慶曆七年月日終于家夀
六十八曽祖某仕錢氏爲營田使祖某徙籍於蘇父某
皆髙遯不仕夫人劉氏淵靜有法則奉承尊嫜接姻舊
莊順之色夙夜不絶於顔内族人稱美之君之懿行聞
於人夫人有助焉耳慶曆四年郊祀推恩以君爲大理
評事夫人爲彭城縣君用子封也夫人享年六十有五
先於君百日而終三子長某次某次師孟太常博士知
南康軍才敏有聞所歷著治狀一女嫁桐廬令樂某孫
男女十七人以眀年某月某日將合葬於蘇之某郷太
常君與予同年登科授狀丏文以識其窆銘曰
士大夫可㒺以名郷人不可欺以行誠久乃著宐昌其
盛不在厥躬豈不有命夀弗天閼嗣則淑令族尊理榮
乃終有慶刻文於窆從世所證
　　　廣陵郡太君墓誌銘
慶曆六年秋七月刑部郞中知制誥趙公㮣之夀母終
於蘇之官舍踰月取涂於佛廟卜於眀年某月某日之
吉護神輿還南都祔先侍郎之墓公疏其族氏見屬爲
文識諸壙云夫人姓髙氏世居青州之益都祖輦後唐
爲王府記室以詩名於時父某少喜孫吳兵法事楊光
逺爲帳下吏陰知光逺有異志遂逸去後光逺以逆誅
乃閒居不復出仕宦東人髙之生二子及夫人每歎曰
此女若爲男子吾門户復何憂邪夫人幼敏悟聞人誦
詩書一過耳盡記不忘性澹泊不衣組繡不喜茹葷初
侍郞通判宻州夫人歸焉典訓闈中事皆有條緒始封
千乗縣君侍郞先娶張氏有男女六人夫人煦育教誘
過於已之所出生四子長曰眀允博學有器識季即公
也餘皆先夫人而亡侍郎旣沒家資盡窶夫人毎聞諸
子之賔至必解衣爲貰酒脯使延之從容以講習道義
故七子皆舉進士有聞於時公最幼自初能言夫人日
自課以書使調四聲作詩賦十七歳舉進士既孤二十
四年公登甲科後三年爲著作郎直集賢院以恩封渤
海縣太君又十年公知制誥拜章乞以一官及封爵食
邑換夫人以郡封詔從爵邑之請自是遂爲著例進封
廣陵郡時年八十一眀年召中外親族當爲昏姻者爲
處理辦給之又謂公曰爾當于近郡市居第以安族人
及夏寢疾涉冬稍閒因思食筍且曰可求補外南方地
濕筍得早出也十二月公即屢削章詔守吳郡二月侍
夫人東下夏以霖晦卑濕感疾甚篤一日指㫄室曰此
可作孝堂弔者至爾哭于某處居喪之禮當然也後數
日食飲如平時忽曰今日中元吾其逝矣俄即瞑目嗚
呼夫人有子如是婦節母道爲時所師非以文而不朽
也銘曰
少愛于家擇賢以歸賔祭潔恭壼儀輝輝寡居教子卒
觀雄飛睦族周乏楮無兼衣先識逺鍳審如神蓍疾雖
沈緜不考筮醫緒言泠泠事物盡宜琢文陰壤庶永後
希
　　　哀穆先生文(并序)
嗚呼穆伯長以眀道元年夏客死于淮北道中友人蘇
叔才子美作詩悼之遣人馳弔之痛夫道不光予又次
其一二行以鑑于世爲文哀之先生字伯長名脩幼嗜
書不事章句必求道之本原皆記士徒無意處孰評論
之性剛峭喜于背俗不肯下與庸人小合願交者多固
拒之議事堅眀上下合古皆可録然好詆卿弼斥言時
病謹細後生畏聞之又獨爲古文其語深峭宏大羞爲
禮部格詩賦咸平中舉進士得出身調泰州司理參軍
牧守稱其才貳郡者惡之又嘗以言忤貳郡者守病吿
貳郡私黠吏使誣吿先生賂具獄聚左證後召先生使
衆參考之由是貶池州中道竄詣闕下叩登聞鼓稱冤
㑹貳郡者死復受譴于朝後累恩得爲蔡州參軍先生
自廢來讀書益勤爲文章益根柢于道然恥以文章有
位以故困甚張文節守亳亳之士豪者作佛廟文節使
以騎召先生作記記成竟不竄士名士以白金五斤遺
之曰枉先生之文願以此爲夀又使周旋者曰士所以
遺者乞載名于石圖不朽耳旣而亟召士讓之投金庭
下遂俶裝去郡士謝之終不受常語人曰寧區區餬口
爲旅人終不爲匪人辱吾文也天聖末丞相有欲置爲
學官者恥詣謁之竟不得常客京師南河邸中往往醉
暮歸逷地如不省持者邸人猶聞其誦吟喟歎聲因隙
窺之則張燈危坐苦臏執卷亦出曙用是貸其資母喪
徒跣自負櫬成葬日誦孝經喪記未嘗觀佛書飯浮屠
氏也識者憐哀之或厚遺則必爲盜取去不然且病或
妻子卒後得柳子厚文刻之值售者甚少踰年積得百
緡一子輒死將還淮西道遇病氣結塞胸中不下遂卒
嘻吁天之厭文久矣先生竟以黜廢窮苦終其身顧其
道宐不容于今世然由賦數踦隻常罹兵賊惡少輩所
辱困其節行至死不變有孤懦且幼遺文散墜不收伯
長之道竟巳矣乎初先生死梁堅自解以書走上黨遺
予欲訪其文俾予集序之去年赴京師􁅝問人終不復
得一篇惟有任中正尚書家廟碑靜勝亭記徐生墓志
蔡州塔記皆平昔所爲又不足成卷今舅氏守蔡近以
書使存其家且求其所著文字未至間作文哀之道不
勝于命命不㑹于時吁嗟先生竟胡爲
　　　祭舅氏文
維年月日甥蘇某謹以清酌庶羞之奠致祭于大舅按
察郞中之靈某放廢於朝旅泊胥臺殊郷寡知動成嫌
猜始未踰月舅以漕來連牽巨艘斾旌徘徊拜舅官亭
羇顔一開語言煦煦閔慰兼該處以行署拔于荆柴異
俗改眼驩然相陪曽不兩月遘兹凶災訃聞始至肝心
裂摧百感惻惻淋漓淚顋慈幃之掩再更律灰觸事殞
絶不能彊排惟吾舅親他親莫偕如母之存實慰此懷
不意忽奄孤心頓乖相閱令器朝家淑才不登年齡豈
天所差執牽西送長江之隈丹旐的的素帆皠皠死生
隔絶今又獨回致此薄奠庶將吿哀尚饗
　　　祭滕子京文
武功蘇某等謹以清酌庶羞之奠恭致祭于知府待制
學士之靈惟靈稟之剛眀精于義斷學有根柢才無涯
岸往在諫列讜論侃侃屢觸權要卒就貶竄提兵窮邊
策畫貫穿士奮樂死戎讋而散謗起南逐曽不愁歎改
麾于吳忽此凶變人已師􁀇國失蕃翰月然公庭屢奉
談宴今哭而趨循視斂棺光儀精爽爛爛如見無以宣
哀是用酌薦靈其來下歆此微奠嗚呼哀哉尚饗
蘇學士文集卷第十五
銓補令久不治始廷擇京師官宰之公既至刮剗宿滯
去人所不便安者又爲興起其利未數月一邑驩然從
之郡將皇甫選爲世吏師聞公治狀歎伏不能已又貽
之書而稱美之自是他邑訴訟之不決者必屬公平處
匈奴南牧章聖皇帝狩於澶淵太尉文正王公奏筦機
事牘章緐委一出公手景德二年外臺表公永城之勞
改大理寺丞通判陳州尋移通判鄆州未幾信國棄養
護喪歸上都服除通判許州再移於陳時郡界河決害
民計其補塞費鉅萬公馳至其地集瀕河丁壯就伐薪
藁親爲裁畫一物不取於民而堤復完堅又去郡數十
里有羣寇大浮艦而下將劫㫄邑公廉知之自部十餘
卒夜掩至命匽河絶上流舉火伐鼓以疑之賊棄舟送
走盡束以付吏譚者伏其謀勇轉運使鄭文寳聞之走
檄㑹公于許既至歎曰急欲識公之面顔耳秩滿上祀
汾陰恩遷殿中丞因進文十卷上覧之加賞欲召試文
正公避嫌例除逺郡守特召見改太常博士知洋州郡
有公校李甲者豪於里中誣其兄之子爲他姓賂里嫗
之貌類者使奪以爲己子又醉其嫂以嫁之盡取其貲
嫂流離􁅝訴於州及提刑轉運使毎置對甲輒賂吏常
掠使自誣服杖而去者前後十餘年公至復出訴察嫗
色冤甚遂索舊牘視之皆未嘗引乳醫爲證一日盡召
其黨出乳醫示之甲遂伏辜母子復故八年遷屯田員
外郎知相州時河北蝗旱轉運使固歳計覆不以實聞
諸郡畏莫敢言公力抗章請蠲賦役州民賴以全活詔
嘉獎焉郡伍伯誘民詐許以事禱主子舍者而陰受其
賕公察知之盡捕繫獄表請御史推鞫獄成杖伍伯及
同姦竄海島事雖驗白宰相與文正公有隙者言於上
猶下遷公通判大眀府時文節張公鎭魏薦公才中御
史遂召爲殿中侍御史尋擢侍御史時淮浙蝗旱民飢
殍流散命公爲安撫所至賑廩囷蓄家罷諸役作舉良
吏以牧養之合肥有陂可漑田久爲右姓專其利公決
導以濟下户得以衣食者不可勝數未還上嘉其稱職
除開封判官一日奏事畢趨出至屏外復召賜緋衣銀
魚歳餘除河北轉運使詔留監定故丞相向公諸子分
財丁崖州當國勢懾天下私所親諭公欲市向公長安
華嚴別墅又諷其子從之公至其家面戒曰土田衣食
之源不可棄故餘財盡均而華嚴獨存不以分由是忤
崖州意及赴河朔舊二使並移他道公先獨領其任㑹
章聖御樓宴駕今上踐祚賞賫重沓常計不能支朝廷
深以爲慮督責甚急又定州帥曹煒威名素著得士卒
心爲崖州所惡以大將軍貶萊州朝議憂其拒命逗撓
爲變詔公馳驛收其兵柄崖州又欲縁此伺公隙以危
法中之公從容優𥙿處之甚閒無不得其宜者覃恩改
司封員外郞又加直史館天聖二年移知青州才數月
召爲侍御史知雜事賜金紫三年判大理寺遷工部郎
中治臺雜幾二年時中丞闕久不補連鞫詔獄郡將有
託所親納金于宰相文穆公又因牙吏審之公知執吏
以聞詔付臺鞫焉郡將遂誣吏誤以聞所親之語達文
穆欲滅其迹公平心窮治果郡將以疾懼廢求外徙金
未達而言漏文穆大怨之時都下有吿急變者中貴人
夜開禁門捕卒百餘人付臺公一訊情得悉釋其縛中
貴人即付詔督促自以捕反者有功及文致獨坐吿者
誣罪誅之三司更茶法歳課比不登公承詔劾前與議
者由丞相而下輕重有法用法持平不爲權貴傾撓二
宮稱歎時議難之俄兼知審官院四年授龍圖閣待制
充北朝國信使副介匪人妄傳眀肅皇太后㫖于虜中
寺人虜主問曰太后即有㫖大使宐知公應曰本朝毎
遣使必謂之曰繼好之事傳示後世兩朝之臣毋相阻
猜此乃平時戒使者語非欲達于北朝也虜主大喜即
以語附公謝上時皆美公能以副介失辭更爲恩好之
意還掌貢舉又編近制敕公曉析條義衆皆咨而後定
仍乞以新書頒天下許所在條陳其不安者更之既而
出知亳州未幾上以審刑案牘之緐召公領之公建言
乞促日限以降㫁敕及刑名當奏稟者亦乞裁定中典
頒下自是無滯獄七年改兵部郎中同判吏部流内銓
八年授樞密直學士知益州留侍郊祀乃行眀道改元
拜諫議大夫居益部二年值大旱薦飢力爲拯濟他郡
流冗者歸焉故事毎歳官糶粟六萬石與貧民公爲先
常期増數以出之以故民不太乏久旱水涸苗枯且死
公詢舊老得九升江口決以溉田訖今利之又移上供
物於他州不飢處將代郡人遮轉運使言願上白留公
三年手詔敦獎既而有㫖召公參知政事宰相以益部
逺方不可亟還須代歸以拜事緩遂力援他人補之故
公命中格及召還止授御史中丞充理檢使入對建言
維幾二州地接羌􁆎秦隴商賈交易蕃部驅馬至永康
軍場以賣盡熟山川􁆎險道路所出宜徙場境上以絶
其覘覦兩川之意又奏疏言時務者五事上深加納之
景祐中楊尚二人以罪斥出掖庭公上章引古事爲戒
杜其復入及依唐故事奏置御史裏行四員以廣言職
馬季良在貶賂執政者求致仕遂遣家人撾登聞鼓命
始下言事者以謂致政所以優賢季良既以罪廢安可
得詔公劾登聞吏不當通其奏公以謂事行不行在丞
相府登聞吏無罪何所劾納敕不奉行上韙之議者以
爲有體不踰年授工部侍郎同知樞宻院事公以天下
久承平武備不戒願與二府各列武臣才任將率者試
用之又乞纂兵法以授邊將上遂自集神武祕略頒焉
嶺南蠻寇邊先時必自中發兵多不及事至是公奏置
廣南東西路鈐轄司委以便宜專用土兵鎭守北兵不
徙瘴癘之地而有以應猝夏賊稱籓日久歳遣人至京
師貨易出入民間如家公深以爲不便請下詔推恩置
館舍遣使接引官爲監其貨易若優待逺人者實羈防
之也事旣下㑹公參知政事不久且出不果行唃􁩌囉
與元昊交兵􁩌囉來獻捷朝廷議加節制公獨以謂􁩌
囉之族俱籓臣縱不能諭令解仇又以獻捷加賞是激
元昊之怒而爲中國生患固執不可遂寢陜西轉運使
奏乞遷土兵内郡以省轉餉公不可曰此兵世爲邊人
樂自爲戰一旦從去郷里必怨不可用亦罷其議景祐
四年授參知政事占謝之日召坐嘉歎西府之效尋遷
户部侍郎是歳定襄地大震星文見變公方在吿力疾
入對爲上陳災異之端且虞夷狄内侮宐下詔求直言
消復之術上欣然從之有頃罷知政事改吏部侍郞知
應天府三年以西羌擾邊復授北備授公資政殿學士
知成德軍入境在道中使齎手詔問攻守方略公畫備
禦之策甚詳延州陷沒邊城中人誣以降敵朝廷彂兵
監其家公求對力辨戰俗甚苦無降屈之狀上意釋然
去守兵或謂貢定不當北衝改知澶州屬以控扼之計
數以疾請便郡移亳州郡本多盜公始至諸邑日有剽
劫民情騷然公爲設策刺取乃府大吏爲之囊槖以故
益滋不敗宻彂卒盡捕得百餘人尸于市郡中震肅訖
公去不復有盜轉運使歳斂民力不堪遣牙校齎䡖貨
即地所有市之民不知有賦而軍須以給慶曆元年遷
尚書左丞拜章固讓有詔襃荅眀年請老授太子少傅
致仕四年八月十五日薨于京師之里第享年七十三
以某年某月葬于許州長杜縣嘉禾郷之先塋公累階
自將仕郎至正奉大夫勲自騎都尉至上柱國爵自伯
至公疏封之寵三加焉公性方嚴質重雖笑言不妄毎
朝廷有大議論所持堅正形於顔色惟義所在不恤權
忌一發于言衆莫敢奪雖燕居未嘗見其惰容治家處
身一以素約起微中至貴始終無少異者訓厲諸子蓁
然皆成立遇物以誠不爲外飾視人困厄必欲力之葬
外親貧無竁者二家蔭孤藐不自振者四人使以禄奉
其先祀公先夫人蒲氏追封安定郡太君也再娶王氏
進封太原郡太君相國文正公之女男八人長曰綱前
水部員外郎次綜太常博士集賢校理次絳太子中允
次繹次維次績太常寺太祝次緯大理評事次緬太常
寺太祝女六人長適端眀殿學士給事中李淑次早卒
次適大理評事蘇舜賔次適太常寺太祝王整二人幼
未嫁孫男十三人長宗彦大理寺丞次宗道太常寺奉
禮郎次宗古次宗哲宗師宗弼將作監主簿餘幼未名
孫女十二人長適光禄寺丞李夀朋餘未嫁曽孫女一
人舜欽于公族爲仍親故稔公風烈敢錄其實迹納于
太常謹狀
　　　朝奉大夫尚書度支郎中允天章閣待制知陜
　　　州軍府事平晉縣開國男食邑三百户上護軍
　　　賜𬗋金魚袋王公行狀
曽祖某左拾遺累贈太師尚書令魯國公祖某兵部侍
郎累贈太師尚書令晉國公父某兵部郎中贈户部尚
書公諱質字子野其先占籍大名由晉公貴始居京師
自幼好學不羣兒嬉太尉文正公即公之伯父祥符中
爲大丞相蔭公爲太常寺奉禮郞稍長向學益篤一日
以所著獻于文正文正覧之驚嗟親爲作詩以美之改
大理丞尚未冠又以文聞奏御召試學士院考入進士
第劉尚書筠在翰林與諸公交薦遂充館閣校勘轉中
丞太常博士遷集賢校理改祠部員外郎時年始二十
五風韻髙灑喜辨論所交皆當世豪英未始敢以貴勢
少年遇之俄丁尚書憂旅于南都與諸弟飯脫粟茹蔬
至性孝睦族無間言服除同判蘇州郡守黄公宗且前
輩有才望任氣自雄長以公齒未壯初未甚禮公事之
至恪雖被譏嘲絶不讎應官事有未便者必乗間以白
之不聽則力爲辨其枉直必于行而後已黄公初忿恨
終感悟而加禮焉還朝賜緋魚改度支同判尚書刑部
又判吏部南曹改司封知蔡州蔡之圭田頗瘠民歳輸
租甚苦之公至郡悉蠲除不取俗舊祠吳元濟公曰安
有逆醜而廟食者乎長吏不能革舊俗之濫民何觀焉
於是毁元濟之像以狄梁公李太尉有功于唐而德及
蔡人遂建二公之祠號雙廟率羣吏往拜祀之而轉祠
部郎中召爲開封府推官公兄雍時亦爲三司判官公
曰是皆劇職吾兄弟並命妨寒士之進遂懇辭之出知
夀州郡素號多訟而邑所部送囚雖重辟往往僞竄其
名以上公摘其濫姦擒邑吏坐鞭而黥之自是肅然又
多豪姓五等之籍久廢每斂率無科吏以賂爲輕重公
將定其籍不問吏手吏竊相笑語曰是烏能周知吾民
之産乎公一日㑹官吏坐府中自爲檄召隱豪而諭之
皆稽首歎服餘之登耗纖悉無差一府震駭號爲神眀
又移廬州巨盜張雄殺其黨并所貲而遁邏者獲之公
以法誅之牘下大理法官引近詔盜殺其徒者原之雄
不當死吏當坐罪公曰法所以戢姦而斷實原情今雄
本罪當死而又殺人以取貲旣非自首而捕得之盜無
悛惡之狀法無破姦之術疏三上不省公曰吾不勝法
吏矣又上疏自劾願不坐羣吏又不聽碩自爲首乃聽
遂左降監舒州靈仙觀他吏得減一等公襟上髙爽有
仙風道格日與二三逸人放意於江山之間笑歌盤嬉
灑然得方外之趣夙有羸病藥劑未嘗去手既至舒數
月而舊疾頗愈因採古今練形攝生之術著寶元總録
一百卷逾年今資政殿學士給事中韓公琦知審刑院
上言前法頗濫因申眀舊制請盜殺其徒者不首不原
朝廷從之如公往者之議又今資政殿大學士鄭公戩
翰林侍讀學士葉公清臣皆薦公才可大用而以非辜
久黜遂起知泰州歳中改度支郎中入朝授荆湖北路
轉運使賜三品服自西方用武領是職者務先掊下以
爲事事爭以羨餘爲名貢予朝以助軍需其實誅于民
也朝廷往往擢之好官號爲稱職公深嫉之常賦之外
無一毫横斂逺民賴焉冨公弼爲資政殿學士常帶史
館脩撰平生未嘗識公面而素慕之薦公有賢業而恬
不喜進願召還代脩撰從之又命同判吏部流内銓俄
拜天章閣待制是時上方登用俊良剗革夙弊公雍容
侍從之列以清風峻節爲一時所畏或以公少所獻納
爲議者君子謂使子野于朝雖恬然不言士大夫仰其
風采亦當競廉讓而忘鄙俗之心焉爲吏部未一歳號
爲稱職甞謂同列曰官局之設若權衡然險者妄自髙
下非器之弊也苟遇物持平䡖重判然于中矣故貴豪
者毋偉請孤逺者毋廢勞老吏手束脅息不敢揺動其
法州縣巧黠吏有以賄得舉者於格當遷公㢘知之遂
爲密啓使使從中罷者甚衆俄出知陜州才一年寢疾
慶曆五年終于官舍享年四十有五累階爲朝奉大夫
勲爲上護軍爵平晉縣開國男公少以師禮事楊文公
億文公深器之嘗以書譽于劉翰林曰子野英妙不衒
文干進當世佳士也又以公詩句手冩扇上衆爭玩之
由是名稱益大公剛峭介潔而性仁厚果于義㫁論者
謂之烈祖之風操靜退不喜進趨或與公同在館閣者
皆去爲達官當塗敎誘公終不爲屈以是益不見用公
亦自適無所憾朝議嗟之公有女當嫁遂求廬州例得
裝錢二十萬將以爲資送執政者諭意欲公往謁之公
終不往遂不得公謫官靈仙至窘匱乃舉族蔬食數年
未嘗食肉每得俸入輒厚享賔客數日而竭公年三十
八爲尚書郞毎授命則惕然驚悸曰吾先君夀六十有
八終于省郞吾今亦已老矣性純孝每道先君事則霶
然泣下公弟素自淮南按察使被召帥涇原命下之日
公通夕不寐召諸子謂曰吾弟母老且病子至幼詎可
以禦戎窮邊乎吾無親憂而汝輩長矣眀日遂上言乞
留素而自代願死節以報國弗從又命其子規曰朝廷
不免吾弟之行吾所憂也汝其往侍無怠焉公特愛於
規其以多病未嘗使離䣛下又幼弟端力學勤官十餘
年未出州縣公當遷官拜章乞端召試遂賜進士出身
公智識閎逺善譚名理雖庸人之善終身不忘爲郡先
化導不尚威罰主漕荆南也嘗榷府事有媪訴其婦之
見逐無所歸公召而詰之婦曰舅始亡姑即嫁去既窮
而歸奉養甚謹後取之金又嫁今復窮而歸故不敢舍
公曰姑雖不良獨不念若夫邪又謂其婦之子曰爾毋
薄于姑爾獨不念父邪遂切責媪諭以改行又取家人
之衣以衣之與婦孫廩粟使以歸養於是皆感泣而去
孝愛如初大凡民有犯法詆欺者雖末事必竟過誤雖
大必貸之或良頑共罪頑雖辭勝若眞可信者公必直
指其隱善惡立決衆伏其眀所至横猾屏迹畏公之眀
不敢犯外臺非其人多暴斂于民者公悉不承命與之
講辨或不決聞之于朝毎多見從故數爲惡吏撫事以
中公亦浩然不校然不能害公治家嚴眀有法度以道
義訓子弟初文正爲中書舍人家至窶與昆弟貸息錢
約違期以所乗之馬償之公閱書得劵召子弟而示之
曰此吾家清風爾曹當毋忘此事又得顔魯公爲尚書
時乞米于李大夫墨帖親摹于石遍遺親友公喜士好
施凡遇人危急平生仇惡皆一視若已未嘗問家有無
唯聚書數千卷古琴數張出處未嘗舍去公既卒陜人
哀哭塞道朝野無賢愚皆相弔出涕家貧柩不能還先
塋朋舊在要官者皆力之遂得還京師嘗語人曰吾思
世故無所爲忽忽欲熟醉以死幸矣屢以後事屬家人
且笑曰人世一吷耳安可久期哉公之生也以七月二
十六日亦以是日而亡娶周氏封襃信縣君故禮部侍
郎起之女男三人曰毖將作監主簿曰規前眀州奉化
縣主簿曰復將作監主簿女二人長適太常寺太祝范
　蘇學士集校語(蘇學士集行世惟商邱宋氏刊本舊本罕見今假海甯陳氏/藏何義門校本勘其異同並補錄施元之跋何校勝宋本遠)
(甚茲以何校爲大/字以宋本注于下)
　歐序
(一葉一行)無原字
　蘇學士文集總目
　　　　　　　　　　　　　　　武功蘇　舜欽　字子美
(一葉四行)無古詩二十四首六字(七行)無與同年三字(十七行)
　　無己卯冬三字(二十行)有二首二字
(二葉二行)無感懷二字(五行)無古詩二十首五字(六行)無揚子
　　江觀風浪六字(九行)無高文悅三字(十行)無釋字(十三)
(行)作揚子江觀濤吳江亭看月寄張子野十四字(十四行)無
　　越州二字(十五行)無之作二字(十六行)無歸値風三字
(十七八行)作出京後寄韓二歐陽九杜二
(三葉一行)撿書下有高山別鄰幾一行(三行)作答呂公初(五行)
　暴作大無雷霆二字(七行)無古詩二十首五字(八行)無依
　韻二字(十行)無詩字(十一行)無和鄰幾三字(十二行)無
　依韻見月遇雨六字(十三行)無夜聞感而成詠六字(十六)
(行)作張生攜琴酒見過(十八行)無呈子履三字(二十行)作
　留別王原叔
(四葉一行)無和子履三字(二行)無尹字(四行)作答公素學士
(九行)無古詩十八首五字(十行)無若神二字(十二行)作郡
　侯見訪(十三行)無赴彭門三字(十四行)無寄字(十五行)
　無感詠二字(十七行)無庶子泉三字陽冰上有李字
(五葉二行)無子華二字(五六行)作夜出盤門呈黃尉(十一行)無
　古詩十四首五字(十二行)作黃雍佚老亭(十三行)無還家
　二字(十四行)無和歌二字(十五行)無詩字(十六行)無圖
　　字(十七八行)作演化彈琴(十九行)無同年二字(二十行)無
　　丙子仲冬四字
(六葉六行)無淮上二字(八行)無律詩三十四首六字(十十一行)作
　　師黯寄彭甘(十四行)無後字(十六行)無夏日呈王尉五字
(十七行)無還鄕二字
(七葉一行)無游南内三字(二行)無游江南三字(三行)無和馬承
　　之四字(六行)無獨字(七行)無過字(八九行)作含元殿基
(十行)無望字(十一行)無留題二字(十二行)無宿終南山
　　下五字(十三行)無與友生會話五字(十四行)作王揚庭宰
　　巫山(十六行)無春暮初晴四字(十七行)作寄王耿(十八)
(十九二十行)作范希文尹師魯歐陽永叔
(八葉四行)無和遇二字(五行)作先公愛馬(八行)無律詩三十九
　　首六字(十行)無無錫二字(十三四行)作通越門(十五六七行)
　　作秀州城外思解生
(九葉一行)無杭州二字(二行)作安濟亭看潮(四行)無長橋未明
　　四字(五行)無晚霽二字(九行)無藍田二字(十行)無冬夕
　　有懷四字(十二行)無答和叔三字(十五行)無有感二字
(十七行)無有感二字(十八行)無野步有感四字(二十行)
　　作和公素丹陽晚望見懷
(十葉二行)無題壁二字(七行)作鶴唳(八行)作松江橋對月(九)
(行)作答杜丞相(十二行)律詩四十三首六字無(十三行)無
　　晚字(十四行)無依韻二字(十五行)無見寄二字(十九行)
　　無三夕二字(二十行)作懷月聽琴
(十一葉二行)作宿虎丘寺(八行)無步亭二字(九行)無亭字(十)
(一行)無揚州城南四字(十五行)吟作游(十六七八行)作墨寶
　　亭之集賢(十九行)作霅上游何山
　作卷第十四(十五行)無啓表十二首五字(十六行)作上奉
　寧軍陳侍郞啓(十九行)後有哀穆先生文祭舅氏文祭滕子
　京文三行
(十五葉三行)無第一二字(四行至七行)第二表等字皆作又字
(八行)作卷第十五(九行)無記序雜文十六首七字(十一行)
作大悲殿記(十二行)無新修二字
(十六葉四行)無孝子二字(四行)作卷第九(七行)無誌銘八首四
　字(十一行)無知代州三字誌下有銘字(十/行)作崔處士
　君墓誌銘(十三行)作太常博士宋公墓誌銘(十四行)作屯
　田郞中鄭公墓誌銘(十六行)作卷第十(十七行)誌銘六首
　四字無
(十七葉二行)後有韓公行狀王子野行狀二行(四行至十行)俱無
(十二行)作蘇學士文集目錄終
蘇學士文集卷第一
　　　　　　　　　　　　　　　　武㓛蘇　舜欽　字子美
(一葉六行)無傍注(平)字(七行)鎖(鎖/十二行)父(又/十六行)舜(堯)
(十七行)干(扞/十九行)使(史)
(二葉七行)荣(榮/十二行)眦睚(睚眦/十八行)頓(頑)寨(塞)
(三葉五行)火(大/六行)已(之/八行)騎虜指笑(虜騎笑指/十五行)薾(榮)
　　掉(棹/十七行)新(斯)
(四葉二行)明(名/十行)辮(瓣/二十行)尙(向)
(五葉十一行)殷勤(殷殷/十四行)棖(張/十五行)不爲傷生事更多
(宋本無更多二字/何云据舊校增)
(六葉十行)截(絕/十八行)侍(倚)
(八葉十五行)堄(塊)
(九葉一行)蒿(蓬)大小言(宋本作一首/校分作二首)了語不了語二(篇文/刻鑑)
　　句章郡詩其爲句甬無疑(七行)册(詩)
(按三行夢斷風一䬃下從文鑑及時刻宋詩鈔作別爲一篇/題爲別鄰㡬余賦高山詩以見意後見舊校云鈔本如此)
(九葉三行)仆(自/八行)暴(淫/十二行)看(首)
　蘇學士文集卷第三
(二葉五行)冀州綠髮三十一(冀州二字/從舊校增/六行)面(腼)珂(河)健(倢/九行)
　　凄(棲)
(三葉一行)皆(香/四行)塵(纖)澈特(徹將/六行)經(徑/十行)淸(精)苦(若)
(十一行)俛(勉)
(四葉四行)君(書)愜(感/五行)無花字淸下有尊字(九行)惚(忽/八)
(行)將疑鏘
(五葉一行)義(意/十七行)臆(膈)所(四/十八行)烈烈(不開)之(者/二)
(十行)器(亦)於(于)川(水)
(六葉一行)平(疇)玉(璧/二行)嗟(吁/七行)羽(質)據(踞)瑟(琴)何氏書和
　　子履雍家園詩後云此詩亦載歐公外集據歐集則荆公四家
　　詩選中亦有之　剝落(歐集作/解剝)君之(作知/君/十七行)震下有起
　　字(二十行)緬(緬)鏗(鑑)
(七葉一行)凛(廩/三行)賦(賊/九行)聚(竪/十行)迸(落/十七行)緬(緜)
(八葉一行)衝(冲/三行)治(住/五行)可下有休字　辦(辨/十行)㾕
(音審瘁/二十行)思(事)
(九葉六行)已(樂/九行)滯□(濡滯)八(入/十行)□ᖡ□(晨夕苦)
　蘇學士文集卷第四
(一葉三行)然於(放然/十一行)庖(厨/十二行)炙(釂/十四行)見跋
　　已(跋己見/十六行)關(閔/十七行)身(世/十九行)益(抑)
(二葉一行)於(與/二行)琚(裾/四行)辜(孤/十二行)蹤(縱)
(三葉一行)惚怳(忽貺)具(俱/四行)但耽寢(耽晝寢/五行)鶱(騫十四行)
　　孺(立)
(四葉六行)力辯(力辨/八行)森(生/十行)寇(官)椎(追/十五行)揶(邪)
(五葉二行)含(舍/十四行)波(浪/十五行)經(徑/十七行)漫(熳/十)
(八行)平(半/十九行)子(予/二十行)歎(難)
(六葉四行)石(古)晃(見/六行)嶔(嵌)飣(餖/七行)飣餖(餖飣/八行)未(又)
(九行)聞(文/十行)南(向/十九行)瞰(看/二十行)楞(稜)
(七葉三行)子履(杖履/四行)彼(被/九行)擿(撾/十七行)碧(壁/十)
(八行)相疑明
(八葉十二行)眷(卷/十三行)予(子)
(九葉一行)礔(霹靂/五行)必(心/十一行)澄不流(不流流)紛紛(澄)
(澄/十五行)精(淸/十六行)餖(飣)
(十葉六行)葉(木)汙(汚/八行)忘(妄/十一行)嘉(佳)
　蘇學士文集卷第五
(一葉十四行)虎步(步虎)
(二葉二行)褊(偏/八行)精(積/十四行)北(此/十八行)入噤慘(人襟/滲三)
(字何云/以意改)
(三葉一行)月石硯屏歌(石月屏圖/四行)得(成/五行)且(或)兩(二/七)
(行)常蛾(嫦娥/下同/十行)吸(向/十一行)爍(爛)
(四葉三行)至(主)仗(伏/十五行)兼(問/十八行)蘿(羅)
(五葉二行)木(水/七行)􁅒(㩻/十四行)柅(楃/十七行)鴈(燕/十八)
(行)緣(原/十九行)歌(□)
(六葉三行)王(玉下/同/九行)郛(郭/十三行)疾病(病疾/十四行)已(以)
(十七行)立世資(勤誦讀)圓曲勿自悅(時命不復說何云圓曲以取/世資所謂草竊也鑑本亦誤)
(十八行/紲)恰旅(拾稆/十九行)漿(飲)渴(竭)
(七葉三行)長(中/六行)貪(食/七行)才足(足才/九行)􁅒􁀜(㩻甈)
(十二行)大(天/十四行)騐(念/十六行)汙(汚/十七行)暇(敢)
(二十行)輊(幹)
(八葉一行)媼(嫗/七行)當(賞/十二行)尫(羌/十四行)惰(隨/十五)
(行)麾(揮)伏(復/十七行)令(今)
(九葉一行)蜜(密/四行)牢(勞/七行)情(清/十四行)映(隱/十七行)
　鵶(啞/十八行)閔(閒)
　　　送梁子熙聯句
大榮大辱能生死人(叔/才)二物不並以撓厥眞(子/美)之子病悶腸如車
輪(叔/才)勞憂到母餓寒著身(子/美)世俗鹵莽輒置莫親(叔/才)文殺光艷伏
不得伸(子/美)凄吟哀號酸入四鄰(叔/才)夜計破午若燕若秦(子/美)腹憤軋
軋胸奇陳陳(叔/才)淮國晚嶺吳渠春津(子/美)去謝夙蘊歸逢故辛(子/美)雌
火在丑刮鑿遯屯(叔/才)駕風鞭霆以脫凡鱗(子/美)
　山谷䟦云景祐元年仲春子美于蜀綾紙上楷寫字極端勁可
　愛叔才蓋才翁舊字此篇不見于家集
　　右聯句一首並跋義門從山谷集錄補餓寒原作寒餓光艶
　　　原作光燄腹憤原作腸憤鞭霆原作鞭鱗均依宋槧豫章黃
　　　先生集校改
　蘇學士文集卷第六
(一葉十一行)闕(殿/十二行)觚(孤)
(三葉七行)刑(型/八行)算(等)
(四葉七行)揶(邪/九行)寞(莫/十一行)塘(堂/十二行)古今(今古)
(五葉六行)緌(纓/七行)電(殿/九行)尊(爭/十七行)陳(原作塵何/云疑作陳)
(六葉二行)去去(去□)
(七葉二行)貶(謫/三行)寬(慰/四行)袞(原作裒何依/范集附錄改/七行)來(原作束/何依范)
(集附/錄改/十二行)相(向/十六行)界(事/十八行)亭(當)
(八葉六行)駛(駃/七行)帷(斃)
　蘇學士文集卷第七
(一葉十行)刮(括)
(二葉五行)寞(莫/七行)鑑(鏡)
(三葉二行)唐(塘/四行)後(浚/十一行)燒(曉)
(四葉十二行)蕭(瀟/十三行)無原本缺三字
(五葉三行)烹(魚/十四行)淮(懷/十五行)晴陰(隂睛)
(七葉十行)棲(栖/十四行)世(色何又云後/村詩話作色/十七行)諳(諧)
(八葉二行)去字下何云吳郡志作住
　蘇學士文集卷第八
(一葉二行)首字下有次韻二字(三行)角(閣/十一行)眄盼(盼盻)
(十三行)穽(盡)箴(任/十五行)揶(邪/十九行)日(自)
(二葉一行)雨中聞鶯何云歐公嘗與聖兪泥滑滑及自作畫眉鳥詩
　　俱書之殆此篇耳(九行)甚(盛/十二行)居(猿/十九行)蛇(蚘)
(二十行)如(入)
(三葉四行)空(還/八行)翟(敵)
(四葉三行)是(吳郡志/作時/六行)微(隂)
(五葉十一行)見(是/十四行)山(上)
(六葉五行)槪(慨/七行)罹(離)
(七葉一行)寞(莫)分(憤)流(風)迴(行從吳郡六行/志改迴)則(志作八行/荆)去(志作十四行/鎭)淸(明)
(八葉十七行)引(飲/十九行)光(平)
　獨酌(出晁補之所/記乃其眞蹟)
　一酌澆腸俗慮奔鷃微鵾大豈堪論焚靈當日能知此肯入滄
　江作旅魂
蘇學士文集卷第十一(原作第九)
(一葉五行)刀(刃)殭(彊/七行)焉(哉/八行)行無狀行無狀(疑有/訛/十)
(六行)於(以/十七行)憂(幽)
(二葉六行)小善(善小/二十行)意(慈)
(三葉四行)襞(檗/八行)殞命捐軀(捐命/九行)掇(輟)之以(此書印本稍/後者之以一)
(作以/之/十四行)蓋(益/十九行)頃(輕)
(四葉一行)槪(慨/二行)川(州/五行)貳(二据范集/附錄改/八行)于(子)□(于疑/守字)
(范集附錄作/局于一州/九行)制(置/十五行)而(又從/附錄/十九行)寇(貪)
(五葉六行)俟(使從/附錄/七行)返(反/九行)虜(□/十三行)惰(墮/十五行)
　亢(先/十七行)幸甚下又重幸甚二字　練護(護練)
(六葉十行)藝文(文藝/十一行)謄(騰)闔下似脫門字(十八行)衷下
　有焉字某下無爲字
(七葉三行)蓋(亦)尺一(一尺)詳(羣/十七行)時雖可欺(時雖欺之/十八)
(行)丈(又)
(八葉十行)忠下有臣字(十四行)反(失/十五行)辭(詞下/同/十九行)董(薰)
(十葉一行)問(聞/七行)山(三/八行)傷(韙/九行)奴(□/十四行)翹
　翹(詡詡/十五行)幹(體/十七行)次(路)
(十一葉十七行)讎(酬)
(十二葉四行)孳(蘖/九行)翟(□/十九行)構(搆)
(十三葉四行)窮鞫(鞫窮)
(十四葉五行)時下有惟字
　蘇學士文集卷第十二(原作第十)
(一葉四行)開(見)京下有師字(六行)趣尙(趨向/十二行)嫌疑(疑嫌)
(十三行)捽(猝/十五行)鈎賾(賾言)存(在)
(二葉七行)栖栖(棲棲/八行)笑我(譏笑/十九行)適下有故字(二)
(十行)宦(官)
(三葉四行)莫(不/七行)于下有未字(九行)子華詩(□子注/十三行)
　　來(未)
(四葉五行)君(聖/十五行)不敢(敢不)
(五葉二行)來(老三行)祖(租/五行)得下無以字(十行)止(秖/十三行)
　　天(生/十六行)閔(問/十八行)寘(實/十九行)儼(嚴/二十行)又(久)
(六葉一行)語下有於字(六行)藩(籓/八行)光下有明字(十行)下
　下有其字(十四行)美(矣/十七行)欲予(予欲)
(七葉二行)聲(身/七行)滑(淆/十五行)上(止)
(八葉二行)此(爲/十二行)某(其/十七行)悻(倖/二十行)主(太)丈(文)
(九葉二行)志(忠/十四行)次下有伏毒不敢開口但日日窺伺閣下
　之失將以快意十九字(十五行)帥(師)
(十葉五行)始(旣/八行)効(效/十八行)如下有於字(依范集/附錄)
(十一葉一行)實(甚/五行)疑上有人字天上有又字(十行)甚(其)
(十一行)利下有甚字(十五行)齎(齋十七行)諮目二字無(下同)
(十二葉二行)于(十/三行)勾(内/十五行)軍(經)
(十三葉九行)閑(閒/十三行)在(任/十七行)級(給)
(十四葉十八行)閉(閒)偶(耦/二十行)省(者)
(十五葉十六行)國朝(相國/十七行)云(去)
(十七葉五行)庶幾隨變制宜(庶知㡬變隨時制宜/九行)第十二(第十)
　蘇學士文集卷第十三(原作第十一)
(一葉十五行)無詣字匭下有函字
(二葉一行)臺諫(諫臺/十二行)追(迨/十七行)閔(憫)貿(負/十九行)
　無景佑五年側注宋史作康定中
(三葉四行)夷(狄/六行)吿(見)
(四葉五行)耶(也/十二行)春(夏/十六行)初(和/十八行)効(效)
(五葉一行)聽(聰/三行)謹(今/十八行)正(直)効(效)
(六葉一行)愼(能/七行)謀(謨/十九行)疏下無小注(二十行)臣上
　　有某月日草茅臣冒死謹拜疏於皇帝闕下十六字
(七葉二行)教(政/四行)聽(意/五行)被(受/八行)連(至)
(八葉一行)減(咸/八行)意(地/九行)世(君/十二行)羣下有有字
(十六行)禮(敬)
(九葉一行)拱(恭/五行)也下有時年二十一詣登聞獻此疏小注
(七行)寇下有暴字(十行)早(卑/二十行)而巳(巳而)
(十葉九行)効(效/十七行)文篆(之篆/十九行)矩下有增減二字
(十一葉六行)族(宅/八行)神(名)
(十二葉一行)時(是/三行)軍(車/九行)疏下無小注(十行)臣上有
　　某月日臣冒萬死拜疏皇帝闕下十三字(十三行)著(署/十)
(八行)管(營/十九行)巾(中)
(十三葉九行)應下有極字(十二行)焉(也)
(十四葉一行)卒(是/三行)弮(弓/十三行)懇(悃/十五行)越下有時
　　年二十二小注
(十五葉十九行)況(惟)
(十六葉一行)之下無大字　馬(焉/七行)唐至(堂在/十三行)本非
　　墮(墮本非)値(致/十五行)化風(風化)
(八葉五行)伏望下有尊號二字(十二行)本下有中謝二字(十七)
(行)惟下有尊號二字(十八行)全(令)縷(螻/十九行)冀(俯)
(九葉二行)願(顧)扦(行)尤(由)請下有中謝二字(十三行)音(旨/十四)
(行)瀆下有中謝二字(二十行)効(效)
(十葉一行)知下疑有脫字　自(思/八行)帑(幣/十三行)愛而(愛之)
(十六行)望下有尊號二字(二十行)効(效)
(十一葉一行)敢下有有字(四行)十四(十二)
　蘇學士文集卷第十五(原作第十三)
(一葉六行)泮(判/十三行)平字舊校云旁注
(二葉九行)橐(櫜/十行)物(助/十三行)圓智(智圓/十四行)事(章)
(三葉五行)久下無之字(十五行)絕(捷/十九行)求(永)
(四葉二行)永(遠/三行)㥦(慝/六行)焉(矣/十二行)移(陵)
(五葉二行)函(原作合依/文鑑改)十六(六十/四行)祐(右承祐出于教坊不當載/其名子美殆未見國史爾)
(十一行)人(情人字從吳郡/志志無耳字)寓(遇/十五行)能下有見字(從志十六/增)
(行)自(目/十九行)雲霞(霞雲)
(七葉四行)嚗(喝莊子嚗然/而笑一作呁/六行)二(三/八行)耳下有慶歷七年十一
　月五日記十字(十八行)正(止)
(八葉三行)新(斯/四行)基(根/十二行)曹(曾/十六行)祿仕(仕祿)
(九葉五行)堋(棚/八行)斡(幹)
(十葉四行)堙(埋/六行)立(歷/八行)惰(墮/九行)泉下無之字(十)
(二行)固(故/十七行)完(丹)猥茂黈(緐茂嵯峨)
(十一葉二行)焉(安/四行)賤(職/八行)戹(沒/十行)無也字(疑尙有/脫文)
(十四行)採(采)
(十二葉一行)特振(時震/三行)卒(率)義(意/五行)遇事(遇者/九行)
　也(于)矣下有康定元年十一月十七日序十一字(十四行)疹
(痛/二十行)與(於)
(十三葉四行)俗(僞/七行)史(叟)狼(浪/十一行)此(皆/十四行)堯
　　下有之字(十七行)寂寥(寥寂/十八行)謂(爲)
(十四葉七行)孽妖(妖孽/十三行)灰(原作炭後漢書注中訛作炭/故文家仍之炭豈能動也/十四)
(行)于其仁(子其仁十九行)彖(象)
(十五葉五行)名也(名焉/六行)孳(蘖/七行)陽(隕/十二行)息耶(息)
(也/十三行)在(下/十七行)天(而)
(十六葉一行)焉(矣/四行)而專(不專/九行)孝(行/十一行)呵(訶)
(十八行)洚(澤/十九行)於(與)
(十七葉一行)帛下有粟字謂下無衆字(九行)於(薄/十行)然(能)
(十一行)牽(掌)効(效/十六行)後前(前後)
(十八葉一行)一(亦/五行)唐(塘/十行)五(三)
　蘇學士文集卷第九(原作十四)
(一葉十八行)較(校)
(二葉三行)羣(郡/十四行)叙(緒/十五行)旣上有亦字(十六行)覯
(備)在(任/十八行)丁(下/二十行)庾(庚)扇(倉)
(三葉六行)困(固/七行)可下有以字(十一行)痌(癎/十五行)碩果
　　之(之於果/二十行)閑(開)
(四葉四行)不犯(無犯)喪下旁注平字(十五行)人(八/二十行)銜(延)
(五葉十五行)命(民/十七行)汨(淚/十九行)地(□)
(六葉三行)三(四)在(任/五行)病(痛/六行)不(可)迨(過/十二行)呼(吁)
(七葉一行)頓下有失字(二行)寢下無失字(三行)君(若/五行)二
　　十六矣(三月十六也舊校云上云七日而逝自十三至/十六纔四日耳恐宜從鈔本但尙衍脫一年字/十九行)自下
　　有將字
(八葉四行)在(任/九行)數百(兵百/十二行)轉(騎)幕(漠/十三行)帥
(師)貳(二/十七行)建(進/十九行)束(東)僥(徼)貰殊(貫珠)
(九葉五行)効(效/八行)書下有五字　在(任/十九行)郞(部)
(十葉五行)耀(擢)會(委/八行)於下有平字(十一行)中(申/十五行)
　記(託/十九行)頽(閒)
(十一葉二行)史(吏/三行)聞道(道辟)敗(賤/四行)著(於)
(十二葉五行)邑邑(悒悒/六行)寘(繫/七行)比(乃/十一行)誼(義)
(十二行)偶(遇/十六行)西(函/二十行)何云叙鄭所自出旣曰
　微子又曰桓公爲所未喩疑前一行自其先至出焉爲宋仲達
　志錯簡
(十三葉一行)因土(因王/二行)無逃患二字(三行)劔(斂/七行)官
　氏(官文/八行)羑(菱/九行)迫(睦/十一行)惠(某/十七行)鍾
　於河(鍾河於/十九行)揵(犍)
(十四葉一行)殺下旁注去字(五行)相下旁注去字(八行)嘗(常)
(九行)佳其(頌公/十行)埶(就/十四行)効(效/十八行)隱(垣)禽
(擒/十九行)讓公下有公字(二十行)濫(隘)
(十五葉二行)明道二年九月日(明年二月九日/十三行)雄(弘/十八)
(行)名(民)
(十六葉十三行)貲(資/十七行)酒(次)
蘇學士文集卷第十(原作十五)
(一葉三行)繼室(何云此二/字誤用/六行)公下有公字(十一行)侈(後)
(二葉七行)效(效/十三行)校下有理曰絳太子中允曰繹曰維曰縝
　太常寺太祝曰緯二十字(二十行)實(石)
(三葉六行)吁(可/十八行)無(復)
(四葉四行)寃(魂/六行)祜(祐)禁(某/八行)笑(矣/十一行)特改(特授)
(十六行)羣(郡/二十行)効(效)
(五葉二行)唐(塘/五行)中下有爲字(十三行)部(郡/十四行)暍下
　無音謁二字小注(十五行)在(任)
(六葉三行)息(恩/四行)丞下有相字(十六行)間關(門闋)
　蘇學士文集卷第十六(此行衍舊本/止十五卷也)
(一葉八行)眞(貢/十行)繇(縣/十一行)朝(師/十五行)處下有焉字
(二葉二行)迸(送/四行)祠(祀/八行)裒(取/十八行)名(明)
(三葉三行)封下有府字(十行)瑋(煒/十七行)文穆(公知)
(四葉三行)有脫字(四行)有罰(有法/十六行)祠(祀/十九行)大(太)
(五葉五行)茂(幾/七行)嘉(加/八行)二下有美字(十九行/徙抄/本作)
(當是/涉字)
(六葉三行)謂下無嘶字(四行)之上無囉字　藩(籓/八行)効(效)
(十四行)臣(城/十五行)格(俗/十六行)眞(貢/二十行)斂下有
　　郡字
(七葉四行)社(杜/十二行)公先(公前/十四行)水上有任字(十五)
(行)縝(績)
(八葉三行)充(尤/十七行)宗旦(宗且)
(九葉六行)而祀之(祀之而/十一行)重輕(輕重十二行)關(問/十三行)
　面(而)
(十葉十一行)于(予)須(需/十四行)慕下有向字(十九行)倍(俗)
(十一葉二行)倖(偉/四行)無上使字(十行)謂有(謂之十一行)數(教)
(十二葉十六行)摭(撫)
(十三葉五行)共(皆/十三行)蘇學士文集卷第十六一行衍
蘇子美集十五卷歐陽文忠公爲之首序子美在寶元慶曆間有
大名其文章瑰奇豪邁自成一家不幸淪落早世故生平所著纔
止于此而近時亦少見之元之因俾鏤板于三衢又得尙書汪公
聖錫所藏豫章先生詩爲子美作也惜其未大傳幷附之左方若
祭文墓志已見于文忠集中此不復載乾道辛卯六月已巳吳興
施元之書
困學紀聞載子美作大相國寺藏太宗御書飛白寶殿頌吳郡志
　四十九卷有邂逅劉公尤于平望走筆敍意五言古詩一首　此
　頌周益公有跋
　按歐公序出于公之所集錄者十五卷今必紛更舊次爲十六卷
　是亦好妄而巳徐節孝愛愛歌序云子美有詩今亦不見集中晁
　氏讀書記載李文公集前有蘇舜欽序云唐之文章稱韓柳翺文
　雖不逮韓而理過于柳今頌與此序無之蓋亦非完書云康熙巳
　卯夏六月焯識(巳上二則在目錄後)
　康熙庚寅良月之望借叢書堂鈔本校過焯記(卷九後)
　於此見子美之不負所知范公之取人爲不苟同世徒以一觴一
　詠稱之者淺也然如選擇宗子一事當范公作參政恐尙未可行
　之會且此宗社非常大計亦當白之宰相同詞以請豈參政獨爲
　建白始試以空言博天下虛譽哉(卷十後)
　戊寅九月初五日閱第九卷至末卷畢子美之才高於歐公得年
　不永未見其止爾家貧不能購宋元文集此集非徐氏重刊何由
　寓目此事實默受商邱中丞之賜矣焯識
　周益公稱衢本滄浪集蓋嘗刻于三衢南渡後本也計世當有之
　顧脩遠云子美有答歐陽公書載梁溪漫志中集不載歐公詩集
　中有扶溝知縣周職方錄示白鶴宮蘇才翁子美贈黃道士詩集
　不載(司馬温公傳家/集亦載此詩)見蠶尾集載渠家有宋槧滄浪集正衢本也
　商丘與新城交最深而不知假以是正蓋近人讀書但備數而不
　求善本雖倦圃竹垞猶不免況北方之學者乎又記(巳上在/卷末)
