#+TITLE: 安陽集-宋-韓琦
#+DATE: 2018-05-12 10:19:08
#+SOURCE: github.com/kanripo/KR4d0024 master 418b2c90                
欽定四庫全書　　　　　集部三
　安陽集　　　　　　　　别集類二(宋/)
　　提要
　　　　(臣/)等謹案安陽集五十巻宋韓琦撰琦事蹟
　　　　具宋史本傳其集晁公武讀書志陳振孫書
　　　　錄解題宋史藝文志俱作五十巻此本目次
　　　　相符葢即原本琦厯相三朝功在社稷生平
　　　　不以文章名世而詞氣典重敷陳剴切有垂
　　　　紳正笏之風吕祖謙編文鑑錄其文十首其
　　　　中如論減省冗費論西夏請和論事時論青
　　　　苗諸篇皆正論凛然足覘其大節詩句多不
　　　　事雕鏤自然高雅黄花晚節一聨久為世所
　　　　傳誦而其他隨時抒興亦多寄托遥深江少
　　　　虞事實類苑稱琦作喜雪一聨云危石葢深
　　　　鹽虎陷老枝擎重玉龍寒人謂其身在外而
　　　　自任以天下之重固未免涉於附㑹非琦本
　　　　㫖至於司馬光詩話稱其罷相守北京新進
　　　　多凌侮之琦為詩云風定晚枝蝴蜨閙雨勻
　　　　春圃桔橰閑時人推其微婉强至韓忠獻遺
　　　　事稱琦在相臺作喜雨詩㫁句云須㬰慰滿
　　　　三農望却歛神功寂似無人謂此真做出相
　　　　業則實能得其寓意葢藴蓄既深故直抒胸
　　　　臆自然得風雅之遺固不徒以風雲月露為
　　　　工矣名臣言行錄載司馬光辭樞副時琦有
　　　　書與文彦博東萊詩話載是時亦有二書與
　　　　光呉師道禮部詩話載琦手書早夏三詩備
　　　　蕭散閑適之趣皆安陽集所無又陸游渭南
　　　　集有韓忠獻帖跋稱西夏犯邉琦當御戎重
　　　　任後入輔帷幄陳謨畫䇿駕馭人才觀此帖
　　　　可見今集中亦未載入葢編次猶有所脱遺
　　　　也此集之後舊附家傳十巻別錄遺事各一
　　　　巻檢騐通考三書本各自為目乃後人彚而
　　　　　附之今仍釐原帙別著錄於史部從其類焉
　　　　　乾隆四十一年十月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)陸　費　墀
欽定四庫全書　　　　　集部三
　安陽集目録　　　　　　别集類二(宋/)
　　巻一
　　　古風二十三首
　　巻二
　　　古風二十二首
　　巻三
　　　古風九首
　　巻四
　　　律詩五十四首
　　巻五
　　　律詩四十二首
　　巻六
　　　律詩八十三首
　　巻七
　　　律詩四十五首
　　巻八
　　　律詩四十二首
　　巻九
　　　律詩三十六首
　　巻十
　　　律詩三十三首
　　巻十一
　　　律詩三十二首
　　巻十二
　　　律詩二十二首
　　巻十三
　　　律詩二十三首
　　巻十四
　　　律詩三十一首
　　巻十五
　　　律詩三十二首
　　巻十六
　　　律詩三十二首
　　巻十七
　　　律詩三十三首
　　巻十八
　　　律詩三十二首
　　巻十九
　　　律詩三十八首
　　巻二十
　　　律詩二十七首
　　巻二十一
　　　記
　　巻二十二
　　　序
　　巻二十三
　　　雜文
　　巻二十四
　　　表狀一
　　巻二十五
　　　表狀二
　　巻二十六
　　　表狀三
　　巻二十七
　　　表狀四
　　巻二十八
　　　表狀五
　　巻二十九
　　　表狀六
　　巻三十
　　　表狀七
　　巻三十一
　　　表狀八
　　巻三十二
　　　表狀九
　　巻三十三
　　　奏狀一
　　巻三十四
　　　奏狀二
　　巻三十五
　　　奏狀三(劄子附/)
　　巻三十六
　　　奏狀四(劄子附/)
　　巻三十七
　　　書啟上
　　巻三十八
　　　書啟下
　　巻三十九
　　　書狀
　　巻四十
　　　制詞
　　巻四十一
　　　冊文
　　巻四十二
　　　祭文上
　　巻四十三
　　　祭文中
　　巻四十四
　　　祭文下
　　巻四十五
　　　挽辭
　　巻四十六
　　　墓誌一
　　巻四十七
　　　墓誌二
　　巻四十八
　　　墓誌三
　　巻四十九
　　　墓誌四
　　巻五十
　　　墓誌五
欽定四庫全書
　安陽集巻一　　　　　　　宋　韓𤦺　撰
　　古風二十三首
　　　瓊花
惟揚一株花四海無同類年年后土祠獨比瓊瑶貴中
含散水芳外團胡蝶戯酴醾不見香芍藥慚多媚扶疎
翠葢圓散亂真珠綴不從衆格繁自守幽姿粹嘗聞好
事家欲移京轂地既違孤絜情終誤栽培意洛陽紅牡
丹適時名轉異新榮託舊枝萬狀呈妖麗天工借顔色
深淡隨人智三春愛賞時車馬喧如市草木禀賦殊得
失豈輕議我來首見花對花聊自醉
　　　夜合
俗人之愛花重色不重香吾今得真賞似矯時之常所
愛夜合花清芬踰衆芳葉葉自相對開歛隨隂陽不慚
歴草滋獨擅堯堦祥得此合歡名憂忿誠可忘茸茸紅
白姿百和從風颺沉水燎庭檻薫陸紛纓裳彌月固未
歇況兹夏景長凡目不我貴馥烈徒自將仲尼失滅明
史遷疑子房以貌不以行舉世同悲傷予欲先馨徳羣
艶孰可方直饒妖牡丹湏譲花中王
　　　蜂蠆
事小不可忽義或戒蜂蠆蜂蠆之中人始意脱已害人
兮怒一蠚為報速睚眦白晝擿危巢夜燭窮纎介必獲
而後已立死已為快彼誠蓄微毒謂已有所賴失於小
不忍而自取糜壊吁嗟隂巧徒毒萬蜂蠆大包潜中善
良斷腕未足駭小或一身危甚則家族逮淵微如鬼神
無隙可漏敗君子被戕賊守道不為怪有時醜迹露事
或無可柰一旦吾道行乃置之度外使其自愧縮似不
容覆載非力不足較顧有盛徳在隂巧既常幸蜂蠆胡
不貸
　　　啄木
剥剥復卜卜意若念良木營營求蠧心未獲空我腹或
露一襠紅或展雙翅緑㨗縁都盧橦響弄羯皷曲捜索
不知疲利觜信摧秃忽爾破姦宂種類無遺族内孽固
難辨一發知潜伏彼實害珍材盡殄此非酷直疑天意
深不使嗜粱肉專為衆蠧仇待飫弗與足如令知庶味
恣擇蟲與粟杞梓任隂賊長啄罷攻觸飽食作羣飛時
下泉沼浴歸鳴凉樹隂暮趂髙枝宿
　　　來鳳
來鳳趨社期翩若天外至徘徊大厦間汲汲營巢意中
心有所託自謂得其地銜泥兩吻瘡旦暮不少憇主人
愛髙堂病爾如疣贅爾巢屢膚寸長梃輙摧墜胡為不
識嫌又續前功棄何處無蓬茅自足為生計不爾卵而
覆其禍愈非細予既傷爾愚竊復探爾志孜孜不忍去
欲動主人義萬一憐其勤庶獲息我類巨棟既不撓出
處安且貴其能無報乎唯守信無貳年年應候來馴狎
如兒稚雙雙軒户前為君作嘉致不學君家客去就惟
勢利微羽一知歸至死不他詣
　　　感花
彫堂瞰寳欄有花病不妍誰知窮山顛牡丹一尺圓寳
欄鋤溉足窮山風日煎彼此不得地天道胡為然兩適
豈易得兹恨無窮年
　　　落葉
人觀落葉悲我視落葉喜請看四序速次第若屈指風
霜一瞬過望春時有幾榮固悴之端衰亦盛之始湏知
衆木疎便是羣芳啓舉此較人事葢不異物理否泰與
消長反復殊未已醸酒整笙歌坐待新萌起
　　　讀劉易春秋新解
夫子春秋之所記二百四十有二年謹嚴之法不可犯
欲示萬世天子權禮樂征伐必上出諸侯雖大莫得專
周平東遷魯君隐王綱壊裂勿復聫天王所存位與號
列國自用公承傳齊桓晉文無實義挾周徇已掩大愆
不歸聖筆立中制誰其當罪誰其賢紛紛五傳角同異
各專門户執所偏遂令學者蹈迷徑不探元本遭覉牽
至於歆向父子間亦反天性相鑱鐫何休杜預范寗輩
離經附傳以臆箋膏肓廢疾互譏病雖欲針起難自痊
前人文字安可數議難啾唧秋􁀙蟬有唐名儒陸淳者
始開奥壌窺源泉我朝又得孫明復大明聖意疏重淵
劉生新解最後出了無塞礙成通川所趍旨義極簡正
撑拄異論牢且堅事不歸王皆不與逹經之志所以然
詩三百可一言蔽曰思無邪而已焉方今四海大一統
萬里號令猶君前安不思危易其治毋容僣亂生階縁
往持此説助邦政坐令當扆尊如天
　　　荅孫植太博後園宴射
花稍㸃紅牙緑茁宴亭爽塏堋雲列呼賔習射次序升
體裁人人矜㔢挃六鈞力副百中藝由基注目老羿拽
支左屈右何太工象弭急收如列缺湏臾一鏑入鵠心
畫皷連轟盡聲喝後者審固意愈精有時大呼(去/)劈箭
筈惜哉最是毫釐差彩侯似動笴微㩵分明角勝各記
暈將終或為一箭奪當筵主籌令難犯大白時舉出正
罰此禮自古尤所重矍圃去留冝有别五善大抵主和
容不止穿楊與穿札因憶當年黠𦍑叛非才誤授將軍
鉞帳下貔貅十萬師力過生犀心似鉄天仁未許覆兇
巢飭謹封垂禦侵越悍夫猛士志待騁貯填憤氣何由
洩正值髙秋天氣寒塞塲霜重嚴風刮約束偏裨整隊
兵旌旗爍電戈矛雪驅出長郊閱竒陣離合應麾皆有
節次引精銳較絶技控弦命中無虚發氣豪馬徤走危
坡直下千尋未嘗蹷收軍校獵圍平原犬順人呼鷹解
紲山麋衝軼犯勁矢崗兎奔跳迷狡穴大鵰盤空不輕
搏老狐仰視肝膽裂駐鞍賞獲犒部曲浪㵼酒車輪染
血將軍未酣衆心醉耳後風生鼻頭熱此日淮藩奉寛
詔朱輪慢輾行春轍鈴索聲沉訟牒稀優游大可飬踈
拙斜蒿青青鱭鱠新公醪香重醅才撥射堂對客且相
娱不妨樂事陶嘉月襟懐聊與水雲閑夢魂猶寄闗山
闊逢辰未立赫然勲破的求功真瑣屑欲得心如外貎
歡報國之誠盡攄豁
　　　廣陵大雪
淮南常嵗冬猶燠今年隂沴何嚴酷黒雲漫天素月昬
大雪飛揚平壓屋風力軒號助其勢擺撼琳琅摧凍木
通宵徹晝不暫停堆積樓臺滿溪谷有時造出可憐態
柳絮梨花亂紛撲乗温變化雨聲來度日階庭恣淋漉
幾縈寒霰不成絲驟集疎簷還掛瀑蟄蛙得意欲跳擲
幽鷺無情成挫辱罾魚江叟冰透蓑賣炭野翁泥没輻
閭閻細民誠可哀三市不喧游手束牛衣破解突無煙
餓犬聲微飢子哭我聞上天主時澤亦有常數滋農榖
膏潤均於一嵗中是謂年豊調玉燭此來盛冬過爾多
却慮麥秋欠霑足太守憂民仰天祝願掃氛霾㸔晴旭
望晴不晴無柰何擁被醉眠頭更縮
　　　荅袁陟節推游禪智寺
春去惜餘景偶來郊外觀蕪城千古恨一顧殊悲酸荒
祠枕大道尚記吴城邦逺近緑隂合水襯紅莢殘隴麥
齊若翦隨風捲波瀾罷農喜有望守臣心粗寛蕭疎禪
智寺壊址不甚完叢花亂芍藥籬竹摧琅玕空有亭亭
栢成行如筆端供帳具朝膳僚寀成清歡小杜詩板暗
樂石曾未刋乗興詣茶圃百歩登平巒摘焙試烹啜甘
挹零露漙午過倦微暑堤路騰歸鞍天子憂嵗旱引咎
古所難列郡承新詔朝夕弗敢安况此行春意固不在
遊盤朝廷責吏治莫若久其官政和氣亦應災沴無由
干願循三載舊庶幾酬素䬸
　　　和袁陟節推龍興寺芍藥
廣陵芍藥真竒差名與洛花相上下洛花年來品格卑
所在隨人趂髙價接頭着處騁新妍輕去本根無顧藉
不論姚花與魏花只供俗目陪妖姹廣陵之花性絶髙
得地不移歸造化大豪大力或强遷費盡雍(平/)培無艶
冶東君固是花之主千苞萬蕚從榮謝似矯東君汎愛
心枉殺春風不肯嫁遂令天下走香名髣髴丹青競誇
詫以此揚花較洛花自合揚花推定覇其間絶色可粗
陳天工着意誠堪訝仙家冠子鏤紅雲金線粧治(平/)無
匹亞旋心體弱不勝枝寳髻欹斜猶堕馬冰雪肌膚一
纈斑新試守宫明似赭雙頭兩兩最多情象物更呈鞍
靣窊樓子亭亭欠姿媚特有怪狀堪圖寫見者方知畫
不真未見直疑傳者詐前賢大欲巧賦詠片言未出心
先怕天上人間少其比不似餘芳資假借我來淮海渉
三春三訪龍興舊僧舍問得龍興好事僧每嵗㸔承不
敢暇後園栽植雖甚蕃及見花成由取捨出羣標致必
驚人方徙矮壇臨大厦客來只見軒檻前國艶天姿相
照射因知靈種本自然湏慿精識能陶冶君子果有育
材心請視維揚種花者
　　　嵗旱晚雨
慶歴丙戌夏旱氣蒸如焚行路盡嬰􁀙居人猶中瘟墮
鳥不收啄游魚幾爛鱗絺綌亦難御更值成雷蚊驕陽
斷雨脉焦熬逾五旬農塍坐耗裂縱横龜灼文衆目血
坼眥日睇西郊雲守臣䘏民病心亂千絲棼祈龍刻舒
鴈縱隂開北門古法久弗驗羣祠益致勤徧走于境内
神兮若不聞或時得泛灑濛濛才濕塵豊年望既絶節
候俄秋分忽爾降大澍霄冥連日昏垂空狀戰㦸入霤
疑傾盆禾田十九死强漬枯槁根蕭稂賤易活勢茂如
逢春蛙黽渴易滿泥躍嬉成羣濟物乃容易應時何艱
辛轍鮒骨已壊徐激西江津谷黍霜已厚始調鄒律温
天氣孰可問對之空氣吞
　　　喜雪荅趙宗道學士
去年大雪如山積今年大旱千里赤凍民虚死麥實少
稲子空乾無一獲隂陽之沴已過差物理固知當反極
入冬和氣漸融怡霈澤時時蘇土脉廣莫朝來一陣寒
變作雪花紛亂坼瓊樹瑶臺豁眼明直疑悮到神仙宅
城中喜色與歡聲併在髙樓歌舞席老農視之咲復啼
大言累嵗遭凶厄纔下種時雨雪多禾稼欲成無一滴
此回雖有豊登兆未信天公真愛惜太守聞之亦惨顔
造化誠哉非易測但願天意悔前禍豈使吾民常慼慼
　　　閱古堂
仲尼大聖人文武亦云學况其下者乎而不事礱琢伊
予之逢辰進本任愚樸今辱寄中山地重扼幽朔日懼
不克堪誤上所柬擢古之良守帥功業甚竒卓思以救
空疎志慕極堅確後圃新吾堂左右謹圖摸公餘時縱
觀大可儆齪齪奔雷發聾瞶皎日破昏濁苟能奉規矩
曷愧大匠斵或此賢賔僚指顧便揚攉四座企清風耳
目外優樂子好虚名哉事實出誠慤庶幾得㳙塵聊以
助海嶽唯有大忠心不在先覺覺
　　　衆春園
中山雄北邉地得要害扼烽警昔未徹民日困兵革一
從無事來歴祀且半百戈矛既錢鎛比屋遂仁宅人生
亦自勞營業鮮暇隙誠哉百日勤固願一日適為政本
人情三代所不易漢吏稱循良在宣布恩澤兹吾治廢
園大揭衆春額庶乎時節遊使見太平迹園中何所有
風物難具籍方塘百畝餘遥𣲖逗寒碧虚亭跨彩橋孤
嶼聳幽石環堤柳萬株無時張翠帟移得江南天不覺
萬里隔芳林灼灼花次第錦繡坼三春爛熳時為民開
宴席觀者如堵牆士女雜城陌野態得天真靚䊋非俗
格惟意任所如去來何絡繹多歡知有今勝致駭非昔
如登老氏臺懐抱罔不釋既以休吾民又足奉嘉客清
暑暨凉秋池景尤可惜紅蕖四照香風送入絺綌乗興
命輕舟縱賞緩撐刺芳餌湏鱠資緑房欣手摘就飲圓
荷中一當數大白時見羣鷗飛驚此紅袖拍獻酬如未
快申令喜相搦或見大敵怯便可遺巾幗酣戰方氣振
(平/)俄景忽晡夕人笑山公歸酩酊倒巾幘誰知酩酊心
自有制勝䇿
　　　覽資政富公新詩
賢輔于朝廷中外唯所用中則翊萬樞天業日以重外
則泰一方君治亦云共公今得淮康大厦輟隆棟惠政
聊一施萬室絶愁痛獄訟不復煩甘脆誠足奉優游為
文章六義本規諷長篇燦巨軸郵驛邈見送發函捧瓊
瑰再拜喜吟誦髙調既古雅竒格復豪縱鈞天張廣樂
累夕駭俗夢宛馬歴夷途萬里不可控李杜若復生屈
伏事非恐况夫淺淺流固莫測源洞何時衮衣歸瞻望
慰民衆事業追䕫龍風烈陋姚宋曰賡元首歌間助薫
琴㺯太平告成功郊廟形嘉頌九奏人神和舞獸而儀
鳳休聞狼跋詩萬世發長慟
　　　謝資政富公再以近詩見寄
惟公之所存致后恊二典當入相天子賢業遂大展萬
類隨坏陶四時無盭舛如何守一藩疢甚斥和扁遂令
康濟功欎抑未恢顯寄懐吟咏間唯以道自遣公才如
河源渾渾日東演洪濤奔巨海萬里縱傾巻小哉西北
流孰可議深淺公思如天匠春物歸裁剸珍叢與竒葩
萬態極婉孌一一得天真倣象困彫剪河源無時窮天
匠非世辨胡為每成編遂以貺罷輭裸壌本無知安足
道文冕俚耳固不通烏用奏姑洗我實知公心愛我久
益腆誘我進學勤要在納諸善我素荷公徳公教敢不
踐諷誦復宗師夙夜以自勉
　　　苦熱
皇祐辛卯夏六月朔伏暑始伏之七日大熱極炎苦赫
日燒扶桑㷔㷔指亭午陽烏自焦鑠垂翅不西舉炙翻
四海波天地入烹煑蛟龍竄潭穴汗喘不敢雨雷神抱
桴逃不顧車裂皷豈無堂室深氣欎如炊釡豈無臺榭
髙風毒如遭蠱直疑萬類繁盡欲變脩脯嘗聞崑閬間
别有神仙宇雷散滌煩襟玉漿清濁腑吾欲飛而往於
義不獨處安得世上人同日生毛羽
　　　後園寒歩
如何天地舉寒令獨將殺氣凌邉遐公園跬歩亦難往
試來舉目成吁嗟長空黯淡作愁色日光似透雲還遮
朔風刮面不吹雪徒擾萬竅掀黄沙園中索寞不可狀
唯視衆木攅枯槎有如漢將肅行陣逺渉大漠平番家
貔貅凍列樹營壁巨矛長㦸何交加老松一二柯葉在
外皮皴裂埋殭蛇幽禽聲好久絶聴孤城逺近號飢鵶
齋中酒熱忍自酌幾何貧户無纎麻冥官持權用意惡
直欲萬類殱隂邪窮嚴極烈勢未已不知泉底生陽牙
　　　臘日出獵近郊
悲風吼林霜草白殺氣稜稜惨空碧因畋講事此其時
況值嘉平農已隙暫整和門出近郊獵獵旌旗原燒赤
狩場一望天四垂貔虎意豪猶恨窄皷動圍開翼復箕
人知部分如刀劃飛走竄伏不得暇狡兎幸生徒奮擲
飢鷹眼㨗翅頭徤下鞲風發無虚搦鶻拳交擊或未仆
繼嗾韓盧追以咋忽穿叢薄失所捕恥焉便縱摩霄翮
不似寒鴟得腐鼠傲然直視鴛鶵嚇鳥鶉鵲雉曷足數
亦有晨風競捜索其間駭獸欲陵突悍卒争趍矜手格
前驅反斾弗及舍丘山大委虞中獲翻車㵼酒犒士衆
萬刀刲肉恣燔炙塞防寓令豈徒然不在詩人刺荒癖
王者設官猶取衆大姦宿猾許擒扼乗時廢職莫自效
勿謂鷙鳥無全䇿别有老狐智計巧只就髙城營窟宅
疑冰識扱行歩稳此日胡由見踪跡鵰兮鵰兮未得志
將軍憤懣如何釋
　　　病鶴貽劉易
塵寰病思苦仙府歸魂勞秃翼敗風霰卑棲掩蓬蒿池
圃擯時玩鷄鳬豈吾曹誰知牢落心萬里孤雲髙
　　　示直彦
人惟萬物靈各肖天地貎中人無賢愚在禀父師敎禀
則道業成奮躍出泥淖不禀墜素風䧟身于不孝汝父
最汝憐五嵗入學校文采冀日彰謂如隐霧豹不見汝
成人齎恨掩泉窖汝兮胡不思先矩勉而傚奈何一夕
眠乃至已午覺開口受飲食摩腹混笑閙四體遂吾懶
萬事絶掛撓習焉而忘返紈綺事不較髙秋八月凉蚊
蟆罷蒙罩燃膏繼晝景著撰勤節抄詔舉有前期富貴
孰不樂忍捐卿相科甘坐閱醯酵
　
　
　
　
　安陽集巻一
欽定四庫全書
　安陽集巻二　　　　　　　宋　韓𤦺　撰
　　古風二十二首
　　　謝宫師杜公寄惠草書
公之徳業天下重四海萬物思坏鑪太平之䇿未全發
先朝請老叩帝居天子只欲勵薄俗不惜一䕫從二疎
公持儉節出天性下逮萬世清風孤歸卜睢陽旋營第
棟宇僅足容妻孥自此間燕何所樂非絲非竹非歌壺
經史日與聖賢遇参以吟咏為自娱興來㺯翰尤得意
真楷之外精草書因書乞得字數幅伯英筋肉羲之膚
字體真渾逺到古神馬初見八卦圖精神熠熠欲飛動
鸞鳳皷舞龍蛇攄天姿痩硬斥俗軟狂藤束纒巖松枯
中含婉媚更可愛千葩萬蕚争春敷開合向背一皆好
造化欲衒天工夫張旭雖顛懐素逸較以年力非公徒
公今眉夀俯八十老筆勁健自古無固知大賢不世出
百福來萃相所扶公之佳壻蘇子羙得公一二名已沽
矜竒恃雋頗自放質之公法慙豪麄乗歡捧以示僚屬
一坐聳駭歎且呼便欲刻石傳不朽荒邉匠拙無人模
歸來一一戒兒姪祕重世與家諜俱重巾宻槖寘吾室
寳䕶直比驪含珠神物孰敢容易探雷雹霹靂來湏㬰
　　　遊開化寺
開化得地勝崇侈何代作全山鑱佛身萬木亘髙閣突
然數百尺較力陋禹鑿峯巒翠環合與寺為郛郭煙霞
無四時為我張(去/)幄幙飛泉乗空來直在庭砌落松栢
森成行鬬狀蛟龍惡如整萬人陣偏伍不敢錯春芳難
悉名紅紫競灼灼㸃綴巖壁間圖畫曾未若距成纔一
舍曠絶類霄堮噫吾何自勞日窘吏事縛到官踰二朞
未克造林壑引疾得鄉邦晝錦行遂著猛抛公几煩不
負真境約精廬始一登百慮已澄擴徘徊延賔僚開席
盛燕酌歌留嶺上雲吹亂風前鐸勿譏清賞累粗繼東
山樂數刻方暫歡俄景忽西薄歸鞅下危岑眷戀心欲
却何處無林泉隔閡牽寵爵終期報國家功業效㳙勺
連露乞骸章不待七十削歸來解朝紳放意任衡霍超
然出世紛安歩適沖漠山蔬充盤筵村醸滿瓢杓吾夀
此其全何必不死藥
　　　再賦
蒙山崦裏藏禪宫朝蒼暮翠嵐光濃枯松老栢競醜怪
危巒峻嶺相彌縫劒峽路岐唯少棧榆闗氣象全無烽
恩深報淺來未得暫留金節開塵容
　　　晉祠魚池
女郎祠下池清瑩薄山脚游鱗明鑑中素恃神可託羣
嬉不畏人似得天真樂祠者常見憐投食任争綽且疑
神佑之縱嚵安敢摸逹者時公攘羹鱠陷烹斸神乎所
保扶未免挫隂惡何如致君人其道本宏博天下日唐
虞聲敎盡薫灼推此及微類魚鱉得咸若
　　　難老泉
晉源發濫觴勃勃漲春緑泓然一鑑開俯視神意肅游
鯈何大繁戢戢閙如粥烏能汚吾清更足示容蓄中或
起蛟龍威怒皷天福膏澤被九區靈徳潜山麓平時任
疏逹所存終海瀆常豊沃稻粱餘潤霑花木伊予臨此
泉自得仁人朂奚專智者心犇走無停躅
　　　甲午中秋夜不見月
中秋待月髙樓上浮雲妬明逞頑黒姮娥積貯一嵗光
欲放天下不可得今夕實繫天下望未必舉世罹遮塞
歡明慼暗一時偏人不咎天雲所職吾問雲兮爾無心
胡為動與人相賊嵗旱不能含雨來翻於此夜濃如墨
吾欲獨仗倚天劒上決重隂走姦慝空中奪出黄金盤
萬㝢澄然同一色
　　　病中望雪
日日顛風喧病枕曾無片雲飛虚空方嗟大疾被囚縳
敢請上帝前民豊人嘱衰翁略外事心存衆瘼能寛中
紛紛盈尺諒旦夕和霽迎得春融融
　　　離并州至晉祠次韻荅宣徽富公
公名傑出天下賢終身師慕常顓顓十年一靣數日別
行行不忍移歸軿剛膓出淚收還注感公知己難違去
黄昏病作宿荒城離緒不堪紛似雨
　　　塗次荅宣徽富公書意
臨并踰二朞病慼居其半雖以志自勉精識柰耗亂故
於一道事十六七不幹貪權莫即辭罪大孰可逭納節
求本邦所幸脱誅竄君仁惻至誠亟俾賢者换與公同
心人金固其利斷安然解印歸萬喜無一惋為别信宿
來書日慰愚懦張瑟久不調易調猶未斷非才辱公知
處道誠一貫至於措置間在理有殊判不當牽以私經
畫誤逺算願公新政條布若星日燦害邉者剗除垢俗
者滌浣使兹全晉民比屋競聳觀僕逺聞公為省過安
敢憚雖有好事徒議論惡得間
　　　晝錦堂
古人之富貴貴歸本郡縣譬若衣錦遊白晝自光絢不
則如夜行雖麗胡由見事累載方冊今復著俚諺或紆
太守章或擁使者傳歌樵忘故窮滌器掩前賤所得快
恩仇愛惡任驕狷其志止于此士固不足羡兹予來舊
邦意弗在矜衒以疾而量力懼莫稱方靣抗表納金節
假守冀鄉便帝曰其汝俞建纛往臨殿行路不云非觀
歎溢郊甸病軀諧少休先隴遂完繕嵗時存父老伏臘
潔親薦思榮孰與偕衰劣愧獨擅公餘新此堂夫豈事
飲燕亦非張羙名輕薄詫紳弁重禄許安閑顧已常兢
戰庶一視題牓則念報主眷汝報能何為進道確無倦
忠義聳大節匪石烏可轉雖前有鼎鑊死耳誓不變丹
誠難悉陳感泣對筆硯
　　　康樂園
惟人生多艱康世豈易偶服業罔不勤樂事豈常有朝
家恩澤寛宣布在封守體民當有時使得遂仁夀時而
無所適是不守之咎相署雖有園狹陋日已久州人嵗
節遊若度一筒口至則無足觀疊跡但虚走遂令歡賞
心歸去成煩嘔有圃隔牙城廣袤半百畆我來闢而通
髙户敞軒牖其中完廢臺雄壯卑培塿城野四望間萬
景如在手䟽池育蓮芰表道植楊柳糞壌悉反(平/)除桃
李換葱韮成時寒食春觀者惟恐後人一變壅閼曠若
在郊藪或相攜以歌或相醉以酒知為太平民歎語競
聚首曰非時之康還得此樂不予因揭是名命意安敢
苟凡兹屏翰賢一境實父母必與衆同樂斯地肯藜莠
作詩告來者庶可傳不朽
　　　休逸臺
牙城之北即大圃中有廢臺名抱螺基圓有道盤屈上
故以螺目義匪佗當時興者擇地審氣象爽塏形勢多
今如孤塜但荆棘不知隳壊年幾何背城人迹既罕到
往往滿嵗無一過我來侵圃治兵庫得披榛莽登巍峩
襟懐豁若出塵外四視天末窮纎羅滿城風物聚掌上
紅芳緑樹明交柯太行之下不可數萬峯起落如翻波
北來州域盡平地孰若舊鄴襟山河此為遊覽最佳處
遂施畚築完陂陀臺頭結宇尚簡朴臺靣甃甓嚴鐫磨
魏宫冰井久堙没鐵梁有四淪耕禾精剛之質不少動
俚俗傳詫鄰妖訛云有神物常黙䕶守令千百無敢拖
我憐古物輦而至為臺之柱植四阿州人聞至極驚異
就臺觀者肩相摩榜以休逸豈獨尚與衆共樂乗春和
主人間復命賔酌樽前隨分絃且歌病來飲興直衰淺
獻酬勉强顔湏酡退嘗内省爾何徳爾求自逸人譏訶
反思吾本任忠義日不作偽心無頗君恩至厚假鄉守
正宜休此祛餘痾尫孱報國未能奮慨然倚檻空長哦
　　　荅章望之祕校惠詩求古瓦硯
魏宫之廢知幾春其間萬事成埃塵唯有昭陽殿瓦不
可壊埋没曠野迷荒榛陶甄之法世莫得但貴羙璞踰
方珉數百年來取為硯墨光爛發波成輪求之日盛得
日少片材無異圭璧珍巧工近嵗知衆寳雜以假偽規
錢緍頭方靣凸槩難別千百未有三二真我來本邦責
鄴令朝捜暮索勞精神遺基壊地徧阬窟始獲一瓦全
元淳蘚斑着骨尚乾翠夜雨㸃漬痕如新當時此復近
簷溜印以篆字花其脣磨礱累日喜成就要完舊質知
無倫吾才寡陋不足稱思與好古能文人好古能文今
者誰武寕祕書章表民無詩尚欲兩手付何况大雅之
奏聞鏗純
　　　荅陳舜俞推官惠詩求全瓦古硯
鄴宫廢瓦埋荒草取之為硯成堅好求者如麻幾百年
宜乎今日難捜討吾邦匠巧世其業能辨瓌竒㓜而老
隨材就器固不遺大則梁棟細棼橑必湏完者始稱珍
何殊巨海尋三島荆人之璧尚有瑕夏后之璜豈無考
况乎此物出坏陶千耕萬斸常飜攪吾今所得不專全
祕若英瑶藉文繅君詩苦擇未如意持贈只虞咍絶倒
君不見鎮圭尺二瑁四寸大小雖異皆君寳
　　　觀胡九齡員外畫牛
丹青之筆奪造化能者幾何登品録蛟龍獰惡鬼神怒
更工不接時人目有形之物至者稀是否難欺衆所矚
絳臺胡掾文章外偏向畫牛其好酷海内馳名三十年
得者珍藏過金玉老來纔始着青衫養親不及朝家禄
前日野服忽相過云訪恩知走京轂微風入指未能畫
示我蠟本數十幅採摭諸家百餘狀毫端古意多含蓄
鬬者取力全在角卧者稱身全在腹立身髣髴精神慢
背者分數頭項促行者動作皆得羣乳者顧視真怜犢
當流泅戲益自在欲渡或疑猶蓄縮從容飲囓得天真
荷鞭時有童兒牧或横一笛坐牛角便是無聲太平曲
江天雨雪易溟濛風勢掀號摧古木欹斜蓑笠趂牛歸
蕭疎暮景煙村宿竒哉胡掾老筆不可到戴叟重生湏
死伏吾觀諸牛之態雖盡妙尚有所遺思未熟牛於生
民功最大不畫牛功牛亦辱胡君胡君聴我言別選輕
綃成巨軸冩出區區耒耜勤貴知天下由吾方食足
　　　中秋對月送姚闢敎授南歸
去嵗中秋安帥并今嵗中秋病守相并筵極口詈浮雲
終夕蟾光被遮障相臺此夜天如水露壓凉風秋氣王
有客軒然襟義髙直自睢陽來一訪相與僚賢共兹賞
坐看玉輪從海上皓色疑專白帝權晴舒萬㝢俱澄曠
斜漢昭回列緯繁收縮精神烏敢放有如大臣得時用
上化恢宣賢業暢千官戢伏任施設黙黙坏陶從巧匠
金波漸轉落金樽酒色映空寒動蕩一宵清景換塵寰
自得詩人難擬狀時揮大白目嬋娟意入杳𠖇捜絶唱
勿嗤幽圃陋吾邦吾樂不知崑與閬人生聚散固難必
明年此㑹知何向相逢對月復開懐詩筆鬬豪杯鬬量
不然千里起相思百尺樓髙同一望
　　　喜雪
至和乙未夏二麥死大旱秋田不下種熬然六月半天
意忽垂惻滂澤遂瀰漫九榖飽甘滋時若被溉灌一變
大有年農籍脱逋竄既豊復不雨累月病乾暵驕陽發
仲冬温氣襲閭閈歛輸誠無艱瘥癘恐莫逭何期日至
前風怒隂不散吹開六出花空際自淩亂徐徐失埃氛
稍稍重枝幹移時平瓦隴逮夕没田畔雖下不及尺近
嵗亦稀㸔瑞諜宜首書他物烏足冠始寤天之神俾下
不可算小民徒怨咨一顧回屯難君子當信天夷險存
大觀惠姦豈固然福善終㝠判吾喜開吾樽對客共歡
歎一病久誡飲當席由吾斷引滿且酣歌輕凛談間扞
未必不因此反得攄吾患
　　　别鎮陽監倉陳薦祕丞
一紀帥三垂待士敢不至推誠以求應百不得一二彦
升其應者所應由道義幕中六七年始卒無少異嚴霜
摧萬木老栢彌蒼翠烈火熾三日良玉自温粹奉親不
可留含笑就委吏湏代處洛邑潔羞勤以遂我病來相
臺去客無所覬彦升兩見過顧舊不顧利言别之逺官
駑櫪飼騏驥啼齧眘勿較所困非吾類自古賢者為争
免不肖忌坐待天衢亨萬里觀騰轡
　　　寒食親拜二墳因誡子姪
春色清且明節盛一百五寒食遵遺俗潑火霽微雨非
才忝國恩因病得吾土何以知殊榮此日奉宗祖新安
惟皇考豊安則王父松楸各萬株崗勢擁城府二塋相
去間近止一舍許前曉揭旌牙蠲潔且罍爼芬馨逹孝
誠僾若侍容語禮成無一違觀者競墻堵退惟愚小子
未老膺旌斧顧已胡能然世徳大門户思為後嗣誡永
永著家矩子姪聴吾言汝各志心膐汝曹生綺紈得仕
匪難苦學業勤則成富貴汝自取仁睦周吾親忠義報
吾主間湏求便官墳隴善完補死則託二塋眘勿葬他
所得從祖考游魂魄自寕處無惑葬師言背親圖福祜
有一廢吾言汝行則夷虜宗族正其罪聲伐可鳴皷宗
族不䋲之鬼得而誅汝
　　　初赴早朝
疎星掛闕角落月含輕雲兀兀馬上身叱叱馬前人痩
骨酸秋霜病瞳昏陌塵自顧爾空空胡以裨吾君
　　　次韻荅子淵學士
憶昔明道初窮冬極短晝給札金鑾坡孤拙並髦秀諸
公名世才奮筆若神祐蕪辭亦見收聖造等天覆子淵
親契深實出同試右自兹接珍羣軒翼羾紫宙忠義必
相勉權利孰肯就洞照無隐情胷臆爛辰宿宦路有亨
塞叨竊愧鄙陋何時聚徳星一慰荀陳舊
　　　寄題西京致政張郎中静居院
休官得宴閑理固居處静中或不自達觸物撓天性遂
令優游心反致寂寞病二川有耆英識豈斯人並周才
當要職羙譽著羣聴氣體殊未衰援禮請還政安車得
西歸蕪没治三徑蕭然絶世紛日以道自勝以静名厥
居内外了相稱君懐本清虚復此休泉瑩君道本和樂
况有琴樽命新堂闢四隅立意尤髙逈(完之四堂有夷/心㑹真清白金)
(蘭之/目)夷襟造真境友益具子令藥品稽神仙門法尚忠
正肌膚松菊香(君餌松菊/已如故云)庭砌芝蘭盛天宜錫難老以
示君子慶予亦希君者誤寵竊機柄無裨紫極尊動有
赤松興報國苟錙銖竄身違陷穽雅志吁未諧髙山徒
景行
　
　
　安陽集巻二
欽定四庫全書
　安陽集巻三　　　　　　　宋　韓𤦺　撰
　　古風九首
　　　戊申臘寒
朔風吹苦寒近嵗省未有重裘不可禦凍袖敢出手初
嚴刮靣膚漸虐揺臂肘終難凌壯肌殊易挫衰朽持觴
欲為敵病胃怯戰酒茵幬通作冰强卧安得久擁鼻反
收吟其孰噤汝口何心窺園池鋭意墐户牖流庸方滿
塗天不念黔首吁嗟卒無柰黙坐算五九
　　　榮歸堂
非才忝四鄰待罪渉一紀妨賢得云久不退不自耻永
厚復土初疊奏犯斧扆乞身臨本邦多疾便攝理帝曰
吁汝琦輔翼甚勞止今俾爾榮歸揭節治故里均逸向
盛辰寵異固絶擬整装將北轅𦍑釁兆西鄙俄易帥咸
秦旰食諭所倚艱難惡敢辭犇走奉寄委天聲方震揚
狡穴懼夷毁欵塞械凶酋唯幸赦狂詭疆事計日寜拙
疹乗衰起披誠叩上仁再遂守桑梓尫疲解劇煩宴息
良自喜園池昔恢拓顧覽盡遺軌獨於北塘北地勝失
經始前人欲興作就此創基址中輟如有待命我成斯
羙鳩材亟僝功因陋謹增侈芳林環宻隂鯨口下洹水
吾堂据其陽萬象來明煒匪直怡病襟間足具賓簋僚
屬請吾名在景或在已吾謂夸風光未若尊制㫖視牓
以思報義實晝錦比或笑此翁愚榮極尚不已鄉閭得
蹔休胡自勤勤耳吾曰勤雖愚吾慮亦長矣天地施大
恩報止盡螻蟻終期謝貴仕歸第保頽齒吾舍與公居
相去百舉跬豈無賢太守有意待園綺安車時一來為
我此加禮
　　　謝并帥王仲儀端明惠葡萄酒
并門昔嵗叨擁旄公㕑酒熟醺葡萄公時帥渭輙馳獻
助臨軍享投芳醪辱公詩荅極愛重氣骨雅徤凌風騷
公今大鹵盛開府我得鄉守均疲勞却煩新醸逺相遺
故人義比丘山髙衰翁拜賜喜自酌持杯有感生欎陶
憶昨朔邉被朝寄亭燧滅警兵鋒韜時平㑹數景物好
齒髮未老胷襟豪當筵引滿角勝負金船灔溢飜紅濤
間折圓荷代舉酌坐客駭去如奔逃我乗餘勇興尚逸
直欲拍浮騰巨艘此來病質極枯瘠兩目眵淚顛無毛
較前飲量復何有十分耗謝餘釐毫復嬰風眩戒食味
嚵口絶望霑珍螯雖然公醖敢輕用留吞藥劑傾甘膏
縱逢嘉客衒公貺三爵已命緘封牢錦堂風和弄弱柳
螺榭日煖烘夭桃兹辰慶我重加惠勉與父老同春遨
　　　安正堂
公居胡葺為非事土木盛湫陋必氣欎爽塏則神瑩全
魏今別都地總北道勝軺傳既旁午牒訴亦紛競惟日
過目前豈暇圖休静因仍府舍間敝壊殊不稱兹余忝
帥守上責賦荒政無術濟飢流感速賴仁聖連書大有
年愁慼變謳詠漸舒綏集勞獲治淹痼病頥生擇所宜
宴息務清迥乗閑新此堂庶用安吾正汝正果何如自
得本天性進特仗孤忠退免全剛勁内確信吾守外一
歸諸命安然而處思吾宇甚㤗定詩酒延嘉賔二戰或
酣醟笙歌樂良辰髙郢下滛鄭射圃夾羣芳角妙資豪
興所適敢專享意實在遐夐繼來皆鉅公同調决相應
從容坐鎮餘浩氣端而挺將寜道徳淵諒悉欣流泳知
不廢吾堂是可以前慶
　　　善養堂
金銅飾巨扉其上覆髙屋青石鑿雙轍其下走彫轂東
西翼危墉隂以扞攻觸自昔藩鎮强尚此存遺躅後守
營厥居鄆擬苦迫促余來亦患之重改敢輕速㑹兹嵗
月深朽敗鮮完木一旦忽傾摧僣迹詎可復余得矯前
為命徒墮舊築堂皇遂延袤興寝適凉燠廊廡悉舒明
瞻望快耳目移樓成廣厦靣勢壓平陸既忘登陟勞又
逺顛躋辱外將延賔僚内足燕親族乗閑娱詩書遇節
振絲竹頥真與放懐動静獲所欲於氣貴能養在禮思
無瀆侯邦謹法度是克綏遐福踰制苟幸免更久猶追
戮吾居已絶嫌道義斯同育
　　　孫賁書記以齊安舊文為示感而成詠
余兄天聖中尚抑齊安守余遭所生憂得歸侍左右孤
煢獲苟存朝夕賴誨誘兄材無不宜吏治孰可偶公庭
常寂然所樂在文酒臨江三四樓次第壓城首山光拂
軒檻波影撼忩牖原鴒欵集間萬景皆吾有兄詩豪且
竒氣燄摩星斗優游預賡和惟自媿荒醜于今四十年
日月甚奔走當時相聚者十已䘮八九嘗為春亭記烏
敢示不朽孫君里中來云亭廢亦久徒有舊文在况足
失其手兄後見曾孫弟老成衰叟一身雖寵榮百慮鎮
紛紏何如昔日歡抆泣念愛友
　　　開泉
先塋東北隅有泉勃而出奔跳若㸑鼎萬眼沸不一始
雖稍泓澄漸乃肆沕潏吾嘗展祀餘愛玩必終日爰從
大旱來數嵗竭如窒傷哉利澤源頓爾藏於宻吾今具
畚鍤試欲疏潜屈開無數尺間舊脉俄騰溢㳙㳙力尚
微勢已舒沈欎我願天道常不使五行失均調四氣和
寒燠皆從律宣其潤下功復得霑羣物
　　　虚心堂㑹陳龍圖
余嘗愛此君中虚外有節手植數年間萬㦸競森列為
堂於其中一境遂清絶雖歸臨本邦事豈免覊紲不得
時相親固負好風月方將乞殘骸就第養衰拙孤懐造
崑閬直氣巻金鐵終日對嬋娟卒嵗伴髙潔春來忘芳
菲夏至失炎熱秋深凌嚴霜冬暮映積雪居無一不宜
嘯傲逺塵媟兹樂期誰同實係長者轍相從挹天真共
話到禪悦簮籜豸冠聳拉筍犀株折乘醉卧疎影敲玉
應仙闕此志吁未遂對酒勿輕别
　　　醉白堂
戇老新成池上堂因憶樂天池上篇樂天先識勇退早
凛凛萬世清風傳古人中求尚難擬自顧愚者孰可肩
但舉當時池上物媿今之有殊未全池東無廩貯餘粟
池西無亭揮五絃中無髙橋跨三島下壓鼇背浮清漣
其間合奏散序者童妓百指皆嬋娟平無三石展湘簟
静無雙鶴翹丁仙雅無吴郡青版舫游泛安便牢且堅
吾今謀退亦易足池南大屋藏羣編一車豈若萬籍富
子孫得以精覃研夾堂脩竹抱幽翠森森擁檻竿逾千
池中所出粗可愛芡盤菱角紅白蓮芍藥多名來江都
牡丹絶艶移洛川及時花發池左右香苞爛染朝霞鮮
戇老于此興不淺間㑹賔屬陳芳筵妖妍姬侍目嘉卉
吚啞絲竹聴(平/)流泉冝城醸法亦云羙詩酒僅可追前
賢狂吟氣徤薄霄漢豪飲體放忘貂蟬酒酣陶陶睡席
上醉鄉何有但浩然人生所適貴自適斯適豈異白樂
天未能得謝己如此得謝吾樂知誰先
　
　
　
　
　
　安陽集巻三
欽定四庫全書
　安陽集巻四　　　　　　　宋　韓𤦺　撰
　　律詩五十四首
　　　龍
育德知何宅逢辰或見靈配乾雖有象作解本無形浹
物周寰宇遺功在杳㝠丹青如可狀試下葉公庭
　　　鳳
破卵應難至聞韶定有儀去同君子道來協聖人期苑
竹多成實宫梧幾換枝何時天閣上巢可俯而窺
　　　次韻和春卿學士早春
雪霽春來極目心逺眉新黛破遙岑風傳花信值寒晩
煙染栁姿隨日春酒羙好陪遊騎鬬桃香誰待此門尋
歡期未集芳辰在寃對慵繙簡字金
　　　明鎬學士領漕益州
忠臣重此過卭郲經計才優帝命諧縣弩清塵資逺撫
史彤修職峻榮階蜀天星入人先候劒路銘昬蘚半埋
錦里萬家迎使斾壺漿應釋去思懷
　　　次韻和子淵學士春雨
天幕沉沉淑氣温雨絲輕軟墜雲根洗開春色無多潤
染盡花光不見痕寂寞畫樓和夢鎻依微芳樹過人昬
堂虛座宻珠簾下試問淳于醉幾樽
　　　周沆著作宰秀州嘉禾
庇身名邑得嘉禾銅墨猶嗟滯俊科前席未期宣室召
聞絃還繼武城歌酒旗穿栁春堤迥魚艇藏花夕唱和
對此不勞披縣譜且求新句解詩魔
　　　叔平學士知青州
厭直圖書府思為海岱州郡符分竹使親膳潔蘭羞文
石輸忠宻仙山進職優過家門納駟卜地隴眠牛暮霰
凌覊玉朝暾艶㦸油恩寛敷漢札政善洽齊謳水際春
芳盛尊中客醖浮物饒三服麗居樂五民游松鬛低容
宴峯螺翠入樓行聞西掖召真賞莫淹留
　　　館直二闋
玉山岑寂雪花乾仙掌風髙露未漙自笑曼都凡格在
一宵無奈月邉寒
章溝傳漏過三更霜壓寒威特地生苦恨回環牕外鐸
幾畨幽夢不教成
　　　張唐卿狀元通判陜府
發䇿無雙動紫宸班條新貳兩朱輪窅窊仙桂天香重
蔽芾甘棠俗化醇駟馬同榮歸蜀道二龍齊躍出雲津
前期丹禁徊翔地鳯沼波平藥樹春
　　　和春卿學士栁枝詞五闋
樓前輕雪未全銷偷得春光入嫩條似向東風猶旅拒
可能渾忘舞時腰
陌閑宫古緑煙迷惹盡春愁困拂堤却為多情足離恨
故教溝水亦東西
章街風曉起新眠寒食輕隂未雨天無限青絲拂遊騎
一生芳意負金鞭
淡烟輕日簇誰家微出青旗一帶斜對景似嫌春意老
更揺疎影掃殘花
畫橋南北水連天纔聼鶯聲又晩蟬長使離魂容易斷
春風秋月自依然
　　　和春卿學士上元罷燈
絲竹沉聲月泛波警宵方喜罷誰何樓深酒宻客留易
路逺香殘人去多寒燭倚蓮猶結淚澹雲歸隴不停歌
那知夢穏瀛洲上正是鈞天九奏和(是夕舘宿聞/宫中奏樂)
　　　次韻酬子淵學士燈夕不出聞諸公繼有遊賞
繁聲沉夕籟香燭競春葩玉射樓前雪雷驚陌上車月
閑花院掩風軟酒帘斜莫駐城南騎遊人自有家
　　　和䆳卿學士雪霽登祕閤
曉來延閤歩層梯春色周圍一望低殘雪半留珠殿北
非煙長䕶綺牕西(西即/路寢)幽情自逐歸鴻斷芳意還因逺
樹迷金匱有書猶未見祕封香篆鎻芝泥
　　　上已前與同舍出郊過金明池
天波新緑染成春波面輕風起細鱗隔岸鳥聲低弄曲
出墻花艶逺含嚬栁經傷别還多緒鷗為忘機不避人
三月偷遊仙署友肯思迢遞走征輪(時差接/伴虜使)
　　　和春卿學士登廣文閣觀京闕之盛
層閣鬱嵳峩登臨逸意和雨餘春物動天闊夕陽多棊
布金杯第環通璧沼波泥中足車騎應笑翟公羅
　　　和曼卿學士明河
太極䟽靈𣲖長河注逺津波明動星斗氣直貫秋旻月
滿還知晦雲收不亂真何妨借餘潤膏雨及生民
　　　葉參兵部知湖州
鄉郡分符兎刻銀彯纓清曉别楓宸駟車歸邸夸新綬
鶴表還家謝故人度日客樽盈若酒經春詩筆賦汀蘋
編民應乆歌來暮棠樹成隂即舊隣
　　　邵亢茂材南歸
褐衣親䇿對中宸三道精求素業陳履跡見穿期仕漢
璧瑕因指不留秦雲迷江樹歸艎促翼退天閽客夣新
好俟鄉人再推上决科優等繼平津
　　　陳洎太博知虢州
官綬飛花使轂丹臘天行色犯輕寒持平久奉虞刑恤
宣澤新承漢詔寛擁傳想逢闗吏歎愛棠還接陜民歡
三堂風物應如舊公退先尋記字看
　　　王礪寺丞河南知録
西都為掾促征輪南浦分攜碧草春卿寺試才方命秩
天衢飛歩已逢辰洛濵脩禊浮觴散水際看花第品新
櫻酪有期誰共薦曲江應記並遊人
　　　次韻和方謹言郎中再觀省中手植竹
翠影參差漸拂堦清郎曾此占竒哉辭君昔為蓴羮去
戀爾今同菊徑來玉聳勁枝欺暮雪繡殘文籜委寒苔
虛心髙節依然在幾見繁英落又開
　　　寄葉參兵部
向宦心難止遺榮世所稀誰知懷綬去便作掛冠歸行
錦方為寵裝金已盡揮官閑同吏隱身逸晦塵幾山鶴
來無怨江鷗淨不飛雨晴峯障活秋老鱠絲肥庭玉名
方逺陔蘭志暫違倚門休結戀史筆借光輝(子清臣/時修注)
　　　馬尋比部兩浙提㸃刑獄
東南詳讞得材臣親對天墀奉至仁舜服暫平惟恤典
漢廷曾譽不寃民圓扉鞠草提封靜髙蓋容門令徳新
最好齋航初按部栁汀花瀨正逢春
　　　陳商學士知常州
疊皷聲喧下鷁舟書山蕭索别英㳺青藜照字觀竒廢
朱雀分符錫命優霞夾烏檣晴斾巻星揺漁浦夜燈幽
蓴風正熟帆無恙一色江天望處秋
　　　得太清小檜植舘中
仙檜移來近紫壇亭亭將見起毫端纎枝未覺來風韻
勁節先知度歳寒得地最宜儒舘種結根須作棟材看
願將軒竹陪蒼翠帶雪開樽助雅歡
　　　宋任著作宰江寧溧水
訊察無寃善最聞剸繁南邑遇盤根還將决獄平反意
去作臨民撫字恩淮上月髙生麗思浦前春老醉離魂
知君隂徳終陽報容駟何妨大里門
　　　道卿學士領二浙漕賦得酒
傾釀留佳客秋亭弭使旄奉觴歸養切行筭别魂勞上
若名鄉近長安羙價髙清懷思酌水惠政憶投醪論徳
堪成頌評詩更助豪行聞趨節覲同我怨持螯(琦往年/不遂龍)
(舒之行道卿以不/嘗蟹形于嘲戱)
　　　再賦栁枝詞二闋
曲江風暖曉隂斜翠色相宜拂鈿車自是春眠慵未起
日髙人困又飛花
葉葉新長約黛蛾絲絲輕軟任風梭啼鶯便學歌喉囀
知是春來舞意多
　　　離都(已下八首接/伴塗中作)
握節背都門春天景半温柔鞭難駐馬芳草易銷魂逺
目和煙重離懷助酒昬好花無奈野時復映遥村
　　　上已
逺道今逢祓禊辰雨餘風物一畨新等閑臨水還思舊
取次看花使當春絮雪暖迷西苑路車雷晴起曲江塵
臺英正約尋芳㑹誰是山隂作序人
　　　寓目
擁傳脩途倦逢春旅思長逺煙含樹色細雨起塵香隴
麥成行緑林鶯並對黄揚鞭聊自慰舉目見韶光
　　　早行
脂轄行傷早揚旌興莫窮水遥天色共雲細月波通巧
舌爭啼曉香牙盡入風縱吟殊未已初旭放晴紅
　　　寒食
漢宫新蠟未開煙寒食東郊躍駿天人面映花誰感事
客心燃火獨成篇塞鴻歸渚遥書字營栁因風強破眠
賴有目前隨分景數村和樹起鞦韆
　　　登永濟驛樓
逺煙芳草媚斜陽蕭索郵亭一望長盡日倚欄還獨下
緑楊風軟杏花香
　　　塗中暑熱憶諸同舍
振野驚風拂面塵赫曦流爍犯征輪酒非逃暑虛成㑹
花未忘憂謾映人緑水已傷春别舊碧雲長起暮愁新
朝來記得瀛州夢目斷英游極愴神
　　　聞角
古堞連雲瞑靄収嗚嗚清調起邉樓雍琴垂淚虚情恨
羌笛殘梅未勝愁數曲伴風吹戍壘幾畨侵夢入賔郵
聼來便覺春心破素髪生多不待秋
　　　雄州遇雪(已上四首/北使日作)
雲壓孤城勢漸低昬昬臺榭雪霏霏人遊兎苑何妨醉
使適龍沙未得歸夜舘月明交素影曉塗霜重借嚴威
風前似慰征軺意先學楊花二月飛
　　　紫濛遇風
草白崗長暮驛賖朔風終日起平沙寒鞭易促鄣泥躍
冷袖難勝便面遮迴嶺巻囬雲族破逺天吹入鴈行斜
土囊微乞緘餘怒留送歸程任擺花
　　　使囘戲成
專對慙非出使才拭圭申好歛旌囘禮煩偏苦元正拜
(虜廷元日/拜禮最煩)户大猶輕永夀杯(永夀虜主生辰莭名/其日以大白酌南使)欹枕
頓無歸夢擾據鞍濳覺旅懷開明朝便是侵星去不怕
東風拂面來
　　　過虎北口
東西層巘鬱嵳峩闗口纔容數騎過天意本將南北限
即今天意又如何
　　　戲題仙掌
三峯晴曉碧相挨仙掌分明出霧開莫向巍峩衒髙手
也曾先得桂枝來
　　　題利州昭化驛
嘉陵源出本朝宗地險無因直赴東從此逆流歸順去
恬波遥與峽江通
　　　過三泉龍門二闋
洞户呀然透碧溪竹軒茅榭映髙低行人不待桃花發
一到山扄已自迷(時知縣錢丞增葺亭/榭間植夭桃故云)
欣過龍門柅使車頓驚凡目識仙都海中知有三山在
未信能加此景無
　　　漫天嶺
欲使行人直過難倚江凌漢任盤盤紆囬到頂終須下
如此天髙甚處漫
　　　題嘉州嘉望亭
欲知藩境得嘉名試䇿笻枝上此亭江色照城平似練
嵐光堆檻活如屏好遨民阜充衢樂出品花竒襲坐馨
使馹暫來閑寓目幾多髙意在鴻㝠
　　　再賦一闋
檻外風光觸處竒嶺頭金像對巍巍主人偏戀南犍樂
只恐𤓰時未肯歸
　　　韓瀆學士領益漕
去年巴蜀失秋成西顧饑流惻睿情嘗忝乗軺宣渥命
更煩持節拯遐氓夜亭微雨多侵夢春峽繁花少記名
到日莫辭行部數屬城凋瘵望君生
　
　
　
　
　
　
　
　
　
　
　
　
　
　
　
　安陽集巻四
欽定四庫全書
　安陽集巻五　　　　　　　宋　韓𤦺　撰
　　律詩四十二首
　　　皇子誕慶五言十二韻
聖統垂千祀天仁覆萬方思賢詠場藿興儉緝帷囊寛
法均疏網憂民甚納隍畫衣期不犯行葦見無傷列廟
靈濳佑髙穹意黙彰故教生嗣晩欲示卜年長帝夢前
推吉郊禖此報祥恊辰初告望紀節正迎商和氣隨銅
律休符集畫堂清飊來羙應瑞旭薦榮光九縣歡聲沸
三都惠澤滂非才塵近掖援筆頌無疆
　　　慶歴甲申郊禮告成五言十韻(上御路寢致齋/雪作行禮日景)
　　　　(色澄/霽)
聖饗申精意靈心察至䖍因知齋次雪為顯祭時天清
廟陳豐潔中壇致吉蠲樂和來瑞物景霽見非煙卜日
灰飛管通祠火舉權知茵新禮重虛幄睟容專盛羙推
穹昊釐祥被幅員慶成朝萬玉霈澤謹三錢有幸瞻熙
事無才列奏篇為民祈福應親記徳音宣(上太廟宿齋/雪霽一府稱)
(慶上曰此為民/祈福之應也)
　　　雲
郁郁疑非霧融融散薄隂油然天下澤淡若嶺頭心適
意自舒巻有容誰淺深朝來殊未起幽谷閟龍吟
　　　霜
霜威昨夜肅天區平曉蒿蘭一槩枯不寤春仁入根本
只憑秋慘及皮膚寒鋒刺甲過矛㦸皓色禁人着鬢鬚
料得西風如未緊且來枝上作明珠
　　　初雨
乍覺塵香動風前細若繅無聲猶似雪得潤已如膏羙
利存南畝餘滋付小桃誰知青皡徳意不為嬉遨
　　　新栁二闋
弄黄含緑葉開眉最有春來次第知生計任隨栽者意
却嗤松柏不禁移
驛路行人東復西等閑攀折損芳枝有生自是無根物
忍向東風贈别離
　　　惜花
㸔花闗有分分薄亦蹉跎蜂蝶争無限笙歌得㡬何利
名長自役風雨不湏多趂取紅香在髙吟巻醉螺
　　　栁絮二闋
慣惱東風不定家髙樓長陌奈無涯一春情緒空撩亂
不是天生穏重花
絮雪紛紛不自持亂愁縈困滿春暉有時穿入花枝過
無限蜂兒作隊飛
　　　錦被堆二闋
碎剪紅綃間緑叢風流疑在列仙宫朝真更欲薰香去
爭擲霓衣上寳籠
不管鶯聲向曉催錦衾春晚尚成堆香紅若解知人意
睡取東君不放回
　　　牡丹初牙為鵶啄之感而成詠
牡丹經雨發香牙滿地新紅困餓鵶利觜可能傷國艶
只教春色入凡花
　　　遊蜂
遊蜂紛撲競花繁未到香鬚只自喧盡日却輸胡蝶計
閙紅心裏黙無言
　　　新燕
出入髙堂性似馴泥巢深穏足容身彫梁並宿嫌頻看
巧語多應是罵人
　　　過隋城
信馬隋城下行春訪舊傳樓臺在何處瓦礫半耕田逺
籟悲笳咽餘花墜靨圓只留荒侈迹千古監青編
　　　苦雨方霽蛙聲不已
暑雨朝來已厭多蛙鳴猶更幸滂沲雖然快爾狂跳志
爭奈良田有害何
　　　題翠鐘亭
鐘峯隠隠隔江湍翠色偏宜雨後看大抵興王須恃徳
饒君終古作龍盤
　　　蜀葵
炎天花盡歇錦繡獨成林不入當時眼其如向日心寳
釵知自棄幽蝶或來尋誰許清風下芳醪對一斟
　　　中秋月二首
自古中秋月風騷得意難㡬人停醉筆終夕凭危欄海
際掀鯨目雲端擢露盤一年相别恨併與此時看
月滿中秋夜人人惜最明悲歡徒自感圓缺本無情天
外有相憶世間多不平嫦娥難借問寂寞趂西傾
　　　張逸人歸杭
不因閑適出中林塵外髙蹤豈易尋鴻在碧霄誰可慕
雲歸蒼島本無心堤奩一鑑平湖滿寺枕千屏疊嶂深
知已重留多下榻故栖猿鶴莫驚吟
　　　荅丹陽李公素學士
與君為郡不相遥只隔𤓰洲一信潮誨字屢傳來客素
治聲常逐過江橈詞垣暫爾淹鴻筆宴席何妨引巨蕉
詩句滿筒煩借譽爰居空自愧虞韶
　　　謝丹陽李公素學士惠鶴
髙籠攜得意何勤玉樹慙無可待君只愛羽毛欺白雪
不知魂夢託青雲孤標直好和松畫清唳偏宜帶月聞
自有三山歸去路莫辭時暫處鷄羣
　　　和潤倅王太愽林畔松
鬱鬱山頭翠色攅就中髙格出林端霜凌勁節難摧抑
石纒危根任屈盤古鬛自隨仙日老孤風不入俗人看
時來匠者須回顧且禀幽姿待歳寒
　　　菊
萬卉趂枯死香金鬭晚葩甘名應得露野色豈如家俗
態惜遲暮芳情誰怨嗟重陽樽酒伴不見牡丹花
　　　重九㑹光化二闋
寺枕隋家廢苑前登髙還此㑹僚賢凭軒莫賦悲秋事
剩撚黄花送酒船
誰言秋色不如春及到重陽景自新随分笙歌行樂處
菊花茰子更宜人
　　　黄通尉鄖鄉
古邑萬山裏區區一尉行髙堂方待養寸禄豈宜輕身
屈何傷道才多少晦名贈言如可取榮路坦然平
　　　荅胡恢推官
當年都寺接賢初屈指光隂一紀餘自説三茅深處穏
不逢雙鯉寄來書隔江聞授諸生業命駕因煩長者車
得見新詩與髙論積年勞吝已全祛
　　　春晴
霽色破春昬髙樓日未曛林稍零舊雨山頂入殘雲醉
粉勻花頰風羅皺水紋踏青人誤約芳思㡬紛紛
　　　春霖
咫尺東郊路春霖絶未通銷閑生奕思醒睡費茶功樓
迥昬昬霧牕寒霎霎風待晴桑陌上五馬恣璁瓏
　　　馬上成春雪二闋
二月風光盡屬春六霙何苦妬芳辰東君等是回生意
須與鶯花作主人
曉來飛雪抑香牙料峭輕寒特地加青帝似矜春意早
更粧新蕚與梅花
　　　過梁山泊
巨澤𣺌無際齋船度日撑漁人駭鐃吹水鳥背旗旌蒲
宻遮如港山遥勢似彭不知蓮芰裏白書苦蚊蝱
　　　移帥真定次韻荅致政杜公
常山畫野直天街寄重如何付不才躍馬敢辭奔命去
扞羌曾是奮身來軍中紀律勞人葺林下罇罍得意開
引領恩軒無路到㡬臨風月獨徘徊
　　　常山出郊馬上口占
旌旗乘曉出郊原五馬臨風一慨然山勢似屏西限晉
地形如掌北擒燕麥含豐澤催齊秀蠶飽柔桑起大眠
守帥勉希㢘與藺九重髙枕不憂邉
　　　登西大悲閣
藹藹西藍閣煩襟一望開山川歸盛徳姦傑委沉埃城
迥雲連堞烽閑草蔽臺誰知太守意不為納凉來
　　　别潭
一潭嘉景四時新不得經年作主人蓮芰風前忘九夏
綺羅香裏醉三春勤勞疆場誠無避粧㸃蓬瀛惜未真
多少勝逰休結戀報君須自立涓塵
　　　新舘
宴宇新成苦未嘉忽膺朝委易軍牙張侯暫喜留歡客
開檻憑誰種好花北沼不難平釣岸(釣岸/未成)西峯猶欠入
牕紗(城樓/未立)後賢政敏多餘暇髙㑹何妨月影斜
　　　次韻和兖州王待制過汶上見寄
淺局雖難繼大才谿堂佳致亦添來竒花並蔕宜新種
(琦自廣陵取芍藥數種植于/谿堂之南皆冠髻雙頭之品)芳樹連柯得舊栽(某移連/理㕔于)
(谿堂之南偶得連理/林檎樹之新㕔之前)良執假途形詠歎隣封為治惜淹
徊想君醉問歌人處不向風前酹一杯
　　　中秋不見月
中秋宜月不教晴人倚危欄意未平任是他時圓更好
爭如今夜略分明
　
　
　
　
　
　
　
　
　
　
　
　
　
　
　
　安陽集巻五
欽定四庫全書
　安陽集巻六　　　　　　　宋　韓𤦺　撰
　　律詩八十三首
　　　北嶽
四海尊方嶽常推朔鎮雄陽為中夏勝隂與北胡窮孕
秀賢豪出宣靈造化通斗乗天位正乾發帝基隆盛畜
嚴凝氣横障廣莫風舉頭瞻駿極危坐壓崆峒殖物資
坤徳栖真固坎宫星纒函畢昴祀典軼王公俗仰良材
富年隨喜澤豐左肱揮渤澥右股跨獯戎地險祠庭革
時平戍壘空嵐光朝撲黛寳色夜舒虹有藥皆竒種無
花不異叢層巔徤雕鶚怪穴老羆熊肆覲儀雖闊斯民
望未充何時清大漠封牒紀宸功
　　　喜雪
朔雪飛殘臘融和變凛嚴徐來花出在驟急霰聲兼數
住天應惜爭繁酒易添積深函久潤濟大略微嫌雅意
明書幌多情入宴簾舞腰難學轉峯頂尚饒尖露蘂仙
盤挹風毛鬛囿燖宫牆胡粉畫梅梗蜀酥黏影淡三春
絮光寒八月蟾垣塗誰復辨巨壑有何厭狂助詩毫逸
清驅厲氣潜歡謡騰紫塞喜色上彤幨凝霤収冰乳堆
庭鏤虎鹽吾民無足慮豐歳可前占
　　　上元罷燈
燈夕何蕭索朝家恤殣災民心無奈鬱春意有誰開明
月舒雲懶遊人怯漏回堪嗤愚太守獨欲上熙臺
　　　郡西齋有夜合萱草對開因成二闋
合歡香影拂西齋萱草前臨小檻開待爾忘憂與蠲忿
爭如無事起靈臺
合歡萱草兩含芳一見令人樂興長唯是憂邉與憂國
對花終日不能忘
　　　謝真定李宻學惠牡丹
窮邉無處覩春榮咫尺常山似洛城㑹得主人將雅意
欲教隣境伏香名全開正弄朝霞色半謝猶含暮雨情
只上賔筵共一醉也勝渾不見芳英
　　　荅陜府春卿資政
蓬山曾許一浮丘踰紀光隂一瞬休朔塞風霜人易老
申湖歌舞景長留我臨賔席頻先醉(近年酒量/頓衰往日)君對仙
棊㡬自謳(公好臨棊而/歌其韻尤清)千里詩來還感舊不堪斜日凭
邉樓
　　　再荅
一從西北困邉塵瀛館仙游更莫親只慣彎弧揮太白
(公前書曾以彎/弧大白為謔)㡬曾横槊賦青春晴郊按獵長侵暮夜
槖飛郵不待晨多羡甘棠闃無訟時將佳句惱麤人
　　　題覽勝亭(在北城上/)
極目知何勝東西矗萬岑天雖限夷夏人自失喉襟逺
木已秋色亂雲猶夕隂清風誰㑹我太息撫霜鐔
　　　題養真亭
新葺公居北虛亭號養真所期清䇿慮不是愛精神滿
目林壑趣一心忠義身吏民還解否吾豈苟安人
　　　北塘避暑
盡室林塘滌暑煩曠然如不在塵寰誰人敢議清風價
無樂能過白日閑水鳥得魚長自足嶺雲含雨只空還
酒䦨何物醒魂夢萬柄蓮香一枕山
　　　次韻和致政王子融侍郎歸休述懷二首
周旋通顯竭忠勤勇退翩然得謝身鳴玉乍辭天上貴
揮金長示里中仁滿牀黄巻閑為伴一枕清眠任過晨
六十九歸今昔少萬年青史紀髙人
禮稱七十還君事豈必如期許退身臣子引年雖審分
朝廷圖舊合推仁曉登文石方延刻暮掛危冠不待晨
竊惜聖神求治意未宜輕去老成人
　　　次韻和真定李侍郎新剏流杯
不有浮觴樂誰知愛客深投醪當席意修禊昔賢心自
至疑仙術虛來協道襟去留雖任物斟酌孰窺隂阻挹
齋中酒空勞塞上吟清潭時一望搔首莫能簮
　　　依韻和機宜陳薦請逰城北池館二首
只恨無才濟阻飢北塘因爾失春期民心方喜稻禾熟
秋色不闗臺榭隳一派芰蓮輸水鳥㡬船烟雨卧風旗
佳辰頼有詩人覺較得紅芳又變衰
去歳飢流待撫循日憂疲瘵苦傷神細民溝壑方援手
别館鸎花任送春舉目山河生壯氣經時臺榭極芳塵
秋來幸有豐年兆還作偷安樂事人
　　　秋夕二首
大暑䘮餘酷凉秋袪衆瘥歊氛隨雨斷素景入宵多鴈
影穿池月蛩聲出砌莎披襟予自快楚澤任悲歌
此夕何清曠新秋乍奪炎凉飈來似舊熏暑逝如濳露
重翻香芰雲踈㸃素蟾放懐殊不寤箕斗轉前簷
　　　秋日出郊
疆野壓雄邉乘秋行此田萬峯朝巨嶽多稼入平天農
飽忘饑後童嬉逼社前僚賢湏共樂舉白盡歌筵
　　　中秋月
清商纔過半皓魄最宜圓自是秋光好非縁人意偏一
宵歌吹地萬里雪霜天忍見西樓下嘉期又隔年
　　　䝉恩加職寄餘杭希文資政
燕石寧參楚璧珍六膺君奬共言綸(陜西經略副使環/慶秦鳯帥復官㢘)
(察樞宻直/學士今命)老聃道大誰同傳千古韓非是罪人
　　　重九次韻荅真定李宻學
琴瑟煩更化椒蘭喜望隣致儀慙蟻酎申好忝莩親惜
此登髙節難偕逐勝賔遥知潭上酌多少挿花人
　　　次韻荅致政宫保杜公
無勞遷職此何名只有慙羞敢自榮撫俗未能宣上意
治邉徒欲振天聲丘山莫副推恩重銖兩唯憂效死輕
髙句不須期任舊已求三載奏官成(近已上奏/乞終三年)
　　　依前韻再荅
不與皇家致太平康寧時節便遺榮寰中自樂喬彭夀
海内空流邴魏聲一品坐來恩固重萬鍾抛去禄何輕
朝廷欲斷姬周盛㑹向磻谿問老成
　　　送省副崔刑部
此去參邦計時才固異倫富民知有道言利不違仁餘
帳無情日歸途適意春前期對清問犧閣近槐宸
　　　雪
六花來應臘望歳一開顔歌舞喧侯第風沙雜戍闗餘
芳留草樹清興入江山後夜髙樓月蕭然崑閬間
　　　髪白有感
區區邉朔有何成三失流年只自驚無一事來頭尚白
白人頭處豈堪行
　　　晚歩後園覺有春色
桃李知春意陽和到嫩萌風霜誰自困鸎蝶始多情終
入芳菲賞休論早晩榮窮邉何所負轟皷醉金觥
　　　北樓望春
良疇芳圃汩飛埃生意顒顒望震雷北嶺有雲空自繞
㡬時為雨出山來
　　　寒食
塞上逢寒食郊園此重臨一時行樂意萬室欲春心節
物隨人好風光得處深只思民盡適守鬢忘霜侵
　　　感事
一來邉障地走馬過三秋萬緒事常擾九分春又休鸎
花誰在目霜雪只侵頭縱得風光住風光可奈憂
　　　上已北塘席上
修禊春塘上誰知物趣深萬花開喜色衆樂出和心雨
意隨人住杯情逐勝斟從兹窮塞地佳節似山隂
　　　喜雨
晩雷驅雨恊春雩誰識天工用意殊不許䌓花私潤澤
獨教嘉榖足膏腴群心有荅方思報寸草無求亦自蘇
始信雲龍施羙利豈勞功力費毫銖
　　　北塘春雨
葉葉輕雲帳薄羅坐看膏澤灑庭柯風前芳杏紅香減
煙外垂楊緑意多聲落簷牙飛短瀑㸃勻池面起圓波
晴來西北凭欄望拂黛遥峯濯萬螺
　　　再謝真定李宻學惠牡丹
牡丹京洛艶惠我見新鄰一與樽前賞重生塞上春衰
榮存主意深淺盡天真却似登蘭室清香暗襲人
　　　新植花開
去嵗栽花遍小欄只憂芳艶不禁寒年來醉賞春風裏
無限邉人見牡丹
　　　牡丹二首
真是群芳主群芳更孰過艶新知品少開晩得春多㡬
日瑶姬夢平生金縷歌寒邉今幸活風雨莫相魔
青帝恩偏壓衆芳獨將竒色寵花王已推天下無雙艶
更占人間第一香欲比世終難類取待開心始覺春長
不敎四季呈妖麗造化如何是主張
　　　落花二首
妖艶憑誰主春光去不停離魂亂飛絮生意逐浮萍錢
莢偷餘態茵蕪襲舊馨年年芳信在眘勿歎飄零
一夜殘芳泣露㾗曉來紅雨㸃蘭蓀對人終有風流在
幾片斜飛在酒樽
　　　郡圃初夏
池館何無頼青春幾日回酒隨花謝減心為水凉開幽
鳥閑鳴和清風自往來峯巒新在目天與白雲裁
　　　夏暑北塘
一夕輕雲巻怒雷回塘經雨絶纎埃蓮房倒盞揮人飲
栁幄牽絲待席開未必鷗飛知客意莫嫌蟬噪是風來
歊煩盡滌宜無累奈有詩情費剪裁
　　　覽劉易詩集感其逰賞江山放懷自適
區區西北十經春強力今為老病身白髪丹心論底事
清風明月屬閑人千鈞未免嗤鼷䑕一簣猶思抑孟津
早晩粗酬忠國志五湖煙水樂吾貞
　　　席上聞蟬
栁際一蟬鳴停樽忽自驚所傷非節物未立是功名黙
黙悲時事區區狥世情不須爭噪急衰鬢舊霜莖
　　　次韻和國信趙内翰北口見寄
時得不可失時乎况得天蔓圖非易力鴆毒是安眠廟
勝兩楹决壺漿一檄傳臨闗休發詠歸議主當然
　　　寄題廣信軍四望亭
西北雲髙拂女牆危亭虛豁望中長田間堤陌成新險
天外江川是舊疆古道入秋漫黍稷逺坡乗晩下牛羊
凭欄多少無言恨不在歸鴻送夕陽
　　　與餘杬希文資政經時兩絶音問忽得訊正與
　　　　近致書同日因以詩寄
閏首郵音得到無使來還喜發雙魚却思塞上經時問
恰是吳中當日書人邈江山神自照道存忠義信從踈
昔年元白慈恩事詩意雖同志未如
　　　一志
一志事邉徼難甘景物催流年花易落久戍鴈頻回細
葉未成幄飛蚊還聚雷顛毛從自變肯使壯心摧
　　閲古堂八詠
　　　牡丹
極塞將何奉燕娛牡丹池館一株無誰人㑹我栽培意
欲見吳宫小陣圖
　　　芍藥
從來良守重農桑何事栽花玷此堂已愛昔賢形藻繪
更移嘉卉伴馨香
　　　垂栁
東君於此最多情先與黄金撚畫成何似亞夫堅壁地
因人千古得嘉名
　　　疊石
疊疊雲根漬古苔煙巒隨指在庭堦主人未有銘功處
日視崔嵬激壯懷
　　　藥圃
堂下開畦植藥苖更將靈種悉名標吾心盡欲醫民病
長得憂民病不銷
　　　溝泉
遥派分流過近堦潺潺終日㵼瓊瑰誰知到此幽閑地
多少餘波潤物來
　　　小檜
小檜新移近曲欄養成隆棟亦非難當軒不是憐蒼翠
只要人知耐歳寒
　　　芭蕉
邉俗稀曾識此科南方地暖北寒多孤芳莫念違天性
無奈深恩愛育何
　　　次韻荅承㫖王端明
禁扄清切擬仙都多病年年絶塞居四海風雷歸舊筆
二垂霜霰乃吾廬道同今古猶相照事役鱗鴻不計疎
莫謂安恬遂留滯是非終有史臣書
　　　七夕同末伏㑹衆春園
七夕今同末伏辰方塘陶暑集珍群嬌鸎萬囀風前曲
秀嶺千層水上雲幽鷺倚蒲真入畫香荷擎酒不須熏
天孫莫衒機頭巧倒載歸來豈羡君
　　　初秋塘上
池塘凉意早秋色動邉闗酷暑不終暴清風來自閑畏
螳蟬屢起辭幕燕將還盡日當軒卧看雲歸故山
　　　次韻荅渭帥王龍圖
十年西北保疆垂只恐非才誤委毗報國心誠雖慷慨
背時蹤跡極孤危欲求襃貶明千古直把窮通託二儀
多謝髙篇逺相勞召南風格本王基
　　　覽渭帥王龍圖西行詩集
久陟風騷上將壇更持旄鉞撫邉闗山川滿目吟雖苦
戈甲藏胷意自閑威望昔嘗流塞外雅歌今復奏兵間
禁中日夜思頗牧四牡看隨枤杜還
　　　送劉易歸洛
滿懷經術欲誰傳却憶西歸治洛田富貴苟求成損義
聖賢難遇亦推天春風始入花王國夜月長涵宓女川
巖谷弓旌如未及且憑詩酒作閑仙
　　　次韻荅侍讀張龍圖索閲古堂詩石本
千年賢迹一堂間日企英風敢自安爭似公陳無逸義
君王圖入殿屏看
　　　閲古堂前植菊二本九月十八日花猶未開因
　　　　以小詩嘲之
只趂重陽選菊栽當欄殊不及時開風霜日緊猶何待
甚得迎春見識來
　　　北塘重九
堪嗤唐彦鄙邉疆不信重陽草未霜樽裡有花荷萬葉
三年酣賞好風光
　　　試獵
試獵秋原亦治戎飄然豪氣滿西風飢鷹猘犬爭為用
不在人知指縱功
　　　禱雪有感
靈嶽祠官尚未回六花隨禱下瓊瑰只憂風力狂無定
最喜雲容重不開但得餘滋周畎畆敢求嬌意助樽罍
夜深猶使家人探平地依稀幾寸來
　　　次韻荅留臺春卿集賢侍郎
聞説西臺遂懇章一何欽聳一何傷赤松世外誠先覺
白首兵間是不祥得失兩忘祛病術利名相賊溺人鄉
幾時微立疆垂効去伴公閑亦道光
　　　再荅
拙者奔馳智者藏細論朝體豈無傷蒼生困敝誰更化
賢弼優游自考祥四海唐虞終我事三川風月且吾鄉
軍中不識陽春贈㡬按青萍駭夜光
　　　再荅
久抛儒掖禦戎疆每憶青氊只自傷馬上文章終是俗
胷中戈甲亦非祥哇聲誤入聞韶耳藻衮輕投被毳鄉
頼得髙賢時借譽不然幽迹轉無光
　　　後園閑歩
池圃足髙趣公餘事少闗幽禽聲自樂流水意長閑近
竹花終俗過欄草費刪心休誰似我官府有青山
　　　北塘探春
大鈞將首化微物亦先知草木色皆得禽魚意自怡和
風無不到餘凛欲何為㑹與斯民樂熙臺興未遲
　　　觀稼囬北園席上
郊原飛隼拂晴霓秋入豐年未慘悽嘗酒管絃先社集
(北人社前一月親/賔相㑹謂之嘗酒)捺弮禾黍極雲齊雪鋪蕎麥花漫野
黛抹蔓菁菜滿畦區脱狴牢無一事山翁贏得醉如泥
　　　燈夕遇雪席上
此夕仙花降羯陀萬燈光裏雪花和天心要足良農望
人世常多好事魔雲際未應成霡霂風前疑欲助婆娑
隂晴况是民俱樂無奈嘉賔惜醉何
　　　次韻荅致政杜公小詩見戱
塞上區區罄拙勤回頭芳歳已三旬何須更殢中山酒
日日憂邉似醉人
　　　次韻荅致政杜公以遷職惠詩
滿嵗窮邉喜未還飛塵猶擬助髙山一年願借雖慙冦
萬里思歸却笑班紫塞風煙長冷淡赤松光景正安閑
何時少奉揮金宴免役勞魂夢寐間
　　　種樹
一守中山四載餘栽成芳樹滿郊衢州民如有甘棠念
惜取清隂萬萬株
　　　壬辰寒食衆春園
寒食郊園此㑹稀吏民隨意賞芳菲樽前有樂人還去
牆外無花蝶亂飛衆裏鞦韆應是騃岸邉鷗鳥却忘機
黄昏易覺春醪散細雨迎風洒面歸
　　　釋奠廟中作
舍奠修彛禮齋誠致吉蠲普天同日祀聖道幾人傳窮
厄當時教雅崇萬世賢䝉然如可寤朝夕在拳拳
　　　壬辰重九即席
中山風物有前縁經賞重陽第五年莫為素毛悲晩歳
且吹黄菊酌芳筵退求僻郡疑邀寵丼老窮邉似好權
笑問此身何計是不如嘉節倒垂蓮
　　　次韻荅留臺春卿集賢侍郎見寄
十稔違談燕區區混濁流經時無一信度夕是三秋友
㑹此難約君恩尚未酬何人伴髙興洛棹與嵩樓
　　　壬辰嵗除喜雪
祈雪經冬未應人歳除方喜六花勻解蘇民望終為臘
要入時宜不在春欲使休祥同節賀更教生物及年新
明朝元㑹排天仗萬玉相輝拜紫宸
　　　賔鴈
候時賔鴈覺秋分便委胡霜遡楚氛一片畫屏横逺岫
幾行書字帖輕雲信通離闊誠虛語聲到英雄似不聞
莫趂衡陽戀閑暖南兒矰繳正紛紛
　
　
　
　
　
　
　
　
　安陽集巻六
欽定四庫全書
　安陽集巻七　　　　　　　宋　韓𤦺　撰
　　律詩四十五首
　　　次韻荅致政杜公以加節見寄
西北連憂寄責深十年囘首失光隂丹心報國期輸盡
白日當天荷照臨賜鉞何勞誠靦面扞邊雖乆即甘心
孤根只有衰危甚不得終身被傅霖
　　　次韻荅留臺春卿侍郎以加節見寄二首
一落麤官伍噲曹清流甘分絶英髦建牙恩有丘山重
扞塞功無尺寸髙許國壯心輕蹈死殄戎豪氣入横刀
只期名遂扁舟去掉臂江湖擲錦袍
洛下安然塞下勞公持霜簡我持旄憂無虛日三垂重
閑入芳春萬事髙病虎厭風摧漢節卧龍慳雨澀吳刀
遥知嘯傲煙霞外肯把仙袍換戰袍
　　　清明獲鹿道中
尺雪征塗已倦行那堪寂寞過清明農居近古鞦韆野
縣堞成虚睥睨平只見靚粧矜節服更無閑地匝春耕
山川寓目皆形勝可惜虛屯百萬兵
　　　過井陘淮隂侯廟
破趙降燕漢業成兎亡良犬日圖烹家僮上變安知實
史筆加誣貴有名功盖一時誠不滅恨埋千古欲誰明
荒祠尚枕陘間道澗水空傳哽咽聲
　　　離天威驛
早發天威驛深春尚薄寒龍蛇盤道路波浪巻峯巒古
木萌常晩新流勢未湍忠臣方叱馭更險不辭難
　　　過故闗
春入并州路群芳夾故闗前騶驅弩過别境荷戈還古
戍餘荒堞新耕入亂山時平民自適白首樂農閑
　　　百井路山桃盛開
漫嶺夭桃樹無人亦自開雲霞深隱洞錦繡逺成堆生
意驚樵斧芳情謝宴杯莫迷行客路不似武陵回
　　　黑砂嶺路(平定軍西/)
詰曲榆闗道終朝險復平後旌縁磴下前騎半天行舉
目自山水勞生徒利名報君殊未效何暇及歸耕
　　　過側石驛
三月春光薄川寒驛路長虎蹲難動石龍矯已刳桑嶺
狹居多險耕勤地少荒山農駭車騎兒女滿莊牆
　　　出山口
待曉出山口溟濛雨乍晴始知經盡險終得坦然平草
樹開春意川原豁眼明吏民當自信竹馬不須迎
　　　　送門人曾宏祕校登第南歸
十載辭郷志登科一旦伸青綸歸養客白髪倚門人家
醸難禁蠏江鱸正得蓴之官如自立吾館有賢賔
　　　吕景初殿院被召歸闕
邇臣清舉世推公驛召歸馳御史驄不獨危言開正道
更將髙節激頺風嚴霜透骨寒威重徤鶻盤空殺氣雄
朝選雖精知尚薄濟時才業滿胷中
　　　初伏栁溪
萬栁籠溪借碧漣滌煩髙會喜僚賢人間酷暑病庚伏
世外清風有洞天一枕易醒西嶠雨滿筵思醉北池蓮
棠隂訟闃邊烽靜誰信榆闗作地仙
　　　重九以疾不能主席因成小詩勸北園諸官
　　　　飲
病襟深惜好重陽莫接郊園醉晩芳豪飲直輸無比户
清歡全落少年場感時蕭索休成詠中酒無流不是傷
猛戰巨觥吹嫩菊且陶嘉節趂康强
　　　并塞晚秋
莫賦悲哉學楚騷塞庭秋色一時髙霜嚴獵衛鷹權峻
風入弓膠士氣豪對月清吟森玳瑁吹花芳酌醉葡萄
汾波照骨銀河淡曉夕寒光助帳刀
　　　過太原舊城
車書從此九區同雉堞隳雲百載空欲把金湯角天命
却驚禾黍滿秋風雖餘墟落人煙悄不改山河氣象雄
何必壞城心可壞祖宗恩德浸無窮
　　　晉祠
唐叔祠推晉域雄乘春來謁想遺風前庭樹古圭曾剪
近壠禾新穎未同山峻尚存維翰德泉深長㵼及人功
愚民不識邦君重嵗嵗西神酒食豐
　　　獅子栁(在晉祠/)
栁出狻猊首天然癭贅髙楓瘤嗤鬼伏松幹譲龍豪根
聳伸獰爪絲輕燦錦毛三眠漢宫樹人狀可同襃
　　　長生蘋(出晉祠/)
竒種定仙草長生晉水蘋採芳曾著詠薦潔可供神萬
卉衰何速三冬色自新大年如欲較吾豈愧莊椿
　　　過甘泉寺
甘泉穿石磴山腹啓禪扉自笑逃塵境飜來觸静機花
開松色淡(時前檻牡/丹盛開)歌咽磬聲微十里薔薇路香風送
馬歸
　　　甲午冬閲
練士當時閲臨髙共一觀勢憑朝氣銳令入曉霜寒事
重三軍國形存八陣灘燒烘旗幟動雷吼鼔鼙乾畫守誰
能犯循環莫見端赴谿驅稚子飄石走驚湍彈壓提封
静周旋四野寛機深天地祕知少古今難寨巧花齊出
營新月未圓全師充國眘堅卧亞夫安鵝鸛行雖巻貔
貅伎要殫撒韁馳鐡騎疊箭取銀盤避槊身藏鐙揚塵
足掛鞍弩飛三刃劍砲擲百星丸鐃管喧歸隊肴觴足
犒餐父兄人自衛鳬藻衆胥歡有志銘燕石無勞誤漢
壇壯心徒内激神武正勝殘
　　　賀宫師杜公增秩
漢唐二傅推踈白髙退當時歎莫如雖有清風傳舊史
不聞優寵及安車直縁賢迹光君輔更約師模在帝儲
何似詔公還廟席萬靈和樂浹堪輿
　　　賀觀文富公遷職
祕殿班崇極邇聨九重思舊及髙賢雖知榮寵公非樂
且喜孤忠帝尚憐惠物袴襦聊一境得時霖雨即敷天
萬方翹首臯䕫入待見唐虞致治年
　　　賀春卿加大資政職
别殿深嚴峻寵班再煩開府扼秦闗棠郊隂滿修前治
蕙帳香銷在故山天意未容賢者樂官方唯許老時閑蒼
生況結為霖望豈要窮邊俗吏攀(嘗致書以公康寧不/當乆遂閑適有輙欲)
(奉攀之/語故云)
　　　走筆戯呈機冝著作與諸同席
不草邊書絶塞氛英僚髙會喜同群朋間射鵠雖連中
坐上飛觥不五分烈士感時何晩嵗男兒行樂是從軍
速揮大白申嚴令多得紅心即戰勲
　　　上已栁溪席上次韻荅機冝張吉甫判官勸飲
天意如何未應人蛟龍猶得戢乖鱗民間望極經時雨
塞上寒深幾日春麥脚埋塵難自展栁眉低水只乾勻
西溪不在浮觴樂且慰群心祓禊辰
　　　栁溪嘲蓮
清香竒色匝芳洲只得公餘一見休道是好花堪謔問
幾時曾上美人頭
　　　次韻荅永興安撫文公
建牙非稱冢司官正是宸襟注意安即日太平歸輔翼
侍祠重陟岱宗壇
　　　次韻和都運崔諫議寄示立春前一日宿嵐谷
　　　　山程
絶色風霜正樹威不知韶律起從微十千酒且迎春酌
五九寒湏半臘歸破屐好山連日上費詩嬌雪着人飛
屬封所過皆䝉惠民吏應如挾纊衣
　　　代書寄大資政春卿侍郎
宵躔將欲正三台促召深思輔翼才只聽爕調光玉鉉
若為封駮滯銀臺殿帷延納君恩厚經席敷陳聖慮開
命相幾時符衆望遞中看錄白麻來
　　　六月六日雨後過嶽廟遊從封寺觀稼席上
暑雨頻經信宿休近郊方出釋濳憂雖妨麥始二停穫
且見苖知一半收(農語/有之)神嶽怖民藏電雹老松憑寺偃
蛟虬佳遊況遇從豐䜟好飾千倉待有秋
　　　自和
鄣泥何惜出郊遊始霽才寛望嵗憂鬱若山光疑是活
飄然詩思盡難收隈林杏頰紅初抹拂砌莎髯緑自虬
禾黍坐看雲四合有年將乞載春秋
　　　待制崔嶧給事移守圃田
使臺凝績大河東榮圃更臨輔鎮雄鸞省要資雖錫命
犧圖清職未推公滿天秋色增詩骨一路歡謡入嵗豐
會取朝家精選意陪京今是漢扶風
　　　菊觴
九日陪嘉客金英泛酒舩撥醅時上下浮蟻自周旋香
逐榴花發甘嗤栢葉先坐中宜醉挹仙録載延年
　　　北園秋雨
輕雨來秋晩郊園對客樽暫和春氣味將冷雪胚渾聲
入闗榆苦隂纒塞嶺昬黄花應自笑揺落獨承恩
　　　病中喜雪
天地乆閉塞氣和方一開花從無象出澤藴太虛來慶
可萬區浹豐宜百瑞魁病襟雖粗釋歡意阻賔罍
　　　屬疾
一紀三垂慮中疲病早侵人生何苦甚世事愈思深冬
漏長難過霜風峭不禁幾時抛組綬芝术老雲林
　　　次韻荅運使楊畋舎人
軺車勤按問并部此先行糴重傷農業年豐報力耕幾
時蘇俗困異日復民兵公䇿方經逺提封可坐清
　　　至和乙未元日立春
元日難逢是立春普天誰不喜佳辰一年氣候均諸節
萬卉芳菲實九旬栢葉始傾為壽酒土牛隨示力耕人
故隂盡革無餘臘端朔陽來慶共新
　　　元夕
萬家燈火徹重闉通夕熈然本順民誰道升平無可狀
請觀豐稔及兹辰月隨遊騎何曾動蓮嫁春風不是真
半病史君心未伏欲驅歌吹逐香塵
　　　春寒
春寒着人骨病軀殊未堪鴈慵難遡北花怯不開南詩
筆少新興戰觥思舊酣邊垂何事樂寂寞月將三
　　　後園春日
并塞園林古春來似不知雨輕成凍易樹老發花遲劇
事隨年倦歡悰入病衰芳時期強賞宴皷揭天搥
　　　乙未寒食西溪
三月鞦韆節西郊菡蓞洲塞寒春尚淺俗樂政同優賞
愜杯忘筭歌妍餌失鈎黄昏垂栁岸人意共遲留
　　　上已西溪同日清明
拍堤春水展輕紗元已清明景共嘉人樂一時看開禊
飲隨節日發桐花紅芳雨過糚新拂緑栁含風帶盡斜
欲繼永和書盛事愧無神筆走龍蛇
　
　
　
　安陽集巻七
欽定四庫全書
　安陽集巻八　　　　　　　宋　韓𤦺　撰
　　律詩四十二首
　　　謝宫師杜公寄示詩編
百諷新篇百忘勞直將淵㫖質風騷閑觀景物辭終巧
意到安恬格自高三代正聲傳雅樂千年嘉味入蟠桃
誰如八十歸休相字體詩情日日豪
　　　次韻謝宫師杜公惠詩慶富公為代
彦國賢推不世竒兩諧交政辱公詩如襃事契誠多幸
欲並才名敢固辭踈傅退來光漢史周公歸已静淮夷
(彦國今/已入相)湏知病守榮非淺日對鄉枌擁郡麾
　　　寺底遇大雨寄呈二運使
怒雷傾雨灑無垠天意湏臾復至仁比屋士民平歎息
一川禾黍長精神徹犁農喜通新種(徧問村民皆/云雨徹犁矣)隔轍
人誰謂不均大利豈當論小害路泥深尺没征輪
　　　早行
冐暑行宜早脩途不困人逺風清逐睡微露濕低塵好
月看無盡髙吟意益新未鷄知漸曉天角下星辰
　　　禠亭道中農居
山脚林成簇舎窠門前流水養嘉禾森森松栢圍先隴
濈濈牛羊滿近坡官賦已供餘嵗備村歌無節得天和
安全盡責亷平吏三嵗齊民更孰過
　　　山行
山路何曾倦官程幸不賖片雲無定雨香草逐時花暑
序秋天氣農居古室家鄉闗勤一望峯翠列髙牙
　　　過微子嶺
﨑嶇微子道行路始知難峻嶺萬千疊紆途百十盤地
磽民力薄天旱榖苖乾未寤蒼蒼意平川雨澤寛(自入/潞境)
(皆已雨足/獨此未洽)
　　　過吳兒谷
曉入吳兒谷危途信不虚千峯疑絶路一逕俯容車山
鳥過雲語田夫半嶺鋤時平盡周道天險欲何如
　　　過渉縣熊耳山
我從團栢歴山岐秀絶唯於熊耳知芳草經年被重席
輕雲無日展時旗羊頭有黍名終俗壺口稱闗類亦卑
何似半天留鶴馭此來憑軾與仙期
　　　至昭德
出却千山與萬山坦途由此達鄉闗邊垂未減宵衣念
閭里徒矜晝錦還憂國敢忘經日慮治身能得幾時閑
遙知上冡光榮處只在州城一舎間
　　　拜墳
欲知為郡寵晝錦入家村自古拜松檟幾人如子孫麾
幢新俗觀牛酒飫鄉尊儒者榮斯甚將何報國恩
　　　喜雨
垂稔良田雨信愆三農憂死只呼天應時滂洽真無價
數日淹遲誤有年立解焦枯非甚力不知神化此誰權
何妨四序均膏澤長使生靈得自然
　　　觀稼二首
尺雨滂然滌旱灾行田因得過家來催成禾黍拖泥秀
長就枌榆掲凍栽三組不矜聊問俗一㕓雖陋且容杯
郊原躍馬都忘病隨目山川氣象開
一夕甘滋起瘁田斗囘災沴作豐年便晴誰恐禾生耳
將熟偏冝穀捺弮雲退不留驅旱迹氣清渾露已秋天
衰翁豈獨同民樂更覺詩豪似有權
　　　觀稼囘
雨過觀田出近坰敝廬還喜及柴荆雲平多稼徹天盡
黛拂逺山隨馬行寂寞秋風催晩角徘徊先隴柰重城
鄉人莫羡前驅弩吾意何如負郭耕
　　　早赴墳莊
疊疊山依皺曉霞羲輪騰海露天涯一川圖畫秋方静
萬積(去/)京坻穀盡搓舊鄴餘風含古意太行髙景落詩
家訟庭經日如僧舎又到村居倚將牙
　　　再出行田
豐歳觀農穫先疇路不遐子多宜晩穀生柪就新麻蕎
麥方成齪蔓菁未入椏鄉民愚自詫太守是吾家
　　　送張吉甫寺丞歸洛
洛中平日是吾家時節芳菲正可誇權去獨思來衛幕
春歸誰約醉桃花晴飛縣舄瞻仙翼暖擷新蘭薦㓗牙
更想緱笙聞夜月翩然髙意薄青霞
　　　賀春卿宣徽出帥延安
延塞何湏輟鉅公西師今復乆櫜弓三台班秩名雖重
四海生靈澤未豐莫泥兵韜求䇿勝更充賢業俟時通
歸來談笑巖廊上致主唐虞始是㓛
　　　重陽甲子雨霽
猛收宵雨發秋光甲子朝來甚不傷天意欲教成九穀
人心兼遂樂重陽山開霽碧迎軒秀菊染新黄助酒香
氣與民和自無沴豈湏從俗佩萸囊
　　　登抱螺臺
壞圃蕭踈有廢臺登髙留客此徘徊幾年埋没荒榛滿
今日崔嵬宴席開一境山川俱入眼重陽風物盡宜杯
坐中不勸猶當醉菊蘂浮香似撥醅
　　　次韻荅滑守梅龍圖重陽惠酒二闋
芳醇盈榼副風騷慰我漳濵病擁旄把菊不同陶令喜
白衣人只送香醪
滑醪清滿菊花巵只欠新螯左手持(今嵗並邊雨/多徧市未至)欲報
善隣將意厚苦慙家釀帶春醨
　　　次韻荅滑州梅龍圖惠鼎州甘橘
芳訊欣隨客鯉開雅篇并付木奴來病翁逢酒唯憂過
更使湘包下滑杯
　　　寒食會康樂園
欲識芳園立意新康辰聊以樂吾民天收寒食時來雨
人得常年數倍春宻宻樓臺花外好蚩蚩歌舞醉中真
朝來必要升平象請繪輕綃獻紫宸
　　　次韻荅滑州梅龍圖以詩酒見寄二首
對敵公如論酒兵病夫雖劣敢先登如將壓境求詩戰
即竪降旗示不勝
東郡何能抑上才召書看即日邊來名醪價重詩篇好
賸泛西園感遇杯(公近奏感遇/十篇故云)
　　　拜西墳
樓角聲喧促曉更致䖍塋域出西坰春山帶雨和雲重
麥隴如梳破雪青鄉樹溟濛天水墨村農淳野古畦丁
隂迷俄景催歸馭暫向東風俗眼醒
　　　次韻酬滑州梅龍圖惠詩
自昔能詩者如公敏思稀清風當世聳大雅一時歸京
輔方期治天顔此暫違召棠隨有愛庖刃不勞揮吟筆
閑邀戰隣邦動怯圍疲神支敗北對景失芳菲無物酬
明月何心衒晝衣驚弦常跕跕突陣正騑騑溪栁柔金
幄園花爛錦幃(公新葺溪園/為近輔之勝)嬉遊成樂國佳氣俯端闈
郢曲髙難和荆棲近莫依流年傷阻闊好夢接容輝不
信降旗竪(前荅公詩已有/請竪降旗之句)猶勝走檄威可慙貂莫續安
敵虎而飛窘蹙圖更郡奔逃始見機吾鄉雖甚美無計
戀柴扉
　　　次韻和滑州梅龍圖寒食溪園
溪園髙致此非遐請為公陳衆所誇一境熈臺躋舊俗
萬民和氣入新花流芳只有人思召行樂何湏坐有車
不獨清明資勝會四時風月愜詩家
　　　次韻荅磁州王復都官
本邦為守獲隣封民政雖殊道則同浹境歡然君有惠
一鄉榮甚我何功漸濡美化規模近珍重髙篇氣格雄
德薄可能勝尹誦穆如空自愧清風
　　　上已會城北新磑
誰言智者不兼仁請看新渠激磑輪本為酒材寛物力
更饒春月樂鄉民隂晴天色將寒食狂醉人心即蜡賔
父老他年傳故事可忘修禊起兹辰
　　　晝錦堂賞新牡丹
欲集珍叢稱此堂春來栽檻首花王連砧不動開猶少
對酒多情格自強白晝已凌鄉錦色清隂冝接訟棠芳
娛賔一奉笙歌賞從此香名嵗月長
　　　暮春康樂園
榆莢紛紛擲亂錢栁花相撲輥新綿一年寂寞頓來地
三月芳菲已過天樹宻只喧閑鳥雀臺髙猶得好山川
病夫不飲時如此徒有詩情益自然
　　　庚申相臺閔稼
滛雨農疇害復收彼何恩厚此何仇髙田穀穗拖牛尾
卑地莊窠没獸頭稔社徹宵喧皷樂災居無日苦飢流
如云禍福闗為政安得豐凶在一州
　　　苦雨
直疑天際裂銀潢大雨連傾特異常數里河聲轟陣皷
萬條簷溜卓戎槍雷霆勢惡掀人腦蛟蜃朋凶碎客航
正熟民田多没穗幾時仁惻動蒼蒼
　　　次韻酬滑州梅龍圖惠酒
乆雨無書致睦隣坦塗非邈盡長津正憂吾里民災甚
敢覬公齋酒味醇得騁蛟龍方倚浪未鋤稂莠已齊身
太陽幾日披雲見名少如葵仰望人
　　　冬至前一日雪
地下陽將復人間氣已和群隂明數極六出見(音/現)花多
賀稱新年曲歡侔故郢歌同雲留紀吉柔荔借萌科起
認灰飛管堆凝素出波朝盈振鷺集隙隘白駒過樹宻
輕黏蕚天圓細撼羅潔非容物汚碎不在風槎農畆經
年瑞詩家萬古魔平明開慶會緑蟻薦紅螺
　　　臘日出獵二首
笳皷擁貔貅韓陵山下頭人心忘岱嶽鷹眼快離婁兎
逸兹窮虜孤殱即貴酋鄉民誰會我衣錦樂畋遊
習平禮樂存形器要閱兵湏有殺生故備姦戎侔斬伐
唯於畋獵可申明妖狐膽裂逃終戮老鶻拳髙下必精
大獲未能矜小得幾何人不哂吾行
　　　元日雪
人正開統發新陽盈尺稀逢雪載滂不必宫聲符善嵗
却應和氣得嘉祥同雲幾刻藏春色利澤經時洽衆芳
遥想九天排曉仗六花吹入萬年觴
　　　新嵗拜墳二首
先隴比如何新年重一過風迎人意好春入鳥聲和畎
畆因時勸松楸趂暖科公餘私遂及吾幸比為多
新歳齋前寂訟鈴不妨諏日展先塋遥知隴樹春方到
一見家山眼又明孝弟少期為俗勸里閭烏足語吾榮
此行猶苦圭符累名遂歸來更盡誠
　　　寄并帥龐公古瓦硯
鄴瓦搜來頗異常寄誠安足奉文房早陪神化丹青筆
莫滯邊書赤白囊
　　　次韻荅并帥龐公謝寄古硯
誰傳石末首青州鄴硯今推第一流更好豈堪濡化筆
報瓊終念木𤓰投
　　　寄題滑州梅龍圖西溪園
陪京髙選得名卿勤葺公園匪自寧政舉輔藩無一事
意尊王室有三亭看花篇什煩官課對酒笙歌易訟鈴
他日吏民銘惠愛定隨碑刻載圖經
　　　寄題滑州梅龍圖西溪
四時風物隱天真咫尺城隅惜示人幾歳壞堤埋老木
一朝春色與吾民壺中有景知誠少堂下無喧到始頻
我亦治園同衆樂夾河相望稱為隣(相亦治後圃以康/樂名之取時康而)
(與民同/此樂也)
　
　
　
　
　
　
　
　
　
　
　安陽集巻八
欽定四庫全書
　安陽集巻九　　　　　　　宋　韓𤦺　撰
　　律詩三十六首
　　　御製後苑賞花釣魚奉聖㫖次韻
花簇香亭萬朶開琱輿髙自九闗來輕雲閣雨迎天歩
寒色留春送夀杯仙吹徹雲終縹緲恩魚逢餌幾徘徊
曽參二十年前㑹今備台司得再陪
　　　御製天章閣觀三聖御書奉聖㫖次韻
寳閣三休地琅函列聖文天章横紫極洛字覆青雲花
拆驚雷起龍騰駭浪分宸毫知善斷更嗣禹邦勤
　　　恭謝天地慶成五言六韻
世積皇基厚天扶帝極安宸心思報重靈荅匪誠難蠲
潔齋居敞凝嚴路寢寛二儀通聖饗三后接神歡惠澤
開秋慘和聲破曉寒南山薦君壽嶢闕聳群觀
　　　祫享慶成五言二十韻
大饗無先祫精祠貴必躬歴朝疑未講曠典屬今崇良
月稽冬孟容臺訪禮中祀期當象閏位嚮卒虛東太卜
諏元日齋誠儼法宫琱輿下丹地琳館薦清𠂻雪宻人
初駭天髙徳自通隂雲成瑞靄凛色變和風世室休嚴
衛宵衣集庶工叙親昭穆正合食簋鉶豐既祼神斯格
居歆慶已䝉歡欣流禹律謦欬入堯聰月射千圭白星
輝萬燎紅茨歌將振作晴旭漸曈曨回蹕升端闕群瞻
聳上穹蕃釐均廟餕惠澤泰民窮孝著鉤鈐動恩䟽貫
索空致祥書可信讓羙意彌冲此協亨嘉㑹慙非輔翼
功唯知獻君夀巍與二儀同
　　　明堂慶成五言二十韻
至矣君嚴父其惟祀配天明堂兹有法路寢復中䖍禮
簡刋前誤圖新煥昔傳乾坤隆正位辰火協髙躔宗徳
停參侑推尊獨大圓兼崇太極坐並享總章筵節物豐
秋後齋精吉𤣥前既祗真館駕遂潔閟宫牷泛灑輕塵
失涵濡惠澤先直由誠意感卒使祭無愆翌日回清蹕
中宵儼邃延一純通肸蠁五室敞蟺蜎和必流金石馨
非主豆籩靈光燭牕户飈駕觸旄旃齊酌終三薦神釐
荅萬年歡聲揺海嶽瑞色變雲煙餕已均庖賤恩思被
幅員星鷄隨勑竪赦鶴下樓宣教不煩家至民惟視徳
遷普天知子道斯匪化之然
　　　天章閣觀御飛白五言十韻
内閣門清曉中天對邇臣唐虞遺典在河洛奥書陳二
聖勤勞舊千齡矩法新帝暉方咫尺宸翰復躬親鸞拂
宫綃舞花隨御筆春奎光連璧府劒影動龍津今古神
功絶頒宣上意均玉峯羅爼豆黼坐拱星辰魚藻符亨
㑹蓬瀛寄此身流霞仙飲罷又賜一杯醇(聖恩勸酒唯/臣再賜巨杯)
　　　樞廷對竹
一紀前曾對此君依然軒檻喜重親丹心自覺同髙節
青眼相看似故人不雜囂塵終冷淡飽經霜雪尚精神
樞廷豈是琴樽伴㑹約幽居稱幅巾
　　　韓縝太傅之任洋州
昔年疆埸寵雙旌官寄洋川實治并今喜逺民留上意
故求賢守紹家聲升雲仙迹唐祠古踏石春遊灙水清
時閱吏文應笑我從前銜署只虛名
　　　荅定帥仲儀龍圖寄示閱古堂詩刻
好勝時多尚已為前人勤力必隨隳所圖營葺猶如是
欲樹功名即可知昔慕先賢形藻繪本同來哲作箴規
得公詩刻増光燄定警媮風變俗漓
　　　夏景即事
槐耳籠前檻雲峯透曲櫺凉風即崑閬煩思入滄溟荷
弱翻青蓋榴新倒緑缾晩來収驟雨一枕夢魂醒
　　　夏暑早朝二首
凉風吹暑豁煩歊上馬迎風趂早朝宿霧欲開星月澹
隱然雙闕在層霄
奪熱清風幾快襟禁街岑寂漏聲沉東方似動隂氛失
北斗髙垂帝闕深憂國逺圖深入夢費詩閑景懶成吟
平明天外鳴鞘下萬玉顒然拱極心
　　　重九席上賦金鈴菊
黄金綴菊鈴兖地獨馳名細蘂浮杯雅香筩貯露清風
休沉夜警雨碎入寒聲自此傳仙種秋芳冠玉京
　　　召赴天章閣觀新柑
雲閣崇先重霜柑薦瑞新臨觀紆法從趍召獨隣臣晩
實開天意重榮浹上人(上宣諭此樹枯而/再榮今始結實)不隨淮枳變
自比禹包珍廟獻宸心格親頒聖寵均從兹魁衆果仙
府占長春
　　　祈雪宿齋醴泉觀
愆陽經臘惻皇情徧走靈祠達意情馬殆始知仙府迥
露寒如到月宫清甘泉既久蠲民瘼惠澤非難滌厲萌
日待神龍興熱窟一吁嘉雪滿寰瀛
　　　戊戌元日喜雪
新元迎曉朔風凉雪落同雲勢漸霶氣候未春終是臘
禱祈方得合稱祥拜章粉絮迷朝珮獻夀瓊花入御觴
自是三農豐嵗兆人聲何必問宫商
　　　張吉甫殿丞宰資陽
去物輕遐邑宸心與近均宜將寛詔意善恤逺方民寒
驛鳬先下春郊雉自馴白雲休引望馨膳有天倫
　　　次韻和崔象之寺丞西亭雨下
初暑軒牕覆翠隂更宜飛雨濯塵襟喜花添色自人意
為歳期豐獨帝心餘潤日隨和氣浹好聲時逐遠風沉
郊原徧採農家議一寸真如一寸金
　　　庚子重九菊未盛開席上偶成
重九開樽節未寒黄花初發葉皆單待看旬日金鈴錠
剩得東籬一醉歡(金鈴菊兖州/種小圃有之)
　　　九日賞菊未開席上次韻荅崔象之寺丞
誰知九日接賔觴未放寒花折露房早是生來悲晩節
那堪開不在重陽滿頭且應良辰挿一夜寧衰淺意香
守待金鈴披絶艶共君搴蘂醉餘芳
　　　覽崔象之寺丞詩編
驚人佳句本天成艶格清竒不易評秋月照空澄萬景
洛花無品盡多名珠藏赤水捜求苦礦出黄金鍜錬精
郊廟有歌猶未採只輸髙興冩幽情
　　　和崔象之紫菊
紫菊披風碎曉霞年年霜挽賞竒葩嘉名自合開仙府
麗色何妨奪錦砂雨徑蕭踈凌蘚暈露叢芬馥敵蘭芽
孤標只取當筵重不似尋常泛酒花
　　　祫享加恩押班宣制
大祫休成慶澤新廣庭宣制寵臣鄰非煙薦瑞籠宫殿
(宣制時輕/靄鬱然)出綍敷言聳搢紳風結冰簷駢玉箸日融霜
瓦半魚鱗移時始放金吾仗鵷鷺齊飛出禁闉
　　　辛丑中秋不見月
懊惱閑雲取次生中秋觀月悞人情一時雖不充群望
萬古終難掩至明疑有隂魔憎好事更虞滛雨害豐盛
湏知席上徘徊意直似葵心向日傾
　　　崔象之中舍宰陽翟
君於榮利已恬然此治韓城屬薦賢惠政即隨春共煦
道心常與月同圓門踈俗客禪詮逺亭掩脩篁定力堅
(君第有小亭竹徑蕭/然君終日危坐於此)思退㡬人曾上籍可容名記託新
篇(君有休官簿與君/同約者則書之)
　　　辛丑季秋大饗明堂中書宿齋
紫極宸居重黄扉禁户深齋精嚴帝配祇翼達天心百
刻延壺箭千廬肅羽林秋聲來易感仙夢斷難尋小雨
隨雲散踈星伴月沉樹鷄先曉唱菊酒帯香斟(重九/日)寂
爾潜神化翛然適道襟惟馨思在徳肸蠁佇靈歆
　　中書東㕔十詠
　　　迎春
覆欄纎弱緑條長帯雪衝寒拆嫩黄迎得春來非自足
百花千卉任芬芳
　　　牡丹
當欄新植盡珍叢異格同妍出化工何物衆人驚絶艶
一枝花坼瑞雲紅
　　　夜合
合昬枝老拂簷牙紅白開成蘸暈花最是清香合蠲忿
累旬風送入牕紗
　　　四季
牡丹殊絶委春風露菊蕭踈怨晩叢何似此花榮艶足
四時長放淺深紅
　　　緑篠
莫輕叢篠緑隂微迸笋方抽嫩玉枝結實他年臻瑞物
最宜栽向鳯凰池
　　　芎藭
蘼蕪嘉種列群芳禦濕前推藥品良時摘嫩苖烹賜茗
更從雲脚發清香
　　　山芋
隨竹縈回翠蔓延土藷名異出前編㑹湏霜晩餐珠實
可挹浮丘作地仙
　　　盆池
圓沼泓澄璧彩浮萍新殊未覆游鯈纎鱗不用時驚沒
香餌雖投是直鈎
　　　假山
危峯疊疊起丸泥莫愛幽竒是假為黄閣何功宜自劾
去尋真隱老衰疲
　　　馴鵲
靈鵲雙雙日自馴徘徊軒檻若相親主人素解忘榮辱
何用喃喃送喜頻
　
　
　
　
　
　
　
　
　
　安陽集巻九
欽定四庫全書
　安陽集巻十　　　　　　　宋　韓𤦺　撰
　　律詩三十三首
　　　崔象之宰韓城
去年同舉菊花觴自掲清音入醉鄉此日髙秋來一别
幾旬佳節負重陽風生古操安新治雨徹踈茅鎻舊堂
(君治之/東齋也)民里更繁應自化宰君心地本空王
　　　駕幸西太一宫祈雨
曉蹕聲乾下九重西郊岑寂款琳宫驕陽尚作三春旱
多稼期霑一雨豊恤物致䖍歸上徳應誠為荅即神聰
從來聖感無旋日不在商巖傅說功
　　　駕幸西太一宫道傍耕桑者皆以茶絹賜之
杪春時澤未全滂西禱真祠徯福祥蠶女捨籠驚法從
耕夫投耒目天光勞(去/聲)勤率有優恩及拜賜皆知佚道
長海内承風誰不勸何須躬籍與躬桑
　　　駕幸西太一宫陌上耕者叱牛聲厲左右皆笑
　　　之
皇心閔雨出西坰親禱靈宫致潔誠扈蹕不知農事苦
輦前爭笑叱牛聲
　　　駕幸西太一宫謝雨
太一尊神宅近坰特紆天仗乞殊靈清𠂻祠禱才三日
大澍滂沲足四溟上釋憂勞嚴報謝民祛愁鬱得康寕
至誠有荅真如響更異言間退守星
　　　從駕過金明池
帳殿深沉壓水開幾時宸輦一逰來春留苑樹隂成幄
雨漲池波色染苔空外長橋横螮蝀城邉真境闢蓬萊
匪朝侍宴臨彫檻共㸔龍艘奪錦回
　　　駕幸金明池
西池風景出塵寰春豫方乗禁坐閑庶俗一令趨夀域
從官齊許宴蓬山樓臺金碧芳菲外舟楫笙歌浩𣺌間
與衆盡歡宫漏促萬花香裏屬車還
　　　寄崔象之國慱
知君為邑觧銅章却復先廬坐葆光對境風幡俱不問
安禪心法兩皆忘滿庭脩竹爭髙節近砌幽蘭稱獨芳
若論厭喧遭拄杖何如趣駕返周行
　　　甲辰景靈宿齋謝雨
邃寂敞仙扄心齋物外清滂沲今應禱肸蠁此通誠月
殿栖真境風梧醒睡聲如何謝靈貺至道本難名
　　　癸卯喜雨
一夜隂雲匝四溟朝來嘉雪灑寰瀛因風絮起先春媚
翦水花飛到地輕天際定迷瓊蘂屑世間今有玉樓成
應時何止銷民疹直壓胡沙萬里清
　　　聞崔公孺國博將入都近重九未至
幾日知君命駕來芳辰㸔失獨徘徊黄封御酒新霑賜
更偶金鈴菊未開
　　　晩秋有感
倦鵲穿林趂獨栖此情唯有老鰥知西風日𦂳重陽近
忍對黄花挹酒巵
　　　次韻荅崔公孺國博
向陪亡室接鴒原正是輕霜九日天醉語忘形幾爾汝
詩毫揮紙速雲煙思窮碧落今無術淚灑黄花兩換年
一覽嘉章生百恨孤懐還昧覺心圓
　　　先君冩真得永叔為之賛而君謨書其側崔公
　　　　孺國博以詩稱美次韻荅之
遷筆襃揚逸少書孤風拂拂起襟裾孝心如覩英靈在
世系元承福慶餘永向淨居同相好(真置/墳)任從深谷改
丘墟君詩意主稱人善義節軒然到古初
　　　次韻和崔公孺國博觀君謨所書孝親崇福院
　　　　牌
欲䕶親塋薦福殊僧藍營葺幾年餘名因先帝鴻恩錫
牌得君謨大字書佛宇增輝良自爾鄉廬傳美孰加予
須知體法多竒䖏深造鍾王奥妙墟
　　　次韻和崔公孺國博觀新模鄴王書
唐季諸侯孰擅雄鄴邦高襲世勲洪圖功自可超煙閣
接士殊優在雪宫刀筆風流爭戰外生靈安帖笑談中
詩豪墨妙家藏乆二羙刋傳定不窮
　　　次韻和崔公孺國博觀新模正獻杜公草書
珍藏正獻草書詩傳誡雲來示永貽幾夜風濤偃松栢
半天雷雨起蛟螭臨池學苦應同妙舞劒功如未是竒
刋石豈徒為世玩更思清節可師之
　　　次韻和崔公孺國博模刻文正范公閲古堂詩
閲古堂成在北邉希文詩筆美前賢高吟尚紀終軍策
小字如觀樂毅篇欲起貴名增世慕更刋餘禮廣人傳
其他事業知難冺盡入仁宗實録編
　　　次韻荅崔公孺國博西亭感懐
常喜交親燕此中忽移歡緒作悲翁桃隂已盛何曾語
檜影長閑不厭風數漏趂朝心拱北忍飢開閣客盈東
人生易别須偷暇為我樽前話苦空
　　　甲辰冬雨
凛氣回輕燠凉颷絶怒號飛霙難自拆細雨反如繅惠
澤非常降祥編想共襃民閻清歳癘農畆得春膏天意
雖霶洽人心尚鬱陶未逄銀甕出不見玉樓高酒興來
差淺詩情病少豪曾㸔紛似絮舉白待風騷
　　　留崔公孺國博
虗亭還喜叩禪詮頓覺襟懐鄙吝捐陶暑屢開河朔飲
聚星㸔别潁川賢我縻東府成衰叟君向西湖即洞天
且緩歸期時一笑及𤓰趨闕動三年
　　　乙已重九
苦厭繁機少適懐欣逄重九啓賔罍招賢敢並翹材館
樂事難追戲馬臺蘚布亂錢乘雨出雁排新陣拂雲來
何年得遇樽前菊此日花随月令開
　　　乙已郊禮慶成五言二十韻
堯歴方歸聖虞琴始就聲不先惟帝饗孰見事天明榖
旦諏陽復鴻儀備吉行宸襟正祗謹隂孽忽孳萌滛雨
頻興陣寒花幾墜瓊多言揺改卜上意益專精宗社敷
冥祐穹蒼荅至誠斗收連日晦併與祀時晴待曉披閶
闔凝旒下紫清真廷陳潔饌親廟展嘉牲愛旭輝黄道
非煙䕶綵城旌旗停藻衛鐃吹起嚴更冕服祛繁飾壇
壝即自成晶熒奠琮璧和雅薦英莖繼志還虗次尊神
戒側迎(時傳㫖公卿等傳奉/祠事母得轉班迎駕)千齡俄受胙萬乘巳旋衡
嶢闕層霄逈通衢衆目傾䟽刑空犴獄霈澤浹寰瀛統
業恢長治生靈入太平因知却徽號偉蹟固難名
　　　次韻和崔公孺國博西亭感懐
常虚西館待髙賢一見襟懐兩釋然且叩真詮期進道
不論衰鬢遂凋年頑金在礦須當變逸驥無鞭亦自前
相叩屢辭雖未得巳齊朝市與林泉
　　　感春貽崔公孺國博
春來天氣作輕寒故使春芳欲見難頼得好風攄俗憤
頓開韶景與人㸔詩情遇敵豪雖減杯興逄辰老未䦨
幸遇親朋時枉駕且偷壺刻奉清歡
　　　次韻和崔公孺國博黄杏花
顆顆裝成藥竈牙日邉開處近彤霞真宜相閣栽培物
更是仙人種植花髙行出羣猶仰慕香名超格合洪誇
諸賢繼有尋芳㑹欲奉歡遊決自差
　　　貽崔公孺國博
三十年來契分隆更從親炙逹真空明非獨善諸昬破
理到無心萬事通莫話離踪傷祖席且留歡刻醉春風
海棠亭下花㸔發坏子臙脂㸃㸃紅
　　　次韻和崔公孺國博遊興國寺廣嚴院
紺園南北壓通寰氣象超然出世間只見莊嚴尊十地
不須微𤨏説三山浮雲自縳春春失真境無塵事事閑
我有歸依殊勝願吏文常擾幾時還
　　　次韻荅崔公孺國博西亭燕飲
十稔繁機困備員芳時何暇目春妍自慙東閣延材地
得㑹西豪聚里賢益友至言皆有味禪宗髙論邈無邉
須知樽酒相留意老去離懐異少年
　　　丙午上巳瓊林苑賜筵
春光濃簇寳津樓樓下新波漲鴨頭嘉節難逄真上巳
賜筵榮入小瀛洲仙園雨過花遺靨御陌風長絮走毬
禊飲不須辭巨白清明來日尚歸休
　　　首夏西亭
一霎輕塵小雨過園林風物尚清和巢栖舊燕將成子
盆植新蓮未出荷欲就好峯添異石惡侵芳卉􁀙狂莎
病襟蕭索賔如市孤負良辰樂事多
　　　召赴天章閣觀新刻仁宗御詩
天閣當年拂霧宣紫皇端扆侍羣仙親揮龍鳯軒騰字
命繼咸韶雅正編勸酌屢行均聖寵賜花中出奪春妍
玉峯光景都如舊但睇宸章極泫然
　　　次韻和崔國博西亭喜雨
暑雨滂然僅作霖連宵殊未擴隂森全祛下土將焚患
盡識髙穹不忍心斗厭埃氛開衆目了無煩熱自吾襟
當軒倍勝松風過何必清音一弄琴
　
　安陽集巻十
欽定四庫全書
　安陽集巻十一　　　　　　宋　韓𤦺　撰
　　律詩三十二首
　　　永興寒食後池
春意隂隂百五天小池蕭索㑹僚賢孤芳映水花終淡
勁竹凌軒節自全一陣森嚴林勢合萬魚跳落雨痕圓
當筵暫弭憂邉慮且仗詩魔駕酒舩
　　　席上自和
喜陶嘉節曲池邉薄酒何須辨聖賢談席且誇珠履盛
種羌誰問蟻封全白楊花落眠蠶老紅杏枝殘笑靨圓
不似丁年為帥日醉鄉方擬拍浮舩
　　　清明興慶池上
連日隂岑此日晴池頭風物稱清明萬鱗潜巻雲頭坼
一鑑新開水靣平兩兩鳬鷖波上没憧憧車馬柳間行
嘉賔須惜難并㑹莫厭芳樽冷淡傾
　　　垂蘿洞
池北如趨紫府家亭臺髙下景無涯垂楊不絆遊春騎
曲水時飄出洞花萬本竹深叢劍㦸一軒藤老纒龍蛇
使君欲共斯民樂莫顧西山下日車
　　　上巳㑹興慶池二首
元巳開樽處垂蘿碧洞前綺羅明浩𣺌臺榭挿漪漣曲
水來如篆輕橈去若仙春寒芳意晩未見柳飛綿
興慶池頭三月三柳如拖綬草如衫禊觴臨水筵相屬
文鷁凌波尾競衘花雨亂飛紅撲蔌峯螺遥聳碧嶄巖
芳辰况任遊人樂不必低將席㡌攙
　　　上已晩遊九曲池
九曲池邉第一開艤舟同賞盡髙才彎流自得黄河勢
怪石應從紫閣來塵外怳迷仙境界竹間深有古亭䑓
徘徊復至豊碑下花蕚吁嗟作盗灰
　　　春隂馬上
正日風和日暖天重隂凌擾苦纒綿蕉心自結憑誰展
柳眼慵開只待眠草濕謾鋪留醉席榆寒難擲買春錢
幾時霞外氛霾散放出紅輪一丈圓
　　　聞轉運范純仁司封㑹興慶池
池榭春深合衆芳使臺來賞好風光波頭灔日琉璃軟
酒靣揺花琥珀香訪古舊文昬琬琰記遊新刻上篔簹
臨歸定借西園歩愈覺禪詮氣味長(西園即化/先所居)
　　　登廣教院閣
岑寂禪扉啓晝關公餘為㑹一開顔髙䑓靣壘包平野
老柏參天礙逺山花去春叢蝴蝶亂雨勻朝圃桔橰閑
徘徊軒檻何時下直待前枝倦鵲還
　　　賞北禪牡丹
一春顔色與花王况在莊嚴北道塲羙艶且推三輔冠
嘉名誰較兩京强已攅仙府霞為葉更奪熏鑪麝作香
㑹得輕寒天意緒故延芳景助飛觴
　　　次韻和都運孫永待制廣教院三頭牡丹
駢枝三出牡丹紅竒有雙頭結未工宛似靈芝相並秀
瑞雲攅處起香風(唐肅宗時延英殿梁上/生玉芝一莖三花故云)
　　　賞西禪牡丹
幾酌西禪對牡丹穠芳還似北禪㸔千毬紫繡擎薫炷
萬葉紅雲砌寶冠直把醉容欺玉斚滿將春色上金盤
魏花一本須稱后十朶齊開靣曲欄
　　　四月望日㑹興慶池
莫厭煩蒸共此行臨流臺榭極髙明風前自得披襟興
林杪時聞脫袴聲洞竹交隂冠蓋爽砌泉爭響夣魂清
憑軒最切雲霓望日待民田雨足耕
　　　送秋馬上始見終南
終南頻月晦峯巒一雨民心萬事寛救徹旱苖充歳望
洗開山色與人㸔半天横示全秦壯積雪髙連太白寒
欲識衆多欣幸意送秋歌舞滿長安
　　　㑹故集賢崔侍郎園池
崔園髙絶五門西塵外風光是處宜唐室舊池因地得
漢宫遺址上樓知青螺萬嶺前為障碧玉千竿近作籬
我住鄴臺殊草創一來尤覺愬歸遲
　　　再賦
門徑縈紆洞府間了無塵外累幽閑長楊十丈亂風雨
流水數枝鳴珮環入户好峯誰可畫礙人新竹不容刪
池亭靣靣圓荷滿薄暮飛香送客還
　　　登崔園城上亭
危榭壓頽基登臨事可悽邱墟唐殿左禾黍漢宫西臺
古疑藏劍峯遥不見圭山川難盡識頼有舊圖攜
　　　覽諸人贈狄國賔察推詩
凛凛梁公萬世尊復唐功業並乾坤為臣所守能忠義
異代猶思録子孫老嗣寂寥雖未振大名瞻仰只如存
後人真有希賢志豈特孤風擅一門
　　　送范純仁司封移漕京西
衰拙何堪定繹騷使臺猶喜㑹英髦治財純擾常先恕
移用皆宜似不勞此去任賢終漕輓幾時當路壓風濤
家聲莫擬君能紹日㸔青雲歩歩髙
　　　凉榭池上二闋
游鱗驚觸緑荷香水馬成羣股脚長逐浪相隨留篆跡
偃波垂露滿方塘
病襟思適繞東塘水荇初花吐嫩黄行困老樗隂下坐
兒童爭喜拾紅娘
　　長安府舍十詠
　　　流泉
龍首髙源析螭吭亂玉鏘帯花春共逺和雨夜何長冷
撼青虵影平拖白練光煩襟來自滌可待濯滄浪
　　　凉榭
忠閔䂓摹壯耽然大厦開無時佳燕在正暑好風來池
靣飛泉落林端畏景回誰知仙府路瓊室與瑶臺
　　　北塘
臺榭生凉處奫淪瞰北塘松筠成夏䕃蓮芰入秋香踈
雨交寒暈輕雲襯曉光無心投釣餌游鯉莫驚藏
　　　雙石
雙石唐餘物來兹孰記年嵌空危砌下怪醜好花前名
氏坳猶刻藤蘿宂任穿最宜秋後㸔班駮蘚痕圓
　　　月臺
待月西臺早移時凭曲欄雲端開玉葉海靣起金盤燕
席通宵雅凉波入坐寒香風來不斷清露裛紅蘭
　　　池亭
亭出水中央輕風四靣凉岸平飛畧彴波暖戱鴛鴦静
夜蟾蜍落清秋菡蓞芳公餘時獨坐萬慮黙皆忘
　　　山樓
西北髙樓上南山日靣欄勢籠秦地勝隂落渭波寒帯
雨新屏活穿雲古道難仙扄如可造便擬挂朝冠
　　　流杯
迢遞穿花出彎環作篆來若非天上醴不泛洞中杯水
鳥浮還沒仙航去復回蓬瀛真境事銷得玉山頽
　　　石林
叢石競嶄巖當軒翠撲嵐疑峯何啻九仙島逈侔三潤
極雲猶抱温多玉尚含樓髙慵引望坐㸔小終南
　　　竹徑
北榭層基下森森竹徑幽枝繁低拂蓋根宻僅通流勁
節輕環粉狂鞭怒走虬風霜胡可動松柏乃吾儔
　
　
　
　
　
　
　
　
　
　
　
　
　安陽集巻十一
欽定四庫全書
　安陽集巻十二　　　　　　宋　韓𤦺　撰
　　律詩二十二首
　　　題致政趙剛大卿卧雲堂
一掛朝冠謝世紛終南髙隠邈難羣不容聖治詢黄髪
徑宅幽巖卧白雲書麓遶牀唯我伴磴泉喧枕乃予聞
此時誰可攀真馭應有浮丘觧挹君
　　　題致政趙剛大卿宴息堂
家園休息敞虗堂直造希夷境外鄉無物不推山下勝
有花皆似洛中芳荷裁萬扇悲長信笋擲千簮醉孟嘗
子藹令名居自足主公襟韻日康强
　　　戊申末伏與立秋同日
末伏居嘗極藴隆今辰俄與立秋同雖餘暴虐難禁暑
奈有蕭騷巳至風冰出魏臺猶示貴扇思班篋欲收功
從兹漸入清凉境林嘒寒蟬露曖空
　　　初發長安遇雨
九龍朝發起程初甘澤滂然灑路衢敢倦征途泥没踝
且觀嘉榖秀垂珠髙原直㵼波頭惡弊繖平穿陣勢麤
繡嶺任遥須趂宿蓮花湯下洗塵軀
　　　題靈泉觀
老木隂森蓋滿山蕭條宫殿倚㠝岏留為治世無窮戒
自足明皇數紀歡舊浴已殘湯室暖餘悲尚慘渭川寒
欲知百二關河勝更待朝元閣上㸔
　　　題温湯
康定西征始壯餘徃還休此任馳驅白頭猶罷咸秦帥
却向温湯浴病膚
　　　題朝元閣
試徃驪山頂上行朝元孤絶聳崢嶸了無樓殿嗟餘侈
自見耕桑復太平雨後緑苔多滑徑葉間紅子不知名
南巔更就丹霞挹頓覺尫然病骨清
　　　遊石甕寺路險而返
古寺跨山椒虗明瞰泬寥路危難進馬林宻不容樵飛
瀑連雲濕凝嵐帯雨饒崖窮徒一望歸歩黙無聊
　　　靈泉覽古
靈舘驪山下開元迹尚遺蓮穿噴玉溜字缺照人碑古
殿天姿晦真工石像竒羽衣沉舊曲錦鴈失前池不見
長生鹿猶㸔連理枝辭雄小杜句意盡老陳詩治亂由
斯監賢愚共一悲時君自奢儉繡嶺此何知
　　　題鎮潼西溪
芳林環掩宻相攙仙府天成似隠潜峯靣槎牙屏簇畫
溪心平澈鑑開奩穠粧照檻秋蓮合碎玉敲蓬夜雨添
暫柅客軒醒病目日斜無意馭彤襜
　　　題雲臺觀
仙掌峯前羽客家玉虗宫殿倚雲霞最髙頂上誰曾到
得見蓮開十丈花
　　　題希夷先生真堂
伊昔天真被謫書亦教人境得仙居開門翠靄三峯近
合眼紅塵萬事踈髣髴舊容蟬已蛻徘徊髙隐室猶虚
何時歸伴赤松子稳駕尋君物外車
　　　仲秋之八日覩雲臺觀冲觀大師北軒羣花盛
　　　　開
春早凡花百種榮秋芳能得幾多名仙家八月靈葩發
不與尋常俗艶争
　　　題玉泉院
兩行脩柏夾雲根引入蓮峯直下村病骨醒魂安氣母
幽亭收景厭山孫金堆望逺千灘出玉溜聲喧萬馬奔
坐歎塵勞無計住却尋歸路日黄昬
　　　硤石道中
氣爽風清八月天雨餘秋色自蕭然正當崤澠難行路
得見田疇大有年叢薄逺青供極望霽雲低白半危巔
河橋咫尺鄉程便病質雖疲喜强前
　　　澠池道中
渡澗登坡直幾重嶺頭初日上曈曨野花紅紫連官道
露裛清香散暁風
　　　戊申西洛中秋對月
海東推出水晶毬碧抹晴空暝靄收素景獨宜惟上節
清光無敵是中秋家為梵室黄金界人在天宫白玉樓
當此客塗衰病者敢於詩酒擅風流
　　　次韻荅崔公孺比部至陳橋驛來别相㑹
永日勞君倍驛馳相期無失見相思義均吕駕來千里
情過陽關盡一巵喜接禪醫開道眼愧逄詩將立降旗
此行且縱漳濵卧免弄幽并俠少兒
　　　又次韻荅夜宴陳橋驛
客郵聊得接交親夜席開談彼此真薄酒不辭知易别
征車從觧喜難申請㸔隨分樽罍事可是留心富貴人
早晩共成林下約釣潭風月有竿綸
　　　又次韻荅陳橋話别
欲知連日柅征車傾蓋唯憂後㑹賖被顧髙情非白眼
論空真理黜黄牙還家粗喜松成徑懐印誰驚綬引花
卧治必難逃吏責羡君竒志託青霞
　　　重九與諸親㑹别陳橋驛
郵館侵晨舉别觴一時佳節遇重陽莫悲白首分行袂
且伴黄花入醉鄉旅鴈帯霜横塞陣香萸和露貯宫嚢
諸君送我無多念病質將休晝錦堂
　　　早發韋城
北去川原極目平脩途塵歛雨初晴嵗豊禾黍髙低積
天暁雲霞散亂明宵露尚漙香草木朔風時𦂳撼旗旌
病襟斗覺精神徤屈指鄉邦近數程
　
　
　
　
　
　
　
　安陽集巻十二
欽定四庫全書
　安陽集巻十三　　　　　　宋　韓𤦺　撰
　　律詩二十三首
　　　初拜先墳
未交符竹展先墳肅肅秋天雨半昬榮入松楸雖動色
感深閨闑復傷魂山川望逺平如日父老歡迎識舊恩
白晝錦衣人已駭更留旄節宿郊村
　　　再題晝錦堂
為郡偏榮晝錦歸再容鄉任古來稀邸人只駭新章貴
仙表誰瞻舊鶴飛浹境士民增慰悦一軒風物起光輝
鑱詩又志君恩厚鼎鑊捐身報亦㣲
　　　再題休逸臺
冰井梁摧幾百秋昔移為柱立臺頭層基靣壘盤蝸殻
倒影侵池側蜃樓拂檻落霞凌綺席入簷初月誤瓊鈎
芳林已合隂成茂不見西山涌萬邱
　　　再題康樂園
名園初闢至和中思與康時衆樂同一紀丰光雖易老
萬家春色且無窮歸來敢衒吾鄉勝到此須知舊鄴雄
病守縱疲猶强葺欲隨民適醉東風
　　　狎鷗亭
亭壓東池復壊基園林湏喜主人歸憇棠猶茂應存愛
植柳堪驚僅過圍魚泳藻間諳物性月沈波底發禪機
羣鷗只在輕舟伴知我無心自不飛
　　　觀魚軒
雨後方池碧漲秋觀魚亭檻俯臨流時㸔隐荇駢頭戯
忽見開萍作隊㳺喜擲舟前飜亂錦静潜波下起圎漚
吾心大欲同斯樂肯挿筠竿餌釣鈎
　　　洗竹
當日曾移碧玉竿繚垣交植競檀欒栽培盡力宜長盛
翦拂無人已半殘洗出煙姿還雅澹削開龍影起幽蟠
此君髙節殊堪慕賢者來須着意㸔
　　　删柏
翠柏枝繁鬱未伸我來删理務躬親孤根得地雖經歳
逸勢參天不在人先易工夫知取捨後凋顔色長精神
瓌材自入他年用莫厭因時翦擇頻
　　　放泉
緩帯憑軒喜放泉映花穿柳逗潺湲誰言勝景須崑閬
自有清音過管絃赴海任遥終澤潤灌園思足尚留連
衰翁日寄南牎傲枕上時醒白晝眠
　　　冬至祀墳
至日郊原擁節旄先塋躬得奉牲醪霜威壓野寒方重
山色凌虚氣自髙衣錦不來夸富貴報親惟切念劬勞
連村父老歡相迓因勸勤耕候土膏
　　　燒煤戯成
無臭含天徳資貧乃地珍羣隂徒肆暴萬室自融春豊
黍輕鄒律歌𥜗陋蜀民何妨灰棄道仁政不同秦
　　　悲二木(并序/)
　　　　相之州廨有老松一在㕔事之後聳直數丈
　　　　其上偃蓋如龍形古柏二對植於寢户之前
　　　　隂覆一庭松之東有大槐枯而中空庖人誤
　　　　投灰燼於其間因而火發前人以謂留松異
　　　　日必如槐之招火遂伐之視柏之森然曰吾
　　　　欲曠快其心不欲此翳於前也乃命悉去其
　　　　繁枝幾秃幹而後止是二木皆百餘年物也
　　　　余再來而悲之因為詩以志焉
偃蓋孤松挺北軒亭亭雙柏寢堂前干霄夭矯蒼龍上
當户隂森翠幄圓百歲生成猶易枿近時栽葺欲誰憐
居官好惡宜加謹詩拙徒思警後賢
　　　喜雪
昨夜同雲徹暁隂雪牀輕襯六花深一開帝扆憂民慮
普慰農疇望歲心天與酒徒張醉幕家疑仙室盡瑶林
喜憑休逸臺西檻羣玉髙低聳萬岑
　　　雪霽登休逸臺
休逸臺頭雪乍晴病眸雖澁亦増明幾年無此三農樂
萬物皆隨一氣清脩竹拒寒森晩節垂楊偷潤裊春情
當軒欲繪西山景巧筆何人似李成
　　　謝觀文趙尚書寄示集注老子
公今重釋五千言一法專求是要詮天道生成忘萬物
聖人功業在羣賢世塵甚擾吾何欲謙柄常持彼任先
治國治身非異理兩無心迹自安然
　　　雙磑
一渠遐引直千金對激雙輪用智深本務愛民除嵗患
且非為政有機心重羅撼雪收長利嘉植成帷展舊隂
來者相㳂知日盛肯教前作入湮沉
　　　壕林
鹿角科民嵗甚勞故栽榆柳匝城壕駢枝豈下笓籬宻
聳榦將凌埤堄髙扞蔽莫先輕枳棘森嚴無日挺干旄
霜斤謹勿窺微利惜取金湯四靣牢
　　　元日祀墳馬上
三朝徧喜得晴和嵗羙民康此驗多天運主生方啟户
土膏乗暖巳騰波雪憑空闊髙低在風引韶妍次第過
霽靄正開先隴近太行晡景上嵯峨
　　　栽花二闋
名園嘗已植羣芳更得新株補舊行非欲後來傳好事
只圖芬馥滿吾鄉
百品名花手種來復尋嘉艶及時栽主人便去心無恨
從向東風自在開
　　　次韻荅并帥王仲儀端明以詩見寄
退削嘗連上清𠂻遂一開調元辭重任殄宼倚非才虎
士方争奮羌雛已訴哀遽馳金節覲俄得錦衣回雅契
瞻并府衰容病鄴臺孤懐難託鴈芳信忽傳梅瑇瑁遥
賔席葡萄入醉杯髙談嗟阻闊危榭幾徘徊大鹵誠淹
帥中樞即貳台三槐東第甲還似相車來
　　　次韻荅宫保張相公以長篇見寄
睿聖當亨㑹真賢上貴途驥程輕歴塊鵬運狹搶揄大
噐方膺用清風自少徒危言忘世忌直道得神扶廪粟
常周急嚢衣異弗婁臨戎資逺畧進讀待名儒位峻升
中執胡驕頼北狙殊鄰摧桀驁正路屏榛蕪機務參籌
幄恬波静海隅髙名喬嶽重勁節老松孤衆望歸鈞席
羣生入化鑪幽遐通滯塞愁鬱變怡愉明哲咸推甫深
忠獨許壺上樞俄任徳冢輔適容愚清燕常陪論丹誠
得盡輸恊心安國本罄宇保民蘇知止頻思退遺榮遂
懇圖連章傾悃愊重責厭憂虞物議皆嗟去宸言勉賜
俞四朝全始卒一代足師模恣逐林泉樂幾忘僕馬痡
韓城窮近賞嵩谷喜深趨飛溜星分𣲖竒峯笋迸株買
山兼勝得卜宅與真俱夀考何人及優㳺舉世無神頥
紫虚觀迹謝赤墀塗不意煩詩筆勤來恤病軀龍章驚
表裸雀彈枉投珠酬唱情雖接仙凡路尚殊終期解官
綬先約造靈區
　　　留題相州王珫推官園亭
王氏名園枕子城主人方壯便遺榮栽花直欲春長在
愛客誰憂嚢盡傾萬景併歸閑日月一身常寄小蓬瀛
吾居甚邇還空鏁不退堪為逹士輕
　
　
　
　
　
　
　
　
　
　
　
　
　
　
　安陽集巻十三
欽定四庫全書
　安陽集巻十四　　　　　　宋　韓𤦺　撰
　　律詩三十一首
　　　次韻荅王拱辰宣徽將交政惠詩
適辭鄉邑入平川春惱輕寒未禁煙金印此時交大府
銀袍當日接英躔清𠂻正渇攄賢藴窳質前知在化甄
衰病早期還舊里不循公迹住三年
　　　上已屬疾
去年修禊小龍池醉席髙吟盛一時今日正逄春駘蕩
此身飜苦病支離浮觴勝㑹人胥樂閉閤衰悰自不知
御水有期猶半月雨餘風景願遲遲
　　　㑹食許公亭
許公亭館壓通津强率羸軀接㑹賔萬隴得苖經飽雨
滿車餘粟有歸民(道中/所見)退花杏小驚春晩繫馬蔬柔辦
食珍風伯入䜛憎樂事怒號終日走埃塵
　　　扶溝宰周源來求二蘇兄弟留題于白鶴觀詩
二蘇遺筆匿仙扄賢宰來求為發明字乆半隨風雨剥
氣豪猶入鬼神驚終疑鸞鳯騫雲去不假江山到骨清
人對盛時須自勉醉吟顛草尚垂名
　　　次韻荅子淵趙學士
再乞鄉邦遂志艱十年方得見家山晝衣麗錦過前寵
秋逼衰蒲失舊顔數月又遷當冗劇一生曾未識安閑
故人千里無由愬頼有詩筒去復還
　　　再荅二闋
從來交分擬金蘭一紀前同陟道山君畜高才終未偶
我居榮路獨何顔鄴臺將卜全身退洛宅先輸任意閑
感舊倚樓空自嘆不如飛翼倦知還
退謀休洛勇難攀性得清虛不在山十畝足居應慕白
一瓢猶樂直師顔誰論世路風波惡漸見仙家日月閑
我亦安陽蝸舍就羡君殊欲幅巾還
　　　寄致政趙少師
兩曾擎日上髙天遽脱浮榮請退堅寵殿大邦方異禮
確申前懇甫踰年三師共仰青宫貴四海皆稱白傅賢
自顧衰殘歸未得幾時平地接神仙
　　　又寄二闋
月榭風亭勝雅名主公閑適愈多情芳樽屢酌瀛洲上
誰聽霓裳散序聲
到處園亭列畫屏四時如只在仙扄歸來便是無為樂
不必重箋道徳經
　　　登望宸閣
危閣輕裘陟望宸欲逃蒸暑若憂焚清風自越兼金貴
真境都無數仭分歸渚水禽明似雪擾空沙燕閙如蚊
憑軒眷闕覉魂斷亂逐南飛送雨雲
　　　登金銅門
當暑思來坐北軒俯㸔形勝在簷前樓臺突兀陵髙木
城堞縈回際逺天萬室正虞多暍者一身慙獨御泠然
歊煩盡滌無心下欲帳輕綃徹夜眠
　　　立秋日後園
亭舘雖蕪勝勢存病襟猶足滌㝠昬晩凉天氣秋風入
雨霽園林伏暑奔古榭穏騎危岫翠御流遥㵼曲池渾
河魚未獲山芎效幾廢良辰命客樽
　　　已酉中元
煩蒸求得到中元餘酷侵人尚鮮歡病塞不能衝酒堰
氣清終已倒盂蘭陳編就榻將開懶危閣凌風欲下難
聞道禾弮盡踰尺日西偏喜夕霞丹
　　　中秋席上
去年西洛過中秋正怯清光刺病眸此夜北都逄好月
喜延嘉客上髙樓真居自與風塵絶雅句須窮造化搜
但引流霞歌白雪豈殊身在廣寒㳺
　　　九日水閣
池館隳摧古榭荒此延嘉客㑹重陽雖慙老圃秋容淡
且㸔寒花晩節香酒味巳醇新過熱蟹黄先實不須霜
年來飲興衰難强漫有髙吟力尚狂
　　　次韻和機宜强至都官喜雪
凍雲凝結逺成堆雪意應隨雅客來滿地粧梅知臘近
一天風絮誤春廻玳欹賔席豪詩筆珠沃歌喉滑醉杯
病叟有心萌酒戰明轟鍾皷不衘枚
　　　次韻再荅
天和人意共昬昬飄擲繁霙助客樽正㑹笙歌開醉目
忽驚珠玉得嘉言已凌衰鬢争霜采更拂妖顔上粉痕
東閣有賢才調雅媿無優禮紹公孫
　　　雅集堂
過馬傳名事莫詳我嚴賔集在更張不資金石升堂樂
務接芝蘭入室香農穫大豊歌滯穗訟銷群枉闃甘棠
時開雅席延諸彦病守心閑興亦長
　　　望宸閣雪後
重隂初釋六花殘試倚危欄一望㸔魂爽頓如居物外
句新難得上毫端酒收豪席珊瑚碎風刮仙盤沆瀣乾
化就兠羅綿世界鷲宫髙挿白雲寒
　　　已酉嵗除夜雪
故歴將除夜未晨暖風輕送六霙勻及時皆喜逄三白
伺暁何妨具五辛一箭尚留終在臘萬花潛發欲驚春
藏􁭤令惡傳杯速歡殺紅爐守嵗人
　　　春隂席上
臘寒初破作春隂澌澁銅烏逺漏沉氣拍笙篁聲易軟
澗勻梅桞色潛深巳摧豪俠將狂興更惱衰殘欲病心
任展輕綃誰畫得霧昏樓閣半遥林
　　　龍興燈夕
花雨交加墜寳坊萬燈全掩玉蟾光幾時蓮與春風偶
此夜人如蜡日狂俗樂一知趨夀域路迷無處不仙鄉
當筵自是壺中景莫訪金吾漏短長
　　　上元遇雨席上
此夕濃隂送雨來𡨕然天意可輕猜欲催嘉卉乗時發
似抑妖蓮作偽開强拂金絲終斷續半濡羅綺尚徘徊
街前一任遊人散且聽新聲盡醉罍
　　　春雪
幾陣風凝霰作牀穏承花雪入春芳南園蝶舞都疑夣
北嶺梅開只欠香氣暖不容冰笋就潤深潜引麥針長
衰翁未得陽和助且自宜城抵醉鄉
　　　中和節後園
半銷殘雪在庭阿寂寞園林試强過正病寒威連月困
不知春色一朝多小桃樓角香心動百舌枝頭語意和
促理新聲加醸酒只憂詔景去如梭
　　　仲春釋奠
明祀嚴先甲嘉辰歴上丁采芹因舊館釋菜恊前經爼
豆由斯學粢盛信匪馨欲知時祭重百世仰儀刑
　　　庚戌二月十六日寒食㑹雅集堂
百五嘉辰此命筵中分春色極芳姸花遺嫩靨饒風地
雲坼輕隂半雨天淑景萬容粧節物勝㳺千路入神仙
酣杯莫顧歸時夜藏火難逄月尚圓
　　　㑹壓沙寺觀梨花
同賞梨花過浄坊壓沙幽闃靣平岡孤園不治黄金界
醉筆徒誇白雪香風急幾飜雲影亂殿深全掩玉毫光
朝來經雨低含淚競寫真妃寂寞粧(前夕/降雨)
　　　次韻和宋适推官壓沙惠詩
天知人意喜春娱故作輕雲捲復舒風撼花飛鋪宴席
雨平沙穏助流車蛾顰嫩葉初眠桞馬茁柔椿未薦蔬
何必笙歌喧坐上且延歡伯侍香裾
　　　過全福寺
伊昔豪英襲將牙更崇因果欲何加精藍世自傳緇服
繪像塵誰障碧紗詩好盈編堆錦組字竒隨筆走龍蛇
空餘舊史髙風在衰替嗟吾外氏家
　
　
　
　
　
　安陽集巻十四
欽定四庫全書
　安陽集巻十五　　　　　　宋　韓𤦺　撰
　　律詩三十二首
　　　上巳㑹許公亭二首
三月三來御水涯古亭春色緑相遮牡丹巳認冠叢葉
郁李真疑綬引花(席上/所獻)侍妓寢歌成雅席惡風吹酒入
微沙土嚢終夕從飄怒不障清歡祓禊家
元已乘閑到許亭勝㳺差逺幾開扄尋春自失花顔素
愛客偏回桞眼青曲水事遥存燕喜甘棠人去想儀形
(吕許公/所建)禊筵莫愬杯行數歸轡迎風酒易醒
　　　次韻和通判錢昌武郎中上巳許公亭惠詩
亭館蕭然古岸頭園林雖雅背清流感時堪惜芳菲過
拖病須從祓禊㳺歸艦逆風乘醉去落花隨水帯香浮
貳車欲繼山隂事立賦新篇不易酬
　　　次韻和留守宋适推官遊宴御河二首
笳皷齊喧泛御津何妨同俗樂兹辰中(去/聲)三節物初過
五(青社以十三日為中/三亦有遊御河之樂)八十春光未破旬紅斾厭風收
電脚緑波傷櫂散魚鱗欲知治世升平象請㸔熈熈兩
岸民
三月春容駘蕩天御流飛舸引雙旜十分芳景無三二
四合遊人有萬千花任風殘猶逐水酒隨歌半已空船
病夫且伴嘉賔醉不過明朝夘尚眠
　　　三月十八日上水關
河曲春遊得舊傳使君從俗上蘭船低蓬宻罩香羅綺
小艇交颺細管絃有獻滿盤烘芍藥競豪臨水落鞦韆
歸來夾岸民觀甚望逺應疑李郭仙
　　　三月十八日㑹望春亭
此日傾城樂御河作河生日語應訛波涵祛服千花亂
風壯歡聲萬曲和元已嬉逰非俗尚十洲光景得春多
衰翁欲盡都人興醉弁歸同夕照俄
　　　西園初暑
可愛西園夏景長南來風好拂襟凉樓臺軒豁年殊舊
池沼乾枯雨未滂群鳥䕶雛時起鬪衆花成子幾堪嘗
欲知逃暑芳樽味沙過林禽玉溜漿
　　　寄西臺子淵趙學士
昔年瀛館接仙才官路升沉孰可猜直使庸駑叨上笏
却教賢傑老西臺莫悲居處荒三徑且把功名寄一杯
應笑位髙歸去晩謗多終日怒蚊雷
　　　苦熱未雨
驕陽為虐極煩歊萬物如焚望沃焦舉世不能逃酷吏
幾時還得快凉颷精祈擬責泥龍效大索誰誅旱魃妖
翹首岱雲膚寸起四方膏澤盡良苖
　　　雨足晩晴
掣電搜龍發怒雷欲驅時旱滌民災四溟滂澤三農足
萬宇愁襟一夕開虹影漸從天外散蟬聲初到枕邉來
髙樓小酌清風滿不勝當年避暑杯
　　　庚戌秋分
淅淅風清葉未凋秋分殘景自蕭條禾頭無耳時微旱
蚊觜生花毒漸銷錢迸嫩苔陳閣静字横賔鴈楚天遥
西園宴集偏宜夜坐㸔圓蟾過麗譙
　　　中秋遇雨
待月中秋一肆筵雨輕雲晦似無縁何須寒影揺杯靣
且命髙歌醉目前莫向此宵空悵望定應明夜亦嬋娟
憑欄可柰時人意不愛清光只重圓
　　　次韻和通判錢昌武郎中中秋遇雨
靈祠躬禱極伸䖍唯恐愆陽病晩田不恨髙樓空宴月
却欣豊澤入民天且歌多稼將棲畝莫賦嘉期動隔年
媿誤賔軒侵夜散阻㸔銀界爛三千
　　　中秋筵散雨餘見月色
正苦中秋暝雨侵忽驚凉月綻雲深壺光未透冰涵玉
鑑影㣲昏蘚上金彩筆怨吟幾絶望巨觥酣戰欲重尋
孀娥似慰人心鬱時放蟾輝漏薄隂
　　　重九㑹安正堂
欲安衰朽敞虚堂竊信孤忠敢自當本幸嵗時同衆樂
適開樽爼遇重陽黄花旋挿香環坐翠嶺新成妙出墻
留與鄴都為故事年年常占好風光
　　　重九晚登騎山樓
蕭踈嘉節得陽重病守西園此又逄且奉賔歡窮勝事
莫悲秋色動衰容管喧銀字凌歌席菊碎金鈴上醉鍾
何必更臨髙處㑹北樓深古近騎峯
　　　壓沙寺梨
壓沙千畝敵侯封珍果誠非衆品同自得嘉名過冰宻
誰知精别有雌雄常滋沆瀣充肌脆不假燕脂上頰紅
四海舉皆推羙味任從潘賦紀張公
　　　送卿師上人
區區京轂幾經春不退方能運法輪欲舉筌蹄皆自逹
縱罹寒暑豈吾辛大千雖納寕多施一切誰名得度人
我已心中了無物重煩師説究微塵
　　　送謝山人歸紫霄舊隐
董君壇側杏林新(董山所種杏今巳無有山/人復種千餘株以完舊迹)髙卧雲霞
獨一身已究丹經成大藥更居仙府得長春仁心務濟
誰思報道術逄知即示真暫别山來應自笑紫霄曽未
識紅塵
　　　通判錢昌武代歸以詩見别次韻為荅
衰病何堪治鄴臺貳車猶喜得髙才方資庖刃投虚利
忽愴𤓰時及代回别袂醉分雲共慘去塗塵寂雪初培
劒光乆已衝牛斗力振沉埋尚愧雷
　　　屢雪
欲識經冬氣倍和髙穹回矚念民瘥盡捜秋夏乖龍起
併與寰區瑞雪多是處玉峯開璧府幾畨雲浪溢銀河
來牟定過前年麥銷得衰翁醉又歌
　　　雪二十韻
天宇昬凝幕星潢凍漏津報豊推上瑞散利浹無垠皓
彩生和燭深仁出化鈞乘時驅癘氣幾日困疲民滿慰
三農望潜基萬國春道山誰辨玉佛界普成銀緩舞疑
飜珮徐來類積薪盤髙擎露蘂隙細入駒塵易掩妖顔
嫮難藏厚地珍墜輕時斷續勢猛忽紛綸肯使瑕瑜見
惟思沃瘠均歌妍皆似郢璧碎不因秦輈冷侵馴鹿符
光逼琢麟充盈是谿壑挺特有松筠近嶺梅先發瀕江
練更勻樓臺競瓌麗蟾兎起精神病骨驚新怯書帷憶
舊親風流資醉目豪放任詩人陳閣方多暇睢園喜命
賔宜城須大引佳味過吳醇
　　　次韻和張宗益工部初到相臺書事
園池開拓費經籌雅意奚專自宴休好事庻逄賢守繼
康時聊便里民逰一聞公暇閑無敵頓激歸心浩不收
早晚再容懐綬樂赤松髙趣遂希留
　　　再和
銅雀臺邉事少州名郎來守喜安休吾民正遂歌襦樂
我里甘忘衣錦逰詩筆入神春益徤宴杯窮賞夜方收
鳯池時復思豪奪争柰鄉人欲借留
　　　又次韻和題休逸臺
昔年衣繡臨吾鄉後圃力變池亭荒井梁生澁卧耕壌
螺榭岌嶪營髙岡易為隅柱極増觀下視衆嶺森成行
錦鱗遂落賢者釣誰喧歌酒臺東堂
　　　再和
臺前風景無時良臺上之樂殊未荒開筵真侣在蓮島
練句羙玉生昆岡銅壺報刻緩星箭金釵送酒排花行
鈴齋長寂得吏隐便是道家虚白堂
　　　次韻荅張宗益工部
昔忝臨漳守娱心自退公閑愁放天上真景得壺中燕
處雖云適䂓模惜未豐恢園隳舊堞架宇出新工材品
珍方用花名異始充泉分洹水堰梁下鄴城宫今始推
良牧襃辭借病翁笙鏞諧廟瑟珠玉滿郵筒詎敢矜前
政徒知偃下風北堂留衣錦西巘峻維嵩休逸簷梢月
榮歸浪襯虹班條多暇日清賞此何窮
　　　殘臘
北土嚴凝氣候偏臘殘池館愈蕭然長河冰塞多寒地
宻雪雲繁三白天粧㸃瑶林連霿凇(北人以重霿著/物謂之霿凇)沉
埋茵草未羊眠但知催醸宜城醖終見春芳次第妍
　　　次韻荅致政宫師張相公
早謝樞衡貴逍遥哂衆愚樂從黄巻得㳺命赤松俱風
雅樽前事雲山世外娱何妨紫虚下(紫虚谷乃公/庵居之所)散髮
伴樵蘇
　　　次韻荅相州張宗益工部
處暗頻驚擲夜光千金髙價恨難償蟠桃入口知仙味
鈞奏醒魂認帝鄉辯觧重圍思亹亹戰逄强陣怯堂堂
懐歸自是衰疲甚不為吾剛挫舊腸
　　　又次韻荅
故人憐舊政襃惜一何深營葺推勤治優閑稱道心池
臺資勝事風月入髙吟酒户雖難角詩盟已屢尋詞豪
甘自屈氣銳敢輕侵竒變雲霞爛𡨕捜海嶽隂暄和生
嶰律淡泊寄陶琴但媿衰聾耳安能别大音
　
　安陽集巻十五
欽定四庫全書
　安陽集巻十六　　　　　　宋　韓𤦺　撰
　　律詩三十二首
　　　辛亥二月十五日
倐忽韶光一半過寒威猶尚壓暄和故摧春色歡終減
屢失花期日旋那病骨不禁風料峭衰悰難遏醉吟哦
凭欄更為芳菲惜重取輕苫擁舊科
　　　辛亥寒食
寒食春城是處花唐賢詩好此難加栁眉拖霧舒還皺
日脚縈雲綻復遮扢抓喜隨膏雨觧(自去冬雪後至此/方雨農人為之觧)
(扢/抓)鞦韆閑任綵繩斜芳辰只媿樽前淡妓版停歌不振
牙
　　　清明㑹壓沙寺
時節清明府事閑壓沙髙㑹敞禪闗妓歌沈席摧鸚舌
(不聽/樂)花影揺樽衒粉顔春色滿添膏澤後人心和入醉
逰間坐中尤覺風來好白雪飛香混博山
　　　同賞梨花
興褔梨珍號素封千株花發此欣逄風開笑臉輕桃艶
雨帯啼痕自玉容蝶舞只疑殘靨墜月明唯覺異香濃
尋春已恨來傷晩莫厭頻揮㶑灔鍾
　　　又一闋
花下延賔啟宴杯回頭香色即成堆主人自挈宜城醸
不為青旗趂爾來
　　　辛亥上巳㑹許公亭
修禊園林枕御津宴亭軒豁足娱賔羲皇治世舒長日
崑閬仙風爛熳春脫俗且將詩送酒(不聽/樂)縱吟須仗筆
争神㑹餘俯仰皆塵迹不醉山隂定笑人
　　　許公亭席上别鎮帥吕公孺諫議
元日津亭景物嘉喜留軒馭弭髙牙棠隂共識思賢地
桞色偏傷贈别家御水少陪乘興棹潭園難趂及時花
杯深莫拒勤拳意去路音輝日日賖
　　　同賞牡丹
國艶孤髙豈自媒寒香加力試栽培當時尚昧隨和貴
今日真逄左魏開名品已先推洛譜夣魂唯恐失陽臺
花王親視風騷將中的方應賞巨杯
　　　辛亥三月十八日遊御河二首
都人殫出集河湄猶記從初放水時三五已過修禊宴
浹旬行作送春詩微波濺韈仙浮棹曲岸當壚桞映旗
自笑遨頭衰復病也同歡俗恣追隨
從俗㳂流輒命筵平沙經雨潤河壖百泉遥𣲖初來日
三月深春欲去天夾岸綺羅香未散幾船絃管沸争前
波間無限能泅者不信迎潮絶技先
　　　遊河遇雨
開席臨流雨驟侵都人殊鬱勝遊心侍娃不見塵生韈
農糓偏欣隴㧞針郢雪鬪髙閑未按(不聽/樂)峽雲争去杳
難尋無過却下船中坐豈廢衰翁醉又吟
　　　次韻荅致政趙少卿
登科常媿處盧前叙齒於兄小十年鶴不稱軒猶自若
鴻誰能弋巳安然山頭俗駕歸誠晩湖外扁舟見獨先
惟有大鈞公道在方圓隨物舊同甄
　　　喜雨應禱
連月愆陽作旱災龍壇申禱潔三垓至誠始懼卑髙隔
嘉應俄如影響來喜闊農心歸擊壌潤深人意不驚雷
大鈞廣播知難報埏埴何甞望一杯
　　　次韻荅簽判沈唐太丞應祈雨足
一雨滂沲過作霖油雲隨禱極隂森微誠未必回天意
靈荅潛知渇衆心瑞絶莫先惟在糓價髙難擬不論金
朝來田畯更相賀犂下侵滛二尺深
　　　寄致政歐陽少師
獨歩文章世孰先直聲孤節亦無前欲知退足髙千古
請視經猶疾五年在我光隂長更樂扶天功業去如捐
西湖風月誰為伴笑許當時處士賢
　　　盛暑思接榮歸之㳺寄相守張工部
伏暑如何散鬱陶榮歸陪賞望空勞紅芳照檻蓮千頰
緑䕃環波桞萬條趨第小車誰競挽見山新址日增髙
遥知賢守多娱地詩筆雖豪酒未豪
　　　辛亥七夕末伏
二七今同末伏辰初秋時候暑微熏星橋舊説通靈匹
劒肉何人遺細君塋席冰寒心共爽噪風蟬急耳欣聞
郢中新曲髙難和唯付珠喉任遏雲(時簽判沈太丞/有七夕新曲)
　　　七夕㑹闗亭觀蓮
陶暑娱賔次水西滿塘蓮艶馥軒墀荷坳似學傘飜去
房曲如將盞到垂肯把風流欺儉幕且憑歌調擬吳姬
從來拙宦老難巧任過靈光醉不知
　　　貽邢臺史大卿
憶帥秦亭二紀餘當時賔幕盛芙蕖椎牛共樂毬塲宴
倚馬常資記室書台席乆從還綬退月卿猶滯剖符居
樽前想觧流連意一笑難逄易摻袪
　　　元城埽行河
怒河秋漲俯都城縱囓長堤豈易平氣悍若從天上落
勢髙難使地中行築垣居水雖危事沉馬回波是至誠
故道幾時循禹跡免教常嵗害民生
　　　行河道中
鱗鱗郊隰引雙旌頓豁塵襟病眼明微靄際空隨日破
遥林環野接天平捺弮禾重籠新雨䑛犢牛閑罷力耕
策馬故尋堤上路移時欣在緑隂行
　　　辛亥八月十六日社始月望
中秋不必拘三五惟望時方月正圎巳薦社壝通肹蠁
始開賔席對嬋娟清光自喜今宵滿俗㑹從輸一日先
樂事幾(去/)為風雨破直須歡飲倍常年
　　　辛亥八月十六日夜復值隂晦
舒輪方滿正中秋報社神歆巳降休且共良農歌稔嵗
何須明月照髙樓金絲自壯歡吟氣風雨終為樂事仇
酣飫野翁猶帯斷不争豪飲亦堪羞
　　　中秋飲散始微見月
待月中秋欲共歡不堪隂晦阻羣觀賔歸巳徹青油幕
雲綻聊窺白玉盤就榻酒狂平未歇據鞍吟苦得應難
孀娥此夕潛何甚專要人將别眼看
　　　九月四日㑹安正堂
秋光濃拂使君家尚去重陽五日賖且誦好詩成素飲
更先諸客對黄花池萍漬雨錢錢宻塞鴈書空字字斜
但縱髙吟開醉膽莫驚揺落動悲嗟
　　　辛亥重九㑹安正堂
斯堂曽許占風光(去年詩有留與鄴都為故/事年年常占好風光之句)須到重陽
復命觴坐上半非前嵗客杯中無改舊花香初晴巳過
登髙水散慮宜趨自得場唯有一時詩酒戰願開强户
振雄鋩
　　　即席再賦
蕪音逄節佐賔罍屬和當筵盡雅才銅鉢一聲詩已就
金鈴千朶菊争開月明正有抽毫樂夜永何方秉燭回
無酒可嗤彭澤令東籬空望白衣來
　　　辛亥重九登騎山樓
西北樓髙四望長登臨還賞節辰良荀陳盛集星光動
相衛名山記字詳瑇瑁不妨欹醉弁茱萸誰自鬭香嚢
病翁安敢當能賦只俟英瑶作報章
　　　和運判張端秘丞戯題安陽郡園
垂楊隂裏百花開誰記當時任意栽好事繼逄賢太守
筭無心望主人來
　　　代郡園見荅
晝錦輕抛又幾年縱逄春色亦依然争知臺榭笙歌外
盡是猿驚鶴怨天
　　　再戯郡園
一辭康樂困喧囂花笑鸎啼似借嘲日望君恩容病質
得歸應自觧譊譊
　　　再代荅
買臣素賤猶鄉守莊舄雖榮尚越吟巳葺吾園似仙府
莫教歸信苦沈沈
　安陽集巻十六
欽定四庫全書
　安陽集巻十七　　　　　　宋　韓𤦺　撰
　　律詩三十三首
　　　御河舟中
過慮先河備輕舟造愜山驚鷗情自動流水意長閑村
落多豊外寒温不定間如何援民溺搔首只空還
　　　視河愜山
河決金堤在漢城曽推延世此經營安人為愜當時意
立事因垂不朽名誰鑿故山釃御水却通新漕入都城
一䟽一塞俱稱利暫訪遺蹤豈易平
　　　至節筵間喜雪
至節開樽就席前六花飛舞助賔筵颺空自勝重羅麵
引滿偏宜旋絮綿合坐歡談霏屑地幾聲横笛落梅天
况逄陽復真亨㑹贏取笙歌爛醉眠
　　　元宵席上
燈燭森森萬象羅徹宵車馬罷誰何追人好月嬋姢滿
帯雪輕寒料峭多佳節俯從河沴寢群心俄逐詔音和
(得㫖/放燈)乘春自欲開民鬱不為樽前笑與歌
　　　次韻荅致政歐陽少師退居述懐二首
日跂髙風謝世紛只思移疾卧漳濆萬鍾糠粃常知慕
三徑蓬蒿欲自耘忠義心誠終老合仙凡岐路此時分
唯瞻天外𡨕鴻逺㑹起卑飛及舊群
塵俗徒希勇退髙幾時投迹混耕樵神交不間川塗闊
直道難因老病消魏境民流河抹岸潁湖春早栁縈橋
相從誰挹浮丘袂左右琴書酒滿瓢
　　　壬子上已㑹許公亭
來守留都第四年年年元巳此開筵一春曾喜陳歌舞
三㑹皆逄去管絃無樂只憂辭酒客多寒誰辨惜花天
欲㸔郊外風光野更上亭西祓禊舩
　　　上巳視愜山新堤
元巳西津禊飲中築防因視愜山雄調夫雖擾三農業
禦水猶希一簣功曲突慮微方絶患開門輕敵是招戎
岸邉觀者應相笑遭賊徒彎過後弓(去年第/五埽决)
　　　壬子寒食㑹壓沙寺二首
踏沙徐入緑楊中漸見祗園寳勢雄柏奮怒虬環古殿
花遺嬌靨散春風娱心未放歌聲好對目難窮幻術工
(不作樂/觀戯術)共醉一時寒食景不須庭際牡丹紅(花全/未發)
一春光景速奔車且趂良辰㑹壓沙藏火未須傳臘燭
感時空自把梨花笙歌不作芳菲主風雅終成冷淡家
歸路復疑霄漢上御波舟稳襯雲霞
　　　同賞梨花
寒食西藍賞素英白毫光裏亂雲騰莊嚴金地三千界
顔色瑶臺十二層后土瓊花慙我寡唐昌玉蘂豈吾朋
雪香豫約為亭號修創終逄好事僧
　　　落花
萬㸃送春飛人悲未足悲禪關無問理溪曲過開時鈿
委津陽路風回洛水湄流年來自去醉莫論空枝
　　　壬子三月十八日逰御河二首
寒食初過始及旬(八日/寒食)魏都偏重此佳辰傾城盡作河
生日匝岸皆如蜡祭人幾艦神仙疑駭俗一川笳皷任
同民東皇似助熈臺樂併與千門萬户春
三月遊河魏國風愜山通日正暄融壓沙寺古花殘雪
過馬橋髙水飲(去/)虹衆樂自深春色外萬愁俱泯醉吟
中天公恐雨傷民意只放輕雲暝碧空
　　　舟中再賦一闋
畫艗雙雙掠水飛一天雲重鎻春暉遨頭不與追鐃皷
無限遊人寂寞歸
　　　安正堂觀牡丹
何須風雨苦相催自結東君不在媒開晩要當三月盛
艶髙宜作百花魁好期天上香魂返長對樽前醉玉頽
誰道元輿能體物只教羞死刺玫瑰
　　　致政宫師張相公逺惠佳篇謹次元韻為荅
八十康寕極品榮神仙居處足頥生風騷此日資髙尚
事業當年有太平酒量更從閑後長禪心偏向静中明
自嗟不及飛來鶴(公向在京有鶴/自至馴養不去)能伴公遊稱道情
　　　又次韻和續成絶句
醉卧嵩雲得句豪豈知平地有風濤應嗤病驥鹽車重
終日長鳴只告勞
　　　聞致政趙少師逺訪歐陽少師于潁川
一憶賢交動至誠安車雖逺必勤征荀陳為㑹還推象
嵇吕相思不問程洛社成圖兹易合越溪回櫂彼何情
西湖便是瀛洲上莫接仙遊跨海鯨
　　　聞前都水王荀龍郎中將率二三知舊遊天平
　　　　山寺
天平髙絶是家山兩治安陽欲到難此日名郎真好事
直攜嘉客逺同觀峯擎寺脚重霄近雹起潭心六月寒
遥想醉吟崑閬裏亂飛珠玉出毫端
　　　次韻荅致政趙少師感懐
羡公朝夕挹浮丘應笑吾曹窘若囚塵外有誰攀逸駕
壺中何處着閑愁心休已得天真樂身退猶存國事憂
積善由來神所勞坐膺全福不須求
　　　壬子中秋對月
一輪徐出海東頭皓彩全供白帝秋桂跡自消安在斫
寳光無缺不因修池心影撼金鱗碎杯靣波隨玉液流
此夜圎蟾㸔處好何須偏上最髙樓
　　　登大安寺閣
岧嶤飛閣聳晴空此過層梯第幾重四野風煙籠勝地
半天金碧䕶真容浮圖逼檻抽雙笋埤堄排雲矗萬峯
數刻飄然霄漢上直疑超界脫塵蹤
　　　八月十九日賞菊
春英無不惜開遲秋菊常懐素景悲慣負晩霜甘索寞
忽逄先閏促離披欲移庭檻嫌傷早擬泛賔罍未入時
自是寒花當守分一違佳節速人嗤
　　　壬子九月七日㑹大安寺
蕭辰禪宇展踈筵才去登髙二日前欲識先期成雅㑹
要聞清論接英賢何須白雪喧歌板自有黄花送酒船
危閣半空同倚檻一般重九寂寥天
　　　壬子重九
菊有黄花氣候移重陽香蕚已乾枝金鈴後坼孤芳在
玉液輕浮一醉宜煙渚去來鴻自適霜叢飛遶蝶何知
風前客㡌從吹落且伴山翁倒接䍦
　　　趙資政再尹西蜀
坤維求尹此難才重倚真賢出上懐一去棠隂歌蔽芾
再來人樂似乖崖新承綸綍從天别舊過山川作畫排
莫候使星臨益分即回符采正三階
　　　壬子冬至喜雪
陽氣初升力尚微雪花來促故隂歸潤滋柔荔乘時出
暖逐輕灰應律飛彤筆喜豊書瑞諜土圭收影侍靈暉
踐長班集應同賀劒珮光寒拱殿闈
　　　次韻荅接伴夏倚少卿
定幕雍容緑水濵使軺今喜接光塵當年不足稱良治
此日空慙問大鈞鍾鼎巳無前飲勝笑言應認昔懐真
開樽莫惜俄歡弁數刻相違易愴神
　　　壬子十一月二十九日時雪方洽
近臘猶慳六出繁忽驚盈尺及民寛萬方䝉澤人人賀
通夕無風陣陣乾危石蓋深鹽虎䧟老枝擎重玉龍寒
欲知靈鷲銀為界試陟髙樓一望㸔
　　　新移宴㕔
魏藩池館有唐風宴宇耽然制尚雄嵗月巳深摧巨棟
庭除非舊逼離宫稍遷基址囂塵外適在園林掩映中
從此命賔何最盛四時嘉景盡牢籠
　　　癸丑燈夕
争放紅蕖燎紫沉勝遊誰肯惜千金人和更有笙歌助
酒羙應無巷陌深化國光隂方甚永洞天風物不難尋
如何可致吾民樂長似熈熈此夜心
　　　壬子春分方見迎春盛開以小詩嘲之
迎得新春入舊科獨先嘉卉占陽和今年頓被寒摧朽
應為尖頭送暖多
　
　
　
　
　
　
　
　
　
　
　
　
　
　
　
　安陽集巻十七
欽定四庫全書
　安陽集巻十八　　　　　　宋　韓𤦺　撰
　　律詩三十二首
　　　癸丑初拜先墳
晝錦三來治鄴城古人無似此翁榮首過先隴心還慰
一見家山眼自眀釃酒故廬延父老駐車平野問農耕
便思觧綬從田叟報國慙雖萬死輕
　　　次日早赴西墳
風入旌旗撼暁光兩塋親展喜非常濃隂蔽野瞻喬木
逸勢横天認太行自歎重茵寕及飬縱垂三組敢夸鄉
路人或指榮雖甚明哲何如漢子房
　　　墳北觀泉
墳北清泉味至甘寺僧渟畜巳成潭躍魚靈感思追孝
酌水髙懐不戒貪萬草日滋珠競出一天晴落鍳方函
暫延嘉客求新句欲創幽亭即就龕
　　　初㑹晝錦堂
重向髙堂舉宴杯四年牽强北門回故園風物都如舊
多病襟懐遂一開白髪恥夸金絡騎緑隂欣滿鐡梁臺
因思前彦榮歸者未有三曽晝錦來
　　　次韻荅提㸃醴泉張宗益工部喜還鄉郡
倦飛垂翼柰勞何喜向南枝得舊窠三治故鄉前世少
一思遺履上恩多病魂醒處安閑枕酒量衰來怯巨螺
復聽雅音清聵耳爰居誰辨九韶和
　　　初㑹榮歸堂
當年嘗欲志榮歸因建虚堂靣北池樽爼落成方自我
園林為主已輸誰重來故里前恩在難報深仁舊老知
須俟安車時訪此踐言人始信吾詩
　　　再題狎鷗亭
危亭初起俯清潯只得當軒幾醉吟一日鄉園傷驟别
四年宫闕動歸心簷前好竹今成篠波下脩鱗舊種針
鷗識再來尤不懼向人馴狎似家禽
　　　初登休逸臺
休逸臺髙復凭欄依然風月喜生顔城頭仰視親栽桞
天外微分舊見山草色且無歸後怨禽飛同到倦時還
欲知恩許三來幸錦爛輕裘白晝閑
　　　榮歸觀蓮戯成
風捲蓮香不斷頭田田荷影動清流紅包宻鄣魚鷹坐
緑蓋低容水馬㳺時折嫩梢供玉箸更裁圎葉代金甌
何如滿艦傾醇酌醉向花前打拍浮
　　　再葺雙磑
昔嗟官麴嵗勞民嘗引新渠激磑輪若念經營存愛利
肯從隳朽貴因循軒楹遇葺知還舊花木欣來似見春
已作州人㳺觀地即期同俗樂芳辰
　　　喜雨
何假嗔雷擊怒桴㸃傾嘉澤浹民區經時亢隔羣心駭
數月焦熬一陣蘇已發宋苖安在揠再生莊鮒不虞枯
須臾慰滿三農望却歛神功寂似無
　　　再題康樂園
舊拓名園壯鄴中本思行樂與民同閭閻已慣春遊盛
花木誰矜半植功愛客笙歌雖不定稱時風月且無窮
三來縱賞人休訝白髪蒼顔坐醉翁
　　　次韻荅安撫滕甫侍讀誕日惠詩
椽筆親揮善祝詩老顔筋骨逸如飛玉闗尚抑勲侯入
遼海先欣病鶴歸顧盻巳知增氣燄夣魂猶想接容輝
宸襟一日懐忠藎召節星馳出禁扉
　　　癸丑七夕㑹北第
荒居聊足奉賔娱隘甚難希玉椀呼秋候俯新零白露
(初一日/白露降)仙期還喜望黄姑雲間誰識橋横鵲庭際方欣
網掛蛛天與性靈元自拙却求星媛可回無
　　　中元病起
中元時俗類秋嘗病起躬行力未强摖米乍炊知早熟
盂蘭方倒喜初凉風摧豹脚蚊休拍露逼鷄毛菜已長
皮骨僅存心尚壯猶思荷葉當蕉觴
　　　次韻荅張宗益工部喜陳薦龍圖竇舜卿侍郎
　　　同至相臺
嘉客非期㑹如因病守邀静俱知道勝隐不待文招桞
色堆瑶榭荷香湊綺寮幾回杯興逸同欲御仙颷
　　　次韻荅陳龍圖述北第林泉之勝
老顧莵裘欲退藏一區營宅巳過楊林泉不較為生厚
名節猶希到死香粗葺蕭居忘湫隘喜歸陶徑任荒凉
頼逄素舊時相樂同入無何嘯傲鄉
　　　題王荀龍郎中長興院新葺雙清堂
禪宇初無好事名君來殊欲稱髙情誅茅治屋忘多施
洗竹䟽泉得二清苦任雪霜凌勁節静和風月㵼寒聲
因知嘉號非虚羙翠擁流環豈易并
　　　八月十四日留監牧張竚職方賞月
待月清商欲半前欣留嘉客啟踈筵採蕭方釋三秋詠
應歴從虧一莢圓宻訝雲藏臺靣桞静㸔珠出水中天
銀蟾影裏金樽倒樂過陶琴不上絃(不聽/樂)
　　　中秋隂未見月
雲惱中秋湊月昬失明疑值老蟾吞枉看踈栁延孤影
(有栁數枝恐礙/月色因斫去之)肯晃芳樽滌醉魂好射重隂開六幕任
均餘照及千門便從到曉漫天黑不禁詩家萬駟奔
　　　次韻荅前水監王荀龍郎中重九感懐
應厭偏州節物荒重陽前忍去安陽雙清易感霜莖怨
(君於長興院剏雙/清亭兼水竹之勝)三雅難留露蘂芳不惜髙吟來疾置
尚思衰叟㑹寒鄉誰知衣弊京塵客乃是南宫卧錦郎
　　　重陽二首
崛起層基正靣山登髙疑自出塵間一天秋色清吟筆
萬蘂寒香發醉顔與衆且同今日樂相逄難遇此時閑
猶輸陶令歸來興翩似冥鴻不可攀
菊有花争一日先(今嵗九月八/日菊有黄花)次逄嘉節色増妍任飄
杯靣黄金碎好聽歌喉白雪圎戯馬遺風應索寞抱螺
髙興且留連良辰俯仰嗟陳迹莫惜歡吟爛醉眠
　　　次韻荅提舉陳龍圖重陽感舊
二邉伊昔喜延枚每向良辰命宴杯幾遇雪天留兎苑
嘗因風賦重蘭臺錦衣寛病恩何厚琳館甘閑老未催
白首又同吹菊㑹且將愁臆暫時開
　　　秋晩赴先塋馬上
暫趨先隴弭旌旄因䘏吾民嗇事勞榖實巳傷嗟嵗廪
麥根雖立望春膏林踈山骨清彌痩天闊詩魂病亦豪
田舍罕逄車騎過聚門村婦擁兒曹
　　　初冬祀墳二首
暁乗輕凛上平崗西欵親塋一舍强帯靄逺峯時隐見
半霜殘葉雜青黄來牟渇雨空成隴賔鴈衝雲自着行
此日初冬嚴祀事只増悽惕不夸鄉
西享先墳巳致誠却嚴軒從指東塋鴻驚去斾參差起
馬避柔桑詰曲行農寓兵來閑即教牛無休日旱猶耕
病翁寡術蘇疲瘵徒勸民心厚所生
　　　次韻荅判河陽文潞公述相洛所居之勝
玉椀髙居衆所誇三川推甲一何嘉前兼勝勢韓王第
右枕名區洛尹衙此宅吾鄉聊庇族悔違公語卜鄰家
(公甞見/招居洛)縱思却作招來户(公甞招親舊居洛有如公命/而往者則喜曰又招到某人)
(一户矣/故云)脚重難營老小車
　　　題忘機堂
昔再懐章遂錦遊壊亭曽復此池頭今歸舊里藏衰拙
更葺新堂便燕休前檻月波清漲夜後檐風竹冷吟秋
伊余本是無機者因立嘉名近狎鷗
　　　屬疾
邪氣潜攻隙彌旬困伏牀惡寒知肉緩難睡覺更長謾
講添年藥終無應病方幾時辭厚禄心泰百憂忘
　　　再題觀魚軒
重到觀魚靣北軒正當㳺泳晩凉天未歸陶令慙何甚
自適莊生樂亦然幾認琴聲泉潄玉數驚鈎影月沈弦
徐撐畫舫樽前㸔必信吾曹是水仙
　　　嵗末省墳
因趨先隴問耕桑益見農家事可傷種麥未生遭土澇
鬻禾無價值錢荒隂風鼓怒資時旱寒色催愁上夕陽
里俗漫矜吾太守不知何術致民康
　
　
　
　
　
　
　
　
　
　
　
　
　
　
　安陽集巻十八
欽定四庫全書
　安陽集巻十九　　　　　　宋　韓𤦺　撰
　　律詩三十八首
　　　元日祀墳
寤寐先塋敢暫忘元正親得奉肴觴病襟不覺支離困
山勢頻瞻蜿蜒長盡日風埃天暗淡一冬田隴雪微茫
人思三白今無望只覬春膏浹萬方
　　　喜雪
始駭經冬雪時飛但歛塵誰知髙厚意頓與發生春巳
慰三農望何妨萬卉新病翁聊一醉歡喜過斯民
　　　甲寅燈夕㑹淨明寺
元夕山樓撤舊層荒年人必減歡朋聊趨浄宇莊嚴地
一㸔通衢自在燈(災傷之年官不放燈令民/間隨便㸃照謂之自在燈)慰俗不專
樽爼適開愁宜有管絃能歌筵更把新詩代(坐客不/聽樂)環
視應饒士女憎
　　　甲寅上元
元夕雖荒欲罷難群情宜向此時㸔官縁嵗歉思從約
俗樂春遊肯自安風引香塵人不斷月和殘雪夜方寒
誰知病守憂民意歌舞樽前是强歡
　　　次韻荅王荀龍郎中旅次除夜
故隂方向此宵窮有客趨朝念禮容將獻未央稱賀酒
坐聽長樂欲鳴鐘恩回品彚滋榮近賞及孤平信息濃
早晩歸同鄉圃㑹縱觀春色上危墉
　　　寄題致政李太傅園亭
洛下名園比比開幾何能得主人來争如塞上抽身早
長向花前盡興回九老儀形傳好事十洲風景與仙才
無時嘯傲煙霞外世務紛紛想厭咍
　　　早春病起
朝來殘雪盡春意滿東郊嫩緑開池靣深紅㸃杏梢山
晴添逺靄鵶暖認危巢正是芳時病吟鸎似見嘲
　　　北第洛花新開
移得花王自洛川格髙湏許擅春權管絃圍簇生來貴
天地功夫到此全絶艶好將金作屋清香宜引玉飛錢
一聲舊幕行雲曲(前魏幕沈太/博有曲甚工)醉斚争揮不論船
　　　郡圃春晩
溶溶春水滿方塘欄檻風微落蘂香盡日楊花飛又歇
有時林鳥見還藏沉痾不為閑來減流景知從静處長
欲戰萬愁無酒力可堪三月去堂堂
　　　寄院主浄慧大師
祖風門法在坤維早厭京塵杖錫歸巳大化縁興佛事
更窮真際得禪機人觀相好咸生信師顧莊嚴亦謂非
崗指牛眠今果驗益知嚢訣盡精微
　　　春寒呈提舉陳薦龍圖
春寒入人骨病肌尤見侵芳園欲暫適風惡不可禁回
身復擁爐噤餘難發吟幾日陽和恩一開愁悴心
　　　癸丑再題康樂園
曽拓名園壯鄴中本思行樂與民同人安日見嬉遊盛
嵗乆誰知治葺功幾席病春臺榭雨一軒忘暑芰荷風
三來欲伴群心適勉强樽前作醉公
　　　春日磑亭同㑹
金湯西北緑隂中雙磑當渠一𣲖通人跡罕來花自老
利源常在水何功事能如意嗟常少春苦無情去又空
大抵相知難㑹合且同樽酒醉春風
　　　寒食祀墳二首
禁煙時重展先塋今日躬為拜掃行撲靣塵多嗟嵗旱
得苖田少奈民生二分春過寒猶峭四合山來眼暫明
思奉松楸存寤寐不因濡露始勤誠
太行山下列兒孫重疊千峯浪勢奔近麓縈回藏勝地
先墳長逺得安村(墳在新/安村)雖榮不及豊親飬更病須來
㓗祭樽欲使族中知盡力各思忠孝大吾門
　　　寒食東墳
萬株松柏筆鋒攅塋在西崗落處安念祖力完先隴易
祀墳三作守臣難農疇失稔煙徒禁祭禮從風食尚寒
已事勿嗟歸甚速要勤營奉合休官
　　　靈嶽道中(村名/)
東西崗逺截空横崗下村村聚落成桞線畧無經雨色
麥針微向近河生龍鍾父老知迎拜磽确田疇尚力耕
自古班春須䘏患我觀民病若為平
　　　清明同上已
清明池館足逰人祓禊風光共此辰晉俗浮觴存勝事
漢宫傳臘寵鄰臣若云荒政宜蕃樂是使熈臺失衆春
應候從來多甚雨幾時膏澤慰斯民
　　　寒食開園
名園民喜及時開聊慰群心共一杯羙酒衆忘深巷陌
好花生值惡風埃行人盡陟春臺去尺雨宜蘇旱嵗來
病守當筵誰㑹得不聽鐘皷只聽雷
　　　晝錦堂同賞牡丹
牡丹親植錦堂前回首光隂二十年一見開顔如有舊
三來經賞豈無縁競新品目應輸洛獨守單平似信天
欲寄朝雲皆大筆願捜豪句飾妖妍
　　　晝錦堂再賞牡丹
錦堂重賞牡丹紅不惜殘英數日空嘉艶豈無來嵗好
清歡難得故人同誰言山下曾為雨(一春/無雨)只恐身輕去
逐風共且對花開口笑莫持姚左較雌雄
　　　暮春書事
榆莢空飛不算錢韶光歸速置何縁惜春情味過年少
戰酒英雄退日前竹笋迸堦抽兕角楊花鋪水漲龍涎
妖妍萬變成凋謝長飬須資大夏權
　　　暮春書事自和
東君回轡肯留連詩入衰情更易縁荷葉如錢生水靣
楊花飛雪滿堦前感時空濺傷春淚殢酒思流見麴涎
殘景向人催上老似推公道不容權
　　　北第同賞芍藥
芍藥名髙致亦難此觀妖艶滿彫欄酒酣誰欲張珠網
(醉西/施)金細偏宜間寳冠(金線/冠子)露裛更深雲髻重(髻/子)蝶棲
長苦玉樓寒(樓/子)鄭詩已取相酬贈不見諸經載牡丹
　　　狎鷗亭同賞牡丹
東亭甞種廣陵花美艶増新出舊牙小魏風標髙洛品
大喬流徙得孫家丹砂纈妙深難染白玉冠危塋絶瑕
肯與姚黄為近侍亦須稱后始無差
　　　乆旱喜雨
旱災誠乆歴三時祠禱雖䖍似不知一夕雲雷施利澤
萬家溝壑復生期禾苖立後收多早天意回來此未遲
恩被無垠才數刻盡思人力欲何為
　　　初伏避暑
四序推遷理亦常其間天意或難詳將今炎暑收殘虐
何使清商豫伏藏幾日西風來拂袖昔時中兾盛飛觴
無辭剰引南燕酌(匠者滑人/善醸冰酒)鹽疊冰峯合坐凉(冰散鹽/疊之雖)
(危不/墜)
　　　寄提舉劉思封
連年河朔失時豊將漕推能選擢公萬慮本期充嵗計
一言思欲動宸衷知難願易澄清寄遂請俄司駿極宫
殿柱有題應不忘肯容材哲便甘窮
　　　七夕
星潢今夕度仙輈人世争為乞巧樓萬室瞻迎皆欲得
一生孤拙未嘗求緱山月白遺新曲漢殿窓明識舊偷
若道營橋真浪説如何飛鵲盡髠頭
　　　次韻荅文侍中寄示韓晉公村田歌舞圗顔魯
　　　　公䟦尾仍使題于後
韓畫顔書世絶殊鈴齋時足奉驩虞䟦題應命誠羞澁
不是跳龍卧虎徒
　　　甲寅中秋對月二首
七寳成輪上海東他圎争與此時同須知一夜清光别
為得三秋正色中唐曲聽回雲作駕鄴園㳺盛蓋飛鴻
古人只恨音塵闊對賞樽樽願一空
中秋侵夕啟賔罍共㸔長空一鑑開四坐雪霜清耳目
萬家崑閬倚樓臺波凉桂子從天落隂極潮頭半海來
正好抽毫競髙唱當筵人勝仲宣才
　　　提舉陳龍圗遷居邢臺二首
鄉居新葺後歸興邈難招老去重離别秋來添寂寥雲
横初送鴈渡淺未成橋千里猶思駕封圻幸不遥
多病襟懐易入憂那堪驚别復驚秋難追劉白樽前樂
尚約松喬世外遊花發東籬誰共酌草荒南浦只生愁
從兹冷落歡吟地晝錦榮歸與狎鷗
　　　甲寅重九
勉同風俗燕重陽可惜良辰值嵗荒南畝流民方塞路
東籬嘉菊漫浮觴雖無絃管追逰樂頼有山川氣象强
自笑當筵陶靖節幾時歸去傲羲皇
　　　孟冬朔日祀墳二首
親塋來展祀郊野未霜嚴古道日低削髙山時仰瞻寒
花雖在目短榖不加鎌多少幽閑趣吾方事退潜
首冬齋㓗欵先塋極目郊原一望清無限人心蘇尺雨
有時天意活蒼生遥林蓊鬰霜來晩荒隴稀踈穗不成
何術濟民歸未得媿偷官禄奉粢盛
　　　祀墳馬上
二塋逄節展松楸因歎農疇荐不收髙穗有時存蜀黍
善耕猶惜賣吳牛泉乾幾處閑機磑雨過誰家用糞樓
首種漸生還自喜尚憂難救赤春頭
　
　
　
　
　
　
　
　
　
　
　
　安陽集巻十九
欽定四庫全書
　安陽集巻二十　　　　　　宋　韓𤦺　撰
　　律詩二十七首
　　　次韻答趙少師以南京永夀禪院主僧崇祐於
　　　　新鐵鑄佛大殿後建堂冩真於其中
懷德思人始繪容不縁斯舉理難窮兎園何有安民迹
鷲嶺兼無護法功名姓不傳勲閣上儀形徒入梵祠中
願更此誤圖公像公行宜居極樂宫
　　　次韻答提舉劉司封見訪
琳館優閑禄隠郎髙懷存舊寵吾鄉觀梁共且希魚樂
巢閣終應待鳳翔囊疏一時驚慄慄殿楹常記日堂堂
忠言非久回宸慮坐見無為拱舜廊
　　　次韻和文潞公題王右丞維輞川圖
輞川誠自好人各愛吾園欲縱家山樂終縻吏事繁鴻
飛思避弋羝觸困羸藩㡬日歸陶徑方知踐此言
　　　次韻和文潞公題韓晉公村田歌舞圖
升平胡可狀歌舞入樵蘇嵗羙人皆樂朝和野共娯心
休無事擾本固絶顛扶我願明時治長如此畵圖
　　　次韻答提舉王郎中
病質衰來百事慵遺榮心欲企高蹤疲駑向老知無用
聖德矜愚諒有容筋力豈能夸矍鑠林泉終幸養孱庸
東籬秋晩黄花盛陶令思歸興愈濃
　　　次韻答提舉王郎中嵗除有感
嵗除詩筆復加勤和寡辭高過郢人可念風期千里闊
又看春態一年新㡬時鄰糴盈倉足來濟吾民比户貧
開道海艘將自押使車應捨未須巾
　　　閔農
仍嵗農疇失夏秋方春尤窘柰饑流人無粒食何堪命
天作陰寒亦似愁煮葉不遑為木酪翳桑惟日徯囊糇
㡬時膏澤充民望待看來年十倍收
　　　假竇侍郎安車元日祀墳
小車聊假便衰殘上冢都忘渉路難坐臥稍能伸手足
堅完誠可避風寒褰帷自不希前躅慿軾時還遂一觀
暫得容身終未穏退歸乗此始為安
　　　元日祀墳道中
新元先隴遂伸䖍荒嵗嗟逢衆食艱比户生涯皆墨突
幾家林木似牛山三陽已泰春來懶六幕雖昬雪尚慳
道殣寖多無力救據鞍衰叟只慙顔
　　　提舉陳龍圖春寒惠然見訪
冐寒連驛促征輪湏信相思是故人頓似清風祛大暑
何嗟明月隔芳塵雪隈簷角依微在春著花稍次第新
不把一杯同一笑此時幽憤與誰伸
　　　北第㑹陳龍圖
重喜延松奉宴遊只期軒從少遲留花移上闕看爭發
酒熟宜城可旋篘正好一杯同撥悶信應千古足銷愁
人生不是無交舊難得相知到白頭
　　　戇老庵㑹陳龍圖
北第新成戇老庵日期休此養無堪地偏深得幽居興
景野難將俗好參户外鳴泉疑拊石城頭叢薄當凝嵐
何湏便挹浮邱袂且奉高賢聴雅談
　　　浮醴亭㑹陳龍圖
愛客筵當曲水開肴觴交出任縈回歌聲直向梁間住
春色偏從洞裏來不繫舟虚誰觸忤無機鷗近絶驚猜
休論俛仰為陳迹且學山陰祓褉杯
　　　提舉陳龍圖特垂顧遽促歸軒
千里相思訪所知昔人曾有此聞稀方欣一見銷萌吝
便忍連章賦式微早是衰年多感槩不堪寒色挫芳菲
剡溪雪月光如晝懊惱仙舟興盡歸
　　　乙卯上已㑹浮醴亭
熈熈春色水溶溶修褉臨流景倍濃物外風光占崑閬
洞中神變走魚龍飄花任逐紅塵去浮醴時看紫府供
欲學永和當日序媿無奇筆紹前蹤
　　　三月五日㑹浮醴亭
曲水春閑遂宴嬉何湏元己始為宜且看真洞杯盤出
豈顧塵寰節序移曳尾靈龜來可羡乗槎仙客去難追
(水上/所見)一觴一詠無絃管恰似蘭亭列坐時(坐中有不/聴樂者)
　　　乙卯寒食祀墳
鄉守三逢禁火天毎驅旌纛掃松阡衰殘豈足酬恩遇
光寵徒知及祖先望極西山饒勝氣樂舒東户革荒年
何時歸處墳廬下不假蘇秦負郭田
　　　祀墳道中
雖欣膏澤啟豐年民病猶艱救目前闕祀邱墳無解(去/聲)
裂薦饑村落少鞦韆雲梳隴麥千行直粉淡墻花半臉
妍榆莢漸能供歉腹何曾抛得買春錢
　　　祀墳遇風
忽極暄融候莫窮不為膏澤却為風氣蒸人腹成中熱
塵入花心作病蟲欲望好峯迷遠目正濃韶景失晴空
飄然終日俄收怒歸送旌旗撼晩紅
　　　北第同賞牡丹
正是花王榖雨天此攜樽酒一凭軒陽臺㡬日徒驚夢
息國經年又不言但得留連詞客醉算難回避蜜蜂喧
自從標錦輸先手羞見妖紅作狀元(時狀元/紅正開)
　　　觀王推官園牡丹
風養花王接舜薫始知仙圃别藏春欣聞東道招來數
(入/聲)得見西京譜外新九萼壓叢看易失萬金邀客日須
頻羣芳靣我應相識便是宜輕不退人(前詩/有之)
　　　乙卯晝錦堂同賞牡丹
從來三月賞芳妍開晩今逢首夏天料得東君私此老
且留西子久當筵柳絲偷學傷春緒榆莢爭飛買笑錢
我是至和親植者雨中相見似澘然
　　　柳絮
楊柳生花不戀枝紛紛終日亦何依聚來庭下為毬輥
散向空中作雪飛閒共落英浮遠水靜和幽蝶舞斜暉
見君方惜春難住忍縱輕狂攪擾歸
　　　乙卯北第同賞芍藥
維揚嘉種發清和灼灼吾園盛孰過紅玉鬭成樓突兀
白雲爭簇髻巍峩仙容世必推茅嶺醉艷人誰敵苧蘿
(茅山冠子醉/西施皆嘉品)不是栽培功未至年來何苦轉枝多(去年/千葉)
(者今嵗多/轉為單葉)
　　　北第再賞芍藥
廣陵花發信惟夭已剪還開客重邀滿引莫辭金鑿落
盛觀何止玉逍遙嬌紅閙宻輕多葉醉粉欹斜柰軟條
且縱高吟賞真艷侍姝羞匿不須招(時不/張樂)
　　　狎鷗亭同賞芍藥
家園經賞復官園芍藥多名兩共妍醉白堂前淮海艷
狎鷗亭下鳳麟天樓粧瑞玉千層宻冠縷真金半尺圓
不鬭詩豪開酒户是將傾國欲輕捐
　　　初㑹醉白堂
因建新堂慕昔賢本期歸老此安然輕陰竹滿牕間月
倒影蓮開水下天自向酒中知有德更於琴外曉無絃
霓裳百指非吾事只學醺酣石上眠
　安陽集巻二十
欽定四庫全書
　安陽集巻二十一　　　　　宋　韓𤦺　撰
　　記
　　　定州重修北嶽廟記
天下之嶽五獨北之常方人目為大茂山而嶽名不著
嶽有祠不知廢於何代今廟於曲陽縣之西附城距嶽
百餘里考有唐以來記刻皆不載廢遷之由故非質於
圖志人或不知嶽之所在焉於禮祀莫大於天地而五
嶽次之古者天子壇以祀四望若時廵至其所既柴然
後秩而望祀之廟而祭焉非古也其後世之文乎然則
為之者誠有意焉耳夫嶄然而石㘭然而谷泉焉而百
派别林焉而萬榦擢嶽之形也倐霽忽冥伏珍見祥喜
焉而風雨時怒焉而雷雹發嶽之神也人狎其形而易
之也薪於是畋于是安知其所以為神哉君人者患民
之不知也於是廟而像之以警民之耳目致其嚴奉之
心使違禍而趨福雖文於古其於教也固益明矣若其
視祭之品則三代以降皆以公有唐以王我朝撫有天
下馴致太平真宗皇帝紹祖宗之隆以建皇極封泰山
祀后土曠絶之禮無所不講由是尊五嶽而帝之復以
安天元聖之號表於我神懼世人之未詳也又製奉神
述以明之蓋愛民之意深則報神之禮重斯誠也雖萬
世可知矣故廟宫之制崇飭宏大惟禮之稱著於定令
以時繕修歴年既長吏職廢怠日風月雨以圮以漏功
大費廣人焉不葺毎嵗立冬天子之所署祀冊就遣守
臣以祗祀事至則羅其籩豆洗酌之具與執事者升降
於頺簷壞廡之間退而安然罔以為恤慢神凟禮莫斯
為甚慶歴八年夏六月某獲領州事得居嶽鎮之下知
廟之未完也由市材弗給役徒弗充而民罹水災嵗以
大歉凢厥用度弗敢為擾㑹有詔毁鄉民之擅為祠者
得取其材以濟之益兵暨工責成於邑吏而曠時不集
通判軍州事屯田員外郎游君開謹於其事願盡力焉
率其縣主簿李奕留廟所百餘日恱使其衆而已焉弗
懈於是弊陋朽撓之迹煥然一新又於其庭起士民薦
獻之宇俾勿䙝於神而神益以尊彩繪塗塈罔不精極
宜神之喜肹蠁來宅皇祐元年冬十月某日以訖功來
告僚屬請以鄙文誌於廟石而弗克讓夫吏之為政也
有善惡焉神之為監也有禍福善焉而以福惡焉而以
禍神理之宜也或反是焉則非人之所知矣守臣當謹
天子之命而治神之居潔神之祀修己以愛其民人唯
神之所以禍福而已謹記
　　　定州新建州學記
天與人性不一聖人欲率焉而一之於善非學不能也
夫子之言性有三曰上智曰下愚曰中人謂智愚則不
移矣然而中人之可以上下者由學與不學乎昌黎文
公曰上之性就學而愈明下之性畏威而寡罪夫智者
之欲益明愚者使知其可畏又必在乎學而已矣嗚呼
文公之言性可謂能廣聖人之道而所勸多矣故三代
之興也自國家以達乎鄉黨必有學以教其民人導其
性使一之於善以明乎君君臣臣父父子子兄兄弟弟
夫夫婦婦之道然後人安其分而享國永長大矣哉學
之有功於治也如此上之二十有二年圖講萬化益究
元本思迹三代所治之道以仁夀其民始詔州郡皆立
學差賦以田俾資其用守臣從風競自崇飾冀有以副
天子首善之意而定處北邊承詔者不知其本以謂用
武之地學非吾事也獨慢而寢焉又四年某忝命來守
未㡬仲秋之上丁始躬行釋奠禮於夫子之廟閱舊記
始唐大中末州帥盧公簡求以廟本㑹昌所廢天祐佛
祠其制猶若浮屠氏所居乃更而大至天祐中王公處
直本朝開寳中祁公廷義祥符初李公允正皆能於兵
冦之餘因其極廢而復興焉後之為此者不能繼四人
者之用心故日復隳削至是室於垣墉頺壞垂盡由閾
以内鞠為汚萊獨夫子之堂以巨材堅壯不能摧撓而
上覆穿敝泄落風雨升降薦獻僅無所容屬嵗方大饑
詔停土木之役退而歎憤志期必葺後二年農里屢豐
邊陲無事乃命禮賔使定州路駐泊都監張君僎選督
工徒以新廟宫功費之大實均改作凢再踰月而廟完
於是即廟建學市垣北之地通而廣之以規以度不陋
不侈講授有堂肄習有齋庖厨井匽生生之具無不備
足較其功費復倍廟焉又再踰月而學成乃以七月十
九日甲辰具牢醴率僚屬以告於先聖而延諸生焉噫
夫子之敎天地也凢為人者孰不戴履之捨天地將安
之乎故文武一道也惡有二焉昔夫子亦嘗學焉而後
識其大者故曰我戰則克晉列國也猶用詩書禮樂之
帥卒伯諸侯是知為儒而不知兵為將而不知書一旦
用之則茫然不知其所以克之之道而敗辱隨之其所
謂用武之地學非吾事者是真不知其本者也今上之
廣學也將養育天下士之秀者使各正其性以明乎三
代敎之之道内充於已以待用故或取之為公卿大夫
郡縣守長百執事皆能以其道佐吾君宜吾民交修乎
小大之職以至於海内大治而上得以髙拱而無為如
未用也則使宗族稱其孝鄉黨推其賢朋友服其忠信
樂天知命守死善道而已若其破碎經史掎摭聲病專
以篆刻之技苟竊仕進不思富已之道時而發之則非
天子所欲迹三代所治之道以仁夀吾民之本意學者
其勉之謹記
　　　定州衆春園記
天下郡縣無逺邇小大位署之外必有園池臺榭觀游
之所以通四時之樂前人勤而興之後輙廢焉者蓋私
於其心惟已之利者之所為也彼私而利者不過曰吾
之所治傳舍焉耳滿嵗則委之而去苟前之所為尚足
以容吾寢食飲笑於其間可矣何必勞而葺之以利後
人而使好事者以為勤人而務不急徒取戾焉吾不為
也噫彼專一人之私以自利宜其所見者隘而弗為也
公於其心而達衆之情者則不然夫官之修職農之服
田工之治器商之通貨蚤暮汲汲以憂其業皆所以奉
助公上而養其室家當良辰嘉節豈無一日之適以休
其心乎孔子曰百日之蜡一日之澤子貢且猶不知况
私而自利者哉中山之地自唐天寳失御盗據戎猾兵
革殘困民不知為生之樂者百有餘年至我朝而後始
見太平亭障一清生類蕃息不有時序觀游之所俾是
四民間有一日之適以樂太平之事而知累聖仁育之
深者守臣之過也非公於其心而達衆之情者又安及
此乎郡城東比隅瀦水為塘廣百餘畆植柳數萬本亭
榭花草之盛冠於北垂蓋今宣徽李公昭亮始興之後
實廢焉予之來懼䧟其心於不公也復完而興之凢棟
宇樹蓺前所未備者一從新意罔有漏缺又治長堤鑿
門西南隅以便遊者於是園池之勝益倍疇昔揔而名
之曰衆春園庶乎良辰佳節太守得與吏民同一日之
適游覽其間以通乎聖時無事之樂此其意也後之人
視園之廢興其知為政者之用心焉皇祐三年正月
日記
　　　定州閱古堂記
慶歴八年夏五月天子以河朔地大兵雄而節制不專
非擇帥分治而并撫其民不可始詔魏瀛鎮定四路悉
用儒帥兼本道安撫使而定以不肖辱其選既讓不獲
命至則竭愚修職尚懼不能稱上所以付與之意退而
思迹古名臣之軌躅以自䇿厲且患其汩於多務而志
之弗䖍㑹郡圃有壞亭嵗久不葺於是廣之為堂既成
乃摭前代良守將之事實可載諸圖而為人法者凢六
十條繪於堂之左右壁而以閱古為堂名夫古猶今也
古之人為屏翰授鈇鉞而能成異政立竒功而今或不
能者何也蓋其待已也必賢而足其報禄也必利而安
持是以望政成而功立不其難哉如曰古人能之予反
不能之日夜以勉焉又安有不至者耶今予之所為也
誠以已之道未充而君之禄殊厚任重塗遠惟仆踣之
是虞故在燕處之間必將監古以自勉其未至也則雖
紛肴觴競笳吹四時之景交見於前予方仰而愧俯而
憂孰知夫樂之為樂哉其少進也則雖吏文之擾懷邊
責之在己予固得其道而處之至於幅巾坐嘯恬然終
日予之所樂惡有既乎若其賓客之於斯僚屬之於斯
不離几席如閱舊史俾人人知為治者莫先於敎化用
兵者莫貴於權謀而俱本之於忠義功名一立不獨身
享富貴而慶流家宗其餘風遺烈可以被於旗常傳於
簡策邈千萬世而凜然如存咸有聳慕之意不以酣歌
優笑之為樂而以是為樂則予也豈徒已之為益是將
有益於人知我者其以我為喜爽塏遂娯賞而已乎後
來之賢與我同志必愛尚而增葺之宜免夫毁圮圬墁
之患矣謹記
　　　并州新修廟學記
三才各有主四時大運主於天萬物大生主於地人倫
大化主於夫子曰於道何主曰主其中者也然天地之
主或不能常焉而吾夫子之主雖終天地而不變也凢
為人君為人臣為人子者能勉而及吾夫子之主則其
國治焉其家保焉其身安焉雖天地之主有時而戾固
無預乎吾之所及然則人之道孰先於吾主哉有天下
國家者可不知其本乎先儒稱夫子者多矣獨杜牧之
謂自古稱夫子之德莫如孟子稱夫子之尊莫如韓吏
部蓋言堯舜莫賢其德而社稷莫偕其尊誠哉後之學
者雖欲極言而增大之又孰加焉唯郡縣守長得施其
教者能興學以恢其德崇廟以稱其尊斯可以達其本
者也太平興國四年太宗皇帝平偽劉一天下壞太原
故城徙州榆次又三年復遷於唐明當時經始者乗用
武之後慮弗及逺不知并據都㑹異日為一道之本凢
城隍官府門户衢陌之制一從苟簡不中程度視夫子
之廟尤為不急置城之東南隅體陋而削僅有祠所景
祐中康靖李公若谷首即廟建學得賜田贍學徒而人
始樂教慶歴初文烈明公鎬又建禮堂於夫子之殿北
而講始有容然皆因仍故基地愈偪隘其後生員寖廣
至圬東西序所圖諸弟子室而處之二時釋奠三獻從
祀官與學生執事者不能徧列於庭半立廟門之外皇
祐五年春某忝被州寄受署來謁知於禮之凟而未皇
改作始奏隰州司户參軍牛景充教授以專學職明年
秋大穰民安事簡於是馳使東魯得仙源廟圖像冠服
之實買民廟北地命崇儀使并代州營内兵馬鈐轄張
僎右侍禁兵馬監押王守恩集工視役徹其舊而一新
之然後廣殿眈然而雄眸容儼然而尊顔氏以降諸弟
子孟氏以降諸大儒或像而侍或圖而列次序於堂廡
之間煥然大備復徙廟東州兵之居以置學南書樓北
講堂東西齋舍廟學異門又設射侯於廟學之間以備
男子之習至於起居飲食之事必嚴其所俾稱是焉自
始事底訖功凢度材治基逮塗茨丹艧之細一須官用
無及民者夫廟學之新其於為治之道竊有志達其本
者而諸生其達學之本乎今飾公齋萃公書㓗公食日
授經月課文昧其教者苟曰此欲吾藝之精取進士科
富且貴而已噫如是則吾學乃教人竊禄之地非有望
於諸生也夫精藝而求仕末也得仕而行道本也然不
由其末則不得施其本故由末而仕其末不可用而本
或不存焉非竊禄何哉且晉之俗陶唐氏之俗也吾
夫子之道二帝三王之道也豈習俗之易而習道之難
哉蓋習俗易者其法傳習道難者其學廢今學興矣處
吾學者其務外勤於藝而内志于道一旦由茲而仕也
則思以其道為陶唐氏之臣心陶唐乎其君心陶唐乎
其民能如是吾始謂之達其本至和元年某月某日記
　　　相州新修園池記
相於河朔為近藩而地据形勝西走鎮定之衝屯師積
穀與邊鎮相左右然當無事時州之武備日懈不嚴至
五兵不設庫散處於㕔事之廊廡間敗壞堆積莫可詳
閱郡署有後園北逼牙城東西㡬四十丈而南北不及
百尺雖有亭榭花木而扼束蔽宻隘陋殊甚牙城之北
乃有官蔬之圃縱廣半夫中有廢臺巋然荆棘蒙没州
人但以其基正圓有道回環而上如螺殻然故以抱螺
名之雖老胥宿校不能知興廢之由予之來雖以病不
堪事然猶不敢偷安自放而忘治之所急於是闢牙城
而北之三分蔬圃之地其一居新城之南西為甲仗庫
凢五十六間由是兵械百萬計始區而别焉以庫東之
餘地通於後園由是園之南北始與東西均焉又於其
東前直太守之居建大堂曰晝錦堂之東南建射亭曰
求已堂之西北建小亭曰廣春其二居新城之北為園
曰康樂直廢臺鑿門曰通之治臺起屋曰休逸得魏冰
井廢臺鐵梁四為之柱臺北鑿大池引洹水而灌之有
蓮有魚南北二園皆植名花雜果松栢楊栁所宜之木
凢數千株既成而遇寒食節州之士女無老幼皆摩肩
躡武來遊吾園或遇樂而留或擇勝而飲歎賞歌呼至
徘徊忘歸而知天子聖仁致時之康太守能宣布上恩
使我屬有此一時之樂則吾名園之意為不誣矣觀吾
堂者知太守仗旄節來故鄉得古人衣錦晝遊之羙而
不知吾竊志榮幸之過朝夕自視思有以報吾君也登
吾臺者西見太行之下千山萬峯延亘南北爭奇角秀
不可繪畵朝嵐暮靄變態無窮俯視郛郭之中民閻官
寺伽藍廥廩與夫花顔栁色紅緑交映燦然如指掌之
上一無遺者而知太守興此為我屬歲時休暇優逸之
觀而不知吾亦自謂能勤於作德然後處茲而休且逸
也夫予始以武備不嚴不敢以疾而忘治之所急而因
得志其榮遇以及衆人之樂則是舉也豈無益之為哉
故直書大槩并告來者夫郡縣之為政有期而更也政
有所利非一人能保其久也前倡之後繼之推其心以
公而相照則國家之事無不濟者况一園池之末哉葺
之廢之必有能辨其心者時至和三年三月十五日記
　　　揚州㕔壁題名記
揚九州之一地總淮海扼制呉㑹前代建府之重東南
為冠故有唐藩鎮之盛唯揚益二州號天下繁侈其後
高駢政失致師鐸之變孫儒楊行宻之徒以盗攻盗更
相據奪郛邑殘燼遂為戰衝本朝自李重進平必擇文
武材臣以領州事民安惠養日以完復慶歴五年春三
月某得罷樞筦忝被兹任視事之隙因念前之為政者
尚闕傳載非以謹官守而重朝寄也於是參考圖籍次
以年月刻石於㕔事之壁以示永久後之來者閱其官
氏推訪治迹則善惡皆有所儆云慶歴七年三月某日
記
　　　定州㕔壁題名記
郡縣守長有記於㕔事之壁前代無聞唐始盛焉當時
名儒所述則謂壁記非古也若原地里條物宜陳山川
之形勝與風俗之好尚則圖諜存焉其所取者在乎彰
善而志惡名氏遷次亦云末也夫能推名氏以見善惡
謹遷次以尊王命亦春秋之事也雖於古未著而今可
廢乎河朔並邊之郡以十數而定宿大兵据戰地故朝
廷所寄之重不與它比慶歴八年夏五月始詔魏􁱃鎮
定四路帥各兼安撫之職定之帥領定保深祁四州廣
信安肅順安永寧四軍凢兵民之政悉主之首是任者
非得文武兼備之才不可居而誤及愚者故臨治以來
惕焉自勉以思報稱幸時既久吏民軍旅率相信順事
日簡得以補綴闕漏因訪國朝以來為州者之次序將
刻石以傳焉而吏曹狃於武事不以圖籍為急壞敗忘
缺卒不可究若但取近年可記者書之則又義無所本
今故以朝廷更制之始為首尊睿圖而勸新治也夫已
之為政是否固不可以自明必俟後人迹其行事然後
善惡詳焉則予與來者既鑱其名氏揭諸聴斷之所朝
夕視之思不愧於後人座右之誡也可不謹乎某謹記
　　　新修晉太尉嵇公廟記
夫以忠事君人臣之常分也然遭大變臨大節或心無
所主為禍福所動以苟一時之生而貽萬世之戮者多
矣若其鼎鑊在前鋒刄加已能挺然知義之所在分固
當爾輕其命若鴻毛然卒死而不顧者㡬何人哉惟晉
侍中贈太尉忠穆嵇公則其人也方惠帝昬弱諸王肆
亂各萌僣奪以相屠害故帝之北征也公馳赴行在力
當國難而成都王穎以兵犯乘輿衛從奔散獨公端冕
侍側以身扞帝至血濺御衣而殞嗚呼公之知義明分
可謂處得其死而不為難也故其大忠偉節赫然與日
月爭光崒然與山嶽爭高天地知不可窮而公之名亦
不可窮矣宜乎百世之下有國家者欽遺風想餘烈置
祠奉祀永永而不絶也相之湯陰即公死難之地其廟
在焉前之為邑者不知追顯忠義為政所先因循不葺
底於大壞今令張君楙至則首拜祠下覩其墮敝之甚
驚而嘆曰兹不職之大者也亟舉公事迹與夫朝廷崇
祀之意諭於邑民民皆欣然願共力以完之令乃寛與
之約聽自營辦不數月而祠宇一新於是民益知夫大
賢之忠於國者雖死於不幸後世必載祀典嚴廟貌奉
事尊仰之如此皆思勉而為善自一邑而推一郡繇一
郡而推諸四方則其為勸也豈小補哉廟完具書來告
以余嘗兩守鄉邦願志本末噫忠義之心人皆有之但
勉而不力執之不固遂不至於古人余亦勉而執之者
跂忠穆之風尤寤寐以自激文雖甚陋惡敢吝而不書
時熈寧三年八月十五日具位韓某記并書
　
　
　
　
　
　
　
　
　
　
　
　
　
　
　安陽集巻二十一
欽定四庫全書
　安陽集巻二十二　　　　　宋　韓琦　撰
　　序
　　　諫垣存藁序
夫善諫者無諷也無顯也主於理勝而己矣故主於諷
者必優柔微婉廣引譬喻兾吾說之可行而不知事不
明辨則忽而不聽也主於顯者必暴揚激訐恐以危亡
謂吾言之能動而不知論或過當則怒而不信也夫欲
說而必聴言而必信苟不以理勝之為主難矣哉琦景
祐中任三司度支判官以族貧求外補得舒州將行而
上以諫官缺擢授右司諫而留之竊惟言責之重非面
折廷爭之難葢知體得宜為難夫得通明端樸高識博
學之士則動必中理日益君聴而使愚不肖者冐而處
之固不勝其任矣遂兩上章辭不報乃喟然自謂曰上
之知汝任汝之意厚矣汝之所言當顧體酌宜主於理
勝而以至誠將之兹所以報陛下而知任之之意若知
時之不可行而徒為髙論以賣直取名汝罪不容誅矣
在職越三載凡明得失正紀綱辨忠良擊權倖時人所
不敢言必昧死論列之上寛而可其奏者十八九卒免
重戮進登掖垣實前日為誡之力也其所存藳欲歛而
焚之以効古人謹密之義然念詩書所載從諫而聖君
之徳也衮闕而補臣之忠也前代諫諍之臣嘉言讜議
布在方冊使覽之者知人主從善之美致治之原若皆
削而燔之則後世何法焉於是存而録之離為上中下
三巻命曰諫垣存藳以蔵於家竊志夫上之聰仁大度
自三代漢唐以来虚懐納諫甚盛徳之主皆所不及復
俾子孫傳而閱之知直道之無咎忠教之有迹云時慶
厯二年三月十五日秦亭西齋序
　　　文正范公奏議集序
某嘗謂自古國家之治否生民之休戚在人不在天人
或不然之今於文正范公然後知其説之勝或者不足
疑而於教之有補也公以王佐之才遇不世出之主竭
忠盡瘁知無不為故由小官擢諫任危言鯁論建明規
益身雖可絀義則難奪天下正人之路始公闢之其後
恤災南方扞寇西垂貳機政陪宰席宏謀大䇿出入仁
義朝思夕慮條疏深切志欲膏澤中夏鞭笞四夷使我
宋之基萬世不拔不幸經逺而責近識大而合寡故其
言格而未行或行而復沮者幾十四五逮公之亡也聞
聴所及莫不咨嗟感動惜公所藴不克盡施於世甚則
推諸天謂人謀之不足為也嗚呼公之所陳用於時者
大則恢永圖小則革衆弊為不少矣其未用者今副藁
所存爛然可究一旦朝廷舉而行之興起太平如指掌
之易耳此天乎哉必在乎人而已矣次子寺丞君緝公
遺文得奏議一巻政府論事二巻以某昔帥西兵翊内
樞與公並任而出處之與公同也俾序以冠其首夫以
公之文武兼備乃靖王室朝野所論謂道之亨塞時之
重輕率繫公之用不用則其徳業之著於天下也久矣
惡假鄙文而後知哉但以忝縁僚舊飫公盛美義不敢
讓且慰賢嗣之意云具位某序
　　　韓氏家集序
某家本深州博野人也世以宦學知名遭唐末亂違難
屢遷以是家牒散而不完先祖令公善繼素業深以譜
系為重乃取祖考以来墓銘所有者集為一編首自為
序其意欲傳示子孫永永無窮及先君令公之葬祖考
也亦親為誌所次先烈甚偹自先君之亡家世文集所
掌不專四兄為孟州司法盡取先君文集之官兄物故
嫂辛氏㩦以歸其家不能辨識盡亡失之其先祖所集
墓銘一編在家又遺脱大半存者首尾十數幅而已某
自成立痛家集之散缺百計訪求十稍得其一二而所
集著墓銘者終不可得每自感念未嘗忘心至於冥禱
天地神祗亦冀萬一有獲慶厯三年自陜西四路帥召
為樞密副使三代皆及贈典而曾祖妣忘其姓氏閱所
存墓銘則有清河郡夫人之誌遂以張氏追封後再詳
之張氏乃四代祖鼓城府君夫人也雖辨其誤而無如
之何四年秋謀先君之葬得起居舍人直龍圖閣尹洙
為誌賛善大夫薛仲孺書石書纔數行有宣州掌記辛
有終者(即辛/嫂弟)代歸来訪且云曾得先令公文二編不敢
隠聞之驚喜遽問其目則曰書題草也次日得之視其
目如其言且慰且恨乃反覆披究則雜以他文先祖墓
誌亦在焉參考祖先事迹益以明白騐曽祖妣乃史氏
也亟請書石者獨未書姓氏郡封是冬遇郊恩即追正
之噫是辛君者若稽數日不言亦後於事矣孔子謂孝
悌之至通於神明豈小子念親之至而神所報乎後之
子孫其可怠哉因感其事取五代祖而下及諸宗屬所
為文章編為六十巻仍以墓誌行狀及授官告辭冠於
首篇命諸子姪人録一本以蔵於家後主之者或不謹
嚴使失其傳則上天至明祖宗至靈是必降殃以懲不
孝其戒之哉其戒之哉謹序
　　　三兄司封荆玉集後序
某天聖八年自淄州通判罷丁大寧太夫人憂時三兄
司封通判濠州得在左右手編兄文成十五巻嘗作序
以荆玉為集名且志兄有才而不遇也後十年兄終於
兩浙轉運使遺文殘藳又散於巾槖間大懼亡失不永
其傳乃命其少子直彦復集為若干巻題曰荆玉後集
嗚呼兄之狀貌語言今不得而見之矣其得見者生平
所為文章耳諸子輩得不寳而惜之哉事偹前序兹敢
以略時慶厯七年八月日東平郡齋序
　　　三朝聖政録序
夫監之無愆者先王之成憲也前之不忘者後事之元
龜也昔周漢守文之君皆能謹行祖考之道故神保其
治而民安其法閔予之詩寧一之歌繇是而作也洪惟
有宋之受命也易五代之弊規萬世之䇿海内休息不
覩兵革之患者幾八十年矣是蓋太祖太宗真宗神武
之所戡定文徳之所安輯以繼以承時用光大若其君
人之逺體為邦之善訓固已存諸史氏之載悉於故老
之談宜乎開助後聖而垂之無窮已權嘉州判官石介
宦學有立志切忠義感唐臣吳兢所撰貞觀政要迺謂
昔之曰聖曰治之主不世而出顧未若我三后之紹隆
謨烈之無前者也皇帝陛下天授仁喆孝而善繼不假
逺稽上古之術以期至化自可履祖宗之聖迹以興太
平然國謀之繫以萬機之覽則浩而難究君務之衆以
一事之明則推之䆮廣遂採記三朝以来行事見聞最
詳者類而次之為二十門目曰三朝聖政録每篇之末
又自為之贊以申諷諭之意夫古人有負暄美芹猶思
自獻於上何則己之所奉者薄而心之所嚮者大也今
介是舉也上以述列聖之美次以達一人之聴其於奉
上愛君之心誠亦厚且大矣唯聖主日置左右留神觀
采守此昭範勤於奉行以舉乎政綱以昌乎積累之丕
緒(闕文/)
　　　趙少師續注維摩經序
如来以大圓覺深達實相不以真寂自樂而以普救衆
生為心故浄名長者通達方便現身有疾以求衆問令
得解脱乃曰以一切衆生病是故我病若一切衆生病
滅則我病滅大哉言乎昔伊尹思天下之民匹夫匹婦
無不被堯舜之澤者孟子曰憂以天下樂以天下是知
浄名慈悲之心於吾儒仁義之道惡有戾乎若其演無
生之法入不二之門雄辨神竒獨髙衆論斯則大乗之
極致空籍之宗本也至於集一蓋而覆大千之界攝廣
座於小室之中假香積飯以薰衆飢取妙喜國以至佛
土有聞是説或以為疑曽不思凡夫一念之至猶能以
小而容大冥近而造逺况如来慧照所舒性通無閡神
變自在譬喻深渺又豈思議之可及哉此經前有僧什
僧肇數家已嘗注釋開發義趣號為詳博然微言妙旨
猶或淵晦今致政少師叔平公以髙才偉度厯輔三朝
功成勇退潛志内典燕休之暇續為新解大抵省繁就
約疏奥為明使新學菩薩臨文易曉速證菩提此又知
叔平公博濟之心亦淨名之心也夫如来六徳萬行無
不具足而猶不㫁煩惱出入生死御慈航於幻海中援
斯溺者使登彼岸至於無量無邉衆生由我度故皆悉
成佛而在如来一無所得雖欲稱贊髣髴何有窮盡而
世之學佛者或得禪宗復性之説便謂頓然已悟與諸
佛等輕詆祕蔵不思踐履退而質其利佗之行則蔑爾
無聞視吾浄名愈疾之心良可哀矣經曰如来為大醫
王善治衆病應病與藥令得服行既得藥矣不服不行
吾知病本決不能去兹論雖淺寧無儆焉某生汩塵俗
未始習佛辱叔平公之命勉為之辭深於佛者幸勿以
易言為誚謹序
　　　韓氏參用古今家祭式序
自唐末至於五代兵革相仍禮樂廢缺故公卿大夫之
家嵗時祠饗皆因循便俗不能少近古制國家運祚隆
赫承平有年曠絶之典無所不講慶厯初元始詔文武
官並許依舊式剏立家廟事下禮官裁處而迄今不聞
定議某自主祭以来恪謹時薦罄極誠慤而常患夏秋
之祭闕而不備從俗之事未有折衷因得祕閣所有御
史鄭正則祠享儀御史孟詵家祭禮殿中御史范傳正
寢堂時享儀汝南周元陽祭録京兆武功尉賈氏(闕/)家
薦儀金吾衛倉曹參軍徐閏家祭儀檢校散騎常侍孫
日用仲享儀凡七家研詳累月粗究大方於是採前説
之可行酌今俗之難廢者以人情㫁之成十三篇名曰
韓氏參用古今家祭式昔鄭御史以年六十三久疾羸
頓遂著祠享儀以示後而某年之與病與鄭適同遂感
而為此將使子孫奉而行之非敢傳于外也若其嵗時
之享以新儀從事雖甚疲老敢不自力他日朝廷頒下
家祭禮自當謹遵定制云時熙寧庚戌嵗十月十五日
北京望宸閣序
　
　
　
　
　安陽集巻二十二
欽定四庫全書
　安陽集巻二十三　　　　　宋　韓𤦺　撰
　　雜文
　　　題栁仲塗天平山記後
林慮天平山者天下絶勝之境也山有僧院曰明教余
三來守相欲一觀而未得每僚屬出按縣與夫過客之
好事者悉能徃而游焉回必大詫於余曰是實雄偉秀
拔不可圖畵雖東南諸山素有名者皆所不及余姪壻
栁材者本朝大儒仲塗公之孫也余嘗得公所撰游天
平山記於材家見其所叙游覽之勝凡山之諸峯與巖
洞潭谷澗谿泉石之名無不具載而聞今之所稱類多
與公所記改易不同於是余益欲徃周訪其實續為説
以明之而院之主僧智因者得美石欲先以仲塗公之
文刻而傳之故余未克如其志噫公之此文不傳久矣
非余得于其家而因師之勤如此是必沉鬱而不顯抑
公之文固有神物所護使卒能傳之也邪既刻石余因
舉其大略以書於後具位韓某題
　　　無友不如已解
或曰聖人之為教也人苟有心而進焉豈有拒而不與
之者乎而語載孔子之言曰主忠信無友不如已者然
則劣於已者既不可以為友優於已者又安得而友諸
於聖人之教無乃隘而不通乎曰非是之謂也聖人之
教人也必使知其本此其擇友之本與曰擇友何本曰
學學然後能修身身修然後能擇友學明矣身修矣則
知其能忠信而循道者親而友之其不能忠信而違道
者亦知其莫已若而不可與之為友矣曰人之求友也
切磨而相成於善者也必俟乎彼此知道而後友焉何
益曾子聖門之高弟也而曰吾日三省吾身為人謀而
不忠乎與朋友交而不信乎曽子尚猶不自知其忠信
而友於人况其下者邪曰不然學而知道得友而相成
以趨乎聖人之塗其益豈少哉夫聖人而下所謂大賢
人者皆擇善而固執者也曾子之云者蓋懼執之不固
而失友道其修身擇友之至者與若顧已一行之高一
能之長謂人有心而進於道者皆莫已若而弗之友中
人猶且不為豈聖人教人之意乎
　　　策問
問李唐以前御天下者皆寓兵於民有事然後調發之
已而復歸於農故耕戰相須國用不屈國家因五代之
制總天下之兵以籍於官坐仰度支之給兹實外懾四
夷内安億姓之長算也然而殫海内之賦盡𣙜酤關征
之利而不充其費自西師之興伍符日增縣官之用益
窘今以西北二敵之盛備豫為急銷兵之䇿固不可陳
之於今矣欲民不加賦而飬兵有餘其術如何
問國家養天下之兵以制四海其所患者財用不充而
已昔漢氏有口賦之科算緡之法過更之直賣爵之令
皆兵之所資也子大夫宜條舉舊式可施於今者悉著
於篇其議行之
問孔子曰吾觀於鄉知王道之易易焉者明射鄉之禮
尊賢尚齒浹乎仁恩王者教化之大本也而兹禮之廢
歴祀云遠詳其制度者蓋亦稀矣本朝守臣好古或叅
酌舊典以勸於境内衆反傳而嗤笑以為不近人情豈
禮之異世不可復興邪將風俗之薄未明其本歟子大
夫其條舉古制復道自漢至唐能修而行之者有㡬著
之於篇庶摭其可施於今者以助治焉
問孔子没能傳其道者孟荀揚王韓五賢而已矣其著
書立言與六經相左右執巻者皆知之矣昌黎氏以謂
孟氏醇乎醇者也荀與揚大醇而小疵後之學者從而
是之至於王氏當隋季作六經中説以拯將墜之教其
門人之高第者皆為唐輔相而不能尊大師説昌黎氏
復無一言以稱之其於孔子之道有所未至者邪文公
去聖最遠卓然奮起與四賢者並驅而爭先排斥佛老
而躬踐其言後世無加焉五賢之事業於孔子之道固
其先後子大夫明乎先聖之術願次其優劣著之於篇
毋讓
問中庸曰自誠而明謂之性自明而誠謂之教然則誠
而明聖人之性也明而誠賢者學之所至也夫聖人之
性果學而能至必由何路而後及焉
問尚書省郎官之職歴代以來廢置不一至唐室而後
大備故有二十四司之目天下之事無不總焉五代多
故其制遂隳今唯鹽鐵度支户部銓筦數職其體尚存
它皆列為閑曹殊無吏責國家欲悉復唐舊議者或謂
煩而寡要因仍五代又曰草創非古揆今之治何者為
宜
問親蠶之禮廢之久矣今欲舉而行之則患歴代㳂革
之儀未能折中願條其當今可行者著之於篇庶稽參
而用焉
　　　五賢贊(并序/)
余既新夫子之宫乃繪諸弟子及左氏而下釋經諸儒
於東西序又圖孟荀揚王韓五賢於書樓之北壁遣人
自國庠得前人所撰孔子弟子暨釋經諸儒之贊署於
其側獨五賢者無贊焉諸生欲其速備也亟請鄙文以
補之余惜其缺諾焉而不敢讓既而嘆曰夫五賢者聖
人之亞學者之師諸生姑欲速一時之備使余不暇求
當世能文者為之辭而輒易言之世且譏我諸生豈愛
我哉雖然孔孟之道堯舜之德而塗巷之人亦能稱誦
之同推其善而己矣知我者宜恕焉
　　　孟子
昔周之衰仲尼已矣戰國相圖唯利之喜諸子紛紛乗
弊而起聖道之塞實生荆枳其誰闢之獨我孟氏堯舜
吾吭仁義吾齒芟楊翦墨路平如砥驅彼後覺一趨聖
軓惟先文公盛道其羙存而醇者孟氏而止欲觀聖人
必自孟始較其大功蓋禹之比嗚呼賢哉道孰可擬孔
子之後一人而已
　　　荀子
諸子之興實自周季各持其言求售於世六國好權遂
甘其説或嵬而師或𤨏而位吾道日昬斯文將墜時則
荀卿力攘衆偽述數萬言以見其志區判儒墨統維仁
義時或用焉至王則易文公之篇論亦云至始考其辭
若不醇粹及其要歸鮮與孔異雖小疵焉道則奚累軻
雄之間在我無愧
　　　揚子
書煨秦火鬱而未光在漢之武始焉表章去聖云邈微
言孰詳人各名家尚迷大方及其季也篆刻相攘賢乎
子雲翼然高翔學通天地道該帝皇筆之於書德音洋
洋周孔之法弛而再張鄙哉史堅而不自量非聖作經
引為謗傷經者伊何乃道之常苟能明道胡用不臧豈
比呉楚僣號稱王一時之訾萬世之長故嗣孔孟曰荀
曰揚
　　　文中子
炎劉既終天下幅裂擾焉及隋人命將絶時亦有文甚
乎剽竊人不知非萬塗一轍大道之鬱㡬乎息滅伊我
仲淹獨參聖哲遭世未夷教其可闕乃舉大法備於中
説續彼六經紹孔之烈斯昔師荀實相秦孽叛師之言
儒坑書爇胡為房魏佐唐稱傑達不稱師惟德之劣彼
誠可罪在我奚缺荀之非孟恣其毁媟終孟之道與孔
並列文公不言是非孰别學者之疑兹焉可决皮子之
碑司空之碣惡可誣哉萬古昭晣
　　　文公
有唐之隆天下一宇滯焉以興弊焉以補獨時之文蕩
無所主不淪沈謝則入徐庾其徒實繁罔不自許獨吾
文公惟聖是矩挺然一變而至於古道古之道語古之
語學者靡然始師而附朱翟塞塗繄孟之禦去聖匪遐
力則易舉熾哉佛老亂我中土驅彼世人日䧟邪蠱作
蠧千祀其孰敢侮獨吾文公既攻且拒以身扞之帝亦
云忤流離炎荒道行躬苦否則諸夏化為夷虜惟荀與
揚功實未伍肩孟其誰不曰吾祖
　　　三賢贊
文正王公葬鄭州新鄭縣之臨洧鄉而與鄭相子産唐
相裴度之塚相左右其弟刑部侍郎致仕子融乃繪三
相之像置於墳之僧院而屬余以辭故為三賢贊云
　　　子産
　　猗歟國氏　惟鄭卿臣　屈佐列國　道尊四鄰
　　鄉校勿毁　否吾可詢　輿誦勿斥　誨吾益諄
　　不改其度　而終感民　及其亡也　如喪所親
　　昔吾夫子　事若天倫　曰古遺愛疇云不仁
　　東里之舊　清風未冺　九原可作　吾從惠人
　　　裴公
　　猗歟裴公　唐相之賢　忠義獨出　誠貫於天
　　胡哉章武　言行計然　誓平蔡賊　不與俱全
　　卒殲大憝　再清幅員　身繫安危　凡二十年
　　江左王謝　胡能比旃　晩留東都　放懷林泉
　　進退之節　公無少愆　使公而在　吾其執鞭
　　　王公
　　猗歟王公　佐我宋基　股肱兩朝　言臯行䕫
　　獻后稱制　政由房帷　公時挺然　惟正是毗
　　竄姦進良　遂光重離　其重如山　烏可妄移
　　其平如衡　烏可妄欺　被公恩者　終身莫知
　　噫公之道　真相之為　公今亡矣　吾安倣之
　　　故衛尉卿贈兵部侍郎高公寫真贊
　　元精之生　其稟固異　傑才之出　在時為瑞
　　貌正而和　氣清而粹　凜然乎神　瞭然乎視
　　其可繪者外也　老鶴之軒昻兮　孤峯之聳峙
　　　其不可繪者内也　大易之淵微兮　素書之
　　奥祕　其人雖亡　其形則傳　贍之仰之　何
　　窮已焉
　　　揚州蓮花漏銘
慶歴六年五月日揚州新作漏刻成知軍州事資政殿
學士諫議大夫韓某乃為銘曰
　　天運雖大　信則不渝　智者善作　器乃㝠符
　　以漏考辰　始乎渴烏　以箭定刻　發乎金徒
　　覆視晷景　弗差毫銖　節候既正　皷鐘以孚
　　晝訪爾治　夜安爾居　政則不怠　監哉挈壺
　　　祫享樂章二首
　　　捧爼奏充安之曲
　　嘉牲在爼　廣樂在庭　其所將者　曰躬曰誠
　　神兮來歆　以妥以寧　以錫壽嘏　惟皇是膺
　　　僖祖奏大基之曲
　　猗我僖祖　德潛而充　慶之所基　日茂以崇
　　施及後嗣　天命有融　廟樂載之　播於無窮
　　　嘉祐明堂樂章一首
　　　皇帝詣罍洗升降奏儀安之曲
　　嚴父配天　孝乎明堂　盥奠升降　諧音以將
　　天步有節　帝容必莊　辟公憲之　禮無不臧
　　　唐太子太師贈司空鄭國魏公贊(并序/)
唐相鄭國魏公魏之曲城人也以命世之才逢不世出
之主專以仁義之道切磨規諫欲俾厥后坐肩唐虞謂
守文之難過於創業帝用其説不四三年遂興太平較
其大功不下房杜大名之學有鄉賢堂蓋以故丞相文
正王公忠愍冦公尚書忠定張公侍郎王公崇儀栁公
皆文武鉅賢出吾里中圖其儀形而尊祀之以起生徒
之志誠盛事也然唐距本朝為最近若鄭公之德業閎
大超然獨出得不為鄉賢之冠乎其可遺哉余求得其
像建堂於宣聖殿之北鄉賢堂之南以完其羙昔成覸
曰彼丈夫也我丈夫也吾何畏彼哉今夫學者既得良
師友朝夕講習開益以進其善又觀所圖吾里之賢者
隆名偉蹟卓然不泯之如此豈不思曰彼能之吾反不
能哉亦在乎勉之而已系而為之贊曰
　　猗唐魏公　相於太宗　諫勇賁育　切磨上聰
　　術則仁義　道惟大中　堯舜我后　臯䕫我躬
　　遭㑹真主　言行計從　引金自况　謂公良工
　　以公喻鑑　煥乎吉凶　君如是聖　臣如是忠
　　宜不朞月　亟成治功　高視三代　誰其比隆
　　惟魏之學　鄉賢是崇　圖祀者五　誠德之豐
　　公實生魏　羣賢之雄　尊近遺逺　教斯未充
　　吾得公像　載敞儒宫　義一為勸　禮增有容
　　學者來視　以嚴以恭　高山景行　衆發其蒙
　　有羙魏都　大河注東　如公之名　滔然不窮
　
　
　
　
　
　
　
　
　
　
　安陽集巻二十三
欽定四庫全書
　安陽集巻二十四　　　　　宋　韓𤦺　撰
　　表狀
　　　代三司謝賜内藏庫紬絹表
臣某等言准中書門下牒今月八日詔勑伏蒙聖慈於
内藏庫特支撥紬絹二百萬疋賜三司者禁財中發實
岀於上仁邦計外充蓋無於私積恩須下及慶悚交深
中謝竊以乘用之宜聿歸司㑹經費之度咸出縣官惟
賦調之有常或荒災而致乏爰崇上術允屬熈辰恭惟
尊號皇帝陛下執粹凝圖寳慈敦治茂輯寧人之務
精窮觀化之原修八政以厚生遐稽徃喆愛十家而興
儉夐軼前徽式是先猷存諸内府量彼地征之入收其
嵗取之餘非主羡贏本期均節向以農疇失稔聖慮通
權薦捐國帑之珍俾濟公家之急故得高穹監善協氣
開祥坐還富庶之風允洽登平之望而猶豐凶在念損
益求中戒牟利以傷苛貴寛民而與足誕宣優詔垂察
攸司載蠲繒帛之饒更助嵗時之給仰出綸之施惠在
罄宇以蒙休臣等備位天臺尸官計部秋豪析利罕詳
經世之謀春澤流恩徒樂阜民之化敢不增研心畫祗
佩官箴彌修底謹之方益究懋遷之理冀陳薄效少答
鴻私臣無任
　　　謝知制誥表
臣某言伏奉制命特授臣依前起居舍人知制誥者青
蒲獻議曾微補衮之勤黃闥程文俄玷演綸之任省譾
材之無狀顧成命之已行荷寵兼常撫躬增厲中謝竊
以禁扄清切居官為榮帝制坦明作訓攸重向匪機靈
敏給才辯高奇善循四禁之規雅擅一時之譽則何以
徊翔近掖宣暢鴻猷雍容侍從之聯振復典謨之體宜
甄時望以協朝僉如臣者緒迹至孤器姿無取幼奉楹
書之誨早親童篆之工幸對聖期復玷辭等藩條闗决
罔詳施教之宜儒館並游寖被育材之化擢贊尹京之
治易參司㑹之煩首公則勞稽效誠寡庖鋒不振奚彰
批窽之能阮族甚貧遂有出麾之志輒露抗章之請方
諧為郡之行伏遇尊號皇帝陛下開道求言勵精修政
俾停使竹之授留責諫囊之忠越被恩升力思毗益每
弗虞於禁忌始自竭於愚駑物論皆危天意無忤逮嵗
勞之三易微宂見之一長豈謂聖度包荒宸襟采善俾
㳂科選之舊進居辭職之崇躍龍鳳之池亟塵清貫漸
鴻鸞之黨榮厠寵班敢不磨鈍忘疲修方匪懈誥令之
出勉追深厚之風名節所持靡蹈諛邪之徑庶盡捐軀
之報仰酬當扆之仁臣無任
　　　謝降御前劄子表
臣某言遞中降到御前劄子二道伏蒙聖慈以近為賊
犯渭州山外亡失主將具狀待罪許臣别圖來效以刷
前恥者敗軍有法本不期貸責效以恕使得盡死中謝
伏念臣識暗經逺才屈任重偶以童篆末技優竊科等
幸遇天下無事方垂徹警專修俗吏之業罕究兵家之
學屬以羌落背惠王師興伐朝廷用不求備俾參西略
臣自念狂賊桀驁邊民被毒人無愚知奮身願效况臣
粗識忠義能不憤激故受命引道無敢固辭赴職已來
朝計夕慮思有所立上寛聖懷以至馳奏廷中方授成
算還趨塞上亟整師屯而兇渠併兵親犯隴外臣素料
其至先集衆軍猶慮勢分遣其齊進不謂諸將恃勇致
此敗覆雖指縱可驗似不媿心而職事有隳理當請罪
伏蒙尊號皇帝陛下燭幽垂察含垢示慈謂李廣數奇
非由失計孟明三敗終能贖過薦頒温詔許竭後勤臣
敢不嘗膽以思枕戈自勵劇冦尚在豈還朝之可期素
志未伸庶捐驅而後己臣無任
　　　謝復官表
臣某言九月二十七日樞宻院遞到告勑各一道伏蒙
聖慈授臣起居舍人者謀軍而敗獲罪當然使過以恩
勸功斯在寵光所暨媿慄無從中謝伏念臣稟賦顓庸
緒迹寒替偶緣末學誤中甲科驟歴榮階繼塵劇任奉
身以直居職惟公逐巧者目為愚夫養高者謂之俗吏
出於聖監擢備諫員荷寵既深獻誠必盡屢刺權豪之
失不虞家族之危仰恃含容僅逃放逐逮易官於注筆
旋書命於詞垣自右蜀告饑高奴覆將薦驅使傳親諭
國靈有利輒言無疵不去所期還闕少遂息肩朝廷以
未殄賊巢方開帥府進預樞機之直俾參經畫之權雖
兵旅之宜素非習練而人臣之節當冐險艱拜命引塗
忘軀徇難周旋邊徼蒙犯雪霜薦賞武材則罷懦者皆
忌激揚忠憤則苟且者如讐一昨平凉之西酋虜來冦
臣聚師以待定謀而行偏校爭先弗遵於節度衆寡莫
敵終及於撓亡讒胥競搖怨府交發諍臣論事亦謂當
誅宸眷念勤獨明非謬止從削秩尚委典城惟茲天水
之雄式控隴闗之要氐羌雜處輿賦甚繁臣寢不及時
食忘其味力圖後效勉贖前辜重裘禦寒姑自修而作
誡積毁銷骨實衆口之未平不謂睿聽通微宸襟錄舊
特申昭洗亟復舊聯顧蕞質之再生諒煩言之寖弭斯
蓋伏遇尊號皇帝陛下體天育物以器任人謂獵犬無
功匪自指縱之誤覆盆委照遽開日月之明庶令負釁
之臣得遂棄瑕之用敢不精研䇿慮謹布教條明斥堠
以謹邊勵貔貅而禦侮収桑榆之木或振翼之可期竭
犬馬之誠誓填壑之為報臣無任
　　　謝轉官充秦鳳路經略安撫招討使表
臣某言十月二十日馬遞到告勑各一道伏䝉聖慈特
授臣尚書禮部郎中依前充樞宻直學士知秦州兼秦
隴州鳳翔府階成州路馬步軍都部署兼經略安撫㳂
邊招討等使者秩進儀曹任專閫寄寵靈不次震慄無
從中謝伏念臣稟識至卑賦才甚短早緣薄技濫竊儁
科亟踐顯塗力陳拙效徒能辦職本不知兵屬羌落之
背恩命王師而興伐俾參戎略猥貳帥權慙無制勝之
謀終抵敗軍之罪貶官以勸尚獲保邊乘障盡勤遽叨
復職方思䇿勵少謝矜全豈謂廟算更張塞垣分制重
遷官次增峻使名荷委注之至優懼虚孱之不振此蓋
伏遇尊號皇帝陛下本仁御俗貴恕使臣謂駑蹇之材
或期於逺到庶樸忠之節可責於後圖遂此甄升許其
輸盡謹當博訪碩畫講求善經明賞罰以御軍濟恩威
而撫俗冀樹涓埃之績仰酬旒扆之私
　　　謝改觀察使表
臣某言今月九日樞宻院遞到告勑各一道伏蒙聖慈
授臣前件官者當兵旅之任姑欲正名付亷察之權誠
非稱職被恩不次以榮為憂中謝竊以帥十國而為連
蓋資屏翰長萬夫而觀政宜拔英豪儻容濫居曷濟國
事伏念臣以儒承業以文干用偶預儁選擢亞舉首恥
緣科級坐取貴塗凡𨽻官曹絶去苟且以至參京邑之
劇贊泉刀之繁諫署竭愚詞掖書命處身必以其道出
言不敢及私心切愛君遂忘於己禍性專任直弗虞於
衆嫉屢犯禁忌久當放流時人甚危聖意彌簡而自凶
渠背惠西府置官不圖妄庸亦備推擇驟進直樞府俾
參畫於戎事夙夜以報庶揚天聲偏佐之專卒墮虜計
尚徙邊而薄罪徒補過以盡勤惟秦之雄為塞甚重控
制六郡覊屬雜羌旁扼冦衝俯臨闗要臣但能招懷種
落訓戢營屯起城壘以安人平獄市而清訟斥候斯謹
備豫必周為術固疎責實安在朝廷既已遷復官次增
重使名臣之非才大越涯分不謂薦膺異數益峻寵階
即為治之本邦委觀風之茂寄私門胥慰物論稱優此
蓋伏遇尊號皇帝陛下若古宣猷宜人開化究弛張之
大體恢綏御之逺略致兹頑朽繼荷采甄重念臣素匪
將家早塵詞等平進之漸往式具存誠以疆鄙未安忠
憤攸激力冐艱險志平僣狂顧軀命之可捐豈資品之
為較奪鳳池而不賀前哲堪嗤刺貊庭之無功羣言是
恤惟祿廩之加厚非寒素之所貪敢不精練武經日求
勝算指縱加審扞防必嚴與賊俱全是焉深愧為噲等
伍烏敢自羞或稍著於微勞願特還於舊物誓堅死節
仰答宸私臣無任
　　　謝賜詔書示諭表
臣某言樞宻院遞到詔書一道伏蒙聖慈諭臣已除本
州觀察使且從廩秩之優益慰戎行之望者成命之行
庶乎開曉温言以及賁若龍光惟素志之所存懼清𠂻
之未悉敢茲陳露良切震兢中謝伏念臣早以藝文妄
干祿仕幸遇尊號皇帝陛下首臨軒陛優擢科名序進
之階前規盡在而臣乃情吏事盡力公家自結聖知了
無私援一昨羌酋背義帥府須才誤置選中即馳塞下
經畫遷徙通踰三朞為國之謀固無云補在臣之分亦
用傾竭鄉膺督護之任已明委注之隆不期霈恩又出
非望驟易樞廷之直俾分連帥之權臣授寵無名撫躬
自度不敢逺稽典故上凟睿聰竊記陛下纂極以來此
例甚少李維李士衡以老疾榮俸陳堯咨以侈性尚豪
並遭遇承平各充其欲故議者惜臣茲授謂匪羙遷臣
但以處不避汚事上之節讓而就賤守道之常當朝廷
憂邊之秋非臣下擇官之日辭之則有可疑之迹掇希
求進用之嫌授之則有從權之名協軍旅稱呼之便况
國家推公興治任人有次必不令臣永沉武列老於疆
垂或薄效之可甄宜舊物之來復臣是以難於拒免泰
然居職今承詔諭之意專示廩秩之優緣臣清白奉身
出於門法豈牽豢養之厚自損名節之高茲為伍於冗
流冀同心於外禦伏望皇帝陛下考勸功之法擴知臣
之明察臣甘去近聯主於恭順謂臣即當重祿靡在貪
饕儻一辨於愚誠誓愈堅於忠報臣無任
　　　辭免諫議大夫表
臣某言今月九日三班借職趙九臯齎到官告勑牒各
一道伏蒙聖慈授臣樞宻直學士右諫議大夫者萬樞
之府更直為榮七諍之班在官惟重厠舊聯而甚寵當
新秩以無名理有未安讓非敢飾中謝伏念臣早繇孤
直誤記聖𠂻粗幹米鹽之煩本無軍旅之學而自勉膺
中詔來捍西垂三載於茲寸功莫就雖天仁所覆姑務
貸全而疆事不修何施面目惟徇忘身之節絶萌干進
之心向奉制函就更亷印從權為便稱職誠非辭避靡
諧塵竊増愧一昨冦侵隣道移督援師徒號萬兵之行
無及一毫之助遂使國威重挫虜氣益驕蓋臣不能乘
間襲歸應機取勝上軫旰宵之慮合從斧鉞之誅豈謂
伏䝉尊號皇帝陛下過采虚聲亟申褒典顧敗軍之若
是豈行賞之為宜孰可自欺固有公議重念臣爰從郎
署獲改使名幸近職之己還冀前官之并授儻加異數
實紊彜章伏望皇帝陛下念邊鄙之未寧謂沮勸之當
謹止復禮曹之命特停諫省之遷如此則犄角禦戎更
求於實效糜捐報國益勵於愚𠂻其所賜告勑臣未敢
進納干冐旒冕臣無任
　　　涇州謝差中使宣諭表
臣某言今月九日入内内侍省内侍殿頭李允亨至伏
蒙聖慈傳宣為日近差除兩地臣僚未差除間己指揮
中書劄記候將來邊事稍寜詔卿用在兩地非擬議亦
非臣僚奏舉特出朕意宣諭卿知兼令臣宻舉臣僚代
臣邊任者聖眷特深將圖不次之用臣愚屢省竊懷失
職之憂於義當陳斯言敢妄中謝伏念臣西畫疆事於
今累年雖勵敢為之心曾微必勝之效偏禆失律既有
罪而不誅援助發兵復無功而被賞尚畀中權之峻仍
兼四路之崇恩重報輕任隆材譾捐軀以義乃身膏氐
斧之秋歸闕何顔絶生入玉闗之望豈謂伏蒙尊號皇
帝陛下仁惟及逺道本推公因弼臣拜命之初念窮塞
宣勞之久宻加寵諭前許近司斷自清𠂻不緣它議顧
蒙鄙之榮而良厚於國家之慮則非長蓋以逆昊約和
未分誠詐宿師經戰僅起瘡痍臣與范仲淹日極謀惟
粗詳方略願少寛於銜勒得自竭於嵗時庶能施尺寸
之勤上以副朝廷之寄如其禦戎無狀曠日為虞則乞
擇材傑之臣使之為代明竄殛之典以警在邊臣固不
敢先自舉官涉於希進唯幸高明之鑑俯矜切至之誠
臣無任
　　　賀皇子降生表
臣某言伏覩進奏院報皇子降生者穹昊垂休元良載
誕累盛之期増赫重暉之采罙光凢在幅員率同慶躍
中謝伏以尊號皇帝陛下睿明正統兢翼凝猷紹三后
之丕基覽八紘之洪緒旰宵求治勤儉化民果聖嗣之
寖昌示璿源之滋衍吹銅導氣式協於嘉辰齒胄從師
即成於懿德永扶天業克耀儲闈臣恪守窮邊竊聆熈
事預班朝之列莫趨交㦸之嚴輸就日之誠徒效傾葵
之意臣伏限官守在逺不獲蹈舞闕庭臣無任
　　　遷葬求郡謝賜批答不允表
臣某言伏蒙聖慈以臣上表陳乞知相州或近鄉里一
郡躬親營護墳域特降詔㫖不允許臣襄宅有期即當
暫往者請郡以奉先瑩雖違素願賜告以護親葬亦示
優恩粗安人子之誠特出聖宸之惠中謝伏念臣曏繇
睿選擢貳樞庭方圖報以盡勤敢求安而自逸蓋以早
從稚嵗二親則亡暨竊榮階諸兄繼謝比緣西事久在
兵間顧封樹之未諧每肺肝之如割逮塵重任正偶利
年尋得地於故鄉已涓辰於遠日臣嘗私自省度至於
再三視輤車而弗親行實孝心之不忍處近位而求便
假必物議之有云與其貪寵以抑情孰若避賢而申志
是以輒由𠂻而露奏冀解職以為藩豈謂伏蒙尊號皇
帝陛下念進退之匪輕欲公私之克濟曲頒綸詔親諭
玉音俾襄事之如期即馳騶而暫往感深存殁榮耀搢
紳敢不砥節愈堅挺身思奮佗人之憚行者臣不憚佗
人之難言者臣必言儻犬馬之未先誓糜捐而無避臣
無任
　
　
　
　
　
　
　
　
　安陽集巻二十四
欽定四庫全書
　安陽集巻二十五　　　　　宋　韓琦　撰
　　表狀
　　　揚州謝上表
臣某言伏蒙聖恩授臣資政殿學士知揚州事已於四
月五日到任上訖臣繆參樞筦無補盛明人言已騰君
量猶恕秘殿之資甚寵廣陵之寄絶優過爾被恩得無
懷媿中謝伏念臣樸忠守道天賦難移孤直任真聖知
有素常以親逢亨運早厠清塗不宜因循以負驅䇿屢
膺繁劇之任偶逃罷軟之譏自元昊僭狂西垂震動乃
承人乏薦領帥權雖無成功實盡死節不意曲矜久次
擢忝近司固讓莫諧竭愚思效凢陳鄙議皆出至誠慮
邊計則冐朋黨之疑斷國論則恥依阿之說㑹憸人之
肆忿窺時事以興誣爰從親葬之還獲視篋書之謗既
詳矯妄因得指陳願付宰樞示於臺諫閲茲虚罔之狀
即驗中傷之情臣自以叨備臣隣乃來詆訾不可更塵
重任有玷公朝尋伏私居乞行顯罷伏蒙尊號皇帝陛
下察無他過尚錄舊勤深惟進退之間必存堂陛之體
俾兼羙職出守便藩舟楫安流浹旬受署重念朝廷求
治疆鄙僅寧臣内不能協贊籌帷精講致平之䇿外不
能周旋塞壘力營預備之謀而乃宴處名城坐尸厚俸
庇親自足臨政少憂於臣身則粗安在臣志則未報敢
不導宣寛詔慰撫編氓米鹽之務必親獄市之繁無擾
士師當黜固枉道以弗為即墨免烹諒毁人之終辨誓
稟不渝之操仰酬惟睿之仁
　　　謝轉給事中表
臣某言今月二十七日進奏院遞到勅牒一道官告一
通伏蒙聖慈授臣給事中仍放朝謝者官以嵗稽雖存
著令賞非功懋曷弭羣言引讓則取疑於未成受命則
不勝其多媿惕焉屢省莫知所安中謝伏念臣幸偶聖
朝早塵科等常恥養高而圖貴近每願竭節以報國家
周旋俗吏之為激切諫囊之論不虞擯斥蓋恃聰仁以
至去禁掖而即邊戎捨儒冠而服武弁唯殫千慮冀緩
憂勞敢有一言輒辭危難逮羌人之送欵承召節以來
朝擢貳機繁無容懇避愛上之心愈篤忤時之咎寖彰
尚頼保全許均優逸自膺淮海之任實居呉粤之衝城
閈隳殘姦訛固結既思繩葺必務躬親常人所非則曰
未詳大體微臣自視可以少贖素餐僅涉再朞率無治
狀豈謂伏蒙尊號皇帝陛下廓天地之量錄日月之勞
申舉舊章進升寵秩拜於𤨏闥更視深嚴刺以貊庭重
貽嗤誚敢不動思合道守不易方惟忠義之所存在始
終而一致期於效死庶可酬恩臣無任
　　　揚州謝賜歴日表
臣某言伏蒙聖慈賜臣慶歴七年御製崇天萬年厯一
巻者臣聞古諸侯受天子之朔必藏諸祖廟月用餼羊
之禮告而行之所以謹王正而重民事也國家統一區
夏治歴惟精以時頒宣率土奉順中謝恭惟尊號皇帝
陛下則二儀而著典協四氣以行令親垂聖訓布於萬
方臣任忝列藩欽承大法敢不敷明上意以勸境内使
民知龍見日至之次東作西成之期用洽和平式符化
育臣無任
　　　賀鴻慶宫奉安三聖御容禮畢表
臣某言伏覩南京鴻慶宫奉安三聖御容禮畢者商邱
之地王業所興乃迹舊規以新原廟圖三后顒昻之表
申四時怵惕之懷熈事克成普天同抃中謝伏惟尊號
皇帝陛下以唐堯之仁睦親族以虞舜之孝事祖宗道
格至平民知大順而猶慮列聖之游有所未奉盡物之
薦有所未䖍經制或隳清𠂻是念乃眷别京之重實惟
開國之基靖館夙嚴睟容攸宅再謀崇葺式示欽承僝
功之初展禮咸備事遵簡約本達於至誠天之監臨宜
輔於盛德臣限拘官守不獲奔赴闕庭臣無任
　　　鄆州謝上表
臣某言伏蒙聖慈就差臣知鄆州軍州事已於今月五
日到任上訖須句重地為國東屏宜擇名臣宿望委之
鎮臨輕付匪才懼不勝任中謝臣聞人之所稟也非大
賢哲不得其全故黄霸長於治人及入為輔弼則風烈衰
焉何則材有所偏而用有所適也是以聖王在上馭臣布
職必以器而使之伏念臣樸戇鄙陋無一可取徒識忠義自
謂難奪邇者處煩劇備邊瑣效死以報或有塵露之益
豈謂伏䝉皇帝陛下特加憐察謂可倚任擢在樞府與
聞國議臣不敢渝其所守愈思自竭而識闇才拙動取
乖忤宜從擯斥復荷矜全治揚二年乃免過咎尚承恩
記移此便藩臣已舉家乗舟由清河路不一月日直抵城
下雖冒大暑不知其勞土風甚淳官事亦簡在臣所得為
幸實多昔賢治人之長非臣敢及庶能宣朝廷寛大之
詔令百姓知上意慈仁不使貪苛之吏外凟風化夙夜惟
念以勤撫恤冀有補助少贖素餐臣無任云云
　　　成徳軍謝上表
臣某言伏䝉聖慈就差臣知成徳軍府事已於今月三
日到任上訖東藩五月粗舉政條北道一麾亟更守任
以忠則忘奔走之苦以才則誤寄責之深撫已一思悸
汗交集中謝伏念臣從官素拙立朝至孤獨膺聖知遂
玷樞近嚮諧補郡之逸益懋首公之勤而自滿嵗淮南
改州汶上顧日月之未幾亦吏民之頗安弗遑定居驟
爾易地此蓋伏遇皇帝陛下軫守方之念推任舊之誠
乃眷常山之雄實握全趙之勝將帥未明於紀律士卒
或稔於惰驕付以懦庸俾之振葺狡兔未死再圖獵犬
之勞謗虎本無已判市人之妄敢不究綏靖之理裁訓
戢之宜塞柝外嚴不忘於備豫邊囊入奏動審於事機
少分宵旰之憂庶有塵露之益臣無任云云
　　　定州謝上表
臣某言伏蒙聖慈就差臣充定州路都部署兼安撫
使兼知定州軍州事仍降詔㫖不許辭免已於今月十
四日到任上訖竊以中山控邉素號雄重地形坦易
無坂澤之阻先時虜騎入寇必趨是塗故國家常聚
重兵擇名將以制其衝自約和以来不忘備預至於守
帥之任未常輕以屬人然而敝稔於因循兵驕於閑放
聖慮經遠赫然改圖當此之時臣謂宜得文武兼備之
才使撫靖而訓輯之不意猥以及臣臣退自省度懼不
能副朝廷寄責之重避讓莫獲無所措躬中謝伏念臣
徒守樸忠無他績效一辭樞柄三易郡符兢兢營職苟
脱罪咎豈謂伏蒙尊號皇帝陛下天地之度愛而全之
念求舊以惟人不使人而求備於北道更制之始首膺
選用荷恩誠厚量力固憂况今敵人講歡務敦大信
經畫之任最為難處凡百措置不可黙然而或必振頽
綱則張皇之沮及遂仍故態則宴安之患深伏望皇帝
陛下究易調之原察理繩之漸少寛銜䇿俾盡驅馳事
或建明特加財察臣敢不外圖扞蔽中戢營屯動存機
慮之先或有萬一之補忘身徇國此臣夙心臣無任
　　　謝賜禁中銀救濟饑民表
臣某言入内供奉官高懷政齎勅到州伏蒙聖慈支賜
禁中銀五千兩令變轉救濟闕食人民者天運難測固
有流行之災民食弗充上貽宵旰之慮不責大農之給
特疏中禁之財濟此殣荒出乎仁惻中謝臣聞堯水湯
旱非政之使然金穰木饑乃嵗有常次故王者能察時
囏阨閔俗困虚必裁救恤之宜遂亡捐瘠之苦伏惟尊
號皇帝陛下以憂勤嗣大業以約儉恢永圖德無逺而
不柔惠雖微而必浹宜膺敷錫以格太寧而涉夏以來
苦雨為沴唯茲北道最失西成納隍深軫於聖懷振廩
重侵於經費即馳使指遠諭宸慈且頒内府之珍以續
翳桑之命天之肆害方不堪其怨咨上所施恩已頓寛
於餓殍臣才非通敏任忝撫綏奉詔札之丁寧痛農疇
之乏絶敢不躬宣睿旨申誡屬封期共拯於疲羸使咸
知於愛育臣無任
　　　謝賜詔書奬諭表
臣某言七月二十五日進奏院遞到詔書一道伏蒙聖
慈為去年河北艱食人户流亡以臣擘畫拯救特賜奬
諭者北土之饑近嵗未有非上之大恩過於天地則民
之衆命委諸溝壑顧守臣之所竭惟君命之是虔忽被
詔襃得無心愧中謝伏念臣賦才甚短為政少通自易
塞垣即逢水害流庸以死者皆是饘粥而濟者幾何洩
官廩以從權則文符之交戻破郡豪而取辦則城野之
俱空故於賑䘏之方務適公私之便其利博則或時而
冒禁所益衆則不敢以愛身職雖盡勤患且奚救幸遇
尊號皇帝陛下深惟邦本上惻睿慈以斯民未安為大
憂以經費少侵為末事德音一發罷悴頓蘇使傳交馳
慰存良厚訖蒙再造盡出至仁而臣任沗撫綏嵗罹艱
厄莫副旰宵之念坐貽尸曠之羞敢謂聖度兼容宸聰
過聽特示璽書之勸蓋為邊部之光臣敢不載䇿駑孱
動思奬朂當此饉災之後更圖安集之宜使閭里之間
漸期復貫則疆垂之下自亦無虞稍脱罪誅茲為報塞
臣無任
　　　辭免資政殿大學士第一表
臣某言今月二十四日三班借職劉仲舉齎到官告勅
牒各一道伏蒙聖慈授臣依前官資政殿大學士仍賜
對衣金腰帶鞍轡馬者聖人求舊時則推恩臣子叨榮
固宜審分禮當必讓罪亦何逃中謝伏念臣立於朝廷
粗有本末徒以樸忠而自信不虞世俗之多違自邇清
光暨參宻輔出一語則思於助治無一事有渉於進身
寵祿未安每愧焉而懇避艱危所任必奮然而願行唯
聖則知非臣敢妄而况朅來朔塞僅越嵗朞敵可慮而
為䇿且迂民大歉而所活能㡬上孤寄委日益羞慙豈
謂伏蒙尊號皇帝陛下道貴函容愛深體貌特峻殿宸
之職俾圖疆場之勤雖君賞所加欲示眷懷之厚而臣
功何在豈無亷恥之思伏望皇帝陛下俯照孤心與全
素節亟追成命以協至公如此則執二柄以御邦無傷
勸沮存一心而報上更誓麋捐其告勅等見令差來使
臣収管聽候指揮干冒宸嚴臣無任
　　　第二表
臣某言近者伏蒙聖恩授臣資政殿大學士尋上表陳
讓今准中書劄子奉聖旨不許辭讓者賞出無名讓期
得請臣誠至激詔意未俞敢再犯於嚴誅冀必如於素
志中謝伏念臣逢辰已幸圖報且輕苟在上知其用心
使得盡力雖終身處以舊祿固足為榮况此守邊僅方
踰嵗都無績效可副旌疇竊惟河朔之間時乃饉災之
後天之祐聖有意以寤於國家聖以答天最大者明乎
賞罰儻容叨越是紊經常伏望尊號皇帝陛下道本無
私治先有勸不以一臣之小愛而傷四海之大公特寢
誤恩以符清議使飾偽者聞風而自沮守道者知分而
獲安則疆場雖勞是甘於白首雪霜更厲不變於丹心
其所賜告勅今附遞進納臣無任
　　　謝表
臣某言三班借職劉仲舉齎到官告勅牒各一道伏蒙
聖慈授臣資政殿大學士仍賜對衣金腰帶鞍轡馬及
奉聖旨不許辭讓者賞既優而未諭蓋省無勞讓雖至
而復當固非獲已惟進退之難處在斯須而弗安中謝
伏念臣才本無他志期有立常覽古人之忠義以至於
涕零矧逢真主之聖明是堅於死報山海之大何益犬
馬之誠則然故入贊樞機必乃情於萬務出居屏翰亦
盡力於一方圖富貴豈臣之本心竊祿位是臣之深恥
惟茲守塞僅甫踰年徒能革兵之墮驕無以救民之刓
敝過為之慮動則幾於闊疎苟幸其安日可須於罪黜
豈謂伏蒙尊號皇帝陛下天地之度堯舜其仁謂内外
雖殊孰差於輕重簪履至賤尚惜於墜遺乃眷舊臣咸
均寵數不圖庸近亦玷襃榮重躋祕殿之聯實駭愚儒
之守避焉而弗獲其請受焉而莫得其名再叩慈宸則
有飾偽背時之謗遂塵美職則有無功冒進之譏與其
違衆而取嫌曷若被恩而思效傴僂承命慙羞在顔臣
敢不服夙夜之勤副國家之遇方垂無事奚由奮勇以
答君鼎鑊在前誓不臨危而變節臣無任
　　　謝轉禮部侍郎表
臣某言今月十六日進奏院遞到勅牒一道官誥一通
蒙聖慈授臣尚書禮部侍郎加食邑五百户仍放朝謝
者禮成合宫澤被率土蓋興久墜之典則有非常之恩
凡在庶工皆踰素望中謝恭惟尊號皇帝陛下法古堯
舜致時成康以大孝奉乎祖宗以至誠答乎天地曠絶
之儀罔不講吉蠲之薦罔不躬而猶慮孝有所未申誠
有所未達乃訪總章之舊式因路寢之嚴享太微之精
兼盡報天之意配文考之聖參修事祖之勤逮訖明禋
亟覃殊慶第錫官師之寵且推福祚之餘而臣竊守邊
遐薦罹嵗饉駿奔率職既莫助於國容愛利及人曾未
寛於上顧不謂均禧之始亦膺進秩之榮當有位之交
歡理難獨讓揣無功而自訟内實多慙敢不益勵朴忠
勉驅駑猥疆垂効力雖終老以無辭旒扆知臣在殞生
而孰報臣無任
　　　謝加觀文殿學士再任表
臣某言今月二十五日姪男太常寺太祝正彦齎到官
告勅牒各一道伏蒙聖慈授臣依前行尚書禮部侍郎
充觀文殿學士仍令再任及放朝謝者滿嵗復留己示
寄邊之重議功無實何勝進職之優荷信任則義不可
辭拜光寵則愧無容地中謝伏念臣賦性專樸遭時盛
明過蒙仁聖之誤知唯恐忠義之不足二垂所效一紀
於茲挺然思報於國家倐爾已成於衰病究疆場之事
幾寢食之俱忘於進取之心固夢寐之無及矧此中山
之㑹最居北狄之衝自分道而新睿圖以非才而叨帥
任當兵卒横驕之後乘嵗時凶歉之餘得不世出之賢
猶難訓治使甚愚者之慮奚足戢安遽越代期分甘公
黜豈謂伏蒙尊號皇帝陛下天無不覆器之使人念考
績之踰時貴守方之有法深惟古制莫重久官將垂經
逺之規寢革數遷之敝特申褒典更責後勤任不辭難
蓋推誠之所激讓非中理雖冒賞以無嫌敢不益謹備
虞動存綏靖俾吏民之愈信致師旅之増和生入玉關
可誚前人之隳志心居魏闕不忘疎迹之愛君苟未挂
於吏文終有禆於廟勝臣無任
　
　
　
　
　
　
　
　
　
　
　
　
　
　
　
　安陽集巻二十五
欽定四庫全書
　安陽集巻二十六　　　　　宋　韓琦　撰
　　表狀
　　　辭免武康軍節度使表
臣某言今月日某官齎到告勅伏蒙聖慈授臣武康軍
節度使知并州河東路經略安撫使兼并代等路兵馬
都總管者守邊再閏久實何功申命廣朝寵斯為誤矧
元戎之寄重兼大鹵之地雄驟付匪才其如清議中謝
伏念臣守惟任拙性不通時徒知忠義之可為雖在顚
危而莫奪而自奮身西鄙待罪北疆周旋一紀之間勤
苦二垂之事積憂成瘁由壯得衰方欲上叩慈宸請更
便郡庶少全於生理願在備於死官豈謂伏蒙尊號皇
帝陛下度材之宜惟舊所任念一臨於朔部適五及於
歲朞載惟并晉之區並控羌胡之㑹俾專節度仍委撫
綏而臣素忝學儒粗能審分塞防之責既念重而難辭
旄鉞之來豈無勞之可愛自顧猶是羣言可知况今蠻
徼未賓王師致討欲人心之競捷在賞典之推公伏望
皇帝陛下察寸誠之不欺究二柄之當謹特追還於使
節止就領於帥臺如此則名器不可假人免騰嗤誚爵
祿所以厲世足勸勳能幸知臣之至明期得請而後已
臣無任
　　　第二表
臣某言(云/)云者君恩一出猶恡改於己行臣分再思願
懇陳於當讓終期得請是免愧心中謝伏念臣早繇書
生久服武事豈貪愚有欲於利蓋忠憤不知其勞茲臨
朔垂再及嵗閏務益煩而雖勉神過用而已疲方求便
安少養衰拙不謂誤膺聖念復責邊勤并土之控二疆
敢辭奔命洋川之抗六纛自省何功較其冒寵之必殃
不若避榮而獲戻伏望尊號皇帝陛下俯矜危悃謂出
至誠俾仍帥領之權且觀來效亟寢節旄之授以待勞
臣敢不强率尫孱愈圖報塞憂邊思職冀盡力於兵間
竊位素餐免致譏於天下臣無任
　　　謝表
臣某言二月二十八日樞宻院遞到詔書一道伏蒙聖
慈以臣陳讓武康軍節度使不允者寵若驚而自視其
實何勞讓如偽以雖誠固難俞請荷詔慈之加朂顧邊
責之匪輕於義莫辭措身無地中謝伏念臣進由孤直
知自睿明不敢苟富貴以作身謀唯以報國家而為己
任服西北二疆之事㡬光隂一紀之間日有百憂官無
寸效不覺寒暄之易變但驚精力之早衰苟乘障以自
安亦未免好權之謗欲請藩而少便則涉乎避事之疑
夙夜以思進退不可豈謂伏蒙體天法道欽文聰武聖
神孝德皇帝陛下大度天地至仁陶唐念宿業之且勤
不責人於兼備就易帥臺於并上特加使纛於洋川薦
霈德音促當成命臣竊上循朝意再揣官宜十稔之前
嘗被察亷之寄三垂所次悉專督護之名今茲節制之
行始正營屯之任避焉莫得愧弗能勝敢不力究民疵
謹修戍律義之所在知熊掌之難兼命或可捐若鴻毛
之甚易臣無任
　　　并州謝上表
臣某言伏奉制勅授臣武康軍節度使知并州河東路
經略安撫使已於三月十七日到任上訖國家經畫三
垂實最他道置帥大鹵獨控二疆非有將略可以摧狄
心吏術可以救民瘼或輕而授固不克勝中謝竊惟晉
陽之提封蓋本唐堯之舊化俗儉而家給土豪而兵勁
雖有水旱之沴而無凍餒之虞自西事之興屯戍茲廣
人疲逺餉户及横歛重以和糴積欠而輸窘姦錢亂法
而幣輕故今物力未甚完罪辟日以衆亭候無驚而兵
費猶冗邉陲久附而邊吏或懈伏惟尊號皇帝陛下以
恩德浸諸夏以威信柔外夷顧茲一方素號襟要思擇
帥守安而治之而臣信道雖篤應變不長乘障中山徒
歴再閏訖無實效上禆逺圖聖念矜全未賜顯黜復加
旄鉞付此重寄詔旨巳惇諭弗容避辭臣敢不中夜以
興當食而廢審富庶之良畫較備禦之長算使編氓曉
悉於上意殊俗震讋於天聲若其報君之大方則當投
死而後己臣無任
　　　乞知相州第一表
臣某言臣聞從事獨賢詩人所以興歎不能者止臣子
所以知難今引疾以訴天幸均勞而賜可中謝伏念臣
天與忠義仕逢聖明常行已存必至之心謂當時無難
了之事期以一身任天下之責九殞報君上之知見義
必為所冀公家之可濟其愚莫及不知世務之無涯故
茲一紀之餘更帥三垂之重或過中而食未及口或達
旦而坐不得眠唯憂材力之弗勝上孤眷倚不顧形神
之過用易及衰疲以至思苦傷肝氣留在脇自中年之
俯及覺積疢之易揺比嵗以來乘隙屢作每妄攻而肆
毒實無意以求生此者幸遇尊號皇帝陛下臨遣國醫
診知病本雖萬金藥劑之美稍復支離而一道節制之
繁誠難總决伏望皇帝陛下廣天地至仁之造憐簪屨
舊物之微知臣以憂職纒痾念臣以過勞至憊許上武
康之節退臨河亶之封深惟冒寵之災身願復亞卿之
舊列使臣釋去重負全養至和訪經而衛生閲譜而調
藥庶二三年之保攝得神幹之復完則西北邊之重難
唯聖意之所任由𠂻所切得請是願臣無任
　　　第二表
臣某言臣近以疾病上表乞守前官知相州一次伏蒙
聖慈賜詔不允者病質圖安輒露辭煩之請詔音加恤
未垂可奏之恩茲不避於重誅願再傾於危懇中謝伏
念臣早塵科等亟踐禁聯知忠義可以報君歴艱險未
嘗辭命故一紀之當三路由壯及衰寸心之慮萬端因
勞致疾若匪神猶昬劣事不支持則安忍捨平生盡瘁
之勤掇苟且自容之謗伏望尊號皇帝陛下太明委照
洪覆推仁不令可治之痾遂絶必生之望特還舊秩俾
治本邦如此則宿疹易攻庶未先於犬馬微驅所效復
思死於封疆臣無任
　　　知相州乞罷節鉞表
臣某言奉勅差知相州仍以臣累表乞守前官赴任伏
蒙聖慈降詔不允已於今月二十三日到任上訖守邊
不可以疾居誠宜引分求郡莫如於鄉便冀一均勞所
祈使鉞之還蓋協帥臺之罷君仁至厚止易地以推恩
臣寵無加遂擁旄而歸里榮兼今昔義激死生中謝伏
念臣自忝决科則思陳力非微軀獨不自惜幸明主得
其親逢故常奔趨險艱如履平地顧視權利輕於浮雲
當人之不欲為則保完難必處事之易及責則憂患常
深志雖不囘病己中作尋竊自忖較其所長人神之勞
過焉斯斃天光之藴定然後明與其勤死而無成孰若
少休而再效為慮既審露章不疑幸遇尊號皇帝陛下
德洽普天愛存舊物輟御醫而來視知賤疾之匪常特
徇至誠許辭重寄不奪洋川之節就更河亶之封踰旬
解裝行路無苦遂得均頒牛酒慰舊老於鄉中羅列旌
幢拜先臣於墓下不徒歎聳於當世實足夸傳於後來
臣敢不論病以體國之宜攻疹以及民之瘼怡然靜守
保於至和苟卧漳沉痼之可痊雖疲未棄則據鞍矍鑠
而思用有急當先誓畢餘生仰酬洪造臣無任
　
　
　
　
　
　
　
　
　
　
　
　
　
　安陽集巻二十六
欽定四庫全書
　安陽集巻二十七　　　　　宋　韓𤦺　撰
　　表狀
　　　辭免集賢第一表
臣某言伏奉制命特授臣依舊工部尚書同中書門下
平章事集賢殿大學士仍加食邑食實封者樞筦無功
方期自劾疑丞有缺驟爾叨榮雖君恩之非常在公議
則不可夙夕震駭莫知所安中謝竊以王者端拱穆清
責任輔相内使萬物無不遂外使四夷無不恭隂陽恊
於時是曰爕和之效卿士得其職斯為選擇之明天下
繫其安危國體隨而輕重所付一失為害豈輕如臣者
樸學非長孤忠自信早慕古人之行已不能枉道以進
身立朝以來皆上所悉自羌庭之叛命去詞掖以臨師
周旋兵間竭盡死節僅息塞防之警入參幾務之微一
簣障河欲得災而不顧叢輕折軸終積毁以難勝尚塵
祕殿之資屢沗要藩之寄疲駑將蹷善御猶勤更帥領
於二垂逺威顔於一紀忽嬰危疾幸假本邦尫孱適飬
於餘痾宥宻亟還於舊物卒無他技倐已踰年縱顯黜
之未加亦素餐而自愧豈謂伏䝉尊號皇帝陛下髙天
廣覆厚地博容不求備以取人奉無私而臨下出於睿
斷擢正宰司方今人安承平俗尚苟簡革弊者目為生
事謗必交興擢才則指以樹朋巧焉求中生靈巳困而
倉廪未足戎狄難保而備豫未完茲朝廷大有為而及
時豈淺薄不稱職而可任况簮紳之近列皆棟榦之羙
材不比詳求豈無遺滯伏望皇帝陛下特回聖慮謹擇
髙賢使施設之一新必太平之坐致如此則使人以噐
免懐過分之憂唯君知臣雅得量能之道儻垂開可更
誓糜捐臣無任
　　　第二表
臣某言伏奉制命云云尋具表陳讓䝉降批荅不允者
臣聞天下安而注意相蓋以仰成官不備而惟其人無
容叙進故避賢之為請誠度德之匪堪瀝懇未俞措躬
無地中謝竊以前記之載治道可詳雖有甚盛德之君
必擇非常人之輔所以五臣佐舜十亂翼周蕭曹魏邴
繼羙於漢朝房杜姚宋相輝於唐室固以聳風烈於萬
世不獨致太平於一時豈在聖辰所宜輕授伏念臣早
繇科選亟漸寵階天與至愚顛沛必思於忠義人嗤拙
宦周旋不避於艱難白首三垂鴻毛一命賴清𠂻之獨
照致危迹之終全遂起病餘復玷樞任犬馬之報増激
螢燭之光幾何坐易嵗芳日孤人望豈謂伏䝉尊號皇
帝陛下不遺小善務取大方曲矜簮履之微驟有鼎槐
之拜雖聖人之存舊物特示優恩顧賢者之抑下陳豈
無公議撫躬自省通夕如燔是敢再達讓封重干宸聼
願敷求於全德俾宰正於庶工必能膏澤四方廣矣庶
官之遂丹青萬化煥然王度之明使陛下恊能官人之
詩免微臣獲不知量之過至慈垂允輿論乃安臣無任
　　　謝表
臣某言伏奉制命云云尋再具表陳讓䝉降批荅不允
仍斷來章者右府本兵之重曷賛幾微中台象極之崇
遽叨選任自顧非才之及此必非公議之所容荐拜讓
封訖無可報俯僂祗命靦羞在顔中謝臣聞聖王不以
獨化為髙必置相而圖治賢臣不以極位為樂貴行道
以濟時上既勞於所求下亦艱於所遇故求之得則仰
成於庶務待以不疑遇之合則恊力於萬機果於自效
固可以日興頽弊坐致太平生靈䝉福於九圍君臣垂
美於萬世恭惟尊號皇帝陛下堯仁舜孝湯治禹勤言
動不諫而未嘗過為道德是富而無一他好而猶念天
下已治而恐啟於亂天下既安而預防其危精擇輔臣
以禆至化而臣學無根本性多滯迃不知前世建治安
之原徒愛古人立忠義之節周旋俗務眇末常勞塵樞
府以議邉尚詳梗槩玷鼎司而論道何所開陳忝冒以
來夙夕無措蓋以陛下有置相圖治之聖而臣非行道
濟時之賢何以仰副天心俯慰人望然陛下既巳求臣
之誤亦當待以不疑而臣所堅遇主之誠唯誓果於自
效勉企前哲動思至公庶幾民底小康時無大沴少寛
待旦之慮免累知臣之明填壑未間期報如此臣無任
　　　辭免祫享加恩第一表
臣某言伏奉制命特加臣同德守正功臣并食邑實封
者講上儀於宗廟方成孝饗之能廣大嘏於辟公首被
慶恩之渥冒榮為過顧已弗安中謝伏念臣早以孱愚
誤膺眷任進厯樞機之重擢聨丞輔之崇夙夜以勤揆
一心而雖至才謀之短稽衆論而愈喧屬丁閠祫之期
獲相親祠之禮精純所致顧肹蠁以來歆陟降無違在
賛明而何有及此受釐之始亟塵差賞之優錫號褒功
増封衍食省無勞而若是惟力讓以為宜伏望尊號皇
帝陛下攬二柄之公體萬機之謹俯矜危懇追寢命書
如此則維鵜在梁免速聲詩之誚若金用礪更加磨切
之忠臣無任
　　　第二表
臣某言伏奉制命云云尋具表陳讓䝉降批荅不允者
祭之為澤雖有國之常經賞不以勞亦為臣之當讓奏
封斯確詔荅未俞退自省顧不勝憂畏中謝伏念臣進
繇孤直任玷弼諧常待罪以弗自安敢僥榮而不知量
此屬欽修曠典祗事閟宫舉厯朝未行之儀成羣主合
食之禮辟公咸暨慙無顯相之容福禄既均首被便蕃
之命顧冒塵之可愧敢辭避之匪誠聖聼莫回愚𠂻愈
悸伏望尊號皇帝陛下據公以議懋德必先稽惟名不
假之言狥所欲必從之義亟収誤寵明勸有功庶鳬鵠
之分獲全則犬馬之心盡報臣無任
　　　謝表
臣某言伏奉制命云云尋再具表陳讓䝉降批荅不允
仍斷來章者登群主而序昭穆甫畢親祠肆大眚而均
福釐俄周率土忝被臣鄰之列首膺優渥之恩避讓弗
俞省循無措中謝伏念臣性直而戇識暗且踈徒知忠
義以事君不顧險艱而效死危塗屢蹷鴻造終全荐司
樞筦之繁進領鈞衡之重聖主之責愚相其可容誅倦
令之治薄民烏能知化日須明黜免累至公幸遇尊號
皇帝陛下守位以仁奉先惟孝謂郊而祀天地雖三載
之躬行廟以合祖宗則厯朝之未講此時思而舉墜屬
閏祫之丁辰能饗休成霈澤滂被惟是鼎槐之近特先
綸綍之褒増唐閣之美名衍漢封之多邑賞斯為誤義
不容辭敢不祗奉國經勤宣上德恊心以濟朝得衆賢
之和弼教于中福有庶民之錫冀逭素餐之責少禆旰
食之勞臣無任
　　　辭免昭文第一表
臣某言伏奉制命特授臣行刑部尚書同中書門下平
章事昭文館大學士監修國史兼譯經潤文使仍加食
邑食實封者臣聞天之明堂尊曰上相國之冡宰冠于
六卿七政從而後觀四海倚之均一建官之重推象可
知豈容非才遂得次補中謝伏念臣學不根道智非逮
人徒知忠義之敢為獨荷聖明之垂諒嚮繇樞筦擢備
鈞衡幸遭時而得君有同心之輔政夙夜圖報嵗時趣
過經逺所存卒無近效竭誠之得不免衆嗤上誤一人
之知下騰多士之誚惟思引避敢覬寵遷伏遇尊號皇
帝陛下大度包荒鴻仁廣愛悉其心之頗至恕其力之
未任猶矜駑孱謂可驅䇿屬此元臣之眷忽罹夀母之
憂不忍奪親而傷恩終聼執䘮而得禮亟䝉序進殊失
僉求方今當極泰之時稔積習之敝遽然更化則議論
難齊徐以收功則責望方峻而况天時未順民困弗充
水旱相仍災異數見誠聖人恐懼大有為之日顧愚臣
譾薄無所取之材恬然冒榮罪不容戮伏望皇帝陛下
念祖宗至重之業推天地大公之心謹擇時賢稽參物
論宜得魁傑非常之佐以副焦勞求治之勤使百度修
明萬靈和喜則陛下髙拱而揖堯舜群臣相讓而歸臯
蘷如臣甚庸願寢成命臣無任
　　　第二表
臣某言伏奉制命云云尋具表陳讓蒙降批荅不允者
冡卿之缺烏可序遷衆議之公豈容非據拜章以讓承
詔未俞夙夜震營莫知所措中謝伏念臣起於孤官粗
識大忠許國忘身故不論其險易推誠遇物盖無别於
恩仇人嗤其拙而臣不可移臣執是愚而上卒見信以
至再陟樞機之重對司鈞軸之崇聖主仰成恨無所報
僚賢一意知豈不為然而志雖廣而才不能周任既重
而力終取困凡於施設動得詆譏加災沴之荐臻在爕
和而當罷豈謂伏䝉尊號皇帝陛下無求速效尚責逺
圖屬元宰之遭憂亟大庭而申號特從次補益駭群情
且論道者本不備而惟人禄德者非累日而取貴必若
以資而遂進則其於勸也誠難伏望皇帝陛下慱選真
賢上禆至治况内有雍容侍從之列皆傑出之材外有
文武屏翰之臣悉老成之舊少精聖慮自協僉言夫臣
何堪敢冒茲寵幸寢巳行之命庶全則哲之明臣無任
　　　謝表
臣某言伏奉制命云云尋再具表陳讓䝉降批荅不允
仍斷來章者大號式孚理雖難復非才自視懼不克堪
讓懇繼陳俞音卒恡拜寵恩而斯誤質公議以何安中
謝臣聞元首之任股肱貴不隳於萬事冡宰之佐邦國
在能正於百官惟朝廷之重輕繫選任之得失擇人之
謹自古為難如臣者樸學非長孤忠鮮助自優塵於科
等耻平歩於貴階周旋俗吏之為慷慨壯夫之節邉囊
外謹謗篋中煩幾汩沒於風波荷照臨於日月樞庭荐
陟宰柄參持念嘉㑹之親逢惜良時之易失同心交儆
衆敝力蠲治本所先亦粗施其一二人情未厭蓋乆樂
於因循毁既積而増危任不勝而當譴幸遇尊號皇帝
陛下髙明廣覆慱厚兼容巍然執契之尊深得馭臣之
要以謂任人之道圖舊所以知之詳勸士之方重禄所
以須其報故茲遷擢遂及虚孱敢不慱引群賢大明衆
職躋民仁夀之域務廣聖猷俾后堯舜之心勉希前哲
庶幾拙效少荅君仁臣無任
　　　進嘉祐編勅表
臣某等言恭聞古先哲王議事以制不為刑辟盖人情
萬端法制一定夫以一定之法而制萬端之情欲輕重
得宜古今無易不其難哉國家睿聖相繼承平百年立
法本通務歸至當故自建隆以來迄于慶厯之初凡詔
令所下綱條既繁則必建局命官一加刪定者豈欲紛
更而數變哉亦慮乎執定制而失人情也今之論次所
付匪輕夙夜以思懼不稱職中謝竊以律設大法不能
委曲而生意國用中典至於治平而後詳上既極於哀
矜下無容於壅塞凡於闕漏皆得指陳前書之載或疎
後令之明寖宻平亭差惑扺捂且多觸禁之民幾不知
其所避舞文之吏足縁之而為姦不有刋裁詎能永乆
恭惟尊號皇帝陛下法天任德本道無為恢陶唐畫象
之仁降天乙弛罟之惠永惟庶俗期底大中謂制禮以
禁未然豈嘗忘教明刑而使無犯自亦知方顧茲請比
之文日益煩苛之敝几閤之盈難於徧暏錐刀之末虞
乎盡爭時合當更政其先務乃詔臣等特新編葺得盡
詳度於是取慶厯編勑暨嘉祐三年終以前續降條貫
凡四千三十一道求中而議就約以書存所便安汰其
重複至於名篇而附律先例以舉凡㑹數勑而同一科
參舊文而發新意事並出則分從其類禁當立則特為
之條皆明著大防稽合前式臣等又以四海之廣獨見
莫周雖當局之勤謂所思之已至及約情而用或在理
以猶差必欲成本朝之善經固當合天下之公論首祈
愽訪亟奉俞音果衆説之畢伸亦寸長而備採復詳慶
厯編勑每條之後必書元降宣勑年月雖云舊體其實
文煩今並改注於目録逐條之下以從簡便又刑統所
附諸勑及參詳條件凡一百三十四道事雜前朝率多
衝改審核之際典者為勞今取其見今可行者已入逐
門收載外其刑統内諸勑并參詳條件伏請更不行用
應中書樞宻院聖㫖劄子批狀合行編録者悉改為宣
勑共刪修成一千八百三十四條離為一十二巻内有
條目繁多者即分為上中下共一十八巻總例一巻目
録五巻凡勑内但行約束不立刑名事理輕者析為續
附令勑三巻目録一巻犯者止從違令之坐及録到慶
厯四年正月一日後來赦書德音二巻總三十巻合為
一部如得允當即乞特降勑命與刑統律令格式及建
隆以來勑書德音天聖中先編附令勑兼行其慶厯編
勑及慶厯續附令勑并嘉祐三年終以前應係海行條
貫除今來巳編載外各更不行用四年正月一日後續
降自為後勑施行自來𣙜茶之法今巳刪除其通商之
後所立條約自從詳定茶法所條次頒降應未降新嘉
祐編勑以前巳用舊勑斷遣與奪過公事不在援引新
勑訴理之限其一司一務一路一州一縣并在京海行
及三司見行條貫自依逐處元編定及續降勑條行用
外内有係新編勑兼載與逐司舊制不同者並依新編
勑處分盖以惇崇寛大蠲滌細微較然使其易知欽
哉本乎惟恤譬夫江河紀地狎玩者誠稀震曜發天威
明之共仰其或多方謹飭庶務持循臨文參考於治宜
决事深求於法意自然訟平以息氣感而和能致太平
豈獨稱於周禮終成徼倖兹奚取於鄭書臣等道鄙少
恩志希無害被詔徒知於竭慮訖功殊愧於淹期或許
頒行仍乞以嘉祐詳定編勑為目其新編勑等共三十
巻謹隨表上進以聞臣無任
　　　辭免登極覃恩第一表
臣某言伏奉制命特授臣門下侍郎兼兵部尚書同中
書門下平章事昭文館大學士監修國史兼譯經潤文
使進封衛國公加食邑食實封者真主御圖普天䝉福
忝備臣隣之列首膺進陟之榮命出非常愧難自處中
謝伏念臣早遇先帝亟登冡司大政大謀固無禆於萬
一小材小謹徒粗免於過尤方瀝懇以抗章冀避賢而
獲請剡牘未再號愬莫攀伏遇皇帝陛下神聖嗣昌天
人合應誕布惟新之澤更惇圖舊之仁逮此告庭遽
先増秩矧東臺四品之重常伯七兵之崇既大國封復
優邑賦使宗臣之當是寵猶恐弗勝顧愚宰之無甚能
豈宜輕授伏望皇帝陛下始乾剛之斷發離正之明深
惟聽覽之初動切施為之謹悉停異數以恊公言如此
則不稼而取㕓禾免無功而被刺捨魚而欲熊掌誓見
義而必為臣無任
　　　第二表
臣某言伏奉制命云云尋具表陳讓蒙降批荅不允者
大君膺厯綿宇推恩澤逮群元宜至微之必浹寵先四
近顧無狀以何勝輒上奏封冀還渥命聆詔音之未可
揣愚分以難安中謝伏以先皇帝仁如髙天容則厚地
自詩書之所載冠今古以無前興儉守文致成康之美
俗先知傳聖得堯舜之大公皇帝陛下奉若先猷纂隆
大寳中外稔聞於聖德謳歌允協於天心慶賜之行幅
貟同抃臣叨塵輔翼素乏材謀當聽斷之惟初在賛襄
而何有褒榮驟及震慄無從伏望皇帝陛下攬國權綱
新民耳目黜陟大柄必本於無私左右弼臣俾全於難
進亟追誤賞以勸多方上化之行必㨗置郵之傳命臣
𠂻所報更堅忠義以忘身臣無任
　　　謝皇帝表
臣某言伏奉制命云云尋再具表陳讓䝉降批荅不允
仍斷來章者睿聖膺圖肈覽八紘之緒幅貟霈澤交歡
萬國之心眷惟丞輔之臣首玷便蕃之寵無容避免徒
極兢慙中謝竊以鸞省邇聨地亞珥貂之貴天臺上列
官推司馬之崇爰自近年罕嘗兼拜如臣者性惟甚戇
學不能醇偶熈運之寖昌竊殊科而獲仕孤忠自立衆
毁交騰先皇帝察惟直之無他謂顓愚之可任擢躋顯
近力主單平奔走三垂有狥國忘身之志周旋二府乏
佐王經逺之謀逮升冡席之榮益起素餐之誚避賢奏
牘方上印以輸誠䘮考纒悲忽攀髯而發慟伏遇皇帝
陛下丕承太統光紹慶基盛德之新罄萬方而咸覩湛
恩之降浹四海以無垠故此弼臣特先異數俾正名於
宰任復増重於官儀仍遷公爵之優更益邑租之厚俯
僂之辭莫遂庸駑之分何勝敢不謹極冰淵守堅金石
良時易失惟勤拙者之為髙位疾顛常蹈古人之戒少
禆至治上荅殊私臣無任
　　　謝皇太后表
臣某言伏奉制命云云尋再具表陳讓蒙降批荅不允
仍斷來章者龍德在天慶一人之纂極陽春布澤浹四
海以䝉休惟是弼臣首膺褒典辭甚堅而莫遂躬屢省
以無容中謝伏念臣早竊榮科寖階膴仕自信鄙夫之
守特深先帝之知外禦疆垂五玷師權之重入參樞筦
再塵機務之繁逮進陟於冢司固取輕於人望適露請
藩之奏遽承憑几之言伏遇皇太后殿下坤德居中母
儀形外翊皇明而増煥恊聖治之有初爰霈大恩咸均
庶位顧惟䝉陋前忝龍光峻卿列於中臺正宰名於黄
闥仍優封爵益厚食租令如汗以靡收寵若驚而自失
敢不任責歸巳竭誠在公以道事君勉著經邦之效無
功受禄終期上印之歸臣無任
　
　安陽集巻二十七
欽定四庫全書
　安陽集巻二十八　　　　　宋　韓𤦺　撰
　　表狀
　　　甲辰冬乞罷相第一表
臣某言伏以四時助天尚有為而必去大臣佐國豈不
能而可居茲省分以退身幸推仁而從欲中謝伏念臣
早繇科選寖被寵甄不知直道之難行徒以孤忠而自
進仁宗皇帝矜其少戇待以老成慶厯之初已賛近樞
之重嘉祐之始復還㡬務之崇亟踐宰司過膺冡任惟
心祈報謂時敝之可更其術之踈質人情而愈戾方求
引罷免玷弼諧忽悲軒馭之登天獲奉舜躬而受厯永
昭置使既畢九虞長樂復權肈新獨斷欲貢避賢之請
俄推進秩之恩面謝之辰言陳備極愧冒塵之為乆加
尫瘵之日増止俟首冬懇辭重柄此愚誠之上叩蓋睿
聼之前知伏望皇帝陛下圖治有初任良為急引天下
之才以自輔采廷中之議而必公不私一臣遂收全美
聼還印綬出守圭符蕞爾之軀儻少休而未殞確然之
守固臨事而不移臣無任
　　　第二表
臣某言近上表乞罷相任出補外藩䝉降批荅不允者
輒傾愚悃冀解冡司承詔未俞措躬無所敢再披於肝
膈固莫逭於竄誅臣某中謝臣聞駑馬之材駕雖十而
終勉鼯䑕之技能有五而遂窮分不可踰過之必敗如
臣者素無逺䇿粗識大忠特膺先帝之知驟忝弼臣之
冠嵗芳屢易人望日輕廊廟之言卒愧負薪之鄙功名
之減無偕治郡之時適貢囊封願還柄任遽號弓而茹
痛方奉瑁以參儀前懇莫伸厚顔無巳此者恭遇皇帝
陛下睿謀天發聖斷日新宜登進於真賢以輔成於至
治豈容衰朽尚爾冒塵伏望皇帝陛下曲霈鴻私與全
晩節許罷台衡之重俾紆郡紱之榮欲竭之神苟漸蘇
而復觀甚難之務唯所用以無辭臣無任
　　　第三表
臣某言近再上表乞罷相任出補外藩䝉降批荅不允
者兩上奏封願還宰柄仰俞音而尚閟顧衰迹以何安
重此披誠終期賜可臣某中謝竊以髙位之處古人戒
乎疾顛大名之居君子耻於難副故知而退則全止足
之分昧而進則蹈危亡之機臣雖甚愚敢忽斯義伏念
臣自塵侍從即走疆垂當兵戈未艾之辰有夙夜服勞
之苦逮參樞務亟領藩條繼守兩邊又幾十稔比踐更
於二府倐九見於周期以寸心而慮萬微以一身而當
衆責力雖自任疾巳交攻儻不止於夜行必溘先於朝
露譏咍中外玷辱國家矧今論道巖廊悉臯蘷之舊德
宣威巨屏皆方召之傑臣至干貴近之聨率富經綸之
業伏望皇帝陛下照孤誠之不妄矜悴質之無堪收攬
衆賢左右新政使臣退安便郡獲保殘軀上以彰大君
含育之恩下以息多士紛紜之議惟堅素守上荅至仁
臣無任
　　　乙巳夏乞罷相第一表
臣某言伏以王者之尊作命存乎必信人臣之分知退
本於不能茲再避於冡司幸前膺於聖諭臣某中謝伏
念臣駑馬之賤任重而斯蹷畫餅之偽循名而則虚徒
以誤知先朝竊位二府自冠臣鄰之重益慙風烈之衰
伏遇皇帝陛下躬紹寳圖獨開英斷以聖主而用愚相
曷起治功不累日以進大材固妨賢路矧復繁機外擾
故疾中戕精神日極於昬疲形貎衆傷於癯瘠比傾血
懇上叩睿慈冀從出守之求少遂養痾之便皇帝陛下
以謂情雖可惻去匪其時俟仁廟之終祥許囊封之請
罷德音在耳律候當期願回天地之私亟假麾符之寵
君言勿戱翦桐之錫猶封鄉郡獲歸衣錦之榮孰再誓
捐軀命仰荅恩仁臣無任
　　　第二表
臣某言近上表乞罷相任出守外藩蒙降批荅不允者
比披丹赤仰叩睿眀君命有孚固指期而當罷天𠂻莫
測猶可詔之未頒撫已以思措躬無地竊以嘉善而矜
不能者君人之全度進賢而退不肖者興治之大方故
不能與不肖者留則下無所勸善者與賢者之抑則政
將甚疵臣雖至庸敢害公議臣某中謝伏念臣早繇孤
進亟陟近司報國之心雖竭忠而自許致君之效卒充
位以無聞包羞十稔之間積愧衆賢之上向者幸遇皇
帝陛下躬親聽斷中外乂安嘗比上於封章願少休於
罷薾俄膺召對竊記德音茲再露於懇誠蓋前祗於訓
諭伏望皇帝陛下不牽私愛特示至公知臣不能而可
矜謂臣不肖之宜退許還相紱俾任鄉邦馬牛之力粗
完必思驅策天地之恩再造曷報生成臣無任
　　　第三表
臣某言近再上表乞罷相任出守外藩䝉降批荅不允
者非才决去為凟誠煩優詔弗俞示恩良厚雖已殫窮
於賤懇不能感動於清𠂻得非斷以常情謂非本志匪
過邀於聖寵則外廹於人言勉辭要權苟備禮數逮降
斷章之荅因為固棣之資臣之所陳蓋不近此臣某中
謝伏念臣自玷二府于今十年竊稽累朝之任官雖有
名相之在位得如茲例且無數人况臣齪齪何能區區
自守廟堂之上不過俗吏之施為搢紳之間動有迂儒
之閔咲加以早膺驅策備歴艱劬積憂日耗於精神竒
疾潜生於臟腑比雖自力寖覺難支故於前後之封章
備著悃誠之激切方斯此愬必復上言伏望皇帝陛下
深惟萬務之繁特謹四鄰之選不曲全於舊物示公進
於真賢今臣只守本官退安散郡名優治俗庶希黄霸
之清風心切報君敢慕赤松之髙蹈儻暫休於犬馬期
再效於涓塵臣無任
　　　災異待罪第一表
臣某言伏以人主之操賞罰貴乎不私宰相之調隂陽
在乎無忒苟天時之作沴繋人事之不修當責其誰是
惟冡輔臣某中謝伏念臣頃遭際㑹遂冠臣鄰當堯舜
之纂承乏臯䕫之事業故聖心願治日極於咨詢而樸
學素空卒無於補助居常省分屢已抗章雖引去之未
容益自知其難處今此仲秋之始忽興滛雨之災京邑
之間日纔信宿室居之壞十殆四三民胥嗷然駭無所止
伏惟皇帝陛下紹膺寳命勤究永圖言動之微亦無過
舉政刑之謹必憲先猷惟髙穹之甚明宜嘉應之遄格
茲咎安在其來有繇蓋臣充位無聞素餐已乆衆賢沈
抑而不能彚進輿情鬱塞而不能上通既汩五行遂隳
庶務豈可以頑然自若恬不知慙伏望皇帝陛下稽合
天心申眀國典驗徃誥雨晹之所自法前朝災異之所
行敷告大廷亟行顯黜使四海之内皆知震曜之威則
諸福之來是猶桴皷之荅臣無任
　　　第二表
臣某言近以天雨之滛都城特甚乞從免黜以塞咎災
䝉降批荅不允者竊以三公之理隂陽冡宰之主政治
蓋今首相之任誠繫四方之瞻官匪其人變不易發臣
某中謝伏念臣素無他技徒偶亨期因緣犬馬之勞忝
冐鼎槐之冠推賢避路既未遂於愚𠂻竊位素餐固不
容於天理而自皇帝陛下紹承統緒振葺紀綱思兼三
王待旦之勤已至恭用五事承天之德無差何茲暴䨙
之來頗戾至和之應遇烖以懼煩引咎之過深責相之
愚幸寘刑而有舊願正爕調之失特申竄謫之科如此
則風雨時而三階平自銷民沴股肱良而元首起坐見
治功臣無任
　　　第三表
臣某言近以滛雨之災乞從罷免伏䝉聖慈再降批荅
不允仍斷來章宰職不修當眀於國憲君恩過厚尚損
於詔音雖聖度之如天欲自容而無地臣某中謝臣聞
古者至治之世風雨節隂陽和百糓嵗登萬物時遂蓋
有德者進而無德者退有功者上而無功者下人事既
得天心自符應之善祥是若影響恭惟皇帝陛下協大
横之兆承累盛之基即位以來勵精為治臨朝親决有
唐堯之聰明約已自修侔夏禹之勤儉然猶吏多弛職
俗靡還醇得非黜典之公不先貴近故俾政綱之紊未
振隳頽今大異之所來匪冡司而孰咎宜因此變遂正
彜章縱寛斧鉞之誅必用竄投之法則人心自化坐移
偷薄之風天監弗違日見太平之象臣無任
　　　乙已冬乞罷相第一表
臣某言伏以佐天子理隂陽外鎮撫四夷内親附百姓
使卿大夫各得任其職者宰相之事也位髙責重為時
具瞻豈容非才得乆其地今茲决去必覬俞恩雖獲重
誅義不能已臣某中謝伏念臣斷斷之技無殊衆人際
㑹先朝遂塵冡席雖夙夜自竭期有以報不次之遇而
智局淺陋卒無云補伏遇皇帝陛下紹降聖緒力思致
平臣復不能恢宣逺圖上助新政徒尸厚禄日積愧慙
故自去嵗以來凡三剖血誠請還柄任章十數上未䝉
賜可包羞就職愈不遑安蓋以滛雨之災仍嵗而發傷
害禾稼漂摧室廬都城之内墊溺殊甚連隂累月蔽遏
大明塗巷之人指談時政此可謂能理隂陽乎西戎驕
僣為亂萌蘖時率醜類肆擾屬羌增備益師上煩宵旰
此可謂能鎮撫四夷乎環畿之郡民罹嵗荒餓殍流庸
失職者衆賴天造垂惻賑給必周而重困之餘遽難完
復此可謂能親附百姓乎滯固之識闇於任人不能廣
擇群材共熈庶務使賢者在下鬱而未伸此可謂卿大
夫各得任其職乎有一於此被黜為宜而臣衆事不修
咎將孰執安得不自劾無状而恬然不退哉今幸郊禮
休成邊垂事簡臣不勝懇廹願罷首宰之職避賢者路
伏望皇帝陛下不牽私愛斷以大公俾臣外補小邦得
安愚分彚進良輔以興治功自然隂陽日和衆沴不作
四夷欵服百姓乂安内外小大之職皆惕然相飭競著
成效此則宗社無疆之慶蒼生莫大之福非特愚臣之
幸也臣無任
　　　第二表
臣某言近上表乞罷首宰之職避賢者路伏䝉聖慈特
降批荅不允者臣聞以道事君不能者止大臣之操也
無德者退有功者上治世之法也若不能而不止無德
而不退則是不知大臣事君之道而撓乎治世之法也
故敢不避斧鉞再凟宸聽臣某中謝伏惟皇帝陛下承
四聖之緒興百年之業宵衣旰食垂意萬務而臣任玷
冡弼嵗月乆甚以齪齪之守淺淺之見固無以光大新
政而彈壓天下乃隂陽失序戎羯弗馴百姓未康衆職
不舉四靣之責畢叢於臣茲所以當食輟餐通夕不寐
覆載之内若無所容儻陛下未賜罪誅使之善去畀以
小郡與全始終此則天地含育之鴻造父母顧復之大
恩百殞臣身未能報塞臣無任
　　　第二表
臣某言比者薦傾血懇祈罷冡司伏䝉聖慈特降批荅
不允者承命震駭不知所處重凟天聽繼之死請臣某
中謝臣聞之易曰鼎折足覆公餗其形渥凶孔子以謂
德薄而位尊智小而謀大力少而任重鮮不及矣臣性
椎而拙以道獨進先帝察其忠朴亟被顯任兩塵樞府
遂冠丞弼在臣圖報之志雖捐軀命而無所惜然而德
不足以服衆智不足以慮逺力不足以勝任徒淹嵗月
莫建治功若非省分退身避賢者路不獨折足覆餗自
貽形渥之凶其於國家為害豈細也哉故自皇帝陛下
臨御以來累上奏封願還相印始陛下以未終諒闇去
匪其時次陛下以邉事方興未當求罷臣雖上體聖意
勉陪國論其如外渉要寵不誠之迹内懷空餐曠責之
慙出入朝廷自無顔靣况臣待罪首宰調爕無狀鉅異
數見滛雨連月民用失職罔不愁歎今疆候無警禋禮
慶成乃陛下采抜群賢一新庶政以消天變之時也臣
愚不勝愧栗伏望特舉兩漢災異之法而明黜之若以
其攀附龍鳯依光日月塵汚重任將踰十年夙夜憂勞
故疾增劇畀以鄉郡稍從休息此則天地之造屈公議
而全大恩臣非木石其心猶冀養氣而粗完保衰而少
强矍鑠奮身以當陛下急難之用庶效毫髪以酬至仁
臣無任
　安陽集巻二十八
欽定四庫全書
　安陽集巻二十九　　　　　宋　韓𤦺　撰
　　表狀
　　　丁未因中丞彈不赴文德殿常朝待罪第一表
臣某言伏以朝之立制當謹奉行事有從宜寢成因習
果被憲臺之劾敢逃刑筆之誅臣某中謝伏念臣乆玷
弼諧素慙椎鈍每俟延英之對動或踰時故趨宣政之
班居常曠禮自罹彈撃交切兢惶伏望皇帝陛下斷在
至公懲其不恪特正慢官之罪以清著位之聨臣無任
　　　第二表
臣某言近以乆廢朝儀遂招臺劾雖拜章而引咎顧充
位以何顔臣某中謝竊以舉按不避權豪憲臣之風采
刑罰弗私貴近治國之紀綱豈容非才而得幸免伏望
皇帝陛下主茲直道斷以大公早議正於常科以聳聞
於庶位臣無任
　　　丁未夏乞罷相第一表
臣某言天聽甚髙尚應誠而必荅君仁至厚固無欲之
不從矧瀝懇於先朝累避賢於冡仕比申前志幸惻聖
𠂻臣某中謝伏念臣起自孤生早丁盛旦無左右片言
之援居疑丞四輔之崇忠義可為自顧微軀之草芥是
非難一何勝衆咻之波濤每内惕於虚孱日坐須於仆
踣自仁皇嘉祐之末逮英廟治平之間求解四五年凡
奏數十上㑹國家之多故䝉詔諭之弗俞終承賜可之
言許俟及朞而罷雖德音之未逺悵仙馭之難攀僥榮
至茲負愧殊甚伏遇皇帝陛下乾剛獨運離照大明四
海翹然聳聽惟新之治群材森若欣為不世之逢而臣
監㧞非長設施滋懵天時數沴焉能知爕理之方病力
何堪日以見昬疲之狀恬然不退衆將謂何伏望皇帝
陛下施厚乾坤恩隆父母察危悰之匪妄矜薄技之已
殫聽罷宰司俾從州任形之將敝儻粗獲於安休事有
至難願再膺於驅䇿臣無任
　　　第二表
臣某言近上表乞罷相任伏䝉聖慈特降批荅不允者
比傾愚欵仰叩睿仁竊惟引去之當然自謂開陳之已
至尚稽可報彌不遑安臣某中謝臣嘗歴覽前編欽聞
善戒知止足者蓋道家之重瞰髙明者亦神理之常故
謙畏自持退則享安全之福滿盈不懼進而招顛覆之
災况臣本乏材謀濫魁丞輔三朝遇主惟力報於聖知
一紀備員固乆妨於賢路加以病襟滋耗宰職殊隳以
樸厚矯時而風俗愈媮以勤瘁勸功而官曹尚苟既不
能振紀綱之頽敝又無以増堂陛之髙嚴徒日積於罪
辜將不容於竄殛兹所以懇還印綬免誤國家伏望皇
帝陛下推大公以為心監小慈而傷治不以舊人而牽
愛必思新政之更張早霈德音許還柄任畀之一郡得
遂養於衰殘其若再生第知歸於化育臣無任
　　　第三表
臣某言近兩上表乞罷相任伏䝉聖慈再降批荅不允
仍斷來章者陳力不能已荐傾於悃愊退人以禮猶過
示於恩私雖詔諭之頻仍揆尫疲之忝冐不膺可報未
巳哀祈臣某中謝竊以累聖重熈百年長楙顧此治安
之本誠資輔翼之良惟隆名素望者可以乆居豈多病
不才者所宜媿處故臣自叨冡任常揣孤誠雖有俾后
堯舜之心而無躋民仁夀之䇿苟坐淹於嵗月徒自取
於竄誅所以屢叩先朝極陳愚欵願觧台衡之重再塵
鄉郡之榮宸𠂻有示於矜從天下遽悲於遏宻幸遇皇
帝陛下纂隆丕祚恢闡大猷發號令而一新振紀綱而
盡舉日月所照皆知聖明中外之心罔不歡喜比率土
大寧之慶是老臣當退之時伏望皇帝陛下俯諒危悰
曲成先訓特寢斷章之荅亟推如請之恩命守本邦進
登賢弼衰骸少息惟歸感於上仁直道自將誓愈堅於
素節臣無任
　　　丁未秋乞罷相第一表
臣某言臣聞之易曰天道虧盈而益謙地道變盈而流
謙鬼神害盈而福謙人道惡盈而好謙是則物之盈者
天地神人皆不與之况其望實本輕材謀素寡竊位二
府殆將踰紀禄厚品極寵非其人可謂盈之甚者也此
而不退禍固隨之臣某中謝伏念臣叨遇三朝濫都元
宰以戇愚而待物自謂無欺於利欲以裁人焉能免過
群言稔積公議喧聞加以宿疹中戕繁機外擾尫疲之
質寖以難支故自嘉祐末年以來累貢血誠求罷皆國
家多故不能遂請伏自皇帝陛下嗣承統業躬親聽斷
紀綱日振法度日修而臣多病不才略無云補備員冡
任其乆如此所以抗章屢凟懇辭重柄而䝉頒降手札
委曲惇諭趣令就職殊未矜從忍媿强顔至于今日
茲者先帝山陵復土萬世以安於臣子送往之心粗謂
無恨若不於此時上還印綬以避賢者則是冥然不知
進退之臣朝廷容之何以風勸天下伏望皇帝陛下念
祖宗所付之重當昧旦圖治之始登用良弼共熈新政
俾臣退補僻郡以寧悴軀示明主之大公全老臣之素
節内惟犬馬之賤苟未填棄溝壑猶冀養完駑力再效
分寸臣見於㳂路至京以來聽候俞㫖無任
　　　第二表
臣某言近上表乞解相任䝉聖慈差中使降賜批荅不
允者臣聞老子曰功成名遂身退天之道也若其功不
足以暴當世名不足以服天下禄位盈極不懼而退者
豈非違天之道而自速其禍乎臣之無狀大過於此義
當再凟罪亦何逭臣某中謝竊惟自唐至于五代首宰
之為山陵使者事已求罷類多得請昨者昭陵復土而
先帝尚進藥劑故臣不敢質之前例遽然引去逮先帝
聖躬康復政治日新臣前後章數十上懇祈避位先帝
始雖不允郊禮之後屢曽親被德音止俟期年聽臣補
外方俯期而露奏俄晩駕之莫攀皇帝陛下纂紹云初
謹奉遺詔因山之事俾臣復當使任不容固辭今幸衆
力輸勤反虞成禮况臣充位殊乆宰政不修故疾嬰纒
日難牽强上稽天道次察人言内量非才逺按故事夙
夜媿恐無一可留之理伏望皇帝陛下俯囬睿監深照
危悰廣覆載生成之恩悉孤愚進退之分許辭冡輔畀
以小邦則多病之軀少諧休息妨賢之咎免及竄誅臣
無任
　
　
　
　
　
　
　
　
　
　
　
　
　安陽集巻二十九
欽定四庫全書
　安陽集巻三十　　　　　　宋　韓𤦺　撰
　　表狀
　　　辭免使相第一表
臣某言伏奉制命特授臣淮南節度使守司徒檢校太
師兼侍中判相州加功臣食邑食實封者冡司備位屢
陳懇去之宜故里班條重竊榮歸之幸顧便蕃之恩禮
駭中外之聽聞愧弗敢當避期得請臣某中謝伏念臣
忠雖自性戇不兼材乆塵元宰之崇蓋辱累朝之遇正
塗是闢愚守難移責自任於四來謗不虞於三至再幸
攀鱗之際㑹終逃積羽之湮淪加疾疹之内攻覺尫疲
之日甚荐形剡牘力愬妨賢果囬天地之仁獲假麾符
之守然而敷五教而分治領於外者幾希建六纛以臨
戎兼為相者殊重仍視帥臣之秩俾充鄉郡之行仰君
命之非常質人言而可畏伏望皇帝陛下謹守成之法
推懋賞之公謂失簪履者雖不忘求舊之思而上印綬
者豈可被無名之寵亟停異數免玷大猷少寛忝冒之
誅更誓糜捐之報臣無任
　　　第二表
臣某言伏奉制命特授臣淮南節度使守司徒檢校太
師兼侍中判相州加功臣食邑食實封尋具表辭避䝉
降批荅不允者出守之恩顧衰疲之甚幸非常之命徒
震駭而莫當辭懇雖勤詔音未可重茲干凟必覬矜從
臣某中謝竊以三公之崇固非人而不授五教所叙惟
處内而是宜矧兼真相之榮外領元戎之重在昔臣隣
之罷去無聞寵異之及茲雖曰殊私豈容清議伏念臣
孤忠少與椎直近愚自升拜於冡司倐再踰於閏厯有
尊主庇民之志而才不逮心負竊位素餐之譏而乆増
其媿屢殫誠請求解機繁終垂惻於上仁得為藩於故
里不意曲加優遇駢錫徽章名器假人必累惟新之政
負乘致冦終傷䘏舊之慈伏望皇帝陛下開慱照之明
諒危悰之盡亟寢告廷之誤以章馭貴之公病宰乞骸
既免冒塵之踰分勞臣任力皆知勸賞之無私臣無任
　　　謝除使相判相州表
臣某言近奉制命特授臣淮南節度使守司徒檢校太
師兼侍中判相州加功臣食邑實封尋兩具表辭免䝉
降批荅不允仍斷來章者宰職隳功莫副宵衣之治鄉
邦得請重叨晝錦之行被恩典之特優顧人言而甚愧
臣某中謝伏念臣早繇科第遂玷寵榮不圖翰墨之進
身自竭涓塵而報國備員諫諍幾不免於竄投奮命疆
垂實荐罹於艱阻獨恃聖神之眷誰開援助之言仁宗
皇帝知其守以孤忠謂可屬之大事慶厯之始已擢貳
於樞機嘉祐之中乃進登於宰輔俄膺冡任益荷殊知
當英廟之承祧逮聖人之嗣厯稠重遭㑹罄竭愚庸惟
知社稷之安豈顧家宗之末然而萬㣲多務一紀妨賢
為國持平敢自私於輕重裁人所欲固難免於愛憎加
疾疹之嬰纒苦形神之耗弊勉訖因山之禮懇陳上印
之宜伏䝉皇帝陛下念犬馬之力易衰擴日月之明為
照不罪再三之請亟垂開可之音進秩地官剖符枌社
建髙牙之重既䟽淮海之封増故里之光仍襲貂蟬之
舊叨塵之甚今古疇偕敢不思盡瘁於寢興泯寘懐於
内外在邊在庭之責惟驅䇿以當前益堅益壯之心至
糜捐而後已臣無任
　　　免冊命表
臣某言伏奉制命特授臣淮南節度使守司徒檢校太
師兼侍中令所司備禮冊命者地官之拜已過冐於寵
私冊命之殊愧重煩於優禮臣某中謝伏念臣素惟無
狀乆玷冡司茲懇避於繁機得出臨於本郡三公進秩
方深假器之譏萬乘居尊敢屈臨軒之禮伏望皇帝陛
下念國容之良重顧邦典之非常申飭攸司亟停異數
庶少安於夙夜惟知荷於矜全臣無任
　　　謝賜宅表
臣某言伏䝉聖慈特賜臣所賃官宅一區累具奏免奉
聖㫖不許辭避者補郡以行既極榮歸之寵僦居之乆
又叨即賜之恩眷遇過優省循難處臣某中謝惟昔馭
臣之法無先懋賞之方其疇不私所予甚謹若甲第之
為况必大功而後宜而臣自玷冡司訖無他效屢貢避
賢之請方䝉從欲之仁獲守本邦何啻昔人之夸耀所
膺異數絶非當世之擬倫巳増積於厚顔復就頒於美
宅稠重感幸夙夕震兢敢不加治藩垣乃情王室居無
勢奪人知上賜以常存身靡家為日愧忠言而自激臣
無任
　　　永興軍謝上表
臣某言奉勑差判永興軍府充陜府西路經略安撫使
兵馬都總管已於今月十一日上訖避賢而罷方獲典
於鄉邦改帥以行復誤膺於聖寄易晝錦還家之樂為
夕氷將命之憂雖巳見於吏民懼不勝其責任臣某中
謝竊以自陜而右惟雍處中昔日用兵嘗并制於諸路
平時無事遂分總於中權然而勢不相維事難克恊或
左有防虞而右弗思於援助或彼專嚴戢而此姑尚於
因循致邊備之寖隳實議臣之同病欲正元戎之法式
欽睿筭之精恭惟皇帝陛下禀大舜之聰明邁成湯之
勇智謂堂上之兵必勝猶貴任人而閫外之制不專胡
能治衆俾悉歸於節度當謹擇於材雄而臣乆冐冡司
積成衰疹適懇章之屢凟得本郡以榮歸不圖乘障之
臣驟有邀功之舉一開邊隙上軫旰朝命更領於麾符
敢幸安於桑梓慨然就道遽爾之藩心目所經頗諳詳
於舊事精神之用已耗竭於當年茲惟仗國威靈挺身
忠義導天聲之震怒宣上德之寛仁外以圖疆場之亟
寧内以務編齊之無擾關中按堵苟粗底於小康鄴下
養疴願祗還於故守荷諭言之無戲期病質之少休臣
無任
　　　戊申相州謝上表
臣某言近奉勑差判相州軍州事已於今月二十二日
到任上訖殄冦無謀積勞生疹恩還鄉守衣繡免譏於
夜行詔覲天闈錫馬屢膺於晝接遽辭軒陛即見吏民
顧忝幸以誠多撫孤孱而自惕臣某中謝竊以鄴都之
舊壤素為河朔之近封民風甚淳郡務亦簡兵粗明於
紀律地不据於要衝他人得之尚衆稱於美任愚臣叨
此蓋籍𨽻於本邦况臣至和之中大鹵為帥以沉痾而
露奏遂故里以分符比旌纛之再歸正星霜之一紀過
家上冡寵荐極於存亡垂組夸鄉事更光於今昔此蓋
伏遇皇帝陛下仁侔覆載德紹祖宗深憐累牘之告衰
乃命懐章而均逸帝宸賜見俯矜憔悴之容北道之藩
不奪便安之請臣謹當奉行寛詔嗇養殘骸訪身之醫
而念國之醫治已之病而及民之病膏肓可愈苟無二
子之為妖忠孝所存惟誓一門之圖報臣無任
　
　
　
　
　安陽集巻三十
欽定四庫全書
　安陽集巻三十一　　　　　宋　韓𤦺　撰
　　表狀
　　　判大名府三年乞閑郡第一表
臣某言竊以驥老而責千里固何益於馳驅鼯技之有
五能已自殫於短拙輒披誠而取喻覬恤隠以推慈臣
某中謝伏念臣素之材謀粗持忠朴惟幸三朝之際㑹
寖叨極品之光榮自移守於鄴都適三周於嵗律事既
劇而心雖欲勉病所困而力不能堪今復風入四支日
加攣痛氣留兩脇内極攻戕蓋臣享厚禄而不知踰涯
故天與沉痾而俾以自省思苟逃於凶折當上叩於聰
仁伏望皇帝陛下隆天覆之恩念雲從之舊矜其乆疾
貸以餘生許辭將相之重權就易麾符於僻郡髙明少
抑免深鬼瞰之憂鍾漏向殘猶有夜行之媿臣無任
　　　第二表
臣某言近以乆疾乞辭將相重權就移僻郡伏䝉聖慈
特賜詔書不允者臣誠巳至本深知分以辭勞君聽未
回尚惜推恩而賜可荐敷危悃决俟俞音臣某中謝伏
念臣四紀逢亨三朝竊寵良自無功而厚禄遂罹多病
以乆衰一辭東府之鈞衡再領北門之筦鑰莫非强勉
以濟劇煩心雖云勞力有不逮然猶徘徊嵗月偃息朝
昬庶幾小康翻覺筋骸之愈憊若曰微效訖無毫髪之
足稱雖恃聖仁實虞隂譴苟尚留於要地將不保於餘
生伏望皇帝陛下特軫孤臣曲全舊物許罷貂蟬之秩
并收旄鉞之權簡静小邦俾獲親於醫藥支離瘁質或
未至於膏肓願垂從欲之慈敢忘糜軀之報臣無任
　　　第三表
臣某言伏䝉聖慈以臣上表乞早俞前請就移邢相一
郡特賜詔書不允者疾難自力蓋當止於不能聽未及
卑尚莫從其所欲懼即填於溝壑敢再犯於雷霆臣某
中謝伏念臣生對盛期早塵顯服惟慮國家之難報豈
知才智之易殫逮處近司寖罹多病向辭上宰本圖勞
逸之稍均暨尹别京翻困劇煩之滋甚矧流年之三易
當疾疹之乆攻庶務紏紛一身勉强生有涯而足愴神
太用以幾亡若將相之榮苟坐恬於尸素則寒暑之疹
將遽及於膏肓伏望皇帝陛下感動至仁矜全舊物回
聖后燭幽之照察老臣知退之心許上戎旃免司留鑰
付之閑郡息肩俾遂於少休顧此餘生沒齒難忘於再
造臣無任
　　　第四表
臣某言近三上表願上戎旃免司留鑰付之閑郡俾遂
少休伏䝉聖慈特降詔書不允者罔功納節以疾請麾
三嘗自陳一切未許行恐餘生之莫保敢千萬死以有
聞臣某中謝伏念臣中實枵然生而戇甚寵榮欲報勇
於遇事而輒為筋力既衰失在知難而未止比捄將顛
之質疊傾必至之誠厚禄戒貪願止淮南之旄鉞小藩
乞守免當河朔之喉襟尚未矜從尤激危懼蓋殘軀不
息漸歸溝壑之為鄰空食䆮深轉暴涓埃之無補伏望
皇帝陛下特回天聽俯徇物宜不遺螻蟻之微情各任
鷦鵬之常分有民人足以為政畀支郡以養痾雖將相
許其辭隆絶公朝之假寵既完素守仍息乆勞恩施難
名報償何有臣無任
　　　第五表
臣某言近四上表以乆疾不堪劇事到任巳越三年願
納旄節就移邢相一郡伏䝉聖慈特降詔書不允者病
難任劇職合辭隆開可不時顛擠無日危廹敢殫於血
懇哀憐願軫於皇情臣某中謝伏念臣起自孤生初無
逺業禄常過量寵榮最早於他人福不勝災疾疹遂纒
於今日所以懇還將相之印力避兵民之權庶就閑州
以舒瘁質私計已决愚誠不移雖委寄誤深不謂三年
之已乆而衰疲待報飜嗟一日之為長矧是戎旃固非
虚器無功以領於義未安使老臣兩失於寸心豈仁主
曲全之本意伏望皇帝陛下特囬天鑒俯遂物宜就更
麾符許上旄節驅馳駑足免令濵死以未休治養殘骸
或冀餘生之可保大恩難狀丹抱奚論
　　　北京謝再任表
臣某言昨䝉聖慈差降中使齎賜勑告改授永興軍節
度使判大名府再任尋累上章乞免換節制之命伏奉
詔恩特允所乞仍别降勑再任者悃愊屢陳從欲許還
於新節衰疲自力竭能勉撫於舊封委寄逾深顛擠是
懼臣某中謝伏念臣本縁一介之曲學厯被三朝之誤
知自解宰鈞繼紆守紱早年遇事風霜不計於殘軀晩
嵗纒痾藥餌乃同於常膳比引揣躬之分數裁辭劇之
章力匄閒州少安病質而恩生望外事與願違俄更西
雍之帥旄尚付北門之留鑰所以極論去就仰黷聰明
幸寵利非事君之宜必冀寢加恩之命䇿疲駑雖老臣
可强敢不拜再任之休訖奉俞音兩諧愚懇此蓋伏遇
皇帝陛下至仁天冒盛德海涵器使庶工愛偏舊物雖
俊傑甚衆並試有為之時而尫瘁之餘惜投無用之地
敢不勤宣條教兼拊兵民儻溝壑之未填尚乾坤之可
報臣無任
　　　判大名府再任滿乞郡第一表
臣某言臣聞陳力不能者止斯善省躬非位而居曰貪
誠為竊禄顧衰骸之難强加職事之不修重竭丹愚終
期軫惻臣某中謝伏念臣材資朽拙際㑹休明十稔近
司愧㳙塵之無補一身多病嗟蒲栁之易衰向雖䝉均
逸之恩尋荐易極煩之地惟是北門之重正居中冀之
衝使傳交馳河防日急神識已昬而治紛挐之務筋力
已憊而躬應接之勞愈不自勝其誰見恤頃周三嵗屢
叩九閽願還使節之榮復守鄉邦之舊螻蟻之誠斯至
冕旒之聽莫囬黽俛弗安尫疲孰訴今茲再任實滿四
年戰兢而履氷淵粗能免過疾痛而呼父母豈不加憐
伏望皇帝陛下念犬馬之疹日深閔桑榆之景甚廹俯
矜危懇特示至仁許旄印之並收就里閭之差近俾更
偏郡以養殘軀公幹之卧漳濵稍延視息子牟之居海
上敢忘朝廷斯惟洪造之曲成雖盡餘生之曷報臣無
任
　　　第二表
臣某言近上表以再任實滿四年多病不勝乞收旄印
就里閭之近改一偏郡以養衰殘伏䝉聖慈特賜詔書
不允者陳乆疾以辭煩蓋申前請錫温言而垂諭尚閟
俞音輒恃至仁再傾危懇臣某中謝伏念臣智能甚短
學術尤踈誤叨眷遇於三朝徒守朴忠之一節自勉當
於都㑹惟務罄於駑材疹積于中實覺不支於往日事
紛於外愈知難强於殘年故前後累形於封章而誠悃
未蒙於省察况忝魏臺之寄四更堯厯之新一道之重
而心不為不勞連任於此而時不為不乆質於常典率
皆受代而有期豈茲老臣獨使向隅而無訴伏望皇帝
陛下推父母之深愛開日月之至明垂閔負薪之憂回
照覆盆之下俾收使節退守偏州庶幾事簡而責輕少
安悴質苟得氣完而神復可保餘生未填溝壑之間敢
忘乾坤之報臣無任
　　　第三表
臣某言近兩上表以再任滿乆疾乞納旄節就移近鄉
一郡伏䝉聖慈特遣中使賫賜詔書不允者屢引疾以
訴天願均勞而易地難動蓋髙之聽未推從欲之仁罔
避譴誅必期矜允臣某中謝伏念臣本無他技偶對聖
時荷恩逾丘山之崇報國鮮涓塵之效向解鈞衡之重
欲蘇犬馬之疲素心忽戾於初終重寄尋更於西北昔
叨鄉郡優閑纔數月之間今任别都荏苒已四年之乆
坐感嵗時之易失黙傷齒髪之寖衰况一支近感於風
攣顧積日可憂於殘廢若使尚當於衝㑹必將遽及於
膏肓伏望皇帝陛下察此哀鳴出於至懇䘏晚塗之甚
廹閔朽質之増羸未遺簮履之微特軫冕旒之念趣收
印鉞就假麾符多病不能願效汲生之治故卿歸老漸
希踈傅之行儻得遂於餘生敢少忘於再造臣無任
　　　北京河决待罪表
臣某言大河所次全魏居衝苟先備之不嚴固守臣之
當咎臣某中謝伏念臣衰疲日甚寄任過優雖駑力之
强扶實病心之乆耗惟茲經瀆爰設巨防於舊而無用
之間失預作不虞之計一罹滛雨遂致横流矧此屬寮
率皆盡瘁於耳目之難及素倚攸司在几按之所勤日
常不暇悉由臣恬無逺慮昬不過憂早圖營繕之方上
軫宵旰之念伏望皇帝陛下申明彛憲訓飭多方不徇
一臣之私恩而屈四海之公論特加竄絀以謝傷痍其
本府通判職官等從來實不關預抹溢後來皆奔走救
扞備見夙夜用心乞並從寛貸臣獨甘重責無任
　
　
　
　
　
　
　安陽集巻三十一
欽定四庫全書
　安陽集卷三十二　　　　　宋　韓𤦺　撰
　　表状
　　　癸丑相州謝上表
臣某言奉勑差判相州軍州事已於今月六日到任上
訖别都再滿難力勉於殘軀故里三臨見恩殊於舊老
已班條教徧曉吏民既知聖君慱爱之仁又慰前守復
來之望臣某中謝伏念臣孤忠少與他技非長荷累朝
含育之私玷上宰弼諧之乆向辭鈞軸冀息衰疲㑹西
鄙之繹騷繼北方之震溢復當憂責莫遂安休補鄉邦
屢得於虗名領帥任通踰於再閏矧是鄴京之重素推
朔部之雄事鞅掌以装懐殊無少間病纒綿而仍嵗寖
以不支及茲當代之期輙露乞憐之訴願上節旄之過
寵特更桑梓之近州始錫溫言諭河内所留之意卒膺
可詔有㑹稽如請之行臣嘗考載籍之名臣記本朝之
逹宦凢得被典城之寄幾何諧衣錦之榮如臣稠重振
古稀闊展先冡而松楸動色過里門而耇稚相歡此蓋
伏遇皇帝陛下廣覆無偏大明必照顧蟲魚之細尚唯
恐於傷生况簮履之恩固不忘於軫舊乃厚曲成之造
俾延將盡之年敢不調飬病襟激昻老節不以鄉閭而
為苟且之政不以疾疹而幸尸素之安氣體遂完或可
備國家之用筋骸益瘁即當求田里之歸斯犬馬之所
存在君親而何報臣無任
　　　謝賜生日禮物表
臣某言伏䝉聖慈云云者親生在旦方萃感於已孤君
賜維時遽拜嘉而至渥寵榮所集震厲無從臣某中謝
伏念臣底滯天資迂疎時用特緣一介之術業歴備三
朝之弼謨罄極短才猶坐兼於衮鉞徘徊重禄未歸就
於田廬左弧第謹於私庭中詔忽傳於子舍衣頒内府
馬錫天閑韀葉有輝噐文加鏤生而維翰實慚山甫之
降神今也所䝉又異桓榮之稽古此蓋伏遇皇帝陛下
愛深舊物禮厚孤臣垂記始生猥加異數敢不益殫駑
怯少荅龍光庶逃不稱之譏仍謹且乘之戒上恩既重
臣命愈輕臣無任
　　　賀收復熈河等州表
臣某言伏聞熈河路經略司奏修復河岷等州百官稱
賀者隴外數州讋天威而率順廷中百辟慶廟筭之惟
精凢在幅員畢同欣躍臣某中謝伏惟皇帝陛下雄材
大略高出前王偉蹟閎休夐隆百代雖内修於文徳亦
外闡於武功将帥得人闢國蓋踰於百里臣隣歸羙舉
觴咸薦於萬年臣方守郡章阻陪朝著聼膚公之來上
知聖治之日新臣無任
　　　謝放免勘劾相州差壮城兵士表
臣某言本州准樞宻院劄子奉聖㫖河北西路轉運司
近奏劾相州違條差壮城兵士徃諸處收買修造物色
已差磁州通判季琮取勘並特放免者郡條紛冗難逃
誤失之愆使部按䋲當坐曠隳之責特荷聖明之燭隠
遽從寛貸以推恩臣某中謝伏念臣氣劣早衰心疲易
耗自鄉閭之竊守嬰疾苦以彌年力不堪煩果自貽於
譴咎上猶加䘏俄曲示於矜容此蓋伏遇皇帝陛下大
度淵深至仁天覆謂求諸小過則動觸於常刑故眷及
舊臣使衆知於優禮方願歸於畎畆敢少忘於國家臣
無任
　　　甲寅秋乞致仕第一表
臣某言知足所以不辱道家之至言謝病豈必待年先
儒之高論顧宿疴之寖劇嗟悴質以難支欲逃瞰室之
災敢露乞骸之請臣某中謝伏念臣性資甚戇學術非
長徒被眷於三朝悉叨榮於上宰力不勝任居懐覆餗
之憂天責其盈常困負薪之疾屢剡由𠂻之奏獲從補
外之行荐持西北之要權莫副朝廷之重寄向辭㑹府
還守本邦垂組夸鄉固多榮耀息隂止影少幸安休而
臣積恙有年良醫莫辨氣攻胸脇痛甚戈矛之所傷釁
起膏肓理非藥石之能近苟尚貪於厚禄必遄䘮於餘
生伏望皇帝陛下特推天地之大恩俯念桑榆之末景
許上還於印綬俾退處於衡茅則臣得以釋去吏勞保
完神幹庶獲萬全之靈劑更施一溉之微功在甽畆以
愛君敢忘忠國先犬馬而填壑是亦甘心儻賜矜從仍
乞只守本官致仕干冐旒扆臣無任
　　　第二表
臣某言近以衰老多病上表乞守本官致仕伏䝉聖慈
特差中使賫賜詔書不允者弗瘳之疾固日極於尫疲
將盡之年竊自憐於光景願辭隆於將相得歸佚於林
泉未賜恩俞再祈軫惻臣某中謝竊以不能者止斯為
量力之宜厥位惟危豈有苟安之理矧微生之寡祐感
竒瘵以難名當血氣之未衰尚任攻治逮筋骸之益瘁
莫可支持皆由臣矌責無慙冐榮不退天既惡其盈滿
鬼亦瞰乎髙眀致茲隂譴以何逃獨恃君仁而可訴伏
望皇帝陛下曲矜舊老俯照孤誠念臣如禮沐官止有
二期而甚近閔臣纒痾蒞事曾無一日之少安釋其絆
羈遂彼蒭菽許乞身於田里覬延命於朝昬漏盡而行
免貽譏於識者日入而息庶同樂於耕民使獲全於始
終惟永荷於仁聖臣無任
　　　第三表
臣某言近以衰老多病兩上表乞守本官致仕伏䝉聖
慈特差中使齎賜詔書不允者竄漳之疾久已深根㳺
岱之魂日將去幹苟不嬰於職事得退伏於私居尚覬
衰殘稍延視息仰俞恩而未下幸哀訴以終憐臣某中
謝竊以千載逄時適其志者古實難偶萬鍾受禄患其
失者人之常情况臣丁全盛之期遇至仁之主為郡處
鄉閭之便忝官兼將相之榮豈不欲慿藉龍光留連富
貴忍自投於閑寂甘取誚於昬愚盖臣以疾苦支離力
難勉强据疾顛之位既居常而弗安指告勞之年又將
及而無㡬歎崦嵫之漸廹陳悃愊以再殫痛甚而慈親
莫聞誠至而髙穹必動伏望皇帝陛下擴天地無根之
施閔氷炭不治之痾貸此餘齡矜其末路賜以安車之
寵息茲駑駕之疲使朝廷有知止之臣足光聖政顧魚
鳥得遂生之樂免負慙顔臣無任
　　　乙卯夏乞致仕第一表
臣某言臣聞禄者所以食功無功則謂之虗受力者以
其堪事廢事則謂之空官深惟二者之譏其實兼之已
乆責雖未至誠豈能安願乞垂年之骸益隆善養之德
臣某中謝伏念臣資靈椎鈍術業枵踈遭遇盛時徊翔
近列誤荷三朝之注意未嘗一事以辭難前迹具存大
明洞照去嵗以乆嬰疾恙日耗冲和意惰神昬肌銷骨
立屢拜章而告老庶得暇以營醫累錫詔音未容謝事
湛恩淪髓積媿叢心嗟薄祐之所鍾困宿痾之愈劇雖
牽强䇿勵不克支在公之役而語黙動静未曾忘曠職
之憂滿盈之屯晨夕可待况臣叨臨本郡已越再期欲
宣力於要藩則支離而難强遂偷安於故里實尸素以
堪羞復去從心之年止餘周嵗之近敢重干於天扆期
安退於田廬伏望皇帝陛下留聰明睿智之神廣徧覆
包亟之造俯察豚魚之懇垂矜蒲柳之衰亟推從欲之
仁俾遂歸休之請糓神閑境儻沉痼之有瘳肉骨餘齡
皆聖恩之所賜如允所請只乞以本官致仕干冐宸嚴
臣無任
　　　第二表
臣某言近上表陳乞致仕伏䝉聖慈特差入内内侍省
内東頭供奉官勾當内東門司劉惟簡齎賜詔書不允
者衰年病乆懇乞殘骸睿眷恩隆曲矜舊物閟俞音而
未下撫瘁質以何安再此冐聞終期得請臣某中謝竊
以享萬鍾之禄者人情之所戀被六極之疾者天譴之
有來蓋禄過者戀之不祥疾熾則來其示罰苟災生而
不避將鬼得以加誅而臣際㑹三朝周旋二府竊崇髙
之位而出臨桑梓無尺寸之效以上報國家坐越再期
日嬰宿疹里民為之指笑鄉老相與訾譏謂臣筋力已
疲既不可奮當繁劇鍾漏云廹又不能速丏安閑聆羣
議之交喧顧自容而無地于何逃責是必歸休伏望皇
帝陛下道廣照臨恩全終始閔老臣之無状得危瘵而
弗瘳賜以餘齡遂其退節馳心黄屋寜忘魏闕之思訪
道赤松豈獨漢臣之幸臣無任
　　　第三表
臣某言近上表陳乞致仕伏䝉聖慈特差入内内侍省
内東頭供奉官勾當内東門司梁從政齎賜詔書不允
及有殿直崔汝良押賜到制告勑牒各一道䝉恩改授
臣永興郡節度使令再任者老病不任方露乞骸之請
聖宸未諒俄䝉換節之留事絶戾於本心日不知其自
處力當避免卒覬哀憐臣某中謝竊以君之御臣進退
不可差於禮臣之守分去就不可失其宜故禮之差則
非治國之大經宜之失則為終身之至辱伏念臣乆尸
重禄常苦宿痾自叨任於安閑亦寖成於尫劣去嵗以
膏肓作癘寒暑交攻不惟皮骨之僅存固已精神之並
耗屢匄歸休之適終沉賜可之音壹鬱奚伸昬𡨕愈甚
此幸本邦之再歲輒申前懇而一言豈謂誠不上通恩
非所望特易帥旄之重俾仍鄉郡之優雖陛下求舊之
私在一時而孰擬而愚臣要君之迹縱萬死以何明伏
望皇帝陛下監務燭微道先貴恕念辭榮而受寵理實
難安矜積疹以垂恩許從謝去收其渙汗貸以餘齡使
一介之守不虧獲全終始萬乘之仁至厚曷報生成臣
無任
　
　
　
　
　
　
　
　
　
　
　安陽集巻三十二
欽定四庫全書
　安陽集巻三十三　　　　　宋　韓𤦺　撰
　　奏狀
　　　乞外任知州狀
右臣輒瀝危誠仰塵睿聽庶期恩允但積震營竊念臣
昨自丁憂服闋到闕在館供職及監左藏庫復差充開
封府推官住京通及四年有餘在府日以家貧累重數
曾進狀陳乞外任知州差遣事寢不行後於去年十二
月内䝉恩授三司度支判官當日臣上荷慈渥未敢再
申前請今來到省已及半年有餘粗勵勤拙偶免隳曠
重念臣本由衰緒獲竊榮階聚族至多食貧斯乆欲適
庇宗之望再希補郡之行伏望聖慈下軫單蹤特頒俞
音許於舒宣二郡或㳂流路分授一合入知州差遣稍
頼公田復霑優俸誓力求於衆瘼冀微補於盛猷干犯
宸嚴臣無任
　　　辭免諫官第一狀
右臣近者輒瀝丹愚上干扆宁兾諧補郡得以元宗遽
荷宸私俾從人欲尋奉勑差臣舒州軍州事已朝辭訖
見起發赴任今忽准閤門告報䝉恩授臣右司諫令受
告勑者被寵匪堪省躬増懼伏念臣早承墜緒勉遵素
業妄希寸禄本無他技伏遇皇帝陛下首臨軒陛親策
㢘能誤中甲科亟塵優仕進聫匠署出賛侯封逄辰之
榮揣分誠過暨遭憂去職除服還臺忝預直於書林復
濫巾於朝著嚮繇主藏移佐尹京僅越朞年易參計局
曾無幹用少補鴻明徒以衰替之餘貧窶滋甚屢嘗剡
奏願遂假麾幸沐愈恩實蘇悴族方違禁坐甫及行期
豈謂過録單蹤擢躋諫列矧兹言職務進忠規固當簡
才是為稱選而臣自叨引籍繼被使煩顧局事之㣲粗
嘗修舉在朝政之大奚所發明此或冐居必干清議伏
望皇帝陛下睿鍳遐燭天仁下濟特追成命俯矜前懇
令臣止守舊官許赴舒州本任則循名責實諒無假器
之言砥節首公永效捐軀之報其閤門所賜告勑臣未
敢祗受臣無任
　　　第二狀
右臣奉勑差知舒州軍州事尋已朝辭今准閤門告報
䝉恩授臣右司諫令受告勑者臣度才難處引讓非偽
尚稽俞音増惕孱軀竊念臣近以住京歴年居職無效
族屬所累俸廩不支懇上奏函冀從州任皇帝陛下巳
回睿監俯遂勤請庇宗如願淪髓知榮不謂恩出非常
任踰其量驟升諫列實駭人聞重念臣乆預周行徒堅
素節曽無讜論仰助熈辰罔詳政教之善經莫究朝廷
之大體遽兹冐寵孰曰當仁伏望皇帝陛下開照㣲之
明謹失德之舉追還渥命簡用真賢令臣祗守舊官發
赴舒州本任儻或稍甄孤迹未允外遷即乞許臣且奉
常參却候在京依例差遣如此則天仁從欲俾知分以
獲安臣節輸忠期轉壑而後已臣無任
　　　代張若谷宻學舉官自代狀
右臣伏覩右諫議大夫充集賢院學士任中師器識淵
通行能淳固奉諍臣之職式罄忠規陪書殿之游素精
儒業惟是列卿之亞實參司冦之崇宜擇幹良以重名
器願囬誤及之寵擢兹當用之材臣今舉充自代臣無
任
　　　授起居舍人舉官自代狀
右臣伏見右正言直集賢院呉育學富識精行醇徳茂
陳三道之要早膺舉首之擢預七人之聫益見匪躬之
操惟左右置史之重有言動必書之法湏才而任在選
宜艱内度已能誠知於不逮外稽公議必謂於當仁願
囬誤恩以進良仕臣今舉充自代干冐旒扆臣無任
　　　授知制誥舉官自代狀
右臣伏覩尚書刑部郎中直集賢院權同紏察在京刑
獄王皥識略淹該蓺文宏贍懷鈆書殿素髙約史之才
典獄都畿甚著持平之譽儻進司於明命必振起於時
風願回誤恩庶恊公議臣今舉充自代干冐旒扆臣無
任
　　　代中書謝嵗節御筵狀
右臣等伏䝉聖慈(云云/)者履嵗元之序方納於春祺乘
機務之閑俄頒於宴寵調餁曷禆於宸化肆筵姑預於
朝歡此蓋幸遇皇帝陛下恭已凝圖恊時布度庶官樂
職群物遂生賛陽之令惟行湛露之恩遽及邇聫胥集
頓光蓬蓽之居聖澤載滂益荷雲天之施唯誓傾輸之
報仰酬臨照之私
　　　代中書謝皇子降生詩奬諭狀
右臣等伏以靈辰既望爽律方中恊皇嗣之誕彌示郊
禖之告應此廼宗祊錫羡髙厚儲休流瑞福於庶邦衍
基圖於萬世而臣等獲毗隆治親覩嘉祥形下俚之音
式宣熈事冐中宸之覧徒媿菲才豈謂天量包荒詔函
加奬聖言温麗日星之象交輝臣節傾輸葵藿之心共
盡
　　　進皇子降生詩狀
右臣伏以佳月吉辰皇嗣降慶此蓋陛下寳慈降儉仁
育庶邦惠澤逺流天下䝉福故昊乾顯鍳宗祏黙助挺
生聖子以示無窮之待幅貟之間即抃且舞臣叨塵詞
掖獲覩盛羙輒忘愚陋著成王言十二韻律詩一章以
繼嘉頌之末
　　　應詔舉王居白堪充選擢任使狀
右臣伏覩都官貟外郎知漢州王居白清德懿行外温
内方䇿名效官行越二紀處煩無滯其用舉事必恊於
中分符逺邦衆謂沉抑幸遇朝廷選材濟治詔及下臣
願以名聞足備器使臣保舉堪充選擢繁難任使如擢
用後犯正入已贓臣甘當同罪
　　　乾元節陳乞姪景淵恩澤狀
右臣親逄盛際獲預近班無似之才乆叨寄任及私之
請尚覬恩榮適丁誕聖之辰幸均延世之賞臣有親姪
郊社齋郎景淵㓜親師學粗禀義方當鳴社之發祥思
亢宗而竊禄自天之澤固浹物以無垠許國之心在捐
軀而曷報干冐旒扆臣無任
　　　移帥陜西縁邉四路謝賜緡錢狀
右臣誤膺朝寄兼總帥權多壘未清兹為辱命榮名薦
及能不媿心惟俟重誅敢圖蕃錫豈謂特回睿眷載惻
邊勤賜以上林之泉且示中權之寵無功被賞誠取厚
顔以死報君願殫常節
　　　陳乞姪景先差遣狀
右臣輒傾危懇仰凟慈宸方崇孝以治人冀推恩而從
欲伏念臣早失父母鞠於諸兄官薄家貧乆未遷𦵏近
年於許州陽翟縣卜得塋地方圖襄事適值臣差充陜
西經略副使臣遂奏乞兄璩磨勘改官後除一京西汝
州知縣差遣就便營𦵏後來却得夀州安豊知縣臣方
欲奏乞改差又值兄璩身亡所有𦵏事至今無人幹集
臣復任當邊寄不敢自求私便今選得來年遷𦵏有親
姪將作監主簿簽署保静軍節度判官㕔公事景先到
任已及成資欲望聖慈特許就移許州簽判或許州陽
翟汝州梁縣知縣差遣一次寜神宅兆庶安人子之情
效死疆垂少報君親之惠臣無任
　　　明堂陳乞妻甥杜儀恩澤狀
右臣伏以錯事合宫式昭能饗均禧率土咸被霈恩輒
循保任之規仰凟睿明之聼臣有妻甥進士杜儀㓜而
志學長以克家屬嚴配之展儀實上下之交福躬疆場
之事雖莫奉於祭容念葭莩之親尚竊援於䕃格儻特
從於人欲誓力報於君仁其杜儀仍乞於文資内安排
干冐宸嚴臣無任
　　　中書進天章閣觀祖宗御集錫宴詩狀
右臣等伏䝉聖慈召赴天章寳文閣觀祖宗御集賜御
飛白書群玉殿錫宴者二帝在天多文垂世並河洛圖
書之奥極天人精祲之㣲皇帝陛下祗若先猷祕於内
閣思崇寳訓親發瑶函爰命邇臣獲窺聖作從容便坐
揮發宸毫咸有恩頒又參宴集實睿聖非常之寵為臣
隣莫大之榮謹各賦成拙詩一首繕寫進呈浼凟天聰
臣等無任
　　　中書進仁宗皇帝挽詞狀
右臣等伏以大行皇帝奄棄萬國内外臣妾號慟殞絶
無有生意况臣等待罪二府始終榮遇皆願從死于昭
陵之下而不可得然欲宣盛德述至仁寄其悲慕之懷
以傳著於無窮惟是蒿里之歌薤露之唱可布寫其一
二臣等忍泣抽思各撰成大行皇帝挽詞三首繕寫上
進臣等無任哀摧感咽之至
　　　中書進英宗皇帝挽詞狀
右臣等伏以大行皇帝方圖至治奄棄群臣四海悲摧
殆絶生理而臣等備位二府聖眷特殊雖百殞其身固
不能報恩遇之萬一今􁁸辰云吉遷坐有期臣等啜泣
悼心各著成挽詞三首願假執綍者以發掦其攀號痛
慕之情臣等無任
　　　上永昭陵名狀
兆域之圖按禮經而伊始因山之故奉大訓以維嚴宜
立嘉名上符至德大行皇帝仁無不浹道極莫稱開夀
域以躋民咸歸聖治建善經而長世坐致時雍豈徒超
越於百王固以光輝於萬世大行皇帝陵謹請以永昭
為名
　　　上永厚陵名狀
因山而𦵏將循堯帝之宏規就水為名復舉漢文之故
事詢于鄙陋曷足形容伏以大行皇帝以上主之資繼
景炎之祚聖心欲治方圖庶事之康天意難忱不降萬
年之福此方中之始竁宜復土而有稱夫惟盛德之無
前固與方輿而同厚大行皇帝陵謹請以永厚為名
　
　
　
　
　
　
　安陽集巻三十三
欽定四庫全書
　安陽集巻三十四　　　　　宋　韓𤦺　撰
　　奏狀
　　　辭免三司使
臣今月三日殿直杜慥至伏䝉聖慈賜臣詔書一道令
臣交割職分公事與以次官員訖發來赴闕臣自違去
闕廷嵗且一紀忽膺節召獲覩天光在於臣子之心固
不勝其喜幸然切聞道路之説謂朝廷將委臣以主計
之任縁臣向自并門感疾不堪劇事得為鄉郡實出異
恩到任方及一年故氣居常發作百端攻治終不痊除
臣方欲懇上奏封願還旄節冀諧滿任以保餘生豈謂
朝廷更不體量驟加進用臣粗識忠義素不辭難其如
疾病在身自度不能牽强臣若弗虞顛踣苟冒寵榮將
來致誤國家臣則死有餘責况臣乆叨帥任徧厯三垂
在兵旅之間頗知一二於錢榖之事實不諳詳伏望睿
仁鑒此誠悃别選暁財利有心畫近臣使主大計許臣
只授前官禮部侍郎終此一任庶茲衰劣得遂安全誓
竭愚忠以報洪造臣見交割職分公事未敢起發且在
本州聽候朝命
　　　辭免樞宻使
臣近者被召主計辭不獲請臣尋離相州赴闕次而聞
恩制再下擢領機繁臣以陛下勤政荅天之際宜選當
世才傑左右聖治臣疾病愚短實不可當此重任已瀝
懇附遞陳讓未奉朝㫖伏望聖慈念臣衰劣知分早降
指揮追寢親命只令臣三司供職臣雖於財利素未諳
暁若以忠勤自勵亦冀少充國用臣候到韋城縣以來
未敢前去别聽朝命
　　　第二
臣近奉詔赴闕而聞朝廷除臣充三司使臣向日大疾
之後精力未復輒敢陳奏辭避續奉朝㫖催促臣即時
治行上道又聞降制擢臣為樞宻使縁三司唯治錢榖
臣尚恐衰劣隳敗有誤國計今宥宻之地天下兵制無
不總領邊防處置動繋安危當此之時陛下宜選不世
出之才以恊中外之望如臣識慮素短又身有宿疹實
不可玷冐恩寵已兩次具述誠懇上凟聖聽乞早賜追
寢新命只令臣於三司供職臣雖疲瘵若朝廷責以嵗
月之效亦望稍給經費未奉俞㫖臣夙夜省度誠知大
祀俯逼君召不即奔赴合抵嚴誅然臣本以量力知分
求免重任非有抗慢飾詐之心若朝廷以此罪之臣雖
就戮實無愧恨臣見到韋城縣必俟可奏方敢前去伏
望特囬聖意
　　　第三
臣近被召赴闕而聞朝廷委以主計之任臣以宿疹未
復懼不克堪尋懇奏辭避續降奉聖㫖令依前降詔書
疾速發來赴闕臣不敢再凟天聽方治行在道又聞朝
廷擢備樞輔念臣才局素短加之疾病衰耗掌三司錢
榖之事尚恐不職有誤國家何况本兵之地事有萬微
當水為大災陛下側身思政訪求讜言之際宜得非常
之才使與丞弼之臣交相補助以圖治安臣之愚孱豈
能副陛下寵用之意伏望聖慈深惟名器之重不可輕
有付與别選賢傑總幹機務令臣只依前命於三司供
職臣當勉勵疲拙以濟經用所貴公議為允臣誠粗寧
臣未敢即入都門見且在路聽候朝㫖
　　　甲辰冬乞罷相
臣今已三上表乞罷相任其所叙述皆出血誠非是粗
厭人言苟為禮數以虚凟于聖聽直以充位二府通及
九年不惟有妨賢傑升進之路兼臣體有宿疾中書萬
務所㑹臣雖夙夜勉强而近日以來頓覺衰劇若不稍
遂休息非乆必成沉痼陛下推仁廣愛諒極哀憐欲望
聖慈早俞所請許知相州既殘軀得遂保養又先塋不
失治完天地大恩盡死難報
　　　第二
臣近以三上表乞罷相任出補外藩繼䝉批荅未賜俞
允令斷來章者伏念臣自叨上相及此累年任重才微
心力殫耗日懼顛覆不能副中外之望貽聖哲之憂况
臣周旋省循頗甚詳熟雖知明時可戀厚眷難逢蓋以
識慮巳竭不可得而加筋骸已疲不可得而强方今睿
明躬政賢俊滿朝於臣當去之分足免餘責是以願從
外補庶獲安全重念人臣之事君其進退用捨惟上之
所令此於義之常不容以私而自便也及遭時遇上照
其至誠愛之如父母容之如天地乃可以述其志而有
請于上當用而用欲止而止今陛下愛臣容臣之德雖
天地父母無以過也是敢昧死陳乞伏望聖慈深察哀
而許之臣以方在病告不獲一對清光面陳悃愊及有
㫖斷章更不敢上表
　　　第三
臣累上章求退日俟俞㫖今月十八日䝉降中使宣諭
令赴中書供職者臣竊揆聖意必以臣厯事先朝輔翼
陛下憐其舊物未欲遽捐此雖陛下眷待至深而於臣
之分誠未為得何者宰相之任佐陛下統理天下繫一
代治亂處非其人則取輕四夷貽笑千古寵禄之過只
為災殃凡愛臣之道莫若安之全之使不至於敗覆而
已今陛下任臣於輔相之首而嵗月乆甚弗與之去豈
安全之道哉此所謂愛之適所以害之者也兼臣體嬰
宿疹身當重責憂思之過有加無瘳伏遇陛下躬親聽
斷以來凡所處置皆非臣下愚慮所及天下聞風日欽
明聖此乃宗廟垂慶朝廷無事之時臣固願暫解劇煩
少休于外譬之駑馬平居代勞猶能勉强不幸力憊而
生疾則當釋去銜勒須其可用若尚以鞭箠臨之責其
逺到則立見乎不克勝而斃矣陛下馭臣之道必不忍
其如此今陛下若矜臣勞舊賜以安全暫使臣出守鄉
邦得遂休養俾駑馬之賤年嵗之間氣完而力復陛下
再有驅䇿庶幾奮然自效稍備十駕之用若坐觀其負
重力殫不勝任而死此衆人所嗟陛下豈無意而憐之
哉伏望聖慈哀察早如所請
　　　第四
臣巳三上表章三具劄子陳乞免罷臣誠雖罄天聽未
回須至重瀝血懇上干聖聽臣竊謂陛下留臣之意有
二而愚臣自謂當去之道有五臣所謂陛下留臣而弗
許者不過以臣齪齪自謹頗厯事任謂尚可以驅䇿之
或則以臣先朝所用譬之舊物不忍便令罷去此乃陛
下愛臣之私也臣所以自謂當去者蓋本朝以來祖宗
所任上相山陵事畢即多從罷退考諸國史固有典常
向者永昭訖役臣以陛下尚猶服藥未敢援例求去此
者聖躬康復親緫萬務此臣之一宜去也况自陛下獨
斷以來裁决庶政動中䂓矩天下翕然欣戴中外和肅
雖西邉近有小警乃狂童跳梁於疆界之外未足為患
則臣非避多事而求免此臣之二宜去也凡執事之臣
所以輸忠孝罄才力以補朝廷之闕雖臣道之所宜然
亦謂陛下持任人之法于上藴知人之明于中翼卜殊
知以伸所用而臣智慮已竭乆當要任蔽塞後來升進
之路罪不容戮此臣之三宜去也臣以憂勞所積乆成
疾疹疲薾之幹寖難支持委之事機必悮國計此臣之
四宜去也陛下以天地之量知臣闕失眷待愚臣有異
於衆當此重柄日覺不任一貽人言都䘮前效此臣之
五宜去也臣之所陳較然易見冡弼之任不敢復當伏
望聖慈早賜許臣外補除一鄉郡稍令休息異時氣體
復完有邊鄙重難任使臣願盡駑力又安敢辭
　　　第五
臣近三上表及累具劄子乞罷相任出守外藩伏䝉聖
慈前賜批荅令斷來章今又疊降詔㫖不允所奏天眷
隆厚固非愚陋之所克堪欲報大恩未知死所然臣前
後所述當去之理巳是罄竭誠懇若一一又復披叙恐
煩聖聽臣今再陳大略者直以備位二府通及九年自
叨首宰之任又踰三嵗去年春初已曽上章乞退便私
值先帝服藥奄至上僊陛下嗣承大統未敢再入文字
遷延至此况前來吕端馮拯乃真宗仁宗即位之初首
相也踰年之後以疾求罷皆得如請蓋是恩恤舊臣以
均勞逸次則躬政之始務進賢傑以示至公之道臣之
所乞巳是過時况陛下聖斷日新中外安帖臣既才識
踈謬而又體嬰宿疾若恬然在位不思引去乃是不知
進退之人日對清光豈不羞愧外見百辟何施面顔故
懇懇上封聖意終未開允夙夜震惕一身若無所容伏
望天地之造早賜矜許以安愚者之分
　　　乙已乞罷相
臣今已三上表干凟天聽乞罷相任出守外藩蓋臣去
年冬初求退之時曽承面諭許過仁宗皇帝大祥再上
文字伏望聖慈更不降斷章批荅便賜俞㫖則臣免天
下公議有妨賢竊位之責又病軀衰劣獲休養之便此
陛下天地父母之恩臣雖百殞何以上報
　　　乙已冬乞罷相
臣此者三陳奏牘求罷政柄累䝉詔示未諒血懇陛下
待臣之厚可謂非常而臣省分之深誠難自已蓋臣自
厯右府及忝相任區區無取忽已十年以衰病之身乆
當天下之責智慮素短聰明不强憂勞攻于中形骸敝
于外黽勉積日愈為物議所輕故在先朝已嘗求退值
陛下膺顧命承大統當朝廷多故之際遂不敢輒有陳
露遷延直至去年初冬陛下躬親萬務睿斷日新方敢
重凟天聽時陛下以尚在諒闇責臣去不是時及仁廟
終祥孝嚴奉安禮畢臣乃敢再申前志㑹羌人萌孽陛
下則又以邉事責臣謂未當去臣上體聖意不敢力辭
至於包羞負愧勉還本職因得面叩乞賜許去之期陛
下衰憐則有過南郊之諭臣雖夙夜牽强終是疲薾寖
覺不能支持今幸禋祀慶成邉垂無事二府所任皆一
時賢傑之臣臣故於此時决期聖造一推從欲之恩願
再守鄉邦休息殘年調治宿瘵使犬馬之軀稍遂完復
異時再當驅䇿庶盡死節伏望聖慈早賜矜允
　　　第二
臣近三上表一具劄子乞罷相任伏䝉聖慈特差中使
宣召臣今日入對又已面罄誠懇更不敢委曲陳叙陛
下既悉臣之賤言何惜一賜可詔使臣出補小邦稍遂
休息以全陛下天地父母之大恩臣見伏私第聽命必
期得請若未降俞㫖須至累累煩凟聖聽雖獲竄殛義
無所逃
　　　第三
臣伏以王者執大信以示下則號令無敢不從人臣任
至誠而事上則進退必當其分臣待罪首宰内省無狀
故自去年冬初累表求退始陛下未賜開允次乃許臣
過仁廟大祥再上文字及今夏復干聖聽陛下則以西
事為慮不容力辭臣不得巳遂敢再叩許去之期承陛
下面諭候過南郊相度今郊禮既成矣邉事既息矣臣
區區二府將踰十年可謂妨賢竊位之乆矣大水為沴
元元失業臣職在調爕可以順天戒而行罰矣臣加有
胷脇之病乗衰増劇萬務之重實難牽勉故今者昧死
拜章决期引去陛下忘前所諭㫖屢降詔示尚無可奏
之意則是大信可以輕失而凡所號令下安適從哉臣
既陳可去之理明白如此陛下留之遂不知恥愧復還
重任則是不能以至誠感動聖念自乖進退之分君臣
之閒其失兩不細也臣固願聖念不以臣賤言可忽早
俞所請庶天下知陛下號令必信而左右有實知止足
之臣則紀綱豈得不振而風俗豈得不勸哉臣無任懇
激俟命之至
　　　第四
臣此者屢干聖聽求解柄任其所陳可去之理意已殫
竭唯陛下深察誠懇與保全愛惜臣之名節且令出補
鄉郡調養宿痾不然則臣至此凡三乞罷去矣若每次
累上表劄至於十數陛下堅不從允則遂懐慙忍恥黽
勉復位不唯百辟四方視臣舉措如此大為嗤笑下至
三尺童子必皆以為妄偽可鄙也則臣將何面目當魁
柄而輔聖治哉臣今寧以違忤聖情得罪受一時之戮
誠不願為百辟四方下至三尺童子之所嗤笑鄙薄以
貽不泯之辱也伏望聖慈哀憐早賜俞㫖則臣終身幸
甚
　　　第五
臣此者以竊位之乆自處不安疊上封章求去重任伏
䝉陛下天地之度不以累干聖聽便賜重戮昨日又獲
面對細具誠懇披陳陛下垂察愚言漸有開可之意許
於内中再加審慮此乃睿明矜照使全進退之分不勝
幸甚臣今乞只守本官出知相州既獲修治先塋又得
保養宿疾異日陛下别有驅䇿臣不以内外之任期于
效死以報大恩
　　　丁未春辭免司空兼侍中
臣今覩閤門宣制伏䝉聖慈特授臣司空兼侍中聞命
震駭不知所處竊念臣塵玷二府殆將一紀妨賢之乆
日以盈滿為懼故比年以來屢請退罷先皇帝矜其懇
切嘗諭以去之期方俟少間再有披露伏遇陛下龍飛
天位澤被群工臣昨日進擬之閒已曽面奏歐陽修以
降並遷一秩若宣召學士草制乞如此例寵典或遇必
須煩凟聖聽今乃以司空侍中二官併以授臣縁此極
髙之品自本朝以來罕曽兼拜不同門下中書侍郎可
以并除臣既與邇臣推恩特殊則是行賞不一况陛下
聽斷之始當以至公示於天下獨私首宰則必喧沸公
議而損辱新政愚臣之罪固不容誅早來又以面剖肝
膈皆非矯妄其所降恩命臣不敢祗受並乞追寢欲望
天聦垂察許於二官之内止受一重兼前來甚有貼麻
改換體例又臣先臣已贈魏國公臣亦願仍舊封以為
嗣襲之光儻諒血誠誓堅忠報
　　　第二
臣昨日以覃恩宣制而臣特授司空侍中恩出非常駭
然不知所措之地蓋以三公之崇與珥貂之貴二者品
秩殊重自國朝以來罕曽兼拜故即時面奏不可當之
理退又具劄子敷陳固不敢盡冀追寢新命只乞於二
官之内許受一重今䝉差降中使曲賜御札封還所上
劄子令即祗當辭不可再者聖語丁寧雖欲示以殊禮
愚臣内省於義誠有不安縁臣自右僕射改司空已是
超轉更兼侍中即從來無有此例又歐陽修以降並各
遷秩一等而臣獨進三官輕重不均胡顔自處况陛下
臨御之始而臣猥當首宰之任不能愛惜國體自知涯
分叨榮冒寵為天下之所鄙笑則恐大累初政無以厭
伏衆心此事所繋不輕非是矯為辭免兼臣所乞只封
魏國蓋欲承先臣之舊為人子之榮伏望聖慈深察早
降俞㫖下學士院貼麻施行如此則上不玷於大公下
免貽於清議犬馬之報惟誓殫竭
　　　第三
臣近以覃恩拜命内省未安尋且愚懇上陳迄今未賜
俞㫖早來䝉宣示張方平劄子伏讀之際益用惕然若
不再凟聖聰實恐未能周悉蓋方平之說乃是學士院
一面援據即不見得中書始以先帝登極恩例進呈歐
陽修以下並當進秩一等尋奉詔㫖施行臣繼曽面奏
若宣召學士草制臣與曽公亮等亦乞依此除授寵典
或過必不敢當次日制下䝉授臣司空兼侍中推恩既
異安敢黙黙况仁宗即位之初丁謂自司空拜司徒兼
待中馮拯自左僕射拜司空兼侍中曹利用自右僕射
拜左僕射兼侍中參知政事任中正等各遷二官則是
中書此來進擬本循嘉祐之例而學士院降制乃用乾
興之比所以輕重不一義難祗受兼臣與曽公亮恩命
自亦不同公亮則止是平遷較臣則獨為超拜若謂王
旦吕夷簡皆自右僕射進拜司空則並仍兼門下侍郎
不曽更加侍中且今來慶澤周被豈當有不均之理非
如王旦等前例自是特恩優轉此臣所以揣分知過焉
敢矯為避免欲望聖慈深垂矜照特依前請下學士院
貼麻改正其所進封亦乞只用舊國如此則稍寛愚相
之責不累初政之明
　　　丁未秋乞罷相
臣近以先帝山陵事畢回次鞏縣即附遞上表乞解相
任至京伏䝉聖慈差降中使賜以批荅不允尋再具表
赴通進司投下本司稱有聖㫖不許收接此陛下眷臣
之意可謂厚矣然臣待罪二府于茲一紀徒任孤直殊
無經濟之略而復胸脇有疾積成衰痼萬微之務非病
力之所克堪又自有唐至于五代首相之為山陵使者
事已求罷例皆得請昨仁宗皇帝昭陵復土而先帝尚
進藥劑其時臣上體國家不敢援此故事遽然引去今
先帝已安陵域袝廟禮成乃陛下發明新政以恢大祖
宗先烈之盛固當升進賢傑共熈聖治而臣二府一紀
禄位盈極自近朝已來凡任首相未有如臣嵗月之乆
者妨賢之甚夙夕不能自安此臣當去之一也中書事
無不總文字繁委而臣故疾嬰纒日難牽强此臣當去
之二也宰政不舉謗議日興事業不著于時問望益衰
于前此臣當去之三也前世為山陵使者事訖而罷載
籍具存今臣兩為山陵使若恬然不能避位則是為輔
臣而不知典故何以勝天下之責此臣當去之四也臣
負此四當去自知甚明而陛下欲以私恩留臣顧中外
公議且謂臣何伏惟陛下聰明睿知海内方瞻仰盛德
不可私一不才老病之臣致犯公議而失海内之望臣
所以不避鈇鉞昧萬死固請一郡少安愚者之分且使
病軀稍諧休息則陛下天地之造何以為報臣無任所
恩俟命激切之至
　　　第二
臣近上表乞解相任䝉降批荅不允今月十三日已再
具劄子面奏其所叙當去之理不一事皆明白可信非
妄言也必謂陛下哀而憐之亟如所請今乃再煩詔諭
殊未開納臣竊揣陛下之意不過以臣厯相三朝攀附
二聖謂雖衰病不職不可令其遽去此陛下以為待臣
之意厚臣愚反以為薄也臣請申其前說且臣備位二
府行越一紀妨賢之乆未有如臣之甚者而不去身嬰
宿疹日甚一日萬務之重不可支持而不去宰職隳曠
謗議叢起人情皆欲其去而不去昔之為山陵使者事
已即罷而臣兩為山陵使而不去而陛下特欲矜其舊
物以留之則臣有此不去之大責仰而慙俯而愧何施
面目於廟堂之上哉若俟其職事愈廢病益不支議者
交章而肆攻然後免而逐之得不傷陛下所厚之恩此
臣所以為薄也今陛下左右輔弼之臣皆一時名世之
賢侍從清近之臣皆一時可用之臣當先帝祔廟禮成
之後宜升擢彚進使交修衆職以悦服於天下使無状
老臣補郡於外以寜病軀全陛下始終之禮保愚臣守
道平生之節則陛下之恩至厚也至重也雖天地父母
之道不能過矣伏望深照茲懇早降俞命若陛下不賜
可詔則臣凟犯聖聽决於不已臣無任祈天俟命待罪
激切之至
　　　第三
臣近上表乞解相任䝉批荅不允今月十四日再具劄
子靣奏其所叙當去之理不一事皆明白不敢妄陛下
哀其誠實遂有開許之意臣退而俟命必謂俞㫖旦夕
而下乃煩再遣中使賜以手詔訓勉加厚未容解去非
如陛下所賜德音既駭且疑夙夕不能自處伏惟陛下
德業日隆方以至仁至信以御天下既哀臣前請盡出
誠實已靣有垂可之諭則望敦仁示信深軫衰舊早收
相紱俾其只守本官外補一郡覆載亭育不過厚恩終
始保全皆由聖造臣今更不敢赴中書即歸私第聽候
朝㫖臣無任祈天俟報激切之至
　　　第四
臣近上表及累具劄子乞早罷免歸伏私第旦夕以俟
俞㫖昨晩復䝉差降中使宣召孤誠憂廹湏至重煩聖
聽臣今必當去者盖以二府一紀愚短盡以罄竭妨賢
之乆自顧難安而又宿疹所嬰時在假告職業隳斁謗
議叢起茲陛下之所稔聞仁廟英宗山陵兩塵使領事
訖當罷故事甚明此臣所以確然請退而不已也况陛
下前賜靣諭已有開許之意故臣粗舉大概更不敢詳
陳極論喋喋於扆宁之下惟幸聖明哀察早令補外使
人言頓息賢雋彚升病軀少休得全骸骨乃陛下示公
斷而存私恩也臣不勝區區昧死固請激切之至
　
　
　
　
　
　
　
　
　
　
　
　
　
　
　安陽集巻三十四
欽定四庫全書
　安陽集巻三十五　　　　　宋　韓𤦺　撰
　　奏狀
　　　罷相辭免兩鎮
臣伏䝉聖慈特降制命授臣司徒檢校太師兼侍中充
陳州鄧州節度使判相州者臣備位歲久自顧無狀抗
章避位屢凟聖聰而陛下聖監哀憐先賜手詔諭以開
許之意臣嘗因奏謝具述臣已忝三公之列不同資秩
未崇者罷日則有遷拜乞只守本官補外今既獲典鄉
郡已為罷免之榮而䝉陛下復進官資任兼將相在臣
愚短固知不可勝克又况總帥兩鎮恩命非常自本朝
以來臣僚未嘗有此除授中外聞聽實為駭愕臣尋曾
面奏罄竭誠懇今來遷秩蓋陛下已示眷遇之異更不
敢固辭惟是兼領兩鎮非臣所當伏望陛下上循祖宗
舊制深惜國體亟行追寢以安愚分則陛下保全之大
賜也
　　　第二
臣比者抗章避位得請鄉邦而䝉陛下更進官資兼領
將相之重此人臣之至榮極幸者臣愚自視已不能堪
副大恩惟是兩鎮之崇自國朝以來臣僚未嘗并授前
靣對日已曾罄極開陳退復具劄子辭免伏奉詔諭未
賜俞㫖夙夜震恐無地所能自容臣豈不知寵命非常
特出陛下聖意以示眷臣之禮至隆至厚臣雖百殞何
以報陛下不次之遇其如祖宗舊制惟宗室近屬方有
茲拜臣若於至榮極幸之外復竊陛下眷禮之厚踰越
常制不自度而處之則是開邇臣希望僣忒之源自臣
而始以致陛下命令為永久之誤茲臣之大不忠也何
以勝天下之責哉欲望聖慈深監血懇非有縁飾偽妄
之辭特詔有司貼麻止除一鎮則上不隳朝廷典憲之
舊下以安愚臣㢘介之守中外聞聽孰曰不然臣必望
睿明早賜開可免頻冐大戮干瀆不已臣無任昧死陳
請激切之至
　　　第三
臣近累辭免總帥兩鎮之命誠已殫盡日須可報乃煩
再賜詔諭不允所乞荷恩量已終不遑安臣竊觀前世
勞舊之臣人主欲厚其禮遇始必大推恩賞及甚知被
寵之過愧而不敢當者終則矜而許之是故君臣交美
見稱於後陛下視唐郭子儀如何人哉再造唐室功蓋
天下至除太尉則以時多奔競欲身變浮俗遂懇避不
受後除尚書令則以太宗昔嘗為之又復堅避代宗皆
從而不拜此不亦君臣之交美哉今臣二府備位妨賢
最久宰政無狀苟免大戮而退陛下即以陳鄧二節并
以付臣既臣僚未嘗除授所以屢瀆聖聽不敢為僭倖
之始且臣之望子儀固霄壤之相邈不當輕引以為據
然輙舉此而為陛下言者兩鎮非常之命切於辭而得
請也伏望陛下以堯舜聰明之聖下照愚陋早降睿㫖
改除一鎮以成㣲臣斷斷一介之志則陛下從人之美
固光耀古今矣臣無任昧死陳請激切之至
　　　第四
臣伏䝉聖慈特差中使李友詢傳宣男忠彦已依所乞
令試所有恩命及第宅更不許辭免令早入謝者承命
感栗未知所報辭第之請臣方欲再瀆聖聽今更不敢
繼入文字即具表稱謝次其兩鎮之命縁自國朝以來
臣僚未嘗除授臣已三上劄子辭避前靣對日亦曾懇
叙不敢當之理日望特賜俞允且臣今來獲解柄任既
得出補郷郡陛下乃命兼領將相寵進官秩長男得試
館職次男遷官而又有甲第之賜自近世以來宰相罷
去未有如臣之恩禮優異者陛下待臣可謂至矣臣上
體陛下眷遇之意已俱不敢再三避免惟兩鎮之命伏
望聖明察臣於義實不可當非是過為矯飾早降睿㫖
改除一鎮兼自來甚有貼麻體例臣謹伏私第哀祈激
切之至
　　　辭避賜第
臣伏䝉聖慈特差勾當御藥院王中正傳宣賜臣見住
居第者臣待罪歲久此幸得請補外聖眷推恩已極優
異惟賜第之寵在臣更難克當况自來政府臣僚在京
僦官私舍宇居止比比皆是茲乃常事若臣獨被恩賜
豈得自安欲望特回聖念亟賜寢罷寒儒之分稍獲寧
處
　　　第二
臣近䝉聖慈差勾當御藥院王中正傳宣賜臣見住居
宅臣尋具劄子上奏辭不敢當竊聞已降勑付閤門據
見賃官宅間數賜臣者臣塵汚冢輔苟免罪黜既得出
補鄉郡而陛下推恩太過臣已不能勝荷今復錫以居
第重出意外臣豈不知陛下眷禮之厚固不易得然輔
臣出入乃朝廷常事若陛下以臣之故一開此例恐非
經久之便臣所以規規不已願賜寢罷者非自飾潔亷
以欺㒺陛下蓋愚慮及此伏望睿明垂察亟如所請庶
上全國體而臣免負稠重叨冐之愧
　　　乞男忠彦召試中等與館職
臣竊聞已有聖㫖臣長男忠彦特與館職臣此來忝冐
之過夙夕未知所處而陛下加意眷臣又復恩及子舍
可謂殊常而絶異矣臣欲罄寫肝膈必期寢罷慮陛下
方推厚禮不得悉如所乞然在理當請須合陳露伏覩
前朝輔臣子弟有得預館殿之職者必先召試中等然
後推恩男忠彦欲望聖慈特令學士院校試依試到等
第施行或不中程即如常例既免濫厠美職又協朝廷
舊規老臣僥榮太至日自羞愧
　　　永興軍乞移鄉郡
臣遐瀝血誠上干聖聽必祈矜允敢逭竄誅伏念臣遭
會三朝玷塵冢輔十年備位無補國家而復宿疹嬰纒
寖成衰憊丞弼之重不可冐居是以累上奏封請避賢
路陛下察其至懇䘏以久勤特推異恩使為郡於鄉里
不謂邊臣輕動釁起綏城陛下以西顧之憂乃改授臣
以陜右總帥之任數加惇諭義難以辭臣自赴職以來
夙夜傾竭冀有以副陛下委注之意而幸天嫉狂孽諒
祚遽然自亡嗣童訴哀情實效順今其使薛宗道等賫
表再至朝廷已差韓縝劉航赴延州與議凢有處置盡
以成筭付之况西界饑䘮相繼窘困方甚今急來送欵
其情可見朝廷所命必皆一一承禀疆候平謐指日可
期重念臣入夏以來腹疾頻作牽連故疾益以虚悴雖
加藥艾尚不支持兼臣陛辭之日親奉徳音候西事稍
寧即令臣却知相州陛下欲全舊恩必猶記此處分且
臣昨罷宰柄本覬稍均勞逸當朝廷急難之際臣安敢
更避煩重今羌醜屈伏將容復好亦是朝廷許臣老病
少求休息之時伏望聖慈早降俞㫖俾臣還守相州舊
任犬馬之賤既獲飬於餘生天地之仁固難酬於茂育
臣無任哀祈俟命激切之至
　　　第二
臣再傾悃愊仰叩睿朙天地之仁必從所欲竊念臣自
去年秋厚陵終事即連上章乞還宰柄不惟以丞弼之
任久媿妨賢亦自顧疾病之軀稍期均逸陛下照其誠
實假以恩榮命守鄉邦以安衰薾不謂赴任有日驟然
易此帥權當是時陛下方宵旰憂邊而臣以忠義内激
不敢苟避慨然西來强率昏疲以答信任若狡羌肆孽
未已臣固願以死自效今邊庭歸欵朝廷已議開納使
人在境疆候即寧乃陛下全舊恩矜老臣復許其息肩
養疾之時也兼臣自五月後來一向藏府不調故疾相
參困劣殊甚軍書民務動致滯留所以瀝懇訴天願還
相州舊任少諧頥攝實荷生成伏望聖慈便賜開允指
揮更免累累干犯宸聽臣不勝朝夕俟命哀祈激切之
至
　　　第三
臣近陳乞還守相州舊任伏䝉聖慈特降詔書不允者
愚誠已竭必覬矜從天聽未回唯知泣訴伏念臣禀賦
愚樸既老且病此當帥職誠出勉強若邊烽尚警敢不
以死而扞冦讐及羌嗣已馴亦願養疴而存視息而陛
下諭臣以酋渠嚮順備預於暇時况今鄜延等四路帥
臣皆是朝廷極選委以經畫則地近易為處置臣昨來
叨領一道兵寄蓋縁事出權宜疆候即寧理當廢罷兼
臣自入仲夏便苦積疹淹延氣體久虚頓覺不任劇事
且犬馬有疾猶能極聲長鳴顧望主恩幸一寛其守禦
代勞之事今臣羸憊如此不勝犬馬顧望之情陛下豈
不念之哉欲望聖慈更不賜詔荅便降俞㫖令臣還守
相州舊任免塡溝壑上累至仁臣無任朝夕俟命哀祈
激切之至
　　　第四
臣三上表奏乞還守相州一奉詔答未䝉賜可豈禮數
未盡更俟哀祈抑愚言甚微不足感動徊惶怵廹弗知
所從臣伏聞匹夫之有疾病勞苦必呼天以自聲者安
知天之必聽也其意以謂洞然在上而臨已無所閡隔
苟呼之無有不徹而應者也若臣脫宰柄之重而就總
帥之劇方疆場有警豈敢以勞苦辭今羌酋既順而宿
疹乘臣乃臣疾痛自呼之時也伏況事平之後許還舊
任大哉聖諭猶在臣耳豈同夫高天邈然不可知其聽
否也凡臣聲其區區切到之懇於陛下至於三矣而陛
下不即垂聽使臣抱匹夫之疾而呼猶未已陛下寧不
矜憐之伏望聖慈察臣所陳不是矯妄乃職局當罷衰
病可去之時俾還鄉郡獲養舊疴物性既安於所宜君
言亦踐於無戲天地恩施糜軀曷酬臣無任祈天俟命
激切震惶之至
　　　第五
臣今月十二日男祕書丞充祕閣校理忠彦齎到詔書
一道伏䝉聖慈以臣再上劄子乞還守相州舊任不允
者一夫不安其所尚軫睿慈老臣之訴以誠豈無恩惻
從而後已罪敢逃誅今詔㫖諭臣特以羌變難知邊備
宜謹責臣豫慮未容辭疾以去臣復思之戎心雖未易
保然使人繼至朝廷將許其納欵非如訓兵伐罪之際
在於此時僅若無事邊備雖不可弛然有諸路守帥分
制閫外非必多病昬疲之餘獨可倚辦且臣初辭重柄
本祈均佚今積衰疹愈難任劇當疾勢可治之時陛下
若念其久勞少賜息肩之地即異時氣體稍完猶可為
陛下之用苟此而不顧必俟其病及膏肓先犬馬而塡
溝壑始憐而信之固已晚矣伏望早降俞命俾還舊守
得諧休養實荷再生臣無任祈天俟命激切之至
　　　第六
臣伏䝉聖慈以臣五上劄子乞還守相州特降詔書不
允者血誠已竭而君父不為之信邊患將弭而朝廷過
為之憂若不重瀝肺肝必期開允則老臣孤逺遂同無
告之人竊念臣向在近司已嬰宿疹然當時病根尚淺
筋力粗可支吾自今久疾以來精識頓然昏悴苟不容
其治養得遂少休則蕞爾微軀必致溘先朝露長辭盛
世不盡孤忠且當西釁之初臣則便膺帥任雖力效駑
淺而一無毗益凢所指授無不親承廟略陛下倘許臣
罷去豈無奉行成筭之人可繼臣之後者况西人所議
旦夕當禀朝命若謂事平之後尚須經畫則臣累陳四
路之帥聞見至近責之備豫則必人盡所謀當此之時
陛下何惜不早擇材者代臣使還鄉任則臣犬馬之賤
荷陛下再生復免好權竊位不自量力之毁陛下亦無
顧遇舊老強之以疾有傷恩禮之薄既以保愚臣一介
之節又以彰大君全育之仁中外聞之孰云不可臣不
勝勤勤懇懇哀祈俟命之至
　　　第七
臣准樞宻院相繼遞到詔書二道伏䝉聖慈以臣累上
劄子乞還守相州不允者呼天以訴雖若未聞惟疾自
量固難中止縁茲得罪是亦甘心竊念臣昨罷冢司獲
叨郷守誠知過幸蓋本均勞自西事暴興遽然易此帥
任臣不敢輙辭老朽義當奔赴急難自到任以來夙夜
經營卒無明效加以寵榮之過災釁自生疾病嬰纒殆
渉時序近雖稍能牽強其如精識頓衰總制大權顧尫
瘵者豈容冐處况夏人至延州請命議事多日朝廷處
置大得其宜聞已許宗道暫還諒旬浹之間必再齎誓
表過界則長安開府理當先罷以釋戎心之疑其向去
備豫之方不過浚葺城池繕完兵械訓練軍馬審探事
宜此乃諸路帥臣本職當行之事至於將佐官屬亦悉
能選擇保薦又凢事自皆直禀朝廷則臣之在雍不同
用兵之時或有施為朝廷若且要存此虚名即何人不
能勝任故臣當此之際謂陛下可以留念舊物少垂寛
假之恩伏望矜宿疹之已深信德音之前諭俾臣亟還
本郡少息昏疲則臣餘生乃陛下所賜此身未殁圖報
可知臣無任孤誠懇切瞻望哀祈之至
　　　第八
臣男秘書丞充秘閣校理忠彦至伏䝉聖慈特賜傳宣
撫諭以臣疾病令更自將理所乞相州為西事未了不
令更入文字者陛下遇臣乃隆於父母之愛惟臣訴上
亦思盡螻螘之誠感泣以言聖明當諒伏念臣進以孤
直不立朋援唯知忠義是為報國故當艱難險阻之事
未嘗輙有辭避向在兩府通及一十二年雖身有宿疹
每遇夏秋復多為脾泄所苦然在假告近或三四日逺
亦不曾出旬則能出赴朝參不妨職事今臣已六十一
歲渉厯憂患固多氣血日衰不能勝任疾病自入夏來
藏府復泄脅氣乗虚動作逮月餘日全然妨廢視事近
雖勉強而出頓覺昏疲唯是肌骸止存皮骨臣因自忖
度若疆事未息且盡此殘喘支吾尚恐有誤國家無益
大計况今羌雛送欵遣使再叩延安朝廷已遣韓縝等
與議始雖少有違異終必俯伏從命臣故於此時深望
陛下念臣攀附二聖粗竭忠力特垂舊恩許臣還守郷
邦少遂休養况盛時難遇眞主難逢猶幸一二年間氣
體稍完復思展效不忍黙黙甘與犬馬同盡陛下若謂
事平之後尚須處置縁今四路帥臣所治皆接西人境
界百聞不如一見終是易為經營永興去諸路各一十
餘程邊事既難遥度不免却牒本路詳酌只是空費文
字徃還其實何益又慶厯中與契丹再議通好之後富
弼自樞宻副使曾出於河北宣撫及元昊將許封冊是
時臣充樞宻副使范仲淹充參知政事亦曾相繼出徃
陜西河東宣撫今朝廷將容西人請命若遣二府大臣
一赴西邊經制事既目覩則朝廷易為聽從何必責臣
久病精神竭耗之餘謂可倚任其敗事必矣今臣男忠
彦回闕敢附此血懇重干宸聽伏望天地之造再允前
請臣不勝孤誠廹切哀祈俟命之至
　　　修仁宗實録畢乞不推恩
臣昨奉勑提舉編修仁宗皇帝實録近已了畢見抄錄
進呈次臣竊以仁宗臨御天下四十二年其間事迹至
多兼目前有中書樞宻院時政記并日厯所各積壓下
十餘年文字未曾編修昨來遂旋伺候了當方行撰次
及散下諸路取索臣僚墓誌行狀多以年祀之逺難於
尋究以至經厯年歲若非修撰官王珪等與檢討官員
多方檢證殫極聞見究心纂集則不能成此大典使煥
然詳備臣雖有提舉之名縁補外已久未嘗少施分寸
之力竊見宰臣李沆吕夷簡曾提舉編修太宗實録及
三朝國史並曾陳請書成更不推恩皆䝉朝廷俞允兼
臣昨赴陜西日已曾靣奏將來書成乞依李沆呂夷簡
之例亦䝉恩許欲望聖慈只以修撰官王珪以下有累
年編削之勞各賜優加賞典臣守藩在外但有提舉名
目殊無他效許從李沆吕夷簡之例施行若朝廷將來
誤有推恩臣至時必不避干瀆睿聽懇以死請得如奏
而後已
　　　辭免河北四路安撫使
臣伏䝉聖恩特差中使劉有方齎來詔賜臣以地震河
朔涉秋冬未止川防潰決里民流離且大名為天下襟
喉之地將以授臣兼欲除臣河北四路安撫使及有方
口傳宣㫖亦如詔意者惟君使臣當即降命而先馳使
指委曲為諭者此乃陛下加禮老臣過示仁䘏且慮犬
馬之誠或有所藴庶幾得以自達也幸甚幸甚竊念臣
昨以夏秋久疾不能當西帥之重累具奏牘披瀝血懇
方得還守郷郡陛見之日陛下矜臣狀貌知其未安故
許臣亟赴本任臣今藏府雖稍寧息然肌骸依舊虚劣
近復氣攻左臂舉動頗艱神識眊然飲食殊減見多方
調理未得痊平况到任未及百日方諧保養若遽然又
當煩重則臣衰老如此精力有限雖欲繼之以死實恐
有誤國家惟陛下天地父母之恩若容臣更養疾三五
月間俾其氣體漸完始降成命則臣奉承聖寄或可勉
強臣又念昨在陜西當羌人絶好邊鄙用兵之際凢有
處置朝廷尚動加沮詰不甚應副孤危自視無所施設
頼陛下聖明垂照方獲善退比來河朔地震水災之後
生民失業人情震駭妖異仍作近古未有全在朝廷加
意軫慮多方拯濟則可以紓一方之患豈但徙臣北京
便為消伏之策至於朝廷合與應副之事若復似陜西
一皆沮而不行則陛下雖得命世大賢使當此任料亦
不能少濟矧臣素禀愚樸何以勝其大責哉惟陛下深
監前事無俾老臣重居有過之地兼河北定州眞定府
瀛州三路從來朝廷謹擇帥臣得以專制蓋凢百耳目
相接易為裁處今若又置四路安撫使以總之則恐徒
翻空文使逐處愈難承禀故昔日程琳陳執中知其無
益並曾辭免只當大名一路朝廷悉從其請如陛下俟
臣稍康必徙臣於北都臣亦乞如程琳陳執中例只充
一路安撫所貴事不務於虚名職可收於實效臣無任
感恩望聖激切哀祈之至
　　　第二
臣伏䝉聖慈特差中使李舜舉齎賜臣詔勑及傳宣撫
問就差臣判大名府充河北路安撫使仍聽便宜從事
者臣衰病餘生頼陛下大恩得假守鄉里以遂調養甫
及百日殊未補復而陛下以北道繼有地震水災之患
不以臣無狀付此重寄臣上體聖意丁寧訓諭當強率
疲劣不敢再有訴免然前者劉有方回臣已附奏定州
眞定府高陽闗三路唯朝廷謹擇帥臣使得專制則事
皆耳目相接易為裁處故昔日程琳陳執中任大名府
亦曾差充河北路安撫使尋各以此辭避遂只當大名
一路若將來徙臣北京亦乞如程琳陳執中之例臣今
却授勑充河北一路安撫且臣昨所陳請蓋欲朝廷不
崇虚名使逐路各展實效庶幾不誤朝廷處置兼臣自
去年疾病之後精神頓覺減耗不類日前若忝竊權任
不自量力却致曠敗雖陛下以重責加臣何益國事欲
望睿明照此别賜指揮許臣只充大名府路安撫使以
安愚分臣見交割相州公事與通判訖且在本州候得
俞㫖進發
　　　再乞只充大名府路安撫使
臣輒傾愚悃仰冐聖聰顧權任之非宜在衰疲而當訴
竊念臣自前年秋以被疾之久得還補郷郡到任未及
百日䝉陛下特遣中使劉有方齎手詔賜臣以河朔地
震水災將以授臣大名府兼欲除臣河北四路安撫使
臣以所患尚未痊復尋具懇奏且乞更容治養仍以定
州真定府高陽闗三路從來朝廷謹擇帥臣得以專制
蓋凢事耳目相接易為裁處今若又置四路安撫使則
恐徒翻空文使逐處愈難承禀相次䝉再遣中使李舜
舉賜臣詔勑就差臣判大名府充河北路安撫使臣復
叙前説乞只充大名路安撫使又䝉降詔不允當是時
河朔一路新經大災異民罹餓殍棄業而去者道路不
絶臣上體陛下宵旰憂勞累詔委付之意牽強承命不
敢固辭赴職以來雖罄竭愚短思副責任之重而卒無
籌畫以救凋敝玷辱恩遇已踰朞歲頼陛下聖德所感
去年夏秋連得大稔流庸歸復疲瘵一蘇縁邊震壊城
壘並已修築完固至於定州真定府高陽闗三路又皆
得良帥鎮静疆垂晏然北人絶無事宜重惜盟好兼臣
犬馬故疾日益日深當一道可虞之時安敢不以死自
效今幸安帖如此若尚冐此職實為冗長須至復申前
請欲望聖慈垂恤沛然賜詔許臣依昔日陳執中程琳
各以河朔無事得辭一道安撫之例令臣只充大名府
路安撫使臣若宿疹未甚發作且可支持猶冀勉率尫
孱葺綏所部或有毫髪上報睿仁
　　　第二
臣伏䝉聖慈以臣陳乞只充大名府路安撫使特賜詔
書不允者愚𠂻所訴蓋居職之匪安聖意未俞敢貪權
而遂黙竊以臣前年冬奉勑就差判大名府兼河北路
安撫使其時當地震水災之後民流失業臣猶以為定
州眞定府高陽闗路各有帥臣自可撫綏所部若更置
河北路安撫使則徒翻空文使列郡愈難承禀凡三曾
具此奏免即非今日始有辭避况河朔自去年以來繼
獲豐稔編户安復逐路守帥皆得時才經畫邊垂安静
臣於此時尤不當冐處兹職不惟陳執中程琳前有成
例請更以近事明之昨西邊以綏城釁作朝廷命臣判
永興軍府兼陜西經略安撫使後以羌雛請命事宜漸
息臣以久病移去朝廷遂只差錢明逸充永興軍一路
安撫使其鄜延環慶秦鳯路帥臣得以各修職事至此
有何妨闕兼臣向以多疾獲罷宰任本冀稍休僻郡以
養殘軀不意連當事至繁責至重之處故臣宿疾之作
無暇攝治纒綿累歲饑骸益以尫瘠識慮益以昏耗幸
此無事之際誠望陛下垂惻老臣駑蹇力殫使少寛負
載之勞特降指揮令只充大名府路安撫使不獨國家
因事處置不失其當而於愚臣以義去就亦安其分
　
　
　
　
　
　
　
　
　
　
　
　安陽集巻三十五
欽定四庫全書
　安陽集巻三十六　　　　　宋　韓𤦺　撰
　　奏狀
　　　北京乞就移徐州
臣直寫危悰冐聞慈聽願加憐於老疾俾稍就於安全
竊念臣自治平四年秋懇罷冡司請從外補不獨以素
餐之久大懼滿盈蓋復以宿疹所嬰庶諧治攝陛下照
其誠實即賜矜允不意西垂騷動北道震災繼督尫疲
使當重責義難辭避力竭虚孱及此三年偶逃曠失始
命許均勞逸而于今尚困劇煩加以臣連歲以來入夏
之後脾胃疾作泄注不止精神益耗皮骨僅存深虞漸
向暑炎其勢愈加平昔向遇朝廷急難之際臣敢不效
死而前此幸一路豐穰兵民安帖狄人敦好邊候晏然
是陛下可以垂軫舊老少容休息之時也近雖䝉詔㫖
得解三路安撫之職然大名當國北門之衝事實不少
固非養疾之地伏望聖慈特回天地之造就移臣徐州
一任以其地偏事簡漸得訪求醫藥安心調餌三二年
間猶覬殘軀粗遂安適苟蒲柳之質未至極衰斯犬馬
之誠尚期有報
　　　第二
臣近以連歲以來夏秋多病今一路無事乞就移徐州
伏䝉聖慈特降詔書不允者尫疲所訴莫匪至誠眷諭
有加未垂恩可重兹哀叩必覬矜從竊念臣厯輔三朝
惟殫一節以孤忠而自進承累聖之誤知向以備位冢
司久妨賢路懇求補外以治宿疴陛下始命均逸鄉邦
而亟使當西北繁重之任臣雖衰朽尚且力自牽勉以
副陛下宵旰之憂今幸北道歲豐兵農安謐而臣積年
抱疾根本日深每至夏秋則其勢增劇大名衝會之地
其實不能支持譬夫馬牛已竭力耕代勞之用老且病
矣而且旦暮驅之不使休息則恐有傷豢育之恩不得
無將死溝壑之歎也欲望睿仁加惻早賜就移臣徐州
一任俾羸駑之質稍從芻秣之便歲月差久膚革粗完
則其區區報主之心固不敢忘
　　　第三
臣伏䝉聖慈以臣再乞就移徐州特賜詔書不允者臣
竊以被疾而辭劇人臣量力而知退也推恩以從欲聖
主察誠而貴恕也故量其力當退而不退則必速貪權
之禍察其誠當恕而不恕則有傷御下之仁茲臣所以
不避重誅固以誠請至於再三者惟陛下察而恕之不
傷至仁使免趨於禍敗也重念臣犬馬之疾留伏胷脅
積成大孽根柢已深加以仍歲以來脾胃頓弱自夏涉
秋泄注不止精力耗劣不能自持向遇朝廷有急難驅
策尚且勉強承命然責任既重思慮益勞宿疹固而乘
之内戕日甚今幸一方安帖農畝屢登至於邊垂寂無
警候陛下不於此時容一久病老臣俾脱去衝要付之
事簡之地稍從治養必俟其膏肓之釁危不可解塡棄
溝壑期在旦暮然後憐其所訴蓋無及矣欲望陛下矜
臣廹切之懇謂非矯妄早降睿㫖許從前請儻螻螘之
命知可保於餘生則天地之恩固不忘於再造
　　　第四
臣近上三章乞就移徐州伏䝉聖慈特差入内供奉官
勾當御藥院李舜舉齎賜詔書不允所乞者恩禮之重
非衰朽之所克勝睿訓矜存感深以泣固當上禀聖諭
以免一時違忤之罪然於去就之分理有未安君父至
仁而懐情不盡亦豈免異日隳敗之誅何者蓋自北道
地震水災民流去貫方朝廷以四路綏御之柄全以屬
臣當此之時臣勢有可辭而不以為辭今災震既息流
徙既復民和歲穰幾至無事而又去三路之煩而就一
道之簡可以無辭矣而辭之由外而觀臣則有若所措
倒錯而圖安已甚在臣自省則以為前日之不辭者力
猶可勉今日之必辭者疲不任劇而猶貪冐權任勢將
顛踣則上不能勤宣陛下利澤下不能深究兵民疾苦
中不能完養老臣久衰之氣是朝廷重易臣一州而俾
臣負三不能之患恐非陛下所以厚仁恩念舊物之本
意也臣識具材術固無足過人如天性所得之多而私
心自信之篤者唯至誠樸忠爾今臣以樸愚之誠叩陛
下儻陛下垂聽而哀憐之使養疾僻州避逺要劇物性
得所則疾平可望兼臣尚有餘懇謹附李舜舉靣奏孤
危之迹夙夜彷徨幸陛下早賜安全則天地之恩臣雖
九殞不能上報
　　　到魏二年乞移邢相州
臣竊以事君無隱愬必期伸陳力不能病焉難強此傾
危悃諒惻聖𠂻伏念臣自解冢司繼膺重寄勉當西北
之事粗殫夙夜之勤而臣禀氣早衰連年被疾夏秋之
際未嘗少寧腹脅之間積成深患以至精神日耗皮骨
僅存大名當北道之衝庶務尤劇比牽昏拙幸及再朞
雖思矍鑠以自持實覺尫疲之不逮欲望聖慈特矜老
舊曲賜保全就移臣邢相一郡稍留歲月訪求醫藥苟
未殞於餘生補報國家冀少施於異日
　　　第二
臣近以連年被疾到任再期乞就移邢相一郡伏䝉聖
慈特降詔書不允者以疾辭煩此固人臣之分推恩從
欲未回君父之慈重剖孤誠必期可報竊念臣早以非
才多病獲解近司本圖均逸而少休俄歎服勞之不暇
方辭西帥又易北都事務益叢寄責愈重臣若犬馬之
軀粗健蒲柳之質未衰猶當䇿勵尫孱補報萬一其如
宿痾寖劇累歲莫瘳脾胃久虚而易傷形骸至悴而不
復精神殆竭瞻視日昏况當一道之㑹衝固已二年之
牽強苟覆盆之照終恡則塡壑之先可悲伏望陛下少
思簪履之微特回天地之造矜此肺肝之上訴出於筋
力之不支早賜俞音俾遂前請儻被再生之施惟堅效
死之心
　　　第三
臣近以連年被疾到任再朞兩具劄子奏乞就移邢相
一郡伏䝉聖慈特降詔書不允者臣聞臣之事君猶子
之事父也子嬰久疾訴於其親未有不哀而憐之者故
雖有煩重之事則不忍勞之懼其疾之增也苟有求治
養之便則俯而從之庶其體之安也必俟病愈然後責
以幹蠱克家之道未有不竭力盡志以報其親者也臣
衰拙無狀過膺重委不幸得疾淹久逮此累歲北都衝
會之地任越再朞心力耗殫自顧不可勉強仰而訴於
陛下再三矣螻蟻之誠不能感動仁聖是將塡棄溝壑
無有生理恐傷君父所以垂恤臣子之意伏望陛下稍
念舊物早賜哀憐特降俞㫖就移臣邢相一郡使久病
之軀既免嬰煩重之事又得從治養之便若犬馬之疾
漸獲平愈則豈敢惜草芥之命忘報大恩
　　　第四
臣近以連年被疾到任再朞兩曾奏乞就移邢相一郡
至此多日未奉俞㫖今却聞有加恩再任之命夙夜震
駭益無容處之地竊念臣累歲以來宿疹加劇北門衝
會之地自顧不能牽强所以殫竭誠懇謂能感動仁聖
陛下若以臣所陳謬妄意在邀勒朝廷則當明加竄殛
以誡不忠讜以臣犬馬多疾衆所共知君父之慈理當
垂䘏即望早賜檢會臣累奏就移邢相一郡漸冀調養
以全衰朽風聞果實决不敢當
　　　北京辭免加節再任
臣近以連年被疾到任再朞三曾奏乞就移邢相一郡
今月二十二日入内内侍省内東頭供奉官勾當御藥
院劉有方齎到告各一道伏䝉聖慈改授臣永興軍節
度使再任判大名府者復司筦鑰仍換節旄恩與願違
敢畢愚懇伏念臣久勞多病日瘁一日而猶遲回强勉不
敢亟去甫及二歲然後决請於朝廷者重辭陛下北顧之
託冀閔其日月之久而筋力不支然後有可從之理今乃
䝉改恩遣使再委重寄丁寧賜諭不許訴免上心圖舊可
謂隆厚矣在臣愚分益以難處且前日之所以辭是力不
勝劇也若今日之所以受是有邀而後得也名為辭劇而
實若邀而得之此豈事君之道而非臣之素守也陛下即
哀臣既憊不忍遂廢猶如臣前請俾顓醫藥心休體佚自
有生意犬馬未斃尚效餘力矧北門衝會非養疴之地
儻再勞歲月或殘軀不保是寵之適足以害之也恐非
陛下所以愛老臣之意伏望特回鑒照曲全衰朽早賜
就移臣邢相一郡使便調養形骸雖薾苟完復之有時
溝壑未填免哀憐之已晚罄輸血懇决俟矜從所有敕
告不敢祇受臣已牒北京權送左藏庫收掌聽候朝㫖
　　　第二
臣近上章辭免加恩再任乞如前請就移邢相一郡伏
䝉聖慈降詔不允者君命雖嚴臣誠當審有不敢免勢
難復陳其合必辭輒罄愚說伏念臣自解政柄曾不得
少均勞逸連當西北重寄首尾五年今守鄴都幸越再
歲久疾衰憊日不能支所以力丐閑州稍圖治養陛下
不以駑騫疲頓謂可勝任一遣使指三降詔諭丁寧開
曉欲其必從臣竊思之臣老病加劇屢以誠訴陛下未
加軫惻且使再司留鑰不過勉強顛踣負愧猶淺若加
恩換節則理不可當蓋臣之委質惟上所使豈有先推
寵典然後期以受命事君若此臣獨何顔况臣名品已
重分量已溢辭隆戒滿尚恐招悔更茲叨竊其實難處
臣所以義當堅避必得請而後已也伏望陛下俯回鑒
照特追新渥許仍舊節俾之再任徇一夫必至之懇全
老臣自處之分免隳素節期報大恩
　　　第三
臣近再上劄子辭免恩命乞仍舊節俾之再任伏䝉聖
慈特降詔書不允者血懇已殫宸慈未諒敢冐誅竄終
期開允竊念臣本以嬰纒久疾不堪劇事幸茲再歲輒
以誠請覬得閑僻之地少安衰朽天高聽逺不能感動
而乃特加恩典委以再任臣既屢辭不獲更不敢以病
軀自顧願効犬馬雖卒致僵仆無所憾矣亦望陛下推
父母之愛委曲全䕶無使臣盡瘁許國而晚涉邀寵之
迹亟追換節之命不為收汗之難則授受之間上下兩
得此聖詔所謂君使臣以禮而臣事君以忠也
　　　謝令男忠彦撫諭
臣今月二十三日男忠彦奉使契丹過府具道朝辭日
靣奉聖㫖令到北京特加撫諭臣老拙無狀日極衰疲
惟懼曠隳有辜寄任豈意陛下不遺舊物尚賜記存兼
臣男忠彦才不過人厯事尚淺亟被選擢將幣虜境徃
來由臣治所衆論以為至榮父子遭會聖明優異如此
惟堅忠孝之大節少酬天地之殊恩
　　　到魏三年乞納節移邢相
臣近兩上表乞還旄節就移邢相一郡再煩詔諭未賜
恩允豈螻蟻之懇不足以感動天聽邪將陛下以臣所
陳矯妄苟避煩劇之任邪夙夜震恐愈不能安是故仰
冐重誅復罄其説竊念臣素有宿疹結伏脅下加以藏
府累歳未嘗調適當氣血未衰之時頻以藥石攻治猶
可支吾今年老體虚飲食減退故疾勢乘此有加無瘳
近復流注手足時發攣痛臣之此患衆所共知非敢造
作上罔君父大名當北門衝會事務喧冗殊無頃刻之
暇以自調養况勉率疲悴已過三年臣又聞天道抑高
神理害盈而臣坐尸厚祿無補聖時宜貽身災以示隂
譴陛下若於此時許臣辭將相之重改邢相一州使得
親近醫藥少逭滿盈之罰則餘生再造在陛下今日一
言也伏望不賜詔荅早降俞命免臣哀訴不已益重干
贖之罪臣無任䖍祈激切之至
　　　第二
臣近三上表願納旄節就移邢相一郡伏䝉聖慈特降
詔書不允臣竊以父母之視其子唯疾則為憂臣子之
事于君不能而後已今大名當衝會之地事務至繁復
兼一路安撫之任而臣抱疾累年積成沉痼以至形骸
尫瘠精神耗瘁幸而罄此駑劣已越二年自度殘軀更
難勉強所以屢傾悃愊上叩仁聖願解將相之重易處
閑郡少期休息以便醫藥而天高聽逺尚未有惻然開
允之意則是子疾已甚而父母不為之恤臣力不逮而
君上不容其退非塡棄於溝壑則䝉被於罪誅必然之
理也不勝夙夜危廹之誠伏望陛下推父母憂疾之心
察臣子知止之分更不賜以詔答早降俞㫖螻螘微命
庶幾保全天地大恩如何報塞臣無任哀祈激切之至
　　　第三
臣近四上表以連年被病不堪劇事願還旄節就改邢
相一郡伏䝉聖慈特降詔答不允臣便合仰遵訓諭勉
效所職然遇陛下不遺舊老恩䘏素隆故敢不避重誅
重得申其悃愊竊念臣犬馬之齒今已六十有五前去
七十止有五年而宿疹日深困劣殊甚桑榆之景指刻
頽落北都臨控衝要牽強朽拙已踰考績之期所以屢
剖血誠兾得一閑僻之地治養殘骸不使紛冗之務日
夕攻戕枉殄生理則螻螘微命陛下之再生也若陛下
以未至僵仆本容量力直俟駑蹇委棄于溝壑之下始
加憐惻蓋無及矣伏望稍回聖念早俞前請辭意重複
瀆過再三未賜矜從終難自已臣無任哀祈激切之至
　　　第四
臣伏奉詔書以臣久病乞納節換郡螻螘之懇未垂矜
照竊念臣之積疹稔在睿聽至䝉遣使近賜傳問謹因
其復命輒再具劄子附聞若其自當要劇實滿三年衰
病之軀不能勉强固已詳陳之矣陛下仁性堯舜一塵
省覽雖北道獨臣可倚猶將哀憐而聽其去矧方今耆
哲俊德任於外者不一皆可擢以代臣有足寛陛下北
顧之慮何特强尫劣不堪之餘哉竊疑前奏未獲上達
故有今詔伏望陛下天地父母㴠育愛䘏察臣前陳危
悃許移邢相一郡臣之餘生殘質可保與否繫陛下今
日德音一發爾雖然臣决知陛下不忍置臣於不可保
之地也臣無任䖍祈激切之至
　　　第五
臣近累上表以久疾不堪劇事到任巳越一年懇還將
相之印庶就閑州少安瘁質伏䝉聖慈特降詔書不允
仍斷來章者此見陛下眷倚之意至隆至厚自顧犬馬
何以為報然臣孤誠廹切所訴已煩竊惟睿明無幽不
燭而獨臣有若未照者所以不避蕭斧之戮復此披露
伏念臣早辭宰任得從外補本覬少均勞逸而迄今首
尾六年連處西北要劇之地寄責殊重憂勞日深宿疹
乘之未嘗少寧適幸而大名之任已越二朞方朝廷進
擢群材日新百度之際當得精敏明健之臣推行恩詔
以濟治功而臣疾病累年心力殫耗衆務叢委動覺不
能勉强儻陛下此時俾臣還上節旄改守邢相一郡庶
可以親近醫藥完養衰殘歲年之間或能再備驅策必
若不矜老朽未許息肩雖丐請頻仍一切不回天聽俟
其職事隳敗昏謬有迹監司明糾朝議公行陛下雖欲
救臣不可及也上以損陛下不忘舊臣之惠下以䘮愚
臣知止易退之節始終之義恐非兩得况聖詔謂久勞
者當處以逸陛下既知馭臣之道理當然矣豈忍不少
假老臣螻螘之命踐而行之哉伏望深垂軫察檢會臣
累奏早降俞㫖施行臣以有㫖斷章更不敢上表
　　　第六
臣近以犬馬多病不堪劇事願納旄節改治假郡伏䝉
聖慈特差入内供奉官李憲齎賜詔書湯藥曲加撫諭
矜臣臂痛發作如要醫官陳易簡可即奏來不令再上
文字者此見陛下覆育之意過於天地隆於父母感極
以泣未知所報然臣有危切之懇因得冐聞聖聽竊念
臣禀氣素劣宿疹已深藏府累年未嘗寧適縱煩國醫
診視且非急遽可治之疾若得於事少地偏之處以歲
月調養猶有痊復之望今大名併廢外尚一十五縣民
務至冗河防多慮使傳交馳而臣以衰病之軀當此煩
重故形骸日瘁精力俱竭况茲勉強實滿三年此時陛
下若不特加恩惻俾遂息肩則塡棄溝壑指期可俟伏
望睿明深察早俞前請許臣只守本官就移邢相一郡
免罹隂譴盡荷聖仁
　　　第七
臣近上劄子以累上表願還將相之印庶就閑州少安
瘁質乞早降俞㫖伏䝉聖慈特降詔書不允者駑力不
任終歸斃踣危誠屢瀆亦速竄誅惟等死以難逃幸蓋
高之或聽伏念臣積氣留脅久成大疴藏府累年未嘗
寧適殘軀日以枯瘠衆人之所見知今歲入夏以來病
已發作近嘗加艾數百卒無小瘳大名當國北門庶務
繁總雖欲勉强實戕生理所以累形奏牘上叩睿仁兾
易閑州少諧治養而老臣孤逺雖罄竭肝膈終未能感
動聖𠂻夙夜震憂愈無所措臣竊見韓絳在鄧以素有
先塋之誓懇乞休退陛下雖未即如請亟命移領許昌
俾從郷里之便况臣守魏已越三歲抱疾殊久大明在
上必無偏照慈親之愛豈有不均但恐宵旰所勞思未
及此伏望陛下念臣雖衰朽無狀然累朝舊物粗輸忠
力直以老病不能當劇投訴君父少加憐察特依近例
許臣還上旄節就易邢相一郡天心從欲苟貸餘生神
理害盈免貽隂譴
　　　劄子
臣罄剖血誠不避煩瀆天聽念臣早以犬馬多疾久冐
宰職懇求補外兾便調養不意連當西北重任事益煩
委臣受國恩深敢不盡力奈何臣嬰纒宿疹日甚一日
氣攻兩脅發作無時近復流注手足右臂艱於舉動去
歳藏府直至終冬尚不堅固将來入夏必是轉難支持
皆由臣竊禄過優故身被此災譴大名處北道襟要庶
務紛冗自度衰劣不能勉强臣已上表乞納旄節改治
閑僻之地伏望陛下推天地父母之仁曲軫舊物察其
老病不堪劇事許臣只守本官就移邢相一郡幸其事
簡得近醫藥俾延殘喘實荷再生臣無任䖍祈激切之
至取進止
　　　到魏四年乞移郷郡
臣近以再任實滿四年多病不能久當要劇已兩上表
乞納旄節就易郷便一郡血誠雖至天聽甚高日覬俞
㫖沈然未下今月十一日忽然風氣發作右髀一支即
時不能舉動尋加艾服藥連日急攻幸而疾勢遂衰不
成殘廢此乃天戒盈滿隂示戕罰伏望陛下曲矜舊老
益困沉疴特推大恩而存餘生不使無告而趨死所率
頒可詔改治偏州俾臣得愛養精神補完氣血少休歲
月或就痊平則天地至仁宜何以報臣無任祈天俟命
哀鳴廹切之至
　　　第二
臣今月二十一日入内内侍省内東頭供奉官勾當御
藥院劉有方到府伏䝉聖慈傳宣撫問以北京地重藉
臣且令在任不須更上封章者聖意丁寧謂猶可任病
軀勉强實已不支今方拙疹之有加蓋恃至仁而敢訴
伏念臣冐榮過量憂職早衰自西解於帥權復北膺於
閫寄宿疹間作比歲相仍大府當衝無時少暇精神坐
耗皮骨空存頃因再任以來通及四年之久遂申前請
日覬俞音不謂特走貴璫親傳天語陛下之眷誠厚不
許辭煩愚臣之意未通唯知灑泣况臣素餐之咎隂譴
不容旬日前右髀一支驟纒風恙雖火攻亟用救治稍
痊而疾勢不輕去來未知若尚嬰於冗劇必隨及於廢
殘臣竊見呂公弼昨帥秦邊以疾請汝陛下惻然垂允
遽易河橋既而以所患未平又求宫觀陛下即除宫使
以便養頥唯臣久疴已疲再任已滿前後懇奏略不能
感動聖聰得非過忤之深自取踈異夙夜惟念愈不遑
處伏望陛下廣無偏之施推不忍之慈勿使勞苦而屢
以呼天且矜觳觫而勢將就死早收使節改治方州止
期歲月之間浸求醫藥之效則白骨更肉盡自生成赤
心置人如何報塞臣無任感天荷聖哀祈激切之至
　　　第三
臣伏䝉聖慈差降中使傳宣撫問賜臣移判相州勑一
道及押醫官副使陳易簡診視臣已上表稱謝竊念臣
冐寵踰涯連年被疾如近嬰於風痺實自致於身災罪
以不避再三屢祈慈惻果特回於睿睠得還治於本邦
惟天地施不報之仁使螻螘有再生之理臣雖百殞何
塞萬分其陳易簡臣欲令詳究病源熟議合服藥劑更
留三兩日即遣赴闕次蓋恃至仁不勝戰懼臣兼覩文
彦博賈昌朝李昭亮前在大名府移替之日有㫖並令
交割公事與轉運使一員發赴本任竊聞韓絳已許朝
覲既到闕見辭恐須稽留日數欲望檢會前來體例早
降指揮許臣只交割公事與轉運使一員訖發赴相州
所貴便遂養頥上符恩䘏
　　　納北京再任加恩告勑並支賜申狀
近䝉降到勑告一道改授永興軍節度使判大名府令
再任并遞中承領得支賜中書劄子一道尋並牒送大
名府於左藏庫寄納具劄子辭免今月六日䝉賜詔書
已允所乞并别降到勑一道令再任已祇受訖者右具
如前所有上件加恩勑告并支賜中書劄子各一道今
差隨行使臣奉職張世昌赴中書投納謹具狀申中書
門下謹録狀上
　　　甲寅秋乞致仕
臣近以年老多病上表乞守本官致仕伏䝉聖慈特差
入内内侍省内東頭供奉官勾當御藥院劉有方齎賜
詔書不允及傳宣撫問令臣不得更上封章者病質將
顛輒茲告老詔恩加䘏未許歸休重竭丹愚終期軫惻
竊念臣昨任北都衝會之地四周歲籥病力不支屢瀆
宸嚴乞還鄉守卒䝉開可少獲便安而臣祿過災生天
不容祐宿疹攻作更甚曩時今四體所存但有皮骨一
身自視已極膏肓若猶顧戀寵榮不知止足一旦溘先
朝露則臣死有餘責况臣犬馬之齒更百餘日已是六
十八歳七十致仕日月幾何臣所以决求引去者蓋望
陛下垂惻舊臣於此一二年前許歸田里使得安心治
疾以保餘生斯則特出陛下優異之恩不從常例上以
隆陛下善養老之德下以免老臣不量力之罪中外聞
之孰不勸激若令必俟年及則自是經禮常典凢在百
辟皆得還事何以異於衆人兼劉有方備見臣形骸病
悴絶然不類舊日臣之所訴豈敢欺㒺聖明欲望陛下
天地之造察臣前所懇述早賜矜允則臣生平死日敢
忘至仁
　　　第二
臣近以衰年多病再上表陳乞致仕伏䝉聖慈特差入
内内侍省内東頭供奉官勾當内東門司劉惟簡齎賜
詔書不允及傳宣撫問以臣不同庶官宜體朝廷眷待
之意不令更上封章必難從者臣輒還君事輕冐天威
而煩陛下兩遣使人曲加訓諭恩禮優異事極殊常逺
近歎驚衰疲改觀螻螘之賤如何報塞唯恃仁䘏重此
披露竊以七十致政禮之大方然及期而不能去者多
而未及朞而能去者鮮蓋貪權貪禄人之常情知足知
退士之高節臣之此舉豈欲專矯常情而自取高節哉
誠以材㣲福過天理不容貽此身災頻年被疾精神日
以昏耗筋力難於勉强方朝廷求治有為之際不能推
行法制少救凋殘夙夜駭憂莫知所措若尚宴安鄉郡
不思退藏雖陛下常賜保全而天下之責不淺臣所以
决然告老了不自惑者實望陛下念臣宣力三朝久勞
多病得於七十以前不循常例許臣退身田里治養宿
瘵安然待盡則陛下大恩雖天地之造不過也萬世所
觀足為榮耀一時之勸實厚風俗君臣之義可謂兩得
矣且陛下愛臣撫臣如此之至而臣將再瀝危懇願遂
雅志者豈敢故有違忤自掇廢棄哉蓋臣子以疾求退
仰訴君父察情觀過理或可矜必貸重誅賜以俞命
　　　第三
臣近以衰老多病三上表陳乞致仕伏䝉聖慈特差入
内内侍省内東頭供奉官勾當内東門司裴昱齎賜詔
書不允及傳宣撫問令臣體認累降㫖命宜寢所乞者
老病乞骸人臣常分而煩陛下三遣使指累諭德音訓
撫丁寧不容謝去雖簪履服御之舊未忍遽捐顧犬馬
疾疹之餘何由自效恩深報淺感泣涕零臣聞所謂大
臣者以道事君不可則止而臣頻年以來宿恙攻作精
神日耗疲劣異常久安鄉邦坐竊厚祿當止不止可謂
不能以道事君者也夙夜惟省媿不自安所以疊上奏
封願歸田里庶諧治養以保餘齡而陛下但以老臣厯
輔三朝粗竭忠力雖有衰耄不職尸素無恥之罪一皆
掩而不問荐加慰勞未許退休臣上體陛下垂䘏老臣
禮意如此之厚更不敢重陳悃愊上凟聖聰勉策疲駑
以就職事然沉疴内梗日久日深年歲之間勢必增甚
至時不免復申前請仰叩上仁預輸哀切之誠幸賜記
憐之造
　　　乙卯夏乞致政
臣近以年老多病日益昏耗公家之事愈不能支竊惟
陛下有堯舜之仁天地之度若以至誠上訴理必矜從
遂上表再乞致仕伏䝉聖慈復差入内内侍省内東頭
供奉官勾當内東門司劉惟簡齎賜詔書不允仍傳宣
撫問曲加訓諭老臣無狀何以副陛下眷留存記之異
然念臣所得之病其來已久盤結深固内攻不常乘衰
肆孽醫藥不效况叨郷守又過二年竊祿偷安物議輕
笑心常自媿疾亦隨增若得釋去吏文罷接人事退歸
私第專意調養庶幾螻螘之命稍延歲月乃陛下再造
之大恩也或者以文彦博年及七十近乞致政陛下以
北門所倚之重再三惇勉尚不容去謂臣年齡未及求
退必難臣以為不然彦博氣宇康强衆所共知起居飲
食壯者或不能及陛下未許謝事彥博不敢固辭此可
謂兩得其宜也豈如臣積恙歲深有加無減形神俱敝
皮骨僅存乃是將入溝壑之人固與彦慱不同惟陛下
憐而察之早賜開允
　　　第二
臣近再上表陳乞致仕伏䝉聖慈特差入内内侍省内
東頭供奉官勾當内東門司梁從政齎賜詔書不允仍
傳宣撫問曲諭聖意及有殿直崔汝良押賜到制告勑
牒各一道䝉恩改授臣永興軍節度使令再任者以病
乞骸誠乃屢瀆無名加寵義孰敢當惟恃至仁必容懇
訴伏念臣身嬰宿疹未嘗少康鄉郡偷安坐踰再歲顧
衰殘之日甚思勉强而不能遂此拜章復祈謝事不意
特推渥命再守本邦求致政而得换節旄慙尸禄而又
臨鄉里於臣去就之分始末何安雖陛下以簪履為思
過憐舊物而天下之人觀臣舉措不惟自取棄薄豈不
玷累國家且臣向任北都嘗因滿歲乞移近鄉一郡其
時䝉朝廷有改節再任之命臣尋累奏具陳始因自請
乃得加恩事涉要君其罪至大終感陛下垂察乃令繳
納告勑臣以北門總一路之重聖寄匪輕遂不敢更辭
再任今臣在相州閑僻之地常媿素餐因疾累請退休
安可輒當此禮况臣天嫉盈滿自速身災近因暑氣所
傷畜熱在内藏府泄利又作常年夏秋脾胃虚弱調理
温補太過一旦徧身黃發亟用凉藥驅逐踰旬黃始漸
退惟是飲食頓然減少肌骸瘦瘠更甚徃時自料犬馬
殘軀不日即填溝壑伏望陛下念臣疾苦如此非敢矯
妄早降宸㫖俾臣上納新命及察臣前後誠請許歸田
里臣既得心安無事專意醫藥則頽暮之年或得稍延
殘喘實陛下天地之大賜也
　
　安陽集巻三十六
欽定四庫全書
　安陽集巻三十七　　　　　宋　韓𤦺　撰
　　書啓
　　　與文正范公論師魯行狀書
某啓辱教示及之翰所撰師魯行狀俾附永叔作誌文
讀之思其人悲咽不能勝觀所載事又有與聞見殊不
相合者大以為疑及閲尹氏姪子辨列則皆某之疑者
於是釋然無所恨而喜尹氏有人矣甚善某憶公前書
道師魯將亡時公亟徃而謂曰師魯平生節行當請歐
陽永叔與相知者為文字垂於不朽師魯舉手叩頭曰
盡矣某復何言某又嘗接師魯言以為天下相知之深
者無如之翰則於紀述之際宜如何哉今所誤書若不
先由之翰刋正遂寄永叔彼果能斥其說皆以實書之
則行狀與墓銘二丈相戾不獨惑于今世且惑後世是
豈公許死者之意果可不朽邪之翰果盡相知之誠不
負良友邪嗚呼師魯有經濟之才生不得盡所藴謫非
其罪而死又為平生相知者所誣以惡書之是必不瞑
于地下矣實善人之重不幸也且前賢行狀必求故人
故吏為之者不徒詳其家世事迹而已亦欲掩疵揚善
以安孝子之心况無假於掩而反誣之乎夫生則賣友
以買直死則加惡以避黨此固庸人之不忍為豈之翰
之心哉但恐不知其詳耳然不知其詳而輕書之以貽
今世後世之惑使師魯不瞑於地下為交友者不得無
過今聞之翰領江南漕必已離安陸願公不以千里之
遠速以行狀附還使詳尹姪之説悉刋其誤然後以寄
永叔必能推而廣之使師魯之行實傳之光顯垂於無
窮則公之許死者是謂踐其言天下忠義之人皆有所
勸公之名德益重於世矣幸甚幸甚
　　　獻所業上兩府啓
右某啓某聞鬻弊帚於千金誠乖自見薦朽株於萬乘
允頼先容其有選懦微材﨑嶇末宦久滯涸於窮路思
振㧞於洿塗而欲妄緝蕪編輕塵藻鑒希眄睞之成飾
俟奬朂以增榮雷門衒布鼓之音固非量力溝木享犧
樽之用或預掄材恭惟某官名擅八區體兼四業含辰
象之秀德作社稷之元龜仁表五色之雲鬱為天瑞夏
禹九州之鼎洞察神姦聳瓌望以熈朝鼔懿文而緯俗
以逺慮深籌宣國美以清徽雅凖鎮時風泰階之平六
符隂陽克順洪鈞之陶萬類動植無私而自寅亮聖明
䖍恭機宻運尊主庇民之策推懐仁輔義之誠魏相持
衡海内歸於禮讓李膺當位天下宗其楷模睿眷致隆
巖瞻載協用能三精昭泰百度熈康贊瑶極以增輝斡
璇樞而自正凢居鎔造孰不傾顒如某者質異湘琳器
同屈瓠有斷斷守善之誚無超超拔俗之名腹背之毛
豈飛翔之足用圈牢之物雖視息以何為矧惟越在稚
年奄丁先罰闕漸詩庭之訓居罹磬室之貧徒以篤志
湘圖游精翰墨念家世衣冠之後慕門藩茟紙之勤然
而擿埴易迷滯隅多失見豺而戰在考實以終疲畫虎
不成幾失眞而增累欲徇及親之禄彌專賤璧之心幸
以國家朝物著明車書混一興禮學而陶逺䟽軒冕以
崇賢舉宗周論士之科獻能式叙啓炎漢得人之路署
行駢臻濫充秀於神畿獲程文於禁坐誤中乙觀之選
叨塵甲等之榮匠局參司侯封贊部曾微連最之效偶
逭尸官之尤方代戍𤓰倐悲風樹既奄終於䘮紀復再
齒於仕途所宜匿景下流牽絲外屏樂詠中和之職䖍
修愛利之經伏遇某官揮沐惇仁虚襟好善沛商霖
而作潤煦鄒律以為暄某是以勉䞇斐狂直干鈞重猪
苓馬勃庶采掇之未遺蟲臂䑕肝亦生成而盡在儻借
卿雲之惠實逾寵紱之褒内揆僭差徒深悚汗
　　　謝直集賢院啓
右某啓伏奉制命䝉恩授前件官充職者麟殿飛緌驟
玷登瀛之列鷺雍緤組猥參鳴玉之行荷慈渥之至優
揆孱軀而罔措寵靈攸暨榮悸交深竊以壁府二星燦
天章而盡在羲圖八象示帝籍之有開考遐篆之相沿
憲豐規而迭紹聲明浸盛朝物增輝所以周法命官志
四方於外史漢庭典秘講六藝於名儒伯陽推藏室之
賢子雲富天祿之業逮開元之創厯啓麗正以崇英用
能演暢鴻猷詳延碩彦奮三長之懿譽釋四部之羣疑
矧屬巍煥丁辰熈淳闡化修應古念舊之則備紀言書
事之官委閤盈輜洞分於寳藴懷鉛抱槧遴集於珍群
加禄廪之載豐峻員程而式叙諒匪才謨慱贍器識淵
宏茂學際於天人精思絢乎道德叔駿之居袐省自成
十典之文仲恩之在宣明克定五家之說則曷以採竒
禹穴簉直嚴廬騰蕤翰墨之林接武鴻鸞之黨苟從虚
授實浼清塗如某者嘉善無稱𡨕煩有素招叔夜頑踈
之累負延之隘薄之譏徒以紱冕承家綈緗勵業捐繻
待貴妄跂於清芬束髪從師常希於善教第堅學冶姑
務亢宗偶嗣聖之凝圖肇臨軒而䇿秀四門啓籥幽陋
必甄數路得人庶良並進幸升名於貢牒獲較藝於宸
庭曾徴掞藻之工誤中决科之選樂士敢先於隗始飛
聲辱在於盧前匠監為僚侯封贊部自首公而賦政常
蠲瘼以疚懷千室鳴絃豈布中和之頌一官為集坐隳
述作之勤當奉計以言旋遂遭憂而去職負米百里何
追顧復之恩泣血三年絶念寵榮之事見韠盡傷於欒
棘窮詩迨廢於蓼莪圭籥易遷衣冠倐變既入趨於法
座獲再齒於官曹誠欲晦跡下流宣勞外役决水兾蘇
於涸鮒隠情慮誚於寒蟬是用妄緝蕪編輕塵乙覽遽
朙緡於宰府諧給札於尚方玉署沉嚴鼇峰邃宻奉淵
題而思軋睇俄景以魂馳賦乞一聨豈擅凌雲之氣詩
成三刻難偕鏤月之才矧是䝉姿復肩郡儁青錢萬選
互振於英辭碩䑕五能空呈於短技在遒妍之無取誠
報罷之是宜豈其神造曲成文衡協正謂鉛刀騁利足
參赤堇之精瓦缶揚音或繼黃鐘之韻故得容臺命秩
冊府登榮司蕝野之盛儀玩金縢之秘牒雖文史足用
慙無曼倩之能而英俊並遊竊效枚生之樂被旌收之
不次知題拂之有因此蓋伏遇某官粉澤帝謨塤箎睿
律霈五潢之靈澗加一字之殊褒鎩羽將沉亟假鵬霄
之翼寒荄未變潛回鳯律之春是使幽蹤叨塵膴仕敢
不編摩朂志忠藎存誠循考父之益恭究黃香之未見
獻竒文於東觀力慕前脩抽靈匱於秘宫更精慱習上
荅高深之惠次酬奨㧞之私過此以還未知所措
　　　同前
右某伏䝉聖恩授前件官充職者蕝野參司書山簉跡
荷寵靈之不次積震懼以無從竊以天禄崇英啟漢家
之全盛瀛洲命俊贊唐室之重熈必資開敏之才用闡
洪寧之化苟容虚授實浼清塗如某者嘉善無稱𡨕頑
有素幸對休明之世猥塵高妙之科丞匠監以為僚佐
藩條而蒞政方膺戍代遽執親䘮顧尺景之易馳念素
冠之倐變既諧陛見再齒官曹妄陳奏御之篇願賜程
書之覽蘭臺給札玉署摛毫慙骫骳以非工諒采甄而
何取豈謂文衡辨等禁坐宣慈驟進秩於容臺禆紬書
於袐殿内循忝冐抑自品題此蓋伏遇某官嶰律回春
星潢灑潤曲借齒牙之論潛加紱冕之褒是使孱蹤亦
叨殊命敢不摩編勗志忠藎存誠上酬天覆之仁次荅
已知之惠
　　　謝知制誥啓
某啓伏奉制命特授前件職者諫囊陳事將隳厥官詞
掖升榮遽冐其寵恩出非望懼無所從竊以朝家之光
典誥為重出令不復而猶汗當謹其初受命明之而如
緡貴通乎體向匪代推傑筆名聳珍群省樹不言謹而
無漏吏書將廢敏且有餘則何以廻翔清切之司演裁
深厚之訓申嚴百揆皷舞萬方在選之艱非才孰稱如
某者人評素下門緒本孤早承先模得肄素業章句所
守大道弗明篆刻之為壯夫攸恥幸屬叢雲啓旦舞翟
右文與上計以偕來預中楹之親策優塵辭等出倅郡
條𤓰戍及期方諧受代棘人懷痛兹用去官逮於終䘮
勉而選職獲踐圖書之袐府旋膺管庫之冗曹越去儒
英之纒甘從俗吏之役内史之治式於庶邦司會之聯
均乎衆用繼被使煩之任皆無舉最之稱犬子倦游徒
傷四壁仲容思出欣假一麾輒抗章而自陳亟為郡而
獲請上方垂意治本樂聞善規訕狂必容芻瞽盡採留
充諫署之缺專責官箴之勤荷知持殊惟死圖報不虞
摩上之過第竭愛君之心鮑宣之䟽少文汲黯之言甚
戇矜其任直謂傾愚者之忠惡彼用方或䧟凶人之目
倐踰歲閏無補朝猷縱寛田舍之誅宜取士師之黜豈
謂聖宸採善賢弼推公擢躋西省之居重汚高門之地
内循叨竊抑有寅縁此蓋伏遇某官左右昌朝翼宣至
化協助菁莪之育遐資美實之和陶冶所宜不私於噐
輪轅之道各盡其材是使孤生亦塵清貫謹當飭躬無
怠砥節自修祗循四禁之文緬究三盤之範精述作之
㫖雖難與於古侔謹操履之常誓不牽於時變粗弭食
浮之謗仰酬鎔造之私過此以還未知所措
　　　謝復官啓
右某啓伏䝉聖恩特授前件官者以罪徙邉本惟勸後
推恩復秩是亦責功寵踰所涯感繼以泣伏念某學惟
滯固性實樸忠偶竊榮科遂塵膴仕有憂國奉公之志
無干時求進之心誤被聖知洊膺噐使而自氐羌背惠
帥府擇人不圖下材擢贊西畧習爼豆之事焉可語兵
服夙夜之勞豈忘思職寸勤未立大咎已彰當隴坻之
撫師會兇渠之入㓂亟呼諸將躬諭宻謀但襲歸塗勿
迎鋭氣何偏裨之競奮非節度之所從一至敗亡上挫
威武世情樂禍讒謗互興大量包荒含容至廣薄示貶
官之典尚叨補郡之行惟秦之雄為塞甚重雜俗易變
編氓久疲衆務必親庶將補過羣言未弭孰敢求伸豈
謂當扆矜愚出綸頒命特申昭洗俾復舊聯退量忝冒
之由誠出庇存之賜此蓋伏遇某官翼藩帝室左右皇
猷惇菁莪樂育之仁惜蟠木先容之惠是令棄物獲漸
顯階謹當策厲駑材激揚壯節臨難無免有死而不回
隠情以虞固圉而加謹一成拙效少答至公
　　　謝觀察使啓
右某伏奉制命授前件官者責之扞蔽思正寵名委以
察亷遽辭近職恩靈所被感媿兼懷伏念某出於單門
素無佗技偶塵科選遂竊榮階不能從儒英之游自求
安逸而乃親俗吏之事力奮愚勤誤膺聖知繼被煩使
惟許國之願效實當守之可知而自羌醜肆狂天兵議
伐首參經畫備厯險艱暨降守於塞垣愈罄宣於忠力
寸功未立寵數洊加驟分連帥之權彌聳戎行之觀雖
衆人之論謂匪美遷在拙者之誠獨無過望蓋以冦讎
未殄兵調方興宵旰貽憂廟堂精慮使白衣而奮命尚
所甘心矧清詔以宣風寧忘樂職内惟忝冐全出奬延
此蓋伏遇某官助樂育之仁奉仰成之治文武協弛張
之道邉鄙有左右之臣是使孱庸累叨甄奬敢不講求
多筭審定全謀勵貔虎之雄師逐蚊䖟之兇黨夙夜以
報幾録於微勞衡弼惟公幸還於舊物唯堅介節上答
宗工
　　　上大名知府王龍圖啓
右某伏念郷者獲預府僚備觀神政次公精力在靡宻
之必行廣漢推誠縱僵仆而何避碩䑕之能甚短慶雲
之覆彌光屬茲全魏之封式重北門之寄聿求威望實
頼綏寧既增秩以云征固戀軒之罔及會補計庭之缺
方迷吏几之繁奏記殆踈靦顔滋厚近者敢謂弗遺冗
迹特墜鈞函寵眷未移尚記原簪之舊褒言載美更踰
魯衮之榮玩誦以還銘藏至永仰計奉細書而流愛蠲
衆瘼以寧人愼夏有方御和臻粹恭惟某官忠清毓操
明哲保躬早逢吉於亨期荐騰蕤於顯著才猷益劭簡
注致隆而自尹正王畿恢張治具姦訛自息不煩鉤距
之能犴獄無寃動協寛餘之禁矧是両河之要居為萬
督之防生版阜昌使軺旁午蹔副任良之典徃宣鎭俗
之風偃息為藩詎廢歌壺之樂彌綸作輔即居槐鼎之
崇唯祈上為邦家精調寢寤
　　　代張若谷宻學謝啓
右某啓伏奉制命(云云/)者禁坐推恩曲加於散質樞廷
寓直驟玷於榮資荷寵典之載優撫孱軀而自媿竊以
國家順稽古道仰憲先猷必登用於瓌才俾雍容於近
列諒匪行能純正業履清修富帷幄之高謀藴天人之
妙識則曷以揚蕤膴仕注意嚴宸參夙夜宥宻之微預
朝夕論思之末苟從虚授宜䘏羣言如某者學昧經綸
氣非宏㧞偃革幸丁於休運飛緌久冐於清塗平子佐
時安明於逺畧世英補過粗罄於勤誠拙效自伸殊聞
莫著屢副百城之寄繼持八使之權賢知惠民固乏野
王之詠澄清攬轡徒希孟愽之風何旒扆之念庸復江
淮之領漕未豊年蓄俄貳計庭柝毫無言事之功發刄
寡投虚之利旋分漢竹出守并門俯塞堠以開疆控股
肱而作鎮布中和之頌但樂於熈朝宣愛利之經寧蠲
於衆瘼暨終歲課獲覲宸闈奉三尺以評刑方遵審謹
贊萬機而補職遽荷甄陞遂得宻侍清光峻躋顯著接
武瀛僊之品聳觀閨彦之行内省寅縁實資甄奬此蓋
伏遇某官闡隆蕭畫翊輔堯仁寒谷成暄咸均於煦嫗
大鈞播物畢遂於蕃滋是令平進之流亦被殊常之澤
敢不䖍修國檢恪奉官箴順禮文造膝之規謹易道失
身之誡上答雲天之造次酬槐鼎之私過此以還未知
所措
　　　代司封兄上昭文相公啓
右某啓伏念某選懦微才羈孤散質逢辰樂仕刻意修
方誤著片勤累塵公薦畫名無取浮食益彰爰自罷𨽻
周坰出參漢竹幸頼景星容覆真宰矜全粗逃隳政之
尤再易凋年之律而復門衰祚薄福鮮釁多鶉居坐困
於羮藜鴻序奄悲於風樹棄芻委路分為樵櫟之資芃
棫升詩絶希薪槱之用阻覲延賢之館踈馳奏記之誠
蓋擯迹之至勞懼黷尊而取戻茲者敢謂台光下曯鈞
誨猥頒祼夷式賁於龍章寵踰褒紱隂谷重回於鳯律
煦及寒荄捧函增耀於宗閭報德誓捐於軀命此蓋伏
遇某官調元履哲當軸盡規居承天象極之崇闡揮沐
吐飱之惠樊仲之彌縫衮闕允緝洪猷巫咸之保乂王
家宏恢全業凡屬在鎔之品咸膺造物之仁是致愚駑
曲加存勗轍鮒方諧於决潤死灰猶望於重然敢不謹
布民經恭持國檢滯涸窮路偶延九死之期振㧞洿塗
實頼一陶之化
　　　代崔勉寺丞謝轉官啓
右某伏䝉聖慈授前件官者十銓第課奏最無聞九棘
詳刑推恩載渥荷寵靈之曲被撫頑固以彌兢竊以國
家詔爵惟公懋官有典樂賢興詠育材之道斯隆責實
申規畫餅之名不用諒匪行能純備業履清修竒謀精
究於吏方雅望素高於人聽則何以宻預山公之啓過
垂魯國之褒力致榮塗坐階膴仕苟從虚授宜䘏羣言
如某者凢偶無堪覊孤自進鉛刀一割雖磨鈍以終疲
碩䑕五能蓋為技之皆下徒以家承紱冕學勵綈緗遇
聖旦之右文齒士鄉而論秀楓宸較藝叨遂於决科羽
檄從軍遽諧於策仕粗伸拙者之效敢期國士之知屢
易歲芳免罹官謗既考庸於選部復㳂牒於近藩儉府
依蓮奚彰於治迹融章薦鶚亟奉於言揚逮引對於天
墀俾聨榮於月寺幕中參畫罷裁飛箭之書膝下承歡
兼慰循陔之養此蓋伏遇某官嘘枯振惠奬善居懷特
先蟠木之容大借卿雲之䕃疲駑倍價時加剪拂之私
寒谷為暄潛煦厚均之律致茲蕞質猥玷徽章謹當恪
守朝經祗循士檢佩韋絃而作誡舉務協中飲氷孽以
存誠動思絜矩上答乾坤之施次酬卵翼之仁
　
　
　
　
　
　
　
　
　
　安陽集卷三十七
欽定四庫全書
　安陽集卷三十八　　　　　宋　韓𤦺　撰
　　書啓
　　　昭文相公(以下十啓/代司封兄)
右某近覩進奏院狀報伏審某官肅奉制恩榮加寵典
恭惟慶慰竊以登槐鼎之任注意斯崇躍龍鳯之池褒
賢式重而况翼宣盛美扶助神靈昭成弼亮之勲顯對
洪寧之運駢膺異數胥恊至公伏以某官茂德鎮時純
誠體國負尊主安民之業持秉鈞當軸之權而自位冠
中階功先上衮三辰順厯慶調爕以凝猷萬物遂冝致
幾康而洽詠果見巖瞻增聳棟用彌隆嘉黃閣之奮庸
峻紫垣而命秩憲侯修職方興禮讓之風樊仲翰邦永
著將明之效某夙叨鈞照適繫郡條燕賀厦以居多徒
深竊抃金在鎔而罔間更仰裁成
　　　集賢相公
右某近覩進奏院狀報伏審某官肅奉堯綸再調商鼎
恭惟慶慰竊以乾台上炳衆仰於三階宰府中嚴位尊
乎四近矧復素敦體貌動繫諮諏示注意之莫先顯奮
庸之彌劭爰推異數允屬宗工伏以某官廟噐淵宏棟
材隆厚茂著直方之德遐恢燕翼之謀嚮者成務機衡
均榮屏翰九河䟽潤方惠俗以凝猷十乘宣威荐陪京
而作鎮用能兩宫䟽寵百辟具瞻既增秩於天臺復兼
榮於書殿山甫將明之業大憲周邦鄼侯信謹之規永
寧漢室曲加台照屢賜齒憐疲馬戀軒莫展馳驅之效
大鈞播物更資甄造之仁
　　　中丞
右某自審光膺節召入覲帝暉三獨坐之持綱允歸素
望七諍臣之命秩駢集茂恩顧惟滯涸之蹤適困沉迷
之務尋踈奏記但頌得賢恭惟執邦憲以不回輯天祺
而載厚伏以某官材推棟幹德重縉紳負經世之沉謀
對彌文之景運而自首居雋選高視貴塗益注意於凝
嚴洊奮庸於中外尚抑爕調之任方居彈擊之司蹇蹇
王臣式著匪躬之節赫赫師尹佇符維石之瞻内揆單
平永希甄育
　　　轉運賀冬
右某伏以魏亞歲朝魯書雲物清臺考雜候之課瑞協
珠躔黃鐘推六氣之元温來鳯律恭惟某官才謨秀慱
風宇踈凝隆禁坐之眷惟奉使臺之經計懿綱盡舉徽
績彌光踐長方戒於靈辰席寵行躋於近著某猥居慶
䕃僻守陋封修府謁以尚遼頌神釐之益固
　　　洪州知府學士
右某伏念恪職方州揺旌府署顧休文之薄宦幾歎﨑
嶇仰彦輔之高天阻披澄澈屢更芳籥闕貢單函矧曠
度之斯容諒孱蹤之未棄緬惟布寛書而有裕暢和液
以胥寧恭以某官器宇閎深機靈爽邁荐斡流錢之利聊
專分虎之權恢牧人御衆之才適蠲衆瘼應開德宣符之
曜行副具瞻某早序後陳正遥卿䕃懷風企德空馳託素
之誠彈冠振衣翹俟褒賢之命更兾順茲暄律精保粹襟
　　　昭文相公
右某伏念某僻分封宇越在江壖仰符曜之熒煌徒希
委照觀槐庭之邃宻萬效趨隅恭惟副兩宫求治之懷
舉三事調元之職休祺協茂美實增和伏以某官燕翼
凝猷柔嘉藴德胡公作輔天下仰於中庸魏相持衡海
内歸於禮讓聿樹鴻鈞之化永隆巖石之瞻伏祈上為
廟朝俯遵時令萬機兢業更頼於弼成五福康寧彌資
於嚮用
　　　集賢相公
右某啓伏念某邈守淮藩坐移春律曠時修問蓋懼瀆
尊以日傾心徒知䕃徳仰計弼成天下之務勤宣堂上
之謀中外以安福嘏増厚恭惟某官以文武之材臻世
治以公輔之量鎮時風一人倚為股肱四海望爲霖雨
唯均調於寢膳以保乂於邦家禱頌之誠倍百常品
　　　學士
右某伏念典城攸繫䕃宇尚賖登元禮之門早承於容
接閱公幹之簿方歎於沉迷久踈託素之儀苐積懷風
之想仰計燕居多裕雅履敦和伏以某官志度淵英噐
懷沉宻襲充閭之善慶騰厯塊之修塗紬石室之文方
凝懿效沛楓宸之寵行踐貴階更祈順春籥之載暄保
神襟而自重
　　　安撫待制
右某伏審某官高擁使軺逺綏淮服狥行風俗究民瘼
以咸蠲宣布詔書廸承恩而載厚恭惟上副穆清之念
適居䝉犯之勞粹韻敉寧沖祺舉集某猥分州任僻介
江壖企雲䕃以非遼卜郊迎而在邇更祈俯順時令精
調寐興
　　　鄂州知郡郎中
右某伏念匪遥英範熟聽休聲公幹之範沉迷適嗟堆
案彦輔之天澄澈莫遂披雲豈謂猥沐降慈荐貽芳訊
認遜勤之載厚實兢佩以徒深恭惟樹風愛以彌敦固
祺祥而協茂伏以某官才謀博贍韻字踈凝楓宸夙厚
於眷懷竹使聊膺於寄任布六條而問俗已浹殊聞走
三節以奉朝行躋近列顧韶妍之向慕接談對以尚賖
倍冀珍頥式符䖍頌
　　　狀元大著學士
右某伏念屬自淮南䑛鼎接仙馭之靈蹤潁隂聚星濶
朋簪之勝會悵一官之異守憑尺素以幾稀企德懷風
惟日為歲而復門衰祚薄途泰命屯合符方代於𤓰期
毁眥遽罹於荼苦奉涓塵之孝曷報劬勞託手足之親
殆成消瘠繼審踐司文之秘署參集雅之儁游逖仰殊
遷徒深竊抃緬惟陪豫游之多暇介神祉以胥寧伏以
某官體淳淑之姿負宏傑之氣擅天人之奥學擢對無
階掲日月之大名逢辰自樂方由匠局出贊侯藩隆黼
座之注懷應鋒車之趣召亟上千篇之奏旋紆二月之
觀給筆蘭臺揮鉛玉署漸鴻鸞之黨引籍金閨紬龜龍
之圖彯纓麟殿方且儀刑閨彦表的書山獻東觀之竒
文時宣盛德借上林之全樹密占芳栖佇見賢頌聿興
帝墳增煥飛翠緌而拖鳴玉坐跂亨衢登紫闥而侍北
辰日承清燕允彰瓌望式慰輿情某早序後陳喜聞嘉
遇莊溟載運諒翔鷃以何攀原野未遺兾亾簪之在念
尚遼欵拜良切傾顒
　　　詳議殿丞
右某伏念屬自禁坐掄才接荀龍之懿躅侯封賛守邈
千駟之高閎拜風格之攸踈鬰心靈而第極官曹是繫
客素罕憑重以謭薄之材屯蹷尤甚適及戍𤓰之代遽
纒風木之悲泣血未停凋年已逝仰計首公暇豫味道
粹寧伏以某官志度淵英才謨高正早飛蕤於膴仕亟
騰逸於亨衢三尺持平務究寛賖之法九清沛寵行躋
顯近之班兼審狀元學士乙奏尚方試言平樂陟先瀛
之秘局簉蓬署之清資錢萬選以馳聲式欽嘉遇弁一
彈而樂用彌積歡悰尚阻披承兾加頥衛
　　　淄州知郡學士
右某伏念昨以絶奉循陔之養逺依同氣之親邈在淮
壖夐遥鈴府王粲自離於荆渚無所銷憂惠施方視於
濠魚未能知樂屬衰麻之在疚固鱗翼之罕憑敢謂弗
替厚憐逺頒珍誨欽奉降挹苐極靦藏備聆政迹推優
神襟集慶恭以某官負宏傑之噐禀醇和之靈式縻鳯
署之英才慙委虎符之重寄杜氏以夾河為郡交喧愛
樹之謡楊君以垂組夸鄉俯接維桑之地惠利已凝於
殊績龎鴻將沛於茂恩深兾遵調少符顒繫
　　　運使郎中
右某伏念昨者執萱背之䘮因而去職覲棠跗之戚久
矣離羣邈眷魚梁謀飛鷁櫂屬揚舲於楚甸偶按郡於
海瀕冐柴毁之容敢修名而致謁擴淵回之度俄坐傳
以見延使斾言旋賓墉再伏承顧盼而倍價被奬朂以
增榮㫖酒嘉肴辱升堂而示禮犀舟勁檝俾破浪以無
虞荷博濟之惟優固厚銘而斯極茹荼攸切奏記有稽
恭以某官球序融輝嶽神鍾秀對文物葳蕤之運挺棟
梁磥砢之材聿奉帝俞出分邦曹范滂以登車攬轡自
肅提封桑羊以據相運籌行膺懋寵更祈俯順氣序謹
調寢興
　　　楚州知郡都官
右某伏以昨以絶奉循陔之養逺依同氣之親幸假道
於懿藩得趨隅於盛府過敦寵迓增紀愚衷倚廬之念
方深奏記之儀僅闕緬計樹教條而流愛固祥履以延
禧恭惟某官禀醇和之靈厚寛中之性臺閣夙推於素
譽搢紳咸挹於高芬式奉帝俞顯分邦寄仲寳之若有
神道必研輕重之幾子幹以深達故宜居存清浄之務
惠利已凝於殊績龎鴻將沛於茂恩仰兾遵調少符瞻
願
　　　海州知郡郎中
右某伏念倚廬增歎趨府夐賖音驛馳誠懼沉波之未
達風旌結念固引領以方勞緬惟政績茂宣襟靈協暢
伏以某官沖純毓徳愛利凝猷富經國之逺圖抱牧民
之良幹剖符統務式彰文紀之英才增秩賜金佇舉孝
宣之故事春序融爍賓墀阻修兾遵頥衛之方少緩瞻
顒之素
　　　宿州同判屯田
右某伏念披樂令之雲天方遥晤對仰謝庭之蘭玉仍
接婣聨屬衰杖之疚懷闕飛鱗之託訊緬計樹風多裕
履道彌冲伏以某官理擅民宗才經世務應積星之上
列賛分虎之近邦揉木銷金聊宣於善化舒紳緩佩行
陟於近司屬夏戍之有初兾天倪之是保
　　　秀才(杜/)
某啓蘭薰菊耀久挹於高芬玉潔冰清仍聨於茂族眷
美疆之甚邇貢柔削以多踈屬在哀㷀殊非簡傲仰計
貴隂勵業毓性凝和秀才郎狀元繡組成文珪璋範德
草副命部之薦尚淹摶海之程矧國家巍煥宣猷暉昌
復旦崇英逸偉方求應務之才發筞决科佇塞錄賢之
詔更希頥衛式慰傾祈
　　　轉運司部
右某伏念邇者幸屬天倫逺分郡政方謀趣治旋會按
行暨獲趨塵亟承欵接載荷優隆之賜永銘頑固之懷
仰振舉於列城諒便藩於景福恭惟某官才謨緯世望
實光區總善部於中臺幹要權於外計聿豐經用載洽
殊聞孟傳持綱清詔克申於雅志千秋作輔富民行啓
於真封更祈順嚴律之有初廸粹襟而自重
　　　撫州臨川知縣寺丞
右某伏念屬自禁座掄材誤竦前芻之誚侯藩㳂牒遽
參剖竹之榮窘若宦遊邈焉風會加以門衰祚薄途㤗
命屯合符將覲於芝庭累釁亟延於萱背羈孤至此言
叙何從荐易芳年踈馳短札豈謂猥䝉冲眷遐枉珍題
荷降挹之兼常第刻著之惟永仰計首公多裕毓性敦
官伏以某官德牧瑞儀韶英正韻適分曹於棘署聊賦
政於雷封千室鳴絃已布阜安之化四門啓籥方延駿
茂之才希順廸於粹襟佇顯登於貴仕其為企頌曷既
剖陳
　　　光州知郡狀元學士
右某早者寓跡中州趨塵上館文暢之才具美載挹英
風相如之騎甚都繼臨窮巷暨首涂之斯廹卜賫刺以
莫遑近審光奉綈章顯分符寄適黃堂之視政諒素履
以敦和恭惟某官桂苑橫飛蓬山獨步鑒局尚於夷逺
思理禀於清純前賈席以問釐方隆寵遇厭嚴廬而出
守暫遂便藩已鳴千室之絃亟成旬日之化鋒車趣召
行膺用板之恩鳯掖司言竚演明緡之命更祈冲衛式
副䖍誠
　　　明州同判屯田
右某啓伏自欒棘餘生再塵於仕籍菁莪善育猥厠於
英游顧亥豕之未分復管庫之為役神標邈爾俗狀紛
然欲一致緘縢少導悃臆其如休直相半出納互繁陳
孟公之口占胡能有意陶士衡之言荅豈逮如流矧通
恕之可詳匪怠驁之加責恭惟中和舉職愛利及民當
九夏歊炎之辰輯五福康寧之用伏以某官天才開敏
氣宇踈明蹔闗掌於郡條已著聞於風迹庖硎載發適
彰投刃之功漢席方虚彌渇受釐之對即膺迅召入簉
近班川塗阻長圭籥遷貿首公之外繕性是宜
　　　相州知府學士
右某伏念屬自某官輙從劇任出鎮名藩懷紱之鄉固
篤於時寵歌襦載路諒洽於民歡仰惟化醇俗以惟和
輯純禧而益厚伏以某官才謀自任強濟有聞荐總要
權居成懿效運計籌而商利克羡邦財奉使竹以班條
方隆政績佇沛龎鴻之寵入歸嚴近之班惟兾順時少
符延想
　　　舒州知郡郎中
右某言伏念自某官辭計部之繁領州符之重遽茲摻
袂俄及凋年致問絶踈馳精㒺暇恭惟政發其譽化醇
於民坐臻平簡之風舉集沖休之福某官噐徳兼劭不
謀自高早推應務之能洊被使煩之寄居聞異最動振
淑聲求名部以班條方資偃息委細書而被寵即覲凝
嚴惟希善養粹和少符詹詠
　　　狀元正言學士
右某伏念自審某官陟岵纒悲棄官行服悵􁀙風之寂
爾奉慰削以闕如復以守藏所縻繼日鮮暇望神標而
夐越走俗狀以空疲雖欲一致緘縢少導悃臆其如筦
庫之任米鹽甚繁窘於五木之拘涸若百亟之意諒寛
明之可悉匪大驁以見尤恭惟春律布和家居鮮味雖
孝思之㒺極在禮典之不踰佇見隙駟終祥詔鳯申渥
入踐雍容之列峻陞清切之司川塗阻長圭籥遷逝善
為開抑勉自保頥
　　　楚州知郡都官
右某伏念竊吹書山日甚空踈之誚揺旍郡閣坐違英
絢之姿矧惟蘭玉之親仍締葭莩之援馳誠僅闕負刺
彌兢恭惟觀省民風敦明治體當砥節首公之暇得餐
和履順之宜伏以某官性行淑均才謨高正應積星之
上列持分虎之要權熊軾班春已洽愛棠之詠鳯書申
寵行膺用板之恩更祈順韶律之惟和廸粹襟而自重
　　　運使學士
右某伏念時駟易馳神峯夐隔抗塵容而自效煩使增
勞具短札以為儀空函罕致諒兹寛悉必恕頑踈近者
輙上奏封懇圖州任天仁從欲適下於俞音諫局備員
俄膺於渥命退惟冒寵誠出更評豈謂過沐周勤特頒
誨檢曲形敦借苐積靦藏仰繩部之多餘固逆釐之彌
厚伏以某官才謨敏贍識局該明兼資鯁亮之風簡在
顒昻之眷暫膺温詔移總懿綱八使申威已振澄清之
譽九年足用即觀紅腐之饒矧洽殊聞行躋近列肇升
嚴律增企儁游萬兾遵頥少符言頌
　　　江西運使兵部
右某伏念倐暌粹度俄及蕭辰箴補無才方懼尸官之
誚澄清在望已隆按部之風近者伏審三載疇庸五兵
峻秩凡叨契愛之分舉增驩懌之悰恭惟經畫多餘釐
祥茂集某官沉明毓性端亮馳稱攬轡申威大康於逺
俗析毫商利彌衍於宏謀佇成績之有嘉聽褒恩之在
邇唯祈順序少慰翹誠
　　　壽州知府學士
右某伏自某官輙從劇任榮領便藩顧箴補之無才日
慙充位仰寛明之樹化時用偃風催踈裁記之誠增役
離羣之恨緬計布民經而有裕丁葉序之云初塗誦載
歡神釐舉集恭以某官才猷自任端介不回早從仙室
之游蹔奉使旟之寄閉閣而治方從偃息之懷趨節以
朝行被褒優之命伏兾俯順氣候精加葆調
　　　知府密學
右某啓某屬者誤被宸恩擢司明命演帝綸之重方媿
空踈備使隰之行遽叨簡任其榮甚過所貴未勝辭避
莫從憂惕兼至暨治装之云廹實裁記之未遑蓋主上
以仁治中區惠先逺俗勤詢歲旱貽惻聖衷慮生籍之
流庸傷物價之騰躍雖歌襦之化固久服於民心而乘
傳所過庶咸知於上意適兼程而䖍命將入境以傾風
敢謂猥沐殊私疊貽精翰仰認履謙之德舉增為感之
懷欵奉有期瞻忭無已
　　　永興招討太尉
某啓此者誤膺朝選叨貳使權䕃德有階是為天幸度
才無補第恤人言嘗裁記以通誠即治装而引道已度
崤函之險式瞻秦雍之雄掃舍人之門將修府謁啓元
戎之乘佇託車塵欣望所深實倍彜等
　　　同前
某啓屬者暫違節下入奏廷中達將悃之謀雅符於上
意賾柄臣之論盡恊於前籌奉成筭以出都指歸塗而
促駕屢承教問曲示眷存内惟鄙庸敢忘兢荷棠郊在
望已及於提封蓮府多賢即陪於高議
　　　同前
某啓保邊無狀被責為宜忽奉詔函俾趨宸闕顧勲庸
而何有矧疆埸之未寧累上奏封願留職任至誠斯切
成命莫回雖軺傳之載馳但心顏而自愧豈謂不忘齒
記先貽教函過敦愛奬之私益重謙尊之德此蓋某官
翊隆大業稱引後生謂嘗備於屬僚每借言於公論致
兹孱𤨏誤玷寵光期入覲於威顔方再陳於讓懇未遑
多叙徒積厚銘
　　　鄆州赴上謝兩府
右某啓近奉敇移知鄆州軍州事已於今月五日到任
上訖淮南善地所寄已優汶上名藩被恩彌重内惟過
幸誠出先容此蓋伏遇某官以道佐時以仁恕物軫其
踈外曲有借憐致兹易地之行實亞陪京之近敢不心
存愛利力服忠勤勉師循吏之為庶答大鈞之造
　　　乞致政上二相
冒榮過分得疾早衰雖叨鄉里之為州奈苦膏盲之肆
便不求安退是速隂誅比瀝血以奏封願賜骸而就第
愚誠已至天意未回此者伏遇某官道輔唐虞德高䕫
契以萬物遂宜為至樂以一夫不獲為深憂幸此孤孱
嘗攀雅舊敢望察其素實閔以病體謂力丐於休閑知
事非於矯妄特加公論曲賜先容述真懇於上前必垂
恩可救餘生於言下實賴矜全内惟犬馬之殘年曷報
埏鎔之大惠
　
　
　
　
　
　
　
　
　
　
　
　
　安陽集巻三十八
欽定四庫全書
　安陽集卷三十九　　　　　　宋　韓𤦺　撰
　　書狀
　　　大使回諸州去日逺迎
右某啓此者肅將朝命逺奉聘儀方道出於藩圻即刺通
於候舎猥承隆念先枉珍題認降挹之有加固悚藏而斯在
　　　副使
右某啓此者睦隣修好展幣戎行顧名部以經塗辱芳
函之垂問即諧欵晤彌積欣銘
　　　大使回天雄軍澶州二運使去日逺迎
右某此者聘結歡隣叨奉建􁊿之命塗經會府即申修
刺之儀豈謂過沐隆慈曲頒精翰荷遜勤之良厚固欣
悚以兼常
　　　副使
右某此者叨聨使節出奉聘儀已促征軺言由盛府豈
謂俯回眷念特貽函封幸趨拜之匪遥固欣銘之舉集
　　　使副回去日不經歴州軍逺迎
右某啓此者祇奉朝綸出修鄰聘過承厚念遐枉芳題
載欽冲挹之私但積悚藏之素
　　　大使囘諸州囘日逺迎
右某啓此者拭玉修歡甫成於聘禮囘轅即路再歴於
名藩豈謂殊私先貽妙翰仰荷遜勤之㫖豈勝銘悚之
懷
　　　副使
右某此者已達聘儀再由郡境修名致謁即叙於賓儀
馳使裁緘過敦於主禮仰欽勤重彌積靦銘
　　　大使回天雄軍澶州并二運使回日逺迎
右某此者持玉幣以出疆甫成聘禮駐旌軺而就館再
展賓儀豈謂過沐隆慈曲頒尊翰荷愛存之斯至固兢
刻以兼懷
　　　大使去日囘滑州書
右某啓此者恭持信幣言聘殊隣幸弭蓋於邑居徒晞
風於府署敢期英念遐枉珍題犒行之禮甚豐服惠之
誠益著尚遥披奉彌積傾瞻
　　　白溝謝筵狀(以下契丹/國表狀)
嵗元更歴時聘講歡展幣以行奉邦儀而載肅謁關而
問推宴禮以兼優仰荷眷私彌増感抃
　　　新城謝撫問表
祇膺恩撫伏用兢榮中謝竊以獻歲更端睦隣修好致
比年之禮式謹於彛章慰行路之勤曲形於嘉問仰承
渥惠增紀愚衷
　　　燕京謝酒果狀
拭玉申歡受書將命顧都城之所歴承醴齊之載加仍
兼籩實之珍益甚使軺之寵仰懷恩錫苐極悚藏
　　　澶州謝湯藥表
寵賫有加感悰彌至中謝竊以聘儀為重敢懐蒙犯之
勞藥劑稱珍曲示慰安之禮仰恩輝之下暨顧行色以
增和上戴慈仁彌深感服
　　　副使
猥荷鴻私曲頒靈劑中謝伏以歡隣講好獲參為介之
行上藥均和遽沐蠲疴之賜載欽惠貺徒積兢銘
　　　中京謝皮褐衣物等表
祇膺恩檢就賜珍裘被寵兼常撫躬增惕中謝伏念寳
隣胥協信幣交修屬冬律之方嚴眷使軺而加念式頒
寒服益示至慈建兹騶𨽻之行亦均輕暖之賜欽承厚
禮實感丹悰
　　　謝館宴狀
都畿爰止方循即墨之儀牢醴具陳亟荷宴賓之禮仰
鴻私之曲被銘丹慊以良深
　　　謝簽賜酒食狀
璧琮申聘甫及於名都肴醳均恩俄推於厚賫仰欽慈
渥但激鄙悰
　　　謝酒果狀
乘軺講好授館修儀猥荷眷仁荐推恩賜載挹醇醪之
味仍均芳實之珍優禮所加悚銘斯至
　　　謝春盤幡勝狀
緹律囘春青陽戒節鏤勝俯遵於俗尚雕盤榮錫於時
珍上荷恩私至深銘刻
　　　謝生餼狀
旌軺就館方展於聘儀牢積在廷爰豐於餼禮仰銜恩
惠伏積兢銘
　　　謝射弓筵狀
百名將幣式奉於隣歡五善講儀恭陪於射禮仍浹示
慈之宴彌欽觀徳之容上戴恩私伏増銘悚
　　　謝餞筵狀
拭璧修歡既講聘儀之重囘轅即路仍推宴餞之私荷
恩惠之載周在感榮之兼至
　　　囘燕王狀
玉幣申歡獲將於慶禮椒蘭飲徳即奉於英標豈謂殊
私先貽妙翰載認撝勤之㫖伏深感著之懐
　　　副使
參奉聘儀謹修鄰好言由盛府將奉温儀認謙禮之載
加辱榮緘之見問其為悚荷曷既敷陳
　　　囘中京留守狀
載􁊿將命方塵于隰之行促駕經塗載仰維垣之重敢
期英念先枉珍函認謙禮之彌加固銘懐而斯在
　　　副使
獲貳使軺嗣修時聘届名城之甚邇沐芳翰之見臨為
禮至優感懐増厚
　　　謝燕王請赴筵狀
受書講信方歴於名都折俎申歡過敦於厚禮仍貽芳
翰曲示寵招即諧欵奉之私但切欣銘之素
　　　副使
參持慶幣獲届樂都過形削牘之勤曲示犒賓之禮載
欽嘉召彌極感悰
　　　謝中京留守請赴筵狀
適停軺馭甫憩都城俄推置醴之勤仍沐裁緘之召永
言銘戢豈易述宣
　　　副使
修聘寶隣停驂會府遽承芳檢曲示寵招荷主禮之載
豐寘感懐而増辱
　　　謝中京留守餞送狀
年聘成儀使旜復命都城就館重煩延接之私祖帳飛
觴彌示眷勤之厚仰欽優待増極鄙悰
　　　副使
獲馳介乘欽奉隣歡方掲節以言還沐至郊而為餞感
藏斯至染述奚周
　　　謝燕王餞送狀
已達聘儀再由都會荷眷勤之彌渥加宴餞以過豐其
在銘懐固非勝道
　　　副使
參修聘問囘歴都畿遽修祖道之儀實厚送賓之禮其
為悚佩無假開陳
　
　
　
　
　
　
　
　
　
　
　
　
　
　
　安陽集巻三十九
欽定四庫全書
　安陽集巻四十　　　　　　宋　韓𤦺　撰
　　制詞
　　　中書試制詔三道
　　　邊鎮節度使加同平章事制(限二百字/以上成)
門下朕奉承先猷統理四海雖兩階之舞惟文德之内
修而十乘之行亦元戎之外倚向匪功名自立忠義無
渝負全師保勝之謀得守塞安邊之策則曷以委之扞
蔽假以綏懷仗節臨戎方號軍鋒之冠承天象極宜兼
鼎席之崇甄於爾勞蔽自余志用涓良日敷告廣朝具
官某倜儻不羣方毅無撓藴沉謀而必斷持勇節而甚
高練鈐决之符兵韜盡達賾詩書之府儒術兼優中外
迭更恪勤罔懈間者顧守方之要擇制閫之行以文武
兼備之才膺左右皆師之選輟於近著建以高牙而能
安輯封垂訓齊候伍申令惟信均饗必豐運籌先决於
帷中所賜率分於麾下無開生事之隙將成殄冦之勲
偉望益隆休聲日至朕代天理物制禄勸能惟功是圖
在賞奚吝是用即軍而頒命加寵以旌賢俾參三事之
聨實聳萬夫之觀於戯將相之任為臣極榮疆鄙之權
所寄良重吾恩甚渥汝報可知無煩訓辭惟自朂厲
　　　中書舍人除御史丞制(限一百五十/字以上成)
勑南臺風憲之重中執大夫之亞彈治非法表儀羣官
必取嚴明自修方重不撓者以稱其任我甄髦彦僉實
宜之具官某文雄學優材敏行潔深明當世之務兼藴
幹時之謀而自砥節仕塗奮庸朝路處議必當居官可
稱委之使煩盤根以别乎利器察其守道白璧無求於
厚瑕曏者擢於近署進處西曹專典命書且觀才業而
能發揮温雅之號演明深厚之辭朝采益光吾訓增重
矧以編摩之暇間陳忠鯁之言誠存告猷事亦惇體宜
繇四禁之任往司三獨之權爾其振緝紀綱張大職業
守正則補於予治持禄則癏於爾官務求厥中毋忝休
命
　　　誡勵風俗浮薄詔(限二百字/以上成)
夫革文變薄者興治之大砥名礪行者為士之常故清
浄則化行端慤而名顯康世導俗率繇斯舉朕保宥黎
獻輯寧區域納上穹之祐衣前人之言以周文之小心
漢光之柔道惟兢惟業勤覽萬機曷嘗不惇本體元廢
奢長儉推行忠厚之教惇任亷良之人蓋將欲抑浮偽
之風崇禮讓之訓嘉與宇内同臻是塗然而人性易流
俗尚難一久安涵養之惠寖啓澆漓之源多行險以期
榮作擇利而安巳人或有善蔽之而不言官或任權靡
然而争附婦姑求勝朋比相高苟茲弊之弗悛實有邦
之甚蠧是用特申明諭徧飭多方各宜履道求中飭
躬希古㒺沽譽以干進思首公而盡規官之修則上必
聞效之實則名自至朝有禄位本觀賢才儻行已以毋
邪在旌能而孰吝告于中外當體余言
　　　王堯臣除翰林學士制
勑王者發號裁訓所以風四方而熈衆務也故前代贊
辭視草雖以名臣掌之而其任未著唐以文治始盛禁
林之選我朝因舊建職恩禮差峻須才而召儒者榮之
以爾具官王堯臣冲履夷懷清猷敏行言必可復而有
端士之目動率由禮而有古人之風曏者旌其藝文升
冠多士更集郡條之最久陪詞館之游使以煩而益精
語其進則無競而自迹其材美擢典命書敷余制以甚
明稽作者而奚愧覆刑讞則輕重皆當提京局則綱領
畢修稔於歲勞休厥朝論宜繇西省之袐進預北門之
直爾其蹈賢哲之範思職業之舉出令之始務切於事
機備對之間勿忘於毗正毋以文翰專為汝能徃服茂
恩以永來譽
　　　郭稹除刑部員外郎制
勑具官郭稹中臺憲曹掌天下刑讞分置郎屬計决衆
務今雖外領他局然職望尤峻非奏課之美者未嘗輕
授以爾操尚中立資性外和早冨藝文實冠鄉選逮優
中辭等隨牒更仕奉已以亷著居官以幹聞治成均之
業而善誘後來讐麗正之書而多得前誤出貳郡條之
寄入參邦計之煩風力愈修盤錯盡解適稽官簿當質
歲成進陪司冦之聨尚贊理財之任祗若余命懋哉爾
勤
　　　魏昭昞除防禦使制
勑國家嚴武備治軍行參設使名式遏於外所以踵唐
舊而奬材臣也以爾具官魏昭昞柔謹自將和愿有守
早縁戚體之愛升預禁墀之聨煩局所更勞簿可録曏
嘉宣納之美擢司擯贊之職貳馬政以有蕃閲兵符而
無濫遽形囊奉願假郡麾典輔藩之雄且稽於善教申
先賞之勸宜責於後勤往佩朝恩毋隳世伐
　　　王克基除東上閤門使制
勑漢制謁者有僕射以統其屬今二閤置使通領擯贊
之職若功次為久則序而升之以爾某官王克基性順
而和行亷而固早繇勲戚之績寢服軒墀之列凢任於
事率能其稱暨銓武材益信官最録其勤舊優以褒遷
宜升左闥之崇更示橫班之寵勉修而效以對朕恩
　　　龍昌期等授試國子四門助教制
勑益州進士龍昌期等夫舉高節顯儒行使聞者知善
必期報驩然有嚮道之心國之良教也以爾等學以為
已名不求達或治業有本而盡經府之奥或誨人甚廣
而為州塾所稱白首無違環堵自樂屬使軺之去復迹
鄉譽以來聞宜惇逺俗之風偕綴上庠之籍服余甄命
以克其終
　　　夏隨除觀察使制
勑古之君天下者以幅員之廣慮耳目之所未究也故
分道遣使舉吏之臧否候民之病利而達於上有唐亷
察之選蓋其任也今職廢為官名品逾重非簡時傑賞
舊勞則罔或命焉以爾具官夏隨噐懷沉敏行實端方
早圖世勲階籍禁列朕肇開儲邸擇相賔儀逮於纂承
亟用甄擢而能勤劬自謹謙畏不矜精力一心局事毋
曠掌武選則銓藻有叙統邉戍則綏御得宜間以親嫌
歸奉朝請方試才而思用爰先賞以勸功俾正觀風之
名往蒞作藩之寄噫衒寵則其悔必速修政則厥庸乃
豐善宣教條用服予訓
　　　李端愿除西上閣門使制
勑典禁閽之籍辨廷謁之儀寵建使名實甄材彦以爾
具官李端愿操尚冲約業履淳篤襲世資而動守禮法
居戚苑而行同寒素勤辦乃事孝聞於家會以歲勞宜
有恩進爰崇宫闥之秩兼厚沁園之親訓緝兵團仍茲
舊職爾其以已能思效以忠訓自修則百辟四方知朕
不私於賞也
　　　吳有隣除駕部員外郎制
勑具官吳有隣國家推公以馭羣吏責實而張課法惟
後勤已效則前過可忘以爾早擢儒科久參朝序寖階
郎省出領郡符自抵憲條得原慶典降居筦㩁之任用
推抆拭之恩省躬甚明祗局無懈念歲勞之克著稽賞
格以當遷進升司僕之曹且示懋官之訓體予甄録更
務檢修
　　　王果除諸司使制
勑具官王果以經藝之長升于仕版以法令之允寘彼
朝綏方任幹明之才式推竒正之學遂移閨籍更服禁
聨俾司邊壘之雄善撫兵屯之肅載稽勞簿優進寵階
宜欽增秩之恩勉著安民之效
　　　江中立除袐書丞制
勑具官江中立國家用人之法必稽吏考之善否而升
黜之苟最有可稱則賞亦宜信以爾業文中第累勤蒞
官曏參史觀之聨逺賦縣同之政屬周歲閏當較治能
即遷本丞實寘通序宜思恪謹以副寵甄
　　　高繼隆除諸司使制
勑具官高繼隆早服禁聨勤修吏最荐委典戎之任備
觀經武之能西垂制衝鈴策為重冝正使名之授往提
師律之嚴勉效爾為勿孤余奬
　　　韓鑑除祥符縣主簿制
勑具官韓鑑早繇䕃補方限選條屬乃家嚴膺吾使任
顧蜀道之逺且有庇宗之祈惟赤邑之雄願承勾簿之乏
宜旌寵寄俾漸仕階
　　　穆思齊除大理寺丞制
勑具官穆思齊曉城旦之書而升仕階宰縣同之政而
集官最薦章交上參應恩格廷尉之屬丞選甚清用疇
爾勞其報余賞
　　　陳道古除大理寺丞制
勑具官陳道古早修門法來服仕階備丞率於卿聨幹
財煩於京務職勞甚著課格當遷理官司平選屬為謹
往䖍恩賞勤紹世風
　　　柯慶文除著作佐郎制
具官柯慶文早决儁科荐居官次逺從州辟勤著吏能
屢閲薦章來稱美課約史有貳於仕尤清信吾賞條旌
爾成效
　　　燕褒除太理評事制
勑具官燕褒以爾早縁䕃格參服仕塗預禮蕝之員最
成來上陪卿棘之議恩陟宜優徃踐榮階更圖爾效
　　　李迪曾祖在欽贈太師制
勑王者躬郊廟之祀答神靈之休美莫敢專以明尊上
之義孝而能饗蓋達奉先之誠因是廣恩庶能知教矧
惟丞弼之舊方均左右之勞用舉徽章賁於曾世具官
李迪曾祖贈太師在欽冲懷弗競潛德甚高天爵之修
遂忘於君仕家善之積爰啓於孫謀是生忠實之臣薦
正鈞衡之位曏辭台路徃殿國藩宜孚渙號之文特霈
寵親之澤維師命秩飾壤推榮英魄想存尚克歆荷
　　　曾祖母潘氏追封魯國太夫人制
勑廼者寳元冬仲景至協辰有事㤗壇昭答靈貺均慶
方夏漏澤泉壤所以勸臣勞而惇孝治也具官李某曾
祖母潘氏壼儀咸備家範早修謹婦道以可宗監女圖
而毋越善祥有報良嗣聿興為時正人作朕賢弼適優
賢於邦翰屬展宷於陽郊增崇曲阜之封姑慰幽塗之
魄
　　　祖令珣贈中書令制
勑朕嚴禮紫壇祗祼清廟精意以感故瑞福永况慶澤
所被故幽明必通矧公台亮直之臣寵藩翰撫綏之寄
宜褒祖德載厚恩章具官李某祖贈太師令珣志行醇
深襟懷信實早升仕版進服朝聨當藝祖之開基指僭
邦而伐罪屢陳竒策簡在聖心計府商功邦財增羡郡
條賦政民瘼必蠲彌嘉異等之勞將圖不次之用位未
充量遽歎於云亡善及子孫果彰於有後荐登爰立之
任方倚于宣之良肆類克成顯親有典式正鳯池之拜
庶光馬鬛之封魂兮有知欽此優命
　　　祖母白氏追封(闕/)國太夫人制
勑郊報之重陟配有嚴朝渙所均上下咸暨推是及先
之寵存乎勸後之經具官李某祖母白氏德禀柔明性
惇淑茂嬪於令族綽有懿風惟慈德之流光祐孝孫而
興緒入為良輔謀必盡忠出殿大邦惠深及物祀儀方
舉慶典惟行宜旌祖妣之賢載易國封之大魂而不昧
服我恩休
　　　祈福道塲白文
伏以花雨稱祥適丁於令節貝文演妙䖍奉於眞詮爰
擇淨居式延開士贊佛乘之利益助宸厯之鴻長伏惟
尊號皇帝陛下仁惠宅中睿明臨下謹天經而惇治設
神理以寧人畫象寛刑協敷於邦教斵雕興儉丕變於
民風屬端月之肇興願緜區之咸乂羣靈俱泰庶務交
修思與黎氓同均瑞福啓法延於紺宇來寳施於丹闈
集此勝因仰資盛旦皇帝伏願聖猷永茂皇緒寖昌慧
日破昏遐膺於煦育慈雲䕃物畢遂於蕃滋凢居普率
之間共洽熈平之化
　　　祈福道場功德䟽文
伏以金繩闢宇式見於莊嚴貝葉披文爰資於勝利屬
聖神之撫運顧景序之方春庶職熈康萬靈和樂順茲
佳節䖍禮眞乘修淨供以惟嚴輯善因而彌衍伏望覺
慈廣覆慧力周施錫無疆之休增延於睿厯演甚盛之
福普及於蒸民凢在幅員永符歸嚮
　
　
　
　
　
　
　
　
　
　
　
　
　
　安陽集巻四十
欽定四庫全書
　安陽集巻四十一　　　　　宋　韓𤦺　撰
　　冊文
　　　仁宗皇帝哀冊文
維嘉祐八年嵗次癸夘三月癸夘朔二十九日辛未仁
宗神文聖武明孝皇帝崩于福寧殿旋殯于殿之西階
粤十月戊辰朔六日癸酉遷坐于永昭陵禮也龍馭賔
天珠襦留殯萬方之軌同臻七月之期兹近法仗已嚴
靈輴未進風雲慘鬱以生悲臣妾涕號而思殉孝子嗣
皇帝臣某接統承堯念親晞舜徘徊象物驚禁從以如
存摧慕僊遊致哀誠兮必盡繄臨奠以長辭蓋終天之
永恨乃命弼臣以文傳信其詞曰
惟宋受命與天無疆藝祖以武底寧四方神宗以文萬
邦一王真廟紹隆赫然其光逮夫仁宗益熾而昌厥生
之初上帝惟祜天日之表振古未覩色出圭章歩嚴龍
虎其俾真人來綏下土元良之建匕鬯是主寢門之問
惕若文武嗣訓之循纂承丕緒左右獻后以䝉自處大
運歸乾獨化陶甄進良黜姦始章聖權其仁如天其度
如淵其仁伊何得之自然草秀而茁蟲飛而翾尚不忍
傷况吾民焉惠澤之霈滂洋幅貟物無不滋四十二年
猗如天兮化工則全其度伊何汪然莫際巨細必容黙
分誠偽臣在言職不知諱忌時肆詆訐衆嫉狂易聖心
怡然曰此忠義是也吾從過焉何戾猗如淵兮是能致
治明謹庶獄極于哀矜惟法所在未嘗妄刑郡邑之吏
責之詳平一失入罪無階顯榮尊為天子以儉為貴崇
尚清虚屛斥紛麗向縁不懌輔臣入視殿幄肅然茵衾
故敝率用繒素了無文綺衆目驚嗟上曰何喟吾之受
用素止如是此民膏血烏敢妄費恭事天地孝承祖宗
九見圓丘再祇合宫大祫于廟親籍于東服噐精備粢
盛潔豐小次不御秉圭顒顒何必戸暁民胥偃風取士
之路務在至公十二臨軒䇿之必躬雋髦盡得巖穴幾
空有將有相曰功曰庸眇視三代吾其比崇北胡之强
西夏之猘時欲跳梁恣其貪嗜吾以威懐折其凶鋭兩
堦揺尾從我覊餌百蠻梯航琛賮日至禮樂具修干戈
不試夫惟立嗣天下之基前世令王或牽以私事不前
定殯于亂危我出獨斷挺然不疑求賢于宗唯聖是知
神器之重其傳有歸廟社以安生靈以嬉迹其大公堯
舜之為昔在人上必有偏好或樂馳逐或喜征討或務
宴游或専營造或邇聲色或泥丹竈棋奕之工擊拂之
妙有一于此下從而效噫吾仁宗澹無所樂曰吾好者
在勤政道日必旰昃惟先之紹閒時弄翰或𨽻或草堊
帚之揮千竒萬巧去冬之暮清燕之閒再闢天閣詔呼
從官親作飛白侍臣縱觀心合造化生成筆端書幅踰
百大均寵頒退坐羣玉行觴盡歡嗚呼哀哉賜墨尚濕
宸章未刋植璧斯䖍遽有金縢之禱綴衣遂徹俄承玉
几之言嗚呼哀哉大變之來天傾地裂四海之慟風號
雨血兆民震駭其無生百辟寃呼而僅絶乘雲之游兮
汗漫而自髙持􁑛之慕兮僵仆而徒切因疑前㑹之非
常似與羣臣之叙訣嗚呼哀哉候律云凛諏辰恊元嚴
蜃路以方駕視羽幢兮始前池竹揺雉車旗飾鸞背朱
雀之通逵指青龍之吉山關路長兮去復去宫車晩兮
還不還痛徹六宫兮莫如逝淚灑重瞳兮胡可攀嗚呼
哀哉寒日晝昬愁隂夜積巻晴霓於丹旐蕩霜波於素
帟哀笳𤣥咽六州之奏増悽駿嶽前瞻萬嵗之聲何闃
大隧一扃幽堂永寂人間之恨空長帝所之歡豈極嗚
呼哀哉秦漢而下御邦子民敻越三紀纔聞數君其間
治亂以相駮否亨之不醇如仁宗享國之乆而始終太
平兮彼安敢望吾之清塵生而無窮者厚載健而不息
者髙旻惟至仁盛德與髙厚之俱兮萬世巍然而不泯
嗚呼哀哉
　　　英宗皇帝尊號冊文
維治平四年嵗次丁未正月一日庚戌攝太尉具官臣
韓某與内外文武百寮諸軍將校藩衛牧伯郡縣長吏
藩夷酋長緇黄耆艾等再拜稽首上言臣等聞天道育
萬物而不責其報然飛走之微必時而有薦者以知其
本也君德被萬㝢而不有其名然臣辟之衆必崇而有
號者以獻其誠也故報雖不責薦而知其本者天必享
名雖不有號而獻其誠者君不違是以上下之情通而
古今不能以易也恭惟皇帝陛下自然之性得堯之仁
不聞而式紹文之聖緫百行而無不備探六藝而無不
達粤在宗邸德充而晦令聞莫遏四海繋心譬夫大明
將升光氣前發萬目瞻望不可韜戢及乎膺受聖託纂
隆皇緒信黙三祀動謹先法奉養長樂孝惟克諧内嚴
宫闈而細大必修外正紀綱而頽墜皆舉攬威柄以歸
巳斡神化而獨運下暨鰥寡悉安其生至于昆蚑莫不
被澤其九族之睦也俾先乎知道其百揆之叙也本精
乎任人若夫延見邇臣咨訪不倦有虞之好問也抑損
浮費用度日約大禹之克儉也緝熈光明而德行以顯
周成之保邦也綜名實而賞罰必信漢宣之圖治也并
㑹衆美嗣興太平故自舟車所通日月所照皆奉順聲
教無敢弗䖍固足以恢四聖之閎休極百王之盛節者
矣廼者肇禋吉上始見清廟祭而受福慶將逮下下之
報上安可無述臣等所以合中外之志叩閽屢瀆請上
丕稱以形容於萬一而陛下持易之謙執道之契德貫
二儀而不自滿功偕八世而無所矜沖然弗居可詔不
下自是輿情鬱悒更相責誚以謂睿聖之烈赫赫如此
而不能發揚而増大之是不若飛走知本之著也今三
朝之吉萬玉来㑹重譯有貢八音在廷臣等幸於此時
冀畢前懇封奏五上莫匪傾竭陛下猶敦諭數四不
得已而俞之夫道濟羣生而不言所利體乾也躬享大
命而若固有之膺歴也化成天下而輝光日新文也守
在四夷而兵革不試武也日用而百姓不知聖也親寧
而萬國以歡孝也臣等不勝大願謹奉玉冊玉寳上尊
號曰體乾膺歴文武聖孝皇帝伏惟陛下無前之蹟本忘
其名狥衆之欲勉而是承斯亦踵祖宗之舊而慰乎夷
夏之情惟持其盈以守其成夀考萬年以守以榮臣某
等誠歡誠忭頓首頓首謹言
　　　英宗皇帝哀冊文
維治平四年嵗次丁未正月庚戌朔八日丁已英宗憲
文肅武宣孝皇帝崩于福慶殿旋殯於殿之西階粤八
月丁未朔八日甲寅遷坐於永厚陵禮也歴在而帝鼎
成則仙四海驚摧兮猶考妣之䘮也羣臣號慕兮有衣
冠之葬焉哀仗初肅靈輴即前孝子嗣皇帝永念罔極
痛深所天覩象物兮如在挽宫車兮莫旋一奠之訣兮
既已悲霄壤之隔萬古之信兮又將假文字之傳乃命
臣某繼之以言其詞曰
惟宋之興祀踰百年聖聖相授前羲後軒於穆英宗其
承赫然嗣世惟五應期則千厥初在藩潜德固異惟善
吾樂惟學吾嗜朝夕詩書寤寐仁義顓心聖賢舉跬孝
悌官之否臧民之病利必詢而得不在康濟明哉仁廟
知子其至推堯之心乃命主器曰非所當駭然懇避
敦廹逾年始辭邸第髙世之行實出文帝既紹統業以
濟以勤欲泰天下儉吾一身衣必屢浣食皆屏珍府有
餘積賜無横緡損約邦用深虞害民比户而化咸歸至
淳壼内之制有妃有嬪位號之等其詳可聞吾悉不備
蕭然禁宸侍左右者故宫幾人為治之本先乎睦親不
愛苑圃衆居以均大興學校羣心自馴首善之勸于何
不臻荷天之休所報惟慤承先之祐其事彌恪始見郊
廟隂慝前作霖霪累旬朝位皆愕謂宜改為言者交錯
聖心益堅夙夜祗若及期而祀景氣澄擴至誠之應老
稚歌樂庶政思乂萬機必躬一令之細惟審而後下一
言之善則沛然是從覽四方之奏率至於夜艾訪前殿
之對動踰於日中恊虞舜聰明之聖盡漢宣綜核之公
好文之盛前無比崇籍兵之廣寓之在農既恢隆於素
教又振宣於武功於是西之悍羌北之强貊威德所加
望風奪魄隂繕戎備歛藏貪螫奔走間者伺吾䇿畫惟
固結於盟誓幸保全於沙磧若使天錫洪休夀鍾遐歴
則累世之敝不數期而盡更二虜之驕有一朝而掃迹
奈何嵗俯經於再閏年未偕於不惑帝鄉甚邈遽樂白
雲之遊路寢斯嚴忽預彤裳之冊得非嗣聖當發興符
有開啟閎規於厥後俾大治於將來太平之功既遺巳
而不有億兆之衆徒訴天而盡哀嗚呼哀哉違豫之來
憂民不替蠲賦恤災寛刑霈惠親揮宸筆以定儲位明
聖知之在先俾羣情之大慰謂勿藥兮宜瘳何與齡之
終戾嗚呼哀哉太筮諏吉蕭辰正秋下廣内以將旦即
大升而弗留臣庶攀慟風雲慘愁背紫臺之業業颺丹
旐之悠悠萬乘銜悲睇斜暉之莫返六宫灑泣雜暮雨
之難收嗚呼哀哉滎圃宵嚴汜闗朝啟登嶺道之縈回
瞰鞏郊而迤邐池魚輕躍於帷􁀙薤露淒流於心耳氣
暝緱山隂凝洛水方開萬嵗之阡已湊諸侯之軌姬嬙
素寡何須銅雀之為珠玉弗藏詎有金鳬之侈嗚呼哀
哉㑹聖臨右永昭峙旁侍仙遊之縹緲之帝所以軒翔
名素在於真籙迹空留於夀堂百年之間自比軒臺之
畏肅九疑之下幾瞻耘鳥之飛揚德固不朽慶方大昌
惟英主之號自我而獨得兮宜與天而共長嗚呼哀哉
　
　
　
　
　
　
　
　
　
　
　
　
　
　
　安陽集巻四十一
欽定四庫全書
　安陽集巻四十二　　　　　宋　韓𤦺　撰
　　祭文
　　　代開封知府諸廟謝雨文
維某年某月某朔某日具官某謹以清酌庶羞之奠致
祭於某神粤自涼秋以來嘉澍未洽惟宸衷之在念顧
穡事以為虞式是靈祠奠兹神壤奉吉蠲而致禱冀聰
直以垂休而神上符宵旰之懐下慰編齊之望㑹風期
於少女驅雲族於太山曾未崇朝遽均和澤壤父輟耕
而相賀祠官霑服以言旋濟旱嵗以作霖畢蘇民瘵兆
豐年而為瑞協助聖猷爰被詔於發中俾涓辰而報貺
用陳馨薦祗答蕃釐諒精意之攸歆固嘉應之斯在尚
饗
　　　揚州祭聖母祠祈雨文
維慶歴六年嵗次丙戌某月某朔某日具官某謹以清
酌之奠昭告於聖母之靈某聞之於詩曰旱既太甚靡
神不宗則知古人閔雨之際不愛牲幣凡神能福於民
而於民之所奉者皆得索而祭焉今歳夏季以來境内
不雨穡人狼顧以田為憂長民者亦嘗設壇禱龍欵祠
求神齋恪之誠不為不至近方靈應有荅而民望未厭
是用陳兹薄薦乞靈於神神其體斯民所奉之心示神
能福之之意廣敷隂施惠此一方使時澤沛然年穀大
獲則民知神德不謂無靈尚饗
　　　諸廟祭文
維慶歴六年歳次丙戌某月某朔某日具官某謹以清
酌庶羞之奠敢致祭於某神古有八蜡之祭以記四方
若其方年不順成則蜡祭不通豈特使民謹於用財抑
亦明神不苟受其報也今歳境内大旱民心顒顒有望
於神而田禾卒不救守臣不敢循為蜡之義而廢神之
祀是用舉舊典申薄薦神其歆此蠲潔無使來歳復失
民望而重為愧尚饗
　　　北嶽祈雨文
維皇祐元年歳次巳丑六月壬戌朔十四日乙亥具官
某謹遣屯田員外郎通判軍州事㳺開以清酌之奠敢
昭告於北嶽安天元聖帝惟神享有常嶽視帝而祀故
距河而北凡民有水旱疫癘之災則歸心於神謂神主
於我必轉災而福之某幸為州於廟祠之下毎旦開日
則思有以濟於民報於君以不愧於神雖然不敢獨私
一郡而邀神之福竊惟國家視天下以河朔為根本去
歳雨水為大沴民大半以饑死天子宵興旰食哀而恤
之賴蠶事既登麥秋有成捐瘠之民粗有生意而涉夏
不雨旱氣日甚民心嗷嗷以穀為虞天子聞之不得不
重貽北顧之憂某是敢以北民所歸之心且道天子仁
聖慈愛之德弗私所治而告䖍於神神其振激威靈指
呵雷電霈乎嘉澤潤我民疇使兩河間普洽西成之望
則神上以寛九重之焦勞下以副萬民之歸饗巍巍廟
食與昊天齊其稱謂宜哉尚饗
　　　北嶽祈雨文
維皇祐二年歳次庚寅三月戊子朔五日壬辰具官某
謹以清酌之奠敢昭告於北嶽安天元聖帝某聞天之
為道也惟民善惡而禍福之然推其仁於福則所任者
多於禍則有所不忍焉神之為靈也能謹其所以禍福
而協天之仁者也比歳以來河朔之民罹大饑饉幸而
全者無㡬某為治祠下行二朞矣夙夜祇慄不敢慢其
政以干神禍毎春夏之交水旱萌沴穡人駭憂必請救
於神而神應之夫豈守臣一冥禱而能感於神哉誠蚩
蚩之民無大罪惡天與神哀其窮不忍終其禍而致然
也今歳方春而羣隂用事霾風晝昬陽氣迫而未宣雨
意兆而復收農力于田惟歳是虞豈天與神仁於任福
而不忍禍之之意邪神其驅叱癘妖奮示威德霈然施
澤俾遂有年則民知神休孰不思報尚饗
　　　北嶽祈雪文
維皇祐二年歳次庚寅十二月某朔某日具官某謹以
清酌之奠敢昭告於北嶽安天元聖帝大河之北比歳
不登神知之矣今又入冬以來雪不時降果數之然耶
則否泰宜有以相返政之致耶則蚩蚩之民何罪此人
之所以疑天與神不預人事者正謂是也惟神作鎮於
北助天成也宜發天之德示神之明早霈時澤慰民望
而銷沴萌以釋人之所疑誠大惠也不然北道之民全
其生者無幾矣天晝夜而不息胡為哉神之祀孰供乎
尚饗
　　　北嶽謝雪文
維某年某月某朔某日具官某謹以清酌庶羞之奠致
祭於北嶽安天元聖帝近以冬候將終時雪不降重困
之民比屋愁歎守臣慙政之缺察民無罪輙遣屬吏走
祠下合衆心之所憂上訴於神神惻然憐之翌日降雪
闔境之内無不允洽愁歎之民以抃以舞夫神之化冥
冥然民固有疑之者及其應之昭也則靡然歸之無疑
矣況尤影響之速乎宜其望而祀廟而食有國尊奉與
天無窮謹擇良日具牲醪以修報惟神始憐之終成之
尚饗
　　　北嶽謝雨文
維皇祐三年歳次辛夘三月某朔某日具官某謹以清
酌庶羞之奠致祭於北嶽安天元聖帝某覧載籍見堯
湯水旱之事而説者多歸之天數以為雩禜之禮蓋有
國家者狥民志而安下情其實不可求也乃有一守令
自暴一御史决獄而能上動天意應時注雨則於二者
之説不能無惑焉今則判然無惑矣某自承詔來定㑹
河朔歳災比年雨不時降為民之守察民之窮而無所
訴也則必走僚屬乞靈於嶽祠之下或三日至五日神
應響荅甘澤大洽故北道歉殣而定獨小康神貺多矣
今歳自正月至三月不雨民復震駭顧蚩蚩者無告獨
神之有以訴也於是載加精禱幸紓民患既而雲容聚
散連日晝隂至七日雷電始發一雨告足則知至誠者
必能感神而神必能為民之福也又何惑焉謹擇日具
牢酒以為報惟神䕃佑終賜有年尚饗
　　　北嶽祈雪文
維某年某月某朔某日具官某謹以清酌之奠敢昭告
於北嶽安天元聖帝某聞四方之民水旱豐穰皆繫守
政之善否某常信是説至定而後知不獨繫於政乃有
嶽鎮之神隂主一方能驅斥災沴而降民之福某非才
守定行五歳矣政之不善宜有以動天變而及斯民何
乃北道比嵗大災而定獨小康得非守政雖不善而神
能佑民而福之乎昭昭矣今歳農疇大穰比戶嬉樂而
時雪過期未有嘉應此守臣所以思政而自懼神所以
愛民而施福之時也神其宣揚威靈振激和氣使盈尺
之瑞早慰民望則民心歸嚮不在他祠尚饗
　　　北嶽謝雪文
維皇祐三年歳次辛夘十二月戊寅朔二十六日癸夘
具官某謹以清酌庶羞之奠致祭於北嶽安天元聖帝
近以時雪稍愆未充歳望咎政之失惟民是虞亟禱於
神尚期鑒佑果䝉靈荅若響應聲雖農畝尚兾霑霈而
民心大巳開釋謹遣大理寺丞簽署節度判官㕔公事
夏倚躬致菲薄以修報禮惟神念此一方素垂䕃䕶更
施惠澤以永神休尚饗
　　　北嶽再祈雪文
維某年某月某朔某日具官某謹以清酌之奠敢昭告
於北嶽安天元聖帝近以入冬以來時雪未洽累遣掾
屬乞靈於神亦既踰旬尚稽報佑豈守臣愛民之心未
至而事神之意弗䖍乎夙夜究思㒺克自處今請通判
軍州事閻某躬致前懇禱於祠下惟神察誠之勤慰民
之望早垂嘉應以兆豐年尚饗
　　　太原諸廟祈雨文
維皇祐五年歳次癸巳閏七月戊辰朔某日具官某謹
遣某官以清酌之奠致禱於某神某聞天道之主於仁
不則人何以保其生神之道亦主於仁不則人何以通
其誠嗚呼天與神之道皆主於仁矣何一方霜旱之後
既俾其田大茂垂及有年而反枯槁之蝥蠈之使民終
日哀祈呌呼兾一施其仁寂然莫應邪某治并始數月
雖然為政一日不合於民宜為天氣之病顧民是何罪
哉是用齋戒省咎將民意以有告於神惟神助天化育
功在祀典哀民之誠迫切如是亟驅風雲沛然下雨掃
滌癘氣銷弭蟲孽則千里之内神一施其仁而瘁死之
苗起為豐穎咨嗟之嘆轉為歡謡民歸神之心何如哉
尚饗
　　　諸廟謝雨文
維皇祐五年歳次癸巳某月某朔某日具官某謹以清
酌庶羞之奠致祭於某神近以秋稼甫成旱蝗萌孽吏
民駭議唯神是歸守臣齋誠亟禱祠下朝奠未縮暮澍
巳洽靈應之速實猶影響合境之内鼓舞歡呼知神之
仁益用欽向謹擇良日具馨薦以修報禮惟神冥佑兹
土功德至大亦既拯民之將殞則當俾歳之大穫守臣
何荅惟是忠信尚饗
　　　䝉山祈雪文
維皇祐五年歳次癸巳十二月丙申朔二十一日丙辰
具官某謹以清酌庶羞之奠敢昭告於䝉山之神某聞
前代良守長以其部旱暵之為沴也必求境内有聞之
神祈禱之而與神約過期不雨則舉祠燔之雨則葺之
某謂不必然今環晉之境數千里之廣歳將窮而未雪
守臣同民之憂遍禱羣祠逾月弗應聞䝉山晉望也古
有祠俯瞰靈淵自唐以來崇奉祈報民實䝉福今隳圯
垂盡而故址巍然夫祠雖不存山川之神豈嘗亡耶謹
遣某官即壊祠具肴酒以告夫將巳意以達於神神祠
之壞而必完之皆守臣之職也荅之與否不敢慢神而
廢職然神能奮起潛德亟沛惠澤以警一方乆不信之
民則宜逺邇歸嚮易怠為恭神之威尊與山巍峩不然
且懼祠雖完而復廢也神聴之乎尚饗
　　　諸廟祈雨文
維皇祐六年歳次甲午正月丙寅朔二十七日壬辰具
官某謹遣某官以清酌庶羞之奠有禱於某神去歳歴
秋冬逮今雨雪不時降細民駭嗟以田為憂者實半天
下天子惕然引咎齋戒祈禱無所不至而卒未大應今
復時疫暴作民中其疾者十有八九雖星分所次流災
有常而天子慈仁愛民夙夜焦勞守土之臣皆奉命修
職不敢有苛刻之政上病天氣天忍極肆其酷冥然而
不顧哉天道高逺區區草芥之誠固不足以達賴吾境
有靈徳之神開發天意轉禍為福灑甘澤以沃枯壤鼓
和氣而驅癘妖使農及耕耘民安里閈上紓天子旰食
之慮下俾守土之臣省過勤政自新不怠則天施未暢
繄神而啓迪之宜民不怨天而信於神神之功茂矣尚
饗
　　　祭告四代祖鼓城府君文
維嘉祐五年歳次庚子某月某朔某日四代孫具官某
謹遣男忠彦以清酌庶羞之奠致祭於高祖鼓城府君
高祖母夫人張氏之靈琦閲家集見真定主簿張度所
撰府君墓銘知天福二年中與夫人同葬於趙州賛皇
縣東太平鄉之北馬村當五代之亂天下兵革子孫於
歳時展祀蓋不能及逮今百有餘載遂失訪辨𤦺自效
官以來志求所在而患不得鄉邑老舊之人以詢究之
今㑹賛皇人前普州司理鄭嗣宗行服北歸見過私第
問所謂北馬村者乃云所居之地也遂以誠託之未幾
嗣宗復至且言是村有韓評事墓在焉請使家人親驗
某竊念年祀既逺若不一視銘誌則恐後之子孫與鄉
邑逺近之人尚有疑者故遣男忠彦擇日以告暫開墳
隧拂拭誌石使衆目視之釋然必信然後増益封樹以
時致享子孫承之崇奉無窮惟靈鑒此至誠歆此薄薦
毋以輕有犯瀆而賜大咎孝孫之幸也尚饗
　　　祭告四代祖塋土地文
維嘉祐五年歳次庚子某月某朔某日具官某謹遣男
忠彦以清酌之奠昭告於賛皇縣太平鄉北馬村土地
之神高祖鼓城府君之亡實葬兹土子孫遭五代之亂
罔克崇葺各走官路乆失訪尋今按文驗之乃得其所
然年祀緬邈人不無疑固當開隧視銘以取衆信惟神
聰直之稟福善而誅惡者也夫有人孝於其親不以百
年之逺力思封樹灑掃以勤時享神宜祐而助之使如
素志不當以輕犯土地而降咎殃則神可謂聰直之全
禍福不私者矣尚饗
　　　祭告五代祖庶子文
維嘉祐八年歳次癸卯三月某朔某日五代孫具官某
謹遣男忠彦以清酌庶羞之奠致祭於五代祖庶子之
靈惟靈歴唐顯官興起韓氏終葬博陸家牒具存某自
從官以來深惟祖先塋域之重雖勤推訪未能辨識數
年前始得四代祖鼓城府君之塋於趙州之贊皇至於
開隧觀銘衆始大信既以崇葺則益念庶子博陸所葬
之地不當無迹㑹故吏國子博士劉覲通判永寧之任
來别遂託尋究未幾得覲書以從姪弁所得二處士埋
銘墨本來示閲所叙三代則皆庶子之弟也且言處士
墳旁巍然而高草樹䝉翳者疑是庶子之塋也大用感
慰故使忠彦不逺千里躬修菲薄之薦而請一視誌文
不獨取信於衆人亦俾裔孫歳歳展祀無有疑惑惟靈
鑒此誠懇勿以一時干動神宅而賜大戾尚饗
　　　祭告五代叔祖二處士文
維嘉祐八年歳次癸卯某月某朔某日五代孫具官某
謹遣男忠彦以清酌庶羞之奠致祭於五代叔祖處士
五代叔祖母夫人之靈某嘗閲家諜知五代祖而上實
葬博野年祀殊邈雖勤於推訪大懼不知所在比得從
姪弁録二誌銘來告且言向葺壊墳之所得也詳所叙
三代則二處士乃某五代祖庶子之親弟也不勝驚嘆
慰喜之情故使忠彦擇良日具薄薦完補頽缺再嚴封
樹仍飭子孫歳享祀傳於無窮惟靈歆而監之以重福
於來裔尚饗
　　　祭告永寜軍先塋土地文
維某年某月某朔某日具官某謹以清酌之奠敢昭告
於土地之神某聞山川土地神實主之無名而犯降殃
可也某之五代祖庶子歴唐美官終葬於博野縣之北
原雖距今幾二百年矣比始知其所在若非一視銘誌
則裔孫之祀孰不疑而人孰取信哉故遣男忠彦擇日
開隧以告於神非無名而犯也惟神稟德聰直故宜助
成孝心俾求之不謬某决知乎神不降殃而降福也尚
饗
　　　葬安國夫人祭告祖塋文
維嘉祐七年歳次壬寅九月乙巳朔二十三日丁卯孝
孫具官某謹以清酌庶羞之奠敢昭告於曽祖令公曽
祖母太夫人烈祖令公祖母太夫人之靈某以新婦安
國夫人崔氏之亡取仲冬之二十九日歸葬於相之安
陽縣豐安村祖塋西先所得之吉地啓壤之際潔誠以
告伏望英靈昭鑒隂為佑助自始興作訖於成役咸得
安固永作神居唯子唯孫傳祀無巳尚饗
　　葬安國夫人祭告先塋文
維某年某月某朔某日第六子具官某謹以清酌庶羞
之奠敢昭告於先考令公先妣太夫人之靈某以新婦
安國夫人崔氏之亡考經謀葬得百日承凶為吉遂舉
姪殿中丞公彦而下諸喪咸歸葬於相之故里公彦則
開舊壙而納焉姪孫試秘書省校書郎確而下則於大
塋之東别為一域以安之啓壤之始潔誠以告伏望英
靈昭鑒隂為福助宅兆獲安子孫世祀尚饗
　
　
　
　
　
　
　
　
　
　安陽集巻四十二
欽定四庫全書
　安陽集巻四十三　　　　　宋　韓𤦺　撰
　　祭文
　　　祭龍圖尹公師魯文
維慶厯七年某月某朔某日具官某謹以清酌庶羞之
奠致祭於故龍圖舍人尹君師魯之靈嗚呼師魯惟君
之生天與英竒如鑑之明無隠不窺如材之美無用不
宜仁義之勇過於虎羆疑昧之決審乎蓍龜首倡古文
三代是追學者翕從聖道乃夷名重天下無人不知知
之深者非余而誰伊昔夏人擾於西垂余忝兵任君實
同之周旋塞上余往君隨晝籌夜畫忍睡忍飢星霜矢
石勞苦艱巇凢四五年心憊形羸退而視君志不少衰
上嘉君勤進督渭師懷敏之後破壞創痍君能盡力補
綴撑持曰兵曰民以治以綏如得父母衆心熙熙保邊
務實恥於妄為不合小人乃啓禍基易慶晉潞奔命何
疲輸忠抗論伺者乗危君前在渭屬防秋時以公廨緡
貸其偏禆俾償宿負免干典彛月取其俸送官勿虧且
責効命投死無疑職此抵罪竄斥流離衆謂之寃君甘
如飴自隨徙均帝方念兹柰何窮山感疾無醫君決不
起指鄧而馳范公大賢來託孤遺謂無怛化言色怡怡
忽整衣冠盥滌莊祗憑几而逝衆皆歎悲范公之書其
説如斯嗚呼哀哉彼蒼冥冥莫可究推賢者胡惡動與
屯竒不肖胡佑坐來福禧以道而屯死為人思以幸而
福生為人嗤在君所得何必期頤嗚呼哀哉余之與君
義雖朋執情則塤箎葬不執紼奠不捧巵使我大恨痛
切肝脾徒憑薄祭一寫哀辭琴不鼔矣嗚呼子期尚饗
　　　祭文正范公文
維某年某月某朔某日具官某謹以清酌庶羞之奠致
祭於資政范公之靈嗚呼哀哉上天生公固為吾宋以
堯舜佐吾君兮既忘身而忠國以成康期吾俗兮又竭
思而仁衆升贊樞宰孰云不用殿撫藩服孰云不重何
太平之䇿噤而不得施兮委經綸於一夢此一人所震
嗟而天下之所深痛豈止乎平生之交得訃音而長慟
嗚呼哀哉僕始立朝接公尚疎道同氣合千里相符忝
帥於西乃與公俱協心畢力誓翦兇渠義切王室情均
友于雖千艱而萬險仗忠信而如無僕之望公公驥僕
駑十駕未逮敢擬齊驅人胡不辨遂連公呼自顧無有
媿常汗珠繄公是託終履夷途叛羌來附一節同趨與
公並命參翊萬樞凢有大事為國逺圖争而後已歡言
如初指之為黨果如是乎道卒與干時戾謂公迂而僕
愚相縁補外謗毁﨑嶇感公之知謂死不渝嗚呼哀哉
定之去青不遐驛置自公之東信問時至愛顧益深交
朋莫二蠅頭細書以時為寄珠貝累幅氣嚴法備自云
矍鑠以將厚意謂公康寧日保純粹忽以疾聞求醫往
視矍然遣使候公鑒寐㑹公得潁肩輿赴治尚煩公答
親筆數字意公小痊粗以為慰方具書藥詣公所憩得
元規報云公永逝讀之駭然手足俱廢氣填滿膺食不
知味惟公事君之大端固始終而一致有生即有死兮
雖聖智其安避所惜者國家待賢而後乂天胡不仁而
不憗遺嗚呼哀哉公之所存履夔蹈卨高文竒謀大忠
偉節充塞宇宙照耀日月前不愧于古人後可師於來
哲固有良史直書海内公説亘億萬載不可磨滅此為
夭而為壽兮信識者之能别豈於一奠之間可盡公之
德烈惟是冥然而思黙然而悲此生未殞曾無已時公
乎知乎不知
　　　祭僕射王公伯庸文
維嘉祐元年嵗次戊戌九月已已朔某日具官某謹以
清酌庶羞之奠致祭於故僕射王公之靈嗚呼僕與公
交世孰為匹在天聖中考士之實上初臨軒親按程律
公當其選天下第一僕叨次公若甲之乙為合之易公
純我質愛則昆弟同則膠漆從官西東雖逺猶宻及佐
大計局相並鄰議必聯席食常對茵出入省戸輝光搢
紳公踐掖垣文追古淳夫何鄙材復序後陳更直書命
參明帝緡公入禁林朝稱得人僕草公制榮無與倫夏
人擾邊沮我威武僕承人乏奮命西禦久之未效命公
來撫公之所臨如旱而雨繄公之略遂振王怒僕時帥
秦公留燕語獨有二天公惠之著疆事之寜僕忝樞輔
公為大農屈事泉布進居公前愧日無措僕斥於外公
方處中排攘羣讒隂存大功僕走二塞身當虜衝一紀
之間莫覿音容天與其幸還趨九重付以舊物本兵之
崇公弼宰政望尊德隆而不大拜反及愚庸僕實無堪
懼顛厥位圖講大寧賴公以濟其道之同言無少異白
髮相親在古無二公厯二府積憂成瘁始疾之微在告
而治日須公出以奉醇粹如何浹旬遽然永逝嗟乎人
生有是不意嗚呼哀哉公之德業海内胥傳清芬雅範
則流為世法忠謀大節則詳於史編浩乎若江漢之紀
地燦然如日月之麗天此特叙生平之好故舉其槩而
不言唯將哀誠一奠几筵公固知我終身愴然尚饗
　　　祭正獻杜公文
維嘉祐二年嵗次丁酉二月丁未朔某日具官某謹以
清酌庶羞之奠致祭於司徒侍中杜公之靈嗚呼自公
勇退於今十年天下日思思公至賢故毎聞公之病也
衆猶已之病今聞公之亡也則相與駭而歎曰元老之
喪天下將安而法焉况辱公之知世無比旃雖願百殞
以贖公而莫得兮其哀深痛切非文字之可傳然而因
奠冩誠烏可無説含悲失次舉公大節在祥符初文則
公傑巍取甲科美譽四徹自時為吏天性精勤驅煩判
滯明敏無倫不施鞭扑吏畏如神凢守郡邑政胥曰循
凢主財利法皆近仁中司執憲紀律簮紳曰雍曰并乃
國方面命公鎮臨天子安燕上曰公勞來尹畿甸轂下
亟清樞廷是踐公既大任為國圖寧力進忠良正人彚
征時羌之叛與狄連衡公謀廟堂二垂寢兵僥倖路塞
斜封不行有職顒然坐觀太平讒邪狺狺卒壞於成作
相百日彼徒益獰齧公於兖公道愈明公則告老上允
其誠旋營厥居處於宋京噫公之貴不與衆類不買田
宅不畜聲妓蔬食菜羮緼袍布被奉巳惟約周人則義
人難其常公行獨易至清之名今昔無二噫公之退與
衆復異棊博不親林泉不嗜枕籍百家沉酣六藝詩筆
日新放懷怡志書法日工或草或𨽻優㳺自娛以卒吾
嵗嗚呼哀哉公官一品位誠不卑公壽八十年非不耆
在公享之良厚何人心之甚悲蓋以公還事而來精明
不衰憂國之慮過於有政稱善之勤同乎已為向使朝
廷重惜公去復公丞疑以十餘嵗之康寧翼億萬世之
丕基則治胡為而不唐虞公胡為而不臯夔噫衆願之
終戾兮不繄公而繄時徒憑使人酹公一巵公乎公乎
已而已而尚饗
　　　祭狄相文
維嘉祐二年嵗次丁酉四月丙午朔十六日辛酉具官
某謹以清酌庶羞之奠致祭於故相狄公之靈惟靈忠
孝沉厚出於天資威名方略聳於塞外入登樞府蓋旌
勳勞出殿輔藩聊遂偃息何五福所鍾而不與其壽一
人所悼者未盡其才某向處邊垂公實禆佐自聞傾喪
日極哀懷兹承已擇良辰權厝浄宇敢憑薄酹少致哀
誠魂兮有知諒垂歆監尚饗
　　　祭聱隅先生文
維嘉祐三年嵗次戊戌十月戊戌朔十日丁未具官某
謹以清酌庶羞之奠致祭於聱隅先生黄君之靈先生
以學自富以道自貴身居草萊名暴天下公卿大夫知
先生之賢薦先生之晚老得一命遽然而亡嗚呼豈天
之於人既使其學與道之不窮也則其身也固不可得
其不窮耶不然何屯梗沮屈之如是乎某忝大任竊重
禄不能極力推挽使先生之學之道少伸於時而身為
不窮反咨嗟疑天不自引咎誠罪人也今先生之子能
奉遺書謹遺法介然以不墜先業為意護喪南歸得舟
東下因致薄酹一道哀愧之誠先生宜來歆是精潔尚
饗
　　　祭范寛之刑部文
維嘉祐七年嵗次壬寅五月丁未朔十五日辛酉具官
某謹遣某人以清酌庶羞之奠致祭於范郎刑部之靈
君之於余兄之子壻而余姪女不幸早世親知之深義
無少替垂三十年意愛交至君提國憲向領全吳察亷
之失屢經赦書復久去官攻者終誣降漕得守遂觀濠
魚中外交章辨君非辜牽復甚邇君胡遽殂嗚呼哀哉
君始得疾殆於累月度不能起尚記疎拙請兄援毫寓
書以訣惟草二名親筆余别余一閱之夙夜悲咽其間
一事余竊為疑云分毫恩未嘗及之余之知君惟道是
期所謂恩者有公有私私則結好死焉莫移公敢市寵
非余之為嗚呼哀哉君之平生志氣豪邁臨終之言何
近狹隘得非有激其意安在俾余恤孤余安敢怠千里
致哀惟憑薄酹英特之魂宜乎不昧尚饗
　　　祭文潞公太夫人文
維嘉祐八年嵗次癸卯二月某朔某日具官某謹遣門
人陳諤以清酌庶羞之奠致祭於魯國太夫人之靈惟
靈早嬪君子克謹婦道闑内之訓莫匪忠孝有子逢辰
相吾大君膚公盛德世無與倫勤哉奉親繄我賢相晨
夕㫖甘得謂榮養享封大國褕翟魚軒康寧夀考五福
之全相君承顔以懼以喜請治於洛歸來鄉里慰我高
堂鼔鍾笙簧大期之及怡然而亡琦於相君義則兄弟
何以致哀是惟薄祭尚饗
　　　祭崔良孺殿丞文
維治平元年嵗次甲辰九月癸亥朔二日甲子具官某
謹以清酌庶羞之奠致祭於殿丞崔君十哥之靈惟君
之禀天與和粹大韶之發聼者忘味大圭之全瑩爾君
瑞君父正臣始終道義君兄節士瓌特其志君之漸摩
固無不備惟文之高乃不中第惟才之敏見於為吏其
勢奔騰譬若良驥千里之遥旦暮可至柰何半塗遽爾
顛躓惟余之室君則其弟余契之篤實均同氣君如京
師必館而憩歡然相接唯恐分袂今夏之首君來審官
待次得告再歸闢田初聞小疾勿藥當痊遂不裁問日
期駕旋使忽至止君兄惠牋具述君病且憂纒綿余驚
呼醫俾馳詣前醫馳未達訃來何遄鳴呼哀哉君之德
美稔於衆傳復被餘慶宜熾而延何未强仕倐兹溘然
命也孰訴噫嘻蒼天嗚呼哀哉君姊之亡傷摧二年又
感君慼心如灼燃徒憑薄酹致此拳拳哀誠千百未能
一宣君其知乎歆余意焉尚饗
　
　
　
　
　
　
　
　
　
　
　安陽集巻四十三
欽定四庫全書
　安陽集巻四十四　　　　　宋　韓𤦺　撰
　　祭文
　　　祭資政吳長文文
維熙寧元年嵗次戊申十月庚子朔某日具位某謹遣
人以清酌庶羞之奠致祭於大資政吳公侍郎之靈惟
公之生得道之粹惟公之岀為世之瑞粤在妙齡已彰
竒器六經深醇諸子同異下逮百家史氏所志經公一
覽則能誦記學優而仕進道益勤遂塞詔舉大名是振
仁廟知公擢公諫臣聳激忠義漸摩聖神致我后德大
猷日新領漕東南使煩以試屬部一清何止經計更殿
鉅藩所至稱治風績藹然實冠循吏西掖代言北門典
制號令文章一時温麗翼翼京邑則于四方帝曰疇尹
惟公是當大豪兼并過於冦攘公暴其罪投之逺荒姦
盜四走壞其橐囊高視前輩為宋趙張上曰公賢贊我
㡬命協心憂國大本以定俄執親喪毁㡬滅性茹蔬泣
血卒羸而病服除還位亟參大政真儒秉鈞内外交慶
任直為輔忘身匪艱辨白君道呵排大姦義貫白日名
高太山退處於外孤風孰攀公往治青余趨雍部遐辱
惠音道其雅素且曰吾疾庸醫所誤今雖調適未甚如
故余病亦久勉而作書馳走一介候公起居囘得公答
慰我勤渠親翰累幅筆精有餘余喜料公其疹必除命
世之佐百靈所扶嗚呼哀哉書來未旬余徙鄉郡復促
召車因令入覲道聞公訃心臆摧震天乎人乎杳黙奚
訊善人云亡乃邦之釁公如可贖余義當徇雖百其殞
夫亦何吝嗚呼哀哉厯代已往如公㡬人萬世在後公
名永存孰壽孰夭此安足論惟是餘慶宜昌子孫何以
致哀奠公一樽公來歆乎公靈者魂嗚呼哀哉尚饗
　　　祭安退先生劉君文
維熙寜元年嵗次戊申八月朔某日具官某謹以清酌
庶羞之奠致祭於故安退先生劉君之靈嗚呼先生剛
介之性天下能合者有㡬淵源之學古人不到者甚多
憤然不少屈於世兮遂樂窮處唯酣杯而放歌晚而絶
穀棄置家事欲融怡於太和澹然如此而天猶不祐兮
亦奔隨於逝波余方罷西帥還故鄴借號塗而亟過瞻
先生之墳土未乾兮不能一奠於山阿徒遣使指陳薄
薦以將其意也嗚呼先生其知余之悲乎柰何柰何尚
饗
　　　祭崔公孺比部文
維熙寧四年嵗次辛亥某月某日具官某謹以清酌庶
羞之奠致祭於故崔君比部九哥之靈余初及冠作壻
君門君時妙年德性已尊不事彫琢歸乎質渾博覽經
史富於藝文恥在䕃籍思同後羣射策不偶遂遺世紛
西竺大法南京祕源旁逮莊老虚無之言沉酣貫穿洞
其本根顧視軒冕淡如浮雲勉而為吏非志所存粗以
庇族仁風是敦間嘗詣我情均弟昆酒㑹歡密詩豪放
奔時擿道奥開聾破昬益我多矣如蕕附薰余視君為
期諸古人如何奄忽遽罹大屯善良至此天也寧論泣
馳使指奠酹一樽君乎來歆惟靈者魂尚饗
　　　祭致政學士趙君子淵文
維熙寧四年嵗次辛亥八月癸丑朔某日具官某謹遣
三班奉職隨行指使張世昌以清酌庶羞之奠致祭於
故致政學士趙君子淵之靈嗚呼僕與君交心照莫二
論契之深同門之壻在明道初禁林並試聯陟道山日
親高誼直則同舍分則同氣譬若驥騄方駕平地欲騁
千里自當齊至如何遲速半途而異君知命者未始較
計嗟君之才畜不大施厯殿藩府所在循吏晚求西臺
亟謝君事惟洛之都有完者第方期優㳺遂我高志不
虞安休乃失頤衞使人逺來諭我疾勢駭而馳醫往道
勤意醫纔及門而君已逝嗚呼哀哉年逾七十壽足為
貴諸子宦達實昌而熾進揚令名退絶纎累君之始終
可謂無媿而余悲者義切親懿聲顔永絶翰墨徒祕紼
不親執奠不躬致臨風長號涕泗交墜惟憑一介具此
薄祭冥冥有知為我來暨尚饗
　　　祭少師歐陽公永叔文
維熙寧五年嵗次壬子某月某日具官某謹遣三班奉
職隨行李珪以清酌庶羞之奠致祭於少師永叔之靈
惟公之生粹稟元精偶聖而岀逢辰以亨厯事三朝翼
登太平大名既遂大功既成年未及老深虞滿盈連章
得謝潁第來寧神當畀以福禄天宜錫之壽齡胡不憗
遺遽爾摧傾此冥理莫得致詰而天下為之失聲嗚呼
哀哉公之文章獨步當世子長退之偉瞻閎肆曠無擬
倫逮公始繼自唐之衰文弱無氣降及五代愈極頽敝
唯公振之坐還醇粹復古之功在時莫二公雖云亡其
傳益貴譬如天衢森布列緯海内瞻仰日高而熾公之
諫諍務傾大忠在慶厯初職司帝聰顔必有犯闕無不
縫正路斯闢姦萌輒攻氣勁忘忤行孤少同於穆仁廟
誠推至公孰好孰惡是焉則從善得盡納治随以隆人
畏清議知時不容各礪名節恬乎處躬二十年間由公
變風公之功業其大可記屢殿藩垣所至懷惠嘗尹京
邑沛有餘地早踐西掖晚當内制凢厥代言典謨之懿
凢厥岀令風雷其勢三代炳焉公辭無媿樞幄猷為台
衡弼貳撫御四夷兵戈不試整齊百度官師咸治服勞
一心定䇿二帝中外以安神人胥慰不校讒言懇求去
位公之進退逺邁前賢合既不苟高惟戒顛身雖公輔
志則林泉七十致政乃先五年上惜其去公祈益堅卒
遂其請始終克全嗚呼哀哉余早接公道同氣類出處
雖殊趣向何異暨忝宰司日親高誼可否明白襟懷坦
易事貴窮理言無飾偽或不知公因罹謗忌青蠅好㸃
白璧奚累嗚呼哀哉自公還事心慕神馳徒憑翰墨莫
挹姿儀公嘗顧我惠以新詩雖亟詶答柰苦衰疲欲復
為問動已踰時忽承訃音且駭且悲哀誠孰訴肝膽㡬
墮公之逝矣世鮮余知不如從公焉用生為遐修薄薦
奠公一巵魂兮有靈其來監兹尚饗
　
　安陽集巻四十四
欽定四庫全書
　安陽集巻四十五　　　　　宋　韓𤦺　撰
　　挽辭
　　　章獻明肅皇太后挽辭二首
一紀禆鴻化千齡從列仙至仁高協帝厚德逺參乾驗
寡親嘗藥恩深欲報天為殫臣庶淚朝雨助澘然
璿駕方修祀金波忽墜空悲歌傳薤露祕殿閴椒風霧
重昏軒曜雲悽泣舜曈仙輿邈何在天外蘂珠宫
　　　章懿皇太后挽辭二首
外族傳仙系中閨著德容瑞符衣覆玉懿範史編彤天
濶雲埋仗秋高露泣松宸心望歸駕滄海晦三峯
夢日推祥舊儀坤講禮新帝親無及養天意此何仁宫
寢延嵩月褘褕寓洛塵欲知仁主孝淚血送龍輴
　　　章惠皇太后挽辭二首
椒掖遺芳在龜臺别信空舊恩縁服重新廟見慈同殘
月無多夜餘花一向風徽音從此斷忍顧洛川東
柔順符坤德興居監女箴笥衣裙有練殿璧帶無金外
族疏恩薄中宸結愛深宫娥齊飲泣誰副祝延心
　　　仁宗皇帝挽辭三首
道久民胥化㡬先慮極深勤邦循禹度傳聖得堯心生
德齊天地仁聲振古今三山神藥在滄海信空沉
薄葬定隣邊民安即舊㕓大非空六馬深不錮三泉忍
逐宫車出飜隨玉輅旋西都無限竹淚色似湘川
聖治方無事仙遊遽不還心休黄屋外鄉逺白雲間笳
鼓悽寒月旌旗巻暮闗孤臣期得殉黄鳥願重刪
　　　英宗皇帝挽辭三首
遽委飛乾運應開出震符子方批鳳尾天已下龍胡遏
宻思堯治謳歌啓舜圖只留勤儉德千古亘三無
此日天無色輴車下禁宸悲風隨去仗哀淚裛行塵一
閉皇堂夜長閒御寢春守陵來有㡬蕭索慶寧人
蜃駕雖停洛飊輿已遡天空藏軒劍舄不改霸山川挽
掲秋聲外旌飜夕照前老臣非從死何路答知憐
　　　司徒侍中杜公挽辭三首
早退輕高位孤風振昔賢上思終不巳民望日依然榮
寵三增秩優游十換年請㸔良史舊德孰似公全
直道當年梗清名萬世師身閒心在國跡退德高時警
絶新詩雅飛騰老筆竒歸休何所樂持此造希夷
哲人何永逝天理此難忱子謹新遺札家無舊賜金可
傳清白業未足太平心訃至悲尤動忘年顧遇深
　　　僕射王公挽辭三首
早冠㢘良選尋專翰墨盟上知唯直道人愛是純誠樞
極權無撓台衡論必平嗚呼今已矣天不為蒼生
公昔魁多士予時託後塵交因荷心照義實過天倫進
始欣連茹官終愧積薪牙絃兹遂絶不見賞音人
相府陪高議於時適共榮開懷叙疇昔協力冀登平㡬
日違言笑何期隔死生寢門長慟後追愴不勝情
　　　張汝士寺丞挽辭二首
昔與君遊者芝蘭久更芳高懷澄水月和氣燠春陽陳
迹川流逺嘉名嵗景長平生歐尹友嘗歎善人亡
滿腹康時業丁年未一伸方從中洛掾俄掩北邙塵有
子賢荀里登科感孟鄰新阡伊闕下長得塞門春(塞門/地名)
　　　江西提㸃刑獄閻顒郎中挽辭一首
昔忝中山帥君時佐郡條協心圖治俗同榜喜為僚方
卜門容駟俄驚坐賦鴞新阡思一慟西蜀柰迢遥
　　　致政王子融侍郎挽辭三首
公昔求還事年猶未縱心軒裳輕俗累水月瑩禪襟樂
任荒三徑閒時戲一禽陶然踰五閏已矣世同欽
伯氏勳名永繇公左右然賢碑求帝篆行録廣時傳餘
範光門法遺文粲史編欲知天報厚五福賜君全
昔貳淄川政嘗依太守賢于門欽世德阮巷忝親聯僕
始慙當軸公方遂引年音容俄永隔抆泣望新阡
　　　太尉侍中宋公挽辭三首
科等魁髦彦文章壓縉紳大權更將相優寵極人臣還
事至一品享年踰七旬請㸔今與昔誰可望公鄰
仁皇求治始公出冠儒英仕路知卿相時名獨弟兄兩
朝推重徳當世服純誠身後傳家者羣書但滿籝
注想尊元老云亡歎哲人恤章隆上衮哀挽出中宸史
入經綸迹文藏造化神笳簫陽翟路行者亦霑巾
　　　蘇洵員外挽辭二首
對未延宣室文嘗薦子虚書方就綿蕝奠巳致生芻故
國悲雲棧英游負石渠名儒升用晩厚愧不先予
族本西州望來為上國光文章追典誥議論極皇王美
德驚埋玉瓌材痛壞梁時名誰可嗣父子盡賢良
　　　太尉吕公挽辭二首
韋平傳慶裔方召起隆名塞上天聲逺帷中廟筭精衆
期調玉鉉時忽喪金城朝野悲何甚邦家重老成
要劇更中外㡬㣲照古今嘉謀增國重和氣入人深龍
已須雲起星俄向壘沉得名非得壽天報此難忱
　
　安陽集巻四十五
欽定四庫全書
　安陽集巻四十六　　　　宋　韓𤦺　撰
　　墓誌
　　　録附鼓城府君墓誌石本序
琦閱家集見真定主簿張度所撰四代祖鼔城府君墓
銘知曾祖令公於晉天福中葬府君於趙州贊皇縣太
平鄉之北馬村然值五代之亂天下以兵相戕賊常趙
並邊復有北胡之患子孫避地多故於嵗時灑掃薦奠
蓋不能及厯祀既逺遂忘所在琦自塵禄仕深惟祖考
塋域之重極意崇葺而念府君之葬幸知其州縣鄉里
之名雖距今百有餘年苟得土人之耆舊可倚者使周
訪之則萬一可識兹志未遂不敢懈心嘉祐三年冬偶
故吏鄭嗣宗者自東川宰行服歸趙過都請見問其所
居則曰贊皇之邑外也問北馬則曰所居之鄰村也遂
以府君墳墓託之嗣宗去不數月馳來告曰北馬有古
塚巋然里人至今呼為韓評事墓乃遣男忠彦與指使
殿直李延慶同往視之且使祭而告曰若非開隧視銘
則無以取衆之信祭已擇日開隧先是聞於邑至日令
尉偕至與夫近村之老㓜婦女環而觀者數千人纔及
墓則張度所為誌石在焉門頗朽缺自外窺之壙中一
皆安然無所動壁之丹雘尚若新塗繪者忠彦即出誌
石示於衆皆驚呼嗟異令尉閱其文亦相與欣歎為忠
彦賀亟具墨蠟傳其本置石於故處而實其隧中墳旁
地繚以垣牆樹以松栢得嗣宗之甥彭昻者主守之噫
祖先之葬百餘年矣數世已忘其所在一旦求而得之
復内外完固無少犯者實我先積慶之感而與世稀濶
之事也石本比家集舊文有少刪略處蓋曾祖令公削
其煩也舊文闕六代七代祖之諱今皆得之謹録而載
於家集府君誌文之後俾子孫傳之知吾奉事祖宗之
勤賢者必能過吾勤而不肖者亦當師吾勤而自勉也
　　　録載五代祖庶子并其二弟墓誌序
琦之五代祖庶子而上世葬於博野縣蠡吾鄉之北原
庶子生祠部與鼔城府君鼔城生永濟府君永濟始自
北原徙鼓城與夫人張氏葬於趙州贊皇縣太平鄉之
北馬村後之子孫奔走薄官故於蠡吾之塋省視不能
及天聖中三兄司封任羣牧判官有鄉貢進士韓可者
自博野赴舉來京師與司封兄相過從且叙宗𣲖慶厯
八年琦知定州而可之子弁亦來請見稱從姪問其祖
系相承之次第不能悉也而可之父子復未嘗一語及
先塋之所在嘉祐三年琦既得鼔城之墳於北馬再嚴
封樹且念庶子之塋雖年祀尤逺苟訪之勤亦當得之
㑹故吏國子博士劉覲通判永寧遂以兹託已而得覲
書言弁嘗補葺舊塋得二誌文一諱文操并以墳圖來
示詳二誌所載三代則皆庶子之親弟也八年春遣男
忠彦走蠡吾以詳辨之一墳處諸塋之西北最大而高
忠彦意若神感謂衆人曰此當是吾庶子之塋也於是
祭而開壙及晡得其誌石視之果然衆大嗟異而庶子
塋嘗為暴水所侵内甚沮洳逮逺祖諸塋皆久失治完
遂一新崇葺事具重修五代祖塋域記噫琦以區區奉
親之志而獲天之報也數矣其所以答天之意者惟奉
事先世益加其勤至於瞑目而後已耳吾子孫輩視吾
奉親之志如此而獲天之報如此可無動心而思繼者
哉今録庶子與其二弟誌文附於家集以永其傳云鼓
城誌文曽祖登州録事參軍當云諱沛而書以高祖沂
州司戸府君之名者當時填諱之誤也謹序
　　　重修五代祖塋域記
唐鎮冀深趙等州節度判官朝議郎檢校太子左庶子
兼御史中丞賜紫金魚袋諱乂賔琦之五代祖也初庶
子以博學高節晦道不仕而鎮帥太傅王紹鼎雅知其
名屢加禮辟庶子不得已而起補節度副記室事紹鼎
卒其子太尉常山王景崇襲有父鎮益尊禮庶子奏授
節度掌書記時巢賊犯闕僖宗幸劍南景崇率定帥王
處存合鄰道兵入闗進討闗輔以平皆庶子謀也景崇
卒其子太師鎔㓜嗣父位府事一咨於庶子以義結鄰
帥内尊王室朝廷嘉之故恩命累及以光啓二年八月
十四日終於鎮府立義坊之私第年七十有五庶子曾
祖諱朏沂州司户參軍祖諱沛登州録事參軍父諱全
隐居不仕自隐居而上世葬深州博野蠡吾鄉之北原
博野今為永寧軍庶子以龍紀元年十月十五日復附
葬於先塋夫人崔氏棣州司馬魯之長女婦道母訓為
世儀法終於天復二年七月十九日年八十有三其年
八月十七日歸祔於庶子生二子長諱定辭鎮冀趙深
等州觀察判官檢校尚書祠部郎中兼侍御史好學能
文無所不覽嘗聘燕帥劉仁恭仁恭命幕吏馬彧以詩
贈祠部頗衒已學祠部即席詶之曰崇霞臺上神仙客
學辨癡龍藝最多盛德好將銀筆述麗辭堪與雪兒歌
一座愛其辭而不能解焉大屈服事具北夢𤨏言次諱
昌辭真定府鼓城令琦之高祖也為政有惠愛而不壽
年二十九而亡生一子諱璆廣晉府永濟令琦之曾祖
也永濟始自蠡吾北原徙鼓城與夫人張氏之喪葬於
趙州贊皇縣太平鄉之北馬村先君令公始葬永濟與
夫人史氏暨琦祖太子中允知康州諱構與夫人李氏
於相州安陽縣之豐安村自先君之亡諸子㓜而孤長
而薄宦奔走四方故但能時奉豐安之祀其於北馬蠡
吾之塋則力莫能及年世殊邈㡬於不能辨識嘉祐三
年琦始得北馬之塋一新封植今年春遣男忠彦走蠡
吾又得庶子之塋於北原而先域之西北隅北距唐河
數里之近嘗經霖潦暴漲浸淫及於庶子之塋且念神
宅久安不敢改卜乃於嘉祐八年七月一日遣孝彦告
而啓壙自下以甓實而上絶沮洳而止衣衾棺柩易而
新之然後塞隧廣封以為萬世之固逮逺祖諸塋率加
治葺剪其荆棘而易以嘉木繚其垣墉而表以髙閎既
襄其事也遂直書塋繕之始末而納諸壙中且復誡於
子孫曰夫謹家諜而心不忘於先塋者孝之大也惟墳
墓祭祀之有託故以子孫不絶為重琦自志於學毎見祖
先所為文字與家世銘誌則知寳而藏之有遺逸者常
精意搜掇未始少懈時編嵗緝寖以大備其所誌先域
之所在雖距今百有餘年必思博訪而得之卒能不墜
先業推及先塋之八世得以嵗時奉事少慰庸嗣之志
向若家諜之不謹祖先文字之不傳雖有孝於祖先之
心欲究其宅兆而嚴事之其可得乎後世子孫不能勤
而知此則與夫世之絶也何異子孫其志之時嘉祐八
年七月十三日記
　　　叙先考令公遺事與尹龍圖書
琦啓今嵗始於相州安陽之新安村距祖塋三十里得
地吉以明年二月奉考妣以降諸喪歸葬焉孝子之心
必求世之髙才大筆以志不朽惟先君官氏次叙暨從
政之迹則有司封兄先著行狀及國史所記不敢復述
今載考家諜詢諸老舊得先君之遺事繼而書之以備
論譔先君之先深州博野人也自李唐以來世以宦學
知名曾祖昌辭皇任真定府鼓城令祖璆皇任廣晉府
永濟縣令父構皇任太子中允贈工部尚書去年秋琦
忝貳樞筦繼以郊恩得追寵三代永濟府君贈太子太
保夫人史氏贈北海郡夫人尚書贈太子太傅夫人李
氏贈趙郡太夫人即晉相李公崧之嫡女也先君贈太
師夫人羅氏贈仁壽郡太夫人即故大諫延吉之女鄴
王之孫也始太師髙祖成徳軍節度判官檢校太子左
庶子兼御史中丞乂賔富有文行值唐僖宗朝王室多
故遂優㳺鄉里晦道自養時鎮帥王紹鼎知其名厚加
禮辟起參幕之任逮子景崇襲鎮以巢冦亂糾檄鄰道
圖勤王之舉庶子盡所籌畫卒成其功生二子與諸姪
俱有才名更為中令常山王鎔賔屬故鎔府衣冦之盛
冠於一時長子定辭鎮州觀察判官檢校尚書祠部郎
中次即鼓城府君也祠部屬文最贍貫達古今嘗聘燕
帥劉仁恭與仁恭幕吏馬彧賦詩有癡龍銀筆之句當
世推其博覽鼓城早亡真定亂太保舉族之趙郡之贊
皇篤志嗜學尤工歌詩鎮帥范延光知之厯補深冀屬
邑主簿丞又攝真定府衙推後李公崧徐公台符有鄉
曲游學之舊皆厯貴仕以太保未達為愧方交薦於朝
而太保病不起故徐哀而作詩曰穹旻何事教埋玉朋
友無由繼㫁金足見相得之深也而李公以弟㠖之女
歸於太傅當周晉二朝屢從藩府之辟長於書奏得唐
李義山之體嘗為具清河宰受署之日作條教掲牓以
諭縣民其略有枉法擾人之事㫁腕不行養民恤物之
方疾心是念之語故子孫為吏祖其廉愛之法後徙家
相臺開寳末終康州牧太師即其第三子也故為相州
安陽人太師美鬚髯狀貌竒偉立朝挺特搢紳聳仰外
寛内恕雖家人未嘗見喜愠之色出入衢肆目不妄視
在相幕時年未壯里人有伺其出戲於衆曰今日得韓
公左右顧我當為爾曹具肴酒其嚴重如此生平不喜
任知數與人言必盡出肺腑性至孝自㓜孤見事二親
有禄以養者則泫然終日痛已無及力紹先業年十九
登進士甲科聲稱烜赫仕漸達諸親率均俸周急不間
疎近以是家無餘財姑姊數人孀且老悉奉以歸事之
甚恭為其男女婚嫁又與之營薄業使足以濟其終而
後已訓諸子要令自取禄仕屢經恩得任子皆抑而不
奏仁壽或以為言太師曰兒曹有官在身便謂榮官可
不勞而得廢學矣俟其藝業有所取奏之何晩故身殁
之後三子皆白丁法掾兄用遺奏始得出身凢莅官大
抵以愛利為本奉身亷約於民無毫髪之擾所去人思
之罷泉南行次建州傳舍而終泉人聞之罷市奔赴慟
泣於靈所競為佛事以報焉公早以方正才敏為神宗
所知亟被柬擢留計省凢八任不令補外數欲大用為
忌者所抑而止至景德祥符間趣向寖與時背又任直
與當權者不合遂守道平進無所屈撓以至於亡小子
罪釁至重㓜失所天尚不能記顔面之髣髴治行之美
蓋十不得其一二又先君章疏文集先為河陽法掾兄
所掌及物故嫂辛氏盡攜以歸其家後失之不復得故
紀述之際實多漏略甚可痛也今逺日有期矣思老於
文而相知深者無出師魯是以不逺千里遣門人楊生
奉書請銘惟賢者鑒此勤懇毋讓
　　　太夫人胡氏墓誌銘
慶厯五年二月二十三日琦奉皇考太師皇妣仁壽郡
太夫人歸厝於相州安陽縣之新安村以所生大寧郡
太夫人侍葬焉棺槨之制率用降等安神之次却而不
齊示不敢瀆也夫禮非天降地出本於情而已矣今夫
人從太師於此域所以慰孝心而稱人情也夫人姓胡
氏其先蜀郡成都人曾髙以來世籍富貴豪於西土父
覺始仕孟氏名在朝籍乾德三年太祖平兩川例遣歸
闕生夫人於京師久之不得調卒夫人從母李氏適故
秦王牙吏王慶王被譴左右皆得罪家族無依遂以夫
人歸於太師夫人生而淑明柔德備善書札尤精女工
凢㸃酥剪綵擬狀生物隨手萬態如出造化性慈仁歸
信釋氏厯觀藏典深達義趣口能誦者十數經閨門之
内傳授教誘人人嚮善太師委以主家事夫人上奉仁
壽下睦宗婣内外無間言仁壽愛而禮之相待之意猶
姪娣然夫人生二子曰璩曰琦璩終祕書省著作佐郎
仁壽撫之義均所生在髫稚時夫人或笞之仁壽必奔
走保救怒終日不與夫人語琦未成人仁壽已去世天
聖五年春琦始與著作兄同擢進士第綵衣拜慶當時
為榮琦初任通判淄州迎夫人之官琦與婦崔氏晨昏
侍膳羞奉顔色孝養無違八年夏方受代而夫人宿疾
作琦日討方書治湯劑躬自杵藥未嘗委人禱神訪醫
卒不獲驗終於五月九日享年六十三自琦登朝暨忝
貳樞府夫人凢三追封至太寧郡太夫人嗚呼顧復之
恩如天地之大非言可紀也然刻瑑徽懿著於亡窮亦
孝子之志焉臨葬哀號為之銘曰哀哀蒼天予有罪兮
當夭余身何佑余以禄兮反喪余親使余生不得盡其
養兮余豈榮乎鼎茵儻親壽之少延兮敢謂天之不仁
惟劬勞之恩㒺以報兮余恨終天而不泯
　　　長兄德清尉墓誌銘
太師長子諱球字伯玉少有志氣泛覽經史務究大義
不為章句之學每讀書見古人仗忠義建功立事者必
撫巻感慨慕其所為好擬孟郊作五字句詩意思清逺
人多稱詠初以䕃補太廟齋郎選授湖州德清尉擿姦
奉法如老於從政者太師聞之喜曰此兒佗日必為能
吏吾家有望焉太師未亡前數月兄以疾卒時年三十
四娶陳氏生二子暐早亡公彦今為太常寺太祝在官
以幹潔稱慶厯五年二月二十二日以兄從太師葬於
相州安陽縣新安村西塋之庚位子暐同葬焉惟兄高
識大器宜副先公之言以興吾宗不幸初仕而夭可謂
命矣銘曰人無壽夭貴乎嗣續之賢兄今有子矣夫何
恨焉
　　　二兄監簿以下墓誌銘
太師第二子諱瑄字仲瑜性謹厚好學不雜交游以䕃
授將作監主簿自太師之亡兄為長事母仁壽郡太夫
人盡孝治家有法宗族間愛而憚之仁壽久寓居京師
欲徙家於許兄往營其事過許田縣洧河之石橋遇水
暴漲溺卒時年二十七太師第四子諱珫字叔寳美姿
儀器度淹雅以太師遺奏賜同學究出身選授孟州司
法參軍㓜能為文章方刻意自奮欲決取科第到官纔
數月以疾卒時年二十七娶辛氏生一女適楚州山陽
縣主簿張詵太師第三子司封之長子名景融字晦之
生而頴悟屬文甚工琦常愛之謂必能紹立門户初用
司封兄䕃補郊社齋郎琦任樞宻直學士遇乾元節奏
授將作監主簿後從琦之涇州得暴疾數日而卒時年
十七慶厯五年二月二十二日琦奉考妣歸葬於相州
安陽縣之新安村葬師云司法兄無後監簿兄與景融
未娶而亡宜同葬遂從其言葬於東塋之庚位監簿兄
之靈居南為上司法兄次之景融又次之銘曰有才而
未試早夭而無子此世之人共哀矧宗族之哀
　　　三兄司封行狀
公諱琚字子温相州安陽人自唐以來家世衣冠著名
河朔曽祖璆皇任廣晉府永濟令贈太子太保祖構皇
任太子中允贈太子太傅父國華皇任右諫議大夫贈
太師公即太師之第三子也資性聰警㓜而能文太師
以其異於諸兒尤愛之每有著譔即召令執筆口授之
繇是盡得為文之體初以父任試將作監主簿大中祥
符六年調補饒州鄱陽尉非其好也次年遇秋賦乃求
鏁㕔應進士舉時郡守江公嗣宗未之知名召公詣府
使獨登郡閤出鴻雁來賔賦題以試之公杼思少選援
筆立就詞致清麗深得唐賢之格江大竒之即時薦送
江左士人往往書其賦於屏幛間而目公為韓鴻雁其
愛賞如此八年春登進士乙科授太常寺奉禮郎知河
南府永寧縣政為畿邑之最府尹王嗣宗强直少許可
獨以公為能表薦之就移通判廣信軍丁母仁壽太夫
人憂去職服除通判趙州改光禄寺丞今上即位遷祕
書省祕書郎天聖元年避親嫌移通判棣州公素以文
自高雖精力吏事而筆研不廢二年代歸即以所業數
十軸奏御執政多稱之卒以孤進不遂試與今侍讀楊
公偕同得記姓名出通判䖍州䖍民輕狡好訟至有害
已子而誣人者吏稍不審辨率多枉誤時郡守集賢潘
公汝士卒官公權郡踰年大小之獄必精心推治盡得
其情境内以為不寃初公在趙州佐武吏獨尚平恕吏
民皆得被其惠故曹公利用稔聞鄉人之論心善之㑹
羣牧判官缺薦公堪其任四年春召還充職賜緋衣銀
魚是年秋差赴太常寺試舉人較天府國庠取士為最
精朝論多之文節張公知白素賞公才又愛其治行書
公姓名寘佩囊中數欲引用復遺公紙數十番促令上
所業公不得已再以文奏御書聞而文節薨遂不報後
曹公被責公坐為其所舉出通判濠州明道元年歸闕
遷太常博士知黄州以恩改屯田員外郎景祐元年春
就移梓州路提㸃刑獄公辭改知澤州轉都官員外郎
二年移提㸃京西路刑獄公事時西京白馬天官寺僧
競營浮屠倚權臣倡導以大其事於是洛中暨鄰道諸
郡自官吏而下皆被裒取民里甚擾公抗䟽罷之三年
改提㸃福建路刑獄公事未㡬移廣南西路轉運使是
嵗安化州蠻人叛殺宜州守王世寧朝廷遣將臣益兵
進討委公經畫公乃上言安化三州依負險阻猶穴鼠
然急之則竄伏不可得緩之則伺隙而出飛標藥弩發
必中人徒跣趨叢薄中若履平地又水土毒惡戍兵久
留死者十六七願以天兵逼其巢穴俟其畏威請罪因
而撫之漸募土兵屯備要害然後罷遣戍卒宜不能復
叛詔如公䇿一道以安時朝廷亟加兵廣西諸郡遐陋
素不備兵費公度官用以餉其贏量民力以貸其薄故
糧道以濟而逺人不勞朝廷嘉之在職遷司封員外郎
代歸靣賜金紫判三司都理欠憑由司康定元年夏出
為兩浙轉運使次潤州以疾亡公娶李氏乃故國子博
士忠恕之女生於名族克謹婦道公未亡前已苦風痺
感公之逝踰月亦不起生四男四女長男景融將作監
主簿性和雅善屬文後公三嵗而卒次方彦試祕書省
校書郎次直彦孝彦並太廟齋郎長女適著作佐郎葉
仲舒次女在室亡次適左侍禁曹測次適殿中丞范寛
之公仁孝純直出於天性介靜寡合恬於進取自父兄
亡即主家事撫育弟姪唯恐有傷簿官中竭俸資贍怡
然無間時為文酒之㑹以相娛樂或作事有不如意者
亦婉辭誨朂不忍加一惡言弟姪感其義競自樹立在
官清節凛然秋毫無私至於夙夜兢畏過自繩檢世稱
亷吏者鮮能及之為政簡而愛人故所至稱治前後建
白革弊益時之事多見採納公官止六品於式不預史
氏之載惟葬有銘所以著行實於不朽以公之德之美
而賦命不永位未充量紀述之際諒無愧辭謹狀
　　　五兄著作墓誌銘
太師第五子諱璩字子徽於琦同母兄也天聖五年春
擢進士高第初仕安化軍節度推官丁母太寧郡太夫
人憂去官服除再調權舒州團練判官又為建昌軍判
官慶厯元年秋吏部奏課最授祕書省著作佐郎知壽
州安豐縣事二年二月十九日以疾卒時年四十一娶
陳氏勳臣之裔雅有婦德生一子正彦將作監主簿四
女並在室兄少負雋氣聰穎過人每讀書必泯絶外慮
雖左右囂然如不聞以是經史百家之言一覽即能誦
記尤通左氏春秋為文敏速初若不甚經心及成詞壯
理備雖他人精思有不及者性純易襟量夷坦遇人無
賢愚一以誠接之曠然不知世路有風波陷穽之險有
時意樂閒放與朋友相過從酣笑杯酒間或逾旬興未
盡不止及刻志於學則下帷閉户以墳典自環雖在寢
食未嘗捨卷其真率如此當官治簿書㫁獄訟發決如
神所至以明幹稱然志氣磊落事上官未嘗降禮以强
顔曲意求薦舉為大恥故久滯賔幕兄亦壽才越强仕
不得盡其器能嗟乎二年間司封兄與兄相繼而亡唯
小子獨承門户之重雖叨竊寵任顧先生行無一存者
復何榮哉但諸孤滿目每一念至不覺涕之無從也今
奉考妣歸厝故里以兄從葬於東塋之壬位永懷友愛
哀不自勝銘曰
　天生雋竒　當有所施　才優宦薄　惟世孔悲
　復奪之壽　天豈無知　慶有餘者　嗣人是宜
　　　新婦賈氏墓誌銘
惟賈氏故韓城令符荷之女年二十為韓公彦之婦中
無遂内有助未踰年疾物故慶厯五年二月二十二日
安陽水治獲安厝從祖舅太師之葬也東塋丙位實其
墓
　　　誌石蓋記
琦始謀奉考妣歸葬相州不敢逺祖塋而忘故里也得
釋保聰善地理學遣姪公彦同往視焉不旬日得地於
安陽縣新安村之水治為吉乃作東西二塋塋各三穴
西塋之壬安皇考太師皇妣仁壽郡太夫人所生太寜
郡太夫人庚安太師長子德清尉子暐從葬焉丙安太
師第三子司封夫人壽春縣君李氏長女未笄而亡從
葬焉東塋之庚安太師第二子監簿第四子孟州司法
司封之長子監簿景融從葬焉壬安太師第五子著作
丙安德清長子太常寺太祝公彦妻賈氏以慶歴五年
二月二十二日掩壙諸塋各有銘誌今但述安神之次
叙刻於太師誌石之蓋以永終古子樞宻副使光禄大
夫右諫議大夫上柱國琦謹記
　　　姪太常寺太祝直彦墓誌銘
三兄司封第三子曰直彦字師黯㓜聰悟喜學七嵗能
屬文語言動作如老成者兄以是特愛之異於諸子十
一嵗而兄亡嫂李氏繼卒予撫而教之直彦能稟訓自
飭道業日修為人和謹通明周悉時事内奉親族外接
賔友無不得其歡心者予常謂兄清德純孝為世表式
而天不大畀其位又奪之年則其慶之所延宜直彦得
之以興吾宗故心常泰然知門户之可屬也直彦始以
兄䕃補太廟齋郎慶厯七年余用南郊恩例遷將作監
簿皇祐二年大饗明堂遷太常寺太祝五年春舉進士
及第簽署信陽軍判官㕔公事時予為帥并門直彦歸
待信陽闕明年春以家事如京師得瘡胗醫誤而早下
之毒氣内畜不得發三月二十日卒於其姊婿祕書丞
張詵之家年二十五余既以吾門屬直彦又痛其不得
在家而亡悲哀之積乃得大疾㡬於不可治嗚呼余之
所愛豈私於直彦哉蓋以世家子類多不厯艱難習尚
驕佚不知其先之所得之勤忘學肆侈自底不令使生
者族屬不能合死者墳墓無所託幸而有一賢子孫出
則其尊親之心其愛何如也今吾子姪輩皆恥以門籍
之䕃思自樹立苟能力行力學動以不墜先業為意則
余之所愛猶愛直彦之公也豈私乎哉妻崔氏余妻兄
大理寺丞勉之女工部侍郎立之孫柔順正潔得其家
法三子挹試祕書省校書郎次髙紹並㓜一女直彦訃
至踰月而卒司封兄諱琚嫂李氏壽春縣君以嘉祐二
年十月十八日葬直彦於相州安陽縣新安村之水治
先祖令公之墓次東塋之辛穴銘曰噫嘻乎夫士族之
興也不繫乎子孫之賢何賢而多夭兮不肖之比肩謂
祖宗徳薄而致兮則吾之家不然既富爾之徳而嗇其
壽兮是三子者宜昌大而克傳若然則善惡之報人猶
有望於天焉
　　　録夫人崔氏事迹與崔殿丞請為行狀
夫人姓崔氏其先姜姓齊穆伯食采於崔因以命氏自
穆伯二十九世而至漢泉菜侯業居東武城為清河郡
自業二十世而至後魏七兵尚書休始號大房自休十
四世而至石晉左拾遺周度佐兖州慕容彦超幕彦超
叛死節周度贈祕書少監即夫人之曽祖也祖汝礪皇
任左班殿直贈兵部侍郎父立皇任工部侍郎致仕直
道能政搢紳宗仰崔氏自唐以來為衣冠甲族與盧李
鄭數家相為婚姻它族不得預夫人曾祖母祖母猶皆
盧李二姓故世髙其門風夫人即侍郎之第五女柔静
端潔㓜有成徳女功之事莫不臻極年二十一而歸於
韓氏逮事琦所生秦國太夫人胡氏能盡婦道秦國寢
疾躬侍湯劑夙夜不懈及其亡也號慕以奉几筵訖於
終喪無一不如禮者韓氏内外族屬多而素貧孤遺者
衆夫人天性仁賢義隆孝睦極意存育常若不及親為
婚娶者㡬二十人雖罄竭家貲而不顧也其於待已則
躬履儉約恬然無欲服用粗偹不求過飾琦未參侍從
之前俸尚薄久官京師夫人雖一釵之微未嘗在首時
質緡錢以濟諸親琦每賑給宗族暨周人之急夫人必
欣然贊助惟恐不充此天下之共知而婦人之尤難也
又治家嚴明事無細大處治條理皆有法度閨門之内
猶官府然故琦略無私室之慮而得專心公家者夫人
之力也凢嵗時祖宗之祀夫人必先朝嚴辨纎悉精至
酌薦之日禮極恭恪如是者三十餘年六親師服之父
母之亡摧毁過甚㡬不能生以至圖象嚴事至於終身
與諸姊諸弟友愛敦篤情禮兼至雖在顛沛未嘗忘也
夫人始封壽安縣君進安康郡君安康安樂二郡夫人
安國夫人嘉祐七年春末得疾背脅痛卧起為梗醫者
言氣血凝澁下之當愈故時以藥宣治之而不能去涉
夏秋之交變為泄注日以沉劇九月三日而亡上與中
宫聞之皆遣尚宫臨奠賻贈加等夫人介謹純直待人
以至誠平生無一妄言善書札體法甚老殊無婦人氣
格好讀諸史氏書槩知厯代興亡治亂之事時作篇章
有理致然以為非婦人之事雖至親不得見也臨事取
捨剖㫁有剛毅大丈夫所不能為者嘗曰我遇小事則
膽薄多驚若處大事知義所在雖死不怖也平居散施
左右必與下房者均琦嘗恠問謂宜少有差等夫人曰
我性好平不欲使人見有輕重厚薄疾雖久而視家事
不倦待宗親益周琦嘗勸譬之謂非頤養之理乃慨然
曰此我平生所存豈至此可變也唯死然後不能為也
其用心如此三子長忠彦光禄寺丞次端彦太常寺太
祝次良彦祕書省校書郎早亡五女長不育次適許州
司户參軍王景修次二女早夭次尚㓜夫人慈愛至厚
其待非所生者過於已出嗚呼夫人内行髙絶如此之
著恐雖當世賢婦人少能偕者今取十一月二十九日
葬於相州安陽縣豐安村祖塋之次壙有銘故親筆其
大槩以俟實録焉
　　　姪殿中丞公彦墓誌銘
余長兄湖州徳清尉贈光禄寺丞諱球之次子曰公彦
字師道即太子中允贈太師中書令兼尚書令燕國公
諱構之曾孫右諫議大夫贈太師中書令兼尚書令魏
國公諱國華之孫母靈壽縣太君陳氏公彦㓜失二親
祖母魏國太夫人羅氏鞠之如子而余三兄司封又愛
而教育之余與公彦同年生同時就學公彦始讀書為
辭章甚敏而幹家事尤長故司封兄專以門内之務責
之公彦所委必集嘗曰我所以能辦者無他勤而不私
爾移我此心以治吏事宜無甚難者然用是頗廢學天
聖中有詔少卿監以上殁於五經郊恩者許録其子孫
一人公彦應得補郊社齋郎調南儀州岑溪主簿岑溪
風土之惡在嶺南為第一而公彦殊不以為憂但日與
其民辨訟之枉直而平其疾苦逮滿嵗全家安然以歸
再調楚州寳應縣主簿考滿補開封縣丞康定元年秋
余任陜西經略安撫副使奏公彦授將作監主簿簽署
保静軍節度判官事宿椐汴渠之衝事甚劇公彦悉心
贊畫其今翰林學士王公素知其才屢稱薦之慶厯三
年夏就差知汝州葉縣事轉太常寺太祝俄改知磁州
武安縣事縣跨西山盜賊之藪公彦乃籍邑之射生户
者使各占其地遇盜發則與當捕之吏共捕之條其賞
罸示以必行盜奔它境六年秋改大理評事七年秋差
通判懷州事次嵗河朔雨水害稼民大飢公彦與其守
夙夜經慮誘郡豪出粟極力賑恤全活甚衆時朝廷轉
江淮米百萬斛由黄河下抵衛州分給災傷諸郡公彦
被㫖與中貴人董其事皆如期以濟皇祐元年改光禄
寺丞二年春就移知榮州事明堂恩遷大理寺丞五年
冬轉太子右贊善大夫郡有鹽井四十餘所昔以嵗課
之重乃抑鄉民以分主之年祀既逺水泉有盈竭户力
有興替得利之多者或所主之户富得利之寡者或所
主之户貧故貧者雖嵗破家不能償官課而富者日獲
其贏以肆兼并榮民苦之久公彦既至知其敝曰吾境
之民皆王民也柰何使其有幸不幸以至此而有不變
之哉乃集其衆使自疏之於是類其井得利之多寡以
相附之量其民户等之髙下以相參之民以為均而課
入亦辦轉運使知而保奏之事下三司以為當朝廷嘉
奬歸闕用是升次得知和州事嘉祐元年冬改殿中丞
郡有宿寇時發閭里民以為患公彦乃舉武安制盜之
法增損之以令其下訖三嵗無盜歸屬朝廷以瀛處邊
要北道之重通判之任非嘗為郡者不得預其選公彦
以近先域嵗時洒掃之便欣然就之將赴治所而疾作
食輒不能下病日益余度其難治乃泣而諭之曰萬一
有不可諱汝叔在勿以兒女為慮公彦曰是誠感然兒
女之榮與否公彦莫得而知之矣色殊不動是夕卒其
逹性命如此四年正月四日也時年五十二公彦介直
有守性樂儉薄每公退必涉獵書史間以詩筆自娛齋
室凝塵怡怡如也待遇賔佐稱禮而已不為厨傳之飾
人或譏其太約公彦曰吾雖起於䕃補當吾祖考之亡
諸父未達之前家甚窘吾嘗同厯艱苦今幸竊榮禄敢
效世家子之所為哉雖然尚懼吾子孫不能守法漸陷
奢放以隳吾家聞者嗟服之素曉法令而用心平恕凢
處讞議苟情文相當而上官執其異見公彦必析理固
爭雖死不可奪也少事司封兄從官見其清白過謹志
師慕之故在官以潔已為先閨門肅然雖市物一錢不
得不白民安其無擾去則歌思之公彦始娶賈氏同州
韓城令昌符之女先卒再娶張氏職方郎中文昌之女
封仁壽縣君皆柔順以正克成家道子四人長曰確試
祕書省校書郎次曰愷並早亡次曰恬祕書省校書郎
次曰恪尚㓜女五人長適前常州武進尉孫扶次二女
早夭次二女並㓜慶厯中余葬先考妣於相州安陽縣
新安村之水治而賈氏從葬於東塋之丙位嘉祐七年
十一月二十九日因余妻安國夫人崔氏之葬乃舉公
彦之喪納賈氏壙中嗚呼公彦行完於躬政修於官吾
門之令器也不幸越中年而亡余且老失其所託可勝
其哀哉銘曰
　噫公彦兮　行亷節勁　為子克家　在官能政
　明而守法　當世誰競　怡然處約　衆則奚評
　宜享也豐　嗣門之盛　如何始衰　遽此不幸
　夫子言易　善兮有慶　及繫辭焉　又貴知命
　慶為教邪　命其黙定　不然何為報之戾哉
　訴于天兮孰聴
　　　姪孫試祕書省校書郎確墓誌銘
確字百堅余姪殿中丞公彦之長子母仁壽縣君張氏
確性端厚沉敏㓜而喜學為文典贍有老成風格慶厯
六年夏余以乾元節恩奏確得試祕書省校書郎嘉祐
元年秋應進士舉不利乃慨然勵志為學益苦不幸勞
而生疾寖以羸憊卒於三年八月二十六日時年二十
一妻孫氏虞部郎中周之女柔淑有婦徳感夫之亡痛
悼不已未終喪亦卒生一男曰和孫一女並早夭嗚呼
天之肆罰也其甚矣乎使夫妻盛年俱殞而又絶其所
繼此行路聞者孰不傷駭則於吾族其哀何如哉七年
十一月二十九日因余妻安國夫人崔氏之葬乃於相
州安陽縣新安村先塋之東百步得地以葬確孫氏祔
焉葬者以為壬穴云銘曰
　確生吾門　是謂良嗣　如何力學　遂以勤斃
　婦執夫喪　未終而逝　亦嘗生子　又不克繼
　天戕善良　酷也如是　哀無窮兮　葬因以誌
　　　姪孫愷墓誌銘
愷字和仲余姪殿中丞公彦之次子母仁壽縣君張氏
愷天性孝謹㓜識禮義讀書强記而善屬文嘉祐三年
秋方應進士舉而兄確物故是冬其父病愷躬進藥劑
晝夜侍側不解帶者累月及父之亡也哀毁過甚不能
自抑既而感疾遂不可治五年四月二十三日卒時年
二十噫愷之所稟可謂粹美矣使天稍卑以年則其治
家也有不順而睦乎其得仕也有不忠而幹乎柰何乎
吾家之不幸而賦命之短也七年十一月二十九日因
余妻安國夫人崔氏之葬乃於相州安陽縣新安村先
塋東百步之近得地吉用丙穴以葬愷銘曰
　秀而不實　夫子之嗟　哀哉愷兮　遽如是邪
　　　姪孫四殤墓記
余第四姪大理寺丞正彦生子曰光壽時正彦初授光
禄寺丞故以名之余第五姪大理寺丞方彦生子曰盤
奴時余自揚州徙知鄆州舟次淮上之磨盤口故以名
之余之長子光禄寺丞忠彦生子二人長曰錦孫時余
知相州得任故里有晝錦之榮故以名之次曰宻孫時
余始為樞宻使故以名之是四小孫皆姿狀美秀慧而
可愛或僅能行立或未免抱持天何降災遂俱不育嘉
祐七年十一月二十九日因余妻安國夫人崔氏之葬
乃於相州安陽縣新安村先塋之東百步得地用庚穴
而同瘞焉因刻石以誌之叔祖開府儀同三司行刑部
尚書同中書門下平章事昭文館大學士監修國史上
柱國儀國公韓琦記
　　　三姪孫女墓記
余第二姪殿中丞公彦第二第三女皆生而令淑年甫
及嫁不幸相繼而卒余第五姪大理寺丞方彦一女曰
八娘㓜而不育嘉祐七年十一月二十九日因余妻安
國夫人崔氏之葬乃於相州安陽縣新安村先塋之東
得地用外丙穴以同瘞之從葬師之言也刻石壙中以
誌其哀云叔祖開府儀同三司行刑部尚書同中書門
下平章事昭文館大學士監修國史上柱國儀國公韓
琦記
　
　
　
　
　
　安陽集巻四十六
欽定四庫全書
　安陽集巻四十七　　　　　宋　韓𤦺　撰
　　墓誌
　　　故崇信軍節度副使檢校尚書工部員外郎尹
　　　　公墓表
公諱洙字師魯其先太原人曾祖誼以道晦亂世不仕
祖文化始以材行興其家官至都官郎中贈刑部侍郎
父仲宣舉明經累長郡邑亷恕明決所至以循吏稱終
虞部員外郎以公貴贈工部郎中刑部葬其父河南今
為河南人公㓜聰敏喜學無所不通尤長於春秋善議
論參質古今開判凝滯聞者欣服之天聖二年登進士
第授絳州正平縣主簿歴河南府户曹參軍邵武軍判
官舉書判㧞萃遷山南東道節度掌書記知河南府伊
陽縣時天下無事政闕不講以兵言者為妄人公乃著
叙燕息戍等十數篇以斥時弊時人服其有經世之才
文康王公知而薦之召試充館閣校勘遷太子中允時
文正范公治開封府每奏事見上論時政指丞相過失
貶知饒州余公安道上疏論救坐以朋黨貶監筠州酒
稅公慨然上書曰臣以仲淹忠諒有素義兼師友以靖
比臣臣當從坐貶崇信軍節度掌書記監郢州商稅歐
陽公永叔移書讓諫官不言又貶夷陵令當是時天下
稱為四賢徙唐州丁父憂服除復得太子中允知河南
府長水縣趙元昊反康定元年春冦延州大將劉平逆
戰䧟虜天子乃命文莊夏公都部署陜西之兵開府永
興軍以經略招討之予與范公為之副公為判官未幾
上遣翰林學士晁公宗慤入内都知王守忠督出兵攻
賊合府議奏曰今將興兵尚未習練願謹邊防期以歲
月平之使還而賊復冦鎮戎軍部將劉繼宗禦之為賊
所敗詔下切責俾以進兵月日來上府中復議曰將在
軍雖得以自便然攻守大計當禀筭于朝廷乃畫攻守
二䇿余與公詣闕奏之唯上所擇詔取攻䇿已而難之
事方寢賊復遣人以書叩延州偽請和而大舉兵冦涇
原之山外殺部署任福公時在慶州得涇原求援書即
移文慶帥率其部將劉政銳兵數千人便道走鎮戎未
至賊引去夏公奏公為專徙通判濠州又改秦州遷知
涇州徙渭州兼管勾涇原路經略部署司事涇原乘葛
帥懐敏覆軍之後傷夷殘缺千罅百漏公夙夜撫葺一
道以完時宣徽使鄭公為陜西四路帥主静邊寨主劉
滬議遣其屬官著作佐郎董士亷與滬於章川堡南入
諸羌中開道二百里修水洛城以通秦之援兵公曰賊
數犯塞必併兵一道五路帥之戰兵甞不登二萬人而
當賊昊舉國之衆吾兵所以屢為賊困者由黄石河路
來援雖逺水洛路二日而援師安然以濟今無故奪諸
羌田二百里列堡屯師坐耗芻糧不勝計以冀秦援一
二日之速則吾兵愈分而邊用不給矣乃奏罷之便詔
從之㑹鄭以府罷改知永興軍乃署前帥牒飭滬等督
役如初二人者遂不奉詔興作不已公遣人召滬者再
不至乃命瓦亭寨主張忠代滬滬復不受代部署狄公
於是親至德順軍攝滬士亷下獄差官按問而鄭比奏
本道沮滬等功朝廷卒薄滬等罪徙公慶州而城水洛
焉㑹慶帥孫公請終任改知晉州慶歴四年契丹遣使
報西伐元昊詔河陜三路要郡皆擇人徙知潞州當范
公之在二府也余安道歐陽永叔輩並為諌官天下屬
望諸公日竭忠獻納不避權貴而公方勤勞塞上迹逺
朝廷暨諸公相繼罷去向天下目之為賢者執政指之
為黨皆欲因事斥逐之士亷者即詣闕上書以水洛事
訟公且誣公在渭有盗贓制使承風指按驗百端不能
得一毫以汙公有部將孫用者出于軍校甞自京取民
息錢至官貧不能償公與狄公惜其材乃分假公使錢
俾償其民而月取其俸償于官逮按問而錢先已輸官
矣坐此貶公崇信軍節度副使徙監均州酒稅得疾㳂
牒至南陽訪醫藥疾革對賔客妻子無一慼言整冠帶
盥濯怡然隱几而卒時年四十七慶歴七年四月十日
也公天性慈仁内剛外和凡事有小而可矜者必惻然
不忍發見顔兒及臨大節斷大事則心如金石雖鼎鑊
前列不可變也在軍謙勤愛士雖悍夫冗列皆降意容
接故人人願盡其力所至郡邑修設條教務以實惠及
下去則人思之文章自唐衰歴五代日淪淺俗寖以大
敝本朝柳公仲塗始以古道發明之後卒不能振天聖
初公獨與穆參軍伯長矯時所尚力以古文為主次得
歐陽永叔以雄詞皷動之於是後學大悟文風一變使
我宋之文章將踰唐漢而躡三代者公之功為最多初
朝廷之將用攻䇿也命葛懐敏出鄜延道勒兵綏宥間
攻賊積聚招懐種族奪其要害而堡障之賊知朝廷之
威必飜然來服則乆而易制公曰是行也不患將卒無
勇患應敵寡謀耳乃自請參議懷敏行營軍事有詔如
請而事中罷今夫文武之士平居議論慷慨自謂忠義
勇决世無及者一旦遇急難而試之往往魄䘮氣奪百
計避脫雖以富貴誘之猶掉臂而不顧余居邊久閱人
多矣如公挺然忘身以爲國家者天下不知有幾人嗚
呼以公文武之才犖犖然震耀天下之如是曾不得一
紓所藴于公卿之位輔致太平之業而反遭罹讒毁遂
終貶官此當時守道之士所以仰天嘆呼疑爲善而得
禍而中人者引以為監思擇利而自安也然上以聰明
仁恕御天下一細民之枉必矜而獲辨如公以文致其
罪未有抑而不申者也故當時指以黨而排去者不四
三年間皆復顯官處大任使公年且及此其進擢可量
哉奈何乎天不與公之壽也悲夫公累遷官至起居舍
人直龍圖閣娶張氏鹿邑縣君以順以慈克正家道後
公七年而亡兄源太常博士亦以文行稱于世弟湘三
班奉職冲秀州華亭縣主簿濤泳未仕並先公而卒沂
資性淳茂動謹門法子男四人長曰朴竒雋博學有父
風其二未名俱早世其㓜曰構今方十歳女五人長適
虞部員外郎張景憲次繼適張氏次適太常寺太祝謝
景平次二人未嫁姪朴文學器識足以嗣公而敦尚
名節無仕進意至和元年十二月日沂材舉公夫人之
喪葬于緱氏縣某鄉之某原從吉卜也范公甞以書謂
余曰世之知師魯者莫如公余已為其集序矣墓有表
請公文以信後世余應之曰余實知師魯者又得其進
斥本末為最詳其敢以辭既實書其事矣又考性命之
説而表于墓曰嗚呼自古聖賢必推性命如公之文武
傑立而貫以忠義兮此天之性位不大顯遭䜛而跌且
不壽兮此天之命雖孔孟不能以兼適兮尚一歸于黙
定昧者不思而妄求兮徒自奔於邪徑故公臨禍福生
死而曾不少變兮是能安性命而歸正唯大名赫然日
月之光兮亘萬古而増瑩吾聞善人者天必報其後兮
冝嗣人之䝉慶
　　　故衛尉卿致仕髙公墓誌銘
公諱志寧字宗儒其先渤海蓨人唐末亂逺祖避地澤
潞而遷洛遂為河南洛陽人曾祖逵祖潜值五代多故
皆以儒術自冨不求聞達父素能世其學而喜黄老言
髙放不仕以公貴累贈尚書刑部侍郎公㓜沉敏博學
強記未冠已能通六經尤深於大易甞得疾至篤忽夢
神人以兵略授之寤而疾頓愈因取諸家兵法讀之了
如夙習盡得㣲奥於是益覽子史及隂陽䜟緯之書究
古今治亂成敗之迹慨然以功名自任咸平中舉明經
授卭州安仁尉丁刑部憂服除再調鄠縣主簿時真宗
詔復唐六科以待魁傑之士公乃上所著平燕䇿應識
洞韜略運籌決勝科京兆守向公聞于朝秩滿復上書
論事召對龍圖閣公極陳用兵方略且言事莫備于師
卦因講其卦于上前眞宗大悦親諭公曰他日勿愁好
官朕將貴汝尋免䇿試特授大理評事屢乘閒賜對必
移刻執政惡之諷有司出公知越州蕭山縣改衛尉寺
丞徙知潯州轉大理寺丞丁母南陽縣太君井氏憂服
除赴闕復數召對眞宗甞諭二府大臣曰髙某事業才
識不可得卿等冝善任之既而面賜五品服通判潞州
歲餘復自言應才識兼茂明於體用科召赴闕執政以
制舉非其時罷之特改太子左賛善大夫換供備庫副
使知祁州居頃之眞宗不豫公拜章請覲及對宻奏今
上德業日新願早建東宫以安天下之心眞宗大寤面
賜黄金五十兩還所治乃詔公凢所奏事許附入内内
侍省通進無闕銀臺代還改西京作坊副使知趙州眞
宗疾甚公又拜䟽請東宫監國以釋萬物之疑今上登
極轉北京副使改知滄州天聖中河北大雨傷民田壊
三十餘城召歸為體量安撫公悉心經畫先賑恤而後
力役已而民安城完天子以為稱職改東染院使充益
利路兵馬鈐轄歲餘召還轉崇儀使充河北㳂邉安撫
副使改内園使知趙州徙覇州景祐初上以公先朝屢
陳建儲監國之議特授宫苑使達州刺史以旌其忠繼
徙深洛隰三州趙元昊初反公自隰上言請乘賊未發
選驍將銳兵分道急趨覆其巢穴所謂疾雷不及掩耳
章十數上不報徙知貝州及元昊舉兵冦延州劉平石
元孫䧟于賊公歎曰前䇿不可復用矣朝廷始思公言
亟召至闕問今宜何為䇿公曰今將不達權謀而兵未
識法制故敗乃請禁兵五百以古陣法教之既成上臨
試之復下禁衛諸帥議諸帥皆出行伍不達古法乃曰
與今所習異不肯用公又言元昊北與契丹通冝為備
即命公為河北諸州安撫使以經略之本道有嫉公之
統制者言于朝曰今特置使以啓敵疑不若俾兼他職
而隂主其事改授西上閤門使知滄州未幾敵果背約
以書要闗南舊地徙知定州改鎮定路鈐轄公始以得
時自喜曰敵果敢先發吾以術致其師當一戰以破之
日訓飭士衆以期立功㑹朝廷遣使復通北好公雅志
卒不遂即上章告老詔以右領軍衛大將軍致仕公既
得謝乃與鄧國張公太子少師任公暨休官諸老凡九
人放懐林泉間以詩酒相娯樂追唐白傅九老之㑹京
洛好事家多圖冩而傳之慶歴五年中天子思公命就
第訪以邊計公即以前在河北致敵取勝之畫及别陳
制虜上中下三䇿上之朝廷嘉納賜以縑帛復從其請
特改殿中監致仕享明堂恩轉衛尉卿皇祐五年四月
十一日無疾而終享壽八十三臨終復出書一通授諸
子曰吾生無以報國死而不言其恨無窮書奏所言皆
國家大務天子憐之録其二孫焉公少有大志達權變
善論兵而未甞輕與人言特為眞宗所知亟被進擢不
由薦引其後有所施設而多為當塗者沮撓故常自比
淮隂武鄉侯而謂不偶蕭何徐庶人雖異其言而朝廷
不能果于信用使功業不大見于世時論惜之然歴守
河北邉要諸州及繼領兵鈐安撫之任朝廷以北事倚
公其重如此則其馭邉經逺之術用于時者可勝載哉
公於民政專以仁惠為本北人被公之化者至今歌思
之所著皇王治統文武經緯太平助化䇿儒將前議兵
機總要周易化源圖總名之為閫外書行于世公四娶
陶氏丹陽縣君邉氏未及封韓氏長安縣君皆以淑行
柔德宗黨賢之並先公而亡馬氏今封京兆郡君追徃
撫孤義隆慈篤子八人損巽賁震䝉大理寺丞皆早世
復前權撫州軍事判官天性孝謹治父學善議論漸蔡
州平輿縣令渙西頭供奉官皆自樹立志興其宗女二
人長適兵部員外郎王由次適右諫議大夫天章閣待
制趙及孫男八人孫女九人至和元年十月十九日漸
渙舉公及三夫人之喪葬于河南縣縣南鄉某原前葬
復泣來請銘歸而暴卒公余姊壻也既悉其生平出處
大節又感復勤孝而死於義當銘銘曰
　天下之難　　　莫如用兵　　　國之安危
　士之死生　　　公得之神　　　學而易明
　時果吾用　　　功其決成　　　意公之䇿
　大疑小行　　　志卒不遂　　　歸老于卿
　昔遇眞皇　　　言從計聽　　　儲副之議
　發于志誠　　　惟天所錫　　　壽考安榮
　諸子皆孝　　　力事所塋　　　山東而安
　伊西而清　　　此藏公骨　　　不藏公名
　　　故太常博士通判應天府贈光禄少卿孫公墓
　　　　誌銘(并序/)
公諱侑字有可祖先汝陽人家世儒學自唐以來為冠
冕名族曽祖眞祖鎰生五代間恬晦不仕父庸太祖朝
上書言當世大務擢補開封掾終殿中丞贈刑部尚書
尚書徙居潁川今為潁川人尚書深古學聚書數千巻
以教諸子長子何次子僅遂以文學有大名公為少子
獨倜儻任俠好擊劒習兵法慕古人立大功竒節始未
肯勤閱父書暨二兄舉進士繼為天下第一於是刻意
為學而天性警㧞不數年能踵二兄之業咸平三年復
一上中進士第時契丹尚擾北邊赴調者皆擇官東南
以自便公獨請補威虜軍判官冀乗時自奮以見功業
已而契丹講和公志不就再調虢州軍事推官用知已
薦授大理寺丞知同州白水縣次改開封府封丘縣眞
宗幸亳三司使丁謂為頓遞使表公知襄邑縣駕還職
辦特轉殿中丞遷太常博士文惠王公隨出知應天府
辟公通判府事王公政尚寛易而公以嚴決濟之庶務
稱治天禧元年八月十一日以疾卒時年四十六公性
闊達持重然每聞人之善喜如已出見非義者甚於世
仇處身至亷而輕財好施及亡幾無以為葬具士以此
稱服之所蒞郡邑強明而不苛吏民畏愛焉夫一盛一
衰其天道之常乎當淳化咸平中公二兄連舉冠多士
而公次舉復登科天下聳慕皆目孫氏為大小狀元家
至于父兄之訓子孫必舉孫氏以為勸唯恨其不及也
不二十年間公與二兄相繼而亡而公二兄之後今衰
薾不振僅存嗣續獨公子周為比部員外郎知洺州端
介有吏幹諸孫皆謹厚嚮學天顧孫氏而俾復興者其
公之裔乎公娶韓氏柔順有賢德比部登朝累贈公光
禄少卿母夫人追封陳留縣太君男二人長曰咸終太
子中舍次比部也女四人長適彬州軍事判官姜羲次
適大理寺丞楚元卿次二人㓜為尼孫男五人孫女五
人以至和元年十月七日葬於河南府河南縣太尉鄉
上官里先尚書之墓次將葬比部以書來告曰周不幸
少而孤先君行已在官之迹十不能記一二得舅撫大
槩以銘之斯不朽矣銘曰
　猗公之為　　　超然逺馳　　　始慕古人
　功名自期　　　志兮可尚　　　逢也非時
　卒繼伯仲　　　以文發基　　　試才郡邑
　吏惴民熈　　　壽嗇于天　　　用不大施
　惟公之宗　　　始盛中衰　　　衰而復興
　在公本支　　　在子能孝　　　卜兆符龜
　祔公先塋　　　神兮安之
　　　故客省使眉州防禦使贈遂州觀察使張公墓
　　　　誌銘(并序/)
故贈遂州觀察使張公亢之將葬也諸孤具公之官次
與平生之施為泣來告曰公曩帥西邉我先子實備將
佐其忘身扞冦勤苦百為固不待䟽列而公知之詳矣
昔种侯世衡事范文正公宣力環延及其亡也文正親
為文以誌其墓蓋悉其故吏之勞書之所以為勸也我
先子之事其著如此公忍遺而不書哉予哀其誠而義
不可以辭故為之叙曰公字公壽其先濮州臨濮人曾
祖裕恬晦不仕祖居實鄂州嘉魚令父餘慶太子右賛
善大夫贈吏部尚書逮嘉魚葬于宋故今為宋人公少
磊落有大志博學能文之外喜讀諸家兵法常慕古大
丈夫立竒功偉節以震暴於當世不為拘儒齪齪之行始
冠中天禧三年甲科任廣安軍判官滿歲再調應天府
推官南都地素卑民苦水患公為治白沙石梁二渠壅
者悉通而田以歲穫本道轉運使上其狀就改大理寺
丞知南京留守判官事府尹晏元獻公性方嚴少許可
獨知公府事無鉅細皆以屬之而無不集者轉殿中丞
應李文定公辟簽書西京留守判官事耤田恩遷太常
博士改屯田員外郎徙通判環州未行改鎭戎軍公素
負膽略既得貳邊政於戎事益以究習揣知元昊性凶
殘喜誅殺勢必難制上書請先為之備又論西北二垂
攻守大計其言深切較著前後章數十上於是天子知
公有將帥之材數欲用之㑹丁母憂去職未幾契丹聚
兵幽涿北邊揺動乃擢公為北京使知安肅軍事詔趣
之任公不得已而起召對便坐公奏曰契丹被先帝大
恩歲享金繒之賜甚厚今其主孱而歲歉反疑為中國
所窺故為此耳不足慮也萬一背約臣請擐甲為諸軍
先上壯而遣之公至則務廣恩信前為防之過者盡以
撤去而虜卒無他遷莊宅使徙瀛州事寳元初元昊果
反上記公言亟改右騏驥使涇原路兵馬鈐轄兼知渭
州事涇原當冦之衝而地殊坦平在四路中其責尤重
公守備嚴宻軍政修舉賊度不可犯乃會兵入鄜延大
將劉平石元孫輕薄其鋒俱為賊所擒闗内大震乃以
公領忠州刺史充鄜延路鈐轄兼知鄜州事未幾改西
上閣門使充本路都鈐轄駐于延州時范文正公帥延
以國士待公凡深謀大議公必預焉慶歴元年秋賊入
麟府䧟豐州破麟府之間諸堡寨圍府州事聞乃命公
為并代都鈐轄專管勾麟府軍馬公事賊攻城㡬旬日
不能下引大兵出境而留軍屯府北之瑠璃堡時縱遊
騎四抄二州閉壘不敢出人情大恐公自受命晝夜馳
至府城下城中尚不敢啓闗公出所授勑示之而呼曰
我新張軍馬也衆心始安乃啓闗公入即大啓諸所塞
門縱民出入視禁旅尚數千人皆奔北之餘股栗無鬬
志公乃募執役下軍之敢戰者得數百人使擊賊至暮
爭持賊首以獻公躬自犒奬取錦袍以衣之大夸于城
中連數日皆獲賊如前賞於是禁旅悉慙而奮曰我軰
豈不如彼下軍者願出效死公度其可使即命擊瑠璃
之賊衆馳至賊堡大破之斬首二百餘級餘皆奔去獲
牛馬槖駝以千數公盡以賞所獲者軍始復振然自府
餉麟非兵衛不敢進二年正月麟之郊賞至上遣中使
督公䕶送賊果出鈔奪不能得乃聚兵數萬邀歸路公
囘至栢子寨遇之時衆不滿三千公激之曰汝軰皆䧟
死地能前鬬則生不然則盡死於是士皆感動爭奮會
天大風公乘順風以擊賊賊遂大亂斬首六百餘級賊
相蹂踐赴崖谷死者不勝計軍益大振乃修復二州之
間賊所破堡寨有寧逺寨者据麟府之中最號險要建
興役賊出兵爭之公命虎翼軍執萬勝軍旗幟為陣以
挑賊賊素知萬勝新軍之罷軟者果輕犯之而虎翼軍
萬弩齊發短兵繼前公又遣驍將出賊後以夾攻之賊
遂奔潰斬首二千餘級賊自此不敢復出蓋不踰月而
五寨立二州始通公復奏曰今五寨所通麟府徃來之
一徑耳旁皆空曠無所阻防若更增並邊諸柵以相維衛
則蕃漢之户可歸而河外安矣議未下而契丹渝盟河
朔大警朝廷命王德用為定帥楊崇勲為鎮帥而以公
領果州團練使為瀛帥王楊皆位兼將相而公以才望
參其任時論偉之居數月契丹再議通好元昊入涇原
大將葛懐敏禦戰死之闗内復大震改公四方館使充
涇原路經略安撫招討等使本路都總管兼知渭州事
公酉時授詔戌時上道及至渭賊去方數日四野一空
瘡痍滿城編户屬羌皆逃散失業公盡慮經制殆忘寢
食曾未數月境内以完逮鄭公戩來帥四路與公處事
不相合朝廷知其不能容乃遷引進使徙并代副都總
管兼經略招討副使而御史梁堅復摭公細故論之于
朝遂起獄邠州窮治數月不能得公大過猶奪引進使
充本路鈐轄居無何夏人與契丹有隙大戰黄河外時
范文正公為參知政事被詔宣撫河東以備之復還公
引進使為并代路副都總管知代州兼河東㳂邊安撫
事范公至河外親按形勢利害以為不增廣堡寨則河
外終不安乃奏用公前議仍以公總其事詔可之經略
使明公鎬以謀不出于帥府極奏言其不可又屢以文
移沮止之公執不聽興作如初不踰時而諸寨成乃自
劾違經略使節制上知其利置而不問凡建寨十四於
是蕃漢歸者數千户歲減戍兵萬人省轉輸萬萬計虜
不敢窺邊而河外遂無虞乆之復徙為高陽闗路副都
總管兼知瀛州事瀛城小而民衆邊有驚則自外至者
無所容公奏廣東南闗與大城接民大喜爭出貲以助
費時夏文莊公留守北都兼河北路安撫使以公嘗在
西邊不附已因奏曰今與虜和而廣城不可復命公止
其役公曰當俟報不可止城幾就詔領眉州防禦使復
帥涇原而瀛城後人卒成之衆論為便時渭軍郊恩有
賜帛庫中所有物良而估直賤三司所給物下而估直
高公乃命增損其直而使兩均之以便請者轉運使乃
奏公擅減三司賞給之價夏公時在樞宻院公遂坐此
奪所領防禦使降知磁州事御史宋禧不知其詳又疏
公向以庫銀假牙吏市易得利而歸已今責尚輕於是
又奪公引進使為右領軍衛大將軍知壽州事其後三
司所給諸路軍賜率得更平其估而陜西轉運使又奏
公向假庫銀利悉以資牙校而非公自取也公既無名
被貶不出一言以自辨但以徙内地不當享俸願復臺
省舊官退治僻郡乃改將作監知和州事坐所舉官累
徙知筠州事始赴上召還復為引進使領果州團練使
入朝復眉州防禦使充眞定府路副都總管明堂恩遷
客省使初公督役河外暴露原野為大寒所中得足疾
乆之方愈至是復作求解兵任改知衛州事徙知懐州
事出視河防與隣州守相遇於境上監司以為言徙鈐
轄曹州改河陽兵馬總管公辭以疾願還朝籍授祕書
監未幾復為客省使充徐州總管領防禦如故嘉祐六
年六月二十九日以疾卒時年六十三御史中丞王公
疇上言張某有再造麟府之功不加褒恤無以勸天下
上亦惻然思其勞故優贈以官非常典也公氣貌魁傑
襟懐擴然無貴賤一以誠接之御軍雖嚴明而人悦其
平恕故每臨敵士皆願奮而投死未甞少挫涇原屬羌
感公恩信凡易地必遮道匍匐號泣請留公移日不能
去麟府蕃漢之民幾萬户得骨肉相保生業完復荷公
之德最深聞公之䘮皆拊膺慟哭曰亡吾父矣徃徃繪
公像祠之而至今不敢斥其姓唯呼之曰閣使公重義
輕財出於天性赴人之急殊無愛惜在邊賞犒軍士牛
酒必豐公帑不充則傾家橐以濟之内外親族貧無以
資者必分俸周給故忌嫉之人縁公好施多組織疑似
相擠䧟而屢遭謫官然公乃怡然未甞慼慼于懐也嗚
呼公文武之材可謂著矣自二垂有警西之急則自北
而西北之急則自西而北當倉卒之際未甞不首被選
任公以忠義自許不顧險艱卒能成卓然之功向之處
公麾下如狄青王信軰皆積小勞而膺大任者不可勝
數而公蹇而不偶徘徊于横班者幾二十年及其病也
則又彈射遷逐曾不得有少安之地悲夫然仕患有聲
而無實果有其實也雖見抑於生前必䝉榮於身後兹
公所以膺顯贈信前烈傳諸信史為不可泯之光耀識
者之辨孰得孰失公初娶尚氏封壽陽縣君再娶侍其
氏封樂安縣君子男九人杰西頭供奉官樵信州軍事
推官黯右侍禁焄左侍禁㶨右侍禁煦徐州滕縣主簿
烈左班殿直儻試祕書省校書郎黙早夭杰樵烈皆先
公而亡女四人長適殿中丞趙約之次適著作佐郎高
士綸次適太原府陽曲縣主簿榮咨道次在室八年十
月十八日其姪三司户部副使燾與公之諸孤舉公與
夫人尚氏之䘮葬於宋城縣長樂鄕之清溝里其銘曰
　惟人之禀　　　固罕兼備　　　志于大者
　或遺其細　　　故昔任人　　　必随以器
　小不之疵　　　衆長參治　　　騏驥在絆
　責以千里　　　欲馳而蹶　　　咎則誰致
　稱善御者　　　夫豈如是　　　噫猶公兮
　用終不既
　　　故尚書都官員外郎贈工部郎中杜公墓誌銘
公諱起字齊賢其先京兆杜陵人曾祖合唐末徙家蜀
郡成都縣祖祚皆以世亂不仕父崇㓜以文行稱值孟
氏據蜀耻就偽禄乾德三年太祖平兩川乃盡室來京
師未幾以疾亡公登朝累贈尚書屯田貟外郎公倜儻
有大志渉獵經史好讀左氏春秋孫呉兵書舉進士兩
上不中第常謂人曰大丈夫當學文武之道立大功以
取貴仕章句篆刻不足為也景德初契丹犯塞眞宗皇
帝議親征將幸澶淵公曰此吾時也乃㩗所著禦戎䇿
詣闕以獻大抵舉漢唐制虜之失以質當今之宜且言
契丹可屈之狀上覽而竒之翌日以褐衣詔對便殿公
又面進十竒陳河北用兵形勢上大嗟賞將試以官且
問其欲公以母老寓居壽州之壽春縣願便於就養於
是特賜進士第授壽春縣主簿以榮之公至縣屬歲大
歉乃出家財犒親舊盡率其贏以哺飢者為諸縣倡旁
邑豪聞風始競納粟民頼以濟郡守周公絳表稱其能
自以為不及公繇是益知名再調越州山隂尉滿歲補
舒州望江令縣之丁版自李氏納土五十年間數登者
增其賦亡者不除籍民甚苦之而不敢訴公以非國家
意悉蠲除之又以大水害民田流殍者衆即發縣廪以
賑民既而白州自劾其專州將媿而不敢詰逺近稱之
秩滿授静江軍節度推官丁太夫人梁氏憂去職服除
用交静吕公夷簡薦章改秘書省著作佐郎知蘄州蘄
春縣事在縣䟽治壊塘溉田數千頃民感其惠縣有唐
史君杜公生祠乃圖公像於廟而配食焉今上即位遷
祕書丞賜五品服尋以謀葬壽春請換近邑徙知濠州
定逺縣事俄轉太常博士通判興元府事代還進秩尚
書屯田員外郎通判宿州事甞與郡守因議事不相合
時章獻皇后臨朝中貴人過郡知而奏之廼與郡守兩
得罪公即授海州監稅明道改元以恩遷尚書都官員
外郎通判信州事途次杭州覽湖山之勝喜謂家人曰
吾得終焉之所矣亟上章請老未報感疾終于杭州之
碧波亭享年七十二公素負器業以功名自許當草澤
賜對之辰首乞復有唐識洞韜畧等科以㧞異材後卒
施用罷山隂又上書言和戎之利不可以恃而安也願
益講武備為長轡逺馭之䇿㑹時方承平不克伸其志
乃屈於郡縣之治故其善政遺愛及民者多矣昔漢文
歎李廣之才以謂當高祖世萬户侯豈足道哉其命也
夫公娶楊氏故禮部尚書昭儉之孫殿中丞正之女累
封永安縣君事夫治家動有法度後公再月而亡子昉
博學能政初叙公致政恩補郊社齋郎今為太子中舍
女三人長適進士穆震次適左侍禁閣門祗候王中立
次適屯田員外郎于房孫五人曰偉中進士乙科泉州
清溪縣尉曰儀郊社齋郎曰僎曰伾曰偕悉舉進士中
舍君登朝贈公工部郎中夫人追封天水縣太君皇祐
三年八月六日中舍君自杭舉公與夫人之䘮歸壽州
以十一月二十五日葬于壽春縣仙鄉張直村從先屯
田之兆葬之前中舍君具述先烈請銘其實予以友壻
之分義不可讓乃為銘曰
嗚呼杜公何材業之備兮位則不充豈所藴者大兮不
時之逢著其事於官政兮挹循吏之高風有子克家兮
命則考終慶流厥後兮與休聲而曷窮
　　　故將作監丞通判陜府張君墓誌銘(并序/)
景祐元年春三月十八日上御崇政殿親試天下所貢
士命近臣較其文而以張君唐卿為之冠越八日上復
臨軒賜君第一人及第君素以文行為東州士人所稱
又鄉舉與禮部試俱在高等及春榜下衆論翕然以為
得人君時集同榜諸進士于相國佛舍處凡動作無一
不如冝者故雖宿儒舊學當世知名之士無不瞻企歎
伏甘處其下曰得狀元者如此吾牓之光矣釋褐授將
作監丞通判陜府事君才敏識高於吏事無不通達佐
府未數月治聲四出時雨水害民田君為親按屬縣得
民可蠲其賦者十九遂以狀白轉運使而轉運使尚欲
裒取不肯如君言君即抗䟽陳其事詔從之又民有孀
母再適人而死及葬父而痛母之不得祔于其尊也乃
從繼父壙中盗母之䘮而歸與父同瘞焉事敗時君權
府事有司請論如法君曰是特知有孝耳乃可以常法
斷之邪遂杖而釋之然後具其事以聞朝廷是之其恤
物平刑多此類也四年春丁父憂去職君天性純孝自
訃至晝夜號慟不絶聲聞者為之感愴終以哀毀過甚
踰月得疾嘔血而卒年二十八三月二十五日也君字
希元靑州人娶王氏都官員外郎告之女生一女後君
一年不育曾祖昻贈職方郎中祖從贈秘書少監父思
終太常博士贈度支員外郎母王氏贈長壽縣太君君
㓜聰悟喜讀書不與諸兒相戱狎方十歲則語黙有常
節家人僕𨽻率不敢以童子待及長耽玩經史殆忘寢
食每文章之出逺近為之傳誦與石守道游最相知守
道甞有書遺之曰他日主吾道者希元也天聖中余通
判淄州君時年十七自青州持書來訪余觀其文雄富
老重殊不類少年者所為亟加禮接之自是余常謂人
曰張某必取高科有盛名於天下君之親友徃徃記余
言以為知人文正范公亦知君為深常與余評論人物
喟然謂余曰凡布衣應科舉得試殿廷下必婉辭過謹
以求中格人情之常也而張某者為積善成德論獨言
切規諌冀以感寤人主立朝可知矣使今而在必以直
道為一時名臣其推重如此弟祕書丞唐民雋警有文
知名于世丁仁壽憂雖家甚貧而力謀舉父母與諸兄
之䘮以嘉祐四年春歸葬鄉里將葬以書來告曰公知
監丞兄之深者願得公文以誌其墓乃為銘曰
　嗚呼希元　　　天地之乆　　　人生其間
　百年一瞬　　　何較聃顔　　　唯得令名
　猶穹壤然　　　亘千萬世　　　不隕不騫
　君得之矣　　　夫何恨焉　　　余為斯銘
　不愧其傳　　　嗚呼希元
　　　故河南尹君墓誌銘(并序/)
河南尹君名朴字處厚師魯之長子也㓜博學能文通
春秋知古今議論根蒂經史明白是非雖先達父友皆
竦然屈服不敢以齒少遇之師魯高文大節當世師仰
居家未甞不以古聖賢之道誨其子弟故處厚不獨天
性超絶以承父之教薫炙漸漬而至于大成焉甞一舉
進士誤為有司所絀反笑曰是豈足以盡吾才邪師魯
勉以應制舉於是所記益廣所學益深師魯每歎曰吾
道之克傳吾門之所寄在此兒也慶歴中余與今樞宻
副使田公元均奉詔宣撫陜西時搢紳草澤上書以方
略言者數百人余請田公第其高下而獨取布衣趙仁
濟者為第一然恠其所論特竒疑非仁濟言既而知處
厚代為之田公驚而謂余曰尹氏有子矣尹氏有子矣
自是余常稱於公卿間謂其學必能繼師魯其才必為
朝廷所用不幸年二十五而亡良可哀已師魯諱洙官
至起居舍人直龍圖閣以䜛貶崇信軍節度副使未起
而卒處厚娶王氏再娶宗氏一男曰煥一女尚㓜處厚
將從師魯之䘮葬于緱氏也其從弟材來告曰伯父以
公之知處厚也甞屬材曰異日當請銘於公今葬矣敢
以伯父之言告乃為銘曰
　惟壽惟夭　　　達者一焉　　　愚壽而㓕
　賢夭而傳　　　嗚呼處厚　　　孰短孰延
　吾疑禍福　　　不主于天　　　惡兮不折
　善兮不年　　　天果主邪　　　胡為而然
　
　
　安陽集巻四十七
欽定四庫全書
　安陽集巻四十八　　　　　宋　韓𤦺　撰
　　墓誌
　　　故許州觀察推官曾君墓誌銘
余慶歴末作帥中山時曾君以布衣來請見與之語皆
根本道義觀其文則典贍而可喜余固知其逺到者遂
延之公館使與諸子姪游而為學益勤為文益工皇祐
四年秋與余姪直彦俱赴舉京師春預崇政試皆登乙
科君補安肅軍司理參軍歸故里奉二親以之任官滿
用薦者得補永州祁陽令尋丁母陸氏憂服除再調桂
州臨桂令曾余為仁廟山陵使辟掌牋奏永昭訖事奏
其勞擢授許州觀察推官值歲大旱民飢疫作州缺守
而無見糧君亟白轉運使願得一奏牘持之至闕下訴
于執政者宜有以濟轉運使如其請君即馳至丞相府
上其奏其言飢餒乏食之狀不急為之救則死者不可
勝計矣朝廷始驚乃運京倉與江淮所漕粟徃賑之君
歸而飢者聚州下無慮數萬人君日復周視之均其廪
食病者則躬致其醫藥雖民頼以再生而君遂為疫所
中卒不能起年四十四治平二年三月二十五日也君
名炳字文伯建昌之南豐人父仲舒有道不仕子思古
思中思逺以某年某月某日葬於某縣某鄕某村將葬
諸子泣來請曰先子公之門生而素被知者得公一銘
而内之壙中存殁之光矣銘曰
有才而不得殫其藴有禄而不得終其養雖力仁而濟
物兮反自罹其夭䘮兹天道之難知而世人之共悲者
則余也豈獨以門人而大愴
　　　故安康郡太君陳氏墓誌銘
某第五兄著作諱璩有子尚書比部員外郎監在京麴
院正彦援郊祀恩贈兄尚書職方員外郎熈寧三年冬
得告焚黄因自襄邑遷其妻王氏之柩歸于里中而母
安康郡太君欲同展塋域正彦即奉以行未幾正彦來
報始至相未厝王氏即侍母大君歴拜先塋及次新安
墳所而母太君宿疾忽作十二月十二日終于孝親佛
舍某得訃駭泣既而嘆曰是豈偶然哉方吾嫂康寧時
專意來展塋域囘止墳寺而忽焉不起具免夫道路肩
挽揺頓之苦而無甚寒極暑疲力難進之患去吾職方
兄之塜百歩而近安然以歸其夫壙中非積善之至孰
享兹福嫂姓陳氏曾祖從信事太宗于潜邸深暁財計
及即位寖被顯擢終左衛大將軍度支使祖惟德以䕃
補衛尉寺丞父士元㓜嗜學舉進士未第而卒嫂年十
八歸於職方兄天資婉淑事其姑秦國太夫人曲盡婦
道當兄之未官貲用多乏中饋之事怡然自力未甞少
懈秦國亦愛而遇之猶息女也執秦國䘮號奉几筵動
必如禮接内外宗黨柔和自下故皆得其歡服性仁慈
信奉釋教誡不害生物毎見窮悴可憐之人必亟自損
刻而振施之遇尊長諱日則先期齋潔躬誦佛書以嚴
追薦如是者三十年益乆益勤兄方逾強仕而殁嫂嫠
居唯正彦一子孜孜訓導遂以成立而正彦亦篤孝過
人凡嫂起居之際朝夕在傍侍膳則進其可食者而去
其不可食者以至衣之薄厚必使冝其凉燠平居左右
瞻仰顔色若稍失調適則惶遽按閱方書裁量藥劑唯
恐其意之不及也俟嫂痊復已方少安嫂用是每體中
有少不佳或隱而不自言慮其子勞軫之過也然嫂雖
享年六十有八不為不壽而不足以副其孝養之心甚
可哀也四女長適尚書職方員外郎王克存次適大理
寺丞王居正次適太子中允集賢校理李清臣次適屯
田郎中成黼皆聞人材彦士族欽矚嫂始封保寧縣君
次封保寧縣太君次封安康郡太君一以正彦升朝遇
郊恩餘皆某頃在宰府陳情特封非常例也以四年二
月二十八日合祔於職方兄之塋將葬正彦曰母太君
平生懿行羙德無如叔知之詳叔當以銘銘曰
　惟人之生　　　云胡不逝　　　惟逝之藏
　其致匪易　　　噫嘻安康　　　終也特異
　躬來展塋　　　始次墳寺　　　疾生莫測
　遽不能治　　　旁視夫穴　　　不勞而暨
　非福之全　　　事豈斯契　　　慶歴乙酉
　實為兄誌　　　日月之馳　　　僅將及世
　今兹熈寧　　　辛亥之歲　　　又銘吾嫂
　哀胡可既　　　書其大方　　　是謂無媿
　　　故仁壽縣君張氏墓誌銘
余第二姪殿中丞公彦妻張氏職方郎中文昌之女性
柔静自㓜不妄語笑惟姆訓是服逮歸韓氏儀德益修
平居端然以法度自處宗親欽式之公彦在官潔㢘自
奉菲薄而張氏素淳約能内為之助治家無一横費故
用度自給而俸常有餘時俗所尚於婦人服玩尤變易
不常工人每高其直以相誘衒徃徃捐故所有甘心而
趨之惟恐其後也而張氏目之淡然未甞為之少動實
閨壼之難能也公彦遇嘉祐恭謝天地恩封仁壽縣君
四年春公彦亡張氏哀乆成疾八年三月十日卒于相
州感化鄉之私第年五十四長子曰確試祕書省校書
郎次曰愷力學未仕俱早世次曰恬祕書省校書郎尤
孝而有文張氏亡摧毁骨立其年冬亦卒次曰恪方肄
進士業五女長適鎭潼軍觀察推官孫扶次二女俱早
亡次適新州新興尉監襄邑倉王愷次適相州司户參
軍陳厚熈寧四年二月二十八日以其叔姑安康郡太
君陳氏之葬乃舉張氏之柩納公彦壙中銘曰
　嗚呼張氏　　　處婦之道　　　静以約兮
　侈麗之事　　　婦人所好　　　殊能略兮
　闑内之治　　　宗姻以法　　　德云邈兮
　享年不遐　　　有子多喪　　　天乎虐兮
　　　故壽安縣君王氏墓誌銘
余第四姪尚書比部員外郎正彦妻王氏故相文正公
曾之孫刑部郎中祕閣校理繹之女也文正公以道德
忠信相仁宗以興太平大名重望為諸宰之冠而治家
不失儒素閨門肅然故王氏自㓜已稔習其門法婉嫕
之行不教而修既歸韓氏以淳約之性職我内事能持
巳不自厚而遇衆以均從正彦﨑嶇小官雖浣衣薄食
未甞有不滿之色和睦内外怡怡如也宗黨賢之事其
姑安康郡太君年踰二紀柔順之道終始不懈甞以尊
幼被疾外無良醫遂精意方書晝夜研誦卒通其大方
門内病者或自治之多獲痊已正彦登朝遇郊恩封壽
安縣君熈寧二年春正彦通判越州代歸塗次秀州舟
中得暴疾數日遽不可治年三十九二月二十一日也
五男長曰輯婺州司户參軍次曰嚮曰邕曰喬並勤于
學未仕次㓜未名三女長適進士張元素二並在室而
輯自王氏之亡守其柩至于終䘮四年二月二十八日
以其姑安康之葬王氏從葬于相州安陽縣新安村先
塋之西南術者云外庚穴也銘曰
　王氏之生　　　賢相之家　　　能蹈世法
　不驕以夸　　　德則多羙　　　命兮不遐
　福善之報　　　其當爾邪
　　　故東平縣君吕氏墓誌銘
余長子太常博士袐閣校理忠彦妻吕氏故相文靖公
夷簡之孫觀文殿學士尚書吏部侍郎公弼之女也文
靖公以王佐之才輔相仁廟二十年間仁恩德澤浹洽
天下而觀文公繼以隆名偉業居右府翼兩朝故吕氏
襲其京慶而賢明柔淑之性邈然宜異於衆也年十六
歸韓氏雖尚妙年能不以貴相之家輒自驕懈婦道修
謹過於老成其姑衛國夫人崔氏愛而撫之謂其可教
衛國治家謹肅仁而好施親族無踈近資䘏周至其心
勤勤唯恐不及吕氏常在左右朝夕師仰禀訓不怠悉
能知其薄已厚物之意及衛國之薨余則以家事付之
吕氏奉其姑遺法惕然不敢失凡所施設與衛國平日
無少異焉於是内外欣服知克紹其風矣治平二年秋
得疾淹乆數泣而謂忠彦曰我疾勢日加萬萬不可治
我有㓜妹在家君若全舊恩以續之必能卹我子又二
姓之好不絶如故我死無恨矣八月四日果以其疾卒
年二十七時觀文公始擢貳樞府悲思不已乃為奏得
追封東平縣君生三子長曰錦孫次曰宻孫皆早夭次
曰治太常寺太祝聰謹嗜學吕氏尤所鍾愛忠彦不忍
違其遺言為娶其妹熈寧四年二月二十八日因其伯
姑安康郡太君陳氏之葬自京遷吕氏之柩厝于相州
安陽縣豐安村先姑夫人之兆次銘曰
　吾得衛國　　　司吾壺中　　　治家之法
　惟平以公　　　内外親黨　　　無恩不䝉
　吕氏嗣之　　　得其清風　　　如何不幸
　盛年以終　　　失吾良婦　　　哀兮何窮
　
　
　
　
　
　
　安陽集巻四十八
欽定四庫全書
　安陽集巻四十九　　　　　宋　韓𤦺　撰
　　墓誌
　　　故秘書省校書郎韓恬墓誌銘
恬字安之余姪殿中丞公彦之第三子母仁夀縣君張
氏㓜雋邁喜學讀書強記而為文辯速余甞較公彦諸
子謂恬他日必能先取科第以才名自立甞求補試國
子監生程文中等俄丁父憂未幾其仲兄愷與二妹繼
亡恬與母張氏益大悲駭不能自寧余遇嘉祐明堂恩
亟先奏恬得祕書省校書郎及為娶職方郎中董之卲
之女且以慰其母惸獨之心張氏喜甚屢泣以誡恬令
益自修飭以報恩鞠之厚已而張氏復感疾議歸鄉里
冀得移其故處而遂平逾八年春不幸疾乆卒不起恬
既併罹酷罰夙夜號躃幾以殞絶猶能手疏母之行實
請余為其墓銘終以哀毁之過其年十二月二十一日
亦卒時年二十二女二人長曰夀女次曰安女並㓜後
恬服除董氏以無男子歸其父家夀女者熈寧初元又
不育嗚呼禍釁之來未有如恬之一門相仍窮苦如是
之甚者也悲夫四年二月二十八日以其叔祖母安康
郡太君之葬乃舉恬之䘮葬于相州安陽縣新安村先
塋東其兄確之墓次葬師所謂穴之外庚也銘曰
父母諸兄兮相繼亡於前二女之㓜兮一復夭于後妻
無以守歸其家爾獨于兹瘞其柩何罪而當此罰邪豈
數之適相偶邪天乎冥冥吾安以究
　　　姪孫亶奴墓誌
余第五姪司門貟外郎通判趙州方彦年四十餘始有
一子以其生子相州取河亶甲居相之義遂名之曰亶
奴亶奴狀貌絶羙語言甚慧故方彦與其母向氏愛而
視之謂雖希代之寳不如吾兒之貴也而撫育太過易
以生疾才及五歲而夭其母哀思不已雖其亡逮今數
年矣而飲食衣服與夫玩好之具猶日奠而時致之與
存者無異甚哉其愛之難解也熈寧四年二月二十八
日以吾嫂安康郡太君之葬因自趙州遷而瘞于先塋
之東祔從兄確之墓次刻石以誌且慰其父母之心云
　　　故尚書比部貟外郎崔君墓誌銘
崔君象之有道君子也余妻雖象之之姊然其相友也
以賢而不以親今之云亡其子振孫等以墓有銘哀號
馳訴屬余以辭余固知象之者其可不銘象之諱公孺
後魏清河大房七兵尚書休之後今為開封鄢陵人曽
祖周度仕周佐兖帥慕容彦超幕帥叛以大義切責遇
害贈祕書少監祖汝礪以父死節補右班殿直贈尚書
兵部侍郎父立為世名臣終尚書工部侍郎贈禮部尚
書象之㓜簡重有高識喜學善屬文始以父任補將作
監主簿耻在䕃籍欲自取進士第既不利有司慨然以
篆刻之技不足為遂益究覽經史百家之言至于浮屠
老子之書無不探考得其淵妙視富與貴恬然不能少
動其心也初監許州商税丁尚書憂服除監許州合流
鎮商税再監許州商稅丁所生靈夀縣太君嚴氏憂服
除時丞相賈魏公鎮許薦知陽翟縣事歲滿簽書忠武
軍節度判官事用三司奏都太管勾許汝州石塘等河
催綱累遷尚書比部貟外郎熈寧四年正月十七日以
疾卒年五十八象之孝悌仁恕出于天性母夫人仁夀
郡太君冉氏早亡事尚書與嚴夫人朝夕左右承順顔
色未甞少懈其居䘮也水漿不入口者累日及葬雖盛
寒必跣足負土與庸者雜作終䘮始復葷茹兄弟皆盛
年物故孤遺滿室象之極力撫養不忍去為逺官故仕
宦專以庇族為意不復計較資品高下居官治民清約
不擾見有位者必為陳國家大計民之疾苦與夫所知
之賢者冀以行其言而已未嘗自有也正人佳士雖未
識靣推嚮不已道或不合雖大權重位招之不徃也慶
歴中仁宗皇帝勵精圖治象之乃詣闕上書論十事其
目曰培根本教宗室擇守宰求遺逸資孝治御英豪輕
賦歛省寃滯節浮費嚴武備凡數千言引據深切而亦
不求人知亡後諸子得其藁於楮中於是人益知夫象
之雖在小官有愛君憂國之心而自晦其德如此與人
交務盡誠信以風誼自許有過失者必毅然規正無不
畏而為善周人之急厚自損刻而不以為惠也從事許
昌日官吏斷獄誤引重比同幕梁統者懼及于譴則銓
格為廢人象之曰持議而誤在我遂請獨當其罰論者
高君之義所居東北隅有亭曰葆光尚書之所創也君
常處其間黙坐終日外無一物能嬰其慮交㳺之至則
以文酒為樂往往忘其鄙吝與處士孔寧極尤相厚善
每一過從則閉闗談道率踰旬不忍别去素樂閑退與
相知為林泉之約願預者輒以籍記之已而皆背去其
籍為空象之笑而不恠也然象之亦為族屬所累未能
如其素志而天復不畀其夀悲夫臨終謂諸子曰吾神
識無纎毫妄亂來亦我來去亦我去此又見其達性命
之深也其作詩尤工人多賞其清麗夫人安福縣君程
氏某官某之女柔順而正内治以修男二人長曰振孫
大理寺丞次曰保孫試將作監主簿象之教子嚴而有
法而皆能承訓自飭當嗣其慶云以某年三月二十一日
葬于鄭州新鄭縣某鄕尚書之兆次銘曰
　既孝于家　　　又忠于友　　　惟德之尊
　冨貴紛麗　　　恬不可誘　　　惟道之存
　死生之際　　　亂則何有　　　達性之根
　人雖亡矣　　　名不朽矣　　　事著斯文
　　　故尚書祠部郎中集賢校理致仕趙君墓誌銘
熈寧四年夏六月趙君子淵自管勾西京留司御史臺
引年得謝退處于修善坊之私第未幾病且逾月度必
不起遽取筆自書命其子咸以誌文屬余七月二十九
日果卒咸亟遣人持其所書號訴來請余泣而視之知
子淵所以屬余者以友壻之分又悉其平生操守施設
使書其實足信于後世此奚可辭子淵諱宗道開封封
邱人給事中贈司空賀之子贈左衛上將軍正德之孫
贈左屯衛將軍瑨之曾孫司空在仁宗朝更任顯要為
時名臣子淵㓜警㧞自立力學能文屢舉進士不利始
從父任補將作監主簿監舒州鹽酒税汝州稻田務執
政薦其材召試學士院得館閣校勘改集賢校理累遷
大理寺丞主宗正寺簿通判河陽以太子中允同判登
聞皷院丁司空憂服除同知太常禮院出知宣州改太
常丞子淵為政知所先後下車首興學校招廣生貟起
市橋屋取資以充其用又選良師以講勸之人人樂於
為善宣民素尚巫鬼病者不醫以事祈禳子淵為擇方
書之驗者刻石示之復出公帑緡為藥劑以時拯救民
脫横夭因變其俗涇邑豪劉氏毆人死厚用賂冀以死
者縁他疾獲免子淵察其姦卒寘於法吏受賂者悉黥
竄之一郡肅然歲滿得郭輔之者來代始輔之以所迓
兵舟不如意及至郡㑹子淵居式假不能出遂大忿恚
子淵去捜剔玼累窮極纎悉無所得因摭疑似之事縁
飾以聞子淵不堪其誣即奏辨之朝廷為置司推究事
盡白猶以奏牘中一二語差在律以身事訴止坐杖法
官深文以詐不實論奪一官落職既而御史中丞魚公
周詢極陳其寃得復中允監亳州酒稅物論猶不平繼
得今太子少師趙公槩暨兩禁臺憲官十數人交章薦
雪始還官與職知宗正丞事兼判登聞皷院知濵州㑹
河決六塔郡界有遙堤監司欲決以釃其流子淵執不
可雖督之愈急愈不奪民賴以全又立保法檢制姦盗
比户以安代歸為郡牧判官遷太常博士權開封府推
官嘉祐四年京西大饑轉運使請擇列郡守以濟災饉
子淵被選知潁州子淵於救荒之術素已經慮賑給存
勞無所不至冦盗屏息流庸以復俄權三司户部判官
出知晉州時營奉永昭方中諸郡皆嚴期賦民物價翔
而費益倍子淵獨取帑中物官自營致使民徐償之境
内寂然無所擾民既飽其德惠相率走闕下請留朝廷
知其能就徙陜州晉人號呼遮道子淵不得前為駐留
彌日得間道馳去陜素以土厚水脉深不為井唯橐山
泉貫城中以資衆用歲雨數壊隄渠絶流則民汲于永
定澗既逺且勞子淵曰今邊州巖堡往往皆井此平地
反不可邪亟選匠者相廬巷便民之所浚三十井皆未
數仭得美泉民歌喜之未足與甘棠同永其思也子淵
自博士四遷尚書祠部郎中知蔡州郡城北直門東西
有二橋跨汝水上岸高峻非得巨材不能立數歲輒壊
每一易費民貲幾萬緡俚諺目為害民橋子淵卹其乆
弊思力去之募工取確山石先易其東者衆論囂然難
之子淵不聽至聞于朝有詔問狀子淵别白利害保于
必成朝廷從之已而橋成患絶為利無窮子淵自年及
從心日思退去㑹秩滿懇求西臺既得請須期歲餘新
第完美日談笑其間無復以軒冕為意未踰時即還君
事方且放懐林泉以造羲皇之域而天嗇遐福遽奪之
年悲夫子淵性方重不妄進止外嶷嶷若不可犯而内
極樂易即之益温與人交篤于風誼澹薄寡欲至老無
聲色之惑為政詳敏得其綱要當事劇訟挐他人雖勞
精竭慮不能判者子淵視若閒暇處之無不中理善筆
札長于詩弈公退必引賔屬以此為樂其他不好也慶
歴中杜正獻公范文正公與諸賢以忠義並進天子方
虛心仰成諸公亦銳于為報而俱知子淵之才未及薦
擢為僥倖者所沮相繼罷去子淵義之所激時上書開
陳得失當塗者聞而惡之故輔之因得希合竒中事雖
獲辨而淹回者十年不得乘時奮其所長子淵亦明於
義命居常泰然未甞少動其心也事二親孝執䘮過毀
幾不能生同宗五世族大愛周内外踈屬孤無依者必
收鞠成人為畢婚嫁先塋在封邱地頗卑下㑹隣有葬
者穿地未及尋而泉已出子淵視之大驚曰近歲京師
雨水多沮洳使然吾親葬此豈得安邪於是專意改卜
卒得地於伊闕之府下村遂遷祖考二世之䘮以安厝
之决謀居洛以便子孫之奉前後奏䟽論說時事多見
採納如與皇族結親必取三代告身桉驗以絶冨民妄
冐之弊經科增對大義弛茶禁通商流外官不為縣令
編論政體書資訓鑒之益皆自子淵發之子淵年七十
三娶崔氏尚書工部侍郎立之女封安平縣君事舅姑
盡孝睦宗族盡勤柔懿之行親黨稱之先子淵而亡五
男長曰隨將作監主簿次未名俱早世次鼎太子中舍
知江隂軍江隂縣次咸大理寺丞次濟太子中允權發
遣淮南同提㸃刑獄公事皆謹蹈門法以材自奮而咸
向任二司編修令式懇請宰邑河南以便親養子淵疾
得朝夕省侍奉遺語幹後事罔不如素三女長適尚書
屯田貟外郎張仲松次適尚書比部貟外郎吕昌暉次
適賛善大夫張德源以其年十一月五日諸子舉子淵
之䘮葬於司空之兆次銘曰
　夫惟有才　　　始可言命　　　吾藴有餘
　用焉弗罄　　　繫偶不偶　　　命也誰競
　已或無有　　　奚取命證　　　噫嘻子淵
　其才孰肩　　　畜不大發　　　匪命胡然
　少施郡治　　　功疇與先　　　進平退勇
　始終茂焉　　　伊洛之間　　　地環勝勢
　既安祖考　　　遂我素志　　　今兹卜宅
　又從而竁　　　敦椁雖藏　　　令名不閟
　　　故太常博士周君墓誌銘
太常博士周君熈寧四年十一月二十五日以疾卒其
子尚書屯田郎中革號訴于余曰革甞從事于幕府而
先君素游門下今不幸棄孝養將卜明年正月二十六
日葬于相州安陽縣感化鄉祖塋之次得公一二言以
銘其墓存殁之榮也余安得以辭君諱孝恭字宥之其
先眞定府槀城人四世祖徙居趙郡之平棘今為平棘
人父文舉博學善推歩有人倫之識以長子尚書比部
郎中孝孫登朝累贈衛尉卿甞謂比部君他日當自取
美宦君次子也而曰汝雖不及禄仕乃吾保家之主後
皆果然君㓜聰警盡得其父學至于天文地理隂陽䜟
緯之書無不究習臻其奥妙而未甞輒言也累應明經
不中第感父昔言遂忘懐軒冕以恬晦自高平居接高
僧從善友相與研究内典辨析精義於是禪宗律學煥
然大通持此為樂終老不倦晩好道家之言益自明悟
天資仁恕不害生物每出衢路見貧弱可憐者必盡所
有以濟之而自處儉薄雖資用不給怡怡如也事比部
兄極于悌順與之治生業營室居不憚寒暑卒能成就
推而不有其後諸姪皆䝉賴焉與人言務盡誠慤義主
䂓勸聞者欣服之都官君奉養至孝聞聽所悉頃自河
北監牧使擢提㸃本路刑獄公事以職在廵按時去庭
闈懇辭不就已而君得疾衣不解帶朝夕省侍訪醫藥
事祈禳無所不至卒弗獲驗然享年八十有一在人子
之心猶為不足質於五福幾得其全斯亦積善之效也
君始以都官君登朝援明堂恩授大理評事英廟登極
遷光禄寺丞治平郊恩改祕書省著作佐郎今上即位
轉太子中允都官君恩賜五品服又回授之兩遷太常
博士皆以郊饗推恩也次子鼎未仕一女適保州司理
參軍毛楷銘曰
　天相善人　　　冝乎得夀　　　子極孝養
　斯為有後　　　節行之懿　　　孰傳之乆
　吾銘而藏　　　是謂不朽
　
　
　
　
　
　
　
　
　
　
　
　
　
　
　安陽集巻四十九
欽定四庫全書
　安陽集巻五十　　　　　　宋　韓𤦺　撰
　　墓誌
　　　故觀文殿學士太子少師致仕贈太子太師歐
　　　　陽公墓誌銘
熈寧五年閏七月二十三日觀文殿學士太子少師致
仕歐陽公薨于汝隂之私第年六十六上聞震怛不視
朝贈公太子太師䘏後加賻不與常比天下正人節士
知公之亡罔不駭然相弔痛失依仰其孤寺丞君乃以
樞宻副使呉公所次功緒并致治命以墓銘為請竊惟
當世能文之士比比出公門下不屬于彼而獨以見屬
豈公素諒其愚謂能直筆足信後世邪此其敢辭公諱
脩字永叔唐太子率更令詢四世孫琮甞為吉州刺史
又八世生萬復為吉之安福令子孫因家焉曾祖諱郴
安福六世孫也孝悌之行鄉里師服南唐為武昌令累
贈太師中書令曾祖妣劉氏追封楚國太夫人祖諱偃
強學善屬文南唐時獻所為文十餘萬言試補南京衙
院判官累贈太師中書令兼尚書令祖妣李氏追封吳
國太夫人父諱觀性至孝力學咸平中擢進士第當官
明而尚恕每决重辟尤加審謹苟理有可脫必平反之
終泰州軍事判官累贈太師中書令兼尚書令追封鄭
國公自公祖始徙居吉水後吉水析為永豐今為永豐
人公四歲而孤母韓國太夫人鄭氏守志不奪家雖貧
力自營贍教公為學公亦天資警絶經目一覽則能誦
記為文下筆出人意表及冠聲問卓然天聖中舉進士
凡兩試國子監一試禮部皆為第一逮崇政試雖中甲
科人猶以不魁多士為恨初補西京留守推官洛尹文
康王公知非常才歸薦于朝景祐初召試遷鎮南軍節
度掌書記館閣校勘時文正范公權尹京邑以直道自
進每因奏事必陳時政得失大忤宰相意斥守饒州諫
官不敢言公貽書責之坐貶峽州夷陵令余安道尹師
魯繼上書直范公復被逐當時天下以四賢稱之俄徙
光化軍乾德令改武成軍節度判官康定初召還復館
閣校勘遷太子中允預修崇文總目成改集賢校理同
知太常禮院請外補通判滑州事慶歴初仁宗御天下
乆周悉時敝重以西師未解思欲整齊衆治以完太平
登進輔臣必取人望收用端鯁以增諌貟公首被其選
擢太常丞知諫院事賜五品服未幾同脩起居注公素
禀忠義遭時遇主自任言責無所顧忌横身正路風節
凛然時正獻杜公文正范公今司空富公皆在二府公
每勸上乘間延見推誠咨訪上後開天章閣屢召諸公
詢究治本長䇿大議稍稍施用紀綱日舉僥倖頓絶小
人始大不喜相與巧詆必期破壊公常極力左右之俄
拜右正言知制誥賜三品服大臣有建白請廢麟州徙
其治於合河津以省餽餉者命公親徃相視使回奏曰
麟州天險正據要害不可廢第減其兵駐並河諸堡有
警呼集數舍之近耳兵既減粮自不乏詔從之又奏忻
代州岢嵐火山軍並邊民田始潘美為帥患虜時入冦
徙其民以空之遂號禁地自景德通好我雖循舊而虜
人盗耕不已請募民計頃出丁為兵量入租粟以耕之
歲可得數百萬斛邊用給矣不然他日必盡為虜人所
有時并帥耻謀不自已沮撓乆之其後卒如公請凡賦
歛過重民所不堪者又奏罷十數事疲俗以安四年秋
北虜盛兵雲州聲言西討朝廷疑其有謀議選文武材
臣宻為經畫二府請輟公以徃即以公為龍圗閣直學
士河北都轉運使公至則區别官吏使能者盡力均徙
財用而邊計有餘奏廣御河漕運造鏁栿船以絶侵盗
置都作院于磁相州一道兵械悉仰給焉方條列北方
利病欲大為措置會文正范公與同時入輔者終為䜛
說所勝相繼罷去一時進用者皆指之為黨公復慨然
上書極言論救執政與其朋益怒協力擠之初公有妹
適張龜正龜正亡無子妹挈前室所生孤女以歸及笄
公為選宗人晟以嫁之㑹張氏以失行繫獄言者乘此
欲并中公復捃張氏貲産事遂興詔獄窮治上為命内
臣監劾卒辨其誣猶降授知制誥知滁州事執政意不
快摭勘官與監劾内臣細故皆被責八年春就改起居
舍人知揚州事踰年徙知潁州事皇祐初復龍圗閣直
學士二年秋移知應天府兼南京留守司事歴尚書禮
部吏部郎中丁太夫人憂去職服除入見上恠公鬚髪
盡白惻然存撫恩意甚厚命判吏部流内銓素忌公者
恐將大用乃偽為公疏請汰内臣以激衆怒有選人胡
宗堯者當引對改官前任本州甞以官舟假人已而經
赦去官止得循資公與判南曹官對日取㫖上欣然令
改官宦者楊永德宻奏曰宗堯翰林學士宿之子有司
援救之私也遂出公知同州事物論不平上亟開悟留
公刋修唐書俄入翰林為學士史館修撰勾當三班院
至和二年夏請郡改侍讀學士知蔡州事留不行復除
翰林學士判太常寺兼禮儀事遷右諫議大夫嘉祐三
年夏兼龍圗閣直學士權知開封府事前尹孝肅包公
以威嚴得名都下震恐而公動必循理不求赫赫之譽
或以少風采為言公曰人材性各有短長吾之長止于
此惡可勉其所短以徇人邪既而京師亦治四年春請
罷府事改給事中充羣牧使唐書成拜禮部侍郎俄兼
翰林侍讀學士五年冬以本官為樞宻副使明年秋參
知政事英宗登極遷户部侍郎治平初特轉吏部侍郎
今上嗣位改尚書左丞公自處二府益思報稱毅然守
正不為冨貴易節凡大謀議大利害與同官論辨或在
上前必區判是否未甞少有回屈文武之士陳請百端
公常委曲開諭曰某事可行某事不可行用是人多怨
誹至于臺諫官論事有不中理者徃徃正色折之其徒
尤切齒日欲求疵合攻公自視無他不恤也始英廟踐
祚按祖宗舊典皇族尊屬之亡者皆贈官改封濮安懿
王英廟所生父也中書以本朝未有故事請付有司詳
處其當上謙恭謹重命過仁廟大祥下禮院與兩制官
同議如期詔下衆乃言王當稱伯改封大國中書以所
生父稱伯疑無經據方再下三省議上遽令權罷俾有
司徐求典故事乆不行臺官挾憤不已遂持此斥公為
主議上章歴詆必請議定及以朝廷未甞議及之事肆
為誣說欲惑衆聽又相率納告身以示必去上數敦
諭知不可留各以本官補外後來者以風憲不勝為耻
窺伺愈急今上即位初御史蔣之竒者乃造無根之言
欲以汚公中丞彭思永乘虛助之公退伏私居力請公
辨上照其誣罔連詔詰問二人者辭窮皆坐貶公遂懇
辭柄任上不得已除公觀文殿學士刑部尚書知亳州
事熈寧元年秋遷兵部尚書知青州事充京東東路安
撫使時散青苖錢法初行衆議皆言不便朝廷既申告
誡公猶請除去二分之息令民止納本錢明不取利又
請先罷提舉管勾官然後可以責州縣不得抑配不報
三年夏除檢校太保宣徽南院使判太原府河東路經
畧安撫使公累上章辭匄易蔡州大畧以乆疾昬耗不
任重寄復曰時多喜新竒而臣思守拙衆方興功利而
臣欲循常執政知終不附已俄詔聽以舊官知蔡州事
公在亳已六上章請致政上眷惜之不允至蔡踰年復
申前請志益堅確上察其誠命優改官致仕年方六十
有五天下士大夫聞公勇退無不驚歎云近古所無也
公天資剛勁見義敢為襟懐洞然無有城府甞以平心
為難故未甞挾私以為喜怒奬進人物樂善不倦一長
之得力為稱薦故賞識之下率為聞人唯視姦邪嫉若
仇敵直前奮擊不問權貴後雖隂被䜛逐公以道自處
怡怡如也平生篤於朋友如尹師魯梅聖俞孫明復既
卒其家貧甚公力經營之使皆得以自給又表其孤于
朝悉録以官自唐室之衰文體隳而不振陵夷至于五
代氣益卑弱國初栁公仲塗一時大儒以古道興起之
學者卒不從景祐初公與尹師魯專以古文相尚而公
得之自然非學所至超然獨騖衆莫能及譬夫天地之
妙造化萬物動者植者無細與大不見痕跡自極其工
於是文風一變時人競為模範自漢司馬遷没幾千年
而唐韓愈出愈之後又數百年而公始繼之氣燄相薄
莫較高下何其盛哉所治經術務究大本甞以先儒於
經所得多矣而不能無失唯其說或有未通公始為辨
正不過求聖人之意以立異論嘉祐初權知貢舉時舉
者務為險恠之語號太學體公一切黜去取其平澹造
理者即預奏名初雖怨讟紛紜而文格終以復故者公
之力也筆翰遒勁自成一家人有得其片幅必寳藏之
歴典大郡以鎮静為本明不及察寛不至縱吏民受賜
既去追思不已滁揚二州皆立生祠甞奉使契丹其主
必遣貴臣押宴出于常例且謂公曰以公名重故耳其
為外夷欽服如此至和中陳恭公為相欲塞商胡决河
使歸横隴故道公言横隴地已高仰功大不可為未幾
陳罷去有李仲昌者乃議道商胡水入六塔河公復上
言六塔素隘狹不能容大河若為之必潰决害愈甚時
執政是仲昌議又不用公言後六塔堤果壊不成自愽
以下數州皆被水患衆服公先識在侍從八年竭誠補
益前後上言百餘事仁宗甞曰如歐陽修者何處得來
故其言多所聽納因嘉祐水災凡两上疏請選立皇子
以固根本及在政府遂與諸公參定大議方英廟過自
謙退未即承命事乆未决衆悉危之公協心開助忠力
為多及即位之初感疾未能聽斷慈夀預政事出權冝
公與諸公徃來兩宫鎮安内外卒復明辟人無間言甞
被詔撰唐書紀十巻志五十巻表十五巻又自撰五代
史七十四巻易童子問三巻詩本義十四巻居士集五
十巻歸榮集一巻外制集三巻内制集八巻奏議十一
巻四六集七巻集古録跋尾十巻雜著十九巻公於物
無他玩好獨好收古文圗書集三代以來金石銘刻為
一千巻用以校正傳記訛謬人得不疑晩年自號六一
居士曰吾集古録一千巻藏書一萬巻有琴一張有棊
一局常置酒一壼吾老于其間是為六一因自為傳以
志之初娶胥氏翰林學士偃之女繼室楊氏集賢院學
士諫議大夫大雅之女今夫人薛氏資政殿學士户部
侍郎簡肅公奎之女累封仁壽郡夫人男八人長發次
奕並光禄寺丞次棐大理評事次辯光禄寺丞餘皆早
卒女三人皆早卒熈寧某年某月某日諸孤奉公之䘮
葬于某地銘曰
　噫公之節　　　其剛烈烈　　　弼違斥姦
　義不可折　　　噫公之文　　　天資不羣
　光輝古今　　　左右典墳　　　直道而行
　屢以䜛蹶　　　卒寤而知　　　惟帝之哲
　升賛機務　　　方隅以寧　　　參議宰政
　社稷是經　　　成此至公　　　大忠以效
　徳高毀及　　　退不吾較　　　公之來歸
　既安且治　　　冝報以夀　　　戾也胡為
　公文在人　　　公迹在史　　　兹惟不窮
　亘千萬祀
　　　故樞宻直學士禮部尚書贈左僕射張公神道
　　　　碑銘
故樞宻直學士禮部尚書贈左僕射張公以魁竒豪傑
之材逢時自奮智略神出勲業赫赫震暴當世誠一代
之偉人也某向守大名其孫堯夫主簿元城一日具書
來告曰堯夫之曾祖昔事太宗真宗朝勤勞内外有大
名於天下而自葬距今歴年久矣墓碑之刻闕然未立
請書其實以表神道固祖烈之益光也某嘗總領史局
觀所載公文武大節頗亦詳矣然其絶異之政與夫遺
愛之迹較然著于人聽者猶未完悉今得與鉅賢論次
而發揚之以昭示于後世誠所願巳公諱詠字復之世
本鄴人後徙居澶之臨黄及公葬其先于鄄城故為濮
之鄄城人曾祖諱立祖諱鐸遭唐末與五代之亂皆潜
養德業退處無悶父諱景以儒行自富鄉里稱之公登
朝授大理評事累贈太常卿公少倜儻有大志尚氣節
重然諾為學必本仁義不喜浮靡太平興國四年秋與
忠愍寇公同赴大名舉議將首薦公公以同郡張覃素
有文行即率寇公上書請以覃為冠一府欽歎遂如公
言士論多之明年春擢進士第授大理評事知鄂州崇
陽縣事六年遇郊恩改將作監丞雍熈初遷著作佐郎
嵗滿擢太子中允通判麟州事端拱耤田恩轉祕書丞
代歸通判相州事公以親老辭得監濮州稅俄選知開
封府浚儀縣事賜五品服時冦公與文靖李公故樞宻
副使宋公湜連薦其才擢荆湖北路轉運使淳化初就
改太常博士制置使稱其能詔褒美之太宗素知公可
用召還超拜虞部郎中賜三品服未逾旬擢為樞宻直
學士知通進銀臺司兼門下封駮事勾當三班院時張
永德為并代帥小校犯法杖之而死有詔按罪公封還
詔書曰永徳方被邉寄若責一小校遂摧辱之臣恐帥
體輕而小人慢上矣不納既而果營卒脅訴其大校者
上始寤公言面加慰勞四年冬東西兩川旱民饑吏失
救䘏寇大起五年正月賊首李順陷成都府詔遣昭宣
使王繼恩充招安使率兵討之復命公知成都府事五
月繼恩破賊收成都上畱公至秋始遣行時關中率民
負糧以餉川師道路不絶公至府問城中所屯兵尚三
萬人而無半月之食公訪知鹽價素髙而廪有餘積乃
下其估聽民得以米易鹽於是民爭趍之未踰月得米
數千萬斛軍中喜而呼曰前所給米皆雜糠土不可食
今一一精好此翁真善幹國事者公聞而喜曰吾令可
行矣時益雖收復諸郡餘寇尚充斥繼恩恃功驕恣不
復出兵日以娛燕為事軍不戢往往剽奪民財公於是悉
擒招安司素用事吏至廷面數其過將盡斬之吏皆股
栗求活公曰汝帥聚兵玩寇不肯出皆汝輩為之今
能亟白乃帥分其兵尚可免死吏呼曰唯公所命兵不
分願就戮公釋之繼恩即日分兵鄰州當還京師者悉
遣之不數日減城中兵半既而諸軍請食馬芻粟公命
以錢給之繼恩詬曰馬不食錢給錢何也公聞召繼恩
謂曰今賊餘黨所在尚多民不敢出招安使頓兵城中
不即討芻粟民所輸今城外皆寇也何由得之繼恩懼
即時出城討賊公計軍食有二嵗備乃奏罷陜西運糧
上喜曰向益州日以乏糧為請詠至方踰月巳有二嵗
備此人何事不能了朕無慮矣公以順黨始皆良民一
旦為賊脅從復其間有疲弱偶挂盗籍者當示以恩信
許其自新即揭牓諭之巳而首者相踵公皆釋其罪使
歸田里一日繼恩械賊數十人請公行法公詢之悉皆
前所自首者復縱之繼恩恚而問公公曰前日李順脅
民為賊今日僕化賊為民不亦可乎公度繼恩日横不
能改亟以狀聞願選忠實可倚者與繼恩共事庶不敢
獨任上乃命入内内侍省押班衛紹欽充同招安使自
是繼恩兇勢為屈未幾二人者皆召歸就以劍門闗總
管上官正為招安使順之餘黨公撫安于内正擒討于
外再閱月而兩川平至道二年改兵部郎中繼丁父與
母新昌郡太夫人謝氏憂皆起復三年秋西川都巡檢
使韓景祐為所部廣武卒劉旴所逐率衆掠懐安軍破
漢州公方與僚屬㑹大慈寺報至飲燕如故舉城憂之
賊又掠卭蜀將趨益公適㑹客報者愈急公復不問其
夕始召上官正謂曰賊始發不三四日破數郡勢方銳
不可擊今人得所掠氣驕敢逼吾城乃送死耳請出兵
北至方井當遇賊破之必矣正即受教及行公為出送
于郊激其盡力正至方井果遇賊一戰斬旴首餘黨盡
平衆益服公料敵制勝人所不及真宗即位遷左諫議
大夫咸平初召拜給事中充户部使改御史中丞承天
節大臣主齋㑹被酒不如禮公彈奏之無所憚二年與
溫公仲舒同知貢舉俄以工部侍郎知杭州事時嵗饑
民冒禁販鹽捕獲者數百人公悉寛其罰官屬執言不
可公曰錢塘十萬家餓殍如此若鹽禁益嚴則聚而為
盜患益甚矣俟秋成敢爾當痛以法繩之境内卒以無
擾時嵗滿杭人詣闕請畱有詔褒其善政五年冬改知
永興軍府事初公之自蜀還也詔以諫議大夫牛冕代
公公聞之曰冕非撫御才其能綏輯乎始踰年果致神
衛大校王均之亂逐冕據益州後雖討平之而民尚未
寧㑹益守馬公知莭徙延安上以公前治蜀長於安集
威惠在人復以公為樞宻直學士遷刑部侍郎知益州
事蜀民聞之皆鼔舞相慶如赤子久失父母而知復來
鞠我也公知民信巳易嚴以易凡一令之下人情無不
慰愜蜀部復大治轉運使黄觀以政迹聞賜詔加奬就
改吏部侍郎命謝濤廵撫于蜀上遣濤諭公曰得卿在
蜀朕不復有西顧之憂因詔公與濤議鑄景德大鐵錢
于嘉卭州一當小鐵錢十銅錢一于今便之景德三年
召還復掌三班院兼判登聞檢院中嵗瘍生于腦不能
巾櫛求知潁州上以公名臣有人望兩守益部政無及
者不當屈於小郡以真定府青州皆大鎮也聽公自擇
公皆不就上曰昇州可乎公即拜命大中祥符元年東
封恩轉尚書左丞時金陵多火災居者不安公㢘知皆
姦民所為潜捕得之乃命先折其脛斬之以徇火患遂
絶中使祠茅山還言城中有黄雀蔽日而墜空中聞水
聲上視占書主民勞謂輔臣曰但守臣得人此固無患
今詠在彼又何虞也三年春秩滿昇民請畱遷工部尚
書再任俄以江東旱命兼昇宣等十州安撫使祀汾隂
恩加禮部尚書以瘍疾甚上章求分司西京上閔之亟
令代還不能朝懇請便郡差知陳州事終于八年八月
一日年七十上甞稱公有將相器以疾未及用至是大
痛惜之命優贈官仁宗朝追謚忠定公天賦正直濟以
剛果始終挺然無所屈撓自力學筮仕則有澤及天下
之心而以富貴為薄逸人傅霖髙蹈之士與公素善公
甞與夜㑹劇談時諸鄰多病瘧者一夕頓愈逮登第與
傅詩有巢由莫相笑心不為輕肥之句此見公之志也
嘗訪三峯陳先生摶一見公厚遇之顧謂弟子曰此人
於名利淡然無情達必為公卿不達則為帝王師其為
髙人推重如此早學擊劍遂精其術兩河間人無敵者
生平勇於為義遇人艱急苟情有可哀必極力以濟無
所顧惜當官凡所施設動有逺識始時人或不能測其
後卒有大利民感無窮至自奉養逮於服玩之具則寡
薄儉陋雖寒士不若也公退闢靜室焚香燕坐聚書萬
巻往往手自校正旁無聲色之好臨事明決出人意外
凡斷罪以辭者人皆集録于今傳之在餘杭有富民病
將死子方三嵗乃命其壻主其貲而與壻遺書曰他日
欲分財即以十之三與子而以七與壻子時長立果以
財為訟壻持其遺書詣府請如元約公閱之以酒酹地
曰汝之婦翁智人也時以子幼故以此屬汝不然子死
汝手矣乃命以其財三與壻而子與其七皆泣謝而去
服公明斷前後治益愛利之政不可悉紀舉其大者則
公嘗以蜀地素狹游手者衆事寧之後生齒日繁稍遇
水旱則民必艱食時米㪷直錢三十六乃按諸邑田稅
使如其價嵗折米六萬斛至春籍城中細民計口給劵
俾輸元估糴之奏為永制逮今七十餘年雖時有災饉
米甚貴而益民無餒色者公之賜也蜀風尚侈好遨樂
公從其俗凡一嵗之内游觀之所與夫飲饌之品皆著
為常法後人謹而從之則治違之則人情不安輒以累
罷去甞冩其真自號乖崖子復為賛曰乖則違衆崖不
利物乖崖之名聊以表徳及公之亡也蜀民聞之皆罷
市號慟得公遺像置天慶觀之仙遊閣建大齋㑹事之
如生至今不懈昔召公分陜而治民愛而思之甞聽訟
于棠下戒勿翦伐羊公在襄陽立碑峴首民戴遺徳過
輒墮淚後歴千餘載能繼其風凛然如存者獨公一人
而巳公有清鑒善臧否人物凡所薦辟皆方㢘恬退之
士甞曰彼好奔競者將自得之何假吾舉益不貢士者
幾二十年學校頽替公察郡人張及李畋張逵者皆有
學行鄉里所服遂延奬加禮敦勉就舉後三人悉登
科歴美官於是兩川學者知勸文風日振由公之誘掖
也文章雄健有氣骨稱其為人甞為聲賦梁公周翰覽
而歎曰二百年來不見此作矣有文集十巻公以某年
某月某日葬於陳州之某地夫人唐氏先公而亡繼王
氏故河陽三城莭度使同中書門下平章事顯之女封
太原郡夫人天僖三年終于陳之私第子從質衛尉寺
丞公亡未踰月哀毁而卒一女適故翰林學士王公禹
偁子奉禮郎嘉祐孫幾人某為某官銘曰
　太行峙朔　　洪河瀉天　　河山之間
　實生大賢　　賢不徒出　　惟聖偶焉
　發為事業　　文武之全　　兩治西蜀
　薦綏南夏　　易亂以寧　　即荒而化
　夫惟管蕭　　尚足王覇　　如公之材
　不宰天下　　而俾惠澤　　止濡一方
　錫民父母　　遺國棟梁　　有煒公蹟
　日星之光　　何假斯文　　始傳其芳
　　　故尚書工部侍郎致仕贈工部尚書崔公行狀
　　曾祖(光表/)右補闕直史館
　　　祖(周度/)兖州節度判官贈祕書少監
　　　父(汝礪/)左班殿直贈尚書兵部侍郎
　　本貫開封府鄢陵縣儀鳳鄉鳳凰里名立字本之
　　　年七十五
崔出姜姓始齊丁公之嫡曰季子以其國推叔乙而食
采於崔因而命氏十六世孫業為漢東萊侯居清河之
東武城至後魏殿中尚書休始與其弟寅分大小房休
號大房自元魏歴周隋間世居顯仕而至唐尤盛與盧
李鄭三姓遂為諸侯之望而崔為之首曾祖諱光表清
河大房休之後十二世孫也後唐同光初舉進士為天
下第一終右補闕直史館祖諱周度性忠鯁敢言周初
為兖州節度判官其帥慕容彦超叛即以大義譬責之
復引近世逆順禍福以為監不聽卒為其所害周祖聞
而傷之贈祕書少監父諱汝礪以父死節尚㓜朝廷欲
優其廪給乃以為左班殿直後以家世儒者恥從武弁
之列遂棄官歸鄢陵安處先廬不以榮利為意以公貴
累贈尚書兵部侍郎公諱立字本之侍郎之次子也少
警悟博學而尤長於古文時栁公仲塗為世大儒學者
師仰一見公文而竒之於公卿間比比延譽咸平二年
秋舉進士於開封府試入髙等明年春及第補果州團
練推官郡有役卒輦官物于他州苦其道路之險乃率
衆錢傭便舟而下其守姜從革者發其事法官張昇引
率歛條坐始謀與率錢卒三人皆當斬公曰醵錢私已
與本意於公殊科罪當杖固執不斷姜怒乃以具獄聞
請下有司詳讞卒如公議姜與法官俱得罪滿嵗用是
改大理寺丞知大名府臨清縣事丁侍郎憂去職服除
知夀州安豐縣事屬嵗大水壊期斯塘民失灌溉之利
者殆千餘家公亟募工徒補塞隄障日暴露於塘下踰
月而塘完民以安業轉殿中丞徙通判廣州事改太常
博士嶺南舶商所湊珍貨叢委至者一為利所動則隳
其故節公素以清約自守凡彼之所有不市一錢官滿
但舟貯俸緡所餘而還時文懿張公為本道轉運使常
歎服之曰古之所謂亷吏者恐無以過此俄丁母延安
郡太君李氏憂去官服闋通判許州事改屯田貟外郎
知江陰軍事仁宗即位以恩增秩都官邑有利港者舊
溉民田數千頃嵗久湮廢公諭其民開濬之曰初雖少
勞而其利無窮民皆樂然獻力逮成官無少費而民利
如故又開横河六十里以通漕運舟檝之便天子嘉之
兩賜詔書褒美代還會東都塞決河命公提舉受納梢
草是時所費既廣旁逮數路之民皆被科擾公度興功
過半薪楗山積而所逋之數尚數百萬皆單細之户力
不能堪者公獨抗奏願一切蠲放保無所乏朝廷從之
衆大䝉惠遷職方貟外郎知𨽻州事城中池素舄鹵民苦
水泉不給公擇衢巷要便之地為浚百井而間有甘洌
者衆謂公至誠之感闔郡歌樂之累遷都官郎中歴知
漢相潞二州事以明道恭謝天地恩遷職方俄轉太
常少卿知兖州事值嵗大蝗旱民罹凶歉公度荒政之
急而為常法所拘者一皆濟以權宜惟上所罪又募里
豪出粟數十萬斛以哺饑者所活甚衆而施浹旁境繼
徙鄆涇二州就拜右諫議大夫改知耀州事耀民氣豪
喜訟號難治始至繫囚滿獄公為區判善惡勸沮明白
未幾民服公化境内以清代歸民走漆沮二水之次邀
公呼曰吾之父母今焉往至羣卧灘石上使公馬不得
前公為回駕翌日繇間道乃得去至闕以年漸髙筋力
不强願補閑僻之郡乃出知濠州事轉給事中年甫七
十即上書曰臣老矣於國家之事力不能勉幸乞臣骸
骨以歸田里上憐之進秩工部侍郎致仕公既歸許之
私第遂謝絶人事治家圃羅植松竹中起小亭曰葆光
自號葆光子終日怡然隠几於其間每良辰美節則召
親族以觴詠為娯樂心休休然自謂處羲皇之世如是
者凡五年一日體中不佳召諸子而謂曰人生得七十
者為少而吾夀巳過之又官為丞郎汝輩皆為京寺之
官女配吉士吾自顧無一不足者夫生而死物理之常
也汝輩但師吾忠孝無甚悲也諸子與家人皆環侍號
泣不能勝而公神色不少變而終君子以為達性命時
慶厯三年十一月三日也公方重沈敏不妄喜怒外雖
嚴莊而内極仁恕平居歛袵危坐凛然如在官府中家
人輩皆悚戢自飭無敢遽步於前者天性至孝二親之
亡水漿不入口者累日蔬食柴毁見者嗟惻之事其兄
中舎君尤謹順諸姪少孤皆奏以官義均巳子歴治十
郡所至務以約制煩以靜勝擾而政一出於仁惠凡議
罪有不合法意或所誅不當其情者則類從輕比故民
感而易化所去殊思之又性本恬晦不自夸耀以道平
進志不可屈文静吕公乃公之同年生也文懿張公乃
向為監司知公之深者也而公足未嘗一妄及其門常
曰人苟公而待物當自知我必欲求而後知則吾豈為
此當東郡之督薪芻也内臣閻文應方為小官與公共
事文應舉動或不如法公必極言規正之後為入内都
知權傾中外感公疇昔誨朂之恩百計欲一見公而不
能得其自重如此前後上封言時政利害得失凡四十
事多見施用能文之外復長於篇詠文正范公甞謂某
曰余向在江陰多見崔公詩格清而意逺詩人之作也
有集二十巻自名巴歈集兹又見其謙德之髙也夫人
冉氏故職方貟外郎宗閔之女淑行純德宗族師法門
内之助肅然以和封仁夀郡君先公而亡年六十六以
其年十二月十三日葬公與夫人于鄭州之新鄭縣臨
洧鄉先侍郎之墓次男三人長勉天聖五年擢進士第
強敏能政終大理寺丞次公孺性渾厚有髙識多聞博
覽尤髙名理之論今為國子博士簽書忠武軍節度判
官事次長孺和雅善屬文終大理寺丞女四人長適比
部貟外郎杜昉次適司封貟外郎集賢校理知陜府事
趙宗道次適大理寺丞張汝士次即某之配也故於公
治官治家之迹知之為最詳而辭患鄙訥不能發揚公之清
芬盛烈使纎悉而明著之姑舉其大概以資名德鉅賢
筆削之公用垂信於後世謹狀
　
　
　
　
　
　
　安陽集巻五十
