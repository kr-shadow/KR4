#+TITLE: 東野農歌集-宋-戴昺
#+DATE: 2018-05-12 10:19:38
#+SOURCE: github.com/kanripo/KR4d0333 master 957e27ab                
原序
戴昺字景明號東野石屛之從孫嘉定己夘登第授贑
州法曹參軍有東野農歌集石屏稱其不學晩唐體曽
聞大雅音者也集中答妄論唐宋詩體者云安用雕鎪
嘔肺膓辭能達意即文章性情元自無今古格調何須
辨宋唐人道鳳簫諧律呂誰知牛鐸有宮商少陵甘作
村夫子不害光芒萬丈長知此可與言詩矣廬陵楊萬
里題
余效官秋浦公餘弗暇他問獨未能忘情於吟凡得諸
山川之登覽景物之感觸賔友之應酬率於五七字寄
之雖草根喓喓栁梢嘒嘒視嗚髙岡唳九皋聲韻邈乎
不侔而發乎情則一也抖擻破嚢凡百篇輙忘其醜錄
以備或者楓落吴江之問寶祐改元癸丑修禊日東野
子戴昺自叙
欽定四庫全書　　　　　集部四
　東野農歌集目錄　　　　别集類三(宋/)
　　巻一
　　　五言古詩
　　巻二
　　　七言古詩
　　巻三
　　　五言律
　　巻四
　　　七言律
　　巻五
　　　七言絶
　　　　(臣/)等謹案東野農歌集五巻宋戴昺撰昺字
　　　　景明東野其自號也天台人石屏居士復古
　　　　之從孫嘉定己夘登進士第授贑州法曹參
　　　　軍其自序有效官秋浦之語則寶祐中又嘗
　　　　爲池州幕僚不知其終於何職也其詩世有
　　　　二本一爲兩淮所進題曰戴東野詩祇一巻
　　　　乃附錄石屏集後者一爲浙江所進分爲五
　　　　巻其編次稍有條理而詩視兩淮本較少數
　　　　篇今以浙江本爲主據兩淮本增入詩十三
　　　　首又據宋詩抄增入詩二首凡百有餘篇與
　　　　自序所云篇數相合殆可以稱足本矣昺少
　　　　工吟咏爲復古所稱許有不學晚唐體曾聞
　　　　大雅音之句所作大抵天然神韻不費雕鏤
　　　　五言如眼明千樹底春入數花中秋牀梧葉
　　　　雨曉袂竹林風清池涵竹色老樹蝕藤陰草
　　　　澗蛩聲滑松凉鶴夢清七言如野水倒涵天
　　　　影動海雲平壓雁行低颺栁輕風寒忽暖催
　　　　花小雨濕還晴皆清婉可諷頗具石屏家法
　　　　云乾隆四十六年三月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總校官(臣/)陸　費　墀
欽定四庫全書
　東野農歌集巻一
　　　　　　　　　　　　　宋　戴昺　撰
　五言古詩
　　莫悲秋
傷春非貞女悲秋非烈士時運自循環我心如止水剝
固復之機榮乃瘁之始未識天地妙胡爲浪悲喜鷃蓬
或數仞鵬海或萬里大小何必齊䝉莊未窮理
　　次黃叔粲茶隱倡酬之什
美人隱於茶性與茶不異苦澀知餘甘淡薄見眞嗜肯
隨世俱昏寧墮衆所棄靈雨滋山腴迅雷起龍睡野草
未敢花春芽早呈瑞鬬水須占一焙火不落二趣深同
誰參雋永時自試蔥薑勿容溷瓜蘆定非類標名寓𤣥
思微吟冩清致成我君子交從彼俗客恚嚼芳憩泉石
包貢免郵置遼遼玉川翁千載共風味
　　夏肯甫曉山亭
開櫺納晨光隱几挹寒翠以我胷中眞㑹彼景外意孰
因夜息存孰使晝梏累念慮方清明體認貴切至峩峩
成九仞進進基一簣朂哉亭中人涵養玉其粹巻舒意
何如顔囘坐忘地
　　春日偕兄弟侍屏翁遊晉原分得外字因集句而
　　　成
既雨晴亦佳(杜/甫)適與賞心㑹(髙/適)初日照髙林(常/建)幽泥化
輕􁩺(韓/愈)歩屧隨春風(杜/甫)始覺天宇大(劉禹/錫)牽懷到空山
(韓/愈)逍遥白雲外(孟浩/然)青松夾路生(陶/潛)童童狀車葢(杜/甫)清
川帯華薄(劉/楨)陰壑生虛籟(杜/甫)性達形迹忘(韋應/物)傲然脫
冠帶(司馬/札)薄暮方來歸(范彥/龍)月光摇淺瀬(栁宗/元)
　　唐李渉有山中五無可奈何詩戱用其體作秋日
　　　四章
無奈秋風何怒號震林木着我井上桐一夜失寒綠莫
作摇落悲妙理在觀復
無奈秋月何鍊魄金氣精炯炯一輪滿天地冰壺清照
我方寸景表裏同光明
無奈秋山何萬叠淺深碧起來樓上看朝爽浮几席稜
稜政自髙更養靜壽德
無奈秋水何悠悠盪輕槳上下天一碧顚倒涵萬象願
從雙白鷗生涯寄浩蕩
　　青陽梅仙舒伯虞爲其尊人索靜閒軒詩
人心元至虛天下本無事舉世役於形擾擾誰暫置先
生自超俗涵養老逾粹妙契無名翁深造靜閒味壺中
貯日月胷次納天地婆娑閱四序物物見春意林花髙
下紅庭草淺深翠一笑扶瘦笻行吟㪚微醉
　　壬子立夏日同郡博士黃次䕫游江上太白釣臺
　　　因成古詩並呈偕行諸丈
翰林天酒星謫墮人間世豪氣𦕈乾坤浪迹寄湖海峩
峩江上山片石峙西澨醉狂御風來踞坐髙傲睨一絲
聊戯垂意得在魚外青天畵屏句妙越無塵界至今五
百年春虹絢晴彩我來訪遺蹤躡屐捫薜荔錦苔剝冰
霜髣髴題字在屬時春夏交微雨弄輕霽同遊俱嘉朋
笑語洽傾盖雲木團晝陰松風奏天籟勝踐心已愜酣
歌意彌快欲招䑓上魂舉酒酹清泚今昔自殊時欣感
諒一契詩成冩蒼壁存否非所計長嘯下歸舟驚湍送
飛栧(原注李太白詩江祖一片石青天掃畫/屏題詩留萬古緑字錦苔生即其地也)
　　梳頭自嘆
短髪如冬霜一朝白一朝又如深秋栁槁葉迎風凋白
者不再黑白者不復牢羲娥疾馳驥乾坤虛懸瓢人生
寄其間泛泛波上薸百歲一大夢倐忽已隔宵胡不適
所適而乃隨滔滔富貴撇眼電榮華過耳飊木散故得
壽龜靈徒取焦甘拙自安吉役智滋勞忉所以柴桒人
不肯折此腰
　　上立齋先生十首以有官居鼎鼐無宅起樓臺爲
　　　韻
形弱能使强脈病能使壽醫和肘後方袖手若無有綠
野歸晉公洛社閑迂叟此意誰得知可以久則久
羸牛指爲驥鳴梟認爲鸞彼欲欺一世自亂耳目官吾
直不能枉吾方竟誰刓何妨寄楚澤餐菊紉秋蘭
蔚蔚空明山古號仙人居神秀發虹氣瑞孕眞璠璵潔
白外難染堅剛中不枯勿逐䑕璞價韞匵姑藏諸
支厦資寸莛渉江寄孤艇弗顧勝弗勝乃諉幸不幸舜
華朝暮期蒼松歲年迥從渠寶康瓠我自有岑鼎
君子如眞金眞金剛不改小人如浮雲瞬目多變態隨
世良獨難殉道乃無悔近日崔菊坡堅卧辭鼎鼐
薰蕕不同性涇渭不同趨由來區以别那使强合汙老
聃守道德韓非事刑誅二人共一傳能信千古無
多金建華屋一堂容百客立齋有㕔事不覺旋馬窄僻
於蕭相居隘甚晏子宅鬼神瞰髙明言祥止虛白
靈岩一片雲曾爲作雨起風吹還故山松筠澹相倚秋
髙霜露寒酒熱鱸魚美少寛憂世懐微醉有妙理
否泰關世運進退非人謀尼父雖皇皇不爲無理留用
則巨川楫舍則野渡舟行藏兩付之獨倚百尺樓
小草有逺志埋没同蒿萊風霜坐相欺冉冉成枯荄我
公下白屋意重黃金臺儻借伯樂顧未信終駑駘
　　雜言
衆芳以春榮萬葉以秋肅造物持其權兒戯恣翻覆亭
亭山上松蕭蕭澗邊竹超然榮肅中正色閲寒燠
提壺勸我飲布谷催我耕我酒缾已罄我田草正生荷
鋤理荒穢及時新雨晴秋來刈吾秫庻得兩遂情
逸翮凌丹霄潛鱗縱深壑天分安所適翔泳同一樂短
吟五七字薄酒三四酌浩氣與春風相從滿寥廓
　　侍屏翁遊屏山分得水字
攜琹入空山脩竹翠相倚一曲千古心泠泠寄流水拂
雲卧白石㝠搜契𤣥理有時採薪人歌聲彌林起
　　秋日過屏山庵
凄切抱葉蟬間關栖樹禽入山本避喧復愛聆此音微
颸動夕爽薄雲散秋陰衆籟閴以靜片月生東林
山泉清且甘潄之冷侵骨拂苔坐石上松風更蕭瑟悠悠行
空雲何心自出没六鑿忽玲瓏吾計良未失
　
　
　
　
　
　
　
　
　
　
　
　
　
　
　東野農歌集巻一
欽定四庫全書
　東野農歌集巻二
　　　　　　　　　　　　　宋　戴昺　撰
　七言古詩
　　孤桐行
孤桐結根倚崖石俯瞰清溪照虛碧枝葉扶踈朱夏寒
上有翔鸞舊栖迹風霜冉冉歲月深老柯半朽蒼皮蝕
其中素抱金玉聲以暗投人人不識人不識多苦心樵
夫斤斧莫相尋寧敎枯死倒澗壑不從㸑下求知音
　　逐瘧鬼
咄哉瘧鬼何㝠愚沉魄猶滯江流居孰云胄出髙陽氏
而乃不肖如此歟爲妖常闖秋令動作威又竊炎官餘
今年恣睢逞暴虐十户九室聞嗟吁人生一歲一寒暑
自有大瘧纒其軀翻手爲凉覆手暖笑爾禍福纔須㬰
癡兒騃女或汝怖那能嚇我烈丈夫汝不記少陵詩句
有神語子璋髑髏血糢糊昌黎遣逐更多術灌毒炷艾
揮靈符今來古往共憎疾柰何長惡終不渝胡不學鮫
人細織冰綃製雲裾胡不從湘君緩移桂櫂搴芙渠乃甘
卑渫賈衆怨魘禳唾罵無時無爾來經旬瞰吾室冄三
謝遣猶踟蹰吾詩吾酒既不廢汝窮汝技將何如大江
秋色正瀟洒明月皎皎風踈踈便須悟悔速歸去嘯儔
呼侶相嬉娛夜闌吟徹欲就睡燈花照眼團如珠夢回
病思砉然㪚颯颯風籟生庭梧
　　五禽言
提葫蘆沽美酒人世光陰春電走一日得醉一日閑綠
鬢幾曽俱白首沽酒沽酒有酒沽生前不飲眞愚夫
不如歸去不如歸去千山萬水家鄉路今年又負故園
花來歲花開定歸否歸去歸去須早歸近日江湖非舊
時
泥滑滑泥滑滑客路迢迢雨不歇我僕十歩九歩蹶我
馬􁀙(力渉/反)􁀙(吐盍/反)如跛鼈泥滑泥滑君莫愁秧爛麥損
尤堪憂
脫却破袴脫却破袴蠶熟繅成霜雪縷小姑織絹未落
機縣家火急催官賦輸了官賦無零落破袴破袴還更
着
麥熟鍜磨麥熟鍛磨村南村北聲相和大男小女總欣
欣煮餅蒸糜任渠做鍛磨鍜磨莫等閒去年糠粃無得
餐
　
　
　
　
　
　
　
　
　
　東野農歌集巻二
欽定四庫全書
　東野農歌集巻三
　　　　　　　　　　　　　宋　戴昺　撰
　五言律詩
　　書初考
得考雖多幸無功祗自嫌但求官速滿不道老同添卑
拙翺蓬鷃艱辛上竹鮎黃花寒更好三嗅憶陶潛
　　辛亥九日被檄視澇遂爽同官飲菊之約夜宿荒
　　　驛風雨達曙
孤負重陽菊愁懷不肯寛郵亭一夜雨客枕五更寒脚
健從渠老心低到處安獨行誰可語時把古詩看
　　納凉即事
炎蒸欣傍晚掃地坐寛凉入竹風逾冷生荷水亦香蟻
行緣食几螢照落書牀聽得農人語今年稻穗長
　　侍屏翁領客遊雪山分得生字
雪峯峯頂寺來此定詩盟山瀑分雲影松風亂雨聲眼
明春樹綠心醒曉鐘清未好言歸去塵中事又生
　　偕兄侍屏翁探梅屏山分得空字
踏破登山屐來尋傍水叢眼明千樹底春入數花中格
瘦詩難冩香寒酒易空狂歌歸秉燭驚怪走兒童
　　豈潛弟平逺圖
卜築占寛閒修篁老樹間八忩開宇宙一室貯雲山野
曠行人少天遥去鳥還悠然㑹心處妙語徹𤣥關
　　謝趙山臺見訪
寂寞海東頭殷勤貴客舟如何經歲約祗作數宵留清
玩分行篋髙吟壓小樓更須謀再㑹同醉菊花秋
　　臘前見蘭花
蘭叢纔一幹獨向臘前開托蔭偏宜竹先春不讓梅韵
從幽處見香自靜中來便欲紉芳佩靈均喚不回
　　安居
安居元自好春晝更遲遲雪涌煎茶鼎雲生浴硯池栽
荷塡廢沼移竹補踈籬猶有閑光景欹眠續舊詩
　　次韻屏翁詠梅
芳信基花事東君思亦竒横枝踈蓓蕾半樹老丰姿心
共寒霜苦香惟夜月知最憐清夢覺踈影竹窓時
　　次韻屏翁觀梅
曉寒籬落外一見一畨新喚覺羣芳夢先鍾萬古春冷
香宜醉寢眞色任烟隣更喜連朝雪飛花爲辟塵
　　項宜父渉趣園
四面山廻合中間百畆畦入門惟見竹遶屋半栽梅果
熟霜前樹魚肥雨後溪秋來饒景物斟酌費詩材
　　小酌㑹芳分得陰字
暇日頻相顧清風舊竹林功名春後夢吟咏老來心世
事隨流水年芳付綠陰悠然千古意閑理斷紋琹
　　玉峰登眺得初字
玉峰竒絶處短䇿歩﨑嶇海近潮聲壯山空樹影踈吟
情危眺外飲興薄寒初數㸃新來雁髙飛不羡渠
　　小樓扁山海圖鄭安道酒邊有詩因次韻
等閒成小集危眺豁幽情四面畵圖出一襟天地清晩
雲山晻靄夜月海空明自有茲樓景輸君第一評
　　次韻屏翁新秋
檢㸃新秋事天公賜已豐秋床梧葉雨曉袂竹林風閲
世心先老傷時酒易中誰將和戰議細與問元戎
　　己亥十月晦大雷雨
舛運頻年見憂時百慮灰入冬常苦雨昨夜又轟雷土
爛麥難種蟲傷菜失栽兒童不解事喜報海棠開
　　次屏翁冬日韻
曉起衝寒出霜明日未晞麥豐來歲本梅漏早春機水
涸魚深隠蜜成蜂倦飛靜中參物理一一見精微
　　自武林還家道由剡中
一笻雙不借役役又東還野渡淺深水夕陽髙下山光
陰虚我老造物靳人閒髙躅思吾祖鳴琹獨閉關
　　次韻屏翁新元聚拜
履端來聚拜和氣洽昌辰蕃衍如今日栽培豈一人詩
書延澤潤忠厚續長春相祝無多語年新德又新
　　次韻君玉弟春事
海棠紅未了又近牡丹時送日多忙事醻春欠好詩暖
風吹麥早晴晷轉花遲不盡清遊興重爲上已期
　　次韻晩春二首
一襟塵欲滿刮眼得新詩風絮遺春恨烟花隔歲期筍
抽蟲半蝕櫻熟鳥先窺光景渾如此心閑即好時
田園深有趣已分隱柴扄老去情多感春來夢少靈游
絲捲晴日飛絮入空庭預識今年好啼鵑枕上聽
　　春晩即事
春郊農務急野岸水痕髙蒲渚鳴姑惡桑林囀伯勞整
欄扶芍藥搴網䕶櫻桃不改窮居樂何妨見二毛
　　次韻屏翁初夏㑹芳小集
一觴還一詠竟日醉難成坐石驚雲濕臨池愛水平密
林宜午蔭啼鳥尚春聲更有櫻桃約明朝且願晴
　　夏初郊行
晴雨天難測寒暄氣未齊連村多綠樹終日囀黃鸝田
水衝塍斷山雲着地低偶隨農叟語不覺過橋西
　　僻居
地僻塵囂逺身閑趣未深清池涵竹色老樹蝕藤陰引
鶴隨閒歩招蟬伴醉吟有時燃古鼎隱几自觀心
　　亦龍弟覆簣累石作亭其陰屏翁名曰野亭索詩
　　　謾賦二首
幽棲得眞趣隙地巧經營花竹有和氣林園無俗情帶
經休樹影抱甕俯池清我亦甘肥遯相從樂此生
髙懷抗塵外林杪着三間綠遶村邊樹青浮海上山日
窮天變化心靜地寛閑鷗鳥知人樂忘機亦往還
　　秋晩
西風澄曉氣凝觀愜幽情草潤蛩聲滑松凉鶴夢清吟
懷更水靜病思得秋輕忽憶登髙近循籬看菊英
　　屛翁領諸孫小集亦龍弟野亭君玉即席有詩次
　　　韻
結屋新亭好登臨雅興長心融八窓白塵隔九衢黃泛
菊金英碎嘗粳玉顆香更期梅着蕋來賞小春光
　　鄭安道終歲相聚臨别以詩見貽次韻爲謝
解把詩言別那無計可留梅花兩心事寒鴈五更愁我
亦髙懸榻君須獨卧樓後囘相憶處莫返雪中舟
　　夏曼卿作新樓扁曰瀟湘片景來求拙畫且索詩
有此一樓足悠然萬慮忘拓開風月地壓斷水雲鄉四
野留春色千峯明夕陽眼前無限景何處認瀟湘
　　江濱晚霽
十里平沙路人行晩霽間水光涵逺樹雲影度空山吹
浪江豚怒摩霄野鶴閑漁翁醉吹笛小艇泊前灣
　　十日取野菊泛酒
野徑菊仍好村壚酒亦嘉未應今日蕋便是昔時花心
在家千里身猶客九華官程難久駐風雨暮山斜
　　山家小憩即景效藥名體
柴門通草徑茅屋桂枝間修竹連翹木髙松續斷山仰
空青蔭密掃石綠花斑傍澗牽牛飲白頭翁自閑
　　從板橋買舟上青陽
御馬板橋西扁舟逆上溪水鎪岩骨斷烟截樹頭齊野
鴨驚人起村鷄上樹啼老農頭雪白猶自把鉏犂
　　池州
一城方九里宛在水中坻額揭顔公字碑傳杜牧詩昔
年稱上郡今日逼邊陲共望長江北天寒風正悲
　　有永嘉薛君自號雲屋來池陽以詩見貽用韵答
　　　之
清晨聞剝啄喜得薛能詩風月一嚢錦江湖兩髩絲寒
城吹角夜孤館擁衾時誰㑹吟心苦梅花是舊知
　　有方叔材用余和薛雲屋歌見貽次韻奉酬
江湖前輩盡何敢易言詩䑕璞元非玉蛛羅不是絲池
塘生草處風雪跨驢時此是眞吟境從來幾箇知
　　立春前五日得雪
雪作春前瑞銀城擁萬家太婆頭欲白丸子頂先華壓
麥嘉培本封梅惜損花家童解人意燒鼎問烹茶
　　小畦
小畦尋丈許鑿壁置柴扉雨後菜蟲死秋來花蝶稀揷
籬新種菊抱甕已忘機俗客忽相訪防人洗布衣
　　有感
浩浩海風勁滔滔河水渾古人皆去世喬木自當門族
黨諸孫盛吾宗一綫存興衰知有數心事與誰論
　
　
　
　
　
　
　
　
　東野農歌集巻三
欽定四庫全書
　東野農歌集巻四
　　　　　　　　　　　　　宋　戴昺　撰
　七言律詩
　　金陵懷古
尚聞深巷語烏衣無復髙堂彩鳳儀棟宇半欹元帝廟
香烟爭奉誌公祠六朝興廢千年夢獨客登臨萬感悲
莫上鍾山望淮北西風禾黍更離離
　　幽棲
幽棲頗喜隔囂喧無客柴門盡日關汲水灌花私雨露
臨池疊石幻溪山四時有景常能好一世無人放得閑
清坐小亭觀衆妙數聲黃鳥綠陰間
　　此生
此生畢竟已蹉跎有酒何妨醉且歌人世盡緣愁得老
春花偏被雨相魔草欺蘭瘦能香否柰笑梅殘奈俗何
試上東樓看春景海山無數列青螺
　　自况
多貲徒作守錢奴伏臘無憂便有餘世路本夷休自險
人情太密反成踈非圖報施方爲善豈爲功名始讀書
門外良田堪種秫自牽黃犢試犂鉏
　　書房
書房清曉焚香坐轉覺幽棲趣未眞恠石一根雲態度
早梅半樹雪精神池魚自樂誰知我林鳥相忘不避人
得䘮由來天自定莫將閑慮惱閑身
　　移古梅植於貯清之側已有生意喜而賦之
剝盡皮毛眞實在幾年孤立小溪潯人來人去誰青眼
花落花開自苦心不是野夫同臭味難敎君子出山林
廵簷日日窺生意一朶先春直萬金
　　再得古梅小而益恠首䝉屏翁品題因次韻
愛渠恠恠復竒竒冐雪遥憑健歩移竹外池邊栽恰好
山巔水際夢多時百年死質餘生意一片孤槎帶好枝
寄語花神勤守䕶品題莫負老僊詩
　　初遊方巖山
圖志舊嘗看紀載杖藜今得徧經行漁翁化石幾年釣
仙客有田何世耕千尺枯崖蛻龍骨一簾飛瀑撼雷聲
相傳逸少曽來此惜不鐫巖記姓名
　　觀敗棋者戱作
看人出着笑人低及至當枰却自迷角上僅全輸了腹
東邊纔活䘮於西欲裝刼去多難補待筭征來恰又提
天下未應無妙手勸君莫愛墨狻猊
　　牡丹
萬巧千竒費剪裁瓊瑶錦繡簇成堆世間妖女輪回魄
天上仙姬降謫胎笑臉倚風嬌欲語醉顔酣日困難擡
東君若使先春放羞殺羣花不敢開
　　喜有秋
去年已作塡溝計誰料今年見有秋天意乘除元自定
人生伏臘謾多憂滿盆淅玉休論價成斛量金不計籌
最是野夫懽喜處春風百甕遶床頭
　　次君玉弟聞新雁
霜風颯颯荻花洲避北趨南巧自謀僊翮飛殘千里月
寒聲催老一天秋乍敎騷客驚詩夢莫爲征夫寄别愁
汝度塞垣應未久新來烟燧已沉不
　　次韻東渠兄觀梅
詩眼非梅不可遮三葩五蕋便堪嘉瘦如顆飯逢工部
老似磻溪卧子牙水影月香參衆妙弟酬兄倡自成家
快篘新醖同清賞莫待枝頭爛縵花
　　閑居幽事
閒居幽事屬田園何必山林始避喧足水早禾分母子
多年修竹見翁孫欣然勝敗無心奕兀爾醉醒隨意樽
昨夜一番雷雨過綠波微漲曲池痕
　　甘窮
自甘窮處更何疑坎止流行信所之不學昌黎驅五鬼
肯隨子厚罵三尸堂堂白髪欺人出耿耿青燈獨已知
細嚼黃花香滿齒清風千古一東籬
　　送彭希聖姊夫赴三山民曹
槐笏綠衫初作吏要須立脚自廉勤閭閻疾苦宜加意
厫廥竒贏莫與聞少啖荔枝防美疢多栽茉莉挹清芬
公餘覽徧佳山水倘有詩篇寄海雲
　　己亥九日屛翁約諸孫登髙西嶼阻風舟行不前
　　　遂㑹於吾家山海圖之上酒邊翁有詩留題因
　　　次韻
良辰樂事两相關喜我樓臺便往還不用移舟過西嶼
只消把酒對南山風於破帽如相約菊爲新篘欲笑顔
留作千年佳話處詩翁醉墨照楣間
　　如京至西興阻風雨
月將圓夜出鄉關纔到西興月又殘老去問名先已懶
近來行路覺尤難雲烟漠漠吳山暗風雨瀟瀟浙水寒
識破人生眞逆旅此身何處不堪安
　　七夕感興二首
家家懽笑迓星期我輩相邀只酒巵矯俗何須曝犢鼻
甘愚不解候蛛絲新秋光彩月來處半夜清凉風起時
一曲玉簫塵外意此音除是鶴仙知
相傳牛女起何時無柰人間事轉癡青鳥蟠桃方士信
金釵鈿合逆臣基一杯記節圖成醉萬感因秋却易悲
遺恨古今流不盡銀潢耿耿接天池
　　抵池陽未久關泊千齊山數日因窮岩壑之勝(山/有)
　　　(翠微亭杜牧/之登髙處)
瘦策相扶上翠微眼驚竒怪足忘疲三十六洞猶昔者
四百餘年無牧之漲水淼瀰春雨後逺山重疊夕陽時
幾多江北江南恨問着沙鷗縂不知
　　次劉叔子縂幹夜坐感秋韻
秋風逺客歎飄零滿鏡吳霜故故明酒盞論心踈舊約
詩筒到眼快新評短檠伴我夜深静長笛何人月下橫
歩繞空庭吟未竟隔隣鸜鵒又傳更
　　代簡約諸同官探梅
信是摶沙放手開渴心空想細論杯等閒不見便逾月
如此相從能幾回舊雨已孤重九菊新詩宜探小春梅
騎驢索句眞顔面要向清溪洗出來
　　燒燈夕宋明府自置酒見招席上復賦詩因次韻
　　　定詩盟併致别意
苦用吟心續祖燈得君印證愈分明一聆此日鷄窓話
盡洗前時蚓竅聲颺栁輕風寒忽暖催花小雨濕還晴
眼前縂是詩光景可惜明朝又逺行
　　秋暮出關即事
俗塵汩汩負清遊重出城來已暮秋水洗栁根欹斷岸
霜摧蘆葉擁荒洲鄉音不到愁來雁野性無拘羡去鷗
可惜一堤明月好隔關難作夜深留
　　秋日獨倚東樓
重陽過了秋逾爽自豁樓窓眺晚西野外倒涵天影動
海雲平壓雁行低興來頻放深杯飲吟到須還大字題
近喜書房添一寶陶泓買得古端溪
　　次韻屏翁壬寅九日再題小樓
佳節相過共舉觴爲茰菊醉亦何妨須知我輩襟懷事
不是時人酒肉狂落雁影邊寒水碧歸鴉啼處夕陽黃
詩翁樽爼風流在老氣橫吞年少塲
　　初冬梅花偷放頗多
清樽纔了黃花債又被梅花惱殺人碎㸃南枝無數雪
探支東帝幾分春精神全向踈中足標格端於瘦處眞
徹夜苦吟無好語夢隨雙月歩溪漘
　　石屏後集鋟梓敬呈屏翁
新刋後藁又千首近日江湖誰有之妙似豫章前集語
老於䕫府後來詩梅深歲月枝逾古菊飽風霜色轉竒
要洗晩唐還大雅願揚宗旨破羣癡
　　四月節景
茶歌纔了又田歌節物眞成一鳥過蒼竹招風凉意足
碧梧留雨夜聲多𤓰緣茅屋抽長蔓藕過蔬畦出矮荷
最喜白鷗相狎久對人自在浴清波
　　次韻鄭安道懷君玉弟游東嘉
好山好水東嘉郡兩月清游樂可知逺想池塘頻夢汝
還當風雨對眠誰别時菊蕊方宜酒幾日梅花已索詩
雁影參差霜正冷寄言歸計莫遲遲
　　贈日者張異手(張兩手合七/指因以爲號)
漫浪江湖等泛萍破囊惟有百中經一吭辯處長三寸
兩手生來應七星笑汝道途多坎壈說人禍福太分明
我今已决爲農計不解從君較五行
　　代簡寄謝友人
經年未復寄來書索我形骸莫太踈鮑叔相知應似舊
嵇康習懶苦難除白頭閲世梅花老青眼看人栁色舒
春月正圓春水滑何須雪夜扣吾廬
　　春事
春事關心常早起愛看景物試凭欄戱魚池面微添綠
啼鳥枝頭尚帶寒斬棘重樊新揷栁㪺泉頻灌自栽蘭
年來䞉有園林興每恨廬邊地不寛
　　有妄論宋唐詩體者答之
不用雕鎪嘔肺膓辭能達意即文章性情元自無今古
格律何須辨宋唐人道鳳簫諧律呂誰知牛鐸有宮商
少陵甘作村夫子不害光芒萬丈長
　　趙倅賦喜雪詩爲黃堂頌黃堂和韻傳示僚屬衆
　　　因續貂
風衮瑶花撲面寒沾泥㸃㸃鹿文斑要呈臘瑞鬬梅好
肯讓春容傍栁還萬户閙添沽酒市兩山窮聳索詩肩
使君寛得憂民念麥隴青青一望間
　　次韻黃次夔思家
世態從渠炎更凉蕙蘭元不爲人香時憑酒挹聖賢味
閑借茶搜文字腸靴笏豈能拘野性蓴鱸終是憶家鄉
小需歸作天台隱長嘯松風卧石梁
　　送陳竹屋提幹東歸
生長由來接社枌台山越水偶中分一朝傾葢便知我
千里携家得傍君風厚大鵬培怒翼天寒征雁拆同羣
折梅相送齊山路愁絶江束日暮雲
　
　
　
　
　
　
　
　
　
　
　
　
　
　
　
　東野農歌集巻四
欽定四庫全書
　東野農歌集巻五
　　　　　　　　　　　　　宋　戴昺　撰
　七言絶句
　　賞茶
自汲香泉帶落花漫燒石鼎試新茶綠陰天氣閑庭院
卧聽黃蜂報晚衙
　　夜過鑑湖
推篷四望水連空一片蒲帆正飽風山際白雲雲際月
子規聲在白雲中
　　喜小兒學歩
對周尚有六十日舉足已能三五移世路只今巇險甚
須敎歩歩着平夷
　　效宮詞體
楊栁萬絲堆怨緒丁香百結鎻愁膓小桃先得東皇寵
莫妬東風過海棠
　　讀陳元龍傳
九州四海沸如湯問舍求田䇿最良豪氣到頭成底事
未容欺客卧髙床
　　嚴子陵
赤伏君王訪舊遊富春男子只羊裘一竿本爲逃名去
何意虛名上釣鈎
　　竹林避暑
自抱桃笙過竹林濃陰一片直千金清眠盡晚無人喚
時有風鳴石上琹
　　夏晝小雨
小牀蘄簟展琉璃窓外新篁一尺圍正午雲橋疎雨過
冬青花上蜜蜂歸
　　里中小漁舟被差防江有感而賦
着身平地更多憂一棹思爲泛宅謀昨夜西風邊報急
防江也要釣魚舟
　　天台道上早行
箯輿軋軋過清溪溪上梅花壓水低月影漸收天半曉
兩山相對竹雞啼
　　歸途過麻姑山
山行十里少人家客子貪程怕日斜倦坐松根需足力
輕風滿面落藤花
　　方岩山有仙人田項宜父家其下於屋之西偏築
　　　亭䟽沼雜蒔花木爲娛奉壽母之地即以名之
　　　自著懐山雜詠百有一首名勝留題亦多未免
　　　皆泥乎神仙之說來徵余吟余謂神仙之事深
　　　言之則似誕今諸賢所賦無復餘藴使余更下
　　　注脚不愈誕乎且人生一世茍能超然達觀惟
　　　適之安斯人中之仙已豈必十洲三島間之謂
　　　哉因即此意賦十章
築亭疏沼隔塵埃白白朱朱次第栽人面春風俱不老
板輿日日看花來
綠蘿翳翳結髙林烟吐霞吞一徑深半夜松凉鶴先睡
滿山明月自橫琹
一澗寒泉九節菖釀泉爲酒冽仍香玉巵捧處慈顔喜
眉壽方岩共久長
有時山洞拾荆薪應遇眞仙對奕春多少胸中髙著處
儘敎饒盡世間人
秋池清曉濯𤣥雲鸜眼輝涵紫玉文細字黃庭應冩就
莫將容易博鵞羣
桑竹森森遶屋邊美池清泚浸良田桃源只在桃溪上
不信壺中别有天
晩菘早韭各隨時霜薤青青間露葵甘脆自堪供小摘
不須他覓養神芝
紫錦嚢緘五嶽形白書黑紙秘黃庭何如琴几焚香坐
細讀包犧一巻經
自傍青牛種早秔炊來玉屑滿盆香休論服日餐霞事
只此延年第一方
阡陌縱橫尚宛然知他耕耨是何年果然絶粒輕能舉
底事仙人亦有田
　　五松山太白祠堂(太白讀書之地詩有要廻長/舞袖盡拂五松山即此山也)
艤舟來訪寶雲寺快上山頭尋五松捉月仙人呼不醒
一間老屋戰西風
　　歸途過銅官山
山徑﨑嶇落葉黃青松疎處漏斜陽鳴禽無數聲相應
一陣微風野菊香
　
　
　
　
　
　
　
　
　東野農歌集巻五
