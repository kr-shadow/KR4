#+TITLE: 容甫先生遺詩-淸-
#+DATE: 2018-05-12 10:20:36
#+SOURCE: github.com/kanripo/KR4f0061 master df080dcd                
容甫先生遺詩目錄
卷一
　旃蒙作噩
　　　靜夜
　柔兆閹茂
　　　過張明府
　　　歸耕操
　　　秋夜舟中作
　　　古詩荅方立堂緣情感迫多哀怨之音
　　　古詩
　　　夜坐
　　　白鳥
　彊圉大淵獻
　　　代李泌建寕王挽辭(幷序)
　　　　唐建寕王倓旣以讒死大歴三年加謚承天皇帝遣使迎喪彭原旣
　　　　至城門喪輴不動代宗謂李泌曰豈有恨耶卿往祭之以白朕意且
　　　　卿及知倓艱難定策者泌爲挽辭二解追述倓志命挽士唱沁因進
　　　　酹輴乃行觀者皆爲泣下今泌集亾其辭爲補之云爾
　　　旅食
　　　趙忠毅東方未明之硯歌爲椒園先生作
　　　玉畫叉歌爲椒園先生作
　　　悲落葉
　　　荅觀魯三首
　　　講院老樹歌
　　　故家
　　　呈秦丈西巖
卷二
　著雍困敦
　　　　劒潭移居
　　　　早發靑萍港
　　　　聖恩寺作
　　　　春申里
　　　　野望
　　　　相見曲
　　　　大隄曲
　　　　吳趨行
　　　　檢感舊集有作
　　　　咏史效左記室
　　　　怨詩
　　　白秋海棠成詠
　　　宮怨
　　　將赴江寕題所居東軒
　　　客中食蟹作
　　　古詩
　　　食葅
　　　示僕
　　　㝛上天竺
　　　甘露寺
卷三
　屠維赤奮若
　　　明督師史公享堂
　　　觀魯示所作贈鄭舍人晴波高格洪響使人神王昔與舍人同客江陰
　　　　追敘遊歴作此卻寄時觀魯亦往江陰卽以送之
　　　平山
　　　䢴溝夫差廟
　　　焦山鼎歌
　　　雨中趙州社觀牡丹
　　　至聖夫子像明世宗時瘞今資福寺後山長沈公培土爲冡垣周之率
　　　　諸生行舍奠禮恭紀
　　　送姚淩霄赴選兼憶舊事漫成二首
　　　寄顧寅初
　　　擬古
　　　餽山長沈公家園扁豆
　　　不平
　　　酬許掖之兼柬薛藹人
　　　寄弟端光
　　　懷晩芝先生
　　　　中事晩芝先生二年至敎無隱實啟蒙心以中孤貧有母尤愛憐之
　　　　繼其不足而撫其無依藹然和風之被物也及先生歸里中窮窘益
　　　　甚長夜展轉乃作此詩古人所以有感知己賦也
　　　嘉樹
　　　歲暮
　　　除夕作
卷四
　上章攝提格
　　　黃將軍得功飮水銅瓢歌
　　　友人鄭韓城丙子歲夢大雪身臥其中以爲不祥俄而其尊公及太夫
　　　　人相繼沒世因爲圖以志哀而中作此詩
　　　　　聞陳並囦至
　　　　　宮詞
　　　　　别母
　　　　　梅花
　　　　　過龍江關
　　　　　客散
　　　　　㝛龍江
　　　　　贈黃仲則六首
　　　　　吾生
　　　　　聽鐘鳴
　　　　　泰伯祠
　　　　　雜詩
　　　　　贈王生
　　　周生刻印歌
　重光單閼
　　　　山長沈公蒙
恩賜幣恭紀
　　　　三月二十一日夜和仲則
　　　細雨
　　　代白紵詞
　　　傷心曲
　　　　七夕采石登太白樓題壁留示仲則
　元黓執徐
　　　　自君之出矣
　　　擬古
　　　萬松坪
　　　去杭州留別沈莊士
　　　采薇子墓
　　　　一笑
　　　題友人寒山曉發圖
　　　題秋江聽笛圖
卷五
　閼逢敦牂
　　　傷楊東木
　　　㝛錢唐江上
　　　消息
　　　秋萍
　　　過常州
　旃蒙協洽
　　　贈對琴先生
　　　田家
　　　九日江上逢儲玉琴昔與玉琴器之劒潭九日集樂善庵日暮求酒不
　　　　得黯然而散今忽巳十年有悲前事因作此詩
　　　題信貞婦高柳鳴蟬畫扇(有序)
　　　　貞婦於中爲表姑中四五歲嘗遊其家爲所保抱及昏於信氏數月
　　　　而夫殁立子取婦未久子又殤通詩書能畫窮乃至於斯其可悲也
　　　　今觀其畫扇繫以詞
　柔兆涒灘
　　　千里
　　　呈均弼先生
　　　柳塘
　屠維大淵獻
　　　呈均弼先生
　昭陽單閼
　　　鷲峯寺有感
　　　呈均弼先生
　　　秦淮雜詩
　　　白門感舊
　著雍涒灘
　　　江上
　　　失題
　　　題機聲鐙影圖
　　　　中年多病久不作詩比至居憂此事遂絶某出此卷索題有傷其事
　　　　聊作數章以當一哭孤子汪中記乾隆五十三年十二月
　昭陽赤奮若
　　　　贈別吳白庵
　　　　題曾賓谷都轉西溪漁隱圖
　　　　　　　　　　　　　　　　　　　　　　　　　　　江寕顧蘭臺鐫
容甫先生遺詩題辭
　劉台拱
汪中字容甫江都拔貢生博聞強記通知古今才學識三者皆有以過人爲文
鈎貫經史鎔鑄漢唐閎麗淵雅卓然自成一家早歲喜爲詩三十以後絕不復
作舊藳多散失今錄其僅存者若干首
喜孫謹按劉先生校述學幷寫定遺詩喜孫益肆􁄭羅都爲一冊有朋舊遺
詩入選而茲冊未載以先大夫草藁自刪不敢有加焉喜孫記
容甫先生遺詩卷一
　旃蒙作噩
　　　靜夜
夕雨秋氣陰(一作清一/作深)淒風入戸靜(一作木落/戶庭静)啼蛩懷苦心衰草露華冷空牀生夜寒夢
回知漏永展轉(一作欹枕/又作獨宿)聽鐘鳴昬鐙照孤影
　柔兆閹茂
　　　過張明府
客途仍聚首僧院款門時暇日宜嘗酒高流各詠(一作/誦)詩天清秋樹近(一作/迥)風定夜
鐘遲明日身無事還來看奕棋
　　　歸耕操
子壯大兮母病羸老不得養兮何以生子爲日昭昭兮我心悲
　　　秋夜舟中作(一作夜泊馮店/自注云九月作)
野岸縱横路山樓斷續更夜寒江月墮夢醒草蟲鳴水宿疲來往愁心問死生
客途衣未授珍重倚門情
　　　古詩荅方立堂縁情感迫多哀怨之音(謹按方立堂名本儀徵人舉人)
秋瓜被露井引蔓終不實同受天地生安知我命劣驚風吹野草寒皐清露結
飛蓬懷故根山川渺難越一身苦不保俯仰兩自失勞生理所安感君心察識
落日下平林倦鳥投故枝如何負同類孤生多受欺黃鵠一失所萬里身安歸
遠道未云苦卑棲常自危孤鳴時慕侶中夜有餘哀焉得君子心忠信兩不疑
豫章初萌芽苦蒙霜雪委春風草木滋精氣悲已餒惜兹成物艱反恨生材美
偃卷猶力爭委心固所恥日夕牛羊歸旁皇不能已
　　　古詩
孤鳥雲際游感君慕高義千里遠託身苦言精力敝烈風吹箐林月黑夜如晦
東西咫尺迷倏忽兩相棄稻粱豈不悅因緣恥自致委心託君宇羽毛日䩌悴
孤鴻樂中野衆鳥憎氣類衆鳥自光榮孤鴻安足忌
　　　夜坐
倦思轉無夢未息又生心人定警微響燈昬浮半陰夜色度疏幌涼風傳密林
散髪出高閣橫琴懷古音
　　　白鳥
因緣幸出世水草屬前身飽食無多欲微軀易困人空檐喧夜市古壁動凝塵
消息涼風早浮生太苦辛
　彊圉大淵獻
　　　代李泌建寕王挽辭(幷序)
　　　　唐建寕王倓旣以讒死大歴三年加謚承天皇帝遣使迎喪彭原旣
　　　　至城門喪輴不動代宗謂李泌曰豈有恨耶卿往祭之以白朕意且
　　　　卿及知倓艱難定策者泌爲挽辭二解追述倓志命挽士唱泌因進
　　　　酹輴乃行觀者皆爲泣下今泌集亾其辭爲補之云爾
出延秋兮涉渭波塵冥冥兮日不華我馬西兮又以北薶朱輪兮血出漉天命
在兮二京復二京復兮嘻乎吾不見父生我而死之兮又何怨萬乘安兮心所
善
靈之餒兮翔彭原望周京兮蔽以山奉君往兮獨後還悼昔軌兮過城陌候銅
龍兮安可得鬱蒼蒼兮建陵柏
　　　旅食
旅食秋江上浮生感二毛畏讒多禮數居賤習憂勞野性存麋鹿機心對桔槔
百年將母計未敢託名高
　　　趙忠毅東方未明之硯歌爲椒園先生作
殘月暉暉太白晱晱雞三號更五點此時拜疏擊大奄事成策汝功不則同汝
貶趙公遺硯有此銘淸詞壯志使人感維時委鬼當朝立國猶有人君可格先
帝藐孤託老臣臣心不轉如此石一擊不中豈天意萬死投荒屬臣職餘年幸
及大奸除離石封侯那可得淹留無命待生還異代寳之空手澤我生好古思
古人先生所蓄移我情開篋出硯大如手水岩子石端溪坑谿囘水合土性潤
炎風瘴雨凝其精壯士斲山絶山脉以池作月眼作根天生異物必有用天啟
忠臣親手銘满堂相顧毛髮動偪人英爽如平生猶餘故物在人世古澤幽姿
終不敝曾見苦心憂國時百四十年悲舊事中夜㫄皇須髮白虛堂恍惚神靈
至裂眦迸血濡墨書石眼淋漓淚猶漬先生有道臣節完進禮退義古所難孝
思不負閒居拙正氣曾誅旣死奸六經手注不知老此硏應歸賢主人翻思夢
裏金精下怪石兼疑列星化江城天際斗牛明夜夜寒􁁬正交射
　　　玉畫叉歌爲椒園先生作
先生少從外氏學玉义得自初白翁拊不留手澤可鑑截肪之色形如弓下安
桃竹強名杖挂畫取錢其用同當年操几遷書筴日見摩挲太心劇百年閱歴
幾人存古器猶完亦足惜後生不及並世生老輩風流略可識卷簾霜下夜鐘
鳴罷酒傳觀醉默默囘首袁花暮草生得樹樓空夢顔色江城星月照人寒故
物蒼茫見手澤吁嗟乎雙杖之銘亾其詞赤籐如䥫今安歸(詳初白/翁集)渭陽送後頭
如雪尚詠瓊瑰玉佩詩
　　　悲落葉
悲落葉落葉如轉蓬朝在嘉樹上暮歸㝛莽中華心向秋盡無復怨西風風吹
漂忽安所極高高下下不可擇春至復靑靑靑靑非故枝同生一朝弃終無相
見時
　　　答觀魯三首
崇蘭泣秋渚顥氣澄幽越美人折其榮光風坐怡悦繁霜一夜零仰見浮雲沒
良辰不寓賞曠世情誰覈燕婉在一時素心徒自結歲暮不可持坐恐芳華歇
水波潛虯出風逆翔鴻偃恣君耳目娛神物逝已遠素心諒不欺憂至一朝踐
衆女媿朱顔孤美詎云免謙柔得自持華色自難損日夕謝光榮思君徒晼晩
駕言涉溱洧春女厲哀音絲竹满淸夜歡娛非我心十年泛海上寂寞託瑤琴
豈伊和者寡大雅自茲沈棄置亦云已吾生終自任孤鳴迷衆耳感激尚懷音
雲中有黃鵠矯首願棲尋
　　　講院老樹歌
百年老樹何人植特立童童精舍側近根六月覆秋陰到頂千尋浮翠色老鸛
號風柯稍振黑螘避雨根先濕霜皮四裂挾龍鱗鐵幹孤撐露蛟脊高空冥合
蒼天氣盤固深滋厚地力豈謂生成屬不材高山大澤似君稀棟梁有用終相
待斤斧如尋更不辭堅心自(一作/久)受冰霜積秀氣猶含霧露滋莫忘科頭踞樹下
淸風满院讀書時
　　　故家
故家文史在儒服尚支持遠別新婚後孤征歲暮時風霜江路險(一作/永)音信楚天
遲君見梅花發還應寄所思
　　　呈秦丈西巖
中也毁齒不見父父友平生心所識相從夙夕上君堂風雨城南路不隔短衣
曳地學周旋歴歴門庭記行跡春風移酒到林亭高閣燈紅露氣淸負劒殷勤
席末坐相呼猶道乳兒名永夕歡娛苦不足高歌屢舞更相屬卷簾涼月下庭
柯絲管驚心悲夜促满堂脈脈醉更衣我倦蒙頭就懷宿一朝失怙可憐人骨
肉生分各自全不敎富貴致身早忍使艱難累老親親交一飯動徵色長揖出
門心斷絶山澤天寒草實盡冰霜歲晚葛衣裂十八年中萬死身今日生成轉
嗚咽世事消磨氣漸平風塵苦受俗人輕一劒防身報知己十年落魄未成名
豈有千金重然諾強將懷抱向人傾草樹沈沈宿煙霽奉手重過舊遊地一時
賓從盡依然迴首疑逢夢中事歡游不見生我人厚地高天永相棄丈人愛才
古所無天下之士爲楷橅故人子弟今牢落負米猶能讀父書
容甫先生遺詩
補遺
　　　荅叔母梁夫人
吾宗有母梁夫人早年守義矢天只朱門羅縠化爲塵閉戶長飢樂文史日操
井臼夜誦詩彤管高文見根柢二南宵雅無凡音哀述先人朂其子子兮爲儒
著儒衫律身刻苦無(一作/吾)所慚授書歲得十金入對人氣象何巉巉夫人有子能
養志餓死事小求人大弟兄尚昔(一作/苦)黃金多五反何曾受一介高風豈獨魯仲
連　百世之師伯夷隘中也通家餽百錢浹旬封卻尚依然作詩霑灑
及吾母曲盡人閒骨肉恩吾母寡居窮更劇一門風義故相匹疉更家禍多死
心得免凶年少人色老來力盡疾疚生五十衰容髮巳白人生富貴無百年苦
節高名天所惜兩家孤子各成人反使飢寒及身迫嗚呼古之烈女一節稱才
賢豈似夫人得百全石渠尚有劉中壘應入儒林卓行編
　　　當塗行
去年江水漲田舍盡漂没民生各相棄城市半空閉食草不留根掘山類成穴
露㝛迫窮冬北風凍膚裂嚴寒(一作/冬)搏飢火冰炭内潛結盛暑萬竅開霧濕上蒸
熱淫雨包積陰驕陽固不泄是時沴氣作摩空互(一作/在)傾軋或香如㸑飯或腥如
喋血所入至微密所觸卽危􁆆纍纍行國中人鬼儵存殁(一作/滅)平生金玉身一病
等蠓蠛自非遘天災生命未應絶始知泉下人百年多枉折展轉逮㴱秋餘厲
猶未歇野哭反無聲不死亦殘苶哀哉此土民際茲厄運烈世世遰生成一旦
忽灰滅焉知造物心反正有肅殺高歌續天問歎息達明發
　　　當塗送客
江潮没靑草沙明聚如雪客路送歸人分手惜將別高才用沈黙戲謔謝羣悅
傷哉負米心愛爾白華絜今夕臨高軒相思只愔結
　　　十二月十九日曾賓谷都轉招集三賢祠致祀坡公同作
使君手寫玉局像官閤高張神采王生日如逢景祐年酒脯香花列供養傳觀
長句疑有神爭道陽阿得高唱一時賓御富文采各騁淸詞運心匠是時入臘
風日晴長筵列坐開重屏百罰㴱杯不知夜籐梢月出光瓏玲因思七百年前
當此夕月㝛牽牛河漢直紗縠行中一墮地萬古峩睂不改色斯文浩氣長留
天地間人世何曾異今昔使君生出蘇門後風義平生託師友畫贈生朝劉景
文詩成佐飮晁無咎昔到平山憶醉翁卽今詩老播淸風他年此會傳佳話更
與黃樓赤壁同
　　　擬古
苔階雪後踐春泥八尺湘簾著地齊白帽袷(一作/合)衫人乍見尊前獨立鎖(一作/斂)修睂
　　　題畫爲友人作
熏爐香盡燭成灰薄薄春衫半臂開獨坐沈吟憑綠綺靑牛帳底夢初迴
舊恨陽臺巳斷腸舞衣歌版對空牀小蠻去後朝雲老春雨靑鐙夜正長
　　　題綠窗吟草
上書欲比倉公女歸國翻憐董祀妻惟有東風知此意吹愁直到夜郎西
容甫先生詩選題詞
　員燉
汪君容甫名中江都人少孤事母至孝篤志力學硏求實濟不徒作經生占畢
技家貧奔走四方以筆札供菽水間爲詩不自成藁與余有世講之誼常相過
從上下古今深宵不倦或以予爲長途老馬也此數詩皆予所手輯者容甫雖
不以詩鳴亦可藉以覘其流露耳
淮海英靈集小傳
　阮元
汪中字容夫江都人乾隆丁酉拔貢生多聞強識舉所誦書若流水雄於文鎔
鑄漢唐成一家言詩學盛唐參以金元好金石嘗得漢石闕畫象以五十千從
寶應舁歸尤精史學自言深於春秋生平多諧謔凌轢時輩人以故短之然於
嘉定錢詹事大昕金壇段大令玉裁高郵王給諫念孫歙程大令瑤田未嘗不
極口推崇嘗爲顧炎武胡渭梅文鼎閻若璩惠棟戴震作六君子頌足見其謙
己樂善也
容甫先生遺詩跋
　黃承吉
容甫先生長予幾三十載予弱冠知學逮與相接未幾而容甫沒以故不獲與
深交然觀其所箸旣有以知其學而詩最後見曩者從二三處錯見之嘆其所
學之正溯源晉宋託體開天决擇旣高風骨自異今孟慈搜其遺作所存雖不
多而才力自見故予鄉者有見虎一文之咏爾
　樂鈞
先生顓治經世之業博通經史詩其餘技早歲貧困負米養親至性至情具見
於詩觀其所作規橅漢晉取法唐人不爲博溺不以才騁並世詩人罕與接席
望洋而嘆心靡所屆仰止之思於是乎寄
朱學正武曹先生與喜孫書
　朱彬
尊大人不欲以詩名然淸韻出塵迥非時流所及不可不付剞劂
錢劒生舍人與喜孫書
　錢協和
承示先藳前數篇少作似宜酌伏讀遺詩淵懿簡古首首可傳且篇帙無多不
宜過爲別擇令讀者寂寥寡懽也且吾丈珍護楹書顯掦無巳欲其追配古人
耶抑欲其衣被海内耶若云追配古人卽此一集固足方駕漢唐若云衣被海
内則是丹非素鄉曲所同必如梅邨樊榭子才船山始能不脛而走戸誦家弦
里儒有節錄之編坊賈有翻刻之本勦襲稗販莫可究詰至如吳野人張䔍慶
陳古銘(梓)李鐵君鄭耕餘(世元)詩非不高詢之騷壇有不能舉其姓名者而數
公之詩自在也
張亨甫明經與喜孫書
　張際亮
尊甫先生大箸巳循誦二次其風骨在仲則甘亭之上園次蛟門龍睂諸公不
及遠甚自來經術古文詞佳者往往掩其詩名如尊甫先生亦其一也海内言
詩者多矣能深知其意者葢寡吾爲此言要當於百年後論定信其不諛耳
莊卿珊與喜孫書
　莊綬甲
前承尊屬至亾友小仲家檢覓尊公遺詩久未報命負疚滋深今於夏間旋里
偕友人徧檢小仲遺篋於汗出如漿之際忽驚得數𥿄狂喜交集如獲至寶其
間有五紙爲五言古詩六章首尾完善外尚有數𥿄橅之字跡宛然或有首缺
尾或有尾缺首未知夾在何處据其家告云尚有書簏三四寄一二友人其人
客外俟其歸可取回再檢當在故𥿄堆也今將完具者五𥿄先奉上以慰孝思
餘片暫留綬甲處俟配全再當􁇱良便寄上自當細心尋檢不負尊屬也
顧南雅
　　　跋汪容甫先生詩集
余交汪子孟慈喜其議論慷慨有真氣一日出其尊甫容甫先生詩藁見示讀
旣卒歎曰孟慈之眞氣葢有受也昔明七子作而僞詩起矯其弊者主性靈是
巳然往往流蕩忘返而入於邪僻棄君子而取眞小人可乎余嘗有句云譬諸
桀紂性猶愈五伯假葢深惡之也先生詩於五倫間勤勤懇懇而格律一軌於
正其性情流露卽可想見其爲人孟慈能守其學固宜其與世俗異也豈獨詩
爲然哉
兩當軒詩
　黃仲則
　　　金陵待稚存不至適容甫招飲
去年人來白下時淸秋襥被相追隨青溪溪頭一輪月照爾日日添新詩偶然
持論有齟齬事後回首皆相思今年秋比去年早今年月比去年好我來待君
君不來問水尋山都草草幸有汪子相過從慰我離家傾深鍾尊前話舊半悲
樂痛飲不覺酣西風聊將生別新知意吟入六朝煙寺中
　　　將至蕪湖憶文子容甫
向曉離亭舉客杯靑山一路送人來際天無樹知江近極浦有帆和雨開弔古
空灘餘戰艦悲秋斜日上層臺故人回首重城外爲報離腸巳九回
　　　以所攜劒贈容甫
匣中魚鱗淬秋水十年仗之走江海塵封繡澀　一道練光飛不起相逢
市上同悲吟今將拂衣歸故林知君憐我　贈此一片荆軻心
　　　送容甫歸里
經年梗泛判遊蹤一笑驚從意外逢甫見投詩辭柳惲反因墮甑識林宗棲依
共作梁間燕磥砢孤生澗底松畢竟因人非了事誰將雲海盪君胸
羨君樂事故園新問字談經大有人此日衆中推折角他年殿上待重茵療饑
字少憐予陋勸學言溫鑑爾眞自忖不材终放棄江潭瓠落客吟身
聚本無端別可驚寄書寄劒是生平　脫囊生贈吳三尺完璧全歸趙
五城酒盡雲山俱黯黯夜深心燭共明明前途鷗鳥如相訊爲道忘機是舊盟
　　　贈程厚孫時爲厚孫作書與汪容甫定交
繄余抱黯陋硏弄鮮精業横陳撫遺經詰屈口先嗋問解嗤俗儒鯫論何哮呷
識字得未曾異同先摭扱赬顔強師承抱膝未見韐細或吹牛毛紆或旋螺甲
虛或逃􁁬荒挺或走偪狹亦藉坐泥蟠鏗響誰與擖何如返崇山沈冥守雲匣
何如老秦壁甓甃任穨壓雖然千百年名義固非乏緬維兩漢英紛綸工羽翣
名象微言該訓詁精理洽下際閩洛彦闡聖在心法亦坐門戶煩孽庶相攻刼
所貴觀其通不廢如裘袷亦如導支流納浸須啟牐亦如冶洪鑪金沙融一霎
誰爲同心言痒處與搔搯邇來遘程子高談快傾峽爲儒有家世此任在肩胛
傑視卓不羣雄步坦無跲覘所下帷處望氣巳爲愶百城富擁桓萬軸架盈鄴
時出金石歗聲發不能欱遐哉作述心曠世若呼􁝡吿我獨學難業成資輔夾
奈何威鳳資友我等鳧鴨我識江都汪投分差可恰匪特經無雙羣言共貫插
平時氣炎炎可望難可狎論文忽幽渺境擬月寒峽遂與俗殊尚狂名紛喋喋
知君求友殷招來爲飛劄文陳各挽強敵勍兩無怯我爲壁上觀目定不及眨
名山讓公等吾行荷鋤鍤
　　　春日和容甫
昔我之岀矣春山噪寒禽東風一飄蕩春色窈以深今朝眺原野煙景何沈沈
繁葩曜初旭密樹參高岑絢爛亦云極但覺意蕭森遵渚緬故逕攀條思舊林
詎惜歲華促難爲遊子心
　　　春莫呈容甫
先生吟太苦終日閉荆關我亦詩窮者邀君數往還對牀聽夜雨分枕夢靑山
一任春江上流紅萬點殷
　　　和容甫
三五讀書策結懷嵇阮儔生身苦非時不得同遨遊橫几覽禹貢靈產鬱九州
邂逅豈不識索處誰相謀驅車涉伊洛仗劒于王侯紛華敢馳慕邱垤不满眸
風禽媿短翮岀谷徒啁啾乃知天下士定在風塵收銜吁返征駕矯望立路周
長此求友心六合何悠悠
大雅久淪沒巍然見時英作述千載上死灰起精茫氣吐相感激長揖如生平
誰令黃鐘節掩以瓦釜鳴相樂反相泣岀涕何縱橫十千置斗酒不惜爲君傾
高筵列華燭美女調繁筝揮手不能顧悦耳非新聲藉無師涓奏何以移我情
雲中見祥鳳百鳥無文章炎洲産嘉桂百草爲不香修辭富華實秉操逾圭璋
翻使一國中撫掌嗤其狂悲心入秋夜菀邑思飛揚終朝逐塵鞅踥踥趨路㫄
衆中獨我親亦知我心傷兩小皆失怙哀樂頗相當貧賤易相感況復齊孤芳
盛時忽晻冉逝矣摧肝腸
　　　偕容甫登絳雪亭
汪生汪生適何來頭蓬氣結顔如灰囊無一錢買君醉聊復與爾登高臺驚人
鷹隼颺空去俯見長雲闔且開江流匹練界遥碧風勁煙萋莽寒色危亭倒瞰
勢逾迥平墟指空望疑直憑高眺遠吾兩人心孤興極牢憂幷自來登臨感遊
目況有磊砢難爲平麟麏雉鳳世莫別蕭蒿蕙苣誰能名顚狂罵座日侘傺疇
識名山屬吾輩著書充棟腹常饑他年溝壑誰相貸一時歌哭天夢夢咫尺眞
愁鬼神㑹汪生巳矣不復言眼前有景休懷煎願從化作橫江鶴來往天門采
石閒
　　　讀容甫近詩過以哀怨爲體詩以廣之
汪子叩門手吟卷示我邇來之所作脫口巳覺馨满面環誦彌令悲動魄等閒
關山與風露秋士當之倍淒楚輕雲裊裊落靈光白月輝輝鑒心苦牀頭嗚咽
寒蛩鳴
　　　七夕懷容甫游采石
疎梧槭槭漏遲遲人去庭空獨立時羨爾萬峯高處望半輪涼月下蛾睂
翹首千秋作賦才靑山迢遞水瀠洄夜深倘有橫江鶴好訊山東李白來
　　　月下登李白樓和容甫壁間見懷韻
白也高樓上切雲巉磯嶪嶪水粼粼先生去後爲長句海内於今有故人我亦
能來醉江月君從何處倚秋　臨流無限瑤華憶咫尺風波未可陳
呑松閣集
　鄭誠齋
　　　贈汪容甫
直鈎不釣魚方軌不炙轂卽物具通識遇合以我卜往蹇悔乃遲愼始保初服
因不失其親乖或承大僇獨憐可宗者如玉嗟碌碌所以獨行士果哉委溝瀆
溝瀆良亦宜親老缺饘粥禮食權重輕回面聊自鬻呼則應馬牛與不恥嘑蹴
準古奉檄歡斯意可歌哭自從秦漢來阡陌開井牧士鮮祿代耕求飽難半菽
況士賤且多夜光混魚目習輕厭衆囂奚辨鵠與鶩只尺蔽竒士泥塗困匍匐
文也少孤貧此味嘗最熟君況嗟我同感我額頻蹙恭聞下
明詔遺書採幽谷經術首所崇激勸醒迷復君子應時須學也中有祿不干亦
不矯吾道惟自淑方今歲將周梅蕊巳簇簇春江待君歸天上舟行速
二亭詩鈔
　朱市人
　　　贈汪容甫
汪生七齡失所怙交親一旦棄如土任氏遺孤衣葛衣謝朓書堂掩蓬戶賢哉
生母備艱辛十指紡績易米薪夜深敎生讀經史生年二十歌采芹上堂拜母
母色喜文名藉藉驚鄉人生才有如此生豈常賤貧人情冷暖不足道白衣蒼
狗驅浮雲冰霜自是生成德利器原從盤錯識由來人定可勝天柳母丸熊歐
畫荻秋風鷹隼好騰騫立身廊廟師昔賢好將母氏劬勞狀臚入蘭臺列女篇
賈稻孫詩集
　　　丁酉春日病中畱江都汪容甫暨李孝臣王石臞草堂聚飲翼日容甫
　　　　北行爲詩以別兼柬孝臣石臞
苔荒草蔓半畝宮不知戶外春巳濃支離一疾肝肺攻要脚駑緩成疲癃錐子
穎脫心絲空繩牀莫療蒙頭慵汪子何來省龍鍾李王聯袂其音跫彌天鑿齒
勁攲逢三君雁行于且喁坐我琴書之房櫳家貧亦有鰕鮭供相與作達燈燭
紅耳官失職悲不聰高談但聞聲渢渢心許不假言辭通良覿累日寛塵胸巳
疾捷若盧扁功惜哉驪駒逝悤悤我欽汪子靈光崇五三八九經術鴻文鑱金
石垂厚穹阿誰相厄能兩雄䢴江帶水疎吟笻何時下上偕雲龍仗君慧業開
愚憃可憐蹤跡如飄蓬石臞又放湖于篷(將之/石梁)剩我瑟縮吟悲翁知己失散真
路窮岀門惘惘迷西東爾䕫我蚿相憐同望君重來鼓絲桐
鄂渚小藁
　劉又徐
　　　送汪容甫之淮陰
煙開江上山日照湖邊樹梫本發華滋蕉花泫涼露秋籟空外鳴幽香暗中度
激揚引靑謳盪滌驅俗慮良辰疇勿懷遊子不得顧季鷹念將歸伯鸞忽又去
草草儲㝛糧悤悤治裝具今日廣陵濤明日盂城路
朝發辭謝埭夕駕指秦郵􁧥􁧥萬波湧渺渺孤城浮漁網葦上來估帆煙際收
牛衣挂疎木鴈户沿寒流何必巢衞幕始用懷杞憂君挾賈讓策能令支祁愁
桃花絶春漲瓠子歸北流庶知東閣下乃有濟川舟
君寕重一鄉落落天下士但願毋羣物自然銷衆忌寕缺茅容雞弗貪蘇季位
饑驅入淮陰所主得馮異禮讓崇榮名經術結深契高館篴聲流霜空木葉墜
何處弔韓侯蕭然食同寄
　　　飲汪容甫宅
秋雨破空煙因風蕩爲水細草沿堦生微波當戶起遠歸畏蕭颾獨坐傷骪骳
淒然念故人宛若隔中沚投椷頃見招我友率在彼徑欲往從之不覺折屐齒
衝泥就東城主人門外俟逕踏秋蘚黃風墮蕉花紫虛室結暝陰飛溜灑窗紙
賈董富述作盈笥復疉几禮堂旣溯源孔壁亦摭美八索逮麟經六書竟馬尾
遐搜祖龍碑近存皇象體聚米窮亥章執杓攷庚啟寸莛不厭撞善芳自無眯
縱論罔弗諧箝口固足喜角巾影移屏華鐙煙結苡壺傾蠡卮觛案列褫梜七
盈盎湘海蛤堆杆膾河鯉菌首旋斫芝茭根新脫䈚盉鬻旣充腸好言時入耳
幸獲飽歡娛彌用傷別仳今日歸廣陵去年客京邸出門䀨輪蹏入室讎書史
獸有蛭蜩蝦杞有檵柳梓佖不知螒鶾鎭不知秬秠纔過下馬陵儵遇渡河豕
稍自矜蛟睫那免揶路鬼一室肆冥搜三更不遑巳月墮林影沈雨滴蛩聲死
昔雨何淒淒今雨何唏唏悲喜豈異心聚散不同軌或歸自􁁬山或返自燕市
休甫欣與同林宗竟虛(矣/來)同城不共歡況復隔千里雲興泰山顛雨落潼河涘
安得齊挂席惠然聚於此君請盡一觴我請歌變徵歡情自此深離恨從茲始
書城詩鈔
韋酉山
　　　同汪容甫訪朱山人二亭對酒述懷
甫也才地最孤潔江水見底秋月高淸言之祖建安骨揮斥三唐呵六朝元瑜
善病陳思貶過此略推劉孝標常謂周衰文統絶騷史以外粕與糟出君便腹
爲大冶石才棟書投煎熬鎔之百過煙火盡一滴著地皆成膏不比酸冷爭派
别敎人尋味持空螯天寒野陰懷抱惡城南㑹合訪孟郊多竹款門笑開口且
斟濁酒飢腸澆
　　　哭汪大容甫四首
肯卑全才天意殫孤貧都道假年難儘窮目力借書讀作客歸來無鋏彈謀養
何須蠹倉米埋名生怕蝨朝官更除可語西山石但有生平一謝安
文詞洗伐絕紛拏冷最淸腴澹最華佳處焦山有脩竹春深沅水望桃花吟情
苦欲愁肝腎至味酸留在齒牙五夜鐘鳴身一葉蘭亭眞本落誰家
吟翠軒詩藳
楊蓉裳
　　　喜汪大容甫過訪長句贈之
汪生俶儻出世姿短衣孤劒將安之江湖流浪苦復苦人說才竒窮更奇相逢
每恨來何晚埽室殷勤問酒琖糝將何點白葵羹捧出休源赤倉飯狂來不顧
世眼驚相對拉雜談生平文人失職有同病出吻各作寒號聲君言穉齒飢寒
迫棄擲詩書最堪惜弱冠方傳作賦才壯年始奪談經席五經復興魯叔陵纍
纍著作充箱籯心開窔　深莫測面若刻畫森有棱奔走風塵飢欲死撑腸萬
卷徒爲耳肉食難分博士羊草衣且牧公孫豕羌余少小趨雕華斧楶繡帨相
矜誇愛儲竒字未满腹慣拈强韻空聱牙千秋絶業不同傳君入儒林我文苑
須識䕫蚿總可憐何當蛩距聯爲伴坐談不覺日影移㮄人催上河之麋卽今
一見復奚益翻令千里勞相思留君不住我心苦握手臨岐涕如雨他時相望
越王臺何日同澆趙州土布帆無恙臨風飇秋來應看錢唐潮潮頭倘有雙赤
鯉盼君寄我英瓊瑤
聽雨齋集
　吳照南
　　　汪容甫過訪
虛館從無剝啄聲款門君喜訂新盟襟期落落談經史聚散茫茫念友生回首
風塵凋短鬢脫身溝壑事躬耕天寒動我歸與興對酒當歌此日情
　　　答汪容甫贈別元韻
不關別酒醉先沈都爲將衰淚漬襟獨自成家編述學　無多同調感知音
歲殘久識風霜味遊倦頻生媿悔心分手余猶歎孤陋靑鐙尚欲補光陰
　　　汪容甫五十
十年以長敢肩隨海内如君識面遲孫楚在鄉交口詆揚雄後世有人知親操
總賴閨中婦夙慧頻誇膝下兒多少名山俯江外待藏述作更無辭
夢陔堂詩集
　黄春谷
　　　讀汪容甫遺詩
經術吾郷讓始通漸摩奚啻列家宗顧良尚憶宗何妥王粲偏虛詣蔡邕漫道
一文難識虎欣從九色巳窺龍碎金零落無多在字字都成百鍊鋒
黄承吉
　　　爲汪孟慈農部題其尊人容甫先生並祀西湖金山事
　　　孟慈來書云先人祀詁經精舍及金山精法樓足下不可無詩此事非
　　　大作無以章之曷勝仰企足下長於說經乞作三閣校書記以彰先人
　　　佚事云云孟慈見屬此役巳久今始爲之詁經精舍者杭州祀許祭酒
　　鄭司農以下諸公處也詩中麐角句者余始識先生於鮑氏棠樾别業
　　就與談論有學如牛毛成如麐角之語西湖句者先生之杭校書讐勘
　　　勞勌由此致病而殁書樓者三閣皆稱　御書樓江焦鍾李謂鄭堂里
　　　堂菣厓濱石葢昔年四方來邗者於同人有江焦黃李之目江焦或稱
　　　鍾焦而黃則謂余也諸人年齒少於先生故曰先後卽以此當記可矣
吾鄉學者力學始先有先生後諸子邃經邃史邃文章三者由來稱並美廣陵
一對辭瑰竒負石含金作神理留傳述學數卷書上下旁通極原委憶子弱冠
初識君麐角相期不相鄙後來再見無幾回一病遂戹西湖沚君生木爲校書
去死作經神固應爾詁經精舍今祀君咫尺書樓笑堪倚爭輝况有精法樓跌
蕩江天更無比三閣原來重一人當時名譽高如此後此鄉儒接踵興崛起紛
綸許多士當君好在未没時巳播江焦及鍾李學躋堂奥非坐隅許鄭曹劉一
時擬繄余竊附何敢當比似諸君續貂耳我
朝學業大昌明不數空談求實是　詔開四庫羅羣書漸被津原到臣里大哉
文滙連文宗照耀文瀾角相犄先生在在皆繙硏萬八千圅供一指卽今蘋潔
足俎豆尚覺芸香盈席几好事能無望古深儒生不是酬庸侈感君哲嗣促余
詩奮筆吟成爲君紀觀摩更憶昔時人星流雲散俱巳矣
　程讓堂
　　　寄輓汪容甫兼以弔其孤且屬其檢收遺書藏之乾隆乙卯二月十八
　　　　日也
校才君宜得八斗述學一篇芽初萌　爲語郞君寳遺卷愛䕶當知視
鑿楹
　劉建臨
　　　郡城送諸兄弟北歸昔年此日別汪容甫處
一片離人月年年此渡頭秋風吹過客落葉送行舟別夢憐今夕岐途感舊遊
寒江嗚咽水不向故鄉流
　沈楓墀
　　　挽汪容甫先生
我哭汪夫子悽然涕淚多此生眞偃蹇力學未蹉跎奥衍廣陵對淸華寶鼎謌
幽情寄碑碣小像署維摩
姑孰逢官署於今巳廿年齊名顧與李㝛草墓爲田空遂還山願徒勞點鬼編
古人多地下吾計正茫然
　胡聖基
　　　題容甫先生京江祠壁
千秋一脈絶學續容甫先生三冬足包嬴越劉與姬徒傳道解惑授訓讀河汾
講學學殖存弟子如林乃盈門瓣香俎豆祠不絶鄉之先生溯淵源
　王勾生
　　　儒林汪先生校書金山精法樓京口士人祀之
吾鄉有達人矜式盛當世高名傳儒林雄姿軼文藝偉哉鯉庭承美矣鳳毛濟
講幄縣潤州經術僃邊笥嵽嵲金山峯飛樓丹刻麗裘帶時來遊手澤憶茲地
仰止和從賢淵源去日思畫几臨淸波雕籩薦薌糒神迎花墖前位設錦圅次
風流江水長雅道望不墜古者隆祀典功德議勿替峴首一片碑猶墮居民淚
得權行所求尸祝指近事無情徒張皇山川詎維繫畸傑悲遇窮佔畢恥事細
浪跡棲何常沒身感其類遠聞稱美談近切向往志微論豪素閒聊與雪鴻寄
王二波
　　　孟慈農部自都門書來爲述寶晉書院生徒祀先公容甫先生栗主於
　　　　金山精法樓譜金縷曲一闋寄呈
話別三年矣恁迢迢菊苗水長鯉魚風起日暮停雲江東望喜慰相思片紙更
僃述先人遺事成佛生天非虛說奉心香一瓣南朝寺新俎豆舊桃李　參禪
留帶同龕地算當年坡仙去後祗公能嗣風月江山傳千古應有英靈戀此轉
自媿蘇瓌無子卅載浮名先心死　痛麄官難繼楹書志今昔感淚
如水
張訊槎
　　　丁酉九秋汪孟慈農部自都門書來爲述寶晉講院生徒祀先儒林容
　　　　甫先生於金山精法樓譜如此江山寄呈
遥天盼斷征鴻影都門尺書纔到示我新題書君舊感一吐先生懷抱翻增懊
惱惱隔岸江潮莫尋孤櫂具有先型觸來風木淚多少儒林巳傳不朽佛龕
今供養天地同老寶瑟塵生金鑪香燼舉世淒涼同調花飛水杳料天上修文
玉樓先召一閣淩虛數峯靑未了
容甫先生遺詩卷二
　著雍困敦
　　　劒潭移居
身世飄零我自嗟十年三見汝移家蒼苔行處冰猶滑社燕歸時日未斜秋雨
尚沾鄰院葉春風欲動過門車最憐月出琴停夜相對寒梅一樹花
　　　早發靑萍港
日岀江霧明餘寒散林薄重陰冒遠川悲風静幽壑山靑雲曖曖草白霜漠漠
㝛莽下飢禽洑流聚漂籜昏曉異栖屯心物共淪鑠早懷一飯恩終棄百金諾
功名久未立義故將焉託傷哉啜菽歡生涯思負郭
　　　聖恩寺作
沿迴積峽起道路豁平林雲木四邊合煙中淸磬音孤亭望無際明湖澄半陰
曖曖江梅出遲遲春意深亭午暄風散氤氳不可尋日暮松聲起空山聞鼓琴
徒令遠遊客結此幽栖心
　　　春申里
郢都徙後勢猶強封邑江東見井疆豈謂上書歸質子終思當國代孱王靑山
冰雪春流遠(池有春/申澗)喬木歌鐘故里荒回首棘門無望禍可憐珠履滿君堂
　　　野望
西山朝旭隱高城城下淸霜百草平沙岸風迴江鳥墮松林雪霽寺樓明澤冰
乍合魚猶上磽土方堅麥未生病後心懷自知少負薪終日逐人行
　　　相見曲
相見復相見君心一朝變杯酒定人情身危易恩怨
　　　大隄曲
東風吹江水花開照顔色相思人未歸日暮隄上立
　　　吳趨行
東南入吳趨通門廣且修舟車萬方㑹夜行晝未休靑槐夾大道白日麗朱樓
列肆陳曼衍美女揚清謳橫波醉流轉巧笑心和柔長裾隨風舒翩翩身若浮
娯樂未云已心悲不可留策馬上西山高舉望八幽浮雲翳城闕俛見江海流
讓國感延陵習禮思言游斯人不同代望古徒殷憂
　　　檢感舊集有作
源岀睂山見一支　萬卷未停披高才淩厲稱詩日暮歲凋零學佛時宦跡
自殊　老姓名曾重　碑報恩尚有　在身後淸芬屬侍兒
　　　詠史效左記室
呂尚西入周渭上猶盤桓百里棄其國飯牛在草間乘時各自奮功立名不刋
脫身屠釣中一舉生民安少壯不用世垂老反任官年命苟不延後世何所觀
高材爲人棄貧賤良獨難焉知天下士一身飢且寒聖賢有不遇自古以爲歎
　　　怨詩
皎皎齊紈扇是妾手中織懷此冰雪姿得親君子側屬當歡愛時豈謂薄寒積
一入蛟龍篋恩光自此畢願託涼風起不見君顔色
　　　白秋海棠成詠
淚眼啼煙似有情翩翩粉蜨趁秋晴三更露下涼如水苔院無人月自明
　　　宮怨
高樹明河隱殿闌風簾不下夜燈殘玉階秋草無行跡坐對三更白露寒
　　　將赴江寕題所居東軒
屋裏圖書作四鄰庭前竹樹正三春老親嬌女團圞坐身是天涯乞食人
　　　客中食蟹作
陂水西風上釣闌巨螯獵獵帶霜寒漬餘白酒香噴甕和入黃柑汁满盤旱歲
魚鹽生物少貧時鰕菜食鮮難老親病後無兼味掩淚尊前對晚餐
　　古詩
炎州榮橘樹華實共葳㽔秋風發奇色綠葉正含滋蹉跎白日晚霜雪迫前期
古香徒自悦獨秀歲寒時空山人不見奈此佳人姿受命生南國悲君白玉墀
　　　食葅
早秋嘗㫖蓄數莖味猶正酸鹹歴四時終存歲寒性
　　　示僕
同生非有屬因勢遂相役百年詎自免(一作吾/詎免)念此(一作/情恕)罕苛貴貧居累人事早作
暮未息天寒井爨苦一飽媿安食貴賤各有謀相争盡智力歎彼勞心人無營
覺爾適
　　　宿上天竺
倦游情未極改轍方遵(一作/循)麓涓涓石瀨濺裊裊梯逕曲松聲雜魚梵暝色歸樵
牧空翠緣目生孤雲共人宿山月翳(一作/隱)寒樹風泉靜脩竹旅夢戀宵鐙羈心向
晨旭天淸光始霽巖深氣猶肅疉嶺霧霏霏高(一作/疎)林風穆穆往返迹未淹棲尋
日苦促徒抱憂生嗟斯焉願投足
　　　甘露寺(一作北固/甘露寺)
北固巉巖勢如削怒搏滄江危欲落洪波觸山飛雨來山根晝夜鳴風雷孤亭
直上萬木杪淸江白日無氛埃中流砰訇兩山動翠屏金碧當空開飛鳶跕跕
不到地側身縹緲心爲摧長風浩浩奔扶桑浮天海氣靑茫茫魚龍物怪那可
容甫先生遺詩卷三
　屠維赤奮若
　　　明督師(一作/太傅)史公享堂
故明丞相有祠堂亂後衣冠此地藏宮府武侯猶拜表江淮信國自勤王曲城
車馬通神道瘠土松杉接(一作/按)戰場異代襃忠逢
聖主詔書史法兩輝光
　　　觀魯示所作贈鄭舍人晴波高格洪響(一作高/秀雄深)使人神王昔與舍人同客
　　　　江陰追敘遊歴作此却寄時觀魯亦往江陰卽以送之
我昔孟冬南渡江(一作渡/江去)江潮(一作/漲)始(一作/四)落呈(一作/見)崖棱(一作崖/生稜)舍人開篋(一作/在路)示我詩入手
但覺雲霞蒸　中流叩舷(一作/放舟)誦石鼓力與水勢爭吰噌暮投山店四
肢惰山閣憑空見星火絶壁雲陰腳下生徹夜江聲枕上(一作/邊)過月落(一作/出)聞馬嘶
(一作月落/風正寒)門外風色(一作/氣)寒霜淸萬木秀霽景(一作/色)明林端紆迴七(一作/百)十里下見漕河乾
練湖草動北風起白塔朱樓照湖水黃沙撲面人卻行車輪格格官路平寒(一作/晴)
天日落四山紫疲馬向城時一鳴江陰古寺遇人寡(一作江陰作/客出門寡)雙柏婆娑雪沾灑
(一作松邪柏/邪坐其下)天風振柯(一作/樹)龍自(一作/一)吟佛殿陰陰夜飄瓦　興來著屐君
山巔側身四望(一作/顧)心茫然日光海氣伏不動時見空中生紫煙當時相樂自如
此別來蹤跡東西水故人身直(一作/入)承明廬石室三年讀秘書豈是文章貴(一作/在)敏
疾高文典冊用相如吾兄(一作/見)今詩伯(一作吾今/見詩伯)長歌動光彩鼓柁東南征所見足吁
駴胸中五嶽起未平更賦高邱望遠海
　　　平山
平山山下路寒食有炊煙歌管停春社樵蘇問(一作/向)墓田賦詩金谷宴脩禊永和
年舊日經行地風流在眼前
　　　䢴溝夫差廟
吳王舊廟蜀山陂溝水東流繞殿基春社神巫時擊鼓好風賈舶(一作/客)互揚旗侈
心齊晉終亾國遺利江淮合薦祠可憶姑蘇臺上樂靑山歌舞對西施
　　　焦山鼎歌
三代法物今尚存太學石鼓焦山鼎四周(一作/圍)刻作雲雷形光澤照人淸(一作/靑)耿耿
其上有耳下有足古尺旣亾不可省古文款識九十三下視孔悝非其等王曰
世惠惟女賢錫女器服由史端世惠作鼎享列(一作/烈)祖煌煌策命載天府同時若
有吉甫誦豈異韓侯召公虎千年神物化不盡遂使元英陳大呂朱霞照水日
西落閃暎丹砂色噴薄土花隱起暈靑翠石壁雲嵐静交氣淸江月出光满堂
掣電驚蛟見銘字汾陰泗水各有畤寶玉大弓爲盜資當年鑄此象百物神姦
恨不圖分宜焦山百里限風水深巖幽怪藏瓌奇浮雲金景望不見爲君作此
寶鼎詩
　　　雨中趙州社觀牡丹(一本題云應/方夫民作)
江干飛雨暗騰騰初地花開豔不勝欲舞自(一作/乍)隨風力轉似啼猶見眼波澄一
簾香氣凝春霧五夜霞光對佛鐙惆悵東林高㑹日閉門心迹我如僧
　　　至聖夫子像明世宗時瘞今資福寺後山長沈公培土爲冢垣周之率
　　　　諸生行舍奠禮恭紀
澤宮旣穆卜東徙得軒敞袞衣肅天表夏屋封吉壤太牢缺命祀有司亡簿掌
百年蔭喬木地靈見滋長牛羊(一作/羊牛)不敢踐風雨蔽塵坱師儒坐膠序秀士列州
黨豈念魯城北習禮時一上先生秉至敎正學距羣枉來嗣臨川席猶見杏壇
丈岀游過佛寺瞻拜心愴怳(一作/恍)束脩解橐中官物惜公帑尚行夫子志馬鬛存
(一作/相)規倣築牆封四周貞石立高牓遠山靄靑翠秋氣浮沆碭竹樹交城阿風(一作/雲)
日共駘(一作)蕩釋奠羞牲魚昔(一作/㫖)酒薦尊盎樂備八(一作/六)佾舞禮簡罷尸象斯文當
在茲庶幾精意享(一作/旁)聖人不可作威儀感夢想法由圖畫變事(一作/制)非釋(一作/佛)老攘
詔書始元豐郡國盡(一作/畫)塑像遷廟禮旣成夾室藏可仿魯人觀禮器墓祭自疇
曩檀弓言物始斯道固宜廣賢者在(一作/居)人國舉措爲世仰一事預名敎竭力務
培養況復神所依祀典通肸蠁肅對在天靈森然動精爽忍見陵谷移嗚呼委
榛(一作/草)莽中也陪執事於心勞嚮往車服展遺物金石聆幽響具(一作/肅)觀典禮盛忠
敬非外強作歌告後世用配兩廡饗
　　　送姚淩霄赴選兼憶舊事漫成二首
五月燕山別(一作相送/燕山别)盤桓惜累旬素心忘世味黃綬屈詩人道貌脩髯美交情絮
語眞
國恩存一命珍重(一作/何以)荅斯民(一作何以/謝斯民)
行間誇結束往事喜論兵走險初驚鹿成圍未翦鯨戈船波欲震燐(一作/夜)火雨猶
(一作/長)腥邈矣朱(一作/珠)崖郡無由(一作/因)問賈生
　　　寄顧寅初
舊友何人在高懷顧阿瑛風塵容倦客尊酒見平生親有童孫樂詩兼道骨清
草堂江上棹應識隱居情
　　　擬古(一本題/云十五)
十五盧家女深居酒市傍曲成能敎弟繡罷只依孃過門聽步屧隔幙想飄香
寕知難一見愛惜爲王昌
　　　餽山長沈公家園扁豆
學圃關心十畝閒豆苗九月未凋殘西風满架花開密白露中宵墮(一作/墜)葉寒老
母閒居曾手植先生晚食(一作/飯)好加餐秋菘春韭山家味多媿投身在玉盤
　　　不平
九折行山自不平蝸牛蠻觸苦相争女蘿抱樹應騰秀木槿開花正向榮習舞
諒須長襃好汲泉誰問在山淸更憐負子桃蟲苦化作蜉蝣又一生
　　　酬許掖之兼柬薛藹人
望屋饑驅愴客懷分金高義古人偕知君歲晩貧如洗歎我途窮衆不諧雪夜
孤鐙安旅㝛春盤生菜坐蕭齋同時薛復應難得乞米殷勤(一作/然)爲拔釵
　　　寄弟端光
白華秀巖(一作/空)谷孝子心苦悲幸逮百年養食貧常阻饑浹辰(一作/旬)被淋雨道路(一作/苦)
人跡稀子無一金產何以自支持立身苟不媿貴賤同所歸有才不用世天意
(一作/命)安可知吾生方多憂(一作/虞)相見未有期愛子千金軀令名無巳時
　　　懐晚芝先生
　　　　中事晚芝先生二年至敎無隱實啟蒙心以中孤貧有母尤愛憐之
　　　　繼(一作/周)其不足而撫(一作/慰)其無依藹然和(一作/仁)風之被物(一作/萬物)也及(一本此下有/辛卯二字)先
　　　　生歸里中窮窘益甚(一作百端一本此下/有更無可告者五字)長夜(一作/深宵)展轉乃作此詩古人所以有
　　　　感知己賦也
羈貧心易悲世故多所虞大人能博愛善氣時以濡慰恤及(一作/達)私隱始願恒見
逾寵積不自異勢去乃日孤(一本無/此二句)親愛巳忠竭他人焉足圖窮居念恩遇始覺
平生(一作/生平)殊謀身争一發造命在斯(一作/期)須巳盡生人苦反惜不肖軀江湖向南望
思心與涕俱
　　　嘉樹
嘉樹挺秀色深山交沍陰朔風一以至琤琤傳遠音豈畏歲時晚幽獨委空林
但恐春華發無復霜雪心
　　　歲暮
寒風翦翦歲交除深巷人來轍迹疏雪後汲泉朝祀竈鐙前藉草夜繙書名心
未盡因謀養世議方寛足遂初好是臨卭長作客得敎壁立似相如
　　　除夕作
季冬北風勁朝日下地白在賤多隱憂歲盡人事迫鑿冰持作糜朝炊不及夕
明知禮數簡所過皆削迹端居對古人揖讓展墳籍高言王霸略衣食苦無策
落魄媿　淸時困窮非所惜(一本無/此二句)旁皇四海中一身將何適素志悲伐檀陟屺
傷行役岀處俱違心親交苦(一作/告)不悉
容甫先生遺詩卷四
　上章攝提格
　　　黃將軍得功飮水銅瓢歌
將軍藁葬靑(一作/方)山麓宰(卽梓/字)樹風彫碣無字雲旗犀甲飛作塵猶有銅瓢鎭初地
因思上馬勢如鶻霹靂一呼齒(一作/眥)盡裂銅花繡水生朱殷滲入星星口中血江
天暮雨鮫氣腥陰風颯颯翔羣靈此時篝火叢祠下神物终宵鏗有聲
　　　友人鄭韓城丙子歲夢大雪身(一本無/身字)臥其中以爲不祥俄而其尊公及
　　　　太夫人相繼沒世因爲圖以志哀而中作此(一作/是)詩
人生事親日一往不復反如何百年身及此妖夢踐豈伊五行失咎徴應災沴
天監孝子心先事告其變故物满眼在逝者日巳遠溫凊思寢門體魄痛甫竁
年康養不逮身躓名未顯平生如昨日悲來不可遣作圖尺幅上流涕日開展
持此終身慕用答劬勞願白雲太行道風雨梁山緬悲心同一發大人志推衍
能事媿迫促多憂日展轉天雨道少人日中過君飯寫此危苦詞爲廢蓼莪卷
　　　聞陳並囦至
貧賤吾猶在關心舊友來浮生媿知已渴(一作/淳)意苦憐才書策思同席湖山對舉
杯三年奔走倦今得笑顔開
　　　宫詞
曉露侵簾濕春日上階遲自調鸚鵡語花下立多時
　　　別母
細雨春鐙夜欲分白頭閒坐話艱辛出門便是天涯別明日思親夢裏人
　　　梅花
孤館寒梅發春風款款來故園花落盡江樹(一作/上)一枝開
　　　過龍江關
井邑千家夾岸喧浮橋列檝望關門魚鹽近市商人喜鼔吹臨江榷吏尊春水
蛟龍浮舊窟夕陽烏雀下荒村華衣椽使鬚睂老㑹計雄心長子孫
　　　客散
客散虛堂靜風簾倦不鈎松篁明夜月枕簟入淸秋親老兼多病身孤更遠遊
未應中㝛鳥相對尚啁啾
　　　㝛龍江
孤客龍江上鄉心一夜生疎星漁舍火寒雨戍樓更野曠秋衾冷窗虛水氣明
不眠時起舞無意聽雞鳴
　　　贈黃仲則六首
自余習文翰高謝同時流次卿旣夭折(謂魏/題橋)哲兄悲遠遊(謂/夢旂)長歗宇宙間萬物同
悠悠常恐朝露期斯人不可求　落拓吾何慚餘生見英物忘言溫雪交作合
郢人質歡娛未云晩相期在華髪鬱鬱上崇臺俯見平野闊白日動江光浮雲
向空沒長揖對靑山懷古涕如雪　早孤感同病心期樂疏曠各懷萬里心高
視重雲上長途未及展白雲聊孤倡相對一賞音信㝛巳興謗巳矣吾生窮飛
騰竟何望鹿馬無定形白黑隨轉移況此磊落人心迹難自持高才世不容
孤立尚相疑衆中獨見親謠諑固其宜素心苟不媿人言亦何爲傷茲不肖身
波累並朋知勞生無百年多難使人悲　飛雨江上來春鳩鳴我軒開樽列華
燭四座多歡言蹉跎異鄉樂各道平生親賓客徒满堂不見所思人披衣臨前
除夜坐常及晨高歌對尊酒誰知傷我神　黃金不可鑄榮名非吾寶傾心託
友生邂逅願終好一室尚離羣江湖況遠道分手知前期後會慮難保及此同時
居相見常苦少悔予求友心沈憂爲爾老
　　　吾生
吾生應有命身世兩相違客路中江遠鄉心北雁稀聽歌翻灑淚入夢蹔如歸
爲憶臨行日心傷篋裏衣
心計長如夜思親枕未安寄居時見迫衰序早知寒女手謀生拙貧交仰食難
尚憐游子意書到屢相寛
孤露惟依母漂零正苦貧勞生筋力盡暮景笑嗁眞親戚皆他縣扶持只一身
白頭空有子終歲走(一作/傍)風塵
　　　聽鐘鳴
聽鐘鳴鐘鳴何時息風定忽一停漏盡如更急靑鐙熒熒羅幔卷秋衾臥病夜
(一作/時)展轉憂生來日促思親故鄉遠不寐聽鐘鳴鐘鳴淒復淸聲聲數巳盡秋天
猶未明
　　　泰伯祠
賢親讓天下開國治周禮墨胎悲伯夷朝鮮尊箕子勾吳巳亾國至德终不餒
　　　雜詩
羣居共晨夕志好同衣衾豈知歡愛日終非可恃心長路無停軌江河阻且深
㝛昔遠遊志(一作夙昔/念遠遊)裵回空至今
孤鳳息池潢翠羽含風弱中逵荆枳生露下桐華落長閟丹山采偃仰争餘啄
本無千仞翔不敢怨啁雀
零露漸野草湛湛朝欲晞日出城隅路淸風吹我衣窈窕秦川女厭浥獨行時
朱顔發光澤灼灼暎晨暉徒懷抱柱信相逢終自疑不惜千金珮何由(一作/因)通我
辭寸心一不諒枉負桑中期
鶴脛不可斷鳧脛不可續物性有自然何爲苦羈束雲泉自高下魚鳥翩相逐
本無百年命安危同所欲棲遊非一途微生各自足
初日照高樓飛軒交綺疏佳人挾鳴瑟當戶歛華裾坐惜傾城貌十年常獨居
悲風激幽響行路立踟躕不爲感人耳淸歌聊自娛
　　　贈王生
與君同作他鄉客咫尺天涯歸不得江南二月天氣和節物感人悲旅食城東
古寺行人稀雜樹蒙茸碧草齊長鑱共劚春泥裂日暮僧房煮筍時
　　　周生刻印歌
周生秀而臞刻印通小學印文落紙不可捫觸手軒然起棱角丹砂萬杵如月
明照見鈎心苦鏤琢
國初程穆倩近人丁敬身周生晚岀老更成文彭以後凡三人嚴冬江風寒杖
策叩我門出此八寸冊一一古意存森然淸廟列庸器牛鼎山尊寫銘識扶風
石鼓嶧山文脫手淋漓見生氣漆書出土字斑斑魯削餘痕尚廉利吁嗟古文
日淪喪謂是秦斯丈人行豈知卓犖眼中人猶自同堂相揖讓周生作畫兼有
神興來落筆能逼眞壯心空秏千年上垂首風塵常苦貧乃知奇技難爲用應
作東西南北人
　重光單閼
　　　山長沈公蒙
恩賜幣恭紀
内官宣命早上幣岀彤闈猶見封題濕爭看拜舞歸七襄天女製一品老臣衣
圖入香山㑹光榮有
賜緋
　　　三月二十一日夜和仲則
叢薄風生窗淅淅夜火欲盡作青色病客獨坐毛髪立鬼適何來太相逼颯然
雨落林烏嗁空堂曳革行來遲(一作履聲曳/地來何遲)終夜作索心然疑天明向壁塊然卧與
汝相守能幾時
　　　細雨(一本題/云暮雨)
細(一作/暮)雨打蓬雨轉急依沙繫纜江氣腥沙崩險絕不可上脚底水石喧(一作/豗)相爭
天昬地曠絶(一作/罕)聞見孤客失路還(一作/愁)屏營寒叢出火就(一作/夜)投㝛入門老嫠兼孤
嬰􁱟(一作/迥)然四顧但一室蹤跡人鬼疑(一作/終)難憑菜羹麥飯各冰冷飢腸内熱癡蠅
鳴攲斜(一作/參差)竹柵臥踏地江風燐火吹熒熒水蟲毒蠆(一作/蠚)共高枕草頭雨落珠璣
明人生到此百慮息(一作/絶)雖無噩夢魂屢(一作/常)驚天明出屋始得路沙禽蒲(一作/浦)柳相
逢迎開帆打鼓一長歗靑(一作/春)山空翠隨人行晴天曠野(一作/望)更淸絶朱霞眀滅朝
煙生百年憂樂㑹如許(一作/此)寸(一作/中)心坷坎(一作/坎坷)何由平
　　　代白紵詞
開帷纖纖行且卻輕軀(一作/腰)細步風前弱玉捥凝香素綃薄蒲桃金巵爲君酌朱
顔暈酒目生光橫波送笑流满堂善知人意樂無方金環散珮明月璫曼歌掩
袂迴人腸百年今日安可忘
長槐靑靑桂華碧淸江月出歌管急四座沈吟意緜脈紅燭參差倚寶瑟迴襃
　　　萬松坪
平臺列松磴萬木臨迴溪蒼蒼白雲合俯見羣峯齊遠陰薄日午風露轉淒迷
(一作/遲)氣交土石潤冬景秀柔荑何時布莞弱杖策坐丹梯
　　　去杭州留别沈莊士
江國登樓巳浹辰江山回首重傷神殘年乞食知何處異地無交尚累人夢裏
衰容空憶母病餘短策獨隨身相思若問生還日春水南歸有鴈賓
　　　采薇子墓
長歗軒轅臺淸風天地肅悠悠土室心餘生託柔蔌幽扃百年閟秀氣函冰玉
何人采逸詩風期緬孤竹
　　　一笑
一(一作/自)笑謀生拙夷途聚(一作/起)百憂命應逢彀弩心不怒虛舟落魄(一作/拓)多淸議狂名
有下流由來伐檀者(一作/志)非是(一作/獨)爲恩讎
　　　題友人寒山曉發圖
苦霧初披萬木丹嚴霜欲下四山寒天淸野曠無人識輸與征夫徹曉看
　　　題秋江聽笛圖
露氣蒼涼水氣淸亂蘆顛倒一舟橫枯風裂竹秋江上更有何人聽此聲
容甫先生遺詩卷五
　閼逢敦牂
　　　傷楊東木
馬上相逢記望塵十年心事合離因貧曾寄食兼扶病老尚求官遽殁身子姓
同時家欲盡圖書四散蹟猶新從今俠氣憑誰語江畔孤蹤獨(一作/益)愴神
　　　㝛錢唐江上
羅刹江頭桃李(一作/柳)春東風吹(一作/飄)雨黯消魂(一作/傷神)素車白馬休相問我亦蘆中喚渡
人
　　　消息
消息傳江上風沙满目昬猶聞一路哭巳解萬人屯財賦通吳㑹帆檣下海門
尚思衣食樂生養
累朝恩
　　　秋萍
寒流如鏡碧煙和貼貼靑萍岀澗阿影動疏星秋欲曙風迴落木水生波潛魚
墜散衝無數古岸潮平聚更多自是浮生易漂泊不因霜露怨蹉跎
　　　過常州
百里延陵問(一作/間)水程西風如舞一舟輕亦知休息終無日尚有昻藏媿此生雪
夜夢回驚犬吠荒天人定畏鴟鳴恰當晩歲飄零日好助淒涼倦客情
　旃蒙協洽
　　　贈對琴先生
燕市黃金舊有臺誰令白首困蒿萊故家文物歸春夢浮世交情問死灰老去
一身常健飯貧餘二子各成材近聞學易通消息時命悠悠未可哀
　　　田家
門前衆峯秀屋後流泉鳴山田晚穫美鳥雀多歡聲兒女满場圃愛此冬日晴
朝舂留過客因識主人情
　　　九日江上逢(一作/遇)儲玉琴昔與玉琴器之劒潭九日集樂善庵日暮求酒
　　　　不得黯然而散今忽已十年有悲前事因作此詩
城東雙樹記婆娑城上(一作/下)西風動女蘿落葉無端悲壯士窮途相聚祇狂歌驚
心歲月中年速過眼雲煙舊恨多今日樽前重握手扁舟江上奈愁何
　　　題信貞婦高柳鳴蟬畫扇(有序)
　　　　貞婦於中爲表姑中四五嵗嘗遊其家爲所保抱及昏於信氏數月
　　　　而夫沒立子取婦未久子又殤通詩書能畫窮乃至於斯其可悲也
　　　　今觀其畫扇繫以詞曰
承露無■揚風有聲　解化稱此懷淸
　柔兆涒灘
　　　千里
千里關河七尺身長年逐(一作/乞)食(一作/客)傍風塵眼前冠葢誰容我老去飢寒尚累親
智慧不來空拊髀雲山如夢祗(一作/易)淒神平生皎日心猶昨每到窮途媿故人
　　　呈均弻先生
沈緜風誼苦難忘流水行蹤過隙光海外經年勞悵望尊前永日訴淒涼可能
廉吏逢優孟每爲傷人念孝章底事一身須愛惜生涯有盡
國恩長
　　　柳塘
柳塘春樹漸如絲水際煙生日暝時最是長條吹不定畫廊紅襃度來遲
　屠維大淵獻
　　　呈均弻先生
屈指三年別驚心兩鬢絲風波經海慣雨露及春滋舉室仍蓬梗勞生比奕棋
此身期報
國應不歎官卑
　昭陽單閼
　　　鷲峯寺有感
煙水淒迷顧(一作/欲)問津數行高柳傍城闉重來濠上同遊地幾輩尊前健在身屈
指年華猶昨日驚心言笑巳前塵吾衰每覺浮生促歲嵗還爲感逝人
　　　呈均弻先生
江東久唱大馮君飮水清名達
至尊六載寓公今守土　兩番
申命總
殊恩　身離㝛疾仍加健子列賢書更抱孫惟有舊時珠履客不知
何處覓侯門
　　　秦淮雜詩
明月東西十度圓車如流水到門前靑山黃土人多少鐙火笙歌似去年
憶梅何日下西州一曲淸淮五月秋水閣畫簾人獨坐烏篷閱盡淚雙流
　　　白門感舊
秋來無處不銷魂篋裏春衫半有痕到眼雲山隨處好傷心耆舊幾人存扁舟
夜雨時聞笛落葉西風獨掩門十載江湖生白髮華年如水不堪論
著雍涒灘
　　　江上
江上愁心送客時秋風嫋嫋動相思武昌無限新栽柳偏向章臺折一枝
依然被底有餘溫尚恐輕寒易中人最是夢迴呼不應昏鐙落月共棲神
花開金谷幾經春一曲淸歌委路塵到底綠珠同日死季倫才是有情人
　　　失題
西風官閣別平津醉酒懷恩一愴神舉世孤寒皆託命如公愛養更無人山林
縱未成長往溝壑應能脱此身反恨南遊爲日晚當年負米最傷貧
江干寄食自悽清舊雨新交各有情虛館晝長同隱几華筵日晩罷吹笙衰年
可戀惟鄉土好事難忘是友生此後萍蹤何處合夢遊常到武昌城
　　　題機聲鐙影圖
　　　　中年多病久不作詩比至居憂此事遂絶某出此卷索題有傷其事
　　　　聊作數章以當一哭孤子汪中記乾隆五十三年十二月
偏露遭天罰飢寒仰母慈自經風木痛長廢蓼莪詩
嚴漏知冬盡殘舂迫歲荒米鹽來日計鐙下幾迴腸
織成看满幅誦久聽終篇未覺寒宵永悠悠十五年
夜長資火力天曉惜膏殘比似吾親苦煎熬漸欲乾
裁到勝衣日長爲負米游巳知貧賤累仍作別離愁
日短何由愛雲飛且自望百年將母計氣盡是空囊
寡鵠應悲早銜魚忽就枯可憐八九子不及城上烏
衣敝猶餘綫檠寒尚有膏盡人由顧復生我最劬勞
空堂人獨坐微雨夜三更靜想童年事淒涼似隔生
幾經白雲渡渡口水潺潺親年與流水一往俱不還
須睂今老大兒女自團圞惆悵前宵夢依然厀下歡
此情君不忘在昔我曾經歴歴傷心事披圖老淚零
　昭陽赤奮若
　　　贈别吳白庵
尊酒河干客思沈風霜晩歲惜分襟每談泛梗嗟同命偶撥孤弦遇賞音薄祿
巳虛將母志勞生長負課耕心相期各有名山在極目南天起暮陰
　　　題曾賓谷都轉西溪漁隱圖
爲愛神仙宅明湖一曲西水雲行處合春樹望中齊魚鳥情雖狎煙霞路轉迷
玉堂明月夜長夢武林溪
未遂歸田計應無泛宅(一作/下釣)時簡書銷壯歲魚釣(一作/艇)負前期良會陳宫閣遐心託
畫師尚餘裵迪在追和􁌚川詩
