#+TITLE: 兩宋名賢小集-宋-陳思
#+DATE: 2016-06-11 12:26:05
#+SOURCE: github.com/kanripo/KR4h0067 master ca624404                
欽定四庫全書　　　　　集部八
　兩宋名賢小集　　　　　總集類
　　提要
　　　　(臣/)等謹案兩宋名賢小集三百八十巻舊本
　　　　題宋陳思編元陳世隆補思有寳刻叢編世
　　　　隆有北軒筆記並已著録是編所錄宋人詩
　　　　集始于楊億終于潘音凡一百五十七家有
　　　　紹定三年魏了翁序及
　　　國朝朱彛尊二跋考所載了翁序與寳刻叢編
　　　　之序字句不易惟更書名數字其為偽托無
　　　　疑彛尊跋中謂是書又稱為江湖集刻於寳
　　　　慶紹定間史彌逺疑有謗已之言牽連逮捕
　　　　思亦不免詩板遂毁按刋江湖集者乃陳起
　　　　非陳思且江湖集所載皆南渡以後之人而
　　　　是書起自楊億宋白二書迥異彛尊牽合為
　　　　一紕繆殊甚然考彛尊曝書亭集有宋髙菊
　　　　磵遺稿序中述陳起罹禍之事甚悉未嘗混
　　　　及陳思而集中亦不載此跋當由近人依托
　　　　為之未必真出彛尊手又跋内稱陳世隆為
　　　　思從孫于思所編六十餘家外増輯百四十
　　　　家稿本散逸曹溶復補綴之今檢編中所録
　　　　率多漏畧如王應麟集雖不傳其遺篇見于
　　　　四明文獻集者尚多而此編僅以五首為一
　　　　集溶不應疎畧若此則謂曹溶補綴亦不足
　　　　信也考王士禎居易録曰竹垞輯宋人小集
　　　　四十餘種自前巻所列江湖詩外如劉翼躔
　　　　父心㳺摘稿林希逸鬳齋十一稿敖陶孫器
　　　　之臞翁集朱繼芳季實静住集林尚志潤叟
　　　　端隠稿劉過改之龍洲集劉仙倫叔擬招山
　　　　集黄文雷希聲看雲集黄大受徳容露香拾
　　　　稿武容朝宗藏拙稿張藴仁溥斗野集劉翰
　　　　武子小山集張良臣武子雪忩集趙希㯝誼
　　　　父抱拙集利登履道骳稿何應龍子翔橘潭
　　　　稿沈説惟肖庸齋集釋永頤山老雲泉集薛
　　　　嵎仲止雲泉集俞桂希郄漁隠稿葛天民無
　　　　懐集姚鏞希聲雪篷集云云是彛尊本有宋
　　　　人小集四十餘巻或舊稿零落後人得其殘
　　　　本更掇拾他集合為一集又因其稿本出彛
　　　　尊遂嫁名偽撰二跋歟然編詩之人雖出贋
　　　　託而所編之詩則非贋託宋人遺稿頗藉是
　　　　以薈稡其蒐羅亦不謂無功黎邱幻技置之
　　　　不論可矣乾隆四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
兩宋名賢小集原序
予無他嗜惟書癖殆不可醫臨安鬻書人陳思多為予
收攬散逸扣其書顛末輒對如響一日以其所梓聖宋
羣賢小集見寄且求一言葢屢却而請不已發而眎之
珠玉琳瑯粲然在目嗚呼賈人闚書於世而善其事若
此可以為士而不如乎撫巻太息書而歸之紹定三年
夏四月鶴山魏了翁
　按陳思所編羣賢小集當時藝流遊客多挾此以干
　謁時貴稱為國寶新編又稱為江湖集者是也鐫本
　已屬希覯近日海内藏書家間有鈔本而現在著名
　之集率皆不録所以止有六十餘家不等噫假非陳
　思編輯之力此六十餘家者保無有湮没勿傳者乎
　宜一書賈而為大儒所嘉嘆也此外百四十家係其
　從孫世隆所編秀水後學朱彛尊書
　思所編羣賢小集皆其同時不甚顯貴之人刻於宋
　寶慶紹定間史彌逺柄國疑劉過集中有謗已之言
　牽連逮捕思亦不免詩板遂燬其從孫世隆當元至
　正之末復合兩宋名人之詩選而梓之甫完數家復
　遭兵燹其稿本流傳日以散逸吾鄉曹倦圃先生僅
　得其十之二三率皆糜壞乃補綴成編復汰其近日
　盛行諸集留得二百餘家選宋詩者當於此中求之
　彛尊又記
欽定四庫全書　　　　集部八
　兩宋名賢小集總目　　總集類
　　巻一
　　　楊億一
　　巻二
　　　楊億二
　　巻三
　　　楊億三
　　巻四
　　　楊億四
　　巻五
　　　宋白
　　巻六
　　　王操
　　巻七
　　　文彦博
　　巻八
　　　陳洎
　　巻九
　　　冦準一
　　巻十
　　　冦準二
　　巻十一
　　　冦準三
　　巻十二
　　　冦準四
　　巻十三
　　　冦準五
　　巻十四
　　　冦準六
　　巻十五
　　　冦準七
　　巻十六
　　　田錫
　　巻十七
　　　胡宿
　　巻十八
　　　尹洙
　　巻十九
　　　魏野一
　　巻二十
　　　魏野二
　　巻二十一
　　　魏野三
　　巻二十二
　　　夏竦
　　巻二十三
　　　宋庠
　　巻二十四
　　　宋祁
　　巻二十五
　　　黄庶一
　　巻二十六
　　　黄庶二
　　巻二十七
　　　李師中
　　巻二十八
　　　蘇頌
　　巻二十九
　　　張維
　　巻三十
　　　謝逸
　　巻三十一
　　　謝薖一
　　巻三十二
　　　謝薖二
　　巻三十三
　　　謝薖三
　　巻三十四
　　　謝薖四
　　巻三十五
　　　謝薖五
　　巻三十六
　　　謝薖六
　　巻三十七
　　　謝薖七
　　巻三十八
　　　劉筠
　　巻三十九
　　　范鎮
　　巻四十
　　　王珪
　　巻四十一
　　　劉摯
　　巻四十二
　　　司馬光一
　　巻四十三
　　　司馬光二
　　巻四十四
　　　司馬光三
　　巻四十五
　　　司馬光四
　　巻四十六
　　　司馬光五
　　巻四十七
　　　司馬光六
　　巻四十八
　　　張先
　　巻四十九
　　　富弼
　　巻五十
　　　毛滂
　　巻五十一
　　　劉敞一
　　巻五十二
　　　劉敞二
　　巻五十三
　　　劉敞三
　　巻五十四
　　　劉敞四
　　巻五十五
　　　劉敞五
　　巻五十六
　　　劉敞六
　　巻五十七
　　　王琪
　　巻五十八
　　　邵雍
　　巻五十九
　　　梅摯
　　巻六十
　　　唐詢
　　巻六十一
　　　王安國
　　巻六十二
　　　朱長文一
　　巻六十三
　　　朱長文二
　　巻六十四
　　　劉攽
　　巻六十五
　　　曽鞏
　　巻六十六
　　　孫抗
　　巻六十七
　　　晁説之
　　巻六十八
　　　夏均父
　　巻六十九
　　　杜衍
　　巻七十
　　　蘇洵
　　巻七十一
　　　蔡襄一
　　巻七十二
　　　蔡襄二
　　巻七十三
　　　華鎮
　　巻七十四
　　　蔣之竒
　　巻七十五
　　　馮山一
　　巻七十六
　　　馮山二
　　巻七十七
　　　潘大臨
　　巻七十八
　　　許將
　　巻七十九
　　　石延年
　　巻八十
　　　郭祥正一
　　巻八十一
　　　郭祥正二
　　巻八十二
　　　葛立方
　　巻八十三
　　　陳襄
　　巻八十四
　　　劉叔贛
　　巻八十五
　　　楊傑
　　巻八十六
　　　祖無擇一
　　巻八十七
　　　祖無擇二
　　巻八十八
　　　祖無擇三
　　巻八十九
　　　祖無擇四
　　巻九十
　　　舒亶
　　巻九十一
　　　朱弁
　　巻九十二
　　　周諤
　　巻九十三
　　　李之儀一
　　巻九十四
　　　李之儀二
　　巻九十五
　　　劉弇
　　巻九十六
　　　陶弼
　　巻九十七
　　　楊時一
　　巻九十八
　　　楊時二
　　巻九十九
　　　楊時三
　　巻一百
　　　陳瓘
　　巻一百一
　　　王安中
　　巻一百二
　　　吕本中一
　　巻一百三
　　　吕本中二
　　巻一百四
　　　吕本中三
　　巻一百五
　　　黄裳
　　巻一百六
　　　張商英
　　巻一百七
　　　王亘
　　巻一百八
　　　蔡確
　　巻一百九
　　　蔡肇
　　巻一百十
　　　晏殊
　　巻一百十一
　　　饒節一
　　巻一百十二
　　　饒節二
　　巻一百十三
　　　彭汝礪
　　巻一百十四
　　　徐俯
　　巻一百十五
　　　李彭
　　巻一百十六
　　　洪炎一
　　巻一百十七
　　　洪炎二
　　巻一百十八
　　　張方平
　　巻一百十九
　　　張綱
　　巻一百二十
　　　賀鑄一
　　巻一百二十一
　　　賀鑄二
　　巻一百二十二
　　　賀鑄三
　　巻一百二十三
　　　李維
　　巻一百二十四
　　　鄭剛中
　　巻一百二十五
　　　曽季狸
　　巻一百二十六
　　　沈括
　　巻一百二十七
　　　李廌
　　巻一百二十八
　　　傅察
　　巻一百二十九
　　　歐陽澈
　　巻一百三十
　　　程顥
　　巻一百三十一
　　　游酢
　　巻一百三十二
　　　章楶
　　巻一百三十三
　　　鄭獬
　　巻一百三十四
　　　劉一止一
　　巻一百三十五
　　　劉一止二
　　巻一百三十六
　　　陳克
　　巻一百三十七
　　　王(失名思/字子)
　　巻一百三十八
　　　李綱一
　　巻一百三十九
　　　李綱二
　　巻一百四十
　　　尹焞
　　巻一百四十一
　　　沈晦
　　巻一百四十二
　　　李宏
　　巻一百四十三
　　　宗澤
　　巻一百四十四
　　　張孝祥一
　　巻一百四十五
　　　張孝祥二
　　巻一百四十六
　　　張孝祥三
　　巻一百四十七
　　　岳飛
　　巻一百四十八
　　　洪适一
　　巻一百四十九
　　　洪适二
　　巻一百五十
　　　洪适三
　　巻一百五十一
　　　鄧肅
　　巻一百五十二
　　　吕愿中
　　巻一百五十三
　　　李石
　　巻一百五十四
　　　張堯同
　　巻一百五十五
　　　胡宏
　　巻一百五十六
　　　洪邁一
　　巻一百五十七
　　　洪邁二
　　巻一百五十八
　　　李光
　　巻一百五十九
　　　唐仲友
　　巻一百六十
　　　韓无咎
　　巻一百六十一
　　　王十朋一
　　巻一百六十二
　　　王十朋二
　　巻一百六十三
　　　王十朋三
　　巻一百六十四
　　　王十朋四
　　巻一百六十五
　　　王十朋五
　　巻一百六十六
　　　王十朋六
　　巻一百六十七
　　　王十朋七
　　巻一百六十八
　　　王十朋八
　　巻一百六十九
　　　李燾
　　巻一百七十
　　　鄭克已
　　巻一百七十一
　　　康與之
　　巻一百七十二
　　　姜特立
　　巻一百七十三
　　　周紫芝一
　　巻一百七十四
　　　周紫芝二
　　巻一百七十五
　　　韓琥
　　巻一百七十六
　　　髙登
　　巻一百七十七
　　　胡銓
　　巻一百七十八
　　　謝諤
　　巻一百七十九
　　　喻良能
　　巻一百八十
　　　折彦質
　　巻一百八十一
　　　林亦之一
　　巻一百八十二
　　　林亦之二
　　巻一百八十三
　　　林亦之三
　　巻一百八十四
　　　李易
　　巻一百八十五
　　　王銍一
　　巻一百八十六
　　　王銍二
　　巻一百八十七
　　　王銍三
　　巻一百八十八
　　　喻汝礪
　　巻一百八十九
　　　李彌遜
　　巻一百九十
　　　曽㡬
　　巻一百九十一
　　　汪莘一
　　巻一百九十二
　　　汪莘二
　　巻一百九十三
　　　汪莘三
　　巻一百九十四
　　　劉爚
　　巻一百九十五
　　　王庭珪
　　巻一百九十六
　　　王質一
　　巻一百九十七
　　　王質二
　　巻一百九十八
　　　王質三
　　巻一百九十九
　　　王質四
　　巻二百
　　　王質五
　　巻二百一
　　　程俱一
　　巻二百二
　　　程俱二
　　巻二百三
　　　程俱三
　　巻二百四
　　　李昻英
　　巻二百五
　　　陳藻
　　巻二百六
　　　方信孺
　　巻二百七
　　　羅願
　　巻二百八
　　　陳淵
　　巻二百九
　　　朱子一
　　巻二百十
　　　朱子二
　　巻二百十一
　　　張拭
　　巻二百十二
　　　羅從彦
　　巻二百十三
　　　陸九淵
　　巻二百十四
　　　王栢
　　巻二百十五
　　　楊簡
　　巻二百十六
　　　程珌
　　巻二百十七
　　　朱晞顔
　　巻二百十八
　　　徐經孫
　　巻二百十九
　　　吕祖謙
　　巻二百二十
　　　黄幹
　　巻二百二十一
　　　吴淵
　　巻二百二十二
　　　鞏仲至
　　巻二百二十三
　　　尤袤
　　巻二百二十四
　　　趙蕃
　　巻二百二十五
　　　嚴羽
　　巻二百二十六
　　　何耕
　　巻二百二十七
　　　崔與之
　　巻二百二十八
　　　趙汝燧
　　巻二百二十九
　　　趙汝囬
　　巻二百三十
　　　鄭清之一
　　巻二百三十一
　　　鄭清之二
　　巻二百三十二
　　　鄭清之三
　　巻二百三十三
　　　鄭清之四
　　巻二百三十四
　　　鄭清之五
　　巻二百三十五
　　　鄭清之六
　　巻二百三十六
　　　趙汝談
　　巻二百三十七
　　　李若川
　　巻二百三十八
　　　劉學箕
　　巻二百三十九
　　　林同
　　巻二百四十
　　　徐鹿卿
　　巻二百四十一
　　　楊備
　　巻二百四十二
　　　華岳一
　　巻二百四十三
　　　華岳二
　　巻二百四十四
　　　華岳三
　　巻二百四十五
　　　華岳四
　　巻二百四十六
　　　華岳五
　　巻二百四十七
　　　華岳六
　　巻二百四十八
　　　華岳七
　　巻二百四十九
　　　華岳八
　　巻二百五十
　　　華岳九
　　巻二百五十一
　　　華岳十
　　巻二百五十二
　　　裘萬頃一
　　巻二百五十三
　　　裘萬頃二
　　巻二百五十四
　　裘萬頃三
　　巻二百五十五
　　　杜範
　　巻二百五十六
　　　真徳秀一
　　巻二百五十七
　　　真徳秀二
　　巻二百五十八
　　　真徳秀三
　　巻二百五十九
　　　魏了翁
　　巻二百六十
　　　葉紹翁
　　巻二百六十一
　　　陳必復
　　巻二百六十二
　　　周文璞一
　　巻二百六十三
　　　周文璞二
　　巻二百六十四
　　　周文璞三
　　巻二百六十五
　　　危稹
　　巻二百六十六
　　　黄大受
　　巻二百六十七
　　　張藴
　　巻二百六十八
　　　羅與之一
　　巻二百六十九
　　　羅與之二
　　巻二百七十
　　　姜䕫
　　巻二百七十一
　　　鄒登龍
　　巻二百七十二
　　　劉翼
　　巻二百七十三
　　　戴復古一
　　巻二百七十四
　　　戴復古二
　　巻二百七十五
　　　戴復古三
　　巻二百七十六
　　　戴復古四
　　巻二百七十七
　　　周弼一
　　巻二百七十八
　　　周弼二
　　巻二百七十九
　　　周弼三
　　巻二百八十
　　　周弼四
　　巻二百八十一
　　　李濤
　　巻二百八十二
　　　李曽伯
　　巻二百八十三
　　　劉仙倫
　　巻二百八十四
　　　沈説
　　巻二百八十五
　　　葛天民
　　巻二百八十六
　　　潘檉
　　巻二百八十七
　　　薛嵎一
　　巻二百八十八
　　　薛嵎二
　　巻二百八十九
　　　何應龍
　　巻二百九十
　　　許棐
　　巻二百九十一
　　　吴汝式
　　巻二百九十二
　　　趙崇鉘
　　巻二百九十三
　　　葉茵一
　　巻二百九十四
　　　葉茵二
　　巻二百九十五
　　　施樞一
　　巻二百九十六
　　　施樞二
　　巻二百九十七
　　　王琮
　　巻二百九十八
　　　胡仲參
　　巻二百九十九
　　　徐集孫一
　　巻三百
　　　徐集孫二
　　巻三百一
　　　葛起耕
　　巻三百二
　　　林希逸
　　巻三百三
　　　張弋
　　巻三百四
　　　王同祖
　　巻三百五
　　　劉翰
　　巻三百六
　　　張良臣
　　巻三百七
　　　俞桂一
　　巻三百八
　　　俞桂二
　　巻三百九
　　　俞桂三
　　巻三百十
　　　毛珝
　　巻三百十一
　　　劉克莊一
　　巻三百十二
　　　劉克莊二
　　巻三百十三
　　　髙似孫
　　巻三百十四
　　　髙九萬
　　巻三百十五
　　　陳允平
　　巻三百十六
　　　姚鏞
　　巻三百十七
　　　朱繼芳一
　　巻三百十八
　　　朱繼芳二
　　巻三百十九
　　　趙希㯝
　　巻三百二十
　　　朱南杰
　　巻三百二十一
　　　敖陶孫一
　　巻三百二十二
　　　敖陶孫二
　　巻三百二十三
　　　張公庠
　　巻三百二十四
　　　黄文雷
　　巻三百二十五
　　　劉過一
　　巻三百二十六
　　　劉過二
　　巻三百二十七
　　　劉過三
　　巻三百二十八
　　　杜尚仁
　　巻三百二十九
　　　嚴粲
　　巻三百三十
　　　吴仲孚
　　巻三百三十一
　　　陳鑒之
　　巻三百三十二
　　　武衍一
　　巻三百三十三
　　　武衍二
　　巻三百三十四
　　　俞觀復
　　巻三百三十五
　　　杜旃
　　巻三百三十六
　　　鄧林
　　巻三百三十七
　　　吴龍翰一
　　巻三百三十八
　　　吴龍翰二
　　巻三百三十九
　　　吴龍翰三
　　巻三百四十
　　　吴龍翰四
　　巻三百四十一
　　　吴龍翰五
　　巻三百四十二
　　　張至龍
　　巻三百四十三
　　　廖剛
　　巻三百四十四
　　　宋慶之
　　巻三百四十五
　　　宋伯仁一
　　巻三百四十六
　　　宋伯仁二
　　巻三百四十七
　　　宋伯仁三
　　巻三百四十八
　　　陳起
　　巻三百四十九
　　　吴潛
　　巻三百五十
　　　薛師石
　　巻三百五十一
　　　髙鵬飛
　　巻三百五十二
　　　趙萬年
　　巻三百五十三
　　　陳峴
　　巻三百五十四
　　　邵桂子
　　巻三百五十五
　　　陳普
　　巻三百五十六
　　　韓信同
　　巻三百五十七
　　　岳珂一
　　巻三百五十八
　　　岳珂二
　　巻三百五十九
　　　岳珂三
　　巻三百六十
　　　岳珂四
　　巻三百六十一
　　　楊修
　　巻三百六十二
　　　劉黻
　　巻三百六十三
　　　劉迎
　　巻三百六十四
　　　吕聲之
　　巻三百六十五
　　　吕定
　　巻三百六十六
　　　樂雷發一
　　巻三百六十七
　　　樂雷發二
　　巻三百六十八
　　　樂雷發三
　　巻三百六十九
　　　樂雷發四
　　巻三百七十
　　　戴昺
　　巻三百七十一
　　　鄭思肖
　　巻三百七十二
　　　王鎡
　　巻三百七十三
　　　姚孝錫
　　巻三百七十四
　　　楊甲
　　巻三百七十五
　　　趙孟堅
　　巻三百七十六
　　　宋元
　　巻三百七十七
　　　柴望
　　巻三百七十八
　　　王應麟
　　巻三百七十九
　　　陳(失名/)
　　巻三百八十
　　　潘音
欽定四庫全書
　兩宋名賢小集巻一
　　　　　　　　　　　　宋　陳　思　編
　　　　　　　　　　　　元　陳世隆　補
　楊文公集
　楊億字大年建州蒲城人七嵗善屬文雍熙初年十
　一召試詩賦授秘書省正字淳化中命試翰林賜進
　士第真宗朝厯官知制誥天禧中拜工部侍郎翰林
　學士兼史館修撰卒贈禮部尚書諡曰文有括蒼武
　夷潁隂韓城退居汝陽蓬山辭榮冠鼇等集内外制
　刀筆
　　奉和御製社日詩
仙掌凌空沆瀣秋大田多稼似雲浮天邀霽景芙蓉闕
江上殘芳杜若洲東觀羣儒宣宴樂南荆遺俗重嬉逰
宸章忽降容瞻覩疑是神龜負九疇
　　奉和御製重陽五七言詩
宸居瑞靄重閶闔正來風憀慄驚秋氣豐穰美嵗功曉
煙籬菊嫩宵露畹蘭紅重九登髙㑹歡虞處處同
民在華胥正樂康高秋賔鴈指衡陽蒹葭漸見凝清露
鶗鴂先驚歇衆芳節值登高真勝㑹年逢大有是殊祥
宸心悦豫流新唱星漢垂文示八方
　　奉和聖製南郊禮畢五言六韻詩
燔柴就陽位烟燎達高穹掃地鉶㽅潔嚴更鼓角雄天
心侔兊悦皇澤比春融帝享惟馨徳民蘇解愠風周郊
四祭重漢畤五祠同靈貺昭𤣥感神光望拜中
　　奉和御製契丹出境將議迴鑾五言六韵詩
戎輅巡河右天威讋鬼方五營開細栁三令凛飛霜氛
祲消千里聲明耀八荒靈旗風助順黄道日呈祥偃草
邊闗静迴鑾海縣康欣陪從臣末歸蹕奉髙驤
　　奉和御製南郊七言六韻詩
潔齋恭已奉蒼旻報本圜壇備物陳酒縮楚茅三獻畢
灰飛嶰管一陽新高空瑞氣長隨輦永夕清霜暗濕巾
泰畤迎年嚴漢祀六宗祈福盛虞禋鴻恩渙汗霑窮髪
睿藻昭回動紫宸庻類熈熈䝉帝力徒知擊壤効堯民
　　奉和御製喜降時雪七言四韻詩
一夕香街布玉塵檀欒勁節露貞筠兔園置酒皇歡洽
栢殿賡歌睿唱新麥秀原田初望嵗花開苑樹忽驚春
豐穰薦瑞民心悦高下還隨帝澤均
　　後苑賞花應制(以時字為韻咸平/四年三月十八日)
宫花如錦水連猗翠輦尋芳正是時禁苑定知人未識
朱欄除有蝶偷窺艷烘曉日迷天仗香逐輕風落酒巵
何幸㣲臣陪鎬宴蓬壺春漏正遲遲
　　又應制賦射弓詩(以弓字/為韻)
水漲芳塘緑花開禁籞紅同瞻萬乗主親御六鈞弓曲
應騶虞節春迴太皡功還須殪大兕何啻落驚鴻一箭
天山定三邊虎穴空潯陽射蛟者寜與此時同
　　後苑賞花應制(以春字為韻咸/平五年三月)
雲羅霞綺媚芳辰瓊圃花開爛漫春風逓清香隨鳯輦
波涵倒影落龍津仙葩四照烘初日濃艶千苞賜近臣
向晚天街戴歸處逰蜂舞蝶自隨人
　　宣召赴龍圗閣觀太宗御書應制(五年/十月)
非烟蔥蔚蒼龍闕紫府深沉大帝居羣玉中天開䇿府
神龜温洛薦圗書珠官岑寂經行處金簡熒煌拭目初
曾是先朝受恩者因探禹穴涕漣如
　　後苑賞花釣魚應制(六年三月/十六日)
宜春小苑斗城傍錫宴羣仙奉紫皇漢沼乳魚偏傍釣
青陵舞蝶自尋芳波平鰲背浮崑閬日轉金莖艶赭黄
滿酌流霞侍臣醉暖風宫蘂雜爐香
　　别賦賞花一首
仙山靈沼五城西曉日花光照彩霓露濯氷蠶鋪瑞錦
風吹水麝折香臍芳葩㪚採添蜂蜜紅片狂飄雜燕泥
曾識壺中舊春色桃源重到路猶迷
　　龍圗閣㑹宴應制
册府藏書在紫薇退朝稽古助論思中天召宴衢樽滿
乙夜觀文列象垂綵鳯翩翻巢綺閣靈龜夭矯冠金碑
大風發唱羣臣和元首康哉庶績熈
　　秘閣賜讌送右諫議大夫种放得假歸終南山應
　　制
𤨏闈聊輟皂囊封賜告歸尋一畆宫闗路蒲輪千里逺
巖扉蕙帳幾年空百壺天酒凝甘露二雅宸章揜大風
舊隠暫還非久住心期獻可沃堯聰
　　初至郡齋書事
地去京華逺年逢旱暵餘羣胥同黠馬比戸甚枯魚煦
嫗心空切澄清志莫舒棼絲殊未治錯節詎能除聴訟
棠隂宻行春栁影疎賔筵求婉畫僧舍問真如踰月窺
除目經時絶傳車素飡徒自飽投刃豈曽虚盈耳嫌敲
扑堆牀厭簿書故園無數舍長日歎歸歟
　　次韻和十六兄先輩見寄
秋風苦憶鱠霜鱗暫剖銅符出紫宸一路雪寒多挾纊
幾程山險欲摧輪清香撲鼻梅林近秀色凝眸麥隴新
閉閣草𤣥終寂寞下車為政尚因循尋僧不厭攜笻逺
愛客寜辭舉白頻簿領孜孜防黠吏丘園矻矻訪通民
魚鹽自與滄溟接鷄犬仍將白社隣官滿㑹須抛印綬
武夷歸去作閒人
　　次韻和章子美對雪
破臘連空粉絮飄離離一陣長山苖旗亭誰氏來沽酒
臺笠何人去採樵背日旋依松澗積迎風先傍藥畦消
袁安此際偏無賴獨揜閒門對一瓢
　　送章頔歸鄉
蕪穢休嗟負郭田蹉跎自過鹿鳴筵荆山玉璞空三獻
梁苑風塵已十年疏入禁中猶未報賦成都下早曾傳
獨攜書劍歸閩嶺共汎烟波入楚天獵獵酒旗邀舉白
招招魚艇勸烹鮮碁枰鬬勝疑成癖砧杵驚愁已廢眠
驛路數程煩托乗郡齋終日喜談𤣥如何棄我還家去
相送津亭一黯然
　　郡齋即事書懷十二韻呈諸官
長樂疎鐘自厭聞漢庭誰不惜離羣舟浮一水波瀾闊
路入千山杳靄分郡閤先憂迷簿領村田聊得問耕耘
疲民深喜猶安堵(去年小儉/幸免流亡)黠吏那知便舞文(鹽酒案/吏陳元)
(凱受賄為奸舞文/變法其事已敗)照膽求瑕空察察飲氷為政漫云云
元臺已分嘲揚子桑野須防誚使君别𣲖東傾連漲海
故園西望隔晴氛黛鋪逺岫秋將晚綺㪚餘霞日欲曛
小檻報春梅爛漫滿空呈瑞雪繽紛題詩到處尋紅葉
置酒終朝㸔白雲符竹偶分慙出守櫜鞬暫佩愧從軍
石渠舊署頻牽夢室有芝蘭閣有芸
　　郡齋西亭即事十韻招麗水殿丞武功從事
郡齋退食復何為縱目西亭景物竒叠嶂雨餘泉眼出
澄潭風静釣絲垂城臨古戍寒蕪闊路轉荒村野彴危
幾處唱歌聞白紵誰家酤酒見青旗蝶隨游屐穿花徑
犬吠行人隔槿籬桃李成蹊春盡後魚鹽為市日中時
桑麻萬頃晴氛㪚絲竹千門夕照移吟際嶺雲飛冉冉
望中壠麥秀離離烟迷喬木鶯遷早水滿方塘鷺下遲
鶴葢翩然肯相顧主人終宴豈知疲
　　送張彛憲歸鄉
處處春波滿稻畦海棠零落子規啼一麾逺郡留方滯
十里長亭又解攜後夜灘聲妨客夢初晴雲物入詩題
到家為問田園事桃李猶應有舊蹊
　　送韓永錫歸闕(永錫業三傳/又善小篆)
縉雲六載掌闗征學得陽氷小篆成逋客幾人曾識面
(高士潁川傳陳/高君之執友)仙山到處便題名桑郊又是乗軺去鈴
閣虚煩解榻迎舊讀春秋究㣲旨何須苦説不知兵
　　次韻和致仕李殿丞寅見寄之什因以紀贈(李公/寓居)
　　(厯陽近遷/于洪井)
鄉國馳名幾十春鳴臯一旦九天聞翔鸞棲棘曾為吏
金鼎調梅未致君百里象雷嫌碌碌(公嘗權厯/陽縣政)片言折
獄厭云云(公任三衢/司理數考)詩名已是齊康樂筆力何曾減右
軍抗表忽然干鳯扆拂衣殊欲謝人羣都縁梁范慵為
賦且免鍾山被勒文清夜獨吟牛渚月髙秋時望帝鄉
雲鯉庭禀訓門逾盛蘭苑傳芳氣益熏盡室逺依洪井
側直鈎猶釣楚江濵西山有藥應須餌待㸔蜺旌入紫
氛
　　京師故人有以隴西鸚鵡遺予者因畜養之去年
　　出守縉雲提挈而至性靈甚慧觸類能言公退翫
　　之常若不足忽遇疾而逝因命瘞于小園作詩一
　　章聊以追悼識者無罪予以貴畜也
隴山秋樹舊巢傾逺向江東逐斾旌去國夢魂應繚繞
入春喉舌漸分明一聲警露何愁鶴百囀遷喬肯讓鸎
終日雕籠心不戀經年丹觜色猶輕思歸悒悒因成疾
顧主依依尚有情死葬小園芳草地夜來經雨緑苔生
　　麗水甄殿丞移疾請告
數日不逢黄叔度胸中鄙恡一時生如何民瘼偏能療
却是詩魔未得平夏景清和妨命駕元臺寂寞阻飛觥
欲親高論無由得須作文殊問疾行
　　威上人
五藴已空諸漏盡林間行道十年餘吟成南國碧雲句
讀遍西方貝葉書清論彌天居士伏高情出世俗流疎
問師心法都無語笑指孤雲在太虚
　　次韻和係郡齋書事之什(係今/名化)
竹使貪為郡金門懶上書征途沿木合(縉雲有木合嶺/若蜀道之棧閣)
(也/)官舍類樓居(郡齋杳在山頂平地甚狹/四靣多搆亭榭以翼之)宻葉藏啼鳥
澄潭躍戲魚波光揺島嶼霽色露門閭圃蕙光風拂山
苖淑氣嘘開樽空愛客函丈孰宗予清唳頻思鶴長鳴
幾厭驢(王武子雅好驢/鳴予起所不喜)顔貧一瓢足嵇懶尺題疎薄宦
無勞説長謡任所如神明定來舍莊室正虚虚
　　次韻和章頔見寄
鷄忩十載共論文蘭室依然有舊薰雨雪共抛修竹苑
烟霞獨訪武夷君隋珠照乗元無類天驥追風定不羣
犬子賦成猶未獻飄飄詞氣已凌雲
　　孫及歸吳興(生近游/永嘉)
家在霅溪傍汀蘋遶舍香草𤣥偏寂寞為客苦恓惶澤
國聊傾葢春闈早擅場陔蘭行可採月桂自應芳税駕
臨滄海逥轅指大梁裂裳趨逺道負未及高堂季子裘
雖敝安仁鬢未蒼明年杏園裏輒莫負春光
　　己亥年郡中夏旱偏禱羣望喜有甘澤之應
旱魃偏為虐陽烏益以驕何曾柱礎潤惟恐土山焦請
禱彌增潔隂靈亦孔昭雲興不待族風細欲鳴條隠轔
雷車轉霏㣲雨足飄層雲低帀野鴻霈近連宵庭樹含
佳色村田長善苗蘚痕縁屋壁泉脉吐山椒轍鮒那憂
涸園蔬豈待澆官渠逗水急客路裛塵銷掾吏階前賀
耕夫隴上謡秋成知有幸嵗欲近𤣥枵
　　寄草徴君
水陸都無數舍程魚符龜印苦相縈夢魂長繞龍門坂
姓字終懸月旦評鮑室清琴應獨撫融樽緑醑共誰傾
春深詩石苔衣駁雨過書齋草帯生鴻寳枕中初得術
丹臺籍上已題名清談宛有南臺體嘉遯全忘北闕情
金馬深嚴堪避世滄浪清淺未沾纓諸儒正議明堂事
軋軋蒲輪即奉迎
　　次韻和衢州席刑部早秋
朱火熒熒向夕流林間一葉忽驚秋風來野渡聞漁笛
霧斂晴天見蜃樓艶愛芙蓉開幕府香憐杜若老汀洲
使君鬢畔多𤣥髪臨水登山不用愁
　　次韻和席衢州憶洛陽春遊十四韻
周漢經營迹未遐山川形勝最堪嘉前瞻闗塞千尋出
旁逗伊流一𣲖斜子晉鳯笙調夜月宓妃羅襪映朝霞
(洛神賦云逺而望之/皎若太陽昇朝霞)何人貰酒青樓曉幾處尋春紫陌
賖駿足每從金埒試芳叢多展翠帷遮出逢勝境爭飛
葢歸逼殘陽競走車庭竹惹烟披嫩籜臯蘭裛露長新
芽嵩峯崷崪疑摩斗洛水清冷欲見沙萬井閭閻真陸
海九重宫闕是天家禁林日暖空啼鳥御苑風㣲自落
花闗路行人偏絡繹津橋賈客苦諠譁何當獻賦論遷
鼎便欲抛官學種𤓰江海三年勞夢想田園二項有生
涯應知父老沾堯化長挈壺漿望翠華
　　聞道卿途中授計司判官(罷東陽得告歸泉州寜/覲行至建安而有是命)
幾年華省冠名曹歸棹夤縁入海濤纔奉色難馨夕膳
便將心計析秋毫政成婺女生祠在地近明光伏奏勞
夜直乍諳綾被暖晨趨頻見露盤高共期晝日承三接
莫許秋風長二毛為郡今來最卑屑勸君休更夢懸刀
　　郡齋西亭夜坐
涼颸初拂樹皓魄正當軒宿鳥林間定流螢草際翻蒼
茫迷野色嘲􁚉辯方言角罷重城揜漁歌别浦喧斷蛩
吟壞壁寒杵出遥村樹影成帷宻灘聲激箭奔夜長風
露冷川逈水煙昏對景都無寐㝠心契混元
　　秋晚
秋晚彌岑寂天空見泬寥溪流拖白練樹葉剪紅綃露
菊英初吐霜鐘韻漸調清光開旭旦爽氣逐驚颷鷹擊
秦原逈鴻歸楚水遥星高漢將出膠折塞兵驕元亮田
多廢安仁鬢恐凋功名殊未立對景自無憀
　　送温州聶從事赴闕(從事先從此/郡移任永嘉)
佩鞬來海上七見嵗星移務劇操刀割書成揷羽馳詩
傳百越徧詔下九霄遲束帯朝閶闔歸艎汎渺瀰舊逰
聊稅駕雅飲且軒眉鄭驛歡相接牙絃辱所知病驚瓊
樹瘦醉露玉峯竒上馬便西笑何須訴酒巵
　　送章安世赴舉
螢燭辛勤十載餘藹然高價滿州閭一枝未折仙人桂
千里又隨鄉老書梁苑雪花成賦後禹門雷鼓化鱗初
山城日日望春牓莫遣南來音信疎
　　偶興
芳蘭滋九畹蕭蒿亦旁植威鳯翔丹山鴟梟猶接翼雅
琴歌南風蛙鳴不容息驪珠媚清川魚目光激射薰蕕
豈同器雲壤自懸隔咄咄來逼人薨薨止于棘發跡由
屠沽操心希桀跖天形固殘毁吏曹嘗擯斥狠羊逺刀
杌黠馬委銜䇿心同溪壑險惡比丘山積天聴本聰明
神道尤正直當用禦魑魅豈令為鬼蜮舂喉魯陽戈鉤
頸子雲㦸肉委餓虎溪屍投窮髪北飢鷹礪吻啄猰貐
磨牙食魂氣縶酆都膏血塗荒磧去草絶本根決疽恣
鍼石所居必汚瀦遺種盡刳剔渠魁已殱殄非類彌怵
惕稂莠既芟夷善苗漸滋殖君子益知命視履加平昔
小人競革音滅身在漏刻堯民率可封湯網從此釋永
躋仁壽期共造華胥域
　　到郡滿嵗自遣
迢逓分符竹因循度嵗華地將鯨海接路與鳯城賖觸
石雲頻起衘山日易斜潮平聚漁市木落見人家吏隠
偏知幸民謡豈敢誇無嫌勾漏僻且得養丹砂
　　已亥年十月十七大雪
六出俄承瑞三農始告休兎園陳㫖酒金屋御重裘壠
麥青猶短臯蘭紫尚稠嚴颷一夕起瑞霰滿空浮林迥
瓊花吐峯孤玉笋抽疏鱗鏤屋瓦淨練曵溪流北户寒
威盛南方沴氣收時和人冨壽卒嵗好優游
　　郡中即事書懷
海隅為郡真卑屑簿領沉迷箠楚喧王事更逾星火急
吏曹何啻米鹽煩甘棠聴訟曾無倦丹筆書刑幸不寃
境上送迎慚置驛齋中宴喜懶開樽逢人未免腰如磬
議政常防耳屬垣鮑臭恐將羣小化蟲疑難與俗流論
却思寂寞棲天禄爭得逍遥似漆園外地麄官如竹葦
一麾出守豈堪言
　　次韻和潤州劉度支見寄之什
卜隠林泉未有期春田耕事欲慿誰一辭左掖鴛鸞侣
兩見南州橘柚垂酌醴不妨留客醉飲氷長是畏人知
頒條求瘼無他術深恨期年報政遲
　　郡民以嵗稔刑清相率為齋以報善政永嘉聶從
　　事賦詩紀其事因依韻足成一百言以謝之
為郡臨甌越雲泉興未乖歡謡乏襦袴歸思滿荆柴偶
遂豐年望潛將樂土偕流民爭襁負兇黨絶椎埋精力
姦多露清心政自諧羣生不疵癘比屋已綏懐輙詣金
人宇同修香積齋漫勞歌邵父方待拍洪厓治行非尤
異傳聞及等儕雕章忽垂贈屬和愧滛哇
　　嵗莫有懷
逺辭金虎觀來守縉雲城鳴律行將盡枯荄又向榮匏
𤓰宣父嘆江海子牟情求瘼曾無術投虚豈有聲帝鄉
成久别天吏苦遄征漫貯青霞想惟愁素髪生澄清慵
攬轡蕪穢欲歸耕簿領非吾事丹臺有姓名
　　次韻和詶永嘉聶從事除夜之作
三百六旬今夜盡寥寥虚室獨凝神蓮城五鼔欲催曉
(按圗記郡城/號蓮花城)梅嶺一枝先報春鄒律漸催隂谷暖堯蓂
㸔傍土階新海隅留滯年華長坐對寒缸浩歎頻
　　章徴君見和所寄詩再次本韻酬贈
武夷山秀建溪清身隠心閒事不縈前古是非為已任
故鄉人物與誰評勸農春隴巾頻折逢客秋郊葢暫傾
綵服趨翔娛壽母(詩頌曰魯侯燕/喜令妻壽母)絳帷談論誘諸生潁
流洗耳殊非達谷口躬耕亦近名博奕自堪消永日絲
桐兼得助高情莫嫌霜雪將侵鬢須嘆塵埃漸滿纓早
晚鳴騶催上道聖君虚左欲相迎
　　中春喜雨
土膏初脉起東作向農時隠轔雷車轉霏㣲雨足垂龍
蛇爭奮躍桃李漸離披流潤先從葉餘波更及私謳謡
耕夫喜滲漉稻畦滋連夜空階滴愁吟水部詩
　　聞北師克捷喜而成詠
嵗晏層氷合烟塵起朔陲文昌先命將羽檄便徴師天
逈星狼滅宵寒月魄虧前軍臨瀚海後騎縛閼氏薊北
胡沙静河南露版馳遼陽諸父老重覩漢官儀
　　洞溪慶道人歸上都(近之厯陽雖久寓/縉雲不與郡民接)
精廬宴坐十經秋缾鉢近為千里遊又是浮杯過滄海
便應飛錫入皇州彌天談論降時彦結社因緣背俗流
此去定知諸念息只除魂夢到東甌
　　春郊即事
黄鸝百囀宿煙疎近郭行春獨駐車壠上勸耕聊問訊
棠隂聴政且躇踟逺林桑盡蠶成繭野水萍開獺趂魚
幾處路旁垂苦李游人不折意何如
　　偶書
朱輪逺守未成歡薄宦令人意漸闌郡閣政清慵按吏
鄉園路近欲休官梅花遶檻驚春早布水當簷覺夏寒
已是三年不聞問何如歸去把漁竿
　　太常李博士史館孫祕丞相繼奉使浙右博士至
　　郡以孫侯詩三章示予且以致意因次韻和酬(時/孫)
　　(不/來)
迅瀨拖舟上危梯躡屐登山光翠欲滴水氣熱如蒸路
轉藤蘿暗天開物象澄丘園足逋客應得薦賢能
分憂從漢殿捧詔出蕭墻路入三吳逺舟浮一水長詩
題石門側夢徹斗城傍清曉見雲物依依認帝鄉
北極分憂矚東甌布惠和曾䝉傾葢分偶得枉帆過鄭
驛非常速融樽復幾何孫侯不假道鄙我信為多
　　麗水殿丞手植朱李繁實盈折以貺予感而成詠
五年為邑鬢霜侵吏隠由來得趣深不獨絃歌長滿耳
兼聞桃李已成隂晨昏我有南陔戀江海君懷北闕心
早晚飛沉俱遂志願將初服敵華簪
　　聞揚州柴給事有弄璋之慶寄詩賀之(給事年六/十六始有)
　　(嗣/子)
華堂何夕夢熊羆衛氏如今有一兒三日懸弧應是喜
千年結實未為遲預知駟馬門閭盛暗想天麟骨法竒
曾忝丘墻攝齋者待㸔孔鯉學聞詩
　　題張濬所居壁(濬余之姻此/後自郡歸鄉)
三張舊族富英髦仙墅重經散鬰陶深喜太丘家法在
須知定國里門高分題每日揺雞距合宴常時把蟹螯
獨感戴侯恩未報徘徊不覺涕沾袍
　　留題南源院
路入藤蘿十里餘松窗瀟灑竹房虚燕巢新舊金人殿
蟲網縱横貝葉書當晝風雷生洞穴欲齋猿鳥下庭除
昔年曾此題詩句猶拂流塵認魯魚
　　留題張彞憲池亭(彞憲昆仲三人皆/好學季弟逝矣)
瀟灑危亭枕碧池昔年飛葢此追隨正逢五綵承顔日
兼是三荆並秀時夜坐不知銀漢没春逰長訴玉杯遲
如今罷郡重登賞喜見扶風舊白眉
　　别聰道人歸縉雲(聰送予/至别墅)
二年假守括蒼城郡榻惟師即退迎擣藥幾憐春漏永
調琴長待夜蟾生心猿已伏都無念海鳥相逢自不驚
送别秋郊豈成恨白雲青嶂是歸程
　　題張居士壁
叠巘參差翠遶門雕梁賀燕自成羣殺雞日夕期嘉客
種竹寒暄對此君且向東臯輸黍稷便應北闕降𤣥纁
子真漫説耕巖石不奈聲名四逺聞
　　留題黄山院
禾黍離離一逕通遊人攬轡即過從趂齋幽鳥聞踈磬
出定高僧見偃松夜静龕燈凝古殿雨餘巖溜迸前峰
昔年曾此題名處素壁欹斜翠蘚重
　　送章頔寺丞之巴陵
涔陽從事有嘉聲外計封章薦姓名再命便為千室宰
于飛又出九重城腰懸銅墨才猶屈吟對江山思轉清
楚客十年偏遂意秋風滿筯紫蓴羮
　　外弟張湜北遊
六年隨我客梁園兩上孤飛徹九門抱璞有瑕惟歎命
泣岐無託更銷魂秦闗百二聊乗興漢牘三千待呌閽
赤日炎風兩京道文章滿腹與誰論
　　章羣下第東歸
卓犖修詞有古風計偕西上劇飄蓬梁園失意三春日
閩嶺思歸一畆官且喜還家儀舌在莫嗟為客趙囊空
九天下詔崇儒術好絶韋編待至公
　　賀資政學士王侍郎
瀝懇青規動帝心秋曹月殿寵恩深論思東序清閒宴
偃息西崑翰墨林私第藏書皆有副公庭種竹待成隂
卧龍禁闥應嫌久救旱還須起作霖
　　表弟廷評章得象知信州玉山縣
懷玉煙霞接武夷我思祖徳淚霑衣縣齋製錦留遺愛
庭樹藏鐶長合圍(開寳末大父宰是/邑予生于縣齋)彭澤公田今已廢
遼東邑子半應非津亭送别空搔首籍在金門未得歸
　　梁大諫自鳯翔乞留臺寄詩言志次韻酬之
聨飛仙掖舊心朋笑我池籠出未能文陛彯纓空自愧
香山臘屐與誰登託身羿彀憂危甚引領黄陂鄙恡增
二室風煙莫全占㑹須攜手躡雲層
　　石殿丞通判濮州
龍虎逰從分不疎忽聞新命佐魚符經旬苦雨淹行斾
幾曲洪河貫郡圗浮蟻酒濃頻舉白折膠風勁好彎弧
賢侯東道歡相得期月民謡待袴𥜗
　　元奉宗宰績溪
梁園慶幾春時譽藹天倫家寄蘋汀久名題桂籍新溪
鱗清可數澤雉到應馴黟歙非難治民風自古淳
　　李工部江南轉運
含香五字客尚齒十年兄舊奏梁園賦新題漢柱名出
驅星使傳入佐地官征獻可方前笏分憂又抗旌富饒
今澤國佳麗古臺城錯節投刀釋頹綱攬轡清沃心期
宻啟衘尾待香秔處處江山秀行春莫計程
　　楊日華宰錢塘
洛社負才名吾宗占寜馨聞詩趨鯉空集慶墯鱣庭力
學窺堂奥孤飛徹杳㝠一枝攀緑桂百里應華星漢網
何曾宻吳歈正好聴油囊滿醇酎半日莫期醒
　　栁紳歸縉雲(予曽典是郡紳依/官師相國十餘年)
東甌别業寄秋雲平昔題橋墨尚存故郡曾登太守榻
上都應掃相君門揮毫月殿香盈袖錫讌星津酒滿罇
歸去吏民如問我五年書命紫㣲垣
　　表弟李宗元知桂州陽朔縣
桂林陽朔溪山秀莫歎迢迢五嶺南百里字人須敏政
千金酌水更懲貪鳴榔下瀨潮程逺曳彩升堂壽醼酣
逺地民淳無牒訴縣齋終日好清談
　　高起居知廣州
作藩南越古稱雄五管皆歸節制中腰佩金龜三品綬
船開畵鷁一帆風橘官手版趨塵逺梅使星車附信通
暫阻螭頭夾香案清宵應夢未央宫
　　丁集賢通判餘杭
遼東羽客富仙材仙殿飛觴接上台便道歸寜白蘋渚
經時賜對栢梁臺里中驅弩先行路膝下斑衣慶壽杯
明詔許令過别墅不憂郡閣簡書催
　　吳􁬕赴宜興簿
家住武夷峯眉間道氣濃風塵乆為客雷火近成龍試
吏江城僻寜親嶺路重一㕓期没齒樂土定相容(予素/有陽)
(羡退居之志㑹當/占數于樂郊也)
　　十六兄赴韶州從事
魏帝臺邉拂戰塵初平山畔彩衣新又攀高栁隋堤暮
却寄寒梅庾嶺春韶石間尋張樂地曹溪首訪悟空人
男兒平昔四方志莫厭區區走隻輪
　　章頻寄南昌
孺亭洪井古南昌曾是梅仙試吏鄉一邑絃歌榮製錦
幾程鷄犬接維桑年深為客貂裘敝秋晚還家菊徑荒
平昔題橋今遂志且斟壽酒獻高堂
　　李廷評昭廸使淝上
畫舸西風玉雨斜淮淝命將去程賖衣纓黄閣相君後
門巷青春學士家驛路新袍欺草色公筵大白醉榴花
謝庭蘭玉多才思休澣裁詩對客誇
　
　
　
　
　
　
　
　
　
　兩宋名賢小集巻一
欽定四庫全書
　兩宋名賢小集巻二
　　　　　　　　　　　　宋　陳　思　編
　　　　　　　　　　　　元　陳世隆　補
　楊文公集
　　戲贈潁州萬壽尉吳待問(待問余之故人/值雨留憇數日)
宦途南北最情親歲晏相逢潁水濱舊日青衿同學校
暫時黄綬困埃塵樽中滿酌香醪美門外高懸綵棒新
雞黍留歡已慵發可堪經雨折紗巾
　　題顯道人壁
心似寒灰不復然尋常談論即彌天門臨潁水多年住
法自曹溪幾世傳儒士誰同翻貝葉都人長見施金錢
翰林詩版分明在曾與吾家有舊縁(故侍讀尚書有贈/先師詩著之於版)
　　史館阮比部知衢州因歸建陽别墅二首(比部兄/昭濟隠)
　　(居不/仕)
再入蓬丘席未暖飄飄又建隼旟行朋交莫惜河梁别
鄉國初期晝錦榮竹箭波聲隨一棹斧柯山色對雙旌
子牟江海心應在頻上高樓望帝京
少小鄉闗振大名武夷山翠落門庭郎君近折仙人桂
伯氏高分處士星城郭遼東應改易芝蘭謝圃自芬馨
吳民正待隨車雨莫苦淹留醉醁􁘜
　　集賢宿直寄中書李梁二舎人
耿耿銀缸照直廬西風黄葉滿庭除愁心不忍聞賓雁
病眼猶能拾蠧魚欹枕微吟空輾轉遶廊閒步自躊躇
銅龍漏滴傳鈎盾玉兔光芒射綺疏薄宦久淹滄海郡
故交多入紫垣居洛陽已在拜塵後宣室那逢膝席初
投閣寂寥多自愧抱闗憔悴擬何如寧思西掖五花判
且補河東三篋書桑梓狂抛萬里外蓬萊試住十年餘
釋之不調嵇康嬾終待休官學種蔬
　　翰林王學士奉使兩川
萬里征西頻告㨗九重喻蜀正裁書忽聞召對浴堂殿
元是親乗使者車井邑凋殘經亂後軍城鼓舞拜恩初
銅梁迢遞驅騶騎玉署深嚴鏁直廬星厯更須占李郃
雪園應恨欠相如歸來便在三台席轉與交親禮數疎
　　董給事知洪州
豫章南國一都會夕拜東臺最上流捧詔暫辭青鎻闥
攜家便汎木蘭舟褰帷聽訟民謠洽解榻延賔主禮優
只恐徵黄在朝暮西山靈藥未容求
　　梁舍人奉使巴中
藥署深嚴纔草詔劍闗迢遞忽乗軺霜天歴歴巴猿苦
山路駸駸筰馬驕梁苑寒風吹别袂瞿塘春水送歸橈
紫垣遣使非常例應有星文動九霄
　　次韻和族弟日華寄編脩諸學士之什
鎻闈漫喜塵通籍蓬巷無人肯顧廬天禄解嘲纔答客
集仙置使又修書非烟繚繞縈珠網流水潺湲逗石渠
何必銀臺號三昧此中更好味真如
　　次韻和光禄黄少卿學士感恩書事十六韻
江夏門風盛東吳族望高才雄吐白鳯志大釣靈鰲昔
日參珠履(嘗任淮海/王記室)多年汎碧桃陳琳巧書檄謝客占
風騷曲宴飛三雅沈機佐六韜玳筵頻岸幘楯鼻幾揮
毫託乗同歸闕臨軒别賜袍未離王儉幕獨得吕䖍刀
粉署因揚歴朱門更欝陶淮南荒桂苑騎省泣霜毛(此/已)
(上並叙少卿昔在淮/海府中及感舊之意)去國踰千里為郎歴幾曹和鉛兼
祕府懸磬寓神臯室静秋生白庭閒雨長蒿禁林俄召
試卿寺果垂褒道在心無悶恩深首重搔依前領圖史
紬繹肯辭勞
　　次韻和史館盛學士朝退書懷之什
金壺待傳㸃瑤墀初辨色闢仗開天閽垂旒操斗極百
辟瞻堯眉九州蒙禹力朝政無闕遺諫官慚曠職
　　次韻和盛博士寄贈李四寺丞因以述懷
錢郎滿腹貯精神坐上詩成壓倒人相識只從抛竹馬
(愚初至上都遊歴/門館纔十餘歳)留歡長是鱠金鱗西園宴喜期清夜
曲水追隨約暮春不到門墻欲旬浹已應懸榻滿埃塵
　　次韻和盛博士雪霽之什
六花新霽白皚皚爽氣颼颼拂面來梁苑酒濃寒力減
謝池風細凍文開天邊幾陣聞歸雁江外千家見早梅
此際何人能訪戴剡溪清景好銜杯
　　次韻和太僕錢少卿寄贈編脩主人宋承㫖李舍
　　人之什
春官宗伯魯諸生翰苑綸闈占大名一代典謨資潤色
滿朝文物仰懸衡分班月殿趨金馬侍宴天池見石鯨
即日雲屏應隔坐(鄭𢎞五太尉舉第伍倫為司空每見/曲躬自卑詔置雲母屏風分隔焉)
不須東觀待逢迎
　　宋殿丞廣南東路轉運
天子憂南越公卿薦陸生九年須富國萬里便揚旌封
郡諸蠻接官曹六尚榮交州何日到鼓吹便相迎
　　次韻和中書李舍人勉元氏道宗奉宗兄弟之什
二難文彩少人過落筆尋常只患多兔苑暫遊衝霰雪
龍門曾上困風波一囊負米猶為客百步穿楊待決科
更得詞臣贈詩句機雲入洛擬如何
　　送僧之様州謁王工部
雪晴河水正流澌風巻驚蓬滿眼飛客路飄飄攜一錫
禪房寂寂掩雙扉曹溪衣鉢何年得廬阜香燈幾日歸
賢守相逢膜拜後都人争勸施珠璣
　　次韻和錢少卿早春對景有懷諸學士
草樹欣欣暖律迴謝家池沼凍紋開晴天獨向高臺望
春色先從上苑來且待郢人歌白雪莫聽羌笛怨殘梅
乞逢休沐便須去引滿何曾訴玉杯
　　閣門廖舍人知袁州
駸駸五馬動征塵太守風流世絶倫身事漢庭為小相
家傳楚國是騷人煙波莫歎重湖逺桑梓仍將别墅鄰
麥穗㣲黄稻苗緑朱轓入境便行春
　　次韻和李舍人拜命書懷寄館殿舊僚之什
拜命入星垣偏承聖主恩黄扉陪漢相彩筆代堯言佩
玉天顔近籝金世望喧下僚今隔品雲路仰高軒
　　上元夜會慎大詹西齋分題得歌字
帝里風光上元節烏衣舊巷喜經過樽中酒渌寧辭醉
梁上塵飛只欠歌坐聽禁城傳玉漏起㸔河漢轉金波
主人愛客清宵永彩筆題詩奈樂何
　　次韻和主人喜諸客見過之什
金鴨噴香繞燭臺輕雲散盡月光來三千賔客連宵醉
十二城門徹曉開何幸紫㣲容託乗更煩紅袖與傳杯
明朝猶自放朝謁心喜當闗不見催
　　坐中朱博士言今荆南張諫議典襄陽日常留意
　　一妓公頗畏内終不得近及移郡荆渚泣别郵亭
　　乃為歌詞流布巴郢予感其事𢋫而成詩
駸駸五馬江陵去寂寂雙娥漢水頭一曲歌終眉黛歛
十分酒盡淚珠流陽春郢客傳新唱暮雨高堂夢昔遊
瓊樹無人敢親近章臺京兆不勝愁
　　次韻和慎詹事述上元宵會之歡寄諸同舍之什
休沐忻逢上元節華堂高宴且盤桓峩冠屢舞人多醉
刻燭狂吟夜向䦨月上珠簾侵座白霜飛碧瓦透衣寒
銅壺滴徹東方曙歸騎紛紛未盡歡
　　次韻和李舍人立秋祠太一宫宿齋書事之什
太一祠宫肅齋居薦至誠已將茅縮酒應用麵為牲(梁/武)
(祭宗用笋/脯麵牲)月映金天朗風來玉宇清𤣥談知理勝蔬食
覺身輕仙馭排雲下空歌遶殿聲仍聞得丹訣簪紱頓
忘情
　　同諸公寄閬州隆靈山王處士
𤣥晏先生早著書聖朝未降輭輪車滿頭霜雪機心息
三徑蓬蒿俗客疎千首好詩傳輦轂一枝仙桂耀門閭
(其子近年/登進士科)漢庭得意真知已應為清宵誦子虚(今樞密/學士陳)
(公山人之/執友也)
　　送僧之大名府謁長城侍郎(上人能/琴善詩)
東吳舊寺寄巖隈駐錫神州久未迴琴曲誰知流水意
詩篇自占碧雲才廬峯已結白蓮社鄴下暫尋銅雀臺
仙殿主人偏好事春風鈴閣且徘徊
　　次韻和李寺丞寄石同院之作
子雲常在草𤣥臺不獨春風滿眼來聞道後車長載酒
無因曲水共流杯石渠盡日芸籖擁金谷何時綺席開
珍重主人偏愛客乞逢休沐便追陪
　　賀太僕錢少卿直祕閣
幾年宿衛向周廬頻貢文章白玉除纔换月卿歸少列
又來天禄校中書東吳世胄王孫貴北第門闌太僕居
春草題詩欺謝客上林奏賦慕相如石渠講論應重席
翠輦巡遊且奉車禁籞風光暮春月彯纓㸔是綴嚴徐
　　次韻和盛博士喜梅大丞授户部判官
新來乗傳抵秦川會府須才果峻遷應見流錢從地上
時聞聚米向君前聲華南國推高士名姓丹臺綴列仙
每話官曹苦拘束歸家長是夕陽天
　　次韻李舍人憶北園尋春之作
謝公别墅枕城堙瀟灑都無紫陌塵五色絲綸貪草詔
一園桃李阻尋春早朝禁漏猶傳㸃下直殘陽已滿身
除是禁烟容洗浴直須偷暇賞芳辰
　　次韻和閣長李舍人喜薛梁二舍人及予同時拜
　　命之什
西垣清切本無倫虚薄將何綴侍臣承露盤高雲際曉
棲雞樹緑省中春言成綸綍終非稱室藹芝蘭幸得親
從此煙霄連步武宸遊長奉屬車塵
　　次韻和承㫖侍郎宿齋太一宫之什
北斗城南太一祠羽人多著九霞衣行宫肅穆珠旒拜
華表飄颻鶴馭歸遶殿步虚幢影密登壇酌獻珮聲微
質明禮畢還臺去廐馬翩翩速似飛
　　十九哥赴舒州太湖簿仍得假歸鄉(兩舉進士不/第得學究出)
　　(身/)
初官佐邑少咨嗟且喜鄉闗得告歸松菊門前三徑在
煙波江上片帆飛枌榆舊社雖堪戀星火嚴程不可違
莫為棲鸞尚卑屑悔將錦襖換蓑衣(唐蔡京自進士應/學究科當時有此)
(語/)
　　酬謝光丞四丈見慶新命之什
武夷歸路苦迢迢延閣官曹正寂寥彩鳯銜書俄錫命
黄金刻印便懸腰紫㣲署近時當制建禮門深日趂朝
咫尺天顔曾賜對熒煌台座得為僚鬼神清問憂前席
松柏情深見後凋一曲陽春特相寄慚將木李報瓊瑤
　　信道人歸西京(道人後唐相國之孫來/獻其祖所著五書不報)
寢丘遺業廢多年衣裓空藏相國篇北闕上書陳祖德
上林結社會時賢風塵不肯留京邑龍象重歸啟梵筵
聞有道安雖未識定應談論已彌天
　　邵奉禮歸鄉
應制曾親白玉除桐君溪畔是幽居未登王子洛賔歳
已讀黄香東觀書萬里歸寧承漢詔三牲供膳奉潘輿
水衡得俸誠堪喜莫便揮金學二疏
　　史館盛學士以詩相賀因而答之
前年出守縉雲城曾枉驪歌慰逺行今日代言青𤨏闥
又披郢唱見深情側聆九奏都忘味連得雙金自滿籝
紅藥階前試吟嚼胸中鄙吝一時平
　　衢州阮比部學士得假歸鄉見過陋止留題詩什
　　因以謝之
干騎駸駸赴郡初曾迂旌斾訪吾廬天邊誰識郎官宿
門外空迴長者車勸酒樽罍應引滿題詩屋壁是親書
鄉人聞有神仙客逺近争來㸔隼旟
　　致仕朱侍郎歸江陵(侍郎自内/署休致)
二年分直浴堂門簪筆垂紳奉至尊日過八甎批漢詔
宴開三殿挹堯樽忽聞抗表干君父切要懸車示子孫
碧落改官旌舊德黄金加錫見深恩羣公祖道争飛葢
故吏沾襟亦戀軒定是遼東嘆城郭肯同彭澤慮田園
捧觴莫訴前為壽上馬猶能左屬鞬臨别延英對數刻
已應惇史記嘉言
　　朱侍郎致政南歸上特賜宴于玉津園仍詔兩制
　　三館並預其會以伸祖送輙賦詩美之
征輪軋軋出皇都行路咨嗟賢大夫天子特令供祖帳
國門聊且駐驪駒舊僚送别傾三省御醴分甘倒百壺
下詔已聞推異禮乞言猶自渴嘉謨(上特詔荆南官吏/歳時存問如有章)
(奏附驛/以聞)馮公不是沈郎署賀老縁何歸鑑湖明主恩深
若為捨夢魂應繞博山罏
　　元道宗弟兄東遊
王謝江東推世胄機雲洛下振才名忽思油幕從知已
去挈幐囊冒暑行高第自須求甲乙嘉招未用赴弓旌
待㸔萬里摶羊角即是三秋聽鹿鳴朝彦賦詩争送别
蕃侯置驛定相迎不知誰啖牛心炙又見清談一座傾
　　殿院卞侍郎赴淮南轉運
莎庭治行推尤異梁苑聲華占上流早是都人避驄馬
近陪計相運牙籌東南轉運承新命淮海揚旌到舊遊
騎置非時陳密啟壺漿幾處望行舟黄金刻印大如斗
白簡飛霜凛若秋歲滿功成來會課多應便拜富人侯
　　省中當直即事書懷兼柬閣長李舍人(李公北門/之望稍濃)
兩掖深沈大帝居紫微西省掌泥書天閽啟鑰趨朝後
侍史焚香起草初五吏援毫才患少萬錢分膳食無餘
鳯池荀令連賔閣騎省潘郎對直廬煙氣霏霏生屋瓦
雷聲隠隠度宫車滄波滿壁浮蘭橑修竹當軒䕃綺疏
(南墻有董羽畫水舍人李程/為之贊北軒有竹數百竿)性懶無堪過叔夜思遲多
病似相如繚垣直北銀臺路拭目㸔君侍玉除
　　中伏日省中當直
火雲烘爀臨中伏青𤨏深嚴直右曹吏散階庭時縱步
詩成珠玉獨揮毫相烏影轉風微起仙掌隂斜日漸高
何處賜氷和郢酒誰人割炙動鸞刀紫泥封詔防稽緩
寒水浮𤓰散欝陶丞相憂邊稀出沐延英三刻豈知勞
　　七夕
東西燕子伯勞飛新月如鈎玉露垂河鼓天孫性靈匹
鵲橋星渚有佳期穿針乞巧徘徊久織素成章報答遲
定與黄姑享偕老晉宫休挿柰花枝
　　胡祕丞知潯州
蘭臺進秩通閨籍熊軾臨民奉詔條風俗重尋南越志
鄉闗猶隔浙江潮懸知坐嘯謳謠洽更想行春意氣饒
逺宦逢秋少悲思潘郎𤣥鬢恐先凋
　　次韻和盛太博寄贈閣長宿齋太一宫之什
漢武親祈太一壇國朝時祭領祠官羽旗搖曵晨曦上
素色凄清夜漏寒駕鶴浮丘應暫下偷桃方朔合留殘
齋居數宿偏蔬食定憶中厨政事飡
　　次韻和集賢李博士中元日見寄
鳯池容出沐蝸舍喜端居罷草芝泥詔閒看紫素書曲
肱銷永晝行樂遶前除鬢換二毛近林凋一葉初香街
連甲第席户望朝車暫别同心友還嗟會面疎
　　次韻奉和知府溫尚書送致政朱侍郎十六韻
拜章納禄便歸休祕殿親辭十二旒閣筆罷批丹鳯尾
拂衣初下六鰲頭非縁荆渚依劉表定欲箕山訪許由
北闕子牟終眷戀南朝安石本風流明庭過遇違三接
别墅生涯治一丘身健寧煩䇿鳩杖心閒無復夢刀州
素風有子堪傳遺禪論將誰共對酬白璧賜多應尚在
黄金散盡不須留人欽雅譽芝蘭馥帝憶嘉言水石投
祖帳特令開上苑歸帆那肯待高秋(侍郎辭日上令待/秋涼即程堅請便)
(行/)幾程郵驛經濃暑千里山川見舊遊已是抛官玉堂
署尚思陪宴井幹樓時裁奏牘猶規諫旋寫丹經自校
讐鄉里高門表隂德國朝惇史紀嘉猷枌榆舊業須重
葺香火前縁莫廢修歲計將何資伏臈龍陽干樹木奴
州
　　鄭溥赴汀州判官
家近祝融峰登科遇至公悲秋雙鬢改佐幕十年中食
蘗心常苦占蓍命未通甌閩路雖逺荆楚俗多同投刃
應餘地當樽莫暫空援毫如草檄又足愈頭風
　　次韻和宗人安期見賀恩命之什
分班曉入翔鸞闕直閣旁連浴鳯池綵筆閒批五色詔
好風時動萬年枝勒移鍾阜慚歸晚稱疾文園恨思遲
何事吾宗心倍喜春塘夢徹寄新詩
　　早秋
楚客悲秋至庭柯一葉凋鶴天警曉露蘭畹怯涼颷團
扇流塵暗單衣爽氣饒江東菰米熟歸夢隔寒潮
　　義門胡生南歸
南國烏衣族東京伯始孫一枝須折桂六闕舊旌門歸
思鱸魚鱠離筵竹葉樽秋風正搖落楚客莫銷魂
　　首座昇大師赴西京知教門事
高論彌天四海聞久為龍象主空門雪峰傳法稱開士
麟殿談經奉至尊香滿賜衣歸洛社苔封丈室寄梁園
梵書貝葉應攜去齋罷與誰相對翻
　　度支梁諫議請病告以詩寄之
經旬不謁未央宫晏坐將誰語笑同蜀郡相如非避事
浄名居士欲談空門前賔客窺行馬篋裏方書捨蠧蟲
西省舊僚疎會面頓驚鄙吝滿胸中
　　諸公於石氏東齋宴鄭工部(有/)
　　　古者會友以文賦詩言志良辰美景胥遇幾稀
　　　衘杯漱醪其樂無量矧石氏二君克承堂構孝
　　　謹不衰滎陽鄭公傑出士林名聲籍甚以久要
　　　之契伸一獻之娛而我閣老昌武與二三大夫
　　　退食自公方駕而至乗秋高會卜夜縱談抵掌
　　　盱衡樽罍方洽峩冠側弁星漢未斜將何以窮
　　　綺席之宴嬉盡金壺之漏刻盍賦一時之事各
　　　陳二雅之言物無遁形咸抽祕思朝多君子庶
　　　為美談云耳
　　　悲秋得浮字
楚客登臨處離懷重隠憂二毛初入鬢一葉早驚秋旅
雁他鄉思悲笳絶塞愁憑何遣羈緒菊蘂滿杯浮
　　次韻和慎大詹中秋待月寄西掖三舍人之什
涼飈送殘暑秋色望中新天逈迷星斗宵寒待月輪境
同牛渚上詩寄鳯池人僚友東牀客氷清合許親(同舍/薜公)
(即其愛壻也合/預兹夕之會)
　　成都鳯道人遊終南山謁种徵君
何年出蜀訪南宗深鎻閒房翠蘚重振錫忽聞遊地肺
題門兼得謁人龍供吟一路高秋月投宿斜陽逺寺鐘
到日彌天清論罷徧尋紫閣與圭峯
　　何太傅知晉州
平明東省發魚書便擁彤襜出上都别酒金英泛籬菊
去程黄葉墮闗榆叔孫舊禮妨綿蕝廉范新歌待袴襦
滿腹經綸殊未展歸來㸔踐赤墀塗
　　孫寺丞知孝城縣(府尹翁尚書即孫之/座主又薦賢良方止)
早得東堂桂一枝凌雲詞賦漢皇知從軍久在紅蓮幕
對䇿曾臨白玉墀霰雪陪遊應不晚絃歌為政莫嫌遲
春官宗伯大京兆喜見門生趨府時
　　次韻和閣長修書畢退朝下直寄諸學士之什
名園甲第接康衢國典新成下直初庭竹碧鮮吟不足
盤飱方丈食無餘爐中九轉神仙藥案上百函親故書
仍説顔回今飲酒(閣長近日/日痛飲)秋來寧遣宴遊疎
　　威道人歸鄉
聞法靈山真佛子馳名南國本詩流二林曾有香燈約
一鉢因為輦轂遊塵土化衣慵駐錫江湖收潦憶歸舟
何年應制登麟殿犀柄談空對冕旒
　　弟偁歸鄉
吾家文雅占闗西五十年來桂兩枝(自故侍讀尚書十/五翁周顯德中登)
(第至永十六/兄纔兩人)突弁後生還可畏籝金素業未應衰江湖
去為思鱸鱠霧雨還歸養豹姿摩厲詞鋒莫中輟驚人
專聽一鳴時
　　史館高司諫(紳/)知華州
諫署纔聞滿歲遷分符便見入秦川援毫厭賦梁園雪
緩轡閒㸔華嶽蓮竹簡汗青妨約史縑囊封皁且論邊
三峰洞穴多靈藥莫便抛官去學仙
　　明德皇太后挽歌詞五首(奉敕/撰)
母儀垂二紀坤順翊元功望斷蒼梧野尊歸長樂宫金
塗烘曉日椒壁起香風奄忽違塵世攀號泣舜瞳
軒星光太極隂教正中圍外戚黄金穴深宫大練衣雀
臺愁霧隔駒隙暗塵飛貝闕三山路飄颻仙馭歸
德契河洲什心依黄老書濯龍規誡在飛羽豫遊疎復
土文園接凝塵丙殿虚蒸䒱天子孝泣血望塗車
世載河山誓門無恩澤侯公桑空繭館仙藥阻蓬丘愍
册藏幽壤哀笳咽素秋後宫彤管在千古紀徽猷
閫範留椒闥神遊返玉清魚燈照𤣥寢騎吹咽重城運
迫昇仙日人傷喪妣情宫中舊長御行哭盡吞聲
　　又四首(奉敕/撰)
太姒徽音盛長秋命數崇黄圖分丙殿𤣥象應軒宫紀
注無窮美聲詩内助功雲陽復土後陵栢自悲風
甲族傳仙李遺言在濯龍後宫皆率職外戚早辭封彤
管流隂教金根盛國容真遊一何遽罷望九疑峯
軒遊雲杳杳舜孝日蒸蒸椒壁還生沴銅臺亦罷登親
桑寧復見嘗藥遂無徵拱木𤣥堂閉凄凉烟霧凝
外家金穴貴曩日玉衣裳萬壽瑤觴舉三朝複道長小
侯親爼豆女史煥縑緗遽厭人間世乗雲歸帝鄉
　　書懷寄劉五
風波名路壯心殘三徑荒涼未得還病起東陽衣帶緩
(近卧病/月餘)愁多騎省鬢毛斑(予行年三/十有二)五年書命塵西閣
千古移文愧北山獨憶瓊林苦霜霰清樽歳晏强酡顔
　　趙殿丞知河縣
鼎邑閭閻有古風清談為治自從容官聨騎省通朝籍
路過津橋入縣封桞䕃天衢時按轡雲生少室好搘笻
龍門舊有題名處石室蒼苔駁幾重
　　祕閣王校理知桞州
南越尉陀國羅池子厚神桂林驅傳逺芸閣解嘲頻行
槖黄金滿歸程皁葢新一麾愁度嶺五綵喜寧親薏苡
偏防疾蒲蘆善化人蓬山直廬在几硯日生塵
　　送僧歸越
中林晏坐赤髭繁水月禪心出世間説法音同海潮震
隨縁身比嶽雲閒曹溪嫡嗣多參見碧落仙鄉徧往還
歸去舊房秋色晚澗松枝偃雨苔斑
　　吳延年宰武義
精神滿腹富青春燒尾曾㸔上禹門獻賦多年梁苑客
謫仙重世武夷孫(武夷君呼鄉/人為曾孫)一同印綬光初命幾驛
桑麻接故園澤國歸程秋欲盡丹楓黄菊動吟魂
　　吳待問之蒙城簿
西來赴調合闗繻黄綬風塵厭九衢祖席且同開口笑
公庭未色折腰趨長安車馬偏欺客魯國衣冠肯戲儒
共憶故園歸計晚舊遊烟樹隔重湖
　　黄少卿惠緑雲湯
新甫竒材百尺標秋空高幹拂鵬霄仙經藥品誇難老
人世霜天貴後凋千古貞魂愁化實九原荒壠恨為樵
誰研露葉和雲液幾宿春酲一啜消
　　靈隠長老歸舊山
浮杯心與海鷗親駐錫王城忽過春麟殿九旬談妙法
曹溪一滴渡迷津狂翻竹箭波隨棹側布黄金地絶塵
白社歡迎猿鳥喜紺園風定雨花新
　　皇甫太博知蘇州
長洲連歲得賢君十萬人家煦若春激箭波狂浮畫舸
散絲雨細逐朱輪郡齋詩石鋪輕蘚公案歌喉落暗塵
未得休官作逋客河梁歸思滿鱸蓴
高陪七聖從軒遊帷幄深嚴日運籌口裡雌黄歸品藻
盤中薤白想風流珠宫地密防趨謁銅缽聲沈斷唱酬
獨喜修書依絳帳時登闕里受春秋
　　從叔郎中知福州
藩閩分憂重闗山去路賖含香滯郎署乗驛倦天涯土
貢千頭橘神祠萬里沙金碑紀風物寶瑟怨年華粉籜
斑文簟雲腴紫笋芽民田兩岐麥郡圃四時花别恨休
攀柳歸期待及𤓰鱣庭有遺訓清白自傳家
　　黄刑部之陜西轉運
百二秦川四塞寛甘泉烽火報平安泥書雙筆遷郎署
粒食千金仰縣官江海半生抛别墅闗山何日解征鞍
定將鞭筭資心計流馬功成國史刊
　　史館張學士知婺州
鸞掖分符又出麾津亭目送片㠶飛暫隨越鳥棲烟樹
重許吳儂見錦衣屬邑行春熊軾穏公堂卜夜蟹螯肥
隠侯帶眼㸔成綬雙闕恩深更憶歸
　　答李光丞(來書述車駕臨/幸修書院之事)
豹尾森森拂畫簷久留雕輦閲牙籖字分三豕慚該博
饌費雙雞媿屬厭濫跡縉紳同北枳草儀封禪待南鶼
相門蘭玉裁新句只恐京城紙價添
　　寄并州張給事
山河表裏絶狼烟幕府朝朝醉玳筵合樂軍中雄鼓吹
傳杯四座艷花鈿行春好駐桑郊騎卜夜雄談雪竇禪
梁苑并門杳千里離懷愁對月嬋娟
　　寄劉秀州(連典吳/中諸郡)
騎置迢迢阻玉音左魚江海遂初心朱絃道直消浮謗
春草愁多動苦吟震澤消酲干樹橘華亭驚夢九臯禽
郡樓晴日東西望幾處甘棠接翠隂
　　無為軍王從事
奏牘曾䝉乙夜觀擅塲文價在金鑾貂裘歲久京塵暗
驛路風高旅翮殘取酒黄金都已盡食魚長鋏更須彈
時清水國無書檄誰見揮毫一據鞍
　
　
　
　
　
　
　
　
　
　
　
　
　
　兩宋名賢小集巻二
欽定四庫全書
　兩宋名賢小集巻三
　　　　　　　　　　　　宋　陳　思　編
　　　　　　　　　　　　元　陳世隆　補
　楊文公集
　　送張蜕秀才
許田流寓因相識嵗厯今移十二辰别墅已荒三徑草
(城中舊居常所還往自/徙于外邑已蕪穢矣)素衣猶化九衢塵懸瓢顔巷安
貧久泣玉荆山失意頻莫向明時便招隠重來須醉杏
園春
　　次韻和翰林師學士贈倫上人新居之什
一徑雨苔深新居雅稱心天花飄晝講池草伴春吟施
食山禽下題門野客尋此中堪晏坐何必在雙林
　　李殿丞知廣濟軍
鈎盾從來司六尚上林尋見摠三官頒條忽去憑熊軾
賜對還曾近露盤民瘼乍求應有術天倫少别不成歡
陶朱舊邑無多逺魏闕歸心且自寛
　　章頻得解後之陜府謁洪嚴二從事(是年閏/十二月)
春幃猶隔閠逆旅苦栖遑忽爾遊分陜飄然出大梁食
貧憂桂玉䇿蹇冒風霜杏苑歸期近棠郊去路長幕中
逢舊友嵗晚在他鄉雞黍且相對休嗟鬢髪蒼
　　路學士知河中府
一麾新自海濱還又佩魚符入故關千里山河臨劇郡
九天鴛鷺别通班樓經往聖迴清蹕路接邊夷獻白環
版籍素多田賦錯干戈初息羽書閒從軍上客雕龍藻
佐酒妖姬墮馬鬟更遣府公吟思發中條新霽碧孱顔
　　即席賦得筆送宗人大著通判廣州
著作蓬山局職司華袞褒已能成馬史何況夢江毫金
勁雞搖距霜寒兔墮毛歸來批鳯詔弄翰莫辭勞
　　職方彭員外惟節知韶州
仙經舊得還丹訣郎位高分列宿光太守雙旌指南越
使君千騎冠東方飲氷清白臨遐俗晝錦輝榮過故鄉
曾是重華張樂地九韶聞處味應忘
　　宗人大著令問通判廣州
蘭臺大著作族派共關西南海分憂寄東門敘解㩦離
城衝臈雪宿館聴晨雞畫鷁江波逺鳴騶嶺路迷陸梅
香已盡越鳥暖初啼入境風生扇行春柳拂隄殺青前
事在飲水古人齊卧理應多暇無忘寄尺題
　　冬夕與諸公宴集賢梅學士西齋詩(有序/)
　　　古者瀟湘之會實重故人西園之遊亦在清夜
　　　集賢梅君以神仙之胄處典籍之司佐地官之
　　　版圖居多暇日奉穆清之顧問出必危詞國家
　　　以西旅弗庭邊烽尚警欲得城郭之要領申命
　　　朝廷之俊賢難哉是行公中其選且有密㫖未
　　　遑戒塗雖飭使者之車已辭會府之政杜門終
　　　日端居鮮歡遂用解榻開樽集寮宷于三署割
　　　鮮繼燭申宴樂于一時揮麈清談峩冠屢舞杯
　　　盤狼籍星漢傾頺因念夫飲酒者未嘗不始于
　　　治而卒于亂盍各吟咏以止喧譁于是迭出巨
　　　題互探難韻搆思如湧弄翰若飛至于㫁章曾
　　　未移晷藻繡紛錯金石鏗鏘足以知周南變風
　　　誠二難之可繼鄭卿言志豈七子之足多顧子
　　　非才獲陪高位形之敘引深所厚顔云耳
　　　分得今夕何夕(探得雲字/)
今夕知何夕良交會以文燭花寒旋落漏滴逺稀聞酒
面輕浮蟻歌喉細遏雲明河光未沒候管氣初分玉笛
梅花怨金爐蕙草焚惟愁曙光發搔首歎離羣
　　鄭工部陜西隨軍轉運
西鄙欃槍未掃除營平慷慨請行初三軍粒食資心計
一月星郵待捷書宣室喜聞延賈誼茂林久嘆滯相如
謗言盈篋親曾見反間千金計豈疎遺愛道傍喧竹馬
先聲塞外懾穹廬馮唐莫嘆淹郎署博望還忻擁使車
隴右行收萬里地關中坐致九年儲牙籌羽檄皆吾事
才藝飄飄兩有餘
　　黄從事隨軍
買符來赴調負羽去從軍五夜聞邊角三時看陣雲樽
前還料敵楯上更樆文手筆人多許須銘竇憲勲
　　聞李四光丞頻遊北園因有懐寄
漢相沙隄連甲第石家金谷有名園雍容陌上臨卬騎
㶑灩齋中北海樽過閠已驚春色早離城殊少俗塵喧
無由一寄南窗傲相望迢迢西掖垣
　　次韻和集賢李學士寒食即事之什
九逵初旭滿輜軿寒食東風二月天陌上墊巾誰傲倪
江邊解佩自嬋姢新糚㡬處登牆見沈醉何人藉草眠
豪俠追歡殊未足歸蹄躞蹀夕陽前
　　和集賢李學士千字詩
千仞谿何險千倉稻已收出騎千里馬醉典千金裘千
年河誕聖千樹橘封侯千鍾不及亂千錢坐上頭
　　妹婿黄補下第歸鄉
家君早占無雙譽(君即江/夏之後)鄉薦曾居第一流崑嶺本期
爭片玉庖刀誰料失全牛風塵不染梁王苑煙水還依
楚客舟應負男兒四方志故園歸去莫淹留
　　黄覺東遊
鄉關迢遞數千里塲屋蹉跎二十年三獻猶垂卞和泪
㡬人先着祖生鞭風塵漫索長安米禾黍全荒負郭田
關外賢豪徧投分趙囊迴日滿金錢
　　葉生歸縉雲
出門西望長安笑抱璞來求善價沽惟罄囊裝買羣籍
不持刺字謁當塗鱸魚漸熟思歸切羊酪初嘗得味無
送子東歸重銷黯我曾三載守仙都
　　慧初道人歸青州養親兼簡知州李太保
晏坐禪林度幾秋忽思歸養指營丘遥知北海孔文舉
應重江南湯恵休畏日流金征路逺長松偃蓋舊房幽
庭闈晨夕供甘外高論彌天不易酬
　　省中當直書懷呈諸同舍
太微西掖鳳池邊阿閣凌空瓦起煙綵筆時批尺一詔
直廬深在九重天早朝螭陛爐香近晝寢雞人漏唱傳
只恐承明難久戀長安桂玉苦相煎
　　王寺丞借西第避暑因有寄贈
滕公甲第冠神州晝日青煙瓦上浮南榭薰風偏解愠
北階萱草更忘憂朝迴門閉人疑病雨過涼生景似秋
角枕閒眠支體適不知蝴蝶是莊周
　　元道宗下第東遊(元氏昆弟子姪/五人舉進士)
舉宗文雅孰能陪須信菰蘆出美才失意不勞悲玉璞
投知應得上金臺曉離村店侵殘月晝歇津亭避疾雷
東道諸侯多重士融樽處處為君開
　　李四赴歙州
分直蓬丘未再期江東去去擁旌麾名通南省郎官籍
巻續新安郡政詩(好事者編前後太守所賦詩為三/巻目之日新安郡政詩見行于世)虎
觀清風留汗簡鴒原高韻憶吹篪故人别後頻南望想
見森森瓊樹枝
　　予以縉雲進士周啟明長書呈秘閣黄少卿黄頗
　　歎重作詩六韻美之因次韻和酬
縉雲江外郡封畧古甌中早被唐虞化已傳鄒魯風剖
符曾出守解榻值名公失意嗟場藿緘書附塞鴻擲金
才少敵泣玉恨還同後夜蓬山宿知君必薦雄
　　史館陳大丞知壽州
忽佩魚符下玉京長安廐吏駕車迎淮安舊地餘風物
太史新書見姓名弩矢前驅殊覺貴河梁執别豈勝情
小山叢桂圖經古白馬驪駒道路榮鵬海三千須擊水
隼旟四十且専城長淮月色秋宵好應助詩人思轉清
　　錢大夫赴并州
太原西北勤兵處地直雲中控定襄六月出師平玁狁
九天選將下文昌車魚辟士應難得詩禮臨戎亦未妨
緩急羽書須自草平安烽火鎮相望栁營稟畏將軍令
毳幕懷來塞下羌清嘯肯饒劉越石長纓終係左賢王
關山萬里邊塵靖亭館三冬朔雪狂笛怨梅花終度曲
樽傾竹葉淺飛觴禦寒應覺重裘暖料敵懸憂兩鬢蒼
只待今年破敵後徴歸論道坐巖廊
　　次韻和表弟張湜秋霽之什
輕颷習習起青蘋宿霧全開霽色新高閣晴曦射疎牖
虚堂潤氣徹華茵墊餘巾角曾衝雨霉盡琴徽旋拂塵
楚澤潦收湖水白歸舟遥憶洞庭人
　　初秋夜坐
明河如練出城隅朱火西流暑氣徂顧兔一輪浮月桂
流螢數㸃入煙蕪迢迢宫漏傳銀箭淅淅天風下白榆
岸幘微吟自忘寐披衣閒起遶庭梧
　　秋日有懷鄉國
長安久客逢揺落不獨悲秋更憶鄉潘岳二毛行欲變
淵明三徑已應荒書裁尺素鴻難託夢遶重湖蝶自狂
遊宦十年歸未得塵纓却悔濯滄浪
　　閣門錢舍人知全州
家傳吳越賢王後郡壓瀟湘最上遊三殿從來奉宸扆
一麾今去典方州蟬吟高桞隋隄暮水漲平湖楚澤秋
入境壺漿填候館上官鐃吹夾華輈山川徧歴騷人地
宵旰遐方聖主憂應向桑郊停五馬青春太守本風流
　　次韻和章頻下第書懐之什
春闈三上敗垂成白雪清吟思轉清脩竹園中曾獻賦
慈恩㙮下未題名禹門燒尾他年事楚客悲秋此日情
道在不須憂晚達摶風九萬是前程
　　七夕
金壺漏滴正迢迢靈匹相從在此宵月魄嬋娟烏遶樹
河流清淺鵲成橋雲輕天上榆花沒風細爐中麝炷飄
寂寞堪憐觀津女無眠耿耿望青霄
　　石硯
磊磊澗中石成形本一拳墨池遺號古筆陣用功偏(筆/陣)
(圖以硯水/為城池)得在燕臺側採從崐岫巔剖非藏趙璧鍊合
補媧天偶得他山上來參絳帳前光榮登玉案揮灑助
花牋注水蟾蜍滴題詩玳瑁筵如何班定逺發憤便輕
捐
　　大理趙寺丞世長知益州華陽縣
帝選循良撫逺民由來百里應星辰征西蜀道聞猿苦
祖帳西郊落葉頻莫為割雞輕邑宰須教叱馭効忠臣
錦城自古繁華地好與風光作主人
　　詠醉
劉伶石五斗康成三百杯欹斜星弁側嵬峩玉山頺人
語蜩螗沸天形㡩幕開應知是狂藥何不學顔回
　　筆
月兔湘筠巧製全何人大手稱如椽禁中鈴索夜批詔
閣上芸香晝草𤣥墨妙三分慙入木華褒一字重編年
史官遺直真堪畏千載獨持生殺權(孫樵云史官持生/殺之權于千百年)
(後/)
　　夜宴
華堂高宴卜良宵賓客當筵半珥貂天轉玉繩星落落
風傳銀箭漏迢迢連浮太白須判醉促駕鳴騶又趂朝
月落烏啼人散後衣香數日未能銷
　　張兗下第隨桂陽喬監使之湘中
建溪曾共聴猿聲十載文塲未䇿名流落只因孤劍在
窮愁已有二毛生荆州暫去依劉表漢殿無由薦馬卿
一路騷人舊山水登臨且莫動歸情
　　庭榴
得種從西域移根在帝鄉鮮葩猩染血美味蔗為漿入
獻殊諸果敷榮後衆芳丹房高照日緑葉半凋霜釀酒
扶南國(扶南頓孫國人取石榴/汁渟盆中數日成美酒)題詩白侍郎(白刑部詩/云惟有安)
(石榴當軒/留寂寞)濃陰兼茂實相對度炎涼
　　水部何郎中知鄂州
褒博衣冠漢大儒三千奏牘到宸居郎官趣騎歸華省
女使焚香伴直廬出守新恩龜顧印趨朝舊路雉隨車
便分符竹從鸞掖應有壺漿待隼旟賜對移時親斧扆
隨行兼兩載圖書淮南落木揺鞭裡湓浦分風挂席初
郡閣平窺漢陽樹盤飱頻薦武昌魚聚徒南郡傳經盛
攜妓東山退食餘天闕九重懸夢想江關百戰見丘墟
清曹祖徳詩人後時寄新吟一起予
　　可久道人之歙州兼簡知郡李學士
獨攜缾錫新安去寒雨西風落葉頻江水淺深清見底
山程高下險摧輪社中香火延開士肘後方書濟俗人
鄉樹再尋南國路禪房空鎖帝城塵舊傳心印都忘念
自有衣珠豈患貧四衆仰瞻誰見頂千家供應定分身
宰官多結空門友外䕶須依守土臣想到臨川逢内史
翻經相對一嚬伸(内經有師于/嚬伸三昧)
　　大理黄丞宗旦使潁州(募民/墾田)
詳刑新佐張廷尉出塞曾隨霍冠軍露版裁書頻倚馬
甘泉獻賦舊凌雲幾瞻龍衮堯階側暫駕星軺汝水濆
百萬提封周制復三千奏牘漢皇聞依蓮幕府游從近
聚米山川向背分廻日受釐宣室對又應前席動吾君
　　劉大丞仲宣歸華山(坐事削籍詣/闕自陳不報)
早年通籍蒼龍闕近日移家仙掌峯方朔上書殊未報
平津開閣杳難逢騷人章句多懷古陶令田園且養慵
近郭離筵黄葉滿舊山歸路白雲重洪崖餌术修丹竈
叔夜援琴對酒鍾應待輭輪徴入覲受釐前席始從容
　　表弟章廷評得象知邵武軍歸化縣
幾年索米住京師新得東堂桂一枝宰邑絃歌循吏政
還鄉雞黍故人期于公陰徳知終大萬石家風喜不衰
毛義動容初捧檄太丘積徳舊刋碑(得象大父嘗宰/兹邑甚有遺愛)甘
棠二紀民猶愛苦蘗三年吏不欺(比並述先/正之徳)桑梓經過
身晝錦庭闈扶侍鬢垂絲元方恵化傳遺鐸(得象兄得/一宰乾化)
(今為/隣境)令伯歡心應壽巵(得象祖母年八/十扶侍之任)邦境中分同魯
衛政聲相應似塤篪嘗思竹馬從遊日又見風鵬摶擊
時執手勉君勤素業歸來更值鳳凰池
　　次韻和李光丞見恵長縧之什
貂裘已敝洛陽塵空有陶家漉酒巾雙闕金章奉朝請
小齋紗帽養天真久持梵行稱居士猶掌王言作侍臣
恵我長縧識君意欲教蓮社伴遺民
　　秋雨有懷李寺丞
潤氣先從柱礎知寒宵滴滴助秋悲桐圭遶樹多黄落
苔錦縁階更碧滋爽徹衾裯慵就枕涼生牋管欲題詩
高陽舊侣相思否此景誰同把酒巵
　　王廷評臻知廬州舒城縣(汝陰/人)
潁水生賢自古竒西遊聲價滿京師梁園獻賦天將雪
潘縣臨民鬢未絲南浦銷魂分袂處北堂獻壽捧觴時
到官卧治成高趣終日清談吏不欺
　　大理徐寺丞元榆知越州諸暨縣
子山詞賦動南朝近佐名卿掌玉條治邑還持麈尾柄
攜家便泛木蘭橈謝塘春晝偏多思潘髩秋風苦未凋
種秫公田供酩酊彈琴官舍助逍遥去程千里隨賓鴈
宿館三更聴落潮聞道臨安有仙穴莫抛印綬採芝苖
　　次韻和錢崇班見寄之什
蘋末風輕不動塵承明朝罷見閒身從容退食收芝檢
迢遞驅車訪玉人酒貰十千那惜醉丹封六一已應真
春塘麗句偏相寄傳誦朝來滿縉紳
　　次韻和崇班再寄之什
祖禰勤王國史褒傳家自有吕䖍刀雄豪結客欺燕俠
憀慄悲秋笑楚騷奕世勲名金穴貴出羣風格玉山高
詩中敏手兼無敵射落霜鵰釣得鰲
　　盛京宰單州武成縣(父豫任度支郎中/弟元任屯田郎中)
子男印綬諸侯秩鄒魯閭閻太古風兔苑勝遊抛霰雪
琴臺善政繼絲桐征途朔吹貂裘暖祖席清歌蟻酒空
令弟嚴君俱應宿時瞻懸象向南宫
　　次韻和并州錢大夫夕次豐州道中見寄
漢將從天下妖氛值月殘孤煙戍樓迥密雪戰袍乾向
暮三吹角臨風一據鞍邊城賴經畧重取地圖看
　　董温其赴淮南幕(工部王尚/書知揚州)
嵗晏梁園密雪飛出關猶憶棄繻時屬鞬正是從軍樂
挿羽那憂草檄遲陪宴初筵揮玉柄從遊别墅騁金羈
(府公維揚/有別墅焉)只應偏啖牛心炙自此聲名漢殿知
　　史館凌職方知廣州(曾任嶺/南轉運)
番禺出守重漢殿拜恩初華省郎官宿名山太史書剖
符從瑣闥持節上軺車左顧金龜印前驅畫隼旟由來
百越地曾督九年儲卉服要荒外棠陰惠愛餘齎裝天
子賜封部島夷居羽檄招溪洞壺漿慰里閭國風今已
變民瘼到應除江海思歸否蓬丘有直廬
　　十二月十四日大雪就賜近臣宴飲即事
向夕同雲布海涯豐年呈瑞在京華相如賦就梁王苑
穆滿歌傳阿母家農畝三冬偏積潤朝衣六出旋成花
天恩賜宴醉歸處㡬里香街覆玉沙
　　章琮赴廣州東莞簿
抱璞曾三獻悲秋忽二毛十年嗟不調一命尚徒勞互
市通蠻貨公田入海濤貪泉雖酌飲未肯染脂膏
　　文慧大師歸蜀
南宗傳法了漢殿賜衣新歸路峩睂雪舊房京洛塵天
花飄講席海月照吟身誰結香燈社金門近貴臣(大師/即西)
(樞給事空/門之友也)
　　王中庸赴河南鞏縣尉
春風祖席引香醪白馬驪駒草色袍官舍前臨兩京道
居民半雜五陵豪卑飛碌碌猶棲棘餘地恢恢暫鼓刀
捧檄初同昔人喜不應搔首嘆徒勞
　　比部朱員外知東明縣(比部以親老上言凡再/宰是邑即其故里也)
宰邑承顔帝澤優春郊數舍躍驊騮絃歌平昔有遺愛
桑梓依前訪舊遊鄉里歸時榮晝錦庭闈到日潔晨羞
陶潛未省荒三徑班嗣何因樂一丘蘭長謝庭傳賦詠
花開潘縣占風流薰爐綾被餘香馥省闥沈沈侍史愁
　　咸平六年二月十八日扈從宸遊因成紀事二十
　　二韻
步輦下明光鳴鞘出未央屬車多載酒夾道競焚香雲
管飄梅吹蜺旌錯鳥章從臣沙苑馬衛士羽林槍玉輅
天行健金壺晝漏長光風泛蘭蕙仙露拂旂常宿雨收
林薄晨曦豔屋梁閭閻空里巷旄鉞隘康莊託乗奉珍
使先驅執㦸郎從橋初轉轂憑軾見垂裳暫駐時龍馭
前驅戲馬場由來講武事所以服遐荒電影流機石鵶
羣發大黄(是日御講武臺觀/放抛石及發連弩)千鈞寜覺重七札豈曾妨
卒勇如虓虎人觀若堵牆腰鞬晉元帥扈蹕漢諸王聊
用誇邊地還聞讋鬼方迴輿百里囿錫宴九霞觴射以
騶虞節歌為白雪倡仙山鯨海上御苑斗城旁周鎬歡
麀鹿虞韶集鳯凰瑶池春水渌猶誤濯滄浪
　　僕射李公宅觀花燭
孫閣相君和鼎貴秦樓愛婿坦牀賢東方千騎還居上
南極三星正在天路入桃源花爛漫橋横銀漢水漪漣
乗龍擇對真無比月桂宫中第一仙
　　竇詠從淮陽軍(故尚書/儀之子)
名題仙籍廣寒宫負羽從軍意氣雄萬石世家標國史
孔璋書檄愈頭風狂翻竹箭春波急滿酌榴花别酒空
腰佩吳鈎衣楚製栁堤千里躍青驄
　　亷上人歸天台(亷公與秘閣/黄少卿相善)
舊住赤城華頂峯桂巖芝崦白雲重彌天曾共習鑿齒
入洛因尋陸士龍寒燭伴吟經臘雪雨花開講過晨鐘
浮漚一念歸心起本寺房前見偃松
　　次韻和李寺丞見寄之什(時宿齋太一寺/丞逺致美膳)
雲章承詔祀高穹夜聴空歌宿絳宫正怯龜腸終日内
忽傳鴈信五城中八珍伊鼎鹽梅味(李君相/門之後)九夏堯厨
萐莆風(暄暑之辰/頗甚馨潔)苦恨齋居方慎獨朶頥大嚼與誰同
　　次韻和右廵李端公見寄之什(時立夏宿/齋太一宫)
首夏修時祭齋居貴洗心神光浮漢畤薰吹發虞琴偃
樹枝成蓋豐碑字有金秘文窺寶籙榮路厭朝簪捉塵
思嘉話烹魚得好音迴曕栢臺署佳氣九門深
　　大理黄丞宗旦通判潁州
曾隨征騎出蕭關又案公田汝水灣南畝萬箱增地利
(宗旦奉使汝陰募/民墾田近千頃)西清三刻對天顔一麾通守彤襜貴
九棘評刑赤筆閒閭里歡迎舊從事隨車雨氣自應還
　　陳小著從易知邵武軍
奏牘金門奉帝俞平明鸞省剖銅符北堂送喜應占鵲
南國思歸不為鱸嵗月天涯鄉樹老煙波江上客帆孤
會稽友婿堪羞死邑令今來負弩驅
　　譯經總持大師致宗之泗上禮㙮
早傳心印得衣珠不學聲聞證有餘犀柄屢登三殿講
琅函新譯五天書蓮華㙮上焚香去竹箭波間解䌫初
隨順世縁無所住經行晏坐自如如
　　歐陽使者監和州軍(父以老病出為和州團練副/使因上言求侍親乃有是命)
新剖牙璋出䕶軍使車歸養指江濆綵衣楚國老萊子
白首長安萬石君虎眼波狂征棹急鱸魚鱠美壽杯醺
東南極目無氛祲不假横戈看陣雲
　　胡小著克順知泉州恵安縣兼過南昌别墅
平明束簡下蘭臺海縣鳴琴亦滯才厭冒風塵住京洛
貪看雪浪架蓬萊楚江歸思鱸魚鱠隋岸離筵竹葉杯
通徳舊居旌闕在遼東鶴馭少徘徊
　　故蘄州王刑部閣老挽歌五首
東觀未絶筆西園俄解龜罷裁青鳳詔重入白雲司流
落成三黜聨翩換一麾黄岡與滁上應立去思碑
雞省曾三入鰲峰近十旬命書批鳳尾諫疏逆龍鱗按
部朱轓逺悲秋素髪新茂陵終不起遺札滿埃塵
近署罹官謗清淮綰郡章平生不佞佛晚嵗尚為郎得
疾因卑濕為文足感傷纔䝉宣室召奄忽歎云亡
楚客離騷怨子牟江海心積憂偏損壽多病未妨吟野
鳥俄窺舍甘棠己結陰郡中應罷市遺愛在人深
奏藁應盈篋藏書復幾車門人誰漬酒天子想投𤓰旅
櫬關山闊銘旌道路賖趨庭有令子清白自傳家
　　密直任學士知益州
玉壘求賢牧金門輟近臣龍荒使傳逺雞省命書新殿
柱題名久刀州入夢頻懸魚喧舊政(前牧/東川)叱馭繼芳塵
珠履平原客壺漿左蜀人北堂牽遠念南詔撫殊鄰宴
榭峩睂雪謌筵濯錦春樂章傳辯士卜肆訪逋民幕府
觴無算池塘思有神知誰預交辟空羨吐車茵
　　休沐述懷寄秘閣錢少卿
風號電笑雨平階紈素微涼暗入懷晝枕乍成園吏夢
晨蔬聊學太常齋名慙引籍通丹地心媿移文刻翠崖
大隱金門猶自適日親方朔聴詼諧
　　晏殊奉禮歸寜
垂髫婉孌便能文驥子蘭筋迥不羣南國生芻人比玉
梁園脩竹賦凌雲堵牆看試三公府反哺知干萬乗君
賜告歸寜來别我亭臯木葉正紛紛
　　送禪牀與樞密王左丞
北祖安禪惟看浄毘耶升座更談空須知密勿萬機外
常在瑜伽三昧中
　　分得朝野多歡娛
臯壤驚秋氣倉箱有嵗儲梁園從臣頌謝墅富人車休
沐新頒詔珍符不絶書天心游蠖濩民樂在華胥擊壤
歡謡洽凝脂密網除行將封岱嶽持槖奉金輿
　　胡馬嘶北風
動地陰風勁連雲白草齊聞琴空仰秣踐雪憶歸蹄金
埒心寜戀鹽車困欲嘶過關拖疋練渡水惜鄣泥五路
鸞旂緩千金碣館迷羇魂重懷土不寐到晨雞
　　金馬
茂異紛綸集漢庭求賢詔在竹書青共趨金馬門前路
誰識東方是嵗星
　　冬夜
香烟鼓絶暝烟深簷近孤缸射宿禽露井銀牀霜氣冷
瑣窗珠網月華侵初沈逺籟聞疎漏旋拂流塵撫素琴
坐久星河漸傾沒蕭蕭朔吹度平林
　　集賢李金部知潁州
汝陰名郡擁朱輪洛宅霜威尚襲人門籍尚通仙禁近
書囊纔補殿帷新金華入侍知非晚石柱題名又幾春
莫戀桑郊停五馬蓬丘几席自生塵
　　海印大師歸永嘉(仁煦/)
都城應供幾經秋海國歸心不少留雨雪片帆過北固
煙霞丈室寄東甌千燈續燄知無盡一錫隨縁信自由
更到石門題雅句碧雲從此揜湯休
　　故樞密宋給事挽歌三首
宸遊方扈從移病廢樞機步輦親臨問肩舁遽告歸忽
聞號左轂旋見泣中闈城郢遺言切忠魂定有依
六龍初展義七聖盡陪遊塞外狼煙起軍中羽檄稠漢
帷方借筯莊壑忽沈舟不柰良臣死秦醫亦漫求
永辭温室地長别諫書帷玉恨埋黄壤星愁拆紫薇薤
歌偏咽怨袞歛更光輝可恨岑文本遼陽不共歸
　　受詔修書述懷感事三十韻
太極垂裳日中原偃革初樓船秋發詠衡石夜程書好
問虚前席徴賢走傳車蓬萊侔漢制煨燼訪秦餘紬繹
資金匱規模出玉除紛綸開四部秘邃接千廬飫賜雙
雞膳親迴六尺輿華芝下閶闔白羽擁儲胥望氣成龍
虎披文辨魯魚清光無咫尺𤣥覽亦躊躇羣彦揮鉛筆
微生濫石渠嵇康真懶慢謝客本空疎講學情田埆談
經腹笥虚月評依許劭文體慕相如雅飲歡娛洽清言
鄙恡袪彌旬容出沐終日喜羣居撫己慙鳴玉歸田憶
荷鋤池籠養魚鳥章服裹猿狙圜府愁尸禄天閽媿􁣃
裾虚名同鄭璞散質類莊樗國士誰知我隣家或侮予
放懷齊指馬屏息度羲舒寡婦宜憂緯三公亦灌蔬危
心惟觳觫直道任籧篨往聖容巢許先儒美甯蘧晨趨
歎勞止夕惕念歸歟秦痔疎杯酒顔瓢賴斗儲如諧曲
肱卧猶可直鈎漁矯矯龜銜印翩翩隼畫旟一麾終遂
志阮籍去騎驢
　
　
　
　
　
　
　
　兩宋名賢小集巻三
欽定四庫全書
　兩宋名賢小集巻四
　　　　　　　　　　　宋　陳　思　編
　　　　　　　　　　　　元　陳世隆　補
　楊文公集
　　内直
芝泥初熟詔書成紅藥翻階晝景清屋瓦生煙宫漏永
時聞幽鳥自呼名
　　讀史效白體
易牙昔日曾蒸子翁叔當年亦殺兒史筆是非空自許
世情真偽復誰知
　　閨思
征夫萬里戍交河塞外蕭條朔氣多古壁暗蛩催夜織
朝來一葉下庭柯
　　李御史
清曉乗驄出九衢内朝簪筆坐前墀天家御史非凡格
曾向崑崙服紫芝
　　王殿丞舉通判桂州
科名得玉向崑丘家世長淮入海流通籍殿中鈎盾省
頒條嶺外桂林州漢皇前席期清夜楚客歸帆指素秋
父老歡聞鄰郡政(前知/賓州)壺漿千里待鳴騶
　　大名温尚書之任
窣雲樓堞古銅臺幕府池塘菡萏開畢萬山河千里逈
亞夫鐘鼓九天來屬鞬前隊射鵰手載筆初筵倚馬才
命將文昌非細事星光昨夜動昭回
　　喜賀梁三入翰林
六鰲雲海冠蓬萊玉署深嚴枕斗魁漢殿論兵得頗牧
梁園作賦掩鄒枚趨朝御案香盈袖侍宴仙莖露滿杯
五色天香看視草懸知獨有長卿才
　　次韻和昭侯立秋見寄
雲峯半歛火西流桃簟微涼忽報秋飲露吸風齊女怨
登山臨水楚人愁珠喉倚瑟華堂暮桂髓薫衣别院幽
美疹已平休沐浴會應投轄一相留
　　弟伋歸寜
一夕西風木葉飛長安久客念庭闈去隨塞鴈啣蘆逺
歸及家雞啄黍肥負郭生涯同季子澄江詩景屬𤣥暉
帝城紫陌多塵土免化輕雲白紵衣
　　景陽諌議赴餘杭
浙水東西兩節旄君今于此握戎韜油囊仙姥流霞酒
鰌穴靈胥白鷺濤盤石起家傳典訓翹車開幕聘英髦
子牟江海終非久剰鱠鱸魚把蟹螯
　　杭州嚴從事
栁岸蘭橈片席飛秋風澤國季鷹歸幕中蓮渚紅衣脱
江外蓴羮紫線微十部須知從事貴雙魚莫遣尺書稀
西陵正接家山路試為因人問釣磯
　　鄱陽皮録事
松陵遺集古風騷故國田園沒海濤三世青氊傳舊物
(三世有集/五百巻)十年黄綬歎徒勞謝塘春草侵魂夢潘縣秋
霜入鬢毛鄱水黄金漫如粟想君終不染脂膏(漢書地/理志云)
(鄱陽出/黄金粟)
　　史館楊嵎學士以詩話及空門之事次韻以和之
雙樹金言付囑頻閻浮外䕶託王臣誰知天禄草𤣥客
曾是靈山受記人
　　諸暨簿張慈(閩人有聚書之癖/事祖母九十餘)
新官佐邑近閩隅令伯歡心就養初暫住梁園慵獻賦
因經禹穴便探書忘機海國親鷗鳥寄信金華託鯉魚
迴日殺青兼兩載想君清俸亦無餘
　　次韻和昭收寄銀臺李舍人之什
柱下方書掌事機深嚴侍從接論思歸鞍通徳香街迥
前席延英晝漏遲菊徑頓疎陶靖節月樓偏憶庾元規
華堂宴集應難去玉斚醇醪滿勸誰
　　送吳航
井臼荒涼旅鬢斑經年索米住長安囊中賣賦金都盡
衣上悲秋淚不乾客路飄蓬殊未定侯門置醴豈成歡
擔簦忽起東遊興庭樹西風昨夜寒
　　并州王諫議
瑣闈聊輟皂囊封晝錦還鄉意氣雄别墅揮金延父老
近郊騎竹見兒童蒲盧善化終成政蟋蟀深思未變風
更待出師平黠虜戎衣獻捷大明宫
　　奉和翰林諸公賀閣長李公領銀臺之任
西漢公車主上章官曹秘邃接明光天書時草鳳鳳詔
邊奏親開赤白囊咫尺清規頻借筯離披金蘂阻飛觴
瀛洲仙侣相期處銅馬門中白玉堂
　　姚起居赴兩浙轉運
吳會商功利蓬丘輟史臣同僚供祖帳屬郡望行塵富
國催流馬編年廢獲麟槖鞬二千石襦袴幾州人名姓
丹臺籍封疆析木津片言空犴獄密啓到鈎陳且運方
船粟初嘗千里蓴江山助詩思新詠掩汀蘋
　　集賢劉工部隲知衡州
仁里古湘川頒條命雋賢腰垂丈二組身下九重天山
水登臨思庭闈喜懼年官曹郎位宿衣袂御爐烟記事
成新史賡歌有雅篇為貪驅弩矢不從泛樓船治道山
陰卒離羣藏室仙衡陽無過鴈尺素若為傳
　　魏奉禮昭文知吉州龍泉縣(故少卿咸/熈之子)
平昔登龍坂因縁識玉人庭中華轂滿膝下綵衣新少
列悲先露高堂泣累茵嘉賓碣館閉遺業寢丘貧弓冶
傳家久絃歌宰邑頻循良同漢吏恵愛及齊民又出夷
門去還臨灨水濱不須輕百里自古應星辰
　　作坊魏使知隰州
幾年供奉宣徽殿一旦腰懸刺史魚戚里園林甲京洛
將壇家世閲詩書離筵惜别空銀榼官舍思歸夢玉除
四十專城誰不美驂驔千騎擁干旟
　　司農欒少卿知洪州
大農搜粟漢名卿千里江西擁斾旌腰下金龜三品綬
手中銅虎八州兵(江西舊/管八州)屬鞬牧伯趨庭見騎竹兒童
塞路迎(前任江南/轉運使)洪井主人今重士肯教懸榻有塵生
　　送邵梁秀才
君家罨畫溪嵗晚忽思歸密雪不獻賦流塵空化衣購
書藏屋壁温席奉庭闈清世莫招隱垂天待一飛
　　酬秘閣黄少卿因見所作洞霄宫碑且有題記
譙郡增嚴李母祠神龜矯首負金碑豆萁己乏不休思
虀臼兼無絶妙辭翠琰雄文慙内史(隋内史薛道衡/有老君祠庭碑)黄
庭美翰枉羲之(翰林裴待/詔奉敕書)蓬丘麗句偏相許勝得山龍
袞服披
　　弟僓歸鄉
客兒詩思揜春塘杖䇿來觀上國光舉白萬錢酤酒飲
殺青千巻買書藏梁園緑篠將欹雪楚岸蒼葭己變霜
躍馬還鄉那隔嵗預應乾鵲報高堂
　　弟伸歸鄉
澤國思歸詠采蘭束書攜劍出長安天涯朝暮倚門望
嵗晏風霜行路難閩嶺夕嵐鄉樹老楚江寒浪客衣單
巖前舊勒移文處到日重須拂蘚看
　　王尚食知鳯翔(曾領/延安)
露冕分憂輟近班朝陽鳴鳳古岐山三刀吉夢頻為郡
駟馬高車又出關宴客羽觴那有算題詩綵筆莫教閒
將壇義府平生事早立邊功奏凱還
　　福州古田宰李堪
由來百里應華星何況牛刀乍發硎五栁不須輕印綬
七關聊且訪圖經雪天張飲連浮白海縣抄書剰殺青
公暇好裁封禪頌聖皇將欲駕云亭
　　黄旦宰江州徳化縣
外臺論薦達乗輿花縣絃歌製錦初氣直公車曾諫獵
政清官舍舊懸魚二林重結遺民社五栁閒尋靖節居
好繼謫仙留絶唱雲屏九叠倚晴虚(李白廬山謡有屏/風九叠雲錦張之)
(句/)
　　贈文照大師
讀徧龍宫七佛書一塵無念得衣珠金園講席天花滿
沙界禪心水月孤擁衲夜霜凝屋瓦閉關春雨長庭蕪
公卿半是空門友缾錫因循寄上都
　　慎大詹以吳柑見貺
龍陽休説木奴洲震澤黄柑占上流承露玉漿仙掌曙
亞霜金顆洞庭秋香黏素手吳娃麗冷滌朝酲楚客愁
應是荔支催入貢隨河飛鳥逐鳴騶
　　秘閣舒職方知舒州
西崑册府控千廬鉛筆多年校魯魚厭享雙雞大官膳
貪乗五馬使君車明光畫省辭青瑣天柱仙壇訪紫書
只恐政成抛印綬攜家深入白雲居
　　夜宴
玉壺春漏咽銅龍畫棟塵飛曲未終樽酒緑醅和蟻泛
牕燈紅焰隔紗烘水沈煙裊風微起霜檜陰圓月正中
苦恨當關催夙駕平明入謁未央宫
　　陳大博知建州
夢筆山連化劍津兩鄉人看錦衣新北堂滫瀡三牲膳
南陌驂驔五馬塵畫角聲殘鈴閣暮露芽香細茗園春
甌閩自昔多名士誰是賢侯席上珍
　　再别陳建州因以抒意
北闕多年作侍臣一枝烟雨憶南閩留連五鼓趨丹禁
(近拜章求解職領/郡上不允所請)健羨雙旌擁畫輪籬畔菊荒環堵宅
山中鶴怨未歸人州民刺字空漫滅目斷東方千騎塵
　　梁四諫議知鳳翔府
幾日銀臺閲副封岐陽西顧委秦中函關叱馭經天險
豳國聞雞接土風雲幕杯盤三省近星郵章奏九門通
下車卧理應無事莫遣融樽酒暫空
　　錢易赴蘄春
名重星垣試官閒月寺中竹符千里郡花浪一帆風塵
隙駒從度霞觴酒莫空公堂封筆塜郵舍遞詩筒騷客
休懷楚詞臣各薦雄長庚謫仙骨須入抃鰲宫
　　福州張從事
萬人都督古閩州幕府旌門映碧油閫外依蓮滯英俊
樽前噉薤占風流犀燈照水窺龍劍鯨沫噴空見蜃楼
暇日登高賦滄海添鹽堪為昔賢羞
　　元淨上人之新安謁李學士兼遊廬阜
雙闕重城到幾迴兩遊千里忽浮杯黟江春水淺深渌
廬岳夏蓮傾倒開謝客同翻貝葉字湯師獨占碧雲才
舊房京寺門空閉坐榻凝塵砌長苔
　　京府獄空降詔因寄大尹學士
長安惡少罷探丸桴皷聲沈禁網寛三尺舊章閑玉律
八行優詔下金鑾帝臨宣室方前席民值唐年恥掛冠
終日訟庭無一事早調伊鼎佐湯盤
　　葉秘書温知蜀州江原縣(前任嘉州從事自/合淝管記授此官)
秘省丞郎出字人錦江偏好濯纓塵酒壚千古風流地
花縣三年爛漫春白羽豫州慵草檄青天蜀道厭摧輪
巴猿杜魄驚鄉夢莫遣霜華鬢畔新
　　和酬秘閣錢少卿夜直見寄次韻
甘𤓰朱李郢醪濃素綆銀牀蔭碧桐賜第舊連丹鳳闕
直廬今在未央宫承雲仙掌延年露轉蕙薰絃解愠風
此夕蓬山好逃暑月軒清話恨難同
　　送石枕與參政王給事(雄道人/所恵者)
千古碧潭秋水骨琢成孤枕冷如氷因為江外朱輪守
得自林間白足僧月幌光寒吞桂魄暑軒氣爽壓梅蒸
竒章好尚非流俗願向蕭齋代曲肱
　　黄小著震知興元府南鄭縣
藏室仙郎罷屬辭暑天驅傳出京畿流年兩鬢生華髮
宰邑全家住翠微九折坂長須叱馭三聲猿苦欲霑衣
金門薦鶚知音在(政事夕郎太原/公嘗抗章稱薦)不到𤓰時捧詔歸
　　陳堯拱廷評致仕歸蜀(西樞給事/之兄也)
一家今有十朱輪獨憶雲山欲退身天邑繁華行樂厭
月曹清要命書新西風躍馬經秦甸東道椎牛讌孟鄰
秋稼萬箱僮百指羲皇之上更何人
　　史館趙祠部況通判宿州(時被病堅/乞外任)
風流華省含香客籍甚先朝奏賦人竹使三年勞佐郡
栁堤千里待行春文園避事心長笑天禄讐書鬢漸新
帝念河渠在封郡特縁經義委名臣
　　擇良上人歸天台
片席然犀經水府幾程登陸望霞標吟情晚日繁雲合
歸路秋風密葉凋行道六時廬岳漏浮杯千里浙江潮
舊房晏坐觀空後香積多年飯頓銷
　　表元師歸縉雲有懷故雄闍黎成轉韻六十四句
括蒼古名郡生齒三萬家我昔自先殿捧詔臨軍牙清
心治期月訟息民無譁雄公真大士晏坐緜嵗華駕言
造梵宇室邇驚人遐迎門虎溪屐布地牛頭花庭松偃
翠葢澗泉漱金沙坐聞獅子吼歸恨踆烏斜驛召還上
都騰裝即脩路别師黄金園贈我碧雲句我歸步赤墀
代言紅藥署彈指知苦空觀心得降住藏識慙宿薫輪
迴悲晚悟折簡問南宗寄言滿緗素絶念契真如忘筌
離文字刦燒雖洞然龍華決同遇師名達宸扆恩詔頒
方袍歡喜黑白衆蕭衰霜雪毛毘耶見有疾示身如幻
泡雙林忽歸寂人天但哀號堆案遺札在滿鉢香飯銷
只應伸臂頃未覺他方遥犀柄掛空壁鴈㙮干層霄七
返暫來去四大非堅牢口占成尺題手澤著紙尾親遣
上足師浮杯渡江水雲朶揺筆精玉音鏘里耳遺我方
石枕斑文剪霞綺諭我求菩提心堅正如此愴然悲夢
形汍瀾泪盈眦上足今去歸焚修益勤止當續祖明燈
無令蓮社死
　　蘇寺丞維甫知簡州陽安縣兼攜家之任
神雞縹碧馬金精西海桑田一掌平苜蓿度關風漸勁
莓苔登棧雨新晴琴齋盡室無歸夢錦里當壚奈宿酲
麈柄清談且為政莫貪蒟醬學論兵
　　宿齋太一宫答李寺丞次韻
泰畤齋居肅梧楸蔭繞垣露葵深得味風鐸自成喧緑
髮松喬侣丹經黄老言心期阻良久蝶夢繞朱門
　　建溪十詠
　　　太常高博士恵連典建安郡自郵中以所賦詩
　　　十題為寄僕桑梓之地耳目熟焉不勝起予因
　　　亦繼作
　　　武夷山
靈嶽標真牒孤峰入紫氛藤蘿暗仙穴猿鳥駭人羣古
道千年在懸流萬壑分漢壇秋蘚駁誰祀武夷君
　　　北苑焙
靈芽呈雀舌北苑雨前春入貢先諸夏分甘及近臣越
甌猶借渌䝉頂敢爭新鴻漸茶經在區區不遇真(陸羽/茶經)
(不述建溪蓋/未遇真茶也)
　　　朗山寺
層巒連近郭占勝有招提宿霧昏金象飛泉濺石梯鐘
聲空谷答㙮影亂雲齊千騎時來此尋幽獨杖藜
　　　陸羽井
陸羽不到此標名慕昔賢金瓶垂素綆石甃湛寒泉百
汲甘寜竭千金志不遷(吳隠之有一飲/懷千金之句)真茶汎雲液一
啜可延年
　　　梨山廟(李頻/也)
唐季臨兹郡生祠己薦馨聲詩傳樂府廟貌載圖經畫
壁流塵暗金碑古蘚青細民時請福撾皷賽遺靈
　　　髙士亭
危亭壓波面屹若抃靈鰲浮蟻酡顔數飛鴻送目勞吏
圍披簿領僧伴話風騷何日登懸榻州民刺有毛
　　　大中㙮
雞園開淨土鴈㙮倚寒空風鐸和清梵晴幡映彩虹香
花傾海國金碧擬天宫絶頂登臨處谿山一掌中
　　　仙人洲(相傳梅福于此上昇所乗/馬還墜後人因號墜馬洲)
寒潭吞别派孤嶼屹中流昔有驂鸞客因名墜馬洲洪
波長赴海碧樹幾經秋城郭何年變空聞鶴語愁
　　　延平津
積水深無際神龍此屈盤媚川珠彩動射斗劍光寒燕
脯誰能寄犀燈豈易看負圖當瑞聖何若蟄洪瀾
　　　毛竹洞
洞門生異竹冉冉接同亭石迸狂鞭怒霜封密葉青實
應容鳯食杖欲變龍形逋客歸何日巖阿已勒名
　　因與西㕔參政侍郎奕碁予輸紙筆硯三物以詩
　　見徴屬宣毫適盡但送蜀牋端硯繼以此章
多年燥吻蒼苔砌秃盡江南石上毫五色鸞牋猶有剰
一拳端硯豈勝勞蕭齋幸與談賓末謝墅深䧏奕思高
微物供堂方猶豫丹青筆下枉風騷
　　又以建茶代宣筆别書一絶
青管演綸都己竭文楸爭道恨非高輒將北苑先春茗
聊代山中墮月毫
　　游王氏東園
名園聊得拂塵衣深入春叢一逕微萬樹未饒金谷富
百泉猶有漢陰機青蘋風暖天雞出文杏巢乾海燕歸
向晚鳴騶九門路栁堤回首獨依依
　　送僧歸蘇州
説法雄音敵海潮一棲京寺葉頻凋水田三事衣將敝
香積多年飯頓銷忽憶虎丘飛夢到更聞蓮社寄書招
好傳祖印歸南土莫遣宗風漸寂寥
　　送僧歸越州
舊房嵇嶺鎖春臺猿鶴歡迎振錫迴花雨六時飄講席
樵風千里送浮杯一乗了義刳心學三藏真文盥手開
跡似孤雲本無滯飄飄新到帝鄉來
　　張泌東遊
玉籍參差未䇿名東遊聊得拂塵纓長亭酒盡驪歌闋
下榻波狂鷁棹輕澤國鱠鱸懸夢想㦸門羅雀㫁逢迎
秋期莫到槐花老待聴新文擲地聲
　　喜王虞部賜進士及第(時知鄭州奉詔/乗馹赴聞喜宴)
中臺高應列星文千騎驂驔擁畫輪起草己誇雙筆健
登科更占一枝春龍津召宴芝泥濕雁㙮題名麝墨新
只待甘泉重奏賦彯纓長奉屬車塵
　　送章四十舅翁東歸
鄉黨共推賢干名二十年早懷荆岫璞遲下祖生鞭敢
諫書無報徒行履欲穿聖朝公道在搔首賦歸田
　　范儀下第東歸
君住武夷鄉思歸便促裝溪鱗絲縷細園茗露芽香雷
火悲三上金錢困一囊長纓塵土滿會待濯滄浪
　　故比部李郎中挽歌四首
隴右華宗貴朝端懿範存哀烏光列宿駟馬慶高門謁
帝承明署娛賓金谷園人生忽到此天道亦難論
睦俗衣無主傳家鼎有銘沙堤連里巷玉樹接階庭北
海樽常滿西山藥不靈肯堂歸棣蕚含笑入泉扃
鴈序分臺閣春卿有職司雲屏三殿宴綿蕝一王儀風
韻靈和栁襟懷叔度陂善人無復見執紼淚空垂
美疢漳濱卧營魂東岱歸故人空漬酒侍史罷薰衣畫
像留家廟銘旌出帝畿浮生除壽考享福似君稀
　　南朝
五鼓端門漏滴稀夜籖聲斷翠華飛繁星曉埭聞雞渡
細雨春塲射雉歸步試金蓮波濺襪歌翻玉樹涕沾衣
龍盤王氣鍾三百猶得澄瀾對敞扉
　　漢武
蓬萊銀闕浪漫漫弱水回風欲到難光照竹宫勞夜拜
露漙金掌費朝餐力通青海求龍種死諱文成食馬肝
待詔先生齒編貝那教索米向長安
　　明皇
五楪開觀檢未封鬬雞三百逺相從紫雲度曲傳浮世
白石標年鑿半峰河朔叛臣驚舞馬渭橋遺老識真龍
蓬山鈿合愁通信回首風濤一萬重
　　成都
五丁力盡蜀川通千古成都緑樹濃白帝倉空蛙在井
青天路險劍為鋒漫傳西漢神祠馬己見南陽起卧龍
張載勒銘堪作誡莫矜函谷一丸封
　　書懷寄劉五二首
風波名路壯心殘三徑荒涼未得還病起東陽衣帶緩
愁多騎省鬢毛斑五年書命塵西閣千古移文愧北山
獨憶瓊林苦霜霰清尊嵗晏强酡顔
世事悠悠未遽央虚名真意兩相忘休誇失馬曾歸塞
未省牽牛解服箱四客高風驚楚漢五君新咏棄山王
秋來每有漁樵夢多在箕峰潁水傍
　　無題
曲池波暖蕙風泠頭白鴛鴦占緑萍纔斷謌雲成夢雨
陡回笑電作嗔霆湘蘭自古傳幽怨秦鳳何年入杳㝠
不待萱犀蠲薄怒閒階鬬雀有餘翎
合歡蠲忿亦休論夢蝶翩翩逐怨魂祇待傾城終未笑
不曾亡國自無言風翻林葉迷歸燕露裛池荷觸戲鴛
湘水東流何日竭煙篁千古見啼痕
　　洛意
衡臯駐馬獨依依寄恨微波帶減圍淚迸不成雙玉筯
身輕誰試六銖衣穿鍼静夜星榆出攬筆清晨雪絮飛
目斷風簾舊巢燕新春先傍杏梁歸
　　寄靈仙觀舒職方學士
緑髪郎潛不計年却尋丹竈味靈篇華陰學霧全成市
彭澤横琴豈要絃曉案秪因餐沆瀣夜灘誰見㺯潺湲
須知吏隠金門客待乞刀圭作地仙
　　公子
夾道清樓拂彩霓月軒宫袖按前谿錦鱗河伯供烹鯉
金距鄰翁逐鬬雞細雨墊巾過栁市輕風側帽上銅鞮
珊瑚擊碎牛心熟香草蘭芳客自迷
　　梨
繁花如雪早傷春千樹封侯未是貧漢苑漫傳盧橘賦
驪山誰識茘支塵九秋青女霜添味五夜方諸月溜津
楚客狂醒愁己解水風猶自獵汀蘋
　　次韻和盛博士寄贈虞部李郎中之什
門牆日已峻徳望闇然章弟草西垣詔身為南省郎塤
篪歡並奏龍虎儼成行宴客牛心炙朝天雞舌香曲池
春漲水碧瓦曉飛霜此景知何事留賓汎羽觴
　　次韻和守邦道人寄編修諸學士之什
修書何幸佐鉛黄日接羣英道自光署近承明叨謁帝
賦成平樂謬為郎孟堅己分酬賓戲嚴助還思佩郡章
共憶東林社中客滿池蓮葉吐清香
　　大名夜大安閣主道者(上幸魏郡親至/其寺面賜紫)
釋子修行與衆殊銅臺連接起精廬羣公共結一林社
萬乘曾迴六尺輿衣惹天香親御座閣成雲構倚晴虚
浮生自恨猶貪禄未得同翻貝葉書
　　次韻和盛博士寄許州任從事之什
射䇿曾攀郄桂枝從軍又賦仲宣詩陳琳草檄應非久
貢禹彈冠素有期(任與盛君有/推挽之約)梁苑勝遊思霰雪潯陽
舊隠廢茅茨(任寄居星灣/多歴年所)初筵樽斚不須戀正好公車
自薦時
　　題弟晦所居壁(今名/僓)
判宅何其巧連山復帶溪芳樽常有酒嘉樹自成蹊學
舍祥鱣墮歌梁賀燕迷調琴明月榭繫馬緑楊堤好畤
田園美南華物我齊終當解簪組同此味天倪
　　留别桐城主簿
早曾兔苑傳詞賦屈在桐鄉勾簿書薄宦交朋嗟絆驥
清貧人吏説懸魚二年領郡睽離久一旦當樽鄙恡袪
苦恨秋風動行色徘徊無計駐征車
　　行次潁州值雨留住數日因貽郡守秘閣刁公
夢想蒼龍闕盤桓潁水濱郡侯偏愛客秋雨更留人饌
盛嘗鱸鱠樽空倒角巾羈愁不能遣惟恐二毛新
　　旅中重陽有懷鄉國
嘉節臨重九羇遊託異鄉茰房誰繫臂菊蕋懶浮觴野
渡賓鴻急村田晚稻黄悲秋更懷土只恐鬢成霜
　　重陽日憶逺
逆旅重陽節窮愁萬里身金英浮酒盞珠淚濕衣巾為
客飄蓬逺思家落葉頻只應蝴蝶夢夜夜得相親
　　代答
征車苦迢遞節物感愁辛巳入授衣月那經落帽辰金
樽難獨酌寳瑟任生塵把菊流雙淚誰知憶逺人
　兩宋名賢小集巻四
欽定四庫全書
　兩宋名賢小集巻五
　　　　　　　　　　　　宋　陳　思　編
　　　　　　　　　　　　元　陳世隆　補
　廣平别集
　宋白字太素一字素臣大名人建隆二年進士甲科
　為翰林學士歴刑部尚書集賢學士判院事以兵部
　尚書致仕卒贈左僕射諡文安有廣平集一百巻
　　宫詞一百首(并序六録/二十  首)
　　　宫中詞名家詩集有之皆誇帝室之輝華敘王
　　　遊之壯觀抉彤庭金屋之秘道龍舟鳳輦之嬉
　　　然而萬乗天高九重淵邃禁衛嚴肅乗輿至尊
　　　亦非臣子所能知所宜言也至于觀往迹以縁
　　　情採新聲而結意鼓舞昇平之化揄揚嘉瑞之
　　　徴于以示箴規于以續騷雅麗以有則樂而不
　　　淫則與夫瑶池粉黛之詞玉臺閨房之怨不猶
　　　愈乎是可以鏘絲簧炳緗素使陳王三閣狎客
　　　包羞漢后六宫美人傳誦者矣援筆一唱因成
　　　百篇傳今則思繼頌聲述古則庶㡬風諷大雅
　　　君子其將莞然詞曰
千官朝擁五門前一路春風蠟燭煙宫漏乍停班已定
紫雲開處望堯天
萬國車書一太平宫花無數管絃聲近臣入奏新祥瑞
昨夜黄河徹底清
律管飛灰報早春壽陽梅淡落香裀詞臣競進新詩入
俊思無過白舍人
十二樓前御栁垂九重城裏百花時宣州恰進紅絲毯
便遣宫娥舞柘枝
彤庭立仗雪初銷仙樂空懸讌百寮齊指終南稱萬壽
逺平香案碧岧嶤
樓前宣赦掣金鷄大禮新成彩仗歸萬嵗聲高天地喜
慶雲飛上袞龍衣
飛煙縹緲拂樓臺纔捲珠簾雉扇開春滿天顔兩睂喜
玉關新有捷書來
繡鞍新轡飾玫瑰隨駕堤邊試馬回苑蕙香輕沙路濕
玉蹄粘得落花來
後苑秋晴侍獵歸淡妝宫女盡戎衣數中供奉誰精熟
斜勒驕驄掠草飛
春雪輕輕灑露盤真珠箔外玉构欄仙妃未起宫娃小
錯報西樓曉月寒
春宵宫女著春綃鈴索無風自動揺晝下珠簾猧子睡
紅蕉窠下對芭蕉
微雲㸃月漢宫秋水殿疎螢黒處流鳯管不調慵進曲
却排銀燭夜藏鈎
竹宫春祀望神仙百和香高雜絳烟中夜上元來玉座
五雲隨鳳駕珠軿
天子今朝就食遲延英徴得逸人歸靈臺監裏知嘉瑞
隔月先曾奏少微
御製新成喜雪篇六宫傳寫滿香牋金鑾殿女曾偷和
不敢將圼萬乗前
金堂曲讌夜厭厭仙樂聲清御酒黏不用司宫排蠟燭
海人新貢夜明簾
雪梅初謝小桃芳院院鶯啼報海棠昨日司花新奉敕
後園差使結丁香
紅箋一幅巻明霞纎手題詩寄大家檀口微吟遶廊柱
濛濛春雨濕梨花
水心高殿接蘭塘纔拂龍鬚一簟涼瑟瑟枕函雲母帳
氷盤仙果近人香
春封東嶽罷泥金羽衛還宫禁籞深昨日祥風來入律
侍臣朝進五弦琴
萬方琛䞇泛雲濤來慶星樞電彩高讌罷樂聲移别殿
對花重換赭紅袍
年來春早過新豐只向宫池祭玉龍一片香雲千里雨
樊川杜曲繡重重
魚龍百戲閙嘈嘈戲罷珠樓日色高移入芳林排小宴
赤瑛盤裏進櫻桃
寒食宫中也禁烟鬱金堂北畫鞦韆梨花明月皆如雪
時送清香到酒前
玉管金筝入夜調今宵靈匹下青霄穿鍼鬬巧香烟濕
樓閣層層拂彩橋
殿角風琴細韻移燭臺春幸翰林時三更向盡諸宫閉
猶在金鑾夜賦詩
　　狂吟八韻送英公暫歸故鄉遷殯二親
十八般書四海傳長安話别己多年今來帝里重相見
轉覺師心更自然下筆入神皆得法出言成句盡通𤣥
花時乗興先行樂月下忘機静坐禪到處僧伽争識面
滿朝英俊贈佳篇長沙母塟彰純孝八水人思有善縁
衡岳醉投秋雨寺漢江吟渡夕陽船前期指在春三月
迴首東風好著鞭
　兩宋名賢小集巻五
欽定四庫全書
　兩宋名賢小集巻六
　　　　　　　　　　　　宋　陳　思　編
　　　　　　　　　　　　元　陳世隆　補
　訥齋小集
　王操字正美江南處士太平興國時上南郊頌授太
　子洗馬仕至殿中丞
　　送人南歸
相送當揺落孤舟泛渺瀰去帆看己逺臨水立多時别
浦寒鴻下空山夜鶴移他年重會面冷鬢共成絲
　　喜故人至
地僻無賓侣柴門晝始開谿山寒葉落江國故人來話
舊驚霜鬢論詩滯酒杯相留喜同宿不寐曙光回
　　上李昉相公
弱冠登龍入粉闈少年清貴古來稀袖中詔草朝天去
頭上宫花侍宴歸卓筆玉堂寒漏逈捲簾池館水禽飛
三台位近猶多遜閒聴秋霖憶翠微
朝苑優游數十春文章敵手更無人對敡旒冕如僚友
下直門䦨似隱淪倚檻白雲供醉望搘笻黄葉落吟身
年來得意知難絶大半門生作侍臣
　　洛陽春
帝里山河景莫裁就中春色似先來暖融殘雪當時盡
花得東風一夜開艷日綺羅香上苑沸天簫皷動瑶臺
芳心只恐煙花暮閒立高樓望幾回
　　村家
野景村家好柴籬夾樹身牧童眠向日山犬吠隨人地
僻鄉音别年豐酒味醇風光吟有興桑麥暖逢春
　　塞上
無定河邊路風高雪灑春沙平寛似海鵰逺立如人絶
域居中土多年息戰塵邊城吹暮角久客自悲辛
　　遊邊上
佩劍游邊地悲風捲敗莎鵰飢窺壞塚馬渇嗅氷河塞
濶人煙絶春深霰雪多蕃戎如畫看散騎立高坡
　　并州道中
從軍無住計近臘塞門行風劈面疑裂凍粘髭有聲太
陽過午暗暮雪照人明馬上聞吹角依依認漢城
　　贈劉將軍
三十懸鈎事聖朝功名常愛霍嫖姚錦衣香重花垂足
玉帶光寒雪遶腰秣馬暖思秦地草弦弓秋憶雁門鵰
清時閒却英雄興醉聴笙歌擲酒瓢
　　黄葵(奉使隴右至/石濠驛作)
昔年南國看黄葵雲鬢金釵向後垂今日林(疑/)容籬落
下秋風寂寞兩三枝
　　句
馬揺金勒嘶村墅人搶花毬落野田(寒食/)
彩牋分捲碧雲薄蠟燭對燒紅淚乾(夜宴/)
　
　兩宋名賢小集巻六
欽定四庫全書
　兩宋名賢小集巻七
　　　　　　　　　　　　宋　陳　思　編
　　　　　　　　　　　　元　陳世隆　補
　文潞公集
　文彦博字寛夫介休人少從潁昌史炤學炤母異之
　曰貴人也仁宗時及進士第知翼城縣判絳州除監
　察御史進龍圖閣直學士封潞國公以太師致仕元
　祐初司馬光薦復命平章軍國重事六日一朝一月
　兩赴經筵五年又致仕居洛陽東田年九十二卒彦
　博逮事四朝任將相五十年名震六服居洛時與司
　馬光為耆英㑹在㑹者十三人又與程煦軰作同甲
　㑹彦博詩云四人三百十二嵗况是同生丙午年一
　時傳誦崇寜中入元祐黨籍後特命出籍追復太師
　諡曰忠烈其少子維申蒐輯詩文遺藁成三十巻
　　留守相公寵示東田讌集詩依韵和呈
嘗同徐勉構東田花竹成隂雨後天為愛憲臺寛白簡
得隨相府賞紅蓮清樽屢釂吟情逸紅袖頻翻舞態妍
歸興直須三鼓盡月華應是十分圓
　　留守相公寵賜雅章召赴東樓真宰之㑹次韵和
　　呈
朱樓華閣府園東蝸陋仍依美庇中儉幕深嚴依緑水
楚臺髙迥快雄風四絃清切呈新曲雙袖翩躚試小童
况是元規興不淺歸軒争敢便匆匆
　　次韵留守相公逰龍門
鑿開青嶂啟天門直㵼伊流淺汝墳八莭驚濤鼉振鼓
千花寶塔雁翔雲岩隈雨過飛泉漲谷口風廻墮葉紛
龕穴隆穹三像列樓臺華煥兩崕分方陪茜斾來尋勝
不就蒲飱趂茹葷北里笙竽皆擁從東山羅綺半酣醺
升堂共覩皤仙貌策杖同尋古士墳喜脱貂冠親野老
幸隨熊軾附邦君林巒岑寂真堪賞市井諠譁漸厭聞
人度長川猶隠映香銷古殿尚氛氲周生歸後蘭重佩
荀令行時蕙更薰曉露未晞珠滴淚秋花争發錦挑文
羣娃散步塵生襪小舫争登水濺裠釣叟旁觀皆嘆羡
禪師迎謁盡歡欣既無冗局羈間迹忍促回軒背夕曛
得向石頭溪上飲從今遂不畏移文
　　知府學士堯夫逺寄雅章依韵和呈
幾年洛社盍朋簮照席瓊枝秀出林月夕同逰詩筆健
花時共賞酒杯深帝綸中出榮開府使莭西馳愴判襟
逺寄佳章念衰朽知君最有嵗寒心
　　和致政張徽大夫見貽之什
自媿無才濟世難貂蟬挂了謝朝班襟衫散逸塵埃外
杖履逍遥水石間君亦早抛華省貴人皆仰羡白雲閒
湖溪聞與郊居近不用拈錢剩買山
　　送彌陀實師訪積慶西堂順老
好去三摩地相逢兩㑹家禪心究實際慧眼絶空花聞
在東林日嘗烹北苑茶願将甘露味餘洒濟河沙
　　感舊念逰作憶鱸詩
西風一棹思鱸興抖擻塵纓歸舊廬最憶香山石樓下
清洢深處釣寒魚
追思洛社閒逰伴屈指于今大半亡若到龍門更聞笛
定知悲感似山陽
　　清明日玉津園賜宴即席
節應桐華始筵開禁苑新推恩縁舊物加惠及陳人衆
樂聞天奏同寅㑹柄臣蘭肴享豐潔桂醑酌芳醇覆育
需雲廣涵濡湛露均桑榆垂晚景何路報堯仁
　　西歸日瓊林苑賜宴即席
竊禄叨榮四紀餘退思僥倖亦無如趨朝再覩新宫省
解紱還歸舊里廬報國丹心明皎皎戀軒疲足去徐徐
羣公盡出都門祖盛事光於漢二疏
　　伏䝉聖恩今月二日就瓊林苑特遣中使寵賜御
　　詩仰味聖言恭披宸翰曲推恩禮過奬愚臣感媿
　　之深負荷弗克輙課愚陋恭和聖製
老臣為感聖恩殊趣治輕裝覲帝居錫晏駢蕃親鳯扆
賜章重叠捧龜書康時有志才終短報國無功術己疎
身在洛陽心魏闕願傾丹懇上公車
　　送圓明大師歸吳興
數曲清琴達舜聰瑶津仙苑助薰風朝端多士知音久
霅上故棲歸思濃命服鮮華新爛椹竹装輕簡舊焦桐
鄉人若問大檀越盡在名經千部中
　　華月
皎皎新秋月分明照洞房幾人千里别今夜九廻腸皓
彩穿珠幌澄輝上壁璫畫樓兼繡户渾是可憐光
　　太原府統平殿朝拜
逆壘彌天甚君王駐翠鑾荆榛親剪伐家業信艱難一
劒山河定千年廟社安故城禾黍美無復驗泥丸
　　(某/)再獲􁛮事歸老洛帥留守相公玉汝寵惠台什
　　過形奬予謹達來貺
二聖恩深念老臣許從休退樂伊濵重觀景物皆塵迹
喜見居留是故人林下放懷無簡束尊前道舊長精神
公雖久作東田伴却佇黄樞秉化鈞
　　野意山情頗以自適故作是詩
引得清伊一𣲖通三灣相接勢無窮便成𣺌渺江湖趣
更有蕭蕭蘆葦風西洛故年為勝地東田今日屬衰翁
藥園事迹分明在盡見雲卿舊記中
　　逰東田八韻
文物平津閣風流太傅山勝逰松島外故迹藥園間霜
蔀編為屋寒荆刈作闗忩櫺雲漠漠畦竇水潺潺蘆渚
炊烟起萍漚釣艇還竹經朝雨翠荷借夕陽殷幽興能
招隠髙情自愛閒從來行樂處攜手一開顔
　　題郭熈畫樵夫渡水扇
淺水深山一逕通樵夫涉水出林中可憐畫筆多情思
冩在霜紈一扇風
　　次韵留守相公玉汝以某赴東莊特賜佳篇
東郊瘠土纔千畆繞舍圑椒僅百家地接玉泉多草木
路經緱嶺少風沙能留過客雖無餌時對清尊亦有花
昔日相君曽降顧常憂蝸陋不容車
　　(某/)以端居多暇懷洛成詩䝉家運使兵部俯垂屬
　　和拙詩伸􁛮
倦翼念歸林幽懷動越吟更回谿叟信深契野雲心巴
里傳髙唱英韶繼善音便須傳洛社紙價重千金
　　偶書答岐守吳卿幾復北京作
君説歸期未有期西風又是鱠鱸時何當㑹集香山伴
同赴松忩燭下棋
　　耆老㑹詩
九老唐賢形繪事元豐今勝㑹昌春垂肩素髪皆詩彦
揮麈清談盡席珍染翰不停詩思健飛觴無算酒行頻
蘭亭雅集誇修禊洛社英逰忝序賔自愧空疎陪几杖
更容欵密奉簮紳當筵尚齒尤多幸十二人中第二人
　　次韵秦帥經畧吕通議過洛少留
喜過西都暫解鞍樽前不惜醉酡顔推襟道舊從容久
落筆成詩頃刻間塞外定知威令肅幙中嘗得雅歌閒
相門出相歸人望瑣闥難淹侍從班
　　近聞有真率㑹呈提舉端明司馬
近知雅㑹名真率率意從心各任真顔子簞瓢猶自樂
庾郎鮭韭不為貧加籩只恐勞煩主緝御徒能困倦賔
務簡去華方盡適古來彭澤是其人
　　提舉端明寵示三月三十日雨中書懷包含廣博
　　義味精深詞髙韵險宜其寡和輒次原韵
春光垂欲盡夏景漸増添鬱鬱松篁茂蕭蕭風雨兼花
心隨絮落屐齒被苔粘巧囀鶯遷木驚飛燕入簾蝦鬚
穿曲沼虎爪度前簷坐久香銷炷吟多筆費尖雲容方
靄靄日色未炎炎舞鶴傾丹頂逰龜散緑髯命賔常務
率出令更須嚴詩詠當階藥書尋傍架籖蘭芬衣可襲
露潤草俱沾貴近辭金馬編修賜玉蟾髙懽佳自適獨
樂未甞厭赤白曽諮丙丹青毎誚閻冲和縁養浩寂寞
為安恬身處貧無媿心貪道不亷成文推大手濟用鄙
輕縑視履循清莭祈恩陋雜占聞韶欣鳯舞在藻愛魚
潜鱸鱠思漁艇貂冠望酒帘聖時非吏隠賢業繫民瞻
撫事惟公論摛詞乃自謙保躬誠易退康世義難淹纇
句慙無取酬言幸不嫌
　　奉陪中散大夫程伯康朝議大夫司馬旦司封郎
　　中席汝言于所居小園作同甲㑹
四人三百十二嵗况是同生丙(一作/甲)午年招得梁園工
賦客合成商嶺採芝仙清談亹亹風盈席素髪彯彯雪
滿肩此㑹從來誠未有洛中應作畫圖傳
　　留守相公和提舉端明作三夀公字韵詩輒繼前
　　韵
三川開盛府萬鑰主離宫雪苑延枚叟湖園奉晉公因
依念有素出處幸多同雅㑹歡言意今推前葷風
　　答龎相家園雖陋春物向榮日冀相車時枉逰覽
　　未䝉寵降承貺佳章謹次嚴韵
一㕓幽趣斗城西竹映軒窗栁拂堤園吏毎誇風物美
主人常歎簿書迷碧池荷動觀魚戲朱檻梧傾待鳯栖
惟願毗耶長者至莫憂花裏有鸎啼
　　闗山月
客子久行役遼西戍未還佳人怨遥夜清淚裛朱顔蘚
晦蘭閨寂塵昬寶鑑閒相思不相見明月下闗山
　　長相思
逺别苦無悰離居常戚戚顧慕懷所歡徘徊彌自惜瓊
蕋不可采瑶華未堪摘惟憑尺錦書一寄長相憶
　　折楊栁
長憶都門外低垂拂路塵更思南陌上攀折贈行人行
人經嵗别楊栁逐年新何當逢塞鴈重寄一枝春
　　夜夜曲
明月流清漢娟娟照洞房微風吹敗葉颯颯下銀牀塵
晦流黄素鑪銷辟惡香年年機杼妾獨怨夜何長
　　塞下曲
老上焚庭後昆邪右袵時休開小月陣罷禱拂雲祠徒
覺筋竿勁寜聞羽檄馳祁連皆積雪渠答夜應施
朔漠凝寒久窮荒氣侯賒凍雲藏虎谷殘雪滿龍沙地
迥邊風急天髙漢月斜何人動鄉思隴上聽金笳
　　招劉伯夀秘監
君自山中來熟見山中事我亦山中人素懷歸山志切
望青牛車細問歸山計
　　過燕川渡
燕山東北孔山西借車直渡馬頭溪農樵引路津不迷
行行引上青雲梯回頭下視林木低谷風泠泠山鳥啼
岩隈泉甘土仍肥昔人於斯卜幽栖春深芝术生新荑
采芝茹术希夷齊諸公共逰不知疲長吟吐氣如虹蜺
水濵石上寫此詩手拭蒼蘚脚踏泥冐寒履險不憚辭
勉欲繼踵前賢題
　　金宿樓望月呈仲通司封
滿滿十分酒髙髙百尺樓於兹賞圓月况乃值中秋天
宇浩無際露華光欲流西園清夜景公幹不同逰
　　送友人
攜手北梁道送君南浦春夕陽沉璧彩流水濯纓塵郢
酒頻揚觶燕歌旋愴神瑶華如可折堪寄隴頭人
　　雪中樞密蔡諫議借示范寛雪景圖
梁園深雪裏更看范寛山迥出闗荆上如逰嵩少間雲
愁萬木老漁罷一蓑還此景堪延客擁爐傾小蠻(小蠻/酒榼)
(名/)
　　逰平泉作
一崦抱溪斜前朝輔相家遺基皆瓦礫古木尚煙霞夙
昔東山墅留連上殿車雖云營退隠未免逐豪誇事往
如飛鳥林空噪暮鴉池平無舊鳯堤壞有殘沙野叟猶
能説樵夫亦共嗟至今巖石下多少紫薇花
　　憶東溪
常憶東溪溪上坐相從唯有野僧來可憐鷗鳥知人意
料得無機總不猜
　　榮昌縣
昌元建邑幾經春百里封疆秀色新鴨子池邉登第宅
老雅山下著棊人
　　偶題看山樓新畫山水
盡日望西山扶笻復倚欄逺觀猶未足更作畫圖看
　　題輞川圖後
吾家伊上場亦自有椒園漠漠清香逺離離丹實煩盈
䄡常要采折栁不須藩毎看輞川畫起予商可言
　　題睢陽五老圖
輔政何時退省閒清平告老謝冠簮兩朝耆宿真英武
一代謀謨實柱桓太史尚占星有烈小民猶念徳無寒
誰知我軰登樞要嚴貌氷威祗肅看
　　賢大師以諸巨公畫像見示傳神寫照曲盡其妙
　　兼丐拙詩輒成一首奉呈
用志專精妙入神援毫肖像奪天真能將繪事傳竒表
似與公侯結勝因婁徳髙僧通夙命王維善畫記前身
師縁素習今生悟曽寫雲臺四七人
　　題韓晉公邨田歌舞圖後
治世舒長日田家事力蘇干戈久不識簫鼓共為娛濁
酒行無算酡顔倒更扶將求太平像此是太平圖
　　元已阻雨
林花脉脉怯朝烟雨隔蘭亭曲水筵欲買春光無定價
東風撩亂擲榆錢
　　過燕川渡
早過燕川渡千峯挿不虚雲開㣲見日水淺不侵車風
急樵歌響霜寒木葉疎縁溪東北去岩後有精廬
　　和副樞吳諫議寄題廣化寺東軒
浄居髙有四禪天更對伊嵩闢廣軒塔聳千花依鷲嶺
舟浮一葉上龍門雲藏古木當危檻風逓疎鐘過逺村
我有草堂南澗口一回西望一銷魂
　　宫詞
體輕合不勝鸞釵常羡同心上苑梅翠輦不來珠箔卷
漆盤猶貯夜明苔
　　跋范希文手書伯夷頌墨跡
書從北海寄西豪開巻裁窺竦髦毛范墨韓文傳不朽
首陽風莭轉孤髙
　　送時郎中
一從辭畫省洊嵗守坤維久浹于藩任常分乃睿思六
條遵漢寄千里奉堯咨按部壺漿擁行春茜斾隨握蘭
班已峻拔薤化方施吏服蒲鞭恥童懷竹馬期不藏金
似粟傾降雨如絲毎見求民瘼寜聞拾路遺責躬還掩
閣察吏更褰帷好續循良傳宜刋徳政碑奸邪隨草靡
權黠望風移渤海繩皆治葵丘戍及朞佩牛登富庻負
虎變淳熈雲路徵賢日星郎拱極時将升嚴助室暫輟
阮咸麾挽鄧舟停水思何詠載岐魚城初解印鳯闕即
移墀曲榭青雲路離筵白紵詞珻簮縈别恨金酒折芳
枝從此三巴俗多吟蔽芾詩
　　盤谷
巉巗太行髙其下有幽谷環繞兩峰間盤曲廓山腹甘
泉注肥疇茂艸映修木勢阻絶喧譁岩深易潜伏昔人
有李愿築地一區獨白鳥依蘆塘菰花映茅屋心怡適
所安憂大反忘欲掉頭不肯應謂我此樂足友人韓昌
黎文章驚世俗長言麗辰星落落燦珠玉好事買名石
鐫文寄崕澳巳經三十年磨滅僅可讀我來不復見命
吏廣追逐訪知石氏處猶畏長官督不愛石上字秋風
一砧覆易之以千金復使置巗麓從此生光輝萬古從
瞻矚
　　溴泉
潺湲北山水繚繞南城皋晴灘錦石亂擊觸春湍豪誰
謂溴梁大不能容魴魛臨流自縮手揭累應徒勞
　　枋口
下馬入枋口漾舟縁碧溪雪消山骨瘦風定浪頭低數
里復登㟁羣賢同杖藜徘徊巗石畔尋覓退之題
　　珍珠泉
三環叠湧汛珠流羣水相從落濟溝一𣲖山光傾翠巘
暮春逐景最堪酬
　　宿少林寺
六六仙峯繞佛居俗塵至此暫消除西來未悟禪師意
北去還馳使者車五品封槐今尚在九年面壁昔何如
心知一宿猶難覺花藏重尋貝葉書
　　靈都宫
再到靈都訪舊逰青山依舊白雲秋燒丹帝子名猶在
憩鶴仙人迹尚留萬軸𤣥科瑶笈重滿庭涼露木樨稠
千年物外栖真地肯許風烟占一丘
　　抜劒泉
抜劒隆平近北堧一溪獨涌勝羣涓仍思昔日天工巧
演出淮源灌玉川
　　平陽洞
平陽石洞本天然上有幽林下有泉野客栖遲堪養道
蓬萊無處不成仙
　
　兩宋名賢小集巻七
欽定四庫全書
　兩宋名賢小集巻八
　　　　　　　　　　　　宋　陳　思　編
　　　　　　　　　　　　元　陳世隆　補
　陳副使稿
　陳洎字亞之彭城人曽知懷州審刑院寶元間為屯
　田外郎慶厯五年轉吏部外郎加直史館遷度支副
　使尋調鹽鐵皇祐元年以副使行河還卒其孫師仲
　師道藏其手書遺詩嘗出以示一時名公如林希司
　馬光孫覺蘇軾蘇轍徐積錢世雄任希夷李􁧶俱有
　跋語極為推重
　　離郭店馬上回寄鄉知
迴望離亭映楚山慨然西笑入長安貪程野僕擔書引
惜别鄉人駐足觀霞襯曙光烘積靄栁和春雨蕩輕寒
遥期此地歸來日迎取相如駟馬看
　　黄鵠
呼樹止陵陽逢辰下建章竒姿標上瑞正色麗中央昭
祀祠壇畔聲歌太液傍鳯教鴻作侣天與菊為裳神雀
非靈異流鶯愧采章集汙寜我類一舉戛雲翔
　　過項羽廟
八千子弟己投戈夜帳猶聞怨楚歌學敵萬人成底事
不思一箇范増多
　　寄寶臣寺丞
萬里扶靈宅夀阡謝公純孝是家傳廬開四尺同寒士
榱列三圍陋昔賢先域定生連理樹門人多廢蓼莪篇
我心罔極君應念露白霜清泣昊天
　　藍溪閒居
白鹿原東虎候西結廬岑寂映藍溪露侵僧履蘭三逕
春入農歌雨一犂聒枕溜聲疑水宿拂檐山色類嵓棲
閉門養拙無人問揭盡陳編日又低
　　開元寺凌虛閣對雪寄解唐卿
璚滴琳華一夜凝凌虚雕檻曉來憑眼觀銀色三千界
身到瑤臺十二層玉灑砌塵供庾斛粉融檐水妒房陵
化人宫好分明在恨不同君把袂登
　　雉媒
朱冠袞背一何鮮聲厲情驕目悍然若道物情皆錫類
雉媒争似鵷媒賢
　　還劉處士先令公鄩功名録(劉公事/朱梁)
當年力戰蕩妖氛十萬雄師四七勲将畧妙欺班定逺
家聲髙過李将軍銘圖魏鼎文猶在筆勒燕山跡尚分
今日閒披有遺恨可憐生不遇明君
　　讀劉蕡䇿(以指斥貴倖不顧忌/諱有司知而不取)
藥石危言治亂箴賈生晁錯是知音可憐當日司文者
不畏人言合愧心
　　謝人惠三峯朱柿
烏椑珍果益丹名新折紅林蔕尚青漿冷夜凝仙掌露
味甘秋割楚江萍圓堆玉盌櫻難並賸薦金樽酒易醒
應念茂陵消渴者整籃封貯到雲扃
　　過田文墓
當年聞奏雍門琴話著池臺淚滿襟何况今朝陵谷畔
池臺無跡可追尋
　　對雪寄崔仲裕(時在藍田聞/崔在酒舍)
奪鶴韜霞勢漸濃巻簾庭館好支笻乘查路濶寒凝凍
種玉畦平曉被封天上瑤宫當月圃海中銀闕聳鼇峰
思君不得同吟賞知在旗亭第幾重
　　南齊
曲江歡宴侍華裾舞拍琴歌萟有餘獨有純臣王叔寶
解陳封禪一篇書(南齊太祖曲江宴羣臣各使效技萟/禇淵彈琵琶王僧䖍彈琴沈文季歌)
(張敬兒舞王敬則拍王儉曰臣無所解惟解誦書因跪/帝前誦相如封禪書帝笑曰此盛徳之事吾何以堪之)
　　湖上逢漁者
雨蓑烟笠洞庭秋獨蠒綸輕一葉舟擬共停橈醉天幕
緩歌濯足不回頭
　　秋日端居
暑退蚊雷静門閒雀到稀露莎蛩自急星樹鵲何依井
臼貧雖樂溪山逺未歸時情似秋鴈一一背寒飛
　　讀子虛賦
聴辭深悵不同時及到同時位大卑争似唐皇将頗牧
禁中言下用無疑
　
　
　
　
　
　
　
　
　
　
　
　兩宋名賢小集巻八
欽定四庫全書
　兩宋名賢小集巻九
　　　　　　　　　　　　宋　陳　思　編
　　　　　　　　　　　　元　陳世隆　補
　冦萊公集
　寇準字平仲華州下邽人太平興國中進士淳化五
　年參知政事真宗朝累官尚書右僕射集賢殿大學
　士同中書門下平章事封萊國公乾興初貶雷州司
　户徙衡州司馬卒仁宗時贈中書令諡忠愍有巴東
　集
　　奉和御制中秋翫月歌
戒井銅龍漏水平玉輪初滿物華清光連南極星輝正
影泛中天帝宇明風來蘋末披輕霧香濕蘭叢浥零露
絳河横度燦雲章靈鵲羣飛遶宫樹法久照兮慶昌時
樂芳宴兮忘疲敷睿文兮玩澄景當嚴更兮漸永九門
秘邃敞堯宸靄靄金波矚目頻進牘豈能抽鄙思賡歌
深愧預朝倫
　　奉聖㫖賦牡丹花(時正言/直館)
栽培終得近天家獨有芳名出衆花香逓煖風飄御座
葉籠輕靄襯明霞縱吟宜把紅牋襞留賞惟張翠幄遮
深覺侍臣千載幸許隨仙仗看穠華
　　奉和御製南郊禮成
荐降靈符昭瑞命交修盛則荐清衷朝真典理揚丕烈
類帝圓壇報昊穹述職萬邦咸執玉來庭異域協占風
禹功髙與天無極堯徳明如日正中福浸蒼生臻富夀
澤流綿宇霈龎鴻粢盛豐潔神皆享金石和平政本通
鬱鬱雲烟當晝麗熈熈景物共春融羣臣抃蹈瞻宸扆
願比南山祝夀躬
　　奉和御製真逰殿上梁
敦崇妙本膺丕貺濬發鴻源示永年吉語密傳當乙夜
粹儀秪覿擁非烟皇心翼翼精齊至祖徳綿綿道誨宣
誕集純禧彰錫羡交修茂典表欽先爰稽大壯新瓊宇
仰法殊庭設綺筵山積瓌材咸備矣神扶華棟見巍然
元龜獻兆良辰協哲匠施勤庻藝全四柱如翬循寶勢
觚稜削玉燦珠躔黼帷夙設宸居麗翠葆躬臨聖志䖍
昭荅明靈陳盛㑹睿詞敷暢煥雲牋
　　奉和御製郊外觀稼
天苑清塵宿雨收翠華觀稼慶盈疇氣和玉燭成豐嵗
露冷金莖凜素秋日麗鮮原平杳杳烟含嘉穀鬱油油
共知省歛敦農事信史騰芳紀聖逰
　　瑞慶園觀稼奉聖㫖次韵
善苗棲畆昭靈貺禁苑鳴鑾值素秋歛籍神倉符禮數
採詩良耜慶農收宴開雲幄皇慈洽日駐天衢睿賞留
千載逢辰増嶽抃清塵叨從屬車逰
　　應制太清樓觀書
仙禁開書府純毫紀格言簡編包舜禹範圍總乾坤稽
古崇邦教斯文闢聖門從逰觀奥秘何以報宸恩
　　御製乃眷儲闈方崇學術錫郡書于册府勵至業
　　于承華日命近班同觀盛事七言十韵詩一首奉
　　聖㫖次韵
景命昭彰佑徳基元儲敦裕協祥期寢門勤至嘗無怠
學肆多聞詎有疑金玉騰音鏘睿律簡編申錫振良規
河圖奥秘言誠訓藝圃優㳺善益資玉宇風清傳宻詔
蓬山雲委錫芳㽔天顔不逺回宸眷肉味都忘聼寶辭
燕翼貽謀欣教盛上庠隆道慶才竒叨逢華旦居黄閣
久待宣逰近赤墀恩厚荐承三晝接力㣲寜致百工熈
東闈疏問英猷逺聖慮乾乾更念兹
　　御製慶先后升祔禮成七言六韵奉和
天錫靈符興寶祚澤流綿宇福蒼生蒸蒸至孝咸歸厚
翼翼精衷尚執盈順考漢儀彰道廣欽崇周道著恩明
豆邉合享豐盛備管磬同和雅奏成愛景融輝昭善應
非烟絢采協殊禎尊升茂典光惇史稽古鴻猷振帝紘
　　應製賞花釣魚
龍禁含佳氣鑾輿下建章碧波㣲蕩漾紅蕚竟芬芳玉
斚春醪滿金波晝漏長逢時空竊抃萬宇正惟康
　　和御製降聖莭
秋殿霜凝當永夕靈場齋潔方無斁髙真諄誨昔親聞
上帝休複今再覿鬱葱兮卿雲仙鶴兮不羣肅清兮采
蓆神雀兮振翼香飄華燭焰亭亭風度翠簾聲厯厯嘉
應紛綸寶運昌聖人功與天無極
　　奉和御製奉祀述懷歌
巍巍至徳充綿宇翼翼宸心臨兆庻覆育懐生動法天
講求茂典皆師古協和神化踵唐堯彬蔚頌聲踰吉甫
赫奕皇威振八荒清夷王度綏中土豐年朝野正懽康
溢牒充圖福紀祥睿聖繼明恢大業禎符錫祚降穹蒼
省方展寀宣邦職登岱銘功舉國章睢上埋牲專事地
漢唐故實存聞記精靈昭感果潜通瑞應昭臻知所自
飈羽光臨神告彰洪源肇啟仙逰暨瀨鄉舊壤闢珍詞
欵謁齋莊敦睿意譙都奏牘達彤庭耆耋雲趍共瀝誠
順考皇儀尊妙道再修盛莭狥輿情聲名文物當興運
申命羣儒究禮經秩秩徳音咸布惠穰穰景福必求成
㳟承閟祀為齋久企仰真風志克勤肅眷廟廊嘉荐備
廣覃慶賜湛恩頻式揚丕烈心彌潔祗上鴻名道益伸
将覩虞巡陪法從幸同鳬藻樂昌晨
　　天安殿致齋
國陽崇大報玉宇藻多儀散致尊王度懐柔祝帝禧儲
精通合漠玩志協㣲夷律正風來逈宵長月上遲漏筒
聲漸瀝陛㦸影流離夙戒羣倫序交懽百慮維星繁陳
法仗雲密䕃平逵傳警鳴相動威容聲率祗
　　天安殿酌獻
聖運昭惟永髙真協降祥方嚴泰壇祀先荐釡山章典
禮官無曠涓辰筮有常中天華闕秘象衮晬容莊宵迥
星河粲風㣲羽衛揚獻酬靈契接陟降寶儀彰顧諟欽
元命寅㳟達上蒼彌文輝竹帛備物儼蕭薌尊道宸心
至登春雅俗康猶將奉齋潔禔福俟穰穰
　　西垣致齋日因成一章呈二相公
攝事修穹祀齋居近紫庭千門夏雨歇髙樹夕陽生更
散掖垣静風來鐘漏清岩廊慚舊徳書殿愧羣英白髪
将何補丹心忽自驚敢言陪邴魏三接奉承明
　　瓊林苑應制
鳯蹕出重城宸逰順物情檻花紅蕋盛苑樹緑隂成雨
過池塘静風來殿閣清樂和堯酒滿千載慶昇平
　　和御製祀后土
臨晉迴清蹕靈壇備克禋荐誠祠后土求福為蒸民展
義王猷逺推恩慶賜均千官陪漢祀萬國奉虞巡仗衛
明初日郊原麗上春花飛函谷路栁暗九陽津宿莽深
藏雉柔桑逺映人河流喧二陜山勢壯三秦簫鼓聞睢
上旌旗過渭濵天清臨曠野地迥接重闉入鎬皇懽洽
横汾睿藻新周南慙踵迹空想屬車塵
　
　
　兩宋名賢小集巻九
欽定四庫全書
　兩宋名賢小集巻十
　　　　　　　　　　　　宋　陳　思　編
　　　　　　　　　　　　元　陳世隆　補
　冦萊公集
　　述懷
吾家嗣儒業奕世盛冠裳桂籍冠倫軰天下知聲光有
才無其命不得步玉堂余亦好古者詩禮承餘芳赴義
忘白刃奮莭凌秋霜垂衣遇聖主射䇿遭時昌十九中
髙第弱冠司國章棘寺陪法吏奉使安殊方薄才難變
俗賤節惟勤王務簡忽興念不覺心徬徨慈親違萬里
瘴雨悲南荒端居増浩歎離恨銷剛腸木落多異感蟬
鳴非故鄉長思千萬乘奉職昇周行步武親王陛獻納
肩忠良功成自髙退散髪逰滄浪
　　古别意
水螢光淡晩色寒庭除索寞星河殘清樽酒盡艷歌闋
離人欲去肝腸絶露荷香㪚西風驚征車漸逺聞雞鳴
深閨從此泣秋扇夢魂長在遼陽城
　　江南春
波𣺌𣺌栁依依孤村芳艸逺斜日杏花飛江南春盡離
腸斷蘋滿汀洲人未歸
　　追思栁惲汀洲之詠尚有遺妍因書一絶
杳杳烟波隔千里白蘋香散東風起日落汀洲一望時
愁情不斷如春水
　　逺恨
敗葉亂如雨暮蟬聲似哭感物悲昔心佳期悵難卜雲
山雖阻歎韶華若在目深情染綵牋密密空盈幅邉瘴
雁不來逰魚隠深谷羽鱗孰可憑音書安可復焚灰寄
長風字滅魂亦逐
　　雜言
我徒曠逹由胸臆恥學鯫生事文墨蛟龍長欲趂風雷
騏驥焉能制銜勒鏘金佩玉良有時丐色諛言盡虚飾
功名富貴非偶然揚子草𤣥徒黙黙楚蘭罷秀足蓬蒿
青松委幹多荆棘争如一醉度流年免使悲懽蕩情域
　　秋興呈裴李二同年
秋興逐凉吹颷然驅煩襟人悲故鄉逺葉落空山深楚
俗傷去恨秦城稀來音何當返烟渭自樂于國林
嵗晩亂山外野望誰能同寒沙明夕照敗葉驚西風孤
烟暝汀樹霜氣髙秋空徘徊念前事旅恨良難窮
　　暇日逰建平三閭故里廟貌荒凉惨動耳目噫賢
　　者之祠世不絶享郡無正人遺棄若是感事傷俗
　　因留斯句
人生苦逺逰多是悲登眺况復念三閭遺蹤良可弔道
直出章華才髙逐邉徼寃聲噴夜江愁色迷烟嶠㫁碑
沒敗莎古木吟荒廟祠正少來奠㟁峻稀停棹神容漬
老苔壞壁通殘照舊徑失朱門空庭起寒燒餘基雖索
寞清問長光耀旌賢誰再興勿使過者誚
　　水閣晨起
板閣常晏眠偶獨起清旦月落簷鳥語烟開客船散長
江色自澄汀樹聲空亂羣動又復然勞勞可長嘆
　　晩望有感
出門望寒野四顧惟椒坡憶昔楚大夫還此情如何殘
陽半明雨水落西風多因同下蔡恨不覺増悲歌
　　庚辰嵗將命至巴東時已秋序霜荷索然偶賦是
　　章用遣幽恨
乘軺偶將命撫俗烟江湄地僻接窮峽務簡稀公期秋
信任無趣野懐良自宜月白夜蟬响池暗風荷衰溪雲
入破牖山菊開疎籬貰酒不能醉鄉國空結悲徘徊凝
望逺目極長天涯
　　成安感懐
蟬噪木葉下逺客忽驚秋凝恨悲晩候萬緒皆如抽芳
時同梦幻急景如奔流今吾何為者年來生百憂貧居
負勝事壯嵗傷羇逰臨民慚墨綬垂釣思滄洲達則濟
天下窮當守一丘胡能效時軰靦冒隨沉浮
　　感興
憶昔金門初射䇿一日聲華喧九陌少年得意出風塵
自為青雲無所隔主上掄才登桂堂神京進秩奔殊方
墨綬銅章竟何用巴雲瘴雨徒荒凉有時扼腕生憂端
儒書讀盡猶飢寒丈夫意氣到如此搔首空歌行路難
　　暇日
紅樓晝静春隂變日午簾空飛乳燕㠶稀客散野岸空
隠隠遥峰望中見
郵亭落日多飛絮枇杷葉重江春暮坐久凝眸欲斷腸
梅雨如烟暝村樹
　　南浦
春色入垂楊烟波漲南浦落日動離魂江花泣㣲雨
　　長郊雨餘逺樹减翠新蟬忽鳴激耳嘹喨久客孤
　　坐情如何哉形之於文聊以自遣
遥山夏雨歇逺樹凉風至凭欄偶開襟新蟬動秋思沙
溪潔細流庭木驚疎翠莭侯又復然幽憂斯所萃芳嵗
若奔流羲光不停轡感物悼前期誰知此時意
　　雪霽池上
雪霽池上亭晴光羽泉石暖覺岸氷消静聞簷溜滴務
簡身暫閒景幽心自適極目望南山圭峯露㣲碧
　　有寄
金陵烟艸緑玉露霜天白萬里隔闗山年來㫁消息
　　應製賞花
御苑經春雨宸逰屬盛時花光籠寶檻栁色暗龍池㶑
灔雕觴滿融和暖日遲共歌成至樂千載播聲詩
　
　
　
　
　
　
　兩宋名賢小集巻十
欽定四庫全書
　兩宋名賢小集巻十一
　　　　　　　　　　　　宋　陳　思　編
　　　　　　　　　　　　元　陳世隆　補
　寇萊公集
　　春日登樓懐歸
髙樓聊引望杳杳一川平逺水無人渡孤舟盡日横荒
村生斷靄深樹語流鶯舊葉通清渭沉思忽自驚
　　秋思
秋氣動天地恍然情未窮故園應墜葉昨夜又西風白
草侵危堞寒濤接逺空耆頥當此景無語夕陽中
　　再歸秦川
阮路何方盡西歸興未勞河流經陜狹山色入秦髙返
照明秋壘孤村接暮濤還如丁令至故里滿蓬蒿
　　秋夜獨思勉詩友
西風驚萬木危坐思悠哉故國經年别秋鴻半夜來人
應多棄善天豈不憐才休學嚴夫子荒凉老釣臺
　　長安書事
一從洛邑移秦甸三見東郊綻早梅蓮府晝閒鈴閣閉
栁營春暖射堂開齋壇首冠慙諸將相印兼營接上台
何事燕公輕仗鉞却言方閫是麄才
　　重陽登髙偶作
務閒留上客佳莭值重陽㫖酒浮仙菊清歌遶畫梁髙
城明落日疎樹覺㣲霜且盡登臨興餘懽尚未忘
　　塞上
春風千里動榆塞雪方休晩角鼓聲起交河氷未流征
人臨迥磧歸雁别滄洲吾欲思投筆期封定逺侯
　　寓居有懷(時年/十四)
疎林頻落葉孤僻繼離騷獨坐聞鴻逺閒吟見月髙梦
迴更自永思苦夜何勞寂寂西郊内披衣聴海濤
　　重到進公院
五年重到支公院物態人情盡不同惟有寒檉暗秋色
依然蟬噪夕陽中
　　野步
幽景恣追尋遲遲傍栁隂静思非世務孤立是閒心村
逈遥峰出溪明返照侵片沙招野步白鷺伴髙吟積雨
迴塘漲㣲晴叠翠深春鳩鳴古寺烟草入平林迸笋行
無定飛花勢不禁凝然客亭上鄉思獨沉沉
　　秋日原上
蕭蕭古原上景物感離腸逺嶠收殘雨寒林帶夕陽溪
聲迷竹韵野色濕秋光吟罷還西望平沙起雁行
　　江上晩望懐所知
遲遲迷逺信閒立大江隅逰子在何處秋風吹五湖潮
迴沙鳥聚岸闊釣船孤歸去還堪嘆田園半已蕪
　　秦中感懐寄江上知己
念子隔江海浩然時已秋蟬鳴闗外樹人在水邉樓髪
白猶搜句時清尚旅逰遥思當永夜不寐向孤舟
　　水村即事
虛齋臨逺水吟釣度朝晡葦㟁秋聲合莎亭鶴影孤片
雲藏叠巚野燒起寒蕪獨步時吟望離人隔五湖
　　暮秋感興
苒苒前期逺窮途一可傷有時聞落葉不語立殘陽塞
草秋先白溪沙晩更光那堪望天末燕雁又成行
　　秋夜感興寄呉順之
耿耿不成寐楚鄉經暮秋故人遥海嶠寒月滿江樓閉
户生蒼蘚安閒到白頭如何太平日獨不出汀洲
　　夜坐有懐寄張士遜
清秋吟更僻况復古亭間少夢蟲聲碎無風樹影閒月
華澄曲沼霜氣滿空山不見張夫子何人共往還
　　送人下第歸吳
鶯老計還失負書歸故鄉杏園無近路澤國有髙堂白
鳥迷幽浦寒猿呌夕陽離懐休墮淚春草正茫茫
　　秋訪江上友人所居
苔石半寥落坐來思逺愁故人應罷釣寒葉自驚秋村
隔平沙暝江和暮靄流徘徊不能去此去有扁舟
　　冬夜旅思
年少嗟羇旅烟宵未進能江樓千里月雪屋一龕燈逺
信憑邉雁孤吟寄嶽僧爐灰愁擁坐硯水半成氷
　　貽趙州府
夫君何感命十載困風塵薄宦須流落孤吟更苦辛山
寒泉易凍邉近草難春珍重常招隠慙非孟子卿
　　春日懷張曙(時年/十六)
不見張夫子岩花幾度新久閒空賦命逺别更傷春雨
艇秋天末烟蓑隠渭濵應嗟年未冠已作異鄉人
　　初夏雨中
緑樹新隂暗井桐雜英當砌墜疎紅重門寂寂經初夏
盡日垂簾細雨中
　　感興寄蓮嶽一二詩禪友
西風傷逺别前計竟成非芳草此時暮故山何日歸禪
應同雅道貧合長天機翻憶雲溪伴無聊對落暉
　　贈隠士
夫子才名重貧居志未勞吟當寒夜苦閒到白頭髙心
地通禪寂田園近海濤不知千載後誰更續離騷
　　湖上作
極目望南浦望中生逺思雁沉芳艸渡燒斷夕陽陂嵗
月寒萍梗江山念别離泊餘清夜夢暫與白雲期
　　有懐
秦川春婉娩漢水路迢遥不待凭危檻離魂已暗銷
　　送李生歸秦中
酒闌還執手之子擬歸秦風雪過殘嵗山川近早春久
逰詩思苦逺别栁條新後㑹知何日空餘淚滿巾
　　書懐寄韋山
萬里不闗慮孤吟役此生風騷中㫖趣山水裏心情衆
木彫寒色空江噴暮聲終期謁君子同遶緑苔行
　　閒夜圍碁作
歸山終未遂折桂復何時且共江人釣松軒雪夜碁
　　紙鳶
碧落秋方静騰空力尚㣲清風如可托終共白雲飛
　　春雨
散亂縈花塢空濛暗栁堤望迴腸已斷何處更鶯啼
　　夜坐懐故友
西風起窮巷衆木又彫零蕙浦月華白竹忩燈影青故
人難重見鄰笛不堪聽行傍秋池上孤吟對逺星
　　南陽道上各賦玉蝴蝶花一絶
堪賞東君造化竒妝成蝴蝶滿纎枝粉融輕翅攅香蘂
疑是尋芳未去時
　　鄴北旅中懷友人
浮世多塵事悠悠難定期夢闌懐逺夜秋盡望鄉時道
在應無悶風澆自業詩何嘗歸釣渚搘肘一沉思
　　弔任瓘處士
一生長抱恨終亦是貧居遺信留孤鶴營墳賣古書竹
齋無俗物秋圃有寒蔬福善何言昧超然望太虚
　　秋懐
落日流不住黙然空淚零敗莎侵陋巷疎葉滿閒庭有
趣窮風雅無機敵杳𠖇浮榮安足戀歸去亂山青
　　送友生下第南歸
頻頻退禮闈此去欲忘機霄漢貧難達江湖老獨歸程
遥秋浪叠村暝夜燈㣲應便為儒者翻悲古業非
　　邉城春望
獨望原西路離襟倍黯然青山遮故國絶塞度新年風
聚沙迷岸烟開燒滿川歸心正無際驃騎莫留連
　　草
獨步髙原上依依動所思無人尋蕙徑落日滿江湄楚
澤晴芳處秦川晚翠時此中興廢事千古復誰知
　　送左眉州之任
分官離法署承命守眉州山館鄰孤寺春程過亂流江
雲長映日蜀魄似悲秋到郡揚清政遺黎病必瘳
　　楚江夜懐
西風生逺水蕭颯度吟臺明月夜還滿故人秋未來寒
蛩啼暗壁敗葉下蒼苔誰念空江外年年首重迴
　　春日書懷
曽讀前書笑古今恥隨流俗共浮沉終期直道扶元化
敢為虚名役片心黙坐野禽啼晝景閉門官栁長春隂
世間事事須先退不待霜毛漸滿簮
　　離京日作
離歌豈忍樽前聽别恨無由醉裏消(余久不飲/故有是句)惟有梦
魂歸此闕不知京洛路迢遥
　　夜泊江上
嵗莫峽中村維舟古樹根羣峰初落日夜後獨聞猿流
水自無盡客愁那可論平明離楚岸迢逓指吳門
　　新蟬
寂寂宫槐雨乍晴髙枝㣲帶夕陽明臨風忽起悲秋思
獨聼新蟬第一聲
　　寄獻廣南許虞部
南國江山五十州星郎從此播芳猷詩窮雅道皆清唱
官重名曹未白頭望斷蠻村烟樹逺吟殘嶺月海風秋
三年政滿迎丹詔諫署重膺仄席求
　　送吉上人
新鴻并落葉正逐朔風飛此地仍分首何山是所歸問
程雲棧逺宿館雨燈㣲莫恨天涯别重尋志未違
　　秋夕書懐
官路時風漸識情一悲前計逺愁生深秋寒氣侵燈影
半夜疎林起雨聲縣印終年拘吏役烟蓑何日避浮名
窮通休問巢蓮骨大抵無徒是至清
　　春郊閒行
風騷髙處謝知音公退何妨縱野吟弱栁不能牽别恨
片雲應念識閒心沙平古岸春潮急門掩殘陽暮艸深
凝望江臯動幽興數聲鐘磬出西林
　
　兩宋名賢小集巻十一
欽定四庫全書
　兩宋名賢小集巻十二
　　　　　　　　　　　　宋　陳　思　編
　　　　　　　　　　　　元　陳世隆　補
　冦萊公集
　　雨中書事
一雨起前浦霏㣲向暮秋誰方眠釣艇我獨在江樓山
晦峰巒隠烟凝島嶼幽何當見晴旭一得泛迴舟
　　夜懐寄友生
遥夜獨無趣恍然思故交泉聲飛石壁星影落蘅臯志
在難低俗情閒任獻嘲秋山雖入望猶不似鄉郊
　　秋夜懷歸
背忩寒燭影沉沉楚客鄉思欲不禁板閣漏殘人自逺
水螢光淡夜方深牢愁聞雨眠疎屋歸梦隨雲徹故林
憶着烟村舊風景柿紅時莭又鳴砧
　　夏夜閒書
雨濛村落野梅黄茅閣閒吟水氣凉幽鳥逺聲來獨樹
小荷疎影占前塘閒心終不忘漁釣澹分真宜習老莊
報國自知無世用烟蓑何日卧清漳
　　秋興浩然追憶館殿幽致偶成長句寄徐休學士
軺車南去詠江天閒憶羣賢倍黯然御水莎青孤立鷺
宫槐烟冷數聲蟬石渠吏散簾風静鳯闕雲歸霽景鮮
幽致不知何日共君思惟賦帝京篇
　　宿江西寺
獨宿西林夜凝然静擁袍巫雲秋暝峽楚月冷生濤莎
敗蛩猶噪鄉遥夢亦勞霜風開落葉還欲續離騷
　　聞杜宇
曽為深寃無處雪長年江上哭青春平林雨歇殘陽後
愁殺天涯去國人
　　巴東寒食
春雨蕭蕭寒食天逺行猶在楚江邉人思故國迷殘照
鳥隔深花語斷烟薄宦未能酬壯莭良時空自感流年
因循未學陶潜興長見孤雲倍黯然
　　春晩書事
春盡江天景寂寥思鄉還共楚雲遥林花經雨香猶在
堤栁無風絮自飄水國獨慚臨縣邑烟郊争合負漁樵
青梅時節遲歸計且逐餘芳殢酒瓢
　　月下懐故人
清夜月初滿蘚庭吟更幽梧桐疎影老蟋蟀亂聲秋舊
國情何極空江思欲流故人今底處危坐獨凝愁
　　和趙瀆監丞贈隠士
不愛簮裾陪盛列終年深隠養天機静聞風雨眠漁艇
閒稱林泉掛道衣門接水村多野色鶴當莎徑立殘暉
髙吟幽賞無羈束始覺趨時事已非
　　雨夜書事
離人聼積雨滴滴動鄉心故國程猶逺重門夜正深氣
昏濛燼燭巢冷語棲禽遥想江南岸餘花委故林
　　歸州留别傅君
楊栁如絲拂畫橋此中留語欲魂銷還愁别後巴東館
獨聽空江半夜潮
　　秋晚閒書
吟情自覺都無趣况復離居感物華厭讀羣書尋野徑
閒收落葉煮山茶燒殘寒菊花猶在霜過香橙味轉加
因想前朝重搔首不堪秋思極長沙
　　聞笛
平野人歸後孤城日落時西風聞一笛惆悵憶桓伊
　　縣齋春書十二韵
縣幽無俗事公退只髙吟江到荆門闊山連蜀國深峽
雲長映日蠻雨易成霖羣雀鳴春院飢猿呌夜岑庭荒
多古木地僻見沙禽印鏁殘陽後人歸叠翠隂思鄉空
索寞素分信浮沉樂静稀塵累甘閒負壯心衰容常懶
櫛病髪豈勝簮寡欲慵求友防邪毎自箴澆風終恥合
前事固難諶望斷天涯外離魂欲不禁
　　予頃從穰下移涖河陽洎出中書復領分陜惟兹
　　二鎮俯接洛都皆山河襟帶之地也毎凭髙極望
　　思以詩句狀其物景久而方成四絶句書于河上
　　亭壁
堤草惹烟連緑野岸花經雨厭枝紅年來多病辜春醉
惆悵河橋酒斾風
蟬鳴日正樹隂濃避暑行吟獨杖笻却愛野風無定處
水邉容易聳竒峰
岸闊檣稀浪渺茫獨凭危檻思何長蕭蕭逺樹疎林外
一半秋山帶夕陽
暮天寥落凍雲垂倚望危亭欲下遲臨水數村誰畫得
淺山寒雪未銷時
　　秋夜懐洛下一上人
逰宦忘機久心源亦自澄夜聼吳苑雨秋憶洛城僧木
葉驚棲鳥寒忩暗静燈何時過竹院一得問三乘
　　題花
繁花昨夜香苞裂露裛風吹照野時能與離人添悵望
一時留與子規啼
　　春望書事
因晴毎日向吟臺縱目山城景象開白鳥静投沙浦去
落花閒逐野泉來客愁已被楊烟染春色難甘蜀魄催
看即流芳無處問但將餘興滯黄醅
　　秋日懐友生
寂寂感離羣前期何足云人從秦嶺别蟬向楚江聞村
送孤烟起山空白日曛更逢疎葉落愁緒轉紛紛
　　春初夜書
水國淹留嵗月空雲山東去阻千重欲令遥夜春愁薄
須賴黄醅臘酒濃南浦有潮舂栅鏁西忩無睡怯嚴鐘
誰家幾㸃畬田火疑是殘星掛逺峯
　　江上
古岸蕭蕭聞逺雁平蕪杳杳更斜暉空江極目望不盡
楓葉半紅人未歸
　　夜望
南亭閒坐欲忘機望久前村島嶼㣲數㸃寒燈起烟浪
江船應見夜漁歸
　　送人
客亭殘照裡歌闋獨南行芳艸無斷色離人多别情逺
途方不極長笛更飛聲莫動鄉闗念徒令白髪生
　　早春
溪氷覺暖㣲涵碧山杏經春半吐紅不向此時拚一醉
到頭無計奈春風
　　寄漳川隠士
志髙長説恥鳬趨嵗晏園林戀隠居陋巷自甘棲短褐
侯門終不曳長裾夜吟雪屋宜搜句春結烟蓑老釣魚
為我紅塵偶為吏近來還寄絶交書
慵趨大厦戀山薇立志由來與世違溪上有時逢静釣
雪中長日掩閒扉自知天爵髙人爵不愛朝衣换布衣
我逐浮名任飄泊清泉難得共忘機
　　題巴東寺
寺在啼猿外門開古澗湄山深㣲有徑樹老半無枝望
逺雲長暝談空日漸移恐朝金馬去還失白蓮期
　　贈隠士
夫子住東野經年不到城愛吟無俗趣貪静得閒名荒
徑侵山影虚堂出燕聲我慚為俗吏泉石負幽情
　　南亭晨望寄唐知郡
夢覺偶晨起南軒還獨過曉光生逺樹露氣冷疎荷空
白逰塵少風清静興多遥知江郡守幽趣在烟波
　　殘月
半夜沈清影宵殘猶伴吟已甘垂樹杪由得掛天
心影淡潛虯媚光寒宿鳥侵誰家傷早别凝思共
沈沈
　　巴東有感
長嵗天涯悲斷梗逢春無處不傷情那堪日落紅樓伴
更聼蕭蕭杜宇聲
　　首夏書事
忩户經初雨風清野景饒閒庭猶戲蝶髙樹已鳴蜩世
態貧中覺鄉思醉裡銷縱吟還獨步時復過溪橋
　　和李逢同年水閣閒望
務簡凭危檻凝然感物華孤林經野燒極浦見漁家灘
急舟難渡山高日易斜明時如道在焉復痛懐沙
　　塞上秋懐
未識窮邉苦今逰信有之秋林殘照後開路獨行時磧
逈風長急天寒雁渡遲離心已無賴更聼戍樓鼙
　　送人歸呉
忽憶湖山景㳂流興不窮孤舟将去夜絶塞已來鴻白
髪前期近滄州舊業空明時方道在莫更學漁翁
　　秋日
江天物候潜衰變氣爽初疑夏景餘雨漬亂苔侵古壁
風飄紅葉滿荒渠晚雲連嶽藏幽寺秋水澄江静見魚
昔嵗一鳴無所恨緑槐金蕋任蕭疎
　　寄贈笠澤處士
笠澤漁人髙莭竒白頭猶自着蓑衣吟過竹院僧留宿
釣罷烟江鶴伴歸花落砌邉春雨歇酒醒林際夕陽㣲
中朝名士皆知已多説東來信亦稀
　　栁
曉帶輕烟間杏花晚凝深翠拂平沙長條别有風流處
宻映錢塘蘇小家
　　喜吉上人至
鄴北至夔城三千里外程勞尋苦吟伴獨入亂山行楚
水秋無際巴猿夜有聲逢師不能寐因話故鄉情
　
　
　
　
　
　
　兩宋名賢小集巻十二
欽定四庫全書
　兩宋名賢小集巻十三
　　　　　　　　　　　　宋　陳　思　編
　　　　　　　　　　　　元　陳世隆　補
　寇萊公集
　　早秋二絶
年光苒苒暗推移坐惜流年感舊期獨聽早蟬秋色裡
潘安初見二毛時
一聴早蟬响坐悲芳嵗闌新秋空索寞前事但心酸
　　秋日武闗道中
行塵漠漠起西風來往征軒似轉蓬駐馬幾多愁思苦
亂蟬衰栁武闗中
　　早春
日暖經水泮潜回律管春初驚栁色重漸見草茅新罇
酒留懽少雲溪入夢頻惟應五侯地行樂及芳晨
　　書山館壁
秋作西南使千林覆去程四時無日影終夜有猿聲路
入雲溪過人穿鳥道行不堪孤驛望風雨動鄉情
　　送趙主簿之任惠安
蕭蕭征騎立長亭遥指天涯萬里程尊酒欲闌人欲别
夕陽絲管盡離聲
　　秋氣凜然庭木將墜道謙上人有南征之役賦詩
　　祖行
洪府多佳致師今欲此行寒山連楚逺白浪浸吳平烟
雨經秋迥霜鴻入夜鳴到時春未暮閒聴鷓鴣聲
　　酒醉
勝逰惟晏是良圖何必凄凄獨向隅深院酒醒春日晩
只聞芳樹語提壺
　　南陽春日
水滿池塘花遶城日斜南陌暖風輕千門栁色春烟淡
獨依髙樓聞暮鶯
　　春日長安故宛有懐
唐室空城有舊基荒凉長使後人悲遥村日暖花空發
廢苑春深栁自垂事著簡編猶可念景隨陵谷更何疑
入梁朝士無多在誰向秋風詠黍離
　　送人逰邉
逺行當嵗暮水繞路難分疋馬陽闗外邉聲落日聞
　　惜花
深謝暖風傳馥郁長憂夜雨暗催殘黄昏欲放笙歌散
更遶朱欄仔細看
　　㣲凉
髙梧深宻間幽篁乳燕聲稀夏日長獨坐水亭風滿袖
世間清景是㣲凉
　　帝城秋壁
登臨秋向盡千里見王畿過雨山逾翠經霜菊漸稀平
原夕靄起髙樹宿禽歸一望闗河道空令詠式㣲
　　禁中偶書所懐呈内翰同年同院二學士
朝回内省中黙坐對西風秋色澄寒沼朝陽上古桐龍
墀慚近侍魚浦憶疎蓬㑹待酬恩了烟蓑伴釣翁
　　新秋
孤吟遶桐砌時莭又西風悵望新秋在歡娱往事空栁
條㣲减翠蓼穗已飄紅正是多傷感仍將别恨中
　　春書
年長追逰興漸凋况兼巴峽景蕭蕭閒齋為謝楊花到
時拂殘書慰寂寥
　　秋日晩晴池上作
雨歇南山積翠明淡雲消盡逺天晴漪漣不動秋塘静
獨拄寒笻遶岸行
　　夏日
離心杳杳思遲遲深院無人栁自垂日暮長廊聞燕語
春寒㣲雨麥秋時
　　留題郡樓
千里闗河一望閒登臨長到夕陽還欲驅征斾歸朝去
更倚髙樓看暮山
　　青州西樓雨中閑坐
海上秋添寂寞清萬家烟樹暝重城蕭蕭細雨遥天暮
獨向空樓聞笛聲
　　中書秋日有懐青社舊逰因書一首
掖垣秋色生雞樹忽憶青丘感舊情曽倚西樓吟暮雨
數峯寒碧遶髙城
　　贈寶上人
重城蕭寺雖留滯野鶴由來性本閒寒磬終宵鳴竹院
虚忩盡日對秋山旋移恠石資吟賞應有孤雲共往還
自笑紅塵成底事幽期長是負松闗
　　雨夜許氏第㑹宿各賦四韵
雨夜銷煩暑林塘向夕幽庭虚惟欠月冷樹欲生秋河
北嗟新别樽前念舊逰若非逢勝㑹何以解離憂
　　水閣夜望書懐
水閣中宵動寥寥起逺思秋風生折葦星彩動清漪白
社孤前約青雲少舊知苦吟空自嘆風雅道猶疑
　　離京作
致君才業本無能懸闕情懐老不勝欲過龍津重回首
朣朧初上月觚􁀙
　　洛陽道中感懐
文陛初辭咫尺顔思深猶綴補臣班漢庭舊友彫零盡
獨擁雙旌入武闗
　　初到長安書懐
荐承丹詔撫彫殘適值年豐萬井安舊職尚兼黄閣貴
前驅新擁碧幢寒静憐風竹經宵聽老愛山雲盡日看
魂夢不知闗塞外有時猶得到金鑾
　　逰花岩寺
寺對南山積翠濃水村鷗鷺下遥空層樓望盡樊川景
恨不凭欄烟雨中
　　寄京兆向相公
九萬鵬霄振翼時與君同折月中枝試思淳化持衡者
得到如今更有誰
　　和向相公見寄
玉殿登科四十年當時交(一作/僚)友盡英賢嵗寒惟有君
兼我頭白猶持将相權
　　送轉運梅學士進邉郡四首
悵飲惜離羣窮邉去路分雪深山館夜孤雁背燈聞
絶塞程方逺窮隂嵗欲殘石城歸梦斷隴月照人寒
水逺沉來信山長叠去愁夜深闗月白休凭驛邉樓
夙駕巡邉徼歸程隔亂山長安草木麗春苑待君還
　　春晝偶書
白晝偶成芳艸夢起來幽興有誰知風簾不動黄鸝語
坐見庭花日影移
　　秋夜懐歸
渭水苔磯阻舊逰梦回空館却凝愁一聲江笛巴雲暝
半夜山風楚橘秋星落古池孤影動燈遥疎壁冷光幽
遲明不寐空搔首蹤跡何由得狎鷗
　　憶洛陽
金谷春來栁自黄曉烟晴日映宫牆不堪花下聽歌處
却向長安憶洛陽(古歌云金谷園中栁春來似舞/腰誰堪風景好獨上洛陽橋)
　　長安春望感懐
灞岸春波逺秦州暮雨㣲凭髙正愁絶烟樹更斜暉
　　春晝
午畫花隂静春風數蝶飛坐來生逺思深院燕初歸
　　岐下秋書
碧樹㣲凉露氣清感愁懐舊獨含情西樓月下明如水
只欠桓伊一笛聲
　　憶岐下小池
長憶西園清夜景酒闌無伴獨臨池可憐隴月三更白
誰見紅蕖露滴時
　　岐下西園秋日書事
務簡羣吏散披襟幽興長松筠經晚莭蘭菊有清香水
净澄秋色山髙見夕陽身閒心自泰何必濯滄浪
　　秋懐
輕雲不動日㣲隂髙樹無風秋色深獨聼暮蟬臨水坐
十年林壑阻歸心
　　秋
自古名髙衆毁歸只應身退是知幾林風驚斷西忩夢
一夜秋聲憶翠㣲
　　冬日北齋
寒風颯䬃響庭槐愛日明忩生北齋閒憶故山歸未得
舊逰時展認雲崖
　　秋齋
霽景有誰同逺望秋懷無奈只悲歌雲收逺嶠凝嵐翠
雨歇空庭敗葉多
　　洛陽有懐岐山舊逰
緑鬢年來已漸彫舊逰芳草路迢迢山横逺翠疑歌黛
栁拂輕梢認舞腰秦甸夢回空有恨洛城吟㫁獨無憀
斜陽更上髙樓望但覺離情一倍饒
　　憶岐下舊逰
二年岐下假諸侯事簡民安選勝逰花寺水村時駐馬
暮天秋雪獨登樓静眠鈴閣聞羌笛閒酌松醪引越甌
别後幾回空有恨葉飛蟬噪動離愁
　　無題
金甲珠襦鏁繡扄杜城殘月塟娥英春風侯館花如雪
空有鶯傳度曲聲
　　秋日登後樓
逺山重叠故闗遥公退乘閒上麗譙今日登臨秋思苦
雨荷風葉共蕭蕭
　　早春
星紀周天運㣲陽氣侯新郊原初度臘梅栁暗驚春故
國無書久孤峯入夢頻年加自多感况復送歸人
　　南陽夏日
緑楊隂宻覆回廊深院垂簾晝景長人静獨聞幽鳥語
風來時有異花香世間寵辱皆嘗遍身外聲名豈足量
聞讀南華真味理片心惟有許䝉莊
　　夏日書懐
庭樹隂隂夏景遲閒房愁對暮簾垂因思往嵗陪天仗
正是瑶池賜宴時
　
　
　
　
　
　
　
　
　
　
　
　
　兩宋名賢小集巻十三
欽定四庫全書
　兩宋名賢小集巻十四
　　　　　　　　　　　　宋　陳　思　編
　　　　　　　　　　　　元　陳世隆　補
　寇萊公集
　　途中作
秋逺楚雲端行侵苔蘚班愁腸不厭酒病眼豈逢山逺
路有時到宦逰無處閒却思清渭北烟栁掩柴闗
　　喜吉上人至
喜師來訪我幽㑹興何長清論都無倦鄉愁頓欲忘疎
林秋色暮虚閣水風凉久坐慵言别㣲陽下短牆
　　書黄山館壁
殘日住孤館遲遲行古臺大河連野去白鳥背城來離
恨渾如結鄉心漸欲灰山花半寥落數㸃社前開
　　巴東驛秋日晩望
楚驛獨閒望山村秋暮天數峯横夕照孤笛起江船遣
恨須言命𠖇心漸學禪遲遲未回首深谷暗含烟
　　掩巻
掩巻頻秋望無人共展眉殘陽留古樹白鳥下寒池
簮組心還倦風騷志未衰登臨一長嘆還失渭川期
　　巴束書事
鄉思終日有孤淡厭琹樽衆木侵山徑寒江逼縣門浪
沉灘見脊雨過壁生痕憔悴悲蘭蕙因思楚屈原
　　池上秋書
虚齋獨語復書空閒對林塘思少同霜葉聲乾飄夕照
露荷香冷泣秋風時平偶作青衫吏心老渾如白髪翁
昨夜渭川歸好夢一船烟雨打孤篷
　　書懐寄郝監軍
索居終日學忘機深嘆髙堂養獨遲自問江村紆墨綬
何當烟浦坐魚磯梦迴渭水秦雲斷望盡巴山蜀魄飛
好在多才郝夫子道孤俱未及輕肥
　　南平驛
心隨流水還鄉國身向青山上屈盤秋梦不成秋雨細
西風一夜客亭寒
　　悶書
秋憶故鄉魂欲斷晩臨寒浦思如流歸來古屋寒燈暗
能較騷人幾處愁
　　秋寄江上吟僧
掛錫在荆楚桂門無往還潮聲到古寺月色遍前山一
雁驚幽思西風惨病顔何當重攜手髙步白雲閒
　　江上晩望
寒鐘來極浦古寺隔重岩斜日搘頥坐天涯落月㠶
　　金陵懐古
極目望吳甸野烟凝亂流夜來榆塞雁呌斷石城秋舊
苑荒餘艸平川半古丘遲遲獨回首落日一蟬幽
　　暮春感事
春至又春暮閒心成古心花光隨雨薄草色共烟深粉
蝶稀狂影黄鸝送好音餘芳留不得還共夕陽沉
　　秋興
窮秋九月西風髙疎林木落聲蕭騷出門長望無所適
惟見空江生暮濤
　　春日閒望有感
水鄉春氣變新正風物光榮異帝城閒步偶尋芳艸色
空林獨聽野鶯聲烟霞未得從幽興吟賞潜悲减舊情
燕麥楊花自揺蕩不知離客困南征
　　江上聞鷓鴣
水村烟樹與雲平閒倚孤舟念逺行無奈鄉思倍寥落
殘陽中有鷓鴣聲
　　醉題
榴花滿瓮撥寒醅痛飲能令百恨開大抵天真有髙趣
騰騰須入醉鄉來
　　和趙監丞春江送别
孤舟東去水烟㣲久客那堪更送歸三月江頭春盡日
片㠶輕絮共紛飛
　　送李生二絶句
愛君白髪無羇束命駕常為千里逰一夜春江又迴棹
當時風雨滿汀洲
晴色半和行色逺江頭别去欲何之數杯酒盡又南去
正是落花春暮時
　　與詩友㑹宿
此夕南軒宿論詩萬慮忘苦吟秋信近寂坐漏聲長室
静燈光暗桐疎露氣凉幽懐聊自遣山色漸蒼蒼
　　南冠亭秋晩閒望
南冠亭外淡江天久客登臨更浩然逺浦秋深翻白浪
孤山日暮起蒼烟已嗟異國逢衰莭况復西風聽亂蟬
倦鳥知還雖有意故林無奈隔秦川
　　峽中春感
二年窮峽外不見帝城春覽照知年老逢花感恨頻浮
榮何足貴幽别轉難伸終憶歸清渭林泉卜舊鄰
　　東歸再經峽中
復命經三峽波瀾極目愁片雲生斷壁孤石礙中流道
路連巴塞風烟接楚丘重來登望處因念昔年逰
　　江上晩行
秦川不得却歸耕奉詔年來在楚城孤寺殘鐘催夕照
汀洲疎葦送秋聲西風獨起湖山思久客應知寂莫情
野鶴漸無驚弋意對人孤立水烟平
　　初秋即事
古邑端居夏景移炎天經雨自收威蓮衰小渚秋光淡
蟬噪平林夕照㣲冷句毎招江客和深心終約嶽雲歸
晩來却近南亭立獨看沙鷗向浦飛
　　蓮
數柄疎荷出小池幽香深謝好風吹曉來秋氣凝清露
似學湘妃怨九疑
　　望都雨夜
孤驛蕭條風雨夜夜深忩竹動秋聲離魂無睡難成梦
却遶長廊獨自行
　　成安秋望
八月西風蟬噪時蕭蕭疎葉已辭枝烟村物景都無賴
况是登臨有所思
　　夏日晩凉
㣲凉天氣似秋期風觸疎簾影自移逺望有時尋水寺
孤吟終日對莎池笋梢成翠堆輕籜梅實翻黄壓嫩枝
兀兀騰騰聊自遣此懐深謝野僧知
　　輦下書懐
身名長似梦家計盡蕭然旅宦逰梁苑歸心滿渭川郊
原秋變色桑柘晚生烟願得長閒去何妨老一㕓
　　冬日偶書
户庭初過雪鳥雀亦聲稀天淡雲客結林寒日影㣲虚
名何足道前是旋成非簮紱全忘念終須掃澗扉
　　巴東縣齋秋書
訟庭終日静琹鶴亦長閒晩樹生凉吹秋思在逺山水
穿吟閣過苔遶印牀班幸有江雲看何須卜往還
　　江行書事
孤棹㳂流岸凝懐似舊逰朝雲生嶽頂斜月動江流賤
莭難干世離心易感秋因思六朝事千古有遺愁
　　月夜懐杜陵友生
一忝軺車命三逢水國春重看漢浦日獨憶杜陵人旅
宦違前計歸田失舊隣年來更多緒清淚滿衣巾
　　贈僧
重城須久住塵事日全無一葉驚秋信思山展舊圖貌
同仙鶴痩心似片雲孤念吾浮名在還将静者殊
　　楚江有弔
悲風颯颯起長洲獨弔靈均恨莫收深岸自隨浮世變
遺魂不逐大江流霜凄極浦幽蘭暮波動寒沙宿雁愁
月落烟沉無處問數聲猿呌楚山秋
　　秋雨懐友生
江城秋雨歇孤坐役吟身草色荒三徑蟲聲滿四鄰邉
鴻來已近庭葉落還頻對此空搔首無由面故人
　　南亭
初夜南亭望清吟露濕衣雨餘羣籟發天淡數聲稀秋
氣又還至故園尚未歸虚堂愁重入燭白冷光㣲
　　贈惠政上人(惠政成安人也此詩碑/在成安縣公祠西壁)
寥寥長日掩松關白首忘機古寺間香燼石房終曉講
葉堆莎徑憶秋山澄泉心地清無染野鶴精神老更閒
孤坐有誰同此意白雲空見渚禽還
　　輦下春望
獨向東門凝目望園林無處不啼鶯鄉心已似楊花亂
歸路那堪野艸生紫陌盡應趨勝地紅塵誰肯愛閒名
年來却羨滄江叟長在湖山聼浪聲
　　題楊氏别野
門巷枕江濆疑将俗境分湖山晴後見天籟静中聞徑
僻苔空老林寒日漸曛髙懐無一事長嵗似孤雲
　　再到鄴下有感
漳濵勝地皆牢落晚嵗重來恨莫收極浦寺藏雲樹老
故人門鏁雨苔秋烟霄得路輸時彦泉石忘機阻舊逰
今日重思昔年事放懐惟上夕陽樓
　　成安秋望有懐
年加心地轉如灰書篋經旬亦懶開詩句偶吟皆感事
文章無用獨傷才秋蟬殘韵揺疎樹夕照寒光下古臺
閒遶岸莎看野水暗流紅葉不重回
　　書懐寄唐工部
不才曽忝吾君録紫殿科名志已酬孤立敢言逾素分
髙吟深愧預清流西風獨見江蘺暮紅葉還思苑樹秋
多謝名公知賤莭毎貽清句慰牢愁
　　鄴中和崔遇著作
虚室凝愁厭夜眠長吟静對欲凉天梦迴故國人空逺
望㫁重城月再圓時泰未能抛組綬性孤終是憶林泉
明朝奉詔遐方去何處烟江寄客船
獨倚空樓畏景殘凝眸魂㫁楚雲端猿清好雜江聲聽
山逺宜和霽色看鳥掠平蕪堪入畫風來危檻欲生寒
蕭蕭前浦歸帆静落日長吟且凭欄
　　漢上偶書
謫仙唐室逰兹郡花下聽歌醉眼迷今日漢江烟樹静
更無人唱白銅堤(李白常有歌云日欲落峴山西逰客/醉歸花下迷貴門小兒十四个手拽)
(街事唱/白銅堤)
　　舂陵聞雁
蕭蕭疎葉下長亭雲淡秋空一雁經惟有此人偏恨望
孤城獨上倚樓聽
危欄秋盡偶來凭霜落秋山爽氣澄誰道衡陽無雁過
數聲殘日下舂陵
　　贈魏野隠士
人間名利走塵埃惟子髙閒晦盛才欹枕夜風喧薜荔
閉門春雨長莓苔詩題逺岫經年得僧戀幽軒繼日來
却恐明君徵隠逸溪雲誰得共徘徊
　
　兩宋名賢小集巻十四
欽定四庫全書
　兩宋名賢小集巻十五
　　　　　　　　　　　　宋　陳　思　編
　　　　　　　　　　　　元　陳世隆　補
　寇萊公集
　　荆南秋望
西風吹户牖獨自客荆蠻積水浮秋漢㣲陽淡逺山蟬
稀疎葉盡雨歇片雲閒何日忘簮紱深居石室間
　　江上送别
浪叠春江逺樹㣲落花風雨共凄凄愁人此際腸須斷
况是登臨更送歸
　　送人往嶺表
炎光君此去旅恨杳何窮海樹瘴烟黒蠻村山路中
　　秋日
栁衰蟬噪寒烟沒地迥山遥暮雨收宛是昔年秋氣味
只添多病與離愁
　　留題洛北羅漢閣
地髙閣迥宜閒望望盡雲山首懶回林下野僧應笑我
半年旌斾四曽來
　　判都省懐感
昔為學士掌三銓屈指年光三十年秋雨滴堦桐已老
白頭重到倍依然(余手植桐樹/在省有朽者)
　　輦下春日
雨餘宫闕麗春隂三月花光照上林誰倚青樓望歸騎
日斜南陌栁烟深
　　南宫齋宿静思陜城東閣竹
南宫向夕景彌清風竹蕭然動逺情憶到陜城東閣伴
拂忩䯨砌送寒聲
　　途次方城
方城舊路四曽過此度偏饒悵望多獨倚客亭思逺事
南陽何異梦南柯
　　經栁州永興驛
昔擁雙旌在㪷城今朝孤館語仝名天遥秦樹無因見
極目空饒悵望情
　　臨海驛夏日
嶺外炎蒸當盛暑雨餘新館覺㣲凉最憐夏木青隂合
時有鶯聲似故鄉
　　海康西館有懐
風露凄清西館静悄然懐舊一長歎海雲銷盡金波冷
半夜無人獨倚欄
　　長安春日
淡淡春雲薄似羅灞橋楊栁拂烟波夕陽樓上山重叠
未抵愁春一倍多
　　病中書
多病将經嵗逢迎故不能書惟看藥録客只待醫僧壯
志銷如雪幽懐冷似氷郡齋風雨後無睡對寒燈
　　長安春書
務閒公府都無事騎吏前驅引馬行雨霽晚街官栁色
日長春寺講鐘聲雲山已有終南秀泉石猶思洛下清
聞道曲江新水滿欲攜歌管出重城
　　宫詞
長門秋夜雨忩下滴寒聲悔不先辭輦應無别恨生
　　栁
絲翠最宜經宿雨絮飛争忍逐香塵簾垂獨院無人處
一樹風揺日午春
　　杜陵
燕有情還至花無主亂開杜陵人不見夜月自徘徊
　　左馮寺樓閒望
閒思至道年中事獨倚左馮城外樓目斷平臯人不見
暮天無際水悠悠
　　偶書
往事都如梦流年只斷魂不堪春盡日細雨欲黄昏
　　途次鄧州
南陽西去見遺基駐馬平郊逺樹㣲自笑平生無所着
不如山鳥觧思歸
　　春雨
漠漠霏霏着栁條輕寒争信杏花嬌江南二月如烟細
誰正春愁在麗譙
　　感舊
常思宻勿待甘泉丹地翺翔獨少年重到文昌倍惆悵
秋風霜鬢共蕭然
　　途次三絶
秋風故闗路蟬噪日斜時有客驅征馬茫茫天一涯
大澤荒艸濶行人心惨悽邉雲時斷續流水自東西
沙闊戍樓迥風髙邉日清遲遲驅疋馬何處問歸程
　　冬日偶成
正是旅愁悲逺宦况逢邉塞向殘年輪蹄影絶冬深路
鳥雀聲稀雪後天探騎經旬無使客戍樓終日有烽烟
病來無復拈罇酒獨自虚忩盡日眠
　　九日郡公出逰郊外余方卧郡齋聽水因記一絶
　　呈諸官
菊老東籬人病酒西風黄葉滿荒田不知今日登髙興
何似虚堂聽水眠
　　春日偶成
栁岸花塘慵獨賞閉門春盡阻閒逰少年多故心先老
却被人疑似白頭
　　送温尚書入洛
蕭蕭紅葉馬前飛又送王孫晝錦歸却到舊逰應悵望
故溪水蘚滿魚磯
　　小韓店
昔從鄴下逰梁苑孤店曽經十數迴嵗月暗移人事改
白頭重到小韓來
　　虚堂
虛堂寂寂艸蟲鳴欹枕難忘是舊情斜月半軒疎樹影
夜深風露更凄清
　　憶樊川
閒思舊逰都似梦别來秦樹又西東髙秋最憶樊川景
稻穗初黄桕葉紅
　　東忩
徙倚東忩夜未明悄然幽館獨凝情燈揺古壁秋蟲怨
露下疎林宿鶴驚道在任從時態薄年加潜覺睡魂輕
待酬北闕君恩了歸聴水泉落石聲
　　九日不飲
雲淡長空日欲斜水邉衰栁噪寒鴉病來不飲空凄感
獨遶東籬詠菊花
　　和人春莫
流年賦分長多感盡日長思立短亭猶謝海棠花始發
似留春色向凋零
　　又
昔曽過洛浦遺恨冩蒼苔往事詩空在春深我獨來
　　早行
嚴鐘将報曙逰子己登途野火時明滅殘星似有無
　
　
　
　
　
　
　
　
　
　
　
　
　
　
　
　兩宋名賢小集巻十五
欽定四庫全書
　兩宋名賢小集巻十六
　　　　　　　　　　　　宋　陳　思　編
　　　　　　　　　　　　元　陳世隆　補
　咸平集
　田錫字表聖嘉州洪雅人太平興國三年進士累官
　左拾遺直史館為河北轉運副使擢右諫議大夫史
　館修撰卒贈工部尚書有咸平集
　　江南曲三首
金蟬飾緑雲細靨蘂黄新南浦解清珮西谿采白蘋宻
竹花深映湖山日欲曛春腸已知斷脉脉兩難親
吳艷若芙蓉乘舟弄湖水照影不知休雲鬟墜簮珥含
笑忽迴頭見人羞欲死歸去入花谿棹濺鴛鴦起
金陵王氣銷六朝墮霸業白雲千古恨空江照樓堞虎
丘羅蔓艸姑蘇委楓葉懐賢思伍員靈濤浩難涉
　　晚雲曲
髙唐晚風欲生雨空山啼猿風嘯虎巻雲數片留南浦
自與鴛鴦共飛舞
　　倚柱吟
暮春惨惨黄昏雨零落櫻桃斜掩户未張燈火簾幕深
樓閣巢寒聞燕語昔時常説長安好而今厭走長安道
蘇秦辨説長卿才自笑功名何不早人悄悄倚柱時情
脉脉無人知憐春惜逺情不盡斜雨兼花闇濕衣
　　紫雲曲
沉沉鸞殿垂珠箔祥烟瑞氣含樓閣三十六宫明月中
夜静無風花自落寶屏珠帳一夢時靈仙初降趨丹墀
烟衣霞綬赤瑛珮鈞天樂部前参差合奏鏗鏘向金屋
云是仙鄉紫雲曲朱弦逺召舜湘靈鳯管應呼秦弄玉
天漢星流夜既闌露零珠樹彤庭寒芙蓉枕上夢初覺
猶聞庭際聲珊珊上曉五音十二律仙曲記時心厯厯
金線龍頭紅玉笛新聲吹得雲飄逸應是䕫襄樂府魂
翻得雅音聞至尊俾與霓裳羽衣曲逓相奏向梨花園
　　春洲謡
衣鮫綃兮美人采白蘋兮水濵裊羽翅兮為飾步羅襪
兮生塵綿綿兮逺道萋萋兮芳草逺山眉兮淡掃
　　短歌行
曉月蒼蒼向煙滅朝陽燄燄明丹闕杜鵑催促躑躅開
鶗鴂已鳴芳草歇芳春苦不為君留古人勸君秉燭逰
願與喬松弄雲月紫泥仙海鸞凰洲
　　擬古
裳溪出精金百鍊無餘滓鑄得芙蓉劒靈輝若秋水陸
可斷兕犀隂亦驚神鬼照物雙影寒中霄靈氣紫有時
風雨至欲作龍蛇起海酒與陵肉寶燭延竒士歡飲取
傳觀英圖各相視吐氣成虹蜺将平不平事大笑荆軻
輩卒如兒女子
中山魏公子志意邈難儔朝吸沆瀣清逺與𡨕鴻逰風
髙江浪惡雲黄海樹秋青山對獨酌明月在孤舟心常
懸象魏迹若参公侯縱横致君術思一伸良籌
逰子中夜心功名忽嗟暮黒貂空上書甘泉方獻賦白
日驚壯齒青雲有英顧收采苟不時珊瑚亦生蠧
玉樹香不滅栁帶柔堪結惠然貞婦心皎若上天雪羅
幕生春風珠簾鑒秋月滄海燕又歸尺書何斷絶
萱花不須折安足忘君憂青銅莫頻覽邉令驚鬢秋謝
安壯未仕定逺晚封侯功名俱磊落時來豈自由
楚畹種芳蘭發生逢早春萌芽初戢戢枝葉何莘莘幽
叢秋既老芳氣冬彌薰馨香當還風罨藹來襲人百年
莫相妬從之為爾鄰深林莫葢藏芬然亦自伸
　　花雨
雨裏飛花片片紅雨㣲花亂轉𡨕濛川原何處連天艸
簾幕無人半日風寂寞劉楨新病後淒迷莊舄苦吟中
可堪更是黄昏景燕冷鶯寒恨想同
　　憶梅花
三年不見逺江梅長到梅花把酒杯似共故人千里别
空思近臘數枝開心隨曉月經鄉渚夢與春雲傍釣臺
金蘂瓊花風雪景凴誰圖畫入蓬萊
　　和太素春晝
風幡輕細翠悠颺樓閣春寒水滿塘栁絮㣲烟吟思足
梨花朧月睡魂香江山似畫憐湘浦魚筍嘗新憶華陽
早是春隂已無賴可堪中酒惡情腸
　　贈朱道士
憶昔長安道與君初相識宻雲滿天來不見南山色美
酒斗十千一醉情歡極胷中雲夢澤眼底髙陽客狂呼
月華人撫弄雲和瑟揮鞭過渭川館第相留連朝兼杏
花露暮接楊栁烟流輝今六稔交情益相審忽忽披吾
文如截機頭錦余本生天涯散金常破家東方上書志
髙欲凌丹霞安能常刺促雀啄秋田粟海路共天遥鸞
凰自相逐
　　御溝
春半桃花水初下一溝澄緑光如砑夾道官城數里中
静聴潺湲明月夜千門萬户建章宫金鎖横門溝暗通
三月花飛若零雨水流何處咽香紅
　　送春
花霏霏栁依依留春不住送春歸何處堪圖畫春盡江
南日暮時黄鸝啼多芳艸逺青梅子重楊花飛人生三
萬六千日與君復有明年期
　　紅樹
秋來佳樹色堪攀紅葉沿溪復映山半露寺樓深崦裏
宻籠漁舍夕陽閒吟看揺落堆金井醉賞扶疎對玉顔
水國却疑春野秀似花幽鳥正闗闗
　　秋夜有懐寄副翰宋白舍人
秋風蕭瑟北山椒賴有琴樽遣寂寥書幌静憐斜月鑒
忩燈寒帶落花桃久辭知己來江國少寄音書過海潮
因憶玉堂今夜直建章宫漏正迢迢
　　風筝
白蘋洲暖春風生畫樓檻迥銀筝鳴鏗鏘節奏急復慢
宫中一部天樂聲三十六宫深䆗窱繡楣藻井光相照
十三絃上千般聲朝靄㣲吟暮烟嘯夜來親奉月中聞
繁絃促莭何紛紜碎如鸞鈴與珂珮巫山隊仗迎湘君
晚來金屋愁㣲雨風細筝聲不全舉依稀嬪妾怕人知
啾啾切切私相語洪纎斷續何所拘鳯凰對著飛鸞孤
梧桐枝邉泊未穏琅玕節上鳴相呼有時方奏俄中絶
宫商斗頓如刀截杏花露重鴛鴦寒空見如霜滿庭月
有時半日全無風一一暮天樓閣紅惟聞鳥雀啄弦上
暖珠寒玉何玲瓏清音朝朝與暮暮誤聲不管周郎顧
秪嫌雅鄭交奏時寶鐸丁東暗相妬
　　暇日偶題
年來吟鬢己星星烏石溪邉葉又零簾下孤燈删艸奏
窗前叠嶂讀茶經瘴鄉怕襲山嵐毒野艇嫌衝水霧腥
天末豈忘歸去意白雲掩映數峯青
　　郡中遣意寄友人
溪雲澹澹浪悠悠十二州中最小州花落喜過流水寺
月明嬾下看潮樓藥欄梅潤秋重换碁局松隂夜不收
吟寄故人如借問釣魚磯在海西頭
　　題天竺寺
三月楊花樸馬飛聫鑣來欵白雲扉湖邉鐘磬含清籟
樹杪樓臺靄翠㣲野景留人狂欲住春光啼鳥勸思歸
萋萋芳艸重回首十里松門照落暉
　
　
　
　
　
　
　
　
　
　
　兩宋名賢小集巻十六
欽定四庫全書
　兩宋名賢小集巻十七
　　　　　　　　　　　　宋　陳　思　編
　　　　　　　　　　　　元　陳世隆　補
　胡文恭集
　胡宿字武平晉陵人天聖中登第累官通判宣州既
　而知湖州前守滕宗諒大興學校費錢數十萬宗諒
　去僚吏疑其欺不肯書厯宿曰滕候有過曷不早正
　去而非之豈昔人分謗意乎僚吏大慙時議謂士大
　夫七十當致仕其不知止者令有司案舉宿謂非優
　老之義武吏苐察其任事與否勿斷以年文吏當使
　得自陳而全其節唐介貶嶺南帝遣中使監䕶宿言
　介如道死陛下得無受殺直臣之名乎帝悟追還中
　使拜樞宻副使曽公亮任趙滋興兵治界河事宿言
　於英宗曰南北通好幾六十載近遽來界上不過侵
　越尺寸城砦之吏力能辨詰何至興甲兵哉居母喪
　三年不至私室雖貴達常如布衣時卒諡文恭
　　塞上
漢家神箭定天山烟火相望萬里間契利請盟金匕酒
将軍歸卧玉門闗雲沉老上妖氛斷雪照回中深騎閒
五餌已行王道勝絶無刁斗至闐顔
　　飛將
曽從嫖姚立戰功邊人猶畏紫髯翁雕戈夜統千廬㑹
緹騎秋畋五柞宫後殿拜恩金印重北堂開宴玉壺空
從來敵國威名大麾下多稱黒相公
　　過桐廬
兩岸山花中有溪山花紅白徧髙低靈源忽若乘槎到
仙洞還同採藥迷二月辛夷猶未落五更鴉臼最先啼
茶烟漁火遥堪畫一片人家在水西
　　公子
北第當衢㦸有衣巾惟鮮媚僕如犀萬錢共筯鳴鐘沸
三組垂腰佩玉低座上賦鸚窮處士樓前盤馬小征西
去天尺五城南路此去青雲别有梯
　　津亭
津亭歌闋戒棠舟五兩風來不暫留西北浮雲連魏闕
東南初日滿秦樓層城渺渺人傷别芳草萋萋客倦逰
平樂舊懽收不得更憑飛夢到瀛洲
　　冲虚觀
五粒青松䕶翠苔石門岑寂斷纎埃水浮花片知仙路
風逓鸞聲認嘯臺桐井曉寒千乳歛茗園春嫩一旗開
馳煙未勒山亭字可是英靈許再來
　　淮南發運趙邢州被詔歸闕
天臺封詔紫泥馨馬首前瞻北斗城人在函闗先望氣
帝于京兆最知名一區東第趨晨近數刻西廂接晝榮
正是兩宫栽化日百金雙璧拜虞卿
　　芙蓉湖
小湖香豔戰芙蓉碧葉田田擁釣篷嵐氣欲飛山隔岸
秋光不定水搖空翩翻雪鳥争投浦撥剌霜鱗對擲風
正是滄浪濯纓日一竿多謝紫溪翁
　　横山
此地横青嶂當年勒紫氛将軍精爽在可解勒遺文
　　函谷闗二首
天開函谷北闗中萬古驚塵向北空望氣竟能知老子
棄繻何不識終童漫持白馬先生論未抵鳴鷄下客功
符命已歸如掌地一丸曽誤隗生東
寂寞函闗鎖未開田文車馬出秦來朱門不養三千客
誰謂雞鳴得放回
　　寄昭潭王中立
髙絃一弄武溪深六幕天空萬里心吳苑歌驪成逺别
楚峯回雁好歸音十千美酒花期隔三百枯碁奕思沉
莫上孤城頻送目浮雲西北是家林
　　太湖石
海岱鉛松妄得名洞庭山脚失寒瓊潄成一朶孤雲勢
費盡千年白浪聲誰向機邉逢織女直疑巖下見初平
年來賞物多成病日向蒼苔幾徧行
　　華陽逋客
小隠華陽客山居不記年酒中常有聖棊下更無仙技
得廣陵散註成秋水篇吾纓今未濯慚愧舊林泉
　
　
　
　
　
　
　
　
　
　
　
　兩宋名賢小集巻十七
欽定四庫全書
　兩宋名賢小集巻十八
　　　　　　　　　　　　宋　陳　思　編
　　　　　　　　　　　　元　陳世隆　補
　皇雅
　尹洙字師魯河南人天聖二年進士知伊陽縣召試
　為館閣校勘累遷右司諫知渭州兼領涇原路經畧
　公事坐貶卒有河南集
　　天監受命也自梁至於周兵難不息宋受命統一
　　萬方焉
天監下民亂靡有定甚武且仁祚厥真聖仁實懐徠武
以執競匪䖍匪劉拯我大命自昔外禪日經月營令以
挾制政以隂傾帝初治兵志勤於征奄受神器匪謀而
成淮潞弗䖍卒汙叛迹戎輅戒嚴皇威有赫彼冦詿民
吾勇其百殄厥渠魁貸其反側帝朝法宫左右宗公忮
夫悍士以雍以容爾居爾室爾工爾農既息既養天子
之功(一作惟/天子功)
　天監四章章八句
　　西師征蜀也
王用西師岷梁弗賔匪曰負固實交晉人予訓予誓合
我将臣正厥有罪無庸傷民矯矯虎士載摧其壁于嗟
孟侯亦果其䇿迎師而降靡抗鋒鏑豈獨身謀完是宗
國蜀都既平將臣失律此衆悍驕彼民危慄當塗呌呶
合萬為一匪懐則威帝心是恤帝曰将臣予嘉乃庸廢
命毒民爾弗有終邦典用疑惟罪惟功靡殛而削協于
厥中帝曰孟侯受封于楚淑斾琱戈備物異數俾爾族
姻及乃文武服在皇庭靡不有序蜀民呼歌天子威靈
保我者封暴我者刑匪功是和匪弱是陵天子惠民疇
敢不承
　西師六章章八句
　　耆武受俘也命将伐南海平金陵俘二王以獻
耆武定功時惟二方淮服其義海南遂荒孰孱而盭孰
暴而猖自底不譓乃終滅亡帝戒二俘用(一作/同)即爾誅
予惟民無辜休息是圖時其輯矣寜威獨夫帝嗟汙邦
久罹于兵或暴下以征或敷虐以刑予命中興協于國
經民服徳音室家以寜
　耆武三章二章八句一章六句
　　憲古令守臣也削其附庸以强帝室焉
帝懐永圖治古是憲四方守臣惟屏惟翰在昔艱難弗
惠訓典跨都連城髙牙以建有土有民肆乃征繕以息
以容終焉叛渙凡今帥臣狃厥聞見匪革亂源曷清多
難帝告庶邦式是典懿元侯顯父戚臣宗支正乃封圻
予一人是毗凡曰附城罔爾俾之畜兵厚賦靡爾得私
毋凶而國作福作威天子有命疇敢不秪子孫承承惟
萬世規
　憲古二章章十六句
　　大鹵王師討晉罪也
冀州之疆粤惟大鹵俗忮而尃地阨而固協比幽都蕩
揺邉圉三垂既夷兇威弗沮帝御六師百萬貔虎剪其
附庸至于城下鋒鏑始交梯衝如舞蠢爾孱王請附降伍
我士奮揚願究吾武皇帝曰吁念彼黎庶匪鯨匪鯢復
為王士晉郊既平九區以寜陳功太廟告假威靈在昔
武王於商觀兵維我藝祖亦既(一作/勤)于征匪貸晉罪俟
厥貫盈聖作聖繼巍巍相承皇矣二后功莫與京
　大鹵二章一章二十二句一章十四句
　　帝籍修故典也躬耕以勸農焉
帝籍于郊典儀具陳務農以訓供祀以勤祀在于誠暨
厥庶民千甸有制飭哉惟寅帝賚髙年式宴且喜種種
黄髪族立而議我生艱難暴亂以繼耳狃金鼓目狎戎
器皇其我圖親講農事有子有孫力田孝悌鼓舞至仁
薰焉如醉
　帝籍二章一章八句一章十四句
　　庶工任賢也
帝咨庶工疇其輔予俊乂以登厥勞乃圖匪忘舊勲匪
賢勿俞巍巍衮台盛徳以居任賢伊何昌言是庸勉告
爾猷罔恤乃躬豈無狷辭怫于予衷予不爾疵爾無面
從始時從官戎容揚揚今帝左右儒冠煌煌朝廷以尊
文物典章得人之盛奕世重光
　庻工三章章八句
　　帝制北方請盟也
帝制萬邦罔有弗賔蠻夷戎狄羈而弗臣威格三方稽
顙獻珎單于革心願交使人帝謀公卿列侯庻校咸曰
彼心暴戾隂狡既擾我疆復利我寶無若利兵襲其還
道皇曰有衆予實念兹戰無必勝矧其歸師借曰大獲
疇能盡之俾益餘醜毒我朔陲乃俞其盟北州以綏在
漢世宗抗威北戎暴農筭商經用弗充中土震騷漢南
始空降及後世猶稱厥功於穆聖老徳無與偕匪勤於
兵北人遂來逮是三紀逺俗以懐生民休息鳴呼仁哉
　帝制五章四章八句一章十句
　　皇治恤刑也帝仁于用刑在位者以寛恤為治焉
皇底其治欽哉惟刑在疑而宥罔察為明愛怒弗肆孰
為重輕毋一弗辜惟典之平前世理官倚法以刻匪彼
為仇盖曰任職今之蔽獄務正其辟鑒于前人繄我仁
徳皇徳在仁寖而成風公侯卿士靡不率從麛卵萌生
咸保厥終不鄙其天樂哉融融
　皇治三章章八句
　　太平封祀告成功也
噫太平無象兮世烏得而知維盛徳可迹兮其封祀之
儀東岱宗兮西汾睢禮上帝兮賔地祇皇有征兮吾民
以嬉皇有祈兮吾民是私天敷佑兮俾皇之釐億世永
寜兮無疆之基
　太平一章章八句
　
　
　
　兩宋名賢小集巻十八
欽定四庫全書
　兩宋名賢小集巻十九
　　　　　　　　　　　　宋　陳　思　編
　　　　　　　　　　　　元　陳世隆　補
　草堂集
　魏野字仲先陜州人母夢引袂於月中承兔而生嗜
　吟咏不求聞達居州之東郊鑿土屋方丈曰樂天洞
　彈琴其中歌嘯自得性不喜巾幘見賓客惟紗帽白
　衣出則跨白驢真宗聞之累徴不起卒年六十詔贈
　秘書省著作郎
　　上澥梁潘學士十韻
盡繼祖風流其如鬢未秋石渠陳表讓山郡折資求舜
禹城分界神仙嶽映樓淫祠隨處毁學校逐鄉脩密疏
多親寫狂詩少自收通宵營有樂度歲獄無囚酒席圍
紅粉鹽池照碧油藥同方士煉壺共野僧投瓦礫今徒
獻瓊瑤舊未酧幾多懷抱事欲去復遲留
　　寄逸人陳孟
姑射山前住朝昬事若何爐消文火疾琴斷武絃多絶
粒身彌健酧盃性轉和相思與僧約春暖杖藜過
　　詠懷
道心雖博愛遇物忽難兼樹更因巢惜雲曾為月嫌酒
中寧有感詩裏覺無厭漸老成何事踈慵病轉添
　　贈安邑知縣方寺丞
尋常少徃還門靜似居山書為傳家秘琴因國忌閒坐
衙更鶴氅行樂到禪闗約我休官後隣居竹樹間
　　嵩嶽十四韻
東西南北嶽峻極盡難羣有感生賢相無偏象聖君四
方觀王氣萬壑絶妖氛影入周公側聲曾漢后聞民居
依巨䕃敕祭荅殊勲洞府高低接都城左右分烟蕪巢
父水嵐濕許由墳頂濶星難轉巖高日易曛薜蘿藏隠
逸瀑布濺耕耘帝籍頒辛讀天香附廟焚石危名啟母
村古號將軍獻壽臨雙闕呈祥出五雲將仙存舊跡封
禪表遺文終待移家住摩挲不厭勤
　　謝益州同理劉大著寄惠笻竹杖
雖勝斑竹與紅藤絶逺羸軀豈易憑爭得化龍歸錦水
老身騎去見心明
　　和孫虞部見贈
朝客惠詩牌山人愧不才旱田春雨過暗室夜光來燈
下吟三復琴中鼓數回性愚非賜也微㫖尚難猜
　　和陳推官見贈
白髮朱衣好寫真鶴行佐幕異常倫勘書幾見招閒客
斷案常思出罪人棠樹政聲僧説逺蘇臺實録世傳新
仍知公退無餘事惟只焚香禮北辰
　　張生示余味菊詩且古之作者遲晚之意頗同體
　　狀之功未盡因書一絶以荅之
正當搖落獨芳妍向晚令看露泫然還似六宫人競怨
幾多珠淚濕金鈿
　　送薛端公赴石蜀均輸兼呈同理劉大著二首
金魚新躍綉衣邊暫委均輸出劔闗九折路危驄馬快
一方塵靖木牛閒諸侯迎送威風下赤子歌謠喜氣間
更羡錦城劉大著海棠花裏恣追攀
旌斾悠悠出陜時白頭人送倍依依蜀川尚憶蒲盧政
蠻洞先驚獬豸威祖席香濃花未老行厨味簡笋初肥
公餘若薦相如賦郫縣梅山好發揮
　　貽不出院真公
閉户頭初剃今來巳白頭五侯堂上見四海定中遊鑿
井還臨砌栽松欲映樓人間思慮絶擁衲任經秋
　　别後却寄三門發運卞寺丞兼簡臧推官
共泛樓船去臨流羡送君烟中旗不見風裏樂猶聞李
郭情堪並荀陳事豈分歸來村路上特地愴離羣
　　送劉大著赴任益州同理
金口親除向錦川一般監郡最榮遷從來才巳欺鸚鵡
此去寃應雪杜鵑迎接僧攜笻竹杖歌謠民寫浣花箋
移風定不妨吟笑絶唱宜磨玉壘鐫
　　晨興
夜長乞待得晨興耽睡童猶喚不應燒葉爐中無宿火
讀書牕下有殘燈臨堦短髪梳和月傍岸溪雲洗帶氷
料得巢禽翻怪訝尋常日午起慵能
　　酧和知制誥孫舍人見寄
也知皇宋足名人至論誰教繼後塵巳見世傳元相制
將聞詔寫白公真紫薇星宿雖潛望紅藥階除豈易親
野客多慚惠佳句强酬應信費心神
　　送紫微孫舍人赴鎮長安
長安千古帝王城鎮選詞臣自聖情三字帶來天上貴
雙旄擁出世間榮朱衣尚列神仙步紅藥猶吟雅正聲
預想前春遊賞處九龍池上百花明
　　和郡侯咏雪
時節初過打獵天山河一色曉漫漫梁王宴罷尊猶濕
謝傅詩成墨未乾筆硯牕間寧覺夜管絃堂上豈聞寒
須知祥瑞同霖雨莫把梅花桞絮看
　　謝孫紫㣲同郡侯石太尉見訪
誰共東郊訪懶魁一時文武盡竒才朱衣列到柴門住
皂纛隨穿竹徑來乍照兒童戈似雪忽驚猿鶴皷如雷
眼看兩地翺翔去溪上無因更接陪
　　詠菊
榮雖同雨露晚不怨乾坤五色中偏貴千花後獨尊馨
非慚黍稷采合勝蘩蘋蛺蝶寒猶至鷦鷯靜亦存味堪
資玉鉉光欲奪金罇帶霧藂猶密經霜艷更繁砌蟲侵
有路梁燕識無門薜荔宜求友茱茰好結婚栽培勞婢
僕服食教兒孫易犯方先哲難為繼後昆敗莎承亞朶
落葉擁纎根雖異皇家瑞寧孤白帝恩延齡仙訣著應
候禮經言不與羣芳競還知我避喧
　　上知府石太尉二首
陜城天險枕河湄茅土真風勝暫知雲露雖頻沾虎節
雪霜全未染虬髭白霓放作軍中練紅袖行為帳下旗
公暇不妨遊賞外佐僚時得一篇詩
功名早歲立艱難今日堪消費百般婢僕出來皆會樂
兒童生下便為官實封萬户應方足密賜千金旋巳殘
暫輟坐棠閒豹畧尚嫌拘束動嗟嘆
　　送三門發運辛寺丞赴闕
山河仗忠信盡室去安然白浪為行路紅旗認坐船禹
門辭有燕隋桞到無蟬豈羡乗槎客風流帶管弦
　　䟽小渠
分得前溪水縈紆遶砌流清汵雖可樂嗚咽不闗愁靜
稱浮花片閒宜泛酒甌却嫌川上看時復有沈舟
　　寄河中田沃兼呈李瀆徵君
未遂去蓬瀛閒居在舜城七絲調似性萬巻記如名下
榻留山相敲門認竺卿中條與太華牕裏見崢嶸
　　送唐肅察院赴東川提刑
按察東川十四州幾多山水似蓬丘清時應喜無寃雪
贏得乗驄到處遊
　　薛田察院洎壽師同宿三門開化院
繡衣蕙帶方袍客身計雖殊性共閒同宿河心山頂寺
數宵無一事相闗
　　寄王谷推官
登科二十載佐幙尚如初官為詩磨折家因酒破除青
山應懶補白髪想慵梳别後長相憶何縁得共居
　　值雨宿諤師房
信步閒遊處妨歸路豈賖因琴避山雨和鶴宿僧家語
直非闗酒眠遲不為茶共論塵世裏夜亦事如麻
　　送王希赴任衢州判官
秋江四十有餘程稱作紅蓮泛去情從闕到州堪羡處
船中坐卧看山行
　　和江南提刑王國慱見寄
欲寫情懷難一一擬尋山水隔千千輸他吳越閒鷗鷺
朝夕常親畫舫前
　　送閠上人南遊
山水興如燒難留住陜郊五湖携磬去幾夜在船敲犀
跡來沙岸蟬聲起樹梢南方未回日何處暫編茅
　　聞王衢王闢登第因有寄賀
人間第一榮初得好科名萬乗登樓看三台讓路行搜
羅空草澤宴會敵蓬瀛榜眼兼衣鉢偏依野客情(衢為/榜眼)
(闢為/衣鉢)
　　送宣筆與成都同理劉大著
宣城綵筆真堪愛蜀邑花牋更可誇雅稱風流劉大著
閒時題咏海棠花
　　同晦上人遊羡陂
羡陂寒水碧溶溶野客江僧望不窮更值晚來風雨歇
終南一半浸波中
　　還何學士詩集
魏也非商也㣲言豈易窮看雖許朋友寫不倚兒童合
在龍圖上難留蝸室中因思持納處還浦與珠同
　　送高僧歸青社
去指滄溟畔來辭翠靄間程遙過鳯闕家近見牛山紅
葉飄行色清溪照别顔蹇驢看上處拄杖出柴闗
　　聞孟周下第
乙巳暮春天端居忽愴然一名傷祖聖三牓作遺賢我
自空彈指君誰可比肩何由消此恨獨坐落花前
　　送孫磻西遊
貧居勝富貴况復是貧遊前路誰青眼高堂母白頭春
山晴望好隴水夜聽愁早作歸寧計歡逢莫滯留
　　詶閠師見贈
絶唱和難繼因之久滯淹隔年詶不得終日誦無厭晒
曝偏防蠧收藏别着籖偶吟聊報謝遲拙莫相嫌
　
　
　
　
　
　兩宋名賢小集巻十九
欽定四庫全書
　兩宋名賢小集巻二十
　　　　　　　　　　　　宋　陳　思　編
　　　　　　　　　　　　元　陳世隆　補
　草堂集
　　詠竹杯珓子
誰識破筠根還同一氣分吉凶終在我翻覆漫勞君酒
欲祈先酹香臨擲更焚吾嘗學丘禱嬾把祝云云
　　喜懷古上人見訪
隔嶺僧來宿閒同倚石樓漏聲過半夜月色近中秋雅
道元須到權門險莫遊此心方共識明日更相留
　　村居述懷
布褐楮皮冠朝昏信自然眼明山雨後髪亂晚風前鶴
病生閒惱僧來廢靜眠自知慵嬾性至死豈能悛
　　上知府鮑少卿
五福三朝客同年想少存立功從太祖卧理見曾孫易
進同仁政難休為帝恩權臨二陜重官處九卿尊烟翠
甘棠樹風清畫㦸門四民潜遂意百吏動驚魂不病輕
丹竈無愁鄙酒尊出衙清道路在宅素盤飡上馬身猶
健看書眼未昏獄空時擁斾多謝到山村
　　懷寄河中表兄李徴君
蒲津棠樹兩閒人我恐虚名帝亦聞三世徃還為近戚
一時遞互喚徴君雖同閉户辭丹詔尚阻連牀卧白雲
苦恨中條鎮相隔老來離使轉紛紛
　　送鮑太監赴闕
紫詔徴黄下碧虚棠郊人送去何如深疑我后尊三老
未許伊川學二疏到想烟霞侵几杖行愁花雨滴圖書
歸期野客難陪從空有吟魂逐後車
　　依韻和長安龍圖陳學士登熈熈臺之什二首
鶉野龍圖陳學士迎秋登眺稱英竒一聲玉筦風流處
百尺金臺雨霽時雲近上清爭縹緲山連太白鬬參差
碧紗他日愁多少籠得園園寺寺詩
臺號熈熈倚半空新秋景少與春同朱衣吏列登臨處
百二河山一望中
　　謝大著劉煜寄惠玉牋
皎潔分明如我鬢巻舒方正似君心三千里外情多少
一幅真堪值萬金
　　送王國博赴江南提刑
聖主憂民意過于君自憂一麾常自選八使更親求車
馬皆新賜江山半舊遊蠻斿飄後騎水弩下先舟貧愛
憐吾道寛思雪楚囚莫忘相送處村店凍溪頭
　　陪留臺李學士筵上賦得文石酒杯得杯字
知自何山得磨礲作酒杯斟疑五色動醉認一拳開窪
似泉舂出㾗如蘚漬來主人心樸素愛惜過瓊瑰
　　貽司馬池
年少老成人林間訪我頻文雖如貎古道不似家貧題
柱寧慚祖甘時不為身鼇山將首冠莫嘆尚沈淪
　　寄贈洛下達三藏
曾攜瓶錫到靈山古寺歸來洛水邊新譯經文傳北闕
舊遊詩句在西天爐中香想十方試籠裡燈應數世傳
别有空門難繼處宋尚書序本師編
　　寄長安孫紫㣲
帶掌絲綸出鎮時樂天當日未如之九遷官職光鷗鷺
百二山河壯虎貔漢殿舊題司馬賦秦樓新唱舍人詩
相思大欲相尋處酒户如何敵酒巵
　　依韻和益州同理劉大著喜與運使薛端公相見
　　之什
錦川風物似蓬丘運使詩流壓大流五色雲中題寺觀
四時花裏按軍州棠交野客空遙羡蘭省才郎稱共遊
縱使謫仙今復出難陪唱和却應愁
　　依韻和詶晦上人見題所居
陋巷西隣召伯祠入城流水透踈籬雨來石室琴先覺
春去松庭鶴不知薜荔交加侵甕牖莓苔斑駁遶盆池
草堂近日尤增價添得湯休二首詩
　　送王田宰青石縣(田字/伯元)
陶潛但植當門桞潘岳惟栽滿縣花爭似伯元青石去
教民先只種桑麻
　　書三門開化院琳師房
四邊浪打山疑動寺在半空山頂頭遶檻門牕多晝掩
應嫌坐卧見沈舟
　　送王祕丞利通倅閬州
想到行仁政民間豈復言寃思雪蜀魄哀欲弔巴猨山
水州城僻烟嵐徑路昏遙思上事日正值海棠溫
　　暮春郊居懷李安
草屋松篁杪寒多市井間嚴風生北户愛日落南山下
第人何處棲林鳥自還琴罇雖在側難以解愁顔
　　送王大博知榮州
莫嘆迢迢逺帝京且憐叱馭繼家聲歌鐘竟出棠郊送
鼔角應過劍閣迎㯶葉帶風驚玉勒梅花和雪照紅旌
下車遙想無餘事政譽遙同在陜城
　　依韻和李安見寄
三舉休嗟尚陸沈獻書巳得帝知音燒殘灰燼香分玉
披盡泥沙始見金思苦任成潘岳鬢道窮莫動孟軻心
公車再召應非晚踈嬾尤難卜訪尋
　　劉煜大著忽惠雅章喜懼交集輙增二咏聊以贈
　　詶
東觀劉郎一古儒等閒簡帖類經書論交不棄如雲客
並馬常容似雪驢蝴蝶夢魂知有據鳯凰詔命想無虚
翻愁旦暮西垣去難伴王維宿直廬
　　送薛堦迎靳察院
知心人去野人孤猶賴時時見鳯雛病裏鳯雛辭又去
老身縱健不如無
　　又次前韻兼乞鶴
君去華亭鶴又殂眼前空見衆禽雛欲憑轉乞為閒伴
許史多情許我無
　　咸陽道中作
渭水凍無波終南翠色多雨臨殘照霽客向故城過驚
雁逺猶呌牧童寒不歌心愁人不會謂我欲如何
　　送孫狀元監丞赴闕
詔命雖殊異行裝亦等閒蓬壺如得路藜杖似歸山赴
約過松嶺辭家到竹闗從兹位清峻野客轉難攀
　　暮秋懷王專臧奎王衢三從事
舊友各西東閒思興莫窮盡居花幕下獨在竹林中白
屋貧雖異清宵夢想同吟餘遙望處寒雨正濛濛
　　送石太尉移鎮許昌
厭居棠樹逺京師新自飛章白玉墀許郡虎符依口得
凉州龍節逐身移離聲銀字調家樂行李金函鎖御詩
想到即徵歸密地金波亭上不多時
　　送司馬池歸夏臺
芳草垂楊弄色初中山酒好想躊躇他時駟馬乗如祖
莫忘今朝跨蹇驢
　　雪行
溪南一向幾多垂欲咏終難比並伊應似彤庭將御試
麻衣羣見折腰時
　　哭岐賁從事
君喪重堪悲才高位竟卑寄孤偏屬我知巳更求誰祭
德宜修廟傳名不在碑何人與為傳願録野人詩
　　送懷古上人遊錢塘
正當搖落日忽憶向江天猿避經行路鷗隨入定船袖
攜詩巻重杖揭鉢囊偏約我湖心寺相尋結白蓮
　　悼鶴
誰折仙禽足經旬至枉終讐宜天與報恨使我難窮風
月猶疑慘園林頓覺空殷勤親起塜只在草堂東
　　送王國博赴江南提刑三首
江南按察去如何詔勅雖然密賜多不斷仙舟來徃處
狎鷗載鶴聽漁歌
江南刑省致時和十郡應從宴樂多自有山迎兼水送
清音不斷勝清歌
江南大半舊經過君稱心多我恨多好景阻陪遊賞處
空縈老病動悲歌
　　送李安赴舉
野客獲何陳賢侯首薦人俗流寧肯餞良璞不嫌貧棠
樹離偏曉函闗過巳頻花時好消息佇聽向溪濱
　　醍醐鳥
解題兼解酌啼處靜堪聽林下雖沽酒人間最獨醒石
泉窺認瓮花露飲為瓶翻笑耽杯者還應損性靈
　　寄贈知洋州李澤屯田
一種分符命最優翠㣲深處是洋州白雲遶坐疑山相
紅斾隨行表郡侯禪定僧宜陪靜話音聲鳥稱伴閒遊
更輸屬邑錢希聖四季花前共唱酬
　　三門與臧奎推官聫句題東樓
二陜三門境(奎/)江城想未勝(野/)早衙連廟鼓(奎/)夜市雜
船燈(野/)乞任多朝士(奎/)忘歸有海僧(野/)東樓仍更好(奎/)
欲去又同登(野/)
　
　
　
　
　
　
　
　
　
　
　
　
　
　
　
　兩宋名賢小集巻二十
欽定四庫全書
　兩宋名賢小集巻二十一
　　　　　　　　　　　　宋　陳　思　編
　　　　　　　　　　　　元　陳世隆　補
　草堂集
　　書逸人俞大中屋壁
羡君還似我居處傍林泉洗硯魚呑墨烹茶鶴避烟閒
惟歌聖代老不恨流年每到論詩外慵多對榻眠
　　送文兆上人南歸
油油成獨自誰滯復誰催住笑雲無定歸嫌水不迴瓶
惟添瀑布杖只卓莓苔如此真行脚餘堪我靜咍
　　述懷
東郊魏仲先生計且隨縁任嬾自掃地更貧誰怨天有
名閒富貴無事小神仙不覺流光速身將半百年
　　和宗人用見寄
兀坐幾忘形柴門夜不扄稔憐丞相雨瑞愛老人星妻
識琴材料童諳鶴性靈逺山延頸望踈竹枕肱聽祖業
存圭竇年支有茯苓閒身寄精舍狂跡在旗亭飬藥依
丹訣嘗茶騐水經何時得相見靜話向松庭
　　送進士孫磻赴舉
半生飬鈍向棠郊此去深宜奪錦標莫嘆遷鶯方出谷
即㸔一鶴迥冲霄送詩吟恨氷生硯别酒攜從雪濯瓢
驢蹇童羸山路險他時貴不㤀今朝
　　送王闢太傳赴闕呈劉正言
吟坐俱頭白分攜重愴情才堪親帝座貧不似官行曉
霧迷山徑秋霖破驛程惟應劉小諌到闕喜相迎
　　酬和提刑王國博見寄兼謝惠竹簟
召伯城邊勞夢想滕王閣上動詩心閒思巳隔江山逺
老别䢷堪歳月深三徑出稀青草合雙眸望久墨花侵
翻嗟珍簟雖蒙寄早晚同將坐卧吟
　　寄贈西川御史薛端公益州同理劉大著陜路運
　　使臧殿院梓州提刑唐察院
四賢同在兩川時不獨民間鬬察㣲蜀魄血流啼亦少
巴猨腸斷呌應稀文君酒㫖停紅斾神女雲從惹繡衣
雪盡沈寃題盡景齊㸔詔向十州歸
　　送薛奎殿院赴闕
謫監陜郡滯賢才清雪忻將紫詔開緩步未親龍扆去
迴車願擁隼旟來辭家得得過山徑送合迢迢到栢臺
秋霽山川行色好乗驄䇿蹇恨難陪
　　薛殿院將赴闕先歸絳臺迎覲
不妨赴詔暫歸寧躍馬惟消兩大程七十嚴君千萬里
綵衣爭似繡衣榮
　　謝孫大諫惠茶
盧仝曾謝諫官茶枉作長歌任過誇爭似君今相惠者
分從京口送村家
　　贈華山何學士致仕
累表乞眠雲明君始許君三峯同鶴住半俸與僧分益
壽藥難得朝元香自焚承家多令子冠葢世紛紛
　　依韻和馮亞見贈
君向城中住淳風想獨還相逢多解夢不見少開顔期
約同尋藥商量共買山羡余庭際石重疊蘚㾗斑
　　贈薛田察院兼呈劉大著
居喪貧御史家近亦難歸却恐詔起復如何贖繡衣僕
夫潜去盡親友頓來稀惟有劉東觀時時扣掩扉
　　寄贈河中孫大諫兼簡劉大著李瀆處士
暫出皇州路不賖莫同夢得動容嗟雙旌况鎮重華國
五府猶為大尹家劉曜卿方知屬邑李長源舊寄生涯
(劉煜字曜卿/李瀆字長源)相逢應是星頻聚豈獨河山勢可誇
　　和詶孫大諫見訪之什
冬日開門忽似春溫顔和氣接如親貴能尚故尋村叟
醉誤猶呼作舍人茜斾穿林行蘚上椹袍拂石坐溪濱
仍留雅詠酧雖晚每㸔長先整角巾
　　送賈注歸蜀
將為千名入帝都却言歸隠蜀鄉閭水抛丹桂辭京輦
深入青山待板輿囊裡幾般仙藥草杖頭數巻道經書
相門親友欣相羡富貴終難復舊居
　　長安龍圖陳學士寵示重陽日翠㣲樓上見覽拙
　　詩之作兼蒙寄翠㣲樓長樂亭二記各述一絶紀
　　而謝之
京兆重陽大尹家翠㣲樓上賞黄花秦娥應是停歌吹
㸔我詩狂到日斜
　　翠㣲樓
斗城誰建翠㣲樓富貴陳家小狀頭和記從今為四絶
鳯毛玉筯與銀鈎
　　長樂亭
長安長樂古來坡新創離亭景致多從此祖筵休别唱
記中自有斷腸歌
　　和夏臺知縣李尚賢殿直見贈
咫尺縣前山陽城舊掩闗兩衙公務靜三載使星閒雲
入司房暗苔侵界石斑曾為攀桂客多謝訪林間
　　送王專著作之任犀蒲
西川宰字選清强東觀修文輟佐郎濯錦江邊趨郡府
浣花溪上問封疆半年訟必消民境數月歌應徹帝鄉
百里舊聞風物好公餘遙想入篇章
　　送張子臯推官赴闕
閒想何人得似君泛蓮難滯五侯門風清自是神仙客
雅淡誰知將相孫寒籟忍堪飄别曲秋霖那更洒離魂
青春漸上青雲去後會應難向水村
　　次韻和酧洛下宋京見寄
聲名獨步向西都主將風騷敵亞夫龜洛泛應隨釣叟
龍門遊想領生徒公車未召身猶散相府深知道豈孤
可惜春時還不見眼前花卉漫芬敷
　　知府石太尉閒抱瑤琴榮臨圭竇燒笋供膳刻竹
　　題名因成二絶紀而謝之
分茅人忽到茅齋踏破溪邊萬㸃苔却恐歌鐘喧靜境
隨軒只背古琴來
笋就林燒厭八珍烟為翠幕草為茵功臣名姓留何處
自把金刀刻翠筠
　　池上閒詠
㣲物滿池塘閒㸔向夕陽草蟲腰盡細水鳥嘴多長科
斗漁翁字芙蓉野客裳詩成堪寫處蓮葉碧牋香
　　送縣宰王希之闕下
到任預憂替替歸貧類初離情似芳草逺道逐征車遺
愛還留記行裝只擔書將來好官職願載此間除
　　寄唐異山人
不見琴書友相思二十秋能消幾度别便是一生休未
得雲迎步還應雪滿頭何時各攜杖竟去㑹嵩丘
　　送王祕丞赴闕
詔下儒中選將臣衆推何處避君恩圖書官職人間美
斧鉞威權閫外尊蘭省交朋迎敵願棠郊寒士送消魂
功成佇聽居藩翰肯憶漁樵在水村
　　和薛田察院咏雪三首
林間踏去宜沽酒石上收來好煮茶除却子猷當此景
高情偏憶戴逵家
七字空吟六出花與君無酒只烹茶門前俱絶行蹤跡
還似袁安卧在家
密壓溪雲入户斜照開睡眼不須茶誰言落處無偏黨
牽率詩家壯酒家
　　送趙推官赴王太尉辟命
舊友敦詩將邊城辟去初坐籌銷劍㦸行李减琴書戎
帳應先遁屯田想未鋤蕭闗迎有騎瀚海食無魚家道
寧思慮軍容紀慘舒唱籌戎幕静登眺戍樓虚馬飲沙
河濁蟬鳴隴樹踈佇㸔歸闕日官向粉闈除
　　新栽葦
臨砌復臨流栽初尚未稠長因帶風雨逺似在汀洲静
閣宜紅蓼閒樓稱白鷗前春應更好江上夢潜休
　　送王太博出鎮桂林
主上求人鎮大藩桂林雖逺莫嗟嘆薛能嘉樹非真命
韓愈朝陽是謫官甘雨將沾蠻草潤仁風先掃瘴烟殘
龍鍾不得相隨去願寄州圖枕石㸔
　　謝何學士王專推官王道士同見訪
閒離錦帳戴紗巾誰送東郊訪隠淪舊在幕中珠履客
新遊門下羽衣人掃苔雖是開三徑采薇何由致八珍
太史應還憐纒次郎官星犯客星頻
　　經嵩陽廢觀因有戲題
嵩陽多廢觀欲騐少碑文地屬村夫子苔漫石老君草
生泉更浸松老燒猶焚欲問神仙事悠悠空白雲
　　送馮介迎覲
離聲無管絃空把指頻彈唯子猶為客何人不作官前
程貧豈易後會老期難想拜高堂下麻衣淚始乾
　　送無用上人歸中條
迢遞中條寺秋尋㤀險途履蹤臨水有錫影入雲無像
閣分秦樹經牕見舜都我曺題壁處閒㸔想躊踟
　　秋夜與陳孟話别
草堂燈暗雨蕭蕭欲話分攜重欝陶何事琴中猶怨切
凄凉調裏鼓離騷
　　寄盩厔知縣解且著作
盩厔樂天初任地此時君又繼多才閒應時到遊仙寺
石上題詩拂緑苔
　
　
　
　
　
　
　
　
　
　
　兩宋名賢小集巻二十一
欽定四庫全書
　兩宋名賢小集巻二十二
　　　　　　　　　　　　宋　陳　思　編
　　　　　　　　　　　　元　陳世隆　補
　夏英公雜詩
　夏竦字子喬江州德安人以父死事補官真宗朝舉
　賢良除光禄丞仁宗朝累擢知制誥拜同中書門下
　平章事封英國公後改封鄭卒贈太師中書令諡文
　莊有集
　　上元觀燈
魚龍曼衍六街呈金鎖通宵啟玉京冉冉遊塵生輦道
遲遲春箭入歌聲寶坊月皎龍燈淡紫館風㣲鶴焰平
宴罷南端天欲曉回瞻河漢尚盈盈
　　題江州琵琶亭
流光過眼如車轂薄宦拘人似馬銜若遇琵琶應大笑
何須掩淚濕青衫
　　咏牡丹
紅芳争並蕚湘葉競駢枝彩鳯雙飛穏霞冠對舞遲
　　應廷試
殿上衮衣明日月硯中旗影動龍蛇縱横禮樂三千字
獨對丹墀日未斜
　青箱雜記云夏試制科廷對出楊徽之見其年少遽
　邀與語曰老夫他則不知唯喜吟咏願丐賢良一篇
　以卜他日之志夏忻然為書此作
　　天台道中
驅馬天台路悠悠漸向晨雲開忽見寺山盡偶逢人細
雨疎篁長微煙古木春行行遙驛道落吹起輕塵
　　石梁
斷澗横幽石蒼蒼古木隂敧危接山腹迢遞過雲心峭
壁峙千仭飛流下萬尋秦人若驅策蓬島路非深
　　觀藏珠
敏手機心頗自安遮藏有路巧千般主公當面無因見
只怕傍人冷眼㸔
　按詩話云丁晉公為玉清昭應宫使夏公為判官一
　日賜宴齋宫優人有雜手藏擫者丁請夏公賦詩詩
　云舞拂桃珠復吐丸遮藏巧使百千般主公端坐無
　由見却被傍人冷眼㸔
　　再徙西都詠青雀寄張昇諫院
弱羽傷弓尚未完孤飛誰敢擬鴛鸞明珠自有千金價
莫為遊人作彈丸
　　贈術士張介南歸
上公詩筆千金重(時吕許公王/沂公皆有詩)逋客歸裝一舸輕莫到
青山更招隠且留明哲為蒼生
　　詠燕雀舉示胡旦
燕雀紛紛出亂麻漢江西畔使君家空堂自恨無金彈
任爾啾啾到日斜
　按詩話胡旦秋監性褊躁居襄陽夏英公常師事之
　及公貴達胡尚以故舊眡公公出鎮襄陽時一造焉
　一日謂公曰讀書乎曰郡事少暇比只作得燕雀一
　詩因為誦之胡自是少戢
　　廣農頌
皇哉惟聖躬提天柄億兆歸心三農洽慶廣我田事肇
修稼政乃置官民乃頒號令號令惟何分條建規恩斯
懋斯流冗攸歸官名維何啟職庀司訓之導之播種維
時民曰勤止服田力穡晝爾于耕宵爾無斁千耦偕飛
百穀咸植既藝浮鹵越經封洫官曰蒞止糾力勸能痔
我錢鎛疏我溝塍乃能灌溉爰相丘陵汙萊以闢游惰
用懲赫赫聖謀有作咸覩畎澮四溟井疆九土沃野萬
里縱横其畆擁耒成林灑流降雨陽春如膏原隰如鱗
我稼既華六合生雲稻粱黍稷萬井龍文同我婦子或
耨或耘八月其穫乃登爾稼滯穗棲原餘糧厭野盈溢
京庾流衍方夏式歌且謠土金同價百姓足矣君孰不
足三百之同九年之畜八蜡既通五禮咸穆藏財于民
所寶惟穀君哉君哉樂事訓農炎帝之教后稷之功方
我王度明而未融臣之頌之永矣無窮
　　出守杭州寄執政二絶
造化平分荷大鈞腰間新佩玉麒麟南湖不住栽桃李
擬伴沙禽過十春
海雁橋邊春水深畧無塵土到花隂忘機不問人知否
自有沙鷗信此心
　　青雀
青雀孤飛毛羽單卑棲豈敢害鵷鸞明珠自有千金價
莫為他人作彈丸
　　國清寺
穿松渡雙澗宫殿五峯圍小院分寒水虚樓半落暉葉
從金地下雲向玉京飛欲問西來意誰傳智者衣
　　桐栢觀
鳥道寒藤結洞門蒼蘚深樓臺在山半松檜出雲心土
㬉春長在峰高月易沈羽衣祠太乙香冷石壇隂
　　赤城
丹壁排空疊綵虹上真應此駐靈蹤烟沈曉日明孤頂
雲破餘霞出半峰巖下法師曽伏虎洞中天子屢投龍
他年翠蓋東巡狩玉牒終須受大封
　　三井銘
石罅山半三井如鑿圓不可窺深不可度亂澗四入飛
流外落墮石不盈驕陽不涸冷激松檜碧混崖崿山靈
所衛神物攸託簫鼓一鳴雷雨間作
　
　
　
　
　
　
　
　
　兩宋名賢小集巻二十二
欽定四庫全書
　兩宋名賢小集巻二十三
　　　　　　　　　　　　宋　陳　思　編
　　　　　　　　　　　　元　陳世隆　補
　元獻詩藁
　宋庠字公序安陸人舉進士開封試禮部皆第一歴
　官左正言郭皇后廢庠與御史伏閣争論坐罰金久
　之知制誥累遷翰林學士帝遇庠厚且大用矣庠初
　名郊李淑恐其先已以竒中之言曰宋受命之號郊
　交也合姓名為不祥帝弗為意他日以諭之因改名
　庠寶元中以右諫議大夫參知政事庠為相儒雅練
　習故事與吕夷簡論數不同凡庠與善者皆指為朋
　黨如鄭戩葉清臣等悉出之乃以庠知揚州未幾以
　資政殿學士徙鄆州進給事中慶厯中范仲淹去位
　帝問宰相章得象誰可代者得象薦其弟祁帝雅意
　在庠復召為參知政事帝嘗召二府對資政殿出手
　詔䇿以時事庠曰兩漢對䇿本延巖穴草萊之士今
　備位政府而比諸生非所以尊朝廷請至中書合議
　條奏時陳執中不學少文故夏竦為帝畫此謀意欲
　困執中也論者以庠為知體明年除尚書工部侍郎
　充樞密使皇祐初拜兵部侍郎同中書門下平章事
　集賢殿大學士饗明堂遷工部尚書三年諫官包拯
　奏庠不戢子弟又言在政府無建明乃以刑部尚書
　觀文殿大學士知河南府後徙許州又徙河陽遷檢
　校太尉同平章事充樞密使封莒國公御史言庠昏
　惰乃以河陽三城節度同平章事判鄭州徙相州以
　疾召還英宗即位移鎮武康軍封鄭國公以老請出
　判亳州庠所至以慎静為治及再登用沈浮自安晚
　愛信㓜子多與小人㳺御史吕誨請敕庠不得以二
　子隨以司空致仕卒年七十一贈太尉兼侍中諡元
　獻帝為篆碑曰忠規德範之碑庠自應舉時與祁俱
　以文學名擅天下儉約不好聲色讀書至老不倦善
　正訛謬嘗校定國語撰補音三巻又輯紀年通譜區
　别正閠為十二巻掖垣叢志三巻尊號録一巻别集
　四十巻天資忠厚嘗曰逆詐恃明殘人矜才吾終身
　弗為也
　　二月
二月尋芳已有期横來風雨固難知潤添水榭千波凝
寒勒林花下日遲曉匣氣昬鸞不舞寶絃聲縱夜頻移
傷春遺恨君須會重煖山爐釂玉巵
　　重展西湖
緑鴨東陂已可憐更因雲竇注西田鑿開魚鳥忘情地
展盡江湖極目天向夕舊灘多浸月過寒新樹便留煙
使君直欲稱漁叟願賜閒州不計年
　　寄子京
八年三郡駕朱輪更沗鴻樞對國鈞老去師丹多忘事
少來之武不如人車中顧馬空能數海上浮(一作/逢)鷗想
見親惟有弟兄歸隠志(一作/去)共將畊鑿報堯仁
　　閠十二月望日立春禁中作
閏厯先春破臘寒綵花金勝寵千官氷從太液池邊動
桞向靈和殿裏看瑞氣因風生禁仗暖暉依日上仙盤
須知聖運隨生殖萬國年年共此歡
　　落花
一夜春風拂苑濇歸來何處剰凄凉漢臯佩冷臨江失
金谷樓危到地香淚臉補痕煩獺髓舞臺收影費鸞腸
南朝樂府休賡曲桃葉桃根盡可傷
　　答葉清臣
紙尾何勞問姓名禁林依舊玷華纓欲知七畧稱臣向
便是當年劉更生
　　玉蘂花
唐昌觀中樹曾降九天人鸞馭今何許雲英如舊春豈
無遺佩者來效捧心顰
　　歳晏出沐感事内訟
山海有完士希世無良籌偶穿東郭履遂别野人舟不
取篆刻賦來肩英俊游私智甚鳬短塵容若鴟愁備員
太史氏補屬富人侯姑學了官事何嘗分主憂日貪斗
食利歳感星躔周中都富才彦方駕若龍虬茂先善史
漢平津治春秋高文用司馬格五寵吾丘間濶路逢葛
繽紛人召鄒桑羊興賈豎安國出縲囚汲鄭貴交盛徐
陳英藻遒况乃天下樞雄雌來九州衣冠徑複道鼓吹
出長楸席上萬錢箸橋邊八列騶雍容紱魯玦意氣拂
吳鈎咨余良不韙瓴甓厠琳璆吹竽昔已濫在梁今可
尤臺閣魏舒被風霜蘇季裘有志謝軒鶴無機防海鷗
㳟竢杜陵課誅茅歸故疇
　　有將獨鶴行都市道上者左右奔迫野態憔悴因
　　成短韻
明心本霄漢此路極喧埃何意鳴臯罷翻同舞市來波
臣憂轍涸海鳥避風災寄語昻昻質非君羽獨摧
　　春夕
暄色蔽孤齋空軒向夕開花低應露下月暗覺雲來燭
牖輕蛾聚風枝倦鳥猜無言聊隠几萬境一靈臺
　　府齋歲晏節物感人輙成拙詩上寄昭文相公樞
　　密太尉
處世何常盡值才虚名高位自驚猜千重浪裏隨流出
百尺竿頭試險回衰鬢不徒欺曉雪孤心兼欲伴寒灰
嵩陽潁曲風煙接已仗歸雲作隠媒
　
　
　
　
　
　
　
　
　
　兩宋名賢小集巻二十三
欽定四庫全書
　兩宋名賢小集巻二十四
　　　　　　　　　　　　宋　陳　思　編
　　　　　　　　　　　　元　陳世隆　補
　西州猥稿
　宋祁字子京與兄庠同試禮部會諒隂止奏名以祁
　為第一庠第三章獻太后曰弟可先兄乎乃擢庠第
　一而寘祁第十累遷翰林學士命脩唐書書成進工
　部尚書踰月拜翰林學士承㫖復除羣牧使卒年六
　十四祁將終自為誌銘戒其子勿請諡其後張方平
　言祁應得諡賜諡景文
　　九日藥市作
陽九恊嘉神期人始多暇五藥會廣㕓遊肩閙相駕靈
品羅賈區仙芬冐煙舍擷露來山阿斸煙去巖罅係道
雜提攜盈䄡更薦藉乗時物無賤投乏利能射饔芩互
作主參齊交相假曹植謹贋令韓康無二價西南歳多
癘卑濕連春夏佳劑止刀圭千金厚相謝刺史主求瘼
萬室繫吾化顧賴惡石功捫衿重慚唶
　　思賢閣圖余真愧而成詠
沗中二千石罷去輙圖真揆余本完士早蒙善養仁執
笏班華位飛綏待邃宸如何金紫服乃裹丘壑身西南
一面重朅來駕朱輪牽拙歳再期初無德在民形象安
足紀崖畧聊自陳質陋眸子瞭志泰眉宇伸謂誰彼其
子而傳阿堵神爵里三十八赫赫多名臣瞻前謝前哲
垂後慚後人
　　蜀地海棠繁媚有思加膩幹豐條苒弱可愛北方
　　所未見諸公作詩流播西人余素好玩不能自黙
　　然所道皆在前人陳跡中如國風申章亦無愧云
蜀國天餘煦珍葩地所宜濃芳不隠葉併艷欲燃枝襞
綵分羣蕚均霞㸃萬蕤淺深雙絶態啼笑兩妍姿絳節
排煙竦丹缸落帶垂迴文錦官日傳信到邊遲
　　海㯶
哆熾風葉張囷皴雨皮厚叢橑列葢端攅旄注旗首物
以稀見珍材縁怪忘醜
　　枇杷
有果産西裔作花凌早寒樹繁碧玉葉柯叠黄金丸上
都不可寄咀味獨長歎
　　答朱公綽牡丹
珍蘤分清賞飛郵附翠籠蹄金㸃鬢密璋玉鏤跗紅香
惜持來逺春應摘後空玩詩仍把酒恨不與君同
　　贈楞嚴舒公上人
丈室錦城隈庭閒地徧苔飯從香積取花續少林開講
晝經殘葉禪宵獨委煤無嫌一時學要是暮雲才
　　將歸二首
逺假西南守三逢梅桞新衰令宦情薄老惜歳華頻郫
釀工銷日巴禽巧喚春離家何所恨雁後作歸人
雲棧短長亭今兹重作經卭崍叱殘馭蜀分使回星旅
鬢雙垂雪羈懷一泛萍驪駒在門久此曲若為聽
　　長安道中悵然作
三輔古風煙征驂悵未前山園蓬顆外宫室黍離邊樹
老經唐日碑殘刻漢年便須真隕涕不待雍門絃
興亡作今古事徃始堪悲宫破黄山在城空北斗移走
岡寒兔隠啼戍暮鴉饑灞岸重回首惟餘王粲詩
　　過惠崇舊居
雖昧平生契懷賢要可傷生涯與薪盡法意共燈長遺
畫空觀貎殘詩孰補亡神期通一語無乃困津梁
　　僑居
公宇静寥寥居然俗意銷屐間誰記齒帶適自忘腰畆
首秋殘穫城西日暮樵比來行樂慣隨意度溪橋
　　春晏宴北園
天意歇餘芳人間日始長落花風觀閣睡鴨雨池塘稍
倦持螯手猶殘藍尾觴春歸無所預羈客自回腸
　　臘後晚望
寒日繫難定鳴笳㺯已休凍崖初辨馬昏谷自量牛漢
樹臨闗密隴泉出塞流登高能賦未風物古堯州
　　贈清逸魏閒處士
奕世依巖石褒恩下帝庭姓名高士傳父子少㣲星池
溜遙通澗家林近帶坰分明詔書意天極賜鴻㝠
　　答勸農李淵宗嘉州江行見寄
嘉月嘉州路軻峩接部船山圍杜宇國江入夜郎天霽
引溪流望凉供水閣眠愧君舟楫意遂欲濟長川
　　中秋新霽壕水初滿自城東隅泛舟回謝公命賦
齋舫談經後官池載酒行斜陽鳥外落新月樹端生演
漾思江浦夷猶遶郡城東轅有遺恨日想物華清
　　再遊海雲寺作
十里雲邊寺重驅千騎來天形欹野盡江勢釀山回園
柰濃成幄樓鐘近殷雷斜陽歸鞅促飛葢冐輕埃
　　題信相院黙菴
對言方有黙因黙乃名庵庵留黙不遣一物遂為三龜
掃泥中㾗正恐力弗堪自問呵黙者了然成妄談
　　渡湘江
春過瀟湘渡真觀八景圖雲藏岳麓寺江入洞庭湖晴
日花争發豐年酒易沽長沙十萬户遊女似京都
　　城隅晚意
寥寥天意晚稍覺并閭閒水落呈全嶼雲生失半山牛
羊樵路暗燈火客舟還暝思輸鳬鵠歸飛沆漭間
　　夏日陪提刑彭學士登周襄王故城
聊隨漢使者一止周王城片雨北郊晦殘陽西嶺明野
禽呼自别香草問無名誰復黍離詠但多箕潁情
　　東晉
倉卒浮江日聲明建號初羣臣讓禁臠上宰製單綀氣
鋭開桁戰心歡折屐書纎兒競撞壞不念好家居
　　余昔遊雲臺觀謁希夷先生陳摶祠堂緬想其人
　　今追作此詩
仙館三峰下年華百歳中夢休孤蝶往蜕在一蟬空蘂
笈㣲言秘宵晨浩氣通丹遺䑛後鼎林遣御餘風市霧
沈荒白飡霞委暗紅峨眉有歸約飛步與誰同
　　懷古眺望
城闉聊屬眺千古恨悠悠夏享空臺毁韓亡故社留廟
祠旌頴鳯溪水識巢牛春色依林動晨煙傍戍浮庌騶
閒自集田鶴呌相求町篠夤縁密川葭靃靡柔櫟虚迷
鄭鄙隗路隔軒遊感昔如吾輩曾經幾斛愁
　　詠史
古有容容福人譏齪齪員生貪巧作奏死戒直如弦欲
重高門地非論媚竈天詩書大儒冡絲竹後堂㫋東閣
飜芻馬西園竊瘞錢道謀誰執咎户選不因賢朱鼓成
妖日羌雛入賀年須防反室詔終取闔門憐異日讒成
錦先時黙似蟬空貽後人歎流涕掩青編
　　覽蜀宫故城作
國破江山老人亡岸谷摧鴛飛今日屋鹿聚向時臺故
苑猶霏雪荒池但刦灰頳遺糊處壤闔記數殘枚恨月
窺林下悲風覔隴來依城狐獨速失厦鷰裴回廢社纔
存樹隂垣自上苔有情惟杜宇長為故王哀
　　集海雲鴻慶院
地勝祠仍古春餘物徧華山雲時抱石佛雨不萎花嶺
挾樓梯峻巖牽殿墄斜淙谿雜環珮怪蔓走龍蛇供坐
僧飛鉢香園客戲沙吾遊真草草深意屬青霞
　　次韻和季長學士正月二十八日出郊見寄之什
雅俗傳祠日年華重宴辰初陽澹江霧小雨破街塵客
葢浮輕吹齋刀儼後陳林芳催兔目原色换龍鱗壤路
歌聲雜褠倡舞叠新持杯徧酬客惟欠眼中人
　　十日宴江瀆亭
節去歡猶在賓來賞更延悠揚初短日凄緊乍寒天霽
沼元非漲秋花自少妍蟻留新獻酎蕙續不殘煙戲鰋
衝餘藻遊龜避折蓮流芳真可惜從此遂凋年
　　潄玉齋前雜卉皆龍圖王至之所植各賦一章凡
　　得八物或賞或否亦應乎至之之意歟遂寫寄至
　　之
　　　萱草
脩莖無附葉繁蕚攅莛首每欲問詩人定得忘憂否
　　　淡紅石榴
移植自西南色淺無媚質不競灼灼華而效離離實
　　　芍藥
有名見鄭風今賞異疇日采花當采根可能治民疾
　　　蜀葵
紅白相嗣繁色鈍香亦淺相對庭户間俗尚焉能免
　　　竹
脩脩稍出類辭卑不肯叢有節天容直無心道與空
　　　菊
纎莖寒始密秀葉晚逾滋芳意君須識羣葩搖落時
　　　芭蕉
不枝惟葉茂無幹信中空所以免摧折為依君子風
　　官下
東泊驂驔一駐車騩雲芣木澹扶踈風經禦㓂仙遊外
野識禆諶草創餘潁谷寒煙仍井邑時門殘日但丘墟
兩都大道過從盛不稱支離佩左魚
　　兄長莒公赴鎮道出西苑作詩有長楊獵近寒熊
　　吼太液歌餘瑞鵠飛語驚邁予輙作一篇
寶樓斜倚闕西天北轉樓隂壓素漣白雪久殘梁複道
黄頭間(一作/空)守漢樓船塵輕未損朝來霧樹暖才容臘
外煙弭節不妨饒悵戀待歌魚藻記他年
　　寄題相臺太尉韓公晝錦堂
瑞節前驅晝錦身堂成署榜示州民遷鶯賀燕聨翩集
嘉樹甘棠次第春漳岸夕波通沼溜魏臺暾日㺯梁塵
君㸔千古青編上得意如公有幾人
　　寒食假中作
九門烟樹蔽春㕓小雨初晴撥(一作/潑)火前草色引開盤
馬地簫聲催暖賣餳天縈絲早絮輕無著㺯袖和風細
可憐鰲署侍臣貪出沭珉穈珠餡愧頒宣
　　把酒
歌管嘈嘈月露前且將身世付酡然漫誇鼷䑕機頭箭
不識醯雞甕外天青史有人譏巧宦黄金無術治流年
君看醉趣兼醒趣始覺靈均更可憐
　　余既到郡有詔仍脩唐書寄局中諸僚
一章通奏領州麾詔許殘書得自隨吾黨成章真小子
官中了事是癡兒昏眸視久花争亂倦手搔餘雪半垂
所願弟兄皆傑筆劉生當見汗青期
　　真定述事
莫嫌屯壘是邊州試聽山河説上遊帳下文書三幕府
馬前鞾靺五諸侯王藩故社經涂國俠窟餘風解服仇
四十年來民緩帶使君何事不輕裘
　　擬杜子美峽中意
天入虗樓倚百層四方遙謝此登臨驚風借壑為寒籟
落日容雲作暝隂峴井北抛王粲宅楚衣南逐女嬃砧
十年不識長安道九籥宸開紫氣深
　　春宴行樂家園
園芿初乾小雨泥飲壺遊屐况親攜身輕早蝶千回舞
技癢新禽百種啼乗飲草茵侵坐軟畏風桃綬向林低
陽暉自有留人意銜照高樓未遽西
　　落花
墜素翻紅各自傷青樓煙雨忍相㤀將飛更作迴風舞
已落猶成半面妝滄海客歸珠迸淚章臺人去骨遺香
可能無意傳雙蝶盡付芳心與蜜房
　　將到都先獻樞密太尉相公
再試州旟騐不才却將憔悴到中臺相車問罷同牛喘
大厦成時與燕來今日謀猷須丙魏他年賓客但鄒枚
西園聞道餘春在尚及花前㶑艷杯
　　和致政燕侍郎舟中寄晏尚書
異時仙閣對三休頓首辭榮動邃旒疏廣故僚供祖帳
鴟夷盡室付歸舟側堦生玉懷歡宴列壁圖山代逺遊
新句漸高塵累少紫芝巖曲要相求
　　送越州陸學士
梅天霞破候旗乾鄉樹依然越絶間挾策當年逢掖去
懷章此日繡衣還亭餘内史浮觴水路入仙人取箭山
牛酒盛誇先墅宴不妨春詔得親班
　　成都
風物繁雄古奥區十年傖父巧論都雲藏海客星間石
花識文君酒處壚兩劔作闗屏對繞二江聨派練平鋪
此時全盛超西漢還有淵雲杼頌無
　　二月十八日席上方憶季長未還不同斯樂欲作
　　詩寄之會使者來已有新章今牽聨成篇拜呈上
煙壓西郊雨壓津滿城歌吹為芳辰江形左右衣留帶
桞色高低麹與塵暖逼園花迎望密曉催林鳥每啼新
知君貪擁光華節未肯樽前共惜春
　　九日宴射
佳節憑高駐綵旗亭臯霧罷轉晨曦堋間羽集號猿後
臺外塵飛戲馬時芳菊治疴争汎蘂丹茰辟惡徧傳枝
明年此會知何處醉玉頹山不用辭
　　程密學知益州
墀塗晝對别堯蓂細札芝泥襲綬馨三蜀舊臺呼輻寵
十連新府夢刀靈雲梯霽日明鈎棧雨閣蒼苔蝕劔銘
只恐廉𥜗歌未厭熒煌歸應六符星
　　重陽不見菊
蜀地秋高未擬寒翠苞如粒露華乾重陽已過君休恨
留取金英晚節㸔
　　僑居
抱病苦憂幽都城困倦游身抛秃翁板言入稗家流世
路風波惡天涯日月遒危心正無泊時底喻窮愁
　　入壬辰新歲
五十為衰始仍餘五歲衰雙眸不明鑒殘鬢已紛絲銅
虎雖頻剖荷囊信濫持何須依老格先作故山期
　　罷學士出守還拜承㫖
十八年前玷玉堂當時緑鬢今蒼蒼傷禽縱奮愁創重
廐馬雖還笑齒長薫罷山爐飄暗燼潄餘銅椀冰寒漿
須慚清切鑾坡地不是吾人得擅塲
　　西樓夕望
炎氛隨日入岑寂坐遙帷倦鶩昏投浦驚蟬夜去枝桂
花兼月破槎影帶星移珍重牕風好羲人即此時
　　尹學士自濠梁移倅秦州
于役三年逺論兵兩鬢班不辭征虜辟要作破羌還楯
墨應圜熟兜烽報未閒浮舠背淮服盤馬入秦闗遂閣
讐書筆仍餘聚米山憶君他夕恨遙向隴雲間
　　陪謝紫㣲晚泛
積雨漲秋壕輕舟共此遨菰蒲歛鋩鍔蓮芡熟櫜韜岸
静魚跳月林喧鳥避篙歸時興不淺風物正蕭騷
　　移病還臺凡閲半歲乃愈始到家園視園夫治畦
　　植花因成自歎
卧治無功賜告回驟叨鳴履上中臺壺丘天壤非真死
蒙叟軒裳是儻來經灌旱蔬扶隴出失刊園蘂犯簷開
此身踈拙真丘壑不是當年王佐才
　　吳中友人惠蟹
秋水江南紫蟹生寄來千里佐吳羮楚人欲使衷留甲
齊客何妨死願烹下筯未休資快嚼持螯有味散朝腥
定知不作蟛蜞悞曾厠西都博士名
　　送趙御史仲禮之任南臺并柬兼善達公經歴元
　　載王公用道孔公二御史
天子龍沙拜法官議郎新戴辟邪冠曉辭漠北氷霜重
秋到江南草樹寒諫䟽頻煩明主聽題詩長共故人㸔
應憐閭里誅求急尚布朝廷禮意寛幕下風清鳴一鶚
臺端雪霽見雙鸞寥寥渡海三冬翮煜煜凌空五色翰
晉代新亭蒼蘚合梁朝舊寺土花殘石城慷慨悲袁粲
别墅風流憶謝安千里憑高麾繡斧幾回攬轡並銀鞍
諍臣事業須公等努力明時匪素餐
　　海棠
薄暝霞烘爛平明露濕鮮長衾繡作地密帳錦為天
　　木芙蓉
皓露浸湘蘂光風獵絳英緐霜不可拒切勿受空名
江南江北樹秋至僅成叢向晚誰争艷酡顔淺作紅
　　月季花
羣花各分榮此花冠時序聊披淺深艷不易冬春慮真
宰竟何言予將造形悟
　　詠棣棠
潘賦幽芳在周詩榮蕚傳佛輪千幅細公帶萬釘圓
　　詠牡丹
壓枝高下錦攅蕊淺深霞叠綵晞陽媚鮮蘆照露斜
　　詠酴醿
來自蠶叢國香傳弱水神析酲疑破鼻併豔欲留春
　　黄葵
黄葵貴麗不夭饒一朶新晴松下高還是爾英臨黼座
朦朧曉日照天袍
　　詠橙
故鄉寒食荼䕷發百合香醲邸舍深漂泊江南春欲盡
山橙彷彿慰人心
　　過摩訶池
十頃誰家舊鑿池池平樹盡但迴堤清塵滿道君知否
半是當年濁水泥
　　和賈相公覽杜工部北征篇
唐家六葉太平罷宫豔醉骨恬無憂孽虜詬天翠華出
糢糊戰血腥九州乾瘡坤痍四海破白日殺氣寒颼飀
少陵背賊走行在採梠拾橡填飢喉眼前亂離不忍見
作詩感慨陳大猷北征之篇辭最切讀者心隕如搖輈
莫肯念亂小雅怨自然流涕袁安愁才高位下言不入
憤氣鬱屈蟠長虬今日奔亾匪天作向來顛倒皆廟謀
忠骸佞骨相撑拄一燎同燼悲崑丘相君覽古慨前事
追美子美真詩流前王不見後王見願以此語詒千秋
　　遣吏視諸公塋樹回有感三首
　　　文正王丞相
兩朝推巨德萬務罄斯猷漢日左右手堯年忠孝侯名
言天下滿故事省中留宸篆旌碑首刊文又幾秋
　　　文靖吕丞相
慶厯公三入邊烽搖太平啖金真間敵撓酒不寒盟上
印情雖切然髭疾遽輕惜哉天弗愸宸幄淚先横
　　　宣獻宋公
昔去勸明辟俄歸參大鈞公孫未及相諸葛已傷神名
待天淵蔽文争日月新英魂同玉樹不向土中春
　　咏漢史
朱雲英氣凛生風濵死危言悟帝聰殿檻不脩旌直諫
安昌依舊漢三公
　　寄浄名菴僧長吉二首
故人詩未報恨恨復經年夢去長江路心知寶所天身
依巖桂老詩與暮雲傳無奈纓緌累猶乖方外縁
名高身愈隠孤錫倚巖扄園布黄金地臺藏白馬經菴
雲吞暝燭澗月㵼虚瓶坐想谿橋路莓苔又幾青
　　九日食餻
颷館輕霜拂曙袍糗餈花飲鬬分曺劉郎不敢題糕字
空負詩中一世豪
　
　
　
　
　
　
　
　
　
　
　
　
　
　兩宋名賢小集巻二十四
欽定四庫全書
　両宋名賢小集巻二十五
　　　　　　　　　　　　宋　陳　思　編
　　　　　　　　　　　　元　陳世隆　補
　伐檀集
　黄庶字亞父號青社分寧人少嗜學有大志慶厯二
　年時年二十五以詩賦登進士歴佐一府三州皆為
　從事生平抱負竒偉卒未一展皇祐五年自編所作
　詩文二巻題曰伐檀葢取素餐之義以自識愧云子
　三大臨庭堅叔達
　　偶書
此心為地把書耕若問生涯指六經欲語世人真富貴
胸中珠玉又無形
　　讀赦書
詔書一尺洗寰瀛舒巻雷霆萬物驚天祗無私均雨露
地縁强半是榛荆人間疾苦言堪療塞外豺狼腹未盈
不是朝廷用桑孔丁寧渾只念蒼生
　　遣懷
六載紅蓮客差池又一年無人和白雪有意補青天肝
膽論興廢詩書謁聖賢尊中古日月窮達付陶甄
　　山居獨酌
山寒未放春消息獨把單醪慰寂寥書對聖賢為客主
竹兼風雨似咸韶醉鄉城郭燈前到愁賊戈矛盞厎銷
野菜溪魚隨分有不堪回首呌簞瓢
　　春日閒居
韁鎻身閒似未名方愚情性被春輕酒教筆硯因花廢
路為亭臺與草争野客笋邀煨短茁隣僧茶約煮新萌
無時杖屢穿林去真是尋芳户一丁
　　贈山寺僧
慵飽浮圖世共憎蓬蒿師獨養牛耕田驅白石年常過
林印薪青歳旋生竹似子孫憐笋茁樹添松柏補風聲
眉頭怪得春來喜雨起蔬苗粒粒成
　　寄子蒙授常寧令
疎率君堪愛無心官又高身思眠白屋人勉著青袍(去/冬)
(調官京師于銓吏不得意/欲致其官而歸予止之)號隠疑名福(前為寧鄉尉/自號吏隠)貪
歸似姓陶常寧邑雖小應合得牛刀
　　靈竹(俗傳孟宗所泣斑/竹也今為卾州寺)
緑隂清韵竹蕭然歴歴當年泣淚㾗千古舜妃湘水底
必應憔悴有慚魂
　　山水卧屏
林泉生長厭應難更寫方屏幾曲間仕宦東西苦無定
此心長似宿山家
　　和劉卿材十咏
　　　耕者
四海兵今息耕夫未得知黄梁不敢喫盌尚半蒿藜
　　　牧豎
逐處隨青草生來不識愁旱田乾欲死拍手也須謳
　　　紅樹
幾樹濃于茜斜陽景最幽忽因風雨盡全减十分秋
　　　野廟
中國浮圖盛祈禳漸不過吾民非獨困山鬼恨尤多
　　　堠子
一堠居市㕓百堠居林莾土木若有情山中亦惆悵
　　　水鴨
憶在山中日溪邊把釣鈎相逢恐驚起招手却回舟
　　　溪聲
至音不可收今人滯形器欲知古樂心山中此聲是
　　　草市
衝市柴魚集應山雞犬號問知人苦樂米價不須高
　　　龍潭
寂寞真龍去雩壇血不乾世情多冷煖對此鼻辛酸
　　　溪橋
憶得别離日鄉橋桞脚斜讀君詩一轉全似到吾家
　　觀雪
疑是天公戯都傾海作鹽松筠知不變丘壑見無厭清
為詩家極寒因酒户添冬溫成俗疫得此勝針砭
　　酒
千載醇醲意長隨麯蘖新解將今日月轉入古乾坤悶
至勝良藥愁來敵故人幾杯聊酩酊五斗趣還均
　　登鄭氏閣
林泉無價自由身韁鎻登臨趣未真望處好山俱得力
夜應明月不孤人任從心外煩於蟻長對尊中别有春
當日若知風物勝定攜雞犬過江濵(前山皆秀可愛予/家亭閣不能見故)
(云/)
　　立春
此日春方到春心亞舜堯勾芒如稷契大蔟似咸韶衡
柄三陽把陶鎔萬物翹家家助和氣剪綵作花飄
　　題人移牡丹
林上春來恰恰忙安排顔色與春裝栽培欲報應先發
根祗誰移不改芳紅藥便隨心减價黄蜂偷喜蜜添香
憑君剰釀㸔花酒待挿花枝滿首嘗
　　探春
雪裏猶能醉落梅好營杯具待春來東風便試新刀尺
萬葉千花一手栽
　　笻竹杖
琴鶴為友朋出入常拂拭生來節便高故有扶危力
　　題東寺柱
竹風松月牢於鎻闗閉人心物外情燕雀聞經俱已慣
歸來不怕讀書聲
　　教繩權學書偶成
文字有縁曾弄墨(楚俗子生周一年其日陳食飲硯墨/金帛之具從兒戲㺯聚家人觀以為)
(樂繩時/先弄墨)見來官小免咨嗟喜將筆硯傳生計不失詩
書作世家字識姓名能指㸃寫因梨棗不傾斜著鞭莫
落時人後三十塵埃監汝爺
　　次韻答王甫判官
塵埃蹭蹬落麤官賴有詩書可自安人到聖賢由感激
國施鐘鼎為艱難須期燕骨千金價莫動黄陂萬頃瀾
窮達功名無早晚好山宜且醉吟㸔
　　致政吳侍郎挽歌詞
千里資甘㫖(今資政/守京兆)凄凉一日遺為臣如廣受生子似
臯䕫筆硯諸孫哭謳歌幾郡思(公屢為/二千石)秦人失太守翻
有怨天辭
荆棘二疏路幾人同撇衣仕塗師白髪國老欲(疑/誤)彤幃
遺篋詩書滿行旌雨雪飛陜民應淚落不見板輿歸(今/資)
(政自陜/移京兆)
　　署中新栽竹
移作園亭主栽培霜雪姿不辭桃李笑只待鳯皇知少
已留風住踈宜待月篩相㸔時一醉誰道小官卑
　　和題雲臺觀
太華疑挨畢昴回欲觀形勝上雲臺雪中地把銀屏立
雨後天將畫軸開景好更宜和月㸔客忙常是愛山來
我知遊者登臨意常恨西軒落日催
　　都㕔誦書偶成
主人調鼎手千里刃迎虗暗使民如堵能容吏似樗莓
苔眠杻械雀燕聽詩書刀筆應無補身為白蠧魚
　　題公美庭前蘆
長安只説誰花好君把青蘆砌下栽鳴雁也知人好事
幾時銜得入闗來
　　和公美季秋書事
知君行縣樂經見飽朝昏禾黍富年户牛羊落日村趂
雲㸔華沒衝雨渡涇渾頗得詩家助聊應慰旅魂
　　送石都官赴闕
為郎四十者堂有二親稀止仰官為養行應淚在衣白
雲偏佇立黄犬好頻歸去有山公啟天心正似飢
　　長安賀晏相公生辰
衙鼓簮紳動靈椿薦壽醪吾君合堯舜此日降伊臯紫
誥文章老丹青事業牢乃(疑/誤)朝尊柱石千里輟鈞陶民
即謳歌借霖應夢寐勞秦人下車樂逺邇賦崧高(公下/車始)
(五/日)
　　次韻和言懷
五常為種耕情性天意寧分有與無史解戮人惟戮古
地能埋死只埋愚青雲易把詩書買白髪難停日月驅
顧我無才背時俗浮名早晚見歸途
　　和子玉病起遊書齋
蕭齋久不往筋力試笻初牕户蝸涎鎻塵埃䑕跡書病
魔雖已去詩癖竟難除苔地欣重掃徘徊意有餘
　　依韻和舞陽楊令九日羊川小飲之作
青帘白屋得新醅坐待村童買果迴旋撚野花為泛菊
更尋山路作登臺世途已把灰心死罇酒聊同笑口開
多謝晚禽知客意歌吟來往勸餘杯
　　謝趙太傅遺聚米圖經(圖經其子宣事/舍人珣所作)
文武生賢子羌圖帝所多始欣知馬援終嘆失亷頗(定/川)
(之後宣/事死之)蒼䑕巢遺藁黄埃鎻舊戈逺人猶偃蹇掩帙淚
滂沱
　　哭水丘隨州(無逸/)
卧理隋(疑/隨)民欲問安訃郵俄至廢朝餐秦川舊會歡如
在漢水新書墨未乾丹旐已歸人寂寞素車徒有淚汍
瀾時情冷煖尤無味一臂相知在肺肝
　　席上送韋中舍歸襄陽
如君七十少梨栗有堅牙琴杖新行李雲泉舊世家尋
求栽樹法拂拭釣魚車獨羡今歸去青衫脱有涯
　　次韻和真長新春偶書
東風寂寞掩柴闗時苦删文筆凍乾只把詩情磨世態
更憑酒力禦春寒塵埃不必頻彈鋏巖石終期共掛冠
歎息長安名利者乾坤未似斗筲寛
　　伊川喜雨
尺雨乗春慰望深家家倉廪一年心伊川父老還知否
此是隨車傅説霖
　　送真長書記知舞陽
塵土淹沈客詩書夢寐身又辭千里幕去布一同春路
想多歸户(舞陽地薄/民多逃亡)庭應絶澇民(舞陽地下歲大/雨河波輙澇)青衫
莫嗟嘆知己在陶鈞
　　飲張承制園亭
百年生計一張琴敝軫枯絃抵萬金世上幾人曾入耳
罇前此日是知音清風明月虚無境白雪陽春寂寞心
莫訝南薫沈聽久致君基業用功深
　　和陪丞相聽蜀僧琴
小園豈是春來晚四月花飛入酒杯都為主人尤好事
風光留住不教回
　　八日探菊
行遶墻邊菊躊蹰賞物心秋風應有意明日是知音酒
惜浮花醉詩留把葉吟兒童欣佳節撚蘂試黄金
　　市得笛竹簟因成詩
八尺枯氷簟一筒小軒拂拭趣誰同罇前聲負千杯月
牕下光贏一枕風易向曲肱增意舊詩因仰㸔有新功
蠧書圍遶高眠處夢與塵埃路不通
　　廬山道中遇黄介夫因寄四十字
冷日蒼山下相逢笑又顰文章已膾炙名位尚埃塵昔
見纓嘗請今言雉欲馴(介夫新授/安邑令)妖氛滿南郡忍醉解
池春
　　次韻和雪霽遊西湖
雪會遊人意元朝變物華醉鄉銀作界詩客玉為家魚
影紋冰縠禽蹤篆霰沙餘英恐銷盡目斷夕陽霞
　　次韻向元伯春晚有作
好花未得千塲醉風雨飄零又一春自是勞生無暇日
芳菲何處解孤人
　　次韻居正暮春感事
物報春光去已深殘紅滿地緑成隂曉花便好吟詩惜
餘景應須載酒尋歡意莫教時節挫窮愁自倚歳寒禁
園亭况是登臨勝何必流年動素心
　　次韻元伯西軒桃李
李白桃紅氣味奢早須分付醉吟家春風春雨難期信
便是無言做落花
　　望春偶書
信馬尋春上古原天工一幅繡平川花應笑我將詩句
便當遊人費萬錢
　　次韻居正四月牡丹
四月殘紅日日稀平陽園檻正芳菲春知東館酣賔客
應是陽和未放歸
　　和元伯走馬㸔牡丹
城中走馬趂殘春探取紅芳日日新何事有花不吟醉
姚黄魏紫屬閒人
　　次韻元伯初夏南洋河即事
芳菲已去絶音塵臨水踟蹰景又新應是溪源來最逺
落花流水洞中春
　　次韻子儀初夏偶作
醉紅方寂寞吟緑又裝成雨急荷宜聽清風簟可迎燕
忙諳物態花盡見時情獨有無言意不知枯與榮
　　㸔春牓偶成
每㸔春牓獨嗟咨蹭蹬塵埃已十朞韓老有知應笑我
歸時無計只癡兒
　　陪丞相遊石子澗
賔吏親攜澗底行潺湲風遞似相迎只應山鬼知公意
乞雨新添瀑布聲
澗下禽魚識上台聽泉履跡徧蒼苔巖邊不欲踟蹰久
只恐商王夢逺來
　　次韻和真長四季牧童(許昌/)
怯雨宜晴不識愁去隨青草牧春牛無人古路歌兼笑
歸去山花挿滿頭
曉牧侵星大暑天晝尋芳樹緑隂眠惜牛不使衝殘日
歸帶黄昏飲小川
角穿黄穗手横笳不省人間有鬢華落日西風歸去路
枯桑黄葉兩三家
枯笛手持無律吕清風曲調逐時新數竿冬日渾無價
暖靠牛眠不教人
　　次韻元伯曉出白門
山形雲染翠屏曲溪色練鋪銀漢東樓臺一軸古今本
行者往來圖畫中
　　栽竹
小檻栽培得此君緑隂踈韻似相親從來風月為三友
吟社新添客一人
　　嵩山
峩峩鎮中夏峻極萬尋隮突兀磨天頂窈窕入地臍中
林興夏雹半壑卧秋霓泉恐連青漢峯疑擁碧圭雲高
千里見雨到八方齊渤海㸔如帶青㝠上是梯醉堪捫
日月吟可摘婁奎翠葢何時動金為玉檢泥
　　隠真齋庭多怪石小詩求數株
曾經禹貢清泉骨(禹貢青州岱/畎鈆松怪石)今是莓苔幾世孫知君
突兀滿庭户乞我雨中雲數根
　　和元伯中伏夜雨南洋河水泛
雨洗三齊中伏月乖龍連夜起雲門(青之南山有穴/出雲故曰雲門)溪
聲斗似銀河落驚斷詩書一夢魂
　　登鄆州谿堂(古鄆州有谿堂與州偕廢其地去今/治所十五里好事者跡其名為之韓)
　　(公詩石/存焉)
仁智模來物狀親登臨宜入古圖身慣看韓老詩中景
樹色泉聲似故人
　　中秋夜月
人間共賞中秋月酒社詩家意味長天上必應霜露早
桂叢凋盡飽青光
　　輦上會里人子蒙飲
秋風吹客衣歸思入夢寐相逢在千里一飲勝百醉果
脯隨分列不减到家味平生金石心顛倒獨莫棄何時
不搔首共話醫國計恨未得杞梓欲把斤斧試塵埃鞋
履穿各走車馬地唯兹栖栖懷酒椀可以慰
　　探春
春色若有價黄金量山丘幾擬把酒吟浪欲開口酬今
朝庭桞枝抝折絲已柔東風弄五色漸落草木稠我營
賞春資甕盎蟻已浮山川天開盡秪擬酩酊遊
　　對花
詩昔甫白在造化困刀尺我生幾年後浪自鐫頑石對
花獨把筆好句恨莫得萊陽與采石孤墳沒荆棘幾欲
肉白骨再挿風雅翼海為一杯酒地為一領席醉坐吟
萬物話出埋霹靂乾坤髓可掬鬼神淚可滴人生貴適
意身是天地客糟牀不可乾吟紙須强擘花落若解醫
有金費干鎰
　　和白雲菴七首
　　　白雲菴
白雲無種滿地生有時出山為雨露老僧惆悵望雲歸
盡日庵前自來去
　　　清風軒
老僧栁榻人不知獨與清風自來去朝昏晏坐向軒中
此身便是清風主
　　　宴坐臺
老僧坐見萬物空徃徃終日居此臺破衣兀坐若枯木
山鳥不怕行莓苔
　　　醒石
老僧拂拭待遊者雲骨一片莓苔青塵埃萬事心若醉
到此不覺令人醒
　　　磬石
古樂破散鄭衞起走入萬物不可名山中惆悵莫能到
疑是舜時韶一聲
　　　明月臺
老僧山中嫌月窄夜夜獨上高高臺四邊不肯著間樹
故要滿坐清光來
　　　白石澗
林間旋叠石為路日日自汲澗底泉老僧意趣似童子
洗手濯足聽潺湲
　　登扶風王宗元山亭
雲收南山頭太白青崔嵬我有泉石夢坐對懷抱開小
池數斛水渉鳥來毰毸遺翎與行跡縱横在蒼苔憶得
釣磯上到家如一迴蔬畦參差緑採掇助酒杯痛飲不
能去遶竹猶徘徊主人林巖癖笑傲蒼煙堆心憂百里
病良田正黄埃欲知主人喜雨抱山脚來(圖經云太白/之半有横雲)
(如瀑布則㴻雨常以為候故語曰南山瀑/布非朝即暮時久旱始得雨以為喜故云)
　　賦得退之畫像
功名已寫後來耳身入人間圖畫㸔嘆息浮圖滿天下
猶疑怒髪上衝冠
　　遊石甕寺
飛泉自有迎客意聲到山前入人耳泉聲引行不知疲
石路磽确折屐齒長安睫滿車馬塵林嵒夜夜來夢寐
雲煙郊原鋪古圖心眼開快明如洗渭流屈曲成大篆
書破野色為緑紙丘墟沈吟古興廢秋風正入紅樹起
折碑斷垣卧荆棘意思紛亂不可理窮幽更下蒼崖根
把酒坐聽潺湲醉山花似欲勸苦飲時散清香入人鼻
奔走恨不身長遊喜寫姓名藏薜荔
　　喜雪
長安雪一尺朝扉失南山生喜疾疫消敢避衣褐單闗
中西征後所向饘粥慳去年新錢敝千里成凋殘漫漫
豐穰候風俗開容顔秦人飽稼穡共望倉廩寛幕府俸
薄少藜藿日滿盤明年麥定好慰喜聊加餐
　　次韻和松逕
行人旱亢日共䕃蒼煙姿豈識雪霜心但輕螻蟻皮中
為棟梁用莫嘆斧斤遲樗桞盡犧象後凋終不衰
　　登大雲頂
區區霸迹欲知小試上大雲孤頂㸔老僧指我日上處
鏡靣瀉出黄金盤
　　送黄景㣲西逰(晞/)
先生古肝脾久恨不得識唯聞公卿家要作門下客千
載卞和淚争磨薦書墨姓名落四海履雜車馬跡塵埃
十載衣幾度改顔色紛紛九衢中拭眼見珪璧敝褐埋
衆人胸肺無丈尺從來飢渴心既見轉不釋斗酒聽語
論今古吐白黒秋入汴桞枝買馬欲西適寇方豺狼驕
似漢子弟國予知弱諸侯必得主父策
　　謝劉簿李尉見訪
詩書卧篷蓽柴門晝方開邑官劉與李馬蹄破蒼苔林
居厭鼃黽喜振敝席埃見此六翮姿茅荆共徘徊我欲
駐車轍蔬果傾舊醅山花恨未饒何以助酒杯今古飽
夜話痛飲勝百迴春風旌斾滿匏𤓰去難陪
　　送郭評節判磨勘
塵埃衣襟改顔色獨洗青衫三十年足跡不入奔走途
來徃銓户鞋履穿一時同上青雲人徃徃裨補造化權
朝梳滿手見白髪歎息不置齒牙間只言歸田有幾畆
種秫欲釀山中泉腰邊即見佩銅墨我喜百里瘡痍痊
　　登見山樓
太守終南為客主出入厭倦馬與車與山朝夕欲還徃
作樓近在室一隅主人去久山寂寞正值青帝催焦枯
我拘簿書甚杻械擺脱步上提酒壺郊原猶未見春色
似據水墨長安圖也知好景天更惜高峯常是雲糢糊
安得風伯持大篲掃洒百里如屏鋪顯昧萬狀古詩國
收拾可秃千毫書我來願作風雅户醉倒坐待明月孤
去家若有巖下夢免復夜夜尋歸途
　　和題竹軒
小軒移得清風枝知君公退來忘機山禽自識主人慣
客到有時驚不飛
　　下碁
古人欲寫得喪形萬事畫在方罫内黑白勝負無已時
目送孤鴻出雲外
　　暑軒夜坐
夜氣入庭樹小軒坐前簷清風動巨箑浮雲捲重簾月
遲待友舊蚊噪憎䛕讒輕凉若可買金願量谷巖
　　聞蛙
佞舌兒女柔異教蜩螗喧豈能聽蛙黽静枕詩書眠(能/一)
(作/如)
　　憶竹亭
蓬萊楚山底傍舍竹四圍狂鞭入門户亂筍争牆籬與
竹事還徃相對一束書壯長走世路駑駘强鞭笞塵埃
客灞滻逺夢夜夜歸小亭久不理漏棟生白芝偶放簿
書筆杖履改舊詩呼童誅蒿萊掃洒莓苔基誰庭無花
卉憎有兒女姿獨移蒼煙本慰我千里思生生山林趣
亭園有光輝免使清風來留在桃李枝月明遶竹步撚
脱頤頷髭相向若知己動搖影參差人間欠藥石稚乳
驕羗夷青衫汗汙垢寸尺莫可裨忍作倉廪盗寧老詩
書饑養筍為釣竿早晚耕蒿藜
　　和白塔寺四首
　　　四開亭
亭前流水醒客耳亭上白雲開客顔老僧有意厚來徃
四開更令㸔好山
　　　聽泉
五音入耳大聲散情性破碎不可完而今虞舜欲儀鳯
願獻泉譜為詔源(疑當作/韶源)
　　　芳亭
峩峩佛屋遍四海志士歎息傷容顔高僧淳拙有深意
獨自結茅山水間
　　　水閣
山僧聽泉心不足鑿池汲引為蟾泓自言猶欲洗俗耳
夜静為聞鼃黽聲
　　和暑雨偶書
暑如煎烹欲狂走猛雨如洗沈痾瘳寧知詩書一枕夢
便作桃李三春遊蛙蜩呌噪若交舊蛟蠅癡鈍如仇讐
今君病起正高卧莊蝶處處宜相求
　　漁家
挿屋數竿徑穿籬幾尺船水鄉菱芡足不著免租錢(時/江)
(南訴/旱)
　　宿趙屯
蘆花一股水弭楫日已暮山間聞雞犬無人見煙樹行
逐羊豕跡始識入市路菱芡與魚蟹居人足來去漁家
無鄉縣滿船載稚乳鞭笞公私急醉眠聽秋雨(此詩與/大孤山)
(一首山谷嘗手書刻石于南/康府星子灣有跋見别集)
　　宿采石(李謫仙/舊墓)
秋風宿蒹葭花落若霜雪江山古興廢荆棘壘出沒水
收鳬雁聲夜静寒籟發漁舟自來去笑語載明月詩形
動筆墨恨乏風雅骨謫仙為黄土冢平名突兀句編天
下口千載字不滅人間比興復泉底魂魄悦坐誦姑孰
語酌酒當棗栗醉夢若可見好句當須乞(謫仙有姑/孰十詠)
　　擬歐舍人古篆
𨽻書滿紙籕文廢字法破碎失本根中間陽冰入篆室
下筆日與丞相親㸃畫各得萬物體科蚪筋骨千載新
泉銘學語童子知大厯幾字名忽振足知古人自負恃
碑峴巨石垂千春篆字堆積天下字晚得紙本如希珍
鋪舒牆壁動人眼直木曲鐵若可捫人為黄土久寂寞
略不訛缺纔鱗皴我疑山鬼恐漫滅徃徃鐫鑿施斧斤
公來醉吟江山國得之愛嘆何慇懃刻詞猶恨紀不足
句句與古風雅憐一旦紙貴文字市鬻詩賈篆聲云云
蘇梅鸞鳯相上下鄙語燕雀何能羣(蘇子美梅聖/俞同有此詩)
　　大孤山
彭蠡百里南國襟萬頃蒼煙挿孤岑不知天星何時落
春秋不書不可尋石怪木老鬼所附兹乃與水同浮沈
鳴鴟大藤樹下廟祭血不乾年世深軸轤千里不敢越
割牲釃酒來獻斟我行不忍隨人後許國肝膽神所歆
落帆夜宿白鳥岸睥睨百遶寒藤隂銀山大浪獨去險
比干一片崔嵬心宦逰逺去父母國心病若有山水滛
江南畫工今誰在拂拭東絹傾千金(右與宿趙屯/同載石刻)
　　汴河
汴都峩峩在平地宋恃其固為金湯先帝始初有深意
不使子孫生怠荒萬艘北來食京師汴水遂作東南吭
甲兵百萬以為命千里天下之腑腸人心愛惜此流水
不啻布帛與稻梁漢唐闗中數百年木牛可以腐太倉
舟檝利今百於古奈何益見府庫瘡天心正欲醫造化
人間豈無針石良窟穴但去錢穀蠧此水何必求桑羊
　　樊侯廟
隂森樊侯廟古木澧水傍兹民畏如生奔走豕與羊家
家奉侯諱若在父母堂(舞陽老㓜以/侯名為諱)我來憇行役再拜
奠公觴􁛁面英雄姿名與此水長風偃衆樹枝擬若怒
鬛張隂官有兵師想在賁育行今兹寇敵驕内為府庫
瘡安得七尺軀長戰再激昻横行匃奴中庶以康肺膓
　
　
　
　
　
　
　兩宋名賢小集巻二十五
欽定四庫全書
　兩宋名賢小集巻二十六
　　　　　　　　　　　　宋　陳　思　編
　　　　　　　　　　　　元　陳世隆　補
　伐檀集
　　逰石池潭
吾家溪潭動百尺坐見遊魚可倒指月明無風水不動
釣絲鑑中出朱鯉乗閒具酒席草岸呼經一舉嘗百尾
鱠霜炙玉眠鴟夷樹掛落日醉不起幾年手板負青山
趂魚舷聲不入耳凉秋九月役吏事瘦馬奔走黄葉裏
有酒不得好景飲訪古或問芻牧子指我石池十里近
蒼苔畏厓碧無底楚王北遊歎寂寞創竒造幽有遺址
(舞陽民傳楚襄王遊/此臨河以石為池)我來徘徊知是否廢興盡可付流
水髣髴故溪在吾目濯手潄齒有餘思開罇喜與風景
遇蘆花入盃勸人醉漁翁有意助酒巵青竹盡日垂空
餌我疑溪靈靳異景不遣紅鱗滿人意人生天地未歸
客計較富貴羞犬彘當須醉倒載月歸不信郷夢留不
止
　　食鱠
秋風蓴魚肥兔罝嚵涎落溪友入晝夢但苦青衫縛落
日渡河水食指相悟覺宿夕治鱠具共作泛舟約網罟
遮青答(疑/誤)老鱒薦絲臛玉軟飽下筯坐視肴果惡酒薄
如疲兵對此得衞霍迴首食五鼎適意均一樂人間軍
須後甑釜有藜藿甘鮮豈敢事聊此慰寂寞
　　家僮來持雙井芽數數飲之輙成詩以示同舎
我疑醇醲千古味寂寞散在山茶枝雙井名入天下聞
建溪春色無光輝吾鄉茶友若敵國糞土尺璧珍刀圭
嗟予奔走車馬跡塵埃荆棘生喉頥煮雲為腴不可見
青泉緑樹應相嗤長鬚前日千里至百芽包裹林巖姿
開緘春風若滿手喜氣收拾人恐知江南陽和夜欲試
小齋獨與清風期石鼎泉甘火齊得混沌不死元氣肥
詩書坐對為客主一啜已見沆瀣醨通宵安穏睡物外
家夢欲遣不肯歸不信試來與君飲洗出正性還肝脾
　　靈井
何年清泉眼幾斛涵蒼苔瓮盎日夜至長滿莫可涯天
旱不知竭衆流起黄埃淘綆乾未定能使沴氣開(大旱/淘井)
(竭其水必得/雨以為常)廟祠失根柢故老奠酒盃(井傍有祠或/曰衞靈公廟)蠶
民呪棗栗千斤意徘徊(臘月民持蠶紙浴井中必投棗/栗呪祝其辭曰齊起齊眠千斤)
(萬/斤)兒童慣冷煖預知春秋來臨之鑒鬚眉方鑑無煤炲
窟穴若喉吭我疑吐雲雷何當鞭蜃螭與國驅旱災
　　過建成侯廟
鳴鴟古木末飢鳥啄斧柯下有黄侯宫清風在藤蘿公
昔為刺史俗若閨門和德銘潁人心千載不可磨至今
奉如生慢侮莫敢過破祠望道路丹簷獨峩峩春秋賽
豚肩里巫日婆娑牛童不知此來徃夕陽歌
　　過許由冡(在箕山上/下臨潁水)
稷契寧渴死不飲箕潁泉先生獨洗耳不聽天子言清
風飽進退千載何悠然孤墳沒荆棘高名争青山嗟我
迍邅身一命行十年味薄無辛鹹璞頑廢雕鐫朝行箕
山麓暮挹潁水源竹帛何處所搔首熊魚間白雲要閒
友尚苦兒女牽丈夫合勇决顧計羞面顔
　　洛陽道中
秋風滿巾衣洛水行飲馬山川氣象老身若在古畫嵩
雲知客心峯色正掃洒荒草徧丘墟沈吟動舒瀉
　　過少姨廟(少室/山下)
隂森老柏少姨廟爐煙蓬勃疑行雲祭盤狼籍山鳥飽
巫祝生涯來徃人
　　竹軒
小軒與竹事還徃庭下寂寂無客塵開書讀對聖賢語
一畆清風為主人
　　賦聞角(得德/字)
角本金鼓儔獨主昏曉色日收雲氣黄月斜霜露白征
夫朝夕聞淚落甲鎧黒時年腐櫜鞬白首眼不識嚴城
重啟閉不廢角人職老農鼓腹聽安識天子德
　　賦小桐
小桐纔幾尺氣壓百歳樗雨露意未飽風月韻已孤鳯
凰肯寂寞燕雀空踟蹰天地有和氣想為桐之腴我願
刳作琴獻上九重居坐使薫風還雖死骨不枯
　　賦轆轤
火雲旱風苗欲死曲木直綆寒泉深耕夫淚濕原上土
老圃顧盼輕黄金
　　賦古佛
樹老枝半死碑斷壁底眠古屋顔色改有佛獨巋然蒼
首溜雨足壞臂蔓草纒野老每再拜徃徃報豐年孔祠
照四方制度丹雘妍朝夕過其下孰肯為㳟䖍土木兹
僅分吾民信益堅佛法入人心誰與斸其根蒼蒼不可
問用意或者偏木蠧罪豈大付與啄木權胡不啄佛徒
使蠧民之天
　　斷碑(得金/字)
古寺得斷碣偃卧敗壁隂莓苔入破字欲讀不易尋姓
氏駁難辨展轉風雨侵塵冗夏蛙宿草盛秋蟲吟田夫
煆可礪老婦寒可碪伊非浮圖家嵗月徒駸駸予聞岐
陽鼓篆法抵萬金存者十止九太息涕泗霪(周宣王蒐/於岐陽刻)
(石為十鼓今具/存者九而已)
　　次韻和中伏坐夜
萬兵昏雨過暑斗挿雲傾老佞溪蛙静真交海月生遊
氛褰幕帟逺籟起莖英清洗塵埃慮幽通造化情酸鹹
時味薄寂寞古途亨去象筌真意無形寫天(疑/誤)聲詩疑
窺杜子文欲造盤庚身在清風國神逰白玉城希夷乗
浩氣沆瀣飲元精坐久忘昏寐迴頭有啟明
　　灸贅疣
贅疣在予手累久至三四初視若外物於意不能置居
閒或灸灼已沒出復繼贅出與贅沒曾莫生死異天地
贅一氣萬物贅天地贅復贅於人小大而已矣人之於
為贅作為有大忌至理本無事破真以為偽善惡亂大
性賞罰亂大治宫徴亂大聲青黄亂大賁寸尺亂大刑
酸鹹亂大味大樸如瘡疸空虚無完理天地不爾仇爾
獨贅之計恥指不若人孟子其有謂志小略其大殆非
達者意棄火復投艾兩忘吾贅贅
　　賦八月竹
我養一軒竹秋來成緑隂萬物有衰意獨懷霜雪心西
風嵇叔醉明月白公吟迴首㸔桃李何嘗費百金
　　遊雲門山
南山州之屏四時改顔色日夕太守宴供帳减繒帛更
求秉燭飲圖寫在四壁煙雲時藏埋景好宜愛惜我官
府中塵喜與山相識泉石未還徃愧負苦逋責秋風復
杖屨持酒窮勝僻莓苔轉蒼崖郡國在几席廢興賦飛
鳥牛羊自朝夕風物摹大句寸薄徒噤嘿唯作酩酊歸
山月吐半壁沈吟又慰喜三友添飲客(予于署居之南/作亭朝夕以與)
(風月徃還名曰三友其/南軒與山相值故云耳)
　　攜家遊矮松
矮松名載四海耳百怪老筆不可傳左妻右兒醉樹下
安得白首巢其巔
　　庭樹聨句枝字為韻(某/)　(王甫/)
婆娑庭中樹老大千年枝(某/)百弓蔽赫日四座生凉颸
(甫/)影怪疑龍蛇聲和認塤篪(某/)木被斧斤賞聲辭塵埃
欺(甫/)輪囷壯士歎冷淡童子嗤(某/)盤根得地固挺材本
天資(甫/)枌榆謾百尺杞桞徒一圍(某/)節堅費刻畫莫訝
繩墨遲(甫/)枝狂躍蛟虬癭怪蹲熊羆有時相摩擊徃徃
霹靂飛(某/)篩月碎玉散障日翠幄垂(甫/)腹空嬾龍卧實
少飢禽悲敗葉童僕憎清隂兒女嬉堂萱小人態堦藥
老婢姿春禽似竽笙夏蜩若羮糜提孩不出户知時如
蓍龜(某/)得成孤高狀敢㤀毫末時(甫/)身遭藤蘿蔽心與
松柏期(某/)晨煙拂杪起落日侵梢齊(甫/)老蠧病其中啄
木為良醫公輸不在世志士空嗟咨(某/)止知楩柟高苦
厭樗櫟卑(甫/)大屋必欲構老匠寧終遺(某/)棟梁如採收
散材安足知(甫/)
　　斑石枕聨句(向宗道某/)
斸得西山骨磨礱露斑駁凝結一何怪(宗/道)形模萬難學
直疑彩雲根(某/)又訝紫珉璞中瘦􁀙蛟腹(宗/道)外文灼龜
殻冷剖清泉肝(某/)􁆀搘老鼈脚堅方君子性(宗/道)清純聖
人樸有氣當補天(某/)無瑕應並殻定漬盤古苔(宗/道)想漏
神農藥堪作寢寐寶(某/)尤是炎蒸託眠月病頭愈(宗/道)横
風酲肺濯珊瑚侈可唾(某/)陶甄脆堪撲夜静魘鬼驚(宗/道)
晝冷詩魔愕首愜無俗夢(某/)心清去煩惡蘄簟方敢友
(宗/道)蜀笻良可劇何必檄愈風(某/)何必文驅瘧質任兒女
嗤(宗/道)頑宜僮僕謔枕流固迂誕(某/)籍糟徒落魄潤生審
將雨(宗/道)輝發疑有珏髑髏莊生狂(某/)琥珀宋武薄欲鑱
中郎銘文章體猶弱欲秘淮南書神仙志非樂(宗/道)我疑
混沌鑛誰與礱竅鑿可作甘寢輿華胥詣㝠寞(某/)子道
足施為我拙困嬰縛已謀其巾履(其巾履當/是具巾履)行當老嵩
霍子其乞我歸終焉卧雲壑(宗/道)嗜好我已癖須求子雖
慤氊舊王固惜瓢陋顔不博異時一經子便當千金橐
客退獨摩拂卧送山月落(當有/某字)
　　送蘇田司理
秦人勇鬬暴獄訟號難理錙銖較罪法闕責莫可避蘓
生决曺掾以明縛姦吏我見獄户囚出入有平氣章章
三年課已在山公啟六月暑濕衣出汗若炊燹俸㣲迫
朝夕衝熱事行李一身不能賙送子腸腑沸
　　送李室長慶州寧覲
我愛孟堅文學飽持筆去作將軍客鋪張大漢征北功
手攜直上燕然刻千載事掛單于眼至今猶若擒白黒
幾年羌夷瘡一方窟穴味(疑/誤)掃北士瘠我生南方長詩
書愛國區區肺如炙欲於塞外勒姓名徃徃夜夢賀蘭
石一來長安事刀筆駑駘不展芻粟力峩峩李公邦之
梓聲載百郡如霹靂今年權佩慶州印上馬威至吞秋
色羌夷奔走若奴婢𠢐面童子嗔可革白頭慶民能記
數(上/聲)前時太守有隂德(君之祖前/知慶州)試求園中手栽樹邊
人應作甘棠惜老㓜事公如父兄妥帖不敢相于極子
來别我省塞上霜風漸著邊樹赤塵埃恨絆不得住安
得鑽眉生羽翼子今才華筆端富山川去入風雅骨黄
雲白草牛羊肥區落雞犬晴歴歴將詩寫作聚米圖歸
來為我一指畫
　　和栁子玉官舍十首
　　　心適堂
一屏一榻無俗塵左置枯琴右周易重門不閉誰徃還
明月清風是相識
　　　思山齋
吳兒心著吳山深終南滿目不自慰有時蟬蜕書几邊
夢到五湖千里外(君吳/人)
　　　小池
清泉數斛闗幽事坐見鏡中魚徃來浮萍蝕盡秋月面
霜為一磨如匣開
　　　新泉
牆根新冽寒泉眼風廊一股來泠泠燈花夜半知我喜
恰是舊山穿石聲
　　　竹塢
笋隨人意踈處生清風如歸自來去雖然不與俗子期
隂過隣家亦銷暑
　　　土榻(一云榻前鼓吹蛙一部榻上古木吟風/雨客來相倚曲肱眠免令不解山公語)
牀前一尺二尺泉牀後三枝五枝樹眼間圖似在家山
夢魂不使東南去
　　　怪石(一云山鬼水怪著薜茘天鹿辟邪眠莓/苔釣簾坐對心語口曽見漢唐池館來)
山阿有人著薜荔庭下縛虎眠莓苔手磨心語知許事
曾見漢唐池館來
　　　茴香
隣家争挿紅紫歸詩人獨行嗅芳草叢邊幽蠧更不凡
蝴蝶紛紛逐花老(茴香/多蠧)
　　　蜜蜂
秋成想見香租入菊露楓膠蜜幾脾日日山僮掃紅葉
蜂衙知是主人歸(君𣙜酒卯/入甲出)
　　　芭蕉
有底春風能好事解將刀尺翦青天知君新得草書法
旋巻碧雲供小牋(君善/草書)
　　送楊侍讀自長安之蜀
西征七年四方病闗中所向尤瘡痍欲令福星及憔悴
千里特輟廊廟姿公如手持天子德家至户到人人施
秦俗鬬暴號難理列郡京兆猶鼎沸公來寛假訟訴少
杻械顛倒生菌芝神疑公惠入人淺六月巖谷囚雨師
雩壇滴酒上未乾霶霈已洗旌旗歸(今年夏公三/禱雨皆應)老農
笑呼刺史雨菽粟茂好公所攜(闗中自用兵以後踰十/年其地未嘗俱大收今)
(年夏秋田高下盡豐民徃徃/指菽粟曰此是侍讀帶來)幾年軍須俗枯槁老㓜不
足蒿與藜薄田今亦夏秋稔竇窖飽滿雞豬肥公之去
思甚明白衆口已寫德政辭鐫鑱不要路傍石人心自
是長安碑今年夷馬飲瀘水苴土新佩黄金龜(公所拜/蜀國侯)
相如才高去諭蜀弩矢故事重光輝(公故/蜀人)雍人欲把㓂
恂借益部已歎廉公遲傅巖今屬九折外帝夢即徃西
南涯
　　答王甫判官示遊興慶池之作
東池十里近遭匝風物飽南山若户屏登臨四時好我
初來長安脚擬朝夕到纒綿簿書間拘禁若囚盗一歳
無幾至荏苒成吏考夜夜千頃月只供釣魚老平生林
泉心探竒欲傾倒咫尺迺尚爾滿意寧可保君官苦近
市危坐若林槁偷閒呶呶中躍馬志歊暴登覽足意思
滿腹若懷寶歸來成新詩使我愧懷抱
　　依韻和酬雷太簡見貽之什
生長詩與書不信世道難出處愧古人章句得一官舌
强(去/聲)不肯柔開口誰欣歡十年走塵土蹭蹬苦地寒紆
朱非良貴寧較厚與單古心自突兀胸中鬰萬端昔常
玩于水今乃知其瀾身世心已灰人事鼻可酸病卧得
君詩喜拭昏膜㸔意逺辭淡泊稠重欲相寛以言藥我
病吳鱸在秦飡大句牽勉酬韻高語難安
　　謝崔象之示詩稿
古樂治情性故使風俗完鄭衛入人耳雅正聲日殫教
化走薄惡靡靡如轉丸全音不可見來徃寂寞間我疑
至和意獨落詩人肝或以鳴道德或以傷憂患存者三
百篇興寄青與丹至今如清風留在高木端敦厚久衰
落坐見王澤乾後世其得者或謁道之門失者抱太羮
競下鹹與酸最晚李杜出遂將風雅壇内以康心脾睥
睨萬物根予早酷愛慕强把屈瓠鑽當食對藜藿誦之
若熊蹯崔子我同好韻語抉籬藩其詩長於適意趣猶
椑豚巨軸踰百篇抵我輕璵璠得之忘睡眠夜拭瞳朠
昏若遊金貂市時見太古冠淡泊路久茀共約鋤榛菅
當結明月期與君酌醇源
　　次韻和真長幕中偶書
人情歲時登鄉縣自無訟公庭破莓苔日苦黥徒送幕
府隠詩書黄堂卧梁棟幾字署紙尾朝夕寧倥偬塵土
安止足性情適吟諷收心觀無始静卧憫羣動勞生懵
出處欲把清風鞚青山自無價夜夜有歸夢但知陶潛
卑寧識賈生慟夜雨誦君詩一盃供費用
　　次韻和酬真長對雪之作
西湖主人久未至雪雲為我開吟天偷閒把酒羅膾鯉
魚凍難趂煩鳴舷旋求野果向山市僮僕覔路占平川
恍然白玉為飲國寒威醉思相翩翾顧盼萬景來筆端
濡染欲寫毫已堅初疑萬國會盟散斷蛙破壁盈枯田
禽巢一一鶴上下冰殿掃洒迎羣仙又疑水官愛雪桞
故把衆庶為飛綿我思江淮有流民徃徃匍匐僵道邊
朱門意氣與寒競上馬酒面紅欲燃天將景與富貴買
不知一費幾萬錢詩家把筆争造化對此自恨才慳偏
徘徊嗅嚼醉還醒來徃但見鞋履穿歸來庭樹玉花落
稚子狂走皆華顛擁爐搔首有餘意喜與麰麥為豐年
夜闌更欲和月㸔坐久諷誦瓊瑤篇調高白雪古難和
思短强被詩魔牽卒章我欲涕淚下連茹固已知君賢
　　喜雨上文相公
火神侵官弄胸臆青帝欲滿勾芒慵驕陽暴苗不得秀
風俗相顧無顔容我公禆補造化手乞許暫息平姦驄
(公常乗/驄馬)西湖景好天子借訟簡朝夕臨青銅忽窺庭民
有旱色輟寢廢飯忘巾笻(公閒暇常服道巾/笻杖徃來湖中)訪求雩法
得古本若可舒巻隂陽功除壇規土鍤未動精意已與
神耳通雷官風師不敢息先時奔走鞭羣龍稚苗霶霈
飽哺乳一夕换得千里豐老㓜懽呼相公雨喜氣醞釀
為和風一封朝緘萬室意慰减焦思寛九重選牲祀龍
益傾倒大宅不滿猶忡忡樸愚幕吏解公意期雨霑足
環海中不以一郡喜為喜喜憂天下公之公
　　次韻和象之夏夜作
大暑暴虐如惡酒意思頹困不可醒日官我疑借炎熱
委輸出火星熒熒霈然一雨醫晚景庭樹洗出蜩螗聲
㣲雲掃洒供夜坐造化似解通人情清風明月作三友
趣君可買輕連坑恍然身在冲泊域目空萬狀遺骸形
此時象之入詩國句句鍜鍊鑪鎚精窮㣲心到混沌側
高處意氣捫日星詰朝攜詩示我讀飢腸饞口逢珍烹
義幽語險索究解如手捕虎不敢停歸來牽勉拾餘思
魚目愧傍蟾蜍明
　　和象之雨後望少室山白雲
塵埃奔趨挿手板十年已賣山中閒相逢少室若交舊
白雲與我開容顔風驅煙氣去敝幕天覆碧玉無瑕瘢
我疑神兵宴天上掃洒伊洛為圖看又疑山鬼有寒税
纊絮萬疊輸隂官色如可餐無厭飽頗梨為甑炊琅玕
去去還觀不能已一里迴首百據鞍長安許生以畫名
閒暇拂拭新素紈能求山高水深趣常恐造化在筆端
每觀雲泉得意處擬寫男女家其間今對異景慙首䑕
愚若犬彘編槽欄君詩託我有深意明月一盃心徃還
　　席上賦别南宫希元
十年眯車塵思歸入夢寐晨興見家山兩目如去翳故
人又過我相對有餘意當罇話舊遊强笑復吁欷君名
在鄉書捧檄不肯愧高堂去白髪有淚落鞭轡里人獻
吉夢四壁衆所義(希元應書里人屢獻/夢長老以為吉祥)我喜先子言在
耳若龜筮(先子嘗云希元孝/而好學必不窮)人生老聚散酒薄滿莫避
相見意最長强飲不能醉
　　次韻和劉卿材見寄之什
風波一相失倒指歳月耗交情見千里文字每教告胸
中飽耘鋤勉我穫以道踟蹰竹帛間相期古人到十里
走塵土心不勇於躁乃知鐫磨益不必硯席好(去/聲)君屈
百里官卓趨而魯蹈不使鞭扑教人情自傾倒訟稀禾
黍登醺若飲醇䤖使者席未煖姓名達珪瑁(部使者下/車必亟薦)
(鄉材未/嘗後)麒麟踴躍起志逺無近報糞土齪齪者錙銖較
稱號青㝠脚可挿泥塗迹將掃寧知西山民(靖安帶西/山之麓)
歸車恐君膏我行省板輿假途期問勞理聲如壁隣歎
息不可造(予道出海昏去/靖安纔數舍)遙知詩書宰優㳺漆園傲極
目西飛雲徒使瞳子眊敢期枉佳作綢繆肺襟奥大句
驅老意木古風雨暴驚味無厭已敗者豆籩犒我輙牽
勉和徒手大阿冐酌酒持君詩吟哦舌根燥
　　和西湖雪中泛舟之作(時安公/鎮許)
冬旱種不入潁人無顔色上輟霖雨姿福此千里窄公
來視民憂身若抱病癖霖雨變飛雪萬里如藥石幕府
環鄒枚共喜妖沴釋欲有瓊樹春選地得勝僻刺舟敲
湖氷坐泛白玉國持酒與寒競醉倒無顧惜餘英入杯
斚似解勸飲客而我坐席末斗筲寛一石景值風雅匠
萬狀困刀尺鳴鳯相上下獨愧如螻蟈
　　送同年張明逺之興州掾
赤髭苦顔貎我怪意氣揚人曰黜文登兹事可降霜歸
來卧詩書藜藿甘肉粱乃知吾同升喜此剛肺腸甘脆
迫朝夕拂衣莫安遑興山在何處蜀道難且長妻孥客
蓬蓽板輿獨徬徨(寄其孥青州/獨迎母之官)朱門腐鼎爼天理何茫
茫
　　皇祐五年三月乙巳齊大風海水暴上壽光千乗
　　兩縣民數百家被其災而死者幾半亟相平陽公
　　以同年李君子儀往賑之以詩見寄因而和酬
鹽民沒利家海隅奔走末業田園蕪天意似遣陽侯驅
巻水沃殺煎海爐怒濤百尺不及逋老㓜十五其為魚
耕夫蠶婦來躊躇百金不易箔與鋤(齊人言蠶者/與箔為數)我公
偃息哀其愚埋掩尸骼賙惸孤吾黨子儀馳赤駒口齎
公惠人人嘘日走百里嫌昳晡不飲不食顔色癯去時
萬樹如束枯回首緑暗紅紫踈寄詩百言舉其麤我愧
安飽心如苴
　　元伯示清水泊之什因和酬
十年不踏故溪上有時夢去千里遊每思魚行鑑中見
青衫手板如仇讐秋風鱸肥美無價莫怪張翰不可留
前日誦君清水吟胸中突起百尺愁兒牽女嬰走塵土
百年一半如棄投清風明月無界畔白首願作山中侯
君詩寫出漁者意老景一片在目眸清泉釣舟未入手
聊可觀誦忘吾憂
　　次韻和酬隠直憶花見寄之作
春工不揀勢厚薄染成庭内花梢紅反拘簿書似機械
不得醉倒眠緑叢君時馬上正南走假有樽酒何由同
馨香蜂蝶似相讓顔色開落輸東風公餘徘徊獨遶樹
空有歎恨不可窮君雖不見紅紫落亦有惆悵環胸中
作詩寄我憶花意句老與古争彊雄其間模寫景如畫
爛漫一片春顔容乃知詩家有刀尺裁翦自奪隂陽功
誦詩酌酒無厭已韻險强續慙非工
　　送劉孟卿遊天台雁蕩二山
治源先生高七十山水病僻不可瘳竈無炊煙不顧計
窮幽極怪如仇讐有時清風明月對好景霹靂拔却大
樹不迴頭四方泉石朝入耳杖屨百里夕已投大笑箕
山不敢出走避軒冕豈自由天台鴈蕩潑上心暑焦毛
髪不肯留縈紆長淮下平席倒指計日觀怒濤君詩功
刻造化骨吳越氣象當先愁古今吟力未到處好句願
備幽人收此行詩是圖畫二山筆歸日借我目一遊
　　次韻和伯元南樓避暑遇雨之作
城頭歸烏喘搨翼夕陽欄干手可炙長虹如篆報雨來
雲脚挿下千里赤南山端正太古屏飛亷掃雲為撥墨
安得老筆描寫住白頭許生死堪憶(長安許生踰八十/以水墨名於時今)
(已/死)
　　次韻和子儀聞蟬
落日挂樹間長我庭下隂園林動秋意高蟬忽㣲吟清
風轉餘聲杳若下逺岑㣲物感時節鏗鍧吐商金古樂
久破碎兹蟲抱金音荒忽尚偃蹇激起壯士心願為秋
蟬操被之朱絲琴
　　和子儀巡捕蝗
天子輟霖雨兹來澤東民威聲先公至暴攘走四隣下
車坐無事懲勸禆秋春物價以日减囷倉飽新陳俗愚
其何知蝗來遏公仁所至不為災羣飛亂煙雲公慮種
(上/聲)吾土且為沴氣根計丁立捕法官行勞其勤老㓜千
里眉朝蹙夕已伸我知公之德由此碑齊人
　　求郭侍禁水墨樹石
塵埃典却林泉間家夢夜夜歸雲端知君弄筆欺造化
乞我幾株松石看
　　送元伯西歸
飲者為量無大小要於醉焉而已矣乃知一飲一不徒
醉鄉欲到無幾爾我幸俸薄飲不多酩酊造次有餘味
有時酒伯投客轄斗筲往往衆所鄙近得元伯東海濵
飲少好吟性相似山青月白得意時相對觴詠不能已
直到千古醉者心名利莫可汚其涘乗興弄筆窺造化
混沌竅鑿可倒指須臾椽杵成巨軸更唱迭和若宫徴
今公官滿捨我去獨有姓名碑百里踟蹰預恐春風來
青草坐見飲地起詩須數寄續百篇無使塵埃昏紙尾
(同有東秦唱/和踰百篇)
　　讀君謨黼扆箴
常讀賈誼書愛其極理亂言入筆未乾絳灌舌如鑚文
帝不肯為萬世為扼腕漢道竟齷齪席莫一日煖今讀
君謨箴句句到伊旦窺國見肺肝欲取以手澣何啻可
痛哭一一中(去/聲)世患設施有條理如肉以丳貫可作天
下藥其應疾和緩非獨起國痿敵頸坐可絆聖賢方相
逢辨别洚與灌萬不使斯言以為後世恨(疑當/作歎)
　
　
　
　
　
　
　
　
　
　
　
　
　
　
　
　兩宋名賢小集巻二十六
欽定四庫全書
　兩宋名賢小集巻二十七
　　　　　　　　　　　　宋　陳　思　撰
　　　　　　　　　　　　元　陳世隆　補
　珠溪集
　李師中字誠之應天楚丘人也其父緯為涇原路都
　監屯鎮戎軍以邊事獲譴師中上書辨父無罪時吕
　夷簡為相詰問不屈夷簡怒以為非布衣所宣言對
　曰師中所言父事也士大夫稱之師中舉進士知
　洛川縣民有罪妨其農時者必遣歸令農隙自詣吏
　令當下者榜于門或召父老論之租税皆先期而集
　龎籍為樞宻副使薦其才召對轉太子中允知敷政
　縣權經畧司屬官提㸃廣西西路刑獄遷直史館知
　鳯翔府拜天章閣待制河東都轉運使知瀛州師中
　言時政闕失大自稱薦又乞召司馬光蘇軾等復置
　左右遂和州團練副使安置徙單州復分司南京提
　舉太極觀卒年六十六師中為人落落有氣節所至
　必設條教勸民務農官吏不煩而事舉然好為大言
　以故不容於時云
　　龍隠巖
春波飽微緑斗柄涵虚明方舟貫岩腹鵞鸛相酧鳴仰
窺穹窿頂宛轉百怪呈僅餘鱗甲碎不見頭角獰下闖
清冷淵演迤萬頃澄但同魚鳥參勿遣蛟龍驚抉苔撫
竒篆倚棹看題名三將標殊勛自與山不傾誰與贅小
築政恐山靈嗔南洞更幽絶仙佛依崢嶸太虚可為室
豈復資欒楹乳泉助茗盌中有外雪清何須驂鸞去此
即白玉京鼎來不速客抱琴忽逢迎愛此無絃曲岩溜
同一聲為君洗塵耳喚我詩魂醒祗恐白衣至好句亡
由成
　　留題龍隠嵓
過江縁磴㝷溪垠隠然絶壁天開門傳云此處昔龍隠
陰岩凛凛猶疑存風雲已與時變㑹苔蘚尚迹初潜痕
嗟余出處不自重過事輕發難為神
　　逓中得先之兄書取邕欽宜栁歸約十二月到此
　　年節已近未聞來朝寄奉
我在灕江上君行瘴海潯因勞南去夢暫望北歸心别
後年華改新來雨露深慿欄望書信一字抵千金
逺宦良多感新來更可悲春隨斗柄動人自海邊歸僕
馬疲勞甚郊原雨水時經旬不得信凴檻又吟詩
　　題太空子隠居
可道非常道真空本不空荒郊自生草閒地又栽松無
欲更何慮有為終必窮風雲上天去老子信猶龍
　　送桂州安撫余靖侍郎還京
詔從東海付南麾戎乗前驅上將威異俗已傳吾父至
斯文更咏我公歸嵗時職貢還朱紱晝日恩光賜衮衣
昔往今來亦何速長亭楊栁尚依依
拜命南來得老臣肅將廟畧制妖氛淮西將吏尊儒帥
并土兒童認使君新賜錦衣光照日舊行棠樹茂如雲
應憐孤宦潮陽守憔悴無人與上聞
　　和李明叔理定道中
幽居日日數歸程已寫華嚴兩帙經門外初寒江氣白
嶺頭多雨曉痕青曽逢飯顆嘲山笠應載鴟夷咲井缾
客土相思空引望天涯風景似新亭
　　過嚴闗有感
大抵孤忠報國難古今共是一長嘆玉闗還路春無緑
定逺歸來鬢已斑
四年嶺外得生還自顧無功但愧顔欲識君恩至深處
嚴闗便是玉門闗
　　龍隠岩
軒冕儻來仍假借功名難立更因循非才不繫蒼生望
收取林泉自在身
　　贈韓逈
未衰前已得懸車骨立清風八十餘松竹㝡宜貧宅舍
江山徧照白髭鬚
　　客有冩真者見予因以三詩贈之
嗟予少也賤到老尚無功方寸浮名外流年兩鬢中對
鏡猶慙媿圗寫若為容
文命力能平水土阿衡功亦格皇天形容不上麒麟閣
當日君臣任自然
難逢古鑑明忠腹長似騷人帯病容幾向清溪曽照見
萬尋岩壑一青松
　　送唐介(進退韻/)
孤忠自許衆不與獨立敢言人所難去國一身輕似葉
高名千古重於山並逰英俊顔何厚未死奸諛骨已寒
天為吾君扶社稷肯教夫子不生還
　　穎國龎公挽詞
獨立無朋但任真不持身勢掩君親若將坤體論臣道
公是朝廷第一人
　　麥積山
路入青松翠靄間斜陽倒影入溪灣此中猿鶴休相笑
謝傅東歸自有山
　　天目山(隆按海陵東南姜堰北有天目山古地鉢/福地陶隠居云地鉢臨江東是也東晉道)
　　(士王冶隠居於此後白日/飛昇非吾杭之天目也)
壊壁摩娑少舊題高情應怪賞音稀烟霞正自無今古
雲水從教逺是非丹井金龍藏洞府杞叢花犬蕩霞扉
登臨未學神仙事老樹閒看獨鳥歸
　
　
　
　
　
　
　
　
　
　兩宋名賢小集巻二十七
欽定四庫全書
　兩宋名賢小集巻二十八
　　　　　　　　　　　　宋　陳　思　編
　　　　　　　　　　　　元　陳世隆　補
　蘇侍郎集
　蘇頌字子容南安人紳之子徙居丹陽慶厯二年進士
　神宗朝歴集賢院學士知開封府哲宗即位累遷翰
　林學士拜右僕射兼中書門下侍郎罷為集禧觀使
　徽宗立進太子太保累爵趙郡公卒贈司空魏國公
　有集
　　挽老蘇先生
觀國五千里成書一百篇人方期逺至天不與遐年事業
逢知已文章有象賢未終三聖傳遺恨掩重泉
常論平陵系吾宗代有人源流知所自道義更相親痛
惜才高世齊咨涕滿巾又知餘慶逺二子志經綸
　　題睢陽五老圖
歸休謝事樂時閒衣鉢承傳宰輔冠盛徳舊曾親善政
霑恩新賜立危桓堂堂嚴貌依龍袞粲粲文星荷月寒
直筆當時修國史英豪邁古後來看
　　坐久月初上
高軒微雨過初夕涼風生兀坐正幽寂雲間月華明移
榻向寒階遥望孤蟾清所思故人逺對此傷予情
　　和丘林二君會程坦之家
天涯人未歸飄然江海上客心蓬任風歸路萍隨浪青
雲少知己白日多罹謗著書見窮愁倚門知骯髒皇皇
千名禄戚戚足羞讓豈特為身謀所懷慰親望昔人在
困躓寜復論得喪吾徒抱道義豈不保趨嚮勉希一簞
賢無慕千乗相巻舒各有時出處當自諒
　　送朱郎中壽昌通判河中府
弼詩詠凱風以成孝子志鄭人復君母傳稱能錫類中
郎常有懷生不識所恃登朝雖厚禄當食每忘饋念昔
鞠育勞嗟今出處異倚門豈不待兩求終莫致乳烏思
反哺哀鳴自垂翅百草揺春暉寜無謝生意灑血向穹
壤解組出臺寺馳驅咸雍郊歴訪經行地至行感神明
精誠通夢寐悠悠大道傍親息忽相值紫綬拜北堂白
頭歸長嗣悲忻敘契濶怳如隔生事四紀世路殊一朝
版輿侍兹事昔未有聞者共驚喟帥守為之言詔趣還
官次當年二千石寵名非所利仕或便鄉關安用竹符
使蒲中母家近自屈為倅貳受命慰慈顔騰裝愜歸思
既徇報徳心亦安效官智觴以萬壽薦衣成五綵戲無
復興寒泉何須賦大隧令人及聖善孝慈兩不匱贈言
述高風庶用激忠義
　　次韻蔣頴叔同遊南屏見恵長篇
青山横莽蒼萬石出南麓古刹表耆闍高聲聳羣玉居
惟擇岡巒近靡數松竹郡郭路非遥遊人舂不宿陟巘
極躋攀循崖勞傴伏架筒引流泉跨嶺搆重屋講坐據
妙峯禪堂對枯木幽尋難屢期將徃誰能獨倘逢霜臺
客暫住驄馬足聨步訪叢林終朝走郊牧相期方外遊
頓忘河上曲夷路喜君騰高閣暫予束更聴名理言俯
愜心中欲況已證真常詎止齊寵辱願言挹清風可用
警浮俗
　　和蔣頴叔亳州矮檜
檜生本脩直此種特殊異高不盈尋文廣乃遍階砌短
榦自堅强附枝交蔭翳森然葆羽欹隠若虬龍墜不知
何代有本老色彌翠嘗聞古仙者應化在兹地手植有
遺跡深根幾千嵗神靈應䕶持道宫存欵識自此物色
繁因為圃人利封殖雖地宜屈蟠由巧智以彼凌雲姿
還同蔽牛類拳曲如能壽輪囷不為器誰云矯生質終
亦遺世累詩伯一留題禪叢重增貴豈若榴檉然空傳
草木記
　　次韻君實内翰同游范景仁東園
鑾禁限沉深鼇頭雄贔屭主人出休沐秋色正明麗偶
為東園遊便有中林思縱言得造適覽物增意氣風清
濯煩襟日永忘歸轡朝野本無間簪組何用棄未必幽
棲人識兹真樂地
　　又和次中答莘老見招
近甸無辭暫駐車吳門雖好隔重湖且嘗竹苑迎霜免
休憶松江上釣鱸老見交朋尤眷戀醉吟風月好躊躇
廣陵喜得賢賓客簪履光華勝瑇珠
　　次韻約諸君遊長干寺
寺按郡東南僧嘗為我談初因晉大士來䕶古靈龕(昔/時)
(有沙門恵逺至金陵長干獲古佛塔因於其地建佛刹/後代廢撒至天禧中僧惟政乞重建佛寺俱蒙賜額)
歴世名空在重興徳乃堪先朝賜新額此地建精藍億
載扶皇綂生民息戰函刹仍存故里龍復止深潭九級
惟塗甓千梁盡架楠亭臺各軒豁巖谷更空谽殿角芝
成玉(殿柱嘗/有芝草)松梢露墜甘穴棲多禮鼠池怪集神蚦可
愛臨岡曲何人結草菴欲來尋隠逸誰與共歡酣念往
須勤到(來詩有念往/曾高枕之句)登高已舊諳低頭小城市舉目徧
村嵐静境由兹達塵容却自慙常思真趣嚮可抑俗饕
貪宇宙開懷適江山極望涵相邀幸多暇命駕即追參
　　謝太傅杜相公恵吳柑
任土吳邦果分甘故相庭纍纍朱實爛馥馥蜜筒馨玉
液三重釀神丹九煉形盤中堆火齊案上鬭銅釘玩比
韓嫣彈餐勝楚子萍瓊津融不竭塵慮滌還醒近鄙𤓰
稱瓝休誇李似瓶南樓今匪貴東望亦虚靈盛乃長洲
苑傳之大禹經秋苞千樹富霜葉一林青薦味同飴露
淪輝信景星租園輸税賦守吏占官丁貢罷中都府供
先緑野扄緘封重篚襲道里百郵亭想憶金華宴須傾
縹甕醽同梨資可口與棗助延齡豈意殊方物頻沾俗
吏㕔食珍時有愧拜賜敢遑寜顧乏齊瑤報宜追戴帶
銘永言難紀美應念漢侯鯖
　　和胡俛學士紅絲桃
京都花品予嘗評夭桃僅有十數名含絲繁艷今始識
鮮苞長蘂摽紅纓春晴日暖助顔色灼灼一片朝霞輕
鮫綃剪碎旋裝綴虬鬚摘盡將紉縈因知化工巧難狀
偏于草木呈瑞精又疑華燈九光爛蜂蝶不敢來窺争
江南萱草易滋殖維揚芍藥初種成此花皆有紅絲號
恨不同時相合并君家數株發庭際愛玩常挂簾鈎瓊
有客風流欲寄目主人喜笑張筵迎飛觴灑翰偏得意
都縁尤物牽風情我雖多病不能飲猶思强舉花前觥
　　和刁推官蓼花二首
煙雨寒塘外蕭條廣隰中花逢秋至盛人愛水邊紅碎
纈排霜葉纎蕤拂露叢尊罍不見賞留得伴溪翁
蓮踈菊未破野豔獨敷榮濯水紅纓細鋪園步障平露
寒偏發色風勁不催莖采掇聊供餌丹房助氣清
　　宣甫以栟櫚茶刷見惠繼之以詩依韻奉和
裝槖分餘具茶筒使拂塵製時工匪易得處賞尤頻常
與輪槽並宜為焙匣珍齋中延客語供辦未應貧
　　和蔡子直
官局誠俱冷交盟信不寒風霜兩髩白氷蘖一心丹未
剖方州竹猶熏畫省蘭北宫陪論定應似漢丁桓
　　和冬至紫䝉館書事
泰畤迎長日殊方展慶杯關山厭沙磧星斗望昭回月
共寒更永風隨協氣來欲知玉厯正候律應孳培
　　贈同事閣使
山路盡陂陁行人涉險多風頭沙磧暗日上雪霜和草
淺鷹飛地氷流馬飲河平生畫圖見不料此經過
　　同賦山寺都李花
小樹扶踈若剪裁新英濃淡對山齋青紅相間垂羅帶
華葉同開綴寶釵未必無言芳徑列須看成實翠珠排
禪扄掩映情多感藥譜標題品最佳衆卉紛敷争欲並
三春顔色此難偕誰憐寂寞游觀少便與移根向玉階
　　和題李公麟陽關圖
渭城悽咽不堪聴曾送征人萬里行今日玉關長不閉
誰將舊曲變新聲
三尺氷紈一絶詩翩翩車馬送行時尊前懷古閒開巻
看盡關山逺别離
　　野翠堂
郊原西與莽蒼連隔岸人家小徑穿滿目風光杳無際
栁如山色草如煙
　　西湖
椒澤疏源勢不休繞城氷玉湛寒流鳬鷖容與菰蒲亂
占得江湖一望秋
　
　
　
　
　
　
　
　
　
　
　兩宋名賢小集巻二十八
欽定四庫全書
　兩宋名賢小集巻二十九
　　　　　　　　　　　　宋　陳　思　編
　　　　　　　　　　　　元　陳世隆　補
　魚樂軒吟稿
　張維字仲欽延平人隆興中通判建康府事乾道中
　廣西經畧安撫使
　　太守馬太卿㑹六老於南園
賢侯美化行南國華髮欣欣奉宴娛政績已聞同水薤
恩輝遂喜及桑榆休言身外榮名好但恐人間此㑹無
他日定知傳好事丹青寜羨洛中圗
　　庭鶴
戢翼盤桓傍小庭不無清夜夢煙汀静翹月色一團素
閒啄苔錢數㸃青終日稻梁聊自足滿前鷄鶩漫相形
已隨秋意歸詩筆更與幽栖上畫屏
　　玉蝴蝶花
雪朶中間蓓蕾齊驟開尤覺繡工遲品高多説瓊花似
曲妙誰將玉笛吹㪚舞不休零晚樹團飛無定撼風枝
漆園如有須為夢若在藍田種更宜
　　歸燕
社燕秋歸何處鄉羣雛齊老稻青黄猶能時暫栖庭樹
漸覺稀踈度苑墻已任風庭下簾幙却隨烟艇過瀟湘
前村認得安巢所應免差池揀杏梁
　　聞砧
遥野空林砧杵聲淺沙栖鴈自相鳴西風送響暝色静
久客感秋鄉思生何處征人移塞帳即時新月落江城
不知今夜搗衣曲欲寫秋閨多少情
　　宿後陳庄
臘凍初開苕水清烟村逺客漫吟行灘頭斜日鳬鷖隊
枕上西風鼓角聲一棹寒燈隨夜釣滿犂膏雨趂春耕
誰言五福仍須富九十年餘樂太平
　　貧女
蒿簮掠鬢布裁衣水鑑雖明亦嬾窺數畆秋禾滿家食
一機官帛幾梭絲物為貴寳天應與花有秋香春不知
多少年來豪族女總教時様畫蛾眉
　　孤㠶
江心雲破處遥見去㠶孤浪濶疑升漢風高若汎湖依微
過逺嶼彷彿落平蕪莫問乗舟客利名同一途
　　送丁遜秀才赴舉
鵬去天池衆翼隨風雲高處約先飛青袍賜宴出闗近
帯去瓊林春色歸
　　西湖再開和劉頴韻
不賢那得似長城偶息潢池盜弄兵静沼何妨無事飲
幽尋聊寄所居名千山倒影河新復兩洞迴波景旋生
紀事還須武陵筆亭成唯擬看題榮
　　題張公洞
年來行樂與民同探穴追踪太史公幽洞初開名易著
蒼崖新刻句難工風驅俗駕松扉外雲鎻仙丹石室中
付與山僧司管鑰勿教勝地草䝉戎
　　登七星山
列岫凌虚滃翠嵐瀧泓澄徹七星涵巖瞻好向西湖著
飛去何妨自嶺南
　
　
　
　
　
　
　
　
　
　
　
　兩宋名賢小集巻二十九
欽定四庫全書
　兩宋名賢小集巻三十
　　　　　　　　　　　　宋　陳　思　編
　　　　　　　　　　　　元　陳世隆　補
　溪堂集
　謝逸字無逸臨川人布衣而名重縉紳於書無所不
　讀於文無所不能有韻之言尤超軼絶塵秉性峻潔
　生平不喜對書生山顛水湄多從衲子游朱世英守
　撫日以德行薦於朝意不欲行不得已詣之信宿而
　返從弟薖字㓜槃食貧嗜古樂志不仕自號竹友以
　詩文嫓美其兄時稱二謝吕居仁云無逸似康樂㓜
　槃似元暉眞足追配古人山谷讀其與老仲元詩大
　驚曰使在館閣晁張流也恨未識之耳一日惠洪過
　溪堂見無逸所居一室生涯如龎蘊少君方炊稚子
　宗野汲水無逸誦書掃除見師放帚大笑曰聊復爾
　耳相與飯菽作偈而還朱世英聞而和之東鄰有寗
　生者年二十餘以鏤刻佛像為業俄游京師因其役
　得將仕郎歸家日華裾細馬閭里聚觀弟子不懌者
　累月豈非傷無逸負出世之才年未五十一命不沾
　而殞曾寗工之不若乎噫唏不識天下之為寗工者
　比比也崇觀間欲求如二謝之高風勁節者當世有
　幾人哉溪堂竹友二集係門人所編長短句尤天然
　工妙今詩餘所載僅劍首一吷耳
　　擬峴臺
耿耿抱孤韻寂寂扄柴扉束書卧環堵交遊車馬稀風
流佳公子妙齡秉天機邀予歩層臺目送孤鴻飛山影
漾清𣲖翠色侵人衣漁浦晚烟暝霽雰蒙夕暉静言思
叔子悵然澹忘歸坐有庖丁手奏刀心術㣲萬象含筆
端縑素聊一揮古來勝達士歘如朝露晞吾人各勉力
毋為鄒湛譏
　　廣壽寺
學道䕶心城養生戒眉斧静知世味薄老愜野僧語散
步給孤園邀我會心侣塵清不眯眼境静可氷暑蓮社
宗逺公竹溪仰巢父此道不異世今人豈媿古當念貧
時交重勿棄如土
　　正覺寺
避暑訪禪客頃作城南遨秋風颯然來草木鳴蕭騷復
起水東興兩槳搖輕舠何處可盤礴有寺臨江臯門户
頗幽䆳野徑深蓬蒿升堂脱冠坐洗盞傾濁醪初筵談
名理清言洗塵勞徐徐雜恢諧坦率真吾曺尚餘清净
業詩成漫揮毫人生一瞬息逝水行滔滔歸與不秉燭
樓頭霜月高
　　飜經臺
吾祖牧臨汝滯訟清公庭胥吏退鴈鶩踈簾掛寒㕔鼓
角喚幽夢草色池塘青雙旗引五馬駕言出郊坰足躡
雲端屐手展貝葉經税駕妙高臺几研陳軒櫺朱墨紛
在眼梵字森如星臺傾人已寂聲名藹餘馨想公忘言
處角掛山中􁁉
　　明水寺
城西三十里山林深且杳羣峰如連環縁厓一徑小土
潤禾稼重地僻居民少老桂聳亭亭喬松高矯矯幽露
泣溪毛清風搖緑篠朝來爽氣浮輕烟横木杪日煖天
清明野雉鳴有鷕石澗𠻳寒泉泠泠瀉幽沼叢峩雙石
門屢經樵火燎祇園煥觚稜十雉周牆繚掃地炷妙香
房櫳深窈窕嗟予嶔﨑人平生百憂擾好古嗜簡編僻
性樂魚鳥每逢山水佳耳聽眸子瞭况同佳士遊意氣
溢雲表望逺視眈眈臨危憂悄悄險韻吟競病怪語作
危了華鯨吼脩廊僧牕曙迷曉炊黍饌來牟土芝雜荓
蓼他時子來歸伐木芟蘿蔦考室山之陽高明逺隘湫
第恐戀君恩紫禁烟花繞
　　送董元達
讀書不作儒生酸躍馬西入金城闗塞垣苦寒風氣惡
歸來靣皺鬚眉斑先皇召見延和殿議論慷慨天開顔
謗書盈篋不復辯脱身來㸔江南山長江滚滚蛟龍怒
扁舟此去何當還大梁城裏定相見玉川破屋應數間
　　寄隠士
先生(一作/處士)骨相不封侯卜居但得林塘幽家藏玉唾幾
千巻手校韋編三十秋相知四海孰青眼高卧一菴今
白頭襄陽耆舊詢名德(詢名徳一/作節獨苦)秖有龎公不入州
　　東菴
年少談王陋漢儒筆端萬字壓嚴徐昔為詞客鶯花繞
今作禪僧水竹居賤子已捐干禄學故人休草絶交書
春風縱棹逰蕭寺壯望淮山政憶渠
　　南湖絶句
丘湖奩鏡浄無氛地接西壇共一雲安得御風如列子
更邀明月訪元君
野情蕭散不便書老人無心賦子虚待借南湖雙艓子
緑荷隂裏㸔遊魚
碧瓦朱甍午景凉軟風翻袂送清香荷花也似知秋近
故歛嬌容避夕陽
　　吳家渡
碧浪粼粼見淺沙丹楓林裏兩三家舟横渡口漁翁醉
夢覺滿身蘆荻花
　　北津渡
竹籬茅舍掩柴扉衰草寒烟野逕迷只有白鷗無俗韻
何年相伴老清溪
　　王立之大裘軒
小人拙生事三冬卧無帳忍寒東牕底坐待朝曦上徐
徐晨光熈稍稍氣血暢薫然四體和恍若醉春釀此法
秘勿傳不易車百兩君胡得此法開軒亦東向蘇公名
大裘意豈在萬丈但觀名軒心人人如挾纊
　　閨恨
汲井浣我衣伐石固我墉塵埃不被體絶無人跡通洋
洋西江水我車不敢渡夙駕豈不早早行畏多露行止
既有義離合亦有時衆人豈無心不如我所之
　　豫章别李元中宣德
舊聞諸李隠龍眠伯時已老元中少一時作吏各天涯
故人落落疎星曉西山影裏識君靣碧照章江眸子瞭
向來問道𣺌多岐只今領畧歸元妙老鳯垂頭垂不語
古木查牙噪春鳥身在幕府心江湖左胥右律但坐嘯
第愁一葉釣漁舟不容七尺堂堂表我兮歸卧靈谷雲
君應紫禁鶯花繞相思有夢到茅齋細雨青燈坐林杪
　　聞徐師川自京師還豫章
九衢塵裏無停輈若居陋巷不出遊滿城惡少弋鳬雁
對靣故人風馬牛别後夢寒燈火夜歸來眼(一作/眠)冷江
湖秋馮驩老大食不飽起視八荒提蒯緱
　　鐡柱觀
豫章城南老子宫堦前一柱立積鐵云是旌陽役萬鬼
夜半舁來老蛟穴挿定三江不沸騰切勿搖撼坤軸裂
蒼苔包裹鱗皴皮我欲摩娑手屢掣旌陽挈家上天去
只留千夫應門户西山高處風露寒兹事恍惚從誰語
安得猛士若朱亥袖往南山擊猛虎
　　社日
雨桞重重葉風溪細細紋清歡惟煮茗美味只羮芹飲
不遭田父歸無遺細君東臯農事動舉趾待耕耘
　　梨花
冷香消盡晚風吹脈脈無言對落暉舊日郊西千樹雪
今隨蝴蝶作團飛
翦翦輕風漠漠寒玉肌蕭索粉香殘一枝帶雨墻頭出
(一作/去)不用行人著眼㸔
　　絶句
弄晴數㸃梨梢雨門外畫橋寒食路杜鵑飛破草間烟
蝴蝶惹殘花底霧
門前楊桞暗沙汀雨濕東風未放晴㸃㸃落花春事晚
青青芳草暮愁生
　　滿城風雨近重陽
滿城風雨近重陽無奈黄花惱意香雪浪翻天迷赤壁
令人西望憶潘郎
滿城風雨近重陽不見脩文地下郎想得武昌門外桞
垂垂老葉半青黄
滿城風雨近重陽安得斯人共一觴欲問小馮今健否
雲中孤雁不成行
　　桂花
白雪凝酥㸃額黄薔薇清露濕衣裳西風掃盡狂蜂蝶
獨伴天邊桂子香
輕薄西風未辦霜夜揉黄雪作秋光吹殘六出猶餘四
正似天花更著香
　　觀蔡規畫山水圖
蔡生老江南山水涵眼界揮洒若無心筆端生萬恠樹
杪聳烟鬟雲端懸縞帶繫舟枯桞根茒屋臨清派埽壁
挂高堂肅肅起清籟君名定不朽第恐縑素敗
　
　
　兩宋名賢小集巻三十
欽定四庫全書
　兩宋名賢小集巻三十一
　　　　　　　　　　　　宋　陳　思　編
　　　　　　　　　　　　元　陳世隆　補
　竹友集
　謝薖字幼槃自號竹友臨川人與兄無逸並以詩文
　稱時號二謝吕本中嘗云無逸詩似康樂幼槃詩似
　𤣥暉盖未敢有所優劣也
　　賦陳虚中振芳堂
青腰按節臨天闗幻成圭璧驚人寰一朝忽起枯槁想
墮作人間氷雪顔國香端擬避清絶鳯車安得窺幽閒
雪中長疑肌起粟挽住直恐乗風還風流别乗似何遜
哦詩興健排江山華堂燒燈呼客醉况引玉頰依琱闌
廣平題賦工婉媚杜陵索句愁飛翻小人徑欲悟香寂
何當步繞横斜間
　　雙蓮閣
水芝凝露披芳塘淺粧濃畫爭煌煌其間艶異不世出
連芳並蒂知何祥有如一座兩殊色盈盈植立漢昭陽
九回沉水不須沐風梳露洗皆生香公如瑤林映紅粉
粲然一笑傾澄觴故開華閣掛銀牓大篇金薤垂琳琅
吾聞艸木正瑞世萐莆扇暑芝生房須煩丹青顧陸手
貌取絶艶歸明光
　　三益齋
元龍湖海豪葢代聲籍籍只今觀耳孫才皆萬夫敵叔
兮美無度伯也古遺直當年種玉翁什襲裹雙璧期公
垂天雲佐郡試戢翼尚聞柴桑徑引領望三益嘗聞築
燕臺千里走樂劇市骨捐千金廐乗盡虎跡公乃真好
事屣履見逢掖定知子輿輩一笑皆莫逆
　　顔魯公祠堂
上皇御宇無長䇿牧羊奴子孤恩澤銀莬分印屬兒曹
二十餘州齊陷賊常山死守平原拒公家兄弟聲名白
平原白首立班行忠義凛凛真嚴霜厯事四朝惟一節
當年舌䑛中丞血豈知丞相面如藍貌雖夷易心巉巖
老臣何罪死虎口到今誰為祛其銜臨風志士長悲吒
矧瞻遺像嚴祠下未能立艸迎送詞一奠椒漿淚盈把
　　十八學士冩真圖
虬髯少年龍鳯姿手提一劍平九維瀛洲學士十八輩
如雕虎嘯清風隨到今丰姿傅粉繪皎如琪木恭瓊枝
秦王功髙葢天下脱畧世故容小疵數公不語意有在
敬宗流輩曽何知倘收王魏文學館事如辰嬴當早諫
美哉貞觀猶有憾獨向衆像一長嘆
　　静寄齋觀文忠公墨跡
董何呼我顛倒裳杖藜階西過王郎郎君好事初舉觴
平頭奴子舁兩囊開視文書浩搶攘其間穅秕煩播颺
忽驚墨妙筵有光問誰所書曰歐陽而我盥手方取將
覽之三過神色揚反嗟從來見未嘗字體遒媚筆意剛
公為文章軋子長立朝義氣凛秋霜借如春蚓縈行行
亦當珍之十襲藏况公字畫乃如此銀鈎金繩粲繭紙
公嘗臨池墨池水尚言如舩逆風使後來誰評新麗體
出公一頭子蘇子
　　與諸友汲同樂泉烹黄蘗新芽
尋山擬三餐放箸欣一飽汲泉泣銅瓶落磑碎鷹爪長
為山中㳺頗與世俗抝矧此好古胸茗椀得搜攪風生
覺泠泠袪滯亦稍稍夜深可無睡澄潭數参昴
　　讀吕居仁詩
吾宗宣城守詩壓顔鮑輩其間警抜句江練與霞綺居
仁相家子歛退若寒士學道期日損哦詩亦能事自言
得活法尚恐宣城未今晨開艸堂書帙亂無次探囊得
君詩疾讀過三四淺詩如蜜甜中邉本無二好詩初無
竒把玩久彌麗有如菴摩勒苦盡得甘味敖侯南州傑
論文極根柢讀君詩巻終曰此有見地期君髙無上二
謝以平視要當掣鯨魚豈但看翡翠
　　王坦夫静寄齋
狙猴在深山騰踔不少停大龜藏神屋縮首都無營㝠
觀静躁異洞見萬物情吾聞子王子總角㳺帝城歸來
髩猶緑閉闗慕淵明曲肱北窗下風聲肅泠泠夢覺忽
驚起猶疑車轂鳴齋居屏萬慮乃以静寄名是中得其
趣君門可長扄倘知定能應子冠猶可纓鏡似静故明
水以静故平兹言置座右可配崔瑗銘
　　示何之忱
往年君别去上馬愁凜冽今年見君面揮汗驚執熱吾
曺雪㸃髩忽忽值晚莭云何㑹心侣乃作如許别昨朝
聞扣門梳髪不暇結開門問無恙欲語聲屢咽君家嬌
小女可念真玉雪朝嬉繞君傍忽作泡幻滅念我溪堂
老誰能續此絶嗟哉溪澗毛瑣細不容擷相逢顔未開
苦語心已折吾人要解事視世一蟻垤共将煩惱縁一
付廣長舌君歸數過我不厭酒屢設人生浪自苦豈不
愧前喆
　　哭董彦孚
川流日夜去逝者乃如此平時所知人强半今為鬼頃
者哭予兄淚積垢未洗寧知少日間俄又哭董子憶昨
招君談時維六月朏君方以病告一卧不復起啟手無
别言慟哭長已矣初君在童丱警敏無與比讀書五行
下大父嘗竊喜謂當寄門户竟以韋布死死生事亦大
誰能獨免耳願沾甘露味倘悟無生理
　　嵗将除因誦前賢粲字韻詩慨然有感次其韵請
　　彦光同賦葢予與彦光皆年三十九矣
舂糧適百里九十居其半駸駸入老境競起末路歎在
世無他能聊以滑稽玩所嗟金石交契闊或星散詩憶
西堂語酒藉南鄰伴共為終年醉莫謌何時旦文書漫
遮眼挿架復盈案四愁不堪擬九歌僅能亂發春只數
日故態期頮盥寜知性本慵矧復肉亦緩人猶樂新故
事止仍舊貫酸寒益生窮歛退韓子懦惜哉連城珍不
變三日炭玉人可見求何暇定舍館退藏亟聞道飲水
知冷暖更當崇明徳不愧三英粲
　　復用前韻示内
嘗聞藁砧詞破鏡喻月半為期望夫還顧影興婦歎乃
知同室處一笑日可玩所悲孩抱中聚沫何易散嘹然
惟一雛单棲苦無伴撫枕中夜吁不寐常達旦藜羮具
一杯日舉夫隨案還勝在板屋秖使心曲亂小鬟雖槁
項聊可奉櫛盥毎觀績麻手捷急真不緩娉婷或階禍
今古同一貫頗知食薇清凛凛可立懦仍甘作詩窮烏
銀似喻炭行看春日暄婦事勤繭館所求亦不奢勿遣
兒號暖布衾幸無恙不换角枕粲
　　集菴摩勒園觀李伯時畫陽闗圖以不能捨餘習
　　偶被世人知為韵得人字賦六言
摩詰句中有眼龍眠筆下通神佳篇與畫張本短紙為
詩寫真渭城偶落吾手小圃傳觀衆賔坐上宴如居士
暗中摸索離人
　　次韻董彦速送珍上座還漳江
阿師身小膽能大文字曽追權可游(珍云曽從權/可二詩僧也)尋山
紅葉半旬雨過我黄花三徑秋隨處龎公雖有偈它年
支遁恐難酬經行若箇門風是聞説漳江似趙州
　　招李成徳
妙年英偉定楩柟老夫如樗百不堪黍飯莫孤元伯約
山夫豈有徳公談棊無多算愧三北詩要重論窺二南
只恐尋芳嗟較晚夜來風蕊落毿毿
　　採金櫻子
三月花如簷蔔香霜中採實似金黄煎成風味亦不淺
潤色猶煩顧建康
　　讀何易于傳
吏皆愁死自焚詔農正勤耕身挽船墨綬紛紛滿天下
不知誰拍此渠肩
　　讀嚴子陵祠堂記
羊裘不見釣臺傾山到臺邉分外青天上故人新黼黻
身前萬事一笭箵章侯筆法遍秦相范子文章原易經
圖畫名臣久磨㓕此碑千古粲繁星
　　觀漁二首
腹腴端可飽新歡栁貫霜鱗照眼寒莫惜寶刀煩玉腕
要看飛雪下金盤
活我波間雙鯉魚待傳千里故人書嬌娥莫道留君掃
怕捲珠簾總不如
　　潘邠老嘗作詩云滿城風雨近重陽邠老亡後無
　　逸兄用此句足成四篇今兹重陽不數日風雨不
　　止凄然有懷作二絶句念泉下二人不再作不覺
　　流涕覆面也
地下修文兩玉人清詩傳世墨猶新却因風雨重陽近
獨立蒼茫淚一巾
阿兄温潤玉介道我友淡薄朱絲絃只疑蟬蜕㳺人世
醉插茱茰若箇邉
　　隠居
清時甘小隠卜築在山阿家有傳蠶室機如踏浪婆間
看醉猫畫羞作扣牛歌不出又三月柴門生薜蘿
　　秋日登擬峴臺二首
步上溪邉百尺臺斬新秋色正傷懐千屏翳繞碧雲合
一字傾欹鴻鴈來
徘徊欣與賞心同讀遍碑詞字字工共歎黄壚封白壁
一時悲淚洒秋風
　　秋暑
秋暑不可奈秋風殊未來何時疎畫扇無處覔涼臺誰
謂月離畢空驚山殷雷愁聞老農語南畝半黄埃
　　寄汪信民二首
泮水傳經老蓬山佐箸才宦㳺思引去禄養可歸來要
路眼誰白浮雲心自灰少年馬何駛君馬獨虺隤
繫纜苻離日君行殊未歸寄書問亳社有夢向江西不
見揮犀柄頓驚響馬蹄殷勤具雞黍多謝徳公妻
　　喜董彦速自仙嵓歸
缽囊髙掛同僧夏逺寄嵓間一把茅地僻狙猴長作伴
食貧蕨筍不充庖瘦藤拄下萬峰頂野鶴來歸千嵗巢
檢㸃篋中詩幾首蒼頭時遣為君抄
　　莫莫堂新竹
僻寂漏茅屋蕭梢新竹枝徑迷人不到䕃宻鳥還知緑
色怱怱換薰風細細吹即看柯葉老不受嵗寒欺
　　夏夜對月
掃月追凉清夜分是間風露别乾坤山林繚繞地多籟
雲漢昭回天不言平野極瞻南紀濶稀星遥拱北辰尊
時平萬里無兵革静愛雞鳴犬吠村
　　煎甖粟湯二首
萬粒勻圓剖罌子作湯如蜜味尤宜中年强飯却丹石
安用咄嗟成淖麋
松黄浮椀色蒸栗初味餘甘如苦荼粉粟為湯兩竒絶
甚甘純白勝醍醐
　　問劉世基疾
君如寒涕嬾瓚師如何久苦造化兒清漳嬰疾古所歎
淋雨裹飯今其誰探囊苦乏萬金藥厯眼疇為三世醫
他年上疏恐不免細君莫念眠牛衣
　　蔡師直畫山水研屏二首
畫翁元勝斵輪扁喻子丹青如有神平逺還堪助詩思
故疑摩詰是前身
淡墨江山作小屏碧紗烟裏䕶寒泓蟾蜍冩盡看倒影
身在山隂佳處行
　　和李智伯病中書事四首
多病過嗟蒲栁弱故交聞似曙星疎逢人休問金箆術
殺簡宜繙石室書
訓釋雖工非世好風流未减已形枯固知商也真無罪
豈謂穹穹不可呼
應知露肘貧堪忍只有哦詩興未疎莫遣木蘭當户織
須煩阿買八分書
老來頓驚詩筆退愁生惟怕酒腸枯尊前學得新翻曲
早晚揮盃幸見呼
　
　兩宋名賢小集巻三十一
欽定四庫全書
　兩宋名賢小集巻三十二
　　　　　　　　　　　　宋　陳　思　編
　　　　　　　　　　　　元　陳世隆　補
　竹友集
　　送董彥速游仙巖
吾聞天竺峯聳若在天上峯前溪萬仭激石吼寒浪堂
中老比丘碧眼照林莾徜徉君屢游局趣我思往此行
何所求豈欲除二障聞呼試回頭未可踏折杖茅檐燕
寂地山氣日夜爽不斬凌霄蕂君歸藤自長
　　寄題雲卧庵
閒居不事事枕簟信所便卧形先卧心心靜形晏然複
壁非不完加以甃石堅其如方寸亂一夕嘗屢遷榮寵
萃一門寕免百慮煎雖有水精屏何由得安眼章葉踏
謡娘連臂在榻前何如山中人編茅卧山巔白雲宿簷
間對鏡心自捐我亦遺垢氛曲肱寄林泉兹庵倘夀我
一睡要經年
　　初夏觀園中草木
翠葉蕃夏初清隂勝花時閉闗軌長埽步屧園屢窺青
青溪中蒲移植井之湄下有九節根服食可不迷往時
手種桃只今與簷齊枝間有美實少日將成蹊採菊香
滿䄡擷薺甘如飴籜龍露新緑椅梧長孫枝觀身要若
蕉衛足當如葵節憐孤筠直惡戒蔓草滋天津白玉郎
看花驚洛師吾人守環堵草木相娱嬉逍遥各自適慎
勿相唐嗤
　　次董彥速示輪老韻三首
法涌僧中鸞孤絶翔千仭似聞天竺老續此燈無盡君
游千峯山邂逅一笑哂當知絶諸惡如草已芟藴
君如千里駒但欲見鞭影既明才越都未暮已燕境適
楚或化轅空歎道里永是中皆坦途幽處試深省
黄花散若金翠竹森如束此還有妙義機登同箭速可
憐鈍根士每嗟力不足須知日月疾僅得羊胛熟
　　食藕
人憐淤泥上出此萬朶蓮須知淤泥中有藕大如椽本
清凝氷雪末艷方嬋娟玲瓏衆竅通蚴蟉數節連甘寒
固不數却暑暑所便髯奴來城市負籠至我前開緘尚
帶泥未嚼先垂涎霍霍磨霜刃霤霤挹澗泉切玉墮冷
冽已覺沉疴痊芰實鬬角紫雞頭剥珠圓秋盤薦此果
頓使二物捐全此湼不緇餘品莫爭妍而能豁憂思令
我心歡然竒功更耐老合作飛行仙
　　翠雲道中觀穫
代田誰為西漢議耐旱幸有占城禾揮鐮正見八月穫
拾穗遥憐一老歌為言使君驅五馬北陌東阡餉耕者
汝曹力穡更當勤慎勿惰游辜使君
　　喜劉世基至作詩留之
君家飛猿西我寄躍馬北躍馬望飛猿𣺌若千山隔十
載一㑹面一年三寄書書中無剩語只有問何如去年
秋風初君馬秣雲卧(庵/名)鶴立望君來廻鞭不我過今年
薫風後取道凌雲來(山/名)解鞍愒我廬握手慰我懐胸中
所藴藏言下皆傾倒挽留莫怱怱索去還草草堂有鶴
髪母室有蓬首妻屋前虎豹怒屋後鼯鼪啼逺游縱未
歸旅寓安得久三年勞夢魂一日接盃酒君歸太早計
此樂未易辭人事雖好乖興盡當語離壯時須摩厲老
矣但跛挈荃蘭本同芳霜雪有一節君識飛猿句我和
躍馬詩他時兩相寄抑亦慰相思
　　中秋示座客
去年中秋時我病起復仆苦遭水帝子百計推不去牀
前客問病草草壺觴具酬獻呼稚子應答煩老嫗今年
幸强徤佳節欣㑹遇況有座上客蕭散如鷗鷺尊前清
興發豈數飛蚊聚南山又朝隮晚雨細如霧難追阿連
玩徒咏希逸賦隂晴天下同吾事亦何預不須淵有珠
遑恤食無兔人無百中秋對月復㡬度幸逢外方交姑
樂酒中趣君㸔清夜徂草上已多露
　　春寒
冉冉雲生嶺翻翻雨决渠畏寒戒墐戸惡濕問生魚始
怯春衫薄俄驚團扇疎天憐憔悴骨莫遣峭風梳
　　觀碁
客憇茂林晚風生凉簟秋從横飛碎玉勝敗决中流北
叟暫亡馬西風還覆舟誰能闗許事寓目且忘憂
　　喜晴
十日江村烟雨濛曉來初快日升東扶疎蕉葉展新緑
寂寞榴花開晚紅得句又從山色裏發機渾在鳥聲中
披衣出戸眄四野好在良苗懐晚風
　　送和香與彥速二首
侯莎新補蔚宗傳藿燥簷粘疑可憎試炷博山元不俗
小奩分供在家僧
窻間一炷結趺坐萬象森然應眼明不印香嚴薫未歇
何妨人誚太憎生
　　暮春久雨
季月何多雨經旬不見山雲師工蔽塞羲馭久間闗水
已澤中滿寒應天際還壊牆憂盜入只益髩毛斑
　　晚春書事二首
春來畏病不飲酒孤負山南山北花有客欵門驚剥啄
無人追韻得車斜獨酬砌下二三子豈憶城南韋杜家
不畏詩窮嫌水厄時時搜句煮新芽
未曾留客十觴醉已是飛花三月時忽悟病來真老矣
倘逢聖處亦中之眼前用意半乾沒世上忘形皆白癡
誰似陶翁有名酒呼兒覔紙又題詩
　　和陳虚中與吕少逸唱酬口號
霏霏玉唾勝三語灧灔金荷傾十分簷外催詩疑有雨
林間張幄豈須裙臨溪尚憶童時釣問俗仍寛柱後文
珍重雨公新句麗落花倚草競紛紛
　　螢火
日出知何許宵行有底忙自疑縁寸草不敢近扶桑瑣
碎豈堪數神竒安得長㣲風迹未掃更待九秋霜
　　七夕書事
燒燭留今夕啣盃憶故年風前失二士句裏問三𤣥隨
分𤓰蔬設占星古老傳不須文乞巧只有直如絃
　　朱濠州挽詞二首
俊軼金閨彥風流粉署郎憂民形玉色治郡輟鵷行籍
甚聞前席居然歎掩芒何人殺青簡惠政在濠梁
公才真霹靂令徳故從容未錫九環帶俄傾千丈松清
香銷燕寢遺札陋登封身後纍纍印紆青已二龍
　　哭無逸兄三首
久客思鄉社長歌去國門還家未偃息樹旐忽飛翻苦
淚不勝滴悲懐誰與論平生急難處愁絶望鴒原
文章不用世嵗忽值龍蛇遽使賢人隕長興志士嗟有
兒纔句讀無地可桑麻頼有興元尹能賙孟氏家
溪堂載酒地無復故人車敗壁龍衣委荒畦馬齒踈凄
凉閉闗賦淪落廣㣲書但有清風在時時為掃除
　　題干逢辰畫
踏遍江南岸歸來試解衣誰言物外賞不與筆端為石
帯蒼苔瘦風凋折葦稀令人清興發欲問釣魚磯
　　戲咏石榴晚開二首
靡靡江籬只喚愁眼前何物可忘憂楝花净盡緑隂滿
纔見一枝安石榴
無復幽姿淡淡粧胭脂深染薄羅裳芙蓉影裏避三舍
石竹叢中許壇塲
　　端午即事
卯飲縁佳節昌陽薦一巵兒諮射團事妻誦賜衣詩懶
檢三閭傳争纒五綵絲平生幾端午隨分作兒嬉
　　書李元亮真牧堂賦後
揮翰眼中元亮牧牛何處癯仙公澤如今不泯當家諸
子俱賢
　　題陳陽樹石二首
寒藤骨數百尺枯木大七八圍挽取衛公竒石俱還數幅
寒溪
解冩枯松潤石陳陽筆意名家弟子蔡規今老古人王
宰如何
　　哭汪信民二首
竟欲游梁苑聊甘食楚萍談經謝紈袴植髮愬槐庭㸔
鏡髩毛改横空烟霧㝠誰評貞曜諡更謁退之銘
徐穉生何陋袁宏軰豈知誰知十斛水中有百金魚肘
見貧非病疽成憤不攄銘旌返南國寥落正愁予
　　杞菊
雨洗幽叢清客襟厨人採掇獨何心根苖扶老或名杖
蓓蕾舒黄無數金
　　絡緯
䀨人長向井邊啼在宇丁寧戒授衣織素盡輸官事了
秋來工女正投機
　　倦夜
山月斜臨帳山風細拂裳蕭蕭碧烟静炯炯白間凉
境寂萬縁息心灰十慮亡無端催曙鳥底事厭宵長
　　喜董之南歸
乾鵲飛翻噪晚林阿南歸騎果駸駸青山黄綬霑新命
白石清泉是素心金鑷多情洗雙髩葛巾從此避華簪
來年往獻東廵頌今日聊為梁父吟
　　懐祥首座
師在羌廬西復東無心還似鳥飛空月鈎雲幕今何處
禪板蒲團只眼中未悟竹間鳴瓦礫擬隨童子問鈴風
前身倘是胡居士打破虛空對沼公
　
　
　
　
　
　
　
　
　兩宋名賢小集巻三十二
欽定四庫全書
　兩宋名賢小集巻三十三
　　　　　　　　　　　　宋　陳　思　編
　　　　　　　　　　　　元　陳世隆　補
　竹友集
　　雨後秋山
宿雲散層隂秀色還叠障如將螺子緑畫作長蛾様光
浮竹木杪影落簷楹上何人妙盤礴淡墨冩屏嶂五絃
豈須撫衆響亦清亮我病不出游素壁倚藤杖舉觴酹
羣峰嵗晚一相訪
　　種松
清晨課僕奴遶舍誅蒿蓬身非郭槖駝學作種樹翁胡
不種杞栁但種青青松念汝受命獨勁氣凌三冬明年
見汝生何年矯蒼龍種徳亦吾願穆如松上風安知百
載後無人思角弓麥隂行可頼不必荒茅中惟當䕶以
棘養視如嬰童此法豈浪傳聞諸玉局公
　　同董彥光陳妙音游安樂寺分韻
著鞭蒼厓隂下馬古寺門老僧乞食去獨瞻無上尊相
將二玉人盤礴共一罇境靜悟塵垢林香識蘭蓀何年
缽羅老同訪花栁村
鳥能貫珠歌花能折腰舞老人如鴻江識此真律吕擊
節復長謡急觴猶插羽春風已趣裝行樂更幾許吾人
但取醉何必浪自苦
　　聞彥光田舍遇火幾焚其廪
睡龍未覺山澤枯其誰濡幕待不虞炎官弭節飛亷怒
小屋旋徹大屋塗鬱攸飛空百鳥噪煇赫照樹騰猿呼
緑林灰燼一瞬耳況乃田父蝸牛廬天公似惜詩人癯
約束風伯為回車百神救廩鳥工往不待綆缶澆焚如
尚令太瘦逢飯顆幸未饑死同侏儒怪竒敢追陸渾韻
弔賀不必叅元書作詩嘲誚共一笑逄人舉似應胡盧
　　許巨源送笋
君家遶屋青琅玕驚雷裂地千兵攢入山長鑱不汝赦
日獲玉版登君盤有餘䑕壤幸分似憐我羮稀筯易寛
厨人取給晝餔膳頓使齒頰生甘寒韭葅薤苗豈復數
䏑美似覺無貒貛嘗聞幽士愛風竹忍嘬其子吾何觀
願君養成四時葉他時犯雪同君看
　　灌園
春初韭爭妍秋末菘更好嗟我喜蔬食如人嗜羊棗何
嘗厭滋味政自樂枯槁念彼蝡蠢蟲性命欲自保變相
驚蜊異將糖嫌蟹躁故於園日涉蒔此可食艸邇來秋
雨餘三畝凈如掃畦丁猶浸灌小甕亦自抱問許機事
忘何如漢隂老
　　題顧凱之醉道士圖
虎頭癡絶自不癡丹青妙處手得之石巖戲畫㓜輿子
酒狂更貎黄冠師一人坐睡真被酒二人杯杓不停手
一人回面愁不釂二人直視開笑口上有醉墨書者誰
翰林手題獨酌詩題詩真識醉時味畫圖如冩詩中意
珍藏不換一斛珠李詩顧筆今世無
　　題文與可畫竹
我昔居西園手植竹數箇凛然如徳友節行不敢破朝
吟玩霜枝夜聞蕭瑟清風吹一旦忽不見似覺塵土汚
人衣朅來翠雲麓日惟見山不見竹雖云山氣日夕佳
尚恐無竹令人俗昨得與可畫自掃塵壁掛門開風動
之如枉故人駕對山看畫信不惡何人更覔揚州鶴
　　寄孫子稷
我家大馮君清詩跨隂何尤工婕妤怨不愧青草歌後
生游其門玉石例琢磨是中知味少莫辨白黑鵞獨聞
子孫子鏘然應鸞和君嘗喜其似謂可同臼科劍池佳
山水清漣映嵯峨孫子居山間新詩日吟哦探囊肯投
我百篇未為多論文定何時一醉金叵羅更嘗期皓首
共理釣魚蓑
　　登同樂亭飲泉
何人愛斯泉結搆泉上屋空亭何所有冷氣宜三伏泠
泠石甃淨須眉直可矚欲飲無樽罍挹彼纔盈掬何時
近亭居更種亭畔菊日飲潭中甘庻用稽死録
　　呉民載棄意堂
此身聚沫無為強斧工伐性藥腐腸寸田蕪穢尺宅荒
玉石落落不滿房黄婆居中補四方焦勞亦坐意所藏
土如磽瘠草不芳令人槁項馘亦黄世人紛紛各膏肓
我以妙語名斯堂期君得意觀濠梁從渠婪酣狠如羊
君自放意無何鄉一洗痼疾生天光漆園發藥君得嘗
　　次董彥光乞米韻
董侯朝飢雷殷腹咄嗟無人羞豆粥杜陵太瘦縁作詩
玉川辛勤坐憎俗細君截髪恐未暇有弟能令餉君粟
不妨更就乞㯽榔他日金柈供一斛
　　分韻招無逸兄得益字
長懐烏衣游親姓何戚戚吾曹乃其後何不追往迹向
來鴻鴈影曠若参商隔沉思不可見佇立久悽惻去年
霜霰中送别衢路側今年冬風至猶未見顔色念我如
楚囚欲往終未得倘能為我來不逺道里百要觀衡茅
下有此座上客新釀秋已熟老菊寒尚折彌年心怫鬱
可以一笑釋仍當戒後乘聯翩載三益
　　翠雲分韻得禪字
杖履信所適溪流忽濺濺行入武陵村偶入桃花源劃
然見華屋佛界開青蓮怱怱伊蒲饌一餉腹果然同游
得吾黨曠逹真能賢董何韻俱勝欲拍諸阮肩兩王亦
豪舉一擲常萬錢周郎秀眉宇要是佳少年衆中兀坐
子少味亦寡言困眠借僧榻自嘲邉腹便平時所懐人
磊落星辰懸會合不易得兹游豈非天重來恐寡伴獨
訪祖師禪
　　寄李商老兼柬文若季弟
有客春來傳尺書書詞字字敵瓊琚經時伏枕沉綿甚
異縣論文消息疎物外高情想三鳯眼中何物當雙魚
遥知小弟凄凉意騎省歸來正望廬
　　晝卧二首
書魔纔挽睡魔推鼻息俄驚吼怒雷夢到逍遥大庭館
不堪簷外鳥驚回
剥剥啄啄無俗客清清泠泠多好風一枕本無憂樂累
何須游宦大槐宫
　　青精飯三首
霍山王鄧兩真隠駕鶴乗雲飛九天當時服餌定何物
同飯青精三十年
從來見説青精飯晚遇真人隠訣中長恨聞名不相識
那知俚俗號烏桐
南人雖號烏桐飯過熱翻成作淖糜太極真人方未試
茅山道士寄何遲
　　送酒與晏如居士二首
南人釀酒詫深紅注瓦真成琥珀濃與藥相投莫宜此
急分多病晏如翁
此翁曾把春償酒醉插姚黄更乞花多病只今猶解飲
細傾聊為遣生涯
　　示李商老兄弟
月夜宜披宫錦袍定知公軰豈蓬蒿文同修水波瀾闊
人與廬山意氣高伯氏最於三虎怒凡兒何翅九牛毛
相逢徑欲倒家釀莫厭尊前持蟹螯
　　夏日游南湖
麯塵裙與草爭緑象鼻筩勝瓊作盃可惜小舟横兩槳
無人催送莫愁來
　　咏金來禽
林上離離金彈丸宜隨玉食薦金盤從來物以逺為貴
酷愛閩中荔子丹
　　書懐
頼有書遮眼初無客就談身閒惟取醉髪短僅勝簮學
僻令何用囊空寳不貪老師行駐錫凖擬問前三
　　次李商老端字韻
胷中磊磊夜光寒霹靂驚飛在舌端夢去幽尋遶山
麓詩來喜色上門闌四時更運不停軌萬物並流皆病
湍兩髩凋零壯心在忍窮懐抱若為寛
　　招汪叔野
夜語僧窻雪載塗别來夏木又扶踈兩牛鳴處地非遠
萬竹隂邉吾所廬兒能竊聽從忘箄子盍徐行可當車
莫訝南鄰狂處士掺撾傾坐一軒渠
　　投贈通守陳虚中
前驅負弩斾旌忙凛凛寒風挾曉霜人道姦藏有三穴
公知民病極千瘡揺毫端是霹靂手抵几還驚鳬鶩行
莫向琳宫坐閒冷太阿何事匣中藏
　　晚晴步塘上
漫蹈斜陽堤上行偶逢白叟問年登去年禾乾龜兆坼
今年雨多禾耳生
　　鳴鳩
雲隂解盡却殘暉屋上鳴鳩喚婦歸不見池塘烟雨裏
鴛鴦相並濕紅衣
　　聞吕居仁病未差覔使寄問
消渴文園苦病多蕭條子美卧江沱士窮不遇古如此
天實欲為人謂何忠義名家忝申許文章秀氣望岷
峨期君煉玉煮白石色比嬰童何啻過
　　種竹
闢地種修竹得方縁秘經成隂向北宇倒影落中庭直
取内含素豈惟枝鬬青龍鍾玉川子猶擬抱添丁
　　次韻季智伯寄茶報酒三斛
歡伯風流可解憂疑君此外更無求揀芽投我真抛却
不是能詩薛許州
二生相逢妾換馬我今直成酒易茶腐腸銷膏亦可戒
與子服霧餐朝霞
君如張籍學古淡麗處往往凌隂何長句短章時寄我
為君翻入竹枝歌
　　懐鍾陵舊游
五年二度過鍾陵馬上春風醉裏醒南浦江波迷眼緑
東湖烟栁半天青從來地域歎卑薄怪底山川終炳靈
又見徐家有高士他年重作䀻君亭
　　湯泉泉在法水寺後
亂泉如沸出灣環餘燠猶霑野寺間但與山僧洗塵垢
還勝漲膩在驪山
　　食蟹四首
端為懐黄取醢烹豈縁多足恣旁横焚臍未用集䑕軰
椎髓方嫌太瘦生
分付厨人苦見嫌十臍元有九臍尖要知其中未必有
輸與蛤蜊如蜜甜
論功直與酒盃同何事生憎在水中不使落湯頻下箸
終令骨醉耐春風
有國嘗憂以味亡須知有毒味中藏誰能不累口腹事
莫趨秋風啣稻芒
　　以牛膽漬槐子送董之南二首
雪霜無頼㸃君髩五十龍鍾成老翁急分槐實要腦滿
佇見頭青雙頰紅
解牛得膽大如斗投以元槐功更加來嵗青袍映緑髮
不妨看盡九衢花
　　送王坦夫由淮南入京
王郎乗興上扁舟數遣書來冩我憂奏牘三千待金馬
巻簾十里夢揚州桃花水漲理歸檝蓮葉盃香消客愁
白髪倚門長望子細君應賦大刀頭
　　游安樂寺陳妙音載酒
遶郭尋春未見花不知春在梵王家林間新翠張裙幄
席上殘紅當臉霞興逸持盃睨雲漢飲酣揮翰走龍蛇
主人不是陳驚座投轄歸時日已斜
　
　
　
　
　
　
　兩宋名賢小集巻三十三
欽定四庫全書
　兩宋名賢小集巻三十四
　　　　　　　　　　　　宋　陳　思　編
　　　　　　　　　　　　元　陳世隆　補
　竹友集
　　次劉世基韻
兒時窺豹見一班晚學一枝千金殚齋房芝草不並秀
且餐秋菊紉春蘭無心時共白雲出忘機日對沙鷗閒
窮人與世各異調敢望一唱仍三歎昨來卜居向巖邑
玉川破屋纔數間朝看爽氣出逺岫夜聴遶舍鳴清湍
㡬回欲棹酒船去賀老不見空稽山劉郎好事肯過我
入門矯矯真翔鸞平生飲客愁腐死望君復來酒今㫖
君如止酒要談道同酌寒泉靜無滓哦詩雖復落君後
强學猶將效矉里懸知吾廬不落莫有客同盤飯葵藿
已呼纎手縫錦囊更遣長鬚且芒屩相攜踏遍翠雲峰
得助溪山應有作
　　王摩詰四時山水圖
欲知摩詰詩中畫桃紅栁緑皆摹冩更含宿雨帶春烟
一段風光生筆下欲觀摩詰畫中詩小幅短短作四時
山平水遶含變態是中有句無人知此公盤礴萬物表
胷中炯炯秋空曉戯磨淡墨汙絹素世上丹青擅場少
何人乞與輞川圖裝成小軸四時俱壁間仍題六字句人
言雙絶古今無
　　同陳虚中洪駒父登擬峴臺觀水漲
雨聲何浪浪溪流勢洶洶莽蒼兩涘間不辨馬牛風翻
疑坤軸裂渺與天河通林杪露寸碧濁浪奔蛟龍櫓揺
扁舟下䄂手閒篙工踈烟媚晚霽飛雲帶歸鴻境物復
可冩妙手無僧崇登兹百尺臺令人豁竒胷尊開河南
守坐有西山洪游目託遠懐平水念禹功視河不治行
他日望兩公吾儕何所樂白首卧船篷
　　送邑尉朱登仕告老歸華亭用玉局老仙寄王慶
　　源韻
君不見黄冠還鄉乞鑑湖又不見拏舟送米煩胡奴白
頭真負平生志妙年毫端敵萬夫向來惡少虎負嵎職
當疾走編其鬚袴鞾不是老者事腰間羽箭吾初無揮
盃勸飲古寺底日有野老争攜壺頗遭官長勸歸歟婦
能右擯兒左扶但令妻病足鹿脯何憂兒寒止熨𥜗蓴
絲作羮鹽未下鱸鱠切玉秋不癯華亭自昔傳鶴唳蕙
帳後夜聞猿呼不是人間冶容子團圓十五正當壚
　　晏如堂詩(并序/)
　季智伯渠州使君大夫公之長子也早以學問稱其
　家兒不幸壯嵗失明不能世其禄洽問強記於書無
　所不通尤愛淵明詩嘗使細君誦之至㑹意處擊節
　不能已舊以女家人木蘭隨其後木蘭既辭去常扶
　杖獨行逍遥自適客至必具酒與之商論古今飲酣
　興健仰天而歌顧未嘗以貧病攖其胸中也廬山李
　商老命其所居之堂曰晏如且作銘號智伯晏如先
　生可謂名稱其實矣智伯求予詩為賦雜言一篇
西都執㦸郎田少家無儲雖云貧賤不戚戚著書防患
何多虞柴桑避俗翁寢迹安吾廬如何更作貧士詠更
賦楚調長嗟吁乃知兩賢蒿目憂世患不如先生無目
自晏如朝哦詩千首暮對酒一壺木蘭能歌作行雨但
聞龎婆時誦田園居閒擕笻竹自索塗醉或起舞嗔人
扶幅巾深衣端可畫每嗟伯時何在無人圖往日山陽
徐仲車不聞世事惟躭書使君早興合堂坐誇今弹古
定自娱徐能開口論事以難客君當書空作字以曉徐
吾知二人可同傳不知細書太史今誰歟
　　題吕隆禮詩後
岐山鳯多雛鳴必中律吕乃知忠厚家要作謙退語申
公三世後有子筆甚武四公如日月映照萬萬古此郎
膽如斗一筆要連拄不知秦陳軰渠欲置何許他年品
斯人戰國一豪舉
　　次洪駒父游明水韻
薖也學耐辱況負三宜休頗有㓜輿風自許􁒅與丘仙
境想方丈山形懐不周如何在眼山未暇著屐游蓊鬱
明水峰爽氣常不收遜公釋門老苦節無匹儔食訖自
灌畦挈水端若抽到今巾屐在迹勝境亦幽常評左轄
賢當從古人求從政獨何有未説賜與由勸耕遍阡陌
民謌殖田疇幽尋到山寺弭節聊滯留家賔各文采粲
粲五楘輈賦詩雜流麗如栁春映溝何必打兩槳歌舞
催莫愁聞風我滋晚尋勝行且謀朝游可暮返豈曰山
川悠
　　咏二疏
辯如懸河陸大夫不畏嫚罵談詩書歸來分槖養羣
雛隨從歌舞樂有餘兩疏高蹈要齊驅長揖儲君歸里
閭願為羽翼還商於豈願飛刀鱠生魚揮金延客以自
娱子孫勤力舊田廬同時異代多不如高明長遭鬼揶
揄平明爭入七香車華屋擬用黄金塗壯心雖在逼桑
榆長歌擊碎玉唾壺官成名立盍歸歟江湖之士可胥
疏君不見渠家父子並轡出東都於今粉繪冩為圖
　　集菴摩勒園會者十人以他年五君山即席分韻
生涯水中萍漂蕩信所之十年糊其口不食故園葵思
歸同越鳥長是巢南枝祭竈郭北隅小屋如雞栖園開
十肘地草木發華滋紅榴媚夕陽初篁揺輕颸招我賞
心舊於焉持酒巵合離如日月果有弦望時詩壇失老
將一鼓氣已衰頼我如虎賁典刑猶在兹相歡且盡醉
莫詠驪駒詩
　　聞無逸兄下第
豐林分首各消魂兄弟傷離況玉昆初謂過都留虎脊
又令㸃額向龍門往聞淮北雪花大歸值江南梅雨昏
欲寄短書無别語年來花栁自村村
　　李簿家有侍兒妙麗善歌舞諸人惜其死為賦詩
　　予亦賦二首
草頭朝立露溥溥樵歌暮歸丘隴寒當時座上客半醉
琵琶不許近簾弹
郎子風流栖枳鸞枳上单栖泣夜䦨窻前邂逅一笑粲
夢中猶作在時看
　　久旱喜雨
誰言旱魃虐敢奪雨師權瀰漫溪流漲瀾翻屋霤懸占
年豐䆉稏快意滌柈筵疎懶知何幸茅齋穩晝眼
　　植菊
憔悴靈均老蕭條子美醒飱英謀自潔摘蘂恨猶青事
往成今古人亡尚典刑老夫今白髪頼汝制頺齡
　　有懐如璧道人二首
道人詩思㵼江湍乞食侯門鋏屢弹鋪褐卧雲何處去
不應投老累儒冠
每憶詩人賈䦘仙投冠去學祖師禪塵埃不染心如鏡
妙句何妨與世傳
　　寄王立之二首
坎壈修門裏蕭條處士廬憎人玉川子憤世竹林書家
有來禽帖門無載酒車諸公生死隔不是故人疎
舌本初傳强仍聞右臂枯經春一旬卧見客二兒扶吾
道何寥閴夫君合洗蘇世無湔浣手藥味且時需
　　贈别董彥速四首
人間底處異蘧廬莫莫堂中豈定居我尚滯留君去速
荒園三畝夢歸歟
多謝清風日掃庭與君同種菊青青開花爛漫君何在
莫忘蕭條我獨醒
欣同衆鳥託吾廬投杖行當歎索居不是酸寒孟東野
吾言能聴果誰歟
機事都捐憶大庭茅簷相對眼俱青期君别後文章
健往弔沅湘屈子醒
　　次韻無逸兄見示
憔悴誰能賤大招㑹將菌桂雜申椒巷南鄰里頻相過
水北山人詎可邀細酌敢謀長袖舞苦吟空咏寸岑遥
耕耘頼有陶潛婦不美孫郎對大喬
　　次汪信民寄無逸韻
詩翁索莫閉門居珍重山陽信不疎但報七言當玉案
何須千里駕柴車樂天官滿應歸早楊子家貧只晏如
他日往來隨二老共甘盂飯與盤蔬
　　送酥魚頭醬菜與何之忱三首
和蜜煎膏學甕酥兒誇甘味比醍醐老夫舌本不知味
強解嘲為羊酪奴
放浪三江又五湖頭顱見醢亦何辜世無剛者不用覆
往侑一觴隨蜜酥
甕底寒酥冬作葅春來把酒必時須庾郎鮭菜二十七
還得何郎下箸無
　　立夏日作四絶
雨脚連雲苦未收曉驚池面日光流田家甑裏封蛛網
即漸歌謡麥有秋
小簟含風六尺牀竹奴從此合專房吾身瓠落都無用
占得山間一味凉
熨得絺衣一番新幅巾輕軟最宜人花時氣暖長愁夏
竹裏風㣲又勝春
學作蒲葵扇未工手揮聊有古人風君王别用機中練
定被南來長養功
　　寄劉世基用世基寄之忱韻
斵堊誰能鼻不傷虎賁何取似中郎吾人身健間何濶
誰日書來喜欲狂華屋不存長念昔(用文/靖事)金蛇雖在莫
干梁(用劉/氏事)㡬時燒燭留君語更向東窻置一牀
　　招李商老兄弟時聞權守陳公留之未聴其來
十年不見令兄弟眉宇長懐元紫芝栩栩夢魂我獨往
翩翩書札慰相思求船貨馬事應速酌醴焚魚吾豈辭
政恐孟公投轄飲惜君高論解人頥
　　次劉世基韻
孔子已傳三十八諸孫猶自見長身試將後謝追前謝
豈料今人愧古人華子岡頭千叠秀劉郎詩律一朝新
吾家碧澗紅泉句聊欲煩君作後塵
　　用前韻和董彥速
得句可傳千古意搜竒攻苦百年身河梁贈别初無對
錦里吟春復有人我已汗顏驚手縮君猶瓊樹賞朝新
從今習氣須磨盡二字惟當悟客塵
　　夏日書事二首
蒼虬蟠礎濕生雲翠竹揺風水有紋凉卧北窻呼不省
蟲飛遶髩夢中聞
雲峰矗立駐金雅夢㫁槐宫影未斜屏翳御風游不返
南山空轉阿香車
　　余嘗㑹李商老於海昬識吕居仁於符離今已五
　　六年矣偶見二公倡和詩各次其韻二首
憶昔逢君夜雪中高談未了酒尊空清漣緑篠今輸我
白璧黄金政負公渭水流清終異濁池花變碧舊曾紅
欲評此意君何在長是蒼茫立晚風(右寄/商老)
維舟濁汴偶相逢弹鋏歸來四壁空耕道十年常九潦
謀身一國自三公似聞諷諭能知白豈但詩詞要比紅
申國凛然生氣在故知郎子有家風(右寄/居仁)
　兩宋名賢小集巻三十四
欽定四庫全書
　雨宋名賢小集巻三十五
　　　　　　　　　　　　宋　陳　思　編
　　　　　　　　　　　　元　陳世隆　補
　竹友集
　　李成徳作二筆几以其一見遺云得様於郄子中
　　家并示長句輙次其韻奉酬
琴不安絃製竒古可憐不入文房譜䑕鬚龍尾玉蟾蜍
與汝俱成㑹心侣誰能好事為品題端效廣㣲亡輙補
謫仙傳様桂林家以暗投人吾竊取我書太俗如墨豬
下慙羅趙何足數蒙公厚貺試臨池一字不成如畫虎
欲報初無青玉案哦詩況乏驚人語淨鋪滑薄待君來
慎莫踟蹰畏今雨
　　李成徳復用前韻見貽亦次韻奉和
蔡家筆法擅今古楷書尤誇荔支譜後來誰筆最神通
要與渠伊為伴侣只今書學貴瘦硬弟子闕員誰可補
君持此几要投人字畫不工那得取小人俗書如俗馬
骨少肉多今不數當君此贈恐不堪大似無功饗鹽虎
新詩繼作恐難如只賞君房妙言語嗟予老矣亦懶書
留與兒曹寫時雨
　　次韻郄子中所藏筆几
聞君文史三冬足家居未奏三千牘明窻棐几净無塵
筆研清幽真不俗小琴承臂筆縱横章草真行隨所欲
家藏敝帚將何用時人尚作千金畜此物雖竒君不惜
似把隋珠當魚目小童傳觀許見貽與君杯酒初相屬
吾詩戯作異香山唐衢雖見何由哭見公真玩為君賦
銅缽聲終字盈幅
　　朱端甫以畫牛一紙遺李成徳成徳以示予為賦
　　長韻
畫牛蹄角四十八禇生塵昏僅可閲頭頭露地各逍遥
不愁牽車喘見月䑛筆和墨誰氏子定自道人非畫史
把鼻牽回得真牧信手摹成妙如此朱公自是老斵輪
不惜是牛持贈君願君成誦石鞏語更將此畫同参取
　　次韻李成徳謝人惠墨牛
君不見八百里誇王氏駮常勅家童瑩蹄角綺𥜗紈袴
競奢豪卧席不安愁禍作何如傳寶墨牛圖不飾青黄
如素樸向來竒畫購千金宜在蘭臺天禄閣兩牛方鬬
未雌雄或奔而從或小却其餘三四亦殊絶或如虎卧
鶴俛啄滕王蛺蝶東丹馬嘉陵山水青田鶴如將優劣
比人材長文何必慙文若人言愛畫亦一癖被野牛羊
何用貎是家持論果非耶煩君試謂評其畧
　　午日
今晨定何祥桃栁各映戸粉團高氣薰鵞䏑椒葉覆朝
餐隨土風盃酒晚來具綵絲纒祭筒畫楫誇競渡楚人
哀怨情正以屈子故當年夢魚腹葢坐入宫妬榮華一
時好放逐千載慕得失吾不知持盃自欣豫
　　成徳不面逾月僕以病暑未能出謁輙和所寄藳
　　字韻詩奉寄兼東子中
門前蓬藋無人掃客去牆隂藜莧老我家城北君城南
相憶何其挂懐抱不聞叔寶方外談澄也何因令絶倒
知君不作避暑飲閉門亦深荒徑草鈎章棘句日哦吟
玉軸牙籖時探討邇來聞草鹿脯帖盛湘十日虛蘋藻
掺掺丸藥恐不免俗客縱譏何足道恨我猶嫌褦襶嘲
不敢熱行惟夢到君取竒功翰墨林筆陣可埽龍駒島
願言不學司馬公萬事蓬人盡稱好我詩燕石初不如
浪欲珍為夜光寳殘暑促裝行造請曉來凉氣迎秋早
定邀鄰舍廣文公同聽誦詩傾腹藁
　　碧筩
君不見韓潮州銀作飲醆誇工倕䥴花鏤葉太𤨏碎何
言豪士亦爾為又不見六一翁嘗吟鸚鵡紅螺詩華堂
一釂豈不樂清歌勸酒須蛾眉吾儕山人寕有此競折
圓荷為飲器細傾初作露珠圓滿引忽驚雲液碎鼻中
寂寂聞妙香舌本徐徐識真味採蓮當殽花當妓豈有
登臨百金費安得城西十頃塘水光容裔暑氣凉時引
碧筩如象鼻仍㸔翠蓋立霓裳
　　感白髪
吾年昔始冠已有一髪白作賦數百言嘲罵等戯劇只
今尋舊作一字不復憶恍然如夢寐了不見往迹但有
髩間絲冉冉如堪織南方地平濕壯嵗多老色行年四
十二髩鬒那容惜洗蘇將㧞白諱老嗟何益一染復星
星此語寄阿客人生光景促倐忽如敲石詩成亦寐語
感歎初無得後應不識今今已不識昔
　　秋日登鳴玉亭
山路秋陽何赫赫山亭凄冷多秋色豈惟醒耳玉淙琤
照眼光寒如練白舊聞瀑布垂雲間怳疑銀河墮天闗
西望香爐不得往箇中元有小廬山
　　次董彥爭韻兼柬之南
大門江南英詩名重當時兒時得其藁同輩爭誦之不
及拜諸門常恨生若遲只今諸孫子籍甚皆能詩大篇
每投我孰非黄絹辭我詩不成句落筆為衆嗤如人食
土炭嗜好終不移君何獨賞味與衆直異馳相望巷南
北不面令我思歌聲亦若哭此意誰當知阿大一門傑
相為塵外期風流竹林㑹應許仲容隨
　　次韻之南讀彥光詩有作
君家父子俱能詩天遣淑鳥鳴春時文窮扺掌定不免
齊竽不學君何疑平生説詩喙三尺只今偃蹇成期期願
君高處古無上抑以自警無邪思
　　有懐覺範上人
道人心與貌俱古哦詩不復效等伍清疑仙掌露華墜
新似秋空玉鈎吐要將餘事付風騷已悟𤣥機窺佛祖
泐潭老子乳於莵果在叢林嘯風雨何當掃室祗樹圜
夜看金盆聴軟語我雖不是龎徳公懶駕柴車入城府
公如歸結白蓮社留我山邉一㕓許
　　次韻彥光睡起病目
蝶夢游揚卧碧紗知君不賞玉釵斜夢囘起坐有佳思
亂觸牙籖書五車黒蠅著眼君勿嗟學道乃得青蓮華
商畧此言當過我樵青竹裏為煎茶
　　喜汪叔野見過
大汪權竒汗血駒小汪連翩鸑鷟雛垂頭未遇伯樂顧
覧輝將下朝陽梧豈知青衫埋朽壤更令斑鬢困泥塗
喜君翩翩過我廬握手借問今何如若云難遂白髪志
朅來翻作青衿徒急呼歡伯置座側解顏談笑聊相娱
語及阿兄平日事往往屑涕長欷歔怪君長不滿六尺
高談似是膽滿軀且寛是事飲此醑逢人但作口囁嚅
留君住騎勿驅明朝酒盡為君酤更䦨月落起浩歎四
面宿鳥聲相呼
　　玉茗花二首
佳園昨夜變春容清曉驚開玉一叢素質定欺雲液白
淺糚差退鶴翎紅似聞金谷初無種欲畫鵞溪恐未工
底事餘花避三舍孤高元有使君風(謂魯/公也)
騷人浪説麻源谷本在風流刺史家直與瑶林共高徹
可須梅影鬬横斜芳尊莫待紅糚賞幽艷長令烈士嗟
憑仗邉鸞折枝手應宜展幛玉鴉义
　　漫成
年來任運學騰騰愛酒還同醉李僧痛飲亡何縁客至
時穿不借遶村行簷間燕雀新聲好門外池塘春水生
曉起坐窻無一事捲書南望見高稜
　　飲酒示座客
身前不吝作蟲臂身後何須留豹皮劬勞母氏生育我
造化小兒經紀之牙籌在手彼為得塊石支頭吾所師
偶逢名酒輙徑醉兒童拍手云公癡
　　和李智伯金石臺不見舊題之作二首
瘞鶴書蹤逸少齊華陽長使後人迷姓名不得芙蓉手
何用全牛捧硯題
復憶高人張季鷹每將盃酒勝榮名登臨叔子縁何事
湮滅無聞一愴情
　　悼亡三首
舊聞林下趣既見即心降月冷同秋夢燈寒對夜窻孰
知身是幻深念涕如江仰歎朝飛雉㣲禽亦有雙
三公吾豈敢曾為忍飢寒擬聴笭箵雨潛悲苜蓿槃煙
雲昏璧月霜露殞香蘭佇立東風泣忘情良獨難
去作三秋隔來歸二載餘臨風還念汝傷女更憐渠憔悴
衣圍减漂零髩髮踈吾今多病乆誰付茂陵書
　　呈無逸兄
漢儒章句文勝質魯國衣冠實愧名但遣詩書長在眼
可令聲利苦闗情咄嗟茗飲有時辦夢想溪堂何日成
舟泊寒沙卧明月此期終欲與君盟
　　示舍弟
蕭然環堵獨何有自謂過人惟一丘野性定為滄海客
妙齡須寄道山游江寒沙靜鶺鴒晚雲濶天低鴻鴈秋
休歎烏衣成往事一尊相對且忘憂
　　寄桃鄰居士
桃鄰野客無消息寄食招提豈定居倘有龎公知徳操
何須程鄭識相如食魚他日勞弹鋏䑛痔今人剰得車
流落生涯俱寂寞因風時遣一行書
　　寄無逸四首
三足祥烏曾集冠平生菽水奉親歡從今五鼎應無補
不可奈何君自寛
聞説潘郎窘食貧何年會面慰艱勤北風如有齊安便
為報相思頻夢君
故園風物長如舊松柏参天六月凉岑寂北窻風雨夜
獨吟詩句遶胡牀
浩蕩漳江瀉碧漪西山清絶助新詩好因歸鴈傳佳句
要見羊何共和之
　　觀李伯時陽闗圖二首
坐對丹青傷别離淚和朝雨想頻揮道邉垂栁年年在
看盡行人長不歸
春草春波傷底事青青栁色最消魂龍眼自有離家恨
貎得陽闗烟雨昏
　　秋興
雨隔千山暮風驚一葉秋朱顔傷露槿青眼頼沙鷗畏
酒游揚夢因詩㸃染愁有懐誰與語多病獨登樓
　　聴曹道士彈琴二首
淡泊絲絃誰與聽試開塵匣寫幽情琴中自有無窮怨
彈出離騷意外聲
小窻踈箔列仙家彈盡遺音晚景斜賀老當年定塲屋
虚將妙曲付琵琶
　
　
　
　
　
　
　
　
　兩宋名賢小集巻三十五
欽定四庫全書
　兩宋名賢小集巻三十六
　　　　　　　　　　　　宋　陳　思　編
　　　　　　　　　　　　元　陳世隆　補
　竹友集
　　讀書
吾生後淵明頗亦念黄虞要知千載外所學非殊塗兀
坐對聖賢撫巻一長吁彼智自明哲惟狂益昏逾一源
同濫觴派别乃差殊我觀載籍中世事何所無癡人不
識古謂與古人俱相望何遥遥清都視積蘓咄此不可
獻諷誦聊相愉嗟哉子栁子文章葢羣儒速進自貽戚
南冠成縶拘天孫不與巧溪神亦為愚讀書雖滿腹何
曾捄飢劬乃知伾文輩要路難齊驅
　　飲酒
世故不料理萬事付一樽呼賓陳肴蓛乃爾不憚煩秩
筵初嚴冷稍稍笑語喧有如鄒子律能囘寒谷温朱顔
挽不住雪髩日夜繁人生行樂耳惲也亦至言哀哉獨
醒人顦顇拾蘭蓀寧知阿堵中端有妙理存
　　寄題朱氏小隠園
吾聞滑稽兒避世向金馬刈艸吉雲鄉探鳳荒城野斯
人玩世耳豈必蒿廬下牆東本儈牛君平葢卜者朝市
亦堪隠山林實瀟灑君居占深源境物粲可冩老檜上
干雲孫桐已拱把雨窻修竹響風磴寒泉瀉此翁少年
日巧射如注瓦百金裝寳刀千金買流赭晚歌紫芝曲
情性妙陶冶蒲履榖皮巾何取綬若若嗟予亦曠蕩與
世自藞苴方期訪桃源更欲結蓮社
　　次韻董之南見贈
章甫不入越夏蟲多拘時生無適俗韻舉世誰知之鍾
嶸不並世無人識丘遲雖有落花句知為何等詩如逢
賀賓客方歎烏棲辭我初出險語俗子争唐嗤俛眉欲
從事復恐遭文移亦知適楚車安可從北馳董家名父
子平生所懷思雖云識面晚相聞已相知君詩有古意
且結皓首期端能啖杞菊時復過天隨
　　陳循中求賦髙麗墨詩為作長句
老松收煙琢𤣥玉可試洮州鴨頭緑來從萬里古樂浪
傳到麻源第三谷要須岱郡鹿角膠擣成方解土炭嘲
請君摩研新詩作一弄潺湲弔康樂
　　竹友軒
城北有陳侯眉宇初未識似聞臭味同炯炯見胷臆願
言登子軒哦句呼阿客看君隂森下玉潤映連璧龍吟
秋夜永卧聴風摵摵或當命柴車獨咏此君側興盡悠
然返誰能煖君席
　　讀莊子内篇
經春十日雨却掃門無車伏枕夢鳴轂淙琤行溜渠端
坐發深省妙香浮素裾盥濯披陳編諷誦臨前除陳編
為何誰漆園傲吏書竒辭通諔詭空語極虚無得意榮
辱境脫身憂患餘胷中灌頂句身上如意珠逍遥有妙
處領畧歸一途塵影閱千世風波連九區畏夏苦執熱
開軒除鬱蒸簷前鳥雀喧朝旭上朱甍席間裁函丈詩
書浩縱横槃礴環堵間幽獨懐友生古人在黄巻十載
使我傾出門窺物變草木各鮮榮青青牆東竹見汝忽
眼明愛玩不能忘移根傍軒楹俯仰與竹俱定交見深
情不是無朋友此君氷玉清風吹萬籟響寒梢韻竽笙
我獨哦其間詩作秋蟲鳴琅玕亦有實期汝向秋成鳳
凰何時來翽翽翔我庭
　　貫時軒
舊時王子猷愛竹僅成癖斯人向千載論世心莫逆吾
軒謐竹友寓意比三益俗士舊雨來今擬定埽迹投足
寄其間鼎鼎一何愚倘同蓬蒿鷃勿笑溟海魚
　　陶淵明寫真圖
淵明歸去潯陽曲杖藜蒲鞵巾一幅隂隂老樹囀黄鶯
艷豔東籬粲霜菊世紛無盡過眼空生事不豐隨意足
廟廊之姿老蓬蓽環堵蕭條僅容膝大兒頑鈍懶詩書
小兒嬌癡愛梨栗老妻日莫荷鋤歸欣然一笑共蝸室
哦詩未遣愁肝腎醉裏呼兒供紙筆時時得句輒寫之
五言平淡用一律田家酒熟夜打門頭上自有漉酒巾
老農時問桑麻長提壺挈榼來相親一尊徑醉北窗卧
蕭然自謂羲皇人此公聞道窮亦樂容貌不枯似丹渥
儒林紛紛隨溷濁山林髙義久寂莫假令九原今可作
舁公籃輿也不惡
　　斸苓軒
萬鍾辭屠羊五鼎貪主父是間多毒腊可茹亦可吐緬
懷陶隠居朝服挂神武餌苓期郤老曠蕩適林莽我家
城西偏有地一㕓許開軒俯長松倒影廕庭廡嵌空宿
龍蛇晻曖蔵霧雨流脂入地脈凝結嵗月古長鑱白木
柄生事聊付汝想彼塵外人遲暮肯同煮但當稍兔絲
敢望擘麟脯
　　約諸人游羅坊觀
陽夏吾鼻祖人物傾九州間擕東山妓文靖極風流屐
齒步飛磴快哉康樂游耳孫牛馬走闒惰無匹儔但有
愛山趣尚能繼前修頗厭城市塵拘縶如楚囚朅來龍
泉上杖履隨沙鷗幽尋風露静江月動金虯青山帶長
江佳氣日夕浮旁有列仙家丹闕連飛樓琴書靜無譁
竹樹煩更幽約我雲霞交兹游及清秋朱絃蕩塵襟芳
樽寫牢愁道士如彌明長頸髙結喉初無石鼎句嶮怪
壓劉侯從渠倚壁睡吾属足㝠搜
　　無逸病目以詩戲問
六根無牢强萬事有戕敗丹白豈不加能令眼根壞溪
堂老居士學道入三昧空花結空果過眼了無礙偶然
幻翳侵惱此清淨界道人不易得定為天所愛恐君墮
塵刧豫此小懲戒病眸㸃空青勿作兒女態為君禱於
天君病當立瘥未忘覷詩書不敢窺粉黛
　　寒日出郊
水晴鷗弄影沙軟馬驚塵宻竹斜侵徑幽花亂逼人深
行聽格磔倦憇倚輪囷往事悲青塜年年芳草新
　　寄洪鴻父
兒時訪道章江上燕雀羣中見阿鴻南浦飛雲看畫棟
北忩欹枕颯凉風讀書長憶登山勝作尉聊甘食薺窮
想見咏懷非一首鈎章棘句定能工
　　有懷潘子真
冲和菴裏潘居士旅食京城久不還玉屑銀鈎長在眼
瑶林琪樹未承顔大門曾是鄭嚴輩吾子却居夷恵間
想見紅塵車馬底夢魂隨鴈過西山
　　食菜
道人真是伊蒲塞頓頓園蔬入饌來紫芥寒葅㕘薤韭
黄橙苦酒伴鹽梅蒸豚不羡貯人乳飯豆亦能羮芋魁
但恐酪奴不解事攪令枵腹轉春雷
　　暮春二首
溜渠鳴玉雨成霖春草池塘數尺深後院落花人不到
無聊獨下海棠隂
晚雨牆東暗緑槐清隂庭院鎖莓苔委堦紅藥將春去
貼水青荷與夏來
　　春日黄梅花二首
臘梅初雨雪争妍素艷寒香亦可憐政使北風吹得盡
一枝金蓓始嫣然
傍人如笑不勝妍曽是尋芳向臘前縱使游蜂能拂掠
含酸結子為誰圓
　　梅花四首
姑射神游閱九闗水精宫殿不勝寒下窺人世生塵想
故作梅花與俗看
清曉㣲開淡淡黄蕭疎無奈北風凉幽姿不許人窺見
故向寒林度暗香
薔薇露染玉肌香疎影寒光照野塘長使詩人動幽興
不教桃李鬬春粧
冷香零亂㸃寒莎眼底愁生萬種多收拾餘芳無處惜
只傳佳句似隂何
　　送都仲獻
酒曹懐璧蹔投閒俄許朱轓未賜環殿閣凉生應在眼
宫門騶唱合趨班鳯凰觀徳翔千仞虎豹窺人礙九闗
只恐蒼生傾望久未容投紱老家山
　　寄題長沙髙善時醉月堂
亂山岑秀繞湘濆君築茅堂底處村蠻國戈矛真夢幻
醉鄉風露别乾坤平生不負南樓興何日能同北海尊
聊欲揮毫書楚些憑君招取獨醒魂
　　與江君佑游五福寺觀竹二首
老子平生與竹羣清風灑濯勝三熏江都定自興不淺
共打僧門看此君
小池環插碧琅玕氣韻蕭梢六月寒一夜清霜羣木落
獨留孤節與君看
　　呉彩鸞寫真
天上鳳凰難獨宿人間翡翠本雙栖丹青不與文簫共
誰遣雉東迷雀西
　　戲咏䑕鬚筆
編鬚捋取蝟毛磔裁管縛成雞距長誰言䑕輩不足齒
也復論功翰墨塲
　　山間四首
籬落秋花未得霜嫣然一笑媚秋陽可人風味撩詩興
不記姚家宫様黄
野老縁岡拾墮樵溪童收網度横橋高懐盡在行歌裏
豈信人間有市朝
未羡顏生樂一簞一簞懸磬若為歡有田如使揚雄足
亦學前賢在澗槃
舉案齊眉老孟光隠居無計可須忙殘年但使糟牀注
亦付生涯與醉鄉
　
　
　
　
　
　兩宋名賢小集巻三十六
欽定四庫全書
　兩宋名賢小集巻三十七
　　　　　　　　　　　　宋　陳　思　編
　　　　　　　　　　　　元　陳世隆　補
　竹友集
　　題戴崧石鼎聯句圖
衡山道士熊豹姿夜過劉生逢說詩止于座隅初莫識
口不能言心自知坐中清逸校書郎新有詩聲誰過之
豈知老子殊不淺可但逐鬼愁蛟螭須臾指鼎出佳句
脫畧凡韻生新竒二生得句不敢吐鳴聲强作秋蟲悲
𢥠如窘兔避鷹隼懍如敗將收旌旂借問䑛筆摹者誰
定是盤礡真畫師退之斯文有妙處丹青冩盡初無遺
彌明學道如不死應在衡山深處栖端能過我挑詩敵
與君周旋我敢辭
　　讀葛洪傳
葛洪鍊丹砂却老得遐夀鶴髪安在哉巖穴遺井臼勞
生亦何為荏苒度昏晝煌煌崑山芝未暇擷三秀寄謝
浮丘翁何由挹其袖
　　讀三都賦
漢遭陽九運無復見中興不聞黄屋處郊野蔽旂旌三
人己成虎况阻三國兵揚塵日月暗喋血郊原腥作都
雖云美其如九鼎輕十年翰墨手模冩費丹青人與骨
俱朽山川空炳靈吾懐鮑明逺寂寞賦蕪城
　　田父招飲不赴
萬錢供食如嚼蠟百壺載酒如飲水要知自古窮達人
脫畧世味皆如此經旬不逢南鄰伴曲肱聊寄北忩底
田父剥啄扣我門頗應昨夜燈花喜殷勤攬衣謝父老
陶令愛酒今朝止伏雌可殺葵可羮他日薄飯招鄰里
吾君恭儉似文帝勿為酒醪傷榖米
　　喜雨(是日聞/改元)
涉冬無一雨元𡨕阻驕陽上田塵沙飛下田蒲稗荒鋤
犁不入土龍具挂壁牆村居巷無井抱甕汲長江汲多
恐流絶無以飲牛羊昨宵天意動浮雲霾月光灑然潤
物功洗蘓及枯楊先帝劍弓冷小臣涕淚滂属聞建中
號謳歌騰路傍雨從膏澤沛風與和氣翔山林獨何幸
預喜霑稻粱尚能賦時雨激烈謌阜康
　　余賦野香亭前木犀花二小詩盛稱此花之妙而
　　江迪彛賦梅花詩以反之徃返唱和十數篇二花
　　優劣未决故復長韻示之
君不見杜陵布衾冷如鐵朝來米盡炊煙絶偶然乗興
江上行無奈被花惱不徹城南陋巷在江涘讀書蒲團
生蟣虱吟成少陵七字詩酷愛梅花似氷雪竹友道人
端可嗤頷髭如棘手如龜從來口業洗未盡醉吐狂辭
歌木犀賞花自是少年事出口未覺吾儕癡我今束縛
喙三尺勿與世俗爭妍媸空花遍世不礙眼淡如雲水
老禪師
　　寄題王立之賦歸堂
小官五斗米達官五鼎食均有懐禄心細大各封殖疾
驅挽不還此輩車轂擊王侯生綺紈雅意在山澤頗賦
歸去來作堂慰休息似聞一尊酒醉眼分青白何時上
君堂酌酒話疇昔和君五字句想望柴桑陌
　　亦愛軒
漆園游濠梁得意儵魚樂淵明愛吾廬感彼衆鳥託兩
賢俱達道妙處要商畧夫子誰與歸潛也如可作柴桑
久無人兹道竟寥落頗能誦其詩尚友亦不惡世路多
艱險君軒可槃礴但恐君出游蕭朱綬若若
　　求定齋
吾觀大梁城九衢塵暗天蠻觸日交爭䕫蚿互相憐此
心如慈幡裊裊風中懸王子閉門卧守心長縛禪能定
乃能應如鏡别醜妍吾豈匏𤓰哉孔子有至言君看日
月行亦若磨蟻旋涪翁已發藥此句不用傳(黄魯直為/名此齋并)
(道其名/齋之意)
　　寄饒次守
我初丱角時聞有饒進父(次守舊/字進父)破衣下里舍應書不
得舉要是磊落人白眼看法度吹笙彈箜篌餘事能律
吕市人惡少年徃徃爭笑侮掉頭出里門徒步大梁去
蒯緱謁王公敝貂走風雨十年不還鄉無人問死所客
從北方來喜氣滿眉宇探懐出君詩字字粲璣珇筆蹤
入顔揚句法窺李杜竒偉可畏人我輩誰比數借問從
誰遊一一英俊侣我家阿夷兄詩有春草句說君不離
口恨我識君暮帝城十二衢素衣染黄土食貧出無車
覊旅亦良苦束書早歸來隻雞祭墳墓况聞霍將軍尚
有陳氏母銅山鬱嵯峨其下原膴膴我思結茒舍帶經
學農圃他日如買鄰定可連牆住頗聞君卜婚我亦未
有婦要如子栁子各娶老農女東市買杯杓西市買筐
筥南市買綆缶北市買甑釡生理能稍稍來徃辦雞黍
兩家如有子男女互嫁娶從來不識面便作平生語但
縁臭味同請君莫訝許
　　讀潘邠老廬山紀行詩
杜陵骨已朽潘子今似之欻觀廬山作乃類北征詩是
家好男子札翰非凡兒阿耶有新句把筆如畫錐此詩
落吾手三復喜可知有才如長卿武帝思同時不令歌
天馬亦合賦靈芝何為鬢已凋但作愁苦辭錦囊勿妄
發恐為俗子嗤
　　汲古齋
人言曲誤周郎顧豈謂周郎真好古長歌短調各風流
說盡心招及眉語頗聞汲古用修綆乃知餘事工律吕
君軀三尺胆如斗欲窺唐虞探鄒魯頃來長安濶畫眉
時人半額相媚嫵天姿潔白惡丹鉛獨有溪頭浣紗語
要知學者用心處不追時好乃如許君家有井千尺深
容我時攀轆轤否
　　寄李商老
所思定何方𣺌然羌山麓别來經一年不寄書一幅憶
在元真館與君同飲缸論文久未去夜雪打寒忩明朝
欵君門箯輿踏殘雪尊前聴君談意氣排凜冽雪中兩
相過把酒俱留連豈同剡溪去興盡囘酒船今年走東
吳無復相邂逅遭回行路難歸已三月後逢君所知人
頗嘗問君安猶聞卧苫塊毁棘今欒欒君家有嬌兒聞
已去懐抱昔我嘗見之瑶環實娟好我歸卧衡門愁苦
亦如君淋雨子桑病敝冠原憲貧此懐其誰語思君何
能己寄聲勞苦君兼問兩季子
　　移松二首
古貎蒼髯十八公巍巍獨出衆材中朝來挽致茅堂下
為我商量送好風
河出崑崙派九州屹然砥柱立中流蒼松若比丘山重
豈但囘頭費萬牛
　　次韻吳民載告别覔酒二首
君詩起予者百遍為君開世俗惟何甚予心不可諧獨
思南去楚衆欲北之囘何處可休影期君歸去來
齊下老從事相逢青眼開有朋方悃欵得汝更詼諧老
興此非淺後車君與囘嘉蔬實空甒併遣木奴來
　　偶書二首
大儒讀書如播榖小儒據几如王孫道人竟日無一事
卧看前江烟雨昏
平生蹇吃不解語終日坐忩從客嘲他年若使登要路
定被人譏無口匏
　　題陳先生華山髙卧圖
落葉開花秋復春睡中榮悴豈闗身那知五起雞三唱
亦有寒忩不寐人
　　和董彦光立春日二首
梅蕋飛翻栁色新雪泥乾盡已成塵愁看節物獨驚眼
醉吐詩詞君可人藜杖應門原憲病鸘裘貰酒茂陵貧
朝來似有飛揚意可但無情草木春
交情自昔白頭新富貴移人或望塵顧我喜求方外士
得君端是眼中人謫仙詩富舊無敵東野囊空今不貧
已遣摻撡縫古錦共搜佳句賞新春
　　彦光示詩有釋氏之語復次韻
歴眼浮榮逐日新誰知澄寂本非塵吾曹例作區中士
此味全輸世外人空裏華生均是病衣中寳在却憂貧
是間枯淡君姑置且辦芳樽醉早春
　　何之忱用前韻示詩復次韻
楊子牢愁更美新賈生悲鵩在承塵忘懐久已栽萱草
行樂尤欣見玉人邂逅題詩聊可意平生嗜酒豈憂貧
明年剰作顛茫計劇飲狂歌莫負春
　　從陳妙音覔酒二首
雪忩癡坐撥寒灰萬斛清愁掃不開排遣此懐將底物
憑君催送麴生來
長恐閨人抱頸羞何當更脫鷫鸘裘試煩郎子傾家釀
不用平原老督郵
　　次韻董彦孚獨卧逸堂之句
遶舍檀欒五月凉嵗寒髙節亦難忘期君鴻鵠應髙舉
顧我蚍蜉豈自量索價舊曾睎少室荷鋤猶可繼柴桑
虚堂若許連牀卧待看風吹細細香
　　送黄柑與彦孚二首
殘臘才經一畨霜青青三寸作金黄故園兄弟懐思我
特地分甘到草堂
手折竒苞遺細君更思持送逸堂人甘寒定可錦繡口
看吐新詩泣鬼神
　　過金山下作
揚子江中風浪生小舟如葉任欹傾槳搖齊指金山寺
露暗初疑鐵甕城絶頂迥分雙塔秀層樓危立一僧清
他年來訪結菴地吾與此江春水盟
　　獨登有美堂
龜趺雙跱日星懸讀罷憑闌心浩然繚繞峰巒浮野色
參差樓閣起晴煙湖光淨照山間寺江浪遥連海外天
安得翰林風月手一時摩寫入詩篇
　　雨中漫成四首
東風渾作勒花寒寂莫林塘不受看玉版鶴翎俱未識
梨梢空有羽闌干
向老逢春懶問花惡風吹雨故斜斜一城桃李應漂盡
不到城南韋杜家
一樹山礬宫様黄曉風㣲送雨中香鼻端空寂誰知許
莫怪雄蜂取次狂
纔見花飛掃不開只今青子落莓苔當時一笑氷霜面
曾動揚州詩興來
　　送王山人
秋風蕭瑟賦歸歟此去懸知食有魚我亦羡君無奪糈
長沙終負過秦書
　
　
　
　
　
　
　
　兩宋名賢小集巻三十七
欽定四庫全書
　兩宋名賢小集巻三十八
　　　　　　　　　　　　宋　陳　思　編
　　　　　　　　　　　　元　陳世隆　補
　肥川小集
　劉筠字子儀大名人也舉進士為館陶尉入為秘閣
　校理契丹内冦真宗北巡以筠為大名府觀察判官
　與修册府元龜書成轉左正言直史館修起居注召
　試中書遷左司諫知制誥史館修撰出知鄧州徙陳
　州入為翰林學士初筠草丁謂李迪罷相制既而
　謂復留命筠草制筠不奉詔謂再相時真宗乆疾
　謂浸擅權筠請補外遂以右諫議大夫知廬州仁
　宗即位復召為翰林學士拜御史中丞己而數以
　疾辭進樞宻直學士知潁州召入復為翰林學士
　承㫖同修國史兼龍圖閣學士出知廬州卒年六
　十一筠自景徳以來居文翰之選與楊億齊名當
　時號為楊劉三入禁林三典貢舉以䇿論升降天
　下士自筠始也性不苟合於時臨事明達而所治
　尚簡嚴云
　　淮水暴漲舟中有作
行行極目天無柱渺渺横流眼有花客子方思舟下碇
隂虬自喜海為家村遥樹列秦川薺岸濶牛分觸氏蝸
鳶嘯風髙良可畏此情難論坎中蛙
　　寄靈仙觀舒職方學士
石渠仙署久離羣抗迹丹臺世絶倫揚子不甘嘲尚白
漆園終許自全真紫煙深處鸞雙舞朱髓成來鳥共伸
若向雲中見雞犬可能渾忘姓劉人
　　題林處士肥上新屋壁
久厭侯鯖静室來卜居鄰近釣魚臺舊山鶴怨無錢買
新竹僧同借宅栽斗酒誰從揚子學扁舟空訪戴逵囘
抽毫有汚東陽望但惜明時老澗才
　　南朝詠古
華林酒滿勸長星青漆樓髙未稱情麝壁燈迴偏照日
雀航波漲欲浮城鐘聲但恐嚴糚晚衣帶那知敵國輕
千古風流佳麗地盡賖哀思與蘭成
　　詠唐明王
嵗嵗南山見夀星百蠻囘首奉威靈梨園法部兼胡部
玉輦長亭復短亭河皷暗期隨日轉馬嵬恨血染塵腥
西歸重悔霓裳舞故老相看但涕零
　　漢武
漢武天臺接絳河半涵飛霧鬰嵯峩桑田準待他年變
瓠子先成此日歌夏鼎幾遷空象物秦橋未就己沈波
相如作賦徒能諷却助飄飄逸氣多
　　成都
鏤膚剽俗恣遊遨或得蹲䲭號富饒井絡共知天與險
蠶樷無奈世興妖杜鵑積恨花如血諸葛遺靈柏半燒
才似文園何足道一生琴意秪成痟
　　公子
油壁香車隔渭橋黄山路逺苦相邀行庖爨蠟雕胡熟
廣埒鋪金汗血驕别館横陳張勝婉期門長揖霍嫖姚
注鈎握槊曽無憚緑桂膏濃曉未銷
　　始皇
利觜由來得擅塲盡遷豪富入咸陽属車夜出迷雲雨
峻令朝行劇虎狼前殿建旂臨紫極東門立石見扶桑
從臣善頌徒虚美不奈盧生䜟國亡
　　禁中庭樹
紫闥分隂地丹條濯秀時髙枝接温樹宻葉覆辛夷夜
影瑶光接晨英玉露滋乗春好封植為賦角弓詩
　　夕陽
瓊蘂滋晨飲青縑擁夜衾萬年宫省樹五色帝家禽詔
草裁藤角熏爐燼水沈浴堂還獨對鳴佩有青音
　　赴郡之初尋属愆亢有議舉舊典取湫水徴巫覡
　　以致禱而涉旬靡應農事方急遣罷去越翊日漸
　　獲優洽
優詔將州任視政纔旬時田畯訴炎暵坐虞多稼萎雲
將掉頭去波臣涸轍危行部殊未及隨車杳難期徃慙
神父化徒令旱母嗤諸曹白事者雩典舉舊規郡北岐
棘山上有三湫池衙吏潔齋徃汲水置縹瓷朝服領巫
覡詰旦迓諸岐舁以結綵輿奉以五龍祠自是率賓介
寅午欵于斯紛敷薦楮鏹浸漬灑楊枝瓦鑪松香髓匏
樽黍酌醨四壁繪神變正筵塑靈儀悕若葉公牖怪甚
葛仙陂老覡十數輩勃屑頭如魌童巫及伶倡貎寢語
嘍囇但多甕盎質曾乏婉孌姿交手操鈴拂合譟屢僛
僛喧塵著蓬髪穢汗落粉頥一問且一嘔掩鼻以帨䄜
朝隮蔚旋敗成震巽散之巽風暮欲息竅行呼復來(叶/)
慢黷固己甚誕妄相憑隨如是者浹日僅得沾服滋嗟
予政無狀百拜胡敢辭矧夫民習俗姑用慰齎咨抑聞
古人言天鑒本無私神道貴得一何乃托邪師遽俾送
湫勺撤役勤蠒絲申明恤刑詔挺重捨輕疑從此四三
日油霈洽封圻又聞堯湯世水旱軫君慈振救自有術
斂散適所宜元元無菜色九載尚熈熙用禮地官職皇
舞雖有祈道經涖天下傷民誠弗為惟神稟聰正逺鬼
務肅祇願守有常徳可戒興妖思
　
　
　
　
　
　
　
　
　
　
　
　
　兩宋名賢小集巻三十八
欽定四庫全書
　兩宋名賢小集巻三十九
　　　　　　　　　　　　宋　陳　思　編
　　　　　　　　　　　　元　陳世隆　補
　范蜀公集
　范鎮字景仁華陽人居洛陽寶元元年舉進士為禮
　部第一累知制誥英宗立遷翰林學士神宗朝歴端
　明殿學士提舉崇福宫封蜀郡公卒諡忠文有集
　　信相院慧燈
行樂到蕭寺像殿何煌煌僧年過九十細話燈焰長方
憶髫齔時初離父母鄉是時循舊迹晝夜不暫忘自事
膏火來日就與月將始卒未嘗暗眉髪皆如霜禦風設
絳紗求福兼異香寒村㑹織女借餘坐如匡陋巷苦志
士鑿壁偷隣光太息日己暮百結忡心腸類此事億萬
聊書成短章
　　送程端明再鎮成都
成都一都㑹千里帶坤維自昔公坐嘯至今人去思朝
廷慎東注方面要安綏遂爾重藩屏因之職殿帷龍光
出劍匣謳頌走江湄曉雪離都馭春風入境旗壺漿故
父老竹馬舊童兒疊足相歡躍同心仰福禧邦人顧若
此邑子更何其㑹講中和化重為樂職詩
　　遊昭覺寺
炎蒸無處避此地忽如寒松砌行無際石房禪自安鴛
鴦秋沼漲蝙蝠晚庭寛登眺見田舎衡茅半不完
　　淨衆寺新禪院
金地西郊外一來煩惱攄凡逢似仙境鮮不屬僧居岸
緑見翹鷺溪清無隠魚殘陽已周覽欲去幾躊躇
　　武侯廟柏
滿葉是清霜培根無沃土恥作秦皇松寧為馮異樹英
靈自有風䕃蔚長如雨可憐青青姿不知人事古
　　留題張少愚屋壁
高隠郫城下平時仍徑還門開值冠葢簾巻為江山沛
雨人間待浮雲天外閒泥封詔不起朝夕奉慈顔
　　送羅勝卿同年提舉玉局觀
匹馬西歸去知君得意偏人情重鄉里官職更神仙曉
後無衙喏旬頭有俸錢何須駕白鶴辛苦上青天
　　送羅郎中登管勾玉局觀
五門門裏觀松檜日蕭疎道話忘心境仙歌作步虚壇
場高突兀廊廡四紆餘世事多紛擾君心定了如
　　韓太丞同守成都次韻
盛府佳招貴嚴宸雅寄深輿題仲舉坐闕掛子牟心漢
竹分新契潘花過舊隂當年百里驥方此試駸駸
近境連桑陌先遊盛竹林併將懐舊意持作恵時心藻
思春生筆清機月滿襟成風錦江曲迥上玉山岑
春色草將深春寒栁未隂青天指行棧渌水蕩離襟後
乗何為託前旌喻此心南枝倦飛翼凭為寄歸音
　　仲遠龍圖見邀學射之遊先寄五十六言
幾年魂夢寄西州春晚歸逢學射遊十里香風塵不動
半山晴日雨初收指撝武弁呈飛騎次第紅粧數勝籌
夾道綺羅瞻望處管絃旌斾擁遨頭
　　和閻寺丞海雲寺
春日金田驩且譁始因民俗好紛奢管絃齊奏喧聞野
鶯燕高飛不在花雕檻凴時見城郭迴廊行處有烟霞
方塘靈石從來信不獨當年太守誇
　　登崇聖閣
金地環迴半錦城累年斤斧不停聲遠村民舎烟未起
滿寺僧筵鐘盡鳴欄檻高低資眺覽市廛言笑尚分明
阿房昔日徒虚語壮麗應虧此畫楹
　　和提刑海棠
不知真宰是誰専生得韶光此樹偏吟筆偶遺工部意
賦詞今識翰林權風翻翠幕晨香入霞照危墻夕影連
移植上園如得地芳名應在紫薇先
　　和成都呉仲庶見寄來韵
嵗華今緩昔如流舊日樊籠可自由官事了時無盡極
人生安處且閒休愚忠皎皎丹心老歸思綿綿兩鬢秋
縱使海棠時節過急行須及浣花遊
濯錦江深恵澤流西人都未究蹤由畊疇擁耒春還動
織户鳴機夜不休講徳定應勞四子富民須合用千秋
鳯凰臺上需賢久却恐龜城作蹔遊
山横雙劔水雙流栖北巢南去未由三尺素琴彈浩浩
一爐丹藥詠休休白巖霜重紅梨曉銀礫烟深紫芋秋
毎夜夢魂歸處路只應明月見神遊
　　題曹山人墅居
橋外浣花溪水通山人高隠在其中一江絲竹喧天沸
争及松篁半日風
　　鷄鳴臺
古人惟恃衆心城何事秦皇苦好兵本設函闗禁奸詐
不知半夜有雞鳴
　　上巖
巖雨晴猶滴溪泉直復迂傾崕目眩轉亂石步﨑嶇
　　成都觀牡丹
自古成都勝開花不似今徑圍三尺大顔色幾重深未
放香噴雪仍藏蕊散金要知空色論聊見主人心
　　題静照堂
堂構虚閒處師心静照中當門自流水滿院占清風趺
坐通禪觀高談説性空那知人世上日月有樊籠
　　次張寺丞園
園林再到身猶健官職全抛夢乍醒惟有南山與君眼
相逢不改舊時青
　　馮允南遠貺佳作有舜律遠相通之句因次韵寄
　　之
盛旦真明聖平生伏至公遭逢不世出覆露與天同諒
直誠多勉謀猷媿罔功后王明若日夷夏慶同風喜氣
中兼外歡謠北至東敢圖嚴密禁擢處太清宫峻拔山
形大高明地望雄起居無忘古坐卧只思忠論樂嗟淪
廢求音扣寂空大和非隠伏至理自穹崇曖昧幽還顯
尊卑降復隆使人思舞鳯如弋慕飛鴻世事安清謐人
心處正中至醇當直詣精義故旁通本自闗瑶律還須
撫素桐天材由聖作物理要人窮徃古為經始來今是
攷終云為極微妙襟抱貯冲融斂聚隂陽氣窺觀造化
工因君説樂事詩咏照光虹
　　奉和馮允南二首
小馬輕輿蜀道難身披裘褐頂峩冠己從林下幽人徃
猶作朝中舊徳看漁釣喜歡新得侣道途瞻顧尚呼官
多慚鄉友貽清唱天外鸞音與鳯翰
常望鄉山憶翠微此來時節更春暉林間怨鶴久招隠
花外啼鵑仍勸歸雲似隨人飛縹縹雨如先道灑霏霏
迴思仕宦平生事六十三年始悟非
　　送祖龍學擇之赴陜府酌飲贈别次歐陽永叔韵
史君分陜惜别難緩聴長吟速行酒荆山北面黄河南
千里封疆為己有徃來無窮西復東衮衮輪蹄利名走
甘棠雖云勿翦伐未必從前不傷手當時遺愛安在哉
賴有聲詩傳不朽擇之寸刃如新硎歴年何啻十有九
胸中藴蓄富術業此行直欲古人偶近世只知厨傳為
不顧虚名似箕斗寄言道路如采詩但問樵夫與田叟
　　秋懐答司馬君實
疇昔共登仕爾來三十秋常睎絲繩直竊恥䲭夷柔蹄
涔學鉅海螘垤依崇丘行之不自疑親寡憎怨稠於今
不亟去淪胥恐同流努力買良田遠追沮溺遊
　　李才元寄示蜀中花圖
牡丹名品衆特地盛于今西子含羞甚東君著意深障
行施爛錦屋貯用黄金妾婢羣花卉那能不妬心
　　望湖臺
臺上望城下迢遥知幾尋湖光隠隠見多礙栁烟深
　　萬艘潭
私船官運鬭縱横殖貨交通繞近城燈火夜涼人未散
古潭冝復萬艘名
　　金蓮泉
道侶殷勤鑿石渠金蓮泉胍入靈都暗穿竹徑仍清冷
為我烹茶敵酪奴
　
　
　
　
　
　
　
　
　
　
　
　
　
　兩宋名賢小集巻三十九
欽定四庫全書
　兩宋名賢小集巻四十
　　　　　　　　　　　　宋　陳　思　編
　　　　　　　　　　　　元　陳世隆　補
　王岐公集
　王珪字禹玉成都華陽人也徙家開封父準為太常
　博士秘閣校理珪少好學日誦數千言及長博通羣
　書舉進士廷試第二為大理評事通判揚州召試學
　士院遷太子中允直集賢院同修起居注改右正言
　知制誥其文典麗有西漢風嘉祐初為翰林學士初
　詔以三聖並配于郊温成皇后立廟城南牲幣祼獻
　登歌設樂同太廟珪曰三后並配欲以致孝也而瀆
　乎享帝後宫有廟欲以廣恩也而僭乎享親于是郊
　以太祖専配而改温成廟為祠近世享廟堂上升歌
　有節鼔而無柷敔珪言柷敔所以著樂之終始八音
　豈容有闕願詔有司攷古増定之是嵗明堂始置柷
　敔黜節鼓而用摶拊以備八音仁宗以英宗為皇子
　珪當草詔明日請對崇政殿曰天下望立皇子久矣
　果出自陛下意乎仁宗曰朕意決矣珪再拜賀曰陛
　下誠能為宗廟社稷計天下之福也于是退而草詔
　英宗即位詔珪撰仁宗諡珪言古者賤不誄貴幼不
　誄長天子稱天以誄之欲稽舊典先請于郊遂為定
　制仁宗既祔廟珪以嚴父配天之義請以仁宗専配
　明堂明年小祥禮官言當以十月祫祭太廟而未終
　三年之制宜行時饗既禫請行禘祭珪曰神主祔廟
　已嘗告祭奈何禫畢復行饋食乎詔議濮安懿王典
　禮珪與禮官合奏宜依先朝封贈期尊稱皇伯濮安
　懿王三夫人當封大國執政不以為然其後三夫人
　卒如珪議除端明殿學士遷翰林學士承旨熈寧元
　年當郊祀神宗疑亮闇珪曰王制喪三年不祭惟祭
　天地社稷為越紼行事不敢以卑廢尊真宗居明徳
　皇后之喪既易月而服除明年遂享太廟祀天地于
　圜丘請如故事其服冕車輅儀物音樂縁事神者皆
　不可廢從之三年除參知政事九年拜同中書門下
　平章事集賢殿大學士元豐二年以階易官珪時為
　禮部侍郎當為正議大夫遂越拜銀青光禄大夫兼
　門下侍郎同中書門下平章事監脩國史珪嘗薦張
　璪不用珪曰臣為宰相三薦璪矣而不見用是臣失
　職也請罷神宗喜曰宰相當如是神宗欲以内侍李
　憲主兵珪奏非祖宗故事陛下獨不鑒漢唐之亂乎
　五年拜尚書左僕射兼門下侍郎以蔡確為右僕射
　初神宗既新官制先謂執政曰官制將行欲新舊人
　兩用之又曰御史大夫非司馬光不可時珪確相顧
　失色珪憂甚不知所出確曰陛下久欲收復靈武公
　能任責則相位可保也珪書謝之自是西師深入靈
　武之役死者十餘萬葢自西邊用兵神宗嘗持淺攻
　之議雖一勝一負猶不至大有殺傷至于西邊將帥
　習知兵事亦無肯言深入者非珪確不歴外任不習
　邊事無敢開此議者神宗不豫珪奏乞立皇太子請
　皇太后權同聴政候聖體康復依舊神宗首肯之皇
　太子既立未幾神宗升遐哲宗即位拜金紫光禄大
　夫封岐國公薨于位贈太師諡曰文恭有文集百巻
　號華陽集
　　大饗明堂慶成
皇祐更秋律明堂奉帝禋粢盛雖薦徳霜露本懐親於
赫朝三后無文秩百神几筵交玉幣重屋近星辰邃幄
留飇御清壇墮月津衣冠漢儀舊金石舜韶新受胙開
宣室鳴鐘降紫宸羣隂光復旦叶氣斗迴春靈貺叢千
祝豐恩滲四垠慙非老詞筆徒學煥堯文
　　呈永叔書事
誥書初捧下西廂重棘連催暮鑰忙緑繡珥貂留帝詔
紫衣鋪案拜宸香巻如驟雨收聲急筆似飛泉落勢長
十五年前出門下最榮今日預東堂
　　依韻恭和聖製上元觀燈
雪消華月滿仙臺萬燭當樓寶扇開雙鳯雲中扶輦下
六鰲海上駕峰(一作/山)來鎬宫春酒沾周宴汾水秋風陋
漢才一曲昇平人盡樂君王又進紫霞杯
　　梅花
冷香疑到骨瓊艶幾堪餐半醉臨風折清吟拂曉觀贈
春無限意和雪不勝寒桃李有慙色拈枝試並欄
　　遊山寺
寒日征驂懶復迴經宵仍喜駐巖隈逕盤幽跡遙知鹿
林逗清香定有梅曉影瘦猿窺澗溜夜聲肥羜灹爐灰
我心非動亦非静白足禪僧無妄猜
　　依韻恭和聖製龍圖天章閣觀三聖御書
半夜傳君召西清閲帝文筆迴丹穴鳯歌起沛中雲御
幄金虬轉仙墀羽仗分君王自天縱況復睿心勤
　　和王原叔内翰有懐
暮鑰嚴温省宵鈴静浴堂銀花無奈萎瑶草又還芳夢
久聞仙笛班清犯曉霜帝閽何所叩一炷祝堯香
　　次韻和元厚之平羌
詔收新土鳯林東四百餘年未奏功葱嶺自横秦塞上
金城還落漢圖中輕裘坐款無遺䇿解髪來庭有舊風
零雨未濛音己㨗不勞歸旅詠周公
　　聞种諤米脂川大㨗
神兵十萬忽乘秋西磧妖氛一夕收疋馬不嘶榆塞外
長城自起玉闗頭君王别繪凌烟閣将帥今輕定遠侯
莫道無入能報國紅旗行去取涼州
　　依韻和呉相公從駕之開寶寺慶壽崇因閣
崇因開寶構金碧晝相輝禁蹕隨曦馭層城轉斗機梵
音獅子吼妙相鴿王歸洛水浮神篆天花散御衣塔疑
從地涌棟擬入雲飛上行乘今果羣超懼昨非慧珠常
自照法雨徧成霏但起真如念梯梁不可幾
　　金陵懐古
懐鄉訪古事悠悠獨上江城滿目秋一鳥帶烟來别渚
數帆和雨下歸舟蕭蕭暮吹驚紅葉慘慘寒雲壓舊樓
故國淒涼誰與問人心無復更風流
　　宫詞
金鉦畫角警場開天子南郊玉輅來十里青城遥北望
綵雲宫殿月樓臺
鼓角三聲夜奏嚴夕齋清廟宿重簾殿前太尉横銀仗
指㸃金盆御水添
鑾輿昨夜宿郊壇月淡風低綵䄂寒密冩銷金紅牓子
宫中日日報平安
禁籞春來報踏青御池波漾碧漣輕内人争送鞦韆急
風隔桃花聞笑聲
露井銀牀凍不收深宫花暗曉鶯愁殘紅滿地無人掃
一半隨風落御溝
昨日龍輿幸寶文宸毫金軸展風雲前朝御印從頭坼
重整牙籖甲乙分
盤龍新織翠雲裘檢㸃黄封玉匣收防備秋來供御著
金箱捧入曝衣樓
十三垂髻碧螺鬆學舞經年後苑中近日昭儀抄姓字
一時宣撥入東宫
内庫從頭賜舞衣一畨時様一畨宜才人特地新裝束
生色春衫畫折枝
黄金掌上露華飛朝退君王索輦遲到得經筵春講罷
海棠花影數甎移
焚香重熨赭黄衣恐怕朝陽御進遲禁鼓五更交早直
歸來還是立班時
素霙飄灑住宵寒一寸金花燭淚殘連夜封香宣兩府
平明謝雪到齋壇
盡日閒窗賭選仙小娃爭覔倒盆錢上籌誰占蓬萊島
一擲乘鸞出洞天
麗日祥烟鎖禁林櫻桃初熟杏成隂年年翠輦來遊幸
花落春宫一寸深
夕宴中秋醉廣寒閬風銀闕鎖三山美人半夜歌明月
聲在玉壺天地間
新供御馬可曾騎青鬛連錢碧玉蹄每到殿前祗候駕
金鞍卸下不聞嘶
六龍觀稼奉宸遊齊賀豐年薦麥收後苑宴回卿相出
内官金合送來麰
大家裝著鬭時宜獨自尋常拂淡眉為染淺黄衫子色
金盆添水看鵞兒
簾搖翡翠金風晚瓦濕鴛鴦玉露天秋殿曉開重九宴
内人争貼菊花鈿
崇文殿裏勝蓬萊繡柱扶天祕閣開典籍校讐三閣外
圖書多出禁中來
六宫春色醉仙葩綺户沈烟望翠華琥珀盤生山芍藥
絳紗囊佩木香花
花外闌干壓翠簷水邊金閣半垂簾内砧敲月黄昏後
坐覺春風一倍添
端午生衣進御牀赭黄羅帕覆金箱美人捧入南薫殿
玉腕斜封綵縷長
選進仙韶第一人才勝羅綺不勝春重教按舞桃花下
只踏殘紅作地裀
七寶䦨干白玉除新開涼殿幸金輿一溝汎碧流春水
四面瓊鈎搭綺疏
山樓彩鳯栖寒月宴殿金麟吐御香蜀錦地衣呈隊舞
教頭先出拜君王
天外明河翻玉浪樓西涼月涌金盆香銷甲乙牀前帳
宫鎖玲瓏閉殿門
西風敧葉撼宫梧早怯秋寒著繡襦玉宇無人雙燕去
一彎新月上金樞
夜寒金屋篆烟飛燈燭分明在紫薇漏永禁宫三十六
燕囘爭踏月輪歸
晚吹翩翩動翠旗爐烟千叠瑞雲飛何人奏對偏移刻
御史天香隔繡衣
金井秋啼絡緯聲出花宫漏報嚴更不知誰是金鸞直
玉宇沉沉夜氣清
内庭秋燕玉池東香散荷花水殿風阿監探菱牽錦䌫
月明猶在畫船中
東宫花燭彩樓新天上仙橋不鎖春徧出六宫歌舞奏
姮娥初到月虚輪
紗幔薄垂金麥穂簾鈎纎挂玉蔥條樓西别起長春殿
香碧紅泥透蜀椒
翠華香重玉爐添雙鳯樓頭曉日暹扇掩紅鸞金殿悄
一聲清蹕捲珠簾
金作盤龍繡作麟壺冰樓閣禁中春君王避暑來遊幸
風月横秋氣象新
清曉自傾花上露冷侵宫殿玉蟾蜍擘開五色銷金紙
碧瑣窻前學草書
翠鈿貼靨輕如笑玉鳯雕釵裊欲飛拂曉賀春皇帝閣
綵衣金勝近龍衣
鎖聲金掣閤門環簾捲真珠十二間别殿春風呼萬嵗
中丞新押散朝班
雞人報曉傳三唱玉井金牀轉轆轤烟引御爐香繞殿
漏籖初刻上銅壺
御案横金殿屋紅扇開雲表露天容太常奏備三千曲
樂府新調十二鐘
宫女熏香進御衣殿門開鎖請金匙朝陽初上黄金屋
禁掖春深晝漏遲
三月金明栁絮飛岸花堤草弄春時樓船百戲催宣賜
御輦今年不上池
内人稀見水鞦韆爭擘珠簾帳殿前第一錦標誰奪得
右軍輸郤小樓船
夜色樓臺月數層金猊烟穂繞觚稜重廊屈折連三殿
密上真珠百寶燈
天門宴閉九重闗樓倚銀河氣象間一㸃星毬垂絳闕
五雲仙仗下蓬山
禁裏春濃蝶自飛御蠶眠處弄新絲碧窻盡日教鸚鵡
念得君王數首詩
鬭草深宫玉檻前春蒲如箭荇如錢不知紅藥䦨干内
日暮何人落翠鈿
太液波清水殿涼畫船驚起宿鴛鴦翠眉不及池邊栁
取次飛花入建章
御座垂簾繡額單冰山重叠貯金盤玉清迢逓無塵到
殿角東西五月寒
春心滴破花邊漏曉夢敲囘禁裏鐘十二楚山何處是
御樓曽見兩三峰
釣線沉波漾彩舟魚爭芳餌上龍鈎内人急捧金盤接
潑剌紅鱗躍未休
蕙炷香銷燭影殘御衣熏盡徹更闌歸來困頓眠紅帳
一枕西風夢裏寒
禁裏宫鶯曉未啼千牛仗下報班齊銀袍五百趨龍尾
天子臨軒賜御題
洛陽新進牡丹叢種在蓬萊第幾宫壓曉看花傳駕入
露苞初坼御袍紅
碧桃花下試枰碁誤算籌先一著低輸却鈿釵雙翡翠
可勝重勸玉東西
侍輦歸來步玉堦試穿金縷鳯頭鞋堦前摘得冝男草
笑插黄金十二釵
瑤臺夜滴金莖露水殿涼生玉枕風卧看星河歸閣曉
月斜疎影轉梧桐
臨明一陣梨花雨夢隔珊瑚斗帳明後苑樂聲催引駕
春衫初試覺身輕
盆山高叠小蓬萊檜栢屏風鳯尾開緑遶金堦春水濶
新分一脈御溝來
内苑宫人學打毬青絲飛鞚紫花騮朝朝結束防宣喚
一様真珠絡轡頭
夜深獨倚闌干角玉笛横吹弄月明餘響度雲無處覓
人間聞得兩三聲
新學琵琶曲破成仙韶第一己知名朱絃未落黄金撥
玉腕先聞動釧聲
太尉洮岷破虜囘腰垂金帶入闗來殿前獻壽天顔喜
花覆千官拱御杯
元夕星燈照露臺六宫歌吹出雲來夜深翠輦歸金殿
十里迴廊錦帳開
後苑歸來月上初天歌吹引六鸞輿春風料峭餘寒重
猶索金函覽奏書
金雞竿下龍旗動萬國華夷拜冕旒十二門開傳詔急
祥雲捧日在樓頭
數騎紅糚曉獵還銷金羅襪鏤金鐶佯佯走馬穿花過
拂拭雕弓對御彎
晚來東殿放笙歌外院池亭得暫過深炷爐香登月榭
䦨干西角拜嫦娥
中宫晴雪玉成峰滴露堆寒冷照空三十六窻明月夜
嫦娥渾在水晶宫
兩班齊賀玉闗清新奏熙州曲破成畫鼓連聲催隊進
玉人多半未知名
沈烟揺碧透金鋪密下珠簾鎮玉壺近賜趙昌花雀陣
却嫌崔白芰荷圖
内庫新函進御茶龍團春足建溪芽黄封各各題名姓
賜入東西兩府家
博士當年教玉筝六宫誰敢鬭新聲如今舊曲無心理
寶柱一行秋鴈横
宫人捧硯臨香案一幅春綃展素霞玉筯彎環題御篆
風雲金殿起龍蛇
銀盆著水灑毬塲馬嚼銜聲立兩行齊上玉鞍隨仗列
粟金腰帶小牌方
三殿飛雲禁鑰開風從天上送香來諸番玉帛朝元日
齊獻南山萬壽杯
黄昏鎖院聴宣除翰長平明趂起居撰就白麻先進草
金泥降出内中書
魚藻宫中淑景長鴨頭新水御池塘竒花深院門門閉
總被春風漏洩香
石刻蛟螭扶繡柱金盤龍鳯走雕楹萬年枝上流鶯囀
屏掩春山夢不成
紅濕春羅染御袍透簾三丈日華高金針百尺穿縫處
一對盤龍落剪刀
霜明鳷鵲樓邊月風落昭陽殿後梅爐炭灺消香獸暖
獨拈香箸撥紅灰
花香著蘂藏蜂翅栁影拖金入瑣窻舞鑑曉鶯無柰隻
認梁歸燕却成雙
玉兎何年上月宫夜深搗藥特無蹤神丹不老嫦娥鬢
乞取刀圭駐玉容
萱草成窠杏子青夜聞禁漏曉聞鶯吹回一覺昭陽夢
帳外春風太薄情
翡翠盤龍装繡額真珠雙鳯蹙花毬時聞玉女牽簾笑
箭躍銅壺不算籌
迢逓金壺漏水長輪更傳㸃報君王諸宫各進時新果
堆著龍牀駐夜香
殿下排塲擊土牛君王玉仗久遲留外人爭卜宜春喜
奪得金泥各自收
千年一偶聖人生豈特河清海亦清瑞應固宜流樂府
行看絲竹有新聲
小雨霏微潤緑苔石欄紅杏傍池開一枝插向金瓶裏
捧進君王玉殿來
　　金陵懐古
控帶洪流古帝城欲尋舊事半榛荆六朝山色情終在
千古江聲恨未平設險丘陵荒蔓草帶城桑柘接新畊
十年重到無人問獨立東風一愴情
　　登懸瓠城感呉元濟
将軍戈甲從天下丞相旌旗匝地來堪笑怒螳猶强臂
不知蟄户欲驚雷咄嗟武相深寃洗指顧山東逆境開
吏部聲名千古在㫁碑何處卧蒼苔
　　三鄉懐古
清洛東流去不還漢唐遺事有無間廟荒古木連空谷
宮廢春蕪入亂山南陌絮飛人寂寂空城花落鳥闗闗
登臨幾度遊人老又對東風鬢欲斑
　　登海州樓
城外滄溟日夜流城南山直對城樓溪田雨足禾先熟
海樹風高葉易秋疏傅里閭詢故老秦皇車甲想東遊
客心不待傷千里檻外風烟盡是愁
　　依韻和蔡樞密岷洮恢復部落迎降
河湟形勝壓西陲忽覺連營列漢旗天子坐籌星兩兩
將軍解佩印纍纍稱觴别殿傳新曲銜璧名王按舊儀
江漢一篇猶未美周宣方事伐淮夷
　　五日宫中帖子
紫閣曈曨隠曉霞瑶墀九御薦菖華何人又進江心鑑
試與君王却衆邪
　　題静照堂
身居在城邑趣不落人間門外塵埃滿庭中日月閒風
隨朝梵響雨入定衣斑幾欲攜筇去松隂一叩闗
　　新正帖子
北地凝隂盡千門淑氣新年年金殿裏寶字貼宜春
　　挽老蘇先生
岷峨地僻少人行一日西來譽滿京白首只知聞道勝
青衫不及到家榮𤣥猿夜哭銘旌過紫燕朝飛挽鐸迎
天禄校書多分薄子雲那得塟鄉城
　　題齋宫
鄰雞未動曉驂催又向靈臺飲福杯自笑治聾知不足
明年强健更重來
　　邵安簡公輓詞
短褐曾陳定羌䇿汗青猶著立儲書春風澤國吟箋落
夜雨溪堂燕壘疎
　
　
　
　兩宋名賢小集巻四十
欽定四庫全書
　兩宋名賢小集巻四十一
　　　　　　　　　　　　宋　陳　思　編
　　　　　　　　　　　　元　陳世隆　補
　劉忠肅集
　劉摰字莘老渤海人少舉進士禮部奏名第一遂中
　甲科知南宫縣徙江陵府觀察推官用韓琦薦除館
　閣為監察御史裏行是時仁宗勵精求治摰感恩遇
　因上疏言時事未幾責監衡州鹽倉僉書應天府判
　官元豐初為集賢校理知大宗正丞開封府推官遷
　右司郎中以事免黜知滑州哲宗即位為吏部郎中
　改秘書少監擢侍御史奏論蔡確之罪又言經義之
　弊有司莫能辨請雜用詩賦取士復賢良方正科罷
　常平免役法引朱光庭王巖叟為言官拜御史中丞
　遷門下侍郎元祐六年拜右僕射兼中書侍郎移知
　青州紹聖初落職降知黄州分司南京居四年責鼎
　州團練使新州安置卒于貶所年六十八時章惇蔡
　卞誣造元祐諸人事不己以邢恕為御史中丞用其
　言欲誅摰及梁燾王巖叟等以為摰有廢立之意遂
　起同文館獄用蔡京等雜治卒無佐騐㑹摰卒乃已
　元符三年復中大夫旋改觀文殿大學士大中大夫
　贈少師諡忠肅
　　老子畫像
敝周僿于文老子談大道仁義己末流禮法固行潦虚
無抱𤣥珠清浄為至寳剖斗息羣競死聖止大盜謂
可憑斯民狂瀾復既倒不知世大變萬偽火就燥欲以區
區言反俗入羲昊渾淪五千言道徳何浩浩漢常求其
説施用未深造衣食己有滋煩苛己能埽惜哉衰世士
學術失探討流而為刑名慘礉極枯槁但見多申韓舉
皆罪黄老聖人無常師有善取輿皂問禮固有然誰謂
孔徒小遺貌知是非君無論醜好
　　孫少卿鹿頭山詩并畫圖二首
誅茒搜險旋尋真聞説仙巖一日新佳境留連應有待
先時登覽豈無人披榛好石來如召隨手清泉應若神
不獨山中興勝事幾多風愛在邦民
使君真愛鹿頭山圖畫歌吟去為傳塵世那知武陵事
時人爭誦永嘉篇行春游醉嘗勞夢按部登臨又隔年
有客平生志林壑坐憐雙眼隔雲烟
　　易元吉畫猿
槲林秋葉青玉繁枝間倒挂秋山猿古面睢盱露瘦月
氄毛勻膩舒𤣥雲老猿顧子稍留滯小猿引臂勞攀援
坐疑跳擲避人去髣髴悲笑生壁間巴山楚峽幾千里
寒巖數丈移秋軒𣺌然獨起林壑志平生願得與彼羣
吾知畫者古有説神鬼為易犬馬難物之有象衆所識
難以偽筆淆其真傳聞易生近己死此筆遂絶無幾存
安得千金買遺紙真偽當與識者論
　
　兩宋名賢小集巻四十一
欽定四庫全書
　兩宋名賢小集巻四十二
　　　　　　　　　　　　宋　陳　思　編
　　　　　　　　　　　　元　陳世隆　補
　獨樂園稿(一/)
　司馬光字君實夏縣人以父䕃入官年二十登寶元
　初進士龎籍薦除館閣校理英宗朝進龍圖閣直學
　士神宗朝加資政殿學士退居洛陽凡十五年田夫
　野老皆知為司馬相公自稱迂叟著迂書四十一篇
　元祐元年拜尚書左僕射是年九月薨年六十八賜
　諡文正徽宗初蔡京議光入奸黨碑令石工安民鑴
　字辭曰民愚不知立碑之意但如司馬相公謂之奸
　邪民不忍刻也怒欲加罪泣曰被役不敢辭乞免鐫
　安民二字於石末恐得罪於後世聞者愧之建炎中
　配饗哲宗廟文集八十巻自為編次以授子康康殁
　晁以道得而蔵之中更禁錮南渡後謝克家劉嶠始
　鏤版以傳焉
　　出都日塗中成
賤生習山野愚陋出於骨雖為冠帶拘性非樊籠物揚
鞭出都門曠若解徽紼(亂/絲)是時天風惡靈沼波蕩汨龍
鬛互騫騰鷗羣遠浮没川原寖疎豁烟火稍蕭瑟草木
雖未榮春態先髣髴桑稀林己斜栁弱條可屈蛛絲罥
(罟/也)晴陽鼠土壅新窟徐驅款段馬放轡不呵咄與爾同
逍遥紅塵免蓬勃
　　和王勝之十二月十五日朝退馬上作
瓦溝微白雪光清闕角初紅海日騰塵息長街千騎入
鞘鳴深殿六龍昇雲巖有客空回首圭蓽何人尚曲肱
自笑鯫生章綬縛不容逃去正如罾
　　送崔尉堯封之官巢縣
弱嵗家淮南常愛風土美悠然送君行思逐高秋起巢
湖映微寒照眼正清泚低昂蹙荷芡明滅縈葭葦銀花
鱠肥魚玉粒炊香米居人自豐樂不與他鄉比況得良
吏來倍復蒙嘉祉君為太學生氣格己英偉登科如拾
遺舉步欻千里毋嫌位尚微觀政此為始尊公久塲屋
上國困泥滓豈不重相離念子勉為理當令佳譽新煜
煜滿人耳高堂雖在遠聞之足為喜何必羞三牲然後
稱甘㫖
　　送守哲歸廬山
哲公金陵來神韻自孤秀京華三十春高節愈幽茂烜
赫公卿門道路日奔走自非趣尚合一息不相就慷慨
賢豪士波溢千金富疏飯苟有餘秋毫未嘗受囂呶(喧/嘩)
(也/)不可變堅白如瓊琇居然尚愁寂終厭塵土臭忽思
香爐雲薈蔚冠孤岫振衣尋昔遊烟霞宛如舊絡木藤
蔓長攫(爪持/也)石松根瘦瀑泉響夜壑乳管添春竇茅茨
䕃方丈宴坐度春晝几席雨竒花階除馴猛獸方知物
外樂回視人寰陋慎勿露聲光愚迷將輻凑
　　遊噴玉潭二首(其日/大風)
驚風動地起遊客望山行若待佳辰去應無好事名
萬木吼窮谷駑駘屹不前猶勝望塵客佇立九衢邉
　　夜發長垣
長塗暑氣劇永日卧郵亭晝伏如牆鼠宵行似野螢歇
鞍沙月白拂面栁風醒歴歴瞻雲漢誰為二使星
　　同舎㑹飲金明沼上書事
日華駘蕩金明春波光净緑生魚鱗烟深草青遊人少
道路苦無車馬塵石渠諸君職事簡載酒擷花畏花晚
浮舟逐勝任所之箕踞狂歌叩舷板眼花耳熱氣愈豪
擲杯擊案聲嗷嗷驚沙颯颯繞洲渚魚龍遷去避我曹
人生大料無百嵗貴賤賢愚同一致在家殽䔩餘幾何
一日風光不宜棄
　　呈范景仁
劍山中㫁融為川清江雙流鬰迴旋溝塍(田畦/也)阡陌燦
如繡香秔紫芋皆良田池靈物秀氣淑美由來滚滚生
英賢朝家文明所及遠於今臺閤猶蟬聨獵纓鳴佩走
聲望出入金馬如雲烟柰何應辰獨坎壈(坎壈屯蹇/不得志也)華
髪未得離賔筵璵璠懸黎己為寶結緑(劍/名)豈得偏棄捐
願君彈冠自重惜邑人行誦子虚篇
　　正月三日與廣淵同出南薰門分趨齋宫塗中成
並轡出都門葱蘢日欲昕野寒餘宿雪樹闇濕春雲稍
望郊宫近先愁馬首分一朝猶戀戀可復久離羣
　　和王道粹垂拱早朝王范二直閣班列在前戲成
　　小詩
霽日扶霜仗祥烟覆曉班帝居回北斗天闕竦南山紫
殿鵷鸞肅金門虎豹環蓬萊兩仙伯迥立白雲間
　　夏日西齋書事
榴花映葉未全開槐影沉沉雨勢來小院地偏人不到
滿庭鳥跡印蒼苔
　　寒食南宫夜飲
積旬留省署容易度春華芳草踏青晚長楸行樂賒雲
疎時送雨風細暗飛花直有黄金百無因過酒家
　　同張聖民過楊之美聴琵琶女奴彈啄木曲觀諸
　　公所贈歌明日投此為謝
坐曹據案心目疲出門上馬行何之闕然久不見之美
率意共徃初無期正逢攬轡欲有適為我却解連環覊
閒軒適足容數客夏木初繁有佳色呼兒取次具杯盤
青眼相逢喜無極檀槽錦帶小青娥妙質何須誇綺羅
按絃運撥驚四座當今老手誰能過彈為幽鳥啄寒木
園林颯颯風雨和啄長爪短躍更上丁丁取蠧何其多
曲終拂羽忽飛去不覺酒盡朱顔酡己聞啄木曲又觀
啄木歌雄文更復値絶藝有如天際傾長河今朝壯觀
誠極樂去時將柰寂寞何歸來解帶豁胸腹坐踞胡牀
仰看屋從今三日不洗耳耳内泠泠有殘曲人間何物
號冨貴紆紫懐金盡虛器如君自處真得䇿身外百愁
都擲置太學餐錢月幾何客來取酒同醒醉
　　晚秋洛中思歸東園
不利不名空去國雁飛葉落未歸來秋風肯待主人至
籬下黄花隨意開
　　相國魏忠獻韓公琦挽辭三首
瀛海訏謨定宗祧指顧安鴻勲柱石壯勁節雪霜寒翼
亮三朝久初終一徳完如何未黄髪壟柏己丸丸
愛物威容悴憂公宿疹加孤忠貫白日美志掩丹霞行
路皆惆悵聞風悉嘆嗟英靈覲宗祖猶想佑皇家
惻怛動旒扆鴻臚葬老臣簫鐃振淦口紼翣隘漳濵久
大英名在哀榮異禮陳豐碑紀遺烈長泣鄴城人
　　古松
摧頽巖壑間磊落得天頑香葉低漸水餘根倒挂山白
猿窺子落黄鵠認巢還不久應為石莓苔舊己班
　　黄柑
黄金綴縹蔕搖落楚江涯采取杯盤勝羞將橘柚偕時
移香不變物遠味尤佳欲種滄洲樹何年此意諧
　　栁溪對雪
春風不勝雪散漫度龍沙密映縁谿栁爭飛亂眼花鴟
夷賖美酒油壁繫輕車塞下芳菲晚聊將當物華
　　曉思二首
束帶朝尚早蓬門未脱扃短籬潛落月老樹帶孤星隠
几貂裘黒開編竹簡青子雲非執㦸何以得窮經
盡日少閒暇中宵夢亦勞符移空浩浩榜楚鎮謷謷敢
説今求郡飜思昔坐曹羨君乘五馬東去一何高
　　奉同運使陳殿丞(知儉字/公廙)惜洛陽牡丹為霜氣所
　　損
名花多種欲紛敷一夕霜風非所虞節物偶然何足道
人情遺恨不能無飄颻健筆詩千首惆悵東風酒百壺
縱使前春滿朱檻使車那復滯西都
　　和王秀才(虞仲字/道齊)以光始自陜右遊山歸復將登
　　少室為詩見寄
瘦馬飄颻屢徃還疲勞専為訪名山須知筋力行將老
漸恐峯巒不可攀蠟屐早能尋勝㮣彈冠悔更落塵寰
幸依賢者為東道大得逍遥水石間
　　和景仁西湖泛舟
滿船歌吹拂春灣天外晴霞水底斑誰信飛觴臨綺席
獨能回首望青山東門車馬匆匆别西洛風烟處處閒
疊石溪頭應更好却輸野叟坐林間
　　贈邵堯夫
家雖在城闕蕭瑟似荒郊遠去利名窟自稱安樂巢雲
歸白石洞鶴立碧松梢得喪非我事何須更解嘲
　　和楊郎中秋月
秋氣平分夜沉隂乍散天窺林初淡薄照席忽孤圓冷
入詩毫健光浮醉弁偏嘉賔勿輕去桂影正娟娟
　　栢梯寺
鑿石開溪峻登崖置閣危笑談空谷應步武白雲隨衆
壑如飜浪鄰州若布棊何當遂棲隠身世兩相遺
　　新買疊石溪莊再用前韻招景仁
一溪清水珮聲寒兩岸莓苔錦繡斑三徑誰來卜鄰舎
千峯我己作家山鹿裘藜杖偏宜老紫陌紅塵不稱閒
早挈琴書遠相就放歌爛醉白雲間
　　送峽州陳亷秘丞三首
宜都賢太守治迹古人齊虎負衆子去鳯環羣鳥棲行
增潁川秩别降武都泥正恐還朝速春林未子規
郡府猿聲外旌旗鳥道邉樓髙出楚塞烟霽識巴船襦
袴嗟來暮簮紳惜外遷皇仁矜遠俗非謂意疎賢
地險三巴口江流百折蟠騶珂通峽響門㦸照秋寒翠
壁虎牙石素花狼尾灘孫劉置栅處細為寫圖看
　　送趙書記衆之官華州
車馬西城外遥遥未有塵辭梁猶帶雪過洛漸生春幕
府斜依嶽闗山曲抱秦曩時謨畫拙不必笑前人
　　和王勝之雪霽借馬入局偶書
勝之家本公侯貴弱冠英才己驚世雒陽多士誰敢倫
千古比肩惟賈誼昔遭絳灌深切齒奔走十年為下吏
近方抆拭出泥塗稍學和光匿鋒鋭㑹計之官豈足為
黽勉簿書聊自庇王城九衢臘月尾風雪數朝窮恣睢
櫪間款段疲且病借馬於人亦疲曳揚鞭掣轡趨省庭
刺蹙不前泥没鼻慨然遂有勞者歌滿紙雄文歘軒輊
人生榮遇有早晚視此錙銖勿闗意況君卓犖高出羣
異日青雲終自致鮮車大葢擁驊騮莫忘今朝乘小駟
　　正月二十四日夜雪
疊瓦浮輕雪參差粉畫難苦欺初變栁故壓未生蘭夜
色微分白春容不受寒即為花卉奪猶得暫供看
　　苦雨
積雨欲侵甸朝晡漫不分蒼涼微露日慘淡己生雲地
半成泥滓天應厭垢氛時聞度蒼鴰空外自為羣
　　始平公新作雙樗庵命光為詩
間氣生王佐多才秉國鈞棟隆憑杞梓節勁仰松筠底
績承平業遺榮壽考身結廬依散木退讓樂天真
　　送鄭推官戡赴邠州二首
形體邠公國旌旗漢將壇秦雲低落日塞樹怯春寒草
檄無留思投壺不勝歡還應笑黄巻寂寂守儒官
百榼行春樂千弓從獵豪苦吟邊月冷飛鏑野風高竒
䇿鞭殊俗長纓繫不毛輸君躍馬貴一等著青袍
敵騎作歸計聖朝方寢兵時聞候火入非復塞塵驚秋
嶺無南牧春田恣北耕休窮西海路辛苦學甘英
　　上元書懐
老去春無味年年覺病添酒因脾積㫁燈為目痾嫌勢
位非其好紛華己久厭惟餘讀書樂暖日坐前簷
　　和白都官序見贈
齒疎鬢白兩眸昏萬事無堪老病身脱粟猶霑太倉禄
法官仍忝外臺臣直縁迂僻求閒地豈是孤高慕古人
英俊滿朝皆稷契太山何必一飛塵
　
　
　
　
　
　兩宋名賢小集巻四十二
欽定四庫全書
　兩宋名賢小集巻四十三
　　　　　　　　　　　　宋　陳　思　編
　　　　　　　　　　　　元　陳世隆　補
　獨樂園稿(二/)
　　喜雨二首呈景仁侍郎兼獻大尹宣徽
累日増煩暑通宵結薄隂蒼茫變風色散漫作春霖野
店垂柳重僧房緑篠深疎慵尤得趣閉户擁重衾
漠漠春隂合爞爞旱氣收人心方有望時雨不須求豈
獨老農喜仍令思客留洛城花未謝作意更同遊
　　送史館任祠部顓河東轉使
問望簮紳舊恩華雨露重圖書周内史汾澮晉全封秀
發千尋望寒生百錬鋒歸時門有㦸惜别更從容
　　初六日四老㑹
茰房迎令節菊蘂入芳筵華燭初長夜清霜未泠天悲
風咽横笛驟雨送繁絃聊附鄒枚客敢希園綺賢
　　忝職諫垣日負憂思緬思雲夫處士老兄蕭然物
　　外何樂如之因成浮槎詩寄獻以抒鄙懐
秋水浮槎客漂如一葉輕鷗羣須仗信鯨口幾忘生耿
耿天津闊滔滔海浪驚何時還故土懐糈問君平
　　相國祁正獻杜公衍挽詞三首
舟楫才猷大冰霜徳操堅陶鈞成茂業書史樂高年瞻
望簮紳共吁嗟館舎捐舉時無異論方信令名全
釣玉呉臺舊誅茅梁苑新位登華衮貴家似布衣貧直
道高當世清風遺後人千秋寒照目竹帛不棲塵
先子同烏府知音誠皦然脱縗來拜伏撫首辱哀憐迨
此泉扃掩空悲塵網牽無由懐酒絮灑涕望新阡
　　病酒呈晋州李八丈
身如五嶺炎蒸裏心似三江高浪中誰道醉鄉風土好
舟車常願不相通
　　和安之久雨
秋霖逢甲子禾耳恐須生流俗幸無驗高田猶有成潤
唯藜莠得爛與蕙蘭并早晚浮雲豁逍遥賦晚晴
　　送趙殿丞(象字/子輿)歸成都(祀明堂禮畢子輿新升朝/以恩官其父大理評事賜)
　　(告歸寧得其除書以俱二三同/舎為詩以紀其美僕得回字)
蜀棧錦衣來高堂綬笥開恩輝同日至喜色共春回駟
馬過隣社朝裾捧壽杯吾生無此樂空使寸心摧
　　謝始平公以近詩一巻賜示
皇家駿命承蒼穹烝民之傑生維嵩聖賢㑹合若符契
坐致四海登熈隆三階清平九鼎重指揮拱揖安華戌
人情誰不樂將相往往皓首忘疲癃北平飲乳尚懐印
千秋乘車猶入宫唯公致政年甫至耳目明利志氣充
幡然脱去萬鍾禄羽儀高遠如翔鴻靈臺不復絓塵務
至徳恬淡含黄中英華純粹積不發事業轉為文字工
大篇短韻間金石遠追吉甫流清風刻雕衆物非用意
黙與元化參神功應劉鮑謝事竒巧細瑣豈足誇才雄
祼圭夷玉清廟器肯與環玦爭玲瓏絳帳生徒東閣客
微官拘縶如樊籠言詩何敢望商賜幸得誦詠祛童䝉
昏花病目不自惜服膺盥手書一通千金之産不可易
子孫寶蓄傳無窮
　　寄題傅欽之濟南别業
縣郭遥相望修篁百畝餘林間清濟水門外太行車道
勝隨宜足身閒與世疎何時容命駕采蕨釣肥魚
　　題致仕李太傅園亭
漢家飛將種氣概耿清秋解去金貂貴來從洛社遊清
商擁高宴華館帶長流可笑班超老﨑嶇萬里侯
　　早春
璿霄轉斗車春意逼梅花熟寐侵街鼓閒情到酒家晴
陽浮地末寒色斂天涯歸雁空餘迹朝來印浦沙
　　秋日登觀信亭
西風連夜雨草樹巳蕭條宿靄稍零落寒山更寂寥林
紅猶帶日岸白欲生潮新鴈來何處離離天際遥
　　謝胡文學九齡恵水牛圖二巻
牛生天地間益物用最大其功配坤元象爻參衆卦血
毛類上帝肸蠁景福介宗廟及賓客百禮無不在引來
犁中田粒食烝民頼服箱走四方竭力任重載昔聞戴
叟筆圖寫窮纎介胡君繼其妙差肩立異代公卿仰名
聲一觀不可匄如何散賤者遽有雙圖賚所嗟性顓愚
雅不曉佳畫有如歌九韶鐘鼓樂聾瞶得之乃虚器無
異居大蔡神物恐化去立召風雨怪雙圖雖巻還重貺
敢不拜
　　旬慮十七韻呈同舎
府官無旬休慮問乃遊息詔書禁從詣還舎始朝食緩
帶對藜羮下筯免促迫門前吏卒散却掃謝來客北軒
有藤牀今晨始拂拭蓬髪亂宜梳霜髭閒可摘開囊曬
藥物發笥出書册菊畦親灌浸茶器自涓滌於時孟秋
末天晴色紺碧林葉雖未零風聲己淅瀝神明還九重
清氣襲百脈征夫解甲胄疲馬脱覊靮蜚鳥開樊籠
跳魚出鼎鬲形骸盡我有不復為物役雖非久安逸幸
得少頃適訟庭止敲扑咫尺異喧寂明朝不能然顧盼
愁月夕
　　新遷書齋頗為清曠偶書呈全董二秀才并示姪
　　良富
長夏暑候濁雲火高㠝岏豈徒肌骨煩水港川流乾新
居得南齋楹檻稍虚寛森羅對草樹曉暮清隂寒汎埽
布几簟氣體粗可安圖書雖非多亦足備覽觀聖賢述
事恭細大無不完高出萬古表遠窮四海端於中苟得
趣自可忘寢餐况今有道世榖禄正可干朂哉二三子
及時張羽翰力學致顯位拖玉簮華冠毋為玩博奕趣
取一笑歡壯年不再來急景如流丸
　　漁父
楚岸橘花香扁舟泛渺茫短蓑衝密雨素髪浄秋霜烟
外鳴榔逺波間擲線長無人識名姓擊楫入滄浪
　　湖上村家
萬頃寒烟外茅茨枕碧流楓林巢乳鶴沙漵亂鳴鷗漠
漠菰蒲晚蒼蒼蘆荻秋欲過南浦去籬下出漁舟
　　西湖
佳麗三呉國湖光蕩日華魚驚動蘋葉燕喜掠楊花雲
過山腰黑風驅雨脚斜烟波遥盡處髣髴見漁家
　　放鸚鵡
野性思歸久籠樊今始開雖知主恩厚何日肯重來
　　酬邵堯夫見示安樂窩中打乖吟
安樂窩中自在身猶嫌名字落紅塵醉吟終日不知老
經史滿堂誰道貧長掩柴荆避寒暑只將花卉記冬春
料非空處打乖客乃是清朝避世人
　　和邠守宋度支迪來卜居與南園為鄰
弱冠交遊鬢髪蒼飽諳官況好深藏閒居共買一㕓地
盡老常依數仭墻雖喜卜鄰同晏子却慚推宅異周郎
何時税此馮熊駕倚杖相迎立路傍
　　太行
象帝胚渾散愚公轍跡開横行四極外蟠據九河隈岪
鬰天門近崢嶸地軸回陽崖明草樹隂壑轉風雷波沓
羣峯涌雲奔峭壁來猿巖垂磊落龍窟鬭喧豗噴雨
驚湍灑跳星巨石頽平塗憂屐折跬步戒輪摧覆頂千
春雪緣潭萬古苔谷盤容國士髓裂餌仙才晉市飛
樵札燕郊落燒煤棊圖分冀野蟻壤認叢臺在昔王塗
塞嘗聞霸略恢嚴闗隂伏甲間道夜銜枚挾詐揮金斗
貪功襲墨縗戰塲空爝火京觀悉蒿萊險易曽何變興
亡只可哀隆平方恃徳襟帶自崔嵬
　　次韻和鄰幾秋雨十六韻
氣象殊朝夕興居錯晦明混元初不異霪雨浩無程墊
隘寧天意咨嗟固物情曣㬈(日暖/也)方有望薈蔚己隨生
杲杲升還隠悽悽㫁復行亂莎常被徑荒蘚已縁甍轍
迹康荘絶潢汙壠畝平茅茨不足庇禾黍若為成蟋蟀
頹垣泣蛜蝛壊竈盈乗時衆鴟舞得意怒蛙鳴牛馬誰
分異蕭蘭巳混并居閒猶叵度負重況遐征舟泊川無
渚輪推路有阬轑羮愁病婦煬竈擁寒嬰災不妨明徳
神應格至誠淳光終下燭時藿久心傾
　　觀僧室畫山水
畫精禪室冷方暑久徘徊不盡林端雪長青石上苔心
閒對巖岫目浄失塵埃坐久清風至疑從翠澗來
　　答師道對雪見寄(直講/陳洙)
隂風一夕驚曉雪滿都城氣覆千家白光連萬象清戀
空飛不下弄態舞相縈歴亂看無定飄颻轉未成綴垣
時缺剥壓竹乍敧傾細隙過無滯寒牕拂有聲園林勻
結練觀閣巧彫瓊草木情先喜乾坤意亦榮營魂頓疎
健病目蹔虚明郢曲高誰和羞將叩缶并
　　雪霽登普賢閣
積雪明朝日山河坐可分嶄巖初解凍片段未歸雲濶
望窮人境高尋俯雁羣開門枝鳥散玉絮墮紛紛
　　歸田詩
　　　同年張聖輔嘗語及仕宦之多端因稱仲長子
　　　有言使我有良田美宅背山臨流適意極樂誠
　　　無事於此慨然感之作歸田詩五章
秋水風波大嗟嗟未可遊漁樵自應樂珪組為誰憂直
木知先伐明珠忌暗投果然鈎可曲不惜取封侯
紱冕誠虚器簮裳悉畏塗觸機身未保好直道先孤甔
石曾何有田園浪更無可能推兩耜沮溺共為徒
聖哲雖云遠遺文幸未亡沉𠖇觀禮樂髣髴見虞黄雞
黍延三逕琴書樂一堂逍遥名教内富貴亦微茫
松菊陶潛宅蓬蒿仲蔚家行遊筇杖瘦嘯傲幅巾斜屋
小疎茅覆門深亂栁遮村童迎客至竹箒埽桃花
桑柘緑無際田間戴勝飛清醪迎社熟鳴雉向春肥執
耒時將急銜杯日漸稀四隣能共樂招飲莫相違
　　夜坐
春陽氣未勝重為隂所乘涔涔積雨闋慘慘餘寒増流
雲鬱不開烈風尚憑陵夜闌閉户牖青暈生昏燈僮僕
悉已眠几書久敧凭涉獵閲舊聞暫使心魂澄有如行
役歸丘園怳重登又如遠别離邂逅逢友朋嗟嗟宦遊
子何異魚入罾奪其性所樂强以所不能人生本不勞
苦被外物繩坐愁清旦出文墨來相仍吏徒紛四集僕
僕如秋蠅煩中劇沸鼎入骨真可憎安得插六翮適意
高飛騰
　　二月中旬慮問過景靈宫門始見花卉呈錢君倚
賤生參府僚勉强踰半嵗終非性所好出入意如醉訟
庭敲扑喧衆草絶生意不知有青春倐忽己改燧周章
連日忙爛漫數宵睡軒窻岌飛舉風雨頗恣睢謂言芳
華物狼籍應掃地今晨呼馬出歴獄問囚繫窈窕清宫
深倉琅朱門閉廣殿肅層隂虚庭藹佳氣長楊委嫩緑
老柏净新翠薜荔垂蜿蜒竒石立贔屭(壯大/貌)豁然愁憤
開精神四面至事役難少留䇿馬去尚睇亦足慰無聊
年華不都棄
　　西臺詩二十四韻
翰苑昔陪侍天光辱顧瞻寵雖承渙汗功不立毫纎山
鹿纓頻頓鈆刀礪不銛拭花眸子缺撚雪頷髭添跼影
慚尸素胡顔處禁嚴辭盈雖免戾取少豈因亷定鼎分
都異張官執法兼剡章愚懇盡出綍茂恩霑原憲非無
栗胡威尚有縑求田近瀍洛買宅混閭閻地僻宜花卉
兒勤付米鹽倦遊良足悔居吉不煩占裘葛膚無見囷
倉飯屬饜僧居閒可借野步静無嫌行樂筇枝瘦延賓
稻醴甜麥田泥試屐桑䕃帽低簷愛竹忙猶種貪書老
未厭松烟溪石潤檀燼博山尖牋啓來慵拆衣冠脱怕
拈紫毫斜倚架黄巻密垂籖涸轍猶䝉潤寒灰免附炎
所憂資秩滿但願嵗時淹自是散無用非為智養恬聖
朝英彦冨幸許一夫潛
　　風
隴首紅旌急罇前翠幕重林端翻遠刹花外轉疎鐘夜
寂清機發春闌别意濃如何玉琴韻併欲在青松
　　送呉仲庶知江寧
江南佳麗地人物自風流青骨祠靈在黄旗王氣收衣
冠餘舊俗歌頌樂賢侯正恐還朝速江山未徧遊
　兩宋名賢小集巻四十三
欽定四庫全書
　兩宋名賢小集巻四十四
　　　　　　　　　　　　宋　陳　思　編
　　　　　　　　　　　　元　陳世隆　補
　獨樂園稿(三/)
　　潞公遊龍門光以室家病不獲參陪獻詩十六韻
旌節擁憑熊逶迤向鑿龍順成過社蜡閉塞令行冬
雪壟痕猶濕梅林思己濃傳呼空谷應前導白雲逢飛
葢多邀客停車數問農禹功雙壁㫁佛刼萬龕重絶頂
標孤刹疎林透遠鐘氣蒸泉郁郁冰綻水溶溶藥閣低
臨渚茅庵背倚峯凍醪資野酌寒筍佐晨饔(公作藥寮/潞公菴臨)
(伊庵皆/在龍門)碁局移依石茶爐坐䕃松醉醒皆衆共小大盡
公從顧以私恩累難追勝賞蹤原思初不病叔夜亦非
慵稽古慙經笥摛華怯筆鋒㑹須參後乘異日待從容
　　和史誠之謝送張明叔梅臺三種梅花
别後相驚兩鬢霜可憐梅蘂為誰芳臺頭日暖分三色
林下風清共一香正爛漫時遊不足忽離披去樂難常
慇懃手折遥相贈不欲花前獨舉觴
　　去春與景仁同至河陽謁晦叔館於府之後園既
　　去晦叔名其館禮賢夢得作詩以紀其事光雖愧
　　其名亦作詩以紀之
蓬飛匏繫十餘年並䕃華榱出偶然郭隗金臺雖見禮
華歆龍尾豈能賢浮雲世味閒尤薄寒柏交情老更堅
明日河梁即分首人生樂事信難全
　　和呉辨叔知鳯翔見寄
岐陽府舎始相逢四十餘春屈指中昔日布衣今露冕
當時小吏亦衰翁醉吟久作藏身計條教應多及物功
惟是綵衣難再著長林極目起悲風
　　釣魚有感
野釣披榛竹梧桐半死身那堪衰病意更作獨遊人
　　送章伯鎮知湖州
江外饒佳郡呉興天下稀蓴羮紫絲滑鱸膾雪花肥星
斗寒相照烟波碧四圍栁侯還作牧草樹轉清輝
　　送李秀才元知廣安軍歸成都覲省
皂葢五驊騮今來異昔遊簞壺交里舎鐃吹下瀛洲壽
酒行當舉歸鞭不可留春光久相待先在錦江頭
　　寄題李舎人偉蒲中新齋
隴上家聲勇氣殊邊庭卧鼓欲安居非同王翦私求
宅更似甘寧晚好書劍倚寒窻風淅瀝門無雜客栁蕭
疎蒲州風土平生愛為問旁隣地有餘
　　李花
嘉李繁相倚園林淡泊春齊紈剪衣薄呉紵下機新色
與晴光亂香和露氣勻望中皆玉樹環堵不為貧
　　秋夜
城上調秋角烟間發暝鐘風枝揺宿鳥霜草覆寒蛩久
負觀書樂端愁束帶恭蹔因羣吏散還得遂幽慵
　　坐船
使君張皂葢高宴碧湖心苒蒻牽菱蔓夷猶泊栁隂晚
風侵坐冷春浪没篙深倒載歸何晚波間夕照沉
　　和陳殿丞芍藥
化工餘巧惜春殘更發濃香繼牡丹䄠㸃藏心殷勝纈
異芳迎鼻酷如蘭瓊樓窈窕仙家宅雲葉低垂醉裏冠
(纈子樓子冠子醉/西施皆芍藥名品)自有殊功存藥録不當獨取鄭詩看
　　陪始平公燕栁谿
谿光不動栁風輕玉帳森沉擁萬兵鷗入烟中閒自舞
魚翻波面喜相迎樓船下視晴天碧鼓吹前驅遠陌清
桃李歸時應盛發薫然和氣滿春城
　　宜甫東樓晚詩
賔主俱歡醉高樓迥倚空形忘覊檢外酒散笑談中晚
市烟初白秋園葉半紅登臨不厭數朝夕是寒風
　　寄揚州侯都監仲倫
木落淮南樹秋風日夜高月臨揚子渡雪巻廣陵濤不
得同蕭散何因破鬱陶空憑尺書速未解夢魂勞
　　夏夜
溽暑鬱不開矗矗雲萬疊長風巻地來涷雨不濡葉雖
無潤物功涼冷得所愜須㬰號怒息清月照壁頰小冠
簮短髪衣裾輕獵獵敧傾依曲几暫爾蘓疲苶(疲/貌)坐久
不思眠草間微露浥
　　早春戲作呈范景仁
閏餘春意早卉木先有思嚶嚶羣鳥翔東西各求寄伊
予忝諫垣動息抱憂悸衮職曠不補言責真可畏況復
禁過從陋巷若囚繫茅茨庇風雨偏隘無餘地時於壊
垣隙歴歴生新薺君侯乃比隣跬步難自致常思去嵗
初西軒習歌吹座客皆故人歡笑無拘忌平生不喜酒
是日成爛醉豈言長揖歸良㑹難再值東風忽復來時
華一何駛叢竹固無恙夭桃作花未朝廷正清明詎肯
容竊位何當遂廢放歡飲還自恣
　　武成致齋奉酬呉冲卿寺丞太學宿直見寄二首
廣文冝直太常齋咫尺無從盡素懐不及春風得隨意
夜深容易過天街
雪後餘冰尚綴簷月華霜氣入疎簾難堪瓊玉驚心骨
坐覺清寒幾倍添
　　司徒開府韓國富公弼挽辭四首
天祐休明祚時生雋傑臣賢科首多士宰府澤生民煥
爛三台正冲融四海春欲知甄冶力試問白頭人
漠北驕無信漁陽廣聚兵移書侮中國决意背齊盟直
氣輕軺入英辭勍敵驚四方烽火滅㝢縣復升平
大吕功名重鴻毛軒冕輕閒居客愈盛蹔出市皆傾溟
海涵容大龍門謁見榮謙光儼在目慟哭望佳城
杖履還私第精誠在本朝愛君老不懈憂國没方昭東
閣秋牢落西芒夜寂寥只因忠亮志氣運不能消
　　聶著作三舅謫官長沙作耐辱亭書來索詩
少連善降志無恤能忍詬兹亭名耐辱締構自吾舅樽
前湘水清席下湘山秀於焉忘榮枯終日醉醇酎攻愁
若攻敵避喧如避冦困久理須通非徒保無咎
　　中秋夜始平公命與考校諸君置酒賦詩
月華秋色兩鮮新萬里澄空不受塵兎濯素毫騰浩露
桂飄香實下飛輪光侵酒面寒無力清入詩毫健有神
坐客何須辭醉倒相君應不惜重茵
　　二月三十日與同舎宴李氏園晚歸馬上賦
門前蹀躞金覊滿座上連翩玉斚飛數尺遊絲留客醉
一行垂栁送人歸同邀勝友時難得重到名園花巳稀
莫惜芳辰賸行樂無端風雨横相違
　　和子淵元夕
緹室重飛玉琯灰物華全與斗杓囘依依殘臘無情别
歴歴新春轉眼來强取酒巵浮翠柏懶開粽葉覔楊梅
男兒努力平生志肯使功名落草萊
　　和呉省副(中覆字/仲庭)梅花半開招憑繇張司封飲(伯/玉)
　　(字公/達)
帝鄉春色嶺頭梅高壓年華犯雪開正與嘉賔思共醉
不須芳物重相催從軍貯酒傳呼出側弁簮花倒載迴
風雨難期王事劇未知休沐幾旬來
　　秋雨蕭條聞宗聖案伎應之飲酒詩呈甫宜
寒風細雨未晴天密似輕塵薄似烟一室獨吟圖史亂
四隣高㑹綺羅鮮鴈飛斜柱絲隨指蠏薦新螯酒滿船
自笑不歌仍不飲昏昏只解枕肱眠
　　八月十七日夜省直紀事呈同舎
窮秋直省舎大雨吁可畏九河飜層空入夜愈恣睢置
牀東壁根時有塗塈墜颯颯勢將摧怵惕不成寐中宵
抱衾立呼燭久方至徙之近西偏裯帳不能備飛蚊胡
不仁忍此加啄噬避煩只深藏悒悒面䝉被須臾漏轉
急枕褥亦沾漬雖欲起何之室中無燥地展轉遂達旦
耿耿負憂悸因思閭井民餬口仰執技束手己連旬妻
兒日憔悴囊錢與盎米薪木同時匱敗衣不足准摶手
坐相視予今幸己多敢不自知愧無謀忝肉食念爾但
增欷(泣餘聲亦作/唏廣韻啼也)
　　和聶之美重遊東郡
躍馬津亭未幾何宦遊容易十年過飄颻空似隨流梗
寂寞猶為挂壁梭西嶺應餘當日翠南湖真减幾分波
(之美云南浦比/舊水涸過半)輸君尚得飛征葢重向春園聴舊歌
　　和范景仁西圻野老
西郊廣路浮壤黄上天雨泣寒雲蒼鸞旗闟㦸紛晻靄
扈從威神歸帝鄉田家老父眉睫白杖藜匍匐泣路旁
且云生逢至仁主蠲租罷役嵗為常蠶收百箔桑蔽野
麻麥相望無邊疆去年翠華出賽雨錦繡緡絲墟里光
拜迎六馬負縑帛孫扶嫗接歸揚揚自分謳歌畢餘景
一朝縞素安可防哀聲澒洞徹四極草木滲淡顔色傷
螻蟻衰齡不足贖淚如飛雪空霑裳河縈洛貫嵩峯足
泉底環瀛日月長羡門己閉屬車返軛上空瞻金鳯凰
　　和宋復古小園書事
飽食復閒眠風清雨霽天葉深時墜果岸曲乍藏蓮波
面秋光浄林梢夕照鮮東家近亦富滿地布苔錢
　　和王介甫烘蝨
天生萬物名品夥嗟爾為生至么麽依人自活反食人
性喜伏藏便垢涴晨朝生子暮生孫不日蕃滋逾萬箇
透疎縁隙巧百端通夕爬搔不能卧我歸彼出疲奔命
備北驚南厭搜邏所擒至少所失多捨置薫燒無術柰
加之炭上猶宴然相顧未知亡族禍大者洋洋迷所適
奔走未停身己墮細者懦怯但深潛乾死縫中誰復課
黒者抱髪亦憂疑逃入幧頭黙相賀腥烟騰起遠襲人
袖擁鼻端時一唾初雖决意終自咎致爾殱夷非爾過
吾家篋笥本自貧況復為人苦慵惰體生鱗甲未能浴
衣不離身成垢破朽繒壊絮為淵藪如麥如麻寖肥
大虚腸不免須侵人肯學夷齊甘死餓醯酸蚋聚理固
然爾輩披攘我當坐但思努力自潔清羣蝨皆當遠邇
播
　　華屋篇(時視役河上寄/郡中諸同舎)
涼風淨埽雲無迹海月未生星歴歴貝聨珠貫拱北辰
三五縱横此何夕重樓疊榭出秋空鳷鵲露寒連桂宫
瑶井迥臨丹闕外玉繩斜挂瑣窻中征人遠别空閨悄
鐘漏蕭疎天不曉碧紗展轉無復眠卧視寒光度華沼
漢家賢將戍臨洮結髪從軍今二毛誰憐身老心猶壯
深入長占太白高豐城古劍沉淪久匣中夜半雙龍吼
乃知神物不自藏紫氣依稀見牛斗有客離居望所親
遥知清夜㑹荀陳隄繇未息無由去不及浮槎河畔人
　　和邵堯夫年老逢春
年老逢春春莫咍朱顔不肯似春回酒因多病無心醉
花不解愁隨意開荒徑倦遊從碧草空庭慵埽自蒼苔
相逢談笑猶能在坐待牽車陌上來
　　再和邵堯夫年老逢春
年老逢春猶解狂行歌南陌上東岡晴雲高鳥各自得
白日遊絲相與長草色無情迷眼緑花林多思襲人香
吾儕幸免簮裾累痛飲閒吟樂未央
　　又和來韻
年老逢春無用驚對花弄筆眼猶明不嫌貧舎舊來燕
喚起醉眠何處鶯一僕相隨巾幅出羣童聚首小車行
人間萬事都捐去莫遣胸中氣不平
　
　
　
　
　
　
　
　
　
　
　
　
　
　
　兩宋名賢小集巻四十四
欽定四庫全書
　兩宋名賢小集巻四十五
　　　　　　　　　　　　宋　陳　思　編
　　　　　　　　　　　　元　陳世隆　補
　獨樂園稿(四/)
　　獨樂園新春
春風與汝不相闗何事潛來入我園曲沼揉藍通底澈
新梅翦綵壓枝繁短莎乍見殊堪喜鳴鳥初聞未覺喧
憑仗東君徐按轡旋添花卉伴芳樽
　　宿石堰聞牧馬者歌
太河之曲多寛閒牧田枕倚長堤灣烏栖鵲散隄樹寂
析木聲稀夜欲䦨牧兒跨馬乘涼月歴歴繞羣高唱發
幽情逸氣生自然徃徃鳴鞘應疎節歌辭難辨野風高
似述離憂嗟役勞徘徊不㫁何妨近髣髴如聞已復遥
長川冷浸秋雲白露草翻光凝碧色星疎河淡夜初
長展轉空亭柰孤客洞簫音律京君明可憐骨朽不更
生安得使傳哀怨意為我寫之羌笛聲
　　春日書寄東郡諸同舎
滑臺古鎮掲高牙主人賢厚賔友嘉公庭退休射臺飲
水沉緑李浮甘瓜清言妙喻間詼謔笑語往返何喧嘩
别來汎濫若浮梗塵愁俗累稠於麻提鞭俄葢觸風日
慘澁滿眼飛埃沙朱門湛湛果深淺門外日擁千餘車
閽人未肯即通剌指彈手版景欲斜就令入見亦何事
氣象𣺌邈凌青霞圍棋角智賭勝負拙者理與功名賖
捨之歸入户庭隘仰視青天如井蛙後檐數尺地荒穢
不翦欲令生薺花當春寂寂但如此意恐至外逢紛華
柰何勝友百餘里不可一見如天涯何時更共把巵酒
側身北望空咨嗟
　　閒居呈復古
閒居雖嬾放未得便無營伐木添山色穿渠擘水聲經
霜收芋美帶雨接花成前日鄰翁至柴門埽葉迎
　　奉和大夫同年張兄㑹南園詩(徽字/伯常)
露濃秋過半氣爽雨收餘取酒邀嘉客呼兒埽敝廬生
涯數畝地官業一軒書竹結垂綸屋泉分入座渠愜心
皆樂事容膝即安居梁静栖無燕波澄戲有魚茂林穿
繚繞微徑步虚徐果落方知熟莎長不忍除過從常苦
遠接待每慚疎不厭茅茨陋時迃長者車
　　和呉冲卿三哀詩(江鄰幾梅聖/俞韓欽聖)
天生千萬人中有一儁傑柰何喪三賢前後纔朞月鄰
幾任天資浮飾恥澡刷朝市等山林衣冠同布褐外無
涇渭分内有淄澠别逢時敢危言慷慨誰能奪聖俞詩
七千歴歴盡精絶初無追琢勤氣質禀清潔負兹驚世
才未嘗自摽掲鞠躬隨衆後側足畏蹉跌欽聖渥洼駒
初生己汗血雖有絶塵蹤不失和鸞節宜為宗廟器儼
雅應鍾律衆論誠共然非從友朋出羣材方大來軮軋
(高下不/齊貌)扶帝室誰云指顧間聨翩化異物弔縗哭未己
病枕氣巳竭同為地下遊攜手不相失紳紱頓蕭條相
逢但嗟咄誦君三哀詩終篇涕如雪眉目尚昭晰笑言
猶髣髴肅然來悲風四望氣蕭瑟
　　和邵不疑送敵使還道中聞江隣幾梅俞聖長逝
　　作詩哭之
昨夕郵吏來叩門致書函呼奴取以入就火開其緘不
疑賦長篇發自燕之南痛傷江與梅繼踵良人殱噫嗟
知其二尚未知其三請從北轅後覼縷(委曲也/次序也)為君談
鄰幾雖久病始不妨朝參飲歠寖衰久厥逆生虚痰逮
於易簀辰皮骨餘崆嵌遺書屬清儉終始貞無慚聖俞
食寒水外以風邪兼愚醫暴下之結轖候愈添惙惙氣
上走不復容鍼砭自言從良友地下心亦甘欽聖體素
彊藥石性所諳平居察舉措敢以不壽占一朝蹔歸卧
簿領不廢簽訃來衆皆愕未信猶闚覘興言念三子舉
袂涕己霑英賢能幾何逝者迹相銜君疑天上才難得
帝所貪我疑人間美多取神所嫌茫茫幽明際蓍蔡難
窮探憂來不可忘終日心厭厭
　　謝興宗恵草蟲扇
呉僧畫團扇㸃綴成微蟲秋毫宛皆具獨竊天地功細
者及蛛蝥(蜘蛛/也)大者纔阜螽枯枝擁寒蜩黄蘂粘飛蜂
翾然得生意上下相追從徒觀飛動姿莫睹筆墨蹤兒
曹取真物細校無不同恐其遂躍去亟取藏箱中乃知
藝無小意精神可通不興誤圖蠅能感紫髯翁子猷状
蟬雀藏寶傳江東不知古何如此畫今為雄人墓木巳
拱其徒頗能工舊法存百一要足超凡庸友人幸為賜
物薄意何隆玩之不替手愛重心無窮常如對君子穆
穆來清風
　　都下秋懐呈聶之美
愚疎强從仕趣尚與時乖朅來遊京邑榮願知誰諧王
國冨與竒氣象標巖崖雲鴻送雙目攀援路可階秋風
轉枯葉颯颯繞寒齋出門無所之飛塵滿天街夫君宦
未達猶得稱我儕解衣換斗酒且盡平生懐
　　送李汝臣同年謫官𨗳江主簿
得喪互循環古今昧終始百嵗落其間僅與毫芒似所
以達人心身外不復計愁來若亂絲疏解當以理昔
君闗外來藉藉聲華起憑案一濡毫萬言俱落紙老生
窺其文色若寒灰死閣筆不能下敢有玭瑕指或時抵
卿相入門俱倒屣閽夫迎受謁不敢揚眉視解褐吏邊
州長途初進跬蛟龍得尺水雙骼方嶷嶷西羌負徳澤
飛鏑聳邊鄙添兵十萬餘斗粟無支擬州郡走符檄縱
横恣鞭箠閭閻浪愁苦卒食半糠粃上官知君才悉以
儲糧委開倉募平糴至者車連軌嚴明束吏手誘諭提
民耳留榖受金去若與同儕市弦朔未云周露積丘山
比曽無轉運勞坐飽防秋士幕府上其功明詔深嘉美為
僚登九寺長人専百里卿用報勤劬未言窮任使何期
逢怨讎意外成瘡痏刺骨無文法吹毛出瑕滓清霜五
月飛慘烈傷蘭芷鸞鳯失倚梧飄泊還荆枳聖朝方任
能大過尚收齒況於濟時具蹔然遭詆訾寧因青蠅惡
遂取璵璠毁良工構明堂必不遺杞梓勉哉益自立勿
為窮衰止人生難豫期神理無終否庸知今日憂不為
後日喜我道誠無虧壈坎安足恥闗山迤邐長百劍連
天倚縈紆結危棧迥入雲星裏蜀國富嬉遊花繁春酒
㫖莫作弔原文投之岷江水
　　景仁書云去冬因酒病耳病牙遂不入洛以詩寄
　　呈
許昌攜手盡時英況復新開甲第成醉裏都將春作達
老來不向酒藏情齒疎無廢銜盃趣耳病猶分度曲聲
舊友昔遊渾忘却可憐寂寂洛陽城
　　郭氏園送張仲通出刺棣州(得朝字/)
名園送嘉客冠葢去傾朝小雨塵微斂餘寒酒易消鴈
歸春近塞日上海生潮北道平如掌東風五馬驕
　　河邊曉望
高浪崩奔捲白沙悠悠極望入天涯誰能脱落塵中意
乘興東遊坐石槎
　　送朱校理(寀字/亷叔)知濰州
東國連年水傷稼使君到部即行春茫茫四野潢汙竭
鬱鬱萬行桑柘新俗不好奢田器貴獄無留繫吏家貧
齊人勿怨歸朝速自是承明侍從臣
　　晚春病起呈擇之治臣
風日正和柔身輕喜病瘳嬾抛殘蠧簡暖脱敝貂裘值
客開青眼逢花忘白頭家家好春色何處可同遊
　　興宗許菊久之未得邵亢
菊栽許送定如何庭下不堪秋草多九日無花更無酒
便攜藜杖直相過
　　和伯常見寄
誅茅宋玉宅邊人知醉宜城幾甕春細雨短蓑漁向市
孤村極浦鼓迎神徧遊七澤身忘倦更賦千篇意轉新
不必滄浪羡清泚曏來纓上己無塵
　　參政正肅呉公育挽詩三首
皇家近茂異鶚立迥無倫高議誰能奪英才自有真驊
騮寧受縶冰鑑不棲塵試為咨清論風流第幾人
辭華己獨步政治復無前吏不容三穴民皆戴二天於
今知和寡自古愧才偏惆悵棠隂下仁風尚藹然(公再/牧陜)
(光實陜人/知公之政)
念昔少年日謬登君子堂重言何以稱厚徳不能忘(光/昔)
(以文請見公答以/長歌過有褒嘆)玉麈聲容在泉臺嵗月長憑誰寄清
淚為我灑松岡
　　和子美河西列岫亭二首
秋山對疎牖覊客倦登臨雨後嵐光活晴初落照深素
波明别浦赤葉照衰林佇目寂無語何人知此心
亭臯資遠矚秋思浩無涯鴈唼牽菱蔓童歌出荻花壟
荒猶叱犢枝暗少栖鵶烟靄藏東渚憑軒莫望家
　　送昌言舎人得告還蜀二首
迢逓銅渠道凝嚴青瑣闈負書當日去鳴玉此時歸鄉
樹迎朱轂江花照錦衣臨邛不足並榮耀古今稀
悽愴懐桑梓劬勞咏蓼莪樹風今遠矣鼎食柰悲何劍
閣登車近秦闗屈指過騰裝纔首路夕夢己江沱
　　寒食許昌道中寄幕府諸君
原上烟蕪淡復濃寂寥佳節思無窮竹林近水半邊緑
桃樹連村一片紅盡日解鞍山店雨晚天回首酒旗風
遥知幕府清明飲應笑驅馳逆旅中
　　奉和始平公憶東平
相印東臨汶水陽兩看春葉與秋霜登山置酒延鄒湛
上馬囘鞭問葛强谿竹低垂寒滴翠露荷相倚净交香
宵衣深念長城固肯得從容傲醉鄉
千巖秀色擁晴川萬頃波光上下天委地魚鹽隨處市
蔽空桑柘不容田訟庭虚静官曹樂儒服寛長邑里賢
不為從知方負羽獨乘魚艇老風烟
　　和南園真率㑹見贈
白頭難入少年塲林下相招莫笑狂緑篠影侵碁局暗
黄梅花漬酒巵香任真自媿殽羞薄假寐初便枕簞涼
醻應詩豪困牽率從來嬾放似嵇康
　　送光禄王卿周致仕歸荆南
九列誰云非顯塗人生已不負為儒拂衣長揖䕫龍貴
散髪還為黄綺徒白鶴歸飛心自遠青霞高舉勢何孤
千金盡與鄉人費不向江頭買木奴
　　送李侍中柬之西京留臺
先公勲烈盛鹽梅清白如聞濟世才華省拂衣辭簿領
衰衢囘首謝塵埃嵩峯排户依稀出洛水迎人迤邐來
寄語馬前頭白吏何殊昔日李西臺
　　參政尚書文簡丁公度挽辭二首
鳯蹕遊汾曲非熊得偉人同臺尤顯重訓誥愈深諄論
道參黄閣横經侍紫宸如何天不憖志業未全伸
丹闕晨趨退蕭然忘世榮閒齋虚自白永日澹無營脱
落簮纓累沈冥丘壑情貪夫誠有激千載素風清
　　和范景仁謝寄西遊行記二首
洛川秦鳥鬰相望風物山河舊帝鄉澗底逢人問樵
徑松間繫馬宿僧房恨無同好攜三雅共解前聞醉百
塲(李白詩痛掃鸚鵡/洲與君醉百塲)歴遍勝遊翻悵望日邊囘首遠烟
蒼
八水三川路𣺌茫翠微深處白雲鄉目眵懶拭如松液
領髪頻抓似栗房林壑不収無用物形骸難入少年塲
縁苔躡蔓知多少千里歸來屐齒蒼
　
　
　
　
　
　
　
　
　
　
　
　
　兩宋名賢小集巻四十五
欽定四庫全書
　兩宋名賢小集巻四十六
　　　　　　　　　　　　宋　陳　思　編
　　　　　　　　　　　　元　陳世隆　補
　獨樂園稿(五/)
　　立夏呈安之
留春春不住昨夜的然歸歡趣何妨少閒遊勿怪稀林
鸎欣有託(前日始/聞鸎)叢蝶悵無依窗下忘懷客高眠正掩
扉
　　君貺環溪
地勝風埃外門深花竹間波光冷扵玉溪勢曲如環榮
路回翔厭華軒笑詠閒堪羞謝太傅不復到東山
　　長安送堯夫同年
昔嵗瓊林花氣曛今朝長樂栁梢青事隨流水滔滔
度鬢結繁霜戢戢新世路飽諳都是夣人生可貴莫如
身㑹須築室臨清洛相與攜筇戴葛巾
　　修酴醿架
貧家不便構堅木縳竹立架擎酴醿風揺雨漬不耐乆
未至三載俱離披往來遂復廢此徑舉頭礙冠行絓衣
呼奴改作豈得己抽新換故折四籬來春席地還可飲
日色不到春風吹
　　和韓秉國招范景仁飲景仁不至云方作書與光
　　論樂
山桃佳李實如拳西湖盡眼鋪芳蓮景仁不從鄉賢飲
為此樂論方窮研周衰官失疇人散鍾律要𦕈誰能傳
近人欺衆公私意最可閔笑房生顛如光初不辨宫羽
是非得失安敢專每煩教諭累百紙頑如鐵石不可鐫
王李阮胡相詆毁各執所學何妨偏景仁家居鑄鬴斛
欲除民瘼恐未然要須中和育萬物始見大樂之功全
　　送薛水部十丈通判并州
十萬貔貅士旌旗晉水陽元戎倚耆碩别乗選才良秀
直寒松節精明利劍鋩知君留滯久從此欲騰驤
　　王君貺宣徽垂示嵩山祈雪詩十章合為一篇以
　　酬之
今秋少雨冬不雪麥寄浮埃根欲絶聖主焦心憫萬
民負扆不怡常膳撤詔書朝下徧九州岳瀆百神俱禱
求西都留守䖍君命促駕不敢須臾留嵩高萬仭蟠地
中海内衆山無與雄前驅大斾擁千騎波騰雲涌來祠
宫牲肥酒香籩豆潔盛服齋明薦毛血有司執事皆肅
然寳帳神來風窣(穴中/出也)屑公心猶是九閽遥丹誠不得通
青霄分留𨗳從屯林麓别張醮具登山椒山椒迢逓峻
無極行挽枯藤蹋危石萬室嗷嗷愁死饑敢憚劬勞愛
餘力天門上出俄坦平下視一世塵杳㝠焚香拜手傾
懇側左右前後皆列星公今三守三川地咫尺嵩高未
嘗至詰朝既畢祠事嚴暫轉鳴珂歴諸寺少林昔為達
摩居達摩英靈今有無庾辭流散滿天下競以兩手捫
空虚法王魏氏離舊宫玉刻狻猊曏猶有子孫宗廟皆
塵灰止見伽藍存不朽㑹善庭隅千嵗松一根二服凌
寒空勢如鼎足爭秀出泠泠永夜吟霜風少室先生樂
閒暇棄官來家玉峯下昔為浪泊據鞍人今結東陵賣
𤓰舍溪上有堂名挂冠四垣重複皆林巒呼兒掃地喜
公到隨分絃歌留盡歡周王太子名聞乆相傳羽化緱
山首鶴飛笙逺窅無迹遺廟今人空瀝酒公來本不事
遨嬉周流閭里詢疲羸親呼令長囑赤子勿貪榮利窮
鞭笞境中羣望無不走回轡仍過鑿龍口奉先暮投林
日曛浥潤晨征轍氷厚歸來新詩盈一編明珠大貝相
屬聨此行雖不從公後歴歴勝逰如目前
　　送魏寺丞廣赴辟秦州判官
征西大府開後乗得高才區脫烽烟静渠搜職貢來隴
雲低玉帳羌笛奉金罍信美從軍樂修梧茂帝臺
　　送周茂學(沅字/子真)真定安撫使
玉帳前矛舉銅魚左契分平生公望著期月政聲聞陌
上壺漿溢潭邊花氣曛遥知待新將民物兩欣欣
　　苦雨
今春憂亢陽引領望雲族首夏忽滂沱意為蒼生福自
爾無虚日高厚亦霑足連年困饑饉此際庻和熟如何
渉秋序沈隂仍慘黷長簷㵼潺湲晝夜浩相續喧豗流
潦怒突兀壞垣秃駕牛泥没鼻跨馬水平腹瓦攲松漫
白道廢草濃緑汚萊閔下田漏濕憐破屋縱横委地麻
狼籍卧隴榖怯聞飢嬰啼愁聴寡婦哭閒官雖無責飽
食愧有禄世紛久去心物役奈經目鬱陶聊秉筆狂簡
己盈幅
　　和子華招潞公暑飲
朱門近在府園東杖履過從跬步中避暑連翩投轂晏
析酲蕭灑滿襟風閒來高韻渾如鶴醉裏朱顔却變童
剪燭添香歡未極但驚銅漏太怱怱
　　伏䝉留守相公賜示陪太師潞公東田宴集詩輒
　　敢屬和
舞雩新雨浹公田水滿東溪上下天行逕乍迃初見筍
浮舟正好未生蓮絃收裂帛胡琴闋袖結清風楚舞妍
相國火城光滿路夜歸不假玉蟾圎
　　景仁將歸頴昌輒為詩二十韻紀贈
秀發西南美挺生河嶽靈雕龍蔚文采老鶴瑩儀形落
筆高時雋飛緌侍帝庭英聲軼雲漢逺勢擊滄溟苦
節專憂國嘉謀每據經温雖比圭璧直不避雷霆道勝
軒裳樂神和氣體寜忠誠懷畎畝樂事寄林坰藻鑑
評隨月過從徳應星苦吟金出壙確論木銜丁賤子叨
流輩高風仰典刑巨川容滴水餘景借流螢久别眉俱
白重來眼更青淹留弦與晦逰集醉還醒有酒須相就
無歌不共聴竒花喧夕市疊鼓咽春亭揚袂行辭洛回
車去望陘(許昌北有陘/山見來書)往還天表雁離合浪間萍異日
期同傳(景仁嘗言他日與光/若得在國史必同傳)窮泉約互銘(光與景仁約/後死者當為)
(先死者/作墓銘)古今難得事交分保頹齡
　　孫器之奉使淮浙至江為書見寄以詩謝之三首
䪍矢迎山驛軺車下帝臺夜㸔牛斗分應有使星來
吳釀水蘭春(蘚州有水/蘭堂酒)江鱸白錦鱗玉盤聊下筯初識
紫絲蓴
岫貼晴天闊舟縁石岸深(吳江中石/岸長數里)遥知作書處䌫裊
緑波心
　　三月三十日㣲雨偶成詩二十四韻書懷獻留守
　　開府太尉兼呈真率諸公
春盡少歡意昏昏睡思添正憂花意索更用雨聲兼乍
語鸎喉澁慵飛栁絮粘落英紅没砌茂草碧侵簾寳相
錦鋪架酴醿雪擁簷沼萍浮鈿靨林筍露犀尖坐惜風
光駛行愁畏日炎追隨任塵甑歌笑望霜髯落筆詩情
放飛觴酒令嚴金丹呼勝彩玉燭耀新籖傲岸冠巾側
淋浪襟袖霑饑仍留瘦馬歸必待清蟾筋力雖無幾娛
遊亦未厭脱身離簿領適性得閭閻多病非辭貴無才
豈養恬清塗誠愧忝㣲禄己傷亷日費須三爵年資
仰數縑糇糧粗自足龜筴不須占河洛今為盛圗書昔
所潜家家花啟户處處酒飄帘温飽資兼愛安平倚具
瞻愚夫猶樂育下客愈撝謙落拓形骸逸優游嵗月淹
餘生信多幸狂醉亦無嫌
　　和錢君倚日本刀歌
昆吾道逺不復通世傳切玉誰能窮寳刀近出日本圗
越賈得之滄海東魚皮裝貼香水鞘黄白間雜鍮與銅
(賈人云真鑰似/金真銅似銀)百金傳入好事手佩服可以攘祅凶傳
聞其國居大島土壤沃饒風俗好其先徐福詐秦民采
藥淹留童丱老百工五種與之俱至今器用皆精巧前
朝貢獻屢往來士人往住工辭藻徐福行時書未焚逸
書百篇今尚存令嚴不許傳中國舉世無人識古人嗟
予乘槎欲往學滄波浩蕩無通津令人感嘆坐流涕鏽
澁短刀何足云
　　和運使舍人北園餞别行憩三交僧舍冒雪宿百
　　井闗見寄
驪駒北上雪孱顔䪍矢前驅度漢闗僧室松杉青照眼
驛亭烟火迥依山馬銜邊草猶枯瘦雁怯行雲冷未還
賤子不須回首問鬢毛蕭颯簿書間
　　和韓子華寒食休沐與諸公同㑹趙令園暮歸馬
　　上賦偶成
冠葢連翩陌上來風光爛漫擁樓臺玉巵貯酒隨宜飲
綺席尋花觸處開小雨前宵先潑火季春明日又吹灰
須知勝集人間少惆悵金覊容易迴
　　張元常挽詞二首
為吏文無害臨民政不苛渾金生自美古井澹無波方
喜風鵬舉旋聞隙駟過善人宜壽考報施定如何
秀眉無定驗結轖遽為災鄉曲三年别江山萬里迴林
閭飛旐入書劍逐舟來墳草枯還緑重泉不復開
　　送惠思歸錢塘
孤岫平湖外禪房老柏隂倦逰諳濁世獨往遂初心
夜雨燈窻迥秋苔屐齒深勿鉏山徑草便有俗人尋
　　九月十一日夜雨宿南園韓秉國寄酒兼見招以
　　詩謝之
雨多秋草盛濃緑擁寒階吾廬奥且曲退縮如晴蝸小
園己自溢欲往泥霑鞋體羸畏風冷室處門常□九日
古所重負此時節佳緬想使君宴綺席臨高齋肥羜堆
玉盤飛觴酒如淮楚舞陵湖波茱萸落金釵神醒鼓吹
喧百疊疑傾崖歡餘忽我思牙兵星火差潩泉恥獨醉
醇味相與偕我飲雖不多和氣浩無涯梧子拾為果柜
桑伐為柴沼中數寸魚烹煎足為鮭(吳人謂魚/肉為鮭)誰言無
以侑繞渚多鳴蛙交道乆衰薄巋然見吾儕奈何數舍
遥晤語積年乖况乃辱嘉招私心豈不懷轘轅石道澁
重以隂雲埋雖有果下馬款段非渥洼臨風徒竦踊志
願安能偕狂詩寄一笑聊用當詼俳
　　獨步至洛濵
草軟波清沙徑㣲手攜筇竹着深衣白鷗不信忘機久
見我猶穿岸栁飛
　　邵堯夫許來石閣久待不至
淡日濃雲合復開碧松清洛逺縈迴林端高閣望已久
花外小車猶未來
　　和邵堯夫安樂窩中職事吟
靈臺無事日休休安樂由來不外求細雨寒風宜獨坐
暖天佳景即閒逰松篁亦足開青眼桃李何妨挿白頭
我以著書為職業為君偷暇上高樓
　　送冷金牋與興宗
蜀山瘦碧玉蜀土膏黄金寒溪潄其間演漾清且深工
人剪穉麻擣之白日砧就溪漚為紙瑩若裁璆琳風日
常清和小無塵滓侵時逐賈舟來萬里巴江潯王城壓
汴流英俊萃如林雄文溢箱篋爭買傾竒琛夫君乃冠
冕辭氣尚千尋十載為舉首扵今猶陸沉嗟我蓄此紙
才藻不足任願以寫君詩益為人所欽縞帯猶多物足
明同好心黄鐘聲如雷豈病無知音請以此為質他年
神所臨華軒䇿駟馬慎勿忘遺簮
　
　
　兩宋名賢小集巻四十六
欽定四庫全書
　兩宋名賢小集巻四十七
　　　　　　　　　　　　宋　陳　思　編
　　　　　　　　　　　　元　陳世隆　補
　獨樂園稿(六/)
　　吳冲卿直舍閻士安畫墨竹歌
閻生畫竹舊所聞望中一見遥可分伊予不甚曉佳畫
猶愛氣骨高出羣狂枝怒葉凌絹素勢若飛動争紛紜
蟠根數節出地底上有百年蒼蘚紋森然直榦忽孤聳
意恐出屋排浮雲秋風颯颯生左右耳目灑落遺塵氛
乃知良工自神解昧者傲習徒艱勤子猷昔者得收玩
不患終朝無此君
　　苦寒行
窮冬北上太行嶺霰雪糺結風崢嶸熊潜豹伏飛鳥絶
一徑僅可通人行僮饑馬羸石鐙滑戰慄流汗皆成氷
妻愁兒號強相逐萬險歴盡方到并并州從來號慘烈
今日乃信非虚名隂烟若霧朝不散旭日不復能精明
跨鞍攬轡趨上府髪拳鬚磔指欲零炭爐炙硯湯涉筆
重複畫字終難成誰言醇醪能獨立壺腹迸裂無由傾
石脂裝火近不爇蓬勃氣入頭顱腥仰慚鴻雁得自適
隨陽南去何㝠㝠又慚燕鳥識時節巖穴足以潜㣲形
我來葢欲報恩分契闊非徇利與榮古人有為知巳死
只恐凍骨埋邊庭中朝貴人豈念我重裘厚履飄華纓
傳聞北地更寒極不知彼民何以生
　　蘇才翁子美有贈扶溝白鶴觀黄道士詩記于屋
　　壁嵗久漫滅今縣宰周同年得完本于民間抵予
　　求詩
潦倒黄冠無足論白頭嗜酒住荒村狂名偶為留詩著
陳迹仍因好事存金石鏘洋虚殿寂龍蛇灑落古牆昏
飛黄滅没浮雲外瘦馬何能望駿奔
　　和吳仲庻寄吳英比部安道之子壯年致政歸隠蘄
　　春
負米承親願己賖(遭母憂服/除遂致仕)恥隨鷄鶩逐泥沙一朝投
紱真高士萬巻藏書舊世家齒髪未衰非藥物山林不
返為雲霞龎眉尚有郎潜者徇禄憂生真可嗟
　　聞范景仁遷居許昌為詩寄之
天衢名利塲塵泥繼朝昏况兹辭榮久厭苦車馬喧慨
然忽高舉翩若黄鵠飜朝賣城西宅暮理南行轅回首
豈無懷眷眷望國門想象解裝初完美未可論縱横置
老屋缺剥周短垣臧獲念去故炊㸑假甖盆㓜穉喜就
新階庭走諸孫幸有克家子生事不日温許昌昔名都
扵今亦雄藩先賢雖己逺風迹凛猶存况復多巨公分
義素所敦丞相辭黄閣學士乗朱轓青雲同禁省白首
㑹山樊潩水湛寒光盡眼清心䰟華堂臨曲渚畫舫承
十樽高談金石諧逸筆風雨奔得朋誠多歡孤陋未可
爰時當惠好音獨樂慰荒園
　　和范景仁緱氏别後見寄求決樂議雖用其韻而
　　不依次葢以景仁才力高逸步驟絶羣非駑拙所
　　能追故也
至樂存要𦕈失易求之難昔從周道衰疇人曠其官聲
律久無師文字多缺漫仁皇閔崩壞黄庭集危冠紛紜
鬬筆舌異論誰能殫或欲徇陳迹竅厚潜鎪剜或欲立
私意妄取舊史刋古今互齟齬大抵皆欺讕景仁信其
説墨守不可干賤子欲面從誰與換膽肝必求此議決
深谷為崇巒何如兩置之試就中和㸔天地育萬物生
成適暄寒聖人保四海皇極致阜安樂理亦如此炳煥
猶朱丹嘽緩與噍殺折衷遺兩端兹道苟不由芒刄難
嬰髖魯樂最為備雍徹施三桓齊韶猶隸習太公避陳
完唐民聴伴侣不復含悲酸乃知樂有源鐘鼓皆波瀾
昨者清明初榆火始改鑚景仁從許來傾都咸聚觀諸
公競邀迓非獨惜春殘議樂不復對晝夕且窮歡來時
桃李穠去日芍藥闌三旬只須臾駛若阪上丸轘轅逢
雨别怳惝歸騎單東西步步逺回首祝加餐仍冀勉中
和心廣體自胖
　　贈太師文公挽辭三首
汾晉地形美古今多巨賢况承勲烈後宜有慶靈傳著
位登朝右聲華出衆先起家從此始圭組遂蟬聨
美化流民物薰然遺愛多樂公當日社邵父至今歌庭
有三鱣集門容駟馬過欲知餘慶在公鼎格平和
夏屋封何處山田有卧牛蟠根走伊水回首負嵩丘忠
孝家風備哀榮禮秩優寵驚舞宸翰萬古照松椒
　　樞密太傅文恭胡公宿挽辭二首
行冠鄉人品文為學者師黄裳藴厚徳玉律儼清規大
節人難奪嘉謨世莫如儀刑不可見遺烈滿豐碑
徘徊逰内禁密勿賛鴻樞隂徳加民物清明服士夫天
方遺一老星忽隕三吳疑從龍髯去乗雲在帝都(英宗時/方上仙)
　　緱山引
王子吹笙去不還當時舊物唯緱山山深樹老藏遺廟
春月秋風空自閒轘轅左界連商雒碧瓦朱欄露華薄
經時掩户庭草深永晝無人澗花落徘徊未下日將西
遥望嵩陽烟景㣲鶴馭飄颻向何許林間空見白雲飛
　　和王介甫明妃曲
胡騶上馬唱胡歌錦車己駕白槖駝明妃揮淚辭漢主
漢主傷心知奈何宫門銅環雙獸面回首何時復來見
自嗟不若住巫山布袖蒿簮嫁鄉縣萬里寒沙草木稀
居延塞外使人歸舊來相識更無物只有雲邊秋雁
飛愁坐泠泠調四絃曲終掩面向胡夫侍兒不解漢家
語指下哀聲猶可傳傳徧胡人到中土萬一他年流樂
府妾身生死知不歸妾意終期寤人主目前美醜良易
知咫尺掖庭猶可欺君不見白頭蕭太傅被讒仰藥更
無疑
　　初到洛中書懷
四十餘年西復東勞生薄宦等飛蓬所存舊業惟清白
不負明君有樸忠早避喧煩真得䇿未逢危辱好收功
太平觸處農桑滿贏得閭閻鶴髪翁
　　和邵堯夫秋霽登石閣
飛簷危檻出林端王屋蒿丘咫尺間獨愛高明遊佛閣
豈知憂喜滿塵寰目窮莽蒼纎毫盡身得逍遥萬象閒
暇日登臨無厭數悲風殘葉巳珊珊(先生冬夏/俱不出)
　　同鮮于子駿題和樂亭
春禽弄朝晴秋蟲吟雨夕風和振蘭芳露寒滋菊色萬
物苟得所隨時各有適矧伊人最靈胡為長戚戚聖人
垂大訓燦爛著芳册至樂和無聲大禮簡無迹心專守
中庸身不蹈邪僻造次常在前須臾不離側窮通雖百
變何往不自得兹亭聊寓名樂和在胷臆
　　送向防禦經知陳州
千騎去翩翩專城尚少年韋平家好學隂馬世稱賢官
用才能進恩非雨露偏想聞河潤逺封畛帝畿連
　　張子厚先生哀辭(名載/)
先生負材氣弱冠逰窮邊麻衣揖鉅公决䇿期萬全謂
言叛羌背坐可執而鞭意趣小參差萬金莫留連中年
更折節六籍事精研羲農訖周孔上下皆貫穿造次循
繩墨儒行無少愆師道久廢缺模範幾無傳先生力振
起不絶尚聨綿教人學雖博要以禮為先庶幾百世後
復都三王前釋老此尤熾羣倫將蕩然先生論性命指
示令知天聲光動京師名卿爭薦延寘之石渠閣豈徒
修簡編丞相正自用立有榮枯權先生不可屈去之歸
卧堅孤嫠聚滿室餬口耕無田欣欣茹藜藿皆不思
肥鮮近應詔書起尋取病告還舊廬不能到丹旐風翩
翩人生㑹歸盡但問愚與賢借令陽虎壽詎足驕顔淵
况於朱紫貴飄忽如雲烟豈若有清名高出太白巔門
人俱經帯雪涕㑹松阡厚終信為美繼志仍須専讀經
守舊學勿為利禄遷好禮效古人勿為時俗牽修内勿
修外執中勿執偏當令洙泗風郁郁滿秦川先生儻有知
無憾歸重泉
　　觀試騎射
閶闔風正清觚稜日初媚材雄集便殿玉座親臨視三
河俠少兒初識天子貴天山汗血留蹀躞全鐶轡揚鞭
秋雲高顧盼有餘鋭縈回勢可觀罄控動如志毫釐應
心目審固參身臂鳴絃電雹驚寸的氷瓦碎龍顔薄笑
春喜色連旁侍旦為徒步人暮作彯纓使揚揚出九門
親友生意氣須知天地徳慎勿忘所自黠羌猶旅拒獫
狁方繁熾求為忠義臣無負搜羅意
　　藏珠石(疊石溪東山下有墜石卸九/徑二尺餘其崖上脱處猶存)
水齧東山根土色渥如丹危峯忽摧脱半崖卸石丸隂陽昔融
結神化不可原初疑偓佺養靈藥魑魅觴之無故落又疑蛟龍
伏巨卵雷電擊之從此毈(卵不/孚也)或者女媧補天餘却下青𠖇
遺耳珠不然盤古戲為樂聊取天弧彈朱雀物理萬狀終難
知巧心推求徒自疲不如引客坐石上好竒且醉手中巵
　　華嚴真師以詩見貺聊成二章紀其趣尚
知足隨縁處處安一身温飽不為難禪房窄小纔容榻
此外從他世界寛
素髪青眸七十餘未嘗逰學只安居旁無几杖身輕健
應為身閒得自如
　　六十寄景仁
從來好與天爭力困竭方知已力㣲見事晚扵蘧伯玉
今知五十九年非
　　和子美二貧詩
君子尚仁義寳用為身資其人苟不賢冨饒亦胡為所
以回憲徒不厭糟與藜當時萬金産令名傳者誰子美
初解褐為吏長河湄月得數斛禄僅足供饘糜謂言家
無寳不必修籓籬囊衣不自煖乃為偷意窺穿墉入其
室探取無纎遺從事借之帯同列乞其衣日髙服未具
不敢踰門畿蕭條四壁寒獨立空自嗤援毫揮幅紙書
作二貧詩上言運命邅温飫無時期下嗟職事勞舊學
日以隳乃知賢者心不獨憂寒飢壈坎雖益多志業終無
衰我實甚貧者視君猶白圭行年三十餘碌碌無他竒
庇身太學官朝夕惟鹽虀讀君二貧作我事借君詞
君誠士林秀不免青衫卑滿腹豈無才抱蓄未有施不
用固為小用之活蒸藜如君有此富豈必藏珠璣財貧
非道貧已矣何嗟咨
　　送薯蕷苗與興宗
客從魏都來貽我山藷實散之膏土間春苗比如櫛吾
家庭户狹樹藝苦其密危根逓扶戴怒牙猶拂鬱興言
念伊人好嗜與我一家蓄桐君書喜觀汜氏述雖為簮
帯拘雅尚林樊逸分獻取其誠豈容羞薄物况聞知藥
者餌此等苓术願益君子年康直體無疾散誕得寛壤
繁大宜無日蕭條新蔓抽苯䔿(草叢/生也)故叢茁入冬霜霰
嚴葉落苗可出伸如猿臂長拳若熊膰腯拾木㸑銅鼎
相期聚書室云誰得其徒谿茶與山栗
　　閒居
故人通貴絶相過門外真堪置雀羅我已幽慵僮更懶
雨來春草一番多
　
　
　兩宋名賢小集巻四十七
欽定四庫全書
　兩宋名賢小集巻四十八
　　　　　　　　　　　　宋　陳　思　編
　　　　　　　　　　　　元　陳世隆　補
　張都官集
　張先字子野烏程人康定進士知吳江縣詩格清麗
　尤長于樂府有雲破月來花弄影浮萍破處見山影
　隔墻送過鞦韆影之句時號張三影李公擇守吳興
　招子野軰集于郡圃為六客之㑹晚嵗優游鄉里常
　放舟釣魚為樂仕至都官郎中年八十九卒
　　西溪無相院
積水涵虚上下清幾家門静㟁痕平浮萍破處見山影
小艇歸時聞棹聲入郭僧尋塵裏去過橋人似鑑中行
已慿暫雨添秋色莫放修林礙月生
　　巢烏
烏啼東南枝危巢雛五六心在安巢枝一日千往復脱
網得羣食入口不入腹窮生俾反哺豈能報成育
　　潤州甘露寺
丞相高齋半草萊舊時風月滿亭臺地從日月生時見
眼到江山盡處回三國是非(一作/興亡)春夢斷六朝城闕野
花開心隨潮水漫漫去流徧煙邨半日來
　　吳江
春後銀魚霜後鱸逺人曽到合思吳欲圗江色不上筆
静覔鳥聲深在蘆落日未昏聞市散青天都凈見山孤
牆南水漲虹垂影清夜澄光照太湖
　　贈妓兜娘
十載芳洲撫白蘋移舟弄水賞青春當時自倚青春力
不信東風解誤人
　　醉眠亭(李行中築/在松江)
醉翁家有醉眠亭為愛江堤亂草青不聴耳邊啼鳥亂
任教風外雜花零飲酣未必過此舍樂甚應宜造大庭
五栁北忩知此趣三閭南儗漫孤醒
　
　
　
　
　
　
　
　
　
　
　
　
　
　
　
　兩宋名賢小集巻四十八
欽定四庫全書
　兩宋名賢小集巻四十九
　　　　　　　　　　　　　宋　陳　思　編
　　　　　　　　　　　　　元　陳世隆　補
　富鄭公集
　富弼字彦國河南人天聖八年舉茂材異等累擢知
　制誥歴同中書門下平章事封鄭國公進昭文殿大
　學士監修國史進司徒薨贈太尉諡文忠
　　涵虚閣
畫閣高連百雉城涵虚應不愧標名門前栁色兼旗色
座上琴聲雜佩聲肯羨五湖歸范蠡未饒三徑隠淵明
我來恰值初晴後山影波光分外清
　　定州閲古堂
　　　天下十八道惟河北最重河北三十六州軍就其中
　　　又析大名府定州真定府高陽闗為四路惟定州最
　　　要定為一路治所實天下要重之最知是州者兼本
　　　路兵馬都部署居則治民出則治兵非夫文武才全
　　　望傾于時者不能安疆埸屏王室也然自國初已來
　　　專以武臣帥諸路慶厯七年甘陵妖賊據城叛河北
　　　妖黨相揺以謀應卒驕將愞人心大震天子悟始議
　　　選儒臣帥四路以督諸將乃起知鄆州資政殿學士
　　　給事中昌黎韓公帥真定以遏亂萌明年春賊誅人
　　　安既而夏大雨河決商胡東北入于海河北災人復
　　　不寜流徙失業者咸四出不翅千里僵殍滿道天子
　　　恤然且虞他奸遂以公帥定定既要重天下宿兵素
　　　多屬傷殘之後官民枵困征賦逃無幾而兵不少減
　　　兵襲舊幸歉益驕以悍公夙夜裁整以威以懷兵之
　　　驕不從令者捽其首惡斬以徇畧為條教餘怗怗就
　　　約不敢譁于室至有調發者逺而彌戢如公親臨已
　　　而招集逋亡四流爭還如啼孩奔父母惟恐其後至
　　　則充然各得其欲農無廢隴賦有餘粒不旁誅横斂
　　　而上下足堙漏補罅一面完固公既擊強梗之兵又
　　　育彫瘵之民左行斧鉞右哺飲食亂者畢治亡者畢
　　　存禮法政教向之人所不得聞者今漸濡酣飫無不
　　　貫徹自是邊人革其耳目新其肝腸優為而樂從故
　　　人易治而功成速也又明年秋天子圖公之功詔加
　　　大學士公先嘗表其志幸終三年不願急易也至天
　　　子抑騎召而使即以授姑遂公請亦以慰斯人愛公
　　　之心也公惕寵處官雖無事未嘗輒自豫念兵與民
　　　之急宜無過者矧臨要重之路憂虞所繫凡是經畫
　　　不可以無法迺擇取歴代賢守良將總若干人行事
　　　創大屋以類相次繪于周壁牓之曰閲古堂蓋欲閲
　　　古之人所為而為之法也噫公雅文傑武自當視乎
　　　古人且天下方遲公入輔以致太平若其安疆埸屏
　　　王室豈庸考古而後能哉實公沖然不自有其有而
　　　歸乎古人也其懸知來者不師繪事而公是師也雖
　　　然蹈古蒐善恵人警已公之意謂其至矣乎公郵問
　　　索詩因粗序所致之㫖以誌其始而示于後詩曰
朔方之兵勁于九土尤勁而要粤惟定武兵勁在馭用
則羆虎失馭而勁驕不可舉曰保曰貝閉壁連阻武爵
新守束手就虜皇帝曰噫汝武曷取有敝必革以儒于
撫公來帥定始以威怒有兵悍横一用于斧連營怛之
膽栗腰傴既懼而教如餔如乳以刺以射以鉦以鼓無
一不若師師旅旅列城自刺靡不和附陰沴為梗降此
大雨大河破洩在河之滸民被黜墊田入莽汚流離蕩
析不得其所公慼曰吁予敢寜處迺大招來迺大保聚
乃營帛粟寒衣饑茹民歸而安水下孰禦强弱死生由
公復慮曰義曰仁震肅春煦合和蒸天天順以序公境
獨稔爰麥爰黍公俗獨樂夫耕婦杼人雖曰康公亦奚
豫謂此一方民與兵具務劇任重稽古其裕人皆謂公
與古為伍公文化民公武禦侮何思古人公不自許遂
擇竒匠繪于堂宇列其行事指掌可數前有古人在我
門户後有來者依我牆堵斯堂勿壞有堂有故堂之不
存來者曷睹宏乎煥乎千載是矩
　　題范希文手書伯夷頌墨蹟
夷清韓頌古皆無更得高平小楷書舊相嘉篇題巻後
蘇家能事復何如
　　睢陽五老圖
休官致政老年閒廟堂嘗享著袍冠調和鼎鼐施霖雨
燮理陰陽佐武桓念國不忘先世烈歸鄉豈念舊廬寒
我輩若從親炙授儀容如在使人看
　　過邵堯夫先生
先生自衛客西畿樂道安閒絶世機再命初筵終不起
獨甘窮巷寂無依貫穿百代嘗探(一作/窮)古吟咏千篇亦
造微珍重相知忽相訪醉和風雨夜深歸
　　答鄭州祖龍圖見寄原韻
坐擁雙旌甫浚郊總戎曾未屬鍵櫜千金寡妙方移疾
二府交修敢憚勞處世機牙都不競攝生權柄急須操
他時病起君恩報始信林泉屬我曹
　　留守太尉相公就居為耆年之㑹承命賦詩(時以/守司)
　　(徒致仕年/七十九)
西洛古帝都衣冠走集地豈惟名利場驟為耆徳會大
尹吾舊相曠懷輕富貴日與退老游臺閣并省寺予慙
最衰老亦許預其次遂欲肖儀容爛然彤繪事閩嶠訪
精華鮫綃布絶藝令復崇宴衎聊以示慈恵幽居近銅
駝荒敝仍湫庳塞路移君庖盈車載春醴獻酬互相趣
歡處不知止商嶺有四翁晉林惟七子較我集諸賢盛
衰何逺爾兹事實可矜傳之足千祀
　
　
　
　
　
　
　
　兩宋名賢小集巻四十九
欽定四庫全書
　兩宋名賢小集巻五十
　　　　　　　　　　　　宋　陳　思　編
　　　　　　　　　　　　元　陳世隆　補
　東堂小集
　毛滂字澤民江山人東坡守杭毛為法曹秩滿辭去
　是夕東坡宴客有妓歌惜分飛詞問誰所作妓以毛
　法曹對東坡語坐客曰郡寮有詞人不及知某之罪
　也翼日折柬留連滂因此得名政和間守秀州風雅
　和恵吏民懷之有東堂集
　　詠桂
玉階桂影秋綽約天空為捲浮雲幕嬋娟醉眠水晶殿
老蟾不守餘花落蒼苔忽生霜月裔仙芬淒冷真珠萼
娟娟石畔為誰妍香霧著人清入膜夜深醉月寒相就
荼蘼却作傷心瘦弄雲仙女淡紵衣烟裙不著鴛鴦繡
眼中寒香誰同惜冷吟徑召梅花魄小蠻為洗玻璃杯
晚來秋甕蒲桃碧
　　響應山禱雨寄東坡
靈意不肯休垂垂閣雲端餘暖蒸衣裘勢作墮指寒曛
黄陰雲來俄忽急雨􁥵空階答檐語跳珠上闌干世尊
儼無説凍坐誰為歡蕭條僧舍影癡兀依蒲團相照憐
短檠坐恐膏油乾勞生竟何如嵗月如走丸七星在長
劒細事何足彈尚想丘園人慙頰時一丹徘徊經屠門
飽意只自謾顧惟揮牛刀庶足厭一餐不然學農圃趂
此筋力完年豐得飽飯日晏眠茅菅咄嗟萬里空俯仰
百嵗殫行止信流坎所遇隨足安勲名片紙薄天地如
瓢簞離騷幸相逢濁酒聊自寛誰與談此心夜氣方漫
漫絶牆過飢鼠翻倒争餘殘
　　紅梅
何處曾臨阿母池深將絳雪㸃寒枝東牆羞頰逢誰笑
南國酡顔强自持
　　下渚湖
春渚連天濶春風夾岸香飛花渡水急垂栁向人長逺
岫分蒼紫垂波映𣺌茫此身萍梗爾泊處即吾鄉
　　碧玉潭
水面平波一境空夜深明月照龍宫猿聲未響潭先響
一樹花開二樹紅
　　定光禪院
曉出開霜阪飢烏啄麥畦山腰餘雪瘦天面冷雲低寒
意梅花北禪心栢子西窻前借殘月照我渡前溪
　
　
　
　
　
　
　
　兩宋名賢小集巻五十
欽定四庫全書
　兩宋名賢小集巻五十一
　　　　　　　　　　　　宋　陳　思　編
　　　　　　　　　　　　元　陳世隆　補
　公是集(一/)
　劉敞字邍父袁州臨江人也舉進士甲科為大理評
　事通判蔡州召試遷直集賢院判尚書考功仁宗賜
　夏竦諡曰文正敞言竦之行邪而諡之以正不應法
　仁宗為更竦諡曰文莊同修起居注尋遷右正言知
　制誥奉使契丹敞博聞彊記素知敵山川道里敵人
　自古北至栁河回曲千餘里敞問曰自松亭趨栁河
　甚徑不數日可至中京何不道彼而道此敵人不虞
　敞知皆相顧驚愧曰誠如公言自通好以來置驛如
　此不敢易也時順州山中有異獸如馬而食虎豹敵
　不知名以問敞敞曰此所謂駮也為言其形狀聲音
　皆如所見敵人益嘆其博物使還求知揚州初狄青
　在兵府諸軍訛言藉藉每出小民輒聚觀仁宗不豫
　青益為都人所指敞將行言于仁宗曰陛下愛青不
　如出之以全終始今外説紛紛雖不足信要當無後
　憂寜負青無使負國仁宗頷之曰可語中書敞見三
　丞相謂曰向者天下有大憂今有大疑上體復平大
　憂去矣而大疑者尚存具以青事告之丞相唯唯敞
　既至州遺公卿書曰汲黯之忠不難于淮陽而眷眷
　于李息朝廷皆知為青發也京師犬水彗星見青出
　判陳州青去之夕而彗沒自揚徙鄆州糾察在京刑
　獄嘉祐四年祫享羣臣上尊號敞言尊號非古仁宗
　然之除翰林侍讀學士知永興軍召還翰林治平中
　判太常寺敞在永興得眩瞀疾求便郡英宗曰如劉
　敞者豈易得哉遂出知汝州改集賢院學士判西京
　留司御史臺卒年五十敞為人明白俊偉博學自信
　自六經諸子百氏至傳記小説無所不通為文敏贍
　在西掖時一日追封皇子公主九人敞將下直為之
　立馬却坐一揮九制文詞典雅各得其體在長安得
　先秦古器數十愛其款識文字奇古因以考知三代
　制度與先儒所説不同者所著春秋權衡説例意林
　總四十巻文集六十巻弟子記五巻七經小傳五巻
　弟攽子奉世
　　魏京(有/)序
　　　上二十年始建北京以章明先帝巡狩之徳以
　　　孝思於下于是野之處士或相與議曰蓋文王
　　　都豐武王都鎬豐鎬之問不能數百里文武之
　　　位不過侯伯而詩人乃以聖人之徳天子之事
　　　歌之有如聖朝徳位相侔述作相繼而無遹駿
　　　烝哉之詩此乃處士之罪非公卿之過也乃考
　　　聲譔詞以繼大雅垂之無窮其文曰
皇作大都大都雄雄奄定北國四方來同皇曰卿士在
昔聖考祇遹文武維慈幼老天監在上既有明徳乃命
于下罔有不復匪允命之亦章慶之匪允服之亦保育
之時維玁狁侮予之疆靡度靡虞跳呼以狂業業烝黎
載震載驚侵魏及澶羣心不寜帝奮厥武百萬其士匪
怒以棘于三千里如虎如貔如霆如雷靡有逺邇天子
其來天子來止士增其喜孰偷其生以不奮興驅之渾
渾攘之賁賁靡有輈張殱厥鯨鯤或獻其寶或請其命
帝振于旅維時既定屹屹魏土山河之固匪山河之固
維上帝伊祜既閟爾弓既櫜爾矛玁狁臣之四方是休
皇曰卿士聖孝之徳允于孝思孝思維則爾眎于魏以
作我都以赫厥靈俾後勿踰皇曰卿士維帝時功時亦
維人維冦萊公爾敬爾止弼予于治期爾前人用迪爾
事皇曰卿士維帝作武垂是萬年莫敢予侮泰山之封
后土之禪予監若兹維天是眷翼翼魏土天子國之穆
穆原廟聖人則之孰為彊暴來覯來覲俾讋于威于忠
是訓顯顯天子孝徳自躬率是休烈覃之北戎河水東
注昭哉禹績時萬斯年天子之徳
　　閔雨(有序/)
　　　臣伏見春首以來天久不雨厯官李用晦治大衍軌
　　　革太醫趙從古治黄帝六氣咸以為風旱嵗惡然陛
　　　下焦心勞意側躬修徳蕃樂損膳議獄宥過以迎導
　　　善氣爰及言事得罪者唐介杜樞之徒復特見甄序
　　　小大之臣莫不欣然人情恱則天氣和矣乃三月己
　　　巳日入而雨至扵庚午詩不云乎益之以霡霂既優
　　　既渥既霑既足生我百穀以此見聖人之徳與天地
　　　符言出而物應行發而神助雖水旱之占有常數者
　　　猶不能違之況其𦕈者乎竊觀詩書所載盛徳之君
　　　至誠動天之速未有及陛下者也臣不勝鼓舞之至
　　　謹撰閔雨詩一首十三章章六句投進以聞
堪與絪緼一晦一明或沈而毁或亢而暘自古以然世
習為常　民生㝠㝠靡究靡知其幸而吉不幸而災猖
狂妄行惟所遇之　天命降監在我元聖兼覆慶裕四
方既定維民之恤無所疵病　伊年暮春旱久不雨人
曰時哉厯有常數禹湯之賢莫能弗遇　帝獨喟息是
豈足言化育萬物若鎔以埏患在誠薄不能動天　退
而齋心淵黙以居鐘鼓不抎宴游不娛左右肅然一懷
瞿瞿　疏獄省刑與物更始内恕孔悲引咎在已爰及
四海愚智咸喜　追悟讜直褒進淹滯聲色無迕左序
在位嬖習權近懾威屏氣己巳乃雨若有鬼神淒淒
其風渰渰其雲自東徂西罄無不均　匪震匪拔匪溢
匪洩生我百穀區萌畢達以享以食小大胥悦　天子
之徳視雨之施肇自京師達於四裔無有蠻貊孚我君
恵　天子之政視雨之時養老長幼速哉熈熈更化易
俗而民不知　天子之慶視雨之積自天降康時萬時
億睂壽無疆以靖四國
　　古風
子欲富矣何用為富農不若工工不若賈子欲貴矣何
用為貴徳不若名名不若勢粹兮純兮三五之人兮終
窶且貧兮孰知其珍兮
　　懷歸操
蟋蟀在堂嵗云除今我不樂鬱以䊸豈不懷歸畏簡書
蟋蟀在堂嵗云逝今我不樂濡以滯豈不懷歸友朋畏
　　曉至池上
宿雨墜高葉薄雲麗朝陽園林澹澹秋庭户蕭蕭涼水
淺魚拂鬱荷深鷺低昂幽懷欣自得佳賞契所望忽恐
羣動作深林沸蜩螗
　　金山廨院
門前松響亂頭上壁上江圖流眼前松聲水響兩不辨
似有疑非心悠然安得乘興浮輕船
　　晚涼
落日蔽崑崙微風起閶闔蟲聲語悽惻樹影翻離合蚤
露結明灼圓蟾瑩塵匣浩歌始自放喟此區中狹
　　金山東崖北望海門
憑高仍一望北固何崔嵬地形束吳越江險通邛崍英
雄既已矣壯觀空在哉寂寥寒潮上孤帆當檻來
　　過聖俞讀其近文明日寄之
昨日過君家雙瞳偶清刮非無俗塵累喜見秋陰豁住
瑟請新聲瑶音邈超越神驚自束躅不為天寒發
　　細雨
小雨滿前軒濃陰不時巻隨風氣潛潤竟日化微泫池
光慘澹昏摟色依微辨寒添夕景長坐逼秋容晚楚客
歌泬寥吟懷孰云淺
　　睢陽歌
梁人猶未睢陽歌隋人水調能相和梁人池臺已平地
隋人岸樹空嵯峨梁人隋人去如水水聲日夜流不已
張巡廟前春草生里人尚識將軍名國讎已滅心不死
憤氣半夜凌蒼㝠丈夫節義豈在小願為長劍刳長鯨
　　移葦
蕭蕭江上葦秋老叢已深悠悠文王死尚懼牛羊侵遷
根汚潢池慰我江湖心清風日夕過白鷺時見臨疎響
拂琴瑟緑華染衣襟處卑節不改習静情足欽炎輝已
堪愛秋景坐可尋願及創明堂甘心辭故林
　　秋霽讌北軒
北軒屬秋霽曉見風葉零置觴命賓友環坐飛渌醽遇
適輒獻笑放言豁中扃兀然不省睡起見天上星勉强
相勸引我謡子宜聴幸無兵農憂稔嵗䝉休寜讀書業
文外惟有醉勿醒世途若波濤富貴乃浮萍置之無可
稱視彼鴻杳㝠
　　屏上兩賢
　　　謝靈運
謝公樂山水不以官爵間天機有所賦世路從爾訕上
躡巉巗峰下弄清泠澗吾生慕如此敢避刺疎慢寜為
塗中龜勿作蒿下鷃
　　　王子猷
人生誰不如妄為世所束興來當自往興盡斯自復大
雪暗溪路新晴月微燭去非之子慕返豈斯人辱優游
便所適偃蹇媚幽獨
　　寒林石屏風
屏風畫山皆任暇寒林石屏自然者蒼紋紺脈亂交加
短樹高枝自瀟灑觀者寜知畫與非但怪竒妙非人為
又疑古苔著石瘦何得本末無纎遺桑田變海松栢死
寒暑不及榮枯期佳哉大鈞育羣類埏鎔精巧無巨細
天真道貌皆生成俗師筆墨那形似居人幽獨最相宜
樸厚逺謝雕鏤姿城中雲母屏更好慎勿浪示豪家兒
　　昨日風贈王舒
昨日風今日雨門前泥坑昨夜土秋懷慘悽誰最多江
南秀才洛下旅十年麻衣走南北飢寒不比倉中鼠悠
悠暖日庇重雲舉頭看天不得語
　　始聞鴈
冬夜何漫漫北風扇悽惻始聞南飛羽稍稍過林側來
賓無乃後恐非嵗時忒朔方稽常貢物性隨變易哀音
一何厲路遠霜雪積就陽既云歸感義寜自黙何為堂
上士撫劍重歎激
　　貢甫在京口阻潮未渡
向晦月消魄楚濤為之衰㘭堂無深涉客子緩歸期吟
遶沙步濶眺賞秋山竒大川漲南島落日明西垂登高
既易賦懷古誰難詩喟彼一帶阻積此三嵗思何當命
海若利涉慰調飢
　　冬雨偶作
江上朝來雨城中起寒色淒淒濕塵土漠漠寂空碧築
場看已晚及物悵無益苞蓍怨下泉客子長太息
　　雨過前軒偶作
江南羇客懷鄉墅晚起前軒對零雨清波滿目如鑑中
遶岸高松十餘樹砌旁芳草似汀洲巉巗殿角飛紅樓
沈光倒影入浪底宛是若耶溪上頭薄霧疎烟迷近遠
水色誰能辨深淺忽驚謝去塵中游不知正自居京輦
何人草服倚長松迴頭誤問釣魚翁眼前景致偶相向
豈異仙術游壺中
　　桐軒曉坐
孤軒遶危桐颯颯聞閙雨驚起眼前除飛花亂如舞輕
香密侵席晚景寒當户玉粉散游蜂珠華濺高宇紛紛
緑苔上半已隨泥土邈彼丹穴鳥何年翥文羽芳時不
可驟嵗晏聊容與
　　贈梅聖俞
耳聞梅聖俞及此將十載洛下聚英豪文華富如海(聖/俞)
(昔與錢丞相歐陽公尹/洙王復會洛中皆名士)聲名動冠劍久合參朝宷何意
幕中客新違江上宰(聖俞以諸侯從事知/建徳縣罷歸京師)高材用雖晚
大器終有在三公識者多薦拔可立待棲棲九衢裏塵
土增厥殆相逢恨知晚乍似去貧餒鄰居幸見過沃此
胸磥磈
　　潘道士
上清宫中老道士曾從先皇去封祀山頭候夜窺火輪
汾上掊鉤出金耳雲成龍虎當翠華雨師前道清泥沙
萬靈扶駕百神䕶雜沓仙侣堆雲霞黄衣羽客千有餘
多能引説軒轅初漢庭儒生議迂濶天子自用申公書
金繩玉䇿埋石壤神光夜見連空虚天心報貺神意喜
白茅玉印旌其徒帷宫賜席接虎幄待之如賓盡誠慤
中書秘術使之觀神動精揺易飛躍鼎湖龍去何超越
日月茫茫自淹忽龍髯墮地秋草生人世霜華滿頭髮
　　野人致枸杞青蒿
味薄時共笑野人猶相高春回有餘暇餽我杞與蒿酌
酒謝其意採之亦成勞城中多好事過半稱賢豪盃肴
具五鼎珠玉輕一毛將之獻門下皆有千金褒何故背
此計而反從吾曹淡泊從自樂膏薌未能叨性知老夫
美頗欲耕東臯因閒有餘力從人觀芟薅
　　登禪智寺上方贈同游諸公
重岡抱城起青川帶野回舊都遷陵谷遺寺空池臺修
竹入晻靄荒蹊轉崔嵬鳴禽畏人起故老驚客來置酒
感興廢浩歌寄歡哀伊昔遊此人于今安在哉谷深春
先覺地爽景後頽造適暇一笑願君盡餘杯
　　蔣生(有序/)
　　　廣陵蔣生死十四年矣尸猶温其妻與其女閉
　　　門守之未嘗與鄰里通水火或者疑其有道而
　　　杜君懿實之蓋嘗有自(闕/)　來者以書一封畀
　　　其家視之蔣生之跡也故俗以為仙因作五言
　　　　贈君懿
仙翁棄妻子往為壺中客玉棺竟未掩人世已成昔白
雲無回期三徑滅餘跡猶傳有青鳥往往寄消息
　　　楊白花
飛飛楊白花隨風渡江水江水來不極楊花去無已鵶
啼淺深樹雪落千萬里春氣傷人心緜緜復如此
　　　烏夜啼
城頭月出天正白衆烏驚飛啼夜色枝高風多露新滴
畏聲惡影不能息愁人感之拔鳴琴拂絃成聲淚沾襟
嗟爾雛生八九游不過東西臨白頭反哺無所恨拍山分飛獨何心
　　　庭前菊花
翠葉金華刮眼明薄霜濃露倍多情誰人正苦山中醉
借與繁香醒宿酲
　　荒田行
大農棄桑避征役小農挈家就兵籍良田茫茫少耕者
秋來雨止生荆棘縣官募兵有著令募兵如足官胥慶
從今無復官勸農還逐魚鹽作亡命
　　雜詩
齊有梁丘據晉有樂王鮒據能愛晏嬰鮒欲殘叔譽二
臣嬖兩朝事君為恱豫景有尚賢志據逆以為助平失
宥善心鮒乃速其去毋以據為賢易地則同趣丈夫處
世間必有遇不遇豈無覺者乎正色君亦悟區區嬖幸
徒何忍就朋附
　　贈别長安妓蔡嬌
玳筵銀燭徹宵明白玉佳人唱渭城更盡一杯須起舞
闗河秋月不勝情
　　朝乗
朝乘日車出暮載星影還沈㝠朝暮中出入咫尺間已
覺素志非更知人理艱小利専欲速大徳不踰閑
　
　
　
　
　
　
　
　
　
　
　
　
　
　
　
　兩宋名賢小集巻五十一
欽定四庫全書
　兩宋名賢小集巻五十二
　　　　　　　　　　　　宋　陳　思　編
　　　　　　　　　　　　元　陳世隆　補
　公是集(二/)
　　涵虚閣玩𤣥猿孔雀
清池明夕景高樹含涼風巴猿戲前檻越鳥安深籠悲
吟激清漲文繡揮䝉茸弱喪不自非全生或為容兹遊
感真樂逺哉濠梁翁
　　過海舟
秦王好神仙東上瑯琊臺蛾睂緑髮五千輩去乘長風
款蓬萊此時秦人海傍立生别死分不敢泣但見高帆
雲中沒野鳥悲鳴為翔集過海舟何時還火焚荆棘空
驪山
　　睡起
日午吏稍休池上逍遥眠水木澹相映庭户清無喧時
有山中禽來鳴高樹巔微風拂衽過會意成翛然有生
滯形役萬物安静便愧無淮陽績高卧亦終年
　　和貢甫𤓰步詩
江介多悲風川廣不可越畏塗非吾土游子愴明發羣
山起楚蜀衆水㑹溟渤地險自始然天塹豈虛設憑陵
三國際偃蹇五胡末(魏太祖亦嘗至𤓰步所謂/白馬飲江水佛狸死卯年)非無英
雄姿于此智勇竭疑城尚虎踞白馬餘飲窟人謀雖工
拙神物有予奪請陳真人翔頗事丹浦伐風雲掃氛埃
雷雨救時暍禹功東漸海漢使南哨粤太平自兹始盛
徳信貽厥
　　雨霽同聖民登西北樓
雨餘暑氣減日出浮雲開高樓極遠目百里無纎埃山
形西北鶩江勢東南來舊都尚能記壯觀多可哀微風
激清嘯浩霧傾寒杯亦知非吾土聊復樂徘徊
　　采藍寄王深甫
采采澤中藍製為金翠衣春風為君舞婉轉有光輝良
辰古易失麗色世云希嗟嗟不盈掬日暮空來歸
　　雷陂勸耕作雜言
　　　此陂蓋江都宫之地吳王釣臺在其旁先時民
　　　耕三十家其後為吏所奪廢不耕者十餘年矣
　　　予按地籍悉召還耕者使縣大夫授之地如其
　　　舊
君不見江都宫昔時何崔嵬下臨雷陂水前踞吳王臺
臺傾無餘級水竭空塵埃隋人已曾顧此長嘆息今世
更為隋人哀乃知天地間一盛亦一衰但從伏羲以來
三十餘萬嵗未有書契勝言哉堯桀是非可兩忘我欲
勸人闢草萊種稻水一方藝麻塍四頽爽鳩之樂非我
有聊獨翫此坐莓苔未知百年間更復誰當來且欲及
閒從賓客省耕訪斂時徘徊
　　李覯以太學助教曾鞏以進士及第歸俱會郡下
　　素聞兩人之賢留飲涵虚閣
孤鸞方北游威鳯復南翔邂逅中道遇弄音何鏘鏘太
平向百年此固多美祥擾擾都人士争先覿輝光雖無
醴泉流江水清且長雖無朝陽桐翠樹茂且芳念將萬
里逝願得少徬徨為君附巻阿因以謝楚狂
　　秋興三首
微風起閶闔秋意日已滋陰蟲羣悲嗚草木同變衰天
道雖茫昧平分為四時功成自當去揺落何獨悲
魏侔貴公子沈沒功名間一浮江湖水慘戚頽朱顔魯
連揖萬乘蹈海如忘還棄世脱敝屣風流安可攀
耿耿秋漢輝中夜西南流牛女永相望婉孌悲素秋安
知乘桴翁徑出海外游天路或幽險神仙非所求
　　疊韻
圖書如蘧廬吏事累志意招邀聊逍遥醉寐自棄置
　　奉同永叔於劉功曹聴楊直講女奴彈啄木見寄
　　之作
空林多風霜霰零啄木朝飢悲長鳴口雖能呼心不平
誰彈琵琶象其聲雌雄適直相丁嚶欲飛未飛皆有情
琵琶八十有四調此曲獨稱得𤣥妙翠鬟小女眉目殊
能承主歡供客娛轉關揮撥意澹如坐人雖多旁若無
醉翁引觴不汝餘歌詩彈鋏歸來乎兩君韻高尚如此
何況櫪上之馬淵中魚我生不曉世俗樂頃卧江城更
寂寞中園有時聞啄木雖有高下無宫角木聲犁然當
人心猋氏之風殆可學淵明無絃非無意白髪秋來自
少樂得公新詩濯我愁因問楊子更借否我欲醉聴江
城樓
　　留城子房廟
大風起豐沛海水羣飛揚逐鹿未有歸飛熊猶道旁一
見契千載立談開八荒蛟龍不可羈鴻鵠得新翔昔為
黄石師智䇿無與雙晚蹈赤松賞功名忽如忘由來神
仙流理與天地長陵谷自有遷若人豈復亡我行覽遺
跡城邑空蒼蒼感古追逺遊白雲杳何鄉
　　出城(八角以東積水江湖壞田甚多居民更以/捕魚種蓮芡自給從丙申已來四年矣)
出城得自便下馬事幽討曠野荒不耕蒺藜生滿道往
往逢饑人羣輩掘野草不惟黄頭兒亦有白髪老問之
指積水此去殊浩浩室廬久漂蕩樹木多枯槁食魚且
賖死堯年亦久澇不能去墓墳更欲依蒲藻昨來計蓮
芡頗不減粳稻明年當大種妻子或相保
　　與景仁聖俞飲景彞西園
鬢髮今欲白山林未能往每逢負郭趣黙有歸田想置
酒松栢下當春更蕭爽欣欣二三子相與留一賞早花
何娟娟秀色傾宿莽馴禽聲喧呼永不忘羅網物情樂
于適未必在深廣育育井中魚何然困偃仰佳哉主人
翁示我以天壤放懐寓一醉益愧鳴佩響(園中井有/魚數十頭)
　　同永叔和介甫昭君曲
漢家離宫三十六宫中美女皆勝玉昭君更是第一人
自知等輩非其倫耻捐黄金買圖畫不道丹青能亂真
别君上馬空反顧胡風吹沙暗長路此時一見還動人
可憐怏怏使之去早知傾國難再得不信傍人端自誤
黄河入海難却來昭君一去不復回青塚消摧形迹絶
惟有琵琶聲正哀
　　燈花
火中有芝殊榦連葉頃刻三秀爛其煜煜孰為而生孰
為而滋既富且壽君子正之
　　同介甫和聖俞贈狄梁公裔孫
陳平智有餘周勃勇無敵兩人相提衡終復漢社稷梁
公柱石姿獨力謝羣力存君多直言薦士有深畫既扶
將頽運復起未然䇿事業兼二子皓然雪霜白偏材成
獨往特達見全徳誰謂十世逺風義猶不隔末孫何支
離畎畝有餓色明詔問樂鄉布衣列士籍名垂天壤間
氣使懦夫激聞君商聲歌更若出金石
　　送胥元衡通判湖州
平生笑山濤非隠復非吏今更欲似之顛瞑老將至羨
君負清識于世寡所求能從魏闕下逕取江湖游扁舟
駕長風千里破高浪倚檣一清嘯佚氣横雲上碧醴若
下酒紅鱗苕溪魚綵衣起為壽此樂天下無誰不慕軒
冕顧多困朝市人生難自諧禄仕當若此
　　贈聖從待制
君居御街西我居御街東如何百步間十日不相從君
非園中植落落千丈松我亦湖海人庶㡬孤飛鴻俱游
人世間俛仰豈不同蕭蕭髪向白袞袞嗟轉蓬仕固不
期達貧亦不諱窮行當一麾去幸識攖寜翁
　　雨中獨居有懷江梅
晨起風雨交蕭蕭秋意寒出門無所詣行道如此難思
我平生游相得何日歡興來未嘗約趣合不待言濁酒
有與醉孤琴能一彈時時商聲歌磊落摧心肝浮雲歸
無期宿草秋向殘獨詠雞鳴詩一唱三四嘆
　　早至涼榭觀芙蕖
林深池亦淺日出光晚及粲粲花尚含漙漙露猶濕良
魚潛復躍幽鳥翔又集物情況如慕心賞浩難戢誰能
贈逺人采采空佇立
　　同諸客飲涪州薛使君佚老亭
百尺井底泉激輪作飛流潺湲入庭户宛轉如奔虬主
人三署郎持節西南州棄之卧故里富貴安足留却掃
長閉門籯金非所求客來坐林下樽酒相獻酬未嘗語
朝市餘事良悠悠乃知獨往意不必山林幽衣冠多雋
才繼踵公與侯誰能懸其車五十未白頭嗟嗟賢大夫
此風可鎮浮為問三輔間何如馬少游
　　曲水臺竹間黙坐
杖履不能逺逍遥池上林微風起衆響炎日隔繁陰斐
亹激泉流間關語鳴禽放懷在離人寄賞欣會心既謝
朝市喧亦忘山谷深雖知非吾室猶以開煩襟
　　野望
重陽去寥落小雪逼蒼茫獸起駭枯草鳥歸横夕陽薄
雲低引白衰菊暗消黄竚立何為久傖人非故鄉
　　蕪城閒望二首
幽尋古城上秋景日凄凄落照映原沒陰蟲當路啼隋
宫變蕪蔓楚分失端倪自是傷亡國非關醉眼迷
春草忽更緑荒城陰霧滋風存鮑昭賦秋益宋生悲慨
想秦兵出傳聞羽檄馳江湖嵗將晚空羨逐鴟夷
　　秋霽望月
明蟾此夜新竚立爽精神㡬日隔霖雨相望如故人風
生疑折桂雲散欲埋輪應有關山客長歌哭滿巾
　　行詣揚州壽寜寺作(周世宗/嘗幸此)
隋宫老荆棘淮地阻山川天子周王狩諸侯楚社遷宿
車江水上休甲古城邊清蹕仍過此高臺亦宛然殿空
出影響畫古剥丹𤣥缺甃驚跳鮒遺碑失紀年廢興真
可感耆舊毎多傳一咏蕪城作斜陽聞暮蟬
　　招友上清宫
修竹高松無俗塵全然不似近城闉黄冠習静多藏客
野鳥忘機却傍人高閣祥雲銜落日黄庭霏雨濕青珉
北窗固有逍遥地來讀離騷戴角巾
　　送張六丈尉新安
新安好江水往復似桐廬吏隠應相稱官卑還自如洛
塵趨走裏周俗戰爭餘㑹自求知己頻飛一鶚書
　　月下
蟾蜍滴露侵石垣松檜吟風如澗泉夕夢未窮山夢逺
自疑乘月弄潺湲
　　聞范饒州移疾
汲黯亷平漢主知淮陽移病苦清羸偃籓政事應無及
伏閣精神定未衰天欲斯人身必乏帝疑飛將數多竒
何當半夜開宣室獨使雍容對受釐
　　淮上期龎十一不至
淮上稱晨朝晨光滿麗譙有懷空悵望無和獨行謡水
色全含鑑林花半隠樵雲煙平宿莽鷗鳥破春苗野俗
陽歌麗游人白馬驕先生惟寂寞至樂亦逍遥洙泗風
差逺川源景幸饒思君不得見何以助簞瓢
　　城南雜題
　　　講武池
當日龍船校五兵旋開池沼學昆明邇來封禪和平久
舊地分教百姓耕
　　　玉津園
垂楊冉冉籠清籞細草茸茸覆路沙長閉園門人不入
禁渠流出雨殘花
　　　短槐(在水/陸院)
盤跚不稱三公位偃蹇空妨數畝庭只有老僧偏愛惜
借人圖畫入書屏
　　　水寺
早時風景愛東吳一到京師興益疎偶向城南疑澤國
夾川垂栁帶僧居
　
　
　
　
　
　兩宋名賢小集巻五十二
欽定四庫全書
　兩宋名賢小集巻五十三
　　　　　　　　　　　　宋　陳　思　編
　　　　　　　　　　　　元　陳世隆　補
　公是集(三/)
　　小雨
春城頻過雨一望一增新欲晚雲成錦初晴草似茵和
聲散喧鳥芳意屬游人向晚車馬息東風飛暗塵
　　送人之洛
逢人問嵩少千里駕征軒倦馬夜未寢鳴蟬秋尚繁風
煙新洛邑冠蓋上東門合有西賓問歸時許共論
　　夏晚
閏餘時候早夏晚似新秋月出空堂静蟬鳴深樹幽健
逢鷹學習喜見火傾流早晚涼颷起重修白罽裘
　　聴鐘
陋巷客回轍夕陽鐘送秋寒聲漏空谷暝色下高樓斗
逐悲風起微兼逺角投旅懐傷急景聽此愧淹留
　　軍捷
捷報蒼龍闕書從白豹城(賊中城名/大軍所至)關河開地利雷雨
肅天兵氣懾千山動威加萬里平獻俘多寶玉效首悉
長鯨社稷靈何逺巖廊䇿自精餘妖暫呴沬壯士待龔
行天馬來西域貂裘實上京遥知舞干羽冠劍賀公卿
　　編杜子美外集
少陵詩筆捷懸河亂後流傳簡䇿訛樂自戴公全廢壞
書從魯壁幸增多斯文未喪微而顯吾道猶存歗也歌
病肺悲秋情自失苦吟時復望江沱(子美詩云病肺卧/江沱予亦有此疾)
　　于司録東園
辟疆園圃壓城闉聞道池臺事事新自置一樽消永日
别留磐石待幽人雨添菊色迷三徑風散花香入四鄰
亦欲肩輿乘興去主公何必舊相親
　　城樓晚望
長夏淮天却似秋居人未解白貂裘雲起岱山時漲雨
風迎滄海欲横流日邊渇問長安使天際頻沾賈客舟
自是七哀宜冩望不關非土故登樓
　　芙蓉池
緑華青蓋滿方塘雨灑風吹著處香淨掃釣磯雙樹下
醉攲涼枕弄秋光
　　觀城上梅花憶和
城頭梅樹花初發毎到花前憶剡中白水碧山應有伴
與君攜手過春風
　　清明後鴈
留滯江南久今來萬里歸春風稍和暖作意入雲飛
　　西戎乞降
南國傳消息西戎送好音懷柔知帝力啓佑亦天心御
酒蒲桃逺離宫苜蓿深仍聞編舊禮五嶽望君臨
　　西浦阻雨
黒雲連海面急雨漲淮潮稍稍洲渚沒昏昏城郭遥畏
塗仗忠信高舉幸扶揺不作圖南興誰當慰寂寥
　　金山寺
水面塵土少山頭炎景微蛟龍能䕶法魚鳥各忘機(山/有)
(龍穴及山禽巨/龜之屬皆馴)空寂見佛事幽閒滯客歸蓬萊似咫尺
擬縱海帆飛
　　江行寄隱直
自念復遠適與君仍解攜天文鶉首尾地勢陜東西江
漢饒風雨關山盛鼓鼙離憂各易老秋意欲淒淒
　　憶和
楚澤茫茫白芷生春風紅樹語流鶯高樓不見千巖路
落日空含萬里情
　　雨後登坐嘯亭
風捲高花舞成雪雨滋芳草緑侵雲層軒獨立時惆悵
淮北春光過五分
　　黄薔薇
緑葉黄花相映深水邊臺畔結浮陰何人解賞傾城態
一笑春風與萬金
　　始秋
秋色忽已改旅程殊未央水雲含變態山雨送淒涼杳
杳青楓暮菲菲白芷香多才悲屈宋揺落近滄浪
　　山寺
野竹檀欒翠孤峰杳靄青山樓隨詰曲石路上青㝠雲
色移時合鐘聲隔寺聴似聞堪避世游子未嘗經
　　琵琶亭
江頭明月琵琶亭一曲悲歌萬古情欲識當時斷腸處
只應江水是遺聲
　　野望
江水不可越扁舟浮夕陽高秋露寥落逺樹出毫芒澗
水清兼淺山苖緑映黄漁翁豈招隠何待唱滄浪
　　西域請平
西域請都䕶崆峒獻凱歌兩階曾羽籥萬里肅山河甲
第旃裘小春宫苜蓿多雌雄雙匣劍棄置欲如何
禦戎傳上䇿不戰屈人兵遂斷匈奴臂何須萬里城出
車非逺畧高枕得昇平戰骨翻空死吁嗟壯士名
單于貪漢物中國避天驕賜予金銀貴行來玉帛遥悲
傷賈太傅感慨霍嫖姚慟哭將辭第英雄未可招
　　椶櫚
纛影毿㲚竿影直雪中霜裏伴松筠可憐憔悴凌雲色
還是昂藏獨立人
　　觀南戍士卒作樂
簫鼓軍中樂旌旗嵗晚過激昂雙劍舞慷慨萬人歌睥
睨荆衡小騰凌虎兕多北風隨殺氣横絶洞庭波
　　風雨寄張野人
風雨初開泰雲雷未厭屯泥深長閉戸謀拙苦憂貧狼
籍千株雪空亡一半春仍愁三徑裏草色斷幽人(張好/周易)
(陰陽之説故詩有泰/屯狼籍空亡之語)
　　雜詩二首
鑿井取泉飲上山採薇食豈不信憔悴所願皆我力泉
也非難致薇也不易得志士恥徒飽衆人苟所獲犧牲
畏芻豢樊籠害羽翼晤理宜在早無為晚更惑
道薄徳亦散功名為時須用力世所賢守正衆云愚智
者競蒿目小人復邇圖悠悠三季後此風益已渝安知
治末病䑛痔而多車堯舜無能名越哉已矣夫
　　朱雲
志士不忘棄溝壑勇士不忘喪其元伏雞搏貍狗襲虎
感激只在精神存漢朝陵替外戚盛五岳振蕩三辰昬
臣强主弱上不悟廷中唯唯誰能言朱生節義埋金石
面劾不避師傅尊願求尚方斬馬劍誅一厲百清其源
天威振怒不我受利刃接頸雷霆奔當前折檻色不變
命在頃刻誰攀援昔時仲尼魯司冦七日行戮端乾坤
嗟哉此生志不就㝠㝠后土埋其寃漢家社稷變王氏
張禹虚䝉師保恩卓然先見在物表佞臣貶國誰復論
我願乘雲款天閽巫陽掌夢招其魂立朝謇謇辨邪正
無復姦䛕開倖門
　　小園春日
草色初新栁帶長宿煙朝露濕朝陽東山雲起西山碧
南舍花開北舍香
　　城南泛舟
乘興隨所適出郊聊汎然清波能照髪白鷺巧迎船老
樹悲秋雨高風急暮蟬孤城隠不見落日暝浮煙
不踏城南陌從春及素秋蕭條非復昔顧盼莽堪愁白
露蒹葭老清風蘭桂幽佯狂驚楚俗應識棹夷猶
高岸看為谷通波幾覆城檜巢非太古野俗競偷生雨
逐行雲過山依返照明楚歌揺落際更動北歸情
　　秋晴西樓(中秋/)
清風巻氛翳廣野落秋毫木落山覺瘦雨晴天似高開
窗置樽酒看月湧江濤高卧淹湖海非關氣獨豪
　　題送亭别任回
北飛鴻鴈南飛燕擾擾俱非自在身莫向孤亭南北望
野花江草最愁人
　　獨酌憶和甫
開窗一樽酒獨酌静無言夕陽不可駐流水自東奔野
犬迎虚吠舟人爭渡喧悵然此時意不醉已消魂
　　聞聖俞移官霅上以便歸養
親老不擇禄此心如古人戴星捐吏事戲綵過鄉鄰若
下開新酌汀邊詠白蘋醉吟俱入手亦未負青春
　　晚涼
楚山何處雨天氣晚來涼返照原野静清風松桂香高
樓半雲霧遠水入滄浪幽意驚飛動真憑酒散狂
　　城南晚歸
高秋變揺落逺水露澄明飛鳥江中墮孤帆木末征逆
風吹帽側疎雨逐雲行興盡聊當返途窮眼自驚
　　秋晚西樓
微霜欲墮木葉脱積潦已收天宇清皎皎日華映林莽
蕭蕭風色閉柴荆正憐戎馬秋防塞何處悲笳暮遶城
回首浮雲滿西北七哀還見古人情
　　遣思
淮上秋光凝客恨城頭暮色隱斜暉獨醒未必能勝醉
逺望由來可當歸
　　觀魚臺
落日含古意高臺多逺心魚龍潛凍水蟋蟀有哀音江
漢南浮逺關山北望深張衡四愁意歴歴起登臨
　　泛舟
雪消泉似漲氷解舟可通操篙不憚冷環渚故無窮歌
咏淹留日醉酣輕朔風何須萬乘相始辨鴟夷翁
　　寄王二十(先借王杜甫外集會疾未及録近從吳/生借本增多王所收因悉抄寫分為五)
　　(巻又為作/序故報之)
昔借君家杜甫集只緣卧病不曾編近從霅上吳員外
復得遺文四百篇夫子刪詩吾豈敢古人同病意相憐
(子美亦有/肺疾也)新書不識傳將去悵望秦城北斗邊
　　聞徙關中兵備河東(壬午/嵗)
邊兵絶當路戍卒下河源烽火飛狐口旌旗積鴈門和
親故下䇿薄伐本中原誰斷匈奴臂非無國士恩
　　雪後登觀風樓
雪帶郊原濶城横碧玉齊夕陽寒似落逺樹望如迷旅
鴈晴更急棲烏飢亂啼彊歌非郢客竟日戀危梯
　　觀陜西圖三首
險固非天意承平厪主憂三年勞將帥萬里問旃裘尚
記安西道空悲定逺侯大河知所向日夜正東流
憶昨傳消息兵來渭水旁信知秦地險未覺漢兵彊青
海通西域長城起朔方分明見地里悵望隔要荒
乘槎漢使者聚米馬將軍關塞他年阻河山此座分悠
悠傷戰骨處處怒妖氛未分儒生老深希筆硯焚
　　聞韓范移軍涇原兼督關中四路(癸未/)
涇原非逺畧韓范各名卿地盡三秦國身當萬里城指
麾沙漠静談笑鐵山輕報國心如日憂民病若酲終軍
材冠世汲黯直知名風雪隨車騎鷹鸇起斾旌年年戰
頻衂事事淚堪横會刷蒼生恥重看鑄劍耕
　　九日(時保州軍亂殺守尉河北置/烽火夏臺未平關中防秋)
采采黄華菊飄飄閶闔風醉從紗帽落興與古人同北
岳烽烟隔甘泉候騎通悲歌傷逺目不獨為青楓
　　寄隠直
江漢相思山萬重君家少(闕/)定西東年華過去如流水
心事差池似老翁一世共争蝸角上微生分付酒杯中
途窮何必多垂淚吾更㝠㝠笑阮公
　　重傷胡二(前寄詩與因甫至而因甫卒使者不能/以予詩送其家遂復持回予甚恨之作)
　　(此詩也書云因甫死後其/妻生一女故末句及之)
今日寢門側涕流予不堪伊人竟長逝回使返空函如
覺知音絶深懷挂劍慚仍聞身後事生女不生男
　　梅花
澤國春還早山梅臈競花繽紛迷雪意浩蕩逼年華驛
使紅塵逺江風短日斜芳菲恐易失愁思亂悲笳
　　至日登樓
南極陽生天地新高樓氣色已含春得無鴻鴈翻歸翼
應有龍蛇動蟄鱗亦復盡云占楚嵗不辭為壽引湘醇
甘泉從祀誰能賦悵望勾陳擁北辰(是日上/親郊)
　　雪後
飛塵暫消息春意日沖融野水涓涓緑林梢靡靡紅躍
魚輕泮凍鳴鶴舞和風出處驚時節悠悠看嵗窮
　　春陰
江上浮雲聚城中暮景兼東風酒味溢小雨客愁添寒
色端侵牖斜陽不滿簾滯留成楚老卑濕意無嫌
　　初晴
雨餘春更好日出望還新暄鳥啼驚客林花笑向人年
華如過鴈世事劇飛塵置酒陶嘉月滔滔醉任真
　　和楊備國博弔屈詩
知音不恨遠異代或同聲靈魂自識路幽遇亦含情往
記識楊子臨淵悲賈生高文激頽俗會使衆人清(楊前/嵗中)
(夢作此詩後數日詔除秭歸守既署事過謁屈/子廟想見物色如夢中所觀作文祭之刻于石)
　　漁翁
白頭老翁披敗蓑求魚終日罩淮波波深水濶望不絶
網目雖繁能幾何大魚鱣鱏入淵底小魚鯤鯢登網裏
手皸足趼吁可憐何不為網大如天
　
　
　
　
　
　
　
　
　
　
　
　
　
　兩宋名賢小集巻五十三
欽定四庫全書
　兩宋名賢小集巻五十四
　　　　　　　　　　　　宋　陳　思　編
　　　　　　　　　　　　元　陳世隆　補
　公是集(四/)
　　庶幾堂雨夜偃几作
短夜摧微月流雲濕太空蕭蕭篩竹雨颯颯舞松風形
影明燈裏歡娛隠几中吾衰儻未甚正復夢周公
　　寄聖俞
徘徊帝城裏獨詠有所思故人昔别此秋風今若茲流
水去不已新鴻來有期寄聲可相及見慰天一涯
　　離京後寄貢甫隱直(哉生魄後一/日雨中作)
清川如帶屢回環信宿猶居百里間敢恨淹留同杜渚
正憐風雨似梁山月殘虚魄無由共雪映高樓不可攀
却怪夢中翻識路化為蝴蝶一飛還
　　壺公祠大樹
若人既羽化伊樹亦千年委榦龍蛇蟄(此樹枝反/下入土中)交陰
孔翠鮮流光駒過隙浮世海成田信有壺中藥能移物
外天真游邈何許神理直茫然會見遼東鶴悲歌感市
鄽(壺公所居近市今此樹乃/在郊外非漢時城邑也)
　　芷亭
藉甚離騷後芬芳楚澤濱移根煩老圃比興得佳人秀
色誰與玩清香不自珍吾廬故可愛況及物華春
　　鼓角樓宴席
周城百雉擁中軍阿閣三階麗白雲燕雀總知依盛徳
山河相與助雄文(此樓府公/作自為記)輕裘緩帶居多暇㫖酒嘉
肴客易醺還識魏牟懐北闕正逢長日扇南薰
　　奉天門觀流水
流水回環縈雉堞亂山蒼翠擁層樓會將緑蟻消長日
幸有高風送麥秋
　　鼓角
落日孤城閉高風暮角愁邊聲亂歸馬物色向清秋尚
有單于怨仍傳出塞憂時平翻感激不語看層樓
　　臨波亭
緑楊芳草舊無蹊竹塢花源敵剡溪水影時翻高檻動
天形畧抱郡城低逢迎野興鷗雙下㸃綴春愁鸎亂啼
宿雨楚山雲正滿高樓莫上使人迷
　　春晚
芳菲不少住白日定空長庭樹暗新緑春衣生晚涼悠
悠向時節細細倒壺觴誰使風前絮來參醉後狂
　　府公説牡丹盛開是日逼晚竟不及觀
落日含明豔輕風襲暖香傳聞亂人意想見弄春光醉
裏嵗空晏愁中夜未央異時驚麗絶秉燭正難忘
　　夏日上府公
紅芳過盡緑陰多索寞無如長日何午影遲留成藴暑
薫風飄蕩作清和夢餘欲驗松生腹碁罷真如斧爛柯
還想高吟酬美景訟庭岑寂長青莎(府公有詩云高吟/酬永晝痛飲嘆華)
(年故/及之)
　　寄襄陽舅氏龍圖
虎符龍節鎮方州天禄先生尚黒頭南紀山川殊壯觀
高陽賓客故風流沈碑幾處書遺愛非土他時更倚樓
想咏五君誇屢薦為憑三鳥寄綢繆
　　登東城樓(時與李/支使棋)
高樓望不極野興逺相隨宇宙一長嘯山川多所思薄
寒才勝酒短景不禁碁俯仰哀羣動遼遼見爾為
　　開竹下小逕招君章
翠竹先無數蕭蕭一逕新陰繁催短日地僻斷飛塵磐
石能容客幽禽不避人君能爛漫醉當及七賢真
　　瑞竹(雙榦同本/因以瑞名)
聳節偶相望雪霜終不迷應將古人比孤竹有夷齊
　　偃師驛觀先帝所植兩松及錢丞相壁記
華封耆舊望車塵故以青松祝聖人雲去帝鄉桑變海
舊枝重疊長龍鱗
　　寄題歙州流杯池
公子愛客意高山流水間清波無斷續翠斚自迴還野
興四時得棠陰終日閒何當竹林賞醉耳聴潺潺
　　涼夜
疎雨洗明月清風生晚涼動揺星辰影汎澹河漢光螢
變覺草腐蟲吟知境荒端憂易遽感不眠疑夜長
　　墨竹
羇游念此君子墨慰幽人灑落不經思篬筤如出塵交
加月下影濃澹霧中筠試作吳山想蕭蕭意亦真
　　秋雨
采蕭逼嵗晚飛雨度高雲暝色空窗見秋聲墜葉聞過
雲低似滅逺岫望如分蟋蟀悲(闕/)織輕絲競欲棼
　　小孤山
驚波觸南崖反怒射北壁蒼山相與排所謂小孤石蟠
根萬仞淵聳角百丈碧祠堂豁精嚴行旅進粉澤或云
婦女神肸蠁頗有迹吾知定名意似欲旌介特流俗失
其真傳聞莫開釋居人私其利禍福妄損益競為媢妒
説以誣聰明徳先王秩山川禮典有廟食柰何媚于竈
屈已忘正直吾欲為小孤作書解行客復恐不見從嗟
哉世多惑
　　雜詩效玉川體
毁巢鳳不至竭澤龍不游賢者有所歸得非龍鳳儔周
公下白屋聖徳被九州趙禹謝賓客漢朝以為優澆淳
不相襲用舍何其繆苟徇一身利不為萬姓謀哀彼枤
杜詩死生遺道周
　　示張直温
築山必使高鑿井必使深百工戒淺近盛徳羞浮沉焉
有尺寸枝能棲垂天禽焉有升斗泉能容横江鱘借兹
喻物理足以開君心隘在容不足弱在力不任大道如
路然固無古與今
　　西楚
楚割淮西自不輕元王賓客亦洪生重捐醴酒延高士
末路翻亡五十城
　　袁本初
横刀長揖紫庭中健者寜須屬董公郿塢然臍真假手
始知天下有英雄
　　周節推移曹州此君凡换五幕府
珠履幕中客棲棲亦倦游勞歌一長鋏歴聘五諸侯捧
檄為親喜問津輕旅愁誰憐在陳士無友重悲秋
　　澄心堂讀許渾以下諸詩
許渾死後三百年長嘯空堂覽舊篇落日孤城曾不改
曲池高榭復依然塵埃蹔憩道路客文雅相追今昔賢
魚躍鳥飛殊有意卜居仍欲近湖邊
　　送楊景修秘郊歸
武陵曾孫塵外仙手攜桂枝歸故山夸鄉始信一經是
衣錦不須三組還蓬萊觀盡聊復爾枳棘棲鸞殊未然
野人放蕩辱先進慙愧竹林諸阮間
　　懷陳州舊居所種桐寄黄翁
忽憶南軒樹春風空復來陳亡韶已矣孔老鳳悠哉不
作溝中斷應隨爨下灰舊居阡陌並君到為徘徊
　　月夜
月出浮雲盡風生中夜清星辰競揺動河漢湛虛明老
樹稀疎影驚禽斷續聲秋懷先已亂蟋蟀更宵征
　　荷華
水國非人境芙蕖五月秋亂香清宿醉濃豔破征愁魚
戲都堪數鷗飛絶自由會須窮一賞詰曲任扁舟
　　七月二日
西風進庭樹天氣颯然秋山雨纔成潤高雲澹不流平
分感一葉遠興憶扁舟蟋蟀何須急羈人始欲留
　　戲和同年時在薦福寺
逃暑涓涓灑開襟細細風過雲催急雨落日澹秋空樹
影經行熟泉聲笑語通少年興不淺寜與老人同
　　送王子直還斤溝
薄薄雲蔽日凄凄寒中人飛飛燕歸蟄漠漠鴈來賓送
子獨無友悲秋空病身登山復臨水便覺二毛新
　　重到謝氏園亭寄裴博士俊叔王主簿宗傑時裴
　　往淮南王詣京師
徘徊逺林下幽草為誰芳前日同游客今朝俱異鄉東
風雖澹蕩陳跡似凄涼何用江千里春心故易傷
　　泥雨早朝
雲氣巻舒東復西月華明晦曉兼迷正憐盛服坐假寐
何處蒼蠅來誤雞高卧山林勞夢想出門冠帶混塗泥
人間氣味故易厭豈若從容歸治畦
　　送隠直辟青州幕府
全齊七十城表海寄名卿開府馳羔鴈除書得俊英借
籌心感激憑軾氣縱横浩蕩軍中樂從容稷下生士由
知已用禄以及親榮送别羞長鋏能無歸去聲
　　和章伯鎮
南上湘潭誰記初北還宣室受釐餘共憐賈傅才無敵
真作揚雄老著書調笑羣騶饑欲死去來千騎樂何如
洞庭木下鱸魚熟三歎新詩重起予
　　寄劉景烈(前寄新詩未寄答/移高陽關部署)
漢設重關斥塞垣詔移飛將䕶秋屯胡人無復窺南牧
燕客時應祭北門清酒肥羊宴長日輕車精騎獵平原
少年真得軍中樂沉復詩書盛討論
　　賀司馬君實河濟川得龎公炭
上府愛才天下聞兩君素出將軍門欲正大爐慰民望
預排寒氣作春温不煩束緼資游説聊取優賢報國恩
自笑野人卧窮巷負暄方擬獻天閽
　　獨宿直舍
談笑從容宫漏稀高軒去盡揜重扉風含玉宇霜威勁
月墮窗疏燭影微周衛相望喧夕警爐香不斷䕶朝衣
塵軀更作仙山峻旅夢端從江海歸
　　送同年王殿丞知鄞縣
同日大梁客共登青雲梯逢時方躍馬從政蹔驅雞萬
水會東海千巖開剡谿逺遊極壯觀肯為簿書迷
　　奉同鄰幾詠雪
侵旦滿城雪從天萬里風陰沈朝日變慘澹宿雲同徑
渡胡沙逺羣飛海上空崩騰兼上下眩晃失西東帝所
銀為闕河濱貝作宫瑶林高不及璧水濶無窮巨麗神
仙境精微造化工霏花爭爛漫噴霧極溟濛掃灑埃塵
豁包含物象充牛衣愁病客鶴髮似衰翁侵冒貂愈黒
憑凌火似紅厲威深刻轢正色坦昭融妬舞多珍(闕/)迷
羣有斷鴻陽微怯頻復陰老恣驕雄蔀屋貧奢等輝窗
書夜通嵗華驚朔易古老識年豐占賦慙賓右聞歌慕
郢中閑門徒自喜乗興力難崇
　　再和鄰幾
沍寒調暮節大雪冒神州氣象昏千里光芒混六幽渡
前蚊過日隕曠葉驚秋烟素長誰引雲羅薄自浮勢輕
低更起影亂去還留土石均仁覆珠璣共暗投圍城明
組練格野亂旗旒模象羣形富牢籠衆險周履空諳曳
縰騁望快登樓棲璧含珍帶裝簾耀寶鈎潤應河澤此
甘豈井泉侔萬物紛同態繁陰慘共愁波聲增渤澥原
色借來麰邀醉時(闕/)雨欺貧屢灑裘驅除夏蟲盡排迮
楚(闕/)收人謝泥塗辱家成汗漫遊畫圖饒粉堊比興極
歌謳積久風逾厲消遲嵗聿遒短材非子敵秘思為君
抽高韻侵梁郢煩言不可詶
　　直舍竹下殘雪二首
阿閣三階敵井榦宫牆十仞逼雲端故留殘雪侵春事
欲侔孤篁老嵗寒
重叠空階委玉塵蕭疎碧篠凍浮筠地寒自稱孤高節
不共陽林競早春
　　送鼂殿丞僉判鄭州
世徳緇衣美天倫玉樹温於君如舊識贈子欲奚言東
里賢能宅成臯戰伐源從容訪耆舊遺跡尚多存
　　送洛南周寺丞
不知商洛道空慕紫芝歌從事老將至送君情獨多雙
鳬尚方去駟馬故鄉過想見揮絃樂春風初扇和
　　送邵武張學士
待詔頻穿履承明厭直廬一麾從此去千騎上頭居嵗
事畬田早風謡鴂舌餘班春急乗傳知不為鱸魚
　　雨中北軒晚寢
樹色禽聲相與閒吾廬仍共一枝安浮雲蔽日綿綿雨
積水嬰城慘慘寒還恐百芳從此歇不知后土幾時乾
閉關高枕交游絶一夢江湖意緒寛
　　戲作
仙家千載亦何長人世空驚日月忙洞裏桃花莫相笑
劉郎今是老劉郎
文章落筆有誰先坐上詩成海外傳明日帝京應紙貴
開簾却扇有新編
　
　
　
　
　兩宋名賢小集巻五十四
欽定四庫全書
　兩宋名賢小集巻五十五
　　　　　　　　　　　　宋　陳　思　編
　　　　　　　　　　　　元　陳世隆　補
　公是集(五/)
　　月夜獨酌
凉月被雲涵碧霄暫憐塵宇斷塵囂露飛向樹光明滅
風度疎星影亂揺驚鵲似投人處息暗蟲無恨嵗華凋
短歌薄酒清輝裏百感先秋不自聊
　　詠亭前箭竹
冉冉東南美託根那在慈鳯凰不可待嵗月方屢移非
復山林意空餘霜霰姿清風有時至獨與幽人期
　　五月望日赴紫宸謁待旦假寐
半夜北風天反寒倒衣驚問紫宸班雲容不辨隂晴際
月色猶迷爽晦間獨聴鳴鷄識鍾漏正憐殘夢失江山
濯纓簮筆初無補空愧紛紛數往還
　　月夜期江梅兩君不至聞在李二審言家飲
日入更灑掃翛然庭檻空酒杯落明月白羽來清風佳
興自不淺幽人無與同徘徊卧林下重露溼蘭叢
　　和直儒夜凉
急雨逐雲過㣲風吹月生寥寥天宇濶粲粲葛衣輕展
轉漏將永昭回河正横秋槎舊有信忽憶泛滄瀛
　　同持國過江十新作池塘亭
築榭因髙栁疎泉激淺沙登臨容展席游泛足浮槎露
盌涵醇醴氷盤餉美瓜愛君難興盡未醉惜還家
菡萏千枝發池塘五月秋香繁初過雨影密欲藏舟魚
躍知人樂鷗飛為客留江湖未成往愧此意悠悠
吏隠由來事郊居故自宜池臺隨意定泉石象天為珍
樹移時語清風竟日碁市朝情久厭野老不相疑
　　和永叔禁中對月
珠宫銀闕閟金鑾獨得清輝盡日看冷奪雪霜深刺骨
瑩分毫髪凛衝冠通中夢覺爐香斷方底封餘玉滴乾
佳句密傳天上景世人空仰白雲端
　　又和憶幽谷
早聞幽谷未曾窺翠碧清泉入夢思到眼惜無名手畫
醒心欣得醉翁詩種花舊比甘棠樹刻石今成峴首碑
使我一麾從此逝勝游當不减君時
　　駕幸飛山教塲閲武侍宴
冬令三農畢時廵萬乘行川原分壁壘貔虎望麾旌王
氣雲成殿天光日繞營風隨鼓桴急塵絶馬蹄輕發石
機投短抨絃火激明響振摧烈缺影墮落欃槍令下疑
霜肅恩加挟纊平搴旗輕俯仰奪槊妙縱横壯士前歌
勇儒生從觀榮炙行烽燧舉觴溢海濤傾清道遥傳警
鳴鞭夕向城欲知威畧逺區外讋天聲
　　北軒手種竹兩竿近輒有甘露降其上作示同舍
秋來手種竹憔悴不成林從此雪霜晚空驚孤直心如
何沾瑞露似欲慰窮隂珠華粲將墜玉色潤還深含春
乍荏苒戴日尚蕭森元澤非人力樵蘇無見侵
　　劉永年部署清讌堂(文丞相/為作之)
漢廷謀帥用詩書丞相今來握虎符帳下偏禆皆緩帶
軍中談笑亦投壺故開廣榭宜高會自有清泉入座隅
三輔衣冠獻謡俗五陵豪俠壯規摹椎牛灑酒捐長日
急管哀絃舞艶姝射取天狼作乾豆莫推衛霍擅西都
　　送李留後守東平
少壯去人如水流似君那作侍祠矦高談每及功名際
出守真寛聖主憂麾下百城包海岱道傍千騎擁貔貅
家聲時論俱輝赫世將寜為好畤羞
　　十二月二日
十月黄河氷未澌栁條若若草離離寒蛩逐馬聲相續
都似江南秋半時
　　朝謁信武殿二首
旌旗千里自天來投䇿黄河餘馬回聖主緝兵方外服
東廵日觀望蓬萊
天下安危寄老臣幄中談笑静邊塵丹青未備雲臺像
㣲管猶悲道路人
　　魏文帝
江水由來一帶横魏文何事畏疑城不應天意分南北
自是無人敢請纓
　　武皇
武皇英氣古無儔解道平城遺朕憂汗血龍媒十八萬
單于臺下獵清秋
　　楊無敵廟(在古北口其/下水西流)
西流不返日滔滔隴上猶歌七尺刀慟哭應知賈誼意
世人生死兩鴻毛
　　自入北界候迓者供帳每進益恭少嘗至契丹者
　　皆云異他日示陳副使希元
和親雖復用諸儒聖徳由來感格殊天子今成大父行
匈奴自號兒單于候人守燎𨽻圉馬渤海西道奚前驅
塞外始知漢使貴留犂堯酒直區區
　　隂山
隂山天下險鳥道日稜層抱石千年樹懸崖萬丈氷悲
歌愁倚劍側步怯扶繩更覺長安逺朝光午未升
　　鐡漿館
稍出盧龍塞回看萬壑青曠原開磧口别道入松亭(此/館)
(以南屬奚山溪深險以北屬契丹稍平衍漸近磧矣/别一道自松亭闗入幽州甚徑易常秘不欲漢使知)獵
馬寒隨草奚車夕戴星忽悲田子泰寂寞向千齡(奚人/以車)
(帳為生晝/夜移徙)
　　富公老人臧用自雲本京師兵士咸平中没番五
　　十餘年矣
白髪衰翁雙涕零曾隨諸將戰咸平一捐北鄙迷歸路
却問中華似隔生思報漢恩身已朽耻埋泉壤死無名
今朝縱觀非他意得見官儀眼自眀
　　麃子嶺帳館寄隠直
離腸易感嵗華催更席龍沙望紫臺持節不眠宵自永
聴笳無亊淚空摧扁舟何處山隂雪驛使他年嶺上梅
欲寄一書愁已亂天邊應候客星回
　　寄書
甌脱逢歸驛作書慿寄聲那知夢識路先入大梁城
　　留别永叔
回車欲度幕南庭此地那知眼解青老覺鬢毛俱種種
醉看風物盡㝠㝠平時慟哭休論事逺别悲歌更忍聴
且共春風同入塞憶君時計短長亭
　　逢范景仁李審言二諫議
怪來原隰滿光華不意相從天一涯久别班荆情未易
少留空葢日傾斜山連木葉千峯雪地逼龍城萬里沙
深愧壯心輕逺適自嫌憔悴聴悲笳
　　過中京走馬上平安奏狀
驅車終嵗極河源(庭在潢水北/自云天潢也)狀奏今朝叩帝閽目斷
白雲浮魏闕心先飛騎向中原揣摩詎試衡人術感激
空銜國士恩猶使匈奴戴黄屋南歸慙弔陸生魂
　　朱橋(鹿兒/館前)
朱橋栁映潭忽見似江南風物依然是登臨昔所諳犬
聲寒隔水山氣晚成嵐留恨無人境幽竒不盡探
　　十二月二十七日宿栁河聞永叔是日宿松山作
　　七言寄之自栁河直路趨松山不過三百里然諱
　　不肯言漢使常自東道更白隰長興折行西北屈
　　曲千餘里乃與直路合自此稍西南出古北口矣
相望不容三日行多岐無奈百長亭欲知河栁春來緑
正似松山雪後晴
　　檀州(正月/二日)
窮谷廻㸔盡孤城平望遥(自古北口/山至都盡)市聲衙日集(此州/衙日)
(市/集)海葢午時消(每旦海氣如霧至午/消盡土人謂之海葢)冠帶才通漢山川
更入遼春風解氷雪最覺馬蹄驕
　　紅玉誰家女(燕中記/見四首)
紅玉誰家女雙瞳如水流映花㸔漢使不覺墜搔頭
紅玉誰家女明艶奪青春羞人不得語含笑却成顰
翠霞金縷衣獨立翳斜暉無奈春風蕩吹人只欲飛
春風能吹衣不能解人意使我為朝雲與君從此逝
　　冀州正月十六日飲席
月缺雪殘雲亂飛千燈相照續長輝寒欺短夜禁杯酒
春入東風試舞衣老惜佳辰經嵗得醉驚陳迹出門非
漁陽鼔節尤悲壯知我新從萬里歸
　　雪後城上
雪後原野曠春生風氣和靄靄林表色輝輝地上波形
開境逾静望逺意更多年華適可玩不醉將謂何
　　登平山堂寄永叔内翰
蕪城逺地隔人寰盡借朝陽萬疊山江氣横朝飛鳥外
嵐光平墮酒杯間主人寄賞來何暮游子消憂醉不還
無限秋風桂枝老淮王仙去更能攀
　　和貢甫游禪智寺
崇岡斗上半浮雲行遶芳叢日已曛䝉頂川原眼中見
揚州歌吹竹西聞荒王重壁臺先毁古佛雙林火亦焚
會㸔旃檀重滿地莫悲麋鹿向成羣
　　后土廟瓊花(廟吏云近嵗開花/絶少比舊憔悴)
繁香簇簇三株樹冷艶飄飄六出霙移植天中來幾日
欲㸔憔悴老江城
　　無雙亭觀瓊花贈聖氏
東風萬木競紛華天下無雙獨此花那有雪霙凌暖日
不為琪樹隔流沙祠成寂寂春空老江雨㝠㝠日易斜
仙品國香俱妙絶少傾高興盡流霞
　　四月見梅花作
臘前芳樹暑前開笑憶周南摽有梅玉色還如雪中見
天香不减嶺頭來黄鸎未識休頻顧粉蝶初逢亦自猜
應與靈芝共三秀碧城瑶圃隔塵埃
　　送張奕進士歸廣徳省親
南北旅游三十年相逢依舊孝亷船千鍾不洎今吾老
羨爾歸安二頃田
　　園人獻芍藥
淮海由來草木夭春工殊復自嬌嬈始知隋苑多佳麗
未覺吳宫久寂寥氷雪肌膚明綽約雲霞衣服潤飄蕭
一枝漫取堪誰贈老去風情不自聊
　　雨後回文
緑水池光冷青苔砌色寒竹深啼鳥亂庭暗落花殘
　　轉運沈郎中歸和州墨墅堂
寶軸牙籖三萬餘中園華宇廕清渠風流復見郊居賦
榮觀歸乘使者車俯仰江山樂無有優游文籍昔誰如
何當去此從君語盡得平生未見書
　　城樓
新晴強人意步上西城樓雲烟開井邑綺繡錯田疇離
離麥就熟翳翳桑尚柔懷歸感初服覽物悵淹留
　　得貢父巢縣書云阻風
别離常作惡衰老異他時望望風波苦悠悠兒女悲江
空人跡絶天迥鳥飛遲若復無雙鯉何由慰我思
　　雨中聞鐘
踈鐘不隔雨迢逓入重城倦客未能寐歸鳥初不驚霏
㣲隨暮色颯沓隠秋聲簾幕鮮風起明朝應早晴
　　喜晴寄彦猷
積隂向十日不見江南山何意浮雲盡依然庭户間芳
草晚已歇瑶華初可攀故人在逺道悵望凋朱顔
　　與楊十二延平同登城東門
緑樹浮萍合青山畵障開登臨共今古壯觀雜歡哀長
日消碁局㣲風強酒杯浮雲滿西北容易雨飛來
　　城下種竹今春極有佳笋
環城密篠舊檀欒春笋新成幾萬竿池上龍蛇驚蟄起
軍中矛㦸遶營㸔鳥啼窈窕千重碧風過蕭森五月寒
緩帯輕裘客自暇履綦多向此林端
　
　
　
　
　
　兩宋名賢小集巻五十五
欽定四庫全書
　兩宋名賢小集巻五十六
　　　　　　　　　　　　宋　陳　思　編
　　　　　　　　　　　　元　陳世隆　補
　公是集(六/)
　　蟻鬬
擾擾嗟何急營營若有侵由來穴知雨非爾旱為霖王
伯彊并弱興亡古到今願君推達觀安得異機心
　　㣲雨登城
雨映寒空半有無重樓閒上倚城隅淺深山色髙低樹
一片江南水墨圗
　　中秋見月
㣲風送雨江南去凉月銜雲水上來暑氣頓除秋暗入
忽疑浮漢弄槎回
　　雨中送孜入京兼寄諸親舊
江外五年别齋中三日留何能慰衰疾正足亂羇愁澤
國𤓰時雨淮山桂樹秋思歸與招隠一一謝交游
　　珍簟
珍簟平鋪水珠簾半捲風勞生髙枕裏多事劇碁中性
癖非朝隠民淳賴嵗豐翛然對松菊但覺訟庭空
　　曬書(先祖賜書/法帖甚多)
藏書不滿萬幽蠧亦時除上有朝廷副多從秦漢餘山
川迷禹穴雲海隔崑墟持此貽清白歸為林下居
　　墨雲
屯雲望如墨萬里横空浮白日變𤣥夜朱明成素秋疾
風動屋瓦急雨落河流俯仰駭神化精㣲難與謀
　　蟬
㣲軀定誰恨清嘯不知勞屈宋悲秋苦夷齊卧隠髙風
林含咽絶露葉動蕭騷何必催揺落人今已二毛
　　登揚州城北門予昔侍親寓居此城下驛舍十八
　　年矣愴然感動
昔釣城下水今來十八年居人幾能在里巷獨依然手
種成喬木躬耕有廢田悲歌顧千騎不覺涕淪漣
　　臨雨亭
秋至感人思登臨成惘然浮雲帝鄉外落日古城邊歸
燕聲相别幽花色可憐名山負獨往觸物見徂年
　　勸耕亭晚望田家作
田廬非一處小徑自相通日下耕釣息林邊言笑同此
雖人間俗獨有方外風吾願畢婚嫁還從擊壤翁
　　和少述題虎丘二首
吳墟秦燼滅遺蹤誰見千巖鏁梵宫化作樓臺雙樹外
密移天地一壺中石形虎踞森相向劍氣龍蟠冷射空
羈宦無由蠟山屐因君詩句夢江東
崑閬乘沙不可攀蓬萊徙海去無還寜知勝絶神仙境
近在青林紺宇間
　　自淮南遷東平移后土廟瓊花植扵灈纓亭此花
　　天下獨一株爾永叔為揚州作無雙亭以賞之彼
　　土人别號八仙花也或云李衛公所賦玉蘂花即
　　此是聊以小詩記其所從來
淮海無雙玉蘂花異時來自八仙家魯人來此天中樹
乞與春風賞物華
　　谿上避暑
滴瀝松下雨清㣲萍際風欣然此時賞我與斯人同倦
鳥墮水上游魚翔鑑中不言閲羣動未覺幽興窮
　　王屯田歸望山别墅
岱隂宿雨霽汶北秋風過獨往余所慕躬耕人謂何林
間雞黍其日暮漁樵歌却望青山郭應知惆悵多
　　樂郊陳漁臺下柏林中結茅作小亭命曰幽素本
　　懿臣刑部之書也
結茅更何好列柏自成林素履宜獨往幽人欣宿心炎
暉翳羽葢清吹和瑶琴稍與事物逺忽如丘壑深良無
山水樂安得契知音
　　董相
江東治後守膠西袞袞諸侯等棄之為問平津相天下
尚開東閣欲賔誰
　　受詔候代先遣家人南歸後一日寄内
年久漸難禁逺别宵長初信有相思天寒展轉不得寐
一夜風吹庭樹枝
　　丙申閏月領揚州與京師諸公别戊戌十一月受
　　詔還閣首尾僅三年爾然原叔伯庸隠甫子竒公
　　南清卿之翰昌言八人者皆已徂謝感之愴然作
　　七言寄滑州正臣密學給事
冠葢如雲笑别時亦知陳跡易傷悲歸來未似鍾山醉
零落多扵鄴下詩人事可憐駒過隙秋風幾許鬢成絲
何須更聴山陽笛欲近西州涕自垂
　　汾州有唐大厯中崇㣲公主嫁回鶻時手跡在石
　　壁上李山甫作七言詩并刻之子華永叔内翰皆
　　繼其韻亦同賦(本僕固懷恩女託名/帝子與解憂事同)
錦車西去水東流漢節何年送解憂獨上青山自惆悵
彊歌黄鵠少淹留遺蹤不逐哀笳斷麗句空增北渚愁
君念平城三十萬謀臣竒計已堪羞
　　白登
白登計秘自堪羞相印猶歸曲逆侯安用熊羆三十萬
平城更遺子孫憂(武帝詔曰先帝/遺朕平城之憂)
　　飲子華家醉翁不來令蘂英彈醉思仙
翠眉紅袖拜尊前撩㺯春聲入四絃坐少車公還不樂
為君重奏醉思仙
　　鎖宿禮部中夜口號
浮雲不動月㣲明錦帳香寒夢易驚猶覺春風花未發
獨聞宫漏出重城
　　齋滿二首
長日薰風春欲回啼鸎鳴鴂亂相催不嫌栁絮都飛盡
惜許酴醿取次開
白日不知天上樂殘芳可惜逐東風誰家酴醿花正發
走馬平明㸔醉翁
　　集禧齋宫雨後
雨餘風露似清秋燈燭愔愔十二樓高枕江湖時獨往
巻簾河漢正西流人間浪逐顛㝠客物外初知汗漫游
拂露却趨青閣路蓬萊回顧五雲浮(是日事畢/仍赴早朝)
　　同梅二十五飲永叔家觀所抄集近事
陶公一畝宅尤愛北窗風心逺地成僻客來樽不空觀
書太史氏全性市門翁予亦何為者扵兹清賞同
　　俞氏甥及第後赴壽春尉送别
爾門大父行俱是雲霄人諸孫自駿骨高第復青春試
吏小山下還家芳桂新當成我宅相寜肯滯埃塵
　　閣下紫㣲花
宫中萬年樹天下紫薇垣此地飛塵隔經時絳雪翻幽
香通複閣密影半層軒已後陽春節無辭白露繁
　　探花郎送花坐中與隣幾戲作五首
兩郎探花如顧山紅紫黄白俱可憐春風過此即掃地
爾復碌碌慰眼前
兩郎放蕩不自羈春物寂憀寜得知能讀離騷飲美酒
頭白衰翁殊復竒
春服始成天氣新沂水風起如魚鱗由來舞詠吾與㸃
童子與公凡幾人
溱洧芍藥堂背萱濃紅柔緑相映繁鄭衛之風久寂寞
坐無詩翁誰使言
酴醿薔薇香最竒古人不聞今始知世間此軰復可限
零落深林方足悲
　　答景彞對月
正惜蟾蜍沈夕靄忽傳鐘鼓送秋晴浮雲四巻無餘迹
斜漢西流亦自明危檻釣簾吟獨夕薄衾髙枕夢逾清
幽蘭佳菊霑新露的的珠華滿翠莖
　　客有遺予注輦國鸚鵡素服黄冠語音甚清慧此
　　國在海西去中州四十一萬里舟行半道過西王
　　母三年乃達畨禺也
四十萬里外孤舟天與隣應夸王母使更過越裳人素
節宜姑射黄冠即羽民那將隴禽比瀟灑絶埃塵
　　燈花
寒燈不及隣花艷競争新重疊芝三秀分明桂半輪東
風誰變律芳意自驚春留玩堪通夕長眉莫效顰
　　聴女奴彈胡琴
女奴能為馬上曲一彈一彈復一彈我醉已眠都不醒
半天落月㣲霜寒
　　鷾鴯巾(余率意作之以便當/暑其形制如燕也)
逺思意而子因作鷾鴯巾處世本遺物全生反近人輕
凉便肌髪瀟灑外埃塵山林有獨往此亦陶唐民
　　聖俞挽詞
孤宦衆人後空名三十年交游一時絶詩筆四方傳歸
旐江湖永藏書日月邊應封史通子他日慰窮泉
　　過湖城誦雋不疑傳作一首
北闕公卿如堵墻誰持一語判興亡君知京兆人無及
正用春秋侍帝傍
　　同河中府僉判劉狀元延平訪華隂雲臺觀陳摶
　　先生故居是日雲霧不盡見諸峯
平舒道士望三峯翠出浮雲幾萬重過客仍迷五里霧
真人與致二茅龍
　　正月初五日杜城集
雪霽春容滿舊都尋春寫鞚杜城隅氷消流水相縈帯
日出南山半有無往事廢興悲故老扁舟沿泝想江湖
路人應笑山公醉此興由來屬我徒
　　答校書郎孫侔少述
金華勸講愧通經銅虎分憂強請行千騎亦知翁子貴
一麾誰覺仲容輕西賔落莫空遺俗北斗闌干有舊城
欲作歌秦無與語故人高論久盱衡
　　和御製後苑賞花釣魚詩
四照繁英拂檻開九重芝蓋賞春來卿雲共和光華旦
瑞露偏凝沆瀣杯池藻躍魚波淡蕩林光傾日景徘徊
淮陽閉閣頭今白夢遶釣天惜未陪
　　興慶池送客
紅蕖千頃合碧樹百年藤長日宜沿泝清風破鬱蒸别
離情易惡衰老醉那能還望邯鄲道悲歌不自勝
　　送彭待制知瀛州
趙北燕南如掌平定知臺選寄長城雅歌不廢軍中樂
緩帯能令塞外清傾葢由來欣意氣著鞭從此想功名
灞池送日邯鄲道倚瑟空多惜别聲
　　戲題
薄宦遭百舌不如歸去來提壺沽美酒泥滑滑於苔
　　獨行
南山半雲雨天氣雜暄寒野興宜獨往春愁無定端鳥
聲來静聴栁色入雲㸔却謝芳樽酒悠悠誰與歡
　　晦日
是月佳辰勝兹游舊俗同會須陶一醉相與送諸窮江
栁參差緑林花㸃染紅春期猶大半作意競東風
　　風雨
春光從此半無復強淹留風雨仍何急鸎花各自愁登
臨非故士揺落似清秋物物驚人眼應須與醉謀
　　潞河(此水自代北來正為潞字/疑赤狄嬰兒所居近之)
飲馬長城行且謡雕鞍金勒映春朝潞河正月氷都盡
不惜障泥走度橋
　　立春後逰杜城陳丞相郊園
韋杜勝逰誰可尋相君舊隠對雲岑氷渠婉轉蛟龍活
霜竹參差孔翠深故老能言卧龍地兒童不用滿籯金
郡齋殊負青山郭空挹芳樽慰客心(古詩朝離青山郭/暮宿青山上青山)
(不可上步步常惆悵謝朓亦/云不對芳春酒還望青山郭)
　
　
　
　
　
　
　兩宋名賢小集巻五十六
欽定四庫全書
　兩宋名賢小集巻五十七
　　　　　　　　　　　　宋　陳　思　編
　　　　　　　　　　　　元　陳世隆　補
　漫園小藁
　王琪字自君玉岐公珪之從弟也兒童時能為歌詩
　第進士調江都主簿上時務十二事仁宗嘉之歴修
　起居注鹽鐵判官判户部勾院知制誥會奉使契丹
　因感疾還上介誣其詐謫信州團練副使久之以龍
　圗閣待制知潤州徙知江寜先是府多火災或託以
　鬼神人不敢救琪召戒邏者作賞捕之法未幾姦人
　誅之火患遂息復知制誥加樞密直學士知鄧州徙
　揚州入判太常寺又出知杭州復為揚州潤州以禮
　部侍郎致仕卒年七十二琪性孤介不與時合數臨
　東南名鎮政尚簡静每疾俗吏飾厨傳以沽名譽故
　待賔客頗濶畧間造飛語起謗終不自恤葬扵真州
　詔發真陽卒䕶其窆葢異數也
　　秋日白鷺亭向夕有感
白鷺敞西軒檐宇窮爽塏千峯若連環翠色不可解是
時天宇曠六幕無纎靄金斗熨秋江素練横衣帯乾坤
清且斂氣象朝昏改蘆花作雪風飛舞來滄海九霄汀
鷺起萬里檣烏快月上三山頭鳥没横塘外蒼茫洲渚
寥錯落星斗大開尊屏絲竹披襟向蕭籟余生本江湖
偃蹇欣所會清興雖自廢苦嗜亦吾累魚龍慿夜濤四
面忽滂湃安得燃犀燈煌煌發水怪
　　咏玉蘂花
玉蘂生禁林地崇姿亦貴散漫隂谷中蓬茨復何異清
芬信幽逺素彩非妖麗蒼煙蔽山日瓊瑶為之晦嵗久
自扶疎岩深愈凝邃請觀唐相吟俗眼無輕視
　　九曲池
越調隋家曲當年亦九成哀音已亡國廢沼尚留名儀
鳯終沉影鳴蛙秪沸聲凄凉不可問落日背蕪城
　　金陵賞心亭
千里秦淮在玉壺江山清麗壯吳都昔人已化遼天鶴
舊畵難尋卧雪圗冉冉流年去京國蕭蕭華髪老江湖
􁍥蟬不會登臨意又噪西風入座隅
　　吳中曉寒曲
大澤穹天莽同色碧瓦閶門曉花白石岩左右斷行人
洞庭一夜氷千尺曾持漢節單于壘北風如刀割人耳
知憐凍足苦雙摧一生不向遐方履慿誰贈我紫衣裘
中吳風土清且柔令嚴氣正天地肅長歌白苧臨寒流
玉蘭酒熟金醅溢太白連雲尚殊(闕/)書忩半掩晝始開
幾日紅梅斷消息
　　清輝殿觀唐明皇山水石字歌
皇家四葉恢聖功天臨日燭清華戎漢條静治洽柔教
老心稽古開神聰有唐英主稱好文仙毫灑落驅風雲
壯哉山水有竒字煥乎八法存翠珉自從棄置咸陽道
蘚駮煙滋委宫草天開神賛會休辰甄收再作皇居寳
如何淪棄三百春迎逢睿鑒來紫宸奎鈎粲粲光華動
羣玉森森氣象新丹籞春妍瑞靄深文梁藻棟結芳林
鴻翔鳯翥徑方丈杯流泉湧䝉親臨鯫臣榮幸從金輿
鉤婉魂驚拭目初多慙攬筆非清藻唯慶千齡際帝圗
　　無絃琴
寂寞之淳音其為樂至深應嫌鼓腹者獨自撫絃琴
　　答永叔問
班班疎雨寒無定皎皎圎蟾望欲闌應在浮雲儘深處
更慿絲竹一催㸔
　　紅梅
館娃宫裏舊精神粉瘦瓊寒露蕋新園吏無端偷折去
鳯城從此有雙身
　
　
　
　兩宋名賢小集巻五十七
欽定四庫全書
　兩宋名賢小集巻五十八
　　　　　　　　　　　　　宋　陳　思　編
　　　　　　　　　　　　　元　陳世隆　補
　安樂窩吟
　邵雍字堯夫衛州人也刻厲為學夜不枕席者數年
　有王豫者以師自居聞雍學易召而欲教之雍往見豫
　與語三日蹶然起拜雍嘗適吳楚過秦魯客梁晉而
　歸徙居扵洛士人道洛者必過其廬與人言必依扵
　孝悌忠信樂道人之善不及其惡故賢不肖無不親
　之其學自天地運化隂陽消長皆以數推之逆知其
　變世無能曉之者而雍内以自樂浩如也初舉遺逸
　試將作監主簿熈寧初以為潁州團練推官與常秩
　同召而雍卒不起居洛三十年而卒年六十七贈著
　作郎諡曰康節有書十二巻曰皇極經世詩二十篇
　曰擊壤集子伯温
　　皇極經世一元吟
天地如葢軫覆載何高極日月如磨蟻往來無休息上
下之嵗年其數難窺測且以一元言其理尚可識一十
有二萬九千餘六百中間三千年迄今之陳迹治亂與
廢興著見扵方冊吾能一貫之皆如身所歴
　　和祖擇之
吾家職分是雲山不見雲山不解顔逰興亦難分日限
夢魂都不到人間煙嵐欲極無涯樂軒冕何嘗有暫閒
洛社交朋屢思約幾時曾得畧衣攀
　　謝擇之惠詩
思深骨髓為慈親義重丘山是故人歸過洛陽舊逰地
白雲收得薜蘿身
　　觀物詩
地以静而方天以動而圓既正方圎體還明動静權静
久必成潤動極遂成然潤則水體具然則火用全水體
以器受火用以薪傳體在天地後用起天地先
　　睢陽五老圗
政事渾如春夢閒人情囂薄惡儒冠四朝遺烈承平日
兩世觀風樹大桓經濟安民心不晦保全傳嗣骨無寒
乾元恰似諸公意符節還同一揆㸔
　　復封詩
冬至子之半天心無改移一陽方動處萬物未生時𤣥
酒味方淡大音聲正希此言如不信更請問庖羲
　　天道吟
天道不難知人情未易窺雖聞言語處更㸔作為時隠
几功夫大揮戈事業卑春秋懶乘興出用小車兒
　　莫春吟
林下居常睡起遲那堪車馬近來稀春深晝永簾垂地
庭院無風花自飛
　　閒吟
忽忽閒拈筆時時樂性靈何嘗無對景未始便㤀情句
會飄然得詩因偶爾成天機難狀處一㸃自分明
　　觀物
萬物備吾身身貧道未貧觀時見物理主敬得天真心
爽星辰夜情忻草木春自憐斵䘮後能作太平人
　　仁術
在昔賢君子存心每欲仁求端徒有術及物豈無因惻
隠來何自虚明覺處真擴充徒此念福澤遍斯民入井
倉皇際牽牛觳觫辰向來㸔楚越今日備吾身
　　聞善决江河
大舜深山日襟靈保太和一言分善利萬里决江河可
欲非由外惟聰不在他勇如争赴壑進豈待盈科學海
功難並防川患亦多何人親祖述耳順肯同波
　　秋日
閒來無事不從容睡起東忩日已紅萬物靜觀皆自得
四時佳興與人同道通天地有形外思入風雲變態中
富貴不淫貧賤樂男兒到此是豪雄
　　龍門道中
物理人情自可明何嘗戚戚向平生巻舒在我有成筭
用舍隨時無定名滿目雲山俱是樂一毫榮辱不須驚
侯門見説深如海三十年前掉臂行
　　史畵吟
史筆善記事畫筆善狀物狀物與記事二者各得一詩
史善記意詩畫善狀情狀情與記意二者皆得精狀情
不狀物記意不記事形容出造化想像成天地體用自
此分鬼神無敢異詩者豈扵此史畫而已矣
　　詩畵吟
畵筆善狀物長扵運丹青丹青入巧思萬物無遯形詩
筆善狀物長扵運丹誠丹誠入秀句萬物無遯情詩者
人之志言者心之聲志因言以發聲因律而成多識扵
鳥獸豈止毛與翎多識扵草木豈止枝與莖不有風雅
頌何由知功名不有賦比興何由知廢興觀朝廷盛事
壯社稷威靈有湯武締構無幽厲攲傾知得之艱難肯
失之驕矜去巨蠧姦邪進不世賢能摘隂陽粹美索天
地精英藉江山清潤揭日月光榮收之為民極著之為國經
播之於金石奏之於大廷感之以人心告之以神明人神之
胥恱此所謂和羮既有虞舜歌豈無皐陶賡既有仲尼刪豈
無季札聽必欲樂天下舎詩安足憑得吾之緒餘自可致昇平
　　寄祖擇之
三十年交舊相逢各白頭海壖曽共飲洛社又同遊脫
屣風波地開懷松桂秋兩眉從此後應不著閒愁
　　首尾吟三首
堯夫非是愛吟詩詩是堯夫可愛時寳鑑造形難隠髪
鸞刀迎刃豈容絲風埃若不求侵路塵土何由上得衣
欲論誠明是難事堯夫非是愛吟詩
堯夫非是愛吟詩詩是堯夫不強時事到強為須涉迹
人能知止是先㡬面前自有好田地天下豈無半路岐
省力事多人不做堯夫非是愛吟詩
堯夫非是愛吟詩詩是堯夫喜老時明著衣冠為士子
高談仁義是男兒敢扵世上明開眼肯向人間浪皺眉
六十七年無事客堯夫非是愛吟詩
　　安樂窩中自貽
物如善得終為美事到巧圗安有公不作風波扵世上
自無氷炭到胸中災殃秋葉霜前墜富貴春花雨後紅
造化分明人莫會枯榮消得㡬何功
　　月到梧桐上吟
月到梧桐上風來楊栁邊院深人復静此景共誰言
　　清夜吟
月到天心處風來水面時一般清意味料得少人知
　　天津橋晚步
芝葢乆稀疎莫雲空坱圠千年舊都城一片閒宫闕禁
籞尚連延觚稜猶􁊢嵲橋勢横雌霓隄形偃初月瀍澗
崖已深漢唐時未歇危亭獨坐人浪把興亡閲
　　天春園
内鄉有園名天春春時桃李如彩雲邑民攜觴連帟幕
或歌或舞同欣欣縣令春閒意自若直謂前世無古人
牡丹百品紅與紫華而不實徒紛紜
　　兼隠亭
兼隠詫來書于時特起予民淳無訟聴縣僻類山居簿
領杯盤外官聨談咲餘不知當此際傍邑更誰如
　　伊川
向晚驅車出上陽初程便宿水雲鄉更聞數弄神仙曲
始信壺中日月長
　　錦屏山
錦屏山映一川霞桃李争妍二月花試向宜陽髙處望
故宫翻作野人家
　　逰黄澗
堪嗟五霸争周燼可咲三分拾漢餘得似不才閒處坐
平時雲水遶衣裾
　　叠石溪
縱轡來逰叠石溪斷崖還合與雲齊飛泉亦有留人意
肯負他年到此栖
　　九龍泉
九潭冷浸崖根黒數峰高入雲衢碧逰人屏氣不敢言
長恐雷霆奮扵側水邊静坐天將暮猶自盤桓未成去
馬上回頭更一觀雲烟更隔無重數
　　晚步天津次日有詩
溪翁昨晚步天津搔首橋邊佇立頻洛水但聞催去棹
西風惟解促行人山川慘淡籠寒雨樓觀參差鏁暮春
此境更堪蕭爽㑹欲霜時候雁來賔
　　自題安樂窩
安樂窩中弄舊編舊編將絶又重聨燈前燭下三千日
水畔花間二十年有主山河難占籍無争風月任收權
閒吟閒咏人休問此箇功夫世不傳
　　洛下園池
洛下園池不閉門洞天休用别尋春縱逰只合輸閒客
遍入何嘗問主人更小亭欄花正好儘荒臺榭景纔真
虚名誤了無涯事未必虚名總到身
　　安樂窩中詩一編
安樂窩中詩一編自歌自咏自怡然陶鎔水石閒勛業
銓擇風花静事權意去乍乘千里馬興來初上九重天
歡時更改二三字醉後吟哦五七篇直恐心通雲外月
反疑身是洞中仙銀河洶湧翻晴浪玉樹嵖岈生紫烟
萬物有情皆可狀百骸無病不能蠲命題偶被神相助
得句偏為人所傳肯讓貴家十部樂寜慚富室一囊錢
若條此過知何限且喜臺官獨未言
　　福昌遇雨
雲勢移峯緩泉聲度竹遲此時無限意惟有翠禽知
　　觀陳希夷先生真及墨跡絶句三首
未見希夷真未見希夷跡徒聞希夷名希夷心未識
既見希夷跡復見希夷真始知今與古天下常有人
希夷真可觀希夷墨可傳希夷心一片不可得而言
　　黄河
誰言為利多于害我為長渾未始清西至崑崙東到海
其間多少不平聲
　　題范忠獻公真吟
范邵居洛陽希夷居華山陳邵為逸人忠獻為顯官邵
在范之後陳在范之前三人貌相類兩人名相連
　　和司馬温公韵二絶
冠葢紛華塞九衢聲名相軋在前呼獨君都不將為事
始信人間有丈夫
風背河聲近亦㣲斜陽淡泊隔雲衣一雙白鷺在山外
將下沙頭却背飛
　　和温公見候詩韵
君家梁上年時燕過社今年尚未迴為(闕/)誤君凝望久
萬花深處小車來
　　觀易
一物其來有一身一身還有一乾坤能知萬物備于我
肯把三才别立根天向一中分體用人于心上起經綸
天人焉有兩般事道不虚行只在人
　　觀書
吁嗟四代帝王權盡入區區一舊編或讓或争三萬里
相因相革二千年唐虞事業誰能繼湯武功夫世莫傳
時既不同人又異仲尼惡能不潸然
　　觀詩
愛君難得似當時曲盡人情莫若詩無雅豈明王教化
有風方識國興衰知音未莫吳公子潤色曾經魯仲尼
三百五篇天下事後人誰敢更譏非
　　觀春秋
堂堂王室寄空名天下無時不戰争滅國伐人唯恐後
尋盟報役未曾寜晉齊命令炎如火文武鎡基冷似氷
惟有感麟心一片萬年千載若丹青
　　插花吟
頭上花枝照酒巵酒巵中有好花枝身輕兩世太平日
眼見四朝全盛時况復筋骸粗康健那堪時節正芳菲
酒涵花影紅光溜争忍花前不醉歸
　　洛陽春(八首之一/)
四方景好無如洛一嵗花竒莫若春景好花竒精妙處
又能分付與閒人
　　冬至吟
何者謂之㡬天根理極㣲今年初盡處明日未來時此
際易得意其間難下辭人能知此意何事不能知
　　閒吟
自古禦戎無上䇿惟慿仁義是中原王師問罪固能道
天子䝉塵争忍言二晉亂亡成茂草三君屈辱落陳編
公閭延廣何人也始信興邦亦一言
　　題淮隂廟十首
一身作亂宜從戮三族全夷似少恩漢道是時初雜霸
蕭何王佐殆非尊
據立大功非不智復貪王爵似專愚造成四百年炎漢
纔得安寜反受誅
生身既得逢真主立事何須作假王誰謂禍胎從此始
不宜回首怨髙皇
一時韓信為良犬千古蕭何作霸臣彼此並干名教罪
罪猶不逮謂斯人
韓信事劉元不叛蕭何惑主竟生疑當初若聴蒯通語
高祖功名未可知
雖則有才兼有智存亡進退處非真五湖依舊烟波在
范蠡無人繼後塵
若非韓信難除項不得蕭何莫制韓天下須知無一手
苟非髙祖用蕭難
漢家基定議功勲異姓封王有五人不是淮隂最雄傑
敢教根固又生秦
韓信恃功前慮寡漢王負徳尚權安幽囚必欲擒來斬
固要加諸甚不難
若履暴榮須暴辱既經多喜必多憂功成能讓封王印
世世長為列土侯
　兩宋名賢小集巻五十八
欽定四庫全書
　兩宋名賢小集巻五十九
　　　　　　　　　　　　宋　陳　思　編
　　　　　　　　　　　　元　陳世隆　補
　梅諌議詩集
　梅摰字公儀成都新繁人舉進士稍遷太常博士知
　蘇州二浙饑官貸種食已而督償之摰曰貸民所以
　為惠也反撓民可乎奏請緩期輸之慶厯中為御史
　權知諫院元昊納款石元孫來歸議者欲援赦釋之
　摰不可曰元孫不能死行陣今不誅何以厲將臣哉
　李用和除宣徽南院使不數日又除同平章事摰言
　國初杜審瓊國舅也官止大將軍李繼隆功臣也晚
　年方得使相陛下豈可以名器而私外戚哉又言張
　堯佐縁宫掖以進恐上累聖徳仁宗曰梅摰言事殊
　有體為三司户部副使以事出知海州徙蘇州入為
　三司度支副使拜天章閣待制陜西都轉運使遷龍
　圗閣直學士知滑州州嵗調民以備河民甚困摰以
　兵代之而民獲休息入知三班院出知杭州仁宗賜
　詩以寵其行徙江寜府拜右諫議大夫移知河中府
　卒年六十五摯資性純厚不為矯厲之行平居未嘗
　問家業云
　　昭潭十愛
我愛昭州水湘漓共一源本無泥滓汚去有棹歌喧沃
野藤溪道浮琛玉海門有時新雨漲多半是君恩
我愛昭州士平居富塾庠興賢尊漢詔論秀美周鄉藝
苑蒲開堞書堂縹結囊蟾宫前後進一一手間香
我愛昭州觀裁基壓大溪一樓雲駐隠雙表鶴歸迷金
剜先朝語鸞驚舊使題皇恩新雨露祈福為蒸黎
我愛昭州寺東西占景開門臨九峯列僧自五天來講
次花飄席齋餘鳥下臺萬民共行樂終宴首慵迴
我愛昭州路優游不險﨑九疑通舜野八桂遶秦祠亭
堠相望處漁樵有讓時政無牙虎鬬莫信義山詩
我愛昭州角嗚呼右郡衙萬愁縈桂水一曲阻梅花調
古湘雲叶聲乾嶺月斜今愁并古恨吹起落誰家
我愛昭州月閒宵入綺樓凉生荔浦樹冷熨桂江秋朱
户千家啟浮雲萬里收誰誇魏公子飛上鄴門逰
我愛昭州樂供官不在多薰風齊樂聖淑氣且宣和謁
廟知神格鋪筵喜客過聲邉無一事對酒漫高歌
我愛昭州酒千家不禁燒縹醪一爵舉瘴霧四時消紅
葉和雲踏青帘傍水招化濃民自醉鼓腹日歌堯
我愛昭州果西東此擅珍荔枝登宴美桂子薦盤新映
樹珠含影承牙玉溜津二行逰宦樂滿腹嶺南春
　
　
　
　
　
　兩宋名賢小集巻五十九
欽定四庫全書
　兩宋名賢小集巻六十
　　　　　　　　　　　　宋　陳　思　編
　　　　　　　　　　　　元　陳世隆　補
　杏花村集
　唐詢字彦猷錢唐人天聖中賜進士及第除工部員
　外郎擢起居注知制誥出知杭蘇青三州拜翰林學
　士卒贈禮部侍郎有集
　　崑山
昔有人如此兹山得美名岩扃鎖積翠谷水斷餘聲喬
木今無在髙臺久已傾如何崧嶽什獨咏甫侯生
　　華亭谷
深谷彌千里松陵比合流岸平迷晝野人至競方舟日
照方諸泣風迎弱荇浮平波無限逺極目漲清秋
　　附梅堯臣和
斷岸三百里瀠帯松江流深非桃花源自有漁者舟閒
意見飛鳥日共汎觥籌何當驂鯨去一去幾千秋
　　柘湖
世歴秦亡逺湖連大海濵柘山標觀望玉女見威神渺
渺旁無地滔滔孰問津何年化魚鱉髣髴歴陽人
　　山堂偶書
在處烟雲早晚生自疑呼吸氣皆靈十年夢寐江山裏
今見江山入户庭
　　養魚池
異代人亡久滮池即舊居未移當日地無復故時魚蒲
藻依稀在風波浩蕩餘水濵如可問一為訪庭除
　　附梅堯臣和
來觀瑁湖水乃是陸生居春塘草幾變誰膾此中魚莫
容科斗應亦有魯工餘不隨蛟龍飛神鱉未可除
　　三女岡
淑女云亡乆哀丘尚著名九原誰可作千載或如生青
骨何時化荒榛此地平空餘圖牒在不復啟佳城
　　顧亭林
平林標大道曾是野王居舊里風煙變荒原草樹疎湖
波空上下里閈己丘墟往事將誰語凄凉六代餘
　　陸機宅故址
舊堞傳遺址悠然歴祀深人無令威至門異下邽箴谷
水當年溜崑山昔日隂魯堂那復見絲竹若為尋
　　秦皇馳道
秦徳衰千祀江濵道不修相傳大隄在曾是翠華逰玉
趾如將見金椎豈復留悵然尋舊跡蔓草蔽郊丘
　　為杭州送客舟中
山雨霏㣲不滿空畵船來往疾輕鴻誰知獨卧珠簾裏
一榻無塵四面風
　　寒穴泉
絶頂干雲峻寒泉與穴平還同帝臺味不學隴頭聲夜
雨遥源漲秋風顥氣清誰云蔗漿美絶可析朝酲
　　附梅堯臣和
山頭寒穴泉净若鏡面平熨齒敲氷冷貯瓶㣲玉聲傍
有野鹿跡上啼林鳥清何由一往挹况復病方酲
　
　
　
　
　
　
　
　
　
　
　
　
　
　兩宋名賢小集巻六十
欽定四庫全書
　兩宋名賢小集巻六十一
　　　　　　　　　　　　宋　陳　思　編
　　　　　　　　　　　　元　陳世隆　補
　王校理集
　王安國字平甫安禮弟神宗召試賜第為祕閣校理
　吕惠卿連鄭俠獄奪官卒有集
　　夏日獨居
竹苗敷夏隂蘿蔓蔽朝亮感此節物佳百骸適無恙委
蛇投廣厦蕭瑟絶遺響稍酬(一作/讐)簡編餘俄得冠裾放
身雖勢利中心隨絃歌尚黙然想聖賢游世無得喪抱
闗秉翟間未分棄冗長人生適意難聊各安所鄉
　　平居
絺綌散薫風平居觸事慵古今饒得失義命孰違從水
鳥迎秋舫山花映夕舂故鄉圖畫見生死(生死一/作垂老)愧塵
容
　　池上春日
一池春水緑於苔水上花枝間竹開芳草有時依舊長
文禽無事等閒來年顔近老空多感風雅含情愧不才
獨有前人脩禊在荒亭終日此徘徊(一作獨有浴沂遺/想在使人終日此)
(徘/徊)
　　春隂
似雨非晴意思深宿酲牽率臥春隂若憐燕子寒相並
生怕梨花晚不禁薄薄簾帷欺欲透遥遥歌管壓來沉
北園南陌狂無數祗有芳菲㑹此心
　　假寐
計較平生分閉闗偶然容得近人寰春風池沼魚兒戯
暮雨樓臺燕子閒假寐塵侵黄巻上行吟花墜緑苔間
了無一事撩方寸自是頹齡令鬢斑
　　苦熱
出門無路避飛沙長夏那堪暑氣加永晝火雲空爍石
華堂冰水未沉瓜月明葱嶺千秋雪風靜天河八月槎
終借羽翰乘興往煩冤誰此戀生涯
　　繚垣
繚垣烏鵲近人飛簾外曈曈日上遲檜作寒聲風過夜
梅含春意雪殘時古今無物為真樂出處何心更詭隨
寄語年華聊一笑未應長負醉鄉期
　　遊廬山宿棲賢寺
古屋蕭蕭臥不周披裘起坐興綢繆千山月午乾坤晝
一壑泉鳴風雨秋跡入塵中慚有累心期物外欲何求
明朝松路須惆悵忍更無詩向此遊
　　杭州呈勝之
遊觀須知此地佳紛紛人物敵京華林巒臘雪千巖水
城郭春風二月花彩舫笙歌吹落日畫樓燈燭映殘霞
如君援筆宜摹寫付與塵埃北客誇
　　金明池
霓旌逺逺拂樓船滿地春風錦繡筵三島路深遊閬苑
九霞觴滿奏鈞天仗歸金闕浮雲外人望池臺落日邊
最引平生江海趣波瀾一段草如煙
　　贈三靈程道人
三靈山下新安水瀟灑人間畫不如收得市朝忙日月
歸來田里老樵漁君能知命忘機久我愧於時觸事疎
從此卜隣同笑傲何須强著解嘲書
　　和魏道輔雨中見示
移病憛憛久雨中鳴騶時聽六街東(一作/龍)忽吟佳客詩
消暑逺勝前人檄愈風海運我殊慚斥鷃陸沉君合伴
翔鴻更酬珠玉思談笑裹飯何須厭屢空
　　雨意
柱礎霑濡雨意成翩翩鳥雀隔簾鳴侵尋爽氣來欹枕
想像滄波去濯纓己識古今無得䘮秪須彼我不相迎
囅然一笑呼歸騎聊更飛毫戲友生
　　黄梅花
　　　熈寜五年壬子館中作是時但題曰黄梅花未
　　　有蠟梅之號至元祐蘇黄在朝始定名曰蠟梅
　　　蓋王才元園中花也
庾嶺開時媚雪霜梁園春色占中央未容鶯過毛先類
己覺蜂歸蠟有香弄月似浮金屑水飄風如舞麴塵場
何人剰著栽培力太液池邊想菊裳
　　送李子儀知明州
兒童劇戲甬東天小别侵尋二十年海岸樓臺青嶂外
人家簫鼔白鷗邊哀容愁問州民事勝㮣欣逢太守賢
為我剰題瀟灑句遥聞鳯詔待詩仙
　　送烏子山給事赴揚州
都人供帳國門東淮海兵符節制中青𤨏論思虚夜月
朱幡游衍值秋風侯嗟誰在思張仲民喜重臨得次公
内外忘懐能自適何時談笑一樽同
　　送徳之提刑郎中赴廣西
天扶開寳至熈寜和氣薰蒸瘴癘停五管閭閻如按堵
六朝仁聖喜祥刑欲推恩澤求膚使果見謀猷簡大庭
嗟我白頭甘抱槧看君歸日上青㝠
　　送文淵使君郎中赴當塗
看花金谷屢銜盃先後歸時出處乖朝日衣冠辭魏闕
春風旗鼔過秦淮談間咸慶連雲屋事外歡娛付水齋
回首未成東下計可無書札冩離懐
　　金山同正之吉甫㑹宿作寄城中二三子
寺壓蒼厓勢欲傾歡然西度為誰興雲隨草樹縈層岫
江浸樓臺㸃萬燈坐久不知身寂寞夢回猶覺氣軒騰
思君城郭塵埃滿相逐尋閒亦未能
　此詩第四句佳然終被乃兄壓倒平甫自和有云檻
　外風吹前渡語江邊影落萬山燈半空月上方清徹
　萬里潮來自沸騰又較親切
　　西湖春日
爭得才如杜牧之試來湖上輙題詩春烟寺院敲茶鼔
夕照樓臺卓酒旗濃吐雜芳薫巘崿濕飛雙翠破漣漪
人間幸有蓑兼笠且上漁舟作釣師
　　中夏
朝晡廣厦坐欹斜稍覺炎天氣象加紫玉簫攢湘竹笋
赤霜袍爛海(一作/石)榴花悠悠物外身無事擾擾人閒智
有涯五鼎一瓢何必問且慿詩句度年華
　　雨餘
雨餘宫闕映秋旻漠漠槐花水上新夜有蝭蟧催節物
(蝭蟧蟬也/咅提勞)朝無沆瀣助精神形如槁木聊依世名若浮
煙底徇人莫笑長吟銷短景故園回首隔參辰
　　得雨
青天赤日水如湯車馬飛塵百尺長望嵗人人憂旱魃
舞雩旦旦待商羊清衷凌物回天鍳膏澤乗時助嵗穰
自有股肱歌盛徳芻蕘誰敢僭揄揚
　　次韻景文雪中見寄
未能談笑破愁城猶幸都無俗事攖載酒何人過揚子
評詩今日得鍾嶸杜門落漠塵埃隔掃逕侵尋霰雪生
誰向梁園能授簡看君文格出天成
　　雪意
雪意悠悠底未成年華促促尚誰驚浮雲稍助春來暗
薄日遲回午後明靜見游塵侵蘚迹忽聞落葉掃堦聲
此時俯僂無酬酢世諦吾心棄不爭
　　憶梅花
禁街人語絶諠譁庭下㣲吟斗柄斜萬里雲容今霰雪
一陽泉脉動萌芽頓忘人世蓬心累巳任天年葆鬢加
早晚翩然青雀舫滿江春色看梅花
　　梅花
醉筆題詩紫界墻梅花零落撲衣裳天香又雜杯中渌
春色還驚鬢上蒼渉世何妨為白璧流年未必抵黄粱
一吟起我平生志今古冥冥出處忘
　　郊外
野曠天寒氣象嘉浮雲濃淡日初斜澤中雨漲無鳴鶻
荷下波翻有怒蛙簫鼔殘聲來帝闕漁樵歸徑見人家
塵簪羞把黄花插不耐飛蓬鬬鬢華
　　宋匪躬太祝先輩示及劉貢父伯仲三人同年登
　　第之詩因奉一篇
六朝文物事當竒閥閲如今舉世推射策人爭看三虎
薦書吾早識孤羆集英曉日臚傳後瓊苑春風宴喜時
共羨絲綸歸世掌還看驂隔鳯凰池
　　同器之過金山奉寄兼呈潛道
憶同支遁宿􁃓崟不負平生壯觀心北固山隨三楚盡
中泠水入九江深紛紛落月揺牕影杳杳歸舟送梵音
東去何時來蠟屐天邊爽氣夢相尋
　　紀夢
　　　按詩話平甫熈寜癸丑嵗宿崇文院夢人邀至
　　　海上見宫殿甚盛其中作樂簫鼔之伎甚衆其
　　　宫曰靈芝邀平甫俱往有人在側呼曰時未至
　　　且令去他時迎之恍然而覺時禁中己鳴鐘平
　　　甫頗自負作詩紀之後四年卒
萬頃波濤木葉飛笙簫(一作/嵯峨)宫殿號靈芝揮毫不似人
間世長樂鐘聲夢覺時
　　滕王閣感懐
滕王平昔好追遊髙閣依然枕碧流勝地幾經興廢事
夕陽偏照古今愁城中樹碧千家市天際人歸一葉舟
極目煙波吟不盡西山重疊亂雲浮
　　讀魏世家
亹亹談先王古今誰有得施為雖緒餘要在情不匿嗟
彼三代後淪胥入戰國翟璜聞一言僶俛慙李克論材
稱權衡輕重無物惑吾心能如此乃可任人責
　　夏日獨居
晳晳池沼鯈緑萍隨下上黳黳堂廡燕白晝容俛仰顧
我亦晏如環廬花藥長無材助太平得地幸閒曠稍渉
千古書日覺神明王乗閒盼物情自適忘外奬涵濡覆
載仁誰廢魚麗唱黄塵洮隴戍黑霧荆衡饟奔波喝道
邊畢命營邊障吾此獨何為飛潛樂能饗何時聞解嚴
慰彼西南望當使少陵翁得見廉頗將
　　堂上有遺羶
堂上有遺羶堂下無聚蟻但知嗜欲求不必風雨至客
方笑營營貪得故無幾安知萬類中趨舍忘彼己天乎
顧人寰等是一時戲受形巨細分阽危後先爾浸淫蚍
蜉生穴柱從此始莊生亦知言信矣當棄智
　
　
　
　
　
　
　
　
　
　
　
　兩宋名賢小集巻六十一
欽定四庫全書
　兩宋名賢小集巻六十二
　　　　　　　　　　　　宋　陳　思　編
　　　　　　　　　　　　元　陳世隆　補
　樂圃餘稿(一/)
　朱長文字伯原其先越州剡人家吳郡嘉祐四年進
　士授祕書省校書郎改許州司户㕘軍充蘇州教授
　築室郡西表曰樂圃鄉人稱為樂圃先生紹聖間除
　祕書省正字兼樞宻院編修卒有樂圃文集
　　公堂置酒羣彦咸集作詩呈學中諸先輩且用叙
　　别
漢有郡文學儒宫所宗師稚圭雖欲滯鄧禹猶願為聖
朝興庠序内外振新規嗟余介且拙性與丘壑宜青衫
起泮水六月開辛夷經術聊辨惑文章非振竒羣英何
濟濟屈就董生帷講習良可樂效學友相資但觀芹藻
長不䘏顔鬢哀忽傳太學命飛詔下天涯自省草茅賤
豈稱廊廟知親友頗敦迫黽勉趨官期生平好古心或
冀伸此時偶兹春奠畢將與諸生辭濁酒多如澠頒貺
自守麾鄉飲久不講禮意猶可追髙閣矗丹檻公堂煥
雲楣裒衣二百衆齒髪叙尊卑籩豆儼在列鵷鴻來有
儀珍饔薦瑤觴雖醉尚肅祗式燕固云善有行尤愴離
勉旃重勉旃修業戒荒嬉黼繡在徳義金玉惟書詩豫
章生拱把羣木共威㽔養之得其性自有凌雲枝又如
甽澮流不息趨天池居鄉為閔參得志慕臯䕫當令竹
帛間炳炳令名垂
　　䝉使君召預池光之㑹
韋公池閣尚依然賔主於今不乏賢郡内欣逢兩耆舊
尊前喜㑹四同年清談自可成珠玉真賞何須聽管弦
燕罷旌旗揺暮靄蔡經寂寞别羣仙
　　遊虎丘借前韻
一丘雖小勢巉然自古登臨歴幾賢門惹白雲常盡日
地藏靈劍不知年清歡相與隨雙斾幽趣誰能解七弦
每月來遊存故事郡中依舊有詩仙
　　次韻蒲左丞宗孟遊虎丘二首
命相將來傅説舟愛山尋遍樂天遊先聲汶北安千里
選勝吳西賁一丘静見隴雲生峭壁寒知海氣入危樓
鏘金佳句留蕭寺剡紙朝來貴此州
蓬島竒峰水四環何年涌出向人間清池不測通滄海
寳玉常存潤碧山曾致神仙留歎詠可令軒冕樂蕭閒
謝公方為蒼生起戀戀烟蘿日暮還
　　次韻蒲左丞遊虎丘十首
玉堂紫閣冠英流身作三公未白頭須向鳯凰池上浴
豈容蕭散詠林丘
掃石捫蘿向上行門前坐見白雲生應思夢得多佳趣
獨宿樓中待月明
地近峯低俗慣游不知絶頂冠吳州從今合與名山等
左轄題詩翠嶺頭
羣山處處盡凌空未若竒峰隐寺中一見便知名不棄
為傳佳句滿江東
萬丈潭澄挾兩崕削成竒壁自天開龍泉一淬名應得
不待秦皇發冡來
層巒稍稍暮雲歸喬木森森衆鳥依再踏石花尋去路
畫船十隻帶斜暉
丘如蹲虎占吳西應得佳名故國時未必金精能變化
空傳怪説使人疑
海湧當年有舊山吳王侈葬倚層巒誰知國破丘陵在
兄弟幽居屬二難(乃王珣王/珉舊宅)
西溪風月宜真賞東嶺烟霞稱苦吟他日黄扉勤論道
秋風一夢到山林
雲霞咫尺壓吳郊乘興斯須棹小舠欲往結廬嗟未得
羨他何氏有三髙
　　喜雪上太守
築壇精禱意通神零雨先期澤此民驟作六花猶及臘
更遲一日即回春飄然燕寢初驚密平疊髙樓漸喜匀
千里山河忘險穢十門坊市絶埃塵謝庭賀宴凌晨集
郢曲歌聲遇景新細入吟窻粘凍筆輕隨舞袖落華茵
膠舟漸進危檣逺汲井彌甘短綆伸遍壅枮根蘇杞柳
巧裝寒葉活松筠終朝訟息延嘉客幾度年豐逹紫宸
力可回天消旱暵為霖豈獨傅巖人
　　次韻朱牧樂圃宴有感
竊禄都無簿領迷得錢邀客手頻擕春來佳景廻三徑
雪後晴波滿一溪嵗月易凋青鬢色塵埃難上白雲梯
煩君枉駕慙荒索空種梧桐待鳯棲
　　次韻彦書席上有作
蒼烟寒水滿方塘挿架排籖典籍塲喜對七賢閒把手
希逢四皓醉飛觴林深迥出千齡幹(圃中有/千齡檜)詩就俄成
萬丈光逸興欲尋丁氏宅雲間老鶴共昻昻
　　雪夕林亭小酌因成拙詩四十韻以貽坐客昔歐
　　陽公與人詠雪先戒勿用棃梅練絮白舞鵞鶴等
　　字今篇中輙守此戒但愧不工伏惟采覧
極望鋪千頃平觀徹九霄縱横隨物象合散委天飇灑
竹聲㣲動粧松勢不揺庭空飛鳥影窻失逺山椒釣罷
盈孤嶼行稀覆小橋爭光籠碧瓦騁巧綴柔條片片誰
裁製團團似琢琱丘陵平坎險草木起枮焦皎潔那容
染輕清祗自飄掬來便幼穉披去羨漁樵篷冷孤舟泊
蹄輕逸驥驕危樓明皓皓虚室靜蕭蕭餘霰飛殘夜層
冰結霽朝界疑華藏見境入洞天遥嚮晦終難掩居髙
却晚銷潤滋甘井脉寒減暮江潮思婦啼紅袖征夫擁
皂貂履穿愁踐足心悟任齊腰就映猶開巻頻烹愈病
痟袁公當獨卧謝女尚能謠旋取茶鐺汎多收藥匕調
任令埋蠟屐直欲鼔蘭橈掃處迷三徑吟餘凍一瓢因
思良友至急命牧童邀池館增瀟灑杯盤奈寂寥壺中
聞笑語物外覩風標真樂非弦管竒辭脱篆雕紅塵蕩
滌盡宿酒等閒消燭映凝膏淺香清切柏燒談圍終易
解詩將可稱驍聞道羣賢集方從五馬招黄堂催盛燕
緹幕㑹英僚海氣連平埜巖光滿麗譙繽紛霑壽斚炫
熀照華標劉白才名重枚鄒筆力超袴襦歌美政牟麥
慶新苗畎畆深盈尺風雲㑹再宵賀聲周四境瑞奏逹
中朝郡國仁風逺乾坤協氣饒年年書大有擊壤望唐
堯
　　奉謝司封使君晏公臨顧園居三首
閒臥林泉與世疎使君三度枉旌旟未陪徐穉升賔榻
敢屈文侯軾敝廬暫擲魚竿絲半巻旋開新徑草全鋤
悔無美酒拈巾漉難得金波欵緒餘
未入柴扉即下車茅齋揮麈緩論書不知銅虎威權重
豈責荷衣禮貌疎此日狂歌希魯望昔年能賦擬相如
篋中殘稿如傳後雖枉朱幡亦不虚
甘盤徳業滿天區博學承家行有餘鳯翥頻觀先帝詔
牙籖新補相君書晨羊不飲康衢靜夜犬無聲獄犴虚
風績巳應推第一鼇峰深處列仙居
　　次韻虎丘祖印大師秋日寄懐
不愛紛華愛寂寥松風竹月共蕭蕭因隨野鶴過三徑
每對江鷗洗一瓢無復塵埃沾短褐尚思煙水泛歸橈
道人肯與羲之友飛錫重來莫待招
　　重九與子通游虎丘謁祖印大師三首
絶境良辰少兩全搘笻莫倦到山巔清談己可忘樽俎
真樂何勞聴管絃才子就題黄絹語高僧多諷碧雲篇
孤舟欲去更回首天半樓臺生晚烟
秋山寥曠景無涯執手憑欄到日斜地竦一丘容澗石
天低四面納雲霞凌風劇飲從吹㡌多病忘情懶揷花
深羨二難兄弟好共將巖壑占為家
浮世誰知金石堅吟鬚俄頃見皤然登山未免懐千古
汎菊相期保百年方外逸民猶有傳人間高爵豈如仙
良辰盛燕多遺蹟何似江南五柳賢
　　彦和善談性理子文繼成偈句見要屬和謹次韻
萬法都明一瞬中可憐情膜久相䝉浮雲映月元非暗
病眼生花本是空斷想求真猶未悟將心覓佛轉相攻
誰能吸盡曹溪水莫負當年祖道東
　　彦和與子文相期卜鄰子文作詩以遺謹次韻
仙才宜在道家山却學幽人欲閉闗清燕曽陪明主問
羣言巳助相君刪談圍莫敵書盈腹詩社相過酒滿顔
聞道卜鄰同喜慰亦開荒徑待餘閒
　　次韻子文抱病幽居之作
幾年綵筆擅詞塲鬢髪相饒色更蒼千里舊聞稱驥騄
九霄安得接鸞凰醉憑凈几抛烏帽閒捲新詩置錦囊
治世莫將公幹比松陵風物勝清漳
好閒不復愛輕肥病起神清與道宜藥竈夜寒新焰歇
書窻晝寂竹隂移坦懐莫學窮途哭行己應無屋漏欺
里巷游從須勉强相逢猶記是童兒
　　佳雨應祈因思昔年諸友作詩今再叙舊
晏侯昔為州嵗旱慶霖雨夫君與方子吟思共清苦不
才輙繼聲玉石愧同處賡酬自邦君歌詠徧幕府開編
讀英辭風義恨修阻歴年屈指八閲守今巳五(自晏易/五守)
温温劉蘇州(謂夢/得)揚仁美風土篇章極清新操行到淳
古去年掌膠庠幸此廕徳宇遇君來自西暫作臯橋旅
(謂公/權)並游盍簪裾良宴陪樽俎辱顧眼俱青言詩多見
與近當庚伏間不雨病禾黍田乾如龜裂藴溉勞逺取
如惔沴氣生望嵗羣心沮園居雖閒曠何處逃藴暑使
君憂憫深雩祀以時舉精誠禱祠下若與神告語隨車
油雲飛闔境膏澤溥稿苗興膴原涸轍通别浦萬輪水
可汲千笠草務去秈禾與稏稻指期入我庾清暉登谿
山餘潤滿林圃中吳垂白叟買酒相忭舞掃石邀良朋
清風快談麈此時無一詩歡意何以叙朝家日隆平二
聖保基緒施仁塞天淵敷政皆堯禹舊臣留旦奭新相
拜房杜風和調舜琴俗厚空周圄銷變召太和協氣應
律吕吾儕夙承學嘉慶幸親覩相期美康平復見頌多
稌
　　蘇學十題(并序/)
　　　蘇學昔有十題曰泮池玲瓏石百幹黄楊公堂
　　　槐辛夷石楠龍頭檜蘸水檜鼎足松雙桐是也
　　　或云蘇子美命名然篇詠莫傳殆有其名而無
　　　其辭也予頃至學中訪所謂十題者其存有六
　　　而龍頭檜蘸水檜鼎足松雙桐者亡矣蘇學故
　　　南園之地南園者錢元璙之所作也錢侯好治
　　　園林築山浚池植異木充其中未久歸於國朝
　　　百年承平之間萬物暢茂遂得其生厥後割南
　　　園之巽隅以為學舍遺墟餘木迄今猶有存者
　　　而建學之後繼有培植然間有為風霆之所偃
　　　㧞卒𨽻之所摧毁甚可太息夫無則巳矣其存
　　　者當為之珍惜因取六物又益之以多幹柏並
　　　秀檜新杉泮山復為十題題各有詩以傳來者
　　　庻幾觀是詩而愛其物則勿翦勿伐騶虞之仁
　　　行葦之厚見於學校之間矣豈如孔明廟柏攄
　　　少陵之幽憤太清仙檜發曼卿之竒藻好事博
　　　雅為之嗣音元祐壬申正月十有四日
　　泮池
怪石鋪幽麓芳塘倚茂林冷光開玉鏡清影滌人心芹
藻無傷性龜魚各就深泉源應不涸何必傅巖霖
　　玲瓏石
巨浪洗蒼玉一峰飛我前鑿開混沌竅窺見滄浪天洞
敞延華月巖虚生翠煙幽軒相對久古意日翛然
　　百幹黄楊
寳幹多林美孤根一氣同春餘花淡薄雪裏葉青葱蕃
衍非人力堅剛禀化工寸枝裁玉軫可助舜南風
　　公堂槐
五紀栽培後三春長育中靈根盤故國密葉䕃儒宫患
與般斤逺謌宜魯藻同先儒垂意逺期此出三公
　　辛夷
楚客曽留詠吳都獨擅竒風霆存老幹桃李避芳時名
入文房夢功資妙手醫紫㣲顔色好光占鳯凰池
　　石楠
昔年曽玩賞移自碧山遥古幹磨文石寒枝熨翠綃雖
殊楩梓用終免雪霜凋來者宜珍護毋令困採樵
　　多幹柏
古柏列重門連枝若弟昆參天分直幹得地共靈根月
照龍蛇影風吹鐵石痕鸞凰期可宿香葉向春繁
　　並秀檜
盤根幾百齡合幹倚㝠㝠偃蹇雙虬聳聨翩兩葢青紫
鱗霜外躍紺葉雨餘馨左紐憑仙宇何如拱泮亭
　　新杉
弱植還生意凌冬見後凋尚低霑雨露更長拂雲霄庭
月揺踈影簷風舞細條他年逢匠石寳棟壯天朝
　　泮山
山形拱泮宫林壑意無窮自得千巖秀無虧九仞功光
延東嶺月清轉碧潭風官冷真相稱婆娑一釣翁
　　佳雪應時呈司封使君三首
蘇臺風雨久如期太守精誠不待祈萬廩更為來嵗計
六花故就臘辰飛靜裝松桂仙枝老深壅芝蘭土脉肥
衡泌棲遲墻仞逺為公何日賦緇衣
炫晃天花著物新壺中萬景淨無塵光輝只欲饒寒士
清潔尤宜比古人韋白吟時飄入硯鄒枚宴處舞廻茵
明年霄漢横飛去應踏繁霙拜玉宸
千里江山入郡樓憑欄乍喜宻雲浮冷光交映天峯色
餘潤遥隨笠澤流民疊袴襦看不厭客叢簪履賞應留
野人乘興狂吟外引鶴披蓑上釣舟
　　次韻司封使君新嵗喜雪
玉燭均調應改元賢侯喜雪望堯天(太守詩云王正首/此書佳瑞三見元)
(豐大/有年)暗聲撒竹南齋夜瑞彩連雲畫㦸前千里湖山成
洞府萬家觴詠展賔筵應憐陋巷袁安卧擁褐孤吟又
過年
　　次韻司封使君立春紀事
碧瓦猶藏臘雪寒東杓初向斗旁觀雪垂華旦天京逺
雉舞條風野老歡官栁嫰黄迎皂葢園蔬新緑委金盤
詩才例作姑蘇守一曲陽春喜嵗端
　　次梅評事韻
滿目紅塵泪眼深誰能世事總無心買松野老栽成徑
覓竹山僧種滿林薄酒時斟資道氣好詩頻諷滌煩襟
鳯雛光顧門庭喜應笑陶潛責子吟
　　梅公書齋挂蓑笠釣輪船楫四物形於詩句予為
　　和之
快楫輕輪笠與衣閒將四物挂柴扉江頭夜雪好披去
湖上春光宜棹歸靜處無憂嫌印綬貧中有味勝輕肥
興來願借君無却渺渺烟波一葉飛
　　英宗皇帝挽詞五首
仁廟規模逺慈闈教愛隆承平萬世策臨御五年功玉
鏁開天上金縢納匱中乘雲那復見陵柏起悲風
英㫁能承祖慈襟善繼仁詩書教宗室禮貌待元臣損
己遲徽册欽天撤歩茵昔年平水患盡力在斯民
代邸推賢久甘盤授學精持盈周鼎重立長禹謨明仙
館靈芝秀嚴祠宿潦平歴觀唐漢盛未若廟稱英
鳯翣行將逺龍髯㫁莫尋白雲留穆御黄屋豈堯心雖
享天齡淺終成睿算深垂鴻須萬祀累葉奉姜任
有徳三宗後無憂累聖間鳯當金粟翥龍隔鼎湖攀玉
几言猶在霓旌去不還園陵饒瑞氣東接永昭山
　　次韻送毛正仲太傅赴召
馬周起布衣一日見紫宸獻言中機㑹數嵗持衡鈞歎
息慕前哲誰能繼清塵毛公東南美迥掩竹箭珍髙才
與精識卓爾出天真論政明得失談兵到幾神天戈討
梅山婉畫昔己伸一官遇賢守相與康吳民孰云芙蓉
幕久臥五色麟聖君馭羣材功業圖日新旌麾牧頗用
帷幄良平臻竒士求即至當世有偉人君今赴明詔亨
㑹在此辰夕發碧江外秋過清淮津彤庭敞神麗文陛
髙嶙峋良籌上意合深䇿廟謨親功名立少壯富貴逼
此身我亦有志者卧疾松陵濵耰鋤代長鉞韋帶比華
紳髙懐未遐棄荒徑枉朱輪纚纚聽君語懦夫氣益振
病騮觀逸驥舉首嘶鳴頻尚期居要路廻光及幽淪
　　次韻公權子通唱酧詩四首
　　　春晚遣興
春華急似曉天星誰得年年鬢髪青露濯淺深枝上錦
風吹離合水中萍吟餘金谷香隨歩書罷蘭亭酒欲醒
擬把冽泉同一酌為君林下洗寒瓶
　　　閶門懐古
九曲堙淪茂苑荒呉人誰復怨吳王莫言故國千秋逺
知是仙家幾日長湖上只誇浮海相里中休笑效顰娘
舊時芳徑今猶在但屬漁樵自採香
　　　春日旅懐
身在塵勞未免憂傷春佇立碧江頭回腸只殢千鍾飲
方寸那容萬斛愁懶看錦袍凌巨浪好乗黄犢傍髙丘
池塘得句頻相示直把珠璣為暗投
　　　牡丹
竒姿須賴接花工未必妖華恨洛中應是春皇偏與色
却教仙女愧春風朱欄共約他年賞翠幄休嗟數日空
誰就東吳為品第清晨仔細閲芳叢
　　秋月乗興游松江至垂虹亭登長橋夜泊南岸旦
　　遊寜境院因成十絶呈君勉且寄子通
綵衣幾度醉江濵今日重來泪滿巾惟有舊詩存屋壁
豈知投老負垂綸
前哲臨流猛拂衣身違憂患是先幾非才自合居閒曠
不泛五湖何處歸
雲動檻中雙槳飛天圍林外月帆歸欄杆倚徧日云暮
坐看丹霞生翠㣲
人爭軒冕安在哉我愛煙霞歸去來魯望有靈還見笑
更回城郭戀塵埃
兩山映日磨蒼玉萬頃涵虚皺碧羅不㑹樂天猶近俗
漫將絃管雜烟波
長虹穏臥碧江心夢寐頻游覺莫尋歡友相逢清絶處
酣歌一夕抵千金
漠漠秋烟羃故園沉沉暮色暝漁船月華未出詩翁逺
樂事人間少十全
銀潢倒㵼入滄溟身近魚龍夜不驚鳴艪空飛孤鴈過
漁燈照浦一星明
僧舍蕭疎竹葦間開軒處處面雲山詩家不及禪家樂
坐臥湖光百慮閒
江裏鱸肥味不羶江頭酒美滑如泉長橋為席雲為幕
抵欠洪崖笑拍肩
　　轉運少卿生日
昔在章帝朝先君為名臣入陪儒林署出擁使者輪忠
謨與休烈萬世永不冺惜哉未大任天意昌後人公生
韞俊徳磊落功絶倫深林有條梅不採自可珍外隅正
以方中府粹且仁沛然施之事迅若般之斤自聨金閨
彦頡頏三十春牙籌析經費龍節綏逺民朅來天之東
威譽薄海垠羣情無遁照衆理日益勤吏徑皆敞闢弊
根悉鋤耘惸惸舊鰥寡今也皆不貧闔部數百城膏澤
一以均正月方再浹是日為生申東人競祝公百福叢
於身同宗復荷徳善禱久所陳況公方耆艾百行享明
神俾公永且康筆端扶化鈞俾公熾而大膝下森華紳
近得舉芳躅(荆南/侍郎)前望伯虎塵(朱/虎)先閥期益顯蹇品庶
可親
　　上運使陳兵部
屈指西州當世英我公傑出久知名自從揚馬竒才後
又得岷峨靈氣清剛者近仁今始見惠而知政古難并
胸羅萬象縱横有目悦羣情黒白明己借牙籌安右輔
尚留金節壓東瀛片章持上雲霄動一檄飛前草木驚
㫁割劇繁如簡易碱砭瘦瘠使豐盈此時阜俗資良策
匪夕疇庸在老成竊愧衰姿毗太府幸逢雅量庇寒生
欲祈隂施増仙算幾見蟠桃結子榮
　　奉和司封使君春日囘文之作
佳景更同民共樂俊髦皆集盛飛觴花隨客醉還成句
栁贈人行欲㫁腸斜月上時霞散綺暖風來處寢凝香
華年惜過須心惜富貴叢身逼鬢霜
　　次韻司封使君和程給事
通波隄上幾鞦韆花接遥山栁接天故里松楸霑雨露
神都池苑隔雲烟耕桑交勸紅塵外羅綺分遊畫舫邊
暫歇甘棠隨衆望不禁野岸更聞鵑
　　次韻司封使君和陳給事寒食城外感事
花如歩障草如茵萬景繁華在此句金印誰來誇故里
宻章燔了賁慈親莫看白髪興千感好共朱轓醉一春
俱是詩人兼富貴只疑元白是前身
　　次韻司封使君和程給事
勝地寛閒舊卜鄰耆年得意闢髙門中吳晝錦如公少
好作坊名賁故園(程公次其地古雨亭在南園置為宅/基久矣近嵗始成而未聞有坊名)
　　次韻司封使君和程給事越來溪三章
溪色如藍照舳艫越王金璧獻姑蘇館娃宫裏長髙枕
不覺行師到國都
萬騎連雲照水犀旌旗倒影蔽長堤誰知數嵗干戈後
不是吳溪是越溪
忠魂自逐滄波去往恨空隨茂苑春若使吳王思後患
屬鏤只合賜䜛人
　　送魏君致逺之吳興兼寄祝修中
庠中今多才燦若荆岫玉琢磨觀粹美尤愛魏與祝二
子幼相友共學横山麓抱書來泮宫美質異碌碌文辭
堪適用光瑩輕縑幅前年掇髙選麗賦人爭録吳興太
守賢好善下白屋貽書勤聘禮掃榻待英躅伯樂過冀
北所顧皆驥騄翩翩告别去舟泛苕溪渌南陔急親飬
聊以奉水菽愧我不能留嗈嗈想鴻鵠良辰振六翮一
舉聳羣目雲漢期髙翔稻粱非所欲
　　吳門比月不雨司封使君深閔而精祈俄有嘉應
　　謹吟成七言二首聊代謁賀
賢守憂勞鬢欲霜通宵霡霂滿吳疆五湖水闊魚龍喜
九曲塵清檜柏香(九曲路自胥門/外入姑蘇臺)更入髙鄉多䆉稏雖
當淺處泛艅艎為霖事業傳家世潤澤應難限一方
一雨歡心幾萬家預期春稻博流霞低侵滬瀆田交岸
(今嵗低田早種松江/東㵼海曰滬瀆也)髙傍支山水滿車葉幄漫霑桃李
實隄奩暗長芰荷花豐年闔境渾無事閒把詩豪放兩
衙
　
　
　
　
　
　
　
　
　
　
　
　
　兩宋名賢小集巻六十二
欽定四庫全書
　兩宋名賢小集巻六十三
　　　　　　　　　　　　宋　陳　思　編
　　　　　　　　　　　　元　陳世隆　補
　樂圃餘稿(二/)
　　少章過吳門寵示淳夫子贍唱和并惠山寄少游
　　之什俾余繼作輙次二公韻以寄之
懐友對華月身如匏繫何遥聆金玉音悵望江湖波憂
來誦三篇調飢餉嘉禾蘇范天下賢閲士嵗月多憐君
似蘭芷長育瑤山阿良工得寳璧韞櫝加琢磨發為驚
人語九曲傾洪河蟠蛇寄短章浩蕩冩長謌一官得武
林萬景盡包羅又如弹響泉餘韻清且和藉湜師韓文
其則在伐柯俯視枳棘間翔鸞豈蹉跎聖朝頌聲作周
雝與商那二公且大用豈得歸岷沱
　　仲春上丁知府金部躬率寮寀釋奠於先聖既而
　　升公堂命學官講書竊惟中庸之篇自安定先生
　嘗以是為誨人閲嵗既乆嗣音者稀(某/)孤陋無似
　竊慕前哲其啓講也今龍閣黄公嘗臨之其終講
　　也金部使君又臨之郡儒在列咸與榮觀輙成五
　　言律詩二十韻叙謝
天意紹斯文成書在聖孫一篇窮妙理萬古誦㣲言美
行敷華業精誠固本根並明參日月幽贊極乾坤奥義
誰鑽仰眞儒善討論(謂安定/先生也)披雲觀泰華行水自崑崙
庠序非才處詩書素志敦崇朝羞侍席暇日廢窺園辨
惑開羣聴潛心到大原意將追往哲學豈為專門盛府
連稱治耆英繼典藩始終臨講席前後枉髙軒全帳羅
金鼎盈庭倒玉樽旌旗來有慶衿佩寂無喧士識師資
貴民知道義尊僖公史官頌鄭校相君存芹藻歡欣意
陵阿長育恩中材多杞梓寳器列瑤琨五紀登朝盛羣
英著籍繁美哉文正學遺澤洽元元
　　海賈
千艘萬貨集江邉争較錐刀逐利遷生理幸逃魚腹餒
夢魂猶怕駕樓船
　　陸寳山
陸家山色隠平蕪文彩如虹照碧虚痛爾臨刑思鶴唳
輸他謝病食鱸魚
　　江浦
一川吐納五湖深海裏三山何處尋料得䲭夷從此去
古來烟水秪如今
　　知府司封見和喜雨詩次韻陳謝
天意分明應魯雩髙壇晨拜紫袍濡禽窺舊井寒泉長
魚泳新荷涸轍蘇敏政有餘閒利刃清詩無纇擲靈珠
夏畦䝉潤秋臯稔顔巷銷憂卒嵗娛
　　送榮子楊齋郎
茹蔬酌水度清晨自是浮生潔静身好事頻過三徑晚
愛閒惜别五湖春品泉暗識南泠味鍳茗多藏北苑真
且著青袍居膝下少年未羨折腰人
　　次韻公權燈花
蘭膏未耗結花新花自無情喜在人生向輕籠先得地
開從細焰别裝春飛蛾雖繞光難掩夢蝶初廻色尚匀
更待玉堂清夜直賜來蓮燭影相鄰
　　次韻俞子文南軒雨後
農疇巳種圃畦青髙卧丘園自放情客少不嫌三徑濕
年豐休歎一瓢清殘鶯喜向風前囀病鶴猶能月下鳴
千載令名如有得莫愁軒冕老無成
　　次韻俞子文感事
我曽折桂向蟾宮君有文章似彩虹運蹇未酬今日願
笑歌猶得故鄉同不才甘作耕巖叟有志宜為結駟翁
窮達由來都是夢幾人曽是黒頭公
　　送知府滕光禄
榜登龍虎亞掄魁一紀横飛長憲䑓謨議軒昂開日月
辭章雄偉鼔風雷朝端巳慶明良㑹廟論咸推將相才
一跌雲衢成老大幾遷方面笑邅廻致君事業㸔霜鬢
經國風猷付玉杯驅弩屢驚園令出引章還喜買臣來
展墳乍覺青松長視學追懐絳帳開榮滿江山増氣象
仁霑里閈舞兒鮐齊雲晚詠難留白(白傅將去蘇有/齊雲樓晚望作)緑
野新居欲繼裴淮海巨藩雖重寄傅巖須起作鹽梅
　　送曹縣丞入京
忠義家聲乆夫君更美才吏民愁既去交友約重來(君/有)
(居吳/之意)别岫浮雲逺征㠶曉月開棣花同郡府眷戀共銜
杯
　　次韻司封使君和推官早梅山茶二首
嫩跗黏絳蠟輕朶挿珠鈿雪裏心偏苦花中達最先玉
階香馥郁烟埜蕊聨娟託植雖然别黄金子並圓
柏葉元同翠桃顔未比紅留芳占春月弄蕋耐秋風自
稱階庭玩休煩帘幕籠佳篇補韋白流品重吳中
　　挽邵相母
華屋辭榮飬佳城合舊封浮生無定相衆善有餘踪家
盛金籝在山長玉案重浮圖傳勝事寳殿壯天峯
　　次韻楊彛甫見成甫装裱舊書之什
儒者須㸔萬巻書古人精博固難如殘編莫惜装池費
舊迹堪憐繕冩初輕撥蠧蟲文未損平齊緗帙架無虚
白頭更且窮經藝誰道忘筌便得魚
　　次韻公權庾中成詠
坐局偷閒歩小橋風随秋月過軒蕭愁多萬斛量難盡
飲欠千鍾困易銷笠澤狂歌方繼陸海門髙隠莫如焦
昔時委吏猶堪處誰道倉公厭寂寥
　　喜公權仲逢垂訪
髙軒相約訪柴闗瀟灑如君會合難雨徑偕行穿履濕
風亭乆佇袷衣寒百忙好向閒中息萬動宜當静處㸔
公暇再來應不倦東籬金菊未凋殘
　　曉坐朋雲齋懐公紹
曉來乗興歩髙岡便就幽齋作醉鄉隣寺樓䑓分兩面
一家池館得中央南坡嫩橘寒傾日北牖疎筠小帯霜
更待怪松擎積雪莫辭訪戴舉瑤觴
　　詠齋偶書呈子通無隠
夙志在蕭閒獲此遯幽跡喬林無冬春蒼靄異晨夕旁
窺疑好峰俯瞰驚峭壁浩然溪山興盡在陶潛宅杖藜
行水邉萍際湛空碧良魚不輕遊弱羽猶自惜吟髭不
禁霜曉鑑見早白古人巳深歎信是林園客遣累假禪
鋒陶情任詩格寄聲招友人來㸔亭前柏
　　青龍江上偶書兩絶呈無逸監
潮滿溝塍稲滿田暑天不雨自豐年海商有貨官無擾
㳺子争來就一廛
巻碇初來海客船脱身鯨浪見吳天千㠶總約秋風至
應助闗征額外錢
　　挽張虞卿
一卧東吳七十春區區南北笑鄉人盛開黌舍招英俊
敞闢華堂待縉紳婉婉重孫勝彩服煌煌兩壻擁朱輪
銘旌巳去空回首通德門前舊是鄰
　　梅評事擕詩過訪欲求属和因次其韻
築室尋幽處惟求水竹鄰心安何必貴累少莫如貧石
裏求竒古花中悟道新不須多轍迹猿鶴自為賔
　　次韻蘇文饒見貽之什
閒釣松陵閲嵗多家林終日對煙蘿茹芝深隠慚商皓
獻璧求知笑卞和静送征鴻雲外翼冷㸔老桂月中柯
洛陽年少材驚俗車馬猶從陋巷過
　　次韻樞言龍圖得請洞霄之作二首
世間如幻此生浮寜典仙祠不典州決勝金城勲烈茂
宣風玉壘治聲優逺移遁迹無嘶馬舊得調元問喘牛
耆俊如公宜大用行聞召節越蘭舟
平生氣節薄青雲不任機心只任真金為散多虚越槖
衣從洗浄逺京塵吟随野鶴滄洲晚醉賞鶯花茂苑春
仰止髙山同里閈掃門羞未效前人
　　次韻公紹賀崇静之賜金紫二首
北窗二紀傲羲皇節比淵明事更光共喜遐齡垂紫綬
莫嫌猛退棄銅章文房句就心常佚藥鼎功成夀轉長
七品官階三品服滿斟醁醑醉春陽
乆脱朝衣襲野裳親逢盛旦日重光耕田鑿井堯民事
垂組懐黄漢服章諸老相歡陶聖治兩宮遥祝與天長
謫仙才調今誰是首解金龜燕夕陽
　　次韻徐中散丙寅三月見訪之什
數年解綬隠林扉乗興頻來訪習池老似樂天兼少病
官如叔夜又能詩身閒幸與耆英接學淺虚䝉國士知
白雪佳章難復繼策駑追驥自嫌疲
　　祖母生日
挺生賢德對耆英嵗物皆新淑氣清年至八旬人巳少
子為四品世稱榮紫泥屢捧門多慶華髪雖凋體益輕
欲比遐齡何所似蟠桃結實老仙京
　　奉送中散使君提舉崇禧觀
方面威名乆朝端聞望隆需章祈玉陛寳詔與琳宮睿
奬均勞逸髙情保始終他年黄髪老清世紫芝翁迹放
風波外心安夢幻中身輕随夀鶴目極送㝠鴻祖帳羣
公集啼嬰萬俗同何縁留召父無路達堯聰誇里金龜
重榮光宻印崇髙堂羅爼豆幽徑剗嵩蓬趂健歌歸去
因閒味道沖謝庭長有慶越槖任令空醉帽欹華月吟
髭動好風翠虬喬木老錦帳海棠紅平昔髙軒過深嗟
陋巷窮嘘枯言不絶推轂賜嘗䝉載酒要彭澤名卿表
鄭公量材如㫁木荷德重維崧耆俊方圖任明廷正納
忠劇藩如擇將猶恐起宗工
　　詠齋三絶
泰伯祠邉舊圃開半栽蔬果半池䑓閒門不放紅塵入
門裏清流自在來
塵冠寂寞更休弹車轍荒蕪晝掩闗一片清暉長在眼
多情惟有四飛山
非山非寺且優游尚有塵縁未自由巖下結廬應更好
石門西去近松楸
　　次韻李子功留别之作
采蘭無復飬嬰此終天悲家空弱妹長恐失桃夭時翠
蔓倚長松之子得所隨銜杯欵相待摻袂傷暫離洞庭
春風髙楊桞渌江湄柴門歸獨掩桂楫暮何之眷眷厚
有餘佳什猶見貽散帙渴精論言詩佇良規惜哉片㠶
去快若駟馬馳東臯多樂事歸計勿遲遲
　　次韻司封使君和練推官再詠山茶
珍木何年種繁花滿舊枝開從殘雪裏盛過牡丹時對
日心全展凌風幹不欹藥階如賦詠欠此尚相思
　　次韻練定公權垂訪樂圃之什
隠圃甚蕭條驅車豈惮勞境從前代勝岡對逺山髙林
曉猿抽臂池秋鶴浴毛興來頻就醉竒句僕離騷
　　判府曹宣徽生日二首
星杓指未月増弦神選良時恊半千恭儉動増長樂意
潔清能紹兾王賢緩垂相印淹公論堅請州符避劇權
四十擁旄非不貴更㸔黄髮珥貂蝉
盛世髙門福兩全星辰粹氣萃為賢釣璜韜略傳三世
齋鉞風稜積十年隂德在人宜夀考清才脱畧恐神仙
寒儒欲繼崧髙頌不獨生申但美宣
　　郡牧李侍郎生日二首
柱史仙翁舊柏枝生賢左右太平基居留成就昭陵後
賜誥從容故里時籌策乆為當世重勲勞方受兩宮知
欲祈天賜公眉夀更過芳蓮葉上龜
當年弧矢設門䦨英氣鍾於曲阜間名覆金甌新品地
香盤宻印舊家山腰邊龜紐光華動膝下龍駒禮法閑
五福俱全難企及流霞為夀日開顔
　　賀林承務還吳門
朱顔充賦早蒼鬢拜恩歸烟水鶺鴒聚霜穹鴻鴈飛傳
經金恥富下筆玉藏輝貴任毋嫌晚天門受賜衣
　　謝虎丘祖印相訪
支嶺髙風逺杼山佳句稀雲巗有開士詩理到精㣲不
知蓬戸隘未勌金鐶飛忘形任譚笑敷衽評是非近師
宣城老逺慕蘇州韋我亦有吟癖古人思與歸願聞碧
雲篇所得如珠璣漁樵未晚出乗興叩禅扉
　　謁郭道冲唐師德登䑓偶作
衝寒歩郊原烟水照林薄雲餘山色佳浦溆潮未落静
可釣綸垂清欲塵纓濯相逢兩俊友辭義富金雘擕手
登髙䑓談笑有真樂寸眸周逺近幽思勝寥廓逝將飛
片㠶直到洞庭脚縶維阻並遊搔首向城郭
　　挽林少卿
夀考安榮遇聖朝早成門戸自勤勞閨中萊婦皆華髮
膝下荀龍盡綵袍堂有金籝身更約案披玉簡道尤髙
人間厚福終歸盡漲海難停一夜濤
　　歸隠橋新成偶題三絶句書呈同志
幽居處處映烟蘿歸隠橋邊月色多蟾桂有情憐病叟
清光終夕照酣歌
挂却簪纓裏幅巾清流遶合㫁紅塵小橋何用通來往
猶為凝冬病渉人
逢人尚説開松徑送客應休過筆溪(此橋下/臨筆溪)林下有誰
頻肯顧春深好聽子規啼
　　閏月丙子判府相公被制命升使弼越六月癸夘
　　公誕生之辰(某/)謹齋潔為詩二章拜獻左右雖辭
　　句蕪陋不足奉揚盛德姑以述惓惓之誠
武德隂功積在民既生太姒復生申手提將鉞雖三世
身到台衡始二人膝下龍駒環夀斚日邊奉使捧恩綸
沙堤築就朱衣引富有青春尚四旬
宣制初聞下玉墀又逢盛事恊熊羆青霄靈昴凝祥乆
紫府蟠桃結實竒飬志増添龜鶴算避權辭遜鳯凰池
從今若校中書考屈指當如郭子儀
　　元厚之少保生日
四紀勲勞動冕旒倦趨黄閣傍滄洲名如白傅身尤貴
才繼㣲之德並優千載神龜巢葉穏九霄老鳯帯雛游
蓬來水淺公猶健輝照東南對斗牛
　　寄和晏守
二年懐郡印八度到柴扉曾未陪珠履頻煩友布衣水
邊孤鶴睡天際片雲歸拜德知何日烟霞戀翠㣲
　　春秋終講伏䝉知府諫議臨視學舍燕勞諸生謹
　　成小詩叙謝
泰山先生乆㝠㝠世把春秋束髙閣腐儒隠居三十年
獨玩遺經思筆削濫叨師席媿匪才曰演㣲言更嵗籥
欲遵廣路視堂奥誓闢浮雲窺碧落兹辰講解告終篇
敢屈邦君親視學邦君舊是補衮才忠論嘉謨動宸幄
宻為福澤徧寰瀛暫得麾符出京洛愛民如子不忍傷
政用中和屏威虐深惟教本在庠序力助儒風止奸惡
羣材倘得就長育百堵何為惮興作耽耽黌舍盡脩嚴
翼翼公堂驟清廓已欣華構將落成肯枉雙旌率寮幕
清晨初謁二公祠重道嚴師致恭恪更忘煩暑臨講席
自降威容聴揚搉羜肥酒釃宴諸生金印煌煌對襃博
傳聞長㓜相告語争誦詩書親教約歡聲四出屏隂沴
雲霧俄收日華爍(乆雨是/日喜晴)文翁化蜀士皆成魯矦修泮
民思樂自慙傳道竟何補禄食充飢免藜藿幸逢賢守
喜承流喜與吳人醉優渥
　　和公權秋暑奉懐
誰謂雲中句能移江上峯清飇隨玉楮爽氣襲塵容劇
暑嬰多病嘉招恨未從眷言相與意深荷故情濃
鄉校叨㣲禄家鄰傍舊峯散人那適用逋客拙為容良
友幸不棄華軒時肯從蚤秋須命駕荷葉露華濃
　　華亭吳江道中偶作十絶
人聞出鶴只雲間相合仙經得亦難塵外應多隨逸客
未教流俗等閒㸔
舟去舟來閲古今夢中憂樂累人深慿將一匊松江水
未洗塵纓且洗心
白日歸來皆有意平生事了最為難可憐萬頃烟波色
只属天隨醉眼㸔
千古䲭夷節獨髙脱遺富貴一鴻毛館娃宮女曾亡國
豈獨相擕泛海濤
妖華傾國豈無情忍復顰眉見越兵若使將軍猶好色
安能三徙更成名
賢哲多為貴勢拘人人空道愛江湖誰將五鼎盈前食
肯換秋風一箸鱸
烟暝重湖日欲明輕篷遥遞浦前聲良魚好入深淵去
不為鳴榔取次驚
川上飛橋處處横幾回經此閲平生碧蘆蕭瑟風前韻
一似家林散雪聲
吹散青雲見好峯家林祗在此山東寄聲猿鶴休悲怨
蕙帳今宵遂不空
獨當家責性難堪五女同孤巳嫁三更待人間了塵事
别尋雲外結茅菴
　　挽黄朝散二首
持心平厚勝澆浮仕路徊翔四十秋政事毎於談笑辦
交親多向急難收命由真宰隨窮達身在勞生任去留
舊治昔年應畫像龎眉聞訃泪先流
江湖嘗佩左符歸一卧漳濵素願違平日華旌過里巷
此時丹旐下巖扉羣峯拱揖開新穴萬木森羅長舊圍
佇㸔于門驅駟馬想應丘隴亦光輝
　　答人見慶除博士
幅巾短褐對江雲閒把羣經自討論魯泮未能開後學
虞庠豈稱講㣲言羸駒乆絶騰驤望病木猶霑化育恩
蔣徑雖荒陶菊在徘徊惟恐去吳門
　　元少保生日二首
孟夏堯蓂六葉殘來從仙府瑞人寰幾年彩鳯池中浴
此日神龜葉上閒七老相懽非將相二疏髙宴欠湖山
羡公退自台衡地長在烟霞縹緲間
體貎方隆避政樞歸來衮繡耀東吳騎鯨才格從天禀
化鶴風姿與衆殊經國文章縈睿想濟民德澤感神扶
堂邊三夀髙千丈依舊扁舟泛五湖
　　程給事新第
朱門不鎻走朱輪東省仙材晝錦人石上雲卿林屋曉
花頭露重洛陽春謝公戰罷烏巾静裴令吟髙緑野新
他日南園真可乞滿池烟水正相鄰
　　光禄生日
卿士方森棘侯邦屢建旂才鋒周物理智燭見神機夀
逺眉毫秀身康鬢雪稀翠筠髙挺節古柏暗増圍雲陛
朝升對銅符夕佩歸灌苖潛致茂針瘼坐令肥召杜名
方重松喬志所希非才學詩禮多幸奉庭闈葉載神龜
穏雛隨彩鳯飛晨昏趨膝下永著老萊衣
　　判府蒲左丞寵贈佳篇謹次韻
髙文大册耀天衢新句鏘金擲隠居廊廟方將歸輔弼
江湖猶復念耕漁百城草木知威望一代賢能入薦書
近日東南多節士既旌吳子又褒徐
　　次韻公權喜太守再留
不為機巧不求新坦坦襟懐任道真揭節二方隂布德
兮符千里别生春兒童共喜重迎伋父老相懽許借恂
池閣逍遥無一事清風挹座轉江蘋
　　近承南康朝請使君寵訪林圃小酌至夜公權特
　　惠篇什次韻
栝柏森森覆小䑓凌風采菊共衘杯東籬寂寞陶翁醉
連騎繽紛衛相來放浪五湖慙釣客均調玉燭仰璇魁
秋河夜半簷前轉誰泛仙槎去復廽
　　奉陪太守及諸公游虎丘
何必㐮陽孟浩然苦吟自可繼前賢虎丘合去十二度
熊軾再游三百年雲閣為君追舊額(飛雲閣本齊/雲樓今追之)霓裳
從古播朱弦此行不減唐人樂暢飲惟無八酒仙
　　光禄生日
舜廷新遣牧漢寺舊名卿致主丹心在憂民素髮生鷲
峰仙桂老猿澗古松清金簡傳真理期頥體更輕
　　次韻司封使君和練推官春望
目極江湖近心存象魏遥未調金鼎餗新泛玉觴椒賦
為慿欄得憂從散帙消髙才方謝守輕舉羡王喬桃結
千年蕊松抽百尺條天涯舟一葉風送逸漁樵
　　求笻杖
霜筠來自蜀山遥天骨輕清素節髙我若得之如佩玉
君應輟此似秋毫
　　求虎丘竹
勁節難同衆草㸔深根更入白雲蟠園廬種此多餘地
為向西南斸數竿
　
　
　
　
　
　
　
　
　
　
　
　
　兩宋名賢小集巻六十三
欽定四庫全書
　兩宋名賢小集巻六十四
　　　　　　　　　　　　宋　陳　思　編
　　　　　　　　　　　　元　陳世隆　補
　公非集
　劉攽字貢父與兄敞同舉慶厯六年進士歴祕書少
　監出知蔡州召拜中書舍人卒弟子私諡曰公非先
　生有集
　　春草
春草綿綿不可名水邉原上亂抽榮似嫌車馬繁華處
才入城門不見生
　　今古路
出門道路多縱横不可測我今欲逺行須問曾行客徐
徐問路人借問青松側客曰今何徃荅之逰京國客乃
指要路而言行有益古路雖大道不如今路直但行今
人路猶如假羽翼彼客别我去獨自躊躇立為見今古
路信乃無苦忒今路足輪蹄古路多荆棘欲行今人路
恐背古人迹欲行古人路今人笑迂僻又擬不出門奈
何飢寒逼哀哀此時路悠悠蒼天色不避今人嫌路須
行古陌古陌雖然逺且保無蹶失勉哉自勉哉前去難
為適不獲見楊朱萬古凝愁魄
　　上書行
仕不至二千石賈不至五百萬此事夸者憂而非志士
歎君不見下邳少年受書起幄中運籌制千里功成不
受二萬戸拂衣歸從赤松子君不見計倪半策誅强吳
鴟夷扁舟逰五湖三致千金不自擅至今籍籍宗陶朱
大賢富貴不為己心事邈與常人殊逢時致身如反手
雲蒸龍變無時無君勿憂上書獻賦稱賢豪刺繡倚市
相矜髙丈夫昔曾笑徒勞啇賈旦旦争錐刀
　　絶句
青苔滿地初晴後緑樹無人晝夢餘惟有南風舊相識
徑開門戸又翻書
　　芍藥(又見公/是集)
跗萼晴相照芳香暖競飄波翻蜀地錦霞萃赤城標
　　萱花
種萱不種蘭自謂憂可忘緑葉何萋萋春愁更茫茫
　　葵花
白露清風吹八月紫蘭紅藥共凄凉黄花冷淡無人㸔
獨自傾心向太陽
　　鳯仙
手植中庭地分破紫蘭畹緑葉紛映堦紅芳爛盈眼輝
輝丹穴禽矯矯翅翎展
　　逐伯强詞
　寳元二年余羇旅淮南醫來言曰今兹嵗多疾疫余
　因作文以逐伯强伯强厲也能為疫者故逐之
皇皇上天兮浩浩后土厥生孔繁兮其施甚溥陶陶仲
夏兮草木蕃廡鳥獸孳息兮我民樂胥我民孔靈兮上
帝是仁天子聖兮百工日新上無粃政兮下無悖人鄰
里具集兮樂哉欣欣伯强何為兮孰畀以政反世五福
兮持極其令我民不怡兮既爽其盛白黒眩瞀兮孰察
其正為夀反天兮謂康反病仁義無益兮苟且為幸嗟
爾伯强兮其獨何心絶世和氣兮俾民不任上天孔仁
兮大德曰生天不可長㒺兮民不可乆侵天誅誠加兮
安所避雷公驅兮風伯逝嗟爾伯强兮何所詣南有蠻
兮為㓂為逋西羌戎兮恃艱自虞天子孔仁兮靡焉畢
屠伯强往兮代天伐誅嗟中國兮不可久留子不去兮
顛倒思予
　　五色菊
屢聞白雪題詩句飽見黄花泛酒杯豈是一枝能五色
相隨次第雪中開
　　咏荼䕷二首
明紅暗紫競芳菲送盡東風不自知占得餘香慰愁眼
百芳無得似荼䕷
瓊林殿側玉釣欄雪覆新花四月寒宻影酡容千客坐
柔條何處萬龍蟠
　　桃花
小樓西望那人家出屋香梢幾樹花只恐東風能作惡
亂紅如雨堕窗紗
　　松
一株青玉立千葉緑雲委亭亭五丈餘髙意猶未已山
僧年九十清净老不死自云手種時一粒青桐子
　　詠史
自古邊功縁底事多因嬖倖欲封侯不如直與黄金印
惜取沙場萬髑髏
　　送劉長官桂州府掌機宜
桂林風物舊宜人雪片梅花五嶺春心喜大江流瘴霧
眼㸔南極異星辰軍中羽檄時無警徼外明珠日獻珍
酒量問君能幾許越猿蠻鳥易傷神
　　送潤州裴如晦
桞隂深碧黄鸝語川水平堤鷗鳥舞送君臨流眼蹔明
愛此虚凉少塵土何况連檣一月行吳山楚水相逢迎
稲花吹雨香不絶蘆葉揺風聲正清北固樓䑓似圖畫
廣陵欲渡聞潮生縹壺盈前京口酒紅斾相隨北府兵
少年投䇿當為樂晚嵗甘棠空涕零望君鴻飛不可攀
白頭方出玉門闗獨向天涯共明月猶應夢裏借千山
　　題館中壁
璧門金闕倚天開五見宮花落井槐明日扁舟滄海去
却從雲氣望蓬萊
　
　
　
　
　
　
　
　兩宋名賢小集巻六十四
欽定四庫全書
　兩宋名賢小集巻六十五
　　　　　　　　　　　　宋　陳　思　編
　　　　　　　　　　　　元　陳世隆　補
　齊州吟稿
　曾鞏字子固建昌南豐人易占長子嘉祐二年進士
　調太平州司法參軍召為集賢校理出知福明等州
　神宗朝加史館修撰中書舍人卒有元豐類稾續稾
　外集
　　西湖二十二日
平生拙人事出走臨東藩紛此地獄地欣乗刀筆間漾
舟明湖上清鏡照衰顔春風隨吾來掃盡氷雪頑花開
滿北渚水緑到南山魚鳥自翔泳白雲時往還吾亦樂
吾樂放懐天地間顧視彼誇者錙銖何足言
　　百花堤
如玉水中沙誰為北湖路乆翳荒草根未承青霞歩我
為發其枉脩營極幽趣髮直而砥平驊騮可馳騖周以
百花林繁香泫清露間以緑楊隂芳風轉朝暮飛梁懸
太虛嶢榭躡烟霧直通髙城顛海岱歸指顧為州乏長
材幸嵗足秔稌與衆飽而嬉陶然無外慕
　　寄子進弟
憶子去家日南風始吹衣今來日未幾蝇蚊已羣飛思
子兼晝夜何啻如渴飢喜聞逺客至手自排荆扉客送
書一紙翰墨子所揮上言山居惡夢寐接庭闈次言服
畎畆禾黍膴已肥其餘業文字頗測隠與㣲題詩在紙
尾語老意不非我喜何所似大似客得歸我與子事親
未飽藿與薇常苦去左右辛勤治鞍鞿子當何時反我眼
日已睎應須畢秋刈相見慰依依
　　蔡州
蔡州昔人居遺堵不可尋青石乆埋沒荒烟起空林昔
人依劉表意氣傳至今廣路競朱轂深藏閟黄金構難
琦琮間咎責積已深終貽覆宗累苟得非所欽為惡理
當爾足懲誇者心
　　鵲山
一峯孤起勢崔嵬秀色挼藍入酒杯靈藥已從清露得
平湖長泛宿雲囘翰林明月舟中過司馬虚亭竹外開
我亦退公思蠟屐會㸔歸路送人來
　　鵲山亭
大亭孤起壓城顚屋角峩峩挿紫烟濼水飛綃來野岸
鵲山浮黛入晴天少陵騷雅今誰和東海風流世漫傳
太守自吟還自笑歸時乗月尚留連
　　環波亭
水心還有拂雲堆日日應須把酒杯楊栁巧含烟景合
芙蓉争帯露華開城頭山色相圍出簷底波聲四面來
誰信瀛洲未歸去兩州俱得小蓬萊
　　芍藥㕔
小碧闌干四月天露紅烟紫不勝妍肻為雲住陽䑓女
恐逐風飛石室仙洧外送歸情放蕩省中番直勢拘攣
何如蕭灑山城守淺酌清吟濟水邉
　　水香亭
臨池飛構欝岧蕘櫺檻無風影自揺羣玉過林抽翠竹
雙虹垂岸跨平橋煩依美藻魚争餌清見寒沙水滿橈
莫問荷花開幾曲但知行處異香飄
　　静化堂
修簷䡾䡾背城隂行盡松篁一徑深好鳥自飛還自下
白雲無事亦無心客來但飲平陽酒衙退當擕靖節琴
世路人情方擾擾一遊須抵萬黄金
　　仁風㕔
凛凛風生寄此堂塵埃消盡興何長朱絃鼓舞逢千載
白羽吹揚慰一方已散浮雲滄海上更飛靈雨泰山旁
誰知萬物心焦日獨對松筠四座凉
　　霧凇
園林初日静無風霧凇花開處處同記得集英深殿裏
舞人齊挿玉籠𩮰
　　百花䑓
煙波與客同尊酒風月全家上采舟莫問䑓前花逺近
試㸔何似武陵逰
　　西樓
海浪如雲去却囬北風吹起數聲雷朱樓四面鈎疎箔
卧㸔千山急雨來
　　鶴林寺(李渉所謂因過竹院逢僧話/又得浮生半日閒即此寺也)
昔人春盡强登山只肻逢僧半日閒何似一樽乗興去
醉中騎馬月中還
　　鮑山
雲中一㸃鮑山青東望能令两眼明若道人心是矛㦸
山中那得叔牙城
　　親舊書報京師盛聞治聲
自知孤宦無材術誰道京師有政聲黙坐海邉何計是
白頭親在鳯凰城
　　芙蓉橋
雁翅横連杜若洲碧闌干影在中流蓬萊日日逰人到
誰道仙風解引舟
　　凝香齋
毎覺西齋景最幽不知官是古諸矦一尊風月身無事
千里耕桑嵗有秋雲水醒心鳴好鳥玉沙清耳潄寒流
沈烟細細臨黄卷疑在香爐最上頭
　　北渚亭
四楹虚徹地無鄰㫁送孤髙與使君午夜坐臨滄海日
半天唫㸔泰山雲青徐氣接川原秀常碣風連草木薫
莫笑一尊留戀乆下階塵土便紛紛
　　閲武堂
五朝坏冶歸皇極萬里車書共太平胡馬不闚光禄塞
漢家常𨽻羽林兵栁間自詫投壺樂桑下方安佩犢行
髙枕四封無一事腐儒何幸偶專城
　　閲武堂下新渠
方渠新鑿北林開流水遥經畫閣來洗耳厭聞誇勢利
濯纓羞去傍塵埃不憂待月供詩筆已欲㸔花泛酒杯
却憶虎溪橋上過夜凉臨砌尚徘徊
　　舜泉
山麓舊耕迷故壟井幹餘汲見飛泉清涵廣陌能成雨
冷浸平湖别有天南狩一時成往事重華千古似當年
更應此水無休歇餘澤人間世世傳
　　趵突泉
一𣲖遥從玉水分暗来多洒歴山塵滋榮冬茹温常早
潤澤春茶味更真已覺路旁行似鑑最憐沙際涌如輪
曽城齊魯封疆㑹况託娥英詫世人
　　金絲泉
玉甃常浮灝氣鮮金絲不定路南泉雲依美藻争成縷
月照靈漪巧上弦已繞渚花紅灼灼更縈沙竹翠涓涓
無風到底塵埃盡界破氷霜一尺天
　　北池小㑹
笑語從容酒漫廵笙歌隨賞北池春波間鏤檻花迷眼
沙際朱橋桞拂人金縷暗移泉澑急銀黄相合鳥聲新
幸時無事須行樂物外乾坤一㸃塵
　　峴山亭置酒
石磴縈回入杳冥筠松髙下簇虚亭春歸野路梅初白
雪盡沙田麥正青馬窟飛雲臨畫棟風林斜日照疎櫺
長年酒量殊山簡却上籃輿恨獨醒
　　北渚亭雨中
振衣已出塵土外卷箔更當風雨間泉聲漸落石溝澗
雲氣迥出金輿山寒沙漠漠鳥飛去野路悠悠人自還
耕桑千里正無事况有樽酒聊開顔
　　到郡一年
薄材何幸擁朱軒竊食東封已一年隴上雨餘㸔麥秀
桑間日永問蠶眠官名雖冗身無累心事長閒地自偏
秪恐再朞官滿去每來湖岸合留連
　　冬夜即事
印奩封罷閣鈴閒喜有秋毫免素餐市粟易求倉廪實
邑尨無警閭閻安香清一榻氍毹暖月淡千門霧凇寒
聞說豐年從此始更回籠燭捲簾㸔(齊寒甚夜氣如霧/凝于木上旦視如)
(雪日出飄滿階庭尤為可愛謂之霧凇諺曰/霧凇重霧凇窮漢置飯甕以為豐年之兆)
　　郡樓
滿眼青山更上樓偶擕閒客此閒逰飛花不盡隨風起
野水無邉帯雨流懐舊有情惟社燕㤀機相得更沙鷗
黄金駟馬皆塵土莫靳當歡酒百甌
　　郡齋即事二首
畫㦸森門寵誤䝉從來田舍一衰翁囷倉穣穣逢康嵗
閭里恂恂有古風瞷氏宿奸投海外伏生新學始山東
(時大奸周高投海島/而學校講說尚書)依然自昔興王地長在南陽佳氣
中
滿軒山色長浮黛繞舍泉聲不受塵四境帯牛無事日
兩衙封印自由身白羊酒熟初㸔雪黄杏花開欲探春
總是濟南為郡樂更將詩興属何人
　　早起赴行香
枕前聴盡小梅花起見中庭月未斜㣲破宿雲猶渡雁
欲深烟桞已藏鴉井轤聲急催寒玉籠燭光繁秉絳紗
行到市橋人語宻馬頭依約對朝霞
　　戱書
集賢自笑文章少為郡誰言樂事多報答書題親筆硯
逢迎使客樂笙歌一心了了無人語兩鬢蕭蕭奈老何
還有不隨流俗處秋毫無累損天和
　　西湖二首
左符千里走東方喜有西湖六月凉塞上馬歸終反復
泰山鴟飽正飛揚懶宜魚鳥心常静老覺詩書味更長
佇到平橋初見日滿川風露紫荷香
湖面平隨葦岸長碧天垂影入清光一川雨露荷花曉
六月蓬瀛燕坐凉滄海桴浮成曠蕩明河槎上更微茫
何須辛苦求人外自有仙鄉在水鄉
　　西湖納凉
問吾何處避炎蒸十頃西湖照眼明魚戯一篙新浪滿
鳥啼千歩緑隂成虹腰隠隠松橋出鷁首峩峩畫舫行
最喜晚凉風月好紫荷香裏聴泉聲
　　遊東山示客
虞寄庵餘蘚徑通滿山䑓殿出青紅難逢堆案文書少
偶見凭欄笑語同梅粉巧含溪上雪桞黄㣲破日邉風
從今凖擬頻行樂且伴罇前白髪翁
　　離齊州後五首
雲㠶十幅順風行卧聴隨船白浪聲好在西湖波上月
酒醒還對紙窓明
畫船終日扒沙棹已去齊州一月程千里相隨是明月
水西亭上一般行
文犀剡剡穿林筍翠靨田田出水荷正是西亭銷暑日
却將離恨寄烟波
將家須向習池遊難放西湖十頃秋從此七橋風與月
夢魂長到木蘭舟
荷氣夜凉生枕席水聲秋醉入簾帷一㠶千里空囬首
寂寞船窗秪自知
　　寄齊州同官
西湖一曲舞霓裳勸客花前白玉觴誰對七橋今夜月
有情千里不相㤀
　
　
　
　
　
　
　
　
　
　
　
　兩宋名賢小集巻六十五
欽定四庫全書
　兩宋名賢小集巻六十六
　　　　　　　　　　　　宋　陳　思　編
　　　　　　　　　　　　元　陳世隆　補
　映雪齋集
　孫抗字和叔黟人少孤力學寄食浮屠山中步行偕
　書數百里升樓誦之而去其階數年遂博極羣書為
　文操筆數百千言始同學究出身歴官後登進士甲
　科知潯州改作廟學召吏民子弟秀者親據案講說
　文藝未幾旁州土皆來學擢監察御史言事不顧利
　害子適邈廸适遇適從王荆公㳺年十四論議著書
　已驚人登第後終永州軍事推官邈嘗為縣令荆公
　亦稱其好學能文自廸以下及孫畧皆登進士第
　　北牖洞
舊駐東方騎因題北牖名來須風作御去認斗為城日
氣晚方到雲収寒易生予心匪㳺衍拱北振華纓
　　白雀洞
禽貴羽毛潔地憐岩壑幽名非華隂凍景似秀林秋不
覩音塵繼空驚嵗月遒何如潁川鳯千古冠緹油
　　南華洞
峭徑入蒼烟他山盡一拳上盤朱鳥翼中寓漆園仙清
可擕壺賞凉堪拂石眠九疑生接境曽此按薫絃
　　朝陽洞
險絶信天開春蘿䕃古苔不愁雲影閉先得日光來片
石充棊局凉坡遞酒杯東風偏著意草木爛成堆
　　嘉蓮洞
地應連海眼終古蓄寒泉四列青蒼壁雙開菡蓞蓮已
嗟真賞去猶訝昔香傳未媿東林下霜葩社衆賢
　　夕陽洞
塵寰雖未逺顥氣覺偏滋日落鳥歸去秋髙風勁時吟
餘下天籟坐乆凛氷肌信是棲幽境凉蟾照履綦
　　棲霞洞
寛踰城闕峻瑶魁萬壑吟風四壁苔不獨雲霞可招隠
溪流長送落花來
　
　
　
　
　
　
　
　
　
　
　
　
　
　兩宋名賢小集巻六十六
欽定四庫全書
　兩宋名賢小集巻六十七
　　　　　　　　　　　　宋　陳　思　編
　　　　　　　　　　　　元　陳世隆　補
　景迂小集
　晁說之字以道濟州鉅野人端彦之子自號景迂生
　元豐五年進士蘇軾以著述科薦元符末與崔鷗同
　書邪籍靖康初召為著作郎試中書舍人兼東宫詹
　事建炎初終徽猷閣待制有景迂生集
　　覧古
遥岑不娛人蒼莽頗愁絶東南有㫁梁水寒不可涉西
闉不欲徃旦暮畏喋䙝歸來坐北堂悠然理書䇿之人
阿堵中雖死情不隔周公徂東山仲尼陳蔡厄大儒且
不遇小子何足責時命姑置之何為常促廹
　　謝沈次律水枕
沈侯筆力鼎可扛左手截取吳松江折流來此一尺枕
指麾巨鰐回濤瀧平生性不好長物舉以遺我嗟無雙
呼兒快取蘄笛簟掃除塵榻移當窗隨眠置我丘壑裏
始信孫郎眞枕水我生不出長安城四十二年塵涴耳
領君此枕何瀟然睡起醒心如一洗
　　題六一東坡像二首
座右銘何有丹青得若人東坡禅客衲六一醉翁巾先
後文章伯安危社稷臣廟堂思潁日海嶠夢鈞辰(缺/)
眉山凝間氣渤海識兹人一代執鞭士千秋折角巾髙
趨周室輔平處漢廷臣白首齊明易鴻鈞異撫辰參差
非所(缺/)契濶自如神不念乞靈者翩然駕白麟
　　和新鄉二十一弟華嚴水亭二首
渚蒲淅淅風猶急岸栁纎纎雨尚餘棲鷺宿鷗渾去盡
泝溪還有兩三魚
荷蓋㸃溪三數葉藤稍遶樹幾千層投閒更與高人約
重抱琴來聽廣陵
　　和圓機題草蟲
怒劔無煩起逐蠅從教小物此憑陵禮加蛙臂何時用
書到蠶頭幾日能半是苔邉徒有感全收芋處肯生憎
如椽大筆么麽落憤懣令人終拂膺
　　次韻王立之雪中以酒見餉
同雲慘慘驅朝暄龍沙一雪人相憐寒猿哀嘯失山木
饑鶴仰唳空無天當年補天眞戯爾不知修月何時已
坐煩耆舊說辛卯至遣兒童憂甲子城中米價貴如玉
舉家倒廪無斗粟千金狐裘豈易得百結鶉衣不堪鬻
我生但識茅與菅何曾過眼逢瑶璠展君新詩問所似
欲辯不敢非忘言開壺酌酒澆我胸酒酣起舞顔為紅
㑹見東風掃氷雪江梅塞桞煩春工
　　題兩馬圖
前馬去駸駸年少意有餘後馬追馳驟喘殺肥髯奴
　　邉鸞雉
駭雉丹青人姓邉無花無石自瞿然已能倚壁音聲絶
何用蹲飛欲上天
　　自和因思國史燕穆之傳稱其知明州革輕悍鬪
　　爭之俗及今海潮圖作
燕公未肯祖虚無悍俗歸仁舉國書莫道邦人都背德
壁間猶有海潮圖
　　曹仁熈畫水壁
夫子在川上悠然歎所逝見逝不見水身與水不二天
維及地軸去矣不可制日月徒勞勞出入丈尺地莫言
此身㣲九圍待經濟或指波濤觀姑在蹄涔内後人不
及門有口安足議妙得䝉莊周動與呂梁㑹肇公識前
波不共後波繫龎公橋柱流奔湍是誰事孰誇觀濤者
八月吳儂戯瞪目不敢瞬睫轉蛟鼉噬多謝曹仁熈筆
端落妙意欲採甓社珠於此觀燦翠
　　次韻送畫山水扇與張次應
五日十日豈為工萬壑千巖自絶蹤在握已能霄漢上
更須羣玉占前峰
　　題蜀道圖
山鈎樹白何年嵗流瀑可聴下無地行人愁絶却無愁
始信宜歌蜀道易
　　次二十一兄(季/此)九日韻
清秋九日至晚菊兩三開愁把他鄉酒思登故國臺賜
懐朝士寵詩想從臣才向晚能無淚飄飄鴈影來
　　懐濟北弟姪
久客思吾子生涯滯故鄉獨擕髙士傳翻憶紫香囊合
榻言猶在同堂樂未央翩翩春草夢隨意遶池塘
　　桃花渡
今朝旅恨到何處軒窗直到桃花渡桃花渡上風吹雨
道人芒屩誰來去
　　鄞江
終日一杯終日醉看潮初上看潮回自疑前世陶貞白
乗興閒游鄮縣來
　　超然亭
少年曾識京華樂老得江山懐抱開風月不談辜此夕
恨隨潮去與潮回
　　又
秋色日駸駸江亭敞夕隂殘霞沉浦口新月出波心
　　題明皇打毬圖
閶闔千門萬戸開三郎沉醉打毬回九齡已老韓休死
無復明朝諫疏來
　　題明發所畫訪戴圖渠自有詩
扁舟雪夜興千載風流存詩畫能幽絶不似諸王孫興
多却易盡一世復何待傖父莫罵予猶且不見戴
　　題景升太尉畫孫登像
契濶王孫魂夢勞京華一日重游遨圖書不惜黄金費
歌舞何妨瓊珮髙月到南樓臥吹笛花殘曲几醉揮毫
如何愛著須臾懶不使蘇門對楚騷
　　題陸大夫畫逸少逺遊道林
㑹稽内史勤筆墨逺遊中坐無一物何事支公愛神駿
團揭鼻齒映頂足拄杖圓笠如意負蓬髪著巾俱肅肅
相向忘年在何許望斷髙山空翠麓
　　再題王許支圖
海嶽登臨許逺遊上乗雲氣下扁舟可憐畢竟不聞道
妙翰神騅却得留右軍憤世猶懐古何事一朝得支許
馬足不動羣奴癡感深絶俗俱無語
　　謝藴文承議陽關圖
邂逅故人逃難處王孫氣象獨昇平詩吟摩詰如無味
畫到陽關别有情
　　題大年關路逢僧圖
關深羇思滿風斷緑隂單一遇空門侶那知行路難
　　予以四韻記陸大夫三髙圖自謂能省句矣復作
　　絶句増畫筆之妙
馬解䭾經度碧空便令王許伴支公山童野僕立如石
忘却儂曽在㑹中
　
　兩宋名賢小集巻六十七
欽定四庫全書
　兩宋名賢小集巻六十八
　　　　　　　　　　　　宋　陳　思　編
　　　　　　　　　　　　元　陳世隆　補
　五桃軒集
　夏倪字均父蘄州人英公之孫宣和中自府曹左官
　祈陽監酒有逺遊堂集
　　題宗室永年畫犬圖
公子朝囬玉宸裏戯弄丹青歌扇底興來貎冩到濃氂
拳尾如摇欲投胔豐顱闊腋偉骨相縱逸未饒盧鵲駛
庭除夜閒春尚寒屈藏短喙眠朝暾其一狺狺口若吠
欲前却立客在門俗言犬馬最難畫衆所共識誰面謾
非如鬼物隠幽𦕈反覆醜好懸毫端紛紛衆史坐嘆息
筆仗突兀不可扳乃知心匠本神授以心運手不作難
我家敗屋依破垣偷兒踏瓦驚夜眠四壁雖如長卿第
舊物猶存子敬氊就君乞取挂墻壁端能警我窺窬客
　　跋聚蟻圖
紛然蟲臂蟻争環付與髙人一解顔不待南柯婚宦畢
始知身寄大槐間
　　和王子飛題李伯時畫列子御風圖
道師形氣合於無八極超摇得自如知我御風風御我
長袪獵獵自乗虚
　　次韻題歸去來圖
堦亭午景負槐隂空齋初罷戯五禽沔州太守致音問
啓讀乃有歸來吟先生抱道肯乞憐凛凛有面方如田
何能為此五斗粟折腰鄉里小兒前顧視銅章等涕吐
賦歸唾詞如涌泉龍眠居士歎豪逸想像明窗戯拈筆
翕忽英姿來筆下如恐超起將羽化吁嗟能事詎可疇
一見公詩如見畫惜哉道逺莫可致强欲賡酬抽鄙思
韻絶難追神易倦使我空然汗顔面他日從公㑹借觀
錦囊捧出春筍寒
　　次韻漢陽蔡守題陽關圖
君不見季子敝盡黒貂裘一生車轍環九州使之負郭
有二頃未必肯相六國侯此郎亦復何為者浪自出入
不肯休東風夾道羅供帳倚馬欲行那得上緑尊翠勺
浩縱横四坐哀歌互酬倡隂雲漠漠天四垂行子多著
短後衣金羈滴瀝鳴翠弭負屩蹶倒從盧兒漁舟微茫
出浦溆逺山無數迎修眉傾曦䭾醉出關去縱有離愁
渠得知長安春色濃如酒乃向斯時别親友可憐兒女
浪苦辛奔走功名逮華首濁醪百榼胸崔嵬暮色慘慘
羇鴻哀羊腸鳥道天尺五爾獨胡為來此哉水有蛟龍
獰口眼陸有兕虎潛岩隈嗟爾遊子不顧返冨貴有時
終自來
　
　
　
　
　兩宋名賢小集巻六十八
欽定四庫全書
　兩宋名賢小集巻六十九
　　　　　　　　　　　　宋　陳　思　編
　　　　　　　　　　　　元　陳世隆　補
　杜祁公摭稿
　杜衍字世昌山隂人登進士甲科歴官至集賢殿大
　學士兼樞宻使進太子太師封祁國公卒年八十贈
　司徒諡正獻
　　咏蓮
鑿破蒼苔漲作池芰荷分得緑參差曉開一朶煙波上
似畫眞妃出浴時
　　雨中荷花
翠盖佳人臨水立檀粉不勻香汗濕一陣風來碧浪翻
珍珠零落難收拾
　　睢陽五老圖(杜衍八十嵗王煥九十嵗畢世昌/九十四馮平八十七朱貫八十八)
五人四百有餘嵗俱稱分曹與掛冠天地至仁難補報
林泉幽致許盤桓花朝月夕隨時樂雪鬢霜髯滿座寒
若也睢陽為故事何妨列向畫圖看
　　附諸老詩
　　　王渙(渙一作煥/禮部侍郎)
　分曹歸政養耆年李下何由更整冠賢相賦詩同笑
　傲聖君優詔許盤桓龎眉老叟俱稱壽凌雪喬松豈
　畏寒屈指五人齊五福鄉人須作二䟽看
　　　畢世昌(司農/卿)
　菲才最忝竊高年分務由來近掛冠敢造鉅賢論軌
　躅幸依都府得盤桓篇章奉和慙風雅眷待優隆荷
　嵗寒儻許衰顔參盛列願憑繪事永傳看
　　　朱貫(兵部/郎中)
　各還朝政遇堯年鶴髪俱宜頂道冠乍到林泉能放
　曠全抛簪紱尚盤桓君恩至重如天覆相座時親畏
　地寒九老且無元老貴莫將西洛一般看
　　　馮平(駕部/郎中)
　詔恩分務許幽閒肯借留都獬豸冠名宦倘來空擾
　攘丘園歸去好盤桓醉遊春圃煙霞煖吟聴秋潭水
　石寒退傅况兼為隱伴紅塵那復舉頭看
　　鄉有好事者出君謨行草八分書數幅中有梅聖
　　俞詩一首用成拙句以識二分
莆田筆健與文豪尤愛南山縣詠髙欲使英辭長潤石
毎逄佳句即揮毫清如韶濩諧音律逸似鸞皇振羽毛
羲獻有靈應悵望當時不見此風騷
　　寳林寺(後改為應天寺天寧寺/光孝寺在越州府城)
中懐無絆外緣閒深掩禪扉客到難勝景可曾飛錫去
好山多秪捲簾看晝升講座天花落夜歩吟軒海月殘
今日逢師堪論道歸心愁思一時寛
　　新居感詠
無似老且病惟恐歸田遲一旦得引年九天還聴卑尚
霑二品禄俾盡百年期恩深淪骨髓感極横涕洟始營
菟裘地來向濉水湄城隅最窮僻匠者寧求竒卜築悉
由已軒牖亦隨宜外以蔽風雨内以安妻兒燕雀莫羣
噪鷦鷯才一枝因念古聖賢名為千古垂何嘗廣居室
儉為後人師亞聖樂簞食寢丘無立錐文(缺/)防勢奪去
病恥家為文園四壁立鄭公小殿移伊余具員者適㑹
承平時無術毗萬務無才撫四夷為郡亦齪齪勞心徒
孜孜保身已天幸拊已宜自知開巻顔間厚復懼來者
嗤朂哉知止足清白猶可追
　　幽居即事
寂寂復寂寂告老閒居日徑草髙於人林鳥熟如客黄
巻不釋手清風常滿室内顧平生心無過此時適
　　逺䝉運使度支以資政范公所寄黄素小字韓文
　　公伯夷頌許昌文公淮西富公題詩於後才翁復
　　綴雅什兼寄長安晏公公亦有作衍久兹休退人
　　事僅廢不意雅故未遺悉以副本為貺俾愚繼之
　　對此怔忪既感且愧率成拙句奉呈敢言亦驥之
　　乗聊為續貂之比耳
希文健筆鈔韓文文為首陽山下人寧止一言旌義士
欲教萬古勸忠臣頌聲益與英聲逺事跡還隨墨跡新
當世宗工復題咏尤冝率土盡書紳
　　林下書懐
從政區區到白頭一生寧肯顧恩仇雙鳬乗雁常深愧
野馬黄牛亦過憂豈是林泉堪佚老只緣蒲桞不禁秋
始終幸會承平日樂聖唯能擊壤謳
　　和孫珪秘丞
老來楷法不如初試向閒齋習草書落筆何曾見飛動
彫章早已過吹嘘
　
　
　
　
　
　兩宋名賢小集巻六十九
欽定四庫全書
　兩宋名賢小集巻七十
　　　　　　　　　　　　宋　陳　思　編
　　　　　　　　　　　　元　陳世隆　補
　老泉集
　蘇洵字明允眉州眉山人至和中歐陽修薦除校書
　郎食霸州文安縣主簿禄與姚闢同修太常因革禮
　書成而卒有嘉祐集
　　雲興于山
雲興于山霿霿為霧匪山不仁天實不顧山川我享為
我百訴豈不畏天哀此下土斑斑鳲鳩穀穀鳴號天乎
未雨余不告勞誰謂山川不如羽毛
　　有驥在野
有驥在野百過不呻子不我良豈無他人縶我于廐乃
不我駕遇我不終不如在野秃毛于霜寄肉于狼寧彼
我傷寧人不我顧無我子忘
　　有觸者犢
有觸者犢再箠不却為子已觸安所置角天實畀我子
欲已我惡我所為盍奪我有子欲不觸盍索之苙
　　朝日載昇
朝日載昇薨薨伊氓于室有績于野有耕于途有商于
邊有征天生斯民相養以寧嗟我何為踽踽無營初孰
與我今孰主我我將徃問安所處我
　　我客至止
我客至止我迎于門來升我堂來飲我樽羞鼈不時詈
我不勤求我何多請辭不能客謂主人惟子我然求子
之多責子之深期子于賢
　　顔書
任君北方來手出邠州碑為是魯公冩遺我我不辭魯
公實豪傑慷慨忠義姿憶在天寳末變起漁陽師猛士
不敢當儒生横義旗感激數十郡連衡鬬羌夷新造勢
尚弱胡為力未衰用兵竟不勝歎息眞數竒杲兄死常
山烈士淚滿頥魯公不死敵天下皆熈熈奈何不愛死
再使蹈鯨鰭公固不畏死吾實悲當時緬邈念髙誼惜
哉生我遲近日見異說不知作者誰云公本不死此事
亦已竒(或云公屍觧雖/見殺而實不死)大抵天下心人人屬公思加
以不死狀慰此苦歎悲我欲哭公墓莽莽不可知愛其
平生迹徃徃或孑遺此字出公手一見減歎咨使公不
善書筆墨紛訛癡思其平生事豈忍棄路岐况此字頗
怪堂堂偉形儀駿極有深穏骨老成支離㸃畫廼應和
關連不相違有如一人身鼻口耳目眉彼此異狀貎各
自相結維離離天上星分如不相持左右自綴會或作
斗與箕骨嚴體端重安置無欹危篆鼎兀大腹髙屋無
弱楣古噐合尺度法物應矩規想其始下筆莊重不自
卑虞柳豈不好結束煩馽羈筆法未離俗庸手安敢窺
自我見此字得紙無所施一車㑹百木斤斧所易為團
團彼明月欲畫形終非誰知忠義心餘力尚及斯因此
數幅紙使我重歎嘻
　　歐陽永叔白兎
飛鷹搏平原禽獸亂衰草蒼茫就擒執顛倒莫能保白
兎不忍殺歎息愛其老獨生遂長拘野性始驚矯貴人
織筠籠馴擾漸可抱誰知山林寛穴處頗自好髙飈動
槁葉羣䑕迹如掃異質不自藏照野明暠暠獵夫指之
笑自匿苦不早何當騎蟾蜍靈杵手自搗
　　答二任
魯人賤夫子名丘指東家當時雖未遇弟子已如麻奈
何鄉閭人曾不為歎嗟區區吳越間問骨不憚遐習見
反不怪海人等龍蝦嗟我何足道窮居出無車昨者入
京洛文章被人誇故舊未肯信聞之笑呀呀獨有兩任
子知我有足嘉逺遊苦相念長篇寄芬葩道我亦未爾
子得無增加貧窮已衰老短髪垂髿髿重祿無意取思
治山中畬徃嵗栽苦竹細宻如蒹葭庭前三小山本為
山中楂當前鑿方池寒泉照谽谺玩此可竟日胡為踏
朝衙何當子來㑹酒食相邀遮願為久相敬終始無疵
瑕閒居各無事數來飲流霞
　　丙申嵗余在京師鄉人陳景回自南來棄其官得
　　太子中允景回舊有地在蔡今將治園囿于其間
　　以自老余嘗有意于嵩山之下洛水之上買地築
　　室以為休息之館而未果今景回欲余詩遂道此
　　意景回志余言異日可以知余之非戱云爾
岷山之陽土如腴江水清滑多鯉魚古人居之富者衆
我獨厭倦思移居平川如掌山水蹙恐我後世鄙且愚
經行天下愛嵩岳遂欲買地居(一作/安)妻孥晴原漫漫望
不盡山色照野光如濡民生舒緩無天扎衣冠堂堂偉
丈夫吾今隠居未有所更後十載不可無聞君厭蜀樂
上蔡占地百頃無邉隅草深野濶足狐兎水種陸收(一/作)
(取/)身不劬誰知李斯顧秦寵不獲牽犬返黄狐君今南
去已足老行看嵩少當吾廬
　　憶山送人
少年著竒迹落拓鞍馬間縱目視天下愛此宇宙寛山
川看不厭浩然遂忘還岷峨最先見晴光厭西川逺望
未及上但愛青若鬟大雪冬没脛夏秋多虵蚖乗春乃
敢去匍匐攀孱顔有路不容足左右號鹿猿陰崖雪如
石廹暖成髙瀾紅日到絶頂目眩手足顛自恐不得下
撫膺忽長嘆坐定聊四顧風色非人寰仰面躡雲霞垂
手撫百山臨風弄襟袖飄若風中仙朅來遊荆渚談笑
登峽船峽山無平岡峽水多悍湍長風送輕㠶瞥過難
詳觀其間最可愛巫廟十數巓聳聳青玉幹折首不見
端其餘亦詭怪土老崖石頑長江渾渾流觸齧不可攔
苟非峽山壯浩浩無隅邉恐是造物意特使險且堅江
山兩相値後世無水患水行月餘日泊舟事征鞍爛漫
走塵土耳囂目眵昏中路逢漢水亂流愛清淵道逢塵
土客洗濯無瑕痕振鞭入京師累嵗不得官悠悠故鄉
念中夜成慘然五噫不復留馳車走轘轅自是識嵩岳
蕩蕩容貌尊不入衆山列體如鎮中原㡬日至華下秀
色碧照天上下數十里映睫青巑巑迤邐見鍾南岸口
蟠長安一月看山岳懐抱斗以騫漸漸大道盡倚山棧
夤緣下瞰不測溪石齒交戈鋋虚閣怖馬足險崖摩吾
肩左山右絶澗中如一繩慳傲睨駐鞍轡不忍驅以鞭
累累斬絶峰兀不相屬聫背出或逾峻逺騖如爭先或
時度岡嶺下馬歩險艱怪事看愈好勤劬變清歡行行
上劍閣勉强踵不前矯首望故國漫漫但青烟及下鹿
頭坂始見平沙田歸來顧妻子壯抱難留連遂使十餘
載此路常周旋又聞吳越中山明水澄鮮百金買駿馬
徃意不自存投身入廬岳首挹瀑布源飛下二千尺强
烈不可干餘潤散為雨遍作山中寒次入二林寺遂獲
髙僧言問以絶勝境導我同躋攀逾月不倦厭岩谷行
欲殫下山復南邁不知已南䖍五嶺望可見欲徃苦不
難便擬去登玩因得窺羣巒此意竟不償歸抱愁煎煎
到家不再出一頓俄十年昨聞廬山郡太守雷君賢徃
求與識面復見山欎蟠絶壁横三方有類大破鐶包裹
五六州倚之為長垣大抵蜀山峭巉刻氣不温不類嵩
華背氣象多濃繁吳君潁川秀六載為蜀官簿書苦為
累天鶴囚籠樊岷山青城縣峨眉亦南犍黎雅又可到
不見冝悒然有如烹脂牛過眼不得餐始謂泛峽去此
約今又愆只有東北山依然送歸軒他山已不見此可
著意看
　　上田待制詩
日落長空道大野渺荒荒吁嗟秦皇帝安得不富强山
大地脉厚小民十尺長耕田破萬頃一稔粟柱梁少年
事游俠皆可荷弩槍勇力不自驕頗能啖乾糧天意此
有謂故使連西羌古人遭邉患累累鬬兩剛方今正似
此猛士强如狼跨馬負弓矢走不擇澗岡脫甲森不顧
袒裼搏敵場嗟彼誰治此踧踧不敢當當之負重責無
成不朝王田侯本儒生武略今洸洸右手握麈尾指揮
據胡牀郡國逺浩浩邉鄙有積倉秦境古何在秦人多
戰傷此事久不報此時将何償得此報天子為侯歌此
章
　　途次長安上都漕傅諌議
丈夫正多念老大不自安居家不能樂忽忽思中原慨
然棄鄉廬劫劫道路間窮山多虎狼行路非不難昔者
倦奔走閉門事耕田蠶穀聊自給如此已十年緬懐當
今人草草無復閒堅臥固不起芒背實在肩布衣與食
肉幸可交口言黙黙不以告未可遽罪愆驅車入京洛
藩鎮皆逹官長安逢傅侯願得說肺肝貧賤吾老矣不
復苦自歎富貴不足愛浮雲過長天中懐邈自念惝怳
難自論世俗不見信排斥僅得存昨者東入秦大麥黄
滿田秦民可無饑為君喜不眠禁軍幾千萬仰止填其
咽西畨久不及老賊非常然士飽可以戰吾寧為之先
傅侯君在西天子憂東藩烽火尚未滅何䇿安西邉傅
侯君謂何明日將東轅
　　答陳公美
少壯事已逺舊交良可懐百年能幾何十載不得偕念
昔居鄉里游處了無猜飲食不相捨談笑久所陪拜君
以為兄分宻誰能開齒髪俱未老未至衰與頽我子在
襁褓君猶無嬰孩君後獨捨去為吏天一涯我又厭奔
走逺引不復來嵗月杳難恃區區老吾儕况從與君别
多事嵗若排心力不能救衰病侵骨骸二子皆已冠如
吾苦無才君亦已有嗣骨肉秀且佳人事知幾變㑹合
終不諧昨者本不出豪傑苦自咍欎欎自不樂誰為子
悲哀翻然感其說東走陵巓崖不意君在此得奉笑與
詼君顔蔚如故大噱飛塵灰我老應可怪白髪垂兩顋
新句辱先贈古詩許見推賢俊非獨歩故舊無所乖作
詩報嘉貺亦聊以相催
　　又答陳公美三首
仲尼魯司冦官職亦已優從祭肉不及載冕奔諸侯當
時不之知為肉誠可羞君子意有在衆人但愆尤置之
待後世皎皎無足憂
仲尼為羣婢一走十四年荀卿老不出五十干諸田顧
彼二夫子豈其陷狂顛出處固無定不失稱聖賢彼亦
誠自信誰能卹多言
公孫苦放逐牧羊滄海濵勉强聴鄉里垂老西遊秦自
固未為壯徒爲久辛勤君子豈必隱孔孟皆旅人
　　送李才元學士知卭州
貧賤羞妻子富貴樂鄉關不見李夫子得意今西還白
馬渡涯水紅旗照蜀山歸來未解帯故舊已滿門平生
浪遊處何者哀王孫壯士勿齷齪千金報一飡
　　送陸權叔提舉茶稅
君家本江湖南行即鄰里稅茶雖冗繁漸喜官資美嗟
君本篤學寤寐好文字徃年在巴蜀憶見春秋始名家
亂如髪棼錯費尋理今來未五嵗新傳兩盈几又言欲
治易雜說書萬紙君心不可測日夜湧如水何年重相
逢祗益使余畏但恐茶事多亂子易中意茶易兩無妨
知君足才思
　　送王吏部知徐州
東徐三齊之南隣夫子豈是三齊人辭囂乞静得此守
走兔入藪魚投津徐州絶勝不須問請問項籍何去秦
江山雄豪不相下衣錦游戱欲及晨霸王事業今已矣
但有太守朱兩輪還鄉據勢與古並豈有漢㦸窺城闉
論安較利乃公勝行矣正及汴水勻
　　藤樽
枯藤生幽谷蹙縮似無材不意猶為累刳中作酒杯君
知我好異贈我酌村醅衰意方多感為君當數開藤樽
結如螺村酒綠如水開樽自獻酬竟日成野醉青莎可
為席白石可為几何當酌清泉永以思君子
　　送任師中任清江
吾老尚喜事羡君方少年有如伏櫪馬看彼始及鞍奔
騰過吾目蕭條正思邉誰知脱吾羈傲睨登太山君今
始得縣翶翔大江干大江多風波渺然天欲翻浩蕩吞
九野開闔壯士肝人生患不出局束守一㕓未嘗見文
物不識天地寛今君吾鄉秀固已見西川去年作邉吏
出入烽火間儒冠雜武弁屢與氊裘言又當適南土大
浪泛目前胸中芥蔕心吹盡為平田陳湯喜形勝所至
常縱觀吾想君至彼胸膽當豁然
　　送吳待制中復知潭州
十年嘗作犍為令四脉嘗聞愍俗詩共歎才髙堪御史
果能忠諫致戎麾㑹稽特欲榮公子馮翊猶将試望之
船繫河堤無幾日南公應已怪來遲
臺省留身凡幾嵗江湖得郡喜今行臥聴曉皷朝眠穏
行入淮流鄉味生細雨滿村蓴菜長高風吹斾綵船獰
到家應有壺觴勞倚頼比隣不畏卿
　　從叔母楊氏輓詩
老人凋䘮悲宗黨寒月淒涼塟舊林白髪已知隣里墓
傷懐難盡子孫心幾年贈命涵幽壤當有銘文記德音
千里緘詞託哀恨嗚嗚引著涕中吟
　　次韻和縉叔遊仲容西園
春入禁城懐舊隱偶來芳圃似還家番番翠蔓纒松上
粲粲朱梅入竹花客慢空勞嚴置兕酒多無用早成蛇
相公猶有遺書在欲問郎君借五車
栽松成徑百餘尺隔徑開堂似兩家厭事共邀終日飲
渴春先賞未開花客來庭樹鳴寒鵲酒入肌膚憶冷蛇
衰病不勝杯酒困醉歸傾倒欲乗車
　　香
擣麝篩檀入範模潤分薇露合雞蘇一絲吐出青烟細
半炷燒成玉筯粗道士每占經次第佳人惟驗繡工夫
軒窗几席隨宜用不待髙擎鵲尾爐
　　九日和韓魏公
晚嵗登門最不才蕭蕭華髪映金罍不堪丞相延東閣
閒伴諸儒老曲臺佳節已從愁裏過壯心偶傍醉中來
暮歸衝雨寒無睡自把新詩百徧開
　　涵虚閣
幽居少塵事瀟灑似江村苔蘚深三徑衣冠盛一門嶺
雲時聚散湖水自清渾世德書芳史傳家有令孫
　　淨因大覺禪師以閻立本畫水官見遺報之以詩
水官騎蒼龍龍行欲上天手攀時且住浩若乗風船不
知幾何長足尾猶在淵下有二從臣左右乗魚黿矍鑠
相顧視風舉衣袂翻女子侍君側白髪垂雙鬟手執雉
尾扇容如未開蓮從者八九人非鬼非戎蠻出水未成
列先登揚旗􁉹長刀擁旁牌白羽注長弮雖服甲與裳
狀貎猶鯨鱣水獸不得從仰面以手扳空虚走雷霆雨
雹晦九川風師黑虎囊面目昏塵煙翼從三神人萬里
朝天關我從大覺師得此詭怪編畫者古閻子于今三
百年見者誰不愛予者誠已難在我猶在子此理寧非
禪報之以好詞何必畫在前
　　詠菊
騷人足以思香草比君子況此霜下傑清芬絶蘭􁈙氣
禀金行秀德滿黄中美古來鶴髪翁餐英飲其水但恐
蓬藋傷課童加料理
　　與可許惠所畫舒景以詩督之
枯松怪石霜竹枝中有可愛知者誰我能知之不能說
欲說嘗恐天眞非羡君筆端有新意倐忽萬狀成一揮
使我忘言惟獨笑意所欲說輒見之問胡為然笑不答
無乃君亦難為辭晝行書空夜畫被方其意得尤若痴
紛紜落紙不自惜坐客爭奪相謾欺貴豪滿前謝不與
獨許見贈憐我衰我當枕簟臥其下暮續膏火朝忘炊
門前剝啄不須應老病人誰稱我爲
　
　
　
　
　
　
　
　
　
　兩宋名賢小集巻七十
欽定四庫全書
　兩宋名賢小集巻七十一
　　　　　　　　　　　　宋　陳　思　編
　　　　　　　　　　　　元　陳世隆　補
　蔡忠惠集(一/)
　蔡襄字君謨其先自光州固始入閩家仙㳺又遷莆
　田遂為莆田人天聖八年進士累官龍圖閣學士知
　開封府徙知泉州召為翰林學士乞為杭州拜端明
　殿學士以往治平四年卒乾道中諡忠恵有集
　　讀樂天閒居篇
　　　閒居篇云君看裴相國金紫光照地心苦頭盡
　　　白纔年四十四乃知高蓋車乘者多憂畏予感
　　　其説因抒鄙章
予年四十四髮白成衰翁非有高蓋車曷與賢者同嗟
予出寒逺家世常力農十九登科第聖彀㕘英雄十年
出吏選校書蓬陼中(是年二/十九)天子誤採拔謂有諫諍風
既叨言責地(三十/二)蹇蹇思匪躬竊不自度量語剡奸邪
胸一亳抗千鈞擯落無留蹤同時皆驤首金紫班著崇
惟予守長樂幸就禄養豐(三十/四)八年江海外再上螭階
東四十入西閣宿仇司化工䝉錦設機穽惟頼天聴聰
代言逰禁宻侍從多從容尋行京兆事擊斷露銛鋒是
職非所好輒以死竭忠願闢大幽都為君囚四㓙願拂
西省堂為君延䕫龍願舒泰山雲甘澤成嵗功願囘太
清日晴景破隂䝉願躋萬人壽夭扎終不逢願令編户
富食衣無困窮羣臣走率職陛下居法宫文采成禮樂
籌略羈夷戎意言亦良苦精神庶潛通短歩趨逺道心
健力不充早衰髮已華憂傷仍自攻我知古人心生徳
貫上穹何為論貴賤貴賤非大公南歸雖云樂此念殊
忡忡
　　過皇甫侍郎
丈人㡬八十嵗晩益窮經隂陽判九六天地環丙丁初
若發泉穴漸已澄滄溟所寳非世有願充天子庭問我
久京國鬢髮何星星無乃矜才能吐論生風霆不爾負
潔修揚眉自娉婷昬翳本來性憔悴百嵗形子知大方
家真精潛杳㝠萬化一相遇起滅如秋螢而於須㬰間
計較罍與缾膏消見逺照木燼聞餘馨惟公懇懇誨敢
怠拳拳聴追思嚮踐歴媿汗曽未停決然趨所適金刀
貴發硎去矣汴流駛薫風送揚舲
　　秋思
幽蘭受新霜孤雁叫落月沈憂何由平永夕不可撤將
琴鼓憶憐(曲/名)聲急弦屢絶芳華日益逺香澤忽消歇秋
風吹石門思君還復訣誰云無生認識此悠悠别
　　湋南十咏
　　　龍臺
漸看初日照龍臺白玉高堂錦幛開樹色一番逓馬過
溪光幾曲抱山來雲歸深洞天形痩風落前村笛弄哀
擬結青樓遍題詠思王何吝斗量才
　　　城東水閣
亭上芳樽惜别人亭前斜日欲歸輪傷心定是丹楓樹
拂面空來紫陌塵嵗月暗驚山色古愁情長與草芽新
何時此地迴飛蓋寂寞欄干又一春
　　　南溪
近郭溪光緑好裁雨晴波厎敞樓臺䕃堤佳樹千圍合
掠水輕舟一箭開驚釣寒魚拖糝去㤀機閒鳥信潮迴
官餘擬欲祛塵意書遍平沙我獨來
　　　月滿池亭
有客高懐脫世塵碧灣晴檻樂逰頻無心自合波中月
照影誰分鑑内人莎砌亂蛙争噪雨杏梁雙燕欲留春
長年老厭趨毫末來揖孤雲作上賔
　　　西湖
湖上山光一抹青佛宫高下裹嵓扃烟收水曲開塵匣
春送人家入畫屏竹氣更清初霽雨梅英猶細欲殘星
吳船越棹知何處柳拂長堤月滿汀
　　　圓山廟
風雅遺芬嶽有神此山靈祀越千春彩毫佳句言猶在
翠琰新詞意未真絶頂墨林長帶雨曲崕飛磴不留塵
瘴雲收盡秋田熟祓境殽漿再拜人
　　　陳將軍廟
曽憑水栅誓長江報國全軀事不雙力屈已嗟龎悳死
勢孤猶笑李陵降宿墳古劍龍腥匣壊壁靈旗獸纒杠
神理高高人意近楮錢祈福暗塵牕
　　　白雲亭
雲擎翬檻翠嵓巔石老松皴不計年舉世覺來空白日
㡬人逰去上青天醉看絶壑都無地嘯倚清風只恐仙
花晚春殘無限意他時回首定依然
　　　齊雲閣
繁閣青梯壓翠岑春情秋思共登臨雨嵐供眼横千掌
星漢垂簷直半尋忍别朱欄真俗吏獨棲珍樹秖仙禽
當年人定多竒尚擬托巖扃息寸心
　　　東郊
苒惹晴雲釀雨時東城無處不芳菲斜坡草短孤麛卧
平壠苗深雙雉飛照塢亂花驚客眼罥空輕絮㸃郎衣
年來意氣多羈束無復長楸帯酒歸
　　秋夜書廨中壁
遙夜不能寢值茲節物清太空瑩虚碧仰觀澄性情素
月若可把浮雲何故生瑤琴且勿弄誰憐希代聲
　　觀宋中道家藏書畫
宣獻業文學嘗作調羮鹽藏書百千帙傳世惟清亷東
堂得春和花卉晨露霑之君延賔從當晝褰珠簾朱函
青錦囊寳軸紅牙籖大令至歐褚屈宋聨鉤鈐草行戰
騎合楷正中軍嚴水墨固昏淡骨氣猶深潛江田亦名
手農野與鋤鎌桑麻婦女喜饁餉兒童覘烈女自幽閒
明眸咽頸纎昔人何遥遥意㑹相披瞻南曹古貎醒博
士新詩炎持杯屢屬我謂我毫錐銛煤嫗浮醉鈿研流
泣秋蟾放洒雲雷起取餘風浪恬鄙藝豈足多詫語誰
能謙因思佐宣獻載檄陪車幨辱公知遇厚表裏曽無
嫌間復請筆法指病如鍼砭今朝觀故物撫已悲慙兼
層丘恩徳重素髮華年添不能枉尺尋况乃事飛箝壯
心久矣衰竒尚顧未厭幸公有令子辭源横江灊劇飲
以自慰後慶其人占
　　㳺鼓山靈源洞
郡樓瞻東方嵐光瑩人目乘舟逐早湖十里登南麓雲
深翳前路樹暗迷幽谷朝雞亂木魚晏日明金屋靈泉
注石竇清吹出篁竹飛毫劃峭壁勢力忽驚觸(題名/石壁)捫
蘿躋上峰太空延眺矚孤青浮海山長白挂天瀑况逢
肥遯人性尚自幽獨西景復向城淹留未云足
　　耕園驛佛桑花
溪館初寒似早春寒花相倚醉於人可憐萬木凋零盡
獨見繁枝爛漫新清艷夜霑雲表露幽香時過轍中塵
名園不肯争顔色的的夭紅野水濵
　　和陳殿丞南州新詠
寳坊高閣遍憑欄曽是芳晨得未閒日上天容低接海
烟輕湖底倒揺山夜深佛火寒星外春過人煙暗樹間
無意孤吟採幽致異時行槖只空還
　　過天津橋
日暖溪平冰漸消水聲纔下内前橋山川滿眼閒宫殿
樹草迷人舊市朝每向尋春偏有意却成懐古更無聊
洛陽平昔多豪傑惆悵埋魂不可招
　　金明池小飲
城西禁籞宿烟收霜薄朝寒上罽裘佳樹得春生意動
平池受日翠光浮十年歌笑驚前世滿眼風華是舊逰
從此曲江芳物好定知重到更宜留
　　和御製觀三聖御書
聖業存功徳宸毫冠藝文勢開千里浪光動九天雲法
駕乘時至仙都與世分皇心欽寳訓求治益精勤
　　溪行
秋氣已寥落清溪纔此行船移酒盞側魚得鱠刀鳴日
色浮兼動風痕㓕又生從知隠者趣不獨傲榮名
　　西郊
曉蓋西郊道春光極太虚村風香晚稻溪日曝寒魚雀
噪飢鷹下山空病木疎歸期侵杪嵗東望是我廬
　　三月詣陳逋民
振衣凌曉色霽野縱㳺韁莓潤溪雲重春深山露香林
幽風更細院静日偏長曾是天皇外相從識酒鄉
　　夏晩南野
夏竹侍前楹凉襟析舊酲壘雲封日茜斜雨著虹明魚
動池開暈蟬移樹減清葭洲烟向暝鳧鶩自相迎
　　上元進詩
　　　臣伏覩法駕特御端闈宣諭臣僚上元觀燈不
　　　為逰賞蓋與民共樂也臣職在文字恭惟徳音
　　　宣布睿㫖感詩人抒揚盛美輒成短章上干宸
　　　覽臣無任惶恐戰越之至
疊聳青峰寳炬森端門初晚翠華臨宸逰不為三元夜
樂事還同萬衆心天上清光留此夕人間和氣閣春隂
要知盡慶華封祝四十年來恵愛深
　　喜歐陽永叔余安道王仲儀除諫官
御筆新除三諫官喧然朝野競相歡當年流落丹心在
自古忠良得路難必有謀猷俾帝右直須風采動朝端
人生萬事皆塵土留取功名久逺看
　　寒食樂詞
皇州令節已藏烟帝渥乘時錫廣筵和氣去添春色重
恩光來助日華鮮千聲鳯吹朱門裏一道花香榖雨前
更喜簪裳嘉宴日親逢干羽治平年
　　送楊殿丞通判睦州
蒼崖中斷一溪來迤邐人家向水開盡日烟雲迎斾去
滿瀧鐃吹引船迴虚齋晝夢鳴禽下别塢春逰畫角催
莫怪杜郎題處少更留佳致待清才
　　　宿延平雙溪閣
鳴籟蕭森萬木聲濃嵐環合亂峰青樓臺矗處雙溪會
雪電交時一劍靈曉市人烟披霽旭夜潭漁火鬭寒星
畫屏曽指孤舟看今日孤舟在畫屏
　　春野亭待月有懐
淅瀝凉風來空郊生暮寒山氣鬱蒼蒼江流去漫漫闔
闗行人稀投棲夕鳥還疎鐘度林際華月吐城端徘徊
待遥夜露下明月寛心朋隔萬里獨坐起憂歎
　　碧峰亭
虚亭城西隅開檻俯臨北青山正相向萬狀呈峭格落
日涵紫翠深春變顔色雲石抱幽致猿鳥自娯適上窮
林端寺下見海内國賢侯乘閒來四座揖佳客歌吹侑
杯酌筆硯角文墨雄談連古今大笑一歡戚嗟物亦時
遇曠久茲乃得從知閩州圖復記新名跡
　　四賢一不肖詩五首
中朝鸞鶴何儀儀慷慨大體能者誰之人起家用儒業
馳騁古今無所遺當年得從諫官列天庭一露胸中竒
失身受責甘如薺沃然華實相葳蕤漢文不見賈生久
詔書曉落東南涯歸來俯首文石陛尹以京兆天子毗
名都翼翼郡國首里區百萬多占辭豪宗貴倖矜意氣
半言主者承其頤昻昻孤立中不倚傅經決訟無牽羈
老姦黠吏束其手衆口附和歌且怡日朝黄幄邇天問
帝前大畫當今宜文陳疏舉時宻啟此語多秘世莫知
傳者籍籍十得一一者已定為良醫一麾出守番君國
惜此智慮無所施吾君睿明廣視聴四招英俊隆邦基
廷臣諫列復鉗口安得長喙號丹墀畫歌夕寢心如疚
咄哉汝憂非汝為
　　　右范希文
南方之强君子居卓然安道襟韻孤詞科判等屢得雋
呀然鼓燄大地爐三年待詔處京邑斗粟不足榮妻孥
耳聞心慮朝家事螭頭比奏帝曰都校書計課當序進
麗賦集仙來顯塗誥墨未乾尋已奪不奪不為君子儒
前日希文坐言事手提勅敎東南趨希文鯁亮素少與
失勢誰復能相扶斬然安道生頭角氣虹萬丈横天衢
臣靖胸中有屈語舉嗌不避蕭斧誅使臣仲淹在廷列
日獻陛下之嘉謨刺史重官雖重寄奈何一郡巻不舒
言非由位固當罪隨漕扁舟盡室俱炎陬此去數千里
槖中狼籍惟蠧書高冠長佩叢闕下千百其羣訶爾愚
吾知萬世更萬世凜凜英風激懦夫
　　　右余安道
君子道合久以成小人利合久以傾世道下衰交以利
遂使周雅稱嚶鳴煌煌大都足軒冕綽有風采為名卿
高名重位蓋當世退朝歸舎賔已盈脅肩諂笑不知病
指天報遇如要盟一朝勢奪徳未改萬鈞已與毫釐輕
畏威䛕上亦隨毁矧復鼓舌加其評逶迤隂拱質氣厚
兩豆塞耳心無營嗚呼古人不可見今人可見誰與明
章章節義尹師魯飭躬備道為華榮希文被罪激人怒
君獨欣慕如平生抗書轂下自論劾惟善與惡宜彚征
削官竄逐雖適楚一語不掛離騷經當年亦有大臣逐
朋邪隠縮無主名希文果若亊姦險何此吉士同其聲
高談本欲悟人主豈獨區區交友情
　　　右尹師魯
先民至論推天常補衮扶世為儒方圜冠博帯不知本
樗櫟安可施青黄帝圖日盛人世出今吾永叔誠有望
處心學古貴適用異端莫得窺其牆子年五月范京兆
服天子命臨鄱陽二賢拜疏贖其罪勢若止沸反揚湯
勅令百執無越位諫垣何以敢封囊哀來激憤抑復奮
强食不得下喉吭位卑無路自聞達目視雲闕高蒼茫
裁書數幅責司諫落筆騄驥騰康莊刀迎縷析解繞要
其間大意可得詳書曰希文有本末學通古今氣果剛
始自理官來秘閣不五六嵗為天章上心倚若左右手
曰備顧問隣清光苟爾希文實邪佞曷不開口論否臧
隂觀被譴始醜詆摧朽拉腐奚為彊倘曰希文實賢士
因言被責庸何傷漢殺王章與長倩當時豈曰誅賢良
惟時諫官亦結舌不曰可諫曰罪當遂令百世覽前史
往往心憤涕泗滂斯言感切固已至讀者不得令激昻
豈圖反我為怨府袖書乞憐天子旁謫官一邑固分耳
恨不剖腹呈琳瑯我嗟時輩識君淺但推藻翰高文場
斯人滿腹有儒術使之得地能弛張皇家太平幾百載
正當鑑古修紀綱賢才進用忠言録祖述聖徳垂無疆
　　　右歐陽永叔
人禀天地中和氣氣之正者為誠明誠明所鍾皆賢傑
從容中道無欹傾嘉謨讜論范京兆激姦糾繆揚王庭
積羽沈舟毁銷骨正人無徒姦者朋主知膠固未遐棄
兩幡五馬猶専城歐陽秘閣官職卑欲雪忠良無路岐
累幅長書快幽憤一責司諫心無疑人謂高君如撻市
出見縉紳無面皮高君攜書奏天子㳺言容色仍怡怡
反謂范文謀疎濶投彼南方誠為宜永叔忤意竄西蜀
不免一中讒人機汲黯嘗糾公孫詐𢎞於上前多謝之
上待公孫禮益厚當時史官猶刺譏司諫不能自引咎
復將已過揚當時四公稱賢爾不肖讒言易入天難欺
朝家若有觀風使此語請與封人詩
　　　右髙若訥
　　晩色
晩色在何處樓高天宇低閒雲無去住歸燕自東西
　　秋日登郡樓
落葉隨飛鳥疎砧答暮蟬悠悠戍樓角悽切萬家傳
　　夢中作(年十八時入京就進士/舉過舒州相城夢中作)
白玉樓臺第一天琪花風静彩鸞眠誰人得似秦王女
吹徹雲簫上紫烟
　　落花
何事蒼苔數㸃紅曉來花片落春風可憐春色兼花盡
今古幽情無處窮
　　福昌院
山前溪上最宜春千樹夭桃一雨新争得扁舟隨去水
亂花深處問秦人
　　和丘提刑寄湖南賈度友
何處多離感山郵霽野光清吟貫騷雅逺意屬荆湘霜
樹呈秋色秋風生晚香使軺偏倚望摛藻寄迴腸
　　嵩陽道中
千里動秋意縈迴上古原山樵斵晩日野火著寒雲鐘
磬出鄰寺牛羊下逺村振衣歸去好塵事莫知聞
　　送别陳比部
祖帳西郊道川原畫閣臨燒痕經雨活樹色過溪深斜
日明春態孤雲減客心何人知别意重把酒杯斟
　　題僧希元禪隠堂
逰錫遍他方歸休静黙堂孤吟時有得諸念若為㤀删
竹減庭翠煮茶生野香雲山莫騰誚心地本清凉
　　正月巡歴部郡侍親還家
養親方解郡奉使又還家逺岫鄉闗近前旌父老遮揮
金貧自媿舞彩喜仍誇特地延賔友相期詠白華
　　興化軍曹殿丞茘枝
厚葉纎枝新絳囊使君分寄驛人忙彩毫封處曽留意
翠籠開時不減香風色甚豪應少損路程差近得分嘗
閩州縱有千千樹未抵家園氣味長
　　飲薛老亭晩歸
終日行山不出城城中山勢與雲平萬家市井魚鹽合
千里川原彩畫明坐上潮風醒酒力晩來巖霧盖鐘聲
歸時休更燃官燭在處紗燈夾道迎
　　和許寺丞泊釣龍臺見寄
釣龍臺下艤行橈獵獵船旗待晚潮萬里征人應悵望
一川秋色正蕭條雨雲來處山明滅風浪高低日動揺
有志四方男子事莫懐鄉國便魂銷
　　晝寢宴坐軒憶與蘓才翁會别
投凉下馬卧僧家遶簟清風巻絳紗脩竹滿前微雨過
逺山無際薄雲遮武侯舊隠人應到(京西提㸃刑獄/廨宇在鄧州)粤
國孤城日自斜解與塵心消百事更開新焙煮靈芽
　　耕園驛
　　　明道中予為漳州軍事判官晩秋嘗至州西耕
　　　園驛驛庭有佛桑樹十株開花繁盛念其寒月
　　　窮山方自媚好乃作耕園驛佛桑花詩一首既
　　　而乘桴東下又作溪行一首慶厯元年予使本
　　　路明年夏四月自汀來漳復至是驛花尚仍故
　　　追感昔逰因紀前事并載舊篇龕於西壁
使軺迢逓到天涯候館遷延感嵗華白髮却攀臨砌樹
青條猶放過牆花悲來惟見金城栁醉後曾乘海客槎
欲問昔逰無處所晩烟生水日沈沙
　　和杜相公謝寄茶
破春龍焙走新茶盡是西溪近社芽纔拆緘封思退傅
為留甘㫖減藏家鮮明香色凝雲液清徹神情敵露華
却笑虛名陸鴻漸曽無賢相作詩誇
　　遷陽道中奉寄楊正臣同年
　　　襄頓首頃者同年秘校楊兄以疾去官退休於
　　　家洸洋自適無不如意每念不得一奉從逰之
　　　後以觀塵外之趣如何也前嵗復往邑中未始
　　　一通問訊懐恨無量今者賜告迎親嵗暮道逺
　　　歸心揺揺义不得一造門下顧塵容之人益可
　　　愧耳過遷陽路輒書一篇以導企念之思兼伸
　　　起居十二月二十八日襄又頓首
名第同一籍家園連七閩何為别眉宇於今十四春昔
子補一尉扶病走風塵歸來解組綬晏處頤精神架書
括遺逸甕酎涵清醇東阡與北陌候問通慇懃或言疾
良瘉呼盧氣益振或傳近詩句平淡與古鄰語之天下
事塞耳不復聞寜當決引去道固有屈伸嗟予仰寸禄
對讐中秘文天子誤採拔指名填諍臣力微責任重百
慮加一身列章乞便郡賜告迎慈親窮冬過梨嶺征鞍
出幽榛俯深下坎井斗起攀蒼旻水石齧晩沙霜風變朝皴
粲粲澗中花孤芳能自珍斑斑雲上鳥朝鳴亦求羣嵗
晏時節動天遥客愁新去子無跬歩笑語絶燕秦作此
欲招飲翻愧林泉人
　　治吳江寄胡武平
遥夜吳江瀕露坐鬚成葆天空不帯雲野迥正收潦徘
徊波上月灧漾浮光好清風送炎歊翻覺秋氣早乃問
苕溪路舟虞為予道水行至州下樓臺壓烟島浮居譬
如仙嘉産極富媪念君鎮雅俗適以資恬浩豈不欲一
往驩成寄鳬藻縱逰窮佳賞劇論探幽抱嗟予逺庭幃
六年見春草終日諷陔蘭無路羞羊棗何為久去家一
慮心如擣今而賜告歸計課免讐討前走奉慈顔敢憚
勤輿皁北來尚何時汀洲白蘋老倘得杯酒同為君一
醉倒
　　至和雜書五首
　　　八月一日
淮天過盡入吳渠蘭亭晩日光疎疎金桃傅粉好顔色
緑醽泛灧深車渠觥巡屢巻明星出花翹零落隨衣裾
么絃不動凝古意春容淺破長眉舒庭院簾帷一齊下
紅蠟隂沈霜滿瓦雞頭軟熱七月終舉手分傳玉盈把
席前碧甕覆瑶漿一秋愁淚風前洒雲中寳暈萬里高
付與輕綃藏氷麝孤城寒柝夜迢遥誰道劉郎有天馬
歸來却問東海桑海浪漫漫彩虹挂紅絲縈膾曉刀鳴
雙龍笑斷夢中驚莫將團扇掩塵匣曾障清歌十數聲
　　　八月二日
濃雲瞥過雙鳳飛清顔照射朝日輝畫船南畔烟成障
鮮荷掩䕶仙銖衣凝魂杳渺不知處酒醺香破驚新知
一聲入耳醉人骨天容牢落星㸃稀海山萬里風濤外
扶桑未老成春絲春絲不斷縈成結玉環宛轉無窮時
曉簾半上香飄蕙笑指氷壺凝逺淚秦樓後夜鏁孤鸞
秋風不動烏龍睡願將瓊樹隔花看一一花房暗相值
濁水芙蕖天際雲長時倚望清江濵迎來未語送歸速
暮山紫翠含空顰勸君美酒千萬壽情如芳草年年新
　　　八月九日
曉虹跨江一千尺平浪東西入天碧逰人初覺秋氣凉
衣不禁風薄羅窄漁家小艇方醉眠艇底長魚三尺白
彩欄北倚數流螢似與流螢舊相識香脂揩盡暗成雲
銀甲試絃初未直橋前流水聲潺潺年華一去何時還
重來若問桃花路記取斯亭月影間
　　　八月十二日
高樓中天月色浄玉山禾熟秋雲映草邉水際見流螢
流螢獨自尋香徑稜層鴈塔挂千燈宻意雖通語還併
城上驚烏飛復啼落泊無依終不定欲下長橋夜漏深
燭臺飄灺青梧隂仙人若也乗鸞去彩霧千重是處尋
　　　八月十九日
潮頭出海巻秋風風豪潮起蒼海空弄潮牙旗出復沒
騰身潮上争驍雄沙頭萬木注江水晴雷乾雹來無窮
幄外簾旌飛獵獵新醅翠斚行坐中欲作吳歌弄清晝
回看滿眼西陽紅六曲屏深映雲母珠盤縷縷青鴉茸
山移海轉有變化生緣長短須相逢
　　温成皇后輓詞二首
紫極騰軒曜青春委蕣顔雲軿何處去金殿幾時還仗
下編簫咽陵中夜燭閒六宫哀送返疑是夢魂間
翟彩開新禮金文易大名真逰上僊路故物感皇情月
落辭丹禁春前引素旌剛風吹挽鐸不是珮環聲
　　寓居興化轉運廨舎
病惱連春夏居閒意味長海風生永晝山雨送微凉書
帙梅蒸潤衣巾茘實香塵緣消遣盡物我久相忘
　　西齋秋暑
齋居一室静晝永來風微仙棋覆前局女布便輕衣向
人顔色强與世心事違且效金門隠詎有田園歸
　　雨晴早出
徂秋久不雨霑濡纔此旬新陽净萬物太虛無一塵老
稚出曠野鋤犁及清晨愛爾安居樂力作勿辭貧
　　訪天台菴
幽人去未還門户和雲閉亭午樹隂圓深冬泉響細寒
生羣鳥鳴清徹孤鶴唳寂寞傍山歸寫向滄溟際
　　留别舊居花檻
别意起中夕出門風吹衣側月光艷薄餘光香氣微清
尊歲相向欲去心有違殘葩勿盡放主人行亦歸
　　題將軍巖
赤日正停午解衣巗石下石泉殊甘凉野簌亦瀟灑驚
猿度嶺雲遺菓墜庭瓦披軒忽永嘆幽抱不可寫
　　稼村詩帖二首
隠居何事可謀生堯舜難周畎畝情若得一犁膏雨足
石田茅屋起歌聲
布穀聲中雨滿籬催耕不獨野人知荷鋤莫道春耘早
正是披蓑叱犢時
　
　
　
　
　
　
　
　
　兩宋名賢小集巻七十一
欽定四庫全書
　兩宋名賢小集巻七十二
　　　　　　　　　　　　宋　陳　思　編
　　　　　　　　　　　　元　陳世隆　補
　蔡忠惠集(二/)
　　御筆賜字詩
　　　臣襄伏䝉皇帝陛下特降中使賜臣御書一軸
　　　其文曰御筆賜字君謨者臣孤賤逺人無大材
　　　藝陛下親灑宸翰推著經義俾臣佩誦以盡謨
　　　謀之道事高前古恩出非常臣感懼以還謹撰
　　　成古詩一首以敘遭遇干冒聖慈臣無任荷戴
　　　兢營之至
皇華使者臨清晨手開寳軸香煤新沿名與字發深㫖
宸毫灑落奎鈞文精神高逺照日月勢力雄健生風雲
混然氣質不可寫乃知學到非天真緘藏自語價希代
誰顧四壁嗟空貧臣聞帝舜優聖域臯陶大禹為其隣
吁俞勑戒成典要垂覆後世如穹旻陛下仁明如舜禹
豪英進用司鴻鈞臣襄材智最駕下豈有志業通經綸
獨是丹誠抱忠樸嘗欲贊奏上古珍又聞孔子春秋法
片言褒貶賢愚分考經内省不自稱但思至理書諸紳
乾坤大施入洪化將圖報效無緣因誓心願竭謨謀義
庶禆萬一唐虞君
　　任山歸河東
風俗憂思深在昔言汾絳之人隠其間白首甘陋巷畢
力事詩書豈特專記誦編年作通紀起周迄炎宋甲子
二十五迴環補遺空予聞春秋法尊王正一統維持生
民綱樹立大邦棟上賢若㳺夏鳥獸於麟鳯三傳自名
家講解或失中區區休預徒奔馳困羈鞚排闢侵異端
寢久成蠧蟲仲淹著元經劉蕡比奴從去聖日彌逺斯
言誰折衷猶勝女兒曹烟雲費嘲弄君于春秋學勤勞
務包綜向時恥飛箝畫䇿尚擒縱羌秦負恩徳王師壓
秦雍邉圉重瘡痍堪為賈生慟廟堂誅賊謀謂與天下
共詔書入巖穴丐告嘉謀貢使者出河東輒以姓名送
朅來逰京邑天門如可羾岧嶤雙浮雲下有千人䢇扳
緣遂聲利激射苟禄俸蹭蹬不肯前撫心疑愈恐短翮
無吹嘘微芳少培擁客舎逼隆冬蕭條殘雪凍悠悠晉
溪上水石挂清夢長謡復西歸孤懐不偶衆身窮先節
義物曲何時用美田隨意耕寒魚倣經種夜堂素琴横
晩案青蔬供决然顧予别蕪音强吟諷持歸傳里閈亦
足侑罍甕
　　杭州訪吉祥璘上人追感蘇才翁同賞牡丹
曽乘春飲遶花畦花底餘香入燕泥剪處佳人傳燭下
歸時明月到雲西重來草樹驚秋色零落交情感舊題
若使他年逢勝賞一觴知復共誰攜
　　謝宋評事茘枝
　　　伏䝉評事宋文分貺家園丹茘世傳此樹已三
　　　百年黄巢兵過欲伐之時王氏主其樹其媪擁
　　　樹願并戮巢兵為之不伐今雖老矣實益滋繁
　　　味益甘滑真佳樹也因成短章用酬厚意
齋館從容接燕申每臨佳樹走觥巡兵鋒却後知神物
年壽高來况主人並賞昔聞思故友(公嘗言陳太監方/諫議及太卿並曽)
(㑹/賞)分甘今喜奉慈親豈惟特祝公難老兼欲靈株比大
椿
　　福州堂下小欄花草多是手栽今已繁盛因賞花
　　有所感悼
愛花盡日傍花臺檢㸃當年手自栽前事已隨朝暮變
舊叢空見淺深開山禽忽下還飛去溪雨纔收又復來
只有春醪能遣恨無人欄畔共持杯
　　登四徹亭
偶爾尋幽上翠微逰人啼鳥似前期花間行印露霑紙
山下放衙雲滿旗艷艷舞衣朝日處飄飄商櫓落潮時
傳杯且與乗春醉身世悠然兩自遺
　　和答孫推官久病新起見過錢塘之什
病來安健賦詩誇甲子新移一嵗加吾道所存惟浩氣
世緣何著但空花烟雲已過同歸鴈楊栁初藏並宿鴉
便擬尋山逐幽趣春泥隨馬不須遮
　　和偶登安濟亭
津亭遙望草萋萋空曠清懐與物齊春水倒行潮欲上
晩雲平壓日先低高城覽古人何在逺渡傷人客自迷
好共山翁同出處不隨朝騎五門西
　　和新燕
燕燕何來處處喧新從海上振輕翰早飛不避春泥重
並語應愁夜雨寒客舎暗窺吟筆健宴堂暗見酒杯乾
雕梁信美多移主願爾將雛擇便安
　　寒食西湖
山前雨氣曉纔收水際風光翠欲流盡日旌旗停曲岸
滿潭鉦鼓競飛舟浮來烟島疑相就引去山禽好自由
歸騎不令歌吹歇萬枝燈燭度花樓
　　羣玉殿賜宴
　　　臣䝉恩宣召再至龍圖閣觀書羣玉殿曲宴伏
　　　以數千年間無此盛事臣忝職翰墨榮遇非常
　　　謹賦拙詩一首備載本末上干聖覽無任戰越
　　　之至
治道承炎厯皇基亘萬年深仁涵海嶽至徳著坤乾文
物歸元首臣鄰悉巨賢蓼蕭思及下奕葉力追先昕色
方羣進臚音忽四傳衣冠紛雜還臺殿鬱蟺蜎(嘉祐七/年十二)
(月二十三日詔宰臣以下/龍圖天章閣觀三聖御書)寳字藏三聖瑤圖秘九天榮
河祥氣徹昭漢曉光旋磊砢珠璣在峥嶸歲月遷家聲
終卓越上意益恭䖍書觀開鋪首(又幸寳文閣作飛白/字召臣僚觀人賜一)
(軸兼賜紙筆/墨各有差)宸毫落彩牋烟雲初不定鸞鳳互相鮮拜
賜兼金重珍藏尺璧全人人皆自得事事獨超前睿藻
敦風教(賜御詩一首令/羣臣次韻和進)㝠捜出化權來從玉山府逺過
栢梁篇迴馭臨高館(賜宴羣/玉殿)推恩錫廣筵迷魂逰帝所
休應動星躔申命嚴樽爼(二十七日幸寳文閣召宰臣/以下觀太宗㳺藝集瑞物十)
(三種仍賜御書宴羣玉殿宣/諭太平無事令羣臣盡醉)新章被管絃千齡叨際㑹
曕古絶夤緣大施難論報精神第祝延惟應歌盛美樂
石可磨鐫
　　陪尹子漸申安禮宿香山寺
二月已强半尋春登石樓山光侵雨變草色到雲休歸
鳥沈巖際行人過樹頭剥苔看石碣因火認漁舟漸夜
灘聲怒憑虚屋勢浮乗閒聊自適觴詠屬吾流
　　逰龍門香山寺
彩閣縈林轉蒼崖隔水開龕明千像日波起一灘雷緑
淺春前草香餘臘後梅背人驚鷺去將雨好風來雲氣
隨衣袂嵐光入酒杯清逰知不屢欲下更徘徊
　　登府店福昌山閣
危磴通高閣登臨境迥清雲開千岫出雪霽一川明斷
雁來孤影遥泉落細聲野烟依竹見溪樹與橋平已助
騷人思空揺逺客情扁舟如可泛歴歴是江程
　　登三鄉寺閣
歴覽宜陽道披軒臨朔風地宜塵世外人在畫圖中巖
曲疎鐘荅村前小彴通水烟寒更白山氣曉微紅逰宦
真浮梗流年似轉蓬長懐無所寄盡日送歸鴻
　　十日西湖晩歸
清晨出閣又斜曛已見空枝嫩葉新争得山頭能閣曰
且容湖上不歸春人隨百戱波翻海酒到三橋月滿身
(三橋乃西湖歸路/月中飲於橋上)只有牡丹纔半拆未知何處可娛賔
　　和孫推官憶徑山逰
三十年來浙右行徑山纔稱愛山情油幢𢥠𢥠絲杉翠
(五山盡/植絲杉)環珮涓涓石澗鳴(遶寺/流泉)極峻只疑天上逼遥臨
初覺地東傾分符不得重逰賞喝石巖邊記姓名(舊有/記鑴)
(喝石/巖)
　　和運使學士芍藥篇
宻葉隂沈夏景新朱欄紅藥自為春香於蘭芷偏饒艷
畫入縑綃未逼真已恨芳華難駐景可堪愁卧動經旬
三年想愛須留戀不為江頭酒未醇
　　伏承躬俟安輿出逰煙霞洞拙詞奉呈運使學士
新晴特地入煙霞道並南山轉更賒幽磬過隣溪口寺
衆雞鳴午野人家洞深垂溜先如雨石古籠藤亂放花
潘岳小園猶作賦輕軒選勝樂無涯
　　中秋夕獨坐望月
萬里凄凝魄幽深在處通清流河漢盡寒入水雲空踰
久方全白彌高適正中開書還自巻把酒復誰同泫葉
漙宵露吹衣變暑風更看庭樹影漸過粉牆東
　　自漁梁驛至衢州大雪有懐
大雪迷空野征人尚逺行乾坤初一色盡夜忽通明有
物皆遷白無塵頓覺清只看流水在却喜亂山平逐絮
飄飄起投花㸃㸃輕玉樓天上出銀闕海中生舞極揺
溶態聞餘淅瀝聲客罏何暇煖官酤未能醒薄吹消春
凍新陽破曉晴更登分界嶺南望不勝情
　　城南春會
隂雲薄薄地無塵清曉城南集畫輪睢苑即時裁雪霰
潁川連夜聚星辰山眉帖漢晴光擬鶯舌尋風碎語真
芳草有情迷謝客落花無處問秦人樽前莫厭歌醒耳
世上偏饒淚滿巾嘉意未闌繁盛減東皇底事惜殘春
　　離錢塘
迎潮小舸滿旗風迴首津亭暮靄中惆悵今宵歸去夢
迢迢直至海門東
　　嘉禾郡偶書
盡道瑶池瓊樹新仙源尋到不逢人陳王也作驚鴻賦
未必當時見洛神
　　閣下晝眠
急雨初收宫殿明紅薇花落暑風清忽傳午漏驚殘夢
寂寂西軒喜鵲聲
　　泰靈院書事二首
檻外珍叢砌下泉祥符天子泰靈仙忽逢野老臨池水
自剪殘花趂歲錢
上元天仗欵琳房靈圃遥傳玉殿香要識年年桃李色
不關春力是恩光
　　泉州北藏院見初荷華
初花纔過小荷身曉露霑紅㸃㸃勻莫為愁心偏倚重
清江元有未歸人
　　梨園小部
　　　梨園法部更置小部音聲三十餘人帝幸驪山
　　　楊貴妃生日命小部張樂長生殿因奏新曲未
　　　有名會南方進茘枝因名茘枝香
傾宫晨起傅輕粧山殿生風夏日長小部新聲落天上
無人知是茘枝香
　　永叔示及聖俞酬答因奉和寄聖俞
吾友多稱君思見寒附火氣温玉開籍才敏鏃加􁡨嘗
於師魯書言詞屢及我乖疎久益新慕合迎已可奈何
縻組綬無路動車輠近乃得百篇能詩今信果清寒水
石舂怪險蛟螭鎖逺念烟鴻去呈妍露葩娜古人雖已
矣風流未應墮束來勿後期山桃綴紅顆
　　送胡武平出守吳興
東南有佳士文高志清苦翩然請郡章入居使君府霅
水生春瀾瑩靜沙可數霽日明旌旗長風送鐃鼓烟帆
十丈船湖山一抔土橘嫩宴亭秋茶香齋閣午神歡所
適宜動黙造幽覩應念懐鉛人垂頭證魚魯
　　陪諸君會史館園
名園霽宿雨春日正和柔花香泛草際竹影揺清流鳴
禽自往還逰魚時沈浮出門市朝喧愛此林亭幽况陪
君子讌飛斚更相酬亦有佳人攜艷歌清眉愁佳人足
娱適逺思何夷猶故鄉去千里野堂臨溪頭夢寐别四
載南望無時休王粲昔從軍登樓以鎖憂今予豈不然
每到終遲留
　　寄題滁州豐樂亭
君為滁上守乘閒務幽尋羣從留山阿美望窮前林良
讌追佳賞高亭曠遐臨烟雲無定姿水石惟清音静見
魚鳥適遥聞雞犬深時節屢豐有民里無欺侵豈獨延
衆物因茲託冲襟大筆每絶唱芳樽寜孤斟别日念已
長來期詎能今安得凌風翰相從殫歲隂
　　達觀亭
峭峻釣龍石飛亭壓其端曠徹四無際因之名達觀扳
雲躋大庭仙路何紆盤秋明澄逺緑署霽凝新寒城郭
煙火稠水陸漁樵安偶暇按民俗適逰心意歡鳴絃俯
清流對酒環蒼山重拂衣裾浄從帶石嵐還
　　聖泉(竭十餘年今者復/溢俗傳熯則民安)
源流出何山湧涸兹有異湛然盈石泓餘波下金地清
甘本無滓渴飲得真味端能發茶色博亦資農利矧兹
民俗安湓溢尤可熹滿酌復擕歸良追曲肱意
　　北苑十咏
　　　出東門向北苑路
曉行東城隅光華著諸物溪漲浪花生山静鳥聲出稍
稍見人烟川原正蒼鬱
　　　北苑
蒼山走千里斗落分兩臂靈泉出地清嘉卉得天味入
門脱世塵官曹真傲吏
　　　茶壠
造化曽與私亦有意所加夜雨作春力朝雲䕶日華千
萬碧玉枝戢戢抽靈芽
　　　採茶
春衫逐紅旗散入青林下隂崖喜先至新苗漸盈把競
攜筠籠歸更帯山雲寫
　　　造茶(其年改造新茶十斤尤極精好/被旨號為上品龍茶仍嵗貢之)
屑玉寸隂間摶金新範裏(龍鳯茶八片為一斤上/品龍茶每斤二十八片)規呈
月正圓勢動龍初起焙出香色全争誇火候是
　　　試茶
兔毫紫甌新蠏眼清泉煮雪凍乍成花雲開未垂縷願
爾池中波去作人間雨
　　　御井(井常封/鑰甚嚴)
山好水亦珍清切甘如醴珠幹(音/韓)持方空玉甃見深底
勿為先竭憂嚴扄有時啟
　　　龍塘
泉水循除明中坻龍矯首振足化仙坡囘睛窺畫牖應
當歲時早嘘吸雲雷走
　　　鳳池
靈禽不世下刻像成羽翼但願醴泉飲豈復高梧息似
有飛鳴心六合定何適
　　　修貢亭(予自採掇時/入山至貢畢)
清晨挂朝衣盥手署新茗騰虯守金鑰疾騎穿雲嶺修
貢貴謹嚴作詩諭逺永
　　憶丙子年春三月予解官漳州與弟君山西行至
　　　順昌富屯之間夾溪十里紅白薔薇盛開時與
　　　君山臨流飲而賦詩甲申夏四月二十日復來
　　　追悼君山之亡留詩屋梁以紓哀思
清溪曲曲抱山斜遶溪十里薔薇花春風吹香襲人骨
乾紅淡白相交加眼睛眩光未能視爛如赤日凌朝霞
時有扁舟向中下共疑來處從仙家于時邀我臨流飲
下踞大石盤犬牙平生意氣一快論屈指世務還驚嗟
酒酣擘紙探彊韻胡塗醉字成亂鴉侵更把火入官舎
下馬猶吟詩各誇何言花落悲人世只見溪流似歲華
今年初夏我復至深叢翠艷餘孤葩山川故物依然在
惟子别路幽明賒想像音容杳何許桂旗獵獵隨雲車
悲來獨坐䕃芳樹涕淚揮洒霑黄沙行人怪我愛溪水
那知此恨無邉涯
　　寒食梨花小飲
江南寒薄春常早花卉入春先自老嗟予衰病不及時
出見池園半青草縱有餘葩在葉間行看落片隨風埽
尋春已過索寞歸重憶歡娱歎懐抱雖然妖艷難再得
但只逢花須醉倒二月中天寒食朝牆隈忽見梨花飄
開門四顧粲然白傳催翠帟賔朋招長吟環遶不知數
漸值明月臨清宵誰剪輕雲成碎蕊天留宻雪封枯條
重重盡挂珠纓絡簌簌初呈簂歩揺傍花行酒發新唱
滿座例舉黄金瓢西都姚黄高一尺揚州寳鬢分變翹
幽香絶艷信尤物設欲致之千里遥壁門寫生亦名畫
未免五彩塗鮫綃莫如此君慰人意相對一笑開無憀
古來英豪多感激坐使緑鬢朱顔凋勸君且作梨花飲
慎勿稱量别流品
　　李山英以疾歸田客有言山英移書石守道者因
　　摭取其略作詩以送之
吾友守道氣剛勁醜邪扶直出天性意高身賤無所發
胸中事事先後併襄嘗畏其太勇果願以中直為得正
忽聞魯士李山英移書告之要力行曰今天下最急務
邉頭戰守羌夷横異術紛囘蠧化原佞夫欺巧疪邦政
生民失職餽斂繁勢若久旱方雩榮安得快雨洗長空
萬物蕭森蒙大慶古人有以身殉言前者已僵後者更
况值朝廷尚寛大苦諫兼容天子聖我疾不幸子可屬
或列封章或廷諍勿學得路世俗兒軟語妖歌日酣醟
乃知山英落落者支革雖疲心愈競予思物理似顛倒
難用智愚凖衰盛賢豪既少遇又稀或老且困壯而病
就令貴顯亦迍躓尤觸隂機石臨穽一思九歎起呼天
何等官曹司是柄由來宰主都㝠㝠用舎惟時窮達命
山英歸去亦何恨門外無塵春色净回看名宦似浮漚
都把雄心付觴詠
　　聖泉寺松徑(徑中草/不植)
青松冉冉門前道根柢堅牢顔色好鳴籟蕭森風雨生
紫鱗開動龍蛇老天若有意别留種百年其下無纎草
雷霆時遶雪霜重勁節支扶不顛倒野姿峭拔已背時
肯要藤花彊纒抱南方赤夏苦蒸濕萬木無聲就僵槁
忽經宻䕃少休息肌骨便驚秋氣早寄言匠者勿復顧
留作清凉除熱惱
　　送石昌言知宿州
符離封城古云望扼控東南地形壯飛流金粟走車舟
鎮壓奸雄宿兵仗昌言才思老臺閣聲名逺出風騷將
倦直承明得守符詔書遣臨士民上萬家裁製須得宜
譬若楩楠迎大匠京師從逰日月久送君酒酣益惆悵
人生豈效雞鶩羣意在糠粱取甘養邊隅多故急賢材
往往稠人拔公相吾儕有䇿空自竒皎皎丹衷亦誰亮
欲隨戎馬僅勝衣强作文章還覆醬大都用置繫於時
丈夫未死固難量觥巡巻到君勿辭行看岸下船頭放
我今聨束若愁鷹注目青雲思逺颺一麾當復泛隋渠
願君加數為公釀
　　甲辰閏月初伏快雨凉風晝眠初覺庭前小欄花
　　木各有意氣戲效柏梁體
閏夏天氣熱燄烘崇朝快雨隨清風晝軒夢覺開前櫳
畫欄花草意氣雄側枕遥問數異同如子微物煩化工
盍各言爾之所從繁葩富艷生朱紅(川海/棠)枯條大蕊千
萬重(絳/桃)修幹㸃綴赤日中(蜀/葵)蠲去憂忿誰與功(萱/草)採摘
烹煮祛煩胸(百/合)秋霜鉅實垂如甕(木/𤓰)横柯逺引交加叢
(紅玫/瑰)葉抽緑劍黄端茸(山/薑)直立開披泉貨通(金/錢)疊遶翠
羽翻虯龍(薜/茘)誤入畦町非余公(頃/麻)助滌渇肺思匪躬(麥/門)
(冬/)物物自名詞不窮願當我意乃汝容負汝不飲慙衰
翁
　　和王學士水車
星鳥正中春事茸農夫入田布嘉種田中白水極瀰漫
鷺翅羣鶱魚鬛聳扶持水車倚塍畔翻翻龍脊起雙踵
日在天中人在野脱粟未逢心益恐婦姑晩餉猶徳色
童稚飼餘窺饁籠夏苗欲長苦焦枯又送微波上層隴
傷哉作勞無早夜嵗終贏餘凡㡬桶(音甬/秦斛)豐年遺秉尚
盛歉一有不登皆散冗賦田無利從來逺索息嚴於供
上俸富者不耕耕者飢役民𣙜枋雄豪總錢塘風俗本
夸奢工商射利尤加勇丁男恃壯走長街僕奴意氣金
銜駷方春逰女湖上行舉首惟愁釵挿重笑汝田家弄
水車何不乗時作光寵
　　仁宗皇帝輓詞二首
聲教中原泰恩仁萬國臨憂勤符帝夢付與得天心簫
吹凝寒氣雲山斂夕隂還期千載後歌頌莫知深
儉勤追禹績恭讓體堯仁措枉朝多直除苛吏盡循尊
儒恩禮異左戚賞刑均立子知天意超然即上賔
　　開州園縱民逰樂二首
風日朝來好園林雨後清魚㳺知水樂蝶戲見春晴草
軟迷行迹花深隠笑聲觀民聊自適不用管絃迎
節候近清明逰人已踏青挿花穿㦸户酤酒向旗亭日
迥林光潤風迥海氣腥未知何處樂歸路已嚴扄
　　夜雨病中
久雨曽無度陽和漸向闌雜香生衆木濃翠入孤巒漏
緩宵仍靜燈微曉更寒芳時猶卧病何日出城看
　　太湖驛寄建州同年竇職方
别驛臨溪曲清寒結曉隂灘聲生亂石急雨入閒林登
第年華久相逢禮愛深茶山春物近那得共追尋
　　逰靈峰院龍龕山
天柱支南極蓬山壓巨鼇雲崩石道險潮落海門高客
館聞鼉鼓秋風憶蠏螯凭欄望鄉樹千里楚江臯
　　北園登高即事呈諸同僚
江雲寒薄不成霜九月登高菊未黄飛鏑有聲弓得力
小槽分溜酒初嘗秋容行見丹楓老客意難勝紫陌長
(時被召/還都)曽是禁園風物好故鄉時節可能忘(重陽賜/宴外園)
　　燕司封同年以詩見迎
寄問閩州明使君十年蹉跌路岐分帳前約束承嚴節
(福州乃/泉之轄)案下文書接署雲(隔政知/福州)北去最先趨畫㦸老
來應免醉紅裙新編一覽空懐舊搔首孤吟日又曛
　　人日立春舟行寄福州燕二司封
清溪潮上送行船回望高城隔曉烟景色似看名畫展
(前過君家/盡出名畫)醉魂猶憶壽杯傳(君家世傳壽/杯行之侑觴)春盤食菜思
三九人日幡書頌百千南國逢君惟道舊後時何處笑
今年
　　過楊樂道宅西桃花盛開
城隈遶舎似山家舎下新桃已放花無限幽香風正好
不勝狂艷日初斜自憐馬上空愁望誰向尊前與醉誇
京國難逢春氣味莫隨塵事度年華
　　和楊龍圖蘆鴈屏
何事高堂秋思生野蘆寒鴈畫工精風前挺立孤根老
雲外相從去意輕不似丹青能借色若逢霜月定聞聲
研桑心術多無取囘望江鄉計未成
　　和楊龍圖麞猿屏
畫莫難於工寫生麞猿移得上幽屏相逢平野初驚顧
共逐薫風適性靈引子晝逰新草緑嘯羣時望故山青
可憐官省沈迷處毎到中軒頓覺醒
　　和吳省副北軒湖山之什
誰於素壁寫江流雲樹疎疎映荻洲盡日清虚全却暑
一川揺落似經秋暫逢名畫心猶在終向扁舟老去休
只有逰鰷能自適莫懐香餌重遲留
　　送程刑部出守洪州
何事名郎出計臺鍾陵都會久須才江山不是人間有
旗鼓初従日下來列郡五符歸總制故鄉三組少徘徊
勿嗟南國多懐感寳氣還應徹斗魁
　　送錢端明還京
禁墀初别紫霄端故國生光里俗懽二世家聲聨將相
百年廟貌儼衣冠躬臨州㦸迎門下(每至州廨/客次下馬)人喜曽
孫夾道觀石照老苔封舊迹錦溪喬木涕清瀾東趨越
嶺興懐逺夕聴胥濤入夢寒江上馳心思魏闕日邉歸
路指長安香深離渚花重叠凉滿行舟酒半䦨應念非
才持虎契平時相繼侍金鑾
　　度南澗
隱隱飛橋隔野烟石磯西畔問漁船桃花盡日隨流水
洞在清溪何處邉
　　秋日
城頭蔓草受新霜天外孤鴻叫夕陽送客懐情楓樹老
著人襟袖菊花香
　　玉仙池
洞府花飛不减春輕雲成片玉成塵香軿縹緲知何在
無限池頭再拜人
　　逰九鯉湖
何嶺巍峩欲挿天回頭人與白雲連桃花不㸃尋常路
從此依稀度九仙
　
　
　
　
　
　
　
　
　
　
　
　
　
　兩宋名賢小集巻七十二
欽定四庫全書
　兩宋名賢小集巻七十三
　　　　　　　　　　　　宋　陳　思　編
　　　　　　　　　　　　元　陳世隆　補
　藜齋小集
　華鎮字安仁㑹稽人元豐二年進士官至朝奉大夫
　博古工詩文嘗輯㑹稽覽古詩幾百餘篇最稱精覈
　傅崧卿稱其詞格清麗興寄深逺足以垂觀來者今
　其書亦罕傳舊志乘中間有數首而已子初平亦登
　進士為太常博士有越中考古録
　　雲門寺外勝迹諸詠
　　　王中令裔孫智永善𨽻草為世所重求者弗違
　　　戸外之人如市所居限頻為之毁以鐵固之時
　　　號鐵門限真草千字文十九年成一千通栁誠
　　　懸稱其書得家法世傳右軍蘭亭其蹟弟子辨
　　　才尤加寳秘貞觀中求之不得至使蕭翼設竒
　　　而取之山中父老尚能道其事
鐵限僧坊迹未移千通真草了無遺蘭亭墨跡何由見
秪説蕭郎奉使時
　　鄭相廟
　　　鄭公起樵風用郡守第五倫之薦致位三公與
　　　倫並列可謂盛矣祠宇之下至今猶有風朝南
　　　暮北
鳴玉鏘金漢上公當年榮與舊君同故山廟食千秋後
來往猶乘旦暮風
　　秦望山
　　　秦始皇東巡登髙歴覽刻石紀功故曰秦望
秦人兩世盡東遊輦輅曽臨到上頭睫在眼前終不見
不知登望竟何求
　　葛仙翁釣臺
　　　若耶溪葛仙翁投迹之地苔磯孤秀起于中潭
　　　環山千疊澄淵無底清光翠色上下相照迥然
　　　不類于人境謝客兒兄弟悦之日至其上更酬
　　　迭唱夕而忘歸
聞説風流謝客兒鴒原相應日鳴飛仙翁遺跡雲深處
擕手行吟送落暉
　　五雲溪
　　　徐季海曰曽子不入勝母之閭吾豈泛若耶之
　　　溪由是目之為五雲今亦曰徐浩五雲發源于
　　　雲門其流達于樵風涇湖山之間此為竒絶
萬壑千岩秀氣鍾鳴琴潄玉曉玲瓏瑞雲重疊中書館
花浪騰稜相國風
　　樵風涇
　　　鄭巨君(名/𢎞)採薪若耶山中得仙人遺箭歸之而
　　　獲便風之報千載之下朝暮不渝
碧山重叠水溶溶南北長來旦暮風岩壑㑹稽真勝絶
樵蘇猶是漢三公
　　鄭公泉
　　　鄭太尉𢎞若耶山居有美泉雅嗜其味嘗有疾
　　　藥石不能愈家人取山泉飲之即愈山泉非攻
　　　病之良藥其美不稱於三公之奉飲之而疾愈
　　　者常性素好不為富貴移也鄭公之所飬在富
　　　貴當何如哉
溪上清泉玉色寒臨泉蹋盡石苔斑為憐北闕乘軒客
白首髙情在舊山
　　城山
　　　其山中卑四髙宛如城堞吳伐越次查浦句踐
　　　保此拒吳又名越王城有佛眼泉洗馬池泉中
　　　産嘉魚越拒吳時吳意越之乏水以鹽魚為饋
　　　越取雙魚答之遂解圍去
兵家制勝舊多門贈答雍容亦解紛緩報一雙文錦鯉
坐歸十萬水犀軍
　　鏡湖
　　　亦名鑑湖任昉述異記軒轅氏鑄鏡湖邊因得
　　　名或云黄帝獲寳鏡焉或又云本王逸少語山
　　　陰道上行如在鏡中逰故名
水風不動清光合十里渾無一㸃瑕野客若尋湖上事
不須臨水問荷花
　　雙筍石
　　　在上虞縣釣臺山髙百餘丈若人冕而對峙者
　　　其巔有異花每杜鵑啼時開若霞錦神宗崩三
　　　年不榮髙宗崩花忽變白孝宗崩三年若枯既
　　　而復茂
千尺相髙卓翠珉雨餘雲外露嶙峋鼎湖龍去蒼髯㫁
三載叢花不記春
　　放馬澗
　　　在新昌縣支道林放馬之所或譏道人養馬不
　　　韻答曰貧道賞其神駿
春草茸茸澗水清路人猶記昔時名金羈縱後雙蹄逸
想見風前蹀躞聲
　　虞國墅
　　　在餘姚羅壁山襟帶溪山大勢具體金谷郗太
　　　宰徧逰諸境棲情于此每至良辰携子逰憩後
　　　以司空臨郡遂卜居之
山列翠屏圍碧落水流鳴管繞平田郗家池館蘿蕪沒
金谷形容自渺(一作/宛)然
　　陳大夫宅
　　　在越城東南禮遜坊竹園巷之間漢大中大夫
　　　陳囂未貴時與紀伯為鄰伯竊囂藩地以自益
　　　囂見之不言益徙地與之伯慙亦歸所侵地其
　　　中乃為大路鴻嘉二年太守周君刻石表曰義
　　　里長簷路
鄰里相歡起美談通衢髙栁碧鬖鬖至今風俗稱虞芮
目擊岐周始自慙
　　燕竹
　　　越人以其燕來時出筍甚美因以為名
竹箭黄芽欲老時杏梁日煖燕初歸他林未聳千竿翠
此地先抽一握肥
　　孟橋
　　　橋南漢孟嘗宅也
漢上還珠太守家小橋斜跨碧流沙清風不共門墻改
長與寒泉起浪花
　
　
　
　
　
　
　
　
　
　兩宋名賢小集巻七十三
欽定四庫全書
　兩宋名賢小集巻七十四
　　　　　　　　　　　　宋　陳　思　編
　　　　　　　　　　　　元　陳世隆　補
　三徑集
　蔣之竒字穎叔宜興人嘉祐二年進士哲宗朝累擢
　翰林學士徽宗朝拜同知樞宻院事除觀文殿學士
　出知杭州提舉靈仙觀卒入黨籍有集
　　逰朝陽巖遂登西亭
　　　朝陽巖在瀟江之西去治城不逺唐永泰二年
　　　元次山為道州刺史避兵至零陵訪而得之因其
　　　東嚮遂名朝陽方是時結有盛名於世故永之
　　　守丞獨孤愐竇泌為之剪荆棘建茅閣結又為
　　　之銘與歌其後栁子厚繼為之詩予以子厚詩
　　　考之正所謂西亭者也復為亭而系之以詩
昔逰不在逺幽岩臨治城嶔岑俯瀟碧庨豁延陽明緣
澗可徑入滑路偪仄行泉源何自來涓涓玉鏘鳴疑穿
雲雷窟尚帶魚龍腥寒江净瀉鏡怪石坐開屏幽鳥馴
可羅潛蛟深莫罾梯險接層棧冠巔葺危亭俯睨極𤣥
窗仰攀窮青㝠蹇曠出物表高虚挹𤣥英惜哉非吾土
不得憩此生舊業寄陽羨故園依晉陵秋風滆湖白春
色頤山青一從紳笏去遂使猿鶴驚迂疎暗時機孱瑣
叨官榮謫棄分所宜醜惡顔已盈人生詎有幾世累吾
方輕願言解羇紲上疏還簪纓寜居召魂魄恬養休性
情紛華屏外慕沖澹岩中扃窮年侔農圃畢志先疇耕
　　澹巖
零陵水石天下聞澹山之勝難具論初從崖口入地底
始見殿閣開重門乃知兹洞最殊絶洞中金碧開祇園
寛平可容萬人坐仰視有若覆盎盆虚明最宜朝日照
隂晦常有黒雲屯盤虬夭矯垂乳下巨獸突兀巨石蹲
香木一株在岩壁人跡峭絶不可捫呀然雙穴露天半
籠絡萬象將并吞只疑七竅混沌在五竅㤀失兩竅存
神竒遺跡未冺滅至今猶有斧鑿痕雲牀石屏極隈隩
昔有居士常潛蟠避秦不出號徴君美名遂入賢水源
咸通曽為二蛇窟元暢演法蛇輒奔從茲其中建佛刹
棲隠不復聞世喧惜哉此景久埋沒但與釋子安枯禪
次山子厚愛山水探索幽隠窮晨昏朝陽迫迮若就狴
石角禿鬝如遭髠豪篇矜誇過其實稱譽珉石為璵璠
環觀珍寳欲掩有不到勝處天所慳嗟予至此駭未覩
不暇稱讀徒驚歎恨無雄文壓竒怪好事略與二子班
蕪詞願勒岩石上勿使嵗久字滅漫
　　寄題三瑞堂
好在廬陵守年來强健無一麾新佩印三瑞更為圖善
政傳江右飛書到海隅緬懐烏府舊何日笑談俱
　　萍鄉即事
地接長沙近鄉名自古聞毛山千嶂雪玉女一堆雲拱
木扶霄上飛泉觸石分霜風萍實老目斷楚江濆
　　琴高臺懐古
高士遺臺曲澗東俯臨百丈之飛虹雲巻雲舒絶壁下
花開花落空潭中丹砂鍊去山俱寂赤鯉騎歸路不通
嘆息往來車馬客幾人忙處問琴公
　　白面山(在池州府西南山/石如傅粉故名)
白面峯巒碧玉堆故人卜築在巖隈難尋荀鶴舊逰宅
尚有昭明古釣臺滿檻名花紅勝錦一溪流水緑如苔
七閩千里倦逰客兩眼眵昏向此開
　　寄米元章
京城汨沒興如何歸棹翩翩返薜蘿盡室生涯寄京口
滿牀圖籍鎖巖阿六朝人物風流盡千古江山北固多
為借文殊方丈地中間容箇病維摩
　　逰化城寺
級級躋攀險肩輿若上天雲端開净刹峰頂見平田水
石清無價烟霞翠滿前高僧卜居此意欲斷塵緣
　　和秘䦣曝書會詩
宴豆追儒雅簪纓盛禮容中天開壁府左海見鼇峰汗
簡陳三館緗圖煥九重紫微才思敏十吏筆能供
　　六和寺金魚池
全體若金銀深藏如自珍應知貪餌者畢竟是凡鱗
　　隱居南莊
耕春煙一壟釣月水千尋未荒三徑菊不負此生心
　　蒼玉洞(在長/汀縣)
蒼玉門徑濶白雲庭院深鄞江一丈水清可照人心
　　鷲峰院(在汀州/府南)
山前十里入青蒼猿鳥聲中建道場日轉竹隂侵閣冷
水流花片過門香
　　燕窠石
墨窩化石鎖煙苔岩上茆空煙又開塵刼一聲清磬裏
至今猶有燕飛來
　　重湖閣
宫亭彭蠡接揚瀾浩蕩横空六月寒試問風波何似險
老僧只管倚闌干
　　水西示劉尉
役役塵埃倦客情偶逢佳處得閒行憑君為把如椽筆
便向蒼崖記姓名
　　涇溪
蕩漾溪沙深淺間羣山囘抱翠連環扁舟便欲乗流去
直下山門六刺灘
　　　附余良肱和詩
　畫舸夷猶紫翠間暮雲如掃月如環三山六刺須臾
　過恰似嚴陵七里灘
　　過幙溪憶左難當
幙山孤秀幙溪清玉鑑光寒映翠屏今古寥寥何可問
難當遺事在圖經
　　劉遺民釣臺
最愛仙人卧白雲一竿來此釣紅鱗我今不學磻溪叟
行作宗雷社裏人
　　春帖子
昧旦求衣向曉雞蓬萊仗下日將西花添漏鼓三聲逺
柳映春旗一色齊
　　琴高臺懐古
來至涇川十里餘嶄然怪石翠凌虚自慚不是神仙骨
空羨琴高控鯉魚
　　嘉禾驛
旴江清淺見逰鱗百尺飛橋跨碧津行過水南看更好
風光駘蕩百花春
　　孤嶺
鮫綃剪下碧雙垂歸挹清流背紫微北向更登孤嶺去
此身還傍白雲飛
　
　
　
　
　兩宋名賢小集巻七十四
欽定四庫全書
　兩宋名賢小集巻七十五
　　　　　　　　　　　　宋　陳　思　編
　　　　　　　　　　　　元　陳世隆　補
　安岳吟稿(一/)
　馮山字允南蜀之普州人初名獻能嘉祐二年進士
　熙寜末為秘書丞通判梓州終祠部郎中有安岳集
　　春意
賞花不須折一折春思闌飲酒不必醉一醉無餘歡相
知共清賞所屬聊孤彈朝繁坐臨池暮惜行繞欄醒醉
無異趣開落同一觀鄰花隔牆悲憔悴枝葉單鄰翁貪
酩酊疾起春向殘但知芳菲意常作悠久看
　　送鼎倅陳安仁虞部
峨峨陽山民資以仁僭陽欺天不需不神而乞于民泱
泱沅江城繄以寜横流漬川不畜不靈將坎于城暴政
殘俗劇于懷襄猾胥擾民甚于凶荒借公後時吾民㡬
亡舞公入城若旱而雨若霖而晴頌公之還孰靈沅江
孰神陽山
　　和程之才正輔感遇
天理貴自然枉直各有病人情隨所得是非本無定此
身寄軒冕心與萬物競低回就衘䇿跳踢落機穽巧求
固為累矯枉亦過正持之有原本出處一以静所守以
吾道所安以吾命不驟窮馬力決不暴虎性富貴偶而
已勿使憂喜並感遇難我知無言為心聴
　　郊外
杖僻走世喧吟静追古意解巾卧柔碧虚懷揖爽氣漏
竹日脚紅出亭山尖翠偷閒興未足遲遲動歸轡
　　城南
散雪郊外風含晴霧中日江流淺可渡潺湲弄幽石長
堤塵未動遊子念逺適行止慎厥初輪蹄有遺跡
　　和果倅趙袞良弼平江亭
牛峰絶頂凌雲閣形勝潼江照開廓涪水臺中隠几菴
坐對西山横碧落頃嘗登覽放懷抱鈎挂軒窻巻帷幕
氣酣景熟狀不起一片風騷情索寞充城累身倦未出
無事門庭可羅雀翠筠五瑞掃塵土澄照清風易椽薄
平江最好最後到隠几凌雲僅依約屏坐主人跼閒散
長句森森邀我作漳濱病起吟魂耗中散慵來筆鋒弱
鏗金入木將奈何手把新篇空愧怍
　　寄高梁守勾輔元
北按經時出南歸計日趨幽花明澗水細雨潤春途就
歇開新醖催行趁早晡故人休問吏相見且歡娛
　　小溪尉丘君父母年皆九十康强精明尚能讀書
　　挫箴如五六十嵗人相繼受恩命某固未嘗見也
　　亦未嘗聞也因作詩遺丘君且以傳諸士大夫如
　　果未嘗見聞則宜相與樂道其美而形于歌頌云
人間夫婦老難期九十俱全古亦稀滄海蟠桃看結子
碧梧棲鳳久忘歸君恩黄髮頒新誥兒戲青衫著彩衣
一尉三公無此樂百年琴瑟在庭闈
　　寄題希元承詔堂希元恵詩因次其韻
鸑鷟峰前舊隠亭仙翁曾此被弓旌雲山每恨未能到
松桂向人如有情(公自有詩云庭下松/桂栽清陰從此始)共把清尊慙北
海更聴餘論學南榮何須酩酊為真賞歸袖瓊瑰已自
盈
　　壽春穆東美有節亭
淮上仙翁倚嵗寒遶亭閒種碧琅玕林泉莫恨歸時晩
風月偏宜静處看為愛蕭森從葉宻欲令蕃衍放根蟠
階庭已見清隂合更長龍孫百十竿
　　和鄧内翰遊烏奴寺
萬險初離峽三程未到關相歡才把酒偷暇更尋山古
意登臨外人生笑語間一茶遊興盡簫鼓欲催還
　　和新成都知府鄧潤甫温伯内翰道中見寄(與鄧/奉節)
　　(交/承)
畫舸秋離峽長江水齧隄郡樓高送别客袂慘分暌前
後聲難繼升沈分不齊私心嘗有待得意幸相攜千里
聞鳴鳳三年倦割雞一哀纒性命萬事錯端倪英俊聨
翩起清華直上躋平生依筆研俛首失鋤犁同嗜餐秋
菊忘言病夏畦精粗分玉石去住即雲泥近列多鵷鷺
誰人享駃騠徊翔趨鳳閣隱約駕雞栖訓誥資温潤衣
冠出品題風流清憲府威望肅朝閨戲彩江湖樂觀濤
嵗月稽還朝垂拱北易帥華陽西舊徳傾中外歡謡浹
庶黎忽聞旌棨近頓解簿書迷一笑何勝喜高談為少
低長篇追杜老餘論及曹溪把酒聴新闋尋山傍小蹊
欹斜行叠嶂空曠上危梯拾掇留尊俎蕭踈媿糗藜故
人難會遇壯士合悲啼物理紛無定年華去可悽王師
行解甲盟府重盤圭劍外聲文鐸關中息戰鼙時清數
相見寜望胯金犀
　　鄰家婦
鄰家婦一貧復一富舅姑愛憎苦不常憎貧愛冨多心
腸富婦初嫁時身上曄曄生輝光舅姑好財不好義婦
道無復較短長不如貧婦巧且勤巧能養家勤養親君
不見古來烈女傳往往多是貧中人鄰家婦一為烏一
為鴞貧婦慈孝富婦驕
　　和徐之才浮萍
瀟洒春容静飄揺水性柔根從何處起身任此中浮得
地輕依託隨波旋去留潢汚深不采溟渤望空悠花蕊
看還落蕉心久未抽豈如經夜雨便欲障江流晚入吳
歌唱晴邀漢女遊翠連芳草渡寒映緑楊樓碎剪神工
巧平鋪澤國幽微軀烏足道浪跡更誰收踏破閒行鷺
衝開暖上鰌但知能委順何用校稀稠漫欲通河漢寜
虞踐馬牛迸從菱芡密如把芰荷揉寂寂苔成陣紛紛
芥作舟屈騷遺故事湛賦壯前猷蛙躍沾雙股龜行蔽
兩眸聨居如有守逺近亦無求别浦千重恨吟塘萬㸃
愁生涯隨所寓細域浩難籌野色宜茶竈仙姿泛酒甌
清芬傳澗沚餘思滿汀洲暗與蓴絲結多為荇帶鈎豈
専嬉雁鶩自可覆蛟虬助賞名園側含情古道周遡洄
差勝㮣汩沒尚憐漚赴急如趨市逢枯類轉溝吉祥興
霸業美薦格神休為愛常青眼難題㡬白頭新篇盈巨
軸牽强豈能侔
　　與陳萬石
千首詩兼百首文宗韓之子拾遺孫吾鄉此道嗟㡬絶
先世餘風喜僅存三變聲名徒自惜平生襟抱向誰論
相知惟有貧相見撥置窮愁付酒尊
　　送韓存寶閣使
君常慷慨論兵機喜見韓侯定逺歸將畧無窮雖世出
秋毫不犯似君稀封侯氣骨青春在報主功名白日飛
齷齪簿書何所戀擬投儒服換戎衣
　　李待制寄僧詩有歇定之語兼聞有岷峨之遊因
　　作詩以寄之二首
無心宜與物相期既歇須行似不疑出處休將人事説
功名多在老成時胷中白練何妨潔足下青雲豈自知
好取聖賢權進退莫教輕重失毫釐
春遊遊盡欲尋山杖屨岷峨只等閒但放高懷窮物外
不知清譽滿人間經年緑野嘗沈醉㡬日香峯暫往還
自笑塵轅盤未得逍遥無路一追攀
　　求劉忱明復龍圖畫山水
晉唐諸公重小筆高價直與才名俱然多華丹少泉石
清格往往人間無至今百存無一二存者真偽難分區
營丘李成稱絶迹峰巖秀拔非常模穆之灑落亦其亞
玉堂屏上瀟湘圗董屈許范凡數輩隠隠俗氣藏肌膚
乃知山水係絶品筆墨造化非功夫要之文章之緒餘
世上真巧歸吾儒益昌臺府少文字見性文空談毗盧
龍門雪景生坐隅山潛水奥争奔趨倚空直幹鬬孤聳
縁險古道盤縈紆擁衲禪僧對寂寞攜琴朝士來﨑嶇
主人肆筆聊自娛新言黙與天機符公家清白傳數世
經濟滿腹氷霜壺一言不用輒掉臂五年蜀使甘馳驅
時將素毫寫胸臆寜復意外分精麤復古雖清尚許格
(復古詩道寜格/疑其學許也)與可亦壯非燕徒(文與可學燕穆/之然未至也)豈如
公思脱羈束破碎嵩華傾江湖窮冬從公熟窺看愛重
不覺聲嗟呼靈峯北苑助蕭爽雪不到地聲號枯平生
好畫已成癖寜借不喜臨與摹出公門下欠公筆有類
客海遺明珠願公乘興一揮洒束絹數幅光芬敷異時
解組還故廬皎潔將伴林泉軀
　　灩澦堆
巨石當江衝江水皆倒還夏秋水石鬭怒浪高于山長
年欲下峽防石如防姦乘流一無備拳石皆險艱獨使
灩澦誇千載不可刪
　　岑公洞
武龍南浦南秀拔異衆山下有巖洞幽嵌虚隠𤣥關岑
公江陵來一寓不復還養神脱塵滓百嵗如童顔至今
遺像存寂寞空幢幡老栢壯人氣清泉遶回環暫為物
外遊偷向壺中閒叟其静者歟深藏厭喧煩或將避擾
攘甘此石穴艱不虞身後聞夐若高難攀萬事皆偶爾
多在功名間
　　温湯寺
温湯氣如蒸冷泉寒於氷並流不相入洶湧争奔騰佛
廬煥金碧法地何時興二泉洒其間回環清且澄維舟
愛古栢磴道垂千層殿堂絶纎埃瀟洒嚴香燈敲欄施
魚食弄水揺懸藤一掬洗病眼再潄祛煩膺逺訪豈憚
勞勝遊誠可矜
　　送李才元待制二首
直道﨑嶇出禁林江湖長有愛君心五年漢法更張際
千里潼江恵澤深天下鵷鴻方得侣道旁桃李正垂陰
邦人不用留行色滿斾薰風入舜琴
為掾初逢幕府開便將清望屬非才重來門下經年後
始見天邊促召回況有平生餘事業此行高步脱風埃
孤踪已作溝中斷休費工夫為剪裁
　　和苖子居新(缺/)道中
閬水兼山鬭曉光星軺親按古村鄉臨江麥隴烟雲翠
夾道林花錦繡香使㫖天邊勞按察人情車下見歡康
東風相伴行寛詔敢問年來鬢髪蒼
　　寄題榮守岑象求巖起太博清富樓
南樂太守傳詩郵詩題清富城西樓樓中風物畧已盡
行欲模詠難為酬憐公謫官不累意如與萬象同優㳺
扁舟隨分與山水好景散漫無人收昔人知宴不知賞
俗氣未斷烟雲羞凌雲把酒獨長嘯嵗久此地纔風流
公帆南國走欲遍聳秀浩蕩皆窮搜歸來耳目殊未厭
尚恐勝㮣遺遐幽九疑巖洞識元叟三湘泉石封栁侯
名賢到處適所遇非事筆硯搜林丘五年留梓恣登覽
百刹照水江環州得公新篇似相約正上兠率吟清秋
塵中嗜好屑可鄙恨不徑往追公遊他時三老期一笑
愛閒豈是平生謀
　　和周正孺遊醴泉寺蠶叢
衰遲猶有少年心十里名藍共訪尋抹緑郊原逢雨後
殘粧桃李覺春深譁喧歌舞隨流俗瀟洒溪山憶故林
一醉不辭繁上酒簿書迴首費光陰
　　和鄧温伯一首
不獨高文耀世竒曾將宏議振天維誰人才術能争手
自古功名貴及時暫别鵷鴻蓬海上少留旌斾蜀江陲
西州筆硯雖衰落會有中和樂職辭
　　送程嗣恭正基提刑赴闕
從來貴閥多豪俊失在矜持驕與泰白屋寒門亦有人
往往窮愁損英概得時舊恩報不暇安能與語功名會
驊騮擺首倦銜䇿一蹶中途為傷駃簮纓重要畎畆壯
所養既完發亦大磨礱寶刀挫圭璧更向天資才術外
正基太師丞相後學博文清古冠帶天機不露驥盤櫪
雲氣雖升蜃沈海平生胸中未一出萬事食間宜少待
語黙機巧孟軻盗顔色睢盱次山丐世故未能以身殉
家聲欲傳道猶在逺别相知試一言不是向人歌慷慨
　　桐軒
幽軒處清奥前有雙桐起婆娑勢初合修聳意未己葉
分竹巖路根漬石沼水秋聲動素琴曉影覆齋几主人
相對樂性静窮物理純音藏未兆孤幹直不倚安得千
仞禽來哉共棲止
　　竹軒
翠筠清人心愈少愈可愛風騷静中得一室處以泰北
軒隠吟几復與此君對泯黙追古意蕭森散秋籟淡薄
世鮮味俛仰誰與會七賢非吾徒心猶有名在
　　寄題宇文之邵南止亭
公南九亭名止止亭不妄作名何為羣公賦詠得深趣
清絶正與斯人宜鋪張止義到無説使吾下筆先遲疑
聖賢出處無定轍俛仰輕重争毫釐云行非行止非止
由賜狂病淵騫癡公南少年負才術試仕吐出胷中奇
一言齟齬便投袂自道豈欲求人知公卿文章强且起
舉首謝絶無還期傳家萬巻書史樂負郭五里松楸悲
岷峨嘉景照硯席事攪輒醉醒仍詩有時日晏卧不動
鬱鬱經濟藏肝脾太師竹洞枕温洛龍圖藥圃臨清伊
二公止跡不止道力與名教相扶持今君所處近伊洛
道在不必分高卑文章自可敵行事荀孟皆我知為誰
亭非俗亭止非止人物不到西南欺
　　閒讌亭
徹頂造閒讌據欄俯山齋軒窻蔽脩竹磴道懸蒼崖登
臨快雙目應接煩虚懷羣峯病擁閼次第隨天開物色
無定姿變化紛難裁高吟絶儔侣但攜清尊偕物理醉
可一逍遥付齊諧
　　西縣道中
漢水引我行梁山邀我坐山水已清絶舂容碧相和下
馬取酒飲梅飄酒中墮日落醉不去青茸草間卧
　　寶峯亭
益昌萬山間寶峯秀惟獨使臺俯山下氣象互盤覆鬱
勃尚南走回環已西屬古城削千仞危棧轉幾曲錦繡
紛上領琅玕翠揺腹亭榭何參差逺覽意尚局絶頂躋
寶峰超然脱羈束城市截唾落二江可手掬重關固天
險大道不停轂古意劇滿眼人事傷轉足主人始經構
高蹈非絶俗幽懷巻雲霧長嘯動巖谷鳥雀争晚林㝠
㝠有鴻鵠寸步異出處虚心見榮辱屈將經濟才分繼
騷雅躅語黙固可傳誰為寶峰録
　　巴子臺(忠州/)
早渡鳴玉橋竟登巴子臺雲林擁磅礴磴道窮縈迴古
寺不足觀猶有南軒開浩蕩横深溝逶迤環覆杯古人
去我逺萬事隨塵埃赤穴何渺茫青山但崔嵬聞名不
知實此意空悠哉乍到輒復還石滑倦去來苟能厭耳
目未免窮筋骸
　　和湖州文同與可學士見寄
聞乞湖州去交親不與謀京塵收馬足汴水放船頭試
茗春歸渚題詩月滿樓散人吟不盡苕霅一溪秋
　　過永泰文與可宅因寄
數程奔走倦征車喜見蓬仙舊隠居秀氣峯嵐排户牖
清風樓閣鏁圖書一從高步東山起重見深秋少室虚
無計墨君堂上看林間猿鶴共躊躇
　　讀劉賓客外集
七言常愛中山好百首猶存外集多大約晚年知性命
一時清韻入中和森張劍㦸雖無敵隠約瑕疵惜未磨
三遶花欄俱讀盡杜陵回首鬱嵯峨
　　和子駿郎中清江道中
繚繞川原又載馳人情風物共依依膠舟野水涸將盡
捲雨嶺雲寒不飛豈憚長途勞使傳尚尋清景扣禪扉
前山次第看梅發剰帶新年春色歸
　　送滿夷行秀才赴太學
漢唐諸儒經術淺事業不及文章多六經意義失原本
次第疏鑿成江河聖朝羣公盡禹力注海一道横流波
淵源太學得至寶洗出光耀猶鐫磨聖朝徳業貴簡易
一氣自在生中和針醫馬蹄鑿渾沌或恐純粹成雕訛
君方茂年已知道歸涉浩渺登嵯峨置身爵禄慶賞外
人跡斷處逢丘軻
　　八陣蹟
永安宫前瀼西磧萬流峽口争奔激秋濤巻地裂山谷
水落依然陣圖出陣形聚拳六十四傳是武侯親手蹟
斯人管蕭豈足道身在巴東心漢室從容所遇皆法制
浩蕩胸中萬分一陰機暗與天地合壯氣曾將鬼神役
至今千載矻不動渺莽幾深難致詰豈徒豪傑重嘆賞
應有神靈常䕶惜廟偏裸裎七壯士酒炙紛紛走巫覡
萬事顛倒皆偶然卧龍無處沾餘瀝
　　和子駿郎中文臺
地接松枝絶塞邊星居人户種畬田語音高亢關中俗
風物蕭疎劍外天一失羈縻生保障十分流運費刀泉
閭閻漫作封侯計㡬輩伻圖到上前
　
　
　
　
　
　兩宋名賢小集巻七十五
欽定四庫全書
　兩宋名賢小集巻七十六
　　　　　　　　　　　　宋　陳　思　編
　　　　　　　　　　　　元　陳世隆　補
　安岳吟稿(二/)
　　送范百禄子功學士知諫院二首
天庭高議破羣姦先帝曾將侍從班談笑一辭雙闕去
縉紳遺恨十年間傾朝每憶劉蕡對側席纔聞賈誼還
言貴逡巡非久計行看鳴玉上鼇山
聖賢中道意何如歴歴樊川論諫書要在致君成徳業
不當沽直徇名譽平生忠義傾心際後日經綸試手初
得意古人多氣義彈冠應有舊簪裾
　　和蒲安行題鮮于秀才山居
羣峯屋背猿烏啼二江門前鷗鷺飛雅聞君居頗竒絶
長恨不到心依依仙翁落拓少拘檢解舞石上凌秋輝
整冠投袂或云起塵土一踏何時歸
　　送梓漕李竦端臣赴闕
道途去無窮嵗序嗟易改相知念逺别遇物增感慨悲
歡勞寸心喣沫異江海南歸得嘉報迅棹若旋凱機穽
觸不發神明怳猶在名因去愈重事雖晚可待去就勿
自謀㝠㝠付真宰
　　寄題合江知縣楊壽祺著作野亭
野亭何處訪仙翁安樂風烟迥不同千里清泉來塞外
四時佳景出山中抽身暫逐禽魚樂放意翻成筆硯工
醉伴逍遥無計去鈎藤新熟荔支紅
　　興州坐卧二仙
莫道真心際混茫豈將生死係存亡已驂雲霧朝丹闕
猶脱衣冠寄異鄉姓氏不傳靈秘録精神長在發圓光
洪肩丘袂攀無及分向塵中到老忙
　　答江安尉鮮于頌野翁
寶峯首相聚錦屏袂一判音容阻良覿嵗月嗟易換我
觀潼江曲君尉瀘水岸到處逢酒徒無人作詩伴南風
洒襟袖佳句適我願汶蜀㡬萬里信息偶中斷三軒風
雅會蕭條各分散孤吟少儔侣衆喙易嘲囋念君同所
嗜户近聲可喚倡酬實相惓牽率豈辭憚亹亹郊籍心
無為簿書亂
　　和李曼修孺職方謝梓守張靖子立龍圖遊春
飲酣起擊劍恥與豪俠遊雍容詩酒歡乃是神仙儔風
騷固有靈造化陰為謀至音苟同調曠世不可求杜陵
思江東洪厓揖浮丘自然風味殊豈特文章優嗟余萬
事拙吟詠心久留自媿蘋藻微恐為王公羞晚遇清河
公采蘭深林幽修孺素䝉益百贈無一酬邂逅相撫掌
踉蹌容擡頭雖然再鼓衰且免三爵憂(見蘭亭/故事)吾儒學
以仕本代親禾麰然多志尚逺擲筆思封侯前時征南
將驅馳出塞溝詩書非無助爵賞不見疇尚能解客嘲
相歡蘋詠洲三術起商鞅一言貴馬周致身果有䇿何
地無餘庥肯使韶濩音變作巴渝謳
　　送蒲安行誠之秘丞興州僉判
春郊散輕靄日出車馬動看君曉裝發送客尊酒重衆
人别良易我别情靡共飛纓轉山曲延頸即成夢雖夢
去奈何不夢存者多一言起相顧慷慨成笑歌清吟散
泉石醉墨蟠雲蘿人生苦汲汲浩如長江波江波西南
流君行方北輈林深足豺虎路廢空亭郵居處常山中
出亦山中游不嗟吾道窮每為斯民憂憂民竟何為從
事猶俛睂晚達十六七萬事懸難知但窮聖賢意莫賦
離騷辭有得常寄我以慰朝夕思
　　和任師中舟中見示
經年雅音曠不聞客衣彼此俱紅塵六月赤日火照地
仙舟艤在交河濱君年四十已顯宦去去榮路無涯津
丈夫未死功業在但使道富何憂貧(師中詩多/言貧故云)
　　寄上潁昌范蜀公(元祐/二年)
大老歸真主前朝遺數公精神時一會出處道皆同起
潞儀刑地煩温燮理功及觀光禄表深見古人風聘幣
來何厚安車願不東光華膺政殿僶俛就祠宫論議高
踰武文章逺繼雄退身無少憾憂國有餘忠几杖誠先
覺衣冠為一空千齡重際遇二聖極優崇將相交遊盛
朝廷禮數隆一星容處士四海望㝠鴻箕潁紛囂外岷
峨氣象中楚詞清更適舜律逺相通(公以古律/定雅樂)庭玉連
城價孫枝百尺桐聖賢今日是河漢㡬時窮晚輩徒瞻
仰先生蓋始終氷霜嚴皎潔塵滓坐消融信史知將貴
聲詩恨不工東齊如見録光彩附垂虹
　　春閒
好景雖心賞多情半睡降春深蜂遶屋晴意鳥臨窻漸
老依花徑無機付酒缸人生求適性何苦自樅樅
　　即事二首
閉户塵縁息忘機眼病除就閒因教子臨老更知書䆉
稏風前稻婆娑雨後蔬窮中方得趣門外已巾車
舊病花浮眼衰容雪到眉風塵憐客久筋力恨歸遲所
得真如夢無厭固已癡不知縁盡處猶有㡬多時
　　和蒲安行誠之見喜新受梓倅
故國連芳草吾親在白雲榮歸慙主父虚語類終軍劍
閣雖吟戀潼江亦喜聞惟愁良友别分手復何云
　　寄潭州何正臣君表待制二首
繡指初從劒外還文章開府冠羣仙忽聞五管傳邊警
又出三湘領使權偃息湖山非久計翺翔鴻鵠待殊遷
不同宣室因循召台輔明時屬少年
高卑鵬鷃分難攀豈意相知邂逅間北海㡬時曽薦鶚
愚公終日尚移山平生冺黙無他技一顧差池已厚顔
猶有功名心尚在鑪錘當手待君還
　　送梓憲胡揆少卿赴闕(方求/宫觀)
富貴一鼎味謂嘗須過食功名萬鈞器負趨少量力不
勝苦爾體不厭傷爾臆誰能達涯涘百動靡一息古人
去我逺獨公抱清識進退處以道始終完無隙車馬切
嚴召江湖正遥憶賢達事如此貪懦猶且惑是豈時俗
知聱牙相緘黙
　　寄上范蜀公二首
去就人兼衆美難侍郎高望肅衣冠每尋當世羣公議
更在清流絶等看屈宋辭多誰傍國漢疎名重只休官
求仁己得無餘憾自向青㝠著羽翰
拱極星文動少微西南風物重光輝平生親友傾心望
共慶功名畢手歸車馬歡聲傳里巷松楸佳氣雜烟霏
長卿兒戲揚雄拙未足公前較是非
　　曲細道中
一溪流石色萬木聳山陰地僻有佳景眼明勞寸心墜
猿猶挂壁驚鳥怱移林莫問去程逺行人方苦吟
　　詠雪
半夜風威壯今朝瑞雪呈徊翔如有待附著不勝輕叠
叠雲篩下畨畨雨簇成雕鐫非衆巧融結似無精河漢
潛欺沒乾坤欲混并漫空雖潔白觸處已縱横枯茂全
糚出窪隆一概平參差相掩覆散亂或逢迎逺岫依稀
失高松獨自榮光明通鬼穴肅殺下天兵揮霍偏隨馬
憑凌或遶城威稜生劍㦸物色儼冠纓樓閣危將墮烏
鳶禁不鳴巖封蹲豹起岸斷蟄龍驚地軸猶疑折林梢
不易擎濃寒排瘴毒和氣入春耕雖學峨峨勢其如薄
薄名暗消知地暖坐對覺神清交砑當門舞玲瓏照眼
明味宜茶品試力與酒權争佳景誰能賞幽吟似有情
開尊煩㸃綴喣筆為題評舊説三農慶量深一尺盈憂
民心正切擊缶助歡聲
　　寄上北京文侍郎
四紀三朝㑹遇同陪京猶望節旄雄欲知元老經綸迹
盡在生民鼓舞中漢府重歸黄閣相商山難訪紫芝翁
陶鈞末士慚無報惟解聲詩冩至公
　　和朱牧宣徳
英游相聚日相歡休唱還家蜀道難為愛尊前文字飲
不知門外雪霜寒酒酣依約羣仙夢談極飛揚巨海瀾
從此追隨頻笑語莫教憔悴恥儒冠
　　和題成都諸公唱和集
諸公高詠蜀人編唱和春容近百篇厚重江山藏古氣
軒翔鵰鶚在秋天不徒神物陰相䕶兼有風謡樂共傳
誰謂開元新集好退之題後始完全
　　瞿塘峽
勝絶瞿塘險西陵古地形巴江深洞穴蜀主舊門庭王
氣吞三峽神功出五丁斜長天一綫相對石雙屏瀑擊
巖巒瘦雲蒸草木腥衆流趨灩澦逺意會滄溟顧盼如
無地幽陰似有靈白鹽懸日月黒石鼓雷霆鑱鑿餘痕
在高深巨勢停魚龍憑險怪烟霧鏁沈冥念昔窮探賾
常言駭視聴波濤同激箭舟檝劇奔星倒挂傷猿足横
飛羨鳥翎死生期一瞬出沒類浮萍葉上憑忠信胸中
混醉醒人烟逢瀼岸語笑落沙汀瀝酒重灘下回頭萬
仞青停橈詢故老借筆潤圖經二孟連稱帝三川恃建
瓴關防雖鞏固基業旋飄零藝祖收長策神旗指不寜
彦疇空死節曹翰首開扃五嶺劉歸國重湖馬就刑磨
崕誰刻此逺續孟陽銘
　　施州道上遇雪
易下山中雪初寒塞上途郵燈催客起澗水雜猿呼密
綴林驚秀輕䝉石變枯無人來冩取十幅李成圖
　　寄新先輩蹇頎子長書記
年少才華自不羣果然飛步出常倫漢廷大對無雙手
(聞子長累/考中狀元)蜀學巍科第四人(吾蜀李公素楊元素王宣/義與子長皆第二人也)
暫屈鵷鸞栖枳棘行看鵰鶚離風塵東川佳氣因相待
共作榮歸晝錦春
　　和楊壽祺承事見寄
道屈文章價不低誤傳新句落天西忽聞命駕趨雲棧
猶憶同舟上井溪争嘆科名淹奮發誰憐簿領困沈迷
相逢且約嘉陵酒為洗關中數尺泥
　　丁夘除夜
庭罷驅儺戲門收爆竹盤酒香添臘味夜氣雜春寒嵗
序張燈守人情遇節歡明朝五十八消息近休官
　　送䕫漕王宗望蟠叟大夫赴闕
君子不苟然每以中道居處身概有常為吏形其餘太
原大夫公使蜀元豐初蜩螗沸清晝交道狼與狙公時
於其間素藴唯所攄紛擾目不瞬開濟心自如蜀人恃
以安至今芬名譽更駕漕三峽應手民瘼除適逢恵澤
新禁網闊且疎攫噬化為麟奔馳不能車公無異他日
法度方得疏均齊即人心簡易平徭書天邊促嚴召嵗
晚巾歸輿老成坐廟堂收實攘浮虚有常豈易得得見
將已歟行看步臺省自可風簪裾非才共封畧況舊游
門閭贈行期有知知公當知余
　　送利漕劉明復朝議
中山元魏後數世十三傳皆在河南塟初從代北遷中
書謀定䇿(環雋字仲賢/魏中書侍郎)大理力扶顛(坦字寛夫隋/大理寺卿)渝國
乘機日(政㑹封/渝國公)唐公起義年議高都尉識(𤣥字深之太/宗駙馬都尉)
名累侍郎賢(奇天官侍郎/死羅織獄)原武輸期集東阿舊俗悛(聚/字)
(文秀東/阿令)河陰才被詔(藻茂實/河陰令)户部志繩愆(符字端朝/户部侍郎)八
子生中葉(符有八子崇黽崇彛崇望崇魯崇纂􁀙玕珪/崇黽字子長嶺南節度使崇望字希徒左僕)
(射崇魯字郊/文翰林學士)三台共一躔洪洞城不下(玕/)工侍政無前
(珪/)昭輔書儀集明宗禮意全(太常/卿)中丞安出處藝祖首
詳延學士清臺閣咸平起澗瀍斯文醇復古宏議自摧
堅江漢源何巨公侯兆已圓信辭師魯誌佳氣尹樊阡
秘監花儒將緱山酒地仙看公承逺構發迹向孤騫浩
蕩窮經笥縱横信筆椽巾箱遺紫綬(見/譜)伯仲襲青氊辨
論多兵畧澄清累使權鳳鳴雄屏翰鶉首富刀泉詔自
高臺下車隨北斗旋鵷鴻思舊侣嵩少望歸鞭師節頻
輕伏戎腥未一湔朝綱今省户古道日經筵盡是徊翔
地行承咫尺天門施唐棨㦸冠珥漢貂蟬閥閲誰如此
功名盡勉旃慎無從子晉輕去戀伊川(因公之/志而云)孑立棲
遲久深知氣義然人情嘗嵗月物色自風烟士要文章
别詩因譜第編碑陰如可附青玉為雕鐫
　　和陳興州見寄
音信易傳臨一水道途相去隔三州何時尊酒同為會
無補篇章約共休鄉思豁從歸後少貪心宜向静中收
此情惟有君知我不羨人間萬户侯
　　和李獻甫雲頂
舉首看山不到山每來留恨翠微間禪關但有經年約
使傳終無一日閒春到栢林香渺渺雨餘巖漏瀉潺潺
虎溪莫過虚邀客猿鶴鍾峯悵未還
　　和王子巖南平道中寄示
雨隨行色過重闉路有思歸送别人未省幾時趨北闕
且同回首望西鄰(嘗同/在梓)黄花漸近羞重見白酒猶期醉
一巡三峽苦辛嘗欲遍置杯休要問澆醇
　　木門早行
白虎前峰數尺高露華蕭颯滿征袍只知眼底簿書静
豈意山中車馬勞石夾雨餘重按轡草間風動幾横刀
通途聞說無多地踴躍身輕意氣豪
　　題范亦顔聖鄰同年集後
聖鄰生西南豪傑如山東倜儻負竒節脱身起蒿蓬文
章學西漢不作雕篆工東京太學士議論傾羣公高適
遊大梁馬周隠新豐酒酣吐素蜺意氣横烟空翻身落
州縣束手如兒童無人解秋隼摩天看飛沖黄鵠垂兩
翅飲啄雞鶩籠始知命使然甘作㝠㝠終資陽數尺墳
萬事隨秋風相從嘉祐初擊發每兒䝉死生雖云異坎
坷畧已同然猶有子棄孤芳秀珍叢慷慨悲父書收拾
塵土中蘭山四百首玉佩清玲瓏餘文隱圭璧夜氣如
長虹古人身後名乃是不世功蜀士去不朽存者惟卿
雄有能兼斯名昔否今始通聊書附篇末相與傳無窮
　　開州盛山十二題
　　　宿雲亭
基搆白石層風物青山圍野雲戀幽寂長遶軒窗飛
　　　梅嶺
繁梅照溪谷蜂蝶殊未省巖風莫吹落留粧臘前景
　　　茶嶺
新萌雨露濃嶺頭春未足縁雲採擷人争收火前緑
　　　流杯渠
為愛泉石飲屢招賓朋游浮觴來不倚一水循環流
　　　隠月岫
月從海上來清輝長礙山山前愛月人惟愛亭午間
　　　盤石磴
數步即一息始知登山勞盤盤行徹時跡與心俱高
　　　故盧沼
中虚得嘉名水清石環環天邊侍從人來照氷霜顔
　　　琵琶亭
片石胡琴槽構亭事登臨考功閒中樂非好世俗音
　　　桃塢
聞說舊桃塢嵗久無殘枝春信已不到猶有風騷知
　　　繡衣石榻
御史來山中拂石常優游非人勿據兹恐為山人羞
　　　上士泉瓶
為愛禪翁遊潄泉聴泉音何當酌清泠洗我塵垢心
　　　竹巖
倒影蔽山骨引根出巖腹誰人萬仞間團團種青玉
　　愛石堂(并序/)
　　　熈寜八年七月安岳馮山允南至梓始踰月出
　　　篋中文字筆硯求置閒燕處得愛石堂乃前倅
　　　府事秘書丞嘉陽李堯俞所建而石無有也訪
　　　之得雙石筍于北垣下叢篠陰翳中上有王舍
　　　人克真八分書鄭祠部文寶玉箸篆皆自寫其
　　　銘記與詩也拂拭洗剔復歸于堂之中庭屋以
　　　版環以苦竹每公退次第取書巻畧畧誦讀倦
　　　則撫石看王鄭字法清風蕭然古氣襲人既而
　　　又得李記于西廡下噫竒石古字蓋無事于世
　　　俗之用雖時或見賞而廢棄常多豈物理固然
　　　因係之以詩刻于李之碑陰
雙石非梓石厥功置者誰埋沒不知嵗復有賢者知王
分逼漢邕鄭篆源秦斯今人竟未及墨本收清竒文字
相稱古銘記兼以詩鐵畫隱石骨鬱屈蟠蛟螭李丞嗜
竒古見石喜且悲耽耽建華屋落落刋豐碑爾來三十
年堂在石已移幸未仆作橋上有車馬馳缺折從瓦礫
叠為垣牆基一見叢篠間若與平生期清泉去塵垢始
露金玉姿殷勤還兹堂如母逢厥兒對以古書巻環以
秋竹枝勝舍結高義出處相與隨夷齊秉達節顛沛不
少虧豈事燕處玩可為終身規嗟嗟石何有三賞百見
欺好惡凡在人顯晦若有時官滿當捨去棄置無復疑
聊書告神物為我當䕶持
　　送趙悅道參政大資知越州二首
乖崖威重兼之怒正獻純風重以和高世清名公取盡
經邦餘事蜀霑多二江遺愛流長在雙劍銘功壁屢磨
聞向蓬萊指歸路其如朝野共瞻何
徒御紛紛擁劍關蜀人重是送公還欲知千里謳歌意
半在百篇文字間風霰道途方過闕烟霞旌斾更尋山
重來不負扁舟約賀老鑑湖春水閒
　
　兩宋名賢小集巻七十六
欽定四庫全書
　兩宋名賢小集巻七十七
　　　　　　　　　　　　宋　陳　思　編
　　　　　　　　　　　　元　陳世隆　補
　潘邠老小集
　潘大臨字邠老齊安人有柯山集次弟大觀字仲達
　亦入江西派其詩不傳
　　吳熈老所藏風雨圖
我遊匡山夏將杪赤日青天萬山繞忽然風雨動地來
震氣果雷離電遶一川煙靄失東西萬里乾坤錯昏曉
香罏高峰危欲墮石門細路人心𠞰江翻那聞得計魚
木拔豈有安巢鳥須㬰雲過雨脚收依舊晴暉著叢篠
羣山歴歴在眼前恰似憑高日方曉誰將此景入畫圖
數幅生綃盤礴了吳丞此畫絶代無張公此詩古來少
讀詩觀畫興未窮北牕風涼退自公使君意消三伏中
未可鞭箠催青銅
　　贈張聖言畫柯山圖
我昔騎鯨游九州上扣天關望冕旒羣公侍旁好顔色
將順帝㫖成剛柔抱持日月不自獻䝉茸塵土歸家丘
結茅竹間今休已炎暑避舍清飇留屋頭清溪鳴晝夜
當户古木蔽馬牛蒼頭盧兒從高蓋傳呼不到門巷幽
兩公忘言兒袖手驅除睡魔須茶甌誰傳此意到旁郡
解衣槃礴煩張侯張侯落筆妙天下未墜學士之風流
欲見柯山入畫圖丹青知君百不憂黄公不肯直南省
一麾已具東南舟請君援筆待公至畫我迎公竹陰裏
　　題張聖言畫四時景物
我到淮南幾見春一身蓑笠蔽煙雨桃花林裏有人家
疑是柯山最深處
成陰衆木與天參日暮風雨地軸翻曽向廬山問行李
石門西路接僧垣
荻花索索水津津日落空山開霽新松下有人摩詰似
與渠烟火作比鄰
雲䝉山頭雪翻空飛鳥繞樹困號風關山淮水失微路
酒爐曽借衰顔紅
　　題陳徳秀畫四季枕屏圖五首
亂山深處碧波流隔岸垂楊繫小舟無數桃花伴春夢
夢中還作武陵遊
茒簷竹閣枕迴溪栁外平橋拍水低在藻白魚知鷺下
穿林黄雀覺蟬嘶
錦樹連雲爛不收山河風景一畨秋老夫枕簟便涼夜
不比新亭去國愁
江樹溟濛雪暗天似聞寒雁破昏烟相思此夜堪乘興
試問漁翁覔釣船
好景入詩皆可畫未知陳子畫中詩疑公便是褚季野
正爾不言行四時
　　題趙承逺所藏大年畫平逺二首
吳頭楚尾散花洲天濶波雲恰下鷗帝子胸中有江漢
故能風露筆端秋
將軍心眼到滄洲木脱波生一夜秋想得筆端鳬雁足
又添鸂鶒起沙頭
　　江夏别魯直送之宜州
翰墨精神全魏漢文章波瀾似春秋可是中州著不得
江南已逺更宜州
　
　
　
　
　
　
　
　
　
　
　兩宋名賢小集巻七十七
欽定四庫全書
　兩宋名賢小集巻七十八
　　　　　　　　　　　　宋　陳　思　編
　　　　　　　　　　　　元　陳世隆　補
　許文定集
　許將字沖元閩縣人嘉祐中舉進士第一歐陽修讀
　其文曰王沂公輩人也累官知制誥不試而除實神
　宗特命士論榮之契丹以重兵壓境求代地將奉命
　徃館客索地將隨語折之又與肄射將發先破的上
　聞之甚悦遂有意大用之矣進翰林學士權知開封
　府㑹治太學虞藩獄釋諸生無罪者蔡確陷之逮御
　史府踰月方解黜知惲州故事每上元張燈吏必籍
　舊為盗者繫獄將曰是絶其自新之路也悉縱遣之
　召為兵部侍郎屢上言兵事悉中機宜熙寜中西方
　用兵上遣近侍問兵馬之數將立具奏明日上問樞
　臣不能對也將身兼數器雅為上知紹聖初拜門下
　平章事章惇蔡卞方日夜求元祐諸人罪欲舉漢唐
　故事大行誅殛將諫曰本朝治道所以逺過漢唐未
　嘗輒戮大臣也哲宗乃止惇卞又欲發司馬光墓上
　以問將將又曰發人之墓恐非盛徳事上嘉納其言
　將仕三朝寵榮無替當時小人知其陰庇元祐諸君
　子誣以他事出知河南府屢丐致仕奉祠卒諡文定
　　成都運司西園亭詩(十首/)
高牙負北郭芳園路西轉鳥鳴戀故木蘭茁歸新畹坐
延花景深行倚笻枝軟翳然思林木會心不在逺
朱堂俯玉溪玉溪清且幽從公暫偃息撫景空夷猶浮
雲冠圓島白日回方流抵此有光碧何必崑崙洲
重樓起城陰乘高望四極列峰横青天飛雪千里積疑
是空素山冬夏海中白莫怪頻東向上有思歸客
海棠冠蜀花此軒花尤冠紅雲簇蘂細渌水照葉嫩倚
糚宫粉聚叠綺霞光散雨淚㸃春風應懷上林怨
蜀地山四維益州平如掌纍臺鬱臨風坐看月宵上稍
出叢木末始發衆籟爽兹焉暫遊目一覽天地廣
闌干竇溜長䆗窱空埃静修林密總翠盡得錦城景雲
舒青青色風散騷騷影未為夜行人共此晝夜永
引泉注清渠潺潺潄寒玉側出閬風遲驟驚江雨速飛
瀨乍揚白樛木細涵緑晝夜聲不止肯效楚人哭
茅茨以為菴環顧蕭然虚内樂苟自足容人即有餘旁
依修竹密上翳青松株勿言此中陋中有君子居
飛閣出方池修竹見空莽低臨花塢近平覺春波長返
景澄餘暉夕陰帶浮爽從容觀魚樂不減游濠上
翩然溝上亭左右相映帶修柟列翠幄長松偃高蓋地
褊景逾寛處約志彌泰誰知坐嘯問心遊萬物外
　　遊東山和程大卿師孟
東山十里復溪流逺客時時騁望愁泉近榴花深洞口
亭開獅子舊峯頭一州旂色天邊出三館芸香海上留
南北共歌公所憩獨嗟無計共英游
　　東山碧巖亭
舊室曾留古岸邊新亭同賞碧巖前日生獅子峰頭樹
烟伴榴花洞口泉黄葉入秋山出地白雲臨曉海乘天
飄然踪跡今何定别去江湖又一年
　
　
　
　
　
　
　
　
　
　
　
　
　兩宋名賢小集巻七十八
欽定四庫全書
　兩宋名賢小集巻七十九
　　　　　　　　　　　　宋　陳　思　編
　　　　　　　　　　　　元　陳世隆　補
　石曼卿集
　石延年字曼卿先幽州人晉以幽州遺契丹其祖舉
　族南走家宋城延年跌宕任氣節為文勁徤於詩最
　工且善書真宗録二舉進士以為三班奉職延年恥
　不就張知白數竒之曰母老乃擇禄耶延年不得己
　就命厯太子中允同判登聞鼓院嘗上言天下不識
　戰三十餘年請為二邊之備不報及元昊反始思其
　言召見稍用其説延年喜劇飲嘗與劉潜造王氏酒
　樓對飲終日不交一言王氏怪其飲多以為非常人
　益奉美酒希果二人飲啜自若至夕無酒色相揖而
　去眀日都下傳王氏酒樓有二仙來飲己知劉石也
　延年雖酣放若不可攖以世務然與人論天下事是
　非無不當年四十八卒官其一子當時有釋惟儼祕
　演者並工詞章負氣節隠於浮屠與延年友善歐陽
　脩當稱為竒男子云
　　瀑布
飛勢挂嶽頂無時向此傾(此句一作明/珠萬斛傾)玉虹垂地色銀
漢落天聲萬丈寒雲濕干巖暑氣清滄浪何足羡就此
濯塵纓
　　咏春
一氣回元運恩含萬物深隂陽造端數(一作造/化首)天地發
生心有信來還逝無私古到今和風激遺暢南轉入薫
琴
　　曹太尉西征
仁者雖無敵王師尚有征獨乘金廏馬都領鐡林兵肅
氣闗河暮屯煙部落晴旗光秋燒合甲色夜江横士喜
擊中皷軍疑聞後鉦無私乃時雨不殺是天聲濯濯前
誰拒堂堂彼自傾寒踰博望塞春宴隗囂城外使戎心
伏旁資帝道平公還如畫像為贊學班生
　　贈劉潜歸陶丘
丈夫未大用身與仁義閒可宜更聚散風塵摧厥顔君
今歸柯澤路出梁宋間芒碭有吾廬親老待我還羡子
先諧願思親頭鬢斑韶光苦不再溝水長潺湲
　　金鄉張氏園亭
亭館連城敵謝家四時園色鬬眀霞窗迎西渭封侯竹
地接東陵隠士𤓰樂意相闗禽對語生香不㫁樹交花縱
遊㑹約無留事醉待参横月落斜
　　秋夕北樓
秋霽露華清帶水月眀天色白連河夜䦨澄景生㣲動
瑟瑟層颸上下波
　　小桃
生色深紅綬帶長宫簾閒在井欄香母家昇上瑶池品
先得春風半面粧
　　送人遊杬
激激霜風吹黒貂男兒醉别氣飄飄五湖載酒期吳客
六代成詩倍楚橋水荇漸青含晚意江雲初白向春嬌
前秋亦擬錢塘去共㸔龍山八月潮
　　春日樓上
水樹春煙重庭花午影圓人邊無限地鳥外有餘天
　　春隂
寒食少天色春風多栁花倚樓心目亂不覺見棲鴉
　　榴花
王母庭前親見栽張騫偷得下天來誰家巧婦殘針線
一撮生紅熨不開
　　贈劉潛歸陶丘
春老有時回人老不再少草自有時榮髮白不再好人
生不如春髮生不如草可堪送别春草前青春未老人
先老
　　偶成
力振前文覺道孤恥同流輩論榮枯動非仁義何如静
得見機闗不似無孔孟也應輕管晏臯夔未必失唐虞
侯王重問吾何有且自低心混世儒
　　首陽
　　　夷齊在孟津諫伐紂而死于首陽其山在蒲乃
　　　舜都也豈非二子之意何古人之所不思哉
遜國同來訪聖謨適觀争國誓師徒恥生湯武干戈日
寜死唐虞揖讓區大義充身安是餓清魂有所未應無
始終天地亡前後名骨雖雙此行孤
　　寄尹魯師(平陽㑹/中代作)
十年一夢花空委依舊河山損桃李鴈聲北去燕南飛
髙樓日日春風裏眉黛石州山對起嬌波淚落糚如洗
汾河不斷天南流天色無情淡如水
　按古今詩話曼卿死後數年闗永言夢曼卿曰延年
　平生作詩多矣嘗以為平陽代寄篇最得意而世人
　少稱之能令余此詩傳於世者在永言耳永言乃増
　其詞度為迷仙引曲於是人争歌之他日夢曼卿致
　謝焉
　　題趙平叔豹隠堂(在漣/水郡)
熊非清渭逢何暮龍卧南陽去不還追美二公今郡守
蔚然惟在立談間
　　登第後被黜戲作
無才且作三班借請俸争如録事參從此免稱鄉貢進
且須走馬東西南
　按詩話曼卿登第有人訟科塲事覆落者數人曼卿
　在焉方興國寺剋期畢集追所賜勅牒餘人皆泣而
　起獨曼卿解靴還使人露體戴幞頭笑語終席次日
　放黜者例授三班借職戲作此詩大抵皆縮下語耳
　　過内官孫可久别業賦贈
南北占河潤幽深在禁城疊山知逺意辭俸買閒名閉
戸斷蛛網折花移鳥聲誰人識髙趣朝野石渠生
　　再咏小桃
本分桃花寒食前小桃長是上春天二喬二趙俱傾國
女弟嬌强意自先
　　古松
直氣森森恥屈盤鐵衣生澀紫鱗乾影揺千尺龍蛇動
聲撼半天風雨寒蒼蘚静縁離石上緑蘿髙附入雲端
報言帝座掄才者便作明堂一柱看
　　籌筆驛詩
漢室虧皇象乾坤未即寜姦臣與逆子搖嶽復翻溟權
表分江域曹袁鬬夏坰虎奔咸逐逐龍卧獨冥冥從衆
非無術欺孤乃不經惟思恢正道直起復炎靈管樂韜
方略闗徐駭觀聽一言俄拜至三顧已忘形南既清蠻
土東期赤魏庭出師功自著治國志誰銘歴刦兵如水
臨機䇿若瓴舉聲將漬敵横勢欲逾陘仲達恥巾幗辛
毗嚴壁扃可煩親細務遽見墮長星戰地悲陵谷來賢
賞徳刑意中流水逺愁外舊山青想像音徽在侵尋毛
骨醒遲留慕英氣沈歎撫青萍
　兩宋名賢小集巻七十九
欽定四庫全書
　兩宋名賢小集巻八十
　　　　　　　　　　　　宋　陳　思　編
　　　　　　　　　　　　元　陳世隆　補
　青山集
　郭祥正字功父當塗人母夢李白而生少有詩聲梅
　堯臣方擅名一時見而歎曰真白後身也登進士熈
　寧中知武岡縣保信軍節度判官為王安石所詆旋
　以殿中丞致仕後復起判汀州有政聲公餘與郡守
　陳軒觴詠酬酢又知端州棄去隠於縣之青山題所
　居曰醉吟菴著有青山集
　　百嵗王姥自云平生未嘗服藥
不服丹砂不養真老來天與健精神自憐五十頭垂雪
始見人間百嵗人
　　代刺訪厯陽孫守公素
月洗晴江秋愈清扁舟西渡厯陽城漁翁贄見無羔雁
滿䄂盈襟皆月眀
　　遊仙四首
漠漠出寒霧悠悠趨太清珠樓被重綃靈花紛素馨青
衣捧緑章磨丹書姓名為我横玉笛一奏雌龍聲
非塵復非烟氲氲散紫清乃知泠風御翛翛恣遊行忽
逢黄金闕云是玉帝京逍遥侍御者不假精鋭兵
澡心華池液熏手玉樓香一披寳神經衆真共來翔七
言詠良遇至音迭琅琅珍重衞夫人行草記瑤章
仙家無四時瑤草常芬芳五岳倐來爾玉鞭驅鳯皇得
道迭相度不聞嫉賢良所以心無邪人人自年長
　　春日獨酌三首
桃花不觧飲向我如情親迎風更低昻狂殺對酒人桃
無十日花人無百嵗身竟須醒復醉不負花上春
平生最嗜酒况復就花飲眀月正照人吳姬安得寢更
起盡餘杯擊碎珊瑚枕
㡬日待春光春光易衰歇流年信宻移誰能保肌髪何
須秉蠟炬今夕值眀月但願海變酒拍浮長出没歸來
歸去來蓬山有仙闕
　　懐友二首
夕陽在窗户凉氣何處來微風汎庭柯蕭蕭厯空階抱
琴一寫之氷霜濺孤懷但惜對樽酌而無良友偕聊將
幽獨思滔滔寄長淮
晚坐庭樹下凉颸經我懷亦有樽中物佳人殊未來佳
人隔重城誰復為之儕瞻雲雲行天步月月滿階想聞
誦聲作崩騰㵼江淮
　　東湖
東湖北溆水相通千里荷花半白紅冷艶已能消酷暑
暗香時復散清風欲眠别浦無漁艇且倚踈欄學釣翁
雲起仙庭飛晚雨洒然身世出塵籠
　　贈子中修撰
承眀厭直下天來聊寄招亭小謝才珠迸玉盤詩得句
月騰金浪酒盈杯江城未許民心借京國顒瞻召節回
試問行年俱乙亥固應憐我困蒿萊
　　子中修撰叠嶂樓致酒
重山複水碧相連勝地欣逢太守賢欲倒樽罍秋色裏
故邀賓客畫圖邊丹青迥壓王摩詰騷雅仍兼白樂天
莫戀宣城風物美玉堂提取筆如椽
　　次韵陳思道見送之什
誰聼袁宏夜半吟一時傾盖便知心疲駑自信難追驥
秀木從來忌出林巧匠旁觀應縮手眀珠所得已盈衿
嶺頭孤唱思君和著月梅花似縷金
　　六祖大湧泉
金鐶一卓透曹溪禪祖心傳上上機流出山腰蒼兕吼
涌開池面碧綃飛應同霖雨能蘓旱莫比滄浪只濯衣
不願夕陽催我去要隨幽鳥帶雲歸
　　江亭
江亭孤坐乆野望眼偏眀映日浮雲薄揺風細栁輕出
墻新笋熟拍岸晚潮生遣僕沽春酒幽歡取次成
　　幽居
春晚堪行樂幽居獨閉門忘形付詩酒吾道委乾坤壞
壁蝸涎亂殘經䑕跡翻交遊今已絶孤坐欲何言
　　水花
水畔花饒笑歌枝映小亭日光烘欲醉江色冷還醒淺
白渾迷鷺殘紅尚襯萍幽人頗蕭索此地要頻經
　　王元常家蔵鍾隠畫三害圖
老鍾筆法何竒古三害精靈一圖聚周生自握蒼精龍
白額長蛟甘喪沮危橋跨水壓波濤巨木翻風暝烟霧
挺然獨徃知忘軀敢謂誅邪天地助三日生還動閭里
千載遺蹤存絹素薄蝕已更人仰之自古賢豪遺細故
何獨今人無此人已覺丹青有深趣江南印璽尚如新
國破蒼茫畫誰付一圖分裂蔵三家離合悠悠嵗時度
只今皆屬丞相孫挂向髙堂邀客顧倐然風雲駕霹靂
雨來平地銀潢注珍綈收蔵巻不徹直恐變化復入江
湖去
　　謝鍾離中散惠草書
丈人行草天下無體兼衆善精神俱少年㺯翰今懸車
一幅不博千眀珠墨池翻瀾化鯨魚老木半折傾藤枯
霜天一陣來雁鶩荒陂數㸃眠鷗鳬換鵞瘞鶴雖已矣
折釵劔舞成須臾心通造物乃神速伯英懷素真其徒
邇來作我醉吟賛寳藏二妙歸江湖要將垂法數百載
摩挲青玉親傳摹文人善吟仍善奕名譽豈止專能書
名譽豈止專能書皎如皓雪盈氷壺
　　溪岸
溪岸逢春暮柔條儘意攀輕鷗翔近渚好鳥響空山小
艇長欹側孤雲自徃還逺遊成底事白首憶鄉闗
　　客問
來時麥未吐今見秀盈畦投穽還遭石登雲孰有梯爾
䜛徒似錦吾醉只如泥行止無勞問空山杜宇啼
　　松風
夜寂松風度魂清客枕寒琴聲傳不盡詩句寫應難驟
雨傾瑤砌真珠落玉盤隱居如可訪吾欲跨翔鸞
　　寓館
一徑松隂合重門院落深客來聽鵲喜春過惜鶯吟風
月時經檻塵埃不到襟黄庭㸔在手白雪任盈簮
　　深夜
四天垂翠碧一水湛星辰寂寞殊方夜漂流片葉身帝
鄉勞夢想客路只風塵鐘鼔還催曉深慙釣渭濱
　　石室後遊
七星山色碧離離山下空巖世所希不獨霧深知豹隠
有時水長見龍歸方牀瑩潔仙人座文石縱横織女機
旋剔蒼苔辨陳迹李邕詞翰亦依稀
　　留湯主簿小飲
窮荒得見故人稀話舊還驚嵗月飛君有兒孫能力學
我無金谷可言歸靈仙觀裏黄柑熟宋石江頭白蟹肥
北望何時同此樂暫留行棹莫相違
　　次韵陳文思見寄
星灣髙㑹豈能忘萬丈離愁寸寸量東閣賦梅攄錦繡
南山射虎凛氷霜功名未得封千户耕鑿何由共一鄉
春蕨秋鱸味偏美時聼社鼓醉淋浪
　　次韵林辨之長官送别之什
十年相識跡非踈今日江亭歎别車牢落名聲䜛謗後
支離形影瘴氛餘從來仕路誰能捨却返家園欲自如
烟浪一舟無長物罷官只似到官初
　　謝洪甫黄安中尚書惠雙泉二首
北風遮莫阻歸舟公有雙泉慰客愁玉斗貯來雲尚凍
金焦傾處蟻爭浮黄花遙想東籬畔白浪正翻南浦頭
醉魄忽成蝴蝶夢却尋春色到皇州
北風變冷水歸瀯南浦扁舟未得行孤雁叫雲詩膽碎
怒濤舂岸客魂驚誰陪髙論應懸榻想有雄詞欲膾鯨
病骨支離難強起尚䝉樽酒慰餘生
　　和敦復留題池州㺯水亭
我寄江南隠數為㺯水遊讀君㺯水篇感慨攀巢由赤
脚踏雲雨投竿玩河洲鷗鳥不見猜飛舞相應酧誰傾
百斛珠跳躑無復收一發海客秘爛副貧家求李杜縮
光焰王謝慙風流開巻起予興飄欲乗桴浮如觀秋浦
圖晚景入兩眸愛之不能捨饑魚適吞鈎嘗置几案間
出没窺嵓幽一别㡬何時嵗月已十周跡滯若匣劍綉
澀不可抽何當隨君車吟哦與君侔
　　謝胡丞寄錫泉十瓶
憐我酷嗜茗逺分名山泉兹山固多錫泉味甘尤偏幸
遇佳客便十缸附輕船開缸潄清冷不待同茗煎想君
民事休時時造泉邊入碾龍鳯碎浮甌乳花圓一啜未
能止七杯誇玉川兩腋生清風飛逐蓬萊仙江心與谷
口校之孰為妍欲報吾子惠仍思陸生賢
　　答魏椽招飲
我欲招魏子小山嘗白醪月華雖未滿已覺秋風髙何
物侑樽酌肥鱸并蟹螯一飲洗百憂軒冕稍可逃此語
未及發辱君先見要乃知志趣同盍簮皆後僚亦應喚
舞娥紅雲欲飛飄不然避謗傷淡話傾漁樵期歸一酩
酊世事如芭蕉
　　和陳椽效陶齋
君欲效陶潜超然異冷趣開齋即吾廬欣欣同所慕潜
魚不羣遊栖鳥不返顧無意亦無我何思復何慮遂超
羲皇上日夕自休裕百年能㡬何不知嵗云莫終當隨
白雲悠悠北山去
　　送楊伯玉還京
伯玉𢎞農侯頎頎真丈夫首雖峩武弁滿腹藏詩書三
年監部兵一日云觧符考之閭井言公亷卒如初未嘗
害一物縱捨乃有餘我方卧空屋坦跣與世踈感君數
相過晨坐定及晡新詩并美酒問遺無時無老境重可
惜逺别復何如羡君五福全客官奚拘拘子孫既禄仕
京城富園閭精神趂強健優遊早懸車祝君可以歸為
君吟歸與
　　訪林居士
門無車馬緑生苔今日軒窗為我開邂逅同為方外客
得攜笻杖等閒來
　　白蓮禪師北軒
家風清白世相傳自小能吟晚好禪瀟洒一軒無長物
荔枝茶品冩遺篇
　　齋公長老卧雲軒
雲本無心師亦閒閒身聊卧白雲間白雲不滅身長在
時徃香䑓請供還
　　睡起
睡覺紗厨酒尚醺老來詩句怯題春冥搜一夜添華髪
不認青銅鑑裏人
　　仲春櫻桃下同許損之小飲因以贈之
君不見古人悲歌愁殺人一片花飛減却春徑須沽取
就花飲暫時爛醉陶天真借令黄金大于斗豈買人間
百年夀但願青春永不歸更得滄溟化濃酒朝酌弗乾
暮傾弗竭東向扶桑採日枝西入瑶池浴眀月梧桐三
尺安足弹重華去矣薫風寒夷齊耻食首陽粟屈子徒
佩瀟湘蘭噫吁千古賢與愚同歸一死胡為乎共君極
飲旦爛醉指㸃世路皆虛無許損之爾為我滿斟我為
爾髙吟相逢莫恨晚結交貴知心坐㸔南山一片霧忽
成千里萬里之春隂
　　左蠡亭重九夕同東美玩月勸酒
平生㸔月無今宵一亭危在山之椒下瞰揚瀾連左蠡
白琉璃地覆鮫綃欲披錦袍搥鼓過世無賀老誰相和
屈原憔悴湘水濱夷齊自守西山餓且來登髙望眀月
拂拂霜風濯煩熱身心都在清凉宫一㸃無塵光皎潔
與君同遊執君手况逢令節當重九不憂短髪還吹帽
頭上有巾先漉酒飲醇酒望眀月我歸姑孰溪君赴黄
金闕眀年此㑹知誰健細㸔茱萸莫輕别
　　西山謠寄潘延之先生
男兒無成羈薄禄日月相推猶轉轂誰向生前悟此生
西山山人挂冠速買田築室臨西山時來石上横琴弹
千古萬古治亂事一曲兩曲頓挫松風寒門前禾熟醖
美酒故人車馬留盤桓榮亦不足貴辱亦不我干但願
青山緑水兩不變醉醒自得窮觀玩名落人間非所欲
閉門且喜辭憂患君不見李太白朝為酒家仙暮作金
鑾客醉裏題詩宫妾扶自謂遇君今古無一朝䜛言入
君耳夜郎逺謫吟魂孤到死空言竟何補何如道行及
妻子西山人孰可比晴空矯矯孤雲飛欲徃扳援無路
岐
　　贈陳懶散
懶散翁何怪竒形容磊落似元亮情性孤髙如伯夷靈
䑓瑩澈軒轅鏡妍醜莫辨毫與釐生涯只寄一壺酒萬
事掉頭予亦知或乘爛醉説儒佛風雲座上騰蛟螭顯
晦自任不可測頭角變化將有時驚人一鳴冲天一飛
豈能齪齪事小隠堯舜君臣方有為嬾散勿懶散石渠
金馬須翁馳
　　和倪敦復觀梅二首
聞説觀梅借燭光今宵為我更開觴月來枝上氷生艶
風過梢頭玉有香羌笛㡬聲傳舊曲菱花一夜照繁粧
坐中老杜凌何遜索酒題詩思欲狂
江月江梅鬬冷光就梅臨月舉瑤觴素娥未許風搖影
青帝寧容蝶採香迢逓一聲羌笛怨輕盈千㸃玉人粧
出塵標格情多少東閣曽令杜甫狂
　　題方處士巻尾
子陵獨徃已千年處士重來把一竿治亂不同非我計
文章聊許後人㸔璞中美玉誰彫琢潭底神龍㑹屈盤
七世有孫方遇主風流長在㵼驚湍
　　重陽懷厯陽孫公素太守
重陽應與客登臨隔水無縁預盍簮濁瓮撥醅初汎蟻
佳人纎手鬭挼金南來縱有鷄山賞北望頻興魏闕心
安得快風吹我去勇提椽筆伴君吟
　　公素送酒復次前韻和答
惨别城東秋未深相思白髪已盈簮逺分酒味須頹玉
正是秋香欲散金潤澤生民公有志浮沉末路我無心
扁舟眀發穿南斗聊學滄浪漁父吟
　　送賈眀叔侍御守宣
直節忠言乆不聞堂堂今見賈生孫老姦去位朝廷正
聖母憐才德業尊句水曉光塵不染敬山秋色玉無痕
北樓把酒頻邀客紫詔傳呼下國門
　　碧溪亭
山光與溪色一碧㵼雲中倚檻乆未去更聽松上風
　　月
安得妙畫師畫取眀月夜將期月暗時展向松窗下
　　自釋二首
去日不可追來日已無多衰頹復自念遷謝當奈何賢
達并愚賤百嵗同消磨不如詠觴酌徘徊盼庭柯流翠
自成幄好風時經過憎愛理兼忘虛淡神所和運盡即
隨盡葬骨南山坡
遭時如堯舜擊壤歡且歌歸田尚叨禄天寵固已多敢
復邀長年萬景隨流波有酒即觴酌風日眷清和俯悲
秦晉士含饑避干戈
　　題化城寺新公清風亭用李白原韵
唐時升老亭剪棘今重開南瞻峨嵋闕北峙凌歊䑓新
公將家子為僧亦多才譬彼獨鶴唳安用羣鷄猜或彈
玉軫琴傾耳濯纎埃清風不知處冷冽時時來吹雲雲
窈窕吹月月徘徊幽人許共賞渇心咀珍梅了然得真
味塵魔自崩推令姪人豪杰書名駭奔雷(其姪冲/雅善書)禪談
屢終乆茗酌無餘杯還歌太白篇事徃良可哀古今倘
同轍浩氣不寒灰
　追和李白姑孰十詠
　　姑孰溪
源從丹湖來奔流朝北極雙橋跨長虹千艘濟民食月
華動清曉岸栁揺行色文王未出獵垂竿人莫識
　　丹陽湖
湖光際長天永日微風止菱歌一舟去雪陣羣鷗起荷
香迷近逺秋色瑩表裏試問賀季真何如鏡湖水
　　謝公宅
山腰存廢址昔是元暉宅林藏幽鳥聲月㺯野棠白髙
賢百年盡遺事千古積此興欲誰論摩挲問磐石
　　凌歊䑓
髙䑓築千尋勝景供逺目雲烟䕶城郭吳楚接川陸不
知歌舞散雌鳯叫空竹鬼火照殘碑應有精靈讀
　　栢公井
環宫鑿九井井深泉不竭舊甃缺瓊瑶新苔荒嵗月重
吟太白題興自相公發我欲喚嫦娥團圓伴澄澈
　　慈姆竹
一種碧琅玕攢根繞蒼島濃隂不透日宻幄得春早笙
隨緱氏仙釣入磻溪好欲識化龍蛇唯應雪霜保
　　望夫山
登髙望天涯化石與君别秋鬢霜露深春山薜蘿發旅
雁只空飛悲咽長不絶行客歸去來芳心可休歇
　　牛渚磯
長江㵼危磯雷怒安可向烟雲忽藏月鯨鯢互噴浪朱
衣吐犀火丹青豈能狀引杯聊醉吟徑卧巨鼇上
　　靈墟山
仙人赴金闕靈墟躡髙路空見白雲飛想乘黄鶴去月
冷步虚壇苔深煉丹處塵寰欲何為光隂等閒度
　　天門山
巨靈擘蒼山勢分金闕對月引曉嵐交江翻寒影碎雙
鳬落人間千㠶出天外我欲往髙吟凌虚踏煙靄
　　送錢朝請還䑓
銓選相逢弱冠前竹符分得各皤然開樽且喜君尤健
問舍應輸我最先北上有心思報國南來無物載歸船
氷清世澤源流大須享人間五福全
　　蕪隂北寺檜軒
青幢碧盖儼天成翠色濛濛滴畫楹禪客自陪千嵗老
遊人時把一樽傾耻隨桃李春風短奪得松篁夜氣清
安有鬼仙提巨筆不容左紐獨傳名
　　病中先寄慎宰閻公達承議
松檟相望孰俊名髙才暫屈浚蒲城公庭寂寂無留訟
四野熈熈有讓耕未作鹽梅調鼎鼐且鏗金玉直蓬瀛
病骸尚阻趨東閣懷抱思君為一傾
　　陪朱行中龍圖飲澄惠院二首
寒烟淡日滿滄洲䑓榭相通一徑幽志欲吞吳嗟隔水
力能存魏宻藏舟紙窗趂曉開黄巻蒲葉涵春付白鷗
千載廢興何可問一樽濁酒更遲留
島嶼回環水遶堤碧蘆青荇宻相依凌風戰艦知何處
落日遊人尚未歸細細佛香時入座雙雙沙鳥静忘機
使君自是蓬萊客倚遍䦨干戀翠微
　　小池白鷺
白鷺白如銀窺魚意思馴此中無彈弋莫厭徃來頻
　
　兩宋名賢小集巻八十
欽定四庫全書
　兩宋名賢小集巻八十一
　　　　　　　　　　　　宋　陳　思　編
　　　　　　　　　　　　元　陳世隆　補
　青山集
　　山中吟
山中吟白日長碧霄泉暖菖蒲香仙翁勸我採為食登
髙遂覺足力強登髙望逺逺思發春風浩浩天茫茫美
人一别隔滄海青鳥寄與雙眀璫青鳥東飛亦不返草
色緑縟雲徜徉草色㡬回緑雲飛無故鄉魂迷夢斷
竟何在山中吟白日長
　　山中樂
尋山佳興發一夜渡江月首到廬江元放家水洞清光
數毫髪愛之便欲乆棲息又聞靈仙之境敞金闕清風
吹我衣不覺過皖溪危梁千步玉虹卧松行十里青龍
歸烟霞繞脚變眀晦忽見殿閣鋪琉璃重簷却在雲漢
上倚欄俯視白日低虚庭自作簫籟響屋角更無飛鳥
飛霓旙重重蔽真馭仿彿遙見星文垂長廊紗籠絶筆
畫老龜稳載青瑤碑更逢逍遥不死客齒清髪翠桃花
肌蕭䑓可到亦非逺雲間况有白鹿騎細窺絶景輒大
笑吾曹何事塵中為安得良田三百畝可以飽我妻與
兒長年只在名山裏萬事紛紛都不知
　　賞蓮
濯濯水中華香艶勝蘋藻英英泥中根潔素常自保房
實又堪食無一不為好乃知金仙經譬喻肆論討遊焉
集賓僚賞咏固宜早一朝霜颷至莖葉變枯槁抑亦如
佳人妍媚忽衰老顧盼豈復憐棄置不足道幽懐向君
開芳樽為傾倒木末誰能搴愁烟起孤島
　　雙泉軒贈太平守梁正叔
開池得雙泉因泉構華屋池中種菱荇池上列花竹與
春蘸新紅遇風揺净緑輕鷗自飛舞纎鱗隨出縮操舟
徃江海端憂龍蜃觸巻衣入山林而防虎狼欲豈如一
凭欄俯仰快心目朝吟吟有餘暮醉醉不足雙泉長涓
涓比公享天禄公歸民懷公聼我雙泉曲
　　淮南韓魏公新祠
新祠重見舊風標儀鳯無聲立紫霄富貴榮華垂四紀
功名事迹冠三朝月移簾影燈長在春散庭隂木未喬
何獨斯民懷惠愛帝詞天篆刻琨瑶
　　韶州唐張文獻公祠堂
文獻頎頎學問該可憐為相遇嫌猜當年致主陳金鏡
後世空祠見鐡胎武水直疑龍卧乆韶山時想鶴歸來
我朝繼有襄公出誰道南方乏美材
　　南豐道中
前溪淡淡日落後山靄靄雲歸桃花不知客恨一片飛
上征衣
　　感懷寄泉守陳君舉大夫
柴門永日泪沾巾事與心違漸失真家住江南㡬萬里
身留海上已三春眀時枉作銜寃客皓首翻為哭子人
多謝泉州賢府主數將書札問悲辛
　　攜茶訪徐彦醇助教
蓬蓽蕭然一畝宫生涯四壁有清風鄉閭髙行終無玷
場屋遺才誤至公書巻五車心盡記年華八十耳猶聰
滿杯雪液聊分酌别後音塵豈易通
　　白蓮院觀蔡君謨遺迹
盤屈龍蛇未奮身老禪當日亦知人來趨蓮幕文章客
去作金鑾侍從臣物外論交終不泯壁間題字尚如新
年年楊栁春先緑誰復多情與望春
　　開元禪寺
三寺参差見刹竿(東塔天王開/元三寺相隣)開元形勝據龍蟠樓䑓
影落青霄險鐘磬聲傳碧澗寒物物有縁香供盛塵塵
無碍法筵寛欲隨大士披華藏北斗容身不亦難
　　小閣夜眺
白日塵寰憂思深夜登危閣觧煩襟空江雲盡月涵璧
絶壑風生松奏琴佳客不來分坐賞濁謬誰為此時斟
疎鐘輒莫催清曉吾欲凴欄更一吟
　　南山晚步即題王祖聖南澗樓清斯亭
雨過南山紫翠深團團仙露洒衣襟碧雲影裏寒猿嘯
玉澗聲中怨鶴吟期赴前林同茗酌倦投盤石揀蘿隂
憑誰寄語謝康樂安用披榛故逺尋
平昔朱衣駕兩轓髙樓歸隱卧雲泉文章未許矜盤谷
水墨無勞畫輞川春日半晴花照地秋風入夜鴈連天
燒丹辟穀非吾事能逺塵寰即是仙
松徑松溪溪水深水光澄碧倒松隂浮盃可酌劉伶酒
坐石仍彈靖節琴無數輕鷗隨出處幾畨佳客伴登臨
自嗟羅網何時脫往濯塵纓為一吟
　　贈武平許令
昔拜先翁滙水濱存亡回首幾經春鳯毛今喜為花縣
鶴髪誰嗟困客塵篋有贈篇長取讀心藏遺徳尚如新
源源世澤來無盡桂籍傳家己四人
　　次韻無逸長老秋居見寄
榕樹蕭蕭一徑深門庭秋盡紫苔侵能依幻質尋元覺
黙運真悲㧞衆沈有想願分香界飯忘言求出世間心
旃檀漫把壚中爇無盡無邊結寳隂
　　追和紫霞翁紀夢二首
乗雲親到紫皇家不是人間舊物華四座散香春結盖
一墀栽玉曉生花入盤仙李皆含露出鼎騠金尚帶砂
偶對吟牋追昔事猶疑鸞鳯數行斜
笑上蓬萊第一山葱蒼半落有無間金雲璧月夜何永
王殿珠樓人盡閒五嶽已能超險路九天從此造元闗
回頭為問桃源客底事鷄鳴便欲還
　　傷春二首
臘月花開盡中春不見花栁隂空拂地草色漫平沙客
路心常折僧窓鬢自華故鄉何處是瘴海暗天涯
春雨時時暗春花眼未經生涯隨過鳥世態委浮萍瘴
霧何由避蠻歌不忍聼誰家有醇酒吾欲醉兼醒
　　獨醒
野性惟憐酒無聊遂獨醒風塵雙白鬢天地一青萍鵬
鳥寧須賦離騷未是經回頭付陳迹終欲醉冥冥
　　邸報
立法新三省論材只數公簿書期㑹正風俗見聞同民
物瘡痍後朝廷氣㮣中不才思獻賦天路恐難通
　　自遣
骨相殊屯賤無官只有階平生萍梗遇兩鬢雪霜排去
國腸空㫁求田心未諧新交莫相笑中立一枝柴
　　雨過
雨過添幽事褰裳步暖沙竹梢含浄霧藤刺罥輕槎鸂
鶒雙隨浪蜻蜓對覔花老夫詩思愜頗覺日沉車
　　屏迹
屏跡已恨晚疲軀今自由百年無七十一日有千憂覔
酒開青眼憑詩遣白頭莫言賓客少池上兩三鷗
　　入承天觀
飄飄飛盖入仙山樓閣初逢碧靄間為問蟠桃今熟未
客來一食欲忘還
雲舒雲巻曉風凉千尺松梢鶴唳長昨夜月宫飄桂子
至今樓殿帶天香
　　出觀
沈沈樓殿五雲藏草木長春水石香一榻可能容我住
桃源迷路笑漁郎
　　呈同行黎東美朝散
風日蕭蕭暑氣無艪聲相逐轉江湖西山廬阜青如淀
應有新詩入畫圖
　　儲溪懷亡友
秋風入夜透征衣㸃㸃漁燈各自歸投老重來江上泊
廬山如舊故人非
　　入萬杉
翠靄紛紛蔽一嵓何年人種萬株杉天翁已許虬龍卧
匠石不勞斤斧劖
　　出萬杉
禪庭欲别更遲遲猶戀凉風洒客衣無力便分青嶂住
滿懷空帶白雲歸
　　無客
病乆人情厭經旬客不來簾因風力巻門待月華開栁
上新蟬咽城頭暮角哀勞生隨物化孰免葬蒿萊
　　農事
三嵗悲農事官倉亦已貧勅書雖赦獄恩澤未蘓民南
國供輸大中宵涕泗頻一心隨草木無復念沈淪
　　野望
暑雨收殘候秋雲結薄隂山光翠兼紫水影浄還深竹
宻羣鵶入天空一雁沉興來□白首衰颯愧儒林
　　謝蔣頴叔惠澄心堂紙
李氏三世皆名書古今筆法誰能如澄心堂中畜妙紙
敲氷搗楮唯恐粗當時文物稱第一教勅徃往親涵濡
赫然真龍躍中國僣迹甘就雷霆誅論功行賞盡金玉
唯有此物多贏餘流傳既乆乃珍絶一軸不換千眀珠
樂安御史輙寄我二十五幅無纎汚却疑織女秋夜醉
素段割裂天所須又如美玉纔出璞瑩采射目爭陽烏
握管未得二王法寳紙漫對眀窻鋪廷圭煤麝銅雀瓦
氣象幽雅尤相於坐思厚貺欲為報累旬安得論錙銖
况君才力似韓愈盡當返贈誅奸諛
　　謝餘干陸宰惠李廷圭墨
集仙昔與文忠遊文采聲名喧九州鯤鵬未化忽蹋翼
地老天荒雲海幽箧中嘗秘上賜墨(仁宗所賜/李廷圭墨)紫金泥
印雙脊虯名題廷圭姓氏李此物未省何年留紋如堅
犀刮不動鏗鏗觸硯蒼烟浮蜀牋洒落黒勝漆欲論所
直真難酧麟兒字法肖家學珍綈寳匣深藏收并力截
㫁輙分我始信眀珠今暗投嗟予吟筆乆已閣辨舌倒
巻剛腸柔書陳北闕上印紱志樂南畝親鋤耰得君賜
墨竟何用捧玩反覆増予羞况君髪緑眸子瑩才業自
副朝庭求研磨麝煤染諌草扶掖世病蒼生瘳名成功
遂取上笏世閥光焰垂千秋莫如老鈍黙將死再拜謝
貺長江頭
　　謝王公濟節推惠硯
歙溪之仙洗山骨一輪琢出秋潭月摩挲清潤無纎痕
不學寒光有時缺玉川輙莫愛蝦蟇縱爾觜吻何由齧
隂天着手泉脉生三伏臨之失(去/聲)炎熱又如眀鏡當晴
窻對面森森數毛髪端江品格直頑賤鄴䑓片段多皴
裂中山有客先得之獬豸峩冠為忠血竄身南過洞庭
湖覆舟㡬𦵏蛟龍穴君今贈我誠謂何自愧閒官非補
闕松烟和漆法廷圭玉兔長毫妙諸葛敲氷搗楮出烏
田四物收藏豈虚設乾坤俯仰存赤心誅貶奸諛佑臣
節獨刊五傳扶春秋肻趂時文校工拙更衰更老心更
堅與硯相將不倉卒
　　謝厯陽王守惠新釀
卓犖英才厯陽守年來不得音書乆隔江知我巖户寒
赤泥封送兵厨酒碧玉為壺黄金斗雪樹雲峰作賔友
為君一醉歌陽春空山霹靂龍蛇走只愁君返紫皇家
西望連雲漫搔首
　　石門澗
啟閉何人見湍流一澗分仙家無路入空鎖石樓雲
　　白沙泉
幽泉出白沙流傍野僧家欲試甘香味須烹石鼎茶
　　搗衣
清秋送殘暑隔屋忽聞砧逺震星河夜遥興闗塞心欲
知針縷宻即是泪痕深他日功成後逢人寄好音
　　秋笛
清秋聞笛弄獨立露沾衣天外雲留住水中龍未歸悠
揚聲益苦感激思何㣲不似前春聽梅花片片飛
　　題畢文簡公撰李太白碑隂
清風無根長不死太白髙名亦如此何人謂是王佐才
文簡雄詞㵼秋水賢孫出守鑴長碑碑成字字生光輝
寵承妃子己萌亂翩然鳯鳥來非時出林秀木衆欲殺
納官贖命何其危畫船載酒酌眀月不著漁蓑披錦衣
醉眠天地即衾枕至今荒塜人疑之丈夫闔棺事未定
後三百嵗方逢知知太白文簡公不誇能詩與飲酒惜
其浩氣突兀藏心胷青山老碧洗秋色姑溪濯緑涵春
容太白不見碑可見螭盤龜載傳無窮
　　舟經池州先寄夏寺丞
去年收㠶貴池口聞君髙歌撞玉斗今朝至自大湖南
五溪新事為君談一年徃返七千里鄉國生還真可喜
君家白醪應已熟正好登山賞黄菊
　　寄獻荆州鄭毅夫
李白不愛萬户侯但願一識韓荆州荆州太守古來好
至今文采傳風流鄭公詞賦天下絶殿前落筆鏗琳球
相如嚴謹反枯澀宋玉爛漫隣倡優卓然風格出天造
氷盤洗露銀蟾秋麻衣脱去未十載寳犀飾帶魚懸鈎
道行言聼遇眀主皂盖朱幡寧乆留渚宫風物最蕭洒
酒滿金罍誰獻酧公嘗愛我似李白恨不即往從公遊
醉㸔舞䄂巻眀月夜聼長笛臨髙樓詞源感激㵼江海
筆陣頓挫排戈矛駑駘蹇蹶固已困勉之尚欲追驊騮
一朝公歸坐廊廟致君事業如伊周門䦨從衛愈嚴宻
是時願見應無由行當投印佩長劍夢魂已附西江舟
　　静眀軒
道人得道萬縁灰欄下幽花手自栽終日開軒無客到
清風時引竹聲來
　　再送賈眀叔侍御
宣城重見謝元暉只恐斯民不乆依為報聖眀容諌諍
南牀虚位待公歸
　　宗公香瑩軒
酴醾洞口作新軒香瑩佳名自此傳要是釀為光禄酒
醉來騎鶴上青天
素質曽將蘭麝熏開軒有意待遊人請㸔一架晴空雪
又勝桃源洞裏春
　　藏雲寺酌泉
不到藏雲四十年寺名重換屋新遷清泠不變當時味
只有庭心一眼泉
　　逹觀䑓黄魯直名之二首
戴氏山頭一席平集仙椽筆冩䑓名長江自與天為鏡
不用風雲變晦眀
髙䑓千尺俯江干達觀寧論眼界寛但見青山圍逺水
不知何處是長安
　　承天院清輝閣
一軒誰與冩清輝地近城闉却少知只待中秋深夜㸔
玉蟾低蘸碧琉璃
　　逢東林舊僧
寳陀巖下種松篁舊客欣逢煮术湯憶著東林攜手處
十年添得兩眉霜
　　柴門
水落煙村迥柴門四五家晚風回㫁雁寒雨側幽花世
事紛無己人生自有涯鯨鼇真可釣吾興欲乗槎
　　謝君儀寄新茶
北苑藏和氣生成絶品茶豈宜分旅館只合在仙家㸃
處成雲蕋㸔時變雪花淋浪得新句又勝玉川誇
　　排悶呈元輿
交態非今薄人情自古難弊裘甘我老雄劔請君彈魂
逐雲峰㫁心依酒海寛百年能㡬許日月似跳丸
　　登清音亭二首
已别城樓景還登樹杪亭地髙鄰北斗山逺接南溟蟾
影依雲㫁樵歌隔浦聼客愁安用遣此處可忘形
薄暮杳何適髙髙登古亭地無南國瘴簾巻半空星石
瘦長人立潭空皓雪停短才吟不就終欲付丹青
　　舟經彭澤謁靖節祠
彭澤江邊邑蕭踈靖節祠煙昏鹿皮畫草暗菊花籬詠
徳今千載言歸彼一時男兒要出處此道㡬人知
　　英州烟雨樓
江路分韶廣城樓壓郡東妓歌星漢上客醉水雲中潑
墨天涵暝鋪綃月映空登臨逢此景不復念途窮
　　端門肆赦
藹藹端門紫氣濃巻簾蘭麝散和風星環帝座天澄碧
繖映龍顔日透紅寳扇参差移仗裏金鷄綽約下雲中
恩覃草木先春力萬嵗歡聲合國同
　　追和李白登金陵鳯皇臺二首
綵鳯何年此地遊髙䑓千古自風流寒烟淡淡籠城郭
寳器時時出塜丘舴艋競歸芳草渡鷺鶿羣舞碧蘆洲
重華不返簫韶㫁落日秦淮添客愁
髙䑓不見鳯凰遊望望青天入海流舞罷翠娥同去國
戰殘白骨尚盈丘風揺落日催行櫂潮巻新沙換故洲
結綺臨春無覔處年年芳草向人愁
　　和姜伯輝見贈醉吟畫詩
蒼崖一萬丈中㵼白玉泉飛鳥度不得而我長攀縁洗
盡心地垢吟成元化篇更復有何物一尊當我前忽逢
姜伯輝爽量涵氷淵開談了無迹所得全于天便欲脱
青衫泛我江東船結交要終始相忘復頽然徑呼妙手
畫秋江霜景全氷輪正卓午照影無陂偏誰能騎蹇驢
世路空流連咄哉可以徃揮手從飛仙
　　庭竹
眷此庭中竹羅生横十尋踈踈挺髙節宻宻敷清隂好
風每相過流塵詎能侵其下無蔓草其旁多秀林結根
自得所非髙亦非深誰復採笙簫玉宇思和音
　
　
　
　
　
　
　
　
　
　兩宋名賢小集巻八十一
欽定四庫全書
　兩宋名賢小集巻八十二
　　　　　　　　　　　　宋　陳　思　編
　　　　　　　　　　　　元　陳世隆　補
　歸愚集
　葛立方字常之江隂人諡文康勝仲之子諡文定邲
　之父也天資髙邁博覽諸子百家言詩文信筆抒寫
　不加持擇與弟立象妹壻章道祖同登紹興戊午進
　士累官吏部侍郎因迕時相罷去自號歸愚居士築
　堂三楹扁曰餘慶優游以終老焉
　　避地傷春六絶
一年春事又瓓珊可惜芳菲愁裡㸔慎勿掃花供餵馬
惱人秀色自堪餐
洛陽宫闕半成灰草草花枝濺淚開國色天香消息㫁
粧䑓誰奉紫金杯
枯藤六尺步長阡客裏韶光絶可憐好著青楓重試火
西陽三日突無烟
碧羅天宇亂花稠搔首花隂只重愁頭上無貂堪換酒
開箱頼有鷫鸘裘
石門連日動征鼙花栁無情自繞溪回首故園今好在
杜鵑花落子規啼
菖葉青青杏蕋新牛耕白水一犂匀蒨裙窺愛踈籬晚
不是沉香倚太真
　　天寳三絶
凝碧池頭絃管聲秋槐落葉若為情王維空咏朝天句
誰似當年雷海青
翠輦重登勤政樓紅桃依舊唱凉州但知玉笛傳佳曲
不記鈴聲動客愁
飄渺黄裙墮游水瓓斑錦襪委嵬山臂環留得知何用
羞殺新豐謝阿蠻
　　攜家避地二首
菟裘真可老飄寓失初心去去家山逺行行澤國深光
隂三翼過情緒二毛侵何日干戈定鷗盟得再尋
生身恨晼晚喪亂遺吾遭百嵗大槐過三年空谷逃平
羌無上策醫國付羣豪老大傷篷轉相攜破濁醪
　　鹹倉作呈叔能同官
平生懶作子公書俛首銓曹一紀餘第有神馳招隠館
乆無夢到承眀廬文字真宜覆醬瓿技能只合服鹽車
清才弗悟亦塵役早晚促君登石渠
　　直孺叔用韻見贈再和為謝
異時黌舍共翻書黄巻相從樂有餘十載乖離馳别夢
半生飄蕩失吾廬飲江偶脱胡人馬並海欣逢長者車
軟語蟬聫相勞苦羈遊情緒一浮渠
　　次韻陳文仲
小園邈在古城隂為愛寒葩杖履尋却笑蓬廬簷下客
對花熟睡亦何心
低枝垂蕋逗踈隂不學髯龍幹百尋此去江南知㡬驛
只今誰動故人心
　　大人遊千金訪張仲宗以守舍不得侍行用仲宗
　　韻二首
古寺依烟艇一篙春水深石壇幡轉影玉殿磬流音客
有張公子僧皆支道林行行雲水窟幽夢𣺌難尋
聞道千金好幽人已奠居森森松遶寺汨汨水循渠旅
泊未妨酒長饑猶著書謫仙詩酒地今尚指匡廬
　　和叔才餉酒
百事不掛眼一尊難暫忘伻來須酒聖客至引杯長桑
落開新甕崑崙接舊觴鵝兒黄液重象鼻碧筩香銀海
俄増量金嬰可配漿蟻浮甘㶑灔石飲見温良世事紛
忘去詩情合得嘗醉來庭宇眩醒後竹隂凉釀鄙平原
縣隣防吏部郎糟丘誠可老不用爾聲將
　　次韻蔡仲平察院中秋
素魄經秋分外眀桂枝濃傍蕋宫清人寰散影千山白
愁絶村村砧杵鳴
不是銀河隠半輪滿天散彩絶埃塵幽懷想得如羅隠
耿耿相㸔似故人
　　次韵仲平病間齋祠
居士彈一指森羅萬象皆聊須三昧酒不奉八闗齋雨
罷簾初捲山迎榻自排蕭然忘世慮心境兩相諧
　　次韵林梅卿吏部遊湖
竟日闗心朱墨間西湖好在且偷閒光凌萬頃搖銀海
興愜千鍾倒玉山未辦綵毫書側理只愁赤壁下烏蠻
客兒忽墮池塘句格律都髙漢以還
　　周元舉侍郎梅花次韵三首
不隨羣卉艷陽天㡬樹孤芳玉磵前萬樹偏宜髙士卧
一枝奪得化工權憂虞莫問兵戈滿賞玩要須酒盞先
雖是廣平心似鐡也應作賦詠蕃鮮
山村疑有散花天五出瓊瑤忽滿前地僻聞香尠韓夀
漏深濡蠟照公權賞心共付尊中美索笑誰為席上先
他日成隂子如綻不堪對酒割芳鮮
恠底窮冬雪滿天一枝香艷媚尊前未應黒帝專司殺
誰道青陽獨擅權冷伴素蟾斜弄影輕飛么鳯欲相先
坐中人是王夷甫幽韵青標兩鬬鮮
　　次韻洪慶善同飲道家賞梅
陌上風光驚老眼簇新香韻惱騷人霜晴日淡虚庭裏
玉骨幽貞不嫁春
麝臍飄馥來踈蕋霜女將寒墮瘦枝數朶臈前舒冷艷
催花羯鼓未應知
寒葩脉脉畫堂新同是巡簷索笑人獨把幽姿伴氷雪
舒花結蕋不闗春
立盡黄昏賞玊肌月華無語上踈枝絶憐熟睡含章畔
無限花飛總不知
　　遊衢州烏巨山乾眀寺
烏巨山前談實諦江郎巖畔逗真機白虹示滅知何處
去採山桃人不歸
　　次韻劉卿任飲散感秋之作二首
雲子登塲賽鼓讙村南村北盡黄冠㡬聲乾葉下碧甃
數尺瘦山浮畫攔水落野橋魚網掛月懸煙浦鵲枝寒
新秋愁絶他鄉客衣帶年來如沈寛
華堂不料着野客草服底同章甫冠鷗外翠光清醉眼
尊前爽氣動危欄霜沉紫荇玉奩濶風脱丹林煙髻寒
百榼香醪消萬斛酒中跌宕頼君寛
　　小酌招友時九日
寳篋開緗葉香塵墮柘羅湯鳴簷雨細盞占隴雲多連
日伊蒲塞今朝熱洛河春風入詩腹五字與君哦
眼眀逢九日習氣自多生官冷有閒趣花開無世情元
囂何許是素滻第存名百嵗風狂士東籬且掇英
　　前訪叔才旋䝉賜詩以貧不能留客為愧次韻
一舸風㠶放晚秋訪君幽巷卜淹留緑搖岸栁容如舞
碧蘸溪毛美可羞喜見林宗歡欲絶乆欽阿大語難休
士貧雞黍無勞具謀食何如道可謀
　　和道祖韵
未落天狼未止戈誰能頻擊唾壺歌奕棊聊欲消憂耳
飲酒無如作病何孫紹那憂鄉太逺退之莫嘆日無多
菟裘已向菁山卜從此棲遲到髪皤
　　大人築室將畢道祖亦作宅基治園作四詩示道祖
習隠肯回駕求榮難着鞭有心營緑野無夢到凌烟盞
斚花開裡簷楹鴈落邊氷清仍玉潤共此一山川
篷轉欣初定泛金非我鄉買田無好畤共宅有清漳菱罷
水天接春回花草香邗溝風月地恰悵隔参商
兩地屹相向幽園早辟疆君方林上塢(聞移梅栽于上/塢作梅林甚盛)
吾亦沼横洋鑿翠闢窻户入天棲棟梁東屯寒月夜老
杜只茅堂
世事只如許幽居試樂哉報安知楚竹索笑得江梅岸
放平湖入窻邀逺岫來兩家車馬地莫遣染蒼苔
　　次韵道祖書懷
白雲深處縛柴荆一壑灣環似有情志氣已超名利外
年華難與嵗時衡濁賢清聖時同酌上尾平頭得共評
莫問鶴翎由喙拔此心乆與白鷗盟
　　次韵法觀送紅梅
羅襪初凌一水間霜深應怯夜來寒含章簷下渾氷雪
却要騷人帶醉㸔
　　胡樞横山堂
鬱葱佳氣渾如沐霧閣雲窻丹雘新玉盌金杯有㣲玷
瑤林瓊樹無纎塵枕溪飽度看山日横海小乖嬉水春
上古乾坤隨處有素琴濁酒且闗身
雲夢胸中吞八九了無官事苦相闗廟堂曽引五星縷
巖壑今䟽八節灘鳥織白雲機杼濶溪喧蒼石杵砧寒
東山難戀山中相梅子枝頭正著酸
朱甍碧瓦市塵逺遶舍泉啼山復横勝䖏争長渾僕妾
亂來有此㡬公卿已公茅屋實父子裴氏午橋真弟兄
竟日倚欄天外眼世間軒冕一毫輕
春過木濃山轉翠雨餘湍漲石添痕主人正自笏柱頰
客子底容裾撤門好鳥傍人窺野核亂雲釋嶠落芳尊
真成命駕輕千里李杜文章得細論
天然平逺染百幅泚筆底須束絹傳窻户吐吞新日月
風烟出没舊山川白公築室地多少揚子草元文五千
筋力尚堪駈使在異時重泛白蘋船
　　連日灌畦􁁉菜廢作詩
莫問新來額挿犀了無魂夢到金閨平頭上尾慵搜句
重後輕前且灌畦正自無人嘗鼎臠不知有客辨萍虀
瘦郎三九同芻豢野薺從教施五溪
　　送李元孟赴湖南漕屬
君忽湘潭去斜陽馬首銜將無催白髪正坐此青衫暑
雨駈魚嬋薫風入鱟帆南來衡嶽雁引領望書函
　　踈慵
閒處著踈慵鮮鮮幽桂叢讀書聊竈北避世且墻東市
駿卑蘓代求徴謝子公丹心阻閶闔欲付小心風
　題卧屏十八花
　　姚黄
抗旌汾浦根移白豎箔藍闗花染紅欲識龍媒空萬馬
宫袍黄挾御爐風
　　八仙
瑤林瓊樹非人世種得仙花雪作團后土祠邊還寂寞
只今空對畫圖㸔
　　榴花
琴軫含房風力㣲盈盈脉脉度炎暉恠來一夜丹鬚拆
杯酒新翻艷冶衣
　　薔薇
香風細細入東榮嫩刺柔條叠絳英飛下神霞縁底事
剪來曽倩董雙成
　　杜鵑
雲昏水暖草萋萋空谷無人獨杖藜却憶西江石樓老
送春花下子規啼
　　牡丹
北廊東院滿畦栽嫩紫輕紅次第開直與牆葵較多少
二千里外一枝來
　　山茶
十月幽園開曉風層層絳蕋艷芳叢江南只慣收鷹爪
誰願山前鶴頂紅
　　梅花
含章英落佳人睡却月香殘水部詩何似江南覔春信
和香先得最南枝
　　蜀葵
傾心小圃陽初照束火中庭雨不霑裊娜腰支渾欲舞
好令韓偓賦香奩
　　杏花
攜來仙種手親栽春閙枝頭滿意開正拂文君酒壚上
莫教蜂蝶等閒來
　　酴醿
玉骨檀心不肯粧牽絲引蔓過東墻正須把酒酬清艶
莫待幽香閟枕囊
　　海棠
濯錦江邊雨露勻杜鵑啼血染香繒定縁佳䖏詩難貌
可是無花開杜陵
　　黄菊
秋入重陽氣倍清東籬採菊眼偏眀杯中要作茱萸伴
不是湘纍飱落英
　　芍藥
沉水飄香透藥塵紅燈爍爍一枝春䑕姑倚檻雖無頼
未肯甘為侍近臣
　　桃花
細㸔裂錦又蒸霞黄師塔前江上花折得一枝眀老眼
與兒洗面作容華
　　苣霜
宻葉髙叢傲嵗寒殷紅膩緑映江干沉香亭畔無消息
頼有霜前秋牡丹
　　牽牛竹
髙節本為青女伴牽牛勿誤配龍孫孔融天下無雙士
並坐尊前對虎賁
　　白菊
天上新栽琪樹枝拖雲帶月下瑤墀須知正自真仙種
豈是金鈿未染時
　　不飲
蒲團藜杖屋三間世故真成觸與蠻但有雲山供送目
倘無尊酒亦開顔吳宫雪紵鶴翎散越地風荷象鼻灣
老子何曽持入夢百年倐忽鬢毛班
　　月蝕
六月炎天氣鬱蒸懸空寳鏡没埃塵長歌不見徘徊影
並出初無齟齬輪麟鬬何因識星度鵲飛誰復見天津
春秋不著誠非異母惑東家號素臣
　　聞歌二絶
初唱城闉雁影寒玉喉䆗窱軃雲簮小叢底處傳歌様
供奉棃園人姓南
月眀如鏡酒如空響谷清聲出漢宫怪得中庭紅葉墮
琉璃帳底唱迴風
　　􁎎葉舟凌巨浪訪道祖
一牛鳴處是君家乗興烟篷蹴浪花銀浦流雲新得路
人驚仙客在浮槎
一頃煙波𣺌太空獨􁎎蓮葉破青銅炊烟不動無人迹
底處求僧與二童
　　春日野飲
十載干戈僅脱身殘年重作太平民杯鐺有趣于中好
花栁無情分外春不逺上元新甲子肯將短筆怨庚寅
從教蕙帳驚猨鶴却欲重彈冠上塵
　　余起官宫庠與道祖通判乆聚乍散每有懷想作詩
　　五十韻道二十餘年出處寄呈
初拜清揚日菰城荻始芽家聲潢出渭駿氣馬生涯博
識該三篋宏才記五車髙眀挈日月文彩炫雲霞結友
方傾盖連姻復附葭鳯軿銀燭映鸞扇彩雲遮去作南
陽别俄成澤國賖復都先玉轡濉水㑹仙槎我止䢴溝
第君歸霅水厓扮闗方馳擔毳幕忽鳴笳茂苑依城堞
菁山隠􁀙谺林巒迷霧豹鼓吹只池蛙宇宙焦先室庖
厨蔡樽茄旋聞剪虵豕却共注魚鰕經笥精藍肄辭鋒
試席誇棘闈排勝陣楓殿趂朝赮聫籍攀丹桂連名掇
墨緺枕溪同擇勝築室共崇窊許邁通懸霤何君住若
耶竒礓爭磊砢嘉卉鬬紛葩風入黄蘆浦煙横白鷺沙
鷁舟行櫂短蟻酒酌尊汙覔句文詞競秤棊笑語譁
山深陪杖屨林僻預𤓰茶歌放卑王豹琴閒鄙里巴朝
遊趂奔鹿暮宴起棲鴉溪上方霏屑山隂遽及𤓰殿訶
紛候吏罄折擁晨衙踊躍良朋賀睢盱野老呀銅章輕
擲置銀紱嗣榮加還與牛同皁寧嗟鳯在笯歸來齊靖
節隠去類祁嘉鴆堇功名㑹膏梁釋梵家果因流菜葉
倐爾認桃花杜口傷鳴雁持鈎出睡虵少多臨濟捧生
死秘魔义蔬食期羮芋游心正倚麻一朝牽吏鞅瑣質
濫京華宫邸便清佚官曹懼過差學無禆稚騃儒或變
淫奢仰徳勞心膂陳情費齒牙幸蒙魚網細數寄雁行斜凝望
千巖阻何因兩槳挐身修誰琢伐詩病孰疵瑕縮地今無費移山
昔見夸願憐魚自適莫惜馬頻撾驥尾終期附牛鳴幸不遐清標
如㑹覿羇旅失悲嗟悃愊煩清縷凄凉倦絳紗聊須哦短句緘印錦溪砂
　　奉祠太一
鼕鼕鼛鼓不勤民幻出琳宫逺世塵風咽唄聲金殿邃
日移幡影石壇新雲軿揺曳來三境霧帳凄迷妥十神
堪笑茂陵成左計虚將棗脯侯秋春(鄙意欲以春秋祭/太一所用如雍畤)
(物而加/棗脯)
　　次韻陳廷藻户部西湖快目堂之集
氷壺影裡集朋從三雅同傾共一中相與文楸㸔飛露
不須舞䄂覔驚鴻雲邊鳥道古來寺煙際漁舟何處翁
竟日追歡難卜夜只縁身在省墻東
　　周元舉待制挽歌詞
平生器業負經綸誰謂公才不秉鈞讜論十年持紫槖
仁聲三郡駕朱輪龜文豈是背無甲駒隙俄驚嵗在辰
宅夾隋漳親義重佳城引領涕霑巾
手開榛棘啓雲扃淳古胸懐到大庭坐脱老龎那問日
自名小杜不占星牛頭吉兆空形夢馬鬛新封遽妥靈
謦欬從今成永訣欲瞻遺像只丹青
　　試院和陳蕃仲酴醾二絶
芳心玉靣出蠶叢骨碎先生酒醆中白髪病翁新止酒
枕邊猶有夢魂通
幽姿不分小山叢合在江梅季孟中香破鶴翎真可惜
肯教七七擅神通
　　送胡汝眀待制赴鎮桂林
今代人中傑攄忠乆賛襄摛文揮鏤管積學儷青箱體
道經為笥臨機錦作囊威名知草木義勇震戎羌元女
傳符舊黄公授略長投壺羊叔子納策蔡中郎暫觧淮
西印來浮霅水航求田多好畤卜宅類清漳寄興紅塵
外追歡錦瑟傍醉酣容偃䑕吟咏許寒螿邂逅升徐榻
夤縁上孔堂周旋略名分盼睞沐謙光細札俄須命真
儒起幹方地寛連五嶺權重讋三梁油㦸眀朝日銛戈
耿夜霜桂林飄黝粒荔浦劈瓊房來暮歌亷袴遄歸覲
舜裳謀謨多妙簡夢想獨難忘烏府思忠藎丹墀渇對
揚一言蘓品類三策獻皇王沙水猶含凍江梅暫放香
行行攜部曲去去背雲鄉劈箭飛征櫂牽繩引别腸平
居原刻畫祖送倍凄凉客意興邦急人材敵國強佇觀
揚渙號爰立上嵓廊談笑妖氛静經綸寳祚昌小人簮
屨舊枯卉徯春陽
　　冬至後雪
客寐失通宵寒聲動泬漻雲容頹玉宇雪陣攬層霄㸃
㸃銀灰落亭亭栁絮飄文窻斜繫紙老樹巧裝條墮嶺
篩寒髻凌波洒碧綃風狂初索索雨細漸瀌瀌入酒應
愁凍當爐覺易消蕭森聲勢宻飄瞥路塗遙江冷翁仍
釣山迷客罷樵裁紈鋪縞素修月屑琨瑤市小瓊樓合
時和玉燭調三章歌瑞景五夜賀寒朝吠犬驚南嶺騎
驢憶灞橋終南憂壓腦少室衒齊腰嗟我星霜老經時
鬢髪凋摘蔬和凍煑收葉帶蘓燒路滑難求馬衣單悔
貰貂煖寒誰掃逕莫負紫金蕉
　　次韵陳元述見寄謝茶
年來直欲配茶神石鼎山前日日親竹裏烹煎嗤左計
舌端咀味認前塵書林坐攪枯腸潤酒所渾消玉頰春
曽飲日邊甘露椀沙溪灘逺亂吾真
露窠那畏主林神小摘筠藍手自親旋轉注湯雲作脚
芬芳出磨麴為塵睡魔己戰三竿日詩社聊嘗一信春
不把膏油塗首靣要須色裡認天真
　　章氏園小集荷池上
一金營雅集荷濕露香濃鳥起驚歌扇雲移落酒鍾碧
筩灣象鼻翠釡出䭾峯百嵗狂風似無因繫六龍
　　次伯父見貽原韻
江夏無雙舊姓黄末科容我出寒鄉人間學士垂垂老
天上丹枝恰恰芳避地本安元結洞擁書猶記賛公房
豈知今世持衡者不聼更籌聼織芒
　　接伴賀天申節北使至闕
流虹夀節慶昇平嵩嶽遥呼萬嵗聲毳幕奉琛充日闕
綵船捲斾息雲程九天鎬晏歡魚藻重譯賔筵詠鹿苹
聞有紫泥還餞客淮山佳處擬班荆
　　送伴回至平江舟中與元覧試茶
壑源春色起雲阿拂拂輕塵動柘羅騎虎已驚官焙早
注湯還鬬乳花多清風兩腋添詩興紅日三竿戰睡魔
燕頷未能飛食肉腹中藜莧且摩挲
　　正月十日小園木香盛開
天上新春破竒花照野塘靈苞洩蘭麝仙骨傲風霜未
放攅丹粒初開散粉囊亭亭欹寳檻戢戢動香房廬阜
移僧鉢平泉出相堂藥枝識嘉種桐葉認真香左紫空
西落辛夷漫楚湘邀賓須醉賞莫訴飲杯長
　　子直近日畫筆稍進而棊似倒長作詩戲之
沈郎終日掩柴扉遊藝雖多道日肥綵絹丹青真得髓
文楸黒白要知機筆添龍眼防頹壁陣合魚麗孰觧圍
暇日杖藜須過子一枰贏取畫圖歸
　　比賦棊畫詩䝉子直次韵復和
東牀髙韵畫兼棊不比尋常較瘦肥莫向謝安爭别墅
自同劉子得天機翻成小窟讙三捷現出神光詫一圍
二事相從真可樂籃輿訪子殆忘歸
　　禮部尚書洪公(皓/)挽歌詞
沙場握節伏時髦説舌縱横小六弢委盾肯輕從晉鼓
摛文空見泣秦牢冷山韵語名如斗蓮社危言命若毛
豈料歸期纔十稔白楊聲裡夀原髙
守節氷天十五霜歸來飛語又炎方正欣射雁還幽窖
旋復飛鳶墮瘴鄉位不當材僅喉舌夀難酬徳遽膏肓
八龍共侈荀門慶雖厄龍虵殆不亡
髙材博識服簮紳玉樹瑤林絶㸃塵氏族源流推顧陸
春秋褒貶重天人膝間韵磬傳山水枰上枯棊戰楚秦
妙處不傳今已矣遥瞻遺像淚沾巾
　　江隂新阡松柏為大浸所壞累夕見于夢寤
新阡松檟已交柯狂潦侵陵一尺過擬欲移根易嘉本
正須培土捍層波傷心半夜飛蝴蝶觸眼何人是槖馳
倘使今朝親尚在定教枯栁再婆娑
　　所居二室號書癡禪悦各成一詩
枕溪曲室巧涵虚萬巻旁羅恣巻舒單族未應慚四姓
寸隂端合競三餘麟毛不具羞文虎狸骨空傳尚墨猪
坐穴枯牀逢掖事那知新有鶴頭書
　　　右書癡
多生業果種情田鷲嶺家風好着鞭要使野狐驚鐡杖
莫令黄葉認金錢傳衣雖落慧能後成佛應居靈運前
趺生蒲團成冷淡比從人後竟誰賢
　　　右禪悦
　　聞琵琶方響成二絶
赤烏寳女眩新粧九轉霞漿酌滿觴但聼琵琶喧啄木
誰知捍撥是龍香
十六寒金犀作槌舊人漫説馬仙期荷間縱有㽔賓鐡
一段風流那得知
　　己卯嵗四月二十七日自湖州赴宜春郡餘杭由
　　陸至富陽
發軔出江津晴薫緑野勻泉聲潄沙石嵐崒濕衣巾天
近雲衝馬林深鳥喚人將身入圖畫誰復羡麒麟
　　新城道中
已去日邊逺宜春城尚餘呼童秣征馬帶月趂啼鴉橋
㫁復掲水路窮還渡沙誰能飾厨傳褁飯野人家
　　桐廬牛嶺
輿曳入崔嵬連天霧不開驚波掀過雨細路滑蒼苔瞰
下憂魚葬凌髙被鳥猜垂堂千古戒底急為名來
　　入夀昌縣界
一躡夀昌境山深溪水蒼編柴作籬落囊石當橋梁野
店炊煙接官途松吹長石田能㡬稜底用遣人忙
　　夀昌道中壁間有鳥石寺詩和其韵
鍾情翠巘倚崚嶒付與芒鞋與瘦藤君賜一麾方作吏
天融萬壑却輸僧擬將矩矱追亷杜未許機鋒嗣秀能
投幘他年應未晚與君曲室話三乗
　　晚泊二絶
晚泊牛羊已下來清泉為我洗塵埃觧顔客裡無巵酒
壁上㝷詩笑㡬回
曲突無烟驛使忙匆匆弛擔旋舂糧須知五鼓應還起
早趂南窻一枕凉
　　將至玉山
蓐食轉前峯梅横細雨中濤翻疑鷺翿泉急認松風山
合秧畦窄林深屐路通恠來人語别不枉使江東
　　過九坡(在臨江/軍道中)
行盡千山與萬山種情偏在此烟嵐海波神闕今饒六
仙女巫峯尚欠三雨潤䝉條生翠滴雲封叠嶺澹烟涵
却思九坂修梁地空使斯民命不堪
　　罷職還家漢卿叔賜詩和韵
爝火疇能補大眀漫陪朝請起晨興雖叨荷槖簮纓舊
頗愧銓衡水鏡澄夜帳歸來驚怨鶴曉窻穴處縱癡蠅
自知浮食辜君賜却擬扶藜換斗升
　　題曲屏牡丹桃花
不與春風别有因香苞長好四時新曲屏曽見西眀種
疑有平泉㑹裏人
一枝濃艶欲燒空誰畏門前手自封豈有落英飄曲檻
與兒洗面作華容
　　䝉恩除吏部侍郎子姪以詩相慶
雞窻不夢筆頭花分合扶犁霅水涯禁掖俄膺九芝檢
仙逹許侍五香車厚陵自昔多承寵(曽伯祖嘉祐中/為兵部侍郎)徽
廟於今倍有華(伯父先人宣和/間俱任大司成)無似鵜梁譏不稱儒冠
儒服可承家
　　崔申之以詩為别蘓眀父郭逢叔各有和章謹復
　　用韵二首
露章瀝血上彤墀螻蟻雖㣲願弗違韞跡正慚髙士傳
離羣却恐小人歸身同元豹霧中隠目送孤鴻天際飛
丹竈素書今好在臨風憶子話精㣲
見逺亭邊送落暉菁山挽我惜暌違連年走俗為貪仕
一日投閒恐富歸谷水為官輕似紙苕溪轉櫂疾于飛
羽觴捧劍無人問悵望如今束廣㣲
　　具上人以詩相别復和之
定回不解人間世千傾堂前又飽㕘仙裏未須求七七
禪中聊共説三三逺師今日宜同社彌勒他年可共龕
不見生公講經處至今花雨落毵毵
　　朱丞相赴宣州四十韵
天祐於皇宋時生柱石賢餘光承祖禰秀氣禀山川應
物心如水臨機直似弦孔書窮竹簡羲易玩韋編記問
諸儒竦聲華六合傳虎闈書攷異蟾窟姓名先文巻驚
嚴助經師拜鄭䖍刋讐飽黄巻遷擢冠青錢稠叠膺神
貺澄清出使旃陪都佐留鑰東道握兵權惨淡邉塵静
低回漢節堅肅陳鵞鸛整直擬蠮螉平潛㧞淮隂幟爭
加祖逖鞭力遮江國路生沮朔陲煙氣㮣青雲上忠誠
紫盖邊龍飛逢履位虵輔喜差肩遭際風雲㑹夤縁雨
露偏紫荷躋法從碧落耀卿聫揆事紛紜貫論文仔細
研北扉隣浴殿夜直履花磚將略驚頗牧綸言燦許燕
覆袍分蜀錦歸燭爛金蓮左轄精搜選中原付幹旋鳯
池邦本正虎帳國威全七校兵屯壯三吳節制專金甌
升揆席玉鉉煥台躔治欲追三五時方㑹半千外臣驚
虎拜内地掃妖纒智洗虞淵日忠扶杞國天朝廷終不
改宗社復安然宰路連三入官榮笑九遷和戎頻魏絳
遣使屢張騫功紀旗常外忠居甲令前兩儀歸燮理萬
化入陶甄少戅卑周勃傷苛小薛宣暫迷商野夢來泛
霅溪船偃息聊三輔蕃宣表十連敬亭青欝欝涇水碧
漣漣衮綉㸔于邁鋒車竚式遄黄麻重拜相又見中興
年
　　張千里以詩送郃姪銓試用其韵
眀堂一柱已扶顛下詔猶求桷與椽言並玉巵猶閣筆
鑒同金鏡共持銓驪珠魚目難齊價嫫母西施孰是妍
勉矣一鳴驚衆彦莫將梔蠟誤長鞭
　　旅次二首
山行确犖趂雲程食寢無多但有名作夢方成雞喚起
加餐未竟馬催行風吹栁葉山頭影雨迸溪泉谷口聲
差喜太平行路穩依然六幕自澄清
視印宜春一月過寧知平地起風波未成黔突真如傳
俄復脂車去似梭雖快徴君還北牗却思太守類南柯
流行坎止何須問似覺閒中所得多
　　滄浪亭
滄浪亭下水連溪影倒虚簷鳯翅齊髙樹迎風迷酒市
小樓聴雨響秋鼙魚舟㸃㸃依蘋渚雁齒依依跨栁堤
舊日滄浪元不變何妨居士手重題
　　大雄寺陳朝檜(俗謂倒/植檜)
老檜盤拏古殿春空庭坐閲㡬朝曛根株横裂可㝷蟻
枝葉倒垂猶拂雲求福端同木居士(寺僧云村民/祈禱頗騐)出靈
莫效栁將軍黄奴己見韓擒虎獨有兹村貸斧斤
　兩宋名賢小集巻八十二
欽定四庫全書
　兩宋名賢小集巻八十三
　　　　　　　　　　　　宋　陳　思　編
　　　　　　　　　　　　元　陳世隆　補
　古靈集
　陳襄字述古侯官人少孤能自立出㳺鄉校與陳烈
　周希孟鄭穆為友相與倡道海濱聞者皆笑且驚守
　之不變卒從而化謂之四先生襄第進士調浦城簿
　攝令事民有失物者捕偷兒至數軰相撑拄襄語之
　曰某廟鐘能辨盜犯者捫之輙有聲乃率同列詣鐘
　所祭禱隂塗以墨而以帷蔽之一人手無所汙遂服
　罪知河陽縣始教民種稻富弼為郡守禮遇之襄留
　意教事進縣子弟於學或䜛之於弼襄講説不少懈
　弼入相薦為秘閣校理判祠部厯知諌院改侍御史
　知雜事論青苖法乃管商之術非聖世所宜行望貶
　斥王安石吕惠卿以謝天下又乞罷韓絳政府以杜
　大臣争利而進者且言韓維不當為中丞皆不聼召
　試知制誥以言不行辭補外安石欲以為陜西轉運
　使帝特留修起居注襄懇辭手詔諭之乃就職踰年
　知制誥安石乂欲出之帝不許㝷直學士院安石益
　忌之摘書詔小失出知陳州徙杭州以樞宻直學士
　知通進銀䑓司兼侍讀判尚書都省卒年六十四贈
　給事中襄莅官以興學為先平居以講求民間利病
　為急既亡篋有手書數十幅盈紙細書大抵皆民事
　也神宗嘗訪人材可用者襄以司馬光韓維吕公著
　蘓頌范純仁蘓軾至於鄭俠三十三人對謂光維公
　著不當乆外謂俠竄瘴癘使得生還帝不能盡用
　　洛陽曲
有客頓征轡暮宿洛陽堤洛陽緐華地慨然心傷悲憶
昔季倫家朱門鼎貴時錦步四十里冠盖相追隨寵移
百琲珠醉擊珊瑚枝一旦委溝壑身隨朝露晞綺樓日
顛仆金谷無人歸緑珠千古魂散作香塵飛荒榛塞中
道惟有寒螿啼嗟哉百世後驕奢徒爾為
　　幽菊
有幽斯菊濯濯其芳烝爾髦士惟其修兮有美于鄉照
余無以説兮惟醴之觴
有幽斯菊煜煜其華烝爾髦士惟其施兮有顯于家往
余無以將兮惟古之嗟
　　送闗都官致仕
鴻鴈于飛歸戾于澤君子于田亦適惟則旅力不愆曷
云其極庶民之髦職自為愚君子之耋其徳有濡旅力
不愆曷云其劬有堅松栢君子斧之有實秠稷農夫有
之天子有老曷其與歸野有白駒來食我麰君子之往
胡為不留我心悠悠為天子憂
　　樓上曲
金徒抱箭寒更起寂寞孤城一千里嫦娥擎出月華來
白玉樓䑓瑩如水上有佳人紅粉粧妙年學得吹霓裳
呼兒將出紫玉笛一聲天外流宫商宫商欲盡何幽咽
曲調不成聲㫁絶羅衣掩淚愁向天手把瑤華歌一闋
寒蟾出兮眀星稀良人阻兮天一涯憑軒遙望兮心傷
悲願隨鴻鵠兮髙飛
　　荔枝歌
畨禺地僻嵐烟鎖萬樹纍纍産嘉果漢宫墜落金莖露
秦城散起驪山火炎炎六月朱眀天映日仙枝紅欲然
自古清芬不能遏留得嘉名為椹仙上皇西去揚妃死
巒海迢迢千萬里華清宫闕閴無人南來不見紅塵起
至今榮植徧閩州離離朱實緐星稠一日為君宜變色
千里憑誰速置郵可憐錦幄神仙侶為飲凝漿滌煩暑
綺筵不惜十千錢酩酊秦樓桂花醑秦樓女子繡羅裳
鳯簫嗚咽流宫商醉歌一曲荔枝香席上少年皆㫁腸
　　古靈山試茶歌
乳源淺淺交寒石松花墮粉愁無色眀星玉女跨神雲
鬬剪輕羅縷殘碧我聞巒山二月春方歸苦霧迷天新
雪飛仙䑕潭邊蘭草齊霧鴉吸盡香龍脂轆轤繩細井
花暖香塵散碧琉璃捥玉川氷骨照人寒深入千盤與
萬盤瑟瑟祥風滿眼前紫屏冷落沈水烟山月堂軒金
鴨眠麻姑癡煮丹巒泉不識人間有神仙
　　遊冝興法藏院觀杜紫菊花
山茶花開菊花紫青桂重重立花裏柔枝翠幹已可憐
更傍幽叢㸔花蘂山僧揖我臨階坐眼到闌邊心即喜
便欲攜歸種郡齋忍令此地風烟埋
　　晚景
晚崿殘霞㫁晴空宿靄收緑蕪天共逺眀月水同流落
葉填秋望孤碪答旅愁提壺伴詩筆獨醉庾公樓
　　幽齋
幽徑絶塵踪莓苔上粉墉秋聲連夜雨寒色一溪松學
有書千巻歡無酒萬鍾雲屏孤夢㫁寂寞掩巫峯
　　金華山人
幽居倚翠巒塵事不相干天地醉來小琴碁静裡歡雨
苔春徑緑風竹夜窻寒若問長生術金爐有寳丹
　　和鄭閎中仙居
我愛仙居好園池日退居馴禽來鶴鶴野水進徐徐草
樹通樵採桑麻有老鋤猶言民未樂更待寢刑書
　　墨崖道中作
隂山沙漠外六月苦行人水迸金蓮曉湯回鐡脚春馬
饑思漢草僕病卧邊塵夜夢金華阻披衣望北辰
　　水口贈别大吉祖師長老
直向此間眀縱横語論精山中嘗入定世上未知名一
雨春溪漲千峰曉雪晴臨分無别説相送水邊行
　　舟次巴峽
江流何險阻次第入三巴崕㫁時無路山深更有家隣
蔬饒竹笋鄉果足枇杷况有荆州釀淹留不用嗟
　　觀海
天柱支南極蓬山壓巨鼇雲崩石道險潮落海門髙客
館聞鼉鼓秋風憶蟹螯倚闌望鄉野千里楚江臯
　　九日與浦城縣學諸生遊南峰院
九日黄花節新尊緑蟻浮投壺鳴魯鼓謌者似商謳諸
子衣冠盛先儒禮樂修西巖山景好為爾作陽秋
　　送别探得南字
謫宦情牢落窮通理更諳讀書不廢事道古亦何慙昔
喜隣州守嘗陪後乗驂西湖遊未厭北海飲方酣躡屐
扳雲嶠捫蘿訪竹庵鷺濤干頃雪鷲嶺萬堆藍聲價時
難一睽離嵗忽三陪京方接畛歸省㑹同參士子文宗
愈朝廷禮問耼好留君左右俄領郡東南嵗旱錢仍貴
民饑命不堪下車寛賦役露冕訓田蠶畫舸乘春别新
書卜日覃牙旗風發發瑞節虎耽耽龍鳯吳王骨煙霞
古佛龕荷香輕汎浦桂子静飄嵐草澤行吟苦蘭陔奉
養甘子文無愠色夷甫足清談物外𠖇天籟樽前據石
楠惟應憐舊尹漁釣負江潭
　　悼古
碧城樓角重凝眸迤邐平原接古丘七國戰爭人不見
六朝興廢水長流逺烟芳草年年事眀月清天夜夜愁
范蠡功成在何處五湖波上一扁舟
　　春日賞林亭
把酒春亭覧衆芳水晶簾箔逗山光孤松冷落千年操
野槿紛華一日香緑圃烟深迷蛺蝶曲池波暖睡鴛鴦
文園莫惜驦裘費買取宜城作醉鄉
　　寄逺
飛鵲翩翩暮欲栖楚天新月射璇題䄂中己滅三年字
心曲唯通一㸃犀步障影迷金谷路桃花香隔武陵溪
瑤華好折無人寄腸㫁江樓百尺梯
　　織女
眀河清淺曙星稀一夕歡娛一嵗違不是盈盈隔流水
多應軋軋廢殘機人間累鵲經秋㑹天上奔龍逐曉歸
期約黄姑重相見伯勞東翥燕西飛
　　夜意
薰爐香燼蕙煙沈凛冽寒生翡翠衾月國音塵千里絶
仙山樓閣五雲深離懷暗耿金壺漏獨夢多驚玉女碪
騎省中郎才調逸擬將文筆賦秋心
　　和正辭職方以濬河留滯
萬衆如雲濬禹溝荀卿橋畔艤行舟珠躔合照賢人聚
銀漢無波海客留且作東山攜妓樂未應南浦送君愁
辛夷花發春醅熟只俟郊原雨少休
　　依韻和徐郎中毘陵重陽
自愴宫車别帝䑓寄言籬菊不須開心喪忍到行春浦
耳病慵攜遲月杯天色隂沈迷鴈過物華零落暗蛩催
却輸小杜憐嘉節酩酊齊山夜始迴
　　和郎中九月望日始見菊花
月滿霜飛菊始華幽叢冷落帶烟斜籬邊過却重陽酒
澤畔誰憐野草花漫學先生歸觧組最憐當日老居家
皆因晚節無人用隕涕臨風為爾嗟
　　登雄州南門偶書呈知府張皇城
城如銀甕萬兵環悵望孤城野蓼間池靣緑隂通易水
樓頭青靄見狼山漁舟掩映江南浦使驛差池古北闗
雅愛六韜名將後塞垣無事虎貔閒
　　使還咸熈館道中作
土曠人稀使驛賖山中殊不類中華白沙有路鴛鴦泊
芳草無情妯娌花氊館夜燈眠漢節石梁秋吹動胡笳
歸來覽照㸔顔色陡覺霜毛兩鬢加
　　重陽閣下和同舍
君逢佳節憶還家我亦淹留感嵗華清禁讐書驚白髪
故園吹帽負黄花謝安行有登山屐揚子居無載酒車何
日得歸溪上隐大收圖史作生涯
　　和程大卿遊鳯池院
白雲深處一軒開鳯去池空折野梅山入九龍爭夭嬌
路盤千騎乆徘徊煙嵐翠入尊前滴水石清從㵎底來
誰與忘機此栖息笑㸔林鳥下髙䑓
　　東園觀雪
風毛雨絮小園東天幕低垂惨澹空蘋浦萬家雲覆瓦
花溪千樹玉雕籠穿林已奪春梅早夾隴潜滋夏麥豐
獨酌小樓雖可賦豈無捐瘠在溝中
　　古城
蘆葦蕭踈天氣清水含山色照重城緑蕪何䖏管絃地
碧落舊時鐘鼓聲三峽橋邊秋雨過六鼇宫裏夜潮生
蕭郎秦女無歸約十二樓䑓空月眀
　　和子瞻
乞得湖山養病身花時曽共憶行春鸎鳴幽谷還遷木
觱沸清泉復采芹皂盖尋芳丘有李綵樓觀戲巷無人
錦河公子歸何晚獨念溝中菜色民
春隂漠漠燕飛飛可惜春光與子違半嶺烟霞紅斾入
滿湖風月畫船歸緱笙一闋人何在遼鶴重來事已非
猶憶去年題别䖏鳥啼花落客沾衣
　　和子瞻牡丹原韻
新接枝頭色倍添馬蹄尋處帽欹簷春工别與鉛華麗
佛地偏資好相嚴紅蕊欲開丹未渥素香堪掬雪非甜
詩翁何事辜真賞無限風光入畫簾
　　常州郡齋
使君非是愛山閒道在盈虚消息間不見白雲無一事
等閒為雨却歸山
　　過罨畫溪
五雲無䖏問新亭月裏乗舟半夜行不見藤花相掩映
鄉人遥指畫溪名
　　余自白陽馳謁宜都周夢得長官飲于清江亭愛
　　其山水之勝留題於壁
丹山西去水東流亭在山南隔蓼洲船繫白楊歸不得
清江如畫主人留
　　喜江南梅度支至
淡泊交情老更濃為君彈瑟送金鐘苧蘿香逕無人到
姑射仙姿是處逢鸞鶴品流慙晚達煙霞門户憶先容
公餘莫放西湖景步步蒼苔岸岸松
公望當年最得君畫圖城郭喜同羣門前碧浪家家海
樓上青山寺寺雲松下玉琴邀鶴聽溪邊苔石共僧分
情多景好知難盡且倒金尊任半醺
　　題林和靖水亭
城外逋翁宅開亭野水寒冷光浮荇葉静影浸漁竿吠
犬時迎客饑禽忽上䦨踈籬僧舍近嘉樹鶴庭寛拂砌
烟絲裊侵窻筍㦸攅小橋横落日幽徑轉層巒好景吟
何極清歡畫亦難憐君留我意重叠取琴彈
　　初之樂安
水逐雲根動山縈馬首青下車蓬繞膝拂几鳥窺屏吏
老鶉衣結民貧菜色冥瘡痍傷未起矧忍凟邦刑
　　宿猿洞
㡬年營此草堂栖施飾名園百卉齊曽學子真耕谷口
今容摩什老山西龍䑓日午千峰出雁塔雲生一逕迷
知有嶺猿猶在否使君髙卧莫教啼
　　登越王山
荔子園林海日邊幽亭更在碧雲巔江山舊是無諸國
樓殿今為極樂天五馬定知少暇日一尊何必盡華筵
須知白首留連意己有新詩寄北船
　　和程大卿遊昇山詩
相逢不及荔枝期况值千巖雪洒時南國詩人偏去逺
北山逋客獨來遲雲中直有三清路城外都如一局棊
聞説引泉堪洗藥未應奪我鳯凰池
　　寄題林迥南華洞
梅嶺峯前習隐亭拂衣聊此玩真經四時花木錦繡谷
十里江山水墨屏猿鶴只愁空北嶽鵾鵬終待化南溟
知君不是榮軒冕未忍鑑鏘去帝庭
　　劉國博命賦假山
去年水潦百榖死居民無食食糟粃州之餓者數千人
黄巖之民猶倍蓰攜持老少出城郭盡徹牆屋無居止
鬻妻棄子人不售價例不復論羊豕白日市井聞叫號
夜堆廊廡如蟲豸縣官哀憐發賑救一飯纔得一盂爾
出門未暇充喉咽已有數十填溝水我時過之不忍顧
往往悲咽胸填委豈無智慮禆萬一逺地不得號君耳
錢侯作倅忠且仁悲憐餓殍如親子日開官廪與之食
又令豪右發儲峙昨日馳書白轉運披陳肝腎獻金矢
更乞兵儲二萬斛民之大命方有倚侯從新年作假山
自聞民饑不得視非無泉石可行樂人今方瘁何能喜
願侯勿遽愛此山念此煢煢存狐蟻天無疫癘五榖熟
生者保聚歸田里此山之石堅不堅將與侯德無窮已
　　和鄭閎中仙居
我愛仙居好臨民必以誠簿書無日暇獄訟積年生百
疾求箴補千鈞待凖平嗟予不如古斯道未能宏
我愛仙居好隆儒尠大方諸生令講義童子俾升堂買
地興民學驅車下黨庠三年邑未化官滿意彷徨
我愛仙居好公餘日在房憂民極反覆責已未周詳法
律行隨手詩書坐滿箱老來須向學多病喜平康
　　題寳嚴院垂雲亭
小亭巉絶出雲間萬象升沈不得閒莫怪詩翁頭白早
時來向此冩湖山
　
　
　
　
　
　
　
　
　
　
　
　
　
　
　
　兩宋名賢小集巻八十三
欽定四庫全書
　兩宋名賢小集巻八十四
　　　　　　　　　　　　宋　陳　思　編
　　　　　　　　　　　　元　陳世隆　補
　題畵集
　劉叔贛神宗朝中書舍人
　　華山隠者圖
六王昔崩蕩秦帝按劔興虎爭四十年方隅為之平豪
氣竟未己用民如不勝因河既為池起洮復堅城嘉哉
諸老翁攜手西山行避世徃不返逍遥塵外情眀星備
洒掃巨靈為友朋饑食玉井蓮手攜三秀英世事一朝
變龍蛇復縱横烈火咸陽熾蟻聚成皋争置身青雲上
顧視不為驚萬朞乃須㬰安知谷為陵爾來見圖畫真
氣猶冥冥世人但蓬蒿安知鴻鵠征桃源迷去路蓬莱
浪知名異時三峯遊㑹當慰平生
　　過栢林院贈吉長老有古殿吳道子畫維摩居士
　　又有斷碑等古物
靈光嵗乆獨巋然峴首遺碑亦未遷㑹向三生記前佛
暫從方丈謝諸天篆香徐剰黄金印梵宇時開具葉篇
門外風霜正搖落庭前翠栢自安禪
　　陜西圖三首
干戈今日事闗塞此圖㸔白日長安近蒼山壠坂寒由
來名百二自古有艱難指以安西道凝情竟據鞍
萬里靈州地他年漢朔方山河從割棄闗輔急隄防轉
憶豺狼窟堪嗟禮義鄉靖邊須壯士㸔盡意蒼茫
河源來碣石天馬涉流沙耳目成千古丹青在一涯荒
凉都䕶府㫁絶使臣槎安得山西將收功似漢家
　　山水屏
吾家古屏來江南白晝水墨漬烟嵐我行北方未嘗見
衆道巫峽兼湘潭山頭老樹長參天水上猿公撐釣船
青蓑擁身稚子眠得魚不賣心悠然乆嫌時勢趨向狹
頗思種藥依林泉桃源仙家不可到但願屏上山水寘
眼前
　　蘓子瞻家畫松圖歌
君家圖書皆所見近得此松尤可羡根蟠平石蹙蛟螭
幹出青冥超雷電樛枝横斜復㡬尺緑華茸茸鋪繡綫
空堂深沉白日寒肅肅似有風吹面此圖剪裂人不知
塵土分張數流轉能令神物還相從非君苦心誰與辨
更惜良工名不傳可憐世俗多夸衒為君作歌君志之
後千百年無復賤
　　和李公擇顯相國寺壞壁山水歌
蒼山本是千萬丈怪爾㫁落盈尺中枯松挂崕正矯矯
白雲出谷方溶溶昨憶髙秋十日雨百川湧溢騰蛟龍
丹青壞刦不可駐金碧拂地都成空人間流落萬餘一
掇拾補綴㡬無從當時畫手合衆妙得此誠是第一工
松隂行人何草草秃幘小盖馬色驄長途未竟不得息
嘯歌正爾來悲風巨靈擘華䟽黄河仙娥移山開漢東
海波芥子互出没大雄游戲神與通我今與君未嘗覺
指視壁畫將無同新詩飄飄脱俗格得閒㑹復來從容
　　題古畫山水障子(時年/六嵗)
應是塵外境不隨陵谷遷江山猶舊日松柏又千年
　　畫雪扇子
洒落瑤花溥蒼茫殺氣深因風驚拂靣濯熱幸開襟夜
色非闗月朝雲不待隂秋風未應起好在郢中吟
　　畫鶴
夙抱烟霞性三年故不飛軒居寧假寵野客㑹忘機燕
雀那相笑鳬鷖直自肥蓬莱千萬里正想玉為衣
　　于秘校示郊園棠木連理圖偶題長句
偶對名圖欲賦詩野棠并幹上交枝始疑和氣偏回復
可是常情悦附離愛樹去思吾豈敢髙門隂德子應知
濟南固有終軍辨傳布仍煩老畫師
　　壁畫古槎歌
南山大樹楓與樗百年不到生理枯老枝錯落麋奮角
病根蟉結龍垂鬍風霜不知春不改古苔懸蔓相縈帶
豈知髙堂素壁上畫圖能令觀者愛野夫晨興坐樹邊
偶説此樹來上天暫乗西風犯牛斗却㸔東海成桑田
　　次韵酧盛秘丞黒桃二首
度索真殊域崑崙豈素封㡬人曽白眼吾子幸先容晦
迹煤炱暗含滋沆瀣濃上林求異木詔使㑹尋踪
春華各自媚秋實頓能殊悴貌從黧黒丹心固實膚榴
花隨使者荔子賜匈奴寄語元都客相疑失味腴
　　同原甫咏秘閣藏古器圖
黄占金寳氣天瑞告成功績事今時絶書文自古同問
年記巫錦按刻異桓公塵世無由覩崑山䇿府中
　　畫龍
南人謁雨爭圖龍畫師放筆為老雄烟雲滿壁奪畫色
雷電應手生狂風觀者皆驚爪牙動攫拏意似翻長空
吾疑奮迅出户牖何事經時留此中共言葉公初好畫
當時亦有神龍下天意為霖非爾能世俗慕真聊事假
　　次韵蘓子瞻韓幹馬贈李伯時
韓幹畫馬名獨垂氷紈素幅對客披諸公賦詩邀我和
我如鈍錐逢利錐區中纔容三萬里正可騕褭一日馳
朝燕暮吳亦其亞幸得夷路無縶羈此間三馬皆國馬
瑰姿逸態成崛竒有如秋空見霜鶻下睨衆禽皆伏雌
良工苦心為逺到天機杳渺潜得之區區駑駘浪自負
直教畫骨不畫皮李侯洒筆定超詣尚有天驥君未知
迄今四海皆屬國汗血不敢勞貳師
　　和江鄰㡬梅聖俞同蔡學士觀宋家書
中郎石經天下傳江翁説詩當世賢南昌子真亦禄仕
讀書養性希神仙雄豪相遇古莫及所至衣冠爭願焉
貴公子孫誰是勝廣平家書盈萬千當時交友皆父行
賈生論議欺老先開門迎客車結轍而此三士相周旋
牙籖挿架塵土絶寳軸出囊瑤玉聫前秦篆籀頗磨滅
中世粉墨仍新鮮咨嗟古人不可見但覺能者心意專
知音自昔貴一過千嵗相望猶比肩况有清詩紀實事
豪壯入耳如哀弦鄙夫觀書識難字目迷五色心茫然
要當乗興過君所刮膜一洗頭風痊
　　楊寺丞書畫
楊侯古書數十軸草𨽻缺殘猶可讀古書流傳動千嵗
書可倣摹古容偽愛君苦心能辨之捐棄千金不為費
世嘗售名不售真物可見形難見神重令志士一惆悵
念有遺寳隨埃塵東墻西墻畫滿屋琵琶小兒理新曲
鄙夫長安交遊少騎馬能來與君熟萬事好惡我自知
不肯浮沉易耳目
　　和原父同江鄰㡬過净土院觀古殿吴道子畫楊
　　惠之塑像
真賞非俗嗜雅遊知勝縁百身化前佛方丈納諸天工
以智自表名由髙益傳吳生擅粉跡楊氏妙鈞埏能事
古未盡希聲今亦然伻圖觀省像啟户置鳴絃理㑹均
聞見神交遺後先衣冠若對面山水欲忘年釋氏䑓中
秘仙翁柱下賢新詩俱絶唱塵土更餘妍
　兩宋名賢小集巻八十四
欽定四庫全書
　兩宋名賢小集巻八十五
　　　　　　　　　　　　宋　陳　思　編
　　　　　　　　　　　　元　陳世隆　補
　無為子小集
　楊傑字次公無為人也少有名於時舉進士元豐中
　官太常者連數任一時禮文之事傑與討論嘗奏請
　四后升袝以為孝惠賀后淑徳尹后章懐潘后皆祖
　宗首納之后而孝章宋后嘗母儀天下升祔之禮久
　而未講謂宜因慈聖光獻崇配之日升四后神主祔
　於祖宗祏室斷天下之大疑正宗廟之大法由是四
　后始得升祔元祐中為禮部員外郎出知潤州除兩
　浙提㸃刑獄卒年七十傑自號無為子有文集十五
　巻行於世
　　題吹衣亭
馬上衣彩涴塵土歛板權門腰傴僂冷風天上呼不來
厚顔如甲汗如雨星郎髙韻凌雲煙天籟喚歸酌流泉
人間熱惱醺不到亭上鶴衣飄欲仙君方醉樂人愁絶
何如御此登天闕叩天借取衣上風吹下九州作春色
　　勿去艸
勿去艸艸無惡若此世俗俗浮薄君不見長安公卿家
公卿盛時客如麻公卿去後門無車惟有芳艸年年加
又不見千里萬里江湖濵觸目萋萋無故人惟有芳艸
隨車輪一日還舊居門前艸先除艸於主人實無負主
人於艸宜何如勿去艸艸無惡若此世俗俗浮薄
　　二妃廟
黄陵二妃廟客過動愁顔湘水有時盡帝車何日還血
斑千畝竹魂斷九嶷山欲問蒼梧事白雲生棟間
　　贈傳神歐陽价
國手曽煩寫幾回無人髣髴醉顔開青銅鑑裏尋常見
不謂今從筆下來
　　玉泉
白雲山下泉幾年石中韞但見玉色明孰能究其本
　　西山仙蹟巖
功鍊三千滿手持白玉珪出塵舉天步踏石上雲梯物
外蹤長在人間路自迷只因從此去曽過越王溪
　　玉隆萬夀宫
竹標溪澗蠲民瘼劍擊蛟龍救水災四十日升金闕去
半千年後玉函開丹藏井底人難得栢䕃壇心手自栽
一叚彩雲天外至山翁疑是錦堆來
　　梅壇
天下人心愛至公天心還與世人同自生羽翼三清去
不獨丹砂九轉功漢代變名逰越國道家遺像並蕭公
石壇正是飛昇處老鶴一聲松檜風
今古錙銖較是非不依仙域欲何依三千世界紅塵滿
十二真人白日飛新塜但驚生野艸短笻誰解扣巖扉
逰山須得潘居士尋徧雲泉始得歸
　　雙泉
南泉甘滑北泉清竹引潺湲遶殿楹分𣲖銅龍穿石過
兩泓寒月隔堂明金沙自是藏金穴玉馬長遺噴玉聲
曽倚欄杆一欹枕夢回疑不在重城
　　施肩吾書堂
玉京髙謝黄金榜石室來乘白鹿車山後暗通天寶洞
眼前便是地仙家時聞清夜雪中犬回視紅塵井底蛙
五百年前人未死芭蕉源上鎖煙霞
　　靈山
繁川靈鷲山山頂駕老屋初從曲徑登叠石盤巖腹景
逐軒楹轉雲烟炫逰目憶昔心上人欲往怯洄洑前人
漲白沙環流作平陸昨夜暑雨暴髙低或成谷感物鑒
江水江水清可掬莫驚秋霜飛能换髩邉緑我有紫陽
丹晶明大如粟服之能長生千載一時轂
　　凌歊臺
大明七年暮冬月宋武南巡立雙闕鑾輿先幸凌歊臺
雲中簫鼓轟春雷六龍一去杳無迹山花野艸空相憶
翠羽鳴鞭來不來景陵芳艸年年碧
　　碧霄峰
巖深映碧蘿金鬛弄寒波莫念江湖好江湖風浪多
　　謝公約惠墨竹圖
幽人噴墨冩成竹變化琅玕作元玉公約贈我兩大幅
不比丹青尺艸木六月都城苦炎燠車馬紛紛正馳逐
曲臺官冷晝掩闗浄掃虚堂展霜軸簾間忽有㣲風來
不動纎枝清滿屋憶得扁舟載雪時曽寄㑹稽江上宿
　　横望山
陶家舊宅寄山坳七百年前此結􁉲太尉雙碑遺字晦
先生五井暗泉交野僧拂石為牀坐童子穿氷作磬敲
巖下清音誰解聴古聲長在老松梢
　　金地院
大厯年中茅結宇禪翁瓶錫久曽留飛泉堂下雨長滴
偃石道傍雲不收野鳥歸來羣木晚老猿啼罷一山秋
世人多事頭多白底事情閒亦白頭
　　逰北山
今古忙忙利禄閒幾人能此扣松闗猿驚鶴怨不知處
虎踞龍蟠空見山芳艸路隨流水逺老僧心共白雲閒
淮南舊隠抛離久一誦移文一媿顔
　　廬山五笑之一
我笑陶彭澤聞鐘暗皺睂籃輿急回去已是出山遲
　　仙都山
有路入仙都何人到鼎湖秋風夜來急吹落碧蓮無
　　題老子出闗圖贈錢穆父待制
秘藏函谷闗中子将獻蓬萊閣上仙願得鬚眉如此老
却教龜鶴羨長年
　　吳興明月樓(時為吳/興太守)
江南地暖少嚴風九月炎凉正得中溪上玉樓樓上月
清光合作水晶宫
　　静隠寺
五嶺碧崔嵬雲深隔世埃寺從梁氏建僧自梵天來錫
井三泉迸松門十里開如今渡江者見説不浮杯
　　書寶山寺壁
片帆曽渡謝家洲屈指于今十九秋沙鳥重歸迷戰島
釣磯空在憶浮健蒼顔白髪生新感疎竹清風伴雋逰
借問蓬萊江上月停杯還記故人不
　　秀溪寒食
十里喧闐錦繡川鞦韆人健趂飛鳶花明栁暗丹青國
薄日濃雲水墨天逰女踐成芳艸徑畫船衝散碧溪煙
武陵漫説桃源好屈指如今幾百年
　　龍鼻井
漏盡雞號厭夜行年來小器溢瓶甖棄官縱未歸東海
罷郡猶能作水衡幻色将空眼先暗勝逰無礙脚殊輕
空煩逺致龍淵水寜復臨池似伯英
　　咏南山諸勝
　　　風篁嶺
㣲風揺琅玕蕭瑟嶺一道萬帚掃晴空纎塵不可到
　　龍井
崖下一泓泉窈奥不可測有時靈氣生散作人間澤
　　歸隠橋
道人從此歸影不入㕓市端坐笑浮雲往來太多事
　　滌心沼
縱有狂風生未嘗險浪起何當招世人來此鑒清泚
　　獅子峯
岩風壯威猛晴雷隠哮吼無心露爪牙百獸自奔走
　　薩埵石
解虎錫常閒飼虎石常在亡軀度有情清風幾千載
　　潮音堂
潮來音普聞潮平音亦歇孰若此山堂潮音未嘗絶
　　訥齊
天道竟何言四序自流轉廼知毗耶翁雖黙真大辨
　　冲泉
不汲泉不盈愈汲泉愈清湛然有常徳隨氣利羣生
　　寂室
白雲隔塵喧虚堂太岑寂寒盡春自來鶯啼報消息
　　照閣
幽人無適莫乘興登髙閣夜月鎖雲林春花繡巖壑
　　閒堂
趙公歸休年訪師翠㣲間始知浮世上白日兩人閒
　　方圓菴
地方不中矩天圓不中規方圓菴裏叟髙趣有誰知
　　逰大滌山
大滌洞天玉為室真官典校長生籍青山九鎖閟仙源
老盡碧桃人不識祖龍求仙徒用力駕海欲驅山下石
神人倚柱不與行㽞得巖前隠山迹
　　和程大卿雨中登物華樓
澤國連朝雨春山半夜雷登樓寒食近隔岸畫屏開沙
鳥飛還止漁舟去復來年年南浦艸相伴緑波迴
　　玉晨觀左紐檜
華陽山裏千株檜玉晨殿前一左紐虬枝龍榦向朝曦
勢與搏桑鬬長久亳州渦水大清宫老子手植才數九
一檜正與此樹同蒂固根深應不朽信知福地有靈木
栽種曽經上真手君不見龍從火裏出虎向水中生生
理尚左不尚右又不見天輪左旋不休止日月五星如
磨蟻左紐檜藴至理上士體之能不死
　　題陳令壁
地勝華胥國風清令尹家酒闌寒食夜月上海棠花
　　徐賢亭偶成
湖外青山在湖邉人不歸古今無問處幽鳥下漁磯
　　送陳令歸無為
楚水漾輕碧楚花飛亂紅故人故鄉去半雨半晴中
　　野寺
澤國春風老襍花間芳艸門前車馬稀竹葉無人掃
　　滴滴泉
巖谷連天嶺杉松徹象山路從雲外入人自海邉還
　　遥碧亭
幽鳥無心去又還迢迢湖水出東闗暮雲㽞戀不飛動
添得一重山外山
　　太白桃花潭
桃花潭似武陵溪太白仙舟去路迷岸上踏歌人不見
年年空有鷓鴣啼
　　逰白雲山醉題僧壁
買得青山不用錢金沙門外草綿綿黄梅老令醉欲倒
擬借白雲今夜眠
　　山房枕上作
十里溪源尋未見忽逢茅屋白雲堆竹牀紙帳睡心穏
無奈野猿驚覺來
　　天台三賢堂
　　　豐干
從來清浄土鼎足聖賢聚騎虎歸故鄉世人猶未悟
　　寒山
家住天台寺雲巖萬丈潭本來人不識饒舌是豐年
　　拾得
拾得元無姓山前拾得來常攜一敝箒不是掃塵埃
　　妙蓮閣
天台有新閣勝地近塔廟影浸碧琉璃沿洄去山嶠蓮
生汚泥中白日有明竅花實相表裏光色互炳曜處空
不染水烈火豈其燎寶藏諸如來端坐演法要青目付
上士不待舉花笑芬香初洞達宿病已能療净土記珍
色機感願力召三時有開發一本常寂照不讀智者書
豈知此蓮妙
　　琉璃軒(在諸暨/上省院)
西軒一泓水瑩淨碧琉璃天人舉目視中有魚龍知不
知
　　瑞竹悟老種蓮
東林聞説好林泉社㑹荒涼幾百年靈物孰知崔氏竹
方池新種逺公蓮華嚴頓浄三千界廬阜重招十八賢
應笑陶潛又歸去白雲幽鳥伴歸田
　　禪月真堂
童子依師蘭水濵聲名真是碧雲人定中傳得阿羅漢
十六身中第幾身
　　崔仲岳隠居松江以丹白黒飾舟曰鶴舟括蒼周
　　子韶無為楊次公治平三年夏六月㑹仲岳於繁
　　昌蓬萊亭勉其罷鶴舟以應書席上聫句送之
且就飛龍牓休登白鶴舟(子/韶)隴書方勸駕閬苑莫回頭
(次/公)丹頂歸滄海霜翎擲素秋(子/韶)海鵬期變化仙驥任沈
浮(次/公)煙月閒三島功名重五侯須知馳鳯詔便是釣鰲
鈎(子/韶)已得衝天便無思擊漿逰(次/公)楚醪鏗逸韻湘瑟助
㝠搜南浦成春别北山空夜愁九臯聞象魏一葉寄汀
洲(次/公)世氣騎風虎機心走海鷗(子/韶)昔年嗟鶂過今日並
麟逰(次/公)八月仙槎駛千齡聖運優市朝真大隠箕潁漫
清流(子/韶)鼓枻嗤漁父乘槎笑仲由片帆從此巻舊氅亦
應留(次/公)冠佩重華國鶯花四皓樓雄文髙雁塔大醉憶
蓬丘(子/韶)勲若書青史幢須建碧油蘭橈好重舉乘取上
揚州(次/公)
　
　
　
　
　
　
　
　
　
　
　
　
　
　兩宋名賢小集巻八十五
欽定四庫全書
　兩宋名賢小集巻八十六
　　　　　　　　　　　　宋　陳　思　編
　　　　　　　　　　　　元　陳世隆　補
　袓龍學集
　祖無擇字擇之上蔡人進士高第累官直集賢院出
　知袁州入為龍圖閣學士權知開封府進學士知鄭
　杭二州神宗朝知通進銀臺司知明州坐事謫忠正
　軍節度副使移知信陽軍卒有煥斗集
　　書高辛氏廟
平昔敘星辰元功祀事分因人列官紀行道亞皇墳高
躅追顓頊徽聲壓放勲淳風今不競帝典世無聞陵古
森喬木祠新際逺氛樵蘇當季運血食屬明君(開寶六/年勅建)
(是/廟)舊壤資餘廕遺黎薦苾芬春秋奏簫鼓疑是大英文
　　依韻和登州推官張同年之梁山
峻極乾蒼蒼班移自混茫勢臨坤軸斷根入海濤殭屹
立踰千仞孤標冠四荒興雲山近泰浴日出連暘絶憤
於斯勝煩襟到此涼山經終寂寂祀典漫煌煌(山海經/不載此)
(山秦祠八神五/曰陽即此山也)巖黒驪龍睡煙清朱鳳翔藏書陋羣玉
中瑟小空桑(空桑山材/中琴瑟)禹載無遺跡秦碑有舊章乘輿
留直上鞭石宛居傍在昔初遷鼎當時異省方縱心師
誕妄恃力逞彊梁儒學微言絶神仙怪説彰錫符尊徳
水留䜟著吾裳豈念思王度惟期至帝鄉齎男何杳杳
秩祝自琅琅詎得三山藥翻同一國狂八神寜爾福二
世果斯亡始禍聞陳涉遺書見子長龍興成大定虎噬
免交攘往事真塗炭寒心劇刺芒自從兹滅國誰復此
祠陽寃毒疑淪髓凋殘競沐瘡鑒宜觀夏后道合慕陶
唐聖世踰三代明君掩百王朝廷隆盛禮簡冊耀休光
運契千齡統歌喧八達莊古今稱治理夷夏共瞻望洪
化周無外羣生洽太康東民休望幸端拱徳芬芳
　　和御製賞花釣魚(時為中/書舍人)
禁篽春深御幄開鳴鞘曉出五雲來花含瑞色三霄露
酒湛晴光萬壽杯香餌得魚波滉漾仙音儀鳯日徘徊
微臣叨竊逢宸幸垂槖甘泉此從陪
　　九日陪舊㕘政蔡侍郎宴潁州西湖
秋晚西湖勝㮣多台軒來此駐鳴珂沙鷗散去驚絲竹
煙栁低垂間綺羅亂擲金錢和露菊狂摇鈿扉倚風荷
下僚幸接曹尊末率爾翻成擊箸歌
　　讀王元之後集題於巻末(其集三巻皆出/黄州後所作詩)
提筆㡬回書誥命剖符長是守方州未能抗表分司去
(五閒詩又題云何當/婚嫁了抗表請分司)終老為郎謫宦休歌舞懶呼寒食
節(寒食讌郡客詩云歌舞懶呼/筵上妓饑寒慙見獄中囚)醉吟孤坐月波樓(月波/樓詠)
(酌獨酌詩云孤吟獨酌送/殘春坐久樓邊白鳥馴)文章獨步成何事(太宗嘗日/王禹偁文)
(章獨步異日/垂名不朽)空有離騷寄隠憂
　　寄獻闕下一二知己
公道當朝絶比倫因憑培養變孤根纔衝霰雪游梁苑
便逐風雷化禹門南郡已甘抛絳帳東州何幸佐朱旛
心懷象魏自江海兩地悠悠欲斷魂
　　歴城郡治凝波亭(濟/州)
耽耽層宇俯清漣山色波光曉共鮮形勝争雄齊十二
風流素盛客三千鋪舒栁影眠鷗渚欺壓蓮香載妓船
公退每來須度日塵纓未濯媿潺湲
　　留題泰山孫復先生新居
築室新成日觀前亂雲重叠稱高眠人逢捫蝨驚旁若
衆望乘駒詠賁然名理静談誰捉麈古書閒校自磨鉛
行聞天子東巡狩羽葆親臨此禮賢
　　試筆
濟南通守欲㡬年最課無成媿古賢却為簿書抛筆硯
每思樵釣負林泉浮名自信雖徒爾薄俸相拘且勉旃
已共妻孥約生計㑹須搔首賦歸田
　　監丞蕭君見貽嘉句仍恵芳醪强率鄙詞輒繼高
　　韻聊資哂爾深媿斐然
遲日和風婉婉春感時情思浩無津煩君遠寄中山酒
顧我方為洛社人濡筆便思題素扇當尊難惜吐芳茵
己欽才妙兼懷恵相遇文塲願捧輪
　　寄泰山孫復
先生心與白雲閒五十秋風鬢不斑自有清名滿天下
更無塵跡到人間逍遥樂外非攸好貪懦聞風合厚顔
不待高吟賦招隠見收餘俸滿青山
　　蕭五監丞新作堂成名曰知雄且賦彫章題之屋
　　壁勉率蕪惡以繼高韻
况堂佳號塵游外題壁新吟藻思春撲素自持師老氏
清醒常戒鑒靈均窮通一致由知命仁智相須合入神
因覽君師我顔厚不能假日樂天真
　　題三教圓通堂(其堂在蔡州開元寺/内龍學時知制誥)
師本佛之徒潛心老與儒一堂何所像三教此焉俱香
火長相續丹青久不渝高賢旌好亊二記聳龜趺
　　馬上讀韓吏部集
驅羸倦逺征尺箠亦慵擎却得開編看仍教縱轡行儒
推文暢行詩許孟郊鳴盡日既遺味渾如挹太羮
　　至齊五月兩院獄空喜而成咏
厭預鈴齋議欣聞獄犴空三章用舊制五月紹遺風止
繫垂衣治非干别駕功惟期四海内刑措與周同
　　眂役于清偶書四韻寄示幕中賓客
經旬一水湄風土化緇衣豈敢嗟于役何當賦式微雲
山晴特秀花木暖相輝期子同攜手春游事勿違
　　齋中邸書事
軍壘無多事朝晡且放衙吏人如野鹿公署似僧家京
信因求藥賓懽為鬬茶忘懷塵俗外枕籍祗南華
　　羌先生廟
先生高世跡舊隠白雲深結宇知何代遺祠直至今地
分壇杏影門接社蓮陰我亦希風者終朝託玉岑
　　贈廬山崇勝珂長老
珂也僧中秀曹溪得祖衣雲泉聊適性缾錫遂忘歸九
月秋風老千山暮雨霏我來陪静話相對兩無機
　　送承澤上人歸寜富沙
五老峯前見過從一嵗餘還將隨客棹歸去侍親輿乞
食江雲際閒吟臘雪初秪應清夜夢時復到荒廬
　　酬江西運使齊工部見寄
龍坂彌年别長兹仰道風夢曾瞻使節喜忽得詩筒詞
藻春林秀恩私地鎮崇因將示知者傳誦滿江東
　　游韶石
純音何寂寞秀色自崔嵬巖草遺簫在溪禽學鳳來余
希探禹穴人似畏軒臺登眺秋風裏煩襟盡日開
　　秋曉寓目
梧桐冷墜秦宫井沆瀣光浮漢苑槃倚杵逺天垂六幕
照梁初日上三竿
　　鴛鴦
水宿雲飛無定期雄雌兩兩鎮相隨到頭不會天何意
却使人生有别離
　　後池新栁
客來莫怪寡心情俗吏喧嘩不喜聽多感後池楊栁眼
一回相對一回青
　　歴城春日對酒
數尺游絲拂面來數枝紅杏向人開眼前信美非吾土
且勸春風酒一杯
　　戲别申申堂
翠栁和煙籠碧沼紅芳如火照芳鄰主公欲去寜無戀
倚翠隈紅屬後人
　　汴水即事
波狂如箭雨如絲汎汎扁舟瞥鳥飛睡起啞啞乍鳴櫓
却思村舍聴鄰機
　　題袁州東湖盧肇石
袁山之陽秀水側草覆遺基誰氏宅昔云子發其姓盧
往以文章名籍籍宅中舊物何所存惟有嶙峋一區石
闊纔三尺高倍尋久卧塵沙羣瓦礫余心好異因獨往
下馬環觀聊拂拭地表可見十二三已足怪駭動魂魄
呼工運鍤塹其旁挽以長絙百夫力雜然鼓譟登大車
恍爾如䝉巨靈擘選置東吳最佳處四面澄波暎天碧
倚空突兀無與鄰頓覺亭臺增氣色彎環幽竇莫敢窺
恐有乖龍飛霹靂余嘗南游到陽朔衆峰矗矗春筍植
捫蘿踏蘚窮之遍若此竒觀曾未識郡人奔走來如雲
故老驚視復唧唧乃言此石遇真賞屈指于今年二百
沈埋曠代誰爾珍一日光價逾荆璧嗟余束髪大夫後
區區志尚惟孤直十年再謫非不窮猶慕堅絶無改易
如何故老不我愚感物再三形嘆息石不能言人有言
勿使他時重湮阨
　　和李泰伯送春絶句
九十日春今日盡送春何況我先知後期應在經殘臘
重探梅開雪裏枝
憶昨相逢甲午年與君同賦送春篇等閒又見春風老
更捧新吟一惘然
萬樹紅芳落漸稀浮榮能得幾多時孤根未識陽和力
春去春來兩不知
　　袁州慶豐堂十閒詠(皇祐五年十/月二十一日)
吏散鈴齋掩閒眠到日斜無端是春夢容易繞京華
鄭聲良可厭閒抱七絲琴欲識調絃意理人先理心
年長身多病閒抄已試方未甘先犬馬畢命報恩光
青山日相對閒看白雲生誰謂無心出中含濟物情
曉按三盃後閒烹北苑茶色香俱絶品雪泛滿甌花
扁舟賓客少閒作道家裝跡静心還静逍遥覺日長
雨霽輕埃息閒吟面曲池游鱗時對擲雙破碧漣漪
朝來因試筆閒答故交書莫怪音塵絶吾心與世疎
漸老無功業閒思惜壯年桑榆如有待猶可勒燕然
晴軒足清趣閒與鶴開籠寄語北山侣無驚蕙帳空
　
　
　
　
　兩宋名賢小集巻八十六
欽定四庫全書
　兩宋名賢小集巻八十七
　　　　　　　　　　　　宋　陳　思　編
　　　　　　　　　　　　元　陳世隆　補
　祖龍學集
　　暮秋江上逢端州朱使老詩以申餞
奕葉清棻逺夫君素履恢人皆推世德我亦愛卿材新
命一麾守長途萬里來畫船江雨暗紅斾海風開服嶺
先聲浹編甿美化該此行真邂逅幾日共㳂洄去矣瞻
仙棹依然對酒杯前程如見憶為寄早春梅
　　南康落星寺
金碧共玲瓏樓臺浩渺中雨花僧講盛星石寺基雄巖
岫廬峰對波瀾蠡澤通微紅㸔海日逺緑認江楓鷗鳥
機心息潮音梵唱同人間羣玉府(寺有太宗皇/帝御製御書)物外廣
寒宫雲衲藏多壞塵襟到自融扁舟五湖客長此伴支
公
　　廬山瀑布
絶巘千尋勢飛泉萬疊㾗寒光涵玉岫靈𣲖析璇源峭
壁河流立蒼崖井浪翻猿悲經樹急龍駭落潭渾氣爽
諸峯秀聲和衆籟喧功成身退日期此灌中園
　　游真陽石室(皇祐元年十一月丙申任廣東/提刑日所作有石刻在英州)
昔讀到難篇乃聞真陽室亦嘗惟斯人稱道或浮實邈
在數千里莫覿烟霞質青山有獨往吾志久已必如何
驂俗駕尚此紆朝紱謬分南顧憂惟刑在欽䘏孤宦雖
云逺勝踐其敢失行行訪雲巖草樹披䝉密呀然一穴
開勢欲吞朝日嵐光展障屏乳溜龍蛇屈溪流自清泚
松韻何蕭瑟酌酒飲游客謂言此可述周生誠不誣所
紀窮纎悉惜哉非吾土無由寄蓬蓽平生丘壑心與道
共湮鬱難進而易退終當守儒術(唐周䕫作到難篇謂/此祠離長安逺故到)
(者難/也)
　　贈牛仲容
吾君旰食念邊陲天下英雄待聘時仁義未行真處士
功名不立豈男兒卧龍誰識南陽隠失馬何勞北叟悲
(牛嘗來薦/濟南不利)莫向林泉賦長往秋風吹子鬢毛衰
　　張寺丞鳴玉亭書事
為憐瀟灑近城闉來往何曾問主人列岫曉昏雲郁郁
流泉秋净石粼粼陸機詩就惟招隠班固文成正答賔
愁見西峰日將暮却驅羸馬入埃塵
　　庚辰清明州衙不送新火
禁烟故事存遺俗改火平時有舊章縱道齊民皆按堵
堪驚烜氏昧修方晨炊已絶供賓饌晚燎兼無瀹茗湯
不似前年為客日富鄰猶許借餘光
　　赴任南康將經九江游二林先寄交代闗屯田
平生山水有心期今得軍麾慰所思我欲因行訪蓮社
君應未許過𤓰時若逢勝概終朝住兼領閒僧到處隨
莫遣迎新吏人至雲間泉畔不相宜
　　送交代闗屯田赴闕
謝公雅尚廉侯政兼得如君不可加自有袴襦歌道路
長驅旌斾訪烟霞林僧解誦松牕句㕔吏能封竹檻花
今日北園堪健羡清風留與後人誇(君僧房留詩公/庭種花甚多)
　　琵琶亭
晚泊湓江半客舟琵琶亭下動閒愁霓裳緑么杳何許
楓葉荻花空自秋賈賦有才悲鵩鳥楚騷終古怨靈脩
莫言司馬青衫濕今日行人亦涕流
　　南康春日
慚媿東風破臘來一尊清聖為君開無方可使朱顔駐
有客相逢白眼迴老大漸能知世態踈慵那復計身媒
遙憐伊洛氷應泮芳草還荒舊釣臺
　　簡寂觀(觀即陸静修先生所居/名郡先生之諡號焉)
順風能屈帝王尊身後高名與觀存石室深居廣成子
布囊薄葬楊王孫流塵羃羃凝丹竈清吹徐徐觸絳旛
牢落空山門晝掩羽人亦説絶囂煩(梁沈旋碑云止煩/曰簡逺囂在寂即)
(義表/名也)
　　右軍墨池
匡廬峯下歸宗寺曾是當年内史居繭紙世傳遺迹後
墨池人記作書初秋毫幾老崇山兔舊法空觀得水魚
(筆勢圖云先取崇山絶谷中兔毛八九月收之又/用筆法云送脚似游魚得水合頭若景山興雲也)珍重
僧家能好事朱闌碧甃壯庭除
　　清明日與二三賔客賞花陳判官為推勘他州事
　　不預是會以詩扺予因次其韻酬之
寒食春光正好誇小筵應免負芳華清談且喜文揮麈
賭酒何須要畫蛇潑火雨餘微緑潤落花風急亂紅斜
幕中有客應惆悵今日全輸太守家
　　秋日天平驛書事
孤館無人慰寂寥感時情抱楚旌搖縱横著物秋聲起
早晚連空殺氣消衰鬢已同潘騎省壯心猶羡霍嫖姚
誓江義勇吾家事不得提戈静虜妖
　　吏隠宜春郡詩十首(以太常博士直集賢/院皇祐五年知袁州)
吏隠宜春郡年豐獄訟稀餘糧委南畆茂草滿園扉天
意憐艱食民心恥盡衣萬家行樂處車馬有光輝
吏隠宜春郡溪山若畫圖纎鱗時自躍幽鳥静相呼曉
浪噴寒雨暗嵐鏁緑蕪漁樵本吾事搔首重踟蹰
吏隠宜春郡追惟二相賢(房琯李/德裕)節明天寶日業茂會
昌年友善曾何累朋誣亦自煎(琯坐與李適之韋堅等/善貶宜春太守德裕為)
(王潘李漢等所誣/貶為宜春長吏)不才非不幸異代若差肩
吏隠宜春郡閒思應舉時端居若貧賤徒步入京師誤
寵乗軒鶴貽憂入廟犧功名在何許雙鬢已垂絲
吏隠宜春郡鄉園去路賖間闗成客宦荏苒度年華出
水魚吞餌辭山鳯在笯誰言千里隔夜夜夢吾家
吏隠宜春郡同僚得俊髦純音等䟽越餘力劇豪曹器
識青雲逺歌詞白雪高遂令遷客意不復賦離騷
吏隠宜春郡山城少客過静中窺物理閒外養天和春
暖尋花塢宵凉玩月波將迎者誰子勞逸兩如何
吏隠宜春郡放懷詩酒間未能慚下俚幾欲效中山杜
甫藩籬窄(元稹論杜李之優劣云李尚/不能歴其藩籬况堂奥乎)劉伶幕㡩慳高
吟與沈醉榮辱詎相闗
吏隠宜春郡窮通嬾更占矜名遭巧譛晦跡喜深潛昔
慕狂為聖今師智養恬優游無一事不覺歳時淹
吏隠宜春郡素餐誠有餘政聲慚遂霸文藻謝嚴徐使
節分銅虎仙廬秘石渠君恩殊未報不敢賦歸歟
　　澄清閣(在楚/州)
范滂雅志在澄清今日廉車命閣名華榜高標雖具美
奈何長是困蒼生
　　贈江州李虚一司户
官况蕭條三語掾地居卑濕九江城曾聞午夜開宣室
早晚君王召賈生
　　劉仙石(在江州太/平興國觀)
神仙不死石長存萬古千秋表洞門人欲求真好脩煉
莫徒將杖叩苔㾗
支機莫問君平肆取履誰脩黄石祠深洞自開人不見
何須惆悵憶當時
　　交代屯田逺惠書問紙尾批示若就江州至軍兼
　　可腹背游覽廬阜因成拙句且答佳意
廬山在境好行春猶恨竒峯屬半隣腹背徧游煩示諭
即當先謁樂天真
　　將至南康道中
湓江輟棹整驂騑松路揚鞭入翠微好是近郊人候望
紛紛羽服與田衣
　　招二三僚友游廬阜
雨餘廬阜連天碧公退鈴齋盡日閒為報二三佳客道
速須蠟屐共登山
　　游棲賢
偷得沈迷簿領身暫來林下訪幽人雲泉滿眼慵歸去
便擬抛官學隠淪
　　題尚書余襄公西園
臺閣清風正凛然歸休車騎曲江邊及親已具三牲養
負郭新添二頃田萊子長年榮綵服衞公雅意樂平泉
官閒道在心無悶惟惜光隂事簡編
　　題余尚書山居要術
張衡已作歸田賦汜勝仍脩種樹書願借山居精要術
欲將嵩洛葺吾廬
　　和閻運使以詩見奬吏隠宜春郡詩
狂吟何足話風騷和寡甘降郢唱高敢望與言同子夏
競推多可似山濤九成豈後虞韶美一字終虚魯史褒
自笑潢汙不盈尺猶將學海去滔滔
　　和王元之郎中見寄韻
未持雙節去朝元玉陛猶虚侍從班龜浴舊遊天直上
雞林新句海中間品流有日歸陶冶隠逸無時奉宴閒
鶴馭仙遊何處所軒皇冠劍在橋山
　
　
　
　
　兩宋名賢小集卷八十七
欽定四庫全書
　兩宋名賢小集巻八十八
　　　　　　　　　　　　宋　陳　思　編
　　　　　　　　　　　　元　陳世隆　補
　祖龍學集
　　景臣作亭於池上予名之曰夢艸賦詩以志
新構俯漣漪名標謝客詩窗明溪雨過檻静竹風吹賀
厦應容燕巢蓮亦許龜何人倦漂泊此地好追隨兀兀
乗籃轝厭厭倒接䍦秋芳正堪賞樽酒莫過時
　　題仰山二十韻
維南斗牛下萬仞聳崔嵬日上光先占江盤勢却回一
方䝉雨露㡬處對樓臺不逐秦鞭去曽經禹載來雲生
峰慘淡氷泮谷喧豗險外煙嵐變深中洞府開巖花春
灼爍溪鳥暖毰毸飛瀑含清籟乖龍走疾雷平川蕭廟
閟半腹鄧壇摧精藴瑶瑰寶靈鍾杞梓材僧軒冝薜荔
樵徑怯莓苔旁眺龍舟橘前瞻庾嶺梅仙經饒地肺賦
筆讓天台神物多靈貺農田少旱災隱君須獨行吟咏
亦難才何客能依止伊予語敢哉一麾成繫滯四友阻
游陪未脱紅塵累徒嗟白髪催夢頻生枕席賞每倒尊
罍預恐𤓰時代圖歸作醉媒
　　濟上夜泊寄杜秘校
十幅蒲㠶一竹篙隨流逐浪我心勞㡬程煙水秋光逺
半夜星河天氣高正想黄陂何淼淼可憐禹瀆更滔滔
猶興明發諧相見願奉清言散鬱陶
　　經劍池(皇祐元年八月晦日題時以/秘書丞為廣東提刑經過)
巧冶何年百煉金刜鍾芒刃此湮沉氣衝牛斗雖難掩
鑒遇張雷始見尋恍惚莫窮神物逺波瀾空在曲池深
鉛刀也強思磨拭悵望西山與華隂
　　送春長句呈李㤗伯(時在/袁州)
盡日臨風把酒巵宜春臺上送春歸已看緑樹隂隂静
猶有殘花帖帖飛嵗月任從隨手過功名未必與心違
我縁客宦無常處後㑹如今亦恐稀
　　送潘華陽
河陽苗裔有英翹年少聲名動帝朝月桂我欣同賜第
澗松人借此沉僚金牛開道秦川險笮馬來賔漢使遥
想到刀州遇知已便從平地上煙霄
　　㣲子廟
億兆夷人困獨夫惟君先見得良圖為仁始欲扶商祚
去國終能啟宋都銕質豈甘因諌死髠鉗仍免作官奴
千年廟食應無愧知退知亡即聖徒
　　寺有四絶一曰靈巖予以赴官獲此税鞅因賦拙
　　句用誌其行
常想靈蹤得到難因回征轡此盤桓松風逗磬僧齋冷
石水環堂客夢寒聖作自同堯典布(寺有偃葢松白鶴/泉及藏大宗皇帝)
(御製/御書)古碑猶是魏朝刊最憐山色當樓好欲去重來一
凭䦨
　　贈商水連尉同年
塲屋相知最有情去年同試便同榮神仙名籍輸梅福
典冊文章滯馬卿泣玉淚收休積恨擲金詞在藹新聲
公卿好致歸臺閣莫遣徒勞浩歎生
　　次韻和酬張兟秀才見寄
傾葢相知分不同逺憑郵置枉緘封題評祗益顯凡品
刻畫何曽補陋容綵服侍行君得意朱轓假守我勞悰
(予方權/領郡事)論文未遂西齋約早晚重親出匣鋒
　　明水鎮水陸禪院
誰卜精藍若畫屏四邊山色與泉聲野僧憎見心應樂
俗客偷來骨亦清晚吹乍回香篆破曉雲纔散蠟燈明
吏人莫怪徘徊久自得閒情减宦情
　　龍圖范給事以禫服向除修治塋域就山築室因
　　爾書懐俾無擇繼和謹次用其韻
采采陔蘭負養親㡬思定省泣晨昏三年已畢先王制
盡日將承聖主恩名遂自同周柱史諫違誰記魯臧孫
考槃在澗雖云樂祗恐泥書到逺村
　　田四秘丞通判鎮戎軍
身紆茜綬朝章貴手把芝涵帝命新方朔上書曽自薦
祁奚外舉果知人(公前應運籌决勝科今為侍讀李侍/郎保任被召試策入等遂領此命往)
(西北/用兵)運籌暫遂征西將侍橐看歸拱北辰我亦潛心禦
戎策羡君抗斾擁朱輪
　　題紀信廟
漢祖臨厄日將軍獨奪功一身雖是詐萬古盡言忠樹
老風聲澀天寒景色空我來觀廟貌無語對村翁
　　昇州保寧寺鳯凰亭(臺舊有亭中廢已久/今長老承泰建此)
鳯臺雖舊趾亭榭斬新開荆棘榛蕪去江山氣象來神
君虞氏化賢守次公才遲爾離丹穴飛飛止此臺(時龍/圖葉)
(起居鎮/金陵)
　　留題女郎臺
女郎臺上寺寺影蘸湖光夜梵星辰近晨齋烏雀忙煙
滋楊栁綠風逞芰荷香欲下還慵去憑闌到夕陽
　　春郊即事
東方驅曉騎南畝勸春耕試與牧童語因知林鳥名雨
前茶正小社後酒猶清可笑豚蹄祝篝車望豈輕
　　送李丞知京兆司録
纔從知己薦(公近以知己/慰薦改官)又應辟書行(今知府天章孫/待制辟公領是)
(任/)廷尉官聨重軍謀職任清華巖東野秀紫閣晚峯横
盡是供吟處歸應新集成
　　送宋寺丞通判卭州
半刺侯藩重臨卭驛路賖將經㶚陵樹先看洛陽花土
物張公竹民封卓氏家為君傷逺目日日㫁襃斜
　　秋日感懐
多病多愁客新秋百感生異鄉違土性孤宦見人情案
厭留燈讀田思帶雨耕不堪臨曉鑑潘髩二毛成
　　寄潁州兄
川陸一千里炎凉六十旬意通書信少思入夢魂頻身
外宦情薄眼前人事新願兄無見念憂道不憂貧
　　舟次張澤阻風
舟楫雖佳興風波即畏途我心何所懼世路此無殊銜
尾千艘泊爭頭萬怪趨飄然不終日揮手謝淳洿
　　寄題漢州西湖兼簡知郡馬屯田
房相留遺愛清風湖水長人思浴池鳯誰識濟川航白
雪徽音遣(太尉喜/子弹琴)洪鈞道化光還聞繼高躅新有召公
棠
　　歌者李蘇蘇(齊/州)
歌妙纍纍若貫珠厯城惟秪數蘇蘇何當更唱陽春曲
為爾今宵倒玉壺
　　過渦河
揚鞭策羸馬橋上一裴回欲擬臨渦賦慙無八斗才(昔/曹)
(子建臨渦作/賦書於鞭上)
　　馬上口占
前年躡屩念歸歟今日乗軒類使乎千里行春憂寄重
自慙翻羨老潛夫
　　登泰山簡周行
日日塵中眼不開暫登蒼翠喜游陪莫辭辛苦經艱險
大有人生不到來
　　又游靈巖
紅塵滿馬三回到青嶂迎人萬疊開却被野僧相顧笑
區區還是舊時來
　　次韻酬陳判官見貽
一篇為惠枉瑶封疑得仙文自蘂宫始信夫君才力大
居然天地入形籠(陸機文賦云籠/天地於形内)
　　周成職方笑臺
賈生太息唐衢哭感事傷時可奈何爭似君當堯舜日
臺頭大笑樂天和
　　次歐陽永叔送赴陜韻
前日西行别翰林為我開尊飲之酒高冠滿坐皆賢豪
談笑喧呼時各有自慙流落䟽游陪十載江湖成浪走
主人名重聞四海典冊高文推大手發揮六藝無遺精
攻黜百家如拉朽顧我昬冥聞道晚代謝春秋四十九
當年擊節傚金注此日強顔同木偶事功未省成尺寸
廩禄惟思校升斗㑹須歸去老東陂鼓腹含飴同堯叟
　　九日登袁州宜春臺
落㡌佳辰又到來黄花爛漫為誰開已經多嵗衰容改
更被無情急景催取次盃盤須盡醉隨宜歌管任頻陪
却慙未報君恩厚空向山城養不才
　
　
　
　
　
　
　
　
　
　
　兩宋名賢小集巻八十八
欽定四庫全書
　兩宋名賢小集巻八十九
　　　　　　　　　　　　宋　陳　思　編
　　　　　　　　　　　　元　陳世隆　補
　祖龍學集
　　途次金陵逢同年沈五判官
數載天涯别年來不定居扁舟忽相植孤抱信何如公
幹猶多病(春/述)孝先仍懶書(自/謂)人生從坎壈客意且躊蹰
淡薄市橋酒鮮肥江岸魚可來同飲食勿笑此蕭踈
　　官况
物態無端固盡諳自為俗吏欠清譚豈憂官况全蕭索
秪畏人言足二三玉勒已辜尋曉陌錦鱗猶憶釣秋潭
公餘自逺踈慵性從道嵇康七不堪
　　哭鄲州孔給事二首
出入多年侍紫宸封章頻上觸龍鱗杼投㡬見疑慈母
檻折終聞記直臣闕里忽驚歌曳格洛陽那復見埋輪
師門一慟盈襟淚痛為眀時惜正人
聖孫家世嗣衣纓夫子當朝有令名許國志堅存亮直
致君心切贊隆平眀庭抗䟽忠言在列郡班條惠化行
不享永年兼大用終天遺恨負蒼生
　　夏州叛
羌虜奸誅軫聖憂出師十萬擁貔貅朝廷命將詩書府
廊廟論兵帷幄籌舜后舞干期振旅漢臣投筆待封侯
宣王六月存周雅願繼徽聲頌國猷
　　寄澶州孫司理
眀道二年同夏課四人兩舉盡登科孤寒惟子辛勤甚
虚薄伊余忝竊多宦路驅馳今各自名場出處舊相過
感今懷舊無憀頼不覺臨風發浩歌
　　送孟湘虞部赴闕
科名拾芥職三虞落落雄才與衆殊為政人驚今遂霸
論兵自比古孫吳倚廬已見因心著(公近居先大夫/䘮哀毁過制)結
綬還陪辨色趨不似馮唐空白首漢皇今正渇嘉謨
　　送劉進士遊邊
朔風動地雪花眀去去從知指戍城場藿失縻千里驥
食魚翻嗜五侯鯖征途望㫁河氷合旅館吟殘海月生
且共淹留話離索一尊濁酒為君傾
　　同年楊兄作尉僰道兼領勾稽之任賦七言四韻
　　詩以送之
縣城荒僻民居少吏事全稀似隠淪且喜桑郊接鄉樹
莫嗟藍綬染京塵鸞姿豈合淹仇覧仙骨應難滯子真
好在公餘頻寄問我方江上學垂綸
　　宋嘉言雅善飛白一日書八字貺予因成長句謝
　　之
輕如游霧重如雲學到精㣲妙入神竒迹昔年傳堊帚
髙名他日壓烏巾誇呈朋友防求副留敎兒孫恐失真
天子清閒好揮翰似君須合侍嚴宸
　　送韓尉員外
㡬年獻賦向公車四十方為冉冉趨昔競寸隂終蹭蹬
今貪斗粟尚踟蹰潘郎毛髩㸔將白陶令田園説已蕪
官滿還歸省門下預應搔首重長吁
　　題魏野園(陕/府)
曉日東郊如隠扉曈曈初日弄朱旗黄梢風舞先生栁
紫頰霜殷(鳥閑切赤黒色也/左傳云左輪朱殷)大谷梨粉艷清歌聞邃閣
碧溪寒韻落幽池我來載酒山翁醉且喜秋香菊滿籬
　　誚王安石乞分司西京避讒而去因以述懷
割㫁攀縁宰相權憂危爭似我身全試觀竿上抛生體
且擬波中戲釣船名利不求還獨樂是非莫辯祗髙眠
何當對景幽堂坐更得閒吟度百年
　　寄千乗劉殿丞求字人編
千乘劉夫子髙名繼謫仙從居庇身邑已著字人編才
入鍾嶸品文期鄭氏箋何當求副本長願播匏弦
　　寄信安判官張秘校
蓮幕從軍客逢山著録人才章過鮑謝交契敵雷陳婉
婉謀謨暇翩翩書問頻徒知感髙義猶阻奉清塵
　　泗水
紀地復涵虚清疑顥氣俱東家遺敎逺夏后建功殊冷
色平吞魯長波逈勝吳淮黄交滙處沾溉慶民謨
　　沈康赴江西掾
髙譽冠時英人皆倒屣迎失科材尚屈掌獄職仍輕滕
閣登吟健吳山醉望清公餘如訪古一為問豐城
　　張唐民下第東歸
學古功非淺干時命尚屯拾青辜壯志垂白念慈親歸
路天同逺生涯槖自貧知君謀道乆慎勿歎沈淪
　　送人作尉臨潼
年少文能老新曽射策來縱横傳古學慷慨濟時才黄
綬官徒爾青雲志在哉他年歸㑹課遲子出塵埃
　　書懷寄呈萊州張學士
從作東齊吏經年寡往來朱顔隨日减青眼為山開學
政慙能政論材信不材何人慰孤寂知己在蓬萊(累辱/書問)
(兼貺詩/筆故云)
　　萬太傅知惠州
惠州君未到聽我送君吟去路九韶石鄰封八桂林下
車秋色老望闕海雲深善政多餘暇無忘惠好音
　　送新州陳式虞部
大庾嶺南郡新興事若何還珠合浦近辟惡密香多主
聖天如覆時平海不波更逢賢太守應有袴𥜗歌
　　送蓮房與馬屯田
問遺不必貴要之資闕如蓮房三百枚來掇亦云初持
以侑尊酒甘香即有餘野老獻芹意今予其有諸
　　題安成劉伯玉日新亭
積善家餘慶日新亭可云詩書盈㡬有道藝喜時聞兒
姪既登學晨昬在克勤欲知榮地力此便是青雲
　　寄成都詩人謝希濤
常聞游蜀客來説謝希濤氣禀江山秀名因翰墨髙新
詩來句逺(去嵗得詩/三十首)宻意念空勞拙句聊相贈應煩報
錯刀
　　感事
東家木鐸德音逺西竺金人像教來禮樂不興王道絶
吾民何日遂康哉
　　題蔡州壺仙觀(龍學四月八日游蔡人每嵗於是/日來集此歡賞遊歌其觀在城北)
　　(十里許有仙橋數/十株亦名大木觀)
鸎老花殘過禁煙杖藜閒步到壺仙仙家本是無塵地
别有風光一洞天(費長房懸/壺之地)
　　聚為九老自詠
　　　龍學因分司西京御史䑓與司馬温公九人為
　　　真率㑹謂之九老
科名髙獻玉堦前厯任公卿四十年休道老夫無事業
兩扶紅日上青天(英宗皇帝即位龍學充皇帝即位契/丹皇太后國信使神宗皇帝即位是)
(時龍學為開/封府大尹)
　　題蔡州東湖
夕陽水底霞鋪錦清夜波心月湧金此是東湖最佳處
無人來伴水仙吟
　　咏繭兒
千絲萬縷自經營本為藏身却誤身待得功成歸鼎鑊
不知輕煖屬他人
　　詠震山巖彭徴君釣䑓
　　　彭雲宜春人力學多通尤善講易隂陽圖緯
　　　無不精究注通元真經辭理深逺世所推重隠
　　　居不求聞達天寳中刺史李璟以其名聞上遣
　　　使者齊延丘以蒲輪徴之凡二往始至𤣥宗欲
　　　官之徴君辭焉堅乞歸鄉上元元年六月卒年
　　　六十三葬東原有釣䑓在震山之前本朝皇祐
　　　五年九月二十日休暇龍學與郡僚遊震山
　　　巖因以詠之震山離州東十里釣䑓本一巨石紹
　　　興己未季春雷轟石㫁
閒作山城吏隠居敬君真逸寓漁磯䑓前巖畔清風在
尚想煙波映芰衣
　　和李泰伯題東湖樂游堂韻
晴煙羃䍥淡湖光勢勝居然占一方拂水萬絲楊栁弱
倚風千盖芰荷香縱游閒泛蘭舟穏半醉狂眠石席凉
公退毎來須度日却疑身出利名鄉
　　又和題宜春䑓
異鄉何處散幽懷頼得城中百尺䑓還向天涯經嵗住
那知春色為誰來雪消江上㸔梅發風暖衡陽有鴈回
強擬登髙聊賦詠再三媿乏楚人才
　
　
　
　
　
　
　
　
　兩宋名賢小集巻八十九
欽定四庫全書
　兩宋名賢小集巻九十
　　　　　　　　　　　　宋　陳　思　編
　　　　　　　　　　　　元　陳世隆　補
　舒待制詩集
　舒亶字信道明州慈溪人也擢進士調臨海尉民有
　使酒逐其叔母者亶命執之不服即斬之投劾去王
　安石當國聞而竒之用為審官院主簿熙河路分畫
　界疆命亶馳徃于時洮隴新喋血亶即日引道至則
　示以朝廷威信夷人以肉置刀頭啗亶亶以口承之
　衆皆歡呼使還提舉兩浙常平召為太子中允御史
　裏行太學官受賂事聞神宗不悅亶奉詔驗治窮盡
　黨與加集賢校理與李定何正臣交論蘇軾作為歌
　詩譏訕時事軾坐貶黄州尋修起居注知諫院擢御
　史知雜上言郡邑不治監司得以按劾至中都官不
　治而御史顧不得行法誠使御史如監司人知所畏
　矣于是置六察官朝廷推行新法亶言役法不均責
　在提舉官神宗曰提舉官未可責也近臣僚有自陜
　右來者欲盡蠲免中下之民朕謂不然且中下之民
　多而上户少若中下盡免而取足上户則不均甚矣
　朝廷立法但欲均耳卿更可講求以聞遷給事中直
　學士院拜御史中丞上䟽論尚書省凡奏鈔法當置
　籍錄其事目今違法不錄既案奏乃謾以發厯為録
　目之籍亶以為大臣欺罔而尚書省取御史臺受事
　簿亦無錄目亦奏亶為欺罔又劾奏亶直學士院日
　違法請厨錢臺官朋蔽不言請付吏事下大理獄具
　當坐贓追兩官勒停哲宗即位授保康軍節度副使
　至徽宗即位起知無為軍復以言者罷久之知南康
　軍崇寧初辰州巒叛以直龍圖閣知荆南府亶選形
　勢得飛山福純坡建新城為控扼之要以功除龍圖
　閣待制卒年六十三
　　仗錫山
何人仗錫過千峰雨裏風烟轉不窮暗壑水聲清決決
深巖花氣濕濛濛遥知雪嶺開亭近舊說雲鄉有路通
自恨青鞵踏城郭仙游長在夢魂中
　　阿育王山
參天松柏綠陰陰古佛巖前一路深猿鳥不驚如有舊
雲山相對自無心數泓寒水雲藏雨十里輕沙地布金
杖屨更知非世境上方日日海潮音
　　香山智度寺(在慈/溪縣)
龍䕶禪堂鉢雲籠古殿燈經窗僧待月茶井客敲氷驚
鴈回峰影踈星壓墖櫺心清更無睡未讓省郎能
空洞雲探月高齋客聚星霜分破窗白山獻隔簾青窺
水知僧定占雲識地靈時時驚鶴夢木葉下危亭
　　宿鷺亭
雲過千溪月上時雪蘆霜葦冷相依正縁野性如僧癖
肯為游魚下釣磯
　　白雲山
高低深淺逐陰晴一簇林巒畫不成誰道青山怕雲㸃
白雲㸃處轉分明
四山靣靣玉成圍只待閒雲去又歸更有小軒人不到
落花狼籍㸃苔衣
　　寶嚴寺
四山烟雨收雙沼漾晴碧白鳥忽飛來㸃破簷前色
　　雙乳泉
石眼雙開白欲漫潺湲更傍碧琅玕地饒爽氣全無滓
天借靈源兩不乾曉月自分雲外潤午茶誰鬬雪中寒
孝先多睡相如渇始把清甘乞取㸔
　　太白山
千峰下視盡兒孫仙事寥寥不可聞長作人間三月雨
請看膚寸嶺頭雲
　　天童山
日日青鞵踏白沙未應泛艇即靈槎雨溪清越鳴哀玉
風蔓蜿蜒動暗蛇曉潤芝􁏤挑秀茁午香茶竈煑蒼芽
玲瓏仙客知何在千古烟霞自一家
　　明覺院
不管霜毛不貸人一年舊了一年新山窗未曉聞山樂
可是梅花漏洩春
㫁橋閒下路横斜隔水人烟四五家雨後一枝紅帶雪
風流不道有巖花
小白山前大白山两山强坐屬僧閒何時卜築三椽地
黃㡌青鞵日往還
　　隠學山
曾是談經一艸堂千年金碧欲飛颺頂峰有路青天近
絶壑無塵赤日凉月底露驚猿鶴夢雲中風動薜蘿香
芝􁏤茶竈平生念遥謝仙人白羽觴
　　青山
鳴雲過雨翠成堆天淡平湖一鑑開萬木號風韻絲竹
千峰帶月上池臺静無俗駕金鋪地閒有高人玉滿盃
聞道碧桃看欲發劉郎何事不歸來(舊時劉誼/翁有留題)
十里松行翠插天暗溪嫩艸尚芊綿笙歌自滿蕭郎宅
琴鶴空隨賀老船未分舊游雲寂莫遥知歸夢蝶聫翩
故郷幸好宜回首還見人間换一年
　　鄞江
地呑越絶海分深渺𣺌平流萬馬駸早晚渡船潮有信
往來鷗鳥客無心寒空倒影千山動暖日澄波萬籟沉
安用魚龍閒養鬛平時春雨自成霖
　　春樂軒
隔水巖花紅淺深花邊相對語幽禽管絃不到山間路
誰㑹憑闌此日心
　　大梅山
萬壑聲中柏子烟高僧日日看雲眠當年象虎今何在
千古寒堂一鐵鞭
仙去人間地轉靈蛟龍合處谷風生誰知雲霧千峰頂
長得青天霹靂聲
流水山間無盡時登臨到處與心期世人只愛桃源好
梅熟山間那得知
雞犬同時亦上昇赤霄今日㡬人行我來正唱昇平曲
不用山間變姓名
　　虎跑泉(在太白山天/童寺之側)
一嘯風從空谷生直教平地作滄溟靈山不與江心比
誰㑹茶仙補水經
　　尊教寺
竹砌縁寒渚松蹊藉綠苔樓臺隔林見花木帶雲開溪
旱長流水峰青自隠雷月華㡬萬頃誰棹酒船來
　　金峨山
叱咤滄溟雪浪空鯨鯢騎去杳無蹤煉丹井上春蕭索
知在蓬萊第㡬宫(一作/重)
　　五峰山
何人縮地海東偏靈岳分來不記年㡬見彩雲爭照日
直疑仙掌欲擎天依希故國松千尺迤邐前山石一拳
四面開窗看不足老僧時立碧溪前
　　灌頂山
十里曾聞一嘯聲當年猿鶴想猶驚白雲不礙青天路
嬴得重來擺手行
萬松偃蹇揷雲根四面諸峰盡子孫日日飛烟雲霧斂
不妨掌上看乾坤
雷頂髙僧眼覷天只應風月是生縁那知坐作人間雨
千丈巖頭一道泉
　　月湖
金碧樓臺閣暮烟彩虹雙影卧漪漣雲鋪物外無塵地
月滿人間不夜天細栁千門惟畫舸華燈兩㟁度鳴絃
清狂亦有黄冠客不負仙人載酒船
十洲風籟韻笙簫疑有仙人燕碧桃影逼銀河星半墮
氣呑月窟免爭豪九秋波浪沙鷗狎萬古功名釣艇高
却恨何須明似鏡空令志士泣霜毛
　　和太守劉户部珵十洲詩
　　　花嶼
暖吹紅葉上青枝掠水風烟巧事持蜂蝶鸕鷀各芳意
錦囊消得探春詩
　　　芳艸洲
小雨如酥露乍晞嶼花汀栁自相依畫橋不礙尋春屨
誰傍烟波拾翠歸
　　　栁汀
困倚滄波綠動揺冷烟疎雨共蕭條誰將輕薄嬌春態
强拂人頭向市橋
　　　竹嶼
欲問葛陂安在哉端疑波底化龍來子猷此興君知否
小徑何放巻竹開
　　　煙嶼
漠漠寒蘆不見花暗藏鷗鷺啄晴沙暖風吹起渾無定
半落僧窗半落槎
　　　芙蓉洲
照水枝枝蜀錦囊年年澤國為誰芳朱顔自得西風意
不管清秋昨夜霜
　　　菊花洲
懶對陶家酒甕開東籬寂寞久風埃㑹湏結取登高客
折上龍山醉帽來
　　　月島
何人騎鶴上瀛洲清影明波正九秋吹罷玉笙端不見
滿空桂子有誰收
　　　雪汀
㸃栁糚梅不暇裁平波直擬涌瑶臺釣磯葦㟁知何許
㡬誤漁舟夜半來
　　　松島
亭亭古幹對滄浪雨細風飄吹老香晚嵗何人同寂莫
水西我有讀書堂
　　十洲閣
綠玉手持尋五岳正應未識海邊洲倚欄花木參差見
對㟁笙歌次第游烟霽多疑九峰曉波平全勝六鼇浮
仙風坐隔紅塵路消得丹青咤北州
　　翠巖山
桃源深處一招提門對寒雲路繞溪長使千峰光景動
未應洞裏老金雞
　　玲瓏巖
詭形迥與萬山殊空洞由來一物無直恐虚心自天意
人間穿鑿枉工夫
　　響石
淵明休弄沒絃琴混沌中含太古音聞說㡬回風雨夜
四山渾作老龍吟
　　咏雪
茅君失却三神鶴王母應添五色鱗草木未香花事動
乾坤不夜月華新
　　邨居
水繞陂田竹繞籬榆錢落盡槿花稀夕陽牛背無人卧
帶得寒鴉兩兩歸
　　和石尉早梅二首
霜林盡處碧溪傍小露檀心媚夕陽天下三春無正色
人間一味有真香相思誰向風前寄趁早先從雪後芳
朝夕催人頭欲白故園正在水雲鄉
依然想見故山傍半倚垣陰半向陽短笛樓頭三弄夜
前邨雪裏一枝香可能明月來同色不待東風己自芳
幸免杜郎傷嵗暮莫辭吟對釣魚鄉
　　太白山(在明/州)
何年杖錫此徘徊天上真官為我來芝圃鶴歸香火冷
石碁空鎖舊花臺
　　夢入天台
天風吹散赤城霞染出連雲萬樹花誤入醉鄉迷去路
旁人應笑却還家
　　湖心寺
吹落清香縹緲風樓臺彷彿水邊紅人間誰是丹青手
畫取春湖細雨中
　
　
　
　
　
　
　
　
　
　
　
　
　
　
　
　兩宋名賢小集巻九十
欽定四庫全書
　兩宋名賢小集巻九十一
　　　　　　　　　　　　宋　陳　思　編
　　　　　　　　　　　　元　陳世隆　補
　曲洧存稿
　朱弁字少章徽州婺源人建炎初授修武郎借吉州
　團練使副王倫使金通問被拘凡十九年紹興十三
　年始與洪皓張邵南歸易宣教郎直祕閣主管佑神
　觀卒有聘遊集輶軒唱和集曲洧舊聞風月堂詩話
　行世
　　十七夜對月
病骨懷風露愁懷厭甲兵人居絶域乆月向此宵明輪
仄初經漢光分半隠城遲遲不肯下應識異鄉情
　　上已
行行春向暮猶未見花枝晦朔中原隔風煙上已疑常
令蘓節在莫作楚囚悲早晚鑾旗發吾歸敢恨遲
　　客夜
城月四更上忩風一室幽纎雲縈鴈塞重霧逼貂裘兵
革何年息乾坤此夜愁殊鄉兩行淚騷屑灑清秋
　　善長命作嵗除日立春
土牛已著勸農鞭葦索仍專捕鬼權且喜春盤兼守嵗
莫嗟臘酒易經年東風漸入江梅夢朔雪猶迷塞栁天
元㑹眀朝定何處羈臣揮淚節旄前
　　季任道編録濟陽公文章與僕鄙製合為一集且
　　以雲館二星名之僕何人也乃使與公抗衡獨不
　　慮公是非者紛紛於異日乎因作詩題集後俾知
　　我心者不吾過也庚申六月丙辰江東朱弁書
絶域山川飽所經客途嵗晚任飄零詞源未得窺三峽
使節何容比二星蘿蔦施松慚弱質蒹葮倚玉怪殊形
名齊李杜吾安敢千載諸公有汗青
　　攄抱
客滯殊方乆山圍絶塞深秋風入横笛夜月傍沾襟造
膝他時語捐軀此日心飛霜滿明鏡髪短不勝簪
　　寒食
清明亦到客愁邊雙髩星星秪自憐兵氣尚纒巢鳯閣
節旄已落牧羊天紙錢灰入松楸夢餳粥香隨榆栁煙
北向雁來寒霧隔音書不比上林傳
　　戰代
戰代何年定悲愁是處同黄雲縈晚塞白露下秋空魚
躍深波月鳥啼落葉風誰知渡江夢一夜繞行宫
　　劉善長出示李伯時畵馬圖
俯首舉尾拳一蹄掣韁如嗅驕不嘶奚官聳肩兩足垂
意貎自與造父齊雞目麟鬐鳯凰臆玉山禾逺未容食
籋雲返電有餘地置之畵圖人豈識精神權竒孰可班
當在白兔青雲間君知此馬從何來龍眠胷中十二閑
　　白髪
白髪使車前煙波思𣺌然霜清穫稻日風急授衣天客
館但愁坐釣舟誰醉眠乗槎㑹有便直到斗牛邊
　　炕寢詩
風土南北殊習尚非一躅出疆雖伏節入國暫同俗淹
留嵗再殘朔雪滿崖谷禦冬貂裘弊一炕且跧伏西山
石為薪黝色驚射目方熾絶可邇將盡還自續飛飛湧
元雲燄燄積紅玉稍疑雷出地又似風薄木誰容䑕棲
氷信是龍銜燭陽曦助喘息未害揺空腹惠氣生袴𥜗
仍工展拳足豈惟脱膚鱗兼復平體粟負暄那用詫執
熱定思沃收功在嵗寒較徳比時燠雖餘炙手燔寧有
爛額酷矧當凝氷辰炎帝獨回轂元㝠真退聽祝融端
可録嗟予亦何者萬里歌黄鵠偃仰對忩扉妍煖謝衾
褥壯懷羞竈媚晚悟笑突曲因思墮指人暴露苦皸瘃
頻年未觧甲蹈此鋒刃毒遥知革輅中旰食安豆粥陪
臣將命來意懇誠亦篤有竒不能吐何術止南牧君心
想更切臣罪何由贖此身雖自温此志轉煩促論武貴
止戈天必從人欲安得四海春永作蒼生福聊擬少陵
翁秋風賦茅屋
　　冬雨
冬雨不成雪北風寒未深山藏千叠秀雲結四垂隂勢
灑凌朝閣聲殘入夜衾端能洗兵甲足慰此時心
　　南齊
頻年行役夢庭闈陟岵常嗟脚力疲毎訴酒巡嫌客惡
力營官事笑兒癡雲山幸不持錢買花竹何妨帶雨移
此味貴人元未識恐縁詩好被渠知
　　送春
風煙節物眼中稀三月人猶戀楮衣結就客愁雲片段
喚回鄉夢雨霏㣲小桃山下花初見弱栁沙頭絮未飛
把酒送春無别語羡君纔到便成歸
　　北人以松皮為菜予初不知味虞侍郎分餉一小
　　把因飯素授厨人與園蔬雜進珍美可喜因作一
　　詩
吾老似出家晚悟媿根鈍滋㫖却羶葷禪悦要親近偉
哉十八公兹道亦精進舍身奉刀几割體絶嗔恨鱗皴
老龍皮鳴齒溢芳潤流膏為伏龜千載未須問便堪奴
筍蕨詎肯友芝菌跏跌得一飽萬事皆可擯侍郎文懿
後落落衆推俊淡然世味薄内典得所信香厨留净供
頻食不言頓晏然黙不語草木雷音震得發於此公骨
髓傳心印應憐持節人餉此為問訊欲將無上味為我
洗塵坌食之不敢餘感激在方寸
　　龍福寺煮東坡羮戲作
山寺觧塵鞅溪邊有㣲行手摘諸葛菜自煑東坡羮雖
無錦繡腸亦飽風露清鈎簾坐捫腹落日千峯明
　　元夕有感
朔雪餘千里東風徧九州闗河中土異撥火上元愁緑
蟻嘗新釀青貂戀故裘紫姑無用卜世事正悠悠
　　獨坐
草凍慵抽碧桃癡懶暈紅黄雲猶漢野紫塞漫春風使
節空留滯侯圭未㑹同堦隂雪不掃獨坐數歸鴻
　　秋夜
秋夜雖漸永未抵客愁長秋月雖已圓不照寸心方將
心貯此愁真作萬斛量為月憐此夜誰共千里光空令
還家夢欲趂征鴻翔
　　春隂
闗河迢逓繞黄沙惨惨隂風塞栁斜花帶露寒無戲蝶
草連雲暗有藏鴉詩窮莫寫愁如海酒薄難將夢到家
絶域東風竟何事秪應催我髩邊華
　　蘓子翼送黄精酒
仙經何物堪却老較功無如太陽草龍銜雞銜名雖異
莵公羊公事可考蘓君真是神仙裔橘井隂功貫穹昊
雲笈書成數萬言銀闕珠宮用心早獨知此物有竒效
福地名山為儲寳不憚林泉新斸掘斥去杵臼謝篩搗
况從髙士論麴蘖更課公田收秫稻一朝靈液浮瓦盎
三冬浩氣生襟袍且欣軟飽得澆腸漫説逆流工補腦眼
碧那憂散黒花髪白故應還翠葆賈傅只嫌松醥陋劉
墮敢誇桑落好直須五斗論解醒寧待三杯乃通道誰
知萬里落旄人亦許匏尊自傾倒為君喚迴雪窖春八
載羈愁供一掃曼倩宜分此日桃安期莫詫他年棗何
須更採石斛花已覺容顔不枯槁根連石室喜入夢句
擬桐溪愧摛藻平生我亦愛書札朱髓緑腸勤探討幸
君汲引成此志鶴駕駸駸望仙島吞腥啄腐非夙心嵗
晚兹言良可保
　　寒食
絶域年華乆衰顔淚㸃新毎逢寒食節頻夢故鄉春草
緑惟供恨花紅只笑人南轅定何日無地不風塵
　　重九
九日今何地寒深紫塞霜敢嫌蘆酒濁且對菊花嘗嵗
月雙蓬髩乾坤百戰場賜茰知未舉夢自識鴛行
　　次韵子文秋興
逸興常時有逢秋一倍多山長含楚雨天逺接吳波尋
壑同元亮浮家伴志和釣竿行入手還著向來蓑
　兩宋名賢小集巻九十一
欽定四庫全書
　兩宋名賢小集巻九十二
　　　　　　　　　　　　宋　陳　思　編
　　　　　　　　　　　　元　陳世隆　補
　四休堂詩集
　周諤字亷彦鄞人生而秀頴十嵗如成人十四入太
　學力學勤苦登元豐二年進士第益究六籍諸子百
　氏之説悉論著其本㫖為文踔厲競爽超古作者不
　以絺章繪句為工言必期于有用旁至天文地理罔
　不該博初調桐城尉辭不赴迺遊潁昌訪舅氏范忠
　宣公時文潞公司馬温公富韓公皆在數得請益造
　詣逺大國子祭酒豐稷給事中范祖禹交薦之後知
　南雄以言邊事忤時相入黨籍遂退而家居作四林
　堂日與其弟籃輿野榜徜徉山水間時為詩歌自娛
　客至具樽爼隨所有殽簌終日談論古今未嘗一語
　及官事士論髙之
　　萬金樓(月湖馮氏/建以施藥)
㡬年江上夢黄鶴意悠悠百尺獨臨水萬金難買秋杵
聲喧藥市欄影枕漁舟應有壺中客分身向北遊
　　澄輝閣
雄建俯空濶下瞻霄漢浮眼將雲漠漠心寄水悠悠日
暖鳥飛鏡月凉魚弄鈎行期分此景家在甬西頭
　　西湖
曉鏡初開淑景明使君風味一般清身從菡蓞林中過
人在鯨鯢背上行妙舞屢翻紅藥鷰清詞時囀紫薇鶯
賡歌乆矣虚前席肯向樽前戀麴生
使君修禊與民游千里笙歌水面浮動地雄風塵外起
截天雌霓雨中收登䑓已有難并樂擊壤寧無寡和憂
却憶内家新賜火海棠無數出墻頭
　　衆樂亭
雙虹倒影上簷楹碧水澄空一鏡明野草閒花無限趣
短藜幽榜不勝情已知風月隨人意聊為湖山載酒行
却訝錦囊賡夢艸坐令詩思繞寰瀛
　　望春山
四明罌脰湖西南列羣峰兹山乃獨立勢欲排蒼穹白
鶴殿其西丹丘嶼其東怪石卧猛虎靈湫蟄神龍斸雲
藥圃潤泛水桃源紅我來凌絶頂倒身丘島中况當清
秋時氣候清且融窮幽心宇曠眺望目光窮緬彼滄海
人偕我蓬萊宫采芝當永年還丹有𤣥功朗誦招隠篇
飛空快埃風
　　棋盤石
幽器如盤隠者誰尚傳遺局舊壇基磨苔枰路存纎縷
掃葉楸紋露㡬絲屐齒折來初破跡斧柯爛後已忘饑
千年故事空相憶惟見春風草緑離
　　芝山
乗閒特地抱琴過堪羡名山勝事多近望梅林連雪隖
遥觀芝嶺接雲阿時康只聼羣民樂世治那聞四皓歌
此景此山㸔不厭愧予衰老奈如何
　　佛蹟巖
靈山名大蓬香水靄薝蔔龍祖乆覆䕶雲物翳深谷拂
衣向刼中神斧㫁蒼玉至今天人尊靈跡印金粟頗聞
開士䜟飛錫隠嵓麓坐令湖海間香供走川陸巍巍䖍
報地色相儼金屋緬想舊巾瓶猶能慰心目籃輿訪蓮
社一笑欣自足撫事動幽尋疇能念榮辱松檜裊如見
餘力付棋局更覺夢中身翛然百無欲
　
　
　
　
　
　
　
　
　兩宋名賢小集巻九十二
欽定四庫全書
　兩宋名賢小集巻九十三
　　　　　　　　　　　　宋　陳　思　編
　　　　　　　　　　　　元　陳世隆　補
　姑溪詩集
　李之儀字端叔滄州無棣人元豐中登進士從蘇軾
　於定州幕府厯樞密院編脩官通判原州元符中監
　内香藥庫御史石豫劾其不可以任詔勒停徽宗初
　提舉河東常平坐為范純仁作遺表編管太平遂居
　姑孰自號姑溪老農久之詔知唐州終朝請大夫有
　姑溪前後集合編二十巻
　　送李仲益赴豪梁司户
炯然五府不受塵深山大澤猛虎蹲豫章千尺若可抉
滄溟萬里疑平吞秋天一鶚禰正平人物南川龎士元
莫詠豪梁好風月當知猿臂出吾門
　　晚歩汴堤始見春色次夜與蔡彦規鄭希仁同飲
　　進奏官舍
昧日行河堤柳色緑如埽只疑晚烟罩寒林細㸔始知
春已到春來本不與我期病中蹉却春來時塵埃雨過
風不起但見紅紫咄咄陵髙枝年年見春隨分喜今年
見春略無意泊然相遇等幻化况是客愁如夢裏前年
隨春入都門去年探春海上村今年作客還到此萬里
漂浮誰與論故人邂逅羅酒樽白髮相逢情更親身世
﨑嶇有底急終日裂臍如歸雲倚門㡬夜環連夢勃窣
稚子行逡廵扁舟早晚東南奔車馬紛紛愁殺人
　　藏雲山居
鳥語晚更好山風秋轉凉心閑日自永簟冷夢尤長赤
薦新春稻清添舊䕃香此身歸有地去路尚何方
雨後山尤好秋來方此時心清覺老健歩懶欲歸遲林
響驚鼷䑕風閑呌畫眉善人吾豈敢去此尚何之
　　題張約之長春閣
江山信美亦人同寒暑隨時興易窮寓意果能超物境
養花長欲占春風何須戸外屨常滿自樂尊中酒不空
可笑道人猶有恨一畨紅盡一畨紅
　　後圃
鵓鳩呼婦天欲雨杏子退花鸎未雛庭前已覺緑半毯
波面忽有紅雙鳬芳物戀客不忍去主人好賢誰復如
㑹應百歳享此樂何妨畫作重屏圖
　　謁李太白祠
愛君獨酌板橋句想君不向嵇山時千載風流同一轍
孤墳數尺埋蒿藜文章誤人豈當日聲名雖好終何為
譬之花卉自開落又如時鳥啼髙低行吟漫葬江魚腹
鵩來空賦予何之君不見吾腰恥為小兒折或車或棹
聊為期又不見嬴顛劉蹶不到耳採花摘實相維持春
寒漠漠青山路厚顔已覺歸來遲一㕓尚冀容此老與
君朽骨分東西
　　宿大乘贈初燈
倦游知止未知還平日生涯只在山金碧喜逢雲外境
文章重見管中斑篆烟縈曉留無寐寶鐸吟風笑不閒
他日歸棲雖有地勝遊終寄夢魂間
　　宿青山坊君錫館置甚欵時方興玗
命駕追彭澤開懐得士龍殘寒偏惱客小雨未妨農已
幸同歸轍何勞更賃舂川原如故里疑是舊栽松
　　謝陳無已相訪
下直來天祿柴荆故逺求論心日恨短歸路雨何憂紅
葉繽紛晚黃花爛漫秋㑹須尋此况擊節再相酬
　　書長千僧房
異日延禪地今朝選佛塲真身瘞堅固層級韻琅璫雨
灑家家潤燈傳處處光曽將一則語要路截諸方
　　賞心亭
賞心亭角倚欄干虎住龍蹲自屈蟠無復埋金銷勝氣
空餘飛鷺識前灘百年名在人何處萬里潮平雨送寒
㡬向後庭更白紵不堪殘照下魚竿
　　次韻東坡還自嶺南
憑陵嵗月固難堪食蘖多來味却甘時雨纔聞徧中外
卧龍相繼起東南天邊鶴駕瞻仙袂雲裏詩牋帯海嵐
重見門生應不識雪髯霜鬢雨毿毿
　　題歩雲亭
昨夜風高蟬半咽起來知是白露節玉面少年窄袖衫
袖裏新詩似氷雪㡬日炎炎如甑中今朝忽覺超樊籠
不惟氣候已八月更得氷雪開心胷謝公山人詩筆竒
問君何縁得此詩報我我欲歩雲去山人許我因留題
君作斯亭㡬許高擬推皓魄飜銀濤誰謂姮娥落君手
坐遣山人詩思勞君不見梅老句出天地窄曽謂山人
真太白采石月下憶相逢笑披錦袍弄明月十年明月
歸謫仙姮娥豈得在君邊何妨邀取山人去卒嵗扶携
醉笑間
　　題山堂
二年江南客對面不見山負我愛山心兀兀塵埃間一
聞説山心便喜欲挿修翰遽飛起君家乃是山中居永
日青山同徙倚流泉涓涓薜蘿暗明月時時窺枕簟三
伏清霜帯雪來不㫁烟雲擁欄檻只恐居山興易䦨萬
壑波濤翻等閒知有心期難得否憑君借與畫圖看
　　濟上閒居
閉閣焚香萬慮澄莫云身似打包僧功名了未榮三事
理性容先契一燈丹竈鶴歸休炷火茶甌客訪旋敲氷
倦來却有登臨興上徹層樓最上層
　　次韻參寥杜孝錫
君不見深山窮谷千丈潭懸崖絶壁倒挂松雷霆雨電
有時一洒遍八極繁霜雪霽能邀夜月來高穹又不見
江頭龜手洴澼絖裂地得侯終有逢長安大雪㡬千尺
高卧不愧衣玲瓏揖人而相若反掌登天有路非難通
天之可上勢或便得相乃在須臾中朝冠貂蟬暮徽纆
曲肱何在三千鐘方東遽北安足究豈異海舶隨狂風
舞雩而詠吾與㸃坐中客滿誰知融屹屹杜夫子靈芝
翳深叢百年轉盻皆腐朽且將逸駕聊與同我慙圭觚
刺人眼空向霜天望飛鴻
　　宿采石
江聲隱隱風前恨鴈陣喧喧枕畔愁更覺孤衾如潑水
始知今夜宿山頭
　　昨日偶到北觀䝉君俞元載元發明叔惠然見過
勝日欣相得曠懐誰與同如何四君子肯顧一衰翁林
杪收殘雨簷牙逓好風歸時不須問更待月如弓
　　和錦繡亭
漂泊生涯寄一萍勝逰長記錦花亭山來已訝天能巧
春到方知地更靈雖許登臨追曵尾却應顔色未忘形
何妨共保千年約白㡌回頭笑管寧
　　送陳瑩中及第歸洪州
七月江南秋已到江水如天魚尾掉處處團橘欲黄時
家家門前艤歸棹西山佳氣徹青雲潘郎門巷如深春
陳家有兒新及第就著恩袍歸拜親為報行人洗眼看
養兒如此誰不羡願兒不要重科第事業功名他日貴
　　送鄭彦莊
酌君白玉杯送君正黄梅長安風沙眯人眼君行暫詣
黄金䑓劇辛巳老樂毅去荆棘平地多龍媒九重深沉
四海逺快便誰許叅雲雷黄金䑓髙不易上并州雄節
㡬塵埃當時勲業皎白日餘風表表皆雄才龍晴豕腹
實異相肝膈上下羅瓊瑰丹青萬物大門壻妙論爾汝
無嫌猜同時舒巻一門盛將見烈火生寒灰十年卑飛
不足歎青雲自此亨途開我暫追隨極天末有酒取醉
長追陪離亭雨足緑蔽眼健㠶危挂寒風催黄金䑓不
知幾千尺勸君窣衣直上首莫回時和嵗豐亦足被君
賜何須逺過青山隈
　　走筆贈報寧老
半山老人筆如椽落筆直欲拏雲烟東亭右軍不復見
龍跳虎卧誰争先姑溪六月汗流水邂逅清風頓如洗
他時問法到山前應許神光得吾髓
　　次韻俞希賢大暑家居寄天寧二老
静退陶彭澤風流支道林論歡雖暫阻投分本來深客
舍汗如洗僧軒雲正隂莫因俗眼礙終負勝逰心
　　無題
邂逅俱青眼招携媿白頭穿林猶畏日坐石忽驚秋不
作﨑嶇倦㡬成汗漫逰臨分懐杜老月湧大江流
歩武高低外生涯夢寐中不知三徑足信是一生窮觸
目如逢舊隨縁似有功便應叅羽翼何異注魚蟲
軒廡千尋碧江山一抺紅㣲吟接僚友健啖趂羣童戀
别猶能暫論懽昔已通更憑將此况逺問霅溪翁
　　傳子昌歸興州
嘉陵江水接天流州據江流最上㳺惜昔練衣隨䟦馬
而今白髪任虚舟慶門譽望聞來久塞路殷勤得暫酬
見説明朝却西去長亭揮手恨無由
　　次韻題隱居巖
隱居何必在山巖境界全歸指顧間能把軒裳為外物
便應風月勝酡顔地連紫禁千重䆳石繞清泉五色斑
從此夢魂猶可到定知衰廢不容攀
　　送馮子莊赴秦州將官述其督詩之語以廣篇首
我詩易得君休嘆君節難攀我自知問㑹但嗟歸有日
奏功方看獨先時簫笳部曲催驕馬綿繡山川入綵旗
莫訝黄金偏滿手平生慷慨是男兒
　　離宣城
倦客登舟際江城欲暮時恨長山自逺心速棹歸遲村
市明魚火嚴城起鼓鼙詩成真有助新月上天涯
　　送芝老
江頭春色已可掬風雨惱人常不足筆力俱來紙上春
墻外落紅争蓛蓛忽然别我下廬山蓮社風流指顧間
為我寄聲陶五柳少留佳處共追攀
　　贈劉九思山人
我行亦偶然君來定何謂風髙浪如山聞者亦已畏而
君從一葉過我乃特地郵亭六日俱臨别尤自媿朝出
纔辨色夜歸或霑醉殘燈不見人待我獨昬睡語欵多
破顔情極㡬屑涕屈指再相從便作新井計我擔既弛
肩君駕亦方稅不覺渉四年俛仰纔一喟每見意每加
終始不少替顧匪求名頑豈不懐此義凡生等飄蓬何
物非委蛻為我謝故人隨方聊自慰
　　次韻子椿見寄
一逢佳節一消魂青徹江山綠滿園又把鋤犂聊自遣
却嗟身世獨難論三鍾竊幸資三徑九奏時猶夢九門
勝處何能偏見憶便應佳思襲香蓀
　　次韻子椿同關聖源吳思道贈董無求有懐米元
　　章
海嶽仙人不我期碧雲幽恨獨心知坐間優孟已難别
筆下羊欣更出竒自是人才空立異當知臣叔本非癡
重輕到了存公議揮扇何勞強執葵
　　過蒲池寺謁田承君
蕭寺經行舊騷人趣尚幽從來不妄許相見苦為愁税
駕終何地乗桴可共舟感君詩有味老去復誰求
　　夜行鞏洛道上
夜久露華重寒鴉不肯棲月推銀海上斗過玉繩西風
脫林衣瘦山擎雲㡌低流螢三四㸃趂隊過前溪
　　題厯陽天慶觀自然菴
一日復一日新年即舊年本來無欠少強自起攀縁妙
悟通三境清風寄七絃昇騰如未果且作地行仙
　　送宣上人逰方
七軸蓮經誦已通定將何事作家風當知法界重重意
盡在雲逰歩歩中金臂見時猶是妄玉毫光處未為功
路頭全記文殊指須著工夫子細窮
　　題繁川徐氏孝嚴亭
欒欒欲報恩嵗月猶過隙常恐寸草暉終負陽和力萬
鍾非所養所重在以色庶㡬參與騫不獨暮今昔千尋
用或短乃未及咫尺哀哉過隙心淚盡墳草碧坐見食
亦覩幽明固無隔烝嘗雖其時要是未為得詩書聖人
事力久真自積巻舒豈他人悲孝均我職尚容表龜跌
過者必此式長江㑹生塵德澤何可極
　　題白紵山
回見黄梅雨後天烟林常在笑談邊早時欲到不自果
今日初來端有縁無復新聲傳玉齒空餘殘照滿金田
不知誰是雲霞侣聊揖髙風一悵然
　　吕吉甫第乃謝鎮西故居中間常為佛刹而雙檜
　　則舊物也劉夢得有詩因賦其韻
故國悲凉古木竒勢分庭下蔚相差霜根半露出林虎
畫影全舒破賊旗寶界曽廻鋪地色節旄還映挿雲枝
劉郎風韻知難敵儒帥端能表異時
　　戯子㣲兼次韻陳君俞寄題蘭臯
和風暖日作霜天冰雪相投豈偶然特枉新詩詠塵迹
便同佳趣賞當年學優曼倩三冬足才過荆州十部賢
為問醉衾應好在莫教癡望似蠶眠
　　次韻真師移植新竹
錦棚方有託粉面轉相疑漸露陵雲節㣲分弄月枝高
僧開檻賞野客帯砧移只恐成龍去空來欵此時
　　贈吕煥
紅爐歡坐臘燈長豫借春風發艷粧流水落花無限好
却應雙鬢恨劉郎
　　李去言相别二年忽得書知在吳中答書偶成
宦路相逢一笑休共知身世兩虚舟楚才有用誰青眼
趙將無功枉白頭㑹見姓名通北闕何妨風韻冠南州
求田接武如鳬鶩只欠元龍百尺樓
　　寄耀州畢九
造物于我終何功寓形宇宙一粟同由粟而形則可物
自形而我如飄風我初與子未束髪長我一嵗今皆翁
間闗世故憂愁集悔不相向但盲聾邇來夢寐亦渾噩
無異舩皷撾鼕鼕逢塲作戯固聊爾隨縁應責疇能充
邊城氛埃蔽天赤春物豈暇尋青紅頗知别來甚相得
共玩雙翠臨雕籠酒䦨起舞屢脫㡌笑指落月如懸銅
何當容我作鼎足未易歸馬催匆匆
　　喜客泉
取逕輙林莽得地三尺餘名曰喜客泉客至如湧珠初
驚一穗起逡巡周四隅酌之甘勝醖瀹茗尤敷腴物理
不可詰感嘆常躊躇于焉知福地未易世眼拘
　　雨中自𤓰歩謁寶覺遂約逰黄社寶覺遽有儀真
　　之行雨後獨往夜分方到泥滑路􁱣乗歩相半
夢寢東南逰金山居第一泊船瓜州口風雨繫黒日冐
雨訪老胡翛然出羅蓽壁間十弟子云是王維筆生者
今何在别有一丈室相期同過之佳思久披拂差池成
獨往敢惮泥没膝投鞭望横參露重衣如溼方諸湛漏
魄指顧盡纎悉目眩神為清壺氷蕩肝膈亹亹相問勞
軟語皆中律頗怪不預知有似驚暴客權牙薦爐紅柔
脆脩林茁老淚感陸生明盤皎霜橘木魚動曉堂寒星
耿南畢百年驚枯槁平日膠在漆幅巾行此時嵗暮悲
蟋蟀
　　正旦日大雪過秀州城外聞樂神踏歌打鼓
嵗除夜雪一寸許便覺新年喜氣多大觀元年第一日
一番勝事信可歌歌不已鼓聲起漫壟連村如市裏更
願雪深一尺餘收了去年三尺水
　　宿滴水巖懐趙徳麟和壁間韻
瀑水㵼靈竇鏗鏘韶濩音樹深猿嘯月山迥鳥歸林一
曲廣陵㪚再歌梁父吟天邊有鴻雁莫寄此時心
　　迎暉閣
霜風吹我衣日短歸路長放懐即可家何適非吾鄉稍
聞東南隅勝致寓一方超然世外人鷄黍隨低昂簷甍
闢無際户牖延初光孰云日月久但知嵗時康每逢㑹
心處萬境不得藏何當駕修翰飛雲共回翔淋漓非所
期逺目聊倘徉庶㡬蠏眼白打出鵞兒黃(張君好藏茶/多能識土人)
(嵗入貢必迂路以致/其新故名聞江上)
　　次韻陳君俞携酒見過
野人欣莫逆君子戒多上幸爾違朝市聊復圖蕙帳薄
田幾負郭山水分背向巾車俯秋成舒嘯㑹隨仗吾友
真可人輕舟數相訪投懐失枯槁達意信揺蕩時哉固
難得觸境沉波浪謂我來嵗寒種種不少創杯盤挽氣
類論辨極户量敢辭屢舉白自喜老彌壯回頭易陳迹
傾倒乃惆悵樂事須勉㫋何適非醖釀
　
　
　
　
　
　
　
　
　
　
　
　兩宋名賢小集巻九十三
欽定四庫全書
　兩宋名賢小集巻九十四
　　　　　　　　　　　　　　宋　陳　思　編
　　　　　　　　　　　　　　元　陳世隆　補
　姑溪詩集
　　甘露堂歌
炎天熇熇如湧湯使君置酒甘露堂無風但覺冷徹骨坐來
髣髴飛青霜使君顧客指新榜天假此應來輝光八十里叟
感盛事獻頌請名相激昂我非取専已上報堯仁舜智方當
陽邇來瑞應發處處中臺第一彤雲章吾邦雖僻亦影響明
徳所祐真無疆已而轉眄欲受簡慙非叟比疇能當輒因勝
遇强僶俛庶幾擊壤同揄揚吾君之澤不可象使君之恵何
可忘才髙名重偶暫屈遺愛他日逾甘棠嗟予落寞徒自感乍
鳴乍已如寒螿安時逐境姑委化隨縁致力聊為鄉時逢載酒
問難字未擬持箠操羣羊但知今日不易得縱不能飲須空觴
　　次子椿同君俞三首
倦途回首已無牛獨向田間渉半秋倚仗固知同失馬
攀援猶恐昧操舟漸逢陌上相推醉尚有空中未下鷗
可是道邊無葬地肯將身世曲如鈎
西來不復見青牛問遍生涯兩鬢秋但受郢人夸鼻斵
豈知䝉叟是腰舟柱頭寂寞千年鶴波面分明一㸃鷗
不向虚中問消息磻溪終老但垂鈎
隱隱山林似卧牛紛紛䥥擔喜逢秋虛名漫託三春柳
實際須歸萬斛舟未信此生真野馬且將餘日寄江鷗
﨑嶇精衞人空笑終恐長鯨上直鈎
　　試郭底泉和韻
午睡不覺久起坐獨捫腹眊矂相苦魔眩瞀遂為族永
懐建溪春偶爾得藏畜品第雖非貂猶勝狗尾續虚堂
無纎塵百轉紛擊筑破碾頓愕眙屑紛隨輪蹙被褐而
懐璧凡眼真䙝凟聊資定碗黒豈待無托綠久聞城西
角有泉堪寒玉名因所居傳亷惠纔可僕殷勤持小罌
甘瑩來一掬蟹眼方轉旋色味相芬馥邇來棘荆生未
易梨栗熟一啜便超騰庾愁空萬斛
　　偶書
風吹蘇小門前柳雨暗羅敷陌上桑遥想九江春色晚
被花惱得少陵狂
　　白鈐轄席上琵琶
青海傳烽沙遶塞謀將櫜戈身不介却携紅䄂弄煙月
醉笑溪山窮物外文章聲名家世事投筆收功無十載
天子㡬嗟相見晚暫許南來聊曠快一時賔客多可人
坐令五月如深春畫棟潭潭簾半捲濛濛香霧無纎塵
雲披霞散爛紅綠滉漾無處投精神秦樓風輕雁初泊
玉指如流乍前却捍撥當胷拍屢催一叚風光來濩索
雖無儀鳯與舞獸擊拊分明諧振躍緱嶺排空午夜凉
杳杳鸞吟上寥廓逡廵舞䄂廻飛雪紅葺毯襯鴉頭韈
落花飛絮互繽紛流星掣電爭明滅主人情不已下客
歡正濃更邀婭姹持金鍾從來酒户落人後㶑灔不覺
隨手空金張燕接平生慣炤眼今朝真未見敢辭醉倒
菊花偏只恐銀潢低曉箭鈞天一夢固依稀欲問桃源
路已迷何時再到紅茸地更遣游絲惹住伊
　　和人臘日
又聽村村臘鼓鳴年豐物阜慶清平星霜陡覺嵗華晚
時序祗傷今古情裝景雪花飛㸃㸃催詩雲葉亂英英
自慚伏臘尤多誤和語煩公仔細評
　　再和仇粹夫
曽寄氷綃十幅開竹間紅蘂燕啣來黄筌已厺風流盡
忽見詩翁筆下催
面面軒楹壓水開暑天端恐雪飛來氷肌玉骨元無汗
更倩殷勤執板催
　　和叅寥過敝廬留宿因見寄之韻為謝
及此仲春月頗欲謝逺歩世味久已疎何惮魚生釡青
隂合廣除似失北門路端知雞在塒未媿豹隱霧飄蕭
方外逰繾綣慰遲暮共待清光來軟語坐良樹呼風破
炎蒸扣齒却忘慮逡巡棲鳥驚不記衣上露臨分期屢
來此樂復誰與
　　自大乗將逰湯泉道中
迢迢山路永漠漠曉風昏雨歇鳩呼婦年豐稻有孫旅
懐悲暮齒野飯寄前村只恐今宵夢憑誰續㫁魂
　　覺老求詩
江南江北久相望常負靈山一炷香㑹上拈花雖未笑
坐中持鉢頓生光投針伎倆空諸有彈指莊嚴自一方
何必湯池能滌垢入門心地已清凉
　　答成都侍其純父用其韻
鹿頭闗下花深處竹馬曽尋綵衣路雖知梨栗是生涯
人道風烟如鄠杜四十年來若㫁橋問津無計冷蕭蕭
一聞此語心先醉似向江邊笋自燒羡君材器森諸有
寶帯垂腰今一叟未説常開壇上旗且須再遣雲中守
從來别駕不謀身欲作蛾眉㑹裏人本是文殊親接引
定應見處必逢君
　　維揚會張曼老陳瑩中分韻得柳字
我生固有地物物皆可口身行半天下薦飽無不有讀
書恨未博每索多掣肘一逢可意人似對靈和柳老來
益落莫永日類中酒北舟得二妙洗盡平生垢叅軍欲
陵春記室寒掛斗雍容送落日百衲為斗藪﨑嶇廿載
餘撇眼自妍醜真樂極胡越詎可論不朽昔人固欣慕
僅欲操箕帚堂隍㡬千仭未易窺户牖逡巡即千里轉
盼百年久一笑且低回朱顔今皓首
　　次韻邦老見貺
髙風疇昔在烟霞末路芝蘭屬當家一句轉身元的確
千條差路任紛華才疎意廣雖難契語欵情真特見加
只恐平明便分手相看更待月西斜
　　白鶴觀
白鶴不復見荒臺煨燼餘昔時三茅君鶴駕常相於一
嵗許一㑹此地為寄廬倐然自一境厯攬莫與俱兄弟
兩羽人玉骨太古鬚燒丹云未暇弹琴聊自娛日佇駕
鶴來夤縁叅玉虚身世久已忘况復話里閭
　　謝范守惠鵞
玉翎紅觜小池中雙入筠籠寄病翁不是山隂親換得
自慙書學久無工
　　得常州感慈邦長老書求詩兼寄鄰老
清晨得君書逺意來吳中開緘一見面頓覺百慮空書
詞若蕭屑怪我情不通我豈逐物者君亦如冥鴻便當
永相忘何計騧與騘聞君奮鈐槌喝下分華戎晚魚㑹
千指一一麻中蓬朝叅月破牖暮請燈在籠坐令萬折
異沛然俱向東縁契乃如此想見圭璧叢胡為特垂手
千里尋龎公龎公無伎倆只這是家風復知多聞師亦
在兜率宫人間最勝處何必顔如童㑹當謝朝謁爛漫
游無窮
　　真師自湯泉相送至石磧遂歸索詩為别
流落不我棄如君能幾人寧辭迂驛路且喜慰情親蹭
蹬還逢雨因循懶問津尤慙逺相送誰謂白頭新
　　三家店主人勸飲
早飲欲過午感此去路遥解衣酒家牀主人喜相招逡
巡出餖飣勸我飲一瓢舉手謝慇懃宿酲猶未消報言
雪滿野征轡相與聊何如酩酊去更可忘今朝年來頗
解官徑欲隨所邀端愧兩槳迎未覺羣心揺偷薄日益
窘妙論輕鴻毛何當受一㕓醉到同漁樵
　　華陽洞天
洞天名此山于此實第八東將秦嶽連西與岷峨軋磴
道端可通足亦若相戞我欲踵其武苔徑特見滑屢試
輙復却宛似物所遏周行半天下是等三四閱有無終
可疑雷同慙小黠退之固頡頏桃源葢強說卒謂武陵
傳何殊眼著楔孔子亦獵較此理信難輟
　　書長千僧房
昨日方得書經年不相見書來必累幅分明如見面雖
同雨千花略不通一線誰云非吉祥便是金毛現
　　雷塘行
鞭長不能及馬腹有限生涯時苦促空使後人悲後人
雷塘春草年年緑誰知秀色若可餐風光付與初凴肩
力殚四海笑未巳眉黛一螺當幾錢君不見黄金棟樑
回首蠧漠漠胡沙青冡暮么絃欲㫁空自知千金漫買
長門賦膏油續盡天須曉石土餘罍可長保就令並蔕
永不分也應終恨雷塘草
　　張聖行解官入京僚友餞别分韻勸酒得醇字
密雪不著地朔風煖如春天公豈無心慰此東歸人吾
人晚相投每見每更親踰年稻梁俱未覺旦暮頻欲識
分淺深蕩蕩風中雲問其美如何表裏無淄磷深湛子
雲黙髙廣太丘真汲汲惜日短奄兹奉離樽莫辭十分
斟酒薄情則醇庶㡬一舉盡涇渭從此分萬里自只尺
百嵗均埃塵行人定向適他年期問津
　　題楊子儀虎圖
秋隂報初寒慘慘日遽晚有客自宣城明爽叩昏懶手
持兩巨軸六幅從而展披圖畫如生竟軸詩盡選平生
説包鼎今日真到眼何止辨騧驪于焉識淄澠愛之不
能已欲挂恨壁短猶冀逢他時更擬探深款
　　次韻子椿金陵相㑹詩
濛濛小雨落征㠶漠漠烟雲逺近山屬意㡬回真入夢
欲來常恨澁如灣家程豈復嗟留滯物外何妨且往還
便恐都人入圖畫却應難冩是髙閒
　　用聖行韻和呈㡬仲
牢落郊原正早秋書來起我頓風流絃歌韻裏識琴賤
鴻鵠飛時逢奕秋極目烟雲來指顧何時談笑共沉浮
文章落筆驚人眼新有聲名舊姓侯
　　題韋深道寄傲軒
南窻何似北窻凉寄傲來風各有方千古光輝如昨日
一時收拾付新堂已驚醆裏醅初緑更覺籬邊菊漸黄
就使主人官即顯此間髙興定難忘
　　鮮于子駿用魯直見寄韻因以為謝
雲間彼上人處汙能見垢咄咄向風雅入國知温厚别
來仰髙山霜風刮衰顔新詩解人頥調古不可攀練練
瑚璉姿森森棟梁氣願學固有歸黯然由此起世味淡
于蠟孤懐冷如氷十年問歸路歌舞懐西陵嵗晏感飄
蓬老去委瓠落豈無杖頭錢斗酒不問濁尚平累愈重
欲去亦良難安得厠木鴈才與不才間遇君本有地悵
我將焉宅遙遙遡家山一望幾千尺何須驚墮葉㑹當
鑒攘雞風來北窻下此况誰為知
　　得璉老莊僧書所報周悉且速東歸既愧其勤因
　　述書語為謝仍約官滿就見
故人書報新種畦東臯豆麥稻水西更添莊屋成小築
誅茅薙草排沙泥栁挿千本竹萬箇雞豚母子羣相携
又倚前岡闢塲圃更下南泊來鳬鷖兩年課役已似此
數嵗漸可如山溪吾師報地適我與胷中瑩徹真琉璃
一錢不取力為盡只得一飯仍鷄棲我慙汨没落䧟穽
眼前差路知㡬蹊緬懐吾邦歸未得書來未讀先酸悽
本無去來強縶縛亦非顛倒隨傾擠萬衆過眼即他物
列鼎既飽均朝虀明年定作一村老非施委曲誰刀圭
　　同熈績姪登有美堂
雪晴時節臘窮天湖海光浮萬井烟勝㮣尚能驚老眼
曠懐無復似當年難堪塞鴈終聨翼賴有龍駒特象賢
已約一㕓須卜築不妨當此共遷延
　　陶隱居書堂
山雲自往來人事久蕭索誰為挿小松記此常棲泊坡
陀披淺麓窈窕帯逺壑著書方呻吟誰與㑹所樂鸞鳯
耿莫追嵗月儼如昨隱約玉簫聲憔悴金匕藥風來萬
籟奏一笑竟難約尚友徒此心相期在廖廓
　　送孫叔靜
浮雲無定著乍合還分離廓開萬里天好是無雲時我
懐苦蕭屑多感不自持奈何情所親容易成南飛秦人
雖愛寶睨柱誰瑕疵空能九賔賞終負連城歸此道固
有命如君應未遲且從淮上游霜濃蟹螯肥載取一樽
酒里門相扶携笑語欲難背古人良可期開編若對面
謔浪尤相冝皎皎澄漢月森森瓊樹枝燕地重郭隗吳
兒輕陸機曉來猶薄露㑹見髙風披
　　登山未還范景仁以詩見促次韻
撲面烟霞曉更嘉偶隨黎杖訪仙家斜陽不見登山屐
獨遶長溪折夜花
危墻烟際聳層城潮落沙頭眼更明不覺歸舟犯牛斗
天風吹下歩虛聲
　　腰痛醫者饋藥以酒為使命酒對燈欲飲不能
我固不喜酒醉中賞獨賢不辭譏濩落袛恐負妖妍迹
類懐沙悴心馳濁世翩空樽聊口誑繼晷漫膏然未分
窮投魏長思夜刷燕蛇驚元有影蟻慕本無羶兀坐疑
癡鶴忘形已蛻蝉滄溟雖可徑何意逐鯨鱣
　　和州太守曽延之置酒鼓角樓
樓臺烟樹接平蕪水墨丹青十幅圖認得黄山家住處
雲中相對似相呼
　　同趙德麟宿長河堰僧房德麟適相送至此且約
　　明春再相㑹有詩見及次其韻
涔涔一夜雨皎皎百年心嵗路無多日僧牀有剰衾長
卿空滌器季子漫多金賴有綈袍舊春風定可尋
　　毗陵西城樓感懐
平臯已春風昨夜猶繁霜倦客驚節物逰子思故鄉樓
髙白日促逺日空悲凉願言平生歡各在天一方遡逰
不可從山川阻且長安得一樽酒吚啞共深堂孤懐昔
蕭屑壯志猶激昂無由契𤣥旨尚期夢池塘蒼鷹在千
里怒鬛存三湘寒鴉似相求依依度斜陽
　　崇壽宫梁昭明太子修行之地
鴻禧已不凢崇壽氣尤古經始天監謀餘力保大舉十
圍人何在烏鵲尚如覩井泉翳荆棘像設半塵土視今
猶視昔一笑纔仰俯有媿所坐峯安得叅鶴羽
　　石磧朱希仲館榖甚勤因題壁間
主人好客久聞名曽約江魚對酒烹邂逅相逢同一笑
逡巡不覺到三更屠龍手叚元非策畫虎工夫浪有聲
便欲與君論卒嵗却憂舟子報潮平
　　除夜小舟中雨不止而作雪寄德麟
醉吟今何在寒燈倍黯然却應聽雨夢猶是散花天老
境不自得客程誰我憐曉鐘催去路明日又新年
　
　
　
　
　
　
　
　
　
　
　
　
　兩宋名賢小集巻九十四
欽定四庫全書
　兩宋名賢小集巻九十五
　　　　　　　　　　　　宋　陳　思　編
　　　　　　　　　　　　元　陳世隆　補
　龍雲小集
　劉弇字偉明江西安福人登元豐二年進士復中詞
　科歴官太學博士元符中有事南郊進大禮賦哲宗
　嘉之除祕書省正字徽宗改著作佐郎實録檢討官
　卒嘗讀書石廊洞中為辭剷剔瑕纇卓爾不凡有龍
　雲集三十巻
　　送方絢解元赴試南宫用桂林一枝為韻
君王十二閑一一登權奇飽之青玉芻絡以黄金羈南
宫舊冀北雜遝追風姿驌驦固神物豈病孫陽嗤如聞
丹桂約暗滿秋風枝
　　癸酉嵗暮夀春道中
有城有城半蕪沒倔強當年開狡窟青韁白馬成底事
魏得其狗空凌突清淮不洗饕利腸石白崔嵬化英物
據鞍浩嘆為踟躊但見悲風起蓬勃
有客有客垢髮鬚羮魁挂鞍無宿儲翹心北闕比寒藿
他日南山抛舊廬逆旅丈人真脆意揖我下牀邀踞􁀙
悠悠髙門擊鮮子萍匏殊根勿誚渠
　　走筆答郭子隆勾稽
春歸㡬何時綠樹隂己滿蕭條子雲巷誰借吹嘘暖常
日雙柴扉深扃類休浣稚燕掠翩翾疎蟬弄淒㫁擷芳
聊自娛任從食息懶嶷嶷棲鸞郎蝸居閒三款兒童憚
逢迎應客事謾誕謝絶髙軒榮秪増鼯䑕短賴君不吾
靳慇懃接誾侃酸然梅雨天煩襟斗湔澣
　　送李侯朝散還任
西山閲今昔章水弄清泚雲陴挿天半滕閣中隠起青
鴛千萬家湖光豁如洗鍾陵一都㑹信亦非偶爾君來
無㡬何所得己倍蓰笑談送白日慷慨拾遐軌成詩殆
百篇天籟落凡耳事竣各還朝相送情難己悲歌一再
行杯觴覆蒼翠秋標拔孤雲鴻雁思吾子
　　石廊汨
君不見仙家三十六洞天西南大半盤蒼巔此外元陽
擅嶄絶況有石廊人喜傳碧蓮參差隅地涌徙倚危梯
飛􁈶蝀陰陰洞户半空開一縷聨凹愁寄種萬鈞崔嵬
挂礧石吁可怪兮若飛動天然湫面尋丈間寒掬初慳
媪神捧紫厓䝉茸瑶草秀懸泉涓涓挹天酒淑靈豈即
乾坤私窟宅宛是神仙舊飛鳥㸃影陽光迴遊子履深
驚殷雷九夏三冬自回幹雨暘寒燠争喧豗神物奄有
似無謂突兀古廟當巖隈鼪鼯笑舞助怪變落日愁絶
松風哀瞰臨一方殆天意累露之疑此其是仙乎仙乎
胡不歸忍使秋燐泣陰鬼
　　人日
去年人日螺江邊今年人日在通川故家浩蕩五千里
客子騷屑心茫然霜蘆盡解故時葉生意陡爾歸蘭荃
海風如刀氷寒渡欲航野水雪暗天他鄉信美非吾土
香草悦魂真浪傳南冠故聲秪噪楚劉章雅志惟歌田
五秉如單費廩粟一囊就盡持飱錢顛毛冉冉不吾與
齒根浮動輕于翾小雀誰言畏死鷂未肯屈折同桮棬
章貢直西三逕在爾來望眼欲成穿科桑洗竹真吾事
孰使齪齪纔充員何時解得無拘束歸釣潭頭楓葉騙
　　送邢清臣赴選
泊舟梅林浦解纜墨潭灣層波日日生雙槳那得閒龎
眉青翰客相與春風還江梅吹欲盡岸柳未勝攀無以
持贈君對君成强顔官況更新好晚步非間闗直北清
夢多半落夷門山慇懃尺素語勿謂魚鴻慳
　　宿法藏禪院
斜河左界懸朱提冷燼掠天螢糝飛髙梧泣液涼參差
前村後村烏夜啼雕甍繡栱絶坤維知自在世張禪扉
有睆釋子龎兩眉清梵一聲捎翠微亂我心曲天之涯
寂歴故感迎新悲歸與誰是真忘機獨鹿水深愁濁泥
　　憶黄天倪
遊絲罥空生别愁我車欲駕羌無輈驚風吹花濺紅雨
天脚空隨江水流思君度日倚髙閣時把長懷寄寥廓
青春九十行過半白日西住看時落古人不願身後名
但願生前一杯酌安得此身生羽翰髙騫便似追飛鶴
　　村南
村南行吟踏新場馬乘款段壺懸漿稼如濃雲穟含黄
杮葉亞枝収趁霜臘團雞脾盤餚香簫鼓下神巫正狂
呼兒往問當壚娘清美何如顧建康
　　安成道中作
故家楚尾隣三湘粗有隙地麻與桑利機未判身輕嘗
生涯寄將一葉上歸釣頳尾秋滄浪
翠篠娟娟棲暗芳半隠半見誰門牆分曹兒戲嶷雁行
今我垂垂老境逼竹馬鳩車憐汝狂
　　夜歎
丹鳥白鳥争呑吐還雲去雲無定度不無夏簟工熨體
況有秋螿競扶户一嘅三嘆詎如許客思紛紛野煙縷
霄明景宴挂斜河叢萱苒蒻團清露有美一人在西方
白玉環珮珠兩璫明眸皓齒艷朝陽企予望汝涕徬皇
安得鵲汝羅衣裳
　　畏日
畏日慘慘天西隅半規銜山我僕痡招提訪尋數里近
牛羊㫁續前村孤揚塵動滿垢膩爪好風不借清涼軀
目送長雲下碕礒鶩鳦愁對陂陰湖
　　杉溪驛
竹巖杉溪道路長道邊古驛開蒼茫分流溪水薄枉渚
挨石人家環上方王程星火何時歇霜冬草樹芸其黄
去來今昔㡬男子姓氏喧傳兩女郎
　　北禪水閣走筆
西風涼客衣弭檝滄江潯晚吾事瀟灑聊復此登臨雲
容不礙秋清樾有餘陰煩心洗東波寸目明遥岑樊籠
脱鳥窟揺落弔蛩吟莽墟閲今昔長慨撫孤鐔故楚冠
劒盡物情㡬浮沈懷哉嵗將月無為空滯淫持語朱陵
翁須以早抽簪
　　感遇
㛹娟誰家子粲粲生輝光弄姿俯春蘭臨風振㣲芳秋
水揚清矑白玉雙明璫問渠家何許笑指南山陽去去
不輟軌怳若遊雲翔遥看入縹緲明月㫁人腸
富貴若不常倐忽移易人青門聚𤓰客曽是故侯身金
鏡失秦家中原駴煙焚屠狗販繒子閭閻排氤氲一逢
泗水公濯鱗清滄濵信知天地間虚槖鼓遊塵㝠中有
神力呼吸旋峨岷小兒善播弄挈故還趨新得失定有
寄無為喪吾真
疾雷疑車音出門乃知非抱影長自明流螢㸃霜幃羅
帶翦秋水黄金縷春衣持看清夜䦨愁非故時輝食葵
心知傾茹蠟腸虚肥纂纂棗下歌惜此嵗月違因聲勸
語儂勿復遲遲歸
　　秋日儀真即事
秋風來從越天末痛洗玻璃出明月雲陴隠起玉龍眠
下有舂容萬濤雪獨蠒之綸歌一葉半酣老漁棹歌發
客心寸許了無多底事臨風吹欲折
客從南來一何癯烏紗不屋非縵胡散堆亂帙覘牛䥶
穿穴殫殘真蠧魚尋撞雖上亦未計立仗不鳴甘豆芻
昔人舉肥我今爾安得外澤如瓠壺
　　持釣
艇子悠揚打雨來裊絲越箭青玫瑰昨聞湫古新雨足
漲波汎入西溪隈西溪兩岸行人少白鷺對翹佳客陪
低雲弄嬌不成去半與枉渚相縈迴藻間頳尾厠銀鯽
正爾作羣争曝腮故應沈餌得所置行醉甕間新熟醅
　　宿長山寺
蒼山兩蟠虬傑勢分夭矯不緣事幽尋兹地終難到破
暝紫煙生寫谷清樾好村長下牛羊雲綻入歸鳥松風
巻孤磬夜半秋聲小客懷方未央千里漫白道庭樹一
鳥驚愁看楚天曉
　　遊麻姑觀用黄道士韻
鳥道參差挂空白雲林曽是飛昇迹漫論滄海復揚塵
已識秋山老岑寂玉駕班龍飛九色古殿崔巍遺石刻
㑹須揖彼丹丘人掇拾頺年兹偃息
　　蔣沙莊居
他日蓬蒿地吾廬瓦數溝井泉甘勝乳庭竹冷先秋村
巷時情淡田疇嵗計優荆扉論日掩最喜近松楸
黄嶺虹腰抱鼇山負復横中非避世士稍亦畏時名傍
晚澆慵酒尋春濯足行雞雛嬌底死犢子健能生
晴屋鳴鳩婦春陂翳雉媒筋頭甘野䔩鉏力到陳荄掠
水千艘健横風一笛哀最憐雙白鳥解事等閒來
名媿周繁弱村非魯孟勞蛙仍當鼓吹徑任沒蓬蒿紫
芋新㕑味黄橙馥鱠刀業詩何水部耽酒阮兵曹
劉宗墳墓國金水眇縈迴颭颭鴉巢覆疎疎槿户開春
風持贈柳臘雪試粧梅欲識塵埃少元無俗物來
　　莆田雜詩
清樾陂陀外春深四五家叢祠下簫鼓平楚暗桑麻水
國潛蚪偃天程去鳥賖仙山仍在目瀟灑送生涯
梅雨催農鏄癡風泣海檣魚龍波浪濶燕雀户庭涼鰩
柱春刳玉蠔山夜鑿霜家園兩痕浪早晚促吾裝
梅井經疏鑿如聞自昔人玉奩深貯月雲乳暖蔵春桐
葉誰新汲葵芽好問津端堪事杯酌冷汰客襟塵
題鴂青春宴鼱鼩白社驕掠風雛燕翼界雨晚虹腰醥
醁銀牀瀝芊茸紫澗苗到家幸無苦浦漵有回潮
鶴唳歸雲急龍移過雨腥桂清飄月岫槎老臥烟汀洞
失壺公舊雩傳妙應靈不緣幽事隔小復理篁箳
道東無際海萬水自朝宗沃日纔分爝浮天亦盪胷吐
呑何楚越冗長到魚龍好在乘桴客吾安議適從
　　早發赴䝉縣
草露垂垂白溪泥脚脚深槿籬藏吠犬桑翳漏棲禽食
匕驚浮世鞭梢度寸陰利名無計得寧是死灰心
　　試院次韻奉酬趙達夫記室惜春之什
風酣雨輭裊簷絲端負吾人痛飲師使者嶺梅傳信逺
王孫芳草怨歸遲釀成紫府無端夢開到朱欄第㡬枝
欲問東君挽流轉顛狂好在曲江詩
　　清真觀步翠閣
飛梯倒挿玉螮蝀危欄别刻青芙渠送涼野水舊涵竹
借色春山擬滴裾王喬過鳬可坐揖蕭史鳴鳯徒紛如
眸子欲酸跂予望弔世清涙横方諸
　　九曲池
昔帝檣烏下日邊曽留清蹕此蹁躚魚龍窟暗浮春漲
鳬雁行低破暝烟星閣摧頺空嵗月蕪城埋沒舊山川
後庭一曲陳家破更看當年水調傳
　　江館
山川定出書意外魚鳥自閒眠對時艇子粘天歸一葉
濤頭吹雨落千麾截波尚欲論孤劒應客初慙乏大兒
聴得漁郎隔溪語夜來秋色暗江蘺
　　建州試院次韻和林源叔監試
鷺袍粉白筆摩秋餘地争看衆刃遊堅壁賴公専細柳
得壺如我愧中流僕姑此日先穿札綠綺何心曉報鏐
恰恰豐隆通蟄户論功相與副旁求
　　春日送僉判陽承議
春山野思萬千里那更江頭來送公别淚滴流紅杏雨
離情揺曳綠楊風一枝易遶南飛鵲隻字難憑北塞鴻
惟有感恩情不㫁夜深長入夢魂中
　　春日舟中即事
倚閭幸有北堂親肯汎孤舟瘴海濵萬里江湖愁去客
一春風雨厭行人花朝水國留題懶月夜鄉園入夢頻
每被烟波驚破膽却思雲石自由身
　
　
　
　
　
　兩宋名賢小集巻九十五
欽定四庫全書
　兩宋名賢小集巻九十六
　　　　　　　　　　　　宋　陳　思　編
　　　　　　　　　　　　元　陳世隆　補
　陶邕州小集
　陶弼字商翁永州人以軍功補官兩知邕州善為詩
　山谷誌其墓許可之其詩尤善言風土蠟茶詩至五
　十韻事母孝謹少時嘗聚徒講授六經以奉甘㫖年
　三十乃從軍歴任郡縣並反側盗藪多所籌畫封境
　晏然每求去朝廷輒進官重任使遂老於桂林卒年
　六十有四所著詩文書奏十有八巻子通冠而死以
　兄之子同為通後
　　兵器
五代乏真主奸雄紛僭偽横磨濶刀劒白日相簒弑我
宋皇太祖潛徳動天意神物既有歸乃即皇帝位不惠
兆民樂不怒諸侯畏顛倒執玉帛奔走恐後至獨有隂
山戎時時冦邊地天子赫斯怒大警巡澶衞射殺右賢
王遂㫁匈奴臂狼心貼然服結好同昆弟卒閒喜夜歌
將老貪春睡自此為太平恍逾三十嵗戎昊乗我間南
馳賀蘭騎陽闗久夜開樞朽不可閉陣雲起秦雄殺氣
横涇渭使臣股慄奏宰相嗔目議僉曰急發兵豎子坑
甚易倉皇築邊壘未戰力先瘁逼邊開庫兵土蝕鋒鋩
脆防秋採舊屯推轂謀新寄舊屯老且死少者無實藝
良由不訓練手足迷擊刺新寄將家子從小生富貴六
韜未嘗讀口但知肉味師復從中御進退由閽寺權輕
號令冗兩戰無遺類曹公棄七軍晉人獲三帥吾兵自
此喪有詔新其製此器不預設一旦從何致朝廷急郡
縣郡縣急官吏官吏無他術下責蚩蚩輩耕牛拔筋角
飛鳥脱翎翅簳截㑹稽空鐵烹堇山碎供億稍後期鞭
扑異他罪愁氣擁太虚霽景晝冥晦我聞郭汾陽料敵
多奇異單箠諭突厥畨酋膝雙墜又聞李西平臨戎有
英氣身著紅錦袍懷光肝膽碎是知用兵術在人不在
器君耳舜髙聴君目舜明視願採謀畧長勿倚干戈鋭
　　公安縣
門沿大堤入路趁淺莎行樹短雲根拔山窮地勢傾孤
舟難泊岸逺水欲沈城半夜呼津口煙中荻火明
　　送趙樞寺丞宰䖍化縣
路入䖍雲去如何輕解攜人煙五嶺北星斗大江西暖
雪梅花樹晴雷贛石溪青山欲無淚不奈鷓鴣啼
　　出嶺題石灰舖
馬渡嚴闗口生歸喜復嗟天文離巻舌人影背含沙江
勢一再曲梅梢三四花登髙休問路雲際是吾家
　　重到陽闗
五管新多事輕車屢往還勤勞成白髮故舊是青山樹
色纔分楚江聲未出蠻自慙迎候少無惠及孤鰥
　　吟石
守邊無一事江上得閒吟醉囈歌㣲出狂書墨不深潮
痕沒髙岸月色透疎林此意無人解宵分淚滿襟
　　東湖
寧越佳山水東湖帶郡城月天髙寺影春雨一橋聲石
上青蒲合沙中白鳥横天涯正寥落獨往若為情
　　西湖
寧越佳山水西湖似浙城桂多天竺子潮欠海門聲路
向林梢轉天隨野色横從兹棲泊者無復渡江情
　　題霞溪驛
歌聲野色中人樂嵗時豐暑雨隂陽雜秋田早晚同嶺
雲無烈日江樹足涼風自指香山語前村有路通
　　登邕州南城臺
江國家書少秋臺閒草生無人來逺渡盡日上髙城落
照懸魚市孤燈起戍營東園故籬句又向酒中傾
　　登崑崙臺
落照古城隅邊風動隼旟久閒忘戰畧多病熟醫書白
髮隨年短新情與世疎桃花春水起還釣舊溪魚
　　茘枝
五月南游渴欣逢茘枝丹殻勻仙鶴頂肉露水晶九色
映離為火甘如木作酸枝繁空相染樹重欲成團赤蚌
遺珠顆紅犀露角端爽能消内熱潤可濯中乾一簇氷
蠶繭千苞火鳯冠隔瓤銀葉嫩透膜玉漿寒
　　題陽朔縣舎
石壁髙深遶縣衙不離牀袵自煙霞民耕紫芋為朝食
僧煮黄精代晚茶瀑布聲中窺案牘女蘿陰裏勸桑麻
欲知言偃絃歌化水墨屏風數百家
　　天涯亭
雨色絲絲風色驕天涯亭上覺魂消一家生意付秋瘴
萬里歸心隨暮潮兵送逺人還海界吏申遷客入津橋
山公對此聊酣飲怕見醒來兩鬢凋
　　途次葉縣觀千葉桃花
三月官桃滿上林花開千蕚費春心葉公城外襄河北
一樹無人色更深
　　登潮月亭
渡頭人語知潮上下看南江東北流試引輕帆學歸去
茶山溪淺却回舟
　　過清湘
嶺開蠻壤㫁此地下湘川綠水紋如染丹楓色欲然瘴
消還愛酒兵解尚憂邊故里誰相訪孤帆出曉烟
　　二妃廟
溪上龍蛇屋蕭條帝女祠竹痕當日淚山色故人疑故
服霞流綺新妝月獻眉楚民無水旱簫鼓謝神禧
　　送臨桂令戴若納出廣
五嶺生還少無辭酒滿觴共經邊冦事先出瘴烟鄉楚
樹蟬聲早湖天日影涼此行休問路宫闕斗杓旁
　　送桂林余靖侍郎移帥長沙
戈船不用兵鼓角下湘靈草歇初春雨天迴奉使星江
蓴波上紫楚木望中青欲轉湖湘去家山在洞庭
　　送陽朔尉王翊還東海
勞生如嶺水嶺盡忽分流草色湘中路潮聲海上洲少
孤家有法宦薄鬢先秋我亦嗟貧病相期江漢遊
　　寄陽朔上官凝明府
嶺上一揮手蠻村花又疎閒思昨夜夢勝得舊年書地
志烟嵐裏官資州縣初詩成好相寄江水接靈渠
　　寄桂師趙待制
一紙降書落天恩寵作州舊疆分海界新額上城樓古
塞南唐詔荒祠蜀武侯前朝聲敎地自是北人愁
　　寄陽朔尉輔臣
將斧征蠻嵗儒官破賊初日邊呈瑞氣夜半得降書許
國心非淺封侯望已疎相逢感秋病眷眷舊溪魚
　　欄蠻山
西去萬里山兹峯獨限蠻天生賊多計民賴汝為闗設
險數州地防危一日間守邊須以道絶頂可躋攀
　　永平塞道中
叠嶂深千里窮邊今一隅北風家信息南斗客程途嶺
勢頻開合猿聲乍有無過溪人語笑隔岸戍烟孤
　　送吕濤典獄之梧州
峽口蒼梧縣城依南斗魁江潭海潮上地熱火山來草
沒嘉魚穴雲封拜表臺到應無獄訟豆蔲酒頻開
　　容管
一年勾漏守尋盡洞中天佛記盧藏用仙壇葛稚川醒
心西驛水燒眼碧池蓮我豈無心事詩碑與酒泉(自注/郡有)
(勾漏白石都嶠等山所謂三洞天也盧藏用大雲寺記/石髙丈二尺西驛韋丹建閣下有石泉并記後唐李復)
(作池植/蓮數萬)
　　早登崑崙臺望戎兵北歸
春風歸未得黙坐廢臺間居易終腸結安仁兩鬢斑蜂
銜新蘂去燕引舊雛還帳下誰更戍旌旗出亂山
　　南寧崑崙闗
闗路下崑崙蠻封迤邐分春光偏著草雨意不離雲俗
異君修徳時平將用文臨溪照綠水老鬢雪紛紛
　　三公臺落成飲其上
北原喬木外三將舊屯營草沒金鎚蹟山應玉管聲路
隨闗地起江背瘴天傾異日誰相繼來書第四名
　　那霸泉
昔年觀地志此水出牂牁㫁岸深無底平流暗起波感
恩來客少射影短狐多未老諸蠻在樓船空再過
　　羅秀山
尋山入羅秀旋結草堂居花露生瓶水松風落架書聞
猿得句後見月出行初此夕雲林下無因夢使車
　　㑹仙嵓
寂寂長冥洞涓涓潄玉泉鳯簫聞夜半鶴馭認雲邊煮
茗尋安老披蓑訪稚川於中得消息何用買山錢
　　思明府明江
㡬年來瘴外此夜宿溪中照枕殘雞月吹燈落葉風盧
循猶偽國楊僕巳衰翁起戴寒星去前村燒影紅
　　入桂林
滿耳洋洋分嶺泉早秋時候晚涼天稻花斑白初經雨
竹色青蒼薄帶烟安得孤臣能慮患不勞明主更憂邊
東坡故老知誰在望我車塵若望仙
　　桂林書事
清羅江水碧連山城在山光水色間地近瘴烟人好酒
路臨溪洞卒難闗心知禍福傭占鬼事熟安危笑議蠻
却為林泉作詩苦三年贏得鬢絲還
　　寄陽朔父老
兩官三任五流年舊事人懷一惘然爵祿豈知緣武進
姓名猶賴得詩傳萬雲亭北山藏日雙月橋東水接天
為報崇賢諸父老宰君今悔把戎㫋
　　再過陽朔寄人
昔日儒衫今武車重來父老尚奔趨後人相繼皆清徳
小吏回看半白鬚條敎漫為新楷法官資猶作舊稱呼
里門不閉田疇闢好買丹青别畫圖
　　謝桂林郡幕沈通惠詩
五色飛鸞下桂林林間新客寄新吟才髙韓愈青羅帶
義重張衡綠綺琴楚尾聲名先在耳嶺南章句晚知音
逢人要指荷花幕銅柱西南煙靄深
　　寄桂州張田經略
五色溪州五寨城廣宣恩詔諭羣情開懷曉日重昏破
下令春雷百蟄驚塞路風埃人戱馬隔雲烟火賊燒營
廟堂有䇿今無用謝爾青頭百萬兵
犀甲銀盔銅鼓兵周旋五十五屯營據鞍疾悶心無力
横槊㣲吟尚有情卒冗不蒐秦鋭士官租還用魯儒生
溪人重武輕文藝應笑擔書載酒行
　　寄桂林歐陽咸寺丞溪藤杖
勁節寒梢屈曲根虎牙龍鬛蟒蛇鱗採從黄鶴獨飛起
寄與青山先退人髙閣倚吟留落月小園扶醉過殘春
惟存一本自収拾即日溪邊躡後塵
　　登邕州春野亭寄桂帥潘伯恭學士
二紀看花瘴霧中野園今日又東風人心有感時時别
春色無私處處同長笛一聲諸曲盡巨觥雙飲百愁空
風清水暖羣魚上誰向荆溪下鈎筒
　　寄茘浦林術明府
諸蠻烽火照深溪同著儒衫事鼓鼙壯節己皆成皓首
孤蹤猶未得丹梯鬱蒸草氣龍蛇舞昏黒空山鬼鳥啼
十八人中存者六孰為霄漢孰為泥
　　賔州閲武堂
南嶠風雲久肅清壊溝殘壘號昇平官曹惟識簿書字
民俗不知金鼓聲往嵗忽傳南詔檄近時方築伏波營
安成太守深邊計菡萏花開閲水兵
　　那霸泉
路下牂牁水石間三分纔過二分山年光欲盡家猶逺
嵐氣雖疎鬢已斑賔從笑談譏獨進兒曹音信喜生還
南風一夜吹鄉夢數刻飛過五嶺闗
　　龍州秀嶺
路隨雲磴石梯行限隔華夷天意明自與大君為外屏
何勞諸將作長城福民可拜三公爵夀聖能呼萬嵗聲
海國未彊崖石老待誰來此勒功名
　　思甘泉水寄通判景範梁屯田
二井鑿通千佛塔七元流濟萬人家波心不動青天色
井口常飛白雪花見釀宜成殘臘酒聴煎尤焙早春茶
歸時覺久添新嵗羞向寒清照鬢華
　　題芙蓉亭
邊柝無聲獄訟疎芙蓉池上避金鳥民収果實充田賦
匠寫空形入縣圖白鳥知機逺冠葢紫鱗貪餌落盤盂
主人非為清香設愛此烟波似五湖
　　膏澤峰
石壁含天澤南山第一重旱時先出雨隂穴必藏龍雲
影揺諸壑雷聲起半空滲成泉脈大滴出土膏濃溝洫
施仁澤民誰帶戚容何當大滂沛盡活四方晨
　　淪漪閣
談笑淪漪閣藤花竹葉間易醒江上酒難畫雨中山
　　屏障山
名山愛陽朔平陸逼峰巒郡境尖中折人家缺處安
　　丹竈山
羽客朝元地遺壇古樹中煉成丹竈在騎去鶴巢空
　　思柳堂
羅池刺史寡塵緣畫㦸牆頭築望仙黄鶴與誰同一去
碧桃無主又千年
　　桂林
青羅江水碧連山城在山光水色間莫道宜人惟桂郡
驂鸞客至只思還
　　題順應廟
白崖山下古松青暫捲牙旗謁廟靈見説崑崙闗北畔
曽將草木作形人
　　茘浦鎁闗
三任邊州六往還此時纔入莫鎁闗訪僧莫道無閒事
手指青山口説山
　　邕州
南極諸蠻傲典刑斗門時復見飛星君王仁恕將軍老
五十溪州六萬丁
　　邕州城
夜半孤城百尺臺亂蟲聲裏一樽開憂邊日遶南雲下
戀闕心隨北斗迴
　　鬱林鼓角樓
去嵗同登畫角樓諸蠻未滅夜談兵五更將吏知人意
吹作梅花塞外聲
　　寄鬱林郡守姚道
越裳濟海喜天晴五葉戈船不渡兵堯舜逺方皆樂國
漢唐諸將本書生
　　柑子堂
子厚才名甲有唐謫官分得茘枝鄉羅池水盡黄柑死
獨有空碑在畫堂
　　靈巖
溪僧過此説山公遊遍真仙洞府中乳石崖邊得靈草
可能封裹寄衰翁
　　仙影山
月帶星冠映碧虚逺看雖有近還無瑶池玉女雙雙過
遺下羣仙聚飲圖
　　安城即事二首
往嵗傳聞南詔檄近時方築伏波城安城太守知邊計
菡萏花中閲水兵
金鼓聲䦨劒㦸収使君回上雅歌樓樽前一闋清商曲
銷盡窮邊萬里愁
　　寄蘇州徐處士弁弁能畫山水
平南無策鬢如霜七十峯前舊隠鄉相約祝融孤頂上
借君吟筆畫瀟湘
　　賓州仙影山
月氅星冠七丈夫逺看雖有近還無瑶池侍女雙成道
遺下羣仙聚影圖
　　宜陽
孤城溪洞裏聞說己堪哀蠻水如鮮血瘴天巳死灰吏
憂民置毒巫幸鬼為灾(缺/)
　　寄渷州新守謝麟
險盡天開溪路平詩書新將典新城三千戍卒今無㡬
十萬屯田古未耕屬縣乞除防虎檻生蠻願獻採砂坑
從兹預擬風塵息盡是仁威下斾旌
　　桃
樹正含芳酒正醅熙熙為爾醉春臺一花五出尚可飲
何況重重叠叠開
　　李
春晝暖風薰翠幄暑天涼氣暗朱䦨主人肝膽無猜忌
果下遊人但整冠
　　李楊梅
嶺北土寒無茘子人言形味似楊梅翠條丹實休相學
不願紅塵一騎來
　　滴露花
九天瑞露滴成芽不是榆花即桂花星女月娥宫不鎖
天風吹落野人家
　　丁香
萬枝千葉遞相親内結花心外結身草木至㣲猶有合
悲哉父子與君臣
　　桐
老桐休斵為琴瑟樂部新翻格様清試聽琵琶采蓮曲
一般絃上數般聲
　　雞頭
三伏池塘沸雞頭美可烹香囊聨錦破玉指剥珠明葉
皺非蓮葢根甘似竹萌不應徒適口炎帝亦曽名
　　過思明
㡬年來瘴外此夜宿棲中照枕殘雞月吹燈落葉風盧
循猶偽國楊僕己衰翁起載寒星去前村燒影紅
　　閤皁
萬仞天然皁閤形隂陽不似衆山青一區海上神仙宅
數曲人間水墨屏華表鶴歸春谷響玉京龍起夜潭腥
可憐張葛無人繼三級髙壇拂杳𡨕
　　亷州石
使君合浦來示我海濵石千巖秀掌上大者不盈尺
　　洽浦還珠亭
合浦還珠舊有亭使君方似古人清沙中蚌蛤胎常滿
潭底蛟龍睡不驚
　　贈章使君
善戰無如新息侯漢兵纔度緑蘿州愛君挽我陶溪粟
直到牂牁水口頭
　　司馬錯
北設長城陷敵塵更來勞役武陵民我疑洞裏栽桃者
便是當年版築人
　　辰州
詔條符節古連今王澤漸濡豈不深賦役未行中國法
謳歌猶帶逺人音採金户簇青莎岸射虎兵圍黄葉林
寄語湖南灘上客預將忠信待浮沈
(缺/)　　　　　　　　　　璽書行絶域銅柱入中原草
暖聞鳴鹿江清對飲猿何時一樽酒重入謝公軒
　　白露驛
一曲青谿一曲山鳥飛魚躍白雲間谿山豈要行人到
自是行人到此間
　　三山亭
諸峯不及此三峰翠影多年路未通野老傳來無地
主神仙留待與山翁琱弓射減虎狼迹長劍剪開荆棘
叢吏引旌旗先險阻匠營樓閣出虚空藤蘿葉暗初無
曰松桂枝新漸有風下瀨將軍㣲舉職安南都䕶逺輸忠
商誇合浦珠胎賤民樂占城稻穀豐火炬影沈山岸北
潮聲流過郡城東四時収印來無定終日開尊望不窮
玉版淡魚千片白金膏鹽蟹一團紅雲臺志節悲歌外
銅柱封疆醉眼中所借溪頭好厓石只書詩句不書功
　　祝融峰
曽到祝融峰頂上步隨明月宿禪闗夜深一陣打窻雨
卧聴風雷在半山
　　武陵
曲臺風月徳山雲夢想中間有幾春臣葬江魚終愛楚
民逃花洞不思秦
　　五溪
六月五溪邊溪深氣象偏晝陰疑雨後久冷覺秋先棧
倚臨崖石竿通隔嶺泉(缺/)
　　木芙蓉
孤芳託寒木一曉一番新春色不為主天香難動人丹
楓見流落黄菊坐因循莫訝偏相愛衰遲似我身
　　端研詩贈王欲
端石如虵狀潤疑雲雨通觕官不識字好去伴詩翁
　　銅雀研
得自銅雀臺收晚稜角摧四方緑琉璃一片青玫瑰煉
盡沙石滓陶成金玉胚
　　題陽朔縣舍
畬田過雨小溪渾逺近雲峰互吐吞殊俗易昏三里霧
陽崖忽豁一家村桂花香裏尋僧寺榕葉陰中掩縣門
井税未輸兵甲後心勤撫字且休論
　　對花有感
得莫(一作/意字)欣欣失莫悲古今人事若花枝桃紅李白薔
薇紫問著春風自不知
　　紫薇花
人言清禁紫薇花草詔紫薇花影傍山木不知官況别
也隨紅白上東廊
　　山茶
淺為玉茗深都勝大白山茶小海紅名卉漫多朋援少
年年身在雪霜中
江南池館厭深紅零落空山煙雨中却是北人偏愛惜
數枝和雪上屏風
　　栁
揚子江頭流水澌長安陌上逺風吹黄金瓔珞雪晴後
碧玉瓏璁春盡時端的園林俱不及等閒臺榭便相宜
思量也是多情物占與人間贈别離
　陶弼詩絶似晚唐宋文鑑選其二首䖍化縣云暖雪梅
　花墅晴雷贛石溪出嶺云天文離巻舌人影背含沙李
　洞喻鳬可相伯仲成都楊慎
　
　
　
　
　
　
　
　
　
　
　兩宋名賢小集巻九十六
欽定四庫全書
　兩宋名賢小集巻九十七
　　　　　　　　　　　　宋　陳　思　編
　　　　　　　　　　　　元　陳世隆　補
　龜山集(上/)
　楊時字中立將樂人熙寜九年進士游二程之門歴知
　瀏陽餘杭蕭山三縣召為祕書郎欽宗朝兼國子祭
　酒髙宗朝除工部侍郎兼侍讀以龍圖閣直學士提
　舉洞霄宫卒諡文靖學者稱龜山先生有集
　　此日不再得示同學
此日不再得頹波注扶桑蹮蹮黄小羣毛髪忽己蒼願
言媚學子共惜此日光術業貴及時勉之在青陽行己
慎所之戒哉畏迷方舜跖善利間所差亦毫芒富貴如
浮雲苟得非所臧貧賤豈吾羞逐物乃自戕胼胝奏艱
食一瓢甘糟糠所逢義適然未殊行與藏斯人巳云没
簡編有遺芳希顔亦顔徒要在用心剛譬猶適千里駕
言勿徊徨驅馬日云逺誰謂阻且長末流學多岐倚門
誦韓莊出入四寸間雕鑴事辭章學成欲何用奔趨利
名場挾䇿博塞遊異趣均亡羊我懶心意衰撫事多遺
忘念子方妙齡壯圖宜自强至寳在髙深不憚勤梯航
茫茫定何求所得安能常萬物備吾身求得舍即亡雞
犬猶知尋自棄良可傷欲為君子儒勿謂予言狂
　　遣興
嵩華千仞立不碍天地寛涇渭清濁流不離海波瀾人
生過眼萬事役記憶細故真童顏
　　嚴陵釣臺
漢綱久陵遲國柄授權室中興得英主威明戒前失三
公經邦手吏事困精覈功臣欲圗全猶不任以職矧兹
故人分義敦天倫戚卓哉子陵心秉哲固前識投身豢
名爵豈得枉尋尺萬鍾雖云富樊雉非予匹石瀨清旦
泚蒼崕聳而直掲竿事幽尋釣水鮮可食羊裘禦冬温
衮繡未云益三旌屠羊肆義在不吾易用舍各有趣髙
風亘今昔
　　書懐
敝裘千里北風寒還憶簞瓢陋巷安位重金多非所慕
直縁三釜慰親歡
　　端午日
悠悠南北各天涯欲望鄉闗眼已花憶得親庭誰共語
應憐遊子未還家
　　别游定夫
黽勉吾將仕謀身力已分漆雕慙未信子夏又離羣慘
淡交情重間闗道路勤至言宜逺寄孤陋願頻聞
　　冬至日聞雷
土圭日以南百年生有期新陽潜地脉慘慘羣隂㣲尚
覺雲氣昏嚴颷弄寒威狂雷與驟兩奔逐如喧鼙百蟲
誤驚蟄生理亦已虧向晚怒聲息霰雪交餘輝凌寒山
驛孤持盃空自疑
　　過金山
環望荆吴折清江日夜流飛騰潮汐浪漂泊利名舟山
湧鰲畨出樓嘘蜃氣浮僧窻千古意出没看輕漚
　　過吴江
天水相涵翠有餘玻璃萬頃接芳壺山浮晚照清如洗
風逺飛帆細欲無漫叟未應甘皁櫪散人終欲傲江湖
維舟况值鱸魚美鱠叠銀絲飫腹腴
　　諸宫觀梅寄康侯
欲驅殘臘變春風只有寒梅作選鋒莫把疎英輕鬬雪
好藏清艷月明中
　　勉謝自明
少年力學志須强得失由來一夢長試問邯鄲欹枕客
人間㡬度熟黄粱
　　土屋
土屋枕荒陂周回僅容席環堵異營窟猶遺古風質功
雖勞版築身自有餘力依户鑿圓竇寒光度如璧户開
迎温風冬墐可栖息胡為棟宇麗但免風雨阨安居自
寛暇見者徒逼仄寄言鄰舍翁各自適汝適慎勿慕華
屋澆漓非至徳
　　酬林志寧
君不見昔時卜年公折龜食墨瀍澗東伊流洛水環紫
宫廣輪千里天地中真入一往不復見鼎湖弓劍空遺
蹤隂陽所交風雨㑹和氣自古生英雄邇來百千嵗零
落多竒窮鳴皋少室崢嶸倚天闕下有回淵萬仞蟠雙
龍蒸雲結雨氣濛濛惟有蒼髯紫頷包𤣥珠時發光燄
凌烟虹成周太平鬱餘䇿但令洙泗生清風羡君妙齡
有仙骨乘槎暗與天潢通萬里不一息去若征孤鴻決
開銀河浪分出一派懸秋空顧予山野姿未老心己慵
謬從君子遊營道術偶同有如退之與東野自慙青蒿
倚長松感君恵然抵山谷開談冰雪清吾胸髙堂黒髪
顔如童未須念此心忡忡幸有山前清泉冷可酌與君
啜甘茹草忘春冬
　　入山行
蒼崕峭立青天涯古徑蕪没㳂清溪深林四合晝亦暝
寂寂惟有哀猿啼野人心形灰死如槁木山禽見之猶
驚飛因嗟太古不可復我無機械胡相疑
　　登桐君祠堂(昔有隱者結廬子此人問其/姓指桐樹示之故號桐君)
霜染溪楓葉葉丹翠鱗浮動汐波閒盤盤路轉千峰表
冉冉雲扶兩腋間掠水輕鷗情自戲凌風飛燕暮爭還
結盧姓氏無人㑹靜對庭隂一解顔
　　巖松
婆娑千尺倚巖巔隱隱虬姿拂逺烟尤喜地靈泉脉潤
獨愁天闊晝隂偏孤根礙石盤彌固直榦凌霜老益堅
臃腫不須逢匠伯散材終得盡天年
　　和鄭商老下第
雨餘新惹一畨愁展轉衾寒客思悠獻璞又添今日恨
登科空負昔人羞林泉水石君先到京國風塵我尚留
若為浮名苦憔悴前春行釣巨鰲頭
　　潁昌西湖泛舟
扁舟乘興漫追尋路轉河回入栁隂拂面落花春意盡
避人幽鳥野情深慚無健思供吟筆賴有寒光映客心
日落倚風歸棹急一鈎新月卧瑶芩
春過鶯花無處尋移舟行近古城隂褰衣水上収殘片
傾耳枝間覔好音山隔曲堤迷逺近魚跳文藻亂浮沈
飄然自得江湖趣陡起歸與萬里心
　　臘月見桃花
脂臉輕勻作艷粧未應潔白似梅香夭紅不見凌霜操
漫向春前取次芳
　　過蘭溪
紛紛朝市競秋毫江上霜風正怒號不問楊瀾與彭浪
翩然東下日千艘
　　枕上
小智好自私小徳常自足自私開人賊自足心有目瑕
瑜不相掩君子比良玉黙黙枕上思戒之在深篤
　　雨寒
天幕陰雲積蕭蕭雨正霪泥汚闗市寂水入御溝深破
屋寒侵骨哀絃凍絶音更愁風力健瘦怯不能禁
　　久不得家書
􁀙彼晨風飛日暮歸鬱林游子尚何得但寄千里心庭
闈斑白親憶念我亦深云何彼無耗徒役夢寐尋有如
在空谷嵗久想足音竹篇一行書貴可抵萬金踟躇步
前庭復坐口欲瘖淚墮不自知便覺盈衣襟人生本無
待豈受外物侵歸當卧牛衣竹籜横荆簮
　　藏春峽
　國華先生得幽谷于劍水之東去其所居僅一里餘
　負山之巔闢地西向為堂名曰詠歸堂堂下有亭曰
　老圃亭之前有跡穿數畦其南北有二茅亭南植梅
　數株名曰暗香北種紫竹數竿名曰虚心又其南有
　一石竇其下可容數人名曰容照巖合而名之藏春
　峽
結廬東山阿屹然俯全閩下有黄龍淵浮光抱層雲彼
美谷口翁杖䇿來往頻明月自為友顧影相為鄰擷芷
佩芳蘭不與麋鹿羣虚堂發輝素黄巻日相親采薇芼
晨羮弋鳧侑清樽曝日負巖竇為童浴溪濆㣲吟曳雙
屐踏破青苔紋歸與自樂只此意將誰論㸃狂聖所與
聊欲繼餘芬　　右詠歸堂
昔君居隠鱗投竿拂珊瑚(國華故居有隠鱗/洞洞前有釣臺)今來寓谷
口結亭事春鋤亭下十餘畦蔚蔚富嘉蔬野果銜朱㽔
蔓實垂青桴籬根有蹲鴟晨炊勝彫胡豈惟充君腹鄰
里亦厭餘疏泉動地脈磽确成膏腴諒彼漢陰人假修
匪吾徒避俗柴桑翁不復嘆荒蕪巻懷經綸手治(平/聲)此
一畝居知子非隠淪聊以寓壯圖人生出處分禮義安
可踰兹謀異樊須甘事小人儒　　右老圃亭
漫愁青女妒新糚巳有風傳處處香試問隠鱗溪上客
欲將春色若為藏　　右暗香亭
山横鼇背碧㠝岏亭對浮筠縹緲間(拾遺記蓬萊山有/浮筠之榦葉青莖)
蕭散誰為三徑佀祗應長共白雲閒　　右虚心亭
清時投迹在嶔崟一穴晴光破晚隂刺草未容忘魏闕
故應長有子牟心　　右容照巖
山銜幽徑碧如環一壑風煙自往還不似武陵流水出
殘紅那得到人間　　右藏春峽
　　送丁季深
烟含疎柳綠䝉茸杏頰桃英入眼紅邂逅興君逄臘雪
飄零獨我過春風空愁轉轂音塵逺且寄離懐笑語中
後夜月明人寂寂相思那復一樽同
　　蘄州早起
城頭雷動角聲哀似共行人怨落梅欲報晨炊梁未熟
喚回殘夢眼驚開霜清暗覺貂裘冷月淡空令邑犬猜
倚杖起肩風正慘紫㣲繚繞俯三台
　　合江亭晚眺
倚杖鈎簾兩氷間晴光飛彩上雕欄帆催畫鷁摶風去
雪吐銛鋒作劍攅平野􁀙浮迷逺目晚溪潮漲失前灘
騎鯨一往扶桑近休問人間行路難
　　含雲晚歸寄真師
每扣禪闗即晚歸塵中回首萬縁非不愁幼翳迷心地
且聴潮音振祖衣歸路往來無别徑夜光清徹有餘輝
虎溪舊社知重約陶令如今已息機
　　題贈呉國華釣臺(國華自作記/不取嚴陵)
君不見釣璜溪上白髪翁一竿西去追㝠鴻田車同載
非羆熊鷹揚烈飛如飄風又不見羊裘石瀬垂綸叟爽
㮣凌天動星斗萬乘故人親訪求卧對鑾輿忍回首聖
賢遇合自有時潔身亂倫非所知高風寥寥古已往較
然得失知者誰君有釣臺臨橘水橘溪不與桐溪比收
身欲攝渭老蹤笑撫長髯照清泚澄潭夜月秋光浮撇
波短艇沿汀州長繩巨石不能繫飛帆片席歸蓬丘巨
鈎沈餌牽九牛一鈎直掣金鼇頭脩鱗擺鬛浪山起雲
鵬飛翻怱千里跨雲憑翼上青㝠一㸃孤光厠箕尾
　　贈别蔡武子被誣得釋赴泉州録參
君不見馬伏波後車薏苡珠璣多乂不見章臺秦璧非
有疵相如謬使秦人疑匡章不孝通國非世無孟子知
者誰惜君髙材兼衆美完徳從來速招毁含沙怒欲隂
中之剛引涇流汙清泚輕雲捲盡天日明容光竅穴無
潜形刮磨玉瑩氷雪凝楚人謾費塗丹青齊庭有鳥又
不鳴會須一舉天衢亨北㝠歘起風雷驚脩鱗巨鬛隨
波輕不須回首顧潜鯨好乗扶揺九萬里奮迅六翮飛
南㝠
　　送䖍守楚大夫
象緯辰心次雄都水濁時經天浮瑞彩絶代出英姿厚
徳千金璧虛懐萬頃陂霜蹄來漢苑雲翮上天池籍籍
才猷美皇皇使即馳飛書騰衆吻横穽寘通逵剖竹章
流逺還車蜀道巇(除成都憲以臺/章罷得䖍守)秦庭徒被指趙璧本
無玼黄霸初勤細裴公可範規惠流三那俗名掩四賢
祠大厦資梁棟承祧頼鼎彛會須紆衮繡寧夕駐旌麾
晝舸行空挽甘棠去㿽思烟波迎棹急江栁拂檣低賤
士行藏拙參軍秩序卑生涯惟蠧簡事業付毛錐懶惰
文園病伶仃曼倩飢自甘同跛鼈未忍舍靈龜朽質難雕
繪餘生辱品題寒荄回暖律陰壑得晴曦終愧麞頭賤
難酬國士知兩行淵客淚感激自沾頥
　　縣齋書事寄張世賢
朝衙羣吏集戢戢同隊魚暮衙羣吏散翩翩若驚鳧歸
來坐虚室開編對璠璵啟户閴無人清風入吾廬持盃
邀明月大嚼時與俱跰蹮歩松隂對影聊相娛嗟予懶
惰乆濶略與世踈故人隔清湘懐抱何由舒為問魯山
翁此意今何如
　　歸雁
天末驚風急江湖夜思長悲鳴愁絶塞接翼冐清霜澤
岸多繒弋雲間乏稲粱茫然栖息地飲啄欲何傷
　　感事
世事浮雲薄勞生一夢長散材依櫟社幽意慕濠梁風
激鷹鸇迅霜殘草木黄投閒如有約早晚問耕桑
　　過闗山
牢落闗山路年來倦徃還長隨流梗泛有愧白雲閒親
逺江天外魂勞夢想間泫然遊子淚挹盡復汍瀾
　　次䪨思睿見寄
聖賢千古愧難攀力學方憂敢自閒顧我乆抛聲迹外
慚君猶掛齒牙間平生計拙心長在解帯髙風志未還
捧檄于今非得已漫勞魂夢遶溪山
　　次䪨蔡武子書懐
放形鋤色恐成光斵堊能令鼻不傷自信放魚真得計
却憐挾策亦亡羊刃投有間多餘地語到無言輙自忘
擾擾世紛何足問松忩終日獨徊徨
　　感懐寄鄉友
漫浪人間已十年簿書擾擾曰羈纒朱公漫有千金璧
季子初無二頃田籬下蹲鴟餘晚實雲間紫鼈奮新拳
淹留寸祿空囬首一望鄉闗一悵然
　　贈致政楊孟堅宣徳(孟堅歴三世不改官而諸弟/子各有第宅故以楊陸為)
　　(比/)
子雲論薦有王音(孟堅累為/達官所薦)陸賈年來老境侵自守一
官歴三世退令諸子分千金平生器業成幽夢白首功
名負壯心頼有新詩輕萬户未須投紱嘆堙沉
廣文官冷竟誰憐空負才名四十年(孟堅及第/已四十年)蕭散欲
尋濠上侣飛揚還作酒中仙龍章繡紱榮何在鶴氅
綸巾静自便遥憶瀬溪風物好勝逰應不愧斜川
　　夜雨
似聞踈雨打篷聲枕上悠揚夢半醒明日覺來渾不記
隔船相語過前汀
　　重經烏石鋪
夾屋青松翠靄中去年經此亦匆匆重來烏石岡頭路
依舊松聲帶曉風
　　江上
寒雲羃羃結秋隂月淡霜娥冷不禁更祝江波休蕩漾
莫令清影碎浮金
　　黄彦昭時思閣(前有連理檜/)
狐丘鎻千岑層閣跨雲起永懐霜露思時未薦醪醴敬
宗貴收族蟄蟄神亦喜故令傲霜根駢枝𣸪連理黄侯
渥洼種一躍不容擬慶源如歸墟萬壑自奔止終見君
子鄉乃是鳴珂里
　　江陵令張景常萬巻堂
民生結䋲初異宇本同體誰令四目翁破肉作瘡痏龍
龜出河洛兹理固天啟張侯瑚璉姿髙歩軼前軌買書
費千金充屋未云已六經滀溟渤百家襍原委中流湧
千波舉體惟一水參前真有趣萬古一憑几毫端吐竒
芬溢目麗紈綺㣲言窺聖域妙應期得髓黙坐筌蹄
忘斯文亦糠粃
　　送蔡安禮
眷言與君違寤寐念徃昔結歡自童稚分比膠投漆乖
離成參商出没俱齊汨羲和鞭日御過眠飛鳥疾五載
一相逢俯仰如昨日論情方繾綣念子又何適行矣不
可留惝恍心若失人生惟所遇行止或使尼况復各宦
遊聚散何可一嚶嚶黄鳥聲上下求其匹俛首聴遺音
飄零淚横臆
　　題愚齋
結廬依林丘回峰爭盤紆下闞清池淵憑軒數游魚飛
閣出雲表浮烟襲簪裾中有傲世士脱畧自謂愚髙義
輕籝金貽謀有詩書青編富充宇散秩羅瓊琚鱗鱗壁
間題一一露珊瑚嗟予久昏塞荒蹊少耘鋤昌黎已隔
世將焉問夷塗道逢北山公荷鍤時與俱皎皎河曲叟
朋儕共歔歔髙齋一來遊豁然心神舒籬東有餘址誰
能薙榛蕪結茅可容席一瓢來此居寄謝陶彭澤何必
愛吾廬
　　童氏必大亭
超遥武夷翁霞衣爛朝日作亭依雲根望壙兹焉息仙
遊去不返孤立巳陳迹身雖𨽻編齊貽謀有遺則慶流
終必大名亭以為識伊昔晉公堂三槐手親植扶踈滿
庭陰貂蟬映圭璧黙視天人際召應齊律吕閭門容軒
車兹里固可必終見童氏里鳴珂聲赫奕
　　江上晚步
鏡潭磨青空璧月浸江淥攬衣弄清泚炯炯月在掬冷
然適我口肝膈貯冰玉流光頃百變一玩不可復歸來
盡餘樽醉卧媚幽獨羲娥偶相憐嵗往如破竹餘生枕
中付勿問黄粱熟
　　寄湘鄉令張世賢
身遊羿彀偶相逢安得初終若駏蛩道學未容窺閫
奥吏師應許叩鄰封蕭條此意君誰問落拓㣲官我更
慵盧白回旋真戲事傍觀無用氣填胸
　　縣齋書事
朱顏凋盡鬢䰐鬖世路低回老益慙偶影獨游聊自適
談書不輟竟何堪神爐黙黙金徒踊螘蛭紛紛夢正酣
誤把此身攖世網自纒徽纆信如蠶
　　臨川驛偶成
冉冉朝仍暮蕭條官舍幽閉門三尺雪觸物一虚舟蟲
蠧生涯盡萍漂世事浮尚思方技學多病未能休
　　晚泊遇雪
向晚驚風急飄零雪滿坰氣升雲羃羃天逺月溟溟寒
色終無賴豐年漫寄聲餔糟吾不慣强醉復還醒
　　偶成
天逺何須問勞生聴若何犂鉏三畆足栖息一枝多白
雪寧堪冒清時只浪過好尋明月影醉舞自婆娑
　　除夜感懐
嵗律已云盡思家日日深二年為客恨千里倚門心節
物羅樽俎兒童學語音眩然如在目恍惚夢難尋
愛日乖予願親顏長在心逺遊仍換嵗華髪想盈簪永
夜誰同席殘盃憶共斟相思空有淚揮洒滿衣襟
　　次韵錢帳計
駸駸羲馭定難羈過隙跳丸日夜馳但見光陰如掣電
卻尋(缺/)　巳當朞飛黄汗血宜千里秋鶚乘風此一時
芝草鳯凰真美瑞清明應有退之知
　　和張倅行縣
江浮叠巘弄清輝雲外㝠鴻江上歸擊目自多幽興在
揮毫時見彩箋飛應愁零雨侵星駕好為援戈卻晚
暉帝室正須調鼎鼐動移寄語不須譏
　　㳂幹游光大示犀老
山横杳靄有無中叠觀層臺一梵宫萬軸琅函方杜口
數聲鳴鳥正談空溪雲抱影侵行屐香篆飛烟襲晚風
薄宧羈人如接槢自慙來往苦匆匆
　　王簿清輝亭
黛染烟螺拂檻低抱城流水緑逶迤澄瀾碎影揺青鏡
斜日沉暉隠半規坐上盈樽無俗客壁間照夜有新詩
登臨巳動忘歸興況復清談足解頥
　　寄長沙簿孫昭逺
陽城衰晚拙催科闔寢空慚罪亦多祭竈請鄰君自適
載醪祛惑我誰過猗猗庭有蘭堪佩寂寂門無雀可羅
歸去好尋溪上侣為投纓紱換漁蓑
　　安禮以宏詞見勉奉寄
吏部文章世所珍終慙無補費精神浮名膚外増餘賛
薄宧戈頭寄此身養志吾方同邴曼談書誰復問山賔
自憐坐頃三遺矢衰晚那能用楚人
　　秋晚偶成
纎纎晚雨洗秋客庭樹蕭然䇿䇿風萬籟自鳴羣物外
四時長在不言中坐臨流水襟懐冷卧對浮雲世慮空
寂寞一㕓吾自適客嘲從更議揚雄
　　臨川道士
風雨離山驛㫁橋危欲顛去心奔逸驥行路上青天鴈
序江湖樂雲歸島嶼連悠悠逺征客千里獨茫然
　　旅舍書事
出懶乖時尚支離與世殊饋漿驚禦㓂避虎愧陽居觸
事紛難解忘形色易鋤不須修混沌機械本來無
　　過清溪渡
天濶江銜雨㝠㝠上客衣潭清魚可數沙晚鴈爭飛川
谷留雲氣鵜鶘傍釣磯飄零滄海客欹倒一帆歸
　　泛江至土坊
萬頃江湖逺孤乘一葉船雁飛雲外字篷掩水中天波
靜櫓聲息風㣲帆影偏回環聊注目浩蕩接清烟
　　秋日有懐寄從弟表民丁伯父憂
羈旅吾方困哀思汝正煩望雲愁雁序回首憶鴒原北
圃蔬還盛東軒菊想繁飄零不相見沾灑獨忘言
　　淮上獨酌
亷繊晚雨洗輕塵天淡雲浮夜色新賴有麯生風味好
不須邀月作三人
　　緑隂亭上
沙邊幽鳥傍清漪瀧下漁船逆浪歸身在輞川圖晝𠂻
晴空惟欠雪花飛
　　溪上
悠揚春夢成幽興冷落溪光醒酒魂天濶雲浮遮不盡
浪平風遇杳無痕
　
　
　
　
　
　
　
　
　
　
　
　
　
　
　
　兩宋名賢小集巻九十七
欽定四庫全書
　兩宋名賢小集巻九十八
　　　　　　　　　　　宋　陳　思　編
　　　　　　　　　　　元　陳世隆　補
　龜山集(中/)
　　􁒈山
衡湘側南二千里清淑之氣常蜿蟺丹砂玉石氣所感
融結萬狀非磨鐫窮深荒蹊異岱畎不逢禹蹟經棄捐
苔封土蝕誰復問嶙峋僵卧當市㕓龜山老叟見之喜
鳩徙輦置羅前軒岧嶢孤峰露仙掌(有一石/如掌)屹若太華
青摩天傾崕斷壑坐中見葱蒨似玉生雲煙初疑祖龍
未死日浮梁擬跨咸池淵神號鬼怒驅不前捶擊刓磷
成枅圏又疑巨人出龍伯掲竿來自崑崙巔連鰲合負
雲濤翻蓬壼簸蕩留平川繄予竟日倚欄檻矯首便欲
追靈仙虎輪神馬自足駕已覺兩腋風泠然瓊臺浮游
與世隔醉傲笑拊洪厓肩山間草木即靈餌含英茹實
資長年悠悠廣息變今古坐看溟渤成桑田
　　寄練子安教授
憶昨吾子客上都我獨奔走天南隅各年未壮已多累
誤投世綱身攣拘飄零今日偶相值乃復咫尺不得與
子俱人生委質金在爐大冶鼓鑄誰號呼惟愁踆踆走
塵土舊業已廢成荒蕪惜君高才卓犖與世畸雄文洒
落珠陸離雷驚電赫轉坤軸風號浪擊飛天池珊瑚挺
榦滄海竭騏驎趨軼不可羈經綸有道世莫知櫝中良
璧始自竒君不見扶藜隘巷蓬蓽居裋褐甕牖桑為樞
擁門軒蓋何所慕藜羮自飽非癯如又不見揚雄寂寞
守太𤣥弃捐覆瓿真可憐折腰小吏昔所耻田園須賦
歸來篇終當結屋蒼厓巔期子相與臨清泉投簮解帶
謝人世拂塵披蠧親遺編松皴檜老生青煙雨餘風弄
鳴哀絃低回野興真有意浮名鸛雀過吾前結歡膠漆
常連連從遊鹿豕終長年
　　送富朝奉還闕(紹榮字國華/)
君不見慶厯承平道如砥馳車八荒同一軌邊人鴟張
怒螳臂百萬雲屯若封豕又不見朔方横流漲天起腐
麥蛾飛木生耳扶攜道路雜老㓜操瓢溝中半為鬼關
河日夜刁斗驚嫚書乘駟來渝平兵間持節得英傑談
笑坐使羈長纓青社環城萬區屋發廪分曹具饘粥飢
羸枯頰陡生光叢塜不聞新鬼哭臧孫有後天匪親閭
門容車何足論朅來濉上見猶子雄姿宛有典刑存驊
騮已度渥洼水朝燕暮越應千里行看玉勒駕鑾輿濯
足瑶池從此始
　　寄游定夫
憶昨相逢鳯山址駒隙駸駸餘半紀君趨烏府近清光
陸海驚濤漲天起雲帆大舸半摧溺艤㟁得全誠偶爾
我時捧檄赴京渚放浪江湖一浮蟻談書考古老無用
哺啜糟醨咀糠粃東歸雖復有民社為米折腰良可耻
市朝紛紛真羿彀朔幹燕弧不容擬投身中地竟誰兔
未信棘端能捍矢重樓百尺卧𤣥徳問舍求田不須鄙
早歲結鄰初有約齒豁頭童今老矣築田預想傍田廬
負耒耦耕何日始
　　過錢塘江迎潮
銀潢翻空際天白鯤怒鵬鶱海波擊湧雲噫氣聲怒號
萬馬馳車隨霹靂低昻上下如桔橰頃刻性命輕鴻毛
賫囊負笈有夷路一日何事常千舠因思羊腸盤九坂
攀援蜀道愁狖猱人生觸處有萬險豈必此地多風濤
願言夷險不須問莫負對酒持霜螯
　　和潭倅張朝請行縣言懐
夾道旌麾動隂霾萬里開霜迎威令肅春逐馬蹄來幽
壑光初滿寒荄暖自回仰窺嵩華質曾未施纎埃
　　又用前韻和早梅二首
楚國春歸早寒梅處處開月和清艷冷天與靚粧來東
閣詩魂動南枝歲律回蕭然氷雪態無處覔輕埃
星使經行處梅花忽已開只疑春信早先擁使旌來嫩
蕚紅初破寒柯緑未回凌霜半含月皎皎絶纎埃
　　感事
邉徼無虞日王師討弗庭收功誇廟算行險毒生靈川
谷旌麾暗風塵戰血腥寂寥歸馬日目斷華陽坰
虎士氷河側日聞刁斗驚氣吞沙漠盡風蕩賊巢傾關
塞長年戍邉塵幾日清太平陳朽冨一旅百夫耕
　　席上别蔡安禮(予方赴調安/禮赴慱羅仕)
故里相看眼暫明一尊聊此話平生杜陵蚤被微官縳
元亮今為世網攖長路關山吾北去春風梅嶺子南征
結鄰莫負當時約早晚滄浪共濯纓
　　次韻安禮見寄
末俗相看老尚新交游千里更誰親蕭條身世聊安分
迂濶行蔵懶徇人宦路競羞關柝吏勞生誰息利名身
我慚抱甕無機械幽興惟思水石濱
　　冬寒兩齒忽覺動揺因成書懐
未年三十髪先彫歲晚俄驚兩齒揺都為踈慵成計拙
直縁衰病覺形焦連經宿雨重裘冷旋煮藜羮野興饒
擺脱塵樊猶未得不堪回首問漁樵
　　書懐
駸駸塵土乆方還直道謀身力愈難靖節每嗟纓世網
漫郎何意出人間風驚駭浪潜鱗伏竹隠灣磯翠羽閒
好去杖藜穿蠟屐伴雲隨月弄潺湲
　　汴上
天上行雲曳白衣半衘晴日在林扉盤花落雁驚還起
啄食飢烏走不飛榆莢青錢飄已盡月堤流水漭相圍
征途處處塵隨眼多病長年與世違
　　陳留書事
烏檣風纜欲飛翾拍㟁驚濤挽不前曲浦漲沙仍積凍
踈林斜日自生煙﨑嶔道路真堪笑放浪江湖已判年
一枕晝眠無好夢空慙邉老腹便便
　　感事
桑麻腴地想榛荆騎士西來劍㦸腥藜藿陋儒心更鄙
但思干羽舞虞廷
　　藍田溪上
夾籬桃李趁溪斜淺淺清流映落花欲問武陵源上路
度雲穿石認胡麻
　　白公草堂
爐峰裊裊曉煙輕雲入屏幃一枕清高興自應無世累
獨於妾馬未忘情
　　乆旱
農郊阡陌起黄塵望斷天涯絶㸃雲踈懶無情訟風伯
幽窻時讀退之文
　　過七里瀬
拂雲高雁倚風摶下視平湖萬里寛搔首扁舟又東去
錢塘江上看波瀾
　　予自長沙還植蘭竹於東西軒調官京師逾年而
　　歸蘭竹皆衰悴感而成詩
柴桑衰晚愛吾廬三徑歸來手自鋤但得叔卿長飽飯
不妨孝若老談書蘭因採佩枝先瘁竹為凌霜葉自踈
留骨廟堂寧曳尾魯門無用祀爰居
　　和李倅游武夷
濃淡煙鬟半雨(一作/雨半)晴溪光初借晚霞明鰲頭湧出三
峰秀(三層峰㝡/為秀抜)天漢融成一鑑清(魏王峰頭/有天鑒池)枌社有誰
蔵舊牒賓雲無處問遺聲幔亭寂寞仙何在勾漏丹砂
早晚成
　　荆州書事
江湖泛泛一虗舟去作人間浪漫游歲晚光隂雲冉冉
畏途風雨日浮浮萬鍾信是樊中雉一棹聊同水上鷗
投老虀塩成底事慿誰為種橘千頭
　　觀獵
貂裘白馬誰家子擁㦸弦弧囊勁矢褰身欲與鳥争飛
觸起塵埃雲四起長䋲驅逐狐兎驚驕鷹掣臂流雙晴
飛揚雲間電光閃旋復草際無遺生鷙腸乆厭鮮肥餌
顧盼方能伺人意但矜鼎爼有餘甘貪飱誰憐殄生類
安得淑氣回嚴秋徐令用拙同鳴鳩林間百鳥恣孶乳
雖欲擊搏知無由
　　寄范正甫(時討西夏/)
羈窮莫厭如牢圏從古功名出屠販男兒不負懸弧心
馬革裹尸猶足願君不見准隂寄食飢貧叟(一作竊爪/寄食淮隂)
(叟/)胯下英風亦何有逢時吐氣雷電奔金印纍纍大如
斗玉門晝夜羽檄驚脾腉欲塹天都城叩關虎士欎餘
怒科頭奮戰如鵰鷹君從壯年藴竒䇿未冝縮首蔵柴
荆昔人投筆真豪英慨然萬里終成名南山白額雖欲
老百獸遭之猶裂腦
　　呉子正招飲時權酒局不赴作詩戲之
寒爐火冷浮青煙勁風刮靣如戈鋋凝隂不動天欲雪
竟日兀兀成拘攣廣文才名四十年天寒坐客猶無氊
參軍官小技能薄寂寞冷坐誠冝然望形杜老偶相覔
傳呼歌舞開華筵嗟予簡書固可畏不得對飲簷花前
漫有糟漿逆人鼻汝陽口角空流涎可能更似蘇司業
只與時時送酒錢
　　勉懐
紛紛于我未忘情踈懶多應捨怨憎便好世間師栁惠
不須巖下問孫登
　　梭山候潮(十一日潮起信/是日潮小不到)
向晚牛羊沙㟁歸落帆煙浦候潮時誰言江上須忠信
潮到于今自失期
　　徐郎廟
古廟靈場枕碧巔松楸依約鎻風煙羽毛一去無消息
隨落人間幾百年
　　送陳幾叟南歸
連墻東郭倦追尋高卧毘邪老病侵自愧屠龍真拙技
漫令吾子費千金
霾風䨙雨濕征裾隔雨棲臺半有無南去定逢韓閣老
歸愚當見問夷塗(是時幾叟過/四明見了翁)
幾年夢想到親闈身逐行雲萬里飛苕水未殊沂上樂
春風無負舞雩歸(初授/餘杭)
　　和陳瑩中了齋自警六絶
畫前有易方知易厯上求𤣥恐未𤣥白首紛如成底事
蠧魚徒自老青編
八荒同宇混車書一視那知更有渠慿軾自應由砥道
徑蹊無處問歸歟
行蔵須信執中難時措應容道屢遷一目全牛無肯綮
騞然投刃用方安
造次欲安嗟孰是參前無物若為書蕭條此意人誰問
興廢由來命也歟
聖賢事業學須強俚耳由來笑折揚詭遇得禽非我願
但知無有是吾鄉
盈科日進幾時休到海方能止衆流只恐逹多狂未改
坐馳還愛鏡中頭
　　閒居書事
輕風拂拂撼孤檉庭户蕭然一室清隔葉蝉鳴微欲斷
又聞餘韻續殘聲
　　送席二伊川壻
摳衣丈席想多聞高節應能與俗分不用卑飛入幽谷
定知喬木在青雲
　　寄游定夫
綘帷燕侍每從容一聼㣲言萬慮空却愧猶懸三釡樂
未能終此挹清風
蕭條清頴一茅廬魂夢長懐與子俱五里橋西楊栁路
可能鞭馬復來無
　　含雲寺書事六絶
獸駭禽鳴蘙蔚中難将此意問鴻䝉縈回小徑蒼苔滑
故屨從今恐不通
北山山下一漁翁形解心凝骨已融支枕睡餘人寂寂一
軒明月滿窻風
山前咫尺市朝賖垣屋蕭條似隠家過客不須攜鼓吹
野塘終日有鳴蛙
夾屋青松長数圍午風揺影舞僛僛幽禽葉底鳴相應
時曳殘聲過别枝
竹間幽徑草成圍藜杖穿雲翠滿衣石上坐忘驚覺晚
山前明月伴人歸
蝶夢輕揚一室空夢回誰識此身同窻前月冷松隂碎
一枕溪聲半夜風
　　荷花
照眼紅雲鬬晚霞重重青葢半傾斜會須直跨三千仞
移取峰頭十丈花
　　冝春溪
斜斜踈栁照清漪藉藉殘紅自滿蹊刺眼藤梢牽不斷
欲尋流水路還迷
　　冝春道上
艷杏夭挑日日稀空餘淑氣尚遲遲誰人為作留春計
莫放風花自在飛
　　過豐城
清江𣺌𣺌緑浮天慱物無人繼昔賢應有斗間靈氣在
誰能更與斸龍泉
　　瀏陽五咏
洄淵浩蕩白鷗飛老懶時來坐釣磯岸幘行人聊自適
不應憔悴似湘螺　　右渭水
簾捲晴空獨倚攔𡨕鴻㸃㸃有無間秋風注目無人會
時與白雲相對閒　　右歸鴻閣
芙蓉彫盡蕙蘭芳杖屨翛然一漫郎鳬鶴短長寧復問
但知鵬鷃兩相忘　　右飛鷃亭
柔條踈蔓緑交加煙鎖雲涵去路賖繡紱貂纓無處問
空餘鷄犬兩三家　　右相公堂
聖童去後水雲間陳迹難尋草木間獨有㣲言傳野史
洞天寂寂在人寰　　右洞陽(孫思邈修真所/)
　　荆州隅作
鄭公嵇阮流野性本麋鹿平生傲羲皇白首就羈束天
寒客無氊官冷飯不足頋予支離人攘臂受餘粟江魚
尾盈尺飽食勝粱肉荆山富樵蘇丈室有餘燠頑疎愧
前哲所得踰徃躅談經追時好俯仰負愧忸流光逝不
反愁鬢日改緑世道刼火燃不爐乃良玉晚交定難恃
雲雨手翻覆官居真蘧廬束擔聊託宿求田意雖鄙此
計正冝速歸尋谷口耕勝賣成都卜坐想帶經鋤倚耒
聽布榖
　　送鄭季常赴太學正
驅車出西城眷言與君違北顧臨康衢問子将焉之赤
驥度渥洼終當飲瑶池成都九軌道一躍不可追浮塵
暗荆棘㨗徑行多迷長風戰秋林零露沾人衣青松不
改柯期子清霜時
　　次韻何吉老遊金鑾寺
榮名嗟何為病木自生癭彭殤一夢覺烏用論乆頃寄
身淵明廬翛然在人境衛生鄙樊雉放浪任流梗相㤀
到形影世累不須屏剉鍼聊自營寜復事干請負暄有
餘燠蓬鬢亂埀頸客来坐無氊誰頋廣文冷忽聞過我
門冠屨不暇整邀我招提游並轡相與騁僧關叩禪寂
未語心已領並游皆韓徒辭刃淬鋒頴多聞富如坻吾
方拾遺秉頋慚管窺陋未覩豹文炳謬追俊游後如渇
得甘井願從借金箆為割眼生𤯝鼻端堊漫乆妙質愧
非郢𢋫酬困詩律恐坐杜陵㾪相攜上層崗出户畏深
穽每虞參也魯蹞歩輙三省遲回月初上雲間掛金餅
昏鷄鳴相呼更覺林逾静湖光湛星漢𣺌𣺌天水永歸
蹊暗塵土回首失清景角聲下譙門歸歩怯脩嶺晚市
人跡稀青燈耿踈影(金鑾有退之題名/故有韓徒之句)
　　題詩長老璧
維摩病士意超然邉腹便便但晝眠共説平時忙底事
烹茶煮藥過殘年
　　　出尉氏
隔村殘雪㺯輕風日射晴光玉縷紅桃杏渾如梅欲綻
直疑身在故園中
　　　感事
權門車馬日紛紛寂寞多應笑子雲𤣥白定知非世尚
解嘲那復彊云云
　　過廬山遇雨
江風吹雨逐人來行過山前首重回絶頂隔雲看不見
石稜崖角獨崔嵬
　　送趙循道赴都講
鳯山欎崔嵬下有千頃陂(南陵鳯皇山大/農陂溉田千頃)峻極不可攀
浮光亘長鬐晦㝠滴風雨澄淡含瓌竒呼吸入君懐萬
態羅心脾吐辭麗金艧煥若星斗埀朅來荆渚游紅蕖
照清漪故宫乆零落一洒增余揮惇族貴老成堯言下
丹墀浮驂駕雲㠶眷然成仳離長裾曵王門豈比困鹽
虀驊騮踏長板萬里誰能羈
　　送胡康候使湖南
北溟有潜鱗其廣數千里揚鬐厲東海汎汎等浮蟻百
川競奔注漫不見涯涘寄之天地間大澤礨空耳胡候
荆山姿妙質乆礱砥飛聲動旒冕持節照湘水功名與
時㑹事道從此始驊騮駕輕車夷路道九軌朝燕暮騰
越快意未為喜聖門學須强一簣虧可耻擴之天地寛
於道乃云邇為士貴𢎞毅無㤀味斯㫖
　　寄題趙貫道後樂亭(亭在沂州新泰縣/)
叢祠有狐鳴羣雛滿東州彬彬齊魯郊不復論軻丘皷
刀販繒翁衮衮封公侯風流日凋弊世乆俗益偷昔時
帶經人輟耕仍佩牛椎埋盡行盗閭里更相讎趙子尉
平陽始止惟民憂百花爛成圍幽禽哢春柔問子胡不
樂我心殊未休威明揉彊梗驕鷹化為鳩買犢解呉鈎
束身自鋤耰田廬户無樞長物并不收結亭自樂只開
編玩前修誰云酸寒吏憂樂非身謀乃知君子懐與世
異沉浮嗟予一漫叟放浪猶虗舟舞雩有清風遺跡今
在不君乎此去矣欲徃将誰儔寄言春服成尚覬一來
游
　　泗上(聞将閉汴口/)
淮口平沙漲檣烏向日斜㣲雲變蒼狗輕浪蹙浮花風
勁回飛雁林喧集暝鴉河流應未閉遲我到京華
鬢蓬凋欲盡岸幘任欹斜瘦怯重裘重慵看細字花凍
雲穿曉日晴樹繞飛鴉老大驚遲暮飄零惜歲華
聞道河流閉逢人每問津天高雲羃羃風細水鱗鱗未
種江陵橘空思千里蓴且邀明月伴相對解綸巾
　　出京
旅泊驚秋意塵沙變客衣明星爛河漢殘月暗簾帷風
栁斜斜轉雲㠶片片飛窮愁添别病衰晚意多違
　　東林道上閒歩
寂寞蓮塘七百秋溪雲庭月兩悠悠我來欲問林間道
萬疉松聲自唱酬
百年陳迹水溶溶尚憶高人寄此中晋代衣冠誰復在
虎溪長有白蓮風
碧眼龎眉老比丘雲根高卧語難酬蕭然丈室無人問
一炷爐峰頂上浮
　　江上夜行(赴荆南道/)
水壺㶑灧接天浮月色雲光寸寸秋不用乘槎厲東海
一江星漢擁行舟
　　過石首謁縣官回有作
萬事紛紛醉即休無功可作酒泉侯誰能載取千缸去
且向舟中打拍浮
　　偶成
緑鬢漸驚老境催更憐衰晚困低徊但知周道平如砥
莫問瞿唐灧澦堆
　
　
　
　
　
　
　
　
　　兩宋名賢小集巻九十八
欽定四庫全書
　兩宋名賢小集巻九十九
　　　　　　　　　　　　宋　陳　思　編
　　　　　　　　　　　　元　陳世隆　補
　龜山集(下/)
　　岳陽書事
洞庭水落洲渚出叠翠疏峰逺烟沒重樓百尺壓髙城
畫棟沉沉倚天闕湖光上下天水融中以日月分西東
氣凌雲夢吞八九欲與溟渤爭雌雄澄瀾無風雨新霽
一日萬頃磨青銅琉璃夜影貯星漢騎鯨已在銀河中
湘妃帝子昔何許但有林壑青浮空(君山世傳湘君居/于此因以得名)
蒼梧雲深不可見遺恨千古嗟何窮須臾晦㝠忽異色
風怒濤翻際天黒乘陵瀨壑走魑魅渟滀百怪誰能測
忽看舟子玩行險更欲飛帆借風力安得晴雲萬里開
依舊寒光浸虚碧
　　南康值雨
　廬山卧龍庵有劉道人自云百餘嵗碧眼不粒食惟
　食栢飲水每客至必先知之欲往見之不果故并記
　之
平沙漲雪清江濆水花照日紅生鱗軒然五老出城表
雕玉萬仞窺長身雲巾星弁覆華頂飛泉潄瀑垂天紳
平生未識廬山面碧巘横雲望中見江頭一夜雨銜天
奔浪號風作悲健朝來淤泥沒牛馬咫尺坐論千里逺
芒鞋拄杖掛塵屋神馬尻輪歘飛轉卧龍庵前碧眼翁
日飲山淥餐溪松神融氣合八荒外此心炯炯宜先通
未須勤移却俗駕㑹應一洗塵寰空寄言歸侍壺丘子
他日未游當御風
　　游武夷(是日泛小舟至鷄/窠岩還游冲佑觀)
函闗崎嶔走秦鹿天下並逐爭羣雄抉雲翻空鰲足折
黔黎竄伏如寒蛩武夷山深水清泚避世猶有髙人蹤
龍泓東注海波涌(嶺有投龍池/世傳與海通)玉女翠擁秋雲鬆(玉女/峰)
赤霄真骨寫虛壁通泉凡筆慙非工(魏王峯前/有畫鶴)蔵舟浮
梁跨絶壑(山間有小橋橋西有一/小舟皆人跡不可到)隠見似與天潢通當
時雞犬不復見窠巖依舊烟霞籠我來秋杪月既望尚
有幽菊埋榛叢天容洗淨雨新霽雲幕四巻清無風掀
篷進棹窮異境注目想見流殘紅回船杖履躡幽徑松
竹窈窕環琳宫翠琬温辭耀華衮(褒詔有/石刻)金榜大字纒
交龍自憐病骨掛塵網幔亭髙㑹何由逢解衣歸卧玉
瑣碎仰看明月穿疎篷
　　謝詹司業送酒
鄭公負才名流落四十年髙視隘八荒天寒坐無氊忘
形賴司業時與送酒錢嗟予樗櫟材臃腫世所捐云何
附青雲拜賜追前賢開壺對青樽内愧顏靦然公乎廊
廟姿直幹上參天袨服羣娃宫不虞妬爭妍驊騮誤一
蹶萬里終騰騫朝燕暮刷越駑馬安能先玉瑩本無瑕
寧須事磨鐫宣室久虚席兹行定詳延陋儒氣填臆感
慨聊自宣辱惠不知報强歌成短篇
　　戲贈詹安世(喜談兵慕耿弇之為/人故有虎牙之句)
綵舟駐閶門初與子相識長空翥秋隼爽氣横八極摛
辭鏤圭璋吐論森劍㦸鄧侯不願仕志在書竹帛長纓
係單于落落藴奇策氣吞流沙外意無燕然北虎牙有
餘勇戎寇非强敵㑹當朔風勁伏鉞控鳴鏑老大慙衰
謝見子徒感激平生謬經綸此意已寥寂信哉功名㑹
事道古難必窮通付時命未足為悦戚餘生如鼴䑕滿
腹㣲分畢行矣脱簪纓翛然適吾適(安世乃司業之/子年少未受官)
　　隠几
上天不殞霜萬木正鮮澤青蒿與長松各挺嵗寒節朔
風吹沙寒髙嶺凍積雪萬木已摧落長松獨清潔人生
無艱危君子竟何别隠几試澄思行蔵易差轍
　　留别富宣徳
富侯荆山姿落落混燕石鐫磨經世故不磷乃天質軒
裳儻來寄既去寜須戚驊騮走長坂一跌未為失秦庭
謬瑕疵睨柱終完璧君子有逺懷亊道先器識千鈞等
鴻毛始見烏獲力行矣各勉㫋他時賴三益
　　别西齋諸友
浮雲如積酥凉颷勁絃疾溶溶𣺌天末飄忽易相失懸
弧四方志匏繫非予匹平生結歡久始願膠投漆别離
傷素懷此身任萍迹
　　遣懷
君子雖自嚴至潔宜若汙昭昭揭日月所向將蝟如天
地一穽中逼仄身亦孤游世在虚已浩蕩與時俱靈府
有天游環中真道樞
　　元豐壬戌嵗暮書事
閩陬地力盡種萟被山谷涵濡一雨潤鬰鬰原野綠春
風忽云徂舒景變炎燠凉颷動地軸揫歛何神速坐愁
林巒空俯視萬木脱凝霜借風力摧折到松竹嗟余閉
門人感此亦愁蹙幽庭有萱草采采不盈掬如聞糟牀
注取醉須百斛沉酣樂時運天闗不須觸萬物一芻狗
蒼蒼自髙目
　　緑漪軒
開池傍清軒環除種蘭芷虚明淡星漢踈影薦鳬履君
乎試憑軒鑑此亭下水盪風生㣲瀾風定還泚泚悠然
得真趣吉祥來止止
　　迂疎堂
終南有捷徑屈蠖終當伸君獨恥不蹜安得與世親結
廬寄人寰獨柱寜問津形影廢酬贈相忘誰與隣寄謝
漠陰叟抱甕良非真
　　鄱陽湖觀打魚
秋髙水初落鱗介滿沙脊浩如太倉粟寜復數以粒紛
紛漁舟子疑若俛可拾横湖沉密網脫漏百無十蟲鰕
雜魴鯉駢首吐㣲濕小人利口實刀機汙鱗鬛鯤鯨亦
狼狽風雨移窟宅玉淵有神祠變化在嘘吸胡寜飽羶
香忍視萬魚急幽潛不足恃感嘆百憂集寄謝漆園吏
於計未為得
　　送嚴尉
世路久艱棘青㝠翳妖氛孤鳥叢祠中豺虎填城闉君
能摘姦伏竭澤無潛鱗勿云功未酬屈蠖終當伸飛黄
架輕車一躍窮無垠
　　檢田
尋崙上層崗隨衝出髙原烟火一里餘雞犬遥相聞瘠
壤僅容席訟牒徒紛綸齊魏兩蝸角況復三家村舉世
競毫末薄俗寜足論吾衰過元亮欲辨已忘言
　　送向和卿還京
江湖多秋風惝恍夜不眠念子將北歸起視明星懸君
平翠虯姿聳身蒼梧淵髙步隘八區凌風上青天妙質
藴荆璞寜須事磨鐫贈言以為别妄意追前賢聖言乃
常珍含咀真味全奇辭暫時好過眼如飛烟潔身忘廉
潔觸物宜虚船吾方病羸苶市藥還自憐明日隔長陂
相望空惘然
　　向和卿覽余詩見贈次韵奉酬
杜陵頭白長昏昏海圖舊繡冬不温更遭惡卧布衾裂
盡室受凍憂黎元詩人窮愁自古爾豈若種萟依青門
嗟予老懶世不用窮巷久雨無髙軒蟲鳴烏噪感時節
婺不恤緯羞前言殘章斷簡棄不録自愧潢潦無根源
君胡衮字富褒飾三復妙語將誰論知君獨負青雲器
欲使飢者名長存
　　贈程舍人近侍入閩
路公溪上鶴髪翁眼光照日顏如童龎睂垂鬢有仙骨
駢集五福天所鍾螭頭暫輟三長手杖節扶輿入閩嶠
弧南一夜晶輝浮海隅草木俱榮耀朱金拜後古所稀
繡紱全勝衣綵衣玉觴薦夀須珍奇更待蟠桃結子時
　　言溪早起
短日催征轡聴雞踏曉霜逺山頻入望薄酒漫搜腸湘
浦蓴絲滑吳淞鱠縷長何時一踈放把釣卧滄浪
　　漢坂舟行
曲岸通幽徑踈籬映竹斜塢深蔵吠犬林薄露人家石
瀨魚偏美鄰村酒易賖秪應雲水富自是一生涯
　　席太君輓辭
賢配無前古傳家有子賢四靈來薦瑞一鶚已摩天蒿
里迷長夜悲笳慘暮烟蕭蕭原上路猶想駕雲軿
禀粹猗蘭秀來嬪洛水濵一窺識公輔三徙得儒真畫
翣流雲氣松阡卧石麟哀榮今日事誰復繼前塵
　　湘君祠
烏䑕荒庭暮秋花覆短牆蒼梧雲不斷湘水意何長澤
岸蒹葭緑籬根草樹黄蕭蕭竹間淚千古一悲傷
　　新湖夜行
平湖淨無瀾天容水中煥浮舟跨雲行冉冉躐星漢烟
昏山光淡桅動林鴉散夜深宿荒陂獨與雁為伴
　　哀鴻
哀鴻當苦饑悲鳴垂其翼朔漠曉霜寒江湖晚烟羃乾
坤一網罟髙飛亦何益日暮無與羣驚風暗(缺/)
　　荆州書事
千里瀕江地可毛結廬何必故山椒載醪不過斜川路
飲水誰同陋巷瓢勿問雞蟲閒得失但知鵬鷃各逍遥
黄塵滿眼僧窻靜坐對風花意已消
　　天寧節
祥開若水射瑶光淑氣先春景自長玉陛風閒飛綵綬
獸爐烟暖襲珠囊雲門羽鶴儀仙仗天上蟠桃薦夀觴
已見晶輝環帝座定應長照鼎宫傍
　　閒居書事
虚庭幽草翠相環黙坐頹然草色閒玩意詩書千古近
放懷天地一身閒踈窻風度聊欹枕永巷人稀獨掩闗
誰信紅塵隨處淨不論城郭與青山
　　直舍大風書事寄循道
枕書無寐首空搔萬竅噓風正怒號雪意浮空迷逺目
月林梳影見秋毫幽庭所藉惟荒草妙理應須付濁醪
誰念維舟江上客落帆千里壓雲濤
　　和席季成遊金鑾寺
朱甍碧瓦照孤城杖屨翛然野色清縠捲水風輕蕩漾
珠翻荷雨自虧盈勝遊已覺非人境妙語寜須是玉英
願借金箆聊括目不容幻翳有纎塵
　　送王充道遊三茅廬阜
荆吳相望各天涯千里柴車鹿自隨觧轡定應春盡日
及歸宜待鶴來時(三茅中峯每嵗八月十七日有/鶴至充道當候見物乃可回)聖賢
莫負樽中渌日月長為物外遲若過匡廬訪真隠卧龍
庵下有期頥(卧龍庵有劉道/人人言百嵗夀)
　　春日有懷諸友
憑几無聊晝掩扉芬芬晴氣減春衣隔簾相應鶯初語
背日連飛鴈北歸莫逆交遊千里别逺來音信兩年稀
追尋舊事成幽夢觸物心行事事非
　　望湖樓晚眺
斜日侵簾上玉鈎簷花飛動錦文浮湖光瀉出千峯秀
天影融成十里秋翠鷸翻風窺淺水片雲隨意入滄洲
留連更待東窻月注目晴空獨倚樓
　　次韻晁以道
誰能載酒尋元亮共寄無何作醉鄉便好收身事農圃
不須驚世露文章壺中日月春長在塞上烟塵客自忙
千里同風無逺近未分秦隴與瀟湘
　　和錢濟明遊官園
虚舟觸物本無意看花得句慙非才名園古寺尋春色
不暈勿鄙雙魚鰓(是日與濟明遍遊諸平詩/院觀雙魚花抵暮至官園)木奴千頭
比封户秋實付與江風催因思萬㸃愁人處何似洞庭
金作堆(蘇子美詩洞庭/柑熟客分金)
　　寄題環翠樓(記云唐君作/此樓以奉親)
方壺七萬神鼇連瓊臺縹緲居靈仙鯨翻海運成桑田
異境誰使夸娥遷銛風四面蒼圭圓巨靈巧以青瑶鐫
揉風洗雨淨娟娟脩眉浮空秀爭妍清溪回旋瀉幽泉
下有澄瀾湛洄淵繡楣雕欄欲飛翻凌切漢道摩星躔
恍如直跨須彌巔瑠璃凝光圍四天喜君妙齡謝世喧
萱堂慈顏白盈顛兒童牽衣戲蹁蹮優哉此樂誰與先
嗟予昔以三釡懸投身世網百慮煎今乎老矣誠可憐
狙猿何用簪纓纒子雲終須守一㕓誅茅結屋纔數椽
薜衣雜佩紉蘭荃手披白蟫玩青編春暉不報常欿然
雖有至樂安能全
　　晚雨
斷霞明滅天日黝雨意晴暉爭好醜浮雲冉冉無定姿
白衣忽變如蒼狗悲風激烈河漢翻雨脚如麻飛霰寒
山深氣腥豺虎亂乾坤四合誰云寛將溪溪上野客懶
成癖怯寒手攣面如墨把盃强吞僵立歌閉門獨愁天
已黒
　　贈醫者鄧獻匡
雲容方黯黯夜色正蒼蒼空羨南歸翼幽懐増感傷
　　過漢江
西極鰲足折東南地維傾衆流競趨下汹汹歸滄溟誰
能跨明河挽此經天行世難乘槎翁此意終㝠㝠
　　過吳江
天水相涵翠有餘玻璃萬頃接方壺山浮晚照清如洗
風逺飛帆細欲無漫叟未應甘皂櫪散人終欲傲江湖
維舟況值鱸魚美鱠叠銀絲飫腹腴
　　南歸書事
浪漫人間壓客塵衡門長憶鎖榆枌忘言擬盡輪人妙
陳迹慵尋史籀文萬里功名心獨冷一㕓耕鑿力能勤
舊遊欲問南歸趣寂寞吾今過子雲
　　寸碧軒
隠隠遥山列畫屏簷間寸碧與雲平低回席上遺簪露
彷彿墻東翠黛横虛景逺涵千里色晚暉仍借一溪清
春風景物知多少可稱收身樂此生
　　冬早書事
窈㝠誰為宰爐鎚榮謝唯知嵗序催臘日未經梅已綻
春風尚逺凍先開愁無潤澤歸芳樹獨有餘寒著死荄
收盡浮雲天愈淨夜深猶起望三台
　　齒落書懷
身上蕭條事事空齒牙衰落勝衰翁渴心尚欠冰凌解
病骨長思藥力攻文几倦親塵土暗斷編慵理蠧魚封
南牀穏卧陶公宅枕上悠揚一榻風
　　縣齋書事
簿書投老豈身謀朱墨紛紛晚即休平世功名歸社稷
一瓢我欲慕巢由
一去人間二十年空餘飛雪上華顛清時最有求田樂
未愧陳登榻上眠
身名于我兩悠悠形影相忘懶贈酬擬把一竿滄海去
漫然清世一虚舟
　　醴陵丁君洋洋亭
依蒲泳藻兩相忘宛有江湖氣味長凭檻脩然真得計
秪應幽興在濠梁
　　安西聞捷
鷹揚塞外得非熊萬里金城一箭通玉帳投壺隨燕豆
坐看飛將縳驍戎
將軍新擁節旄閒紫塞雲浮豹尾斑白首邊城休悵望
馬蹄未出玉門闗
雅歌不待來天馬謝質今應閉玉門早勒勲名上彞鼎
放回春色滿乾坤
　　直舍書事
鱗鱗池面水初生萍底青蛙自在鳴誰使幽庭當鼓吹
雨餘時聴作新聲
　　登峴首阻雨
羊公風績幾經秋獨遶龜蚨為少留欲問荆人尋舊事
一江清泚自東流
江浮雲影抱層欄雲外青山一水間盡日倚欄看不足
杖藜欲去更回還
江風江雨上雕欄庭樹蕭蕭景自閒向晚㣲雲遮不盡
好山渾在有無間
庭前古木已經秋天外行雲暝不收倚杖却尋山下路
一川風雨濕征輈
　　春早
雲天羃羃漏㣲光踈懶惟添睡思長枕上隔籬聞鳥語
半殘春夢更悠揚
此身如幻病何傷白日無人景自長寄傲南窻容膝地
時時飛夢到羲皇
過簷赫日晝如燔睡轉庭陰始一反縱有諸人來問疾
毘耶居士已忘言
寄形一榻日蘧然倚杖支頥髻指天莫逆過門無子祀
時來鑑井自跰􁗎
古椿朝菌已忘言貧病寜須更問天石彈不妨隨物化
自求鴞炙自應便
　　鄒公輓辭
一伏青蒲上三年漳海濵泉甘不出戸(公謫南方所居/無水庭中怱湧)
(甘/泉)客醉豈無神(公在謫所忽有醉客言公/將歸翌日赦至果得歸)報國心長在
知恩志未伸(公所居一/名知恩)追懷垂絶語空有淚盈巾
舊徳今誰在彫零已不多雲天開日月陸海自風波空
嘆與齡夢難留曳杖歌生平濟川意無處問施羅
　　冬曉
著瓦霜華冷暝空曉霧均氣昏難見日風過易生塵洗
硯冰紋破憑爐火色春莫嫌寒尚薄雨雪更愁人
　
　
　
　
　
　
　
　
　
　
　
　
　
　兩宋名賢小集巻九十九
欽定四庫全書
　兩宋名賢小集巻一百
　　　　　　　　　　　　宋　陳　思　編
　　　　　　　　　　　　元　陳世隆　補
　了齋詩集
　陳瓘字瑩中南劎人也舉進士甲科為湖州書記乆
　之用蔡卞薦召為大學博士遷校書郎章惇蔡卞主
　紹述之論追貶司馬光上謗宣仁后人不敢輙議瓘
　因對以謂今日以前既往之迹便為古事道常然而
　不渝事有弊而必變故堯告舜舜告禹皆曰若稽古
　若者順而行之稽則考其當否或若或稽必使合於
　民情所以為帝王之治且論天子之孝與士大夫之
　孝不同哲宗感悟徽宗即位除右正言論卞修實録
　増加王安石實録紊神宗大典請改修徽宗欲開言
　路首還鄒浩而中丞安惇尚縁往事欲格成命瓘再
　上䟽力言宜召還浩逐惇以明黜陟遷右司諫乂極
　論蔡卞假託經義倡為繼述重誣神考輕欺先帝倡
　為國是以行其私卞之所是謂之國是卞之所非謂
　之流俗尊安石而薄神考不可為國是宜因其請祠
　許而遣之章惇懷異不忠宜因其辭山陵使罷之乂
　言惇為山陵使無狀致大昇輿陷于泥淖之中露宿
　野次宜罷其職乂論修建景靈西宫不當且言建立
　之地非是又言邢恕反復宜定其罪御史龔夬言蔡
　京罪朝廷不以夬言為然夬將去位瓘上䟽言紹聖
　以來七年間五逐言者皆與京異議今夬以言京又
　將罷去殆非祖宗奬厲言官之意皇太后已歸政瓘
　上䟽謂外戚向宗良兄弟與侍從希寵之士交通使
　物議籍籍謂皇太后至今與政也罷監揚州糧料院
　改知無為軍瓘貴之日方褏䟽論蔡京而命卞于門
　外繳四奏并明宣仁誣謗修實録建西京寺事徽宗
　宻遣人賜瓘黄金百兩由是京罷召還除著作郎遷
　右司員外郎又以書抵曾布論實録及國用事以為
　尊私史而壓宗廟縁邊費而壞先政布怒罷知秦州
　尋主管冲佑觀除名編管袁州移廉州又移郴州監
　中嶽廟坐其子正彚上書逮繫開封獄安置通州始
　瓘所辨日録事著尊堯集議者以為言多詆誣編置
　台州移楚州居住以卒年六十五靖康元年贈右諫
　議大臣瓘篤學有識志不苟合居喪孝初蔡卞知其
　才待之加禮瓘不肯附麗恬於進取雖諸公交薦迨
　居言職所䟽姦惡雖所舉不避也嘗曰彼則舉而所
　知此則為仁由已識者重其言瓘既力言京不可用
　用之必為腹心患悉如其言瓘有詞辨通易數言天
　下治忽多驗自號了翁云
　　了齋自警六首
本無一字堯夫易八十一篇揚子𤣥今古是非那復辨
仲尼尤不廢為編
文書難冩伏羲書字外成篇始見渠賜也能分可不可
一瓢居士只如愚
過時不易始為難執處那知是變遷度盡千山無鳥迹
不勞傳語報平安
手在何憂弓力强巧窮那得必穿楊太和有味人人飲
誰識醒時是醉鄉
仲由行行終身誦師也堂堂帶上書五栁却能知此意
無弦琴上賦歸與
只説為山不説休山成日夜水横流惜哉覆簣成迷復
只見當初一掉頭
　　自合浦還清湘寄虚中弟
三年已絶生還望一日天恩到海涯路過清湘猶間闊
當時何不住長沙
行徹天涯萬里山月明方照海珠還瘴鄉來往渾閒事
聊為清湘一破顔
曽近滄溟看颶風波濤有盡海無窮四年陳迹今何在
坐對湘雲豁晚空
瘴海只將梅作雪湘山今見麥為春晴空有月當如舊
嶺北山南總照人
　　與全州崇寧斷臂和尚
少年得髓幾人知想見當年斷臂時此是湘山大知識
衡門堪繼㑹昌師
　　和劉太守十洲詩
　　　花嶼
紅紫商量欲滿枝持春觴豆好攜持便須載酒凌波去
底事黄堂獨賦詩
　　　芳草洲
緑色映波千古恨至今南浦兩依依我今又出江東去
多少行人宦未歸
　　　栁汀
密幹參差籠月影輕波蕩漾蘸煙條暑天要此清凉地
欲往何辭度小橋
　　　竹嶼
霜姿迥出紅塵外只有鵷雛傍水來别岸若尋棲隠處
軒窻須為此君開
　　　煙嶼
靄靄紛紛縁底事故來波上罩晴沙莫教散入滄溟去
却恐能迷上漢槎
　　　芙蓉洲
紅雲可覓無蜂去𣺌𣺌寒波映晚芳未必孤根能耐雪
且看秋艶已經霜
　　　菊花洲
光景不留人易老恨無羽翼出塵埃世間那有飛昇藥
且傍汀洲采菊來
　　　月島
月明偏照海邊洲緑水迴環漾素秋斗轉參横羣動息
桂花零落遣誰收
　　　雪汀
誰把平氊水上開坐看飛絮撲瓊臺酒家耳熱笙歌沸
應怪幽人此把來
　　　松島
影參岸栢童童緑葉蔽汀蘭澹澹香斤斧不來人迹遠
養成千尺勢堂堂
　　湖心亭
塵境紛紛俗累爭故尋幽徑訪南能湖波浩𣺌無窮緑
寺屋髙低不計層詩老新吟工惱客使君餘暇得陪僧
碁中得失何時了一局輸贏未可慿
　
　
　
　
　
　
　
　
　兩宋名賢小集巻一百
欽定四庫全書
　兩宋名賢小集巻一百一
　　　　　　　　　　　　宋　陳　思　編
　　　　　　　　　　　　元　陳世隆　補
　初寮小集
　王安中字履道陽曲人第進士政和中自大名主簿
　累擢中書舍人翰林學士承㫖出鎮燕山府召除檢
　校太保大名府尹兼北京留守司公事靖康初貶象
　州有初寮集
　　許道寧松
玉骨巑岏雪作頂清溪下舞蛟龍影忽驚發地扶屋極
誰向天公乞刀尺道人逸氣天雲高韋偃畢宏皆坐超
奔崕斷壑皆睥睨悲風激激星勞勞胡為乎挂卿髙堂
之素壁許侯筆興萬牛敵坐來一氣回霜秋四顧滿堂
皆古色老夫卜築寄雲松屢揖伯鸞攜敬通忽見婆娑
眼中物使我嚼句生天風千章竒材卧澗底公獨區區
悦其偽我知金石貫氷霜便與髯卿同一味君不見耳
霞大士燒木佛此老胸中果何物
　　戒壇院東坡枯木張嘉夫妙墨童子告以僧不在
　　不可見作此示
雪裏壁間枯木枝東坡戲作無聲詩霅川謫仙亦豪放
酒闌為吐雲烟詞相傳秀色絶今古正如四月出盆絲
老僧遮護不許見㪣門游客遭慢欺我來擬看亦乘興
興盡却還君不嗤
　　王摩詰釣魚圖
我本江湖人市朝豈無心偶然墮世網如鳥思長林交
視豈不多之子徳我深賜沐有餘閒一馬時相尋茒亭
容膝耳九衢可窺臨挂壁出古圖驚笑靡自任筆墨粗
可識佳處疑非今佳哉王摩詰風味我所欽自狀釣車
圖葦間相拏音有如漾波游一杜挾兩岑坐令黄塵中
思落清江潯秦子詩思古清新間雄沈示我五字句月
杵鳴秋砧回盃勸摩詰對畫手自斟我子髙趣子聆我
㣲譬如影與形妙在同一隂我時坐其旁清風溢幽襟
歸來步長廊缺月户半侵丹青已過鳥齒頰猶哦吟頻
公有聲畫相我無絃琴
　　次秦夷行觀老杜畫像韻
寒折天吳圖饑糴太官栗拾遺官在朝何異老林麓英
風想㢘藺妙手傳顧陸䝉茸頭傾冠駊騀鐙脱作熊兒
與阿叚左右相扶逐生平經綸具悵望青蒲伏窮途付
麴蘖放意謝羈束草堂幸無事君騎時見辱清吟動霄
鶚逸艷驚魚目顧兹神眀意豈易丹青卜當時腰長鑱
憔悴十指秃聲明乾坤破生事嵗月促但聞列仙癯豈
見肉食墨企予攀逸駕短步羞匍匐不能師廣袖乃爾
好竒服嗜詩得雋永徐味自當肉不知褒公貴顧謂何
郎俗窮通等夢幻思慮自棖觸苦吟只效尤呼琖進蟻
綠
　　題席大光所藏謝安石真
小兒破賊書能置此貎恐非山澤癯東土登臨猶可狀
新亭談笑若為摹雖疑太傅平生在不比司空少恨無
只冩君真便相似向來曽見管夷吾
　　新畫八賢閣像
此地何從列姓名半因新國用輕刑江湖萬里知聞斷
圖畫相看眼自青
　　顔特約為范師厚作孔明坐嘯圖十大比丘像顔
　　者以為聲訛不可不下一句
窮顔妙畫今虎頭忽以武侯為范侯他日却冩十比丘
下筆不數僧貫休作佛作相三昧遊在江在海兩浮漚
丈夫心機入法流到處還渠第一籌
　　題李伯時畫船子和尚
等個魚兒久未逢滿船眀月一絲風離鈎三寸誰開口
打落掀天白浪中
一橈打省猶回首露布須收人與船不著釣絲牽老㑹
却留戽斗付龍眠
　　題顔持約畫四小景
　　　梧山暮雪
一白空迷浩淼萬巻却立孱顔北渚曽遊帝子南廵更
憶虞鰥
　　　荔浦久隂
曽向荔支浦宿林紅間碧猶疑老矣少文欲卧咄哉王
賛何如
　　　桂嶺秋晴
海市當寒可出嶽雲正雨猶開故捲黄茅障盡為飛碧
玉簪來
　　　梅村欲曉
暗射霏霏逆鼻荒雞喔喔號村萬里客行憀慄玉顔破
霧相温
　　題陽華岩圖
元子説陽華巉岩不可家此招吾已諾不恨客天涯
　　題陳去非王摩詰嘉陵圖
江山已暗大同殿絃管猶喧凝碧池别冩嘉陵三百里
右丞心事欲誰知
　　祁陽成逸畫浯溪圖相示為作長句
少文閱世老不出自畫雲山滿墻壁澄懐觀道追所厯
坐覺琴聲隠金石我亦七年湖外客夢中猶泛湘江碧
浯溪之圖喜新得身卧嶺南心嶺北憶嘗留語溪邊僧
異時人讀唐中興説與此乃秦典刑三句入韻之罘銘
今欲復作誰可令似有元結無真卿風烟慘淡萬古情
不如且尋畫隠成
　　李成山水
五日十日一水石此言雖工蓋其跡請看天地開闢初
豈鑄日魂鎔月魄忽然而成隨所寓衲䕶風雲元滿肚
吐為千偈口瀾翻游戲法中同一趣李侯落筆風烟起
妙處欲回真宰意扁舟不動水粘天落日孤明山若椅
斷猿吟挂青楓林澗松倒卧長十尋白鷗似作終老計
浮雲知自何年隂由來神器完天力一抺江流吞萬磧
寸量尺度但形摹畫史如山爾何得貴人費盡千黄金
寳奩玉軸誰敢争一聲常賣落公手世間得䘮誰虧盈
我生懶率便疎放只有㓜輿岩石相他時真作畫中人
倘辱書來問無恙
　　題趙大年金碧山水圖
王孫胸中楚七澤不學庸史誇水墨試開緹襲拂蛛絲
半幅鵞溪射金碧余聞女媧煉石補天缺石破壓天天
柱折五色墮地金嵯峨六鰲跨海吹銀波扶桑玉紅下
天半貝闕珠宫紫雲滿桃花笑作十洲春劉郎此地聞
雞犬繫我不從天津槎自閱妙畫徒驚嗟迷魂一夜飛
蝴蜨覺來半破篷窓月
　　觀僧舍山茶
山僧手種兩山茶看到婆娑鬢已華應為客懐驚嵗抄
先將春色照天涯綠裁犀甲層層葉紅染猩唇艷艷花
凍頰如丹相映渥不辭衝雨踏泥沙
　
　兩宋名賢小集巻一百一
欽定四庫全書
　兩宋名賢小集巻一百二
　　　　　　　　　　　　宋　陳　思　編
　　　　　　　　　　　　元　陳世隆　補
　紫㣲集
　吕本中字居仁夀州人好問之子公著之曽孫也㓜
　敏悟少長從楊時游酢尹焞遊以公著遺表恩授承
　務郎坐黨事被黜紹興初召見特賜進士累官中書
　舍人權直學士院忤時相罷奉祠卒賜諡文清學者
　稱東萊先生
　　符離諸賢詩
窮居日荒凉杜門與世絶親故日夜疎詩書固宜缺符
離雖陋邦賢士稍羅列徳操青雲器議論軰前哲外貎
發英華中心瑩冰雪介然特立士勁氣剛于鐵攘臂辯
是非孰能逃區别信民粹而和名利誠難悦汨沒稠人
中獨抱雲松節偉哉二三子實乃邦家傑我來從之遊
内顧慙疎拙欣然對三益放懐歌數闋已矣不須言渠
當為君説
　　徳操充之皆約九月間見過今皆未至扶杖出門
　　悠然有感
病著文書懶出門偶扶藜杖看行雲屋頭日在轉花影
水面風來散縠紋不厭莫城千嶂合稍令明月萬家分
小庭留得清山在已見霜紅未見君
萬里江南雨外船長腰秔米縮頭鯿廣文繫馬無由去
更有何人贈酒錢
　　嵗晚
野竹新開徑疎籬自著行暮寒收雨雪落日散牛羊生
事顔公拙才名謝奕狂藥囊無奈汝春到莫相妨
　　晚歩至江上
浦口生春綠未酣南山初見碧嶃巖風聲入樹翻歸鳥
月影浮江倒客帆破甑不堪充酒劵短蓑真欲換朝衫
往來泥雨城南路可見輕鷗定不凡
　　小園
小園常在眼春事已天涯雨暗堤前路苔深林外家曲
池通小徑宻樹隠殘花長愧鄰翁酒囊空尚可賒
　　謁雍道士(雍有古畫甚多盡為郡掾/取去雍游貴人門甚熟)
紛紛乾沒混泥沙不遣塵言挂齒牙妙畫已歸三語掾
壯游空記五侯家古壇背日藏芳草小樹留春放晚花
能共山翁同活計隔林分聽一池蛙
　　春日即事二首
隠几虚堂俗客稀片心真與道相宜風揺栁帶千絲亂
雨勒花心十日期瘦病纔蘇休強酒良辰雖好少題詩
賈生詞賦常流落歸去來兮在㡬時
病起多情白日遲強來庭下探花期雪消池舘初春後
人倚欄干欲暮時亂蝶狂蜂俱有意兎葵燕麦自無知
池邉垂栁腰肢活折盡長條為寄誰
　　夜作呈諸公
風江舞暮帆野樹散歸鳥寒燈上壁角疎星綴林杪歸
來静無事獨坐搜黙藁放筆有新功無人與傾倒不知
新恨多但覺舊愁少石鼎倚殘爐茶烟看清裊明朝尋
酒錢折簡喚諸老
　　知上歗傲軒
貪夫九鼎猶不足淵明一軒長有餘人生趣向等天壤
䲭嚇腐䑕猜鵷雛中郎妙處世不識風期自與常人殊
開軒便有千載韵友葛天民無懐徒坐看松菊換時節
兎葵桃樹紛榮枯五年却走各南北千里懐想空煩紆
雙魚沉浮久不至三徑寂寞今何如文章潦倒付丘壑
疾病蹭蹬思江湖何時共坐北風裡煩君小摘園中蔬
　　新冬
西風吹禾黍落日在陋巷杖藜訪新冬霜樹眇空曠人
烟村舍西旅店古原上晚山晴更好秀色常在望居閒
得真趣日欲就疎放豈惟僧俗徒庶自免嘲謗東隣酒
初熟清香亂盆盎徑須騎牆頭挈榼獻窮狀吾生足羈
旅久病非少壯銀杯驚羽化布帆保無恙雖非陶潜隠
不負徐邈暢
　　廣陵(借韻戲用/文潜體)
往來六十里各自一江郊栁色團渦㟁春風楊子橋好
山當斷㟁野鳥度空巢一任雷塘路暮天風雨號
　　勸張李二君酒
張侯好詩如好色不敢為主而為客李侯好酒如好詩
心雖甚壯無人知兩侯風味俱不惡如芙蓉與木芍藥
午牕留客看筆快曉枕無人猶睡著廣袖漸變天寳粧
大字不作元和脚世人譏咲乃其分政是仍叔之子弱
病夫坐隠無所求荒簷斷雨鳴春鳩爐烟未盡消百憂
恨不緩帶從公游何時清江横小舟與公一醉荻花秋
却來宻菴參牧牛
　　登舟
夜雨曉猶滴怒風晴更吹已無行役念寧有别離悲舟
楫三年路江山一月期東菴舊還往不廢百篇詩
　　贈浹上人一上人
君行南山南我在北山北不聞浴鵠白但見染絲黒老
境欲垂垂快意須得得孰知百雉堅而有一日克浹如
澗底松縱老終不踣一如雲間鶴不復可羈勒我如千
里風遇此兩鴻鵠明珠脱氛翳曉日破昏塞宿障不盡
除胸次猶筆墨君看説詩口乃是杖山力冷霜卧偃蹇
嵗月飽封殖誰能窺藩籬未易得閫閾政當歛光芒不
少須緣飾相從無何鄉敗衲依破裓更令好事人妙語
添一則
　　秋夜示李十
晴鳩不時鳴雨鳩不暫歇相去跬步間屢見屐齒折寒
泥擁衰草秋扇罷殘熱今晨好風景稍貸屋頭月清光
冷相照玉艷滿金玦喚客坐前牕文字相澡雪殷勤傍
詩律未暇了麯蘖瀾翻談經口邂逅如意鐵我歌君輙
書字字有行列不須陛枑嚴但要兵衞設譬如南山石
瑑齒當井渫真成一戰霸未可三鼓竭人生各涇渭世
事亦滕薛髙堂食肉人兩馬方踶齧何知緼袍底猶有
不安節
　　王氏郊居
江山䖏䖏好落日極登臨雨續蔬畦潤風吹柿葉隂客
船頻上下水鳥故浮沉尚有南飛雁丁寕可寄音
　　雨後至江上有懐諸子
落日滿寒雨長江收夕霏定知聊復爾敢望不相違野
鳥晴相喚殘螢晚自飛殷勤兩山口好為放朝暉
　　奉送子之還京師
日月老投閒文字今削跡便然腰十圍欲吐喙三尺頗
懐平生友相就語肝膈諸江好兄弟夫子眉最白詞林
三二公子實門下客布帆千里來許我間賔席階庭出
蘭樹户牖照圭璧詩如駕高浪萬頃隨筆力寧為首陽
餓不作嬖奚獲乃知工語言要是飽糠覈茫然李杜壇
未免陳蔡厄出門觀善陣歛手避勍敵澄江揺夜霜嵗
晚見沙石釵頭罥蛛絲即有梁宋役士生多艱虞道逺
自古昔相期逍遥游不計天地窄名聲了三黜談笑供
百謫别君為此言可當繞朝䇿
　　喜章仲孚朝奉見過十韻
苦語不難好舊交今則無但能留客坐已勝折腰趨只
有連根煮初非滿眼酤苔痕記柱杖雪影傍跏趺語道
我恨晚説詩公不迂丁寧入漢魏委曲上唐虞厯厯有
全體怱怱或半塗真當置度外不敢望庭隅日月換新
嵗江山非故吾他年佳句在與畫宻菴圖(山谷論作詩/法當自舜臯)
(陶賡歌及五子之歌以下皆當精/攷故予論詩必斷自唐虞以下)
　　觀寗子儀所蓄維摩寒山拾得唐畫歌
君不見寒山子垢面蓬頭何所似戯拈拄杖喚拾公似
是同遊國清寺又不見維摩老結習已空無可道牀頭
誰是散花人墮地紛紛不須掃嗚呼妙處雖在不得言
尚有丹青傳百年請公著眼落筆前令我琢句逃幽禪
異時净社看白蓮莫忘只今香火縁
　　題李伯時維摩畫像圖
老松攙天四無壁小菴不旁容一室野竹入户芭蕉色
下有無言病摩詰文殊妙對亦無真身如浮雲那得親
驚倒同行問話人彼上人者何所云龍眠好事筆有神
不避世間狐兎羣掃渠世間千斛塵多口阿師聞不聞
　　伍貟祠
伍貟廟前一丈碑上有野鶴雙來棲水雲杳杳凉去逺
風雨冥冥秋到遲江花相邇野花發舊燕不隨新燕歸
丈夫遺恨竟何許楚越勾吴今是非
　　老松
奉君以綠綺琴報我以雙南金盃中琥珀不須盡聽妾
一聲行路吟君看庭前老松樹上有杳黙不斷之清隂
牆低未礙髯髪古嵗晚不辭霜雪侵東園桃李自研好
與君百嵗同此心
　　寄周司理
日月走劻勷舟楫卧煩署凉秋在萬里客子安得語周
侯磊落人憐我自熬煮殷勤半月留可得一咲許別來
今㡬日坐此百里阻清風不時來曉月仍半吐巻簾看
新竹忽似對眉宇人生行樂耳舍此皆自苦終期卜隣
歸重聽對牀雨雖無嗚嗚歌亦有坎坎鼓
　　山光寺前泊舟值雨
輕雷喚小雨憶在白沙時綠酒留連醉江燈取次詩好
風那得有凉月自相隨獨上山光寺清歌無栁枝
　　送一上人之京師
東風吹雲十日雨卧聽城頭打衙鼓道人逺自山中來
共坐南窓濯泥土自然高韵到羲皇豈止㣲言變齊魯
萬言回首不震掉一葉横江且掀舞未能入水取蛟蜃
尚欲投戈伐貔虎念公守此非一朝木病磈瘣無枝條
已盡千峯西嶺雪更夢八月錢塘潮京城塵沙深一尺
是中莫留公履迹權門噂􁀨兒女咲我亦思之不能食
片帆無事早歸來為公一洗山中石
　　京師贈大有叔
尊酒相逢十載前綠髪紅顔俱少年尊酒相逢十載後
皮黄肉皺俱白首叔如鴻鵠但高飛姪似麕鼯更深走
南來行李初一逢長安舊第氷雪中閉門不識故人面
豪氣直欲輕元龍平生為道不為食小少所期皆目擊
何時相就過江南同訪曽遊舊泉石
　　同晁季一李天紀過沈宗師北莊因成長韵
三年城南居不識城北土但聞王雪郎去作猿寉主今
辰籃輿來握手相勞苦勝遊有佳士洗耳聽妙語晴窓
背雲壑落日在環堵晚風生白楊想像原野古斷崖懸
老木小港聚寒雨却觀城市人努力自熬煮畏途出袵
席禍福有未睹杜陵懐壯遊無忌咲豪舉二者覔真是
政恐君未許千秋柴桑翁妙句聊一吐
　　斷雲
斷雲西南來好風東北去翩然兩無心空中忽相遇化
為一尺雪照我庭前路昔者甚可憐今來𣺌無處故人
多勌色留我不少住羈愁動中膓疾病増百慮虚庭著
明月皎皎如積素不見乘鸞子空懐舊烟霧
　　六月初三日雨後步至城東
凉秋生郊原快雨灑庚伏曲肱訪幽睡朝夢不可續開
門招此山爽氣滿嵓谷村溪沒衰草古院滿翠木東行
得幽亭小徑來已熟下有十里濠暑退萬荷綠恨無沽
酒錢一醉起枵腹人生要快意豈止寄幽獨君看後池
蛙聲韵故不俗怡然共清歡何必絲與竹
　　歸計未成作詩寄懐
萬里田園半有無十年歸夢阻江湖文章謬忝聲名在
氣體猶如藥餌扶客路因風滯舟楫水田無雨卧菰蒲
青帘白酒斜陽外不與行人滿眼酤
　　與吴廸吉諸人赴晁季一陳塘范園之游因成十
　　韵
春風未寂寞頻枉故人車客舍輕寒下村烟宿雨餘曉
紅留隠映新綠上扶疎妙墨懸髙榜殘章得舊書(即所/謂白)
(水滿時/雙鷺下)蛟龍忽舒巻草木自清虚𣺌𣺌登臨地悠悠水
竹居只今那復有本自不闗渠塘水空遺廟(塘即陳元/龍所開今)
(有元龍/廟在上)鼉淙亦故墟(園西有寺名鼉淙唐武宗/時所建寺邊有鼉為水害)同行喜
佳士所到即吾廬政恐習池飲風流却未如
　　侯嬴
游士縱横翻覆手山東諸侯望闗走厯下邯鄲無使來
長城易水非燕有大梁賔客舊如雲夷門監者未有聞
漫將苦語送公子市井屠兒虚見存後來毫髪争得喪
紛紛小兒跨跌宕不知世有公子牟一生放迹江海上
　　古劍歌
寒江九日雷殷空落日倒射千山紅江頭樹木半傾倒
衮衮不盡洪濤風風中有物如長㦸電光忽來傾霹靂
雨罷晴開不復知乃是潜蛟倚長石蒼皮半巻頗飛動
澁蘚中開欲跳擲青螢野火下絶水夭矯長烟轉空壁
天生神物有時出嵗月飄流為誰得銅花欲盡秋水渾
尚有千年妖血痕向來天地亦兒戲俄頃變怪徒紛紜
君不見豐城之水亦不久寳氣何為上牛斗
　　夜坐
廣陵城中聽夜雨倒牀不寐問更鼓西風萬里巻長河
遍與淮山洗塵土淮南米賤魚亦好敢問摧頽歎羇旅
重簾複幕嬾相負細字寒燈且如許漫如爾雅注蟲魚
更就篇章考齊古粗知俛首受寒餓未暇著意尋豪舉
牀頭有酒不敢飲况復閨門畫眉嫵故人此去今㡬時
亦有文字相撑拄東明縣前濟陽路每一夢至猶能數
少年不憚道里逺平生未省别離苦只今多病鬚已白
尚能呼渠醉而舞田園未還君可恨嵗月漸晚我何取
饑蟲遶壁不自聊爾獨何情促機杼
　　竹西亭
十年走塵土重上竹西亭草木新容態江山舊典型狂
風掃毒暑落月伴疎星認取揚州路荒城一抹青
　　春晚郊居
栁外樓高綠半遮傷心春色在天涯低迷簾幕家家雨
淡蕩園林處處花簷影已飛新社燕水痕初沒去年沙
地偏長者無車轍掃地從教草徑斜
　　久雨路絶賔客稀少聞后土祠瓊花盛開亦未果
　　一往也
卧聞更鼓濕不鳴曉窓但有摧簷聲雲横不放山入坐
風怒欲倒江衝城東家酒熟花爛漫折簡喚客留娉婷
街頭泥潦一尺許意雖欲往無由行儒生活計亦不惡
蒲團堅坐到日落映窓香穗觸凝塵過眼文書開病膜
明朝新晴有佳處穏看小檻翻紅藥無雙亭下一枝春
玉潔霜清未寥廓閉門懶出君莫咲看汝多愁吾獨樂
故人無事倘能來為君試舉舒州杓
　　己亥上元數同晁季一叔用清坐不出
北風凛凛吹月高萬木夜作窮猿號卧聽車馬起塵土
愛此一室明秋毫小爐著火晚收稲短檠照坐寒無膏
主人忘言客亦懶更煩赤脚送茗盌子雲事業本清浄
維摩方丈常蕭散出遊苦畏今日閙歸坐略盡平生欵
自知衰病損剛腸只要文書遮病眼公能却掃趂閒暇
渠自低頭費牽挽明朝乘興尚能來咫尺吾廬不嫌逺
　　試院中呈工曹惠子澤教授張彦實
十日虚房罷送迎不知新雁已南征忍窮有味知詩進
處事無心覺累輕殘葉入簾收薄暑破窓留月漏㣲明
知公坐穏無他念識我階前拄杖聲
　　雪夜(政和六年/)
曹州城南三日雪半夜疾風吹石裂先生睡美喚不聞
不信衾幬冷如鐵病妻索火少聲韵稚子吟詩應歌節
殘書向人老可愛舊劍空在磨洗缺未能去尋泉石伴
未用深藏狐兎穴新正已過今㡬日嵗事嬾復從人説
長江略無千里夢故人動有十年别相逢一咲又艱阻
所向端坐成癡絶城中諸公不相棄時有妙句扶衰拙
頗知晴意在明日泥深不怕車轄折便當脫㡌過君家
共放南窓看新月一杯凍酒君莫辭預借炎威洗煩熱
　　雨後數與李仲輔兄弟往來且約十七日同過士
　　特因成長韵
隣鷄再三鳴不改風雨晦束裝向前塗恐與泥潦㑹故
人時一來共此一室内㣲已久已絶苦語或未遂子孫
甚竒古却立有餘地舊從伯氏游則已聞令季斯文倘
未逺吾今盡憔悴相期無何鄉獲保清净退藏身稠人
中著眼世事外山空倚巖石雪立老杉檜往來相遇難
更自少如意旦日過城南把酒公一醉
　　荷珠
誰倩亭亭著意擎風中零亂月中明渾無定處光偏潤
正值圓時影最清曲檻落江歌一串横塘㸃碧夢三更
絶憐蕩漾波心裏添得連宵細雨聲
　　採菱詞
烟艇江湖網罟疎石磯風雨釣綸虚碧池漫鑿方通徑
鱗冶聊巡供别儲詩客興來堪佐酒埜人夢去却多魚
䲭夷聞道曽興越經濟還餘十倍漁
　　栁
含烟帶雨過平橋嫋嫋千絲復萬條張令當年緣底事
風流才似女兒腰
　　簡寗子儀二絶
只愁老去被花惱更欲忘憂須酒澆何似山堂病居士
閉門高枕過春朝
新晴欲上南樓月栁可藏鴉水蘸墻無限客愁芳草裡
不知風雨阻斜陽
　　烹茶
水光欲盡琉璃影玉色初浮翡翠斑便覺麴生風味好
小爐新火對蒲團
　　山水圖歌
君不見南江老龍夜不眠令我破屋開青天千巖倒壁
巻角上一榻郤在洪濤前又不見江頭古木一尺圍猿
猱接手懸高枝雨中寒蘆披靡去天際風帆先後歸陳
生故是可憐人筆雖未到心已親南村北村渇欲死怪
此一室無纎塵鄭䖍祁嶽不解竒韓幹畫馬空名肥萬
里咫尺君得之更看湘江雷雨垂(陳生欲盡/湖湘圖)
　　即事戯荅季一
斜陽著髙栁環堵半黄昏小圃三年旱荒池一尺渾粗
知詩有味寜使婦無裩不信晁公子猶招楚些魂(季一/詩云)
(思與諸公論人物/試慿清議賦招魂)
　　春風
春風隨長江一日行萬里蕭條起岷山歘忽度揚子江
南千酒樓春風樓上頭金尊開翠幄青帘吹客愁長堤
二月暖寒溪千古流紛紛桃李花處處作芳華不見梁
間燕空悲王謝家
　　題淮上亭子
亭下長淮百尺深亭前雙樹老侵尋暮雲秋雁且南北
斷壟荒園無古今露草欲隨霜草盡歸檣時度去檣隂
秋風未免鱸魚興更有江湖萬里心
　　正月十五日試院中烹茶因閱溪碑
小爐方鼎蛙蚓鳴那知簾外東風驚亂雲初破盤鳳影
缺月半墮春江明已驅簿領出門去更洗肝肺令愁醒
大碑石字久寂寞髙堂素壁空崢嶸坐看光㷔掃塵土
便覺氷霰臨窓屏文章斷絶聲氣在妙句直欲無蘭亭
嶧山野火燒欲盡瘞鶴半在江中陵不知此書更竒古
反覆厭飫無譏評山精地神肯愛䕶至今歐虞來乞靈
要令石鼓舉吉日不必細字臨黄庭生平訪古少如意
對此自足忘經營世間兒女争媚好紙上姓名誰重輕
邇來半月得堅坐一室當行千里程南樓燈火漫明滅
北里笙竽頻送迎儒生事業了不惡故人浮沉吾嬾聽
更闌更自取書讀喚起奴僕尋短檠
　　冬日雜詩
白日供多病青山且舊居柴門臨水静風葉舞霜餘老
練時情熟貧窮家計疎墻東端可坐炙背飽翻書
春景晴乃㬉寒江曉不波雲山明客眼風露净林柯紫
塞傳烽急黄池帶劍多蒼生好蘇息天意定如何
　　懐從弟
折栁長亭今㡬年一行作吏楚江邊音書頓逐歸鴻斷
消息時因過客傳五嶺風温吹瘴雨九疑雲濕巻愁烟
每吟春草池塘句尚想詩成夢惠連
　
　
　
　
　
　
　
　
　
　
　
　
　
　
　
　兩宋名賢小集巻一百二
欽定四庫全書
　兩宋名賢小集巻一百三
　　　　　　　　　　　　宋　陳　思　編
　　　　　　　　　　　　元　陳世隆　補
　紫薇集
　　問晁伯宇
物生無榮賤悉是君所見相值有相違誰能滿吾願田
園棄荒蕪官居走郵傳誤尋文字盟秣馬當百戰一飯
或未飽逢人足嫌怨窮于投林猿窘若巢幕燕忍學少
年子羽翼偷絢練百萬買纒頭千金奉娱宴願為匣中
玉不作秋後扇丈夫重許與正爾未為倦絶糧有不死
酒肉虚健羡古人馬伏波吾猶識君面
　　讀秦碑
秦人跨九州欲以傳萬世立石名山傍往往示得意至
今見遺刻字體甚雄異壯哉蒼蘚文未改回屈勢風雨
所侵蝕中有千丈氣嚴如虬龍蟠深若鐵石利餘威到
山鬼謹守敢失墜漢魏能書人亦豈可睥睨未能識籓
籬何止趂姿媚初無一日雅但有三舍避文章又竒古
遷雄蓋苖裔觀其所著述肯為尊者諱巧言未大失末
乃為俗累嗚呼結繩前此又誰與記君臣共無為垂拱
天下治春秋紀日月大易垂彖繫嬴氏厭休息動以衡
石計斯翁變古文程邈分篆𨽻自此更滋蔓日以趨簡
易馳驅千百年漫有紙筆費詎能罷煩文盡掃著天外
此書雖見存或以少為貴特此槁木枝我亦甚無愧
　　龔彦承觀軒
愛山不能掃常恐山怪責終嵗在行役感動頭已白髙
秋強僮僕路過龔掾宅䝉君開南軒除我限界窄白波
遶青嶂彷彿見顔色江上飛來峯郤立對君側蕭蕭蒲
葦叢不受塵土隔知君有竒趣笑我常偪仄人生無窮
已得一乃願百牀頭貯美酒窓下著好客請公但黙然
嵗晚當有獲
　　堤上
落花吹盡不堪憂只見河堤水漫流晚日強穿城北市
春風猶駐驛南樓妻孥獨覺為身累嵗月終難望汝流
萬里長江一樽酒故人何處倚偏舟
　　京師新鄭與諸晁兄弟往還前後數詩
夜語不嫌久凛然天欲秋客燈吹屢滅細雨落還休未
許金張並虚為鄠杜遊江河少歸夢知為故人留
我髪日已短公愁安得長墻根春薺老瓶水臘梅香侍
立無夭女相隨有漫郎平生湖海興今夜宿連牀
髪短各已白眼昏誰復明殘春斷花栁晚日閉柴荆潦
倒書常廢驅馳夢或驚尚于團聚樂雖老未忘情
令弟窮顔蠋書生老仲舒相招得共處何往更安居嵗
月塵埃外桑麻雨露餘送行無别物圮上一編書
苦語相留極虚床㑹宿頻山東今出相海内不無人婦
女能尊客兒童不厭貧長途有知遇今日倍情親
　　雁
雁從何方來云自燕趙北今當何所往暖日近暘谷寒
雲墮江漢未見所棲宿朝憂稲粱少暮畏羅網逐惜哉
還往頻愈覺嵗月促悔不近籓籬隨羣逐雞鶩羽翰何
必好志願亦易足物生有髙下終恐厭摧伏公看滄海
頭萬里飛鴻鵠
　　海陵夜作
夜長夜長天復霜海陵城中今夜長夜長夜長天向晚
海陵城中今夜短路長家逺來信稀水閣山深歸夢斷
堂上書生頭已白朔方健兒十年客想渠當此夜長時
撫劍雖長酒杯窄明妃愛惜漢宫衣烏孫公子終不歸
戚姬去視鴻鵠舉更為君王作楚舞當此夜長誰送迎
此月還如今夜明夜長夜短公莫厭寒即重裘熱須簟
夜長夜短公莫憂多憂多厭公白頭
　　洞庭
嘗聞洞庭湖秋至清皎潔往來八百里長風駕明月中
有仙人居容顔若氷雪我願從之遊問渠傳寶訣脫冠
養霞佩長與塵世别
　　寄晁以道
朝鮮陘山清莫宿頼水綠往來百里間得此意已足吾
人少如願夫子更絶俗閉門觀易象未用傷局促使我
三日留共此一室獨皎如嶺頭月凛若霜後竹欲為斯
文夀以作學者福洛陽佳少年撫事多慟哭此其於聖
學何似狗尾續寧知草𤣥翁萬事不掛目深湛而雅澹
亦不在反覆吾祖早聞道晚與夫子熟相期千載外未
得一世伏深山竄鼯鼬晚日度鴻鵠誰能從公遊嵗月
如轉燭
　　近體詩二十韵寄秉之
憶昔春將莫分攜桂領邊落花依斷隴飛絮滿長川風
急吹殘雨雲開放晚天山光如欲動草木不勝妍沽酒
遥村市停驂近郭田臨行思欵曲已别更留連治邑煩
游刄編民荷息肩髙才久藏巧篤行衆推賢屢辱銀鈎
貺頻更玉律遷故鄉迷藪澤回夢渺雲烟漂泊遥相望
窮愁秪自憐愛閒身益懶多病氣仍孱故國因人問新
年底事傳秪因升斗戀聊結簿書縁諸老方推轂乘時
好著鞭提撕起憔悴騰達動蜿蜒袖有平戎䇿囊無封
禪篇功名期萬里富貴屬丁年范蠡終興越田單卒破
燕異時歸捆載乞我買隣錢
　　田家樂
東家西家蠶上簇南村北村麥白熟小兒腰鐮日早歸
大兒去就田間宿斗酒相邀不為薄隣翁相對且斟酌
聖主當陽億萬年年年嵗嵗田家樂
　　長葛道中遇周原仲
羸馬衝寒驕不駛積雪殘氷雜泥滓長葛縣中日落時
舉頭忽見周夫子下馬相看兩驚怪各喜南歸此身在
僧房夜語久不眠更摩枵腹償詩債子行四方尚謀食
我亦年來倦行役櫪下驊騮世得知海底珊瑚人未識
長安公卿富貴客誰能日在子思側洛陽少年未宜輕
看子重陳治安䇿
　　贈益謙兄弟
范郎走㣲官清固不絶俗家常四壁立腹有萬卷讀邇
來所為文深若泉萬斛紆餘風過水宛轉蟲注木諸弟
况可人不但好眉目丹穴固出鳳藍田自宜玉行扛九
鼎重頓使一世伏聖朝急用士如子尚窮獨乃知徳在
躬不必富潤屋我病拙文辭筆鈍如髪秃時逢子兄弟
未語心已足長空絶繊埃何處著鳬鶩朝來秋氣清佇
看飛鴻鵠
　　寄宣城故舊
宣城經嵗無他事尚喜交遊不棄遺叠嶂樓頭納凉處
宛陵堂下探梅時君今尚要一嚢粟我去亦無三徑資
掃卧雲山更深處因書頻報故人知
　　浮梁道中見小松數寸者極多然皆與蓬蒿雜出
　　不能即長也余傷之作詩寄范四弟
青松數寸根意出千丈外如何蓬蒿底此志久未遂朝
為牛羊踐莫受塵土翳雖云嵗寒姿當此亦憔悴今年
雖小出尚與凡草類㑹須扶其根與作棟梁計大厦千
萬間匠石所睥睨世或未盡知慎毋傷汝志
　　題筠州僧房
客來無語坐禪房共賞西窓一榻凉山路雨餘新筍出
江城春色雜花香烟厨已逐鐘聲逺樹色初隨塔影長
敢道閒居便安隠今年更欲下湖湘
　　嶺外懐宣城舊遊
中原未敢說歸期却憶宣城近别離叠嶂雨來如畫裡
敬亭秋入勝花時每憎卑濕尤多病苦愛風光屢有詩
今日衰頽那可説鬢鬚經瘴總成絲
　　山居素飯
豆苖可瀹匏可羮僧厨午飯煮香粳道人得此清净供
下箸已勝肥羊烹平生為腹不為目偶逢一飽心自足
晚菘早韭舊所知五鼎百牢未為福
　　寺居即事二首
瘴癘過庚伏庶㡬其少瘳甘心忍殘暑指日是清秋汴
水他年别郴江此日留如何理歸夢只見嶺南州
因循過嶺表忽復到湖南氣力渾非舊情懐老不堪無
錢供痛飲因病廢清談尚有尋書僻窮搜未免貪
　　賀州聞席大光陳去非諸公將至作詩迎之
五年避地走窮荒嶺海江湖半是鄉歡喜聞君俱趣召
衰頺如我合深藏曉寒已静千山瘴宿霧先吞萬瓦霜
日日江頭望行李㡬回驅馬度浮梁
　　次韵王漕見贈并寄曹吉父二首
前賢去則逺今代不無人小出已無敵深藏恐未仁兩
章知思苦一語見情親徑欲忘衰病如公筆有神
曹子往南國端居無所思逃禪不用酒投筆漫成詩敏
㨗忘千慮縱横又一竒於中有佳處莫待折肱醫
　　次韵折仲古見贈
未有絲毫補縣官㡬年流轉但求安江湖自稱嵇康老
故舊空嗟范叔寒頋我初無食肉相喜公復著侍臣冠
新詩不忘東山志敢作尋常禁近看
　　永州西亭
舊聞西亭勝獨盛湘湖間山秀水亦好千里在慿欄今
來乃不然眼境故未寛環城但濁水滿目唯荒山如何
栁司馬肯為此解顔始知憂慮久方覺所遇安我從避
地來山水日飫觀初不厭嶺嶠况復嫌荆蠻徘徊念昔
人亦作故意看所慚二三子來不倦躋攀開軒納㣲凉
共享一日閒說詩到雅頌論文叅誥盤快若箭破的圓
于珠在盤此樂固可樂此盟安得寒天暑畏道路時危
多阻難相逢得少欵莫問何時還何須待杯酒始盡平
生歡
　　贈珪公杲公四首
北歸住江西塵事日窘束兩公時踵門高誼已絶俗空
房擁殘火更許相就宿不厭寒無氊肯厭飯脱粟
杲公玉壺氷所至自清净珪公出林鶴肯與雞鶩競吾
窮得兩公頗覺意氣盛未能出艱危猶足起衰病
杲固昔所熟珪亦舊聞名江西一聚首遂寛南去程掃
除文字習追尋香火盟期君向此道隠若一長城
堂頭老居士我識蓋自早聲名從少年閉户今却掃公
能為少留尚可慰枯槁欲知主人賢但看此二老
　　和邢子堅韵
萬里仍歸舊秃翁笑談聊復與君同鷦鷯所願一枝足
鼯䑕真成五技窮短髪自梳渾欲白殘爐因客尚能紅
正須混迹師元亮未忍低頭學敬通
　　戲呈東林雲間二老
㡬年湖嶺費追尋尚喜歸來聽足音禦虎已知我有命
問禪方見子無心風塵􁀙懆病如昨嵗月峥嶸窮至今
猶覺相逢有餘恨老盆盛酒不同斟(余常謂可與共飲/者至難得也二公)
(超然之韵可與共飲也而不得共飲/為可痛惜曉此語者許伊具一隻眼)
　　荅錢遜叔訪戴圖
北風吹霜夜如雪江城草木凍欲折病夫袖手無所為
一坐臨川已三月忽䝉妙句起衰憊頓覺和氣生毛髪
公能忘機我亦倦不待曼殊見摩詰畫圖是非久未解
况保長年不磨滅請公置畫莫多求要與時人除愛渇
　　與錢遜叔飲酒分韵得鳥字
客遊等浮萍嵗事如過鳥逢公得一笑不厭古寺悄雨
聲喧客耳燭影吹半裊宿醒未及解更覺惡韵擾時方
足艱虞身未識要妙如何一杯酒便作萬物表别公願
一言使我意易了
　　贈别范一哥
相送不嫌逺詰朝當語離文詞知子進道路覺吾衰力
疾終無補徐行敢厭遲臨分更回首苦語漫成詩
　　與范益謙炳文叔儀步月
嵗月忽已過羈窮非獨今稻塍分白水月影上清隂畎
畆平生事江湖他日心相過無百步猶覺費追尋
　　竹夫人
與君宿昔尚同牀正坐西風一夜凉便學短檠墻角棄
不如團扇篋中藏人情易變乃如此世事多虞只自傷
却笑班姬與陳后一生辛苦望専房
　　寄題暨尚卿雙蓮亭
異畆同頴久未出雙觡共抵復何物今君何以得此花
和氣所致無他術雙蓮共蔕中連理相映同心出秋水
秋水池塘曉自凉雙蓮中含風露香飛燕姊妹不相妬
並騁逸艷來昭陽自然容質見髙韵不必粉黛呈新粧
君家孝友聞郡縣故使竒祥眼中見一洗東南戰鬬塵
小人知之亦革面我來﨑嶇山嶺間忽聞雙蓮能解顔
請君更畫作圖看毋使惡木譏雕殘
　　寄范四弟十弟
俗事紛紛如亂麻又扶衰病轉天涯文章老矣思吾弟
頭角嶄然勝外家異味㡬回占食指逺書終夕望燈花
何時更住城南寺共聽春池兩部蛙
　　游鳳池
逺近諸山翠作堆鳳池北望更崔嵬青松夾路攙天去
白鳥翻雲傍海來喜有故人同出郭屬因衰病阻銜杯
猶憐不赴對牀約獨上籃輿日暮回
　　送笋與何晉之
年來念念欲深藏頗覺看書氣味長莫怪嚢空無一物
猶能分笋送何郎
　　送林之竒少頴秀才往行朝
我為福堂游破屋占城市城中㡬萬户所識一林子蓊
然衆木中見此真杞梓未為棟梁具且映風日美子之
於為學其志蓋未已上欲窮經書下者百代史發而為
文詞一一當俊偉夫豈效鄙夫念彼不念此今來赴行
朝學已優則仕窮通决有命所願求諸已聖賢有明訓
不在拾青紫丈夫出事君邪正從此始
　　次韵李伯紀園亭
昔日翶翔雨露邊已將勲業畫凌烟便尋松菊同元亮
不訪丹砂學稚川可但海山勝綠野頗知風物似平泉
小園只在虛窓外佳處常當几杖前
本無俗事可裝懐藥圃花欄應手裁乘興聊陪野僧坐
賞心時許故人來頓令此地成三絶不為他鄉賦七哀
鐘鼎山林兩無碍豫章須是棟梁材
　　鄭昻用岑參太白胡僧歌韵作楞伽室老人歌寄
　　杲老
楞伽室中絶皂白去天何止三百尺只今更住最髙峯
齋無木魚粥無鐘已將虎兕等螻蟻更許蝶蚓同蛟龍
聞道說禪通一線為爾不識楞伽面一生強項我所知
氣壓霜皮四十圍世人未辯此真偽敢向楞伽論是非諸
公固是舊所適鄭髯從之新有得欲將此意向楞伽但
道鵠烏同一色
　　贈王周士諸公
空房夜氣清落月傍簷明念我平生友相望隔荒城吾
老未厭書破窓猶短檠君亦不得閒黙坐數殘更共結
香火社同尋文字盟王子潮州來一笑冠欹傾千飯展
僧鉢村醪傾客瓶相逢但談道絶口不論兵未免俗眼
咲屢遭時軰輕人生各有趣小大俱有程譬彼澗底松
難伴池中萍雲鵬與斥鷃已矣兩忘情一洗瘴海耳此
言君可聽
　　㑹稽石道叟教授南劍兵火搶攘之餘興治郡學
　　尺椽片瓦皆其所自經營也未期月而學成逺近
　　賴之又祠前軰賢者以風勵多士使遊其間者望
　　之而心化由是而入堯舜之道不難也古之教者
　　蓋多術矣五帝憲三王有乞言憲賢于乞言也道
　　叟知之矣吕本中為作詩叙本未云
聖賢道則逺世久學欲絶區區續㣲言未易勝邪説石
侯東南秀暏此心欲折分教南劍州意在補忘缺歘令
兵火徒復見爼豆設廟貎甚尊嚴上下有區别先生黙
無語風化動閩粤斯文自明白如仰見日月坐令穿鑿
誤不待湯沃雪不知旁祠誰今代古豪傑孰能與之齊
共此嵗寒節入門日在望未返意已竭由來正心術不
在費頰舌乃知勲陶功自與聞見别參魯回不愚亦豈
有優劣此理尚可求萬古同一轍(前軰謂陳/了翁也)
　　寄内弟并示仲輔諸公
江浙音書絶不聞每逢時節嘆離羣一秋多病常嫌客
短日無聊只閉門淺學未容窺易象舊書聊復誦𤣥文
莫言耆舊彫零盡海内交遊尚數君
　　離洪州渡西江至翠㣲寺紫清宫
平明渡西江西山正崔嵬中流欲浪作細雨隨風回促
櫂赴前浦頗為風雨催寒沙引細路人家山半隈宻雨
䕃修竹久旱無莓苔曉入翠㣲寺諸峯環抱來其西洪
崖居百代所仰懐何年蛟龍怒更擊深山開懸瀑㵼洪
井噴噫藏風雷客行少休息暫此得徘徊城中二三老
咫尺不得陪豈無凌風翰邀致山中台澗水清且寒可
以當餘杯獨來不敢久恐為神物猜
　　贈歐陽處士
愛君年少便知足今君雖老更無欲閉門不出動經時
保此無窮清净福黄衣弟子雜僧徒共住荒郊數椽屋
門前山水各有態君但疎籬對修竹直如季路耻有聞
清似子推不言祿坐看世事雲變化一任兒曹手反覆
上皇龍飛三十春臨軒亦嘗思異人詔書屢下廣搜索
當時㡬人能識真君今聲名動天子髙卧不起空逡巡
漫收符籙養丹火一旦四海生風塵我來見君斛嶺下
識君無營真静者殷勤愛我莫遽行尚肯相從結茅舍
時當䘮亂足淹留豺狼恣横空山夜他年有意過匡廬
更許淵明結蓮社
　　次韵錢遜叔畫圖
西風著人塵滿襟江山縱近難追尋當年冩此數幅妙
坐使几案頻登臨斷雲黯慘出古寺逺㟁杳靄連荒岑
漁舟蕩漾江路晚烟雲濃籠山店隂已知落筆氣象古
一任世間消息沈最憐霜幹倚長石不待嵗久成枯林
知公此中興不淺此畫故能留意深只今燕坐一室裡
尚費從來長短吟詩成掩巻坐秋晚一唱三歎無遺音
　　次韵李仲輔僉判
曉晴破兩却寒天海上風光絶可憐更欲陪公了春事
不須乘醉始逃禪
　　贈范信中
異時攜客醉公家蠟燼堆盤酒過花萬里溪山隔春事
十年風景困塵沙鄭莊好客澤如昨何遜能詩老更佳
但得尊前添一笑莫言漂泊在天涯
　　病中
貸米供晨炊尚欠數束薪平生甘此味此去未為貧新
霜已嚴厲况我病經旬但守是心足無為思古人
　　寄閩中親舊
濃隂蔽列日小院有餘凉頓覺枕簟好時聞荷芰香秋
成今可必衰疾未相妨徑欲閩中去尋僧不裹糧
　　水仙
澹綠衣裳白玉膚近人香欲透衣襦不嫌破屋颼飀甚
肯與寒梅作伴無
破臘迎春開未遲十分香是苦寒時山瓶尚空無佳對
更乞江梅三四枝
　　梅花
野水依城竹映沙江梅開處又人家天晴徑欲花前醉
只恐衰顔不稱花
　　贈莊季裕
老矣莊夫子居閒肯厭貧盛時更讀易憂道不無人記
往詩猶在相逢意倍親尚期香火社文字約遺民
　　九日贈曽𢎞甫
荼花過雨十分香山後山前已帶霜何事東籬數株菊
已將青蕋趂重陽
　　寄劉彦冲兼寄胡原仲劉致中
故人别去兩經冬今嵗書來第㡬封正以空踈小製作
不因窮約費過從養生漫說終難效學道無心亦未逢
若問真歸是何處五更常聽寺樓鐘
　　古意
茂陵消渇逺山眉那得閒情到綠絲一曲白頭吟未了
廻文字字起新詩
　
　兩宋名賢小集巻一百三
欽定四庫全書
　兩宋名賢小集巻一百四
　　　　　　　　　　　　宋　陳　思　編
　　　　　　　　　　　　元　陳世隆　補
　紫薇集
　　簡范信中
詩人例窮君不然畫堂繡户羅嬋娟當時乘醉出三峽
至今妙句留西川底事新來多退縮梅花滿眼看未熟
便期載酒約來冬似要惡詩相抵觸曉來寒凛似中原
君忍閉門清晝眠我病猶能相追逐知君心期總不俗
但攜二妙喚諸公一醉落花吾亦足
　　再簡范信中益謙呈張仲宗
昨日之游樂不樂主人愛客客不惡梅花逺近遍川谷
雨凍風揉未全落明日之游復何如城南城北梅更多
對酒我不飲把琖君當歌酒肉雖勤主人費且幸我黨
頻相過梅花縱落君莫歎與君同往海南㟁花開花落
都㡬時君醉我醒人得知相逢一咲俱有詩如何不飲
令君嗤
　　連得夏三十一翼兄弟范十五仲容趙十七頴達
　　書相與甚勤作詩寄之
閒居病亦侵世務每絶念猶憐二三子從我久未厭書
來不改昨意苦辭亦贍問我來何時期我早㑹面我行
但謀食欲去復未便要當相就居同止山水縣讀我所
傳書亦足滿素願開巻忽有得如飲醇酒釅吾聞古志
士學也蓋有慚欲升夫子堂不摘屈宋艷倒籬望青天
豈必在窺覘他時倘從容此語子可驗
　　送錢子虛撫幹役洪州赴新任二首
君不求時用居然如病夫經過閱嵗月相伴走江湖白
玉終無玷寒松保不枯同官多勝士總為致區區
老矣吾無用歸歟子未宜端能出竒䇿略為濟斯時悶
有書摭眼閒須笏拄頥西山有爽氣當報故人知
　　問乾元珪老
問訊乾元老江頭㡬日回還應艤船待不作御風來漫
有經旬别頻思一咲開庭前荔子熟尚要著詩催
　　謝宇文漳州送茶
暑氣侵人病逾劇空堂坐調出入息漳州太守送茶來
玉圭小鳳俱無敵太守憐我病無語故遣此茶相勞苦
千金一瓶君未許百金一盞如潑乳其他鬬芽未足數
下視紛紛等塵土病夫未飲病先愈坐覺爽氣生肺腑
城中車馬閙如雨更有藥善如君否
　　謝楊紹祖惠玉友
我來閩中居中熱久斷酒端居苦無事神氣思内守故
人憐我病小缸送玉友極知此不凡嶺海見未有感君
意則重納約况自牖欣然洗盞嘗不待捧素手空杯貯玉
色一洗市沽醜坐令百疾去敢復望升斗從今破酒戒
可以入道不
　　聽雨
日數歸期似有期故園無語說相思芭蕉葉上三更雨
正是愁人睡覺時
　　末利
香如含笑全然勝韵比酴醾似更髙所恨海濵出太逺
初無名字入風騷
　　夜凉早起尋李貽季陸慶長所惠詩有作
夜長忌隂晴忽聽簷雨寂空房閉重門凉氣通枕席欣
然欲攬被如覔舊相識那知庚伏内得此睡通夕起尋
兩君詩令我生氣力成溪長桃李已自除荆棘逺遊得
數士舍此百無益挑燈視皮膚不願蚊齩赤因之不復
寐為子増歎息
　　聞大倫與三曽二范聚學并寄夏二十一四首
我思臨川居欲往意未慊每懐三千子嵗月多荏苒後
生慎所習正是絲在染未須極軒昻且須就收歛舉動
思古人此志豈不逺才雖有髙下事亦要強勉願為江
海深莫作盆盎淺
世人争錙銖未語色已變居然面頸赤自處亦已賤寧
知烈士胸渠自有志願一介不妄取萬鍾我亦倦古人
有伯夷名冠太史傳
見人輙有求所以百慮非但能守簞瓢何事不可為愚
夫飽欲死志士固長飢出門萬里塗其亦慎所之
莫惜一日勤而忘終身憂農夫力耕作其必嵗有秋目
前不鹵莽久亦有倍收小年不努力長大復何求
　　别林氏兄弟
二年住閩嶺所閱足青紫那知萬衆中得此數君子相
從不我厭但覺嵗月駛髙論脱時俗如風濯煩暑出處
雖未同氣味固相似人生有低昻所畏為物使要當啜
英華不必計渣滓他年肯相尋在彼不在此
　　將去福州
委曲隨人久未甘倐然午枕睡方酣功名到此終無分
身世從來百不堪為已功夫今粗曉住山活計久相諳
他時不用求三徑投老才須住一菴
　　初秋
凉風驚木葉意欲作深秋客病渾如昨囊空却自由因
閒得飲酒端坐勝封侯寄語平生友當能為我謀
　　嚴州九日坐上贈胡明仲常子正
今年得交舊九日㑹嚴州城角風雲暮天涯景色秋功
名有長鋏行李付扁舟苦恨三年别聊因一咲留病添
文字懶老耻稻粱謀活世須公等吾生便可休
　　贈了老
前年見公滄海上法令堂堂萬騎將今年見公浙河東
猶是當時舊老翁送行更有天童老騏驥齊驅獵霜草
野狐射牛膽欲破不但獨噴羣鳥倒我衰且病百念絶
便得從公不為早忘情遁跡亦未是言與不言俱一掃
世人擾擾不歸家公行問渠有何好
　　將發金陵奉懐張彦實
老矣君何往翩然我欲歸文章晚未用嵗月事多違江
接鄱陽路風吹游子衣不應蘧伯玉獨悟昔年非
　　孫首之短堂
孫郎囊空意且滿自謂身長才則短以短名堂堂未成
長短是非俱不管嚴州一見鬢蒼浪贈我新詩如夜光
何時到君短堂上更話如今歸興長
　　朱成伯秀野堂
客愁固多岐我懐亦蕭散連年尋故人見子二水㟁官
居少閒暇嵗月忽已換有堂名秀野未入俗眼看得名
自君子可當清净觀未能熟桃李且自飽藜莧荒凉城
一隅初不越門限脱身少年場念此已熟爛嗟予老病
侵閱世蓋多難相逢黙無語自足洗憂患窮冬足雨雪
近市乏薪炭時來正堂堂尚得一笑粲
　　次秀亭韵
舟車來往閙回環今日陪公得暫閒漸喜著身人迹外
勝如隨衆馬蹄間縈紆細數溪頭路蒼翠遥看雨後山
正恐朝廷須舊物不容常此面孱顔
　　舟行至桐廬
乘舟待潮發一日到桐廬物色寒初甚溪山畫不如往
來真是夢親舊不須書猶賸鴟夷在時容託後車
　　示兒
忍窮吾有味雕句汝無功客舍囂塵裡春隨浩蕩中初
無買山費直與住菴同更想顔回宅簞瓢亦屢空
　　嚴州春曉
居閒病常嬰出郭春已老㣲雨净新綠轉覺原野好故
人各漂散頗恨來不早尚有壁間詩猶堪冩懐抱
　　將適三衢而七弟欲往臨安臨行作詩奉送
弟要題詩别人還勸我留如何南去路更送北行舟處
事須逺略擇交當廣求秋風理歸棹為我上衢州
　　擬古樂府
髙堂陳八音同聽不同樂狂飈送鴻鵠萬里翔寥廓一
去三十年事事非前約當時綠綺琴塵埃無處著時節
非不久此意但如昨
　　將往城南觀音寺阻雨未果
野寺他年别溪山浪作秋初凉頗宜出小雨故妨游僧
老渾無念田荒近不收猶思五更懴清切似蠻謳
　　求趙表之墨
超然堂中墨如㦸支撑宗門渠有力參得諸方一味禪
以此示人人不識病夫見之喜折屐便欲投詩恐無益
主人不吝是家風㑹見琅琅送珪璧
　　陋巷
陋巷客自稀短日寒未到感君時一來得以慰懐抱論
文有根柢落筆清且奥如歌五絃琴促軫有餘操黄花
開正繁薄酒可相勞請君尋此盟妙處同一造
　　聞蔡九弟十四弟到行在
苦懐我表弟别久費相思愛客能忘酒長貧不廢詩每
䝉高士喜終少貴人知試問游吴興何如在蜀時
　　窮臈有懐
氷霜到窮臈伏枕久亦倦思公如和風咫尺未得見人
生無賢愚各自有志願但得所趣同公固不我賤何須
肱九折始見金百鍊平安望中原棲息各異縣尚欲從
公遊衰年保窮健
　　贈人
堅卧因循欲過冬故人無復馬牛風得君好句能忘病
笑我長饑不諱窮清夢肯嫌齋舍冷破囊常伴酒杯空
新正所願長窮健剰作歌詩凖備公
　　夜坐
所至留連不計程兩年堅卧厭南征荒城日短溪山静
野寺人稀鸛鶴鳴藥裹向人閒自好文書到眼病猶明
較量定力差精進夜夜蒲團坐五更
　　簡李巽伯
愛酒舊無敵能詩新有聲荒城時過我長句屢尋盟往
事十年夢生涯三尺檠却憐陶靖節著意賦閒情
　　官閒贈人
自喜閒官不計年月叨㣲俸勝歸田藥囊往往充詩藁
米劵時時當酒錢忍病作勞吾不厭對人無語子差賢
不須更見盧溪老㑹得安心即是禪
　　病中得舍弟信
頻通婺女訊兼得㑹稽書嵗月呻吟裡文章因睡餘百
年判憔悴萬里付迂疎尚欲身強健相從得定居
　　寄米希真
幕下諸侯老㣲言衆不聽祗應有餘論時復注前經郡
古疎還逺官閒任醉醒主人鵞可換更為冩黄庭
　　山城雨
山城雨雪繁春氣來不早思君如和風未見意已好時
䝉枉車騎笑語得傾倒我能知子賢子亦憐我老舊友
半鬼録在者跡已掃慨然念平生令人惡懐抱相從飽
吃飯此計或未保東游有前約預恐别草草豈無一言
贈妙句冩黙藁出户仰髙山猶堪慰枯槁
　　即事
經旬困炮煮今夕有㣲風市井囂塵外溪山嘯傲中秋
凉亦不逺吾道恐終窮凖擬閩中士今年一笑同
　　宿昔
宿昔尚煩暑平生悲逺遊長貧不貰酒雖健嬾登樓晚
節勞千慮經年走數州新凉事事好只是廹防秋
　　謝人送詩
堅坐少愉樂欲行還滯淫時䝉七字句可慰十年心嵗
晚日晷短天寒霜雪侵主人不厭客敢避酒盃深
　　寄京口使君
使君鎮京口隠若一長城詩律有同社溪山聊主盟囂
塵不掛念鷗鳥自忘情曾記貧交否衰頽判此生
　　　再贈
婺女勝京口公來嵗已秋閒雲出山寺好月掛星樓往
事付清話故人多倦游十年浪奔走今日為公留
　　　贈友
子來已冬深僅得數夕欵寒窓聽談道未厭白日短從
來不飲酒萬事付茗盌别去今㡬日荒堦月猶滿
　　　游山
世味日可厭兹游那得忘稻田疏宿雨木葉犯新霜潦
倒交遊在追隨氣味長僧窓有静供茗盌侑爐香
　　江梅
江梅消息未真傳㣲露芳心几杖前不信氷霜能作惡
要令桃李便争先斜枝似帶千峯雪冷艷偷回二月天
凖擬從君出城去竹輿仍勝百花韉
　　夜深歸家聞隣家小兒讀書可喜有作
還家更寒三鼓餘鄰家小兒猶讀書王侯將相乃無種
紈袴綺繻寧似渠北風颼颼霜被草聽汝讀書聲轉好
莫言翁媪惜膏油有児如此可無憂
　　雪
窮巷無人對雪小詩自可逃禪看取一年三白喜歡共
入新年
堅坐正宜養病開門便當幽尋一夜雪深一尺與誰取
酒同斟
　　報渾菴
春草仰生活春暉常照臨不知欲報徳何以見此心江
漢有時竭此心無淺深魏氏有令徳傳家非獨今結菴
在山阿日瞻松柏林仁風被逺邇猛獸不敢侵今子守
直道意往無﨑􁃓遂令此鄉人得聞金玉音我行時序
晚回望西山岑延頸長太息聊為純孝吟
　　雪夜
破屋除燈雪自明案頭無用讀書檠老慵已慣跏趺坐
昏夢尤便松竹吟知有故人來問道久無佳興與尋盟
明年更有閩山興但辦行纒莫計程
　　周仲固尚論齋
周侯不出何所為閉門讀書心自知簞瓢陋巷君不厭
讀書萬巻能忘飢上叅羲皇下秦漢采取英華饑脫腕
是非榮辱姑置之忽若乘舩到彼岸古人之學有傳授
君生寂寞千載後問君何以識古人袖手無言坐清晝
以此讀書為尚友是事𣺌茫人信否人信不信君不問
松柏固難生培塿朝來落葉滿荒城青山照人溪水横
往來車馬作塵土想君深夜讀書聲
　　重陽前一日作
凉風策策傍江城道路猶寛逺去程秋晚情懐常索莫
夜長更漏轉分明未償臍腹三年艾不負膏油二尺檠
明日黄花一尊酒苦思親舊與同傾
　　送曽𢎞甫知黄州
才過清明日更長竹輿頻出度浮梁雨侵田水連溪白
春入山花帶密香數有故人相勞苦不嫌俗事且窮忙
今年尚有湖湘興不待秋風便促裝
　　謙上人清湍亭
道人結菴殊未就先起小亭山左右不將溪水濯塵埃
且以清湍為客夀雲烟映靄作春濃草木堅枯辦秋瘦
客來相對兩無語豈有浮辭問時候一生行脚如夢覺
天意似於君獨厚我今留滯未得往想像此亭如故舊
再三伸紙誦清詩已勝開尊飲醇酎(上人録寄彦禮彦/冲原仲諸公題詩)
簞瓢可樂不淡泊蘭菊重生足滋茂他時有暇更分題
此遊未落諸公後
　　送詹慥秀才
子今來㡬時嵗月忽已晚今當别我去道里初不逺冡
山霜正濃馬草寒更短何以奉親懽一咲和氣滿邇來
遊學士已見如子罕讀書要躬行俗事不厭簡故鄉多
耆儒歸日正可欵時能寄餘論尚足起我懶兩州多便
人自可數往反
　　静軒
紛紛逐人行擾擾與事競不知一世間能得㡬人静公
今黙無語種種以静勝人來漫相接事至聊復應開軒
道院旁足以補我病日髙公事散轉與静相稱千載師
蓋公此理久已證爐烟裊暗窓松聲韵鐘磬簿書勿勤
來公方在禪定
　　秋牕遣興十首
造物何繁敷雜然呈萬變潜飛愜㑹心顯藏亦遞見人
生事機巧雕鑿失性善碌碌塵寰事輪環走精電蕭散
眄庭柯商意集㣲霰
晴枝颭小鳥啁啾振毛羽凉颷墮寒花静中有真趣倚
檻看浮雲隨時成散聚世變無常境心定自安遇棐几
雜圖書幽事能畢具
朝擁羣書坐所樂常自足聖賢重出處理本無偏曲志
行道合尊安貧未為辱壓架富巻帙縱情無踡跼窮達
各有時此意當勉朂
東園有喬木翳翳凌霄漢嵗月變虬枝雨露滋霜幹濃
隂䕃書屋伴我同昏旦根株視百草秋風已萎爛良材
際時用未忍付樵㸑
抱璞淪巖阿失懐亦自寶豈無用世心遇合貴得道連
城重白珩聲價先傾倒瑕瑜混沙礫莫訝荆山老㑹當
遊勲華兀圭賛熈皡
旦奭久不作依然三代民一善孚萬端不難風俗淳上
士貴抱負修已在立身進退各有據宇宙任屈伸願言
勵厥修學以荅君親
門外一渠水清清自泠泠濯纓偕素侣鬚髪無遁形春
風起層波鵾化失南溟縠紋亂星斗泥沙混窅冥澄清
當有志天地還虚靈
知者尚明察不為物理宥吾儒任學術精力事研究至
人邈難繼得亦瞠乎後庸盲終溟漠全天亦自厚大化
無殊途何事朴與秀
寒氣生户牖草木變輕黄南郊詢秋畦豐稔薦滌場八
口娱妻孥温飽樂嵗康簞瓢亦自得憂樂各相忘所以
常忻忻安問無儲糧
我生事柔翰中懐異好尚瀟洒逼嵇阮功成薄瑜亮白
衣本山人置身豈疎放途逢醉尉呵未具封侯相亭亭
千仞松當破萬里浪
　　次韵錢遜叔泛舟虹橋
半篙春漲綠平溪二月江城草色齊舟比蜉蝣千頃外
身同􁊖鷃一枝栖野橋栁綫斜風軟曲檻花光夕照低
却訝探驪人不至清樽畫舫倩分題
　　春暮渡江
霽色春江上滄茫一棹通水隨天地濶山入畫圖工薄
靄凝新碧輕風墮亂紅片帆迎返照叠嶂路疑窮
　　渡鸎湖至溪上即事
宿霧重隂傍晚桴日斜風定渡鸎湖陂塘浩淼水光濶
烟寺中流島嶼孤滿眼波濤迷客泛一行雁影帶雲徂
到來荒舍未岑寂寒樹依依閙晚烏
絡繹蕭蕭徧里門支機嘉事自天孫七襄曉織憐花譜
百室春梭饜夕飡誰檢吴(闕/)嵗月猶飛楚縠照軍屯摻
摻女手還持作佳麗江南第一論
湖水安瀾似鏡明昔年曽向鏡中行侵晨浥露來花市
落日流風倚醉楹俯仰繁華餘暮色蕭條高寄但秋聲
應知節序猶遷轉撫劍如何教未平
　　紀棲賢山讀書
遲日欣欣山景妍攜琴吟咏翠㣲前行厨燒筍粉鋪色
髙閣看梅雪白天午罷抛書曳短杖雨來擁巻聽幽泉
一春洒落韶光足他日芳懐得復然
　　秋日康山東歸
整檝凌晨問所之鄉園迢遞水東遲歸舟但信溪紅蓼
别夢還牽山翠眉安穏秋風三徑竹躊躇行李一囊詩
解維猶有留題處𤓰葛縈懐不自持
　　中秋
雨雲初霽放晴空乍捲珠簾望月宫夜静笙簧何處發
玉樓猶記月明中
泱泱秋水荻蘆輕徙倚樓頭待月明紅燭燒殘白墮醒
秋風颯颯獨闗情
　　長嘯夜泊
春烟失晚樹柔櫓翠峰眉埜徑尋山暗艤舟問路岐敲
詩吟入甕㸃字黒前池把酒懐前哲蕭條一夕思
　　月夜閒步聞笛
挑燈讀易後乘月到溪前野犬聲如豹秋蟲吟似蟬光
寒人意静影澹物情妍更聞村笛逺幽意曲中傳
　　遊石筍菴
石筍殊峰精舍幽瘦笻踏向碧雲遊天然青茁層崖裡
玉版參來㸃石頭
　　夏夜宿乳竇峰
峭壁凌空靄氣浮山泉滴茗暗香流炎雲不到氷心静
好句峰前一簟秋
　
　
　
　
　
　
　
　
　
　
　兩宋名賢小集巻一百四
欽定四庫全書
　兩宋名賢小集巻一百五
　　　　　　　　　　　　宋　陳　思　編
　　　　　　　　　　　　元　陳世隆　補
　演山集
　黄裳字冕仲南平人為書生時常有魁天下志博學
　宏詞尤邃禮經元豐五年廷試第一人政和間知福
　州嘗為端明殿學士禮部侍郎遷尚書方三舎法行
　裳謂宜近不宜逺宜少不宜老宜富不宜貧不如遵
　祖宗科舉之制世以為確言建炎中年八十七卒所
　著有演山集六十巻
　　送胡君遊洛
得䘮紛紛轉羣慾誰及愛嵩三十六有客忽自東南來
已為湖山飽雙目逸興不住皇州春天津橋南初酒熟
長念花王司馬坂洛陽今寓誰家館已聞香信漏春風
嬪御相從水光畔芳容須向盛時吟昔也醉翁長恨晚
榖雨且老黄鶯聲急上征鞍望瀍澗送行詩句無纎塵
自有交遊在霄漢藜莧腸中何所須但愧銀鉤落香翰
　　簡元輿祠部
百花巖上仙人住巖下為州山水聚白頭青塚南北人
倒影沈沈獨懷古倚欄把酒與誰同況是使君為獻主
應喚漁舟疎葦中旋膾遊鱗落紅縷秘書座上最軒昂
能共春雲争態度紅衣帶月今何處幾轉春殘掩朱户
飛船送客空㫁腸染塵漫落聲中句虚白亭前湖水間
忽為霓裳起思慕出門沙土亂如雨薰風吹夢天南去
　　簡元咎學士
北澶車馬來何慕芹茆池邊失歡聚有分共為文字遊
却向西郊話今古世俗聰明多澆漓信厚期君中有主
職事無塵静相對滿榻詩書香數縷嚴扄如在隂栁中
緑幄朱簾細風度紫犀銙破雪花濃石鼎煎聲遶窓户
准擬七椀邀盧仝清滌煩襟出新句共笑先生最貧苦
誤使簾前客相慕虚名薄利能㡬多裹飯區區來復去
　　寄題妙光亭
天邊月下雲初盡江上潮來風已定雨初無情豈有期
但見圓光非逺近潮囘月落杏難尋元無此景何須問
沙北渡頭人自忙誰向山翁說真性滌除塵垢無少休
他日危樓與君凭
　　假山
天作乃為真人功故云假堆叠朶竒恠含思亦如畫遙
岑出千碧羣岫擁而亞蒼苔把秀骨猶愜時雨灑去來
何所人度嶺策贏馬安得無心雲經從㫁復挂日落行
且休寒巖峙孤告
　　送滿龍圖守奉化
臺省兩稱公郡國三换節海角承重寄螭頭懷逺别俯
仰七遷近覺夢一炊熟先生自怡怡浮世誰惙惙暴霖
駕西洛華爐指東浙香徑催芰荷豐厨拾魚鱉窺影入
賀湖訪古探禹穴未暇登四明方思白華潔親闈悵望
時千巖㸔堆雪
　　春霽
動潤畢化事清暘却隂翳披雲出寸碧銀色爛盈地芳
徑導衆榮頑凍展羣翠雨霽春且老良時固難計好景
歸新詩清樽接佳士韶光宜夕陽醉卧莫輕起
　　送林疑獨教授
猶憶龍津曾把手閒對雲山一樽酒譚髙稍犯禪師彊
遥指青尖露疎牖碧水起人新思濃旁釋竒文到科斗
自笑山翁緘黙多來處長疑抱真叟乍喜相逢春色中
忽見天機動楊栁
　　　覽武夷記
武夷山中十三子邂逅相逢良有以太清筵前何事醉
一時謫在人間世八百年後還升真武夷真君真主人
天台有籍安得知不謁子騫誰與祈紫雲中下龍潭雨
猶喜張仙好詩句
　　　留題琴軒
軒閣競華麗誰肯歇絲管豪華既交歡盛麗亦同翫鳴
絃雖侑觴惟宜素纎按聲色方争髙耳目及中亂古意
始興懷曲終情已换黄子尋天真開軒名以琴問琴意
何在答以琴為心我願聽以目與子為知音無絃之琴
聲無聲世間此曲今何人
　　道倫竹閣
曾㸔孤山翠微麓囘環閣下千莖竹醉吟先生唐室賢
灑落情懷出流俗赤城徳士攀髙風特借嘉名榜山腹
雪霜難犯中心虚直節淩雲聳蒼玉月華弄影無纎塵
合有丹霄鳳來宿
　　重九遣興
佳節歎短晷清爽愜幽抱新故遽相代意思幸長好百
年如秋時行行越中道重九雖百囘半百已云老雲淡
傾新醅籬花摘靈草但約金巵空何愁玉山倒且趁馬
臺道莫管龍山帽
　　燕子樓
盼盼初歸樓上時相知燕子長雙飛有才將色世間少
況復節義猶堪依將軍一去十餘載玉簫瑶瑟無心解
豈不能死空相随以色累公非所知白老曾為賦詩客
風裊花枝醉無力後㑹勲郎漢陽驛因語歔欷已成昔
走筆還賡美人句猶感白楊堪作柱我來登賞非唐人
尚引多情聊愴神人生真書皆為塵百年一餉難留巻
髙樓人散誰復親只有燕子年年新
　　中秋日賔興宴
九十秋分今夜景銀色界中秋意静獻賢時入帝王州
鼔瑟筵開山水境西風勁衫袖冷遙度天香到酒邊中
有醉翁吹復醒徘徊態淩亂影怎須行樂慰勞生相得
相忘無食頃一年人受此囬圓十分仙桂都開盡自有
清光随我身嬉遊寶蠟何須秉
　　次常父著作曝書之韻
内閣儒方集先朝事不忘曝書開綺席偃武歛牙璋籖
軸陳千古金珠萃一堂日華窺鳥迹氷艷照金觴已掃
㫁簡蠧更增東壁光士髙閒粹語天近覽幽香見博思
唐庫思新仰舜廊名山纔向曉振鷺已成行官職塵勞
少朋從語笑長但慙甘若醴寧恨冷如漿小説誅瀰漫
雄文薦煒煌培風誰有志從此好南翔
　　題桃花菊
水雲深處尋幽客競把銀瓶飛琥珀坐間玉篆流盃來
時伴桃花獻春色塵勞不到清樽前何幸山翁設歌席
人在夕陽方醉時囘首雲迷武陵宅
　　送中吳太守
華省人間去領麾出關風景正相宜唐虞民物氣和日
吳楚江山秋静時語接鄉音猶喜近舟行蓮渚莫嫌遲
古云亷吏君知否優孟空歌勸莫為
　　送袁志行户曹
十年場屋費才華漫有詩名子可嗟未入儒林升俊造
且行春雨到夫家還乘澤國三秋月髙跨天河八月槎
道阻且長膽不及空吟霜露滿蒹葭
　　秋雨喜霽
陽光方接物隂蔽已開關水落新痕定雲收去影間菊
花窺曉日松影撼秋山滯思可乘興開尊為解顔
　　泛湖
放船初向白公樓渺𣺌天光簇簇洲緑竹岸邊疑士隠
紫煙沒逺恐仙遊賔朋欲散還看月風俗雖忙尚買舟
最好四山環繞處一家中占五湖秋
　　初秋偶作
火行金候兩猶争擾擾蚊蠅自未平雲滿雨聲蒸地爽
日含山色暮天明直須紈扇思情斷始向籬花意態生
萬里壁寒無一㸃月明中看雁初横
　　寄清退君章大夫
故人閒適地行仙林下邀誰共暮年把酒應思天際客
登樓俄上水南船懶看小吏呈朝報静聽髙僧説世緑
華髮未輸頭上白更期攜手斂溪邊
　　寄袁思與
京華為别各蹉跎猶幸相逢笑與歌風雅長言先進少
遊從髙義故人多雖知塵境先忘累猶念元宫未處和
行欲超然無一事便當求我向煙蘿
　　觀蓮亭
青泥藏化香紅紛看芬芳照水有餘態乗風無限香晚
來花氣盛暑後雨聲涼不著故不染走盤珠自忘
　　聞鴈
露下多時鴈未鳴數聲雲外此霄征北人書到三秋盡
南國弓開一字横孤館有誰驚好夢平蘆何處起寒更
想應俎上終須免宜向方塘寄此生
　　山堂有作
煙籠雲鎻幾千年流俗尋山豈得先一水中分呉越界
四峯前臥漢唐仙間遊東徑窺青海偶住西源翫白蓮
却看内遊還有感枝藜看指夕陽天
　　南樓有作呈仲矩舎人
莫言風物是窮邉塞北江南此果然蒼壁下粘芳草地
垂楊中臥碧塘天人吟夜月波中笛客醉秋荷雨後筵
來候朔音棲處好夢常捫斗過幽燕
　　除夜送代倪簽判
北風吹雪抺潮頭待過東南第一州去客情生來嵗夢
隔江燈照此時愁玉皇謫吏行當復金闕除書即便收
言簡氣清終有用臥龍山下自難留
　　觀遊山記感舊寄霍子侔
故國别後有餘念舊記重看無限情山倚日中支暑氣
水從雲外落秋聲向前世務心猶壯憶昔溪居眼自明
攜手逸民今在否杯茶誰與話平生
　　靈壁遊張學士園
休説行行且與吟道山官職舊園林石疑六醜黙難問
竹類七賢間可尋翠引賔朋三徑逺寒生涯澗一池深
隋河堤上人空老誰為蘭皋惜寸隂
　　秋日有感
清生明爽静生悲羣動相將却入機物向本根成既老
鴈知時節去還歸山人邀飲酒初熟漁叟獻鮮鱸正肥
莫管世情多掃盡間來林下看秋輝
　　社日遊雲門山
不須扶我自登山脚力能勝十八盤一字雁低頭上過
兩城人細掌中看雖知北户縁猶在却笑南柯夢未闌
忽見歸雲應是信滿襟先得洞天寒
　　次泠風閣之韻
能御泠風入九秋豈愁光景去難留翠揺竹影落猿嶠
清逓笛聲來鷺洲兩腋獨秉盧椀興滿襟誰作楚臺遊
須知大塊生㣲意豈俟雲邉嘯虎丘
　　次邦彦節推見寄
十年譏笑為誰妨灑落思君酒甕旁曉殿雖争多士捷
夜窓還對短檠光静憐春草開三徑冷怪朝韲引五漿
且喜相逢頭尚黒江湖休更起懐鄉
　　和李學士試院感秋
荒庾初得雨幽㸃失凋梧滯思舒千巻髙吟想五湖蛩
聲生翠幄酒力借㣲軀襲蹈貽文病猶難望漢儒
　　觀蠶
大巧不為蠶上簇機婦飛梭注雙目腹空萬緒徒自縈
縑素如山人未足
　　翠筠庵
外環碧玉千尋直中起真香一篆清宴坐主人俄出定
嵗寒枝上得秋聲
　　次齊守巖去見示東湖之韻
共辭蘭省作諸侯更領東藩第一州公事了時尋好景
兩崗盤處得寒流
　　觀潮
十州基址難淪沒二浙源流且遡洄秋信最宜吳地看
雪峯飛向越溪來
　　秋日有感
秋來猶寄一涯天䔁䔁秋聲似去年可恨蕭晨長在客
不堪孤館更聞蟬
幾時能致買山錢便好山中醉暮天有物秋來長引夢
鱸魚新到曲江邊
　　延平閣閒望
倚闌誰問紫芝翁湘浦幽懐莫我同邂逅秦源人不識
扁舟常在水西東
　　舟行
兩岸青山一水明溶溶天上客舟輕行人千載誰相望
漫掃幽巖記姓名
　　立春奉祠太一
九霄香落降龍衣隠隠霓旌下紫㣲十雨九風春意好
已知消息曉來歸
　　桐廬縣仙人洞雜題
　余得此洞十餘載釋老之徒遊寓甚衆多苦寂寞而
　去崇寧己酉天台惠文來卜以居桐廬人相詒以資
　之洞于是乎興大觀己丑春余自洞霄南還道出宻
　巖之下文請為洞中遊因與余言頃有卜者為文占
　云當有顯官至此度兩弟子由此遂為名利今已度
　弟子公復來乃其兆乎余與文言頃有異人道余自
　紫元洞遊人間世子橋之西為余作紫元庵他日于
　此棲養以度生文喜不日而庵成來求余文余嘗顧
　洞中物皆出天造非人力所能為若夫池以時而盈
　虚鳥以時而去來蟾以時而鳴黙出洞之龍坐禪之
　僧應擊之皷跨空之橋與物合真與天同信皆非人
　力之所能為者有待乎人而後見于世乃叙卜者之
　占異人之語作詩絶以貽惠文大觀庚寅正月望日
　紫元翁記
　　石龍
去臥仙源懶未安未牧鱗鬛半身寒何如却起雷雲㑹
休作遊人一笑㸔
　　石橋
跨越虛中亦自然幾千年度地行仙桃花流水春風好
由此東西是洞天
　　青栗
枝葉淩雲緑蓋寒亂藤因得到雲端仙家手植無人㑹
誰信靈根石上盤
　　泛舟錢塘西湖
望湖樓上與雲齊下視銀河一道低好是水邊歌舞後
綺羅人在畫欄西
俄起谷風斜撼竹驟來時雨碎敲篷囘頭已見煙雲合
㸃簡天邊失數峯
　　次致政李大夫郊步之韻
垂髫孫子侍閒行只在閒中度此生偏是杜䳌能愜意
不如歸去兩三聲
　　自萬松嶺之龍山
駸駸車盖與雲叅控景金漿尚未酣穿過竹林何處樂
龍山前有集虛庵
　　還鄉有感
竹馬兒童已失真且尋春色莫撩人谿山不似當時見
只為交遊半是塵
　　將遊苕溪先寄同志
長愛苕溪乍入秋有時東去與君遊詩牋酒盞遊何處
千里荷花一葉舟
　　送周奉議赴吳江
一官方解浚橋南欲試絃歌豈為貪便得洞庭山下去
公餘誰共擘霜柑
　　暑中
幽懷無處對秋隂數叠雲峰壓翠岑安得水邉開一閣
蓮花風信滿衣襟
　　松軒對雨有感
田無數畆難回首主少髙風易折腰古往人非秋自老
松軒吟對雨瀟瀟
　　湖上閒賦
誰家絃管度前汀宛似湘江昔有靈一曲未終船已逺
白雲空㸃數峰青
　　徐通直守連州
一隅不見古揚州惟有平山尚自留且看江南山色好
莫縁花月起閒愁
　　春日有感
挑李嬌春總不知風情惟與道相宜堂前楊桞青絲軟
吟看無人獨自垂
　　題仁壽閣
百年塵外境萬慮静中身終日無他事寒泉照隱人
　　榴花洞
蓮社是非外洞天空色中一枝樵客夢兩腋石門風鹿
徑蹤何在榴花信可通此縁當邂逅來接紫元翁
　
　
　
　
　
　兩宋名賢小集巻一百五
欽定四庫全書
　兩宋名賢小集巻一百六
　　　　　　　　　　　　宋　陳　思　編
　　　　　　　　　　　　元　陳世隆　補
　友松閣遺稿
　張商英字天覺號無盡居士蜀之新津人登進士第
　為章惇所薦紹聖初累擢左司諌工部侍郎大觀中
　厯尚書右僕射中書侍郎貶衡州復官卒贈少保諡
　文忠曾入黨籍有無盡集
　　淩雲行
麻姑何代仙南城有遺壇雙練飛絶巘天風逼人寒枯
螺抱怪石㡬見海水乾清都在何許烟霧不可干宫闕
鏤白玉輜軿駕朱鸞念非麄濁質可以超雲端冲虛盡
塵滓變化生羽翰悠悠戚施子汲汲營餔餐頎然碩且
大軀幹壓馬鞍奉養恐不至齒髪忽已殘呼吸一時絶
枯骸積巑岏勝行望碧落霄露零衣冠願聞道之妙不
用擲米丹人間寧足樂棄去夫何難
　　過梁口
迢迢一水遶千山桑柘隂隂聚落寛好事莫傳江上信
漁樵自不識衣冠
　　贈玉巖
四圍岩谷上通天岩底幽人抱腹眠不羡莊鵬摶九萬
肯随齊客列三千養成白雪髙歌調散盡黄金有簡編
野鹿今朝入城市為余有意下林泉
　　睢陽五老圖
德政調元向道閒天朝詔許實辭冠丹心耿耿懸象魏
青史昭昭照玉桓晚節友賢陽鳳暖老年憂世谷駒寒
太平猶自存龜鑑後進儀刑仰慕㸔
　　蔣坊寺賜老僧
九十光隂欠五年寒灰枯木老雲泉眼眀尚可穿針鼻
齒硬猶能嚼石蓮疑是合知諸佛印果然别得一枝禪
不因㸔破真贜物安得囊中出小編
　　香林院
瑟瑟松上風㝠㝠竹間露窓虛簟色寒石側蒼苔古長
廊寂無人殿閣下鈴語此意兩蕭然徘徊不能去
　　金精山留題
秦亡項滅漢罷兵分王宗室皆連城西方女子不用事
張氏有婦懷金精吳山之下吳水曲石皷峯巒翠相矗
山幽水邃閨閣嚴二八芳年貎如玉呉王聞知心欲狂
珠琲繒纊羅千箱若慿青翼致消息陳説富貴誇膏粱
玉人冷笑吾當許汝苐為吾開洞府洞成賦詩悲下土
悲哉下土人皆苦飄飄仙袂淩上蒼天街昴畢騰輝光
使回千里澀進步目極五雲空斷腸吳王悒悒忽不樂
入顧後宫情索寞仙凢㑹合竟何年多謝君王鑿洞天
　　孤憤吟二首
平津諛武帝堯舜未為聰歸來東閣士稱頌此周公勢
利變人心上下交相䝉低顔望眉睫一喜生春風優游
卒兹嵗安知朝野空
青青一本桑下可百天息泠泠一井泉上有千人汲千
里以為郡百里以為邑生齒豈不䌓教化繄爾力何事
此窓人歎此徒勞職
　　挽老蘇先生
近來天下文章格盡是之人咳唾餘方喜丘園空繐帳
何期簫吹咽轜車一生自抱蕭張術萬古空傳楊孟書
大志未酬身已沒為君雙淚濕衣裾
　　題關公像
月缺不改光劒折不改鋩月缺白易滿劔折尚帶霜勢
利尋常事難屈志士腸男兒有死節可殺不可量
　　䕶國寺
薄宦區區可歎嗟寂寥寒館過村家神錐豈向囊中出
寶劒聊慿醉後誇就禄勉持毛義檄讀書空滿惠生車
掩關不識青春好一夜狂風已落花
　　與劉跛子飲市橋
遷客湖湘召赴京輪蹄迎迓一何榮争如與子市橋飲
且免人間寵辱驚
　天覺召自荆湖邊劉跛子與客飲市橋聞車騎過甚
　都起觀之跛子挽丞相衣使且共飲因作此詩
　　逰天平山(山在林縣/黄華谷南)
洞天金闕天平爵層􁀙石崖寒玉削突兀雲生縹緲間
鬅鬆樹大侵寥廓蒼鹿挨摧北斗魁要猿弄□南辰角
碑文壓破石鼇頭琅玕爛折玉兔脚背岩松柏碧森森
向日雜花紅灼灼遮礙林慮半壁天琢成雲漠千里壑
宫宰爐燒延壽香避秦採得長生藥風物依稀紫府宫
嵐光繚繞朱陵閣路轉樵人目下迷桃源仙子心無錯
千形萬狀天平山剖判𤣥黄天地作
　　題天平山撲豬嶺
玉皇不禁上天梯半築臨崖與斗齊昨日我因尋藥到
秪疑驚起日中雞
　　五臺山
五頂嵳峩接太虛就中偏稱我師居毒龍池畔雲生早
猛獸嵓前客過疎氷雪滿山銀㸃綴香花徧地錦舒鋪
展開坐具長三尺方佔山河五百餘
　　見山亭
簾捲疎煙醉眼開浮雲飛盡見崔嵬苦嗟霖雨遮藏乆
深謝晴(一作/清)風列致來丹桂有時眀月滿舊山無路白
猿哀禪僧指我真空理心大茫然一夜灰
　　遊青原山
所至紛紛簿領堆也須風月洗塵埃明朝相與尋師去
况是同行掉臂來
　　華陽洞
素虎斑虬躡紫煙㡬㸔滄海變桑田赤城玉笥尋真後
又到華陽第八天
　　溳隂亭
駕言晨出㵐臺隅溳上登臨酒拍壺不似峴山羊叔子
心隨漢水欲呑吳
　兩宋名賢小集巻一百六
欽定四庫全書
　兩宋名賢小集巻一百七
　　　　　　　　　　　　宋　陳　思　編
　　　　　　　　　　　　元　陳世隆　補
　十州閣小集
　王亘字伯通福州人淳熈間知南恩州
　　蔣家園
採蓮橋下路皂盖拂雲來塵壓隨軒雨風生避暑臺酒
縁嘉客盡花為使君開共話西溪舊相忘此日杯
　　西湖
四明太守愛西湖想像桃源舊日圖不放塵埃生水面
為傳風月到皇都花開别嶼千機錦稲熟鄰田萬斛珠
聞説兒童騎竹馬至今昂首望通衢
　和劉郡守十洲詩
　太守劉户部乗水涸時濬治陻塞因其餘力補葺廢
　墜而湖上之景為之一新島嶼凡九作一成十隨景
　命名遂有十洲之詠
　　花嶼
傳聞春入水邊枝懊惱行人不暇持任是杜陵歸較晚
也須排悶强裁詩
　　芳草洲
十步中間水四圍不容紅紫亂相依春風管取青青在
莫問愁人歸未歸
　　栁汀
不似長安陌上梢只將離恨寄長條臨流繫得虹霓在
留作憧憧兩岸橋
　　竹嶼
鳳集龍驤未是才獨驚髙節出雲來此君端的吾家舊
爭得柴門相向開
　　煙嶼
離朱諦視也昏花一疋青縑盖白沙咫尺漁舟㸔不見
凡夫何處覔仙槎
　　芙蓉洲
須信金行有智囊㑹將秋色賽春芳清宵見白休相拒
多是潘郎鬢上霜
　　菊花洲
年年重九為人開不染春風一㸃埃湖上蕭騷如栗里
虛樽還待白衣來
　　月島
夕陽盡處見滄洲一片清光水國秋應是玉真梳洗罷
菱花臺上不曾收
　　雪汀
玉落風刀細細裁梁王宫裏舊池臺逍遥北地何人可
除是氷膚駕鶴來
　　松島
誰陪老碧到秋霜賴有黄花隔水香土淺波深難獨立
可能移植向公堂
　　十洲閣
山川如幻閣長秋一島飛來伴九洲不礙漁樵雙槳過
何妨羅綺四時游雲疑泰華分張去水憶蓬瀛散漫浮
禁苑未知湖海樂生綃冩取獻中州
　
　
　
　
　
　
　
　
　
　
　
　
　兩宋名賢小集巻一百七
欽定四庫全書
　兩宋名賢小集巻一百八
　　　　　　　　　　　　　宋　陳　思　編
　　　　　　　　　　　　　元　陳世隆　補
　玩鷗檻詩稿
　蔡確字持正晉江人嘉祐四年進士歴知制誥御史中
　丞參知政事元豐五年拜尚書右僕射兼中書侍郎
　哲宗立轉左僕射元祐中罷知陳州奪職徙安州又
　徙鄧州坐譏訕責英州别駕新州安置
　　咏絮
楊花三月暮撩亂送春歸盡日閒相逐無風亦自飛輕
輕攔乳燕故故撲征衣莫上髙樓望徘徊滿落暉
　　有感
鸚鵡言猶在琵琶事已非傷心瘴江水同渡不同歸
　蔡謫新州侍兒琵琶從焉嘗養一鸚鵡持正每呼琵
　琶即一扣響板鸚鵡傳言呼之琵琶逝後悞觸響板
　猶傳呼之持正感傷賦此不乆遂終
　　熈寧六年(一作/元年)有司言四月一日當日蝕上為徹
　　樂避正殿一夕㣲雨不見日食是日有皇子之慶
　　因獻此詩
昨夜薰風入舜韶君王方避正衙朝陽暉已得前星助
隂沴潜隨夜雨銷
　　夏日登車盖亭十首
公事無多客亦稀朱衣小吏不須隨溪潭直上虛亭裏
卧展柴桑處士詩
一川佳景疎簾外四面涼風曲檻頭緑野平流來逺棹
青天白雨起靈湫(一作/秋)
静中自足勝炎蒸入眼兼無俗物憎何處機心驚白鳥
誰人怒劒逐青蠅
紙屏石枕竹方牀手倦抛書午夢長睡起莞然成獨笑
數聲漁笛在滄浪
西方髣髴見松筠日日來㸔色轉新聞説桃花巖石畔
讀書曾有謫仙人
風揺熟果時聞落雨滴餘花亦自香葉底出巢黄口閙
波間逐隊小魚忙
來結芳廬向翠㣲自持盃酒對青暉水趨夢澤悠悠過
雲抱西山冉冉飛
矯矯名臣郝甑山忠言直節上元間古人不見清風在
歎息思公俯碧灣
溪中曾有戈船士溪上今無佩犢人病守翛然唯坐嘯
白鷗紅鶴伴閒身
喧豗六月浩無津行見沙洲束兩濵如帯溪流何足道
沉沉滄海㑹揚塵
　蔡確以弟碩贓敗謫守安州夏日登車盖亭作此十
　絶時吳處厚知漢陽軍箋注以聞其畧云五篇涉譏
　諷何處機心驚白鳥誰人怒劍逐青蠅以譏讒譛之
　人葉底出巢黄口閙波間逐隊小魚忙譏新進用事
　之人睡起莞然成獨笑方今朝廷清明不知確笑何
　事矯矯名臣郝甑山忠言直節上元間按郝處俊封
　甑山公唐髙宗欲遜位天后處俊上疏諫此事正在
　上元三年今皇太后垂簾遵用章獻明肅故事確指
　武后以比太后沉沉滄海㑹揚塵謂人夀㡬何尤非
　佳語宣仁盛怒令確分晰終不自明遂貶新州
　　題王維江行初雪畫
吳児龜手網寒川急雪鳴蓑浪拍船青弋渡頭曽卧㸔
令人却憶十年前
　　觀燕公山水畫後有王荆公題詩
相君開巻憶江東髣髴鍾山與此同今日還為一居士
翛然身在畫圖中
　
　
　
　
　兩宋名賢小集巻一百八
欽定四庫全書
　兩宋名賢小集巻一百九
　　　　　　　　　　　　宋　陳　思　編
　　　　　　　　　　　　元　陳世隆　補
　據梧小集
　蔡肇字天啟丹陽人能文尤長于詩歌初事王安石
　見器重又從蘇軾遊聲譽益顯第進士元祐中為太
　學正通判常州召為衛尉寺丞提舉永興路常平徽
　宗初入為户部貟外郎兼編修國史提舉兩浙刑獄
　張商英引為禮部貟外進起居郎拜中書舎人未幾
　罷為顯謨閣待制知明州俄奪職提舉洞霄宫㑹赦
　復知睦州卒坐黨籍斥不用有丹陽集三十巻弟載
　字天任工詩句法雅徤嘗為晉陵主簿宣和末以宰
　相薦改承事郎靖康中李綱辟辦公事建炎中詔宰
　執薦士董耘以載應詔屢徴皆稱疾不就
　　　題申王畫馬圖
天寶諸王愛名馬千金争致華軒下當時不獨玉花驄
飛電流雲絶瀟灑兩方岐薛寧與申慿陵内廐多清新
肉騣汗血盡龍種紫袍玉帶真天人驪山射獵包原隰
御前急詔穿圍入揚鞭一蹙破霜蹄萬騎如風不能入
雁飛兎走驚絃開翠華按轡從天囘五家錦繡徧山谷
百里舄珥遺塵埃青騾蜀棧西超忽髙凖濃蛾散荆棘
苜蓿連山鳥自飛五陵佳氣春蕭瑟
　　冬日遊甘露寺
漕河膠舟水流咽水關著鍵行者歇大江伏槎卧長劍
萬頃濕銀寒不結蓬萊諸仙亦避寒海門冥冥凍欲坼
朔風吹晚雁叫空蓬巷松杉崖石裂道人丈室最髙處
地爐蒲團穏坐熱我來乗閒不問道方牀相對無言説
　　立春日焦山留宿
嵗為兹山一冄登渡頭飛閣獨相凭雲生江海交流處
人在松蘿最上層殘雪既能留野客春風先與報山僧
慿誰邀上東巖宿更約花時命杖藤
　　題畫授李伯時
鴻雁歸時水拍天平岡老木尚依然借君餘地安漁艇
乞我寒江聽雨眠
　　汎舟横塘遇雨
平野風烟入夢思殷勤作畵更題詩扁舟卧聽横塘雨
恰遇江南歸雁時
　　題李世南畫扇
野水潺潺平落澗秋風瑟瑟細吹林逢人抱瓮知村近
隔塢聞鐘覺寺深
　　過邢惇夫墓下作
人物於今歎𣺌然孤墳宿草已生煙日暮行人道傍㑹
應逢年少與(一作/共)談𤣥
　　至學省作(天啟為博士三年不遷/因冄至學省而作此)
平生擾擾復膠膠學省重來嵗又交騎馬醉遭官長罵
讀書慚被學生嘲何為眷戀米三斗便可經營宅一茅
好買江干千个竹待㸔煙雨長春梢
　　送洞元法師歸茅山三首
絳節飄飄下紫清更叅隠訣制頽齡若逢方丈龎眉叟
來愛囊中赤甲經
崇寧新閣連雲起天篆浮空寶氣飛帝遣羣龍常䕶守
池潭風雨夜深歸
一菴疇昔共嶔崟古木垂隂嵗月深恐是三生房次律
要隨藤杖去重尋
　　題三茅風雨圖
筆間雲氣生毫末紙上松聲聽有無收得三茅風雨様
髙堂六月是氷壺
　　􁡴亭山頂白龍穴
南山􁨊􁨊天作皷號召諸龍盡行雨惟有秃角最先到
潑墨雲中鱗鬛舞
　
　
　兩宋名賢小集巻一百九
欽定四庫全書
　兩宋名賢小集巻一百十
　　　　　　　　　　　　宋　陳　思　編
　　　　　　　　　　　　元　陳世隆　補
　蘿軒外集
　晏殊字同叔臨川人七歲能屬文景德初以神童召
　試賜進士出身累擢知制誥翰林學士慶厯中拜集
　賢殿學士同中書門下平章事兼樞密院使出知永
　興軍徙河南以疾歸京師留侍經筵卒贈司空兼侍
　中諡元獻有臨川集紫微集
　　和王校勘中夏東園
東園何所樂所樂非塵事野竹亂無行幽花晚多思閒
窺魚尾赤暗辨蜂腰細樹影宻遮牀藤梢狂罥袂潘蔬
足登膳陶秫徑取醉幸獲我汝交都忘今昔世歡言捧
瑶佩願以疎麻繼
　　列子有力命王充論衡有命禄極言必定之致覽
　　之有感
大鈞播羣物零茂歸自然黙定既有初不為智力遷禦
寇𨗳其流仲任𣲖其源智愚信自我通塞當由天宰世
曰皋伊迷邦有顔原吾道誠一㮣彼途鍾百端巻之入
纎毫舒之盈八埏進退得其宜夸榮非所先朝聞可夕
隕吾奉聖師言
　　巢父井
禀生值堯年率性在龎厚安巢一枝上豈曰鶉居陋潁
波人洗耳曽不汚牛口諒兹耕耒暇鑿飲隈林藪含飴
鼔其腹帝力予何有遂令千載外此地存遺甃泓然逼
喬木宛若棲塒舊鄉人揭題牓行旅諧瞻覯我來觀古
蹟愕立徘徊乆凄其望清風不獲見師友願言斟一勺
拭面洗心垢翹勤慕高躅感慨陳巵酒思齊胡可望庶
以寛庸瞀夙駕恨長途憑高重囘首
　　奉和御製後苑海棠
太液波才緑靈和絮未飄霞文光啟旦珠琲宻封條積
潤涵仙露濃英奪海綃九陽資造化天意属喬繇
　　海棠
杳靄何驚目鮮姸欲蕩魂而人無限思當晝不勝繁浩
露晴方浥遊蜂暖更喧只應春有意留贈子山園
　　和樞宻侍郎因看海棠憶禁苑此花最盛
青瑣曽畱盼珍叢宛未移幸分霖雨潤猶見艷陽姿㟁
幘來朱檻攀條憶綘蕤能令人愛樹不獨召南詩
　　假中示判官張寺丞王校勘
元已清明假未開小園幽徑獨徘徊春寒不定斑斑雨
㝛醉難禁灔灔杯無可奈何花落去似曽相識燕歸来
(公先得上句王/琪為對下句)遊梁賦客多風味莫惜青錢萬選才
　　安昌侯
蓮勺移家近七遷魯儒章句世相傳關中沃壤通涇渭
堂上繁多(疑/誤)逐管絃身服儒衣同蔡義日将巵酒對彭
宣高墳丈五陽陵外千古朱雲氣凛然
　　海棠
輕盈千結亂櫻藂占得年芳近碧櫳逐處閒勻高下蕚
幾畨分破淺深紅烟晴始覺香纓(疑/誤)綻目極猶疑䗶蔕
融數夕朱闌未飄落再三珍重石尤風
　　題睢陽五老圖
道明回詔樂清閒便向中朝脫冕冠百日秉樞登相府
千年青史表旌桓泰運正隆嫌氣熱乾綱初整畏氷寒
逍遥唱和多高致儀象霜風俾後㸔
　　初秋宿直
綘河星斗夜䦨干禁署沈沈閉九關上帝册書羣玉府
仙人宫闕巨鼇山凉蟾影度秋隂薄促漏聲来夜唱閒
擁鼻吟多欲愁絶嚴鐘凄斷樹烏邉
　　送凌侍郎歸鄉(一作送林侍/郎還知宣州)
江南藩郡古宣城碧落神仙擁使旌津吏戒船東下穏
縣僚負弩晝歸榮江山謝守高吟地風月朱公故里情
曽預漢庭三獨坐府中誰敢伴飛觥
　　寓意
油壁香車不再逢峽雲無迹任西東梨花院落溶溶月
栁絮池塘淡淡風幾日寂寥中酒後一畨蕭索禁烟中
魚書欲寄何由達水逺山長處處同
　　春隂
十二重環閟洞房愔愔危樹俯迴塘風迷戯蝶閒無緒
露裛幽花冷自香綺席醉吟銷桂酌玉臺愁作澁銀篁
梅青麥緑江城路更與登高望楚鄉
　　賦得秋雨
㸃滴行雲覆院牆飄蕭㣲影度迴塘秦聲未覺朱絃潤
楚夢先知薤葉凉野水有波増淡碧霜林無韻濕疎黄
螢稀燕寂高牕暮正是西風玉漏長
　　涵虚閣
水有支流樹有孫重重門巷掛朱軒三君雅範標人望
千里澄波隔世喧西對戶庭徐孺宅宻傳鐘梵給孤園
欲知嗣續無窮勝兩兩榮歸漢使幡
　　海棠二首
濯錦江頭樹移根藥砌中只應春有意偏與半粧紅
昔聞逰客話芳菲濯錦江頭幾萬枝縱使許昌詩筆健
可能終古絶姸辭
　　咏鳳仙花
九苞顔色春意動丹穴威儀秀氣攅題品直須名最上
昂昂驤首倚朱欄
　　雪中
平臺千里渇商霖内史憂民望最深衣上六花非所好
畆間盈尺是吾心
　　金柅園
臨川樓上柅園中十五年前此㑹同一曲清歌滿樽酒
人生何處不相逢
　　詠上竿伎題中書壁
百尺竿頭裊裊身腳騰跟掛(一作/倒)駭傍人漢隂有叟君
知否抱瓮區區亦未貧
　　日鑄茶
稽山新茗緑如煙靜挈筠籠(一作/都藍)煮惠泉莫向人前殺
風景更攜醪醑醉花前
　　轉運度支得青州資政黄素書韓吏部伯夷頌許
　　昌相公以詩跋尾遂為七言因而寄及謹用拙篇
　　紀咏
首陽垂範逺吏部屬辭深染翰著嘉尚系言光德音褒
崇亘千禩精妙極雙金題詠益珍秘用昭賢彦心
　　西垣榴花
山木有佳實托根清禁中歲芳揺落盡獨自向炎風
　　盂蘭盆
紅白薇英落朱黄槿艷殘家人愁溽暑計日望盂蘭
　　崇因寺
捲簾山色眼前見入夜濤聲枕上聞苔徑雨餘堆落葉
石樓風靜鎖寒雲
　　附録詩話數則
晏元獻善評詩嘗云老覺腰金重慵便枕玉凉未是富
貴語不如笙歌歸院落燈火下樓臺此善言富貴者也
人皆以為知言(歸田録/)
公有題新昌石氏山齋句云書仙十閣壯儒宫靈越山
川寳埶雄又與張臨川云籬邉菊秀先生醉桑下雛嬌
稚子仁又送張明州云騷客登山知有助秦源雞犬更
相聞
公有與客飲紅梅花下詩曰若更遲開三二月北人應
作杏花看客曰公詩固佳待北俗何淺也公笑曰頋傖
父安得不然一坐絶倒
宋莒公見晏公佳句輙書于齋壁如無可奈何花落去
似曽相識燕歸來靜尋啄木藏身處閒看逰絲到地時
樓臺冷落收燈夜門巷蕭條掃雪天已定復揺春水色
似紅如白野棠花之類後人多不可及(青箱雜記/)
韓子蒼嘗與吕居仁閒論前輩所作上元詩居仁曰晏
元獻云樓臺冷落收燈夜門巷清虚掃雪天最佳直是
說得出不可及後見吕郎中有詩云江城氣候猶含雪
草市人家已掛燈豈用晏意耶
公有送人知洪州詩云千斗氣沈龍已化置芻人去榻
猶懸
孫少述栽竹詩曰更起粉牆高百尺莫令牆外俗人看
晏臨淄曰何用粉牆高百尺任教牆外俗人看處士之
節宰相之量各言其志
　　句
氷從太液池邉動栁向靈和殿裏看
閒思北闕銀宫畔誰架丹山白鳳凰
玉女雕瓊蕋仙禽自(疑是/白)菊衣
喚得梅蕋要同韻羞殺梨花不敢香
醉輕浮世事老重故鄉人
若教花有語却解使人愁
東陽詩骨瘦南浦别魂銷
謬道忠心比芳草不知讒舌起椒蘭
　　几銘
小飯防噎跬歩防跌中有角墊衣存袂缺惟忠與孝則
罔摧折
　
　
　
　
　
　
　
　
　
　
　
　
　
　兩宋名賢小集巻一百十
欽定四庫全書
　兩宋名賢小集巻一百十一
　　　　　　　　　　　　宋　陳　思　編
　　　　　　　　　　　　元　陳世隆　補
　倚松老人詩集上
　饒節字德操撫州人曽布之客也性剛峻與布論不
　合因棄去祝髮為浮屠更名如璧自號倚松老人
　　李太白畫歌
先生之氣蓋天下當時流輩送百舎醉中咳唾落(一作/雨)
珠璣身後聲名滿夷夏青山木拱三百年今晨乃拜先
生畫烏紗之巾白紵袍岸巾攘臂方出遨神逰八極氣
自稳氷壺玉斗霜風髙嗚呼先生太絶倫仙風道骨語
甚眞肅然可望不可親懸知野鶴非雞羣天寳之初天
子逸先生辭去不肯屈采石江頭明月出鼓栧酣歌志
願畢只今遺像粉墨間尚有英風爽毛骨宣州長史粉
黛工誰令冩此人中龍細看筆意有俯仰妙處果在阿
堵中人云此畫世莫比吴侯得之喜不寐意侯所愛豈
徒爾亦惜眞才死泥滓先生朽骨如可起誰為獵之奉
天子作為文章文聖世千秋萬古誦盛美再拜先生淚
如洗振衣濯足吾徃矣
　　送傅仲黙登第歸麻姑
謝安中年不堪别况我與子本末同臨川古郡著名數
麻姑耳在邦域中(建昌舊/属臨川)與君同方復同術十年共度
虀鹽日一身爛漫天地中萬里風霜今白髮南山之封
木拱矣此身萬事相終始何知遲暮猶羈旅夜雨對牀
輙三起君今先着祖生鞭我窮未辦買山錢君行啟我
方寸亂抱琴長歌聲徹天西風蕭蕭木脫葉表裏家山
落眉睫為誰淮南大小山雖在侯門不弹鋏
　　石魚行贈靈壁張氏
磬石山中石無主百里厚坤不承土土人出石如出金
掘地及泉隧而取重重徹之如徹席凡材頑狠丘山積
中藏一板金玉精定是陶鎔鬼神力黄鐘之律生于黍
近代縱横不如古(近世定樂或以縱黍累尺黍大而/尺長或以横黍累尺黍細而尺短)天
生此材豈苟然伐而用之百獸舞師襄入海工不精且
製嘉魚大小鳴大為王鮪施僧飯小為魴鰥依石屏君
家二尾儻遺我要喚兒曹坐睡醒
　　遇里人道及鄉閭事作詩寄謝無逸
敝貂去國漫西東聞說(一作/閒想)鄉閭夢寐中賈豎裹頭仍
納婦驪駒将子又追風雲山何處非投老文史他年不
療窮富貴可求吾亦願眼看餘子化王公
　　次韻彭聖從秋興
淡雲疎雨承秋早白露清風引夜長已見畢星朝北極
似聞驍騎巻西涼隻雞還我田家味小鳳須君官焙香
千古歩兵今逺矣属誰長嘯作鸞凰
　　阿智歌
吕卿諸子森如蝟不作(一作/汙)世間兒女氣封胡羯末自
行列麟鳳龜龍各異致小兒阿智有七齡衮袞似欲無
諸兄疎眉秀目澹玉雪覆肝立壁開天庭自從諸兄授
孝經淋漓筆墨有典刑客来推席儼在庭舉頭揮客客
為驚吾知吕卿大源委黄河崑崙千萬里政令凢兒出
其中不扶而直麻生蓬况如此雛落落自竒偉出門汗
血當追風(一作少九芻/抺當追風)
　　山居雜頌三首
溪邊小立聽溪聲日到溪心滾滾明獨木自横人不渡
隔溪横犢轉頭鳴
華嚴臺(一作/堂)上平如掌自是逰人路不通要識普賢眞
境(一作/法)界亂山如浪湧(一作/白)雲中
數日春晴退水㾗落花如抱擁藤根過盡遊人渾不見
人隨波浪下前村
　　次韻米元章壯觀
曉色村村澹春風樹樹穠八窗中夜月千里隔江峯酒
道窮通樂詩原左右逢客來應下榻石銚煮長松
　　息慮軒詩
雨暗藤經屋春深草到門客來非問字鶴老不乘軒花
氣翻詩思松聲撼醉魂呼兒换香鼎趺坐竟黄昏
　　送梅郎一首
梅郎可愛如蜀栁風流似是子真後抱器來賔太學堂
五年自袖采蘭手來時落鴈揺虚弓汗血長鳴西北風
自誓壊韓復蠧魏可憐一無咫尺功我亦數竒困蓬累
玉山氷川失眼底永嘉堂上聞阿連墮食正冠為君起
君今製衣作行具何以贈之白鷺羽殷勤持送重似人
漠漠深藏飽魚蠧船頭逢逢奏曉鼔巻簾卧㸔春江雨
到家春温鴈且北寄聲布㠶無急不
　　鄰居遺湯沐浴
都城甘水嗇于酒擔頭取飽得滿缶每憶江湖萬松底
夜半酒醒挽石斗如今長卿不滿喉豈有温泉濯汗流
岑岑背若負芒刺每向一飯懐千憂君家有酒金作欄
轆轤可取不可殫大奴分遺足一斛洗我塵垢生羽翰
人生生理易與耳輟洗為君起長歎
　　送宿州晁祖禹簽判(祖禹承謨簽宿三年郡事倚/辦為多僚属士民莫不嗟惜)
　　(其去節作小/詩聊致意焉)
一見晁公子雍容前輩風規為俗吏外歩作古人中環
佩千官合梯航九驛通空虚循吏傳誰為薦諸公
　　從人覓山水扇二首
少壮﨑嶇山水間短衣楚製略勝寒年來疲病歸期墮
只乞君家便面看
愛君才氣恥言兵欲倚詩書繼老成手裏林泉當付我
恐妨抽板揖公卿
　　書天源河上友人壁
春色撩人不奈渠紅塵無處可飛鳬懸知桃李付流水
來看垂楊十萬株
　　次韻答陳考城
袖裏楞伽非世書了知乾沒未殊途㑹攜他日已漫刺
歸謁南山五大夫
　　冬日書謝氏園壁
瓦缶藏春土脉乾嫣香已謝菊花團履聲遶盡欄干曲
肅肅松風作暮寒
　　送同舎葛茂逺還浙東二首
豈無强醉楊司業固有無錢鄭廣文三請未能勤問道
一歸今日願從君
隋河東下一千里僮僕未知行李勞聞道起苗今結子
為君飽食賦離騷
　　趙元違婦孕不育後數日其猶子生一女子二子
　　皆有戚戚之色戯作此詩開之
十年不見陳驚坐二子相逢心亦可高帝子孫果隆準
杜陵先生豈欺我甘陵夫子孕不育世無元化操五毒
乳醫袖手輙寤生不藥而喜神所福君家阿濟(王湛/之姪)頥
未髯頗恨生子不生男人間乆乏古烈女世上多歎吾
兒凡應當有子問賢否弄璋弄瓦詩人口木蘭買馬替
爺征班超嗣兄成漢表人生得此二子者安用癡兒閙
昏曉况君各自富春秋有女如玉方好逑必欲商瞿有
男子殷勤更問東家丘
　　送彭淵才如北都
武學如水馬盡日忙不進結交有神竒所得盡豪俊十
年困三舎萬事劉兩鬢風流半零落吾道或拘窘彭侯
南方來超妙(一作/意象)有逺韻落落澗壑姿倒屣解吾慍胸
中幾年讀正朔謹堯舜盤盂百家伎鉤致得幽藴(一作/初手)
(探其/藴)夜半一商略氣與山嶽峻方君及衞霍自是老行
陣崢嶸濟時術百未一見信自言窮達機黙與寒暑運
功名蓋(一作/或)偶然未暇以身徇偉哉君子勇一語破幽
憤何時燈火底懐抱為吾盡
　　賦王立之家四梅
化工轡六龍風雷與推軌談笑却氷雪咄嗟辨桃李紛
紛西園英轉眄即塡委獨餘四種梅氷玉自標置豈争
滕薛長未與管晏比微風挽寒條草木競披靡蠟梅異
(一作/妙)天質芳香輩(一作/乾)蘭芷(蠟梅正如蠟為之樹絶/不類梅其香正如蘭)多
葉美無度勝韻洗貪鄙紅梅拂(一作/傅)曉粧深淺自有體
單白亦閒淡冷艷照流水初如王謝郎雍容各簪履出
處豈皆同一一竟可喜此花固不凡俗眼自多眯栽培
或一遇得此輙遺彼君家獨兼有班壓萬紅紫况當春
社前朝暾媚(一作/麗)窗几我無筆五色為此了衆美安得
九轉丹暫起萊陽吏
　　寄曽伯容
豈是從前蹤跡疎三年不送一行書襄山倘有陪鄰地
為問洲中種木奴
　　虞姬墓
風悲月黒楚歌聞泣下虞兮夜未分千騎星飛向前死
不知誰為閉荒墳
　　用海印和尚韻和吳提刑逰山頌
白崖老將臥遥岑苗裔分明祖少林遂有樂天來問道
不妨黄蘗為傳心繩牀斜月坐秋晚石銚寒泉語夜深
一枕竹風清未晚堂堂魚鼓現觀音
　　答惇上人二首
因君掩我强題詩却憶當年夢裏時不識江南好風景
採蘋人唱鷓鴣辭
少矜平子四愁詩晚學趙州十二時千里故人不解事
書來猶記竹枝辭
　　雨中同無求逰龜山勝相觀丈六金銅像歴諸小
　　刹無求作詩紀事次其韻三首
細雨無烟晝不開杖藜同訪古如來聲求色見無非道
舉似時人一任猜
芒鞋印雨渉泥行誰是官人誰是僧我已無心慕支遁
君今寕復愧孫登
剥啄敲門驚隙塵開門隨處得清新獨憐桂子花開處
不見題詩病道人
　　次韻劉無言遊法雲寺
磨蟻迭左右鐵炭互俯仰歲月如牧馬快驟脫羈鞅方
希草𤣥雄未羡畫眉敞劉侯啟予者險韻冩勝賞讀之
令人醒居然見圖像我昔從此遊僧梵薦肸蠁撞鐘鳴
木鯉破我顛倒想百年能幾許萬事苦鞅掌喪身聲利
場齒角代犀象前輩曉星散後生春水長君看門外轍
盛氣日来徃道人初不省禪寂異霄壤提琴冩我歎中
夜發哀響
　　龜山戯贈諧文章
水母潭邉窣堵波下頭有箇老禪和蒲鞋舊(一作/異)日曽
供母寳夀平生不渡河衣鉢三千舊風景(一作/祗夜)形模十
二古頭陀是凡是聖人休問門外寒松巻薜蘿
　　次韻答曽仲成二首
曽侯果勝流折節事膏火年來何轉窮正以工詩坐可
憐哭鬼句不救采薇餓平生九品禄團團螘旋磨歸來
卜我鄰歩屧得相過劇談到理窟我義危欲堕世人富
貴忙此樂渠不那春山正可尋我行公亦可
我老不能世百念乆灰冷偶隨出山雲托跡暫人境偕
問交遊人出處各形影其或李廣竒其或衛青幸如公
不世才跬歩可臺省何為賦歸來欲近沃洲嶺夜半哦
公詩月寒心怲怲
　　次韻應銓詩
誰飬山中雲館我雲中宇山深雪常潤出戸須芒屨可
憐雲中人過我一飯去
　　和劉仲高過虎溪絶句
先生自得遊山體竹杖芒鞵手自提莫問山僧山裏路
曽侯谿是舊時谿
　　百舌
多能百舌弄春晴解作春風百鳥聲獨立高林千尺上
黄鸝無數不能鳴
　　長老欲敲去竹枝透風作凉以頌上之
寒梢展盡玉玲瓏細葉斜枝翠幾重何必敲開損高節
此君元自有清風
　　用韻自詠倚松一首
庵外無人誰過前老松千丈獨參天煮茶春水漸過膝
却虎短牆纔及肩已退晚雲歸浩浩未分芽菊競鮮鮮
客來問我何時住笑指松枝數歲年(凡木惟松枝一歲/則長一層歴歴可)
(數/)
　
　
　
　
　
　
　
　
　
　
　
　
　
　
　兩宋名賢小集巻一百十一
欽定四庫全書
　兩宋名賢小集巻一百十二
　　　　　　　　　　　　宋　陳　思　編
　　　　　　　　　　　　元　陳世隆　補
　倚松老人詩集下
　　次韻鑑碧軒
當軒方鑑碧溶溶無事道人居此中弟子來參洗缽話
朋遊舊識釣魚翁一奩深渌桃花雨數尺寒漪竹葉風
箇處好懐誰共委俯看飛鳥過晴空
　　上苑謙叔左丞求退
老驥伏櫪志千里烈士暮年心不已不用悲歌擊唾壺
尚挾平戎獻天子書成未上忽自悟便逐道人林莽去
年來着脚古道場疾病魔人無屏處不遇我公如古人
零落離披作風絮我公德量大如海太平天子待眞宰
乞身莫待我公行早向千峰萬峰外
　　送荘季裕宣教
莊侯目如巖下電墮淚碑旁始相見松間經行倚松語
袖有普賢眞行願(季裕以行願品作小/牓袖之隨處散貼)春風昨夜忽言
别楚兒把耒耕殘雪野人無以贈吾行山杏溪桃為君
說
　　韓升之主簿惠示㐮陽雜咏詩淳深高古吟諷不
　　置輙用醉後書懐贈彦履韻以釋其意
刮磨習氣如洗爵惟餘好古情未薄向來詩軸入松門
便對屠門先大嚼吾儕事業如石田筆墨魔人妨夜眠
如公萬巻暗不吐使者旁午誰見憐方今神武拓疆土
超擢賢才固其所莫歎簿書官禄微黄鍾大吕生一黍
　　次韻卿山主梅花
歲事功成雪洗塵化工着意製清新遂教天下無雙色
來作人間第一春未許(一作/辨)調羮傅巖老聊從(一作/憑)牽
興杜陵人遥知月下遶千匝桃李成蹊未是頻
　　王通判雪中來訪以頌謝之
料峭嚴風雪滿山駞裘絮帽叩松關知公不減王子敬
乘興何妨見戴還
　　次韻關子開
我初詿誤背簪纓君亦前生失念僧得意那知蟻旋磨
及身方悟䑕侵藤髙才自合參廊廟朽質聊須活斗升
已破小團盟異日速來相就鑿春氷
　　用前韻答吕無求
聰明彊健不聾丞時出高言欲作僧客至解衣揮玉麈
詩成落筆掃溪藤園如靖節不難去座比維摩豈易升
退食略無聲色累自磨煤麝冩陽氷
　　青原臺詩(為錢大任/宣教作)
五馬胸中足丘壑駐車決遣有餘樂自言新廣青原臺
不減滕王舊江閣滕王閣上當年路靜中懐抱時來去
聞說青原比像間表裏江山便知處使車時此攜佳賓
與人同樂不同羣倚欄自得新詩句矯首長懐古道人
青原親見曹溪祖渠有兒孫住山谷問公何處見青原
杳杳飛鴻掠雲去(來書云此臺大略似滕王閣臺在廬/陵望青原諸山青原即恩禅師道場)
　　豫章寳智上人持高子詩求和
我客飛來峰一室聊自適關門不敢開怒風退六鷁敲
門者為誰起我正禅寂稻麻竹葦中見此一英特手攜
高子句按譜恣逰歴高子我舊遊伉俠不易得憶昔京
城隅王郎古道直當時㑹今地爛漫存轍蹟翳君入社
晚感事一嗟惜安待賦歸堂尋盟合琮璧
　　潤屋軒詩
層崖如立壁秀潤初欲溜下有癯道人異時妙基構為
山不為屋豈待吉日戊軒成玉滿家不減朱門富松篁
既崔錯雲霧亦臻凑霜威入松骨古滑咽泉竇谷風巻
簷囘浩蕩金石奏騷騷烏夜啼鼎鼎雉朝雊時於藤蘿
中便㨗一猿透客来坐胡牀紙帳巻輕皺兒童敬杖屨
文史當爼豆微薰出小鼎長缾上虚甃此樂師(一作/君)有
餘何為尚奔走記我識師(一作/君)初昂昂野鶴瘦風姿入
清古氣象脫凡陋我遊山海間未獲一角獸如師能(一/作)
(君/亦)幾何不落餘子後師(一作/君)如佳少年氣出萬夫右平
生千鈞弩要以一手彀雖未鬚眉蒼典刑已可候汲深
非短綆善舞属長袖願君浚其源故道或可復功成歸
北軒趺坐了昏晝
　　待不愚入山未至
天寒歲暮山骨冷一枝兩枝梅半開酌泉煮茗湯欲竭
彌天道人猶未来
　　江上
秋江渺渺秋風急蘆花不飛露獨濕江頭倚杖不逢人
鷺鷥飛上漁舟立
　　送張師哲秀才出山
己向塵籠透此身來尋擊竹悟人心人眠雲未出山去
溪月松風可負君
　　過漢東
野菊秋深滿意黄一川禾黍擁人香懸知歲樂農無事
已見茅簷壓酒嘗
　　次韻吕居仁送李商老兼簡李去言兄弟諸同參
　　五首
歲月如翻江學道若農務道人競寸晷政以生死故耽
耽鷺闖池落落鶴警露瞥然忽(一作/或)中的優曇濯泥汚
何當(一作/須)一鼔作姑置管城兔
開門對南山萬物盡昭告自是君不領豈是君不好諸
人如驥子矯首萬里道援琴欲冩之促軫不能操請子
亦(一作/試)停手趺坐西南奥
同參如用兵各出不㑹期一將夜破敵諸将或未知如
何衞霍材局趣窺短籬軍儲有糧數歲月未易支惟兵
不可宿早寄入塞詩
角巾拂弹棊(一作累丸/承秋蜩)運斤斵蠅翼當時未得妙豈暇
日入息譬如河漫流難以一簣塞飲食男女間嬉笑中
盗賊要須了(一作/理)其原及此未曛黒
李氏澤北海(李公擇/兒孫也)富此明月珠諸郎皆可人共出堯
舜途之子見我時抱負勤(一作/煩)髯奴江頭一再見凛凛
氣百夫贈(一作/餞)子伊字門不類城旦書
　　次韻靈隱小軒
小軒容膝趣清深只有溪風夜月侵絡石靜移春後蔓
凌霄危露雨中心松窗舊草秋蛇帖棐几誰賡雪子吟
他日幽人問佳致茂林修竹似山隂
　　閱舊詩軸見夏均父和晁之道次其韻寄伯容仲
　　成均父諸友
往者少年日所慕韓伯休渉世更百難得交多勝流當
回時俗駕喘汗困萬牛晚看故曹耦半逝半乃侯侯者
朱其輪逝者臥荒丘荒丘不足悲朱輪或可羞翻然乃
自悟庶幾桑榆收朋儕競挽止一徃只掉頭我豈築室
愚喋喋于道謀向来漢上行懸知計未優重念佛祖心
獨往恐不酬細㸔叢林敝百孔如破裘出有造請惡入
懐薪木憂雖云學道輩坦途多不由欲我獨挽之難成
推陸舟歸來擁白雲草茅有前修誓不出山去三更林
莽秋寄聲二三友興来過我不
　　次韻李由義見贈之什兼簡若谷居仁
行年本數竒閱世復癡絶巉然寒餓表但未朋友缺晚
得二三子楚楚著行列家學有師法保身盡明哲堂皇
建鐘磬戸牖照玉雪白晳采蘭手未負如意鐵由來石
中璞不在苦分别當時偶一見頓使我心恱道喪古人
逺君子或降節狐裘倘羔袖豈待跖與桀若人苟相乆
可以輔衰拙歡喜奏微吟聊嗣登歌闋
　　次韻劉時可將赴宣州幕
我客汴之濵夢寐大刀頭幸逢劉伯倫衣冠少其流胡
牀白羽扇語稳氣不浮異時果下馬髣髴遍九州每思
張翰鱸為登王粲樓食貧節益苦異哉居拙謀宣州雖
多賢禄仕恐未優長女嫁及時大兒婚可求長才不自
獻澹與衆人儔君其吏隱歟吾亦滄海遊
　　次韻謝公定時夏均父招諸客泛舟逰百花洲
好事屢載酒扁舟每乗興况當秋氣清開我心若鏡風
漪蹙寒緑日榦卜修影却從蒼翠中羡彼各飛泳翺翔
數仭翼白小一寸命微物有至樂此理須自領君侯靜
無譁敢以一言請人生百年爾飛電作光景試㸔楹間
懸俯仰歲月永堂堂寇萊公祀事薦時餅吾徒豈不老
啖蔗入佳境况兹詩酒習已自破清淨聊須明月來褰
裳踏歸艇
　　雨小霽登南寺閣
登樓望四垂縮縮雨小休老木藤蔓活古殿金碧流浮
雲捲豈盡落日不可留無人相與語鸜鵒漫啾啾
　　送印大師參靈峰卿老
四海無家一道人雲山未肯便安身冷泉亭畔腰包去
芝草峯邉更問津
　　乞石菖蒲
香緑茸茸一寸根清泉白石共寒温道人好事能分我
留取斕斑舊蘚㾗
　　送通上人為長蘆行乞
白蘋風作蓼花秋萬頃寒濤巻底流八百道人禪定起
送君持缽上行舟
　　偶成
松下柴門閉緑苔只有蝴蝶雙飛來蜜蜂兩股大如繭
應是前山花已開
　　捫蝨新籬
甕牖近山巔人言闞短垣聊須安虎落未免伐龍孫留
路依松罅埋椿避石根從今有來客道得始開門
　　和不愚兄
四海歸來坐太平莫令華雨惱空生歸雲無事朝猶巻
老馬休心夜不鳴勝處林泉九節杖閒中日月二升鐺
曉來乞火打庵戸想見春風一夢驚
　　次韻競上人
好處從来自不傳少時喜樂似初禅為山何止不成簣
掘井于今未及泉自了一身同昨夢頓麾萬事付蒼烟
因師聊作逢場戯老馬為駒不受鞭
　　示衆看花
尚有餘春可盡歡何須終日遶䦨干倚松庵畔見春後
人間春色不須看
　　訪韜光庵主不遇
紫蕨伸拳筍破梢栁花飛盡緑隂交道人閉戸不知處
黄栗留鳴鵲在巢
　　吕無求以詩堅同舟為嵩山之約次韻報之
我窮走四方瑣瑣知交態吕卿晚定交槁質賴沾溉筆
端有神竒胸次無疆界平生書畫船往往出光怪我非
張孝廉招呼許同載顧我念嵩洛如痞思一噫况非西
北㠶一枕千里快便當謀吉日恐負遊山債(一云少室/非庾嶺肯)
(負衣缽債注云無求嘗許以/懐禅衲衣見供故因以堅之)
　
　
　
　
　
　兩宋名賢小集巻一百十二
欽定四庫全書
　兩宋名賢小集卷一百十三
　　　　　　　　　　　　宋　陳　思　編
　　　　　　　　　　　　元　陳世隆　補
　鄱陽集
　彭汝礪字器資饒州鄱陽人治平二年舉進士第一
　累遷監察御史裏行首陳十事指擿利害多人所難
　言者元豐初以館閣校勘為江西轉運判官數上疏
　論事元祐二年超為起居舎人權兵刑二部侍郎進
　權吏部尚書以寳文閣直學士知成都府未行又降
　待制知江州至郡數月以病去卒年五十四
　　瓦鼔(自新建令/仲文得之)
客逰南昌歸歸我四瓦鼔渾完甄冶工質樸棑罌甒觸
之散遺聲往往中商羽聲來殆天得不用詢有瞽野心
愛不徹取之置林宇竹梢奏清風似喜佳物伍岸巾䇿
笻枝共爾蠲毒暑世浮見此拙坐覺幽興聚丹楹惜異
時蕢桴想淳古君年比余少能亦珍此否
　　雪夜飲分題得雪字
顛風夜號花木折平明堦前三尺雪誰家羌笛落早梅
中夜南樓對明月苦寒厭厭祗夜飲朔風吹人毛髪縮
公才奔放欲萬里應恨低囘受羈紲一巢安稳身自在
生涯卻羡鳴鳩拙人生值遇行樂耳世事悠悠無可說
偶有名酒須盡歡醉後嗚嗚呼耳熱君不見戍卒征南
凱未旋戎衣雖厚冷如鐵
　　寄友人
漢上近多雨江頭應好風想君當此際掛席隨孤鴻翔
龍壓大浪畫鷁凌長空男子四方志生時射桑蓬爾来
何遲遲吾憂秪忡忡安得百頃田稍鄰五老峯早賦歸
去來同為採芝翁
　　讀史
婁敬脫輓輅獨建金城安韓信出羈旅遽上將軍壇謀
出萬乘驚名飛百夫歎丈夫松桂姿直氣虹霓蟠得時
樹功業未謝婁與韓
　　次韻堯民同年
飛雪鱠長鯨浮蛆潑新酒故人不我過絶壁頻囘首北
崗無斷絶參錯分燕豆觸目事漸新愴懐治平舊龍飛
第一牓四百如蘭友勁氣沮金石髙文爛星斗我衰也
乆矣彫落幾無有未去真厚顔欲歸猶掣肘盤根發餘
刃想見敏㨗手江湖被郛郭雲霧生戸牖顧瞻良集易
歎息幽期後吟到詩輙成吾窮乆箝口
　　答同舎游凝池
仙宫神靈之所宅樓閣倚天一千尺先生好逰猶挾册
藜莧不慙吾鼎食凝祥池頭三月春腰金騎狨多貴人
天邉五嶽烟霞闇海上三山雨露新蛺蝶能飛燕能舞
鳳凰在雲鴻在渚仙人參鸞入雲霧寂寂不聞青鳥語
洞天落晚日沈沈漁舟縹緲桃源深紅玉坐㸔花着子
青雲行見葉成隂疾雷怒飛風雨急瘦馬不行歸斾濕
投閒一日須一來歲時變化猶呼吸
　　栽竹
一生正能著幾屐曠達人稱阮遥集何可一日無此君
風流我愛王參軍夏葛冬裘我便足由来世間無可欲
但栽翠竹滿東林我日對之歌且吟
　　送頴叔帥臨洮
風如疾雷雹如芋積雪如丘擁道路蔣侯車馳挽不住
見說西人復嘯聚目視隂山欲飛去蒋侯文如江海注
一決萬里無盡處筆落在紙成雲霧氣吞雲夢八九數
力轉丘山縳螭虎終日笑言公不怒三軍號令成樽爼
夏虜膽落汗流泝邉人乃至歌五袴昔聞禁中得頗牧
今見南陽稱召杜前席宣室疑已暮勒功燕然無可慕
歸来徧作人間雨杕杜吾當為君賦
　　彦衡約飲湖亭行不及赴
主人欲畱客其意良已厚行子念于役奔命唯恐後張
帆半夜起撇若驚蓬走盈盈水中蓮鬱鬱堤上栁相别
不相見已行更囘首人生如朝露理固無可乆可為惟
有徳萬一或不朽行也死後已庶猶無大咎君恩不勝
報聊一報我友
　　行西城
我將行西城曲指計日月汝來今幾時已卜錢塘别我
衰况多病苒苒髻已雪安能乆去汝漫自投羈紲田園
苟可飯聲利非吾屑與汝歸去來相㸔至耆耋蒼茫尚
無涘空復愁如結
　　漢上謁劉執中
塵土能汚人有如衣匪澣驅車出闉闍縱目盡江漢漁
舟泛青雲瀟灑鴈為伴蘆花如飛雪時逐風散漫可憐
獨清人憔悴行澤畔
　　菊苗
重陽黄菊花零落殆無有㣲陽動淵泉嫩葉出枯朽青
青好顔色寂寂霜雪後物理如轉環人生豈能乆
　　採葵
古人採薇蕨我亦愛斯葵能隨朝陽傾不為秋露萎烹
調戒中厨聊以燕母慈拔根取亷名未愧魯公儀
　　途中和君時
聞君欲脂車輾轉寐不安憂心頑如石百計不可寛鳴
鳩祇在桑歸鴈乃雲端一瞻百歎息强飲終無歡
　　寄君時四章章四句
我脂我車陟彼高岡母也吾懐匪居或忘我帆我舟汎
彼大江母也吾憂食匪或遑我池有魚亦可以羮何必
鮪及魴叔兮其歸哉我田有菽苟可以食何必稻與粱
叔兮其歸哉
　　自吉泛舟入贑
我行欲從車好風苦相招謂言困行役厭此道路遥駸
駸四駱馬終日在岧嶤簿書更追隨精耗髪欲焦乃復
汎栢舟錦幔蘭為橈是時春始和暖風秀陵苕彼栁已
青青彼桃已夭夭王事敢不脩我飲歌且謡彼不知之
者謂我士也驕不知非所知我兹以逍遥
　　遊峴山
去年冬雪少二月春始晴南逰峴首山東下石頭城揉
藍染江水爛錦貼園英幽亭一杯酒不用千載名
　　冬日道中作
夜臥衾裯单不敢嗟體寒晨餐疏食微不敢歎腹饑重
念饑寒民亦有甚我身我心苦嗟吁彼俗當何如
　　長蘆阻風
縱目江南路繫船惟上村長蘆雲作陣高栁石為根浪
逐江風急潮連海水渾雪霜千雨散鉦鼔萬兵屯蒲藻
魚逰處泥沙鳥篆㾗參差鄰畫舫咫尺想空門貝葉有
秘語韋編無近言漫瞻雙去翼空飾兩朱轓好在彌天
釋何如炙輠髠濁清羅酒斚南北㸔風幡敬信無非事
精微詎可論孤忠天未棄尚合辱垂恩
　　沐浴有感
去垢如去邪不欲畱毫分髮不止一沐身不止三熏如
何迷本原浴徳不自勤區區飬樲棘俯仰愧前聞
　　宿金鈎館
絶域三千里窮村五七家雲深無去鴈日暮有棲鴉霧
擁雲垂野霜連月在沙夜長無復寐寂寞聼寒笳
　　惠州
霧暗山千叠氷寒水一涯風高天作雪日晚露迷沙居
士身如夢行人驛是家青燈無意緒㸃㸃自成花
　　和章承議通判來章
近水班荆坐縁山拄杖行雲煙窺勝㮣風雨聼寒聲乆
累維摩病多慙衞玠清波瀾終未息袞袞共勞生
　　雲蓋寺詩
　唐淨圓禪師初自石霜來得乳蘿洞喜之將宅焉初
　至蛇蚖塞路矯然怒視師師以法語告蛇引去既宿
　而斃師為焚之旦視無遺燼有三泉出焉左者黒右
　者清中者白師既築室從者如歸市逮今遂為名刹
舊日蛇蚖穴今時薝蔔林寒泉三井舊高閣五峯深翠
竹娟娟老長松漠漠隂鳳凰池好在誰得老師心
　　道中
湖天冬不雪山地晚多風岸草猶全緑村花或自紅差
池歲聿暮寂寞雨其濛南北隨蓬轉浮生寄寓中
　　内鄉招提寺
淫雨宿蕭寺白雲思楚山病催顔色老淚裛鬢毛斑流
水終何事飛禽倦未還夢歸無别處鷲嶺鳳林關
　　途中早起寄兄弟
為惜庭闈别方驚道路難醉憐山月古病怯野風寒駐
馬詢農耜臨溪問釣竿新詩如有得冩染寄歸翰
　　送巖夫庭佐歸寕
春雨傷行色秋風問後期欲迎黄鳥意更遺白華詩家
塾求吾友親庭寄所思獨吟城壁晚如悟角聲悲
　　接伴太傳離新館其兄迓於途
使者乗軺至將軍走馬迎侏離何所語踴躍不勝情寓
目鴻鴈澤傷心杕杜行天乎非有間我老獨無兄
　　夜泊睦州桐江
一水連銀漢千山擁古城客乘清夜息舟倚碧溪横皓
月危峯影清風細浪聲嘔啞殊俗語惨淡異鄉情
　　余十一月甲申以使來武岡坐茅茨之室逼閭閻
　　之陋無故人往來之樂懐羈旅不足之情於是有
　　遊古山之寺在縣西十五里而山水俊拔深秀亦
　　有可愛者因畱置酒抵暮還驛而作是詩
澹日沙村晚霜晴溪路遥蠻人瞻虎節田父看星軺使
指勤咨問君恩費飬調畏途諳跋渉遺䇿問芻蕘臘近
雲長暝春遲雪未消遠空低幕帟疊嶂露瓊瑶板屋誰
家舎茅簷何處橋梅香浮逺水藤古上重霄細草眠黄
犢巔崖落皂鵰兒童晴出牧婦女晚歸樵椎髻騎吹笛
斑衣行踏謡封疆連五嶺習俗帶三苗狐䑕威溪老豺
狼脫洞驕今當䝉潤澤乆已靜氛妖歌舞隨鄉地耕桑
托聖朝威儀欣用夏姓氏恥稱傜僧至不千里寺名非
一朝小亭浮草莽高閣出岧嶤泉細能沾潤峯危欲動
揺㑹觀禪味足還見講花飄茶汎波無跡香深篆未消
逺遊貪物象乆客厭塵囂子美詩千首淵明醉一瓢儻
来淹白晝輕去恨連宵野色隨行李灘聲逐畫橈舄歸
鳬漠漠旌旋雨蕭蕭淡月生昭曠青燈照寂寥歲時惟
箭激江海秪萍漂洪井連廬阜蒲山近斗杓且從周夢
去莫作楚辭招
　　在合肥幕中有作
幕府開雄盛朋逰望俊髦雙松鬬氷雪一鶚出蓬蒿春
雨吟花蔕秋霜滿蟹螯山川畱翰墨天地入風騷感慨
驚多變㣲生病一號酒巵餘寂淡詩筆惠英豪憂思生
心腑塵埃上鬢毛簿書今日困道路此身勞小雨開濡
滯清飈散鬱陶小亭山可見從此欲登高
　　送劉器之待制知眞定府
時平謀帥重侍從輟名卿龍種三千騎虬髯十萬名紅
蓮王儉幕細栁亞夫營側道諸侯謁還鄉故老迎試詢
三將宅應過五梁城漫樂潭園勝難忘魏闕情守株嗟
我老仗鉞壮公行秪恐非朝夕君王召賈生
　　和春城北
春光未恣看已復見春深水漲千溪緑松低一路隂簿
書淹世態雞黍亂鄉心莫廢清和飲枝頭李可沈
　　和晚北園
天氣非相逼東風已自歸樂遊終少及世事故多違桃
杏春如在溪山暑尚微早期筌楫泛頻縱角觴飛
　　和祖道國門外文淵子至東父餞席上贈别
行李隨長道飄蓬笑賤官望雲瞻白日臨水㸔驚瀾鳥
語如知節花開尚怯寒莫嫌春色淺畱到後園㸔
　　陳師道教授示黄梅詩次韻呈正夫學士
美色絶殊衆暗香時著人齊州終自别不比嶺頭春
可但深宜晚須知巧耐寒北人渾未識秪作棣棠㸔
　　大小沙陀二首
南障古北口北控大沙陀土地稻粱少歲時霜雪多古
来長用武今日許通和豈乏驃姚將君王悟止戈
大小沙陀深没膝車不留蹤馬無跡曲折多途鳥亦惑
自上髙岡認南北大風吹沙成瓦礫頭面瘡痍手皴坼
層氷峩峩霜雪白狼顧鳥行愁覆溺一日不能行一驛
吾聞治生莫如嗇
　　和漢廣席上賦
秀色霜滋重餘香露洽鮮鵠巢靈殻媚蟾窟夜珠圓丹
橘非優貢蟠桃亦浪仙無嗟後林質未至大清天
　　龍泉
秋風入泉野吹散菊花芳萬里無人處千枝秖自香風
流憶彭澤時節念重陽物意雖寥寂能忘酒一觴
　　和君時余未至君時言有羣鵲集
舊重千金諾元為五日期水清氷破玉巖潤石凝脂命
駕不嫌遽舎車空悔遲多慙無道力有往鵲先知
　　和君時弟韻
流火退縮金盛强郊原日夜生寒凉梨垂栗皴橙柚香
田家笑語炊黄粱山水秀澈揺秋光重巖細菊斑斑黄
萬象呈露無遯藏時和歲豐辰亦良脂車與子遊上方
吐論縱横氣軒昂書帙羅列圖畫張睥睨孔孟窺虞唐
偃息道奥縁禪牀苒苒定㸔移星霜
　　遊西山示同志
我少及長從公逰我今老矣公白頭淵明彭澤不歸去
太史周南方滯畱愛山興與精神聚形骸自笑縻珪組
欲騎馬去陟彼砠空羡鴻飛在于渚西山苐一列洞天
别有日月無歲年洪崖已成丹竈藥瑶池每賦白雲篇
嘒嘒蟬噪竹枝露斑斑豹宿巔崖霧伯兮伯兮歸勿遽
人間旱禾須霖雨秋雨辛勤開菊花春風取次生蘭芽
我雖調公不敢易龍駒㑹去超邊沙
　　使北有懐
長年日戯老萊衣不忍此身終日違今日馬頭燕北去
不堪頻望白雲飛白雲汝飛去何許悠悠㑹到江南路
朔風吹淚灑大河直與波瀾競東注
　　皇帝郊祀禮畢詣景靈恭謝次履中學士
黎明駕出告熙成朝野人呼萬歲聲日上天門春意近
雪殘宫瓦曉寒生六龍寵䕶随天仗三爵恩榮醉御觥
德似丘山毫未報白頭知愧不知榮
　　郊丘從駕
今歲郊丘上始躬宿齋初出未央宫百年禮樂星辰爛
萬國衣冠錦繡中精意與天相應接人心如水自流通
聖時好作休成記今日誰為太史公
　　和瑛師
江湖日夜着東流水上乾坤一㸃浮隔浦雲山隨客歩
近村花竹慰人愁同舟自有林宗在結社還須惠逺逰
酒興正酣歸更懶坐看凉月上滄洲
　　送宋文先輩
夫子聲名二十年塵埃歎息欲華顛相如舊有凌雲賦
靖節今無種秫田南國寂寥歸見鴈北風悲壮屢聞蝉
思量世事真如幻合置窮愁頓酒邉
　　萬安道中
上下雞籠牛口灘灘頭濯濯雨聲寒氣蒸曉日雲無際
波漾春風雪未乾落絮竝花浮逺水飛鷗隨鷺度驚湍
扁舟稳泛滄浪逺珍重嚴陵一釣竿
　　嘗約誼父同遊龍泉奔走失期故作是詩奉和原
　　韻
野寺幽幽隠翠嵐山川形埶盡束南吟隨野竹吾懐惬
醉啜溪泉此意堪樂事難兼真可惜登高能賦亦曽諳
遊從欲盡林間勝雨氣渾渾滿古潭
　　送望之郎中提舉舒州靈仙觀
江干逺别幾秋螢汴曲相逢眼更青余志自能同豹變
弋人安得望鴻冥風流緑蟻千鍾酒香火黄庭一巻經
秪恐諸公還薦鶚未容輕去老巖扃
　　山林
鶴瘦松枯不自禁窮愁千緒欲相侵山林誰識謝公意
風月獨髙梁甫吟行視水㾗嗟不息靜㸔雲影愛無心
懶隨塵土趨時態欲就絲桐丐古音
　　暮雨
暮雨忽隨江上舟寒風髣髴轉清秋興隨烟月成千首
醉忤鶯花長四愁不繫可憐波上月忘機應喜海邉鷗
一聲畫角吹魂夢散落淮天曉未收
　　和張侍讀總翠亭
城隅東北起危亭卧棟飛簷控地形萬井不藏平野緑
一湖纔見逺山青春歸别圃低華幄雨歇寒蕪露翠屛
日暮登臨望樓闕誤隨飛鳥下南溟
　　㑹仙洞
大松十里建旌旗曉日朝霞五色衣幽谷静聞猿一嘯
白雲時見鶴雙飛花開洞府春長在人㑹瀛洲夜未歸
家近武陵時入夢詩成更憶故人薇
　　簡王大丞
我㸔繁劇頻搔首君賦才名亦異常尚有閒襟尋水石
更當佳句夢池塘松苖自合分高下鳬鶴天教有短長
徐上青雲猶未晚可無音問及滄浪
　　題醉心亭
紅塵萬里困征鞍喜向幽亭一倚欄日夜水聲趨澗曲
西南山色上雲端窗横古木秋容老檻逼蒼崖雨氣寒
搜盡肺腸吟不就欲君親置畫圖㸔
　　寄臧渾
二月驅車出宋都轉頭即是十年餘可憐老大猶為客
莫怪尋常不作書蠟屐阮孚人不㑹鱸魚張翰子何如
寄聲莫汚青峯地留與先生作隠居
　　至雄州寄諸弟并呈諸友
馬頭今日過中都到得雄州更有書道路莫嗔音問少
天寒沙漠鴈全疎
　　和國信子育元韻
雪餘稅馬立孱顔望盡南垂北際山一段黄雲凝不散
野人說是瓦橋關
　　二月已亥曉出成祀高禖
淡雲斜日曉昏昏風物遲逥認故園竹葉宻藏林下寺
桃花低映水邉村
塵沙騎馬聼流溪淡薄春風却似秋坐憶洞庭波萬頃
灘聲常在釣魚舟
塵土㝠㝠二月風寥寥天外有歸鴻松隂想見芝山路
隔浦溪花岸㟁紅
　　景繁見和再用前韻馳寄
魚飛鯨躍出波瀾獨立蓬萊縹緲間㑹有清詩寄蘆竹
能無歸夢到溪山
　　和執中及謝檢法
三年不見洛陽花今日襄陽看轉嘉奔走簿書長似夢
不知春已滿人家
　　北風
北望南淮雲更遮别離方覺路為賖深林青杏還争熟
淺水紅蓮亦自花
　　泊真州新河亭
鬢毛垂雪欲毶毶道路風波老不堪繫䌫短亭聊自慰
青山數㸃見江南
　　蘆花
風起蘆花散雪紛紛故着枯槎曉日曚曨照處十分認
作梅花
　　沙栁
沙陀秖見塵土栁色如逢故人憶着千條萬葉金明馳
道青春
　　擬田園樂二首
買田何須近郭作屋却要依山青松共我終始白鳥隨
人往還
山色依雲闇淡溪聲潄玉玲瓏孤笛醉吹明月扁舟卧
釣秋風
　　山村即事
莫笑農家老酒尊豐年留客足雞豚山重水複疑無路
栁暗花明又一村
　　過虎北口
雪餘天色更清明野店忽聞雞一聲地里山川從禹畫
人情風俗近燕京漁陽父老常流涕燕頷将軍孰請纓
容覆不分南與北方知聖徳與天平
　　燕姬
有女夭夭稱細娘真珠絡臂面塗黄南人見怪疑為瘴
墨吏矜誇是佛装(按西神脞說燕俗婦人有顔色者/目為細娘面塗黄者謂為佛装)
　　巢燕初至
一雙掠水燕来初萬㸃飛花社雨餘辛苦成來君莫破
從來吾亦愛吾廬
　
　
　
　
　
　
　
　
　兩宋名賢小集卷一百十三
欽定四庫全書
　兩宋名賢小集卷一百十四
　　　　　　　　　　　　宋　陳　思　編
　　　　　　　　　　　　元　陳世隆　補
　東湖居士集
　徐俯字師川洪州分寧人以父禧死事授通直郎紹
　興初賜進士出身累官端明殿學士簽書樞宻院事
　權參知政事有東湖集
　　題顔魯公畫像
公生開元間壯及天寳亂捐軀范陽兵竟死蔡州叛其
賢似魏徴天下非貞觀四帝數十年一身逢百難少時
讀書史此事心已斷老來鬢髪衰慨歎功名晚嗟哉忠
義徒㨗去不可緩初無當年悲只令後世歎一朝絶霖
雨南畝常亢旱小人計雖得斯民盖塗炭長歌永君節
千載勇夫愞敬書子張紳庶幾古人半
　　滕王閣
一日逢王造千年與客遊雲邉梅嶺出坐上贛江流日
落迴飛鳥烟深失釣舟蟬聲枯栁外天地晚風秋
雲氣浮髙棟波瀾遶古城雨餘山更碧葉下水逾清燕
語留秋色鴉聲落晚晴昔王歌舞地㠶急見山行
　　同曽戶部吳縣尉張秀才北山僧房尋梅令客對
　　棋
處處已收南畝稻閒閒還看北山梅累觴聊爾酡顔在
對局怡然笑口開掃徑似知佳客至杖藜惟可數君來
移松種樹鄱陽老章貢風㠶嵗一迴
　　庭中梅花正開用舊韻貽端伯
羌笛何勞塞北吹江南何處不寒梅千秋寂寂無人看
獨樹亭亭對客開偏為咨嗟惟爾念是誰移種待君來
縱留一曲安能唱恰似朝歌墨子迴
　　戊午山間對雪
雪中出去雪邉行屋下吹來屋上平積得重重那許重
飛來片片又何輕簷間日暖重為雨林下風吹再落晴
表裏江山應更好溪山已復不勝清
　　詠史
楚漢分爭辨士憂東歸那復割鴻溝鄭君立義不名藉
項伯胡顔肯姓劉
　　游潛峯二首
昔年會稽探尚書探得六甲開山圖載之潛南天柱山
上侵霄漢下淵泉真人秘語世不傳但見絶頂䝉雲烟
漢武射蛟浮九江舳艫千里來樅陽築壇祈仙瞻杳茫
茂陵檜柱空青蒼石牛一臥叱不起白鹿還歸深洞裏
二月靈鶴有來時洞口桃花泛流水
久留舒子國慣作北門遊山逺三峯出溪長二水流
　　明皇夜游圖
歌吹開元曲鉛華天寳粧苑風翠袖冷宫露赭袍光閨
闥連閶闔驊騮從驌驦千門還欲曉九陌乍聞香
　　李賀晚歸圖
近代推名畫諸君作薦書皇都開藝學博士是新除高
栁長安道亂雲昌谷居丹青聊至此僕馬晚歸歟
　　饒守董尚書令畫史繪釋迦出山相及維摩居士
　　使靈山香火之因不斷復恵臘藥數種皆病夫所
　　欲也作此寄之
示病毘耶金粟影出山五祖金仙相神妙通靈顧虎頭
白蓮香火空諸妄臘中發藥補衰朽扶杖清風看花栁
㨗書政用此時來開顔正爾難忘酒韓門弟子更誰如
即今猶有董安于更有承明兩學士與公相對白髭鬚
　　成生山水畫歌
畫水不畫濕畫山不畫堅盈尺之紙數寸管便有江湖
萬里天成生貎古心亦古造化為工筆端取𤣥冬起雷
夏造氷翻手作雲覆手雨嶺外荒山與野水自昔不聞
傳畫史只畫瀟湘與洞庭于今却在兵戈裏翠峯碧嶂
鬰然來病眼愁心次第開人家浦溆扁舟渡何日真能
到一迴
　　次韻可師題于逢辰畫山水二首
江漢踰千里隂晴自一川故山黄葉下夢境白鷗前巫
峽常雲雨香爐舊紫烟布帆無恙在速上釣魚船
席上浮三楚毫端㑹百川名今大年亞意古恵崇前竟
日對秋色無時散暝烟知君不浪語一眼認歸船
　　單老畫樹石山水歌
老樹筆間生竒石筆下出濃淡高低逺近山隂晴朝暮
烟雲沒漠漠江天杳杳空不勞施力自然中便于沙際
尋歸路却怪霜林葉不紅
　　畫虎行為吉州假守蘇公作
昔日何人畫於菟君家獨有他家無宣城老包骨已朽
紛紛俗子尚讙呼大虎蹲踞小虎戲目光注射百歩外
名畫多聞内府收人間豈惜千金費巉巉岩岩谷中石
老樹穹枝拂秋色銳頭將軍射不得卻挂江南使君壁
林間一嘯四山風麏驚狐號鳥墮空不向南山隨李廣
只愁東海笑黄公憶昔余頑少小時先生教誦荆公詩
只今耆舊無新語賴有廬山病可師
　　再次韻題于生畫豹二首
耽酒豐城客子醉畫山崦人家他日營丘伯仲高名逺
出長沙
彭蠡何限秋鴈此君胷次為家醉裏舉羣飛出著行排
立平沙
　　春日登眺遊寳勝諸寺且觀名畫
䕶法儼神龍諸天擁梵宫樓臺春日麗海岳畫圖雄浦
樹重重緑園花灼灼紅微風吹細雨只在夕陽中
　　次可師韻
五湖出畫師手一葉浮漁父家風裏芙蓉野色雨中鴻
鴈汀沙
　　白鷺洲
金陵與廬陵俱出白鷺洲相望萬里江中同二水流
　　雙廟
開元天寳間袞袞見諸公不聞張與許名在臺省中
　　跋韓子蒼代葛亞卿詩
夏木隂隂欲放船黄鸝啼了落花天十詩盡説人間事
付與風流葛稚川
　　訪鄒道卿故居
履霜頗强徤晨興恣所適兩兒休籃輿呼客同䗶屐危
橋出隘巷慿髙聊物色蒿然但林莽蕪廢長荆棘井灶
那復移江山依舊碧要知千載下懐賢求所歴
　　句
平生功名心夜牕短燈檠
離鸞只説閨中事䑛犢那知母子情(咏慈母溪/)
　
　
　
　
　
　
　兩宋名賢小集卷一百十四
欽定四庫全書
　兩宋名賢小集卷一百十五
　　　　　　　　　　　　宋　陳　思　編
　　　　　　　　　　　　元　陳世隆　補
　玉澗小集
　李彭字商老南康軍建昌人公擇從孫有日渉園集
　　夢訪友生
少年結客長安城妄喜縱酒同章程支離老去一茅屋
枕書卧聞長短更友生相望止百里寒夜寥閴無微聲
夢中乗興輙見戴剡溪聊爾扁舟行覺來蘧蘧一榻上
不用僮僕爭驩迎吹燈弄筆欲書寄忩前白月方亭亭
　　都城元夜
斜陽盡處蕩輕烟輦路東西入管絃五夜好春隨歩暖
一年明月打頭圓香塵掠粉翻羅帶宻炬籠綃鬬玉鈿
人影漸稀花露冷蹋歌吹度曉雲邉
　　翻經臺
五千餘卷在高臺内史翻時蠟屐來夢斷池塘人不見
年年春草緑成堆
　　阻風雨封家市
徃時李成冩驟雨萬里古意毫端聚行人深藏鳥不度
便覺非復鵞溪素龍眠老阮作陽闗北風低草雲埋山
行人客子兩愁絶未信葡萄能解顔兩郎了了解人意
似是畫我封家市戲作新詩排晝睡忽有野雁鳴烟際
　　題吕少馮聴雨堂
碧澗寒侵屋幽雲夜度墻貪看山入座慣聴雨鳴廊苦
乏隂鏗句聊登孺子牀非君無汲引寄傲學潛郎
　　望西山懐駒父
去嵗湖湘賦凛秋聞君江國大刀頭百年㑹靣知幾遇
十事欲言還九休照眼遥岑落懐袖過眉拄杖立汀洲
莫言青山淡吾慮誰料却能生許愁
　　唐明皇夜游圖
開元御極垂衣裳登三咸五陵羲皇白環重譯銀甕出
卜夜遨遊離未央香車鬬風秦與虢羅帕覆鞍真乗黄
赭袍錯落綴北斗歩輦優游含鏤鍚寧王玉笛上霄漢
御路花光爭月光汝陽羯鼓絹㡌稳打徹參旗低建章
太真霑醉玉欹側力士傳呼聲𣺌茫翠釵掛冠紅粉粧
金貂貰酒白靣郎君臣玩狎樂莫比清禁喜聞宫漏長
若令姚宋坐廟堂䄂中諌䟽神揚揚萬里橋邉行幸處
後世龜鑑懐苞桑
　　閻立本醉客圖
酒有何好工作病頗怪此人喜中聖藏身麴蘖勝嵓幽
寄愁天上呼不醒春風吹開玉東西月墮參横斟酌之
吐茵脱㡌有妙理眩朱成碧渾忘歸右相丹青果馳譽
幻藥調成疑笑語便覺微綃古意生似聞醉眠卿可去
半生憂患復蕭條甕中肥遁何須邀一樽桑落對公等
盡解平生藜莧嘲
　　題駒父家江干秋老圖
江風颼飀江水寒蘆洲雁下生微瀾漁翁夫婦不能語
津吏醉倒船着灘其旁病夫坐箕踞持竿萬事那復顧
懸知寧斷嬌兒乳不及㝠鴻及飛鷺
　　魏錬師四松畫軸
四松在澗壑嵗晚乃更竒蕭然如黄綺傲岸不可追誰
将談天口掉舌聊見移由來拂東絹冩此霜雪姿便有
松上雨催我牕間詩翻思斸青𠖇採藥堪扶衰當年丹
青手開闢造化隨既有圮下約子行何後期
　　徐叔明校書篆筆竒古復作丹青為予作漢江暮
　　靄扇材極妙力求鄙句作此以贈
曩時徐騎省篆古逼秦相後來得仍孫毫端溟渤壯能
回頓挫姿丹青生意匠餘酣寫便靣萬里烟莾蒼何許
捕魚郎落日蕩雙槳無勞剪吳松安用買叠嶂真欲老
是間塵境孰非妄憐君俱入妙簡逺復清曠定為造物
嗔覔句聊分謗
　　題訪戴圖
閒庭秋草積滿砌蒼苔深忽向氷紈上聊窺訪戴心雪
月俱皎皎風林互森森縱觀停艫處猶聞擊汰音終年
剡溪曲何嘗返山隂徒言興已盡真妄誰能尋浮生圖
畫耳慷慨為長吟
　
　
　
　
　
　
　
　
　
　
　
　
　兩宋名賢小集卷一百十五
欽定四庫全書
　兩宋名賢小集卷一百十六
　　　　　　　　　　　　宋　陳　思　編
　　　　　　　　　　　　元　陳世隆　補
　西渡詩集上
　洪炎字玉父豫章人徽宗朝官中書舎人與兄朋龜
　父芻駒父弟羽鴻父俱以詩文名時稱四洪
　　己酉嵗十一月二十六日避􁸛至龍潭院十二月
　　十五日作
徑轉橋横水林深寺據山鐘魚告閴寂松竹媚孱顔避
地欣有託依僧成暫閒東歸路不隔片片隴雲還
突兀山椒寺披榛二百年刹從吾祖卜席是里僧傳溪
送無盡水林供不斷烟囊中有餘粒假息且安眠
潭黒蛟龍宅山青虎豹林隠憂何日了淹泊見冬深薄
雪恨還積梅踈冷不禁平生一樽酒衰疾廢孤斟
殺氣纒中土妖徵出泰階架橋凌禹穴投䇿暗秦淮匪
兕歌何苦非熊碩亦乖申胥雖有淚無地寄予懐
宵旰憂雖切咨謀䇿靡長築壇推騎刼假節得糜芳已
矣重江險哀哉古豫章蓬茅今在否矯首恨難忘
　　次韻鄭公實見贈二詩
鄭侯風㮣似虞薫醉飽初疑對苾芬一日君嘗南浦水
六年我踏寳峰雲詩情賦物已聞命山色溪光倘見分
羣盗何曽念王粲相逢聊喜見斯文
百濯生香真寳薫中泠取水挹清芬素娥影落秋宵月
白鶴翎翻春晝雲俗客來依禪客住林花自與雨花分
扶傾不假迂儒力敢倚筆端能綴文
　　寳峰讀駒父壁間詩次其韻
兎迒通一線筍輿度千尋隔林見潭影迎客有鈴音梵
唄出廣殿飛舞來珍禽履此勝絶境一清塵慮心
仲氏趣𤣥逺造詣非尺尋誰云干戈際獲覩金玉音七
日南山霧一鳴幽谷禽依然拂塵壁愁絶見余心
　　次韻公實感寓
求田問舎轉頭空十口無家寄栗蓬失得自憐嬰世網
是非都欲問天公綿綿不解溪邉雨淅淅無情松下風
頼有詩人排悶作且吟佳句任窮通
　　次韻公實雷雨
驚雷勢欲㧞三山急雨聲如倒百川但作竒寒侵客夢
若為一震靜烽烟田園荆楚漫流水河洛干戈今幾年
擬叩九闗牋帝所人非大手筆非椽
　　次韻公實喜晴二首
凍雨連三日春膏過一犁寺橋杯渡水村徑橇行泥燠
若生晹谷寒収豈石犀欲窮洪範理夕室有青藜
持璧還投鵲鎔金恨作犂行吟乗曉日扶杖入春泥碩
學懐文豹終慙秃角犀徒歌無好語野飯只羮藜
　　馮太冲置酒即事用公實韻
故人同客寓蕭寺近清明春亊一尊酒夜闌三尺檠風
流孔北海文字漢西京苦勸加餐飯年來太瘦生
　　山中聞杜䳌
山中二月聞杜䳌百草争芳已消歇緑隂初不待薫風
啼鳥區區自流血北忩移燈已三更南山高林時一聲
言歸汝亦無歸處何用多言傷我情
　　寳峰筍用公實韻
繞寺千株筍高低逐澗丘參差舒鳳尾突兀長猫頭入
鼎資甘脆殘林且罷休㑹須堪小艇裁作海乗浮
　　公實示間字韻詩悵然有感次韻奉和三首
晴暉生燠雨生寒朱夏陽春季孟間斷雁哀猿金馬客
落花流水石門山早知蟻穴成何事欲棹漁舟去不還
昭氏有琴無作止虧成都任一機闗
輟哭人歌行路難畏人無地出人間欣逢北海孫賔石
猶是江南庾子山野草離離隨意緑羣鳬泛泛倦飛還
一川烟草村蘿外何處梯雲叩九闗
此處非燕南趙北我琴無濮上桑間勞生聊作夢中夢
苦語莫酬山復山觸石白雲數峰起照人明月一鈎還
徳星已為荀陳聚紫氣休浮函谷闗(漢末童謡燕南垂/趙北際中央不合)
(大如礪惟有/此間可避世)
　　載酒邀公實同過西園食枇杷與公實同賦即次
　　其韻
有美枇杷子三珍共一時朱櫻梁苑早盧橘蜀都遲載
酒寧辭病窺園似好竒酬君要佳句從古未題詩
　　公實再賦枇杷之什次韻二首
連雲葱蒨外佳樹枇杷林味極東南美恩知雨露深山
夫琢栗玉谷鳥避丸金永日羈棲意兹焉一慰心
􁘜醁尊中酒枇杷雲外林甘飡千顆盡軟語一杯深老
境宜扶杖交情得斷金遺民伐荻去真處即吾心
　　公實作暴雨詩次其韻
民生惟播殖天意在農深一夜盆傾雨千家粒食心知
時占聚蟻催種有鳴禽喜是田間語青青刺水鍼
　　次韻即事二首
自媿山林士來炊蕭寺烟怨驚寄猿寉飛躍任魚鳶咄
咄空中字昏昏醉後眠摛文非孟子何以差狂顛
寄榻逢僧夏登塲喜麥秋一風將浹日四月尚重裘去
矣吁何及歸歟幸少休雨晴寒自戢桂魄更添愁
　　次韻野歩
意行無逺近山徑自横斜烟月生晴嶺風幡接莫霞影
歸巢幕燕聲散宿林鴉屣履相隨處僧垣即是家
　　遊都梁山
風吹古汳口雲滿都梁山執熱厭偪仄幽尋上孱顔清
泉似石乳滴瀝岩竇間乞此一瓢飲為祛千載煩山靈
知我意殷然下層巒散空作急雨抉石出甘寒一酌蕩
齒頰三咽縈肺肝輕軀變滯骨塵鞅思靈闗來當踏雲
至去當御風還再拜謝神休幸汝不我慳
　　四月二十三日晚同太冲表之公實野歩
四山矗矗野田存近是人烟逺是村鳥外踈鐘靈隠寺
花邉流水武陵源有逢即畫原非筆所見皆詩本不言
看挿秧栽欲忘返杖藜徙倚到黄昏
　　野歩
散䇿尋溪偶緩行羈棲愁眼忽雙明非烟幕幕平蕪合
倒影層層逺翠横鷗鷺低飛映山去江湖一諾百金輕
直知己造洞天内身在人間却自驚
　　石門中夏雨寒
五年鐵騎躪中原四月江南尚薄寒入月誰能移太白
來朝我亦見呼韓灌壇風雨行将戢陋巷簞瓢且自寛
紅日再中天地正塗泥不辱漢衣冠
　　次韻即事
端居入夏愁更新不數多愁過一春躡虛難同若士去
取醉但與索郎親朝天幾日車同軌擊地共唱野無人
自許世才非管樂聊将心事比雷陳
　　嘗白酒用麋韻
竹葉榴花久擅塲一尊雲液勝椒漿人惟任逹常中聖
藥自消憂不作狂滿泛氷甆無别色錯斟瓶水有真香
祗應剰醖逡巡酒始耐仙山日月長
　　庚戍嵗六月四日至洪城舊廬無復尺椽悵然感
　　懐用丙午嵗遷居詩韻
南州一炬火我歸無所歸六月下驚湍一葉正復欹空
城何所有城闕雙闔扉遺甿四五輩􁂚眙蟲鳥栖潭潭
大都府灰滅餘空基委重者誰子汝實凡且卑螻蟻輕
民命泥沙損國貲犬狼肆噬嚙毆逐乃其宜胡為使羣
吠如惡草蔓滋哀哉三萬室鍾此百六期故居不可識
将是復疑非階前手種花自憐託根微露草相對泣吟
風作悲詩人言城門火魚禍自靡遺我亦無淚哭且復
一解頥
　　病間和公實飲酒詩
憂毎傷人人亦憂花䝉兩眼雪䝉頭干戈滿地不可觸
蓑笠為家何處浮秋入鳴蟬催暑去酒如凝露與清謀
冩成庾信江南賦更續相如老倦㳺
　　戲和公實感秋對酒
青山愛客長青眼白酒知時泛白雲少日悲歡才一醉
中星寒暑又平分稻粱狼籍餘栖畝雀䑕穿窬自立勲
一葉已驚秋意早映階黄落更紛紛
　　次韻公實七月一日雨感懐二首
平生離俗得閒多素髪驚秋奈老何賔從盤飱唯白石
意行供帳有青蘿御風獨往松三徑踏月空歸雪一蓑
短布單衣窮至骨醉吟不作飯牛歌
日日愁隨萬緒多遣愁不去若愁何文書引睡繙黄卷
福地求生訪緑蘿酒厭銀瓶聊注瓦衣辭錦襖却披蓑
五更風雨作金石助我貫珠商頌歌
　　韋荘蜀程記入嘉陵道上如行青蘿帳中福地記
　　武陵有緑蘿福地與桃花源相接将去寳峯誦老
　　杜更欲投何處賦五言三首
更欲投何處乾坤老病身窮愁但有骨栖泊𣺌無津岩
穴探幽藪人烟隔幾秦驅車上九折回首黯傷神
更欲投何處窮猿不擇林低囬竹樹語惨戚鐘魚心邑
邑出門淚行行渡嶺吟西江如此吸在處海潮音
更欲投何處仙山不可窺欲尋吳許跡黙與綺園期裹
飯隨妻子清秋問路岐神真有汲引逸駕或容追
　　奕棋絶句二首
新秋遣悶只圍棊病不銜盃亦廢詩對局蕭然兩無語
箇中君子有爭時
鷺落寒江鵶㸃汀晴忩飛雹擊槃聲方圓動靜隨機見
清簟踈簾眼倍明
　　又
白日惟銷一局棊攬碁還誦李侯詩傍觀不作千年計
㑹有局成柯爛時
棊局醒心過博局棋聲娛耳勝琴聲少年此戯殊不惡
坐隠時聞夜逹明
　　再賦奕棊五言八句五首
荆璞玉為子井文楸作枰有求惟别墅不喜得宣城跕
跕飛鳶渡丁丁伐木聲破愁逢一咲無地着虧成
祗園三日雨碧澗一枰秋試問酒中趣何如林下幽從
它着虎口尋我鎮神頭惟悟爭先法當機與手謀
不作丹朱戯難禁清晝長敢言白玉局聊取紫羅嚢角
道空傳記乗除自有方兒童争畫紙漫學老夫狂
眉山非快手奕勝亦欣然變態一翻覆幾微繫後先陶
公慮太過雪女慧堪憐張弛誠吾道斯文許爾賢
凝神迷逺躅致一有全功皎皎婦姑月𠖇𠖇鴻鵠風置
君愚寗子議樂哂温公誰謂商山老飄然到橘中
　　越王山二首
朝登萬仞岡夕宿雲霞間越王昔何時稅駕宅此山山
顛有石室險絶未可攀烟樹相映帯尚想颷輪還文吳
二仙子騰趠跨兩班俯仰五百秋下視悲人寰王室久
蕩析世路方孔艱我尋真人居荷鋤支蓬菅林泉依福
地樵汲闖靈闗庶以逺兵革返兹後死顔
越王名兹山無復車馬跡絶頂有佳處軒然大盤石靈
洞閟其中神池蕩其側雲氣朝夕生合散一瞬息吾聞
王子搜隠遯辭越國玉輿去不返丹丘鏁荆棘二仙去
季世故老猶記識遺蹤落人間不稽傳寳墨我睎伯夷
清願作老𥅆役脱身埃壒外捄暍望三益
　　嶺雲
吾居半山上繞屋猶峻嶺舉頭即見之坐卧作牆屏忽
復不可求澒洞雲萬頃初疑岸谷變身不踐人境俄頃
如故常突兀在屋頂隠見須㬰間變態莫記省烟霞成
痼疾終日常炯炯早閱金丹訣未辨卜竈井世亂一丘
壑斯志或可逞鳴猿落空岩翥寉颺晴影石泉漱芳潤
草木皆秀整洞天有歸路來往心已領
　　從寳峰長老惟足求猫頭筍
不識猫頭筍還思馬祖山庭蘭生舊茁綳錦換新斑藴
玉爭懐寳登盤想飫餐分甘須劖劚逺助一瓢簞
　　食榧子
若(一作/石)榴資彭糧榧實伐彭兵三彭穴身中各以尸自
名伺隙殘所託睢盱為已榮仙山無凡木榧林髙且清
八月實累纍斗量亦嚢盛盈盤得恣食不與汝糧并嗟
汝小黠爾安所逃汝生蚤讀黄老書五牙潄琅英雖微
玉山果知汝乆已行喪亂食不足長飢病所嬰蟠桃未
能致橡栗庶可營作詩頌子榧期子以主盟
　　十月十五日山中下視雲氣自山間岀已而彌漫
　　咫尺不辨岩谷戯成五言一首
一嵗下元日千山小雪天雲層生逺壑雨拚割平川放
牧虚横吹樵蘇樂靜眠遥知載酒客無路到齋前
　　十月十六日
雲氣依然合山蹊舊不通虀塩猶可問牢酪頓能空細
檻泉聲外踈籬犬吠中無人披宿霧採藥過龎公
　　南城鄧氏亭
小麥青青傷一曲江南千里傷春目旴母江頭喚渡人
遥指麻源第三谷裹鹽包飯各怱怱回首烟霞樓觀中
詩成更着羊何和猶是前身内史公
　
　
　兩宋名賢小集卷一百十六
欽定四庫全書
　兩宋名賢小集卷一百十七
　　　　　　　　　　　　宋　陳　思　編
　　　　　　　　　　　　元　陳世隆　補
　西渡詩集下
　　遊麻姑山仙都觀
浥露出南郭遵塗盼西嶺幽尋不憚逺陟巘造殊境懸
瀑㵼天路髙齋跨參井麻姑固神人上下凌倒景逸駕
不容迫遺蹤博塵影仙壇獨巋然蘚蝕此山頂古屋鳴
鵂鶹汙池育蛙黽葛顔有異聞源委渺難省空餘豐碑
字欻若猊驥騁永言賞心遇所樂塵務屏濯纓欲自孔
斵鼻還思郢安得斯人徒置論挈裘領聖真豈逺而炯
炯金在鑛九淵孕眀月七返悶神鼎至道如可求汲深
碩修綆
　　静思院上元日二首
麻姑山換越王山憶昨下元今上元老去休驚長客寓
春來不擬問田園畏途豺虎中原近挾日風雲四海昏
夢遶瀟湘無落處憑誰楚些與招魂
欲趨嚴蹕萬重山且酌清尊慶改元穡事何時銷劍㦸
賢書不用到丘園傷心華屋燈如晝觸眼荒塗犬吠昏
今日江東須管仲可憐窮􁸛尚遊魂
　　雲溪院
水竹依山住烟霞並舎分愁添中夜雨冷浸一溪雲滿
目千戈地闗心鳥獸羣歸塗如可問猛犬莫狺狺
　　二月十二日偶成
金谿東行二十里髙即登山下臨水亂山中斷水横流
水際招提對山起丹青像設半泥塗野僧一飯無鐘魚
散䇿閒尋筍蕨芽宻林時逢桃李花
　　信州逢寒食
客行寒食路春晚上饒城野寺鳥鳥樂山蹊荆棘生人
隨乗鴈集地隔一牛鳴俛首征途内官曹何日清
　　題盛彦光丘壑軒
盛子卜居南澗濵開軒自比葛天民一丘一􁒅有能事
三浴三薫無俗塵閒逐逸人同執射偶逢漁父亦垂綸
此軒成毁吾何預畫著岩間恐未真
　　代簡呈信州李使君
萬斛誰能破客愁一尊風味乏醇酘中丞自許憐漁父
鬲上無端住督郵必使索郎頻有頋也知歡伯解消憂
蘇州刺史詩盈卷還憶山僧冷病否
　　曉發鵝湖
萬松參嶺路千畝勸春耕不復紅鵝下空餘碧澗横佛
扄穿縹緲仙馭鏁峥嶸道釋分殊境籃輿許我行
　　古田縣
勾吳於越通舟車南走甌越城百餘鑿山架橋窮奥區
班春不行猶一墟此邦自與桃源竝不能深藏即人境
五百年間閱戰争淳朴散盡狙詐生
　　次韻和古田縣丞一方景南見恵詩
踈慵我似海鷗閒文采君如霧豹斑不省流離思樂土
深知鄊往愧高山低飛乳燕聲相接小叩華鯨夢亦還
共看圍碁欲終日忘年初在立談間
　　遊石鼓山湧泉院
昔聞石鼓鳴今作石鼓遊擊拊久已息甲兵殊未休精
廬莊嚴海百室雲霧浮維時當長夏蕭􁡇如凉秋高崖
不見日老木枝相樛靈泉發嵌竇下注千仞溝向來經
行人頗以名字留俯仰百年内磨鐫遍岩幽石橋可坐
卧清絶無等儔衆山合沓來響合相獻酬雖逢㑹心欣
未弭當世憂不知稽山上復有勝處否六飛尚東廵狐
兎穴中州戈鋋塞河洛冠盖集閩甌墮此吠雪國烈火
爛不收炎飈方焚輪赫曦欲停輈微生類焦榖兹焉得
依投一乗凌風翰濯纓天漢流
　　初食生荔枝
六月寓閩山初逢荔子丹皺紅分顆顆凝日作團團品
目誠無限珍甘擬亦難不勞走馬使安坐得加餐
獨擅東南美誰如十八娘咲顰俱有味朱粉不迷香璀
璨珠生掌清泠露入囊風流須第一飣座毎難忘
　　秋日登萬嵗山平逺臺次糜韻
山川信美自愁多嶺海途窮可若何倦客難尋越絶記
畸人但唱郢中歌天香不入伊蒲塞佛水猶開優鉢羅
還是浮雲韜白日鳳凰臺上一經過
　　戲次韻和了信上座
天工下觀戯魚龍分披敦物隳岱宗塵沙欲枯㒺嚮眼
酒醴難澆磊塊胸㑹稽之南曰閩海東行萬里因雄風
二兒得邑古長樂意擬分治三山中門張羅雀即吾室
弔影不識求羊蹤擔簦挾卷者誰氏捉筆言詩有此公
紛紛道旁皆杏李辛苦交攻無復理入林初聞薝蔔香
知味自覺醍醐美今時社稷見老人它日陽休望吾子
我觀蓬萊纔一水桐柏羅浮相對起赤烏銜符得寳書
青鳥拂簷來報喜君能無事如懶殘吾兒倘不慙張底
　　次韻許子大李丞相宅牡丹芍藥詩
山丹麗質冠年華復有餘容殿百花看取三春如轉影
折來一咲是生涯綺羅不妒傾城色蜂蝶難窺上相家
京國十年昏病眼可憐風雨落朝霞
　　聞師川諌議至漳州作建除字詩十二韻迓之
建武下詔書海嶠識明主除吏得陽城所喜逸民舉滿
腹懐經綸筆間含露雨平生相期心中興爾乎取定交
自疇昔契濶及再暑執熱子南來五月憩漳浦破啼謀
一笑預置風月俎危言倘可陳正學當盡吐成虧在須
臾得失宜熟數收功謝王魏取道跡傅吕開兹衆正路
慰彼蒼生苦閉闗拒他盗拂席招巢許
　　題團圞圖
一老滅塵慮七兒同静縁境超法界觀身作地行仙男
女非殊相丹青亦浪傳襄陽聚首話猶是在家禪
　　社日宇文徳和送酒次麋韻
羈游苦少澤藏山老境難希藥駐顔日日尋春穿窈窕
行行止渇漱潺湲忽逢歡伯來傾盖無數愁城盡斬闗
多謝天公愛狂客九衢忙裏獨偷閒
　　次韻許子大王豐父圓明送春之什
鶗鴂能愁物外人芳菲聊借夢中身要知瓊刃非凡骨
信有金庭不盡春伯雅相将浮鴨緑素娥應共踏蟾銀
休驚麗句同仙授王許從來侍帝宸
　　福州程使君止戈堂二首
甌山閩海兩高深幕府同開閱古今堂號止戈賢守意
郡名長樂聖君心行看賣劍為農器即有飛鴞集泮林
比日東南是洙泗喜聞弦頌發清音
跳梁山谷有頑民電掃風除一聚塵排闥江山千里眼
滿庭桃李四時春定知當宁思龔遂正恐攀輿借㓂恂
誰是諸侯老賔客酣歌應許杜陵人
　　坐上呈師川有懐駒父
上坡諌議立清班入奉威顔咫尺天仲氏三山乆憔悴
徴君五嶺亦迍邅欣逢白寉歸華表更想黄熊出羽淵
客舍一尊雙淚落相陪里社復何年
　　師川見和再用元韻
河洛中秋已凛然甌閩八月尚炎天方懐許國忠言切
不計歸途道里邅子産未能忘季札太阿應必待龍淵
樹人樹木有明筭誰謂百年同十年
　　鉛山縣石井院
兩年再踏鉛山路今日初嘗石井泉碧玉岩邉瀹湯餅
全勝五鼎擊肥鮮
　　初入浙中
松竹籠官道牛羊食野田㞯山低送客蕩水逺含天乍
聴吳兒語初逢傖父船平生足未歴聊以慰華顛
我生豫章汭游宦在京華百粤非吾土三吳亦爾家客
星嚴瀨釣西子越溪紗一洗眵昏眼如乗上漢槎
山村柿栗熟客舎稻粱秋池足能言鴨蹊多喘月牛如
聞息戰鬬剰欲起歌謠鼓楫臨江誓誰為祖豫州
　　立秋日上饒郡偶成二首
承明非厭直衰疾自投閒江漢蒸炊内盤㿻㗳哈間層
氷萬里夢謁帝九重闗碩借摶風翼追逰物外山
平生逃暑飲病著不濡唇熨齒甘𤓰冷流匙香粒勻加
餐雖意决對案已眉顰却歎廉頗老猶為善飯人
　　盛彦光次韻見和復用前韻因以自歎
星織烏同織鶴閒鷗亦閒問君離俗乆何事落人間末
伏秋無雨殘歊晝掩闗寒泉聊洗耳清冷似吾山
凉飈将透齒烈火謝燋脣壁織梭梭應簷珠顆顆勻隠
憂成獨樂淺笑換深顰更上藐姑射問塗氷雪人
　　夢中作四言用前韻
事有怕愛語分忙閒左右前後外内中間青雲干吕紫
氣浮闗五星東井微臣北山
鶂鶂珍腿猩猩美唇醴齊調適勺藥和勻老商嬉笑西
施解顰倦黽若士翳桑餓人
　　再次四言韻
執虎入圏縶驥在閑志六合外身十畝間組繫單于泥
封函闗樂我叢桂淮南小山
魯兄衛弟虞齒虢唇倚伏相因否泰惟勻履兹艱虞慎
厥笑顰水清見石天定勝人
　　再次四言韻
入聖有域存誠以閑徳不徳上材不村間堂上不糞門
設常闗鄙哉丘垤覆簣為山
編貝皓齒含朱絳唇甄陶圓熟琢削細勻不笑不言倚
席以顰商略有此為若而人
　　秋分日偶成
洪崖山下一臞儒碧玉岩邉抱病夫永日翛然無復事
人欺憔悴鬼揶揄
　　曽仲共和予春日登滕閣詩盖舊詩也復次韻
西江東畔見江樓江月江樓萬斛愁試問海潮應念我
為將雙淚到南州
　　䗶梅
見江樓下䗶梅花香撲金尊醉落霞獨倚東風如夢覺
一枝春色别人家
　　人日
開嵗逢人日吾衰不夢周家書生逺恨客舎起離憂朔
雪驚南眼江梅哭隴頭誰能結綵勝一為散春愁
　　鍾乳
鍾乳宜為粉扶衰老所便緘藏鵝管細治錬玉椎堅石
髓誠難值雲腴恐浪傳刀圭聊已疾未敢議真仙
　　葉少藴出示鄭先覺閱駿圖為作長歌
丹青得名曹将軍畫馬已來無復人諸生韓幹受其法
絶足亦傳沙苑真儒林望郎李公麟曹韓復生能與鄰
心胸可納天西極紈素頻空兾北羣鄭生晚識李侯比
自許筆端輕萬里山川初出大宛城翰墨猶沾渥洼水
汗血歕沙指頋間霧鬛風鬉卷中起戱寫十馬皆龍材
前有飛黄後山子葉公好尚有祖風不愛真龍愛畫龍
千金不惜市駿骨睥睨神物秋毫中英雄嘗聞妾換馬
意氣欲将詩換畫詩工畫玅兩崛竒谷量馬觀未論價
公詩自是生驊騮恨公不身親李侯向來曹韓空白頭
　　和曽仲共大風折木歌
疾風岌嶪土囊口陽崖中裂隂崖吼南山喬木大百圍
頃刻剪伐如斷臼修枝偃蹇擲龍蛇直幹崩山塞岩岫
干雲蔽日埽地空掣電奔霆翻覆手山靈掩泣惋惜深
匠石含悲涕洟乆折臂而公黥而王精金當鎔玉當剖
㫁木刳為浮海航路指銀河上牛斗委餘猶得宫殿材
𤨏細亦䝉梁棟取萬斛之舟可勿論大厦帡幪此焉有
狂飈卷空欲奚為夀弊金石長不朽天生大才将有用
乖逢相因孰先後嗟爾乾風與枯栁摧扤為薪尚誰咎
　　楚州阻水漲懐汪信民吕居仁二十四言
大江北理長淮西逝厥隩射陽城邑嶽峙鑿渠而漕首
淮江尾舳艫㞹峨連檣千里青雀翩翩彩虹嶷嶷梁跼
舟蹐限兹黄水昔我至正得二國士簞瓢相樂汪吕氏
子於今幾年乖隔生死梗泛萍飄乃復于此菱花净土
鷺羽徐起如欲我留盼睞以喜俯仰山川感念成毁一
瞬千古寓非予恥
　　奉送駒父師川二郎中赴召四首
火中暑退庚伏在婁赫熾方炎金石在流之二大夫服
絲紑紑文昌臺郎祗命是憂中江有舳中涂有輈風檣
雨轂長夏為秋白雲在天崒如岩丘倐忽西東不我告
謀翩翩者鵠俯瞩魚游将逝復止矯影河洲嗟予去國
三葛于休止車生耳永謝鳴騶揮袂江干長嘯林幽
　　遷居
從宦三十載故山凡幾歸昔歸尚有屋再歸已傾欹今
歸但喬木竹落荆薪扉上為烏鳥都下為犬雞栖相從
東北隅三畝以為基積塊與運甓實窪而培卑成兹道
傍舎空我槖中貲堂室取即安户牖適所冝嘉樹三四
株當忩發華滋馨香入懐䄂似與遷徙期我今六十老豈
不知前非咨謀愚見捨就列筋力微竊食奉祠禄永負伐
檀詩松楸幸在望鄰曲不見遺葛巾隨里社庶以保期頥
　　次韻公實與用中夜話
賢哉鄭圃客去為五漿驚解榻栖雲表開忩納水聲忽
逢京國舊相對夜燈明歎息胡証老猶思摘鉄檠
　　玉女峯
玉女何時見兹峰獨抱羣古容餘佛坐虚室但罏薫林
隠投壺電山藏出岫雲自慚非屈宋欲賦不成文
　
　
　
　
　
　
　
　
　
　
　
　
　兩宋名賢小集卷一百十七
欽定四庫全書
　兩宋名賢小集卷一百十八
　　　　　　　　　　　　宋　陳　思　編
　　　　　　　　　　　　元　陳世隆　補
　樸齋小集
　張方平字安道宋城人舉茂才異等為校書郎英宗
　朝累遷禮部尚書出知鄆州神宗即位拜參知政事
　致仕薨贈司空諡文定有樂全先生集
　　送楊君西安
君過嚴陵瀨扁舟入婺溪灘長秋日短山逺亂雲齊未
探驪龍頷聊羈駿馬蹄胥江濤正惡鴻雁此東西
　　玉泉觀贈高道士
古屋氣象冷蒼崖烟翠中龍歸半天雨虎嘯一巖風露
後芝房紫霜餘柏實紅終期把藜杖來伴白雲翁
　　寄汾陽郭先生
君家白雲外巖溜響嘈嘈絶壑風烟淡孤峰氷雪髙自
能無世累誰見有生勞指我蓬壺路瓊宫隔海濤
　　都下别友人
海内故人少市樓新酒醇與君聊一醉分袂此殘春北
道邢臺路東洲泗水濵相期復何處京洛舊風塵
　　寄郭誠思華下茅齋
舎在世塵外松扉夜不闗心同秋水靜身共野雲閒自
得逾三樂誰堪話九還他年玉泉約何以救衰顔
　　初春遊太尉宅東池
蓬㠀靈仙宅星河帝女家波光泛金翠樓影動雲霞清
淺遊魚過參差垂栁斜移舟更尋勝逺見小桃花
　　暮秋登彭祖樓
危樓古城角山色遶蒼蒼寒日下何速清風來甚長烟
塵思戰國雲水似江鄉重九登髙近瑎前菊已香
　　秦州後園春讌贈部署劉几閣使
栁暗三眠困花繁二月香(秦州後園有二月花開最/早繁艶甚盛絶有清香)情
懐當酒盡興味為春長疊鼓漁陽節清謳北里妝階前
樂無誤席上有周郎
　　江樓遲客
靜外遊神迥望中塵物稀天連逺水盡鳥背夕陽飛木
葉初揺落鄉懐動式微興闌不忍去遲子一舠歸
　　夜意
羣動已沉響蛩吟時一聲露寒仙掌重月午庾樓清感
慨聞雞舞悲凉倚笛情幾多塵役者夙駕待鐘行
　　送吳春鄉赴都
法座臨軒䇿俊髦同君陛見預旌招疲駑十駕始千里
孤鶴一飛先九霄蘭棹秋風行邐迤觚稜旭日勢岧嶤
石渠為謝諸儒彦行邁同趨便殿朝
　　蝶
遲景融融暖氣浮中園曲宻小庭幽春風故引顛狂甚
芳樹相容爛漫逰不慣風流輸楚女嬾將身世問莊周
有時?見多情處毎遇王孫盡日留
　　青陽峽
竒峰疊巘無重數横澗飛泉㑹一溪老樹藤蘿從古長
寒空雲靄與天迷幽中應有神仙住深處惟聞猿鳥啼
野性舊多山水癖恨無心賞此相攜
　　謁觀妙宗師值晝寢
一枕清風静館深滿庭松檜鬰交隂此時内景人難見
月在泥丸日在心
　　送沈生昆弟隨侍之博白
炎方景象異中原海氣昏昏雜瘴烟今日蠻荒成雅俗
薫風南播自媯絃
不須南浦懐消黯好過西山訪隠淪比到嶺時應近臈
相思可寄一枝春
東連海道徹扶桑北望神皐斗柄傍兩處音塵杳難接
征鴻嵗只到衡陽
夕陽踈葦暮江湄秋色蕭蕭動客思自侍嚴君領州去
豈同騷客滯邉時
　兩宋名賢小集卷一百十八
欽定四庫全書
　兩宋名賢小集卷一百十九
　　　　　　　　　　　　宋　陳　思　編
　　　　　　　　　　　　元　陳世隆　補
　張章簡集
　張綱字彦正潤州丹陽人入太學屢試獲首選政和
　二年賜上舍及第特除太學正歴徽猷閣待制引年
　致仕㑹秦檜柄國綱卧家二十年檜死起為吏部侍
　郎兼侍讀後以資政殿學士知婺州尋致仕築亭池
　上扁曰歸喜自號華陽老人日與親舊游息其間高
　宗幸建康召見行在孝宗登極召陪祀以老辭乾道
　二年卒年八十四綱歴事四朝正直自持多所建白
　華陽集四十卷其子堅所編章奏居多詩僅二百餘
　首
　　赴喜雪御筵歸作
喜雪排筵曉漏催玉人傳詔下天來香隨日轉蓬莱近
花帶春囘錦繡開一線新隂留鼓吹三登和氣入尊罍
叨霑惠澤思歸美授簡梁園愧乏才
　　次韻仲弼重九
黄花白酒兩相逢把酒簪花對晚風千里故園雲水外
三年歸路夢魂中自憐晼晚傷秋色誰解踈狂發醉紅
寄語髯周頗知否此時情緒與君同
　　感歎子蒼有詩見贈次韻奉呈
随縁到處是吾廬風雨飄颻敢定居異縣逢君如隔世
七年怪我苦無書平生出處皆陳迹大半交遊已故墟
愁絶不知尊酒盡醉歸兒女笑牽裾
　　寄曽公袞用子蒼韻
衰艸連雲萬木風天高滅没見孤鴻夕陽人㪚酒旗下
逺浦船歸漁笛中兀兀松窗翻蠧簡垂垂蓬鬢颯霜叢
自憐世味諳來慣已覺忘辛似蓼蟲
　　亂後入城
未復錢塘郡先收鐡甕城妖星随月落殺氣逐参横已
築鯨鯢觀重新鼓角聲大江應好在流恨幾時平
賦随寛詔免恩浹大江浮人少餘新市城荒剰古丘瘡
痍誰共理宵旰獨深憂莫上西樓望黄雲滿眼愁
　　南洞即事
紫綬金章八十三衰殘不稱舊官銜煩君冩作歸田老
野服翛然坐碧巖
　　次韻國衡
古寺慿崇岡蒼煙䕃喬木欹斜屋鱗比繚繞墻帶束何
人闢層軒延客寄遐矚醉賞菊坡下客意豈在菊念昔
居此地名世盡儒服師曠賢多智蒼史聖重目臺成竟
誰遊事去不容跼梁王高帝孫名字亦不辱當時盛歌
舞肯使後人逐陳迹今故存新池為誰緑感嘆世上事
翻覆如轉燭請君聽鐘魚尚想吹紫玉
　　次韻仲弼
千里長懐北固樓客居顔巷不堪憂青熒坐㸔孤燈夜
揺落初驚一葉秋已厭清談揮麈尾誰能細字冩蠅頭
蓴鱸固是吾家事好約西風買釣舟
　　次韻李傳道感事
卧病何人為掃門墮霜黄葉任繽紛旋沽濁酒難禁醉
厭數孤砧逺更聞冉冉生涯飄似夢悠悠心緒亂如雲
幾時得遂江湖去野性終隨鷗鷺羣
　　送春
滿眼鶯花自在春送春情緒怯愁新鼓琴不用戴安道
行酒却須温太真晚嵗深交能有幾相逢爛醉莫辭貧
新條更有明年在重與東風作主人
　　歸鄉
窮巷歸来已白頭結茅何必榜休休好山當户碧雲晚
明月滿溪寒葦秋詩社縦添新句法醉鄉難覓舊交遊
平生幸自無機械一棹夷猶去狎鷗
　　用前韻
愁來莫遣上眉頭著酒驅除醉即休未省一官堪送老
已驚雙鬢不禁秋收心香火供清夢洗眼雲溪結勝遊
喚取短篷乗晚興坐㸔煙浪没輕鷗
　　庚午三月十日遊茅山
雨餘沙徑浄無泥策杖何妨過竹谿迎客野花隨處發
勸沽幽鳥向人啼峰巒路轉攀蘿倦樓觀煙深望眼迷
疑是武陵仙地隔坐來遐想舊桃蹊
　　老夫辭榮里居行年八十酒間漫成拙句述意而已
　　不以示外也
莫笑尊前白髪翁曽騎竹馬戲元豐年彌八十癡頑在
身荷三朝寵眷隆緑野敢将前哲比香山幸有老人同
興來尚欲尋幽去收拾殘春杖屦中
　　次韻王子飛跋石曼卿洛中題壁
酒狂翫世芙蓉仙胸中落落太古全浮雲富貴不著眼
肯復騰上誇鳶肩應怪元龍負豪氣獻書天子言十事
騎驢一去不可追風月凄凉壁間字
　　夀燭(代人上鄭/相生日)
凝香紅蠟大如椽華堂兩兩排金蓮漏澀銅壺寒夜永
光揺翠幄争春妍蘭膏芳苡何足道簾捲香風碧煙裊
霜娥勿用拂麟鬚合就仙丹㑹難老我公身依日月光
不假仙丹亦夀康煌煌神燭照天下光焰何止萬丈長
世間爝火知無助想像丹輝争欲賦可憐賤士老不才
短檠見跋無佳句
　　次韻酬彦逹
浮榮過眼風脱葉鴛行無復清夢接柴門晝閉雀可羅
寒日暉暉弄踈樾已種芳蘭滋九畹更遣胎仙舞三叠
李侯壮志亦可人舉目萬里欲横絶醉眼時㸔石稜紫
吟鬢半作霜棘折方今聖主躬儉勤奏賦不須誇羽獵
中興盛事要磨厓老於文字誰踰結願君勉力上扶揺
渺渺雲海出飛楫莫随鎩翮卧窮巷漫學啼螀弔寒月
　　次韻彦逹對雪有感
朔風捲地寒雲繁忽驚空花墮簷間逺山歴亂眼中失
飛鳥滅没天際還緬想端門萬官賀雲陛儼列鳴珮環
豐年獻瑞天一笑聲動四海俱歡顔李侯人物妙天下
何獨卧窮看屋山胸次氷壺自深瑩管中霧豹難窺班
異時富貴恐不免詎忍空歌梁甫艱君㸔鴻鵠有高志
一舉九萬誰能攀
　　對月
蓬鬢秋風老柴門轍跡踈誰同今夜月望絶故人書止
酒愁元亮何心賦子虚得詩還喜誦習氣未全除
　　夜雨
夜雨妨清夢踈簷滴細聲幽懐無客語偶坐有琴横水
濶柴荆迥風高雁鶩驚感時思報主材薄愧平生
　　日暮
地偏車馬静門閉水雲深野艇收晴網邨舂續暮砧危
腸逢酒怯病骨畏寒侵又見鴉歸盡誰歌(一作/𢋫)梁甫吟
　　月夜
漁火前邨近秋砧静夜多山煙歸宿鳥水月動明波燭
短催詩急樽空若客何抱愁眠不稳林影半牀過
　　次韻彦逹折梅
信歩尋梅約欣逢亞雪枝春藏紅蕚小寒嗇暗香遲畫
角傳新曲妝臺歛翠眉廣平心不動唯許筆端知
　　嵗暮
忽忽嵗云暮霏霏山雨頻鳥啼茅舍静梅映竹籬新陋
巷無深轍清酤有善鄰中原消息斷聊與醉鄉親
　　次韻洪總領題花信亭得江樓
誰為傳花信新亭破睡風春囘芳意早客到賞心同酒
盞揺江緑詩箋照座紅無由接歡宴危坐正書空
　　次韻蘇晋翁見寄
不見梁王舊吹臺年來愁眼向誰開求賢廊廟無虚日
報國涓塵自乏才直指漫能迎櫑具永懐寕敢詠金罍
相㸔鬢髪霜千丈自視文章水一杯晚嵗可憐神氣索
故人猶寄好詩来追還正始真堪喜突過黄初豈易陪
婉孌也知能度曲葡萄應已釀新醅何時東閣容驚坐
一日那辭一百迴
　　戲題所見
破睡輕風透碧紗寳釵聊挿任欹斜欲尋女伴嬉逰去
試問秋千有幾家
　　次韻李道士觀南山
柴門無事晝慵開杖屦誰曽得得来隔岸野花随處發
䕶巢幽鳥傍林囘
　　從丁世叔覓花栽
老去看花能幾囘旋移花樹著行栽君家封植滿烟霧
分我一枝春色来
　
　
　
　
　
　
　
　兩宋名賢小集卷一百十九
欽定四庫全書
　兩宋名賢小集卷一百二十
　　　　　　　　　　　　宋　陳　思　編
　　　　　　　　　　　　元　陳世隆　補
　慶湖集卷上
　賀鑄字方回衛州人喜談當世事可否不少假借人
　以為近俠博學强記工語言深婉麗密如次組繡尤
　長於度曲掇拾人所棄遺少加櫽括皆為新奇嘗言
　吾筆端驅使李商隠温庭筠常奔命不暇諸公貴人
　多客致之苟所不欲見終不貶也初娶宗女𨽻籍右
　選監太原工作是時江淮間有米芾以魁岸奇譎知
　名二人每相遇瞋目抵掌論辨鋒起終日不能屈談
　者傳為口實元祐中換通直郎通判泗州又倅太平
　州竟以尚氣使酒不得美官悒悒不得志食祠禄退
　居吳下稍務引逺世故亦無復軒輕如平日家蔵書
　萬餘卷手自校讎所為詞章住往傳播人口黄庭堅
　自黔中還得其江南梅子之句以為似謝元暉自裒
　歌詞名東山樂府嘗自言知章之後且推本其初出王
　子慶忌以慶為姓居越所謂鏡湖者本慶湖也避漢
　安帝父清河王諱改為賀氏慶湖亦轉為鏡故鑄自
　號慶湖遺老有集二十卷
　　叢臺歌
　按邯鄲縣譜叢臺趙武靈王築起地三百尺今故址
　猶十仞在縣中東北隅元豐辛酉七月同邑令濮人
　杜儼仲觀登杜先有此詩要余同賦
累土三百尺流火二千年人生物數不相待摧頹故址
秋風前武靈舊壠今安在禿樹無陰困樵采玉簫金鏡
未銷沈幾見耕夫到城賣君不見叢臺全盛時綺羅成
市遊春暉一從琱輦閉荒艸蕭散行雲無復歸招魂想
像風流跡(一作/在)晴華露蔓猶依稀登臨弔古將誰語城
郭人民今是非(一作縈紆棘逕撩人/衣禾黍晚來貆貉肥)層簷碧瓦碎平地
夢作鴛鴦相伴飛(一作逐/伴飛)
　　彭城三咏
　元豐甲子余與彭城張仲謀父東萊寇昌朝元弼彭
　城陳師仲傳道臨城王適子立宋城王羾文舉采徐
　方陳迹分咏之余得戲馬臺斬蛇澤歌風臺三題即
　賦焉
秦蛇已中斷劉項方龍戰叱咤沮風雲睢盱走霆電鴻
溝一畫天地開楚王洗劒東歸來新都形勝控淮泗籠
山絡谷營髙臺重瞳登覽何為者不知招賢知戲馬上
如激矢下投丸蘭筋霜腕便回盤半夜悲歌騅不逝明
日陰陵行路難騋牝三千歸漢苑粟豆尤聞蠧縣官君
不見華山之陽古坰牧春風吹草年年緑
　　右戲馬臺歌(臺在郡/城南)
君不聞泗濵昔日有亭長送徒咸陽失收掌澤中置酒
飲相訣吾亦從兹犇芒碭陰風蕭蕭導者懼前有修蛇
怒横路酒酣拔劒肯留行劃斷蜿蜒不回顧河明月出
人踵來彼媪何寃號且哀謂遭赤帝屠吾子語竟莫知
安在哉真人聞此自心許茫茫四海吾其主虎變龍飛
十二年馘項梟英葢狐䑕半夜雄鋩飛上天幾見長陵
一抔土
　　右斬蛇澤歌(澤在豐縣/西二十里)
漢祖髙風百尺臺千年客土生蒿萊無窮人事水東去
如故地形山四來江淮猶沸鯨鯢血八十一車枉歸轍
白叟逢迎皆故人牢酒歡呼惜將别崤澠迢遥非我鄉
死生此地烏能忘酒闌鳴筑動雲物青衿兒曹隨抑揚
爾時可無股肱力端思猛士守四方君不聞淮陰就縳
何慷慨解道鳥盡良弓蔵
　　右歌風臺詞(臺在沛/縣郭内)
　　江南曲
遊倡搴杜若别浦鴛鴦落向晚鯉魚風客檣千里泊當
時桃葉是新聲千載長餘隔水情烏衣巷裏人誰在白
鷺洲邊草自生
　　和潘豳老漢上屬目
白雲䝉山頭清川山下流芳洲采香女薄暮漾歸舟並
蒂雙荷葉逢迎一障羞持情不得語大婦在髙樓
　　雨餘晚望
相應乳鳩鳴桑間返照平明津小舫度髙隴一牛耕林
藪歸心健塵埃病骨輕屈騷魂爽在未許獨君清
　　待曉朝謁天慶作
望曉謁琳宫荒庭霧氣濃曽陪羽林仗如待景陽鐘薄
宦情無幾勞生夢不容樵朋與漁伴他日會相從
　　擬温飛卿
露網朱甍上風簾翠幙前宿衾熏菡萏朝鏡拂漪漣津
潤銷金筆香依撲粉綿度間雙陸子撥恨十三絃鸚鵡
殷勤語旃檀委曲烟鮫綃乾玉筯魚鑰限金蓮團扇謌
桃葉烏絲代杏牋朱門長窅窅白馬自翩翩難釣三珠
樹徒抛七寶鞭酒闌應有待夢破即無縁信鵲新秋去
孤蟾後夜圓浪言牆外地的是洞中仙
　　題張氏白雲莊
　彭城張謀父居泗洲之東山耕田數百里中擇爽塏
　列樹松竹結茅其間牓曰白雲莊甲子九月置酒招
　余與寇陳王李子酒酣賦余得雲字
江左陶徴士髙風昔所聞應慙五株栁難比一溪雲我
有乘桴約君方植杖耘悠悠竟何得晚嵗盍同羣
　　子規詞
長江靡施山坡陀旅竹荒松䝉蔦蘿蠶初眠起風日暖
梅弄黄時烟雨多山間有徑行逶迤倦客據鞍生睡魔
奈爾思歸啼鳥何子規鳥不如歸去好誰家西北起髙
樓幾為王孫怨芳草子規憐爾解歸飛我獨何心長不
歸十年迹絶蘇門道夢裏舊遊知是非
　　廣張衡四愁寄李譓
夜如何其夜未央斗星燦兮河蒼凉明月入牖窺曲房
候蟲刺促鳴我牀離憂歘來煎人腸緑琴在薦兮擬楚
奏之沅湘朱弦濕露兮聲戾指而不揚我有所思兮在
河之陽愛而不見兮衷難彌忘明璫玉案兮爾不我將
緘誠結惠兮久莫汝償永如牛女兮南北相望西風蕭
颯兮凌百草以殞黄蘭萎芰裂兮恐被服之不芳念汝
玉立兮賤組繡之文章元節日厲兮奈慘慄之冰霜胡
不乘白雲兮歸來乎帝鄉尚何所徯兮畢永嵗而彷徉
　　故鄴
　按鄴都記漢建安十二年曹操滅袁氏始大築鄴當
　時京兆洛陽南陽許皆大都而鄴為之長操子丕代
　漢復定都洛陽此後僭竊更據鄴而未始殘破元魏
　孝文帝自代南巡駐蹕鄴下久之以南望枉人山北
　接柏人縣非善地遂去之河南將行挂飯􁂭於城
　樓上識者解之挂飯懸飯飱也豈待𤣥孫宅此乎至
　孝靜帝果為髙歡刼遷都鄴齊五主營建宫室規模
　壯麗逾前魏周武平齊焚撤略盡及楊堅克尉遲迥遂
　洿瀦之築京觀於葛屨山徙郡治安陽鄴猶為屬邑
　熙寧間始廢之戊午九月獨遊晚歸馬上賦
魏武昔恢圖北平譚尚孽卜鄴築新都非徒為三穴將
行遷鼎志遽有分香訣落日繐帷空奠終歌舞闋旋聞
瀍洛上載起蒼龍闕四葉不歸東苔花馳道絶食槽䜟
終驗挂飯期先決擾攘百年間累車尋覆轍山川氣象
變朝市繁華歇白露復青蕪茫茫換時節陰風吹葛屨
燐火走丘血木葉下西陵寒蟲助騷屑
　　對酒
　庚申三月晦滏陽賦
白駒不可駐尺璧非所珍獨挹盈樽酒悲歌送徂春歌
闌酒亦盡回首跡已陳自笑十年仕尚迷沮溺津豈無
濯纓水奈爾長路塵命也復何道今人猶昔人
　　閒情
紫苔生玉甃青窻隠夕曛佳人久不見翠被銷檀薫長
巾拂緑綺上有三年塵聊彈别燕弄寄謝陽臺雲
　　燭蛾
雙(雙一/作鬼)蛾來翩翩慕此堂上燭附炎竟何功自取焚如
酷感彼萬動㣲保生在無欲不見青林蟬飲風聊自足
　　送陳傳道攝官雙溝
彌檝想登臨閒雲䕶日陰青蒲泗水濶古木漢祠深應
醉盃中物誰聞澤畔吟禪坊養疴客輕别若為心
　　遊滕縣時氏園池
珍重西園主開門待子猷城隅樹交蔭樓下水通流鴝
鵒鳴深竹蜻蜒駐小舟可能忘夢想塵土滿徐州
　　自鄆還徐道中
八月過新雨行雲弄晚凉山川乍明晦禾黍半青黄西
去真何事東還非故鄉悠悠塵土裏無路不亡羊
　　丙寅舟次宋城作
水館雨邊村登臨奈斷魂黄花開小徑紅粉哭髙原舟
檝逢新火松楸老故園斜陽一千里依約是蘇門
　　苦竹村南馬上
楚澤薫風後林臯夕照間漁船沿緑岸鳥道轉荒山久
負盃中樂長偷馬上閒悠悠白門路何日杖藜還
　　題諸葛谼田家壁
　地在烏江北八十里與江南石頭城相望
晚度孔明谼林間訪老農行衝落葉徑坐聴隔江鐘後
舍燈猶織前溪水自舂無多遊宦興卜隠幸相容
　　詶桂林從叔
江到三湘盡山圍八桂深龍蛇寒不蟄霧露晝多陰迢
遞馳梅信殷勤訪竹林淮南風土美留滯亦何心
　　懐寄潘孝本兼簡其子言
春色先梅嶺秋深後桂林溪通五羊險雲近九疑陰無
雁難逢信有猿能伴吟曉春酒自美應對阿戎斟
　　宿黄葉嶺田家
聚落荒山裏畬田嵗不登牛衣障隙雪鼠穴見隣燈愁
入魚難瞑寒凝酒亦冰悵然歌白石持枕待晨興
　　遊六合定山真如寺
　達摩初祖道塲
隻履西歸逺何年此布金地寒蒼檜老嵗晏白雲陰燒
隔溪冰斷樵穿徑雪深祖心無處問俗駕晚駸駸
　　湯泉道中
青石岡山下靈泉産藥苗山英如有待水落可相招蟬
帶風移樹塵隨馬度橋颺鞭吟舊句歸路不知遥
　　􁑾舟當(一作當/和江口)利口待風累日懷寄感城中朋遊
一葉寄津口怒濤安可乘朝風(一作/帆)占酒斾夜爨乞漁
燈牛渚逢新月秦淮想結冰故人他日夢歌吹滿金陵
　　金陵懷寄歴陽王掾
征虜亭邊路望夫山下舟長江不隔夢明月秪供愁促
席歌塵斷閒窻醉墨留惜芳橋畔栁誰繫木蘭舟
　　秦淮夜泊
官(一作/宫)栁動春條秦淮生暮潮樓臺見新月燈火上雙
橋隔岸開朱箔臨風弄紫簫誰憐逺遊子心斾正揺揺
　　辛未興龍節日懷歴陽王掾元胥
昨嵗東溪口扁舟欲下江伴愁燈映幔欲睡月侵窗漫
寄書連紙誰同酒一缸何當見之子聊使我心降
　　秋夜聞雨晨興偶書
故國心馳北扁舟計漫東寒生一夜雨病涉兩秋風落
泊籬根葉幽憂屋角蟲何情悲節物聊自況衰翁
　　題蘭陵王碑陰
　碑載王名肅字長恭北齊文襄之子按北史直書長
　恭而沒其名葢當時以字行而史失其詳爾王有武
　畧善撫士每得一瓜數李必分甘餌衆金墉城之戰
　免胄先登推功第一今蘭陵王曲即凱歌也為後主
　所忌得疾不治而卒以鴆薨碑陰刻王弟延宗一詩
　甚哀墓在滏陽西南十里道占其東夏潦所凑壠已
　半圯碑字大兼小𨽻法有古氣而不著書人名文乃
　盧思道也庚申九月十日賦
齊室生武賢蘭陵類頗牧析𤓰饗虎士饜慰比粱肉金
墉免胄戰破陣何神速樂府有遺聲當歌凱旋曲磐宗
既不夀霸祚宜爾促十代六百年人間變陵谷荒塗接
幽壠誰復禁樵牧窆石半攲摧鉤鋤斷鼇足蒼苔蝕瑑
刻仰睇眩塵目操翰無愧辭千言不為辱人生妄區别
共盡同草木何待雍門彈令君淚盈匊
　
　
　
　
　
　
　
　
　
　
　
　
　
　
　两宋名賢小集卷一百二十
欽定四庫全書
　兩宋名賢小集卷一百二十一
　　　　　　　　　　　　宋　陳　思　編
　　　　　　　　　　　　元　陳世隆　補
　慶湖集卷中
　　冬夜寓直
　庚申十月滏陽賦
落月半侵屋蛩聲寒到牀羇人不堪此夢後夜仍長結
衣出庭户河漢正蒼凉浮陰暝四野來雁不知行陳物
悲暮節畏途懷故鄉十年泥滓賤馳驅厭路傍豈不志
事功鬢毛攬朝霜素尚竟誰許行歌追楚狂
　　冠氏送武欽之安陽
黄金絡征轡之子待明發樽酒少遲留禪林見凉月歌
鬟結蛾黛怨此佳期濶去去栁堤風青蟬催白髪
　　寄杜邯鄲
　余寓居魏之冠氏杜仲觀以詩相招屬大河北徙莫
　知其津竟不果赴但賦此答之
窮巷厭多雨頹垣藜藿生蜩螗飽風露晏景一何清坐
指嵗芳歇羈人心骨驚所懷不可見東州聞政聲三年
但絃歌百里稱神明風月動髙興詩章時一鳴天葩落
健筆直與春工爭渾河失故渠怒水方縱横難慿束葦
濟跬步萬里程夢想不知逺笑談何可并賴有西飛翰
尺紙緘馳情
　　除夜歎京師賦示周沆
壯髪忽種種年華今復窮客懷少安適況乃京塵中病
肺厭斟酌疲筋謝過從閒坊税老屋車馬無來蹤日俸
纔百錢鹽􁉛猶不供夜榻覆龍具晨炊熏馬通出門欲
貸乞羞汗難為容安得一扁舟浮家乘興東江山比深
隠終老為田翁春秧二頃苗秋穫期百鍾稚子課樵汲
壯妻兼織舂行歌滄浪清卧快柴桑風神明養内觀憂
患無旁攻有客聞此言誚余何不衷兹行果勇決誰攬
㝠㝠鴻安知禄籍間去就如樊籠㣲尚良自信所悲君
不同
　　寄杜仲觀
中春雨收霽與子登叢臺形勝宛然在太行西北來無
情百尺土千載未摧頹四顧發悲嘯凄風振頥頦凌髙
氣象變似不容徘徊下出破禪刹斷碑生紫苔嚴公賦
懷古復使後人哀西㝷王氏園一徑趨城隈老竹未萌
笋繁花如雪開惠然美少年逸躅欣攀陪小謝羅醼豆
開簾按俳詼招呼縹緲人晚鏡摧糚梅水調唱金縷雲
罍浮玉醅傾腸敢惜醉忘著接䍦回明日遂分首舊遊
安在哉西風吹去雁尺紙為君裁
　　謝米雍丘元章見過
今古兩妙令雍丘與太丘當時稱道廣後日想風流吏
鼾庭陰午農歌野色秋吾非荀氏老愧爾徳星留
　　龜山晚泊
春候半寒温維舟淮上村長林補山罅青草際潮痕久
厭浮家役重招去國魂禪房欲舒寫煙雨促黄昏
　　舟發金陵望歴陽作
尚識歴陽道依然西照間風煙古磧戍林麓楚王山隔
水一凝佇當年數往還誰知躍馬客衰病再投閒
　　郎官湖
　按李白詩序云乾元嵗流夜郎遇故人尚書郎張謂
　使夏口沔州杜太守漢陽王令觴于江城之南湖張
　公四望超然請白標之嘉名白因號之郎官湖席上
　文士輔翼岑靖以為知言今所謂郎官湖者占郡城
　之北束手於两山間縱廣百許歩固不足四望而超
　然也已知其非是且郡南瀕江之人持南唐時地券
　尚指郎官湖為鄰葢湖為江水所并而去城里餘猶
　有洲渚隠然未泯乃湖之故防也余丙子五月舟次
　沔陽求訪遺老始得其詳因賦此詩志之
當年賢守令載酒沔南遊凉月呈新霽明湖涵素秋郎
官夏口使仙客夜郎囚促膝青螭舫連觴紫綺裘髙驩
隨雨散餘躅想風流芳草失青履滄波浮白鷗江吞百
頃盡石刻一篇留宜有沈碑者前懷陵谷憂
　　題寶泉官舍壁
　寶泉監在夏郡城東三里黄鵠山之陰
偶著强名字非才但鑄金不妨稱外監況復住山陰勝
日聊披卷清風故解衿餘生偷禄隠何者是升沈
　　江夏寓興
風與檣烏便儂先塞雁來山經七澤斷潮自九江回漁
父猶知隠騷人枉衒才朋遊正相逺梅信為誰開
　　雨晴西郊寓目
城中厭雨過清和偶出西郊野意多蠶簇趁晴初摘繭
麥場經潤欲生蛾營巢黄鳥啼深樹引犢青牛飲暮河
老圃念人留佇久挽衣沽酒願相過
　　寄周文清
　周時流寓海陵丁已八月趙郡賦
節物驚心不我留故人相望海邊州芰荷老盡池臺晚
鴻雁來多雲漢秋誰共清樽尋樂事獨將長幅寫離憂
明年芳草青門道好試青衫伴俠遊
　　冠氏寺居書懷
古刹荒凉晝掩門鳴雞吠犬接西村窻前自記曽歸夢
樓外誰招欲斷魂漫賦新詩題琬琰少逢佳客佩蘭蓀
更堪愁肺經春病負爾商歌酒一樽
　　題彭城張氏放鶴亭
　亭有石刻蘇睂山製文唐之陽春亭故址在徐城之
　東薛能尚書有詩見集中壬戌九月賦
曽見君家亭上碑東望風月動閒思昔曽卜築如相待
今遂登臨是不期萬頃白雲山缺處一庭黄葉雨來時
許昌應負重泉恨當日陽春枉賦詩
　　臨汳亭送客還馬上作
衮衮塵埃與願違可堪持酒送將歸壯心已服駑駘老
羈思常先朔雁飛十口無厭太倉粟四鄰分采故山薇
何時偃卧柴桑里自訟淵明昨日非
　　病後登快哉亭
經雨清蟬得意鳴征塵斷處見歸程病來把酒不知厭
夢後倚樓無限情鴉帶斜陽投古刹草將野色入荒城
故園又負黄昏約但覺秋風髪上生
　　送李宗古録事謝病南歸
十旬病免謝雞羣收得閒身付白雲南浦少留離别賦
北山相負勒移文松舟桂檝曉將發菰葉鱸魚秋未分
異日有懷長笑客西飛燕子一相聞
　　題永城縣園水亭
詰曲池塘碧玉流禊亭孤占小汀洲長紉座上芳蘭珮
不繫簷前畫鷁舟好泛羽觴修舊事為書繭紙記清遊
季真待得東還日初見紅蕖十畝秋
　　罷大匠屬為淮南行
何處經行特惘然津頭曽送木蘭船桃花春水生前夜
楊栁秋風憶故年驛路尺書疑斷絶官倉斗米愧留連
飄颻復作江湖計後此長安是日邊
　　同王克慎宿清凉寺兼示和上人
六代風流不可尋石頭勝㮣古猶今疎鐘答饗江山迥
野鳥忘機松竹深借問白雲誰卜築擬要明月共登臨
終投逸少興公社蔬粥麻衣事道林
　　與張歴陽追懷從禽之樂因賦
宜秋門外養鷹坊好草陂頭射雉場油幕氊廬張野飲
錦袍貂帽結絨裝興䦨落日黄塵斷夢後西風白髪長
誰念江湖獨流寓此情難話與漁郎
　　歴陽姥磯下馬上有懷京都遊好
楚澤初冬正穫田孤鴻欲下却飜然人烟隠約青山郭
雲物離披小雪天送别盃盤猶昨日勞生鞍馬遂窮年
故人多在金閨籍誰念心如寸斷絃
　　烏江東鄉往還馬上作
黄塵隨馬染征衣十里江臯送客暉廢井草荒鼃黽怒
下田沙漲芋魁肥解纓拂樹弄清淺横榻掃雲飛翠㣲
人生事事不如意終日念歸何日歸
　　題定山寺法逺上人壁
支郎風味喜相親乘興來尋雪後春夾徑竹陰疑礙馬
隔江山色似招人豈無暇日容髙卧如有閒田願卜隣
預約東城二三子嵗時相過莫辭頻
　　宿芥塘佛祠
　壁間得魏湘畢平仲張士宗回所留字皆吾故人也
　庚午三月賦
青青䵃麥欲抽芒浩蕩東風晚更狂㣲徑斷橋尋古寺
短籬髙樹隔横塘開門未掃楊花雨待曉先燒栢子香
底許暫忘行役倦故人題字滿長廊
　　上已晚泊龜山作
薄暮東風不滿帆遲遲未忍去淮南故園猶在北山北
佳節可憐三月三蘭葉自供遊女佩芸編聊對故人談
洛橋車騎相望客曽為吳兒幾許慙
　　寄清凉和上人
南國風流百不存石頭今是給孤園山連雉堞斜侵路
潮送漁舟自到門方丈定容居士病貝多應待客兒翻
懸知後日逢迎際桃李春風兩不言
　　潘豳老出十數詩皆有懷蘇儋州者因賦
人煙寂絶鬼門闗更指儋州杳莽間三四月交天漏雨
東南地盡水浮山依迷春草鴒原失響像秋風鶴馭還
回羡河陽賢父子雪堂曽伴十年閒
　　答致仕吳朝請潛登黄鶴樓見招
城隅黄鶴莫登臨端使悲翁動楚吟日下長安人共逺
天圍夢澤嵗方陰北風欲雪雁飛急南渚始冰魚伏深
誰似草堂安穏客下帷隠几不求心
　　二月二日席上賦
仲宣何遽向荆州謝惠連須更少留二日舊傳挑菜節
一杯聊解負薪憂向人草樹有佳色帶郭江山皆勝遊
載酒賦詩從此始他年耆老話風流
　　髙郵舟中對雪
天涯晚嵗客無歡擁鼻㣲吟行路難三楚浮程波淼淼
五陵歸夢雪漫漫兔園授簡心猶壯剡曲拏舟興久闌
病骨支離仍禁酒漁蓑重緝待春寒
　　廣陵茱萸灣晚泊
冷雲抛雪未成花過埭東風凍著沙荻浦漁歸初下雁
楓橋市散只啼鴉舊聞南國饒春事行見東風換物華
老病心情亦何有藥囊詩卷是生涯
　　清燕堂
雀聲嘖嘖燕飛飛在得殘紅一兩枝睡思乍來還乍去
日長披卷下簾時
　　初見白髪示内
安能屈指計封侯西日東風見白頭信是色身非我有
若論身外更悠悠
　　西城馬上
燭冷塵消過上元晴明風日栁初繁偷閒偶出西城陌
喜見青山似故園
　　再遊西城
栁條破眼已堪攀鷺下城隅水一灣後日重來寒食近
杏花林外見青山
　　晚泊㑹亭
此日苻離復捨舟馬蹄塵土入徐州只應明月曽相識
伴我時登燕子樓
　　楊栁枝詞
楊栁東風盡日吹柔條應自不禁持都門三月傷心地
强半青青贈别離
　　汴下晚歸
隋渠經雪已流冰乘興東遊恐未能試問何人知夜永
一樽相伴小窻燈
　　過曹氏園馬上作
香風細細出重墻不見繁枝已斷腸知有何人卷簾箔
卧看零落滿斜陽
　　重賦京居暮感興
怒風狂雨信悠悠收拾春華不少留秪有栁綿吹未盡
墻陰落泊伴人愁
　
　
　
　
　
　
　
　
　
　
　
　
　
　
　
　兩宋名賢小集卷一百二十一
欽定四庫全書
　兩宋名賢小集卷一百二十二
　　　　　　　　　　　　　宋　陳　思編
　　　　　　　　　　　　　元　陳世隆補
　慶湖集卷下
　　遊雲龍張氏山居
　雲龍山距彭城郭南三里郡人張天驥聖塗築亭於
　西麓元豐初郡守睂山蘇公屢登燕於此亭下畜二
　鶴因以放鶴名亭復為之記亭下有小屋曰蘇齋壁
　間榜睂山所留二詩及畵大枯株亦公醉筆也亭上
　一徑至山腹有石如礱治者公復題三十許字記戊
　午仲冬雪後與二三子攜惠山泉烹鳯團此巖下張
　即鑱之壬戌秋余初至徐張惠然見臨繼相招為山
　中逰
昔聞張逸民卜築雲龍山東望結遐想喜得彭城官一
語定襟契宛如平生歡招攜屬休沐投此蘿薜間女僕
候門巷青袿雙翠鬟蘇齋軒户明餅火焚椒蘭寳墨鬼
神䕶清詩冰玉寒森然拱簷霤架石排琅玕東趨放鶴
亭燈道披茅菅指顧百村落炊烟林莽間日脚灑平陸
兩山如斷環凄風振脱葉坐怯衣裘單引領紫霄極飄
颻如可干緬懐睂山公五馬來逰盤興酣(一本作/酣興)走顛
筆蒼崖即鑱刋午年仲冬月雪野雲彌漫掃石坐舒嘯
惠然烹鳯團當時詫盛集千古陋逵安俛仰迹遂陳斯
人乆泥蟠我來後千日逸䠱何由攀仰懐勝事往俯遵
塵路還山英能不辱時款白雲關
　　登黄樓有懐蘇眉山
登黄樓望黄州黄州望不見樓下水東流水流何可留
浮雲更悠悠傷心澤畔客憔悴楚蘭秋
　　燕子樓
城據山川勝千年為故都高樓臨汳水楊栁䕃芙蕖唐
室中多故將軍老鎮徐毬場朝戲馬玉帳夜投壺白雪
徴清唱黄金得綠珠春風樓上醼三日極歡娯紅粉夢
魂散白楊兵火餘已亡雕夏燕空有穴墻狐曲徑擁黄
葉西風時掃除來客晚登覽傍徨思壯圖荆榛閉銅雀
麋鹿逰姑蘇陳迹豈足道舊歡何日無朱欄開酒𣙜寳
勒迎官奴醉袖舞鴝鵒艷聲歌鷓鴣遲留故時月桂影
來座隅
　　上已後一日登快哉亭作
上已信嘉辰流觴傳舊俗良逰悵不遂吏局方有屬東
風吹曉雨萬竅嘷林麓疑有泊舟人狂歌河女曲逾朝
始澄霽物色如新沐城角趨危亭登臨慰幽獨
　　三月二十日逰南臺感賦
晴春六十日不與酒杯親吏事豈無閒風雨復兼旬始
作南城逰時物固已陳掃迹桃與李濃綠迷荆榛登高
暫消遣引目清泗濵向田有交逕俯城皆要津得意屬
禽魚愛兹意共馴顧余千里客一官猶患貧履綦集座
隅萊蕪滿甑塵山園有芳蘭幽珮手自紉長哦白雲謡
遐想紫陽真去矣南昌尉庻幾乎若人
　　艤舟秦淮雪中訪侍其瑀
北風破雨初成雪齋舫篷窻吹紙裂籃舁􁀙冷訪圓廬
得把一杯聊耳熱人生自適待何時矧君與我皆衰遲
㑹待晴天暖風日杖藜同赴北山期
　　留别僧訥
冗從西班誰比数牛僧馬醫猶爾汝詩解窮人未必工
苦調酸聲效梁父滎陽道人方外交謂我有言追屈騷
驪珠不惜彈黄雀狗尾何堪聯黒貂秦淮潮上扁舟發
後日相思一書札千里同風了了然人間無處無明月
　　題漢陽招真亭
大别山嶺清沔尾飛亭岧嶤帶雲起清狂使君初燕喜
拍手招呼黄鶴子元津煉出太陽酥手葺胎髪䝉頭顱
每誇乆落北酆籍豈意齎恨歸黄壚越客登臨興何有
愁不能言病妨酒殘陽雲夢窅然㴱尚欲開襟吞八九
羽駕飄颻安在哉使君餘迹已塵埃但見庾令樓横烟
樹杪角聲催月渡江來
　　送鄂州刑獄掾王懋元功罷官還海陵兼簡金陵
　　和上人
暖雲芳草横塘路送客何之官鄂渚江臯暑淫氣如蒸
别來何事還海陵海陵鄂渚非我土每後君來先我去
人事根蒂本悠悠况指滄波是舟路君方少健我衰遲
跼蹙轅間不自持因行寄聲雁門逺歳暮敢忘林下期
　　和張謀父逰石佛山觀魏太武書
　按南北史彭城圖經魏太平真君十一年太武南侵
　至𤓰歩築宫駐蹕聲言欲渡江宋人患之遣使請婚
　饋百牢以犒師明年春旋師渡淮復留連徐方再旬
　始北去今彭城南五里固山鑱佛高十許丈東北百
　歩有大盤石攲枕小溪劃然四字曰阿彌陀佛皆徑
　尺餘特陀佛兩字為逸筆結之其長倍尋下落溪中
　葢當時太武以鐵箠畫是字非刋刻也乙丑秋張謀
　父摹墨本見惠兼賦一詩要余屬和焉
中夏惜屯否代邦天所開鴻圖屬太武不世英雄才南
洗洛陽血西盪長安灰氊車十萬乘略地驅風雷一葦
濟長淮築宫𤓰歩隈東隣拜牢餼走使為婚媒雲旗即
歸路覽勝此裵􁋴俯揮鐵馬鞭頑石同竒瓌劃成四大
字屹粟隂虹摧淪精入崖壑怒氣羞蟠回茫茫六百年
風雨生莓苔偉蹟寖銷泯威靈安在哉君為訪古遊賦
詩追七哀人生誰不爾零落同塵埃
　　感懐寄二三知舊
人生七十稀行年今已半事功貴及時遲暮復何算嗟
吾夙夜疚失怙在童丱詩禮思有聞飄颻辭祖貫慈親
念衰緒卒卒營婚宦名姓係西班星霜亟徂換未築黄
金臺長歌白石爛豈無同心契相望𦕈雲漢
　　擬南梁慧偘法師獨杵擣衣
嶧陽桐杵鳴蓮岳石砧平待誰相應節要自不勝情吹
衣風稍急弔影月㣲明㑹有不眠客聼此斷腸聲
　　擬阮歩兵夜中不寐
夜乆不成夢張燈開故書清霜屛雲物片月來庭除良
時悵難再不與佳人俱掩卷長太息望子城之隅
　　遊雍丘燕溪分韻作
捨轡歩平綠解衿俯清池㣲風度修竹瑟瑟生淪漪黎
華照晴影暖雪正紛披把酒乆沈想况與玉人期
　　留侯廟下作
文成念韓痛破産伺彊秦千金募健士椎斷屬車塵東
去變名姓浮遊淮泗濱忍耻奉遺履得書何老人十年
風雲㑹赤帝資經綸鴻門禍端結一言即解紛英彭既
合縱楚項提孤軍偉哉借箸談豎儒無復陳分疆餌兩
将來若從龍雲釋怨俾侯印謀銷蛇豕羣定都天府國
推功歸奉春四老落吾術拂巾辭隠淪東朝羽翼就楚
調徙悲辛出處能事畢致君終乞身豈眷萬户封僅與
蕭酇均淮隂敗晚節顧亦非吾倫願訪赤松子逍遥雲
漢津嚴祠鎮川湄餘澤及斯民祗應終萬古黄石共威
神
　　遊金陵雨花臺
　臺在城之西南盖生公講堂故址也南即石子岡登
　覽盡江南之勝
迢迢朱雀航飛葢共陵越東風石子岡芳草㣲徑絶生
公法堂在清夜貯明月回認城郭逰春華爛晴雪長烟
動江隩㣲雲起山脅連檣去遲回白鳥屢明滅
　　題香社寺平疴湯泉
驪山御湯殿歲乆玉蓮傾誰謂大江北有泉温且清相
傳白雲竇中閟丹砂英澡濯浹肌骨沈疴亟能平豈特
滌吾足徑當潔吾纓築廬俯源上涵泳鳬鷗輕非復罣
塵網御風朝玉京賦詩投楚澤用弔懐沙生
　　宿寳泉山慧日寺
日乆思不遑驅車更之東回蹊出䝉密解䘧迎長風風
從何許來歴歴江南鐘頓轡阿蘭若虚庭月正中流螢
逗深竹白鳥巢青松華燈耿翠箔瑶花擢春叢絶境美
清夜怳非塵界逢惜無一樽酒幸與之子同明發即南
北浮生兩飛篷
　　曉度黄葉嶺東谷懐寄金陵王居士閒叟嶺在烏
　　江北八十里戊辰七月十六日自寳泉慧日寺之
　　茅塘村路經此
隂谷不寓暑松風朝露零乳溪逗綠篠琴筑聲泠泠老
石漬金碧窅然沈列星酌此石上泉餌彼松下苓條歘
振飛歩豈徒制頽齡何須歴五嶽即蹈神人庭顧余方
有役俗駕不敢停寄音采真子預卜白雲扃
　　遏胡城
　烏江縣譜昔石虎南侵晋相王𨗳築此壘以遏之
狂胡昔慿凌濶歩長淮外去此百雉城萬甲屯要害時
平一登望江山互襟帶想像文獻公清風宛如在
　　采石磯
　瀕江兩磯相對相傳李太白嘗隠東磯上故址存焉
東西采石磯山水兩清絶漁舠與商舶今古㡬沿越飄
颻翰林主長笑弄明月難訪物外遊飛雲𦕈天末
　　百福寺
　即唐詩人張司業籍故居籍繪像今存
文昌西郭居修竹閉環堵琴樽不復存青蓮開梵宇塵
紛晦遺像粉繪才可覩拜奠愧無言長哦古樂府
　　遊金山
輕舠放中􁫕岸逺春風壯檝師俯仰呼天水争簸蕩吾
方扣其舷聊𢋫小海唱梢回即東麓側磴聯屨杖危刹
表層巔疲筋躡牽強斜廊繚複殿魚脊分背向放目四
垠寛秋毫入吾望侵雲鐵甕壘崛起無縁傍映日海門
山不蔕滄波上吾雖百石吏平昔有㣲尚俄得金仙徒
剪蘿開岫幌誓投桑榆年浮玉翁自况
　　感庭棗
昔來花纂纂遽許實離離西風㑹揺落行復見空枝歳
物感流駛事功傷暮遲咄彼身後名前人端自欺書殫
南山竹奄奄定何知賢哉張生翰千載與心期
　　寄題粟亭
少陵昔避地幽棲鳯皇川始願獲其所賦詩此終焉睠
彼美林麓䕃膏腴上田陽坡饒埀珠隂谷繁玉延長鑱
勤采斸服食攀飛仙兵祲奪和氣力耕無善年林坰開
氷雪旬浹斷庖烟嗚呼歌七章暮節西南遷環堵乆蕪
没斯亭名尚傳茂宰愴懐古增崇殊過前雕甍揭長簾
下容十客筵嫩嵐隔春叢清竹鳴夏蟬風月有高興寫
之武城弦狂客屬尫廢駑筋難強鞭何暇逺登覽但哦
鯨海篇尚苦八口累依稀同曩賢餘齡寄幻境未斷東
西縁江淮米價平一舸去悠然幸此豐歳樂浮㳺吾所
便異時訪陳䠱復使後人憐
　　寄題潯陽周氏濓溪草堂
　周本江華人名敦頥字茂叔仕至尚書郎累使嶺表
　中年投節退居湓城之南溪上因名濓溪以自况二
　子壽字元翁燾字次元相踵第進士丙子五月余艤
　舟漢陽始與元翁相際求余賦此詩
濓溪之水清未足擢公纓平生抱苦節成就此溪名長
歗置符傳孤雲歸思輕溪頭四壁居溪下百畝耕量汲
奉晨盥課樵共夕烹稀逢杖屨遊但聽絃歌聲為客開
三逕傳家惟一經雙珠先照乘合璧價連城被褐有餘
樂問縑無隠情昔仰名父子今推難弟兄不應文範絅
遽謂公慙卿勒詩高崖石敢告後代生
　　斗峴山馬上
西來投䇿倦躋攀晚葉寒華一逕間盡日閒雲不留雨
斜陽還照隔江山
　　渡冷水澗投宿萬歲嶺
蕭蕭黄葉下清溝白鳥飛來故少留今夜行人短亭宿
小窻風雨夢漁舟
　　同張漢求宿升小院西寮
僧闔窻扉學畫船青熒燈火對牀眠北風帶雪披簷竹
渾似瀟湘夜泊天
　　快哉亭朝寓目
風起喜舒曠徑趨城上樓初暘動禾黍積雨失汀洲水
牯負鴝鵒山樞懸栝蔞坐慙真隠子物我兩悠悠
　　送畢平仲西上
吟鞭西指鳯皇州好趂華年訪昔遊新様春衫裁白紵
舊題醉墨滿青樓鳴鼃雨細生梅潤颺燕風高報麥秋
須念江邉桃葉女定從今日望歸舟
　　望夫石
亭亭思婦石下閲幾人代蕩子長不歸山椒乆相待㣲
雲䕃髪彩初月輝蛾黛秋雨叠苔衣春風舞蘿帶宛然
姑射子矯首塵㝠外陳迹遂無窮佳期從莫再脱如魯
秋氏妄結桑下愛玉質委淵(淵一/作泥)沙悠悠復安在
　　溪上屬目
白雲䝉山頭清川山下流芳洲采香女薄暮漾歸舟並
蒂雙荷葉逢迎一障羞持情不得語大婦在高樓
　　茅塘馬上
北圖忽忽負當年回羡農家過我賢水落陂塘秋日薄
仰眠牛背看青天
　　題宋林寺
破氷泉脉潄籬根壊衲遥疑挂樹猿蠟屐舊痕尋不見
東風先為我開門
　　長安在何許二首
長安在何許疑在青天上矯首遡西風浮雲斷人望
長安在何許疑在白日下裴徊天一隅華月生新夜
　　題關路逢僧圖
蹇驢烏帽禪客落日黄塵故關巳悔棄繻昔去更逢挈
履今還
　　題秋水蘆雁
塞南秋水陂塘蘆葉蕭蕭半黄直北飛來鴻雁端疑箇
是瀟湘
　　題梅花雪雀
春雪霏霏晚梅抱枝寒雀毰毸隴下有人腸斷為銜芳
信東來
　　題鳴琴召鶴圖
結茅百尺荒臺杖藜一徑莓苔謝絶鷄羣老鶴不應端
為琴來
　　題巫山圖
巫山傳美女秀色發朝雲絢麗不可挹飄颻去無痕楚
夢一夕後蒼山秋復春目斷腸亦斷往來今古人
　
　
　
　
　
　
　
　
　
　
　
　兩宋名賢小集卷一百二十二
欽定四庫全書
　兩宋名賢小集卷一百二十三
　　　　　　　　　　　　　宋　陳　思　編
　　　　　　　　　　　　　元　陳世隆　補
　崧坪小稿
　李維字仲方肥鄉人門下侍郎平章事沆弟雍熈二
　年進士召試中書知制誥為翰林學士歴工部尚書
　栁州觀察使有集二十卷
　　休沐端居有懐希聖
銀闕琳房視草餘龍門岑寂斷軒車彩毫閒試金壺墨
青案時看玉字書王令風流希謝傅子雲詞賦敵相如
瓊枝不見蕭齋晚蕙草烟㣲度綺疏
　　直夜
繚垣嶤闕慶雲深畫燭熏爐對擁衾三殿夜籖傳漏箭
九秋霜籟入風琴階前槁葉驚寒雨天際孤鴻答迥砧
攲枕便成魚鳥夢豈知名路有機心
　　寄田錫舍人
當年心計此心知忽忽逢人亦自疑枉是憂公生白髪
有何長略謝清時林僧巳怪抽身晚朝侣猶嫌到闕遲
多喜通規識幽抱路遥無處寄相思
　　歸越東舊隠别秦中知巳
客亭楊栁葉初殘歌咽秋空慘别顔吟愛好峰歸越路
醉衝寒雨出秦關烟蘿庭户重棲倚漁浦人家舊往還
縱使功名無分得免教心在怨尤間
　　再㑹傅逸人
分别知心意不輕幾年曾是愴離情㣲風吹雨雁初下
落葉滿堦蟲正鳴燈静若嫌論劔略簟凉頻喜轉琴聲
從來共約雲泉老肯向人間占好名
　　貽傅逸人
少年名節動人羣避俗身居積水濆幾為典衣留逺客
半來歌枕看閒雲門連酒舍青苔滑路近沙汀白鳥分
誰道無情活黎庻數篇新製詠南薫
　　郊居寄朝中知己
年來流水壊平田客徑窮愁自可憐汀葦亂揺寒夜雨
沙鷗閒弄夕陽天狂嫌濁酒難成醉冷笑清詩不直錢
碧落故人知我否幾回相億上漁船
　　王左丞新菊
青氊前席暇歸沐興何長北第秋将晚東籬菊正芳幽
叢霏薄霧桂色豔輕霜己近黄金印兼臨白玉堂甘疑
掩萍實秀肯讓芝房有佞還應指無憂可要忘蘂浮丞
相酒氣馥令君香好固松椿壽仙經識秘方
　　霜月
銀牀葉暗飄霜月夜迢迢寒極犀難辟憂多酒漫消荀
爐殘更換湘瑟罷仍調誰道河流淺盈盈萬里遙
　
　
　
　兩宋名賢小集卷一百二十三
欽定四庫全書
　兩宋名賢小集卷一百二十四
　　　　　　　　　　　　宋　陳　思　編
　　　　　　　　　　　　元　陳世隆　補
　石羊山房集
　鄭剛中字亨仲楘州金華人紹興二年進士累除祕
　書少監出為四川宣撫使為秦檜所忌罷謫桂陽軍
　徙封州卒檜死復原官諡忠愍有北山集
　　南陔詩(并序/)
　南陔補亡也念劬勞之恩重痛逮事之無日故作是
　詩以慕焉
陟彼南陔有風惟薫曷念劬勞華髪盈巾彼髪之華尚
可剪也嗟嗟吾親不可見也
陟彼南陔其薫逺兮慨我功名今亦晚兮功名之晚尚
可為也嗟嗟吾親不可追也
彼居之子庭闈休休愛日之念胡勿省脩
曕彼禽鳥亦哺其母養而弗驩于老奚取
敬爾身矣懌其親矣逮其暮矣云何吁矣
　　梅花
玉骨透花寒氷壺清露滴暗香驚返魂移自芝蘭側殷
勤置書几粲粲百態出徘徊欲與語奈此雪霜色高標
邈難親欲疎還不得箇中須有詩苦覓不到筆要須明
月來託之問姑射
　　脩脩窗前蘆
脩脩窗前蘆孤瘦倚青玉心虚知夜凉風葉亂相觸使
我入幽夢如在江湖宿方兹困炎曦愛爾眼中緑奈何
柔脆姿行犯秋霜肅霏霏霜露中芰荷等摧覆大抵無
勁節不及歲寒竹
　　讀坡詩
公詩如春風著物便新好春風常自然初不費雕巧又
如荆山玉不問多與少𫝊流落人間皆作希世寳吾獨
恨造物生我殊不早不得拜堂下朝夕事灑掃追攀邈
難及清淚出幽抱
　　書齋夏日
五月困暑溼衆謂如蒸炊惟我坐幽堂心志適所怡開
窗面西山野水平清池芰荷間蘆葦秀色相因依幽禽
䕃嘉木水鳥時翻飛文書任探討風静香如絲此殆有
至樂難令俗子知
　　晚邨
暑雨霽餘飛翻溝水鳴玉半規入嵐霧平疇愈新緑時
有牧歸牛一笛過山曲吾廬附幽深四面䕃修竹埀雲
下林梢驚鳥自争宿夜色迫書卷呼童具燈燭
　　宿長安閘口
天寒雲氣隂地濶江岸敞鼓動風勢狂掀簸浪頭長單
䋲纜扁舟避雨宿深港上有阿蘭若危鈴作孤響一夜
魂夢寒鄉國勞逺想清霜作朝晴舟師動帆槳
　　即事
夏木埀嘉䕃中夜㣲雨集晨興渉西園爽氣衣外入側
身過幽林葉上見餘濕菰蒲暗池塘有鷺如玉立樂哉
吾此居時平足堪葺
　　丁未四月與李叔佩還錢塘道浦江井坑嶺賦此
　　詩
扁舟絶驚濤芒履陟修嶺躋攀雖小勞窈窕豈人境巨
石開雙關有道細如綆其中漸寛虚濶歩隨所逞古木
埀嘉䕃一覆餘里頃寂寂艷山花沉沉晦龍井時有飛
泉落噴薄珠玉冷毛骨皆清凉反顧發深省麋鹿聞人
聲駭去山之頂春禽正對哢决起不留影豈知道上翁
甚愛幽獨景如何䝉鄙外一笑不相領負負出前山遲
疑夢初醒
　　暑雨
結廬在深寂芳簷䕃松蘿天晴風日温時有燕雀過今
兹夏暑雨衡門可張羅永嘆復自慰幽興吾亦多
　　臘月三日義烏道上寄潘義榮
天風生暮寒一夜新雪積遲明兀箯輿亂入山逕窄茅
簷兩三家雞犬不見跡冬令頃弗嚴草木僭春色愆陽
入桃杏弄暖浪蘂坼肅然變霜威犯者輒衰息獨餘山
上松不動與寒敵十丈偉標致四面風淅瀝時于翠葉
中碎挂瓊玉白忘我道路歎但覺心忘懌擁鼻作孤吟
清思浩無極
　　對月再用韻
團團滿庭月冷浸霜華重何人萬里外與此孤光共摩
雲度征鴻天濶目難送三杯見妙理一静服羣動陶然
夜氣中可以觀幻夢
　　乆雨二首(録一首/)
山嵐變濃雲地氣洩冬熱急雨春風顛十日聲不絶舍
中流水入墻外古溝咽塊然簷下雀状若木雞拙我亦
類襌定癡坐萬慮歇厨兵忽相報謂己糝藜蕨隨縁就
一飽再看栢香爇
　　清明前風雨兼旬城外桃李無在者書室中有酴
　　醾一瓶置之甚乆盖風雨所不及也為賦五韵
素質吐孤芳柔條敷瘦緑誰将刻楮手作此數㽔玉園
林烟雨多百卉飛簌簌小室偶深静花意猶清淑置之
硯席間鼻觀常芬馥
　　茉莉
嶺上老梅樹歲晚等凡木霜風吹枯枝曾有花如玉茉
莉抱何性犯此炎暑酷琢玉再為花承以敷膄緑憐渠
一種香徧歴寒與燠時于寂黙中至意㣲相屬鼻觀既
得趣就枕便清熟夢中見靈均九畹皆芬馥
　　焚香
五月黄梅爛書潤幽齋濕栢子探枯花松脂得明粒覆
火紙灰深古鼎孤烟立翛然便假寐萬慮無相及不知
此何參透頂衆妙入處静動始定惟虚道乃集心清杜
老句高韻不容襲餘馨夢中殘密雨窗前急
　　偶題
軒前有修竹穿紙入窗􁂻清風動揺之壁間影縱横軒
後有修竹山花依以生幽芳吐孤艷不與翠色争愚翁
坐其間萬事蠢不萌不識動與静但覺懐抱清千古媿
張籍眼明心自盲
　　静獨
飲酒或濡首作詩防嘔心疾走欲避影不如常處隂階
前享眀月但鼔無絃琴清風倘相過付之修竹林一静
服羣動萬縁寧我侵
　　郡治西㕔錦被花不為治架每花開覆地而紅或
　　縁他木以升予分其本植草亭之東家僮相與栽
　　木于地高七尺許上布圓竹復破竹交加之外出
　　四簷如屋之状通小窗側户以窺視而出入餘皆
　　花地下置一榻一几可以獨酌作詩以記之云
栽花傍庭砌立木為花屋小户虚一偏横窗置其腹分竹
接柔蔓尺寸引鈎曲春工直解事夜雨頻澆沃枝條
日滋榮滿架籠新緑紅淺暗香深揖遜薔薇服此花名
錦被覆我四圍足比之公孫布豈不堪華縟自慙流落
人尚此享癡福我欲飲其中亂影交􁭮醁擁被即長謡
傲枕眠清熟又欲效王勃醉處先磨墨引此略覆面腸
胃成機軸染筆起臨風定作花芬馥(王勃每醉先磨墨/數升引被覆面覺)
(乃為/文)
　　大暑竹下獨酌
新竹日以密竹葉日以繁參差四窗外小大皆琅玕隆
暑方盛氣勢欲焚山樊脩然此君子不容至其間清風
如可人亦復怡我顔黄昏開竹杪放入月一彎緑隂隨
合之碎玉光斕斑我舉大榼酒欲與風月懽清風不我
留月亦無一言獨酌徑就醉夢凉天地寛
　　閨怨詩三首
幽思春風亂擬向琴中説徽寒錦薦高未鼓絃中絶尚
有無絃韻或可奏明月堦前望水輪去去不停轍薄命
如妾何秋風河漢濶
無心事鉛黛采采菊金黄徘徊欲寄逺雲夢連瀟湘豈
不懐君子念之不敢忘西鄰擊神鼓東鄰閙笙簧三嗅
籬邉英淚落秋風香
晨光入幽户手織回文書聞古有雙鯉為人致區區書
成立江邉天寒渺無魚㣲懐既莫致慘黛何有舒歸來
更無語悵望庭花疎
　　正月十一夜燈開雙花
鈆杯壓短檠清膏沃虚草炯炯孤焰瘦吐此雙花好誰
為夜氣温暗坐春風巧碎剪朝霞紅縁以金粟小或云
兩玉蟲飛來抱釵杪美人輕燎之要看火中寳我聞家
道和可以感穹昊門闌将有喜每事吉先兆而我方朽
衰負戾落南嶠胡為今夕光熠熠似相報無乃天地慈
四海施洪造陽和隨根性溥為脱枯槁吾其得歸與頂
戴君恩老
　　平字梅花詩
江梅非凡根先春花南枝玲瓏皆瑶英雕鐫誰為之天
高孤芳寒風來幽香埀朝暾晞霜華蘭膏塗真妃移之
當疎簾吟腸清相宜吾将讒花神妖紅徒紛披何如令
江梅芬芳無休時終愁芝蘭嗔侵渠名聲衰
　　寒食
江鄉時節逢寒食花落未将春减色嶺南能有幾多花
寒食臨之埽春迹花多花少非我事春去春來亦堪惜
柴門風雨小庭寒無奈池塘烟草碧欲将詩句慰窮愁
眼中萬象皆相識欣然應接巳無暇都為老來無筆力
　　夜聞雨聲賦古風時趙使祈雨之翼日也
山齋道人夢魂清夢中細響忽可聼三峽流泉出幽隠
萬蠶食此春葉晴又疑相如夜病渇蟹眼亂沸石鼎鳴
呼童起視果安在云是西簷甘雨傾於時火流祗三日
田兆正作龜縱横昨朝太守拜壇下五龍奉命雲雷驚
小兒放散蜥蜴去神鼔罷擊巫舞停田翁翻溝出賸水
婦子田邉笑相迎商量今歳多釀酒是間指日當雲平
山齋一飽想無慮摩腹卧看秋風生
　　寄贈張叔靖
堂堂張矦好眉宇照人氷玉無塵土憶初邂逅共杯盤
姓字未通心已許參商别後各天涯屈指流年不勝數
何如䇿馬忽東來扣我柴扉叙寒暑相親顔色愈敷腴
不俗胸懐細傾吐使我頻歲飢渇心如飲甘泉餉腵脯
吾生寒苦衆所知眼高無人人不與技窮漸覺蒲栁衰
進取一途方首䑕有心斸土治田園束手抽身事農圃
荷鉏今亦粗成趣頗有嘉蔬待春雨所恨松根長茯苓
僻寂無人堪共煑安得溪霜素月高促膝與公長夜語
　　宣和壬寅仲冬二十六日留别臨川陳泰頴
江南浙東千里遥雁聚沙汀無定跡偶然握手如平生
袛恐前身已相識不然安得一覊旅披露煩君出金石
我今漂泊又西去草草分衿實堪惜孤舟漾水如輕葉
何處烟村倚灘磧明朝横枕清浪頭夢破霜風正相憶
　　故居
北山三十里憶得舊書堂小徑通蔬圃新醅壓酒牀晚
凉荷葉嫩細雨菊花香此夢今何許隨縁又一方
　　栽竹
信縁移老竹觸暑種𤓰根小雨回生意蒼苔覆劚痕影
還隨舊葉凉巳到清尊相對如佳友何妨盡閉門
　　哦詩
怕醉還思醉哦詩未得詩過雲飛雨急斜照晚凉遲嫩
緑開荷葉新紅入荔枝躊躇搔短髪倚檻立多時
　　重五
異鄉逢午節卧病此衰翁竹筍迸新紫榴花開小紅山
深人寂寂氣潤雨濛濛煑酒無尋處菖蒲在水中
　　闌暑
闌暑秋郊暮前山瘴霧中猿猱都下飲鳥雀未歸叢弄
影試新月披襟招好風銀潢向何夕零露濕梧桐
　　春晝
深村春晝永事事不相關花少蝶蜂瘦水清鷗鷺閒柏
香薰紙帳竹枕傍屏山付與翛然夢樂哉天地間
　　寒意
嶺南霜不結風勁是霜時日落晚花瘦山空流水悲棲
鴉尋樹早凍蟻下牕遲季子家何在衣單知不知
　　幽趣十二首(録二首/)
幽趣無人㑹閒居我自知筍尖穿落葉花蕊挂游絲寒
在蜂來少風斜燕不遲老夫無定力破戒為題詩
幽趣無人㑹雲依逺岫行寒塘時撥剌古木屢敲鏗壁
殻拖涎鈍花飛度粉輕山泉煑石鼎孤啜不勝情
　　早過烏龍嶺
烏龍嶺上萬峰巒疑是羊腸九曲盤山麓吐雲人世逺
松梢滴露客衣寒驅馳寸禄意寜樂蕪没小園心未安
早願車攻歌復古不須埀老挂衣冠
　　庚申二月二十二日宿齋省中
齋所深嚴客過難逼人書債未須還簷遮暖日桃夭瘦
鳥踏風枝竹影閒細細乳花新茗椀霏霏香霧小爐山
滿庭斜月無公吏祇似東陽田舍間
　　譚勝仲卿有冊賓禮成新句用韻和呈
寳函重鎖環金密册櫝雙盤帶錦斜長樂春風迎母后
未央和氣集皇家簾埀禁衛収黄繖禮畢天仙下玉花
班退笙鏞猶在耳五絃歌舞未須誇
　　仙人山塞至日
戍兵列栅守空倉俯瞰嘉陵萬仞江山下不知傳鼓角
天邉時見引旌幢歲寒木落鳥穿屋晝静簾埀雲繞窗
教罷諸營無一事錦腰催拍照金缸
　　寒食偶書
楚鄉孤坐掩重扉素髪荒唐酒一巵眼闇乆因書卷得
心闌全自世縁知臨流問米方終日踏雪尋梅是幾時
欲上高樓望呉越無邉烟雨正埀埀
　　有客問予每日何事客退賦此
杜門管得酒瓶乾餘事誰能著眼看髣髴殘春幽夢斷
冥濛細雨落花寒林梢寺隠孤鐘晚水外人喧社飲歡
萬里一身聊爾爾此身惟覺上恩寛
　　初春
古人書卷慢翻尋齒髪蕭疎歲月侵萬里家山孤枕夢
滿城風雨五更心䝉茸軟草涵空翠寂歴初花弄曉隂
燕子未來寒意重數峰圓瘦入雲深
　　　初夏
春物闌珊逐曉風芰荷敧角草茸茸野梅結子疎枝重
老竹生孫翠影濃煑酒情懐還是客異鄉歌笑且相從
醺然就枕皆佳處醉夢何妨度曉鐘
　　　出江
净練已欣平似熨更因雨過助清深何人孤笛穿雲杪
野岸歸舟入樹隂鷗鳥慣看遷客面江山偏識老夫心
半鈎小捲黄昏月欲得清詩箇裏尋
　　　和方景南乍晴
闌暑知秋近淮濆氣已清風雷驚夜雨鐘鼓報新晴霧
散槐庭曉雲開魏闕明馬行朝露稳人喜積情傾初鳥
方争出殘蟬莫亂鳴小窗偏得睡更待晚凉生
　　　擬送楊栁
久戍思賢日中興入覲時旌旗生喜氣梅蘂動寒枝報國心偏苦
安邉計自奇一軍常北出萬騎絶南窺結軌聞修好櫜弓謹退師
浩歌蔵戰甲雅拜習朝儀天近雷風迅雲深雨露滋告庭行有命
祖載敢無詩雪意留金勒歌聲寄玉巵明年秋秫賤釀酒約歸期
　　　春到村居好四絶
春到邨居好茅簷日漸長杯深新酒滑焙煖早茶香
春到邨居好園林興味長蠶貪桑葉出蜂趂蜜脾忙
春到邨居好枯腸飽可圗筍尖将露角麥秀欲生鬚
春到邨居好清明欲禁烟亂紅桃下雨輕白栁飛綿
　　　陜西戲成二絶(録一首/)
出門上馬雖云(一作/所)樂乍見秋風亦念家何日隋隄霜
後路亂飛揄栁踏平沙
　　　早行
風栁驚霜日夜飄客程中夜馬蕭蕭據鞍髣髴如殘夢
曉月一鈎猶未消
頳肩攜擔又催程寸許孤燈照壁青破縣殘更誤傳曉
馬行十里見明星
　　　靈壁驛有方公美少卿留題戲和于壁
君把使旌臨洛水我參樞幕過潼關秋風想見吹歸渡
先看淮南第一山
　　雨過
雲壓江邉草樹低麥揺秋色望中迷却知向晚有晴意
雨過一聲村落鷄
　　懐山居二絶
春淺酒寒人密坐花深雨細蝶移枝十年未解作歸計
此恨故園鶯自知
披叢尋得晚花瘦帶雨剪來春韭香憶把餘醺付松枕
明朝春夢不勝長
　　夜燭花
蠟炬香光照夜紅垂垂簾幙静無風金盤五寸花成穗
可但釵頭綴玉蟲
　　無題
池塘好處烟迷栁簾幙昏時雨過山燕子不知春有恨
銜将花片入梁間
　　即事
小徑客來穿竹入草亭凉到枕書眠鳥呼人笑荔枝熟
如此封州巳二年
　　渡胡源口
暫出箯輿上小航眼明重喜見江鄉夢魂孤寄浪頭宿
一夜隨潮入富陽
　　即事
暮春景物稱山家屋角團團緑葉遮薄晚㣲雲疎過雨
一番小麥顫輕花
　　枕上聞秋雨
被麄骨老夢魂清月暗窗昏烏鵲驚茅屋不知疎雨過
但聞高樹作寒聲
　　嚴陵懐古
一舉無心為六鼇萬鍾於我亦毫毛客星不到雲臺上
莫訝先生索價高
　　客惠賓州竹簟甚佳取退之鄭羣贈簟詩讀之數
　　過成古風云
卷送風漪光八尺竹新漸作琉璃色世人貴耳便賤目
那知不低蘄州笛年來媿汗常浹膚夏日自嫌汙枕席
有時追誦法曹句悵恨宗人不多得山齋置榻容一身
君惠清凉到心骨門前客至莫見嗔老子解衣喧鼻息
　　元信自潯州遣人恵以明徹氷壺名酒作二十八
　　言謝之
是翁明徹一塵無養就江心秋月孤自舊相從杯酒裏
豈惟今日見氷壺
　　絶覽亭
目力所臨皆在下亭名絶覽未為叨大都心地當如此
此外應知更有高
　
　
　
　兩宋名賢小集卷一百二十四
欽定四庫全書
　兩宋名賢小集卷一百二十五
　　　　　　　　　　　　宋　陳　思　編
　　　　　　　　　　　　元　陳世隆　補
　艇齋小集
　曽季貍字裘父文定公弟宰之曽孫也再舉進士不
　第師事韓子蒼吕居仁又與朱晦翁張南軒書問
　往復南軒被召季貍戒其不當談兵且勸以范文正
　忠宣父子為法郡守張孝祥樞密劉珙薦於朝皆
　謝不起吕東萊數稱其學有淵源南軒有探古書盈
　室憂時雪滿顛汪應辰有四海曽裘父之句其為時
　賢稱服如此自號艇齋著論語訓解陸務觀序其集
　曰文詞簡逺讀之者遺聲利㝠得喪如見東郭順子
　悠然意消然可傳之作尚不止此遺珠棄璧識者嘆
　焉
　　羅漢石
吾聞大幻師種種示方便雖於土石中神力亦周遍君
看此翠琅乃有羅漢面殷勤作禮相形質皆可辨初觀
頂相殊次觀雙足現僧袍如輕綃風舉勢轉旋得非方
廣尊影落此石片千年磨不盡若堅金百煉我來一瞻
敬贊歎未曽見摩挲諦玩久欲去反留戀叮嚀善守䕶
尊者俱神變㑹當清夜闌神光照金殿
　　靈谷山
舊聞伯子記巳得靈谷名隠然望此舟竒勝稱山靈懸
崖瀉瀑布如髙屋建瓴喬松數千丈下有千嵗苓仄足
行鳥道勢欲摶青㝠仙事雖渺茫幽討未忘情髙秋八
月後擇勝來經行黄冠兩三人淡然亦忘形煙霞到几席
爽氣來戸庭瘦筇閒指㸃老瓦同注傾慚非換鵝手不
敢臨黄庭或可聨石鼎未必讓彌明重陽無十日黄菊
漸向榮佳哉此天氣一笑未易營但願脚力健年年此
尋盟
　　　躍馬泉
山靈從何來崩騰躍萬馬初疑夫差軍水犀光照夜又
疑閼於戰聲撼武安馬森然毛骨竦舌拄不能下對此
神驂姿可以一戰霸
　　五星泉
五星耀寒芒直射入九淵化為石泉眠位置相聨綿相
映璧月夜上下爭珠連星光本遊空著地今何然得非
泉石癖如我老不悛
　　宿正覺寺
正覺江邊寺風煙罨畫然庭羅合抱樹門泊釣魚船暮
雨凉初過中秋月正圓無人來共賞獨自占江天
　　白水寺
暫假僧房憩炎蒸覺頓忘誰知六月雨巳似九秋凉石
徑苔痕滑稻花田水香鳴蟬休聒耳容我此徜徉
　　苦竹行
碧草送春晚綠陰迎夏凉輕風揺細麥淺水出新秧嵗
月催人老田園引興長一㕓如可辦吾亦學耕桑
　　金石臺
江上岧嶤百尺臺摩挲塵跡但徘徊不辭濁酒三杯醉
坐對晴空萬里開楚澤風烟隨處好仙家桃李有誰栽
黄花過了梅花發待我扶藜得復來
　　南湖
葛巾藜杖興何長為愛南湖六月凉雨在山頭作雲氣
風來水面散荷香登臨稍喜市聲逺徙倚猶嫌歸興忙
後日重來攜枕簟不妨午夢到斜陽
　　積翠樓
手捫霄漢摘天星脚踏丹梯最上層須信神仙足官府
能令雞犬亦飛昇
少日便懷丘壑情看山看水飽曽經如今積翠樓頭望
看盡江南未了青
　　西隠寺
彷彿兒時住此間重來不記舊山川却因坐久僧相問
細數如今二十年
　　疎山道中
村深谷鳥近人鳴暮靄收時雨又晴極目春山隨處好
笋輿穿盡綠陰行
　　苦竹舟行
船頭觸處浪花生船尾隨人山影行一水到家能幾許
順流東下片時程
　　危全楓祠
香火頽然寄梵宫精英不與衆禪同臨川千古人心在
猶説當年保障功
　　疎山
來往疎山四十年主人與客兩華顛此心不改澄河見
往事休論過鳥然無復仙舟遺跡在空餘矮叔一燈傳
危亭獨上窮登眺古木蒼藤繞暮煙
　　楊源寺
落日郊原獨杖藜偶尋蕭寺坐移時下臨稻壟如棋局
細數僧房似蜜脾風裏長松能逺韻霜餘殘菊尚多姿
因吟竹院詩人語笑我勞生力已疲
　　疎山
江南九月未飛霜木葉蕭蕭巳半黄行遍疎山山下路
滿山唯有桂花香
垍湖潭畔呼舟渡苦竹林邊策杖回衣濕為穿山雨過
手香因折野梅來
草封支徑路欲斷雨洗野花山更寒西嶺東岡烟漠漠
南溪北澗水潺潺
　　　鳴玉泉
何人邀我來白晝朝鈞天千官正雜㳫佩有蒼玉懸
衝牙互擊觸逺韻聲泠然律吕相應和宫徴更相宣應
笑居鄛人玉斗空碎捐
　
　
　
　兩宋名賢小集卷一百二十五
欽定四庫全書
　兩宋名賢小集卷一百二十六
　　　　　　　　　　　　宋　陳　思　編
　　　　　　　　　　　　元　陳世隆　補
　沈中允詩集
　沈括字存中湖州人嘉祐中進士累官龍圖學士博
　學洽聞凡律樂醫卜諸家皆有論著嘗使契丹圖其
　山川風俗上之元祐間謫知秀州卒栁志収入流寓
　今仍之
　　望海樓
雨聲林外盡秋色望中添落日挂疎栁逺江横暮簷好
風疑有意隨葉故爭簾為問樓中客胡為盡日淹
　　夜登金山
樓臺兩岸水相連江北江南鏡裏天蘆管玉蕭齊候送
一聲飛㫁月如烟
　　登北固樓
丞相髙齋半草莱舊時風雨滿亭臺地從日月生時見
天到江心盡處回三國是非春夢㫁六朝城闕野花開
心隨潮水漫漫去流遍烟村半日來
　　花山寺
經旬飄雨喜新晴病馬新晴取次行老態只應隨日至
春心無意與花爭山川滿目浮烟合樓閣侵天暮靄横
嗟我有身無處用强攜尊酒入崢嶸
　　姑孰溪二首
豹堂春水緑泱泱謝市雲深栁線長睡熟不知潮信過
船頭晚雨打菰蔣
新晴渡口百花香石子池頭鴨弄黄捲幔夕陽留不住
好風將雨過梅塘
　　蛾眉亭
雙峰秀出兩眉彎翠黛依然鑑影間終日含顰緣底事
祗應長對望夫山
　　秀州秋日
草滿池塘霜送梅林疏野色近樓臺天圍故越侵雲盡
潮上孤城帶月回客夢冷隨楓葉㫁秋心低逐雁聲來
流年又喜經重九可意黄花是處開
　　歎老
為覔少年心不得當時感舊已潸然情懐此日君休問
又老當時二十年
　　鄜延凱歌五首
先取山西十二州別分牙將打衙頭回看秦塞低如馬
漸見黄河直北流
天威畧地過黄河萬里羌人盡漢歌莫堰横山倒流水
從教西水作恩波
馬尾胡琴隨漢車曲聲猶自怒單于彎弓莫射雲中雁
歸雁如今不寄書
靈武西涼不用圍畨家總待納王師城中半是闗西種
猶有當時軋吃兒
旗隊渾如錦繡堆銀裝劍背打回回先教淨掃安西路
待向河源飲馬來
　　江南曲
新秋拂水無行跡夜夜隨潮過江北西風卷雨上半天
渡口㣲凉含曉碧城頭鼓響日腳垂天際籠烟鏁山色
髙樓索莫臨長陌黄竹一聲無北客時平田若少人耕
惟有蘆花滿江白
　
　
　
　
　
　
　
　
　
　兩宋名賢小集卷一百二十六
欽定四庫全書
　兩宋名賢小集卷一百二十七
　　　　　　　　　　　　宋　陳　思　編
　　　　　　　　　　　　元　陳世隆　補
　李方叔遺稿
　李廌字方叔陽翟人少以文字見知於蘇軾元祐初
　軾知舉意在必得廌以魁多士及考章援程文以為
　廌無疑遂以為魁既折號悵然出院廌竟無成而卒
　有濟南集
　　觀呉正獻真
次公不許畫麒麟孝宣妙選知名臣拜公之像想風度
乃是雲臺子顔之文孫元豐天子建原廟玉宇萬棟臨
端門累朝名臣儼冠劍列聖御坐開乾坤修廊祕殿鎖
春色髣髴音容皆駿奔相君相業皆炳炳旂常彛鼎定
書勛儀形在殁侍神考英氣噩噩凝天閽嗣皇方思服
(缺/)美欲考辟公觀烈文君傳兹圖落人世世人遂得知
瑜璠吾知袁公固有後能平楚獄竟無寃召公甘棠猶
不伐衛武之徳誰能諼君不見温公之像滿人間願廣
此圖令並傳
　　燕龍圖臨深圖燕穆之昔作履薄臨深二圖履薄
　　已進呈仁皇而臨深逸二首
下看飛流入碧深崖蒼潭黒徃登臨戰兢欲示為邦慎
可見忠臣納諫心
須知筆諫似誠懸馳譽丹青詎等閒嗟爾畫師閻立本
一生虚老寸毫間
　　王摩詰曲江春遊圖
咸雍山川互王霸涇渭為隍城塹華曲江臺沼備豫進
祗與畫師供入畫長安城西山萬重昆明烟浪繞新宫
新蒲細桞春風裏萬户千門佳氣中我生不及開元時
猶喜此圖今見之蒼莽烟綃横短幅眼中終南倒溪渌
傾城士女巷無人三月三時曲江曲老稚妍媸賤或貴
來者攜壷歸者醉筆端造化有能事各有人人樂游意
如今此地空塵迹石鯨縱在如銅狄宜春五作更蕭條
無復(缺/)中得遺甓我願吾生明六符不蹈漢唐耳目娛
池籞假民任畋漁無令畫師為畫圖
　　書侍兒小瑩帬帶
旋剪香羅列地垂嬌紅嫩綠寫珠璣花前欲作重重結
繫定春光不放歸
　　驪山歌
君門如天深九重君王如帝坐法宫人生難處是安穩
何為來此驪山中複道連雲接金闕横觀隱隱横翠紅
林深谷暗迷八駿朝東暮西勞六龍六龍西幸峩眉棧
悲風便入華清院霓裳蕭散羽衣空麋鹿來遊墟市變
我上朝元春半老滿地落花人不掃羯鼓樓髙挂夕陽
長生殿古生青草可憐呉楚兩醯雞築臺未就已堪悲
長陽五柞漢幸免江都樓成隋自迷由來流連多喪徳
宴安鴆毒因奢惑三風十愆古所戒不必驪山可亡國
　　文選樓
申轅應楚聘鄒枚適梁苑藩侯喜賔客賢賢易鷹犬黄
綺遊漢庭羽翼矰邀逺秦府十八公攀附名益顯昭明
衆才子文囿俾蒐選髙齋切浮雲雉堞俯清巘尚應愧
兩(一作/河)間筆削非大典
　
　
　
　
　
　
　
　
　
　
　
　兩宋名賢小集卷一百二十七
欽定四庫全書
　兩宋名賢小集卷一百二十八
　　　　　　　　　　　　宋　陳　思　編
　　　　　　　　　　　　元　陳世隆　補
　傅忠肅公集
　傅察字公晦孟州濟原人也從曽祖曰堯俞有傳察
　為人端重有特操舉進士蔡京欲妻以子察力拒之
　為青州司法參軍歴永平溜川丞久之除太常博士
　遷吏部員外郎宣和七年接伴金使時金人巳渝盟
　察至燕山聞斡里雅布兵至金人曰見太子當拜察
　曰太子雖貴人臣也當以賓禮見何拜為斡里雅布
　曰汝主失信吾興師南向海上之盟不可恃也察曰
　皇帝與金國講好信使往來項背相望何謂失信太
　子干盟而動意何所為乎敵左右但使拜白刃如林
　察曰死則死耳豈有俱人臣而輒拜者或抑猝使伏
　地察植立衣冠顛倒始終不屈斡里雅布曰爾乃不
　拜我耶麾令去察知不免謂其下曰彼脅我以拜我
　義不辱我死必矣我父母老素鍾念我聞之必大戚
　若等得脫幸記我言以告我親知我死國稍解其無
　窮之悲也左右盡泣既次燕山遂見殺年三十七聞
　者哀之贈徽猷閣待制
　　用亷夫韻招諸友登清㣲
束帶縛吏事發狂中憤興世情多面朋噂沓惡背憎緬
懐數君子皎皎瑩壺氷披雲見顔色翠光露鋒稜忘形
到坦率高論破炎蒸藹然嘉譽在映我獨無稱文場屢
交鏑師老畏侵陵况復時雨過綠苗覆千塍便當共臨
晀此興那可勝孤亭枕蓆住下有寒潭澄仰看霞綺散
坐待月華升嘲咏縱歡謔明朝期再登
　　㢘夫有㑹當歸去來之句復次前韻
少小尚竒偉長年病莫興折腰仕五斗詎敢論好憎居
然畏罪苦局如履春氷每懐鷹隼翮韝上看鋒稜追隨
縉紳後糠覈雜肴烝泮宫天下士藉甚得儒稱巍巍衆
峯上跛足豈易陵朝廷重薦延拔茅餘空塍公孫富經
術非子誰能勝坐見萬頃波甖缶汲逾澄沛然下膏澤
蓊若朝雲升勿云歡留滯青史他年登
　　次韻㢘夫登清㣲二首
蝸舍不容膝煩敲局寢興豈惟倦束帶絺綌猶云憎清
微跨城角窣兀疑凝冰深池暮黯黯逺岫朝稜稜往嵗
與申子賓朋日雲烝遂令棟宇陋顧盼流名稱先生今
詩伯氣欲青雲陵鏘然出佳句椒蘭布畦塍邀我避暑
遊意重愧難勝何(缺/)　　　神明自清澄嗟彼浮名者
此亭豈易升踟蹰恐(缺/)時攝衣請先登
大火氣方熾新金伏未興茅屋若卑陋藴毒空自憎流
汗常被體滌煩屢飲氷那堪青蠅輩鼓翅作威稜薫風
爍炎日沸鼎助薪蒸每思謀爽塏地溢舊無稱高亭枕
城隈粉堞勢騰陵清水繞其足茂林瞰田塍此間有異
趣躋攀弗能勝佳招適我願坐覺神魂澄何當卜隣舍
與子朝夕升飄然忘世累長嘯效孫登
　　次韻祝㢘夫登高樓
膏雨潤四野草木蘇中乾駕言共臨眺凌雲陟層盤華
宇蔭曦日潯暑隨風䦨清談無俗好茶果有餘歡撥置
簿領煩憩此簟席安悠然得佳趣可以寄簮冠耳目去
局促心體自廣胖何如斂手版觸熱事上官晚來纎藹
霽矯首欣遐歡一見沒天外千林杳雲端西山有爽氣
淺緑浮㠝岏翻疑圖畫裏未覺雲夣寛蕭蕭林間蟬
己如咽暮寒直恐霜露至歸歟可忘餐
　　同七兄寄二李
昔我在淇水二陸皆少年伯也氣軒昻丹鶴唳青田季
方文章士摛花桃李妍力學乃未已有如火始然相見
一傾葢便誦膠漆堅笑語玉麈折登臨蠟屐穿時時出
秀句灑若沈疴痊爾來踰十嵗自當冠貂蟬胡為茅屋
下寂寞尚草𤣥方今明堂構收拾棟與椽安得刷羽
翮吹嘘送上天此志儻不遂何用空言傳不如李翰林
沉醉自稱仙不如陶彭澤歸來謝塵縁但解琴中趣何
妨甕下眠富貴草頭露名譽空中烟子意竟何如余心
方寂然願求真實語莫作猾頭禪
　　夏日登清㣲亭
永日留煩暑斯樓得屢登向來如異境高處若無憑逺
岫生雲直輕風蹙浪層試取金掌露更接玉壺氷抵掌
賓朋盛題詩氣象増望窮遺恨在我欲醉時升
　　清㣲亭分韻得空字
縹緲千層外縈紆一經通飛甍明落日巨棟掛斜紅當
晀資公退招邀得調同九天開浩蕩萬衆入牢寵水色
連暗碧雲容借晚空清來庾公興快挹楚王風(缺/)側金
罍倒樓昏畫角終明朝車馬客陡覺厭塵紅
　　大暑同蔣明亞叟熙載夜登清㣲亭
土潤伏新金陽歊困亭午曦御駐征驂朱光㣲厚土鳥
雀噪堦除蛙蚓鳴草莽簿領抗塵容茅簷芘環堵蜂蠆
亂繩牀蚊蟁隠雷鼓棕拂徒爾為青蠅敢予侮避喧空
百慮對食但三吐舉箑未搖風揮汗己成雨那能整冠
巾誰復對賔主豈惟眩生花坐覺氣如縷南方有高樓
兀然蔽華宇摳衣倦躋攀䇿杖愁傴僂俄頃叩雲端飄
蕭開洞府新凉䬃爾來舊暑脱然愈清池涌波瀾疎星
穿牖户夜氣襲氷霜月明粲珪組烏鵲倦飛還遊魚渚
可數珍果走金盤清談揮玉麈羣籟正囂囂幽夢方相
栩何當食瓊漿一夕生毛羽
　　夜登清㣲亭雲隂掩翳東北有雨少頃月出皎然
　　復次前韻
融融暑未䦨悄悄夜方午命駕聊叩門尋幽得兹土俯
矚但蒼茫前瞻何鹵莽萬籟正虚無羣生各安堵蟬嘯
雜笙簫蛙鳴當鐘鼓鳬舄政參差詼諧懼狎侮豈惟冠
蓋傾己覺肝膽吐坐久隠奔雷天邉垂密雨疎木列賓
朋衆峯自臣主螢火落明星爐烟裊青縷那能(缺/)酒杯
所欣曕徳宇高歌屢激昂笑喜或俛僂蕭䬃濯塵襟清
虚湛靈府快如仙爪爬灑若頭風愈須㬰出金盤照耀
開玉户映浪雜瓊瑰穿簾間璧組斯逰豈前謀後㑹難
逆數歡餘岸綸巾語約揮松麈可能伴雞栖亦復隨蝶
栩廣寒㑹可升試為刷翎羽
　　次晁之道韻
翰林詩百篇發興自斗酒同遊八仙中七者顔己厚邇
來數百年斯人那復有風流東城晁四海蔚稱首之子
乃其豪異代得密友滿腹貯詩書妙意寓醪酎政使譽
日新位卑未為醜亭亭澗底松不如園中栁芝菌冠衆
芳其出未枯朽叫閽問大鈞得致君側否
　　送承祖赴定州幕府
中山控北陲强弩號百萬單于銜國恩方且事逃遁謀
帥得真儒不煩一戰頓風流本江左亹亹有餘論幕府
極妙選參謀不容遜藉甚丞相孫凌雲氣豪健所懐社
稷計嘗願竊有獻蹭蹬三十年羈旅頗自困因人作逺
遊實亦乖素願談笑青油幕聊復可排悶嗟余謬不學
塵根苦遲鈍一官聨事久矜式每自勸但覺有不如未
見有寸進公亦不吾厭叩擊愧煩溷念當為逺别悵然
亦多恨時方苦炎蒸行矣蘄强飯
　　伯時往河東戲與亷夫分韻道相思之意三首
日月劇跳丸暫别亦已久青山繚層巔道里阻且右今
晨登南樓㑹此同志友思公聊北望竚立但搔首秋風
八月天霽色明朝牖軒車何時來遲爾一杯酒
朝氛霽西山晚日明薈蔚遙憐太行上陟巘眩可畏王
侯眇小夫中盤凌雲氣端如車公賢談笑出真誹胡為
久﨑嶇使我重吁欷王事有程期来歸懼其未
之子何磊落本是青雲才委翅蓬蒿下黧面垂䯱䰄卜
鄰與我遊肝膽向人開酒酣遺世累謔浪絶嫌猜西風
换煩燠四野無纎埃方當共臨眺公兮胡不來
　　題毛彦謨容膝軒
夫子負異才端若㑹稽笴平生懐剛腸於世少許可文
詞類激昻議論恥媕娿高名三十年坐此常坎軻同時
英俊流往往步青瑣歸來樂簞瓢琳宫得安坐小軒僅
容膝陋巷生堀堁惟餘豪俠氣屢折每不挫却眠利名
場終身繫韁鎖生雖華屋居死我翳蓬顆固知宇宙間
所有終非我但當清我心餘事等么麽
　　次七兄韻
蝸舍蓆為門清風無所扇閒視纔半尋起行空百轉對
食不下喉流汗常被面矧復鳬鷺行摘尾抱大卷余方
有公事汝輩宜罷遣賴此伯仲賢縱談逞雄辯時時雜
博奕豈不賢遊燕呼奴取具來據榻聊一戰初如兩軍
交整陣咸伺便俄頃鋒刃集解紛在一箭或喜而拊掌
或駭而色變或旁睨而審或當局而眩剥剥伐木聲離
離衆星見勝負既已分反奩若收電却尋文字觀觸物
本無戀覔句屢吟哦誦詩乍游衍百謫勿相聞從渠書
我殿
　　晚登清㣲亭次祝教授韻
雉堞亭亭倚翠微高樓裊裊弄清暉共邀佳客扶筇
杖驟喜凉風振羽衣過雨山川顔色好投林鳥雀噪聲
稀月搖翠浪明珠碎雲滿金波破鏡飛雄辯琅琅如落
屑新詩句句似連璣自憐怪僻耽幽寂却恨匆匆便賦
歸
　　送朱熙載改官還鄉
陶唐名臣有朱虎揖遜夔夷尊文祖後來傑出漢雲孫
折楹當時誰敢侮煌煌聖代見斯人凜凜遺風振千古
乘牛不數魯家俠衣錦何妨買臣窶十年牢落困膠庠
五斗栖遲尚環堵惟餘豪氣自不除傾葢向人肝膽吐
忽然結束事征鞍軒軒氣色浮眉宇謂予倚門親久待
况復楓宸拜明主朝廷公卿重薦延鶱騰一鶚生毛羽
髙義如君世所稀早據要路思裨補
　　芝堂
𢎞度負土忘晨夕空腸未忍進一溢伯㑹隆冬不衣帛
野火燎原天雨澤當時廬側産靈芝盛事至今光史冊
王家兄弟皆英豪藉藉聲華若連璧高文奥學乃餘事
一門躬行如萬石孝思他日徹蒼旻血淚垂頤灑枯栢
雖云草木但有生始信幽明本無隔煌煌二秀發坤祥
小大髙低紫與白搢紳駭歎絶前聞老稚提攜溢阡陌争言
圖舄獻修門坐見恩榮来絡繹公獨掩耳更悲啼吾忍貨名
於窀穸豈知採摘付兒童大勝籝金滿千鎰方當孝治軼唐
虞八行求賢常側席公雖韞匵畏人知定有新詩振奇蹟
　　雪九首
都城十日雪庭户皓己盈呼兒試輕掃留伴小窻明
天公亦戲人竒幻驚倐忽朝來簷霤間一一綴明月
晚風掃連氛客被増夜峭明朝赴看燭更把崑山照
高堂連夜賞蛾眉映珠櫳誰憐閉門客衣穿履亦空
黒雲埋日車厚雪鎮坤軸行路勿匆匆包藏恐深谷
忽驚陋巷間踏作瓊瑤迹坐聞郢中歌妙句壓元白
春雷忽隐隐春雪復紛紛農夫戒及澤荷鍤已成雲
撒鹽乍可擬刻楮竟難成研辭覷天巧應復召羣生
盈尺兆嘉祥三登賀亨泰我雖無寸田一飯猶足賴
　　次韻杜無逸西園獨坐九絶句
南浦送㣲波西山來逺緑日暮獨盤旋慨焉撫孤竹
前輩不可見古道邈難尋何時赤松子相與歸山陰
折腰為五斗我已愧淵明共赴東林約悵然懐友生
虚齋篆爐烟兀然得禪寂雖有錦繡腸畫餅安可食
亭亭澗底松幹凌雲霜孤既無鸞鳯翔鳥雀來喧呼
一世競榮利紛若空中花蚤作田園計人生㑹有涯
身遊闤闠間心在孤雲杪譬如登太山頗覺天下小
外慕亦無已及身良有餘乘流如可迹韞匵豈藏諸
聖徳覆天下歡然萬物春北窗㣲笑傲似是羲皇人
　　題張季良適性齋
揚雄家無甔石儲閉門作賦擬相如鄴侯插架多異事
牙籖萬軸呑石渠吾友張子斯人徒嗜好醎酸與衆殊
被褐懐寶老不癯收拾萬卷以自娛伹願生為蠧書魚
咀嚼英華味道腴揮毫落紙驚羣儒佳處往往凌子虚
網羅秦漢包唐虞上下干載歸指呼自言此樂世所無
不羡潭潭卿相居方今清廟收璠璵肯使滄海遺明珠
高明他日播天衢行看旌帛來庭除
　　任伯仲時徳升用均父韻送徳父守菑川邀余
　　同賦
妙齡擢秀如黄童藉甚詞林振古風瀾翻千
載常在口磊落萬卷獨蟠胷不將龜筮論從
逆獨向詩書有髙識琳宮乞得十年閒可但
新詩勝疇昔一麾自出治東萊洗眼㸔公手
重拭疲民安堵身暫休黠吏垂頭聲不出人
言功效真卓爾歸近髙堂渾舍喜喜公才氣
更難量致君要著巖廊裏秋雲漠漠向空飛
颯颯凉風生桂枝馬蹄又踏東川去盤水洋
洋可樂飢我今作吏愧無補夢寐林泉那得
歸㑹抽手版付丞相却掃庭闈戯綵衣卜鄰
儻許依仁里與子艱難共生死釣竿伴我訪
滄溟沮如定無三尺鯉
　　　送傅倅五首
洺之水兮其流舒舒公之來兮朱服熊車士
元展驥仲舉題輿公之來兮民斯樂胥
洺之水兮其流洋洋公之化兮春雨秋陽袴襦頌洽
禾黍嵗穰公之化兮民期悅康
洺之水兮其流瀰瀰公之去兮旌旗旖旎父老攀轅
縉紳方軌公之去兮瞻望徙倚
洺之水兮其流洩洩公之徳兮此邦所愒吏遵其畫
人懐其惠公之徳兮久而無替
洺之水兮其流活活公之名兮兹其彌達翔於朝著
鶱於省闥公之名兮莫我敢遏
　　贈朱令中泮宫
折桂陪英彦彈冠接宷寮志連秦壁固論鄙楚師恌
逸驥終難縶翔鸞詎可邀緬懐巖下士終得夢中宵
　　吏隠亭㑹集
招㩦共到習家池雲水為裳芰製衣魚戲輕船浮枕
簟鷗隨落日下汀磯岸巾已得杯中趣横吹如從天
外飛野性每来應未厭驪駒寜復賦言歸
　　尉治吏隠亭三首
公餘吏隠剏新亭野濶雲低疊素屏風動荷花翻偃葢
日搖波影散疎星望窮南畝千重緑坐久西山數㸃青
更待晚凉蟬亂噪與君散䇿試同聴
一畨新雨洗華亭四面晴天倚翠屏並秀採蓮舒嫩臉
孤飛白鷺帶殘星披襟驟覺登仙樂倚檻猶疑倒影青
横笛晚來聲更好龍吟泓下亦時聴
　　十五伯以詩見贈因次韻為謝
蕭然顔巷復誰堪竟日潛心到五三載酒未妨從靖節
圍棋端不羡羊曇逢人傾倒羣兒笑落筆縱横四座慙
舊學青箱知未替更將新律付諸男
　　次韻申泮宫直宿早秋四首
新秋爽氣溢長空絃誦低昻月映櫳濟濟青衿成魯變
洋洋泮水詠洙風羣儒篆刻空章句百氏紛紜賴折中
何日拔才空兾北如今高譽滿山東
皎皎清波滿四空疎林散影㺯朦朧援毫欲賦陽臺夢
振袂欣乗玉宇風己覺素秋來席上却疑仙景落壺中
凌雲未許攀仙桂卧看氷輪沒漢東
一方明月落長空萬里餘輝鏁玉櫳蟬韻啾啾來逺木
槐雲裊裊弄清風共邀載酒陶彭澤走訪談經戴侍中
景物蕭然無限思靚糚應許過牆東
泮宫深閉絳帷空遙想佳人照綺櫳閒倚畫屏憐永夜
懶搖紈扇引凉風直疑令史歸天上猶想陽臺入夢中
展轉覺來無一亊日搖槐影過窗東
　　又次申教授直宿三首
皎皎虚堂帶月清金風入律露華明潘郎遇直生秋興
韓子長歌憶短檠驚鵲繞枝巢未穏幽蟲臨砌隠餘聲
却嫌詩思撩歸夢數盡高城長短更
擾擾浮名絆此生相逢樽酒眼還明君如俊鶻方搏翮
我似彎弓不受檠弱植幸容依玉樹新詩嘗喜擲金聲
他時㑹致青雲上莫厭卑棲嵗屢更
秋堂襆被有餘清驟喜秋光潑眼明簾外月華篩碎玉
牀頭螢大當長檠豈嫌唧唧秋蟲響還聴琅琅弦誦聲
善教尚煩留滯席朝恩未許便歸更
　　同工曹至臨洛道中禾黍蔚然喜而有作呈朱令
甘雨初勻嵗事時冥冥造物本無私緑雲捲地薫風細
翠浪翻天曉露滋巳見郊原深沒馬預欣場圃積如坻
從來令尹憂民切短句聊憑一解頥
　　方量牧地次韻工曹王亞叟
朝廷庶事備成康郡邑承風底亊忙要使幅員無曠土
始知兾北有留良疎狂似我徒勞耳術業如君□易量
奔走幸容陪笑語每觀醉墨屢琳琅
　　杜無逸留别次韻三首
薫蒸和氣浹豐年羸老欣聞詔令宣疾惡如讎知勁節
清言有味樂推賢却嫌松菊荒三徑故乞絲綸下九天
欲識邦人思厚徳四郊草木亦依然
汪汪萬頃浸清波千里旁漸惠澤多化比宋均方渡虎
瑞同黄霸自生禾盤根治劇觀游刃破膽投姦去宿疴
己有謳吟喧井邑更傳佳句似陰何
一官塞北似飄蓬邂逅威嚴霽弱翁他日若陪林下客
亦能把釣待秋風
　　無逸用前韻見謝復次韻
藉藉聲名自妙年優優惠化詠來宣寧誇衣錦光前牒
便擬揮金繼昔賢秀句屢同歌白雪高標猶幸視青天
自慚不得陪騶御空想餘風尚凜然
一麾聊復散餘波才比淮陰益辦多千里宣威憺夏日
三年種徳斂秋禾如綸忽聴頒新渥勿藥還欣已舊疴
却恐九重思治行蒲輪他日竟如何
鵬飛初不礙蒿蓬自擬歸休慕仲翁况有仙姿標洞府
泠然禦冦己乘風
　　和鮑守次韻林徳祖十四首
南宫三日仕非輕湖海歸來一草亭譽襲芝蘭方冉冉
節高松柏獨青青仁風巳播袁宏扇素尚行須毛玠屏
豈待期年歸報政人占此地有台星
莊周蝴蝶夢魂輕盤谷山家有舊亭下筆未能工嫓白
折腰何敢望紆青思魚此日空彈鋏誤墨他年㸃畫屏
寂寞草𤣥繩户閉猶堪歸伴少㣲星
五月黄塵去傳輕褰裳幾處宿郵亭共知何日輸心赤
(公詩有報國/身輕之句)莫歎㣲霜㸃鬢青(公詩有白/頭之歎)每傍重霄求
寳劒欲令新木作枯屏流傳䞉有風騷句遥想羣公若
㑹星
思分千里賞猶輕好建精思李柏亭日映氷壺融皎潔
風臨玉樹發䓤青高名競慕蒲葵扇雅操寧施刻鏤屏
夢得惠連春草句虚傳李白是金星
氣葢千人一羽輕九霄丹鶴唳華亭姓名巳入金甌覆
留滯休嗟銀印青彩筆掞天摛麗藻高標挿地見長屏
鹽梅他日從人望商説何功比列星
聖代勤民豈外輕聲名今已播邉亭風搖鈴閣終晨静
雨鎖棠陰滿地青賜表殊功宜冕服榮分從吏亦題屏
如公學問留閒郡東璧何人應二星
十年塵土坐才輕五斗猶堪佐縣亭鼎貴敢歆新綬紫
途窮唯有舊氊青己甘終作輪囷木未忍翻同屈曲屏
猶喜膺門被容接常瞻郎位蔚堂星
銀鈎落紙彩毫輕醉寫新詩入禁亭學擅儒宗窮壼奥
文摛墨妙炳丹青親承零露如金掌密蔽衝風似寶屏
雅意未須嗟出守宵衣方念庶民星
九萬鵬程舉翮輕蚤年高譽滿江亭曽分蘭省趨墀赤
行從荷囊拜瑣青雅度最宜鏘玉佩精忠不用録沉屏
欲令行部襜帷去要使人争識景星
久嗟留滯厭叢輕桃李無言向野亭展驥始應流汗赤
登龍早見出藍青三餘共對賢人酒四野欣瞻别駕屏
何日蒲輪趨召節便看兩兩映魁星
半刺同流寄未輕勤勞每念離鄉亭高懐不羡貂蟬貴
麗句還酬玉案青字買千金休擇筆才兼三絶好書屏
獨慙後學波瀾狹明月舒空映小星
淮陰當日少年輕官舍渾如寄旅亭十載凄凉甘組緑
三冬諷誦伴燈青才非徐孺慙懸榻諂異陳咸豈觸屏
獨幸親逢陶謝手每觀一字並華星
佐縣三年敢意輕掾曹還許暫平亭齒延屢醉争扶白
嗣響非工愧取青自此浮鷗容海浪幸同馴鹿傍車屏
從今已恐終更去悵望參商是别星
使軺問俗書輪輕五馬張筵駐驛亭他日恩榮封詔紫
佇看蹇諤伏蒲青才能並賜龍文劍勲業同分雲母屏
太史已書賢者聚荀陳此地仰華星(沈和仲過郡鮑/欽止固留飲宴)
　　七月二十五日登舟
暫來征騎出闍闉却棹扁舟下小津颯颯西風如送客
蕭蕭晚雨欲留人一年蹤跡無停日千里羈遊又逺親
為問篙師從此去定知幾日到東秦
　　野宿
沂水秋風揚短棹穿林落日繫孤舟心清乍喜離囂俗
野曠翻疑動旅愁歸雁高飛雲杳杳幽蟲夜語草悠悠
此間景物君知否即是瀟湘一片秋
　　晚發
理棹頻看谿水分岸移不覺轉孤村漁翁醉卧灘沙穏
樵子行歌草樹昏白鷺成行低欲落清蟬無數㫁還聞
須將野色并秋色都付詩魂與醉魂
　　過濼次衡元度韻
山雲漠漠水溟溟千里拿舟似葉輕乍喜晚光偏照耀
却嫌秋色太分明疑人鷗鳥看來熱殢客荷花望處平
佳景直須乘興入蚤催風伯送吾行
　　再阻風次衡元度韻
阻風三日不舂糧浪逆篙横未到莊碧水預知饒夜月
青山已復下殘陽每吟秋興空多渡欲賦西征細作行
行止定非臧氏力艱難險阻自須嘗
　　次韻烹茶四首
移種疑從紫府仙世間凡草䕶芊眠味高石密甘居下
效捷靈芝愧在前玉(缺/)並標官焙印月團猶帶御爐烟
年來海宇皆知(缺/)却笑神農未解煎(劉夢得茶歌炎/帝雖嘗未解煎)
吏隠從人號孄仙一甌常及日高眠要令萬卷澆胷次
便覺三山到眼前客至不須樽有酒家貧肯厭突無烟
清泉近在南山麓珍味殊勝渭水煎(白樂天有渭水煎/來始覺珍之句)
不但蠲煩起醉仙能令古莽失多眠(見列/子)春風乍拂千
巖上曉雨初霑百草前絳縷繾嚢包紫璧(杜牧之詩牙/香紫璧裁)
玉塵凝盌照清烟(李郢詩有玉塵/煎出照碧霞)今人嗤㸃前人拙未
肯須依古法煎(徐鉉詩任道時新/物須依古法煎)
仰望羣公若㑹仙貪論茗飲未安眠冥搜往往遊塵外
得句時時在枕前夜漏嘔吟清徹骨晴窗揮染净無烟
中秋風月佳晨近應把雲腴對竹煎(季衛公詩㧓/吟對竹煎)
　　槐堂二首
慇勤當日植文槐志在經綸世豈知古栢空傳武侯廟
甘棠争誦召公詩頽簷共惜成陳迹夏屋初欣敞舊規
豈但一時追盛事高名從此看雙垂
鬱鬱庭柯已百年相傳勿翦豈徒然曽棲鸞鳯枝條聳
直傍雲霄雨露偏彩制乍驚増昔構佳名還喜契台
躔故知異日思遺愛争指新堂説二賢
　　季良寵示牡丹長句謹賦三首
一見竒葩潑眼明兩州風物寄争新十家京洛供長日
萬朶東秦照暮春諦視尚疑傾國女醉吟猶付謫仙人
定知不是無情物為有真香暗度頻(僕家近洛陽而/常官青社故云)
紫檀刻蘂香初吐紅粉勻葩色正新孤艷最宜㣲帶雨
衆芳誰復與争春無端應恨風驚葉不醉却宜花笑人
從此徑須連夜賞遶欄百匝未為頻
如酥小雨壓芳塵曲檻重來花更新莫怪東風鍾共美
獨將仙種殿餘春愧非阿母池邉客喜見陽臺夢裏人
猶恨此生輸蛺蝶偷香抱蘂往來頻
　　題毛彦謨容膝軒
(缺/)　　　意未疎歸來端為憶吾廬縱談衮衮皆忘倦
豪氣飄飄尚不除賴有一經如長孺休嫌四壁似相如
小窗宴坐無餘事門外頻聴長者車
　　次毛彦謨韻
平生貴異不謀身率道恂恂范伯孫巷有青衿來問道
家無赤腳可應門抗章曽叩蒼龍闕讜議終開白獸
見説晚聞多妙教悠悠浮世更堪論
　　南溪㑹集
傳聞公退集羣英共指殘春到野亭高栁半天成翠幄
遙峯挿地作長屏應憐曠寂囂塵絶更覺蕭疎梅象
泠顧我阻陪車馬客空吟河畔草青青
淡蕩春溪帯晚城勝遊此地繼蘭亭風搖波面瑠璃簟
雨洗山光翡翠屏舉酒莫辭歸酩酊垂綸聊復向清泠
㑹須踏月重追賞要看林烟共罩青
　　次韻任伯仲和均父詩
數子聲華久絶塵更將詩律鬬清新爛如曉日鋪紅錦
穆若薫風泛緑蘋王謝由來多大手(誦任伯/仲詩)何劉那得
比斯人(語均/父)從今海内流傳徧在處常應䕶鬼神
　　九日次韻邢子友
側身西望涕占翰黄菊丹萸又滿欄徧挿定應憐我逺
從遊誰復盡親歡年過騎省悲秋易貧似司空乞酒難
何日故園鳴雁侣醉歸松竹挂衣冠(司空圖九日詩黄/菊斯開乞酒難孟)
(浩然詩烟紅鋪藻/翰松竹挂衣冠)
　　贈毛謨彦二首
相逢晚歲莫情疎徑欲連墻卜並居苦學羡君詩有味
困窮憐我食無餘從容杯酒頻揮麈斗擻塵埃喜振裾
問道談言更轉漏故應回首萬縁虚
歎息朝廷記憶疎未聞平子賦閒居窮經豈但論糟粕
樂道寜能逐腐餘已覺烟霞親几杖不教塵土汙簮裾
客來强起談名理寂莫茅齋盡日虚
　　馬上作
心逐輕波去身隨匹馬歸據鞍揮淚盡回首一依依
　　夣覺
日永不可過夜凉愁更多蟬聲明晚月孤枕夢如何
　　思家
一别遽如許歸期可奈何無心戀明月有淚寄流波
　　七月十一夜凉風驟至即事書懐三絶句
凉飈此夕何佳哉萬里朱炎去不來吹入離人多少恨
却將魂夢到陽臺
蕭蕭初覺淡雲輕颯颯如聞轉樹聲收拾光輝渾在眼
應如騎省賦初成
窗外時聞一葉落槐隂驚起幾蟬鳴秋風定是多情物
解作離腸欲㫁聲
　　七月十六夜對月
空捲天髙鳥鵲飛滿庭槐影轉風枝可憐秋色誰分付
正是安仁作賦時
　　牡丹三首
侍中宅畔千餘朶興慶池邉四五枝何似城南王處士
滿園無數鬬新竒
無奈狂風日日摧東君欲去復徘徊應縁衆卉羞相並
故遣妖姿最後開
半醉西施暈晚糚天香一夜染衣裳躊蹰欲畫無窮意
筆法何人繼趙昌
　　聞有遊蔡氏園看牡丹詩戲作一絶呈季良
車騎雍容駐道傍小園尋勝見花王應知異日傳佳句
處處人稱黄四娘
　　海棠二首
恰恰清明昨夜過海棠幽獨占春多杜陵不是無心賦
才薄難工奈若何
欲識東君用意工故將殘葉襯輕紅可憐雨洗胭脂濕
只怕風吹翠幄空
　
　
　
　
　
　
　兩宋名賢小集卷一百二十八
欽定四庫全書
　兩宋名賢小集卷一百二十九
　　　　　　　　　　　　宋　陳　思　編
　　　　　　　　　　　　元　陳世隆　補
　飄然集
　歐陽澈字徳明撫州崇仁人建炎初徒歩走行在伏
　闕上書請誅汪黄等與陳東俱死扵市紹興中贈祕
　閣修撰有飄然先生集
　　醉中食鱠歌
君不見秋風未發鱸正肥張翰思歸心欲飛又不見田
文有客歌彈鋏為嘆無魚聲激烈水晶細鱠落金盤須
信江南味中絶山谷曽名醒酒氷一筋未嘗延俗客助
盤橙橘薦甘酸入口瓊瑶碎牙頰扶起嵇康頽玉山滌
破樂天醉吟魄烹龍炮鳯未云珍䇿勲終是愧霜鱗江
湖散人興不淺為羡此品常垂綸有時舉竿獲錦鯉玉
屑花中拚爛醉笑他大嚼市㕓流浪説屠門能快意靈
運池中蓄頗多揚鬐鼔鬛戲清波知我平生嗜此癖霜
刀細縷紅玉搓典衣沽酒試轟飲纈紋入面春風和平
生逸氣射牛斗功名未必常蹉跎醉来擊劍歌白雪閒
愁萬斛俱消磨俗態翻雲仍覆雨世情炙手復張羅丈
夫富貴當自致恥傍權門效女蘿雄圗自許羞俯仰請
看毫端食鱠歌
　　七夕後一日寄陳巨濟
　去年七夕待試臨川二三友從遊於巽溪閣江山氣
　象如在氷壺玉鑑中汝川勝㮣一目而盡酒酣興發
　舒牋㸃翰争賦新詩以攄逸氣今年七夕憂患沮䘮
　胸臆結束强追談笑㑹諸友飲於蘧軒眼對景物緬
　懷舊事愴然驚怛黎明欲遣人問巨濟動静戲作古
　詩以供捧腹
髙楼昨夜西風轉耿耿銀河雲葉卷擎空皎月弄嬋娟
領畧溪山堪指㸃秋光次第磨青銅一味清凉襲庭院
遥知天外鵲橋成牛渚黄姑㑹佳燕凭髙翻憶鳯楼人
慇懃乞巧陳芳奠可堪目斷心旌揺砌成幽恨無人展
促樽欣得莫逆交脉脉閒愁憑理遣清狂舉白話平生
午夜香然殘寳篆凄凉此際憶年時爛漫瓊楼興不淺
　　重遊寥陽洞有感
尋真曾到寥陽殿小立廊腰花影轉飛瓊仙子下瑶臺
綽約雲鬟眼波剪水沉烟斷一簾秋醉睡海棠紅玉軟
武陵歸去探年華揚州夢覺江波逺重来風物恰依然
愛日融融素烟卷洞門寂歴鎖長春異木槎枒插天半
霞衣苒苒媚東風緑鎖窓前重識面酒酣春笋理琵琶
曲終依約含幽怨人間名利幾時休馬蹄不駐空留戀
桃花流水古猶今回首碧雲人不見
　　和答徳秀長句
摩雲標格儒林秀濯濯美如春月栁毫顛文陣轟雷槌
字勢龍蛇翻夭矯才名藉甚燭景星卓然可獨尊南斗
締交雲路許攀鱗談我諄諄不離口層樓長記聳詩肩
吟苦任渠嘲太瘦暗中輕擲道途人相視誰論報瓊玖
强搜斐句答慇懃當恕人才有能否
　　古詩寄游良臣兼簡陳國鎮
􁉛鹽興淺知無策謝絶歸来事清白亂絲心緒尚紛如
時對風簷獨捫虱㑹看稽古補前愆赤水遺珠不難索
仰公學問日芳新磨礱幸偶謫仙人遥知議論到佳處
眉間喜氣常津津我慚蹤跡浪萍梗欲親棐几嗟因循
飛奴寥落絶問福渇心依約生埃塵以膠投漆貴耐久
回光借燭期知貧情均骨肉非有素白玉琢成心始固
莫學紛紛輕薄兒世情翻覆成雲雨登雲依舊髙嵯峨
指掌江南勝㮣多佳眠風物未入夢疑泛靈槎遊絳河
朅來乗興湏一徃飛觴爛醉横秋波譍門况有金閨彦
筆驅麗景森吟哦悠悠此志遂何日款段相期踏雪過
　　夢仙謡
　良臣拉僕醉於臨川巽溪閣江山勝㮣一目殆盡滿
　飲巨觴惟恐告竭酒酣興發猖狂不知所如遂爛遊
　花栁適有竒遇灑然非塵土之境醒而思之恍如夢
　覺噫浮生荏苒時一夢耳而於夢之中適有好夢焉
　豈容於黙黙作夢仙謡以紀其盛事云知其夢者試
　揮鳯藻以繼韻否
寥陽洞口風烟好枯木槎枒插雲島重重金鎖遶婵娟
滿地落花常不掃蕭郎聞説已乘鸞空餘九轉燒丹竈
烟霞截斷絶非塵凡夫蹤跡無由到髙陽有客攜佳侶
訪異尋幽豁襟抱瓊楼酒散恣歡遊誤入蓬壺如夢覺
雲闗初叩閴無人松梢鶴唳如驚報須臾奓户迎者誰
吳宫女児面凝脂指㸃蘭堂篆烟裊珠箔玲瓏窣地垂
髙擎翠袖輕輕捲半露妖嬈素蓮臉嫣然一笑啟檀脣
喚我躋堂語聲軟相随環坐一軒秋旋列杯盤供雅宴
倚風仙蘂似有情競吐芳苞噴香逺朝雲一段下陽臺
綽約標容塵世鮮黛眉輕拂逺山青明眸斜盼秋風剪
蘭柔栁弱不禁風睡起芙蓉香體顫櫻桃緩啟歌貫珠
夕陽花外流鶯囀曲終低語愈含情自訴芳心猶未展
苞藏惟恐泄真香尋常嬌怯羞鶯燕為憐坐客俱多才
拚羞試許求相見安然若有惜花情願丐錦章鐫琬琰
温柔淑恵已無雙更聴斯言真絶艶放懐舉白不暫停
酷嫌鸚鵡杯中淺醉玉頽山卧綺窓秋水一牀凝角簟
悠颺好夢入巫峯洩洩溶溶興正濃遽然夢覺一何有
㸃綴餘霞散眼封依約餘香散滿袂行雲縹緲已無蹤
壺中天地古来有黙想風物遥應同我聞劉阮曾迷路
武陵邂逅如花女靈丹咀嚼頓輕身脱洗紅塵已仙去
又聞仙去有蕭防曾耦雙成飲玉漿一朝誤入華陽洞
于飛終許學鸞凰仙凡異境無憑據每笑前聞但虚語
豈意親逢事偶符始信人間有竒遇歸來燈火欲黄昏
隠几無聊暗追慕濡毫始作夢仙謡端欲夢魂重黙悟
　　寄周居安
周郎辭氣帶烟霞凛凛秋霜嚼齒牙麈尾動思談吐屑
筆頭遥想夢生花三年幸獲從遊款一别那知歳月賖
逺欲飛奴傳翰墨顔筋栁骨儼秋蛇
　　秋試下即事有感寄國鎮
籬菊金英噴異香杜門岑絶獨持觴風掀脱葉横斜舞
雲襯平林淺淡黄塞管有情増哽噎野花無緒伴凄凉
不禁景物撩秋眼剩與新篇付錦囊
　　戲促朝宗酒約
雨収雲海湧金盆簾捲香絲破篆文小立不妨人解珮
閒眠應有客書裙未饒靈運吟春草端憶長庚醉暮雲
顧我從容尚無躁韓公何惜為三薰
　　春日書事
寂寂園林照日遲花梢經雨漫臙脂輕烟薄縠籠深塢
細草援苴蘸小池暖力著人添醉聖韶華入眼逼詩脾
賞心不惜千金價冷笑閭閻數米炊
　　春霽
繡出園林霽色新長郊芳草緑無垠日籠瑞氣輕浮幌
風掠花芬暗襲人蝶慕竊香爭趂暖鶯思求友競啼春
試将何物澆詩膽活火調湯濺玉塵
　　臨溪弱栁
栁弄嬌黄暖律催臨溪約畧笑殘梅鴨頭春水回環緑
龜甲屏山掩映開媚日依依籠霧閣揺風裊裊拂烟桅
柔絲恨不同攀折獨立江臯首重回
　　原上晚歩聞笛有感
一笛誰横透晚空傷懷真作鳥窺籠解龜换酒無知已
拾穂行歌説屡豐沐雨秋山遮眼碧舞風霜葉㸃溪紅
老農植杖來相問籍草髙談夕照中
　　遣興示子賢
安貧萬事祗随縁羞澀嚢空乏一錢濁酒難賖應有恨
焦琴屡典已無絃飯盂抄雪惟求飽茗盌翻濤喜自煎
錦里先生有詩巻破愁時誦兩三篇
　　傅巖居士挽詞
夢寐江湖僅十年桑榆投老逋林泉知人襟抱藏英鑒
竒我風標喚謫僊妙論粲花今已矣遺編戞玉尚依然
桐焦里巷知音少幾對雲齋欲斷絃
　　渉傳巖有感簡朝宗
招提清曠朅来逰潑墨嵐光眼界幽黄絹碑亡思子禮
碧雲詩好憶湯休風簷目送書雲雁烟塢愁聞喚雨鳩
銷爍睡魔澆洗盌桐窓拾得一枝秋
　　陳欽芳時寓盤龍作詩寄之因紀吟咏之美
凛凛氷霜嚼齒牙沈沈清夜詠簷花摩雲氣逸干星斗
落紙詞妍帶綺霞醉掃麝煤奔渴驥困紆象管引秋蛇
擬尋紅樹賡詩社却日揮戈不許斜
　　讀傳巖居士舊詩軸有感
黄鵠凌雲不可尋遺音流落感人心朱顔緑鬢留難駐
明月清風古到今韞櫝有時驚卞璞絶絃無地置牙琴
傳巖蕭瑟傷心處一局文楸鎖竹林
　　朝宗見和復自韻謝之
拾得佳篇李賀門鸞牋重録教諸孫清於月夕瀟湘水
淡似清秋太華雲發藥例雖霑賸馥鈎深應寡與元文
何時紅樹尋詩社琢句令傾㶑灔樽
　　歸途遣興借朝宗韻簡敦仁
緩著歸鞭水石鄉息鞍箕踞小橋傍烟滋竹葉雙叢玉
秋著蘆花一㟁霜潑眼溪山増爽氣襲人蘭蕙破幽香
擬提吟筆扛洪鼎反笑蚍蜉不自量
　　自鵞橋復用前韻
旗亭解轡詠江鄉屬玉雙飛緑澗傍水墨園林初過雨
青黄橙橘未經霜鼎烹雲液澆膓爽甕潑春醅破鼻香
回首漫驚烟水逺向来清味怯思量
　　和顯道筠軒有作
欲引秋聲竹旋移吟烟時一啟柴扉了無俗状到公眼
每有清風襲客衣地癖不知炎暑老身閒潛覺道心㣲
茫茫塵事俱臧榖羞偶閭閻較是非
　　和世弼蓼花
糚㸃千叢蘸碧流寜甘淡沱對清秋白蘋許共揺風細
黄菊欣同占景幽羞泄異香招舞蝶獨施繁艶伴漁舟
懵騰醉眼牽情處贏得凄凉一段愁
　　謝人恵紫竹杖
王猷珍重恵龍孫䇿險扶危價莫論爛醉懸錢過酒肆
狂吟歩月打僧門虚心尚有凌雲操勁節元無染淚㾗
寄語香山老居士朱藤從此未為尊
　　和前韻紀登髙醉中景示世弼諸友
芳晨秋興浩無涯結客凭髙酒旋賖送目喜觀雲縹緲
狂歌誰顧帽攲斜笑他子美㸔茱實要學樊川揷菊花
競説今年幸逢閏再期攜手躡烟霞
　　和子賢對景有感次九日韻
醉撥春雲一甕香潜欣積雨破秋陽燈龕宜入詩書府
錢杖慵吟水色鄉忘慮不斑潘岳鬢養恬難斷廣平膓
賞音誰謂無蕭頴時綴雄文弔戰塲
　　世弼原上晚望和韻見寄因復之
緑消暮靄滿空秋念逺凭髙隴上逰一片孤雲生逺岫
𢾗聲哀雁落寒流風前無緒愁聞笛天際何人誤識舟
歩月可尋岩下叟試将圎玉鎮神頭
鳩杖吟行笑撥雲多疑賈島是前身名髙鄭谷耕烟叟
樂過嚴灘釣月人俯聼鳴蛩争唧唧潛看宿鳥各親親
田家有秫俱篘酒乘興何妨徧訪隣
　　州學貴中庭上作
漠漠隂凝水墨天雨絲成陣拂窻前千層叠巘籠輕靄
一帶澄江鎖淡烟歸思似雲空散亂名蹤如葉尚留連
當時錯笑悲風賦今日閒愁須黙然
　　秋日居山
振衣拂曉啟松扃月淡風清酒漸醒密竹含烟争滴翠
幽蘭浥露逺聞馨清憐髙潔蝉嘶栁閒羡優㳺鹿食苹
試枕碧流端洗耳白雲深處誦黄庭
一抺輕烟鎖逺山眼前瀟灑脫塵寰投林宿鳥相呼喚
出草飛螢自徃還吟擬停杯邀月飲醉蘄支枕伴雲閒
因風拾得新詩句獨倚髙梧笑解顔
　　寄良臣
耳冷清談倐半年渴心如憶嶺頭泉自慙記迹多南北
無復從逰學聖賢莫謂卑飛同斥鷃已全髙潔慕鳴蝉
荒凉不厭幽居趣假道何妨試着鞭
　督徳秀還酒㑹
緑鎖窻前聚首時戲弹圓玉偶輸機侑觴既欲攜紅袖
送酒何妨遣白衣酩酊預期歸倒載從容端的話𤣥㣲
揮戈直使頽陽却不計西風隐半歸
　　臨川戲留友人
山童澤涸欲金流小雨簾纎陡變秋河朔飲徒方快意
鱸魚歸興不如休歌姝况有飛瓊侶結客當為擲果逰
一曲陽闗腸斷盡未應聞此不遲留
　　子賢和韻見酬次答之
詩名浪得在盧前器識慙非叔度賢捉月笑他吟采石
凌雲端欲賦甘泉發硎喜淬衝牛劍啟齒羞談使鬼錢
平世未應徒爾爾行藏終與古人肩
　　和子賢秋日晚望
溪山潑墨水雲秋似綺餘霞次第収燦燦拒霜鋪蓼㟁
雙雙屬玉舞蘋洲杳無錦字来憑雁擬滅機心試狎鷗
望裏碧雲還又合數峰江上忍擡眸
　　朝宗以詩贈行和酬二篇一以留别一以謝詩
潄醪常共醉琳瑯魚目慙㳺漲海傍琴聼雅音彈碧玉
鼎分靈劑煉𤣥霜纒腸錦繡篇章麗入室芝蘭燕寝香
欲别未應徒爾爾鵬程萬里事難量
鍛鍊新詩摘錦囊筆驅秀麗汝川傍氣横阿劍疑干斗
韻入豐鐘必待霜遒勁狂揮毛頴疾淋漓醉掃麝煤香
珠璣喜就鮫人乞収拾端期百斛量
　　輕風破暖
單衣初試輕寒退嫋嫋軟風襟袖快層樓髙捲酒旗斜
綺陌亂飄花錦碎多情故把惱人腸楊栁隂中弄暗香
解貂不惜换斗酒爛醉春光能幾塲
　　杜宇啼紅
蜜脾香滿青春暮寂寂空山聞杜宇啼紅泣緑怨東風
錦城舊恨懐千古可堪腸斷對樽前雄圗未遂愁無邉
頼有提壺勸我飲起舞從教落醉船
　　喜雨
北窓支枕夢初回風掠餘香特地來顛倒衣裳望池上
荷花無語為誰開
楊栁藏鴉菡萏香水亭風榭襲羅裳秋光正入詩人眼
剩得餘篇付錦囊
　　歸自臨川途中感物遇事寄秀美
信馬沿堤懶着鞭不堪回首望臨川滿懐離恨如春夢
愁聼林梢斷續蝉
啾唧蛩吟旅况凄那堪孤枕酒醒時夢魂栩栩知何處
依約幽軒話别離
忩含月影夢初回一枕凄凉眼懶開幽恨閒愁本無種
根苗不識是誰栽
　　有寄
懵騰醉眼漾嬌波心印潛通一捻多密寄斷腸雙麗曲
遏雲須倩雪児歌
　　和子賢途中
暫停雙槳傍蘋洲磯上漁翁雪滿頭釣破烟波深得趣
生來不識世間愁
索寞襟懐不奈秋雕鐫佳句且忘憂行行恰過橋南路
一片蘆花映碧流
桐圭栁帶正凋疎匹馬區區倦逺途腸斷不堪回首處
寒雲影裏雁聲孤
　　和答國鎮
十圍便腹卧邉先笑傲羲皇訪昔賢詔下好須同舊侣
槐花香裏走連錢
　　寄游良臣
壮浪年來筆有神詩如開府頓清新暗中慎莫投珠璧
道路無非按劍人
文㑹何時聚徳星紫芝眉宇照人清錦韉並控尋春馬
持酒憑花為解酲
　　夏日出郊亭和晏尚書韻
關闗啼鳥樹交隂雨過西城野色侵避暑誰能陪劇飲
清歌自可滌煩襟稻花欲秀蟬初嘒菱蔓初長水正深
知有江湖杳然意扁舟應得共追尋
　　曉發吴城山
風掃陽侯雪陣平雨催摩詰畵圖成氣吞浦溆重林盡
秋著江湖去鳥明厚禄故人無一字長年三老伴餘生
㑹須滿意開懐抱到眼廬山不世情
　
　
　
　
　
　
　
　
　
　兩宋名賢小集巻一百二十九
欽定四庫全書
　兩宋名賢小集卷一百三十
　　　　　　　　　　　　宋　陳　思　編
　　　　　　　　　　　　元　陳世隆　補
　明道先生詩集
　程顥字伯淳其先世居中山曽祖而下𦵏河南遂為
　洛陽人父昫神宗朝大中大夫顥生而秀爽舉進士
　歴鄠上元主簿晋城令専尚徳化熈寕初為御史裏
　行論新法不合去後又知扶溝縣坐獄逸囚責監汝
　州稅哲宗立召為宗正丞命至而卒以道學鳴世稱
　明道先生後諡純公封河南伯
　　逰紫金山
仙掌逺相招縈紆度石橋暝雲生澗底寒雨下山腰樹
色干層亂天形一罅遥吏紛難乆住回首羡漁樵
　　題安樂窩
打乖非是要安身道大方能混世塵陋巷一生顔氏樂
清風千古伯夷貧客来墨妙多攜卷天為詩豪剩借春
儘把笑談親俗子徳言猶足畏鄉人
　　送吕晦叔赴河陽
曉日都門颭斾旌曉風鐃吹入三城知公再為蒼生起
不是尋常刺史行
　　脩禊事
盛集蘭亭舊風流洛社今坐中無俗客水曲有清音香
篆来還去花枝泛復沉未須愁日暮天際是輕隂
　　春景
雲淡風輕近午天傍花隨栁過前川時人不識予心樂
将謂偷閒學少年
　　題淮南寺
南去北来休便休白蘋吹盡楚江秋道人不是悲秋客
一任晚山相對愁
　　秋日
清溪流過碧山頭空水澄鮮一色秋隔斷紅塵三十里
白雲紅葉兩悠悠
　　郊外即事
芳原緑野恣行時春入遥山碧四圍興逐亂紅穿栁巷
困臨流水坐苔磯莫辭盃酒十分勸祗恐風花一片飛
况是清明好天氣不妨㳺衍莫忘歸
　　秋景
閒来無事不從容睡覺東窻日已紅萬物靜觀皆自得
四時佳興與人同道通天地有形外思入風雲變態中
富貴不淫貧賤樂男児到此是豪雄
　　逰月陂
月陂堤上四徘徊北有中天百尺臺萬物已随秋氣改
一樽聊為晚凉開水心雲影閒相照林下泉聲靜自来
世事無端何足計但逢佳節約重陪
　　雎陽五老圗
大道剛明孰肯閒拳拳心志尚遺冠飯蔬飲水時行樂
定禮删詩國建桓終身戀闕存忠厚薄味供先表蹇寒
鴻鈞幸得循清運餘烈憑人仔細看
　
　
　
　
　
　
　
　
　
　
　
　
　
　
　兩宋名賢小集巻一百三十
欽定四庫全書
　兩宋名賢小集卷一百三十一
　　　　　　　　　　　　宋　陳　思　編
　　　　　　　　　　　　元　陳世隆　補
　荆齋詩集
　㳺酢字定夫建州建陽人也兄醇與酢俱以文行知
　名酢初受業於程顥顥知扶溝縣以道學為己任酢
　為掌其事由是學問益進又事程頥頥器之舉進士
　為蕭山尉除博士僉判泉州召為監察御史尋知河
　州又知濮陽軍歴舒濠二州卒年七十一
　　歸雁
天末驚風急江湖野思長悲鳴愁絶塞接翼冒風霜澤
岸多矰弋雲間乏稲粱茫然棲息地飲啄欲何鄉
　　感事
世事浮雲薄勞生一夢長散材依櫟社幽意慕濠梁風
激鷹鸇迅霜殘草木黄投閒如有約早晚問耕桑
　　在潁川寄中立
蕭條清潁一茅廬魂夢長懐與子居五里橋西楊栁路
至今車馬徃来疎
　　逰寳應寺
崒嵂三峯帶白灣誰開蘭若翠㣲間竹牀雲懶禪心定
草逕苔荒屐齒斑天入碧嵐成玉宇鳥飛青嶂出塵寰
此中即是蕊珠境遮莫閒吟一解顔
　　山中即景
翠靄光風世界青松緑竹人家天外飛来野鳥澗中流
出桃花
　　寳應寺讀書堂成因懐明道先生
橋西積雪度新晴卜築茅堂快落成郁郁竒花鋪野趣
關闗好鳥和書聲春濃嵐色無邉景水净天花澈底清
記得程門忩草緑至今遐想每馳情
　
　兩宋名賢小集巻一百三十一
欽定四庫全書
　兩宋名賢小集巻一百三十二
　　　　　　　　　　　　宋　陳　思　編
　　　　　　　　　　　　元　陳世隆　補
　寄亭詩遺
　章楶字質夫建州浦城人始以世父得象䕃為將作
　監主簿復舉進士甲科知陳留縣以最擢提舉荆湖
　北路刑獄稍遷直龍圖閣知慶州明年除知同州紹
　聖初徙南京改集賢殿修撰知廣州又知渭州至即
　築二城于石門峽江口好水河之隂二旬有二日而
　畢賜名平夏城靈平砦方興役夏以其衆乘我師大
　敗之擢樞密直學士既而環慶鄜延河東熈河皆築
　城夏人􁂚視不敢動實自涇原始無何夏國主與其
　母自將數十萬圍平夏不能克一夕遁去戎母慙剺
　面而還除龍圖閣學士夏國統軍嵬名阿等皆勇悍
　善戰楶遣折可適郭成間以輕騎夜直入其帳執之
　盡俘其衆種羌震駭進端明殿學士楶在涇原四凡
　置州一城砦九夏人自平夏之敗不復能軍屢請命
　乞朝貢天子赦而聼之乃為寢兵徽宗即位徙知河
　南入見留提舉中太一宫遂拜同知樞密院事以老
　授資政殿學士中太一宫使未幾而卒諡曰莊簡
　　運司園亭十詠(并序/)
　　　成都轉運司園亭蓋偽蜀時權臣故宅也清曠
　　　幽静隨處皆有可樂者輒為十詩足以省憶髣
　　　髴云爾
　　山堂
古木鬱參天蒼苔下封路幽花無時歇醜石終朝踞水
竹散清潤烟雲變晨暮何必憶山林直有山林趣
　　玉溪堂
堂因水得名方沿當其後漪蘭蕩榱桷忩户挹花栁蟲
魚不避人鷗鷺若相友午枕夏簟凉此樂亦奚有
　　雪峰樓
層構壓池塘不僭亦不偪影浮綠水静寒凝雪山色撫
檻接修竹連檐引蒼栢注目望長安無奈濃雲隔
　　海棠軒
珍葩寄幽島正對孤軒植優柔自俯仰紅綠若組織春
酣晴日曛坐乆濃香逼池面净可鑑朝霞罩澄碧
　　月臺
蜀地饒夜雨輕隂多蔽天見月月無幾築臺邀嬋娟髙
凝桂影近俯視雲幄連顧盼己塵外欲挹瑤宫仙
　　翠錦亭
楩楠百尺餘排列拱檐際畏日自成隂隆冬寕滅翠虚
曠得寂理懶僻恣濃睡誰知官府中獲此沖漠味
　　潺玉亭
傍砌釃小渠回環是流水石蜃吐珠涎清響醒人耳風
微竹影碎月皎波光起颯爽無塵囂静適心所喜
　　茅庵
竹間搆圓庵所向自瀟灑珍禽㺯巧舌宛是居山野黙
坐見真心萬縁盡虚假勿陋尋尺地兹焉息意馬
　　水閣
架木浮水中畧彴通孤島扶疎花影反潑剌跳魚小風
月所得多經營信云巧隠几寂無人朱蘭萃幽鳥
　　小亭
花邉二小亭雙跨清渠上規模雖甚隘幽僻良可賞幸
依佳木隂未羡大厦廣不足延賞朋攜筇常獨徃
　
　
　
　
　
　
　
　
　兩宋名賢小集巻一百三十二
欽定四庫全書
　兩宋名賢小集巻一百三十三
　　　　　　　　　　　　宋　陳　思　編
　　　　　　　　　　　　元　陳世隆　補
　幻雲居詩稿
　鄭獬字毅夫安州安陸人皇祐五年進士第一神宗
　朝拜翰林學士為王安石所惡出知杭州徙青州提
　舉鴻慶宫卒有鄖溪集
　　採鳬茨
朝攜一筐出暮攜一筐歸十指欲流血且急眼前饑官
倉豈無粟粒粒藏珠璣一粒不出倉倉中羣䑕肥
　　蠡中絶句
千重越甲夜城圍戰罷君王醉不知若論破呉功第一
黄金只合鑄西施
　　逸句
東飛江雲北飛燕同寄青春不相見
夜來過嶺忽聞雨今日滿溪俱是花
　　挽老蘇先生
豐城寶劍忽飛去玉匣靈蹤自此無天外己空丹鳳穴
世間還得二龍駒百年飄忽古無奈萬事凋零今己殊
惆悵西州文學老一丘空掩蜀山隅
　　恭和御製賞花釣魚二首
輦路鮮雲五色開一聲清蹕下天來水光翠繞九重殿
花氣濃薰萬夀杯繡幕烟深紅㑹合文竿風引綠徘徊
蓬山絶頂無人到詔許羣仙盡日陪
禁籞平明帳殿開華芝初下未央來人間綵鳳儀韶曲
天上流霞滿御杯花近赭袍偏照爛魚窺仙仗亦徘徊
蓬萊絶景何曽到自愧塵踪此一陪
　　奉詔赴瓊林苑燕餞太尉潞國文公出鎮西都
都門秋色滿旌旗祖帳容陪醉御巵功業迥髙嘉祐末
(公至和中首/陳建儲之䇿)精神如破貝州時(白居易獻裴晉公詩云/聞説風情筋力在只如)
(初破蔡/州時)匣中寶劍騰霜鍔海上仙桃壓露枝(公之子近/有登瀛之)
(命/)昨日更聞褒詔下别看名姓入烝彞
　　送公闢給事自青州致政歸呉中(公闢即/程師孟)
青瑣仙人解玉符秋風一夜滿江湖曽歌郢水非凡曲
未掃旄頭負壮圖(公昔北使憤/然屢抑敵人)終日望君天欲盡平生
知我世應無扁舟應約元宫保瀟灑蓮涇二丈夫(嘉按/元宫)
(保即錢塘元章簡公/絳盖嘗寓居于蘇州)
　　送程公闢給事出守㑹稽兼集賢殿修撰
越州太守何瀟灑應為能吟住集仙(疑是/賢)雪急紫濛催
玉勒(公奉使方歸紫/濛敵中館名也)日長青瑣聼薫絃一時冠盖傾離
席半醉珠璣落彩牋自恨君恩渾未報五湖終負釣魚
船
　　寄程公闢
念昔都門手一攜春禽幾向苧蘿啼夢回金殿風光别
吟到銀河月影低舞急錦腰迎十八酒酣金盞照東西
何時得遂扁舟去雪棹同君泛剡溪
　　雪中梅
臘梅欺寒飄玉塵早梅鬬巧雪中春更無俗艷能相雜
惟有清香可辨真姑射仙人氷作體秦家公主粉為身
素娥已自稱佳麗更作廣寒宫裏人
　　垂虹橋(在呉江又/名利往橋)
三百闌干鎖畫橋行人波上踏靈鼇挿天􁈶蝀玉腰濶
跨海鯨鯢金背髙路直鑿開元氣白影寒壓破大江豪
此中自有銀河接不必仙槎八月濤
　　明皇
四海不搖草九重藏禍根十年慕(一作/傲)堯舜一笑破乾
坤花萼無兄弟豺狼盡子孫潼闗兵己破㑹憶老臣言
　　聞南陽吕諫議誨長逝
子文三仕去何頻一卧南陽竟没身明主自應容直道
皇天何事殺忠臣柱天力屈空留草貫日心存不化塵
黄壤不知人世事為君懶哭楚江濵
　　讀司馬君實撰吕獻可墓誌
一讀斯文淚瀉襟磨天直氣萬千尋知君不獨悲忠義
又有兼憂天下心
　　罷禁林行次南都遇雨二首
雨聲飄㫁忽南去雲勢旋生從北流應料凉風消息近
蕭蕭己在樹梢頭
榴火燒空未擬休忽驚快雨破新秋晚雲淡淡趂落日
只到楚江南岸頭
　　題僧文瑩所居壁(守杭/日作)
西湖頻送客綠波舟楫輕春日蘿徑静浪花翻逺晴
　　杭郡閣作
雨影横殘虹秋容隂映日寒江帯暮流曉角穿雲出峰
藏翠如織宿鳥去無跡封書寄所懐聊托金門翼(按玉/壺清)
(話云二詩時頗訝其氣象不逺後解杭麾將/赴青社以病泊舟楚州而卒其語已先兆矣)
　　登第後作
文闈數戰奪先鋒變化須知自古同霹靂一聲從地起
到頭身是白雲翁(公病中常夢浴玉龍池/驚見體生鱗角而寤)
　　孤山四照閣
湖山天下之絶境羣山繞湖千百重碧筍四挿明鏡外
此閣正落明鏡中當軒不置忩與檻湖光山翠還相通
側耳似聞天仙語接手便欲翻長空
　　省中畫屏蘆雁
髙堂傾動長江流黄蘆羣雁滿滄洲掃開長安塵土窟
寫出江南烟水秋兩雁斜飛入空濶四雁顧慕横沙頭
髙風拉折蒼玉榦蘆花雪盡無人收赤日飛光不敢近
但覺爽氣屏間浮常聞畫龍入神變坐馳雲雨天地逰
只恐此雁亦飛去瀟湘萬里誰能留
　　遥題明州太守錢君倚衆樂亭
使君何所樂樂在南湖濵有亭若孤鯨覆以青玉鱗四
面擁荷花花氣搖紅雲使君來游攜芳樽兩邊佳客坐
翠茵鄞江鮮魚甲如銀玉盤千里紫絲蓴金壺行酒雙
美人小履輕裾不動塵壮年行樂須及辰髙談大笑留
青春游人來看使君游芙蓉為楫木蘭舟横簫短笛悲
晚景畫簾繡幕翻中流貪歡尋勝意不盡相招却渡白
蘋洲日落使君扶醉歸游人散後水烟霏紫鱗跳復戲
白鳥落還飛豈徒樂斯民魚鳥亦忘機使君今作螭頭
臣游人依舊嵗時新空餘華榜照湖水更作佳篇誇此
人
　　檇李亭
閒抱琴書檇李逰仙壇古屋一筇留驛橋通市人沽酒
湖水依城客放舟葵扇桃笙聊却暑蘋花楓葉已知秋
坡翁仙去詩聲在寂寞林塘卧白鷗
　　月波樓
古壕鑿出明月具樓閣飛來兔影中野色更無山隔㫁
天光直與水相通溪藏畫舫清紋接人在荷花碧玉叢
欲解金魚避殘暑晚雲深處待歸風
　　寄題静照堂
招提去山逺還似在山家晚日惟歸鳥春風自落花空
談消刼火醉墨灑天葩更欲拏舟去清溪月正華
　　田家
數畝低田流水渾一樹髙花明逺村雲隂拂暑風光好
却將微雨送黄昏
　
　
　
　
　
　
　
　
　
　
　
　
　
　兩宋名賢小集巻一百三十三
欽定四庫全書
　兩宋名賢小集巻一百三十四
　　　　　　　　　　　　宋　陳　思　編
　　　　　　　　　　　　元　陳世隆　補
　苕溪詩集上
　劉一止字行簡歸安人七嵗能屬文試太學有司欲
　舉八行一止曰行者士之常不就宣和三年登進士
　第為祕書郎遷監察御史封駁不避權貴紹興中進
　敷文閣直學士致仕卒
　　過新開湖呈無言兄御史
整整斜斜村舍居十十五五沙中鳬潛魚釣影水深淺
髙栁著行烟有無天濶雲低過平楚己覺淮音近呉語
淮南米賤好留儂正恐不歸心更苦
　　盧駿元憲使寄示㑹稽競秀閣識舟亭二詩為各
　　賦一首
葱蘢秀擁秦山落盡日春風吹嶺脚朝來領略到窻几
誰遣虛空出阿閣南臺御史去天近身與孤雲生兩角
(古語孤雲兩/角去天一握)胸中摸索千丈强更恐并吞有衡霍海門
山邊初落潮西興渡口沙痕髙渺渺目亂翻雲濤心識
不語迎歸撓江亭晚日風蕭騒軋鵶鳴櫓相向搖平頭
雁落沙没腰舟人底處尋青招
　　宿溪口一首
溪聲來天邊風水共豪縱夜氣劇奔馬侵曉不能控書
生有情癡詠雪寜忍凍胡為枕寒流故遣不成夢
　　次韻無言兄卜築二首
求田問舍豈徒為晚悟前言不我欺地占玉杯初應卜
門臨苕水宛分支鄉闗怪客歸何早聖主思賢出不遲
磊落胸中三萬字不應無意拯時危
石枕方牀綠浪藤清談散帶似懐冰蔬盤尚雜水中蟹
羽翣莫揮𤓰上蠅五斗為貧真世業一㕓歸隱豈人能
𠖇鴻萬里今何慕應笑飢飛側翅鶯
　　賦建安林尚能家追逺堂一首
履霜存永慕風樹寄悲惋古來孝子心百嵗常輾轉雞
豚逮親存適意寜一臠他時轂千乘泣涕顔有靦生世
苟如此豈得但理遣所以奉嘗事自竭叵不勉尚能七
閩秀器識頗凝逺求官自束髮捧檄恨晼晚歸懐追養
勤作堂近山巘欲招九原魂髣髴此息偃牛羊家自腯
菘韭傍可剪春秋及時祀情物兩俱腆遂令里間兒艱
詫知禮典孰先如此堂孰孝如此囝從今大而門至行
神所戩
　　宋景文公之孫景雲得玉龜印有忠孝侯印四字
　　示詩次其韻
寶器傳家寜浪出漢爵通侯二千石懸知忠孝萃公門
寸印便應輕尺璧虎頭飛去通神畫未免誑欺涉嘲罵
餘不左顧非偶然渭水得璜天或者公門次第生輝光
一一詞鋒如劍鋩龜玉正憐俱在手莫放柙中蒼兕吼
　　和巒嶅三子寒食少天色五字
霧雨昏不醒東風曉能酸我食日不足寜憂三日寒去
年今日時桃李半狼籍能隨里門兒買餳作寒食人言
二月時霏雨生樹杪天色何時光要向寒食少江南舟
軋鵶江北馬連翩經春不能賞誰云不闗天春風未渠
央花草有矜色酴醿㑹傾城牡丹欲傾國
　　次韻徐立之朝議除夜無酒二首
功名本是誤成蠅伎倆何勞更鏤冰竹屋紙窻風攄幙
可憐挑盡讀書燈
平生豪氣忍難除尚憶咸陽五白呼詩似少陵唯欠酒
可能客舍事全無
　　入靈隱寺
石泉苔徑午隂涼手擷山花辨色香度嶺穿松心未厭
好閒翻為愛山忙
　　次韻九日二首
懐紱欣臨栁惲州據牀寜羨庾公樓雲横浦溆無重數
花繞岩巒最上頭詩遣羊何聊共和語驚陶謝未知休
自縁風物撩人意不為閒情作許愁
蒲團趺坐冷如秋品鼓聲傳出郡樓(聲一/作風)閲世夢中知
是夢説禪頭上更安頭邦君化得俱吟咏居士年應賦
莫休只恐官梅能動興從渠江草喚人愁
　　次韻春日書懐一首
水面紅雲次第鋪東君未肯向人疎興髙碧嶂千尋外
春在黄堂一笑餘只怕玉醅浮醆斚不嫌花片落襟裾
公歸行侍甘泉宴留得新詩錦不如
　　贈别歸安周縣丞二首
自我居里間連牆絶來去匪我敢杜門客實莫我顧頹
然坐空廬習懶己成痼惟有一束書遮眼慰遲暮周郎
來何許文字得我怖淵源笑鯢桓采色隠豹霧追随
古汀洲山色入幽步詩文互徴逐酒肉及時具如我衆
棄餘君意獨何慕入蘭不知芳逐臭無乃誤君亦忘機
人足迹亂鷗鷺堂前種白蓮心境涵浄土觀空本無説
目物自吐露往来忘時節相對兩如寓屈指説去官始
憶三年住輾然同一笑嵗月真脱兔我不記前三更問
末後句
庭前百箇竹眼見三隕籜不知如許久己復束行槖君
初先住想晚去亦不惡官身等出家随牒即行脚笑傲
雲烟間何適非至樂嗟我獨奈何生理自窘縳四十三
年非醖造此大錯從今便止止萬事付莫莫張公留衣
鉢綠蓑與青蒻㑹當老扁舟相與同啐啄更看後五日
放過前一著
　　和族兄無言題能仁寺當雲軒一首
綠樹新迴合斜窻舊邃深壺觴如栗里嵗月似山隂半
世懐清隱何年得此心借牀眠不熟酒力横相侵
　　次韻子我得俸一首
祠官資薄俸肥遁要清貧載酒久無客乞醯惟有鄰廣
文寜厭肉方朔漫長身莫遣陳萇到先生甑尚塵
　　風氣東南異
風氣東南異隂晴早晚間日光時透隙雲影半遮山掃
逕殘紅盡開窻綠䕃還寄聲桑苧友幽興合相闗
　　綠暗山前路
綠暗山前路桑柔宛宛垂稻秧分隴後蠶繭下山時白
日繅車急中宵織婦悲老年官賦了不長一絇絲
　　題楊吉老知軍玉輝亭二首
向来風月清雄地今日升平將相家自啓窻扉放山入
使君聊欲傲雲霞
世間寜有清如許買斷嵐烟入樽俎我来乘此玉輝寒
要上峰頭呵佛祖
　　次韻方允迪祕監步月感懐一首
伊昔苕水濱詩酒相迎送紅蕖三百頃天遣作妙供于
今幾何時喜懼不同夢驚心風月夕怨笛有殘弄所嘆
老侵尋不媿官冗從當時季孟間衆識長離鳯寜知天
一角復此尊酒共文章自千古習氣無乃重詩如朝陽
鳴一一律吕中從㳺二三駿蹀躞不受鞚阿威有家學
落筆競豪縦傷時復懐舊一笑得再慟公等俱勉旃如
我堪底用
　　允迪以羊膏瀹茗飲吕景實景實有詩歎賞僕意
　　未然輒次元韻
精金不受釵釧辱瑞草何曽取膏馥乳花粥茗名己非
薦以羊肪何太俗山林鐘鼎異天性難遣華腴偶窮獨
森森正味苦且嚴玉質無瑕誰敢戮君家饌林多錯本
讀罷流涎誰枯吻故令茗盌變腥羶逺想黄封雪花醖
呼酪為奴逢彼怒自昔争雄巧相(缺/)我寜不飲信我説
獨喜君詩有神助君不見穆家兄弟故可人概以骨鯁
恐異趣
　　將如京師和方時敏機宜十二辰歌一首
羣兒䑕竊均有遇老矣自知牛後誤成功未解聞兩虎
援翰徒勞秃千兔佩書昻首何龍鍾靈蛇光怪蟠心胸
馬頭二千悲逺道羊角萬里無髙風秦歌嗚嗚楚猴舞
一笑何如共雞黍謀身狗苟君勿嗤聊戲墨猪書韻語
(昔人論書云瘦為/形枯肥為墨猪)
　　謝吳興守李端明致酒一首時寓徳清
孔愉廟邊溪水長石壁巖下飛泉香居士住此幾寒暑
只見四山青又黄(大梅山法常禪師隠居餘姚南梅子/真故棲有僧尋柱杖迷路至庵前問)
(師住此多少時師云/只見四山青又黄)今年春雨摧麥芒六月稻穟乾欲
僵煩公焦勞坐黄堂何不趣公歸贊襄為時開閣隂與
陽不令此憂遺君王我居有如坐甑内四顧怫鬱不得
驤公欲令我蘓肺腸白衣致酒甚沛(缺/)瓶粟未空陶氏
倉得酒且到王生鄉更招山前老漫郎(謂沈/次律)渠家四柄
荷可觴
　　次韻建安劉彦沖學士寄茶一首
寒溪日漱枯腸潔自志窮愁慚陋劣故人不愛北苑春
更遣清甘嚅吻頬只今相望如參商武夷孤絶雲蒼茫
底事坐閲百鳥翔要借玉川風兩腋髙飛令我墮君傍
　　觀大龍湫一首
峰頭雁何在井底龍不出吐作玉虹流倒挂二千尺落
磵勢初緩漸聴轉山急噀面飛雨過著衣晨霧濕造物
等幻戲此地真絶特勿言王事勞遇勝得小立慙愧大
尊者幾載面青壁山髙不礙見泉聲不妨寂
　　酬王元勃舍人方智善學士求余作墨竹一首
　　(余所居似賢堂葢先伯祖端為竹/製名今竹與故榜皆亡因叙此意)
堂名似賢人似竹瘦節孤髙炤崕谷百年人與竹俱化
尚有諸孫來借宿家風愛竹餘底事至今十飯九不肉
惟應説食誑枯腸更冩寒梢媚幽獨王郎散帶談清虚
為竹造門顔不忸𤣥英炯炯貌臞甚門倚江干千箇綠
兩家人物總風流石壁山前烟雨秋豈唯千首輕萬户
胸中世襲瀟灑侯我乃癡絶非靈絶憐此霜根貫金鐵
短綃淡墨持似公更聽哦詩聲激烈
　　訪石林葉少藴觀文二首
卿雲覆其上草木争鮮新竹露先參差晴羲破蕭晨萬
石紛拱揖静黙自主賓是中有老仙雲霞煥精神朝暮
林壑間搜抉出怪(缺/)風攲青篛笠雨墊烏角巾山靈指
相謂箇是䕫龍身如何輕世累蕭散意許真了知衮衣
貴未若巖石親功名乃唾餘道徳受咨詢我來追步趨
且復結勝因劇談到羲軒媿此真天人
䕫龍在丘壑神物發幽祕森然萬瓊瑰參錯分位置踞
地猛獸伏拏空孤鳥厲先後相長雄突怒疑攫噬各以
竒自列寜謂我獨嗜羊酪非不珍蓴羮有至味鄭公信
骨鯁我但見嫵媚種竹被崕巒惡木不得地荃蘭偏九
畹薉草慘無類造化初何心被物自殊志那知此巖傍
閲世等如寄願言賦丹青逺近同一視
　　次韻王柱史題密印師寮一首
巖下風輕進竹涼道人身共翠梢長飢腸欲和春泉響
鼻觀先參煮菜香何處人間有癡黠不將身外較閒忙
鄰家柱史哦詩夜未厭敲門月到牆
　
　
　
　
　兩宋名賢小集巻一百三十四
欽定四庫全書
　兩宋名賢小集巻一百三十五
　　　　　　　　　　　　宋　陳　思　編
　　　　　　　　　　　　元　陳世隆　補
　苕溪詩集下
　　方欲相約為孔侯溪上之逰忽辱佳篇復次元韻
山色溪烟淡墨成隔溪幽鳥自呼名未妨濁酒陪心賞
更借清詩作眼明桃葉不闗今夕恨竹枝猶是古時聲
扁舟醉後從漂泊個處應無寵辱驚
　　次韻奉酬元渤見過奕棊小飲及觀館閤題名之
　　作
珠玉當年欬唾成元劉何自敢齊名夢回雲海西崑逺
春到江村北渚明誰為少陵償酒債更憐侯喜得詩聲
杯中賢聖君休問局上光隂我獨驚
　　次韻鄭維心見貽一首
身病何因到赤墀眼昏不復下書帷杯觴有限長羞澁
故舊無多足别離對白抽黄餘習氣看朱成碧記當時
(看朱成碧醉中眼施粉太白樽前人/此維心舊詩僕初相識時所見也)江村投老俱牢落
猶喜詩情似拾遺
　　次韻方允迪祕監㑹稽相遇懐吳興舊逰二首
故山疇昔奉英逰老去功名失路頭江海一官如許冷
田園三載不知秋謝公塘外千峯紫何楷廬邊一徑幽
心折少陵存殁句恨無酒力破牢愁(舊逰方時敏呉/亦虚皆已物故)
鑑湖列嶂自天開雲色嵐光入酒杯忽遣同逰有陶謝
故應交契擬陳雷他鄉日日典衣醉公事時時牽馬來
要買扁舟窮勝絶共追樵徑曉風回
　　從謝仲謙乞猫一首
昔人蟻動疑鬬牛我家奔䑕如馬羣穿牀撼席不得寐
齧噬編簡連帨帉主人瓶粟常挂壁毎飯不肉如廣文
誰令作意肆奸孽似怨釡鬵無餘葷君家得猫自拯溺
息育幾嵗忘其勤(仲謙云水中得棄猫/拯救久之乃復活)屋頭但怪䑕迹
絶不知下有飛將軍他時生囝願聘取青海龍種豈足
云歸來堂上看俘馘買魚貫栁酬䇿勛
　　待潮浙江口寄左與言大夫葉元亮學士兼簡呉
　　似之太史
今日江頭雪欲作濤怒風豪兩噴薄青鞵黄帽湖海人
獨立沙邊如病鶴閒身不待君賜與擬占風烟佳處著
如何寸祿晚見招踉蹡欲前還欲却翩翩西湖兩公子
胸次峥嶸飽丘壑糟牀夜注喜相報自發清吟侑觴酌
我来一笑豈易得十載湖山負佳約間闗百態成底事
毛髪星星己非昨人間俯仰變今古總似潮生與潮落
㑹須乞取此身健在眼好山俱著脚頗聞神方能却老
肯輔衰殘殊不惡因聲更約呉太史石鼎他年煮仙藥
　　舍弟出家作詩貽之
在家情已疎出家終不惡不有清浄縁云何脱徽索我
昔志一官謂足世味樂顛倒十年間如蠶竟自縛業己
無奈何勸汝莫莫莫一漚非全潮起滅皆妄作當知是
身浮流浪恐非託伎倆百不好攝念乃初學如病求真
醫安知是良藥
　　送鄒徳章教授之官合淝二首
晚色溪亭路風帆去莫遮交情寄桑落離恨渺天涯志
行今誰及聲名莫漫誇淮人問規範説似道卿家
古寺疎烟裏因依孰並㳺攲行如短李邂逅得髯鄒皎
月林塘夜清霜雉兔秋從今兩相憶一酌酹儂不
　　次韻沈次律家並蔕芍藥一首
習家池館酒如淮為破幽人一日齋前廡芳菲駢蔕萼
後堂鶯燕嘯朋儕忽驚暗綠將成幄却喜雙紅欲綴釵
草木㑹為門户慶而今蘭玉已當階
　　次韻沈必先尚書見别一首
翩翩旗尾破新晴頗似龍駒脱在坰再上封章辭雨露
故令髙節煥丹青卿雲媚日懐仙隠白鷺迎舟宿晚汀
豫想山齋春酒熟可無殘夢到南屏
　　家姪季髙作詩止酒戲賦二首
淵明出從仕務亦計秫田一朝倦束帶唾棄如飄烟無
酒毎從人兹事若可憐醉来便逐客卿去我欲眠了知
此賢胸醒醉皆超然胡為遽止酒而作止酒篇此身後
萬物不使一物偏有偏即是累在性皆非圓我樽可亡
酒我琴故無絃攜琴玩空樽唯我樂也天
淵明賦止酒子酒未嘗止今朝詩固云從此真止矣我
觀他日詩説酒特未己必飲誠有累必止亦非理無如
作病何聊用忘憂耳得失定相半随過無彼此胡為我
阿威深拒堅壁壘子言故多師烏有與亡是獨此止酒
詩字字如信史恐子昧圓通未究真止義常觀諸世間
一一等幻戲死生尚云爾何乃較醒醉操觚起相從無
為乏吾事
　　方時敏寄和詩復用韻報之并簡季髙理前止酒
　　之語季髙嘗夢蕭相國戒勿飲酒
疇昔城南隅蓮葉秋田田從公觴玉醪醉墨看雲烟我
乃世背馳公獨肯顧憐追思十年夢僅熟一覺眠念當
老扁舟生理師計然不意菰蘆中復見瓊瑤篇筆力如
置陣彌縫認先偏從容步武間左右方若圓大如清廟
音三嘆聞疏絃安得化為雲追逐飛上天
阮籍劉伯倫嗜酒不知止顛狂欲求名此計真陋矣酒
中有何好正自未能已愁来得暫驅洞若適妙理我豈
沈酣徒公亦聊爾耳世間等夢間未悟彼易此阿髙志
特殊家學自中壘􁀙􁀙求獨醒今昨較非是無心窮酒
聖有意造詩史自言古酇侯告戒存密義逡巡若神授
恍惚類兒戲不須更論酒春夢本如醉我知昴星精不
管太白事
　　贈道人王生一首
夜來清商入梧桐䇿䇿不已鳴霜風故園一碧萬烟樹
慘淡已有傷秋容嗟哉造物本何意安得永賴長養功
我獨冷眼閲榮悴心與日出清霜融子奚不求助我喜
甕頭春風生麴米人間有酒誰不醉知其天者我與子
我身雖無雙羽翰欲將夢到三神山借爾八尺龍須席
遽然一覺俱飛還
　　天長道中作飢来驅我去一首寄呈劉盧二御史
飢來驅我去去去復何如我飢亦何慙所嘆為此軀明
發著征衫薄暮投郊墟烟林號怒風牛背立飢烏境惡
夢多悸愁孤鬱難紓念初别鄉邦短檝穿菰蘆眼中兩
御史炯炯冰在壺清逰失追攀負此山繞湖我行日已
西回首風牽裾兩公飫文章筆端吐新腴願言寄殘膏
龜腸正空虚
　　張倅生辰作質龜相鶴二詩為夀
神龜異生稟懐抱黑(缺/)月蹣跚守叢(缺/)㳺戲引蓮葉青
雲覆其上文字書左脇千年愈堅瘦腹背類璆鐵有如
盛徳士秉志厲霜雪不求赫赫名羞作翕翕熱行藏開
理亂閲世自明哲時哉此唐虞負圖追往諜
黄鶴初出胎骨格已驚衆翩翩謝囂塵颯爽自神縱朝
飛出芝田夕飲下雲夢寜知風露質乃係世輕重有如
賢達人胸腹抱空洞觀時自隠顯豈待吹嘘送㑹看九
臯鳴一一律吕中閲嵗千六百羣飛接鸞鳯(千六百年/飲而不食)
(與鸞鳯同羣/見相鶴經)
　　次韻鄭維心貽盧叔才一首
朝行轉木未暮返循水涯生長山水間途窮自知歸萬
緒更擾擾衆目何睽睽有若脱􁋙牛邂逅得此時坐念
盧夫子與世真背馳讀書如董生三載圃不窺清詩見
真情觀者豈得疵春風入閭巷爛漫百草菲摩腹忽起
行菜茹傷蕨薇平生經綸學無術取世資貧交可相覔
叩門兩無疑富貴不汝求我至君勿揮
　　次韻維心赴次律賞芍藥一首
巖前紅藥媚深幽更為餘春一笑留疇昔鄒枚俱倦客
而今陶謝得同逰真香雨裛來無盡糚艷風熏喜欲浮
未羨木奴千户比主人原是醉鄉侯
　　留題吕宣義知命小園一首
雖無萬竹等封侯半畝清隂趣自幽菘韭尚能供早晚
菊蘭聊欲記春秋歸來久已同彭澤休去寜須問石頭
短褐飄零嗟我老他年來往亦風流
　
　
　
　
　
　
　
　
　
　
　
　
　
　
　
　兩宋名賢小集巻一百三十五
欽定四庫全書
　兩宋名賢小集巻一百三十六
　　　　　　　　　　　　宋　陳　思　編
　　　　　　　　　　　　元　陳世隆　補
　陳子髙遺稿
　陳克字子髙臨海人紹興中為敕令所刪定官自號
　赤城居士僑居金陵有天台集
　　寜王進史圖
上林風暖脊令飛玉帶花驄侍讌歸汗簡不知天上事
至尊新納夀王妃
　　善財參自在天
善財得法猶兒子工巧仍參自在天若悟菩提同戲事
不應縳律更枯禪
　　題趙次張所蔵賊頭子二首
揚鞭指㸃萬貔貅打取盧龍十四州煩君為發禄山塚
㸔我快飲月氏頭
龍章鳯姿世不乏束手無奈于此(缺/)丹青王㑹何須爾
頸血淋漓送藁街
　　畫梅花
溪路模糊半山雪暗淡寒梅一枝月醉眸無處認氷姿
兩袖香風更愁絶長恨飄零如楚雲夢中猶記好精神
忽逢冷艶氷綃上歎息侯家占好春誤人吹裂柯亭笛
豈有殘英落綺席始信夀陽人冩真不知江南近消息
　　跋趙朝議江行初雪圖
我本孤舟蓑笠翁雪厓烟樹一生中如今不向江湖去
鬬艦旌旗照水紅
　　雪㟁圖
大年貌得寒江雪鳬雁沙頭野彴微箇裏有詩誰㑹得
情知不道一蓑歸
　　江南山色
筆間烟雨漫愁人不是溪山自在春一段江南好風景
夕陽花塢净無塵
　　謝曹中甫恵著色山水抺胸
曹郎富天巧發思綺紈間規模寳月團淺淡分眉山丹
青綴錦樹金碧羅烟鬟爐峰香自湧楚雲杳難攀政冝
林下風妙想非人寰飄蕭河官歩羅抺陵九闗我家老
孟光刻畫非妖嫺綉鳯褐顛倒錦鯨棄榛菅忍将漫汗
澤敗此脩連姢緘藏寄書篆曉夢生斕斑
　　題趙冝興萬里江山圖
慘淡何人畫飄颻萬里心雲輕春樹暗日落暮江深細
酌淵明酒仍彈子賤琴知公湖海氣對此益駸駸
　　與叔易過石佛看宋大夫畫山水
霜落石林江氣清隔江猶見暮山横箇中只欠崔夫子
滿帽秋風信馬行
　　大年流水繞孤村圖
少㳺一覺揚州夢自作清歌自冩成流水寒鴉總堪畫
細看疑有斷腸聲
　　唐人畫牡丹圖二首
重樓傑閣上烟霞㦸帶飄飄䕶翠華侍女畨休春醉著
不知野鹿犯宫花
殘紅通白及時開不費君王羯鼓催玉笛重拈天一笑
外邊蜂蝶等閒来
　　伯時四騎
弱毫寸紙有餘地如見天閑八尺龍坐想時危真致此
兩軍旗鼓噪西風
　　曹夫人牧羊圖
日長永巷車音細挿竹灑鹽紛妬恃美人零落涇水寒
兩鬢風鬟一揮涕柔毛􁈅􁈅與人羣兒女恩怨徒紛紛
洞房那復知許事但畫逺牧連空雲槲葉飄蕭晚風勁
羖䍽相追寒鵲並短童何處沙艸深族走羣飛各天性
向来鞍馬曹将軍文采班班今尚存林下夫人更超絶
新圖不作五花文
　　觀錢徳嘗書畫
臨池競賞無心筆破産新酬沒骨花老子眼寒俱不識
勞君煎㸃入香茶
　　奉題董端明漁父醉鄉燒香圖十六首
　　　漁父七首
處處晴沙著釣綸浴鳬飛鷺頗相親誰知夙昔風雲㑹
只似尋常江海人
鱠縷絲絲雪色魚碧筩香細到村沽江天此樂誰無分
不問官家乞鑑湖
君王獵罷載熊羆錫壤分茅合霸齊邑有魚鹽太多事
翛然何似釣璜溪
傾呉佐越早經綸朝市風波猛乞身不道五湖春浪急
蓬忩還有捧心人
志和漁隠古仙真霅水風流見後身蓑笠何須訪圖畫
貂蟬凛凛在麒麟
雷澤田漁翊聖明射蛟南幸見升平稍分天漢昭囘象
更和江湖欸乃聲
風烟囘首釣魚臺巾褐從容小殿開自是玉皇香案吏
外邊休奏客星来
　　　醉鄉七首
醉鄉天地誰開闢光景冲融古到今明月清風一長嘯
杯中時見昔人心
昔人愛酒復能詩阮籍陶潜葢有之共道尚書兼此興
超然異代忽同時
斗酒百篇元祐初當時流軰已蕭疎閉門日飲身強健
得見昇平總不如
子房帷幄賛神謀晚嵗疏封自占㽞代邸勛勞今絶口
上恩仍與醉鄉侯
脫靴神氣迥飄飄平日千鍾奉帝堯老子浮沉人不識
酒壚争席奈漁樵
老瓦盆中旋潑醅陶然樂聖且銜杯只今痛飲誰能那
寳噐恩從天上来
黄金細字勒杯廵魚水恩私晚更親但得賜田堪種
秫向来浮議不闗身
　　燒香二首
相如緑綺有新聲荀令熏爐非故情曲罷空山滿香霧
飄然還上赤霄行
琴心非佛亦非仙座下絃歌萬二千一瓣香中誰㑹得
要須靈刹散花天
　　題葉碩父畫巻二首
扁舟欲向山隂去端為林泉作此行不獨巻中攜栗里
還于句裏得淵明
風烟幻出元暉畫林壑天然碩父詩只似無心雲出岫
輪囷蕭索更多姿
　　題張文潜畫帖
此老從来馬如狗却笑蹇驢難朝天聊爾據鞍猶覔句
想知行處似乗船
官曹文書堆滿牀憒憒度日孤晝長安得如彼二三子
抱琴挟䇿置我旁
　　何伯言畫
何子畫山心極苦不畫山林畫其趣不知此絹厚幾許
隠隠深入疑有路去年持此干貴權數幅得官仍得錢
平民常産賣有盡筆端有産無窮年而今束絹知何數
不為水墨為襦袴我憐何子老更癡平民皆飽汝獨饑
　
　
　
　
　
　
　
　
　
　
　
　兩宋名賢小集巻一百三十六
欽定四庫全書
　兩宋名賢小集巻一百三十七
　　　　　　　　　　　　宋　陳　思　編
　　　　　　　　　　　　元　陳世隆　補
　拙齋别集
　王(失名/)字子思行履無考
　　徳清宰俞居安自畫淵明圖
門無車馬喧徑有松菊隂前牕面清泚後户依嶔岑就
使世俗工猶足冩幽深況今令尹賢洞照先哲心出處
異軌轍丘壑同胸襟予知淡筆墨良似無絃琴先生如
明月瑩潔照古今形模或能冩光彩詎可臨寥寥千古
意當向筆下尋人心去典午朝柄歸卯金豈無康濟心
且賦歸来吟天生卓犖姿豈是甘山林當今急英賢四
海待商霖勉哉就功名枯槁不足欽
　　表兄丁行之俾予作山水一軸
秃髪管城書不中麝煤滿硯隨輕濃煙雲變怪本無定
丹青故匪能形容解衣盤礴無人乆妙迹于今復何有
揮毫要使真宰泣嘆息初非癡絶手遼東有人丁令威
去家得仙今暫歸上界繁華異丘壑安得長林大麓長
追隨聫翩大軸要予冩敲氷不在鵞溪下吾既不能為
喬松直榦摩蒼天又不能為小童一線飛紙鳶萬里江
山入平逺喚取畫師閻立本
　　江侯邀予作山水書以贈之
江侯樂山水誓卜山水居遊戲天目道箬帽跨蹇驢村
童習識之拍手笑且呼行行不之顧心與山水俱于兹
且幾年所得應有餘云何不知厭要予冩諸圖昔者少
壮日戲墨謾妻奴今衰眼目暗筆研乆已疎書来不得
謝督迫疇敢徐圖成不自識濃淡恣所如雲深霧莫測
中恐藏於菟人生孰非幻作觀隨有無江侯樂山水何
考其真歟作詩調江侯江侯其曉諸觀畢勿遽棄醤瓿
尚可糊
　　何源秀才為予畫山水圖覔詩
孤峰特立何巉巉勢與霄漢光相參左蟠右列分嶺岫
儼若至尊朝子男怪余蝸室不函丈欲有異境超塵凡
素縑掛壁故妥帖平地作此千嵌岩雲蒸霧結深莫測
長林大麓亂不芟想當變怪蟄龍虎中有窟穴誰能探
将崩未崩江石動欲去不去風滿帆山㘭林闕見天際
隠釣萬里横煙嵐嗟予質性素山野視此丘壑心益耽
斗升之粟真秣莝野馬垂耳就轡銜西山爽氣日在望
吏卒侍側嚴若監青鞋布襪棄不著誰令自苦披青衫
頗羞漁父駐短棹似笑大夫新被讒寄言鳥獸倘可侣
吾将從汝棲林巒
　　戲畫古松真清齋前
輪囷復離竒不柏亦不栗吾廬非夏社嘉樹伊誰植刳
心謝吹嘘強骨餘霹靂峥嶸歴風霜偃蹇豈朝夕客從
何方来一覩心眼惑怪此蒼蛟龍落寞依屋壁不知造
物工輸冩入筆力輕明絶纎埃𠖇晦滴濃墨皮堅散鱗
甲葉老櫕矛㦸古工(缺/)不師揮掃恣淋瀝槃礴醉且狂
詎識韋與畢雖云不造極要自出胸臆當知後凋操不
在翰墨迹地瘠山骨出天低雲氣逼俯仰輒有碍巨榦
那能直翻令棟梁姿鬰屈自跼蹐安得少陵絹一掃二
千尺㑹看十八公高壓三品石
　　戲畫松栢壁間
窮山數家聚宦況若羈旅氷㕔晝日永眇眇誰與語眷
彼蒼髯生結友得新甫奮筆冩瑰姿雙虬見墻堵飽霜
柯葉老積石皮骨古上有雲垂天慘淡閣寒雨下有溪
漱石犖确絶埃土材竒生長艱根瘦卓立苦交柯寒相
依雷陳共然許分榦或相避亷藺馴兩虎信非同根生
要是嵗寒侣衆木猥連林噲等何足伍君㸔桃與李穠
麗相媚嫵情態能幾時紛紛可堪數
　
　
　
　兩宋名賢小集巻一百三十七
欽定四庫全書
　兩宋名賢小集巻一百三十八
　　　　　　　　　　　　宋　陳　思　編
　　　　　　　　　　　　元　陳世隆　補
　梁溪集上
　李綱字伯紀邵武人登政和二年進士第宣和中歴
　尚書右丞髙宗即位拜右僕射兼中書侍郎卒諡忠
　定有梁溪集一百二十巻
　　松江第四橋(舟人云橋下有老蛟/以後赴沙陽謫所作)
松江第四橋風雨不可過下有百尺蛟蜿蜒枕橋卧窟
宅據要津口腹長饑餓每慿波濤勢能作舟楫禍安得
佽飛手坐使神姦破往來永無虞時鼔清江柂
　　雜興三首
邑犬驚行客林烏啼曉霜山村雲冉冉澤國水茫茫移
櫂輕舟穩鈎簾野興長誰知因謫宦得向水雲鄉
肅肅嵗華暮霏霏烟靄深輕氷依淺渚寒日映疎林故
邑懷親日扁舟去國心凝眸無限景愁絶不成吟
暮天來逺色行客尚貪行櫂急浪花碎月高雲縷輕巢
烏棲更起漁火暗還明獨寢不成夣夜寒聞雁聲
　　韓賈
退之守潮陽戚嗟見章表賈生赴長沙自廣託鵩鳥拘
達言雖殊均為未能了今我謫龍津筦庫素所曉粗令
職事辦便覺溪山好燕坐一室間妄念悉除掃豈復計
窮通端亦忘夀夭回觀古人心頗嘆二子小
　　田家
江村烟火逺茅屋兩三家斷㟁垂衰栁疎篁隐細沙田
疇賸秔稻網罟足魚蝦不識宦逰味見人還嘆嗟
　　嘉禾道中遇夏侯子陽
京華契濶已再冬扁舟野㟁欣相逢天寒水逺飛霜風
談笑坐覺迴春容年踰七十兩頰紅真氣上泝泥丸宫
剖符南海窺祝融欲求丹砂訪葛洪問予執筆侍九重
胡爲謫墮溪山中迂愚乆合親耕農君恩未報徒忡忡
飄零孤跡隨斷蓬他日相憶看雲鴻
　　初到臨平見山
孤舟渺渺兩山間終日鈎簾只看山落日半銜霞未散
疎林逺暝鳥初還淒凉離恨誰能寄浩蕩詩愁自莫刪
賴有青山可人意與君相對且開顔
　　小雨
小雨晚初急暝雲深不収霏霏暗煙樹索索響篷舟山
色増遥翠漁蓑生暮愁淒凉蘓季子寒覔敝貂裘
　　靈隠宫
我昔曽遊飛來峯白猨晝掛峯上松曄然靈光如彩虹
鐘磬自響金仙宫宦遊漂泊西復東雖欲再到無由從
帝居鈞天陋瀛蓬螭坳載筆侍重瞳逆鱗聊試摩神龍
謫墮劒浦山重重征鞍来此尋舊踪恍如夣落烟霞中
寒泉幽石欣相逢門前池館虚含風一洗塵慮清心胸
明朝南去隨征鴻惆悵勝遊回首空
　　自哂
自哂何爲者南遊亦偶然未登離垢地端有散花天遇
境聊爲戲安心不離禪幽懷誰與共深炷一爐烟
　　渡浙江
理櫂適桐江隨潮過魚浦山寒雪猶積江迥月初吐御
氣凌煙霄乗槎渡星渚空濛老龍吟髣髴翠蛟舞境清
人自愁夜静氣尤古獨坐不成眠霜晴聴津鼓
　　桐江行贈江致一少府
放浪江湖乃吾樂羈束軒冕非所榮謫官去為劒浦吏
鼓柂遂作桐江行艤舟浙㟁候潮至百越微茫烟水外
波橫天際海倒流噴雪驚雷聲震地須㬰風軟潮已平
片帆去逐飛鴻輕櫂謳四起日西落暮天杳杳惟參横
江山蒼蒼負殘雪江水茫茫浸寒月誰云逐客苦淒凉
今我斯遊最竒絶清晨弭櫂桐君廬溪光山色世所無
故人見我一笑粲殺雞為黍聊相娛嗟予仕宦等逰戲
㫁梗飄蓬本無蒂但令景物供吟哦出處窮通何足計
此行幽討殊未䦨滿目亹亹皆雲山鷺飛魚躍石齒齒
今夜且宿嚴陵灘
　　偶題
日照溪光碧起鱗溪頭雁鶩自成羣可憐獨鶴歸何處
萬里相隨一片雲
　　江南三咏
江南竹霜霰嵗寒依舊緑誰向溪邊養籜龍滴露摇風
一林玉
江南梅昨夜溪頭玉雪開贈逺欲傳千里恨和烟爲折
一枝來
江南客鬢髪蒼浪不可摘明時遷逐念前非一夜愁吟
霜月白
　　鵞湖昌長老詢予來歴以詩答之
休問西來意吾行日向南悽悽達磨䜟歴歴善財參舊
事已不憶新交寧易談維摩本無語非是學三緘
　　趨真亭
烟霞深處一亭閒石磴縈紆紫翠間但覺峰巒勞顧揖
不知身到武夷山
　　遊仙溪
一溪九曲貫羣峰演漾輕舠淺碧中杳如誤入武陵去
落花流水山重重
　　兜擔石
仙人戲賭翠蛾眉空有花輿照夕暉雲月娟娟風嫋嫋
尚疑玉質在簾幃
　　學堂巖
仙官讀徹蘂珠篇几案巖中自寂然崑閬圖書蔵䇿府
誰言孤陋解成仙
　　船場巖
仙艇何年插翠微雲篷煙櫂尚依依凌虚欲鼓天邊柂
喚取雙龍背負飛
　　雞窠巖
磔磔天雞啼曉烟仙家風景鎮芳妍自從綵翼飛仙後
只有遺棲寄嶺巔
　　仙機巖
雲去仙機杼柚空報章何日已成功天孫織就烟霞錦
吹落溪山夕照中
　　折筍巖
玉府鏘鏘玉筍林誰将移種翠巖隂斕斑猶帶當時籜
照水籠烟幾百㝷
　　仙竹
隂崖翠竹自檀欒瘦節疎枝特地寒雖未化龍歸洞府
正宜和月掃天壇
　　泛舟至晞眞館遇雪
行到清溪六曲頭森然峰岫照人幽雪花拂水輕輕舞
石瀨依巖淺淺流不盡清光常在目未窮幽興且回舟
追尋欲遍神仙窟須向他時卜再遊
　　訪李道士
誅茅獨占溪一曲時有白雲来伴宿自言身在此山中
暮暮朝朝看不足
　　記舊夢
　余今夏夣乘舟行亂石間四顧峯巒竒秀有如玉色
　者覺頗異之及謫官劒浦道武夷山小舟泝流水落
　石出遍覧勝㮣至晞真館雪作巖石皆白恍如舊遊
　然後信出處之分定而斯遊清絕已先兆於夣寐雖
　欲不到不可得也作小詩以紀其事
清夣先曽到武夷玉峯積雪倍幽竒小舟遊罷尋歸路
恰似翛然夣覺時
　　題棲真館三十六韻
武夷古洞天竒峯三十六一溪貫羣山清淺縈九曲溪
邊列巖岫倒影浸寒緑翩如鸞鳯翔矯若虬龍蹙樓觀
聳岧嶤屏幃互重複蛻仙骨遺金逰女肌削玉雞棲層
巖巔船挿㫁崖腹學館存几案仙機餘杼柚嵐光瑩徹
潭虹影掛飛瀑翠竹隂天池蒼苔封石屋繪禽頂長丹
遺跡指如掬峨峨天柱峰幔亭連翠麓傳聞武夷君嘗
此㑹仙俗飛橋㡬千丈絶頂亘山足障以翠雲屏藉以
紫霞褥瑶罇傾沆瀣玉豆脯麟鹿仙妃奏賔雲金鼔間
絲竹酒酣歌夕暉歎息光景促曽孫誰復在往事空遺
躅至今風月夜笙簫響虚谷地靈饒泉石山潤秀草木
坐使七閩人䕃此仙靈福嗟予真散材性愛山水酷仙
經與地志名字乆已熟薄宦方區區仙骨宜碌碌神遊
先夣寐幽覿寄圖籙寧知因謫宦乃得厭所欲沿泝窮
幽深應接勞耳目開襟豁懷抱壮觀慰幽獨却邀白雲
歸伴此巖下宿夜寒夣魂清曉發輕裝速仙遊須再來
何當謝羈束
　　劍浦道中
此去平津路匪遥嶺雲溪雨自蕭蕭山深瀉澗泉長響
地暖凌寒草不凋放逐却教窮水石登臨因得狎漁樵
誰憐澤畔人憔悴更把騷詞賦大招
　　春詞
　余謫沙陽寓居興國佛祠寢西小軒春至梨花盛開
　玉雪可憐修篁嘉木幽禽百囀每晨坐讀書午睡初
　醒把酒寓目慨然感懷因成春詞以紀景物可以興
　可以怨庶幾乎詩人之㫖覧者無誚焉
幽禽百囀舌如簧院宇深深花木香飄泊傷春惟泥酒
不知林外已斜陽
誰使鳴禽自在啼感春端似惜芳時一枝暫寄休饒舌
静處須防挾彈兒
桃花零落逐風飛地上紅多枝上稀春色陡然歸艷杏
梢頭還欲衒芳菲
　　梅花
寒梅幾樹開前村靚糚綽約歸仙魂横斜影落石谿淺
皓潔色洗烟嵐昬幽香暗動松竹徑清格自羞桃李園
窮冬萬里霜雪積獨得一㸃陽和温氷姿最宜夜月白
玉彩更炫朝霞暾明妃失意去朔漠阿嬌無寵扃長門
芳容寂寂誰復顧雅意耿耿今何言天涯相對且相樂
爲爾吸盡黄金罇
　　春雨
春晚雨聲碎天深雲影低蕭蕭度逺岫脉脉漲前溪芳
潤歸花蕾清寒作燕泥池塘夢生草碧色已凄迷
　　春意
春鳥窺緑忩踏落庭前花美人爲之笑鬢脚風中斜不
惜花踏殘只愁鳥驚去姹婭背人飛林深無覓處
　　春晝書懷
春院沉沉晝掩關坐看雲起面前山静中圖史尤多味
身外功名已厚顔匣硯細磨鸜鵒眼茶甌深泛鷓鴣斑
簿書粗了無餘事更有何人似我閒
　　次韻志宏見示春雪長句
百花爛漫如冶容頗訝陡然春色濃那知忽作三尺雪
草木洗盡羣芳空六英飄舞片片好誰與刻削嗟神工
溪山恍在玉壺裏樓觀飛出瑶臺中却憐極目皆皓素
不復零落傷殘紅幽人栩栩應夢蝶落絮漠漠方黏蜂
虚堂兀坐清入骨欲期汗漫遊鴻濛剡谿訪戴久寂寞
安得一御泠然風年来端恐詩道窮幸子佳句時争鋒
客愁已劇更賦雪半夜吟苦天地白
　　志宏以牡丹見戲呼牡丹爲道州長詩以報之
我昔驅車遊洛陽正值名圃開花王嫣然萬本鬬妍媚
雕檻綽約羅紅糚風枝似響湘浦珮露苞如浴驪山湯
乍驚照眼國色好更覺撲鼻春風香鞓紅檀㸃玉版白
細葉次第舒幽房玉奴纎指尚餘捻鶴翎坐恐隨風翔
就中品格最竒特共許魏紫並姚黄千金不惜買一醉
少年渾欲花底狂歸來試作牡丹譜未服秉筆惟歐陽
自從游宦多感傷况此逺謫閩山傍諦觀世味如嚼蠟
惜花未免猶膏肓亦知春色到庭戶不見此花如未嘗
子於何處得一本贈我意厚誠難忘戲言劍浦此為最
聊試呼作道州長化工雕刻無厚薄地氣培植非其鄉
雖云單葉不入品無那富艷踰羣芳願言愛惜勿嘲笑
且醉玉斝酬春光
　　戒酒
吾初不解飲涓滴莫下咽自從逰宦来稍稍頗稱善譬
猶怯懦士習慣亦能戰作氣欲吞敵賈勇乃求殿迀愚
嬰重釁飄泊旅異縣懷家路迢迢惜春花片片澆愁欲
千鍾燕客卑九獻浩如鯨吸川無那浮壺箭歡然偶過
量淺狹誠易見噎嘔九蔵翻昏瞀兩目眩宿酲味猶惡
累日不欲膳吾生如浮漚急景若奔電學道貴清虚為
文欲精練胡為事杯杓無乃廢筆硯先生一石醉待詔
三升懸枕麯與藉糟自汙何足羡從今梁谿翁無復醉
鄉願
　　巖桂
閩山氣候真不常浪蘂浮花渾欲狂團團巖桂着春雨
擢秀不待秋風凉微舒嫩葉玉剪碧巧綴碎顆金排黄
木如犀理自堅緻噴作十里旃檀香沙陽滿眼皆此樹
安得白露零清商芳根端可伴真德他日移植梁溪傍
　　志宏送巖桂並惠長篇求予賦詩次韻答之
我來閩嶺值春月坐見園林花競茁殷紅枝上破胭脂
嫩白梢頭開玉雪平生苦吟縁愛竒對花豈忍都無詩
愧將拙句寫天巧但把濁酒酬春暉邇来巖桂花尤好
亂綴黃英向青昊非時似欲鬭羣芳草木無情亦相惱
栟櫚送花来覓句端恐梁谿得歸去謫官且作九年期
家在天涯那復顧何時萬里吹秋風清香伴此金芙蓉
臨風一醉百憂散看子揮毫如彩虹
　　寄内
南遷道逺不相攜錦字還嗟雁到遲玉臂雲環同夜月
繡屏金鴨獨香帷諸兒應解勤修習稚子遥憐弄喔咿
何日得歸成隱志孟光舉案定齊眉
　　戲成短歌從志宏求芍藥
東風不隔沙陽僻嫩蘂濃花自春色栟櫚也是可憐人
毎送梁谿慰愁寂邇来芍藥已盛開供花未到吾須覓
賦梅豈害廣平剛乞醯更覺㣲生直為将爛漫數枝紅
伴我淋漓一丸墨
　　志宏供勺藥且以詩來再賦前韻
誰道心閒縁地僻夢裏何嘗有空色小忩一枕覺來時
燕語鶯啼春寂寂忽思春盡芍藥開賦詩試與幽人覔
短篇纔去花已來却愧詩詞太狂直嫣然數朶玉樓春
何似江南稱落墨
　　子美
杜陵老布衣饑走半天下作詩千萬篇一一于教化是
時唐室卑四海事戎馬愛君憂國心憤發幾悲咤孤忠
無與施但以佳句冩風騷到屈宋麗則陵鮑謝筆端籠
萬物天地入陶冶豈徒號詩史誠足繼風雅嗚呼詩人
師萬世誰爲亞
　　太白
謫仙乃天人薄遊人間世詞章號俊逸邁往有英氣明
皇重其名召見如季綺萬乗尚僚友公卿何芥蔕脫靴
使将軍故自非因醉乞身歸舊隠來去同一戲沈吟紫
芝歌緬邈青霞志笑着宫錦袍江山聊傲睨肯從永王
璘此事不須洗垂天賦大鵬端為真隠子神逰八極表
捉月初不死
　　六月十八日同陳興宗鄧成彥鄧志宏早㑹凝翠
　　閣晚遊泛碧齋
高閣凝空翠虚齋泛碧川七峯連秀色萬戶鎖青烟風
物悲遊子登臨集衆賢伊蒲羅净供香霧繚芳筵嗜酒
陶元亮狂吟白樂天嫩菱披紫角新荔擘紅圓文字真
清飲溪山結勝縁畫橋横螮蝀繡嶺卧蜿蜒落日生氛
靄移舟信泝㳂星河光耿耿風露氣涓涓山吐三更月
人逰半夜船亂螢行熠燿宿鷺立聨拳盡興忘歸櫂銜
杯約倒蓮乗槎疑犯漢御氣欲登仙但有詩千首何妨
謫九年深慙二三子陪從亦蕭然
　　十六日泛舟
小雨破殘暑移舟佳致多烟嵐逺増翠雲水暮相和散
綺霞依日揺金月委波勝遊非易得不飲欲如何
　　次韻湖隂曲
　王敦舉兵明帝微行視其營壘由是樂府有湖隂曲
　而亡其辭温庭筠製詞以補之東坡書以遺秦少游
　客有出以示余者因效其體次韻和之
繡鞍玉勒黄金鞭躍馬直入無王錢繞宫三匝人不識
天風翻動旌旂鮮賊臣晝寢倉黄起夢裏陽烏光照水
追風鐵騎去非遲真主那從賊中死寳鞍傳玩日淒淒
行逺不聞天馬嘶千金安用試虎口將帥何如思鼔鞞
西南大星寒有鋩晝衣繡衮垂平章九重宫殿鎖春色
豈知萬里秦城長
　附唐温庭筠詩
　祖龍黃鬚珊瑚鞭鐵驄金面青連錢虎髯拔劍欲成
　夢日壓賊營如血鮮海旂風急驚眠起甲重光揺照
　湖水蒼黄追騎從外歸參索妖星陣前死五陵愁碧
　春凄凄㶚川玉馬空中嘶羽書如電入青瑣雪腕如
　搥摧畫鞞白裘天子金鍠鋩髙臨帝座迴龍章吳波
　不動楚山晚花壓欄杆春晝長
　　次韻東坡四時詩(缺冬景/)
玉欄花發惟愁落風捲栁綿穿繡幕繞池烟草碧成茵
夹竹露桃紅破萼美人半醉軟香肌不語慿欄知恨誰
莫把春愁自消損且唱罇前金縷衣
深院沉沉清晝永畫屏玉枕氷肌冷轆轤驚起寳釵橫
香篆浮烟簾幙静翠眉不為捧心顰鬢亂粧殘約畧匀
情似楊花無定處可憐金谷墮樓人
梧桐葉脫苔滋緑綺忩寂寂風敲竹笑将紅扇撲流螢
戲剪碧荷装寳屋深沉玉宇夜長扃風露凄凄可一庭
歩月清宵攜手處誰家笛作㫁腸聲
　　荔枝詞集句
開元天子萬事足惟惜當年光景促昭陽殿裏第一人
十幅紅綃圍夜玉夢中同躡鳯凰翎歸作霓裳羽衣曲
沉香亭北倚䦨干緩歌縵舞凝絲竹迴眸一笑百媚生
盡日君王看不足崩騰獻荔枝百馬死山谷一騎紅塵
妃子笑媫妤傳詔才人索絳紗囊裏水精丸不是人間
香味色漁陽鼙鼓動地来血汚逰魂歸不得明眸皓齒
今何在金盤玉筯無消息漢主山河錦繡中三十六宫
土花碧不見玉顔空死處淚痕血㸃垂胸臆
　　松架敝以新枝易之
日曛雨濯半飄零旋採虬枝䕃廣庭風動細香還泛泛
露滋新葉更青青雖慚剪伐勞斤斧猶勝燒燃競爝螢
凉夜蒼龍尚吟嘯坐看明月入重扃
　　白鷺
白鷺孤飛映碧峰皎如片雪落輕風徊翔意態雖容與
心在清波寸鬛中
　　次韻丹霞録示羅疇老唱和詩
快哉善知識能以種種喻我今亦樂說漸修與頓悟頓
如草木芽荄核已完具又如大明鏡色像悉呈露漸如
雞哺雛羽翼勞覆䕶又如苗成實非一朝夕故邈然孤
峰頂邂逅適相遇歴歴欲親之非是夢而寤却来共談
說妙契那復􁑣精勤假修習即得無生趣清净摩尼珠
初無塵垢汙圓成一滴水豈殊千里霔妙藥須對治能
起膏肓痼欲觀皎日輪當去漫天霧鐵輪頂上旋不復
有驚怖刼火洞燃時自有安身處了兹一大事餘外復
何顧庭前栢樹子古廟香爐去孤雲與野鶴何往不可
寓返觀生死海便是涅槃路並化示全身達磨攜隻屨
證道坐菩提降魔成露布乃知費千談不若行一歩丹
霞真道人願力極堅固眼從慧中得法乃佛親付疋馬
與單鎗縱橫自馳騖願見縁未合臨風増景慕何以冩
余懷繼此龍津句
　　次韻和李太白感秋
秋風從西來敲我庭下竹夜凉月窺罇清光如可掬風
月豈故人萬里慰愁獨披衣從之游更欲邀共宿泠然
洗我心耿耿安用卜三十八年非庶以不逺復俯仰天
地間平生皆可覆一醉夢還家黄粱猶未熟
　　中秋望月次玉局翁韻二首
明月如玉盤飛上青霄東徘徊斗牛間照我禪室中爽
氣藹亭戶清光透簾櫳我雖不解飲敢辭玉罇空舉酒
對明月起舞聊相從身世兩翛然如遊廣寒宫夜乆風
露冷草根吟候蟲咽咽不能已豈自鳴其窮天涯多霧
雨好景誠難逢哦詩不成寢頗類魚噞喁
皎皎月華白寥寥秋氣清念我方逺客歩月庭中行風
露感我心凄然入重扃誰家弄横笛巧作斷腸聲獨酌
一壺酒對此千里明人生但自適何必四者并醉眼視
萬物擾擾如浮萍得喪何足道譬猶隂與晴節義重太
山富貴鴻毛輕我心與明月照見萬古情
　　又次韻中秋長句
凉風吹空明月高清光萬里見秋毫銀雲櫛櫛方解駮
河漢掩映如波濤須㬰掃盡無多子天影悠悠碧於水
氷輪正午乆停鞭羣動寂然聲不起諦觀此月真跳丸
山河倒影如虵蟠桂花耿耿已澄潔秋氣泠泠増清寒
前年望月都城汴只愁風雨中宵變一杯相屬有親情
側耳歌樓聞鼓板今年望月沙陽山照我心如鐵石堅
美人千里共明月遥聞閨中只獨看空庭歩月更幽好
白露漙漙濕烟草開編况讀古聖賢發憤忘憂不知老
男兒本自甘賤貧富貴名傳能幾人題詩對月到日出
錦囊何似龎眉客
　　桃源行
　桃源之事世傳以爲神仙非也以淵明之記攷之特
　秦人避世者子孫相傳自成一區遂與世絶耳今閩
　中深山窮谷人跡所不到往往有民居田園水竹鷄
　犬之音相聞禮俗淳古雖班白未嘗識官府者此與
　桃源何異感其事作詩以見其志
武陵溪水流潺湲漁舟鼔枻迷泝㳂谿窮路盡恍何處
桃花爛漫蒸川原花間邑屋自連接雲外雞犬聲相喧
衣裳不同俎豆古見客驚怪争来前殺雞為黍持勸客
借問世上今何年自從秦亂避徭役子孫居此因蟬聨
不知漢祖以劍起况復魏晉稱戈鋋殷勤留客不肯住
落花流水空依然淵明作記真好事詩人粉飾言神仙
我觀閩境多如此峻溪絶嶺難攀縁其間往往有居者
自富水竹饒田園耄倪不復識官府豈憚黠吏催租錢
養生送死良自得終嵗飽食仍安眠何須更論神仙事
只此便是桃花源
　　秋思二首
朝來秋色高西山有爽氣開軒逺相望自得静中意那
知宋玉悲肯灑楊朱淚逍遥天地間俯仰可無愧
秋雲淡無依晶晶映寒日巻舒誰使之聚散在倐忽出
岫本無心行空寕有躓功成歸何方妙用藏於密
　　傳畫美人戲成
美人顔色嬌如花鬢髪光翳朝陽鵶玉釵斜挿翠眉蹙
豈亦有恨来天涯畫工善畫無窮意故把雙眸剪秋水
丹青幻出亦動人况復嫣然能啓齒年来居士心如灰
草戶金鎚擊不開縱教天女来相試虚煩雲雨下陽臺
　　傳畫忠義圖
君臣以道合言出心莫逆膏澤下於民美化施無極中
世此道衰言如水投石義士以死争直諌或有益折檻
制留今斷鞍事存昔當車血汚輪伏蒲涕霑席昭然貫
日誠屹爾迴天力誰将丹青手圖此忠義跡傳之置坐
隅能使懦夫激斯人不復見壮哉古遺直
　　得家信淮南飛蝗渡江入浙嵗事可憂感賦
聞說飛蝗起自淮勢如風雨渡江來吾家嵗事何須慮
只恐人言不是災
　　乗泛碧齋至北溪口觀新橋與興宗志宏分題予
　　得泛字
秋高氣倍清夜静舟初泛露華皓如洗月色寒可鑑林
巒與邑屋左右入軒檻晶熒星影揺􁫺崒山光蘸風微
烟羃羃溪逺波湛湛端疑客乗槎坐使雲河犯觀梁且
停橈戀月愁繫䌫景幽費模冩思妙造古淡吾方乆於
此勝賞豈云蹔願同二三子險韻時得探
　　志宏得碧字以詩來次其韻
明月照清溪影落千尋碧輕風皺微瀾蕩漾揺金色相
攜理桂楫及此萬籟寂天空露氣寒棲鳥正縮瑟何人
起秋思數弄月中笛坐使遷客情悽然感故國清逰得
英俊勝賞飽泉石豈殊在吾家親戚款於側賦詩各言
懷險韻對勍敵歸來氣未衰開匣看三尺
　　凝翠閣晚望二首
白蘋紅蓼滿汀洲浙浙西風古渡頭寒日無情又西下
溪清不語只東流
白雲㸃破亂山青影落寒谿晚更明誰謂天涯無雁到
雝雝初聴兩三聲
　　秋意
蕭蕭南浦白雲秋楓葉蘆花相對愁何必仍窮千里目
亂山凝翠滿溪樓
　　得了翁書并寄石芝云其味初淡中苦已而發甘
　　鮮有知此味者感而賦詩
海日氣射蒼崕根石上生芝乾蘚文懸梯採掇資好事
中有至味難爲言豈惟食淡兼攻苦嚼蠟茹荼多欲吐
清甘徐發齒頰間漱以寒泉如飲乳幽人贈我意已深
一掬可比千黄金世間此味知者少往往既吐還追尋
我欲持之獻君子自古至言多逆耳願於苦處辨忠良
若待回甘真晚矣
　
　
　
　
　
　
　
　
　
　
　
　
　
　兩宋名賢小集巻一百三十八
欽定四庫全書
　兩宋名賢小集巻一百三十九
　　　　　　　　　　　　宋　陳　思　編
　　　　　　　　　　　　元　陳世隆　補
　梁溪集下
　　次韻和歸去來集字(以後自沙/陽放還作)
　予初抵沙陽嘗和陶淵明歸去來辭然竊意歸期未
　可以嵗月計也近聞例許牽復真得歸矣偶讀玉局
　翁歸去來集字因次其韻簡諸弟七首
少負丘壑志誤嬰軒冕榮剛腸難隱忍懶性倦将迎學
佛欣自得謫官知物輕悠悠勢利子千古見交情
壮志已衰落頹然成懦夫編須休虎穴曳尾且龜塗松
菊猶可理田園将欲蕪親朋恱情話濁酒任傾壺
軒冕豈足戀田園誠可歡村村自花栁物物寄遊觀舊
事不可憶吾生良易安南忩審容膝歸去學鯢桓
曠蕩推新澤迀疎念昔非休為賈生賦且治老萊衣報
國撫長劍懷親歌式微慿高望吳越千里白雲飛
寤寐在親所得歸欣載奔綵衣猶在笥素髪已垂門遣
興詩千首忘憂酒一樽歸與理三徑松菊故應存
舊隠北山北結廬猶可㝷曽傳種松法當遂採芝心有
酒且觴客無弦何用琴一生幾兩屐慎勿廢登臨
處世若大夢吾生感行休何須縛軒冕且復傲林丘雲
木千巖秀烟波萬里流忘機齊物我魚鳥與君遊
　　奉酬陳之元教授見贈次韻
謫官因得窮林泉陶冩聊復資詩篇青岑叠叠山滿眼
碧波湛湛溪涵天南連海嶠饒霧雨北望吳越凄風烟
感懐觸目還得句但可娛戲那敢傳譬猶候蟲與時鳥
自鳴自已真偶然豈知飄落廣文耳飾以妙語煩雕鐫
與公平生未相識一見傾心誰與易沙陽百里阻逰從
注目寒空暮雲碧朅來邂逅慰所思况得新詩飛霹靂
我今歸去隠梁溪逺跡江湖養愚直看公白日上青霄
九萬扶揺不勞力
　　題黃亭驛
雲山一帶碧崔嵬迎我南遷又北迴嵗籥才周兩經歴
此行端爲武夷來
　　武夷行
　宣和改元之夏予備員左史寓直東省晝寢夢遊武
　夷山未幾謫官閩中取道山下果符所夢因作賦一
　篇古律詩近五十首今冬䝉恩北歸復尋舊遊泛逰
　仙谿登換骨巖致祀十三真君㑹食觀妙堂因盡録
　前所作遺觀妙法師且别賦一篇以述再遊之意目
　之曰武夷行
憶昨退朝門下省槐隂扶疎清晝永瑣牕一枕夢仙山
覺來毛骨猶清冷謫官道出武夷山風景翛然似夢間
碧溪九曲山萬疉况值密雲糚烟鬟寛恩今日容歸去
笑指洞天㝷舊路霜晴日暖白雲深遥望幔亭天一柱
羽人導我遊仙溪翠壁蒼崖晚更竒浩歌快飲縱迴櫂
星月耿耿風凄凄曉來换骨巖中看玉潤金堅餘片片
三姝駢立映彤霞二水交流縈素練征鞍欲去更從容
仙境靈蹤豈易逢他日追思不可到夢魂還過七閩中
　　自分水嶺過江南
行盡關山萬屈盤江南形勢陡然寛山平水逺望不盡
木落草枯霜始寒醉裏謳吟聊自適夢中往復本非難
誰言春信年年早笑指江梅試折看
　　望龜峰
饒陽景物猶武夷巖石崛起多瓌竒此峰厥状更詭異
舉首曳尾如靈龜穹窿曝甲正霜曉蹣蹶引氣當晴暉
故知造化巧凝結欲問所以良難推我疑龍伯釣溟渤
六鼇連引背負歸中途遺一尚贔屭直欲赴海冠峩嵬
又疑清江使河伯波濤相失留於斯化為巨石峙千古
雖欲鑚灼無由施茫茫神怪不可詰但使風景増清輝
我來閩嶺厭山水見此還復伸雙眉頗嗟行役不果到
側身西望生長思
　　江行七首(池陽至銅陵/)
理櫂適江干初欣眼界寛日蒸江氣白風約櫓聲寒蒋
詡謀新徑鍾儀只舊冠浮雲休蔽日直北是長安
春江徹底清沙尾見潮生朝氣嘘成霧南風戰作晴㟁
移看樹逺船穩信波平覧盡江山勝還悲萬古情
渺渺春江穩融融午睡腴夢回雙艫急望極片帆孤皺
水風還逆維舟日欲晡雲間有行雁冉冉下平蕪
春光揺畫鷁江影浸長天浪勢隨潮急渦痕逐艫圓避
風依島嶼防冦問人烟深念還愁絶高歌且醉眠
朝來問風俗五兩向南飛旅泊愁春恨舟行與願違缻
梅空的的岸栁已依依寂寞江南路那知自此歸
春江望不極慘淡起層隂烟雨濛濛濕雲濤渺渺深懷
家千里意報國一生心嘆息知音少空為梁父吟
杳杳楚天濶悠悠江浦清便風帆腹滿順水艪腰輕烟
淡山逾碧雲高雨易晴無心問漁父濁酒慰平生
　　銅陵阻風
春色到江渚梅花正㫁魂風波留逺櫂烟雨濕寒村雁
過傳遺響潮來沒舊痕凄凉一尊酒愁絶與誰論
　　題䕶法寺瑛老黙堂
維摩丈室何年設滿目江山自風月道中試露黙中機
千偈瀾翻本無説
　　自銅陵行四十里風復作泊江北岸地名散潭屬
　　淮南
鏡中漸覺鬢絲多半世勞生可奈何極望不來青足鳥
滿江更起白頭波揚帆賈客風前笛撒網漁人月下歌
自㫁此生甘寂寞毗耶歸作老維摩
　　夜坐二首
春夜沉沉燈影明巻書兀坐忽三更不知船外風多少
但聴滿江風浪聲
波濤漠漠雨紛紛夜泊江南烟水村慨念平生都不寢
可憐心事向誰論
　　次韻和淵明形影神三首
　　　形贈影
大塊己載我何如未生時氣變芒芴間七竅誰鑿之百
骸與九藏假合以成茲與子非故交從我如相期屈伸
及動止契合初不思常恐隨物化念此情凄洏我生夢
幻中變㓕不復疑安得永相保聴我悲來詞
　　　影答
紆餘非我妍濩落非我拙與子兩相依生來無間絶俯
仰隨願指豈是事容悦因光長周旋處隂暫睽别况復
同物化子壞我亦㓕㝠㝠長夜臺念之五情熱願子衛
生經無使精腦竭千載永相從彭殤孰優劣
　　　神釋
人生若大夢積微以成著少壮得老死一念即非故二
子異金石松蘿暫依附胡爲羡乆生切切兒女語有形
㑹當㓕是影無實處惟我謝客塵妙湛乃常住不入造
化機豈堕隂陽數迴光試返照凡聖悉皆具不减亦不
増誰毁復誰譽超然外死生卓爾無来去周行萬物表
獨立初不懼二子非吾徒安用多憂慮
　　雙鳬
雲濤萬頃連天雨波上雙鳬自容與風高江濶烟水寒
日暮相将何處去
　　次韻茂載海陵寓居有感三首
羣盗休慿險天弧正指狼沙蟲徒跋扈貔虎極精强寓
目江山異傷心花草香浙河那得此回首一徬徨
江城漂泊久幽徑緑寒莎歎息青春暮悲傷白髪多蒼
生端若此狂寇竟如何更起乘槎興滄洲萬里波
不謂繁華地還飛戰鬬塵澆愁空泥酒極目更傷春懷
古繙書帙論情托友人誰深醫國術吾欲問甘辛
　　贈虞公明察院
　寓居海陵初欲問道每見輒為碁戰所困此殆曹參
　陽城醉客以醇酎意臨行作此詩庶㡬發藥
嶤岧古城隅下為鳯凰池鳯去不復返池水空漣漪傍
有幽人廬松竹森四圍結搆極爽塏借問居者誰先生
聞道乆昨自海上歸食棗大如𤓰定曽見安期不知修
何術能奪造化機金鼎燦含葩玉池灔生肥顛倒出龍
虎騰降分坎離行年五十餘氣貌如嬰兒餘暇分圖史
不廢酒與詩高堂㑹賔友落筆風雨馳戲事聊復爾一
笑初何為懸知廣成子千嵗形不衰顧我抱迂拙與世
真相違徒欲睎驥騄曽未窺籓籬寓居邇函丈數造董
公帷願聞衆妙門成此一段竒胡為乆閉拒客至輒圍
碁歸隠志已定後會知何時銘心逝相學發藥幸教之
他年倘有得同駕雲中螭
　　自海陵泛江歸梁谿作
清江湛湛波不興澄江際天如鏡平火雲突兀聳峰岫
倒影萬丈揺空明扁舟歸逐落潮急䀨耳但聞雙艪聲
乃知長江無六月水氣自與風兼清去年狂寇起歙睦
江浙慘淡妖氛凝百年涵養極繁盛一日蕩析屯臊腥
衣冠北渡旅淮甸扶老攜幼分縱横王師出討盛貔虎
兇渠授首封鯢鯨迨兹浙右稍安定鼓柂復作東南征
家山在望已可喜僮僕候我應歡迎平疇戢戢稻秧緑
峻嶺靄靄松竹青田園有趣良足樂軒冕無味非所榮
蒼生倘有安堵望笑傲可自終餘齡只今餘孽尚充斥
弩力廟算宜哀矜裹包兵革不復用坐使四海還康寕
　　次韻上元宰胡俊明蒋山勤老唱和古風
竺教流傳入中土以相求之無自可達磨西來直指心
擬議之間已蹉過皮髓誰分深淺機祖禰翻貽子孫禍
鍾山禪老真可人高唱宗風震江左學流雲集欲何為
佛祖要須自心作宰官倥偬牒訟間偷暇相從還作麽
也知襟抱素相親更把篇章迭酬和詞嚴義密讀難曉
字順文從識皆妥應憐孤陋方杜門亦欲追隨良未果
故将佳句寄幽人此意勤渠滋愧荷談空摩詰無一言
聴法文殊非兩箇若将情解議真如明眼人前應看破
世間萬法互低昂正若旋輪與推磨隨時俯仰乃善謀
就中拙者無過我九折羊腸欲著鞭萬里滄溟思縱柁
只今行年四十餘已覺衰頽多坐卧平生作具何所施
盡已付之一弄火迴光返照黙自參妙湛本然無㸃涴
公方齒壮志氣豪正可立功同魏顆胡為亦復味禪那
坐視軒裳如縶鏁蓮社荘嚴清净池丈室含容高廣座
他時共結香火縁心期耿耿當非頗為余稽首問勤師
如師材德誠磊砢釣龍羅鳳大江濵法器誰為語無堕
庭前倘有立雪人我欲因風致三賀
　　得吳元中書言近不作詩以所著豳七月詩義見
　　示因成一篇贈之
儒生樂事信同風端把前言當鼔鐘公正說詩箋七月
我方學易緯羣龍艱難盛業原衣食憂患餘生問吉凶
去聖寥寥千載後何時揮麈得從容
　　題伯時明皇蜀道圖
君不見開元天寳同一主治亂相翻如手舉掔盈欲惡
雖一人變易安危原近輔姚宋已死九齡黜誰使楊釗
繼林甫宫中太真專寵私塞外畨酋成跋扈禍胎養就
不自知漫向清華遺匕筯漁陽突起破潼關百二山河
震金鼓翠華杳杳幸西南赤縣紛紛集冦虜傷心坡下
失紅顔堕淚鈴中聞夜雨山青江碧蜀道難棧閣連空
㒟相拄旌旂慘淡雲物愁林木隂森猨鳥侶戎装宫女
亦善騎皓齒明眸猶笑語老髯奚官驅蹇驢負槖齎糧
豈供御九重徼衞復誰勤萬里艱危真自取至尊狼狽
尚如此歎息蒼生困豺虎千秋萬嵗不勝悲玉輦金輿
盡黃土空令畫手思入神一寫丹青戒今古
　　題邵平種𤓰圖
君不見伯成子高讓侯爵在野終年自耕穫下風趨問
禮徒勤俋俋田間事無落又不見於陵仲子推相位爲
人灌園刈葵藿抱甕區區同漢隂不糝藜羮有餘樂古
來賢達有如此志趣未可常情度力辭富貴居賤貧凛
若霜風隕輕蘀召平本是侯東陵秦破國除丘一壑當
時漢祖疑鄼侯置衛増封意非薄衆賔皆賀平獨弔一
言轉禍推先覺以兹智畧佐風雲復取故封何所怍歸
來種𤓰青門外灌溉鋤耘甘寂寞長安之東壤尤美翠
蔓離離照城郭秋陽正曝爪正肥解衣摘實如俛鶴兒
童玉立形骨清挈笠攜筐助操作遂令世美東陵𤓰身
後高名動寥廓屠販曽聞封絳灌奴僕後來興衛霍高
鳥已盡良弓蔵更有韓彭辱囚縛何如終老守𤓰畦自
飽飽他真不惡龍眠也是可憐人畫此端令事如昨世
間如畫畫如夢聊為作歌資一噱
　　唐植甫左司許出示所藏紅絲硯輒成短歌奉呈
　　并簡顧子美
羲和整御升暘谷赤雲夹日如飛鶩晶光下射東方山
石卵含丹孕巖腹誰令巧匠鑿山骨截此頳堅一肪玉
琢為巨硯形製竒中有彤雲爛盈目端溪美璞色馬肝
黟歙珍胚紋霧縠豈有至寳出嵎夷散綺浮花彩尤縟
鳳咮空聞名字佳龍尾苦笑規模俗漫誇眉子鬬嬋娟
休認明眸類鸜鵒顧盼幸䝉君子知拂拭自逺塵埃辱
火輪炫熀赤烏流墨海奫淪𤣥兎浴千金象管雕鏤精
百煉松煤龍麝馥怒猊渴驥縱奔拏春蚓秋蛇相綰束
楮生便覺肌理妍毛穎何嘗免冠秃公家三世擅直聲
此硯提攜資簡牘力侔天地掌中迴膽落奸䛕筆端戮
固宜祕玩不輕示神物䕶持無輒黷忩明几净齋閣深
日暖風清靄松竹試將墨妙冩新詩落筆烟雲嘆神速
矧公早年曽餌丹龜鶴精神鬢毛緑久卧商山茹紫芝
行度天門騎白鹿猗蘭玉樹富堦庭黄巻青緗䞉編軸
願言十襲遺雲仍大筆高文永相續
　　次韻子美提舉許雪中見過之作
殘臘苦寒情味惡萬里風雲欣雪作夜積端愁坤軸傾
曉望却驚天界廓玉龍鱗甲卧羣山氷海波瀾凝巨壑
謝家兒女自多才笑詠飛花度羅幙金爐未覺獸炭温
錦帳猶訝貂裘薄書生飢甚况復寒坐聴朱弦折臨嶽
松孤竹老念山林甲冷戈寒憫沙漠豈思龍尾賀千官
且叠琴心舞雙鶴瑶林玉樹粲迴環勿謂軒庭全冷落
擁門但作袁安卧命駕誰思子猷樂溪山如畫真自知
金玉滿堂端不博煩公攜具款我門注目遥空登晚閣
凍吟猶作號寒聲此病欲醫那有藥公家故自富香醪
我亦安能辭巨杓醉看萬事雪銷凝妙觀圓成不須學
　　寄毛達可内翰并録送魏公别録
迂愚聊復隠清時幽事相闗只自知滿地落花看鶴舞
一軒春雨對僧碁閒中日月真銷得物外烟霞漸可期
坐致時康頼公等不須深遯採商芝
　　同似表叔易置酒平山堂
暫停征櫂此從容嘆息前賢結構雄心眼乍隨天宇濶
笑談不覺酒尊空江光隱見軒楹裏山色虚無烟雨中
種栁仙翁何處去年年疎翠自春風
　
　
　
　
　
　
　兩宋名賢小集巻一百三十九
欽定四庫全書
　兩宋名賢小集巻一百四十
　　　　　　　　　　　　宋　陳　思　編
　　　　　　　　　　　　元　陳世隆　補
　尹和靖集
　尹焞字彦明河南人父林官至虞部員外郎焞師事
　伊川以徳行聞靖康初召至京懇辭還山賜號和靖
　處士金人陷洛闔門被害焞死復甦避劉豫聘奔蜀
　止于涪紹興中召為崇政殿説書後遷禮部侍郎兼
　侍講所著有論語解及門人問答
　　過种明逸故居題絶句
少年妄意學經綸老矣空餘此一身面似髑髅頭似雪
却来巖谷繼前塵
　　自秦入蜀道中絶句三首
緑隂深處竹籬遮也有紅花映白花却憶故鄉卿相第
不及張三李四家
曉来雨過槐隂潤午霽風揺麥浪寒自愧此身徒擾擾
未知何處可偷安
南枝北枝春事休啼鶯乳燕也含愁朝来囘首頻惆悵
身過秦川最盡頭
　　亡姑墓銘詩
嗟夫人之生兮一氣凝乎混茫變而之死兮去不知其
何鄉唯懿徳之在人兮愈乆而不忘歸安此室兮其千
萬年無壊傷
　　避賊至商山絶句
西来㡬被雪霜埋鴻鴈嗷嗷莫强猜今朝始踏商山路
髙視浮雲任去来
　附録
　　挽和靖先生詩
　　　呂徳元
往在伊川學他時洙泗傳從来有高第未覺䘮前賢繆
列三千士於今二十年山頽與梁壊淚盡㑹稽前
四海尊師席斯文特未衰何其兩楹夢遽使哲人萎閬
水從容意稽山疾病時勤勤付斯道矢死奉成規
垂老朝三聘生平食一簟絶知斯道在遺恨得時難廟
謹先師祀書傳後代看形容銘墓石三發喟然嘆
　　　曽　班(朝請提宫/)
凛凛河南已百年維公髙行繼前賢早施絳帳崇師席
晚入金華侍講筵斯道未傳今逝矣彼蒼難問竟茫然
囘思昨日論交地不見牙籖列簡編
道直心無愧師嚴貌有威上方虚席待公怱掛冠歸王
室懐元老天星掩少㣲簮紳竟相弔奚獨我心悲
　　　髙　閌(司業/)
身占河南第一功力行篤信守家風淵源漫説斯文䘮
深切今知此道東七日夢楹終有待三年築室恨無從
嵩伊千古温淳氣收入稽山鑑影中
　　謁和靖先生虎丘祠堂詩
　　　李道傳(陵陽人/)
涵飬當用敬進學在致知如車去隻輪跬歩不可之夫
子受師説惟敬實所持升堂逺易簀參倚日在斯遺言
落人間取論極研幾是心要收斂中不容毫釐大學著
明法格物乃階梯放心苟不收窮格將安為古人貴為
已末習多外馳豈無實踐者兹焉當孰歸晚生拜遺像
敷袵跪陳詞願言予服膺没齒終不渝
　
　
　
　
　
　
　
　
　
　兩宋名賢小集巻一百四十
欽定四庫全書
　兩宋名賢小集巻一百四十一
　　　　　　　　　　　　宋　陳　思　編
　　　　　　　　　　　　元　陳世隆　補
　環碧亭詩集
　沈晦字元用錢塘人舉宣和狀元御試䇿題舉子不
　能條對晦精通象數一揮千言祐陵于聞喜宴上以
　御詩寵之除著作郎金人攻汴從肅王出質後得還
　為給事中髙宗將召為中書舍人有論其布衣時事
　帝曰頃在金營見其慷慨士人細行豈足為終身累
　耶然卒出知平江乞以建康太平鎮江池鄂五郡兵
　連衡守江與韓世忠掎角金必不敢渡召募敢戰練
　習朞年京口可成强藩趙鼎稱其激昻卒不果用進
　徽猷閣直閣學士終知鄆州
　　題獨秀山
老鶴下遥天昻昻在林表霜毛臨野人逸氣秋天杳
矯矯顔始安不受冠帶繞清真自嵇阮一醉萬事了讀
書空谷中生芻白駒皎長哦吾君詠極目送飛鳥
　　竹溪
寒流穿清閟支徑入翠㣲山深古木合林靜珍禽飛居
人本避世遊客亦忘機歸路晚烟暝新月照柴扉
　　遊松陽百仞山
山頭白雲如擘絮竹雞無聲鳩喚婦團團朝日在林梢
寒日棃花谿口路一峰獨秀横溪隂青林倒影千丈深
上有白龍蟄幽洞嵗旱往往能為霖如今寂寞空山裏
古屋荒壇冷紅紫㑹看前度種花人他年來作巢居子
　　竹􁬅嶺
九月亂山中﨑嶇處處同谿流因雨漲木葉着霜紅人
蹟千巖絶松聲萬壑空尋幽自可問不復歎途窮
　　松陽上方山居五首
月斜樹影穿窗入雨過山泉遶舍鳴野寺中宵人不睡
蒲團布衲悟無生
山中寒早野隂薄慘慘黄昏欲雨時市逺無人與沽酒
地爐松火自燒梨
天畔羣峰一草亭半溪烟雨花㝠㝠老翁投老得此景
日與谿山同醉醒
此生真與世相忘投老生涯寄上方洗足闗門枕書睡
連山松檜雨浪浪
學道空山水月深丹成初試馬蹄金猶餘一勺丹泉水
洗盡人間名利心
　
　
　
　
　
　
　
　兩宋名賢小集巻一百四十一
欽定四庫全書
　兩宋名賢小集巻一百四十二
　　　　　　　　　　　　宋　陳　思　編
　　　　　　　　　　　　元　陳世隆　補
　琴溪詩集
　李宏字彦恢宣州人博學工文詞建炎中吕好問知
　宣州得士四人詹友端周紫芝王相如與宏也毎宴
　集必與俱惜其詩多不傳宏宣和初以左承值郎署
　涇縣事紹興初李光為守時復檄署縣凡四載後遷
　轉運使
　　遊金泉觀
昔時謝女昇天處此日遺蹤尚宛然蟬蛻舊衣留石室
龍飛勝地湧金泉碑書故事封蒼蘚殿冩真容鏁翠烟
薄暮松巔聴鶴唳凌空髣髴是神仙
　　鳬山廟(并序/)
　顯道廟葢晉之隱者不顯其名後世無考時竇子明
　罷令煉丹陵陽峯與之邂逅遂相與友徃来麻川
　之望仙絃歌徽水之棲真髙嶺皆有蹟焉廟存古
　碑具載其事雖刓裂尚可讀政和間賜額鄉人因
　大其祠以歆朝寵答神貺今碑已徙置樓基下里
　有裘氏者年八十餘尚能言之乃悉如前所説予
　懼後人無所考徴輒成長句以記其實庶幾傳信
　焉詩曰
鳬山髙與蒼旻齊根盤八里雄坤維(一作/輿)油然出雲為
風雨澤周一境無凶飢重樓複殿據山腹蜿蜒攫䕶神
(缺/)　威靈如在駭聞聴至今父老能言之斷碑刓缺尚
可讀湮埋嵗久人無知髙髙一峯獨秀出上有蟬蜕真
仙居似聞嘗任石埭尹化流徳洽真民師持竿戲投白
龍餌隱霧深韜𤣥豹姿手披蘂笈校丹篆足躡飛昇
(一作/舄)騰紫㣲相逢邂逅一笑粲真將莫逆論心期從兹
來徃因無間遺踪所至猶可推絃歌標鄉里猶在望仙
紀地名獨垂棲真寄偉曽税駕絶頂尚留丹竈基近鄰
眢井數盈九石甃堅深端可窺神既廟食還舊隱仙亦
偶坐應禱祈合堂薦享異肴䔩乞靈修敬傾里閭政和
天子謹祠祭郡縣有請咸勿違一朝飛章達旈扆往往
一夜曽躬披俞音載錫降芝簡寵賁徽名昭典彞神兮
仙兮服君賜福庇斯民無已時仙將出遊神速往霓旌
絳節相追隨神既來歸仙至止衮衣羽帔瞻光儀繄予
頂謁亦云屢淋漓醉墨聊一揮詞雖蕪纇事摭實庶㡬
傳信祛羣疑
　
　
　
　
　
　
　
　兩宋名賢小集巻一百四十二
欽定四庫全書
　兩宋名賢小集巻一百四十三
　　　　　　　　　　　　宋　陳　思　編
　　　　　　　　　　　　元　陳世隆　補
　宗忠簡詩集
　宗澤字汝霖婺州義鳥人元祐六年進士靖康元年
　知磁州勤王兵起康王以澤為副元帥建炎間累遷
　延康殿學士京城留守兼開封尹連結諸路義兵方
　尅日渡河力請上還京為黄潛善汪伯彦所沮憂憤
　疽發背卒贈觀文殿學士諡忠簡有序
　　東上辭松楸一首
八年坐親黨冺伏長安城甘心傍松楸申我兒子情閉
戸慨岩廊讀書笑金籝力田固為政課童乃司兵深病
骨相寒不蒙軒冕榮維天臨萬邦搜羅世豪英我友挽
出之大人今繼明古無忠孝全泣涕去丘塋為翁大門
閭翻然以東征
　　　感時(有序/)
　勍敵長驅京邑阽危此忠臣義士痛心疾首勤王報
　國之秋也而宰臣遷家郡守踰垣縉紳士大夫陸竄
　水奔使人主嬰孤城以自守無一犯難者事小定矣
　而上書獻䇿之人亦未有慨然以東者世道之衰一
　至此乎太息之餘以詩自道
卿士辱多壘天王憤䝉塵御戎要虓将謀國須雋臣百
戰取封侯未必亡其身懐奸廢忠義胡顔以為人吁
嗟世道衰大僇加搢紳平居事奔競梁汴分雲屯一旦國歩
艱四迸如星繁輔相已擇栖守令仍踰藩冠盖陸西竄
舳艫水南奔鄙夫用慨然䇿馬趨修門勤王羞尺柄悟
主期片言時來倘雲龍峩冠拜臨軒逶迤上玉除造膝
伸元元措世于泰寧歸來守丘樊
　　曉渡
小雨疎風轉薄寒駝裘貂帽過秦關道逢一澗兵徒渉
赤脛相扶獨厚顔
　　華隂道中三首
烟遮晃白初疑雪日映斕斑却是花馬渡急流行小崦
栁絲如織映(一作/隱)人家
菅茒作屋細(一作/幾)家居雲雒風帘路不紆坡側杏花溪
畔栁分明摩詰網川圖
寧王畫作金盆鴿韓愈詩誇玉井蓮瓦缶泥泓村落小
亂茅羣雀不堪傳
　　雨晴渡闗二首
燕北靜風塵河南濯我兵風雲朝㑹合天地晝清明泣
涕収横潰焦枯賴發生不辭闗路逺辛苦向都城
蕩滌真成快氛霾不敢隂萬花恩澤了二麥寵光深地
勢瞻仙掌河源識帝心馬頭迎霽色詩句日邊尋
　　道逢散遣之卒云講和退師無所用之矣輒以二
　　十六句道胸臆
翁擁麾幢我為兒剽聞竊睹皆兵機其中襲擊不容瞬
颷行電掣猶逶迤敵人長驅越大河天下震驚觀闕危
肉食之謀殊未臧我憤切骨其誰知慨然奏疏金馬門
力陳盟賂損國威嚴尤下䇿尤可笑晁錯上書亦奚為
道路荆棘初剪除花如步障吾東之八年閉户尺蠖屈
一旦渡闗匹馬馳行行側身聴奏㨗忽聞募士詔遣歸
濃書大墨榜教詔曰敵悔過今退師羽檄向來召貔虎
乃詠出車歌杕杜櫜兵銷刃兵猶怒却把鉏犂農歌舞
君王神武今藝祖爾如不歸汚我斧
　　又賦一律
罷兵洵上䇿試問可誠然竟棄三軍力空抛半壁天上
林無旅雁絶域有啼鵑羞見龍泉劍飛光牛斗前
　　至洛
都人士女各紛華列肆飛樓事事嘉政恐皇都無此致
萬家流水一城花
　　華下
千巖層出亂雲飛失我平生洞府期夜據征鞍不交睫
舉頭彈指睡希夷
　　過潼闗
一雨崤函底風沙放我過嶽神猶假借官吏莫誰何塹
㫁思航渡城堅戒石摩一夫工墨守寧怯萬夫多
　　道逢鄉人笑僕騶馬之瘦
生笑長裾曳仍羞下澤奔據鞍非馬援叱馭豈王尊汗
血能觀國的盧終感恩莫欺騶馬瘦揮䇿詣金門
　　盤豆鋪南李翁園
李翁卧亭午春深掩柴荆忽聞風雨響疑是勤王兵
　　題趙園
瑶瑛夾侍梅臺琹瑟自鳴松島山中野服相羊足以亡
憂遣老
鑿池智有泉源種木胸無芥蔕螭頭吐水涓涓端是銀
潢一派
　　馬上口占
龍興虎視詫周秦王氣東遊作汴京隂祝巨靈移此險
大河為塹嶽為城
　　早發
繖幄垂垂馬踏沙水長山逺路多花眼中形勢胸中䇿
緩步除行靜不譁
　　謁華嶽
楊賜嶽所挺嚴武金天晶二子為時出顧我非炳靈維
嶽鎮四方氣秀天骨青嶻嶭立千仞力能産公卿降神
詠崧髙䜟緯仍反經取象到執珪譎怪如洞冥平生笑
窮竒立語心自驚我質培塿耳胷中固崢嶸誰言華岳
髙我山摩玉京是中所包藏丹碧參瑰瓊平居蟄雲雷
飛雨溢四溟此豈真有之落筆紛縱横發我文物祕象
渠膏澤傾太華屹不揺我山身載行
　
　
　
　
　兩宋名賢小集巻一百四十三
欽定四庫全書
　兩宋名賢小集巻一百四十四
　　　　　　　　　　　　宋　陳　思　編
　　　　　　　　　　　　元　陳世隆　補
　于湖集巻上
　張孝祥字安國歴陽烏江人父祁與胡寅交善秦檜
　惡寅羅織及祁并真嶽孝祥年十六領鄉書紹興二
　十四年廷試考官擬秦塤首選孝祥次之塤檜子也
　髙宗親自披閲擢孝祥為第一檜忿甚後孝祥詣檜
　檜問習何書答以習顔書又問學何詩答以杜詩檜
　佯笑曰好底盡為君占卻也檜死累遷起居舍人歴
　知撫州平江靜江俱有聲績尋以荆南湖北撫安撫
　使進顯謨閣直學士致仕卒孝祥精翰墨時稱之曰
　紫府仙所著有于湖集
　　赭山分韻得成葉字二首
昨日一尺雪今朝十分晴㫤日上積雪光若虹氣升江
平鏡新磨地迥玉琢成䚂山有令色令我白眼青借馬
屋東家喚客踏層氷冒貂挾裘茸石路五里平竹樹紛
掩然珠幢間霓旌野僧不慣客倉皇門前迎屋古少完
壁堂虛有危燈石上跡宛宛山腰塔亭亭刼火偶不燒
百年費支撑我有一尊酒髙處得細傾諒非無事飲憂
國空含情長歌𣺌寥廓歸路已載星
萬生紛不同宿昔有定業哀哉彼遷民苦事乃稠叠纍
纍庭際炊采采澗底葉問渠何為來悲淚不盈睫連年
避兵亂生理安可説今年更倉皇芻藁亦焚劫扶攜過
江南十口四五活斗米六百錢兼旬又風雪前時詔書
下振廩要周浹聖主甚哀矜我曹空感咽願今兵革罷
復得理歸楫傳聞菰蒲中相殺血新喋本是耕田農飢
寒實毆脅須公語縣吏早與支米帖
　　椰子酒榼
矮胡生南方託家碧山崖採擇供貢篚扶持上天街愧
此愿慤姿欲售久未諧道旁麯先生風味故自佳逢渠
即傾葢輸寫能開懐刮削出光彩䂓繩去攲侅金玉豈
足貴膠漆真我儕客來有嘉招二士經必偕婆娑止坐
隅供餽煩金釵矮胡雖本强醇徳真無涯虚心實其腹
居然外形骸㣲物幸見用棄置理則乖毛頴有封國陶
匏薦斂柴大藥起世痾炮燔及根荄願子自洗濯勿受
塵埃埋暇日肯相從醉經坐髙齋
　　和何子應賦不欺室韻
隆興天子開千齡六龍飛天動潜鱗東嘉先生初召對
不欺之論驚廷臣誰令浮雲蔽白日脱幘歸來還堵室
巍巍烏府憶霜簡凛凛螭蚴有椽筆魏公眼力無餘子
與公周旋豈其死請公細讀不欺銘一字之褒如魯史
　　某頃䝉信陽使君教以邊字韻佳句伏讀降歎病
　　勌答謝甚緩復不能竒仰俟斵削二首
風流追數建安年誰遣朱轓並塞邊舉國向來儒服少
是邦端有大夫賢須公帷幄収長䇿着我江湖刺釣船
池閣最凉肯臨否紅粧翠葢擁三千
百謫歸來又一年投身烽火戍樓邊私憂自笑愚無䇿
制勝懸知國有賢北去燕然堪勒石西來樊口看燒船
中州更有王夫子筆陣猶能獨掃千
　　殿廬偶成
簾幙垂垂燕子風宫花春盡翠隂濃日長禁直文章靜
寳藝時時一折封
　　蠟梅
滿面宫粧淡淡黄綘紗封蠟貯幽香遥憐未識春消息
乞與一枝教㫁腸
　　重入昭亭賦二十韻
我本山中人對山輒忻然蹉跎落世網欲去常拘牽蒼
鷹着珠韝側腦思髙鶱青絲絡奔驥擺脱意乃便抑鬱
不自聊沈㝠向誰宣長懐昭亭山積翠摩青天下有千
柱宫突兀數百年往者雲中游羣峰玉回旋飛閣出本
末下晲春無邊堂中二老人龍象開法筵炯炯月在空
浩浩海納川應庵黙無言妙處心已傳如庵説千偈㣲
詞諦真詮靜極炷爐熏對牀且安眠更欲捐冠簮一簞
寄三椽此志竟不遂緇塵亂歸鞭今朝復何朝卻望山中
烟縹緲見樓觀鍾梵聲清圓我攜九節笻飛步雲蘿巔
　　次韻左舉善木樨
想見秋光插滿頭遥憐不負此山遊一枝併與詩筒饋
氣壓西湖萬斛秋
　　讀中興碑
繡綳兒啼思塞酥重林燎香驅羣胡阿環錦韈無尋處
一夜驚眠揺帳柱朔方天子神為謀三郎歸來長慶樓
樓前拜舞作竒祟中興之功不贖罪日光玉潔十丈碑
蛟龍(缺/)拏與天齊北望神皋雙淚落祗今何人老文學
　　子雲壓境先遣詩次韻
相風日日問長年蠲首遥知近箇邊別後情親難過我
故家人物更誰賢一尊且對荒城酒六月休牽上水船
小此淹留待追詔公車歸奏獨三千
　　以茶芽焦坑送周徳友徳友來索賜茶僕無之也
帝家好賜矞雲龍祗到調元六七公賴有家山供小草
猶堪詩老薦春風
　　即事簡蘇廷藻
落日邊書急秋風戰鼔多私憂真過計長算合如何盡
斂清淮戍仍收瀚海波棲遲一尊酒幽恨滿闗河
　　罷歸
親老難為住恩深許放歸北行湘水闊南望瘴烟㣲兵
衛収門㦸征塵上客衣遥知六七月喜氣滿庭闈
　　三墖寺阻雨
墖上衆鈴語湖頭三月風蒼山在烟外髙浪與天通市
迥薪芻少僧殘像教空不妨留滯好且看夕陽紅
　　王淵亭
夜投寳覺寺徑上玉淵亭峽束千㟁水天分一段星神
光行熠燿空翠矗青冥雄觀兼幽趣悠然寄獨醒(以上善/鳴集)
　　清虛觀
石側疑無路山迴別有天神泉通玉海帝畫麗奎躔紫
闥雖重到青瑶卻未鐫只須香案吏為冩白雲篇(廬山/志)
　　黄陵廟
百世黄陵廟淒涼屋數間只憐斑楚竹那憶赭湘山訪
古韓碑在徵歌(缺/)水閒虞嬪更堯女莫作水仙班(長沙/志)
　　蘄春道中
霜凈波平水落灣我行正在畫圖間簾鈎不用怕風日
且看江南江北山
　　登馬氏永寧閣和朱漕元順分韻
佛宫昔誰營猶挾葢世氣應慚割據醜稍識苦空味重
簷隱白屋隆棟湧金地耽耽壁間像尚可將千騎鄉來
歌舞處荒棘擁城雉惟此悲願成歴劫更興起横撞鐘
萬石妙響驚昏醉憶當風雪晨茲事實經始老僧喜成
就膜拜顙有泚喚客饌伊蒲齋房頗深邃空巖才跬步
不往獨何謂徑攜雙竹杖腳力勇難制繡衣兩使者風
誼我所畏相逢瘴海上此樂豈天恵山林與心㑹風月
可回施聊乘簿書隙拚此一日費摩挲水邊石勝處欲
専美不用濡漆書公詩即行記
　　次江州王知府叔堅韻二首
何人列屋閉嬋娟憶對清歌重慨然一笑相憐窮相眼
漫撩詩思入愁邊
經行有恨是隂雨不見香爐生紫烟安得草堂容一榻
聴松聴水日髙眠
　　題張仲欽所藏隆茂宗畫登瀛圖
老隆已死畫筆枯畫歸天上人間無公從何處得此圖
眼明嶺外三歎吁天䇿上將天為徒指揮羣龍清八區
褒鄂英衞供掃除功成告廟金模糊歌童舞女不願渠
乃此數士相為娱鐵面苦口談詩書直欲措世如唐虞
老隆妙手神所摹蒼頭廬兒亦敷膄祝公即歸承明廬
願持此道補帝裾
　　送劉伯同侍開府公入覲
相公早勒太常銘康樂當家更典型槍急曽看飛鳥過
筆精時作換鵞經極知許國心常赤趂取封侯鬢尚青
若到都城見知舊為言江漢有浮萍
　　昭亭食柑
一雙分我洞庭秋梨棗旁觀不那羞喚得風霜回齒頰
夜尋清夢五湖舟
　　和如庵四首
厭聴諸方三昧禪卻思夜雨對牀眠欲知千偈如翻水
看取朝來綠漲川
不談世法不談禪徹曉齁齁一覺眠個裏神通元不小
回風急雨震山川
朝供爐香夜供燈閒來落得困瞢騰如庵許我參堂去
長作昭亭粥飯僧
一燈分作百千燈光徧河沙正鬱騰稽首應庵休採擇
直須傳與在家僧
　　再用韻呈仲欽元順
今時朱仲欽文字有竒氣潜幽睹天奥雋永得古味袖
手閲時紛虛心餘樂地那持瘴野節不從羽林騎埋輪
吾宗英補衮五色雉去年對延英御坐再三起憂民甚
已溺稽古乃心醉天衢行日月發軔從此始㑹當紀鴻
業我筆墨先泚相期並徵詔禁殿直清邃尚憶此追遊
班中語相謂我懐江湖去初服反舊制閒游靜成趣岐
路險多畏此事屬兩君它年儻終恵長篇起予病妙語
充法施調髙和難工初學慚紙費郊原春無數風日極
清美已遣具方舟重游更須記
　　送子雲倅荆州二首
閲世波流險未涯愛君悃愊靜無譁髙門自惜聫三㦸
飛珮何當乞九霞喬木世臣餘故國采蘋齊女甚宜家
君王早晚思前席㑹有徵書訪賈嘉
荆吴相望各天涯惜别尊前菊未華便放扁舟衝駭浪
要看秋日冠輕霞新詩滿路分吾子威業康時是故家
好去依劉靜邊瑣䇿勲行即賜褒嘉
　　道間見梅
寒女生來不解粧天然玉色照孤芳疎籬茅舍無端恨
故有幽人與㫁腸
　　贈江清卿
吾友林少頴讀書不記屋抄書手生繭照書眼如燭往
時羣玉府上直對牀宿夜半聞吾伊吾睡已再熟此君
抱髙節雪栢映霜竹造物乃兒戲卧病在空谷尚能作
手書寄我成一束我懶更愧渠終嵗不報復今來見江
子少頴儼在目不必不如師惟子肖甚速持身嚴法律
自愛比冰玉學官冷徹骨三月食無肉危坐談仁義口
吻若布榖時能從我遊騎馬踏溪淥定自我輩人胸次
不碌碌惟皇開洪業大厦非一木豈有棟梁姿而今久
淹辱願子益寵珍即日馬首北我懐山林去掃跡混樵
牧躬耕得薄少持用供水菽稍逺聲利場真勝萬鍾祿
但恨與子别醉語成諄複因書寄少頴以寫我心曲
　　題蔡濟忠所模御府米帖
生前官職但執㦸身後一字萬金值當時雷霆下収拾
世間不復有遺逸上清虛皇手自擇編星為囊雲作級
流鈴擲火守䕶密君從何處見真跡知君定通玉帝籍
太㣲垣中賜餘墨龍騰虎卧摹不得想君神授五色筆
江南鈎鎖腕中力釵折屋漏千態出整整十巻字猶濕
光彩激射海為立平生我亦有書癖對此倘怳心若失
口呿汗下屢太息十日把玩不得食作牋天公拜稽首
乞我此老生時一雙手為君痛飲百斛酒墨池如江筆
如帚一掃萬字不停肘
　　枕上聞雪呈趙郭二丈
上瑞來寧玉座憂夜聲先到竹窻幽飢腸已作來年飽
病眼聊須臈月収髙士清貧無弊履故人狂興阻扁舟
却思清曠江邊路鶉兎成車酒自篘
　　楓橋
四年忽忽兩經過古㟁依然窣堵波借我繩牀消午暑
亂蟬鳴處竹隂多
　　和蔡濟忠天字韻
憶我初識君屈指今七年鹽車著騏驥駑蹇紛爭先謂
當對清閒帝席半夜前稍使修世官復近尺五天如何
尚朱紱亦隨嶺海邊前山春色多佳樹午影圓散䇿履
幽徑方舟下長川心目得開明語笑為芳鮮但恨暝色
至不得窮攀援尚欲夜燃犀下照蛟龍淵清遊𣺌難繼
歸夢蒼山顛須君換鵞帖更叙山隂賢
　　題西湖可賦軒
風光獵獵上烏巾不那西湖爛漫春借與繩牀對修竹
為君一洗軟紅塵
　　賦王唐卿廬山所得靈壁石
湘江竹深韶不傳后夔神禹飛上天泗濱之磬無人編帝敕此
寳淪深淵於乎不知幾千年竒形異質鬼所鐫青虬赤虎遭縛
纒蹙筋怒爪身拘攣自從邊塵瘴中原神物變化隨霏煙金聲
玉振義不辱六丁徙置康廬巔靈臺星官未知處但怪寳氣干
霄躔王郎齊居旉淺源飲水泣血天所憐空山無人下羣仙似
夢非夢或吿旃捫羅獨上果有得失喜而懼心茫然百夫挽取
自包裹解衣更買蠻兒氊緘扃不肯鄉人説知我好古容觀瞻
焚香再拜屢歎息安得致之天子前安得致之天子前
明堂郊丘備宫懸調和正聲薦上帝消爍羣慝収戈鋋
朝廷清明用耆舊一律四海歸陶甄鳯皇來儀獸率舞
復古却到虞韶邊是時賦公筆如椽襞牋為草登歌筵
　　湖上晚歸遇雨
隂雲靄靄草萋萋晚過東湖雨濕衣細栁含烟凝翠色
浮鷗戲水弄晴暉輕舟繫纜斜依㟁釣子収綸欲下磯
湖上人家未扃戸兒童蓑笠負薪歸
　　題胡敦約山行圖
松行石磴兩﨑嶇此去長安路更迂底個官儂强健在
葛巾芒屩自騎驢
　　送紙衾韓中父
韓郎香盡諸縁絶壊衲篝燈供佛熏乞與紙衾綿様煖
撩教醉裏(一作/雪夕)夢紛紜
　　郡侯遣騎至山中餽名醖輒呈長句用黄宰韻
山前山北雨生寒竹樹風烟蒼莽間青壁倚天元未見
白衣送酒故相闗共追蓮社公應許稳上籃輿我欲還
後日重來拚一月細扶藜杖覔巉岏
　　考試呈周茂振舍人陳季陵國正
胸中五斗棘厭此十日讀紛然湘羅帕猶作春笋束先
生擇法眼一閲不再復探囊得至寶每出輒驚俗孟公
更超絶涇渭飽渟滀從容了官事繭紙唾珠玉鄙夫聞
道晚衡鑑恐不足㝠搜夜無寐慚愧費官燭何時即三
昧屈指社甍熟秋客日夕好應到堂前菊
　　近得一二硯示范達(缺/)笑以為堪支牀也許送端
　　州大硯作詩以堅其約
范郎紫玉餘半圭翻手作雲雨雹隨龍蛇起陸孔翠飛
雲収雨霽千首詩薦以文錦盤珠璣夜光發屋憐翁知
桂州刺史書成癡單車萬里日夜馳囊中已無去年錐
欠此石友相娱嬉范郎笑我支牀龜忽遣致我重寳齎
金印如斗不願攜愛此直欲忘朝饑君行題曰古端溪
溪石醜好紛不齊溪邊之人足漫欺須君眼力為辨之
更作萬斛之墨池為君大書十丈碑
　　去年三月三日雪霽入昭亭訪應庵如庵二老今
　　年在臨川追懐昔遊用寄萬庵韻
蹇驢衝(一作/踏)雪度松林齧(一作/漱)石溪流有令音旋摘白
雲濡燥吻更參黄蘗印初心嵐開複嶺屏千叠凍合浮
圖玉數尋一夢經年歸去好宦情全薄此情深
　　將至宣城和壁間韻寄王宣子
一笑歸來見在身倒傾江水洗緇塵騎驢緩緩東風裏
知有工夫展故人
　　隱靜覔杉株
舊聞隱靜庭前栢虎嘯龍吟三十秋我亦經營一丘壑
無根樹子却須求
　　題夏氏莊
平湖漠漠雨霏霏壓水人家燕子飛欲向湖東問春色
杏花無數㸃征衣
　　和子雲白蓮
仙人玉步揺佛手白練衣新粧水底明素手風中揮盈
盈夜露光灔灔秋江肥寒月分好色朝霞借餘輝遥聞
功徳水盡洗幻化非惟此妙花幢坐受諸天圍鄉來孤
山游未覺所見稀零落塞草邊相逢故依依結實須及
早要令飽霜威采剥登君盤勿嫌此么㣲
　　黄升卿送粽鞋
編粽織蒲繩作底輕凉堅密稳稱趾帝廷無復夢絲絇
上客還同貺珠履我家江南山水窟日日行山勞屐齒
感君投贈欲別時布襪青鞋從此始亨衢知子方着腳
直上雲霄三萬里泰階歴盡却歸來赤舄一雙應几几
　　用韻簡天童應庵
敬亭松竹古藂林二老風流舊賞音樓閣長開太平像
鐘魚能洗祖師心別來黄鵠還千里盟在白鷗當再尋
却憶西堂大言客只今髙坐海雲深
　　舟中即事
夜行水澁舟難進月白林稀鳥易驚老去不堪霜露力
尊中㣲覺似多情
　　小憩孫氏竹軒觀諸公詩兩首
開軒種竹仍留客想見此翁强健時借我繩牀小盤薄
為君試讀壁間詩
種竹主人今白髪題詩客子半青雲北來南去何時了
風月依然只此君
　　與趙李二同年夜飲有懐石使君恵叔
佳月久不見忽見如故人清風何方來過我孤竹君我
有一尊酒政為二子斟㑹此風月宵更覺笑語新北城
石先生欲喚不敢頻坐上欠此客長懐𣺌無津南方鳯
之徒瑞世五色文鐵石賦梅花一洗瘴海氛臺家須貢
珍我欲列九閽且補諫官闕日酌白獸尊
　　贈張欽州
張家承平四姓侯門前列㦸金城丘南來清貧家立壁
但有萬巻書滿樓雲山極觀半空寫下有花竹秀而野
閉門讀易已三年樂天知命忘華顛我行湘中識此老
難兄莫年更枯槁從來戚畹須表勸㑹聴鳴珂趂朝早
衡陽小隱雖深幽去天尺五君無留貂蟬兜鍪何足道
君必不為猿鶴羞
　　奉陪宣守任使君謁昭亭神祠二首
緩驅千騎出朝京(門/名)喚得春回眼界青旗腳靈風來廟
步馬山蹄雪過昭亭極知太守懐忠款端為君王薦徳
馨慚愧去年冬十月軍書徹夜聴鳴鈴
豐年已卜稻如京雪盡春從草際青竹裏紅旗行㸃㸃
松間白塔見亭亭煖回宿麥開寒色風約疎梅度晚馨
却憶宣城李太白也將詩句掣齋鈴(太白詩云昨日方/為宣城客掣鈴交)
(通二/千石)
　　王龜齡遣妓送酒賜詩走筆為謝
不復襄王夢裏雲紛紛縞袂與青裙鳴鞭枉送齋中釀
病徹杯觴欠薄醺
　　與薦福
湖上童童百畆隂丹樓碧閣照清深不嫌歌板相喧聒
要見桃花印此心
　　豐城觀音院有胡明仲范伯達汪彦章諸公題字
中興人物數諸公遺墨凄(一作/依)然野寺中欲訪英靈無
處所獨搔蓬鬢立西風
　　入桂林歇滑石驛題碧玉泉
百折﨑嶇嶺路頭一環清駛石間流須君盡洗南來眼
此去山川勝北州
　　敬謝經畧祕閣餘甘湯二首
甘言誤我三折臂良藥為洗五斗腸欲知苦過味方永
請試君家肘後方
此老才堪上諌坡南州留滯意如何還將苦口劘英主
醫國懸知藥籠多
　　寧淵觀
極目洪波𣺌轟轟浪接天江心分殿宇勅賜號寧淵日
照山如畫雲濃小似烟休尋蓬島地只此水中仙
　兩宋名賢小集巻一百四十四
欽定四庫全書
　兩宋名賢小集巻一百四十五
　　　　　　　　　　　　宋　陳　思　編
　　　　　　　　　　　　元　陳世隆　補
　于湖集巻中
　　金沙堆廟有曰忠潔侯者屈大夫也感之賦詩
伍君為濤頭妬婦名河津那知屈大夫亦作主水神我
識大夫公自托腑肺親獨醒梗羣昏聚臭醜一薰瀝血
摧心肝懐襄如不聞已矣無柰何質之雲中君天門開
九重帝曰哀汝勤狹世非汝留賜汝班列真司命馳先
驅太一諏吉辰翩然乘回風脱迹此水濵朱宫紫貝闕
冠珮儼以珍宓妃與娥女修㓗充下陳至今幾千年玉
顔凛如新楚人殊不知謂公果沈淪年年作端午兒戲
公應嗔
　　詠雪
東皇攜春來屬車載霓裳回風作妙舞雜珮鳴珠璫千
官玉笋班再拜稱瑶觴酒罷各分瑞圭宗粲琳琅浩蕩
涵濡恩一笑徧八荒塵垢得湔洗焦枯亦輝光偉哉造
化力天地為翕張功成了不居㫤日天中央
　　賦沈商卿硯
石渠東觀天尺五壁星下直圖書府琳琅寳鎮出三山
浩瀚簡編照千古右文儲硯一百九鈿匣珠囊䕶瓊玖
有時清夜發光怪諸儒縱觀容拜手一朝收跡歸故園
瓦池葦管塗突烟夢尋清都故歴歴起凭書案空潸然
眼明見此超萬石色如馬肝涵玉質白圭之玷尚可磨
澁不拒筆滑留墨摩挲太息不自己呼兒汲水為湔洗
天遺至寳瑞吾子要與詞林壯根柢子行飛鶱為帝須
西清承明有佳謨収功翰墨倘乞我田間自抄種樹書
　　任守作醮為民祈福先期而雪是日開霽
紫府仙人自列真緑章封事更通神清塵已作連宵雪
不夜潛回萬屋春玉節珠旛來浩蕩雲車風馬正紛綸
步虚聲徹朝元路便挈荷囊款帝闉
　　應菴退席蔣山寄居昭亭萬夀三請不得已而應
　　輒贈長句兼簡蘇内翰尚書二首
逍遥丘壑欲忘年忽作風蟬脱骨仙鍾阜卻從三昧火
靈巖重要一燈傳極知掃迹終無䇿且與臨岐快着鞭
莫作山林城市想從來大隱故居㕓
不寄音書又隔年因師問訊玉堂仙碧油早覺儒為貴
青海應無箭可傳憶昔絲綸催喚仗何如沙路聴鳴鞭
生涯落寞公知否凖擬松江受一㕓
　　徳慶范監州以子石硯寵假雖小而竒戲作二首
曽侍虚皇玉案前夜書繭紙筆如椽莫嫌此石規模小
一寸𤣥雲萬斛泉
端溪別駕極風流白壁明珠不暗投笑我支牀已多許
須君隱几更冥(一作/宜)搜
　　題朱元順梧溪圖
去年過梧溪王事有期程夜半度湘水但見天上星平
生中興碑夢入紫翠屏已辦北歸時十日窮攀登今朝
復何朝忽此短軸横歴歴眼中見湘山無數青白雲着
山腰樓閣秋氣明便欲扶短䇿下濯滄浪纓主人山水
仙妙處心自評元順骨已冷千載交葢傾賞音寄幅紙
益見忠孝情題詩疥公畫託我不朽名
　　大雨呈同行諸公
我船千斛初甚遲上灘下灘風薄之百夫撑挽才得過
水淺舟大行無期同來賔客笑鈍滯一葉自買如鳬鷖
瞥波急槳亂藻荇瞬息不見颷車馳忽然昨夜雷雨作
墨雲頽山風捲壑龍門春漲魚鼈亂千渚宵明鬼神惡
篷飛纜㫁泊不得客只一身無處着長年絶叫客驚起
一浪先掀半船水囊衣漂盡到巾履一夜奔忙沙石裏
我時甘寢殊不覺但怪颼颼風到耳起來呼酒自勞苦
水滿凉生差可喜鄉來笑者今却悲人生淹速那能知
明朝轉柁我船快喚客同船莫嫌隘
　　和曽裘父韻送老人赴鎮江
邊箭収聲江不波廬山髙處與天摩向來只作青蛙計
此去無如紫詔何鯨起江濤煩翦拂經餘蓮社更磋磨
文成本自籌帷幄不擬黥彭戰伐多
　　以水仙花供都運判院二首
十月西湖冰齒凉梅間松下小齋房幽芳靚色天為笑
落莫南來也自香
瘴土風雲那有此却疑姑射是前身冰肌玉骨誰消得
付與霜臺衣繡人
　　再和二首
雪屋因君發妙思作歌可比漢芝房根塵已證清淨慧
鼻觀仍薰知見香
玉壺寒露映真色霧閣雲窻立半身可但凌波學仙子
絶憐空谷有佳人
　　寄題向彦績使君采菊堂
使君天資髙夙昔事幽屏長懐𣺌丘壑餘習謝鍾鼎東
籬羲皇人槁死骨已冷凄其千載後妙處一笑領髙堂
娛白髮兄弟極整整不須南陽泉夀與日月等
　　　和總得居士康樂亭韻
氣格稜層壓大千塵囂逺盡思翛然龍門不障洪河決
喬木終隨故國顛栁下煅工真得道竹林酒友漫稱賢
先生義㮣雲天薄千載參渠活句禪
　　　和仲欽題粉巖
一麾縻我欠追從悵望千山紫翠重忽向郵筒得新句
知君正在碧蓮峰
　　　昨日極暑今日極寒
昨日火流金今日風折膠昨著疎布衣今衣敝緼袍赤帝與𤣥冥
凛凛隔一宵聊將擁爐適换此揮箑勞冰炭欲盈懐炎涼不崇朝
幻生過隙駒是身九牛毛等是一寒暑胡為自(缺/)嘲萬法從心生
心静境亦消悟此本來無綌絺同狐貂還當隠吾几試聴萬竅號
　　　仲欽寄民為重齋詩和答五首
齋中寒日影瓏璁齋外參天十八公二十四州民樂否
莫教一物怨途窮
玉節南來兩使星埋輪折檻有家聲不嫌齋榜民為重
去國當時一葉輕
徳意丁寧到緑林都捐刀劍作齊民皇華入奏天顔喜
趂得朝元第四春
行邊使者幾時回寄我清風欲滿懐已把十詩鐫樂石
為公滿意落新齋
蠻烟瘴雨侵行李每向南雲有所思定自為民忘涉險
請君細讀寄來詩
　　初得愛巖
髙巖劃天門仄徑通乳穴隈堆青螺髻嵽嵲白玉闕外
有虎豹蹲中恐蛟蜃蟄東榮俯雷電西出挾日月萬壑
生悲風六月不知熱但覺駭心目未易紀筆舌平生山
水趣嶺海最竒絶洞府二十四未厭屐齒折晚乃得遊
此餘地皆僕妾同來六七士嗜好頗相躡舉酒酹山神
慰我久湮滅
　　寄張真父舍人
投分生平不數人憶陪文館笑談新資中冢樹看成拱
荆府詩筒跡又陳已恨別離空嵗月那知邂逅亦參辰
古來命駕須千里薄宦區區愧此身
　　從珪老求竹
東窻便種千竿竹凖擬清風六月凉傳語報恩珪長老
相煩去作竹街坊
　　與邵陽李守二子用東坡韻
兩李有佳句冰雪灑肺肝清越石在懸圓熟珠走盤吾
家十二樓下俯千仭湍誰掣白玉瑣借與二子看臨風
度長篴瘴海為清寒卻立望九州隘陿非所安便欲馭
長鯤九萬扶揺摶神山在吾牖弱水空瀰漫回首五十
劫不費一指彈絶笑塵中年攝提與涒灘
　　吴城阻風
吴城山頭三日風白浪如屋雲埋空北來大舸氣勢雄
車帆打鼓聲韸韸吾船正爾不得去跼促沙岸如鳬翁
長年三老屢彈指六月何曽北風起由來官儂多齟齬
世不汝諧神亦爾我愧此言呼使前順風逆風皆偶然
皇天廣大豈有意相汝嗔喜庸非偏瓶中有粟囊有錢
與汝飽飯姑留連
　　中秋觀月齊雲樓用孫昌符韻
玉宇無塵夜氣清銀河徹底素波明人應好月同千里
身在髙樓近五城丹桂定知憐我老緑荷何惜為君傾
建章鳷鵲當年夢便欲憑空上玉京
　　偶得四月菊以奉提刑運使二首
午隂籬落小徘徊底許清香鼻觀來定自霜臺風力峻
故教霜菊暑中開
金縷裁衣玉綴裳掃除障暑作秋香一杯擬做重陽賞
更借西風一夜凉
　　鄭儀寧送蓴菜
我夢扁舟震澤風蓴羮到筯晚盤空那知嶺外炎蒸地
也有青絲滿碧籠
　　奉送李彥國還廬陵
李生來嶺南自挾書一束食簞寄蕭寺矻矻晝夜讀餘
子尚頭角文作翻手速小試不盡能他日真可卜里中
老仙伯曽對玉堂宿髙節老彌厲名葢斗南北掖垣我
畏友不愛萬鍾禄巻藏一丘下勲業所迫逐於歸問道
要儲作饑嵗榖富貴偶然耳吾欲子金玉
　　暑甚得雨與張文伯同登禪智寺
老火陵穉金聚作三日熱舟行湘江上蒸煮到魚鼈黒
雲起東北一震山石裂不知雨來處但見風捲葉銀河
倚天㵼髙浪舞飛雪只聴打篷聲已覺凉意愜岸旁
古佛屋樓殿頗嵽嵲不辭衝泥去一看雨腳闊吾宗紫
巖客窮苦志不懾自吾來浯漢奔走已旬浹我懶久廢
學愧子來挈挈相攜得偉觀為子熾然説願子領話頭
吾今指標月
　　過昭亭哭二弟墓
陌上春風久已歸墓頭衰草正迷離白頭未抆三年淚
黄壤長埋短世悲憶昔追遊常並轡只今獨往更題詩
兩兒二弟俱㝠漠顧影伶俜欲語誰
　　贈甘法曹
此嶽仙人汗漫遊斯文曽到海邊州誰憐詩禮甘公子
牢落青山向白頭
　　丙戌七夕衡陽境獨游岸小寺
七月暑中行道路萬里賖今夕已七夕我猶在天涯繫
船蒼石根人影散晚沙上㟁是修竹仄徑如行虵茅屋
四五間往昔佛所家經禪劫火盡舊觀初萌芽牆叠古
瓦盆僧被破袈裟喜聞柱杖聲掃地自㸃茶何以為我
娱冰雪汲井花一洗十日渴分凉到童髽盈盈牛女期
不著雨洗車疎星銀漢動新月玉鈎斜更呼老奚官巻
蘆作鳴笳莫驚潭中龍聊起棲樹鵶
　　金沙堆
玻璃盆中金作堆葯房桂棟中天開洞庭無底蛟蜃惡
君不喚我那能來旁船守風四十日我行昨日到磊石
山頭望君乞杯珓僮僕歡呼得頭擲二更南風轉旗腳
打鼔開船報君徳君今清都豈其食聊須飽醉撑船儂
明日依舊行南風
　　贈邕州滕使君
千騎東風白玉鑣十眉環坐紫檀槽安南都䕶來鰲禁
建武將軍握豹韜瘴雨蠻烟驚鼓角朔雲邊雪滿旌旄
夕烽不到甘泉殿尺一徵還近赭袍
　　登七星山呈仲欽二首
魁杓歴歴控雲嵐地闊天虚萬象涵不與天公管喉舌
猶堪嶽立鎮湘南
便驅匹馬出烟嵐聖主恩深若海涵却道幾重杯斚地
載來恩醖過江南
　　福巖(丙戌七月/)
行行山益髙所見益以竒煑茶南臺寺更上千級梯道
傍古時松閲世心已灰不與嵗月競况受霜雪威路回
聞鐘聲寳刹隱翠㣲排空冩金碧刓石著栱枅門前兜
率橋劫火昔所遺神龍厭庳陋一炬然枯萁談笑舊觀
還殿柱百尺圍老禪七十餘髙與此山齊大屋貯龍象
空巖走金犀齋盂細細參正味無鹽醯頗聞三生藏中
有萬寳齎佛牙舍利湧貝葉旁行稀剖蚌慈相尊破匣
血縷飛稽首所願觀為洗往昔非卻尋上山路擬看浴
日池急雨忽留人吾其少須之
　　湖湘以竹車激水秔稻如雲書此能仁浣壁
象龍喚不應竹龍起行雨聨綿十車輻伊軋百舟櫓轉
此大法輪救汝旱嵗苦横江鎖巨石濺瀑叠城鼓神機
日夜運甘澤髙下普老農用不知瞬息了千畆抱孫帶
黄犢但看翠浪舞餘波及井臼舂玉飲酡乳江具誇七
蹋足繭腰背僂此樂殊未知吾歸當教汝
　　欲雪
欲雪未雪天糢糊凍行沙尾鶬鴰呼北風刮耳立不住
更騎鈍馬穿枯蘆兩生憐我意不舒江頭三日占檣鳥
髙堂明朝置安輿買羊沽酒償勤渠
　　夜讀五公楚東酬唱輒書其後呈龜齡
同是清都紫府仙帝教彈壓楚山川奎躔錯落珠連緯
嶽鎮苕嶤柱倚天宫羽在縣金奏合驊騮參隊寳花鮮
平生我亦詩成癖悔却來遲不與編
　　薦福觀何卿麒壁間詩對之悵然次前韻
金華老子定臞仙翰墨文章編兩川遺跡已驚風落木
髙名依舊日行天人間易得朱顔老寺壁空懸玉唾鮮
欲繼二賢歌薤露嚴詩杜集儻同編
　　再用韻作五公詩
如公韓子定飛仙更喜門人老玉川莫厭詩筒頻度嶺
即看侯弁去朝天飛龍位正雲霄近集鳳樓髙彩色鮮
我欲扁舟君記否但教歸去雜民編
　　蒙侍御丈再用韻作送行詩走筆和答迫放船不
　　暇工也
憶曽總領道山仙自挽狂瀾制百川廷䇿萬言功葢世
臺評三上力回天楚東賸喜詩郵速天北催頒詔墨鮮
我老江湖堪野史看公勲䇿手親編
　　夀老迓使者以齋素不置餞二首
火雲飛焰擾簷前淨滌齋㕑㡬不羶定自隨車有甘雨
為言星使早如鞭
藩府東行迓綉衣海雲山月照旌麾錦囊賸有新詩句
寄與幽人莫遣遲
　　贈黄司法
吾友王升卿乃是天下士阿翁苦硬節御坐留諌紙辛
勤教其子不但為科第一官法曹掾整整老須忌吾行
桂嶺南所得但五子願渠自愛惜窮達初不計功名倘
來耳期子以千嵗
　　宵征
畏暑倦長道呼童戒宵征三更渡前溪溪水清且鳴舟
人自相喚炬火如疎星俯視亂石多仰見北斗横㣲㣲
白露下磔磔宿鳥驚竹輿山林薄十里月漸明光彩散
草木凉意侵冠纓
　　泛湘江
十日行湘江湘水清而温不療亭午渇却憶土井渾道
傍古刹竿着屋髙樹根飛泉出山腹甘冷冰瓶盆何止
解百憂一洒塵埃昏設供者誰與稽首兩足尊
　　餘干趙公頤賢宗室也魏公題其堂曰養正且為
　　作銘取易頤之義刻碑堂上予過之為賦詩
眼裏紛紛不要同從教三徑滿蒿蓬肯來與子談周易
此去何人識魏公家近星辰雙闕北身居烟浪五湖東
清臺有日占雲氣一丈豐碑夜貫虹
　　　風洞
山入烏蠻連越巂天開斗野對珠宫應憐嶺海長炎熱
乞與清涼萬竅風
　　秦城
塹山堙谷北防胡南築堅城更逺圖桂海氷天塵不動
那知壠上兩耕夫
　　岸傍偶得木犀
天公不求金富媪不復藏居然土同價散作草木芳英
英園中葵一心傾太陽采采籬下菊令汝夀命康惟此
木之犀更貯萬斛香雄姿傲霜雪鱗鱗森青蒼三賢鼎
足立正色凛相望豈比桃李徒紅紫紛披猖聊息貪者
心來上君子堂嵗晚從我遊寘汝兄弟行
　　贈朱逺遊
逺遊何方來峩峩古衣冠袖中三百篇貯月白玉盤溪
清石瀨急雪凍銅壺乾有如山澤仙外瘠中氣完便合
朱絃彈細着青瑶刋懐哉人未識飛步江風寒
　　和張欽夫尋梅
寒梅本無心適與春風期孤根擢嵗晚桃李更媢之取
我碧玉壺薦此白雲枝故人不可寄耿耿空自竒故人
隔湘江獨立知者稀采香正滋蘭忍饑不食薇拏舟許
過我此約不可違江南烟雨村願與子俱歸
　　鑑湖納凉
鑑湖周圍三百里極目平湖清到底荷花嵗久生滿湖
人來採蓮唱歌起賀家千頃水雲鄉六月荷花風最凉
短楫輕舟來㫁續山横曉月正蒼蒼
　　雞籠福地在歴陽將至豐城望一山宛然感之賦
　　詩
黄茅白葦徑才通忽見晴嵐掃翠空從吏只今俱蜑户
仙山何許是雞籠逢人漸覺交游少問路仍行盜賊中
自是麤才合麤使瘴鄉那得便途窮
　　西湖
岸草汀花對夕陽滿船新月夜鳴榔秋清菡萏紅干柄
風靜琉璃白一方
　　勸范東叔飲
今代太史公四海范氏門斯文十世澤班班被諸孫我
識叔西父白玉比潤温今來見令弟後氣百馬奔一第
溷子耳勿愧而家尊臨分無多言更酌老瓦盆
　　入清江界地名九段田沃壤百里黄雲際天他處
　　未有也
野水瀰漫欲漲川稻雲烘日更連天定無適粤千金槖
可買臨江九段田黄犢眠邊髙樹䕃白雞啼處逺炊烟
此中若許投簮紱便老鋤耰卜數椽
　　寒光亭
亭依三塔占清幽松竹環除翠欲流晚色晴開千嶂月
波光冷浸一天秋瓊瑶影裏詩僧屋雲錦香中釣客舟
風送不知何處笛雁聲驚起荻花洲
　
　
　
　
　
　
　
　
　
　
　兩宋名賢小集巻一百四十五
欽定四庫全書
　兩宋名賢小集巻一百四十六
　　　　　　　　　　　　宋　陳　思　編
　　　　　　　　　　　　元　陳世隆　補
　于湖集巻下
　　和沈敎授子夀賦雪三首
北風吹來燕山雪十萬王師方浴鐵風纒熊虎靈旗靜
凍合蛟龍寶刀折何人夜縛吳元濟我欲從之九原隔
東南固是王氣勝西北那憂陣雲結豈無祖逖去誓江
已有辛毗來仗節
今年米貴更風雪破屋荒凉冷於鐵道人三日不出門
卧聴攲簷竹枝折髙吟忽送三十韻覿面未覺千里隔
此公也是可憐人家徒四壁衣鶉結君不見漢時蘇子
卿窖中齧氊終持節
天公作劇已三白刮面東風利如鐵只今斗米錢數百
更説流民心欲折敵騎打圍涂塘北煙火穹廬一江隔
陛下宵衣甚焦勞㣲臣私憂長鬰結爾曹忍凍不足説
我輩何時立奇節
　　留題彭澤故縣修真觀
五月問修途今日一百里莫投彭澤縣愧此邑中士古
觀官道傍借榻暫少憩較彼靖節翁衷情相謬戾不能
早投簪一官苦匏繫見人屢折腰奔走徒自蹶聊為奴
僕飯明日更蚤起速過栗里去毋遺髙士鄙
　　呈樞密劉恭父
鼎席方虚望已隆上㳺那得更煩公敢言兩鎮成交契
自是孤根累化工舊弼新開元帥府閒官且領太平宫
歸家凈洗如椽筆凖擬燕然勒駿功
　　翁子功湯補之逺送海錯甚珍
白彘烏羊未見曽青虵赤蟻當常珍忽驚海物來登座
能致南烹有故人萬里漂流憐逐日百年麤糲愧嘗新
新篘恰趁來時熟細酌梅花雪片春
　　張仲欽朝陽亭(亭在/建康)
便合朝陽作鳯鳴江亭聊此駐修程南瞻御路臨雙闕
東望仙家接五城日上白門兵氣靜春歸淮浦暗潮平
遥憐幕府文書省時下滄浪自濯纓
　　舟中五首
扁舟東去幾時還身寄雲濤泱漭間一夜櫓聲鳴到曉
覺來滿眼是他山
山圍平逺水浮天目送歸鴻落照邊好趁新年釀雲液
歸來猶及牡丹前
亂山深崦小溪斜野水㣲茫浸斷霞一笛晚風生碧樹
始知林裏有人家
南來北去秪紛紛又過荆山一月春笑殺風前桃李樹
飄蓬猶作未歸人
泊船江口夜深深月傍篷窻照淺斟隔岸漁燈半明滅
不眠空有故人心
　　喜雨
已晴復雨雨還晴慣閲人間夢不成小立闌干搔短鬢
亂雲飛渡夕陽城
　　湘中館
雲去月在沙潦淨秋滿川北斗掛落木西風送歸船去
年過湘中夜半投馬鞭篝燈洗塵土所見只屋椽雞鳴
問前途殘夢兀擔肩那知闌干外有此山水姸㣲㣲清
露漙稍稍明河偏孤光更自照靜極欣所便身世兩悠
然吾其逐飛仙
　　中隠
吾家中隠君才比萬斛泉短小精悍姿一劒當雄邊去
年栁州賊俯視衡嶽巔君從襄陽來孤忠作戈鋋談笑
百雉安淨洗湖嶺煙謂當醻王勲金印如斗懸言歸遽
如許此意誰為宣小隠即居山大隠即居㕓夫君處其
中政爾當留連早晚有詔書喚君逺朝天欲為中隠遊
更著三十年
　　送張司戸還蜀
似向川人有夙縁交游存沒最多賢今年初識張公子
六月還尋上水船萬里親庭心已到一杯别酒意空傳
西行賸有新詩句寄我應書十様牋
　　廣右道中二首
參天古木緑陰合峻極層巒瀑布長啼鳥一聲家萬里
依然無語對斜陽
觸鼻野花香泛泛勸歸啼鳥意諄諄嶺南三月巳煩暑
猶向江頭細問津
　　贈鹿苑信公詩禪二首
詩巻隨身四十年忙時參得竹箄禪而今投老湘西寺
卧看湘江水拍天
句中有眼悟方知悟處還同病著錐一箇機關無兩用
烏窠拈起布毛吹
　　聞徳逺與曾裘甫黎師侯㑹飲范周士所三首
海棠開後碧桃開寒食人家燕子來一病閉門三十日
更無屐齒到蒼苔
張飲名園樂有餘奉常何苦但齋居一杯我亦垂涎甚
病起無聊只羡渠
臞曽句法早知名新築詩壇五字城不要綈袍憐范叔
應將石鼎調彌明
　　萍鄉境上有驛傍有老杉餘百本余過而愛之驛
　　無名余名之曰愛直而為之詩又以告邑大夫趙
　　君公廪曰使繼自今為令者幸如君之賢也則此
　　杉長存不然將斧斤斯民以自封植于杉何有
此杉已百年林立官道側鬼神所訶䕶斧斤不敢迫愛
此遺直姿凛凛有正色未云支大厦聊以䕃行客作詩
調令尹為我驛壁刻但使杉長存懸知子清白
　　遊千山觀
朝遊七星巖莫上千山觀東西兩奇絶勢畧嶺海半長
江寫縑素叠嶂俯杯按中有萬雉城鐵立不可玩伏龍
起雲雨老樹舞影亂衝風挾驚電意恐崖谷斷路懸石
磴滑衆客紛駭汗嵌空偶自托發若鳥集灌須臾便開
霽杲日麗清漢却坐山巔亭容我烏幘岸長懷付樽酒
别語不容判㑹須九垓外與子期汗漫
　　麒麟硯滴分韻得文字
素王西狩麟筆削昌斯文茂陵一角獸妙語聞終軍壯
哉筆硯間英姿欲拏雲名參龜龍瑞威掃狐兔羣豈獨
濡毫端政爾清妖氛㑹當獻君王玉殿春夜分輸寫胸
中竒恩波被無垠
　　幽興
海涵太陰日西墜畫角一聲城欲閉柴門闗上濯足眠
萬事不如髙枕睡睡鄉廣大我能容兀兀騰騰興莫窮
推枕起聸河漢近月明庭竹響清風
　　和仲彌性煙霏佳句兼簡二車二首
收斂經綸寄一麾戲分風月與煙霏醉餘綵筆三千首
老去蒼官四十圍露菊浦秋催落帽蠟花摧夜照更衣
登臨縱好難留滯白髪雙親待汝歸
引手星辰逼太㣲盪胸雲物散空霏莫山好處青成案
秋月明時雪打圍竹洗佳人千㸃淚荷翻仙子六銖衣
巖西定有漁翁宿障雨攔風不肯歸
　　庾樓和林黄中韻
九月扁舟下水風一尊佳處與君同眼髙四海氛塵外
詩在千山紫翠中傾座只驚談麈白踏筵不怕舞衫紅
樓頭今古無窮事醉倚胡牀月滿空
　　水仙
淨色只應撩處士國香今不落民家江城望斷春消息
故遣詩人咏此花
　　賦衡山張氏米帖
人物千年海嶽翁筆精墨妙與天通傳聞有帖蔵張姓
怪底湘江月貫虹
　　欽夫折贈海桐賦詩定叟晦夫皆和某敬報況
童童翠葢擁天香窮巷無人亦自芳能致詩豪四公子
不敎辜負好風光
　　勸農以湘波不動楚山碧花壓闌干春晝長為韻
　　得干字
積雨已連月長沙尚春寒今朝定何朝喚客來江干問
訊湘西寺露重江漫漫聊須萬斛舟湍此千尺湍老松
如相迎翠落頭上冠却望城中花寶髻垂珠鬘勸農有
故事般樂非所安薄晚㑹春園老稚隨馬鞍彘肩侑尊
酒呼喚來同盤從容及鄙事爾汝開心肝我是耕田夫
偶然此為官飽不知稼穡愧汝催租瘢願言各努力長
年好相看
　　陳仲思以太夫人髙年奉祠便養卜居城東茅屋
　　數間淡如也移花種竹山林丘壑之勝湘中所無
　　食不足而樂有餘謂古之隠君子若仲思者非耶
　　乾道戊子六月某同張欽夫過焉徘徊彌日既莫
　　而忘去欽夫欲専壑買鄰卜居有詩某次韻
平生交游中此士故耐久不折為米腰頗袖斵輪手卜
居並東郭草草宫一畝日課種樹書箋題徧窻牖花草
當妻妾松竹是朋友上堂娛老親家飯隨野韭客至即
舉詩興來亦沽酒清溪遶屋角古木老未朽翻翻荷見
背戢戢魚駢首幽觀天所蔵勝踐我獨後不因南軒君
兹遊幾時有為君便賣鄰溪南好山阜我喜君亦狂呼
兒挈尊卣一灑塵埃胸快若苗去莠晚凉佳月出人影
散箕斗恨我當先歸君能小留否
　　樞密端明先生寵分新茶將以麗句穆然清風久
　　矣不作感嘆之餘輒敢屬和三首
伐山萬鼓震春雷春向家山挽得回定是君王思苦口
便同金鼎薦鹽梅
先生筆勢挾春雷春色先從筆底回欲笑麤官成漫與
望林止渴竟無梅(茶為郵卒所竊/但詩筒至耳)
詩腸隠隠轉飢雷(一作殷雷/一作驚雷)春困無人與喚回强續新
詩終不似空傳衣鉢向黄梅
　　送慈曼如金山迎印老住大溈
傳語金山山下龍乞將上水一帆風道人自有飛空錫
只載中泠十丈洪
　　小山書院
萬里清江占一灣藂生桂樹㸃幽閒誰人得似劉郎子
賦到淮南大小山
　　送邵懷英分魯直詩韵人間風日不到處天上玉
　　堂森寶書得書字
將酒澆君車問君行何如初無十萬錢但有一束書往
昔千官班渠曽綴簪裾日月九門隔江湖十年餘老榦
久凌剥寒灰費吹嘘今者尺一追問津承明廬蓬萊道
家山紫極帝所居功名儻來爾步武當徐徐遥岑出疎
林淺水行遊魚臨分再三囑音信莫我疎
　　送張定叟
戊子嵗二月定叟如南山行李太匆草問君何當還敬
展南陽阡永慕涕巳潸畢事却登覽紓子悲悴顔羣峰
最髙處眼界窮塵寰紫葢款佛刹黄庭叩𤣥闗夜榻藉
雲衲曉窻闖煙鬟野飯薦笋蕨幽尋剪榛菅酒賤可痛
飲詩成要重刪勿作賈胡留閨人賦刀環歸時買竹䶉
小破行囊慳
　　讀書堂在烏江即唐張文昌讀書處自五代至宋
　　皆世守之渡江後為史氏所有
漫有五車書不讀豈似一編勤過目癡兒鬻肆蠧魚書
巨富牙籖塵滿屋市南水竹一畝空平生腹笥史長公
閉戸却掃得真樂㝠搜萬古窺鴻濛淹留嵗時亦何有
䇿勛兹事要持久吾家文昌讀書處好在溪山落君手
上方治定登文儒東觀石渠森寶書望公起直承明廬
從來海内知名士須讀人間未讀書
　　風雨石首呈同行寄荆州舊僚
昨日離筵酒未醒今朝風雨暗江亭近人積水全成緑
隔岸荒山夜却青野史衣冠行木偶客船燈火散疎星
寛程且作三旬約要看廬山紫翠屏
　　江行再用前韻
澤畔行吟我獨醒歸程不計短長亭西風送浪頭頭白
芳草隨人段段青昨夜疎蓬猶窘雨今朝嚴鼓欲侵星
無人去喚華容宰畫我江行作小屏
　　夜半走筆醻夀翁二首
短篷掀舞不得寐忽枉新詩手自開主人留客不作意
更送一江風雨來
二年塵土堆中坐一到南樓眼暫開風靜江平留不得
特教黄鵠送詩來
　　琵琶亭二首
江州司馬舊知音流落江湖感更深萬里故人明月夜
琵琶不作亦沾襟
潯陽江上琵琶月彭澤門前楊栁風兩賢底許不相似
哀樂雖殊吾意同
　　朱陵洞
黒雲起我趾白雨過山脚却立朱陵洞一望紫虚閣神
丹我已祕仙臂真可握試向靜處聴空濛有笙鶴
　　一覽亭
城中十萬戸亭脚五千丈小退鴈鶩行却立雲霄上主
人心如此坐子鏡中像沙尾是我船煙波更空曠
　　睡起
睡起有佳聲蕭蕭竹間雨蒿廬淡無營一榻不受暑㣲
颸入牖來喚起香中縷撫巻忽超然空梁走饑鼠
　　去臨川書西津漁家
作客臨川又一年却尋歸路淺灘船宦遊到處真聊爾
别恨何須更黯然夾道長紅慚父老繞城濃碧記山川
無端此地成留滯定自從渠有宿縁
　　上元設醮畢作長句
緑簡朱書自叩真馥爐香霧晚絪緼雪花便作茶花白
春色還隨月色新江漲不憂堤萬丈年豐何啻粟千囷
㣲生只擬休官去拜胙歸來吉夢頻
　　過三塔寺二首
湖光㶑灧接天浮風捲銀濤未肯休夜岸繫舟來古塔
不妨蹤跡更滯留
層巒叠嶂幾重重萬頃烟波浩𣺌中釣艇未歸饒夕照
耳邊蘆葦戰寒風
　　玉淵亭
靈源直上與天通借路來從五老峯試向闌干敲柱杖
為君喚起玉淵龍
　　萬杉寺二首
莊田總是昭陵賜更著官船載御書今日殘僧無飯吃
却催積欠意何如
老樹參天一萬株廬山佳處著浮圖只因買斷山中景
破費神龍百斛珠
　　三塔寺寒光亭(見南畿梵/刹志増)
亭依三塔占清幽松竹環除翠欲流曉色晴開千丈月
波光冷浸一天秋瓊瑶影裏詩僧屋雲錦香中劒客舟
風送不知何處笛雁聲驚起荻花洲
　　咏梅次韻二首
樓上簫聲欲斷魂仙官分與一枝春旋摧粧額添新樣
細撚香鬚數玉塵月下精神宜淡貯雪邊肌體更清勻
老來花事無消息只有君詩當寫真
天與孤標不受塵生憎桃李鬬芳新詩成名下無虚士
花在身邊當麗人只恐素英欺白髪試煩纎手挿烏巾
風流今代神仙尉管得河陽縣裏春
　　楞伽寺三絶
硃砂峯下楞伽寺白髪僧生乙丑年乞我一杯清淨水
為扶脚力上層巔
天圍欲盡三千界地險真成百二闗不向中峯最髙處
諸君原未識廬山
山北山南刼火餘如何留得此僧居(一作/廬)可憐鐘閣三
枝竹無復山房萬巻書
　　鸞溪
蒼龍翔舞餘千仞瀑水奔流欲百盤定自山靈憐寂寞
故敎臨鏡有窺鸞
　　漪瀾堂
水漫春洲到處通檣杆無數挿空濛主人只愛堂前木
不放廬山入眼中
　　子餘許修草堂遣句勸請
蓮社髙人久寂寥草堂風物故蕭蕭追還舊觀須公等
喚我它年寄一瓢
　　有懷長沙知識呈欽夫兄弟二首
春風花栁又芳姸更接髯郎水竹園小閣横橋俱勝絶
只應欠我共開筵
召公分陜是東鄰天逺堂中好主人更喜新來黄太史
賸拚佳句了新春
　　題塔子寺
酴醿壓架玉交加深院無人有落花却憶江南田舍樂
旋敲生火煑新茶
　　題斷堤寺三首
柔桑細麥綠油油雲水烘春爛不收馬上困來尋歇處
斷堤寺裏半時留
堤邊楊栁密蔵鵶堤上遊人兩髻丫可惜行春來較晚
誰家留得碧桃花
古寺留春最得多紫㣲花畔海棠窠無人嵗晚同幽獨
古栢陰森著薜蘿
　　山居
松韻笙竽徑雲容水墨天人行秋色裏鶯語落花邊修
竹三間屋清泉二頃田了無官府事鷄犬慕神仙(四川/總志)
(御/選)
　
　
　
　
　
　
　
　
　
　兩宋名賢小集巻一百四十六
欽定四庫全書
　兩宋名賢小集巻一百四十七
　　　　　　　　　　　　宋　陳　思　編
　　　　　　　　　　　　元　陳世隆　補
　岳忠武摭藁
　岳飛字鵬舉相州湯陰人宣和間應真定宣撫幕
　累立戰功南渡歴少保河南北諸路招討使進
　樞密副使封武昌郡開國公罷為萬夀觀使為
　秦檜所陷殞大理寺獄淳熈六年賜諡武穆嘉定
　四年追封鄂王淳祐六年改諡忠武有集
　　從駕遊西内應制詩
勅報遊西内春光靄上林花團千朶錦栁燃萬條
金燕繞龍旗舞鶯隨鳯輦吟君王即天地化育一仁
心
　　題翠巖寺
秋風江上駐王師暫向雲山躡翠㣲忠義必期清塞水
功名真欲鎮邊圻山林嘯聚何勞取沙漠塵飛定破機
行復三關迎二聖坐看席捲盡擒歸
　　巍石山龍居寺
巍石山前寺林泉勝復幽紫金諸佛像白雪老僧頭潭
水寒生月松風夜帶秋我來屬龍語為雨濟民憂
　　遊金山
第一泉頭過幾日黄花猶待客重來男兒有意扶中國
不斬樓蘭不易回
　　題池州翠㣲亭
經年塵土滿征衣嬴得尋芳上翠㣲好水好山觀未足
馬蹄催趁月明歸
　　送紫巖張先生北伐
號令風霆迅天聲動北陬長驅渡河洛直𢷬向燕幽痛
飲黄龍府鏖兵木葉樓歸來報明主恢復舊神州
　　華嚴院
手扶竹杖訪黄龍舊穴空遺虎子踪雲鏁斷巖無覔處
半山松竹撼秋風
　　寄浮屠慧海
湓浦廬山幾度秋長江萬折向東流男兒立志扶王室
聖主専師赴國讎功業要刋燕石上歸休終伴赤松遊
丁寧寄與東林老蓮社從今著力修
　　池州翠光亭
愛此倚闌干誰同寓目閒輕陰弄晴日暮色隠空山巖
樹蕭騷外征帆杳靄間吾雖江上老心羡白雲闗
　　題新淦蕭寺壁碑
膽氣堂堂貫斗牛試將大節報君仇斬除元惡還車駕
不用登壇萬户侯
　　過張溪贈張完
無心買酒謁青春對鏡空嗟白髪新花下少年應笑我
垂垂羸馬訪髙人
　　乩上詩(臨安西溪軍寨子弟請紫姑神/王降乩書此宛然平日真跡)
經略中原二十秋功多過少未全酬丹心似石今誰愬
空有遊魂徧九州
　　歸赴行在過上竺寺偶題
敵騎犯京闕駐蹕大江南二帝雙魂杳孤臣百戰酣兵
威空朔漠法力仗瞿曇恢復山河日捐軀分亦甘
　
　
　
　
　
　
　
　
　
　
　
　兩宋名賢小集巻一百四十七
欽定四庫全書
　兩宋名賢小集巻一百四十八
　　　　　　　　　　　　　宋　陳　思　編
　　　　　　　　　　　　　元　陳世隆　補
　盤洲集巻上
　洪适初名造後更今名字景伯皓長子紹興十二年
　中愽學宏詞科孝宗朝歴尚書右僕射同中書門下
　平章事兼樞密使提舉太平興國宫卒諡文恵有盤
　洲集
　　方福州生日行
雪風高高雪如許海門潮生浪吞浦郎罷攜行街西東
到處歡然聞好語舊日大官多養高民詞獄寄充官曹
橫行阡陌喧夜鼓催征闗市析秋毫只今事事無長蠧五
月政成歌召父尺一方來問鳯儀魁三快刷聨鴛羽三
山岌嶪摩曾空便是方丈蓬瀛中他年圖畫凌烟了
却向山中訪赤松
　　雪詩用晁無忌韻
密雪舞冬晝祁寒友夏炎竹枝低未濕梅萼瑩先霑怯
冷昻肩立欣繁矯首聸隨風方北渡際海必東漸軒簸
來如糝繽紛勢轉嚴枯荄新㸃綴曲砌巧增添伺隙花
穿户承甍箸插簷高飛迷皎鶴夜影逼清蟾砧淨綃橫
石忩虚粉雜奩崐丘千璧碎武庫五兵銛烟徑楊吹絮
香蹊蜨奮髯鯨鯢(缺/)骨腐鵠鷺野翎爛白髪秦人遯龎
睂漢尉潛漬蠶功孰及平地瑞初占窖卧行人節門扃
志士恬已甘穿履困奚避割氊嫌醉慕雙螯畢寒懷五
袴亷飄颻疑宓女刻畫謝無鹽河濶凝新浪峯高失舊
尖山隂賓欲返淮右冦將殲穆滿三章著桓温五板兼
君恩捐衞粟天意絶齊痁江上蓑堪畫籬間氅可覘客
觀眸已眩兒咀手頻拈足没尋萱履腰閑刈藿鎌馬馳
毛愈素烏喙首難黔凍折騷人筆光臨纎婦幨螟(缺/)寧
待火疫癘詎煩砭甲長寒蔬細根肥宿麥纎年豐雖欲
頌神助媿江淹
　　題陳體仁判官休齋
翔纓飄組葢中留緑水芙蕖且漫逰過耳從教千不是
處心渾欲一宜休爐中異馥非多愛架上新籖弗外求
寂寂掩扉無所事飽聴風竹韻涼秋
　　次韻題謝景思少卿藥寮
壯嵗揮金邁二疏眼看餘子伏鹽車芷蘭清馥渾紉佩
芝术新苗幾荷鋤剰作好詩傳近體誰言巧宦勝閒居
北忩睡起琴聲寂便若身登太昊墟
　　蔡聸明寺丞有詩見簡次其韻
漱芳傾液飽心胸久矣高名在郢中遂請叢祠方養氣
卜居蕭寺且談空結交計入芝蘭室拓隠奚須桑苧翁
妙語鼎來驚創見益慙白豕過河東
　　次韻李舉之立春四絶句
東皇先遣雪清塵一夜山川眼界新共喜太平今有象
更兼歌舞為迎春
三冬文史總空虚獨有施行寛大書坐對南牆千箇竹
何妨留客煮園蔬
雪後疎梅正壓枝春來朝日己暉暉癡兒公事何時了
一醉花前心似飛
他鄉春日思如何屛去茶甌任睡魔且得小忩成好夢
片時江上逐烟蓑
　　次韻陳體仁恵詩并示逰山詩巻
人生名利塲覊絆無休假沉迷雁鶩行夢寐雞豚社見
謂逰子欺更防官長罵何如山中樂私忩肆嘉話陳侯
青雲客英聲蜚日下當年金馬門掉鞅示閒暇小試芙
蓉池未整驪駒駕台嶽十日行樛蘿若相迓來歸探古
囊篇篇可圖畫傾耳金石聲鄭衛敢爭霸
　　得舎弟消息
倚闌春晝静花栁自芳香消息三洲逺塵埃兩地忙鵲
聲傳近喜鴻影憶初行抄得新書冊歸時補墨莊
　　次韻李舉之風雨中書事四絶句
挂壁鳴琴久斷絃强繙書帙本相便詞源顧我非流峽
藻思如今已掞天
雨勢風聲何太雄羣山答響亂賁鏞青奴今夕安用汝
玉友此時留得儂
怒號通夕攪空虚好夢那能到玉除枕上泰然無一念
只愁雨滴架中書
向曉登樓憑小欄蕭然歸興在江干癡兒未了公家事
且把雲山仔細看
　　宿佛窟寺
籃輿登佛窟高閣望中清古木爾許䕃飛泉無限聲雨
消今日暑雲作晚來晴獨對青山久相逢如有情
　　題景思水芝亭
逺意閟千雲亭幽不受塵來為池上客本是社中人影
密龜魚䕃花開鷗鷺馴買山如遂志應許卜比隣
　　過妙縁寺聽懷上人琴
斷澗復危琴紅塵且滿襟疾祛避炎熱小憩得禪林煮
茗對清話㺯琴知好音秋風不借便去轍己駸駸
　　懷孫邦求
灑開桑落汎觥觩行子驅車恨不留雁塔自是丈人行
麟臺更參儒者流官居二年有十月别思一日真三秋
氷輪今已可人意何時來賞城東樓
　　摘星嶺
披山鑿道何嶮巇上摘星漢摩虹蜺七襄終日徃曾問
一握去天今可躋叱馭已排蘿蔓去下車不復雲烟迷
舉頭此際長安逺願借六翮凌丹梯
　　留别縣寮
滿城鼓吹出林坰珍重來思此日情共説棲鸞留政迹
自憐展驥墜家聲一時官侣推儒雅百里民編樂治平
山意川容若相挽不堪整駕問歸程
　　蔡聸明以詩還行邑鄙巻次韻謝之
涼秋野趣已蕭騷方駕看山念我曹十日空歸才每下
一篇來貺曲彌高詞華若我慚雌霓筆刀唯公掣巨鰲
欲作歌詩興協律清朝今日有王褒
　　酬李舉之用前韻見寄
閱盡千峯不憚勞歸來文墨厭官曹浮槎問漢秋期近
埋劍衝星夜氣高那復精思如吐鳯初無壯志欲乘鰲
詩壇軒輊歸題品濫得陽秋一字褒
　　九日官舍種竹
獨整陳編對北忩烟雲渾欲助新涼庭前且使竹交翠
籬下從他菊自黃逺宦只今同旅泊壯懷誰復問行藏
攜壺已失登臨便不待㣲吟恨夕陽
　　天台道中
灘聲因雨急山勢向雲斜橘緑誰能畫楓丹逺似花春
鉏懷淺水郭索上寒沙漸聽鳴梭近林中三數家
　　赤城
平生幾讀興公賦今日霞標對赤城此是南門入山路
山祗乞我一畨晴
　　玉京洞
颷輪曾此宅靈仙洞府今稱第六天規徃不辭蘿蔓險
回看雲物起瓊田
　　國清寺
紺宇今方盛名知國已清萬松九里影雙澗四時聲杖
䇿將窮覽巾車不計程登堂山更好人去曉猿鳴
　　清音寺
久坐俯潺湲流清詩思慳跳珠鳴蘚石淙玉下松闗此
日耳塵静幾人心地閒抽琴作新曲歸去要怡顔
　　禪林寺
振䇿快秋晴伽藍倚翠屏看雲不留瞬對竹已忘形銀
地聲千載虹橋拱百靈至今鐘磬響如講淨名經
　　雨中宿萬年寺
夢回深夜耿秋燈泉竇爭流一味清過雁不留天外影
寒松長送枕邊聲饕風可但久無賴急雨那能便寢行
已問瓊臺雙闕路此心何必羨層城
　　閒主人覽衆亭
籃輿行盡白雲層來款禪居得小亭亂石引泉歸曲澗
寒風吹雨過中庭四旁野色朝昏别一覽巖姿逺近青
宴坐蒲團作何想光隂不復問堯蓂
　　桐栢觀
屹然雙闕峙瓊臺仰見彤雲郁郁開三井窮源知海眼
六符乗象應天台松杉滿道欣初過芝术何年得自培
更聽鳴泉雜風籟直疑笙鶴紫霄來
　　天台觀
芝田環拱碧崔嵬流瀑高從天際來飛沫有風長似雪
寒聲無日不如雷巖前八桂人誰折蹊畔千桃路未開
便覺仙都清晝永翻愁歸路染黄埃
　　劉阮洞
桃花當日未成蹊只有幽禽語翠㣲楚峽行雲空入夢
秦臺鳴鳯要同飛仙家長若三春好人境何知萬事非
訪問丘園荒舊迹却應回首悔來歸
　　明巖寺
路轉霞標外雲開綬帶前幾層山底屋一線竹間泉洞
口石孤聳巖頭峯倒懸故應風雨際行子總回鞭
　　寧國寺
幾日山南北端期汗漫㳺水痕秋雨過竹色曉烟收宦
海何時了僧房為少留却尋歸去路餘興漫回眸
　　得景嚴弟書
往年同入洛此日各監州慣見浮雲改相思野水流有
書將逺意何處話新愁莫為癡兒事乾螢蒲案頭
　　次韻錢處和連使郡齋晚集
風聲止雨嵗云暮雪態兼雲晝欲昏共喜高軒歸别墅
肯臨畫㦸對清樽埋輪前事空豺路授簡英辭踵兔園
是處梅花寢消息更憑玉藻為招魂
　　寄吳明可正字
嵗晚仍多病春來尚異鄉愁城誰與破談壘漫相望體
怯山風重心隨驛路長後亭梅若放為寄一枝香
　　憶梅呈曾宏父
重憶東城路盈盈十里梅彌旬阻風雪幾處雜塵埃已
是春移律何時酒泛杯好花那忍落直待使君來
　　題王氏秀野堂
飽聞居處好逺意快心胸樹接高低影山分朝暮容佳
時能自適閒客幾相從勿訝題詩晚新來百事慵
　　除夜懷景嚴弟并寄景盧
逺鄉勞薄宦綵服共思親耿耿胸中事紛紛眼底塵與
誰同别嵗到此兩迎春獨有還家夢書忩一笑新
　　次韻曾宏父欲賞山宫梅花
黄堂清興動官梅遥望花林首屢回命駕許同狂客往
舒殘頻有好詩催空懷月觀橫千影趁取山宫舉一杯
為語東皇相假借莫教零亂㸃蒼苔
　　見招賞梅時范子芬欲行
翩翩畫㦸對春光命客重登千仞岡坐上行人傾别酒
花前小雨伴啼粧雪膚不為輕寒瘦玉骨何如昨夜香
麗句競傳新樂府誰誇何遜在維揚
　　添竹
添竹果春力期君共嵗寒青青懷特操碌碌媿麤官尚
育哦詩日尤朦借宅看他時誰撿校何處報平安
　　送季元衡教授赴調
三年淹講席斗酒動離情此去登臺省諸公熟姓名驊
騮看地絶鸞鳯為時鳴春日西湖上煩君一寄聲
　　題左遙功秀才桂香齋
小齋面蓬瀛昂霄得雙桂黄巻對聖賢欣然有餘地筆
端妙言語挾此波瀾勢熒熒百鍊剛自是青萍器衝星
不我識鉛刀且爭利於今修月手益振凌雲氣明年廣
寒宫聲多郄詵似歸來八桂香浮丘挹仙袂
　　還李舉之太平廣記
稗官九百起虞初過眼寧論所失誣午枕黒甜君所賜
持還深媿一瓻無
　　次韻向憲見贈三首
理財無管晏言利析秋毫吐論千人廢摩空六翮高未
簮安世筆先佩吕䖍刀楚澤東風勁寧辭攬轡勞
四望荒樓觀登高動土思山川相映帶桃李己紛披漢
節人重仰黃坡世莫窺三章堆錦綉唐突古西施
河東空有賦人不道揚雄貴賤雲泥隔夤緣井邑同平
畨依列宿談笑霽威風終頼帡幪力能成尺寸功
　　次韻向憲留題荆門惠泉卒章見及
對泉一洗心如水誦詩三歎顙有泚字比渴驥駸駸來
文如翠㶑鱗鱗起皇華轍跡環諸道濟物良籌載襟抱
雙泉復見等故人竹馬兒童半羸老吾君豐澤要下流
慚愧長瀾力不侔一方始此一滴潤千畝長有千鍾收
去瘼未盡惠未施可使剜玉生新痍塵埃滿面語甚惡
虚辱逢人説項斯
　　喜景徐作小圃因懷東閣二絶句
數頃澄湖練有光小亭處處得疎篁夢中春草多佳句
一洗塵埃速寄將
白白朱朱手自栽兩年憶著滿林開莫教童稚輕攀折
惜取濃隂待我來
　
　
　
　
　
　
　
　
　
　
　
　
　
　
　
　兩宋名賢小集巻一百四十八
欽定四庫全書
　兩宋名賢小集巻一百四十九
　　　　　　　　　　　　宋　陳　思　編
　　　　　　　　　　　　元　陳世隆　補
　盤洲集巻中
　　謝景高兄惠魚蠏
霜風激水蟹舍寒漁火獻俘清夜闌不烹五鼎若賖死
使之骨醉尤加餐尺半之魚鱗六六同入糟丘隨小牘
鼎來兼味口流涎可使盤中食無肉潯陽從事姿南金
高山調古誰知音寧同娵隅作蠻語生憎郭索多躁心
檐頭雪消春有意洗琖開尊宜一醉持螯頗憶左手同
尺素不妨時遣使
　　送唐左史紙墨
黃山竒峯三十六聳壑壽松多節目真工曲突埽芳煤
介圭拱璧陳𤣥玉浙河千里兹濫觴萬榖之皮搖氷霜
肌理細膩色白晳蜀網剡藤難雁行使君來自岷峨麓
曾賦客卿朝奏牘細字不作蠅頭書高文富有牛腰軸
向來平歩第一螭勇退宛在番之湄陶泓毛穎幸旅進
快冩元和聖徳詩
　　次韻董伯魯
讀破羣書有逺謀逢時便可動凝旒不辭巖邑千山險
可作鈴齋十日留耕舌未容蠡測海歸心己夢蝶為周
松門萬一逢佳友為説相如故倦逰
　　次韻黃子餘惠雙井茶二首
荻花風葉醉為鄉每憶臨分一鼎香枉費光隂驚老大
略無治行媿循良歸心來徃雞豚社清思消磨雁鶩行
且喜絃歌餘樂地好詩句句挾風霜
峯橫萬仭臨雙井調䕶旗槍春怕深白雲有第鷹作爪
黃粱無夢蝶何心聞名可信非虚語知味端如賞好音
秖欠谷簾一杯水未能相就盍朋簮
　　次韻程觀過
山城寂寂簿書稀梅際春風一夜歸忽喜烹魚中有得
恍然揮麈久相違折腰豈愛蘄州竹問漢須尋織女機
竒絶黃山待佳句何時小雨濕征衣
　　詹氏仁壽軒
修竹林林貫四時龎眉扶杖到期頥子孫長憶當年事
留取軒楹客賦詩
　　闡陽驛二絶句
略略春晴天亦慳雷驚雨作轉頭間浮雲又逐東風起
不見前山出髻鬟
觸石泉聲高下聞曾將兩耳洗埃塵相逢尊酒今誰侣
細草青莎是故人
　　次韻施徳初逰齊山
詩塵誰復數齊梁小杜文章楚大邦曾為黃花酬九日
至今陳迹擅三江新亭髙下依喬木逺岫參差進曲忩
著履與君時茗飲後車何必酒盈缸
　　花信亭
解報花消息江邊有好風吹香四時别問訊幾人同梅
塢難藏白桃蹊豈借紅但能長撿挍定不酒樽空
　　次韻馬上偶成
天遣祥風掃塞氛越疆軺傳禮儀新禦戎可鑒秦無䇿
覘國誰夸鄭有人鳴鶴九臯聞徹響翔龍千載仰攀鱗
垂鞭日日陪清話談笑成章泣鬼神
　　寒食遇雨
殊方遇寒食節物負年華小雨偏宜栁輕風未落花見
餳如隔嶺對月共忘家俗重子推廟誰祠萬里沙
　　次韻得保州老張瓦硯
毛頴傳既成陶泓名不朽陳楮接武來論交篇籍囿千
年銅雀臺瓦解淪坤厚何人澄其泥頗能彷彿否龍公
天上人金蘭幸同臭結束萬里行聨翩五旬久清談落
玉麈痛飲盡金斗咳唾璣珠粲揮翰不停手窮邊得佳
硯可出老吕有瓦缶莫雷鳴龍尾羞牛後
　　次韻楊花二首
桃花開落不同時燕子銜泥相伴飛若向章臺問春色
可無清淚濕征衣
官路風輕落絮迷望中高下襍㳺絲糝氊擬雪春無際
只有騷人早得知
　　次韻中山雨後
好雨連宵鳩喚晴曉行襟袂有餘清逺逰朔塞殊風景
夢到東阡看火畊紅退桃溪三月晚緑添麥壠一川平
纎塵不逐車輪起喜聽驅驢叱馬聲
　　陳留聞鶯
恰恰啼鶯馬上聴凝雲欲雨曉寒輕滿郊碧草皆春色
祗欠山光與水聲
　　南京道中
密葉成隂行路寛鳩鳴鶯囀足開顔半塗泥滑夜來雨
數片雲飛何處山薄暮每尋尊俎共殘春能伴節旄還
塵襟好濯西湖水偷取禪房一日閒
　　竒别景盧
禹穴遺書不可尋坐看緑葉冄成林千巖競秀非吾土
三徑就荒勞我心誰是周人思召伯今無老叟出山隂
台堦穏上添花萼時倩來鴻續好音
　　次韻景盧野處解嘲之什
地偏不接市塵聲古木參天鶴唳清臺榭迥窮千里目
詩章突過五言城花移瓊樹真無敵酒换金貂未足榮
燈火歸時笙管作解嘲何事有歌行
　　答景嚴
向來戎馬沸邊聲曾出良籌助埽清六載倦逰潜楚澤
一枝同折記欒城北門西府仍班綴後雁前鴻媿寵榮
兩鬢星星吾老矣看君重上赤墀行
　　送朱叔召歸吳中
長憶吳中鳴櫓聲風高月上水波清臞菴掩映花成聚
笠澤㣲茫烟若城十載相忘成夢想一帆此去喜歸榮
老來無復蓴鱸㑹尚看驊騮得路行
　　隆庭竹至四絶句
憶昨分抄種樹書三荆今古美同株閒將草木供詩戲
待把漁樵足畫圖
竹里巧傳幽鳥語月臺高視客星移鄉園何幸三分鼎
鳴鼓鏗鐘樂詠詩
斑籜逺移湘岸種猫頭亦是渭川孫百金得諾金無恨
千畝封侯不在言
裝景松篁渾可喜忘機鷗鷺不相猜南忩情話有時盡
喚取青州從事來
　　答小隠惠山茶
何處仙官萼緑華鞭鸞獨御五雲車來從月窟曾依桂
分種盤洲不碍茶枝耐嵗寒犀换葉蕊藏朝霧錦羞花
紅顔不逐東君老須著頻來鬬臉霞
　　答小隠聞野處開尊
遺我雙魚集棣華尚疑信馬誤隨車絲聲自是不如肉
酒薄須知大勝茶翠袖明朝看倚竹蘭燈昨夜報開花
飲闌獨歩曾臺月古堞危亭見綺霞
　　園中觀種樹
望中赤葉漬霜華林下徐行便當車好處見山仍見水
興來呼酒不呼茶旋移朱橘添盧橘更揀紅花間白花
出郭最欣塵事少飽看孤鶩逐飛霞
　　答景盧咏道上新松
落落喬松說九華逺移霜骨想專車淪脂此地能和藥
結實殊方却入茶村女拾釵分翠葉野人敲粉聚黃花
翛然一徑窮芝嶺曉見飛雲夕見霞
　　野處送百結花
盤屈枝仍墊葱青葉不稀雙銜疑鳯帶百結類鶉衣弱
骨長連鎖輕腰孰解圍若教花自在應作綵雲飛
　　和景嚴咏冬開木犀
桂枝冬更好浪蕊到今稀雅韻催吟筆幽香傍舞衣月
(缺/)　　影風突百花圍倚䇿山亭暮寒鵶亦倦飛
　　和景嚴約賞木犀
簌簌蟾宫桂冬開自昔稀犀通一㸃骨密染六銖衣樽
渌拚深酌爐紅漸可圍賞花宜卜晝莫待曉霞飛
　　許倩遣舟送花栽
雙舟十日渉長湖甆斛筠籃且百株可喜石榴初變白
更驚玉茗不施朱臨風含笑勞花使映水分行擁木奴
裝㸃園林娛杖屨好來一醉倒金壺
　　侣鷗亭
憩策新亭上波光入座來魚逰能自樂鷗狎肯相猜風
爽塵襟豁雲深俗駕回尋盟須日渉未怕落霞催
　　小隠芝草
芝叢盈百見聞希不數嘉禾連理枝紫蓋堆雲光㸃漆
金莖䝉露色凝脂一時競秀園林勝十載深藏天地知
急辦軒楹尊瑞物泥封詔墨有來期
　　紫薇花以六月至自溧陽在道已五十日今有花
　　滿樹因示二弟
六月炎天千里移不期繁蕋便盈枝向來渾是西垣客
憶得看花草制時
　　九日欲為雲松之集以病倦而輟
半秋翻藥裹九日負雲松黃菊從他好清尊不我同零
丁憐敗葉旁午羨逰蜂今古登臨恨雲迷五老峰
　　景盧約賞朝天菊不克徃
暮節真無分頭風秪自知朝天雖有菊向日不如葵久
旱千株槁深秋百草萎吾哀亦相類飲興謝東籬
　　觀園人接花
植杖看園吏揮斥接果栽奪胎移造化類我借根荄一
似雀為蛤能令桃作梅天工待人力信手便春來
　　雪後逰盤洲
書事斜川日月同行年過四逼衰翁縱情自洗和陶筆
乗興誰開訪戴篷梅萼僅存難聚雪竹根未穏不禁風
莫將野趣逢人説水上輕鷗西復東
　　上元日圃中歸
春風環栁岸夜雨失沙痕剰竹期新笋移花䕶舊根身
閒貪獨樂舌在戒多言是處無燈火荒涼一上元
　　次韻梁憲盤洲之集
輕風吹雨稱行春丘壑盈懷我輩人照水軒忩如進艇
穿花旌節屢移輪攜壺迭講三杯酒揮麈曾無一㸃塵
明日兵㕑尋故事已教園吏拂華茵
　　再和
於越歸來三見春買山學圃狎漁人非嫌厚禄輕捐印
所畏空餐詠伐輪時運可驚如過隙人生何苦不同塵
明年此㑹誰重講唯把書郵問鼎茵
　　次韻梁憲再集盤洲
春風歩屧共優㳺自喜園廬匪拙謀羅列清樽資笑傲
安排好語待賡酧茸茸香草裝三逕恰恰鳴禽想十洲
玉節尋盟端不再便回天上近凝旒
　　送吳逺澤赴南宫
文壓秋闈擥桂華一鳴天陛穏乘槎歸來須踏盤洲路
要看荷衣醉藕花
　　九曲有感
忽忽光隂轉駸駸華髪添迹陳三可歎心賞四難兼
　　嵗三日挿栁
欲教垂栁匝池臺尋覓長柯處處栽待得成隂身益老
攀條能有幾番來
　　朱叔召遺文官花
不用風人怨緑衣身兼魏紫與潜緋司花直為文官地
寧忍春葩一片飛
解褐方聞上玉除寵光轉眼叠金朱大夫不博喬松貴
加橘千頭也作奴
　　次韻景盧賞梅
曲塢梅藏白東皇解出竒不嫌歌板閙直與酒尊宜倚
竹盟三友凌風粲一枝清標何水部千古説能詩
　　三月十六日龜巢觀月渭師攜寵同賞後兩日大
　　雨復作景盧有詩同其韻
潛鱗故故上鈎遲翠袖憑闌自一竒半夜醉歸閒有趣
一年春晝事多宜盍簪何憚冄三瀆覽鏡堪嗟六十癡
巳辦尋盟臨斫鱠不將可否問蓍龜
　　四月十三日流杯寄渭師
今年無好雨曲水未勝杯誰伴山翁醉難令俗客陪青
苔迎馬入緑栁送鶯來縱步濠梁上垂緡更樂哉
　　流杯同景裴韻
三春少雨未行觴槐影交加更漏長半夜水來山㵎滿
四簷竹密酒樽涼新亭方作龜巢葉畫棟何妨燕語梁
滿飲三觥拚一醉老來真個惜時光
　　庚子山居採茶有感
憶昔采茶時雨後山蹊濕鷹爪喜盈襜蟹眼思朝汲歸
路取盤洲下吳行踪急珠汗透裳衣更换登梯級徙倚
曲闌干鳴雁圓沙集晚景不勝春寒氣潛相襲詰旦傍
粧臺歌側人扶立輿疾望醫來請煮青黏汁舉案念齊
眉幻泡何嗟及重過故園門不忍攜筇入引領顧前丘
空對旗槍泣
　
　兩宋名賢小集巻一百四十九
欽定四庫全書
　兩宋名賢小集巻一百五十
　　　　　　　　　　　　宋　陳　思　編
　　　　　　　　　　　　元　陳世隆　補
　盤洲集巻下
　　次景裴席上韻
桃李紛紛已半春海棠睡覺晚粧新龜巢剰有千般景
瓊報渾無一㸃塵酒未舉杯風逐客詩方拈筆雨催人
從今只揀晴和日草草杯盤勿厭頻
　　枕上示景盧
朱幡皂葢有行期暮景無情憯别離枕席半旬乖語笑
急風吹雨淚垂垂
南憩畨禺北抵燕片帆西上駐荆門平生不作東甌夢
茘子丹時念灌園
　　懷景盧
菖蒲節近暑風高棠棣叢疏月影交清夜不曾空鶴帳
浮生何幸老龜巢酒杯獨引今無侣書巻閒開共苦抄
想得公堂鳬鶩退須懷西塢欠誅茒
　　排悶
數日雪兼雨凝寒懶舉頭出逰閒豹舄危坐索狐裘怕
冷杯常執扶衰藥屢投滿園氷木稼天遣阿誰憂
　　答裴弟
棠棣成隂慰暮年困人春雪好長歎閉門終日詩頻和
伏枕盈旬病未安已遣攜鋤移竹逕更思杖策整花欄
飽聞氷下逰魚躍所恨雙溪一笑難
　　辛㓜安稼軒
濟時方略滿心胸卜築山城樂事重豈是求田謀萬頃
聊因學圃問三農高牙暫借藩維重燕寢未須歸興濃
且為君王開再造他年植杖得從容
　　紅梅
不謂天然白今同杏與桃玉肌添酒暈還是冠風騷
　　草堂
茸茸春草茁碧水映芳塘入夢無佳句看雲憶對牀
　　溪簾
雨過溪添緑橫瀾自在流水晶簾欲捲何處著銀鈎
　　人面竹
怪竒存法相姸醜出天真此君無二貌正是葛天民
　　慈竹
義居傳九世瑞物記三林何似同根竹春風一死生
　　梁子正有詩謝牡丹及聚仙次其韻
天教國色傲春華不肯爭先伍雜花西洛塵埃長太息
召園今屬阿誰家
癡坐林間類守株一年春事已無餘且須九曲添清漲
灑掃椶亭進一盂
玉蘂茸茸映四筵團欒如集飲中仙下方簇蝶非儔匹
上比瓊花難並縁
　　病中憶九曲
新穿九曲望時霖水到渠成病已侵見説小舟穿栁岸
那知清漲入桃林五旬藥裹長經眼幾日荷花復賞心
夢裏亦知行樂處老來尤更惜光隂
　　次韻景盧題龜巢
拙速誰前勝巧遲新亭結罷得能奇細看逺水兼天淨
可但中秋觀月宜出郭自欣三徑樂枕流今有幾人癡
巢蓮千嵗同藏穴一笑泥塗曳尾龜
　　流杯次日連雨次渭師韻
入夏濃雲日夕昏舉頭烟雨暗前村風隨重客清葵扇
月為佳人射翠樽依舊建瓴欹屋角幾畨攜杖失溪痕
小枰己在紗忩下欲把明瓊看倒盆
　　再答
投老無能千慮昏歸田浸久使令村長因歩月成三影
難得披雲共一樽水漲溪橋孤釣隠雨侵山徑洗靴痕
寓公在此寧黔突㑹有容光照覆盆
　　雨中排悶
飯牛戴笠牧童昏安得斜陽過别村户外涎蝸行半壁
牀頭渇䑕側空樽花殘鶯老渾無夢水到渠成不見痕
天意未晴人未飲冢奴款曲辦籸盆
　　用景盧諸公詩軸韻招監司太守
淺白輕紅笑倚門何須雪夜憶前村韶光定入詩人句
勝事難逢俗子言風振繡衣須命駕雲隨皂蓋欲窺園
人生易老愁春老問栁尋花故事存
　　景盧數日枕席復用前韻
半載悠悠只閉門不知紅緑遍千村山川滿目供衰境
桃李成蹊出怨言可惜花飛聊洗琖何期雨作阻行園
車公不出須重講撿挍芳菲幽興存
　　答太守謝牡丹
華髪歸來不記春優㳺學圃傲江村已欣勝日臨千騎
漫折香霞佐一樽對竹便當尋曲水藏花那肯效慈恩
行厨若有真消息奔走畦丁急埽門
　　謝洪慶善提刑遺法帖
紛紛渇驥競秋蛇鐫鑱收拾俱名家吾宗尺牘擅天下
年來野鶩維肩差庭前書帶凝寒緑架上牙籖富新軸
中藏墨妙更竒竒長物不留沾賸馥生平小楷拘蠅頭
豈知蠆尾與銀鉤從今已辦筆成塚學竒還許登門捧
　　春思
自聞郊外景多病負年光沐雨桃容膩尋春蝶興狂幽
期知我背遲日為誰長一枕虚忩寂爐烟續舊香
　　晚望
古堞高亭暮登臨逺眺時菊房棲白露荷葢偃清漪遵
渚歸鴻集投林(缺/)　悲闗情聊繪句獨立自遲逓
　　客至
閉闗聽剥啄有客款蓬蒿談壘萬人敵詞源八月濤園
蔬供菜甲盤實飣毛桃冷淡琴書味由來屬我曹
　　送人至姑蘇
吳門千里役别話不堪聞暫發參商歎長懷星斗文菊
叢黄彩亂槐路緑行分日冀書郵至冥鴻接暮春
　　答林神童
快覩終童英妙時蛩然銜袖出明璣家聲不詫大哉問
文律何愁知者希益利鋒鋩臨大敵養成羽翼看高飛
紅塵可厭忙車馬挹取西山爽氣歸
　　瑞香花
衮衮香毬次第開結根幽獨謝紛埃芳容妒入鴛鴦社
異馥清傳錦綉堆睡裏魂交非是衍醒時心賞可無猜
品題葢在春林右不是花王喜後來
　　讀秦本記
應侯一語幽宣后長信䝉辜徙萯陽秦室無親類梟獍
借箕誶語亦其常
　　侯生
淮隂束手大江閒誰信功成頰舌間不惜鴻溝分二國
太平今日得生還
　　楚懷王
武開謀詐却稱臣寃魄㳺魂尚在秦墓木蕭條塚猶濕
流聞其子作昏姻
　　讀戰國史
折足黥徒未易欺簣中死士亦何為魏齊斷首龎涓死
禍報由來不可知
　　讀召公世家
齊晉瓜分四國王嬴秦為吕芉為黄六雄當日皆新主
獨有甘棠澤未亡
　　穰侯
推轂曽聞薦武安威伸三晉走荆蠻厠中犬彘圖攘奪
猶道藏兵不出闗
　　田單
齊主輕忘在莒時鮮裘淄水遽相疑若無貂勃明勲業
幾使功臣枉見夷
　　長平
一敗長平振古無趙邦臣主亦何愚當時已中馮亭計
猶自區區遣鄭朱
　　春申君
珠履三千盡在門爭無國士解銜恩棘門難作無遺類
死黨寧聞報李園
　　酬李舉之
象載凝華落筆工一時英妙盍居中交情耐久惟同味
詩意求新更鑿空揮麈寧談阿堵物聨珠不數囁嚅翁
文成間故雞林得復有聲名到海東
　　次韻蔡聸明登巾山
朝來爽氣冠曾丘急雨驚風正麥秋要得雲軒聊放目
何妨松徑暫低頭
多韁局促祗懷慙飄忽熈春月過三矯首白雲千里外
此心無日不江南
好句聨翩見未曾品題今日欠鍾嶸登臨自有江山助
豈是胸中不得平
　　夜飲藥寮次景思韻
主人知我樂郊居藥圃嘉招走尺書笑語池邊欣促席
醉歸林下却肩輿正聞雁過猨啼後更是風清月白初
見説長安消息近却須高興謝鱸魚
　　黃巖道中
兩日黃巖縣紛然有慮侵乍聽幽鳥語復起故園心冒
熱度峻嶺憚勞休茂林潮來知海近三島可能尋
　　登寧和嶺
初識寧和嶺有懷占夢時聞詩千里隔斷織九京悲草
木應相記烟雲渾異宜西風襲懷抱淚睫不勝垂
　　次韻酬丁致逺司户
翰墨塲中識面初珠璣粲粲似相如盍參多士登臺省
却掾諸曹親簿書白社不妨閒紙筆赤城更好命巾車
寸心淟汨方茅塞快讀新詩得剪除
　　賀子忱吏部抱膝菴
主人蚤嵗抽華簮隠居時作梁父吟於今松忩在人境
空有蕙帳留烟岑風來翠篠自搖玉秋著黃花仍散金
拂拭塵埃記行役興來命酒還孤斟
　　石道士妙聲堂
泉溜古今同臨流萬慮空採芝歸絶嶂添竹映疎叢影
漾高秋月聲宜深夜風真清長在耳何用撫孤桐
　　仙壇院
舊聞王子晉雲卧夜吹笙控鶴冲天去松風千古聲
　　贈護閟昌老
緩轡到禪扃高談得細聽茗花汎輕椀烟篆度虚櫺門
外雲千嶺軒中水一瓶我來無好語留此待丹青
　　寒巖寺
峭壁插青㝠層巖覆化城空中清磬發幽處慧燈明萬
瓦足雲氣四簷無雨聲豐干不饒舌此地孰知名
　　曉發秦安驛
林夢不能曉起行山徑迷小車驚宿鷺列炬誤鳴雞冷
覺霜華重光瞻斗柄西金庭有佳處芳桂想幽棲
　　次韻曾宏父探梅未開
梅枝渾待雪山意漸呼風欲索簷間笑那憂徑外窮英
詞窺玉潔拙句媿雷同只恐花開日綸言下法宫
　　招曾宏父待雪
欲把詩催雪先將酒送寒凍雲方作意㣲霰已開端目
斷鄉城逺心驚嵗事闌擬同今日醉待取玉花看
　　次韻范子芬雪中同訪曹功顯
明朝春琯欲飛葭臘裏重看舞雪斜筆下百篇非事業
樽前一醉即生涯初疑高栁枉吹絮却伴寒梅好放花
踏凍不辭方駕逺閉門留客更誰家
　　次韻蔡聸明雨中書懷
梅雨冥冥晴復隂小軒終日起歸心自憐宦業初何補
獨喜交情久益深憶(缺/)㣲醺看錦瑟媿無好語比南金
青山千里江南路它日郵籖幸見尋
　　茅軒
剪茅聊復爾歩屧欲何之風捲三重去危簷謢雀兒
　
　
　兩宋名賢小集巻一百五十
欽定四庫全書
　兩宋名賢小集巻一百五十一
　　　　　　　　　　　　宋　陳　思　編
　　　　　　　　　　　　元　陳世隆　補
　栟櫚詩集
　鄧肅字志宏南劒沙縣人少警敏能文美風儀善談
　論李綱見而竒之相倡和為忘年交居父䘮哀毁踰
　禮芝産其廬入太學所與游皆天下名士時東南貢
　花石綱肅作詩十一章言守令捜求擾民用事者見
　之屏出學欽宗嗣位召對便殿補承務郎授鴻臚寺
　簿金人犯闕肅被命詣敵營留五十日而還張邦昌
　僭位肅義不屈奔赴南京擢左正言先是朝廷賜金
　國幣一千萬肅在其營密覘均與將士之數大約不
　過八萬人至是為上言之且言金人不足畏但其賞
　罰必信不假文字故人各用命朝廷則不然有同時
　立功而功又相等者或已轉數官或尚為布衣輕重
　上下只在吏手賞既不明誰肯自勸今當專立功賞
　一司使凡立功者得以自陳若功狀已明而賞不行
　或功同而賞有輕重先後者並置之法上從之朝廷
　受偽命者衆肅請分三等定罪上以肅在圍城中知
　其姓名令具奏肅言無所隠耿南仲嘗薦肅於欽宗
　肅言之不恤上嘉其直賜五品服范訥留守東京肅
　言訥出師兩河望風先遁訥遂罷内侍陳良弼肩輿
　至横門外開封買入内女童肅連章論之時官吏多
　託故而去肅建議削其仕版而取其祿以給禁衞若
　夫先假指揮徑徙江湖者乞追付有司以正其罪因
　入對言敵人之巧在文書簡簡故速中國之患在文
　書煩煩故遲今兵戈未息豈可揖遜進退尚循無事
　之時欲乞限以旬日期於必至庶幾法嚴事簡賞罰
　之權不至濡滯肅在諫垣遇事感激不三月凡抗二
　十疏言皆切至上多採納㑹李綱罷肅奏論之觸執
　政怒送肅吏部罷歸居家紹興二年避寇福唐以疾
　卒
　　分嵗
餘臘羈人少共歡那堪飛雪集雲端四時欲盡三更漏
六出翻成兩嵗寒壓損嶺梅殘豓薄敲殘亭竹碎聲乾
公卿休埽黌堂下留與來朝執玉看
　　別陳少卿
平生杯酒百無憂四海風流説太丘據景筆端陵鮑謝
當年門下得伊周那知避世嶔崎迹也許從公汗漫遊
聞説片帆今又舉三山無處著人愁
　　戲洪丞
萬里歸來雲水鄉逢春得酒且徬皇好賢誰佀雙松吏
使我終時一石狂忽與高唐來䑕目却令朱户鎖梅糚
先生取瑟吾知己安得從今不舉觴
　　大雨
夜夜陰雨如潑墨雨勢欲挽銀河竭春工十八落泥塗
驟雨誰云不終日魏紫姚黄業已空嬉遊何足介心胸
只恐年年禾黍地浸淫盡入陽侯宫憑誰為我呼少女
埽空陰翳開天宇光風霽月暖層霄坐令六合同歌舞
　　寒梅上李舍人
窮山觸目紛茒葦此意昏昏誰可洗竹間横破一枝梅
對月嫣然耿寒水吟詩索酒滿高堂穿簾的皪射晶光
世上羶葷來不到翦翦天風吹冷香人言百花睡未起
獨冠羣芳差可喜珍重和羮自有期行事爭雄壓桃李
　　題梅齋
江邊蘆葦風颼颼東君一㸃破寒愁窗間疎影横春痩
枕上冷香尋夢幽夜深竹折驚殘雪捲簾醉起千山月
洗空肺腑龍麝腥落筆天香鬬清絶
　　上先生
夜馬踏殘月荷策來泮宫入門見先生語意何雍容短
檠挑燈一千夜高談雄辨流胷中吾皇求士若飢渴那
許先生久卧龍玉鞭斜指長安市小軒從此冷如水空
留絳帳照孤燈窗外西風起寒葦
　　龍興避難
傍山怪石如蹲虎絶頂去天無尺五却披叢棘下山腰
丹碧照空飛棟宇道人蓬户壓塵勞避世祗嫌山不髙
那知行空老曼倩竊食當年王母桃松檜參天門晝閉
碧玉擷蔬飯炊雪百年冷坐無車音一旦偕來真惡客
當知喧寂豈殊觀出世何妨在世間能致吾人師作古
龍興今日始開山
　　送丹霞禪師
山壓濃陰勢欲頽阿香推車振不開君來論詩風四起
挽出羲和照九垓别居八年驚電掃霜髭已失童顔好
逝者任從造物流吾人一笑初不老明朝飛錫過平津
浩歌歸畊隴上雲巖竇不應藏一滴要須化作無邊春
　　再用南齋韻謝
沙溪清可啜逺山翠欲流翩然航一葦浩歌入蘆洲髙
堂上木杪幽人事勝遊但足簞瓢樂不知天地秋我輩
嗟無口㝠摉空掉頭何如三才傑等是濟川舟開巻騰
光怪天上卿雲浮阿雲又嗣音吾研不欲留平生浪詩
名寒蟲號清幽已對狂道士從此敢吟不
　　過霹靂灘
門前又見馬如流兵革紛紛幾日休嶺似車盤方税駕
灘如霹靂更行舟豺狼敢侮乾坤大江海徒深蟣虱憂
安得將壇登李郭挽回曦馭照神州
　　諫花石綱十一章之七(一章至四/章已失)
皇帝之囿浩無涯日月所照同一家北連幽薊南交趾
東極蟠木西流沙
是中日月磨星斗下視羣山真培塿千年老木矯龍蛇
天風夜作雷霆吼
三月和風塞太空天涯海角競青紅不知花卉何近逺
六合内外俱春容
聖主胸襟包率土天賜園池乃如許坐觀塊石與根莖
無乃卑凡不足數
飽食官吏不深思務求新巧日孳孳不知均是囿中物
遷逺而近葢其私
恭惟聖德髙舜禹一囿豈嘗分彼此世人用管妄窺天
水陸馳驅煩赤子
安得守令體宸衷不復區區踵前蹤但為君王安百姓
天地一圃樂何窮
　　咏桂
雨過西風作晩凉連雲老翠入新黄清風一日來天闕
世上龍涎不敢香
　　西菴餞春
傍水禪房半掩門乍晴簾幕捲黄昏風驅紅杏春何在
酒入香肌玉自温勿笑飢腸充笋蕨須將醉眼葢乾坤
杖頭更有百錢在明日還尋未到村
　　寄朱韋齋
歸帽納毫真得策要牋留帶計還疎公如買菜苦求益
我已忘腰何用渠閉户羽衣聊自適推窗柿葉對人書
帝都聲價君知否寄付新傳折檻朱
　
　
　
　
　
　
　
　
　
　
　
　
　
　
　
　兩宋名賢小集巻一百五十一
欽定四庫全書
　兩宋名賢小集巻一百五十二
　　　　　　　　　　　　宋　陳　思　編
　　　　　　　　　　　　元　陳世隆　補
　撫松集
　吕愿中字叔恭紹興中知靜江府
　　環珠洞
朝野樂昇平園林窮勝討快雨洗塵埃秋山淨如埽游
魚聚江灣飢烏集木杪羣芳鬱崢嶸一水翠繚繞雲頭
蒼狗變龍蛇亂夭矯巖洞真竒崛造物逞天巧近在堂
奥間超然類三島暫舍簿書忙何時脱紛擾靜聽黄鸝
鳴一聲還復悄纚維去咫尺涉步即幽窈新㟁暗蒼苔
喬木蔽蘿蔦山腹有遺祠隠然見華表筍輿訪崇臺空
曠遊遐眺八桂困樵蘇歎息心為愀任侯三蜀秀氷壺
湛春曉有藥駐朱顔可以長不老雄篇頃刻成舉座悉
稱好戛玉副鳴球士夫善傳道五嶺類觀東一覽衆山
小吕巖何興廢事固有前兆新詩刻翠珉異日可稽攷
玩珠紀勝遊聊復醉清醥
　　遊東觀
郊原同按轡杖屨陟青冥山色混林樾溪光照斗星螺
峰髙插㦸兔徑曲穿庭(闕/)　一聲逺千嵓特地青
　　訪顔氏讀書巖
洞口㣲雲恣巻舒石巖相對一蘧廬賦才晉宋多夷曠
好景古今難貯儲茗椀已驚浮雪浪齋厨俄聽響鯨魚
子雲識字終何用且讀人間未見書
　　假守吕叔恭游中隠巖無名洞坐客鄱陽朱國輔
　　云此洞未有名因公而題欲名曰吕公巖予未敢
　　披襟而劉子思陳朝彦皆曰甚當戲書五十六字
　　鑱於石壁間紹興甲戌季春七日
䕶田緑水轉山樊滴翠羣峰列巨杉洞外僧藍侵斗漢
澗邊人跡隔仙凡深深雲谷春常在寂寂松扉夜不緘
此處得名爰自我要須題作吕公巖
　　郡守吕叔恭以甲戌季春七日遊中隠岩山水膏
　　肓之興未已後兩日再拉機宜劉子思監州朱國
　　輔經屬陳朝彦同至新洞所見愈竒真所謂倒餐
　　甘蔗聊書五十六字
爽塏虚明小洞天巉巖垂乳類鋒銛薰風習習來三面
夏雨蕭蕭欠一檐指顧羣山勞應接徘徊歸騎縱觀瞻
門前綠水泓澄淨底處應須是谷簾
　　華景洞
斯洞名華景纍纍乳石懸虚崖疑月窟絶頂瞰江湍巖
底金仙寺峰頭玉井蓮地形居衆外氣象偉無前徙杖
觀初月歸輿觸暝烟蔽林排翠幄封徑簇花鈿爽致資
清賞鐫題記昔年猿啼聲應谷雲破月侵筵策蹇追華
駟鳴髇指墜鳶誰人能畫此為倩老龍眠
　　北牖洞
南窗聊寄傲北牖有凉風巖洞幽深處結茅容老翁
　　嘉蓮洞
羃羃烟雲鎖洞闗旁開六户類連環芙蓉未是仙家瑞
更約同登太華山
　　朝陽洞
半世觀山鬢已皤欲求釣艇老漁蓑杖藜又過烟霞洞
聞説當年爛斧柯
　　白雀洞
洞中石燕可長生白雀何因浪得名無限好山難買得
世間奚用孔方兄
　　夕陽洞
怪底浮屠不宿桑直捜巖竇意徜徉洞中日月未嘗老
何事仙家有夕陽
　　南華洞
亂崖深峭水淙幽六夏來遊儼似秋安得蘧蘧一覺夢
倚巖栩栩訪莊周
　　假守睢陽吕愿中叔恭機宜祥符劉襄子思通守
　　鄱陽朱良弼國輔經屬建安陳廷傑朝彦因祈晴
　　乗興遊中隠巖留題以記勝游
坎止流行但信緣嶠南風景異山川偶因乗興穿山腹
始悟壺中別有天
　　劉仙巖
平湖小隊出郊墟盡日登臨據隼旟聞道仙人尸假去
尚應猶學世間書
　　題元巖
崒嵂倚空蹲怪石輪囷夾道卧長松白龍應已冲天去
巖竇巋然有故蹤
　
　
　
　
　
　
　兩宋名賢小集巻一百五十二
欽定四庫全書
　兩宋名賢小集巻一百五十三
　　　　　　　　　　　　宋　陳　思　編
　　　　　　　　　　　　元　陳世隆　補
　方舟詩集
　李石字知㡬資縣人負文學有盛名於蜀紹興間為
　校官乾道中為郎歴秉旄節趙雄不善石以是晩益
　困有方舟集七十巻
　　禮殿
蜀侯作頖錦水湄先聖先師同此室巍然夫子據此座
殿以周公名自昔聖人兩兩如一家均是周人先後出
東家想見終夜夢猶與公孫同衮舄斯文授受乃闗天
不為漢唐加損益我時來視豆爼事重是漢人斤斧迹
漢宫制度九天上散落人間此其一多因豐屋起戎心
獨此數椽綿嵗厯規模􁮼嵲東魯似氣象縹緲西岷敵
竹松猶是斯干詩風雨方知棟隆吉雖然漢獻來至今
閲時已多駒過隙中間豈無鳥䑕慮妙斲不知難輒易
工師不揆亂如麻敢向殿門言匠石詩書譬彼尚闕文
後學如何補遺逸祖龍非意竊登牀蝌蚪有心來壞壁
舊章僅在命如絲誰勒吾詩勝丹漆
　　左右生題名
蜀地雖逺天之涯蜀人只隔一水巴自從文翁建此學
此俗化為齊魯家頖林春風桑椹熟集鼓坎坎聞晨撾
諸生堂奥分左右相比以立如排衙九牧之金充嵗貢(缺/)
松下吟哦幾唱酬却攜螃蟹餞監州穏挑書擔去環碧
頻寄詩簡來雪州異姓弟兄千里月故山泉石一天秋
葛峰隐者如相問為道𤓰侯已白頭
　　題環碧亭
十里漣漪陸瑁湖一亭幽絶重先居雲根數朶排青闥
泉沬雙流濺綠裾竹鎖斷橋飛雁鶩荷侵凉檻蔭龜魚
洛園還許人同樂時向林間望小車
　兩宋名賢小集巻一百五十三
欽定四庫全書
　兩宋名賢小集巻一百五十四
　　　　　　　　　　　　宋　陳　思　編
　　　　　　　　　　　　元　陳世隆　補
　嘉禾百咏
　張堯同嘉興人有嘉禾百詠
　　胥山
馬革浮屍去君王太忍人此山空廟貌何以勸忠臣
　　殳山
丹竈功成後寥寥掩竹扉但聞蟬已脱不見鶴來歸
　　滮湖
四境田相接烟瀾自渺瀰客來吟此景無或比滮池
　　鴛鴦湖
東西兩湖水相並比鴛鴦湖裏鴛鴦鳥雙雙錦翼長
　　長水
古來名未滅人好水還清一讀髙僧疏塵勞悟此生
　　谷水(一作許/尚詩)
短棹經行處風披藻荇香中宵孤鶴唳片月在滄浪
　　天星河
拍岸浮春渌菰蒲四逺生網羅人不到魚鳥亦忘情
　　穆溪
靜練明田外源流笠澤通不因逢嵗旱誰識濟時功
　　韭溪
終與雙溪接分流入郭來市橋人影合不解洗塵埃
　　雙溪
柔櫓聲相應名齊漢魏收可憐一溪水分作兩塘流
　　秀水
好景明於畫長浮五色波一竿吾欲釣來此聽漁歌
　　白龍潭
呼吸風雲合飛潛自有時只愁潭底淺頭角被人窺
　　禦兒
用此臨吳戰何人為越謀夫差曽不寤亡國始知羞
　　范蠡湖
少伯曽居此螺紋吐綵絲一奩秋鏡好猶可照西施
　　梧桐涇
落落梧桐樹何年作鳯鳴試看千古翠流盡一溪聲
　　汾湖
我是滄浪叟閒來繫釣艭如何一湖水半秀半吳江
　　柘湖
神居陰陽䕶尋國捍洪波莫慮蛟龍怒年來畏叱呵
　　馬塘涇
疑著風波惡民謡亦畏人築塘成堰後斬馬祭河神
　　杉青堰
舊吏家何在空尋古栁隄世情今亦爾莫笑買臣妻
　　鳳凰洲
竹秀水色淨忽來雙鳳凰岐周昔鳴瑞今復見文王
　　龍舌頭
一吸長川靜烟雲忽有無誰看頷底月誤欲探驪珠
　　月壕
入徑深於塢滄波近馬蹄毎尋蓮社友咫尺走東西
　　靈光井
玉甃祥光發難藏世上名定多慈䕶力一飲百疴輕
　　幽瀾泉
神女鍾靈處真堪療渴羌滿甖秋玉色一酌灑清凉
　　檇李城
螳螂方捕楚黄雀遽乗吳交怨終亡國君王到死愚
　　射襄城
此地連江海曽經古戰爭干戈今不見空有射襄名
　　四城
呉越爭雄日區區在用兵空餘爭戰地無處不高城
　　何城
報越心何壯貪齊計已輕忠言殊不聽何用築斯城
　　由拳廢縣
故城人不見擊劒淚空霑一絶悲聲逺今猶説孝廉
　　嘉禾墩
寂寞黄龍後紛然壠上碑廢興無處問空咏草離離
　　古戰場
自昔干戈地城空草自荒漁樵懷舊事何敢議興亡
　　村門口
昔日荒閒地今聞市井喧人情看促迫無復似當年
　　宣公橋
祗因裴少保功業敗垂成往往橋邊客今猶恨未平
　　五栁橋
為懷陶靖節無復見其人誰種橋邊栁猶含舊日春
　　百步橋
舊址依然在荒墟未百年還分一橋水流入幾家田
　　跨塘橋
路接張涇近塘連谷水長一聲清鶴唳片月在滄浪
　　菩薩橋
片雲初出岫南北自飛揚舊日橋邊路猶聞舄履香
　　竹橋
腰枕政亭北横斜古渡頭風吹雙淚落恨逐水東流
　　河内亭
掾死緣非命兒來哭未休舊時亭下淚疑與水長流
　　嘉禾亭
五馬來何暮經營指一彈石碑書近事留與後人看
　　列岫亭
吾州風物好惟是欠青山忽有洞庭色來從一笑間
　　水心亭
波光磨不盡鏡面絶纎塵照得紅亭子亭亭似美人
　　樂郊亭
竹下清風好時來挂幅巾待逢田叟問知是樂郊人
　　㑹景亭
有景道不出須來此水濱十分花鳥色團作一亭春
　　南塢
㟁回波曲曲城轉草層層忽見桃花落還知到武陵
　　海棠亭
蘚砌迎烟渚花開忽滿株春風吹爛漫如展蜀川圖
　　白蓮沼
滄波圍四面艷艷玉開花自可除簾幙清香不用遮
　　桃花亭
不待東風拆池塘已自春試看原上客猶恐是秦人
　　紅薇逕
漸放秋風晩花無爛漫香淺深紅似錦散影在滄浪
　　茶溪
茶林那復有零落付樵人舊日溪邊叟空悲二月春
　　仙鶴亭
杳杳雲間路重重隔翠林數聲清夜後來伴月邊吟
　　芙蓉塘
一發連千丈紅雲出素波秋風吹欲老無奈落花何
　　白苧橋
遍隴敷青綠桑麻共幾家滿城羅綺子應笑不栽花
　　漁溆
野水連天濶滄波引釣緡寄言溪上叟莫學直鈎人
　　懷蘇亭
猶使樽前客常懷沒後名好風吹逺籟如有笑歌聲
　　披雲閣
兹樓當勝地高望極崚嶒欲覩青天色還須上一層
　　景龍樓
千秋傳異綵百尺䕶雕䦨欲識金龍瑞丹霄試仰看
　　烟雨樓
妙手誰烘染梳烟沐雨姿一聲長笛晩人在倚樓時
　　月波樓
天濶氷壺淨溪平玉鑑寒巻簾看晩色鷗鳥並闌干
　　真如院
田家輕脱屣聊結淨人緣影外香燈寂清風百世傳
　　雪峰庵
一語合領悟師承豈在身戲言廬墓客未是報恩人
　　景德禪院
白毫光未滅勝事百年中好是傳燈地林泉有古風
　　三墖
石匱埋神物靈光照夜多龍歸天上後無復更風波
　　學繡墖
孤塔岧嶤立猶傳學繡人五湖如好在針線不勝春
　　水陸院
白晝重門寂蒼苔古殿深老僧香火罷松柏夜森森
　　泗洲庵
舊寺丘墟後重興嵗月賒莫將間禍福容易託僧伽
　　雲門家舍
滿篋藏鋒句家傳世幾何逺孫無悟解却笑葛藤多
　　白蓮上方
古屋深于洞門前種白蓮好尋當日社重結此生緣
　　普濟院
祗應曽布地往往化為魚一遇丁千騎禪人便結廬
　　兜率寺
昔年池滿地今見屋耽耽不結蓮花界龜魚死未甘
　　姜庵
不入紅塵市安居三十年至今庵下路芳草碧芊芊
　　惠明堂
地僻無人到松風鶴夢清一燈禪榻畔自向暗中明
　　三過堂
題詩三過此坡老昔時曽悟得成禪指來為打睡僧
　　寂照庵
寂滅跏趺地燈光照四時髙僧穿地脉此意少人知
　　天慶觀
寥陽龍已化華表鶴空悲欲問梁朝事惟應老檜知
　　福順廟
老屋無丹雘空堦只翠苔遶檐看箭鏃誰記赤眉來
　　昌武廟
祗因吳士季千載仰公神欲借驅痁術來臨刻木人
　　楊姑廟
孝德襄陵久天然與衆殊坐男不能養應合愧楊姑
　　徐偃王廟
王有岐夷德千年貌亦存我懷三刺史誰是後來孫
　　曹使君祠
一笑淮兵却功成未易論豈慚顔刺史詩酒在平原
　　髙使君祠
一暝移藩日邦人昔被恩步兵碑尚在功業敢經綸
　　寥陽殿
人歸天上去空識舊衣冠秘錄藏金匱清風滿殿寒
　　霍將軍廟
弼漢功非淺讒夫可奈何海神今亦畏安敢布風波
　　讀書堆(一作唐/詢詩)
平林標大道曽是野王居往事將誰語凄凉六代餘
　　簡齋
詩老追唐句閒居築簡齋芙蓉寒浦外紅落感秋懷
　　陳賢良隠居
發策名猶在回頭事已非池塘春草緑空憶謝公歸
　　徐長者園
丹砂猶未就白髪忽成翁却有憐春意栽花向此中
　　趙老園
藏書幾萬巻歸老此林泉不為尋蓴鱠于公亦有賢
　　施墓
蒼苔侵壞道晩雀散空林莫問人賢否浮生一古今
　　衞墓
惆悵黎陽客飄流浙水濱定忘空腹恨知是赤心人
　　劉伶墓
荷鍤從吾後叮嚀死便埋人皆譏嗜酒我獨愛忘懷
　　嚴忌墓
有子如君少終緣叛國亡家前無後嗣切勿怨張湯
　　朱買臣墓
世事春風轉榮枯一夢間繡衣人不見孤冢舊家山
　　周都官墓
不識君名字應難問子孫一丘浮水際神怪欲誰論
　　蘇小小墓
泉下骨應朽幽魂獨未消㡬畨清夜月孤影度南橋
　　羞墓
傷哉負薪子五十始登朝空使埋羞處山花復採樵
　　木紋觀音
雙瞳分日月眉際一星懸照見人間苦三辰不在天
　　邦藥王龕
父老懷遺愛誰傳肘後方藥囊同日葬空憶紫元香
　　淨相佳李
地重因名果如分沆瀣漿傷心吳越戰未敢盡情嘗
　　符姥瑞竹
一幅霜縑外青青出自然天機何敢議珍重白衣仙
　
　兩宋名賢小集巻一百五十四
欽定四庫全書
　兩宋名賢小集巻一百五十五
　　　　　　　　　　　　宋　陳　思　編
　　　　　　　　　　　　元　陳世隆　補
　五峰集
　胡宏字仁仲文定仲子幼事楊時侯仲良卒傳其父
　之學紹興中以蔭補右承務郎卒學者稱五峯先生
　有集
　　題上封寺
百年身似客浩蕩世間遊入望青山好夢魂偏我留我
家巫山十二峰浮江直過巴陵東瀟湘水與蒼梧通環
遶衡嶽青冥中扁舟白雲不可度杖藜臘屐乗春風山
光浮動可攬擷雲舒霞巻飛煙虹深巖大壑翠巘巘足
力已到心無窮羣峰迤邐勢不競上盡祝融五千仞祝
融峰高天更高太空人世如牛毛風雲萬變一瞬息紅
塵奔走真徒勞
　　觀建安七子詩
作文發妙理經國勵逺圖遊目建安中才子足歡娯西
南落漢日楊益奮兩隅山河裂地軸星象分天衢八師
遇有姚萬世垂楷模一元均大化五服擁皇都悠悠彼
七子流光失其孚飛觴宴婉孌鼔瑟吹笙竽主人敬愛
客徒爾相揚揄魏祚竟不長貽謀止斯須逡巡四十年
横流被八區所以漢高帝嫚罵輕文儒
　　和江子玉
無竒試學居盤谷誰信斷絃膠可續湘天冷落數家村
曩時曽枉旌麾沐潺湲堦下碧溪横栁靜風㣲幽意足
知君文武濟時才舊時軍律寒生粟文書脱略是人師
應有魏昭能换粥我無真樂送芳年悵望顔回屢空腹
凄凉指日秋風高願更同來寫心曲
　　西林寺廓然有懷
超然峰頭秋氣清廓然堂延秋月明我乗清秋弄明月
中有所感思冥冥峰勢凌蒼穹上有烟林封去天不盈
尺路斷心忡忡虚名過耳如松風
　　同伯氏還鄉
江村沙暖蔞蒿長味比枸杞餘甘香茁茁荻芽生近渚
紫花臺菜初未嘗白羊烏狶俱在牧茒舍竹籬真故鄉
人生未必須富貴萬事且願身康强徑買官場舊醅酒
共醉春風殊未央
　　桃源行
北歸已過沅湘渡騎馬東風武陵路山花無限不闗心
惟愛桃花古來樹聞説桃花更有源居人共得仙家趣
之子漁舟安在哉我欲乗之望源去川源逺近蒸霞開
一片隨水從東來及晨徧覽三春色莫使風雨空莓苔
　　題法輪寺
春色初收夏氣清路分松檜入崢嶸深盤岣嶁千峰下
逺抱瀟湘一綫明大衆總迷身在處三闗除却道方平
山林若是有情住何異紅塵爭利名
　　絶句
幽人偏愛青山好為是青山青不老山中出雲雨太虚
一洗塵埃山更好
　
　
　
　
　
　
　
　
　
　
　
　
　
　兩宋名賢小集巻一百五十五
欽定四庫全書
　兩宋名賢小集巻一百五十六
　　　　　　　　　　　　宋　陳　思　編
　　　　　　　　　　　　元　陳世隆　補
　野處類藁巻上
　洪邁字景盧鄱陽人皓季子紹興乙丑中博學宏詞
　科孝宗朝累遷中書舍人兼侍讀直學士院拜翰林
　學士進煥章閣學士知紹興府以端明殿學士致仕
　卒贈光祿大夫諡文敏有野處類藁容齋五筆夷堅
　志萬首唐人絶句行于世
　　秋日漫興二首
江湖久客日思家坐覺㣲霜上鬢華節序又催秋後鴈
風光爭發雨前花倦遊已夢莊生蝶不飲何憂廣客蛇
怪底朝來衣袖薄一川白露下蒹葭
一夕西風木葉飛畫梁落月淡餘輝銀燈夜照還家夢
金剪親裁寄逺衣霜信早隨新鴈至素書深訝故人稀
無因為謝東曹掾鱸熟蓴香莫便歸
　　庚戌正月十四日同友人丁晉年王蔚之謁普照
　　塔
孤塔鶩霄漢晴影金碧眩重來得寓目歸枕尾殘汴緬
懷何姓人哀禱傾淮甸是身如皎月有水著處現彈指
遍大千何止數鄉縣惟應因緣地聊爾共流轉顛危悔
勒馬善渉悟覔扇君看悔與悟只在一轉盼至人獨何
心示此禍福變當知夙緣定莫作邪道見哀哉衆生愚
積惡稔天譴云何一朝急賴此香火薦我來適燈夕寳
蠟明邃殿還揩客眼塵重睹浮屠面朝來塔上鈴告我
風色便平淮一回首岸容失葱蒨
　　曉過吳縣
舟行有嚴程越國常曉發雙艪兀殘夢起坐窺落月人
家岸野水霧雨籠邃闥遥憐瑣窗人攲枕聽嘔軋
　　陪餘杭張無垢先生飲
先生結屋在人境門巷蕭蕭作氷冷紛紛入眼不入意
坐客千言不相領叩闗聞我倒屣迎重解舊榻塵埃生
向來妙處久不吐一挽天漢崑崙傾共説别來經世事
我言所向皆兒戲胸中磈礧不用澆便有清愁説無地
士林師範六十翁先生合在伯仲中願言終賜指歸處
為君敬作曽南豐
　　於潛道中
山行厭犖确理策扶攲危綠野三兩家一息知可期冉
冉晴林端炊烟裊晴暉居民豐且樂恐是太古遺那知
都邑間百索困鞭笞繁華今何有半作道旁羸
　　度芙蓉嶺
幽泉端為誰放溜雜琴筑山深春未老泛泛亂蕋馥娟
娟菖蒲花可玩不可觸靈根盤翠崕老作蛙蚓蹙褰裳
踏下流濯此塵土足何當餌香節淨洗心眼肉餘功到
方書萬巻不再讀晩嵗窮名山靈苗縱穿斸(菖蒲服之/通神令人)
(聰明/健記)
　　信州禪月臺上
玉峯㸃寥廓霄漢疑可梯玉水環城陰灧灧方拍隄層
臺擅二美吾策時一攜何當蠟我屐更欲照以犀塵勞
不相赦竟類窮途迷吾生麋鹿爾不羨駕駱驪向來丘
壑懷語發人所詆長安黒頭公玉勒朝金閨山林出戲
言廣已無端倪誰收遮日手歸把耕雨犂紛紛塵土中
等是舞甕雞頗聞山水間幽子飯藿藜行當踐此語絶
境同攀躋
　　送禪師往妙香寺元住雲溪
道人捨幽居誰管溪上雲此身白雲耳遑暇南北分頗
聞妙香山天花雨繽紜宴坐丈室間歴亂蒨衲紋山前
路悠悠山後水沄沄應觀川途客念我奔走勤豈無香
火緣他年往相羣飽食跛鐺飯稀摘幽澗芹當令枕花
臺白社掩前薰
　　坐睡
坐久睡屢兀手失未了書清風脱然至心醒得我娛起
看孤隙光了不移錙銖云何短夢中萬境生須臾嗟彼
市朝子百巧營其軀安知非夢役過眼滅無餘至人有
達觀那與世賢愚不須無言子同上崑崙墟
　　游山光寺
寺藏兩山腹路轉百步陰登髙試病脚掬冷清煩襟敗
壁龕石刻嵗月不可尋惟應查公石俯仰閲古今屋古
囷枝挂摧頹力難任何當咄嗟辦嗣彼鐘梵音興衰豈
闗吾得酒且滿斟歸路有溪月攬之醒吾心
　　送建州徐生
人羈天地間誰非一浮萍泛然偶相值便有離合情君
家武夷下歸路塵眼明我生愛山者夢寐秀色横秋風
送客去把手更心傾邇逢山中人為我寄此聲
　　贈覺師
覺師儒門秀脱屣世故早那知軒冕味夙悟心已槁惟
餘章句習心境時相惱如人生於齊而即楚鄉老雖遭
楚人咻微音或清好固無益生死亦未妨至道家山亦
何有骯髒衣間窖叢林選佛塲一擲想盆倒云何慰故
居俛仰待華皓他年空手歸子語吾為老幸分曹溪水
萬刼付一澡
　　休寧村落間有竒石時彈子渦所出宜養石菖蒲
　　程德藻許以餽我以詩督之
君家綠溪上岸曲溪成渦渦間石無數水蹙相蕩磨誰
嘗掬而戲一一印指螺我欲往取之擁此菖蒲窠石罌
注新汲幽姿發清哦夫子許餉我往督書已多願言速
寄與起此泉石痾
　　效淵明
人生本無事况我麋鹿姿一墮世網中永與林壑辭此
行獨何事豈不為寒飢弱嵗慕古人頗覺世好卑那知
齒髪邁終然此心違春風到山澤魚鳥亦知時我行何
日休流目瞻長岐且用陶翁言一觴聊可揮
　　酬馬退翁見示之什
我家大江左江水日夜東遥瞻發源處乃在西南窮相
望邈異境正北一水通故令我與子迹逺心自同我生
寡所諧强顔紅塵中倦飛矯歸翮飢吟咽寒蛩獨欣得
吾子萬慮一笑空時時出秀句醒我如風松當知山澤
臞不鄙犀角豐彈冠實伊始此生各飛蓬卜鄰應未必
即事聊從容
　　戲答胡汝能
吾生苦中狹與世枘鑿乖平生素心人耿耿不滿懷汝
能伯始後遊世如嬰孩相逢握手語便作塤篪諧時時
笑謂我如子患未涯執古以規今求合誠難哉涉世幸
未逺子車尚可回我介足怨忌君通絶嫌猜不見山巨
源雍容居鼎台不見嵇中散絶交自可哀賢愚心自了
短韻共一咍
　　謁吳公路許借論衡復留一日戲作
幽獨不自得駕言款齋廬殷勤主人情投轄恐回車轄
亦不須投此去將焉如惟憂酒錢盡使吾詩腸枯㑹合
曽㡬何可復自作疎更當留一夕帳中捜異書
　　新秋
幽人無與娛耳冷百不聞新米熟未知但覺市酒醇滄
洲散秋色山水逾清新一醉不忍獨念我存故人
　　道中得雨
吾行田野間吁嗟連數村千山收宿雨谿作黄梅渾漸
看風葉底一洗龜坼痕餘功被行客稍壓旱塵昏
　　道中
驕陽久自殺一雨蕩龜坼田夫夢亦好翻隴已幽咽朝
來喜相晤一飽心已决翻翻風葉亂嫋嫋露芒出去年
禾欲秀積潦滿秋澤今年豈堪旱束手就溝壑我生拙
謀口藜藿甘如密向來真過計憂民豈吾職赤子天可
憐嗟人獨何力何須事兒戲合沓來賀客稍欣新稻熟
社酒行可覔當同扶路翁醉歸舞南陌
　　無題
前年溪上秋風時主人酒熟烹黄雞歸來醉倒睡便著
父老喚起牛羊蹊先生一醉寧易得未辨身為貴人客
征西將軍爾何人那用尊前驚墮幘朅來明月再經秋
聞道軒名涎已流懸知得酒推不去此客有轄何須投
今我正為奔走役空想題詩滿髙壁若逢落魄姓回人
為問何時定相覔
　　書窗對月
天公自厭雨一夕開寒晴霜風淨曠野鴻落有餘聲飢
鴉得林靜霽月素窗生慰開睡眼色一洗空花横故人
千里餘壺濁誰與傾遥知勸影杯共此通夕情今冬有
竒事三見飛玉英明年溪上路誰餉雨中耕
　　宿野人家
夢裏滄波揺一葉覺時正受肩輿兀人家一宿晩可投
新席槁梧香更滑霜前䆉稏收百畝稚子新能牧鵞鴨
我生本是个中人挾策久矣猶能説
　　度石棟嶺
我行欲安適䇿馬踰山樊谷深不可瞬危磴爭猱猨坡
陀兩山間寂歴三家村茅簷青裙婦蓬髪薪烟昏敲冷
那可飲分我一掬温郎樵晚未歸客至不與言不奉沙
頭巵肯投栁下門作詩配國風行者式其藩
　　用退之韻賦新霽
春泥窘幽步苔上屐痕少新清一褰衣綠葉藏啼鳥方
塘灧宿漲古鏡窺清曉華顛忽自笑綵羽墮驚矯瞻言
雲中耕縹緲穹脊繞歸把東臯犂此念何日了
　　送金確然歸弋陽
昔我雲溪居送子雲溪濆重來問何如笑指溪上雲一
别四周星坐此世故紛衰顔兩非昔華髪粲可耘我纒
風樹悲終日無一欣子乃菽水憂尚此奔走勤對牀語
未終懸知便離分霜風吹客袂別意如絲棼子歸葛陂
上去路接鄉枌歸夢尚隨子何當歎離羣
　　至節日建州㑹詹士元
嗟予身百憂佳節過倥偬客愁隨綫増歸思與灰動當
年從子日未覺百慮重髙堂遶牀呼一擲有餘勇那知
客天涯相對寒骨聳嵗月曽㡬何鬢綠今種種忍飢山
藥煮附煖地爐擁深藏斷往還衰病脱拜拱興言望鄉
闗雲物方鬱滃空餘相屬意杯酒久不捧
　　用前韻答翁子靜
客心既岑寂節物亦倥偬幽籬菊初暗深壑梅已動古
人㣲尺璧顧謂寸陰重欲從夫子遊掣肘媿不勇松髙
節磊砢鶴老格清聳當知山澤臞誰笑將相種一官戲
人間叢書以自擁㣲言聞緒餘三歎手輒拱青天本寥
廓不受雲霧滃願言瞻清明茗椀不辭捧
　　㣲雨
端居身百憂况乃貧病俱天公頗相愛相愛雨我蔬藥
區曉晴新日薄生意蘇衞生固未必一飽行可圖故園
天一涯茒荆誰為鋤崢嶸嵗云晩此念當何如
　　寄題叔父池亭
一壑久藏勝數椽忽開亭方塘蔭瓦影淨見魴鯉行主
人有嘉招轉柁失高城不知幾揺兀我舟上崢嶸尊酒
酌芳醁園蔬煮柔青翩翩射鴨方一笑甜綵翎那知海
陬姪斗粟忘歸耕餘生信萍梗歸夢識林坰漲水有回
波故鄉豈無情一醉㑹有日因之濯我纓
　　贈謝彦翔建安人九嵗異人與藥至今不食建安
　　有梅子真升仙處
我本世味薄寸田足自營年來荆棘盡稍有梨棗萌但
恐骨相凡未敢希長生陳留達人後未齓犀角盈舊游
記三山幽夢徹九清邇來三十年但覺膏粱腥幽尋飯
綠髓黙卧誦黄庭顧我塵土中深慰夙心傾仙人吳門
卒解後煩寄聲相期朝金闕鶴馭何時征
　　考亭陳國器以家釀餉吾友人卓民表民表以飲
　　予香味色皆清絶不可名狀因為製名曰武夷仙
　　露仍賦一首
二年飲水閩中村忽見玉醴傾蠻尊涓涓醍醐灌熱腦
耿耿沆瀣明朝暾旱塵久漲塵市暗渴夢欲挽江湖吞
何人逺致雙鯉信知我來扣羅雀門不須邀月已清絶
尚恐熨齒當㣲温要從華池吸真液豈獨𤣥鬢薅愁根
㣲茫已識投轄客蛾眉似返當壚魂竒功誰續伯倫頌
妙意要與淵明論胸中我自有涇渭筆下君已傾崑崙
詩成寄與約他日飲君與我空瓶盆
　　久旱新嵗乃雨
高田土可簏下田不受犂遺蝗憂插啄况乃麥未齊赤
子天自憐溝壑忍見擠雨逐新嵗來停雲忽凄凄莫辭
三日霖為作一尺泥汪汪既沒膝灧灧仍拍隄漸看蓑
笠出笑語喧畛畦我欲與寓目父老同攀躋此身羣萬
生擾擾舞甕雞曽亦無㡬求脱粟配羮藜永言故隴耕
老眼路凄迷好收歛手版鋤耰歸自攜
　　春日與卓民表陳國器步出北郊
灼灼桃吐華濯濯栁垂縷芳菲挽人出春力乃如許嗟
佘閉門客佳節過不數不因可人呼那得幽步舉客如
山陰勝詩作斜川語誰言一尊酒妙處合千古歸來讀
殘書耿耿霜月苦空餘流落心三歎非吾土
　　蔬飯
蕨拳嬰兒手笋解籜龍蜕薦羞杞菊間來斸烟雨外嗟
佘飯藜藿咽塞舟泝瀨朝來二尾魚一飯良已泰充腸
我誠足染指客應嘅平生食肉相蕭瑟何足賴王郎催
牛炙韓老憶鯨鱠俠氣信雄夸戲語亦狡獪吾師曽顔
子陋巷翳蓬艾執瓢不可從一取清泉潄
　　戲贈呉知伯
條侯得劇孟吳楚坐可馘我知無能為失此一敵國偉
哉竒男子俠氣横八極書生復何者骯髒老筆墨刺口
論安危事往竟何益匹夫嘯空野驚塵一方塞區區空
有意浩蕩洗鋒鏑何如吳王孫語輒面浮赤交游得朱
亥負販鄙膠鬲腰間鐵絲箭上鏃紫塞翮笑指蛇豕區
滅此而後食諸公未備知欲薦恨無力明日我過君烹
牛啖社客當書游俠傳令子姓名白
　　送僧
空中世界紛河沙不知底處為天涯乾坤百億在指掌
觸處與子同一家云何猶作去來想千里一跌毫釐差
坐令契潤費星紀嶺雲欲寄山川遐撥眉相對此何日
丈室淨掃餘天花詩毫辨舌久投閣萬竅寂歴風無譁
為君游戲出三昧妙處那復相聱牙往將妙響應空谷
一任飛錫凌蒼霞
　
　
　
　
　
　
　
　
　
　
　
　
　兩宋名賢小集巻一百五十六
欽定四庫全書
　兩宋名賢小集巻一百五十七
　　　　　　　　　　　　宋　陳　思　編
　　　　　　　　　　　　元　陳世隆　補
　野處類藁巻下
　　書僧房
陸續流泉自成句來擁紅爐聽山雨道人更有深深處
語曲如珠蟻絲度几硯無塵寒欲霧雕盤篆破孤螢吐
味如嚼蠟那禁咀茶甘未回君莫去
　　題蘆鴈屏
征鴻坐何事天遣南北飛蕭然如旅人無情自相依孤
葦吹欲折秋風不勝威㝠㝠一孤鶱空費弋者機寒聲
落烟渚相應不我違嗟吾識此情手納空嘆欷安知丹
青師落筆乃庶幾畫形孰不工畫意識者稀他時因吾
句購此千金揮
　　題臨賦軒
蒼山圍岑寂下有一水奔閉户卧風雨束蒿翳籬藩寥
哉祇樹人心逺忘世喧此身自蘧廬長物餘此軒鳥語
幽夢斷香横經帙翻未成借路行自要窺潺湲逺師淵
明意不媿靈徹魂月度了無迹風行偶成痕心境兩清
妙尺喙何由吞賦詩安所取碧雲未足論何當揣朱絲
窈𦕈絃我言
　　答併安江師送米
不見道人久天涯嵗云除朝來食指動忽接送米書念
師折脚鐺五合未省餘雖無覆餗禍尚有乞食逋云何
憐孤客日受飢火驅未曽貸監河矧肯索胡奴誰言千
升意矯矯超萬夫嗟予事筆畊輕棄南畝鋤恩煩方外
客此計良已疎何時事粗了歸葺五畝居生涯寄綿竹
豈即非良圖不為泉壤蚓願學江湖魚
　　陳德瑞饋新茶
空山冥冥雲霧窗春風好夢攲殘缸朝來果得故人書
㣲凸而么犀鍔雙貴人爭買百瓔珞此心兒女久已降
坐觀市井起攘袂念之使我心紛龎領君此意九鼎重
我雖有力安能扛何時來施三昧手慰我渴夢思長江
　　次韻希旦喜雨
驕陽挾酷暑何啻虎而翼高田土可簏況乃耕與植風
伯真可訟雲合吹復拆那知下土民糟粕配橡實古佛
栖巖隈旱沴豈我責應緣賢令尹閔雨丐法力積陰暝
山谷流潤淒几格朝來賀客散置酒浣愁疾古詩成雲
外險句動潛蟄旋看蓑笠出競喜溝澮溢誰言令與佛
念我一何悉嗟吾困蒿藜最覺民可恤何當問牛喘免
使訴魚失九闗虎豹守懷此欲安適誰哉此心同吾飽
將何日
　　古風二首寄汪明道
紫蘭初茁芽深壑終自秀骯髒蕭艾中不來則誰咎兒
曹逐紛華壯士保窮陋應知此詞同萬世無先後
俗士白人眼從誰明此心不欲故人見訶我車轍深蕭
然江上廬客卧詩書林得句不相寄誰賞氣駸駸
　　建安道中
吾生意行初不謀汎汎何啻波中鷗攜家來作閩海夢
三年客食天南陬我先人廬在何許大江之左道阻修
奉新家有手足愛隻身歸掃先梧楸旋當來此營斗粟
南北顛倒無時休此心轉與世事左自作磨蟻將誰尤
安知不滿達者笑窮達一戲如觀優咄哉吾語亦已墮
且與造物同浮游
　　書事呈元聲如愚起莘三兄
隠吏朱墨暇飽眠北窗風時呼方外客逃暑尊酒中寂
寞杜拾遺四壁口不供坐取盤餐款哀哉豈天窮何如
平生友磁鐵間不容毎懷千里駕令作五斗逢吏行散
鳬䳱楸局收鸞龍共話十年舊事往如飛蓬浮榮真一
戲何者為窮通應須河漢語淨洗芥蔕胸僕夫適在門
客醉尊亦空更為後日約及此芙蓉紅
　　寄題起莘家義軒
貞觀盛德後餘慶未渠央舊聞閩海家欲縱燕山芳教
子嗣先訓開軒翼中堂地偏市朝逺几淨書簡香先生
陳太丘飯糜百憂忘弟子俱羯末不聞觸屏僵一變豪
俠窟遂成鄒魯鄉下車里門外他年看諸郎坐上行素
髪詵詵立冠裳我詩自可絃請以侑壺觴
　　梅花
山深春未動沙淺水欲氷玉梅於此時靚粧畧無朋露
蕊欲的皪月枝挂鬅鬙儼如江漢女可愛不可陵他年
江南路曉粧犯嚴凝尋香烟雨中横斜插茅簦却數今
幾日癡如秋後蠅北嶺桂欲空誰與扶一登聊分窺水
影依我照字燈坐使惜花夢臨風脚騰騰昔如夢中螺
今學桑下僧了知菩提長念起我何曽
　　十一月十九日與仲猷大年綽中美中飲於南臺
空山欲暝雲冥冥玉梅半開吾眼青此身垂欲走塵土
聊復舉酒看崢嶸折腰向人不知恥故園可鋤在千里
金昆石友一開眉珍重道人相料理楚江東岸先人廬
竹君安否久無書歸歟何時應白首我若食言如此酒
　　春社齋禁連雨不止賦呈夢得
嵗豐農猶飢嵗惡何可説哀哉半菽氓罪嵗同一舌年
時旱塵漲臈盡不見雪青皇忽雨我萬頃麥苗活令尹
民父母溝壑思手挈祈年祓齋居有酒不忍設那知桃
李徑狼籍香泥滑芳意一如此坐恐及鶗鴂郊原佇開
晴出勞南畝饁秋成已在眼一醉宇宙豁更呼湔裙人
勸此側帽客和公斜川詩磨石鑱嵗月
　　次韻夢得見示長篇
雉馴不因媒鳩煖自呼婦詩成桃李陰知是霹靂手簿
書我亦厭丘壑渠自有却憐支離疏飽食得薪槱俗夫
嘗世味甘苦半噦嘔知公超然處心跡兩無垢愁陰老
芳物蟲鳥故相誘浪蕋費收拾柔條可結揉豈無我輩
人一醉開笑口那知市門底客倦枕兩肘眼高可人稀
命蹇亨運偶平生願執鞭見謂余小友細觀豈弟心宜
在帝左右却來塵埃中寂寞對五栁鷇音藏鵠羽正待
荆雞剖學政容窺譜問字當載酒虚名翻誤夢恐坐箕
與斗言詩終不稱永媿賦瓊玖
身閒書有味吏傲俗不親小窗據物表掃盡心眼塵令
尹垂珠玉敲門喚行春作意向芳物吾車曽未巾愁陰
入病骨鳩婦聲亦嗔㝠㝠三日雨桃李迹已陳空餘深
枝間一一青子新穠芳殿春晩猶堪慰佳辰酴醿曉粧
靚芍藥醉臉勻白萼簪嫋嫋風枝倒粼粼言當呼短舞
抵掌回雙顰年來得相從稍覺安沉淪豈不挂俗事察
公極清真眼中醉鄉路風味良獨醇流光不容玩尺璧
何足珍漓俗益可厭願言勤問津
　　牡丹酴醿各一首呈周宰
珍藂壓朝露無人羞欲攲春風醉香骨綽約不自持誰
憐曲肱人一笑遺穠姿不言意可了君醉當勿疑
糚淡洗逾靚肌香薰不成皎然月露姿一笑午景晴聊
移夢蝶牀相對户不扃誰令春雨暴睡起春縱横
　　次韻夢得淺紅芍藥長句
十日愁陰病不出卧看春歸無計惜詩翁遣送淮海春
衰眼熨開雲霧拆胭脂注臉勻未遍肉紅借酒生春色
了知造物著意深傾倒春工不餘力年來不顧溱洧女
載酒非公復安適且將妙句寫餘妍欲立佳名付精識
一春頗困歌湮沒回首紛華三太息願言乞與洗心方
歸對爐香誦周易
　　宿禪寂院
夢中一葉揺江湖困睡不覺身籃輿眼明佛屋麗丹碧
瓦鴟鐵鳳凌空虚疲民日者困苛索半作頳尾相濡魚
鵜鶘數罟兩不置肯念竭澤明年無道人誰與辦此事
斤琢千指開渠渠頗疑如幻三昧力上方手攬歸吾廬
了知舌本法輪轉咄嗟檀施爭奔輸不辭割愛一念善
誰謂嵗惡窮民愚書生袖手對溝壑力不能援心煩紆
事無大小成者少談説治亂何區區調卑絃急誠齟齬
鑿圓枘方尤濶疎古今罪嵗同一口撫掌一笑皆愚儒
　　詩約范直夫遊萬葉寺觀瀑泉
范侯隠下吏夙尚本丘園身投攫金市聚書以自藩炯
然如孤月不受黄流渾要知句律工競病何足論我生
羣末俗涇渭同一源同心無楚越傾葢如弟昆人生各
有役不暇捧一尊風蒲挂南浦念欲東南奔對牀定何
夕青燈照晤言懸知吟詩處千尺銀河翻
　　次韻夢得見示之什
居楚求齊音美惡不同土諠豗俗物華鮮復有佳處時
後玉璧人商略窮萬古詩如粟牛戲誤得摩頂許望道
渺逾逺浮生真暫寓忍持尺璧陰空作秋蟲語㣲言倘
傾倒河漢濯肺腑向來説詩口自此行可杜
　　送甌寧魏生赴武舉(生後與金人戰/有功戰沒于邯)
建安少年請纓客横槊賦詩兩無敵辭家去作入彀英
氣拂天狼夜無迹廟堂尺箠鞭羌雛智名勇功付壮夫
引弓没羽世自有敢聞上策當何如
　　陳仲仁止止堂
以我有限景逐彼無涯知失足踐畏途投身試危機舟
車日奔覆定無丘與夷萬古踐此轍嗟我與誰歸仲仁
古靜者懷璧照褐衣名途嘗一戲回首羞前非心如得
坎水不受狂風吹功名憂不免當復定何之請觀本無
作今復止者誰築堂市門側著書園不窺蓬藋深一丈
圖書周四圍時有好事人載酒問所疑攫金奮敏手倚
市誇妍姿回光時自照何者非吾師
　　送志宏西上
九州眼一㮣餘子真瑣瑣嶽立㟝嶁中喜此高岋峨如
公吾輩人取友一到我揮毫賦垂天風雨巻蓬顆相期
八表遊未覺夙心左解龜醉江閣酒面山月墮起瞻帝
鄉雲感歎不成坐何須飛霞佩自辦凌風舸瀛洲渺溟
渤萬里一掀簸緘詩寄天涯秉燭對新火那知市門仙
斗禄事么麽空餘腸九迴上流何日果
　　有懷舍弟逢年時歸婺源以詩督之
水落天未霜君歸定何時相思如驚鵲中夜未安枝夢
中見阿連鏘然詠新詩寤驚衰葉翻道是步屐移攬衣
下中庭風露浩淼瀰遥知客衣薄歸來一何遲平生短
檠燈相對忽解頥萬古一舒巻佳處良在兹是中及物
心上與稷契期援古以自例自矢無乃癡夜叉叱九闕
側足不敢窺坐令一寸心日抱二柄疑遲君商量此免
得兒輩嗤况乃綠髪親倚門鬢欲絲狶膏非鳳喙車轄
無可脂再拜夀杯分斑衣舞參差秋芳未云歇采采黄
金㽔萬鍾不足樂古人豈我欺
　　九月十七日夜度蔡道嶺宿彌勒院
月出度松嶺露香非羽衣肅肅夜氣清蒼蒼烟徑㣲川
光浴秋容蘿影挂夕輝氷輪碾空濶飛轍無因依擬掬
星渚波恐觸天孫機偓佺何時見沆瀣聊獨揮未應青
霞志即與素願違稍依塵外踪想此巖下扉清吟寫萬
籟妙想絶百非不須河漢言盡解紛華圍飛仙亦戲劇
𤣥學乃庶幾鰲山切丹極嵗晚行將歸
　　游鄭圃
城郭不去眼而得林壑娯低徊撫壯心欲吐無與俱鏗
然一枝筇細磴半樵漁挽衣竟與飲不省誰為吾
　　女貧苦難妍
女貧苦難妍士貧苦難高了知論此者不識一世豪此
身百斛鼎流俗欲手操寧當捨其中局促計所遭頗疑
有若人骯髒栖蓬蒿考槃一丘壑光景不可韜斯人不
我忘空復踰垣逃軒裳亦云華唾去如腥臊哀哉夷此
子擾擾冠猿猱活無齊世心閔黙死滔滔朅來事斗禄
俛仰身桔槹一官戲人間㡬何非餮饕誰言眷此情擲
去輕秋毫區區欲驕士一哭嗟兒曹
　　溪南梅花
巉巉石徑鳴枯筇意行詰曲無西東心知幽壑梅已動
一枝寄我曽未䝉清香横路忽驚顧氷蕊的皪蠻烟中
有如佳人久去眼邂逅相得情何窮蔬畦壓霜翠羽亂
已覺雪片栖丰茸嗟我過此來已晩攀條嚼蕊聊從容
玉仙遊戲下塵世絶艷一洗汞鉛空不知閬苑在何許
叱回風馭無匆匆溪寒沙淨迷俛仰坐待山月來朦朧
豈無尊酒相暖熱錦裘起舞如驚鴻仇池老仙羽化人
妙曲三疊餘仙風歸時醉倒不知(一作/成)卧明日來此誰
能同
　　再和求首座
道人昔曳匡廬筇五老負雪湓江東犯寒貪覓玉梅句
雖有衲被何曽䝉歸來苦雨熟梅子巻裓深卧蠻烟中
詩傳絶境忽入手置我鄉國情何窮十年不蹈江上路
漠漠海氣昏貂茸異鄉嵗晚慰流落一笑賴此氷雪容
嶠南絶唱誰敢和騎鯨人去塵寰空崑墟下視堪笑閔
雕琢肝腎愁匆匆那知幽子雲雨上風斤玉斧修朣朧
讀詩令我一回首杳若目送孤飛鴻何時晤語折鐺側
坐聽萬籟號天風拈花特地兩顔解他時與子真參同
　　奉酬令德寄示長句
閒官屋舍如幽栖寒苦餘業償鹽虀忽聞鵲聲作破竹
尺書入手誰所齎交游勝絶似公少矯矯鸞鳳依蒿藜
青㝠側足在咫尺誰使狡獪捐其梯秋風溪上共尊酒
擺落羈束忌畛畦紅裳起舞意未足缺月銜嶺星河低
只今跌宕走塵土清夢往復無山蹊新詩驚怪爛盈幅
筆力抝怒蟠虹蜺遥知盤礴小窗底得䘮已著一理齊
此生同困造物戲未覺與世誰雲泥雖無絶唱連白雪
頼有妙契如靈犀一笑從公豈無日挽袖相屬空玻璃
不須俗物敗真賞但覓佳處同攀躋
　　答康民見和梅花詩
寒崦人家碧谿尾一樹江梅卧清泚仙姿不受白眼汙
風斂天香瘴烟裏向來休沐偶無事惟我亦游二三子
彎碕曲徑一攜手凍雀驚飛莫能委班荆勸客少延佇
酌酒賦詩相料理多情入骨憐閔殊休倚横斜嚼氷蕊
至今清夢挂殘月强作短歌傳素齒韻髙尚恨白難稱
賴有君詩清且美天涯嵗晚感鄉物歸歟何時路千里
枕樓一笛雪漫空回首江亭淚如洗
　　上丁餘膰置酒招綽中德粲逢年
我生無幾求畢願老葭菼誰今事斗禄飯糲羮不糝書
生亦可憐㣲物有先感朝來食指動膰肉豐咀啖恭惟
魯司寇道大長壈坎空餘祠千載不救陳蔡慘永言百
世師願學吾豈敢當飢不忘歌既飽復何憾安能如王
孫長物貯頥頷急呼講肆人一醉捨鉛槧相攜桃李徑
歴亂蹴紅毶言强三尺喙氣溢一身膽平生超然處獨
嗜逾昌歜詩成持徵君莫遺兒輩覽
　　用綽中韻送正臣正臣欲歸隠而無資故廣其意
　　以告識者
華裾錦領烏紗幘氣葢當年五陵俠胸中磈礧不可平
拂衣歸來抱長鋏軒然寄傲楸枰間長恨坐隠非雲山
相逢笑我眷㣲粟我歸未可君何難世人錢作牛吼音
誰能立談夀千金空令擁鼻誦招隠知君心在仙峯陰
故山自歎無歸期作詩但擬淵明詞却愁他日林下信
千里寄我惟當歸
　　秋懷六首
庭柯一葉飛風挾涼氣歸湛湛陂水清芙蕖脱紅衣非
無岑寂士句法鈔元暉獨懷履霜戒德人貴知㣲
真儒六經學文字聊解紛長孺棄諸侯漢庭相公孫兒
口乳未乾妄作黒白分誰能領斯㑹事往風中雲
導江自岷山源淺觴可濫下集大小川千丈水府暗策
策井桐寒炯炯窗月淡後生抱竒志黄墨勤㸃勘
市朝富危機匹馬死馮河何如狎鷗子烟雨同一波行
藏各有趣不在相詆訶我師陋巷人千古冠四科
穿堵超玉繩倒影夜窗寂火雲一洗空月露清欲滴幽
人負疴卧起坐三歎息歸同對牀弟晤語永佳夕
掩窗耿不寐道人亦無悰故山新稻香(闕/)　　枯桐夢
中信了了推枕聞西風少遲穉金壯歸善與子同
　　逢年與德粲同之温陵謁大智禪師醫作四小詩
　　送之
丈室掩槐夏與君同卧疴平生莫逆人裹飯誰見過跰
􁗎起鑑井萬古寂不波觀心要知是造物如吾何
六年別故山松竹故無恙此身已天涯飄走復何向清
源老醫師砭樓出投狀勿辭一往勤挹彼上池漲
石梁跨壕山永與方壺久憑君持一盃往酬濟川手遥
知相攜處溟渤浸箕斗作詩問大釣猶有斯人否
山河我四大物我同一體誰為苦疾痒搔按不容擬多
生抱此念耿耿未云巳那知知魚樂更有濠梁子
　　與陳彦時㑹華嚴道人偶書
屋頭烟雲屯屋下波濤諠團圞坐已久起扣丹霞門客
至苦舌强目擊翻無言元龍湖海士懷哉夙契敦清坐
鼎足峙妙語流潺湲君游華嚴海貝葉手自翻此心於
身世鳥度空無痕笑吾流浪中久被業識吞讀書談古
今綺語生禍根望道𣺌未見況乃躐其藩職卑困掣肘
見溺不得援未知造物心頗復哀黎元近窺賢稷意未
敢遽掩闗躬耕亦細事㑹要五畝園釋羇牛在牧駕鼓
馬伏轅居然見優劣不比魚熊膰持問跏趺人一笑霜
眉掀相攜妙峰頂暝色窺逺村解衣略輩行班坐搴芳
蓀欲歸意未巳幽徑相與捫蒼崕出玉體不受瘴毒温
願言同酌此我語庶不諼
　　書栟櫚院璧
側身西來度千山列仙仙去空孱顔斗升自殺應笑我
何苦詰曲戲塵寰歸畊無田仕難合疑此二柄首尾間
摩挲崕石三歎息我心安得如汝頑
　　次志宏韻督成夀置酒
歸耕食吾言回首媿江水方爭揚子席誰置穆生醴鄧
模傾葢舊小寢蓺桃李走書約啗我涎迸齧脣齒朝來
獨何事怒色劇染指雖㣲射鴻游顧有捩手鬼平生談
天口得酒便鋒起年來病不觴但要謳貼耳真成畫蛇
足足就酒空矣樊川吐怨句想見紫雲美何時咄嗟辦
一醉吾亦擬噂沓聽羣兒口實爭笑鄙
　附集外詩
　　寄題分繡閣
新閣何隆隆經營自兹嵗其前山送青其下竹交翠景
物日夕佳登臨春秋異治中公事暇領客共留憩四座
歡相酧夀主珍重意向來蓬瀛上視此毋乃媿主稱客
意好是事幸且置拄頰飽看山朝來殊爽致
　　送制置使王剛中帥蜀
上都門外垂楊陌葉葉經霜不堪折春光猶未到梅花
何物當扳送行客路人驚問去者誰高牙大纛爭光輝
君王應念蜀父老故輟侍臣來紫微明光起草文章手
却聴元戎報刁斗回首翔鸞一夢中玉簫緩送成都酒
邛郲九折何足驅慷慨功名真丈夫成都花錦君莫戀
早晚歸凱持鈞樞
　　車駕幸玉津園晚歸進詩
五更猶自雨如麻無限都人仰翠華翻手作雲方悵望
舉頭見日共驚嗟天公的有施生妙帝力堪同造物誇
上苑春光無盡藏何須羯鼔更催花
　　王龜齡王嘉叟木藴之同過小園用郡圃植花韻
節到中和暖尚賖東風隨處起芳華自慙翳翳松三逕
相對蕭蕭馬五花老去醉鄉為日月年來痼疾在烟霞
午橋别墅歸公手早定淮西取白麻
　　送楊簡遷國子博士
楊君解墨綬去作國子師邑人十萬户遮道嬰兒啼曩
嵗天旱苦赤地無餘遺饑殍千百輩上山爭採薇採薇
有時盡詎能救長饑慨然顧自任舍我將告誰昩爽出
㕔事日暮忘旋歸大家貯陳粟出糶不敢遲偷兒紛狗
䑕鋤治如平時一意摩手撫如子得母慈明年麰麥登
比屋無流移史牒載循吏于今親見之我亦受一㕓惜
哉輕語離橋山未迄役酌餞疎酒巵聊述路人頌持作
送君詩
　　朝天菊
但見荼䕷能上架那知甘菊解朝天亭亭秀出風烟上
冷落東籬却可憐
　　與葉晦叔同考校諸生鎖宿貢院作
沈沈廣厦清如水市聲人聲不到耳一閒十日豈天賜
慙媿紛紛白袍子相逢更得金玉人久矣眼中無此士
連牀夜語不成寐往往鷄聲忽驚起是中差樂真難名
昔者相過安得此但憐時節不相謀正墮清明寒食裏
梨花已空海棠謝外間物色知餘㡬只恐風雨摧折之
負此一春吾過矣謝公尋山飽閒暇應笑腐儒黏故紙
錦囊得句應已多萬一相思頻寄似
　　上清宫
振䇿衝暮雲攜琴宿仙境松風生夜凉蘿月散秋影洞
逺落猿聲溪清鳴鶴頂中宵夢仙翁乗車停翠嶺獅子
身五色鸞鳳互相引上有朱幡幢金碧不可省風吹雲
璈徧顧我忽而哂遺以丹篆文再拜豁心領明當謝浮
榮飄然從結軫
　　和朱子淵石柏詩
海底靈根石效奇山經地志不曽知凝紅幻出珠千顆
染紫裝成玉一枝鶴骨龍姿隨質見鸞棲鳳宿與香宜
元戎高唱真難和愧我年來筆力衰
　　宣瑣
禁門深鎖寂無譁濃墨淋漓兩相麻唱徹五更天未曉
一池月浸紫薇花
　
　
　
　
　
　
　
　
　
　
　
　
　
　
　兩宋名賢小集巻一百五十七
欽定四庫全書
　兩宋名賢小集巻一百五十八
　　　　　　　　　　　　宋　陳　思　編
　　　　　　　　　　　　元　陳世隆　補
　椒亭小集
　李光字泰發上虞人崇寧五年進士累官司勲貟外郎
　欽宗擢右司諫高宗朝進吏部尚書除參知政事因
　爭和議安置瓊州移昌化軍卒追復資政殿學士諡
　莊簡
　　越州雙鴈道中(雙鴈鄉𨽻/餘姚縣)
晚潮落盡水涓涓栁老秧齊過禁烟十里人家雞犬靜
竹扉斜掩䕶蠶眠
　　戲贈伴送使臣(公在政府與秦檜議論不合為中/司所擊送藤州安置差密院使臣)
　　(送/之)
日日孤村對落暉蠻煙深處忍分離追攀重見蔡明逺
贖罪難逢郭子儀南渡毎憂鳶共墮北轅應許鴈相隨
馬蹄慣踏闗山路他日看來又送誰
　　昭真宫(在貴/溪縣)
造物閟靈境靈山隠仙躅丹成自飛昇何用駕鸞鵠舉
手金沙嶺片石聊寄足至今鎖煙扉氣象鍾清淑井池
丹藥就千載湛寒緑我來春雨餘溢水漲幽谷琤琤落
環珮細細響琴筑黄冠六七輩一一道機熟余師本緇
流游走遍四瀆初明大乗禪鋒辨誰敢觸升堂猛虎跪
諸方狐䑕伏晚乃思長生師許𨽻寳籙時登玉虚殿叨
迎御輿服俯仰能幾時世事有反覆蕭然坐空巖復理
舊松竹却談京洛夢感慨氣填腹人生夢幻耳何必苦
拘束期師謝冠裳復見真面目
　　國慶寺(在上虞/東山)
永夜金莖下九天郊坰風物正凄然百年寳地空蕭瑟
十里青山(一作/天)自接連局上笑談棋易勝坐中竒險句
難聯定回老衲應相問淨社何時到白蓮
　　裘氏義門
夫何于㑹稽卓然有裘氏同居六百年相聚三千指昔
賢欽義方列奏聞天子恩詔保門閭光華映閭里
　　百官渡(在上虞百/官市口)
曉雨㣲茫水接天隔江茅店有炊烟杖藜獨步沙頭路記
得當時趕渡船
　　客星山(在餘/姚縣)
子陵古真隠逸氣横九州平生江海志自比巢與由鴻
飛本冥冥肯為稻粱謀虚屈萬乗顧枉煩物色求貽書
誚君房預作要領憂舜江子邑里子去踰千秋高山無
古今大江日東流人物浪淘盡英名至今留當年漁釣
地陳迹餘荒丘
　　嚴公堂(餘姚令徐/端禮建)
徐侯有佳政百里安田疇作堂名嚴公懷賢慕前修時
來對江山一尊更獻酬我豈隠淪歟三黜今白頭年來
賸得閒忘機狎羣鷗結茅牟湖傍一竿幸可投篛笠青
蓑衣生涯寄扁舟嚴子定不死吾將從之遊
　　懷三峯樓
一川花栁擁雕欄濃綠浮空四面山便欲移家來住此
不將名姓落人間
　　智林寺(在常熟縣/李墓村)
扁舟來訪小叢林花木通幽院落深旋拂胡牀成午夢
閒持貝葉動秋吟竹聲瑟瑟生虚籟山意峩峩入素琴
更喜老綱能㑹事手攜爐銚自相尋
　
　
　
　
　
　
　
　
　兩宋名賢小集巻一百五十八
欽定四庫全書
　兩宋名賢小集巻一百五十九
　　　　　　　　　　　　宋　陳　思　編
　　　　　　　　　　　　元　陳世隆　補
　説齋小集
　唐仲友字與政金華人登紹興進士復中宏詞科累
　官知台州府政聲燁然為同官髙文虎所忌譖於提
　舉刑獄劾罷主管武夷冲道觀所著有六經解九經
　發題經史難答孝經解愚諸史精義帝王經世圖譜
　乾道秘府羣書新錄天文地理詳辨故事備要詞料
　雜錄宣公奏議解説齋文集
　　續八詠
　　　雙溪占勝地
占勝地勝地難摹寫二水䕶城闉千山帶林野山林鬱
蒼蒼千里遥相望括蒼轉曉色九峯含夕陽危欄壓雉
堞嘉名寄文章陰晴閲變態晝夜無故常郊平漲潦𣺌
滄溟渚迥澄波縈素練霽後遥岑歴歴分霧中疊嶂濛
濛見増逺目兮雙明含清輝兮四面奉分星之肸蠁切
宸居之眩轉邦人來此意以恭客子臨之遊欲倦神莫
覩敬先通言有盡興無窮烟籠野以浮碧浪射霞而湧
紅連赤松之佳氣過三洞之剛風仰層閣而跂翼俯浮
梁而卧虹數征帆而引興瞻倦翼而省躬聽絃歌之盈
耳震鼓角之凌空洪鐘發天半清磬入雲中英靈降被
異膏腴生物豐清絶兹樓景佳哉冠江東
　　　八詠掞英詞
掞英詞英詞有㣲意懷章戀雙闕吟情深六義秋月清
可依春風惠無私艸桐感霜露鴻鶴傷羽儀解玉佩去
朝㑹駕朱旛張皂葢張葢非不榮解佩難為情青緺矯
濁侈錦帳懷休明邦衣未容褫況值佳山水時來一登
臨清曠豁千里既為兹土愁亦云兹土美揖林壑俯清
淪摛錦繡歌陽春天球鳴兮朱絃奏朱絃奏兮玉律新
靈均淵源建安風度參衆體于柏梁接遺聲于楚賦值
重光嘆盈闕曳長裾懷散聚想西園兮不復遊典南尉
兮未能去薄淮陽之見疎幸浮丘而來顧非流落以為
患諒熱中而怨慕景入詠以増輝詩因樓而得趣嗟暗
投于拙目指㣲瑕于寳璐髙文一何寥絶境亦難遇子
期久云亡蚍蜉秪撼樹
　　　千年増舊觀
増舊觀舊觀已云美棟宇朱翬飛賢侯為興起昔時兮
清賞昔日兮清文揮絃兮歸鴈隠几兮浮雲八篇合綺
麗萬古垂芳芬鶴歸城郭幸未改人去典刑猶得聞風
流兮代變城隅兮勢逼故迹兮溪山靈祠兮門閾凑香
火于庶繁局宇宙於褊側惜經度於無地厭往來於如
織重舊貫於改作付流年于未極負吟詠之髙名起登
眺之太息侯至懷古賢民樂值豐年謀始規摹壯競辰
旌斾遷落成駭不日面勢快瞻前昔人應有待神交臭
蘭茝淚碑忽已新革帶儼如在當時屈望郎此意屬真
宰樓髙兮山逺野曠兮水長冥冥兮鴻翼𣺌渺兮鷗行
客至有永日詩成無短章見聞靡不逮名實非自彰隆
昌七百載作者永相望
　　　萬象出新竒
出新竒新竒震英越經營得要領呈露入軒闥迢迢栝
蒼山虬龍南北環中含七邑環下注溪流灣昔樓已據
勝今樓與名稱東西倍軒豁髙下増比興極目送朝宗
目窮波未窮萬里出寸碧千里來雄風地迥月偏蚤草
緜心易忡牕影射朝白簷牙留晚紅村村辨回互樹樹
分玲瓏長烟低抹岸逺水靜涵空雲間無迅翼天末識
歸篷輪奐覩新作邦人胡不樂憧憧絶紛擾寂寂宜淡
泊溪響答棋聲雲影入杯酌守登心自知客至意亦宜
哦詩句易得撫檻坐忘疲垂名千古地一朝風景異楹
桷壓閭閻丘壑輸胸次清遊未渠央吾民那可忘詞章
賁髙閣前後兩甘棠
　　　遲日春徧麗
春偏麗偏麗兩溪湄三農喜趨事萬物忻逢時伊吾土
之洵樂勤甽畝之東作彌隴麥之曠望徧水田之疏瀹
抽新緑之桑麻换柔青之林薄(缺/)　初遷鶯郊原膏澤晴園
花張錦爛堤栁弄絲輕落梅吹香盡芳草連天生遊人
自適意客子偏傷情韶華忽云暮簷楹亂飛絮南浦渌
波瀾秀野深烟霧魚肥急釣舟沙暖多翹鷺紅殘少踏
青日落喧競渡翩翩來去燕芳洲銜泥便弱羽度髙城
斜拂㣲和扇物態皆光輝憑髙自忘歸輕雷送夜雨江
色含朝暉俗厚異觀洧服成思浴沂所幸癘不作但願
年無饑寛書已屢下宣布闗深機
　　　薰風夏更宜
夏更宜更宜倚欄客扇化養之清㣲布豐美之潤澤空
翠幄之桑柘漲黄雲之麰麥掃園囿之落紅溢甽澮之
疏白亘東西之入望固髙下之無擇響繅車于林野度
牧笛於阡陌銷永晝於樽罍散輕暑於絺綌嘉賓可以
娛塵襟可以釋俯檻草芊芊懷人情脉脉黄梅熟兮大
霔洪濤漲兮古渡前渚長兮長已沒浮梁斷兮斷無路
駐征客之行舟失逺村之芳樹望青林之濟溺慮黄帕
之為蠧浪洶湧而未息雲冥漠而猶固幸學海不為逺
忽安流已如故赤日照竒峯絶壑石神龍奔雷過車響
急雨跳珠容為霖利已溥潑墨收無踪㣲涼入殿閣朝
爽開心胸髙明可居君莫厭變化莫測吟可供
　　　秋空月皎皎
月皎皎皎皎飛明鏡滌風露以孤髙照溪山而清靜協
二氣之金精肅萬物之西成巻雲衢之㸃綴廓天路之
澄清掃埃壒於玉宇流沆瀣於金莖汎林光於逺野轉
簷影於髙城蕩金虬兮深浪湧浸玉兎兮長灘平射淵
潛兮魚龍動冷巢棲兮烏鵲驚在氷壺兮心腑快吸瓊
華兮毛骨輕念逺人兮懷塞北依末光兮思承明顥氣分
深淺素魄有虧盈橋成牛女度日沉河漢傾光輝懸半月
憂樂殊羣情肅霜漸寒色逺鴈向南征此景皆竒絶兹
地獨崢嶸當午夜之寥闃帶逺烟之蒙密認遙山於微
㣲分近樹於歴歴急搗衣之寒砧引泊舟之横笛伊心
賞之難并對兹焉真無敵佳人兮懷哉參已横兮歸去
來
　　　冬野雪垂垂
雪垂垂迥野望中竒冥迷一色混琢鏤萬般宜嚴風初
作意愛日為收曦千山淡若慘萬壑凍無姿同雲忽沍
合飛絮漸分披漫天歴亂落灑檻横斜吹粉浸兩溪浪
瓊削千林枝素虬橋枕渚氷柱瓦漸澌田種皆雍伯絃
絶非子期沙頭鴈影滅城角鳥聲悲烟孤辨村墅天沉
迷酒旗愛登樓之縱目忘起粟之侵肌忽愁容以暫開
漏朝暉之照矚射積素之峰嶺認㣲波之溪谷燦垂簷
之明珠爛開府之羣玉凛暮寒而復凝灑夜聲而相續
覩開闔以多端玩朝昏而未足孤松氣猶剛百穀土増
沃積陰那可久見睍深所欲白雪與陽春願賡郢中曲
　
　
　兩宋名賢小集巻一百五十九
欽定四庫全書
　兩宋名賢小集巻一百六十
　　　　　　　　　　　　宋　陳　思　編
　　　　　　　　　　　　元　陳世隆　補
　南澗小集
　韓元吉字无咎開封人維之子仕至吏部尚書龍圖
　閣學士封潁川公嘗師尹焞與朱熹友善又得吕祖
　謙為壻師傅淵源儒林推重徙居上饒居前有澗水
　號南澗涉澗而南有園築亭竹間號蒼筤與兄元隆
　俱登甲科所著有愚戅錄周易繫辭卒葬城東子孫
　遂為上饒人子曰琥字仲止號澗泉尤有髙節詩與
　趙昌父並稱於信土
　　雨中聞伯恭至湖上
莫嫌鞭馬踏春泥茶鼎詩囊偶共攜山色雨深看更好
湖光烟接望還迷連天花絮飛將盡夾道蒲荷長欲齊
官事得閒須洗眼蓬壺只在帝城西
　　記建安大水
孤城雨脚暮雲平不覺魚龍自滿庭託命已甘同木偶
置身端亦似羸瓶浮家却羨鴟夷子弄月常憂太白星
當日乗槎便仙去故人應在曲江靈
　　紅梅
不隨羣艷競年芳獨自施朱對雪霜越女漫誇天下白
夀陽還作醉時粧半依修竹餘真態錯認夭桃有暗香
月底瑶臺清夢到霓裳新换舞衣長
　　送陸務觀得倅鎮江還越
髙文不試紫雲樓猶得聲名動九州金馬漸登難避世
蓬萊已近却回舟燒城赤舌知何事許國丹心惜未酬
歸卧鏡湖聊洗眼雨餘層壑正奔流
　　送陸務觀福建提倉
觥船相對百分空京口追隨一夢中落紙雲烟君似舊
盈巾霜雪我成翁春來茗葉還爭白臘近梅花盡放紅
領畧溪山須妙語小迂旌節上凌風
　　隆興甲申嵗閏月游焦山
荒村日晴雪猶積繫纜焦公山下石江翻斷崖石破碎
瘞鶴千年有遺蹟瘦藤百級躋上方浮玉南北江中央
檣竿如林出煙浦酒船逺與帆低昻老鴟盤風舞江面
殺氣淮南望中見神龍只合水底眠為洗乾坤起雷電
觀音巖前竹十尋大士不死知此心醉歸更喚殷七七
剰便好花開鶴林
　　遊靈山
嶽鎮古所錄兹山諒真遺憶從西江來恍忽忻見之初
疑春雨晴雲物出怪竒稍稍對巖壁森森面嶔嵜紛紜
如列障散漫如連帷磅礴千里間衆景皆奔馳頗訝地
軸涌未覺天柱虧不知崑崙髙遂使泰華移諸峯七十
二磊砢畧可推駢觀擁佛髻逺睇凝婦眉大或覆鐘鼎
細亦銛刀錐石匱一何髙梯天此為墀崩騰鐵馬羣中
有大將旗身居萬石貴氣壓絫卵危雄傑既莫狀清深
亦餘姿蛟螭䕶絶磴草木忘四時定知水晶宫閟藏神
所司飛泉瀉餘怒勢作千丈垂葛仙煉丹成空聞龍化
陂遺休被山川勝㮣無乃私其東沐金鵞其西曝𤣥龜
洞雲倚長空巖月隠半規龍電衛方壇至今傳道師延
連葬玉地茸秀尤相宜分明別長㓜次第論崇卑袂將
九華接肩與廬阜隨孰云東南傾擎持端在斯㑹當歴
其巔不但一管窺雖㣲始皇頌儻有神禹碑
　　南巖(一名盧家巖/在信州西南)
官曹簿領無時空一春蹙蹙塵埃中溪南十里巖谷好
俗駕屢整無由窮前時相邀雨斷道今時不雨天亦風
乃知書生不解事每以慳澀勤天公興來邂逅始一往
相與縱轡隨飛鴻野棠着子梅杏老密葉尚帶殘花紅
崢嶸屋宇吁可怪無乃開闢煩豐隆却尋危徑山巉絶
俯仰曠野迷西東涓涓寒溜滴永雪一酌為我凉一胸
山川何曽嵗月計可憐翠阜紛磨礲人生歡笑不易得
此㑹幾許誰能同春禽正喧日已暮歎我歸期還匆匆
　　雲洞
揮策度窮谷撑空見樓臺丹崖幾千仞中有佛寺開老
僧如逺公出門走蒿萊下馬問所適褰衣指崔嵬飛欄
倚石磴曠蕩無纎埃坐久意頗愜爽氣生樽罍仙棺是何
人白骨藏莓苔舉酒一酌之慨然興我懷丹砂固未就
白鶴何時來不若生時樂長嘯銜此盃
　　題武夷九曲櫂歌
宛宛溪流疊九灣山猿時下鳥間闗釣磯茶竈山中樂
大隠屏邊日月閒
　
　
　
　
　
　
　
　兩宋名賢小集巻一百六十
欽定四庫全書
　兩宋名賢小集巻一百六十一
　　　　　　　　　　　　宋　陳　思　編
　　　　　　　　　　　　元　陳世隆　補
　梅谿詩集(一/)
　王十朋字龜齡樂清人紹興二十七年進士第一孝
　宗朝累遷起居舍人侍御史改吏部侍郎歴四郡守
　以龍圖閣學士致仕卒諡忠文有梅谿集
　　甽畝十首
甽畝有遺士妄懐葵藿心朝夕傾太陽不耐氛穢侵肝
膽有古劔願言決羣陰兹志尚鬱鬱抱膝成悲吟
古道日云邈古意誰復知陽春漠無和流水空含悲郢
曲變新調鄭聲入朱絲喟然三歎餘黙與羲皇期
讀書不知道言語徒自工求道匪云逺近在義命中吾
儒有仲尼道徳無比崇傳參十八章入道知其宗後學
昧極致徒知授兒童孰識孝與弟理與神明通為臣不
知此事上焉能忠
仲尼作春秋垂訓千萬年古者父母讐義不共戴天莊
同父何在乃與齊侯田魯國無臣子君親義茫然齊紀
不並立諸兒得稱賢善惡不可掩筆削至今傳
飛飛古帝魂哀哀寄春怨異鄉節物新故國人事變訴
亡誰肯憐啼苦血空濺雲安再拜人傷哉不復見
彼微雙鶺鴒飛飛同一原急難喻兄弟義著周雅篇周
公代武王大義今古傳人孰無兄弟急難斯見焉願懐
周公心無愧詩人言
竹有君子節青青貫四時桃李媚春光千株弄妖姿世
眼悦繁豔疇能賞幽奇君看桃李蹊蹄轂紛爭馳君看
竹林下形影誰相隨七賢久淪沒高躅猶可追吾家植
千竿風月足自怡豈不競時好聊為嵗寒期
兀兀窻下士筆耕志良苦黄巻對聖賢慷慨深自許一
朝出干禄得失戰胸宇曲意阿有司諛言徇人主貪榮
無百年貽謗有千古丈夫宜自貴清議重刀斧
我豈不欲仕時命不我與曷不枉尺求權門正旁午非
道吾弗由兹心已先許願言安貧賤順命為出處
儒冠誤身世偃蹇二十年豈不懐明主富貴乃在天平
生學忠孝自致無由前青燈照夜長感激徒自憐
　　觀國朝故事
昔在景徳初契丹犯中原朝廷用萊公決䇿幸澶淵高
瓊雖武夫能發忠義言詠詩退敵騎用醜樞相顔鑾輿
至北城斷橋示不還一箭斃撻覽夜半却戈鋋至仁不
忍殺和好垂百年偉哉澶淵功天子能用賢
昔在康定初元昊叛西陲朝廷起韓范節制閫外師二
公人中龍材畧超等夷胸中百萬兵對面千里機不比
大老子而令敵能欺深期復靈夏重勒燕然碑軍中果
興謠西賊心膽隳逆節遂稱臣戰士解甲歸社稷安泰
山四海絶瘡痍堂堂寧復有為作思賢詩
昔在元祐初朝廷用老臣元惡首竄殛賢雋皆彚征簾
幃八年政内外咸清明四夷各自守天下㡬太平紹聖
黨論起宵人壊典型二蔡唱繼述曲學尊金陵忠良投
海島黨籍編姓名春秋亦獲罪學者専三經心術遂大
壊風俗從此傾養成前日禍中原盛甲兵我欲著一書
善惡深勸懲姦䛕誅朽骨潛徳發幽馨六賊未足罪禍
端首熙寧
　　次韻謙仲見寄
湖山藍黛青湖水琉璃碧我時湖邊游山水正秋色詩
翁偶乘興來作湖邊客談鋒兩地交意氣已相得詩壇
予與盟文㑹公為伯豪詞肆滂沛淡語入幽寂心匠巧
雕斵物象窮搜覔壯哉五言城卓爾萬仞壁初疑公腸
胃百怪所窟宅吐氣干雲霄直欲鬬霹靂妙奪解牛術
奏刀聲砉剨我才寸莛微洪鐘詎能擊又如鳴蟋蟀啾
然和金石未窺學籓籬敢語詩奥賾繆為馬慕韓浪作
赤效白奬掖非所蒙猖狂固宜責新篇又拜嘉開緘光
焰射藏之比明珠長使夜照席惜哉不遇時豈為臧倉
隔儒冠五十年世路疲行役操矛赴文場戰藝輒敗北
書劒兩無成泥塗困蹤跡龍鍾似東野窮愁攪懐臆空
吟三百篇高視古無敵霜風剪林木黄葉滿澤國我思
公不見羸馬未能䇿恨無神仙術安得生兩翼因召管
城穎免冠加拂拭書帛寄征鴻心目兩俱極
　　答毛唐卿虞卿借昌黎集
予少不知學古難學古直欲學到韓奈何韓實不易學
但覺晝夜心力殫茫然故步亦已失有類夀陵學邯鄲
雖然予心未肯已尚欲勉强求其端跬步不休效駑馬
千里未至空長歎羨君兄弟俱早慧家學豈止傳柔温
聖經賢傳飫已久百家諸子皆蠧殘學文須要學韓子
此外衆説徒曼曼韓子皇皇慕仁義力排佛老囘狂瀾
三百年來道益貴泰山北斗世仰觀我生於今望之逺
時時開巻相欣懽豈惟廬陵惜舊本我亦惜此祗自看
子今欲假敢應命願子寳之同琅玕
　　辛亥九日侍家君同孫子淵子昭子髙登高於家
　　之東山時菊花未開坐客皆以為恨至十月望獨
　　步東籬下見前日青枝已爛漫矣東坡云涼天佳
　　月即中秋菊花開日乃重陽不以日月斷也於是
　　命酒肴呼隣里飲于叢畔云
前日重陽日與客同登翫有酒無菊花把盃一長歎良
辰苦易失十月今又半緬焉想前㳺獨到東籬畔鮮鮮
霜中菊滿地金錢粲我思東坡言隣里乃相喚斬新作
重九不以日月斷人生貴適意世俗豈能絆遇酒羣歡
樂取醉期爛漫羲和馭白日疾劇走丸彈百年能㡬何
不飲乃癡漢
　　湖邊懐劉謙仲
湖山如畫水如藍杖履湖邊酒半酣往事蕭條誰共説
舊游零落我何堪炎涼世態從他變生死交情祗自諳
詩客有魂招不得秋風依舊滿江南
　　寄孫永之(名龜年/沂州人)
詠歌沂水舞雩風氣壓當時冠與童人似賈生年更少
家傳孫綽賦尤工孤羆傲兀深叢裏一鶚軒昻衆鳥中
早取功名寄衣鉢古來相種出山東
　　寄毛虞卿(名公弼後改名宏/字叔度登乙丑第)
文㑹今年喜重尋葭姿玉質又同林弟兄並秀如君少
朋友相知獨我深一别㡬勞終夜夢相逢更話百年心
長卿賦有凌雲志却笑區區蚓竅吟(虞卿工賦嘗笑子/作詩而不事舉業)
　　次韻虞卿送别
喜君直諒更多聞共惜光隂寸與分螢照夜窗纔煖席
蟬吟秋樹又離羣尊前忍聴陽關曲江上愁看日暮雲
别後誰能慰牢落錦囊長帶故人文
　　次韻昝監務早梅
羣芳避路放梅開奔走㳺人滿砌苔半樹溪邊衝雪破
一枝頭上帶春回月移瘦影供吟興風薦幽香襲酒盃
剛被西湖都道盡至今詩客句難裁
　　次韻題曹大夫懐忠閣
小閣誰懐畎畝情遙瞻天日眼増明平生憂國丹心在
一飯思君血淚横豐沛功臣真有種并汾壯士素蜚聲
區區問舍求田者應被元龍一笑輕
　　和方叔見贈二絶
相對清談味有餘始知勝讀十年書塵襟不用頻揮塵
自有清風為掃除
一舍蕭然學有餘窗間遮眼盡文書已將事業盟燈火
萬事何煩酒破除
　　次韻李刑曹病起書懐
中原回首尚塵飛書劍南來早識機方事高眠學安石
却愁多病似王微腸枯漫有書千巻腰瘦難勝帶十圍
志士未逢聊爾耳古人何用泣牛衣
　　寄僧覺無象
我昔居鹿巖時來潛澗游西坡訪覺老終日為遲留高
談窮古今滿坐風生秋令我名利心一聴渾欲休論詩
出古律有唱無不酬篇章溢縑素錦繡爛然浮此老豈
易得當於前輩求吾生恨太晚見師已白頭儒釋道不
同相從苦無由三年游金溪兀坐顔常愀出門無游從
獨賦臨清流金溪誠無僧孰是西坡儔深房鎖花木妙
供羅珍羞益作潛澗思剛腸如轉輈魂夢不自禁夜夜
飛山陬前日遇諸塗一笑忘百憂相視未及語歸袖風
颼颼别來能㡬時不覺嵗月遒聞師結蓮社旦莫事真
修我狂似靈運此志那能投
　　淫雨
春雨無端苦浸淫滿天飛霧日光沈出門蒸潤濡衣重
歸路泥塗沒股深欲與陽烏開烈豔試呼風伯掃煩陰
明朝㑹見佳天氣只恐春歸無處尋
　　夜雨述懐
夜深風雨撼庭芭喚起新愁似亂麻夢覺尚疑身是蝶
病蘇方悟影非蛇澆腸竹葉頻生翬照眼銀缸自結花
我在故鄉非逆旅不煩杜宇喚歸家
　　送元範赴省
清峭霜天振羽翰共觀一鶚氣軒軒願將柱腹書千巻
盡作憂時䇿萬言請繫單于同太傳不阿人主異公孫
龍頭素是君家物又見傳呼賈狀元(國朝賈黯賈/安宅皆狀元)
　　送劉政孫
早嵗聲蜚講舍中漕臺前日始收功辛勤半世􁉛鹽學
慷慨平生畎畝忠作佛肯居靈運後登仙更與阮郎同
瓊林宴罷游天禄太一然藜定照公
　　詠栁
東君於此最鍾情粧㸃村村入畫屏向我無言眉自展
與人非故眼猶青縈牽别恨絲千尺斷送春光絮一亭
葉底黄鸝音更好隔溪烟雨醉時聴
　　毛虞卿見過
故人訪吾廬況是清和節高槐緑成陰芳草碧未歇攜
手山間行清興浩然發呼童具雞黍濁酒醅初潑貧居
媿荒涼野蔌草羅列盤實飣梅豆蔬餐薦薇蕨主禮雖
甚微客色未嘗觖醉翁山水意不為壺觴設蟹眼煎新
汲雀舌烹春擷澆君文字腸掉我清談舌人生㑹面難
嵗月易飄忽君姑為我留忽忽莫言别
　　戊辰閏八月歸臨安觀舊題修竹黄楊丁香慨然
　　有感復書三絶於後
吾家風物富擅欒最愛青青耐嵗寒千里歸來面蒼玉
不煩時復報平安
同日種松已合抱後來栽栁已參天笑看軒外黄楊樹
我亦如君厄閏年
蕙蘭憔悴菊萎秋葉底藏春已數頭詩客不知花韻别
却言空結雨中愁
　　望天台赤城山感而有作
神仙境界無戰爭奚用設此巍巍城吾聞秦皇昔多慾
富貴已極貪長生蓬萊方丈欲親到車轍馬迹無時停
萬騎南巡適呉越天台咫尺行將登仙山不容肉眼見
天為設險藏神靈山中采藥使未返鮑魚已向沙丘腥
秦為防胡築紫塞連年不惜生靈害天亦防秦甚防胡
赤城高峙烟霞外神仙要非求可得祖龍可笑徒勞役
當時劉阮本無心花笑水迎山自闢我向丹丘數往來
羣仙杖舄未容陪揮毫欲續孫公賦愧無擲地金聲才
日極蒼崖千萬丈世無仙骨那能上直須内外兩丹成
駕鶴驂鸞如指掌
　　貧家連嵗蠶荒今年尤甚妻孥有號寒之患每欲
　　以酒自寛酒惡竟不能醉拙於生事殊可笑也表
　　弟萬大年家蠶熟酒醇有足樂者因思舊詩有剰
　　栽桑柘教妻蠶句遂和以寄之
年踰四十尚何堪愈老生涯愈不諳何以代耕猶未仕
初無可樂誤為男號寒兒訝桑條沃飲酒賔嫌蜜汁甘
堪羨通家萬公子細君善釀更能蠶
　　大年和詩再用韻
年少如君種種堪文場世事兩俱諳何憂晁錯不高第
未怕杜陵無好男(大年詩有未/禄無男之歎)況有田園足耕養好窮
水陸奉肥甘更須猛割閨房愛來與荀卿共賦蠶
　　李楰和詩復用前韻
維摩老病思何堪藥性從今却漸諳掩巻正思眠大室
論文俄喜遇奇男共嗟世路羊腸險剛怕人知䑕口甘
聳壑昻霄君未晚吾衰已是食三蠶
　　用前韻寄周光宗
炎涼世態可能堪肺腑唯蒙長者諳耐久敢忘二世好
同庚況有兩家男(孟甲與光/宗子同庚)我嗟風樹徒悲苦君奉庭
闈備㫖甘他日相看兩黄髪願為隣舍話田蠶
　　送陸通判
劇郡元非老手便庶民安我貳車賢一年不肯足到邑
千里寧容吏索錢坐變池塘成貢宇平分風月上吟篇
弟兄不減雲間陸拭目看君日九遷
我十年前㳺㑹稽堂名民事寓招提去尋神禹藏書穴
歸泝子猷乘興溪萬壑千巖形夢寐十峯雙澗記留題
鑑湖倘許知章乞首訪故人尊共攜
　　送潛老赴東禪
駐錫清源十五年月明臺靜忽飄然禪心莫為東禪起
南北東西總是禪
難弟難兄漢二龔袈娑縫掖各清風淵明已就歸田願
蓮社行將訪逺公
　
　
　
　
　
　
　
　
　
　
　
　
　
　兩宋名賢小集巻一百六十一
欽定四庫全書
　兩宋名賢小集巻一百六十二
　　　　　　　　　　　　宋　陳　思　編
　　　　　　　　　　　　元　陳世隆　補
　梅谿詩集(二/)
　　林知常惠白酒六尊仍示酒法作十韻謝之
老去生涯付盃酒種秫辛勤三百畝東臯遺法嗟失傳
蜜汁􁉛漿不通口邇來軟飽經月無豈有清歡對朋友
百錢强就村媪醉終夜蔬腸作雷吼先生祗把文字耕
妙意能施杜康手憐我新愁餘萬斛那更澆腸無五斗
分惠青州六從事秘法兼蒙傳肘後便同北海歌不空
免似東坡歎烏有嗟予偃蹇老更饕感激故人情意厚
㑹須續遣白衣來籬畔黄花欲重九
　　九日飲酒㑹趣堂者十九人老者與焉既醒念不
　　可以無詩因用贈林知常韻示諸友
我似揚雄貧嗜酒筆作耕犂紙為畝辛勤耕植三十年
往往糟醨罕濡口今年九日甕盎空誰饌先生荷諸友
衰顔迎醉生嫩紅饞腹隨餐失饑吼菊花不上老人頭
酒盞聊傳此時手文字飲韓嘉數子禮法拘髠惟一斗
哀翁興盡輒先歸不待盃盤狼藉後坐客高談驚四隣
吾鄉已在無何有明朝黄花亦不惡俗眼無端自疎厚
酒醒聊記坐中人有似平原凡十九
　　陳元佐和詩贈以前韻
無功懶仕由堪酒故向東臯事田畆自慚耕稼非老農
嵗入何曽給糊口通功易事媿無術漫闢書齋㑹鄉友
出技慙如鼯䑕窮説法强為獅子吼交游漸覺不在眼
老拙自知當縮手陳生慷慨真可人文似良金瞻如斗
論交何止十年前耐久遙期十年後把酒殷勤問黄菊
十年故舊寧多有士窮要使節義敦不見韓公稱子厚
北窗捉筆書惡詩醉中戲贈陳三九
　　周仲翔和詩贈以前韻
與子十年同把酒貧賤未能離隴畝今年依舊對黄花
㑹意何由笑開口老來鍾愛有三兒邇嵗從師得吾友
祝螟方擬為蠃飛䑛犢俄驚作牛吼幼兒已作一覺夢
大匠徒施兩年手乙子沈疴賴營牧再生豈止由南斗
嗟予屯厄世所棄急難誰肯相先後論交最喜子善終
報徳深慙我無有猶憐甲乙二孺子莫景於渠意加厚
煩君為吾嚴誨之毋惜鞭笞九十九
　　陳獻可宋孝先萬孝傑夏伯虎和詩復用前韻
凖擬重陽㑹詩酒手種菊花凡數畝佳節相逢俱可人
一一篇章堪適口揚庭醖藉更清新(陳/)晉宋間人顔謝
友愛鄉詞源浩萬斛(宋/)下筆驚人風雨吼季梁蕭灑詩
如人飄然自是風騷手(萬/)用之年少富文墨(夏/)日出珠
璣不論斗誠叔思深希仲逸齊驅未識誰先後老朽那
能敵年少胸中空洞嗟無有張我三軍得數子造物遺
予非不厚明年秋戰豈無人雲夢定須吞八九
　　九日把酒十九人和詩者數人而已今已後期不
　　復追索許以來年九日還用前韻發一笑
勸君須飲文字酒勸君耕耨心中畆飲非文字猶聚蚊
心田不耕棘生口登高佳節豈易得況此相逢皆勝友
談傾坐上冰玉清興生筆下波濤吼我亦逢場聊戲劇
韻語殊非三昧手試投瓦礫已成堆辱報驪珠未盈斗
和之者寡豈陽春高才料恥居王後嗟我窮愁無以遣
酒債詩篇行處有與兹飲㑹類平原逃我詩盟㡬高厚
如今並許隔年還直須日月逢重九
　　宋孝先示讀自寛集復用前韻(老去悲秋强自寛/少陵九日詩也予)
　　(老境失幼子逢秋益悲凡所以强自寛者一寓/於詩也録自中秋以前古律詩數十篇目曰自)
　　(寛/集)
淵明酷愛尊中酒季子貧無負郭畆我生薄與二子同
俯仰人間亦縁口一室蕭然僅容膝毛穎陶泓自相友
㑹心終日雌聲讀排悶有時麤氣吼感秋詩集名自寛
雕琢更慙非妙手篇章不工如子固聲名敢望星之斗
宋生輒作過情語十韻殷勤為跋後譽之韓栁誰敢當
意古語奇吾豈有何如操矛時入室鍼我膏肓乃相厚
牀頭周易深且神毋惜往來論六九
　　再用前韻述懐并簡諸友
太白徉狂喜盃酒陳登豪氣恥求畝揮毫爛吐風月篇
濟世高談霸王口古人可作誰與歸白也吾師登可友
萬言窗下盃水冷百尺樓頭鼻聲吼丈夫未遇聊爾耳
肯向權門思炙手淨掃一室安吾貧晝閲詩書夜星斗
休論生天與作佛靈運甘居丈人後吾儕慎勿慕富貴
鳴鼓定須攻冉有但願相從文字樂交情合向窮中厚
倚看前席坐間人平步登瀛㕘二九
　　鄭遜志胡叔成謝鵬劉敦信萬廓鄔一唯和詩復
　　用前韻
前日中秋一壺酒交朋解散歸南畆把盃邀月止三人
中有客來從谷口(鄭/)首登詩壇出險語張我孤軍真畏
友重陽佳句更竒絶西風猛向松關吼中庸伯始遙遙
冑(胡/)穎然作賦吟詩手謝客篇章似春草分得家傳才
一斗(謝/)句法天然自圓熟長慶詩豪今有後(劉/)妙齡能
作老成語必大奇兒亦希有(萬/)鄔郡太守司馬孫文與
其人兩温厚(鄔/)我與數子無薰蕕文字相從十常九
　　九日㑹飲予為唱首自和凡數篇皆因事叙情爾
　　未作重九詩也今再和一篇每句用事而不見姓
　　名末聨外餘皆畧存對偶必有能和之者
獨坐東籬歎無酒種秫西疇故盈畆菊花叢畔來白衣
桑落杯中付饞口汝南風俗有故事龍山宴集多佳友
靜聞彭澤三徑香遙想藍田雙澗吼順時習射馬嘶風
隨俗登山囊繫手慈恩塔冷舊衣冠戲馬臺空古刁斗
三嗅馨香感慨中細看茱萸酩酊後應制賦詩人孰在
坐湖聨句今還有明朝見花心已别此日登高意宜厚
日月並應節物嘉獨恨今年無閏九
　　過盤山宿旅邸
一嶺迢迢十里賖行人半日踏煙霞青山遮莫盤千匝
歸夢何曽不到家
　　宿浮橋
落日丹丘下西江十里西浮橋通古道逆旅傍清溪夜
靜水聲細曉陰山色迷吾鄉在何處天逺白雲低
　　西征
紹興建元二十二良月壬午時丁未王家辭弟游帝都
出門滿眼思親淚鶺鴒送我過原隰朋友攜尊宿蕭寺
朝離黄塘惜分别莫宿青山嗟獨自初心滿擬游鴈山
行止非人輒乖異黄巖留連越三宿故舊過從日沈醉
鄭生伴我千里行近世人無此風義皇華亭上一回首
陡覺眉頭起鄉思西江十里浮橋邊把酒登樓吟擁鼻
山行初逢建子月入眼梅花已春意前觀三渡覺非舊
下視兩灘真可畏渡頭仙人還笑我髭鬚如棘猶名利
欲入天台觀石橋行來匆匆未能遂途中邂逅張老丞
(廷玉/)十五年前樂清尉自嗟吾非沈謝輩面目從來苦難
記飛泉枕上夢成魔達旦思家何曽睡細雨濛濛入關
嶺旅邸重尋舊題字雨脚微收過天姥洗出峯巒疊蒼
翠劉阮祠荒土猶赤溪山真是神仙地道傍石現小金
仙傳舍荒涼誰廢置柘溪竹染兒女痕石嶺松含棟梁
器路入南明觀石佛樓閣岧嶤更深邃八年行役兩來
游岩上題詩記前事乘興剡溪尋故人久别相逢雜悲
喜義風吹水送行舟越國江山滿瞻視十四嵗娥孝且
烈三百里湖明更媚千巖競秀壑爭流終日貪看趣遙
寄西興渡口聲如雷銀浪崔嵬魄驚悸江神為我風色
平天闕煌煌瞻象魏賢關訪舊話酸辛更食􁉛鹽舊滋
味學官欲以職事留自媿非才力辭避觀臺雲物端可
書宫線初長日南至龍山僦舍觀大禮儀㐲森然典文
備人臣貴盛古今無秦公父子俱為使景靈告謝樂聲
回鵷鷺花枝侈君賜西游連日覩天顔和氣氤氲散憔
悴嵗云莫矣却歸來捉筆書為于役志
　　周徳逺植瑞香於窗前戲成一絶
主人貪睡為貪香花植窻前意味長見説有時魂夢裏
化為蝴蝶遶花旁
　　海棠
欲與春爭媚嫣然一笑芳雨中如有恨疑是為無香
　　白若遇水以小舟從石門渡勢危甚因書數語示
　　圖南文卿時八月二日也
歸途阻秋潦溪漲不可涉迂從石門渡未見心已怯壯
哉龍伯宫幽據鴈山脇巖如峙城壁南北本相接衆流
欲朝宗天為開岌嶪泓澄潭百尺臲卼舟一葉吾生何
自輕内顧無可挾所賴二友生千里同負笈忠信儻可
仗免作飛鳥帖來歸從剡溪山水頗涉獵石齧天台舟
浪拍臨海楫可曽如此境令我魂震懾連年作行客川
塗但取捷不因風雨暴誰瞰逺步屧兹渡雖云惡觀覽
意亦愜漫賦石門篇添入剡游篋
　　孟甲孟乙好蓄古錢因示以詩
世人多好錢今汝獨好古書中閲平凖壁上按圖譜廣
拾漢五銖逺及周九府惜哉生我家此物罕曽覩百中
時得一喜笑見眉宇所蓄雖不多其志頗可取閭閻富
家子繞牀堆阿堵一字不識丁碌碌何足數更宜移此
力典墳讀三五縱未到聖賢定可過乃父
　　東園小閣丹粉一新昌齡有詩次韻
小園小閣無奇新但喜有酒堪娯賔西疇種秫可自釀
不用勤買抛青春月明星稀烏擇木吾愛吾廬堪寓目
須知主父五鼎珍不似王猷數竿竹丈夫未遇當安貧
帶經且作鋤園人詩酒過從老兄弟一笑可破雙眉顰
見説西園相繼闢好將因果同栽植子孫清白世相傳
莫同阮氏分南北
　　夢齡得男老者喜甚湯餅㑹中出詩以賀
梅溪佳氣夜葱葱果得奇兒應夢熊湯餅笑歡良不淺
桑弧時節稍相同(予以十月二十八日生/猶子以二十九日生)喜將老眼看
猶子首出新詩賀乃翁從此吾門如謝傳芝蘭玉樹滿
庭中
　　次濟上人韻
老來未厭短檠光又集青衿就故鄉却荷道人能具眼
不同時輩有他腸心傳潛澗源流别首出新詩意味長
我亦筆頭為佛事未應中國異西方
　　浴佛無雨
俗言浴佛天必雨今年浴佛天愈晴招提鐘磬集梵侣
世尊塵埃思一清紛然膜拜口誦偈舉頭看天紅日明
或云天意與佛抝(老行者云天/與佛打抝)不放雨師龍伯行天雖
不雨佛亦浴誤此億萬蒼生情廟堂何人職調燮勸天
與佛無使爭沛然一雨四方足億萬蒼生俱沐浴
　　題郭莊路
南山有井名黄花我卜别業臨其涯酌泉漱石思往事
天遺景與名俱嘉東籬種菊隠君子悠然凝望南山賖
兹人高躅已千古三徑蕪沒堪咨嗟我生本抱丘壑尚
誤涉塵世爭浮蝸十年太學志未遂歸來隴畆躬桑麻
草莊新築亦不惡青山逺近光交加㑹須移住效杜老
終賦歸去師陶家新涼入郊九日近西風漸欲吹烏紗
龍山風俗有故事撩我清興凌煙霞
　　度鴈山
鴈山五經眼兹行尤可觀初冬天氣佳鴈歸山未寒有
日照幽谷無雲翳層巒入境見祥雲(祥雲/峯)振衣登馬鞍
(馬鞍/嶺)瀑水飛玉龍(兩龍/湫)羽旗導翔鸞(展旗峯/翔鸞峯)石柱屹天
外(天柱/峯)卓筆書雲端(卓筆/峯)靈峯觀石室杖履穿㠝岏山
禽知我來好音若相歡(登羅漢洞有鳥鳴/絶頂聲極可愛)羣峯列春笋
丹青狀尤難(靈峯新創/丹青閣)行色媿匆匆更約他時看
　　臘日與守約同舍賞梅西湖
西湖處士安在哉湖山如舊梅花開見花如見處士面
神清骨冷無纎埃不將時節較早晚風味自是花中魁
暗香和月入佳句壓盡今古無詩才武林深處景益勝
十里眼界多瓊瑰北枝貪睡南枝醒杖履得得纔出來
旅中兹游殊不惡況有佳友銜清杯手折林間一枝雪
頭上帶得新春囘
　　同舍再約賞梅用前韻
梅溪野人真野哉老眼長為寒梅開朅來西湖探春色
濡毫一洗胸襟埃却將梅花比和靖花與人物俱奇魁
同行二十五佳客一一盡是離騷才新詩一出花價長
糠粃桃李奴玫瑰湖山已槁處士骨風月未厭吾儕來
欣聞好事約重賞凖擬餐玉嘗春杯預辦長牋收白雪
載取十里清香囘
　　興化簿葉思文吾鄉老先生也比㳂檄見訪既别
　　寄詩二十八韻次韻以酬
莫年初仕塗暇日但書䇿儒生餘氣習筆端事揮斥政
學兩疎謬篇章稍沈溺楚東㑹詩豪酬唱奏金石逢場
爭出奇遇險或遭厄忽泝三峽流遙經數州驛廬山看
未足巫峯過尤惜西郊祠卧龍東屯弔詩伯飛飛猶倦
鳥秋風送歸翮同行得嘉友鏖戰交鋒鏑弛擔白蘋洲
天日去咫尺忠誼懐魯公霸業悲項籍(湖州設㕔/舊祠項籍)奉詔
還故鄉齒落肌瘦瘠涕泗拜松楸荒蕪翦荆棘心期樂
田里誓不綰銅墨槖雖無陸金歸幸全趙璧陛下忽誤
恩泉南又分職入閩如入蜀枯腸復㝠索腰縁病減圍
髪為悲添白風仰秦君高節慕姜相直惡語誰流傳同
僚誤刋刻吾鄉老先生吏事以儒飾新篇似庭燎逺寄
箴我癖把酒欲細論何時再㳂檄陽春七十首光豔萬
丈射招邀屈原魂收召子厚魄驚開老病眼喜見墨妙
蹟願公倡斯文用夏變蠻貊(近世作詩文者多溺於異/端之學正顔郎先生痛革)
(其/弊)
　
　
　
　
　
　
　
　
　
　
　兩宋名賢小集巻一百六十二
欽定四庫全書
　兩宋名賢小集巻一百六十三
　　　　　　　　　　　　宋　陳　思　編
　　　　　　　　　　　　元　陳世隆　補
　梅谿詩集(三/)
　　送王司業(元/龜)守永嘉
中興天子初龍翔臨軒䇿士當維揚艱難果見異人出
龍虎甲乙俱非常先生大對過晁董指切時務言激昂
麟經絶筆二千載收拾紙上生光芒自從曲江到今日
勁氣獨得南方强權門用事手可炙申棖亦減平生剛
先生閉門玩爻象簸弄日月潮之陽帝憂南國命共理
袁連二政俱循良公道方行正人用詔起韓愈師虞庠
先生不作進學解直言慷慨投封章一麾出守山水郡
十行詔墨加恩光東嘉得賢類京兆前政有張今有王
(前守張/子韶)張公到官席未煖猶有遺愛如甘棠先生況是
儒宗師斂此大惠施一方入境願問民疾苦下車宜誅
吏奸贓首延璆孺坐賢榻無使楊墨登門牆河内借恂
豈容久宸衷念賈殊未忘鯫生摳衣恨太晚執經未獲
時登堂私心竊喜父母國聖恩特許來龔黄願同何堅
首率化歸見潁川鳴鳳凰
　　和符讀書城南示孟甲孟乙
性無有不善兹言聞子輿學所以修性揚雄著之書欲
知人之生靈臺湛然虛習善裕乃身習惡喪厥初下惠
與盜蹠不生兩門閭所㳺一不同相去霄壤如是以吾
夫子詩禮教伯魚當時非義方聖門亦蕭疎我似杜陵
翁有兒最憐渠徒愛不知教懼如驢與猪詎望登丹霄
折桂騎蟾蜍粗令有聞見免為甕中蛆丱角入小學首
誦仲尼居要知先孝弟餘力哉乎歟我家素孤寒金玉
苦無儲舊業止青箱辛勤二星餘遺爾以清白爾曹宜
念且性情乃良田學問為耘鋤勿患逺難致跬步馳蹇
驢勿憂年不逢六經有新畬勿隨奔競流伺候人庭除
勿學田舍兒黄金買冠裾在我能自修不患無聲譽我
久困筆硯退思老山墟拭眼看爾曹庶使愁腸舒詩篇
和韓公座右宜書諸青春最堪惜勉矣無躊躇
　　和苦寒
羲和錯冬令寒燠常相兼在人為不常時焉作貪廉𤣥
㝠當用事如忌還如謙宜寒噤不嘘羣萌誤抽尖既燠
俄吹冷夜寐黒不甜水行失其理厥疾不可砭前日當
孟冬雷聲震銅蟾三日輒大雪飛花眩觀覘逮此始踰
月屢變寒與炎晨起坐東窗陽光快恩霑霜畦秀蔬苗
欣焉自腰鎌頃刻變凜冽枯藤怯提拈齒牙戰霜風縮
舌疑銜箝架軸紛掀翻誰能正牙籖酒杯覺無力瓶罄
勞頻添貂裘尚不煖況無或衣縑兀坐擁黄綢脰作寒
龜潛氣血栗肌體涕唾冰鬚髯紅爐熾薪炭旋覺寒星
殱靜思天壤間萬類何繁纎路傍泣涷餒海角愁廢淹
羽毛有不庇腥血有不燖豈堪當此時可以吾身占殷
勤語妻子汝勿多怨嫌破被尚禁絮漏茅可添苫人生
苟知足處此意亦恬但願王化行東西俱被漸堯天日
舒長有目皆可瞻寒生在陋巷甘心事􁉛鹽何須傍人
門炙手随姦憸耽耽王侯宅笙歌下珠簾寒暑止温涼焉
知有窮簷否泰送往來禍福相依黏勿用倚彼玉自分
安吾廉飽腹日三飯蔽形衣一襜祁寒勿怨咨庶用懲
無厭
　　陳大監用賞梅韻以贈依韻酬之
潁川丈人賢矣哉青眼喜為清流開詩章翰墨兩奇絶
筆下一字無塵埃品題人物奬後進縉紳樂善公為魁
東嘉賤子生太晚猶幸識此真人才朅來西游也不惡
錦囊所得俱瓊瑰區區科第何足道此行似為詩篇來
客中拜貺更重複丙穴魚及郫筒杯(大監近以/魚水見貺)寒鄉故
舊問歸槖首言帶得公詩囘
　　大監復贈詩紙尾有留飯語再用韻以謝
平生漫學乎歟哉心茅胸棘鋤不開得公新詩一再讀
便覺胸宇清無埃銀鉤妙畫發光豔照眼有如參與魁
鯫生肺腑非太白公似工部尤憐才旅中屢獲錦繡段
但媿欲報無瓊瑰豫章一榻不妄下賢非徐孺安敢來
荷公此意最敦篤一笑當奉論文杯鄉心如飛不可遏
更為長者遲遲囘
　　謝榮帥(薿/)贈御書孝經用陳大監韻
輦轂之下先彈壓兹言雖佳未足法丈人身居彈壓地
撫字心勞民自洽神聖當天萬物春王畿共理嘉得人
雲漢昭囘賜優渥不特為公端為民聖經一章公獨得
黄堂葱鬱生春色賢哉名卿才大夫匪懈事君端可則
石刻分餘猶及我榮耀驚聞浙江左從今蔀屋光屬天
更有寵褒雲八朶(某前日廷對蒙/宸翰八字之褒)願公勉為不朽傳長
如治呉與治川要令列郡法清白了無一吏横索錢
　　陳郎中(公/説)贈韓子蒼集
唐宋詩人六七作李杜韓栁歐蘇黄近來江西立宗派
妙句更推韓子蒼非坡非谷自一家鼎中一臠曽已嘗
丈人珍重贈前集開巻爛然光焰長詩如此公固足貴
賜出仁者尤難忘兼金白璧不足道願寳兹集為家藏
鯫生幸脱場屋累老境欲入詩門牆古詩三百未能學
句法且學今陵陽
　　題天台國清寺
十里松聲接澗泉清音入耳夜無眠(寺有清/音亭)宜於四絶
中稱絶(四絶事/見寺碑)誰向三賢後更賢(豐干寒/山拾得)寺就已無陳
日月(寺建于陳/而成于隋)時清長是宋山川(初智者云此寺成國/即清矣故號國清真)
(廟時賜號/景徳國清)明朝杖履尋劉阮不待桃花入洞天
　　臘月望日出郊探春㳺告成觀謁大禹祠酌菲飲
　　泉遂至龍瑞宫觀禹穴薄暮而還
禹塟稽山不記年丹青落盡廟依然神文秘在藏書穴
儉徳流為菲飲泉龍瑞峯巒高近日鑑湖煙水濶浮天
東州佳處畧經眼自笑好奇如馬遷
　　迎春遇雪
飛雪送殘臘帶花迎早春西疇農事及媿是不耕人
　　元日冒雪赴天慶觀朝拜既趨府拜表還舍飲屠
　　蘇酒因思去年元日亦不在家感而有作
幕府初官媿不才琳宫朝拜獲參陪籃輿去踏攙先雪
蓬鬢歸銜最後杯禹穴地幽寒未歇堯天日近暖先回
年年元日身為客孤負吾廬溪上梅
　　賀何正言用蔡君謨韻
御筆親除直諫官翕然輿論已騰歡正人得路言無諱
聖主虚懐聴不難莫厭封章箴袞闕要令奸膽落毫端
鯫生雅服陽公徳時把昌黎諫論看
　　題夀樂堂用東坡韻贈楊元賔僉判
蓬萊閣下蒼龍古萬壑千巖擁仙府夀樂堂西面卧龍
壑月巖風滿窻户蒼松溜雨大十圍緑水浮荷深一股
作堂主人久黄壤仁智風猶似鄒魯詩仙騎龍已上天
妙句光芒照寰宇青山偃蹇只如昔高處去天無尺五
楊侯淮泗老儒學文字撑腸筆風雨朅來贊幕古東州
要與青山作盟主虛堂宴坐飽風月此外一毫端不取
他日從公物外游貝闕珠宫酌瓊乳
　　與趙安撫乞疏獄
小麥青青大麥熟秧老欲移蠶欲簇皇天彌旬作淫雨
害及農桑一何酷麥枯秧腐蠶不絲無食無衣豈能育
使君今世賢方伯政過龔黄同舜牧僦金蠲放官與私
喜氣歡聲傾比屋仁風已慰黎庶心誠感蒼穹理宜速
胡為烝泄尚如許陰沴干陽埋日轂豈惟泥濘困牛車
更恐魚龍上平陸閭閻競畫指日蠻香火遙祈上天竺
傷和無乃有寃民蠧政尚疑多大族使君有術開青天
按劾奸贓疏滯獄
　　李資深贈古瓦硯及詩
世貴銅雀硯常患偽亂真千金買渇雀虚名何足珍李
生心好古身困道不貧得此佳陶泓製由萬道人殷勤
持贈我器古詩清新置之窻几間日與毛穎親未能草
太𤣥姑用注獲麟羅文及端紫貴幸無比倫屈爾居蓬
窗與我同艱辛研磨媚權貴揮染勞精神兹我所不敢
銘以書諸紳
　　送黄機宜游四明(名子/魯)
游宦東州識老成坐間談笑欲風生人如元祐氣尤直
詩不江西語自清雪棹非縁尋舊隠夜牀端欲對難兄
行聞太史奏星聚四皓聨珠隠四明(黄兄弟四人皆皓/首號所居曰橘隠)
(堂/)
　　次梁尉韻
探春連騎入山城更喜梅仙亦㑹盟(梁後/至)文字偶同吾
輩飲聖賢滿為使君傾(安撫尚書以僚屬游山送酒六/十樽諸公自山中回晚集於教)
(授㕔為/文字飲)詩逢好景天然好山為清流分外清瀟灑宗之
最年少我慙叨預八仙名(梁最/年少)
　　和喻叔奇游天衣四十韻
稽山高入雲鑑湖濶浮空禹秦有餘迹晉宋多鉅公我
來嵗及周夢寐懐清風兹欣天氣佳扶桑欲曈曨駕言
天衣游盍簪盡鴛鴻經夕戒行李如期集仙宫(早㑹于/天長觀)
聨騎出城南行行指秦峯千巖競吐秀眼界清無窮招
提在何許十里松陰濃林端忽鐘磬與客為先容羣簪
擁花界雙佩鳴寒空試將比天台大畧如思豐(天台國/清山水)
(秀絶有思豐/堂尤可觀覽)首讀邑皓碑妙理開昏䝉細觀元白詩丘
壑羅胸中蕭壁尚堪面(寺有面壁/二大字)梁薪㡬經烘(寺有梁/時薪火)
(見李公/塟詩)兹宫現有相禪客談無同朝陽最嶄絶白雲抺
其胸(朝陽峯/最奇)杜鵑天下無至今映山紅鷄僧始開山道
業聞清衷思舉照不起高價傾江東袈裟縷黄金宫女
自針工昭明親抱送禮意何太恭白馬忽渡江臺城喪
英雄國破遺衣在丹青落塵容(寺舊有梁昭/明太子畫像)我輩皆書
生意氣飄如虹蠟屐共尋幽寧求香火功載酒懐賀老
招隠思戴顒賦詩效吹臺一飯敢不忠況我賢使君徳
宇尤疎通楚醴餉百榼白衣走山中嗟余何為者天資
媿倥侗謬與酒中仙偶同蕺山松(蕺山有/八松)同年妙詞章
況有山水供古詩如古琴山高水溶溶背囊小奚奴捧
硯長鬚僮(叔奇/題名)勝游與佳作二美今具逢品題偏羣英
波瀾及孤蹤掬水弄花句比擬何凡庸(掬水月在手弄/花香滿衣乃于)
(良史游天/衣寺詩也)兹㑹如蘭亭同行類荀龍盛事在詩史奚用
呼畫工
　　秦望閣
紙上觀秦尚過秦那堪山作眼中塵為言髙閣登臨者
莫作秦人視越人
　　競秀閣
憲臺高閣偶躋攀萬壑千巖指顧間山色元來本無競
人心自是錯看山
　　鵝池
鶂鶂能鳴異衆禽池邊墨客最知音世間都是山陰嫗
應恐悞猜君子心
　　次韻周堯夫贈睡香
長向風前臘後開要將風味鬬梅魁名從廬阜夢中得
根自鄮山嘉處來風折錦囊香不斷日烘寳葢翠成堆
定須移向梅溪去栽伴吾廬桂與槐
　　次韻濮十太尉喜雨
去嵗秋大水民食方苦艱丁壯尚流離而況白與斑今
春又不雨事與安危關使符下列郡呼雩舞童鬟投文
責老龍貪睡何癡頑我聞救災術乃在人事間興師古
有衛決獄唐稱顔年因弔伐有雨送軺車還嗟此旱魃
虐和氣知誰干半嵗幸一雨人心寧不歡麥秀禾可植
田里庶少安上紓當宁憂吏責亦稍寛我家蕭峯下山
長路漫漫東臯有先業頗亦知艱難歸耕願及早免起
將蕪歎
　　次韻濮十太尉題禹穴
寰瀛三十六名郡越在東南雄四鎮宛委周回三百里
草木山川有光潤秦山鑑水藴秀異人物風流夸漢晉
傳聞禹穴自太史好古無人若為問(韓退之詩云越俗/不好古流傳失其)
(真/)杖履飄然尋洞天照眼千巖若攅刃細看盤石心愈
疑遐思丹書氣猶振禹貢無傳豈其闕遁甲所書何足
訓彞倫叙自九疇錫水土平繇五行順洛書六十有五
字王業巍巍此途進八巻飛沈天與泉兹説荒唐理難
信吾儕去古恨太逺企首難窺禹牆仞穴傍有井清且
甘一酌端能洗驕吝
　　女子生日(五月十/二日)
吾女何時見薰風欲半時年齡今稍長禮法要須知好
讀班姬誡休吟謝女詩萱堂有慈母淑徳可為師
　　泊桐廬分水港
何處繫歸舟桐廬舊日游港從分水出亭瞰合江流(合/江)
(亭/)疊嶂雲披絮遙天月吐鈎紛紛釣魚者無復見羊裘
　　查元章自成都走書至江陵并貺蜀牋附子
芝蘭道山舊邂逅夔江邊㑹合止半載别離又經年君
猶滯使軺我忽移霅川東歸不及見西望心悠然尺書
走健卒追上江陵船殷勤贈逺意藥百紙以千吾老苦
多病得藥年可延靜思苦口味奚止沈痾痊但非造樓
手誤辱文房牋待將君詩文傳寫千萬篇書言作二記
付與䕫人鐫捍波記修壘濟渇記義泉深慙郡政謬濫
託雄文傳君才高輩流君譽藹民編雅志在活人何心
肯流錢當宁正念賈諸公咸薦賢定歸玉筍班慷慨旒
扆前所陳必堯舜那肯談武宣早趨舍人裝行著祖生
鞭我冠儻未掛苕溪遲言旋
　
　
　
　
　
　
　
　
　
　
　
　
　
　
　兩宋名賢小集巻一百六十三
欽定四庫全書
　兩宋名賢小集巻一百六十四
　　　　　　　　　　　　宋　陳　思　編
　　　　　　　　　　　　元　陳世隆　補
　梅谿詩集(四/)
　　次韻梁尉秦碑古風
姬嬴遺蹟存者希世傳石鼓稽山碑石鼔揄揚得韓子
文與二雅爭驅馳秦碑夸大頌功徳埋沒草莽無人知
或言山頂石猶在上有虎豹龍蛇螭神藏鬼䕶荆棘蔽
崖懸磴絶登無岐廣文好奇穴探禹梅仙喜事僧尋支
(支遁昔游越中好山水梁/仙宿雲門訪古迹於僧)我賛其行要親覩勿受世俗
流傳欺望秦秦望兩嶄絶何山壁立東南涯豐碑屹植
最高處不知磨滅從何時剔苔掃墨了無有糢糊片紙
亦足奇濃雲䨢䨴黯將雨古木槎牙蟠老枝歸來走筆
出險語訶政叱斯同小兒詩成得得寫寄我詞嚴意偉
法退之我聞秦人滅六國酷若犬磔臨江麋先王法為
秦所負負秦況有秦有司五經灰飛儒濺血堯舜周孔
何能為上蔡獵師妙小篆奴視俗本徒肥皮東封泰山
南入越大書深刻光陸離沙丘風腥人事變鬼饑族赤
誰嗟咨漢興萬事一掃去惟有篆刻餘型儀磨崖欲作
不朽計其如厯數不及期蚩尤五岳紂漆器人物美惡
寧相疵我雖過秦愛遺畫南山入望頻支頤不須嶧陽
訪棗刻不用遷史觀雄辭虛堂黙坐對此紙閉眼暗想
君勿嗤要知秦碑沒字本却類周雅無辭詩
　　秘書省後園修竹可愛胡正字(憲/)有詩次韻
不俗更嫌俗風枝時拂牆青青映藜燭細細雜芸香勁
節老方見清陰寒欲藏蕭疎似吾輩味向靜中長
　　次韻洪景盧編修省中紅梅
不為怕寒貪睡遲東君妙意端可知雪英零落眼界寂
放此孤瘦紅南枝蓬萊更向逸逺地(園在著/廷後)草木寧有
夭嬈姿冰容戲作桃杏色醉臉雅與神仙宜江兄蠟友
已前輩黄生後出非同時丹心獨與勁節侣疎影共浸
清漣漪騷人相顧最不惡何用車馬紛蚩蚩典衣莫惜
共攜酒對花一展思鄉眉
　　李徳逺寺簿敢言勇退今之古人也東嘉王某賦
　　詩以高其行
呉山蒼蒼烟靄横皇都日日春風生利塗捷勁走輪轂
古道荆棘惟君行呉江洪濤拍夭泑萬楫千帆日相踵
六鰲入釣猶不歸急流知退惟君勇斜川勝事今臨川
錦袍風月追謫仙芋魁豆飯吾亦有脱屣有媿君翩然
我輩情鍾惜離别為國惜賢情更惡江頭送别春尚寒
回首㝠鴻已寥廓
　　送胡正字(憲/)分韻得來字(胡上書言事得祠還鄉/同賦詩者七人以先生)
　　(早賦歸去/來為韻)
武夷之山高崔嵬武夷先生賢矣哉山中髙卧如孤竹
顔蒼節勁清無埃吾君養老過西伯不逺千里歸乎來
胸中萬巻可醫國首薦廊廟真人才(胡上書薦/張和公)人言朝
奏暮必逐天顔獨為忠言開崇文三館不浪闢端為天
下收奇瓌平時論議即涵養富貴豈以三緘媒西京老
儒作符命蒼黄投閣良可哀何如皇朝有歐范開口不
憚干霆雷(文忠文正二公/皆以館職言事)先生力學到前輩一時盛事
光麟臺宸衷宵旰急忠讜佇觀前席延鄒枚先生掉頭
竟不住扁舟自載高風回道山游從盡英雋顧我晚進
寧容陪梅花滿枝栁弄色賦詩送别同銜杯吾廬三徑
亦荒草松菊怪我何遲徊
　　次韻昌齡至樂齋讀書
端慕顔回樂真同陋巷居息心容膝地得趣滿牀書檠
短燈宵永窻明日晷舒相看有修竹心為主人虛
　　同錢用明用章游白石巖
謝公好山水得郡古東甌造物借佳境雅志多不酬松
蘿蔽鴈蕩烟靄埋龍湫行田徑白石不到仙山頭寥寥
數百年天付黄冠流巍然萬仞崖壁立東南州誰將補
天手化出白玉樓兩龕藏洞府中有羣仙游上通尺五
天下接三神洲飛泉落巖腰碧澗鳴山陬羣峯真培塿
滄海為渠溝隘視人間世萬象同蜉蝣我家鴈山陽崎
嶇厭經丘翩翩錢公子呼我尋巖幽初驚小雨密忽掃
羣陰浮杖履窮㠝岏一洗塵埃眸山林有真樂富貴何
足求但願乞二山不願萬戸侯(二山白/石鴈蕩)
　　李少和像
少和辛苦學飛仙遺像今猶在洞天都似先生能辟穀
何須太守為行田
　　左原詩三十二首
　　　東高山(左原有四髙山在乙辛丁癸之位術者/目為四貴人東山最高上有五峯其一)
　　　(曰宋家/尖也)
峯頭日出已停午山半雲横疑在天要使名如越山重
直須人似謝公賢(越之上虞有東山/乃謝安石高卧處)
　　　西高山(西高山者數峯稠疊前山如几俗謂西/山平最高處謂之杜鵑花尖西山峯巒)
　　　(最多術者謂/之旌節山)
壓頂花枝紅欲燎導前旌節閙如訶倚窗拄頰時時好
何止朝來爽氣多
　　　南高山(山在縣治東北俗呼縣後山夜/聞更鼓聲間有地名小鴈蕩)
山後風來聞縣鼔蕩中秋至集賔鴻我歸種菊東籬下
長在悠然眼界中
　　　北高山(予家之後山也左原之山惟此山/最奇秀翼然如翔舞狀上有尖峯)
羣山如囿秀回環秀抜羣山是北山我恐山中猿鶴怨
移文未至已先還
　　　龜山(俗呼黄嶼術者/謂真得龜形)
衆山環遶一山横形似真龜勢欲行不向九江資納錫
臨溪曳尾自全生
　　　卧虎山(在原之水口形如卧虎/舊有淫祠俗呼廟山)
昻然虎踞一原東回首耽耽氣象雄不放衆山隨逝水
溪頭高卧自威風
　　　梅溪(在北高山之陽去孝感井二十步溪至小/以井為源予家其北溪之南有水如帶通)
　　　(謂之梅溪溪名舊矣莫/知所自予植梅以實之)
我向梅花溪上家㡬看清淺浸横斜手栽木已如人老
雪鬢蕭疎對雪花
　　　楊谿(梅溪東流四十五步合原中數水而為/楊谿谿稍大楊氏世居焉故以姓得名)
一澗泓澄㑹衆流肱分俄類婺溪頭(辛巳秋水/分為二)臨溪更
種青青木故事端同栁栁州
　　　戲綵巖(原之西山有巖如屏上有尖峯俗曰白/巖然巖色爛斑如施五綵故以戲綵易)
　　　(之/)
烟霞屏障列西岑戲綵標名始自今我過巖前毎流涕
斑衣空有老萊心
　　　杜鵑巖(在戲綵巖之東巖頂稍平上多杜鵑花/故以花得名予家寒食九日必登是巖)
游宦三年樂事違巖花笑我鳥催歸歸來又被巖花笑
笑我登巖何太稀(杜鵑花一名巖笑予還/家將一載竟未登巖)
　　　碁盤巖(杜鵑巖/之北)
杜鵑巖北一拳石石面平平堪奕碁路僻山深罕人到
爛柯仙客未應知
　　　撒水巖(在戲綵/巖之北)
龍卧靈湫志未伸時時噴水撒行人雖然未救蒼生旱
聊欲澄清世上塵
　　　松羅巖(在原之西北有山隔之四面壁立可梯/而登上平北有水可汲能容數百人産)
　　　(松羅木因以得名建炎間有謀避/難是巖者予嘗往觀之非活路也)
插天萬仞絶攀躋巖頂松羅不是栽廊廟須材作梁棟
人間斤斧可能來
　　　障巖(在戲綵巖之北壁立如障其色青黒有石/方而直聳而有稜長者數尺可植庭宇間)
巖如法吏面清冷石似端人正直方誰解移兹障邊境
敵騎安敢肆猖狂
　　　人面巖(在原/之西)
看盡人間古與今蒼顔一任蘚苔侵豈惟有面如人面
更喜無心似獸心
　　　天柱巖(有二一在三井之北/一在松羅巖之側)
鴈山一柱插雲霄三井松羅柱亦高蓬蓽深懐祀人念
擎天端賴柱堅牢
　　　幞頭巖(在原之西北地/名烏石頭田間)
閙處身宜及早抽山林遲我掛冠游不須花裏尋腰帶
且向田間置幞頭
　　　宋家尖(在東/高山)
皇恩西被復東漸四海蒼生盡仰聸畎畝微臣猶戴宋
結廬長向此峯尖
　　　小鴈蕩(在原之南山以鴈得名/曰小者以别大鴈蕩)
歸鴈行飛集澗阿不貪江海稻粱多峯頭一蕩雖然小
飲啄猶堪避網羅
　　　左嶺(在原之/南山)
北望吾廬山最好南通蕭寺境逾幽(嶺之東南/有明慶院)白雲夜
向原中宿㡬度隨人過嶺頭
　　　左湖(在原之東乂/東曰湖邊)
漁樵欸乃日相呼舟楫生涯在畫圖我與漁樵同隱逸
不須乞作自家湖
　　　蓴湖(在楊溪之南吾鄉無蓴菜/獨此有之此詩乃舊日作)
水晶銀線滿湖中(先人詩云莖抽銀/線細根結水晶寒)遙與呉江氣象同
我輩他年厭游宦思歸應不待秋風
　　　南瀑布(在南山之下/上接小鴈蕩)
飛瀑來從小鴈蕩靈源頗類大龍湫矩羅尊者不須占
乞與山翁取次游
　　　北瀑布(在原之西北山/腰間俗名主潭)
兹潭誰主復誰賔清世寧容有隱淪獨我山林養衰病
不妨來作主潭人
　　　嘶水澗(原之南有左嶺水北流入于原中水善/嘶晴而嘶則雨雨嘶則霽水忽鳴忽止)
　　　(曰/嘶)
嶺頭寒澗逺無聲夜靜風恬忽自鳴山水有靈人不識
老農常用卜陰晴
　　　鴈潭(原之西南三井山之下吾先人/九日常集賔朋于此因命是名)
九日登臨澗水濱蕩中征鴈亦來賔如今鴈至應相感
不見名潭舊主人
　　　三井(原之西南山路崖險人迹罕到予宣和辛/丑春從先祖先人避冦是山凡三宿見溪)
　　　(潭多游魚俗/傳井舊有龍)
源泉高似銀河落石井泓然鼎足分聞説井中魚已化
定從三級上青雲
　　　孝感井(予家有井稍大俗稱大井王家宣和壬/寅秋先祖有疾思鯽魚時暑不可致先)
　　　(人釣於井而得之井素無魚葢孝感也張大猷/秘書挽先人詩云𤣥鯽隨鈎誠養親張後為工)
　　　(部尚/書)
綸竿臨井重欷歔誠感幽潛遂獲魚解道隨鈎得𤣥鯽
秘書好句實堪書
　　　白巖庵(在白巖之東吾祖捨山歸明慶院而立/是庵四山環合形如蟠龍前到南高山)
　　　(形如/舞鳳)
飛鳳吹歸思竹實(庵山/多竹)蟠龍髙卧戀山泉吾家松檟今
三世僧舍鐘魚已百年(吾高祖母塟庵之虎山腰曽祖/塟于青龍首曽祖母塟於庵前)
(平地先妣塟/於庵後山)
　　　賈公庵(在南高山之下司理賈公塟其母兄嫂/於此築庵命僧守之賈公名如規字元)
　　　(範/)
賈公名徳重吾鄉慈母難兄窆此岡手種松楸及因果
青山流水共高長
　　　如在亭(先人塟大父母於東山立亭以寧之有/詩云入堂無復見雙親見此來寧似在)
　　　(神先人附塟其側某名/其亭曰在采詩中語也)
東山一到一霑巾記得先人昔念親强把兹亭號如在
松悲柏慘見無因
　　　如存亭(先妣墳亭/在白巖庵)
北堂猶緑舊時萱寒暑無繇復凊温戲綵巖邊白雲下
慈顔彷彿尚如存
　
　
　
　
　
　
　
　
　
　
　兩宋名賢小集巻一百六十四
欽定四庫全書
　兩宋名賢小集巻一百六十五
　　　　　　　　　　　　宋　陳　思　編
　　　　　　　　　　　　元　陳世隆　補
　梅谿詩集(五/)
　　寳印叔得小假山以長篇模寫進士欽逢辰和之
　　某次韻并簡欽
越絶天台温鴈蕩萬壑千巖各形狀錢塘風物更奇絶
杕屨年時記曽訪歸來戲闢小園林十里西湖藏甕盎
(予嘗以甕植蓮有詞云/一盤池地十里西湖是)悠然入眼皆吾山羅列軒窗一
何壯止菴道人真有道種竹蒔花近丘壙何人好事贈
假山潛澗新添小屏嶂却疑遷徙從平泉更恐飛來自
秦望(秦望有飛來/山飛來石)世間贗物何止此沙佛儒衣龍亦象
道人於物意豈留異日從教散天壤花木篇章兩游戲
林下高風真可尚來游蓮社有詩人句比昌黎更豪放
我休説假復論真真假通同歸一相
　　次韻昌齡西園十首
　　　黄楊(予歸自武林黄楊稍枯命/工去藤蔓苔蘚復有生意)
黄楊庚甲與吾同樹已蕭疎我亦翁藤蔓稍除苔蘚去
嵗寒猶解傲霜風
　　　葡萄
滿架龍鬚巻復伸堆盤馬乳釀青春潑醅一斗宜延客
莫博涼州學漢人
　　　修竹
至樂齋西碧玉竿清陰時過酒杯寒明年看長纎纎筍
解籜當為漢帝冠
　　　梅
拂雲修竹遶吾家竹裏仍栽第一花好句更同林處士
月黄昏後影横斜
　　　桃
欲留王母盤中核兼採秦人洞裏薪此事渺茫花笑我
不如聊賞故園春
　　　李
長念詩人詠子嗟團欒繞樹日敧斜冰盤行薦炎天實
不用東門學種𤓰
　　　杉
記得先人手自栽森然千尺盡成材翠絲結作思人樹
他日兒孫豈忍摧
　　　桂
丹霄休歎路難通學取燕山種桂叢異日天香滿亭院
吾廬當似廣寒宫
　　　栁
何幸先人有敝廬不妨同種栁千株垂陰覆地寧無日
作雪漫天肯似榆
　　　菊
百花春放菊秋榮霜裏鮮鮮照眼明嵗晚不妨開自笑
何須三嗅泣繁英
　　二月二日焚黄天色開霽賔游並集存沒有光悲
　　痛之餘因成鄙語
三釡深悲不逮親九天命下賁雙墳痛將淚雜香醪奠
忍見衣隨告墨焚漠漠濃隂初閣雨暉暉煖日旋披雲
餘生難報劬勞徳猶有孤忠可報君
　　小卜園納涼
屏迹丘園世事輕澹然滋味似孤僧平生願學昌黎伯
宰相三書獨不能
　　館中三月晦日聞鶯胡邦衡有詩用東坡酴醿韻
　　有君側無讒人發口不須婉句某次韻
久傷伐木廢每歎吾生晚黄鳥從何來喬林緑垂幰忽
作相呼聲朋來無近逺高翥凌雲煙斜飛集池苑中有
幽谷吹遲遲下遙巘羣音巧相和出語獨不婉啞啞如
老烏聞者弓欲挽知心有杜鵑勸爾故園返
　　過婺州同年王節推夷仲黄教授萬頃鄉人華主
　　簿子周㑹飲雙溪樓
年時嘗泛婺溪舟未上清風八詠樓天為故人償夙願
(辛巳五月至婺溪夷仲諸同年/有登樓之約忽聞欽宗諱遂止)水知吾輩喜清流沈郎
不為吟詩瘦王粲長懐去國憂明日山川共人逺鄉情
年契兩悠悠
　　種蔬
歸來日彈鋏食無肉與魚却將種花地町畦毓嘉蔬驕
陽每抱甕時雨親荷鋤青青有生意令我顔色舒寧憂
饉與饑亦有瓶中儲前身老闍黎(或云予前身嚴闍/黎也因以戲云)蔬
氣端未除文字亦宿業復坐魚蠧書蠧書仍食蔬苦澹
味有餘況兹清淨根分來自僧居端能納須彌聊爾秀
郊墟洗我腥羶腸(退之詩云聲名暫羶/薌非止為魚肉也)襟宇生清虛豈
惟陶淵明吾亦愛吾廬荒園涉成趣枯藤當安輿困耽
案頭巻饑箸盤中菹孔門陳蔡色借問何如予
　　次韻題寳印叔蘭若堂
何處名蘭若依山結草堂花枝法雨潤心地佛燈光浮
世囂塵隔空門嵗月長林間有啼鳥聴法亦來翔
　　掃室
灑掃學者事陳蕃何不然要令天下淨端自室中先
　　讀書
入政慚無學還家更讀書翻同小兒輩相共惜居諸
　　奕碁
光景老尤惜忍銷枰奕間娯賔欠絲竹一局戰清閒
　　昌齡欲游白石興盡而止予亦思前年之游遂次
　　其韻
前年蠟屐逺尋幽洞府曽經一宿留詩句親題碧雲裏
夢魂時到白巖頭風生見説欲飛去興盡何如且罷休
他日相呼老兄弟飄然杖屐共翺游
　　張器先和詩復用前韻
心欲齊賢媿未齊逺蒙佳句警昏迷音如鼓瑟鏗清廟
味似煎茶鬬建溪憂國非同長卿病感時端類少陵題
二松豈是淹賢地鳬鶩文書漫抱攜
　　題雙瀑
女媧石爛㡬經修天漏猶餘兩派流離合無心元不競
朝宗得路却相投干雲寳劔真同氣出蕩神龍不異湫
(鴈蕩有大/小二龍湫)何用築門防俗駕林泉自是少人游(雙瀑亭/壊久矣)
(洪丞命工起廢氣象一新且/欲築門以防俗駕故及之)
　　家食遇歉有飯不足之憂妻孥相勉以固窮因録
　　其語
淵明事高尚瓶中缺儲粟魯公凜名節乞米給饘粥廣
文富才名官冷飯不足少陵老風騷橡栗拾山谷嗟予
何為者處世真碌碌謀生一何拙甔石無儲蓄三年兩
去國囊槖罄水陸還家索租苗不了臘與伏前秋遭颶
風摧折數間屋今年丁大祲破甑塵可掬絶糧瘦百指
告糴走羣僕鄉鄰苟不救定恐填溝瀆家藏千巻書父
子忍饑讀一字不堪煮何以充我腹細君笑謂我子命
難食肉去嵗官臺省僥倖食君禄有口不三緘月奏知
㡬牘聖明儻不容寧免逺竄逐歸來固已幸富貴非爾
福東臯二頃田得雨尚可穀子耕我當耘固窮待秋熟
　　郡齋即事追和范文正公韻
理郡端如理亂絲范公往矣欲誰師典型猶有堂中像
光豔長存壁上詩未報國恩嗟老去不逢人傑恨生遲
一尊坐對鄱江月耿耿忠懐祗自知
　　郡齋對雪
平生為雪牽詩興今日無詩奈雪何淨几翻書擁爐讀
冷齋呵硯帶冰磨寒江獨釣句思栁銀海光搖人憶坡
欲兩三杯賀豐嵗却憂疆埸正干戈
　　子應和詩再用前韻
江東臘雪為誰多清逼官梅興動何堂坐玉芝勞想像
(州宅有/玉芝堂)句工冰柘老研磨賡酬往事思蓬島(辛巳春館/中唱和最)
(盛/)災異狂言忤諫坡(是嵗上元雷雪併作某/嘗論災異諫坡不悦)聴取金華
新號令要須白戰不持戈
　　閏月三白二首
閏月生明後(初四日/雪作)江天未臘時風翻禹門浪花糝月
宫枝(桂花一/秋三放)照夜皎珠樹秀庭祥玉芝定知年大有何
止麥相宜
迎臘雪三白未春花萬株神仙森玉府天象粲台符詞
吐水流峽鼎成風擊湖鬢邊絲可織四皓盍添吾
　　和洪景盧用三白韻作四白詩
大似佛世界端如玉燭時穆家兄弟味楊氏子孫枝(楊/震)
(四世為公以/清白名家)鄞海明瑤柱(四明出/光瑤柱)鄱亭望秀芝(鄱江有/四望亭)
(北望芝山州/宅冇芝秀閣)祁寒繇政拙去倍二誠宜
楚士照千乘韓梨夸數株舜門紛執玉堯岳衒分符寳
結文房友鑑明狂客湖郊圻正多壘兵㑹憶夷吾(兵車/之㑹)
(四/)
　　臘盡日又雪洪復作五白詩再和
天地俱同數嘉平欲盡時栁飄彭澤絮松壓大夫枝越
絶山飛洩(越有瀑布/名五洩)文登石産芝(登州海上五/島皆生石芝)濫騎為
郡馬深願穀相宜
日掩雲間色(李嶠詩雲/間五色滿)榆栽天上株芳聨仙桂籍窮送
舊桃符逺岫明廬阜澄江接帶湖宣麻開晉國入蔡憶
金吾(裴晉公五拜相/金吾謂李祐也)
　　不欺室三字㕘政張公書也筆力勁健如端人正
　　士儼然人望而敬之因成古詩八韻
雲山老人國大老歴代遺編飫探討餘事游神翰墨問
乘興濡毫快揮掃嚴霜烈日如魯公抉石奔泉陋徐浩
國朝君謨書第一大字劣於行與草雲山心畫無不長
筆力縱時書更好我來求字葢求人不為有官縁有道
紫岩之銘雲山筆不欺室中雙至寳玉簫峯下梅花溪
願學雲山歸去早
　　送翁東叟教授
三十年間舊友生眼青頭白見交情官於湖北況尤冷
詩不江西語自清行李少留呉芮國夢魂先到謝公城
扁舟便合相隨去薄有田園正可耕
　　送蔡倅
白首論文得蔡侯江東尊酒半年游龍頭家世高千佛
驥足聲名重一州方喜同僚呉芮國不堪回首仲宣樓
送君撩我思鄉意薄有田園歸去休
　　李懐安擁麾入蜀道出鄱江見贈二詩依韻奉酬
不肯隨羣慕鶴軒慨然丹陛吐危言坐看蜀道平如地
可見忠臣勇似尊駟馬橋邊驅弩矢杜鵑聲裏擁旂旛
要須入境詢風俗首訪嚴遵李仲元
一麾出守楚東城邂逅論交媿孔程元禮仙舟行色好
子猷雪棹去心輕虎符稔服君家世鴈蕩行逃我姓名
酒盞詩篇話時事江湖何日更尋盟
　　子應贈蜀中石刻十巻詩以謝之
金華石刻滿西州不惜明珠輒暗投詩泣鬼神追雅頌
義深君父妙春秋(公有答春秋書深/取左氏義深君父)隨身連軫崔評事
插架懸籖李鄴侯掃室焚香讀終巻光芒萬丈照螺洲
　　次韻嘉叟讀和韓詩
孔孟乆不作況雄莫能和韓公生有唐力欲拯頹挫文
興八代衰學救諸子過佛老蔓中華微公衽其左餘事
以詩鳴語險鬼膽破汗瀾高駕天捷敏劇飛笴騎龍歸
帝旁玉日人間墮汗流籍湜輩圭璧分半箇栁和辭擬
騷郊聨語成些咸知泰山仰誰繼北窗卧我本􁉛鹽生
久供筆硯課幽香摘天葩光豔拾珠唾後公三百年杖
屨無從荷世無六一翁孰知珍古貨巴詞擬陽春僭竊
罪宜坐神交有吾宗涉世同坎軻學繼青箱王詩高碧
紗播勉令添和篇才薄知何柰謬同赤效白深媿愈知
賀世事置勿論蚊睫蟲容麽
　　元夕次何憲韻
火樹銀花遍九衢天移星斗下空虛心憂機婦寒窗士
詩句分明似諫書
鄱陽燈火類殘星風雨那堪更滿城為郡何如在家好
長檠不似短檠明
　　喻叔奇采坡詩一聨云今誰主文字公合把旌旄
　　為韻作十詩見寄某懼不敢和酬以四十韻
斯文韓歐蘇天下三大老蘇門六君子如籍湜郊島大
匠具明眼一一經選攷豈曰文乎哉葢深於斯道諸公
既九原氣象日衰槁山不見泰華水但識行潦詞人巧
騈麗義理失探討書生蔽時文習義未易討著述豈無
人紛紛漫華藻有如分裂時僭為各城堡同年廣文君
所作非小好高吟薄風雅古學窮渾灝讀史正豕亥觀
詩辨形夭千篇冰玉清萬字波瀾浩心慕大手筆所恨
生不早鄉令門及韓不類端可保賞識遇歐坡當為篋
中寳聲名終不掩光豔姑自葆嗟我最不才兀兀首空
皓半生槐踏黄晚景葢張皁出守屢及𤓰還家僅嘗稻
(去六月還家/九月赴泉山)田園荒淵明江海客張鎬塵埃未能脱憂
患苦相惱愁攅卧蠶眉(相者謂予眉如/卧蠶主多愁苦)痛徹伏犀腦(近/苦)
(頭/疼)何當歸故山已書下下考鍾筆況久閣盧經徒獨抱
古文如金城偏師詎容擣小詩時自遣句法未知造廣
文賢關舊聲氣同濕燥食共朝􁉛辛案對夜螢薧䇿杖
游西湖尋梅插晴昊鄱留九十日呼酒羅脯棗潯陽三
年别心若風中纛書來問寒温仍效世俗禱手寫十新
詩價重百磲碯情意何勤勤許與太草草那能把旌旄
但可供灑掃何為以西子國色沈嫫媪前言葢戲耳細
讀笑絶倒却將寄來詩録附雅戲藳(叔奇嘗作/雅戲集)
　
　
　
　
　
　
　
　
　
　
　
　
　
　
　兩宋名賢小集巻一百六十五
欽定四庫全書
　兩宋名賢小集巻一百六十六
　　　　　　　　　　　　宋　陳　思　編
　　　　　　　　　　　　元　陳世隆　補
　梅谿詩集(六/)
　　郡圃栽花
公餘吏隱不相賖杖履園林賞物華五栁宅邊誰種栁
百花樓畔漫栽花(郡圃有/百花樓)池塘有夢吟春草(永嘉有/夢草堂)屏
障無心戀綺霞(綺霞/亭)來嵗游人應話我鴈山深處老桑
麻
　　二月朔日同嘉叟藴之訪景盧别墅用郡圃栽花
　　韻即席唱和
鄱水芝山四望賖雨餘風物陪光華名園種果仍修果
妙手栽花似判花行見晉公開緑野聊從子美酌流霞
坐間賓主皆人傑我質如蓬賴倚麻
野處名園境界賖夷堅博物似張華(景盧作/夷堅志)參天先種
栁州栁(園中新/植栁)照眼兼看花縣花(園與縣/圃為鄰)即席賦詩袍
奪錦論文對酒臉生霞自慚衰病陪行樂䇿杖登城腳
欲麻
　　還舍復用前韻以寄
負郭園林路不賖杕藜徐步賞韶華芹宫地近分流水
(圍近/州學)芝嶺風髙送落花(園在芝山門范文正/芝山詩花落入城東)簷外梨
枝春帶雨(梨花/堂)城頭桃樹晚蒸霞(城上皆/種桃)行看共掌絲
綸美寧復丘中詠有麻(舍人兄弟皆掌絲綸和/詩有醉傍西岡學種麻)
　　景盧嘉叟各和詩五首復用前韻
草堂相去不多賖雨後登臨喚革華心喜淵明尊有酒
眼驚太白筆生花來看四澤滿時水歸見九光披處霞
(是早陰雨/至晚見日)得兩使君詩十首郡齋傳寫費川麻
　　用韻懐何卿
送别鄱江日未賖詩人相問憶金華烏衣巷口見歸燕
(何如/金陵)萬里橋西思浣花持節要先蘇赤子攝身未用踏
蒼霞(何頗/喜仙)行將歸侍玉皇案不比少陵鞋用麻
　　嘉叟和詩至七篇有何時五畆成歸計來作鄰翁
　　伴藝麻之句某鄉心方切復用韻
學繼初寮事業賖閉門寧悔讀南華符分興化日烘荔
室寓維摩天雨花(宗丞寓/居僧舍)故里君應懐北岳歸心我已
到飛霞(永嘉有飛/霞洞天)休休莫莫宜閒處耕有添丁婦織麻
　　玉芝堂(范文正/公名)
不是因三秀名堂意自深要居森㦸地毋忘采芝心
　　退思軒
㑹得名軒意公餘坐片時退思何及矣未退早須思
　　景盧贈人面竹杖
奔走方嗟力不任得公一杖直千金竹能有面如人面
人亦虚心似竹心渡水只愁龍欲化入山應與鳳聨吟
翰林虞部相酬贈同舍交情復見今(退之赤藤杖歌云/歸來捧贈同舍子)
(予與洪亦館/中同舍也)
　　鄉人項服善宰鄱陽有政聲人惜其去用郡圃栽
　　花韻作詩數篇叙别遂和以送之
七嵗名師世胄賖雲孫行實副文華仁心馴及魯恭雉
和氣種成潘岳花清白見知鄱水月髙明相照楚天霞
送君撩我思鄉意遙想吾廬日長麻
鄱江同事半年賖直諒何人似去華吏報圜扉多鞠草
民歌枯木再生花(邑人有枯木/再生春之謠)暫留蕭寺行逢雨剰作
新詩語帶霞褒徳自應侯卓茂清朝知己況如麻
江東回首莫雲賖寒食令人感嵗華皎皎丹心惟望日
(是日/祈晴)星星短髪不簪花書傳何處山名鴈(寄家/書)酒憶吾
鄉水似霞(樂清有赤水之名/鄉人喜造紅酒)故舊相逢如問我為言多
病服天麻
公真有徳如元令我媿無才似李華話别芝堂傾竹葉
送行鄱水漲桃花眼看三匝烏逢月心羨齊飛鶩趂霞
他日相期訪劉阮分桃采藥飯胡麻
　　予向年少不自量因讀韓詩輒和數篇未嘗敢出
　　以示人葢二十年矣近因嘉叟見之不能自掩且
　　贈以長篇蒙景盧繼和用韻以謝
少小思尚奇薰風琴欲和規模與時背場屋屢摧挫大
道窺五原高論讀二過神游京城南(南山/詩)思渺䒱水左
竹看金影碎菊擷霜風破論文摩巨刃薦士躬彊笴蕭
蘭發秋懐木鴈吟齒墮飛飛雙鳥鳴不數鸝兩箇幽幽
十琴操可僕蘭臺些光餘萬丈長照我一牀卧未終三
百篇正坐短檠課(韓古律詩共三百餘篇初妄意/欲盡和之以方作舉業遂止)不敢
示友朋懼遭泥滓唾文章吉太守臭味夙相荷索我舊
詩案贈以千金貨郡齋哦好句豔豔月照坐端如陳琳
檄快讀痊轗軻濫把江湖麾謬聲慚日播祁寒兼苦雨
怨嗟吾豈柰竊效衡山禱(是日/祈晴)因思鑑湖賀(時已/乞祠)鵬鷃
各逍遙溟蓬無巨麽
　　二月十五日祈晴十七日雷雨再作
清香一瓣乞晴回凖擬陽光萬里開風伯未吹雲陣破
雷公又喚雨聲來補天石爛疇能鍊陷濘車深不易推
誰坐黄堂稱太守深慙無術捄天灾
　　喜晴再用前韻
天閔斯民意已囘羣陰不掃自應開扶桑曉日曈曈出
玉宇清風習習來水緑漁翁聲欸乃月明詩客手敲推
秧針刺水麥搖浪定有豐年無後灾
　　徐孺子亭
一室不暇掃心期掃天下一榻不妄設所待必賢者南
州傑出士林泉事瀟灑閉門謝弓招道合不吾舍誰云
性少通得一不為寡豫章豈私交端欲重宗社漢廷無
此賢忍使遺在野交章薦天闕聘禮備車馬高人竟不
屈清風凜華夏寄聲郭有道一木難支厦肯同樊處士
聲名祗虚假鷄酒弔知音韜光老松檟儻令居孔門行
藏似回也江西今仲舉吏事飾儒雅神交千載友丹青
妙摹寫作亭古東湖鱗鱗萬椽瓦序嗤滕王閣詞逼長
沙賈佳客從公游湖光瑩尊斚孺子真可師世途何土
苴行矣浙東西鉏犂各歸把
　　易芝山五老亭名曰五峯安國書之因成短篇
三秀呈祥處危亭壓衆坡眼驚廬阜近峯類夏雲多喬
嶽神咸㑹蒼穹頂共摩紫微新鐵畫輝映楚江波
　　游圓通寺
夾徑森森鬱老松烟霞深處忽聞鐘虎溪水隔侯溪水
馬耳峯聨石耳峯遺像人猶思後主(李後主功徳/院有祠堂)開山
僧不畏先鋒(僧言曹先鋒翰下江州/至圓通主僧趺坐不懼)明朝杖履山南去
噴沬飛流看玉龍
　　三峽橋
三峽橋邊杖履游此身疑已到夔州題詩欲比真三峽
深媿詞源不倒流
灩澦瞿塘在眼前便應從此上青天秋風脱葉隨流下
疑是千帆出峽船
　　宿栖賢
瀑水聲中夜不眠星河影動半秋天誰云灩澦瞿塘逺
只在洋瀾左蠡邊獅子吼成方外法(獅子/山)石人㕘得定
中禪(石人/峯)住山五老知今古借問曽栖㡬箇賢
　　廬山紀游四十韻
我性好山水思向廬山廬五老招我游有約芝山初兹
行適所願孰曰非天與入眼庾公樓興已先籃輿雲開
聖治峯石扣仙人居(太平興國宫有/聖治峯劉仙石)香爐望烟靄淨社
觀芙蕖虎溪聊自笑天池步宜紓(天池最髙/不及游)半月圓通
留幽亭樂有餘(寺有至/樂亭)趣如六一翁境似山環滁侯溪
煮月泉石耳供巖蔬(峯以生石/耳得名)破戒戲魚酒踏園夢羊
猪賢關得家音(二兒時在太學/一日得兩書)天恩拜新除抗章復辭
免(前辭夔州/今辭召對)行色仍躊躇遂作南山游首過荆林虚凌
雲入康谷臨流清可漁欲飲第一水山深足趦趄湯泉
本何來怱從龍口嘘鸞溪尋故家(歸宗寺本/王右軍宅)墨沼波猶
瀦石境不可見懸崖照誰梳尋真到簡寂入觀驚丘墟
緬懐黄與陸何處飄霞裾(簡寂觀乃陸修靜道場/有黄石公巖觀今荒廢)眼明
見飛瀑澗壑鳴瓊琚河落句思李練飛詩陋儒新橋跨
虹霓出月明蟾蜍兩州勞五馬同日傳雙魚(至開先得/唐江州李)
(南康/書)神光照萬杉飛白留天書遙瞻星子城青山㸃舂
鉏我行未及西三峽知何如登樓閲天險奮地轟雷車
壯哉五丁力鑿此千尺渠羣峯列耆老深淵蓄璠璵(五/老)
(諸峯及三峽玉/淵並在棲賢)古刹依朱砂穿林駭猿狙(楞伽在朱砂/峯下自棲賢)
(一路穿荆/棘而行)萬巻已空閣三竹猶扶疎肩輿足繭卒傳詩
手疲胥佳境尚無窮雅興良已攄身隨禽往還興逐雲
巻舒重尋訥庵老細論無言予節物變炎涼遲留費居
諸在路何悠悠歸夢頻蘧蘧秋風鴈還蕩緘封寄鄉閭
　　中秋宿瀼溪驛(瑞昌/縣)
半月游廬阜中秋宿瀼溪祠尋元子隠(元次山/舊隱)樹認赤
烏棲(呉赤烏所/見之地)坐待雲開月行愁雨作泥鄱人應話我
身在九江西
　　題一覽亭(在漕臺/後山)
危亭頂鄂渚欲上初不敢肩輿躡崢嶸眼界驚坎窞青
山繚江湖烟雨抹濃淡千帆破滄浪萬里照菡萏大澤
胸可吞秀色手宜攬形勢控上游天險卦侔坎登臨迫
吹帽秋聲在葭菼銜杯情有欣懐古意多感兩雄孫與
劉壯志鯨鵬噉赤壁走阿瞞功業炳鈆槧黄鶴去何之
靈竹色猶慘樓餘庾公興洲遺正平憾北望舊中原激
裂壯士膽何由登太山一快天下覽(赤壁之説有四在/鄂之蒲圻者是孫)
(權遣周瑜與劉備/併力敗曹公於是)
　　過金口市江中有渚名鯉魚甲渚上有蘆花連日
　　遇逆風舟以寸進挽舟者行蘆中成四絶
江山滿眼似相迎一閧人煙問地名舟過已經金口市
水流應到石頭城
鯉魚甲露江中渚蘆荻花浮渚上霜檣影落江疑是釣
巨鱗驚躍鷺飛忙
長江十里渺連空逆水那堪更逆風定是江神憐逺去
欲吹船轉浙江東
江神不借一帆風急水難收寸進功攲枕高眠真有媿
挽舟人在荻花中
　　宿高牙
牢落楚天涯䕫門路尚賖落帆驚宿鷺弭榜傍栖鴉(有/鴉)
(千百羣/集於栁)風伯聲喧枕漁人水浸家江神阻行色非是戀
高牙(兩/宿)
　　亡姊之塟在九月而不得其日十五日讀坡詩至
　　英公燎須事不覺悲涕是日辛酉得非塟日耶詩
　　以寓哀
先人六兒女姊長孝且慈徳淑命不淑哀哉止於斯莫
年失愛子哭泣鬢成絲年纔五十七一病不可醫姊死
我在傍姊塟吾不知初聞卜九月不知日與時丐祠既
不遂臨穴竟無期日月為我昏風雨為我悲宦游何所
得抱恨渺無涯尚餘英公須未作子厚碑(嘗欲作墓/志不遂)便
當回鴈蕩那忍過姊歸(姊歸縣在歸州有屈原故宅原/既被放流忽然自歸原有賢姊)
(曰女須亦歸喻令自寛離騷所謂女須之/嬋媛兮是也袁崧以為姊歸之名始於此)
　　宿網步時已入夜猶行舟忽聞犬聲知有人家孤
　　燈一㸃葢漁舍也是夕有月不飲
網步知何處維舟日已昬孤燈耿漁舍一犬吠江村問
境欣名復(在復/州界)歸心㡬到温遙天有明月惜不照金尊
　　宿金鷄渡
曉起鷄未鳴晚宿雞鳴渡鷄鳴又還起扁舟觸烟霧不
作田文奔不效劉琨舞孜孜慕舜徒去去官䕫府
　　舟中記所見
不向三苗境上過(岳州乃三/苗故都)此身端怯洞庭波浪翁未
免敖牙戲漁父時為欸乃歌蟲喜年豐頗擣米鳥憂沙
漲自淘河(擣米淘河/蟲鳥名)可無好處如鄉里橘緑橙黄恨不
多
　　上大望州鑽天嶺
身到猿啼百尺頭(百尺/坡)更言前有鶻孫愁試於大望山
頭望望見人間是峽州
豆子山前火墨溪迢迢一嶺與天齊肉身安得鑽天手
肝膽崔嵬自作梯
　　題諸葛武侯祠
八陣圖旁丞相祠風雲慘淡㑹當時功成豈止三分漢
才大非惟十倍丕渭上忽傳司馬走蜀中長起卧龍思
我來再拜瞻遺像涙滿襟如老杜詩
　　登詩史堂觀少陵畫像
萬丈光芒筆有神兩眉猶帶舊酸辛殘杯不復愁肥馬
賸馥端能丐後人䕫子江頭吟處景杜鵑聲裏拜時身
敬瞻遺像觀詩史一酹雲安麴米春
　　游東坡八絶
道大才高世不容堪嗟尺水困神龍空游赤壁英姿發
卻向小橋詩思濃
出處平生慕樂天東坡名自樂天傳文章均得江山助
但覺前賢畏後賢(忠州東坡以/樂天得名)
少年下筆已如神文到黄州更絶塵我宋人才盛元祐
玉堂人是雪堂人
世重元之重竹樓雪堂名更重黄州西山草木尤光彩
一一曽經杖屨游
再閏黄州正坐詩詩因遷謫更瑰奇讀公赤壁詞并賦
如見周郎破賊時
供成詩案脱纍囚天遣公來此地游自有胸中雲夢澤
更居雲夢澤南州
口誦淵明歸去詞岷峨歸去竟無期高安難弟來相訪
細説對牀風雨時
批風抺月五經年吟盡淮南盡處天獨與元之韓魏國
神交千古作三賢
　
　
　
　
　
　
　
　
　
　
　兩宋名賢小集巻一百六十六
欽定四庫全書
　兩宋名賢小集巻一百六十七
　　　　　　　　　　　　宋　陳　思　編
　　　　　　　　　　　　元　陳世隆　補
　梅谿詩集(七/)
　　游卧龍山呈行可元章
我輩逢山眼即青卧龍頂上喜同登圖留沙磧懐諸葛
詩誦江濆憶少陵巫峽雲飛天一握瞿塘魚化浪三層
(俗謂瞿塘/峽為龍門)籃輿又向人間去回首林泉媿老僧
　　題卧龍山觀音泉呈行可元章
去嵗游廬山社中觀白蓮不飲逺公酒聊酌聰明泉肩
輿過武昌乗興西山巔巖乳飲菩薩詩篇誦蘇仙(武昌/西山)
(有菩薩泉/東坡名之)䕫州苦無井癭俗殊可憐竹筩喉不乾可浣
不可煎日汲卧龍水屢賴擔夫肩所取都㡬斛深慙未
投錢前日招提游入耳聲涓涓泓澄可照膽草木皆光
妍却疑南陽人蟠蟄清泠淵慘淡㑹風雲滂沱霖普天
源如少陵詞清入光芒篇餘波漲瞿塘洶涌吞百川何
人著水經漏此不及編道人出新茗林間手新研共以
夷齊心來結觀音縁至今清夜夢猶到幽亭邊交㳺況
離索囘首成悽然(元章移/節西州)何時鹿呦呦重訪山中禪(僧/言)
(前日吾儕將/至山中鹿嗚)
　　送元章改漕成都
取友四十載普天半交游蒹葭羣玉堂莫盛登瀛洲元
章真國士未見心已投雅抱畎畝志共懐天下憂館閣
育人材孰云専校讐慷慨論世亊不見范尹歐疆場況
如許寧不憂宗周精忠屹肝膽苦語驚冕旒君去最勇
決我行尚遲留初别擬十載相逢忽三秋龍飛起元老
江淮握貔貅禮羅得奇才我幕資良籌人事苦好違壯
懐莫能酬去持䕫州節遙泛瞿塘舟我亦來自鄱兹行
豈人謀八陣觀壯圖三峽窺倒流訪君義勝堂顧我制
勝樓如馬謁白帝卧龍尋武侯江亭覽月色園花賞春
柔果分餘味甘蘭贈深林幽詩篇浩巻軸墨妙輝山丘氣
薄文豔杜詞卑竹枝劉吏事容拙疎交情荷綢繆綸
言下北闕繡衣使西州流錢豈君事易地曽何優何不
班玉笋入告嘉謨猷巴子國最貧瘡痍民未瘳君去誰
撫摩欲借嗟無由我已上詞章歸歟老田疇遲君還日
邊寄書到東甌
　　次韻韶美失舟閔書
醫師籠參术良將枕戈矢儒生嗜底物書巻掛口齒劉
侯西南來嵗月十首尾閉門閲古今過眼分亥豕異書
照神藜奇字哭妖鬼許身如蠧魚文字共生死風流反
得罪去國果誰恥仙舟載秘閣便腹貯名理江神亦世
情逐客多不喜厄同焚書秦惡類滅邢燬沾濡徧箱篋
痛惜到骨髓我初聞為驚終夜成坐起得君詩細讀罪
已不罪水願言坐嘯餘書著子劉子
　　餘干翁簿以予去饒之日郡人斷橋見留畫圖賦
　　詩見寄因次其韻
我慕鄭子真躬耕老巖谷不慕蘇季子腰金詫宗族失
腳落塵網回頭念幽獨向來鴛鴦行進退慚碌碌把麾
鄱君國飲水清灣曲緬懐九賢人痛閔千里俗奉揚乏
仁風黎庶困炎燠疇能政有成敢望諾無宿厚顔叨禄
廩汗背擁旌纛命下忽䕫門諸公孰推轂水陸三千里
湖重嶺仍複至喜謁文忠秭歸懐李矗鄱人憐老守去
類楚臣逐出門橋已斷擁道額爭蹙初無龔黄政濫繼
秦侯躅仇香舊同僚别寄兩竿牘賦詩仍畫圖開巻宛
在目清音滿于越餘韻到巴蜀我有二頃田荒蕪鴈山
腹願畫歸去來芒鞋事耕育
　　齒落用昌黎韻
我來饒與䕫三載墮兩齒懸知年非永早悟仕當已要
須未落時猛效二疏止何為一再落不已良可恥慨然
懐古人未有長不死因思年方少輩行多勝已顔紅齒
牢潔往往同逝水吾雖況如許寧復老彭比覽鏡視顔
色今昨不相似行年五十五萬事可休矣功名與富貴
磨滅何足紀但願早還鄉俯育三百指婚嫁畢兒女松
楸依怙恃弟兄飲真率故舊忘汝爾齒牙任搖脱肉食
吾不視有身久為患無齒實堪喜始憂笑韓公可惜陋
子美未必傷我心兹言聞栁子
　　送喻令
捫膝先生有鳳毛三年魚邑試牛刀要令人被絃歌化
詎肯身辭州縣勞賢令首祠唐質肅詩篇時出楚風騷
西歸更勉家傳學雲翼行看九萬高
　　閻普州趙果舟中唱和以詩軸見寄詶以二首
聨舟西上沸歡聲趙璧隋珠照坐明二客詞流三峽水
百篇詩壓五言城廣文舊舍欣同掃(閻嘗為䕫/府教官)阿買奇
兒況侍行(果州二子/皆善作字)我以禮賓名客館雲安麴米待君
傾
燈結寒花鵲有聲書傳雙鯉眼増明人言盡是青雲士
天遣相逢白帝城富貴有機端可畏山川非險莫辭行
定知蜀道從今易東普南充葢已傾
　　至日寄二弟
雲物書何處山城白帝旁鬢絲驚漸短日線喜初長
江冷魚思復陽回鴈戀行小舟吾已具命下即還鄉
　　連日鵲喜東歸之祥也詩寄二弟
烏鵲枝頭竟日喧皇恩應許返丘園荒蕪賦就同元亮
歡喜詩成異審言定有好音來象闕媿無遺愛在䕫門
寄書預報梅溪弟灑掃吾廬辦酒尊
　　聞韶美侍郎易任廣漢
帝眷甘泉舊綸恩換虎符神應馳北闕眼已見西湖(漢/有)
(西/湖)霖雨思賢甚仙槎到漢無書梁形夢寐大厦待公扶
(閲報之夕夢韶美/大書兄字於梁間)
　　臘日與同官小集八陣臺觀武侯新祠
伏㡬何時臘又逢天涯尊酒記游從未於山下祠黄石
且向江濆謁卧龍青眼共看官舍栁白頭相對雪天峯
虎符願逐桃符換萬里歸心一片濃
　　讀東坡詩
東坡文章冠天下日月爭光薄風雅誰分宗派故謗傷
蚍蜉撼樹不自量堂堂天人歐陽子引鞭遜避門下士
天昌斯文大才出先生弟子俱第一天人詩如李謫仙
此論最公誰不然詞無艱深非淺近章成韻盡意不盡
味長何止飛鳥驚臆説紛紛㡬元稹(有言歐公詩味短/者王介甫云行人)
(舉頭飛鳥驚之/句味亦甚長)渾然天成無斧鑿二百年來無此作誰
與爭先惟大蘇謫仙退之非過呼胸中萬巻古今有筆
下一㸃塵埃無武庫森然富摛掞利鈍一從人㸃檢莫
年海上詩更高和陶之詩又過陶地闢天開含萬彚少
陵相逢亦應避北斗以南能㡬人大江之西有異議日
光玉潔一退之亦言能文不能詩碑淮頌聖十琴操生
民清廟離騷詞舂容大篇騁豪怪韻到窘束尤瑰奇韓
子於詩葢餘事詩至韓子將何譏文章定價如金玉口
為輕重専門學向來學者尊西昆詩無老杜文無韓淨
掃書齋拂塵几瓣香敬為三夫子
　　除日
蝸舍三年别䕫門兩嵗除盆雖具肴簌儺不是鄉閭櫪
馬喧新集桃符換舊書何如杜陵老守嵗阿咸居
　　甘露堂前有杏花一株在修竹之外殊有風味用
　　昌黎韻
桃李未吐梅英空杏花嫣然作小紅孤城絶塞地不惡
一株綽有仙家風高枝半出修竹外醉臉畧與江梅同
䕫州花木不多有封植嘉樹知誰功春光忽到刺史宅
天氣正在中和中不同浪蘂落瘴霧自有甘露滋芳叢
我來嵗律驚兩換歸興遙指呉江楓曲江往事何足夢
願為老圃安我窮明年花開我何處小園數畝蕭臺東
蒼蒼煙雨記巫峽酣酣詩句吟梅翁(梅聖俞詩杏花/酣酣春正明)
　　郡圃無海棠買數根植之
少陵詩史有遺闕海棠名花輒湮沒孤芳千載逢蘇仙
竹籬一笑嫣然發我從蜀錦亭邊來(范文正公守鄱公/種海棠于郡圃名)
(亭曰/蜀錦)遙入蒼蒼烟雨窟綺霞曉抺神女肌香醪春醉明
妃骨鮮鮮絲蘂垂更嫋㸃㸃燕脂勻未歇半含欲吐不
勝情沐露梳風睡明月為開尊酒苦多病欲插一枝羞
白髪照眼千株未觀蜀囘首十年深憶越(往在㑹稽訪/諸名園海棠)
(最/盛)何人好事呼名友姚魏不容矜閥閲(曽端伯十花詞/目海棠曰名友)
(牡丹/不與)凝香有地何不植負郭無園何處謁不煩飛鵠銜
子來自買芳根帶花掘明年髙堂來燕子想見繁紅映
林樾栽花老守在何許鴈蕩山中采薇蕨憑誰為問花
消息有夢遙驚山突兀自慙不是召伯棠那得詩人歌
勿伐
　　次韻林江州題高逺亭
眼明廬阜翠横空疑是雲頭屹夏峯遺迹君應懐聖治
(聖治峯在太/平興國宫)故家我亦念歸宗(山南歸宗寺/乃逸少舊游)遙瞻瀑水
三千尺猶隔巫山十二重亭上主人髙更逺天然丘壑
在心胸
　　詩史堂荔枝歌
君不見詩人以來一子美莫年流落在䕫子賦詩三百
六十篇西瀼東山客愁裏何人作堂畫遺像收拾光芒
榜詩史堂前何有有荔枝樹猶未老熟獨遲世人貴早
不貴晚儻非我輩誰賞之涪陵昔遭妃子汚萬顆包羞
莫能訴瀘戎一經少陵擘至今傳誦輕紅句少陵傷時
淚成血一㸃丹心不磨滅散成朱實滿炎方風味如詩
兩奇絶樂天曽畫忠州圖自言香味人間無(樂天詩云/嚼疑天上)
(味嗅異/世間香)君謨亦作閩中譜陳子聲名重南土何如詩史
堂前株正是一飯孤忠餘人為世重物亦重端如丈人
屋上烏巴圖閩譜合避路奚用品第分錙銖纔先熟者
如楊盧但可與之作前驅閩娘十八婢妾爾將軍大樹
真傭奴我生四百餘年後來作先生游處守登堂三歎
荔正丹聊效栁人祠子厚安得先生今復生添賦䕫州
歌一首(少陵有䕫/州歌十首)要使荔枝之名長不朽
　　岳陽樓
後樂先憂記飽觀兹樓今始得憑欄吐吞五水波濤濶
出納三光境界寛黄帝樂聲喧廣宙湘君山影浸晴瀾
江山何獨助張説收拾清詩上筆端
　　過仙亭
此處神仙㡬度經老松枯朽穉松青如今想作天仙去
不復飛吟過洞庭
　　池之清溪如杭之西湖某歸自三峽維舟弄水亭
　　南望齊山翠微在眼登譙樓望九華見一峯奇甚
　　呈提舉李子長知郡趙富文
城南風物似西湖萬里歸舟入畫圖光潔貯懐便弄水
翠微照眼稱提壺浦無時節秋尤好池有精神貴可呼
最是九華知客意倚天遙露一峯孤
　　子長和詩復酬二首
往嵗遙從彭蠡湖常山地閲武侯圖忽乘雪裏子猷棹
欣對花間太白壺鴈宕寄書知有便天台采藥定相呼
兩翁異日為鄰舍笑説江山大小孤
君往東湖我左湖田園歸去亦良圖縱如傳説妙調鼎
終羨淵明高引壺清峭臺中各陳迹翠微亭上偶歡呼
江東江右從今後永夜月同千里孤
　　子長招游齊山
路經秋浦上崔嵬不負孤舟萬里回峯比九華微具體
(山中/有石)洞疑三竺逺飛來勝窮巖石玲瓏地秀吸江湖浩
渺盃先却紫微期一月菊花未放桂花開
　　朱仲文和詩用齊山韻以酬
蜀山同我上崔嵬峽水相隨共載回秋月迎人霅川去
義風吹客浙江來山游未盡無窮力酒興應嫌有限盃
凖擬呉中作重九菊花休道不須開
　　子長和汪樞密齊山詩復用前韻
腐儒無用分投閒呉蜀分符祗强顔去訪少陵三峽水
來尋太白九華山小舟載酒清溪口健卒傳詩白浪間
風伯相留作吟社願低筆力許追攀
　　池陽阻風留十日
舟楫何濡滯秋深風未西五旬從白帝十日尚清溪胸
次澤吞楚眼中山見齊主人殊未厭壺榼屢提攜
　　子長攜具至溪口復用前韻
有客雙蓬鬢歸來灩澦西符分三竹使地見兩梅溪(舟/行)
(梅溪予家/亦有梅溪)舟遇先逢李盃行酒到齊他年石橋路歸去
手應攜
　　九華山
九芙蓉自九天來太史南游山未開仙境曽經謫仙眼
佳名傑句兩崔嵬
舟出清溪尚逆風觀山却得少從容浮雲不礙天邊眼
放出神仙八九峯
我在芙蓉山下家四年秋色隔天涯如今漸覺鄉山近
己見芙蓉吐九華
江南一嶽占青陽多少神仙此地藏聞説仙翁搗藥處
鳥聲依舊克丁當(山中有鳥啼聲日克丁當/時人呼為葛仙翁搗藥處)
九華山下化成寺太白書堂高處開想見江山無此境
故宜頭白懶歸來
　
　
　兩宋名賢小集巻一百六十七
欽定四庫全書
　兩宋名賢小集巻一百六十八
　　　　　　　　　　　　宋　陳　思　編
　　　　　　　　　　　　元　陳世隆　補
　梅谿詩集(八/)
　　銅陵阻風
江入銅陵縣舟藏蘆葦間郵亭危壓浦佛屋陋依山月
出烏將繞風高鴈欲還江山不貧處一覽見塵寰(山有/富覽)
(亭/)
　　離宣城天色陰晦望羣山不見樞公和詩見寄復
　　用前韻
聖恩猶未許投閒遙訪蘋洲栁與顔羿婦解將風送月
麻姑莫遣雨遮山心游孤嶼題詩處名玷元樞薦墨間
(汪薦九人/時某與焉)旦夕公歸首台鼎高齋遺躅儻容攀
　　讀喻叔奇游廬山詩
前年我亦到廬山杖屨煙霞縹緲間萬里東歸如倦鳥
不知飛過只知還
路經湓浦歎怱怱不及從君訪逺公忽見廬山真面目
在君二十一詩中
　　十月晦日㑹凌季文沈徳和二尚書劉汝一大諫
　　于六客堂
夢寐思賢願與齊一麾來守浙江西星躔舊識尚書履
(凌為吏侍時/某為司封郎)玉府曽親太一藜(劉為校書郎/某忝同舍)天遣門生
依坐主(某補戴公試解/試皆沈主文)心隨峽水注苕溪邦人異日談
遺事名姓應同六客題
　　晦日㑹于六客堂者十二人
湖山清絶多佳士暇日壺觴得共攜堂上合成前後客
詩中分得建除題不容閏位㕘卿月坐覺巫山在霅溪
麟閣功名屬公輩老夫惟願把鋤犂
　　寄當塗呉給事明可
鄉校當年與薦蘋簫臺氣象自公新老成猶滯甘泉槖
晚進叨乘刺史輪陸凱寄梅情愈重謝公夢草句尤神
何時更作龍門客共話樽前見在身
　　勞農峴山乘興㳺何山同行宋子飛沈虞卿霍從
　　周范文質
去秋游道場俯仰何山路林泉雖在眼未暇飛杖屨塵
埃泊城市遙望隔煙霧春光忽已半播穀催農務欲作
卞山行偶逢風伯怒肩輿出城南乘興訪幽趣山藏佛
屋深迹躡陳朝故老松不記年修竹莫知數鳥鳴説法
池花落在禪處書空何公堂木拱安定墓青山看未足
回首日已暮小溪何處是歸誦謫仙句
　　登清風樓呈通判宋子飛
苕霅水㑹處樓高風快哉洲中白蘋動天半故人來穆
入周臣頌雄勝楚客臺飄飄玉川子乘興上蓬萊(時某/得祠)
(子飛攝郡事酌别是樓子/飛亦將美解故章末及之)
　　蕭家渡
渡頭問舟子此渡何名蕭舟子笑答我使君家匪遙豈
不聞侍郎名徳重本朝屢為二千石兩至萬里橋渡旁
乃其宅人亡木惟喬隂徳滿鄉閭嘉話傳漁樵江水流
有盡姓名磨不消近同池號謝逺類江稱姚赧顔謝舟
子講聞非一朝恨生晚且賤無繇際清標坡公不識范
韓子思之僑敬瞻道徳門魂往不可招
　　過蔡端明故居
懐章南過蔡公鄉駐馬遙瞻數仞牆丹荔株株經品藻
喬松葉葉惠清涼四賢詩出人増氣三諫章成國有光
真是濟川三昧手清源游戲作虹梁
　　送赴省諸子
國朝人物盛温陵秋賦呦呦鹿食萍人倍平原門下士
(三十/八人)文聨韓愈榜中名丹墀何止三千字雲翼行看九
萬程勸駕龍鍾老太守籃輿凖擬出郊迎
　　諸公廷對甫邇復用前韻
清源紫帽發英靈萬斛詞源水注溟遙想恩袍動草色
定知喜氣徹天庭名高虎榜唐文傑人半雲臺漢列星
累月笞兒㡬翁嫗夜深燈火督窮經
　　提舶欲移厨過雲榭示詩次韻
雨中前日過蘇端又欲移厨就稍寛古榭有風聊可共
衰顔得酒定須丹謫仙醉後句尤勁東野老來詩更寒
記取洛中真率㑹他年要作畫圖看
　　贈第二人石察判(起/宗)
䇿冠諸儒已奏聞不妨居次避平津坐看萬石門闌大
(居萬/石坊)轉覺朋山氣象新黄巻更窮稽古力青雲莫負致
君身試觀忠獻堂中像亦是當時第二人
　　韓魏公生於泉南州宅故未有祠於典為闕郡圃
　　有庵名大隱即之以祠八月戊子率同僚祀之
天開我宋太平基紫府真人下應期河朔魁梧出真相
泉南䓤鬱産奇兒夢符蚌腹生珠夜亊應台躔捧日時
紫帽清源發光彩郡園深處立新祠
　　陳提刑永仲以清名室志先徳也詩以美之(名孝/則)
龎公嘗有言我獨遺以清賢者於子孫所遺良不輕潁
川老龍公落落前朝英帝命作南伯清徳如廣平宸翰
一字褒不啻華袞榮是以自賢孫持節蜚英聲結廬桐
城隅室以清為名仰不忝厥祖俯能規後生我來聚星
地喜見此老成公清不自言藹然著卿評時焉訪其室
鄙吝不敢萌如覿任棠水似濯滄浪纓願移清室風于
以清寰瀛
　　乞祠不允三十韻
微臣守清源一嵗三乞祠俞音竟未拜感荷聖主慈臣
家素賤貧仰禄救啼饑區區六年間手把四郡麾道途
厭奔走囊槖無餘貲清源乃佳郡風俗不待移民淳簡
獄訟士盛敦書詩地逺可藏拙禄厚足自資今嵗又豐
登千里人熙熙臣豈不願仕求閒欲奚為自憐螻蟻生
福薄命最奇入境身即病到官日呼醫痰􁁜每上交旋
暈勢甚危藥試何止百灼艾無全肌臂疼如子美齒落
如退之脚患栁州腫髪垂孟郊絲飲食日減少跬步須
扶持殘喘雖尚延定非久逺期況臣糟糠妻葢棺將及
朞旅櫬猶未還兒女晝夜悲臣今官滿考臣去有二宜
孰謂九重逺天高而聴卑吾君不之告肝膽將誰披廟
堂二三公誤辱平日知今不憐向隅恩復何時施願於
黼扆前敷奏迫切詞天日臨在上臣言非敢欺解官食
祠禄曲遂臣之私幽明俱受賜感極涕泗垂溝壑儻未
填報國猶有時
　　薛士昭寄新柑分贈知宗提舶知宗有詩次韻
書後誰題字鄉人逺寄柑薦新思起孝知味戒生貪羅
帕分猶未金門獻正堪命名聊别偽(温柑號/真柑)在果獨稱
甘(他果非無甘者惟柑子/以甘得名言最甘也)白雪初盈樹黄金忽滿籃霜
天欣始熟茅舍飽相諳客重開須請兒癡食更婪栁詩
吟不厭謝賦讀常耽若蜜萍難比如拳栗有慙公家安
定法想見日酣酣
　　知宗柑詩用韻頗險予既和之復取所未用之韻
　　續賦一首三十韻
書閲揚州貢功觀禹化覃香苞分橘柚秋色動江潭(李/徳)
(裕橘賦動江/潭之秋色)破暑花凝雪凌寒葉染藍金衣愛日照(唐/宰)
(相賀柑子表云緑/蔕含烟金衣爛日)珠實碧波涵(栁子厚詩何人/摘實見垂珠)未上諸
侯記曽聞四皓談顔歡陸績母業世李衡男送客愈吟
桂(韓退之送桂州嚴大/夫詩云家自種黄柑)記時坡詠儋(東坡作儋耳詩一/年好處君須記正)
(是橙黄/橘緑時)洞庭夸浙右温郡冠江南節物清霜重家山緑
蔕含青黄出籬落朱緑耀林嵐(栁子厚詩密林耀朱/緑坡詩竹籬茅舍出)
(青/黄)昔貢千金顆遙馳萬里函(宣政間温州貢柑/毎顆有一二千)新宜薦
寢廟香可供瞿曇䕫子那能比羅浮未許參(予往在䕫/府食黄柑)
(味頗佳然不及温柑逺甚去冬至/泉州始食羅浮柑又逺不及䕫子)何人傳黄陸端類列
非耼在品寧為四(季直方第果實/名柑子第四)蒙恩或賜三(李徳裕/賦序上)
(賜宰臣等朱/橘各三枚)鄉情寄初熟旅況憶幽探嘉拜親開盒珍
藏淨洗甔(甔瓦器也新柑貯以/瓦器則久而不爛)行將解印綬歸種當田
蠶根向横陽覔(温柑以平陽/縣泥山為最)泥尋斥鹵擔(種柑宜/鹹地)荒蕪
耘徑草封植伴溪楠不用千頭富聊資一餉湛茅齋闢
杜甫仙井汲蘇耽(神仙蘇耽/鑿井種橘)佳境妙餐蔗閒庭勝蒔苷
(苷甘草也醫家謂之國老栁/子厚詩蒔藥閒庭延國老)鴈行三峽荔奴視四明蚶
欲繼花為譜(歐公作/牡丹譜)應同栁駐驂(歐公栁詩攀條/莫惜駐征鞍)禦偷籬
著棘愁涷灌添泔(泔米汁也鄉人/冬月用以灌柑)掩映青雲葉光華
碧玉篸釀成浮甕蟻蒸辟蠧書蟫(甘橘花蒸以為香/可辟衣書之蠧)䕶
蔕期存乳(柑欲致逺必/以蠟塗其蔕)留皮欲去痰(皮能下氣醫/家用以治痰)恨無
親可遺松慘白巖庵
　　重修北樓十一月望日與郡僚同登因書十二韻
我昔未作南諸侯雄文嘗閲龍虎歐泉山風物得大畧
夢寐先已登兹樓到官正要訪遺迹忽見破屋城牆陬
欲修不敢遽土木經嵗此志方能酬貢闈之餘材可辦
農事之隙工乃鳩月逢建子飛破鏡酒呼從事來青州
忽忽未暇衆賔集草草且與同僚游山川城郭壯哉郡
清源紫帽明雙眸却驚雲榭在地底坐見日轂經簷頭
西山端可柱頰視南海未用乘桴浮東瞻歸路興元亮
北望魏闕心子牟揮毫欲續仲宣賦假日聊以銷吾憂
　　諸公和詩復用前韻
敧眠聴詩韓喜侯鋒難與爭劔鑄歐鈐齋淺陋無處著
掛在縹緲之飛樓兹樓久欠詩酒味天遣我輩來遐陬
塵埃聊用文字洗瓦礫遂獲瓊瑤酬賔朋未嘗合開燕
老病欲登宜杖鳩清風酌别記霅水(湖州有/清風樓)制勝領客
思䕫州(䕫州有/制勝樓)一江明月楚東醉(饒州有鄱陽樓楚東/閣范文正公詩云一)
(江明月/夜歸遲)全家終日蓬萊游(㑹稽有蓬萊閣予為幕客嘗/挈家以游元微之詩云全家)
(終日在/樓臺)南來不謂有此境四顧亦足窮吾眸朝看日出
閩海嶠夜望斗插泉山頭端如虢郡風月送(退之虢州/北樓詩)
不比巴岳乾坤浮登臨懐古甫白適賦詠聨珠産鞏牟
私心竊慕范文正後天下樂先其憂
　　題徐致政菊坡圖(名夀仁/字子由)
南方有高士仁義偃王裔家山闢幽坡手取香草蓺秋
至有黄華采采滿衣袂客來酒盈尊詩出語驚世無心
學淵明偶與淵明契靜者年自長頽齡不須制高懐恥
獨樂地逺人罕詣丹青寫佳境有目皆可睨吾家鮮鮮
徑荒蕪屢經嵗儒冠誤此身掛之公得計
　　石筍橋
刺桐為城石為筍萬壑西來流不盡黄龍窟宅占中流
呼吸風濤勢湍緊怒潮拍岸鳴霹靂淫潦滔天沒畦畛
行人欲渡無翼飛魚腹蛟蜒吁可閔二三大士為時出
目覩狂瀾心不忍小試閒居濟川手逺水孤舟冦忠愍
亦有山僧願力深(僧文繪等/董其役)解使邦人指倉囷五丁挽
石投浩𣺌萬指硺山登􁀙嶙辛勤填海效精衛突兀横
空飛海蜃趾牢千尺鮫人室䕶以兩旁獅子楯南通百
粤比三呉擔負輿肩走騋牝論功不減商舟楫遺利宜
書漢平凖莫將風月比揚州二十四橋真蠢蠢我時出
郊春雨後鷺㸃沙汀颺鷹隼江亭矯首獨遐觀有客南
來盃共引(是日迓龔實/之少憩江亭)欲詠河梁擬蘇李頗類鑑湖逢
元稹江山不逢賢太守袖手沈吟覺才窘況無鐵筆擬
端明徒使時人笑蚯蚓繡衣屢約吾來游未遂堪嗟徳
星隕鄉來嘗以記屬我固避勞辭慙不敏傳聞江欲飛
棟初異論紛紛互矛盾世無剛者橋豈成名與萬安同
不冺
　　諸公餞别分韻得人字
清源古名郡守土宜擇人何為不才者兩載乘朱輪政
拙嵗多旱民愁眉日顰賴兹仁厚俗容我老病身乞祠
竟不允易郡俄得鄰雅懐上冢願偶有還鄉因賓僚共
呼酒肴䔩嘉且新展餞選士場語離庚伏辰清風屢吹
衣暑雨微灑塵驪駒沸盈門雉鵡飛入脣我亦重惜别
不辭勸酬頻諸君如神魚行奮六六鱗學士倍登瀛郡
符同治秦我如倦蜚鳥野性難籠馴舊巢尋故山一枝
老荆榛官居類郵傳誰能久相親但願各勉力相期作
純臣
　　贈陳體仁
我來守清源徳星識二陳大陳如金玉一室清無塵厭
世不肯留至今里稱仁儒先賀州守才氣超等倫胷中
包古今筆下真有神唾手取甲科齒髪方青春聲名滿
天下文字驚縉紳勞人暫州縣平步當要津蹉跎忽至
今此志猶未伸真人奉香火蕭寺含悲辛講席延諸生
黄巻訶古人異端斥佛老吾道鳴孟荀聊藉束脩禮少
資囊槖貧我忝二千石二年牧斯民不能助玉川恥與
韓公均贈我詩與文字字皆可珍寵褒恨太過感激難
具論願公少自愛行矣當致身門下有高第廟堂手經
綸房魏方得君詎肯忘河汾
　
　
　
　
　
　
　
　
　
　
　
　兩宋名賢小集巻一百六十八
欽定四庫全書
　兩宋名賢小集巻一百六十九
　　　　　　　　　　　　宋　陳　思　編
　　　　　　　　　　　　元　陳世隆　補
　李文簡詩集
　李燾字仁甫蜀之丹稜人唐宗室曹王臯之後紹興
　進士歴官秘閣修撰同修國史以雷震建言上嘉其
　讜直賜金紫拜禮部侍郎除敷文閣學士致仕卒贈
　太師諡文簡性剛大特立獨任張南軒嘗曰李仁甫
　如霜松雪栢著有資治通鑑長編一百八巻
　　從何使君父子遊墨池分韻得名字
蜀學擅天下馬王先得名簧如巧言語於是葢小成子
雲最後出振䇿思遐征斯文大一統歘使聖域清富貴
盡在我紱冕非所榮旁皇天禄閣聊亦觀我生懐哉不
能歸舊宅荒榛荆寂寞竟誰顧正路今莫行使君蓬萊
仙盼節歸赤城門無俗賔客家有賢父兄慨念此耆老
不登漢公卿臨池一罇酒尚友千載英拜呼嚴與李月
旦共細評區區可無憾彼重適我輕朅來成都市塵土
汚冠纓古人不可見見此眼自明請為懐古詩玉振而
金聲
　　題籠鵠山房
已作清時鳥倦飛杜鵑更勸阿誰歸似嫌住處猶城郭
不解攜家隱翠微
　　客懐
寂寞三秋節淒涼萬里風關河盡形勝人物㡬英雄秦
葉隨流水周禾滿故宫此心懸象闕夢繞浙西東
久客厭塵土幽居懐翠微只餘清夜夢長作故山歸菊
已開三逕松應長十圍晨鐘忽驚覺猶有露沾衣
壯矣府中縣索如城外村墨池今掃迹石筍舊餘根風
急漢絃斷雨多秦鏡昏新秋一懐古情緒若為論
　　靈雲巖
路轉層岡十里餘武陵傳者亦難如昔年煉藥仙人室
今日餐霞道士居洞外蟠花開錦繡巖前石溜潄瓊琚
猗歟靈氣為時雨可惜圖經闕不書
　
　
　
　
　
　
　
　
　
　
　
　
　
　兩宋名賢小集巻一百六十九
欽定四庫全書
　兩宋名賢小集巻一百七十
　　　　　　　　　　　　宋　陳　思　編
　　　　　　　　　　　　元　陳世隆　補
　文杏山房雜藳
　鄭克已字仁叔青田人淳熙中進士仕至福建提刑
　司幹官
　　過大浪灘
急浪吹飛雪鳴篙破曉灘異鄉人易老行路古來難玉
露晨初濕天河夜不乾飄流雙鬢白未有一枝安
　　水閣
水閣臨堤晚簾鈎暖翠通睡驚鶯去後夢到蝶邊空春
欲從人别花消昨日紅多情湖上浪拍拍戀東風
　　初月
初月當樓動風簾倚望斜光虧微有暈桂薄不成花雲
淡明林葉溪清印岸沙去年寒露白旅食在京華
　　水國
水國烟霞客春來始定居老逢人事懶貧覺舊交疎隙
影窺蟾滴芸香散篋書西湖風月好不到一年餘
　　送中書王舍人使北
細馬縷金鞍文星使可汗袖中天詔重帳外節毛寒烽
火燕城急塵沙朔野寛安邊在大體何必斬樓蘭
　　飄轉
飄轉未歸客風帆不夜舟斷雲依水定薄月帶沙流香
倚黄花岸心清白露秋林鵶棲未穩飛亂北山頭
　　浙江十六夜對月
急槳浮天濶長江得月遲最憐新缺後全勝未圓時夜
雪潮千尺秋風桂一枝潛蛟易翻動怨笛莫驚吹
　　架壁
架壁珍藏萬古書世間清絶在吾廬縁瓶香破分家釀
曲圃雲開剪露蔬白日漸隨秋意短故人盡向老來疎
今年種得回蜂菊亂㸃東籬玉不如
　　青衫
青衫著破禁中羅楚澤呉江㡬度過仕宦宛如杯水澹
朝廷空有故人多漁村疎竹明風斾烟浦斜陽起暮歌
欲買田園歸海上此身無奈客愁何
　　過李老隱居
南渡中興老幽棲日月長買山供杖履引水到池塘習
懶今成癖貪盃剰欲狂相過舊賔客不換野衣裳
　　旅中遇故人
雲薄清溪水天寒黄葉風鄉關三載别客路一樽同舊
事如昨日問年俱老翁相看今古意淚冷菊花叢
　　别蔣世修
傳道賢關客尋山向㑹稽春風千里别花路寸心迷天
倚呉江濶雲隨禹穴低蘭亭得遺墨為我好封題
　　繫纜
繫纜縈回浪昬林入暮鵶水窮人有路天盡客無家蕉
葉浮春蟻魚歌隔浦沙醉眠星斗下尋夢卜年華
　　憶别
憶别富公子山桃兩度花人情皆念舊客路不如家野
草連天濶重山抱日斜寄書無過鴈愁眼眩飛鴉
　
　
　
　
　
　
　
　
　
　
　
　
　兩宋名賢小集巻一百七十
欽定四庫全書
　兩宋名賢小集巻一百七十一
　　　　　　　　　　　　宋　陳　思　編
　　　　　　　　　　　　元　陳世隆　補
　椒亭小集
　康與之字伯可嘉興人建炎中駕駐維揚與之上中
　興十䇿聲名大振宰相汪黄輩不能用及秦檜當國
　擢為䑓郎専應制善為樂府時以栁耆卿目之有詞
　五巻凡中興粉飾治具及慈寜歸養兩宫歡集必假
　伯可之歌咏嘗與檜對局格天閣下檜戲曰此卒渡
　河是爾將軍之疥癩伯可應曰今皇御極視公宰相
　如腹心檜大喜撤碁酣飲而罷檜死與之亦謫五羊
　名勝志云番禺縣玉虹洞之南曰聚龍岡宋嘉興人
　康與之流五羊時居此桯史載其在髙宗時與左璫
　狎適睿思殿有徽宗御畫扇上時持玩流涕璫偶下
　直竊擕至家而康適來留之燕飲出以示康康紿璫
　入取肴核輙泚筆書一絶於上即玉輦神遊之句也
　璫出見之大恐而康已醉無可奈何明日伺間叩頭
　請死上大怒亟取視之天顔頓霽但一慟而已
　　題徽宗宸翰
玉輦宸遊事已空尚餘奎藻繪春風年年花鳥無窮恨
盡在蒼梧夕照中
　　遊慧力寺(在清/江縣)
天涯芳草盡綠路旁栁絮爭飛啼鳥一聲春晚落花滿
地人歸
江上濃隂曉未開瘦笻支我上蒼苔春寒前日去已盡
今日又從何處來
　　僻居
巷僻過從少柴門盡日闗鶯聲常在栁雲影不離山有
道難言(缺/)雖貧未厭閒川原煙四暝春思有無間
　　鷺
春暗汀洲杜若香風標公子白霓裳碧天片雪忽飛去
何處人家水滿塘
　　琵琶
夜深琵琶聲似裂一曲霓裳一庭月曲終人影在西階
困倚東風步揺折
　　可惜
簾幕重重下玉鈎隔簾春在栁梢頭東風著意相料理
吹去楊花不自由
　　鶴舒臺
白雲深處路﨑嶇鶴去臺空景物殊山展翠屏連紫幕
泉分清溜滴明珠道人秪問丹砂井隠客猶尋九節蒲
試問葛仙仙去後至今遺蹟事如何
　　招真詞(并記/)
　自姑蘇出齊門沿而北望山如巨鼇盖常熟縣之虞
　山也邑去江不及一程陂湖畎澮之積自南至者傾
　馳㑹於江江河既應則迅瀾倒流二水相制移時而
　不能去山無竒谷惟荒墟白草醜石散亂陂陀迤邐
　而西有修竹横林隠見於兩山之間其中為招真菴
　元祐中道人申氏泰陵徐處士弟子也松林森茂亭
　宇簡寂如隠君子之居通州道士喻抱元増治之舊
　名竹林至是更以招真請記於僕乃歌招真之詞以
　系之曰
白鶴巢兮丹井空蓬山杳兮煙霞濛陵谷變兮今古木
葉下兮秋風飛仙去兮朝太㣲黄冠野服兮以遊以嬉
飡霞臥月兮世不我違與世滌映兮天門可馳蒼龍嘷
兮雲漫扉石泉冽兮山芋肥俯仰宇宙兮日月蔽虧靈
秀回薄兮野芳呈姿山中之樂兮萬化莫移仙人不來
兮隠者曷歸
　　嚴陵懐古
建武中興寳運開股肱俱是濟時才漢家鼎祚如磐石
此老方圖拂袖來
　　玉虹洞二首
睡起踈簾一半開更無人迹過青苔須㬰蒼狗風前變
雷雨驅潮出海來
滿山一夜風篁響透屋三更月露寒自掩殘書推枕睡
江湖秋夢水雲寛
　
　
　
　
　
　
　
　
　
　
　
　
　兩宋名賢小集巻一百七十一
欽定四庫全書
　兩宋名賢小集巻一百七十二
　　　　　　　　　　　　宋　陳　思　編
　　　　　　　　　　　　元　陳世隆　補
　梅山小稿
　姜特立字邦傑麗水人靖康中父綬死難補承信郎
　孝宗召試為太子春坊知閣門事累官浙東總管寜
　逺軍節度使以詩名有梅山藁六巻續藁十五巻
　　直舍作小砌
直廬廹髙墉隙土止尋丈圬人累殘甓園叟舁新壤方
成一簣積已覺寸心爽餘芳分禁掖踈翠眇林莽雖無
昆閬趣便有濠濮想繞吟消永日靜對延孤賞聊成兒
女劇終契山林往為語平泉公經營無太廣
　　風露亭
萬物冒春暉紅紫競芳節惟此玉井蓮迥與衆品别雅
受冷風吹復愛露華潔亭亭立波上晚意頗愁絶疑是
姑射仙半夜集瑶闕清虚不染塵瀟灑更宜月我慚窮
陋質對此氷與雪安得謫仙人超遥俯清澈把酒一髙
吟玉色相映發
　　再賦醒心亭
小橋枕滄灣一水繞清激横來莫知源委去無尋跡戲
魚時渡淺好鳥忽鳴寂堂砌隠空谾竹樹閟寒碧朝飛
溢朱栱倒影汎瑶席仰窺一徑上始覺藏深僻尚憶客
中行盤嶠倦登陟峰迴路忽下溪館曾休息髙低相掩
映景趣無終極朅來坐忘疲欲去或窮夕安得青霞人
共此白雲適
　　寄方叔
落葉滿滄灣墜露濕踈栁幽人曉無事杖䇿經林阜忽
焉若有省懷此山中友便欲借風翰翩翩挿雙肘
　　翫月
天風忽披拂覺來襟袂清雲片玉鱗薄月華金暈生曽
於滄海看浩蕩此時情髣髴見三山洶湧波濤驚
　　晨起
東旭曉曈曨照我墻角紅衰意忽開豁衰顔亦丰茸便
欲理晨䇿去遶菊花叢惜無㑹心友一尊清興同
　　暑退喜秋
頹齡厭濁暑瘦骨便清秋蓐收方回鑣灝氣横九州老
鶴生精神孤松欎颼飀如飲寒露漿貯以青瑶甌既蠲
膏肓疾復洗熱惱憂斟酌楚人賦併作商聲謳
　　賦括蒼郡齋
括蒼雲水窟刺史神仙宅窈窕九折通髣髴三山隔千
峰欎崔嵬一𣲖繞清激境淨不可唾崖傾誰敢廹崇桃
眩春紅積李縞夜月樵唱遞往來漁􁊁時出没閒招鸞
鳳侣間訪煙霞客簮玉肌花貌有水光山色使君翫世
事愛竒忘寢食不憂槖無金自喜足有力欲具航海舟
從公登山屐早晚歸去來飄然謝朝幘
　　李仲永墨梅
寫竹如草書患俗不患清畫梅如相馬以骨不以形墨
君曩有文夫子蟬腹蛇跗具生意當時一𣲖屬蘇公雨
葉風枝畧相似花光道人執天機信手掃出孤山姿陳
𤣥幻却西施面此妙俗人那能知近時賞愛楊補之補
之嫵媚不足竒李生于梅却有得髙處自與前人敵倒
暈疎花出苦心暝雲暗谷藏春色我一見之三嘆息意
足不暇形摸索君若欲求之㸃畫胡不去看江頭千樹
白
　　嚴陵釣臺
兩山夾青蒼月照江茫茫陶然酌桂醑孤興發滄浪賢
哉羊裘翁不肯仕漢光㝠鴻已髙鶱弋者應相忘
　
　
　
　
　
　兩宋名賢小集巻一百七十二
欽定四庫全書
　兩宋名賢小集巻一百七十三
　　　　　　　　　　　　宋　陳　思　編
　　　　　　　　　　　　元　陳世隆　補
　太倉􁷇米集(一/)
　周紫芝字少隠宣城人紹興中登第歴官樞密院編
　修右司知興國軍自號竹坡居士有太倉􁷇米集及
　竹坡詩話
　　晚遊戒珠寺寺王逸少舊宅寺僧秉燭觀王右軍
　　畫像出訪鵞墨二池歸已三更
悠悠倦徂征忽忽厭羈旅出門復風埃况乃廹煩暑
兹遊愜初心突兀見精宇髙人昔所廬樹木亦竒古
㣲風入冠裳林影散廊廡僧窓靜無塵燈火照眉宇
閲此坦腹姿鬚髪稀可數樂死固不虛顔色如處女
平池渺清泉淅瀝過新雨誰言臨池上至技本天
與鵞羣久已空團扇復何許興盡且當歸夜半月方
吐
　　逰麻姑觀
清秋禾黍罷南畆幽事少凌晨有佳興振䇿事輕矯㣲
蹤躡飛猱雄跳髙木杪上有仙子祠棟宇頗傾橈騰虚
想雲軿遺像空鳥爪黄冠三四輩生意良草草更欲問
丹爐雲山遂窮討道人笑不言此意未遽曉但云須趣
轅山靜虎出早勝踐良獨難仙事亦杳眇了知世俗人
塵凡隔蓬島
　　越臺夜雨
夜暗秦淮雨燈昏越女祠寒窓歸夢短秋枕客情知鳧
雁初何定雞蟲事亦卑明朝江上去重理釣魚絲
　　食𤓰二首
鄼侯昔㣲時刀筆一小吏起依日月光勛業髙百世道
大元不容功髙亦為累所以韓彭徒纍纍就庖胾蕭何
于是時身任天下寄坐安劉季心賴有東陵計東陵固
明哲避地有深意此物元不凡世俗豈知味此味當自
知不可語兒輩
元和數才子倒指到元白香山詆中奄進寸輙退尺元
侯躐要途崔子實卵翼兩公賢與愚何啻白與黒二武
有直氣譏評恣呵斥蒼蝇從何來汙我盤中食想像懐
昔人撫几三歎息
　　秋晚
凉月初欣薄露天井梧吹葉又凄然牆根可笑無名草
依倚秋風翹碧鮮
月向寒林欲上時露從秋後已沾衣㣲螢不自知時晚
猶抱餘光照水飛
　　和人摘茶陸鴻漸茶經云葉如梔子花如白薔薇
　　皮日休茶塢詩云好是初夏時白花滿煙雨乃用
　　茶經語也葢茶至著花則晚矣
結廬聞是輞川家更趂東風摘露芽短夢喚回春正好
枯腸搜盡句方佳酪奴語陋真堪笑瑞草名髙豈復加
明嵗莫教烟雨裏白薔薇秀小岩花
　　次韻姑谿興國寺晚眺
禪房花木有殘紅此地還因曲徑通竹影看揺金𤨏碎
風鈴解語玉丁東人來白鳥横空處山在先生倚杖中
絶唱未酧才已盡夜燈搔首鬢如蓬
　　與松林道人求竹栽
人生殊臭味不異蕕與薫嵗晚期金蘭矯矯惟此君緬
懐古招提修竹如雲屯道人淡無與所居竹為羣餘隂
滿窗户肯惜為我分他年蝸牛廬淨几横清芬踈踈便
可意靄靄亦可欣千畆不作侯萬夫寜是軍客問有何
好仰屋不必言幽徑倘可開遲子日欵門
　　次韻沈彦述官舍書事二絶
幕中從事最能詩恐是當年杜牧之渠為秋娘方覔句
莫將公事惱痴兒
晚得休文一解顔識君曽是畫圖間陽春白雪無由和
句有雌霓誦亦難
　　題趙侯滄江逺岫圖
公子風流絶代無名髙當與大年俱自從剪得吳江水
不愛滕王蛺蜨圖
　　次韻吳思道贈姑谿道人
殘生擬覔山中伴萬事厭從兒輩談笑我擕家常作客
羡君買地已成菴早將遼海千年夢換得曹溪一滴甘
聞與道人新結社懶雲今不是常參
　　次韻次卿近書二首
故國人空老三吳信不通客猶如社燕書或寄賔鴻鬢
髪風埃裏林廬夢寐中西歸如有意一笑復誰同
白水彭門道秋風古戰塲人應思故國樓更在斜陽消
息慿魚素逰從問草堂蘭芽知已茁何日見諸郎
　　晚霽
翠葉看成幄濃春喚不回愁今連落絮雨欲到黄梅埽
地花狼籍開門燕往來晴峰數㸃出暝色一禽催
　　過張參軍故居曲肱亭舊居在焉山谷老人名亭
　　且有詩所謂鄰雞呼不起擁將出京畿
老恨愁千斛饑須粟一囊遂成遲去魯還作薄逰梁客
思風塵惡鄉音道路長何時秣歸馬看我理晨裝
　　遊醉翁亭
醉翁詩裏識滁山早嵗神遊只夢間雲外淺寒欺短帽
馬頭深秀得煙鬟時擕妓女人猶說倒著接䍦誰與還
文物風流今埽地亂泉空繞玉孱顔
　　次韻次卿寄姑谿時欲問舍宛陵
吾亦平生欲執鞭拜公眉宇記當年泰和人物真圖畫
李白風流是列仙雪裏已無回棹意文中新有卜居篇
幅巾還作谿堂夢何日相從句水邊
　　河魨三絶
水沒江村不見沙河魨吹絮荻生芽平生所欠但一死
可更杯中論鏌鎁
釣蓑常恨此盟寒兩嵗珍庖屢入盤細雨春江從此逝
不應猶棄季鷹官
一飽欣然下箸餘庾郎鮭菜復何如當時獻納堪憐許
只解區區說䱥魚
　　次韻李子澤過次卿谿堂二絶
溪雨亷纎作晚晴斜川風物喚淵明歸來定有新詩句
醉著烏巾一幅輕
時人但數李北海惡客敢過元次山笑我不能同一醉
也來溪上看烟鬟
　　行邁
秋山凄無風木葉寒自萎羈客不得歸行邁日靡靡瘦
馬嘶暮途忍饑渡寒水落日晚更明棲鳥驚復起人生
各有求誰能異生死行行重行行辛苦那得爾亂石摧
前輈旋車亦當止饑寒苦見驅臨風一長喟
　　暮宿
朝行繞山麓暮宿投孤村父老頗見招落日猶在門庖
煙不滿竈汲水復抱薪為吾炊黄粱一飽裁逡巡百錢
得香醪湛湛盈清樽吾雖不解飲亦足濡吾唇濯足捫
飽腹燎衣煖餘薫願言息劬勞少浣塵埃昏殷勤戒鳴
雞未用呼晨暾
　　次韻次卿鳴琴終日二絶
大音固自元無曲緑綺何勞更著絃此調㝡髙人不㑹
未知今復為誰傳
平生有味在朱弦想得清風入指寒小閣香消簾不捲
知君不為俗人彈
　　端午日小雨已而復晴
斷雲飛雨過平川吹作團圞碧玉天酒緑强能開病眼
絛長那解繫流年閒収艾葉晴窓外忍對榴花白髪邊
細葛香羅天上有烏紗白簟北忩眠
　　五月七日南堂見楊花
栁深何處可藏鴉忩繞長廊緑暗紗造物惜春知有意
薫風時一度楊花
　　五月八夜月色明甚望麻姑招亭二山
天髙月白夜漫漫倚杖來看月下山老眼直窮烟霧外
諸峰渾在有無間翰林耽酒今何處仙女乘鸞去不還
天恐兩山看未足故飛明鏡照孱顔
　　讀林和靖集書其尾
泉石膏肓挽不回笑看嵩少仕途開暮年封禪無遺藁
平日江湖只釣臺月自黄昏梅已老鶴無消息客誰來
吳兒不解髙人意秋菊何當薦一杯
　　次韻劉元亢讀白樂天與劉夢得書
香山天下士直道可事君口語作竒禍後來成積薪巨
棟雖已捐白璧元自珍百年付春夢千載期斯人可憐
肉食子議者反空唇文華一照耀今古無縉紳才髙固
不世盛徳終少鄰鹿鹿數餘子𤨏𤨏非公倫豐盈與名
譽詎可鍾一身暮年林壑意觴詠全天真君子與小人
兩者自此分寄言顔巷徒勿語傷哉貧
　　五月二十四日避暑東寺折柬邀子容不至
凉飇呼不來惡熱苦難避城南有佳人相望隔秋水願
言倚瓊瑶相擕謝簮履花木通禪房茶𤓰共幽事君方
從簿書相仍日填委咫尺如參商况乃在千里日暮殊
未來清風為誰起
　　次韻元亢雨中見寄
窮巷結蝸廬僅有一席廣風雨不出門山林負清賞悵
懐念幽人道阻不得往瀰漫隔江漢契濶異霄壤清風
吹句來令我作技癢安得從君逰此意良惘惘
　　題王定父淑問堂
平生心笑伯州犂羅織雖工不當威莫採黄金鑄刑鼎
要令青草入圜扉于張必大君須記六蓼先忘事恐非
聞説堂成已無訟臥看庭樹轉斜暉
　　次韻元素登城暮歸二首
天遣劉郎又白頭少年文學似由求朱門華轂聊安命
藜杖芒鞋可散憂大隠未成聊小隠濁流誰得置清流
賦成凖擬吾先讀王粲秋來正倚樓
晚來飛鞚上城頭欲躡華鑣苦末由醉裏有鄉須著屐
人間無地可埋憂功名于吾真聊爾人物如君無此流
想對青天回白鳥半鈎斜日挂江樓
　　宿蔣山
薄逰踐初心寓宿便晚靜山空秋有聲人寂夜更永華
鯨催曉色有客動深省焚香禮大士枝䇿上危嶺黄金
明窣堵妙音生佛境眼窮天光盡地轉江萬頃緬懐梁
武帝問法昔造請識師鳥巢中道契言自領大㑹天龍
宫金碧燦絶頂我來修法供汲水具乳茗願同桑下留
覽勝畢餘景還從天際歸悠然理煙艇
　　次韻元中芭蕉軒
道人悟無生開軒有深意是身如芭蕉妙語良黙契婆
娑坐芳藂聊復此遊戲秋風鳴環佩曉露濕蒼翠閒窓
得隂多凉簟驚雨細索句清夢餘時能助幽思我亦箇
中人平生㑹佳致此樂倘見分杖䇿時一至
　　次韻國師對月見懐
老子闗門不著書奄奄真復似曹蜍月來林下苦相憶
詩落眼前歡有餘滿挹清光歸酒面小分秋色到吾廬
胸中怕塞愁千斛特地煩君一埽除
　　寄徐季長
念昔桃始華别君漳水頭相别㡬何時天事司蓐収闕
月六度圓相見間何濶百年飛電中能得㡬回别别君
㡬何時憶君如飢渇飢渇良有時思君無時節野人苦
幽獨相值誰與親流落在蒼莽坎軻一傷神相望參與
商相隔雲與泥草木忝臭味笑談極相思相思一何久
行行重回首回首征雁行中有來書否
　　送王天民歸雙泉
舊聞雙泉居縹緲在寥廓仙人在叢霄遺甃結飛閣廣
庭三百步一木可四角刀圭分蒼虬鱗鬛自皴錯至今
風雨枝疑有孤棲鶴王郎吹玉簫飛鳬下雙屩時乗三
峰雲來遶月城腳人生多乖離未踐繡水約知心念獨
君時來慰牢落吾欲從之遊何當解羈縛
　　次韻次卿中秋月下書所見
三載彭門夢新年故國秋月當千里共酒要十分酬翠
幕知誰捲雙鬟不奈羞寒螿莫相惱啼作曉窓愁
　　題大著肚(并引/)
　　　金陵朱世英官長沙或有畫箕踞而坐者號大
　　　著肚舊有賛頌皆鄙語朱為題小詩其上以易
　　　之其尾云但將貯酒三千鍾莫話容卿數百輩
　　　予愛其語有味更作此詩以廣其意
平生頗笑王㑹稽坦腹驚動郗家兒暮年羞澀為懐祖
計較毫末如兒痴嶔崎更復笑周郎自説空洞終何為
逹人大觀無不可無鹽未必非西施了知倚杖清言者
外示夷曠中難窺不如此老身如寄萬事􁀙稜真得計
掉臂行歌眼看天擁膝長吟腹垂地羞遣家奴捧玉環
肯為門生作經笥白肥如瓠君莫輕終年貯酒真酒甖
結喉道士倘復見敢託石鼎譏膨脝
　　次韻㡬聖見詒
梅花雪後有殘枝留與幽人照夕暉已借水光浮淨几
更將山翠染春衣洄中漫叟移舟去月下淵明種荳歸
知我短坡無客到肯擕長麈為翁揮
坎止流行念已輕常闗雖設是吾扃事如痛定何堪説
出為飢驅豈有情滿座自傾鸜鵒舞半巖擬作鳳凰聲
醉中深意知誰解付與前身阮歩兵
　　次韻元素對雪十韻
雲凍風仍急天低雪未収山寒飛鳥絶江晚一蓑幽曉
樹梅初放風簾絮自投孤鶱迷逺鶴痴立看飢鷗櫪馬
歸鞍速韝鷹獵羽遒連城埋睥睨千騎冷貔貅何處回
蘭棹誰人擁釣裘閉門憐我病得句付君搜上瑞書三
白登年在九秋何當明月夜同作廣寒逰
　　甘菊數本舊植之地沮洳湫隘頗有悴色十一月
　　二十三日移植墻下明日小雨數刻欣然便有生
　　意
小草偷㣲生崛强沮洳間託根倘失所憔悴無好顔嗟
哉一大地寜無尺寸閒造物惜不與無乃亦大慳社櫟
豈不惡盤錯未易班下可百牛蔽上可星斗干此物有
逺韻何人憫清孱吾移東籬栽往近九畹蘭天心固有
在生理似可還小雨喜霡霂低枝濕斕斑春苖已足采
落英行可餐為我制頽齡使吾昇飛仙物㣲自有知報
君以長年
　　蠟梅六言三首
剪蠟枝横隴月醸花蜜滿蜂房誰遣凌寒枝上中含百
和花香
雲珮風侵玉冷仙裳霧巻羅黄家在蕋珠宫裏衣熏鵲
尾爐香
桃花占上林薄蘭芷擅離騷經欲弔花中遺逸聊尋世
外林坰
　　再賦三首
孤根雅宜幽處空明宛似僧房我作蒲團燕坐時參鼻
觀㣲香
淺俗㣲嫌菊陋粗踈不愛葵黄花裏誰方髙韻人中可
比黄香
移種定從天上世間那得此香白髪人應羞看鵞兒酒
可爭嘗
　　次韻何師與梅花二絶示劉凝逺
月姊宫前玉樹春杏花菖葉不同村多情誰道天無意
先與梅花雨露恩
何人急遣蓬萊使喚得春回江上村誰信廣平心已冷
老於花似太無恩
　
　
　
　
　
　
　
　
　
　兩宋名賢小集巻一百七十三
欽定四庫全書
　兩宋名賢小集巻一百七十四
　　　　　　　　　　　　宋　陳　思　編
　　　　　　　　　　　　元　陳世隆　補
　太倉􁷇米集(二/)
　　讀涪翁黔南詩作
阿香名字本無雙流落真成竄夜郎蚤嵗浪言腸似錦
只今空復鬢成霜名傳故國猶驚座詩入涪川尚滿囊
天為少陵増秀句故教遷客上瞿塘
　　次韻元亢和邦師喜其歸自錢塘
道人青眼為君開前度劉郎今又來白雨飽催湖上句
紅粧誰把醉時杯籬邊採菊山千叠渡口呼船溪九迴
便恐横翔到蓬閣試尋林下小徘徊
　　趙丞家野堂
近喜崔斯立新成背郭堂傍崖深置産喚客小飛觴稍
遣花經眼頻移竹過墻官清公事少夢熟鳥聲長藤倚
樛枝瘦芸翻亂葉香騎曹休問馬聱叟漫為郎丘壑胸
中事乾坤醉處鄉人間一遊戲出處兩相忘
　　次韻元素野步
金堤不復上蹣跚矍鑠何勞强據鞍從我泥中甘蠖屈
看他髙處作鵬摶錦江春色能供醉濠上遊魚亦可觀
聞有平沙邀晚步定随明月下林端
　　姑谿書報錄近作因寄宣毫越簡
五雲書札何時得古錦詩囊久未傾急遣能言管城子
仍煩解事褚先生飽霜穴兎秋方健照雪溪藤搗更精
南雁去時人尚逺雙魚欲到眼先明
　　次韻王次卿喜别元亢登第
劉郎才思似春閒文在阿房季孟間盡把胸中著雲夢
還從筆底看波瀾吾無富貴詢唐舉人説科名汙次山
馳馬行看歸故物舞衣先喜慰親顔
　　奉酧韋深道見寄
盖世功名豈不佳韋郎心事本烟霞秋風自老千章木
春雨誰分一部蛙夜鶴正愁雲出岫鱸魚㑹遣客思家
從君細意論幽恨凖擬應須到落花
　　韋深道和詩且以書堅扁舟之約僕以禁烟歸埽
　　丘墓未暇先寄此詩
闕然不見十年餘借屋新來共一湖已向雙魚逢尺素
更因五字得明珠子猷心欲隨烟棹摩詰居應似畫圖
㑹待龎公歸上冡便求奴飯馬青芻
　　次韻章季長題石魚研屏
蒼崕百丈懸江濵江潭下躍吞舟鱗戲將雙影倒挂崖
石上妙絶始信陽侯神短屏誰為琢山骨與君一障西
風塵世間百怪那可解清詩宛轉聊窮因問誰幻出水
底石棹尾鼔鬛波粼粼固應鳳咮與龍尾明窓淨几長
相親君家機雲好兄弟兩山對峙髙嶙峋為貧聊試漆
園吏手版挂頬心看雲要收江湖入几席釣竿拂水垂
風綸誰當為我語石魚莫愛浪翻月白千頃江鎔銀但
願玉堂常伴直對此風流千載人
　　次韻何丈即席
春風無力栁嫣然花欲爭春作意妍坐上詩成雲態度
樽前人鬬玉嬋娟鳳簫初暖參差竹檀板逺催大小絃
惡客正應妨作樂主人渾似孟公賢
　　次韻子容池亭晚思二首
便到青雲尚黒頭有亭莫賦二宜休如君豈是池中物
要趂官閒作浪遊
漫叟江頭閒日月輞川圖畫小池亭謝郎春草有新句
付與老人雙眼青
　　次韻次卿林下行歌十首
風吹蘇小門前栁雨暗羅敷陌上桑遥想錦江春色暖
被花惱得少陵狂
聞道君家隠鹿門竹籬茅屋寄江村龎公事業無多子
只有平安遺子孫
事向閒中種種休春來林下興還幽上山雙屐與誰著
挂杖百錢時獨遊
郡郭東邊是草堂巖花時雜澗花香愁從把酒杯中少
日向讀書窗下長
愁多應怪獨醒人心事全慿麴米春醉後逢花堪一笑
狂來曵杖却成真
身世無營䇿㝡良年來幽事不多忙飯牛欲起方朝露
種豆纔歸又夕陽
賣酒罾魚只數家卜隣元在水之涯扁舟定向桃源去
斜日紅飛兩岸花
人情危甚劍頭炊未可雲鵬笑一枝冠冕窟中元不到
雲山堆裏復誰知
得酒固應聊獨飲有田何苦不親鉏客來深巷聞雞犬
便是淵明歸後居
勃窣蹣跚不上隄却來林下小徘徊已知修竹有千畆
更為桃花求百栽
　　夜讀艾子書其尾
萬里投荒海一隅八年蜑子與同居可憐金殿鑾坡日
渾在蠻烟瘴雨餘竒怪誰書方朔傳滑稽空著子長書
不知平日經綸意晚作兒曹一笑娛
　　婁黥菴納凉
婁黥無骨可封王生事全慿藥一囊閉户翻經頭已白
開門延客酒初嘗竹從春後知無數花自山來别有香
未有數椽容我老聊分一榻借君涼
　　次韻元杰暑中書事
劉郎家世盡名卿晚嵗憐君尚帶經道在莫嫌榆歴歴
詩髙何媿草青青杜門不出人應笑與世相違吾獨醒
誰與林塘共清夜緑荷時照兩三螢
　　次韻春卿逰黄蘗道塲
長安多貴人被服縈寳帶名字垂鼎彛功勲壓嵩岱一
懐上蔡悲樂事鍾吾輩知君汗漫逰食蛤據龜背若君
哭痴兒洋洋飛大盖梯空瞰千山閲此烟雨態山空亦
何有長松䬃㣲籟聊將身世夢淨洗佛祖戒行樂要及
時幸此無藉在只今况豐年禾黍已斾斾狂風不鳴條
積雨不破塊賞心失幽期噬臍有餘悔曉猿倘未驚斯
逰君弗怪便當買薄田往抱躬耕耒
　　次韻次卿約尋梅二絶
擬摘寒梢一㸃春佩囊無句久生塵尋花㑹得王郎意
應為江梅似玉人
想得瑶林玉樹春髙標元自出風塵殷勤欲共梅花笑
却恐梅花解笑人
　　東墻橘將熟催以長句
木奴嫋嫋半垂墻故惱幽人苦未忙雨細不妨無緑顆
簾踈時與可憐香誰將磊落黄金顆為付甘酸白雪囊
只有天公真解事便須先借滿林霜
　　雪中過慶老方丈
雲滿江天雪意酣擁爐聊復聴巴談老人不出真藏六
來客何勞説後三已借團蒲揺短夢更澆春餅薦餘甘
此生試向閒中看何止人間七不堪
　　次韻同舒天用和元夜三絶
舒郎人物是清流不解葡萄得一州郡守無燈亦行樂
也隨賔客上江樓
亂離燈火不成春月下歸時有㡬人吾老尚堪陪一笑
世間無似此閒身
逰騎歸來尚半酣一杯誰與甕頭柑小窗夢斷龕燈在
影落踈梅月上菴
　　次韻春卿尋梅
霜梅槁立清江濆誰當為挽歸來魂青鞋醉踏江沙路
玉蕤簮帽驚王孫臨風想見花有語此郎詞賦如文園
花開無情落亦易聞香當欵知誰門怕看落地白雪滿
便恐綴枝青子繁温風明月不易得繞樹莫放花黄昏
知君共醉有佳客此意歸來誰與論煩君問花花無恙
尚堪一笑同清樽
　　次韻草堂主人雨中十首
反鎻衡門誰復開草堂殊不見兵埃雄風斜巻雲頭去
雌霓横遮兩脚回
有家憐我無鄉地好事知君不世情借得小窗安淨榻
卧聽風雨入荷聲
虎頭山下元無路龍骨溪邊尚有窗風裏荷花吹不倒
雨中鸂鶒自成雙
少年結客不思家酒椀春衫白苧麻今日江邨烟雨裏
兵戈滿地鬢雙華
滿溪烟雨濕芙蕖綠葉紅花錦不殊聞説宛西橋畔宅
小園無地不荒蕪
醉裏青春挽不留眼前戈甲㡬時休溪邊兩細花吹盡
隴上風寒麥又秋
亂來嵗月總如流頭白江村不奈愁老罷此身何處著
尚堪同倚雨中樓
含桃熟後鶯還語栁絮飛時燕亦忙風物但隨時節好
不知人意自凄凉
浴鳬飛鷺下横塘花過鶯歸草自長恰似碧雞坊口望
浣花溪上一茒堂
避地偷生只閉門不堪搔首對醨樽行歌野哭江頭路
雨葉風花總斷魂
　　次韻常元明西坑見寄
西坑只在亂山間尋得仇池十九泉有句能催千嶂雨
無人共釣一川烟
　　送詹伯尹丞涇邑
西溪寒食栁花飛正是琴髙欲到時薄祿僅酬三釜志
新篇莫負兩松詩催科未辦何妨拙作吏能清不用知
髙論平生期活國一方疲瘵看君醫
　　題馮尉緑淨堂
不種平池玉井蓮巻簾堂下水如煙溶溶自漲晴江緑
脈脈還通暗谷泉誰道馮唐今白首始知梅福是真仙
客來莫唾青銅面要看蟾光上下天
　　明皇羯鼓圖
禁籞鶯聲外天袍擁御黄曲名翻荔子春色繞沉香白
雨花奴手風鬃舞馬牀向來歌吹地何處是漁陽
　　同仲共兄弟訪趙行可行可置酒
倚杖山頭寺維舟栁下堤莫催金騕褭且醉玉東西亂
後兵猶滿風驚鳥未栖看君飛動意兩目在鯨鯢
　　初夏
絮飛長陌又春餘綠滿菖蒲夏巳初雙蝶不來花蔌蔌
一鶯時到樹踈踈平生懶作折楊曲萬事可占長栁書
只有故山真耐久伴人閒處作踟蹰
　　凌歊晚眺
故鄉南望㡬時回落日登臨眼自開倚杖獨看飛鳥去
開窗忽擁大江來傷心不見姑溪老抱病聊尋宋武臺
嵗晚無人弔遺跡壁間詩在半灰埃
　　環翠亭
客意常隨倦鳥還翠屏空夢小孱顔更將臨老雙愁眼
來看平生未見山西子為誰顰逺黛湘娥何事結烟鬟
千巖萬壑無人處便是輞川圖畫間
　　睡起有感
日長誰復欵幽扉睡到斜陽恰盡時缺月要圓雲未肯
青春欲老絮先知天於我輩元無分夢比人間更不疑
門外故人千嶂逺燈前華髪萬絲垂
　　次韻伯逺春雪
風寒欲下欺春雪天近先垂壓地雲堆得樓頭成玉色
吹來水面作波紋慿陵暖日竟何事調䕶新花誰解紛
温詔始聞如挾纊九重應復念三軍
　　題趙周賔家夜獵圖
翰林作醉石偶似蒼於莬龍眠見之笑為作匹馬彎雕
弧云是將軍出夜獵上有仇池行草書雲沙蒼茫日欲
下道逢伏虎南山隅心知是虎不是石雙弦急控皆盧
胡明朝白羽飲頑石摩娑欲盡金僕姑君不見賜累千
金新垣平連佩六印欒將軍致君大略豈在爾封侯細
事不到君先生言語妙天下瘴海七年皮肉皴邂逅英
物數蘇季曹蜍如生亦如死龍眠有眼識天人異世同
成一竒事君當什襲勿漫摹此人此畫人間無
　　水西璧間見吕居仁絶句次其韻
秋霜落後題詩處醉墨淋漓苦未乾不見窮愁孟東野
亂峰空鏁一溪寒
　　侯元進賦待鳳堂佳句見邀同作
見説封君竹風姿飽嵗寒㑹看雙鸑鷟飛下碧琅玕惡
鳥良復厭閒花吹自殘絶知門可欵夢對小檀欒
　　燕欲來巢
亂後烏衣巷巳空擬尋茅舍伴衰翁戲將雛去春風裏
銜得泥歸暮雨中炙手不嫌門户冷傍人知獻語言工
明年記取來時節應是桃花滿院紅
　　次韻元進寒食感事
寒食江天雨㺯晴夕陽花草一川明持杯欲下他鄉泪
上冡寜無故國情漸喜三春逢禁火㑹須五斗解朝酲
知君屢作東萊夢吾亦飄零歎此生
　　次韻元進病中書懐
一竿烟雨釣羊裘稍負初心只自羞擬學倦飛雙去鳥
可憐無定一虚舟未成大隠是小隠為用人謀更鬼謀
君有胸中經濟策不須猶説二宜休
　　次韻元進書事
七尺看君玉作山倦遊莫賦鳥知還大椿本是八千嵗
天馬終縻十二閑笑我生涯真草草知公人物未班班
他時一枕江南夢猶記相從水石間
　　次韻元素見寄
吾曹心事寄㣲言此意難從世俗論妙句己先醒醉夢
尺書何止到寒温因緣只睡心情懶習氣惟書眼力昏
知有草廬能避地滿村烟雨一柴門
　　小蔡許借徐詩未至
馬中未必無驊騮人中豈可無曹劉龍媒西來㡬萬里
異士一出三千秋李白坐詩竄夜郎退之論佛流潮州
天公可笑無老眼兩翁憔悴令人愁平生四海黄太史
長庚配月何曽死西江自是南國紀公有髙名正如此
人言此老酷似舅坐上拈花獨公喜分得西江一派流
萬古正須公一洗吾老耽詩空瘠臞起死鍼肓正要渠
子豈有意能起予書來并寄囊中珠
　
　
　
　
　
　
　
　
　
　
　
　
　
　兩宋名賢小集巻一百七十四
欽定四庫全書
　兩宋名賢小集巻一百七十五
　　　　　　　　　　　　宋　陳　思　編
　　　　　　　　　　　　元　陳世隆　補
　澗泉吟藁
　韓琥字仲止元吉之子有髙節從仕不久即歸信上
　嘉定中卒有澗泉集
　　五月十日(嘉定十/三年)
片月生林白沿流澗亦明幽人方獨夜山寺有㣲行野
處偏宜夏貧家不厭晴薫風吹老鬢腐草見飛螢
　　七月
水石雲山裏歸來巳九秋隔城如淺近隣寺始深幽慧
逺逢修靜文淵説少游徑荒殊不埽風葉上牽牛
地僻稀人跡重林日自虚鳥飛晨氣外蟬噪晚涼初餘
潤從侵履浮埃倦整書樵漁時上下閉户又何居
木末芙蓉起亭亭緑且青墻猶承片瓦窗不礙踈櫺次
第花擎葢縱横葉展屏石丁誰主者仙豈待沈𠖇
擁砌叢生菊何闗老意多澆花驚易燥耘草喜成科枕
腊猶宜睡餐香豈待哦淵明藏不盡滿把尚婆娑
　　雨多極涼冷
焉知三伏雨巳作九秋風木葉涼應脫禾苖潤必豐地
偏山吐月橋斷水浮空雞犬隣家外魚蝦小市中
　　晚雨可愛
燈火涼秋夜空山雨到簷吹聲初甚少落勢近頻添籬
菊叢叢潤畦蔬種種沾沈思仍靜聽香鼎伴書籖
　　聞雨涼意可掬
秋聲連夜起秋意雨來時睡覺風生屋涼須水到池交
遊稀自好出入嬾方宜只被章泉誤書題又寄詩
　　晚春
幽破踈畦送晚春水流山盡見閒身行吟散去風光好
熟睡醒來雨氣新木筆豈無濃意態石楠終是淡精神
鶯聲圓處鵑聲急景物芳菲不負人
　　辛巳正月十三日
南山春雪未全消路並浮梁步石橋深緑漸歸髙栁葉
淺紅初上小梅梢峭寒寺院鐘聲起昏暮人家燭影揺
一夜東風吹酒醒夢回花月是元宵
　　寒食
曉色猶濛淡淡烟花間行過小橋邊人家寒食當晴日
野老春遊近午天吹盡海棠無步障開成山栁有堆綿
呼兒覔友尋隣伴看却邨農又下田
　　九日破曉擕兒姪上前山竚立佳甚
懐玉鏡臺開逺晴靈溪葛水去無聲園荒不礙慿髙立
徑側何須委曲行露氣已濃清可掬日華初出畫難成
閒居九日依辰至舉俗何為亦愛名
　　風雨中誦潘邠老詩
滿城風雨近重陽獨上吳山看大江(一作/大荒)老眼昏花忘
逺近壯心軒豁任行藏從來野色供吟興是處秋光合
斷腸今古騷人乃如許暮潮聲捲入蒼茫
　　探梅
簡㸃山前梅蕋痕花雖未放巳銷魂縱饒老幹摧幽谷
也勝緐華倚市門泠落不成欺嵗晚陽和且可待春温
清香一噴紅梢滿却月凌風未易論
　　梅花
今年全未作梅詩與向花前浪品題不分雪霜摧折盡
尚須天日照臨之靜看冷蘂無人㑹閒繞孤根只自知
猶有幽禽解鳴語為予醻酢殆移時
肯同桃李强攙春自占空山野水濵老氣却因髙樹得
清姿不待數花新本來淡雅難從俗縱入紛華巳絶塵
最愛夜深霜重處冷風吹起月精神
　　春山看紅梅
年年常得醉君家今日紅梅正著花㸃綴初非桃有艷
横斜寜與李爭華依然竹外并林下况復山巔興水涯
步繞孤根香更在髙懐無惜共流霞
　　澗上臈梅香甚
照眼花枝是臈梅香傳小樹為誰開㺯隂欲雪山常暝
破曉終風水漫洄鳥語春聲喧復靜鴻飛寒影去還來
數間敗屋浮橋外何苦無吟不舉杯
　　梅下
雖得霜濃春自濃野梅無處不為容半依古渡迷芳草
猶占荒山對古松綽約花房宜戲蝶崔嵬枝幹若游龍
角巾一幅支笻久不覺烟中有寺鐘
　　澗東臨風飲梅花尚未全放一樹獨佳
殘雪餘寒二月來澗東猶是欲開梅夕陽影澹初尋句
流水聲清更把杯取友喚鄰相頌略破荒尋勝獨徘徊
誰能折向南枝醉一陣寒香撲麝煤
　　探梅
探梅山路一杯停日淡風㣲逺靄生莫問古來尋古話
只知春近愛春情㡬枝冷蕊吟方見一㸃踈花畫不成
我挾兩兒同二友老來酒外更何營
　　中秋呈潘徳父
一年明月在中秋數日隂雲不奈愁忽喜新晴轉書室
極知清夜照歌樓醉當㺯影如坡老詩就撞鐘憶貫休
千里故人應若此吾生常好更何求
　　書姜堯章昔遊詩後
平生未踏洞庭野一不曽登南嶽峯因君談舊遊恍如
常相從江淮歴歴轉湘浦裘馬意氣傳邊烽吾嘗汎大
江只見匡廬松乘風醉卧帆影底髙浪直濺嵐光濃日
暮泊船時是夜方嚴冬雪花壓船船背重纜揺柂鼓聲
如鐘當年意淺語不到無句可寫波濤舂君詩乃如許
景物不易供盡歸一毫端狀若孤飛龍人間勝處貴著
眼雖有此興無由逢錢塘山水亦自好奈何薄宦難從
容南髙北髙一千丈潮頭日夜鳴靈蹤應有隠者為識
賞青鞵布襪時扶笻君無詫彼我媿此急還詩巻心徒
忪
　　懐古
近城人語雜深山人語少重露滴煙嵐野水見魚鳥稲
粱豐稔外耕鑿願温飽所以桃源人不與外人道
往來是日月變動是寒暑伏臘雖不周爾且對妻子遙
知風塵表萬象互吞吐所以鹿門人江左不得取
少壯既奚為老矣復難强紫芝未必仙采之亦可餉耆
耄八九十道可無俯仰所以商山人辭漢寜獨(一作/復)往
　
　
　
　
　
　
　
　
　
　
　兩宋名賢小集巻一百七十五
欽定四庫全書
　兩宋名賢小集巻一百七十六
　　　　　　　　　　　　宋　陳　思　編
　　　　　　　　　　　　元　陳世隆　補
　東溪集
　髙登字彦先漳浦人宣和間為太學生與陳東等上
　書乞斬六賊不報紹興二年廷對極言授富川簿轉
　古縣令以不肯祠秦檜父胡舜陟誣奏下靜江獄㑹
　舜陟以他事下獄死乃得白編管容中卒有東溪集
　　還山招陳希韓
乾坤莽回互日月相蕩摩百年纔瞬息萬類總么麽是
身非我有造物如吾何觸事㑹心少幽棲發興多眷言
意所適樂此山之阿修篁擢新幹老木榮舊柯谷聲傳
地籟松韻答天和獨石介而安寒泉淡無波園蔬掇纎
嫩名菓仍駢羅細蔫著雨花碧巻受風荷隨意坐莓苔
絺衣挂薜蘿得酒即酩酊作詩共吟哦嘯長情浩蕩舞
短影婆娑妻孥鹿門趣黄綺商山歌﨑嶇路辭遥迢逓
誰見過交親憶同調出處矢靡他每憐傷弓禽因感赴
燭蛾自覺此身浮相看雙鬢蟠人事何時休歸來勿蹉
跎
　　思歸
忽忽已秋杪言歸欣有期節物想吾廬青蘂繁東籬流
匙白雲子蘸甲黄鵝兒對此憶羈旅多應歌式㣲喜慰
倚門心愁銷舉案眉稚子閙檐隙繞膝牽人衣歸心念
如許兼程猶苦遲明朝秋色裏鳥帽風披披
　　冒寒行風雨有感
號風撼楛枿凍雨凝路塵乾坤秘日月八荒同一雲遥
知沙漠寒黯淡愁殺人天涯望不極流淚滿衣巾
　　杜門
故人方謝客為問意如何午枕清風足夜窗明月多易
招惟酒聖難遣是詩魔一榻君家事何妨獨我過
　　夢遊故山
風際氅披鶴雲根杖䇿鳩幽棲知好在歸夢故難留山
放數峯出泉分一派流把茒何日辦縛屋䕶松楸
　　送元太
但得身長健何妨鬢己華胸藏為錦綉筆走是龍蛇作
椽只三語讀書空五車巻懐已良計去去卧烟霞
　　水漲謝邑宰送米
心知一字不堪煑矻矻窮年黄巻中食粥由來未為拙
儲瓶况乃嗟屢空令君好賢嫓韓愈賤子受賜慚盧仝
春水從教繞舍北癡兒不復啼門東
　　中秋對月
繡江再見中秋月去嵗月圓人尚缺相望千里共嬋娟
苦恨亭亭照離别今夕一樽誰與同孟光舉案對梁鴻
衆鶵立侍儼成列以此持杯壽乃翁乃翁看月揩病目
手足傾頹頭髮秃但願團欒三十秋不計東西與南北
　　臨别示子
不能枉道取富貴是致爾輩愁飢寒頻年别離情更惡
兩地狼狽心何安從人數計安否問使吾相思懐抱寛
平生竊笑曹家兒臨岐莫堕雙闌干
　　乞米
臣飢欲死侏儒飽方朔誰憐是嵗星館下諸生笑豐
暖江頭漁父誚獨醒魯公巳作乞米帖陶令旋尋儲粟
瓶親舊依然眼相向故應特地為吾青
　　小源欲歸
潮類香醪暈醉紅鐙敲歸路勒青驄水涵萬頃曽孫稼
月逗盈衿少女風大誤生平縁畫足無聊終夜祗書空
擬將方寸難論事直扣天門問化工
　　夜行道中
黄茒時節瘴烟濃人在山凹第㡬重梁竦負才徒感慨
嵇康賦性本踈慵此生自斷天休問吾道當年世不容
㑹脱幘巾還舊隠鹿門妻子慣相從
　　言懐
歸去東臯獨荷犂家林書巻有兒持一無可意身將老
百不如人心自知夢寐摩挲元結頌經從省憶少陵詩
體膚飢盡天難問依舊臞然山澤姿
　　九日
塞雁南飛度戍樓一聲天地有餘秋家連滄海難窮目
人在蠻荒欲盡頭莫效涓埃禆國計况無毛髪為身謀
所須菽水能多少踪跡飄然不繫舟
　　病中雜興
長袖深藏批敇手短笻斜倚作詩肩有時極目睨遼漢
興在孤鴻落照邊
溶溶瘴霧暗朝暾咫尺闗山號鹿門疾病年年不相貸
朱顔凋盡赤心存
垂老飄零萬里餘肌膚瘦盡鬢毛踈皇恩若許歸山去
豆地雖存不解鋤
不羡雲霄欲網羅百年人物總相磨死如歸耳生如寄
造物從今奈我何
九死窮荒一病翁曉來尤怯北窗風誰知葵藿傾心切
待到日輪升太空
不辭南北任飄零俯仰乾坤一草亭鳶堕水中從跕跕
鴻飛天外自𠖇𠖇
病損腰圍減未休二毛垂領颯先秋夢中那復化為蝶
林下不妨聞鬬牛
口腹相煎亦可羞飢來欲食飽還憂多藏地下我無用
須學留侯辟穀不
　　覔蠧椽
　　　雪寒官冷家乏薪炭與舒丞懇令長至劈酒槽
　　　孫處可笑亦可憫也
顧影低徊秪自憐怕寒時聳作詩肩全家食粥已數日
坐客無氈今㡬年君劈槽燒當止酒我和琴爨况無絃
雪中送炭從來事况寫羇窮覔蠧椽
　　辭餽金
　　　頃罷官臨慶士民丐留不果乃相與持金贐行
　　　勤勤之意既不可却復不當受因請買書郡庠
　　　以遺學者作詩謝之
劉君政成俄及𤓰闔境歡謡騰載道民不見吏犬無聲
持以百錢勤父老嗟我官卑志未伸於人何徳人稱好
騰牒當途願丏留餽贐交馳雜金寳天涯百指擕空囊
號寒啼飢日相惱可取無取未傷亷此念易汚惟皓皓
不如賈書惠泮宫聊助賢侯采芹藻别後青衿倘見思
窗前黄巻宜探討
　　七夕
天道杳難慿人言吁不經佳期轉七夕歡事汚雙星女
駭占蛛巧兒痴話鵲靈吾詩非好詆聊與訂頑𠖇
　　歸途嘆
孫吳攄將略申甫翰王家腐儒要底用歸種東陵𤓰
　　似春閣
一閣寜獨暖萬家方號寒何當放春去和氣滿人間
　　留别
丈夫四方志肯作兒女别顧我羌崛强羡君真秀發道
義重千鈞利名輕一葉壯風吐虹蜺忠義貫日月挿劍
露肝膽看鏡念勲業何當拔茅茹同在陳力列
　　陳少陽贈官
憶昔靖康初厄運㑹中㣲嚴警弛邊備長驅鐵馬馳堂
堂搗京闕百萬呼鼓鼙天地為改色日月晦晴迷當宁
猶未悟聰明遭蔽欺六賊久盤結如山屹莫移故人陳
夫子忠義根天資拊髀惜機㑹禍端良在兹吾儕沐厚
澤顛危合扶持不聞王蠋賢絶脰由布衣書成數千言
揮翰捷如飛明朝伏闕下儒冠翕相隨种季奪兵權憤
痛社稷危抱書再詣闕慟哭聲猶悲天意難遽回人心
那惡離時雍恣凶暴縱兵欲屠之馬前森利刃此時命
垂絲腰領兩不顧相視情怡怡虎口僅獲脱好爵安能
縻俄起故鄉情各歸天一涯壯哉歐陽生舍生誠所宜
聖主圖興復忠誠䝉誅夷宸心頃自責䟽爵錄其遺君
乎死不亡泉壌増光輝魂氣鍾慶雲體魄蒸靈芝炎炎
英列在昭昭星斗垂蘭死則留芳豹死則留皮男兒倘
得死一死甘如飴君死逾生榮我生嘆奚為九原如可
作㣲君誰與歸
　
　
　
　
　
　
　
　
　
　
　
　
　
　兩宋名賢小集巻一百七十六
欽定四庫全書
　兩宋名賢小集巻一百七十七
　　　　　　　　　　　　宋　陳　思　編
　　　　　　　　　　　　元　陳世隆　補
　澹菴詩集
　胡銓字邦衡廬陵人建炎二年進士甲科紹興五年
　以賢良方正薦除樞宻院編修官抗疏詆和議累謫
　吉陽軍孝宗朝歴權中書舍人蒹國子祭酒權兵部
　侍郎以資政殿學士致仕卒諡忠簡有澹菴集
　　和林和靖八梅(用汝南故事/禁用體物字)
感時濺淚㡬時乾顧影伶俜獨立難自恐迹孤無與對
誰憐族冷不勝寒未應一世供愁斷長願三更秉燭看
雨過花邊行更好猶嫌子美借銀鞍
風亭小立夢初殘步步凌空對廣寒照眼雙明清可掬
閒情一味澹相㸔曉縈瑞露黏初潤晴映髙雲薄未乾
三嗅臨風思無限藥宫遥夜酒初䦨
暗裏尋香自不迷照空焉用夜然臍欲危踈朶風吹老
太瘦長條雨颭低孤豔㡬時同把盞野香猶記助看題
唐人未識髙標在浪自紛紛説李蹊
瘦吟幽翫有餘妍更向髙人獨樂園無垢未應經露沐
不緇寜信受塵昬春風自識明妃面夜雨能清水部魂
挿向膽瓶看更好凛如明水薦靁樽
當年曽見鳳城頭入骨貪看興未休小摘欲論千種恨
㣲吟先喚一畨愁每嫌俗物薫心醉長願清馨滿意留
穠李倚風梨帯雨比方應合面騂羞
縞□練帨照釵荆霜竹寒松秀色并八詠格髙凌太白
千林地迥切西清著枝有味知深意欹屋無言似薄情
日暮水邊空悵望渾如湘浦見皇英
一年佳處早梅時勾引風情巧釣詩未分霜凌禁瘦朶
漸看春入奈愁枝晚尤竒特憐無伴夜欠分明祗自私
冷落便須慿酒煖從今鄒律未消吹
紛紛紅紫勿相猜自古騷人酷嗜梅皂盖折花憐老杜
黄梅時雨憶方囬一生耐冷天憐惜滿世趨炎我獨來
桃李爭春身老大急須吟醉莫停杯
　　追和東坡雪詩
為瑞應便種麥鴉餘光猶得映書車也知一臘要三白
故作六霙先百花授簡才慳慙賦客披蓑句好憶漁家
擬酤斗酒聽琴操三百青銅絡畫义
　　過三衢呈劉共父
别離如許每領引邂逅㡬何還著鞭㣲服過宋我何敢
大國賜秦公不然衰鬢凋零已子後髙名崒嵂方丁年
即看手握天下砥山中宰相從雲眠
　　　元注予自兵侍罷歸從三衢城外遵陸以兩夫
　　　肩籃輿太守劉共父謂予云兩夫肩輿甚似㣲
　　　服過宋因作此戲簡用吳體
　　雷州和朱彧秀才詩時欲渡海
何人著眼覷征驂賴有新詩作指南螺髻層層明晚照
蜃樓隠隠倚晴嵐仲連蹈海徒虚語魯叟乗桴亦漫談
爭似澹菴乗興往銀山千疊酒㣲酣
　　　紹興十八年戊辰十一月十五日新州編管人
　　　胡銓移吉陽軍編管先是廣東經畧使王鈇問
　　　知新州張棣曰胡銓何故未過海銓嘗賦詞云
　　　欲駕巾車歸去有豺狼當轍棣奏銓倡和毁謗
　　　而有是命棣選使臣游崇部送封小項筒過海
　　　銓徒步赴貶人皆憐之至雷州守臣王趯捕游
　　　崇私茗械治厚餉銓趯後亦得罪澹菴此詩不少
　　　屈撓真鐡漢又過於劉器之云丙子年始移衡州
　　和李參政泰發送行韻
落網端從一念差崖州前定復何嗟萬山行盡逢黎母
雙井渾疑到若耶山鬼可人曽入夢相君談易更名家
此行所得誠多矣更願從公北泛槎
　　　元註李參政詩云夣裏分明見黎母生前定合
　　　到朱崖葢予嘗在新州夢一媪立牀前曰吾黎
　　　母也黎姞山在瓊崕儋萬之間子瞻所謂四山
　　　環一島是也先是秦檜大書三人姓名於其家
　　　格天閣下曰趙鼎李光胡銓所必欲殺者也鼎
　　　謫瓊州紹興十七年丁夘卒光字泰發時謫儋
　　　州澹菴朱崕之行經過儋州故泰發以詩送之
　　　澹菴夙有黎母之夢付諸前定如謫新州時亦
　　　謂前定福唐幕中分扇得一畫騎驢人西南行
　　　者後新州之命亦若暗合夫不以遷謫介意而
　　　付之於分非達人不能也
　　次李參政送行韻答黄舜楊
打成大錯一毫差萬里去尋留子嗟㣲管閒思齊仲父
使奴長價漢渾邪道窮憐我空憂國句好知君定作家
便欲相擕趂帆飽要觀子美賦靈槎
　　遊白龍洞
懸崕怪石水潺潺宜有神龍隠此間窮勝不妨歸險洞
尋春那止看羣山攀龍行即天邊去躍馬聊同野外還
好景良辰適相㑹一樽聊共水雲閒
　　買愁村
北往常思聞喜縣南來怕入買愁村區區萬里天涯路
野草芳煙正斷魂
　　噴雪亭
廬峯潄玉舊傳名今見青原噴雪成兩處山川肯相下
洗除塵垢一時清
　　題永興觀
連雲宿麥團碧浪綴草落花成錦窠我來欲覔種桃者
獵獵空存庭下莎
　　寳氣亭
塵容不逐江流淨酒力都從雪壓消斗下只今無劍氣
年來牛犢在人腰
　　和王民瞻送行詩
巖畊名已震京闕未信終身袖手閒萬巻不移顔氏樂
一生無媿伯夷班致君自許唐虞上待我誰能季孟間
宗社年來欠元老蒼生拭目看來還
　　擕具賞石渠酴醿用坡韻呈同舍
酴醿獨殿春得路未為晚露葉張翠繖月蕊明玉幰洗
粧雨亦妍暗麝風更逺唐時真宰相勁氣凌諫苑危言
工切劘壁立萬仞巘帝為醸此花以賞碩畫婉清芬濯
千古天河豈須挽不妨便醉死聞香定魂返
　　王司業龜齡口占絶句竒甚用韻和呈效吳體
南山舊説王隠者北斗今看韓退之不須覔句花照眼
行見調羮酸著枝
　
　
　
　
　
　
　
　兩宋名賢小集巻一百七十七
欽定四庫全書
　兩宋名賢小集巻一百七十八
　　　　　　　　　　　　宋　陳　思　編
　　　　　　　　　　　　元　陳世隆　補
　艮齋詩集
　謝諤字昌國臨江軍人紹興末尉樂安去奸蠧施徳
　政凡有益於民者言於令行之縣多盜條二十䇿於
　漕司大要使其相糾而以信賞隨之盜果解諤博學
　工文詞有名當世號艮齋有艮齋文集
　　清常寺
佛廬塵不到客枕夢頻驚淅淅山風響纎纎隙月明烟
雲春漸暖鐘磬曉逾清蹤跡奔馳裏飄浮媿此生
　　龍回院
堂殿塵埃外軒櫺紫翠中凭欄千嶂雨欹枕半窗風得
意何妨僻尋幽豈易窮分張閒草木一一見春工
　　玉山觀
㣲明燈火夜堂幽聽徹絲桐萬慮休骨冷魂清眠不得
竹風蕭瑟滿庭秋
　　鼇溪
數版小橋横晚晴兩行古木弄春榮不知多少夜來雨
水到岸頭渾欲平
藹藹煙雲望眼昏亂紅翻逕緑遮門一聲啼鳥在何處
山外人家桑柘村
　　追和邵祭酒柬吕太學
艱難方見救時在一介儒生為國哀六豕奸雄千古恨
二龍奔馭㡬時迴道州自分填溝壑天詔何須賁草萊
我識先生心似鐡宸章莫更苦相催
　　復朱晦菴
笑指長沙擅閫來向吾鄉假途一段忙中説話無非孔
孟工夫
　
　兩宋名賢小集巻一百七十八
欽定四庫全書
　兩宋名賢小集巻一百七十九
　　　　　　　　　　　　宋　陳　思　編
　　　　　　　　　　　　元　陳世隆　補
　香山詩集
　喻良能字叔竒義烏人與兄良倚同入太學同年登
　進士第初補廣徳府三獲强盜應賞格辭不受累遷
　國子監主簿進忠義傳起戰國王蠋終五代孫晟通
　一百九十人書凡二十巻乞頒之武學授之將帥孝
　宗嘉歎顧謂侍臣曰喻良能質實平正御書其名於
　屏間丁内艱服除以國子博士召兼工部郎官除太
　常丞兼舊職請外知處州尋奉祠歸以朝請大夫義
　烏縣開國男食邑三百户致仕營家圃曰磬湖日以
　觴咏自娛終焉鄉人慕之立石表其地曰郎官里所
　著有諸經講義香山集家帚編忠義傳兄良倚字伯
　壽卒官臨海丞有惠政所著唐論四巻詩文十巻策
　斷二巻文選補一巻
　　悲夏畦
悲夏畦南畆苖未長東臯草巳齊旋令嫗婦辦餉饁獨
引丁男耘稗稊悲夏畦炎天炙背如爇雞渴來不得飲
清溪寜知水榭氷山裏猶自頻嫌日未西
　　媿陶
淵明在彭澤到罷八十日雖營三徑資未穫公田秫珍
重千金腰不為督郵折拂衣賦歸來何異自投劾我生
本樗散山林允蟠蟄雖非淵明儔頗亦慕幽逸偶然得
一第遂竊升斗秩未書藍田考已捧錦溪檄荒縣饒逋
負催科費鞭抶强顔簿領間忽復彌數月心焉愧淵明
俛首三歎息番江何時還哦松聊自適
　　秋曉野步
幽居邇郊原出户日己瞭閒擕一枝竹散步及秋曉寒
烟引輕素澹澹縈木杪矯首矚層穹轉盼失飛鳥野潦
淨荒陂驚飇泛枯篠世態徒營營此心殊了了佳處誰
與論聊用付清醥
　　題東林寺
江湖大蘭若廬阜一東林砌繞琮琤水門羅翠碧岑煙
雲千古色松檜四時隂岸幘銷塵慮凭䦨淨客心殿成
神運力泉出虎跑音溪在思元亮堂荒憶醉吟圖傳三
笑粲閣擁五杉森貝葉應難訪經臺已莫尋僧袈何代
朽佛影㡬時沉晉輦黄埃久殷碑蒼蘚深不妨閒弔古
誰復為沾襟香火惟蓮社傳流直到今
　　書大洞僧壁
招提閟林麓魚鼓白雲邊地僻疑無路山深别有天幽
花充佛供好鳥伴僧禪何日征鞍暇還來借榻眠
　　三月二十四日再到永裕陵
扁舟投曉出重城春浪初肥緑滿汀竹裏㡬聲泥滑滑
河邊千里草青青人家艾葉驚飛燕水面楊花入翠萍
漸近昭陵佳氣集五雲松栢喜重經
　　沿檄舟行五雲門
畵舫朱簾曉出闗便風飛過㡬重灣路經僧舍漁村畔
身在煙霏霧靄間驚浪沸晴輸逺浦亂雲施粉露崇山
偶因王事從心賞詩句匆匆不暇刪
　　遊下巗過松峭祠旁偃松因賦長句
誰將秋色替雲峰萬里炎歊一洗空細雨復青池上草
西風頓白鬢邊蓬聊同吾輩(一作/黨)二三子來訪山中十
八公更待夜深乗月到要看香霧共𠖇濛
　　次韻伯壽兄見寄(伯壽即/名良倚)
江國踈梅吐玉英故園想見木欣榮二年鴻鴈碧雲濶
千里江湖春水生苒苒池塘應入夢瀟瀟風雨若為情
行看戲綵青萱發凖擬芳樽相對傾
　　輦下言懐
馬蹄重踏帝京塵七載江湖飽問津白髪有人疑甲子
清齋無日不庚申不才詎敢誣明主厚禄那能羡故人
乞得泮宫閩粤去未妨閒處著吾身
　　題淵明祠堂
宅邊雖有五栁樹歸去巳荒三徑園平生胸中羞五斗
偶爾城市羡華軒盈樽濁酒自可漉得趣古琴那用絃
欲知耿耿忠憤意甲子斷自永初年
　　題歸宗寺
寺因逸少曽為宅峰自秦王巳得名不獨山南稱㝡古
故應江左號尤清路趨綘闕山梁嶮奩隠金輪石鏡明
誰信塵埃倦遊客秋風還許杖藜行
　　題開先寺二首
少年魂夢到廬山今日身㳺鬢巳斑聊復揮毫吟紫翠
未妨拄頰對孱顔遥看飛瀑三千丈近去責天咫尺間
不為白雲頻屬意應留此地不知還
壯觀端宜冠九州未應萬壑敢爭流盡將銀漢為懸瀑
一洗紅塵變凛秋白雨亷纎飛迥野玉龍夭矯下靈湫
廬山處處雖竒絶不到開先未是游
　　鵞湖寺二首(石鉛山縣舊名仁壽/院以鵞湖山得今名)
長松夾道揺蒼煙十里絶似靈隠前不見素鵞青嶂裏
空餘碧水白雲邊氛埃乍脱三千界瀟灑疑通十九泉
五月人間正炎熱清涼一覺北窗眠
水鳥飛來一問津璧宫珠塔便横塵(疑是/陳)開基古佛留
遺像直日竒峰列衆賔芋火擁殘知永夜霜鐘逓起響
初晨川途渺𣺌驅塵駕回首林泉媿野人
　　題齊山翠㣲亭
山深雲氣多撥雲尋徑入但覺襟袖寒不知濃翠濕
　　亦好園四詠
　　　亦好亭
亦好茅亭小登臨意緒長清流依檻曲明月逐簷方
　　　磬湖
未用他山錯寜須泗水浮衝風時激浪清韻亂鳴球
　　　釣磯
不為貪赬鯉還應愛碧流風來花落餌雲破月沉鈎
　　　菊徑
小徑三秋好西風百本黄但令頻泛酒日日是重陽
　　秋日有懐仲文季直二弟
㣲雲初月澹層城絡緯聲連促織清北鴈不來千里信
西風還起故園情
　
　
　
　
　
　
　
　
　
　
　
　
　兩宋名賢小集巻一百七十九
欽定四庫全書
　兩宋名賢小集巻一百八十
　　　　　　　　　　　　宋　陳　思　編
　　　　　　　　　　　　元　陳世隆　補
　葆真居士集
　折彦質字仲古雲中人父可適知鎮戎軍有武略夏
　人畏之彦質以䕃起家紹興中累官至僉書樞密院
　事初趙鼎為相屢薦彦質後秦檜専相以彦質為鼎
　所引郴州安置自號葆真居士
　　過太平州拜李端叔遺像
東來己數月弛擔已渺茫猶喜菑患身獲登先生堂肅
衣拜遺像依然雙頰光宛若侍坐側妙語發天藏厄窮
出天意人理難度量所幸言不朽與世為文章齎此復
何恨私淑良不忘小郎出見我問知雛鳯凰他年起門
户塵滓濯秋陽世事㡬變滅人生真黄粱置之不足道
感慨涕泪滂我行方有程墳山空相望
　　觀汪丞相所藏崔白畫羅漢
山堂漠漠開曉烟何許大士當四筵坐忘黙識形骸外
持鉢植杖風露前老龍欲奮屢回首於莵甚馴非畏鞭
小兒巳解辨人我抱頭怖走成癡顛豈知畏愛果何物
手裏舍利空燭天嗟余耳目更淺陋喜歡獲遇希有縁
神明泰定始一笑摩挲粉墨心茫然平生崔白畫常見
邂逅入眼多棄捐莫言人物斗竒崛醉裏落筆神助焉
汪公昔入魏帥幕嘆息鉅壁圍神仙歸尋十疋好東絹
恰有名手能摹傳提擕萬里到嶺表尤物自得髙人憐
邇來刦火壊諸有陪都正苦紛戈鋋無力挽河為吹洗
披圖感極淚如泉
　　湘山留别
寓久渾忘客臨行似别家途窮身更怯秋老鬢先華生
計黄茅合歸期碧海賖湘山今夜雨留我意無涯
　　跋浯溪造極圖
浯溪未到已登臨筆力能窮造化心我是零陵新逐客
披圖一一可追尋
　　跋湘西清絶圖
與山分淺正傷神蠟屐明朝陌上塵誰寫湘西清絶景
巧移林壑慰行人
　　超然亭
超然亭上鬢毛斑浩蕩秋風小立閒豈為詩情堪過海
只縁脚力要尋山峭峰斷續天容缺髙壘縈紆地勢慳
回首不堪東北望桂林萬里是秦闗
　　濯纓亭
澄練正縈檻髙屏近擁門偏宜雲慘澹更好月黄昏
　
　
　
　
　
　兩宋名賢小集巻一百八十
欽定四庫全書
　兩宋名賢小集巻一百八十一
　　　　　　　　　　　　宋　陳　思　編
　　　　　　　　　　　　元　陳世隆　補
　網山集(一/)
　林亦之字學可福清人自號網山山人月魚氏從學
　艾軒林光朝之門初艾軒講學于蒲之紅泉學者常
　數百人稱髙弟必曰網山艾軒卒網山繼其席從遊
　之衆無異艾軒也淳熙十二年卒有月魚集三巻肅
　翁林希逸為序
　古詩
　　奉題林稚春(丰/)菊花枕子歌
故人所説菊花枕似把冰丸月下飲秋水一雙明炯炯
數在青囊第一品狂風江上吹蒹葭此物往往得之嵇
康阮籍家閉門讀書二十年眼睛損盡生空花建陽小
作箸頭書殘更燈火亂蟲魚石渠文字大如斗場屋嵗
月又不偶却來南山青草邊東西四至盡為菊花田手
提長筐向山曲一下收拾三百斛昨者昏寐才起來解
把簷頭小字讀乃知妙物通羣(一作/神)仙一切藥裹應棄
損
　　奉酬稚春梅花行(稚春云早梅花一枝大不凡新/詩見餉却不曽寄花來因道此)
　　(意以奉/酬耳)
草堂梅花千萬枝新詩品題何太竒可憐一枝非凡羣
賞心何人空自珍請與君談别花人如或見之當俯身
西河一帶何蒼茫涓涓數枝臨水旁上有幽人眉骨横
終日對花情意生花如秋月照芭蕉人似春風吹野苗
人與花枝自與親一篇至人吟如新胸中若有一㸃塵
縱對此花無精神平生不識市沽兒四更誦書長苦饑
摩挲此腹遶疎籬笑折花枝花自知
　　戲題稚春杜少陵詩集
十年蕭蕭去武林槖中唯有謫仙吟君今失意還山窟
少陵詩集如明月自怪平生每相似窮愁嗜好亦如許
飯顆山頭舊相逢安得娟娟同處所故人語我明年冬
或騎大馬長安中或倚書樓頭如蓬即見雙劒終然同
我聞此語讙且劇視若狀貌如其筆兩目津津可終遁
此物應藏月魚室月魚文字非時好已問莵裘吾將老
緑烟亭下黄花時兩手抱取歸柴扉
　　和李鹽倉(諤/)欲遊龍卧山以海風大作不果往
枉䝉龍卧篇如睹藤蘿境十年招隠士欲到此山頂坐
石誦離騷掬水㺯清影無人同荷鉏長媿林下景昨者
逢李侯一笑驩驩領為言有明月公事且暫屏騎驢學
賈島捫蝨喚王猛雙鑣雲外來斜帽不須整夜投招提
宿聽雨寒更永論文到昌黎説詩笑匡鼎悶人數日風
何時發深省
　　丁亥九月十六夜偕李鹽倉宿龍臥山中聽雨看
　　月同時事也所謂魚與熊掌兼得之賦詩一篇以
　　紀其事
相喚此山來狂風吹我衣把酒桂花下山雲片段飛掩
門雨初滴開門月還上倚樹看明月半山聞雨响人間
有佳景詩句頗發越何曽似今夕聽雨還看月
　　九月晦日登烽火山
興來走上烽火山著足不定秋風寒四邊黄茅滑如雨
低頭一看毛髪䜿㡬年要到紫菜鄉大練小練并東墻
如今一時在眼旁白雲浮水天茫茫酒䦨更欲弔虎屋
無端日脚相催促一奴魋髻一跛足逐我下山如野鹿
　　見獨斯行叔綺子為赴春試一出江頭送别殊令
　　感懷聊為巴闌行一首以道此意云爾
巴䦨獨還嵗月深相送出門自沉吟十年交舊總如許
狂歌一曲傷人心今人讀書如過客壺飡只向市頭索
吾曹苦志膓㡬穿安得相逢不索莫念我生平㺯典墳
六月北窗長閉門雕肝篆肺得一句旁人袖手評其文
思量至此復一笑如何躍馬追年少我今聞説有場屋
兩耳如聾怕聴得網山山下月魚亭就船買魚活煮羮
何時挾冊此來歸議論不到吾縱横故人年紀今猶未
正好欵門問知已時命相遭不用多或在半言并片紙
老人校書紫雲樓相見或問吾因由為言索處海水頭
蓬萊方丈不可到此心日夕徒生憂
　　秋夜同章三十九弟次邠宿延慶山中紀遊一首
芭蕉月上照窗扉屋裏老僧眠不知起來樹根飲一盞
舉頭忽是三更時藤蘿一處一處好我亦持杯隨處坐
山雞忽叫野鐘鳴滿地西風愁殺我
　　古意
深夜歩秋檐明月照石堦所憶不可見歡愛徒興懐我
欲掛天帆長江風浪摧我欲跨緑耳蒼林烟雨回只有
坐長想佳人安在哉何時覿來袂雙目炯炯開
　　邑大夫范丈處義寵示廣陵餘事泠然誦之歴歴
　　慘惻如在目中輙賦短篇紀所聞也
嘗閲淮南圖蕭蕭草屋少人居及讀廣陵集惻惻我心
欲垂泣吁嗟戀鄉國生死不肯去邊笳纔一動殺戮先
此土可憐此土人父子無白頭不死於飢即死戰性命
只在道旁溝更聞維揚有鬼市銅錢須㬰變為紙都縁
白日殺人多所以寃魂有如是君俠壯志凌雲空青衫
匹馬戎幕中當時轅門眼所見長歌短歌淚如綫少陵
嶇﨑䕫峽路一切悲愁託詩句至今太史不足慿惟有
此詩為可據紹興辛已淮楚功紛紛予奪或異同他年
石渠訪遺事為説東陽有蔚宗
　　范宰登瑞峯塔續䝉寵寄古篇輙次來韻
平明眺逺目蒼波吐紅暾已瞻大鼇網復矚鸕鷀門宿
酲雖巳解衫襟猶酒痕慿陵不可羈往往天欲捫却憶
去年時舟役勞朝昏㓜婦帶桎梏嚼飯不敢吞今年復
此役溪山恣討論為有陶元亮心胸如阜坤
　　范宰見寄遊草堂誰謂漁鹽市之什輙同賦一篇
　　不用元白唱酬之法
誰謂漁鹽市乃枉大夫軒既登雲霞觀更尋薜蘿村松
枝何夾道萱草况當門借問阿誰家此為故人園倚竹
坐半日論詩到初更愧無捫虱姿敢辱輟鸞言勞勞青
衫客莽莽紅塵奔所至有山水何曽解討論君侯食肉
相杞菊為心魂一縣固多事終朝如山樊行旌遇佳勝
呼賔羅芳尊有此幽寂趣從容以剸繁
　　范宰同鄭簿(公敏/)應尉(振/)送戰船至海上招野人
　　同遊賦得可月湖一篇奉呈
可月湖邊送戰舸長嘯便欲凌清波好風吹帆如去馬
䑕曹若可雙手把青天無雲水初漲一山兩山浮水上
平生膽意少羈束叩舷長歌心益壯生平誦讀口啾啾
何似一日觀滄流龎眉太史足重繭盡驅百怪歸筆頭
羣公楚楚皆人物我亦自忘布衣拙詼諧莫續濟川君
可無一詩配明(一作/年)月
　　丈人行答通平林簿(丈人乃泉州人嘗客紅泉與/艾軒論及樂律網山不知其)
　　(姓名但稱丈人尊之也其後乃子又/寄書于林宜季石笋之喻美之也)
祖龍一出羣儒怒滔滔稷下如抽縷樂以聲傳非文字
千年闕斷無人補昔有大人壺山前紹興甲寅乙夘年
定律不待參黍起瓦缶皆可成宫徵更言吹律隨隆汙
百世不以一聲拘此法漢魏周隋無紅泉得之延坐隅
一時河漢東西奔姓氏何為旅人門我欲栩栩還皇墳
要以六琯為根原九簫鼓吹百物和羽衣狼籍漁陽戈
須信樂能召太平非是太平為樂歌丈人宿草飛毿毿
乾旋坤轉誰更堪忽有尺紙如春蠶遺音石笋天之南
三更把書不成眠四更起坐霜月懸五更開門欲上馬
至竟此人何山下
　　挽章徽之妻盧氏
蒿里歌蒿里曲長簫悲奈何短章嘆不足少年欵欵嫁
夫婿今夜屋檐何處宿蒿里歌蒿里曲
　　賀江宰(濤/)生朝
清秋八月月未弦河陽市上謳聲傳今年百姓杯飯足
敢不祝公長命篇青衫白馬鳴琴初適逢吁嗟舞羣巫
日維對案愁眉紆退食皇皇雙頰癯家雖貧困仰母慈
村村樂業無逃逋况此一熟十年無東家西家禾滿車
窮儒如儂四壁立亦有甌寠可讀書縣人安得此豐嵗
實以善政吾非䛕昨者越上人苦飢公一主簿何能為
目穿滄海告鄰糴所視身命半縷絲長風駕浪海波黒
舟人各各面如墨尚據胡牀取紙筆為文憤怒罵風伯
翩翩盛名日以起四海識公從此始總謂六鼇帶歸去
何哉雙鳬更來此隂徳由來活人多龜齡鶴算定爾過
况當竹下圍棋日繽紛百福連山河(荆楚風俗八月初/四日鄉人于竹下)
(圍碁勝者/獲福也)
　　奉酧監鎮梁丈所詠臈梅之什
臘梅好好花枝閒官亭楚楚嵗事䦨思量窮冬損情思
感激芳意生容顔孤標不是如許骨野落可能禁此寒
誰信魚鹽屈詩客三更遶樹興未殘
　
　
　
　
　兩宋名賢小集巻一百八十一
欽定四庫全書
　兩宋名賢小集巻一百八十二
　　　　　　　　　　　　宋　陳　思　編
　　　　　　　　　　　　元　陳世隆　補
　網山集(二/)
　林亦之
　律詩
　　答稚春送瘞鶴銘
烹魚䝉尺牘瘞鶴有殘碑老去無他好朝來愜所思幽
懐増感激妙處自傾欹喜劇還生嘆如今愛者誰
　　答稚春所寄詩巻
不見㡬多日詩篇句句新沉吟堪膾炙塗抹更精神世
俗難知巳文章却解貧竹窗休苦思思苦轉愁人
　　夏循矩先生挽詞
歎息青燈下偏旁古字通讀殘五車去贏得一生窮末
俗輕前輩何人念此翁傷心舊時宅颯颯巳如空
　　草堂同爨呈稚春
雲錦堂前花作堆尋幽養靜属吾儕髙髙下下黄柑樹
曲曲斜斜碧草堦數㸃逺山如越縣一條寒水似秦淮
龎公父子能留客我亦三年忘客懐
　　奉酧監倉李丈金橘銀魚之什
為有風流賀季真道齋從此往來頻錦囊牙軸詩千巻
金橘銀魚酒一巡見我每呼蓮社客看君還是竹林人
有時夜話寒更盡明日相逢語又新
　　挽林伯謨
幽情千木外巧思百花前好事如吾子傷心嘆早年桃
溪親意恱薤曲里人憐半夜悲笳起涼天野月懸
　　九月登龍卧山
　　　(缺/)亥九月同李監倉宿龍卧山越三年復與二曹
　　　叔姪海陽章尉為此遊而監倉巳沒矣今兹九
　　　月二曹并海陽又不可見首尾凡八年有是存
　　　没對酒悲慨情見乎詞
復此雲山飲吁嗟空自勞三迴看杞菊兩度難蓬蒿昨
者惟傷李如今更憶曹海陽真俊逸一等野墳髙
　　九月逰龍卧山留一夕明日值雨坐超上人房偶
　　題
野興更周遭應遲問大刀山房逢雨好人意與秋髙多
謝烹鮮乳還令厭濁醪重來須累少欵欵聴蕭騷
　　古龍曹孺人挽詞(林髙/舉母)
寒原何處哭下馬欲銷魂白日數行淚黄柑十里村傳
家猶綬墨聘婦盡朱門似此何多恨空漚不要論
　　嵗晚樓書懐
儺鼓逄逄起江邊嵗又除我詩猶古木髙枕尚僧居脚
垢時忘洗頭蓬月懶梳自應塵事少非我故耽書
　　秋試歸訪緑烟亭
竹徑縈紆去相逢情若何江從木杪去秋向菊邊多漫
有風濤想如今嵗月過唯於交舊裏聴取碧雲歌(去當/作見)
　　挽郭孺人(林牧/之母)
國子先生宅相傳此母賢一哀孤燭下再拜十年前䑛
犢貪書巻飛鸞慰暮年夕陽聊寓曲終要到新阡
　　陳文煥秀才所宅近市凴樓一望西山宛然墮几
　　桉中縣之豪雋唱酧不下數十百篇野人後來承
　　聴許不必似韻故為之賦一首
西山簷外見何必鹿門行近晚市聲合疎簾野意生終
朝如此好初月更多情却愧才華鈍三年句不成
　　縣學東軒
莫道東軒惡朝來意欲迷平田飛白鳥髙木叫黄鸝林
闕孤峯出簷低逺樹齊雖然有佳趣那似海門西
　　挽丹井陳子白母二首
哀曲梧桐夜何年苜蓿盤敬夫前輩重好客婦人難十
月明朝盡孤墳落日寒鹿門吹出黍此意竟長嘆
嫁娶比隣近門庭古木幽藁砧舊相好蘭玉久從遊雙
鶴來何處孤鸞不到頭通家丘嫂行愁涕白雲浮(陶侃/母憂)
(常有二客來弔不哭而退化/為雙鶴冲天而去時人異之)
　　江上
敗絮滄江上柴門落日中論文誰與共覔句不須工壯
思如秋葉搔頭似老翁﨑嶇村浦路敢自說豪雄
　　陪范明府與諸同官飲新亭是夕以莞爾榜之因
　　賦此詩
把燭新亭下迂踈(一作/踈狂)聊爾歌酒縁人品勝官要野情
多燕豆客俱好漁竿人亦過誰知武城笑深自惜蹉跎
　　瑞峯院夜語奉酧鄭簿
百級上層巒呼鐙同所歡甆杯真有道行李似無官妙
語勝熊掌踈才媿鶡冠古人相見意不作酒肴看
　　江樓陪范長官宴自警一篇戲呈鄭主簿
㡬回過海上此日暫躊躇未盡尊前酒還奔使者車官
人無少暇賤子敢安居一畆芭蕉圃如今要自鋤
　　奉送范宰秩滿還東陽
語違今㡬日猶更向層巒(一作戀/征鞍)情自縁君子吾非送
長官衝寒去程逺惜别賦詩難政拙為留愛留將識者
看
　　挽松林林巖叟
誰學陶朱去梅花古戍旁平生疎几杖哀曲損肝腸稚
子青衿雋東牀緑袖長四更笳鼓動月白水茫茫
　　翁丈柔中同姪昭文相訪留兩日既别贈以詩
委巷無過客明燈迎此翁驩欣屐齒折羞澁酒瓶空燒
芋隨家法論詩到國風胡牀煮清棗更擬故人同
　　挽楊嚴州母
生長大夫宅來歸御史門吾兒天下寳此母里人尊九
嶺三江外孤雲片月村同鄉無見日他國賦招魂
　　網山二首
風濤生長處土地屬東隅樹樹懸魚網村村吹鷓鴣酒
旗孤嶼見書巻一山無欲趂雞豚社深慚身業儒
屋舍髙低住比隣活計同(一作衣裳/結束同)笭箵嫌月白螃蠏
要霜紅吠犬隨村落賣魚成老翁地鹹耕種少海熟抵
年豐(前此和李倉詩序某欲于網山下結茅為屋空乏/之人徒然有此念耳新詩餉我便催促為此行且)
(以網川鹿門為同日事令人轉有終焉之想今欲且畫/網山圖掛于西壁下篇詩斗酒日遊其間此便可以呼)
(網山處士也買山一/件徐問之未晚耳)
　　宜人姚氏挽詞(余倅/之母)
别駕歸來日連年哭九原白頭如此母丹旐只諸孫燈
火㯽榔市簫笳梅子村比隣惱鵝鴨還阻弔幽魂
　　續夢中所見兩句
長劒歌明月吳門一夜過紅樓何處是為說馬蘭坡
　　辛夘嵗應舉過西峽渡
白鹿山頭雲欲頹峽門灘下水如雷錦囊破裂元無用
席帽􁃓﨑還更來我自未能逃世俗人誰便解脱塵埃
扁舟且趂牛羊渡莫問如今第㡬回
　　寄精嚴谷堂(惟頥/)老宿二十年欲訪谷堂觀筆法
　　因循去未得偶逢水西客沉吟久之因寄此詩
隔浦娟娟古佛廬㡬迴欲去更踟蹰敢誇栁氏元和脚
要問隋僧智果書見説交情多雋逹每慚識面尚生踈
山頭紅葉知無限可許閒人暫寓居
　　挽林義夫母
孟母何曽憾生前錦軸横東征鳳毛好西府玉昆榮貝
葉忘言處金牀寫水聲十年堂上客一曲是悲鳴
　　寄范都廂
南去封題久不聞北來數數聽寒暄聮鑣太守三千首
擊柝長安十二門飛觀凌空天子國輕帆半日女兒村
淵明好趣紫桑近官職髙卑(一作/低)未要論(西都賦曰立/十二之通門)
　　奉陪嚴陵史君楊校書(興宗/)囊山夜話一别數月
　　欲乍見不可得因寄此詩(庚子十/月作)
鄉廛一語竟何曽却向他州逢李膺白馬千山縁矍相
(先生之喪史君來弔往/返數十程故有此句)朱旛四海有嚴陵鵝湖猶記通
宵雨虎石還同半夜燈素髪相看才兩度不知再見㡬
時能(楊校書云要得一書藏/石室為縁新説自金陵)
　　挽方士登女
傷心來赴日各各為(一作/淚)沾衣慈母夜長訣郎君客未
歸短山長笛慘青草素旗飛料得楚人些連篇說斷機
　　清逺尉林昭逺(孔章/)挽詞
一宦辭南海蕭然百念枯里閭稱長者門巷似窮儒死
日分明去生年爾汝無傷心哀鼓動寒月野園孤
　　秋試後再寄林井伯
方國三年一合圍園門屢戰定髙飛人如我友無青眼
天豈斯文厭紫㣲苦縣老耼終遁去敬亭小謝未須歸
丈夫謀宦非身計荔子山前有綵衣
　　送井伯赴上庠
紫㣲巷口送征鞍白社村前豆葉丹一賦雕蟲如桂水
(井伯曽作/桂林賦)千山羸馬上長安短檠巳自甘投老健筆胡
為未得官鳳閣起家縁六館州人更欲祝東巒(井伯自/號束巒)
(子/)
　　得舍弟行可(云之/)鹽官病後書
荷花開盡蓼花紅逰子今年秋又窮千里病眠鴻雁影
一書愁殺月魚翁天寒好處予煨芋日落何山汝轉蓬
名利不成作歸計先生巳老海門東
　　舍弟客臨平
慿誰為問鶺鴒原燈火三更隕淚痕天逺未知萍梗迹
書來説在藕花村年華似汝寜為未場屋如吾巳懶言
璧水(井伯時為/國子生)故人今北去短長門户好同論(吳僧道/潜詩云)
(風蒲獵獵㺯輕柔欲立蜻蜓不自由五月臨平山下路/藕花無數滿汀洲故詩人以名其地如栁惲云汀洲生)
(白蘋日暮江南春/後人因號白蘋洲)
　　借冊井伯
吉貝城邊寄此身(一作冬/復春)故鄉歸少異鄉親蜀無儋石
雄何苦浴有書船孟不貧緑水孤村何處客白頭雙闕
老門人令狐冒雪成圖畫還(一作/可)許渠儂續(一作/接)後塵
　　迎仙致政王修職(衛/)挽詞
晦徳香泉下秋風知(一作/今)㡬回襟懐如阮達門閥自唐
來立馬曽交語寒蛩重一哀生前雙錦軸亦足慰蒼苔
　　挽王司業(定/)
未作鵬飛萬里程一時英俊巳錚錚只應傲雪凌雲氣
合得驚天動地名明月酒杯如李白暮年官職似陽城
秋風癸亥古祠下多少行人淚眼盈(韓退之癸亥年守/潮本朝陳文忠堯)
(佐及黄魁並以是年出/守故此郡有三癸亥祠)
　　憶浮家洞
萬竹蒼蒼烏鳥啼一江渺渺薜蘿西幽懐動處蘭初長
好句來時月巳低年嵗却從為客盡家書長是倩人題
踈鐘日落孤村立秋燕梁空歸思迷
　　寄表弟章由之為理曲堆屋廬
苦來為客竟何為宅舍荒村誰與治别墅雖無輞川畫
生涯堪入杜陵詩身如燕子年年去家似漁舟處處移
丹井西頭曲堆下更煩嵗晚定踈籬
　　送林子方秘書(枅/)赴廣東提舉
乗軺嶺上丈人回奉使天南學士來萬里家聲蠻子洞
一門旌節越王䑓驛辭懶口初逢菊界入潮州定折梅
莫怪襄陽負韓約芸香又好賜環催
　　次韻奉酬致仕通直吳七丈上元所寄之什
空齋自合冷如灰何物龍鍾似不才日日讀書無處用
年年作客㡬時迴君為諧老先生行我在當初最後來
可忍殘春對耆老不擕斗酒去相陪
　　挽戴少美(晦之父/黄石人)
一聲哀管水邊聞忽憶秋風留月軒洛下書生來問字
襄陽耆舊亦過門游梁無限通宵話訪戴如今何處村
縱使鸞封到幽壠白雲荒草不堪論
　　次韻致政吳丈(悦之/)和林縣丞(褒/)丹桂非時之什
青山湖上宅丹桂月邊枝菊蘂元同日桐花却並時籠
鵝翁不俗蠟鳳子多竒須信三秋好先從數月期藍田
一㕔壁黄巻五男兒問禮當年事芹宫未頌僖
　　次韻奉酬林仲雨
年去又來三月强詩成未了寸心狂巳無精力能穿鵠
尚有頭顱可牧羊老栢縱教逢嵗晚幽蘭本不為人香
東膠待補猶堪戰莫道今無識繞梁(仲雨次韻云萬事/不成嘆畫虎一官)
(那得似/驅羊)
　　挽陳伯順夫婦
晴春相(一作/一)見未多時忽嘆霜蕪雪屋非僵瑟樓前方
悼往吹簫䑓下竟同歸讀書歴歴向秋樹織錦悠悠空
曉機須信人間伉儷重(缺/)　死日不相違
　　謝林守(元仲/)架艾軒先生祠堂
雙闕巳嗟秋草邊兩楹誰作麥堆前幸奉皂葢行春日
如見紅泉講道年工部先生天下士莆陽太守大夫賢
斯文直待斯文出千載名聲與共傳(林守詩云原上卧/龍無起日柱頭化)
(鶴見/何年)
　　再用前韻和林守
清詠重重畫㦸邊芳題短短竹籬前政如美稷西河日
詩到黄初正始年滕國已歌慈父愛韓門更感使君賢
銅魚好句闗風教巴嶺𢋫酧只浪傳
　　挽陳仲罕母
橘林霜後欲寒天(一作黄柑時/候欲寒天)多記陶家作客年碧水
青山如昨日白雲紅旐是新阡鳲鳩七子母思重寡鵠
孤巢婦徳賢最苦哀簫老松下漫漫瞿麥雪平田(洞簫/賦孤)
(巢寡鵠娛/優乎其下)
　　奉寄雲安安撫寳文少卿林黄中(栗/)
泥封欵欵下青𠖇却許麾幢換使軿䕫子城頭開幕府
杜陵詩巻作圖經十年去國未還國萬里長亭更短亭
可信明時好人物亂猨啼處是州㕔
　　滕王閣懐古奉呈撫州别駕兼簡户曹
城連帝子閣西頭水遶南昌故郡流山短天長鷗鷺小
夜深雲淨月星浮澹䑓墓暗竹根古孺子亭荒荷葉秋
漠漠滄江無了日哦詩莫苦替人愁
　　江西試罷還故里八月二十九日過飛猿嶺連日
　　遇雨
萬里﨑嶇愁不禁飛猿更聽雨淋淋剰將暑藥涼無用
未著秋衣寒巳深刻鵠雕蟲成底事牧羊餧鴨負初心
還家漸近病漸好得句自題時自吟
　　挽稚春母鄭氏
他誰天外哭聲長有客歸程何太忙同㸑情親如五服
升堂義重比諸郎昔人澆薤蒸梨事即我浮家泛宅旁
嘆息白頭陶母意中秋三日轉凄凉
　　秋試罷重九過滄峽
野濶村歸如暮鴉路沿溪曲似春蛇不諳水土愁多病
(一作屢眠野/館愁為客)忽聽鄉談喜近家一帶青山將屋繞數行
(一作/莖)緑竹倚門斜年年逆旅逢重九今嵗須看籬下花
　　同安撫趙子直(汝愚/)餞朱晦菴於懐安二首得重
　　字
祖帳寒梅白未空已看新葉緑重重八州鉞斧送行客
十里旌旗遶暮峯北斗獨髙韓吏部南州爭慕郭林宗
一時賔主俱豪傑敢道招要到野農
武夷長想蕙蘭蹤螺渚幸修桑梓恭詩造本情天下誦
學傳正統世儒宗三山過客日無數四海聞人此一逢
官燭行行送歸路半村無月海雲重
　　挽蔡以之母
鄰母悲秋長短聲客窗聞此夢魂驚新鄉誰共雞豚社
先世由來香火情薤曲縱教如宋玉里喪終是媿陳平
傷心起望秋雲亂愁斷千山㡬日程
　　别莆陽史君林宗丞二首
下筆翩翩如史君年過五十始朱輪蜀山久託無家客
滕國曽為負耒人(先任/福倅)脱印忽聞過我里攀轅尤更甚
州民乍晴乍雨黄梅道好聽泥封下紫宸
扶羸十日候行期𤓰葉初生荷滿池别袖難禁須進酒
離情未足更題詩飛鸞渡口還家後老䑕梯前到闕時
士論民謡如皎日甘泉直上豈容遲
　　别林黄中帥湖南
清秋緩轡馬如雲論定忠邪白黒分湘水傳呼新刺史
霸陵改觀舊將軍平生孤節人難到自此一畨名愈聞
定有詔書催入覲不勞下擔楚江濆
　　代上陳給事(峴/)二首
謝安舊宅翠雲環復見新墻月様彎市近豈容三島客
樓居須向九仙山去天尚欝金門步計日催歸玉筍班
好與衣冠添盛事一門三府照人寰
雲錦軒楹蘭玉堦暫從仙仗下蓬萊良辰歌館聲聲起
明月粧樓夜夜開天上李藩批敇手蜀中嚴武總戎才
(曽知/成都)可教問舍悠然去即下紅泥促召回
　　暫還網山井伯以詩送别次韻
暫著芒鞋歸故丘新詩吟罷恍如秋麥堆去後惟君勝
荔子紅時送客愁好句合教吾北面生平長恨海東頭
如今别袂應須惜一日能留便少留
　
　
　
　
　
　
　
　兩宋名賢小集巻一百八十二
欽定四庫全書
　兩宋名賢小集巻一百八十三
　　　　　　　　　　　　宋　陳　思　編
　　　　　　　　　　　　元　陳世隆　補
　網山集(三/)
　林亦之
　絶句
　　春晚招石門陳居士(淼/)㳺麥斜巖破新茶因讀南
　　華齊物論二首
叫破殘花深處眠麥斜巖下畢逋前須㬰汲井開茶供
讀盡南華齊物篇
好好輕衫清晝便短鉏欲乞此來田只應荷蕢無青髪
且漫春風二十年
　　續夢中所見兩句
長劍歌明月吳門一夜過紅樓何處是為説馬蘭坡
　　記九月二十五夜夢中作
藥圃幽人徑桃源處士居嵗時雖屢改蹤跡尚如初
　　艾軒先生侍郎挽詞四首
典刑還似魯人初四海衣冠歸坐隅涕落寒蕪嗟不見
月明蠏井白雲孤
菖蒲對客尚從容明日紅泉夢巳空縱是千年有豪傑
六經人物在斯翁
繡衣曽出黄梅嶺金印還游紅藥堦勲業至今人道説
幽懐長是在空齋
黄柑時候曲堆村長憶籃輿到蓽門恰是今年去年日
野螢衰草弔黄昏
　　延慶寫真賛二首
住山頭欲白何爾太揶榆却厭舊時面丹青别換模
秋雨秋山夜縱縱自横横平生無罪過不合去為僧
　　范公彌誕之辰輙述閭巷語為邑大夫壽且俟採
　　詩者
錦樓壽曲未須吹且聽江邊老婦詞但願年年好官長
一如官長在官時
　　同范長官鄭主簿送戰船奉酬應尉
相送長江風浪輕尉仙真自好心情四更明月宿何處
魚骨山前第一程
　　挽青龍陳公(次膺/)四首
明月青燈合浦村北人惟此讀書園竇家風義人牢落
多少衡門欲斷魂
誰解題封忠敬堂長安白髪紫㣲郎斯名似不縁渠作
却最闗渠淚數行
胡為春渚夢初回却是行舟恰到來數盡長亭過閩嶺
夕陽愁殺落花䑓
欲哭芻靈何日時長江望斷涕沾衣夜香樓下如重到
鶴叫三更人已非(君嘗以合浦書堂謁名于艾軒老人/老人目之為忠敬堂葢取武城之人)
(其待先生如此忠敬也斯名不縁我而生實以丈人/視此事為無媿色夜香樓落花䑓謂君之東園也)
　　挽鮑待用(明之父/)四首
一經教子巳青裾况又行年七十餘恰好遭逢身却死
北風門外只長嘘
去年一笑荔枝園今嵗重來是墓門縱有青青舊時樹
已看斜日照黄昏
寒村夜雨斷人煙却有纍纍哭野田一飯誰能弔衰草
似君此事至今傳
讀盡東牀一巻書不妨蹤跡向來踈劍津紅帳為門户
想得多多送𦵏車
　　光澤朱君(諱賡字師言/或字少裘)挽詞四首
諸老蕭蕭似巻塵不堪再見素旌新白頭縣尉笭箵浦
夜雨寒窗是舊人
長記前回過我廬艱難步履喚兒扶莫將馬箠敲門去
寒水無人野渡孤
為官長者得聲名唯諾公堂如父兄欲作汝南耆舊傳
不須多語盡平生
迺翁飛旐過前村一婦隨車一在門何處人家有三柩
髑髏山下合消魂
　　題長樂縣靈峯寺望日亭(庚子十月/十六日作)
雲母江邊有草亭分明見得日頭生一村籬落更何處
此巳無天只水聲
　　題嚴子陵釣䑓
莫向金門傲冕旒歸來却要著羊裘乾坤不是劉文叔
那得長竿釣白頭
　　林井伯母生日口占
由來此母如吾母再拜一巵復一巵最好年年作生日
碧蘭黄菊與同時
　　挽趙路分(丞相汝/愚之父)三首
二月餘干花草春天遥莫問謫仙墳長簫不要吹哀些
愁殺江東日暮雲
苦學聲名聞縉紳傳家况復有麒麟漢廷玉牒先多士
數盡慈恩只一人
每誇愛子對人言東觀同游有艾軒我向築場聞此語
斂襟西望轉銷魂
　　挽林校尉紹老三首
落日平田何處村竹墻繚繞是髙門莫言雞黍未相識
一聽悲歌自斷魂
白浪漫天眼自驚吳兒一見欲飛鳴何人為述膠西事
十萬樓船有姓名
華屋共言清淨想長途還作去來縁念君隂徳有如此
何事春風却短年
　　挽林少朋三首(海陽四十弟屢約為海棠之集斯/人不可見而公亦云亡因賦此詩)
　　(不覺澘然/而悼之)
年年二月看花時野笛小園長短吹誰道今年看花日
鞦韆門外鼓聲悲
聞説當年歌鹿鳴黄花八月牡丹生何人為續夷堅志
好向橋東問姓名
㡬回欲去醉花旁此事如今轉渺茫不獨哦詩弔金谷
更令掩袂憶劉郎
　　淑人生日口占
方朔曽為老侍郎麻姑來降紫雲香壽杯今日逢長至
欵欵長年此日長
　　挽余倅父子(鳳/)二首
廬陵别駕有慈闈到處官亭見彩衣總為青山能送老
不知黄壤却同歸
誰唱雙棺薤曲悲前聲未斷後聲隨人間父子情何恨
可忍長簫逐個吹
　　挽盧氏母二首
為語歌鈴過野田不須淚眼更懸懸人間催促如風葉
誰是平頭八十年
小徑幽幽竹遶門閨樓終日總無言若教誦得維摩句
應媿平生費討論
　　哭故人曹十九秘校叔明海陽四十弟自潮州送
　　歸柩未有哭詩故人于海陽為甥舅也沉吟感泣
　　因併以弔之二首
海陽天外巳傷懷(海陽章/闢之)白水墻頭轉自哀却是人生
難得好兩年只見哭聲來
泪眼才乾更哭君殘陽破寺起愁雲故人海上能多少
巳見江南有兩墳
　　重陽次日登城山
城山飲罷冷侵衣潮上重來月滿巵未愛疎籬黄菊日
最憐秋水白雲時
　　挽小練林承事(文炳父/)二首
薤歌纔唱巳堪嗟莫道生平隔海涯曽向網山圖上見
蛇門東去是君家
生前莫問劉郎浦死後還看孟母鄰遥想芻靈穿海出
浪頭如屋自愁人
　　挽曹不占二首
年年除暮即相呼夜語如君不可無為報嵗寒同社客
今年不要作柴爐
有時街上斷人行猶見敲門訪子雲一種傷心向誰語
夜䦨燈火只思君
　　挽鄭氏母二首
片片花飛上已村誰將雙淚哭寒原明朝况是初三日
好把流杯為續魂
畫樓最好緑波前萱草還看白髪仙更説列卿太常老
吁嗟一曲與人傳
　　重過紅泉
憶昔嘈嘈來拜經秋燈秋雨苦吟聲如今秋雨秋燈夜
大半當年猶未生
　　挽曹廷輔二首
里巷相聞長者聲春風更有女蘿情殷勤為作愁腸曲
白日西頹月又生
緑水白鷗三月天哀簫長短使人憐草鞋踏雨同歸去
此事如今十五年
　　挽盧助教質扶二首
山中香火今誰在那聴殘春薤曲新第一傷心惟此老
父時諸客巳無人
毗耶鈔軸五千巻凈几焚香心自閒蠟燭燒殘春夢斷
逢逢哀鼓弔空山
　　秋日題
漠漠騷騷如巻砂當門枯木見巢鴉秋林最怕風吹盡
一直愁心無樹遮
　　方提舉公美挽詞
馬上姿容向朔風吁嗟不見夕陽紅長江自小為鄰舍
昨日歸來無此翁
　　挽路横林少皋
十年騎馬畫橋歸長記朱樓傍水湄今日悲吟想君屋
一如騎馬十年時
　　九日下水口
黄花時候苦思鄉急水還家一日强莫道南風打頭上
客船揺櫓作重陽
　　挽鄭唐仲
三閭未死巳招魂却是狂夫不要論誰肯將身縁問道
十年臥病菊花村
　　草堂老人和仲平頭七十宴客緑烟亭輙賦口號
　　一章以為草堂之壽
今年七十多青紫莫把仙翁一例看再拜尊前為翁舞
草堂最好是無官
　
　
　
　
　
　
　
　
　
　
　兩宋名賢小集巻一百八十三
欽定四庫全書
　兩宋名賢小集巻一百八十四
　　　　　　　　　　　　宋　陳　思　編
　　　　　　　　　　　　元　陳世隆　補
　李敷文詩集
　李易字順之江都人好學多聞以清素見稱建炎初髙
　宗駐蹕維揚䇿試進士易為第一以上憂勞辭聞喜
　宴從之授僉書江隂軍判官㑹金人犯江隂至夏港
　距城數里守臣胡紡謂易曰吾曹義當死城郭君有
　母宜亟避之易歸告其母母曰我去則汝必無意堅
　守死生當與汝同之聞者感泣既而金人疑有備引
　去紹興元年為太常博士韓世忠辟為參謀轉工部
　員外郎為太常少卿自建炎維揚之變宗正寺所掌
　四書曰玉牒曰仙源積慶圖曰宗藩慶系圖曰宗支
　屬籍皆逸於江滸至是易請編次玉牒從之遷中書
　舍人改直秘閣知揚州以本貫辭不許官至敷文閣
　待制提舉江州太平觀以疾請卒於秀州
　　竹西懐古
淮南昔繁麗富庶天下稱管弦十萬户夜夜聞喧騰不
徒竹西寺歌吹相豪矜一朝烽火急㕓市為溝塍風月
無歡場睥睨皆射堋荒荒野月白照地如寒氷自從畫
江守嵗嵗輸金繒蕭條閭井間水旱又頻仍我來經故
里日暮此一登隋唐倐己往遺跡㡬廢興江山極蒼莽
望之涕沾膺
　　居剡寄鄭天和
金庭洞在桐栢山山髙一萬八千丈中有神仙不死區
郁郁黄雲覆其上透岩流壑繞四旁面勢參差皆意向
雞登天姥有時聞鶴在沃洲何待放彩衣大勝宫錦袍
白髮奉親仍敬養異才爭出輔清朝爽氣自驚逰碧障
古來無位有重名吾家謫仙陸魯望平生願到猶不諧
矧復區區走俗狀桃源康樂舊鄉存路接風煙甘逺往
渡江正謂九華丹石筍飛泉歸指掌鸞翔鵠浴傳異時
列岫方池閒想像剡溪隨處可卜居乗興扁舟正相訪
　　三懸潭(在貴門山半泉湧如噴三潭瀦焉上/兩潭中有石碐相界下滙一大潭)
鹿山今是貴門山(原名鹿門山朱/文公改為貴門)盡室携扶萬壑間流
水相隨真自悟遥岑一望若為攀風翻竹塢清如洗月
過松扉静不闗潭底卧龍煩一起正須霖雨濟塵寰
　　題剡山所見
剡中無數野薔薇黄雲爛漫相因依玉杯淺琢承墜露
金鐘倒挂揺晨暉斑竹筍行三畆地紅藥花開一尺圍
豆角嘗新小麥秀來禽長向櫻桃肥歌舌隨風桞外囀
翠花帶水煙中飛魚跳破浪奮赤鬛鶴唳投松翻縞衣
鄉闗萬里久無夢巖壑四年今息機叮嚀杜宇往江北
為喚故人令早歸
　　卜居獨秀山
訪戴溪長近若耶金庭雪對赤城霞沼從鵠舉添蕭索
峯似鸞翔解嘆嗟每愛林間百種蝶難忘竹外四時花
剡川圖上他年指獨秀山前是我家
　　貴門卜築(貴門山在/剡縣西南)
亂後亦擇居筮山山輙許居民百餘家喜甚手欲舞云
久聞公名此幸殆天與感兹鄭重意時節共雞黍剡川
非沃野地僻民更窶趂時務擷茗餘力工搗楮寡婦念
遺秉洿池憐數罟我欲教耦耕盡力循南畆桃杏種連
山深居可長處東鄰有節士酒酣乃發語公昔起布衣
髙誼掩前古親擢類平津决見逢真主兩宫佇六飛萬
乗思一舉交侵正倔强蠭起益旁午浩然公獨歸偶出
寜有補黙塞復何言長嘆汗如雨
　　剡溪幽居
勝絶剡溪邊巢枝度半年燕回銜落絮魚涌接飛泉丹
鼎山頭氣茶爐竹外煙幽居己成趣佳句若為傳
　　咏吐綬鳥
昔人仙去斷丹梯憔悴深山吐綬雞百轉和鳴非我事
漫將錦服擅幽棲
　　仙人洞
雲巘分佳茗風潭矗怪松書疑黄石授税可紫芝供抵
玉那驚鵲探珠欲近龍晚來聽近雨乞水濯塵容
　　羅漢石(在貴門山數石類僧踞/水涯相對危坐故名)
鐵騎侵淮海龍潭碧始通雲生倚寳刹月出見珠宫瀉
澗水噴薄依巖樹鬰葱神交難獨擅吾黨契元同
　　珠溪
玉龍劈山開南騖肆奔猛風蕩雪濛濛月流光炯炯壯
氣動貴門前驅入蛟井萬籟息中消一區臨絶境奔雷
有餘音垂磬得深省白雲何所聞就宿孤峰頂
　
　
　
　
　
　
　兩宋名賢小集巻一百八十四
欽定四庫全書
　兩宋名賢小集巻一百八十五
　　　　　　　　　　　　宋　陳　思　編
　　　　　　　　　　　　元　陳世隆　補
　雪溪詩集(一/)
　王銍字性之汝隂人昭素之後也博學有才識常同
　子正薦於朝視秩史官給札奏御時秦檜柄國迕其
　意遂遭擯斥嘗居廬山結詩社後避地剡溪山中日
　以觴詠自娱著有黙記國老談苑侍兒小名錄及雪
　溪集
　　巫山髙
十二危峰隠寒霧旁連三巴下三楚斷崖青黄聳天壁
秀山蒼茫接天路鼔瑟玉京嬉帝旁下鎮九淵稱帝女
𠖇心可見類相求夢裏襄王契神遇鏘然玉佩似可期
倐爾霓旌去無所天風浩蕩吹太清萬里憑虚送飛步
行雲行雨終不來嵗月人間㡬朝暮那知一戯疑萬古
至今不知髙唐處仙兮神兮非與是流傳只有蘭臺賦
山藏虎兕爭怒號峽束江水飜波濤舟楫寄命輕鴻毛
猶起羡慕成譏嘲行人所見日卑淺仰首彌覺巫山髙
　　送王敦素歸金陵
曉踏河堤月逢人問去舟巳為羈旅客更挽别離愁索
漠憐同姓丁寜數舊遊欲知幽獨意風露滿城秋
　　洪駒父泛舟將過潁同張仲宗出餞席間留詩為
　　别且邀用韻
巳作分携計尤傷送客歸經行汝南郡為問漢隂機晚
菊饒秋色丹楓帶恨飛平生無别泪相對倍霑衣
晚㟁雲低月相隨照夢歸行藏嘆人境開闔任天機身
與江山逺書尋鴻雁飛薄情怨青女偏解透征衣
　　芭蕉
六曲欄干院宇深影連苔色晝沉沉己將虚實論因果
尤稱風流冩醉吟夢短不禁簾外雨愁多常怯檻邊隂
可憐今古無窮恨巻在凋零如寸心
　　曉發石牛
匆匆車馬出清晨日淡風㣲已仲春松竹隂中山未盡
梅花林外有行人
　　山中夜聞風雨
空山清夜寒無寐松檜揺聲風雨髙行盡江湖忘巖壑
猶疑遶屋盡波濤
　　闗山月
戍樓炯炯闗山月白首征人數圓缺闗山不隔四時寒
夜夜冷光沙似雪照破天涯萬古心閨中又是經年别
雁飛惟願得書歸月下有人魂斷絶閨中月下不勝情
獨戍闗山更堪説一時北闕賀書多萬古西戎終不㓕
陽和待得活枮荄東風洗盡征人血
　　春郊
不斷烟蕪起暮愁無窮揚桞拂東流一聲歌罷香輪去
只有斜陽伴畫樓
碧飛紅斷正傷春萬里天涯一病身芳草路長樓百尺
樓中更有凭欄人
　　墨君十詠
　　　弄雨
一段風烟筆下開小枝帶雨思縈回障風一袖如相向
説與嫦娥泪落來
　　　藏巖
小年輕别廬山道林下㣲吟夜更幽影落人行半巖月
五更風露一山秋
　　　露葉
秀色娟娟自出塵曉枝更帶露華新清風一至如相語
從此開簾來故人
　　　霜節
春花秋葉不同時髙節偏於墨色宜莫遣世間丹綠筆
等閒俗却嵗寒枝
　　　舞月
江樓月下夜聞歌不奈忠州刺史何輕嫋腰支更清峭
桞枝何似竹枝多
　　　迸石
渭水侯多失舊封平泉池館亂來空青青石上何人賞
孤映暮山風雪中
　　　欺雪
愛竹髙風已自賢興來更泛剡溪船枝間清響風驚雪
憶得東林夜宿年
　　　雲梢
第五橋邊一徑遥滿林野竹立江郊鴛鴦浮破水涵影
翡翠壓斜風舞稍
　　　夜風
倚竹佳人生暮愁那知情伴夜蟬幽一山風月龍吟罷
聲入江雲嫋嫋秋
　　　憶昔
匡廬古寺暗松藤曽宿寒巗最上層火煖爐温四山静
前溪風雪後忩燈
　　十二月中旬書戴溪亭
天上東風轉斗星天涯羇客尚飄萍道塗况復經殘嵗
風雪那堪宿旅亭春到怯添雙鬢白夜寒愁對一燈青
殘年萬古凄凉恨不計樽前一醉醒
　　雪聲
飛滿前村夜不知慿風聲與静相宜銀缸志士詩成後
玉枕佳人夢覺時乍聽打忩投米急想同糝徑落梅遲
孤舟曽向江湖宿清入寒蘆韻更竒
　　雨後登雙溪閣
夢寐登臨處漂流來此行長年為客意落日倚欄情雨
過水光發風生雲態輕山川沈郎舊巉絶有餘清
　　剡溪久寓
山水戴逵邑尚餘清興中千巖落花雨一徑巻松風酒
茗延幽子圖書伴老翁長生吾不羡久悟去來同
　　芳草
㑹時曽憶梅籠雪别後常懐月照沙到底多情是芳草
長隨離恨遍天涯
　　晚望
春濃已伴客愁濃門掩雨餘江上峰莫道夕陽無一事
逺嚬眉黛更千重
　　寄題真州扃岫寺
一峰秀色何髙寒更於木抄横飛欄荆吳形勝妙天下
間鋪雲錦光斕斑山從千古混沌始江自萬里岷峩還
江山無際真賞逺人境未知心境寛乃知萬象自變
滅我與天地俱清閒時來登覽健意氣興落烟靄空濛
間宛如列岫在扃鐍何待謝守窻中看仙壺日月悟世
換蟻穴富貴驚夢殘易中求象山有天須彌納芥曽何
艱乾坤槖籥一氣内鉅細兩不離區寰徑呼飛仙來取
醉笙簫髣髴鏘佩環巳鞭鸞鳳到三境何待虎豹號九
闗只今朱甍半落日誰繫畫舸臨蒼灣何當脱身戎馬
際共契妙㫖相追攀懐哉欲往波浪濶囬首江南江北
山
　　蔡天啟作中興碑詩且邀同賦
一日屠戮三庶人天理己盡殺氣昏青宫惴惴二十載
免禍自求黄屋尊忠臣開除兩京路未知日月雙懸處
歸來祈哀語可憐今日貴作天子父瀟湘江邊鑱穹碑
煙雲相連愁九疑南湖萬古長嗟地剰與屈賈添餘悲
雄文漫郎來作吏正色顔公謁西内兩賢憤託金石堅
莫求此碑求此意休闖九閽訴帝旁莫化杜鵑啼故鄉
磨崖難摧幽恨長水流不盡山蒼蒼
　　中秋招葉子謙
堂上月己滿樽中酒更空故人𦕈何許出門惟清風不
如一夕飲所至皆能同悄然望玉杵無聲桂影中
　　别髙子勉兄弟
南北奔波嵗月催足間渾未洗塵埃休將舊事從頭說
且喜新年入手來十里逺同傳信雁一枝同挿未開梅
濁醪有盡情無盡醉入都門首重回
　　别張自彊
燕子低飛入壊簷桞條輕拂緑毿毿故園更在北山北
佳節可憐三月三萬古愁多慿濁酒九原事往落清談
都門别恨終難寫滿眼風光思不堪
　　和趙徳麟
故園春濃懶縱觀强尋幽徑步蹣跚風酣蕙草清香暖
烟濕杏花紅粉寒但覺時光自吹换可憐人事㡬悲酸
百年未必長於夢虚作邯郸枕上看
　　折楊桞
手拗楊桞贈行人情條恨葉江南春朦朧踈煙濕芳草
揺蕩㣲風生白蘋長亭短亭銷離魂古情不盡今情新
一聲驪歌㡬聲哭行人去後春江緑歌哭相離江水頭
相看不發情何屬江河到海有窮日輪蹄行路無已時
路旁楊桞折已盡東風再换明年枝
　　送純師歸眉山吉祥寺
上人峩嵋秀㝠𠖇聳髙風依游王公間尚帶山水容謫
仙信竒逸蜀僧論絲桐寂黙誰為聽誤比萬壑松﨑嶇
古今路勢利紛其中晚遺似髙識物我無異同是心湛
寒水處處流真空猶嫌百年勞剰此一枝笻忽懐煙霞
想永念菽水供身為反哺烏更遂髙飛鴻斜日澹歸袂
不似秋色濃孤竹拾黄葉一笑千山重桑宿揮餘戀雲
樓杳歸蹤從兹與明月相伴落何峰
　　送酒與許田史純風
塵土裝懐嵗月侵賤官情味我能任龍鍾老態渾非昨
索漠英游不可尋蝶遶書忩空費夢蟻浮玉斚不同斟
相望解寄重陽酒滿路西風黄葉深
　　白頭吟
浮雲髙映天上月月華未落雲巳滅濁水長羡清路塵
濁水尚流塵己絶人心不如雲與塵變態無窮旋消歇
我家火齊堆金盤朱樓鎻烟青𠖇端憶昨聞琴纔等閒
夜奔臨邛相與還鳳皇曲成保懽樂驌驦裘典無艱難
當爐滌器兩憔悴㡬度暗啼愁逺山君儕狗監動人生
君乗駟馬誇故園檄書訶譏蜀父老未足洒耻徒少恩
顔色何嘗不如舊自是心存憎愛間我方失意天地窄
君視浮雲江海寛一身情易復情難百年有來終有去
悽悽嫁娶不須啼出門萬里淪中路我憐秀色茂陵女
既有新人須有故請把阿嬌作近喻到底君王不重顧
若知此事為當然千金莫换長門賦
　　古意
有恨匆匆别無期緩緩歸天涯作孤客樓上對斜暉目
斷路不斷魂飛花更飛無多清淚滴恐損别時衣
　　寒食
故國千峰外孤舟一水濵天涯未歸客江上欲殘春雁
去銷魂久花開墜泪頻東風吹晚雨芳草路邊人
　　病中
久知身是幻况復病相侵古寺松篁瘦山空雨雪深定
知書不達豈有客相尋伴我殘燈火應知夜夜心
　　春近
山雪銀屏曉溪梅玉鏡春東風露消息萬物有精神索
漠貧遊世龍鍾老迫身欲浮滄海去風浪濶無津
　　禹廟
書稱堯舜後禹獨錫成功須信賔天去何疑窆石空市
聲朝夕變山色古今同誰與明真理蒼崖松栢風
夏后東階殯遺踪照路隅今觀四山拱猶是百神趨功
已百王冠言猶萬古謨死生懐舜徳舊邑對姚虞
　　重賦梅花
誰言今無返魂香年年枝上問孤芳韻髙水天冷相照
清極雪月寒交光姑射神仙瑩氷骨水精宫人素霓裳
(缺/)年送臈各愁絶付與世間幽恨長
　　謝史純夫畫連昌宫圖頃嵗京洛間作此今再觀
　　舊本
筆下春風錦鏽浮花光山影照清流唐朝憂樂君新意
洛邑興衰我舊遊急雨打成今夜夢孤燈挑動昔年愁
此身此畫俱非實白髮天涯萬事休
　　寄九峰覺老時自因勝退居
京江别我正堅氷拂袖歸來道更増又見嶺梅來驛使
懶將庭柏對談僧半廊冷月溪山霧一炷幽香殿閣燈
此亦世間愁絶處嶺猿嵗晚哭寒藤
　　畢少董繙經圖詩
我知君子有常心誰謂春秋無定法常心定法皆一塗
萬變在前吾不惑錦衣白馬青油客囬首傷心淪異域
縞帶喜贈延州來一見渾如舊相識片時偷生萬年泣
倘得義存身乃立已將生死委天公要同筆削明我
跡偃蹇榻上書千巻坐使羣儒仆墻壁凛然紬史行天
誅掃除坦塗大搜索賛辭自昔非游夏叛去於今無籍
湜鴻雁書聞到上林管絃聲任來凝碧嫣然侍側兩少
麗桃葉桃根莫能及荳蔲梢輕露有華早梅花嫩春無
力欲將婢子同君心豈料君心堅鐵石果聞逺使報還
家萬里精誠初不隔書成初奏未央宫金馬石渠皆動
色不與左氏作忠臣忠欲天王坐中國聖人大法先能
識節義大閑今獨得傷麟嘆鳳非道窮千載相逢猶咫
尺尊王便是祝釐心聖人夀與天無極
　　送史純夫出疆
悠悠逺水李膺舟漠漠餘寒季子裘隔嵗梅花新舊恨
入春山色古今愁重游梁宋三千里看復闗河四百州
辨舌縱横報知己古人憑軾取封侯
　　秋日
半落庭前葉始知秋意新風嚴桞疎細霜薄水清勻句
裏存佳景詩中見古人一峰矜絶態雲外掩孤顰
　　杏花
玉人半醉暈豐肌何待武林花下迷記得鞦韆歸後約
黄昏新月粉牆西
醉裏餘香夢裏雲又隨風雨去紛紛人間春色都多少
莫掃殘英枉斷魂
　　古意
歌聲怨極珠難續琴韻愁深水易分公子何須賦巫峽
夢中真復有朝雲
　　雨夜
去國襟懐離别情夜眠雨驛嘆孤征轉頭三十年前恨
猶聴當時枕上聲
　　梅花二首
孤髙來處自天人枝上常先萬物新不有大寒風氣勢
難開小朶玉精神氷溪影鬬斜斜月粉鏡糚成澹澹春
直伴東風到青子多情不逐雪成塵
古稱秀色若堪餐冷艷幽香畫更難草木盡枯風正惡
雪霜初霽月偏寒須知净几明忩見不是蒼山迥野看
羗笛一聲悲落盡傷心何待百花殘
　　次韻國香詩並序
　表兄髙子勉南平武信王孫學問文章知名四海黄
　太史自黔南召歸過荆南與為忘年友贈六言詩曰
　顧我今六十老付子以二百年此語豈易得哉太史
　没後數年當政和癸巳嵗與僕㑹都城暇日話香國
　事甚詳又賦長句相示因次其韻凡子勉詩中不言
　者僕得以言之矣
百花零落悲春晚不復林園門可欵待花結實春巳歸
到頭只有東風管楚宫女子春華敷為雨為雲皆有餘
親逢一顧傾國色不解迎入専城居目成未到投梭處
㑹後難慿人己去可憐天壤擅詩聲不如崔䕶桃花句
坐令永抱埋玉悲游子那知京兆眉難堪别鶴分飛後
猶是驚鴻初見時新懽密愛應長久暫向華筵賞賔友
舞盡春風力不禁困裏腰枝一樹桞座上何人贈翠翹
蜀州風調尤情饒懽濃酒暈上玉頬香煖紅酥疑欲銷
佳人薄命古相似先後乃逢天下士但惜盈盈一水時
當年不寄相思字宜州遺恨君能詳瘴雲萬里空悲凉
無恨風流等閒别㡬人鑒賞得黄香
　　夢中賦秋望
閣小寒宜逺林荒晚帶風遥山秋色外獨樹雨聲中念
起三生異心傷萬境同此邦非我里隨意作流通
　　送楊道士歸蔡州
列子風囬馭林宗雨墊巾花明千嶂晚雲暖一山春爐
竈聊隨俗簮裾未稱貧壺公觀中路聞道接天津
　　用前韻寄洪駒父
共臨寒水别獨趨暮城歸萬事風前燭百年梭過機應
尋騎鶴客重詠落霞飛才業終何補京塵化舊衣
江山霜落木千里一身歸去國憐張翰回舟為陸機烟
林無際逺寒葉有聲飛何必少陵老悲傷未拂衣
　　徐師川典祀廬山延真觀用送駒父韻餞别四首
徐穉前風在何勞白首歸書來寄文錦詩報守寒機駑
驥難同力鸞凰任自飛前村幽獨意且放酒淋衣
都門兩河路誰送李膺歸人望終調鼎親慈早斷機漫
虚崑閬集不盡羽翰飛酒聖君家事霜清怯減衣
丁令飛昇去千年始一歸琳宫况廬岳烟闕替塵機洞
口斜暉入蒼崖素練飛水雲曽作伴愧我薜蘿衣
匡阜如蓬島欲尋風雨歸烟藤猿嘯月雲碓水鳴機剩
結餐霞侣深隨杖錫飛謝公行樂處山翠撲人衣
　　送李文若歸修水竝弔其兄商老之亡
子去何悽斷鄉闗嵗月深荒山寒帶雨古驛夜無人生
死風前燭音容夢裏身臨分感平昔揮淚到松筠
　　遊鴻福寺和闗子東
劉家古寺城南曲選得僧坊共醉吟野草幽花閒自媚
黄蜂白蝶静相尋半簷落日留難住滿地東風埽不禁
漫道青春一分在池邊緑樹己成隂
　　秋晚洛中道上
數雁横空送斷霞窮秋游子向天涯泉甘野店黄粱酒
霜重荒原白菊花滿目刼灰傷井邑回頭佳氣戀京華
故人他日如尋我試問雲溪舊釣沙
　　題沈休文八詠樓
詩人不見舊樓空只見溪山與昔同望處地寛閒白晝
坐來天濶剰清風六朝遺恨沉衰草八詠雄篇麗彩虹
何待吟哦瘦消骨蹔來佳賞自無窮
　　夜晴
雨脚初收天意晴西風揺落夜寒清披衣自起開忩看
月落一山髙下明
　　明覺寺折梅
遥山天際斂眉峰清淺溪邊淡粉容薄暮寺橋人獨立
一燈明滅數聲鐘
　　追和淵明九日閒居詩
白髪不堪鏡殘骸寜久生巳是夢中事那知身後名古
今黄花節増重由淵明後來杜與蘇感慨皆同聲乗化
入無窮留恨何千齡今我遇佳節濁酒惟頻傾豈比區
中士軒冕矜蹔榮滄溟芳嵗晚古寺久客情洗滌流落
歎支公句新成
　　中秋山間觀月
月出雲開天宇間幽居真賞異塵寰氷輪孤掛夜千丈
玉露宻零秋一山莫望鄉闗起愁色勝居沙漠慘離顔
桂娥應恨無佳句不識幽人到老閒
　　望大梅欲回雪竇路險而止口占示同行
曉起尋幽意氣豪𠖇𠖇重霧濕征袍天扶寳勢千山拱
海助寒聲萬籟髙休數興衰兩蝸角從來憂樂一鴻毛
了知終老林泉者渡水穿雲久亦勞
　
　
　
　
　
　
　
　
　
　
　
　
　兩宋名賢小集巻一百八十五
欽定四庫全書
　兩宋名賢小集巻一百八十六
　　　　　　　　　　　　宋　陳　思　編
　　　　　　　　　　　　元　陳世隆　補
　雪溪詩集(二/)
　　幽居
幽居寂無事晨起伴僧禪曉澹巖前月秋明水底天望
鄉書斷雁問路客回船阻絶平生友清遊有夢傳
　　别故人張孝先
平生嘗嘆少陵詩豈謂殘生盡見之共脱干戈身偶在
各懐鄉國語猶悲又尋芳草春風路猶聽孤舟夜雨時
避地海山周萬里此行無處寄相思
　　訪闗子開兄弟於餘杭懐先世舊契
山嵇交契自當年重到同鄉各愴然百里山川清似舊
兩家子弟老於前疎梅開處數枝玉小雨來時一段烟
嵗晚不妨相㑹數溪頭尚趁有歸船
　　項在廬山與故友可師為詩社嘗次韻和予詩云
　　空中千尺墮桞絮溪上一旗開茗芽絶愛晴泥飜
　　燕子未須風雨落梨花重江碧樹逺連雁刺水緑
　　蒲深映沙想見方舟端取醉酒酣風帽任欹斜後
　　三十年避地剡溪山中時可師委蛻亦二紀矣靈
　　隠明上人追和此為贈感念存没淚落衣巾因用
　　韻謝之
昔訪廬山惠逺家尋春草木未萌芽自從桞折烟中色
不寄梅開雪後花事往泪多添海水詩來恨滿筭河沙
驚回三十年前夢放鶴峰頭日未斜
　　溪上觀雪
沙洲莽蒼水雲昏雪落寒溪鏡有痕山際疎鐘烟際寺
林邊㣲徑水邊村天涯嵗月行將盡人世窮愁孰與論
憶與鄒枚同賦詠人非事往但心存
　　送史純夫歸餘姚
霜晴九月交送子越東門同舟此水上再對波清渾
聚散三十載惟此一意存邦國有大慶去承曠蕩恩我
老百不堪視子猶弟昆新寒黄菊枝落照黄葉村慘愴
欲别語零落未歸魂臨分吐情實衰境意彌敦
　　黄州棲霞樓蘇翰林所賦小舟横截春江是也曽
　　竑父罷郡畫為圖求詩
銅雀不得鏁二喬春江亦夢携西子此樓縹緲想風流
此恨纒綿在雲水洞庭葉下思湘君不獨陽臺雲雨神
精誠感通若相遇夢境幻境皆成真黄州刺史清如鏡
水光山色心同瑩牧之出守到元之誰解把詩聞萬乗
圖成携得千里行孤帆趂落斜陽城江頭莫指挽鄧處
離合古今同一情
　　和明上人見贈
西湖梅蘂暗香浮錫杖凌空過沃洲後㑹重尋人更老
頽光不駐水争流夕陽天際青山出暝色烟中白鳥留
此境只曽支遁賞剡溪今始得湯休
六見月華虧又盈却來松下笑相迎事銷臈雪渾非舊
人似寒梅獨有情香火舊縁生理足烟霞新志著書成
明朝又向千峰去猶恐時人識姓名
　　寄陳彦山
送君憶昔上鼇山愁折江梅踏雪還别後重添十年老
静中猶借半生閒文章千古心空在書史三冬手自刪
嵗晚山中有琪樹傷心何日得同攀
　　小立
茅屋藤蘿外慿欄烟靄間亂蟬催暑去急雨帶秋還路
入雙溪口門當四面山詩成題未有翰墨伴清閒
　　舟中夜雪讀正卿教授近詩輙賦鄙句并以為别
百年半羇棲輕與故山别回首千萬峰飛夢不可越弭
棹濠上亭非卿愴時節朝號迥野風夜聴孤舟雪濕薪
無煖熖燭泪共明滅癡坐増灑然何以慰清絶斯時咏
君詩心抱益澄澈未見觀魚莊先得馭風列荆玉出此
邦誰獻復誰刖山川漫竒麗文物久消歇君詞吐白虹
神寳疑不没我欲𢋫餘思景行好句拙如違勾漏令未
得丹砂訣萬里烟雲開揚舲及明發荆山自兹逺雲濤
渺天末兩地見梅花相思不同折
　　無題
三月桞花飛東風繡香國挂影㺯春光飛瓊悵分缺雲
輿返青霄翠浪翻天末閬苑桃李花莫使芳香歇緬想
霞中人芙蕖艷秋色烟鸞吟碧空行雲不停刻何事寄
紅埃悲聲調緑髪神觀洞太虚紫清注金格玉宸丹鳳
檢詞章煥瓊笈誰執招真旗笙簫下空闕靈光湛法身
生死本無别妙合造化機隂陽時出没欲識天中真寒
江浸明月
　　將卜山居寄懐
山居香火伴殘經幽絶全家在畫屏黄葉村藏一溪碧
白雲堆擁萬峰青安知遇酒分賢聖但可與人同醉醒
萬事休心同白髮更須結託老人星
　　除日得銅溪老人書
除日相思輙寄詩流光不特我衰遲嵗窮滄海波濤急
天冷空山鳥獸悲一氣先觀雲暖處百花猶避嵗寒枝
迎年送臈須臾夢正是須彌不動時
　　必明菴
佛心猶日出何曽碍須彌散為普光明合作四威儀萬
古止此日羣目盡見之普現一切水君自分渑淄髙垂
大圓鏡君自存妍􁆵方寸無盡燈無處存思維髙禪聞
妙道行作人天師維摩開丈室庵成更求詩衆説列山
嶽吾以一理推萬古聲一㮣我初拙言詞至現莫如心
舉念周四維心明乃本明盡埽棘與茨豈知都用晦隠
顯兩不知大千在髪毫聖言不吾欺
　　古漁父詞十二首
漁父家風我所知家風要與道相宜不懐貪餌吞鈎意
常似絲綸未下時
雨中漁艇一聲歌夾㟁青林照碧波躍馬更誰思往事
紅塵千丈奈人何
萬里號風雪滿山黄蘆映靄水汪灣九衢朝馬愁泥滑
不識魚翁興未閒
風波穏處釣舟閒雲去諸山暝不還江面一峰何所似
青銅鏡裏緑雲鬟
千古髙人張志和浮家泛宅老烟波不應别有神仙境
祗此滄江一釣蓑
虞舜遺風逺可尋烟波一棹古猶今九疑莽蒼三湘濶
盡是雲山韶頀音
曽見三閭屈大夫强將清濁較賢愚如今更覺前言拙
醒醉由來本不如
風裊溪頭釣線多戱魚無奈巧依荷直須飄盡浮萍草
盡放青天照碧波
禹門三級浪干重變化騰飛豈有踪寄語魚蝦休上釣
要看頭角是真龍
得即歡忻失即憂死生輪轉暗相讎那知垂釣非真釣
不在絲綸不在鈎
船子禪師意未平萬波要喻境中情魚寒不食清池釣
何處歸舟有月明
波清百尺見游鱗水色天容自古新昨夜西江浴明月
氷輪玉兎絶纎塵
　　秀逺亭
鏡似氷壼表裏清我來閒伴白雲行四山迤邐青圍野
一水蜿蜒緑繞城試問春來觀秀色何如雨後聴泉聲
昔人飛馭烟霞外落日空含萬古情
　　送吕道師還天台
結宇孤峰蘚徑危身閒鷗鳥信忘機水聲山色何今古
物態人情果是非子踏白雲來問道我垂華髪自生輝
赤城歸去松門晚萬里秋容上客衣
　　早秋寄昔慧老且弔慈受老師之亡
昔日禪河早預流老尋支許剡中遊一枝數粒同過夏
萬壑千巖相映秋眼看珠沉滄海底心傷塔聳亂峰頭
不須月落龍天泣萬古白雲無去留
　　題洛神賦圖詩(并序/)
　　　風雅頌為文章之正至屈原離騷兼文章正變
　　　而言之湘君湘夫人山鬼多及帝舜英皇以繫恨
　　　千古宋玉賈誼師其餘意作招魂賦鵩極死生憂
　　　傷怨懟之變亦兼正與變而為言耳其後李太白
　　　作逺别離亦云九疑連緜皆相似重瞳孤墳竟何
　　　是李當塗編次以此詩為謫仙文集第一篇亦以
　　　祖屈原悲英皇本意耳而韓退之作黄陵南海廟
　　　碑文章詞指非世間詩也盖平生周造化妙理已
　　　多至是方能發鬼神之情然後幽逺荒忽竒怪無餘
　　　藴於天地矣文章必能盡羇旅風霜山行水宿極
　　　其患難離别悲傷則真情乃見與夫男女之際鬼
　　　神之狀死生之變態幽顯表裏内外洞逹然後為
　　　至焉曹子建與七子並遊而獨能脱遺建安風格
　　　作洛神賦雖祖屈原而能激其餘波侵尋相及矣
　　　非託寓於婦人神仙亦安能至此也近得顧凱之
　　　所畫洛神賦圖撫本筆勢髙古精彩飛動與子建
　　　文章相表裏因賦一詩其後盖屈原賈誼子建
　　　其幽恨莫伸一也故文章能逹其所存以極窮
　　　古鴻荒之理學者可以辨是矣
曹公文武俱絶倫傳與陳王賦洛神髙情寓託八荒外
曽是親逢絶世人五官郎將莫輕怒椒房自是袁家婦
聞道生時覆玉衣便是於今腰束素驚鴻翻然不重顧
射虎深寃更凄楚不將降虜賜周公先識禍機楊徳祖
此意明明可自知豈有神人來洛浦盡用平生八斗在
七步那能説㣲步楚騷日月常爭光湘夫人後誇髙唐
丹青盡冩鬼神趣筆端調出返魂香妙畫髙文盡天藝
神理人心兩無異此情萬古恨茫茫且為陳王說餘意
　　妾薄命(并序/)
　夜讀齊梁諸集見多有此作因賦二篇繼其聲
寒閨有静女十載念逺征命似絳綃薄身同朝路輕存
心合懽綺待得機杼成從來君獨賞寜肯賣都城慿夢
欲寄逺舊路春草生獨夜理瑶琴泪燭剪不明待誰相
應節要自不勝情㑹有不眠者聽此斷腸聲
少年輕逺行易發同爾汝紅顔望中老離恨尚如許妾
身異金石更涉㡬寒署長天誰云廣不見收墮雨愁來
津頭望信絶不得渡隣婦念幽獨艇子隔溪語落日下
空江修烟淡晴渚流恨滿春風西飛數歸羽
　　古意
茅簷秘秀色從古歎不遭遊子去來返徒使寸心勞朝
嘆江海深夜視星斗髙歸期約春風今己木葉凋一日
兩回來但看門前潮
　　臨海僧珂公出梅花詩和其韻
漫天飛雪鬬梅英未有東風便有情竹裏藏春春不覺
水邊見月月羞明神人自惜迷姑射天女何妨伴净名
第一花中拈實相談禪說法大修行
　　剡溪月下泛舟
嵗殘清夜一溪澄更愛千峰霽月升天地髙低銀色界
山川表裏玉壺氷裘單擁火宜無倦石響行舟恐不勝
休説興來并興盡兹游今古亦何曽
　　姜山通闍黎真骨歸塔以詩送之
空門龍象道髙升坐使山川勝氣増天道不言成四運
人間無處證三乗雲深尚有遊山客烟冷空餘禮塔僧
一葦莫嗟成萬古幻身來往本何曽
　　嵗杪道中
巖風號萬木天意自悲傷野店逢殘嵗危峰半夕陽吾
生猶道路此恨付杯觴正是凄凉極寒梅逗晚香
　　望秋
門對萬山深登臨老病侵牛羊隨野色草樹帶秋隂此
景聊供望何人肯見尋猜鷗不用下我自信無心
　　病中
遥夜支頥坐春醪負十分碧天沉宿靄清月入㣲雲真
妄怯多病翔潜喜不聞鞦韆人樂處十載愴離羣
　　寄東山覺老
紅泉碧嶂舊登臨來演真常契佛心漫道山林無獨往
那知笙磬有同音堂前明月四時好山外白雲千古深
此别松門無復見漁樵為伴老相侵
　　剡溪王秀才畫子猷訪戴圖
剡溪萬壑干巖景人境誰能識心境君畫山隂雪後船
始悟前人發清興眼中百里舊山川荒林雪月縈寒烟
料應興盡故無盡賔主不見寜非禪當年戯留一轉語
不意丹青能盡覩更畫人琴已兩忘妙盡子猷真賞處
　　雪溪觀雨
晚雨亷纎正滿空萬峰都在暝雲中風雲變態何深淺
坐看天施水墨工
　　山中早秋
蒼茫山口月西沉瀟洒新秋院落隂雨滴梧桐河漢淡
夢中猶記少年心
　　山居追凉
松門東路有柴闗涼卧清宵夢亦閒更待海風來萬里
一天露月滿空山
　　秋容
如畫羣峰縱復横孤烟收盡片雲輕天容常帶秋容净
萬里碧天新雨晴
　　送王道元運判致政歸潜皖
好山如幽人深絶常避地潜峰獨呈露孤立信竒最髙
擁一寒峰縹緲亂雲氣萬古招行人誰與賞心㑹我公
實仙材崑閬失品次挽公青霞襟來作繡衣使終尋汗
漫遊髙舉九峰外行色開畫圖秋空捲新霽造化為我
娱神超物無累我窮知音稀與世久無味落葉掃不禁
嵗月水東逝愁作送公詩出門更何詣贈言詞亦貧無
以報髙誼野宿慎衣裘寒霜方夜墜
　　送和斜川詩一首(并序/)
　　　嵗後五日僕欲從西湖追和斜川詩是旦江子
　　　我居新市招張仲宗同遊後(缺/)　雨止亦和此
　　　詩見寄事之脗合有若此者昔白樂天游慈恩
　　　寺元㣲之在梁州同日夢其地各賦詩相寄議
　　　者謂相望千里而神㑹誠心流通無足怪者輙
　　　再和一篇為寄且識其異焉
採藥游名山恐是韓伯休欵段下澤車久師馬少游兩
公學真隠異世今同流遇害能鳴雁多猜不下鷗何如
脫羈馽尋壑與經丘人生亦誤計獨醒無匹儔天地本
虚静萬物自應酬隂陽驅意氣定能相勝不况復漆室
女浪為魯國憂真妄兩非是湛然一無求
　　山中梅花盛開戯作
化工難逥天地春下遣天仙第一人前驅飛雪助幽絶
千里隔盡埃與塵何心百卉擅獨秀寒入萬物無精神
綽約肌膚瑩香玉借與東皇立花國開破天地發生心
引出世間凡草木品流不數廣寒宫為嫌月姊長孀獨
波上輕盈掌上身由來比並皆塵俗須知尤物到絶言
從昔華詞吟不足溪回路轉一枝斜可惜天寒倚修竹
窮途游子嵗華晚腸斷夜投山館宿古今幽怨不盡情
更入凄涼笛中曲荒山偶賦梅花詩佇立花前香在衣
傷心不忍别紅紫付與曉風零亂飛
　　繫舟餘杭門訪西湖金輪寺參上人
北郭望西湖㣲徑㡬尋尺澹與人意長雲寒正無色深
尋幽禪居步轉蒼山側落葉不可紀遮盡山下石師方
無定居我亦何所適四海漭無歸老矣山中客百年熟
機縁還此共禪寂語罷今古分坐上有陳迹一笑視此
生何事非戯劇開門納遥峰暮雨一江白兹游非世逢
歸路晚蕭瑟積隂迷曉昏鐘聲報將夕
　　送孫肖之還縉雲
蓬蒿頻嵗掩柴闗再喜相逢一破顔游子年華紅葉老
幽人風味白雲閒那知篋裏書成後猶作溪邊興盡還
流落天涯俱避地念君更入萬重山
　　送郭壽翁還廬陵
共遭敵騎汝隂城十載相逢尚甲兵萬里鵷鴻自鶱舉
九闗虎豹任縱横雨昏山逺行人恨日暮草長幽鳥聲
只有别離心似舊亂來難得是交情
　　送黄生還臨安
舊事恍如前後身龍門四紀更情親茅廬驚歎見斯客
天馬超騰感似人三徑草荒殘嵗雨一枝梅作渡江春
莫言吳越方成别纔隔雲濤莫問津
　　再和雪聲
天上威儀世豈知六花寒露夜偏宜半空環珮朝元罷
滿地珠璣按舞時簌簌初隨風更急蕭蕭却雜霰俱遲
房公松竹分清俗除却天聲總未竒(又作帝宴鈞天世/豈知落花寒露夜)
(偏宜房琯云天下之聲惟竹聲/最清及聽松聲知竹聲更俗)
　　南巖悟禪老見於山中同烹玉糝羮
我家峰頭最髙層落葉蒼崖不可登清坐與師烹玉糝
千巖風雨一深燈
　　即事
住依溪口破殘春身伴渡頭零落雲更向空山拾黄葉
姓名那有世人聞
　　晚意
山空寺古紫苔侵更喜漁樵不見尋坐對秋隂晚蕭瑟
風吹敗葉入廊深
　　與郭壽翁俱客錢塘壽翁歸吉州追餞至龍山白
　　塔寺惜别悵然終日始登車而去既行旬日予得
　　請廬山太平觀將歸隠浙東山中寄詩奉懐
江邊孤寺舊曽經重枉驪駒當短亭落日催人心去住
東風囬首泪飄零魂歸但覺楓林黒書就終期汗簡青
(予作名臣傳數十/篇壽翁尤所稱愛)歸隠我無冲斗氣相思時望少㣲星
　
　
　
　
　
　
　
　兩宋名賢小集巻一百八十六
欽定四庫全書
　兩宋名賢小集巻一百八十七
　　　　　　　　　　　　　宋　陳　思　編
　　　　　　　　　　　　　元　陳世隆　補
　雪溪詩集(三/)
　王銍
　　縉雲縣仙都山黄帝祠宇
我渡溪水尋花村羣峰勢若萬馬奔酣酣春色雪初霽
靄靄野氣山猶昏瓊樓金闕滌地盡松栢半帶斤斧
痕要還清净掃塵俗一炬刼火安得焚行人鞠躬下馬
拜仙都妙理吾能言威神可畏凛如在有臺今亦祠軒
轅當年垂衣正南面制作取盡乾與坤鑿開鴻荒肇人
紀首為區宇立本根風后力牧來聮翩神機開闢施無
垠初傳聞道廣成子後乃宻契中(缺/)君功髙徳大不可
擬㡬與造物分遺恩遥遥唐虞建炎運萬年天子兼神
孫至人御世用常道飛升輕舉安足論爰作一氣生萬物
奈何已把天人分伏羲八卦畫已破女媧欲補理亦繁
飄然獨返紫清去却斂造化歸全渾廟中仙石表今古
屹立霄壤爭推尊鼎湖可望不可見意令後世難攀援
頂中𤣥宫號泥丸自然有路朝天閽此身内外神氣合
俯仰自造生死門黙運四時無詭異試觀日月誰吐吞
祗今湖邊送風雨草木吹動旗與幡飄落十丈紅菡萏
碧溪下挿玻璃盆馬蹄車轍不須有雖迷襄野道自存
嵓泉夜發百谷響洞庭樂聲猶可聞山川古色藏妙意
誰與開滌明根源我談希夷返淳朴不假辨說波濤飜
　　明覺山中始梅花戯呈妙明老
急晷馳輪嵗將歇我更荒村轉氷轍凝嚴萬物凍無姿
水墨陂塘葭葦折是誰背向此間來破萼梅花伴幽絶
遥山誰恨天作愁澹畫眉峰半明㓕清香自滿不因風
玉色素髙非鬬雪竹籬凝睇一凄凉沙水澄鮮兩明㓗
天仙謫自廣寒宫定與桂娥新作别尚憐孀獨各相望
多情與照黄昏月從來耐冷月中人一任北風吹石裂
漫勞粉鏡學糚遲欲冩氷膚畫工拙千古無人識嵗寒
獨有廣平心似鐵我因花意拂埃塵尚恐人傳向城闕
詩成火煖夜堂深地爐細與山僧說(皮日休曰宋廣平/鐡心石腸乃作梅)
(賦有徐庾風格予謂梅花髙絶/非廣平一等人物不足以賦詠)
　　明師見和梅詩再用舊韻兼奉送還福唐
斵輪妙手聲名歇誰信出門猶合轍後來世外有髙禪
凛凛蘭摧并玉折久將生死付八還不數圖書號三
絶詩來乃與梅爭妍獺髓補痕紅未㓕那知一夜巻東
風開盡寒枝千㸃雪漢宫婕妤體自香月裏飛仙長玉
潔白頭對鏡憶年少毎到花開重離别愛花取醉惜夜
䦨春戀盈盈花上月人歸吹恨落闗山恨極欲吹羌笛
裂何况東溪蔓草寒學士猶嗤顔謝拙還驚詩律張吾
軍鏖戰愧非求嚼鐵歸舟滿載萬珠璣莫顯神龍藏貝
闕明朝詩逐暮潮還餘意慿師筆端說(師舉東溪可上/人詩句法似之)
　　送謝景思假太常少卿奉祀温州太廟先至三衢
　　省覲
神遊𦕈邈海邊城捧詔躬祠盛此行九代衣冠漢原廟
百年禮樂魯諸生東山世徳聲名早南省仙班氣象清
曉雨都門携錦誥路人更羡綵衣榮
　　八月十四日送葉子謙自㑹稽之遊江觀湖歸閩
傾盖論交意已傾斷絃重續喜君聴山川妙意藏千古
天地神機在六經朝夕事皆飜覆手古今情寄短長亭
濤江君往觀秋注萬頃漲溟無淺汀
　　夜坐
夜久燈花自吐紅嵗華已盡尚飄蓬身遊百越風波外
路入千山雨雪中失馬舊知無得喪拂龜那更問窮通
懶將今古從頭數㡬度邯鄲夢不同
　　送僧秀游海上諸山
丈室凝塵鎻寂寥飄然更打衲僧包春風正滿碧溪水
落日偏宜紅杏梢身外誰非追日杖法中我是續絃膠
雲山烟海雖深廣未抵安棲一把茅
　　陸左丞夫人鄭氏挽詞四首
家學開皇紀淑聲通徳門内朝班早貴中壼譽尤尊聞
說百年事扶携兩世孫從夫得丈伯萬古姓名存
寒日明丹旐流塵暗綵衣那知長夜去無復逝川歸方
士言終誤神丹事已非出門尋弔客惟有鶴雙飛
軒冕三從盛門庭五福優凄凉孝子泪悲慟故山秋楊
子新阡啟班昭舊史留空堂對萱草無復更忘憂
貌毁欒欒棘傷心蓼蓼莪斷機慈訓在懐橘孝思多露
草寒沾泪雲山翠涌波悲風感行路楚挽不成歌
　　同賦梅花十二題
　　　　半開
一枝開破一年春鬬蘂稠花總後塵却恨無媒憐獨
夜月偷清影向何人
　　　　清晨
曉色宜春露蘂鮮玉人斜挿鬭清妍新花更映新糚面
無限風光在鬢邊
　　　　風前
清香自滿不因風花氣迷人處處同祗與吹開又吹落
春愁已在笛聲中
　　　月下
樽前舊厭繁多態雪裏曽嫌淡少情何似天容開夜
色數枝寒玉轉輕盈
　　　雪後
枝留清雪色難分似向殘糚試粉痕恨滿前村花落處
萬重烟靄逺連雲
　　　雨中
水泛殘香不可尋更堪烟雨鎻花心祗知賜浴恩波重
未識和戎怨泪深
　　　水邊
雪後濃濃嫩水通滿枝烟雨暗春風試㸔照影横斜處
渾似靚粧清鏡中
　　　竹外
枝上淡烟籠白雪此君髙節助清真要知謝女姿容别
林下孤標迥出塵
　　　江村
竹籬茅屋江郊路未肯鬬糚城市間小朶飄零水風晚
又隨殘月落闗山
　　　山館
窮途游子年華晚折贈無人信手題留戀清香忍回首
五更立馬斷橋西
　　　薄暮
寒欺雪勒未逢春照影今宵借月魂可惜孤山吟已盡
後來幽絶㡬黄昏
　　　欲謝
零落斜枝雪未乾且垂薄暮䕶春寒大都榮悴人情别
我為殘英特倚欄
　　游東陽涵碧亭劉夢得所賦詩也明日過中興寺
　　游覽終日記所見
我游東陽城隠侯昔所治山川無古今城邑有存廢夢
寐涵碧亭草間得遺記飛流落天明噴灑寒玉碎停車
風雪中豈特生秋意李杜到韓劉崢嶸相品次景因真
賞見遺句細吟味假盖上前峰提携有兒稚明朝春開
晴步到中興寺山僧引客游佳處相指示羣峰四抱圍
浮烟生暖翠唐年故刺史宅作布金地報以遺姓存猶
盛邑中厲(唐刺史厲日新捨宅為禪/寺今邑中有後嗣存焉)寶月生旁邑應真
傳絶藝峩峩畫三佛張吳意態儷氣象隨世低病鶻無
猛鷙碑隂筆縱横才翁雄近世疑是蘇耽鶴去家已千
嵗懐土一來歸故盡華表字(寺有貫休畫三大/佛及蘇才翁記墨)上方有
重閣景與衆山㑹一酌玻瓈泉碧色劍鋩淬小叢相思
樹紅蘂粲丹荔僧言此芳根草木獨靈異上枝花盡開
下實方委墜開落俟相見終始周一嵗不同桃與李華
實若相避愧師論應實未辨該實際山寒足力疲蕙帳
聊假寐交錯拂衣巾紅綠映裙袂雖非維摩室天女亦
游戱起濯古銅壺凛凛存往製滌手焚妙香剰與洗塵
滓欹枕聴松風為我勤解穢幽尋欲黄昏小圃春物麗
落日在前峰駘蕩東君醉宫娥失翠鈿揺蕩誰復制風
起落花多翩然如墜珥植杖久裴囬羇旅得少慰恨無
昔人語剖析發幽秘明朝漫囬首長塗方聳轡綿綿芳
草多天涯亂愁思
　　賦得隔樹見秋燈
隔樹見秋燈青熒更可愛半籠宜葉踈㣲透嫌杖礙深
誤暗蟲投静窺棲羽在望疑簾中暮吟惜攔干外月到
冷光幽風來孤影碎山客遥夜歸耿耿如相待
　　舟行扶病訪王文孺曜菴且䝉賜佳章次韻為别
西風過雨冷孤雲客路衰骸與病親烟渚好横今夜笛
雲林還憶舊時人凌空丹藥傅巖客(近有游客盖吕公/也遺文孺長句及)
(神/丹)照水紅蓮賦洛神老泪數行傷别盖自憐無可更霑
巾
　　九月二十七日與客游龍山
野服芒鞵歩步同天寒猶薄客情濃身如萍水同千里
路入烟蘿更㡬重滄海清江共今古黄花寒葉雜秋冬
暝雲自與千峰合送我歸鞍寺寺鐘
　　雪作望剡溪
玉樓瓊樹曉烟披擁衲開門四望迷清曠世人誰似我
雪中更到子猷溪
　　雜興效阮步兵
松巔負殘雪髙映寒日暉衝風忽飄墜勢若從天飛庭
虚四散入凌亂侵人衣衣重不忍拂恐與清景違援琴
弄太古聲淡節亦稀衆笑已獨賞怳然迷自非乃知絶
絃意千載同依依
　　倚樓曲
天邊皎月凝清光圓缺不如人意長夜來嫦娥和月落
清曉鏡裏看新糚此情同生復同死君似欄干要堪倚
髙樓風送管絃聲腸斷五陵年少子
　　書謝文靖東山圖
　　　謝文靖東山圖今㑹稽東小江之上有東山存
　　　焉絶頂下臨江海盖萬里雲境也僕觀文靖初
　　　渡淛江樂㑹稽佳山水與王右軍許詢支遁孫
　　　綽李充游則東山在㑹稽是矣僕嘗宿其上題
　　　詩僧壁云山晴山雨古今恨潮落潮生朝暮情
　　　我識前人舊時意寒巖一夜聴江聲今觀斯圖
　　　併書之為一笑之地耳紹興十二年二月丁邜書
山如出蠒眉溪似縈風帶雅意樂溪山安用携粉黛烟
雲無定姿姝麗有真態謝公經世心遇物何顯晦鐘鼎
與山林生處初一㮣均分四海間如我常安泰臨難無
喜懼與人共憂愛百年但影徂千載猶心在風流不可
追超然八荒外
　　次韻率行之見投因以賦别
素空零玉露碧梧墮金井周年不待人去我如斷梗歸
翼懶飛翔老驥倦馳騁山空風月滿人戀松桂影窮方
屢厄陳喜動初入郢文豪獲勝游羇思發深省周原富
十箱漢儀重九鼎王謝樂江海巢由本箕潁談深光明
藏游遍妙峰頂頌橘悲屈平賦梅思宋璟炎涼梁上燕
喜怒坎中黽千年六龍轡(此謂日/轡也)萬事一魚艇居人望
歸騎暝色暗前嶺淺學字識丁美穴魚知丙書隨新雁
行慰心常炯炯
　　寒夜
淡月新霜似舊時更憐秋興夜遲遲夢回一枕凄凉恨
帳外青燈不得知
　　䝉蔡藏用惠古風一軸歎仰不足輒賦病桐詩為
　　謝慼深而詞衷耳
老境憂患集坐受衰病侵山林成獨往樽酒惟孤斟萬
亊信已矣滅跡棲松岑對鏡未免愁寒雲生嶽隂斯時瓊
瑶贈無以報兼金酬之病桐詩嘆息成永吟風霜入枯
枿螻蟻穿病心艷艷上林樹已朽難寄林幽人識㸑下
取作綠綺琴拂拭延妙聲泠泠朱絲䋲淳風散已久世
為多洼淫一弄清風還三古盡可尋自然俯仰中山水
見髙深同心齊取捨何嘆異古今永言遇真賞山海有
知音
　　除夜
一嵗盡今夕既往那可追疎梅吐幽艷輕氷釋寒澌新陳
自相代長作萬古悲亦復强取醉椒盤雜児嬉天囬萬
物春除盡羣隂卑地除衆枯槁從今作華滋一除不可
復緑髪成鬢絲此是有盡處那知無盡時凡所未除者
所愿皆除之晚景安分守幻身絶思維生死我所明聖
賢我所師優游觀變物翼戢仍鮮差山嶽惟塵爾寸
心不可移浩歌坐達曉自信何用疑樓頭畫角聲已逐
東風吹
　　寄和邢子屑孫屑之始春見寄
東風初到亂山頭無數殘梅雨未收何待傷春對晴景
暝雲横盡古今愁
海山雪後海天寛羣玉參差萬里寒巖谷無人共清夜
倚欄獨向月中看
山林老去萬緣休只有情鍾舊輩流芳草無窮山四向
斷腸人在最髙樓
　　元日雪
布和舊重王正月嘉祥元日初逢雪飄入椒觴氣更蘇
積滿玉蒲水已怯嵗厯今纔第一行三百六十完未缺
故使重窺混沌時太素山川始融結但聞南陌流懽聲
懶将西佛論初刼九門想淂千官期髙聳岧嶤白銀闕
事隠東林夜宿年静洒僧忩更幽絶草堂人去空舊賞
夢入江山半明㓕秪今縱横天上來勢壓丘陵動溟渤
映山更倚百尺樓始見天工盛施設(樸嘗謂雪宜映泰/山髙樓自上觀之)
明日東風掃玉塵輸與寒梅亂花發壯觀新年意氣張
天巧空竒吾語拙
　　送嘉魚周尉
大門志與古人謀萬巻詩書第一流文采聲華今有繼
死生契濶獨相求天囬凉色偏宜月地近潮聲先帯秋
此别頻書訪存沒老人曽見綵衣㳺
　　送無相祖老真骨歸墖
去來一念等孤雲雙履西歸道更尊落葉滿山新墖就
雨花盈几故經存風流罷放林間鶴月冷空啼嶺上猿
白髮未為生死别寒溪猶繞舊松門
　　寄南巖悟禅師
雪後千峰玉刻成瓊瑶寒照寺樓明遥知禅老開忩坐
指㸃烟村看晚晴
　　憶廬阜寄機上人
憶在柬林學後禅月中清響聽風泉不須更作廬山夢
魚鳥相忘二十年
　　上方
松間清月佛前燈庵在孤峰更上層犬吠一聲秋意静
敲門時有夜歸僧
　　向伯恭薌林詩
楚人喻香草可佩復可食靈均楚同姓放逐去其國皎
皎忠良心惕惕懼讒賊偏舟下滄浪魂迷招不得至今
芳洲上寂寞少春色我公異於是聲譽超八極挽公青
霞裾接武紫鸞翼真契慕湘纍論心不論迹我是衆薌
林澡身而浴徳同心等崇蘭直節逾蒼柏登善味芝术
去惡鋤枳棘荀令十里香揚雄一區宅君臣相唯諾品
題來藻飾日光萬丈長衆薌馥芳澤况了大因縁功名
皆戲劇手擎妙喜國心湛水精域諸天衆薌雲旃檀雜
薝蔔登門三十年嵗晚仍作客誦公薌林詩心境為澄
澈雖非歌商頌聲亦出金石
　　㑹稽楊梅雄天下其佳者皆出項里相傳項羽鄉
　　里也騐圖志信然戯作楊梅詩供作者一笑耳
越山楊梅最珍美人傑地靈生項里江東廟食憶至今
應縁似舜重瞳子南方炎威無時窮落在故鄉草木中
請看枝頭萬㸃火猶是咸陽三月紅摧剛作柔隨物轉
婦人之仁仍可見風姿和味説難名顔色與香收易變
炎炎夏日簾影垂拈汚玉筍明瓠犀映出越女天下白
壓例驪山生荔枝金鼎奪胎尤出類萬人口腹非其對
外丹須要内丹成任君對樹連園買
　　雪晴閒渡西溪
雪後孤村一段烟晴光逺射玉山川酒旗隔㟁招閒客
猶上西溪渡口船
　　送郭上人遊九巖
殘菊孤花留暮秋勞師問路亂山頭九巖只望孤雲去
舒巻和雲得自由
　　泉聲
娟娟山月半巖明樓殿霜重夜氣清誰把玉琴來冩取
松風吹斷夜泉聲
　　詩送韓簡伯學官於臨浦呈勸其重修西子祠
昔遊臨浦春正濃小江縈委如無窮花浮干林錦繡幄
舟颺萬頃玻瓈風西施故鄉擅佳麗㑹稽秀氣藏華穠
是時山晴見真色落日西南千萬峰今情不盡古情在
恨叠晚糚眉暈重恨應但知傾國貎無人能說亡吳功
倘非絶態蕩君意姑蘓臺下猶歌鐘功成未甘歸范蠡
素衣故國寜相從(韓嘗作文辨無/范蠡携西子事)文公之孫重瑞世衮
繡門户推八龍官閒援毫來弔古溪山頓為開愁容謫
仙亦賦綄紗石至今翠綃不停織浴池邀伴下瑶池霑
汚越女天下白(山頂有西/子浴池)風流昭洗待名流有徳於人
當血食紅心草塟舊金釵黄陵廟成新石刻露裾瓊佩
無消息怨魄凄魂招不得一杯流木奠江蘺苧羅山前
已秋色
　　上巳日送韓簡伯
門户荀陳士論僉却隨王謝老江南一官傲世妨才命
萬事承家任苦甘漁艇我將還舊隠僧忩誰與對清談
落花風雨西陵渡佳節可憐三月三
　　登育王所示現塔贈卿璉與三上人
危岫戴寳塔亭亭起虚空金鐸韻廣樂日夜鏘天風氣
清逼雲漢興逸追鸞鴻嘉有三禪子超曠棲禪宫相追
不憚逺幽致惟我同興盡歸一黙人逐歸雲東平軒架
絶􁒅上與絶頂通滄溟忽破碎百川競朝宗斜陽無逺
近山亂髙低紅四表倐明晦變化安可窮夜深風雨來
隂氣誇驕雄響劇百谷咽静夜一氣融明發石路乾清
韻生寒松
　　苕溪僧妙詢於其所居净域開小軒十笏閒静求
　　為永名僕以陶靖節乗流遇坎之語牓曰乗遇亦
　　足以觸所遇而安不然雖無名可矣
一性本為真返為羣物迷境凈皆徑山心清即苕溪啟
扉迴臨湖湖寛覺天低花木春艷艷松竹凉凄凄慿欄
快神襟永與塵事睽歸船動菰蒲興斷殘霞西浮烟暝
自起待得衆羽棲貯空諸佛心妙理何端倪乗流與遇
坎萬有皆筌蹄聊陳淵明意斧藻粲幽題豈有明月珠
祗照濁水泥期我老中林滅跡為圃畦况得大開士賦
詠自攀躋禪深有根源句圓無角圭乃知文字工自與
造化齊
　　次韻梅花
廣寒宫裏自無倫不秪塵中第一人絶態乍辭天上舊
清香更占世間新烟愁月恨迎回臘日煖風遲俗却春
且對流年覔新意横斜踈影句皆春
　
　
　
　
　
　
　
　
　
　
　
　
　
　
　
　兩宋名賢小集巻一百八十七
欽定四庫全書
　兩宋名賢小集巻一百八十八
　　　　　　　　　　　　宋　陳　思　編
　　　　　　　　　　　　元　陳世隆　補
　捫膝稿
　喻汝礪字迪孺蜀之仁壽人第進士靖康中官祠部
　員外郎金人議立偽楚汝礪不為屈遂歸隠於邛山
　之陽自號捫膝先生有捫膝稾
　　遊海雲山
渺𣺌天宇初便復有此山清晨及兹遊遐想百代前來
者㡬何人當時各為歡淑質揚妙舞哀絲遞清彈樂事
坐如昨芳嵗已屢殫向來所遊人落葉不復還迥然散
逺目感之為長嘆竹林遥舊所鵲巢豈昔眠念誰常久
存而不任所縁破涕聊一怡山川却萋妍未知後世事
誰復當來旋
　　過府學遂謁文翁堂
緑荻負幽隠髙槐泛輕凉各誇一時好披風互低昂詎
知五月中㣲隂忽催黄我行魯侯宫獨謁文翁堂若人
骨已朽道在斯不忘遂令蜀文章照耀日月旁世事俱
腐臭斯文真久長靡顔能㡬時蕭條翳墟荒富貴豈不
好千載同一塲三嘆過泮宫撫已涕自滂
　　清晚坐四天王院
杳杳天宇凉月墜星亦稀朝暉下檐隙逺色開林扉寂
坐無物役隠几或在斯曠焉耳目清擬覺形神歸溷世
跡若近抱沖心獨㣲故殿經㡬年何人所摹規當時亦
姱嫮作者良已罷快意取一好於身亮何私不知壯觀
地徒使來者悲坐頃又成昔日安知今是非
　　登正法宫塔
踈雨洗空濶髙標挿青㝠携笻一來登長嘯謝所攖清
香翔逺江丹氣舒翠岷雪嶺浮夏白澥雲亦逺青孤花
裊危芳初篁羅新榮手容五十里䬃沓為我陳陵坻漭
變遷物狀㡬屈信念往思自逺感來意彌臻傷哉千里
心嗟爾百代人胡為軫其徳戚戚勞所營吾請以此辭
歸來巖下畊
　　遊西臺院暑雪軒觀石鏡
城中苦伊欎兹軒獨髙鶱連甍動參差錯畦横阡眠雪
嶠正孤峙若與我周旋逺翠浮蕩瀁輕鷗下聮軒宻竹
罥幽逕新蒲澹清漣初遊愜餘懐既久幽念攅慨彼泉
下人灼灼夸令顔忽然墜榛莽窈窕不可援一鏡空復
情况乃塊石頑哀哉彼愚子婉孌情所牽差勝茂陵公
更咏方士言
　　遊嚴真觀支機石而壁有記古鼎丹茅事
古木共幽意長廊亦晏如於焉詠逍遥且復散衣裾塵
慮䬃已空道心頗閎舒不知度世人去此嵗㡬徂云何
有丹砂尚爾留庭隅支機亦悠哉誰復訂有無我知此
公意慨彼元鼎初繼之五鳳問斯民斃刀鋸聊欲謝世
網􁧆以道自娛抱獨理自㑹曠懐遺所拘初匪逃世人
而世自我疎含黙念斯人起我憂患餘
　　謁諸葛廟
孤雲何其髙明月不可繫灼灼抱此心與世自涇渭適
來從所歡感亂亦歔欷咨惟今之人竊國未云耻匕首
入吳市秋風動燕水區區袁與曹等是刺客耳而我於
其間秉義不敢墜哀音囬衝飇清義動幽邃天心固難
亮吾獨信所履溶溶日間雲漠漠苔㸃砌飢鼯墜蒼瓦
澹薄公所憩靜然相英姿孤懐亦差慰
　　謁江瀆廟
坤軸東南傾大江日夜注前驅下荆巫餘濤略吳楚任
勢不期勞得意縁所遇水也初無營神哉亮誰主芳蘭
沉清華碧草舒翠縷晨鵠戯野岸春鳬集深渚均是得
所安而神豈私汝古來㡬精魂捨此迷所處淫遊不知
還沙村失煙樹而我後千載悠然在江滸抱嗇貴無競
矜名忌多取㝠㝠罨㟁風淫淫打船雨舞雪窺洪濤開
蘋渡前浦再拜謝神貺聊復隨所住
　　子雲墨池
讀書豈不好憂憤還自兹書中見古人隠閔惻餘思遇
險理有激尋分意多隨娟娟感姱容慼慼念幽棲曽是
無間然孰焉愜所宜覽之不自聊悵然起遥悲不如撥
置之濁酒聊一持先王頗多事斯心昧前知亦復坐竒
字慘然亡所歸
　　晚泛浣花遂宿草堂
扣橈泛澄虚濯流睇幽芳晚霙襯竒樹夕霏媚踈篁歸
鳥亦暫閒夜魄動初凉忽焉衆星㣲天髙月舒光昔也
杜陵子澹然此茅堂客至酒自斟句得意已忘云何常
念飢零落在道旁古來技入神一飯豈所望吾輩天所
窮慨歌淚霑裳
　　遊琴臺
臯朔語類俳上頗倡優之嚴吾數預事慘凛失所棲眷
言彼姝子深情結幽期浩露泛酒甕輕雲思琴徽撫絃
視八荒頗覺秦岫低紛紛漢諸子悟觧良獨遲一朝不
自保頸血霑裳衣公豈不炯戒慮禍盖已㣲汚已迥前
識達生邁天倪濶哉昭曠情豈屑後代嗤
　　草堂詩
燦燦詩翁錦里西只緣詩好遂窮棲竹鋪冷色雲連寺
桞漾晴絲鳥過溪凝怨不禁闗樹暗駐情應恨蜀山低
離人苦怕春歸盡可忍紅英半著泥
閒把煙光次第陳岷峨風物見精神翻成錦繡千般様
供與江山㡬處春深屋長河元老大蛾眉曼睩却逡巡
從公乞取無邊手免作詩中半箇人
從教日日敞忩扉嫌怕風光入眼遲剰買芒鞋供看竹
趂乗春雨去裁榿苦無賔客僧來後薄有生涯鶴下時
聞道鄰翁酒初熟新篘一酌莫相遺
逺嶼曲洲縱復横沙邊繁鳥弄簫笙一軒檐冷松隂合
十里林香藥草生路轉斷楂逢石坐風移深(一作/宻)竹見
僧行晚來冲抱更清曠時有幽人帶月畊
亂後飄零歇此身風光無頼更清新客懐易感酒添病
詩思苦慳花減春南枝北枝鶯舌巧前村後村雨脚匀
暫借溪邊老為客花心桞眼莫撩人
朝元閣邊瑶草芳惟君之故遥相望人歸後雁闗塞阻
思入南鳬離夢長懸知同心兩相憶剰欲共看千里光
金輿玉輦不復見腸斷華清雲樹蒼
竹外清疎侵碧溪谿邊竹澹煙雨霏閒看雪嶺題詩罷
醉散西郊信馬歸霄漢直愁雙闕迥夢魂長著五陵飛
故園秀木又春色只恐歸去池臺非
錦宮城西春草芳杜陵客子憂思長浴晴晚樹淡浮綠
卧水幽花深度香交情憫憫言燕阻舊國迤迤雲山蒼
白蘋洲渚落日晚明邊正銜歸鴈行
浣花四月天氣和綵舟翠旂樂莫過離人千里起遥怨
緩棹一曲浮靈波惠風曇曇泛蘅杜流雲演演逾闗河
終然有懐春復夏歸去灞滻眠汀莎
　　題周昉美人拜月圖
東風原自無消息獨捲珠簾望春色風驚紅葉墮珊珊
夢斷行雲泣殘月挹挹柔情不自持此心端被月先知
窺忩入户如相伴應是嬌娥慣别離
　
　
　
　
　
　
　
　
　
　
　
　
　
　
　兩宋名賢小集巻一百八十八
欽定四庫全書
　兩宋名賢小集巻一百八十九
　　　　　　　　　　　　　宋　陳　思　編
　　　　　　　　　　　　　元　陳世隆　補
　竹谿集
　李彌遜字似之蘓州吳縣人登大觀二年進士第調
　單州司户政和間累官起居郎以封事剴切貶知廬
　山縣改奉嵩山祠靖康元年召為衛尉少卿紹興七年
　遷起居郎自貶後二十餘年復居是職直前論事鯁切
　如初時秦檜秉政主和議彌遜力爭之因是落職退
　居十餘年紹興二十三年卒髙宗詔復敷文閣待制
　有竹谿詩集十巻
　　自毗陵與兄弟避地南來約為連江之歸中余各
　　以事留遂成獨往念兹離亂易於隔絶作詩
兵塵暗中原大駕巡江都春風遂南渡百辟咸奔趨衣
冠困陵暴川陸紛舟輿㣲生本萍寄寧復安吾廬褰裳
犯深險顛仆妻與孥懐恩痛未報無路先貔貙岩穴多
遺賢天網固亦疏驊騮懼捐棄未數十駕駑銜悲望君
門忍作永訣圖扁舟兄及弟去指東海隅夜榜亞修舳
曉㠶趂横蒲如何忽參商行止分半途怡怡風月夕來
若同隊魚慘慘霜露秋去如獨翔鳬嵗晏道路長雙影
誰與俱但憂赤眉間能致黄耳無青燈攪寒夢起坐中
腸枯載歌鶺鴒詩引淚零襟裾
　　同天隠少章遊嵩山懐元明
秦公我輩士早踏翰墨塲萬言若投石十年猶枯嚢苦
欲泛江海有親在髙堂牢落京華春門無一壺漿長鞭
䇿瘦馬送我古道旁憐我值險艱赤心冩摧傷鏗鏘五
字句勢與鵰鵬翔感此坐矯首星星鬢成蒼西風小揺
落雨洗烟嵐光嶂曉露孤秀野隂棲暗芳更携鮑謝流
履盡千岩霜搜竒得幽深訪古到淼茫月落潭影空清
吟殊未央緬懐紫芝宇百憂繞廽腸三嘆已晡食十起
中夜牀雲埋長安日魂夢不敢驤茂苑富山水結廬余
所嘗我欲放船下卜鄰俯滄浪耦耕種秫田共掃三徑
荒頭白青山裏長歌樂嵗觴
　　承天寺
宿雨洗蒼骨峰巒發新秀尋遊躡竒蹤騰踏衆山囿層
林鎻巗隈突兀見危構空髙望浮圖静勝逼靈鷲我來
風雨秋白露欲昏晝但聞百川赴鳴玉㵼寒竇岳示閟
嵲峨路絶不得簉攀縁仰脇息坐石俯長溜帶露摘山
芎披榛覔仙酎山光晚逾清雲壑若相授終期爛漫遊
陽鳥欲回咮更約十日留之子緩蹄輳
　　法王東菴
吾宗丘壑資耿耿抱幽獨結構祇洹家縈廽轉岩腹前
川布黄金合嶂來蒼玉步出覺華天乗凌眩生目雲間
起層林林際懸髙屋斷砌滴踈泉㣲蹤隠深木堂空貝
葉昬苔盛半堦緑朱幡久不來哀猨响秋谷
　　五松寺
秋風吹客衣去路倚天碧躋攀一何苦正坐愛山癖人
言五松下曽是瞿曇宅至今梧竹隂列屋棲禪寂塵纓
得暫解俗駕聊可息怡顔岩間樹洗耳泉上石孤雲共
往還窈窕去無跡道人粲忍流獨步少林席客來了不
言碧眼照庭柏希聲出鐘梵妙意生墻壁寒灰暗青燈
偶坐遂終夕歸來人境空缺月挂山額
　　次韻仲輔山中之作
崖隂坐清暝目為山光注妙意不可名悠然與心晤疎
泉石中鳴落葉衣上住冷風起虚籟還向無中去三生
聴鐘魚偶共來時步佛屋倚秋風團團兩桂樹却疑此
境中曽是經行處
　　碧霄泉
山根出清泉云自九天落風潮帶江腥天黒魚龍泊何
當寸雲敷一洒徧寥廓滄浪勿復歌吾纓久已濯
　　秋居雜咏
青春背我去白日不我謀霜飇驚草木寒威戒衣裘寓
形復㡬時四序忽一周世路復劍㦸中懐孕螟蟊營營
事長久頽齡如置郵丘園倘未卜怡恱心自休
窮秋雜花逺眷此霜下傑明金委珞瓔寳璐綴環玦依依
風逓蘭皓皓日穿雪若無夭冶姿不受衆目悦銜觴泛
其英攬之腸為結誰能踵髙門持以浣中熱
公園十畝餘日涉亦成趣浮隂未全收晴沙已勝步杖
藜相與行童稚雜冠履枯魚泳㣲瀾悴菊飲晞露欣物
各有時撫懐偶軒慮安得三徑餘誅茒種𤓰芋
　　晞陽軒
山髙竹柏隂得之近亭午兹軒揖朝暾精色快先覩濛
濛勒花春十日九風雨羲和為返斾照我衣上縷眩
然九陽遊誰云在環堵
　　次韻明甫西園之什
莫作原上紅寜為徑中緑多花必早凋依依不如竹一
枝寄他林翛然傲華屋填飢飯秋英借健膏石斛坐斷
百懶身無心問雞足
　　暇日約諸友生飯于石泉以講居貧之䇿樞宻富
　　丈欣然肯顧賔至者七人次方得順和貧士韻人
　　賦一章
崔嵬孔明柏結隂衆所依移根天衢上曽撫日月暉如
何去大厦却繞烏鵲飛終當煩萬牛挽取廊廟歸鄭公
澤既逺何以慰調飢公其踵前修一洗貧士悲
　　　嵗戊戌秋舟行宿泗間有持小石售於市者取
　　　而視之其大可置掌握峯巒欝然若巖竇澗
　　　壑水落月吐雲影淼𠖇若近若逺皆有自然之
　　　勢乃有千錢購之而為之名曰羣玉峰曰水岩
　　　曰遙岑曰碧澗置諸座隅卧與之對且余少時
　　　南遊匡廬升紫霄以瞰九江東沿洙泗登泰山
　　　而徜徉大伾道鄴歴趙及燕而還今年責官羅
　　　城當走蜀問山於蜀人馮濟川每至佳處耳傾
　　　心受恨不能一日千里也繼改命不得往遂自
　　　鄭適洛以窮隋洧兩河之源歴覽二室之趣方
　　　將踰淮浮江自放於世猶念深山大澤不能與
　　　有足者皆至偶於圖畫對之未嘗不慨然興懐
　　　今一旦得是數山坐眺四方之勝豈不幸歟吾
　　　將寓形其間而與之俯仰上下不知我之在丘
　　　壑丘壑之在我也好事者將以余為過耶姑從
　　　而為之辭
　　羣玉峯
五城十二樓髙下聳寒玉天空開翠㣲不受塵土觸半
生嗟環轅萬事驚轉轂寄語山中人為占一峰緑
　　水月巗
明泉落岩隈滿月挂山額踈星淡河漢下與水光白了
然心境空炯炯照真宅鴻鳴夜更清欲卧已終夕
　　遥岑
宿雨洗空濶出此方寸岑聮綿翠光浮妙巧不可尋飛
雲去未返慰我千里心誰為具徽絃有酒聊自斟
　　碧澗
蒼崖髙鬰盤下有千仭傾當時捐珮侶寄此琤琮聲坐
石風露晚心與秋月明滄浪若可濯毋負冠上纓
　　宿揚州城外
舟行繞城郭缺月疎林杪窈窕一溪深㣲茫衆星小忘
言對詩書適意親魚鳥幸此絶紛華行歌閲昏曉
　　和少章喜晴
日暮馬行疾峯巒過眼頻雨堦長苦夜晴谷若逢春風
月起歸恨江天思故人機心渾已盡惟有白頭新
　　發光林寺
朝發光林寺﨑嶇渡復攀摳衣縁翠隰側足下蒼頑急
雨欲平澗斷雲時見山秪應超勝地行路不知艱
　　久雨阻遊昭亭
浪迹隨方寄窮途觸事諳雨逢春甲子江滿地東南客
鬢霜前落詩情酒外酣上方愁獨往黎杖許同參
　　琴溪
竹色千畦静溪光一鑑開巖隈宿風雨人迹老莓苔控
鯉定何在騎鯨今不來空餘泉上月與我共徘徊
　　春日雜咏
春到陵陽市人家泊翠㣲南烹甘入筯北户暖生衣花
暗昭亭寺魚肥句水磯樂遊須結社倒著接䍦歸
幽棲足春事晴日苦相催屐齒穿沙穏笻鬚碍竹回光
風初轉蕙殘雪欲欺梅自是經過少柴門日日開
役役炎凉態悠悠道路賒情懐知老大夢幻閲紛華攪
思雲邊樹供愁雨外花生涯書一束到處即為家
二月忽已破一春强半過提壺工喚客布榖巧當歌得
酒先愁盡惜花翻恨多逢辰不為樂明日復如何
　　早入昭亭與同遊散步山中自樵徑至水濵路窮
　　還僧舍飯
散䇿春岡曉樵蘇一徑長鈎衣藤挂石斷路水浮塘山
靜竹生韻池清蘭自香禪房得深憩魚鼓正鳴廊
　　再遊龍潭
宻霧開深徑幽竒得再行水光沉樹色人語亂泉聲仙
去山客寂龍遊雨陣輕誰能築雲室千古共凄情
　　池亭待月
輕雷不成雨風砌旋榰牀山亂雲行曲樓髙月路長柴
門非故國戎馬尚他鄉笳鼔悲清暝闗河思不忘
　　散䇿
散䇿北岡路牛羊歸徑深水窮人小立山静客㣲吟㸃
㸃稻花雨團團榕葉隂田翁罷爭席明日共幽尋
　　次韻曽徳明司理留題西山兼柬蘇宰
層軒無碍石支徑曲穿林竹宻催山暮松揺亂客吟琴
書虚室冷鐘鼓凈坊深誰謂溪波逺能來杜與岑
　　夏日與妙現老堂二公晚步江臯露坐月下夜分
　　乃歸
胡牀興不淺未肯庾公賢山意知秋近江聲到寺前夜
凉新雨後月色正愁邊可惜江南夢青燈照不眠
　　贈别竹西王彦升居士
參軍四壁生秋草鬢毛不似心已老終隨烟霞學巢由
一室安能事除掃竹西舊説青雲客詩思長留意無極
塵埃不見襄陽山頼有斯人吐消息赤心照日青眼明
與君一見輸生平君去摩天學孤鳳我今飲海盤長
鯨雲車馳兮風馬休呼兒乞取千金裘明朝有句道不
得黄葉滿庭無恨秋
　　行路難
江心蟠石蒼虬立山激江流浪頭急風昏月暗魚龍愁
電掣雲奔鬼神入船頭星斗天為低夜潮生寒洲渚移
鳴舷鼓枻驚楚子危檣逺纜號吳兒篙師咄咄自相語
明朝扁舟繫何許半月江行十日風寸步家山隔秦楚
黄衫年少金雕鞍日髙華屋春夢殘插花走馬咸陽道
世上空嗟行路難
　　嵗後三日與羅叔共二邵似表弟席上分梅花年
　　後多韻得多字
春風一夜如鳴鼍殘香暗粉驚辭柯新春三日駒隙過
花前百罰寜辭多男兒莫遣兩鬢皤舉觴不飲理則那
酒酣不用吳姬歌短鬚尚足供吟哦坐中鮑謝偕隂何
語如韶濩參鳴珂鏗鏘入耳痊沉疴豈獨使我衰顔􁉦
我今官閒得婆娑遲明更上梅花坡
　　虞仲通判以溪聲名軒約同賦
山根出泉㵼鳴玉上有蒼崕擎佛屋無風水石自撞觸
不盡潮音發寒谷宰官豈是雲間陸舊識南泉生處熟
當軒大榜與名目平地重翻偃溪曲曲中時轉三妙語
一一聲音談佛祖喧豗噫視十方鼓萬壑風雷送烟雨
此聲不屬間中取六鑿相攘竟誰主後來紛紛何足數
五乳峯頭曽賺舉山翁有耳百不聞團蒲曲几窮朝
昏何時沿溪掬寒緑掃葉煎茶睡初足
　　客誦故人劉立道梅花詩有懐用其韻以寄之
桑柘如錢栁如雪南村北村欲早月老翁飯飽摩腹行
白鷗自隨閒喚鐵攀花正恨顔色乾哦公七言毛骨寒
惜花不似愛詩苦即遣愁海囘狂瀾公今為郎尚黒髪
仕路不應嗟歇滅江國官閒來雁多莫使故人書斷絶
春風步馬芳蘭臯思君哀鴻獨求曹㡬時懐抱相對盡
桂漿酌斗供詩豪
　　遊龍潭
秦山破碎天上來女媧仙去空崔嵬中懸鳴玉二千尺
下有百仭青銅開羣龍變化出嘘吸雨暗雲昬鬼神入
我來坐石秋水問雲影扶疎落空濕浮丘容城不可俟
摩挲青壁著名字兩翁下遊㑹有時訪我鍾陸五松寺
　　次韻碩夫池亭賞蓮
胡牀麈尾揮長柄風和入座花容靚乍開還合晚照中
修竹佳人倚春暝此間此景樂最深世路好惡君酌斟
下車何必笑馮婦投杼未免疑曽參江山信美來者稀
淵明獨與漁父違誰云寜食艾三斗不如杯行莫停手
　　黎道人自長沙入閩邂逅見之論易頗有所得自
　　言居醴陵山中有田廬食魚種竹可以卒嵗作
　　取足庵義方室優游其間藏書教子甚樂也遽還
　　求詩贈之
兩脚不踏咸陽塵兩眼不逐瀟湘春胸中乾坤照萬古
竒偶縱横何足數閉門有竹食有魚遺子有田家有
書一生可了心自足世上紛紛漫榮辱
　　山行遇雨
滄溟四乾青虬立碧雲摩霄髙嶫岋六丁夜挽天河傾
石骨無塵露蒼濕長風吹雨不成絲飛鞚衝山帶烟入
羲和回馭還青𠖇布榖催耕喚春急
　　獨宿昭亭山寺
山寒六月飛霜雪樓殿夜深鐘鼓歇琅玕無風萬㦸閒
屋角明河挂天闕龍牙七尺玉壺氷炯炯神清夢不成
可憐幽絶無人共卧看雲頭璧月生
　　與公序避暑石盎方晝欲寢聞林間禽鳴甚樂因
　　得小詩云
一林啼鳥不知名應怪山翁此地行化蝶與莊俱是夢
游魚知我久忘情胸中丘壑真餘事世上功名畏後生
但得盈樽供自酌何妨人境卧淵明
　　春近風日漸佳與似表弟開小户縱步後庭
圍爐人散長寒煤暖日還催墐戸開春近郊原思夢蝶
雪殘池館見真梅客愁宛轉凌雙鬢嵗律侵尋寄一杯
試繞小䦨尋翠甲履痕猶占舊蒼苔
　　雲門道中晚步
層林叠巘暗東西山轉江囘路更迷望與遊雲奔落日
步隨流水赴前溪樵歸野燒孤烟盡牛卧春犂小麥低
獨繞輞川圗畫裏醉扶黄髪杖青藜
　　渡横溪
百尺滄浪兩岸沙肩輿徒涉步欹斜溪聲猶帶夜來雨
山色漸分雲外霞㟁曲斷林開鳥道水邊疎竹近人家
塵埃何處尋真境試逐寒流認落花
　　次韻學士兄富陽道中
長江送客静波瀾路入回溪第一灣石瀬横陳潮力減
風檣圜轉櫓聲閒驅除方寸無窮事領畧平生未識山
自笑疎慵似中散正宜寥落水雲間
　　訪雪峯真歇禪師
紅塵白髪不相投來就僧房借板頭大士法中龍象貴
老翁心外水雲浮長蘆江静千山月枯木岩寒一葉秋
别後相逢重著語牧童横笛倒騎牛
　　次韻錢申伯山堂之咏
凈坊秋色老蒼顔檐額飛雲細可攀客夢偶隨疎雨斷
僧遊常帶暮鐘還似聞遺錫藏銀地親見髙人住土山
愁絶寒江歸去路亂峯青處望雙鬟
　　和錢申伯遊東山聖泉
偶脱塵中一夢䦨欲窮幽事徧尋山静憐人境雞蟲擾
老愜僧忩枕簟閒十里秋香隨屐齒四更山月上簾顔
登臨物色催詩興未信天於我輩慳
　　初到連江和林公曄先輩
投老身名信陸沉空將白髪寄遥岑賦詩未敢師彭澤
抱甕真堪友漢隂江面飛橋誇壯麗山腰卧石閟幽深
公才清絶參竒觀慰我長年去國心
　　和陳穎仲題劉鞠祠
山繞平湖緑四邊兩翁遺澤到今傳蘋風引釣魚隨艇
榖雨催耕水拍田敗壁丹青悲落日荒庭紳笏想流年
桐鄉不廢春秋祀簫鼓雞豚久更䖍
　　和穎仲山行即事
平蕪新緑占封圻横路遊絲網落暉山徑人稀藏窈窕
禪扉春盡老芳菲緩行照水知魚樂隨意穿花見蝶飛
二子舁籃今夜月龍鍾猶勝杖藜歸
　　暇日遊石門用前韻
曉御欲隨風脚來報晴鳥鵲入檐催松幢竹盖寳坊近
石壁雲闗塵境回山氣得春濃勝酒花光帶月冷過梅
却收眼力尋歸路惜取餘青莫浪開
　　久雨
榕根敗屋兩三椽客徑無人老更便地近東南多澤國
霖逢甲子少豐年徑須酣飲六十日安用取禾三百㕓
待得雲頭風力健梅花如雪月初圓
　　徳甫知丞過筠莊谿亭為待月之㑹戯呈席上諸
　　友
載酒何人過子雲傳呼雞犬亦驚奔門無車馬苔侵徑
坐近池臺竹覆尊好月邀人留晚照疾雷催雨過前村
獨醒楚子真多事共醉愚溪百尺渾
　　自連江赴守鄱陽黄原道中作
海角三年一夢成北來重聴偃溪聲凝雲帶雨留愁住
茂樹隨山送客行秔稻沿崖畦上下茅茨枕谷路縱横
莫從馬腹消雙髀此地真堪老此生
　　舟中對月
悠悠逐隊寄舟車與世真成一夢蘧苦憶曉更鼍報鼓
喜逢秋逺雁横書江山似與詩人助水月應知静者如
投老得歸隨處樂獨醒尤笑楚三閭
　　留别傅才孺
壯嵗追隨鬢已蒼誰將勲業問行藏憐公錯莫雞羣鶴
顧我凌兢虎質羊敗栁亦工喧暮雨寒花直欲膩秋霜
更謀濁酒窮清夜明日山深木葉黄
　　再用葉碩夫韻
一丘一壑半生中旁舍小兒今老翁歸來賦就晚徑緑
醉時歌罷春燈紅壯心欲盡孤雲薄昨夢不留寒月空
茗盌粥盂能事畢四三朝暮付狙公
　　題福唐郡國清閟亭
公餘自種南堦竹好事風流今未聞但得七人來結友
何須千畝比封君風梢不定㣲藏日雨葉初乾薄帶雲
自是甘棠人愛惜不憂寒谷遇樵斤
　　五言
醉帽迎風落春衣徑日斜花梢藏宻路隠約見山家
白玉千株暗青雲一逕斜從來少車馬恐是阿環家
　　遊梅坡席上雜酬
風約疎梅蘸石泉山涵弱栁借厨烟竹籬茅屋傾尊酒
坐看銀鈎上晚川
　　次韻學士兄秋初
何日刀頭水石間婆娑猶得一官閒杖藜早晚尋幽處
望斷秋空不見山
　　次韻林仲和筠莊
叠叠重重兩岸山鈎簾秀色上琅玕孤亭四壁面烟雨
人與白鷗分暮寒
　　題趙幹江行初雪圖
𤓰步西頭水拍天白鷗波上寄長年箇中認得江南手
十里黄蘆雪夜船
　　次韻郎中弟見寄
筠谿岸上千竿竹夢想猶疑玉笋班只欠吾家小居士
杖藜風雨亦來還
　
　
　
　
　
　兩宋名賢小集巻一百八十九
欽定四庫全書
　兩宋名賢小集巻一百九十
　　　　　　　　　　　　宋　陳　思　編
　　　　　　　　　　　　元　陳世隆　補
　茶山集
　曽㡬字吉甫河南人㓜有識度入太學有聲以兄弼
　恤恩授將仕郎試吏部優等賜上舍出身擢國子正
　歴校書郎林靈素得幸徽宗朝士爭趨之㡬與李綱
　傅崧卿皆稱疾不往視久之為應天少尹歴江西提
　刑兄禮部侍郎開與秦檜力爭和議去位㡬亦罷逾
　月除廣西轉運副使徙京南路請閒得崇道觀復為
　廣西運判固辭僑居上饒檜死起為浙西提刑知台
　州賀允中薦召對以疾辭除直秘閣歸故治未㡬復
　召對㡬言士氣久不振陛下欲起之於一朝矯枉者
　必過直雖有折檻斷鞅牽裾還笏若賣直干譽者願
　加優容時髙宗懲檜擅權方開言路故㡬先事陳之
　授秘書少監㡬承平時已為館職去三十八年而復至
　鬚鬢皓白衣冠偉然每㑹同舍多談前輩言行臺閣典
　章薦紳推重焉權禮部侍郎兄楙開皆為是職人以為榮
　引年請謝曰臣無補萬一惟進退有禮尚不負陛下
　㧞擢上閔勞以事提舉玉隆觀後陞至敷文閣待制
　金犯塞定議親征有欲遣使詣敵求緩師者㡬疏為
　朝廷計正當嘗膽枕戈専務節儉經武外一切置之
　且前日詔諸將傳檄數金君臣至同謾罵何辭可與之
　和耶帝壯之孝宗受禪將召屢請老乃遷通奉大夫
　致仕卒年八十二諡文清㡬事親孝母死蔬食十五
　年任嶺表家無南物人稱其亷早從舅氏孔文仲武
　仲講學文從劉安世胡安國游其學益粹為文純正
　雅健詩尤工有經説二十巻文集三十巻子逢至司
　農卿遂終敷文閣待制而逢最以學稱
　　嶺梅
蠻煙無處洗梅蘂不勝清顧我已頭白見渠猶眼明折來
知韻勝落去得愁生坐入江南夢園林雪正晴
　　鄧帥寄梅併山堂酒
甓社湖邊路詩筒得報回舊時雲液酒新嵗雨肥梅不
是園官送真成驛使來鬢毛都白盡更著此花催
　　雪中登王正中書閣
對雪誰堪語登樓似欲仙人家修月户丈室散花天峰
叠鈎簾外江横隠几前寒深落雁渚清集釣魚船解病
從摩詰消愁得仲宣展書明細字烹茗濕疎煙月好還
同夢詩成已上弦明年倘相憶為一到闗邊
　　喻子才提舉招昌源觀梅倦不克往蘇仁仲有詩
　　次韻
問君何許看花回賸説郊坰十里梅樹雜古今他處少
枝分南北一齊開昌源已辦行厨去離渚猶煩使節來
况復蘭亭公所葺清流九曲要傳杯
　　上元日大雪
勾芒整轡浹辰間雪片相隨大可觀挑菜園林有餘潤
燒燈庭院不勝寒桞條弄色正爾好梅蘂飄香殊未闌
便是落花飛絮去直疑春事併衰殘
　　食笋
花事䦨珊竹事初一畨風味殿春蔬龍蛇戢戢風雷後
虎豹斑斑霧雨餘但使此君常有子何憂每食歎無魚
丁寜下里須留取障日揺風却要渠
　　長至日述懐兼寄十七兄
老來逾覺白駒忙眼看重陽又一陽心似死灰飛不起
枝如寒日短初長厭看賔客空投謁强對妻孥畧舉觴
回首山隂酬勸地應憐鴻雁不成行
　　壬戌嵗除作明朝六十嵗矣
禪榻蕭然丈室空薰銷大冷閉門中光隂大似燭見跋
問學未如船送風一嵗臨分驚老大五更相守笑兒童
休言四十明朝過看取霜髯六十翁
　　嵗盡
漏箭更籌日夜催萬牛那挽白駒回梅花雪片嵗除盡
萱草桞芽春鼎來病裏詩書原不讀貧中樽爼未曽開
年光似此真虚擲請以丹心學死灰
　　自七月二十五日大雨三日秋苖蘇喜而有作
一夕驕陽轉作霖夢回凉冷潤衣襟不愁屋漏牀牀濕
且喜溪流岸岸深千里稻花應秀色五更桐葉最知音
無田似我猶欣舞何况田家望嵗心
　　謝人送壑源絶品云九重所賜也
三伏汗如雨終朝霑我裳誰分金掌露來作五溪涼别
甑軟炊飯小爐淡炷香麴生何等物不與汝同鄉
　　廸姪屢餉新茶
吾家今小阮有使附書頻喚起南柯夢持來北焙春顧
予多下駟况復似陳人非爾能分少其誰遣食新
敕厨羞煮餅埽地供爐芬湯鼎聊從事茶甌遂䇿勲興
來吾不淺送似汝良勤欲作柯山㸃當令阿造分
　　述姪餉日鑄茶
寳胯自不乏山芽安可無子能來日鑄吾得具風爐夏
木囀黄鳥僧窗行白駒談多思坐睡此味正時須
　　次韻雪中
積雪何所待凍雲終未開有時聞㵼竹無路去尋梅只
欲闗門卧誰能蕩槳來辟寒須底物正乏麹生才
　　種竹
近郊宜竹樹手植滿庭隅餘子不足數此君安可無風
來當一笑雪壓要相扶莫作封侯想生成鄙木奴
　　乞筆
市上無佳筆營求亦已勞䕶持空雪竹束縛欠霜毫此
物藏三穴須公㧞一毛不堪髯主簿取用價能髙
　　巖桂
粟玉粘枝細青雲剪葉齊國團巖下桂表表木中犀江
樹風蕭瑟園花氣慘淒薫濃不如此何以慰幽棲
　　曽宏父分餉洞庭柑
黄柑送似得嘗新坐我松江震澤濵想見霜林三百顆
夢成羅帕一雙珍流雲噀霧真成酒帶葉連枝絶可
人莫向君家樊素口瓠犀㣲齼逺山顰
　　荔子
異方風物鬢成斑荔子嘗新得破顔蘭蕙香浮襟解後
雪冰膚薦酒酲間絶知髙韻傾瑤柱未覺豐肌病玉環
似是看來終不近寄聲龍目漫追攀
　　郡中禁私釀嚴甚戲作
結交歡伯無他腸小槽竊比顧建康此身忽墮禁酒國
何路得到無功鄉官酤快甚夏酌水齊釀愜於冬顧
湯客來且復置是事北焙薦碗春風香
　　避㓂遷居郭内風雨淒然鄭簡道餉酒
煙雨昬昬二月梅全家避㓂寄城隈欲尋碧落侍郎去
遽沐青州從事來令我妻孥爭洗盞想公伯仲正傳杯
安能鬱鬱久居此且傍茶山松逕囘
　　返魂梅
逕菊庭蘭日夜催禪房未合有江梅香全正作依稀似
花巧能令頃刻開却笑巫陽真浪下寄聲驛使未須來
為君浮動黄昬月挽取林逋句法回
　　瓶中梅
小窗氷水碧瑠璃梅花横斜三四枝若非風日不到處
安得色香如許時神情蕭散林下氣玉雪清映閨中姿
陶泓毛頴果安用疎影寫盡無聲詩
　　雪作
卧聞惟霰却無聲起看堦前又不能一夜紙窗明似月
多年布被冷於氷履穿過我柴門客笠重歸來竹院僧
三白自佳情亦好諸山粉黛見層層
　　送倉部吕治先守齊安
齊安剖竹要循良分付吾家坦腹郎賸有江南連赤壁
終稀訟獄到黄堂鈴齋晝永宜深念邊鎻秋髙合過防
此地元之遺烈在風流容易鬢毛蒼
　　十月一日
屋角羲娥轉兩輪今朝水帝又司辰山家嘗稻知良月
野徑尋梅見小春一嵗坐看除得盡百年正與死為隣
誰能思許無窮事閉閣開爐但飲醇
　　仲夏細雨
霡霂無人見芭蕉報客聞潤能添硯滴細欲亂爐薫竹
樹驚秋半衾裯愜夜分何當一傾倒趂取未歸雲
　　憫雨
梅子黄初徧秧斜緑未抽若無三日雨那復一年秋薄
晚看天意今宵破客愁不眠聴竹樹還有好音不
　　郡中吟懐玉山應真請雨未沾足
憫雨連三月為霖抵萬金小垂開士手足慰老農心果
欲千倉積猶須一尺深病夫渾不寢危坐聴佳音
　　苦雨
儘道迎梅雨能無一日晴窗昬愁細字簷暗亂踈更未
怪蛙爭席真憂水冒城何由收積潦簫鼓賽西成
　　晚雨
蕭瑟度横塘霏㣲映繚墻壓低塵不動灑急土生香聲
入楸梧碎清分枕簟涼回頭忽陳迹簷角掛斜陽
　　夕雨
屣履行莎徑移牀卧草亭風聲雜溪瀬雨氣挾龍腥曄
曄空中電昬昬雲罅星徂年又如許吾鬢得長青
　　雨二首
秋冬久不雨氣濁喜雲生麥壠崇朝潤茅簷徹夜聲初
來斷幽徑漸宻雜疎更頼有墻隂薺離離已可烹
薄晚初霑灑清晨更慘悽魚寒抛餌去鴉濕就簷棲幽
澗濺濺溜長堤淺淺泥一杯持自賀吾事在鋤犁
　　雨夜
一雨遂過夕安眠失百憂窗扉淡欲曉枕簟冷生秋畫
燭爭棋道金樽數酒籌依然錦城夢忘却在南州
　　秋雨排悶十韻
今夏久無雨從秋却少晴空濛迷逺望蕭瑟送寒聲衣
潤香偏著書蒸蠧欲生壊簷聞瓦墮漲水見堤平溝溢
池魚出天低塞雁征螢飛明暗廡蛙閙雜疎更藥物時
須焙舟閒任自横永憂荒楚菊直恐敗吳秔夜永燈相
守愁深酒細傾浮雲㑹消散鼔笛賽西成
　　寒食日風雨不已
年光胡不少留連熟食清明又眼前敢望深宫傳爉燭
可堪小市禁炊煙滿城風雨無杯酒故國松楸欠紙錢
老病心情冷時節只將書䇿替幽禪
　　乙卯嵗江南大旱七月六日臨川得雨奉呈仲髙
　　侍郎
縹緲爐煙上帝閽朝來一洗汗如焚壠頭無復成龜兆
水面初看起縠紋正使夏畦炊白玉未妨秋稼刈黄雲
使君憫雨心猶在化得邦人不茹葷
　　吳傳朋送惠山泉兩瓶并所書石
錫谷寒泉雙玉瓶故人捐惠意非輕疾風驟雨湯聲作
淡月疎星茗事成新嵗綱頭須擊拂舊時水逓費經營
銀鈎蠆尾増竒麗併得晴窗兩眼明
　　逮子得龍團勝雪茶兩胯以歸予其直萬錢云
道人尤物衆談誇持以趨庭意可嘉鮮菜自無三九㮔
龍團空取十千茶烹嘗便恐成災怪把玩那能定等差
頼有前賢小團例一囊淡貯只傳家
　　李相公餉建溪新茗奉寄
一書説盡故人情閩嶺春風入户庭碾處曽看眉上白
分時未見眼中青飯羮正晝成空洞枕簟通宵失杳㝠
無奈筆端塵俗在更呼活水發銅瓶
　　家釀紅酒美甚戯作
麹生竒麗乃如許酒母穠華當若何向人自作醉時面
遣我寜不蒼顔酡得非琥珀所成就更有丹砂相盪磨
可憐老杜不對汝但愛引頸舟前鵞
　　諸人見和再次韻
爉蚷髙花半欲摧斑斑小雨學黄梅有時燕寝香中坐
如夢前村雪裏開披拂故令攜袖滿横斜便欲映忩來
重簾幽户深深閉亦恐風飄不得回
　　雪後梅花盛開折置燈下
滿城桃李望東君破臘江梅未上春忩前數枝逾静好
園林一雪倍清新已無妙語形容汝不用幽香觸撥人
迨此暇時當舉酒明朝風雨恐傷神
　　十二月六日大雪
薄暮蓬山下直餘笑看六出㸃衣裾絮飛簾外無縈絆
花落堦前不掃除松鬛垂身全類我竹頭搶地最憐渠
短檠便可捐墻角剩有忩光映讀書
　　八月十五夜月二首
玉露金波不可孤相瞻今夕定何如氛埃未净雨湔洗
隂翳小留風掃除丹桂看來元了了白榆種得許疎疎
一杯濁酒非難事未有新詩報答渠
雲日晶熒固自佳幽人有待至昏鴉逺分嵒際松楓樹
復亂洲前蘆荻花曵履商聲憐此老倚樓長笛問誰家
霜螯玉柱姚江上作意三年醉月華
　　癸未八月十四日至十六夜月色皆佳
年年嵗嵗望中秋嵗嵗年年霧雨愁涼月風光三夜好
老夫懐抱一生休明時諒費銀河洗缺處應須玉斧修
京洛風塵滿人眼不知能似浙江不
　　送曽宏父守天台
莫作陽闗墮淚聲丹丘勝事要君聴興公賦裏雲霞赤子
美詩中島嶼青天近豈無宣室召地偏猶有草堂靈鑾
坡飛上勤回首記取來遊舊客星
　　適越留别朱新仲
扁舟緑漲漕渠時解釋離懐正用詩管鮑交朋無變態
朱陳嫁娶有佳期長洲茂苑著身久秦望鏡湖行脚宜
二浙中間方一水短書莫使寄來遲
　　福帥張淵道送荔枝
豈無重碧寳瓶罍難得輕紅薦一杯千里人從閩嶺出
三年公送荔枝來玉為肌骨涼無汗雲作衣裳皺不開
莫訝闗情向尤物厭看緑李與楊梅
　　荔子
百年中半飽聞渠名下親承果不虚可愛風流元有種
自然富貴乃其餘肯隨妃子紅塵驛甘伴先生白鶴居
可惜不經山谷賞照紅鴨緑定何如
　　髙郵無梅求之於揚帥鄧直閣
送臘臘垂盡迎春春欲回如何萬家縣不見一枝梅有
客幽尋去無人逺寄來揚州何遜在正用小詩催
　　所種竹鞭盛行
獨繞篔簹徑令人喜欲顛已持蘇老節更著祖生鞭旁
舍應除地新梢擬上天真成時夜卵煨茁想明年
　　榴花
樹隂看已合榴朶見初明當夏豈無意避春真有情花
雖後文杏實可得瓌橙病叟緣何喜留苔看落英
　　螢火
渾忘生朽質直擬慕光輝解燭書帷静能添列宿稀當
風方自表帶雨忽成㣲變滅都無理榮枯㑹一歸
　　蛺蝶
不遂春風去仍當夏日長一雙還一隻能白或能黄戀
戀不能已翩翩空自狂計功歸實用終是愧蜂房
　　聞宼至初去栁州
剥啄誰敲户蒼茫獨抱衾只看人似蟻共道賊如林兩
岸侔千里扁舟抵萬金病夫桑下戀萬一有佳音
　　李泰發參政得㫖自便將歸以詩迓之
苦遭前政墮危機二十餘年詠式㣲天上謫仙皆欲殺
海濵大老竟來歸故園松菊猶存否舊日人民果是非
最小郎君今弱冠别時聞道不勝衣
　　次韻王元勃問予齒脱
齒危但以粥充虚辜負公家夏屋渠政恐麹生真作祟
可憐髯簿頓成疎動揺不減韓吏部蹴踏非勤焦校書
落勢今年殊未已祗應從此併無餘
　　荔子六言
蕉葉定成噲伍梅花應愧盧前金谷危樓魂斷白州舊
井名傳
　　張子公召飲靈感院
竹輿響肩櫓啞嘔芙蓉城曉六月秋露華猶泫草光合
晨氣欲動荷香浮給孤獨園頼君到伊蒲塞供為我修
僧忩各自占山色處處熏爐茶一甌
　　南山除夜
薫風吹船落江潭日月除盡猶湖南百年忽已度强半
十事不能成二三青編中語要細讀蒲團上禪須飽參
兒時顔狀聴渠改瀟湘水色深挼藍
　　絶句
自公退食入僧定心與香字俱寒灰小兒了不解人意
正用此時持事來
　　讀吕居仁舊詩有懐其人作詩寄之
學詩如參禪慎勿參死句縱横無不可乃在歡喜處人
如學仙子辛苦終不遇忽然毛骨换正用口訣故居仁
説活法大意欲人悟常言古作者一一從此路豈惟如
是説實亦造佳處其圓如金彈所向若脱兎風吹春空
雲頃刻多態度鏘然奏琴筑間以八珍具人誰無口耳
寜不起欣慕一編落吾手貪讀不能去嘗疑君胸中食
飲但風露經年闕親近方寸滿塵霧足音何時來招喚
亦云屢賤子當為君移家七閩住
　　汪彦章内翰除守臨川以詩賀之
臨川内史詔除誰里巷傳聞報客知金馬門深曽草制
水晶宫冷近題詩行看畫隼旌旗入定把書麟筆札隨
若訪毘耶舊居士無人問疾鬢成絲
　　三衢道中
梅子黄時日日晴小溪泛盡却山行緑隂不減來時路
添得黄鸝四五聲
　　題友直軒
友義䘮未久琢磨復誰能金鈎被采緑絶棄朱絲䋲直
哉少稷甫一室清於氷危坐對書帙曲几非所凭日暮
無人來疎籬上寒藤惟有手種竹挺然得其朋風低與
雪重搶地如弗勝正使可斷折此姿諒誰凌物或亂真
贋君其别淄澠攘羊而證父是子烏足稱所以貴温潤
不令見觚稜要我細商畧此言有師承
　　龍溪新亭
不識梯山路今聞架壑橋蛟龍深窟宅松竹半雲霄
子成二老由來非一朝崖藤如暫寄還往肯辭遥
　　子猷橋
小艇相從本不期剡中雪月並明時不因興盡回舟去
那得山隂一段竒
　　法華山
布襪青鞵蹋欲無看山看水未成疎十峰雙澗尤竒處
萬壑千巖總不如
　　剡溪竹紙三首
㑹稽竹箭東南美來伴陶泓住管城可惜不逢韓吏部
相從但説楮先生
㑹稽竹箭東南美化作經黄紙叠層舊日土毛無用處
剡中老却一溪藤
㑹稽竹箭東南美研席之間見此君為問溪工底方法
殺青書字有前聞
　　謝路憲送蟹
從來歎賞内黄侯風味尊前第一流只合蹣跚赴湯鼎
不須辛苦上糟丘
　　山谷以竹夫人為竹奴余亦名脚婆為錫奴戯作
　　絶句
霧帳桃笙晝寢餘此君那可一朝無秋來冷落同班扇
嵗晚温柔是錫奴
　　放猿
孤猿鎻檻嵗年深放出城南百丈林緑水任從聮臂飲
青山不用斷腸吟
　　過水東
出郭市聲逺過溪山色多稻畦春足雨野水晚迎波客
自無軒冕今誰在澗阿相逢不相識歸去夢松蘿
　　寄空同山中道士
昨夜清霜重念此山中客落葉聚堆牀暗蟲吟敗壁泬
漻天宇肅疎林風瑟瑟曳杖挂詩瓢悠然適所適息心
歸㝠漠山深萬籟寂散髪排天闥叱咤鞭龍脊何時共
采藥相與對晨夕月夜拱洪崖嘯咏鏗金石
　　三霄亭和韻
新亭崛起最髙峯無數遥岑翠掃空恐有謝公留屐齒
為開摩詰畫屏風倚江楊栁自髙下照水杏花能白紅
正欠渭川千畝竹清隂分借頼鄰翁
　　參雲亭
大暑不可避㣲涼安可尋雲亭非濁世竹樹有清隂海
近風先集山髙日易沉無因見明月螢火亂更深
　　平橋
浪說吾邦小清池詩有餘水風涼枕簟荷氣馥衣裾客
侣經過少官曹簿領疎良辰不行樂秋水落芙蕖
　
　
　
　兩宋名賢小集巻一百九十
欽定四庫全書
　兩宋名賢小集巻一百九十
　　　　　　　　　　　　宋　陳　思　編
　　　　　　　　　　　　元　陳世隆　補
　方壺存稿(一/)
　汪莘字叔耕休寜人卓犖負俊才不屑習舉子業隠
　居黄山好讀易於諸子百家之書靡不研究嘉定間
　詔求直言莘三叩闕陳天變人事民窮吏汙之弊行
　師布陣之法不報時晦菴朱子召赴經筵莘致書言
　財不待先生而富兵不待先生而彊惟主上父子之
　間諸公所不能濟者待先生而濟朱子深然之後徐
　貳卿詣帥江東聞其履行髙潔將以遺逸薦未果晚
　年結廬栁塘自號方壺居士其詩造境生而出語險
　不拘繩墨法度自為方壺一家言
　　水天月歌
朝立寒溪東暮立寒溪西一到神頓領熟視眼更迷水
光不見水但見青光無表裏天光不見天但見一片清
煙涵無邊水中有天天不濕天中有水水不入天耶水
耶墮渺茫只是天光與水光月來水天中水天裹月如
不裹月去水天中水天鎻月如不鎻明月不來不去時
琉璃泡中珠一顆先是水天莫分别更添月色更親切
水色天色月色劈不開水光天光月光拈不來夢中酒
渇不可忍一口吸下驪龍腮
　　方壺自詠十首
性靜無一物心生有物端曽將魂魄鍊不被鬼神瞞縱
歩地雖窄仰頭天自寛裁詩偏得偶遇卦只成單
三萬六千刻四千三百時不思人事汨只怪嵗華馳拚
命嘗因道忘家亦為詩幽懷聊自遣俗子莫令知
生死何時了盈虚祗足傷誰能一刻靜大勝百年忙反
已求中帝逢時説外王紛紛徒籍籍踽踽亦凉凉
事體向晚境情懐非少年生平不得地至死亦由天坐
背暑彌勝行膺寒愈堅願言過去苦莫與後來賢
白晝常陪俗清宵得養魂㡬時成草屋終日掩柴門事
廹文方出身閒道始尊世方懷祖逖吾已弔劉琨
無象始無假有形斯有邪盈虚憐日月聚散笑煙霞一
性亦無我五行何况他誰能離火宅吾與上牛車
殘臘天垂老新春日始孩元君歸渾沌青帝出肧胎樓
上獨倚處海邊相見來閒思栽五栁怒欲拔三槐
百嵗已過半隻身誰與偕得因㣲悟道失在太開懷且
託山花宿時從水竹齋神回天上活骨付月中埋
興發花開處情生葉落邊既為欣厭惑未脱死生纒鑿
破心中月衝開頂上天俗儒應大笑古佛不曽傳
誰和陽春曲仍操白雪音郊寒猶有骨島瘦未無心雲
到散時看月當虧處尋可憐持玉尺終不度金針
　　書十首後
直寫胸中事誰拈紙上塵興來那暇懶得處不容厪行
有鬼神覷詩防天地嗔歐蘇尋後輩郊島是前身
　　羣玉堂即事
　　　真直院徳秀招飲於羣玉堂自陳秘監武李秘
　　　閣道傳任侍講希夷而下有丁大著端祖宣校
　　　書繒曽侍郎從龍劉祭酒次臯凡八人當日相
　　　引臨池看金魚撫琴壺奕碧牋小紙吟詩誦賦
　　　諸公或誦余詩或誦余賦皆當日事也賦詩以
　　　紀一時之事併致懷歸之意
蓬萊道山到者稀忽隨飈駕同來歸天横閬野望不盡
地絶瀛海如無依初得松門入蕭瑟漸遶苔徑穿芳菲
竒花異卉不可識但覺春是人間非髙簷長廊白日靜
朱簾緑幕清風㣲仰觀羣玉三大字始憶上帝書所儲
赤圖緑牒文字古空桑孤竹音調希飲中八仙各灑落
瓊林風月相光輝坐而投壺妙貫耳立而對奕工解圍
吟詩誦賦清且永何事顧我頻歔欷君不見咸平景徳
時太平都在楊劉詩又不見慶厯元祐際後來誰與歐
蘇繼只今延閣多才賢如玉在山珠在淵楊劉歐蘇未
為老秦黄諸人俱少年有客野於孟東野更宜盧仝作
詩社碧牋小紙辱佳命青林紫筆令揮寫君山天酒澆
枯腸吸盡一架酴醿香贈君千嵗白鹿健報我三尺金
魚光羽陵蠧簡非我處老上龍庭欲飛去鳳䑓南軒又
招手第一内宅由來住東西南北身已老安得丹液還
元腦碧桃洞口花亂飛留待歸來不須掃
　　秋懷十首
形骸欹仄面皮黄破屋三間號栁塘自大暑來真畏暑
到㣲凉處便知凉
四野秋風交敝廬時平不用藺相如有人來問生涯事
指㸃蓑衣學釣魚
秋雲無復似春濃天地何人到此窮斜日淡烟今古恨
如何都付與孤鴻
北渚風來禾葉秋洞庭波起夕陽収楚人臨水為誰立
帝子隔煙相對愁
自分為人類魯臯㡬將心事汎吳舠手摶日月供宸筆
揀盡金雞玉兎毫
曽向瀟湘遇水仙倐來如月去如烟深林一笑聞山鬼
余處幽篁不見天
傷春未了又悲秋無復懽悰到酒舟茅屋半欹籬半倒
伏羲一巻在牀頭
玉露金風刮夜天疎桐缺月耿忩前十詩未盡窮愁志
説與家僮汝自眠
一帶青巒失舊青荻花楓葉夕陽明閒思天上多官府
自是幽人道未成
虞帝周王不復生㡬多豪傑應離明鳳凰覽遍真難合
直至而今欠一聲
　　别真直院西山
去年來見公畧以書自陳今年來見公知公意已親一
見為我喜再見為我顰温存到風雨檢㸃及米薪㑹我
羣玉堂坐上皆偉人欲引野鶴姿軒昻出京塵公自哀
其窮我豈有足珍但願公富貴何憂我賤貧過從兩三
月意味十萬春將非前世縁更結來生因所恨難久留
歸理青溪緡公亦厭承明請牧江海濵嗟我老於行東
西足悲辛那宜種橘柚幸使守松筠
　　次潘别駕韻
野店溪橋栁色新千愁萬恨為何人殷勤織就黄金縷
帶雨籠烟過一春
　　潘别駕自祁門回
白馬嘶風入紫陽使君一笑别壺觴秋原是處堪圖畫
豆子花紅稻半黄
　　遊南山
山蹊黄葉從過滿石案蒼苔不用除壇上古松巖畔竹
切須留伴老僧居
　　壽髙内翰三首
胸次包天燭九垓正須博大濟時材朝從碧落摶風角
暮汎靈槎出斗魁别墅已將修竹隠朱門仍向鏡湖開
如今且為蒼生起一取前賢氣燄囬
璞玉渾金表裏同心知言動有隂功一門人傑是龍種
三世科名各繼宫華蓋共瞻天座北勾陳長扈帝垣中
野人只待秋風起去向西湖作釣翁
鶴立青松老令威佳辰山色倍清輝曽扶東壁排雲出
㡬跨蒼龍帶雨飛竹簟水風須得意玉堂春日即催歸
願公與國為梁棟千載煌煌照太㣲
　　送趙君十絶(存八/首)
皂蓋朱轓練水濵春生秋殺總精神須知愛士何曽汎
屈指應無第二人
醉把金鞭度緑楊軍民夾道笛聲長紅旗千面詩千首
半雜風雲入建章
荷花髙髙荷葉低夕陽初落畫橋西湖州士女來相接
爭擁蘭舟入霅溪
歸去苕溪理釣篷風清月白水精宫青蓮居士爭閒得
時答天書一兩通
風雨黄昏自掩扉燈前時復一歔欷兒曹相問縁何事
為道君侯早晚歸
一榼村醪挿别筵清風急雨送歸船望中未是湖州境
便有吳歌唱採蓮
練水至清無淺深使君何日再登臨請看江上千株栁
盡是君民離别心
有客胸藏太息書蕭蕭白髪不堪梳君王若問江東士
莫只相憐誦子虛
　　黄山髙
　　　新安黄山為吳越諸山之祖頃臨川孟侯在郡
　　　日怪余無黄山詩因賦此篇
黄山髙哉巋然為江東之巨鎮兮壁立於兩浙之上游
摩天戛日以直上陽枝隂派盤數州四海不知雨根本
行人但覺雲飛浮嘗試芒鞋竹杖迨乎其間兮一溪桃
杏紅爛漫萬壑松栢寒颼颼懸崖絶磴可望不可到兮
古木倒挂險更遒上有靈泉瀑布千萬道如銀河自天
爭瀉而競注兮砯雷濺雪隠現穿林幽中有青鸞黄鶴
千萬對雄唱雌和迭舞而交鳴兮深林自適復有雪白
數㸃之猿猴山中自昔無厯日花開葉落成春秋殘英
脱葉不知其所從來兮但見夫澗谷之間桃花如扇松
花如纛竹葉如笠蓮葉如舟菖蒲九節餵白鹿靈芝三
秀眠青牛人間三月春已暮洞中花卉春長留竒香異
氣逐風去散落塵世誰能酬黄山髙哉雲際一峯尚可
畫雲外一峯畫不得霜繒鋪了掉首休丹砂一峯燭天
爭日月九龍一峯枝地張旂旒天都一峯傑出於三十
六峯兮星斗森羅挂珠殿日月對展瓊瑶樓中有一人
兮龍冠而鳳裘左容成兮右浮丘我時收却釣竿樵具
作一束投諸曹阮溪中流浴余身兮湯泉風余袂兮帝
所鼓隠隠兮管啾啾兮水精盤兮碧玉甌帝酌我兮勞
我左右為余兮凝眸指余以南峯石壁記授余以紅鉛
黒汞大丹頭黄山髙哉余將覽秀巢雲鍊其下坐令萬
物不疵癘黍稷盈疇
　　觀雪行
仙人剪冰銀河邊仙風吹散花聮翩明星撩亂入我眼
風𦂳一陣隨天旋如今誰卧剡溪雪如今誰訪山隂船
古人氣韻不可見曉來對此空悠然簷前未覺眼界豁
臨眺忽憶樓居仙若為留得數玉樹六月遶屋生清妍
　　秋興
閒步水南因水北仍從山後復山前日歸海底龍方覺
月到天心虎正眠
天外涵天心廣大月中吐月性光明夜來飛上崑崙頂
獨倚瓊樓嘯一聲
一旦秋風起洛濵東歸聊復寄鱸蓴如今已在漁鄉住
宜與清朝作散人
水邊楊栁怯秋風憶昨杏花相映紅心地不隨時節變
始知天下有英雄
羅衣嫋嫋帶凉風人道秋空豈是空白日不知天上事衆
星環拱紫㣲宫
七尺經霜翠竹竿斬來石壁釣江湍絲頭垂下驪龍口
掣得明珠似月寒
秋天尤覺曉天清仰首看天俯首行不但長歌聲似鶴
一身渾似鶴般輕
　　訪孟守
紫陽佳山水帝室雄垣藩桑柘若雲屯梨棗如星環邇
來十四載有失漢詔寛坐令隴畆上面作百摺酸侯來
自江西與物破險艱處處春風村家家秋月灣矧侯老
儒術淵源起波瀾文盟後韓孟詩社前張樊賤子昔好
學何理不仰鑽風雷遶腸胃日月懸肺肝宇宙在掌握
鬼神露毫端身由疾惡病家以論事殫天門守九虎歸
卧牛衣間誓欲滅此賊使天囬正觀豫子欲趨趙聶生
方入韓匕首忽電掣鐡椎已雷鑽世無伯牙手鍾子每
長嘆世無子期耳伯牙淚空彈人生樂相知相知良亦
難不知起胡越相知同嵗寒自侯之來矣願言識孔鸞
秋風動心氣朔雲資瘧姦及此春日舒扶病猶蹣跚怪
僕來何遲為僕留城闗見侯亦何為明珠傾月團見僕
亦何為伸此蛟龍蟠龜老殻愈堅鶴老頂益丹自恨身
已老徒重鈍與頑終憶玉川子干謁非所安山不養伯
齡伯齡不厭山
　　除日寄黟山周尊師
眼有神光射靄山不須更問列仙班道人四海都遊遍
只有先生一个閒
　　東行途中有感
一路桃花愁殺人栁塘茅屋正宜春春風不是不相識
不遣春風養病身
　　去昌化縣四十里留宿陳東魯南樓
碧玉山中白玉溪武陵村落午時雞南樓一覺春宵雨
夾路桃花送馬歸
　　壽髙秘書
萬壑千巖映翠霞越王城下競傳誇青天白日秘書舫
乳燕鳴鳩内相家髙浪趣潮滄海直大鵬横擊五雲斜
自吹玉笛相為壽昨夜菖蒲吐紫花
　　訪湯倅
文者道之器詩者文之精世儒失本原謂以一技鳴僕
昔頗好學不與時俗并始求為已事中有濟物情靜與
古月俱動與秋陽行先聖此從容風流被後生身世兩
相違淹留竟何成一丘聊自適萬化爭逢迎天地動根
底動植陳性情日月顯處妙鬼神隠中明老佛既恍惚
諸子亦縱横興衰雜今古憂豫難悉平時買白玉板寫
此朱絲聲似被天公嗔魑魅出見驚秋霜下黄葉春風
自抽萌蘭花待春風深林含芳馨屬聞賢别駕古學兼
韶韺仍聞吐佳句氣挾蘇州清今朝别柴扉匪敢投公
卿臭味畧相似長松與茯苓
　　懷朱晦菴先生
道在羲皇孰斷金至今出處合天心青山白雲有生路
流水落花無足音世外太古日色靜洞中一片春風深
自憐晚輩膺服久亦許杖履來相尋
　　壽何尚書
雪艇風帆去玉京故家猿鶴相歡迎九天氣母壺中足
十月嬰兒頂上行曽問何修能至此但須無欲自然成
夜來夢向山莊立一炷清香徹太清
　　寄商察院(飛卿年嘉/定四  秋)
竊伏西湖雪鬢催長歌聲斷鬼神哀青天有月無人看
白帝行春待我來近水逺山俱冷淡敗荷孤葦尚低回
今朝欲向青門道出到踈籬意已灰
　　訪建康留守
敬公太古明月服愛公九天寒露漿畏公龍泉太阿劍
喜公斑虎花蛇囊月中含月作懷抱露表滴露生清涼
風塵澒洞要英傑太平潤色須文章公昔荷槖侍紫皇
公今握符坐建康綸巾羽扇夏日靜鳴鳩乳燕南風長
青天有月來堂堂白鷺分水鳴湯湯城頭獨立是誰子
身長七尺鬚眉蒼袖藏古劍咸陽市淚逐東風灑桃李
一心只望金陵飛未到三更已千里北斗錯落垂寒光
願公提起歸八荒刺人如影那見血激天孤竹和空桑
　　謁真直院栁花滿路口占一絶見直院誦之
三月天寒尚臘衣錢塘游了嘆斜暉欲見蘇小無由見
惹得楊花滿袖歸
　　真直院招飲道士羣玉堂自陳秘監而下凡八人
　　坐上賦絶句
壓架春風十萬條䕶簷霜幹自蕭蕭一朝盡識羣賢面
陡覺星辰共碧霄
　　直院自言願所以相拯之意有非毫楮所可宣者
　　歸途口占一絶為寄
傾國佳人黙怨天紅顔過了拜尊前世家大族多兄嫂
獨得公姑分外憐
　　訪曽侍郎
青天蕩蕩摩青銅紫㣲將相環西東大鵬一擊九萬里
兩翼不鼓乗長風大鵬飛到天門下天門無不聳觀者
列星退歩失光彩九虎低頭若凡馬有鳥决去搶榆枋
望而不見空斷腸青天愈髙鵬愈逺豈不有意招八荒
我舎新安來狂歌錢塘市上有無情之吳山下有傷心
之江水春已暮人未歸平生不問鱖魚肥若教買得青
山住飽食笋蕨歌春暉
　　對月與念六弟談化作
新月長眉清娟娟照茅舎坐有吾弟俱因得窮造化初
嘆此箇月涵浙復涵灞終憶此箇月古夜復今夜日月
天中行地下亦雙明天地在太虚一㸃如流萍水輪載
以浮風輪吹不停地譬雞子黄天乃雞子清天半遶地
下天半出地上星辰附天旋晝夜成俯仰吾嘗揮雷鞭
騎龍日宫前整頓朝東皇拜手金烏旁日宫月宫留不
住翻身透過天頂去雙手撥轉赤精毬山河萬象在裏
頭此時見天不見地憶嘗閲盡世間事㡬度穿入月之
内㡬度穿入天之外㡬度天地劫火來只有太虚元不
壞我自太虚觀世間釋迦老子皆等閒
　
　
　兩宋名賢小集巻一百九十一
欽定四庫全書
　兩宋名賢小集巻一百九十二
　　　　　　　　　　　　宋　陳　思　編
　　　　　　　　　　　　元　陳世隆　補
　方壺存稿(二/)
　汪　莘
　　玉堂中賡任宫講希夷惠詩韻
宫講先生句子香晦菴衣鉢有餘芳松篁性本參天直
楊栁情仍庇地長自恨此身真逆旅不知何日更傳觴
山人初自山中出還欲歸來水一方
　　三月十九日過松江五絶
在家毎憶松江好及到松江又憶家夢見樵青來竹裏
笑將漁父挿桃花
萬頃烟波短棹飛一雙鷗鳥弄斜暉如今頻作姑蘇客
遥指當年舊釣磯
煎茶徐讀散人傳對酒朗吟漁父詞除却月風同此意
秪應烟雨暗相知
薫風吹夢聴新蟬又向長橋艤釣船好剪吳松半江水
袖歸三十六峯前
笠澤千波擁洞庭望中七十二峯青待偕龍女乗雲去
占取參天一畫屏
　　訪楊湖州二首
一道西江隔水雲夜瞻牛斗共天文聖之清必先夫子
仁者勇須今使君天下山川居一半湖州風月占三分
錦嚢幸許傳抄去預取蘭香手自薫
苕溪霅溪風景好浙西浙東皆弗如處處堤邊種楊栁
家家門外有芙蕖使君逺繼東坡事處士端宜耘老居
聞道香名來一訪白鬚照水久躊躇
　　過丹陽界中新豐市
道過新豐沽酒樓不須濯足故相酬華山仙伯徐思看
爭遣遊人識馬周(馬周乃華山/素靈仙官)
　　途中再詠金陵
石頭城上望斜暉覽盡金陵寂寞歸嘆息青天如許大
可無一箇鳳凰飛
　　回至松江
欲向江南採白蘋杜鵑啼後已無春洞庭龍女雲中降
手把雙珠笑贈人
深林茅屋隠漁樵時有扁舟過石橋誰把客星入圖畫
曉風殘月伴吹簫(曉次長河堰天清/如水風月佳甚)
　　擊鼓行
栁塘有狂士酒闌好擊鼓殷出黄金骨裏涙摻出白玉
心中苦此苦知為何人家寒宵心事亂如麻岑牟肯戴
紅槿帽蹀足不數漁陽撾翻手作春杏開早覆手秋風
葉如掃開元天子是天公那知塵起長安道我今擊鼓
一聲髙徹天擊鼓二聲深徹泉天上拂開白日路地𤨏
掣斷如飛烟豺狼聞之腦門裂狐䑕粉碎臭滿穴惟有
蒼鱗火鬛雙虬龍薾雲揈雷雨騷屑青天洗出古時青
日月洗出古時明百榖草木催發生鸞鳯亦作簫韶鳴
走上半空望五岳挿天截海蟠金城我皇無為人自寜
此時方表鼓中聲寫作栁塘擊鼔行
　　訪吳安撫竹洲
憶昔見公十載前知公即日圖凌烟而今見公十載後
豈意翻為竹洲叟黄金照日天門開夜叉安得生風雷
龍文虎脊君當取有才不用當誰哉中原寢廟無消息
塞上無人能殺賊君王此志二十秋四海看君閒不得
　　到髙亭山望南北髙峰
每汎西湖不忍還髙亭數疊出雲間如今回至髙亭路
却望西湖數疊山
　　日月蓮花歌
　　　余生平好觀日月之象欲詠歌其致者久矣因
　　　閲華嚴有蓮花日光明而玉川子又以黄鍾夜
　　　月為是白蓮浮出龍宫遂合而賦之為日月蓮
　　　花歌云
偉哉天地間誰家兩枝蓮紅蓮一枝瓌子鮮白蓮一枝
雪様妍兩花徑面各千里壓盡衆草無朱鉛不見賣花
翁不知阿誰擔南躔又北躔不見採花蜂但見烏蟾兩
㸃追過天津橋那邊有時雙暈更整整有時五彩尤戔
戔有時露下花頭濕有時風起花頭偏五鳳銜入淵中
淵六龍挿入天中天一入一上知何年至今絡繹如梭
穿花斂作昬舒作晝世間未識春前後神農教民作耕
耨唐侯指出兩花定節候唐侯司花方少年朝朝暮暮
長與花周旋苟非其人子莫傳為花揀得花中仙姚家
愛花故不俗花間自鼓薫風曲綵旗幻出芙蓉面晚來
旗脚薫風轉此花不費一錢買付與後來司花作模楷
青春飛過秋飛逥紅白芙蕖花自開曽見堯舜山河去
也見漢唐池館來看花人逐年年改疇昔看花㡬人在
惟有阿兄日珠姊月珠坐乗兩花撫四海
　　程朝望送梅花
昨夜燈前解一杯鄱陽主簿送春來只疑天地無清氣
都在江頭一樹梅
　　再用韻兩首
長恨無人共一杯直知好友自天來淵明到死真成菊
和靖平生却是梅
接得南枝即按杯似和霜月帶將來自從驛使相逢後
千載無人解寄梅
　　重陽趙使君惠酒
何嘗自覔王𢎞酒頗怪曾麾道濟粱處士固應髙一著
江州太守味尤長
　　寓清湖橋夜枕聞雨
要識人間過去愁春宵風雨到湖樓如今此恨無分處
應有知人在後頭
　　寄潘倅(霆/)
夢魂何事練溪濵起自新春向晚春紅杏園林催百舌
綠楊洲渚薦重唇一年好處是寒食三月水邊多麗人
遥想使君行樂處牡丹如障草如茵
　　夜坐有感
前賢相遇是前程不見斯人莫誤行白面書生那解事
只將文字住京城
　　晚晴即事
君平簾外雨霏霏寂寞何人識少㣲怪得湖邊天色好
小舟爭載夕陽歸
　　夏日西湖閒居十首
十里湖山若見招栁堤荷蕩赤欄橋待他朝市人歸後
獨泛扁舟吹玉簫
急管繁絃樽爼間何人靜眼對湖山怪來水面無鷗鷺
多在殘蒲落照灣
每嘆西湖境未殊向來人物有還無紅蕖綠竹渾相得
明月清風亦不孤
晚風吹動碧琳寒初見花房露未乾誰道幽人無伴侣
紅蕖萬朶竹千竿
修竹祠堂曲水濵寒泉菊盞久埃塵道旁車馬無心到
似我頻來有㡬人
一曲波光徹太虚四垂碧漢罩湖魚游人眼被荷花礙
不覺琉璃泡裏居
露冷風清斗柄遷芙蕖零落謝家船都人正作黄粱夢
獨占西湖明月天
清夜湖心把酒杯花間風月共徘徊金鐘何事催天曉
又恐游人相逐來
醉把青荷當篛笠亂披紅芰作蓑衣漁翁家在蓬瀛上
欲駕蓮舟一葉歸
藕帶嚼來殊解渇荷香聞得亦忘飢幽人不趂槐花
收得西湖㡬句詩
　　潘别駕寄牡丹歌次韻
别駕寄我新詩章賞花須賞花中王我誦此詩欲大叫
山川靈氣未始亡憶昔少年健如虎兩脚不住尋竒芳
何曽著眼看桃李天台洞口呼劉郎癡兒騃女意自得
不肯隨我超凡常嵩山洛浦忽入夢秦人漢士俱堂堂
仰天大笑不復道朱宫紫府森開張是自青春二三月
姚家一樹真黄裳其餘牛家魏家種千紅萬碧羅新粧
論花固是花中傑論人亦是人中祥不覺我醉花亦醉
不覺花香人亦香氣髙已壓玉笥級骨硬肯羡金釵行
授我以元君之雲篆沃我以王母之霞觴當時跳出生
死窟自此踏倒利名塲懷洞庭兮悲瀟湘吟清風兮詠
滄浪仙人擊節相屬和賤子起舞尤顛狂歴聘二十八
列宿遍謁三十六上皇東風未斷薫風起江北吹落江
南藏天葩何年到此土形貌雖減神猶昌濓溪先生誇
富貴東坡老子憐忠良不如煎酥煮麫喫大勝三椀搜
枯腸
　　春懷十首
太皥涵帝徳勾芒播皇心羣龍服蒼駕靈雨冒南岑淵
魚自暖躍谷鳥相和吟桃花既夾道麥苖亦成林竹籬
帶夕陽茅舎含清隂白蘋空騁望青楓第傷心况值聖
明代聊以陶吾真寄言同懷子芳醪期共斟
黄鸝占髙林蝴蜨戀芳草逹人能岸春兒女被春惱和
風吹衣裳白日照懷抱天地為我園衆目一何小東皇
行仲月南極現朱鳥虞帝被袗衣周王在靈沼於飛既
覽徳於牣亦知道感此彌恨長冉冉以空老
綠水遶北户白日挂南榮岑樓髙中天引領望咸京咸
京望不見逺山與雲横鸞鳳邈何許燕雀巢朱甍谷風
起將夕偃月哉生明童子焚妙香稚女彈神箏似非今
世曲無乃古人情為言且勿彈吾疾方未平
神遊何邊方夢到迷處所論世非秦漢辨地豈吳楚碧
桃翳楊林翠霞䕃清渚鵾雞鳴花間鸞鶴將儔侣中有
古玉堂日月光相貯似是重瞳君左右列二女我時再
拜興帝復相爾汝蘧然形神開不得意所語
青天夫何長白日又何促吹却㡬株花成此一村綠不
嫌春已晚春晚愛不足誰能描晚春隠然在心曲我心
如明鏡萬象相映燭我心如虚空萬物自磨觸斜陽紅
欲滴逺水光可掬中有太古人歌聲出金玉
夕陽下西崦明月出東方清波如有神喬木何蒼蒼簮
玉待魏文趿履從思王奎壁不在天西園爛成章祥飇
遶飛葢鴛鴦宿春塘絲竹壯髙㑹賔主無留觴憂生惜
日短玩物貪夜長嵗寒不易得此道亦足臧
夾鐘應和氣和氣到天中半為枝間綠半為水上紅杖
策南野際鸛鶴摩蒼穹君子有本性不受外物攻那能
學攀桂俯首嫦娥宫竦身躡倒景與子凌剛風參旗一
以展欃槍避其鋒舉瓢酌雲漿歌詩謝鴻濛
魚鼈好在川鳥獸好在山人皆好山水所好非一端君
子抱仁智寓意山水間矧乃陽春月富貴相追攀靚裝
散香風纎指撥清彈道旁起深羨有識獨長嘆我亦共
春游所遇得正觀可與逹者悟難與昧者談
日釀正天綠風酣麥正秋閒擕稚子輩眷言共春遊芒
鞋過澗壑竹杖穿林丘東西隨所適語嘿頗自由亦有
一樽酒父子相獻酬山花既含笑野草亦忘憂一輪漸
隠隠半規尚悠悠歸路何所嘆古人可與謀
曳杖登春䑓萬物含光輝天地豈不大孤雲獨無依我
友在東海古屋弦湘妃昔醉芙蓉浦今掩桃李扉不見
已三年何由㑹王畿贈子青玉案報我紫金鞿日暗牛
羊下月明烏鵲飛有生共如此擾擾徒増欷
　　感白髪
一枕黄粱夢欲殘死生大海浪漫漫鬢邊白髪休除却
時向忩前把鏡看
　　湖上早秋偶興
坐臥芙蓉花上頭清香長遶飯中浮金風玉露玻璃月
併作詩人富貴秋
　　夜興
簟紋如水浸蟾光睡覺湖邊月半牀道是廣寒疑不是
月中那得藕花香
　　泛小舟入蓮蕩㣲雨即事
水光如錦葉如烟㣲雨相從到洞天翠葢紅糚無處避
一時挨入木蘭船
　　偶題
浮雲散盡月孤明月裏仙人影更清憶昔相逢不相識
如今同坐復同行
　　臘月雪後
林下雪消添晚汲山中日出欠晨炊先生茅屋春尤早
只有階前碧草知
　　遷入新居後客至偶成(開禧三/年五月)
方壺客去偃雲牀槐栁隂隂日自長睡起不知天早晚
問人山頂是斜陽
　　題新安郡圃駐屐亭(駐屐者取杜子美/駐屐欲㣲香之句)
　　　趙恭榮王典郡時創亭名駐屐後其子希逺守
　　　徽一新此亭潘别駕皆有詩遂賦
先王昔牧紫陽城池邊駐屐荷花生先王今居帝青閣
嵗嵗荷花自開落華榜髙垂四十年銀鈎鐡畫蛟龍纒
公來對之不忍去如見先王在眼前願公子孫滿仙籍
相繼此邦森畫㦸願君與國為柱石長使邦人歌駐屐
　　雞雛(癸夘孟夏/初三日賦)
負清抱黄圓如彈崑崙磅礴幽未判母雞春日宿雞栖
躬抱乾坤入烹煆翼之腹之氣自蒸有時踏轉令交貫
矇矇如困當晝中惺惺無眠過夜半食時莫怪喚不譍
凝然有在應難喚君不見隂陽氣足有超越恍恍惚惚
生神觀數聲隔殻聞淳音一㸃懸胎脱幽贊母雞慣事
徐啄開可憐毛羽良毰毸却思爾許若為活跧伏性命
能低回啄粟飲水孰教之天機自動曽何疑三三兩兩
旋母脚出入南北相追隨纍然多寡乍磊落倐然後先
無定著乗閒疾數數不得往來旁午依前錯聞道輪迴
少安泊謫仙那能被法縛秋山歸來酒新熟呼童烹雞
色自若殺與不殺莫忖度請君注目寒江倚山閣
　　中秋月五首
今宵何處愜清遊震澤波心太華頭初出海中白紈扇
到來天柱水晶毬兎蟾迸作雙輪現金火鎔成一鑑秋
惟有飛仙知表裏入他宫殿又焉廋
對月題詩過㡬人不知何句與渠親精神尤向水中活
形狀直須天上真紫磨一輪開作屋桂花千朶斫為薪
寒儒老矣心猶在誠念唐虞有野臣
萬𣲖寒芒一道飛隂精盛處逺成圍抱回紅日浴東井
横截碧天朝太㣲惟有中秋金正王復當子夜水生肥
溶溶滿掬乾坤髓説向旁人是泄機
吟詩競盡月精㣲自昔誰明造化機近作金波千道去
逺成玉鑑一團飛陽魂滿處因乾父隂魄虧時是巽妃
笠澤漁舟都不問醉中倒著綠蓑衣
詩人長以月為心對月題詩隨淺深缺比作鈎圓作鑑
白將如玉紫如金鍊丹道士綿綿守見性禪師了了吟
今夜誰家殺風景聒天鼔吹到横參
　　瑞粟歌
君不見濟隂九穂禾又不見河南六岐麥何似新安海
陽縣瑞粟一枝超簡冊嘉定四載六月中採來疑是東
極東龍枝鳳冠雲蕖叢令人多力善走顔色紅六岐九
穗何足道徑欲一醉敲金鐘趙君不敢留馳以告宰公
宰公不敢留馳以告太守意甚忠嘉定聖人坐法宫聲
色不邇心在農嘉定聖人與天通故産瑞粟昭年豐新
安太守見此喜謂匪竒花異卉同銷金黄羅手自封再
拜獻天門進入開天容吾聞粟有神其姓曰慶天吾聞
粟字制其西曰金堅吾聞粟字釋葢取陽精相續如百
川請君占所聞可以知開先我賀宰公宰公歸太守我
歌賀太守太守歸我皇極天子大父母願見太平萬古
萬萬古惟有貧儒多不知但願食粟長無飢
　　贈祁門不老山髙法師
鼇山萬仞峙璇霄上有髙真道寂寥跋足壯能軒物表
洗心清不渾塵囂洞天别有風光異人世那知宇宙遥
雲覆醮壇閒悄悄烟凝仙室靜蕭蕭步虚韻穏聴晨禮
環珮聲連識晚朝飯啖青精顔色好詞歌白鶴利名消
囊空阿堵縁辭寵匣蓄干將為斬妖折角巾多裁㲲布
隠居衣盡屏鮫綃神遊汗漫趨蓬島禹步迴旋指斗杓
九轉丹砂盈日月三千功行繼松喬密渠細石通泉竇
斜挿踈籬䕶藥苖甕裏杳醪斟琥珀壁間修扇閣芭蕉
蟠桃初熟人爭竊野菜初生手自挑花卉得時舒錦繡
瓶湯娛客奏笙簫長松夭矯龍千尺嫩竹琳瑯玉萬條
鳳翅亂峯森洞口羊腸㣲徑遶山腰牀眠癭木肱常曲
兀坐文藤足屢翹衮衮騫河傾俊辯温温和璞琢孤標
我慚未躍三春浪君去行看八月潮好把隂功拯存沒
西歸宜早買吳舠
　　春夏之交風雨彌旬耳目所觸即事十絶
石橋南北碧桃香翠葉交柯水面涼終嵗方壺無一事
春來也為種花忙
不賦杜鵑三十秋今愁不比昔時愁杜鵑豈是傷春去
為見春來啼不休(淳熙癸夘之/夏曽賦此)
夏雨春風窮管仲停雲營木老淵明斷紅池館無人到
猶有黄鸝一兩聲
野水平橋細浪生柴門草長斷人行園林霽後春如在
燕雀鳴時夏正清
即日南風清且㣲北窗心靜見天機林鶯母子聲相應
野蜨雌雄性共飛
春去江南水拍天經旬茅屋罕炊烟石墻頽毁板橋斷
始覺貧家氣象全
雷電隂晴共一簾殘春首夏境相兼閒尋稚笋今朝長
靜數新荷昨夜添
下簾讀易有深功一炷清香過日中赤帝元來協青帝
南風初至似東風
槐葉風清鶯哺子麥苖露濕雉尋媒道人不出方壺境
坐見天時去又來
簷前花放不忍折庭下草深仍懶鋤苦雨晴時春已盡
可憐新月挂清虚
　
　
　
　兩宋名賢小集巻一百九十二
欽定四庫全書
　兩宋名賢小集巻一百九十三
　　　　　　　　　　　　宋　陳　思　編
　　　　　　　　　　　　元　陳世隆　補
　方壺存稿(三/)
　汪　莘
　　題汪侍郎仲宗北山道院
北門之宅可忘歸北山之山天下稀自非君身有仙骨
安得蓬壺閬苑相因依長松巨柏氣象古紅鸞白鳳交
横飛翔風萬里促冬日金橘干樹爭光輝樞密曽孫侍
御子天資酷與前人似只今四十未為老不選娥眉壓
閭里道院夜長霜月白豪氣猶餘好賔客早晚春歸花
亂發蜨舞鶯啼亦傷魄此言聊戲爾時事端可惜大兒
只求上上考次兒只用平平䇿敵運已衰當謝絶西戎
方彊又須索北山主人那得閒袖中三尺青蛇斑有客
不知其所往嵗暮江頭雪三尺
　　春晚
曉來雨初晴天宇淨如拭隔籬見花栁春氣亂五色東
君渾不管但為閒者得我方獵鵾鵬溟南復溟北
　　佛書載兠率天有内院道書有赤城朱忩乃帝一
　　内宅因述所聞
結髪師心内院行紫雲門闕碧霞城一聲霹靂衝天響
萬㸃星辰匝地明鼎裏金丹能虎變牀頭鐡杖帶龍腥
極知富貴非吾事玉簡珠繒有姓名
　　自去秋疾作正月尚未全愈曉枕有懷
挿栁栽花便滿林午天蜂蜨曉天禽老來病損渾無力
報答春光只有心
　　寒食節有感
江南兒女尚多情為愛芳晨載酒行幸自不知惆悵事
鳥啼花落是清明
寒食原頭杜宇聲誰家勾起古今情紙錢燒罷人歸後
一樹梨花凍月明
　　贈張漢卿(徐侍郎在宜春一寓張漢卿朝夕相周/旋侍郎起九江帥金陵移豫章皆挾以)
　　(俱余訪侍郎于豫章與之同處西齋其氣貌如古/劍客而得其心真道人也頗有歸興余故作此詩)
　　(以贈/之)
相伴留侯訪赤松碧桃花下醉融融玉龍嘶罷還家曉
月照蓬萊第一峰
　　昌化縣西廣福寺前嶺上有古松一株甚竒每過
　　其下徘徊不能去今夏五月過之始賦一絶
虎攫龍跧數百秋灘聲長遶半天流老僧不與人間事
獨立門前一㸃頭
　　孟秋朔日天台劉允叔和叔鄉人陳思敬餞飲錢
　　塘門外雙青樓上
西湖日日可尋芳樓上凭欄意未忘斫取荷花三萬朶
作他貧女嫁衣裳
　　臘日晚過楊村寫望
萬里溪光一望穿潛魚世界白鷗天若為移得溪光去
落日茅齋相對眠
　　立春日山行
連山殘雪獻年華翠黛千層蹙浪花天上畫屏描不得
懶移皮屐下鄰家
　　籬隂
籬隂雙蜨趂春暉輕展新黄試舞衣㸃草撲花如得意
因何相逐背人飛
　　仲春溪行即事
竹外夭桃分外明一枝折得遶溪行春風誰道全無主
蝴蜨飛來花上爭
　　栁枝詞
繰出絲烟輕裊裊掃成雪帚重垂垂風流舉世無過栁
總合殷勤把一枝
　　暮春二十八夜枕上有懷
邇來尤覺光隂速晝夜分明似水流却是光隂無變動
漫教浮世有春秋
茅簷環走兩金輪二十九番楊栁春回首半生無覔處
秖應留得見前身
　　陋居五詠(首篇用太白過/汪氏别業之韻)
　　　景風院
昔年浮丘人池館藏一丘天門騎鹿仙浩氣壓女牛朅
來木正落歌動林塘幽至今五月花憔悴因郎羞底處
牽白犢超然對清流景風故隨車為我迴涼秋
　　　池館
文室明松窗水竹相因依盧橘冬已花日出黄蜂飛愛
此禪房幽不踏市朝機時觀彼蒼意常與人願違彼蒼
不可㑹青山又斜暉
　　　竹澗
散髪篁竹中濯足寒澗流太陽正徘徊心與爽氣游活
活走龍鱗鏘鏘韻天球于焉種荷花遥剪西湖秋亦思
百頃綠薫風木蘭舟青鳥飛還來白魚沉更浮竹澗魚
鳥家益覺吾廬幽
　　　蔣徑
穿渠帶幽徑列竹依清流中有好鳥鳴暮鎻星辰稠北
風攪雪花更覺龍鳳遒東皇憐嵗寒丹白如飛流細履
或得得長歌亦悠悠顧為非蔣卿何以致羊裘
　　　月臺
呼匠琢山骨臨水起月臺一槃古月色竹影凉毰􁁜竹
影如掃月月色掃不開居然廣寒宫桂枝苦低回便欲
招謫仙娥眉送瓊杯娥眉見梅花思君弄青梅
　　中原行懷古
漢家中原一百州故老南望空悠悠問君邊塵何足道
坐守畫地如窮愁不共戴天是此讐生不殺賊死不休
諸公但能安身計更無一㸃英雄氣遂令多士皆沉醉
絶口不復言時事恭惟我君天勇智皦日平生復讐志
秋色平場千萬騎望裏亭亭黄屋至六軍拜手呼萬嵗
報恩便欲無生意西風蕭瑟天無雲引領嶓冢愁黄曛
白衣不得見天子道人何得愁朱門可憐涇渭胸中分
願起沔陽死諸葛作我大宋飛將軍
　　季夏之末鵑聲不已
念爾殘春啼不休若為春夏抱春愁亦知春去年年事
憶似前時春盡頭
　　閏十一月東行臘月立春夜秀州船場橋玩月甲
　　辰正月廿四日出都城廿七日曉行即事
鴉聲欲斷雉聲起栁眼已青桑眼黄故鄉春事正如許
春事只縁思故鄉
　　乙已暮春初六日晚對新月
春來風雨耿黄昏初見青青月一痕憶自消魂南浦後
不禁描出向前村
　　中元夜興
東院長廊約二更風雷送雨正㝠㝠忽看電掣金蛇過
照出青天一㸃青
　　綠隂
綠隂窗底蔚藍光習習清風入座涼五月人間同此意
故知彭澤到羲皇
　　開禧元年四月自中都挈家還鄉寓居城南十二
　　月遷居栁溪上其夜大雪初二日蓋宰來訪約過
　　縣齋為一日欵深夜而歸賦此
出郭已超俗住溪尤近真青天素知我白雪便隨人守
道何妨賤藏書不盡貧長懷社中友共發甕頭春
世事偏宜假吾生只認真少知行路惡老愛在家貧寜
接古時鬼怕逢今世人澗松方臥雪野草亦爭春
羣處那相合單棲正自如好言天外事懶讀世間書指
直筆難把唇濡硯屢噓傾壺有餘瀝窺甕得殘菹
每恨投南鵲尤憐向北枝雖䝉今士笑恐有後人思運
火解朝凍嚥津充夜飢不來溪上住那得雪中詩
徹骨寒誰覺回骸暖自醒直須人悄悄方得物亭亭性
伏涵三極心閒燭萬靈有僧肥擁腫怪我瘦竛竮
脱命市朝隘側身桑梓深山含首陽色水帶汨羅音中
夜不能寐萬端都上心鄰雞猶未動沙鳥已相尋
茅屋凍將壓柴扉寒不開交朋㡬竿竹兄弟數枝梅渡
口月初出沙頭人正迴客居殊自在嵗事亦相催
朱減顔逾皺霜添鬢却新文章應捨我富貴不如人照
破生前物思窮死後神謂宜休仕漢何必只逃秦
積雪滴還凍斜陽隂復明千峰濃淡碧一水淺深清醫
卜猶真祿樵漁亦美名人皆云有命我獨得無生
築室深山裏開門古澗邊月髙猿子叫日晏虎兒眠帶
雪挑黄菜敲冰取碧泉不知居士樂空受俗人憐
　　感秋
年年不是要悲秋秋氣愁人不自由誰見江南魂斷處
瀟湘帝子在眉頭
　　戊申六月聞晦菴先生除兵部侍郎
韓范諸公各一時賢豪久速係安危從來功業知難就
未敢先賡慶厯詩
　　八月間書案假寐戲作
四海春風曲肱裏出入鼻端雲一縷不知案上清露珠
漏泄傅巖夢中雨
　　壬子嵗雲峰寫望
西極層雲最上層碧雲峰著白雲棱六龍頂佩斜陽下
恰似青紗一㸃燈
　　三月謝吳子文
為我歸途怯晚風解袍添我意何窮念君夜度青松嶺
亦恐寒侵氣體中
　　訪吳安撫命賦詩竹洲中有靜香亭長堤靜觀齋
　　舞雩亭
鳳麟敢謂皇家無如公自合應時須何為返駕竹洲隠
只與髙堂素壁成畫圖一麾淮海重拜敕老人在南子
在北稱家菽水歡有餘每日乃得見顔色大兒三十心
力到租税免教官吏逼小兒十五天資敏火耕水耨云
未克竹林茅屋漫讀書我正不䝉稽古力請言竹洲勝
蕖篠相因依紅蕖未妨晚色靜翠篠解過涼隂稀漁童
樵青足驅使夜深醉和風雨歸夢中突兀長堤横忽覺
單騎游邊城擒王已决千里外邯鄲一枕空崢嶸閒來
靜觀宛殊昨却憐蒲團坐日落偶見始畫天地心從此
鳶飛共魚躍向來天地本來閒獵夫見鹿不見山不然
堤下寒流自太古何人曽作沂水看前日從公洲上語
茯苓期我能同煑未容只作竹洲翁屬聞漢詔求伊吕
　　游甘露寺
扁舟京口意躊躇北固峯頭淚滿裾聞道昔時兵可用
未知今日事何如傷心南渡英雄盡屈指中原嵗月踈
待見太平心始足不妨歸去老樵漁
　　甲寅西歸江行春懷十首
江行二月正清新無主桃花不戀春老去情懷甚年少
少年未解惜芳辰
薄晚東風一片巾波光挾日戰龍鱗尋思來往成何事
只向人間得此人
一層山口一溪斜偃臥東風戀日華莫把江行生旅思
他年憶此勝還家
香韉繡軛急朝昏李陌桃蹊不盡樽滿席落花人睡起
始知春興屬柴門
閒來此意本翛然一㸃清愁出意邊亦似東君無定準
乍晴乍雨惱花天
塞空春意總分明桃李無言却混成剛被幽禽知此意
風前拈出兩三聲
二月湖山把酒中呼猿洞口水涵空醉來剥盡新花蘂
百疊生紅未見風
白晝春光緑染衣東風千里掛㠶歸竹籬紅白花相映
只聴雞聲在翠㣲
西湖楊栁欲棲烏遥想溪山似畫圖二月到家寒食近
未消春境憶西湖
遶屋桃花可得追迎門猶有海棠枝牡丹未放酴醿小
併入青梅煮酒時
　　竹洲見寄次韻
朱宫瓦缶鳴汙澤黄鐘屏古來㑹通籍作者能籖整翁
如食橄欖但願回味永只今竹洲上伏臘仰公廩玩彼
易外象付此卦中影遥知踈桐下缺月見深省我來如征
鴻愛此沙洲冷他年直紫薇夢斷青絲綆舊游倘入念
折簡肯相命新詩䝉剪拂為憐伍噲等駕言擕雙榼卜
日問三徑預約青樽月雲頭開金餅
　　又叙謝
竹翁惡俗客屢舉却塵扇云何一見我捉手形深睠坐
呼蘭溪酒即取大白勸堦前抱闗卒為我顔色變解榻
經兩眠天寒恐冰霰主意厚且真惜别如挽牽握手紫
竹杖眩轉含飛電端作臨水送沙溪清練練還家甫席
暖書到驚一縣特遣贈行詩水剪梨花片且約二三子
同煮竹洲麫豈意古人事乃復今日見理髪叙心曲所
屬加餐飯無事覺晝長明窗試筆硯
　　慶元五年休寜權縣鄭丞吳山寺勸農次韻
駿馬輕衫拂曉塵野塘春水縠紋生心知沮溺無尋處
猶把津頭問耦耕
鳳凰城裏舊徘徊村裏吳山躍馬來也有旗亭沽酒處
可憐桃栁向人開
　　八月十一夜作文起夜興
㸃墨揮毫勢始停起來耳目共時醒一窗月色元無響
四壁蟲聲不見形
　　辛酉正月初八日入郡赴髙校書之約二十二日
　　出西郊即事
竹籬茅屋兩三家白晝青春自嵗華碧縠水邊搓栁線
綠羅天畔繡桃花
　　感秋五首
秋水無塵浸碧虚風前一葉故飛飛瀟湘帝子何時降
立盡斜陽未肯歸
閒佩仙瓢到栁汀栁邊一㸃酒旗星斜陽欲落無人惜
空有烟林作畫屏(天文栁星/邊有酒旗)
行到籬邊菊已黄相逢不改舊時香自憐失意秋風後
猶為寒花一舉觴
不須龜筮此生休死去無心更出頭莫説竹籬茅屋事
丹楓一樹正悲秋
獨步荒山日欲昬數聲乾葦過遊魂重岡複澗穿難盡
恍惚隨人月一痕
　　夜興
倚天長劍為誰収欲獻君王鎮九州世事漫隨紅日下
壯心空逐碧江流鴈横西塞偏愁客菊綻東籬始當秋
抖擻向來塵土夢便提蓑笠上漁舟
　　梧竹亭
人家有園種花栁君家有園種梧竹花栁只引蜂蜨來
梧竹能招鸞鳳宿昨君飲我池上亭亭邊梧竹深㝠㝠
鎪風鏤月已足玩滴雨灑雪尤堪聴君不見梧君昔在
岐山上開花與鳳作屏障又不見竹君昔在渭水陽結
實與鳳充糇糧岐山渭水地差逺頗覺老鳳勞往返成
周已去漢唐空梧亦無根竹無本君家甲第連朱扉碧
梧翠竹相因依千年老鳳嘆何在一旦下集増光輝梧
君竹君喜相遇鳳兮鳳兮君且住老鳳回頭謝二君吾
方髙舉青天去
　　淳熙壬寅仲夏大雨寫望
一朶烏雲起天末倐忽長驅半天濶雲頭到處急雨來
雨脚錯落飛河魁吹以南箕更豪横打窗噴壁催吟咏
恰驚瓦上碎珠跳已快簷前銀竹映平生不識南箕狀
且看平疇翻翠浪恍然立我三湘間欲著扁舟相跌宕
風迴雨霽天地新良苖斗覺添精神天意更看七八月
明年無處可打蕨(時飢民競打/蕨根食之)
　　壬戌嵗春懷
病起南臯二月時鏡中樗散鬢成絲不因雀噪簷間樹
春雪春晴總不知
抱病衡門與藥親苦無筋力尚精神東風日夜開桃李
不為人間失意人
　　四月十二日擕家如錢塘二十二日過湖至九里
　　松船埠頭秦家安泊凡住百日八月還家仲冬題
　　金徳恭東園
昔年曽訪此林坰今日重來倍有情道在山中人不㑹
竹風柏日總分明
　　再到
半近烟村半近城東園花木鎻柴荆我來獨對南山立
始信陶潛兩眼明
　　野趣亭
晚唐多處士林亭足娛嬉吾鄉盛儒冠何圖可棲遲貧
者有不能富者有不為我窮不出門出門復坐馳此事
我所嘆無地容蛟螭聞君築小亭幽懐正在兹况復扁
野趣未見已伸眉示我野趣詩一軸邀我共賦野趣詩
我思其義浸宏濶操筆引紙頻嗟咨古今何人得野趣
野趣不許凡人窺見君所賦我已㑹賦我所見君勿嗤
請從大庭栗陸葛天起一片野趣無髙卑居不懸金玉
出不建旄旗衣不繪龍鳳食不羅鼎彛人家忘貧亦忘
富鄰里何盛仍何衰蒼顔白髪各自足山圍水繞忘所
之堯舜禮樂民始慕湯武干戈民始疑窮奢極侈到秦
漢沉酣骨髓終陳隋遂令舉世不復野村夫俚婦爭夸
毗我觀宇宙間野趣元不移散殊零落遍處處收拾聚
集當時時多年如客棄不采一朝有主來如期君看上
下數千載不多古跡存餘基乃知作者豈俗士後有繼
者須英竒地野背城市屋野堆茅茨草野没荒徑竹野
成踈籬春野暗桑柘緑野一尺肥秋野明稼穡紫穂三
尺垂禽野不在籠魚野不在池公卿幸不到雞犬亦自
如使我頭得野散髮迎涼颸使我脚得野赤脚濯寒漪
爐野燃生薪器野執素瓷行野昻老鶴坐野蹲孤羆語
野從已出笑野非他隨一盂野飯既不缺一杯野菜尤
相宜一樽野酒罕儔侣只可自飯還自釃善惡吾不言
禍福吾不為黜陟吾不聞理亂吾不知一野萬事野其
野不可追天地不能野不合文理爭峩巍日月不能野
不合照耀光陸離崑崙瀛洲不能野不合琳琅金碧相
撑支不知此心孰賦與一塊太樸元不虧野于萬象不
可飾野于萬事不可醫君不見荷鋤歴山豈非野後來
袗衣鼓琴大風雅荷鋤有莘豈非野後來相湯鳴條金
鼓從天下荷鋤南陽豈非野要與管仲作同社荷鋤栗
里豈非野要作荆軻何如者嗟此四野人野趣不獲真
嗟予有野趣山水長相親動與麋鹿㳺靜與木石鄰北
方久已失天討周王憤起如有神羽林鐡騎疾風雨赤
幟皂纛摩星辰千金日費豈所憚旱蛇六翼又足顰安
得邦伯皆結輩磊落參錯急保民我有五色線補衮衮
可新我有五色石補天天可春野詩不中貴人讀野畫
不入貴人目朝廷不用野人來自有野雲相伴宿(陸機/桑賦)
(綠葉興而盈天大業拾遺七年九月太/原郡獻禾穂長三尺五寸芒穂皆紫也)
　
　
　
　
　
　兩宋名賢小集巻一百九十三
欽定四庫全書
　兩宋名賢小集巻一百九十四
　　　　　　　　　　　　宋　陳　思　編
　　　　　　　　　　　　元　陳世隆　補
　
　劉爚字晦伯建陽人與弟韜仲受學於朱熹吕祖謙
　第進士歴知閩縣治以清簡庭無滯訟興利去害知
　無不為以憂去偽學禁興爚從熹武夷山講道讀書
　築雲莊山房為終老之計調贛州坑冶司主管文字
　差知徳慶府入奏言前者北伐之役執事者不度事
　勢貽陛下憂今雖從和議願益恐懼修省開言路以
　廣忠益振公道以進人才飭邊備以防敵患提舉廣
　東常平召入奏事首論公道明則人心自一朝廷自
　尊雖危可安也公道廢則人心自二朝廷自輕雖安
　易危也寜宗嘉奬累遷國子司業言於丞相史彌逺
　請以熹所著論語中庸大學孟子之説以備勸講正
　君定國慰天下學士大夫之心奏乞罷偽學之詔又
　請以熹白鹿洞規頒示太學取熹四書集註刋行之
　兼國史院編修官實錄院檢討進國子祭酒兼侍立
　修注官論貢舉五弊累官權刑部侍郎兼國子祭酒
　兼太子左諭徳陞同修國史實錄院同修撰時廷臣
　爭務容黙爚奏乞明詔大臣奬忠讜以作士氣戒䛕
　佞以肅具僚冬雷爚奏遴選監司以考察貪吏為先
　又兼工部侍郎試刑部侍郎夏旱應詔上封事大畧
　謂上既開不諱之門下必有盡言之士然或者以為
　好名要譽而陛下聴之則苦言必棄之而不恤甘言
　必受之而不覺矣前封男爵至是進封子權工部尚
　書加兼右庶子毎講讀經史至聲色嗜慾之戒輙懇
　切再三敷陳之進讀詩之説詹事戴溪讀之為之吐
　舌卒贈光祿大夫諡文簡所著有奏議詩藁經筵故
　事東宫詩解禮記解講堂故事雲莊外藁
　　題李立父髙遊樓
君家百尺樓近在環堵室室處豈不佳暑溽厭煩欝著
脚躡層梯心眼便超軼好風天外來佳月雲端出清明
湛空濶洞視了纎悉豈徒快登臨抑可騐學術大哉天
地心昭然本無物世人卑且隘動以私見窒未能脱塵
凡底處識㣲密羨君有斯樓發以靜春筆知崇與禮卑
二義貫於一燭理要髙明復道貴乎實庶㡬足目具不
但窺髣髴工夫妙方寸豈假身外役此憤未昭融此屋
空突兀君看希聖徒陋室暗蓬蓽
　　上陳縣尹
舊尹龔熊負令名至今天日共清明案頭未有人稱屈
村裏全無吏敢行滿院茶香敲句穏一簾花影韻琴清
後之學者誰其似又説陳公政有聲
　　金國賀正旦使人到闕紫宸殿宴
榆闗玉塞靜無塵嘉定于今第四春兩國交馳通好使
八方國祚太平人翠鼉鼓奏娛嘉客白獸樽浮賞諫臣
聖厯從兹天共逺年年玉帛㑹楓宸
　　瑞慶聖節集英殿宴
皇家卜世過周唐天啟真人應運翔抱日預占恭邸夢
飛龍曽報皖山祥翠雲影外來金母紅霧香中擁玉皇
樂府賦工無以祝願將金鑑代珠囊
　　送王子文宰昭武
百鍊成繞指粹白俄成緇有初諒非難其難在終之道
心渺然粟易為羣物移不有精一功誰能勝安危願言
保令徳嵗晏以為期
平時州縣間上下意若異善書肘後掣有志奚由遂子
今得所從展布有餘地兩賢更戮力萬物應吐氣相期
召杜功奕奕昭來世
　　東宫春帖子
鶴駕通宵入問安龍墀清曉狎朝班天顔喜見重輪月
春色先回萬嵗山
　　皇帝閣端午帖子
當宁求賢軫慮長毎因佳節憶沉湘不須五色紉成線
自有忠言補舜裳
　
　
　
　
　
　
　
　
　
　
　
　
　
　
　兩宋名賢小集巻一百九十四
欽定四庫全書
　兩宋名賢小集巻一百九十五
　　　　　　　　　　　　　宋　陳　思　編
　　　　　　　　　　　　　元　陳世隆　補
　盧溪逸藁
　王庭珪字民瞻安福人貢太學時方禁士人説詩庭珪
　吟咏自若政和間進士調茶陵丞忤部使者遂拂衣
　歸潭帥留之不得嘗著論極言招安大盜之害洪帥
　李丞相綱竒其説未及用而去胡編修銓忤檜謫嶺
　表親交無敢通問庭珪獨往送以詩而語峻驚人有
　歐陽安永者上飛語告之檜怒令帥臣鞫坐以謗訕
　流夜郎夜郎帥長囚視之檜死許自便孝宗初召對
　詔曰粹然耆儒凛有真節除國子主簿不留乾道間
　召對又不留踰年又召對内殿蠲拜跪禮賜坐勞問
　庭珪固乞歸詔曰年九十而行義益固除直敷文閣
　所著有盧溪集易解六經講義論語講義庭珪學無
　不通尤邃於易先時獄興郡守議收公掾汪涓奮曰
　王君剛介一紙書招之必至他掾變色自請提禁卒
　捕之至則突入公家公談笑就逮家四壁立惟易解
　鐍篋中卒疑其貨也挈以去他日公嘆曰天厄吾書
　　夜歸西園獨歩
清夜遊西園竹影亂秋月穹色湛虚明林光益竒絶人
間睡方濃那知此時節坐觀象緯移領畧風煙别沆瀣
洗天宇一飲醒毛髪氣與南山髙青蒼助施設池塘収
綠淨星斗轉空濶㣲雲㸃太清須㬰亦自滅明朝問此
境勝處不可説却恐雞三號開門走車轍
　　遊貢遊洞
竄身楚西極幽竒頗窮歴况此古道旁横天竦蒼壁何
年始開鑿工如鬼鑱刻飛空數百丈突出如鯨額那知
風雨時雲雷非窟宅事跡墮渺茫探討失圖籍豈無髙
世士於此煉金液不能久徘徊上馬空嘆息
　　江亭侯施倅醇翁阻水漲作詩寄之
夜雨漲溪碧天明望歸舟飛帆出木杪浩蕩兀中流洪
崖仙人姿謂落滄海遊興盡却回棹待此霖潦收抱琴
出竹迎倒披翠雲裘風濤正可久煙波生暮愁
　　送謝夢叟昆仲之湘江
蠟屐訪窮巷脂車戴曉星哦詩添些語望岳挿清㝠烽
火連蠻徼樓船壯洞庭瀟湘多夜雨羨爾對牀聴
　　送客
東門楊栁陌車騎散林垌草綠古今道馬嘶長短亭人
歸天北闕使動斗南星送客何年了春蘋又滿汀
　　春日遊鴿湖山
風起羣木末花開兩壁香山深雲影變人靜鳥聲長紺
殿横崖起飛泉噴玉光扣門僧出定彈指下禪牀(一作/溪上)
(送行/裝)
　　送劉禹錫之官五羊
南海千山外東風㡬驛催嶺頭梅雨歇旗尾瘴煙開蠻
徼無塵起中原有使來時應問消息㑹向日邊回
　　郭教授南窗置酒觀競渡次坐客劉時舉韻
一飲徑一石此風誰敢陪日移林影轉船劈浪紋開銀
燭自相映玉山何用推廣文官獨冷賴此酒盈杯
　　仙人春宴曲
髙樓玉珮揺春風銀槽壓雨珍珠紅天留曉月十分魄
飛光下照仙人宫瑶姬半醉撾鼉鼓綵鳳吹笙黄鶴舞
雙成翠袖織藕絲麻姑行厨擗麟脯金盤燒蠟夜未央
從妃進果蟠桃香坐上花開人未老他日重來花更好
三千年後忽相逢再約羣仙醉蓬島
　　觀駱元直經進江南形勢圖
異時漢網踈天討健兒馬囓江南草石頭重戍豈無兵
將軍不識丹陽道至今戰骨埋秋霜傷心不忍問耆老
龍蟠虎踞昔何雄赤壁濡須在眼中潯陽江水射蛟處
旌旗拂天來向東艨艟塞川不敢下昔人曽此破曹公
横江九道波翻屋試請輕兵渡淮曲夜入長安人不知
應見畫圖心已熟他日將軍按此圖鼓行而西如破竹
　　和劉美中尚書聴寳月彈桃源春曉
何年鑿源開混茫桃花兩片吹紅香煙消逺浦生㣲陽
漁舟誤行溪水長溪回岸轉山隙光疑有絳闕仙人房
居民爭出羅酒漿花間笑語音琅琅抱琴釋子眉髮蒼
響泉韻磬鳴長廊能談往事悲孟嘗昔時臺沼今耕桑
又如勇士赴敵塲坐令遊子思故鄉清猿抱木號鴻荒
孤吟劃見丹鳳翔曲終待月西南廂重調十指初不忙
如見古畫秦衣裳春天百鳥爭頡頏桃源歸來今已忘
彈到落花空斷腸
　　題羅疇老家明妃辭漢圖
明妃辭漢出宫門豐容靚飾朝至尊至尊左右皆動色
明妃欲語復吞咽三千蛾眉塞天閽帝獨不識王昭君
顧影徘徊復良久尚冀君王一回首當時自倚絶世姿
不將賂結毛延壽可憐朱網畫香車却來逺嫁呼韓邪
不如歸州舊村女三幅羅裙兩髻丫陌上花開大堤暖
細雨春風歸緩緩寜從禁籞落風沙長路漫漫碧雲斷
忽看漢月臨氊裘淚濕彈絲錦臂鞲龍眠㑹作無聲句
寫得當時一段愁
　　送李亭仲赴荆南辟
少年膽氣横秋煙腰間櫑具森龍泉出門萬里探虎穴
錦帶雕鞍明積雪洞庭木葉飛霜風將軍秉旄西擊戎
旌旗戈甲照湖海欃槍欲滅髦頭空須君磨盾作露布
挿羽來奏明光宫
　　麗人行(讀大業/拾遺作)
桃葉山前宫漏遲宫人傍輦持花枝君王喜慿絳仙立
殿脚爭畫雙長眉欲把琵琶彈出塞結綺臨春時事改
井邊忽見張麗華忍聴後庭歌一再
　　早行
羣雞鼓翼天欲光井上梧桐生㣲涼殘星爛爛或出没
初日淡淡開青蒼楚妃臺邊曉雲碧伏波廟前秋草黄
騷人辛苦拾何物沅有芷兮今已香
　　和韻胡敦實少年行
酒酣坐待東方髙臂鷹走逐城南豪彎弓射殺白額虎
醉騎歸馬雪花毛日暮黄雲動天色易水迷魂招不得
莫學并州遊俠兒徒費黄金飾韉勒
　　題劉端禮歩芳橋
橋上畫欄低壓水青龍影落芙蕖底欲渡芙蕖望翠㣲
波面紅雲映屐齒洛浦清流古有神羅襪凌波生暗塵
東昏戲作錦地茵金蓮襯歩如花人而今此事墮渺莽
但有荷花開蕩漾試穿茫屩踏風煙安用紫絲連步障
　　送向豐之
君家梁苑妙人物羯末封胡咸勃窣子今二十能綴文
詩如陣馬雄馳突此去荆湖道路長要吟秋水動三湘
歸時焦葉應黄落賸拾騷人春草香
　　過劉美中新居
亂碧峰頭水拍堤白沙寒竹淨柴扉晨光破霧千山出
絶壁盤雲一鴈飛忩外煙霞舒錦綺坐中談笑落珠璣
江邊野老逢人説待看追鋒入翠㣲
　　(缺/題)
湘水清如碧玉環湘妃淚染竹痕斑此時遊宦非髙志
何日抱琴歸故山鴈塔共題雙闕際馬蹄同下五雲間
今朝顦顇荆湖外却望煙霄歎未還
　　别葛徳裕主簿
官冷身閒簿領稀時從物外赴襟期慿君少緩青絲鞚
為我聊傾碧玉巵野寺石泉秋煮茗松窗雪屋夜論詩
懸知别後東風近先寄寒梅第一枝
　　和葛徳裕别後用舊韻見寄
渝川咫尺杳如期雞黍猶堪勅婦炊旋滴銀槽將進酒
細傾金屈倒垂巵閒為洛下諸生詠突過黄初數子詩
阿吉想能騎竹馬鳳雛低映碧梧枝(阿吉徳/裕子也)
　　次韻江正邦
盧溪春水欲平堤滿徑蓬蒿竹掩扉齋館靜無塵土雜
盤飱喜有藥苖肥君尋甘露峰前住人似山隂雪夜歸
江海未應終寂寞鶴書將下釣璜磯
　　正邦聞王師來駐辭歸禾山次韻以别
潘才如海渺無堤肯顧衡茅竹裏扉閒釣一溪春水綠
尚容三寸白魚肥忽傳銅虎天邊下共探􁏿珠夜半歸
此去煙塵猶未靜何時馬跡破苔磯
　　送李成叔歸峽江兼簡蕭懋徳
平生未見嵇中散野鶴軒昻識季昆江表今無耆舊在
中郎尚有典刑存螺川汗炙書千巻玉澗船歸酒一樽
獨羨氷清蕭處士通家能入李膺門
　　春日横山堂有懷謝直夫用前韻
解道澄江元有聲東山出處更闗情髙吟正憶西堂夢
妙語仍逢春草生沙尾斷篷垂釣逺峯頭晚日落船明
不將車騎驚猿鶴巖谷猶傳此段清
　　次韻黄元授見訪
中興人物起紛紛應有竒才合致君仰視孰為真漢相
夜行何識故將軍且騎駿馬天邊路莫話髙樓日暮雲
年少功名方入手勒移休動北山文
　　次韻胡觀光長慶寺早起
曉天樓殿倚空虚尚見星辰落落踈鵲動髙林人起後
馬嘶殘月客行初偶來作尉聊驅盜豈謂論功得謗書
但使一方無犬吠即看黄紙下新除
　　和曹温如都監惠詩
兩脚虚隨匹馬塵江湖嵗晚始謀身籬邊日醉陶元亮
窗外夜呼祁孔賔倒著敝衣迎好客急搜竒句發陽春
阿瞞豈但能横槊文采風流世有人
　　二月二日出郊
日頭欲出未出時霧失江城兩脚㣲天忽作晴山巻幔
雲猶含態石披衣煙村南北黄鸝語麥隴髙低紫燕飛
誰似田家知此樂呼兒吹笛跨牛歸
　　和劉端禮避地初歸見訪
庭前喜鵲亂棲鴉知有隣翁酒易賖老瓦盆隨田舍飲
半溪雲入野人家莫將棘手迎西日來倚危欄詠落霞
無奈醉歸燈火亂僕夫爭路向江沙
　　和裴主簿九日
欲上髙髙嶺路㣲踈林蔽日尚堪依楓江水冷天初靜
桐井桑乾葉亂飛籬下採花人獨秀山頭落帽客何稀
金壺倒盡重沽酒莫惜朝來更典衣
　　次韻楊廷秀求近詩
聞説學詩如學仙怪求詩思渺無邊自憐獨裹癡人骨
豈意妄得麻姑鞭曽是千軍初入陣清于三峽夜流泉
只今老鈍無新語楓落吳江恐誤傳
　　楊文發自長沙相别忽來權邑惠詩次其韻(公來/權邑)
　　(官妓逃/亡略盡)
湘水東邊喚渡舟湘天欲暮使人愁豈期陶令來為縣
應念龎公不入州索我題詩今老矣看君下筆㡬時休
論文把酒誠堪樂莫嘆樽前欠狄秋
　　和劉喬卿雪詩(紫極真人吹/簫雪降則止)
柴門忽啟玉為闗疑是新移海上山野寺僧居銀窟裏
廣寒宫在月明間老農擊鼓迎豐嵗紫極吹簫近帝寰
臘後東風將解凍已看峰頂露孱顔
　　中夜起坐惜春亭月照酴醿清香郁然因成四韻
袖手歸來避世塵酴醿坐對惜餘春靚粧不入市㕓眼
幽韻只應丘壑人醉喚江梅君益友力移亭竹我比隣
天公著意憐詩客月色西窗一夜新
　　謁魏彦成郎中
病夫投老入城闉到處逢人説使君豈料騎驢衝大尹
正須扛鼎識竒文池生春草何曽夢楓落吳江誤所聞
更願兼收湖海士當今冀北馬空羣
　　王主簿清暑閣
褦襶趨程作熱官何如避暑得清安輕隂畫出三湘境
爽氣能為六月寒自有薫風生屋角不須纎手捧氷盤
欄干半倚紅塵外卧聴江聲瀉碧湍
　　次韻常徳府葛倅見寄
武陵旌節控湘西通守仍兼把一麾玉帳靜談千里月
銅符遥鎮五溪夷漂流欲識荆州面飢渇正如桑下兒
仰止門牆訴羈旅窮愁那復有佳詞
　　贈李子安
窮居未有四立壁負郭兼無二頃田擬斸雲根結茅屋
不知誰贈買山錢
　　和鄭元清同遊殷仲堪讀書臺
晉國衣冠掃地空漁歌長在水雲中倚欄欲問興亡事
木末瑠璃墜曉風
　　次韻劉恵直梅花
雪壓寒梢玉作容嶺頭相見又東風人間欲問春消息
半在竹橋溪影中
　　夜郎歸日答葛令惠詩
七載投荒萬里餘交遊半作曉星踈門前梅栁換新葉
忽得故人相問書
　　贈寫真胡生
誤著儒衣到骨窮兒童拍手笑衰翁釣魚艇子今無恙
置我五湖煙雨中
　　謁僧恵端不遇
僧扉深倚碧巖隈何處看雲久未回日暮鳴鐘應不語
嗔人馬跡涴蒼苔
　　和答邦直
惠愛如蘭正吐芽芳風吹落㡬千家明年催直金鑾殿
龍口飄香看百花
　　和劉元弼見招
玉壺沽酒挈青絲及取春風花發時便把一樽留客醉
莫教紅雨洗殘枝
　　步芳園
密栽桃李礙車輪栁下風㣲不動塵已辦尋春蠟雙屐
飛花滿地草如茵
　　茉莉花
纎雲抹盡日西流人在瑶池宴未休王母欲歸春滿路
曉風吹下玉搔頭
　兩宋名賢小集巻一百九十五
欽定四庫全書
　兩宋名賢小集巻一百九十六
　　　　　　　　　　　　宋　陳　思　編
　　　　　　　　　　　　元　陳世隆　補
　林泉結契(一/)
　王質字景文號雪山鄆州人寓居興國軍紹興三十
　年進士孝宗朝為樞密院編修官出判荆南府奉祠
　山居有雪山集紹陶錄
　山友辭
　　拖白練
　　　身全白嘴㣲紅尾長尤鮮白聲清簡又有拖紅
　　　練通體深紅
拖白練拖白練蒼翠隂中玉一片翻枝倒葉露㣲茫風
動樹鳴忽不見穿向北穿向南山藤野蔓何能纒嗚呼
此友兮可解顔溪山繚繞多林巒
　　青菜子
　　　身青綠頭烏腦後一線細白泉圍之聲清急多
　　　苦吟又謂之碧蒿
青菜子青菜子林靜山空倐驚耳闇中娟妙度清圓東
林吟罷西林起葉青青菜青青飛到山深聲轉清嗚呼
此友兮相㑹心蕭騷野響住寒林
　　泥滑滑
　　　身焦黄雜黒斑㸃如雞而小聲焦急多鳴則有
　　　隂雨在篁篠間故又號竹雞
泥滑滑泥滑滑林雨林風交颯颯蒼皮翠莢啄鮮香樹
外行人何時歇山有菓山有蔬楓脂松膠香有餘嗚呼
此友分慰所須野草山花滿地鋪
　　黄栗留
　　　身黄而光鮮嘴紅而眉黒聲清圓善啄細青蟲
　　　如云動便不喫你
黄栗留黄栗留寂寂寞寞傳聲幽桃花吹隨杏花起重
疊春岡春樹稠耳聞之心蕭然花飛花落溪潺湲嗚呼
此友兮真忘言空山無人春亦寒
　　提壺蘆
　　　身麻斑如鷂而小觜彎聲清重初稍緩已迺大
　　　激烈
提壺蘆提壺蘆東呼西叫聲不孤荳䓻花繁葡萄疎野
香野氣薫薫麄過相煩為我擕攅砂㸃漆光纍纍嗚呼
此友分堅相期山樊亂蕋霑皴皮
　　屈陸兒
　　　身黒觜足皆黄頭有髽張翅有兩白團如球斂
　　　翅則隠如云鬼叫聲清急多傍人呈巧語
屈陸兒屈陸兒元無屈陸何呼為雜樹停隂雜花靜相
招相喚無人知屈兮陸陸兮屈凌亂衝花花綷綷嗚呼
此友兮莫相疑相伴空山深掩扉
　　山和尚
　　　身灰褐而長腦觜俱黒聲濁圓間若誦牟尼號
　　　者旋雜他聲
山和尚山和尚低叢之下髙林上深飛撩動聲梢梢穠
翠參差不能障不蘭若不招提丁丁啼罷還棲棲嗚呼
此友兮堪同栖鮮枝潤葉漫蒼陂
　　啄木兒
　　　身間黒白腹深紅又一種身間青黄腹白觜如
　　　錐啄蠧自飽
啄木兒啄木兒壁壁剥剥尋幽期山樊深淨眠睡熟樹
聲忽鳴林葉飛輕蹙蹙重督督山風槭槭聲漉漉嗚呼
此友兮誠相知樹林要深不要稀
　　蘄州鬼
　　　身黒觜足俱白聲清急别一聲不類蘄州鬼如
　　　云奚秋觜
蘄州鬼蘄州鬼江南淮北隔江水淮山巉巉深又深鬼
哭狼頭險無比爾且鳴我且睡花草薫人令人醉嗚呼
此友兮願相逢谷煙溪霧深重重
　　百舌兒
　　　身黒觜足皆黄他禽善鳴者輙效之俄頃作數
　　　種審聴知其為皆此禽
百舌兒百舌兒發口及時莫過時栁色花香皆可掇林
光水光皆足娱花治舌栁治舌吟咏山風共山月嗚呼
此友兮相追隨樹嶺一聲春夢歸
　　不如歸去
　　　身灰褐啼極則倒挂春殘多啄紅苞故吻如染
　　　血秋深則化為鷂
不如歸去不如歸去花稠草繁何不住春山春林煙景
暮山花慘悽無意緒溪可飲林可啄鼓翅甘香且為樂
嗚呼此友兮勿渝約月明滿野松毬落
　　山樂官
　　　身全褐能作歌音又能作拍彈音如喤囉者聲
　　　清軟性極從容
山樂官山樂官自歌自和閒追歡杉風梧月都清圓松
煙竹露仍團圞林為筦溪為絃深山飛鳴相拍彈嗚呼
此友兮宜相諳樹香樹粉山毶毶
　　畫眉兒
　　　身褐眉細長而烏觜白形聲皆妍類百舌能雜
　　　音而此又能為歌舞
畫眉兒畫眉兒林下何須更畫眉莽莽蘿蔓迷東西聲
髙聲低聲總竒非真畫即真畫林刺藤梢時一挂嗚呼
此友兮長相陪樹杪聲來樹欲飛
　　雪錢子
　　　身白如飛流黄而大尾長頭上一㸃深黒極鮮
　　　未暮即栖見燈火即死又號見燈滅
雪錢子雪錢子非雪非錢但相似天清雲淨雪驚飛樹
聲纔定溪聲起只愛雪不愛錢梨花影下月明前嗚呼
此友兮豈相違重花沓葉戀山枝
　　白頭翁
　　　身間青腦上一暈深團一㸃鮮白飛上下不横
　　　斜又號打線子
白頭翁白頭翁咀嚼淺紫掐深紅樹枝翻翻超山狖樹
葉駁駁雕山蟲不斜飛不倒挂一絲擲上一絲下嗚呼
此友兮久相同半銜蘿月半杉風
　　㜑餅焦
　　　身褐聲焦急㣲清無調作三語初如云㜑餅焦
　　　次云不與吃末云歸家無消息後兩聲若㣲於
　　　初聲
㜑餅焦㜑餅焦深山無草奚多勞青林窈㝠卧輾轉綠
樹蓊鬱飛趙遥脆枝弱韌枝强聞呼㜑餅不聞香嗚呼
此友兮頻相招暮煙漠漠風瀟瀟
　　脱却破袴
　　　身褐立即無聲飛迺鳴雌雄相應先曰脱却後
　　　隨曰破袴聲無間斷又如云燒香撥火稍急類
　　　脱却破袴
脱却破袴脱却破袴空潤溟濛濕交股層層山草雜山
花刈穫衣裳總無數燒杉香燒楓香菌桂蔓椒紛衆芳
嗚呼此友兮毋吾踈寒巢幽夢頻相呼
　　郭公
　　　身黒聲稍緩如呼郭公音頗重稍急且䌓如呼
　　　布榖音頗清烈餘聲如呼郭婆
郭公郭公上田下田催野翁嬋媛蒼翠錯青紅汪汪活
水聲交通蚤布榖蚤収榖稻花垂垂香撲撲嗚呼此友
兮真相識麻坡荳坡晚隂濕
　　山鷓鴣
　　　身青翅赤觜黒足青如雞而小臆前有白團㸃
　　　背間有紫色赤毛多鳴即有雨稍緩則如云行
　　　不得哥哥
山鷓鴣山鷓鴣林深濃淡交榮枯鈎輈格磔半雲木山
谷轉深聲轉孤沙易行泥難行蚤呼春暗回春明嗚呼
此友兮同所歸石藤屢罥山人衣
　
　兩宋名賢小集巻一百九十六
欽定四庫全書
　兩宋名賢小集巻一百九十七
　　　　　　　　　　　　宋　陳　思　編
　　　　　　　　　　　　元　陳世隆　補
　林泉結契(二/)
　王質
　水友辭
　　鴛鴦
　　　身麻褐雜花㸃如鴨而小稍長夜傍灘岸雌雄
　　　交頸即成睡賦性好思
鴛鴦鴛鴦一雌一雄春水鄉惟爾所思在何方葡萄顔
色桃花香溪南岸溪北岸且住中流莫相伴嗚呼此友
兮堪同調煙淨波明影可照
　　鸂鶒
　　　身雜色雌者白毛間黒花如鴨而小尾有毛如
　　　船柁夜停巖穴深棲聲清急
鸂鶒鸂鶒水花蕭踈並花立夜倚巖穴眠野香平穏溪
山忘崒嵂春水温秋水寒欹岸側島隂巒巒嗚呼此友
兮常相參虚舟横渡人搴帘
　　翡翠兒
　　　身粉青背上一縷濃翠觜紅腹白如飛流黄而
　　　大小者為翠碧巢先極髙後寖低恐墮其雛
翡翠兒翡翠兒幽林淨緑深依歸浮澗凝風香不動翻
身一擲碎花飛總無矰總無弋波上沉浮沙上立嗚呼
此友兮宜相從晚瀨榜人收水功
　　鷺鷥
　　　身全白頂上數縷纎毛如絲嘴足皆黒頸細長
　　　寡鳴將宿則多繁聲一種此鷺鷥稍大觜足皆
　　　黄標格差低
鷺鷥鷺鷥三花兩花乾雪飛荷花淨紅葉淨碧輕來輕
去掠寒霏或孤翔或旅立落日横波孤影直嗚呼此友
兮彌相敦水衰石老秋容深
　　江鷗
　　　身全白觜足皆紅眉黒飛如鷂立如鴿聲㣲緩
　　　而清捕魚頗迅於鷺
江鷗江鷗茫茫萬波同一湫菰雨蒲風不自由浮世浮
生爾更浮一寸白二寸白啄碎波紋聲㶁㶁嗚呼此友
兮堪相邀石村沙市江煙遥
　　青樁
　　　身青如鵞頸足皆長眉黒腹白觜紅聲差烈而
　　　不清亦不迅捷故得樁名
青樁青樁樁樁孤影横清江上磯下磯入江腹斜碕亂
磧聲淙淙有如癡還不癡波動魚行皎皎知嗚呼此友
兮喜同規渚蒲水荇秋風稀
　　野鴨兒
　　　身麻褐間斑花如鴨而小亦與鴨同聲雄者頂
　　　翅㣲綠寒則聚他時稍稀
野鴨兒野鴨兒長蘆短葦風披披不寒不煖天與睡睡
足撲漉横斜飛飛劃劃鳴婉婉菰蒲澎浡花欲晚嗚呼此
友兮奚可䦨斷岸欹樹連深山
　　紅鶴
　　　身白如雞而大背上一路深褐自頭至尾不斷
　　　觜足皆黒觜㣲彎而長飛則色紅立則色白
紅鶴紅鶴東江飛度西江泊蕭蕭晚煙和夜霜寒魚沉
波不可啄轉松根轉松梢孤聲不停魂夢揺嗚呼此友
兮宜求與江天能復心相許
　　鸕鷀
　　　身全黒眉白如鴨而頸極長能入水捕魚夜則
　　　棲林又號水老鴉卵生誤傳口吐
鸕鷀鸕鷀江煙渺渺波瀰瀰掠空欲下不肯下投深未
飛俄急飛碧中食青中眠風吹亂聲譁滿川嗚呼此友
兮良可嘉髙紅低紫無乾花
　　魚鷹
　　　身全黒觜足皆黄如鵞而小空中視波間甚的
　　　捷於他禽聲清烈
魚鷹魚鷹江空谷空同一聲風浪衝磯磯擦過波沸安
能遮眼明忽飛上忽飛下碎玉横斜口中掛嗚呼此友
兮不厭多看看桑田生白波
　　淘河
　　　身蒼白觜足皆黒如青樁而大頥下有嚢如拳
　　　可貯水極䕶其觜淺深能令水涸魚露故號淘
　　　河又號洿澤
淘河淘河江文綷䌨揺江莎岸邊岩石相蕩摩異音同
流烝渉波東在梁西在梁繅風織霧無斜陽嗚呼此友
兮相與永島影忽翻水聲併
　　鵁鶄
　　　身淡青如鴨而足甚髙故其行輕頂有冠多毛
　　　白細而長於樹椏生雛稍長則銜其翅而學飛
鵁鶄鵁鶄嗢咽秋水騷秋聲石樹􁣙􁣙崖岸傾踏蘋蹴
藻輕輕行哺兒饑誨兒痴淋滲䙰褷相挾飛嗚呼此友
兮常相存溪子通知魚鳥心
　　魚姑
　　　身白間黒花觜足皆黒而長如啄木傍淺水啄
　　　細鱗多棲蘆葦間聲焦急
魚姑魚姑溪南溪北遥相呼煙深霧重棲不定荒荒秋
漢秋星疎要姑活怕姑死姑且閒飛歇深沚嗚呼此友
兮真足稱草平樹安波不興
　　魚燕子
　　　身全黒腹麻花如燕而加俊聲清急並岸低飛
　　　捕小魚最捷
魚燕子魚燕子堇飴不下銀花觜荷香芰香溪清泠刷
翰啑喋全無腥蒲槌黄菰臺黒波痕蕩揺渚花蝕嗚呼
此友兮能相寛天生水資歡水賢
　　水鶯子
　　　身灰褐間白斑花色如鴨而小不能入水沿岸
　　　啄魚蝦聲細急
水鶯子水鶯子不愛林花愛溪水春岸春莎翕習飛波
動鬛揺翻身墜䈒入淺罩入深東渚抛綸西拗罾嗚呼
此友兮良相宜水光樹光韜暗輝
　　魚烏子
　　　身全黒如鴉觜足皆黄晝傍水啄魚夜鳴雌雄
　　　相應如云鳴䀨
魚烏子魚烏子相喚相挨撥風葦春莎滲子漸成鱗的
皪眼光入波底唼草芽啑楊花勃勃春沫吹春莎嗚呼
此友兮宜接跡溪氣溪香午猶濕
　　科斗兒
　　　身黒頭濶尾銳初邏藍成包藉物寄之多淺瀦
　　　暗草發蟄則叢聒漸變為活東又變為蝦蟇其
　　　形始全
科斗兒科斗兒移移聿聿成攅嬉軟温春水調春宜噆
深噆淺隨髙低傍春草栖春石莫向空中亂澄碧嗚呼
此友兮良可觀羽葆鼓吹春風前
　　水鵶鵲
　　　身間黒白似鵲而小尾長多巢軟荷育雛則寄
　　　菱葉弱弗長者寄搭水荷或暫立少久存聲如
　　　鵶而清婉
水鵶鵲水鵶鵲軟荷搭水身可泊髙荷修莖難著脚一
盤一窩足安樂竈有薪甑有飯蘆人漁子事皆辦嗚呼
此友兮宜相依溪風初定水香歸
　　寐卑子
　　　身麻褐似鴨而小入水捕魚良捷且能久聲如
　　　野鴨多穴桑為巢
寐卑子寐卑子春菰秋蒲老煙水一銀飛上一銀飛斜
景淨空光陸離戀桃花戀麥黄𤓰蔓荻苖皆故鄉嗚呼
此友兮宜同方江風吹子魚花香
　
　
　兩宋名賢小集巻一百九十七
欽定四庫全書
　兩宋名賢小集巻一百九十八
　　　　　　　　　　　　宋　陳　思　編
　　　　　　　　　　　　元　陳世隆　補
　林泉結契(三/)
　王質
　山友續辭
　　枸杞
　　　花紅紫實紅葉青春苖可食清甘人呼甜菜得
　　　名甚多最佳為仙人杖西王母杖
我取友兮得枸杞石陂花頭犬聲起霏霏細雨雜斜陽
半濕半乾留春水仙人杖王母杖所思兮何可曠野鶯
慫惥野花旺
　　黄精
　　　花青白子白葉青春苖可食甘腴人呼筆菜根
　　　尤美生肥土或如柑瘠土小亦如橘多啖可飽
我取友兮得黄精竹葉荳花交野隂人不圖仙只圖飽
鴉鵲窠凋龍爪零白可擷青可捋所思兮何由掇半巖
斜陽溪影潑
　　山藥
　　　花白莖紫葉青根可食極美人呼靈藷取之嘿
　　　則獲稱謂則無得相傳為靈
我取友兮得山藥蝶花開盡鈴子落㡬日風吹黄不成
藷根藷子多少靈猿父上􁖧子下所思兮安可捨一重
空巖一重野
　　甘菊
　　　花黄莖紫葉青春苖可食甘香尤宜茶莖青者
　　　氣㣲帶濇人號苦意不堪食
我取友兮得甘菊髙叢低葉貯清馥石盂幡曬乳花飛
錯落紛敷間寒綠入顧渚入䝉山所思兮何可捐椿兒
桂子爭芳鮮
　　牛蒡
　　　花褐莖如芋殻如栗實如葡萄苖莖皆可食人
　　　呼牛菜又號䑕黏子
我取友兮得牛蒡稠叢捷䑕走不上深山誰㐲又誰牽
唇麄舌皴膝頭壯實雖惡食不惡所思兮奚可却梧岡
竹墩隔沙礫
　　石耳
　　　色面黒背紫柔薄生深巖危壁餘木耳地耳皆珍
我取友兮得石耳石壁崚嶒下無底非脾非腎非肝腸
馬齒馬牙銜不起耳無是耳無非所思兮何可遺石笋
石花滋不脂
　　合蕈
　　　色黒為楮蕈最珍白蕈紫蕈各隨樹而生又茭
　　　蕈竹蕈梭蕈蘆蕈類甚多産於卑濕地亦多美
我取友兮得合蕈山深樹底風不進彈子團圞敷未敷
飛􁖓騰猿毋口麄藤花迷荳花肥所思兮焉可違溪山
撩亂將安歸
　　槐芽
　　　花黄葉青春芽可食或兎目䑕耳不堪食餘棗
　　　芽皂芽櫧芽初嫰皆可食
我取友兮得槐芽繚陂灌業饒襍花纔茁嫰莢抽枯椏
涎流山鵲并山鴉膠著䖟房著蠊所思兮安可芟碧蘚
冷淘思露寒
　　蔊頭
　　　色褐葉青堅瘦生深山峻壁極辛亦帶㣲苦稍
　　　傷大烈縷蘆菔雜之皆可食
我取友兮得蔊頭猛嚏烈香驚伏虯石羊石蛇齧不得
彈蟹燕蠶何可偷常風寒常雪寒所思兮奚可堪隂崖
湧沫號飛湍
　　山姑
　　　花白莖葉皆青木防風春芽可食餘天門冬芽
　　　萆薢芽芎芽地黄芽牛膝芽皆可食又號赤脚
　　　娘
我取友兮得山姑春雨春風沙土蘇山麄屨綻不皴脚
祗恐义頭罥花落拜頻婆揖菜娘所思兮豈可忘苦楝
風髙須索防
　
　
　
　
　
　
　
　
　
　
　
　
　兩宋名賢小集巻一百九十八
欽定四庫全書
　兩宋名賢小集巻一百九十九
　　　　　　　　　　　　宋　陳　思　編
　　　　　　　　　　　　元　陳世隆　補
　林泉結契(四/)
　王質
　水友續辭
　　蓮子
　　　花紅或白房莖葉皆青子外黄中白清脆可食
　　　老有餘味
我取友兮得蓮子月白風清影斜水煙消露飛香愈茂
風標宜夜不宜晝薏青青菂白白所思兮將焉歇中坻
阻躋不可越
　　藕條
　　　花紅白葉青根白而圓長方初生脆嫰堪滋羮
　　　尤冝咀嚼吳人欲肥根髠葉朔人號光旁希見
　　　之稱
我取友兮得藕條花近可招逺可撩龜魚到底亦不見
但見紅開迺碧凋風漾漾露漙斯所思兮焉可移光旁
聊見幽并兒
　　雞頭
　　　花紫苞莖葉皆青子外綠中白甘韌莖亦美又
　　　號鴻頭
我取友兮得雞頭漪瀾汪洸不肯流雞棲鴈棲卑不飛
鴈或浮水雞何為溪無魚沙無蝨所思兮安有畢濕沙
暗蟲聲唧唧
　　菱角
　　　花黄白子外綠中白四角或兩角紫者皮薄而
　　　肌厚尤佳又號水栗
我取友兮得菱角碎葉參差水瀺灂重重疊疊庶相儵
雖見噞喁不可捉收簧袋收簧絲所思兮宜相資擦莎
挨樹秋蟬啼
　　水粽
　　　花白莖紫苞青子如栗根如粽根莖皆可食春
　　　採莖秋採根
我取友兮得水粽結花甚輕結根重竹筒揀葉瀟湘餘
隨風凌亂飄江湖籐籠閒漏篼閒所思兮奚可慳蘆岸
槿籬門早􁁧
　　水芽兒
　　　色黄葉青狀如嬰兒可食味如黄精人呼水黄
　　　精
我取友兮得水芽荷花為娘藕為爺不聞兒聲聞水聲
短碕長溆鳴奔沙霜欲飛水欲歸所思兮不忍欺東坡
南蕩秋風稀
　　慈菇
　　　花白葉青根外黄中白狀如大蒜可食葉如車
　　　前者為山慈菇
我取友兮得慈菇秋風纔沒藏淺莎并州剪刀聊藉姑
剪得閒花閒子踈燕揺尾龍掀鬚所思兮可與娛秋波
索索秋聲孤
　　水芹
　　　花白根亦白可食葉似芎藭色赤為荻芹又號
　　　水英
我取友兮得水芹深青淺綠鬖鬖勻半沉半浮輕去來
溪毛石髪相毰毸健魚赤弱魚碧所思兮不勝積踈煙
澹川淨如拭
　　水蓴
　　　花黄白子紫莖赤葉柔滑可食為絲蓴色似紫
　　　菜者為石蓴冬為猪蓴龜蓴古稱茒
我取友兮得水蓴黄黄白白花深深美髯得非龍子孫
秋風不退香涎痕東魯思東吳思所思兮宜相詒草木
溪山今是非
　
　兩宋名賢小集巻一百九十九
欽定四庫全書
　兩宋名賢小集巻二百
　　　　　　　　　　　　宋　陳　思　編
　　　　　　　　　　　　元　陳世隆　補
　林泉結契(五/)
　王質
　山水友餘辭
　　㜑看蠶
　　　色黒似屈陸兒雄者先如云㜑看蠶一百箔絲
　　　車輾轉雌者次如云作田作掘又來掘初夏多
　　　鳴
一百箔二百箔千百箔遍村落官絹不厭厚私絹不厭
薄㜑看蠶婆看蠶蒲桶荷包共作田晚豅秋風揺稻髯
　　鶻嘲
　　　身全褐觜足皆黒似畫眉而大罕定蹲且䌓鳴
　　　聲焦急又號鶻鵰
鶻不挾鵰不劂各徜徉毋狨獝一愁撦花裂二愁踏花
折鶻嘲鶻嘲相呼竊脂并慱勞同尋念佛婆羅巢
　　銅觜
　　　身灰褐腹白觜足皆黄雄者腦黒翅㣲綠正旅
　　　立忽隻起人以揺時以石蠟粘取之
不銀眉不金翅尋稻粱搬草子啄花蠟觜獰啄粟銅觜
紫銅觜銅觜春環春嚶好兄弟春喁自飛莫同隊
　　涴鳴
　　　身全綠腹白間黒細㸃花觜足皆黒
幸䝉寵聊舂容有水礦無(缺/)筒雪姑擡揌(缺/)巧婦堅正
翁涴鳴涴鳴尋花尋栁無山無䌓隂漸合春糢糊
　　黄頭兒
　　　身全黄足白或黒腹白夏多鬬秋稍息鏖戰至
　　　死不聲以作聲為負
山鮑老甘受嘲山婆婆借得驕􁀙子來解腕大頭來間
交黄頭兒黄頭兒白黄頭兒有老時鴉線靴頭相伴飛
　　綠毛龜
　　　殻褐背生綠毛如青苔甚小菖蒲盆豢之可觀次
　　　金線次黒文金線亦小黒文皆常品有絶大者
　　　産(缺/)
似太平似開元雖垂老不踰錢只愛綠苔淨弗愛金絲
鮮綠毛龜綠毛龜三三八八總不知徜徉露蔣風蒲稀
　　秧雞
　　　身全黒觜足皆黒似雞而小聲清㣲水滿秧生
　　　則多集
望水白鴈來黄隔山拖先拖秧夘子何日圓馬牙何日
長秧雞秧雞兩濠狹溪成濶溪螺螄蠼子澎澎肥
　　水澇子
　　　身褐腹白觜銳尾細長似䑕而小依湖岸或湖
　　　草為窠又號湖䑕一種竹䑕全與湖䑕不類多
　　　傍竹根為窠
獺最黠䑕更㸃知水情識水􁁙荷花不禁掐稻花不禁
掇水澇子水澇子鷃濫堆隨江風起自㐲秋莎噆秋水
　　水划蟲
　　　身褐腹白四足兩鬢浮水啑草泥輕跳極駛人
　　　呼水馬兒
足為櫂鬚為橈舴艋子何多勞黒油急旋旋玉掌輕揺
揺水划蟲水划蟲鸊鷉鷖鴨同從容寛陂緩波無㸃風
　　水蛾兒
　　　身灰白頭黒四􁓂六足如蠶蛾而小掠水啅飛
　　　蚊為食
任霜葉任霜花啑飛蚊味亦佳浪穏無弩狐波平無鈎
蛇水蛾兒水蛾兒石婦春風放盡絲松根共掠蘋花飛
　　刺椿
　　　花紫如茱茰莖褐通體皆刺獨樹無旁枝梢短
　　　苖從顛生如皂莢芽可食
喚春呼恨春呼莫錯呼非茱茰前林迎榆郎後林接榆
姑刺椿刺椿㸃禽掐捖餘姑存土卵蕨雞無宿根
　　金櫻子
　　　花白葉青實黄如山梔而多刺夏殻韜滿可食
　　　深秋尤美冬入藥甚力又號刺梨子
薔薇花揾挬實多(缺/)　津浥浥椰子亦成酒縮砂亦成
蜜金櫻子金櫻子速挽菖蒲出溪水仍招茯苓并逺志
　　甜藤
　　　莖淡褐葉青味甘傖人加苦芙雜米為團當初
　　　春時多食過上壟即止又號甘藤
元姓甘不姓丁引清風含常春雞翁呷甘露祁婆挿金
稜甜藤甜藤粥香餳白度清明一片春山快活聲
　　苦菜
　　　花黄似野菊葉青如苦苣而小莖淡褐似燈心
　　　草而大深春莖葉皆可食又號游冬經寒不萎
　　　然不堪食
王𤓰後靡草前荼却苦薺却甘(缺/)毋花哆哆龍葵葉團
團苦菜苦菜空山自有閒人愛竹筯木瓢越甜(缺/)
　　甜蓷
　　　花白葉青樹甚壯秋結實殻黒肌白人呼烏圓
　　　子苦者殻褐皆類栗但無刺
花成穗子成毬雅相似終非儔毛栗低坡尾(缺/)栗髙岡
頭甜蓷甜蓷秋後秋樹倚斜暉苦者擲與看牛兒
　　蓼米
　　　花紅莖葉皆青多節花謝子結如粟可食晚秋
　　　人多採又有苽米蘆米葭米草木實間有韞米
　　　者御米甚佳蛇米不可食
無馬纒無蝦鬚羅裙帶色色無願花變流沙願花變穿
珠蓼米蓼米秋風易揺入秋水太平中期難屈指
　　水芋頭
　　　莖葉皆青葉圓而大春深水生則抽莖可食根
　　　如薑芋外褐中白不堪食
不粤卵不岷鴟雖沉波堪作魁葧薺葉槎牙芥蒩苗整
齊水芋頭水芋頭江湖百年無一愁南灣北灣皆膳羞
　　蔞蒿
　　　莖青近山多赤葉亦青杉冬發土取啖多土氣
　　　初春抽莖清脆可食盛夏成蒿能辟蚊
皤老白角子烏爾未萌我已敷蘆笋茁戢戢荻笋抽氍
氍蔞蒿蔞蒿風枝雨葉老蕭蕭草堂黍民不得驕
　
　
　
　
　
　
　
　
　
　
　兩宋名賢小集巻二百
欽定四庫全書
　兩宋名賢小集巻二百一
　　　　　　　　　　　　宋　陳　思　編
　　　　　　　　　　　　元　陳世隆　補
　北山集(一/)
　程俱字致道衢之開化人以外祖鄧潤甫恩補官坐
　上書論紹述罷歸宣政間進頌賜上舍出身歴官禮
　部郎建炎直秘閣知秀州南渡航海趨行在紹興初
　為秘書少監擢中書舍人兼侍講旋除徽猷閣待制
　晚病風痺秦檜薦領史事不至卒年六十七
　　雜興十首
一日復一日百年如此耳那將千百計來日何窮己逝
者不可追來者安可知正恐聞道晚勿言功用遲
誤㸃成駁牛妙技有餘賞作意畫蛇足至今猶撫掌君
看人間事類此或往往浩歎可奈何悠然起遐想
中夜忽自省昔我今是非音聲故如昨齒長鬚滿頥有
人夢中言子念無乃癡今猶昔人耳昔人安在兹
濯濯簷下溜刁刁樹間鳴蟲號百鳥閙小大各有聲聲
多不留碍響振元無形何殊百千炬光影各自明
胡葵向晨照日引一尺長松栽四五年擢幹未出墻漙
漙露方晞借此顔色芳各留一寸心試待九月霜
春鳩一何拙社燕一何巧天隂逐其婦飲啄聊自了銜
泥亦綢繆記此華厦好物生固有分巧拙均一飽
毶毶新稿桔補此茒屋漏問云力田人嵗事苦耘耨終
年手足胝得此以自覆香秔一過眼糠覈餘滿竇
昔年過吳江戀戀不忍去臨江客思盡廓若埽翳霧兹
為三年留己厭波濤怒乃知常人情趨新方捨故
軋軋田邊車巻巻不得休出之一寸痕益以幾尺流扶
提暴中野强作田間謳車聲真哭聲天逺將誰尤
少小思振竒頗恨身不成身成益多累信與憂俱生回
思二紀間浪使倐忽争誰能補黥劓反我孩與嬰
　　吳縣遊靈巖
春物己如許放舟出横塘扶橈漾緑漲迨此白日長草
木有佳色欣欣㺯浮陽幽禽静相呼乗和自翻翔春風
不著人浩浩吹我裳終年思煩促於此興未央捨舟得
平地陟彼萬仞岡明霞墮山西夜氣鬱己蒼豈無從我
遊夾道鬚髯張風來得好語落落隨低昻幽堂埽禪榻
静對燈燭光身輕浴新出寂境慮欲忘虚忩忽含曉睡
起日照梁羣山發春姿秀碧淡以芳晨光晞薄露草樹
滋幽香徜徉㝷昔遊步屧循長廊振衣一長嘯寸目了
八荒上嗟百世基竟坐一笑亡(見劉禹/錫詩)當時館娃地今
作選佛場乃知諸夢境遁化豈有常飄然咏歸與此適
頃未嘗重來㑹有興肯使墮渺茫旁人挽予言借問身
閒忙吾方有公事子去無相妨
　　過方子通惟深
白日苦未晚我懐多隠憂憂思劇春浸浩漫不可收出
門欲有適舉步且復休塵中等膠擾念此將焉投駕言
城東北閻閭即岩丘是中有幽人厲志凌霜秋寸田荆
棘盡不假斤斧修門無雜車馬一飯乃見留虚堂芝术
香下有百尺虬蒼隂匝平地老幹森下樛堂中羅酒漿
耿耿燈燭幽四天黮無光萬籟肅以揫炯然坐相向更
僕語益遒我身動乖忤夢寐喬松遊常恐在泥滓永為
天所囚㑹當從之子濯足萬里流
　　夜半聞横管
秋風夜攪浮雲起幽夢歸來渡寒水一聲寒玉静穿雲
響振疎林葉空委曲終時引斷腸聲中有千秋萬古情
金谷草生無限思樓邊斜月為誰明
　　讀神仙傳
騎龍上天入太清繼世而往在我盈握鈴而呼大司命
主非使者走折脛乃知神仙非智巧積功累行如邠鎬
専懐邪辟祈長年誰言淮南鷄犬飛上天
鯉魚腹中有隠符白魚腹中有素書鞭靈走石纔一戲
騎麟上天亦徒爾誰能解衣涿水中使人呼指赤鯶公
莫作龍眉山頭客三百年來不得直故應未辦作李公
投身百斛㫖酒中鼓琴先生有怒色有愛終當為物役
江都王勿預人事倮蟲膏血使誰從汝索
胥門著蔡經市門著梅福我為松江吏與汝相望亦相
逐高冠長劍衛士從有口底事使蠟封此身况不為陳
尉就公蠟封三尺喙不能擲米作硃為狡獪
　　古釣臺歌送阮閲休美成沿檄浙東
餓夫一往西山空攫金胠篋清晝同東方作矣事何若
玉匣未解帬襦中排肩炙手日卓午暮夜掉臂目送西
飛鴻謂言氷壺不受汚正似馬耳經東風我思一人去
我千載乃在淛水之東富春瀨山﨑嶇兮矗雲漢溪流
喧豗白石亂瀨聲盡處萬㝷碧蟠蜿蜒兮守斯人之故
宅旁人指山名釣臺下視九土氛黄埃投竿百犗何足
道直拂三珠挂瑤草彼一人兮皎獨立清風為神氷為
骨珮瓊蕤兮結明月紉蘅蘭兮以薦枕兮服龍淵之無
缺羊裘䝉茸溪水旁大勝被袞升明堂劉秀發兵誅不
道氣壓昆陽纔一埽登牀撫腹坐太息始信赤符非至
寳君房素癡定不癡致位鼎足何其危阿諛順㫖腰領
絶安知直言身見殺我昔客新安挂帆七里灘整冠
拜祠下岩岩千仞層臺巔神遊八極髣髴聆其語但
覺萬古松風寒滔滔舉世無不可正是䘮我非無我嚴
灘水清山翠㣲貪亷懦立歸來兮奎蹄絮縫不可以久
棲
　　即事戲作四首
老烏作巢一何拙栁條垂絲今秃缺銜枝復墮苦饒舌
編條作巢枝錯節老烏栁好汝弗傷蔵烏待得春葉長
安巢令汝著哺母宻葉更能庇風雨
黄雀黄雀飛相逐相呼門前啄遺粟啄粟飽即休有人
挾帚埽泥待作粥
鶴唳固有似云何啄泥取蚯蚓蚯蚓食泉曽不惡鰌䱉
蜿蜒尤不忍何如忍飢向芝田腥涎混爾不得飛上天
烏啼未必惡麾去恨不早鵲噪兩耳聾主人亦言好安
知一喙鳴喜戚自顛倒朝來羣鵲噪不己童稚無知助
我喜羣鵲自與烏争巢慎勿喜歡真誤爾
　　和虞長洲遊虎丘
㝷壑復經丘人看李郭舟菱花多昔日桐葉最知秋虎
去藜藿盡龍歸蛙黽愁振衣臨石壁未羨習池遊
　　和友人陳傳道師仲司録遣興之作
急景去不返宦遊心易䦨死生交道絶冷煖世情看道
俗須多可隨縁亦大難一年還欲盡三界直無安
　　高郵夜泊書懐寄淮東提舉蔡成甫觀兼呈鄭使
　　君弇三首
久客頗自厭長歌胡不歸束書方有適捧檄定焉依塵
裏音客改山中信息稀十年長漫浪深覺負荷衣
命矣周南滯時哉冀北空居無刮目視動有轉喉窮泛
宅如蠻蜑淫書伴蠧蟲飄蓬故人念賴有綉衣公
長夏熱欲死迎秋氣己清蚊蠅任來往螟螣尚縱横行
止厭人問栖遲直自驚使君高義在解榻見深情
　　觀王君玉侍郎集有酒胡詩次韻
簿領青州掾風姿麯秀才長煩拍浮手持贈合歡杯屢
舞回風息傳籌白羽催深慙偃師氏端為破愁來
　　癸巳除夕誦孟浩然歸終南舊隠詩有感戲效沈
　　休文八詠體作
說將且不暇干時真自疎深慙叔孫子未辦茂陵書正
自飢欲死敢言終有餘平生畆畎志本不羨嚴徐
　　　右北闕休上書
故廬今茂草新構羨茒茨久負泉石約空令猿鶴悲一
塵端可共三徑復誰期㑹結忘年友耕雲茹紫芝
　　　右南山歸敝廬
沃壤有多稼良工無廢才固知時不棄正坐老無媒病
驥終難駕寒花不易開古來天下士取次没蒿萊
　　　右不才明主棄
雁足慵難寄鷄栖出厭頻路長時有夢人逺遽如新膠
漆唯窮士雲泥隔要津囂囂亦何病懶放任天真
　　　右多病故人疏
轉眼過三紀搔頭見二毛先秋同栁弱早白誤山高種
種從渠落青青竟莫逃形骸姑置此痛飲讀離騷
　　　右白髮催年老
憔悴身仍健峥嶸嵗又窮天寒春未應臘盡雪初融萬
化豈有極一生常轉蓬誰知原不動日月自西東
　　　右青陽逼嵗除
腷膊南枝鵲鏗轟半夜鐘遼遼數寒漏唧唧類吟蛩馬
革思强仕牛衣慕老農此身何處是輾轉聽朝舂
　　　右永懐愁不寐
透隙風號屋翻簷雪洒牕遥知迷九澤似欲巻三江引
睡繙書帙澆愁泥酒缸無因踏松月癡坐對青釭
　　　右松月夜窗虚
　　避冦村舍
再脫兵戈裏全家走路塵百年同是客萬事不如人幻
境終歸盡生涯正要貧故人知在否魂斷楚江濵
　　沙塞松江
三江既入今何有萬化無端去莫留蟹蚌失波枯斥岸
蛟龍移窟見沙洲水窮范蠡扁舟返海變麻姑兩鬢秋
通塞正應天數在荷蓑持鍤直堪愁
　　曉起
霜林一望極空寒曉鼓催人覺夢殘黄霧帶晴江渺渺
勁風翻影露溥漙香消引篆新添火髮宻勝簮漫整冠
蔵拙懶便惟少事興來閒借逺山看
　　餘杭法喜院荆文公書堂文公康定讀書于此
鍾山太守起從龍鼓動風雷指顧中未見圖形求傅野
豈知徒步客新豐青鞵曽訪餐芝老白首惟餘搗藥童
蔵壁故應留斷簡至今山鬼動悲風
　　送蔣主簿入都赴試
東南貢吏紫髯郎一馬駸駸客路長袖裏山林洗塵霧
腹中文字了縑緗流年過我長如許樂事知君正未央
行恐飢來驅我去也遮西日上河梁
　　罷吏客郡城己數月滯留忽已嵗暮浩然興歎作
　　一首
一行作吏向吳城五見娵隅上薄氷魏顗三章堪自約
殷源百尺敢言登揶揄只送人為郡噎媢初非我負丞
鞅掌栖遲俱害性不知鬚鬢欲侵凌
　　寒夜遣懐
强醉重雲欲散鹽三更飛霰忽驚簾大呼何與癡人事
此意多應俗士嫌出户仰看天漫漫持盃愁作夜厭厭
消除心事多無處下盡中軍三百籖
　　人日書懐兼寄吳中二三友
東西南北走紅塵又見江淮草木薫小謝篇章成畫餅
卧龍功畧付浮雲栖遲枳棘今如許嘯傲氷霜賴此君
俯仰折腰成底事故交千里漫離羣
　　許主簿見和過有推借再作奉呈
身謀自昔須三窟世味端能敗一薫醉裏閒愁濃似酒
春來歸思亂于雲松栽咫尺傳廬老棗實方將訪許君
却喜雲孫共來往扁舟時入白鷗羣
　　用前韻作招許主簿
風騷無復見黄初尚想應劉載後車病骨不知縁底瘦
愁眉時得為君舒動人春色來隨燕入眼溪流静見魚
祗有此中多好句可來茅閣試憑虚
　　適軒
厭苦常從樂未央不如腰足兩俱忘當飢糲食遺三鼎
便體綈袍勝五章夜雪扁舟千嶂静午風高枕一窻涼
飄然自適非人適肯受轅駒六尺韁
　　謝江仲舉惠酒
山城無物可忘憂但有平原病督郵知我囊中無白水
煩君若下出青州芳甘未謝三年醖傲兀能消萬古愁
㑹待東郊春意動鳴鞭乗興草堂遊
　　次韻張祠部見示
大滌先生不諱貧鬢髯雖白臉長春三江魚美東曹後
二栁泉甘慧曉鄰懐組歸來無長物挂冠誰復並清塵
自憐出處俱違性旋結衡茅寄此身
　　謝人惠硯
帝鴻墨海世不見近愛端溪青紫硯溪流見底寒且清
光凝淺紺淵之精斧柯千古遺仙局雲暗半山含紫玉
割雲鑱玉巧如神龍尾銅臺可奴僕君來自南數千里
不載珠璣如薏苡芊芊蹊草裹石硯文字之祥直送喜
明窻大几墨花春爐山吐蘭千穗雲虚中含黙静相對
那復草𤣥驚世人
　　穹窿塟事回邑有感
生别萬里餘㑹面終有期死别不轉眸一朝千古非白
日光在天𤣥隂閟泉扉盈盈閨中秀土化成枯骴冠笄
共甘苦謂見素髮垂那知死生變不待桑䕃移室有病
時菌篋有嫁時衣了了眼中事閒糚靚容儀垂楊手曽
折為我當春稀迅流無迴波落英無還枝空房閴無迹
新墳草離離傷心北門道同來不同歸
　　過劉姓園居
負郭三頃稻並田五畆園人生如此足安用華其軒親
戚居南陌交遊在東村有酒輒共醉傾翰見情言三逕
雜桃李九畦蒔蘭蓀黄柑百頭奴碧梧萬枝孫山供景
無盡石映溪不渾桑麻中饋任布刈隣翁論下以活妻
孥上以奉凊温時從赤松子亦訪吳市門嗟我抱此志
十年若朝昏家山眇天末松菊豈復存兹園臨官道坐
笑車馬奔前山復場圃疏築隨坳墩我來適春穠亂眼
紅青紛恍然動鄉思夢寄東飛雲
　　題海㑹寺
萬杉堆青没山骨雲埋七峰時出没飛泉拂石㵼哀湍
下有萬古蛟龍窟蔵頭睡熟呼不起地坼三年蝗蝻出
千山脈理漬清甘一罅涓涓流石液同遊况與惠詢軰
納屐振衣何勃窣大門當前新築道跨水曲欄欹突兀
舂鳴轣轆趁朝炊水甽懸流機械發搘笻對此自三歎
抱瓮老人長搰搰却坐幽堂忽浩歌回首己失西山日
　　望九華
　　　船發大雲倉五十里許顧江南衆山中有數峰竒
　　　爽特異一見即知其為九華問篙人果然因知禇
　　　季野於廣坐中識孟萬年正應如此作詩一首
巻簾對坐江南山掠眼送青來亹亹雲泉肺腸久厭飫
拄頰悠然聊復爾竒峰逺澹忽四五爽秀駸駸逼窗几
平生九華盛名下一見定知真是矣非關目力觀天奥
正覺羣山如聚米好山如人有高韵不獨江州孟公子
直縁佳處無仕逕落寞道邊同苦李大是忘年耐久交
藜杖青鞋結終始
　　山中對酒
秋容淡青山爽秀雨皆足清溪照千仭空翠疑可掬何
年顧兔窟桂子墮山腹老香散深林屑玉綴黄粟朝來
客衣動一葉下空谷客心如棼絲日月共煩促胸中尚
磊塊陶冩賴新緑要當酒千鍾澆我愁萬斛顧有獨醒
人翛然倚枯木
　　二月二日富陽城東
一春何許最佳處栁色初勻思殺人風繰雨練不可觸
明緑映空顔色新舊雨來時花未齊今雨一過花團枝
明朝試踏城西路己復可憐枝上稀
　　桐廬道中書事
一星熠熠初尚微俄傾滿天如灼龜溪流黯黮西山黒
怒芒當空唯太白舉頭仰書天漫漫飛星縱横絶河漢
新月未高不可見終夜起坐發三歎
　　題張太丞明園亭
京華真陸海聲利之所闤向來山林士往往去不還濡
足未肯已没身何足歎張侯翰林客金龜著朝班生平
用一指談笑起廢殘紛紛多俗子名譽莫敢攀五十未
云老幡然歸故山歸來謝奔走治此五畆園養樹如養
生斤斧不浪干醫花如醫疾察標見其源上有十圍木
蓊然午隂寛下有百步荷紅鮮映清瀾爽氣日夕佳西
山挂簷端安能九衢内髀肉磨韀鞍我今坐竒窮進退
坎井間違己恨紆轡長飢思抱關當時彭澤令四壁唯
瓢簞折腰未為辱徑去曽無難而我亦何者栖栖猶强
顔
　　即事
雲裏琤淙十九泉茅茨深寄白雲邊何年斷取仇池鏡
擲過荆吳萬里天
　　太湖沿檄西原道即事三首
司空山頭早出雲西源渡口十里隂烟中雞唱未及午
白雨作泥泥己深
上崖下谷鳥道中前屩後巾魚貫從西山路暗光己夕
東山山頭餘日紅
道旁瓮盎如汝陽石間電雹如吕梁不知身世在何許
舉頭四山鬱蒼蒼
　　送崔閑歸廬山
琅琊山中水韻入三尺桐琅然醉翁操發自玉澗翁流
泉不成音冩寄十二宫醉翁不可見妙語聊形容嘗聞
三峽泉上與天漢通請君記餘響相彼玉佩風此聲倘
可繼那復有此公
吾友胡少汲結廬皖公城灊山有小隠背負紫翠屏前
臨一溪水可以濯吾纓欲分青山半留我谷口耕信美
非吾鄉翩然遂宵征聞君草堂處亦復占地靈虚簷倚
蒼崖下有玉澗鳴樂哉不可到因君懐友生
　　有美一人
有美一人在昭君藕絲為衣蘭作裙君初顧言淑且真
直欲載以黄金輪人心變化如浮雲明糚覺暗笑且顰
何當還之承華茵令君宴寢凝清芬
有美一人在烟汀朱顔朝滌玉壺氷素手暮理朱絲繩
語言窈窕丹鳳鳴坐持紈扇睇秋螢何當還之翡翠屏
為君把鏡整衿纓
有美一人在南浦月明採珠光照渚瑶衣被體金索縷
獨抱幽寒沐烟雨何當寘之白玉宇為君謌陽春激楚
(時鄒志完在昭州曽子開/在汀州陳瑩中在合浦)
　　賦長興錢圃翁詩
學書要不成學圃苦不早向來執㦸郎何似於陵老我
無拏雲意所念在一飽閉門種蕪菁抱瓮澤枯槁荒畦
財一席嚙嚼到春草頗聞長城翁八十顔色好城西有
寛閒終嵗常却埽安得五畆園如翁一生了
　　游善權寺
放舟荆溪上溪水清且徐雲中離墨山慘淡初有無捨
舟並松麓下直浮屠居朅來東軒上爽氣已有餘飛來
定何年無乃與此俱奔流潄庭下比竹梁寒渠山深絶
迒徑物物清以臞静森倚岩秀夭矯懸崖枯幽禽發寒
唳响振高林疎我行亦良苦却步計己迂解衣卧清晝
慰我千里劬
　　善權洞
嘗聞包山境中有林屋天旁通號地脈嶽瀆潜鈎連兹
山豈其類􁕻洞皆中穿二岩岌山足琤淙激奔泉牛羊
走大石吐受無窮年金堂下石液雪積如烹煎從來米
鹽稱浪播俚俗傳一洞改山腹穹窿亦聨綿誰題九斗
字大篆仍深鑴中蔵丈五石屹若龍騰淵回頭問主人
我軰定不凡云何逐官牒常得我所耽向來共幽討九
鎖蔵芝岩而我自林屋翩然遊皖灊洪崖倘可俯不在
南山南
　　白馬洞
披榛不知疲詰屈岩下路俄然見深窽偊步入岩户一
泓窈而澄百步清以鶩人言紫髯仙白馬從此渡磊磊
盡赤石丹竈遺滓汙收蔵已兒啼效適勝麻䕶因知世
盲聾荒怪雜疑誤虚空如許大長嘯可平步胡為萬山
底躑躅向烟霧
　　章僕射山林
王子池臺迹己荒年來華構壓高岡長林不礙千山月
老幹猶含九夏霜便覺平泉冠東洛還依緑水寄南唐
蝸廬却喜通幽徑岸幘時來一嘯長
　　次韻張祠部敏叔遊滄浪蘇子美故園
醉倒春風載酒人蒼然猶恐見長身試㝷遺址名空在
却歎張羅事己陳稍置曲欄穿徑竹别開高閣俯汀蘋
拏舟更欲陪清賞要看毫端藻繪春
　　次韻鄭大夫半隠亭
脫屣歸來稅兩轓信知塵世有蕭關幽亭似近郎君谷
捷徑知非少室山嵗月優游真得計風埃憔悴獨何顔
園林日涉仍多趣坐看雲飛鳥倦還
　　哦詩夜坐缾罍久空無以勞寄吳興趙司録江兵
　　曹
詩成不直一杯水年大常懐千嵗憂何須中令能强記
正要將軍為破愁故人久負丘壑志公子欲㝷梁宋遊
相逢倘有葡萄緑肯向西涼博一州
　　九日冩懐
節物驚心兩鬢華東籬空繞未開花百年將半仕三己
五畆就荒天一涯豈有白衣來到啄亦從烏帽自欹斜
真成獨坐空搔首門栁蕭蕭噪暮鴉
　　次韻葉翰林見寄
雅望清班亦醉翁暫令槐閣曳鈴空更憑他日歸賢守
畫諾何人稱治中便合追鋒來就日已知投牒有成風
貽詩千里兼金意俎豆長憐斷尾雄
相望千古一涪翁還向江湖四壁空病木自甘桃李後
野麀難著鳳麟中未成下澤還鄉里且寄窮閻庇雨風
舉世知音常契濶悲歌沉抑為誰雄
　　傅國華從使遼東己事還朝拙詩送别
夫君胸次有天遊笑指滄溟寄一漚正使叩舷歌小海
不妨安席咏洪流翩翩聊試千金學刺刺應慙萬里侯
歸袖飄然望華闕獨留珠玉照遐幽
向來南北歎流年十載相逢走道邊作佛頓慙靈運後
著鞭尤恐祖生先彈冠豈欲誇三組負耒還思受一廛
黙計此身端未了别懐撩亂故依然(國華造道益深而/予蹇淺滋甚故有)
(天游作/佛之句)
　　窮居苦雨
漫膚便腹轉踈慵睡足茅簷自過鴻墨客綴令三尺喙
木奴何佀十年功門前羅雀非吾病竈底生蛙不世同
舊雨未乾新雨漲可憐愁絶力田翁
　　謝張敏叔餉陸子泉
接輿叩木狂歌處猶有清泉出翠㣲不學癡人供水逓
肯分餘潤及柴扉七甌己辦煎茶厄三咽能忘啜菽飢
身寄吳門聲利窟更思氷洞濯塵衣
　　張敏叔得請謝事欽仰高躅謹成口號
富貴紛紛有底難乗時如探槖中丸高人不啻雲華見
晚節誰為趙璧完且喜芝蘭俱發秀不嫌松桂愈清寒
他年側席思耆舊矍鑠猶能一據鞍
　　晚雨菊
異質寧當雜衆芳故應寒頴度㣲霜三山未必分靈樹
九畹何能擅國香不惜繁英供夕餌肯持佳色媚朝陽
徑須移奉華堂宴路草多應媿(缺/)妨
　　登富陽觀山亭
橋公宅中木參天孫郎山前春燒烟大橋不向五湖去
建康宫深空嵗年
　　送林徳祖致仕東歸
　　　壯而仕老而歸理也士溺於仕故困而知返病
　　　而能休老而知止者世則猶然貴之若徳祖於
　　　斯三者無一焉然去官如脫屣是乃真可貴矣
　　　徳祖方未仕以學行有盛名四十起家至為部
　　　刺史所歴皆儒官入糾天府於今為要地年始
　　　登六十茹蔬飲水神幹儼如也一朝浩然有歸
　　　志退自府舍不謀於朋友不告於妻子夜半狀
　　　上府晨朝可命下斯亦竒矣予行道南徐過故人
　　　蘇承祖出許振叔書道德祖挂冠勇决之狀予
　　　時冒初暑向逺途忽忽煩憒聞之洒然如挹寒
　　　流而逐清風也而或者疑焉予曰子無異也士
　　　溺於仕久矣其視爵禄猶飢者之羡膏粱渇者
　　　之赴水泉寒者之陽而暍者之隂也意若攀垂
　　　綆而上千仭不可須臾置也今乃有不負通博
　　　之才居軒冕之㑹非有宜去之年不得己之事
　　　也然且一朝去之彼以誇競之心計之是豈不
　　　可駭而疑哉且仕不仕何常之有徳祖非為亢
　　　者也非要利者也徒曰適吾之適以遂吾之性
　　　而已雖然自砥節勵行之詔屢下所以愧責貪
　　　競者之辭實深聖主之所望士大夫之恥也今
　　　觀德祖之去就重輕亦足以振士風矣夫仕者
　　　畢心力以奉所職處者先亷退以風士類是皆
　　　有益於時者也徳祖豈不賢逺於人矣哉既遇
　　　諸淮隂舟翩然東使人有冥鴻之歎因為詩以
　　　附諸公之末云
浩浩聲利間静躁同一區排肩日中市有類逐獸趨中
朝尺寸地衆睇咸睢盱安知大雲客出與飛雲俱翛然
棄之去初不計巻舒紛紛軒裳士瞠目口為呿茫然更
歎息不間賢與愚乃知楊少尹未足繼兩疏時當老而
傳不失仕且居非同㑹稽史苦誓困簡書不比狂季真
索身憂病餘耆老了無事方當騁亨衢投簮逸湖海沛
若縱壑魚雖無揮金事日者誰公如清風激多士故是
明時須恨無采詩氏倘有東歸圖
　　戲題郭慎求所寄書尾
老罷歸來寄一廛交親南北散如烟誦君雪暗天涯句
離合升沉二十年
　　題叔問燕文貴雪景
一壑回環十二峯茅茨送老白雲封如今塵裏看圖畫
却愧當年邴曼容
　　新作紙屏隆師為作山水筆墨略到而逺意有餘
　　戲題此句末句蓋取所謂柴門鳥雀噪游子千里
　　至也(時守秀州屢乞宫觀歸山居未遂/)
急雨初收山吐雲清溪曲曲抱烟村抛書午枕無人喚
歸夢真疑鶴噪門
　　㑹稽喜得家書
黄耳東來一破顔宜從松竹報平安遥知雲頂峯前住
霜鬛風篁六月寒
　　偶作三首
薫風寂寂動林光紫翠隂中草木香山鳥一聲清晝永
白雲深處北窻涼
老向甘泉補侍臣歸來還作卧雲人一重一崦蔵烟塢
三沐三薫屏世塵
誰遣生駒玉作鞍春來苜蓿徧春山自知不入黄麾仗
振鬛長鳴出帝關
　　神魚泓是日與諸公流杯水中如西丘故事
栁州固竒士戲好亦幽絶逺懐西丘飲千古清興發徜
徉恨無所盤桓對羈紲聊為五里行邂逅一壺挈神魚
伏山根渟湛初一穴侵侵决寒溜沙石助清越披莎得
盤石離坐若天設實觴競乗流眩轉亦飄瞥争持或三
釂遇坎時一蹶歡來朱碧亂笑罷巾帽脱相望西丘游
詎易議優劣
　　張公洞
昔年京江夜飛夢投雲山仍追謫仙老嘯咏層崖顛左
盼俯無地蒼巒生紫烟當時賦幽賞妙境竟莫宣今我
來自東扶橈漾荆川飽聞張公洞怪絶駭所傳聊從二
三子一結青山縁北靈敞竒觀下矚壺中天恍然驚昨
夢了了墮我前仄徑繚危棧重扃䕶靈淵竒礓或岋倚
側洞時鈎穿初疑天台聚納此一室間夸娥運神化不
隘亦不顛又疑清都客翩然下雲軿幢旄儼行立導從
森蟬聨丹梯香霧温玉室珠瓔懸撑虚一柱屹戴重三
能鶱鉛竈久己冷青騾那可鞭香壇望八景東晨開五
便坡陀忽度險宛轉漫無邊或深如列厦或迮纔容肩
高躋乍捫頂偊步欲墊泉不知行逺近一步九目遷噫
嘻此天設端在太古先恨無少陵手冩之黄絹篇聊書
夢中夢投筆一粲然
　　借居毘陵東門四首
客去不能寐翛然清夜䦨樓居俯長川仰視天宇寛長
川濯雲漢錯落星宿寒青燈故可親且還對塵編其人
骨己朽千載與我言掩巻三太息虚簷清露漙
急景不可挽吾生豈無涯吳中十年舊鬚鬢亦己華嗟
我壯且老方知失林鴉欲歸巷無廬欲駕途無車而子
亦羇滯心事如蓬麻人生無巧拙命定將如何
猗猗隔河樹羃羃縁堦草時當長養候顔色豈不好萌
芒忽柯葉茂大旋枯槁滔滔不自知但見壯而老人生
亦草木萬化迭侵擾朱顔日夜變素抱豈自保
借居臨官道堂隂俯長河前車接來軫後棹紛相拏我
獨居其間超然嘯而歌頗從故人語安用高軒過旁有
五畆圍不知主誰何時能曳履往豈異吾山阿
　　和栁子厚讀書
事賤反多暇居卑適無虞人間不争地聊此謝畏途豈
無營營子熟視付一吁廛中亦何有坐聽日月逾展巻
閱千古置書忘萬殊不妨權子母亦復商有無平生僅
識字乃與憂患俱持此遊學海層臺漸積蘇年來但遮
眼頗覺心恬愉嚢錢足自飽肯怖騶朱儒起卧一榻間
兀如橜株拘涼風北窻下不減愚溪愚誰能三萬巻懸
頭苦劬劬小極正當寐睡魔不須驅
　
　
　
　
　
　
　
　
　
　
　
　
　
　
　兩宋名賢小集巻二百一
欽定四庫全書
　兩宋名賢小集巻二百二
　　　　　　　　　　　　宋　陳　思　編
　　　　　　　　　　　　元　陳世隆　補
　北山集(二/)
　程　俱
　　送朱職方希亮出使利州路二首
許下多名士朱公盛徳人懐文深自匿謀道不求伸雅
望臺中妙宣恩劍外春聨憑巴漢水一浣九街塵
星使出文昌仍分古華陽過家真晝錦擁節異懐章泛
應超餘刃存心即道場冕旒須獻納早晚侍明光
　　和同舍夏日四首
寒暑不到處翛然天地中夏氷聊善幻性水自真空松
壑凝寒露荷燈障逺風峩峩欲千仞扇暍意無窮
　　　右清冰
曉來風破睡天外失參横雨作刻漏下人思江海傾林
塘回秀色塵市亦歡聲漏屋吾無憾聊蘇秉耒氓
　　　右暑雨
夜氣接平旦㣲涼生太虚庭槐秋影動簷月曉光餘執
熱寧無間探湯固有初斯須銜燭轉汗漬羽陵書
　　　右晨起
赤日不可度紅塵能許深糞除知有意垢净亦惟心葉
落石門曉花殘桃徑吟安知煩溽地擁篲却流金
　　　右掃地
　　鄒侍郎挽詩二首
蠻貊人無間鄉閭行益尊芝蘭有餘化桃李竟何言逺
日來千兩他年歎九原死生如可作安用百身存
夷跖雖殊趣彭殤共一歸投荒萬里再乗化百年非細
行皆無憾常言亦造㣲祗應存信史千古有沾衣
　　齒落
年運過半百齒揺先右車朝來忽自墮笑罷却成嗟鶴
髮情知爾牛呞老更加舌柔真足恃寂寞寄生涯
　　種蓮
不向東林社聊分玉井蓮淤泥超黒業定葉異青錢八
法那能染三車固可捐從容共漁樂吾意己忘筌
　　殷浩廢處信安偶覧衡州圖經故居尚有遺址有
　　感於懐書四十字
中軍時所廢我廢坐衰殘軒冕倘來寄炎涼非意干空
函嗟外重小品亦徒看異代均流落還來客信安
　　戲呈虞君明察院謩
三仕三已心如空一壑一丘吾固窮門施雀羅止可樂
車如鷄栖良不惡胸中兀􁮣初欲成綵衣玉斧雙鬟青
世間何樂復過此不失清都左右卿
長安陸海如洪爐五金出入無精觕平生椎鈍堅重質
一徃瀜液隨流珠請觀五石大瓠種且以濩落浮江湖
環中何者為榮辱千鍾何如三釡粟坦途緩步東方明
大勝跨虎臨深谷
　　夜坐
飢烏夜啼栖復起仡栗飛光透窻紙捲簾萬瓦白生烟
桂影扶疎浄如洗回腸正隨清漏轉葉下空庭亂如霰
青燈耿耿夜何其雲篆吐蘭初一線嵗云暮矣萬竅號
霜天旅雁求其曹月行虚空幾萬里羣犬吠光聲正豪
蒲團瞑目空危坐逝者如斯白駒過悠悠昨夢不可攀
此身此心何日閒
　　題蔣崇徳彞所蔵明皇夜遊圖
燃膏飛鞚逐流光露溢金盤樂未央擬跨八龍窮轍迹
誰令一馬向銅梁
　　秋夜冩懐呈常所往來諸公兼寄吳興江仲嘉八
　　首
秋聲不關人倦客偏入耳蕭蕭舞黄葉䇿䇿振疎葦明
知壯則老揺落固其理如何石心人嘅歎中夜起
蓬藋没三徑藤蔂上瓜廬時聞步屧聲款關問何如定
坐無雜語文章校精粗馬融辭東觀骯髒與世疎顧此
窮巷士華顛空著書
外監嗟己逺吾猶識其孫森然見孤韵辯作懸河翻低
頭向螢窻有類鶴在樊讐書五千巻字字窮根源頗攜
未見書過我樵無烟
向來霜秋句俯仰嵗一終人間有寒暑方外無窮通青
青千丈松不改氷雪容坐閲蒲與栁飄蕭隨雨風寒松
老益高蒲栁老益衰流萍况無蒂復與飛蓬期却埽計
不早出門欲何之
剥啄驚午枕軒昻見長身蒼髯如修竹定非俯仰人徳
公卧襄陽不踏官府塵此老頗似之酒酣見天真結廬
甚幽獨己辦老圃隣披榛時一來數面久益親
二士出吳下諸生有揚王相從寂寞濵無乃計未良縱
横三千字坐可致玉堂詞章乃糠粃不直粟一囊我愧
非子雲文書昧偏旁窮居似韓子草樹亦荒涼時能出
佳句慰我秋夜長
物色一如此凄風薄人衣遙憐卞山客増歎雉朝飛固
知難為懐舉餐念齊眉勿使梨棗間纒綿生繭絲
清霜埽蕃廡豈為一草木方春萬物遂苑籞及氷谷乾
道本平施憎愛豈有屬不應懐偏慳獨遇吾黨酷竒窮
坐迂疎此事計己熟如何半世間生理常刺促
　　春日冩懐
春風遍芳華一國盡狂醉窮閻獨不知但見長蒿薺秋
飇起蘋末一華初未墜幽懐獨先覺意象己凄厲故知
春與秋初不為我計危絃自應悲寒木終易脆要之夢
中夢憂樂同一寐翻然詠軒丘心量浩無際
　　到官兩旬四走山野作詩以自勞云
上山偃仰如望天下山傴仆如深泉胡為持此不貲寳
來試萬丈懸崖巔前人見踵後見頂仄足鳥道相攀牽
􁧆然寘我章貢上水激石罅奔雷填荒塍曲澗無逺近
渺𣺌不見墟中烟土岡鑿路狹如隧蘇壁藤蔓蛟虵纒
寒風颼颼失白日上有萬木蒼隂𤣥航溪之深掲其淺
碎石齧足聲號川茗山發我一長喟彼有吳市人中仙
飛瓊練玉存故處秪有井竈無霜鉛我今正坐五斗米
悔不辟粒從期佺向來吳松厭羇旅三嵗半逐鴟夷船
故教筦庫著踈孏坐守兀兀聊窮年安知求逸得奔走
豈異避梃䝉戈鋋咄嗟萬事何必計努力唯有歸園田
　　豁然閣
雲霞墮西山飛帆拂天鏡誰開一窻明納此千頃静寒
蟾發澹白一雨破孤迥時邀竹林交或盡剡溪興扁舟
還北城隠隠聞鐘磬
　　讀陶靖節詩
吾觀靖節詩三歎有遺音卧看起咏之愔愔澹多心欲
學靖節詩慎勿學其語心源如古井衡氣光發宇言無
出言意妙語自天與譬如清泠淵月湛不可取崟﨑阨
驚湍乃若震雷鼓斯言可深味往往棄如土
　　九日雨中對菊忽忽塊坐用雨中對花韻三首
胸中有天游一室未為迫永懐東籬翁那復有此客重
隂敗佳辰長雨不為澤摧豗對黄花菜色被臧獲黄花
亦蕭條伴我雙鬢白猶能相呴濡嫩葉供小摘
去年峨眉山痛飲真得計新蟾繼秋陽明潔藉㸃綴今
年坐蝸廬簷溜落空砌花開信多雨㑹少苦分袂茫茫
大塊間游子况無蒂百年能幾何行復驚改嵗
急心如危絃未斷先凛凛風庭忽知秋中夜不安枕力
行無逺途積縷成重錦男兒未蓋棺雅志安得寢榮衰
非所念身世固己審亦復羨久生聊為老籛飲
　　元夕塊坐因用葉翰林去年見寄元夕詩韻冩懐
兒童逐遨戲先春禱春晴心如飄風快目若氷壺明寧
為惜日計所願佳節并老來見紛麗如乾連婆城流光
不可挽譬彼空中聲那知節物佳翛然謝將迎幽燈對
簡編歴歴記所更斯須閉關卧鼻息驚雷鳴寤念北山
北田家己催耕胡為異鄉久空寒猿鶴盟
短日長易暗凝隂有時晴何人勸之照燭燎皆争明今
年春苦寒寒威劇幽并連綿積三白雲埋闔廬城深泥
浹新雨行路無人聲藜燈不來下箕卜豈復迎朝來日
照梁天氣忽己更稍聞橋市間簫鼓逺近鳴吳人尚游
樂急如赴春耕唯有窮巷士守窮如守盟
　　西安謁陸䝉老大夫觀著述之富戲用䝉老新體
　　作
丈人意何長緘笥文史足琅然五行落洞視不再讀作
書兼逺奘衆妙探𤣥竺時時歌四始笑捧五經腹高堂
發新藁重複羅籖軸觀之類窺管諷味得膏馥(䝉老號/為連韻)
(如云風/捧諷馥)
白頭書生黒頭翁長安時花幽澗松逺飛近啄雖異志
天命厚薄無雌雄鈎深采博燥喉吻守此一畆蓬蒿宫
杜門不出交二仲木隂澗曲遥相通紫囊貝葉資藝苑
欵關一見逾三冬亭亭漫吏多所歴乾死書螢心似漆
王門賔閤不留行赭顔趼足搜泉石茅簷正欲結雲根
竹葉榴花薦餘瀝當從元亮賦言歸木茹麻衣永投筆
(䝉老號為合離藥/名如當歸木筆)
　　十月五日集季野家歸作
賢愚孰無營急景信可惜如何闔廬城乃有此閒客懐安
豈初志運甓有餘力相從無何鄉邂逅一日適虚窻得
朝陽寒凛作春色琴書羅棐几一一浄如拭畫沙見竒
蹤落屑非近識似追永和還未覺正始隔峥嶸衡霍囿
莽蒼雲夢澤時華各低昂幽鳥共深寂誰驅此變幻戲
納方丈域慙公慶春釀澆我憂思積豈無車公語顧非
伯仁匹長檠蠟花摧起視霜月白酣歌美清夜擁髻
侍通徳參差吐幽妍鑿落艶芳碧觥籌不留行為問此
何夕言歸謝主人五斗安可極
　　戲示江協律漢
酸寒北山尉憔悴孔州守枯魚同處陸濡沫賴詩酒當
時年尚壯意氣亦何有只今雙鬢華十載一回首仕初
君似遇遊倦吾己醜邂逅記昔遊空嗟漢南栁
　　江再和戲答
當年季將軍晚節河東守誰令一人譽揮去坐使酒長
卿起遐陬落筆賦烏有要之乃雕篆意不在黔首窮通
付造物世俗浪妍醜何必送五窮呼奴結車栁
　　葉内相赴淮泗
向來英妙壓鼇頭去國三年白髮秋蕭傅豈煩更吏治
賈生原自賛皇猷高文已得江山助逺業寧為管晏留
聞說云亭己除地正須椽筆記鴻休
　　九日陪章湖州致平援登道場山汎舟溪上
九日登臨得翠㣲拂天松竹引丹梯神遊八表層霄近
目盡千山落日低人散飛雲留畫棟舟回初月照清溪
故知王謝風流在吹帽何人醉似泥
　　次韻趙叔問對雪共酌有懐江仲嘉
恍然身寄一山川玉宇銀牆墮我前便欲乗風向寥廓
恨無新句落雲烟延枚座右頻虚席訪戴人遐歎獨賢
遥想交頥對秦望朝來清思浩無邊
　　哭王元規
華顛傾蓋便忘年信有烏衣不乏賢膝下中郎名譽早
湖南司馬嵗時遷去天尺五非無地擊水三千竟莫前
唇腐五車真底用人琴㝠漠付重泉
　　和答何䝉聖刪定
胸中林壑寄商顔門外紅塵了不關年去人猶昔人耳
身逰不與(缺/)　間與君同覺夢中夢顧我長嗟山復山
何日方舟歸里社韋編應許試窺斑
　　與蔣子有道丁丑相從吳下之適感賦
三逕旁臨招隠溪子真池館叩林扉拏舟夜雪多乗興
步屧春風每醉歸居舍相望一牛吼宦途常作二鳬飛
試還邀月持杯地共覺勞生四十非
　　曝書㑹和陳正字磷觀御製書二首
龍檢金壺記子年寥陽宫殿玉虚前三元初識皇文秘
八法争看御墨鮮叢簡舊蔵丹蕋篋羣仙擬近白畦泉
隆樓縹緲侵雲漢神物撝呵衛九天
七聖雲章紫秘清睿謨神藻發長生六爻妙物超龍瑞
千里真修叙廣成但覺煥文驚俗眼何勞握筆避書名
法宫涵演方無盡玉海濡毫巻四瀛
　　送傅舍人國華使高麗二首
長嘯溟波又一遊眼中壺嶠接滄洲紫薇垣近三台象
銀漢槎回八月秋七制還須補天筆一帆聊展濟川舟
從容歸奏承清問膏澤東西四十州
翩翩緑水泛紅蓮一紀重來擁使旃雲外兩星明漢節
海東千里戴堯天舊聞箕子多遺俗㑹使匈奴失左肩
五十年來䝉惠渥故應㣲筆莫窮鐫
　　和江仲嘉見寄
蓽門蓬舍不知春車似鷄栖甑有塵千里傳情望雙鯉
一杯和影只三人交親離合同巢燕身世羇危獨繭綸
四體不勤徒擾擾擬將𤣥指問吳筠
寒谷應殊尺五天鹽車無復望騰騫至人未免填溝壑
大隠不如居市廛長嘯呼鷹思上蔡獨吟留石在平泉
茅茨欲作終焉計未有滄浪四萬錢
　　何䝉聖挽詩二首
倦遊初返北山儂一面忘年得此翁學易知公無復過
詩窮如我敢言工安知接迹金蘭直便作回頭夢幻空
本自無生今豈滅不應吾道又西東
五籍紛綸井大春一言超詣阮參軍王門設醴重經席
藏室修書老蠧芸問字毫釐分鳥跡論文領略到皇墳
他年宿草傷心地千里衢山隔暮雲
　　酬潁昌葉内翰見招
觸熱西遊泝濁波京華旅食謝經過年侵鏡裏今如此
歌闕壺邊可奈何賔閤遥知懸玉麈直廬應許到金坡
須公一節趨環召猶及昆吾百步荷
　　書夀昌驛
嵗暮白日速風高黄葉稀歸心與寒雁一夜向南飛
　　空相僧舍書事
午景入疎竹堂隂粉筠香疎簾撲空翠無風自㣲涼棊
聲破禪寂日轉幡影長霏烟觸垂爪汎乳搜枯腸投局
起㝷勝徘徊雨花堂巢蓮見靈龜信有千嵗祥徐觀乃
跛鱉圉圉循菰蔣笑罷復歎息是非可兼忘却坐對談
麈氷松想千章新穎二三子矯若驚鴻翔府中有料理
不作功曹狂
　　戲贈江仲嘉司兵
君不見謝公栖遲樂東土起作司馬征西府莫年談笑
有穰孫鶴唳風聲走强虜又不見子猷剡川高興䦨肯
隨鶴書落人間不知騎曹底官職朝來拄頰看西山平
生清真翠嵓老泉石膏肓偶同調嵗寒落落見孤松不
忍低眉寧枯槁年來無米繼朝炊聞說吳興富魚稻不
妨來作古司兵士卒投醪止鳬藻美哉洋洋霅溪水秋
塘百里荷花遶當年釣徒放浪處醉目悠然送歸鳥斯
人不死世不識往往凌波㺯瑶草君方參同騐龍虎我
欲治荒種梨棗㑹當月夜見龎眉一笑超然凌八表
　　送趙子晝奉議歸睢陽
紛華眩人劇朱碧子獨好書如好色王孫被服甚寒生
射䇿君門先破的榮州書窟三萬巻錦囊付此龎眉客
西遊勾吳北大魏亦復徒勞問刀筆不唯唇齒腐經史
正自雲山鏁胸臆老來息交思簡事為子忘劬廢晨昔
春風滿帆送歸舸回首青雲如昨日知君名駿定千里
不待朝廷訪幽仄有書時寄雁南飛顧我漁樵正争席
　　同趙奉議離吳興江仲嘉昆仲送百餘里戲作一
　　首
大江飲酒如澆灰小江飲酒顛如雷扁舟相送不道逺
百二十里雲帆開云亭老人窮不死故園茅屋荒蒼苔
闔閭城中一畆地己辦瓮牖鉏蒿萊吳興上佐吾黨士
十年縱賞西王臺眉間黄色袨綵服柂樓長嘯春風回
要須酩酊酧此别不難萬頃添金杯明朝相望即湖海
縱有美酒胡為哉
　　過毛達可友給事覧壁間舊詩次韻二首
堂前清颸發樹外赤日西坐令天壤間氣候忽不齊解
帶席嘉隂長哦壁間題故應有神䕶塵土不得迷前年
欵公門鷤䳏亦已啼今年復羇旅庭莎欲鳴鷄西遊有
底急觸熱忘卑栖似為飢所驅不計轍與蹄綈袍意彌
厚盤餐洗羮藜磊塊久不澆醇醪代朝虀襄陽乏新句
夜直難相攜
黄花非不佳寒澹每見少蕭蕭亦無言懐抱不自曉深
嫌小桃夭欲作霜松矯窺叢慰寂寞時有南飛鳥主人
真賞竒灌植勤便了徘徊傍東籬高興在塵表坐有白
頭生臨風百憂繞
　　北固懐古
阿瞞長驅壓吳壘飲馬長江投馬箠英雄只數大耳兒
彷彿芒碭赤龍子幄中况有南陽客布衣躬耕無甔石
當時鼎足計未成聊此一竒空赤壁人隨流水去不還
卧羊頑石留空山如今留石亦煨燼山與長江相向閒
　　秋華無幾尚有紫薇相對里巷間
晚花如寒女不識時世糚幽然草間秀紅紫相低昻榮
木事己休重隂閉深蒼尚有紫薇花亭亭表秋芳扶疎
綴柔枝無復粉艷光空庭一飄委已覺襟裾涼手中蒲葵
箑雖復未可忘仰視白日永凄其感氷霜
　　秋雨三首
細字怱難讀松窻失朝暉開簾視天宇屯雲凝如黳霏
㣲乍噴洒翕忽看淋漓斯須達百川中庭即方池秋雷
亦動地勢洶萬鼓鼙虚簷忽無聲蒼狗變白衣飄揺露
穹碧涼飇洗蒸炊雨師真解事作止適所宜
十日儷辰次如環了無端人言秋甲子畏濕不畏乾向
來譙門道旁立三尺壇故勤壁間縁一起泥中蟠青衣
躍且噪有如沐猴冠先聲忽洒道直此辰與干邇來未
旬浹三見急雨寒黄流抹河草連檣度平瀾良苗有佳
色未覺千畆寛時暘亦須早無使江湖翻
華首三不遇求田亦良圖莫嗔湖海士豪氣故不除扶
犁本吾事二頃終勝無繞舍生蓬蒿閉門種英蕪從渠
百尺樓笑此蝸牛廬吳中久卜隣㑹從古人居荆溪一
廛地倘與求羊俱屠門過大嚼一雨喜有餘正恐二三
子聨翩躡雲衢空令千里駕悵望黄公壚
　　過紅梅閣
春風如醇酒著物物不知能使死灰色化為明艷姿寒
枯出繁秀巧與節物期江梅故幽獨綽約不自持居然
北枝後迨此白日遲春風日浩蕩醉色回氷肌清妍有
餘態衆芳謝凡卑憑虚一迴睇俯仰嵗月馳所恨培雪
根向來嵗寒枝差池弄芳晚坐令顔色移顔色固嫵媚
幽香無故時
　　題蔣永仲蜀道圖
梓州别駕真雛鳳賞古探竒坐饑凍要窺瓊儋蔚藍天
直上潼江歴秦宋每逢佳處静盤磚流出胸中九雲夢
乾坤坱圠本無迹我獨毫端發神用戲驅萬變寄陶冩
軒豁端倪巧摶控蒼筠擢秀飽氷雪古幹撑空中梁棟
竒礓那得在山谷回首何年委堅重輪囷偃蓋屈金鐵
夭矯驚虬起岩洞春江莽蒼迷東西漢南老栁參差垂
烟中逺近見木末明星己沒城烏啼平生險怪三峽水
古木巃嵸隂風吹石間雷雹殷九地出入噴薄無窮時
我身趼足半天下偃蹇故是山林姿南行灊霍北嵩洛
應接不暇空狂痴作詩冩意如捕景况有三絶窮天機
清晨對此恍自失眼中太白横峨嵋請君什襲秘緹革
恐復仙去歸無期
　　寄開化李令光
我行阡陌間苗麥己復青茅茨間新稿雞犬有和聲不
見吏索錢田家得其生雞犬亦肥字不遭無事烹于斯
可觀政豈在赫赫名父老亦相語懽然就春耕官租及
時了卒嵗樂無營
山間古梅林有鴞集其端不飛亦不鳴彈射莫敢干下
窺羣雀雛啄顙刳其肝欣然䑛兩爪意得良自安飛來
多凡鳥助此凶且殘安知萬山曲亦復鳴栖鸞相咻固
不可見嚇技亦殫衆鳥既有恃相期在嵗寒
　　園居荒蕪春至草生日㝷野蔬以供匕筯今日枯
　　枿間得蒸菌四五亦取食之自笑窮甚戲作此詩
平生囁嚅口出語無媚悅定非肉食姿賦分在藜蕨僑
居得空園窮陋亦清絶分隂豈不惜飽睡送日月蕪菁
不須種衆草今已茁朝來一雨過青細皆可掇東籬有
更生杞枸僅堪埒乃知天隨生豈羡五鼎列堂萱不我
負芽甲破春雪糜身薦瓢簞解我憂思結薺花雖未繁
著地爛於纈驚雷發蒸菌自可當夏鱉馬蘭亦芳脆人
莧固凡劣晴朝當炙背俯僂事挑抉家人各盈襜汲井
手自挈滿炊太倉陳侑以冬葅冽盤中長闌干置餽每
虚撤恨無籜龍苞此味那得缺長謡青青槐饞液想庭
樾妻孥覆相誚男子志勛烈君非老浮圖菜本可長嚙
况兹閒草木豈為刀匕設乃翁笑摩腹萬事付一吷此
中有真趣勿為兒軰說
　　七夕
阿母雲車下建章茂陵秋草竟荒凉漢庭卿相如麻葦
只數窺窻陛㦸郎
胥門老蔡定凡仙㑹有神人與作縁自笑塵容滯窮骨
不如鷄犬上青天
　　江仲嘉行邑將歸見寄絶句次韻
骯髒江公故不羣八關三窟斷知聞喜談狗馬從無鬼
獨抱氷霜似此君
常嫌小知漫閑閑曠度蕭然只愛閒不借黄粱留客醉
嚴關三鼓欵銅鐶
勸農行稼亦看山牛驥何妨共一閑應笑云亭老頗僻
背崖無地結三間
漾漾扁舟拂水飛飄飄蘋末細吹衣傳呼匝動來連璧
東郭人知典午歸
詩成端欲據天山酒户猶能敵飲仙幽事相關公事了
如屏千嶂翠連綿
　　三峰草堂
庭前雙梧一畆隂禪房蕭森花木深清霜脫葉空山响
夢覺寒窻松月林
雨洗千山翠月浮稻畦松澗己争流朝來風急疑雲盡
歴歴鐘聲過五州
　　靈山觀
入夢無黄石投身賴赤松濯冠臨皖水執簡叩灊峰司
命開琳闕明光下玉龍高靈心拱衛江海勢朝宗清夜
垂星斗空山答鼓鐘雲車來絳節風馬上丹封樓觀參
差見岩崖轉側容山川瞻勝異蘋藻薦嚴恭凡骨應難
換幽人豈易逢他年華山藕安用葛陂笻
　　偶成四十字呈彦章内翰叔問侍郎
頭童心亦盡老矣不中書賴有金閨彦時來氷氏墟但
令尊有酒安問出無車更得身强健登臨縱所如
　　再和寄彦文
踵息菴中老看書不蠧書青燈對編簡秋氣入郊墟農
圃從争席笙歌載後車風流傾一座誰復似相如
　　觀老杜久客一篇其言有感於吾心者因為八詠
　　　羈旅知交態
故里翻為客衰年亦倦遊犢褌慙北阮膰饋略東丘門
巷遊麋鹿閭閻風馬牛翟公良可笑大署欲何求
　　　淹留見俗情
扶病來城郭栖遲又幾年炎涼驚節變榮悴與時遷掉
臂人趨市駢頭蟻聚羶回觀衰冷地古竈不生烟
　　　衰顔聊自哂
秃髮無重緑疎髯已半凋識風揺老柱火宅豎衰標往
事那堪記幽懐不自聊餘年倘窮健猶及中興朝
　　　小吏每相輕
䑕軰何知禮奴曹只世情鴟鴞嚇鸞鳳螻蟻困鯤鯨舍
者時争席將軍莫夜行豈堪供一笑正自不須驚
　　　去國哀王粲
獻納無明畧衰遲只故鄉養疴憑藥裹埽迹寄僧房不
作荆州客空悲漢署郎登樓那假賦哀鬢白蒼蒼
　　　傷時哭賈生
僣逆真苕燕戈鋋尚井蛙蒼生困征斂黄屋久咨嗟北
狩終當返東巡亦未賖皇基甚宏逺四海㑹為家
　　　狐狸何足道
宿弊難毛舉中原尚土隳時聞殱狗䑕未遂戮鯨鯢冠
蓋翔鴛鷺干戈集虎貔埋輪豈無意攬轡欲誰期
　　　豺虎正縱横
勍敵頻窺塞潢池欲弄兵未傳朱泚首時勞亞夫營四
海幾麋爛羣凶㑹鼎烹皇威清海岱談笑埽欃槍
　　興龍節日有感二首
往嵗興龍節寰區樂末央姜任乗徳化䕫契拱岩廊事
逐流年往憂隨愛日長嘉時真易失追想故難忘
往嵗坤成節羣生鼓舞中至公同造化和氣浹羌戎佐
佑三王治彌縫十亂功戎衣何日定無處問高穹
　　鬰鬰澗底松
欝欝千山麓常嗟澗底松老應從禹貢清不受秦封偃
蹇龍蛇蟄摧蔵氷雪容地偏難聳壑根固獨凌冬天近
知才大辰來有棟隆山苗應大笑穴螘莫相攻
　　移竹
寓目無清致興懐要此君影移千畆月枝散五湖雲鳳
實和筠得龍苞帶籜分傷根同柏大剪葉異芝焚拔篠
衣霑粉連鞭蘚破紋虚心寧擇地直節任離羣但欲通
三徑何須比萬軍凛然真玉立蔓草即堪耘
　
　
　
　
　
　
　
　
　
　
　
　
　
　
　兩宋名賢小集巻二百二
欽定四庫全書
　兩宋名賢小集巻二百三
　　　　　　　　　　　　宋　陳　思　編
　　　　　　　　　　　　元　陳世隆　補
　北山集(三/)
　程　俱
　　九月九日夜夢王元規詰旦其弟元矩適相訪感
　　而有作
故人入幽夢仿彿平生懐心知九泉隔意氣慘不開哦
詩不成章惝怳誰能裁曰此蕭異士寧當没黄埃清晨
客在門乃自烏衣來典型見難弟共歎一息乖幽明不
可詰此夢何為哉回觀南園道㣲徑已蒿萊
　　卜築西塢
出處初漫浪淹留失佳時時英盡珠璞寧復見誰差一
去四十年伏櫪久已疲幸此嵗時暮穿雲弄清漪窈窕
煙䲧中蒼隂晝森垂兹焉寄茒屋横仄任所宜谷口翳
杉竹柴門畏人知誰言一丘壑倘與汗漫期
　　寄茭湖江仲長柔
急澗無止水秋蘭無故叢别來今幾年坐閲毗嵐峯交
親半鬼録生者仍衰窮及兹過君家樽酒一笑同知我
厭鼙鼓煩君韻絲桐相攜步林壑暫覺萬慮空樗社寄
莊叟醉鄉著無功醒來百憂集尚寐期無聰
　　晨起梳頭髮白且稀有感
余髮已種種我懐亦依依風林無安巢寒日無餘輝束
髮隨官牒前言服良規豈唯㑹計當自詭牛羊肥妄獻
北闕書墅芹安足希一挂邪士籍徒嗟寸誠㣲惓惓畎
畆志正作禍患機羈危不如人行行向知非世變不可
糾兵塵暗王畿真人起白水帝命式九圍誤沐宣室召
白頭侍經幃誰言螢爝光敢近白日暉誰言草木萌敢
試雷霆威野馬立仗下軒昻妄鳴嘶棄之老牛皁無復
瞻龍墀天公了無私與奪適所宜時方急功名㢲懦安
所施士方貴才辨安用鈍訥為常人與善士何異於愚
癡譬之救焚溺珮玉行逶迤棄捐乃其理刺天看羣飛
幸非高明室百鬼浪見窺自從伏嵁巗風淫得偏痱有
足不得行有手不得持毎思林野娛濟勝憂無期堆豗
不得往如驥縶且鞿如盲不忘視如寒不忘衣如痿不
忘起如羈不忘歸但願老窮健長甘北山薇豈復理鬚
鬢峩冠待晨曦
　　自仲嘉云亡未始見夢舟行夜入吳興境有夢如
　　平生感賦四首
江子隘斯世翛然向方蓬一朝成千古寤寐不復通夜
入霅溪境胡然見幽夢髙標何所似俯仰風中松談笑
如平生炯炯雙方瞳去年經行地陳迹亦已空故應𤣥
真老相與遊無窮
諸人久不死而使武子先斯言太癡絶愛忍無乃偏言
看雅正情播在三百篇秦人哀三良百身寧可捐相䑕
有深刺嗟哉胡不遄此豈惑者歟加膝墜諸淵乃知孫
楚狂未必非公言
世以勢論士君誠不如人揚揚乗軒者志滿氣甚振外
見七尺軀中有萬斛塵鑿枘固難入鴞鸞豈相倫炙手
苟可熱行路為雷陳高栖冷如鐵骨肉不得親誰能獨
無死榮辱久乃真
皇天非無知伯道固有後百年能復幾僅比一昬晝久
知彭籛夭不及殤子夀向來簞瓢生廟食至今侑東陵
雖飽死千載有餘臭梟蕃得刳腸苕折漫遺鷇試當問
𤣥夫此理或可究
　　初到書局以萬七千錢得一老馬盲右目戲作古
　　句自嘲
蹄間三㝷汗流赭九逵雷雹争飛洒我窮那得逞追風
正擬虺尵行果下平生畏途飽經歴夜半臨深無取者
故應造物巧相戲却比盲人騎瞎馬李南知音當促步
廣漢騰嘲不相假執鞭良稱塞翁兒並轡聊從杜陵夏
厖然病顙豈其類老矣問途那可捨徑煩一夫事刷秣
似桂薪芻不盈把向來伯厚亦安在結駟雞栖同土苴
他年東去把撩風縱爾逍遥汴東野
　　晁無斁将之録示近詩有和其兄以道說之詩次
　　韻以致區區兼簡以道
談詩如談禪練性如練墨壯心悟龜毛少作豈虵足平
生甚元龍未信今伯玉十年得投閒高卧謝寵辱定知
貧勝富固自平為福著書著名山㑹使山鬼哭結廬近
三休為米時一出猶嫌佛場選肯問燕臺築俗人難與
言鏡髢遺盲秃前年客長安正覓三釡粟塵中一傾蓋
爽氣岷峨緑别來更﨑􁃓寡陋嗟我獨塵埃篋中書有
手不暇觸
　　次韻寄謝公表韓公朝請
世人如鰂魚自蔽翻吐墨猩熊亦何罪不衛唇與足要
當時木雁安問定石玉向來休休翁老去稱耐辱迹高
名自汙卒享清浄福肯為接輿生叩木妄歌哭韓公早
聞道垢濁久已出終成九層臺不棄一簣築長安列㦸
第桐影將缺秃寧辭治中輿且食祠宫粟胸中荆棘盡
華髮當更緑抗塵我何容勇退公所獨何如善蔵刀聊
放虚舟觸
　　和葉翰林送李從事
賞音真兩難邂逅多契濶一朝間容刀三嵗歌采葛古
人抱修能初不露錐末誠令處囊中談笑堪式遏豈無
識玉人顧恐鑠金奪遂令緇衣好斂迹裁自脱畫蛇杯
已疏志鵠躬遽撥徒嗟湖海上髮白齒牙豁懐公劇梅
林念至失焦渇臨風賦新謡憂思不可掇
　　自寛吟戲效白樂天體
武陵謫九年下惠仕三已或窘如拘囚或了無愠喜吾
生憂患餘年或及耆指偏痱未全安抱病更五禩進為
心已灰棄置甘如薺坐狂合投閒佚老宜知止向令身
安健不過如是耳毎思古窮人我幸亦多矣照隣嬰惡
疾羈卧空山裏纒綿竟不堪抱恨赴潁水文昌兩目盲
無復見天地簡編既長辭㳺覽永無冀吾今雖抱病蹇
曳非頓委時時扶杖行積步可數里校之卧牀席欲坐
不能起雖扶不能行懸絶安可比時從親故談亦不廢
書史右臂故依然運筆亦持匕籃輿時出遊初不廢牢
醴况無他證候色脉苦無異詳觀動息間倘有全安理
侍祠了無庸竊禄愧索米借居浮屠宫非村亦非市廷
堂甚爽塏高屋敞窻几郊林接溪水眼界頗清美嘗聞
天地間禍福更伏倚藉令衰蹇身終老只如此何須苦
嗟咨未必非受祉形如支離疏飽食逸終世目盲如宋
人全生免徭使平生歎逺遊今我在桑梓田園接家山
區處及耘耔平生困鞅掌今我恬無事寢興縱所如出
處不違已病來益尊生對境空相似永無貪欲過稍習
衛生㫖不為六賊牽豈受三彭毁人言病壓身往往延
壽紀大鈞黙乗除萬一理如是安全固自佳蹇廢亦可
爾死生猶寤寐况此一支體細思安否間相去亦無幾
如何不釋然萬事付疑始
　　旅舍冩懐
半世江湖寄此身氷壺何意及陽春離騷痛飲非良士
欵段還鄉亦善人病木作花真强䏦長魚沉陸恐擁鱗
清時英俊如麻葦敢歎長年甑有塵
　　酬葉翰林喜某除官東觀
氷谷難通杜曲天淺聞那識絳人年揮斤始免從輪扁
操牘寧堪佐史遷正恐商樊譏浪士可令齊魯歎無傳
笭箵挂壁空回首林有新枝竹長鞭
列宿羅胸妙補天巨鼇峰頂號耆年致君舊擬唐虞上
去國徒驚嵗月遷夢筆絲綸建瓴下憩棠膏澤置郵傳
平生頃倒燕臺意可使英豪慕執鞭
　　送葉善巻致仕歸吳
衛尉新除蓋次公便抛簮紱向江東秋鱸正與蓴絲美
夜鶴休驚蕙帳空滿腹詩書原未試㑹心林壑與誰同
自憐華髮無歸處慚愧冥冥物外鴻
　　和同舍雪晴即事
雪消晴沼漲㣲波一局文楸比爛柯塵外清霄三島近
日邊春色五雲多不妨窈窕耽書癖時遣旗槍戰睡魔
洶涌詩情何所似九龍雷動伐靈鼉
　　和同舍上元迎駕起居
瓊構浮空錦作山五門遥北望金鑾燭龍飛度崑丘曉
玉斧修成寳鑑寒便覺氷荷回暖律恍疑雲翼傅靈丸
都人喜色瞻鸞蓋更擬交光雪未殘
　　車駕幸秘書省口號
端門清蹕隠修廊麟省新開接建章六玉虬飛黄道穏
五芝華竦赭袍光風生凡腋天顔近春入仙洲晝漏長
拭日訓詞成飽德共瞻雲日仰陶唐
清塵膏雨浹人寰金殿晴開瑞霧間帝座騰輝臨壁府
飇輪紆景接蓬山龍鸞初識昭回迹麀鹿驚隨侍從班
再拜逡巡戴君賜却迎天仗欵賢關
　　和田龍圖升之登秋宴口號
赭黄高拱玉霄間金殿祥麟九色班湛露恩濃開鎬宴
大風歌奏仰龍顔自驚垂老抛農畆浪逐羣仙欵帝關
銀瓮白環方紀瑞汗青修竹盡南山
矍鑠仍堪將相間壯猷却與虎臣班(來詩云坐于諸/軍團練使之後)公
車獻賦城南杜郎省興嗟北地顔合殿千官瞻黼扆中
天雙闕敞瓊關彤庭拜舞嵩三呼延閣干雲真道山
　　林德祖有詩寄光禄蔣卿夢錫堦及送諸博士駿
　　發終篇皆見及次韻寄懐
閉門那復賦三都傳世何妨强著書東海遺榮行路歎
南山歸隠故人疎向平婚嫁無餘累摩詰身心即浄居
六十挂冠雖早計絶勝銜索泣枯魚
金華玉府九天開夜誦何人薦逸才太學諸生終莫挽
長沙賢傅幾時來别離傳恨空魚素嵗月如飛逐管灰
亦欲相追老湖海稽山肯放酒船回
　　和江子我端友
雨腳初收曉霧開青鞋布襪好追陪幽人無事長相見
佳句有時還自來白業誰能超石壁朱顔亦任發春醅
憂來忽憶燕南信安得鄉關老萬回
　　别後有懐子我追用巾字韻作寄
漉酒空峩五栁巾一觴相屬念情親玉川奴婢今猶昔
錦里田園老更貧氷洞清泉誰共酌風篁幽徑好㝷春
開年晴暖須歸去還向江湖覓故人
　　叔問録示樂天篘字韻余和以簡叔問
槽滴真珠不用篘塵飛華棟發清謳時危尚想承平態
勝㑹那從戰鬭求(戰鬭求見世說桓/南部挾彈之事)遺物方將期汗漫
苦心何必志窮愁憑君賸作消憂計痛飲狂歌爛漫遊
　　致政程承議挽詞
手種庭槐擢幹長誰知種德久彌芳錦懐荷槖看榮養
命服思書被寵章合浦珠還増氣象延平劍合動光芒
新阡鬰鬰車千兩慶善哀榮動故鄉
　　太守富樞宻見示題趙叔問回光庵詩次韻奉和
　　因叙比䝉屈顧郊居愧謝之意
千騎雙旌間緑沉草堂無徑辱幽㝷應憐范叔窮愁甚
更覺文翁徳化深泌飲衡門聊記老高山流水舊知心
朝來拭目窺新句入木鏘金比道林
　　又和呈叔問
湖海當年共陸沉山林投老得追㝷清溪宛轉千山静
喬木隂森一徑深法界含容居士室菴基堅固祖師心
山王終恐歸廊廟回首清遊漢竹林
　　用韻述懐
故交離合異升沉枉直寧當問尺㝷伏櫪疲驂千里暮
當關彪虎九門深炎涼殊態㸔浮俗衰病交侵失壯心
一壑一丘真自足野麋終是樂長林
　　送莊大夫綽赴鄂州守(字季/裕)
白首同經本命年君臨方面我歸田應無衛尉一錢直
空羨漆園三十篇(季裕著本草䝉/求三巻頗工)麟閣功名應未晚羊
腸岐路莫争先西歸不待三年最肯訪柴門瀫水邊
　　某召伏䝉宫使資政左丞以某末疾漸平寵貺新
　　詩仰荷眷私欽誦不足謹依韻扳和四首少叙盛
　　徳仍述鄙懐伏惟采覽
如公真似太山雲膚寸崇朝四海聞出處要同周四友
聲名何減漢三君詞源笑唾三冬學妙㫖深明六藝文
要是天孫機杼手莫將雲錦並纎紋
典訓文章見白麻經綸才術乂王家如何袖手千岩裏
却傍臨溪一徑斜憂國丹心知益壯濟時素業復誰加
何當樂壽亭前路杖履優逰閲嵗華
載酒何人過子雲閉關蘭若斷知聞分無秔秫資三逕
豈有篇章詠五君親故易成南浦别漁樵時寄北山文
懸知倚市傾城態應笑寒窻刺繡紋
充庭英俊劇蓬麻迂惷無庸合卧家錦里烟塵終不到
玉川思慮本無斜山東何啻三年别霜鬢潜驚一半加
㑹見中興平四海要㸔元凱佐重華
　　叔問覽北山小集用葉左丞韻辱惠佳篇推與過
　　情良深愧集次韻奉酬
過眼紛紛夢電雲羨君强識與多聞風流千載鑑湖老
博極羣書都水君顧我衰懐無復理空餘夙習寄㣲文
深慙推借逾涯甚偶爾真同禦木紋
衡門相望接桑麻人識城南處士家老罷應難誇競病
詩狂時復賦車斜韋徧閱世時時絶班劍看人嵗嵗加
徒把鉛槧消永日强分竒正與英華
　　鄭希尹大夫㑹吳中諸老惟方子通不至余作詩
　　呈希尹
黒頭新貴擁朱輪文㑹耆英久不聞博識猶多漢郎吏
敦詩仍有晉將軍(一作悃愊無華漢郎/吏詩書執禮晉將軍)河流曲曲靈光
異芝蓋莖莖瑞氣芬(是日/九人)坐想城東隠君子無心閒似
嶺頭雲
　　龍圖閣待制傅公挽詞四首
北地休竒績東閩出雋儒文明知世異才徳應時需臺
閣咨純正朝廷重楷模九原如可作素業上唐虞
置醴王門重和羮帝意深方酬稽古力未展濟時心履
道端由户繩身異直㝷如何天不憖注想動宸襟
龍駕初從代羊裘首訪齊但聞還舊物已足慰羣黎綸
綍王言大蓍龜國論稽空留吾黨恨桃李信成蹊
曳杖空成歎騎箕去莫追桑隂曽未改棠茇有餘悲笳
鼓千山路龜螭萬古碑登門慙惷陋何以報深知
　　黄修中大夫挽詞
少日無雙譽中年嘆數竒音徽叔度比治迹次公為羔
雁徒三至牛雞不兩飛空令吳楚地阡陌有餘思
曠度中無累懐才竟莫伸入朝誰不達出宰一何頻吏
隠琳宫冷郎潜素髮新話言猶可想攬拂涕沾巾
　　日日
日日長川去行行萬化新回思幾年事已似隔生人章
甫寧資越連城漫入秦應知依内寳肯混隙中塵
　　山近
山近雲多態身閒夢亦幽紙窻先得曉布被最知秋海
眼來隂冷雲根逗暗流結茒容我卜投老為君留
　　看鏡
看鏡恍如夢今余猶昔余身經幾墮甑跡寄一蘧廬仙
客有遐怨(昔人以鶴為仙/客鷗為閒客)孔兄為近書塵纓與蕙帳兩
事欲何居
　　舟行過吳江有感二首
陳迹端如幻羈懐只自驚十年窮不死四海寄餘生蒲
栁成衰質枌榆憶舊耕重吟五湖句慷慨動幽情
栖棘空回首飛鳬竟折腰只今隨泛宅敢復歎沉僚行
路終難拗迷魂不可招山川良自昔恍似鶴歸遼
　　喜雨呈鄭高郵
赤地無遺蘖懸知一嵗空乖龍忽解事死虎亦争功(時/高)
(郵用厭勝法以虎骨/投龍潭中至是乃雨)土燥財沾塊人安未轉蓬翻思㵼
東海何計請天公田畆膏腴濶河流脈絡通邦人依豈
弟指日望登豐
　　江仲嘉書稱去長山靈真洞半里許得林壑殊勝
　　予記昔過謝原道中亂峰峭壁間竹樹薈翳今仲
　　嘉所稱得非此耶因寄百二十字
聞說靈真路旁開小洞天蒼巒閟清境陸地接飛仙壁
立驚猿挂松枯老蔓纒攅空永亭石潄壑定林泉烟磴
盤三徑𤣥窻屬五便武陵迷魏漢妙喜斷山川勝絶端
如此經營欲老焉烹魚幾折屐命駕擬加鞭易秃三千
杖寧辭四萬錢把茅應早計拱木歎流年鴻鵠須塵外
鵷鸞自古邊人生各有在雅志共超然
　　避冦還舍
亂定還三徑隂隂夏木初驚弦無固志巢幕且安居晏
坐心如地㝷幽步當車經丘仍窈窕遶屋正扶疎摶黍
空懐友提壺或起予老來無住著聊復愛吾廬
　　苦雨
積潦徹厚地油雲成漏天乘舟迷晚市懸釡鬱晨烟卉
服幾三沐蘧廬亦九遷何由問白日直恐墊黄泉天道
終持滿皇心劇救然多應洗兵馬且復奠山川浩浩收
溟漲穰穰浹帝廛燮調知努力延頸待豐年
　　避冦儀真
北固山頭豎白旂西津渡口僕姑飛將軍笑引三千騎
洗馬鵞翎間道歸
茅茨低小對青山準擬餘年向此閒南望青山是黄鶴
欲憑黄鶴寄書還
　　贈别吳忱宣德(并叙/)
　　　予客都城邂逅河南吳誠伯偕寓興國僧舍其
　　　為人樂善嗜學練熟世故徙居蘄春適再世耳
　　　而蘄春人至都下者無賢不肖必來問訊其廬
　　　所傾下往往知名士故舊有以急告隨所厚薄
　　　賙之誠伯自言尉光山時捕得强盗十許人賞
　　　應第一等獄具部送府盗親戚望哭道旁或扶
　　　老攜幼號戀不忍聞誠伯顧盗非素猾賊為人
　　　害者一旦迫飢寒適為盜乃陷重辟耳因以盜
　　　還送縣稍緩其獄久之皆得不死賞固不論也
　　　凡此過世俗逺甚今兹同寓僧舍者至數十人
　　　乃獨見親厚者抑又何也予調官東歸誠伯從
　　　予索詩為别匆匆不暇還家作此寄之
吳公河南守薦士得賈生偉兹天下士何止千人英吳
公失名字功業曖不明要非萬頃陂莫著横海鯨當時
好賢意豈愧勃與嬰蔽賢如面牆自使兩目盲好賢如
力穡穰穰五穀成至今餘慶在望著河南城如君豈其
裔樂善莫與京高門二千石世徳故可評平生周旋士
往往凌青冥作史今十年讀書不求名向來光山尉何
異古所稱嗟哉士營已寧使我負人聊須借汝頭一用
朱吾輪今君乃能爾所棄如毛塵故知古賢世尚見風
俗淳伊予一畸士落落良可憎折腰務求合俗眼竟不
青憧憧九衢内邂逅蓋一傾何從乃知我頓有交舊情
相隨若形影出語見肺膺長安速化地頓鈍終無營中
宵起歸思襆被東南征投林無擇巢促步無安行寧嫌
蕞爾邑要是衆不争紛紛同舍客聚散而不停毛子去
山邑哦詩對峥嶸想見簿領間炯如九秋鷹(毛世/高倜)深州
戢羽翮題輿重廬陵胸中若懸鑑圭角不自呈(上官閎/中恢)
石老故逰倦飄蕭數星星崇山古惡地無乃煩笞榜(音/彭)
(石興宗振有子/慤有時名早死)程翁頗専嘿兩版晝夜扃時時繫烏帽
匹馬挾二黥安知刹那間一卧不復興(程興/之)其餘復誰
在誰與交忘形去駕雖結轍來檣競揚舲懐君尚留寓
京塵染裾纓其誰念久要佐子飛且鳴况君緇衣後世
故飽所更㑹當力推挽横絶非階升却顧五湖上有人
方耦耕
　　戲題畫巻
五載京塵白鬢鬚丹青遐想寄衡巫如今埽迹長林下
却對真山看畫圖
胸中雲夢本無窮合是人間老畫工常恨無因繼三絶
倩人拈筆冩胸中
　　答和江子我
長江滚滚葉蕭蕭心與虚空自寂寥過眼文書風度穴
迎秋衾枕帶忘腰
楖栗横擔入亂山恍如黄鶴倦飛還不妨步屧時來往
山北城南一望閒
　　駐蹕揚州以提㸃刑獄公廨為尚書省禮部在西
　　北隅巻書樓下甲戌年予嘗寓止焉今寓直其下
　　有感
三入南宫更白頭夜寒持被巻書樓那知趼足半天下
投老浮山省舊逰
　　得趙叔問衢婺道中書作寄
田中有秫醉淵明石上無禾養伯齡聳澗蒼根終欝欝
埽雲歸翼㑹冥冥避喧人境心隨逺入夢家山眼共青
嵗晚定知成二老深慙招隠苦丁寧
　　和王給事易簡殿試舉人五首
切雲冠弁拱長生匝地英髦集紫清共喜草茅承帝問
欲傾塵霧賛皇明飄飄六翮鳴臯意浩浩三眠食葉聲
正學讜言應不乏松筠肯為四時更
　　　右試進士
北上寧嗟老此生長年終得似河清良金熟錬精英在
古劍磨光星斗明伏櫪向來猶壯志據鞍他日想騰聲
當時誰出菑川右充選何勞固請更
　　　右試時奏名
射䇿兼収燕頷生不須文檄似常清驚弦隼鵠從容下
聚米山川指顧明豈但執戈堪武衛還應舞羽繼仁聲
汾陽千古知誰匹怪底揮旌不浪更(郭子儀舉異等麾幟/不更事見李光弼傳)
　　　右試武士
金闈人静月華生玉宇風㣲曉露清深拱北辰三素逺
静看東壁幾星明嬙嫫豈易窺軒鑑韶濩那容奏鄭聲
聞說壺天春日永恍疑鼇戴欲畨更
　　　右考校
萬里烟霄羽翼生肉飛安用潄華清緋頭黄尾何勞記
紫籍青書故自明香撲賜袍迷草色風傳宫漏出花聲
麒麟一一充閑廐千里那聞駕屢更(九章云勒騏驥而更/駕兮造父為我操之)
　　　右唱名
　　和答江彦文送行長句
醉裏求名苦不情翛然誰信萬縁輕却觀塵境端如夢
更喜幽栖得此生遊客乍歸寒雀噪山人還去曉猿驚
㑹當蠟屐同幽討無限青山照眼明
贈行新句比陽春朝奏當年竦縉紳素業異時應有待
𤣥談高處亦無倫平生骯髒皆華首閲世﨑嶇信損神
只恐鶴書還赴隴未容公作獨醒人
　　丁巳九日攜酒邀叔問登通道樓而江彦文寄玉
　　友適至因用往嵗吳下九日韻
涼秋風動正清華極目高樓不見花老境固知無樂事
醉鄉聊欲寄生涯銀鈎逺寄清桐滑玉液親題赤印斜
笑引壺觴成一醉歌筵遥想鬢堆鵶(彦丈是日/有盛集)
　　和趙子雍遊石園
長嘯西風一散襟重隂疎影静相臨水通笠澤秋容浄
竹種元池野思深石磴埽雲留晚步松蹊隨鶴盡幽㝷
舊遊回首成春夢太息憑誰冩寸心
　　和翁秘監彦深喜絶句四首
朝來喜氣溢層霄只聽封人共祝堯宻雪正應歌九扈
疾雷先已破三苗(時初殄睦冦/)
即看新緑歸千畆還見陳紅積九年便覺雨暘如有意
不須花草苦争妍
九重誠意格天關一夜風迴萬壽山銀闕璚臺迷逺近
真疑羣玉接蕭閒
風鈴相語紙窻鳴瑟縮飢鵶凍不驚却憶剡中高興盡
雪消江草喚愁生
　　試端溪古硯偶書二首
白首重來只厚顔有懐端欲向人傳語言相對都無味
色在蜚鴻落照邊
人生當復幾兩屐我飲寧須三百杯破硯猶堪磨老境
醉拈椽筆埽霜煤
　　會稽旅舍言懐
北山之北寄柴扉茅屋參差倚翠㣲老罷那知還作客
春深無奈苦思歸淹留恐復荒三徑潦倒寧堪扈六飛
乘鶴雙鳬作底事不應容易裂荷衣
　　次韻江子我見寄長句
泥行且作龜藏穴霧隠初㣲豹一斑豈有高標如冠玉
况無談舌解連環一登文石趨宣室三竊蟠桃向道山
早晚共㝷雞黍約林泉猶得半生閒
　　戲呈叔問
野寺蕭條獨掩扉了無才術赴時危未成鴻鵠舉千里
且比鷦鷯足一枝短髪望秋如葉落壯懐因病與年衰
何時負郭通三徑鳩杖相將醉習池
　　與叔問預約繼九老之㑹
九老當年四美并韓温千載接儀型世間天爵兼人爵
雲外台星聚德星白髮篸花看更好碧山環座眼偏青
相期勉繼耆英㑹留與衢城作畫屏
　　彦章屢顧郊居作詩叙謝
骯髒衰頺嵗月侵氷墟誰復顧山林閭閻揖讓潜夫老
車騎雍容重客臨表裏絲綸曽濫吹推揚巴俚久知音
時來解帶揮談麈正始㣲言得重㝷(子在棭垣彦章在/翰林故有表裏絲)
(綸/句)
　
　
　
　
　
　
　
　
　
　
　
　
　
　
　
　兩宋名賢小集巻二百三
欽定四庫全書
　兩宋名賢小集巻二百四
　　　　　　　　　　　　宋　陳　思　編
　　　　　　　　　　　　元　陳世隆　補
　文溪集
　李昴英字俊明番禺人寳慶丙戌廷對第三淳祐初
　官吏部郎累擢龍圖閣待制吏部侍郎歸隱文溪卒
　諡忠簡有文溪集
　　送廣帥趙平齋汝暨解印趨朝
海瀕老同年五載依宇下春風舞蓑笠愛日曝田舍喜
無撞搪吏追逐欵段馬劇談許絛褐得趂公餘暇達官
來三徑小隊隣翁詫明公傑俊人麟族稱大雅典型式
諸老胸次郁醖藉西𣲖溯其源境物入陶冩才高事無
難隻手擘泰華乘軺始踰嶺風采賢使者堂堂開大閫
部屬肅鞾帕臺端有老蜮闖影含沙射孤忠冕旒知還
許河内借鈴齋安獨處冷淡閒僧夏例錢推不受金貝
視土苴首祠酌泉翁坐使饕俗化葭萌細摩拊生意被
原野循良渤海遂平理潁川霸威風戢偷竊徳意消詭
詐能令颶母伏黙禱雨師洒開倉散窮閭儉嵗低粒價
貢場宏敞拓芘士千間厦歴觀古賢牧美政公其亞讒
夫真枉屈有識共唾罵君子竟何傷徽譽愈膾炙詔還
九棘班明發不俟駕傾城送津亭牽䌫不忍捨老夫前
致辭再拜進杯斚立朝要敢言切勿效喑啞此行衆所
望磐石鞏宗社
　　久住白雲呈鎮長老
桑下戒三宿我此尚留戀曹溪晤一夕我復無知見鎮
公房遜客所須如執劵園丁曉供茹行者夜灌硯飯奴
更芻馬紙帳費香篆主人真好事答應了無倦欲歸興
未闌坐享伊蒲饌
　　觀定堂
梵宫慿水建蓬荻費芟除岸破羣魚出枝危獨鶴居定
鐘僧睡蚤揮麈客談虛月滿龕燈小風停幡影疎供槃
多佛菓僧飯飽園䔫惟有開山老清高閉草廬
　　送鄭雪屋歸里
征衣㸃落紅君去與春同貧到歸時見吟多醉後工不
應冠尚鶡自許氣如虹急拭看山眼飛帆吸快風
　　武夷觀
閒乘石罅船又到浙江邊回向初心地皈依古洞天成
丹呼鶴駕噴酒起龍眠雨意偏留客茶𤓰定宿縁
　　建倉解歸詩復徐意
吏擎雙印出便覺此身輕物我忘恩怨漁樵寄姓名笛
聲黄犢背詩興白鷗盟故舊休相訝無書到帝城
　　景泰寺
樹合疑山盡攀縁有路通逺鴉追夕照低鴈壓西風瀑
勢雷虛壑松聲浪半空凭闌僧指似漲霧是城中
　　觀穫
負郭平田濶秋深穫課勤短鎌行缺月多稼剪黄雲舊
臘占三白今年稔十分太平村舍裏堕穂飽鷄羣
　　雲泉亭
絶頂鬰其前寒崖噴玉泉亭成山補闕境勝我纔先樹
杪江天接榕根石磴懸賞心遂連日合為智仙傳
　　别陳霆
正喜論文子遽歸扶胥江口訪韓碑吟篇佳處南遊得
行李輕如始至時石友秉心終可托山翁具眼逺相期
勉旃辦取蘭闈㨗四六供官且放遲
　　白雲登閣
白雲峯擁到危巔傑閣翬飛倚半天谷響頗疑吟木客
潮回坐見變桑田幾重山隔幾重水一日身閒一日仙
真樂無如㑹心處林花野鳥亦欣然
　　雲闗觀月
山間未晚先得月料想城中見較遲海吐銀蟾漸呈露
林埀翠影已參差孤輪涵澗安禅處明鏡當空沉籟時
夜半哀翁猶獨坐清光吸盡入詩脾
　　登峽山疾雷甚雨
長風吹裂碧雲堆捲取銀河㵼下來雨攪犀潭千尺浪
烟遮龍壑一聲雷松枝偃盖岩隈立猿女穿蘿洞裏回
舊事蘭亭好拈出婆娑溪曲共流杯
　　西樵岩
巨石卷阿駕半夭樵山風景豈虚傳水簾不捲四時雨
丹竈空凝萬古煙印石尚存烏利跡問誰曽識紫姑仙
我來遊徧登雲谷更借山僧半榻眠
　　碧霄
未到白雲先碧霄瘦藤支吾上山腰烟横逺樹醉眸豁
竹引清泉塵慮消酒滴松根如露飲茶烹石鼎抱茅燒
平生不被名利鎻半掩柴扉聽晚樵
　　送泊使孫叔諧東歸
蓴鱸高興趂新秋帆腹吞風湧去舟萬寳集登天子庫
諸蠻遮泣海山樓世間顛倒是非夢達者逍遥得失侯
歸到家林定重九團欒杯酒菊花浮
　　宴鳴珮亭和趙漕韻
數尺飛泉漏隔城寒巖砌處落琮琤懸知勝境無塵到
却訝晴天作雨聲一㰱不容貪者飲兩峯冝著醉翁行
此泉千載因人重曾識光風霽月清
　　蒲澗滴水岩觀瀑
與可人遊四五并快風吹面洗炎蒸鹿廵夾道千章木
猿挂垂岩百尺藤石室横琴清振玉壺瓢酌水冷調冰
瀑簾雨後籠山濶不許塵埃俗耳聽
　　送鍳師住靈洲寺
少年芹泮頂儒冠猛志緇袍出世難孤島一燈開佛屋
長身七尺占僧单鐘鳴魚叩随縁過棹舞鷗飛取次㸔
亭下聽經人在否石闌揺影碧波寒
　　贈海珠湛老
也曾參破動風旛坐得形枯鬢早斑衲子指為真鐡漢
江神幻出小金山華亭浪急翻船入葱嶺雲深挈履還
香燼未寒行道處蕭森翠柏䕶禅闗
　　羅浮洞長寳谷王寧素送藥瓢
久矣深山煉鶴形聞呼洞長又逃名㫁崖怪木人稀跡
亂石奔泉水有聲劍定通神收古匣奕聊供玩戱紋枰
藥瓢解贈寧無意重到孤庵論養生
　　蒲澗和東坡韻
四時氷柱濕風前絶頂飛來一𣲖泉瘦蔓相牽根太古
蒼崖特立倚長天竈荒孤鶴㝷遺跡寺老幽禽闖坐禅
閒日頻遊歸復夢結廬曽許躡坡仙
　　四月十五日遊僧寺
今日快逢僧結夏不妨乘興叩禅扉山垂逺瀑溪聲急
風捲癡雲雨脚稀嚢錦詩成僧借看紋楸棋落鳥驚飛
此来莫訝凭闌乆傑閣新成拂翠微
　　送泊使周申
堂堂山立舊朝簮久屈清流督獻琛風送連艘出獅國
浪吹殘句到雞林平生不隔同年面中歲難禁惜别心
歸見耆英定相問只言閉户萬山深
　　弋陽鄭氏翠麓亭
管領寒溪揖怪峯徑穿叢竹緑陰濃幽人去後無猿鶴
冷落亭臺濕蘚封
　　雪封寺
征輿六月渡梅闗大地清凉樹影班行客不須梅止渇
流泉到耳冷潺潺
　　挽鈍齋先生許象州
家學存齋授淵源自晦菴魁文行海内師道重天南銜
得氷條一州纔刀夢三芳名却千載爼豆拜祠龕
義重人誰及高風有古人已田分友子黎亊保羈臣抱
負耕莘志依稀陋巷仁丹青遺像在難冩道心真
丈席即之温終身佩一言棟梁失安定山斗慘韓門慟
矣心䘮重凄然手澤存江聲助悲些莫返大夫魂
　　送族子春叟遊西廣
鳯出丹山定九苞桂林要揀一枝巢久聞嵓竇須幽討
不是人豪莫汎交鶴髪頻將安問寄螢忩勤把舊書鈔
功名到底還堅志崛起新豐一草茅
　　重遊鬰孤臺和坐客韻
座上多俊人竒崛角㧞犀追風飇館遊鼉鳴玉龍嘶夕
陽催歸鞭更酌樽重携懐開鉤鉤簾語合印印泥似與
花神期拈出糕字題壯哉千尺臺虎踞巢之西平看十
萬家一日城市低乘風巾可撟取月箸可梯豪氣壓崆
峒雙月照虹溪響山慨懐古妙句吾家鷄邦人趁遨頭
壺榼山之溪最喜秋事成千畝黄雲齊
　　戯題羅浮梁彌仙冩真
八十童顔雙眼明浪遊湖海一身輕莫將啖肉先生比
箇是羅浮老樹精
　　羅浮何君祐甫相訪惠詩又出所作水墨魚戱題
　　巻末
山頭釣引千鈞魚鐡橋曽逢稚川奴風波平地誤㸃額
戱取墨汁翻糢糊縱觀濠上契妙趣浩浩胸次涵江湖
墨雲忽從硯池起撥剌跳出形模殊大魚騰驤撼風雨
小魚𤨏碎遊荇蒲技如元放幾許竒金盤一个松江鱸
試張亭前漲波影舂鉏飛下傍睢盱世間畫史少活筆
描冩終類鮒肆枯文溪一灣浮釣徒欠得龍眠為嚴瀨
羊裘圖
　　題東坡竹
葉葉枝枝各標緻宻宻疎疎總風味筆為化工壁為地
頃刻種成此君子雖然月影水影冩真似安得千年尚
生意
　
　
　
　
　
　
　
　
　兩宋名賢小集巻二百四
欽定四庫全書
　兩宋名賢小集巻二百五
　　　　　　　　　　　　宋　陳　思　編
　　　　　　　　　　　　元　陳世隆　補
　樂軒集
　陳藻字元潔福清人從學林網山為及門髙弟僑居
　横塘家貧授徒以自給生平備歴艱阨處之夷然扁
　所居曰樂軒卒年七十有五
　　丹井懐叔達
喜稱吾子賦羞道少年時别去休論易愁來欲寄詩夕
陽書不到殘月夢相随晚嵗傷心事松峬獨語誰
　　適武林入延平界作
人烟随山窟家家自生理木杪挿秧青泉流仙杵起開
邊憶漢皇航海通南鄙黄昏更不愁客舍連甍美
　　歸入古田界作
歩入溪山勝橋亭古劍風土冝辭荔子村塢盡油桐南
店炊初滑西舟石漸窮豈知旬日外便訪去時蹤
　　城山
雲霧成佳景天明又幾囘忽携詩句入别放畫圖開逺
樹沈如立行歌去似來小船衝雨過高柳接湖栽月傍
孤青樹名呼怪石䑓故園無夢想近擬築岩隈
　　虎溪
四圍山木合百磴屋簷重古穴成幽井踈林散曉峰響
泉那更月啼鳥此無冬䑓上朝朝看天邊有怪松
　　冬日南谷讀書
列岫開平野修墻隱宻林暗泉聞雨響寒日覺冬深眼
底孤村近雲邊小樹侵何須錢買屋空寺足閒吟
　　(缺/題)
自從弱冠為遊子玉融丹井壺山市哦詩不用著工夫
已謫牂牁四千里柳侯未五十羅池作刺史翰苑失詞
華蛟龍怨泥滓我今四十貧無官六合飄零到融水來
時三宿柳城村再拜前賢我如此才卑何怨嗟且述西
征始奔走豈吾心跬歩思桑梓江右湖湘抵桂林青山
爭獻雙眸美青山縱好興不生萬斛羇愁懐抱裏
　　海口吟
按圖自古無人到二百年來户口添架屋上山成市井
張官近海課魚鹽估客趂潮撑米入没人忍凍采蠔粘
仲尼有廟塵誰掃寺觀崢嶸香火嚴
　　題融州城樓
除却譙樓環廨舍蕭條市井客懐悲高高下下山無數
淺淺深深江有時大布紅裙猺女着半規白扇野人持
城中昨夜亡羊豕聞得誰家虎入籬
　　客中書事
千載蠻風尚有存此來聞見不堪論猪膏澤髪湘南婦
牛渤塗門嶺右村行客下牀調瘴藥吏人提甕灌蔬園
豈無佳麗堪娯目别有凄凉只斷魂
　　真仙洞
洞裏清溪可汎舟入觀洞府出高丘老耼尸解今還在
黄帝生前有此不滴乳解添無數幻携燈何用不曾幽
乾坤自大人身小拳石空中作勝遊
　　姚晉卿溪閣行
南院觀溪心已清縈紆更上閣中行西横車馬市橋合
東眺逺山霞霧生日斜沙石淺可數半夜轟雷驅猛雨
農圃嘈嘈春水多誰得身閒延客歌醉後下堦齊拍手
長株矮樹排花柳主人更要雙眸寛去年拄杖尋長安
一行一處狂呼去日日芳園大如許買地此多直幾金
千屏萬障為墻堵
　　和林子望
夫君莫要嘆無官幸有田園在故山滿室春風滿林月
人生何事勝於閒
　　丘徳基七十
斯翁千嵗也何愁七十真堪賀禮修多少人間貧病客
不貪天地久相留
　　夜宿延平水東
浮橋暫折阻狂瀾懶問津船趂往還雙劍廟前酤酒醉
水西燈火水東看
　　重陽臨安舟中作
小船獨坐看平洋歴歴登高舊事長戲把此身看寂寞
今年無酒過重陽
　　十月一日毘陵作
聽得常州多菜色到來市井亦安然今朝正值焦糟節
車馬翩翩上墓田
　　紅泉明日還福清作
獨坐無聊已日西塗經蒜嶺過漁溪一枝何處空歸亟
却理行装羡鳥栖
　　過臨川懐劉氏兄弟
臨川幾日到長沙聞道黔南路更賖行見一村籬落好
誰家此住憶君家
　　冬日融州絶句
四隻漁船叩板門幾家茆屋長児孫天寒水淺江成路
地僻人稀郭賽邨
　　過象州
都無一物作生涯坊巷蕭條有幾家料得寒梅應悵恨
滿城開作寂寥花
　　戱題宏仲飲亭酒肆
老去雖貧有酒壚秫田親種暫時沽閨中不解為慳婦
閒問劉郎燕客無
　　擬卜居
向來為客愛塘村幾度天邊入夢魂恰到塘村心已懶
不知何處立柴門
　　盧北山元夕
社屋相忘鼓笛鳴空村歩月興堪乘何須更要鼇山立
野燒天邊勝看燈
　　送黄欽之赴廣州鹽稅
地氣周遭逐處流五羊漸已似中州海風吹斷山無瘴
炎月何妨作宦遊
　　寄吳提幹
不見河南二十年若為再拜畫堂前來尋八桂𤓰期滿
歸訪蒼梧蓮幕遷幸對夫人如母在喜看令子似公賢
府僚共約黄花去業已還鄉種薄田
　　融州西樓望山
臘月牂牁三十日想見覓句上譙樓遥知今夜柴爐㑹
説我無家更逺遊
　　融州望鄉
故國來來八十程登樓迷却桂州城望鄉不分千山隔
上趂金烏日裏行
　　余融州生日
牂牁相遇説長年一在公堂一洞天清逺使君黄石老
西周柱史混元仙
　　過桂平
嶺南大半尚鴻荒城壁空堅草芥長忽到潯州江上飲
喜他風物近吾鄉
　　别融州
兩年為客憶鄉關樽酒何時别此間今日移舟出城市
多情却戀眼中山
　　謁羅池廟
平生不作羅池夢今日還來謁柳祠忽憶故人曽得句
鬼神先我七年知
　　題靜山
桂林多洞府疑是館羣仙四野皆平地千峰直上天
　
　
　
　
　
　
　
　兩宋名賢小集巻二百五
欽定四庫全書
　兩宋名賢小集巻二百六
　　　　　　　　　　　　宋　陳　思　編
　　　　　　　　　　　　元　陳世隆　補
　觀我軒集
　方信孺字孚若莆田人有雋材未冠能文周必大楊
　萬里見而異之以父廕補番禺縣尉韓侂冑舉恢復
　之謀朝廷尋悔金人亦厭兵時方有和議近臣薦信
　孺可使自蕭山丞召赴都命以使事還言敵所欲者
　五事割兩淮一増嵗幣二犒軍三索歸正等人四其
　五未敢言侂冑再三問至厲聲詰之信孺徐曰欲得
　太師頭耳侂冑大怒奪三秩臨江軍居住信孺自春
　至秋使金三往返以口舌折强敵已而王枬出便定
　和議増幣函首皆前信孺所持不可者通判肇慶府
　峒冦竊發同廖徳眀措置收捕就命知韶州至郡即
　封崇張九齡余靖墓擒赤水峒賊戮之轉承議郎知
　道州尋提㸃廣東刑獄奏縱不决之訟數千人遷淮
　東轉運判官知真州即北山櫃水築石堤袤二十里
　人莫知其所為後金人薄儀真守將决水櫃以卻敵
　城乃獲全山東初内附信孺言冝選威望重臣將精
　兵數萬開幕府以弹壓之坐責降再奉祠信孺性豪
　爽揮金如糞土所至賔客常滿其使北時年甫三十
　既齟齬歸築室巖竇自放於詩酒後貲用竭賔客益
　落信儒㝷亦死矣
　　虞山
西風攪桂樹落日明楓林遊子懐歸期予悲𣺌登臨虞
山一何高湘水一何深英皇僅枯冡寂寞薰兮琴我欲
奏古曲俗耳更洼淫古器不可見聊作相思吟相思長
相思相思無古今一歌衆鳥聽再歌萬籟喑推手君勿
歌有酒且孤斟落落此時意寥寥千載心五絃毋容絶
四海誰知音
　　龍隱岩
石門元不鎻岩屋本無基九夏花猶在千年樹倒垂僧
閒方定起客到毎歸遲甚欲眠蓬葉沿崕讀斷碑
　　灕山雲崖軒
不用窮探費杖藜隱然林壑挾城陴曾遵月洞千岩上
更著雲崖一段竒拂拭軒窓容爼豆發揮泉石借聲詩
瞿曇頗似知人意已約梅花帯雪移
　　西山鑿池種白蓮作
池開新白遍天涯未許東風擅一家蒼桂叢中蒼桂樹
碧蓮峯裏碧蓮花波光分破湖千頃雲影斜飛水一窪
待著欄干横淺緑浮萍開處見魚鰕
　　咏西山海棠
真珠幾顆最深紅㸃綴偏方造化工好事何年移蜀種
美人清曉出吳宫妖嬈能得幾時賞零落纔消一夜風
自有生香人不識繡衾全覆錦熏籠
　　清秀山
尋徧洞天三十六蒼靈獨閉此嵓扉旋除野草開新徑
遮莫寒藤刺客衣嵗月偶同題壁字烟霞似不放人歸
把茅欲作開山主已落瞿曇第二機
　　還珠洞
歸舟多載小江春重訪東巖舊屐痕插水峭崕猶有路
垂天怪石本無根金華仙伯真知己薏苡將軍足㫁魂
安得北山公可作倩渠移取向家園
　　題龍隱岩
愛山那惜走千回生怕前驅後騎催石上參差鱗甲動
眼中在處畫圖開彩鸞未辦乗風去浮鷁何妨載雨来
人事百年俱變滅秪應題字不塵埃
雨脚初收魚尾霞滿溪流水半溪花尋源曽識武陵洞
泛宅如浮苕霅家但得嵌空元有路何如峭絶不容車
道人辛苦經雲水成塔從来是刼沙
　　慶逺龍隱洞
南山山北北山南一洞中分路口三飛鶴叫雲聲自逺
懶龍慳雨睡方酣襄公淡墨留蒼壁太史高風拂翠嵐
百尺岩前清絶處道人先我著茅菴
　　龍隱岩
曾傍武夷九曲何如桂嶺七星水石小容螭隠烟雲長
帯龍腥
　　越王臺
萬山滚滚盡東來高處猶存百尺臺回首舊時張樂地
一杯重與酹蒼苔
　　石門
吕嘉積石浪相傳雙闕天開尚宛然成敗古今俱一夢
千秋何似老樓船
　　金鎻潭
西來異獸路應迷金鎻何年落此溪不比李侯心似水
歸舟猶擲石門西
　　題龍隱岩
春波飽微緑斗柄函空明方舟貫巖腹鵞鸛相酬鳴仰
窺穹窿頂宛轉百恠呈僅餘鱗甲碎不見頭角獰下闖
清泠淵演迤萬頃澄但同魚鳥參勿遣蛟龍驚抉苔橅
竒篆倚棹㸔題名三將標殊勲自與山不傾誰歟贅小
築正恐嗔山靈南澗更幽絶山佛依崢嶸太虚可為室
豈復資欒楹乳泉助茗椀中有氷雪清何須參鸞去此
即白玉京鼎來不速客抱琴忽遲迎愛此無絃曲巖溜
同一聲為君洗塵耳喚我詩魂醒祗愁白衣到好句無
繇成
　
　
　
　
　
　
　
　
　兩宋名賢小集巻二百六
欽定四庫全書
　兩宋名賢小集巻二百七
　　　　　　　　　　　　宋　陳　思　編
　　　　　　　　　　　　元　陳世隆　補
　鄂州小集
　羅願字端良號存齋汝楫子以䕃補承務郎中乾道
　二年進士守鄂州有小集
　　送新安守陳郎中赴闕
淛水帶天邑於今如澗瀍言從發源處直到行闕前使
君儀曹郎省闈早周旋一行領輔郡奏課十郡先是時
新雨餘縱覽驚號蟬長河無六月解帶風中眠鳥羽動
林莽馬門納雲烟村村老農出寒女一笑嫣共談兩嵗
樂米糧不論錢今日見使君使君正當年還能持節來
莫作長棄捐再拜不可留鼓聲催發船嗟我寄枌社弟
兄辱知憐宦遊適四方從公倘非難農人實懷土欲見
無由緣唯因足襦袴長說使君賢
　　題賢女鋪(在南康/縣南)
許嫁女始字昔人良所欽此身有所属安得强委禽嗟
哉乃翁愚棄盟欲重㝷死生還復合世謂遂初心誰知
彼寒女義烈動芳襟頃來已一慙厚愧方在今正性不
負物臨流殞千金我來弔藂祠目眩寒潭深凄涼一川
上行客聞知音
　　梁寺丞相見示過嶺新作
凌晨登鬱孤南走韶陽道封疆有中畫山川本懷抱公
行度塞嶺殘雪故未掃高情無南北反謂兹山小頃來
我嘗遊亦覺山媚好前賢因逺謫我輩得幽討兩崖瞻
欲眩數樹攀且繞想公哦新詩千騎轉林杪衙官候顔
色約束軍聲悄韶陽古名郡四十專城早重華已干嵗
蒼石在雲表魚龍舞幽壑遺韶蓋可攷以兹供撫玩或
可薦壽考公餘亦時飲未用絶芳醥行行布恩惠正直
神所保
　　送贑州守施司諫奉祠歸呉興
去國二千里叱馭良已勤到官一百日啜菽念所欣使
君豈常流早嵗承華勛螭首有故步天香帶餘熏時清
省諫紙符竹亦再分屬者冦雖除遺民尚驚塵公來鈐
江右喜氣感三軍下擔見施設果蘇彫瘵羣天姿夙已
高况復勇所聞属縣但期約訟庭無放紛村團不識吏
處處飽羮芹生女戒勿怒減輸勸其耘惠術頗次第歸
心已鄉枌小子謬從師頗嘗侍朝曛從容進逢掖慘澹
立紅裙中坐要娯客所陳金石文行裝遂如此何以充
棟棼人事與天意嗟子豈須云來携諫坡雨去開崆山
雲多公能摧剛聖處已䇿勲行藏吾有命所願不忘君
　　送辛殿撰自江西提刑移京西漕
峨峨鬱孤臺下有十萬家喧呼隘城闕戀此明使車憶
公初來時狂狡嘯以譁主將失節度玉音為咨嗟一朝
出明郎繡衣對高牙持斧自天下荒山走茅乂光騰將
星魄枉矢失驚蛇氛霧果盡廓十州再桑麻思令撰中
秘天筆有褒嘉辛氏世多賢一姓古所誇太史任箴闕
伊川知亂華誰歟立軍門杖節來要遮亦有救折檻叩
頭當殿衙英風雜文武公獨可肩差佩玦善斷割揮毫
絶紛葩時時有縱舍惠利亦已遐京西故畿甸傍塞聞
悲笳明時資餽餫豈減漢褒斜勿云易使耳重地控荆
巴三節萃一握眷心良有加古來居此人愛國肯雄誇
羊祜保至信陶公戒其奢安邊有成畧此道未全賒公
今有才氣功名安可涯願底湖海豪磨礱益無瑕凌烟
果何晚猶有髪如鴉
　　和汪伯虞求酒
君不見菊潭之水飲可仙酒旗五星空在天此江縠紋
更竒絶投以麹米清如泉分甘正擬供低唱要築糟臺
須大匠詩人便欲醉千日歡伯僅堪陪一餉曰予此樂
未知之獨愛為瓶居井眉因君飲興亦浩蕩夢隨驂駕
觴瑶池昔賢酒盡孤長吸大似竹枯還欲瀝明朝秀句
傳滿城笑指空樽臥牆壁
　　鹿鳴宴禮成貽解元諸友并呈通判寺簿兄及衆
　　　同官五首
天意欲為雨川雲出相望明時攬俊乂所立固無方少
小諷二南美此江漢鄉猥當興能職首闢較藝塲羣儒
悅寛簡浩蕩出文章方觀縱壑魚忽作摶風翔此去升
禮闈旋當對殿廊忠言動明主家國有輝光
鹿鳴首宵雅義取好賢深寥寥疑莫續工席有遺音詩
言君臣間不以位相臨如禽食苹水有酒方共斟從容
陳所好亦復有鳴琴度使峩冠者洋洋動其心願言解
子褐結綬貫華簮真心有相感千載豈殊今
昔在馮當世起家冠倫魁天衢躍羣龍轉見絶足才馳
譽塞四海致身近三台凄涼城東宅嵗晚就蒿萊古來
用武地編簡委塵埃毎見儒冠喜况逢賢路開祝君如
馮公決科亦崔嵬終身可師法正復在軻回
任子衆所許一鳴居上頭王高兩縣來選拔皆其尤里
行張可貴月書蘇屢優向來丁與虞頗從别駕游嗟我
愛羣才不問薪與槱既為得者喜豈忘欲旁求鼓篋五
百家安皆儒者流相期作鄒魯過是我何來
士有未就駕郡守身勸之君觀漢詔中有此勤懇詞由
來賢俊人出處毎委蛇譬彼未嫁女深閨秀容姿施衿
有所適婉孌終自持漢俗尚如此前世當可知勉哉䇿
名者不但好爵糜君臣有明良行矣方自兹惟當秉高
節長副此心期
　　酬任察推惠石耳之作
班嗣不借書劉棻真好事慙君輟漢簡畀我充口耳胡
為有牽聨蒼石乃遭刵平生任公子百犗供釣餌坐令
天壤間厭此江海味君今効清癯吾更覺軟美挾書擬
從游夢到沙頭上
　　望梅亭(南安軍未至庾嶺有亭名望/梅兄端翔權軍事時所作)
節物重陽後風烟庾嶺頭休論梅子雨纔度菊花秋翠
壁堪横絶幽亭勸小留謀生兄弟拙一一旁南州
　　送邕州吳使君
題輿纔送日邊程便擁油幢鎮列城地望素高唐五管
人才今似漢三明時清市駿非無意嵗宴逢花好寄聲
太學英名湖海氣此行持論要平平
　　次韻日涉園
　　　虚静堂
華堂清曠隔喧卑户外春殘綠滿枝好鳥窺簷時下啄
有人燕坐獨支頥
　　　息齋
世間誰號最閒忙强健收身意自涼春去掃花時汲井
客來剪韭旋炊粱
　　　丹桂軒
丹枝近嵗出深宫合向嚴晨伴晚楓珍重幽軒無俗物
月中根墢日邊紅
　　　茶巖
巖下纔經昨夜雷風爐瓦鼎一時來便將槐火煎嵓溜
聽作松風萬壑迴
　　　木𤓰塢
山中果樹畧扶疎炎帝經中未盡書聞道木𤓰紅勝頰
露枝雲葉綴華琚
　　奉寄交代通守王兄兼簡胡君二首
籍甚王文度同儕意自親方舟能送我别駕苦勞人屬
縣應如律山田向食新荷花開㡬許老子舊凝神
有客纔相識乖離又許時不愁蓬轉逺獨恨蓋傾遲卑
薄江南地青㝠嵗晚期宦遊妨意氣直恐負君詩
　　題汪氏尊已堂
華屋成來有㡬年名因耆舊里中傳未容極口稱臧否
正欲虚心到聖賢室有圖書人自好門多車馬地還偏
邕州健筆人爭誦姓字從今到日邊
　　次韶楚覺先見贈
奏事何能補帝聡流年早已付天公舊聞雙劒淪波底
忽有三刀入夢中首出詩文為我賀多慚憂樂與人同
如君孝友天應報飛鶴那應久在籠
　　聞寺簿燕客因以酒蟹送似有詩見及次韻
冠蓋追隨寂寞濱絶甘寛我未閒身古來把酒持螯者
便作風流一世人
此物湖鄉價不論帶糟聊遣薦芳樽夢魂忽去浮清霅
喚撥漁船傍馬門
　　酧寺簿錄示胡康侯戒明仲治郡遺訓
别駕游心到古初時將前輩警公餘異時治行傳青史
名姓牽聨倘得書
　　奉酬李叔勤知縣覓茉莉花栽長句
郫令風流太史家早知茉莉有竒葩生嫌衆色空塵滓
遍閱餘香見等差多謝珠璣來坐右好將根墢到天涯
蜀江紅紫紛披後初看東南第一花
　　次韻酧通判劉兄岳陽樓見懐二首
蓄納深無際憑臨勢易高青春關氣象白日散風濤有
野張軒樂何人續楚騷古來川浸在閑却漢隂槔
魚龍掀舞後𣺌莽記空庭地帶三苗濶山傳二女靈客
懐光水月詩筆妙丹青少作揚雄悔唯思草一經
　　次韻和子澄春祠先生律詩
質明悅洗動輕漪禮殿嵬嵬百世師仗几親瞻古人象
陪祠頗雜漢宫儀詩書自可謀元帥俎豆何妨示小兒
春服詠歸千古意只今童冠可無詩
　　春社禮成借用寺簿釋奠詩韻呈諸同官
素餐深覺愧漣漪后稷勾龍實吏師平土至今猶有賴
配天在昔蓋多儀操豚底用勤巫祝餉黍行看媚婦兒
海内和平頌聲作登歌還有載芟詩
　　福州趙侍郎開城西古湖以溉田既成兾得致政
　　　丞相福公一臨於是有唱和之篇
湖邊飛蓋欲誰同治行人思舊弱翁行樂未饒溱水女
詠歸應有舞雩童閩山影浸烟雲動滄海潮連浦淑空
欲識元侯疏鑿意君王勤儉正卑宫
南方春早凍先融荷臿趨時小異同要使齊民如水利
亦如前哲變文風四時境淨登臨美萬頃雲垂灌溉通
嗟我一麾江漢上慨然歆嘆似南豐
　
　
　
　
　
　
　
　
　
　
　
　
　
　
　
　兩宋名賢小集巻二百七
欽定四庫全書
　兩宋名賢小集巻二百八
　　　　　　　　　　　　宋　陳　思　編
　　　　　　　　　　　　元　陳世隆　補
　黙堂集
　陳淵字知黙一字㡬叟南劍州沙縣人了翁瓘之猶
　子也兒時動止不凡瓘器之謂能任重致逺者後從
　龜山楊時傳二程之學紹興間以薦知樞密院編修
　官召對賜進士出身授監察御史歴官宗正少卿迕
　時宰罷去卒於家有黙堂集二十二巻門人沈度所
　編也
　　延平江上呈呉國華先生
青山如偉人可望不可致屹然瞰洪流龍翔并虎視春
風何時來草木舞深翠禽鳥暖相依飛鳴真得意願言
斬茒茨結室傍薈蔚且要觀此身功業亦細事
　　次韻欲遊西湖阻雨
去年賞西湖薄暑攀躋難同遊幸勝士酒沃衣巾斑今
嵗來錢塘臘雨扁舟寒友朋適四集局蹙樊籠間此生
分林泉造物猶余慳未為登岳禱且作訪戴還無私本
天理敢怨隂雲頑向來旱蝗惡征賦亦未寛寧令風作
雪要看麥堆山
　　十五日過許夜雨暴作明日行四十里宿於潁橋
　　　又明日晴書
狂風撼平野沙礫眯兩目笋輿我與君道逺疲徵逐驚
雷一夜發暴雨溢川谷平明泥没趾寸步不容續我生
賦窮蹙觸處背天福風雨豈不好行路非所欲中途聊
息肩村驛便可宿我勞固其分端恐僵童僕燎爐然濕
薪傍舍酒初熟安能浣愁腸但取充飢腹中宵耿不眠
明月忽掛屋攬衣起視夜秣馬亦膏轂人情易喜愠天
道有翻覆隂霽那可知去去無欲速
　　寄内
明月向人圓愛之不忍睡坐久風露寒忽忽心如醉念
君一適我所遇無歡意况乃久别離相思到夢寐我生
百不堪謬言屠龍技於今半世人升斗亦未遂願有室
中友素懐隱居志肯與梁伯鸞扁舟共東逝
　　小軒觀月呈興宗叔
茒簷手可攀修竹出簷上寒蟬漏疎明碎影羅屏障情
知月色好達覽在虛曠東家富池臺端坐不能訪山林
足寓目細大初無相但思人心安景物自清暢霜風中
夜作曲沼金翻浪禽鳥斷飛鳴杉松起酬唱燎爐宿殘
火尚可温新釀數杯遣沈㝠萬慮一時放
　　登召伯斗野亭
落帆新城曲維舟古河右幽㝷得危亭星斗穿戸牖西
風掃殘葉庭宇不待箒娟娟雲間月亦復照杯酒明朝
又東南汙流映衰栁莫以此時心熾然分淨垢
　　曉登嚴陵釣臺和安止所留詩
溪山有底好適契貧士欲敢論生不侯但喜夢非僕千
秋釣臺水不濯市朝足而我獨何人得寓塵埃目携笻
縱朝步初日穿林麓西風扶兩腋一舉千里鵠
　　越州道中雜咏
浮雲作秋隂細雨如朝霧放形山水間意適無艱步忽
遇古招提空翠森回互倚杖聽泉鳴悠然不能去
　　宿仙霞聖仙寺呈伯思子靜
風物吾鄉似山川地勢分稻畦翻碧浪麥壠布黄雲客
舍常爭席山僧獨獻芹茒柴餘瀝在聊餉僕夫勤
　　流長亭
江折亂山圍西來素練飛嵐光環石窆潭影漾松扉欲
靜風前樹難忘草上暉但期流澤逺長與水東歸
　　自建寧泛江至石首
江注天圍盡舟排浪陣輕岸容疎栁色秋氣斷鴻聲風
日雖堪好雲煙易動情鱸魚知有興好在未知名
　　季脩舍舟趨諸暨謁劉元成獨泛錢清江有懐其
　　　人
人逺牛羊暮春深草樹滋野橋低映水浦㟁曲縈籬風
雨江湖思乾坤杖屨疑論心竟誰是短棹欲何之
　　和司錄行縣道中偶風雨有感之作
吏隱深藏霧天遊更御風分携妨舉目轉盼忽堆紅北
去豺狼盡春回雨露同向來相對飲應復念鄰翁
　　蕭山覺苑寺雪後杜門
雪融簷溜如秋霖古寺掩關無足音詩書廢放道眼淨
鐘鼓杳隔禪房深老僧勸坐媒以火茶鼎靜聽蒼蠅吟
胸中激梗造澄徹一念不作千憂沈浮生半日未易得
邂逅勝境聊安心明日片帆落何處嵗晚濁醪共誰斟
　　次韻鄧志宏送張思道福唐
紛紛涴耳俱宜洗坐遣高人厭丘里迅流蚤自促行舟
更有西風滿江葦當年筆陣掃千人今日流輩推能文
英辭雄辯灑醉墨倐忽百變春空雲人間萬事秋毫細
軒冕儻來誰著意身隨去棹落波間興逐㝠鴻𣺌天際
三山便到蓬萊宫卸帆海嶼窺魚龍夜涼横笛弄明月
萬頃瑠璃秋色中
　　錢清過堰
小風吹樹寒流止始覺西湖潮正起須臾倒巻縠紋來
已没㟁痕猶未已江流自下河自高逆上更堪行罔水
九牛回首竹索細十丈沙泥拒舟底
　　汝州道中呈遵道
青煙漠漠栁依依落日雲中㕍北飛咄咄書空誰獨坐
遲遲行道子同歸桑隂蓋地牛羊臥麥秀漫山鳥雀肥
向晚未知投宿處敗籬疎屋火煙微
　　承遵道和又用前韻書懐
端的荆州得所依羽翰終欲更南飛閩山萬里長牽夢
蜀鳥千言只喚歸當日朋儕俱草澤而今兒女自輕肥
白雲南望三年客長是尊前誦式微
　　再和李伯紀舍人韻
時來將相寧有種衛青故是民家奴懸鶉未用嘆嵗惡
濶網近喜除官逋本無得喪任失馬但有言說皆陳蒭
從君一飲百壺盡醉倒不知誰謂吾
　　次韻子靜
淵明束帶向督郵已覺歸思不可留紛紛朱墨何時休
豈待置錐無一丘平生涉世如虛舟明月從人驚暗投
胷次已無涇渭流不應罪我縁春秋
　　次韻陸時可嵗暮感懐
小橋横截一溪雲隔岸遥通避世人釣艇偶隨秋㕍泊
吟窓今見臘梅新煙塵已覺千山靜雨露行看萬國春
詩酒暮年生處樂一瓢歸去豈辭貧
　　離紫溪驛
小風吹面雨亷纎輕薄衣裳懶更添一線離情裁不絶
暮雲將過粤山尖
　　鉛山
欲留無計去還悲漸逺閩山物象非家在天南今北首
忍看歸鳥背人飛
　　信州禪月院晚眺
一覺華胥日又曛晚來愁緒亂紛紛角聲對起重樓近
吹動靈山萬叠雲
　　登睦州環峯亭
月照空山杜宇啼喚歸漁艇夜天低那堪又是雙溪水
獨上危樓十二梯
　　病減枕上二首
堦草無期日自生獨餘貧病破元正春風一種含生意
誰道年來也世情
塵埃子石䝉蛛網殘落霜毫暗蘚紋未把語言為戲劇
新年不作送窮文
　　七夕
天上銀蟾曲似鈎人間簫鼔萬家浮從來世事俱兒戲
不獨秦娥乞巧樓
信馬隨車力不勝聊將觴豆樂交朋青樓乞巧憐兒女
我亦如今拙未能
　　同魏季修雪中閒步
纎纎月色淡黄昏城郭千家雪照人携手望春同茗飲
小坊燈火自相親
　　思安常兄
凌虚閣下煙波濶升俊坊前草木蒼歸去溪南春正好
不應蕭索對松篁
　　月夜江行
吏隱飄然在一涯更堪行役送年華多情却有空江月
長伴離人夢到家
　　約令德郊行
簷竹揺風拂面低麥芽穿雪綠齊齊憑君便作遊春計
莫待花繁去路迷
　　通州夏雨
長風巻地驅炎暑暴雨翻空送晚涼只此蚊蠅俱掃跡
不須迢遞待秋霜
　　延平林力道閣上觀水
要看春水拍天流更為溪山一日留誰遣白雲迷眼界
坐令歸思入扁舟
　　泊州延平
星河不動水東流夜影揺空逼釣舟夢破滄浪歌在耳
欲尋溪友向煙洲
　　自浦城放船下建安寄龎㡬先
茒柴也解發清狂仰看雲天盡十觴白首嵗寒猶道路
自憐無意避風霜
　　寄養䝉兼呈景駿
粥魚齋鼓網蛛窠古寺長廊客少過惟有一溪明月在
夜寒偏向斷垣多
太史溪頭十里間朝陽峯下水涵天青鞋不踏紅塵陌
夢斷僧窓又一年
　　自梅花村回道中書壁
刺水秧針出已齊雨餘膏澤未全犂道旁牛喘無情問
慚愧林間布榖啼
　　邑中諸公見和再用前
看盡愁人萬㸃紅曉來雙鬢白於茸他時倘記江南夢
畫我黄梅細雨中
　　山寺早梅
雲間初日慘無光天外歸鴻豈戀行短景去人如掣電
不應留滯野梅花
雲母燒香不見烟夜深齋閣閉龍涎此生暇日真難得
蕭寺重來已四年
　　次韻李光祖南山偈
窓前松竹翠連山窓下弦歌晝掩關雪裏忍看梅欲吐
煙中遥認鳥知還
　　錢塘江
潮頭駕月衝殘夢水色浮空送峭寒十幅輕蒲連夜發
不知身到海門山
　　過錢清
江潮來去自有期扁舟閣淺心如飛岸容霜竹青照眼
春信梅花香撲衣天寒鄞江道路阻嵗晚錢清風俗非
故園回首二千里落日看盡行人歸
　
　
　
　
　
　
　
　
　
　
　
　
　
　
　
　兩宋名賢小集巻二百八
欽定四庫全書
　兩宋名賢小集巻二百九
　　　　　　　　　　　　宋　陳　思　編
　　　　　　　　　　　　元　陳世隆　補
　性理吟(上/)
　朱文公諱熹字元晦一字仲晦徽州婺源人中紹興
　進士第歴事高孝光寧四朝仕至轉運副使崇政殿
　說書煥章閣待制致仕年七十一卒理宗贈太師封
　信國公改徽國
　　天
氣體蒼然故曰天其中有理是為乾渾然氣理流行際
萬物同根此一原
　　鬼神
鬼神即物以為名屈則無形伸有形一屈一伸端莫測
可窺二五運無停
　　命
妙合之機不暫停自然氣化與流形原於妙合名為命
即此而思得性靈
　　又
靜思二五生人物新者如源舊者流流自東之源不息
始終聚散即斯求
　　性
謂之性者無他義只是蒼天命理名論性固當惟論理
談空求理又非真
　　心
性外初非更有心只於理内别虚靈虛靈妙用由斯出
故生吾身統性情
　　情
謂之情者無他思只是吾心初動機又把動時分析出
人當隨發察其幾
　　意
意乃情專所主時志之所向定於斯要須捴騐心情意
一發而俱性在兹
　　道
如何率性名為道隨事如由大路行欲說道中條理具
又將理字别其名
　　中庸
過兼不及総非中離却平常豈是庸庸字莫將容易看
只斯為道用無窮
　　太極圖
性蔽其原學失真異端投隙害彌深推原氣稟由無極
只斯一圖傳聖心
　　先天圖
不待安排自整齊只緣太極本如斯試將萬事依圖看
先後乗除理可推
　　又
乾坤復姤自推移動靜之間起至微終日歛襟看不足
其中圓處是真機
　　學
軻死如何道乏人縁知學字不分明先除功利虚無習
盡把聖言身上行
　　體用
體用如何是一源用猶枝葉體猶根當於發處原其本
體立於斯用乃存
　　西銘
人因形異種私根不道其初同一源直自源頭明說下
盡將父母屬乾坤
　　仁
心無私滓與天同物我乾坤一本中隨分而施無不愛
方知仁體合言公
　　又
義兼禮智由仁出接物當先主在仁方有四端隨用發
譬之四序始於春
　　居敬
大哉程子明居敬千聖同符入德門試把工夫横監看
總來不出歛斯存
　　又
但得心存斯是敬莫於存外更加功殷勤夫子明斯意
約禮之時已在中
　　靜
心惟動與靜相乘當靜之時乃動源所以功夫先要靜
動而無靜體難全
　　又
莫專靠靜偏於靜須是深加格物功事到理明隨理去
動常有靜在其中
　　致知
此心元自有知存氣蔽其明物又昏漸漸剔開昏與蔽
一時俱透理窮深
　　克己
本體元來只是公自將私意混其中追顔造聖無他事
惟在能加克己功
　　又
莫道公私未判然自憂一日用功難便隨明處猛分擺
志在希顔即是顔
　　成謹恐懼
防慾當施禦冦功及於未至丘崇墉常求四者無他法
依舊同歸主敬中
　　求放心
不察於心重似雞更兼放處只縁私纔知用理維持際
不待追求便在兹
　　下學上達
學在事時斯是理盍於事上毎㝷思但令下學工夫到
上達之機便自知
　　夜氣
理則無形氣是乘氣隨夜息理斯存息時無感猶當驗
晝不能清夜亦昏
　　體認
雖云道本無形象形象原因體認生試驗操存功孰後
隱然常覺在中明
　　喚醒
為學常思喚此心喚之能熟物難昏纔昏自覺中如失
猛省猛求明則存
　　為人
辛勤盡作求聞計沽得過情聲譽來自外而觀為可喜
此心已失實堪哀
　　三省
曽子尚憂三者失自言日致省身功如何後學不深察
便欲傳心一唯中
　　又
用功事上實根源三省真傳入道門理即是心隨事顯
事能盡理始心存
　　十五志學
工夫一進十年期斷自聖言當致思豈不欲人躋聖速
只縁科級蓋如斯
　　小學
洒掃庭堂職是供步趨唯諾飾儀容是中有理今休問
敬謹端憑體立功
　　存心
工夫但欲存心爾底事存心條緒多直使聖賢更剖析
只縁私意費消磨
　　養性
性初不假増加力養字元非别用功只要關防并省察
莫教私意害其中
　　心之官則思
一身胡屬此心微只為能思擇所為底事虚靈成暗塞
獨於物欲用其思
　　莫知其鄉
此心活動元無定或出他鄉入此鄉猛省不知誰是主
只因操舍有存亡
　　又
存以公兮亡以私存亡倐忽動時機莫教事過方纔省
辨析須嚴念慮微
　　人心道心
自從載籍流傳後此是論心第一條剖析精明為訓幼
如何心學尚寥寥
　　又
因形與理别言心其實隨形有理存纔與理違形獨用
便為物欲理皆昏
　　又
莫道惟危便為惡只縁衆欲起於形常須急把理來救
亦要少從危處行
　　知天命
假借立言雖似是知非我出枉勞功苟從立志循而得
方信真知味不同
　　故者以利為本
論性無非日用間何須虛誕與深艱昭昭萬事皆其理
只是工夫欲順難
　　㕘前倚衡
理隨心見不曽離苟有斯心便在兹果似有形君信否
用心熟後自能知
　　汶上
仕非其地寧無仕此事還他德行人彼以勢邀吾自逝
丈夫無欲氣常伸
　　山徑之蹊
苟能用力可充微一息昏忘功便虧老矣方知深自警
幾番茅塞徑之蹊
　　不能使人巧
學求入處須師授此外難為盡靠師但向行時無息處
追前曲折自能知
　　觀䦨
眇然方寸神明舍天下經綸盡此中毎向狂瀾觀不足
正如有本出無窮
　　良知
孩提自幼良知發此日心䝉尚未開既壯䝉開趨物欲
良知反喪亦哀哉
　　動心忍性
不當拂處常逢拂不合空時亦至空處順不如常處逆
動心忍性始成功
　　又
困窮拂窮雖天意如舜何須増不能上知雖明事之理
也須親到事中行
　　芻豢悅口
食中有味知斯悅知是能加咀嚼功行處心安思處得
餘甘常溢齒牙中
　　先難
為學須教效自形但專一意使功深哀哉狹隘頻求效
仰止仁人後獲心
　　謹獨
為學無功由間斷其如間斷廢關防方知謹獨功誠切
不則此時心易忘
　　鳶飛魚躍
此理充盈宇宙間下窮魚躍上飛鳶飛斯在上躍斯下
神化孰尸本自然
　　又
神化孰尸本自然盍將此意反而觀試將事上深加察
纔著些私便不安
　　勿忘勿助長
忘則無功助則私不忘不助正斯時此中體段須當察
便是鳶飛魚躍機
　　樂在其中
夫子亦將貧對樂只因人苦處貧難苟非天理能攘敵
只向私心重處安
　　不改其樂
已私既克本心存到處逢源與理行不待有心求樂道
此心之樂自然生
　　逝者如斯
如何物却能形道只為皆存理一端偶感斯川存動理
故言逝者可同觀
　　又
岷原萬古只如斯東注曽無間斷時後學不因川上嘆
安行體用亦難窺
　　牛山
此心此理自天根不待栽培觸處生只要關防又欲伐
更須著意察滋萌
　　任重
氣無强弱志為先努力便行休放肩捱得一番難境界
便添脊骨一番堅
　　萬物皆備於我
萬物當須以理觀不離太極是其源雖云萬類皆我具
只為中心太極存
　　難言
難言非謂不容言謂狀其中體段難須是養成天地塞
却將正直及而觀
　　四十五十無聞
聖人接物本於仁罕以深言拒絶人不足畏辭嚴且截
急將此意省吾身
　　九思
人之追學在於思思則能知是與非但得用心純熟後
自然發處有思隨
　　辭達而已
方識聖門辭達㫖作文之法在其中但將正意由辭出
此外徒勞苦用功
　　又
因辭可以驗人心心地開明辭必明試把正人文字看
何嘗巧異與艱深
　　君子去仁
誰云貧賤人難處只為重輕權倒持釣渭耕莘皆往轍
聖賢不法我何歸
　　就有道而正
差以毫釐丈亂真苟羞就正墮終身不惟枉費窮年力
反作滔天禍世人
　　出門如見大賓
竦然敬立體斯存容貎常如見大賓此是聖門持守法
必須心在可為仁
　　必有鄰
德者人心之所同苟能有德類斯從不須閉戸嗟寥落
但立誠心自用功
　　浴沂
只就吾身本分思相呼童子浴沂歸更無一㸃閒思想
正是助忘俱勿時
　　言志
莫道車裘事亦輕仲由義勇乃能行欲知共敝為難易
試把車裘驗世情
　　斐然成章
學須隨器有成形方可裁中設凖繩假借變易無定體
縱逢大匠亦何成
　　安仁利仁
語利猶能安則難且從利做莫思安懸知等級無他義
去盡私心只一般
　　一貫
一貫明言忠與恕教人之意已昭然當於用處求其一
慎勿懸空想聖賢
　　卓爾
顔淵不日趨於化此際寧容未學知細誦師言强思索
獨於博約語無疑
　　聞知
見固能知聞亦知雖聞如與見時同只縁一本元無二
千聖巴亡心在兹
　　絶四
在人四者要皆無絶盡聖心天與俱敢爾單提希聖術
力除私欲是工夫
　　莫我知也夫
心即是天天即理無行不與理相隨故言惟有天知我
天豈真如人有知
　　又
天怨人尤兩不形欿然下學是工程了無可使人知處
盡日相酬理與心
　　又
聖心端似涉修溪俛首無言但疾馳學者須常存此意
自能過絶為人私
　　予欲無言
妙道皆形日用間即斯可見不煩言試將天象明人事
希聖工夫萬古存
　　吾無隱乎爾
聖道雖云妙莫窺初非恍惚與希夷分明說在吾行處
後學無於行外思
　　化
春冰融盡絶澌微澈底冰壺燭萬幾靜對春風感形化
聖賢體段蓋如斯
　　又
從天所欲皆天理具體顔淵罷不能所謂不思并不勉
舜由仁義即非行
　　吾知免夫
常懐四體昊天息自是冰淵恐懼深一息尚存憂未免
死而後已即斯心
　　博約
事來身向禮中行事過將心去學文局定更無他罅隙
得斯二者老吾身
　　事天
皇天命理以為人理有存亡繫我心存養上還天所賦
終身履薄與臨深
　
　
　
　
　
　
　
　
　
　
　
　
　兩宋名賢小集巻二百九
欽定四庫全書
　兩宋名賢小集巻二百十
　　　　　　　　　　　　宋　陳　思　編
　　　　　　　　　　　　元　陳世隆　補
　性理吟(下/)
　　仁
天地本來生物心先儒特指此為仁五行運轉功歸木
四序周流氣属春一膜不通身且痺寸私未去道非純
有能克己工夫到腔子中間惻隱真
　　義
理有當為道必為事皆審處得其宜富非以道窮寧忍
身可成仁死莫辭取予截然分界限是非斷不謬毫釐
要知此道觀元化天地凝霜肅殺時
　　禮
天澤初分禮已基三千三百特其儀分由父子君臣定
恭豈聲音笑貎為理在人心隂有節民知天則犯無思
聖門問目皆根柢四勿當先克己私
　　知
察慧為明類管窺此惟公是與公非事行無事烏乎鑿
知極真知覺自微明德工夫由格物窮神知化可研幾
始條理至終條理入聖優於聖域歸
　　信
有諸已者若為名道在㕘前與倚衡克是四端非外鑠
確然一理與俱生五行主以中央土萬善歸於此意誠
實理流通該造化天何言處四時行
　　誠
實理根源帝降裏渾然太極其胷中不思不勉聖而化
則著則形天者融一性毫釐無矯揉兩間化有妙流通
學知未造斯誠地主一工夫要擴充
　　心
虚靈知覺本無私物誘其間易轉移理義擴充無限量
賢愚異向只毫釐精神收歛歸方寸功用彌綸極兩儀
一念稍差微亦顯誰云暗室可容欺
　　又
此身有物宰其中虚徹靈臺萬境融歛自至微充則大
寂然不動感而通五官本以思為主一竅須防慾外攻
不睹不聞穹壤隔盍於謹獨上加功
　　敬
進德工夫那處㝷常惺惺地主吾心精神收歛天常在
氣象森嚴帝寳臨文若在宫先致肅堯雖至聖尚能欽
帝王心法皆由此學者須還用力深
　　性
此性凝於二五精天之命我本來純只因氣質分清濁
遂使賢愚有等倫誠則踐形須盡力學能克己始為仁
盡人盡物皆吾事本本元元祗一真
　　情
未發之時皆是性動而感物乃為情欲如可欲仁非逺
思或妄思邪易生萬想不揺心正大四端既發善流行
隄防意馬如防冦謹獨工夫要講明
　　氣
二五之精判混元厥初本體自純全配乎是道生乎義
牿則皆人養則天平旦清明常不撓兩儀充塞浩無邊
死生禍福誰能攝聽命於心即聖賢
　　志
方寸中間徹兩儀規模全在立心時希賢希聖惟吾過
行帝行王視所之勇則竟成功易集懦而無立事難為
始焉趨向尤當辨舜蹠其徒易背馳
　　命
賦予皆原造化功胡為定分杳難窮性根於我元無異
氣稟之天有不同道在何須言壽天身修只合任窮通
聖賢順受無非正義在當為命在中
　　思
方寸中間貫兩儀五官五事本於思憧憧合謹朋從戒
亹亹無忘内省時理欲兩端分界限聖狂異向只毫釐
思誠若達何思地不問生知與學知
　　意
萬事皆從有意生念頭纔起是根萌聖能毋我應先絶
學欲正心須自誠百慮經營行此志一幾感發属乎情
濓溪不去牕前草此意分明養得成
　　樂
紛華掃退性吾情外樂何如内樂真禮義悅心𠂻有得
窮通安分道常伸曲肱自得宣尼趣陋巷何嫌顔子貧
此意相關禽對語濓溪庭草一般春
　　憂
富貴何須分外求樂天知命本無憂事關職分思無曠
德在吾身患不修流涕賈生深漢慮攅眉杜老為唐愁
困心衡慮終無益療病還須藥必瘳
　　剛
鐵壁金城硬脊梁夜深劍氣凜寒芒三軍莫奪匹夫志
九殞難摧壯士腸毅若參乎宜有勇慾如棖也豈為剛
要須集義工夫到血氣何如志氣强
　　柔
温和如玉盎如春義禮薫蒸淑此身粹德常存鄉善士
嘉猷巽入國良臣但推寛厚慈祥意肯作脂韋軟媚人
張禹孔光何等習巧言令色鮮其仁
　　中
正體原從不倚生亭亭當當理分明帝王相授皆惟一
夫婦雖愚可與行載在羲經惟二五寓諸麟史即權衡
果能此道經斯世天地中間掌樣平
　　權
事物稱量易一偏權為善用乃為權一心酬酢中常主
萬變縱横理自然不是反經求合道要非膠枉可調弦
若將變化參乾道正氣流行四序遷
　　幾
萬事根源肇自微當知微者著之㡬安危理亂來除頃
禍福機緘倚伏時智者未形先豫料常情已著鮮能知
毫芒善利尤當辨舜蹠其徒易背馳
　　道
一太極中涵性分六君子者得心傳無形超出流形表
不物從來有物先龍負龜屋開妙藴鳶飛魚躍㑹真詮
經綸一息無斯道圓蓋方輿特塊然
　　德
此德根於此性真四端萬善足吾身出寧似舜天之合
敬懋如湯日又新細行不矜圭有玷寸私無累玉其純
雲行雨施乾元普宇宙中間物物春
　　四德
天德胚胎自渾淪乾分四者可名言元工肇始斯仁普
亨道為通庶類蕃利則有華皆就實貞而無物本歸根
流行四序周而始試貫其中是本源
　　四端
四者本無端可窺一機感發善隨之欲知本體胚胎處
著在良心發見時情動始能覘朕兆性初元自有根基
火然泉達充而廣此理生生無盡機
　　格物
一物中間一理存欲窮是理見須真川流不息應知道
榖種能生始驗仁製錦可觀為邑者斲輪能悟讀書人
此身有物先須格萬物從來備我身
　　踐形
肖貎均之造化功聖惟和順積諸躬聲而為律身為度
目自能明耳自聡但見從容時中道何須蹈履上加功
物皆各盡天然則一理純乎四體充
　　皇極
以極為中義未安示民標凖有相關萬殊本本源源地
一理亭亭當當間棟木在中羣木拱辰星居所衆星環
九章統㑹歸諸五千古箕疇彞訓頒
　　忠恕
内不自欺忠是體推而及物恕行焉人能勉此幾於道
聖則純乎動以天探本窮源誠是主視人猶已理同然
聖門一貫知誰㑹獨有參乎得正傳
　　中和
喜怒未形中固在發而中節乃為和粹然本自性情出
舍此其如禮樂何正若固喬淪矯抗柔如光禹失依阿
不偏不倚中庸訓理學工夫要琢磨
　　隂陽
形而下者謂之器天道無隂不佐陽動則羣生俱發育
靜而萬物自歸藏雷方伏處潜歸地冰欲堅時自履霜
但使陽明勝隂濁此身先自要平章
　　變化
流行造化杳難窺物有推移道不移草木春花秋實際
獸禽孳尾氄毛時太虚瞬息隂晴雨浮世駸㝷壯老衰
本體尚存形跡異化焉形跡亦無之
　　夜氣
時當嚮晦寂無營是氣分明養得成收歛精神安夢寐
流行旦晝亦清明五官泰定邪難入一室中虚善自生
存得滿腔天理在從他鼻息響雷鳴
　　謹獨
一念根萌自隱微外無形跡可容窺跡雖未動機先動
人不能知我自知顔燭夜燃防慾縱震金暮斥敢天期
豈知為學求諸内不但幽居暗室時
　　聖
胸中何慮亦何思妙在從容中道時自是性之非力强
純乎天者豈人為一私不累大而化萬境俱融生則知
孰謂神明難遽造惟狂克念聖之基
　　神
聖固非人可得為至神尤更杳難知心功黙與天同運
道化全無跡可窺隂闔陽開機孰使風行雷厲令如馳
無方無體純乎易祸福昭昭自判時
　　人心
不是人心與道違先儒特謂此心危氣成形後有知識
物誘我前易轉移理欲兩端分界限聖狂一念判毫釐
若人無有天戕者物則依然具秉彞
　　道心
方寸中存無極真纎毫物慾外難侵至精至粹純乎理
無智無愚有是心誠實本來消衆妄陽明原自絶羣隂
帝王精一相傳法獨向危微妙處㝷
　　明明德
一真洞洞在中扃人不生知必學成克去已私無晦蝕
還他本體自光明蕩除泥滓衆斯潔拂拭塵埃鏡乃清
性分本來非外得斯明原自内中生
　　止至善
丘隅黄鳥咏綿蠻至道光明體艮山物與俱生皆有得
德雖至大不踰閑敬仁盡乃君臣分慈孝嚴於父子間
知止乃能安汝止明誠學力本相關
　　君道
制世非徒勢位尊克艱厥后止於仁九經統㑹先修已
萬化綱維在得人政出中書權在我利捐内帑富藏民
大公至正無私眤宇宙中間物物春
　　相道
金鼎調元贊化工此心端合與天同宗祊大計韓忠獻
遐邇清名司馬公造化無私㕘衆論格君有道竭精忠
綴衣趣馬皆吾屬不問宫中與府中
　　師道
瞶瞶誰開一性真要將斯道覺斯民明如虞舜先敷教
聖若宣尼善誘人夜立伊川門外雪風生明道坐中春
帝王亦有師承益廣厦羣儒日日新
　　吏道
仕非其義仕奚為一命當懐及物思清白居官皆可紀
忠勤􁍤職敢求知理財有道唐劉晏用法持平漢釋之
硬著脚跟行實地班資何必計崇卑
　　求放心
放渠雞犬欲求難内省何須用力艱出入不踰方寸地
撡存尤只片時間當知本體皎然在不是良心去復還
人患勿思思則得可容旦旦伐牛山
　　絜矩
物我由來縂一般四方八面要平看已如欲立人俱立
民既相安我亦安異醴只如同體視彼心當即此心觀
有能强恕工夫到不信推行是道難
　　干祿
顓孫為學太匆匆便欲邀求祿在躬勿向利名中著意
曷於言行上加功常將闕處思疑殆毎把其餘慎始終
寡悔寡尤牢記取自然有祿在其中
　
　
　
　
　
　
　兩宋名賢小集巻二百十
欽定四庫全書
　兩宋名賢小集巻二百十一
　　　　　　　　　　　　宋　陳　思　編
　　　　　　　　　　　　元　陳世隆　補
　南軒集
　張栻字敬夫廣漢人浚子以䕃補官孝宗朝歴左司
　員外郎除祕閣修撰歴知江陵府荆湖北路安撫使
　卒嘉定中諡曰宣從祀大成殿有南軒集
　　淳熙四年二月既望靜江守臣張某奉詔勸農于
　　　郊乃作熙熙陽春之詩二十四章章四句以示
　　　父老俾告於其鄉之人而歌之
熙熙陽春既發既舒翼翼南畆是展是圖　嗟爾農夫
各敬乃事徃利爾器誡爾婦子　惟生在勤勤則及時
惟時之趨時不爾違　祁祁甘雨膏我下土習習谷風
和澤乃普　徃即爾耕惟力之深拄蒔爾苗勿倦其耘
　于日于夕自遂自達爾心勿忘彼生孰遏　惟天之
心矜我下民民不違天使爾有成　既穟既實既堅既
好爾穫既周先養爾老　保爾家室撫爾幼穉既迄有
年復思嗣歳　嗟爾父老其訓其誡俾務於本惟土物
愛　不念其本則越其思所思既越害斯百罹　嗟爾
父老其告其喻爾之有生君實覆汝　尊君親上其篤
勿妄小心畏忘率于憲章　嗟爾父老教之孝悌孰無
父母與其同氣　反于爾心孰無愛敬即是而推烏徃
不順　嗟爾父老勿替諄諄其未率從警束其身　告
以禍患其使知懼無俾蹉跌以蹈罪罟　惟國之法曄
曄其垂使爾知避豈欲爾施　爾成自陷予疚予恫曷
使予懐寘于爾衷　於赫聖王敷德流澤布宣弗厪時
予之責　咨爾父老助予念兹豈予之助報國是宜
粤以今日勸相于郊乃作此詩以懋爾勞　咨爾父老
尚演厥義其諷其歌于鄉于里　俾一其心服我訓言
擊鼔坎坎自古有年
　　七月旦日晚登湘南樓
文書稍去眼日夕進微涼高樓一徙倚清風為我長漁
父䕃深樾歸人度浮梁仰看河漢明俯視羣山蒼平生
會心處於此故難忘舊聞水東勝巖巒發天藏豈無一
日暇勇往聊徜徉民瘼未渠補况敢懐樂康天邊雲物
佳似復為雨祥秋成倘可明歳曉或自强當從農家鼔
一歴水雲鄉
　　送朱元晦
君侯起南服意氣凌九州聿登文石陛忠言動宸旒坐
令聲利場縮頸仍色羞郤來卧衡門無媿自日休盡收
湖海意仰希洙泗遊不逺闗山阻為我再月留遺經得
紬繹心事兩綢繆惟兹斷金友出處寧殊謀南山對牀
話匪為林壑幽白雲政在望歸袂風颼颼朝來出别語
已抱離索憂
　　灕山
灕江即湘江濈濈清見石其東列羣峰秋水碧復碧日
出霧露收草徑上逼側憑欄舒望眼已足慰疇昔更窺
岩穴勝創見為驚惕如何數里間竒觀屢接跡寛同厦
屋深劃若巨靈擘日月遞光景風雲變朝夕石橋幾年
成乳竇一時滴神龍舊隱處仰視多辟易蛻跡凛猶存
隱隱即霜脊下有澄湫深餘波漱蒼壁徃者已仙去來
者此其宅薄晚叩松闗風過聲索索聊麾車騎退容我
且散䇿郤望訾家洲輕舫渡前磧回首烟樹林已復挂
蟾魄宇曠淨餘滓羣物被光澤河洲寄遐思空岩皎虛
白清輝猶可窺水色相激射天邊與川上亭亭如合璧
居然廣寒遊不用假六翮班坐依微瀾晤賞共佳客與
之相千載詎有古今隔簫鼔歸夜䦨觀者燦成陌徃徃
羅杯斚班班見殽核諒因年歳豐人意少舒適視爾意
少舒于予多忻懌
　　嶽麓書院
遊觀不作難呼舟渡清泚新晴宿潦淨羣山政如洗上
方凭危欄萬象見根柢寒泉自可㪺况復雜肴醴高談
下夕陽邂逅元鑰啟中流發浩歌月色在波底
　　題城南書院招元晦
積雨欣始霽清和在此時林葉既敷榮禽聲亦融怡鳴
泉永不窮湖風起淪漪西山巻餘雲逾覺秀色滋層林
叢緑間愛彼松柏姿青青初不改似與幽人期
　　送楊廷秀
昔人忘言處可到不可會還須心眼親未許工雕繢詞
章抑為餘子已得其最當知鄒魯傳有在文字外
平生風雨夕毎念名節難窮冬百草歇手自種琅玕吾
子三十䇿字字起三嘆豈欲求人知正自方寸殫請哦
碩人詩匪為樂考槃
　　嶽頂上封寺有懐元晦
憶共朱夫子登臨氷雪中劇談無俗調得句有新功别
去雁横浦重來月滿空遥憐今夕意清夢倘相同
　　喜聞定叟弟歸
吾弟三年别歸舟半月程形容應似舊歡喜過如兄秋
日聨鴻影涼窓聽雨聲人間團聚樂身外總云輕
　　黙姪之官
黙也相從久吾心念汝多又為江漢别秖覺歳年過氣
習須消靡二夫在講磨惟應介如石人事易蹉跎
　　長橋
西風吹短髮復此渡長橋木落波空濶亭孤影動搖徘
徊念今昔領畧到漁樵擬有山中隱憑誰為一招
　　嶽麓書院
支笻穿百級把酒問春光喬木依然在幽蘭秖自芳未
經湘水滿逾覺橘洲長暝色猶回首天涯話故鄉
　　與弟姪飲梅花下分得香字
日夕色愈正春和天與香提攜一樽酒問訊滿園芳嗣
歳詩多思懐人心甚長更須多秉燭玉立勝紅粧
　　王長沙約飲縣圃梅花下得梅字
平生佳絶處心事付江梅縣圃經年見芳樽薄暮開朗
吟空激烈燒燭且徘徊未逐徵書去窮冬尚一來
　　仲春過陽江亭子
亭古危臨岸林幽巧近城烟容隨雨住花片著溪清春
事已如許客懐誰與傾亭前幾株樹滿意欲敷榮
　　城南雜咏二十首和朱元晦
原原錫潭水匯此南城隂岸花有開落水盈無殘深
　　右納湖
團團凌風桂宛在水之東月色穿林影郤在碧波中
　　右東渚
四序有佳趣今古蓋共兹橋邊獨微吟回首忘所之
　　右詠歸橋
窓低蘆葦秋便有江湘思久矣倦垂綸遊魚不須避
　　右船齋
長咏伐木篇竚立以望子日暮飛鳥歸門前長春水
　　右麗澤
藝蘭北澗側澗曲風紆徐願言植根固芬芳長慰予
　　右蘭澗
叠石小崢嶸修篁高下生地偏人迹罕古井轆轤鳴
　　右山齋
高樓在林杪中有千載書昔人不可見倚檻竟何如
　　右書樓
開軒僅尋丈水竹亦蕭踈臨流會自得豈是為觀魚
　　右蒙軒
流水自清瀉觸石短長鳴窮年竹根底和我讀書聲
　　右石瀨
雲生山氣佳雲巻山色靜隱几亦何心此意相與永
　　右巻雲亭
前年種垂栁已復如許長長條莫攀折留待映滄浪
　　右栁堤
危欄明倒景面面湧金波何處無佳月惟應此地多
　　右月榭
芙蓉豈不好濯濯清漣漪采之不盈把惆悵暮忘飢
　　右濯清亭
繫舟西岸邊幅巾自來去島嶼花木深蟬鳴不知處
　　右西嶼
幽谷竹成隂縁流著石清不妨風月夕來此聽琮琤
　　右琮琤谷
亭亭堤上梅歴歴波間影歳晚憶夫君寂寞烟渚靜
　　右梅堤
風吹渡頭雨摵摵蓮上聲忻然會心處端復與誰評
　　右聽雨舫
散策下亭阿水清魚可數郤上采菱舟桑風過南浦
　　右采菱舟
湘水接洞庭秋山見遙碧南阜時一登搔首意無斁
　　右南阜
　　送定叟弟官桂幙
事業無欲速燕逸不可求速成適多害求逸飜百憂
　　桃花塢
花開山與明花落水流去行人欲尋源只在山深處
　　謁陶唐帝廟詞
溪交流兮谷幽山作屏兮曽丘木偃蹇兮枝相樛皇何
為兮于此留藹冠佩兮充庭潔芳馨兮載陳純衣兮在
御東風吹兮物為春皇之仁兮其天四時序兮何言出
門兮四顧𣺌宇宙兮茫然
　　風雩亭辭
眷麓山之回隩有絃誦之一宫鬱青林兮對起背絶壁
之穹㝫獨樵牧之徃來委榛莽其蒙茸試芟夷而郤視
翕衆境之來宗櫂連娟之修竹森偃蹇之喬松山靡靡
以旁圍谷窈窕而潛通翩兩翼兮前張擁千麾兮後從
帶湘江兮浮緑矗逺岫兮横空何地靈之久閟昉經始
乎今公悅棟宇之宏開列欄楯之周重撫勝㮣以獨出
信兹山之有逢
　　送八兄歸廣漢
彌旬積雨木生耳冬壑未渠收潦水圍爐情話正爾佳
乃復歸舟行萬里百年懐感卧湘城風急鶺鴒原上情
豈無他人意則真毎覺軟語温如春少年鋭意凌八區
晚以樂義稱鄉閭聞人有意亦已如天報兩子雙明珠
小飲卜築蘭溪邊修篁喬木今參天是非榮辱不到處
巻書一枰清晝眠有弟有弟復何為杜門讀書人謂癡
故山未遂掃松願江頭獨立送歸時
　　九日與賓佐登龍山
曉風獵獵笛横秋澤國山河九日遊萬里烟雲歸老眼
千年形勢接中州丘原到處堪懐古茰菊隨時豈解愁
此日此心誰共領朝宗江漢自東流
　　和宇文正甫探梅
天與孤清逈莫隣秖應空谷伴幽人千林掃跡愁無奈
一㸃横梢眼便親顧影莫驚身易老哦詩尚覺句能新
幾多生意氷霜裏説與夭桃自在春
　　和友人夢遊西山
故人疇昔隱西峯野寺幽房一徑通無復老僧談舊事
空餘修竹灑清風夢中尋勝忘南北句裏論心豈異同
我欲壁間題唱和他年留得咤南公
　　偶書
我愛庭前木葉疎病枝衰蔓手披除從今燕坐無通塞
來徃風煙任巻舒
　　嶽麓書院
眼看飛雪灑千林更著寒谿水淺深應有梅花連夜發
郤煩詩句寫愁襟
　　禊亭
一曲清江正可憐隔江新竹露涓涓好風成我曲肱夢
起看飛雲度碧天
　　城南書院絶句八首
微風習習禽聲樂晴日遲遲花氣深妙理冲融無間斷
湖邊佇立此時心
花栁芳妍十日晴五更風雨送餘春莫嫌紅紫都吹盡
新緑滿園還可人
亭畔薰風盡日涼來從水面過新篁悠然但覺盈襟抱
千古虞絃意未忘
林塘過雨不勝秋萬蓋跳疎㵼碧流倚檻孤吟天欲暮
更穿芒屩上方舟
山色頓清秋欲低湖光更淨日平西涼風獵獵傾荷蓋
歸翼翩翩度栁堤
新涼修竹意逾靜初日芙蓉色倍鮮物態直須閒裡見
人情多向快中偏
四面紅蕖競緑波晚涼奈此野情何憑城更覺看山穩
入户還欣得月多
拍堤水滿草茸茸盡日野航西復東欲去未須愁日暮
月明波面意無窮
　　病起城南書事二首
一春風雨水平湖更覺湖心月榭孤坐看百花開落偏
依然山色對清癯
茒亭泉溜四周遭花木經春一一高郤望西山隔江水
徑思一葉泛雲濤
　　春日和陳擇之
花落花開總可憐橋南亦復好風烟雨餘起我故園夢
漠漠浮鷗水拍天
年華冉冉春將半花事怱怱雨滿城想得東郊變新緑
未妨攜酒趂初晴
日長漸有簡編樂春半已將櫻筍來無數青山相慰藉
有時明月共徘徊
　　荔子
荔子如今尚典刑秋林圓實著嘉名雖無赬玉南風面
郤願筠籠千里行
　　落梅
清溪雨伴小橋東落月紛紛水映紅五夜客愁花片裡
一年春事角聲中歌殘玉樹人何在舞破香衫曲未終
郤憶孤山醉歸路馬蹄殘雪襯東風
　　金山
萬頃洪濤裡巍然閱古今雲煙三島接花木四時深亂
石維舟住西風倚檻吟朝宗如不斷凄切此時心
　　題南城
城頭望西山秋意己如許雲影度江來霏霏半空雨
　　和元晦詠畫壁
松杉夾路自清隂溪水根源徃復尋忽見畫圖開四壁
悠然端亦慰余心
　　五士遊嶽麓圖
閉門六月汗如雨出門褦襶紛塵土文書堆案曲肱卧
夢逐征鴻過前浦西山突兀不可忘勇徃政須求快覩
朝暾未升起微風中流吚啞挾鳴櫓長林秀色已在望
有如出語見肝腑意行愛此松隂直眼明還喜碑字古
高低梵釋著幽居深穩仙家開閟宇忽看宫牆高十丈
學宫峩峩起鄒魯斯文政倚講磨切石室重新豈無補
危梯徑上不作難横欄截出可下俯惟兹翼軫一都會
徃事繁華雜歌舞變遷反覆寧重論昔日樓臺連宿莽
邇來人物頗還舊豈此十年此生聚衆流涓涓日循除
華表何時鶴來語炎氛知不到山林茗盌蒲團對香縷
鼎來杖履皆勝友季也亦復同歩武洛陽年少空白頭
三閭大夫浪自苦一笑便覺真理存高談豈畏丞卿怒
不圖畫僧聖得知貌與兒童作夸詡請君為我添草堂
風雨蕭蕭守環堵
　　跋王介甫遊鍾山圖
林影溪光靜自如蕭踈短髩獨騎驢可能胸次都無事
擬向山中更著書
　　墨梅二首
眼明三伏見此畫便覺氷霜抵歳寒喚起生香來不斷
故應不作墨花看
日暮横斜又一枝水邉記我獨吟時不妨更作江南雨
併寫青青葉下垂
　　妙高梅花
戲折寒梅畫裡傳便知香爨攪佳眠愛君花木逡巡有
就笑春風入暮年
　　光上人送墨梅來求詩還鄉
南岳有雲留不住東歸結伴過湘湄解將踈影横斜句
來換垂珠的鑠詩曜甚鳶肩寒入畫清於鶴骨老難醫
遙知入嶺風煙暮正及追胥餽歳時
　　立春偶成
律回歳晚氷霜少春到人間草木知便覺眼前生意滿
東風吹水緑差差
　　元日
古史書元意義存春秋掲示更分明人心天理初無欠
正本端原萬善生
　　采菊亭贈張建安
　陶靖節人品甚高晉宋諸人所未易及讀其詩見其
　胸次灑落八窓玲瓏豈野馬遊塵所能棲集前建安
　丞張君精力未衰即掛冠家於瀏陽有年矣葺小園
　為亭面南山來求予名予名之曰采菊亭取靖節所
　謂采菊東籬下悠然見南山嗚呼靖節興寄深逺特
　可為識者道耳詩曰
陶公千載人高標跨餘子豈無濟時念歛䕃獨知止歸
來卧衡門無愠復無喜九日天氣佳東籬擷芳蕋舉頭
見南山佳處政在此地偏心則逺意得道豈否張侯謝
銀艾築室娛燕几小亭纔尋丈景物自新美頗聞方瞳
清亦復强歩履不妨數登臨倚杖看雲起高詠悠然篇
飛鴻送千里
　　挽劉觀大四首
憶昨登廊廟忠言沃帝聰所思惟盡瘁敢復計成功半
世江湖上千憂寤寐中汗青誰秉筆請放衆言公
國恥臣當死公家三世心忍看巳絶筆誰續斷絃音精
爽今如在衣冠恨更深郤嗟胞與志處世漫侵尋
平日多竒節中間似富公天從廬墓請人説捄荒功辛
苦培邦本雍容遏亂烽人傳遺奏切更過子囊忠
曽是南荆地他年竹馬迎旌旂嚴騎士弧矢盛民兵細
仿規摹舊還知節制明思公如峴首同我泪縱横
　　挽王詹事二首
大節元無玷中心本不欺排奸力扛鼎憂國髩成絲方
喜三旌召俄興一鑑悲西風吹涙眼吾豈哭吾私
睿主熊飛日如公舊學臣忠言關國計清節映廷紳歳
月身多外江湖澤在民當年遺直歎千古更如新
　　送甘甥可大從定叟弟之桂林
季也有行役我思獨悠悠親朋非不多子能從之遊挂
席上湘水青山挾行舟籃輿問嶺路政爾荔子秋人言
桂林好頗復類中州近郊多勝概雉堞冠層樓待渠幙
府暇時與同㝠搜吾子有令姿胸中富九流處世多齟
齬但當付滄洲超然擴遐思詎可耳目謀願為百錬剛
莫非繞指柔昔人不吾欺子盍誠反求預想他年歸此
地復綢繆刮目看二子一笑紓百憂
　　望後一日與客自水鄉登湘南月色佳甚翌日用
　　　鄉字韻簡㳺誠之
一雨五日餘南州三伏涼喚客近方沼笑談引杯長相
將復登樓月色在屋梁念我懐百憂忽忽髪變蒼及此
少自舒觴詠未可忘孤光凛下照景妙無留藏沙邊數
白鷺欲下仍翔徉羣動亦自得如我四體康平生子游
子虛白生吉祥官舍並樓居登臨筋力强未可效王粲
居然思故鄉
　　清明後七日與客同為水東之游翌朝賦此
平生山水癖妙處只自知夙約常寡味邂逅愜心期幅
巾與藜杖安歩隨所之朅來坐官府頗覺此願違城頭
望羣峰欲往類絆羈三春苦風雨晴日一伸眉沙邊散
車騎竹輿從嘔咿獨與三四客野服相追隨亭亭俯空
曠洞古探瓌竒懸崖隱日月幽壑蟠蛟螭澗水雜鳴佩
松風發清吹興來即傾酒語到亦論詩聊揩簿書眼賞
此閒暇時所歴固未厭所感多餘思昔遊木葉下今兹
緑隂肥江山雖可識歳月迺如馳素餐豈不念懐安敢
云私歸來耿不寐欹枕聽晨雞
　　題榕溪閣
寒溪澹容與老木枝相樛其誰合二美名此景物幽太
史昔南騖於焉曽少休想當下榻初清與耳目謀品題
得要領亦有翰墨留我來訪遺址密竹鳴鈎輈稍令舊
觀復還與佳客遊樹影散香篆水光泛茶甌市聲不到
耳永日風颼颼所忻簿書隙有此足夷猶平生丘壑願
如痼不可瘳雖知等喧寂終覺靜裡優更思濯滄浪榕
根浮小舟
　　靜江歸舟中讀書
南風駕小雨羣山淨如沐吾歸及新涼所歴慰心目軋
軋柔櫓鳴卧見山起伏推枕意悠然還取我書讀平生
領解處於焉更三伏老矣百念疎但欲斯境熟向來五
嶺游目力半吏牘小心了宦事終覺媿惇獨世路自險
夷人情費追逐翩翩孤飛翼息䕃望林麓
　　張子真楊政先吳德夫追路湘源賦此以别
驅車出嚴關觸熱歸路長一雨羣物蘇吾行亦清涼灕
水自南去湘流正洋洋眷言二三友跋馬勤送將蕭然
短長亭每語夜未央張子名家駒千里方騰驤楊郎嶺
中彦而能歛鋒鋩延陵舊所熟氣味固難忘向來幕府
遊三秀麗齋房居然出别語分袂楚粤鄉人生會有别
勿悲參與商獨有贈言意臨岐更平章風俗易移人官
途劇羊腸千鈞有不守決去飛鳥翔要當勉自持詩書
作金湯他年相會處刮目看増光為謝桂父老無澤留
一方惟餘石間字時與洗苔蒼
　　送端臣桂林先生兼簡信叔帥座朱芾
驂鸞碧玉林琢句白瓊瑤人間埃壒盡星羅數分毫程
公列仙長磊落粹露􁀙玉歴發太和泓君同逍遙刻巖
栖烏鴉陟巘透紫霄南風無賦鵩即是宣室招
　　堯廟
明祀崇千載荒山拱萬靈挿天巉絶壁飛瀑下空庭繪
事存淳古真風寄杳㝠蘋蘩何以薦帝德日惟馨
　　送但能之守潯州
循吏古猶少嶺民今未蘇丁寧煩詔㫖推擇得吾徒根
本誰深念詩書計不迂惟應敦此意豈但應斯須
　　送陳仲思參佐廣右幕府
舊説桂林好君今幕府遊江山資暇日梅雪類吾州煮
海何多説安邊更預謀政應勤婉畫不用賦離憂
　　寄趙漕
想得昭潭上兒童夾道迎皇華今日使竹馬舊時情梅
蕊冬前折山光雨後清使君桃李客當為駐車旌
　　和正父游榕溪韻
隔岸高低露碧山眼明便作故園看直從榕影度輕舫
更傍溪光撫曲欄鴻雁來希空悵望梅花開早朱初寒
喜君萬里同情話明月清風足佐歡
　　仲冬朔日登湘南樓復用正父韻
歴遍江南處處山嶠南還得倚樓看化工此地無餘巧
爽氣窮冬更逼欄官事隨時寧解了書盟平日未應寒
相逢自有論文樂只把空杯未礙歡
　　六月二十六日秀青亭初成與客同集
亭成勝日好風光佳客攜將共一觴蒼壁挿空千古色
高松䕃堤三伏涼網魚縷膾寒氷玉剥蓮煮鼎甘露漿
便覺故園渾在眼秖應灕水似瀟湘
　　鹿鳴宴
從昔山川誇八桂只今文物盛南州秋風萬里攜書劒
春日端門拜冕旒聖世取才先實用儒生報國豈身謀
且看廷䇿三千字為寫年時畎畝憂
　　次趙漕贈王昭州韻
煌煌金節按江城驛路梅花正小春聞説爭迎來滿道
定將何術慰斯民憇棠異日誇南國懐橘歸時拜壽親
流澤㑹看均一路要令治象復熈淳
　　送韓宜州
頃年未識宜州面己信諸賢品藻公幕下從容逢益友
胸中骯髒本家風一麾且與寛彫瘵華髪應無慕勇功
從古安邊須自治人情初不間華戎
　　自烏石渡湘思去歳與朱元晦林擇之偕行講論
　　　之樂賦此
朝來一舸渡湘水山色横秋真可憐忽憶去年聨騎客
沙邊搔首意茫然
　　韓廷玉築亭於官舍之旁園中故多梅㑹有飛雪
　　　予因題其匾曰梅雪蓋取少陵詩語而劉公貢
　　　父送劉長官掌廣西機宜嘗用此事有雪片梅
　　　花五嶺春之句今廷王適為此官於以名亭抑
　　　其宜也亭邊花木多吾弟定叟舊植故於首章
　　　及之
城隂一徑自深窈花木成行菊遶籬細説當時始經事
夢回春草費相思
南州要是梅開早北客巡簷偏眼明一夜飛花來㸃綴
新亭喜復得佳名
眼底風光正自佳滯留何必歎天涯日長况是文書省
且與閒吟對落花
　　嶽麓道旁見穫者
腰䥥聲相呼十百南畆穫婦持黍漿饋幼稚走雀躍辛
勤既苦為幸此歳不惡王租敢不供大室趨逋約雖云
粒米多未辦乃升合姑寛目前飢詎有卒歳樂樂歳尚
爾為一歉更何託書生獨多憂何以救民瘼
　　和張晉彦遊嶽麓
齋舫臨烟浦雲屏入畫圖日曛花炫晝風定水明湖布
穀催春種提壺勸客沽湘中無限景賦咏繼三都
　　橘州
小山幽桂叢歲暮藹佳色花落洞庭波秋風𣺌何極
　　題城南書院四首
新竹成林蕉葉青隔籬深處有蟬鳴晚涼更覺長堤靜
自遶荷花待月明
新涼物物有精神靜倚書窓聽雨聲忽憶子綦元未解
强令天籟太麄生
移得幽蘭幾本來竹籬深處手栽培芬芳不必紉為佩
月白風清取次看
睡覺西山月正平荷香不斷晚涼生園中雙鶴知人意
已作金風警露聲
　　初夏偶書
江潭四月熟梅天頃刻隂晴遞變遷掃地焚香清晝永
一窓修竹正森然
　　城南即事
活泉細引忽盈溝自遶書齋㶁㶁流添得眼前無限思
石橋竹塢對清廬
枕邉風雨過今春起歩園林己緑隂更向坡頭望湘浦
水雲無際遶遙岑
　　次韻范至能峽中見寄
合綰絲綸對紫薇郤捫青壁聽猿啼祇應許國心如石
蜀道如天亦可梯
　　偶作
世情易變如雲葉官事無窮類海潮退食北窓涼意滿
卧聽急雨打芭蕉
　　從鄭少嘉求貢綱餘茶
貢包餘壁小盤龍獨占人間第一功乞與清風行萬里
為君一洗瘴雲空
茗亊蕭疎五嶺中修仁但可愈頭風春前龍焙令人憶
知與故人風味同
　　益陽南境松杉夾道鬱然父老相傳忠定張公為
　　　邑時所植也其間亦有既剪而復生者作詩屬
　　　來䕶持之
夾道松杉半老蒼前賢餘澤未應忘君看直幹連雲起
豈但當年蔽芾棠
　　登山有作
上頭壁立起千尋下列群峯次第深兀兀籃輿自吟詠
白雲流水此時心
　　賦石廪峰
巋然高廪倚晴天獨得佳名自古傳多謝山中出雲氣
人間長與作豐年
　　過高臺攜信老詩集
蕭然僧榻碧雲端細讀君詩夜未䦨門外蒼松霜雪裡
比君佳處讓高寒
　　送李崧歸閩二首
歴數勲賢後如君到眼希胸中藴金石筆下出珠璣傾
蓋嗟何晚臨流又送歸他年儻相憶尋我釣魚磯
公事妨開巻遐征念索居能來數月欵端為百憂紓師
友洛川上人才元祐初歸來有新益不惜幾行書
　　除多登仲宣樓
懐土昔人志傷時此日心長江霜潦淨故國暮烟深訪
古多遺恨憑欄更獨吟細看前浦樹生意己堪尋
　　劉勝因自襄陽過予渚宫於其歸小詩贈别
骯髒寧多忤棲遲久倦遊折肱諳世味袖手惜良籌日
月隆中晚風烟峴首愁登臨還慷慨還解寄詩不
　　和元晦後洞山口晚賦
石裂長蕂瘦山圍野路深寒溪千古思喬木四時隂更
得尋幽侣何妨擁鼻吟笑看雲出岫誰是此無心
　　自方廣過高臺
兩寺清聞磬羣峰石作城風生雲影亂猿嘯月華明香
火逺公社江湖鷗鳥盟是中俱不著俯仰見平生
　　憩清風峽
扶踈古木矗危梯開始知經幾攝提還有石橋容客坐
仰看蘭若與雲齊風生隂壑方鳴積日烈塵寰正照迷
從此上山君努力瘦藤且喜得同攜
　　謝楊文昭主簿寄詩楊之父紹興間倅建康不屈
　　　於劇寇而死
迺翁詈賊氣如虹千載衣冠起愞庸雙廟已應同卞壼
佳兒今喜見甄逢傳郵贈我凌雲句斷簡知君學古胸
忠孝可全須力勉䇿勲寧復羨侯封(楊公血食金陵政/與卞將軍祠相望)
　　遊道場山次沈國録韻
玻瓈盆外起千鬟路入空濛紫翠間心宇最便天宇逈
眼明偏見野雲閒寒泉宰水留千載清磬踈鐘度兩山
我亦湘城三徑在湖邊歸去洗塵顔
　　早秋湖亭
澤國今年秋氣早湖亭清悦獨徘徊翩翻荷蓋隨風舞
蕭瑟松聲帶雨來靜處豈云身計得吟邊但覺歳華催
悠悠逺思憑誰寫多病新來罷酒杯
　　雨後同周允升登雪觀
一雨端能減百憂肩輿徑上最高樓山容淨洗無窮碧
江水新添自在流己覺春隨花片老不應身似賈胡留
烟蓑風笠南山下正好歸與看麥秋
　　題邢使君釣隱
使君卜築傍芳洲短檻踈籬處處幽風月隨時供燕几
笑談終日在中流翩翩影落來宥雁漠漠寒生欲下鷗
城市山林俱寓目問君底處足消憂
　　和查仲文雪中即席所賦
方帽衝泥有客來九衢俗眼莫驚猜一樽相對十年外
兩腳新從萬里回壯志未隨衰鬢改孤懐良為故人開
雪中細訪梅花發不用匆匆羯鼔催
　　襄州䕶漕使者張侯寄示所作快目亭記辭多慷
　　　慨予讀而壯之且想斯亭觀覽之勝為賦此
聞説君家快目亭溢江直上起千尋昔人事業規摹在
故國山河草木深世態從渠翻覆手壯圖還我短長吟
㑹須一展平戎䇿始稱平生灑落襟
　　次韻周畏知問訊城東梅塢三首
城東幽事如許一見定勝百聞苦雨斜風無奈斷橋流
水餘芬
春意新回庭樹角聲莫起江城更著水仙為伴真成難
弟難兄
短笻偏歴溪山欵段時尋鄰里遇酒聊一中之得句亦
偶然耳
　　和安國送茶
官焙蒼雲小卧龍使君分餉自題封打門驚起曲肱夢
公案從今又一重
　　登樓
風雨經旬只閉門朝來倚檻己春深不知花片飛多少
但覺江城滿緑隂
　
　
　
　
　
　
　
　
　
　
　
　
　
　兩宋名賢小集巻二百十一
欽定四庫全書
　兩宋名賢小集巻二百十二
　　　　　　　　　　　　宋　陳　思　編
　　　　　　　　　　　　元　陳世隆　補
　豫章先生詩集
　羅從彦字仲素南劒州羅源人從龜山遊以累舉恩
　授惠州博羅縣主簿紹興初卒學者稱豫章先生淳
　祐間諡文質有集
　　觀書有感
靜處觀心塵不染閒中稽古意尤深周誠程敬因粗會
奥理休從此外尋
　　自警
性地栽培恐易蕪是非理欲謹於初孔顔樂地非難造
好讀誠明靜定書
　　示書生
知行蹊徑固非艱每在操存養性間此道悟來隨寓見
一毫物欲敢相關
　　顔樂齋
山染嵐光帶日黄蕭然茆屋枕池塘自知寡與真堪笑
賴有顔瓢一味長
　　邀月臺
矮作垣墻小作臺時邀明月寫襟懐夜深獨有長庚伴
不許庸人取次來
　侗見先生出此詩嘗妄意云下兩句不甚渾然先生
　因改云也知隣鬬非吾事且把行藏付酒杯蓋作此
　數絶時正靖康間也門人李侗謹識
　　送南劒王守歸
三年政化被生民甘雨祥風溢劒津解組幡然賦歸去
攀轅無計可留恂
未把陽關三叠吟且將謬句寫離心千尋浩浩鐔溪水
别後不知誰淺深
　　勉李愿中五首
　愿中以書求道甚力作詩五首以勉其意然借視聽
　聾盲未知是否
聖道由來自坦夷休迷佛學惑他岐死灰槁木渾無用
縁置心官不肯思(學道以思為上孟子曰心之官則思/書曰思曰睿睿作聖惟狂克念作聖)
(佛法一/切反是)
不聞雞犬閙桑麻仁宅安居是我家耕種情田勤禮義
眼前風物任繁華
今古乾坤共一身安身須是且安民臨深履薄縁何事
祇恐操心近矢人(外吾聖人之學申韓佛/老皆有書在決擇也)
彩筆畫空空不染利刀割水水無㾗人心但得如空水
與物自然無怨恩(吾道當無/凝於物)
權門東徃絶行蹤一片閒雲過九峰不似在家貧亦好
水邊林下養踈庸
　　自述
松菊相親莫厭頻紛紛人世只紅塵自憐寡與真堪笑
賴有清風是故人
　　題一缽菴
可憐萱草信無憂誰謂幽蘭解結愁欲得寸田斷荆棘
只消(一作/秖應)長伴赤松遊
　　挽吉溪吳助教二首
室富真儒業門多長者車明經方教子得第己榮家性
守仍知分天然不愛奢百年成古昔行路亦咨嗟
新生誇躑躅舊德嘆凋零冷帶商岩月光凌處士星布
衣難得禄白首易窮經追想今何在溪流對洞庭
　　顔樂亭用陳黙堂韻
平時仰止在高山要以亭名樂内顔顛倒一身渾是夢
尋思百計不如閒心齋肯與塵汘染陋巷寧容俗徃還
堅守簞瓢心不改恐流乞祭向墦間
　　寄傲軒用陳黙堂韻
自嗟踽踽復涼涼餬口安能仰四方目送歸鴻心自逺
門堪羅雀日偏長家徒四壁樽仍緑侯户千頭橘又黄
我醉欲眠卿且去肯隨俗客語羲皇
　　濯纓亭用陳黙堂韻
十載猶緇京洛塵歸歟那復厠朝紳君今談笑青油幕
我但巍峩烏角巾江漢便從尼父濯衣冠寧羨屈原新
欲賡孺子滄浪咏㑹意須還舍瑟人
　　題靜亭
鼎創新亭靜更幽四時景象鎮長留端如和氣衷談笑
恍若春風中泳游排闥山併藍色重憑欄水擁壁光浮
我來登賞無窮趣好把詩篇與唱酧
　　送愿中行
聖言天逺海潭潭獨在潛心久泳涵猥念百家非己好
妄將一貫與君談賢如賜也才知二學若陳亢只得三
此道悞來因自足郤隨鵬鳥話圖南
　　再用韻送延年
心源寂靜映寒潭每欲操存更養涵顧我日思攀劇論
荷君時與得高談眼前舊識知多少物外深交没二三
幸久相親頻握手遽成分别又東南
　　和愿中岩桂
幾樹芬芳檀與沉枝枝若占郄家林風搖己認飄殘菊
日照渾疑綴散金仙窟移來成美景東堂分去結清隂
我今不願蟾桂折待到蟾宫向上吟(一作待到秋/宵把酒吟)
　　題德士退居
牛頭山頂鎖烟霞檐月松風即我家筏渡有情新活計
袋空無物舊生涯己將黄葉分雙手郤攟白茅占一窊
會得懶庸歸去路索然忘鳥更忘花
　　賀田溪張公遷居
華搆經營占地靈濃巒環合數峯青苟完公子方成室
趨訓兒孫巳過庭豈止一時誇壯麗定知百世享安寧
顧惟善頌非張老秖貢湯盤徃日銘
　　和張公叙别
良工創新第瀟洒伴洞府經營未畢工四面方興堵蛟
龍忽夜徙空中震雷雨親舊賀於門主人迎孔户連喚
鳳兒來藏書幾多部為我張廣筵酧賓酌以旅人謂主
公賢敦樸嗤峻宇規模出心匠務卑由乃祖欲圖久安
逸勿辭暫勞苦忠孝闡家門詩禮光族緒居室云苟完
謙冲彌自處玉石不分别鶴雞為謾侣顧予局促輩鄉
評少推許嘗逰莊嶽間喜作齊人語何幸天相之幡然
交鄒魯早年欽大名馳書聊以序比來揖清風談笑揮
玉麈見之名利盡久持豈無補素志己深酧青眼猶相
與黙然湯盤頌未為傾肺腑何當惠古風錦繡施殘楮
妙曲誠寡和取利憑斧柯
　
　
　
　
　
　
　
　兩宋名賢小集巻二百十二
欽定四庫全書
　兩宋名賢小集巻二百十三
　　　　　　　　　　　　宋　陳　思　編
　　　　　　　　　　　　元　陳世隆　補
　象山先生集
　陸九淵字子靜九韶弟乾道八年進士調靖安簿累
　官著作丞光宗即位除知荆門軍務卒諡文安嘗結
　精舍於貴溪之象山學者稱象山先生有集
　　應天山(在貴溪縣子靜隱/居其中更名象山)
我家應天山山高數萬丈上開園池美林壑千萬狀山
西有龍虎烟霞耿相望寒清漾微波暖翠團層嶂天光
入行舟野色隨支杖吾黨二三子幽賞窮清曠引興谷
雲邊題名巖石上碧桃吹曉笙白鶴驚春漲一笑詠而
歸千載應可尚
　　踈山
村靜蛙聲幽林芳鳥聲警山樊紛皓葩隴麥搖青影離
恨付西江歸心薄東嶺忽忘飢歉憂翻令發深省
　　送勾熙載赴浙西鹽
平分浙江流東境浮海角其民仰魚鹽久矣困征𣙜麥
禾與桑麻耕鋤到磽确徃歳比不登場圃幾濯濯荒政
勞廟謀賑廪開數數飢羸不待飽共感君澤渥仁哉覆
育恩所惡吏齷齪教詔彌諄諄聽受秖藐藐何知國與
民足己肆貪濁流離且未還己復事椎剥按察殊未曽
聖主獨先覺重貽宵旰憂顧盼求卓犖若固岷峨英懐
抱富荆璞邇來奏對語朝陽鳴鷟鸑鏘然歴帝聰簡記
諒己確外臺適虛席妙選出親擢此節豈輕授委寄重
山嶽除音九天下衆論靡瑕馭攬轡首越山青萍方在
握送君無雜言當不負所學
　　和鵞湖教授韻
墟墓生哀宗廟欽斯人千古不磨心涓流積至滄溟水
拳石崇成太華岑易簡工夫終久大支離事業竟浮沉
欲知自下升高處真偽先須辨只今(一作古/今非)
　　過普寧寺(在玉山縣寺/後有武安塔)
偶扶藜杖過南津野寺長橋發興新蹔就清溪照鬚鬢
不妨翠霧濕衣巾山縈細棧疑無路樹絡崩崖不壓人
朝暮有程常卒卒向因攜酒上嶙峋
　　贈畫梅王文顯
子作寒梢己逼真不須向上更稱神由來絶藝知音少
只恐今人過古人
　　初夏侍長上郊行分韻得偕字(時年十/五歳)
講習豈無樂鑚磨未有涯書非貴口誦學必到心齋酒
可陶吾性詩堪述所懐誰言曽㸃志吾得與之偕
　　題達本菴
　梁光結廬其親塋名曰達本求言於余敬賦是詩以
　助孝德
孩提無不愛其親不失其心即大人從此勸君休外慕
悅親端的在誠身
　　玉芝歌
　淳熙戊申余居是山夏初與二三子相羊瀑流間得
　芝草三偶相比如卦畫成華如蘭玉明氷瑩洞徹照
　眼乃悟芝蘭者非二物也己酉上巳復覩瑤芽迫歸
　拜埽不及見其華是日訪風練飛雪始得一華方掇
　至案間時雲菴僧適至且求余言為鄉道余方作是
　歌因謂之曰當為子書之第持此以徃會當有賞音
　者紹熙元年三月二十八日象山翁書
靈華兮英英芝質兮蘭形瓊葩兮瑤實冰葉兮霜莖石
室兮宛宛苔菌兮菁菁䕃長松之偃蹇帶飛瀑之琮琤
實青端而黄表眇中藏而不矜匪自昭其明德羌無愧
兮疇能
　　與僧淨璋
自從相見白雲間離聚常多㑹聚艱兩度逢迎當汝水
數年隔濶是曹山客來濯足傍僧怪病不烹茶侍者閒
不是故人尋舊隱只應終日閉禪關
　　鶯
巧囀風臺急筦清逾石澗回溪好去枝枝驚夢無人心
到遼西
　　子規
栁院竹齋茅店雲蕪風樹煙溪聽徹殘陽曉月不論巴
蜀東西
　　少時作
從來膽大胸膈寛虎豹億萬虬龍千從頭收拾一口吞
有時此軰未妥帖哮吼大嚼無毫全朝飲渤澥水暮宿
崑崙巔連山以為琴長河為之絃萬古不傳音吾當為
君宣
　　聞鸚
百喙吟春不暫停長疑春意未丁寧數聲緑樹黄鸝曉
始笑從前著意聽
　　曉春出箭溪二首
命駕不辭春逕泥少蓬高會帝城西物非吾軰終無賴
書笑蒙莊只强齊天人湖光隨廣狹山藏雲氣互高低
誰憐極目茭芻裡隱隱蒼龍卧古堤
　
　
　
　
　
　
　
　
　
　
　
　
　
　
　兩宋名賢小集巻二百十三
欽定四庫全書
　兩宋名賢小集巻二百十四
　　　　　　　　　　　　宋　陳　思　編
　　　　　　　　　　　　元　陳世隆　補
　魯齋詩集
　王栢字會之金華人初號長嘯後更號魯齋受業何
　北山之門郡守蔡抗楊棟台守趙景緯相繼聘麗澤
　上蔡兩書院四方從學者日衆咸亨十年卒賜諡文
　獻有集
　　赤松即景
平生百慮懶尚有丘壑心佳哉二三友同盟時幽尋壯
懐豁虛曠元宫窮邃深時方釀薄暑萬緑漲雲岑新篁
疑粉翠日影篩碎金瘦笻扶野歩羽扇搖清吟漱齒掬
清泚雪瀑開風襟脫巾挂琪樹露頂涵重隂山禽自在
語濁醪自在斟物外轉栖碧石險蒼苔侵何時侣麋鹿
結茅入深林
　　和葉聖予小桃源韵
二仙何如人夫豈古隱士道成遡泬寥羊卧不再起鸞
鶴舞松聲蕭騷快心耳金竈清塵生餘丹不輕委我來
桃源遊直窮路所止飛蘿搖春烟素雪噴清泚何時架
草堂深入此裏翛然逃世慮錬魄繼遐軌
　　送立齋入閩哭久軒
雙溪秋氣深送子臨古道古道如掌平四顧行人少行
行復行行何日度南嶠故人今己矣轉憶平生好世亊
浩無涯愁雲黯江表
　　送希夷之江西
小雨斂輕塵秋聲滿亭驛驅車過南浦别懐徒襞積世
道斯凌夷為善不自力一朝魯兩生為人作行色誰知
離索悲有甚萬鐘失
　　和寛居見懐韻
北望戲馬臺荆榛滿中路英氣一何多懐古𣺌難泝山
河腥日月虎豹沐雨露纍纍楚猴冠異哉天所賦豈無
濟川才淹留秋不暮清風從何來灑灑定吾故贈我金
琅玕鑿來雙魚素
　　秋熟
西風不力征老火未甘退蟬聲亂耳繁癡蚊健始最一
雨從天來不復有故態天序自分明人心其少耐
　　舟中和葉聖予
桐江波漸滑霽色午方開香火嚴蘭若烟霞老釣臺崕
高微徑險水轉萬山回欲訪先生裔相從買一坏
江濶風帆急潮回沙露痕寒林無剩葉茅舍各成村雁
落烟波𣺌鴉歸野色昏未知孤客棹今夜泊誰門
　　野興
文字飢難煮為農䇿最良興來鉏曉日倦後卧斜陽秋
稼連千頃春花醉幾場任他名利客車馬逐康莊
　　和趙師日韻
我生無燕頷四壁笑相如門巷堪羅雀燈窓且讀書老
來心事懶貧後故人踈尚有多情月時時到敝廬
　　蘭
早受樵人貢春蘭訪舊盟謝庭誇瑞物楚澤擷芳名蒼
玉裁圭影紫檀含露英奚奴培䕶巧苔蘚日菁菁
　　催雨
人世如居甑驕陽不可鉏未聞芻作狗安得夢維魚賦
斂民生槁干戈國計虛安危關一飽雨意莫躊躇
　　題定武蘭亭副本
玉華末命昭陵土蘭亭神蹟埋千古率更搨本入堅珉
徽帝歸裝投定武薛家翻刻愚貴逰舊石宣和龕御府
黄塵横空飛渡河中原荆棘穴豺虎維揚蒼茫駕南轅
百年文物不堪補紛紛好事競新模傾欹醜俗亡遺矩
如今薛本亦罕見髣髴典型猶媚嫵清歡盛會何足傳
右軍他帖以千數託言此筆不可再慨然陳迹興懐語
今昔相視無己時手掩塵編對舊雨
　　同莊叟遊山
小閣重隂一日晴清遊應己愜高情遙知雨後山光好
但想雲邊屐齒清素壁雖曾題字舊沉疴不許㰱新盟
因知關吏留魚鑰漫遣奚奴候晚程
　　題山橋
北山之北兩山齊一逕蜿蜒石作梯腳力倦時山始好
芙蓉東畊赤松西
石磴斜溪下水隈玉虹鎖雪挂崔嵬雖然只是泉三疊
滂湃聲搖萬壑雷
　　重題八詠樓
樓壓重城萬井低星從天闕下分輝傷心風月客應瘦
滿眼桑麻春又肥山到東南皆獨立水流西北竟同歸
倚䦨莫問齊梁事斷石淒涼卧落暉
　　大安中途迷道作此自警
未識大安道行行多路岐人言訛近逺山徑倍嶔巇自
有康莊處多因便捷移我今知堠子萬里不須疑
　
　兩宋名賢小集巻二百十四
欽定四庫全書
　兩宋名賢小集巻二百十五
　　　　　　　　　　　　宋　陳　思　編
　　　　　　　　　　　　元　陳世隆　補
　慈湖小集
　楊簡字敬仲慈溪人乾道五年進士寧宗朝累官將
　作少監出知温州以寳謨閣學士致仕卒諡文元學
　者稱慈湖先生有慈湖甲稾
　　撫琴行
蕭蕭指下生秋風淅淅幽響颼寒空月明夜氣清人骨
何處仙風搖丁東野鶴驚起舞流水咽復鳴一唱三嘆
意未己幽幽話出太古情龍吟虎嘯遞神怪千山萬壑
風雨晦海濤振盪林木響亂撒金盤氷雹碎和風回春
陽縹緲孤鸞翔三江五湖烟水濶波聲飋飋鳴漁榔悲
猿臨澗欲渡不敢渡但聞澗底(一作/下)蕭瑟松風長閒雲
曳碧落勢去還迴薄神仙恍惚無定所微吟似欲止所
作馭風一笑歸蓬瀛猶有餘音遶寥廓
　　送張大著出守衡陽
濟濟衆賢俱徐徐五馬驅中司親雁序南岳佩魚符吳
楚從今異參辰幸小殊他時羣玉聚相與話踟蹰
　　淨土院擊竹軒(在富/陽縣)
我對此君無一事自言幽處直千金古人今己成陳迹
猶向當年擊處尋
　　進月堂(在富陽縣洪/氏浴堂院)
我有一輪月不圓又不缺更無晝與夜光耀常洞徹縱
有茅屋遮亦莫知間絶持此以為燭難作進退説
　　石魚樓
多謝天公意己勤四時換景示吾人碧桃紅杏分明了
緑艾紅榴㳄第陳秋㕍聲中休鹵莽雪梅枝上莫因循
機關踏著元非彼正是吾家固有身
箇裡包坤彼括乾精神微動便紛然桃紅栁緑春無迹
魚躍鳶飛妙不傳麥浪豈縁風衮衮荷珠不為露涓涓
分明是了何言否此事難容鄭氏箋
　　遊樂平明巖
西風吹作明巖去石屋高虛滴如乳是誰不是洞中仙
無人自信吾為主
　　偶成
春入園林種種竒化工施巧太精微山禽説我胸中事
烟柳藏他物外機既遣杏桃呈示了又令蜂蝶近前飛
如何有眼無人見只解西郊看落暉
腳踏和風歩歩春石魚樓上等閒人興來衝口都成句
眼去遊山不動塵李白誰知他意思桃紅漏洩我精神
忽逢借問難酬對只恐流鶯説得真
風雲雨雪自何來我有乾元大矣哉萬景出竒供杖履
羣峯環翠供樓臺興來吟咏誰裁剪飯罷遊行自徃回
信口道來俱妙義教人尋訪幾枝梅
我吟詩處鶯啼處我起行時蝶舞時踏著此機何所似
陶然如醉乆如癡
　
　
　
　
　
　
　
　
　
　
　
　
　
　
　
　兩宋名賢小集巻二百十五
欽定四庫全書
　兩宋名賢小集巻二百十六
　　　　　　　　　　　　宋　陳　思　編
　　　　　　　　　　　　元　陳世隆　補
　洺水小集
　程珌字懷古休寜人都使澐十五世孫甫十歲有詠
　冰詩云莫言此物渾無用曾向滹沱渡漢兵識者竒
　之紹興四年擢進士授昌化簿應博學宏詞科除建
　康教授寧宗時改知富陽以薦除宗正簿尋直學士
　院理宗初兼侍讀除禮部尚書紹定改元乞祠外補
　除福建路招捕使累疏乞休以端明殿學士致仕卒
　珌以詞章稱當時世系本河北洺州自號洺水遺民
　有集三十巻
　　三月十八鎻試童子侍具行巻蕭然無事成三十
　　韻漫呈同省
旬雨埋青㝠今晨浴新陽老紅墮萬刼稚綠羅千行葉
碎青槐古條淨紫薇香去歲䕶篔簹今年巳蒼筤(古史/窗前)
(竹萌余去年䕶之/甚至今皆蒼竹矣)翩翻鵲引雛伊優雀繞墻有象成熈
愉對時多慨慷門外車馬喧省中日月長要之非大快
大快在滄浪滄浪興何窮風帆十丈檣明日酌嚴君(自/嚴)
(入/徽)浮丘蔚南翔(浮丘飛升於/徽之黄山)快馬抺青山恍入萬松莊
(先/廬)山中多老人雪巓更眉龎持酒相勞苦兒童紛迎將
小臥聼雪塢(以下皆山/中景物)徐歩堆雲鄉玉界梅萬木烟海
杉千章三峽桃源浪九夏氷巖霜危橋跨長虹曲水飛
輕觴兩日足可周百年事難量送客出松闗壯楗設門
旁揮手謝世人從今永相忘
　　勉子姪
外物不足恃翻覆百年間惟有萬巻書可以解我顔男
兒貴立志逹人得大觀百川日夜流與海㑹波瀾丘陵
安於卑寧復望泰山方當少年時髪齒未凋殘聖賢户
庭闊人人可躋攀謹勿隨餘子碌碌走丘樊
　　揭富陽孝子門
去年何明正有女方笄年母病偕幼弟奉佛祈病蠲既
蠲未全已剖肝代蘭荃今年盛力旺二子亦竒偉兄肝
起母病弟復先割股人生貴男兒愧此簪笄女峩峩儒
冠弁愧此田家子予謬為令長㝠愚化不宣彼真天性
厚或以上澤覃勞之緡酒廪重為此詩篇揭之旌其門
觀風盛采㫋既以勸邦人庶幾風普天
　　送夏明叔歸建寧
頃與君别時君頥未生髭忽忽二十年驚見紫髯竒相
逢不相識眎刺乃得之尊酒出文巻芙蓉隂未移白露
團虚簷素蟾墮寒池何為于此時與君又語離自言甘
㫖急母失舊館期丈夫屬有志富貴無定姿願君勉自力
上以慰親思明年寒鴈來殷勤竒書詞為報秋風高呉
仙得桂枝
　　送常世卿歸嘉興
悔作唐山來山深交友絶相逢忽相得乍見乃乍别嗟
此氷玉人寒梅踈帶雪胷㳄羅文奎筆底耀離纈朝家
渴英雋結網仍高設行且收殊科勉哉嗣先烈一編忠
義傳姦萌嘆先折千載懦夫魂脆骨變竒節識此呉中
竒復幸拜前哲何異魯國人一朝獲雙玦晴雲起芝田
東風催啼鴂慈庭有近書明朝動歸轍新抽草可茵㣲
露花堪折相思復相思後夜天邉月
　　讀史有感
俗士貪芻豢喜充藜莧膓幽人樂清曠要湔塵土裳嗟
予别松林呉砧九換霜困復不知歸念之汗如漿
　　仲冬望日登四顧坡
往哲有清言晉人未為逹此身既假合既㪚安用鍤大
音不在絃琴亦安所設當時逃酒徒往往畏侵及豁哉
桴海時風濤任興息
　　哭呉范二姊
逝者如斯乎翩翩北飛鴻鴻北來歲南人去亡囘蹤庚
寅仲姊去庚辰伯姊空千里不一見血淚迸秋風自餘
只一弟留守先人宫我巳日崦嵫安能久轉蓬束擔其
歸與十載山之東
　　輓朱侍郎
卜宅從先壟駕言練日良飛葢騖元駟古柳被龍㡛按
轡且徐驅聼歌薤露章憶昔朱峯仙浩刼思陶唐貂蟬
換羽衣翩然來帝旁西車極岷峨南佩窺瀟湘高牙開
桂林瑞節照襄陽多少經綸業春風㪚八荒歸來不言
功低簪鴛鴦行一朝侍甘泉天渥方對敭堂堂山立姿
九尺鬢眉蒼何為勇不留瑶宫去路長夫人有令德威
鳯趣歸凰輪摩同入道未忍遽相忘春天𣺌無際春花
堪㫁膓祇今楓林崗雙玉一時藏西南多甘棠日莫人
淒涼風月三千篇爛爛光生香佳郎與快婿門户未渠
央三者無一憾嗚呼公不亡
　　輓致政吕通議
營築未休臿曉夕留松區忽聆載輀車歸自杭與湖冷
雨澁不晴山徑潬如塗間闗五百灘轉軸上雲衢純孝
格𤣥穹安席若平鋪憶昔祖慈親六月暑方徂奠酒雖
百壺練溪焦釡枯今日遡長風辛岨諒一如維公有賢
稱靄然溢枌閭千金手不售其鍾後人乎天畀此石窌
指顧即吾廬且復愆以平萬家守者居甚欲一引紱山
寒阻前趨黄羅金紫峯送目但躊躇
　　高宗皇帝寶訓終編錫賚進詩
紅雲一朶金爐烟黄繖亭亭午漏傳龍牀猶御金華殿
方進羣儒讀寳編編中並載神堯語三十六年真復古
秪今安用讀遺書卓然巳復光前緒高皇當日濟艱難
猶在經綸未備間今日山東河北地百年運去一朝還
更有祖宗傳國璽琢于元祐隆平際玉光射日篆雲飛
今日煌煌登寳几高皇一笑在天靈神孫今日再中興
賜與千秋萬歲齡甲兵洗盡年豐登羣臣尚或呻佔畢
㣲臣但拱㘭頭立芳筵華秩及龍媒亦拜聨翩自天錫
更憶先朝徹講餘有臣曰軾感恩腴願對紫薇花影下
試草招來贊普書今也梯航慕中夏無復更待招來者
㣲臣但摩千丈松敬賡吉甫中興雅
　　秘閣儒榮堂
天狼騰騰照單于怒麛抗嶽于上都松漠城高沙萬里
其下衍育多穹廬皇仁配天覆中㝢西垂北際杳無區
七十年來軍事絶謀臣猛將皆丘墟兠鍪摧剥土氣蝕
塞馬不鳴秋草枯祁連山下安穏臥歲將金帛自膏腴
文儒申申武士墮先王奮臂一長吁當時顛末誰能記
家有中原孤臣書吮血為墨膚為紙驚風吹到玉蜚除
誠通精寤動乙覽天經地緯開廟謨手援神矛截河漢
中天真人正握符蛇龍螭虎雜萬騎庸蜀荆楚從呉車
皇旅如雷鐵嶂碎汴水沄沄汴風嘘尺檄夜傳三秦定
侵田歸魯在須臾向來孽霧漲北極羲和一旦晴光舒
頓紘提綱無虧闕澶漫萬里宣皇圖怖威報德永無畔
施令酬功偏禆供上下兩間皆叶序天錫皇壽天齊驅
炎精亦曜暢大鈞天佑皇業卑唐虞金石並奏告清廟
圓壇紫氣靄堪輿丹門宣赦傳天下百家頌聲流康
衢此時此書方策勲先王憂國榮有餘
　　代上楊誠齋
杜陵巳醉老坡仙生後百年恨不及那知開眼大江西
突兀見公正冠幘凛然清風不可攀千載懦夫毛骨㮚
暇時畧吐胷中雲坐使九霄成五色未辨執樂三千指
不計酒材七百石落然收寳入丹田歸省廬阜千尋碧
那知城裏住相如但信城東有太白一時餘子皆鷁退
家有諸郎傳正脉世塵千刼都磨盡獨有詩緣𣺌亡極
天欲留公在世間管領風月長為客彩鳯一鳴天地靜
安得㣲吟容晚出巨止青山吞澤芥許投頑石博拱璧
先丘宰木已參天幽碣未刋但惕夕魯山四絶先李文
誼貫幽明光存殁先生匹素不可辜倘得烟雲生勃鬰
化為匹錦授丘遲磨鈍為銛希萬一要是人貪常熟書
非闗買菜復求益詎敢限字如昔聞小大當唯意所適
庻幾挂在露寒堂琅然一讀意一釋不須㸃白鱠松鱸
解衣臥聼歌赤壁
　　辛亥冬交石阻風三日
隂崖老虎殺氣驕一噫三日攪泬㵳日寒不熖雲飛逃
乾坤蟻轉東南高疾勢巳作奔天濤餘咸猶捲少陵茅
魚鱉怖死蛟龍號舟中性命如鴻毛起來危立大江臯
白沙黄塵紛驛騷徐呼風伯入苹蒿指撝八極建六鰲
翕張槖籥吾誰曹太平之風不鳴條
　　登紫微崖
富池大信江千里三日醉臥烟篷底曉來推篷登㫁岸
因憶牧之呼屐齒九華隆隆閘天脊㣲雲低度參差是
百喚牧之如不聞剥脱塵痕見文字今年十月天未霜
木葉留露光嶷嶷興亡風流不可論蒼松怪石還如此
我今與子陟層巔酌酒賦詩云樂只後來誰復是牧之
斜陽歸路芙蓉水
　　於潛崔丞四明人同年友也方此掉鞅百未一見
　　而來書羅縷無非歸與語豈醉夢書邪三詩見寄
　　亟占數語正之
世人眼見真蓮少真蓮却在玻瓈沼浣花溪水入銀河
何人更識月皎皎謫仙不見見梅粧荷稠搴作芙蓉裳
黄龍乹葉何年墮維摩雨華昨夜芳真花真詩元在眼
要須心地先清涼不然瀟湘水清寒磯月沙平水晚露
低昂勸君休問張子房鑑湖十里藕花香天駟超河夜
未央曷為自同太白光何時握手論行藏江東雲暮天
何方
　　太上虚皇黄庭經句法十篇壽趙帥(今存其七/)
太史占春纔五日東風昨夜傳消息斗邉一星下南極
飭以貂蟬扶社稷更昌斯文開民則
去冬曽説冬葅綠今年蓼甲春盤簇綵花金勝相輝屬
五色斑衣佩蒼玉先奉庭幃千歲祝
莫辭金醆十分斟邇日星郎寵數深庭前桂子更鮮新
鰲頭早晚貼塗金公亦綠殿峩乘簪
漢列土宇封同姓唐擢宗英持國柄我宋膺圖臨海
鏡參天杞梓仙源盛蕭敷艾榮何足訂
向也何幸識仙翁玉栗春明盛德容又常一再見河戎
神情頴異機生鋒公家流慶無終窮
明年天使九街馳御茗名薫宣玉詞更敕儀鸞餉壽巵
我有新曲名紫芝㑹當獻之鳯凰池
喬松落澗節輪囷詩書萬巻終經綸日華隔霧光難晨
公獨知其墮凡塵何當一為問大鈞
　　郊臺信筆
江天欲雪未成雪推出雲頭照霜月此夕更長不可辜
何時百萬入彩盧幾年長涎一車麯輸他獵奴飫生肉
也須龍伯坐鰲頭却看沙磧臥鰕鰍
　　玉堂晝値有懐萬松
鷄籠峯下萬松山中有游民天地閒左架虹腰上元圃
右騎鰲背度飛闗幽壑流泉噴三峽衮衮桃花翻浪雪
兩山對峙錦屏開嫣紫肥紅仍炫白十里松風百哢琴
丹書一枕臥殘春何人共結無生社冉冉青蜺下玉麟
九華突兀匡廬禿幽深全似入盤谷懐山一夜鬢如霜
晝作烟圖入洛陽玉境那容几骨汙急草天章訊歸
路磨松琢石歌太平亦表㣲臣報國恩
　　汲井溉田民亦勞止歌以相之
短綆長缾高下飛老農雨汗紅淋漓夜來雨意巳垂垂
一事不成風又吹决破玉龍太清池滿浸萬頃碧琉璃
　　贈梅菴
高座不知甚靣目當時喚作尸利密要須勿負此標題
更向托茶山頂立
　　伐千秋巨木竟梁梅堂
二木盤根三千秋萬斧過之無敢眎今辰有梓號國工
朋曹十數來睥睨為言此木難斤斧上有蟠龍下伏虎
莫教驚動萬年枝掣電轟雷三日雨直須作法起南風
號召百神同力扈昂昂頭角向梅堂五六鎮星來作輔
坐令國勢鞏蘿圖萬歲千秋奉明主
　　奉送季清赴山東幕府
黄雲銜雪天模糊有客飄然出上都青絲絡馬銀兠鍪
紅錦䩨弓金幞姑劍光壓匝照路隅帕首百騎前訶呼
不知客本山澤臞今何為者意氣麄自言有將新孫呉
我欲與之同力扶嗚呼滅敵豈難且病兵怯將自逃逋
君不觀昔我藝祖造中區以兵為國垂洪模河北河東
義勇徒二十四萬鼓應枹中興益振尺五符世忠淮左
聚熊貙劉錡淮西貔虎俱上流岳飛彎天弧金陵張浚
羆搏狐單于臺下雖寛誅采石山前已㫁顱邇來殘敵
尚窺窬門内羣冦更睢盱遂乃朘剥及其膚豈止牛羊
不求蒭我欲别幕飛於菟十萬一屯淮之區技閑器利
整平居幟明鼓震蒐彼廬精神所折渾如無而況山東
羣盜乎五符倘缺聼其虚十年且盡一賤租斬然圻畫
勿牽渠他時混一更新圖偉哉玉帳得通儒君復碧油
吐良謨凌烟豈一貂蟬與
　　新舊句
憶昔丙辰還親旁恰恰先春社三日社日侍親行交源
紫蕨兒拳森玉立是日天明風氣柔入自交源茗源出
迤邐又復至前山渉澗還家日將没慈親意在營一丘
眷眷欲于近舎求當時議論悉未定那知今作汪潭游
汪潭去家正五里百里來龍于此止(至此七韻不記甚/年作壬辰秋孟中)
(浣日足/下一叚)龍止水亦止清潭窈無底寳劍秋空横秀峯春
笋峙最愛了角羊艮木之印郷長生亥水來朝丙千古
長長溪流不盡雍容冠佩紫薇垣壽星更出丙丁間神
游既安復昆福賦此銘章皆實錄
　　子時歌
順數方來兮遡而上之洪荒今不必短兮古不必長地
有時而𤣥兮天有時而黄知靡草之先秋兮又當知喬
松之傲霜知滄溟之連山兮又當知太華之有長江朝
云西暮云東兮豈期悉避乎陽光入濛汜浴虞淵兮又
孰知其扶桑吾烏乎而折衷兮但當付萬化于茫茫
　　郊祀慶成詩(有序/)
　臣仰惟皇帝陛下躬上哲之性遵列聖之謨穆卜新
　陽昉嚴大報天地合饗祖宗並崇晴光映於祥光冬
　夜温於春夜燭花如綴蕭烟不揺頌聲流乎天衢英
　風薄乎榆塞臣待罪翰墨幸列侍祠懿鑠鴻休得所
　親暏謹撰慶成詩五章一章述大典也二章玉輅如青
　城也三章升圜丘也四章禮成也五章言天眷聖德
　並隆不巳也干冐天威俯伏惶懼
粹右皆頻歲炎劉或異祠有唐方定制我宋遂因儀列
聖馨明德皇穹答顯祺恭惟聖天子大典應昌期
涓潔先原廟純忱歴太宫八神開列闕萬騎擁豐隆軌
道清風肅洪頥䴡日紅康衢聼細語八彩更重瞳
牙籖猶未進玉冕已先須峻級飛平歩端圭卻掖扶祥
光匝霄極和氣滃天區福飲烟升巳儐神靄瑞符
紫畤祗堂陛蒼龍奉駕回邉塵知電掃歲稔卜年開丹
鳯覃天澤東朝奉玉杯樓前呼萬嵗砰隱動春雷
謂聖惟能饗由心克致䖍天心今答聖聖意更祈天沖
性猶勤德搜求愈任賢愚臣輸至懝端在賦甘泉
　　丁亥閏五月十日囘自眞聖道坊車中記事
列嶂羅屏合回泉玉帶環外容三肘密中著十洲寛天
意驅蹲虎人心見聖蟾煩君招舊隱來此共潺湲
　　書富陽普照院二首
境勝由盤古聞名自謫仙一從江國後又到老坡年山
頂烟仍紫樓頭月故圓繼今知幾刧風物更依然
秪愛招提古那知俗更醇寺雖炎漢代人尚葛天民僧
定都忘客林深自鏁春我來千載後更有後題人
　　紅藥當堦翻(校官試/)
禁近烟光潤堦平日影喧黄麻方草罷紅葉正花翻蒨
色浮春動清隂匝午繁心傾青𤨏客香滿紫㣲垣漏永
文書靜天低雨露温人言有仙骨早晚拜明恩
　　夜登釣石
頗憶嚴君瀨還尋釣石緣鄰雞方呌月邉鴈恰書天句
秀來仙白聲和應樂全展編真一快如放五湖船
　　輓程給事
戀闕葵心在懐山秀野寒華繁常侍媿草𨽻折衝難結
綠紅輝碎懸藜夜色殘平生桑梓地雪涕景雲端
　　輓汪給事
抱大難傾槖隨時欲見田星災諸葛日齒少紫芝年魯
國麟枯骨藍田玉祈瑄忍聞環珮響帝所待鈞天
　　輓范端明
諸老多淪謝惟公尚典刑謀謨闗社稷風采聳朝廷政
路方虛席台躔遽折星幸哉芳史在寧用問丹青
　　輓呉郎中
志抗金堅厲材成玉粹温時哉非不遇命也更奚言季
子風流逺呉公治行存敬亭無恙否愁絶暮雲昏
　　輓程樞密二首
厚德推吾黨脩名靄列紳明經魁别幙伏節聘殊鄰南
嶠思良牧西樞失重臣龍原高冡在千古臥麒麟
忠壯源尤逺新安盛莫偕千年瑶斗柄一夜玉樓階學
業光文簡儀刑謝艮齋曉鐘傳恨處清淚落天涯
　　輓宜人趙氏
分冑天皇媛求嬪相國孫孝慈山上梓法度澗濵蘩鳯
去簫沉響鸞空鏡掩痕家庭熏沐事千古説南軒
　　輓徐提舉
人品真豪爽天姿尚典刑晝簾深院宇奉斾擁郊坰雲
子千艘白鹽烟萬竈青南州高士傳三嘆一彫零
　　輓蔡祭酒
孝友尊前哲詞章裕後生栢臺真御史槐市大司成騏
驥風方力艅艎浪忽傾山寒丹旐急識者為沾纓
　　輓曹監丞
學𣺌千江水才雄百尺樓鳬飛思葉縣燕寢憶蘇州有
感珠還浦無苛虎渡洲浦江天闊處缺月正如鈎
威鳯方翔漢寒鵶已宿林平生惟好士無日不揮金駟
牡頻催駕琵琶遽絶音山名昇白日回首一沾襟
　　輓錢塘蔡令君
少年思賈誼中壽憶賔王軍政存鍾阜民庸在括蒼馬
蹄歸鳯闕車軸折羊腸喚起青油夢悲風攬白楊
　　輓王柳州
才華唐令尹名勝晉叅軍善政流汾水遺風襲縉雲寳
釵當自合神劍不中分心折白巖路猿吟日未曛
　　輓楊提舉
風惨琳宫曉雲愁鐵甕春鴻㝠方避弋鱣集遽成塵金
虎多遺愛銀莵愧後人尋思漢循吏竹帛逐時新
　　五十六字庸以告未知野夫者
寧須山澤論高平但要曾餐石決明三世擊鐘敲玉磬
十年學劍斮銅釘倘知狐祖天邉去肯向蠻奴脚底行
更許野夫尋上著十洲三島一宫城
　　慶元丁巳十月奉親如臨安宿西菩寺表弟呉克
　　仁俱焉二首
熈寧相望百餘年又有人如古鐵頑日落尚憐今夕路
月明無恙舊時山朱紅野實堆盤裏粉白詩牌滿壁間
欲為慈顔供一笑更留數語任渠刪
安車未向都門移且覽西菩一叚竒路入山腰須種樹
泉流石齒莫開池重來坡老今誰是出世参寥不記時
結束匆匆出門去白雲明月舊相知
　　用朱經畧韻
歸來南槖舊蕭蕭但有新詩照佩瑶峴首溪山歸㸃
染湘天風月困吟嘲輕裘詩帥風流在岳牧詞臣意
氣饒且說玉堂須翰手公當歸侍紫宸朝
　　用丘樞密韻
起自澄江應夢求天還河北百餘州嵩瀍處士歸羅致
淮蔡竒謀入彀收午夜金陵瞻斗極千年𤣥昴滅旄頭
㑹須再作中興厯還許諸生執筆不
　　作堂六桂之東命之曰桂生取漢人招隱篇桂
　　樹叢生之語也詩以記
㡬年列植擅清芳今日標題始作堂逺向松岡分老
䕃近於菊畹借寒香地雖未離人間世心已全然物
外郷最好夜來清絶處飛霜帶月下南塘
　　和費樞密登卞忠貞公墓
底用荒村訪野墳青編相對儼如存當年但識清談
樂今日方知節㮣尊千載腐儒空弔古幾章冷語自消
魂便當僇力清河洛一洗新亭舊淚痕
　　流觴西湖用范左史韻
畫航同載若登仙却笑泥韉馬不前要識冷烟催糓雨
須知澹日養花天千條翠柳隨風舞一樹夭桃照水妍
須信人生行樂耳虚名那用世間傳
　　雪
北風傳信報登平白帝宸遊墮玉英月下草𤣥疑蜀客
鼎邉得句失軒明莊嚴東閣若為好㸃綴南枝分外清
惟恨蔡州城北水一池鵝鴨更無聲
　　小憩許由亭
厯數河南去乾坤一草亭一亭猶是累千古盡浮萍
　　喬松
風細吹吟鳯雷驚起蟄龍幾年臥空谷今日享真封
　　嵗暮
綵帖瑜糜濕屠蘇琥珀濃夕陽猶臘日午夜已春風
　　三月三日度白際
日望黄尖杪今登白際巓千山皆委地一臂獨驚天
　　戊子正旦賀壽慈宮二首
曙色浮丹栱春風煖禁街㣲瀾迷秀石纎草䕃新槐
鳯駕回天仗鴛班集露門須臾趨魏闕杲日正中暾
　　粥罷
飯已茶三啜隅中粥一盂陶然詠皇化安用柬封書
　　氷
白日黄流漲渭城三更風急盡成氷莫言此物渾無用
曾向滹沱渡漢兵
　　甘將軍廟
沙寒日薄水雲愁賊魏王呉一夜休自是英雄元不死
至今猶占大江流
　　晚發富池
甘王樓下一帆風獵獵舟旗照日紅釃酒三江飲龍腹
摩挲冠冕是誰功
　　昭明太子宫
千章喬木烟蒼蒼一帙遺文字字香梁鼎西沉何處問
至今㦸手看興亡
　　陳時栢
陳未亡時栢已蒼風來歴歴説興亡世臣元不如喬木
閲盡中原幾戰塲
　　夜雨
元機粗透古人胷每説匡來晚未工珍重芭蕉前夜雨
為傳消息到墻東
　　築徑
入門一徑小紆囘百本芙蓉手自栽寄語後來須善䕶
三年猶及見三開
　　觀史有感
紛紛賔客趨驃騎何事任安太樸踈却笑君非王太傳
不容朝士不囘車
　　别金陵官舎雙栢
手自移時尺許長三年拂拂及宫牆願言勿負栽培力
保此堅貞傲雪霜
　　復朱教授(某前雪䝉佳句再雪乃得為謝信矣/相如之思遲也然亦遂為一叚公案)
詩成催雪豈無功今果裝嚴七寳公休説春花那解舞
也教耳熱慰新豐
　　送李侍郎安撫浙東二首
通明殿上紫芝仙乞得閒身下九天今日都門臨祖處
幾人驚嘆着鞭先
夜來天闕望文昌移在藩臣斗極旁千尺濤江元不逺
公當早晚對明光
　　直廬閒賦二首
一陪鸞鳯入仙臺四見薰風舞禁槐自笑平生無夢到
那知今日以身來
紫宸朝退曉光寒百吏奔曹一吏閒便可雲卿稱㪚秩
奈何名籍尚人間
　　雪霽玉堂曉眺
當年銀界隔鯨江今日分明玉作堂不是瓊林宮樹密
也應白虎接明光
　　兩烥並花
雙蓮合蘂更開花報道金鑾日未斜已草禁中新鳯詔
趣君十日覲東華
　　脩玉牒官閣子坐屏甚古詰吏亦不知曷始數語
　　紀之
摩詰何年留此筆至今雙壁猶􁫺崒老松掀甲作風雨
亂石激流殷霹靂
呉綃一幅苦無多中涵太華及黄河偶然乘風山下坐
紫烟翠靄坐中過
　　早入
紫薇浥露翠條深㨗㨗靈禽振好音全似氷巖亭上坐
四屏烟靄奏春禽
　　直廬多暇新綠欎然信筆二絶
朝絶倖恩除目少邉清妖祲檄書希飯餘摩腹閒行立
一抹牆東新翠薇
壁石方壺浸碧天依然全似太湖邉清風一夜生新興
好把漁竿上釣船
　　江山道中瀑布
松風一壑逼人寒老石瑽瑽響碧端疑是銀河天不鎻
㵼從雲際下人間
　　梔花
青琅削葉玉花鈿獨占炎皇第一天未羨氷桃垂夏後
且㸔金子粲秋前
　　朱生論天
不知占得幾躔星閱盡人間聚㪚萍今日重來橋上望
依然楊柳兩青青
　　為釣臺作
人道秋風長桂時天台㪚種未為遲如君筭到白榆窟
揀取南來第一枝
　　擁爐
已甘灰冷竹窗前那意移來近繡氊惟有幽人一寒暑
閉門高臥雪深天
　　中秋無月
常時斗暗猶閒事無月中秋可若何我欲梯雲千萬丈
取光還月謝羲娥
　　春帖
輕烟薄霧鎻平川全似江南二月天昨夜溪頭新雨過
分明洗出太平年
　　程掌書二首
夜來踏月過臨川水靣粼粼桂魄圓此際高人方熟寐
難為一扣緑筠軒
分明如夢縞𤣥衣傍月凌風自在飛夢覺出門都不見
不知己上子陵磯(此行專/看釣石)
　　孟夏廿一東作秩然
不見東耕四十年兹晨蓑笠去翩翩從今數過三蓂朔
史筆當書大有篇
　　五鼔夢中作覺而成之二首
人生萬幻一釐輕須築銅駝萬里城莫道斜陽光不逺
㫁霞收盡十分明
當時千駟已無聞寧説牛羊上塜行同是博陵評古者
肯令千載尚齦卿
　　閏九十四
午夜青衣海上還八年兩度雪封山如今一水平如鏡
好釣桐江五百灘
　　送松煤十九與葉秀才
雲溪深處萬松林烟起晴天自作塵根向九華分結處
與君同是墨仙人
　　出南郊清甚
春風吹屣到南園着酒塗酥花正繁更喜滿庭無俗物
横塘踈竹渭南村
　　輓太府丞知徽州韓公
翊運勛臣第一家却于翰墨掇英華誰知忠孝千年事
不逐春風落水花
　　魯國夫人薤露歌
並海名山萬叠開太慈太白等蓬萊自從齊國鋤雲後
又見夫人駕鶴來
　
　
　
　
　
　
　
　
　
　
　
　兩宋名賢小集巻二百十六
欽定四庫全書
　兩宋名賢小集巻二百十七
　　　　　　　　　　　　　宋　陳　思　編
　　　　　　　　　　　　　元　陳世隆　補
　桂巖吟稿
　朱晞顔字子囦新安人慶元中廣西漕使
　　疊綵巖登越亭
不到越亭久榴花今已紅江流寒㵼玉山色翠浮空百
粤薫風裏三湘夕照中行藏仗忠信六合本同風
　　朝陽洞
湖上初驚八月秋嶺頭又見桂香浮巾車幾憶陶彭澤
竹馬多慙郭細侯未遣靈泉還舊隱且同巖壑訪眞游
一枰勝負人何在試問樵柯已爛否
　　遊壺天觀泛舟過龍隱洞小酌至月上而歸
浪道湘南是瘴鄉玉壺銀闕四時凉臥龍不起葭灰動
愛日空驚繡縷長浮蟻且同佳節醉探梅不作少年狂暮
歸慙媿山頭月照我駸駸兩鬢霜
　　伏波嵓
天斵神剜不記年洞中風景異塵寰江波蕩漾青羅帶
崖石虛明碧玉環地接三山真蹟在天連合浦寳珠還
重來恍似乘槎到慚愧雲門夜不闗
　　彈丸山
傷弓枉木漫猜嫌岩石稜稜彈様圓鵰鶚横空秋凛凜
鳬鷗渡水晚翩翩私心灰冷慵思繳蹇歩塵勞不受鞭
挾彈張弓付年少歸與趂取菊花天
　　洞底石間得枯木一株花葉咸無而枝幹峭拔扣
　　之鏗然有聲因成都句刻之岩石間
天教海若效珍祥不與千林春競芳擲地遺音清戞玉
凌雲直幹凛凝霜誰浮鯨海星槎到猶帶蟾宮月桂香
冶葉浮光埽除盡堅高直欲共天長
　　暇日過龍隱山有以千葉白梅獻者輙成鄙句
素艶重重叠雪輕先春不怕雪霜凝人言五嶺地皆熱
誰折一枝寒欲氷似笑踈花太孤瘦故教密葉擁千層
湘南别有新春様拚醉花前喚不譍
　　慶元改元寒食日陪都運寺丞遊白龍洞時牡丹
　　盛開小酌岩下夕陽西度並轡而歸
小溪潄碧响潺潺路入龍宫杳靄間佳節漫添新白髪
故人賴有舊青山花朝幾共湘南醉萍跡何年嶺北還
歸路連鑣紅日晚多慙龍臥白雲間
　　龍隱岩
聖主龍飛已在天洞中猶有老龍眠便須吸盡西江水
霈作商霖大有年
　　韶音洞
曾按薫絃天一方埽除民愠變清涼遺音凛凛猶聞耳
不獨當年味可忘
　
　
　兩宋名賢小集巻二百十七
欽定四庫全書
　兩宋名賢小集巻二百十八
　　　　　　　　　　　　　宋　陳　思　編
　　　　　　　　　　　　　元　陳世隆　補
　文惠詩集
　徐經孫字仲立初名子柔豐城人寳慶二年進士授
　瀏陽主簿潭守俾部牙契錢至州有告者曰朝廷方
　下令須行十七界㑹令若此錢皆用㑹小須則幸而
　獲大利矣經孫曰此錢取諸保司出諸公庫吾納㑹而
　私取其錢外欺其民能欺其心奚可哉詰旦悉以所
　部錢上之其人驚服有愧色辟永興令知臨武縣通
　判潭州帥陳韡雅相知事必咨而後行秩滿由豐儲
　倉提官進權轄國子博士兼資善堂直講為監察御
　史劾京尹厲文翁言偽而辯䟽入留中宣諭至再即
　日出闗上遣使追之不及進直寳章閣福建提㸃刑
　獄號稱平允歲餘陞安撫使召為秘書監兼太子諭
　德經孫為安撫時韡家居門人故吏有撓法者不得
　逞相與揺撼至是韡起家判本郡懐私逞忿無復交
　承之禮即日劾奏通判削其秩經孫造朝具白其政
　府事上聞帝大怒諭宰執曰陳韡老謬至此宜亟罷
　之於是經孫再詣政府言某韡門生也前日之白公
　事也苟韡以是得罪人謂我何請之不置俾自乞閑
　明通判無罪識者韙之遷宗正少卿起居舍人起居
　郎入奏君人者當守理欲之界限遷刑部侍郎兼給
　事中陞太子左庻子太子詹事輔導東宫者三年敷
　陳經義隨事啓廸太子入侍必以其所講聞悉奏之
　帝未甞不稱善景定三年春雷詔求直言經孫對曰
　三數年來言論者以靖共為主有懐者以譁訏為戒
　忠讜之氣鬱不得行上帝降監假雷以鳴切中時弊
　時公田法行經孫條其利害忤丞相賈似道拜翰林
　學士知制誥未踰月諷御史舒有開奏免罷歸授
　湖南安撫使知潭州不拜授端明殿大學士閒居十
　年卒贈金紫光禄大夫經孫所薦陳茂濓為公田官
　分司嘉興聞經孫去國曰我不可以負徐公遂以親
　老謝歸終身不起
　　題施山觀音閣
閣道連雲棧簷牙覆竹隂南來天馬渡北落水龍吟林
鳥疑譚偈田花欲布金凭欄觀下界洞見逺公心
　　病中有感
習懶多成病旬餘久覆杯帳中聞燕語瓶裏㸔花開醫
已肱三折愁來腸九廻何時得踈㪚屐齒印蒼苔
　　贈曽司户
君家螺江頭我家劍江邉千載㑹相望飲水同一川朅
來古梅開相識春風前高義軋層漢清談響幽泉努力
効徃哲勿為時俗牽
　　和黎丞梅闗嶺
峭壁接高天閒雲淡横嶺稍便僧房靜未覺官曺冷風
月兩閒人山川一佳境誰歟共兹樂老仙白垂領
　　丙戌年新春偶成
新年十許日才有一篇詩郷思風中亂春心雨裏知病
縁衰驟至懶與睡相宜暗想泉溪上杜鵑啼故枝
　　小英石峰
舊作英巗隱今為庾嶠行雖然一拳許有此數峰青崷
崪驚凡目堅剛悖世情墨郷相指似只尺是蓬瀛
　　送大庾黎丞
客懐秋易惡送客更當秋薄宦相從久孤征肯暫留酒
輕離思重目短大江流黄菊聊持贈寒香晚不羞
　　月夜赴郡㑹歸鞭轉不成寐觸事感懐
庾山高入雲章水清見骨山高晚宜梅水清寒浸月美
人天一方雲煙妙空濶帯月簮梅花獨起舞殘雪
　　覺溪八景(今存其三/)
雷奔石壁間瀑㵼洞門側蜿蜒乘洪濤變化莫可測(龍/門)
(春/浪)
山圍古寺隂曙隔鯨音發悠揚三四聲喚上東林月(隆/福)
(晚/鍾)
飄瀟鷗鷺羣浙瀝菰蒲晚雲㫁山月明新泉落前澗(驟/塘)
(暮/雨)
　　雜興
梅花亦何竒偏得幽人愛清寒風雪夜一枝靜相對
　　自贊夏端甫所繪眞
老我不堪位置歸來久溷漁樵忽然珠玉在側見之令
人意消
　　出朝賦歸來好
歸來好籬下菊花應未老晚香猶可薦清樽淵明醉後
和衣倒
歸來好一入山林跡如掃杜門謝客免愆尤几净窗明
讀莊老
　　恭賀御製詩
多士新彈禹貢冠對天忠切動龍顔臚傳聲徹頒袍笏
燕喜筵開肅佩環樂奏簫韶成廣内詩成奎璧照人間
㣲臣捧詔慚踈拙祗抱傳宣拜賜還
　　福州即景
一别居諸歳月增遙聞此景畫難能潮田種稻重收榖
石路逢人半是僧城裏三山千簇寺夜間雙塔百枝燈
常年六月東山裏地湧寒泉潄齒冰
　　長孫敏學授承務郎
辛勤埸屋一書生六巻時文漫䇿名身事兩朝奚所補
恩覃五世亦何榮前人慶澤宜豐報兩軰官曺詎可輕
移孝為忠斯不負更須勤學紹家聲
　　送仲時弟
江闗千里隔山川有弟能來慰眼前方喜雁行隨處樂
可堪蟾影别時圓暑行勿亟宜強飯湍激多驚莫問船
歸到家山相勞苦團欒却是菊花天
　　乙丑三月十二夜夢得家有園池樂壽康之句
　　覺而足成効邵康節作首尾吟
家有園池樂壽康閒中日月覺偏長睡餘携杖逰花圃
飯後呼童給鶴糧堆案縱横書數册隨盤歡喜酒盈
觴客來問我渾無事家有園池樂壽康
　
　
　
　
　
　
　
　
　
　
　
　
　
　兩宋名賢小集巻二百十八
欽定四庫全書
　兩宋名賢小集巻二百十九
　　　　　　　　　　　　宋　陳　思　編
　　　　　　　　　　　　元　陳世隆　補
　東萊集
　吕祖謙字伯恭尚書右丞好問之孫倉部郎大器之
　子上公文靖公夷簡居壽州至右丞從駕南渡始居
　金華祖謙登隆興元年進士復中博學宏詞科累除
　直秘閣著作郎國史院編修卒有東萊太史集
　　送宋子華通判長沙
騷人故悲秋九辨播三楚宋公舊題壁文彩照潭府千
載得君侯遙遙接華譜還當初秋天又進湖湘艣當家
多勝事此役可兼取江山日日新似若相勞苦木脫獻
羣峰雲生失前浦况待别乘權光華動徒旅元戎下分
庭百吏羣趨廡後車載仁風習習被南土預知潢池盗
無復驚枹鼔正當勸賣劍不必禁挾弩入獻有訏謨論
賞駢圭組臨分一杯酒不為離愁舉
　　送丘宗卿博士出守嘉禾
檇李國西門道里去天咫訟庭人摩肩客舘舟衘尾涼
燠變須臾風俗怵駭視心平理自見周道本如砥
堂下萬休戚堂上一笑嚬是心苟不存對靣越與秦豚
魚尚可孚况此能言民君㸔津頭栁葉葉皆相親
奮髯疾抵几解衣徐探雛古來多快士氣吞兩輪朱簿
書尚沒人迎筆風摧枯自許豐不豪歲晏終何如
折肱稱良醫識病猶身傷開府事如麻豈盡昔所甞平
生老農圃易置復難忘麥黄要經雪橘黄要經霜
　　城樓
城峻先迎月簾踈不隔風棋聲傳下界雁影没長空島
嶼秋光裏樓臺海氣中登臨胡待晚雨外夕陽紅
　　野歩
石梁俯清流苔髪胡可數茆檐春晝長寂寂亭隂午鳥
啼花徑深風絮浩無主幽人不可覿棋聲時出户
　　鞏采若府推母錢夫人輓章
内助名推冠名成父子間中原遺俗盡舊族素風還石
窌天開邑宫門日綴班光華竟何許夕照在西山
　　王龜齡詹事輓章
語老收聲盡佳城又到公蒼天那可問吾道竟成窮旌
巻莆田雨簫横霅浦風今年襟上淚三哭萬夫䧺
太史交旃際元戎巻甲秋先鳴驚衆寐孤憤厭羣咻羽
翼新鴻鵠聲華舊斗牛㫁橋無恙否落月照寒流
　　魏元履國錄輓章
麻衣見天子拜䟽不知休落落山林氣拳拳畎畆憂極
知千載遇政用一身酬繞舎閩溪水朝宗日夜流
羣公祖䟽傳多士送陽城短棹非前約長亭及此行深
留移白日緒語只蒼生㑹綺山陽賦隣人笛未横
　　題歸庵
雲壁開蒼峽風林捲翠濤諸松皆老大一嶂獨孤高發
興雖公等尋逰許我曹秋光端可賦不是楚人騷
　　王通直輓章
近來南國塜半是北人墳異縣誰憐我同郷又失君深
居傳雅尚堅坐挹清芬日落長安第三槐拂暮雲
　　興同館逰張氏園分韻得日字
出日厭囂塵入門倦佔畢駕言城北園滯思頓消釋方
池環脩篁廣陌衛行栗先雪梅已苞後霜草猶拙上躋
極高明旁穿復深密主人眞喜事秀句屢盈帙招呼文
字飲及此三餘日山林與鐘鼎零茂本非匹斯逰豈偶
然書板記甲乙
　　寄章冠之
章侯平生一詩囊酬風酢月徧四方浩歌姑熟酒淋浪
醉呼太白同舉觴遂登浮玉臨淼茫江濤挾筆益怒張
沙頭倚檣樂未央興䦨忽上秋浦航門前槐花日夜黄
閉門琢詩聲繞梁白袍紛紛渠自忙飄然邂逅非所望
自言久厭世鎻韁合眼已夣廬山蒼君材甚碩氣方剛
身雖欲隱文則彰江湖故人半朝行左推右挽摩天翔
而我戢翼甘催藏不能與俗相迎將徑當行前掃山房
俟君功成還故鄉却駕柴車迎路傍
　　送柳嚴州解官趨朝
一葉初秋已趣裝璽書頻下駐歸艎少留北闕三年最
多借西州半歳強身外寵榮元自薄眼前凋瘵故難㤀
書囊知有朝天草豈是中和樂職章
　　蘇仁仲計議輓章
幽棲略具便休官帝遣蒲輪喚不還大似文元居道院
又如白傳過香山夣回帷幄青冥上醉墜風波浩蕩間
向使胸中有勞辱那能八十鬢毛斑
登門疇昔奉從容婺越之間一水通今日江東無賀老
去年牀下拜龎公舊來議論多遺落新出傳聞或異同
已矣從誰判真贋汗青連屋未施功
　　向運使輓章
㦸衣翻户映庭槐使節州符未展才文獻定知丞相似
淵源還自洛陽來異端惑世深於蠱古學違時冷若灰
從此湖人識喪禮凛然治命手親裁
　　何茂恭母王夫人輓章
南陽人物盛諸何壽母皤然樂事多堂下無憂萱弄色
天邉有信桂交柯黄金籝滿經方重白玉樓成恨未磨
空誦安仁舊時賦版輿零落故山阿
　　次韻葉丞相陳尚書逰南園
樂事良辰古所難三分春色一分寛潤花雨過紅裙濕
倚竹風斜翠袖寒自有南堂誰舉白可無東絹為施丹
兩翁醉墨曾題品便作平泉草木㸔
　　送喻叔竒通判㑹稽
鳴騶前日餞出使推皷今日送作州㑹稽别駕官尚薄
道傍羨者何其稠版輿有親餘九十東南之美供甘柔
先春鑄芽入午啜破臘箭茁充晨羞况復詩壇執牛耳
所至風月相獻酬千巗萬壑遍題品㑹有采者人名遒
　　賀車駕幸秘書省
麟臺高柳識雕輿共記中興幸省初黄道再傳天子蹕
青編重入史臣書需雲下際君恩盛晨露高張樂節舒
若冩鴻猷參大雅定非周皷頌畋漁
紫清丹極與天隣闔闢乾坤繫咲嚬獨為斯文回一顧
坐令吾道重千鈞先生舊物參差見列聖明謨次第陳
墨客區區感榮遇豈知深意在彛倫
　　西興道中
鳬鶩迎船似有情隨波故起綠粼粼野花照水開無主
誰信春歸已兩旬
桑麻張主不知春常恐鶯花太㫁魂東㟁紅霞西㟁柳
却將影色為平分
　　春日
短短菰蒲綠未齊汀洲水暖雁行低柳隂小艇無人管
自送流花下别溪
一川曉色鷺分去兩㟁煙光鶯喚來徑欲卜居從釣叟
垂楊缺處竹門開
檐鐸無聲鳥語稀徑深鐘梵出花遲日長遍遶溪南寺
未信東風屬酒旗
　　曉春
風絮流花一任渠北牕高臥綠隂初閉門春色閒中老
為謝平生董仲舒
　　逰絲
㳺絲浩蕩醉春光倚頼㣲風故故長幾度鶯聲留欲住
又隨飛絮過東牆
　　祭酒芮公既殁四年門人吕某始以詩哭之
少年把筆逐班揚咳唾珠璣落四方歳晚寒忩渾忘却
瓦爐香細雨聲長
聞人有善已伸眉倒廪傾囷更不疑菶菶萋萋竟何許
巻阿空老鳯凰枝
先生墓木已成圍弟子摧頺晝掩扉大雪繁霜心境寂
有時清夢尚摳衣
　　送朱叔賜赴閩中幕府
止戈堂上履聲閒飛葢相追杳靄間君到定知難入眼
倚天灊霍是家山
路逄十客九青衿半是同牕舊弟兄最憶市橋燈火靜
巷南巷北讀書聲
　　題劉氏綠映亭
凉葉翻飜不受塵芒鞋藤杖及清晨開忩小放前溪入
澄緑光中獨㟁巾
鷺浴魚跳石鏡屏揺青浮碧太鮮明牆東種得隂成幄
隔葉㸔來覺有情
　　夜宿浦城魚梁徐刪定子出示林謙之挽其父二
　　詩時謙之方按刑廣東有懐次韻
五年不説空山雨今夜魚梁着釣船為問故人今徤否
桄榔葉暗瘴江邉
　　何叔京挽章
傾葢黄亭夜翛然淵壑姿倚天惟直幹到地絶傍枝亹
亹今何許悠悠只自知寒碑卧風雨千載有深期
　　咏杏花
江梅已過杏花初尚怯春寒㸔蘂踈待得重來㡬枝
在半隨蝴蝶半蜂鬚
　　恭和御製秋日幸秘書省近體詩
麟閣龍旂日月長中興再見赭袍光仰觀焜燿人文盛
始識扶持德意長功利從今卑管晏浮華自昔陋盧王
願將實學酬天造敢効明河織女襄
　　挽汪端明
異時憂世士歎息恨才難每見公身徤猶今我意寛彫
零竟何極合復豈無端此理終難觧天風大隧寒
四海膺門峻親承二紀中論交由父祖受學自兒童山
岳千尋上江湖萬折東㣲言藏肺腑欲吐與誰同
　　挽蕭祭酒
摩揣誠斯薄雕鐫質亦消平生但真樸直上絶枝條氛
霧終澄霽丘山亦動揺朝陽舊時鳯聲入舞簫韶
　
　兩宋名賢小集巻二百十九
欽定四庫全書
　兩宋名賢小集巻二百二十
　　　　　　　　　　　　宋　陳　思　編
　　　　　　　　　　　　元　陳世隆　補
　勉齋先生集
　黄幹字直卿閩縣人父瑀高宗時御史以篤行直道
　著聞幹師朱晦翁晦翁甞曰直卿志堅思苦與之處
　甚有益遂以女妻之晦翁臨殁出所著書授幹曰吾
　道之託在此幹初監嘉興石門酒税歴官臨川漢陽
　安慶皆有善政在位者忌其聲譽羣起擠之歸里弟
　子日盛稱勉齋先生諡文肅
　　石門
呉越天下富京畿游俠郷隴畆盡膏腴第宅皆侯王世
言蘇湖熟霑溉及四方自我來石門觸日何淒涼清晨
開務門有酒誰復甞纍纍挈妻子汲汲求糟糠父老稱
近年十載常八荒聚落成丘墟少壯爭逃亡
　　崇德憫雨四首
檣頭五雨揺空飛船頭百丈牽何遲數篙塘水清可渉
故郷千里歸何時
塘中龍骨高數層龜坼田中縱復横青裙箬笠倚車臥
但有空車無水聲
牛女盈盈河漢傍清風肅肅吹羅裳朱門逹旦聽歌曲
莫遣濃隂蔽夜涼
老夫年老百不悲夜聽羣兒聲吾伊呼童握手長太息
不見儂家數口饑
　　喜雨四首用前韻
莫愁塵土壓天飛六月栽禾未是遲待得麥麻收拾後
通宵好雨定何時
雲霓天外起層層畢月相隨徹夜横費得天公能幾力
數州愁苦變歌聲
睡覺歌聲古道傍有人終夜攬衣裳牀頭斗酒聊自酌
不為書窗一夜涼
山中書生休浪悲燮調自有臯與伊清香一瓣來天竺
更把民饑作已饑
　　答曾伯玉借長編
白露下百草迅商薄修林幽人起長歎感此節物深攬
衣自徘徊撫劔還悲吟丈夫各有志莫作兒女心渉逺
當疾趨畏影須就隂願言理輕車去上南山岑
　　九日早發桃枝嶺
登山豈不樂况此風露清排簷夜雨滴詰旦天空明歡
然金石交要我林泉盟支笻趂汗漫勇往不計程一水
何縈紆千峰鬰崢嶸仰視臨雲馳俯聼幽壑鳴班荆得
所適斗酒聊共傾人生㑹有累聚㪚如浮萍今晨諧勝
逰異日難忘情意愜各賦詩庻以紀此行
　　道間觀瀑布
行行益以逺愜此心期幽一徑險復夷千林密相樛回
首天際山矗靣懸飛流銀潢倚石壁玉龍下山湫光揺
日璀璨勢激風颼飀可望不可親神往形獨留眷言桃
枝山久懐卜築謀豈無一日閒努力窮冥搜
　　侍文公飲浮翠用劉叔通韻
涼風振幽壑隂雲翳前山高懐勵清秋適意林莽間煙
横萬家井水凈雙溪湾徙倚暮忘歸人境相與閒逰子
獨何為千里方言還陪此杖屨逰忘彼道路艱心期更
他歳依嵓結柴闗
　　與胡伯復
白露下百草𤣥雲翳崇岡逰子暮何之倐若孤雁翔朝
發長沙渚夕息湘山陽飛鳴念儔侣慷慨増悲傷故人
懐我深逺寄金玉章開緘且疾讀慰此饑渇腸是時日
中火朔風埽枯黄歳月能㡬何臯蘭結㣲霜脂車䇿良
馬日暮道正長徒僕審驅馳前途畏榛荒劣質若難任
白雲懐故鄉南山一舍隔矯首空西望
　　送章元德司理罷官歸永嘉
送君北門坂遥望東甌路峩峩白鶴嶺𣺌𣺌飛鸞渡上
有虎豹嘷下有蛟龍怒車馬堅且長維檝夙已具褰裳
渉其險萬怪不足懼世路劇羊腸皦皦誠易汙但能心
無愧窮逹安所遇毋為婉孌者暫蹶輙驚顧生平麋鹿
姿處世歎多忤胡為展良覿握手便如故高懐發鍼石
正論諧韶濩情親復告别欲語誰與晤乾坤一逆旅日
月雙脱兎寒儒守蓬蓽白首困章句期君以逺大庻足
慰遲暮
　　慶元己未冬至前二日訪林公度至栗山翌日同
　　訪呉必大林季亨容之偕行愛其溪山池亭之
　　勝為之賦詩
篝火下修嶺褰衣渉清川夜投故人廬洞壑藏眞仙一
水逺縈紆兩山對蜿蜒但見煙雲深不識車馬喧主人
敬客至杯酒羅堂前諸孫競勸酬烹羊雜雞鮮同來二
三友妙語爭春妍此㑹良獨難逹旦不復眠雞鳴秉獨
逰到君新池邉中有讀書堂藏書更精研把筆紀名姓
徘徊悵無縁天明驅車去去上層岡顛囘首三歎息安
得數畆田結茅與君鄰嘯傲終殘年
　　過翠㣲
古寺殘僧少孤村碧樹圍明朝山下路愁絶望煙歸
　
　
　
　
　
　
　
　
　
　
　
　
　
　兩宋名賢小集巻二百二十
欽定四庫全書
　兩宋名賢小集巻二百二十一
　　　　　　　　　　　　宋　陳　思　編
　　　　　　　　　　　　元　陳世隆　補
　退菴遺集
　呉淵字道父寧國人嘉定七年進士累官江東安撫
　使行宫㽞守兼屯田使拜參知政事封金陵侯有退
　菴遺集
　　早朝歩葛元喆韻
萬井蒼涼欲曙天禁鐘聲㫁佩聲聯雲浮玉輦霞裾降
風動金蓮寳炬燃四國龍飛清穆世羣工虎拜太平年
吾王不惓宵衣念國祚遙知永永傳
　　九日
百年王事漫勞形客裏逢時跡類萍無酒可添元老興
任人浪笑阮宣醒荆湖城壁連鉦鼓河朔黎元陷寇庭
久擁旌旄愧無補敢將衰朽歎飄零
　　登南城
江城一眺思悠悠平楚蒼然野水流衰草寒煙梅老墓
敗垣斜日謝公樓江山有恨英雄老天地無私草木秋
萬古興亡俱是夢丈夫何者為身謀
　　遊青山(謝朓宅/在焉)
碧嶂千層鎮一州十年前記作斯遊因看紅杏行停轡
為濯清泉坐解裘怪石巉岩蹲虎豹老松偃蹇臥龍虬
轉高轉有無窮景杖履何妨絶頂頭
風流千載憶𤣥暉此日登臨不覺疲㸔取眼前都是句
如何身後不㽞詩須知小飲徜徉日正是高唫寥泬時
可惜出山終不免空留翠岫與清漪
　　横碧堂
十一年如一欠伸今朝又得快登臨半城楊柳春風滿
四野桑麻雨露深檻外翠峰重入眼樽前白髪遂驚心
感今懐昔慿闌處不覺崦嵫日已沈
　　用前韻
每來登眺便眉伸高處蒼穹儼若臨投老光隂隨日晚
思歸情緒與秋深鷺飛沙際明人目雁滿江頭動客心
北望淮淝何處是晚來煙霧正沈沈
　　官梅亭
疇昔花前屢舉觴重來鬢髮已蒼蒼未容籬菊成歸隱
且向官梅作醉鄉每約松篁堅歳晚肯隨桃李競春芳
東風二月無珍惜片片霏霏雪自香
　　宿㽔亭三首
正到春歸惱客腸荼䕷架上發孤芳劉伶嗜酒名為酒
薛女餐香肌亦香人已今朝衰鬢髪花猶昔日淡梳粧
十年陳迹渾如夢徒倚闌干到夕陽
東皇為代是南熏醖釀成花逈出塵盡洗嬌紅春態度
獨呈雅素雪精神牽衣弱蔓如留客入枕清香更惱人
月下星前曾醉挿肯容煩暑到冠巾
園丁編竹亦勤哉老蔓纎條費剪裁杳杳翠雲深作洞
霏霏香雪簇成堆玉虬飛下盤千尺金爵擕將飲百杯
説與此花狼籍後園林杖屨亦稀來
　　揮塵堂二首
老守重來何所為築成臺榭鑿成池綠深夜雨龜魚逺
紅壓春風鶯燕遲民樂軒墀偏少訟官閒園圃自多詩
鳯團啜罷投衾枕夢覺花間日影移
戀宿懐安物我齊況兼兩世四持麾可憐園内樂成日
却被宫中捉去時李郭詩篇懐舊迹歐梅歌舞悵新知
多應日後清宵夢頻到姑溪溪水湄
　　送杜尚書赴行在
龍德剛中道學優洛中夫子爾同流暫離天府安邉閫
又屬軺車返帝州萬里長城唐李勣百年勲業漢留侯
明朝囘首秋江上泰華巖巖天際頭
　　冬雨
坐來雜霰灑隆冬痛飲那禁觱發風却憶西樞承㫖日
冐寒猶立大明宫
　　高氏小景
地白天寒凍裂裘何人乘艇下中流披圖孟浪不相識
疑是當年王子猷
　　峨眉山(在采石見/寰宇志)
一帶天分南北限兩眉煙鎻古今愁(缺/)
　
　附詩餘
　　念奴嬌(牛渚/)
我來牛渚聊登眺客裏襟懐如豁誰著危亭當此處占
㫁古今愁絶江勢鯨奔山形虎踞天險非人設向來舟
艦曾破風浪千疊　追念照水燃犀男兒當似此英䧺
豪傑嵗月匆匆留不住鬢已星星堪鑷雲黯江天煙昏
淮地正是㫁魂時節欄干搥碎酒狂忠憤俱發
　　水調歌頭(杏/)
太白已仙去詩骨此山藏胸中錦繡如屋都乞與東皇
碎剪杏花千樹濃抺胭脂萬㸃妖艶㫁人腸曉露沐春
色晴日漲風光　孤村路途休暇共徜徉酒旗斜處一
簇幾紅糚暫息江頭烽火無奈鬢邊霜雪聊復放疎狂
倚俟玉壺竭未肯寳鞭揚
　　沁園春(夀弟/相國)
喜我新歸逢戎初度關情更深正晝掩柴扉我尋隠遯
曉舒愧府戎正經綸白石清泉紫樞黄閣同氣何妨出
處分休嘲笑儘弟為宰相兄作閒人　南國借我登臨
都不怕近前丞相嗔但曳履扶笻堪憐獨步攜壺載酒
毎歎孤斟七袠開顔六旬屈指風雨對牀頻上心慇懃
祝道何時回首及早抽身
　
　
　
　
　
　
　兩宋名賢小集巻二百二十一
欽定四庫全書
　兩宋名賢小集巻二百二十二
　　　　　　　　　　　　宋　陳　思　編
　　　　　　　　　　　　元　陳世隆　補
　栗齋詩集
　鞏豐字仲至號栗齋其先鄆州須城人渡江為婺州
　武義人少㳺吕東萊之門淳熈十一年進士甞知臨
　安縣稍遷提轄左藏庫卒有東平集
　　曉起甘蔗淵
曉起東風惡晴嵐忽變昬船隨山共走霧與水相吞鉦
鼓遙知寨桑麻畧辨村雨來無準則容易濕柴門
　　夜雨曉起方覺
夜雨鳴簷送五更不驚高臥最多情窗間細視花無恙
牆外隨聼屐有聲數把柔絲堤柳嫩一奩方鏡閘波清
出門眼界殊明潔但覺春寒處處生
　　晨征
靜觀羣動亦勞哉豈獨吾為旅食催雞唱未圓天已曉
蛙鳴初㪚雨還來清和入序殊無暑小滿先時政有雷
酒賤茶饒新麵熟不妨乘興且徘徊
　　離建
旅中多得早朝晴野潤衣襟苦未清時時數㸃雨猶落
隱隱一聲雷不驚山入夏來差覺老花從春去久無情
長汀又渉來時路麥隴桑村小問程
　　湖嶺下十里是為湆澹灘行者多至此捨舟
急流方了又高岡日永周旋未覺忙壁上字多知店老
嶺邉松茂喜車涼叢叢亂篠承欹石帖帖新荷戀小塘
湆澹惡灘應笑我為虞魚腹犯羊腸
　　寒夜
瓦欲飛霜水欲氷蒲團今夜有塵凝爐寒閒取薪添
火窗暗時將燭助燈久欲歸田游宦客未能忘肉在家
僧於書更覺心情懶病眼愁看細字蠅
　　中旬休日呈巖老
近見東郊出土牛燒燈已過又旬休酸風鱗靣慵開
眼細雨毛空怯上樓百歳光隂真蟻穴一年寒燠未
鴻溝偷閒文字聊遮眼勲業悠悠且掉頭
　
　
　
　
　
　
　
　
　
　
　
　
　兩宋名賢小集巻二百二十二
欽定四庫全書
　兩宋名賢小集巻二百二十三
　　　　　　　　　　　　宋　陳　思　編
　　　　　　　　　　　　元　陳世隆　補
　遂初小藁
　尤袤字延之無錫人入太學以詞賦冠多士尋冠南
　宫紹興十八年登進士第甞為泰興令修築外城不
　為金冠所䧟吏民為立生祠注江隂學官需次七年
　為讀書計從臣以靖退薦召除將作監簿大宗正闕
　丞人爭求之陳俊卿曰當予不求者遂除袤復授秘
　書丞歴著作郎兼太子侍讀初張説自閣門入西府
　從臣因執奏而去老數十人袤率三館上書諌與郡
　得台州有毁袤者高宗疑之使人密察民誦其政不
　絶口乃録其東湖四詩歸奏上歎賞遂以文字受知
　累遷樞密院正兼左諭德輪對申言民貧兵怨者甚
　切夏旱求言袤上封事高宗崩前一日除太常少卿
　當定廟號袤與禮官定號高宗洪邁獨請號世祖袤
　率禮官奏謂太上以子繼父不可援光武為比以亂
　昭穆之序孝宗卒從初議㑹建議事堂令皇太子參
　决庶務袤時兼侍讀乃獻書以為儲副之位止於侍
　膳問安不交外事撫軍監國自漢至今多出權宜乞
　懇辭以彰殿下之令德進權禮部侍郎兼同修國史
　侍讀既而兼權中書舍人先是命兼直學士院辭至
　是復詔兼之辭不允孝宗内禪議已定諭袤曰旦夕
　制册甚多故處卿以是職袤乃拜命光宗即位開講
　筵袤歴舉唐太宗不私秦府舊人為戒又數日復論
　官制謂武臣披堅執鋭者積功累勞僅得一階權要
　貴近之臣優游而歴華要姜特立以為議已言者因
　以為周必大黨遂與祠紹熈元年起知婺州改太平
　州召除給事中既就職即昌言曰老矣無所補報凡
　營求内降小礙法制者必不奉詔所繳奏甚多至為
　上震怒裂其奏事竟不行除禮部尚書上屢以疾不
　詣重華宫袤先後奏請駕隨出時上已屬疾國事
　多舛袤積憂成疾請告不報疾篤乞致仕又不報遂
　卒年七十贈金紫光禄大夫袤少從喻樗汪應辰游
　樗學於楊時時程頥高弟也方乾道淳熈間程氏學
　稍振忌之者目為道學將攻之袤在掖垣首言夫道
　學者堯舜所以帝禹湯武所以王周公孔孟所以設
　教近立此名詆訾士君子故臨財不苟得所謂亷介
　安貧守分所謂恬退擇言顧行所謂踐履行已有
　恥所謂名節皆目之為道學此名一立賢人君子欲
　自見於世一舉足入其中俱無得免此豈盛世所宜
　有孝宗曰道學豈不美之名正恐假託為姦使真偽
　相亂爾待付出戒勅之袤死數年侂胄擅國於是禁
　錮道學賢士大夫皆受其禍識者以袤為知言甞取
　孫綽遂初賦以自號光宗書扁賜之有遂初小藁六
　十巻内外制三十巻諡文簡孫焴禮部尚書
　　逰張公洞
吾聞荆溪南有地仙所宅十年勞夢想今日著脚歴扁舟
下湖洑水漲沒沙磧結纜小橋旁杖藜從此適平岡
靣陂陁叠嶂堆襞積行行兩三里夾道喬木植其木幾
合抱其高乃千尺風生萬壑響日照四山赤時揺樹林
杪忽見屋宇脊宫門何崢嶸古道頗修直長廟景曀曀
崩殿人寂寂寥落昔賢題摩娑壁間墨捫蘿上層巔俯
瞰得深窟危梯交枝撑鳥道穿詰屈投身乍寛閒跼歩
仍偪窄攀援愁顛躋傲睨驚險僻懸崕朶頦頷亂石拱
劍㦸白雲何時横乳溢或自滴中空正澒洞了不見天
隙𡨕行迷近逺傴偻猶擿埴巉巗豈人工隱軫入地脉
窓幽或篝火俯跪僅容席仙壇尚故處丹竈儼遺跡山
蟲鳴咿嚘野䑕聲嘖唶傳聞老父語以往真莫測中有
白玉堂横絶巨石塞傍連洞逓野欲去不可極潛窺目
先旋縱走膝無力邅廻歩仄徑突兀出峭壁樅風高枝
樛藤蔓青隂羃芳草何芊綿丹花亦狼籍躊躇古亭上
頫仰幽澗碧叮噹下流水磊磈欲落石雖云培塿高氣
與嵩華敵其南有空穴澹瀩殷幽黒隂風訝谷吐冷氣
森噴逼蛟龍久伏藏金玉閟簡册靈蹤信茫昧幻怪紛
惨戚將無神物守欲與世壤隔平生丘壑志早歳泉石
癖豈不思三山所恨無六翮樂哉兹晨遊逸興潜有激
仙翁在何許綠髪尚如昔髣髴笙簫聲徘徊鸞鶴翼俗
縁磨不盡塵境坐形役何當築衡茆幽討窮日夕風雲
西北起天地忽改色倉皇促歸斾造物豈戯劇良遊易
乖忤真賞難再得寄與山中人重來儻相識
　　梅
不奈雪埋照可堪風漏香天寒無疹粟日暮有嚴粧桃
李羞浮艶松筠共老蒼千山愁絶裏獨自占年芳
冷艶天然白寒香分外清稍驚春色早又喚客愁生待
索廵簷笑嫌聞出塞聲園林多少樹見爾眼偏明
　　蠟梅
破臘驚春意凌寒試曉粧應嫌脂粉白故染麴塵黄綴
樹蜂懸室排筝雁著行團酥與凝蠟難學是生香
　　雪
睡覺不知雪但驚忩户明飛花厚一尺和月照三更草
木淺深白丘塍髙下平饑民莫恣怨第一念邉兵
　　别李德翁
長恨古人少斯人今古人二難俱益友兩載覺情親世
態深難測心期久益真相㸔俱半百此别倍酸辛
　　送趙成都
蜀道當謀帥維城孰愈公夷陵䕶江左斜谷顧闗中北
地紛豺虎南方簇蟻蠭守攻雖有異鎮撫不妨同
不但元戎貴仍兼制使雄深沈天與度簡敬學成功人
士薫陶内兵民教訓中祗應先郤榖寧復後文翁
　　己亥元日
玉厯均調歳啟端東風又逐斗杓還蕭條門巷經過少
老病腰支拜起難白髪但能欺槁項青春不觧駐朱顔
餘齡有幾仍多幸占得山林一味閒
　　次韻德翁苦雨
十年江國水如滛怕見三秋雨作霖可念農家妨卒歳
須煩風伯蕩層隂禾頭昨夜憂生耳木德何時却守心
兀坐書窓詩作祟寒蟲鳴咽伴愁吟
　　次韻尹朋梅花
江北江南天未春陽和先已到孤根斜枝冷落溪頭路
瘦影扶踈竹外村水部未妨時遣興王妃誰復與招魂
天寒好伴羅浮醉明月清風許重論
　　梅花
竹外籬邉一樹斜可憐芳意自萌芽也知春到先舒蕊
入被寒欺不放花索笑幾囘驚歳晚相思一夜遶天涯
直須待得垂垂發踏月相携過酒家
冷蕋踈枝半不禁眼㸔芳信日駸駸雪霜不管朝天靣
風月能知匪石心望逺可無南北使客愁空費短長吟
年年凖擬花排恨不道㸔花恨更深
　　落梅
清溪西畔小橋東落月紛紛水映紅五夜客愁花片裏
一年春事角聲中歌殘玉樹人何在舞破山香(一作/香衫)曲
未終却憶孤山醉歸路馬蹄殘雪襯東風
　　入春半月未有梅花
枯樹扶踈水滿池攀翻未見玉團枝應羞無雪教誰伴
未肯先春獨探枝㡬度杖藜貪㸔早一年芳訊恨開遲
留連東閣空愁絶只誤何郎作好詩
　　德翁有詩再用前韻
文章仙伯記仇池每想横斜竹外枝未放柔柯攅玉雪
稍㸔紅蔕染燕支别來望逺憑誰寄老去尋春只恐遲
把酒問花花觧語定應催促要新詩
　　次韻渭叟蠟梅
快㵼鵞黄若下春要將香色闘清珍蠟丸暗拆東君信
梔貎寧欺我軰人光價未輸何遜早新篇重見豫章
新渾金璞玉爭多少要與江梅作近親
　　甲午春前得雪
寒聲昨夜響蕭蕭逗曉堦庭亦已消殘蠟距春無㡬
日一年飛雪只今朝㣲陽欲動梅驚萼餘潤纔沾麥放
苖天意未能違物意漫留殘白占山腰
飛英囘旋逐風飄爽氣令人意欲消荏苒流年春送臘
殷勤密雪暮連朝冬囬庾嶺花無數烟暖藍田玉有苖
一飽自今真可望更㸔南畝麥齊腰
凍雲排陣擁山椒待伴還應不肯消皎月氷壺千頃夜
冷煙茅屋幾家朝梅枝堆亞難尋萼萱草侵凌不辨苖
殘甲敗鱗隨處是被誰敲破玉龍腰
　　正月二十八日夜大雪
一冬無雪潤田疇渇井泉源凍不流昨夜忽飛三尺雪
今年須兆十分秋占時父老應先喜忍凍饑民莫漫愁
晴色已囘春氣候晚風揺綠㸔來年
　　劉屯田墓壯節亭
西澗當年卜考槃便于神武挂衣冠後生無復知前軰
故老猶能説長官三尺荒墳埋玉冷百年壯節倚天寒
表章賴有羣賢力誰把生芻奠一餐
　　送趙子直帥蜀得湏字
射䇿當年首漠儒去登雲路只欺須飽聞治最誇閩部
已有先聲到益都壯畧定羌元自許宗英帥蜀舊來無
前驅叱馭休辭逺㸔取東歸上政塗
帝念西南在一隅簡求才德應時須羌夷種落誇威令
秦隴闗河聼指呼自古功名多少壯及今談笑定規摹
玉山舊政人誰記應埽棠隂㸔晝圖
　　海棠盛開
兩株芳蕋傍池隂一笑嫣然抵萬金火齊照林光灼灼
彤霞射水影沈沈曉粧無力臙脂重春醉方酣酒暈深
定自格高難着句不應工部總無心
　　玉簪花一名鷺鷥
一種幽花迥出塵孤高耻逐艶陽辰瑶枝巧挿青鸞
扇玉蘂斜欹白鷺巾難與松筠爭歳晚也同葵藿趂
時新西風昨夜驚庭綠滿院清香惱殺人
　　送林景思
三年無德及斯民獨喜從遊得此君囊乏一錢窮到骨
胸蟠千古氣凌雲論交却恨相逄晚别袂真成不忍分
後夜相思𦕈空闊尺書應許雁知聞
　　送晦菴南歸
二年摩手撫瘡痍恩與廬山五老齊合侍玉皇香案側
却持華節大江西鼎新白鹿諸生學築就長虹萬丈提
待哺饑民偏戀德老翁猶作小兒啼
　　送提舉楊大監觧組西歸
征轅已動不容攀回首棠隂蔽芾間為郡不知歌舞樂
憂民贏得鬢毛斑澄清未展須持節注想方深便賜環
從此相思隔煙水夢魂飛不到螺山
　　送呉待制帥襄陽
方持紫槖侍西清忽領䧺藩向著行誰謂風流貴公子
甘為辛苦一書生詞源筆下三千牘武庫胸中十萬兵
從此君王寛北顧山南東道得長城
欲將盤錯試餘鋒故擁旗麾訖外庸南峴北津形勝地
前羊後杜昔賢蹤不妨倒載同民樂自有輕裘折敵衝
努力功名歸報國莫思山月與林鐘
　　青山寺
崢嶸樓閣挿天開門外湖山翠作堆蕩漾煙波迷澤國
空濛雲氣認蓬萊香銷龍象輝金碧雨過麒麟剥翠苔
二十九年三到此一生知有幾回來
　　聼鶯閣
春催金谷曉一望百花齊不作遼西夢從渠著意啼
　　和渭叟梅花
不避風霜苦自甘丘壑潛未禁沾額角信好挿㧧尖春
意已張本寒威今解嚴殷勤留客意尚許隔墻覘
　　德翁有詩再用前韻
立馬黄昏遶曲池幾囘踏雪問南枝不應春到花猶未
定恐寒侵力不支隴工已驚傳信晚樽前只想弄粧遲
臨風不語空歸去獨立無憀自詠詩
甞記尋芳到習池攀條頻認去年枝曉穿曲徑千林去
晚度危槗一木支不避春寒來得得只縁人望故遲遲
無錢可辦羅浮醉報荅春光只有詩
　　遊閤皁山
春山靈草百花香誰識仙家日月長滿院莓苔綠隂匝
棋聲何處隔宫牆
　　括署四咏
　　　君子堂
堂堂文簡公一世䕫與臯君子哉若人此言聖所褒遺
愛在斯民誰能薦牲牢獨有坐嘯地清風仰彌高
　　　節愛堂
誰憐窮山民糠籺不自贍紛紛死溝壑往往困征歛夫
惟節與愛是謂仁且儉掲兹聖人言聊用自鍼砭
　　　凝思堂
失脚隨塵網牒訴障吾懐公庭了官事時來坐幽齋天
風肅冷冷山鳥鳴喈喈我思在何許獨對蒼然崕
　　　樂山堂
草堂有遺基榛莾歳月久我來始經葺挹翠開户牖
羣山供笑傲萬象皆奔走所以名樂山欲企仁者壽
　
　
　
　
　
　
　
　
　
　
　
　
　
　兩宋名賢小集巻二百二十三
欽定四庫全書
　兩宋名賢小集巻二百二十四
　　　　　　　　　　　　宋　陳　思　編
　　　　　　　　　　　　元　陳世隆　補
　章泉詩集
　趙蕃字伯昌(又作/昌父)宋宗室居玉山博學工文詞以曾
　祖䁑䕃補官直秘閣致仕蕃性寛平樂易而剛介不
　可奪甞受學于朱紫陽少喜作詩讀者以為有靖節
　之風江南文士赴都者多求其作得其片言隻字無
　不珍重學者稱為章泉先生所著有章泉集
　　小園早歩
今朝欣雨止天氣漸柔和籬落小桃破階除馴雀多占
方移果樹帶土濯蔬科農務侵尋及吾寧久卧疴
　　連雨
夜窓連曉枕城郭與山林旱苦七八月雨欣三日霖殊
勝建武榖更念櫟陽金斗食端何直胡為久滯滛
　　雨望偶題
漠漠青山雨霏霏白露煙詩材來逺近晝幅極中邉流
落雖天外登臨頼目前浮生才幾日此地欲三年
　　雨中不出呈斯逺兼示成甫
湖外頻年客江東邇日歸欲知年事迫㸔取鬢毛非寄
意雖梅栁闗心在蕨薇令予倒芒履須子叩柴扉
　　嚴先軰詩紅梅次韻
盡道梅花白能紅又一竒渾疑丹换骨不是酒侵肌㸔
此敷腴色思儂少壯時盛年雖不再猶擬歳寒知
　　分界舗愛直驛張安道因杉製名而驛之前有老
　　梅一株不知安道何為捨彼而取此也
杉是誰人種梅從何代栽腹空雷有擊根瘦土無培要
是百年物曾經㡬客來直哉雖見録清矣可遺材
　　憶梅
縱乏幽人宅猶餘大樹祠帶山仍帶水宜飲亦宜詩勿
待全開後當乘半放時昬昬郭隂務皎皎上朝曦
　　榴花
樹隂㸔已合榴朶見初明當夏豈無意避春真有情花
雖後文杏實可待瓌橙病叟緣何喜留苔㸔落英
　　送王子遵赴衡陽丞
王郎妙人物獨歩尚江東昔尉既不醉今丞寧肯聾相
依唇齒國忽去馬牛風清絶官曹外何年着我同
　　螢火
渾忘生朽質直擬慕光輝解燭書帷静能添列宿稀當
風方自表帶雨怱成㣲變滅多無理榮枯㑹一歸
　　蛺蝶
不遂春風去仍當夏日長一雙還一隻能白或能黄戀
戀不能已翩翩空自狂計功歸實用終自愧蜂房
　　暖甚去綿衣
誰道江南春有寒未經社日衣能單桑麻過雨日夜長
桃李因風高下殘舊説中州政如此了知瘴氣不能干
天公似憫斯民病故體淳熈詔令寛
　　十一月五日晨起書呈葉德璋司法
卧聞落葉疑飄雨起對空庭葢巻風正自摧頹同病鶴
况堪吟諷類寒蟲怱思有客渾如我却念題詩不似公
已分虀鹹終白首可因霜雪愧青銅
　　次韻葉德璋見示
窮冬未省見梅班故里何由報竹安歸意寧須卜以决
衰顔休待鏡頻㸔交情謝子來今雨節物娱予後苦寒
獨酌更憐終漫興不如骫骳得天歡
　　上已
朝來一雨快隂晴東郊百鳥間闗鳴愛風栁條不自惜
蘸水桃花可憐生不見山隂蘭亭集况乃長安麗人行
東西南北俱為客且送江頭返照明
　　梅花
平生欠汝哦詩債歳歳年年須要還未至臘時須訪問
已過春月尚躋攀直從開後至落後不問山間與水間
却笑淵明賦歸去庭柯目盼自怡顔
全樹婆娑夥匪奢數枝纎瘦少尤佳春風上苑吾何沗
落日孤村汝自嗟定論要為塵外物飽㸔寧是世間花
不然山谷能詩老曷與山礬定等差
　　頃與公擇讀東坡雪後北臺二詩歎其韻險而無
　　窘歩甞約追和以見詩之難窮去冬適無雪正月
　　二十日大雪因用前韻呈公擇
細思不是冬無雪留待春風鬬冷嚴病骨未憂衣乏絮
早餐寧歎食無鹹梅添鑿落依同色竹擁參差半入簷
坐守地爐應不厭破牕頻見北山尖
雪埋老屋無薪賣晨起謀炊自毁車覔飽預期千頃麥
破慳先試一春花便營野屐尋茶户更約綈袍當酒家
處士至今疑姓賈壁間但沒挂錢义
　　蚤立寺門作
春天隂晴無定姿隂雲未巻晴風吹青山表見花顔色
綠水添增鷺羽儀郭外不知誰是主眼中今見我題詩
人生何物非郵傳敢謂吾廬不在兹
　　出郭
踈籬樹樹李花雪野寺條條楊栁絲春風收雨雨收後
白日變晴晴變時有餘不足無盡景補短截長何限詩
煙霞痼疾句成癖老矣折肱真得醫
　　晚晴
殘風落日蟬亂鳴細履小園欣晚晴投林倦鳥分暝色
滿地落葉無秋聲衛尉一錢曽不直阮郎㡬屐畢平生
三十六中第一䇿脱却世故甘傭畊
　　二月十日喜雨呈李純教授去非尉曹
滄浪一夜起鳴雷雨陣因之續續來所病農家成久旱
未論花事有新開書生狂妄常憂國聖代飄零少棄才
儒館尉曹俱國士好為詩賦咏康哉
　　雨後呈斯逺
已是霜凝更雨濕春其漸起但無痕莫嗟草色有垂死
定見梅花當返䰟小駐要須窮日日細尋無惜徧邨邨
揩摩病眼從兹始併待君詩洗睡昬
　　送趙成都二首
蜀道當謀帥維城孰愈公夷陵䕶江左斜谷顧闗中北
地紛豹虎南方簇蟻蠭守攻雖有異鎮撫不妨同
不但元戎貴仍兼制使䧺深沉天與度簡敬學成功人
士薫陶内兵民教訓中祗應先却榖寧復後文翁
　　菊
蔓菊伶俜不自持細香仍着野風吹少年踴躍豈復夢
明日蕭條更自悲潭水解令胡廣壽夕英何補屈原饑
我今漫學潯湯隱晚立寄懐空有詩
　　懐玉山
禪月詩僧古道塲山雄呉楚接華場踈通八磜蛟龍隱
高竝雙峯虎豹藏雲母屏寒消瘴氣藍田璧潤吐虹光
碧桃花落仙人去靜聼松風心自涼
　　絶句
紅葉連村雨黄花獨徑秋詩窮真到骨酒薄不禁愁
　　哭蔡西山
鵑呌春林復遞詩雁囘霜月忽傳悲蘭枯蕙死迷三楚
雨暗雲昬礙九疑早嵗力辭公府檄暮年名與黨人碑
嗚呼季子延陵墓不待鑱辭行可知
　　䟦韓澗泉絶筆詩後
周漢歴歴上下秦侯王將相史疊陳辱斯榮斯仁不仁
桃源鹿門商山人南磵逺孫澗之濵所以三人入吟呻
桃源本是畊農民鹿門商山抱經綸一世雖屈九原伸
所以絶筆於獲麟我之擬賦非厥倫威公語我淚沾巾
　　賦黄小園山居
何謂雪名寮應同立積腰要為膏以潤不作睍而消園
小鋤斯食書多腹不枵青雲附能顯況乃白雲招
　　䟦劉溪翁韓家府詩後
何人詠出韓家府是我建陽劉叔通盡道唐人工樂府
罕能褒貶似渠工
誰詠韓家府建陽劉叔通是為聞以戒斯可謂之風妄
矣彼侂胄哀哉吾魏公向者歌頌者豈但劇秦雄
　
　
　
　
　
　
　
　
　
　
　
　
　
　
　
　兩宋名賢小集巻二百二十四
欽定四庫全書
　兩宋名賢小集巻二百二十五
　　　　　　　　　　　　宋　陳　思　編
　　　　　　　　　　　　元　陳世隆　補
　滄浪詩集
　嚴羽字丹丘一字儀卿邵武人粹温中有竒氣甞問
　學於包克堂自風騷而下講究精到石屏戴復古深
　所推敬自號滄浪逋客有滄浪集二巻行于世
　　行子吟
行子在江梅飄飄靡常蹤有如芒碭野朔風捲飛蓬朔
風無休期飛蓬日千里㪚落天地間寧有復歸理塞雁
西北來一呌三徘徊何時别沙漠昨夜宿陽臺同羣一
相失羽翮常低摧人物有殊性奈何罹此哀
憶昔客逰初結交重豪邁高冠湛盧劒志若輕四海白
首悔前圖蹉跎天一隅寒冬劍門道失路空踟蹰深林
聚豹虎絶壁號鼪鼯雪深車軸折征馬驚啼呼何當返
故處飱黍居田廬淚下不能禁腸轉如轆轤
　　我友逺言邁
朔風巻秋樹白日寒無光是時鴻鴈來四野何蒼茫我
友逺言邁使我結中腸如何攜手歡一旦成異鄉行旅
有期程逰子多悲傷置酒欲高歌淚來沾我裳四座惨
相顧征馬亦徬徨未知㑹靣日且復盡兹觴
　　悠悠我行邁
悠悠我行邁邈在天一方道路無終極時節異炎涼路
逢故里親揮泣問我鄉妻子别離久不知今存亡中原
多白骨城邑聚豹狼逺去無僮僕思還絶餱糧寄語家
中人逺行良可傷
　　朝日臨高臺
朝日臨高臺睠彼芳樹間上有共棲鳥和鳴何闗闗爾
乃慕儔侣我何獨不然良友在萬里邈然河與山聚會
豈不思歳月倐已殚未必無他人要非心所歡
　　仙逰
憶讀玲瓏篇來往虚皇閣空見白芙蓉秋風幾凋落昨
逢紫陽君共有丹臺約下視塵埃中冠纓縛猨玃世事
行若此悠悠復何託
朝别簡寂觀夜行石鏡溪溪光照厓緑月色正相冝石
上三道士頎然好丰姿或弄金光草或把珊瑚枝憑風
招素手賜我一玉巵歎我事逺逰蕭颯朱顔哀長林孤
月落羽蓋何葳蕤垂垂果之去棄我忽若遺明發闃無
覩但有青鼯啼
瀑布似明月上有石梁横矯首望東海正見蟾蜍生揚
輝天漢間下照蓬丘城桂實幾凋落姮娥空聞名咄哉
玉斧子不如白兎精靈藥不服食執柯獨何成迢迢彩
雲外誰吹白玉笙竦身一長聼予若出寰瀛
　　登豫章城
憂來不自得登城望高天寒雲四靣起朔風下長川脫
劍且却坐君知心惘然奈何平生志鬰抑江朔間凛凛
秋風來茫茫落日晚長憂生白髪沈想忘朝飯向來經
濟士本是碌碌人蕭曹刀筆吏樊灌屠販臣徒歩取勲
業漢道為光新我今何為者飄飄去鄉國狂歌豫章城
醉卧風江碧但取英䧺笑終慙倜儻生名當以德載事
恥因人成獨酌還獨酌哀歌還寂寞安得凌風翰為君
彿寥邈
　　逰臨江慧力寺
舟中望古刹川上移琴樽隱隱林閣見迢迢鐘梵聞列
岫不離席驚濤常在門風忛與沙鳥汎汎隨朝昏天高
一幡挂室靜衆香焚煙起多近郭鴉歸無逺村松際尚
㣲雪經年來暮猨賞惟靜者契法對高僧論安得息塵
駕永懐瞻獨園明朝别此去惆悵滿松雲
　　山居即事
稍欣入林深已覺煩慮屏霜果垂秋原歸禽度嵐領紛
紛葉易積漠漠雲欲盛澗底寂無人松蘿窅然暝惟聞
山鳥啼月上柴門靜終歳寡持醪延歡聊煮茗羣書北
窓下帙亂誰能整
　　廬陵客館雨霽登樓言懐寄友
終日坐汾淟邈然無少欣登樓一周覽始見萬山羣㣲
雨洗殘暑青天捲浮雲襟懐兩廓落朗若見夫君見君
君何在顧影還獨笑吏非金門逰隱異滄江調江明秋
月白山空夜猿嘯徒事百巻文未返一竿釣留滯豈勝
愁非君誰與謀水寒終赴海雁逺暫賔秋舉世不可語
猶當傲巢由贈君三尺劍永駕五湖舟
　　還山吟
日暮望南山悵然歸思發如何山中客屢㸔城頭月城
頭月照女蘿秋石磴潺湲㵼碧流岩猿久别應惆悵澗
鳥相呼亦共愁城南故人與我好令我忘却歸山道昨
夜西窓夢到家忽驚千嶂芝花老朝來舟子促辭君囘
首空江語尚聞别後莫嗟難見靣相思只望嶺頭雲
　　思歸引
海上之草緑芉芉洞門一閉今幾年仙驥去時留紫鞭
掛壁見之心惘然欲歸即歸亦由我不待功成何不可
堯舜未能屈巢由自餘王侯何足逰武陵春水緑蕭蕭
就中亦有桑麻郊近聞秦人笑相語待我東溪種碧桃
　　夢逰廬山謡示同志
昨夜月落西窓隂倦推素枕凭石琴身居紅塵不自覺
夢入廬山深復深廬山深處在何許五老仙人邀我語
眉如秀雪顔桃花酌酒相酣坐箕踞明河九派倒西來
石壁巉崖古道開五公握手向我笑不見刼火揚塵灰
獨騎一鹿窮蒙廽窅然醉踏青錦苔松風號嘈何清哀
湍飛瀑捲萬壑雷忽然驚起迷所向四坐已失黄崔嵬
披衣徬皇還太息我與世途何所屑亂世茫茫飛蠛蠓
囊中别有金膏訣須君之行當何時共向丹壑卧松雪
　　别客
客鬢風霜晚離亭鼓角聞念君當此去把袂不能分衡
霍連秋氣瀟湘合暮雲愁心將落葉向晚共紛紛
　　訪益上人蘭若
獨尋青蓮宇行過白沙灘一逕入林雪數峰生暮寒山
僧喜客至林閣借人㸔吟罷拂衣去鐘聲雲外殘
　　出塞行
將軍救朔邉都䕶上祁連六郡飛傳檄三河聚控弦連
營當太白吹角動遥天何日匈奴㓕中原得宴然
　　關山月
今夜關山月偏能照馬鞍盧龍征戌客圓缺㡬廽㸔遙
想金閨裏應悲玉露寒黄沙三萬里何日是長安
　　江樓夜月懐故山友人
昨夜江棲月思君好㫁腸猿聲相應發山色更青蒼楚
塞來書逺閩闗隔夢長今朝㸔愁髪為爾半成霜
　　有懐閬風山人
把酒忽惆悵君今呉楚間孤雲隨馬首風雨隔河闗心
事竟安在此行殊未還空將百年意泣向寳刀環
　　懐南昌舊逰
昨在南昌府清逰不可窮杯行江色裏棹進月明中樓
笛吹晴雪菱歌漾晚風坐來懐舊迹萬里一飄篷
　　江行
暝色蒹葭外蒼茫旅眺情殘雲和鴈㫁新月帶潮生天
到水中盡舟隨樹杪行離家今幾宿厭聼棹歌聲
　　塞下
鞍馬連年出闗河萬里賖將軍思報國壯士恥還家大
漠春無草天山雪作花誰憐李都尉白首没黄沙
　　三衢邂逅周月船臨别賦此
戎馬相逢日那知復此間客愁詩莫遣世亊酒相闗江
上孤舟在天隅兩鬢班更將憂國淚滿䄂送君還
　　孺子臺吟
去年醉與東湖别欲上衡湘泥秋月君家留我却邅廻
悵望還成阻修濶西山縹緲翠屏開復憶滕王倒玉杯
經過始識洪厓井調笑重登孺子臺臺前呼酒折荷花
水淨煙明散落霞舉盃失嘆君何在望㫁行雲空咄嗟
故人别後還愁緒北都不是予留處興來目送海邊鴻
歸心挂在閩溪樹
　　　送戴式之歸天台歌
吾聞天台華頂連石橋石橋巉絶横煙霄下有滄溟萬
折之洪濤上有赤城千丈之霞標峰懸磴㫁杳莫測中
有石屏古僊客吟窺混沌愁天公醉飲扶桑泣龍伯適
來何事逰人間飄飄八極尋名山三花樹下一相見笑
我蕭颯風沙顔手持玉杯酌我酒付我新詩五百首共結
天邉汙漫逰重論方外雲霞友海内詩名今數誰羣賢
翕沓爭相推胸襟浩蕩氣蕭爽豁如洞庭笠澤月寒空
萬里雲開時人生聚㪚何超忽愁折瑶華贈君别君騎
白鹿歸仙山我亦扁舟向呉越明日慿高一望君江花
滿眼愁氛氲天長地濶不可見空有相思寄海雲
　　送呉㑹卿再往淮南
故人身披紫綺裘腰珮寳玦騎胡騮英風俠氣横四海
辭我逺向淮南逰淮南桂樹應猶在八公舉手遥相待
明月高懸五兩頭隨君千里過淮流十年鞍馬邉城道
又是邉城見春草春草萋萋路入秦長安北望空愁人
荆楚竒材多劔客感慨相逢思報國男兒事業早致身
青鬢須防霜雪迫我向人間久拂衣白雪相伴掩岩扉
調琴鼓罷清商曲愁見孤鴻天際飛
　　臨川逢鄭遐之雲夢
天涯十載無窮恨老淚燈前語罷埀明發又為千里别
相思應盡一生期洞庭浪波帆開晚雲夢蒹葭鳥去遲
世亂音書到何日闗河一望不勝悲
　　將至潯陽途中寄諸昆弟
渺渺孤帆去㡬程悠悠天際望湓城一身避亂辭鄉國
千里相思隔弟兄猿呌區廬寒暮色鴈過彭蠡帶秋聲
江湖此去多飄泊腸㫁風塵逺别情
　　客中别呉季高
悠悠逺别半生悲白日相逢又話離海内風塵愁來已
天邊消息到何時洞庭旅雁春歸盡瓜歩寒潮夜落遲
惆悵孤舟從此去江湖未敢定前期
　　寄郭招甫時在潯陽
夢向三江買釣船挂帆西去白雲邉窓開晚色香爐見
門落寒聲瀑布懸百年酒興陶彭澤四海詩名孟浩然
何日眞尋塵外迹焚香酌茗話先賢
　　送崔九過丹陽郡上荆門省親
江國歸心一鴈牽河橋分手數杯傳千崖萬壑秋聲裏
匹馬孤帆落照邉牛渚寒波翻極浦荆門晚樹合遥天
他時莫枉瑶華問南北相思各渺然
　　楚江晚思
旅思遥遥倦向南誰家煙火起晴嵐孤城歸鳥連寒角
極浦斜陽帶逺帆楓葉自能悲楚客竹枝何用怨江潭
今朝欲冩風波恨千里書成手自緘
　　西陵望
西陵終日望不見有歸橈欲去頻囘首寒江起暮潮
　　送友人
黯黯離筵夕照收江城𦍑笛起邉愁念君此去三千里
何處闗山是楚舟
　　羽林郎
貂㡌孤裘塞北装黄鬢年少羽林郎彎弓不怕天山雪
生縛名王入建章
　　聞笛
江上誰家吹笛聲月明霜白不堪聼孤舟萬里瀟湘客
一夜歸心滿洞庭
　　呉中送歸豫章客
川程極目𣺌空波送爾歸舟奈别何南國音書須早寄
江湖春雁已無多
　　避亂途中
囘首兵戈地遺黎見幾人他鄉空白髪故國又青春多
難堪長客偷生媿此身本無匡濟畧歎息漫傷神
　　樟樹鎮醉後題
吾憐樟樹好取醉欲無還酒壓鵞兒身辭歌雉子斑朱
樓當碧水紅日下青山興罷揚鞭去蒼蒼煙霧間
　　天馬山
我來陟髙頂俯瞰臨長川隂崖隠落日疊嶂鳴飛泉獨
立一世外所思千古前囘首鳥没處茫茫生白煙
　　紫芝岩
羽客逍遥地桃源世未尋我來窺異跡高歩越飛岑石
帶藤蘿古泉鳴澗壑深紫芝未可采空寄白雲心
　　紫霞樓
西樓孤絶倚天青我愛明河對户横露滿碧梧風屢起
煙消緑嶠月初生仙人共酌丹霞酒逸侶同吹白玉笙
不向此時窮笑傲更從何處豁髙情
　　送上官偉長
歳晚長愁緒嗟君更逺行兵戈今日淚江海故人情此
别幾時見寒猿一夜鳴致君相許在囘首壯心驚
　　豫章城
愛此城髙處囘鞭醉每醒江花兩岸白煙樹一行青雲
學山舒態天隨水賦形已多徐孺子獨向此沉㝠
　　閨怨
欲作遼陽夢愁多自不成錯嫌烏臼鳥半夜隔牎鳴
　　送趙立道赴闕仍試春官即事感興因成五十韻
嗣聖中天日遺氓憶漢時一王新盛禮萬國賀重熈官
爵霑寰宇光明冠本支窮冬辭老母吉日赴京師祖廣
明斜照寒江結暮澌停杯愁把袂立馬語臨岐草動春
前色梅緐雪後枝湖山饒逸興士友重逰嬉菱唱工迎
客荷舟穏放維土風珍縞帶呉饌熟蓴絲㙮寺明全碧
樓臺漾淼瀰雲連勾踐國江動伍胥祠閶闔春朝早觚
棱霽景遲栁迎仙伏輭花簇御樓歌苜蓿來宛馬櫻桃
薦寢帷周家千載歴漢服萬年巵駐蹕山川逺櫜弓歳
月移天俄憂杞國日冄仰咸池弓創羣臣淚園陵故國
悲乾坤開帝統雨露豁宸私蜂蠆何為爾豺狼欲問誰
箭流元帥幕城立叛營旗國體存矜恤皇猷務逺綏且
從鷹一飽自待虎雙疲復說京西亂愁連蜀道危倉皇
分隊伍指㸃䕶藩籬狙詐終榮馭逰魂不足羈幾年腥
戰血今日痛瘡痍宗社神靈在邦家德澤遺㑹聞淝
水㨗可復雁門踦草詔詞頭切蒲輪禮意車賢良多選
㧞社稷在扶持舉動新羣目經綸停一䕫長沙何遽往
艱卜竟堪疑莫以朝廷重翻令盗賊窺稍懲鷹隼擊庶
使鳯凰儀薪膽方無倦輿圗正入披王孫思報國天府
待忠詞世道多為忌波流幸勿隨從容陳古昔感慨論
邉陲仕進雖云始平生乃在兹青氊今可復綵服更相
宜漂泊㣲軀老蹉跎困翮埀散材元自逸正論竟焉禆
誤賞騷人作深慙國士知呌閽時已晚鳴劍志空馳鬰
鬰驅浪俗悠悠歎亂離羊裘終隱去魚釣復何之出處
從今隔飛騰不可追濟時須俊傑願都中興期
　　酬友人
湘江南去少人行瘴雨蠻煙白草生誰念梁園舊詞客
桄榔樹下獨聞鸎
　
　
　兩宋名賢小集巻二百二十五
欽定四庫全書
　兩宋名賢小集巻二百二十六
　　　　　　　　　　　　宋　陳　思　編
　　　　　　　　　　　　元　陳世隆　補
　蕙菴詩稿
　何耕字道夫紹興中守蜀之嘉州有惠政與何逢原
　孫松壽宋誨號四循良民繪像祀之
　　青羊宫
一再官錦城咫尺望琳宫未始得得來正望役役中今
朝弄晴雨䇿蹇隨春風頗愛意象古停驂小從容縹緲
百尺臺突起凌半空慿欄俯脩竹決皆明孤鴻信哉神
仙宅不受塵垢䝉稽首五千言衆妙一以通靜觀萬物
復豈假九轉功區區立訓詁亦哂河上公癡人慕羽化
心外求鴻濛要附白鶴背往訪青羊蹤
　　靈谿賦雙流郭信可隱居詩
幽居定何如頗恨未見之主人向我言喜色融雙眉修
篁流翠隂寒溪漾清漪領略非一狀幽妍發餘姿空
濛雨亦佳㶑灔晴更竒豈惟二江獨意恐兩蜀稀主人
信妙士得此固所宜天公閟好景授受各有時豈無多
田翁偃蹇逝莫隨素交懐老蒲秀句紛珠璣安得招歸
來為君賦清詩往者不可作後生欲何為
　　龍淵
門前大江河𣺌漫昔人飲牛水為乾水乾龍逝亦其理
近在咫尺聊泥蟠魚蝦玩侮獱獺笑縱有靈恠誰當㸔
德人問舎壓我境便爾築室相遮欄坐令異類皆屏伏
恃有此耳差少安却紆朱紱去監郡遣我守舎良獨難
昨來過門恍如夢龍致此語催歸鞍先生不信反不笑
謂我饒舌狂豐干
　　　虚舟
君不見江干車馬紛相送巨編峩峩船載重西南使者
解官歸水淺着沙牽不動如君材具豈多得合待明光
參法從何為淺瀨着虛舟頗笑胸中太空洞問君此意
竟安在欲說向人誰與共山林鐘鼎本同轍繫岸截江
隨所用八牕窅窅淨無塵一水泠泠清可弄何當抱被
過君眠分破江天幽夜夢
　　題龍華佛閣
西川鑿山三大像突兀皆在江之湄脩覺九頂見略盡
獨此恨未贍客儀朅來勝地了疇昔輕軒瘦馬相追隨
百尺金軀信雄傑三乘寳閣何瑰竒燃犀不用照幽鬼
擊鼓自合趨馮夷前人開創願力廣下與舟楫扶傾危
六月灘濤劇奔吼一分性命爭毫釐篙工落膽行者泣
彈指乞活天人師人心狎水水多禍佛力在人人不知
慈悲但作布施相江神雖怒將何為
　　普通山距府東十數里青州禪師洪果道場也自
　　龍華歸過之楝宇頽落僧徒鄙野良為可惜是夜
　　雨大作因書所聞所見為長韻
錦城之東山培塿突起伽藍壓山口入門氣象頗不凡
在昔規模定非苟黄絹碑詞著眼㸔青州老衲知名久
自披榛逕結茆屋不剪霜華㪚蓬首市門有女捧巾盥
衣械無花生穢垢至今一轉鶺鴒語散作諸方獅子吼
祖燈寂寞何人繼窣堵岧蕘惟鬼守法席草長深没膝
僧榻屋穿光見斗似聞占藉多衍沃合選名緇振頽朽
我來不覺三歎息眼底盡空諸所有自開主席埽塵坌
聊寄閒眠憩奔走夢囘中夜雨鳴檐卧聼東風寒入牖
明朝散歩轉山脊好語相呼聞野叟抽芒已見麥翻浪
搗炒懸知香滿手須臾日影散林樾絢練春光被花柳
僕夫催歸屢不應景物殊佳寧忍負出山騎馬更躊躇
乘暇應須重載酒
　　忘機臺
太虛生㣲雲機事日夕繁兼忘豈不佳尚有忘者存稽
首老龎翁妙處布一言請觀臺上月萬古無昭昬
　　和光亭
枯木倚寒巖三冬無暖氣逹人定汝笑胸中太涇渭不
妨聲色海徑造佛祖地所以亦樂翁花前時一醉
　　自合江亭過渡觀趙穆仲園亭
喚舟芳草渡繫馬綠楊隂歩入莓苔徑門開花竹林王
孫隨蜨逺婺女隱雲深想見西南望悠悠空賞心
　　春日
聞道西樓下香風颺綺羅無錢沽酒得不醉奈愁何老
去春縁薄慵來睡興多閉門終一枕亦不夢南柯
寂寞城南寺三年寄索居折花脩佛供持缽乞僧餘竟
日無車騎依時認鼓魚九衢塵一尺吾自有華胥
門前無俗物城上亦竒觀花浪東流穏雲山西望寒身
凌塵外逺目極意中寛最愛風標客晴沙理青紈
萬里橋邊水朝宗去入呉衮衣新歴數神算舊規模四
澥從心正諸公著力無際天東望眼淼淼但平蕪
唇齒輔車勢坤維井絡方只宜花柳盛莫遣鳥魚忙隴
麥無由食邊籌是可防出言還有禁忍淚下成行
　　題龍華山寺
傑閣山為佛精廬地布金水㴠空濶淨路繞翠㣲深鳥
下窺齋缽龍歸識梵音城中塵眯目那得此幽尋
　　浮翠橋
隔谿蒼翠各西東架竹為梁路始通缺月罅林凝淨緑
㫁霞明水抹殘紅芒鞋歩歩幽深處藜杖聲聲屈曲中
囘首忽驚橋已逺泠然身御圃田風
　　寒碧亭
凭欄日日俯清湍洗竹年年斬惡竿十頃玻璃秋色靜
一林竿籟曉聲寒涼風有意生天末明月無邊照水端
誰謂過清難久處愚溪元自不相安
　　逺色閣
小小樓居著散仙淵明真趣本幽然招呼雲月欄干曲
顧揖江山柱杖前獨鳥倦歸翻落日誰家晨爨起炊煙
根塵應接無留礙笑殺胡僧面壁禪
　　龍華大像葢冀國夫人所作因成二絶
慧性元從戒定薫百花潭水洗僧裠箇中力量眞超絶
故老尚傳娘子軍
生男箇箇欲如狼媍女軍中氣不揚試問爭功嗔目士
㡬人能敵浣花娘
　　假山
空庭幻出小嶙峋假外應須别有眞只恐話頭成雨橛
若為融攝主和賓
　　蓮塘
色香無比出西方何物妖狐號六郎手折一枝聊供佛
前身定是老柴桑
　　蘭坡
蘭與高人臭味同含薫聊復待清風紛紛蕭艾無相笑
爾軰敷榮轉眼空
　　叚文昌讀書臺
叚公曾此讀羣書讀破應須萬巻餘家禮一傳為雜爼
稗官收拾附虞初
隴麥漸漸滿意青只憂春旱起蟊螟當年人誦禱而雨
合向兹山試乞靈
　
　
　
　
　
　
　
　
　
　
　
　
　
　
　
　兩宋名賢小集巻二百二十六
欽定四庫全書
　兩宋名賢小集巻二百二十七
　　　　　　　　　　　　宋　陳　思　編
　　　　　　　　　　　　元　陳世隆　補
　菊坡集
　崔與之字正子廣州增城人紹熙四年進士理宗朝
　累除廣東安撫使拜參知政事右丞相致仕卒累封
　南海郡開國公諡清獻有菊坡集
　　夀邕州趙守
大夏開朱明物態豐且碩薫絃發新奏生意轉無極間
氣清而和融結賦有徳碧梧挺幽榦曠度漫九澤富哉
學古胸仁義供服食渾璞希世珍外温而内直驊騮開
道路聲光日斯赫九闗通籍初南來墜雙舄片心清徹
底杯水餞泥軾京兆入幕賔去天不盈尺佳最入聰纊
行行陟文石邕為五管雄地控西南域專梱難其人弄
印無以易袖却經綸手天邊樹牙㦸猩獠叢篁中深棲
而屏息夜月照銅柱警囊聲寂寂邊人解帶卧危地成
樂國屏風御墨鮮早晚來召驛愧我樸􁂶才潦霧甘逺
役題坐遇知已孤根費培植嵩高生申旦好語諠井陌
碧油寒雲端阻莫陪賀客歌咏淇澳詩清修如圭璧他
年玉班頭蒼髯而赤黻
　　柴秘書分符章貢同舍餞别用蔡君謨世間萬事
　　皆塵土留取功名久逺看之句分韻賦詩得世
　　字
玉立蓬山巔聲望髙一世清秋玉壺露耿耿無纎翳中
流屹砥柱愈激而愈厲平生學古胸非謂資生計中邊
事方殷命脉實闗係憂世危明王誰流洛陽涕直諫逆
披鱗言言皆獻替胡為厭承明退飛勇且鋭有山鬱而
孤雄踞虎頭勢民貧困科擾椎剥已無藝猩獠叢篁中
跳梁無虛歳弄印無以易要起百年弊西風吹馬耳新
涼雨初霽尺札聞先聲逺氓已懷惠旌旗簇小隊畫㦸
森兵衛一方覆盂安中原誰共濟顧我亦漫仕空山老
松桂勌海作歸夢乞身尚濡滯着鞭公已先脂秣以相
繼
　　送䕫門丁帥赴召
議論方前席功名早上坡去帆瓜蔓水遺愛竹枝歌同
志星辰少孤愁暮雨多倚風窮望眼碧色淼平莎
　　送范漕赴召
獨汲千尋綆惟開八面牕相逢俱氣許未語已心降分
鎮中邊蜀歸途内外江禁林風雨夜應念鹿門龎
　　送時漕大卿淮西簡法
卿月高華照楚墟澄清雅意見登車星分屯壘雲中戍
風引艅艎塞下儲十二聚民行惠政三千議獄謹刑書
最聲炫赫流聰纊聖詔今朝下玉除
十年宦海任飄零豈料高華伴使星落魄半生頭已白
爬沙一見眼長青天涯明月方依樹淮上長風忽散萍
别後誰能效兒女不堪官柳暗長亭
　　張進武善風鑒謂余豸骨日聳非晚入臺求詩贈
　　之
熒熒碧眼照人寒一别重逢歳又殘老去但求閒處樂
君來猶作向時看誰將伏豸夸顱骨我有盟鷗託肺肝
坎止流行隨所遇何須求夢到邯郫
　　揚州官滿辭后土題玉立亭
天上人間一樹花五年於此駐高牙不隨紅藥矜春色
為愛霜筠耐歳華四塞風沉天籟寂空庭月冷市塵賖
臨行更致平安祝一炷清香十萬家
　　嘉定甲戌正月以金部郎分閫東淮正當金棄巢
　　南奔之時不願往以君命不敢辭首尾五年而不
　　得代戊寅臈月以少蓬召而病且衰矣自知不堪
　　世用決意南歸舟次豫章三疏乞閒而不得請幡
　　然東下艤棹南康重湖閣夜夢人告之曰死於廬
　　山之下覺而識其事並以小詩謝山神
未到廬山日日陰斜風細雨亂雲深移舟夜壑人間世
荷鍤春郊物外心要把封疆安社稷誰教軒冕换山林
殷勤招隱知深意五老朝來露玉簪
　　寄黄州趙别駕庚辰入蜀舟次黄岡適趙倅竒夫
　　沿檄行邊不遇以詩寄之
銅梁玉壘碧雲端尺舸西風兩鬢殘世道多岐今已慣
人生一見古來難丈夫不作謀身計巧匠那能袖手看
月白風清雪堂夢銀波萬頃卧龍寒
　
　
　
　
　
　
　
　
　
　兩宋名賢小集巻二百二十七
欽定四庫全書
　兩宋名賢小集巻二百二十八
　　　　　　　　　　　　宋　陳　思　編
　　　　　　　　　　　　元　陳世隆　補
　野谷詩集
　趙汝燧字明翁汴都人寜宗初登進士第授館職開
　禧丁卯被劾去官嘉定中起為鎮江筦𣙜分司筦𣙜
　舊用武目時更以文臣邑最之人汝燧預焉嘗蓄東
　坡書少陵夏夜歎蜀人趙子雲畫李杜像及古琴一
　張命曰三珍出入每攜以自隨有野谷詩集六巻
　　荆渚書懷
明鏡明於月白髮白於雪月照雪轉添使我心斷絶連
年事行役曾不須臾歇陟岡脚雙繭凌湖舟一葉五覿
君山面洪濤漲天濶重倚南樓欄逺雁逐雲滅西風落
破帽龍山酬九節揺鞭荆門去䝉泉弄清潔遊觀固不
惡奔走計則拙眼指數千里意行遂休轍困翮墮渚宫
因循入覊紲天涯寒苦早袖穿手龜裂村酤酒力薄連
釂耳方熱矯首飛白雲杳杳望呉越儒冠信誤身鑄盡
六州鐵
　　小山寺
披霧入野寺寒林響西風誰遣僧出迎山鳥為我通染
衣松露香照眼巖花紅聊此息塵慮歸騎毋悤悤
　　題王才叔南館
南館著隱士幽爽似僧舍島紅野花繁岸緑垂楊亞人
行鳥不驚客至鶴先迓林深自無暑月到更疑夜傾樽
對聖賢飛筆追鮑謝興來即散䇿無時不得暇
　　晚晴與何尹登水亭簡張丞
溪流兩岸秋日落千山暮一亭壓其間登覽洗萬慮胸
襟富丘壑方領此幽趣擲餌來潛鱗圍碁驚過鷺酒壺
展逸興漁唱續逺浦安得哦松來撚髭同覓句
　　訪隱者不遇
兩腋乘西風送我上髙岑竹根一泉通石徑萬木森中
有隱者居敗屋莓苔侵山空人不見雲滿挂壁琴兩鶴
出候我逢迎啄衣襟應酬久頗厭走避不可尋誰伴山
下去明月升高林
　　翁媪歎
早(疑是/旱)曦赫空歳不熟炊甑飛塵煮薄粥翁媪饑雷常
轉腹大兒嗷嗷小兒哭愁死未死此何時縣官賦不遺
毫釐科胥督欠烈星火詬言我已遭榜笞壯丁偷身出
走避病婦抱子訴下淚掉頭不恤爾有無多寡但照帖
中字盤雞豈能供大嚼杯酒安足直一醉瀝血祈哀容
貸納拍案邀求仍痛詈百請幸聽去須臾衝夜搥門誰
叫呼後胥復持朱書急急符預借明年一年租
　　耕織歎
春催農工動阡陌耕犁紛紜牛背血種時已徧復耘耔
久晴渴雨車聲發徃来邏視曉夕忙香穗垂頭秋登場
一年辛苦今幸熟壯兒健婦爭掃倉官負私負(一作/債)索
交至勺合不留但糠粃我腹不飽飽他人終日茅簷愁
餓死(詩中不見織婦意似/别有一首而遺之)
　　荆門行(開禧丁卯被檄一/相視荆門闗隘)
去年曾問荆門途雞鳴犬吠民耕鋤揺鞭重來意慘淡
前日井邑今丘墟雲昏雨澁初堆碧四野荒荒人跡疎
深山扶攜皆露處骨肉蕩没况室廬老農無力倚林卧
少定舉首來向余官人且坐待儂説未説涕泗先横裾
老夫老豈識兵革忽見逺近皆賊奴懸崖絶壁魚貫進
飛鳥下上爭馳驅吾軍非是無身手未鼓棄甲先奔趨
時平廩帛官不計戰勝爵賞官不辜進怯鋒鏑退焚掠
賊既難堪堪汝乎歸來未暇正其罪官有金幣還招呼
老夫莫曉軍旅事但聞敗䘐聲嗟吁我聽其言為蹙額
含悽獨下西山隅金蓮似恨殺氣繞䝉泉未洗血水枯
九秋半破明月夕照我孤憤行繞壁天子嘗膽方仄席
微臣敢作楚囚泣秋風一劍樓蘭國
　　古劍歌
　　　洞庭湖漁人得古劍於網中張倅得之以遺予
　　　時開禧丁卯春館於岳陽樓邊事方急
洞庭吞天天無風月印一鏡星涵空波心千尺光五色
漁人嘖嘖疑垂虹睨而視之寂不見舉網下罩追竒蹤
須臾雷轟怒濤吼鼓蕩六合天溟濛所得非魚亦非龍
炯然三尺貫當中肉銷骨立精氣融鏗鍧其聲韜其鋒
越砥稍稍加磨礲壯士見之肝膽雄雷煥已死不可起
有誰解識斗間紫人疑龍泉或太阿萬古凡劍空一洗
倚樓西北望邊城連月亘天烽火明隱憂枕上思請纓
夜半躍鞘牀頭鳴夢中見告若有神吾價豈但直百鈞
(一作/金)吾勇豈但敵一人知君素有擊楫中流心誓當助
君報國萬里靖烽塵
　　去婦詞
入得良人門自誓終此身掃室擁箕帚進盥躬盤巾采
桑趨壠首薦蘋潔澗濵十年盡婦道惟恐堂上嗔上和
下睦本無事一旦小姑恣萋菲浸潤既深貝錦成不棄
不出譖不已良人繾綣心自知父母之命安敢違舉頭
天邊指缺月暫缺須有團圓時君不聞章臺長條依舊
垂樂昌半鏡還復歸
　　瑶娥曲
一二三四月如眉積累如梳截半規玉斧晝夜修不徹
修伐(疑當/作成)團鏡當空垂十眉有様列象几梳裁春氷鏡
涵水瑶娥睡起拂菱花埽黛揷鬢雲繞指斂袂亭亭天
上糚環珮隱體璆琳鏘驂鸞跨鶴舞仙譜子登彈璈飛
瓊簧天風颼飀冷到骨銀河澎浪濺羅襪一輪千古廣
寒深折盡桂花應白髪
　　斷腸曲
凭欄日日望歸騶書來又報瀟湘遊巻書黙坐淚如雨
彈向花上花潛愁想郎快意揚州鶴風光何地非行樂
妾腸寸斷郎豈知獨步苔階空聽鵲風撼碧紗夜牕深
弄針燈下無心情蜀羅一段絨五色看定鴛鴦繡不成
妾貎留春春要去糚鏡孤鸞無力舞轆轤吚啞殘夢驚
曉嘶似是郎馬聲巻簾無人簾再下遣童水東占打瓦
　　征婦歎
蓮浴雙鴛鴦梧棲雙鳯凰雙舞蝶度牆雙飛燕歸梁倚
欄人顰翠忍涙心暗傷閉戸簾幃悄孤燈耿空房欲睡
睡未得獨坐理絲簧彈吹不成調征夫天一方
　　寄逺曲
君馬踏邊塵繡幃妾一身仰天無過雁俯水無游鱗酒
難獨自酌蟻樽空浮春食亦不知味駝峯徒薦珍憶昔
送君君已醉醉言更戍一年事兜鍪北去幾寒暑兩地
肝腸摧萬里别來容貎似舊無寄去衣裳知到未折柳
絲絲紫塞心對花片片青春淚夜聞琴瑟鼓鄰家人皆
齊眉老年華不忍恨君翻自恨長吁矯首天之涯幾度
虛傳歸信息愛聽乾鵲怕聽鴉孤枕有時髣髴夢中見
覺來霜角咽梅花
　　短歌行
赤龍駕輪飛上天倐東倐西晝夜旋流光萬古去不返
少壯翻手成華顛閬風層城羽衣仙方瞳緑髮耕芝田
玉樓貯春春不老蟠桃一熟三千年我欲訪仙弱水隔
住世奈此急景煎茫然無計相留連打屏萬事不放在
眼前左杯右蟹拍浮百斛船
　　漁父四時曲
　　　春
霽江浮春新水肥鱗鱗鴨緑東風微波心上下舴艋滑
釣車香餌巻落暉纎鱗噞喁錦穿柳半留賣錢半换酒
爛醉茅簷紅杏家折花簪髮把兩手沙岸尋芳青驄嘶
彈絲吹竹挾蛾眉笑指漁父何寂寞漁父掉頭我自樂
　　　夏
烟溪流碧浸炎空滌濯袢延蒹葭風大港小港凉世界
隔堤荷蕩香到篷儂家生長舟一葉豈識人間半㸃熱
青笠緑蓑山雨來雨過波平夜撑月水亭避暑冰玉肌
枕設珊瑚簟琉璃笑指漁父何辛苦漁父掉頭渾不顧
　　　秋
新雁銜秋訪水涯分屯洲渚傍蘆花停橈相釣結溪社
來徃無嫌同一家酒酣把笛吹村曲聲曳蘭花入山腹
釣竿到手萬事輕孰是孰非孰榮辱江樓邀月粉黛濃
簧璈嘈雜徹桂宫笑指漁父何冷落漁父掉頭我豈錯
　　　冬
六花坼凍雲糢糊釣鈎空擲寒無魚繫舟枯柳歸茅舍
撥火煨薪擁地爐賖鄰一榼醅醱玉老稚分霑春囘谷
重來解纜放夜筒横風打向别港宿溪館對雪歌妓圍
釡出駝峯酒羔兒笑指漁父何憔悴漁父掉頭但稱醉
　　飲通幽園
典却上身鷫鸘裘買酒領客尋清遊欲洗胸襟塵萬斛
快上青雲展秋眸晴沙翳天風動地挈壺巻席移通幽
一奩鏡凈清可掬千竿玉立塵不留拒霜兩岸花爛漫
紅蓼錯雜爭開秋人生適意未易得癡兒了事何時休
陶寫豈必在絲竹山有鳴禽水游鯈酒酣題蕉競新句
景物辟易困雕鎪一梳凉月揷空碧樓頭暮角催歸騶
雙桂餘葩尚堪摘便道肯訪勿剪不
　　贈隱居
遶屋垂垂柳當軒小小江買漁尋晚釣浮蟻倒春缸山
近雲侵座月來柳映牕隱居誰似子不羡鹿門龎
　　倚樓
蒹葭秋色晚百尺倚江樓日暗烟藏寺風髙浪拍舟歸
雲投逺嶺饑雁叫滄洲心事非年少塵埃白盡頭
　　舟中
繫纜停征棹斜陽古渡頭風霜先逺客天地獨扁舟水
鳥衝開浪汀鴻占斷秋在家貧亦好何用出林丘
　　夏日普信寺江閣
到此全無暑虛欄千里風看飛雲渡水聽落石鳴空日
月忙烏兎春秋遞燕鴻一生塵裏過烟艇羡漁翁
　　過寳雲寺訪密師
寺纔二三里曳杖且徐行晴塔松梢見風鐘嶺半鳴樵
夫分道過僧子就房迎竹有千竿立塵無一㸃生
　　信步
午牕方睡起信步過東畦穴徙蟻知雨巢穿燕補泥路
坍連草没果重壓枝低村婦抱兒子籠邊教喚雞
　　送彦東還湘
湘南多爽處羡子片帆還秋影清涵水烟痕淡著山蘭
風香楚珮竹淚冷湘斑見説誅茆地江頭只教閒
　　宿方家店
昏暮方投宿敢嫌茅屋低池深月易入林密鳥爭棲買
酒春篘甕求蔬夜摘畦路長莫貪睡囑僕早聽雞
　　暮行江上
江天詩眼濶沙岸暮扶藜風怒來帆卸林昏宿鳥迷問
魚前港有沽酒小童攜夜客留同飲添杯剪韭畦
　　遣興
愁來無可奈散䇿小橋東影轉松隨日香殘花怯風烟
霞詩興裏天地酒杯中本是江湖客生涯付釣篷
　　次莊過荆渚以詩寄之
澤國遥千里風帆隔兩州醉行沙市月吟破渚宫秋魚
歎馮驩鋏貂殘季子裘人傳君入蜀無事早歸休
　　劉簿約遊廖園
名園新整頓尊酒約追隨春晚花飛少牆髙蝶度遲注
湯童煖酒拍案客爭棋寂寞鞦韆索無人盡日垂
　　秋夜懷歸
鄉里千山月塵埃兩鬢星秋聲雖是爽客耳不堪聽多
淚風前燭孤眀竹外螢吟蛩更無賴終夜幾曾停
　　宿古寺
黄昏投寺宿古屋瞰荒江村酒沽春甕山房耿夜缸灘
髙聲撼枕月落影收牕僧老人皆翫樓鐘曉未撞
　　舟中
離家俄十日千里獨衰翁篷響過雲雨帆開逆水風新
沙增岸脚小港隱蘆叢客思難消遣黄昏月一弓
　　東村
晴久全無雨溪乾半是沙風横分雁陣日轉趣蜂衙地
僻草埋徑籬摧菊卧花橋西一林竹瀟洒兩三家
　　醴陵道中
入得湖南界皆嫌堠子長烟巖松葉暗風陌稻花香橋
斷人迂路車鳴水巻塘宿程雖不逺木杪已斜陽
　　日融
日融風力軟曳杖獨逍遥蜂去花心靜鶯遷柳影揺一
年春易老兩鬢雪難消客至時留飲無縁特地招
　　范園避暑
六月暑如炊追凉此地宜棹舟荷柄颭坐石竹陰移籌
貫壺雙耳鼎烹茶一旗小童供筆硯醉客競賡詩
　　常山道中
寒謝春纔展悤怱二月中筭來晴幾日多是雨兼風烟
草迷春碧山桃夾竹紅浮名能役我䇿馬幾回東
　　夏夜
今夕暑差甚芒鞋階下迎除燈簷月上却扇竹風生病
骨坐難久靜吟詩易成夜凉思睡去樓鼓已三更
　　乍晴
日色今朝稳園林二月中池塘展暗緑桃杏鬭春紅犯
險升高徑扶衰藉小童黄鸝怕人見飛過野橋東
　　江閣夜
小閣臨江迥疎簾帶霧鉤雲鴻遥影滅灘月碎光流詩
思偏宜夜衰髯不耐秋漁燈三兩㸃隱隱荻花洲
　　聞舟中笛
横笛秋篷底銜山夕照殘孤音起水面餘韻到雲端吹
怨蘆聲慘含凄雁影寒有人江閣上斂翠憑闌干
　　過曹家渡
數篙撑過渡雨後水添肥山橘青迷樹野花香襲衣哀
鴻悽逺客鬭雀墮斜暉童稚喧林壟牛羊箇箇歸
　　早征
店雞一唱接疎鐘起整行裝尚夢中沙路踏殘征馬月
柳隄啼斷曉鶯風水肥渡險添舟子岸没途窮問牧童
千里鄉人逢陌上片時握手各西東
　　縱步
久雨厭人妨野步幾時便得此畨晴到橋喚僕來相助
過寺逢僧約共行籬落一團飛蛺蜨汀洲數㸃立鵁鶄
農家竹裏深深住風度茅簷紡織聲
　　題合江亭
石鼓山頭一小亭乾坤萬里眼雙明雖因刺史能尋勝
不遇昌黎豈得名衡嶽雲開天洗碧蒸江湘合水爭清
書巖莫辨當時字空積塵泥野草生(昌黎有題合江亭/寄刺史鄒君詩末)
(有願書岩上石勿/使塵泥涴之句)
　　崇真觀東軒
東軒水面枕山阿左右雲烟濕翠蘿風度鶴聲聞逺壑
日移松影轉前坡愁來獨靠清尊遣老去休憎白髪多
道士罷琴揮醉筆詩成自喚小童哦
　　黄幹見約小飲就宿
病後何人慰寂寥長鬚持簡忽相招溪山見説為樓爽
杖履寜辭去郭遥柳絮一天晴舞雪松聲十里夜聞潮
談詩直到疎鐘動酒困頻將茗椀澆
　　懷亨父
兩年隻影瀟湘去料想塵埃白髮侵久雨千山秋得意
西風一雁客闗心或於夢裏陪談笑每向人前問信音
憶昔賡詩岩桂下花開今日歎孤斟
　　題㑹稽用林帥侍韻
東越乾坤到眼邊亂雲連壑草迷川五更城落千岩月
萬頃湖開一鏡天鼓角聲殘秦望曉樓臺影濕卧龍烟
舊時太史登臨處每想風流為慨然
　　登樓
地卑梅雨濕氣壓篆烟低孰是披襟處高樓百尺梯
　　苦吟
幾度燈花落苦吟難便成寒牕明月滿樓上打三更
　　尋勝
老子攜笻杖小童挑酒壺徧尋泉石勝引路倩樵夫
　　傷春
飛蝶捎風絮鳴禽戀午簷不知春去未但見柳陰添
　　半夜
坐久香消篆更長燭屢花一輪觀浴兎兩部聽鳴蛙
　　山寺
樹暗常疑夜山多易得雲撞鐘最深處嶺外不曾聞
　　題莊舍壁
水深荷較晚地僻草偏多佇立風前聽樵夫隔隴歌
　　後圃
澆花惟要早芟草不知名新竹生來巧南塘補數莖
　　秋夜
秋到情懷惡美人天一方夜深牕轉月夢斷角吹霜
　　夢回
春意已深寒未了夢回斗帳房櫳悄五更五㸃殘月消
山鳥一聲先破曉
　　倚䦨
倚䦨有恨無人説暮角吹梅寒聲咽急風巻雨過鴻驚
吐下蘆花一枝雪
　
　
　
　
　
　
　
　
　
　
　
　
　
　
　
　兩宋名賢小集巻二百二十八
欽定四庫全書
　兩宋名賢小集巻二百二十九
　　　　　　　　　　　　宋　陳　思　編
　　　　　　　　　　　　元　陳世隆　補
　東閣吟稿
　趙汝回字幾道永嘉人太宗八世孫嘉定七年進士
　終主管進奏院
　　杜子墅留别
有朋不貴數道合意自親早知離别難㑹覿豈厭頻青
燈書閣下細語交情真酌此武陽泉饌彼松江鱗公庖
復有攜得非知我貧如何不我醉明日隔征塵
　　漁父
衡嶽早來雨湘江増緑波小舟浮似屋香草結為蓑水
定見魚影夜清聞櫂歌悠悠百年夢醒少醉時多
　　送李寅歸里
憐君竟不偶每亊與心違南雪嵗將暮西江帆獨歸停
薪待官米借宅共僧扉吾老慙為吏相期尋釣磯
　　東山堂
謝守登臨地今為博士居由來好山水常得近詩書洞
與衡嶽接泉分玉井餘年年為吟事春草不教鋤
　　呈水心先生
鶴骨雖癯髪未斑秋風鷗鷺共翛閒芙蓉夾徑纔通馬
楊桞沿池不礙山外稿定於何日上中興只在十年間
榖城片石無人識胡騎堂堂出漢關
　　鴈山
木葉新時雨亦晴山中少駐不妨程童嫌路峻頻癡坐
僧喜岩幽每促行草蕩春深無鴈到松林月上有猿聲
石屏一帯三千丈可惜題詩又不成
　　山中即事
白日荒荒過不知荼䕷開了覺春歸山家賣笋櫻桃熟
河水生萍柳絮飛久雨一晴螢火出閏年三月杜鵑稀
沉沉松竹烟嵐冷慙愧髙僧借袷衣
　　峨眉山廨
褐衣蔬食苦吟身肌骨雖清鬢雪新栗里未營三畝宅
桃源已過一年春也知官職難癡望化得妻兒不誶貧
别寫新詩寄鄉友峨眉山下獨閒人
　　宿羅溪山
鷲嶺東游霽景微碧桃花外一鶯飛樵夫不斫垂潭樹
知有僧人掛搭衣
　　二月十九日
客去關門讀莊老燈花熠熠春蟲小氷雪未消雷雨來
長安三月行人少
　
　
　
　
　
　兩宋名賢小集巻二百二十九
欽定四庫全書
　兩宋名賢小集巻二百三十
　　　　　　　　　　　　宋　陳　思　編
　　　　　　　　　　　　元　陳世隆　補
　安晩堂詩集
　鄭清之字徳源初名燮字文叔鄞人少從樓昉學能
　文為樓鑰所稱賞登嘉定十七年進士教士峽州帥
　趙方嚴重斳許可視清之獨隆重命其二子范葵出
　拜且掖清之無答拜曰他日願以二子相累湖北茶
　商羣聚暴横清之白總領何炳曰此軰精悍宜籍
　為兵緩急可用炳從之號曰茶商軍後用果有賴
　遷國子學録丞相史彌逺密語之曰皇子不堪負荷
　聞後沂邸者甚賢君善訓迪之事成彌逺坐即君坐
　也言出於彌逺口入君耳若一語洩皆族矣即除清
　之魏惠憲王府教授俄兼太學博士寜宗崩彌逺入
　定策詔㫖皆清之所定理宗即位累遷參知政事及
　同知樞密院亊彌逺卒命清之為右相兼樞密使帝
　時親總庻政清之亦慨然以天下為己任召還真徳
　秀魏了翁崔與之李埴徐僑趙汝談尤焴游似洪咨
　䕫王遂李宗勉杜範徐清叟袁甫李韶時號小元祐
　又旌異遺逸劉宰趙蕃軰端平三年以雷變請祠嘉
　熙二年封申國公四年賜御書輔徳明謨之閣賜楮
　十萬緍為築室乃日與賔客門生尚羊山水間淳祐
　四年進封衛國公五年進封越國公拜少師賜第西
　湖之漁莊進讀仁皇寳訓謂仁祖之仁厚發為英明
　故能修明紀綱而無寛弛不振之患孝祖之英明本
　於仁厚故能涵養士氣而無矯厲峭刻之習葢仁厚
　英明二者相須帝褒諭之七年以太傅右丞相兼樞
　密使帝以邊事為憂時趙葵以樞密使視師陳韡以
　知樞密帥湖廣清之力主之科降辟置無留難於是
　泗水渦口木庫之戰皆㨗諸路虧鹽執其事者破家
　以償清之覈其罣誤者悉蠲之全活甚衆又進十龜
　元吉箴帝命史官書焉卒引薦趙葵使居右相帝從
　之葵亦不果來兩拜太師辭閤門給扶掖二人再賜
　玉帶以疾累乞罷政拜太傳保寜軍節度使充醴泉
　觀使進封齊國公致仕卒特贈尚書令追封魏郡王
　諡忠定
　　黙坐觀成
洹河見水老如新此見云何别妄真心本佛心須作佛
境皆塵境莫隨塵空中花果浮生眼夢裏悲歡現在身
萬事盧胡喫茶去不知誰主更誰賔
低頭莫莫更休休老去浮沉一敝舟病惱幻軀天惡劇
醉尋熟睡我先籌眼前勤惰書開闔牕下陰晴雨散收
假使莊生夢為蝶也應貸粟監河侯
睡魔勾引鶴投林書債中抛筆似瘖尚有烏髭贏白髪
擬尋朱汞養黄金寸機解起千疆畝一息能藏萬古今
塵世何人是知已推牕明月正當心
　　追記覺際偶成
我到家山雪尚飛看看寒食展歸期花開無酒蝶貽笑
春盡不吟鶯有辭牕下竹君陪晤對手中杖子共追隨
閒來自唱無生曲井底泥蛇舞柘枝
　　靜極
磨甎豈解成明鏡打坐如何作佛身靜閙頭頭須認着
暑中冰凍雪中春
　　燈薪
小草虛心不染塵傳燈㑹上屢焚身光明一㸃元無盡
漫結空花作好春
　　臂疼醫令灼艾戲成
幻體當如泡影觀法身清凈本堅完四千八萬陀羅臂
艾炷教君何處安
　　食豆莢
西風摵摵草蟲鳴萬莢叢中詫瑞蓂煮啖快輸兒女吻
燃萁不忍尚堆青
　　臂疼自砭
雲長鑿骨未為竒斷臂亭亭對祖師萬法從心當自省
箇中冷暖有誰知
　　有感
子思問學惟誠意孟氏工夫只反身定慧妙明何處覔
要知儒釋共天真
　　秋色佳甚未能一到覺際像景漫賦二絶
秋光淡薄有無間掠水斜風雨脚斑試向菰蒲深處望
嫩黄一㸃荇花閒
藕花萬柄斂春粧䞉駐霜荷葺芰裳水路想通漁艇入
我來月下要鳴榔
　　感風悶坐戲成六言一首示雲岑
夢覺無兩莊子是非只一東坡顔淵簞食為樂啓期帶
索行歌魯侯不遇天也伯寮其如命何世事如碁新局
人生落葉辭柯誰人見張平叔何處覔藍采和且服單
方妙藥般若波羅蜜多
　　秋成風雨
垂垂金穎賀秋成去逐狂風一羽輕何事天工惡戲劇
眼前翻覆見虧盈
　　雨後閒坐偶成
秋霖得曉晴景色似郊坰山向閒中碧雲從闕處青簷
牙留宿溜木杪掛疎星一枕便高卧清風入暑櫺
　　兀坐
夜聽寒蛩曉聽蟬梧桐疎雨晩秋天空齋抱膝元無事
半是癡憨半是禪
　　香山老惠兩貓
殺活禪機本自由順行逆用總先籌伽黎親抱貍奴送
管是南泉是趙州
　　香山貓食粥
梵宫新遣兩貍奴晨粥饑餐食肉如料是伊蒲三昧熟
未知遶膝許無魚
　　冬𤓰
剪剪黄花夜後春霜皮露葉䕶長身生來籠統君休笑
腹裏能容數百人
　　茄子
青紫皮膚類宰官光圓頭惱作僧看如何緇俗偏同嗜
入口元來總一般
　　贈李相士
未遇公卿儘好看㑹將碧眼炤人寒邯鄲夢覺君休問
試卜何時可掛冠
　　七月初五日城中大風雨
颶風超海撼官城吹斷銀河徹曉傾瓦陣飛翻千鵠起
履聲旁午萬蛙鳴駢肩重足人如醉湧溜奔雲氣未平
誰與箋天如帝律毒龍斥去鎖東瀛
　　聞覺際被風寄頔老
古徳把茅惟葢頭颶風飄屋等虛舟矮牕猶有蒲團滑
也勝牀頭滚雪毬
　　督覺際蒔菜
秋後從來數晩菘自鋤稀甲幾多叢莫辭榾榾頻攜甕
準儗清饞玉糝翁
　　偶記賦王昭君漫録之(因覽詩話中賦昭君者命/意多溺於情遂出此作)
伐國曽聞用女戎忍留妖麗漢宫中如知褒姒貽周患
須信巫臣為楚忠青冢不遺芳草恨白溝那得戰塵空
解攜尤物柔强國延夀當年合議功
　　八月初五夢桃杏枝上皆小蘂頃刻間一花先開
　　既而次第皆拆色殊紅鮮可愛夢中為賦一詩
天孫紅錦淺深栽為惜方苞未肯開爭奈東風披拂甚
枝頭次第吐香腮
　　贈談命陳總屬
彈鋏朱門歳月過生涯安樂徧行窩談天有口機闗别
處世無心笑語多自是君平忠孝在其如曼倩滑稽何
一帆又作鴟夷去遥想江湖聽踏歌
　　八月上弦夕
輕風熨貼晩雲開為放中秋半月來待得月圓多值雨
不如今夕共罇罍
　　覺際閒坐紀所見
蛛網雨中時恤緯蜂屯衙後自嬰城竹根得土筍爭長
紙隙受風牕善鳴
　　食蛤戲成
滿殻濡潮汐因沙産海漘文身呉太伯緘口魯銅人雀
化宜分雋蛙烹肯擬倫(蛙大者/名風蛤)試呈饕賦手半熟酒含
津
　　督覺際植花
桂後秋蘭解出竒幽香元不許春知移根好向他山覔
承受風光到竹籬
兄弟梅礬是水仙曝根向暖種宜先銀臺金盞惟須酒
不可無渠對雪天
　　催覺際植芥
淡交耐久最宜蔬風味清嚴莫芥如沃壤深畦須早計
雪中滿擬飫冰葅
　　觀書(連日脾胃不快/因觀書遂喜食)
肝脾何藥解清虛不用參苓不㕮咀一種單方無授受
明窗端坐只觀書
　　夜雨
依風急雨墊秋清疎數無時總有聲最是可憐雲裏月
幾畨陰翳幾畨明
　　睡起戲筆
范蠡功成便五湖䲭夷未了復陶朱爭如終老嚴陵釣
千古清名一事無
　　謝天童老秋蘭
楚畹春曾汎曉光直留雅艶到虹藏山中不把一枝到
世外那聞千佛香
秋色追隨入慧光肯攜幽卉問行藏深林未省炎凉態
來為閒人特地香
緑葉青青(音/菁)帶紫光(經有紫/金光聚)拈來笑處没遮藏密圓應
具楞嚴偈非木非空出妙香
　　夜雨不睡
浮沉世事付洪喬敧枕迢迢度永宵雨細無聲簷溜滴
香殘有燼篆烟銷翻盆碩䑕全欺暗遶鬢飛蚊始作嬌
老去易驚寒暑變幾多今夕又明朝
少日無歡老易愁鶯花過眼一春休清虛未解窮耼釋
情思誰能更孔周白醉暫煩簷送暖蒼顔惟恐鏡包羞
爭如一㸃天然物不共浮生作去留
　　育王老禪屢惠佳茗比又攜日鑄為餉因言久則
　　味失師授以焙藏之法必有以專之笑謂非力所
　　及漫成拙語解嘲録以為謝
曾讀茶經如讀律一物不備茶不出未論煮瀹應節度
第一收藏在堅密摘鮮封裹須焙芳濕蒸為冦防侵疆
朝屯莫䝉要微火九轉温養如丹房育王老慧老茶事
新授秘訣乃如此幾畨惠我先春芽朅來細問茶何似
我初謂師茶絶竒十日之後如飲糜頗疑緇俗果異撰
良楛輒為居所移吾言未終師絶叫為茶傳法恨不早
綺疏應合有司存料理如前毋草草對師大笑面欲(闕/)
三年宰相食無鮭長鬚赤脚供井臼荒寒正賴山人家
扊扅炊盡(闕/)　吼何曽敲雪春雲走不如時扣趙州門
侍者可人長摸首
　　竹下見蘭
竹下幽香秪自知孤髙終近嵗寒姿垂楊漫舞多嬌態
倚賴東風得幾時
　　小軒偶成
齋餘宴坐息深深萬法皆閒境㑹心輕浪颭荷珠溜玉
晴曦穿竹翠籠金岸頭舟楫人歸語檻外菰蒲鳥去音
漫説陶車并謝屐如如不動勝登臨
　　舊冬得蔞蒿數十根植之舍傍今春遂可採擷輒
　　持羾黄堂拙語先之聊發一笑
蔞蒿見録爾雅篇族譜系出荆楚壖居人採擷不論錢
横道躪轢如車前物有貴賤所遇然雞壅氶苓以常言
世間何有正味焉嗜芰昌歜性所便冰壺先生齏甕傳
敢驕玉食輕膏羶天隨酷謂杞菊賢一賦金石聲相宣
玉糝羹芋稱蘇仙天上酥酡能比肩憶昔客授湘湖偏
乍逢此蒿日流涎嚼寒冰玉香滿咽甘滑琉璃鳴貝編
糅以豚膏軟如綿脆甘豐膩潔且鮮天花石耳羞争妍
木雞退飛山之巔笑渠芽蕨成兒拳岸視橰圃眉宇軒
七葅五菜誰敢先獨能兄事玉版禪一别楚産知幾年
孤根朅來植鄞川春苗出吐含曉烟援條小摘喜欲癲
故人千里方言還調芼酌之雙觥舡枯腸慰滿藜莧縁
食芹而美不敢專遣送兵厨羞俎籩噴飯一笑篔簹邊
　　太史報彗星没
老彗妖芒欲爇天王良見迫為收鞭紫微一夜璣衡轉
甘雨祥風到野田
　　和趙從道賦菜畦春富貴
多生菜氣粥魚僧味菜還知好色登戲學挑根和露煮
正堪摘稻配香蒸(見誠/齋詩)
芝田不减商山樂蔬食誰言孔色矜(孔子見老耼云云/去而驕志與矜色)
蒲筍秪應維䔩美鏤鍚何必羡韓膺
　　送林教授行(戊戌/九月)
玉壺仙骨産蓬萊客授京璜雋武開曾向西山傳墨印
(魯直墨以傳千/古文章之印)好游東觀籋蘭臺青雲直上輕餘子黒
髮誰量未易才側耳韶簫充雅奏願同觀樂詫州來
石鼎煎茶午夢醒羊腸怕聽遶車聲剡舟忽至驚安道
漢使新招别子卿交誼從君知絶俗凋年如我最闗情
鸞凰先路為時瑞肯卜筳篿訴獨清
　
　
　
　
　
　
　
　
　兩宋名賢小集巻二百三十
欽定四庫全書
　兩宋名賢小集巻二百三十一
　　　　　　　　　　　　宋　陳　思　編
　　　　　　　　　　　　元　陳世隆　補
　安晚堂詩集
　鄭清之
　　謝虚齋和詩
闗心穡事恐春遲暫許花風入繡旗翠浪半天岐麥詠
玉簮數筯刈蔞詩(兄山谷過/土山塞詩)野亭寄韻追唐什(嚴鄭公/有寄題)
(野亭見/杜集)秋菊餐芳敵楚辭早晚催歸漢廷右西湖深處
樂天碑
　　和虚齋勸農十詩
迢逓層陰曉自開仙舟花底問瀛萊文章太守非游衍
為省春耕特地來
熱天妖焰彗初沉朝汲仁賢簡帝心未用鋒車便脂牽
小須千里徧春霖
蔽日寒雲悄欲秋仁風載路曉光浮田翁攬抱兒孫笑
竹馬横陳未肯休
問訊桑麻真郡政按行松菊似家山挽回和氣歸田里
只費齋鈴半日閒
暇日棊書六一翁錦檣絲轡與春逢年時豹尾車中望
山色有無知幾重
曉夢吟成望帝歸征鞍未許柳絲知笑聴鄮嶺春禽哢
去博延英午漏遲
酡顔醉客玉西東半濕塵衫上翠空鄒谷雖寒應解黍
朱車面面是春風
小隊旌旗半道歸松陰緩䇿攬清暉女郎未覺褰帷過
笑語相敎着嫁衣
老黠山靈具六通解將蒼狗䕶竒峯虚齋自有青囊眼
卻笑景純書未工
恰好農時踏翠烟睡龍驚起雨公田官程便作乘閒㸔
不用扁舟學計然
　　宿翠山
箯輿十里見青嶄行盡松陰得翠巖萬壑聲中清磬出
一峯髙處白雲緘茶新煑鼎作魚沫僧有可人能麈談
自覺靈山縁境熟佛禪重問後三三
暖風依日佐山行幾許春隨屐齒生溪舞綠雲苔出沒
田翻翠浪麥斜横閒中適意榮三事嵗晩無年式耦耕
一静可能銷幻藥剰開胷次着峥嶸
　　和葺芷應直院送秋蘭韻
大椿凌千秋靈芝競三秀書傳逓誇詡垂芳古今宙貴
耳但好奇相馬失之痩誰知楚醒花逺避漢金酎擇交
得素節彼哉懐春誘夫君全德馨内美本吾有姑置芝
與椿秋蘭嵗相夀
　　南坡口號十八首
十日南坡兩日晴晴時不放日華明春光似妬閒人佔
端的春風飽世情
天工忽忽度年光料理人間富貴忙閒裏何曾闗造物
一分風景亦收藏
誰將春晩作冬看添著綿衣减卻難道是麥寒猶未在
願渠麥熟且禁寒
休言無地起樓臺十箇花窠沒處裁東近比鄰西近水
且敎紅白面墻開
欲識魚梁試作(則箇/切)看輕抛野淥罩清寒幾回漉起空
無物輸殺羣兒下釣竿
吾孫宗子喜相過一笑檀欒似樂窩且向尊中陪北海
直須閒裏識南坡
酷愛鳥鳴山更幽牆陰風雨但颼颼筠籠買得春禽語
不㑹憂時也白頭(近得白頭/翁善鳴)
管絃不礙登山屐粱肉何妨滿腹書豈是清談愧夷甫
為無阿堵遶吾廬
試向青池放小鮮洋洋圉圉忽悠然校人真箇知魚樂
殺活禪機總是禪
分席春畦僅一弓靈根移自石忩東(五味子生/於四明山)饒渠五
味誇仙藥争似鹽梅僅䇿功
紛綸兒造信多才果解分風作去來我向南坡一旬雨
春陰今曉為誰開
小忩白醉篆香遲只有書君伴燕頥料得人間無此樂
殷勤獻與定牢辭
枝昻掛起一旬彊剪剪春風到桞塘白髪不公欺老我
偏於閒處引春霜
記得兒時誦古詩其甘如薺謂吾欺淡交休恨相知晚
攜向晶盤笑殺伊
曉來兩鵲屋山鳴報喜多應只報晴似為東皇傳好語
故留勝賞到清明
舊日都城飫子魚一鱗今不到茅廬果然額上通三印
盡去侯門代鯉書
安晩生涯冷似灰别墅經營半月迴誇與兒郎翁驟富
詩囊盈握送陳雷
紅紅白白共枝榮怪底山茶有寧馨倩得司花來判斷
不妨一姓養螟蛉
　　辛丑仲春同黄制屬自延夀雨過禪寂
箯輿掠雨到僧門帶得清閒一二分素喜堂中無偃月
朅來寺裏作穿雲赤心莫逆惟松友青眼相看有竹君
燒葉更聫東野句紙忩鑽隙候晴曛
　　病後和黄玉泉韻
山扉連月款(缺/)巵擬共還家浣客衣愧失養生收一溉笑
擒夢豎竄三危大槐安國休重省兜率陀天尚緩歸(樂/天)
(詩歸則須/歸兜率天)一病一衰秋後雨(舊語老一病一/衰秋一雨一凉)孰言之武
老能為
赤明鑰篆正恢台戲挹雄風滌悶懐病骨喜隨新籜换
好詩忽餽寶珠來巨魚未縱王褒壑陋室聊淹禹錫階
(苔痕上/階綠)且共理身如理國小須握手詠康哉
　　再和前韻
為乏刀圭飲卯巵(見魯/直語)黄庭空想衣朱衣三田未遣三
彭去九軌幾成九折危痩骨可能攴夜永醉鄉那復挽
春歸亦知有客真佳甚握手還須笑樂為
若時風雨候三台憂國豐年幾入懷執㦸未愁方朔死
閉門惟喜子桑来人間宰相真如夢(事見/類説)天上羣仙詎
可階亊業鏤氷何所有之乎者也矣焉哉
轅門怒髪彘肩巵計相當年笑解衣誰識英雄千古意
肯論性命一絲危伏波卧看飛鳶堕杜曲生憐獨鶴歸
自愧此身成濩落空搔種種欲何為
遂初惟許賦天台牆月東邊漫古懷雖乏平泉供宴樂
幸尋荒徑愜歸来蹣跚愧我無金汞蹀躞看君上玉階
傍舍數弓畦藥本聊攴晩嵗亦優哉
難追八駿舉瑶巵肯向羅浮(闕/)綠衣敝服真成原憲病
枯枝㡬賦仲堪危(殷仲堪與客戲作危語云百嵗/老翁扳枯枝盲人騎馬臨深池)忘憂
擬問酒中聖覔句懶從天外歸笑傲桑榆知有幾春秋
敢以大椿為
茂先博物懵星台世味沉酣酷鴆懐風月自為無盡(闕/)
湖山誰肯愛閒來競知疾下多車乘豈悟幾危踏廩階
幸與樂天相伴住休論逹者謂何哉
　　送姚提幹行
虚齋鎮東鄞從之南容君我初未之識邕翰傾殷勤修
潔以博習秀美而有文玉犀映秋水英辭湧春雲雞距
角魯蜀昻然鶴非羣晤言到聖處商也樂所聞最喜直
而義壯音駴鼔鼖告子少於孟先䇿養氣勛牛山木信
美謹勿容斧斤助苖固得槁可使稗不耘觀子所植立
真能張吾軍仁義可效治淵源在河汾詩書自師友芝
蘭足膏薰剛風接勁翮去去翔霄旻清時有聞者必也
吾子云
　　和德天治中林宗翰雪詩簡黄制卿
齋壇將禱肅熊貔一縷忱恂六出竒雲欲商量先警路
雨方收巻避催詩氷花肯效梅糚額風絮嫌随桞獻眉
鹽虎玉龍莊語在願光逺業瑞昌時
　　古風一篇簡徐徳夫提刑
昌黎有名言受恩異知已而况不識面知心詎能幾浮
雲日多變交道冷如水擠水遽下石利害毫髪比人情
易燥濕灔澦發九軌終然風雨晦鷄鳴獨無已世變方
下趨特立繄君子山谷未見坡氣味已相似希文非素
交永叔甘逺徙敢謂世無人前修可專美我昔聞君名
恍如讀青史已乃知同時深心愛敬起端平濫持衡薦
賢職當爾亟以聞九重夜半下一紙雅志樂弦歌公車
猶尼止賢者固難進奪情辭詔㫖知賢未及用上印返
田里閒居事幽屏黜陟不到耳賓朋有公言聲徽振商
徴入則禆國論挺挺中流砥出持皇華節光風汛桃李
從容五六載平進付常理乂聞交游間榮落保終始不
負楊臨賀真見其人矣夜夢加晝思髣髴眉宇紫軍將
忽打門緘書炤忩几風簷屢開闔襟期頓清泚有時嶧
陽桐知音發妙㫖高情激孤笑新意償宿喜得一䕫已
足失百參何恥老我豈私賀善類知有恃看君廣厦間
大庇天下士
　　簷前蜘蛛
如吞吐緯自縈纒出沒無蹤屋漏邊懐毒滿身如蝎大
漫張羅網欲漫天
　　安晩軒竹
松號大夫交可絶梅為清客志相同英英鳯實卑餘子
楚楚龍孫過乃翁晚際一弓櫜素月暑中千斛糶清風
小軒政欲供晨坐付女遮闌曉日東
　　安晩園戲占
横塘雨過水初平浪影窺忩一孔明籬下觸羝無鹿角
林間反舌百禽聲柳公權可送行客梅子真能寛渴兵
誰道夏園無所有蓮花端可傲張卿
　　九日即事
安晩閒身晩更安蛩宵無夢落金鞍通心白髪誰為染
對面青編儘耐看多謝紫萸占老健喜招黄菊伴秋寒
江城借(闕/)生輕暖忽有鳴蛙却為官
甕畦籬戸小園林獨鶴相陪省一琴老眡官年從實錄
貧依國息寄横金(毎從官/庫子錢)詩盈弓力猶能寸客值騷辰
且枉尋楓葉自知酤令緩漂搖醉臉出牆隂
童孫競爽祝雞翁㸃看凡將句讀中戲指大兄誇少壯
(樂天有張/丈殷兄詩)嬾推庚甲問雌雄窮秋對展三更月迥夜傳
呼萬竅風逗曉東窻相管領舉頭灔灔日車紅
　　題偃谿聞長老堯民擊壤圗
炊煙萬井著僧居人在康衢畵不如寄語偃谿揮淡墨
圗中添我一柴車
　　謝林治中訪别覺際菴
野服芒鞋踏蘚斑千峰約飾整雲鬟山行陡覺精神健
老去雖貧耳目閒步武来尋僧舍舊話言應想夜窗閑
錢湖難買歸舟駐料得春衫憶素蠻
　　正月晦夕夢中作偈覺但記其首兩句遂於枕上
　　足之錄呈慧上人
是身本虛妄覓主了無得誰知日用間顛倒由六賊茫
茫前後際生滅在空色賊去主人歸渾家不相識
　　因筆記賊入空室頌
平生一片癡妄意室中物自言富可待到了貧徹骨一
宵入人家百寶認彷彿揀得真金身明處是泥佛
　　乙巳三月出湖口占
嵗朝花片落書奩未信春光已屬厭猛省清明今日事
家家青桞壓朱櫩
　　又
曉日殷勤為着鞭微風逐旋約輕烟東皇景勝渾如舊
西子糚濃喜近前檻外客山今對展禊時朋酒占初筵
十年重訪蘇堤桞總付春光入畫船
　
　
　
　
　
　
　兩宋名賢小集巻二百三十一
欽定四庫全書
　兩宋名賢小集巻二百三十二
　　　　　　　　　　　　宋　陳　思　編
　　　　　　　　　　　　元　陳世隆　補
　安晩堂詩集
　鄭清之
　　冬節忤寒約客黙坐爇品字柴作五禽戲體中差
　　小佳園丁以矮梅至如見東郭順子使人之意也
　　稍欣然呵皸手凍筆占數語呈劉菊坡傳一笑
少日愛花螽趯趯老去凍蠶已休織水村山郭一枝曉
忽到窗前三歎息年年雪裏自作春揺手東皇不相識
衣冠古岸綺季至介胄嶙峋亞夫色從來魏證真嫵媚
要是廣平終鐵石月香水影兒女語千古詩腸描不得
笑馮與可幻竹君相對無言面深墨
　　再和
雪毛舞風學喓趯凍落天孫碎雲織玉肌不粟彭祖方
戲挾竒芬笑安息生憎萬花肯同調嗤㸃壽陽聊半識
結根不向青桂宮絶交月姊無難色誰能柔此老强項
朝暮隆隆轉媧石春風為媒嬾結子來訪苔痕娯夢得
人間要覔爾許清語渠肉食乃無墨
　　又
滕六附暄墮寒力六花未辦天機織蘺菊老盡蘭始芽
凌波仙子方踵息水邉亭亭逢玉人照眼縞衣如舊識
氷霜相與厲貞操蝶蜂那能犯莊色聽渠吹笛作商聲
正音滿地出金石菊坡為索孤山詩好句新從坐中得
二君聨壁如長城笑整雲梯再攻墨
牡丹嬌春醉無力艶紫妖紅錦城織鹿解銜花空誤唐
楚以姬歸竟亡息何如野外挺孤操照水淵然有深識
昻昻雪鬢顔眞卿何物女子稱國色主張繁華勿復言
如對鴈門二千石語君欲識梅花面好向雲巖訪拾得
語君欲作梅花詩磨盡蓮經大千墨
菊坡筆挽千鈞力剪就氷綃出鮫織謫仙笑作揚州詩
鵬賦消揺六月息市門聊學子眞隐下坐還從季野識
清標自是孤山姿㜮眡唐家六宮色芒端琢句貌疎影
竹邉着渠牛礪石枝横帶雪最佳處近水清寒月先得
語梅政可兄涪翁凍雨浯溪打碑墨
　　謝鄭廣文和韻
春工漚絲呈功力紅日如梭萬花織愛花蕩子不愛命
效死驪姬似荀息草木揺落天地閉賢哉梅也衆不識
靈根九轉列仙品千古離騷作書色漲晴癡暖動山意
攀翻健倒蒼苔石髙標底須雪後見清芬每向閒中得
花前失喜廣文詩柿葉書成㸃新墨
　　廣文出新意得梅之全花實根葉譜入秀句輒效
　　反騷一章
東風不借半分力老樹絲窠罥寒織虚枝生白獨也正
夜氣歸根吹以息箇中灑灑無一塵無眼界至無意識
居然暗發定慧香不取諸相了空色若與此花論相好
是人如以木鎖石我嘗聞之老瞿曇無有少法為可得
我詩當以無耳聽索梅一笑付繩墨
　　再和
青藜不解支脚力機杼微聞隔隣織暗香來處窮幽棲
蹇驢﨑嶇牛喘息山中欲訪隐君子等閒未許李邕識
同盟頗笑五大夫晚節汙秦有慙色摩挲寒玉古苔蘚
從渠喚作荆山石雪中索隐非行怪自是花間着不得
直須謫仙蘇二來溪藤快掃如鵶墨
雪意賈寒欺酒力思婦嬾學廻文織屏山未合篆痕銷
笑倩南枝陪燕息氷紈絳(闕/)入纎手素臉殷拊未真識
兒癡認作春風面剛道杏花欠顔色香浮紫帳夢欲醒
影到窗紗月移石為梅着語將無同左袒孤山未為得
呉都誇麗逸此士十年浪費老傖墨(呉都賦桃松/竹而不及梅)
　　和趙静樂梅韻
伊祁作春私帝力司花女課千機織月四十五以為功
化工何當停半息老梅偃蹇傲衆芳一錢輕視程不識
和羮肯為媚竈計望林秪笑欲炙色莓苔被服當文繡
氷雪定交過金石静樂先生大雅韻始信清名不虚得
政須草聖傳新篇安得張顛首濡墨
司寒駕天騁勢力凍合氷蠶不成織皮膚皸瘃雪滿衣
眞人恬漠與道息一花挺出萬木僵其友松筠乃能識
清香逺到惟徳馨素質自持無異色春風着意媚衆卉
用物精多老傖石耄紅飛盡密房深佳處暗為蜂翅得
誰知竹外一枝好千載垂芳在詩墨
　　菊坡疊遣梅什忽惠蘭芽此變風也敢借前韻效
　　楚詞一章以謝來辱
霜雰雰兮風作力草變衰兮蛩罷織思秋蘭兮委蕭艾
望郊丘兮聊止息悵佳人兮既逺紛吾美兮誰識忽有
人兮好修遺予佩兮春色茁瓊芽兮九畹帶杜衡兮被
石凛増氷兮峩峩杳光風兮驟得卜蘭居兮南坡拂余
龜兮食墨
　　和趙大監知宗韻
萬里修程占學力色絲黄絹新組織只今下筆追二雅
端如養氣閉干息公子何自知寒梅須知三長具精識
亭亭玉雪瑞煙曉愛日香浮綵衣色自然雅韻出天姿
芝蘭那肯羡元石我慙姱節對俚語炊沙鏤氷竟何得
願君冩入遂錦堂冷蘂疎枝陪淡墨
　　再和韻簡菊坡
訪梅長與寒角力兩鬢絲絲尚堪織弔湘賦鵬强解事
長沙少年空太息酷愛孤芳支嵗寒草木雖多嬾求識
肥遁不為蒼帝臣白賁丘園義形色風饕雪虐眞養素
笑枕溪流潄寒石請翻橘頌作梅賦倍覺風騷楚人得
請翁試為决然疑謂余非是甘飲墨
　　昨雖移韻於蘭然石鼎聨章不可亦不成也再賦
　　一則語以殿衆作亦騷之亂詞云
好惡移人信有力宮姬尚取崑崙織(晋書織室/崑崙奴事)剛姿未
必廣平愛皓首誰憐趙岐息夷車衡茝蓀芷荃富矣離
騷誇博識靈均橘頌不及梅内白孰為有精色夫何卞
玉楚見棄素瑩無乃碔砆石梅古賢人又何怨伯夷正
是求仁得氏以墨胎端自汙請效公輸為削墨
續詩愧無修綆力意緒中㫁軻母織棹頭吟坐欲成寐
出吻非鳴方願息君詩愛梅筆不停四疊陽關人未識
氷壺交映雪同調秋水為神月争色翛然未肯弟山礬
介如何必化松石詩壇置韻百夷姓敵壘收功劇孟得
須君為梅作佳傳問事𤣥冥煩史墨
　　再和静樂
夫君論事回天力斯文如貢厥篚織天葩瑞時來帝傍
天香染衣未渠息因攜天上白琅玕散作天花天女識
氷清誰似乃翁譽玉(闕/)孩視寕馨色月中疎影射銀漢
雪裏樛枝䕶槃石望林笑策蓋世勛萬戸侯封為公得
吹徹樓頭畵角春十行朝拜睿思墨
　　静樂用元韻為勸學之什再和
士惟食志非食力於陵奚事親屨織静樂一門自師友
簣進不為子貢息元仲季方從太丘海内人士俱願識
案上惟作羽籥聲(陸龜/䝉)室中定無鉏箒色申旦督課如
園蔬子夜程書過衡石舉似翁嫗笞其兒教育英才笑安
得文獻超羣王謝家韋布當磨鐵硯墨
　　再和梅韻
北窗夢覺呼一力曙鳥微聞絡緯織推窗宛見野梅面
帶雨猶如看花息堅白雅佔南枝先淺紅留待北人識
宮中自是憐玉奴天上何為愛藍色(盧杞仙/㳺事)肯隨蘭芷
媚屈宋獨立芙蓉笑丁石愧我聨篇蟻空旋羡君六博
梟已得梅嬾作尉竟仙去拜官無用斜封墨
　　再和勸學韻
仕學優於服田力公儀之家廢葵織詩書為府道徳林
樂在藏修洎㳺息濃薫班馬有餘香暗摸曹劉豈難識
挿架牙籖映隙曛近竹芸編侵晩色諸生競詫邉腹笥
正音如聞孔堂石從知車馬自稽古須信熊魚可兼得
四科褒進惟尚賢欽想昌黎方讀墨
　　和葺芷雪韻
氷山鑿碎五丁力散作席花誰捆織射鵰人去飛燕寒
擁衾内視方閉息能令赤鳯冒白羽夜半翾翻天際識
白雲郷中助劇戲從以萬妃紛玉色鸞沼乍驚舞明鏡
虎塩未見蓋危石乍離還合紛總總已定復飄如得得
姑置是事先年豐有突不黔應笑墨
夸父逐日有餘力驅萬白蜺飛練織連天照耀作夜明
湧池培堆驚壤息竹髙已學搶頭勢梅近猶能半面識
坡翁笑效六一翁八章聨翩韻聲色(坡效歐公白戰體/以聲色氣味富貴)
(勢力韻/作八章)麻衣忽見蜉蝣陣硯池觀魚來紫石鄭谷秪解
瘦寒句江上魚蓑正披得何如囊錦生縠紋兎園老筆
陽春墨(毛東堂兎園老筆生扇/陽春墨葩不待㣲和)
　　再和雪韻
司冬已窮造父力寒機墮指曉猶織長安貴人金屋嬌
琉璃屏下方偃息(楊國/忠事)穿窗入幕兒女笑喚作楊花元
不識明珠照乘月午夜秋水連天雲一色翻縞新詩出
退之撒塩戲語欺安石一寒最憐東郭士履穿踵决行
不得自喜猶為孔子徒且學顔淵食炊墨
　　適得滷蛤頗佳遣餉菊坡因記曽作蛤子詩有文
　　身呉太伯緘口魯銅人之句戲綴前語代簡
文身太伯甘斥鹵緘口銅人舌㣲吐借資墨客富濡沫
(鹵乃墨/魚之沫)骨醉脣香登燕爼半熟含酒老饕賦此翁僅可
闖堂户班班雋永帶神液入室眞味翁未覩菊坡風裁
黄豫章如食蝤蛑江揺柱盤餐盡廢太瘦生格逺調髙
自清苦子蛤遣汝到眉按努力去為酒中虎(諺稱海醋/醎者為捉)
(酒/虎)末下醎豉有何好猶侣蓴羮傲傖父海之介夫此小
兒雞肋見笑楊徳祖前身誰作水解仙飛入珠宮飲甘
露能令齒吻策餘烈一鼎松風潄寒乳
　　閒中口占五絶
眼欲觀書身欲眠斜拖黄巻曲肱邉不須身眼争然否
試待醒來問孝先
雨多愁麥又憂苗不雨還憂旱火驕憂國浪愁端是苦
老天那肯病唐堯
杏桃結子已成翁稚緑中間着耄紅階藥元來如許壽
麥秋天氣露春工
見說烏蜂不採花羣飛啄蜜喙如鴉雖然冗食眞堪汰
笑語園丁且放衙
春魚潮罷捉洋山數水罾船素手還海若想應饕更甚
飽鮮無復到人間(近海魚/絶少)
　　到龍井寺
竹門斜倚酒家帘石路髙低記水簾炙背老農驚傴僂
乘肩癡女笑窺覘數羝人立攀籬落一蝶兒嬉掠繖簷
款約朋從歸去路馬頭應有月纎纎
春園古寺緑周遭一閣軒騰面勢髙爐篆得薌抽露穟
石泉借茗作雲濤風流二老歸靈鷲筆墨千年續楚騷
拙語留題罥珠壁暗中摸索愧劉曹
底忙不肯訪禪林山寺何曽避客深竒石韻髙非令色
老松皮脫見眞心簷牙徇鐸關幽事溪曲無絃出妙音
拂拭少游碑好在姓名曽記落碑隂
十里輕軒憩佛廬夢身差記蝶蘧蘧伊蒲巧作魚蝦樣
矮筍新鑱繭粟株暫到欲陪僧夏静等閒生怕俗塵汙
計然老去翻多事空挽西施向五湖
　　孟童子中異科而還來訪余於行都賜第輒贈以
　　詩
在昔昌黎公序贈張童子獨出超等夷芳名駕青史君
門藹世勲夐軼西平李宗社方同休彪炳見孩稚天庭
挿犀角星眸炯秋水誦書如焦琴髙下涵角祉朱門共
駭聼洗此筝笛耳老翁欲笞兒眼看拾青紫一朝聞九
關賚予出周篚我朝晏與楊炳炳貴名起願子志逺大
勤學踵前軌家尊我相知作詩贈歸騎
　
　
　
　
　
　兩宋名賢小集巻二百三十二
欽定四庫全書
　兩宋名賢小集巻二百三十三
　　　　　　　　　　　　宋　陳　思　編
　　　　　　　　　　　　元　陳世隆　補
　安晚堂詩集
　鄭清之
　　林治中鄭廣文以詩來遣魯酒報聘拙語輔行
長公本喜飲半入野人腹南州春夢姿亦復開醉目行
想晋流麗鼈飲更升木興來索老兵誰謂酌可獨我亦
愛客至陶巾時一漉雖有彭澤田種秫若不足頗因病
入務瓢棄尚餘緑豈無大雅朋來伴離騷讀廣文粲簷
花和靖峙修竹交情如酎醇秀句喜心沃觴政嘗卜夜
談闈屢更僕何為闊芝宇但憶頹山玉聊爾遣書瓻安
得洗愁斛昔誇聖人中今愧平原督(今歳家釀/殊未佳)杯手助
持螯車涎笑逢麴青州豈烏有白衣問黄菊如臯應解
顔對酒頗勝俗(梅聖俞詩獨坐與/婦飲頗勝俗客對)何時赤壁游匏樽笑
相屬欲歌鹿鳴三正苦龜藏六飲肯遺公榮雨煩過御
叔忻聞麥雨岐况有魚百族小卻揖二豪觥船倒醽醁
　　謝玉泉君黄伯厚和韻
卯飲貪引巵夕食不厭腹松醪灔玉池鬱尊傲黄目歸
閒喜攜㓜欣榮對夏木頗笑屈原醒寕甘馬周獨詩固
發豪思江月欲戲漉每賡北海詠未羡西隣足槽規長
吉紅蟻玩杜陵緑醉郷擬續記書眼瞭可讀時康萬户
春興到七賢竹筵虚艶姬舞面想宫嬪沃别腸驅藥使
健筆命騷僕居然得良朋清辭㵼壺玉習池可聨乘步
兵有餘斛(歩兵厨有/酒三百斛)誰能酒限拘强效八州督今年小
麥好豈屑官廪麴嘉節迫蒲艾早計數茰菊客中真有
佳眼前喜無俗賦殷金石聲光粲牛斗屬句在後三三
誰能賽六六試編諸賢詩第以伯仲叔共成杜康傳更
聚山中族萬事付亡何乾坤一杯醁
　　諸君和篇摩壘致師不容閉壁再繹前韻
平生周伯仁耿耿空洞腹翛然猿鶴姿豈辨鳩鷹目僕
射不解事居士偶題木種栁僅成五樂園秪可獨皓首
愧商隐湛恩沾漢漉城府百無有丘壑一已足詎省醉
裙紅安識隊樓緑生經未渠諳酒頌聊喜讀耳熱聞秦
聲浪謂肉勝竹髙陽有勍者盛氣和曲沃直須殿上飲
撫牀徑呼僕競看椀揮金幾欲斗撞玉方丈食萬錢娉
婷珠一斛豈復堪束帶靡徙揖郡督耆壽祝老饕嘉名
艶春麴乃知梁州萄大勝伯始菊相逢作青眼洗去爾
許俗泠然曲寡和尚有騎能屬元和一漁翁喜共學士
六呉歈間雅奏楚優效孫叔石鼎夜未央春空雲已族
何當一㑹期清驩溢寒醁
邴原解劇飲雅名稱龍腹季倫殺為嬉席妓敢嗔目有
酒何容辭恐射蔣濟木但當攜酒去(闕/)名賞幽獨年秫
未足了(孔/羣)聖米猶可漉(杜/倧)愛屐憐猩魂奪巵笑蛇足桂
漿有餘芳桑落見重緑諌逺衢尊投法置酺飲讀籌觥
進蔌肴流觴屏絲竹未憂瓶罌罄但費匜盥沃勝事在
園林家務付兒僕(陶淵/明傳)釀羔截肪乳炰鳳泣脂玉鍊句
丹九轉摛文泉萬斛競詆酒中賢秪堪帳下督穿幘俯
前案障面厭方麴(楊譜語魯/漫漢事)吹不落眼花(樂天/詩)歸去來
籬菊華胥國遨游無懷氏風俗登詩壇争長破愁城相
屬二簋用坎四三客敬需六共樂時方清誰言世之叔
相從孟公座寕别輔氏族(謂鄭廣/文也)一笑祝諸賢行釂天
家醁(今内醖上尊/扁以醽醁)
　　再和戲黄玉泉
黄公辭酒壚經笥捧便腹讀書飢鳶聲了了崇文目陂
澄萬頃波巢寄一枝木戲題百姓眼自笑孤館獨轍涸
聊相濡神液未容漉嘯歌匪彈劒悁隘殊躄足文織犧
尊黄句弦綺琴緑不見蟹杯持徒費爾雅讀坐對罌卧
墻空有葉映竹枯腸但茶搜燥吻遲膏沃主人如馬瘦
酒使欠猩僕(封溪/令事)思折酤醖券欲訪義漿玉喟兹鯨吸
量眇矣龍驤斛靈根日灌溉詩課自程督試當閱醫經
薄醸借神麴共醉靈均(闕/)未問長房菊飲興非有期衣
曬寕免俗村勺雖不勝嘔泄聴隨屬嬾疊陽春三肯競
梟博六不飲但麥豆頗勝劉文叔醉騎黄犢孫歸玩墨
君族子為評酒名擬號安晩醁
　　謝葺芷和韻
無詩不言酒(荆公謂李白無/一詩不言酒)作賦眞誑腹未破公子慳
况與佳人目壯心思擊壺聖杯賡啄木(樂天啄木曲不/如飲此神聖杯)
袖想胡旋雙糚託揺手獨(見陳陶獨/揺手行)賔筵乏酬獻醴齊
催泲漉禰衡辨撾鼔元崇方病足曽無列屋粉空韻梳
鬟緑百篇謫仙詠十軸䝉溪讀(見顧雲池/陽醉歌)有美建安璩
競爽淇園竹芒端寒燠轉胷次古今沃卧甕嗤舍郎祭
酒可令僕(漢僕射中/興改祭酒)時陳南北洗頗醉東西玉雖微醖
五斗端有才一斛詩壇長齋盟筆陣嚴總督方將喝銀
雲未肯平封麴(李賀酒酣喝月使倒行銀雲櫛櫛揺/殿明陸龜蒙中酒賦拔酒樹平麴封)宮
宴看傳柑帝歌須和菊(徳宗作黄菊歌翰/林學士韋綬奉和)牛心固異饌
犢鼻且同俗尊酒日相逢我歌君為屬歡期踐三五釀
頃戲十六(樂府庾信對酒人生一百年歡笑惟/三五王續有田十六頃悉以釀酒)酣暢嗟
阮修飲狂謝裴叔(裴叔則語石崇云飲人/以狂藥責人以正禮)窪尊留古製
長勺分魯族居然同老襟淺斟醽水醁(湘東有醽水/故酒得名)
　　謝鄭廣文和韻
鱣堂心醉經精神應滿腹温飽無所志飲食不以目(温/公)
(謂今人以耳而/衣以目而食)說詩稱解頥善問待攻木頗愁百斛量
孔庭惟立獨爼豆答衛問筐瓷欠鄒漉(見鄒陽/酒賦)曽子非
養口漆園且尊足時於清夜分酌以翠勺緑(緑尊翠勺/為君斟酌)
聊澆磊磈胷不廢吾伊讀每篇亦作句(来詩每篇必/有亦作語)如
對紀書竹相逢盖初傾一别桑重沃融尊慙坐滿魯餽
疎拜僕衛生不自寳抑首新患玉囊無諛墓金米乏佳
傳斛厨烟㸑人清蔬課園夫督粟缾收秫田黍醸用隂
麴解同杜陵襟期醉昌黎菊赤手當縳莵(來詩有白/戰之語)白
眼漫嗔俗莊虛左氏晏觴肯西子屬(坡賦屬此/觴於西子)酒債負
尋常㑹期遭百六要須中聖賢庶以展伯叔(謂宗/盟也)醉入
無功郷醒豈屈原族(漢徙屈昭/景大族)岸幘一笑粲共賦醽酒
醁(晋張載有/醽酒賦)
　　雨中即事簡二友
怒蛙頻作灌夫罵老鸛惟聞莊舄吟麥熟只應呼快活
林間欠此一聲禽
舉頭但覺雲頭闇移脚何曽雨脚乾衣裌未便時衣褐
薄寒渾作晩秋看
鳩能喚雨復呼晴日日長從屋角鳴晴雨不應關汝事
强饒脣舌效君卿
五月炎天正及時輕絲扇子未曽持殷勤寄語班姬道
只恐秋深却夢伊
籜龍厭俗託孫兒(隣竹/過墻)隔砌相過人不知借宅敲門太
多事匡牀竟日對漪漪
鶯聲求雨亂繅車兀坐翻思二客佳乞得晚晴紅照水
南坡東畔月侵階
　　客有誦袁䝉齋得雨酬倡之什轍賡元韻志喜也
　　呈虚齋使君
雷伯四月瘖無聲鳴鳩呼婦鳬浴晴星如榝沙燈吐焰
羲和駕鞭乘赤明稚秧針水未入種秀麥浪畦猶督耕
香車不動百龍蟄轉漉如織千蛇横愛民太守心語口
瘨我以旱寕無生川靈有知龜亦許異物蜿蜒歸掌撫
一雨果從方寸來此念端誠本天與但看父老歌豐年
不用兒童學皇舞弭灾肯效欒巴噀哺民無異紫芝乳
一年事在阿堵中四封笑溢迎門語我州瀦野同淮徐
公方有意六輔渠上天下澤鍾惠施千里波及皆君餘
䝉齋詩成虚齋和我樂賦之如遂初坐對聨珠飽官粟
但有歡喜無欷歔秪今快續二賢詠不須乞米與顔書
　　又
媧石補天玻璃聲遇坎為雨離為晴金烏玉兎旁午出
百二十官稱常明下土臣敢再拜問誰主風雨催民耕
天江津河尾北見玉井水漿參左横何為湯旱龜土坼
何為堯水魚頭生孰令赤地星丈許吭扼雷公仍背撫
孰令河鼔塞銀潢勺水線流不輕與孰令捲舌自張翕
孰令天雞自飛舞雲師族聚曷遽散電母兒號奚不乳
黒豬渡河去無迹蒼龍銜珠噤弗語朱鳥崛强王偃徐
烏龜縮頸老沮渠夫君牋天帝馮怒旱魃磔死不問餘
天街清潤聨珠璧不為乾封為太初一雨三日誰力歟
更唱迭和忘欷歔歸之太守不肯有欸乃聊代志喜書
　　又
豢龍作醢龍吞聲天公憤憤迷雨晴玉脂泣烹足媚嫵
苦酒五色生光明龍雖神物畏饞吻攜朋去作天田耕
稚禾婉婉魚薧立髙原庚庚龜兆横漢家爕調豈無術
隂陽縱閉歸董生(闕/)
我貧自笑一瓢許瓶粟屢空慙釜與彭澤從無種秫資
沂水聊助詠雩舞頗怪吹雲讀風頌浪愁淅米繙危語
清時何事洪羊烹善政端無寗虎乳仁人拯溺非姑徐
亟挽天漢如决渠我知造物識君意十日一雨焉取餘
願君展此作霖手蘇民旱從扶黄初在在京坁賦髙廪
坐令歌頌笑欷歔病坡作計羮玉糝辟糓寕羡黄石書
　　湖上口占
賣葑千艘底處藏媧天濯熱卧湖光山雲既雨猶相逐
水草無花亦自香野徑徧穿人借問僧茶旋㸃客先嘗
翻思舉世趨炎者誰識蘋風五月凉
　　戲續前韻簡幕掾林治中
梅林妬日强遮藏西雨東邉漏隟光黄口禽鳴應乳臭
白花梔坼似荷香排根荷出憐嵇紹遯迹蓴肥哂孟嘗
(後湖之後荷/蓴間有在者)閒處便成清境界底須沂水羡雩凉
　　煮白酒送林治中
長門思客薦寒泉浪讀松醪桂酒篇數米醸來成玉液
傳家方秘出金川白飛瓊斝應歸重紅滴珠槽敢忌前
聊遣朋壺共一笑平分風月晩凉天
　　偶成呈林鄭二友兩絶
人才百年能幾見俗子一揖已累人元温亦知有此客
徳操未省誰為賓
聲名谷口我宗秀風調西湖我軰人自是山巖着不得
天教暫此伴閒身
　　旌徳觀
􁧤丈移從弱水間君恩泮奐得躋攀茗香壺酒成三事
巾褐枝笻佔獨班境勝亦能充道勝官閒何似在家閒
元都猶有桃花在更向西湖訪好山
緑蓑青笠慣孤蒲錯認東湖處士居舟尾笑迎車後客
渡頭催買網中魚水程趣戍半規日山意論交千巻書
歸去重樓試凝望恍曽雲氣矗凌虚
　　又
半生東甬數間屋一日西湖十首詩回首風光少年客
春山擁翠作蛾眉
　　賜第登樓
避俗懶成癖登樓睡失魔忘機鷗自下開檻蝶相過髙
處景差勝静中春更多君恩欲以報歸夢欲如何
　　又
桃李漫山不是春紛紛蜂蝶趂游人梅花已帶春歸了
分付垂楊浥露塵
病思歸心走兎迒自嗤幻境未渠忘并州便作咸陽看
說若乾桑亦故郷
　　觀王導傳作
江東老子惠之和九錫牛車愠蔡婆不殺伯仁君信否
澹然推分意如何
　　閒中偶成
病覺身名小閒知日月忙篆香雲四合盆篠竹千章慧
性乾成障愁懐弱未張何如莊宇定虚室自天光
春過日初永睡餘日未忺露花心翼翼風葉喜沾沾殿
後蜂尋穴懐歸燕語簷隨陽在何處落絮㸃疎簾
　
　
　
　
　
　
　兩宋名賢小集巻二百三十三
欽定四庫全書
　兩宋名賢小集巻二百三十四
　　　　　　　　　　　　宋　陳　思　編
　　　　　　　　　　　　元　陳世隆　補
　安晩堂詩集
　鄭清之
　　紹定閩冦平上功省府黄伯厚載與焉余時在政
　　事堂趙用甫掾西曹力言此文墨士請官以左選
　　既而賞戾法迄授武階去嵗戊戌用甫帥鄞乃來
　　為閫屬余浪跡湖山嵗餘始一見稍接觴詠亹亹
　　迫人間及前事相見恨晩余與之酒曰一文資直
　　慁子然以人廢法雖相知如今日亦弗敢則笑而
　　不怨赴調行在所贈以君莫愁之歌
君莫愁君莫愁不龜澼絖能封侯君莫愁君莫愁腰六
相印一敝裘請看涎顙與躄足千金信矣壺中流荻花
江月正佳耳青山浪泣琵琶舟短衣楚製乃翁喜未必
挽弓若丁字貂蝉本是待臣冠有時出自兜鍪裏雖然
萬戸将軍臂夜逢醉尉頭搶地賣薪愚婦輕買臣不信
讀書有竒事世間衆萬無定容桃笙木棊惟所逢秋來
桂菊黄金叢千機錦繡開芙蓉西風也解作富貴豈必
桃李專春風得時失據自甘苦姑置自是天夢夢君莫
愁君莫愁雙手試捫舌在不勸君勤買西湖船打篷疎
雨旗亭酒
　　家園即事十三首
水滿横塘占曉晴蓮腮霞舉葉雲生魚兒富貴眞難比
翠盖紅糚擁隊行
新竹地肥方怒長幽花晩發自欣榮飛來野蝶多情思
不逐蜻蜓㸃水輕
池荷岸竹閟寒清肱枕歌眠夢欲成珍重西鄰知好事
隔河送過讀書聲
千巖萬壑自秋春静處觀山能幾人疊得假山人競看
世間宜假不宜真
緑隂樂静未號蟬藕葉扶嬌汎水眠輸殺蜂屯深閉壁
峙糧宿飽蜜中邉
侏儒飽愧東方朔嫗母呼回郭舍人博局由來更勝負
雉盧那復較疎親
早作南風午北風暄凉翻手雨無蹤田翁舉似霖霪日
踏脚鳴車笑殺儂
青帶環生繞岸青葉間蟲篆學陽氷墨池文冢非難化
芝菌從教子厚蒸
樹底鳴鳩相唯諾花間飛蝶自綢繆二蟲得失聊堪笑
鴻鵠誰能問奕秋
㳺魚遶石日千里反舌鳴聲已百能老鸛易飢増廪稍
乳雞勤哺領孫曽
客有何人君子竹書無同至大王風此風此竹堪誰共
著得茶經桑苧翁
人心似鐵爐猶在世事如棋路不移閒着目光牛背上
英雄千古竟兒嬉
老紅擬佔春光住嬾緑枝頭更嬌妬隨風宛轉未肯落
猶作霓裳羽衣舞
　　又
樂天故不憂作徳心逸休雞蟲笑杜甫蝴蝶夢荘周苛
政猛於虎蹊田奪之牛書傳亂人意周易在牀頭
　　詩别可齋陳制置移鎮呉門
恭惟上明聖宵旰親政初朝有快活貫野無簿笨車我
獨何因縁濫持鈞與樞妄意在人物搜羅到巖墟穆之
百函至酬答疲巻舒雖云得梗概詎必相賢愚君時靄
亷譽一再登除書公牘耻私謝直語非貢諛尚無赫蹏
牋而况雙鯉魚元龍一世豪名下定不虚我歸海之濵
偃息田園居生平舊交㳺相忘付江湖軍將忽打門君
書來自呉瓿藁冨鴻筆硯銘出龜趺興懐向㵳泬論文
逮荒疎自言乆愛敬今始通勤渠不為熱翕翕不為暖
姝姝云何好尚真夐與世俗殊意者元城賢待以涑水
迂獸旗畫星壤龍藩開玉符老我歎蒲栁投閒託枌榆
味言喜啖蔗秀句嫌催租的知我軰人調度非轅駒子
長固多愛含菀乃集枯梅花倚瘦竹清芬借旉與常恐
硬黄紙喚歸翔紫廬問君立朝節謇諤辛毗裾問君治
理效所至桐郷朱正爾澤東履俄然移右扶借留此截
鐙來暮彼歌襦譬之絳霄雲來往本自如君亦何心哉
此事姑置諸但惜君去我有唱誰和余寒山尚餘雪江
濶征帆孤揮毫冩别恨臨風獨躊躇
　　懷可齋簡林鄭二從事
可齋嚴冷如古書莊語敢下鉛與朱讀之不厭味有餘
簫韶間奏愁爰居文墨政事同機樞炤人炯炯懸氷壺
昆弟親我同二蘇對牀風雨夜夢俱别來半歳意鬱紆
頼有二客能從余或寄可齋雙鯉魚道甫問訊今何如
　　乍晴觀蜂房戲占
蜜蜂家計千頭奴日併花課供蜜租粉紅黄白各本色
擁腫雙脚尻為車採花歸來不知數一一到門如合繻
方春乳房擁金屋子弟分王遣之國廣輪處處成甘州
饞口嚌嚅不遺力蜜脾割盡刲蠟膚畢嵗辛勤用謀食
秋深冬早未見春嗅芳咀華來藻蘋釀成餱糧香滿室
日日飽衙知愛君問誰食蜜還主臣阜財富國今何人
　　糟蟛蚏送葺芷
蚏腹一寸能郭索黄流在中自濡殻蝤蛑可是文人行
螃蟹眡之師長伯二眸挺出勝怒蛙八跪前驅非屈蠖
笑今樊噲自横行何用吕布須急縳餔糟啜醨乃我味
嚼齒穿齦未渠惡屬厭秪覺一解勝效美不辭雙距落
蔡謨但記尊足存孫卿不悟鐵成錯漫誇右手亦特螯
水中之怒無乃虐梁王葅醢猶至今千古吁嗟漢恩薄
玉柱江􁰀酒半酣銀絲鯽魚新膾斫此非不足君所邪
斶顧居貧未能學蟲魚瑣碎熟爾雅麴生逢之三距躍
太真小物自足佳葺芷一笑為飛白
　　再和且答索飲語
晦途之人暗摸索如龜自遮聊以殻沉湘雖避屈三閭
㫁髪奈逢呉太伯周官自詭蠯蠃蚳羲經敢並龍蛇蠖
嫗妃投甕甘骨醉(俗以羣雌/巨掩為佳)舌味無心寕法縛黄詩未
足助盤飱呉稲詎能為嵗惡尊前介士尚錚錚海底漫
郎終落落帛聲試聴響犀瓠玉指為渠代金錯掩筆而
取僅遺小誰念坑降秦政虐二螯六跪冒族姓穴居頗
笑隣之薄縱令臏足亦可喜中有妙解木應斫賸擬新
篘問揚字先賦南烹仰韓學蠔山馬甲不易致岸下紫
鱗方牣躍主人鸛鶴真耐痛笑許子彭如水白
　　　諺語有鸛鶴日至水濱羣蟹相與捕魚蝦飼之
　　　以為常一日鸛鶴語蟹曰施而不報非禮也吾
　　　喬木巢成亦可延客能從吾乎蟹以無翼辭鸛
　　　鶴曰此易耳子以兩距鉗吾足我爾身也蟹悅
　　　從之一飛戾空蟹懼鉗益力鸛鶴痛怒罵之蟹
　　　笑曰作主人乃爾痛耶
　　鄭徳言暫館於别墅
我如杜甫逢王翰君似梁鴻領孟光花竹自慙非獨樂
杼機聊喜聴隣墻賦成寕笑老傖父甕熟定容周舎郎
他日楊花飛燕子可能長記陸宣莊
　　安晚偶成
五物中間着一翁園㕓隨分可支筇章施采服花糚露
戞擊鳴球竹嘯風疎種密栽觀木漸淺流深浚養泉蒙
眼前丘壑無佳句自哂詩腸苦未窮
　　和鄭制幹遷居
帝遣夫君侍玉除薾雲飛上駕龍駒兵談暫此棲油幕
荷隰居然見子都風牖喜便鴻案舉月臺長對兔輪孤
孟嘗幸舍非吾事徒愧荀林為送孥
　　和鄭制幹謝借居且惠朋樽醉螯詩
平生愛山林里居想王屋孤月自無朋㫁雲曾不族詎
知莊遵市鯈有賈誼卜西河就索居漆園問尊足翟門
羅可去軻宅仁已熟似聞結駟多每見後騎屬魯臺時
遣餽監侯已發粟競懽王儉蓮肯問顔子粥家貧願鄰
富蒹葭欣倚玉頗容􁌇稽叟來簉堂上燭猶能辨絲簧
漸近不如竹濯醪慁兵醖庸行參聖讀願為善頌禱既
醉備五福謀婦擬提壺敲門驚啄木持螯兩從事來就
桑下宿美味均適口雙明喜増目命駕匪千里星言媿
不夙聨句乏追韓補詩聊繼束終當效樂天駱馬為酒
鬻
　　題雪竇千丈巖
並海危峰駕六鼇招提深處緑周遭樛松直上睡龍起
怒濤飛來風虎嘷坐向亭空雲作伴待看身與月争髙
山靈意我酬清賞為酌氷泉讀楚騷
　　林治中近有捕虎之役調以拙詩
豺狼當道實堪嗔就乳於莵哭楚臣馮婦下車冝衆恱
將軍射石見心眞渡河應避馮河勇搏獸終歸舞獸仁
他日朕虞須命益九官濟濟定相親
　　比以拙詩戲調張籍不知作者已盈軸矣輒和兩
　　韻
展也虞朝庶績熈合修筐貢暨熊貍兕容于野雖非地
豹澤其文似識時毛革正須供有用血牙安事殺為嬉
國僑惠政人誰犯虎聼多應謝子皮
虓虎寕如龜有知陸行端自觸危機縳渠吕布還須急
驅以王尋漫失威肯使黔驢呈短技直敎獵騎合邉圍
惡盈詎必分人獸猛獲終擒自衛歸(宋人請猛獲於衛/石祁子曰天下之)
(惡一也云云/衛人歸之)
　　圃中問訊梅友老榦疎花有足喜者
洗出金灘鎖骨沙種成老樹競槎牙氷霜歴盡肌生玉
窗牖寒深影到紗舊嵗枝頭新嵗景十分好處一分花
誰言冷圃惟秋菊春意撩人乃爾邪
　　東湖送藕與葺芷
草木誰無知葉落能糞本榮枯逓乘除苖實自穮蔉東
湖百頃蓮夏日傲趙盾州家浚河渠獮薙甚芸墾長身
萬柄荷髦梗付鍤畚寒烟熨青鏡時有白浪輥水解毓
仙骨根着泉源混外乾乃中腴下益寕上損淤泥胎玲
瓏多節竅混沌園丁亦善沒擘波沸魴鱒衆株忽仰浮
登岸如衮衮誰知絳縣塗可試平叔粉名非玉井船實
過秋蘭畹肴蔌雜燕豆葅菜補中壺交梨能養生諼草
亦忘忿空言出好事就與津燥吻贈君擬條氷差勝羞
藻蕰
　　送新薑與葺芷
仲尼何不撤薑食損智深譏藏戲劇将以愚民豈其然
半山失喜為動色抝執誰解鐫此老一時鑿說契胷臆
我疑驗之神農書増壯胃腑良有力月令音商其味辛
調芼魚蔬配香稷方冬沃土培其根隴畦分封隨壤息
長鬚視苖厪獻新先時斸起奮鉏棘青株斯拔薤本重
紅萁半露蔆包側駢指驚看産漆園眡足疑為導積石
欲搗芳辛入􁉛臼為憐膚理傲金狄僕命薺荼涴詩雅
肩差梅桂班内則笑加束縳伐書鯉持助饔庖鱠銀鯽
旱年冝薑諺有之今嵗雨多生意嗇小摘酸寒類甲菜
大阿嬰冒期膝席公羊榖梁汝徃哉反音一笑當勿劾
(稗官有記公羊穀梁並出一人之手/其姓則姜盖四字反切即姜字也)
　　山間録拙作求敎葺芷俚語將命笑擲幸甚
老我愧不學無以祛六蔽短綆赴修汲深淺忘厲揭每
逢撲凸篇如對葛答謎敵壘或致師何以禦柴曳書林
倦回旋筆徑冝脾睨獨自搔背痒誰與解韈繫誤墨拙
成蠅飲醯癡聚蚋噐成多苦窳草創類茅蕝未善文心
雕曷助葵足衛樂只正始音盡發文冢瘞古意窺九嶷
詞源决三澨英英韻風雅噩噩規誥誓精剛拏健鶻妥
帖律狂猘解注卑蟲魚獻納笑蝦䱥讀檄頭愈疾聼語
麋著草風髙補釣臺天朗摛蘭禊合止按商角刮磨出
亷銳妙指曲不傳奪胎骨可蛻神鍼如運斤折屋去眼
翳又如大醫王割胃滌滛滯萬象困蒐討瑶金拔昆麗
司文當執衡却掃甘擁篲空山闊游從思君願言嚏蕪
詞薦藜藿香芼待薑桂翳桑急壺飱毋為答飯毳
　
　
　
　兩宋名賢小集巻二百三十四
欽定四庫全書
　兩宋名賢小集巻二百三十五
　　　　　　　　　　　　宋　陳　思　編
　　　　　　　　　　　　元　陳世隆　補
　安晚堂詩集
　鄭清之
　　謝徐德夫右司和御製賜詩
直道何曽較尺尋昔賢垂範到斯今臯謨勉勉歌元首
說誨年年沃朕心幸遇千齡開聖治頃塵三事愧宵箴
奎文衣被真難報盥誦新詩愛助深
朅來林下破天慳要使明詩見一閒齒屐印苔春縱步
頸壺蒸粟晚加餐夢魂飛到味書閣(徳夫家有/味書閣)世路牢
封函谷關翻笑醉翁猶未醉黄金白鬢詫腰環
　　和林治中雪詩五首
擘天滕六勇如貔移下瓊臺撲凸竒老盡青山眞是幻
從渠白戰更無詩馮欄且喜明雙目嘶騎寕愁到十眉
(謂撒戍也坡詩長安畫手開/十眉云云中有漁陽胡騎嘶)羔酒不妨敲竹韻園林正
好樂清時
兒嬉犯凍搦文貔怒眦張脣状崛竒圖得形模規婦笑
絶憐冷落賦翁詩幕談多暇堪娯目喜色排寒為上眉
頗念袁安正髙卧拙柴煨芋了年時
塩虎模糊懵豹貔玉峰髙並自多竒春光北苑供花事
夜入西淮奏雅詩銀闕勢増開雉尾賀班香近列蛾眉
看君來嵗𢋫酬筆移在儀曹進表時
白旄麾編牧郊貔羽扇分飛更出竒凍裂弓鍪元濟縳
嚙殘氈毳子卿詩蘆花夜月凝湓口梅玉春風侈蜀眉
(坡雪詩有玉/梅春之句)一幅溪藤知幾返鏤氷冷語不驚時
貙貗甝彿貃貛貔(見爾雅釋/獸連文)獵騎漫山伏正竒瘃手草
成熊館賦羣驅(闕/)入兎苴詩獸奔駭類淮肥口狐媚讙
摧虢國眉滕六倚渠真誤事大寒不出是知時
　　因㑹來詩再𢋫元韻
組練横陳壮士貔想因舞羽去窮奇千山白髪存公道
十日清吟費老詩待伴易銷春有脚交光最勝曰如眉
只愁無着梅花處東絹平章付伯時
　　續詩之寵依韻以謝
莫搜險韻續貒貔雲景須知雪後竒日絢寒光糚净界
梅将真色薦新詩試敲折竹煎茶舌旋覔遥岑出黛眉
油幙輸君談笑樂聖杯正是一中時
　　村邉以湯婆樣惠示與詩俱來依元韻
惠中秀外更清便婭姹嬌羞二八年無奈畏塗生袵席
寕敎寒夜折氷綿遣來勣嫗知君状擬伴涪翁到曉天
只恐甎花陶學士風流未了續膠縁
　　再和村邉解嘲
閒身惟向静中便莫景侵尋絳縣年未解真精昬黙黙
且觀𤣥牝息綿綿温柔郷裏誰能老冷澹生涯别有天
笑撫脚婆為法喜漆園何必問經縁(縁督以/為經)
暖足番君老更便摩挲笑問阿婆年聊吟夜月移花影
肯向春風逐栁綿自有散花居丈室何妨姹女共壺天
鉛華列屋諸君事乞與寒梅了世縁
造化真機動静便誰云巧智可同年藍田日暖烟生玉
閩嶠霜濃木有綿萬象為春皆是物一花不實豈其天
吾身太極元同運陽長隂消在所縁
　　和葺芷筍詩
我貧毎笑齊之斶晚食雖甘未忘肉梅肥尚餘風折緑
溟涬餐英命騷僕藩籬别彼羝羊觸送似玉堂如楚束
惡詩聊賦徐凝瀑妙句飛來潄鳴玉曽無導吏隨賈餗
坐遣跛奚委葵菽茁芽勤視縁坡竹期飫伯仁空洞腹
書腸膏腥士之辱得魚不敢餉羊續要知菜味勝山谷
歩趨强顔髪曲局盤有美茹無不足陋矣王芻箋衛澳
　　贈許石田為僧
平明對鏡良獨難子能脫屣彈指間戲視此身如髦蠻
冠巾擺落逃繻關千金强弩一笑彎萬錢買盡江南山
厭渠世路車輪殷赤脚健倒苔痕斑参寥佛印若是班
江湖風月不汝慳汝狂方醒衆所讙我獨見之為三歎
辨詰孔釋何可删白雲深䖏輸君閒
　　和敬禪師茶偈
飯罷茶來手接時箇中日日是真機建溪顧渚君休問
冷暖如魚只自知
睡龍纒繞墨甜時捧喝金提落鈍機管取一毆先着到
三更日出有誰知
魚鼔纔休客至時摸頭元是最先機不須吸盡西江水
一滴曹溪味便知
　　贈育王堪笑翁
問訊瞿曇老比丘靈山何似雪山頭笑翁底事正堪笑
面似靴皮笑未休
　　蔬圃
活計園蔬日日新杜陵差慰婦長貧旱薑水芋年時熟
春薤秋菘意味真畦甕䞉分三伏雨露根常占百花晨
荷鋤未省勤耕稼猶媿師門學圃人
　　和林倅賦郡守隨車雨
旌車勤雨拂參旗大士圓通現白衣爐穟輕煙方先路
雷門急令已宣威為霖䞉作西成計書嵗誰云大有稀
賢守劬躬民國念食言應笑魯臣肥
　　和白雪老禪二偈
閱盡恒河水上波聲塵何似泡漚多還師拍板鉗鎚後
更唱誰家别調歌
簷鐸吟風月半凹黄金布地欠誅茅三更日出真光景
大好欽身正笠包
　　靈隐慧上人惠詩為古風以贈
貫休齊已唐世人當時逸氣凌簮紳聲名亹亹逼甫白
幽蘭直與梅争春誰知北面石霜老服勤杖屨皆終身
二公所得當盖世英詞傑句風中塵至今傳者以詩重
妙處反為詩所湮弄翰戲墨雖佛事炊沙作糗成飢嗔
不欲詩工與字巧緒餘能奪道之真心宗一了萬法具
辨才飛轉陶家輪君不見阿難多聞及辨慧咒語要敵
摩伽神
　　天育二老禪惠示經佛偈答以十詩
二老毫端一滴曹喚醒䆿語沒忉忉更無慧可安身處
作莫當時立得牢
餘塵明極强分離菩薩如來是阿誰既道本來無一物
将何芥子納須彌
龍宫海藏自分明搕𢶍灘頭一任傾因果若還終不昧
政須防作野狐鳴
書經猶有遮箇在畵佛何曽夢見來玲石玉峰雷雨過
梅花昨夜一枝開
三經已是太多羅州去休休更問婆箇裏幸然無一事
何須終日把甎磨
四十刼來閒坐休忽抛長舌閙籃頭若言面壁為心法
瞿老還輸第一籌
懵懂維摩不二門畧無遺囑付兒孫普賢若匪剛饒舌
此事如何更吐吞
老(闕/)無聖亦無言驀指虚空喚作禪掌血條痕無着處
教誰白地患青顛
般柴運水老龎禪佛法無多在蜜邉(闕/)汝将來還與汝
因師交(闕/)更團圓
生老年來病已深灸瘢着艾復難禁六根四大原無有
何處求師下一鍼
　　鄭徳言親覩洛伽觀音相遂依所見繪畵朝夕嚴
　　奉且求賛語敬題其旁
具足圓通性一念本昭徹佛我與信心是三無差别凡
人未見聖如渇以何說佛身忽現前如水印秋月心精
自開遮見根匪優劣念中有大士珠瓔百寳結補陁洛
伽相自在猶日掲是名為正觀倒想作竒絶稽首圓通
尊兹念無起滅非相亦非念不盈復不闕唯然觀自在
無眼耳鼻舌
　　拙偈調偃谿上人
昌黎先生入山裏大顛牢把數珠子松下經函着净瓶
照管習之翻却水丞郎滿擔江西禪行行勘辯撩天鼻
偃谿爛嚼雪窗紙換却舌頭别參起
　　雪窗董寺丞将指平讞安晚來訪因舉似偃谿為
　　下一則語
佛法方當惡劇時偃谿笑裏袖鉗鎚不敎管領千雲衲
打徹頭關更問誰
　　簡雪窗董寺丞
世路機心去兎迒雪窗一縷不遮藏薾雲梯月真游戲
茅舎何曽外玉堂
聖賢事業在心槃禹稷顔回豈異觀世故波瀾同起滅
姓名千古要清寒
　　山間大風雨晝夜不止聞松聲撼牀戲成拙語漫
　　録呈葺芷參溪
顛風横雨窮山秋樵青㢮擔車停輈松聲撼空吼萬牛
轟豗勢欲傾不周晨雞扼吭音且愁百鳥何敢相喧啾
恍疑趙壁環諸侯呼聲動地鏘弓矛又疑變化鵾鵬儔
垂天鼓翼南溟陬或者挽翻河漢流電飛霆擊龍蛇虯
不然火烈陸渾丘天跳地踔啼熊猴狂吞狠吐山裂鳩
大音奔騰怒相投夢中驚廻仙枕游分明夜宿浙江頭
三更潮水掀柁樓蒼茫起坐擁黄紬觸屏喚作錢塘舟
此身端坐巖之幽如何兩耳不自由乃與喧寂為沉浮
影蛇石虎以妄求世間萬事浪喜憂大學能定心逸休
疾雷破柱方夷猶真須浩養師孟鄒風止韻作商聲謳
　　和復岫賡醻之什
勝地來休沐山程懶忌前草堂新杜曲詩格舊臨川客
乘干珠履翁琴百澗泉參尋幽路滑空想石頭禪
大雅千巖秀清標萬玉前醉扶有宗武屬和得師川境
勝堪耡月詩香可釀泉竹林風度在枯坐笑僧禪
　　書西湖雷峰講主草書(寳慶丁/􁁲閏夏)
　余以職事出郊歸塗午漏下逋暑於雷峰老師肅客
　乃二十年前所識雲上人也因索草書縱觀成古風
　十韻以贈
雲師一生耽聖草銀鐵蟠空覷天巧老來逸氣未全平
筆底鋒芒猶一掃開關勇士争赴敵劍㦸弓戈奮相繚
睡龍决起求頷珠劃木㧓巖紛怒爪風雷喧豗撼坤軸
飛電交横印清沼忽然天宇變空澄千丈孤峰立寒峭
張顛驚號智永泣剥筋椎髓為君飽恨予不習草書訣
九轉枯腸秪自攪雲師雲師汝誠能春蚓秋蛇幾時了
何如認取主人翁破衲䝉頭紙窗曉
　　送王伯厚入廣
五行在天地惟水明且清如何南中泉乃獨以貪名水
號墨與弱淖汩稱濁涇彼皆有其實所以得此聲山川
日秀發九疑羅翠屏扶輿産清淑丹砂銀石英有泉出
其間泠然堪濯纓政坐貪夫累土炭涴玉氷桓山以魋
故至今人羞稱栁子愚其溪百世相因仍有如此白水
好貪豈其情我欲招夷齊(闕/)之南山汀一洗萬古貪涌
雪歸東溟夫君素潔已贈以貪泉銘
　　　送繼一郭處士
聖君如堯舜豈無巢與由計然亦何慕五湖一扁舟之
人乆不作側席思巖幽嘗聞鹿何君清芬徹凝旒(闕/)
　　　　　　　　重華錫嘉號見一光林丘誰謂雅
道息競風日悠悠脫冠掛神武有士歸東州笑将金閨
籍猛博處士裘鈞天為開顔曰此夷逸儔大書繼一字
虹光屬奎婁宸章軼麟衮正聲出天球清名奨静退下
視古素侯睿謨廣先憲姱節追前修况今輯衆雋丞弼
登虞周明時樂閒暇出處自不侔赤城宅仙子登陸方
蓬洲君歸訪司馬坐忘春與秋方瞳照緑髪戲轉黄河
流烟霞肅通客隐者應輟耰欸乃輔行色春風生柁樓
　
　
　
　
　
　
　兩宋名賢小集巻二百三十五
欽定四庫全書
　兩宋名賢小集巻二百三十六
　　　　　　　　　　　　宋　陳　思　編
　　　　　　　　　　　　元　陳世隆　補
　介軒詩集
　趙汝談字履常號南塘太宗八世孫居餘杭淳熙十
　一年進士累官至西外中正理宗時歴給事中權刑
　部尚書卒諡文懿
　　南湖
每憶西湖上青帘(舊作/蓮非)賣酒亭栁條魚頰翠花片馬蹄
馨寒食經行路晴牕入夢屏因循春又晚風絮攪空冥
　　靈谷
靈谷神仙宅言歸肆目新山光逺如畫秋色老扵人世
事棊爭刼人心海變塵功成思范蠡湖上一閒身
　　翠蛟亭和鞏豐韻
幽亭枕蒼峽雲竇通曲水百折如建瓴㶁㶁鳴不止客
來一抽鑰白霧噀岩底歘翕千丈蛟拏空翠濤起天開
混沌竅日洗盤古髓諒匪畜池鱗多應化雷尾馮陵氣
易壯怖蕩辭難侈日假金洞光景逾瑶池泚誰云逰方
外巧異淄塵裏坡仙頗年數覿面猶尺咫采句貴自然
鞏言良是已琁題豁靈界篆出蕃君里物生亦倚數有
形必有靡道人亦多事浮念何時死余生嗜泉藪痼習
牽研几太息動靜機于何寄真理醉倒和滄浪煩君更
詳此
　　　附趙彦假和詩
　天下名洞天有山必有水餘杭山水窟神仙所棲止
　仙人乘雲去玉蛟留潭底至今雷雨夕蛟睡時驚起
　爪劈巖石裂石罅滴乳髓涓涓泉流出半垂白鳯尾
　風來琴筑響月照纓絡侈曲折納深池徹底清且泚
　築亭當㵎衝木石相表裏翠壁潤含烟層峯去天咫
　道人幻出奇指顧猶未已忽驅蛟走鬬瞬息八百里
　怒氣挾奔霆草木為披靡兒童驚振掉面若槁灰死
　達人本大觀談笑自隠几須臾羣動息靜坐窮物理
　水石本無心相激一至此
　　　附趙汝讜和詩
　衆峯抱蒼龍蛟屈翠蛟水放之兩崖間奔洶不得止
　濤瀾生席上雷雹轉石底恍疑天柱揺將拔陰洞起
　蘇公雄氣壓詩骨得仙髓指麾驅鯤鯨赫變動其尾
　紛紛下土人蟻蛭自封侈聚觀目精眩筆墜汗流泚
　坐令空谷嘯聲徹霄漢裏君來松根吟仙者相去咫
　老蛟破鎖去餘怒猶未已決開㵎千丈散作霧五里
　今年溪湖乾草莽生意靡寸泉落山苗靈鑰起垂死
　遺吾雲子飯報汝青玉几野人尋泉竇筒壊方復理
　泓然山巔池冬夏常若此
　　逰洞霄宫
好閒謝塵事來作名山逰策杖西㵎曲乞漿東家丘大
滌古洞天仙人此藏修至今翠箬下半夜丹光浮山中
舊相識置酒為淹留日移雲牕午水滴空牀秋授我長
生方揮麈談𤣥幽我髮亦已白赤霄莽何求業縁苦未
斷一笑風引舟回首青天長身名兩悠悠
　　翠蛟亭
我生宿有山水癖乘風直到匡廬脊匡廬之水懸百仞
天下谷簾名第一尋幽偶訪大滌洞絶壁飛流動寒碧
忽如翠蛟出亂壑勢與廬匡亦相較敲空倒影揺寒星
却疑夜半銀河傾
　　大滌山洞霄宫
此亭此水㡬徘徊舊觀今新老眼開行險不盈還一笑
窮源未得且頻來湯年間亦旱禱雨禹步乃能冬起雷
戲語聊貽道門舊髙明了後復何猜
　　環錦亭(在臨安縣/余氏園)
與子鄉鄰信有年故王遺事到今傳爽鳩邑改風煙在
散騎園分水竹偏髙架插書供夜讀滿堂戲綵敵春妍
相如可是區區者戲筆題詩亦偶然
　兩宋名賢小集巻二百三十六
欽定四庫全書
　兩宋名賢小集巻二百三十七
　　　　　　　　　　　　宋　陳　思　編
　　　　　　　　　　　　元　陳世隆　補
　延月樓詩稿
　李若川字子至紹興中江南東路轉運判官乾道初
　以吏部尚書使金
　　三韻雜咏七首
礎潤濕欲雨月暈知有風大哉天地理機熟潛可通念
彼在世人心隠無由窮
斯人異好惡是非汨真情鵞有翅莫飛蛇無足能行世
事亦如此未可一概評
足隨意以行目惟心所視若必待使之動行即相戾是
故造自然斯為理之至
鷺白固非珍鴉黑亦匪貴使其色相反人皆競稱瑞世
情惟尚奇在理則為蔽
足安咫尺地臨險生憂危世故日紛擾逐物心難持心
定境亦定禍福安能移
一氣有清濁二儀成覆載魚鳥各飛潛草木異榮敗不
齊乃至齊造化所以大
瞽者不視色聾者不聴聲觀其動作間視聽由心生一
心苟有蔽耳目絶聰明
　　途中阻雨
髙雲無急雨飛灑如絲輕幽人動羈思冒雨登歸程風
來曉煙亂雲破春山明眷言憩荒館我懐有餘情壺中
載濁酒飲罷還自傾酒盡興不盡闗關山鳥鳴
　　夜泊富陽
弭節富春㟁江潮侵夜生扁舟人未寐風動菰蒲聲羣
物漸以息客懐有餘清開篷坐深夜月在雲間明逺眺
江水濶仰視天河横念此復何極曠然千古情恨阻心
中侣濁醪相與傾
　　理舟
為客始逾月迢迢若經年晝永空館寂古木參雲煙我
生聞道淺未能超世縁念此方寸地憂來相縈纒今晨
動幽興沙岸泊歸船㟁逺望不極歸思隨長川
　　獨酌
兀坐起往念新愁忽來侵鬱鬱不自怡開尊獨盈斟舉
杯對孤影浩蕩生幽襟百慮遂消散無復縈我心修篁
爾何情風中來清音不覺日已晏四面山沈沉超遥醉
中適頽然㤀古今染翰記所寓音屬自成吟
　　村社歌
清曉鼕鼕鳴社鼓前村後村走兒女田家醵錢共賽神
謝神時晴復時雨案有(一作/具)肴酒爐有香老巫禱祝躬
案傍願得年年被神福秋宜稻穀春宜桑人淳禮簡酒
無數歌笑喧闐日將暮田翁攲側醉歸來山頭明月山
前路
　　蠶婦詞
舍前舍後桑成林鉏墾不放青草侵東風滿條新葉大
村家愛此輕黄金日暖春蠶大眠起戢戢盈箱齊若指
看蠶新婦夜不眠蠶老登山滿家喜阿姑嗔辦噪連遲
小姑已催修織機殺雞沽酒賽神福今嵗不怕寒無衣
　
　
　
　
　
　
　
　
　
　
　
　
　兩宋名賢小集巻二百三十七
欽定四庫全書
　兩宋名賢小集巻二百三十八
　　　　　　　　　　　　宋　陳　思　編
　　　　　　　　　　　　元　陳世隆　補
　方是閒居士小藁
　劉學箕字習之屏山先生子翬之孫七者翁玶之子
　有方是閒居士小藁
　　吾廬寓言
五峯之山環吾廬五峯之水清溜渠山水可樂情可娯
五畝之宅奠厥居清湖列嶂開坐隅白沙峩峨煙岫鋪
崇山梅嶺豁望眼髙門堇阜聨襟裾况當春晚積雨餘
緑褥翠疊青珊瑚桑麻滿路人意好鳴禽上下齊相呼
迨今八月九月初楓林隔水紅凋疏秋場稻熟聴蓬樸
小槽新釀傾真珠昨宵一雪飛璠璵逺山近山光凝酥
羣峯突兀不敢覷銀壁照耀天鬼塗千金不須買畫圖
丹青縱有畫不如風景萬態朝昏殊天成此畫人難摹
蔬荒圃廢㡬朝夕一日築居天賜予四時逰觀心良舒
考槃在阿歸來乎乃歌曰採於園兮籃有蔬釣於水兮
筐有魚余之弗歡兮其誰之歡與又歌曰惠水清兮出
有車芸香芬兮讀有書余之弗樂兮其誰之樂歟(清湖/白沙)
(崇山梅嶺髙門䓰/阜皆屋側山名)
　　石假山
潭溪散人方是閒真山不愛愛假山呼童積疊山磊磈
逺近便擁峯與蠻晴嵐滴翠明忩前清影掛壁方池邉
色侵書帙日華薄丘壑坐上生雲煙雲煙收霏苔蘚緑
山石傍頭更栽竹三竿兩竿韵不俗揺蕩青風凉意足
方是閒人當此時以假像真人謂奇或來静對酌美酒
或來晏坐哦新詩吟詩搜索縈心脾酒醉落魄精神癡
吟詩飲酒且不可况復局上爭枯棋不如對山撫吟琴
琴心三疊舞胎禽高山流水存至音古趣澹泊恱我心
老泉三峯欄木材百年沈埋安在哉東坡仇池九華石
只有佳篇傳入集此山亦猶今視昔與我同生亦同沒
　　社日喜晴分韵得前字
夜來急雨淙飛簷晚驚紅日輝潭川梨花有情朝露重
栁帶無力春風顛傍簾新燕低拂掠入檻戲蝶相聨翩
今晨天氣亦佳爾一春未見兹晴暄綠陰林下笑聲好
簫鼓賽社祈豐年金穰屢豐豈不好米賤更苦人無錢
太公九府法已弊楮幣印出私相權所司轉變無善䇿
低昂用否難流傳縣官那更租稅急白紙不問黄榜蠲
窮民非負實無有里正罰責殊可憐吾儂雖樂此日美
釂白醉倒春風前却愁煙雨暗春晚米價頓長民憂煎
　　寄靜菴
天寒日短道路長白雲飛去知吾鄉大江之東渭之北
念吾故人何可㤀别來楊栁春依依只今開到梅花香
扁舟漫浪歸未得京塵海裏安行藏身名未立仰天笑
牀頭夜夜鳴干將羨師物外無寵辱庭前柏樹常蒼蒼
吁嗟急羽飛不到二千里外空相望五雲前墜滿室光
報師之意無以將篇詩滚墨纔淋浪一聲雁過天南翔
　　紫溪莊舍讀癸丑壁間舊題轉眼忽十八年同遊
　　十不存一滋蘭弟亦作古人拂拭灑涕㡬不欲去
　　因誦歐公詩云人昔共逰今有㡬樹猶如此我何
　　堪為韵感懐成十四章庚午四月中澣
維昔舊逰十有八春中閒往來合散風塵詞翰在壁瞻
之愈新憶我仲弟𣺌然懐人
　　其二
吁嗟人生年不滿百天地囿形百代過客去日苦多來
日苦窄我曷不樂慨念疇昔
　　其三
草角燈忩硯席是共春山朝吟秋堂夜誦棄背三年心
骨沈痛㡬夜見君似夢非夢
　　其四
念昔童稚汎然若舟惟吾與君孤苦同修博文約禮匪
遨匪逰子方盛年遽赴玉樓
　　其五
朱坦素壁醉墨漓淋虚堂重臨思古傷今文不忍誦盟
不可尋即事即物抆淚痛心
　　其六
舊題墨妙龍蛇戸牖步驟歐虞摸倣顔栁醉裏百篇𡨕
搜九有天胡奪吾張仲孝友
　　其七
屈指友于祗今存㡬自仲之去失此奇偉言不勝情心
旌憤悱哀哉蒼天兩淚如洗
　　其八
團團庭柯清美無度今我來斯忽然老樹偃蹇輪囷剝
蝕摧蠧朱顔蕣華詎得如故
　　其九
興念陳迹夢寐吾猶植杖風雩某水某丘日居月諸循
環靡休迭爾遄邁曾不吾留
　　其十
憶自束髪兹焉寓居載思載瞻宛不異初極目遐眺清
風穆如撫事懐人悲來感余
　　其十一
少生四方逰紫之水每有良朋見止遇止長哦伐木求
友乎此樂以㤀憂云胡不喜
　　其十二
維親與朋雜然滿坐華屋連甍紅紫繁夥半世重逰霧
迷煙鎖慨然撫膺謬悠老我
　　其十三
念昔考槃碩人之薖琴豆觴酒寤寐笑歌逝者弗返涕
泗滂沱念彼不樂傷如之何
　　其十四
賢乎仲弟和樂且躭自我不見嵗籥換三百感交集憂
心如惔山凝暮雲回首不堪
　　插秧歌
農夫戢戢清波闊秧稻茸茸森石髪父兒呼喚手拔齊
千把萬把根連泥四更乘月躅隴陌曉煙漸散東方白
歸來喫得飯一盂擔到田頭汗似珠蹲身擘叢種入土
不問朝昏與亭午肌膚剝裂肉起皮烈日纔陰又風雨
秋收幸值嵗稍豐穀賤無錢私債重連忙變轉了官賦
霜雪凍餓愁苦窮吁嗟四民天地間服田力穡良獨艱
寄言安坐西方輩汝飽不慚吾厚顔
　　醉歌
讀書求見古人心閉門不知青春深夜來東風掃浮陰
曉光薄林生遥岑搜尋不覺出門去綠暗溪邉楊栁路
詩章立願不復作會景那知自成句歸途晤語誰與從
眼前物物俱春工崇桃積李事已晚牡丹正麗酴醿穠
白茶照人氷雪同紅茶燒空猩血紅金沙雨晴翡翠積
海棠露煙濕脂重急呼詩朋喚酒伴髙堂共泛琉璃鍾
夜闌秉燭相對語漫道今人不如古古士放達醒者稀
今人不飲徒自苦
　　和韵
忩燭銷殘轉寂寥柴門無復野僧敲偶來枕上吟詩就
記向心頭欠筆抄鳴竹數聲疑雪片尋梅清夢到山㘭
世情雲雨多飜覆誰是江湖耐久交
　　白山茶
白茶誠異品天賦玉玲瓏不作燒燈焰深明韞櫝功易
容非世力幻質本春工皓皓知難汚塵飛漫自紅
　　舟竹三章
桂櫂兮蘭漿泝流兮㳂洄天迥兮空明湍激兮聲哀水
落兮石出路轉兮溪回鷗飛兮山凈魚戲兮藻開淹留
兮何為盍賦兮歸來
　　其二
扁舟兮容與浮雲兮舒巻波澄兮練横山秀兮屏展散
髮兮平岡濯纓兮清淺皇皇兮何之路長兮悠緬蚤賦
兮歸來迷途兮未逺
　　其三
容與兮扁舟長吟兮閒情白石兮離離秋雲兮霙霙我
思兮光廬水潭兮山屏帳空兮鶴怨人去兮猿驚蚤賦
兮歸來涉園兮欣欣
　　鈆山廨宇題壁
莫遣離愁相絆縈九州之外盡愁城酒頻挹注幽憂浣
詩苦冥搜太瘦生漠漠草茵飛蛺蝶深深栁幄韵鸝鶊
客懐未與成匆遽三沐三熏慰此情
　　道閒池亭小酌
一曲芳池萬柄荷逰鯈潛躍水揚波竹絲楹檻風偏細
梅子江湖雨正多凡物遇時俱意得謂予不飲奈愁何
暫來徙倚又還去猛拍欄杆浩浩歌
　　太湖書懐
清風起平湖白雲生㵎陰佳時慘不樂羈思苦難任客
子熱中腸浩然懐故林仲夏倐已過艸木鬱蕭森萬物
欣有託吾生何崎􁃓念昔嵗甫冠自許雙南金只今墮
危塗不如煙際禽山水所素願利名非宿心何當返故
廬嘯傲蒼崖深兩鬢豈長綠勿枉呉霜侵
　　九月十八日夜夢賞春某氏園池賦春詞二首題
　　柱
芍藥花開日漸長小忩閒理舊笙篁憑誰為喚詩宗匠
共賦留雲借月章
　　其二
樓下酴醿壓架香翠圏帷幄覆池塘桃花浪煖魚成陣
人倚雕欄到夕陽
　　古交行(并敘/)
　予因雲莊李達先遂識漁隠陳惟定二公博學多材
　藝獲從之逰幸矣賦詩一篇以見意
君居京江頭我住武夷曲平生風馬牛道路㡬重複會
面情相親卜室欣相鄰傾葢一笑粲恍然如故人君家
義聚五百指堂上怡怡奉甘旨收書萬巻不言貧撫䘏
孤婺甚勤止我家㷀獨與君似自我之出誰料理嵗晚
團欒未得歸感事捫膺但增恥知君念吾留客裏每見
時能具羞七心吐肺肝所同然尊酒論文日終晷古靈
故家好孫子披覿芝眉因識李博洽多聞世希比頃刻
龍蛇飛剡紙我慙學術殊不逮二君二君愛予心良勤
交逰情鍾固以類愧以蕭艾聨蘭薰常恐此時心易變
作甘和醴欲君持此心淡若秋江水古人心交尚道義
今人利交尚權勢古道于今何寂寥傷心不識古交意
兩君姿質俱精金百煉不改色愈明兩君體性如美玉
渾渾厚厚韞諸櫝上映亭亭巖上千嵗之孤松下方磊
磊豐山百世之霜鐘松青不變四時色鐘鏗一朝振文
物予何人哉得附驥勉勉誰敢自暴棄日暮長歌伐木
篇三復詩人琢磨義
　　蕭長公來訪示以諸公詩巻謂與予逰從之久不
　　能一辭為贈頗相噍責予賦之不可辭之亦不可
　　皆有說焉名章俊語前後相望無數次乎其間是
　　覩西子之容面自增醜耳所不容却者予年十五
　　時海山官丁受琴于長夫今予年四十與長夫有
　　二十五年之舊辭之弗作其可乎因書數言
生平不願為傭書亦不願作章句儒酒酣詩成吐素霓
意氣凜凜吞千夫前年排雲叫閶闔出門一夜車四角
去年海嶠席未温一舸乘潮又催(缺/)大江之西日本東
廬陵文物常稱雄決科嵗占十八九君當努力提詞鋒
才高不用長歎息四海彌天豈無識壯年懐居亦何有
著眼帶礪開胸臆巖巖柏府凌髙寒豪士傾蓋宜交歡
我知屠龍不屠豬食馬政欲食馬肝呉姬壓酒飄香絮
謫仙神逰歌白紵敬亭惟有孤雲閒欲雨人間亦飛去
　　有所思
憶昔美人初别時長亭兩岸栁依依今日美人天之涯
美人美人胡不歸憶昔君别妾分破青鸞鏡破鏡如破
心與妾表相憶相憶圖久深憶昔妾别君剪斷金鳯釵
斷釵如斷腸贈君表相思相思圖久長一日一日復一
日青鏡鸞孤釵鳯隻未必君相思能如妾相憶寒衣剪
就欲寄君長安門外無行人雁聲半夜西風惡忩前一
片梧桐落
　　觀猿
掛石攀雲日半斜亂山深處飽煙霞香林月滿僧歸去
啼落春風㡬樹花
　　失鶴
頂上新成九轉丹(缺/)花日日到春壇夜深飛上雲霄去
華表月明風露寒
　　宿大慈山悟真觀
終南道士學彈琴門外松蘿鎖翠陰涉海八龍朝出洞
隔山羣鹿夜歸林琪花過雨溪風澹玉樹籠煙壁月沈
三十六壇鐘鼓寂雲璈聲接步虛音
　　賦林景參梅嶼
結廬分得雁山雲嶼上梅花是四鄰水月一天薌世界
氷霜千古玉精神短檠夜雨西忩夢長鋏秋風北塞塵
我亦煙波綸釣侣與君同作嵗寒人
　　懐潘鄮屋
洛陽纔解珮過眼忽秋分四海一明月千山共白雲雁
煙迷曉樹蟲露濕香芹滿紙相思字臨風欲寄君
　　呉江道上
夜半扁舟出洞庭客帆初掛早潮平社風纔起海鷹至
嵐露未收江鵠鳴吳岫亂雲擎古塔楚皋寒葉擁荒城
垂虹橋外天連水無限别離生杜蘅
　　登西樓懐湯損之
楊栁飄飃春思長綠橋流水遶宫牆碧雲望斷空回首
一半欄干無夕陽
　　呉山雪霽
九天宫闕春風滿陸地樓臺夜月寒鐵笛一聲吹雁落
片雲不到玉欄干
　　雙路
王命馳驅不敢輕文書要覈去來情青山步步生幽意
碧㵎悠悠趂逺程春淺禽聲猶自小泥酥馬蹟正宜晴
地名見說名雙路便舍崎嶇就坦平
　　寳際忩前睡香
瑞錦窠應對錦郎誰將靈種到幽坊山深月冷梅花老
壓盡羣英是此香
　　石橋樓待
當年立雪直齊腰宗旨流傳到石橋風急忩寒燈影逺
疎梅無語夜香銷
手筆華嚴梵笈新更開寶地接迷津一聲金磬人初靜
月照空山草自春
　　聞寺中曉鼓
靈鼉一鼓振潮音征夢迢遥枕畔聞語斷頻伽天正曉
松風吹散滿山雲
　　跨水道間
店舍總迢遥山深轉寂寥看鷗臨逺水下馬過危橋晴
雪林間少春風野外饒此行為王事旅食任蕭條
　　峮山鋪
未說路行難山深分外寒晚村林隱寺春㵎石鳴灘薄
宦曾無補勞生敢自安羽書雖較少備禦莫教寛
　　杏塘
境接江東界郵程是杏塘雨喧茅屋小泥滑草橋長曠
野人稀少平田水𣺌茫半生逰歴地未若此荒涼
　　四安焚惠藏殿(記云曾經兵火不/能焚法輪自轉)
刼火不能焚空中轉法輪風霜鴟殿古金碧貝函塵物
本由成數人言不壊身却憐無問者遺蹟竟成陳
　　上司諫曹先生
聲名滿世重如山果見延登左掖班天子虛心求國是
先生著手濟時艱要看出處諸公上只在精神一轉間
前此極言雖引去安危理亂正相闗
　　池萍
一畨雨過一番多間挾晴風漲綠波栁絮吹殘逰蹟在
謝池㸃㸃是陽和
竹籬茅舍去相安誰與移根入畫欄儘道重簾妨暖日
疎枝却得䕶春寒
風標漫與萬花殊可有塵埃染得渠把住瓊枝相晤語
只疑身在玉堂居
　　和陸明叟
了無閒事上眉纖一炷清香靜晝簾造化自從回暖律
芬華頓覺轉窮簷輕風度栁春情薄細雨催花土脈黏
所愧微官相束縛何因共訪酒家帘
　　夜忩聽雨
一炷夜香清挑燈聴雨聲雖然添客夢却可助詩情澤
沁蘭心重泥酥笋角萌山行頻有約日日候晴明
　　破榴
蜂殻盈盈萬顆珠潤於瑪瑙浸氷壺吟心先自清如水
嚼了寒霜骨更臞
　　登應天塔
雲級湧青冥金鰲載寶輪地髙心自逸天近足無塵圖
畫千峰晚樓臺萬井春三生許元度曾此證前身
　　鰻井(在應天塔後羅漢堂舊聞有泉透海後/為婦人所穢今枯涸矣下即濮邸園廟)
人言此井有靈源潮落潮生透海門陵谷未須窮變易
朱牆裏是濮王園
　　大能仁寺(山門八百餘年戊/戌秋震於風雨)
規模應甲刹殿閣擁金仙嵗歉炊煙絶城低野色連客
僧皆散去主者獨安眠成毁難逃數山門八百年
　　留滯
何期踪跡又遲留行止於人自不由夢境固知空似蟻
生涯却笑拙於鳩碧涵一鏡晴天濶翠擁千峰宿兩收
從此公餘須杖屨未應草草度春休
　　曉寒
曲曲屏山憶夢中峭寒成陣入簾櫳宿香銷盡金猊冷
一樹梅花却曉春
　　晚思
客思悠悠幸自安亦因吟事可相寛小忩過了㢘纖雨
細與東風說晚寒
　　用明叟韵併寓山行未成之意
久客住蘭亭心同晉水清忘機盟宿鷺伐木聴雛鶯物
亦知人意春寧有世情幽尋空作計一夜雨連明
　　苦雨
何期一雨成三日約客同行竟未能春到分時陰不解
夜當深處氣猶凝簷低捲箔看飃灑礎潤添香散鬱蒸
想見故園梅落盡和羮消息又堪憑
　　雨中用雪坡韵
無計酬春獨有詩倚欄終日候晴暉東風漸屬新桃李
簾幕深㴱燕子飛
　　雪坡以雨阻山行有詩用以次韵
為欲看山助眼明頻占鵲喜報新晴春光已過三之一
塵世難逢四者并詩酒深情殊未適水蔬薄具亦頻更
終來不似西湖好晴雨皆堪傍栁行
　　月丹和鶴莊韵
靈種飛來鶴頂紅誰云九轉有仙功廣庭曾侍東風晏
留得霞杯照晚叢
　　禹廟
且要盡清歡須知一出難人因晴後喜春到水邉寛栁
長官橋媚梅飄客袖寒荒祠存禹蹟得得又來看
　　鏡湖一曲
天與平湖老賀郎春波依舊染晴光可憐千載風流意
付與租符曉夕忙
　　用雪坡春色䪨
纔出城門興便濃晴光野色兩俱融栁方染得三分綠
桃已熏成一半紅山湧林巒荒寺隠湖分港汊小舟通
相攜各自論年事㡬度春風一鬢蓬
　　用梅溪鏡湖韵
畎畝鏡中分滄波雜斷雲向來官裏賜今屬野人耘懐
古天難問貪吟日易曛羽衣傳遺本起誦想餘芬
　　天基瑞應宫(舊毓/聖地)
金碧擁瓊廬天開繞電區鳥流周室瑞蛇斷漢家符石
井騰曦馭瑶壇布斗樞願將皇極福敷錫徧康衢
　　送東蒲張應發歸永嘉
客裏偶相逢襟懐亦偶同對梅吟夜月新栁間春風子
勿言浮梗余方笑轉蓬歸程經雁蕩得句附郵筒
　　碧桃
月浸虚庭夜未央一枝靜對白雲鄉三生自結𤣥都約
來伴疎梅到玉堂
　　一春屢有陽明之約雨輒尼之將旋幙侍外舅來
　　㳺邂逅二羽衣一能參上道一能知天丹竟日留
　　話喜賦二解時清明日也
㡬有行山約山靈早得知仙家寧易到塵世亦何為草
潤非煙石花流止水池不晴還不雨正是賣餳時
裂石未嘗闗毋將俗眼觀虛中原有愛造藴亦何難羽
客能談道雲房識候丹只應仙有分風響步虚壇
　　道間見桃李花
東風到處競繁華不問窮櫩與大家垂栁絲中深院宇
隔牆時有出來花
　　古寺
應天曾建塔又此結精廬釋氏縁何熟詩人念總疎
壁荒遺盡水僧老學醫書咲我重來者經年不定居(去/年)
(㸃木白洋/僧居此寺)
　　奉和龜翁送别
為説吟邉事曾陪讌笑頻自慚無韵者敢對有名人雨
洗秦山曉波明鏡水春匆匆還别去芳草正如茵
　　蕭山望城中遺漏
見說天文變頻占太史臺但云星犯月不料火為災盡
夜看煙滅逢人問訊來丹心勤戀闕東鄉極裴徊
　　喚渡旋幙
半載蓬萊地相攜只是詩心懐丹鳳去夢與白鷗隨俯
仰俱無愧勤勞必有知歸舟平似掌天亦念孤危
　
　
　
　
　兩宋名賢小集巻二百三十八
欽定四庫全書
　兩宋名賢小集巻二百三十九
　　　　　　　　　　　　宋　陳　思　編
　　　　　　　　　　　　元　陳世隆　補
　孝詩
　林同字子真號空齋處士福清人以世澤授官棄不
　仕元兵至福州監丞劉仝子糾義兵即其家置忠義
　局敵至同死之有孝詩一巻
　　堯
　道之大原出扵天堯以是道傳之舜堯舜之道孝悌
　而已矣
道原自天出堯以是相傳曰孝悌而已人人具此天
　　舜
　大孝終身慕父母予扵大舜見之矣
孩提知所愛妻子具而衰大孝終身慕予於舜見之
　　禹
　禹傷先人之功而不成勞身焦思八年於外啓呱呱
　而泣予弗子惟荒度土功
傷心九載績焦思八年中啟亦呱呱泣惟荒度土功
　　湯
　葛伯不祀湯使亳衆往為之耕奉先思孝
奉先思孝也不祀豈其情以至使亳衆而甘為葛耕
　　文王
　朝於王季日三雞初鳴至寢門外問安否何如日中
　至及暮又至亦如之
問安寢門外旦旦俟鷄鳴以至日中昃居常盡此誠
　　武王
　文王有疾不脫冠帶而養文王再飯亦再飯疾間曰
　女何夢夢帝與九齡
經言事父母所以事天明疾間加再飯夢中與九齡
　　周公
　我之弗辟我無以告我先王辟馬鄭音避謂避居東
　都又東山周公東征
我避故云辟東征是謂征先王猶可告豈為伐而行
　　孔子
　子曰所求子以事父未能也
事親良不易戰戰復兢兢學得如夫子猶言丘未能
　　顔子
　謂子路曰去國則哭於墓而後行返其國不哭展墓
　而入
返必展墓入去當哭墓行誰知顔氏子事死乃如生
　　孟子
　初被慈母三遷之教長師孔子之孫子思
如何年稍長汲汲子思師知是為兒日三遷感母慈
　　　右大聖大賢之孝十首
　　契
　契以司徒教以人倫父子有親
天性生雖具人倫教可無往哉親父子汝契作司徒
　　元凱
　左傳季文子曰孝敬忠信為吉徳髙陽髙辛氏有才
　子謂之八元八凱
當知元與凱不出孝而忠能舉十六相斯為舜大功
　　孝已
　武丁之子莊子云人莫不欲其子之孝孝已憂而曾
　參悲
子則欲其孝人皆有是心如何武丁聖却使子憂深
　　微子
　微子之命曰爾惟恪慎克孝微子去之子曰殷有三
　仁焉
豈計身封宋祇愁祀絶殷不惟稱克孝亦自首三仁
　　泰伯
　季歴有聖子知太王欲立之逃奔子貢曰泰伯端委
　治呉仲雍斷髪文身
為憐季有子逆探父傳賢斷髪文身事誣哉司馬遷
　　康叔
　元惡大憝矧惟不孝不友子弗秖服厥父事大傷厥
　考心乃其刑兹無赦
勿云服父事不敬亦無傷元惡與大憝邦刑自有常
　　君陳
　惟爾令徳孝恭惟孝友于兄弟克施有政命汝尹兹
　東都敬哉
為爾有令徳存心孝且恭推之施有政往矣尹兹東
　　伯奇
　尹吉甫子履霜操云無衣兮兒寒無食兮兒飢兒罪
　兮當笞逐兒兮奚為
無食又無衣逐兒安所之不辭履霜苦猶謂罪當笞
　　晉文侯
　平王錫文侯秬鬯圭瓚曰汝克昭乃顯祖追孝于前
　文人若汝予嘉
嘉汝故錫汝非將王展親克昭乃顯祖追孝爾文人
　　衛武公
　年九十猶日警於國曰必朝夕以交戒我又孝子
　之身終
孝子身終者非終父母身武公年九十戒我尚諄諄
　　齊孝公
　伐魯展喜犒師曰豈其嗣世而棄命若先君何君必
　不然齊侯乃還
豈其伐與國獨不念先君想得還師去難堪此語聞
　　齊頃公
　晉侯欲質其母對曰若以匹敵則亦晉君之母也
　又漢太公事
我母亦君母吾翁即若翁分羮何太忍請質可堪從
　　申生
　姬泣曰賦由太子人謂太子子辭姬必有罪曰君老
　我又不樂乃縊死
姬泣賊由子子辭必罪姬為憂君不樂寧死莫君知
　　晉文公
　寺人披伐蒲公曰君父之命不校校者我讐也踰垣
　而走披斬其袪
伐蒲君父命校者是吾讐披直寺人耳鉏霓信有謀
　　秦康公
　晉文公甥渭陽詩云我見舅氏如母存焉又曰我送
　舅氏悠悠我思
懐哉送舅氏曰至渭之陽念母如存意悠悠寄二章
　　既醉君子
　孝子不匱永錫爾類其類維何室家之壼釐爾女士
　從以孫子
若為錫爾類不獨善其身既念化家室還思遺子孫
　　四牡使臣
　有功見知則說矣四牡騑騑豈不懐歸王事靡盬不
　遑將父
懐歸將父母四牡苦騑騑是我心中事君從何亊知
　　南陔孝子
　南陔孝子相戒以養也晉束晳補亡
為養還相戒南陔昔有詩都盧這箇意焉用補亡為
　　白華孝子
　白華孝子之潔白者也
㢘恥有微缺須知孝未純白華何所似所似皎然身
　　北山大夫
　役使不均已勞於王亊不得養其父母焉王事靡盬
　憂我父母
非止不得養如憂父母何忍能不我念使我獨賢勞
　　蓼莪孝子
　民人勞苦不得終養哀哀父母生我劬勞欲報之徳
　昊天㒺極
莫遂終養志難酬㒺極恩哀哀父母句腸斷不堪聞
　　妹土小子
　其藝黍稷奔走事厥考厥長肇牽車牛逺服賈用孝
　養厥父母
勤耕藝黍稷逺賈服車牛奔走何為者心乎孝養憂
　　老萊子
　年已七十父母猶存著斑斕之衣為嬰兒戲于親前
七十已中壽人生似此稀絶憐老萊子猶自作兒嬉
　　栁下惠
　三為魯士師曰何必去父母之邦
忍於父母國去此欲何之所以栁下恵三為魯士師
　　子思
　孔子喟然而歎請曰意子孫將忝祖乎伋每以不克
　負荷為大恐子忻然
如何方喟歎乃爾復忻然念汝祖無忝知予道可傳
　　閔子
　子曰孝哉閔子騫人不間於其父母昆弟之言　又
　曾子母投杼事
參寧殺人者三至尚踰垣歎息子閔子孝哉無間言
　　有子
　其為人也孝悌而好作亂者未之有也凉州易亂課
　人誦孝經葢勲謂取怨
其為人也孝好亂未之聞曾以是取怨無人語葢勲
　　曾子
　有疾召門弟子曰啟予足啓予手而今而後吾知免
　夫小子
全歸有明訓珍重恐傷膚小子啓手足吾今知免夫
　　子路
　見孔子曰今由也累茵而坐列鼎而食願欲食藜藿
　為親負米不可得矣
食藜殊列鼎負米異重茵不待今朝養傷哉昔日貧
　　子㳺
　問孝子曰今之孝者是謂能養至於犬馬皆能有養
　不敬何以别乎
犬馬何以别斯言似太深深言為飬者可不敬於心
　　子夏
　既除喪而見孔子與之琴彈之而不成聲作而曰哀
　未㤀也
為有心中事琴音自不和禮雖弗敢過哀若未㤀何
　　子貢
　曰賜也願息於事親又曰大哉死乎君子息乎　又
　大塊息我以死
未須論大塊以死息乎人所願學賜也始惟息事親
　　林放
　問禮之本子曰禮與其奢也寜儉喪與其易也寧戚
故寧戚以儉㒺為易而奢致得千載下人稱問禮家
　　樊遲
　問辨惑子曰一朝之忿忘其身以及其親非惑與
當知一朝忿必不忍於人豈止身㤀却還應及乃親
　　闕黨弟子
　闕黨之子弟㒺不分均有親者取多孝悌以化之也
既漸夫子教㒺不有分均何復間多取齊言彼有親
　　樂正子春
　侍親疾復加一飯則脫然疾愈復損一飯則脫然疾
　愈
向非親在念念念每精專未必飯加損能令疾脫然
　　公明宣
　學於曾子曰宣見夫子之親在叱咤不至犬馬宣說
　之學而未能也
子於親在日叱咤不聞聲既曰見而說應無學未能
　　孔子黨人
　孔子曰吾黨之直者子為父隠直在其中矣
忍以證羊故而云我直躬那知為父隠直故在其中
　　孟莊子
　孟莊子之孝其不改父之臣與父之政是難能也
無改父之道直堪以孝稱若論莊子孝此真是難能
　　孟懿子
　問孝子曰無違樊遲御子告曰生事之以禮死𦵏之
　以禮祭之以禮
不復問無違祗應懿子知尚愁人不省以禮告樊遲
　　孟武伯
　問孝子曰父母惟其疾之憂
父母之愛子心乎惟疾憂可能不自愛而忍使親愁
　　管仲
　曰吾嘗三戰三走鮑叔不以我為怯知吾有老母也
戰敗不羞走誰為知我深叔知我有母亮我走時心
　　晏子
　曰使吾父之黨無不樂生者使吾母之黨無不足衣
　食者
母家合足食父族使安生睦黨可為孝能之為晏嬰
　　晉君子
　民從征役不得養其父母父母何怙父母何嘗悠悠
　蒼天曷其有常
何怙復何嘗銜悲問彼蒼蒼蒼不可問重使我心傷
　　潁考叔
　留羮感鄭莊公母子如初見左傳　茅焦諫始皇即
　虚左迎母見史記
茅焦甘伏質考叔請留羮大隧如初樂咸陽虚左迎
　　魏孝子
　役於大國陟彼屺兮瞻望母兮　狄仁傑登山望雲
　曰吾親舍其下
念母嗟陟屺思親徒望雲可憐魏孝子不比狄參軍
　　衛七子
　凱風美七子能盡孝道以慰母心　小弁小人之詩
　也何以言之曰怨
㡬諫勞不怨明明載魯論未應小弁作得並凱風言
　　石祁子
　石駘仲卒卜所以為後者曰沐浴佩玉則兆不沐浴
　佩玉石祁子兆
執親之喪者可沐浴其身不待石祁兆知非佩玉人
　　文氏子
　既除喪而越人弔待廟垂涕洟子㳺曰其庶㡬乎亡
　於禮者之禮也
服除有弔者待廟至垂洟亡於禮之禮斯人其庶幾
　　公叔戍
　請父諡於君君曰夫子不亦貞惠文乎故謂夫子貞
　惠文子
若把夫子論無慚貞惠文不應其子戍至自請於君
　　靈輒
　翳桑饑者趙宣子食之捨其半云欲遺母宣子使盡
　之而别具食與其母
翳桑一餓者念念母之存賴有趙宣子能為别具飱
　　葉公諸梁
　后臧從其母于呉不待而歸葉公終不正視
隨母適異國先歸汝忍能致人不正視應是得人憎
　　伍尚
　楚將殺其父奢慮二子為患曰以免其父召之彼仁
　必來尚歸死員奔呉
此以父免召彼如仁必來員乎竟何益尚也最堪哀
　　賈獲
　陳大夫鄭師入陳獲載其母妻奔逢陳侯下而授公
　車與妻扶母奔亦免
扶母猶可免棄君安所之可能共載母忍不受君綏
　　周紹
　趙王謂曰人有言子者曰父之孝子君之忠臣故寡
　人欲子之傅王子
欲得忠臣者求之孝子門如何傳王子尚復待人言
　　王孫賈
　母曰汝朝出晚歸則吾倚門而望今王走汝尚何歸
　賈募人殺淖齒
為齊臣子者此日若無聞獨有王孫賈能知慰倚門
　　扶蘇
　趙髙詐為書賜扶蘇死蒙恬疑之欲復請扶蘇曰父
　而賜子死尚安復請
父賜子以死君侯安所疑忍哉指鹿相無復祖龍知
　　丁蘭
　至孝刻木為母像事之如生蘭婦誤燒木母面應時
　髪落如割
　一靈長皎皎如月不離天要以純誠感非關刻像然
　　韓伯瑜
　母杖不痛哀母力弱對母悲泣梁彦先使焦通觀其
　像通感悟盡孝
母力今衰矣悲啼得杖輕流風存繪畵猶足感焦生
　　酈竒
　與吕禄善周勃劫其父商使寄紿禄出游勃乃得入
　北軍
直以劫父故䝉他賣友名閒將誅吕論非勃亦非平
　　賈誼
　治安䇿曰借父耰鋤慮有徳色母取箕箒立而誶語
誶言取箕箒徳色借耰鋤不是賈年少還能痛哭無
　　馮唐
　以孝著為郎中署長文帝輦過問唐曰父老何自為
　郎
知以孝行著還應不問唐可憐止輦問何自得為郎
　　韋孟
　楚元王傳及王戊滛亂孟去位徙鄒作詩諷諫又曰
　既去禰祖惟懐惟顧
去王猶諷諫懐祖重情傷誰識有韋孟人惟說穆王
　　田叔
　景帝令按梁亊還曰有之無以梁事為問也太后食
　不甘味此憂在陛下
勿以梁事問將遺太后憂若非叔長者誰為帝忠謀
　　石建
　建為郎中令已老白首每歸洗沐即竊取父奮中裠親
　自浣滌不令父知
服勞曽是孝那更委諸人建已老白首中帬滌必親
　　董仲舒
　令州郡舉孝㢘自仲舒發之後為江都相
漢有孝㢘舉誰知發自舒可憐三䇿罷却去相江都
　　司馬遷
　父疾執手泣曰毋㤀吾所論著卒三嵗遷為太史著
　石室金匱之書
悲哉執手泣論著謹毋㤀豈識遷他日能於石室藏
　　嚴君平
　賣卜成都市與人子言必依於孝
賣卜有深意何必避市喧若逢人子問依孝與之言
　　霍去病
　縣吏仲儒私生以驃騎擊匈奴過平陽拜仲儒曰不
　知為大人遺體
不蚤知此體元來托大人低頭拜縣吏誰擬霍將軍
　　雋不疑
　為京兆尹每錄囚毋問多有平反即為喜笑故不疑
　嚴而不殘
不疑固嚴吏如不順親何圖得母喜笑平反敢不多
　　杜延年
　父周為御史大夫延年居父官府不敢當舊位坐卧
　皆易其處
怪來御史府坐榻不如初曾是父坐處而為子敢居
　　疏受
　廣之兄子廣謂受曰知足不辱豈如父子歸老故鄉
　乎受曰從大人議
豈如吾父子歸老故鄉身一聽知足誨欣然從大人
　　王陽
　為益州刺史行部至九折阪歎曰奉先人遺體奈何
　數乘此險遂以病去
禮經稱孝子不服闇登危所以九折阪回車不敢馳
　　貢禹
　上疏曰誖逆者貴於官故俗皆曰何以孝弟為今宜
　貴孝悌則天下自治
安用孝與弟今人誖得官一聞陽在位自是合彈冠
　　王式
　曰臣以詩朝夕授王至於忠臣孝子之篇未嘗不流
　涕反復為王陳誦也
三百五篇内凡言忠孝人未嘗不流涕反復為王陳
　　韋𤣥成
　兄𢎞前坐罪𤣥成當襲封知非父賢意乃佯狂後選
　為淮陽憲王傅
淮陽誰可傳無以易𤣥成即汝佯狂意為王言事兄
　　楚孝王
　詔曰王孝順仁慈之國以來二十餘年纖芥之過未
　嘗聞朕甚嘉之
一自王之國于今二十年了無纖芥過都是孝慈然
　　原涉
　廬墓三年大治冢舍表曰南陽阡人謂之原氏阡
所當約于巳豈忍儉于先道立南陽表人呼原氏阡
　　薛脩
　為臨菑令兄宣為丞相迎母脩留不遣
邑令直微耳爭如相國榮可憐留母養不忍聽兄迎
　　陰子方
　至孝臘月晨炊而竈神形見子方再拜受慶因祀以
　黄羊由是暴富
祀灶令人富相傳陰子方安知由至孝非在薦黄羊
　　揚子
　不可得而久者父母之謂也是故孝子愛日
不可得而久其惟父母乎諄諄愛日語揚氏豈欺吾
　　東海王彊
　母郭后廢彊戚戚不自安願備藩國贊曰遜而知廢
　為呉太伯
史以太伯比斯評恐未真我知東海意不忍母他人
　　鄧禹
　亊母至孝雲臺功臣之次立為第一
功臣三十一劍佩靄雲臺第一人知否曾聞孝母來
　　竇融
　少孤事母孝與隗囂書云為忠甚易璽書賜融謂欲
　三分鼎足宜以時定
璽書來萬里鼎足許三分解道為忠易誰知以孝聞
　　馬援
　戒子曰欲汝曹聞人過失如聞父母之名耳可得而
　聞口不可得而言也
惡言出於口必至反其聲小子聞人過當如聞父名
　　樊宏
　父重遺令所假貸民間數百萬悉焚削文契債家聞
　而慚爭償之宏不受
能捐數百萬不聽債家償要自父一語銘心不敢㤀
　　耿國
　國當嗣父封上疏以父况愛少子霸因自陳讓
封侯誰不願顧我獨何心為憶父所愛偏於少子深
　　張湛
　望縣門步進曰父母之邦所宜盡禮或議其詐笑曰
　人皆詐惡我獨詐善
下車父母國自重豈其輕謂我詐為善何憂被此名
　　馮豹
　後母屢行毒害敬事愈謹疾之愈深每奏事伏省閣
　帝使黄門持被覆之
中人持被覆尚得帝恩深子職竟何是終求慰母心
　　孔奮
　奉母極求珍膳躬率妻子同甘菜茹為時人所笑以
　身處脂膏不能自潤
甘同妻菜茹極奉母珍羞一任時人笑脂膏不自謀
　　伏湛
　父理為當世名儒别自名學湛性孝友少傳父業教
　授數百人
向來父學顯别自以家名不是能傳業如何著孝名
　　鄭敬
　郅惲謂曰子將為伊吕乎巢許乎敬曰幸得奉墳墓
　雖不從政是亦為政
㡬曽慕巢許非是薄伊周何忍的的去先人有墓丘
　　古初
　郅惲為長沙太守長沙有孝子古初惲即以為首舉
長沙有孝子姓字死猶香料得郡舉首他無人敢當
　　江革
　負母逃難數為盜刼去輒求哀得免後歸鄉里每自
　為母輓車時稱巨孝
挽車極勞苦逃賊最間闗太息江巨孝能為人所難
　　蔡順
　拾葚黑者奉母母思順心動棄薪還伏母棺火越他
　舍母畏震雷輒還墓
賊疑拾葚異母怪棄薪還雷震輒還冢火飛因入棺
　　姜詩
　妻汲供母後時遣去遺母珍羞復還兒溺答母㳺學
　忽泉湧躍鯉供母膳
日常供鯉鱠旦輒汲江流兒溺言㳺學妻還感珍羞
　　郭巨
　恐母減食與其子欲埋之掘坑得金一釜上云天賜
　孝子郭巨官不得取
為養寧埋子那知地有金如何有天賜且復怕官侵
　　班固
　著幽通賦曰懿前哲之純淑兮咨孤矇之渺渺兮又
　作叙傳述班氏之先
前烈知純淑孤踪愧渺矇果能筆敘傳不枉賦幽通
　　劉平
　負母逃難恐弟絶類抱弟女棄巳子　鄧伯道負弟
　子避賊縳其子於樹上
弟類那容絶吾雛聽自生劉平端為母伯道特沽名
　　郭基
　為京兆督郵班固薦於東平王蒼謂基孝行著于州
　里蒼納之
豈伊東閣裏無似督郵賢直把孝行薦今人少孟堅
　　㢘范
　年十五與客自蜀步負父喪歸京兆後為蜀守民歌
　曰平生無襦今五袴
親喪徒步負萬里歴岷峨何事今人說惟知襦袴歌
　　鄧彪
　少修孝行讓國于異母弟鳯顯宗高其節許焉　又
　曹子建詩
讓國異母弟如彪正自奇今人有同産煮豆且燃萁
　　張歆
　歆守皋長有執父仇賊歆破械縱之遂棄官亡命范
　曄謂其報仇逃亡
去官因脫囚為感戴天仇史氏乃失實却云逃執仇
　　清河王慶
　上書曰乞以臣骸骨下從貴人於樊濯庶母子魂靈
　有所倚依
乞以臣骸骨下從樊濯原生雖闕親養沒擬報私恩
　　魯恭
　性至孝與母及弟丕俱居太學習魯詩為諸儒所稱
　學士多歸之
可能來太學即得譽諸儒豈以習詩苦應云與母俱
　　黄香
　亊父竭力致養暑則扇枕寒則以身温席京師號曰
　天下無雙江夏黄香
冬月常温席炎天每扇牀如何漢天下只有一黄香
　　樂恢
　父親為令所收恢年十一俯伏縣門晝夜號泣令矜
　之為出其父
父今為令繫號泣不停聲彼令亦人耳而寧不我矜
　　仲長統
　著論曰倘親有兼珍之膳豈羡夫入帝王之門以揚
　名立身哉
羨入帝王門揚名與立身何如養親膳每日得兼珍
　　薛苞
　父娶後妻憎苞出之苞號泣廬於舍外旦入洒埽嵗
　餘父母慚而還之
所懼子不孝何愁父失慈涕流分出日天定感還時
　　張霸
　年數嵗知孝讓舉動自然合禮人訝其小能如此曰
　我饒為之故字伯饒
幼也知孝讓居然合禮儀休疑汝尚小須信我饒為
　　竇章
　蓬户蔬食躬勤孝養講誦不輟時稱東觀為蓬萊山
　鄧康薦章為校書郎
蔬食可堪貧勤哉孝養親蓬萊知不逺應是著斯人
　　蘇不韋
　父謙為李暠掠死不韋掘暠父冢時譏其讐枯骨郭
　泰為優於伍員
要使生者毒休譏枯骨讐看他郭泰論此似伍員優
　　郭林宗
　性至孝范滂稱之曰隠不違親貞不絶俗天子不得
　臣諸侯不得友
不願諸侯友那容天子臣貞乎寧絶俗隠也不違親
　　蔡邕
　性至孝母嘗滯病三年邕自非寒暑變節未解襟帶
　者
自非易寒暑未始解衣襟不謂母疾久三年惟一心
　　楊震
　種藍養母諸生有助其種者輒拔去鄉里稱孝　又
　不受金以畏四知
尚自畏四知於親豈忍欺種藍有助者拔去不妨奇
　　姜肱
　肱與弟俱為賊所刼將烹之肱曰季江父母所憐請
　殺巳季江復願代兄
鼎鑊皆知避何心願代烹恐傷父母意不獨弟兄情
　　陳元方
　事親至孝豫州刺史以孝聞天子為之圖像百城以
　厲風俗
如何百城内一一畫元方勸孝賢刺史觀風職所當
　　茅容
　字季偉郭林宗見其殺雞意謂為已設既乃獨奉母
　自以飯蔬與林宗食
雞乃為母設蔬惟與客同賢哉茅季偉誤矣郭林宗
　　范滂
　遭黨禍恐母流離不忍逃曰滂從父黄泉顧子曰欲
　汝為善則我不為惡
寧將身塞禍不忍母流離我自不為惡黄泉今有辭
　　鮑永
　亊後母至孝妻嘗母前叱狗永即去其妻
禮經條七出叱狗不言焉一旦鮑妻去那知在母前
　　仇覽
　為蒲亭長化陳元為孝子民歌曰父母何在在我庭
　化我鴟梟哺所生
蒲亭一長耳何許得歌聲化為鴟梟類而今哺所生
　　趙咨
　有孝行盜甞夜刼之咨恐母驚乃先至門迎謝盜慚
　奔
賊來那可邇而敢以身迎身豈不知愛心乎恐母驚
　　鄭康成
　家貧假田播殖以為親養時稱為純儒齊魯間宗之
播殖為親養家貧至假田焉知後學者盡喚作儒先
　　李曇
　養親樂道終身不仕名與徐孺子等海内列名五處
　士焉
養親還樂道不仕至終身海内稱髙士非專鄉里人
　　徐季登
　南州髙士徐孺子之子篤行孝弟服闋隠居不仕
南州徐髙士姓字滿東都有子篤孝行終喪意隠居
　　周燮
　有先人草廬結於東岡燮守之曰我不能追綺季處
　巢穴屢徵不起
未能追綺季且復守東岡為有先廬在他山忍遁藏
　　王修
　七嵗母以社日亡來嵗隣里社修感念母哀甚鄉里
　為之罷社
去年今社日撫事倍酸辛罷社為兒泣鄉鄰定幾人
　　徐庶
　辭先主曰老母見獲方寸亂矣　王陵母曰為語陵
　毋以老妾故持二心
不勝方寸亂豈暇二心持忠矣王陵將賢哉徐庶辭
　　孟宗
　母冬月思笋宗入竹林哀泣筍為之生
萬象死灰色千林號怒聲何人苦哀泣凍竹強抽萌
　　顧悌
　仕吳為偏將軍每讀父書跪讀之每句應諾　又孝
　子聴於無聲
地逺隔親面惟憑一紙書句終輒應諾直是聽於無
　　陸績
　六嵗見袁術懐橘墮地術曰陸郎作賓客而懐橘乎
　曰欲歸遺母術奇之
陸郎作賓客懐橘欲何為遺母當然亊袁公乃爾奇
　　李密
　祖母劉年九十六謂報劉之日短又言為人子者願
　為人兄事親之日長
事親苦日短為子願為兄懇懇報劉語令人涕泗横
　　和嶠
　王戎居䘮飲酒哀毁特甚嶠禮法自持不能踰戎劉
　毅謂嶠生孝戎死孝
要以禮法論休言哀毁同但觀生和嶠定勝死王戎
　　王裒
　讀書至蓼莪篇輒流涕門人為廢此篇　廬墓悲號
　著柏樹樹為之枯
悲哉生我句奈此念親何墓側有枯樹詩中無蓼莪
　　荀何
　晉何曾荀顗俱有孝行傅𤣥稱之曰古稱曾閔今有
　荀何
古稱有曾閔今復見荀何為孝一而已能行無甚髙
　　王祥
　母冬月欲生魚祥解衣將剖氷雙魚躍出母命守丹
　李每風雨輒抱樹泣
風李應難守冬魚未易求剖氷不辭凍抱樹不勝愁
　　祖納
　性至孝少孤嘗自炊爨以養母
視膳子之職何須自執炊閒將心比並合是手成持
　　丁儀子
　陳壽覔千斛米為儀作傳子不與米　朱文畧大遺
　魏收金請為父傳
尚自不與米何堪大遺金丁儀為有子文略是誣親
　　范宣
　十嵗嘗以刀傷手捧手改容人問痛耶曰受全之體
　而致毁傷不可處耳
手直微傷耳如何忽改容不能全所受此痛政無窮
　　戴逵子
　戴顒與兄勃並受琴於父逵父卒不忍奏與兄各造
　新弄并行於世
戴琴妙一世二子得其聲不忍遺音奏各將新弄行
　　趙至
　兒時從師受業聞父叱牛聲投書泣曰我小未能榮
　養使老父不免勤苦
莫致兒榮養翻令父苦耕可憐癈書泣不忍叱牛聲
　　陶侃
　每飲酒嘗歡有餘而限已竭佐吏等勸少進侃曰亡
　親曾見約故不敢踰
陶公晏參佐限極每歡餘憶與亡親約淒然不敢踰
　　桓冲
　小字買得郎母病須羊以解以身質羊後為江州刺
　史
不辭身作質只為母須羊此日江州牧當年買得郎
　　盛彦
　母失明婢伺彦出以蠐螬炙貽母彦抱母慟哭絶而
　復蘇母目豁即開
既知為異物號泣絶還生未有蠐螬炙翻令母目明
　　王延
　後母令冬月求魚不得杖之流血延叩氷哭有魚躍
　出母悟撫之如巳子
酷矣杖流血奇哉魚躍氷能令母心悟不異已親生
　　褚徳逸
　庾衮字叔褒鄰人褚徳逸善事其親至老而不倦衮
　見每拜之
至老能無倦真為善事親叔褒非佞者何事拜鄰人
　　王恱
　導之子有髙名事親色養諸子莫及導見之輒有喜
　色
色養傾餘子高名重一時足為丞相喜豈計外人知
　　許孜
　有孝行鴈雉棲其梁鹿虎擾其庭交頸同逰不相搏
　噬所居號孝順里
能感猛鷙類都無搏噬心同逰至鹿虎共宿有鳩鷹
　　卞壼
　壼拒蘇峻戰死二子昣旴相隨赴賊翟湯歎曰忠孝
　之道萃於一門
父雖得死所兒豈得生存忠孝古難得於今萃一門
　　皇甫諡
　遺令平生之物皆無自随惟齎孝經一巻　馮亮遺
　戒手執孝經
盡棄平生物惟齎一孝經死猶不㤀孝臨没苦丁寧
　　郭原平
　以耕者於父母墓前裸袒為慢及貴買此田束帶垂
　泣躬自耕鑿
忍向父母墓前頭裸袒耕農時每束帶猶自泣原平
　　二王
　王銓學業不及弟錫而孝行齊焉時人稱為金昆玉
　友
要以孝行舉寧將學業論錫無慙玉友銓可謂金昆
　　樂頤之
　嘗病與母隔壁忍痛不為呻吟之聲齒被至碎恐母
　之哀巳也
痛殊未易忍絶不一呻吟豈復知身疾惟愁戚母心
　　何子平
　以俸米易粟麥曰尊老在東何心猶享白粲珍肴不
　可寄母則不受
干祿本為養資身豈所安珍肴與白粲雖美若為餐
　　解叔謙
　母病有老父遺丁公藤因失所在有童子持蚺蛇膽
　授顔含忽不見
膽醫顔母疾藤療解親風忽不見童子俄然失老公
　　王秀之
　遺令世人以僕妾直靈助哭當由喪主不能純至欲
　以多聲相亂耳
一事真堪笑令人妾直靈都縁無至性徒欲亂多聲
　　謝㬭
　年數嵗所生母微賤得疾畏驚一家尊卑感㬭至性
　咸為納屨行屏氣語
一家感兒孝不欲使親驚盡作屏氣語咸為納屨行
　　謝朏
　朏莊之子超宗鳯之子明帝嘗敇二人自鳯莊門入
　超宗趨往朏不肯入
直以父名戲其為君命同朏能禮自守似是勝超宗
　　古成詵
　以風教自任時韋髙慕阮籍為人居喪飲酒詵泣曰
　吾當手刃之
禮豈為吾設如傷風教何不堪希阮籍直欲刃韋髙
　　華寳
　八嵗晉末父戍長安謂曰須我還為汝冠後長安陷
　寶年至七十不昏冠
憶父去時語爾來七十秋終焉不忍冠洒淚望秦州
　　宗元卿
　祖母病元卿在逺輒心痛大病則大痛小病則小痛
異哉宗子孝親疾逺闗心每念痛大小因知疾淺深
　　劉苞
　事嫡母朱氏及所生母陳氏並扇席温枕
扇席更温枕古人誰與同一心奉二母自是勝黄童
　　劉靈哲
　母病夢神與藥驚覺得於枕間　宋瓊母秋季思𤓰
　瓊夢見求之遂獲
誰言夢想裏所見總空花靈哲枕間藥宋瓊秋季𤓰
　　劉巘
　號正簡先生齊髙帝召問政道答曰政在孝經
先生天下士偶迫詔書行勿謂無奇對惟言在孝經
　　王僧孺
　五嵗初讀孝經謂授者曰我願常讀之
孝經雖始教何但習於初欲得如兒願常常誦此書
　　江泌
　痛不逮養親以菜心有生意不忍食所食惟老菜
菜心且不食親意一何深為爾有生意存我不忍心
　　庾道愍
　少失所生母尋至交州入一村中見一嫗負薪心動
　訪之乃其母也
交州一村裏有嫗負薪行萬里庾道愍心知為所生
　　張冲
　父遺命祭我必以鄉土所出後牧青冀常還呉國取
　果菜流涕薦焉
未嘗無果菜何至取吳中祭我必土産遺言敢不共
　　顧歡
　有孝行人有病者歡令取孝經着病人枕邊果愈
枕邊何所有一巻仲尼居無處覓盧扁應當寶此書
　　江淹
　採薪養母於樵所得貂蟬將鬻以供養母曰此汝休
　徴留之後果為侍中
賣薪圖養母何許得貂蟬知在採薪處庸非吉兆然
　　庾黔婁
　父在家病黔婁心驚即棄官歸醫云嘗糞可知美劇
　每取糞嘗之
驚心巳云異嘗糞不妨難庾令何為者慿君着眼看
　　庾域
　　母好鶴唳域營求不怠忽雙鶴來下　戴良自據地
　作驢鳴以娛母
惜哉戴良誕賢矣庾域誠真能感鶴唳何至學驢鳴
　　任昉
　父遥性重㯽榔昉終身不嘗　曾晳嗜羊棗而曾子不忍食
晳常嗜羊枣遥亦重㯽榔參至不忍食昉寧能獨嘗
　　陸襄
　釋服猶若居憂終身蔬食布衣五十年　又楊惲云
　送終有時而既
憂居五十載陸子最堪悲惲獨非人子而云有既時
　　褚翔
　有至行母病祈禱中夜聞空中彈指聲及旦疾愈
謹母昧方寸是處有神明夜半為親禱空中彈指聲
　　徐孝克
　每侍宴無所食噉帝後察其欲遺母敕自今孝克前
　饌並許將還
自今所賜饌特敕許將還為爾心向母君前無所餐
　　阮孝緒
　母病須生人參孝緒躬歴幽險累日忽見一鹿隨之
　至鹿滅處得參
覓参不可得忽感鹿前行行到鹿滅處元來此地生
　　袁君正
　數載父昻疾晝夜侍奉家人勸令暫臥居正曰官既
　未差眠亦不安
家人勸我眠共説不眠難官既未得差眠時自不安
　　皇侃
　性至孝日限誦孝經二十篇以擬觀世音經
儒釋本同途遺經非爾殊未應普門品勝似仲尼居
　　吉翂
　丹陽尹以其求代父命欲舉以純孝翂曰何待翂之
　薄因父買名一何其辱
父身如何代子死乃其情尹待我何薄而將此買名
　　吳明徹
　父未𦵏勤力耕種天旱苗枯明徹之田中仰天號訴
　苗更生秋大熟
苗枯親未葬號泣日于田誰謂竟不雨而能獨有年
　　徐份
　父陵疾篤份焚香涕跪誦孝經晝夜不息如是三日
　父疾豁然而愈
父疾雖云篤如何豁爾平孝經惟泣誦晝夜不停聲
　　雷紹
　少習騎射後辭母京師從學嘗讀書至人行莫大於
　孝感嘆還鄉里侍養
行莫大於孝其如違養何只消一句字安用讀書多
　　楊愔
　㓜喪母其舅源子恭與飲問誦詩曰誦至渭陽未愔
　便號泣
渭陽曽讀未對飲偶言詩舅作此詩語兒那能不悲
　　趙琰
　以國禁積四十年不得越闗葬二親於舊兆自痛恨
　惟食麥至絶鹽味
禮稱親未葬喪服不除焉食麥㫁鹽味悲哉四十年
　　㓂祖訓
　父母雖久亡猶於所處設幃帳嚴奉如平生　曹孟
　徳銅雀遺令
必如冦祖訓如不死其親孟徳空遺令丕乎真罪人
　　王崇
　以孝稱風雹至崇田畔便止禾麥並無損落及越崇
　田風雹如初
風雹忽止處禾麥獨依然料得天公意知為孝子田
　　房景伯
　為清河守召不孝者觀己事母其人愧求去不許曰
　雖顔慙心未改
親見房太守殷勤奉旨甘那能不心愧豈止是顔慙
　　元子華
　母夜飲還大吐人謂中毒子華掬吐盡噉之母心乃
　安
未必食有毒人言疑似間不辭噉母吐圖得母心寛
　　劉獻之
　誨學者曰百行殊途要以孝為首倘不能然雖下帷
　躡屩竟何益乎
百行孝為首諸人倘未知下帷空自苦躡屩竟何辭
　　崔道固
　母賤諸兄逼其母持炙致賔前道固驚接謂客曰老
　親自執劬勞
是誰迫我母持炙致諸賔驚起自接取云賔此老親
　　于仲文
　九嵗周太祖問曰聞兒好讀書書有何事對曰資父
　事君忠孝而巳
讀書無見處與不讀書同勿謂兒年小能知孝與忠
　　李賢
　從師學或譏其業不進答曰豈能領徒授業至如忠
　孝之道實銘於心
誰知學進處不在好為師好把銘心底分明説與伊
　　李崇
　以父勲封侯泣下曰無勲於國㓜小封侯當報主恩
　恐不能終于孝養
候封何爾泣兒㓜乃無勲恐莫終親養應將報主恩
　　李自謙
　少孤未嘗飲酒食肉絶口殺害之言　陸襄親沒終
　身不敢言殺害
殺生非孝也人未必云然絶口殺害語君看自小年
　　文中子
　汾水之曲有先人之敝廬在有田可以具饘粥彈琴
　著書不願仕也
先人舊所理汾曲有田廬何意求聞逹彈琴自著書
　　房𤣥齡
　以孝稱父彦謙謂曰人皆因禄冨我獨以官貧所遺
　子孫惟清白耳
人皆因禄冨我獨以官貧佩父清白訓為唐第一人
　　陳叔逹
　御前賜葡萄不食曰臣母病渴願欲以遺母帝喟然
　曰卿有母遺乎
葡萄歸遺母所嗜固應思卿乃有母遺誰知此語悲
　　韋陸
　韋承慶被後母笞弟嗣立解衣求代陸景融見兄蒙
　先被杖輒自楚悟母
不悟以身諫惟恐失母慈景融常自楚嗣立每求笞
　　狄仁傑
　求代鄭崇質使絶域以鄭母老疾宗元願以柳易播
　曰夢得親在堂
狄請使絶域柳甘易播州為憐劉母在深恐鄭親憂
　　崔元暐
　至孝母戒以從官有人來云貧乏是好消息冨足是
　惡消息
若為從官好不異在家貧忍以惡消息而令戚我親
　　李迥秀
　母氏庶賤妻崔氏嘗詈媵婢母聞之不樂迥秀即出
　其妻
生我者為母無縁貴賤分不思罵婢語何可使親聞
　　韋虚心
　父維為郎時蒔柳于庭及虛心居郎省對之輒斂容
父居郎省日蒔柳向庭中對柳如對父那能不斂容
　　歐陽道
　居喪詔奪哀每入朝徒跣及門夜直席藁以寢還家
　輒號慟
夜直藉藁寢入朝徒跣行誰知迫明詔可惜欠陳情
　　劉禕之
　相王府相帝謂曰卿家忠孝朕子賴以師矩兾蓬在
　麻不扶自直
卿家著忠孝朕子賴師模蓬在麻中直多應不待扶
　　韋景駿
　有母子相訟者景駿曰余少不天嘗自痛極爾幸有
　親而忘孝耶
嘗抱㒺極痛嗟余少不天汝今幸有母不省汝何然
　　張九齡
　至孝居父喪哀毁庭中木連理居母喪尤不勝哀有
　紫芝生坐側
連理庭中木業生坐側芝未嘗聞孝感一一有兹奇
　　顔真卿
　以孝稱禄山反獨真卿城守帝曰朕不識真卿何如
　人所為乃若此
秖是見忠節何曾省孝誠唐宗休歎息猶未識真卿
　　韓思復
　封長山縣伯明皇親題其墓曰有唐忠孝韓長山墓
向來曹孟徳曾擬表征西那得忠孝字金書作墓題
　　崔縱
　以母事其父嬖妾妾剛酷雖縱顯官而數笞詬縱率
　妻子承候顔色不懈
直以母事妾衹云父所安可憐遭楚毒加意更承顔
　　崔沔
　母亡受弔廬前賔客不至柩室曰平生非至親不入
　謁豈以存亡廢禮
憶昨升堂拜何曾有雜賔事亡忍廢禮不復問疎親
　　李乂
　兄弟孝謹至甚又俱以文章自名兄弟共為一編號
　李氏華萼集
俱以文章顯無慙孝謹稱弟兄同一集華萼著嘉名
　　裴子餘
　諡曰孝張説歎曰此諡可無愧矣
直以孝為諡真無愧此心可憐張説歎知得子餘深
　　李勉
　江西觀察使部人有為父病厭蠱者書勉姓名埋之
　勉曰是孝子也不誅
不誅人厭己而恕子祈親賢哉李觀察今無復此人
　　陽城
　語諸生曰學者所以學為忠孝諸生有不歸省者乎
　明日請歸者二十人
學者學為孝諸生欠講名謁歸二十輩毋乃為陽城
　　段秀實
　號孝童朱泚為逆以秀實失兵心恨憤遣騎迎秀實
　奪笏擊泚以死
意其失兵久怏怏必吾從奪笏直前擊那知是孝童
　　李晟
　少孤事母孝後平朱泚復京師贊曰身佩安危
箇是一孤兒曾聞事母時身能幾許大却佩國安危
　　元徳秀
　字紫芝家貧舉進士不忍去母左右自負母入京師
進士能毋舉偏親可忍離紫芝亦良苦負母入京師
　　穆寧
　戒子曰孝子事親養志為大我志直道而己苟枉道
　三牲五鼎非吾樂也
倘非親所樂至枉道而行雖以三牲養難辭不孝名
　　侯程
　廬墓哭泣無節侯知道七年程俱羅三年不止李華
　作二孝贊
三年天下共何爾獨終身無處着深痛何心求過人
　　李唐
　見肅宗抱㓜女謂唐曰吾念之卿勿怪也唐曰上皇
　思見陛下計亦如此
吾念卿毋怪難􁨣膝下兒好將南内意説與肅宗知
　　韓滉
　當列㦸以不欲壊父時門第而止不許增堂廡曰先
　君容焉我奉之而己
謹勿第門壊那容堂廡增父猶足乎此我顧莫之承
　　賈直言
　父道冲坐事賜鴆直言紿取鴆代飲迷而踣明日毒
　潰足出久乃蘇
幾曾聞飲鴆有不隕其身那得獨全活天應知代親
　　李景讓
　蔣伸酌酒曰有孝於家忠于國者飲此景讓起卒爵
　伸曰無宜于公
既爾家能孝還于國盡忠誰宜舉斯爵知是莫如公
　　韓愈
　答元稹書甄逢能顯其父俱當得書董生行云刺史
　不能薦天子不聞名
未有人之孝而公不用情大書甄濟傳更作董生行
　　柳宗元
　書先友于父碑隂皆當世聞人中説載隋唐名臣或
　云福疇所集
乃翁定奇士先友盡斯人疇所知己故儀曹意轉新
　　甄逢
　以父濟名不在國史欲詣京師自言元稹為移書韓
　愈又袁滋表贈濟官
史書良為稹褒詔知因袁足使濟不朽何堪逢之言
　　董召南
　讀書躬耕以養父母韓愈董生行云爵禄不及門惟
　有吏來徵租錢
躬耕復樵漁養親還讀書不聞官賜帛惟見吏催租
　　李興
　有至行柳子厚為作孝門銘曰引刃自向殘肌敗形
　羞膳奉進憂勞孝誠
刲股如為孝還應載聖經莫明柳子意因甚取殘形
　　何蕃
　事父母孝入太學嵗一歸父母不許二嵗亦不許凡
　五載慨然揖諸生去
五載莫歸省雙親孰問安固云親有命不謂我何顔
　　鄭潛曜
　母疾亟為書丐以身代母火書而神許二字獨不化
　翌日母愈
願以身代母嘗焚上徹天若非神許我未必字依然
　　裴敬彞
　母病醫許仁則躄不能乗敬彞自願為輿往迎仁
親命懸醫手敢將親命輕為輿不辭往重母故身迎
　　張志寛
　為里正忽詣縣稱母疾求歸曰母有疾志寛輒病令
　馳驗如言
何忽省母病每因身病知可憐張里正尚得令君疑
　　趙隠
　為相退朝侍養如布衣嘗侍母觀御宴隠率百官拜
　恩於庭回班候起居
至今説花縣當日奉潘輿未必若趙母回班候起居
　　路隋
　父泌陷虜隋尚嬰孺及長日夜號泣母吿以其貌酷
　類父終身不引鏡
兒貌酷類父母知兒不知何堪引鏡照正復益兒悲
　　李訥
　宰相楊收欲市訥冗舍以廣第訥叱曰先人舊廬為
　權貴優咲地耶
先人敝廬在觸目百悲辛忍作優咲地圖娛權貴人
　　許孝謹
　甫三嵗母病不飲乳有憂色或以珍餌悦之不食還
　以進母
既不忍飲乳還能知奉親何曾自人教端是出天真
　　柳玭
　戒子曰名門子孫稍有纎瑕十手争指生雖苟祿死
　何面目見祖先地下
名門難為子纎瑕即辱身直須留面目他日見先人
　　韋溫
　疾病召親屬賦父綬詩在室愧屋漏因泣曰今知汝
　身不負斯誠矣
常恐愧屋漏追懷在室詩可憐忍死誦不負乃今知
　　林攢
　為福唐尉棄官侍母疾廬墓降甘露詔立雙闕又表
　其廬時號闕下林家
七閩獨莆郡雙闕鬱相望豈識林孝子曾來尉福唐
　右賢者之孝二百四十首
　　釋迦
　欲入涅槃遣弟子昇天報母母至從棺湧出為説母
　子思情今日别離
入般涅槃際拳拳報母知從棺更湧出為母説分離
　　老子
　送孔子曰為人子者無以為己
子之於父母毋以有其身老子𤣥虛祖諄諄此語人
　　孝悌王
　有真人下降兖州孝子蘭公之家曰吾居斗中為孝
　悌王
七星明歴歴萬古仰煌煌誰識斗宫内中居孝悌王
　　目連
　拔母生天故世人以七月十五日設蘭盂會
能將身入地拔取母生天嵗嵗蘭盂㑹今猶説目連
　　許真君
　鄉舉孝㢘後得仙蘭公云傳孝道之宗為衆仙之長
鄉以孝㢘舉仙為孝道宗謂予言不信君請問蘭公
　　吳真君
　年七嵗夏月伏身父母牀下不驅蚊曰恐去己而噬
　親也
何事不驅蚊癯然牀下身傷膚非所懼所懼去傷親
　　六祖
　新州人常賣薪養母後傳五祖衣鉢
新州在何處有箇養親人一旦成佛去那知昔賣薪
　　睦州
　禪家呼為擔板漢每閉門自織蒲鞋以養母
捨俗還將母禪闗晦迹深共呼擔板漢誰識織蒲心
　　蘇仙公
　得仙道白日上昇留一空櫃與母曰若有所需敲櫃
　即得
世傳蘇氏子白日去登仙念母留空櫃敲時即得錢
　　寒山子
　每見人家烹宰羊豕即曰煮爾爺煮爾娘
鍋裏爺娘語寒山太猛生不妨時着眼直是得人驚
　右仙佛之孝十首
　　辟司徒妻
　齊師敗問曰君免乎鋭司徒免乎曰苟吾君與我父
　免可若何
君父今安在諄諄免矣乎可憐齊女子不問辟司徒
　　雍姬
　謂其母曰父與夫孰親其母曰父一而已胡可比也
可憐姬告母父孰與夫親能置此一問未為愚婦人
　　衛女
　父母終思歸寧而不可得毖彼泉水亦流于淇
歸寧不可得何以冩吾憂不似肥泉水悠悠淇上流
　　北宫女
　至老不嫁養父母趙后問齊使曰此女不朝何以王
　齊國子萬民
妾身期不嫁至老養雙親何以趙威后殷勤問使人
　　秋胡子妻
　薄其夫與道旁桑婦金不以奉母曰妾不忍見不孝
　不義之人
妾面羞君面君心異妾心那能不念母却遺别人金
　　趙津吏女
　簡子欲殺其父乞以身代簡子賢之欲以為夫人辭
　以親在
倘得代父死誠非愛妾身不圖君聘妾向道有嚴親
　　如姬
　公子無忌為如姬報其父仇如姬之欲為公子死無
　所辭
底事能令妾為君死不辭不思君遣客報妾父讐時
　　緹縈
　父淳于公有罪當刑縈上書乞没為官婢贖父罪文
　帝悲憐之詔除肉刑
仁矣文皇詔悲哉少女書至今民受賜非但活淳于
　　陳孝婦
　其夫逺戍囑曰吾若不歸汝善養我母夫死戍所竟
　不嫁終養姑
妾昔與夫别夫曾共妾言忍能幸夫死不復願姑存
　　東海孝婦
　事姑甚孝而姑女誣吿殺姑獄具竟論殺郡中枯旱
　三年
如何殺一女能致旱三年婦孝無知者知之惟老天
　　曹娥
　父旴為巫溺死不得屍娥亦自沉縣為立碑蔡邕題
　八字謂絶妙好辭
上虞一巫女名乃至今垂端的由純孝非專在好辭
　　孔融女
　七嵗父兄為曹操所殺女臨刑曰若死者有知得見
　父母豈非至願
不憂身即死惟恐死無知倘得從父母寧非我所期
　　梁夫人嬺
　訟父竦寃詔改殯恭懷后追封竦褒親愍侯仍徵還
　嬺母
能返母萬里還榮父九原可憐帝有母亦自待人言
　　宣文君
　父宋躬傳以周官曰汝可受之宋氏後傳授諸生號
　宣文君
難把父書讀秪因手澤存遺言如可受忍使世無聞
　　宛陵女子
　母夜為猛獸所取女攀母持獸行數里獸毛盡落置
　其母去
異哉一女子獨抱母啼號非但脱虎口還能落獸毛
　　盧元禮妻
　元禮卒事姑以孝聞詔號曰貞孝女宗
貞孝諡己美何堪復女宗一朝下明詔千載被流風
　　木蘭
　古樂府云阿爺無大兒木蘭無長兄願從千里馬從
　此替爺征
謹勿悲生女均之有至情縈能贖父罪蘭亦替爺征
　　鄭義宗妻
　盜夜刼其家冒刃立姑側為盜捽捶幾死竟不去
抵死侍姑側寧知有妾身若懷白刃顧尚得謂之人
　　李孝女
　安禄山亂被刼徙他州聞父喪從間道奔喪既至父
　己葬廬墓終身
奔喪脱賊手廬墓至終身此大丈夫事誰云一婦人
　　崔氏婦
　崔氏事姑孝姑病召長幼言我無以報婦但願婦子
　孫皆若婦孝
姑今病且死頗愧婦恩深但願婦有子皆若婦用心
　右婦女之孝二十首
　　東夷大連少連
　孔子曰大連少連善居喪東夷之子也
大連少連者夫子筆之書誰謂東夷子而于喪善居
　　若鞮單于
　匈奴謂孝曰若鞮稱若鞮單于王莽改匈奴單于為
　恭奴單于
漢語雜番語堪嗤莽太愚安知若鞮字己是孝單于
　　休屠王子金日磾
　降漢牧馬甘泉宫見母像泣拜後受遺詔輔政
牧馬一王子如何却受遺多因漢宫裏泣拜畵閼氐
　　西羌東吾
　以父滇吾降漢乃入居塞内謹愿自守
循循秖自守何獨此羌然直以父在漢忍將身犯邊
　　號吾
　章和二年將其母及種人八百户自塞外來降
如何降塞下不復戀羌中既是能將母還應知向風
　　百濟王扶餘義慈
　事親孝與兄弟友時號東海曾子
夷方雖爾異天性本然同自昔聞曾子如今在海東
　　扶桑國
　親喪七日不食設座為神像朝夕拜奠
不食至七日能將禮自居既然嚴像設亦復奠朝脯
　　吐谷渾葉延
　父為羌所刺葉延縛草為人射之母曰賊己屠膾矣
　何益
父讐己屠膾射草復何為豈不念無益其如罔極悲
　　回紇
　郭子儀單騎見虜傳呼曰令公來回紇驚拜曰果吾
　父也
瞥爾驚吾父同然拜令公遙知恩義重却似與真同
　　沙陀阿跌光進
　有至性居母喪三年不歸寢
三年不歸寢至性切于親不信沙陀種還生如此人
　右外裔之孝十首
　　烏
　嗸嗸林烏反哺其母
靈烏噪何許反哺向中林人可不如鳥而無愛母心
　　鶴
　鳴鶴在隂其子和之
好是鶴鳴隂居然子和聲休云氣所感自是物之情
　　燕雀
　子母共處於一屋之下相哺相樂也
共母一屋下寧知屋欲然不須譏寡智相哺政堪憐
　　虎狼
　虎狼父子相親何謂不仁　仁之於父子也
虎狼鷙獸也何乃謂之仁仁之於父子父子亦相親
　　猿
　蜀鄧芝見猿抱於樹上引弩射中其母猿子為抜箭
　以木葉塞瘡
不忍身逃箭知為母塞瘡人心有如此獸面本何常
　　犬
　唐齊瓊家有犬常隠肉喉間出飼病母於頹垣瓊收
　養之瓊死犬亦不食而斃
食肉隠兩頰飼母向頹垣終感主養母能將死報恩
　　羊羔
　唐屠者王甲將刲一母羊忽失其刃尋覔次蹴起羊
　羔見所失刀藏腹下
己分几上肉誰藏腹下刀安知羊不死乃復自羊羔
　　豺獺
　下至禽獸豺獺有祭人而不如豺獺乎
曾聞豺祭獸還見獺陳魚人苟不知祭能如豺獺乎
　　蛇
　漢竇武母産武并産一蛇後母葬有大蛇出榛莽以
　頭擊柩流血有哀泣之容
似有人傳訃來從榛莽中叩頭至流血垂泣有哀容
　　青蚨
　水蟲子母不相離
子母不相離何心辨鳩蚨忍能利銅臭不枉喚錢愚
　右禽獸昆蟲之孝十首
　
　
　
　
　
　
　兩宋名賢小集巻二百三十九
欽定四庫全書
　兩宋名賢小集巻二百四十
　　　　　　　　　　　　宋　陳　思　編
　　　　　　　　　　　　元　陳世隆　補
　静軒詩集
　徐鹿卿字徳夫豐城人嘉定十六年進士調南安軍
　學教授辟福建安撫司幹辦公事都城火鹿卿應詔
　上封事言積隂之極其徵為火指言惑嬖寵溺燕私
　用小人三事尤切改知尤溪縣徳秀守泉辟宰南安
　徳秀尋帥閩疏其政以勸列邑嵗饑處之有法最聞
　令赴都堂審察以母喪去詔服闋赴樞宻禀議首言
　邉事遷國子監主簿入對陳六事理宗嘉納改樞宻
　院編修官權右司贊畫二府㑹右史方大琮編修劉
　克莊正字王邁以言事黜鹿卿贈以詩言者併劾之
　太學諸生作四賢詩知建昌軍治行大孚田里歌誦
　擢度支郎官兼右司入對極陳時弊改江東轉運判
　官嵗大饑出本司積米三千餘石減半價以糶及減
　抵當庫息出緍錢萬有七千以予貧民兼領太平仍
　暫提舉茶鹽事移浙東提㸃刑獄加直秘閣兼提舉
　常平經界鹻地先撤相家所築就捕者自言我相府
　人鹿卿曰行法必自貴近始卒論如法丞相史彌逺
　之弟通判温州利韓世忠家寳玩籍之鹿卿奏削其
　官後累擢皆辭淳祐三年以右司召猶辭丞相杜範
　遺書迺出擢太府少卿兼右司入對願早決大計上
　嘉納之遷右文殿脩撰知平江府兼發運副使力匄
　祠上諭丞相挽留之召權兵部侍郎固辭上令丞相
　以書招之鹿卿至又極言君子小人切於當世之務
　上眷遇深篤而忌者寖多有撰偽䟽託鹿卿以傳播
　歴詆宰相至百執事鹿卿初不知也遂力辨上前因
　乞去上曰去則中姦人之計矣令臨安府根捕事連
　勢要獄不及竟遷禮部侍郎累䟽告老授寳章閣待
　制知寧國府而引年之疏五上不允提舉鴻禧觀遂
　致仕進華文閣待制卒贈四官鹿卿居家孝友喜怒
　不形恩怨俱冺宗族鄉黨各得歡心居官廉約清峻
　毫髪不妄取一廬僅庇風雨所著有泉谷文集手編
　漢唐文類文苑菁華諸書諡清正
　　酬張直學
章水元通劍水流朅來庠序行同遊自從快蹋梅花雪
一洗從前茒瘴秋官况我今忘獨冷鳴聲君合起相酬
龍光自有張華識句不驚人未便休
　　酬黎丞見和
極目龍門峻接天仕途傾蓋便忘年太平官府閒吟竹
勝處園林笑舉鞭松栢凌霜知獨後樓臺得月㑹居先
老臣憂國誰能識飛雪飄飄上鬢邉
　　士友見和七月七日曝書依元韻謝之
寒儒家世派南州天遣芹宫並俊遊劔水章江千里月
天孫河鼓一畨秋曬書舊事聊同郝聨句新聲恐類侯
隔嵗槐黄頻入夢曾知山角已生不
　　䕶法寺勸農呈史君
半載分符江水西何曾一日事遊嬉忽聞千騎傳呼曉
正是三春勸相時父老倚鋤聴號令兒童騎竹望旌麾
東風歸路歡聲滿野草閒花索賦詩
　　興教寺勸農呈史君
自從豳雅無傳後漢有龔黄宋有羅夙駕朱轓勤勸相
奉宣黄紙放催科一犁煙雨郊原曉千里春風嶺嶠和
看取便民橋下水滿江濃緑漲恩波
　　湛泉酌餞黎丈有詩壁間遂次其韻
幾人林下賦歸休公獨翩然汗漫逰味道不妨寒似水
入時須用曲如鈎從來鄰父邀皆去底事官曹挽不留
後夜相從那復得月明千里故山秋
　　陳府判邀逰梅闗
庾嶺蒼蒼古復今公餘杖履愜幽尋兩崖峭壁風霜骨
一片清泉佛祖心静浣世縁揮酒椀更添春色上梅林
㝠摉翻覺詩情拙滿眼皆詩祗用吟
　　勸農上宫教
竹馬兒童喜欲狂循良太守似龔黄倉庚百囀蠶桑啟
布穀一聲稉稻香耕饁盡陶豳國化嬉逰已徧舜民鄉
文書便合登高閣為説東郊入務忙
　　愛山堂二絶
横江江上四山環少得當前面勢寛試上此堂舒逺目
踈林静處見峯巒
自有堂來三換扁官居賢否只山知酴醿嫵媚今何許
山色清妍宛舊時
　　和杜子野湛泉詩來詩有塵事分清事之句
榕隂漠漠俯清泉淺溜涓涓不計年未必塵紛敗佳思
凭欄得句却天然
　　鬰孤洞天
夢跨長虹海上逰寒生肌骨一壺秋好風吹得詩魂醒
自寄人間翠玉樓
　　湛泉送客
中年懐易惡更聴㫁腸聲多謝雙榕樹逢人管送迎
　
　
　
　
　
　
　
　
　
　
　
　
　
　
　兩宋名賢小集巻二百四十
欽定四庫全書
　兩宋名賢小集巻二百四十一
　　　　　　　　　　　　宋　陳　思　編
　　　　　　　　　　　　元　陳世隆　補
　蘿軒外集
　楊備字修之建平人億之弟慶厯中為尚書虞部員
　外郎分司南京上輕車都尉有姑蘇百題金陵覽古
　詩
　　烏鵲橋(在長洲縣東以/烏鵲館得名)
月滿星移水照天南飛烏鵲影翩翩雖然上屬牽牛分
不為牽牛織女填
　　雙蓮堂
雙蓮倒影面波光翠蓋風搖紅粉香中有畫船鳴鼓吹
瞥然驚起兩鴛鴦
　　金陵覽古雜詠十首
　　汝南灣
汝南王昔過江東此地名將汝海同玉斚濯來人易醉
有時人面照花紅
　　濛汜池
春條拂岸栁如金一鑑澄空照底深傍見龍舟赭袍影
分明紅日在池心
　　九日臺
甲光如水㦸如霜御酒半浮菊半黄東日西風滿天仗
簫韶一部奏清商
　　桃葉渡
桃葉桃根栁岸頭獻之才調頗風流相看不語横波急
艇子翻成送莫愁
　　幕府山
六代繁華一瞬間平蕪逺樹不勝閒倚樓天暝雲如幕
知是瑯琊幕府山
　　横塘
早潮纔遇晚潮來一一軒窗照水開鑑面無塵風不動
分明倒影見樓臺
　　白都山
駕鶴驂鸞自古聞䇿名仙籍是真君天邉舊跡無尋處
滿目青山空白雲
　　春磵
手拖葛屨坐藤牀竹樹蕭然一水旁枕上白雲船下月
卜隣東磵勝東岡
　　烏衣巷
人物風流往事非空餘陋巷作烏衣舊時簾幙無由覔
秪有年年新燕飛
　　白鷺洲
春信風生晚汎潮印沙羣鷺立還翹凭高一片迷人眼
蘆葦叢邉雪未消
　　陸機宅
陸家兄弟頗能文入洛仍將筆硯焚舊宅荆榛狐兎窟
機雲無復有昆雲
　　天闕山
牛頭天際碧凝嵐王導無稽亦妄談若指逺山為上闕
長安應合指終南
　　青溪姑
曩不乗龍即跨魚岸旁人復乞靈無栁如睂黛花如面
聞説清溪一小姑
　　青溪柵
傾城傾國兩妃嬪此地聞名不見人潜想舊時紅粉血
落花風裏步香塵
　　江令宅
竹木池臺尚儼然歸時頭鬢雪霜寒青溪隠隠朱門處
曽屬中書一品官
　
　
　
　兩宋名賢小集巻二百四十一
欽定四庫全書
　兩宋名賢小集巻二百四十二
　　　　　　　　　　　　宋　陳　思　編
　　　　　　　　　　　　元　陳世隆　補
　翠㣲南征録(一/)
　華岳字子西為武學生輕財好俠韓侂胄當國岳上
　書云云書奏侂胄大怒下大理貶建寧圜土中郡守
　傅伯成憐之命獄卒使出入毋繫伯成去又迕守李
　大異復寘獄侂胄誅放還復入學登第為殿前司官
　屬鬱不得志謀去丞相史彌逺事覺下臨安獄獄具
　坐議大臣當死寧宗知岳名欲生之彌逺曰是欲殺
　臣者竟杖死東市
　　歸釣吟
我生本是絲綸客嘗把絲綸釣王國膠庠雖識姚有虞
載車未遇周西伯抱琴歸去古江邉江頭風月猶依然
江風刮岸岸如削江月照人人未眠沙平浪静江天濶
換酒捉魚魚潑剌有時醉椀和月吞有時醉棹和烟撥
或唱歌或吹笛欵乃宫商人不識歌聲喚徹烟水寒笛
聲清透雲霄碧不張帆任渠去去到雲山深處住雲山
深處有畫圖添箇雲山畫圖侣不撥棹任渠流流入玻
瓈影裏頭玻瓈影裏迸珠玉千斛萬斛誰能收倦時眠
醉時舞漁家自有神仙府睡時蝴蝶夢莊周舞處鷗鳶
奏韶武自舉歸釣吟清江漠漠烟沉沉雲藏萬壑暗水
尾風吹孤月搖天心翠㣲父翠㣲父和我行歌進南浦
畫橋流水抺晴烟殘照暮霞收宿雨水連天天似水一
蓑活計誰能比楓葉飄霜鱸鱠香楊花飛雪河魨美也
不學姜太公百年將至方非熊㑹須年少遇真主恢我
諸夏車書同也不學嚴子陵雲臺不為魁殊勲中興只
作釣臺侣胸中百萬知無兵我網不似漢漢網何太踈
也曾漏却吞舟魚何當周宻如樞機直欲纎悉皆無遺
我釣不似吕吕鈎何太直除却文王有誰識争如猛曲
一彎腰牽取星珠并月璧魚膠寒齒折蒿剔蟹螯刺指
和籠烹屠龍飪鼎口不美㫁鯨斫炙腸聊撑
　　記夢
溪泠泠鼓鼕鼕虚堂淅瀝生寒風寒風綽我夢魂去飛
颺直上蓬萊宫蓬萊宫殿女如玉霓裳羽扇環簾櫳月
娥留我宴珠翠玳筵間列花叢叢酒酣萬念羅心胸舉
盃話别殊怱怱青鸞命駕下空濶一聲璫珮鳴丁東被
衣起坐周四顧庭户悄悄無人蹤銀河萬里倒澄碧氷
鑑半輪斜倚空横江孤鶴一聲唳喚起鄉心千萬重
　　上韓平原
君家勲業在盤盂莫把頭顱問钃鏤漢地不埋王莽骨
唐天難庇禄山軀不隨召奭始求老便學孔明終托孤
十廟英靈儼如在漫於宗社作穿窬
　　清富樓
楞伽心地有瞿曇清富名樓足可觀買斷江山詩料俗
揭開風月畫圖寛都無一㸃紅塵到便作千雙白璧看
我欲鞭驢快幽賞白鷗盟在不憂寒
去年清富屢求詩今日凭䦨約翠㣲山帶野花堪入畫
水環汀草欲成圍一園黄菊有餘食兩頃白雲無限衣
説與塵寰守錢虜不勞魂夢到禪扉
　　矮齋
屋老塵生索椽低帳不縑炙燈烟染棟見客帽翻簷織
壁慳三尺遮門㫁半簾吾身交九四控制萬愁兼
　　容膝
具體功非逺全軀恨已消安禪須促趺覔句敢成搖悔
不身齊足時當事半腰行人只蒲伏何處得逍遙
　　野飲呈祝山甫
野景何須買山花不待培幕天分古木裀地得蒼苔酒
上鶯調曲肴空鵲墮梅一壺隨所適何處問蓬萊
　　題練省元壁
腳債嗟猶欠心朋喜偶逢溪聲含客怒山色為誰濃古
樹晴搖蓋殘蟬晚帶鐘莫辭一樽酒明日是呉儂
　　讀漢史
漢將假帝為真帝齊乞真王作假王大抵紀韓皆是信
不知誰短又誰長
　　寄王五四將仕
季叔青天轟霹靂屈原平地溺波濤從教晉楚多戕賊
二子何曽損一毫
周田且謂曽占易商野何嘗識夢書假使二君無感召
不成終老在樵漁
　　出郭
十客聨鑣出北門馬蹄剜盡碧苔痕從教管史占星聚
且聴盃人和月吞我欲求仙問離坎君當隨佛整乾坤
樽前忼慨休辭醉明日有懐誰共論
有地都來一丈餘墾鋤元不費工夫匝牆先種竹三本
遶檻却栽花數株風伯喚來煩解珮月娥邀得醉擕壺
慿君試向蓬萊問還有神仙似我無
　　送周魁
昨夜霜風鼓萬兵今朝華節照邉庭人間元日是春日
天上魁星為使星且向虎囊探尺寸却歸麟閣做丹青
離觴不是延清夜明日異邦長短亭
　　梅
衰蘭枯荷了秋色幾向寒梢問消息溪橋交馬㫁腸時
翠袖佳人日暮歸玉面亭亭漢宫様一見風流慰心賞
寒標孤絶太無情誰為移春上玉京月華凄切霜華白
夜半飄香度簾額寄聲横笛且休吹愁殺江南未歸客
　　山水吟
閩之山峨峨可以接穹蒼閩士孕其秀胸次尤難量閩
之水滔滔可以燭妍醜閩士生其間其美不容口君不
見周家社稷生甫申崧岳當年曽降神又不見千里秀
氣鍾三蘇睂山草木皆焦枯我生恨不由河洛虚負三
光并五嶽地靈人傑推江東人物風流兼磊落顧此閩
之東自古多英雄求其為絶稱獨一忠穆公公今已即
世後世誰可擬惟有詹仲通一人而已耳仲通何如人
景星與鳳凰不隂亦不深山高兮水長
　　二月二日即事
春潮昨夜没平灘一雨催花色半含雁喚元宵歸塞北
燕銜新社到江南無歡不必遊花籍有病何須置藥籃
只把公忠答天地從教兒女閙冠簮
　　登樓晚望
六曲朱䦨瞰碧虚淡烟秋水接平蕪展開風月添詩料
裝㸃江山歸畫圖舉足便堪馳駟馬折腰何必問雙鳬
當年庾亮今還在定約樓前醉一壺
　　訓爨婢
十載膠庠莫怪窮旅囊安得有從容無錢休欠牛羊債
有酒只將魚蠏供班頷昔嘗肥似燕沈腰今已瘦如蜂
從今莫恣肥甘口只擷清蔬祭豢龍
　　别藍詳道
君在江東我水西君今北去我南歸竹孫和客凌風瘦
梅子偏他得雨肥鶯囀好聲歸酒斝花分紅影上人衣
相看莫作皺睂别期子秋高賦式㣲
　　傷春
初入京華菊薦香途中今已過春芳十年恰走萬餘里
兩鬢幾乎一半霜却酒不禁春黯淡落花愁對月昏黄
不堪夜半歸心切更被杜鵑啼㫁腸
　　約叔叔真
半間屋抵斗來大一箇身同山様高側坐斜眠俱不得
煩君除去一牛毛
戹堂有事留司馬凌閣無名問大宗我且盤桓君且去
歸期千載約芙蓉
　　題窗間
陽貨不名真盜玉子張何事便書紳聖賢立論有㣲㫖
精義當求妙入神
　　浴
龍藩地暖冬無雪十月風光似三月好風不動綺羅塵
人在繡幃簾半揭酒腸拍索能回春春潮入面香熏熏
香肌汗透披縠紋思得滄海驅埃氛銀鍋蠏眼生春雪
銀瓢捾破鍋心月流霞傾入碧琅玕香霧氤氳雲半掇
花藤織出金芙蕖烟青(闕/)紫堆雲(闕/)一聲璫珮簾鈎垂
皂盤捧出雙明珠蠟花照入蘭湯閣珠璣體迸紅猊活
鳳豁雲濤濯錦毛龍翻雪浪澆銀甲起拏裙霧圍春風
臙巾抹出桃花紅香泉入齒潄寒玉吐作氷雪飛長空
蒼頭急把春衫換腕玉輕穿雲一片出門兩腋生清風
身在嫦娥廣寒殿
　　嘲熱
南方有神名祝融髪赭靣丹唇朱紅執鞭入海驅赤龍
火車勒駕燒長空千驂萬乗如聨轡烈焰騰騰灼天地
九霄烜赫皆甑蒸四海煎熬俱鼎沸流金爍石氣不通
天下俱在紅爐中葛衫襟濕疑有雨羅紈柄折渾無風
祝融祝融無太酷天道炎涼常反覆看看少昊催戍𤓰
盡把涼飇散煩溽
　　别子陳子
丙寅三月三十日天子檄我南國行蒲劍欲飛春漲急
栁綿才脱曉寒輕事非得已初何好物到不平終作聲
自古英雄總多難落花何必怨清明
　　河魨
形容初不類魚鰕偏稱蘆蒿與荻芽觸物可憐空怒腹
囓人無計漫聱牙子排金粟真堪畏乳溜玉酥何足誇
從此烹鮮督庖吏只將鮎鱯假名他
　　自嘆
自嘆身謀我獨疎只貪風月恣歡娯盃盤遇客隨多寡
囊底何時問有無萬里梯航無骨董十年牆屋有穿窬
從今老去無他望緑綺一張醪一壺
　　春日書懐
紫褪紅消到海棠幾多逰俠為渠忙秋聲落盞鶯調曲
春色惱人花鬭香羝乳雖能屈蘇武牛衣終不卧王章
男兒多少英雄氣只對東風醉幾場
　
　兩宋名賢小集巻二百四十二
欽定四庫全書
　兩宋名賢小集巻二百四十三
　　　　　　　　　　　　宋　陳　思　編
　　　　　　　　　　　　元　陳世隆　補
　翠㣲南征録(二/)
　華岳
　　宣城道中
躍馬上宣城千山翠欲顰蕙風輕巻舌櫻雨細沾唇栁
絮難驅臘榆錢不買春何如澆一斗爛醉石湖濱
　　當途道中
春晴不忼慨十日九清隂蝶宿花留粉鶯眠栁借金邊
塵方障眼漢壁尚闗心醒去愁無奈盃行滿滿斟
　　夀昌道中
山㫁疑無路林開覺有村饑牛戀茅壠吠犬䕶柴門悶
去詩千首愁來酒一樽明朝南去路懐抱與誰論
　　過西溪
路隨馬足難知數山叠魚鱗不記名隔岸青帘人不渡
一溪流水暮潮生
　　題蓮華壁間
風外落花千萬片水邉啼鳥兩三聲無情驚起陽臺夢
獨倚閒窗看月明
　　贈吕元玘
周末見人歌采芑楚先聞客賦離騷胸中有氣不能吐
空使虹蜺萬大高
　　釣鼇行
北風浩蕩滄溟濶千萬軍聲夜潮聒翻空濁浪鼓雷霆
舟子停蘭面如血龍門有客何峥獰怒目張膽殊不驚
桅檣破浪裂津島直欲一舉空蛟鯨我之釣兮非世比
新月為鈎索霞綺先物虹蜺為釣竿却把鵾鵬作香餌
欲垂未垂號鬼神星斗無光天地昏海靈乞命免生死
一鈎連六酧銜恩我公萬里風烟伯度量汪汪寰海窄
蟠胸高聳蓬萊山壯氣直吞雲夢澤恩波萬壑奔洪流
風帆浪楫交觥籌金鱗照日巨如斗四海觸物無虚舟
我生本是釣鼇客幾嵗灘頭望風色忽聞霹靂破崑崙
便整絲綸駕航舶我今十犗迎公開㑹須舉手生風雷
不然長嘯謝水府明月滿船歸去來
　　上趙漕
太山之巔有喬松凛凛千丈摩蒼空風雲有㑹直相際
轟雷掣電蟠蛟龍盤根錯節真天種卿月郎星伴辰拱
高風蕭瑟涕清泉桃李無言漫丘壟南宫仙桂饒天香
南國蔽芾歌丼棠大枝擎天作砥柱小枝駕海成虹梁
六月無風天欲雨赤龍銜火燒空宇亭亭横盖指扶桑
萬壑千厓冷無暑大椿可笑欺莊周便指千嵗為春秋
使民若戰夏后社用汝當作商川舟自慚藤蔓纒林壑
未遂鷦鷯一枝樂盤桓已喜跨高寒更借扶搖薦鵰鶚
我聞處士方綢繆三友簡在公寧留蒼姬已託大夫䕃
赤子願陪丞相逰
　　過文脊山
百峯攅碧版橋西眼力增明步武遲紅映竹籬花笑客
翠翻雲幕雨催詩蕡還及第吾何媿廣不封侯子未思
凡物不齊皆有謂到頭忠義是男兒
　　熱
翠㣲家在大江東五月鞭驢入建中雲烈火車天欲雨
汗淹香葛扇無風不求殿閣千間庇却喜巖泉一線通
為汲滿盂清齒頰與君行盡夕陽紅
　　有感
十年憂患客江城雙鬢蕭蕭已不禁多病不逢醫國手
感懐徒有濟時心西風吹夢夜寒悄黄葉滿堦秋意深
休笑當年杜陵老白頭今亦不勝簮
　　悶中賡趙丞韻
壯士不同兒女曹誰云賦性太麄豪一編韜畧進擒虎
十犗絲綸學釣鼇劍口不磨韓信血鼎心須刮食其膏
英雄多少不平氣一夜朔風争怒號
　　秋宵有感
滿目秋容拂畫圖敗荷衰栁接平蕪西風刮地鴈聲落
寒月滿天人影孤木耳有才持紫槖楮皮無計換青蚨
不知此去功名事還許封彛見也無
　　過羊腸嶺
拂面東風吹夕陽路蟠千折過羊腸山疑隨馬回回見
花欲撩人故故香世路與誰分曲直人情於我自炎凉
何當更上風烟上為把窮途問彼蒼
　　宿横溪橋
夜宿横溪烟霧間睂頭歸路萬山攅連天麥浪波千頃
撲地楊花雪一團餘鏹不供春後醖夾衾猶怯夜來寒
征夫莫怪車音澀自是愁多行路難
　　初抵富沙
芳草不隨春水緑連山猶帶夕陽明人生有酒且行樂
休向河梁問子卿
鞭鐙兩三千里路樓臺數十萬人家長虹不吸秋江水
一夜扁舟懸雪花
　　呈周及之貢元
一頭却過六七嶺兩足幾乎百十斤恰喜故人能下榻
檠窗樽酒細論文
　　寧川冷渡
峯回路轉六七里林静鳥啼三四聲逰女不知行旅恨
一茶留我話平生
　　宿灌頭
淡魚纔煮醎魚熟白酒新篘紅酒香莫訝盃盤成草草
一年忙處是蠶桑
　　南浦水閣
橋横南浦虹千丈栁䕶西溪翠一行佳麗不知滋味惡
挿花臨水照紅糚
　　次李信州七十韻
挺挺萬人傑堂堂間世賢胸中兵千萬足下客三千揚
賦希三嘆坡詩和百篇錦囊華似衮綵筆大如椽隨陸
縱横舌良平左右肩兩驂公子服四牡魯侯畋量濶滄
溟岸胸蟠泰華巔紅壇歌魯杏白社結陶蓮遣幣通秦
好求姻託鄭㜕匣藏須虎兕冠飾待貂蟬幖自龍頭奪
書由雁足傳不侯嗤李廣求使短張騫食客希毛遂茶
僧集大顛詩材親子建字法邁公權黄貉䝉金絡青驄
勒寳韀代燕欺騎刼聘魯慢韓穿周室歌山甫齊人美
仲連劍從豐水鑄碑向峴山鐫有頌褒唐太無詩刺衛
宣檄堪傳代郡節可仗居延聴訟踈淹禁豐財剔冗員
䇿從之反後鞭著祖生先孝有參而已忠如丘者焉春
氷同皎潔秋月共嬋娟冡宰當鈞軸將軍事櫜鞬千官
視標凖萬國倚陶甄多士圜冠帶諸侯執豆籩山期封
泰岱石擬勒燕然禹甸期環轍堯氓願受㕓明堂歌赤
紱清廟頌朱絃臺閣皆三益盤盂記十愆片言能息訟
隻手可旋乾公昔嘗推轂吾今尚食饘聞雞效劉舞抱
虎笑秦眠蘇子舌猶在邉韶腹尚便牛衣懐白璧虎節
誓青氊飲馬量淝水屯兵料漢田鬢星飛洛汴血雨洒
伊瀍尹五成湯就軻三孟母遷雲鋤翻楚嶠月纜繫秦
川甕有扶頭酒厨無縮項鯿詞源慚子美詩社感庭堅
水陸三千里炎凉二十年周田纔廢井秦陌已開阡夜
月琴三弄春風詩一聨自稱山宰相人號地神仙扣馬
罹三尺平戎授一編鼠投當忌器魚得偶忘筌避地思
無所滔天罪莫湔梁鴻方北謫賈鵩已東旋孫刖難謀
魏樊誅莫救燕江天驅鳥雀淮地迅鷹鸇日守娵訾分
星流太白躔瘡痍連四境煨燼極三邉淮浪夜翻雪邊
塵晝起烟二陵歸培塿百(闕/)　　　自撫劉生几誰思
祖逖鞭戍方興頡利役莫(闕/)　漫宫昔嘗㳺泮扉今漫
歎圜豈知醫國手變作(闕/)　　楚客弓雖失秦人璧幸
全宦途良可畏吏鞅不(闕/)　世變言難盡民頑令不悛
一千新楮劵三百舊銅錢駟馬涎流地羣烏翼蔽天人
心徒擾擾王道自平平衛女歌淇澳曹人思下泉窮途
惟自媿當路有誰憐作俑宜無後追俘恐不前詩成何
太喜舞袖欲蹁躚
　　送倪尚書赴召
守節如初未足觀毫釐終始實其艱鄭公勇却樞衡貴
衛叔羞居荷槖班冷暖萬端炊飯頃是非一著奕棋間
江湖無限孤高客拭目看公此召還
　　宿嚴瀬
遐想高風殊未涯檥舟夜訪子陵臺銜山西照情何限
逝水東流夢不回雙漿未聞卿月過一尊先為客星開
東都人物俱煨燼獨有先生迹未灰
　　顯澤民廟
生握藩旌死象黎澤民山下澤民谿蒼天九重開日月
赤地千里興雲霓假寐商宗曽得説爵高韓信屢封齊
英雄不入蒼生眼願借高風吹馬􁊫
　　早春即事
楊栁絲絲㺯淡黄怯寒燕子未歸梁曉迷芳草騅騣濕
夜宿閒花蝶翅香得句自慙非子美賞音猶恐誤中郎
願言相約花前醉莫放春容過海棠
　　早行述懐
歸心夜半已飛揚喚僕吹燈促晚裝鷄翅拍斜茅店月
馬蹄剜破版橋霜二陵萬里埋荆棘十廟百年生稻梁
安得有臣如祖逖慨然擊楫誓江長
　　題易村
路轉峯回覺有村數間栁屋瞰山隂午炊已飽翻匙玉
臘醖仍拚挂杖金窮去作文和鬼送興來得句倩蟬吟
一聲横笛斜陽外吹起江湖萬里心
　　秋晚獨步
十分秋色著嵓桂幾陣晚涼催井桐自恨異鄉知遇少
一尊相屬與誰同
　
　
　
　
　
　兩宋名賢小集巻二百四十三
欽定四庫全書
　兩宋名賢小集巻二百四十四
　　　　　　　　　　　　宋　陳　思　編
　　　　　　　　　　　　元　陳世隆　補
　翠㣲南征録(三/)
　華岳
　　後溪
蓬窗夜雨短長夢啼鳥喚人新舊愁萬里論文一樽酒
醉和明月上扁舟
泉聲恰似世情惡山色不如歸興濃自恨十圍無處著
何如瘦作束腰蜂
　　楊花
一絲不染湖光白萬㸃能回山色青三月金明池上水
與予同是一浮萍
　　杜鵑
殘月照愁人病酒好風吹夢客思家欲知亡國恨多少
紅盡亂山無限花
　　鄰女搔綿吟
閒窗日上三竿竹牕下嬌娥整輪輻匆匆未暇理雲鬟
半朶青鴉倚紅玉青梢摘盡銀香囊畫欄平倚斑筠筐
時將纎手翻雪霜酥胸玉面同光芒捧歸細捲銀成索
牽出鬆鬆雲一握珠唇呵挺氣温温鸚觜踏車聲絡絡
今年莫恠功績稀阿妳勒繡鴛鴦幃如今織出秋江練
十月正好裁新衣客心聞此愁無著一夜清寒動寥寞
明朝為問買一端剪做道袍披落魄
　　送商府判
比年十月君初來梅花破雪迎君開自從佐劔夀民脈
凋山瘵水皆春臺去年七月君開府燕燕鶯鶯為君舞
五日盡蟄潭底龍千里應無市中虎今年二月君時歸
風牽回栁縈君衣君衣不作回栁轉直上雲端朝紫㣲
紫微有館名西掖珠玉羅鈿瞰金碧郎星卿月漫徘徊
箇中自是神仙宅紫㣲有山名大坡烏飛豸立冠峩峩
一聲霹靂震天地萬里腥血流江湖紫㣲有㫖垂丹册
二者於斯請君擇便須東取元化釣談笑從容正疆場
君家事業銘冠裳鸞鳳指日鳴朝陽伊洛諸公有政事
洙泗諸子無文章禀違輾轉情難處溪上恩波湛今古
東風吹帳入長亭零落桃花淚如雨
　　述事
心不融明遂啟疑源流本末致交馳谷何嘗響人相笑
岸幾曾行舟自移枉直萬端明似鏡是非一著錯如棋
磨心拔去誰能轉試問諸公知不知
　　述懐
我生不解覔冠裳滿目風波祗自傷楮劵不堪供敵幣
沙籌那解足軍糧人情在我隨多寡世態從他自短長
只告天公乞安樂百年隨分老農桑
　　寄劉浩然
樽酒檠窗鬢髪新别來驚見雪霜侵幾行淚滴風前燭
一片心敲月下砧好徳未聞如好色知人安得似知音
一書欲寄南來雁江濶天高無處尋
　　知遇
淮隂西漢一英雄史氏持衡論亦工不向追亡羨蕭相
却于援死著滕公豈知並績三人傑皆是當時一語功
後世人材自戕賊炎凉安得古人風
　　和戎
納幣求成事已非可堪函首獻戎墀一天共戴心非石
九地皆塗血尚泥反漢須知為鼂錯成秦恐不在於期
和戎自有和戎䇿却恐諸公未必知
　　别王泰之
風神戀行客吹栁纒簮纓傍水鳥多白近山蟬更清别
腸雲閣淚歸路月闗情告徳無多日清觴聊一傾
　　遊溪西寺
寺覺重遊好僧期後㑹賒青蟲凋病葉白鳥篆平沙水
瘦石生齒山寒梅未花功名今有待且謁惠公茶
　　登樓晚望
疎雨洗空碧晚晴人倚樓稻花千頃浪楓葉一簾秋逺
岸明殘日孤村認小舟溪山如愛我相見亦回頭
　　悶迷
雁翎未忍刳丁謂虎口猶期脱蔡京何事姦邪皆倖免
洛陽年少却南征
有鼎不烹(闕/)　肉無刀可㫁佞臣頭男兒此等不平氣
空使衝冠射斗牛
　　酒禁
將軍愛士民心失太守憂民士氣衰大抵軍民皆赤子
如何從此便籓籬
　　贈美人别
花臉送愁和露泣鶯聲傳恨向人嬌别情逺去尤難割
相送不須離畫橋
　　寄宗上人
我為叩閽拘狴犴汝將吟筆換袈裟别來猶記松窗外
一掬清泉自㸃茶
　　自寛
十事相尋九不諧骨窮更值五行乖人情厚薄且隨分
世態炎凉休掛懐家欲自豐無楮幣爨慿諸執有荆釵
如今且任眼前過他日功名殊未涯
　　黄氏三層樓
瘦笻支我上高寒風露凄清酒力慳千里人邀千里月
一重樓見一重山筵前飛雪噴焦遂檻外行雲遏小蠻
便好翻身駕黄鶴直將情枉叩天闗
　　幽居
莫問門無長者車只圖深巷樂樵漁一園黄落食無限
萬壑碧蓑衣有餘雁足北來歸訊杳馬蹄南去故人踈
東風看整朝天斾多少功名在故廬
　　賀趙丞登第
要與宗盟立紀綱俯從多士較文章人材漏網無踈宻
科目搜羅有短長蟾窟一枝分玉樹鳳池三浪出銀潢
何當推解延豪杰為復中原萬里疆
　　梅
一年無處覔春光杖䇿尋春特地忙牆角數枝偏冷淡
江頭千樹欲昏黄梢横波面月搖影花落樽前酒帶香
更仗西湖老居士為予收拾付詩囊
　　捉月仙
纜解西風拍岸顛雁拖秋色上航船挂帆未作乗風客
舉棹先驚捉月仙楚些有淵心石殞賀狂無井眼花眠
慇懃為酹一盃酒㫁送西江浪拍天
　　呈甯次翁
王謙不是富春侯自是薰蕕味不侔病體隔年留枉獄
夢魂連夜逐歸舟可憐商木遷新令欲為韓門復舊讎
但得此心無所媿為公一死亦何尤
　　悶成
勿憂李廣不封侯廣不封侯未足憂漢鼎不烹曹操肉
呉鈎空㫁伍員頭鴻門自昔推屠狗虎帳於今媿沐猴
千萬南陽遇徐庶為言豪傑尚縲囚
　　平政橋
建水合流三百里直下富沙如撚指溪東披拽纜過西
千丈春風怒濤起香輪不解碾清江造舟貫索成河梁
年年麥熟梅欲黄連城千里皆波光淳熈太守憂溱洧
問津日夜思無計老農乂手願鳩工叠石中流便民濟
金珠賣價不計緍鐫瑕㫁梓功方成功成燕雀賀新屋
炳然萬棟輝丹青挿天螮蝀横江尾下壓寒潭碧無底
市聲不到畫梁間秋色盡歸朱箔裏我行一月無風波
今朝醉眼翻青羅金鼇背路客揮鐙玉虹跨浪舟飛梭
石唇噴盡寒崕雪雪中電掣金蛇赤兩岸樓頭將相家
八州車馬神仙客人言辟人推政平故此特以平政名
我聞政事平如水水到不平還作聲
　　贈陳道
君不見樵人王翰畫山水一夜風雷揭窗紙又不見長
沙洞清畫龍蛇滿軸雲烟翻撚指二子相去數百年筆端
妙意誰能傳雙溪道人何所授一見筆法堪齊肩筆一
淡輕烟映出垂楊岸逺山依約有還無斜照不紅秋水
慢筆一濃黑雲萬叠翻狂風江天日暮暗烟靄天地星
斗皆昏朦瀟湘詩人不解語被君吐作無聲句何時覔
取一幅綃冩我英姿伴烟雨
　　柴氏
節婦一樽酒義士拜而受義士一首詩節婦雙睂皺睂
皺意何如有難難相救嘆我廊廟器淹回在汚陋惠我
㫖且嘉殷勤推意厚吾今繫閩建家貧喜鄰富青眼到
朱扉白屋成華胄吾聞孤竹子周室三緘口又聞杞梁
妻秦邦稱烈婦此軰誠間生世代不常有如何天一方
同時俱輻湊媿無八品珍草草具籩豆何當再拜摳我
衣巵酒恭為兒女夀
　　别館即事
十年客裏過春光客裏逢春分外狂半堵碧雲蝸路濕
一簾紅雨燕泥香銜山西日辭春閣拍岸東風趁夜航
莫向錢塘蘇小説東呉新髻李紅娘
　　武興解舟
西風落日楚江頭秋水已平鸚鵡洲烟樹接天迷送斾
浪花翻雪噴行舟三盃萬事我已飽一日千里誰能留
見説平戎新遣使班超投筆已封侯
　　不遇
英雄不遇勿長吁茍遇風雲彼豈拘不向闗中效蕭相
便於江左作夷吾當知晉霸非由晉所謂虞亡豈在虞
多少英靈費河嶽鍾予不遇獨何歟
　　紀事
鉗口刳腸未足彈窮源探本可觀瀾乞醯就謂隣非直
反矢須知友必端暴虎欲從頭碎璧沐猴還慮髪衝冠
積薪厝火居其上試問賈生安未安
　
　
　
　兩宋名賢小集巻二百四十四
欽定四庫全書
　兩宋名賢小集巻二百四十五
　　　　　　　　　　　　宋　陳　思　編
　　　　　　　　　　　　元　陳世隆　補
　翠㣲南征録(四/)
　華岳
　　傷春
衣袂怯春寒春在江南岸我意正傷春復被春縈絆一
雨臙脂濕萬壑氷澌泮撩我惜春心與春傷爛漫栁垂
不染絲織成愁一片杏吐無烟火燒碎腸千㫁憶昔腰
如栁栁腰舒易按憶昔面如花花面嬌難喚人不似春
芳隨處得看翫因春憶昔人不見徒扼腕何時醉卧花
栁中一笑千金不容換
　　百舌
流鶯一去無消息燕怯春寒歸未得緑窗清晝静無人
似把衷情訴知識上苑東風二月春淡黄楊栁初成隂
解將一片無情舌學盡百般能巧禽紅英紫萼紛如雪
萬姹千嬌總饒舌莫嫌花外太啁啾黙黙難酧好時節
須臾緑暗紅亦稀伯勞杜宇鷹鸇飛更兼獵弋恣羅網
巻舌不語全毛衣堪嗟國士徒切直不似幽禽明語黙
何如鉗口歸山林莫問燕南并越北
　　飲仙閣
槽頭壓盡春山緑槽下真珠㵼􁘜醁騷人一笑傾盃盤
滿面春風漲紅玉少陵得此不欲言乃指八子為中仙
主人傾蓋慕此意一閣新構堂西偏於今世態薄於紙何
必勞心問青紫願君醉我金屈巵萬事過耳同風飛醺
醺和月上栽竹長嘯一聲歸翠㣲
　　贈祝跛
我生多蹇難事業冷於水外内兩五行醜惡諱人舉武
夷有跛者抱術徧荆楚摳衣忽趨隅覿面便相許搖手
無所需再拜拂毫楮一詩聊贈行無以壯箱筥他時了
功名為結烟霞侣
　　富沙道中述懐
敗鼓非全材毁瓦不自牧造物兒未戲逹人火先撲卜
不到渭濱人徒嗟海曲彼哉真彼哉伐盡牛山木
　　驟雨
牛尾烏雲撥濃墨牛頭風雨翻車軸怒濤頃刻巻沙灘
十萬軍聲吼鳴瀑牧童家住溪西曲侵早騎牛牧溪北
荒忙冒雨急渡溪雨勢驟晴山又緑
　　冬日述懐
寒入肌膚粟已生銀河凍合水無聲梅花漏泄春先到
風色商量雪未成有愧何須問天理無求方始合人情
男兒未際風雲㑹辜負胸中十萬兵
　　暮春述懐
一年春事已差遲又見楊花貼水飛梁燕不憂驚午枕
箔蠶生怕誤春衣景逢佳處須行樂事到難時且式㣲
幸有黄雞并濁酒且和風月醉柴扉
　　幽居
十頃平湖一簇山湖山佳處著朱䦨分堦草色迎春緑
潄石泉聲入夜寒不擾自然人事好有為方信世途難
如今休説當年事只把心平氣定看
　　謝二劉
雁行臨慰暖如春玉粒金包即拜恩周粟不肥清聖肉
楚絲難繫直臣魂二生在昔聞孤竹一死於今媿屈原
圓簠下頒誠有謂此情兄外更誰論
　　暮春
買春無計託花神費盡榆錢不計緡風絮飛成三徑雪
雨犂翻動一園春有心報國從招禍無相(闕/)　　怨貧
試問登壇與分社予何人彼亦何人
　　呈諸同舍
洛陽年少不知幾十載南州賦式㣲三舉不登黄甲去
兩庠空笑白丁歸頭長賈昔過三尺腰大臣今徒十圍
祗恐金鑾不前席誰云無䇿富王畿
　　寄陳士元
郊野英雄不肯收膏粱芻豢有何謀胡兒只怒馬黄弩
公子當求狐白裘唐詔屢頒蕡不第漢壇才築信當侯
古今得喪同兒戯何必區區嘆白頭
　　貧居
貧居不暇理椽茅只倩江山圍一遭林鳥樂時知地僻
嶺雲閒處覺天高春衫著破重連線臈酒擎乾猶榨糟
且把盃盤聊自適不須平地起風濤
　　安分呈李竹齋
風雨思君子烟霞憶舊逰一區山水國萬里帝王州臘
瓮香浮玉春旗雪滿甌安貧隨處樂此外復何求
　　拜茶
北苑春將半星楂欲奏功杵鳴千臼雪鎗巻一旗風盖
錦鸚毛翠簽羅象眼紅封成拜𤣥鶴飛上紫㣲宫
　　寄趙及父
欲邀詩社同蓮社為築將壇并杏壇圖得有才皆命世
不隨風月報平安
　　有感
千囷未必將軍喜五斗難消令尹愁若使淵明逢魯肅
折腰應到腳跟頭
　　桃花
紅雨隨風散落霞行人幾誤武陵家牧童若向青帘見
應認枝頭作杏花
　　弦月
人間離别最堪憐天上嫦娥恐亦然昨夜廣寒分破鏡
半奩飛上九重天
　　呈魯功甫
拂面東風二月天緑楊芳草暗平川花容著雨鬭翻錦
春色惱人催禁烟燈夜雖然君有約花時却恐我無縁
直須得暇來相訪當約嫦娥伴醉眠
　　勉馮著明
主憂臣辱已難堪國事顛危况未安溺嫂臨淵猶愛手
鬭人同室尚纓冠公如不唱從軍樂士亦恐歌行路難
麟閣功名總勞苦莫將行役作辛酸
　　藕花
惜絲不肯織宫鞋花月仙人謫下來河伯借泥封玉腕
風神翻浪沃香腮無房不許蜂留宿有盖嘗令鷺自開
何事寃仇結青女一朝收拾付塵灰
　　自勉
世態風波不可論且于閒處樂天真肥家無子堪登隴
憂國有人休問津顔色雖䝉時借我腳跟那解日隨人
客來若問當時事搖手無言對北鄰
　　初夏即事
隂晴未判落梅天栁巷無人絮撲氊滌器倒囊尋市醞
喚船挑網得溪鮮鳥聲呼夢客千里山色撩人句一聨
遐想故人應念我馬蹄何處夕陽邉
　　呈鍾子嚴
那條路不通長安莫把心腸獨自剜有釀何須兒索飲
無肴徒勸客加餐千金不賞思歸楚萬户無封願識韓
大抵利名些子耳幾多豪傑被縈絆
　　寄楊渭夫
自媿材猷不足觀獨於忠義死難干二陵風雨應歸漢
萬里山河誰報韓眼到北盟常揾血髪當南渡始衝冠
如何一代名人傑稽首稱藩鼻不酸
　　幽居
瀟洒幽居屋一重入門花栁間青紅簾常礙月鈎常掛
酒不逢花盞不空畏愛難全公子日雌雄誰識大王風
且將酒貨遷詩料休問𣙜場通未通
　　呈王君庸
主人意重出霓裳客子愁多欲㫁腸睂黛暗傳春去恨
臉紅猶帶夜來糚竹根稚子肌膚滑葉底荷花語笑香
多少英雄在巫峽漫將詩思惱襄王
　　寄西山
宫牆無地可穿窬猶幸先人有敝廬仕版可羞寧毁瓦
儒冠曽誤枉收書供柴我合同收炭寄食君當自辦蔬
此理曉然明似鏡何須足下肆耕鋤
　　呈李朝舉
一片忠肝照日明濟時無䇿苦傷情聱牙撫几悔南渡
和淚挑燈編北盟漢用檄招三十郡楚因歌散八千兵
太平若鬭生靈肉何用生靈望太平
　　白面渡
繫船白面問溪翁名不虚傳説未通祗恐當年溪上女
浣沙時節懶匀紅
　　邸食責庖者
陋邸已無味庖人更不材盫吹全做粥燒鮝半成灰添
醋酸綿齒研椒辣木腮何時聳堂臠香靄霧樽罍
　　秋意
木剪空山瘦西風埽落黄荷殘簮失蓋菊老餅還香詩
盡(闕/)尤濶愁多夜更長悶懐無處著隨雁落瀟湘
　　慰呉吉甫縣尉
子鍼如京師一室膏鼎臠兄室雖被戕一妻猶可免伯
奢事行役八子俱蹂踐兄家禍雖劇一女特婉孌女死
固可傷殊未敵冠冕妻在固全軀喪女憂莫遣大厦既
灰飛豐儲皆席巻鶺鴒起嘆嗟鸞鳳徒輾轉我昔以難
勤荷兄垂勸勉况今以難告倍覺淚淟涊汎觀天之理
禍福嘗相反有難既不死他時非淺淺去兄一牛鳴為
地良非逺不能具兄慰面目實有覥自料吾與兄氣量
及者尠胡為蒼者天與子獨羈蹇
　　送倪尚書歸霅川
筆麟圖鳳久無聲何事權輿復見今魯祭不因夫子肉
齊卿難奪孟軻心我公去就何為重吾道興亡所繫深
安得斯文天未喪載歌狼跋繼遺音
　
　
　
　
　兩宋名賢小集巻二百四十五
欽定四庫全書
　兩宋名賢小集巻二百四十六
　　　　　　　　　　　　宋　陳　思　編
　　　　　　　　　　　　元　陳世隆　補
　翠㣲南征録(五/)
　華岳
　　小春言懐
桃李生香花滿谿南州十月尚襜衣春從酒瓮榨將出
秋在詩囊帶得歸弓射十分方破的棋高一著便争機
勸君莫作等閒看毫髪差殊事已非
　　春愁
十日春愁不出門出門春事已消魂摘花掀帽倩人挿
索酒得杯和月吞啼鳥聲中近寒食落花隂裏又黄昏
春來春去總休問徃事悠悠付一樽
　　呈徐商卿
十年憂患謫東南萬事於心了不闗病去只愁雙足軟
老來且喜一身閒人情無處便生怨天道有時猶好還
大抵久長居富貴到頭天意亦須慳
　　春逰有感
上苑春工到海棠老夫隨分為春忙朱絃轉軫鶯催拍
紅粉倚䦨花鬭糚吾道幾時曽損益人心今日自炎凉
願言相約花前醉一聴兒童號酒狂
　　憂
憂吾所謂果何憂憂國憂家卒未休坐法馬遷方去漢
釋囚箕子未歸周西風萬籟聲聲恨夜雨踈桐㸃㸃愁
有客不知吾所向却將米價問南州
　　述懐
我生胸次不塵埃不學兒曹剛自媒詩料雖慿風月製
宦途還聴鬼神開十年教養(闕/)　　　　功名念已灰
安得金鑾有清問賈生何事未歸來
　　套筒
作箇咿􁀙贅項咽箇中和我萬愁牽一筒作柄簫無竅
雙鐡為圜扇有圈身拜却疑人似犬手擎還類筆如椽
從今節節能通氣安得常為積蓄錢
　　春郊即事
東風吹動綺羅塵翠蓋紅纓處處新蝶翅拍開千樹雪
鶯聲催老十洲春人生有酒須行樂吏禄無階且食貧
歸客不須籠畫燭醉和明月上雕輪
　　雪
天低江濶水連天上下周圍一色兼撲雀獵鷹翻白縞
得鱸漁父指青帘馬抛玉勒瓏瑓落獅欠金鈴橘柚添
得句莫嫌呵凍筆明年嵗事已堪占
　　田家十絶
十幅生綃一墨池盡收好景入屏幃㑹須少緩丹青筆
更倩牧童横笛歸
農夫日炙面如煤絲婦繅成雪一堆早早安排了官税
莫教耆長上門催
老農鋤水子收禾老婦攀機女擲梭苗絹已成空對喜
納官還主外無多
鷄唱三聲天欲明安排飯椀與茶瓶良人猶怒催畊早
自扯蓬窗看曉星
緋袴青衫紫繫腰攬衣隨過水平橋雖然不識風流事
也向人前學逞嬌
村􁄶奮迅出籬笆欲吠還休喚可拏不是忘機太馴狎
那回曾宿那人家
畫睂無墨把燈燒豈識宫糚與翠翹堪笑東風也相謔
暗牽裠帶纒人腰
臠魚炊糝作荷包宿飯無湯煖酒燒放椀出門行一匝
小溪新漲已平橋
麥飯𤓰虀及早催田夫雙眼望儂來油鹽不倩旁人帶
日午痴兒猶未回
拂曉呼兒去採樵囑妻早辦午炊燒日斜枵腹歸家看
尚有生枝炙未焦
　　驟雨
牛尾烏雲潑濃墨牛頭風雨翻車軸怒濤頃刻捲沙灘
十萬軍聲吼鳴瀑牧童家住溪西曲侵早騎牛牧溪北
慌忙冒雨急渡溪雨勢驟晴山又緑
　　别王泰之
黄塵漫漫小峯路白石齒齒茗坑渡相亭南來第一程
人烟蕭條嵗云暮故人小隠三家村約我旗亭聊一樽
相逢此地復相别明朝懐抱同誰論
　　江上雙舟催發
前帆風飽江天濶後帆半出踈材闕後帆招手呼前帆
畫鼓輕敲總催發前帆雪浪驚飛湍後帆舵尾披銀山
前帆漸緩後帆急相傍俱入蘆花灘島嶼縈迴㫁還續
沙尾夕陽明屬玉望中醉眼昏欲花誤作閒牕小横軸
　　贈劉相士
班超未侯漢誰識烏孫客韓信已王齊誰知長樂戹彼
亦非異術忠諛分黒白直道世且違彼亦何足青自古
勲業人把鏡惟自索顧我洒落資足可振翰翮如何汗
馬秋英雄尚南謫祗應捻胎鬼手段不合格古括子劉
子閲人幾千百一見麞鼠質便許正疆埸知子忠且䛕
愚固未暇擇萬一符子言亦可名簡冊他時雙蹇驢與
子訪黄石
　　誚胡同巡
岳昔逰時卿兄嘗過弊廬捫心論事業耐久良非虚岳
今隸城旦氣象誠慘舒髠黥塞糞壤敢辱長者車嘗聞
古人交窮逹無親疏富貴不相忘有終還有初與兄三
載别無日不引裾中間喜一見欣慰云何如相去天一
涯雲濤䟽雁魚忽聞夙駕回喜色喧門閭相聞即相别
厥意良躊躇嘗聞郢中人結客於樵漁又聞淮南王受
徳於刑餘岳既不自撿失身墮籧篨壯士視一死其猶
爾欷歔勢分已霄壤孤賤難相於願兄此召還巍然奉
中除前巖與西閣談笑看連茹或遇趙可父為岳聲起
居薰風有良便當拜平安書
　　題富沙廟(丙寅七月晦富沙居民火延燒至平政/橋烟熖環照定王之祠吏民俱禱旋獲)
　　　(反風之應環祠民屋悉為煨燼而祠之/簷桷無一焦灼因感神之威靈而詩之)
平政橋頭火爍空富沙宫殿烈烟中地形難撲徒臨水
天意能回遽反風十里爆雷驚客夢萬家全璧頼神功
君王注意恢神武更乞威靈為保沖
　　次翁正叔溪山勝逰之韻
溪南風物照窗扉溪北蘭舟纜翠㣲雙槳碧雲苔草合
一簾紅雨杏花飛只知有酒酧佳景却恨無繩繫落暉
更約風流衆年少明朝依舊莫相違
　　春郊即事
東風吹不㫁輪蹄處處鞦韆環珮飛剪翠弄糚歸髻掠
亂紅翻錦上屏幃花應笑我春常醉燕解嘲人夜不歸
莫恠逢春太娯樂人生能有幾芳菲
　　悶題
此心忠義出天資奴𨽻兒童莫强為燕雀不知鴻鵠志
牛羊徒飾虎狼皮事當桀犬吠堯日書在塞鴻歸漢時
拔劔問天天不語料天還愧負男兒
　　呈陳平仲
逹人安分樂平生不與隂陽造化争漢節有人恭且止
楚盤無客遂當行薦公地栗三杯酒分我天香一味羮
大抵有施須有報木桃瓊玖愧詩評
　　紙帳
主人氷雪洒胸襟買宿銀城不計緍春草有詩皆白雪
秋毫無夢到紅塵月娥好作雲間侣風伯不寒氷下人
更喜五更窗外月梅梢分得一枝春
　　兵
兵貴先人斯奪人莫教間諜漏真情漢因有備胡終退
秦為無人楚始争卦向爻中分損益棋於局上定輸贏
不知都督三邉者還肯江湖問一聲
　　自訟
我生素不事詼諧檐板方頭喚不回遇事豈容無正論
濟時未必有長材頭雖五鼎不辭劔口恐三緘合用枚
不是平生太剛介如何蹤跡尚塵埃
　　紀事
古今多少好英雄未必奸邪未必忠上黨鼎膏留地白
長平坑血濺天紅三邉傳檄兵雖息二𣙜開場貨未通
更願年豐富金帛飽裝駝駕為和戎
　　過鄱陽湖
北風翻雪鼓雷霆舟子停蘭亦㫁魂看我金鱗三十六
為君一躍上龍門
　
　
　
　
　
　
　
　
　兩宋名賢小集巻二百四十六
欽定四庫全書
　兩宋名賢小集卷二百四十七
　　　　　　　　　　　　宋　陳　思　編
　　　　　　　　　　　　元　陳世隆　補
　翠㣲南征録(六/)
　華岳
　　嘲熱
赤帝乗龍駕火車晴空燒㫁暮天霞流金爍石休相酷
少皞看看催戍𤓰
　　三友亭
老松疎竹間梅英三友如何獨擅名應是枇杷并檜柏
當時無力預同盟
　　青樓贈别
笛聲吹徹玉樓寒金鴨香銷更漏殘含淚欲揮羞不敢
倩他銀燭向人彈
　　枕上吟
畫角梅花吸曉寒數聲清徹碧雲端誰知有客愁無寐
一掛鄉心不奈酸
　　重九
破帽無情不受吹滿頭霜雪已如絲菊花笑我三年客
風物撩人九日詩三楚膏腴已煨燼二江皮肉更瘡痍
子卿三月無音信鴻雁南來何所之
　　禱梅山
許我登龍尚未還作詩更為謁梅山如何威惠推千載
猶使英雄困八蠻神不提身歸虎帳鬼須擘口動龍顔
聰明儻為扶宗社願借風雷頃刻間
　　寄西山
姓名乆不到西山覔便無風鼻漫酸天塹有花春信急
地爐無火夜堂寒青燈昔記對牀卧白髪今羞把鏡看
見説北歸常有雁一書無惜報平安
　　再禱梅山
梅山昔叩五通仙曾許英雄第一籖恰遇塵埃常擾擾
如何泥濘尚淹淹若非推入高宗夢須是驅成太史占
他日嵩高詠申甫一香先為大王拈
　　怒題
壯氣横秋面渥丹男兒未遇指休彈賣漿豈料周分國
盗粟焉知漢築壇脛脡未甘纒俗鞅髑髏不信誤儒冠
夜深踢起牀頭婢和淚挑燈把劔看
　　寄范茂卿
社風吹迸雨前枝正是施工北苑時小胯未封纔入盝
短鎗初拆半含旗一盆臈雪分龍井萬杵春雷入鳯池
見説貢餘山畔積小煎還肯換新詩
　　題溪莊
山擁青螺出粉牆水環銀帶挿溪莊一百五日雨翻浴
三十六宫人鬭糚蜨翅拍花催舞袖鳯毛翻錦入詩囊
新歡舊恨知多少且對東風醉幾場
　　竒見
紅牙催拍燕飛忙一片行雲遶畫堂睂黛蹙成逰子恨
臉紅燒㫁故人腸榆錢不買千金笑栁帶何須百寳糚
舞罷隔簾偷送目不知誰是楚襄王
　　思故人
太乙年來落冀并幾多豪傑未成名堯天日月計和玉
胡地山川知耀卿盧六驅風能破屋陳三平水可傾城
年來幕府勤延攬何事諸兄未有聲
　　呈古洲老人
衛霍勲名李杜才纔過四十也心灰俗塵趁少便披拂
詩料空多難剪裁時事漫提睂便皺家懐未説眼先開
朱簾更倩梅香挂要得銀蟾入座來
　　訓小童
飯罷令人喚小童敢煩提耳為開䝉芎茶不用焦湯㸃
紙被還將豓火烘醉欲伴眠當倩月熱求揮汗合邀風
他時我建清油幕亷汝封侯學衛公
　　郊飲
茅舍松棚隔小橋碧帘斜挂竹籬腰豬頭煮去和皮擘
牛肉秤來帶骨燒村酒不圖邀客醉埜花復喜向人嬌
歸舟不用撑明月只倩西風借晚潮
　　西爽
客子東南不著家主人北里恣豪奢夜深常倩月移竹
春老不煩風埽花暮雨送凉歸枕簟夕陽留客賦煙霞
何時執手䦨杆外同把功名誓鏌鎁
　　斗齋
八方無處著瞿曇百合中間寄一龕滿挹酒漿供里北
平量風月借和南腰如可折豈徒五涎若果流何待三
更喜小窗能就拱夜寒江静看山函
　　呈楚南僧
剛腸未肯報平安擬把功名一儋儋方向杏壇逃敗北
却於蓮社得和南香同世事炎還涼茶類人情苦始甘
大抵久長同佛法此心何處不瞿曇
　　山居
布作寛袍竹作冠蕭然萬慮不相闗數聲横笛煙霄外
一箇閒人天地間若遇急流須勇退從教倦鳥不知遷
百年富貴君休羡得似浮生半日閒
　　呉伯叙
太平官府不停囚求劍烏衣欲刻舟私筴是鷄難做鶴
公庭得馬便成牛不疑若受千金謗膠鬲當貽萬世羞
見説明公在蓮幕不知能鑑此寃不
　　讀史
史筆如衡須正持莫教浮誕出無稽已成帝業從烹父
未得王師休殺妻秦逸號眠為抱虎劉狂名舞作聞鷄
麟經削後無全筆磨玷吾當問白圭
　　建安暮秋
斜陽望㫁水平橋古栁蕭疎已半凋魚躍浪花翻水面
雁拖烟練束林腰花時無鏹能追驥月夜有詩堪續貂
回首故鄉多少恨亂山無數路迢迢
　　三衢道中
西風吹夢落青帘濁酒三杯路二千别岸舟行秋色裏
故人家在夕陽邉囊中有藥難醫國竿上無鈎可釣賢
見説近來書籍貴監唐川漢莫論錢
　　秋望有懐
片雲和雨巻西風綽盡遮䦨眼力雄逺水半連晴漢碧
暮霞全借夕陽紅姓名未得聨諸子鬢髪皤然已一翁
欲識翠㣲詩外意豈徒憂國願年豐
　　送李子方
亂雲推月上層樓樓上珠簾不下鈎雞翅拍開珠户鎖
雁聲喚上木蘭舟黄花撚酒留人醉紅葉題詩倩水流
李廣不侯人不笑笑他人作爛羊頭
　　寄兩庠同舍
昔年搥鼓叩天閽逺謫南州七度春大享有恩來北闕
小囚無路脱東閩烏衣座滿民流血畫燭簾深案積塵
見説九重宵旰慮長沙猶有少年人
　　呈㳂漕宰
長亭不作馬蹄迂一葉孤蓬入帝都星布闗津皆自放
雷封纂節獨相拘可憐罔市千般有誰信虚舟一物無
為祝琴堂早催發片帆連夜過姑蘇
　　送詹仲通縣尉
秋郊送行色執别臨清流風神掣回栁故故牽衣裘吟
螿附草際催客登蘭舟問客何所之駕言京闕逰愚聞
京闕間多難三春秋門外炙魚肉關内羅羊頭鼎却吠
堯犬冠還楚沐猴和戎重輸費廊廟有隠憂賑荒少儲
蓄郡國無良謀飛蝗蔽日月兆龜坼田疇君以經濟材
抱負衝斗牛家傳醫國秘殊不諸子侔有用即隆平豈
特為東周願君攄緒餘咳唾聞冕旒管領一世雄克復
歸神州賤子忝知遇脱網將從逰相隨上凌烟也勝登
瀛洲作詩告於君君其許之不
　　寄大庾郭縣尉
前年建安櫂始識韓荆州一見辱知遇許我常從游尋
幽訪赤壁買笑陪青樓有酒即命駕夜飲忘觥籌雪香
飄梅花歸駕仍遲留送君城北隅嵗事希一周告徳雖
未乆有懐奚所投客來自錦溪知為藍田逰摳衣欲趨
隅其奈風馬牛方圖拜尺紙文此不敏羞乃復三不緘
獲戾于君侯謫客千典刑宜爾餐呉鈎幸不畀我死殘
喘延俘囚搜索徧中外釋縛良無由始思鵾鵬翼庇我
反手猶嘘燈拂毫楮尺素馳星流荷公三復還惻然添
我憂許我京闕間與我為良謀於今秋復冬俟命猶置
郵西風掠天宇魚雁俱沉浮未審恩波中許我共濟不
我材襪線短願公廣甄收他日賓幕府鏖戰當焚舟公
兮不我援復駕言焉求
　　羣鷗
一聲漁笛發中流驚起平沙萬㸃鷗去盡青天回欲集
梨花無數落汀洲
　　雪中有戯
一夜風神揭海神盡將純素掩丹青四圍白壁成千嶂
萬里紅塵没一星搭岸栁條横玉帶壓牆梅萼上銀屏
好將今日平淮䇿説與當年李愬聴
　　憂世寄清溪友人
廟堂無計息干戈國士銜寃弔汨羅尺五指天均日月
八千里地舊山河人無逺慮心徒切里有新喪巷不歌
况是十年芹泮客倚䦨尤覺淚滂沱
　　嘲曹掾友人
世態年來日日新宦途澆薄更驚人闕期動徹連三政
選調無疑費百緍是吏有囊盛短巻非財無藥療長貧
參軍也勝陶彭澤且糶官糧醉幾巡
　　囚中記貧
英雄不遇不憂貧獄吏從教喚不譍煮飯只燒沽酒罐
讀書權借守囚燈堪嗟世事危如卵無怪人情冷似氷
勿謂功名成倖致志公終不是閒僧
　
　
　
　兩宋名賢小集巻二百四十七
欽定四庫全書
　兩宋名賢小集巻二百四十八
　　　　　　　　　　　　宋　陳　思　編
　　　　　　　　　　　　元　陳世隆　補
　翠㣲南征録(七/)
　華岳
　　上詹仲通縣尉二首
松竹不著花宻葉徒如帚紅梅不著葉寒花綴枯朽獨
有龍焙茶花葉秀而耦氷霜著羣木凍死十八九惟此
百草靈名可綴三友春雷迸雀舌夜雨滴龍口皆萌哺
啜心誰假栽培手惟有秦端明識之在蒿䔩移根入北
苑金碧煥星斗夸作龍鳳團封成獻元后問花何以報
牙舌丼鼎臼他時子復生為公滌煩垢
西風捲荷衣被破不成幅清霜折蕙囊冽冽已成蓿如
何獨東籬黄華笑寒菊物之有盛衰循環若推轂世事
良亦然亦豈物所欲金鈿鎔落日零露洒寒玉人皆惜
芳菲誰復念幽獨惟有陶淵明殷勤費培沃簮花從帽
落撚酒醉商陸從此擅秋芳美桂非同録問花何以報
剪首薦􁘜醁他時更粉軀為公明眯目
　　月巖
六丁一鑿空雲烟滿窟勒馬驅神僊氷輪推出月中月
玉斧劈開天外天便把嫦娥騎綵鳯却呼羽客烹銀蟾
更邀王母瑤池酒今夜廣寒同醉眠
　　九日
木落西風黄葉飛子卿無信雁來遲凄凉自笑劉思父
忼慨難追杜牧之歸興十分濃似酒愁腸一縷亂如絲
慿君細把茱萸問此㑹明年健有誰
　　戯呈趙可父
少年場屋擅詞鋒審讞無私只奉公夜月蘭宫無宿曜
秋霜蓮幕有春風明堂難毁周公制鄉校猶存子産功
文徳自來能服逺更煩劉向為和戎
　　挽呉夫人(夫人少師孫女居蜀適王氏/卒年十六葬于舒仙姑之山)
驂鸞不是厭塵凡王母瑤池促駕還家在兩三千里外
人生一十六年間好隨神女逰舒水難伴文君歸蜀山
試向仙源問消息桃花零落水潺潺
　　岩桂落英
淨埽庭堦襯落英西風吹恨入蓬瀛人從紫麝囊中過
馬踏黄金屑上行眠醉不須鋪錦褥研香還解作珠纓
宫娥未許填溝壑收拾流酥浸玉罌
　　牢城述懐
江外音書久不來重城昏鼓又相催眼前螢掣簷前電
耳底蚊轟屋底雷乃事類棋方入局此心如火已成灰
慿君試問呉元白老冠東川回未回
　　重午
虎眼龍鬚午未乾楚臣遺淚尚潸潸梅天有雨金丸重
麥地無風翠浪閒蒲解梟風豈梟賊符能驅祟不驅姦
一樽菖酒呼天問何事男兒鬢漸斑
　　書堂遇雨
風叠雲成片溝槎水作層濕書移案避添硯就簷承瓦
擊聲疑雹牕低暗欲燈須臾西漏日晴意慢(闕/)勝
　　南浦客邸
南浦半月雨溪流暗没沙㫁橋虹散綺拍岸雪飛花孤
館客無夢短篷人未家何如擁紅日照我上筠車
　　借景樓
朱箔鈎新月平䦨架落霞百錢呼酒炙四壁聴笙笳翠
映誰家竹香飄何處花功名未歸我且此寄生涯
　　舂夫
秕糠粒粒裹真珠玉杵舂來白有餘待問嫦姮借金鼎
等閒令汝作蟾蜍
　　花村
問宿花村喜有餘已拚花下倩人扶牧童不見枝頭杏
空向青帘問有無
夜宿花村不見花數間茅屋瞰溪沙山翁不是通名姓
幾誤河陽令尹家
　　午枕
三盃未醒復三盃醉眼朦朧劈不開急辦籐牀并竹枕
要隨蝴蝶到蓬萊
　　香篆
擊覆雕盤一擊開星星㣲火自徘徊還同物理人間事
歴盡﨑嶇心始灰
　　有觸述懐
英雄還要識英雄不識英雄總是空投鼠在人當忌器
見鴻非我獨彎弓情從忠佞分輕重事戒恩威戾始終
説與翠㣲休截截三緘從此更須工
　　岩桂
西風吹老碧蓮房萬壑風流折麝囊漫與籬花争曉色
肯教盆蕙壓秋芳月中有女曾分種世上無花敢鬭香
要識仙根迥然别一枝開傍郄家牆
　　偶成
一别京華近十年此心無日不悠然嗅梅得句天然巧
把酒開懐地自偏鐡硯不須兵十萬銅盤何用客三千
功名自有風雲㑹不遇風雲每自煎
　　寄王士貴
畫橋相送百花春轉眼孤鴻逐㫁雲别後有誰能顧我
客中無日不思君風前花影常興念月下桐聲乆不聞
見説近來多好况一書無惜寄云云
　　發書與幼弟及坦齋
風烟世事不堪聴勿謂封侯勝白丁老眼隔年新舊厯
歸心連夜短長亭一聲蜀鳥驚蝴蝶十幅蠻花寄鶺鴒
更向坦齋夫子道近來雙鬢已星星
　　寄王清之
封書漢上寄清之却恐清之漢上歸千里漫懐明月共
寸心常伴白雲飛湘妃有淚能斑竹周士無心戀采薇
安得一緘飛海嶠與兄聨轡上淮淝
　　感應王祠
如神正直䕶縲囚當代公卿總合羞疏紙未燒謀已遂
爐香方爇病先瘳乞靈屢假三更寐釋縛當封萬户侯
待得有勲書竹帛一封當為薦宸旒
　　寄張舍人
萬寃無計就亨衢三尺金科漫巻舒公不戴星馳駟馬
民將指日就枯魚黄堂宴妓不加意丹陛慮囚空有書
見説羣烏廣瞻聴如何公論尚躊躇
　　新市雜咏十首
雲鬟烟鬢縷雙鴉一搦宫腰栁帶花試問行雲何處覓
畫橋東畔是奴家
翠翹佯醉倩人扶約我文君賣酒壚解珮向人陪笑問
一盃容妾佐樽無
恰把青荷插髻鵶嗔人偷眼過窗紗一盤珠翠俱抛擲
却向枝頭摘杏花
遲遲蓮漏不相催亭館無人午夜開風欲捲簾花影動
夢魂疑是故人來
小橋相見便相親猶帶西湖陌上塵欲買一樽聊欵曲
歸遲還怕小蠻嗔
不帶冠兒不插花過門佯把扇兒遮嗔人貪數天邉雁
失記回頭喚喫茶
青衫搵淚向人啼妾本秦樓浪子妻流落南州歸不得
青樓今在畫橋西
一年不訪李紅娘今日過門意已忘嘶入畫橋東畔路
紫騮猶記舊垂楊
花牋得得寄瀛洲約我今宵特地留好笑蒼頭迷去路
緑楊無處認青樓
朱門粉壁謫仙家栁外鞦韆襯落霞一澗碧雲流不去
木蘭舟繫木蘭花
　　嘲賀將仕二首
花何太喜誰能賦葉是良媒解寄詩但覺人間傳盛事
不知天上集佳期
吾身西圜拘猶少君腹東牀坦已多我欲屠牛窮建節
君從歡讌小登科
　　冬晴
臈月南州不類冬梨花飄粉小桃紅未曽飛動遙山雪
早有春三二月風
　　夢謫仙
夢駕白雲參謫仙謫仙留賦白雲篇醉將隻手拏虹筆
便扯青霄作綵箋
　　呈毛南仲
暮宿東溪一草堂倦和衣履卧胡牀夢隨鸞去遼天濶
夜到鷄鳴剗地長早起不煩禽屢喚多憂誰謂草能忘
清閒却媿毛南仲醉卧西窗一枕涼
　　除夜二首
纔辱東皇造化工便隨飛鵲報簾櫳人間狴犴知無所
天上蓬萊還有宫酒色半澄春後緑蠟花全折夜來紅
從今泰道能連茹願駕蒼蟠躍震風
呉鈎不是怒鯨鯢夜半劉琨屢舞鷄十載載春㳺太學
二年年夜宿圜狴楚盤未必資毛遂周粟如何飽叔齊
塵世功名倘來爾無言桃李自成蹊
　　呈富大卿
司晨未曉報龍樓昨夜中天貫索流石父不逢齊國相
馬遷空作漢家囚銅壺滴碎短長夢鈴索拽翻新舊愁
安得君王賜歸騎一廛投老大江頭
　　雪中呈劉子沖
朔風捲水入天衢剪作飛花散六虚竹本無聲縁葉宻
梅因有影怕花疎路從玉鑑上頭過家在氷壺裏面居
欲作一詩撩謝女不知為况近何如
　　再還建上舊居
門外梅花拔復栽回時春去去春回兒童拍手應相笑
歸去賈生今又來
　
　
　
　兩宋名賢小集巻二百四十八
欽定四庫全書
　兩宋名賢小集巻二百四十九
　　　　　　　　　　　　宋　陳　思　編
　　　　　　　　　　　　元　陳世隆　補
　翠㣲南征録(八/)
　華岳
　　熱中呈楚南僧
炎帝執鞭驅赤龍火車萬乗燒長空長空萬里俱藴隆
流金爍石天地同我來亭亭日當午欲避驕暘竟無所
願求一洒楊栁枝化作東閩萬家雨
　　送春
留春無計奈春何九十過眼如飛梭三分二分風雨爾
十日九日愁悶呵風前飛絮正無數雨後落花全不多
争如買酒速相就君自起舞吾能歌
　　僧畫
萬景峯前老禪叔搜羅風月歸岩谷胸中有句吐無聲
冩作生綃三四幅
　　賀趙法曹
紅日轉簷花飛鳴一聲鵲鵲翅未離簷有客拽鈴索呼
童急啟户問客意何若客聞笑而言法曹參計鑰因知
鵲之鳴報我良不惡知我門下人一鍵聊相託如公材
器大末掾豈能縛咫尺蓬萊宫左右芙蓉幕直入鳯凰
池更上麒麟閣賤子無所需願作揚州鶴
　　矮齋雜咏二十首
東風吹恨上睂頭兩岸桃花瞰碧流一片紅雲飛不起
㫁霞殘照落汀洲
夢回斜月挂林端酒力初消怯夜寒何處客舟猶未泊
一聲柔櫓過前灘
無肉鸕鷀入水頻雙童聨網立沙濱問渠埽得魚多少
纔可為羮了一人
聨翩屐齒破苔痕醉裏觥籌不計陳來日不須闗太史
五星今返聚甌閩
投宿茅亭得夜涼鷓斑搖落奏篔簹青簮擊破寒窗紙
漏得山花一線香
曉鐘搥動巨鼇堂枕上春雷一夜轟應是金鱗三十六
化龍頭角逞峥嶸
一聲殘角送黄昏獨倚欄杆空㫁魂竹影埽堦塵不動
自挨明月閉柴門
萬事闗心兩鬢秋栁灰何用苦文羞無情霜雪催年少
閒似青山猶白頭
梅梢弄粉做新晴積雪殘雲没一星只把眼前春事卜
麥坡已作佛頭青
十年南國嘆徘徊一片鄉心撥不開應是西湖花栁問
風流何事未歸家
紫騮回首客思歸萬里家山蝶夢迷問宿暮山林下邸
夜深生怕杜鵑啼
長天萬里掃清秋宿霧朝雲去不留向曉殘星猶未落
一盤棋子倩誰收
前回風疹徧身紅布褐因燒艷火烘兩腿熱瘡今又發
休将紙被把頭䝉
一曲漁歌古渡頭幾多鷗鷺起汀洲西風吹散瑤池雪
㸃破長天萬里秋
朔風號木作嚴霜錦被重重凍欲僵夜半腳跟疑已割
夢魂安到得高堂
獨自清閒獨自忙杳無人迹到蕭牆眠時不用呼童僕
自有清風為拂牀
秋波春水照殘霞恨雨愁雲嚲髻鴉飛上領襟隨得去
妾身安得似楊花
東風吹恨入青樓滿目春容總是愁楊栁織成絲萬縷
慿誰裁作翠茸裘
閩南十月已春回無限風光暗裏催桃李海棠俱鬭艶
誰云梅是百花魁
桃溪噴火栁拖烟如豆青梅已半酸燕子怯春歸未得
一簾風雨杏花寒
　　懐九江友人
浪泊西風萬壑秋幾多香餌落金鈎無魚可釣渾閒事
留得絲綸在即休
　　禱富沙
十年蹤跡淖泥沙為炷靈香禱富沙萬里無由詣霜闕
一書聊欲為星槎解驂許我來齊晏釋縛從君問左車
他日横飛上麟閣行祠當為建京華
　　謝劉判院
細軸濃雲寄矮齋蒲團和氣忽驚回一牀浪捲芙蓉皺
十幅香重綿繡開不怕夜寒侵斗帳却愁春夢到陽臺
感恩未作瓊瑤報先把新詩寄小梅
　　寄苕溪故人
昔年分袂霅江東繫馬花梢撲亂紅解珮送行情怏怏
舉盃言别恨怱怱中人以上誰知我北斗以南惟有公
此去東閩有良便一書無惜慰羈窮
　　不禱
不炷靈香不誦經筄杯籖牓總欺人窮通只合從天地
禍福何須問鬼神命到死時生莫倖事當直處曲還伸
從今若問開先事桃李無言二月春
　　送提舉陳工部
溪風拂拂巻征衣溪上攀轅恨馬遲蝗不入閩今已矣
碑無留峴古求之泉如送客聲猶咽燭昩留人淚漫垂
願速長沙還賈誼為公江上斬鯨鯢
　　即事
欲行未去兩紛拏何事回天力未加九牧誰為十羊主
百冠當念一人髽肘邉有石心雖切腰下無錢手漫乂
千里有人逢伯樂為言龍種尚盤車
　　呈陳信之
老來百計總無成當路時官懶問名國事只將心事比
今人難作古人評蒼頭笑我樽無佐白髪欺人鑷又生
惟有建谿知客意過灘時作不平鳴
　　寄江子岡
和夜封書上子岡别來化日又舒長只知電燭兩經月
不覺星毛半欲霜竹葉照人凝盞滑梅花撩客透籬香
知他詩債曽償未料得尋春日日忙
　　書太乙編年巻尾
年來太乙犯咸池三式編年事可疑西北膏腴從脯腊
東南皮肉恐瘡痍堯天日月期無已北地烟雲嵗有之
更向江湖問同志中原何日是歸期
　　怒成
舌端豪氣吐長虹四海一身無處容不向北山求剌虎
便從南海學屠龍鼎須劉闢方成器劍到魏齊那是鋒
欲把不平朝玉帝夢魂飛上祝融峯
　　楮衾
霜風剪水作(闕/)　織出呉綾不用梭十幅曉雲藏處士
一牀秋水浸嫦娥直疑天上無青女却信人間有睡魔
更向屏山畫梅竹紅塵還有此風麽
　　勉趙法曹
銀潢河海浸崆峒君獨軒昂萬派中北鄙虎牢今子産
東山狼跋古周公固知魯衛封同姓合向燕秦䇿異功
我欲誓江同擊楫中流無惜伴英雄
　　獄中責廷尉
重門有路透泉闗便合摳衣問比干愧我直言難媚竈
從渠怒髪自衝冠烏臺有月身何及犴獄無天淚漫彈
自恨不逢包孝肅此身那許報平安
吾巾不是不冠儒曽被儒冠幾誤予鐡硯不磨天地軸
毛錐難復帝王居當時衛霍無傳秘却恨韓曹不著書
堪笑蒼生無眼力不知豪傑在樵漁
　　酒歌
嘗聞子美清江曲日典春衣耽美禄又聞太白遊長安
市上熏熏醉眠熟風流國裏太平時處處紅樓漾酒旗
王孫公子恣行樂繁絃脆管相追隨誰知寥落天涯客
笠頂清風秋挑月芒鞋踏徧山水雄奮身欲入黄金闕
方嗟蕭索向西園刮面寒風雨漲天回頭忽喜黒衣至
急破紅泥傾數船雖無皓齒歌金縷也埽新詩狂欲舞
兒童拍手笑攔街應怪呉儂喜如許長江波浪巻銀山
去去仍悲道路難只慿一醉進未得更借高風吹片帆
　　琴
月浸虚堂夜氣清起聴萬籟寂無聲輕輕拂動匣面塵
玉笋不彈風自鳴
　　村居
莫怪村居僻村居亦可嘉僕羸腰帶父婢倩鬢簮花歌
罷蛙催樂酒闌蜂報衙門前少車馬慚愧五侯家
　　宣城道中
恰則杏花天轉頭過禁烟燕歸纔數日蠶起又三眠少
智慚樗里多材憶孟堅功名且隨分無苦自咨煎
　　過新豐市懐古
路出横江去虚堂立道偏雨聲楊栁外風色杏花前有
淚沾詩宿無歌述酒仙采江千古恨號認向誰傳
　　買舟浦城
畏路逢危路尋舟得小舟始云為得計終乃復添憂艙
狹難伸足篷低怎舉頭十圍無處著踘促向中流
　　憩妙因寺
蕭寺寒山外﨑嶇一徑幽㫁雲迎客入曲水䕶堤流木
石四時古軒窗五月秋午煩聊小憩拂石為支頭
　　再繼前韻
俗塵方倥傯得得訪清幽烟練(闕/)　抹山屏翠欲流松
筠掃日月藤蔓懸春秋物外有餘樂吾生空白頭
　
　
　
　
　
　
　
　兩宋名賢小集巻二百四十九
欽定四庫全書
　兩宋名賢小集巻二百五十
　　　　　　　　　　　　宋　陳　思　編
　　　　　　　　　　　　元　陳世隆　補
　翠㣲南征録(九/)
　華岳
　　丹青閣
未識丹青意慿欄試解嘲烟雲朝起陸汀渚暮生潮山
卓數枝筆天横一幅綃霞收紅暈淺溪褪緑痕消箇裏
風煙冷於中景物饒飛黄凌翠閣寒碧瞰紅橋酒盡香
凝甕詩成錦掣幖朱衣扶客醉翠袖殢人嬌屏帳接千
里畫圖連九霄長風來水尾斜日轉山腰赤脚支笻穏
蒼頭控馬驕老臣今已矣兒女總金貂
　　春閨雜詠十首
溪館供庖獨有魚溪翁日日叩吾廬兒童不問無錢買
便拽鈴兒喚小厨
午簟風清帳自開日斜雙鼻尚鳴雷不知蝴蝶何方去
多少黄鸝喚不回
石痕新褪落溪毛應是春流昨夜潮紅雨入簾衣不濕
玉人沾作鬢邉嬌
睂帶遙山淡拂秋幾多春恨鎖重樓真珠半巻嬌無力
須索偎人為上鈎
宿酒初醒午夢回不忺梳掠傍妝臺曲肱斜把香腮托
却訝荷花藕上開
勸罷浮酥酒一巵殢人相伴塑獅兒却將凍手和衣拍
笑我金鈴用橘皮
紅猊燒盡夜堂寒銀燭生花玉漏殘沉醉歸來渾不記
阿誰扶我上雕鞍
小罋栽成一把蓮問渠邀價勒三千五人不問成和否
移向西窗畫舫前
鳯簫吹㫁古梁州獨倚東風十二樓醉把珠簾和露捲
恍疑新月是銀鈎
不整烏雲不畫睂天然標格自相宜梅花羞對旁人插
背倚屏山捻一枝
　　早春十絶
自歎身如不繫舟幾年漂泊在南州栁絲只解㺯春色
不把紫光絆客愁
故山煙靄接層樓樓上離人淚欲流誰謂樓高添望眼
一層樓上一層愁
雪滿遙山玉作堆幾多花栁望春回出門獨有平坡麥
一派生青熨不開
夜來不敵楮衾多全勝呉綾與越羅好是玉人春睡起
白雲堆裏見姮娥
青帘乆不訪文姬樽酒殷懃欵翠㣲沉醉不須籠畫燭
自挑明月送郎歸
十年不謁五通仙自嘆何時接聖顔此去行祠應不逺
白雲深處是梅山
詩道風光在水西水西我意未為竒若教南北東溪去
更費詩人無限詩
尋春不遇欲空歸竹外横斜拾一枝且喜東君有消息
隔香應不怕疎籬
一書欲冩寄雲鬟更把春衫裹素蠻欲識相思誰最切
淚痕今作鷓鴣斑
蒼生千里望雲霓何事英雄去路迷見説九重新有夢
濟川人在北岩西
　　夜有所聞
好風吹月上迴廊花壓䦨干子漏長天籟不鳴天外竹
披衣潜起聴鴛鴦
　　挽戚虚中
夢裏匡廬興未闌轉頭世事已辛酸肥家有術疑非藥
漉酒從人笑不冠雁序向人羣已失鳳雛過眼影何單
不堪回首原頭路一塢松楸生暮寒
　　(闕/題)
丈夫䇿定在呉鈎浪把橋門作勝逰綵筆誤人隨驥尾
錦幖還我占鼇頭闗山夢寐三千里竹帛功名四十秋
安得九重容借箸盡將軍國為前籌
　　九日言懐
凄凄大氣間炎凉破帽翻風客鬭狂酒味暗消黄蘂辣
雁聲喚得菊花香三京昔擬恢同軌九日今猶客異鄉
更仗阿誰上沙漠為予申意郭汾陽
　　呈鄱陽趙及甫
不學炎涼不自謀動和權勢作仇讐筆鋒帶怒搖山嶽
劍氣銜寃射斗牛龍虎榜中當擢第麒麟閣上合封侯
功名未入男兒手誰肯甘為郡督郵
　　九日溪樓望逺
西風寥落做重陽人在東南水一方地僻阻他鴻雁信
天寒撩我菊萸觴江澄素練魚翻赤葉剪紅綃蠏結黄
不是倚䦨迷望眼欲慿歸雁問蘇郎
　　訴董寺丞
神首羅㬋欲蝕天彎弓直造玉皇前九重不忍誅林甫
一札翻令囿馬遷投鼠固知當忌器得魚誰敢便忘筌
吾今一死初無憾願把孤忠託孟堅
　　寄小王徐子晉
十載長沙路二千歸心日夜在長安居家有譽睂空白
戀闕無謀心漫丹獲雁不聞蘇子信沐猴徒笑楚人冠
馬蹄恐有唐城便為把功名問二潘
　　獄中作
壯士剛腸不受寃髑髏可㫁志難千乾仇未報薪當卧
漢賊猶存鋏漫彈情欵不從囚口責炙漿難塞吏腸寛
何當盡瀝奸邪血染作衣裳看孟安
　　池亭即事
春風恰恰破桃李池館無人一徑深鷗刷㫁翎翻水面
蝶抛殘粉出花心詩懐攪我丹心破節物催人白髪侵
流水伯牙今已矣世間那復有知音
　　南劍水閣
欲向津頭問鏌鎁一潭秋水漫烟霞畫屏對客景藏景
芳樹壓溪花照花有䇿廷争慚賈誼無功廟食笑張華
夜深霹靂轟雙劔驚起延平十萬家
　　丹青閣
閣上闌杆紫翠環閣中身世異塵寰長虹吸月印秋水
孤鶩伴霞量晚山萬里風烟屏帳裏一時人物畫圖間
凌煙須是男兒事却恐功名未放閒
　　折桂園友人宴
牆頭羅綺碧雲濃牆外鞦韆電掣空蝴蝶拍開花靣粉
鷓鴣吹落杏腮紅翠裀不巻珠簾月蠟蠋還搖錦袖風
醉眼不知塵世有直疑身在廣寒宫
　　夜步水西
半靸芒鞋過水西樓臺燈火未多時山羞見我頭頭轉
月怕抛人步步隨風月巻愁秋去早溪聲翻笑夜歸遲
柴門只解闗烟雨不隔離愁些子兒
　　酒樓秋望
西風吹客上闌干萬里無雲宇宙寛秋水碧連天一色
暮霞紅映日三竿花搖舞帽枝猶輭酒入詩腸句不寒
古徃今來恨多少一時收拾付盃盤
　　臨清閣
䦨干古木瑣青葱䦨外簷花灼半空萬里好山春黛碧
一溪流水暮霞紅窗疎不礙東西月帆過始知南北風
試問支郎一樽酒好天良夜與誰同
　　思故人
十載無人問益之誰於欬吐覓珠璣兩三千里家何在
三十六峯人未歸將謂抱薪能救燎果然畫餅不充饑
東川恐遇連榮祖一笑不須論是非
　　野菜吟
芙蓉峯下揚雄宅路入城闉里三百有山無粟養鷄豚
有水無人捕魚鼈山翁菜色流清涎齒頰連月無腥羶
客來問我何所有手指萬壑烟霞邉青芹不似蘆蒿美
石芥防風空剔齒蕨腦纔抽稚子拳蘆芽已迸佳人指
兒童不待明朝陽花襟露濕争慌忙㩦籠拍塞貯不盡
歸來滿袖春風香攬衣踏破青銅鏡挼動碧雲流一徑
漉歸銀鼎作波濤無限春工上盤飣
　　寄許判院八首
閒亭無日不相隨稍不相隨恨别離况是一秋無信息
可無人寄問安詩
自慚兒女總江湖鴻雁不來音信疎且喜北堂珠玉眷
團圞環誦道家書
天音空洞豈虚傳許我琅函誦半千何事加持功已倍
日邉消息尚茫然
短牋封罷更重題生怕蒼頭去路迷説與不須多借問
葛廬只在白雲西
紅猊消盡水生花清夜迢迢玉漏賖環珮不知何處去
醉眠應是小卿家
毫端風雨走蛟螭人物風流冠一時要向行雲問蹤跡
青樓何處没新詞
此去于門咫尺間樽罍無計得躋攀㫁魂欲伴行雲去
猶恐歌喉誤小蠻
錦牋牙軸白雲詞君外知音更有誰一榻何時對風雨
與君聨臂話相思
　　漁父
江村水落富魚蝦半屬橋邉賣酒家莫訝鬢邉新有雪
夜來沉醉宿蘆花
　　寄趙徳夫
男兒無路出邯鄲長鋏休從暗裏彈是處有魚堪下釣
扁舟何獨子陵灘
　
　
　
　
　
　
　兩宋名賢小集巻二百五十
欽定四庫全書
　兩宋名賢小集巻二百五十一
　　　　　　　　　　　　宋　陳　思　編
　　　　　　　　　　　　元　陳世隆　補
　翠㣲南征録(十/)
　華岳
　　寄敬甫葉兄
嵗次丁夘秋八月既生魄於時謫建安脱去未有䇿忽
覩星鳯光慨然陪履舄自謂入閩建閲人幾千百間有
知功名所建復邪僻否則茍利禄鄙猥何足責獨我子
敬甫挺挺出蠻貊舌端搖戈矛筆下羅疆埸和以軍國
秘歴歴有竒畫以此方定交歸心已翰翮送君東郭門
握手不忍釋明年入中都首上平戎䇿甫結君相知便
念長沙謫細草天子書願置孤臣驛論薦方躊躇倚門
重垂白轍環溫凊圍笑言方啞啞去我兩牛鳴恍若闗
山隔去年槐花黄郡國書貢籍若以經濟材俯亦從此
役白屋寄簮纓青燈聨衽席談笑生風雷議論燦金碧
雪香飛梅花歸鞍整南陌别徳殊未幾拳拳在朝夕君
腹坦東牀吾身繫西國從此嘆參商蓬瀛非咫尺尺紙
雖屢投奥援不我索星次幾一周幸我安且釋嘗觀義
與利更相為損益欲論古人交二者請君擇不惟眼獨
青且要心同赤此身可虀粉此道不可易自料吾與君
造物難棄擲胸次蓬萊山襟懐雲夢澤未説詩書帥休
論文章伯堂堂大丈夫豈可虚竹帛但恨不振蹤尚此
多扞格在君當先登挽回二千石饑溺切君身推解過
疇昔炎涼無異心始終無異迹庶幾吾二人交情可全
璧
　　記夢
夜漏徹三更夢牛入我屋有角㫁而懸有足折而縮驚
覺細思量識有何禍福兆者事之先形者心之屬事既
兆於心夢乃形於腹入屋牛有盖為卒事刑獄吾今尚
縲囚其應已桎梏體具牢方具無足牢不足不足意無
他示予可脱輻去盖只論牛其義尤可録牛足不下垂
得一生可續牛角不上横得厶去何速一旦忤君心吾
辠當何贖生去氣横秋風馬不相逐下裂輿地圖上應
周天宿峥嶸挽萬鈞其始播百穀身雖在籠檻志不經
溝瀆甯戚不吾歌丙吉當吾哭安得如齊王過堂憐觳
􁁥
　　苦蚊
四壁人聲絶榻下蚊烟滅可憐翠㣲翁一夜敲打折
　　上運管張平國十首
妙年司釀水邉州浪迹曽陪汗漫逰紅粉夜嫌銀燭短
醉和明月下西樓
大江南畔五松西潘岳風流夢有詩歸路經從定留挽
莫教父老見旌旗
雨洗芙蓉沃眼青雪潭澄月照人明銅民指㸃向民説
未比當年令尹清
霜風十月客辭家廷老相期下九華檢旱不逢陶靖節
喚船同過鯉魚沙
紫樞黄閣總青氊西掖東華墨尚鮮何事(闕/)　　　業
獨公蓮幕任淹延
閒將玉斧製羅紈醉引龍蛇競筆端流落(闕/)　　　軸
緑窗俱作畫圖看
武城三載促公歸自合班行列禁圍計幕暫參知有在
野夫乗此便横飛
朱顔緑鬢富春秋家世才華三總優不用鶴裘兼映雪
天然標格自風流
雲衢從此喜通亨鳯閣鸞臺信脚行願把恩風散寰宇
盛栽桃李作門生
英雄三載謫東南二月東風始放還馬痩尚嫌歸路窄
願求屋上一青山
　　秋朝有感
十年版築歎勤劬自笑青雲去路迂昨夜高宗聞有夢
不知曽到傅岩無
　　聞有薦翠㣲者成二絶
二袁吕布漫豺狼孟徳仲謀那易量顧我三逢三顧主
空教徐庶下南陽
韜鈐鼎鼐本同倫後世人才自淺深相國若能擒項籍
漢壇應不屬淮隂
　　有激呈江聖與判院
不郊不國不吾廬兀兀騰騰十載餘頸昔已逃三尺劍
腹今猶秘九疇書齊牛難爇呉元濟賈鵩何慙董仲舒
只合三緘且鉗口一蓑歸去伴樵漁
　　與楞伽老瑛上人
勿謂年來世道艱都縁彼此不相參一生知已有千萬
十事從人無二三紅杏無壇堪拱北白蓮有社結和南
扁舟若有東歸便㫁竹枯松寄一儋
　　呈王子䝉隠者
國士還須為國憂肯同兒女作身謀存無補世亡無異
生不驚人死不休秦鹿還須屠狗逐楚猴猶為爛羊羞
如今若論西都事却與中唐風馬牛
　　夜讀離騷
楮衾封冷白凝霜輾轉無眠夜未央風欲送愁先巻帳
雨嫌多夢故敲窗自慚鼓瑟投齊好漫接歌輿勸楚狂
起把離騷讀幽悶楚詞還似楚江長
　　倪尚書生祠
聞説先生入建都一年民樂吏清癯四廂夜月封朱户
兩院春風鎖翠廡一旦有書追駟馬萬寃無計徹羣烏
焚香再拜祝公夀問有清朝賞罰無
　　秋晚呈薛子長
一瓮香膠一曲琴得相尋處且相尋覔寛却怪青山卜
座乆不知黄葉深當路星軺已鉗口異鄉風物更闗心
何時繫艇秋江上醉卧蘆花雪滿襟
　　雙桂堂
月姊親移入慶門廣寒今是並肩人分他蟾窟雌雄種
作我螢窗南北隣傲竇雖慳三樹玉比詵翻剰一枝春
主人便好鞭黄鵠研取魁梢謝紫宸
　　憶弟妹
别來三載客東南始信人生聚首難眼底不聞鴻雁信
鼻頭常為鶺鴒酸問天不語語徒厲驀地上心心類剜
安得春風吹馬首卧聴行列報平安
　　責逋
索逋無術謁公門豈謂公門反愴神令尹幸酧三百索
痴兒猶戀一千緡如今束手方知錯自此甘心莫厭貧
不是恩波不旁洽五窮無奈苦隨人
刳腸植粟餧官牛牛骨成塵粟未酧何事蓮參猶閣筆
反憐花縣若虚舟季公素重千金諾膠鬲當貽萬世羞
願效相如還趙璧莫教顔色歎牀頭
　　送趙右秋
梅花飛雪滿霜洲洲上行人去莫留蠟炬結花催管籥
雁聲喚客上蘭舟莫嫌氷炭情難入自是薰蕕味不侔
執節從教少知遇勿於世路學沉浮
閩藩齊指右參軍玉骨清無半㸃塵一味恤刑常召禍
十年逰宦只憂貧圜扉月照金波夜寒谷花開玉樹春
客子與君雖素昧一詩聊記子張紳
　　牢城言懐
重城不隔世間塵箇裏無花别有春寃鬼夜隨風雨泣
病囚時作犬羊呻雷霆不霹欺君賊彗孛偏凌為國人
欲問老天天已老料應無説為敷陳
　　贈楞珈老瑛上人
無聊㫁梗撥寒灰門掩桑風客自推急下火爐乂手接
便將布袋解頭開拂牀展巻呈詩藁炙盞分茶當酒杯
别後逢人須問訊楞珈曽倩寄書來
　　謝許判院惠米
溝壑膏粱總自招仲尼陳蔡亦囂囂不逢魯肅千囷指
空折淵明五斗腰孤竹二饑知我意蒼梧一飽為君謠
從今隻手摩挲腹却向顔門問一瓢
　　除夜大雪
青帝明朝下玉京先教滕六掩車塵梅花笑我三年臈
椒葉争他一夜春烏角觸檐鞭墮玉馬蹄印路椀抛銀
何當夜縛呉元濟去作中興社稷臣
　　宿水陸寺
蕭寺廊廡濶無人獨自行呉儂非好僻楚客為誰清花
落慿風埽燈殘借月明江湖有烟浪且此寄餘生
　　呈魯伯瞻
信㫁無青鳥盟來有白鷗悶和詩作首愁聴(缺/)　　水
滴蓮花曉山空桂子秋功名有期㑹教(缺/)
　　浦城買舟
㣲雨催行斾西風催客舟菊(闕/)　　　　　　　　浪
激花翻雪山涵影浸秋前灘(闕/)
　　歸興呈呉夢祥
魚雁音書少闗山夢寐遙對花思粉面遇(闕/)　　　喜
意鵲應報歸心馬更驕西風綽鞭鐙飛(闕/)
　　秋晚即事
秋宇清如洗秋宵分外長寒鷄鳴午夜征雁喚重陽楓
葉已全赤菊花纔半黄不知秋幾許試與問蘇郎
　　呈李景山
居静心常樂愁多鬢不禁買舟和月載把酒對花斟白
水有深淺青山無古今從兹得真趣消盡利名心
　　小圃
舍北有餘隙平褫作小園花存四五本竹種兩三根風
伯倩搖珮月娥煩佐樽誰知方丈裏别有一乾坤
　　流螢
誰將殘草曳流螢月黒星昏分外明老眼年來困躔度
恍疑流彗入王城
前年天狗落京西千里生靈血染衣子夜不知螢電過
復憂天外一星飛
　　得金正將書
八行黥墨笑金暉今亦提兵上海涯一介問安雖老畧
感恩猶勝李申之
　　莫出
無事何須出短籬一闗風月足朱扉幾回靸起芒鞋去
帶得閒愁無限歸
　　自喻呈趙明甫
梁間燕子為喃喃故下珠簾未欲還料得無聲如反舌
不應留落在人間
　　惜秋
祝融嘘火扇驕陽北陸迎寒釀雪霜安得金風専嵗令
四時心地有清涼
詩到林頭落葉時眼前秋事已無㡬何當領取秋容去
收拾詩囊帶得歸
　
　
　
　
　兩宋名賢小集巻二百五十一
欽定四庫全書
　兩宋名賢小集巻二百五十二
　　　　　　　　　　　　宋　陳　思　編
　　　　　　　　　　　　元　陳世隆　補
　竹齋詩集(一/)
　裘萬頃字元量新建人淳熙十四年進士嘉定初除
　吏部架閣遷大理司直力丐外任添差江西撫幹卒
　有竹齋詩集
　　行役
宿霧鎖山椒落月桂林側崎嶇歴岡巒彷彿辨阡陌秋
髙風露寒道逺時序迫安得歸故園篝燈理書冊
　　武陽渡
一舟小如葉横在波濤中紛紛川上人欲渡愁北風有
帆天際來漸近葭葦叢寄聲與問訊恐是陶朱公
　　宿佛頭塔
孤村三四家籬下盡禾黍主人慣入市能作市井語開
窻對竹山揖容延樽俎白雲忽在眼客淚墜如雨
　　羅溪橋
我來從西昌日日困塵土誰知羅溪橋净若初過兩長
松列左右清風奏宫羽薄暮舍籃輿扁舟渡溪去
　　别友
清宵月滿梁相思㡬搔首不圖塵土中共得一尊酒人
事好華甚隨復兩分手惟有管鮑心明明若箕斗
　　次許秀才韻二首
痴兒欲了事事竟莫之了崇朝弄朱墨校勘是與否徐
觀雁鶩行大半落渠手敗羣雖已去考牧未有道
拙工不量力自謂中了了髙談葢一座衆可已獨否斯
須臨斧斤便皆血兩手旁觀信善斵莫肯告以道
　　病中聞伯量相訪寄之二首
我屋修竹根身閒境逾静維摩今無心誰令示人病夕
陽耿疎林影落莓苔徑佇立有所懐髙人倘乗興
髙人在城郭應酬頗紛如憶我烟霞栖遺我一紙書雨
餘窻户凉蛩聲滿堦除相過有成言何時命巾車
　　次范光伯泛江韻
夫君陶阮徒俗子不能快屹然頺其中特立蓍甚介平
生江湖樂欲去不得邁何當從君逰漁釣寄吾解
　　螘運
知戰不能損檀氏所以亡吾愧與敵槐将何固封疆及
此閒暇時相與積乃倉不須更他騖富國兵自强
　　次伯仁善利閣小室韻
山林吾所廬夜月但對影焉知江上人一日了萬境褰
裳步崇臺有室妍且静徘徊不能去坐見四山暝
　　見雪
兀冥當語誰餉我一簷雪吾廬本來静得此更清絶遥
憐北海上往往已盈尺齧氊人在否毋凌漢臣節
　　出門
出門復入門吾行竟安之携書北窻下翻閲聊自怡有
懐千載人掩巻還歔欷采采首陽薇戀戀商山芝一裘
或終身欣然釣江湄斯人不可作斯道日湮微目前稻
梁謀鳬鴈方齊飛青田寂無音嵗晚将疇依慎勿出門
去塵埃染人衣
　　菖蒲
康廬入吾懐十畝馳夢魂踵門者何人遺余以芳蓀歡
然得其趣如對五老言幽姿出巖谷常帶氷雪痕塵容
為一洗兩目不復昏忽思三峽流褰衣涉潺湲因仍一
寸石浸潤九節根人言可扶老嵗月須其蕃茲理諒不
誣吾将從綺園
　　宿田家竹亭
我家西山嶺四壁皆此君朅來事奔馳日與茅葦親方
思坡仙詩恐入俗士羣邀我宿者誰此君滿其門頎然
千百夫一見若故人夜深清風來好音夢中聞呼童啟
北窻為渠染爐芬
　　夜坐薦福寺次王成之韻
鞭鸞未暇相追逐且向祇園止君宿清談但得月華生
窻户明明耿殘燭誰令泉石墮吾前洗盡人間絲與竹
風帆明發君不留此樂只因吾所獨
　　厭原山中曉行
碧鷄夜半聲啁哳喚起幽人步林樾秋髙風露著羣木
無數寒花浥明月松篁一逕宛如畫石溜涓涓更清絶
山嶺便好結茅廬莫待他年鬢成雪
　　秋試示諸兒
漠漠輕雲㺯寒影霏霏不雨生秋興黄槐開盡舉子心
丹桂喜傳仙籍信竹齋雙手縮袖間坐看羣兒鏖一戰
春風躍馬不為難此去無言日邊逺
　　雨後
秋事雨已畢秋容晴為妍新香浮䆉椏餘潤溢潺湲機
杼蛩聲裏犁鋤鷺影邊吾生一何幸田里又豐年
　　凉風
凉風㡬時動日暮已秋聲稍稍月華白紛紛林影清余
懐元不惡世事巧相攖所願西成後邊頭息戍兵
　　用鄭浮梁韻簡圜師
杖履出蹊窄鐘魚佛界深寒梅殘屋角春薺老墻陰一
水元無恙扁舟尚可尋煩師掬清溜為我洗塵心
　　再用前韻
古寺規模壮空山嵗月深春隨千樹緑雲拂一溪陰地
僻人稀到官閒我得尋歸來記清賞未覺負初心
　　次黄存之韻
客宦何時了官居又嵗餘歸心五湖夢病眼一牀書近
作君能富新功我畧無不妨賦逰獵㑹有薦相如
　　暘谷偶成
愛日祛愁霧微知散積陰一窻塵外趣萬竹嵗寒心士
要崇清節吾将老故林抱琴聊一醉何用覓知音
　　書率更西林碑
苒苒老将至區區心已疲文章非世用字畫漫兒嬉廬
阜多名刹隋人有斷碑驪黄雖易辨堂奥未容窺
　　嵗晚送館人歸省
不厭氷霜路衝寒辦一歸晨雞戒鞍馬春酒夀庭闈燈
火知辛苦雲霄㑹奮飛相期紆緑綬非但戲斑衣
　　題洪内翰爽榭
霧閣雲窻天外安懸知幽趣勝人間簾櫳夜月浮銀海
桃李春風醉玉山自笑紅塵無暇日浪憑清夢覓商顔
如何飛佩隨君後細看匡廬紫翠斑
　　次元徳弟示從龍入學
生兒雖小莫憐渠學問工夫在謹初今日從師良不惡
地年閉户反成疎雙親未老身無事諸父能文家有書
好與汝兄俱努力後生業裏試羣居
　　次洪内相菊亭
詩仙種菊未多時因菊名亭早有詩欲為寒花標晚節
故将新句寄東籬平生未省翻三峽髙處那能賛一辭
便得従容侍公側回頭已是十年遲
　　次洪内相梅亭
人間多是梅開後旋踵東籬事故常那得紅簾捲朱户
細看素質傲清霜一生寄興雲山外㡬度搔頭江路旁
咫尺名園身未到夜窻羞對返魂香
　　夜坐
爐火篝燈孰與同此心吾欲付冥鴻茅簷已作涉旬雨
蕙帳不禁連夜風一段清愁詩句裏十分寒事酒杯中
溪雲未用安緋雪且聴梅花試小紅
　　雪
天花一夜洩春機飛墜人間片片奇有色有光欺栁絮
無聲無臭㸃梅枝緃横萬舞風回處表裏雙清月霽時
此景惟詩可摹寫却憐老去不工詩
　　寄髙菊磵謝惠詩集
髙名如斗夜垂天無地追思每自憐正欲為君尋五老
乃䝉因我到雙泉新詩妙絶開方就稚子攜時喜欲顛
此去湖邊不多逺秋風當覓釣魚船
　　寄元齡弟
夜牀風雨夢到處東湖西山如接連安信喜隨烏雀後
雅懷知寄白雲邊軒窻春動花夜滿圖史香浮墨色鮮
箇裏詩書應未味不妨兼讀養生篇
　　次元徳弟
寧逐春風上下狂懶従桃李借恩光只因朝市風波惡
不似山林氣味長莫惜舉杯邀太白要看騎馬似知章
南征他日如相憶詩句還須付革囊
　　玉山道中時赴掌故之命
麥田堆緑菜花黄一簇人家古道旁酒熱不妨邀里巻
年豐贏得事農桑世情只說宦逰好客裏那知歸興長
我有平生蓑笠在釣絲何日理斜陽
　　端午上饒道中
一春留滯在京華午日依前未到家細葛香羅素無望
黄塵烏帽亦堪嗟争舟野渡人如簇立馬郵亭日欲斜
遥想塤箎獻親夀綵衣羅拜酌流霞
　　臨安别余求之
長安車葢喜如雲邂逅惟君是故人風月滿懐情灑落
珠璣撒紙句清新携來客裏一尊酒洗盡湖邊十里塵
富貴功名丈夫事别離無用淚沾巾
　　鄉人羅朝宗與兵部尚書京公有舊将往見之遇
　　余于樂平因餞别
四時成嵗秋云暮九月肅霜天漸寒有客褰裳涉鄱水
逢人劇口話長安懸知欲聴星辰履厭見従來苜蓿盤
姑舉一觴餞行色無魚長鋏切休彈
　　餞呉長文司理用修持賢業教無欠七字為韻
　　修
平生不量力妄意希前修懵懵雖無見拳拳未敢休
　　持
狂瀾湧如此砥桂真誰為天意必有在吾身姑自持
　　賢
考亭無恙時従逰孰非賢嵗寒萬木凋松栢始傑然
　　業
聖賢去我逺何者名事業我欲到彼岸須君借舟楫
　　教
過従資直諒夫豈勢利交謂朋黨者誰仁人姑聴教
　　無
人生天地間離别安能無莫作兒女態相期到丈夫
　　欠
君姿正而剛名節非所欠臨岐贈一言惟有學不厭
　　保福寺對橙菊有感
平生愛菊陶彭澤清夜移橙杜草堂千載詩魂招不得
獨留風味在僧房
　　有感
意行曾到夢江腰占得雙泉第一寮窻户還深鐘罄逺
客塵都向静中銷
　　癸亥夜夢
丙夜清眠正熟時夢魂飛去拜丹墀小臣乍得披肝膽
感慨分明涕淚垂
　　次洪内相十月桃韻三首
千紅萬紫凋零盡安得枝頭數㸃紅疑是神人寫春色
鎮長留影在屏風
舊日驪山宫殿中玉妃無數舞衫紅只應歸去蓬萊後
夢作寒花咲北風
不須羯鼓促春工一樹霜邊取意紅寄語元明為收拾
莫教人恨五更風
　　次洪内相雙竹韻三首
延平兩龍㡬年卧􁧆爾化作寒枝雙春檜秋松皆敵國
㑹須因壘一時降
嬋娟兩枝翠可掬絶勝白璧南金雙留與先生作椽筆
詩壇八面受人降
管鮑交情真耐乆夷齊意氣更無雙虛花滿眼風號怒
一節青青終不降
　　薦福寺次許師咏竹
浮雲踪跡任西東翰墨塲中且用工時對此君哦七字
也勝痴坐辨幡風
　　次余仲庸松風閣韻十九首
飛花數㸃兩初歇啼鳥一聲春正長讀罷黄庭了無事
旋安銀葉試爐香
古木陰陰六月凉幽花藉藉四時香絲桐清夜作三㺯
明月入簾風拂牀
爛漫花陰覆短牆花開時候日偏長道人不被春勾引
到處惟聞薝葡香
不見詩仙何遜來春風㡬度早梅開竹籬茅舍自清絶
未用移根東閣栽
恰則梅邊春意萌困人天氣又清明爐熏茗椀北窻下
卧聴緜蠻黄鳥聲
已著遺經洗此心更尋流水濯吾襟經旬不涉溪邊路
荇帶苔錢如許深
霧閣雲窻先自幽水聲那更繞源流春深紅雨落桃徑
晝永清風生茗甌
楊栁陰中啼杜鵑梧桐枝上噪𤣥蟬篇章滿眼無人會
贏得詩翁取意編
紛紛眼底正争馳我獨冥心絶五綦說與旁人俱不信
故山惟有白雲知
争春桃李太怱怱隨手飄零逐曉風氷雪不侵塵不染
可人惟有嵗寒松
顔楊翰墨令誰解陶謝篇章古所無安得金丹換凡骨
白頭深恐愧吾夫
平池春去水溶溶人在笙歌一部中栁葉翻風羅帶緑
荷花著雨錦衣紅
簷間新燕㡬時來簷外閒花往嵗栽紅杏碧桃渾落盡
緑陰低處結青梅
淡月籠花花映忩好風吹竹竹浮香夢回何處一聲笛
人静山幽天正凉
無所用心魚在沼居然生子燕成窠誰言春去花事歇
萱草石榴情更多
為憐風雨趣春回故著秋花到處栽蘭菊従來盛風味
不妨環繞讀書齋
白雲殊不作世態流水更似知人心溪邊濯足溪上坐
樵笛一聲秋滿林
坡谷遺書非復有向來一紙抵千金誰知懸腕與卧筆
如用大都留此心
俗書本作于湖様野鶩家雞强自分王氏無人曾公死
只今何處覓雲仍
　　松齋秋吟
驕陽赫赫轉秋陰便覺蕭然鬢影侵世事炎凉俄忽爾
閒來物理静推尋
　　宿翠巖寺呈李𢎞齋僉判
匡廬勝處君曾到誰是淵明與逺公幸有和陶詩巻在
好依蓮社此山中
　　同李僉判山行午飯野店簷外羣蜂翂翂因成絶
　　句
脱略人間勢利塲來尋泉石共徜徉飯餘閒立茅簷外
試問羣蜂有底忙
　　寄永居士修叔求菴記
翠琰新刋照眼明流傳何日到柴荆從今不恨論交晚
我亦碑中有姓名
　　脱山紙帳送宋居士
剪裁不惜送君先要䕶髙人雪屋眠只恐鶴書催起去
長留空帳北山巔
　　題書院壁間碑
天上真龍去不回世間凡馬漫争馳少年氣習今猶在
袖手時來省斷碑
　　日出
日出柴門尚懶開緑陰多處且徘徊槐花滿地無人掃
半在牆根覆紫苔
　　早作四首
雨過長江浪拍城迢迢羲馭水中行旁人指㸃雲開處
喜見青山一抺横
井梧飛葉送秋聲籬菊緘香待晚晴斗柄横斜河欲沒
數山青處亂鴉鳴
北窻清冷不成眠風遞蛩聲到枕邊試喚兒童捲疎箔
一簷花影月娟娟
爐香清晚坐書帷竹擁藤牀日到遲自賦短章還自笑
不知顔閔有何詩
　　冬日早行
黄昏月姊剪雲開夜半雷車載雨來晨起鈎簾望霄漢
風花吹墮萬璚瑰
　　午睡
午窻春日影悠悠一覺清眠萬事休堪笑邯鄲槐里夢
痴兒到老不回頭
　　入京道中曝背
露濕芳桃午未乾花時全似素秋寒征衫不敵東風力
試上郵亭曝背看
　兩宋名賢小集巻二百五十二
欽定四庫全書
　兩宋名賢小集巻二百五十三
　　　　　　　　　　　　　宋　陳　思　編
　　　　　　　　　　　　　元　陳世隆　補
　竹齋詩集(二/)
　裘萬頃
　　送詩僧如師西遊
向來詩壇上權奇聲籍籍君雖後兩翁而已分半席主
人龍門髙宜有如此客横行翰墨塲往往一當百挾是
今西遊吐談取雙璧要須早歸來成就法王宅
　　從人覓墨梅
熏爐束詩魂茗椀驅睡思掩闗寂無營翰墨自娛戲山
寒溪正清月淡雪初霽横斜兩三枝見說可人意天機
如胸中出手特餘事何時剪氷紈來對病居士
　　睡起
疾去得安卧寒宵不知長鄰鷄忽聞聲曙色侵我牀人生孰
無營晨興固其常奈何以一身投之百憂塲吾方休吾心與
世長相忘適逢希夷翁授我枕中方意行到華胥日昃猶徜
徉回觀一世人擾擾良可傷誰能従我遊要須留春皇
　　讀邸報
紛紛天下事翻覆良難期不知杳冥中主張者云誰工
拙判兩途人謀豈容施得非欲平治機緘遂潛移目前
三四公並用無一遺毋嫌滯一州民實邦之基向來番
江頭親見國子師徳行淵與騫千載如同時斯人使臨
民兒不賴母慈人言致泰和須索登皋䕫位崇澤斯均
否則失所宜天乎倘人従何時可臻兹
　　次伯量贈别詩韻
我生既駑下且復寡見聞時時警其愚姻黨賴有君自
慚苶且疲不足張此軍君乃不我棄歡然與同羣願學
如之何此志良已勤坐未知方所得失不足云人生所
好異其力用是分詞章末技耳安能嫓皇墳而况字書
學兀兀纂説文曷若鞭吾心或有汗馬勲請益恨未能
别君大江濆長吟昌黎詩安得身登雲
　　老農歎
霜畊氷在趾雨種泥沒膝旱魃忽為虐耕種漫勞力去
年幸一稔今嵗免艱食細聴老農語令我三歎息但願
從此去龍骨長挂壁大田多黍稌髙廪若山積或云穀
大豐則恐錢鎛嗇夏租星火急處此未有䇿細民一錢
稅往往亦追索穀賤反傷農此語傳自昔語客但勿憂
新絲尚堪質
　　十二月大雨
一冬都無五日寒赤日杲杲后土乾水官丐歸帝弗語
詰朝不雨吾戮汝斯須便放大瓢傾一洗萬里塵埃清
不妨更作夜深雪桑榆之功尚堪說
　　燈下偶次前韻
北風吹雨夜正寒北窻吟詩舌欲乾千辛萬苦浪如許
飯顆山頭誰著汝何如一尊隨意傾酒酣不問濁與清
明朝縦有三尺雪灞陵詩句無容說
　　别敬叔
筆硯君無間氷霜嵗又除諸生得模範六藝共畊鋤松
菊淵明宅蓬蒿仲蔚居相望倘相憶時寄數行書
　　贈畫工
綵筆三生夢春蓮萬葉花笑人為市道隨分足生涯山
路浄如水溪流淺見沙能來良不惡看我傲煙霞
　　次胡伯仁韻
山長飛鳥急江濶去帆微唱晚㡬漁笛憑髙一釣磯従
君濯氷雪滿䄂得珠璣三嘆不能已歸來吟夕暉
　　書晁文元道院集
華屋金狨座雕鞍駟馬車才堪誇世俗早已落丘墟此
病乆沈痼無人解掃除千年子晁子道院有遺書
　　送范二丈入藍田書院二首
今代崔斯立才髙不負丞君方為重客人謂得良朋敏
捷朝千字辛勤夜一燈明年冠秋試萬里看飛騰
君在淳熙日常師陸監丞今為後死者樂有逺來朋此
道未墜地他時要續燈病夫力不足拱立看騫騰
　　夜坐再用前韻二首
洪井今真隠長沙昔漫丞餘生得巖壑拙宦愧交朋飯
菜渾忘肉囊螢足代燈詩來夜将半雲際月騰騰
家有輞川集人如王右丞琴書多暇日觴詠盡髙朋擬
脱雲山履來分夜案燈新詩要傳寫病眼任懵騰
　　送胡仲立入京
昔對延英日諸公嘆勿如敢言天下事不負案頭書此
去朝雙闕懸知有異殊榮途方著脚未用曳長裾
　　次施真人韻
素鞸方多難丹砂倘一逢勿疑蕉覆鹿㑹見竹成龍澗
水逺仍潔巖花幽更濃行行望仙宇知在最髙峰
　　暘谷偶成
竹近頗欣衣袂爽苔深常惜履痕侵夜燈四壁圖書影
曉日一牀花木陰載酒只今誰好事絶絃従昔為知音
區區外物成何用慎勿縁渠愁此心
　　入京道中風雨因賦此遂退休
新築書堂壁未乾馬蹄催我上長安兒時只道為官好
老去方知行路難千里闗山千里念一畨風雨一畨寒
何如静坐茅齋下翠竹蒼梧子細看
　　閒居
閒居最與性相便勤即繙書懶即眠終日閉門真省事
有時面壁似耽禪大椿嵗籥祈親夀斷簡生涯聴子傳
待問洪崖覔丹訣白雲深處引寒泉
　　松花開竹笋茂喜而詠之
繁花密笋暮春時粧㸃園林一段奇金粉生香風細細
斑衣留潤露垂垂品髙宜入神仙藥節勁終全氷雪姿
笑彼杏桃兒女態漫争艷冶媚山岐
　　睡起書懷時諸公相勉再出
北窻終日廢書眠一枕清風值萬錢雲度茅簷輕冉冉
泉生石砌净涓涓不嫌雨脚花間注要聴秋聲屋外傳
三徑初成吾欲老幕中何用泛紅蓮
　　有感時與李洪齋有約
去年今日西歸客曝背茅簷又一冬嵗月催人雖迅速
簡編于我却從容知名焉用詩千首養病聊須酒一鍾
早晚杖藜修水去故人有約許相従
　　用前韻謝伯量過訪山中
勝逰千里笑談中雪片梅花正仲冬肯向蓆門尋孺子
更能草具重茅容春風頓覺生寒谷夜榻惟愁聴曉鐘
半世坡梅門下客乃今何幸得過従
　　送胡仲衡
憶昔樵江一見君喜君吃吃喜談文别來嵗月今如許
書裏工夫想得勤近世起家多白屋㡬人馳志在青雲
穡齋已踏賢闗路更有諸孫䇿異勲
　　喜范光伯相過
章江東下㡬灣洄誰伴臞仙夜探梅離别不禁詩社冷
遭逢莫放酒船回氷霜滿眼嵗将換花栁轉頭春又來
安得飛騰九宵外鞭鸞笞鳯日相陪
　　懐范光伯再用前韻
梅邊流水碧洄洄都把相思付折梅十載不禁雙淚落
一尊期慰九腸回驚殘蝶夢鵲空喜望斷馬蹄人不來
咫尺雲山尚如此天涯聊解得追陪
　　次光伯韻
竹逕當年手自開只今無處著莓苔絶憐此地過從少
賴有髙人時復來籬下乆霜猶有菊水邊近臘正多梅
我方眷眷三年别君莫怱怱一夕回
　　錢塘次孫教南韻
簿領歸來得泮宫一時衮衮任諸公市朝競逐利名走
草木誰為臭味同霅水不妨披宿霧蓬山正要挹清風
塵埃不得従君後豈但他時愧兩翁
　　次朱震逺韻
芳池緑水自生肥上有軒窻隠翠微花竹舊嘗開小徑
門闌今又啟重扉直須閶闔排雲去要看長安躍馬歸
詞賦合魁天下士春光端不負劉煇
　　善利閣次伯仁所題趙子良畫四首
箜篌君鄉來分明寄江樹想君詩成時夢作白鷗去
平生交友間吾情葢屢岸區區稻梁謀君亦逐鴻鴈
風簷手君詩心跡已清絶何當更長吟坐對澄江雪
扁舟兩漁翁清唱發日暮安得如鴟夷相與五湖去
　　自驚
俗塵易汚人胸次須自潔君看四明老氷壺浸秋月
　　題蘇希亮壁
石梁渡山澗上有秦人居嵗寒不種桃汲泉灌佳蔬
　　兀坐有感
息綿綿而不絶心了了以常明静室我方燕坐旁人喚
作修行
　　次伯仁過道旁田家韻
桃源千載鎖烟雲若輩安知古有秦恐是呉興沈東老
一尊聊復醉詩人
　　即事二首
門前溪水欲平堤漫著漁竿淺處垂晴雨每闗憂國念
豐凶端欲問人知
春時耕種夏時耘七月農夫始食新此去田家常要雨
雨多元自不妨人
　　秋
數聲牧笛日将晚一曲樵歌山更幽解帶盤桓小溪上
坐看紅葉汎清流
　　乆雨
園林清樾浄無塵池沼黄流去有聲不用飛花來㸃綴
但須霽日為澄清
　　上元憶大梵明燈二首
經年不到豫章城燈火遥聞鼓吹聲却憶秋屏臺上寺
綘紗青玉㡬長明
突兀招提枕古城夜深鐘磬寂無聲坐馳燈火笙歌地
知有何人一㸃明
　　秋日即事
斷鴈聲邊小雨來菊花强半卧蒼苔乍寒天氣雖宜酒
冷淡無心把酒盃
　　九日
籬落黄花尚自無白衣猶未到吾廬莫令此日負佳節
為展淵明采菊圖
　　松齋秋咏次黄存之韻七首
少年有䇿志平戎心事今來一老翁蜀客款門茶未了
旁人又說棗兒紅
西風黄葉掃空庭舞鶴翩翩墮雪翎一陣清風通鼻觀
木犀庭下讀騷經
牽牛挂蔓上東籬氣肅清商雨過時人意若隨天意好
秋光又到菊花枝
閉門思古感傷今每有詩來黙契心紙上不須論巧拙
堯夫只是静中吟
閒中無辱亦無榮案上圖書有課程静對秋花香黙黙
晚風休送亂蟬鳴
據梧杖䇿事紛然樓上看山對晚眠縦是樓無山色逺
只如小米畫雲煙
無事縈心晝掩扉松風度曲入琴徽登髙老矣興猶在
塞上秋風戰馬肥
　　次仲庸初冬即事二首
常嵗霜天分外晴一溪如練浸氷輪今年風雨寧無夜
誰與溪梅作小春
君家秋實洞庭種小子持來獨未黄莫作蘇州書後夢
只今正欠滿林霜
　　雪中戲元徳元齡二弟二首
在昔梅花猶有賦如今冰柱亦無詩吾衰不作池塘夢
春草生時子合知
袖間出手不應遲栁絮漁蓑總是詩二妙得君真所喜
一寒如吾有誰知
　　再韻寄元齡弟二首
季也東歸何太遲伯兮西望屢吟詩茅簷夜卧雪深尺
人在蓬窻知不知
小舟閒繫在江湄滿眼瓊瑶定有詩詩似其人人似雪
只應清處恐人知
　　雪中再示徳齡二弟三首
只道園林春未歸風前一夜栁花飛東皇自是繁華主
不用𤣥冥薦玉妃
平生蓑笠慣衝寒長憶江湖把釣竿昨夜北窻聞雪作
夢魂飛到子陵灘
青青窻外㡬修篁也學宫梅巧樣粧說與恵連須著句
雪邊春色到池塘
　　再用韻三首
亂飄窻户重重積巧入簾櫳細細飛想見釣天張樂處
瓊蕤瀲灧到千妃
蕙帳一冬毎苦寒夢回長是日三竿那知今夜剡溪路
月淡扁舟水滿灘
鳯臺仙姊掩銀篁歸去瑶池試晚粧剰粉殘脂無處著
化為風絮滿池塘
　　再用韻三首
無人低唱兩三巵一任瓊瑶滿眼飛羅襪暗塵應洗盡
月明吾欲看江妃
憶昔騎驢犯曉寒酒旗隨處認長竿灞陵物物皆詩句
不用牽船八節灘
眼前脩潔獨脩篁屢倩東風洗曉粧學舞腰肢困珠玉
可憐官栁在寒塘
　　再用韻三首
梨花月淡珠簾捲栁絮風輕粉蝶飛官漏無聲窻欲曙
霓裳催舞廣寒妃
雪裏鷗盟元未寒小舟南浦著漁竿眼明似共月千里
衣冷欲迷雲一灘
疎梅元自映疎篁誰把瓊瑶特地粧雪後園林應更好
却輸和靖在錢塘
　　次元徳弟韻
䟦扈飛揚使我驚鐵中雙鏃自錚錚陳橋舊将今無用
一任於菟繞屋行
　　余従元徳弟借到西廊書齋朝夕其間今二年矣
　　戲作病僧寮且賦三絶
雖有圖書伴寂寥不妨題作病僧寮蒲團竹椅南窻下
一炷爐香百念消
華髮蒼顔一病僧向來文史頗闗情只縁世網無由脱
遂學枯禪度此生
朝來寮外望西山正在雲煙縹緲間既欲與山為保社
不妨身世似雲閒
　　再咏三首
病僧行脚歸來後萬事無心每閉寮日射竹窻風葉亂
烟凝香鼎篆紋消
厭趨朝市元無夢慣處山林似有情圓覺楞嚴俱不解
維摩會下一書生
無心對客煨黄􁐴有意看雲傍白鷴終日區區㺯文墨
笑他齊已與髙閒
　　寄元齡弟五首
餘生端合老吾廬心地全然與世疎安得數椽西嶺下
自行溪水灌園蔬
莫怪窮年不入州載書前已㑹盟鷗市朝畢竟多塵事
且傍溪山静處留
俯仰人間又一年即今科詔下天邊功名萬一來相逼
試向榮途小著鞭
少年妄作功名想說著長安喜欲狂多病年來怕奔走
却思雲壑置籐牀
一室蕭然百事無崇朝趺坐對熏爐岫雲舒巻元無礙
贏得從容養病軀
　
　
　
　兩宋名賢小集巻二百五十三
欽定四庫全書
　兩宋名賢小集巻二百五十四
　　　　　　　　　　　　宋　陳　思　編
　　　　　　　　　　　　元　陳世隆　補
　竹齋詩集(三/)
　裘萬頃
　　送范光伯北行
𤣥冥将歸休勾芒已促装江邊疏栁青江上寒梅香有
客當此時中流駕風檣欲學太史公窮汶泗沅湘吾聞
帝王州雄麗㡬錢塘疇昔駐大龍至今繪未央鷺洲横
渺瀰鳯臺摩青蒼名山與大川往往遥相望是間或小
留不妨日徜徉平生學屠龍袖手五字章兹逢賢主人
定知奏宫商追李逐杜陵相與升其堂要令千萬篇金
薤垂琳琅秋風鴻雁來因之東南翔寫君磊落胸慰我
離别腸
　　安樂窩示元徳弟二首
往時病僧寮今為安樂窩昔病而今安所得良已多百
年直須臾一丘且婆娑倦翼栖茂林潛鱗渺重波方欣
隨所願豈復知其他朝來啟南窻羣山鬱嵳峩上有無
心雲乗風逺相過却觀聲利場紛紛正横戈到頭蠻與
觸勝屓能㡬何曷若休我心考槃依澗阿孟夏草木繁
雨餘氣清和四壁環斷碑經史宿星羅幅巾坐胡牀翛
然自吟哦因之成此詩要使兒童歌
清泉出石竇白雲卧山窩淋淫乍開霽原野歡聲多君
廬近西峰其下林婆娑解衣坐磐石持竿釣清波主人
忘機心鷗鳥亦無他東魯與南郭泰山等峨峨周人何
人哉自許不啻過一朝離草堂山英遂横戈折轅不得
還如此俗駕何仰視前脩翁鉛刀比太阿余弟山林人
心平氣自和歡然樂簟瓢笑彼葷羶羅好書不厭觀佳
句時一哦煩賡紫芝曲為我醉時歌
　　題余仲祥松齋
芳妍桃李塲紛趨􁧆成蹊長松坐偃蹇遂爾不見知平
生異時人不與俗轉移蕭然塵埃中擅此丘壑奇牕空
境逾清四壁風來吹抱琴揖蒼髯喜氣掀兩眉臭味既
與同相親不相違真期閲嵗寒可但忘調饑斯正如乃
翁佳處更過之直比千尺幹歴落不受覊只恐大厦成
梁棟各有施出處初何心山靈勿疑渠
　　贈拂雲主人
十年作計須種木一日不可使無竹道人于此得三昧
緑霧中間著蒼玉拂雲誰為名其居我亦同心雲巻舒
相期直覔飛霞佩不用重拈種樹書
　　次余主簿仲庸梅韻
春醪欲氷木欲折急雨風吹不成雪玉妃夜墮廣寒宫
開作寒花賽清絶未須千樹種山巔且要㡬枝横水邊
暗香疎影尚無恙憑誰喚作西湖仙不妨琢句更馳送
一洗十年塵土夢鐵心元不為渠回眼底珠璣聊簸㺯
　　偶成
松徑煩風掃柴門為雨扃行携道人集坐對敬齋銘好
事心常記閒談耳不聴觀空為時誤無異醉初醒
　　老屋
老屋乆欹側隨宜聊拄撑吾今且共住縁盡㑹須行雨
打從教壊風揺不用驚世間虛幻相聚散本無情
　　留淺沙
故山豈不好蕭寺亦堪居作意多成礙無心始自如鐘
魚飽香積枕簟熟華胥但惜詩成後旁無阿買書
　　寄題喻髙士澹軒
世事邯鄲枕生涯老子書能知澹中味雅稱竹間居石
徑排雲入霜根帶月鋤紛華不到眼贏得玩清虛
　　晚步
日落欲閉户風清聊杖藜千山猶帶雨一逕已無泥㶁
㶁水聲急悠悠雲影低催歸縁底事著意傍人啼
　　榮姪試周
汝生方滿嵗伯髮已星星桑苧甘投老蘭蓀喜向榮席
間無一印帷下有諸經莫學魚兒戲來年快聚螢
　　次王成之韻
誰遣氷魂照夕陽揺揺一任北風凉眼前共有㡬多蕊
鼻觀胡為如此香佳實㑹須歸列鼎孤標已自壓羣芳
鴻毫我欲従君賦未害平生鐵石腸
　　兀坐有感
忘言編簡倦三復適意絲桐聊再行已共白雲論乆要
更尋青鳥問長生按行泉石苔侵履披拂松篁露濕纓
此事洪崖我知舊歸歟端合與同盟
　　有感
正爾雙泉憶舊逰排江聞又有歸舟誰能不作千年調
夢斷真成萬事休傾葢向東情莫逆生芻無計淚空流
重雲已失鵾鵬影愁絶滄浪一白鷗
　　送張髙安入京
青衫十載蟾宫客黑綬三年鳯嶺頭循吏聲名陽武今
故家風味富平侯江邊休嘆雙鳬去天上行看一網收
入簉鵷班立仙仗莫忘回首顧沙鷗
　　用黄子益韻二首
青衫日日困塵沙安用浮名與世誇已過半生真是夢
未荒三徑且還家恨無沉水紆香穂喜有寒泉瀹茗花
袖却西歸遮日手園林幽處看桑麻
睡起忙然思慮少病餘猶覺應酬艱招揺風月聊須竹
收拾雲烟幸有山但要世縁隨手斷莫憂詩債㡬時還
追奔富貴非吾事且占林泉一味閒
　　寄劉擇之新居成
西風吹雁過我廬特地傳君一紙書九載不須論舊事
萬金良喜得新居春回院落花侵座雨過池塘水遶除
我欲退之門下去却愁無處覔金魚
　　題懐秀堂
莫教滿地長莓苔杖履従今日日來曲逕隨要松巷轉
柴門須對石橋開牆頭花木因時種案上圖書任意堆
幸有林泉可投老忍将雙脚踏塵埃
　　竹齋述事
夢魂驚斷𦕈難續卧聴竹裏風冷冷寒蛩争鳴遶四壁
缺月半墮横疎櫺平生細字髮欲白午夜短檠燈尚青
稻粱作計吾不願願學滄海鴻飛冥
　　大雪次前韻五首
雨師風伯妙天機幻出乾坤一段奇曉對青山渾似畫
夜看黄巻可忘飢金貂換酒非吾事鐵甲屯邊正此時
漠北殘魂應凍死書生猶賦采薇詩
天孫雲裏散支機飛墜人間分外奇勾引芳樽留客醉
栽培玉粒療民飢幅巾籬落尋梅處一舸江湖釣月時
妙處惟詩可摹寫却憐老去不工詩
誰扶天女下氷機剪水成花片片奇影落池塘波不動
寒侵鷗鷺色皆飢縦横萬舞風回處表裏雙清月霽時
浪戰未能無寸鐵對人羞誦醉翁詩
伊人元不墮危機踏凍衝寒正自竒只怪飛花無處避
都忘炊玉有時飢月明剡水回舟夜嵗暮梁園作賦時
一段風流誰得似只今王謝却能詩
誰知天巧出元機但怪飛璚過眼奇瞑立風枝寒雀倦
愁吟水谷曉猿飢蘆花洲渚月明夜栁絮池塘春暮時
此景人間不長有寫真傳影正須詩
　　題小桃源
半月池邊倚瘦藤望仙臺上岸烏巾塵埃一㸃不到地
花木四時長是春載酒豈無好事者爛柯應有著碁人
請君更種桃千樹凖擬漁郎來問津
　　次伯仁善利閣
看經堂中鐘磬鳴看經堂外水雲清山連逺渚鳥飛急
風入輕帆舟去平烟樹不妨留夕照塵纓正欲濯寒泓
憑誰為我問造物乞與少陵常眼明
　　挽霞溪髙縣丞二首
少年挾䇿上金鑾三拜郎官鬢未班不説知音在霄漢
但知投老向雲山栁絲陰裏陶潛樂花錦香中潘岳閒
逝者不堪人事異洪崖亭下水潺潺
公家元在洪崖宅自是洪崖向上人嗜酒一生真簡淡
風標八表更精神紛紛偶厭人間事去去歸尋洞裏春
朱紱只今無覔處但餘佳句鎮長新
　　九齡弟寄悲秋四詩因次
不到青雲志未休近來何事却悲秋短檠雙目元無恙
快讀詩書莫浪愁
圖書繞屋未為貧想見長吟日閉門西社諸公乆寥落
不知招得㡬人魂
幸看平生古戰塲不妨髙卧到羲皇一朝冀北空凡馬
須信驊騮道路長
支離病骨怯初寒眼底清愁更萬端勉和新詩寄鴻雁
江城夜月覔君看
　　余既得烏石岡西望葛壇在雲霄中相去雖逺山
　　勢不斷林木歴歴可數異時乞靈仙翁不難矣喜
　　而成詩寄葛壇主人
東西知隔㡬牛鳴山勢綿綿若引繩待向岡邊結茒屋
幅巾遥禮夜壇燈
　　寄張仲符時得烏石岡地二首
今人那似古人賢一鍤隨身日醉眠此老有靈應笑我
區區常費買山錢
寸田尺地可長乆此訣劉郎却未傳他日馭風蓬島去
漫留陳跡在山巔
　　次敬叔韻二首
玉鑑氷壺一段清鐵中誰與鬭錚錚眼看萬里雲霄路
不信驊騮地上行
别我新詩有許清玉聲金韻兩琮琤筆端定有翻三峽
乞與餘波賦贈行
　　次李司直韻二首
老來方欲卧林泉一躡紅塵只自憐己與山靈有成說
秋風歸騎急加鞭
清虛絶跡竟何為自笑平生頗好之正路倘非君得似
冥行未免用多岐
　　别胡仲立次敬子伯量二丈韻二首
修水相望無百里從來人物勝西昌𢎞齋自是朝陽鳯
伯仲行看接翼翔
乾枯如我真何用漫結蒲團竹椅縁緘口向人無一語
此燈他日遣誰傳
　　次余求之坐間所賦
地僻不聞車馬閙官閒但覺屋廬深擺除詩債寂無事
一炷爐香觀此心
　　酧余求之二首
枕中乆已黄梁熟鏡裏徒教白髪垂但得漁樵分半席
此生何必要人知
雨後輕窻無一塵窻前松竹更清新不妨踏遍莓苔地
遺我青鞋有故人
　　錢仲庸主簿入京三首
風帆轉眼即長安好在交逰半達官既有王陽知貢禹
不妨乗興一彈冠
孤山梅蕊正開時杖屨還須訪水湄莫遣氷魂嘆牢落
只令和靖自吟詩
野梅官栁只供愁空倚鄱江百尺樓待倩天邊㡬鴻雁
為傳消息到皇州
　　别曺教授三首
一嵗與君三别離盍簪此去定何時梅花未必堪相寄
待倩郵筒寄小詩
従渠栁色自青青莫為行人賦渭城只恐南牆舊時竹
誤隨風雨作離聲
江花岸栁太多情長逐春風管送迎我亦思歸歸未得
夜窻愁聴杜鵑聲
　　次吳長文見寄時有衡山之役
夜半詩成欲寄君夢魂飛渡楚江津怡怡前日如兄弟
今作東西南北人
　　次吳司理見貽二絶韻
未全得喪日悲懽内樂知誰夢見顔君看上池無限水
不将涓滴到人間
湛然胸次幸清明忍看人間勢利輕我輩相知端有道
未應膠漆付雷陳
　　寄題真愛堂三首
終南佳處暫栖遲堪笑唐朝左拾遺渠但借山為捷徑
山中滋味豈曾知
真實愛山今有誰此心猿鶴亦難欺看來却是朱居士
不愧昌黎五字詩
築堂誰不要看山往往襟期了不闗欲識此翁髙絶處
一心長在白雲間
　　安樂窩三首
天闕飛來三大字雲山留住一閒身老仙駕鶴蓬萊去
丹竈而今屬後人
孤山嘗試一登臨歸夢紛然繞故林箇是平生安樂處
清泉白石總闗心
生來嵗晚寄南窻燕坐常聞御墨香却笑到天亭上客
日将茗粥攪枯膓
　　有感二首
絶憐修竹知人意更愛雙泉不世情回首舊逰渾似夢
却因多難悟無生
三四知音總道山荷鉏吾獨在田間人言病驥猶堪秣
㐲櫪何心十二閑
　　髙安别蘇野塘三首
獨立每憐陶靖節北窻終日傲羲皇如今我亦無儕輩
逺把心期付野塘
胸中泉石真成癖紙上雲烟總是詩分我魚舟三四箇
故山歸去弄漣漪
交葢纔傾便話離絶憐立馬送君時梅花未必堪相寄
待倩郵筒寄小詩
　　題希亮畫
晚牧歸來月在山夜深茒舍不勝寒栖烏欲動催翁超
快傍烟汀把釣竿
　　題昭君圖
紛紛争賂毛延夀今日丹青竟不傳萬事無過真實處
後人贏得寫嬋娟
　　題老梧畫巻四首
中興以前作山水只說李成與郭熙誰知淳熙有此老
健筆不減巨然師
吏隠三年楚水頭每隨鳬雁􁂳扁舟歸來喜色驚鄰里
分得瀟湘一片秋
何處移來一川竹空濛烟霧襲人衣其間應有葛陂杖
時出林稍帶雨飛
謖謖風前荷葉枯揺揺霜後蓼花疎舂鋤舊有江湖約
數輩相依正要渠
　　窻前古槐二首
密葉緐陰畫不成捲簾雙眼為渠明人間炎熱無來處
贏得軒窻分外清
去嵗西湖避暑來藕花無數眼慵開而今歸卧洪崕側
看盡飛泉看古槐
　　題針得羮字韻
一寸堅剛鐵琢成綺羅叢裏度平生看時稚子㪣成釣
釣得魚兒便作羮
　　題箋
六七葉廬秋雨裏兩三箇雁夕陽邊青天萬里渾無礙
衝破寒潭一抺烟
　　簡瑄上人
千里歸來覔故林朱絃雖在少知音春風玉几山前路
忍負平生一片心
　　簡瑄上人借楞嚴經
石室雲山鎮日扃午雞啼處睡初醒案頭尚有爐熏在
試讀楞嚴一巻經
　　題瑄上人隠室
閩浙相望兩道塲上人曾竈室中香直須了却舊公案
莫向空山便隠藏
　　題破塵讀經所
試為衆生破一塵出經為筏度滄溟持渠到岸無驚畏
復破㣲塵納此經
　
　
　
　
　
　
　
　
　
　
　
　
　
　兩宋名賢小集巻二百五十四
欽定四庫全書
　兩宋名賢小集巻二百五十五
　　　　　　　　　　　　宋　陳　思　編
　　　　　　　　　　　　元　陳世隆　補
　清獻集
　杜範字成之黄巖人㓜孤能􁎎志勵行從從祖南湖
　方山二先生學以承考亭朱夫子之傳嘉定中舉進
　士調金壇尉冄為婺州司法入為御史彈劾無所避
　與丞相鄭清之忤範復奏鄭之私人李鳴復等賄賂
　交結改起居郎範以前奏未見施行不拜命徑渡江
　歸授江東提㸃刑獄尋改浙西嘉熙二年改知寧國
　嵗飢捐俸發倉多所賑給四年還朝極言時事之失
　以吏部侍郎兼侍講尋同知樞密院事時鳴復亦在
　政府不屑與共事去之淳祐四年詔即家拜右丞相
　挺身當國年八旬竟薨于位贈少傅謚清獻事蹟具
　載國史所著有古律詩歌詞五巻襍文六巻奏藁十
　巻外制三巻進故事五巻經筵講義三巻
　　夏夜雲月不見有感
天色未清霽浮雲翳層空朦朧玉盤質髣髴擘絮中瓊宇
本瑩徹一髪不可容胡為受掩葢萬象歸冥䝉誰能召
風伯掃氛有餘功中天懸清光娟娟萬里同
　　病中和東里寺中作
陋質百不能補敗倚師友東里丈人行幸添巾履後君
詩如秋霽峭絶森碧岫又如萬古壑潺湲瀉寒溜一手
轉機軸四顧無匹偶明窻一披讀張膽不論斗願分有
餘光屢辱自醉酒徂暑變新凉一氣分六九逼仄塵區
間蒸鬱未改舊心逐林泉佳病滋面目醜起來强力貧
寧敢繼富有
　　募兵
召募古來有今日何其艱文書急如雨取辦都保間百
夫不當十一夫費千鐶恐彼嗜利徒無能禦國患老母
與少婦蓬頭走江干挽之不得留悲泣聲徹天母曰我
壮子婦曰我健夫衣裳破無補田園荒未鋤一朝棄我
去饑寒我何如我欲従汝行生死同一隅抑恐惰軍氣
累汝重汝辜今業己分離把袂略須臾拭淚為汝言汝
亦無我虞戮力濟王功期為壯士模
　　戊辰冬和湯南萬韻
春初走京華秋杪歸舊廬簡編廢已乆開巻澀已疎誰
能擊其䝉石田或可膄鴈山有佳士讀盡天下書足跡
半九州不憚道里迂陋邦何足臨而亦來我居相從一
樽酒未厭園中蔬笑談欣有合浩若縦壑魚人生惟所
適所適各有途胸中茍不迷到處皆通衢簞瓢有真樂
顔氏何其臞役役嗟我生未知終焉圖論交須論心所
論在不渝願君示一語令我三反隅君無金玉音誦一束
生芻
　　丁丑别金壇劉漫塘
黄綺避世翁萬乗輕商顔翻然爲羽翼國本安泰山出
處義與比盛衰世相闗懐古誦考槃令人欲長歎
崇山鬱嵯峩千章自交陰培塿植松柏斧斤日相尋物
小固不容名大亦難任智哉甯夫子其愚非本心
北風吹夏律草木塵沙昏枝葉曾未害根本難具論肉
食謀何有家食徒殷勤誰能起東山掃翳扶朝暾
川澤升為雨霈然周四郊有水行地中溉灌亦良勞勢
力固有限戛哉加分毫為義分内耳誰言薄雲髙
調章道之華于世非少補施之匪其宜文繡被泥土自
昔重立言一語萬鈞弩誰其厭來者是非實千古
女蘿去長松籍籍紛委地矇瞍辭詔相十步九顛躓弱
昧慙陋質先生未終棄再拜願有聞服膺敢失墜
人生玩嵗月世事變朝暮三年在門牆一日泣岐路窻
前長新緑生意自呈露願君日强飯安排濟時具
　　方山和篇再和韻
殷勤里社間談笑文字㑹平生一樽酒無慮千百醉問
梅窮澗岡樂事此其最風霜盡木未氷雪對户外誰其
念岑寂自得以顛沛嵗寒二三友已不數蒼檜卓彼方
山翁自許出行輩古心味𤣥酒于世百不嗜少小誦佳
篇搜句亦奇偉年來乆不作吾黨㡬喪氣珠璧忽墮前
疇昔曾夢寐三咏結束語坐令百感至來者恐未然往
者非所計汗青㡬名節徒起千載喟
　　張上舍送望水偶成小詩
我家東南隅去海不踰咫招潮厭鮮美望水快珍脆朅
來雙溪上河魚僅青鯉泥滓漬膚肉强食輒三噦此物
從何來對之驚且喜雖然餒敗質尚餘江海味令人憶
故鄉沽酒為一醉
　　閒坐有感偶成古風簡劉㑹之髙吉父康司理
虞夏㡬百載繼以周禮樂洋洋雅頌音後世誰能作井
疆貧富均薄海詠康樂姬公同聖賢積累亦不薄宜其
垂萬代整整守規矱寧知不數傳板蕩已非昨丘賦魯
史書田疇鄭謗作滕君漫憂勤畢戰空唯諾盛古猶有
憾此豈易商𣙜矧今千載後而欲强復剥州縣工罟穽
黔黎惴溝壑世道日澆訛禁厲不可縛我嘗三太息浮
雲翳碧落為貧走塵埃豈解拯民瘼州家輕任使千鈞
委羸惡勞瘁敢自愛恐負此邦託仁政安在哉名是意
已錯治道去泰甚此論東州確人言寛一分所望恕且
約嗟哉斯人生日巧亦日削俗吏事朱墨暴吏事鞭朴
我把七篇書人笑謂迂學誰與輸此懐濁浪渺垠堮
　　良月遊水樂
乆矣聞水樂邂逅作此遊林立攢萬石曲逕穿深幽谽
谺開古洞下有清淺流惜哉非古音噴薄皆人謀流觴
飲山緑風鬢吹颼颼欲歸興未盡携手湖上樓斜陽獻
萬状浩以百目收白鳥去復還翩翩良自由我本山林
人對此多慙憂嵗月不我與晏閒其可偷便合作歸計
老矣安所投世事皆漫爾政恐空白頭
　　送羅季能赴興國
向來與君别忽忽二十年君兹厲素節我已羞華顛轉
物有元機掃翳還青天羣耳共聳聴明詔方改元篤意
召諸老髙爵升衆賢執麾不可挽問君胡為然一氣纔
作新萬卉皆争妍雪霜誰謂無松栢良自堅操心不厭
危知機常慮先承流恵疲民調俗暢新絃送日徒京塵
班春勝著鞭顧我足尚繫羡君翮方翩數里已云隔千
里其可前有懐空感惻何時解拘攣卓哉漫塘翁邈在
雲山邊煩君招衡門為我致問偏萬牛應莫回世事如
風鳶
　　鴈蕩
東南富山水傑氣鍾鴈峯巨靈排屭贔妙力開鴻濛斷
崖據險絶峭壁凌寒空分形獻萬状轉盼無一同或疊
如錦纈或鑄如青銅或前如舞鳯或却如飛鴻或伏如
卧虎或矯如遊龍並如兄語弟差如兒隨翁鋭如筆露
穎岐如剪開鋒二湫分大小百靈儼西東古語聊近似
天巧難形容我乆埋世埃幸此扳天風應接費耳目磈
磊羅心胸有僧本儒家伴我追雲蹤攀躋不知勞指引
殊未窮胡然便語别問之以涕従為渠遊興盡生我歸
意濃出計無艸艸回途復怱怱還此未了縁邂逅須有
逢
　　送夏肯父赴補
之子問行李䇿足遊上都晚風吹客袂話别聊躊躇朝
家渇多士璧水來英儒子志横四海亦復隨羣趨磨礪
强國䇿他時獻嘉謨卓彼漫塘翁一壑老壮圖萬牛挽
不前世事付長吁君欲訪隠所為問今何如
　　雪中成十一韻
入冬多癘氣陽淺月令暢隠雷聲間作萬蟄驚塞向數
日凝重陰雲同寒威壯飛瓊徧天宇色界鋪寳藏前此
亦屢白玉瑞此其創緘運孰主張一雪壓千瘴紛紛富
家兒羔酒醇金帳誰思道丐者雙脚不堪餉顧我雖甚
貧可挾尚有纊早起願年豐共飽拜天貺天意然不然
獨立為楚愴
　　中秋夜客退觀月漫成
檻外不數丈深窻藏丘壑璧月懸中天玉露下叢薄尺
水澄秋光龜魚共余樂所樂亦伊何飲水良自覺恍若
歸故山灑然謝羈絡明發将何之塵埃又如昨行也誰
使之有此一大錯幸保寸心在舉頭望碧落
　　登山述懐
扙淚别妻子登山望歸舟舟逺望不及巖溜鳴咿嚘重
趼坐絶頂晚色忽已稠凄其杜宇聲問我胡為留撫襟
獨浩歎淚下不可收三年足别離此涙良有由區區駒
隙中為形役不休為形役尚可為人役何求淵明獨何
人我乃如拘囚親老方倚門甘㫖誰供羞子㓜未知學
擇師誰與謀鬼蜮閃光怪虎豹嘷昏幽世路委叢棘吾
道若綴旈豈無知我者應謂我心憂
　　和劉㑹之野堂韻
艸艸春又過凄晦風雨夕三年烏傷夢不斷一區宅台
山在何許空有塵滿屐英英江夏公老龍蟠古澤尋勝
著幽宇搜奇列佳石疏懶不出門亦復為渠役酒酣對
崔嵬寸管凌千尺念我蕭寺中逺贈煩走力隠几讀妙
句緬懐賔主席何當謝吏網足躡堂上客
　　詠芙蓉與菊花
秋光濃欲滴結束東籬花糝糝紛㸃綴戢戢相參差淵
明太好事言樂酌流霞誰云制頽齡為與霜争華映水
開芙蓉麗色如春葩漫以拒為名青女不能加持此問
淵明何乃吝齒牙門外風如箭黄落滿天涯
　　送子謹叔
古道日凋敝人心競險薄風雨晦朝暮平陸變清壑歸
來尋故廬六窻静猶昨殷勤時拂拭埃塵易侵剥此地
寛且明休哉有餘樂
聚首日嬉戲何乃遽言别回首十年間坐令肝膽裂東
陽古佳地先民有遺烈為我一問之山寒水清絶無以
持贈君髙秋千里月
　　送趙寛堂
兩片南山雲偶爾連空飛一去向空谷一留伴殘暉招
招漸江渡激激風吹衣仰頭有鴻鵠孰使心事違何時
黄山畔把酒話昨非
　　新秋
大火西流日秋風戸到時斷痕依淺水疊翠别髙枝氣
每隨時改人應共物萎百年同一夢身後欲何為
　　和澧洲喜雨韻
秋色在何許浮嵐疊翠間江清雙鳥渡天濶片雲閒雅
量追文舉新詩壓子山更深聴逺溜哦詠答濺濺
　　次鄭府判金字韻
巇嶇來北固邂逅識南金未覺人間役欣同物外心燈
花殘夜半桂子落秋深細聴朱絃曲寥寥大雅音
　　和十九兄梅韻
空谷寒花好荒村野路長有懐尋往事無語攪枯腸老
氣猶無恙幽姿只自香喜君歌白雪茂對此新陽
　　道旁見梅
一樹棲殘雪不禁春夜霜香飄非寳篆粉褪壓時糚且
合收餘白應難待晚黄自便籬落好榛棘不相妨
　　途中
官身驚昨夢山店是回程郡事闗新舊人心屬送迎塵
衫纔幸脱野服要須成世路如川險歸途却自平
　　有感
棒檄來兹邑勞勞兩載餘親庭千載隔家信十分疎有
婦聞多病諸兒盡廢書低簷秋雨滴㸃㸃正愁予
　　舟早行将至三界偶成
辭京塵漸逺入越思逾清雨壑溪方漲風帆去復輕天
光浮水濶山色帶雲横更問鄉闗路從今尚㡬程
　　再次前韻
晨炊浮早渡午夜過錢清越國移舟便曹娥上堰輕人
言三界近共指一山横古剡明朝到籃輿數去程
厭見塵泥汩喜看沙水清魚攅隈日暖鷗去帖波輕寒
渡人來少閒舟岸與横漫須催去槳溪曲不論程
　　即事
官喜文書少塵迷嵗月遷豈無車可出儻有約宜堅傍
水尋疎影裁詩讀細篇孤山須竟日莫去買遊船
　　水簾谷
巨崖森四立谺洞露前簷鳥道穿危磴虬松奮老髯巖
髙全似砌水小不成簾雖倦猶貪看中宵澗雨添
　　又和鄭府判韻
荆璞照耀非常珍天衢整步凌通津與人軒闢破畦畛
滿懐拍拍無非春我如櫪驥異逺道志在千里身未到
朅來此地尋文盟平生心事為傾倒飽徳醉義樂有餘
况有蘭玉芬庭除諧笑云云殊未厭盤餐夜半勞兵厨
依依此情那忍去自恨塵鞍難乆駐佇看飛詔自天來
殿前賸作摩空賦
　　再次沈節推送春韻
子規泣訴春山頭芳草連天不盡愁紫陌遊人在何處
空有顰眉人倚樓溪上悠悠棹木蘭溪邊落紅紛斑斑
嗟哉片片逐流水新篁忽長千琅玕多少閒愁推不去
欲問春歸杳無處少年知己負心期尊酒従今樂事稀
　　新秋
少昊行秋正疾驅灑然凉色已侵膚翠空碧水涵髙下
淡靄蒼煙半有無風露已經生慘戚菰蒲且欲慰斯須
誰将霜竹横雲外似有悲聲與恨俱
　　繼和嚴君壁上韻
山舍榱楹朽蠧餘朅來小圃作閒居推移寧免人間世
灑落還同心地初鷗鷺齊盟忘物我薜蘿交翠映簪裾
恭惟不負傳心印已把浮生付六如
　　己巳登王峰亭二首
與君攜手上巒坡多少塵襟盡剖磨一鳥横邊秋靄淡
片雲歸處夕陽多潮來萬里翻明練山簇千峰列翠螺
此地不堪歸去早佇看明月漲金波
杖黎無事歴危坡一片清寒鏡面磨極目盡時知水濶
置身危處見秋多此時不著登山屐到處還成測海螺
遥想髙人閒物外祗應不與世同波
　　次韻艸堂
心事崔嵬日不如愁端叢起蔓難圖殘山剰水風聲怨
落日微雲鴈影孤妙句聳聞驚昨夢寒窻細讀慰來蘇
許身已在羲皇上降志猶能念昔吾
　　又和鄭府判侯字韻
野人漫學事王侯宦牒相従得俊遊著眼丹鉛常午夜
轉頭萸菊已深秋㡬多陳迹成今古莫對清樽話去留
自幸趨陪揮玉麈如今何止識荆州
　　得雪稱賀馬上得五十六字
昨夜同雲猶未合朝來一色變山河料應天上梅花早
吹落人間栁絮多酒興自憐今老矣詩腸無奈此時何
銀杯逐馬天階路何事閒江伴釣蓑
　　次趙貴方九里松獨行韻
道機已熟絶隄閑縦步來尋興裏山殘雪㸃衣消酒醉
晚風吹鬢帶詩還妙年羡子歡踪足卑宦愁余樂事慳
安得相従塵網外快将如意碎青珊
　　和六十叔一絶
夕陽有意為人留斜映寒江著小舟逺目遥岑無限意
不須蕭瑟賦悲秋
　　和趙山甫海棠
春風得意酌霞觴翠袖寧禁白露霜欲向月宫收賸馥
曉窻强理背時糚
　　次沈節推送春韻二首
佳人憔悴怯春衣日暮樓髙酒力微流水落花無限恨
千聲杜宇况催歸
一年春事逐飛蓬燕語千愁許未通水竹誰家深院落
捲簾凖擬納薰風
　　劉上舍携酒有詩和其韻
數過流年轉矚中宦塵休更問窮通君詩喚我塵埃夢
孤驛清燈一笑同
怱怱嵗事又更新一氣初回萬木春獨有江梅殊不覺
凛然氷雪照詩人
　　偶題
雪外亂山才約畧雨中平野更凄迷有人支枕篷窻底
卧看羣牛渡野溪
　　代菊對
未有淵明先有我何人喚我作淵明東籬宛在南山下
誰向秋風管落英
　　和髙吉父
麥隴吹風餅餌香桑畦映日繭絲光晚春好誦歸田賦
問汝何為兩鬢霜
　　空明洞(在黄巖縣/)
莫訝青山小山因洞得名仙人騎鶴去留蹟在空明
　　送湯仲熊國正以直去國
朔風剪木末碩果懸孤危冥冥邈飛鴻異哉聞鳴䲭暮
雲結愁陰送君江之湄去者挽莫留留者良自悲何當
謝塵鞅鼔枻相追隨
　
　
　兩宋名賢小集巻二百五十五
欽定四庫全書
　兩宋名賢小集巻二百五十六
　　　　　　　　　　　　宋　陳　思　編
　　　　　　　　　　　　元　陳世隆　補
　西山先生詩集(一/)
　真徳秀字希元浦城人慶元五年進士中詞科紹定
　中拜參知政事進資政殿直學士提舉萬夀觀卒諡
　文忠學者稱西山先生有集
　　登南嶽山
煙霞本成癖况復遊名山舉手招白雲欲納懐袖間咄
哉亦癡絶有著即名貪振衣遇長風浩浩天地寛
　　題金山
江來朱方注之東海潮怒飛日夕相撞舂天将古來義
士骨化作狂瀾中央屹立之青峯孤根直下二千尺動
影裊窕冲融中黄金側布蘭若地鑿翠面面開窻櫳雙
橈伊軋破浪屋怳忽置我髙巃嵸是時千山雪新霽水
面月出天清空濤聲四起人籟寂毛髮蕭爽琉璃宫披
衣明發躡煙靄决眥俯入歸飛鴻襟前渤澥斂暝色袖
裏岷峨吹曉風越南燕北但一氣塵埃野馬何時窮蒼
梧虞舜不可叫王事更恨歸怱怱
　　送湯伯紀歸安仁
交情世豈乏道合古所難自我得此友清芬襲芝蘭苦
語時見箴微言獲同參相従仁義林超出名利闗此樂
未渠央忽告整征驂索居可奈何使我喟且嘆至危者
人心易汩惟善端茍無直諒友戒謹空杅盤重來勿愆
期同盟有青山聖經如杲日羣目仰輝耀利欲滑其中
雲霧隔清照正須澄心源乃許窺道妙周程千載學敬
静兩言要㡬微察毫芒根本在奥竅持此當弦韋迂矣
君莫誚
　　送裘司直得請西歸
輕舸龍山頭木蘭作雙櫓飄然裘司直乗向南昌去問
君鶴鸞中脱身遽如許棲遲三十年始得官掌故小須
上上考豈不登省户自言野心性眯目九衢霧修竹嵗
云晚萱艸秋亦暮嗷嗷投林烏猶得反其哺江西父母
邦非復昔饒裕蠻煙一腥穢樂嵗且狼顧遺黎空杼軸
行旅窘刀布天門窈萬里可望不可籲君今佐元帥精
采繫一路瘡痍俟滌濯畫諾歸佽助先聲路人喜髙節
懦夫慕遄當再前席一正天子度白鷗沒浩蕩蒼鶻在
指呼我亦南陔人扁舟從此具
　　題八君子圖後
劉子出西江訪我江之東何人與偕來銜袖八鉅公韓
歐開濟姿如晴月生空潞公山嶽重文正霜檜同玉立
者坡仙天游匪涪翁一朝參我前毛髮生清風凄其趙
韓王小異凌煙中半山執拗面亦得傳無窮(趙中令像/與今原廟)
(侑食本不/同故云)
　　題來青館(軒窻幽雅主人亦好事不俗遺/余二詩頗可喜故書此以遺之)
客夢成時夜向闌幽泉挾雨響潺潺清魂便覺超塵世
何况真栖巖石間
　　泉州貢院舉梁八詠
萬間貢宇舊巍巍更闢新楹廣舊規豈為儒生次科計
要培宗社太平基
雲斤初還日逢甲虹影乍横星值奎天相斯文兆先見
不須佳䜟指金雞
棘闈曾闢大江東喚起秦淮兩蟄龍况是此邦饒俊彦
何愁盛事不重重(江東漕司舊無貢院丙子始剏之於/清溪秦淮之上方興役間有物蜿蜒)
(如􁇧蜴隠見不常或曰此秦淮小龍也丁魁/丑漕闈陳君□為省元建康吳君潛為廷)
明年丹詔下楓宸定有英材起海瀕勉取梁公舊衣鉢
従今人說兩庚辰(前庚辰梁文/靖公魁天下)
梁脊伊誰姓氏題梅溪去後有苕溪自慙拙守何為者
强䇿駑駘繼駃騠
憶昔文闈創造初揮毫紀實有鴻樞乃今盛觀重輝赫
試問他邦有此無(貢院舊記梁文靖公在西府時作今/曾公亦以掄魁位樞庭學中士友欲)
(援故事請/記故云)
簪橐聨輝三大老節旄相映四賢侯作成後進須先進
引領時流作勝流
䇿足巍科亦漫然當知致逺識為先丁寧莫負梅溪祝
名節岧蕘共勉旃
　　泉州貢闈慶成
維南有州古佛國選佛塲開自疇昔誰歟經始梅溪翁
萬桂森森皆手植文風日盛賢才多粉袍立鵠肩相摩
萬間庇士豈不欲環視奈無餘地何那知吉壤在咫尺
鬼神撝呵天所惜一朝幻出青瑶宫山靈獻卜龍避席
昔虞局促今恢舒乗黄騁足騰康衢闢新葺舊兩輝映
美哉輪奐雄規橅嵗直金虬大魁出䞉喜慶成逢此日
來春甲子又一周天相吾泉真可必蟬聨四坐皆豪英
一樽敬為諸君傾浮雲富貴靡定態要看名節留芬馨
我今歸作漁樵侣清夢猶馳筍江滸鳯鳴側耳聴朝陽
把酒空山為起舞
　　壬午春社之明日請尊老㑹於西山之精舍龎眉
　　皓首奕奕相照真吾邦希濶之盛事輒成口號一
　　首併呈諸耆夀且堅異日早退之約云
耆年自是國之珍何間衣冠與隠淪華髮共成千一嵗
清樽相對十三人休談洛社遺風舊且頌倦游慶事新
三徑未荒宜早退要将夀櫟伴荘椿
　　長沙贈高年陳氏母子
陳氏春秋一百一兒女年皆過七十一門慈孝更雍愉
四老真堪入畫圖長官申聞太守喜召至階庭加盛禮
老萊綵服作兒啼今視古人更過之老萊一身娛嬉耳
况有三兒奉甘㫖人言潭俗不古如若看此事天下無
一門髙夀何由得慈孝之人天所惜我願湘民胥傚之
從此九州皆夀域
　　長沙新第呈諸學士
莫清彼瀟江莫峻彼衡嶽澄光挾秀氣日夜相回薄月
吸珠含胎虹貫玉生璞子方有苗裔温然粹而慤一童
與三何雙鳯兩鸑鷟奮身辭艸萊正論吐諤諤彤庭拜
恩歸天香尚盈握良才國之寳一見我心樂平生功名
㑹萬里初著脚永肩致主念更勉經世學錙銖分義利
毫縷辨純駁相期激清風與俗洗氛濁誰歟指其南是
邦有先覺
　　和侍讀祕監餞行嚴韻(任/參)
帝里參陪意最親聨鑣忽此為交鄰徐行得接雙飛鳯
驟别難留一角麟歸奏已趨天尺五寵光仍待月重輪
應憐留滯窮邊客晏嵗嚴霜夜夜申(末聨又云衆芳正/頼君培植莫忘辛)
(夷與/露申)
　　送張曜之
　遂昌張君曜之遊淮東謁予故人陳制參以小詩二
　絶祖其行
風煙千里走淮漘寄語青油幕裏人麟閣功名須有意
乃心王室勿謀身
譚天之外更譚兵風角孤虚分外精玉帳不妨收拾取
絶勝下客著雞鳴
　　㑹長沙十二縣宰
從來守令與斯民都是同胞一樣親豈有脂膏供爾禄
不思痛癢切吾身此邦秖似唐時古我輩當如漢吏循
今夕湘濱一巵酒直煩散作十分春
　　長沙勸耕
是州皆有勸農文父老聴來似不聞只為空言難感動
須将實意寫殷勤
使君元起自鋤犂田野辛勤事總知要為爾民除十害
肯容苛政奪三時
已看三白兆年豐更喜春來雨澤通従昔楚邦農事早
好将人力副天工
田裏工夫著得勤翻鋤須熟糞須均插秧更要當時節
趂取陽和三月春
聞說陂塘處處多併工修築莫蹉跎十分積取盈堤水
六月驕陽奈汝何
田家拚取一春忙男力菑畬女課桑隴上黄雲機上雪
暫時辛苦樂時長
鞠育當如父母恩兄弟更合識卑尊孝心盡處通天地
善行多時福子孫
千金難買是鄉鄰恩意相歡即至親年若少時宜欲老
家纔足後合憐貧
健訟翻成産禍胎帶刀却是殺身媒争先好勝災偏速
退步饒人福自來
不教言語太艱深為要人人可諷吟把向田間歌㡬遍
兒童也識使君心
　　别湯升伯
二十年前忝舊游論交今日始従頭我如潦盡寒潭水
君似天空明月秋夜雨㡬時重話舊故山聞早共歸休
臨岐贈别無他祝莫忘鄒陳為國憂
　　送林自知自幕中歸常寧
始吾與林子周旋大江東子方清且貧簞瓢屢云空勁
氣凜不折耿耿如長虹明年擢髙科對䇿大明宫一尉
遲五年出入無奴僮再見湘水濵凜凜復昔同招徠元
戎幕汎緑依芙蓉小生敢相吏故人儻相従云何嵗未
竟失去如霜鴻挽之不可留聊復少従容老我慵且鈍
栽培欠深功子進未可量徳業方崇崇永懐昔君子和
氣填心胷濓溪霽月朗伊水春風融至今想其人猶為
起敬恭天資貴强矯學力無終窮我如石之頑遲子相
磨礲子質雖玉瑩可廢他山攻鴈峰毋乆留來思靈麓
峰
　　司理弟之官岳陽相别於定王䑓悽然有感為賦
　　五詩以餞其行
定王百尺臺長安萬里目昔人思親心山川詎能局於
焉共登臨使我增感觸微霜隕陔蘭悲風撼庭木銀山
在何許白雲但空谷搔首重徘徊冥冥江樹緑
念昔戲綵時歡娛共晨夕天風吹驚鴻一散不並翼相
逢重湖南感歎復悽惻王事不可留去指重湖北層樓
時悵望茫茫楚天碧數寄平安書老懐庶寛釋
憶我将漕年適如子今日於焉四閏餘過眼風雨疾壮
彊豈足恃進徳當汲汲永懷古之人聞道在四十我慙
已過之因循悼前失子盍猛自鞭聖門本無柅
心源本澄静皎月懸晴空利欲一汩之晶明變塵矇擾
擾千蟯蚘攅攅萬銛鋒昏冥弗自覺乃與禽犢同一朝
發深省妙理仍昭融要須大敵勇鈎援臨崇墉不見簞
瓢人四勿收殊功
先民不可見懐哉金玉音士雖一命㣲愛物宜存心矧
兹圜扉内白日變重陰求情箠楚下寃哉詎能禁謼嘷
漫弗省鬼神為悲吟子往􁍤其職朝夕惟欽欽誰刑勿
留獄斯語真良箴
　　詩寄淮西王路分
壮哉貔虎三千士静掃鯨鯢百萬餘若使人人似淮右
笑談真可静千廬
　
　
　兩宋名賢小集巻二百五十六
欽定四庫全書
　兩宋名賢小集巻二百五十七
　　　　　　　　　　　　宋　陳　思　編
　　　　　　　　　　　　元　陳世隆　補
　西山先生詩集(二/)
　真徳秀
　　志道生日為詩勉之
我聞洙泗言惟仁静而夀汝欲綿修齡斯義盍深究越
從開闢來新故更禪受巍巍獨山嶽屹立鎮宇宙其體
固而安其形慱而垕噓呵雲霧興涵煦艸木茂皆由一
静功變化生萬有千古無動揺兩儀等悠久吁嗟人心
危六鑿互攻鬭眇焉方寸微怵彼羣物誘擾擾無寧期
得不易衰朽汝今志於學一念貴操守天真浚其源人
偽窒其竇冶容命之斧妖聲性之寇腊毒由厚味亂徳
本醇酎當如禦讐敵豈但惡惡臭斂然肅襟靈神物森
左右融融湛虚明役役息紛揉還吾性之仁萬善此其
首但存達徳三可卜與齡九不勝玉女心持用薦杯酒
　　題全氏三桂堂
唐人重科甲儗以折桂榮一登羣仙籍不美千佛經終
全嵗寒姿乃比秋香清咄彼牛李輩伊優至公卿迨今
齒其人名字猶臊腥卓哉劉户曹直氣霜稜稜一朝脱
淡墨千古揚芬馨雞峰有名家奕葉彯儒纓庭中三嘉
樹屹立長􁀙􁀙西風正揺落翠葆黄金英勁節松可友
孤芳梅謂兄丁寧命誌郎我豈貪浮名愛此臭味同故
以書吾楹爾曺方懋學志取宫袍青要須勉植立毋但
希騰凌已大外物小道充人爵輕當如燕山竇義方垂
世評勿效東堂詵射䇿矜虛聲懿哉君斯言可折末俗
醒刻詩堂之楣式觀全氏興
　　夀楊龢父
迅雷地中藏當此沍寒日積陰排層空初陽露㣲茁而
曰天地心於此見機括良由勢方升猶木吐牙枿培㙲
勿使傷怒長焉可遏此理之在人善端實初發熒熒火
将燃涓涓泉欲達吁嗟道心㣲物欲易攻奪差之一毫
芒相去舜與桀要須二者間明辨與精察見義勇必為
欲如矢之决去惡凛勿疑剖如刃之割坐令人偽消但
覺天機活四時無非春八荒皆在闥喜君生兹辰聊為
演此法願祝君夀長勿嫌吾詩拙
　　舞鶴亭歌
舞鶴亭空亭無鶴何為名亦如西山賦招鶴無鶴可招
也不惡何必𤣥裳縞袖二八真娉婷想像標致便足使
人毛骨清仙翁好鶴非徒爾鶴徳從來比君子坡仙自
謂吾不如今翁與坡豈其殊蒼苔白石有餘樂一似簞
瓢甘澹泊笑殺飛鳶太不靈貪腥嗜腐譁然争九臯一
唳醒人耳又如片言之善應千里更笑荒林老木終日
號畢逋說吉說凶誰聴渠仙翁愛鶴愛其徳我讀翁詩
三歎息便好從翁痛飲醉倒斯亭邊振袂起舞學胎仙
　　和趙章泉
天教一老立堂堂步武媻姍盡未妨元始故家典刑在
北方正學𣲖流長新恩已煥青藜照舊徳行詢黄髮良
多謝寄詩勤問訊自憐疎懶似嵇康
　　送永嘉陳有輝
　永嘉陳君有輝潛心易學許以所著示余余未及請
　而君歸矣拙詩贈行且堅再㑹之約云
深山讀易如康節白首談𤣥似子雲肯學時流誇末技
却於聖處䇿奇勲二圖君已窺㣲指十翼吾方媿淺聞
(君聞水心葉公言十翼非孔子作嘗/質疑於某晚學不敢㫁其是否故云)得意春風重過我
緑波清夜話羲文
　　送吳定夫西歸
吾衰倦對客晤語惟青山修竹引清風時為掩柴闗今
晨何人來踏破莓苔斑驚顧復自喜不妨伴虛閒
世情重聲利榮途足趨走夫君獨何為經年闖林藪東
尋金壇翁南訪玉峰叟借問兩􁁺仙來時輕健否
慈湖老仙伯乗雲賔帝鄉念之每汍瀾風味不可忘其
門多英特清文照縑緗為我朂諸賢佐道當自强(君槖/中有)
(趙元道袁廣㣲錢子是/陳和仲諸君之文故云)
麻源在何許茫茫白雲端悽其一布裘何以禦風寒歸
來有餘師興盡當知還便好斸空谷賸種青琅玕
　　詠仁
程子精㣲談穀種謝公近似喻桃仁要須精别性情異
方識其言親未親
　　題隠者蘇翁事迹
　蘇翁雲卿廣漢人隠東湖上魏公為相使帥漕挹其
　來一夕遯去不知所之
魏公孤忠如孔明赤手能支天柱傾蘇公髙節如子陵
寸膠解使黄河清等是世間少不得問津耦耕各其適
後人未可輕雌黄兩翁之心秋月白(巻中有詩譏魏公/不足與有為者故)
(云/)
　　題湖山清隠
西湖南山和靖廬西山東湖清隠居皇天従來具老眼
勝地不肯栖凡夫眼中四時風月景胷次萬古皇王書
夫君豈是終隠者要學川雲時巻舒
　　新橋行
　紹定戊子長至後九日南浦新橋舉梁其明日縣尹
　宋侯之夀旦也輒賦新行以為侯夀
去年夀君時清溪無梁涉者危今年夀居時長虹卧波
指可期珍材逺林天發隠文石象玉神效奇蛟龜為橋
頃刻就又似仙伯工娛嬉官自憂民民自樂此事更屬
無窮思要須移此濟川手棟我王國無傾欹従今南浦
渌波上惠澤千春同𣺌瀰
　　題黄氏貧樂齋
濓洛相傳無别法孔顔樂處要精求須憑實學工夫到
莫作閒談想像休
道鄉曾舉龍門話認作元闗透悟機儒佛差殊真𦕈忽
請君參取是耶非
　　閒吟
閒中意趣定何如静把陳編自巻舒希聖希賢真事業
潛天潛地細工夫林泉有分吾生足鐘鼎無心世味疎
政使一貧真到骨不妨陋巷樂顔癯
　　浄豁持鉢求度為說偈言
一真不昧人中佛五戒俱全俗裏僧必待方袍與圓頂
維摩龎老又何曾
　　　浄豁讀罷白予曰如此則不須受度矣遂說偈
　　　云青編讀後方為士黄牒頒時始是官不拜皇
　　　朝真爵命要行所學也應難余謂解讀青編
　　　便無黄牒亦得浄豁志在求度只得恁麽主張
　　　併為書之以勸施者
　　贈小鐵面王相士
君以鐵面名自謂相人無軟語我亦鐵心人不把窮通
來問汝獨有一事欲叩君學海無底難窮尋㡬時鐵拳
透鐵壁直窺千年賢聖心
　　贈岳相師
　余方與友人劉定甫論西銘而岳相師來索詩遂直
　書以贈
平生慣讀横渠銘不讀許負天綱書窮通歡戚若有二
天之玉女元非殊但應内省無所疚何必從君問休咎
北窻燕坐寂無言時聴幽禽􁀙晴晝
　　七峯行為外舅夀
有崇南岳之五峯倚天壁立雲濛鴻我嘗振衣峯頂立
頗似吾鄉好峯七七峯五峯小大雖不齊氣象峍兀實
似之牛首峩峩峙雙闕蕉領楊梅兩奇絶南臺林磵佛
世界百丈煙霞龍洞穴仙人冠劍端且凝仙源萬疊秋
空横(仙源謂余婆山以仙遊山水之所/自出故立今名以正此山之稱謂)縈青繚白望不
斷好似衡山山下青曏來秀孕兩宗工(謂文荘與/文公也)文章
節操為世雄百年山川久寂歴人物今有仙游翁翁才
古干将翁目巖下電千牛解剥刄有餘萬象妍媸鏡中
現可持龍虎節可運玉帳夀才髙驚衆世弗售秖令遺
愛留丹丘丹丘遺愛人人誇經界寛租恵最多后王嘉
之錫異夢使汝有子登巍科翁夀當萬千翁年纔八十
視昔殷大夫僅乃十之一渭川出處付何心獨探元闗
深更深舞鶴山前春色好静對七峯長不老
　　題李立父髙逺樓
君家百尺樓近在環堵室室處豈不佳暑溽厭煩鬱著
脚躡層梯心眼便超軼好風天外來佳月雲端出清明
湛空濶洞視了纎悉豈徒快登臨抑可騐學術大哉天
地心昭然本如日世人庳且隘動以私見窒未能脱塵
凡底處識㣲密羡君有斯樓發以静春筆知崇與禮卑
二義貫於一燭理要髙明履道貴平實庶㡬足目俱不
但窺彷彿工夫妙方寸豈假身外物此境未昭融此屋
空突兀君看希聖徒陋巷暗蓬蓽
　　以青氊與志道
衝寒暫行役遺汝以青氊要識夜眠處當如親膝前(易/曰)
(無有師保/如臨父母)凊温供子識清白保家傳小令多堪法母顓
字畫妍(獻之父子忠孝大節/多可法字其末爾)
　　賀外舅轉官
黄山桃李閙春風曾見先生化育中經界力行師孟子
井田有意復周公㡬年凋俗成佳邑一旦新綸賞舊功
明主已知材智美渭川行起釣璜翁
　　夀楊龢父
夀日将何勸夀巵不妨拈出去年詩大生皆自㣲陽起
百善端従一念基身欲寧時須主静㡬纔動處要先知
老來自笑無新句那得仙翁一解頥
　
　
　
　
　
　
　
　
　兩宋名賢小集巻二百五十七
欽定四庫全書
　兩宋名賢小集巻二百五十八
　　　　　　　　　　　　宋　陳　思　編
　　　　　　　　　　　　元　陳世隆　補
　西山先生詩集(三/)
　真徳秀
　　夀外舅楊開國
大中大夫漢千户子男一位周諸侯人生到此不易得
况復寳帶懸精鏐雖然三者皆外物達人睨視如雲浮
天公最嗇是眉夀七十従來已稀有堂堂玉立仙遊翁
嵗比磻溪未華首碧瞳射人雙鏡懸曉窻貝葉聲琅然
問渠那得許强健陰功久在朱陵編願翁遨嬉更千嵗
做盡人間方便事却乗白鶴御丹鸞直上紫清朝玉帝
　　贈旴江張平仲(希/季)
去聖既云逺至理日以冥言道指虚𤣥語性雜精靈正
傳乆蕪沒異學得魁横卓哉周程張磊磈三代英妙藴
發天地㣲言昭日星後來紫陽翁抑又集大成煌煌八
書訓(謂論孟大學中庸/太極西銘易詩也)凛凜萬世程學者生此時坦然
有規繩但患舍康荘自趨柴與荆張君江西來頗嘗得
師承敝衣雖懸鶉猛志欲掣鯨袖出文一編其辭峻而
清此士不易得歸歟更研精勿受俗學變而為寵辱驚
貧者士之常未合寧躬耕髙門謹勿謁養此氣峥嶸不
見商歌人洋洋金石聲
　　送王子文宰昭武
樵川古樂國誰遣生榛菅往事忍復言念之輒長歎子
往字其人寄任良亦艱傷哉周餘民十室九孤鰥深心
察苛癢摩手蘇痍瘢願加百倍功勿作常時觀
熒熒匣中龍爛爛巖下電紛綸揮霍間坐子百千變雖
然事㡬㣲易矚亦易眩誤從快處生理向静中現健决
要安徐聰明貴韜斂潛齋有愚言或可代箴砭
百鍊或繞指粹白俄成緇有初諒非難其難在終之道
心眇絲粟易為羣物移不有精一功誰能勝惟危子今
如玉雪瑩潔亡少疵願言保令徳嵗晏以為期
堂堂先太史一節貫初終况有夀母賢切切惟教忠承
家諒匪易負任丘山崇可不日汲汲仰希前哲蹤敬義
兩夾持師友交磨礲餘事作詩人母顓鎪句工
平時州縣間上下意苦異善書肘或掣有志奚由遂子
今得所從展布有餘地兩賢更勠力萬物應吐氣相期
召杜功奕奕照采世不須峴首碑自有樵川誌
　　贈夏宗禹
　夏君宗禹示余以陰符悟真講義嘉歎之餘為賦二
　絶
虎頭自合取侯封好為明時立雋功做了玉闗班定逺
却陪芝嶺夏黄公
丹經千巻浩如林妙訣無多底處尋但要靈臺常似水
自然元海㑹生金
　　贈葉子仁
　上饒葉子仁為人推算􁍻占往往如破的嵗乙酉予
　方在從班子仁以書來勸補外甚力未㡬果去國進
　退得䘮豫定如此子仁之術亦奇矣哉兹來過予衡
　茅為賦小詩三絶因以自釋云
易象推占妙入神勸人忠孝更諄諄只今誰似君平術
惟有南陽賣卜人(子仁每推論五行輒以善道勉人如/孝弟忠信清心寡欲等語未嘗不懇)
(切言之故予以/為有君平之風)
花正紛紅俄駭緑月纔掛璧又沈鈎世間萬事都如此
莫遣雙眉浪自愁
知天焉用尤臧氏有命何須主瘠環若向此中能照破
許君已透利名闗
　　贈徐碧鑑
人言得罪為狂疏若論疏狂罪不無亦既自呵還自笑
只縁骨相合﨑嶇
論命豈能修造化相形那解脱頭顱知君藻鑑真超絶
試問窮通改得無
　　浦城勸糶
陽和二月春艸木皆生意那知田野間斯人極憔悴殷
勤問由來父老各長喟富室不憐貧千倉盡封閉只圖
價日髙弗念民已弊去年值飢荒自分無噍類幸哉活
至今且復遇豐嵗庶㡬一餉樂養育謝天地豈期新春
來米穀更翔責況又絶市無縦有濕且碎何由充飢腸
何由飽孥累恨不死荒年免復見憂畏我聞父老言痛
切貫心肺行行至平洲景象頓殊異白粲玉不如一升
纔十四問誰長者家作此利益事父老合掌言子文姓
陳氏起家本儒生疇昔樂賑施憶昨艱食時巨室争謀
利米斗三百餘獨收七十二三都數千口受彼更生恵
開庫質敝衣假此賙貧匱取本不取息所活豈勝計我
曺非此翁乆作溝中胔吁嗟薄俗中乃有此髙義吾邦
賢使君愛民均㓜穉一聞平糶家褒賞無不至或與旌
門閭(埔城/沈氏)或與錫金幣獨有潁川翁寵光未之被故作
行路謡庶徴鈴齋遂且俾殖利徒聞風黙知愧並生穹
壤間與我皆同氣富者盍憐貧有如兄恤弟惻隠仁之
端人人均有是頑然鐵石心何異患風痺不仁而多財
聚易散亦易惟有種徳家福禄可長世不聞眉山蘇盛
美光傳記賣田救年荒生子為國器(即三蘇父子也近/世三山黄長者家)
(喜賑施子樸/為己丑大魁)不見南浦毛一惟利是嗜積穀幸年荒生
子遭黥𨽻天道極昭明勿作幽逺視誰歟為斯謡西山
真隠吏
　　挹仙亭
漢宫葦篋兒呱呱濟南梓柱陰扶疎富平家人正媮樂
安昌帝師工獻諛子真東南一尉耳黄綬凄凉百僚底
手持短疏叩天閽義激丹衷淚横眥翩然一朝竟拂衣
愛君無路空依依人傳九江已仙去吳門再見是邪非
神仙茫茫那可測上帝從來賞忠直天上果有驂鸞人
合領羣真朝北極自從舉手謝世間千年白鶴何時還
玉簫聲斷杉檜冷秖餘丹竈留空山谷口之孫古(闕/)使
亭斸青冥挹仙袂耿耿應懐貫日忠飄飄豈羡凌雲氣
我未快讀華星篇清徹毛骨風泠然何當結茅最髙頂
一榻容我分雲煙
　　題黄君貧樂齋
飯疏飲水復何求道在胸中百不憂參取章泉克齋句
底須樓上更安樓
　　贈張童子
虎頭燕頷及鳶肩自笑都無一事全惟有數條𤓰樣骨
尚堪山澤作臞仙(如𤓰骨出/人倫書)
聞君早號張童子顧我初非韓退之可惜浪抛洙泗業
只看風鑑學希夷
　　贈邵邦傑
　邵邦傑妙絲桐之技又善寫神西山翁嘉之為賦絶
　句
五寸管能摹造化七絃琴解寫人心平生不作麒麟夢
且聴髙山流水音
　　夀楊龢父
誕日娛親始是榮如君慶事世難并名園春滿三三徑
眉夀天開九九齡帝渥頻霑新誥紫(雙親即日/兩膺封誥)文階重
煥舊氊青玉杯従此年年把笑勸樽前兩福星
　　贈梓潼袁君西歸
君辭萬里蜀東游海之壖所挾大易數自謂探幽𤣥縦
横布籌算妙若蓍之圓殷勤扣其説得數須得全人生
穹壤間其孰司陶甄短長辨鳬鶴百一分䕫蚿造物初
何必賦受自爾偏數有饒與乏定命誰能遷理則無虧
盈一性各渾然顔跖偶夀夭堯桀非愚賢緬懐樂正子
聖門得真傳全生必全歸此語星日懸予生故多奇榮
枯聴諸天獨有任道心未死須乾乾君提空囊至又復
垂槖旋豐嘗卜而來所遇非昔泉術工用乃拙為子笑
且憐矢詩苦不多聊壓瞿塘船
　　㑹三山十二縣宰
皇皇造化鈞槖籥生萬彚林林滿穹壤異體實同氣痛
癢本相闗彼已當一視矧惟守令職休戚我焉寄盍推
若保心睠焉撫孩穉横目事征求往往學頑痺牀剥膚
已侵鷹擊毛盡摰但期已豐腴遑恤彼憔悴近來二十
年貪風日滋熾蒲萄得凉州西園鬨成市環瞻郡邑間
大半皆汚吏民窮盜乃起原野厭枯胔哀哉羅禍徒念
之輒揮涕天地忽開張清飇掃氛曀我乃於此時擁旄
忝為帥顧慙老儒生蹇拙乏長技同官為僚友努力圖
共濟惟閩古大都星羅邑十二豈無良大夫與我同厥
志要如羔羊直委蛇自無愧勿為碩䑕貪躑躅乃多畏
上方明黜陟我亦公舉刺民言即豐碑令聞疾郵置黄
堂一巵酒殷勤抒至意慎勿多酌余憂心正如醉
　　游鼓山
　六月二日偕潛夫參謀諸友游鼓山餘湧泉亭明旦
　登天風海濤坐白雲亭追懐昔游愴然有感偶成拙
　詩奉呈并簡住山明師
嚴宸有追詔趣上太守符疲民未蘇醒還顧空躊躇來
尋靈源盟喜與佳客俱始酌清冷泉一浣丹墨洿超然
煩溽中著身在氷壺遲明陟危亭雲濤渺空虚煙霏倐
開闔峰巒時有無偉哉此絶觀雄壓東南隅蒼崖萬仭
立四面環瓊琚翠木巧蔽虧亭午清陰敷令人澹忘歸
似到真華胥憶昨汎蓮日選勝邀朋徒摩挲巖上刻慨
仰趙與朱舉觴酹且盟一節期終初重來三十年恍如
隔朝晡並游四五人存者獨清癯有懐子陳子感嘆為欷
歔子抱明月終我方長塗趨顛踣懼不免儆省當何如
願言祝同社著力相携扶禪伯亦可人新結峯頂廬老
我故倦游軒冕非所娛㑹須脱塵鞿來依嬾殘居
　　夀陳宰(昉/)
花種河陽未十旬和薫四境蚤如春試看條教頻頻下
字字無非育物仁
為民一念徹淵泉蔬茹餘旬始籲天嵗事豐登鄰寇熄
乃知感應鼓桴然
　　贈呉景雲
　昭武呉景雲善篆工刻為余作小印數枚奇妙可喜
　因有感為賦二首
錕鋙切玉爛成泥妙手鐫銅亦似之若會此機來學道
石槃木鑚有通時
腰間争佩印纍纍真印從來少得知不向聖傳中有省
黄金斗大亦何為
　　送曺晉伯令尹之官
須江壮哉縣誰遣莽成墟舊觀嗟難復罷民苦未紓手
摩應切切鞭算盍徐徐賴有賢邦伯當令子志攄
此邑吾鄰境嘗聞歎恨深有田盡增税無楮可為衾願
布中和政母懐忿疾心歸田當有日好聴宓生琴
　
　
　
　
　
　
　兩宋名賢小集巻二百五十八
欽定四庫全書
　兩宋名賢小集巻二百五十九
　　　　　　　　　　　　宋　陳　思　編
　　　　　　　　　　　　元　陳世隆　補
　鶴山詩集
　魏了翁字華父號鶴山邛州蒲江人慶元五年進士
　理宗朝累官簽書樞密院事改資政殿學士福州安
　撫使卒贈太師諡文靖有鶴山集
　　登萬象樓和計次陽韻
塵纓羈我身對景慵著語青山喚倚欄壮氣臨潁汝層
雲捲油幕萬嶺眇煙縷酒闌一横笛樓前葉似雨
　　七夕南定樓飲同官
誰将明星貼天宇州國宫垣象官府更将四七隨天旋
常以昏中殷四序迢迢河漢衡秋旻前有蒼龍履𤣥武
牽牛正向西南來左右兩旗北河鼓鼓星之側為天桴
鼓上三星為織女何年人號天女孫便把牛郎擬夫婦
不知此是天闗梁河漢之津有常度晦明伏見莫非教
肯為文人給嘲侮班曺庾謝猶讆言世上兒曺更堪數
臨風三誦大東詩須信辭章有今古
　　閣學袁侍郎燮以朝鯉豢龍兩圖見寄索和
物生宇宙間巨細統有宗鱗蟲三百餘厥長惟稱龍滃
霧瀰六合神物閟千重維時赤鯉公坐制纎鱗窮纎鱗
何足言什百來追蹤亦有横江鱗望洋喪其雄于于圉
圉然等辨殊卑崇一鱖掉頭去恝然若将終三公不易
介誰謂恵不恭魯生陋漢儀商皓嬰秦鋒行吾之所安
匪以驚愚庸又如秦漢後俗學千載同卓哉無極論上
配禹孟功吾言聊自警母誚惟少通(右朝/鯉)
乾坤包萬有納納百囊罟人位乎兩間利與害為禦一
氣貫四時五風甘十雨神龍以為畜擾御不予侮河有
背負圖庭無漦流女義理之不明人情自疑沮範圍吾
職分往往苦違拒同室操戈鋋一身隔肺腑帝王豢龍
意棄置那復取四靈非不霛有不得其所生息之相吹
古今類如許古人體天意萬物我其主蟲莫知於龍拊
循如士伍今何故無人亦足騐胸府聲和鳯來儀心平
轡如組矧伊人中瑞治亂係嘿語欲入而閉門誰出不
由户兹事闗人心作詩附農圃(右豢/龍)
　　贈畫工王三錫傳神
氣質紛不齊四海無似人藉令貌相近氣有醇不醇善
觀人品者儀貌與機神正邪眸子見善惡眉間分且如
孔與虎二人自非倫而俱類孔子俗眼何昏昏古人有
夢語便知為良臣又能記眉目曉然得其真此雖與神
㑹難與淺者論王生歸為我試語司寇君此理充得去
三代同此民
　　遊上天竺
風波滿平地世路繞羊腸急欲逃塵網遥登選佛場雲
深午猶暝竹密夏生凉興逸忘歸去髙眠借石牀
　　次韻知常徳袁尊固監丞送别
細把行藏為子評只知盡分敢徼名出如有益殷三聘
用不能行魯兩生此道古人如飲食後來竈婢或猜驚
子雲亦號知書者猶把商山作採榮
孔訓原無實對名只言為已與求人能知管仲不為諒
便識殷賢都是仁義利兩途消處長古今一理屈中伸
自従聖學寥寥後千百年誰信得真
别來嵗月爾滔滔流落天涯忽此遭萬木辭榮秋意澹
百川歸壑㟁容髙笑看海上兩蝸角閒秃山中千兎毫
若向顔曾得消息直須奴僕命離騷
夕陽舂處是吾家水繞山環路轉賖蹙蹙四方渾未定
茫茫大化渺無涯歸來已恨十年晚老去(一作/却)空嗟雙
鬢華各願及時崇令徳萬鍾於我本何加
　　題桃源圖
伏勝髙堂書已出竇公制氏樂猶傳魯生力破秦儀陋
商皓終扶漢鼎顛隠者寧無人禮義武陵匪獨我山川
若将此地為真有亂我彞倫六百年
　　題謝畊道一犁春雨圖
牀頭夜雨滴到明邨南邨北春水生老婦携兒出門去
老翁赤脚呵牛畊一雙不借挂木杪半破夫須衝曉行
耕罷洗泥枕犢鼻卧看人間蠻觸争
　　和靖州判官陳子從山水圖十首
　予遷靖州判官陳子從珪為鄰嘗從容出示靈竹僧
　不二山水圖其末有乃祖乃父十詩前賢風裁邈不
　可及取次原韻以識髙山景行之仰云
　　彭蠡歸舟
外物羈縶人無退亦無遂媿彼自由身朝發而夕至
　　山堂曠望
山堂有何觀四時互興歇萬物隨天根東生復西滅
　　重湖汎月
水月皆内景入秋倍清輝世無善觀者滔滔吾誰歸
　　星灣晚酌
士非耕釣者而從蓑笠翁人生貴適意莘渭亦時中
　　雨後觀瀑
澤氣蒸前山起自膚寸㣲競看千丈瀑不悟片雲飛
　　松逕晚步
松柏不受彫此亦易知耳須看竹有筠與竹相表裏
　　谿上賦詩
莫作流看谿天命無窮已詩人若知得千古可坐致
　　林下避暑
㪚髮避炎暑炎暑苦相尋云何對大賔不見汗霑襟
　　載酒尋梅
松竹貫寒暑而梅時往來不知復姤意隨人漫徘徊
　　雪中訪友
懐人得清晤此樂浩無期剡谿興盡返未喻伐木詩
　　夏港僧舍
迅商呼不來午汗如翻漿道人空萬縁邂逅賛公房虚
室千世界圓滿一鉢囊碧雲䕶兠率白日耀普光蕭蕭
蘆葦中著此清浄坊鑒師従西來一喝登慈航唾手舉
慧刄斫斷煩惱韁邀我供煮餅心地陡清凉官焙破蒼
璧桃笙漲寒江従師問究竞室西照殘陽
　　寄題雅州胥園
胥君欣然來錦囊背奚奴探囊發詩巻一一卿大夫未
識胥園面詩巻自畫圖埽石卧竹影長鍤斸芋區胥君
於此時林泉傲金朱懶予本丘壑誤被塵纓縛每逢漫
浪友慚愧紅塵脚㑹當尋兹盟酧此一大錯
　　禹穴
禹穴無従一罅通禹陵元在亂山中飲泉窆石皆如舊
誤却東遊太史公
　　寄題鄒子震父梅屋
陽和運一氣萬物生意回殿冬而魁春幽香先到梅華
匪時世糚實有調鼎材主人約嵗寒結廬江之洄
　　送張匠監忠恕以祕閣知贛州
西南間氣忠獻公一生心事天與通才髙志廣無處著
獨倚衡疑望闗洛九州風露方漫漫養回殘夢歸餘干
唯将一念遺孫子長與世間立人紀宣公端明今在無
我生不識慚非夫寧知中嵗遇行甫歴歴典刑猶祖父
試従㣲處覘經綸中邊玉潔無纎塵大河滔滔恣羣飲
逡巡獨惜障泥錦曉庭戒仗喑無聲掣纓振鬛時時鳴
京師邸吏自相語張公立朝我良苦不知書疏何所言
母一論奏人争傳好名之人能遜國而於豆羮見詞色
反覆耐看不可瑕此事無素能然耶我從同朝一千日
見公造次皆是物寄聲為賀贛州民朝廷為汝輟争臣
卻須更問蕭太傅中朝外郡誰當慮
　　塵外亭
髙出雲端絶世喧碧天秋浄鏡無痕塵縁不向塵中見
聊與遊人洗眼根
　　天竺寺
野塘風細度香蓮碧澗雲深響玉泉従此西湖不須到
淡煙寒月一家天
　　寳雲寺
偶隨鷗鳥度寒溪寂寂禪闗半掩扉翠玉萬竿迎曉履
欲憑風露濯塵衣
　　馬祖巖
去來踪蹟等遊塵誰向蘧廬覔道根巖穴故應無别異
鐫題空有姓名存
　　塵外亭
林逺渾無鳥雀喧山青那覔燒霆痕三千眼界雲霄上
十萬人家草樹根
　　天竺山
好山堆翠擁金蓮花屋籠雲傍石泉秋沼英蕖半開謝
直須饒占一壺天
　
　
　
　
　
　兩宋名賢小集巻二百五十九
欽定四庫全書
　兩宋名賢小集巻二百六十
　　　　　　　　　　　　宋　陳　思　編
　　　　　　　　　　　　元　陳世隆　補
　靖逸小集
　葉紹翁字嗣宗建安人博學工詩嘗居錢唐卜隱於
　西湖之濱與葛天民往來酬倡靖逸小藁一巻辭澹
　意逺頗耐人咀味如春色滿園關不住一枝紅杏出
　牆來至今膾炙人口雖邨巷婦稚皆能誦之梅屋許
　棐贈詩云聲華馥似當風桂氣味清於著露蘭斯言
　可謂雅稱著有四朝見聞錄摭羅遺佚足補正史之
　闕不徒屑屑以聲韻見長者
　　登謝屐亭贈謝行之(在天竺/)
君家靈運有山癖平生費却幾兩屐從人喚渠作山賊
内史風流定誰識西窓小憩足力疲夢賦池塘春草詩
只今屐朽詩不朽五字句法誰人追天台覽遍興未巳
天竺山前聽流水秦人稱帝魯連恥寜向蒼苔留屐齒
乙庵(行之/自號)是渠幾世孫登山認得屐齒痕摩挲苔石坐
良久便欲老此嵓之根吾儂勸渠且歸去請君更學遙
遙祖遙遙之祖宜阿誰曽出東山作(音/佐)霖雨乙菴未省
却問儂莫是當年折屐翁
　　西湖秋晚
愛山不買城中地畏客長撑屋後船荷葉無多秋事晚
又同鷗鷺過殘年
　　題鄂王墓
萬古知心只老天英雄堪恨復堪憐如君更緩須㬰死
彼國安能八十年漠漠凝塵空偃月堂堂遺像在凌烟
蚤知埋骨西湖路學取鴟夷理釣船
　　聞頂山徐道人改卜
先生新卜宅只許白雲知野蜜和蜂割巗花帶蝶移坐
諳苔石穩醉忘木橋危屋後寒梅放因風寄一枝
　　游園不值
應憐屐齒印蒼苔小扣柴扉久不開春色滿園關不住
一枝紅杏出牆來
　　仙興
金書宫殿玉闌干雪瀑泉飛洞口寒日暮仙翁騎鶴去
碧桃花滿石棊盤
　　秋日遊龍井
引道煩雙鶴攜琴倩一童竹光杯影裏人語水聲中不
雨雲常濕無霜葉自紅我來何所事端為聽松風
　　出圯關二里
脫衣命僕洗塵埃籬落人家未見梅出得城門能幾步
船頭便有白鷗來
　　野蝶
銀為鬚翅粉為肌驅役春風不解肥桃李上林無分到
可憐却傍菜花飛
　　嘉興界
平野無山見盡天九分蘆葦一分烟悠悠綠水分枝港
撑出南鄰放鴨船
　　烟村
隱隱烟村聞犬吠欲尋尋不見人家只於橋斷溪回處
流出碧桃三數花
　　石頭感古
夷甫諸人者龜趺已故丘但能揮玉麈不解冠兠鍪正
朔從江左經營僅石頭中原雖可望不忍上層樓
　　葛天民隱居
種竹成新列移蘭即舊隂老鐺猶有耳古栁巳無心得
句添杯滿看爐到夜深篝燈聊㸃校春水没衣砧
　　九日呈真直院
秋風吹客客思家破帽從渠自在斜腸斷故山歸未得
借人籬落種黄花
　　貴遊
五陵年少儘風流十日安排一日遊林下幽人差省事
筆牀茶竈便登舟
　　寓居
雲補青山缺琴銷白日長鷗從雨外没蛇入樹間藏客
久衣常黒童蠻髮半黄螢多隣舍少此意自凄涼
無酒難留客借書方入城洗衣知水落貪睡畏窓明野
竹藤纒殺枯枝草寄生十年林下隱差覺世縁輕
　　田家三詠
織籬為界編紅槿排石成橋接斷塍埜老生涯差省事
一間茅屋兩池菱
田因水壞秧重播家為蠶忙户緊關黄犢歸來莎草濶
緑桑采盡竹梯閒
抱兒更送田頭飯畫鬢濃調竈額烟爭信春風紅袖女
緑楊庭院正秋千
　　送馮濟川歸蜀
勇喚東吳萬里船皁囊來奏九重天一官豈為蘇洵冗
諸老寜容賈誼先滿載月歸應有命便耕雲去豈無田
竹枝歌罷蓬窓掩到此相思淚黯然
　　賦葛天民栽葦
葉礙漁舟入叢分水國寛低囘藏鷺渚彷彿釣魚竿蕩
户和萍送溪翁當竹看所憐如許節不耐雪霜寒
　　田舍小憩
犬馴迎且吠兒小笑還啼櫻熟施魚網桑空卧竹梯枯
枝禽啄折野草鹿眠低屋後登山路牛欄更向西
　　青溪閣
江總能文士空貽狎客名舊坆荒草占廢圃野人耕古
栁無多樹新蟬第一聲青溪固無恙依舊帶孤城
　　訪隱者
不作王門夢來敲隱者關童先孤鶴化雲伴一身閒碍
笋新移路低牆為看山幾囘松下去鋤得茯苓還
　　幽居書事
窓開雙佛塔水遶數魚家酒剰沽鄰里時平買釣車童
閒惟伴鶴樹老自成槎枕上關心事侵晨掃落花
　　訪龍井山中村叟
雨打荒籬豆莢垂柴門未啓立多時客來自掘蹲鴟煮
旋拾枯松三數枝
　　西溪
一溪横木過前溪村女齊登採藥梯獨立衡門春雨細
白雞飛上樹梢啼
　　和葛天民呈吳韜仲韻賦其庭館所有
江逺潮痕細城囘路勢斜竹行穿砌笋風墮過牆花篆
葉蟲留字銜泥燕理家主人清到骨相對只杯茶
　　敬陪直院右史上已後一日西齋之集
清時天上詔書稀曲水從游許布衣挿羽滿浮寒食酒
倚闌同憶故山薇碧桃繞觀春風靜柔㯭搖汀夕照微
慨想蘭亭如昨日沙鷗飛下釣魚磯
　　贈陳宗之
官河深水緑悠悠門外梧桐數葉秋中有武林陳學士
吟詩消遣一生愁
十載京塵染布衣西湖烟雨與心違隨車尚有書千卷
擬向君家賣却歸
　　題山間老友壁
山間雖寂靜未得事全無鋤地留莎草添泉養石蒲庭
除風自掃身世月同孤老去知禪味松間試結趺
　　寄湖上黄教授佑甫
門幽縁近寺官冷未成家樓借山為障風吹水作花詩
方酬北磵經義節南華聞說新雛鳯賓來解喚茶
　　表忠觀韓小道人
觀裡韓風子無心似有靈繞廊時自語捫風故忘形午
曝松簷暖晨飱柏葉青客來知有饋迎笑立中庭
　　夜書所見
蕭蕭梧葉送寒聲江上秋風動客情知有兒童捉促織
夜深籬落一燈明
　　訪隱者
開門迎客著山袍井畔獮猴一樹桃兒向草間尋落菓
妻從牆角過香醪舊栽松子今能大(音/墮)新起茅堂不甚
高歴遍貴遊無此味韭和春雨笋和糟
　　題孫端甫别墅
幽居地僻少人知野水春風枳樹籬檢厯預尋移竹日
題牆閒記種花時堪嗤狡兔須三窟只學鷦鷯占一枝
凈掃緑苔斟濁酒鄰家吹過野棠梨
　　寄趙眉翁二首
兩度馳書未報音温陵尺紙定千金多應驛使曽相訪
短艇烟波無處尋
君王未肯賜西湖鷗鷺叢中借地居憔悴風姿今釣叟
癡心猶望故人書
　　紙帳
五色流蘇不用垂楮衾木枕更相宜高眠但許留禪客
低唱應難著侍兒白似雪窓微霽後暖於酒力半醺時
蒲團靜學觀身法歲晚工夫要自知
　　謁半山祠
歸去田疇問老農力行新法竟何功巳知供佛追前過
尚惜修書謝數公塑像難陪夫子壁古祠誰訪覺王宫
都來二百年間事燕麥戎葵幾度風
　　過崇德
野塍泉自注斷岸栁空存雨霽雲開塔船過犬吠門柴
扉斜著水草逕别通村翻羨田家樂盈盈老瓦盆
　　鷺
無事時來立葑田幾囘驚去為歸船霜姿不特他人愛
照影滄波亦自憐
　　詠先牌
相隨萬里途汝豈被名驅挂壁疑何用辭家不可無店
翁先洒掃津吏認稱呼舉子無錢刻惟將故紙糊
　　舟次崇德
倦身只合卧家林客裏消磨感慨心水國逄春梅未見
山城到午露猶深地名不記維舟問酒味曽諳入巷尋
泛宅浮家何日了莊頭栽竹緑成隂
　　發長安堰
夏老蟲聲切晨興草氣香買𤓰依緑樹出水得青秧船
聚知村近牛閒覺晝長雙鳬蓮葉蕩無限意蒼茫
　　苔錢
家貧地上却錢流朽貫年深不可收若使用之堪買爵
等閒門巷亦封侯
　
　
　
　
　
　
　
　
　
　
　兩宋名賢小集巻二百六十
欽定四庫全書
　兩宋名賢小集巻二百六十一
　　　　　　　　　　　　宋　陳　思　編
　　　　　　　　　　　　元　陳世隆　補
　山居存藁
　陳必復字无咎號葯房閩人嘉定時卜居封禺山中
　結屋數椽題曰葯房吟所有山居存藁俱五七言律
　詩自為序
　　山居
接砌斜通徑縁籬矮結牆地卑蝸篆壁山暖蜜分房過
雨林亭靜落花春晝長幽居差省事猶有課詩忙
　　領客游聞人氏省庵園
半夜雨方住一春晴不常倚欄聽鳥語開户納花香庭
暮竹隂凈池風水氣涼幾番吟未穩步月細平章
　　搆得
搆得數簷椽閒身與靜便半簾花影碎一樹鳥聲圓吟
苦瘦於舊春寒多似前閉門無客過心事付琴邊
　　百五節
獨遊苦無侣偶步到前川春水緑於染山花紅欲然冷
煙寒食月小雨浴蠶天此去嬉游少風光又一年
　　贈林尚仁自號端隱
谿邊著吟屋亦足老生涯洗硯渾池水敲碁落案花客
來多載酒童去自煎茶愛爾丰標異逢人滿口誇
　　舟中得催字
出郭少晴日春隂欲釀梅岸痕新雨過島色曉雲開數
鳥煙中落一㠶天外來谿行正如畫頻報長年催
　　客枕
客枕偏饒睡春歸尚擁綿屋深燈易暈漏短夢難圓棲
烏驚涼夜閙蛙喧雨天一聲柔櫓過何處上谿船
　　歸自德清
午隂雲弄日水漲浪侵磯小港漁舟聚深村酒戸稀牛
閒童自睡蠶熟客方歸隔岸人家近繅聲出翠微
　　游前谿西庵
為愛僧居雅時來扣野扉沼清魚可數軒靜客忘歸脩
竹負牆立幽禽背水飛道人差不俗洗耳聽絃徽
　　贈張駉自號牧隱
乍見語相合苦吟心更親老於琴得趣隱與牧為隣一
夜簷花雨十年江樹春所交半湖海恨晚識斯人
　　東野故居
先生高隱地遺跡尚堪尋出郭秖疑近入村還覺深秋
光淡平野暄色帶遥岑幾度祠邊過詩成不敢吟
　　響應寺
步屧窮幽討扶笻上碧尖山高秋易痩瀑小雨方添寺
老僧單少潭深廟祀嚴平生丘壑志愛此結茆檐
　　宿龍山精舍
偶貪禪宇靜襆被到深林夜榻僧同話寒簷客自吟窓
明疑積雪樹黒怪常隂猶恨匆匆出丁寜約重尋
　　僧房
結廬脩竹裏身外世緑輕滑几淨如拭小窓低更明夜
深留佛火人靜聽鐘聲共撥罏灰坐跏趺對短檠
　　山中書事
天氣如春盎連朝未有霜數蟬嘶老木一鳥渡寒塘風
竹冩晴影水花臨曉妝靜中觀物化此意等羲黄
　　曉步
清曉步幽逕庭蕪帶緑莎籬根惟有菊池面巳無荷高
樹蟬聲急逺山寒色多小窓風日轉便覺似春和
　　吳江道中
葉老蠶登箔泥肥燕葺窠曉風帆腹飽夜雨柂梢峩久
客交游少一春行役多短篷終日坐煮茗且髙歌
　　和客用韻
麥風翻蝶夢花露濕蜂窠水濶浪痕帖雨晴雲氣峩酒
功書下下詩料辦多多擬喚三高起豪吟雜短歌
　　舟行崇德
落日掛征㠶西風客袂單燈明村店近船重水程寛蘆
蓼作秋意汀洲生晚寒鐘聲煙外寺山色夢中看
　　嘉禾境上
聨疇岡勢斷缺岸浪痕垂野店茆柴酒人家槿樹籬逆
風魚上少連雨稻開遲客路秋偏好歸程盡是詩
　　寄石泉雲間明府叔
容易成離索臨分重忍言夜船楊栁岸曉枕荻花村山
雨斷雲脚谿風生浪痕懸知自公退懷抱欠同論
異政人能說新吟客為傳一官清似水萬事信於天養
鶴分厨料收書出俸錢晝庭少公事閉閣抱琴眠
卧念相從樂杜門岑寂中曙窓報晴色寒葉語秋風别
去詩難穏愁來酒易空相看才數驛好為寄書筒
　　席上和林端隱韻
雲壓簷花重谿禽濕不飛煙林生暝色雨砌上苔衣暮
鼓深村急疎鐘逺寺微吟窓得新句冩向錦囊歸
　　梅花
瘦得冰肌骨亦清詩人於爾獨關情孤高不受塵埃涴
潔白猶嫌縞練輕天下有花皆北面嵗寒惟雪可同盟
當時只欠靈均識不與離騷冩姓名
　　偶成
遶屋栽梅亦可人最憐夏月緑隂清前村雨過山如洗
深徑風來竹自鳴滌硯不嫌池水冷冩書愛傍午窓明
近吟未許人知得且向梅邊隱姓名
　　舟中效東坡用韻
底事京塵踏軟紅又隨征棹過吳淞人家半在桑柘住
春水忽迷蘆葦叢赤蟹白魚今稍稍紅櫻紫笋巳匆匆
船窓盡日看山色多少好山供眼中
　
　
　
　
　
　兩宋名賢小集巻二百六十一
欽定四庫全書
　兩宋名賢小集巻二百六十二
　　　　　　　　　　　　宋　陳　思　編
　　　　　　　　　　　　元　陳世隆　補
　方泉詩集
　周文璞字晉僊一字野齋糓陽人其母禱於狼山而
　生少聰慧以能詩稱寜宗時仕為内府守藏史旋以
　事去官卜居於吳之鳳山山有方泉遂以自號有方
　泉集三巻
　　臯橋
伯鸞出京師慷慨歌五噫豈無濟時心升降與我違有
來適吳中舂粱捄寒饑吳人臯伯通舍之慰窮棲方志
雖或除此橋猶可稽伯鸞號逸民佳傳照緑綈伯通賴
有此庶幾與之齊至今閶門外兩冡陪要離纍纍各高
大冥冥春草萋古者賢哲人不計鳯與雞焜燿亦偶爾
埋没何凄兮出語賀兩公亦以昌吾詩
　　堯章金銅佛塔歌
白石招我入書齋使我速禮金塗塔我疑此塔非世有
白石云是錢王禁中物上作如來捨身相饑鷹餓虎分
相向拈起靈山受記時龍天帝釋應惆悵形模逺自流
沙至鑄出今囘更精緻錢王納土歸京師流落多在西
湖寺錢王本是英雄人白蓮花現國主身蛇鄉虎落狗
脚朕何如紅袍玉帶稱功臣天封坼開即退聽兩浙不
聞笳鼔競歸來佛子作䕶持大師尚父尚書令一枚傳
到白石生生今但有能詩聲同袍秦外銛師兄哦詩禮
塔作佛事同喫地罏山芋羮何曽薫陸綺牀供但見相
輪銅緑明哦詩禮塔猶未畢蘆葉低飛山雨濕
　　初至長子寺
雲杪熒熒一塔燈覺皇舍利寶烟凝山門推上三更月
似照前朝禮拜僧
　　囘次秣陵
我行古井邑北風吹倒人旗店語簇簇石路聲轔轔下
車得少憩亭午聽司晨豈但田秔香更覺村醪醇懷哉
厭王氣契濶毋重陳舊為秣陵尉今為鍾山神
　　哦松夏夜
雅頌聲流到楚詞更無人見獨看時池頭五粒初搖動
却替幽人說舊時
　　鷓鴣
夜聞春雨來濃緑凈於洗有禽自南翥自呼不得巳豈
非湘川下或自江左起黄陵見哀妃白下感遊子仍多
憂其兄宛轉深樹裏汝兄今何在荆棘日靡靡豈非囚
空山或巳投逝水年深桎梏化波冷皮肉死鷓鴣謹勿
痛此係造物理吾若破㭊言汝恨入骨髓風吹慈竹林
苔暈上深紫吾亦念故鄉日夜夢鄰里不如各歸休闕
月照西鄙
　　懷何月朔
星星鬢髮卧林丘詔使東川作郡侯髯叟望公來海嶠
癭兵迎守去䕫州珍圖想掛茅齋壁巧石應隨竹釘(闕/)
教得巴童歌舞好侍郎千萬却歸休
　　瀨上懷古(有孟正曜祠堂/)
古寺閟岑鬱空梁懸齋魚神坐既欹仄德容亦饑虛先
生貧有命山僧樂無餘長安滿市花疋馬吟九衢寥寥
北邙山而誰噫荒墟豈有先生者不如山僧歟盲風振
苕華重露落芙蕖何當醉尉歸方坐釣水隅
　　瀨上貞女祠
估客征夫上野橋錦褵玉瑱亦蕭條人間多少乗除事
到了英雄恨不消
　　銅雀研
君王有遺令婢子守空臺遙望西陵下漆燈照鴆桮玉
顔闕釵澤松栢生悲哀曽見短歌行想像姦雄才清泉
沈金彩古煙凝紫灰零落故瓦在雕鑴若陶坯為人作
書研詞章出詼諧上下千載問流轉何悠哉那知墟中
人天命不復來齊昏亦披猖増三築崔嵬年年漳河頭
野棠如雪開
　　丘慶餘畫兔
家住棲賢雲泉石恣幽討冩出明視孫眉目増媚好夘
日行踆踆衣褐坐芳草脫身文字禍見機恨不早仰候
月盈縮脩眉幾囘掃迷離望靈藥青松為三倒山人書
姓名欲使好事考
　　夜坐讀書
此生無耽嗜獨具愛書癖旁搜固未暇乍見亦畧識塵
土苦見汙更苦官事逼紙燈既自剪竹牖仍僕織山邑
少文獻有亦何自覔隨行五升瓻一歲無滴瀝向來長
安市閱之嘗竟夕悵然夢裏去莽莽雲雨側哦此謂寒
螿夜漏三十刻
　　春雪
崇禧山館似官居二月寒風峭有餘傲吏吟哦空壁下
野童放散夜堂初熒熒宿火煨村酒煜煜殘燈鏡道書
勿聽打窓聲更急快移銀礫上枯株
　　鶴廟
櫻桃花覆地古廟自青春帳裏還丹使山中採藥人風
林嘷黑虎雲路列斑麟欲見神君面連朝禮北辰
　　玉晨口占
風鳴長史朝天栢草䕶仙翁瘞劒塋瑞像殿前亡馬跡
養龍池上有鼉鳴
　　華道士白胭脂
蕭史水銀粉畨女紅藍花狂奴愛風調脂澤遂成家鏡
開青峽月衣近赤城霞欲下人間世檞林棲晚鵶
　　杜鵑花
雲樹重重和淚吟故宫遺廟有知音秦吳萬里皆芳草
染到山花恨最深
　　新栁
長條導幽情淨色穿戸牖酸風釅如醋少待濃似酒颭
颭金絲垂滿眼遮老醜
　　王道士庵
出家纔二十小築契初心水浸籬根冷苔封井白深猿
啼天慘慘犬吠月隂隂又踞藜牀坐焚香鼓衲琴
　　南華陽洞
稽首逰名山駕言入華陽南洞極秘怪松翠泉水香曲
几妙𨽻畫殘碣刋靈章俛首試一讀冷風襲綃裳守菴
敬愛客暖我紫术湯遺我鵝眼錢云是洞所藏往有尋
幽徒入見黄金牆侈心或巳起幾受奇鬼戕身儻獲㑹
過敢恨飛蓬霜更丐一片土小築安閒房朝披神芝圖
暮試飢飯方
　　金牛洞
凌兢下危梯俯傴出深穴囘身避雲霧偃面眎日月藥
苗䕶谽谺竹節截㠔櫱安知幽蹊下有此大奇絶金牛
鏟光景仙諜尚可閱岡頭春巳半枸杞如㸃血便恐顛
風興横吹石崖裂
　　山行行歌十首
受籙壇前雲更長春風漠漠杏花香峯囘路轉無人處
恰見天書字數行
竦立雕珉萬萬層雲頭晃晃現觚稜野人自愛深幽景
只是尋常不見僧
道院中間沐髮容施來元自贊皇公君能百拜香煙下
不怕丹瓊路不通
蟲蛀黄連徹夜焚秦謠楚誦少人聞近前欲問新宫信
鶴帶靈芝入暮雲
帶淺人家隱樹深嬾晴天色弄雲隂好風嫋嫋穿林去
吹散松花似鬱金
遨遊自是不思歸花氣蒸衣氣力微抛棄文書亡俗累
領猿吟後閉山扉
天風穩送步虚聲雜和漫山檜栢鳴逺望山腰多白石
細看知是野人行
中峯道士蘂珠丹曽與神仙玉煉顔見說醉來燒隱訣
藥罏蕭瑟卧空山
紫陽道院古丹青恨渠猶畫化縁經晚香滅没人歸後
自有天風撼玉鈴
砌穴蕭森隔土橋項梁城畔最蕭條羽衣歌些招魂魄
直送旛旗上九霄
　　壬戌春日
自從憂患長精神兀坐齋房過了春鑿落盞乾官燭暗
樗蒱齒齓旅囊貧皇天老眼非塵世白日閒愁自替身
一段風光好如畫未須全與路行人
　　王荆公墓
一丈荒墳上悠悠落日斜子孫來祭後守墓掃松花
野老從余話文公在半山蹇驢追不及落日寺深關
年少坐談元鍾山直北邊春風吹夢過淚浥舊貂蟬
守法曽丞相能文陸左丞風流如未冺應作寺中僧
　　出白下
南朝禁籞夕陽明猶與遊人作隊行煙滿天淵池上路
菜花黄盡緑隂成
　　遊栖霞四首
破曉逗苦霧客鼻何酸辛山中氣候異初日如燭銀田
間石獸多知是肉角麟古苔半皴腹化作蒼龜鱗兩柱
既岌案衆碑亦嶙峋幽凃得奇觀未敢辭埃塵連年抱
離憂百嗟亡一呻花委鬢毛晚草奪袍色春愁中書櫝
失夢裏歌鍾陳窮愁著文字屢被同行嗔同行不相知
而况悠悠人(道中石麟/碑柱甚夥)
吾與空門友相扶歴芳甸天機久深妙梵本與貫穿徐
馳得幽欣濟勝愜孤願宿芽發輕苞寒卉抱短艶鹿走
風生林僧歸雲入殿寺從齊梁來諸彦題品遍安知千
歲後未嘆陵谷變
優尼製銅覺欲住女主齡主稱金輪王緑在華嚴經而
捨覺富貴愛慕塗椒馨月黯囘心院妖魂啼窈㝠僧人
弗知此獨受一峯青分減儻及我終歲棲林坰
府帖昨夕下許奉半月急遂作兹山遊惘怳憂思失古
蹟墮榛莽久久失脩葺南塘石塔好巋然對人立高碣
纒蛟龍奇畫耐風日明旦丹陽路萬感當畢集說似石
翁婆皆須為余泣
　　再如金陵
再踏江東路詞窮不復論江泥沾苦淚津鼓聚歸魂庾信
因愁老陶潛為酒存孤蹤雖落魄不敢望明恩
　　道中望茅山有感
危亭對名岳畢景扶鈎欄白鷺伺察過低昻若弓彎去
歲負笈逰最佳元符間櫟林帶脩竹清𣲖流珊珊離留
叫晝靜洞天生春寒偉哉老宗師作屋雲雨端竟為殺
蟲蟻不活升龍鸞遺體但解蛻故宫亦燒殘今剏巳半
舊萬柱扶元壇遂以兩不借一笻履㠝岏入宅問玉斧
採芝投金環墨沼篆結字丹臺氣成盤將謂便隱遁遽
亦羅間關夷甫麈尾墮荀令香爐閒再獲望奇秀恍然
神觀還如見大仙伯被髮緑映山兩君控鵠從俱著漢
小冠俗累當復馳煮藥鼎欲翻
　　病起冩懷
夕陽蔽天涯望望不見家牛斗象緯微咄咄空咨嗟此
時將細碎說與枝上花
　　送友人入浙(行至王冀公墓上/)
小縣登樓上依稀是去年更闌吹短笛飲散覔歸韉丹
葉標寒渡黄花羃野田重來弔古地為拊石羊肩
　　轆轤體
埜人無事時嘗誦極元詩冩遍千山寺吟行九曲溪誰
為補天手同是決雲兒欲去無人問今宵醉似泥
　　金陵懷古六首
孫伯陵頭水最悲蔣侯廟内月來遲夜深行客心驚恐
猿掛晉朝楓樹枝
司馬家兒持酒桮天星亦下澆崔嵬當時若便效牛飲
定有孟津師旅來
愁看幕府夕陽邊那更雞籠在目前跋扈飛揚只如此
登臨那得不酸然
杳杳舊蹤尋不得茫茫遺恨有誰窮長安敗績誰憐汝
灞上收聲未到公
琵琶未盡使人嗟瀟洒華林御苑花今日聞韶無處所
雁煙蛩雨屬他家
江水無情碧草春北朝留住老詞臣子規啼向青楓樹
為爾離鄉去國人
　　江南曲四首
露下五更秋雨打三楊愁齊梁才子多埋在青山頭
郎與新歡濃儂與舊歡熟懊惱對行人當為歌艶曲
孤館聞啼鸎日暮胭脂薄芳醪似泥賤那得不行樂
雲認巫山氣江通淫雨情相逢未多時秋花開古城
　　吳中秋日
郊原落葉巳離離尚有孤花闖短籬小醉不成憐病後
苦吟未了說愁時鬭雞走狗袁絲喜臨水登山宋玉悲
豆角巳收無别事待同野老赴襟期
　　野薔薇
娟娟籬頭花白白間緑葉明光裁版袴不掩遊子屧餘
春背人去乞與弄芳蝶感我萬古心離離不相接我行
田野間落魄何所挾猶能自撑拄使氣學漢俠悠哉芳
草畔見此放逐妾羅帷未生夢粉面反成怯幽香薫倒
人山麝火初熁長亭或相思如見玉蹀躞
　　狼山
吾母禱於山生我偃蹇身卅八始入寺所天俱不晨歸
人復何之所願清戰塵勿復論銜鈎去作瑞世珍
　　烏夜啼
何人彈阮咸故故輕手摘彈作烏夜啼此意我所惻南
朝有帝子作牧號侯伯著身疑嫌閒生意日偪仄愛妾
聞啼聲改鎮頒竹冊故云長安吏性命在頃刻小婦聞
啼聲赦令敷大澤身雖不肖甚幼小著蒼幘再轉作縣
佐欲塞父祖責濡墨決疑訟行求慰寃魄羣凶見之怒
極意便刳磔首沮𨽻陽橋公議亦巳格痛掠及庫胥指
作盜錢賊胥既恣椎鑿手墮面愈黒書款自誣伏身竟
遭刻畫酷毒一如斯誰謂彼無策謗書入外臺遂坐使
者劾牽連入冶城五載窮慘礉敶詞呌穹旻哀慟人叵
測若無磊落者誰肯為昭白翻思受禍時何但鍛羽翮
愁寃傳里巷泣涕到臧獲嫠母偕妻孥惘惘望秋色豈
料今日下置酒設豚拍聽此哀絲鳴但呼說不得月明
客已去庭宇鳴啞啞世人見慈烏唾笑滿阡陌誰知事
乗除禍去反為福蒼蒼上林枝當去作謝客
　　贈趙子野歌
與君雖為外兄弟語話尋常見肝肺自從不見半年餘
每望吳雲輒流涕蘋溪松栢同一波半年不見當奈何
長安市上相尋處弟能起舞兄能歌兄今賜第南薫殿
滿戴宫花上林宴弟歸便著逺遊冠他時山中儻相見
吳王臺畔楊栁黄吳姬對坐調絲簧阿兄自對吳雲坐
呼弟不來應斷腸書來不應寄他物只要秋林一雙笛
當使蠻奴日下吹此時此夜須相憶
　　古琴歌
山人袖攜古琴來形模拙醜腹破穿上兩金字亦殘漫
自云得自十年前十年前宿野店間野店岑寂無炊煙
只將百錢乞翁媪囘買濕薪煨澗泉老翁持出一木段
刀痕鑿痕斧痕滿秀才望見三嘆羨學琴以後何曽見
此是成都雷氏為揩摩雷氏分明現持歸修治調曲成
曲成他人不肯聞初彈羑里可釋憾再鼔廣陵如雪寃
持歸古操次第傳龍入我舟何可憐
　　憶昔
憶昔在童初身輕俗累無雲霞明道服日月綴仙都屑
玉三危露泥金一丈符遨遊即閶闔佩帶或昆吾學語
闚真誥談𤣥校易圖竹間時搏拊松下亦摴蒱謫墮歸
嵓壑庸凡近僕奴極知方匿景何敢遽搏扶請命書盈
紙祈真字迸珠但能覘帝座不恨守天厨譴巨知難逭
心安敢自誣相隨有芒屨還欲化雙鳬
　　弔堯章
相逢蕭寺巳纍然自詠離騷講太元極目舊遊猶白石
傷心孤塚只蒼煙兒從外舍收殘藁客向空山泣斷絃
帝所修文與張樂魂兮應是到鈞天
　　遣興
望見山櫻媚短岑翻然便悔出家林壊車殺馬空嗟晚
裂芰焚荷直到今筍蕨久為歸去計雲煙無復舊來心
平生最愛花濃淡看了斜陽看暝隂
　　夜歸
還山迫暮夜枕石松下眠夢作童子日采花噀寒泉囘
身在人世欲去塵網纒永謝歡樂情把袂入紫煙
　　送道友歸
浮雲起足下是子欲歸家藏室收芸蠧丹房掃箭砂時
聞搗藥鳥啼向款冬花莫使山童去驚飛逐亂鵶
　　黄龍洞
一從負圖與負舟天公閟之居靈湫重曈胼手久不作
蒼苔古木兩漠漠朝來石磴鱗鱗濕如覺蜿蜒為人出
甘霖未甦焦巻多相候吳雲莫相失
　　歸憩仁王寺
重到招提未覺遲鉢單初副袷衣時僧房齋院門門閉
梅子枇杷樹樹垂蟻䕃經幢求託化龍纒佛座學慈悲
長年無事閒來此坐對空山諷小詩
　　下竺
靜看唐人刻相連坐石隂鳥啼留客意果熟住山心野
水流詩葉天香襲道林雲根有桂子應待月中尋
　　七言
雲竺前頭即御園小風斜雨入梅天放歌偃蹇如圓老
古貌昻藏若稚川尋得數行天寶字破他一夜草堂眠
此生更要窮經論惆悵高人舊石筵
　　過葛天民新居
為憶空山雨因嗟短鬢霜幅巾終日仄侍女古時妝烏
桕殘林外丹砂舊井旁不留禪月畫只踞凈名牀湖鏡
秋容淡雲莊曉露香汲泉須透脈種果便成行使鶴過
村店攜孥上野航極知秦外叟全似賀知章對佛稱居
士翻經悟法王自將詩檢校猶與竹商量嗟我渾無賴
非公不作狂莫移松下石老子要乘涼
　　十月過鳯山舟囘入項王祠用前韻
墜葉濃於染孤花凈似霜溪山如有待朱粉已施妝勝
境如天上雄鳴自帝旁工陳白玉琯人坐紫金牀古兕
稱春酒靈虬換夕香風箏猶有韻星弁忽分行念此鋤
榛壟頻來渡葦航欲揮終極淚只廢苦吟章慷慨辭歡
伯英雄憶憤王逝騅嗟弗及撞斗恨難量起舞何勞短
行歌未要狂斷雲將落日千古助哀涼
　　送蜀客
都市今重到文園更倦遊依依返窮峽得得上歸舟往
事深能憶沈痾久合瘳行經古祠廟應酹舊山丘梁父
遺馨在降牋殺氣浮白衣猶肯出黄裏不包羞一聽巴
人曲多貽漢璽憂花䝉塵漠漠苑抱水悠悠蠢爾狂童
輩俱為滅族囚坤維元自正棧閣未應修管樂誰能並
卿雲亦可儔時哉著檮杌聊此畔牢愁硉矹重開險銷
沈萬壘秋堂留石室盡歌尚竹枝謳寒􁈵摧逋客啼鵑
識故(闕/)屈沱嘗角黍岷嶺看牽牛從此多談讌逢誰共
勸酬近前持硯削成列抱箜篌近歲安樞相宣威在益
州君歸如訪謁朝論必咨諏列聖方垂統羣公亦好脩
焚燒已郿塢誅殛皆驩兠虎豹參差束魑魖次第投衣
冠通海嶠干羽格蠻陬江寇何勞服淮田亦盡收旌旃
仍使傳炮烙任兜鍪元象催天狗昌陵控玉虬嗟嗟几
上肉斷斷幄中籌貢錦資藩輔緘辭告帝謀聲名與勲
烈應逐漢江流
　　戊辰感事二首
久要和平福須寛次第刑諸公善調壹熙祚必清寜夾
道焚香拜今知病酒醒漫勞雙鬢白何止故山青(闕/)緯
朝沈彩非煙夜透扃願同臧獲列齊壽八千齡
幕府才方盛軍師意最高何年燕巢木幾處馬騰槽馳
騁心方壯指麾身更勞周詩歌勞徠費誓說逋逃行闕
占風角穹廬拜羽旄飛騰真有種淡泊正相遭
　　山居書事
荼蘼架倒無人架全似老夫狂醉時昨夜一場溪雨横
又漂苔蘚到花枝
　
　
　
　
　
　
　
　
　
　
　
　
　
　
　
　兩宋名賢小集巻二百六十二
欽定四庫全書
　兩宋名賢小集卷二百六十三
　　　　　　　　　　　　宋　陳　思　編
　　　　　　　　　　　　元　陳世隆　補
　方泉詩集
　周文璞
　　遊洞霄
天柱青峩峩石筍危不墮晃晃銀雲收誰子開玉鎖崩
騰放閘水煜爚入洞火神境偕靈休乃欲搜碎瑣媿此
朽濁顔一得在無我致彼老鑄疑披褐迎路左逗留䕶
鋃鐺被業盤礴臝玉􁭦付九虎遊宴升嶪硪為言子速
去勤苦悔坎軻反樸招太和當免運刼禍慟哭出青松
殘齡其或可
　　題喻玉泉家亦可樂亭
先生亭非伯夷築亭柱亦用秋山竹但令家有滿架書何
慮妻兒少饘粥朝來相對亭上賓洙泗尺度羲皇人先
生已死名不冺常與此亭作標準後來鄰觸閼伯怒僕
夫預起池魚慮拆亭拆亭先拆柱有孫抱柱出煙去三
十年餘復改觀有孫如此不待賛似魯靈光偶不全今
人見此空三歎
　　病後
風燈露水雨茫然莫為歡華少壯年無病更須求藥物
愛閒猶要覔緡錢此生身世揶揄裏末路光隂泣涕前
快出囊中飡玉法白雲深處日高眠
　　上冡
蒸魚燔肉當好羞北面百拜如有求願身長健兒孫孫
歲歲此日燒松楸紙錢灰盡淚不盡孤也雖在猶拘幽
沄沄金葢山下水相逢直過龍灣頭
　　送人歸苕溪
古王祠廟桃花下愁苦看春又隔年今夜白蘋風更惡
去時須傍采菱船
　　歐陽琴歌
嗚呼箇是文忠琴嗚呼此琴今尚存堂中圖書散失盡
留得七絃傳子孫六言自書書在腹古錦梅花留不得
嗣孫賢者能忍貧不向豪家愽珠玉初鼓如撼茂陵松
鞏原流水青溶溶三宗龍衮在帝左曽把鈞天賜與公
再鼓似播清潁水只將漱流肯洗耳曽蘇兩生招不來
自冩新聲付兒子堯囚山舜放野自兹以下不平苦與
君所得婦女謗此日一洗清萬古小儒昔誦五季傳頗
訝春秋體微變今來再聽七絃琴南薫遺製喜復見浮
雲流盡白日逃何用廣陵與離騷譜成只度歐家曲秋
聲賦共廬山高(琴有公題/)
　　歸姑蘇
舊巢巳是别人門梅自蕭疎栁自昬河北謗來須混俗
江東讞就欲招魂故王未納耶溪女越相先尋澤國村
懷古感今吟不盡一雙清淚滿醨樽
　　晨起
閉門不與俗人交元晏春秋日日抄清曉偶然隨鶴出
野風吹折白櫻桃
　　磵上小飲
方坐愛蠲潔俯窺為囘縈汲汲雨露澤悠悠江海情引
之灌蔬圃亦足發光晶陶然未須去於焉潜我名
　　送道人歸華陽
山中無酒禁處處有松醪旋汲泉炊飯多挑筍助庖天
燈將出現野月未能高憶我初遊日先將石鼓敲
　　寄茅山道友三絶
伏事三茅過一生癡心不望羽車迎舊時手種黄龍子
今解升雲入太清
九錫碑亭日欲曛有人趺坐對爐薫慿誰傳語桓司馬
句曲山中只白雲
蘂珠宫女傍瑤屏自把韋編問姓名囘到人間無一事
紫陽花下白雞鳴
　　秋日孤山道院
孤山有何好脩竹隱樓居人在秋雲杪香凝午醮餘芳
林多落果靈沼少驚魚歸棹聞歌詠猶如學步虚
　　寄韓磵泉滮
窮冬孤陋只書癡肯為㓙荒强忍飢師友淵源似公者
輿臺貧賤亦安之人來山縣猶須債雨映茅簷但要詩
欲詣樓居無逸步要從老手化神奇
　　訪梅二首
起看重霧白漫漫畧見春風在樹間傍水出籬猶未快
淡煙微雨又青山
幽花墮在石根旁幾欲移將近草堂草草一樽聊爾爾
跨驢歸去月荒涼
　　呈鞏睡翁(豐/)
家本汶陽縣累世事耕蠶室廬既焚蕩飄零住江潭幼
及識故老頗聞鄉里談最盛陽和時梨杏春酣酣岱宗
富栝栢孔林存攙檀鄉閭鼎其中實號玉檐檐去年拜
睡翁知是山堂孫淵流京洛舊尺度歐梅間昨夢返故
里有翁作司南俚語馳寄之何以鑴冥頑
　　石林
蒼蒼一石林零散少存者分攜多子孫不勝落田野虚
堂有天就乃在絶壁下存者寜非真散者亦已假相君
久藏山逺客初繫馬幽玩埋莓苔孤蹢坐梧檟方咏兹
游清未敢泥風雅
　　絶句四首
巾車初扣槿花籬物物來前總要詩一句坐來摸冩了
兩鳩飛下老梅枝
紗籠解散坐門畿生怕逢人索接䍦朝雨洒來山更凈
舂聲恰好到芳池
解呼威羽歸丹穴可縛單于獻漢宫四面八方籠不住
許來分坐此山中
隔林八十龎眉叟理竹疏泉過一生見說石林身健日
把書只在石中行
　　客中
客中時序又匆匆孤坐初春小雨中弄水攀松去年事
令人憶殺洞霄宫
　　山樂官
山樂官爾誰魂逃河入海俱奔奔伶倫梨園何可論山
樂官予欲爾兮無言如有言為余歌雲門
　　烏媒
一自弋者簒冥飛亦云多庖犧網未收同類如予何已
噤伐斧篇去去依女蘿
　　和澗泉賦山楹
共惟古至人用意事物表一丘漫摧殘八極自圍繞不
勞日月運坐見歲時了魯夢久不作楚賦那遽曉既煩
匠氏來誰謂此山小雲衣方分敷雲幹復夭矯沐浴抱
歸藏樂甚憂悄悄
　　重經洞霄
曩既負幽討今敢萌遐心扶桑下陽馭砮磬浮空林瓊
臺𣺌詄蕩蘂珮棲高深屢見仙驥舞遙聆元女吟如遂
覩開闢那復憂崎崟抱關職貴重啓閉非所任靈飈掣
虬户同此琅琅音願併翠綃水冩之朱絲琴
　　大滌洞
嵌空纔入泉潏潏隔几倒懸若錐立道士云是閭丘公
入向華陽便門出
　　岸幘
岸幘坐亭臯休嗟命不遭通幽文似呪招隱句如騷日
下桃花熱風低鶴背高真逰窮不盡只是酌芳醪
　　翠蛟亭
禹驅龍蛇不驅蛟依然跧此山之坳有時淵渟忽奔放
如負山走如玉跑昔時萃渭正如此咨爾來者無空嘲
　　寄題館娃即靈嵓寺
突兀僧藍是館娃屧廊猶自隱晴霞清明但長離宫草
精魄應棲野寺花白苧黄蕉迷鶴市紫蘭緑芷屬漁家
思量種蠡成何事空使君王式怒蛙
　　小寒食
從來寒食多風雨不料窮鄉亦管絃壯歲心情悲昨夢
異鄉時序感流年偶隨遊子來溪上因與棠梨立路邊
從此堪悲轉憔悴隨羣同上釣魚船
　　五月五日至京口
囘囘望秦淮出語重煩喋凱風初酸辛靈雨更凄切疇
昔之所經望見心已折粤從世態換轉見凡事别緡錢
換仍艱旅飯雜砂屑坊市半頽毁物貨僅羅列鳴鳯斯
下聞遺沴猶慘烈凌晨轉時序凃路已入浙景清雖快
人忍作昌歜節身本無瑕疵反被讒口諜低翔就師友
庶幾免摩滅清曠雖未能元暢差可悅如其守微言予
將俟來哲
　　贈蘇召叟
句容縣古寺壁有道元筆晃晃纓絡軀𣺌𣺌烟霧質一
堵最光怪未泥久湮鬱泥去墨亦盡慘淡意多失恨不
還其人相隨急鞭抶毁棄加弗敬請論如漢律羅漢院
塔影顛倒難致詰稗書誌海翻此理殊未必今居所歸
路正向此中出况有弔古才仰天痛呼屈勿稱荒唐言
析理資按述其餘傳播詠淋漓滿箱帙棲霞者悲壯茅
洞者清逸珍題倘相命當第為甲乙
　　半山寺
野芳汀芷互幽妍相國風流亦未傳衮冕塵埃半山寺
自相撑拄過年年
　　跋鍾山賦二首
丁年冩了鍾山賦舉向禪宫入定僧僧却為余言未好
扶行同謁晉諸陵
往在秦淮問六朝江樓祗有女吹簫昭陽太極無行路
歲歲鵝黄上栁條
　　過鳯山有感二首
當年準凝作家林溪墅樓居意已深隱者自應尋别業
鳯兮何肯負初心參差一段囊中玉激烈三更月下吟
若不速來相就飲定行從此失知音
秋蕪闕是草堂基惟有南隣盡得知辛苦置家將守冡
告求廣地要穿池淨蓮巳付鄉僧掘慈竹從教墓客移
雖向龍灣作耆舊此生寜没暫來時
　　絶句二首
臯伯通家鎖夕暉八年寒食盡歸期江鄉橘柚花如雪
不許離人戴一枝
入春便與僧為友紫萼黄英見坐禪昨日鄰翁催入社
謝他只是說無錢
　　辛未九月晦日
遺體只母身哀哀勿重陳一貽泉壤憂兩見霜露晨繁
霜與重露塗抹隨荆榛身即未殞滅强與松栢春遂於
搖落中見此天地仁𤣥鳥巳辭社蓐收方降莘拭淚呼
秋旻何由酬艱辛
　　閒居日有幽事戲作
竹暗僧窺户莎寒鶴上㕔壁懸陳處士屏貼少微星壘
甓為蔬圃埋盆學蓼汀自知癡得計常用醉為醒野客
兼稱僕幽禽代作伶浴鳬翻落磵鬭雀墮空庭算數推
三甲防身召一丁案頭松葉響牆角柚花馨梵庋堆書
笈醪罌隱粟缾茅茨隱煙雨雞犬也忘形
　　苦錐歌寄澗泉
我園秋果枝纍纍縹青紺黄夾相持役夫牧人記註之
所佳尚者惟苦錐苦錐兩株結䝉密追惟丈人語天出
遂欲供之作籩實他往返舍百無一乃被猿狙打都畢
摧藏雎旴以自佚季冬初旬日恊吉寒風急霰俱洌栗
自慚曩者信已失作歌獻焉効詼譎
　　臘月八夜雨
愁雲欲雪未成雪忽聞寒雨夜淋浪但知歲月墮寂寞
不晤乾坤發艶陽天黒鬼車聲更大夜闌客枕夢初長
明朝起視籬砌下草芽浥浥又囘黄
　　送磵泉
一自接道誼形容生輝光束情謝流宕捧詠増慚惶矯
足時切闚雲海何頽唐長安賣藥市堇堇十載强復綴
守藏史得近中書堂心計常自珍孰云失其防稽首謝
衆去酹酒相扶將融風促緑䕃代謝日夜忙石澗流自
湧玉山禾欲長安得便奮飛相從決高翔
　　送薛子舒
龍泉餞語餘便使借舡居津吏方抽木官人但載書朝
通白矴石身近碧鯨魚一卷新文就臯禽亦自如
　　晚菊
亭亭砌下黄金花霜後顔色如矜誇元英摧挫百卉盡
獨自照耀山人家湘纍晨餐不論數千歲高丘恐無女
君不見天寶杜陵翁晚節常為少年侮
　　誦哀江南賦
高橋沙水涸臺城蔓草纒下有煩寃人誦此危苦篇我
生楚臣後身在江楓前但見去魂逺不見歸魂還惟昔
愛好詞細碎窮註箋中間多佚事他書亦不傳極欲補
闕漏今方長棄捐重効嘈噆聲庶幾與周旋
　　簡正字南仲
白髮梁鴻學暮猿不辭引領望兄門久勞清夢相追逐
猶喜遺經共討論數葉赤楓鳴客路一畦黄韭憶家園
著書不就身何用每見飛塵恨滿軒
　　重遊棲霞
林麓已盡虎不見邇來流民所蹂踐殘僧自言昔遭變
藏經埋象猶可唁流泉鳴悲雨摧殿滿嵓慈相沙汰
厭白黑綴粘或壞面慧命弗絶如斷綫况我憂患經歴
遍見此悲酸尚兢戰千聲萬聲走出門門外秋花泣餘
泫
　　出溪
二月天景佳波清見魚蝦望中何所好溪女摘蘋花淺
溪猶可涉素手花似雪隔港聞謳聲風來正相接
　　過舊居遇隣家子述懷
憶昔玉雪時最感鄰媪嫂剪羅作髮鬢添璣綴紋褓今
囘遇孫枝面墨體枯槁念彼舊宅凶災釁失依保此生
未還役况復念家道冷節返鄉閭江路見芳草奪恃罹
荒饑連歲愁浩浩流離在山縣只有泉水好野櫻聚紫
玟衒弄晴日杲半為烏雀盜半被奴婢討風霜必盡䕶
盤飣如拱寶坐薦一琖春便是舒逺抱
　　正字南仲祭詩
昭陽作噩令愁雲凝上蒼我墮溪谷底鹵莽聞公喪哲
人困中壽頗聞時若狂繼執邸吏符躑躅抽肝腸又聞
斂魂魄玉色貌愈强環泣甚危苦精氣都不揚一朝委
垕地千歲還天常峩冠謝成均射策何巍昻連踐中秘
書檢校四庫藏象緯識校尉篇編嘉議郎麟遊夜閣黑
鳯去旻霄黄惟初典郡學吐血謗可傷積壘高於山黨
讞空銷亡故老解嘘枯新人工絶吭灼灼藻火衣可使
綻作裳竟罷奉面對射策禆君王愧負臨軒思穹林摧
棟梁往者流傳誣聖賢失隄防頽裂在眼前悽愴遙相
望二紀獲敬事實亞衿珮行常竊季弟稱朽穢敢自將
束教濡雨露采擷參差香雖罹顛沛憂夢寐敢自忘翻
思說待對按述何微茫嗟此盛壯時傾耳殊匆忙但覺
異香濁安知為死生髮櫛逮細碎羅列置篋箱前年日
重九西歸舊臺城䝉索新句詠攣縮紙半張卷頭七字
吟持以獻我兄稱許極銖兩逢人便増評出示鞏雒跋
文字逾西京鼎器冩饕饕肉翅兩自長款曲彌日留振
刷家苑翔池水正清潔碩果亂縱横斯時惜晼暮元袂
欹秋陽徐步引升欄如訴後别殃命之返里廬慿藉蜚
晚英讀書與析理旦旦拘限程爾搜嵩磵微乙亥事頗
詳謹勿摹巻記眎此小傳成亦勿痛揀擇因筆為文章
倚櫂望江浦披棒穿翳荒掊擊祛鬼野鄉志始竄更警
策入心腹陡謂千駟輕誰子料承應纔開一籥嬴勅厨
具節饌髹柈糕菊芳終席岌飛動漏下樓鼓鏜劃見暌
孤占炎炎拖晶熒姬孔情可測一身行自當日斜亡集
舍𧑃蛫亡妖祥國典嗇左丘地下收囘商師門錫休誄
慟哭發幽榮膝抱倐怊悵薛譔方施行茂洪既慕綴彷
彿日月光門户變化久咫尺未可量貧疢褁祭緩偶然
值清明雨寒送魂來素筵見親情熟食侑介推覆桮嘷
后皇諒此心靡他度幾下歆饗
　　弔友人朱子大(鼐居越上其屋為勢家所有/)
與君昔並丹陽船形容憫愴俱可憐自說宅囿及百年
藏三小山出雲煙土伯小廟自題扁持照清池分醜妍
吁嗟先君方下世姪子賣牛相炒煎出尋方伯待救䕶
與我密者纔萬錢是身災疢恐彫謝語未脫口吁皇天
那知君今亦逝川洪崕白石夢杳然欲從他姓改受㕓
鳴呼朱君無歸來歸來但見空屋椽入抱山骨於黄泉
　　挽正字南仲四首
千古應無恨諸公竟不能要令參溟滓端合罷飛騰白
草傷麟野蒼山下馬陵有兒持手澤淚落照書燈
卷舌空沈彩芸香亦蠧賢幾時噫鳯沼一旦感龍泉逺
播雕題外高垂若木邊煎膠差不及遺碣瞑臺懸
珠璧方輝耀菁華未寂寥極知身作祟何用食為妖犧
象收儒廟簫笳咽市橋傷心紗帽冷三徑雨蕭蕭
一自初聞報哀號向草堂相隨只兒子逺和有山獐土
沃幽宫掩灰凝奠酒香孤身揮泣盡松栢便萎黄
　　行歌四首
雪壓門外土骨堆一畨兩番春始囘歸來但見鄰舍換
老樹紅花如死灰商量千古有何事經營八紘非汝才
乗除幻變既如此何不快呼鸚鵡桮
天讒天讒光照户返舌轉枝啼更怒九霄跌蕩帝座高
老我此身無告訴舍傍種園翁作鄰一方泉兮在中庭
齊民書在泉有銘誓持團結為林坰
春霏霏兮秋靡靡嘆息賞音人已死堪嗟玉屑綴空條
可奈芳蕤逐流水融怡艶冶恨欲銷世間風雨何寂寥
有誰肯為吹葬簫往和蟋蟀諧鴟鴞
先秦古書世已稀國風雅頌聲又微彼美人兮在天路
馬蜷局兮將安歸古人所懷巳汩汩今人所懷巳忽忽
我亦東西南北人相逢且盡桮中物
　　遣興
山中雨更愁不是棄吾州懷母未能去訴鄰誰肯留茶
人窮似虱藥户狹于舟一磵多深碧嘲吟尚自由
　　孤山桃花二首
天上仙人休擲火塵中道士莫燒香可憐絳雪渾無賴
一簇千枝對草堂
莫向蓬蒿恨不遭夢魂曽釣海山鼇當時不合輕仙事
惆悵靈風滿碧桃
　　送人之武夷二首
精舍人歸入内臺遺基處處有芳埃小儒更合修壺史
刋落乾魚說水苔
終向名山度此生此生吟骨要猿擎洞宫終與人間别
六六峯高削紫瓊
　　秋晦有懷南仲正字
懷人幾日惡况復值秋隂天亦容清調人難識素心他
鄉誰饋肉永夜只聽琴高詠龍泉碣相從發至音
　　贈孤山道士二首
九霄象簡手中擎豈是閒人愛列卿洞裏石田春漠漠
有田多與種黄精
清夜古洞無猿嘯自覺尋行幽意微處士橋邊増悵望
幾囘瓢酒對斜暉
　　送友人至桐栢
牛溪松黄堆碧波狂夫於此欲如何洞天春晚歸不得
司馬悔橋芳草多
　　送髯高謁方巖
客舍窘積雨出門今始晴藥苗隨野飯燕子看山行大
道白日晚閒汀緑芷生方巖相見了為謝草堂兄
　
　
　
　
　
　
　
　
　兩宋名賢小集卷二百六十三
欽定四庫全書
　兩宋名賢小集卷二百六十四
　　　　　　　　　　　　　宋　陳　思　編
　　　　　　　　　　　　　元　陳世隆　補
　方泉詩集
　周文璞
　　瞿塘神君歌
黄衫紗帽佳少年炯然餓虎窮山淵不居秦鹿祖龍畔卻
走碧雞金馬邊左手斜執巨靈鑿右手敬抱禹貢篇離堆
順流已受命一下不打天吳鞭有時挾彈莫表雲有時蹴
踘春風前有時却自着絳帕走入藥市尋神仙為人定似
李太白學道定似葛稚川孫翁走避乖崖叟遣僕送畫不
取錢神君廟食與畫像千古萬古當流傳我昔夢上神君
殿偶值蓬萊衆真晏洛陽開盡姚黄花銅駞陌上難相見
　　清明日書事
蒼弁一如楚執珪思想越唫身自低澗水又如古智士
縱横流轉多滑稽雜花半開巳倐落如怨曠女離深閨
幽禽自呼復相命如譴鬼魄傷窮棲而我自是不羈者
行行踏破青萋萋今囘蕩槳苕霅溪與野老輩相扶携
園池亭野遊歴遍自對蜀錦傾偏提興闌佺走歸弟舎
同沃浮蟻烹村雞百五之浚最寥閴獨過趙灣西更西
野夫不知時節換但要熟醉如春泥
　　雲根
雲從㑹稽生旦旦見伯禹聽讀山海經成龍不成虎禹
命雲歸歟可向蕺山去昻昻王内史睂牢照今古常來
此盤旋深蔵無處所王孫江海人雲根自棲翥招邀玉
葉來以石為伴侣既從衣上浮只就茶裡煮不入晉家
池肯作秦望雨笑爾一文郎不學世間語吳傖哦五字
坎壈酸澁苦併送山中人約束雲下取
　　聽琴
向人欲抱舜文絃可㬠書生不值錢彈出履霜空作惡
一林風露巳鳴蟬
　　寄友人
流落他鄉鎩羽翰半年寧復記悲歡夜傳樓鼔思城角
朝見江船念客鞍不恨形骸老閭里遂令唇舌滿長安
寄聲好在文章友目送春風自倚欄
　　雨
雨意遽如許雲容亦可怜聲聲總斷續滴滴更勻圓道
院燒香地山房焙畫天故園無恙否潤色到𤓰田
　　陰山
陰山祠下月如霜不為唫猿斷殺膓折得燈花無處賞
帶枝分與棹船郎
　　新亭
諸君收淚巳無言煙外中原草色昏老子歸來坐廊廟
短轅車上欲消魂
　　法寳寺
細竹千竿殿影斜龍顏曽此著袈裟寺樓杳杳鐘聲度
疑有宫娥出晚花
　　戒壇
相君孫女小乘僧身入祗園佛律行三級戒壇秋色冷
箇中螻蟻亦長生
　　桓野王畫像
胡牀三弄清溪笛歎息欷歔太極筝怊悵斯人風味減
江花江草不勝情
　　玉晨觀二首
野荀衝泉出山花避石開余方有公事不為等閒來
羽扇臨元寺霓衣上醮壇尤枝松葉冷千葉杏花殘
　　寒食有感三首
生平叅道術師事太茅翁持鑰開金匱焚香立玉童黄
麟來地上朱鯉出江中今在桁楊畔依依睡晚風
清明好時節傲吏小詩家失意因流水傷心為落花人
歸知市肆日落見山斜明日三义路村醪亦自佳
亭午步江臯誰云命不遭愛風吹蛺蝶怕雨爛櫻桃鑚
火烹新乳槌門覔小槽年今奇事少塵滿舊征袍
　　桂
偶向花邊立懸如病已瘳小山今夜月團樹滿庭秋清
露霑叢底斜河在上頭須㬰香更好還與碧雲浮
　　自笑
自笑蕭條甚微吟坐到昏江風來掃地山鳥見開門茶
面龍頭縮花稍犢鼻温一從杯酒少不復過深村
　　檇李道中二首
吹徹鵞笙醉碧桃古城斜日泛輕􁊁此行憶著經行處
緑樹黄桑一樣髙
臥龍山下聽吟松細雨清明似夢中栁蔭朱欄三百尺
渴烏猶自泣春風
　　梅梁歌
文命殿角東北左上有梅梁鐵交鍊傳聞舊時枝葉生
木質麟身無不可有時疋練離朱栱歸帶濕萍光欲動
低頭下吸菲嶺泉奮髯直入陽明洞旁觀但怪香火濃
頃刻即令風雨送爾不見饑烏啄鼓來饋食走入嵩髙
化為石機祥禍福儻或是陰陽幻變誰能測玉筍觀掛
白玉梁含元追下流血柱異事茍逄博物問後來那得
詳其故卷丹雲凝素霧玉蕭九成奠雕爼登歌升降只
仰俯嗚呼梅梁忽飛去
　　題(闕/)女騎
燕山雪花一尺飛(闕/)人(闕/)女夜打圍海東青過流沙西
黄頭郎主獨自歸創殘狐兔懸氊車疲憊鷹犬聞笳悲
君不見自從在晉納書款白溝河漘作邊面
　　東陽道中
野店梢頭起竈煙江雲弄色半晴天暗泉遶砌喧人語
逺燒侵林照客韉晚日未收雞上樹春風欲度鳥耘田
布帆無恙歸心穩纔到家山又迫年
　　鳳門泉
石根兩眼北流泉乳竇潜通御井邊飄出宫花人不識
又㳂衰草下山前
　　寒食曲
今年寒食好天色遊人踏青行不極尋山不憚千里逺
往往啼號濕松栢一杯纔酧墳上土祇就墳前便歌舞
故鄉自有懊惱聲挿腰羊皮小畨鼓吁嗟悲歡一餉間
但恨死人不能語君不見北客紛紛俱落南先冡盡被
黒塵漫影堂逄節具飲食魂魄夜行溪谷山
　　賞春二首
滿酌黄封都市酒斜簮縹帶御園花半酣更乞跳珠水
獨對風爐自煮茶
賞春社裡鼓逢逢尚恨聲同調不同我亦明朝苦無事
更來吹笛亂山中
　　春懷
棠梨未落栁絲長料望幽人作斷腸已自不堪田父飲
更能從入少年場山連莽莽荒陂白門掩蕭蕭野日黄
想得故園踈雨外樽前催拍社韋娘
　　暮雨
暮雨瀟瀟郎不歸尊前誰憶舊歌詞望夫烏臼濃於染
葉葉驚秋恨欲飛
　　即事二首
樂使金花鼓蠻衣紫金鞍番官船過界驛吏報平安
龍䕶朝元閣鶴棲封禪臺中原垂白叟只望羽書來
　　題堯章新成山堂
早將心事付漁樵苦被幽人苦見招多種竹將挑笋喫
旋栽松待斫柴燒壁間古畫身都碎架上枯琴尾半焦
猶有在山窮活計仙經盈巻一村瓢
　　題盧中之贏綱圖
昔日三郎騎爾祖廟食太山可辛苦後來﨑嶇蜀棧間
弃置龍媒𣸪親汝深山古木雪漫漫陰途十步九步艱
綱頭呪囑勿損折要爾助軍身補官
　　贈相士丁日宣
張公謂余可神仙薛顛謂余可英傑丁生謂二皆無成
世間安有此奇絶麒麟閣上冠貂蟬龍虎鼎内治大丹
興來一笑掃長空囘首巳自升雲端何如只向松江渡
楊栁影邊茅屋住臥㸔蒼虬挾白雲巻取秋濤過江去
　　弔黥卒
吾作窮奇白下囚汝披短褐從吾遊蔣侯廟畔沽春酒
周處臺邊送客舟械欲破時應日慘命將絶處亦天愁
江陵栁大如知此對著官軍輙淚流
　　楊孟博挽詞
向來洛下老書生今見諸生更老成不復秀才趨試院
已題文學上銘旌泛觀今古人亡恨只有英雄命莫爭
來弔不聞妻子哭依然認作讀書聲
　　贈隠者
袁三栁大劉廿八長到先生卜肆邊便拜逸妻為嫂氏
更沽春酒作家筵山公馬在何須爾林屋丹成亦偶然
獨此老身無籍賴為他人擲卦爻錢
　　劍客行
燕雲王氣著柘黄仁人烈士集太行已聞泣涕拜明詔
共挾金輿歸太梁安得山人一雙劍走入雲中㸔不見
人間夜半風雨時逺人首奏延和殿我生四十無所成
荆淮河漢為知音丈夫志在仁義耳麟閣貂冠非本心
功成劍化兩龍去我亦變名入煙霧此時再拜康山人
九霄客星在何處
　　書事
說戰猶能聽聞屍不忍過役人愁似鬼病馬瘦於駞甚
欲叅經緯其誰出揣摩中原有遺老亡奈檄書何
　　見泗州降者
纔月降(闕/)便守邊大家齊數中興年姑蘓寺裡相逢處
為爾呻吟一悵然
　　感興七言三首
寥寥古意少人傳莫為薫琴只五絃夫子縱心方學易
我曹何意便談元神馳洙泗身將老望斷沅湘眼欲穿
月白風清如此夜阿郎不肯上鈞天
在家莫羨出家僧擾擾營營竟未曽相國舟中龍奪劍
山人琴畔鬼吹燈從來不肯尋真訣更自無心學大乘
漢室諸公鳴玉佩也須還我一枝藤
夜夜推敲學苦吟一如鍛鍊假黄金石間真隠何時出
地下狂魂無處尋獨鶴尚知長袖舞哀猿空作㫁腸音
故墟杞菊今何似桂落小山春水深
　　題天童全老
天童寳樓閣銅釘敞朱扉一老燒香後諸禪乞食歸天
聽塗毒鼓神捧苾蒭衣說了村夫偈依然入翠微
　　送人之金陵
江山不逐寒潮晚陵墓猶含古木春君入臺城須訪問
箇中定有六朝人
　　送逸人歸茅洞
三君乘白鵠各在一山椒子去穿茅洞人方采藥苗花
連雲氣近松轉水程遙想得尋幽侣空歌散午朝
　　中秋日遊能仁北寺兩刹
輕雲漠漠煙漫漫杖藜扶行不作難無量壽佛像最古
未曽有經碑亦殘秋花泫露顏色好客子著雨衣裳單
題詩寫寄莓苔壁勿使他人相對看
　　贈虎邱僧道輝遊天台二首
世讃碑文换穹龜上緑苔琵琶不可聽樓閣更堪哀竹
動禪僧入梅香凍雀囬開凾繙内典日晚未歸來
少小郎精勤叅禪復著文香薰滬瀆像茶酹武丘墳入
足山猿見吟詩海鶴聞幽情正迢遞又拜石橋雲
　　西湖即事
閒㸔浮鳩棲曲清倦隨奔鹿上荒陵松門雨過長廊靜
一架藤花供病僧
　　宫人斜
魂魄凄凉掩暮塵野花山葉自精神年年中使頭邊過
暗裏相㸔似路人
　　上强寺
方池流水碧溶溶怊悵靈蛇不易逢門外行人常立㸔
一株唐末半枯松
　　太湖
太湖我汚地茂苑我林莽橘柚我堆盤鱸魚我登爼區
區為蘋花移去溪上住終當賦歸歟來此臥煙雨
　　寫懷二首
吾聞唐諸僧往往多人傑有携至嵓廊可並䕫稷契偉
哉寒山子拾菜衣百結其文似離騷但自寫木葉
往時陸荆門自是天下雄徒隷解散盡何處尋樊翁遂
令一世士黙黙逃虚空至今大堤上葉葉皆春風
　　九溪十八磵
九溪十八磵冷見帝青苔洗足僧書石臨泉客放杯案
頭松葉響身畔野花開百六辭歌吹清遊始一囘
　　弔辯才二首
讀了碑文讀祭詩冷看遺像立多時郎當嶺上生雲處
山鳥山花憶老師
坡使叅寥滴奠茶定將老淚濕煙霞誰知走入靈山隊
又對閒人說法華
　　西湖小隠
先帝何曽寵倖臣家園籍沒幾經春一丘賜與嬋娟魄
教主西湖似洛神
　　麯坊
麯坊纔盡上湖船笑問雲山欠酒錢兩行栁絲黄不㫁
不知身在御園邊
　　壽星寺聞子規二首
子規欲歸歸未得啼向錢王壽星石明月血盡人不知
只怪曉山深似碧
莫向空山惱病僧莫雲臺殿異鄉人多時不識巴江路
守着濃花哭過春
　　分夢泉
偷得兩泓清問他猿鳥喫上下泉邊身上下牀上客相
對各相忘山中小花白
　　隠者居
密竹縁坡便當籬野泉入户自成池牀頭一巻麻衣易
更有寒山拾得詩
　　逸士墳
魂歸魄散兩逍遙小小丘亭慰寂寥守墓未須芸宿草
白蟾方䕶紫芝苗
　　夏日偶題
溪友相呼上釣舟藕花菱葉思悠悠好詩已在前山寺
寫過參寥石井頭
　　謝頤師見過
雲巻道者方晝睡有僧奚為入桑杞恵然相過窮壑底
共談儒流佛宗㫖二家之風亦頽靡吹而颺之誰為起
寒灰煨芋香透紙呼童就鄰一賒米作糜煮菜相料理
吾窮於世無比擬殷勤相覔有吾子漫書七字聊送君
往供天嬪泣山鬼
　　望茅山六言三首
羽衣藥叟歡迎手執蘭花共行從此十年不調可能久
視長生
昔年唱采芝歌已老頭顱奈何不見飊輪碾處白雲出
沒常多
蔣家兄弟清古著書元相推宗搏土劃沙戲劇穿崗度
嶺從容
　　寄山中道友三首
玉凾捧上五雲堆著意通幽此一囘三十年來増悵望
更無人上望仙臺
怱怱山信寄來時中有黄庭七字詩已死華顛無覔處
幾囘吹斷王參差
憶得尋山復出山緑楊時候暮春間至今只有遊仙夢
長與春風自往還
　　初營鳳山
香草參差種幽花逐漸移既添醒酒石須著放生池春
在年年好山來處處奇吹簫吾不解長嘯却相宜
　　梅谷
香焰雲頭玉雪身緩行微咏岸烏巾始從谷裏㸔修行
却向水邊逢麗人客子去時方得月嶺猿啼後便傷神
鳳凰欲下簫聲𦂳狼籍瀛川萬斛塵
　　法華小隠
偃盖著地臥清瑤傍渠走散入流觴臺轉若珠曲九淙
淙不知休還赴石鯨口灣濃合巨澗横橋傍蒲栁來㸔
暮春餘衆緑濃似酒摩娑蘓陳刻愈覺嵗月久寺僧愛
光焰捧送貴侯有至今星散居各自開户牖自棄眠雲
身誰復釣月手夕陽令我歸為爾重搔首
　　既離洞霄遇雨却寄道友
凡骨何堪得再行渴心欲要謁通明驚聞竹樹連山雨
疑有風雷㩧地聲鹿啖黄精知嵗久人逄青箬便神清
重來只要齊盂飯副似堂堂枸杞羮
　　題曹武帝削𤓰圖
阿瞞𤓰分姿見之垂髻中此心既弗又此道安可洪漢
祚既墜地餘子方困窮仁義儻自唱厯數豈不同挾令
及宫閫殺士延奴童至今弔古徒哀痛殊未終實以已
偪仄遂令彼長雄畫圖出後世畧見經營工想其鼎峙
勢亦天誘其𠂻此章弗徒歌聊以禆國風
　　題蔡武伯所收荆公硯
獸靣三脚莽囘互中有滲液美無度當時曽出富國疏
老子平生用心處如聞四海失枝梧可憾諸公欠調䕶
帝謨商頌周六典刻畫聲形勞解詁下令文字與風騷
一一相輝炫緗素誰令天子遽如許可是石也能無預
陳元同歸蔣山路亦使髙流野僧覷若為持入定林中
應有明雲入天柱吾鄉風流蔡夫子匣而藏之閟垂露
君不見公卿後進陸象山作祠堂記餘千言直欲百世
俟聖賢惜㦲不得銘此硯使我失意心惘然
　　歸别墅
幽棲久不到猿鶴擅藤蘿叢篠生將遍流泉咽更多鄰
翁新醸熟野寺暮鐘和亦有經行者來觀倚杖歌
　　早起
佛香纔了换儒巾身是人間自在身一路野花清養目
半溝流水靜怡神
　　雨宿山中
留連如有情蕙帳極空明晚粥知泉味昏鐘度雨聲稍
容鄰叟睡莫放曉猿驚剩欲剜苔蘚應當寫姓名
　　再遊九溪
昔年九溪十八磵今度見之逾清真靜依落落石路晚
閒繞寂寂山家春可憐潺湲似留客更覺曲折能隨人
得得杖藜來盡日野棠山杏亦精神
　　偶題
海氣江聲相與浮今時帝里舊杭州西湖寺裡多金碧
自厭穠華不肯遊
　　送人之官嚴陵
如君風貌又精神自令拖紳近紫宸平地有心開洞穴
十年無俸著閒身巳㸔青舫垂垂去須憶緋袍灧灧春
若向元英臺下過為言亦是學詩人
　　與弁山道士飲
采茗歸來日未斜更携苦菜入仙家後園同坐梧桐樹
仰㸔紅桃落澗花
　　不欺齋
陳兄榜名不欺齋不欺本自誠中來晚周洙泗漢伊雒
中間此道寒如灰不欺齋中一尊酒兄乎此意差耐久
真情往往到僮僕何況親知與朋友君不見湯脫胡桃
一語失此是迂翁年少日陳兄再拜吾事畢
　
　
　
　
　
　
　
　
　
　兩宋名賢小集巻二百六十四
欽定四庫全書
　兩宋名賢小集巻二百六十五
　　　　　　　　　　　　宋　陳　思　編
　　　　　　　　　　　　元　陳世隆　補
　㢲齋小集
　危稹字逢吉舊名科臨川人淳熙十四年試春官知
　舉洪公邁稱其文踔厲雅健登乙科授南康軍敎授
　士經指授文體丕變後知湖州又知漳州為義塚𦵏
　喪之無主名者二千三百餘建龍江書院奏罷經總
　制無名錢五千緡與部使者忤請祠歸築屋城南嵩
　源與鄉老七人為真率㑹自號㢲齋又號驪塘卒年
　七十四真西山徳秀嘗舉自代至是銘其墓有㢲齋
　集諸經講義集解史編玉府藥山集皆行于世
　　借詩話於應祥弟有不許㸃抹之約作詩戲之
我有詩書癖每喜以筆􁀙抹黄飾句眼施朱表事𣲖此
手定權衡衆理析畎澮歴歴燦可觀開卷如繪畫知君
篤友于因從借詩話過手有約言不許一筆壞是語落
我耳便覺意生拭明朝試靜觀議論頗澎湃讀到㑹意
處時㫖欲犯□將舉手復止火側禁搔疥技癢無所施
閟懷時一噫只可捲還君如此讀不快千駟容可輕君
抱亦少隘昨問雞林人尚有此編賣典衣須一收吾炙
當痛嘬
　　上隆興趙帥
買宅須買千萬隣李雎喜得王僧珎買山百萬復誰與
㐮陽節度真主人吾生兀兀鑚蠧簡不肯低頭植資產
綴名虎榜二十年依舊酸寒廣文飯緑鬢半作皇皇華
豈堪風雨猶無家大鵬小鷃各自適只有鴻雁長汀沙
弟昆圑欒雖足樂老屋蕭條不堪著玉堂便是無骨相
也合専儂一丘壑近來卜築窮㝠搜十里而近依松楸
驪龍塘上鄧家丘半山老人所釣遊半山天下文章伯
鄧家聳名亦輝赫斷碑猶在古墻陰好句曽經寫山色
買隣得此天所予獨欠山資無覔處平生罵錢作阿堵
倉卒呼渠寧肯顧君侯地位髙入雲筆所到處皆成春
萬間廣厦兹許逺豈無一室棲貧身王鄧故處為隣曲
更得趙侯錢買屋便哦詩句謝山神飲水也勝樽酒緑
　　鶴
楚楚雪衣明烟霞徑裡行不官陶令野有節伯夷清一
見消塵慮相親長道情秋風著梧葉時作九臯聲
　　王架閣夙有棊癖嘗扵和篇中譏其不工架閣頗
　　諱惡其說復次韻戲之
劉伶耽於酒淵明玩於菊君乃癖於文愛棋猶更篤文
髙新掌故棊只肯祕讀我昨却莱兵書法謹夾谷不知
君諱之䕶名如䕶玉恥鼓趙王瑟欲舉漸離筑明發疾
呼予開枰數反覆盛氣欲呑敵厲響亦驚俗失利頳凑
頰得隽喜填腹勢固健於常年終弱於僕君名髙天下
此時一不足小負毋重爭旁觀有靜矚大明昧於小月
固不勝燭切勿罪劉五此筆競所録(時涂任伯亦頗短/架閣之棊而和篇)
(言不工者實予也架/閣乃歸罪於任伯)
　　挽同年胡司門
期築盟惟舊交承契更深雨聲春共酌燈影夜同吟接
武方堯殿招魂遽楚音尤憐哭君日來納惜時金
　　藕花中未開之荷穿葉而出
風清晏瑤池正擁萬姬醉忽有青山人穿伏獻封事
　　春日有感三首(封彌院中作/)
春入長安百萬家湖邊無日不香車一株栁色吾無分
㸔殺庭前薺菜花
看書數頁眼花旋推過薫爐去打眠五十壓頭衰白盡
書無靈聖事茫然
情知老却流鶯了爭奈狂如蛺蝶何尚有紫微紅葉在
佳人休唱怨春歌
　　上雷漕
破裘芒履晚山前手挽烏桐白玉弦聞道知音在髙處
一聲彈入紫微天
　　徑從豐城謁于房州于令侍姬歌舞進酒二首
蛾睂對歌舞涼伊舞聲還逐歌聲齊捲花萬段忽進酒
鬬髙蝴蝶飛來低
更有佳人在空谷能唱春風天上曲何時得上金玉堂
一聲飛度龍吟竹
　　送劉帥歸蜀(後溪先生也/)
萬水朝東弱水西先生歸去老蛾睂人間那得樓千尺
望得峨睂山見時
　　贈書肆陳解元
㢲齋幸自少人知飯飽官閒睡轉宜剛被旁人去饒舌
刺筒花下客求詩
兀坐書林自切磋閱人應似閱書多未知買得君書去
不負君書人幾何
　　題吳淑妃真子
海靜江澄玉雪腮何年何月下瑤臺卷中不敢端詳㸔
曽得君王一笑來
　　春日即事
麥風翻隴潑濃緑花露滴枝粘老紅小立樓頭檢春事
一絲暖日墜青蟲
　　聞鶯
天上金衣侣還能貺草萊風流晉王謝言語漢鄒枚公
等久安在今從何處來山禽正嘈襍慰我日徘徊
　　送孫行之出守衡陽
日日江頭送客行况聞君去作専城心存臣子無中外
身繫朝廷有重輕諌疏滿懷催上道中原萬事想闗情
叢葵到底還傾日側耳衡陽來雁聲
　　挽月湖二首
天何奪我老先生軒冕叢中王雪清英石數拳歸艇重
月湖千頃世縁輕雲山買得無餘俸句法流將不盡名
頭白賈生非不遇所言向已略施行
詔書屢趣入承明黄閣前頭不肯登若欲歸休同野老
本來清淨是禪僧苔生文塔今成古影挂山房喚不譍
猶想經行泉石處亭嵓憔悴一枯藤
　　送眺告逺得南康
我是康廬舊冷官夢魂今尚憶雲端山將草色到天碧
泉帶松聲出谷寒仙觀幾年留鶴隠古潭有日起龍蟠
使君肯著詩料理乞我蠻箋半幅看
　　上趙總領(趙猶記向來未改之名/)
一見煩公道眼明懸知徹底五湖清豈期天上張公子
猶記當年劉更生幾度夜深流水操無心人認斷腸聲
平生不面却相識黄鶴樓前今一鳴
　　牽牛花
青青柔蔓遶修篁刷翠成花著處芳應是折從河鼓手
天孫斜挿鬢雲香
　　接客篇
接客接客髙亦接低亦接大兒穩善㑹傳茶小兒踉蹡
能作揖家人不用剪髻雲我典唐書充饌設唐書典了
猶可贖賔客不來門户俗
　　郭公篇
郭公郭公聞爾失國春秋時何事到此猶悲嗁郭公前
言亡國故當時只縁臣子誤百年社稷不得歸而今家
住柘崗西滿目春風都是恨聲聲說與齊侯知郭亡矣
君勉之
　　婦歎
記得蕭郎登第時謂言即日鳳凰池而今老等閒官職
日欠人錢夜欠詩
　
　
　
　
　
　
　
　
　兩宋名賢小集卷二百六十五
欽定四庫全書
　兩宋名賢小集卷二百六十六
　　　　　　　　　　　　宋　陳　思　編
　　　　　　　　　　　　元　陳世隆　補
　露香拾藁
　黄大受字徳容自號露香居士南豐石門人嘉定間
　以詩雄江西秉姿簡重言動舉止俱以禮義自持嘗
　遣其子載從烏州李守約學朱子之學後仕于鄞著
　政聲有露香拾藁
　　春日田家三首
凜寒陵熙春誰為禦其侮酸風吹積雪濃雲灑飛雨農
夫荷耒耜俶載耕斥鹵為其有身累寧免自辛苦妻兒
送中飯凍凌强欲吐晚歸極困倦倒睡帶泥土朝來天
光開紅紫新媚嫵南園踏青人日暮猶歌舞
二月祭社時相呼過前林磨刀向猪羊穴地安釡鬵老
幼相後先再拜整衣襟釃酒卜筊㺽庶知神靈歆得吉
共称好足慰今年心祭餘就廣坐不問富與貧所㑹雖
里閭亦有連親姻持殽相遺獻聊以通慇懃共說天氣
佳晴暖宜蠶春但願雨水勻秋熟還相親酒酣歸路暄
桑柘影在身傾欹半人扶大笑亦大嗔勿謂濁世中而
無羲皇民
清明百草春家家上丘墓南隣去年冬禍痛及翁嫗酒
殽羅新阡蹙額見追慕舊時細君墳望見泪已注紙錢
風飄飄世用此文具其間無紙者已無子孫故有紙與
無紙百步五十步
　　偶成
髙唐作夢時宋王乃得見那知賦說夢夢外雲雨怨此
賦苟不作應無列女傳
蕨薇生山巔長不踰蓬蒿松柏生澗底嵗久還干霄稟
質自不同托身奚必髙
緑草何自來蔓延滿中庭前朝方芟夷兹視忽已盈竹
間幽蘭花數囘移乃成
　　讀四皓傳
白雲茫茫歌紫芝人間無路瞻龍睂太子介使招忽往
髙祖問省心先知翁生商山名八極此時不出漢事危
敢惜雙足惜漢鼎非私劉氏私黔黎欠呵千年橘中棊
華陰墮驢者為誰
　　老蹇行
朔風狂驚岷峨流帝勅雲螭藩四州頷珠千載化老蹇
一變為四鐍川鍵蠺叢簸弄幾回翻欲捲全蜀淪腥膻
瞿塘下連滄海脈愁積溟漲孛鼇極臣氷呼天天不聞
快斥金翅清江氛連環不解萬古鐵陽侯依舊千江月
紫庭登奏尤其元西州之功不補愆清源血食天地久
其於氷兮亦何有(有勸清源君戒殺君曰非我意/出水間守蹇數萬鬼以示之)
　　昭潭寄内人
不接安書動隔年二千里外極懸懸老親强健知勤饌
諸子癡頑恐費鞭幸有田園堪卒嵗使知詩禮可無錢
客中亦有風流罪長伴梅花對月眠
　　由洞庭入五田
一汀紅糝蓼花天滴滴清寒曉露圓囘首洞庭山半㸃
傷心桂嶺路三千詩魂夜寄青林月漁唱聲囘緑樹烟
却笑陶朱不如我吾無西子與同船
　　油口夜飲醉臥一室及覺三鼓矣秋夜新冷雨濕
　　虫鳴展轉不能成寐于是浩然有歸志
一榻翛然著醉濃沈沈清夜大槐宫夢囘作惡酒氣重
枕上不眠歸興濃㸃滴落堦添悶雨清哀遶壁訴寒虫
計行良未成端緒何處髙樓撞曉鐘
　　沙頭秋晚
霜風吹凍玉池氷留滯周南尚未行病久故園千里夢
夜寒孤舎一枝燈愁縁南國歸舟影心斷黄蘆落雁聲
老劍已閒頭已白祇堪吟咏課歸程
　　竹
虚心懷明月勁節挺玉立豈是外春風春風無處入
　　宿岳陽張漕書堂
雲低風轉冷黯黯起秋陰薄暮細雨過小忩寒氣侵闗
山千里夢骨肉十年心病意兼歸意攅睂寫萬金
　　亷泉
一泓落古寺三赤開方池懷山決瀆後爍石流金時君
看此亷泉不増亦不虧炯炯玉色透燦燦金沙輝朅來
臨古寺石銚行相隨呼童試春芽活火烹新奇一咽利
喉吻再啜心神怡冷然清風來玉液通華池憶我心地
初與水同一幾心泉本無事何必希夷齊曰泉已强名
況復有是非一笑付自然貪亷吾不知
　　寧化白水磜甲子春
雪瀑從天下餘流亦建瓴雙崖秋氣逼九地殷雷聲虎
穴山川險蛟延草木腥負鹺由此徑異日不堪行
　　晚步
扇小葛衣輕風清草露平水聲逢石怒烟景近山明喚
犢牛囘顧驚人犬倒行耨夫方到屋月已屋頭生
　　荆州人種秧擊缶於田問以樂農者嗚呼其猶有
　　先王之世之遺意歟
鼓聲響答缶聲喧歌笑聲多日易昏尚有樂農遺意在
要知此地近中原
　　呈魯齋提刑伯
散盡黄金與客休田園不為子孫謀白頭更自嫌多累
尚有瀟湘萬卷樓
　　江行萬里圖
雪山西來接海白天之所以限南北誰人胷裏著輿圖
揮斥荆吳入綃墨濃濃淡淡兩岸山烟波瀰茫江面寛
水空漠漠鳥飛絶漸㸔漸逺天漫漫客舟泝流先後去
風帆飽腹如飛舞有時小艇絶波來不知何處横江渡
鍾山隠隠開金陵雨花臺前留玉京汀洲過處小孤出
垂楊緑引潯陽城蘄黄紫翠互卷舒武昌樓臺半明滅
周郎赤壁杳難憑洞庭寒烟濛孤月西江耿耿沙籀清
三十六灣斜照明黄陵廣深楚山濶九疑削成黏天青
我來展軸驚快覩恍然對面水仙府片時行盡江南天
弔古何勞出門去南巡真人忘郤歸軒轅龍去渺難追
咸池曲絶誰奏樂風雨啼痕滿竹枝六朝虎士工設險
蹴踏滄波當揮劍血流不惜惜江流肯放飛埃過天塹
濫觴曾聞蕩雍丘楫聲若為空悠悠江聲至今恨不盡
枉白萬古英雄頭兩階干羽古虞后八公草木今健否
長安正在碧雲邊斜日西風重囘首
　　梅川呈同舟游仲發時中流失舟故云
投晚鍾公渡急湍急流送我轉千盤羣犀戲俗江含石
饑雁悲鳴櫓下灘吟骨欲投魚腹葬夢魂那許蝶身安
可憐八尺奇男子不作當年跛足看
　　遣載入閩從李守約
考亭髙弟說烏洲小子何妨作逺游問學再三勤講貫
立身第一在操修機心僅可文章用邪說毋從釋老求
更做程文須典實年來華藻近輕浮
　　即事
路轉欹橋曲陰陰石磴低紫藤藟碧樹紅葉繡清溪草
露明侵徑秋香暗刺衣前灘水聲好欲趂釣魚磯
　　織女蟲
灝氣逼昆河佳期匝眼過草間聞織急天上想寒多燭
裏頻挑錦邊頭冷枕戈終宵弄機杼奈此月明何
　　早作
星光欲沒曉光連霞暈紅浮一角天乾盡小園花上露
日痕恰恰到窻前
　　歸來
近日多騷客吾衰不可追松間哦魯頌花下看唐詩好
鳥山深語寒蟬日暮悲此聲長叶律新句總堪疑
　　公安
市人屋井底揀與江堤平大江壓堤來浩浩勢欲傾古
堤騰長蛇獨與江爭衡積流増巨漲飄突萬馬驚油河
與之合盤渦沸淜騰折旋聲洶湧呑汲翻長鯨微茫隔
邨岸百尺崩沙頳中流有行舟來往如飛蠅巨風推銀
山性命鴻毛輕設險䕶東南天巧如揭繩用武莫若荆
豪雄所交爭𤣥徳欲興劉於焉深經營坐㨿此要湍進
退窺敵情時事一阨塞拂衣開西扃至今聞西偏城治
餘丘陵湯湯横乎前何畏百萬兵善衛保其吭坐待其
師崩更能用吾長談笑取其贏何者非神機用之須人
英機畧失所用山川無常形休兵不敢論凄咽含餘情
　　中秋舟次沙津
去年中秋月照我入桂城今年中秋月送吾到江陵桂
林二千八百里城邊買船發春水瀟湘六月寒如氷洞
庭湖中秋氣生峽江西來雪波急片帆帶雨烟中濕朔
雁不來蘆葦秋風林淅瀝生人愁反思前年風露好月
入金罇醉將倒如今飄落千萬山烟波瀰漫幾時還露
香堂中千百甕玉瓶取醉風吹夢今宵弦管閙繁華燈
火沙頭一萬家爭似詩翁弄江月微吟還自汲江花
　　鬱孤
臺髙日欲暝晚眺眼増明叠嶂羅雲樹雙流抱粉城低
浮烟萬棟清送月三更尚約秋吟夜江聲帶雨聽
　　病起
煮藥爐邊過一春瘦骸唯與病相親雨多藥褁易生暈
潤透巾紗懶拂塵枕上最宜思過𤯝靜中倒得養精神
不辭小現維摩詰只恐今無問病人
　　枝江九日簡周宰
日車不照出郊車門外天陰雲尚麤青州未有居士供
白衣知是誰家奴江山有恨横饑眼茱菊無情對臥壺
贏得閒闗吟苦句定無人敢喚催租
　　公安寓館夜立觀前用載韵
翛翛一古觀我到夜何其仙磬吟風殿幽人汲露池星
沈螢聚水月倒兔懸籬四起鐘聲亂凌風欲化肌
　　秋夜讀書
青燈敞虗堂微風動衣襟兀坐耽陳編起觀星河沈古
人豈可見所希見其心終然發氷歎不寐鳴牀琴
　　梅
自見梅開後相看不暫離只因愁落去不忍看繁時佳
實羮堪味遺音角可期牡丹専冨貴春盡却空枝
　
　
　
　
　
　
　
　
　
　
　
　
　
　
　兩宋名賢小集卷二百六十六
欽定四庫全書
　兩宋名賢小集卷二百六十七
　　　　　　　　　　　　宋　陳　思　編
　　　　　　　　　　　　元　陳世隆　補
　斗野藁支
　張藴字仁溥邢州人理宗時為禮部郎官與浮玉施
　樞往還相善有斗野藁支一巻
　　雲間
勌倚柁樓聞鶴唳半生此地一經過機雲故宅荒涼月
湖海新秋浩蕩波曉艇紅蓮商客市夜窓白苧女兒歌
吟邊冷被沙鷗笑衣化京塵鬢亦皤
　　江湖偉觀
隄柳朝朝送酒船一闌山色越帆煙蓬萊雲氣東溟外
閶闔星辰北斗前突兀向來無此屋登臨當日有諸賢
夕陽過雁慵囘首吟入關河萬里天
　　鳳鶴鵲三題與江社同賦
一去朝陽寂不聞西康臺北起寒雲梧花竹實年年事
奈此喧啾百鳥羣
冰雪精神兩瘦蘆天風入羽思江湖逋仙梅下曽相識
千載歸來一語無
月樹爭枝影共寒楂楂飛過屋頭山五陵年少多春悶
一彈千金落等閒
　　顧遙
海水還清淺停杯問二豪雨來江色暝沙長岸容高鞅
吏何能脫王程敢憚勞秋風柁樓底短髮不禁搔
　　錢氏東皋
百年鐘鼓園林在人物蕭疎更海鄉藤絡邊嵌山解長
花移鄴本土猶香棋聲靚晝林隂淡扇影閒秋水氣長
莫道官忙行樂少也分物色到奚囊
　　上海
夢斷三更鶴蘆邊繫短蓬聽潮看海月坐石受天風物
至秋而化年來我亦翁長歌相勞事猶喜此樽同
　　新晴
林影熹微曉乍晴老於世故獨關情運烽未撤邊頭戍
積潦猶妨隴上畊幾為餉蠶憂濕葉重因漂麥困饑萌
龍公多事多勞耳萬里由來要得平
　　録録
録録竟何為衣塵日以緇故人閒入夢乆雨頗妨畦燕
履登巢息蜂程載蜜虧獨斟蓮葉酒愁絶杏花詩
　　除夕
京國逢除夕栖遲鬢欲霜春聲生竹爆歲色動椒香戒
睡聽雞早占詩探繭忙燭花頻送喜兒女笑烘堂
　　禱雪天竺由靈鷲過冷泉
降香天竺去瀹茗冷泉來新徑石間過危亭木杪開煙
山晴若畫桑葉濕如灰㸃檢經行處今年未見梅
　　祀事
誤被雞催起閒聽漏鼓稀書檠風展巻香籠火生衣困
嗅茶猶病吟飱菊可肥月明天路靚親到帝旁歸
　　西湖清明
芳天新霽惠風和軟緑平隄凝不波桃李無言看客慣
樓臺如畫占山多游裾匝路填車馬翠榜開筵鬭綺羅
寂寂寒煙生水面白鷗奈此月明何
　　酥
兼味醍醐外分身乳酪中江南鳴穉犢塞上寄飛鴻乾
雨看如幻生鹽訝漸融臈殘猶有待煎取牡丹紅
　　倉蠣次韻芸隱
相黏成什伯峯聳若山王(史南人呼明/駝為山王)攻處須犀汁持
來出蟹湯梅花霜後味竹色酒邊香坐憶游閩樂今年
始得嘗
　　次韻月中聞鶴
月明華表語霜清萬籟沈沈靜有聲一自别來璚樹長
幾囘飛夢到層城
孤影徘徊月旦中流離滿貯酒如空東皇太乙應來下
笑指梅花一信通
　　齋宫偶題
衆緑扶疎雨氣清柳花吹作小池萍文窓晝寂齋房邃
三潄華池誦玉經
　　同寮約遊香林分韻得林字
約我當休沐同過香遁林棋邊翻覆手酒外太平心石
潄晴湍細猿吟夏木深歸帆帶疎雨涼意滿幽襟
　　春潮偶題
忙裏偷閒答物華一官隨分是生涯春風酒棹河堤柳
曉月吟韉輦路花報喜忽聞枝上鵲忘機時下屋頭鴉
殘年悶鈍今朝盡重對菱花拂帽紗
　　重游大滌洞天
澗水冷冷石髮新松花香靚翠崖深雲生不没仙人跡
丹化猶啼搗藥禽洗眼人多求聖水醒心吾獨愛清音
杖藜更欲過新洞羨爾春空一洗襟
　　東菴與道者語有感
瘦策松間日又斜更過南崦喫新茶丹青嶺樹明寒葉
水墨江天噪亂鴉付酒一杯真樂事讀書萬巻是愁涯
更嘗世故知閒味河水依然鬢自華
　　朱柿
慈恩分種遠駢實渥如丹垂野華星燦然雲火樹寒蟹
螯微有忌猩血訝難摶七絶雖堪賞無勞把核鑽
　　喜李鶴田至次阮雲心韻兼寄
月樹秋來碧幾尋古薌熏徹紫芝吟無因得去陪清賞
秪寄山君一寸心
澆酒逋梅又幾囘愁吟舊雨獨登臺星星鶴語山窓曉
割得雲心古錦來
　　九日
細看黄花把一枝東籬猶是昔人非題糕酒外豪心在
吹帽風前素髪稀雁叫霜天悲故國鴉翻溪樹背寒暉
百年獨有閒居樂可怪東山事竟違
　　道塲山
訪碑無古跡丹碧覆嵳峩塔向城中共山從寺右多疎
松小溪路遠漊太湖波何處書堂在猶嫌隔翠蘿
　　何山
山因人得姓人去佛來居隣有天章墓碑無玉局書幽
溪通古閣荒澗入春畬客子吟鬚冷高峯夕照餘
　　月泉紀游
小春霜寓曉閒訪古招提何歲齋魚廢初弦顧兔迷先
民堂上像寓客柱間題僧户蜂分小山形虎穴低松青
江廟北竹老野橋西親汲聊煎茗深登信杖藜琴師年
九十相見手重攜
　　不寐
空牀展轉對孤檠寒漏年長更雨聲如此乾坤閒歲月
明朝華髪滿頭生
　　寄鶴田
鶴向孤山去未歸片雲行雁與心期新詩不著工夫得
雪外看花獨立時
　　至後
陽生七日騐飛葭袞袞天機歲載華江草未囘青帝夢
香雲漏洩與梅花
　　雲川次韻鶴田
苕霅雙流合颿檣萬里通連山黄獨雪一雁白蘋風酒
户春醅淺魚村晚市同舊遊蕉鹿外未老巳成翁
　　歲晏用趙誼父訪雲心韻以寄
看春知幾度元髮故應非世事真猶夢人生瘦勝肥竹
邊隨意入梅下得詩歸緬想羊何友湖山樂所依
　　正月二日雪
雨送冬雷了如簁墮曉晴縈盈溪樹色騷殺紙窓聲著
瓦消還易因風凍不成紛紛門外履猶自賀元正
　　送晏桂山赴高沙郡
青衫赴闕巳三遷紅斾臨州不五年舊吏誇榮從事府
新民迎擁使君韀牡丹池館春融日蒓葉汀洲水漲天
自是邊籌談笑辦歸來仍侍玉皇前
接武容臺彼一時溪鄉重幸得追隨鷗前心事滄浪影
梅下吟情汗漫期感慨中年無近别徘徊明月有相思
殷勤勸醉陽關曉受盡揶揄只自知
　　秋思
暑退涼生體氣佳捲簾聽雨感年華西風葉葉梧桐冷
開盡庭前白鶴花
　　溪上
今夕知何夕吾意亦良適明月滿舩蓬清風動帷席雨
過前溪渾停雲半空白衰荷無嬌紅老梧有枯碧頻更
燭對棋仍把酒澆石歲行變暄涼朋情慨離索相思日
以長孤吟夜方寂露下客衣單草際螢光奕年年修玩
心一醉不得惜
　　鶴田還江右
欲留雲共住雲去楚天長此日吾猶惜中年别易傷搜
吟梅下影睹奕橘中香謹勿移山諾春風入帝鄉
　　歸雁亭
青雲影裏自由身幾倚闌干看不真又是江湖春雪盡
年年腸斷玉關人
　　午日次韻池襲父
小泊蘋香柳下磯重逢佳節感年時束篙偶作人形想
采藥須供國手醫江鏡願為明主監楚菰愁賦逐臣詞
酒邊聽盡敲蓬雨數日淮南去未遲
　　垂虹
四岸俱無只有天煙檣如雨落鷗前不知笠澤翁何許
波上青風一萬年
憶看前游十四年三高祠下夕陽船無錢買得鱸魚鱠
吟就菊花香裏眠
　　姑蘇臺
故址畊殘草樹秋無人曽見鹿來遊甬東亦是當時月
不照笙歌只照愁
　　虎丘
曼陀石上無根樹厯厯生公說法餘劒水一泓清徹底
至今人說有龍居
　　惠山
石苔滑潤屋連斜第二泉邊古佛家一壑松風聽不了
郤留僧坐自煎茶
　　棟花
緑樹菲菲紫白香猶堪纒黍弔沈湘江南四月無風訊
青草前頭蝶思狂
　　毗陵天慶觀龍
殿隂壁老懷仁筆頭角崢嶸春起蟄有時麾斥惠山雲
行雨歸來半生濕
　　丹陽道中流寓人
累土編茅古制庳官田種秫得沾私自言身徤無徭役
猶勝平生江北時
　　京口運河上
荒荒永岸水如溝翁仲無言立上頭日日餫舟銜尾去
東南民力尚支不
　　多景樓
假日此登臨淒涼北望心戍烽孤障杳塔影一江深壯
士投鞭想將軍誓檝吟所嗟人事異天險古猶今
　　金山
江心臺殿切空雲夜月魚龍影不分八十老僧相引說
潮痕不上郭公墳
　　𤓰州
如此江濤更有人佛貍竟死不能兵幅巾短櫂鷗前夢
未省當時有此城
　　維楊即事
牛斗星邊禹貢州東南屏蔽大江流向來明月珠簾夢
不信秋風夜柝愁
皂角林前野地寛新塘路口草泥乾天乎如此功名事
成敗觀人自昔難
茅屋蘆門半市坊居民無事亦軍裝愁來莫上城頭望
西北浮雲接太陽
月明城上韻邊笳一枕三更夢到家不耐楚氛真僻性
賦詩酌酒與瓊花
土霧如蒸暴暑天燭龍偏駐柳邊船三清觀裏風廊午
滿意題詩借榻眠
　　平山堂弔古
隔江山色畫圖中故趾荒來與廟通畫地雄添淮海水
占星南直斗牛宮試評蜀味長泉在欲唱歐詞古柳空
往事茫茫増感慨聊憑戍卒指西東
　　平山和韻鶴田
瓊花應自笑南翁白髮栖栖逐斷篷兵後百年城郭是
塵間多事古今同孤煙遠堠如常雨五月窮邊尚冷風
可待蒓鱸歸盡興長吟且復付杯中
　　道中觀戽水戲書
秧馬泥深繭犢閒燭龍顧影桔橰間尋常六月江南雨
不比君王帑藏慳
　
　兩宋名賢小集巻二百六十七
欽定四庫全書
　兩宋名賢小集卷二百六十八
　　　　　　　　　　　　宋　陳　思　編
　　　　　　　　　　　　元　陳世隆　補
　雪坡小藁(一/)
　羅與之字與甫一字北涯螺川人端平間累舉不第
　遂歸隠賦詩云古來至寶多横道何事荆山泣卞和
　亦自寫其不平也晚年潜心性命之學嘗作譚道衞
　生諸詩皆閲歴後見道語有雪坡小藁二巻
　　短歌行
金谷桃李叢畚鍤費培植寒氷猶未泮花葉已薿薿貞
松生南山石老厥土瘠春回氣尚淺生意幾欲息東星
本無私花根異形色曾謂天地功不及糞土力
　　寄衣曲
憶郎赴邊城幾彀秋砧月若無鴻雁飛生離即死别
愁腸結欲斷邊衣猶未成寒窻剪刀落疑是劍環聲
此身倘長在敢恨歸無日但願郎防邊似妾縫衣宻
　　舟次赤壁
呉王峴畔泛川流赤壁磯頭半日遊勝地空餘豪傑迹
扁舟不載古今愁極知風景終無異莫念天時逝不留
傷事傷懐長太息靜看江雨沒浮漚
　　束擔
束擔出荆扉征塵染敝衣人憐雙鬢改我悟半生非抱
璞今誰訴知音古亦稀尋思無一可吾道欲安歸
　　旅思
荏苒秋光老空濃晚色奇霜嚴雀語澀風定燕飛遲旅
思荒煙夜鄉心野水涯夢歸歸未得愁極秪顰眉
　　送春
正是風光欲别時可堪煙外雨絲絲怕看太白餘春賦
嫌誦淵明止酒詩晝短擬教持蠟炬愁深悔不下書帷
自知無計能遮道任作園林隔歳期
　　黄鶴樓
翬飛棟宇據城端車馬塵中得異觀雙眼莫供淮地濶
一江不盡蜀波寒老仙横笛月亭午騷客懐鄉日欲殘
獨撫遺蹤增慨慕徘徊不忍下層欄
　　玉梁道中雜詠
一别三㑹峯轉燭開半紀山根石上苔已沒舊履齒摩
挲青青松彼樹猶如此睠言枕清流為洗囂塵耳
清商泛西來剌剌滿林塢草木倐變衰柯葉不相顧昔
時翳空雲今作連山雨菊花猶强項籬邊爭媚嫵
片石能邀人想此兩足趼忽逢黄冠師對語白雲巘眼
中景物饒恨我蓬蓽逺躊躇不忍去泉石尚可剪
峭壁園莽蒼荒谿人削迹時聞蘆葦叢野鳥話岑寂浮
生雖有涯幽討當無極御風獨長嘯此心謝機馽
曉霜媒薄寒巖壑失故緑輕飇振槁葉唱徹陽闗曲秋
光何足憐嗟此歳事促愁吟思無聊日沒西山麓
泠泠澗底泉破碎山根翠苦欲留佳客曲折二十四我
行無定止蠟屐信所詣偶來儵舍去乗興聊復爾
支枕郁木山月色瑩如洗林幽枕席清景勝夢魂偉丁
當鳥忽啼令我驚欲起金丹事可期永願供薪水
乾坤掃陰霾晴色蔽幽谷山川薦秋容竒秀若可匵千
巖寄一笻萬里付雙目行行翠煙中日與清景逐
濛鴻玉梁境縹緲雲霞仙月壇白雲洞遺址空依然千
年唯亂石蹲踞秋山煙徘徊莫可見酌盡丹井泉
塵坌不可奈飄然入林坰稍覺道心勝漸至詩脾清靜
極生孤愁耿耿難為情喧寂兩莫愜吾意何由平
　　春殘
林端啼鴂損年芳洞口空憐野水香人與落英兼寂寞
蝶隨飛絮兩彷徨不因花事榮枯易未覺春工代謝忙
却愛曉來風日映緑陰千丈漾横塘
　　絶知
羈旅日騷騷人間事若毛絶知操筆誤深羨把犂髙百
歳纔能幾終朝强作勞虚名竟何益肯把換蒲萄
　　登玉笥山役龍洞
捫蘿入幽谷眼界益崢嶸石壁斷人跡泉流閒鳥鳴日
髙雲未散秋晚草猶榮坐久無歸意悠然世念輕
　　閒立
曉來閒立小谿邊看徹遥峯入紫煙四壁儻堪供我隠
一寒未至乞人憐功名不與樽前事時序寧知局上遷
可笑區區當世事滿懐氷炭苦相煎
　　下第西歸
抛却銀袍製芰荷春風一曲紫芝歌古來至寶多横道
何事荆山泣卞和
才難濟世甘避世心不愁天惟樂天林下山間深宻處
曲肱飲水興悠然
　　江行阻風小市
弭掉黄蘆外江雲遶柁牙寒深身軫粟風急浪生花日
暮人收市年窮客念家倚蓬無可奈忍見後歸鴉
　　遊春
春濃無處不相宜草暖雲昬二月時蝶舞花梢風細細
鶯啼栁底日遲遲摸將景物歸詩巻判得光陰付酒巵
箇裏各隨人自得五陵豪俠豈能私
　　始見
雪後寒猶勁書窻怯暫開因沽江畔酒始見竹間梅歳
月崢嶸去衰顔次第來誰能憂許事杖履且徘徊
　　山行
狂飇巻雨辨朝曦似與新時有㑹期秋水秋山秋草木
渾將乞與數篇詩
煙草淒迷露未晞一笻伴我立晴暉丹楓雖老猶多態
散作漫山野蝶飛
斾斾黄茒發眼明荒郊盡日絶人行誰知氣象蕭條處
賸有山川可鼎烹
槁葉忘身絶澗流蘆花揺手欲風休羨渠山鳥渾無事
相對飛鳴草樹頭
片雲輕度半巖陰巾履俄驚翠靄深澗底寒泉知客懶
石根㶁㶁自長吟
烏藤落手野煙開水秀山明入望來舊日經行曾著語
試看石壁已莓苔
盡日留連興未闌寒鵶背負夕陽還遥知今夜空窻夢
只在江南水石間
　　客裏
客裏愁濃處秋宵月欲斜雁聲頻到枕蝶夢未還家世
有多岐苦人因一念差遥思林下去蓑笠釣煙沙
　　寄玉笥蕭髙士
滴露謄真誥蕭然莫與羣新詩髙似月世念薄於雲俗
走堪憐我閒眠極羨君唯餘緑綺韻惆悵未曾聞
　　尋芳
尋芳自控青絲鞚日煖煙濃春意重晚來被酒卧花陰
流鶯喚醒東風夢
　　桂花爛漫一夕敗於風雨呼童掃落英以供香事
　　戲作古句
小山涼風髙秋氣遶庭砌江南山水秀鍾此數叢桂亭
亭蒼虬蟠磊磊粟玉綴薫染風露香擺脱脂粉媚芙蓉
已無秋籬菊極羞媿幽芳蕙百畝香味亦瑣細孰知標
格奇自取造物忌狂風扶怪雨族滅無噍類纔憐金作
屋俄驚粟布地姿容就枯槁氣骨尚奇異如彼死諸葛
凛凜有生意試炷博山火來參煙一燧
　　喚我
晴空喚我出柴扉山色留人倚落暉春意已隨流水去
晚風忍挾亂花飛尋思樂事惟心在惆悵良辰與願違
尚有扁舟可泛處江南水暖鱖魚肥
　　客行
客行困泥潦山堠不勝長就使雨㸃暴更令風力狂時
危嫌店逺日暮覺程忙身世摧頽甚艱難已備嘗
　　山居閒思
雲散山月吐星稀山月髙相羊風露底望月誦離騷
菡萏兒女態舂鋤金石交曉來微雨過涼思滿蒲梢
雨作糟牀注秋生鱸鱠思巻簾了清景流水裊煙絲
　　夢迴
酒薄難成醉輕寒襲破衾夢迴孤客枕聽徹草蟲吟寂
寞三秋夜淒涼一片心山林與朝市底處豁愁襟
　　夏雨
飄忽回風起差池髙鳥翔雲凝千嶺碧雨獻一天涼飽
意歸田畝歡悰入醉鄉忽思素秋氣蕭瑟滿空堂
　　輾轉
郵亭徹夜聽秋聲輾轉藜牀直到明月白霜輕寒剪剪
築成萬里客愁城
　　寄企梅兄
朱墨叢中不殫勞騞然聊試發硎刀得時行道官無小
與物為春政自髙閒對崆峒餐秀色醉濡章貢助吟毫
自憐無計相從去十八灘頭泛一舠
　　中秋步月
林閒一葉秋屏去三伏暑淒然風露清絺綌莫能禦炎
涼相推移何為遽如許孰知秋已半今夕四十五
幽人披襟來步此一庭月如渡滹沱水似泛山陰雪誰
將羌管急間彼鄰杵切冉冉秋思生令人欲愁絶
空山本無塵況復值良夜風清月色佳圭璧不當價徐
行苔徑間小立林影下飄飄意欲仙舉手人世謝
光陰若劈箭行樂常恐遲人生百歳客擾擾竟何為四
美古難并千年調亦癡麯生不我棄邀月聊自怡
景物與意㑹撚髯聲悲鳴一語得總持萬狀就使令以
我詩思苦賞此秋月明今夕月明裏幾人同此情
　　姑蘇道中
滿眼菰蒲翠撲衣雙雙沙鳥漾斜暉閒愁一段如氷釋
楊栁叢中出酒旂
　　信步
信步獨幽尋春山野霧深鳥啼如喚僕泉響似鳴琴日
暖草爭秀風狂花不禁却嫌荒癖地無酒與春斟
　　泛舟秋懐
白露消磨暑丹楓㸃畫秋閒吟小山賦歸思大江流世
盡營三窟人誰樂一丘篷窻有佳致月朗正風休
　　木犀花
金粟如來澗壑姿不隨桃李赴春期江南花品秋居最
何況秋花中絶奇
湯沐晴空顥露繁清香十里壓旃檀紗窻夢覺秋風度
疑是儂家住廣寒
秋影連蟾隠士攀渾無蜂蝶涴林間何人説與陶元亮
未必東籬勝小山
　　山行愁思
日落煙欲横山寒翠將滴荒村渺愁人跬步觸四塞路
遥兩髀酸頗恨身不翼舍䇿還悵然倦倚松下石
明月印野水暮色進旅愁僕痡主亦疲心口相怨尤茅
舍劣容膝弛儋聊小休㑹當理歸䇿甘彼窮山囚
　　夜宿郁木福地徜徉明月間遐想仙風得五十六
　　字
騎氣乗雲事已灰娟娟野月照蒼苔自憐不及壇前石
曾遇仙翁躡屐來
淒涼風露濕人衣猶自踟躇未忍歸樹影忽來山月轉
誤驚鶴翅似輪飛
　　閒居遣懐
日暮掩松闗悠然謝往還停盃因待月徙倚為看山貧
悟道中樂醉偷忙裏閒耳根偏可意風澗響潺湲
　　寂寥
睡起和春倚小廊寂寥情緒滿斜陽園林已是花飛急
簾幕爭禁燕語忙
　
　
　
　
　
　
　兩宋名賢小集巻二百六十八
欽定四庫全書
　兩宋名賢小集卷二百六十九
　　　　　　　　　　　　宋　陳　思　編
　　　　　　　　　　　　元　陳世隆　補
　雪坡小藁(二/)
　羅與之
　　書感
設險重門未足憑民心應自有長城朝廷休戚視田野
宗社存亡非甲兵氣實精神寧敝竭本枯枝葉可敷榮
古人經理先觀勢兩臂于韓孰重輕
　　蛾眉亭
悠悠飛鷺滿汀洲極目蛾眉最上頭對此江山還有月
知他世界盡無秋情懐杜老鄜州夜景物坡仙赤壁遊
長嘯劃然空谷應風生浪湧不容留
　　動後
莫作楊朱泣路岐此心自被利名移車奔寧是駕尼父
舟覆應非載伯夷(出説/難)悔吝從來生後日嘯歌元秪在
閒時可憐秦晉功成者欲避危機已太遲
　　文到
簡編香外雨孤翻翰墨場中春日暄文到工時疑有助
道逢極處本無言當年誰可輩任昉後世人方怪屈原
勿謂詞章真小技精粗微妙豈殊根
　　臨流
習習涼颸起素波臨流解帶小婆娑秋光已共蘆花老
夜雨那勝落葉多不覺儒酸同糾纏極知妄想盡消磨
笈中班史猶堪質肯作商聲甯戚歌
　　鳳皇臺間眺臺前瞰軍壘有感而賦
秋風攜野客杖履鳳皇臺忍見貔貅戌更聞鴻雁來時
方憂大厦世豈乏良材何日覽輝至龍文載九垓
　　為言
日薄寒濃春意微花鬚栁眼尚依稀為言羯鼓休頻打
催得先開即早飛
　　秋林
秋晏𤣥雲瞀積陰平蕪氣象極蕭森細看揺落風霜意
已見發生天地心畢竟栽傾非外致豈伊培覆自相尋
若教宋玉曾聞道九辨悲思未遽深
　　卧疴
六塵縁影正堪嗟二豎乗虚勢益加憶昔鼻頭能出火
即今眼底已生花婦言伐性多因酒醫戒傷生少試茶
悟罷本來安得病角弓誰使認為蛇
　　題采石李太白祠
仙翁謫墮岷山下逸氣如虹耿林罅萬言倚馬不為難
坐令神鬼皆驚嚇翹翹車乗懸弓旌疇咨時政肝膽明
和畨書草金鑾殿清平詞度沈香亭傲睨視漢嫓黄綺
寶牀賜食龍顔喜掉頭飇作燕晉遊却笑卿相紆朱紫
開元盈盛亦已極屏間山水代無逸未必脱靴恨爾深
自是見幾不終日錦袍錯落浮扁舟呼兒買酒盟江鷗
天公似悔夜郎禍明月已起煙波愁采石青青三尺墓
至今祠祭勤呵護
　　長至書意
萬草千花若死灰陽和一氣已潜回莫言舉世無先覺
幾處寒梢放野梅
　　商歌三首
東風滿天地貧家獨無春負薪花下過燕語似譏人
白屋釡生魚青樓行細膾靜思天地間寧有私覆載
門前桑柘枝中有千錦機遊人不迴顧桃李獨成蹊
　　却羨
貴客寧知拂徽琴郢人漫倚引商音那堪歳月化雙鬢
空有悲歡寄寸心囊底有方餐白玉牀頭無術致黄金
抗塵走俗曾何補却羨鷦鷯托一林
　　三髙亭
灼灼曾暉漸欲西長橋弭棹倚欄時湖光渺漭浮寒鑑
山色依稀抹黛眉一舸功成非本志三秋歸思亦何遲
始終惟有天隨子笑却旌招理釣絲
　　花下嘆
人生何處較窮通天意元難測始終花落花開翻覆手
君看同此一春風
　　林深
林深氣雜不相闗衆建芳馨兩廡間月榭琴彈新製曲
曉窻畫展舊遊山淒涼風滿竹千箇的皪春歸梅一斑
可笑野人無繫累機心猶在釣魚灣
　　纔是
忍看繁紅委路塵空餘野草緑無垠人生憂樂何終極
纔是迎春又送春
　　一夜
潦收野水淨雲陣布重陰一夜西風急千山落葉深身
猶衣暑服耳已厭寒砧對此無心者還應雪滿簮
　　寄逺詞
寒梢蕭索風振林蟪姑切切語欲噤終宵輾轉不能寐
遥憶良人戰場裏陽闗一别歸無期翠煙幾度秋螢飛
當時手種合歡樹今已蒼蒼雲四垂蜀錦裁書憑雁寄
那能道人意中事深秋倘得未移軍猶見幽閨數痕淚
居延城外刁斗聲無定河邊霜月明妾身雖老幸未死
何日中原賀太平
　　被酒
人間笑口信難開十事嘗嗟九不諧忙裏始知閒氣味
老來方見少情懐清商憭慄歳無幾𤣥髮蕭疎生有涯
誰謂伯倫聞見滅却甘麴蘖自沈埋
　　衞生
屏去雞壅與豕零試聽我誦衞生經兩忘寵辱心源靜
一掃榮枯眼界明酖毒不令生厚味姦邪寧使出繁聲
冥鈞深養靈根固四體調和血氣平
　　瀟湘道中
客行適瀟湘淒其歳云晏枯梢風騷勞荒郊雲漶漫槭
槭雨聲急皚皚雪花燦紆縈泥途深渺黙山堠逺日暮
欲税駕天末叩孤館米盡甑生塵薪濕火不煖此意對
三閭似結兩重案人生如空華百歳等抹電那忍聽客
塵日夜苦相煎懐安名所敗飽食親孰顯恭承古昔訓
險阻寧敢憚信知有此身乃是一大患愁深不能寐歌
長未及亂門前車鐸鳴翰音復號旦
　　看葉
紅紫飄零草不芳始宜攜杖向池塘看花應不如看葉
緑影扶踈意味長
　　談道
休將視聽探希微衆妙何嘗間險夷舍一而求非恍惚
自三以究豈支離試看瓦礫道寧隠若外筌蹄思益奇
熱即取涼寒向火是中消息幾人知
　　己亥中秋
此行不負中秋夜采石江頭醉及晨獨御涼風尋古迹
驚看明月照今人詩騷寂寞雖云久光景推移豈解陳
却怪悲鳴營度處筆端何事竟無神
　　虎溪
衝猋吹客襟飄拂虎溪渡逺想三笑時此意固有寓孰
知秘宻藏奚聞笑黙語繩繩徹上下綿綿貫今古東林
鐘聲幽康廬山色嫮是皆善知識長時相警悟世人自
合塵兩耳聾莫覷百千微妙義墮在一毫許我行發深
省如重睡忽寤向人欲舉似有舌不能吐
　　黙坐
厭調鞍馬佩金壺黙坐空窻氣晏如已覺胸襟無得喪
那知花草就榮枯絃何庸絶琴寧有聲未曾銷塵本無
此語倘教遊子聽料應笑我一何愚
　　倦倚
蟬聲無語細相和池面纔浮㸃㸃荷倦倚闌干消永日
葡萄陰薄栁風多
　　此悟
遑遑偶偶亦堪悲桀死堯生畢竟齊空羨駝峯烹翠釡
漫思鱸鱠拌金虀榮華代謝看荆棘今古推遷望澗溪
造化宻移於此悟長歌拾穂任天倪
　
　
　
　
　
　
　
　
　
　
　
　
　
　
　
　兩宋名賢小集卷二百六十九
欽定四庫全書
　兩宋名賢小集巻二百七十
　　　　　　　　　　　　宋　陳　思　編
　　　　　　　　　　　　元　陳世隆　補
　白石道人詩
　姜夔字堯章鄱陽人工聲律慶元三年進樂書乞正
　雅樂詔令太常與議嫉之不果行居苕溪與白石洞
　天為鄰轉庵潘檉號之曰白石道人又畀以詩云世
　間官職似摴蒱采到枯松亦大夫白石道人新拜號
　斷無繳駁任稱呼時夔與黄景説齊名景説亦號白
　石人稱雙白石
　五言古詩
　　奉别沔鄂親友(以長歌意無極好/為老夫聽為韻)
滔滔沔鄂留有靦三宿桑持鉢了白日事賤丸蛣蜣舍
當去石友煙席淩江湘為君試歌商歌短意則長
佳人魯山下(謂楊大/昌正之)日弄清漢波促絃調寶瑟哀思感
人多咬哇秦缶擊冷落郢客歌知音良不易如此粲者
何
英英白龍孫(鄭仁舉/次臯)眉目古人氣拮据營數椽下簾草
生砌文章作逕庭功用見造次無庸垂罄嗟遺安鹿門
意
詩人辛國士(辛泌/克清)句法似阿駒别墅滄浪曲緑陰禽鳥
呼頗參金粟眼漸造文字無兒輩例學語屋壁祝(又作/呼)
蒲盧
山陰千載人揮洒照八極只今定武刻猶滯龍虎筆單
侯出機杼(單侯諱/炳文)豈是劍舞得餘波入竹石絶嘆咄咄
逼
異時之罘君在涅守白顥黄鐘欠牛鐸淋漓弔遺稿有
子殊可人(蔡迨堅吾/子字武伯)特未見此老客來請論文但道曲
肱好
中郎遊千霜曲髙復誰為龎翁趣無絃鄭伯功斵鼻春
風桃花溪寒渌繞蒼翠何當從兩君放浪計幽事
宦達羞故妻貧賤厭丘嫂上書雲雨迥還舍笋蕨老江
臯鋤帶經決計恨不早士無五羖皮沒世抱枯槁
伐木響虚牝我願友褐夫九闗呀虎豹何時内髙祛黄
鵠渺雲樹鸚鵡澹煙蕪倚杖得清賞洗心觀本初
孤鴻度闗山風霜摧翅翎影低白雲暮哀噭那忍聽士
生有如此儲粟不滿瓶著書窮愁濱可續離騒經
　　赤松圖
山東隆準公未語心已解按劍堂下人成事汝應退非
無帶礪約正爾有恩害平生三寸舌松間潄寒瀨
　　雪中訪石湖
雪矸如玊城偏師敢輕犯黄蘆陣野鶩我自將十萬三
載渠未降北面石湖范先生霸越手定自一笑粲
　　虞美人草
夜闌浩歌起玊帳生悲風江東可千里棄妾蓬蒿中化
石那解語作草猶可舞陌上望騅來翻愁不相顧
　　花藏寺雲海亭望具區(寺為張循/王功徳院)
茫茫復茫茫中有山蒼蒼大哉夫差國坐占天一方夫
差醉蓮宫巨浪揺不醒越師何從來碎我玉萬頃年年
亭上秋一笛千古愁誰能知許(又作/幾)事飛下雙白鷗
　　夏日寄朴翁時在靈隠
風吹松樹枝懐吾松間友雲從北山來令吾屢回首山
雲夜夜起山雨侵人衣遥知竹窻裏自吟新雨詩
　　春日書懐
九真何蒼蒼乃在清淡尾衡茒依草木念逺獨伯姊春
來衆芳滋春去衆芳萎兄弟各天涯啼鴂見料理漢江
出巨魚風雷入驅使安得挾吾輈西征二千里
春雲驛路暗遊子眇歸程永懐故山下風雨悲松庭翁
仲不解語幽鳥時時鳴人家插垂栁客裏又清明
垂楊大别寺春草郎官湖家巷有石友合并不待呼痩
藤倚花樹花片藉玊壺老鄭談絶妙辛楊句敷腴平生
子姚子貌古心甚儒時邀野僧語閒與琴工俱酒闌興
未了左轉城南隅大江圍楚碧煙水入𤣥虚留落不自
恨唯嗟故人踈一月三見夢夢中相與娯日日潮風起
悵望武昌(一作/陵)魚
武昌十萬家落日紫煙低亭亭頭陁塔髙處白鳥棲白
鳥忽飛去春山空四圍南樓有佳人再召且再辭閉門
課文史攖物深天機斯人不可致白鳥㑹來歸
　　箜篌引
箜篌且勿彈老大不可聽河邊風浪起亦作箜篌聲古
人抱恨死今人抱恨生南鄰賣妻者秋夜難為情長安
買歌舞半是良家婦主人雖愛憐賤妾那久住縁貧來
賣身不縁觸夫怒日日登髙樓悵望宫南樹
　　賦千巖曲水
紅雨洒溪流下瀨仍小駐魚隊獵殘香故故作吞吐老
子把一盞微風忽吹去
　　李陵臺
李陵歸不得髙築望鄉臺長安一萬里鴻雁隔年回望
望雖不見時時一上來
　　待千巖
褰裳望洞庭眼過天一角初别未甚愁别久今始覺作
箋非無筆寒雁不肯落蘆花待挐舟怪底北風惡
若人金石心試問洞庭浪傳聞下巴陵瀝酒喜無恙我
行丹楓林屢騁白蘋望烏鵲不可嗔論功當坐上
　　呈徐通仲兼簡仲錫通仲與誠齋為鄉人近來赴
　　調而誠齋去國又通仲久與千巖有苕霅之約而
　　未至余挽通仲欲與同歸千巖故末章及之
斯文準乾坤作者難屈指我從李郭遊知有徐孺子春
風橘洲前白月太湖尾懐哉(一作/我)來無期玉唾炯在紙
去年識仲氏何啻空谷喜合并忽自天傾倒見底裏維
君天下士竹箭東南美胡不在石渠諸公當料理千巖
今林宗泉石助風軌示病(一作/疾)不下堂有句髙八米此
老筆硯交誠齋古元禮毫端洒秋露去國詞愈偉屬聞
都門别回首即桑梓獨憐苕溪上垂榻俟行李煙波肯
尋盟歸棹為君艤
　　和轉菴丹桂韻
野人復何知自謂山澤好來禆奉常議識笳鼓羽葆誰
憐老垂垂却入鬧浩浩營巢猶是寓學圃何不早淮桂
手所植漢甕躬自抱花開不忍出花落不忍掃佳客夜
深來清尊月中倒一禪兩居士更約踐幽討
　　昔遊詩
　夔蚤歳孤貧再走川陸數年以來始獲寧處秋日無
　謂追述舊遊可喜可愕者吟為五字古句時欲展閲
　自省生平不足以為詩也
洞庭八百里玊盤盛水銀長虹忽照影大哉五色輪我
舟渡其中晃晃驚吾神朝發黄陵祠暮至赤沙曲借問
此何處滄灣三十六青蘆望不盡明月耿如燭灣灣無
人家只就蘆邊宿
放舟龍陽縣洞庭包五湖(澧沅濱/湘大江)洶洶不得道茫茫將
奈何篙師請小泊石矴沈泥沙是中大無岸强指葦與
莎滯留三四晨大浪山嵯峨同舟總下淚自謂餵黿鼉
白水日以長僅存青草芽轉盼又已沒但見千頃波此
時羨白鳥飛入青山阿
九山如馬首一一奔洞庭小舟過其下幸哉波浪平大
風忽怒起我舟如葉輕或升千丈坡或落千丈坑回望
九馬山正與大浪爭如飛鵝車礟亂打睢陽城又如白
獅子山下跳猙獰須㬰入别浦萬死得一生始知茵席
濕盡覆杯中羮
蕭蕭湘陰縣寂寂黄陵祠喬木蔭樓殿畫壁半傾欹蘆
洲雨中淡漁網煙外歸重華不可見但見江鷗飛假令
無恨事過此亦依依
吾乗五板船將入沌河口大江風浪起夜黑不見手同
行子周子渠膽大如斗長竿掙蘆席船作野馬走不知
何所詣生死付之偶忽聞入草聲燈火亦稍有􁂳船遂
登岸亟買野家酒
天寒白馬渡(漢川/縣界)落日山陽村是時無霜雪萬里風奔
奔外旃吹已透内纊氷不溫吹馬馬欲倒吹笠任飛翻
不見行路人但見草木蕃忽看野燒起火焰燒乾坤聲
若震雷震勢若江湖吞虎豹走散亂麋鹿不足言夜投
野店宿無壁亦無門此行值三厄幸得軀命存明發見
老姊斗酒為招魂
揚舲下大江日日風雨雪留滯鼇背洲十日不得發岸
氷一尺厚刀劍觸舟楫岸雪一丈深屹如玉成堞同舟
二三士頗壯不恐懾䝉毡開篷卧波裏任傾折晨興視
毡上積雪何皎潔欲上不得梯欲留岸頻裂攀援始得
上幸有人見接荒村三兩家寒苦衣食缺買猪祭波神
入市路已絶如今得安坐閒對妻兒説
青草長沙境洞庭渺相連洞庭西北角雲邊更無邊後
有白河沌渺莽里數千豈惟大盜窟神龍所盤旋白湖
辛已歳忽墮死蜿蜒一鱗大如箕一髯大如椽白身青
鬐鬛兩角上梢天半體卧沙上半體猶沈淵里正聞之
官官使吏致䖍作齋為禳禱觀者足闐闐斂席覆其體
數里聞腥羶一夕雷雨過此物忽已遷遺跡陷成川中
可行大船是年金亮至送死江之壖或云祖龍䜟詭異
非偶然近日山陽人采菱不知還望見三龍浮目若電
火燃見龍多見尾少見四體全一龍已為異三者亦罕
傳又因漁湖側水中忽生煙煙中一驢出繞身步蹁躚
俄隨霹靂去欲語無由縁我聞語此事乗舟往觀焉徑
往枯葭浦白鷺爭相先湖有劉備廟實司浩渺權徘徊
無所見歸棹月明前
昔遊洞源山先次白馬渡(桃源/縣界)渡頭何清深鴻鵠在髙
樹白馬亦洞天昔人有奇遇洞門不可見但聞水聲怒
瞻彼羽人宅乃乗方船渡修廊夾五殿重閣映千樹規
模象魏壯四合緑陰護山椒望五溪壺頭入指顧故宮
在其北屋瓦帶松霧古杉晉時物中空野人住外圍四
千尺内可十客聚我遊瞿仙館壇上表遺步却下八疊
坡一亭衆妙具兩山抱澄潭老木枝榦互瞻前秀而迥
坐久凛難駐桃源獨不見僻在南宫路山行轉深邃狙
猿吟上下石竇出微涓令吾意猶豫昔聞漁舟子水際
見洞戸今看去溪逺定自後人誤惆悵却歸來此遊不
得屢於今二十年歴歴經行處
昔遊衡山下看水入朱陵半空掃積雪萬萬玉花凝或
如生綃掛或作薄霧横紛紛虎豹吼往往蛟龍驚人語
不相聞濺雹漂風纓有魚縁峭壁上上終不停此中有
神物雷雨周八絃
昔遊衡山上未曉入幽谷欲識所坐輿横板掛兩竹狀
如秋千垂髙下不傾覆登山九千丈中道多佛屋一峯
髙一峯一峯秀林木仰看同來客木末見冠服髙堂石
橋路尋常雲所宿下方雷雨時此上自晴旭紫蓋何突
兀萬里在一目餘峯六七十僅如翠浪矗此有嬾瓉巖
大石庇樵牧下窺半厓花杯盂琢紅玊飛雲身畔過攬
之不盈掬祝融最髙絶紫蓋不足録俯視同仰觀蒼蒼
萬狀伏惟餘岣嶁峯南睇半空緑仿彿認瀟湘向嶽流
屈曲髙處驚吾魂翻思宅平陸其東有雷穴靈異謹勿
觸雲來綿世界雲去一峯獨僧窻或留罅雲入不可逐
絶頂横石渠仙人有遺躅山多金光草夜半如列燭靈
藥不可尋吁嗟歸太速
濠梁四無山坡陁亘長野吾披紫茸毡縱飲面無赭自
矜意氣豪敢騎雪中馬行行逆風去初亦畧霑洒疾風
吹大片忽若亂飄瓦側身當其衝絲鞚袖中把重圍萬
箭急馳突更叱咤酒力不支吾數里進一斚燎茅烘濕
衣客有見留者徘徊望神州沈嘆英雄寡
既離湖口縣未至落星灣舟中三兩程兩程見廬山廬
山遮半天五老雲為冠朝看金疊疊暮看紫巉巉瀑布
在山半彷彿認一斑廬山忽不見雲雨滿人閒
雪霽下揚子閒望江上山山山如白玉日照金孱顔是
時江水淨影落清鏡寒潮催庾信老雲送佛貍還萬古
感心事惆悵垂楊灣
衡山為真宫道士飲我酒共坐有何人山中白衣叟問
叟家何在近住山洞口殷勤起見邀徐步入林藪雲深
險怪黒石亂湍水吼尋源竹漸逺茅屋前如帚老烹茶
味苦野啄琴形醜叟云司馬君學道此仙久屋東大盤
石碁畫今尚有古木庇覆之清泉石根走因悲百年力
汲汲成白首仙人固難值隠者亦可偶追惟恍如夢欲
畫無好手
　　附潘檉徳久書昔遊詩後
我行半天下未能到瀟湘君詩如畫圖歴歴記所嘗起
我逺遊興其如鬢毛霜何以舒此懐轉軫弦清商
　　又附韓淲仲止
平生未踏洞庭野亦不曾登南嶽峯因君談舊遊恍如
嘗相從江淮歴歴轉湘浦裘馬意氣傳邊峯吾嘗汎大
江只見匡廬松乗風醉卧帆影底髙浪直濺嵐光濃日
暮泊船時是夜方嚴冬雪花壓船船背重攬揺柂皷聲
如鐘當年意淺語不到無句可寫波濤樁君詩乃如許
景物不易供盡歸一毫端狀若羣飛龍人問勝處貴著
眼雖有此興無由逢錢塘山水亦自好奈何薄宦難從
容南髙北髙一千丈潮頭日夜鳴靈蹤應有隠者為識
賞青鞵布襪扶杖笻君無説彼我愧此急還詩巻心徒
忪
　七言古詩
　　送王孟玊歸山陰
淮南雪落雲繞戍王郎鳴鞭獵狐兔問君本是山陰人
何不扁舟剡溪去人生樂事將無同知君此心如太空
只今去踏龍尾道也似寒江蓑笠翁鑑湖一曲荷花浦
君不歸來花有語舊宅應添竹幾竿到家不覺秋如許
十年雪裏看淮南聚米能作淮南山籌邊妙處須急吐
正自不容脩竹閒人道長江無六月日光正射青蘆葉
何以贈君濯炎熱雪即是詩詩是雪
　　烏夜啼
老烏棲棲飛且號晨來枝上啄楮桃楮桃已空楮葉死
猶啄枯枝覔蟲蟻老烏賦分何其貪未啼已被鄰公嗔
吁嗟老烏不自省墻頭屋上紛成羣呉中貴遊重鸚鵡
千金致逺能言語花底紅絛鄭袖擎盤中碧果秦宫取
天生靈物得人憐過者須來鸚鵡邊老烏事事無足録
人間猶傳夜啼曲
　　余居苕溪上與白石洞天為鄰潘徳久字予曰白
　　石道人且以詩見畀其詞曰世間官職似摴蒱采
　　到枯松亦大夫白石道人新拜號斷無繳駁任稱
　　呼予以長句報貺
南山仙人何所食夜夜山中煮白石世人喚作白石仙
一生費齒不費錢仙人食罷腹便便七十二峯生肺肝
真祖只在南山南吾欲從之不憚逺無方煮石何由軟
佳名錫我何敢辭但愁自此長苦飢囊中只有轉菴詩
但當掬水三嚥之(轉菴徳久/自號云)
　　丁已七月望湖上書事
白天碎碎如折綿黑天昧昧如陳𤣥白黑碎處青天出
海月飛來光尚濕是夜太史奏月蝕三家各是爭筭術
或云七八或食既或云食晝不在夕上令御史登呉山
下視海門監月出年來厯失無人修三家之説誰為優
乍如破鏡光炯炯漸若小兒初食餅時方下令嚴禁銅
鏡破何為東海東天邊有餅不可食聞説飢民滿淮北
是鏡是餅且勿論須㬰還我黄金盆金盆當空四山靜
平波倒浸雲天影下連八表共此光上接銀河通一冷
御史歸家太史眠人間不聞鐘鼓傳白石道人呼釣船
一瓢欲酌湖中天荷葉擺頭君睡去西風急送敲窻句
　　送陳敬甫
十年所聞溢吾耳去年誦君書一紙古人三語得奇士
況此磊落數百字相逢千巖萬壑裏有客如君請兄事
才髙自古人所忌論髙不售反驚世好詩取客如劵契
我無三者獨至是如君之貧不可避呼舟徑渡寒潮外
　　生雲軒
在山長與雲同儕出山憶雲雲不來千金買得太湖石
數峯相對寒崔嵬朝來忽覺青苔濕靉靉如炊石間出
白雲何處不相逢却怪年年枉相憶三郎胸中横一丘
在山出山雲與遊更呼白石老居士來倚雲根吟七字
　　送項平甫倅池陽
項侯聲名天宇窄與君俱是荆湖客向來相聞不相值
長安城中乃相識論文要得文中天邯鄲學步終不然
如君筆墨與性合妙處突過蘇李前我如切切秋蟲語
自謂平生用心苦神凝或與元氣接屢舉似君君亦許
西湖一曲古墻陰清坐論詩夜向深見謂人間有公等
不知來者不如今乾坤雖大知者少君不見古人拙處
今人巧我徂山林口掛壁如君合救狂瀾倒石渠春水
緑泱泱閣下無人白日長萬里江湖入歸夢子雲不願
校書郎九華山色梅根渡半日風帆即秋浦六條察吏
安用許幸有千巖作詩侣
　　書乞米帖後
銀鈎鐵畫太師字從人乞米亦可憐五倉空虚胃神哭
竟日悄悄無炊煙仙人留書説服氣道士辟穀期引年
人生不食浪自苦獨不見子桑鼓琴十日雨
　　契丹歌(都下聞蕭總管自/説其風土如此)
契丹家住雲沙中駕車如水馬若龍春來草色一萬里
芍藥牡丹相間紅大胡牽車小胡舞彈胡琵琶調胡女
一春浪蕩不歸家自有穹廬障風雨平沙軟草天鵝肥
胡兒千騎曉打圍皁旗低昻圍漸急驚作羊角淩空飛
海東健鶻健如許韝上風生看一舉萬里追奔未可知
劃見紛紛落毛羽平章俊味天下無年年海上驅羣胡
一鵝先得金百兩天使走送賢王廬天鵝之飛鐵為翼
射生小兒空看得腹中驚怪有新薑元是江南經宿食
　　禽言如曰哥哥
君不見苕溪向南石皷山鳥如鸜鵒啼其閒土人相傳
是阿弟千呼萬喚去復還身為獨雁失儔侣所愧脊令
圖急難繞林哀哀訴明月夜闌月落潮聲咽天地濶逺
兄不聞蒼厓下淚山竹裂豈無鴉舅與鵓姑人各有心
非友于陟岡四顧空欷歔君不見江南望夫誰家子登
山化石不得語
　　次韻誠齋送僕往見石湖長句
客來讀賦作雌蜺平生未聞衡説詩省中詩人官事了
狎鷗入夢心無機韻髙落落懸清月鏗鏘妙語春氷裂
一自長安識子雲三嘆郢中無白雪范公蕭爽思出塵
有客如此渠不貧堂堂五字作城守平章勁敵在君口
二公句法妙萬夫西來囊中藏魯璵只今擊節烏棲曲
不愧當年賀鑑湖
　五言律詩
　　悼石湖三首
身退詩仍健官髙病已侵江山平日眼花鳥暮年心九
轉終無助三髙竟欲尊尚留巾墊角荒外有知音
未作龍蛇夢驚聞露電身百年無此老千首屬何人安
得公長健那知事轉新酸風憂國淚髙塚卧麒麟
未定情鍾痛何堪更悼亡遺書知伏枕來弔只空堂雪
裏評詩句梅邊按樂章沈思酒杯落天濶意茫茫
　　題華亭錢參園池
花裏藏仙宅簾邊駐客舟浦涵滄海潤雲接洞庭秋草
木山山秀䦨干處處幽機雲韜世業暇日此夷猶
　　同朴翁登卧龍山
龍尾回平野簷牙出翠微望山憐緑逺坐樹覺春歸草
合平呉路鷗忘霸越機午涼松影亂白羽對禪衣
　　坐上和約齋
句入氷輪冷愁因玊宇開可無如此客猶恨不能杯好
句長城立寒鴉結陣來箜篌莫停手拚却斷腸回
　　出北闗
呉兒臨水宅四面見行舟蒲葉浸鵝項楊枝蘸馬頭年
年人去國夜夜月窺樓傳語城中客功名半是愁
　　答沈器之二首
江漢乗流客乾坤不繫舟玊琴虚素月金劍落清秋野
鹿知隨草飢鷹故上鞲風流大堤曲一唱使人愁
涉逺身良苦登髙望欲迷試吟青玊案不是白銅鞮露
下秋蟲怨風髙北馬嘶槎頭有新味人在太湖西
　　菖蒲
岳麓溪毛秀湘濱玉水香靈苗憐勁直達節著芬芳豈
謂盤盂小而忘臭味長拳山并勺水所至未能量
　　范大參入覲頗愛鄙作以詩謝之
問句石湖老如將月指標枯中説滋味髙處戒虚驕頗
喜唐音近寧論漢道遥政聲今在耳萬樂聽簫韶
　　小孫納婦
慶事集朋親孫枝喜氣新欹雲停碧落舞雪眩青春暖
日花君子清樽酒聖人一春行樂地不負牡丹辰
　七言律詩
　　送朝天續集歸誠齋時在金陵
翰墨場中老斵輪真能一筆掃千軍年年花月無閒日
處處山川怕見君箭在的中非爾力風行水上自成文
先生只可三千首回施江東日暮雲
　　張平甫哀挽
將軍家勢出臞儒合上青雲作計踈呉下宅成花未種
湖邊地吉草新鉏空嗟過隙催人世賴有提孩讀父書
他日石羊芳草路弟兄來此一沾裾
　　寄上張參政
姑蘇臺下梅花樹應為調羮故早開燕寢休誇香霧重
鴛行却望衮衣來前時甲第仍垂栁今度沙堤已種槐
應念無枝夜飛鵲月寒風勁羽毛摧
　　京口留别張思順
伯勞飛燕苦為忙還憶東齋夜共牀别後無書非棄我
春前㑹面却他鄉連宵為説經憂患異日相逢各老蒼
更欲少留天不許曉風吹艇入垂楊
　　次朴翁遊蘭亭韻
亞字橋亭面面風六人同坐樹陰中松交歸路如留客
石礙流杯故惱公山色最憐秦望緑野花只作晉時紅
夕陽啼鳥人將散俛仰興懐自昔同(右軍祠堂有杜鵑/花兩株花極炤灼)
　　次韻胡仲方因楊伯子見寄
此去廬陵定幾程向來笻杖未經行懸知征棹雲邊集
大有吟情雪裏生楚渡食萍應甚美舜祠吹玊直能清
二君即日青冥上惟我春山帶雨畊(仲方得萍鄉宰/伯子得營道宰)
　　賀張肖翁參政
太乙圖書客屢談已知上相出淮南銀臺日月非虚過
金鼎功名得意參從此與人為雨露應憐有客卧雲嵐
明朝起為蒼生賀旋著衣冠紫竹簮
　　陳君玉以小集見歸用余還誠齋朝天續集韻作
　　七字夔報貺
筆陣無功汗左輪而今老去不能軍水邊白鳥閒於吾
窻外梅花疑是君欲向江湖行此話可無朋友托斯文
新篇大是相料理因憶西山揚子雲
　　寄田郎
楚楚田郎亦大奇少年風味我曾知春風寒食誰相伴
夜月棃花有所思剪燭屢呼金鑿落倚窻閒品玊參差
含情不擬逢人説鸚鵡能歌自作詞
　　送王徳和提舉淮泉
京塵吹帽汗淋衣相見頻年只道歸省裏移文那得了
家邊持節未為非煮乾碧海知誰用割盡黄雲尚告饑
可得不為根本計秋風還是雁南飛
　　寄時父
遲君日日數歸程到得君歸我已行一路好山思共看
半年有酒不同傾吾儕正坐清貧累各自而今白髮生
人物眇然須强飯天工應不負才名
　　送李萬頃
猛相思裏得君來正喜歡時却便回别路恐無青栁折
到家應有小桃開起居五馬草堂上問訊千巖及阿灰
(張禕姪張曙/小字阿灰)兒女痴頑夫婦健漂零何日共尊罍
　　次韻千巖雜謡
平生中散七不堪玊麈時時伴燕談道士有神傳火棗
故人無字入雲藍雨涼竹葉宜三酌日落荷花倚半酣
極欲扁舟南蕩去冷鷗輕燕畧相諳
　　寄上鄭郎中
梅根東望九華雲中有風流衣繡人石下一生勞夢想
尊前數語倍情親節旄在道催歸漢花鳥留君且作春
見説祥雲挾時雨故園松菊亦精神
　　送左真州還長沙
呉兒牽挽醉蓴鱸今日西歸畧自如别路冷雲隨驛馬
望鄉喬木記吾廬湘中花月偏憐酒淮左兒童待擁車
凡吾舊遊君更歴橘洲相見訝無書
　　乍涼寄朴翁
前日松間步屧歸更將荷葉障秋暉如今城裏抛團扇
應是山中試裌衣水有秋容蓮漸少樹含涼氣鳥慵飛
炎天既懶趨城市從此尤須戀翠微
　　呈方叔
聱牙落魄一閒官職事何曾見一斑不是論松須説劍
若非尋壑即觀山閒看落葉隨風去冷笑奔雲送雨還
更有荆巖楊處士伴渠癡坐老花閒
　　夏日奉天台禄
看天揮箑卧籐牀翠袖攜壺過酒漿蝟腹出波烹芰實
褭蹄和露擘蓮房相呼時入雞豚社獨坐曾無雁騖行
便是赤城真隠吏不須劉阮更相將
　　冬夜不寐
宵柝迢迢警睡魔靜思甘分老林坡忍饑但有嵇康懶
扣角曾無甯戚歌不起妄心思世事只將閒意養天和
時人休説長生術學著長生事轉多
　　閒詠
虚縻廪禄飲醇醪不狎文書不坐曹檢㸃花園為日課
裒尋詩草計年勞仍將書册供慵卧時喚盃盤佐老饕
感激大恩何以報惟祈聖夀與天髙
　　負暄
不是羲和徳澤流寒鄉何處覔溫柔絶憐天上紅錦襖
大勝人閒紫綺裘旋掇胡牀隨影轉更攜詩巻與閒謀
天和妙處人誰㑹欲獻君王却自羞
　　和陸放翁見寄
遥知三徑長荒苔解組東歸亦快哉津岸紛紛羣鳥去
船頭衮衮好山來平時佳客應相過勝日清樽想屢開
若許詩篇數還往直須追挽古風回
　　和陸放翁
午庭風雨撼髙槐一洗城頭十丈埃老子坐閒尋好句
故人門外寄詩來勁鋒久服穿楊妙鈍思深慚擊鉢催
清珮左符君未可要聽吟思發春雷
　　寄汪尚書
五十年間嘆濶疎相忘兩地復江湖書來筆底驚强健
詩去吟邊想步趨好對青山看歌舞莫嫌紅粉笑髭鬚
鳳毛已有哦松韻尚記金章舊範模
　五言絶句
　　明妃詩(同潘徳久/作三首)
明妃未嫁時滿宫妬娥眉一朝辭玉陛人人淚雙垂
年年心隨雁日日穹廬中遥見沙上月忽憶建章宫
身同漢使來不同漢使歸雖為胡中婦只著漢家衣
　　古樂府三首
裁衣贈所歡曲領再三安歡出無人試閨中自著看
甚欲逐郎行畏人笑無媒日日東風起西家桃李開
今我歌一曲曲終郎見留萬一不當意翻作平生羞
　　與和甫時甫分題畫巻䕫得剡溪圖
枯槎啅乾鵲交臂失夫君奈此一尊酒憑髙空水雲
　　東堂聨句
金風涼夜深吹我蕭蕭髮起折丹桂枝驚落花上月(趙/雍)
(和仲/白石)
　七言絶句
　　寄俞子
此郎都無子弟氣夜對黄妳籠青燈君今落脚墮鴛外
欲往從之嘆未能
郎罷才名今白髮佐州亦復坐窮邊甚欲出手相料理
東南風髙難寄牋
　　牛渚
牛渚磯邊渺渺秋笛聲吹月下中流西風不識張京兆
畫得蛾眉如許愁
　　武康丞宅同朴翁詠牽牛
青花緑葉上踈籬别有長條竹尾垂老覺淡粧差有味
滿身秋露立多時
　　朴公悼牽牛甚奇余亦作
不見青青繞竹生西風籬落抱枯藤道人一任空花過
愁殺山陰覔句僧
　　過徳清
木末誰家縹渺亭畫堂臨水更虚明經過此處無相識
塔下秋雲為我生
溪上佳人看客舟舟中行客思悠悠煙波漸逺橋東去
猶見䦨干一㸃愁
　　過湘陰寄千巖
渺渺臨風思美人荻花楓葉帶離聲夜深吹笛移船去
三十六灣秋月明
　　雁圖
萬里晴沙夕照西此心惟有斷雲知年年數盡秋風字
想見江南揺落時
　　除夜自石湖歸苕溪(此詩録寄誠齋得報云所寄/十詩有裁雲縫霧之妙思敲)
　　(金戛玉/之奇聲)
細草穿沙雪半銷呉宫煙冷水迢迢梅花竹裏無人見
一夜吹香過石橋
美人臺上昔歡娯今日空臺望五湖殘雪未融青草死
苦無麋鹿過姑蘇
黄帽傳呼睡不成投篙細細激流氷分明舊泊江南岸
舟尾春風颭客燈
千門列炬散林鴉兒女相思未到家應是不眠非守歳
小窻春色入燈花
三生定是陸天隨只向呉松作客歸已拚新年舟上過
倩人和雪洗征衣
沙尾風回一棹寒椒花今夕不登盤百年草草都如此
自琢春詞剪燭看
笠澤茫茫雁影微玊峯重疊護雲衣長橋寂寞春寒夜
只有詩人一舸歸
桑間篝火却宜蠶風土相傳我未諳但得明年少行役
只裁白紵作春衫
少小知名翰墨塲十年心事只淒涼舊時曾作梅花賦
研墨於今亦自香
環玦隨波冷未銷古苔留雪卧墻腰誰家玉笛吹春怨
看見鵝黄上栁條
　　臨安旅次答蘇虞叟
垂楊風雨小樓寒宋玉秋詞不忍看萬里青山無處隠
可憐投老客長安
　　姑蘇懐古
夜暗歸雲繞柁牙江涵秋影鷺眠沙行人悵望蘇臺栁
曾與呉王掃落花
　　次徳久韻
籬落青青花倒垂避人黄鳥雨中飛西郊寂寞無車馬
時有溪童賣菜歸
　　次石湖書扇韻
橋西一曲水通村岸閣浮萍緑有痕家住石湖人不到
藕花多處别開門
　　竹友為徐南卿作
髮已星星帶已寛徐郎猶是客長安家山竹好無由看
漫種庭前一兩竿
世路蒼皇總是愁暮年須得小優游如今漸覺知心少
賸種青青伴白頭
　　夀朴翁
與師同月不同年歸墨歸儒各自縁想得山中無夀酒
但攜茶到菊花前
　　湖上寓居雜咏
荷葉披披一浦涼青蘆奕奕夜吟商平生最識江湖味
聽得秋聲憶故鄉
湖上風恬月澹時卧看雲影入玻璃輕舟忽向窻前過
揺動青蘆一兩枝
秋風低結亂山愁千頃銀波凝不流堤畔畫船堤上馬
緑楊風裏兩悠悠
處處虚堂望眼寛荷花荷葉過䦨干遊人去後無簫鼓
白水青山生晚寒
輦路垂楊兩行栽苑門秋水欲平堦朝朝南望宫雲起
白鳥一聲山下來
微波衝得緑萍開數㸃青青粘石堦緑葑自來還自去
來時須載白鷗來
布衣何用揖王公歸向蘆根濯軟紅自覺此心無一事
小魚跳出緑萍中
囊空萬字總空言露滴桐枝欲斷絃時事悠悠吾亦懶
卧看秋水浸山煙
苑墻曲曲栁冥冥人靜山空見一燈荷葉似雲香不斷
小船揺曳入西陵
處士風流不並時移家相近若依依夜涼一舸孤山下
林黑草深螢火飛
臨榻看山緑漲天角門長泊釣魚船而今漸欲抛塵事
未了菟裘一悵然
鈎窻不忍見南山下有三雛骨未寒惆悵古今同此味
二陵風雨晉師還
栁下軒牕枕水開畫船忽載故人來與君同過西城路
却指煙波獨自回
指㸃移舟著栁堤美人相顧復相攜上橋更覺秋香重
花在西陵小苑西
　　平甫見招不欲往
老去無心聽管絃病來杯酒不相便人生難得秋前雨
乞吾虚堂自在眠
樓閣萬重秋雨裏峯巒四合暮潮邊鳳城今夕涼如水
多少人家試管絃
　　三髙祠
越國霸來頭已白洛京歸後夢猶驚沈思只羨天隨子
蓑笠寒江過一生
　　過桐廬
横看山色仰看雲十幅風帆不藉人記取合江江畔樹
他年此處好垂綸
　　過垂虹
自作新詞韻最嬌小紅低唱我吹簫曲終過盡松陵路
回首煙波十四橋
　　登烏石寺觀張魏公劉安成岳武穆留題劉云侍
　　兒意真奉命題記
諸老凋零極可哀尚留名字厭崔嵬劉郎可是踈文墨
幾㸃胭脂汚緑苔
　　項里
　項里項王之里也在山陰西南二十餘里地多楊梅
　苔梅皆妙天下王性之賦項里楊梅云只令枝頭萬
　顆紅猶似咸陽三月火予近得苔梅一枝古怪特甚
　為作七言
舊國婆娑幾樹梅將軍逐鹿未歸來江東父老空相憶
枝上年年長緑苔
　　雪中六解
塞草汀雲䕶玉鞍連天花落路漫漫如今却憶當時健
下馬題詩不怕寒
黄鶴磯邊晚渡時栁花風急片帆飛一聲長笛魚龍舞
白浪如山不肯歸
萬馬行空轉屋簷髙寒屢索酒杯添故人家住呉山上
借得西湖自捲簾
曾泛扁舟語石湖恍然坐我范寛圖天寒逺掛一行雁
三十六峯生玉壺
萬壑千巖一様寒城中别有玉龍蟠舊人乗興扁舟處
今日詩仙戴笠看
沈香火裏笙簫合煖玉鞍邊雉兔空辦得煎茶有驕色
先生只合作詩窮
　　越中士女春遊
秦山越樹兩依依閒倚䦨干看落暉楊栁梢頭春又暗
玉簫聲裏夜遊歸
　　送范仲訥往合肥三首
壯志只便鞍馬上客夢長在江淮間誰能辛苦運河裏
夜與商人爭往還
我家曾住赤欄橋鄰里相顧不寂寥君若到時秋已半
西風門巷栁蕭蕭
小簾燈火屢題詩回首青山失後期未老劉郎定重到
煩君説與故人知
　　下菰城
人家多在竹籬中楊栁踈踈尚帶風記得下菰城下路
白雲依舊兩三峯
　　平甫放三十二鷗於呉松余不及與盟
橋下松陵緑浪横來遲不與白鷗盟知君久對青山立
飛盡棃花好句成
　　蕭山
歸心已逐晚雲輕又見越中長短亭十里水邊山下路
桃花無數麥青青
　　戊午春帖子
晴窻日日擬雕蟲惆悵明時不易逢二十五絃人不識
淡黄楊栁舞春風
　　偶題
阿八宫中酒未醒天風吹髮夜泠泠歸來只怕扶桑暖
赤脚横騎太一鯨
　　陳日華侍兒讀書
繹句尋章久未休花房日晏不梳頭誰教郎主能多事
乞與冥冥千古愁
　　女郎山(漢陽縣西/二十里)
不見郢中能賦客可憐負此女郎山氷魂寂寞無歸處
獨宿鴛鴦沙水寒
　　釣雪亭
䦨干風冷雪漫漫惆悵無人把釣竿時有官船橋畔過
白鷗飛去落前灘
　　緑萼梅
黄雲承韈知何處招得氷魂付北枝金谷樓髙愁欲墮
斷腸誰把玉龍吹
　　次韻武伯
楊栁風微約暮寒野禽容與只波間道人心性如天馬
可愛青絲十二闌
　　觀燈口號
世閒形象畫成燈烘火旋紗巧思生列肆又多看不徧
遊人一一把燈行
市樓歌鼓太諠譁燈若連珠照萬家太守令嚴君莫舞
遊人空戴玉梅花
遊人俱戴孟家蟬爭托星毬萬眼圓鬧裏傳呼大官去
後車多少盡嬋娟
花帽籠頭幾歳兒女兒學著内人衣燈前月下無歸路
不到天明亦不歸
好燈須買不論錢别有琉璃價百千都下貴人多預賞
買時長在一陽前
珠絡琉璃到地垂鳳頭銜帶玉交枝君王不賞無人進
天竺堂深夜雨時
紛紛鐵馬小回旋幻出曹公大戰年若使英雄知此事
不教兒女戲燈前
貴客鈎簾看御街市中珍品一時來簾前花架無行路
不得金錢不肯回
修内司人偏戲鼓輦宫營裏獨燒燈春風到處皆君賜
金栁絲絲滿鳳城
正好嬉遊天作魔翠裙無奈雨沾何御街暗裏無燈火
處處但聞樓上歌
　　陪張平甫遊禹廟
鏡裏山林緑到天春風只在禹祠前一聲何處提壺鳥
猛省紅塵二十年
　　燈詞
南陌東城盡舞兒畫金刺繡滿羅衣也知愛惜春遊夜
舞落銀蟾不肯歸
燈已䦨珊月氣寒舞兒往往夜深還只因不盡婆娑意
更向階心弄影看
沙河雲合無行處惆悵來遊路已迷却入靜坊燈火室
門門相似列蛾眉
遊人歸後天街靜坊陌人家未閉門簾裏垂燈照樽俎
坐中嬉笑覺春溫
　　春詞
六軍文武浩如雲花簇頭冠様様新惟有至尊渾不戴
盡將春色賜羣臣
萬數簮花滿御街聖人先自景靈回不知後面花多少
但見紅雲冉冉來
　　同恬朴翁過淨林廣福院
四人松下共盤桓筆硯花壺石上安今日興懐同此味
老仙留字在孱顔
　　三髙祠(見姑蘇志/)
不貪名爵伐功勞勇退深虞後患遭甫里閒居畊釣樂
范張髙處陸猶髙
　　于越亭
松尾颼颼石浪寒静聴蕃曲轉聲酸人間無此春風手
應是江妃夜夜彈
　六言
　　金神夜獵圖二首
夜半金神羽獵奔走山川百靈雲氣旍旗未下颯然已
入青冥
後宫嬋娟玉女自鞚八尺飛龍兩兩鳴鞭爭導緑雲斜
墜春風
　　次韻鴛鴦梅
晴日小溪沙暖春夢憐渠頸交只怕笛聲驚散費人月
詠風嘲
漠漠江南煙雨于飛似報初春折過女郎山下料應愁
殺佳人
　　馬上值牧兒
馬背何如牛背短衣落日空山只麽身歸盤谷未須名
滿人間
　
　
　
　
　
　
　
　
　
　
　
　兩宋名賢小集巻二百七十
欽定四庫全書
　兩宋名賢小集卷二百七十一
　　　　　　　　　　　　宋　陳　思　編
　　　　　　　　　　　　元　陳世隆　補
　梅屋吟
　鄒登龍字震父臨江人隠居不仕結屋於邑之西郊
　種梅繞之自號梅屋有孤山處士之遺風焉吟藁一
　巻劉後村戴石屏真西山咸稱之
　　闗山月
行人十年歸不得夜上戍樓看明月樓中星斗連太白
樓外闗山雁飛絶雁飛絶歸不得鏡裏青娥怨離别前
年出幽燕明月何團圓去年上祁連明月復嬋娟月明
照我長枕戈邊塵未静將奈何憑誰寄書問嫦娥征衲
不來霜霰多
　　從軍行
年少良家子投身事西北金鳴鬬馬嘶蕭蕭短兵發夜
戰祁連山斷甲濺腥血番部帶箭降番前連陣沒勒功
紀燕然椎鼓歸漢闕
　　結客少年場
并兒任氣俠年少肝膽雄錦臂金彈丸銀鞍玉花驄腰
插三尺劍手開二石弓輕生重大義一戰朔庭空斬取
戎王頭提奏甘泉宫
　　秋夜長曲
碧簾掛雨秋容老寂寞江城暝煙草流蘇帳冷屏山低
宻炬香消睡常早夢驚離緒牽愁入翠被寒侵淚花濕
思美人兮天一方烏啼月落西風急
　　青樓曲
青樓女兒十五六翠掠雲鬟妙裝束千金學舞拜部頭
新來教得涼州曲錦韉少年被花腦醉把金釵換香草
西風樓前秋雁飛舞衣狼籍花顛倒
　　採蓮曲
平湖淼淼蓮風清花開映日紅糚明一雙􁬫渤忽飛去
為驚花底蘭橈鳴蘭橈蕩漾誰家女雲妥髻鬟黛眉嫵
采采荷花滿袖香花深忘却來時路
　　江南春
玲瓏樓閣江城晚楊栁絲絲凝碧煙飛燕不歸春滿地
百花香裏聽啼鵑
　　長門怨
怨殺宫門不忍開無情孤月暗蒼苔而今痛惜珊瑚枕
曾是君王賜御來
　　巫山髙
巫山巃嵸巫峽曲一十二峯淺凝緑老猿化石懸巔崖
矗矗陵雲掃壇竹九靈少女列仙從佩玉鳴鸞乗綵鳳
飛魂步魄歸瑶宫紫簫吹斷荆王夢
　　雪霽梅月曲
羌𤣥圃兮玉英蹇氷輪兮太清綺縞袂兮誰子粲一笑
兮傾城倚横吹兮寄哀思擥幽香兮補騷情
　　遊仙
人命如朝露夀非金石堅安得傅六翮飄飄凌紫煙夕
夢一道士羽衣何翩躚邀我與之去同上扶桑巔道遇
青童君授以東華篇讀之三百遍忽若骨已仙道士復
謂我𤣥訣未可傳賜我以瓊漿飲之享遐年明發寂無
覩孤鶴翔九天
　　詠懐
洪河相綿纏真宅良可卜蒼松蔭長蹊叢梅馥四屋過
亭白水飛流鳴潄寒玉游目俯靈景抱杖委繁俗長吟
暢幽懐理琴展清曲豈不企凌厲而乃傷局促吉士抗
遐蹤幽人聚靈族
　　步出城東門
步出城東門與子各執手遥望冢纍纍悲風發隴首長
松自青青枯根帶骨朽人生如朝露嘉命那可久世無
王子喬何訣以固夀感慨徒悲傷歡言且飲酒
　　山上有白雲
山上有白雲浮陰翳陽光亭亭颯繽紛出岫髙飛翔飛
翔長在望逺匪千里隔莫以秋風來吹散無踪跡
　　秋夜懐菊山沈莊可
涼風動金旻奄忽寒節至百卉俱萎垂梧桐亦飄墜明
月入我牖輾轉不能寐顧影重傷心思君長下淚
　　歳晚懐愚齋趙叔愚壺山宋謙父
忽忽歳將暮烈烈北風涼霏霏雨素雪皎皎南枝芳慘
慘念良友煢煢在他鄉盈盈一水隔迢迢道路長悠悠
無信音戚戚重感傷翩翩化鶴去一去與同翔
　　月洲李賈友山捧檄來淦訪我梅下示教禁體物
　　語詠梅佳句今歳梅開月洲仙去追和元韻感此
　　良友
庭前有寄樹幽豔發南柯寂寂衆芳歇綿綿生意多孤
根依嶺表髙節委巖阿清友今何在悠悠空逝波
　　和竹里蘇材叔見梅懐友韻
徘徊江路側何以慰相思陽彩來寒樹貞姿倚暮籬飄
零懐逺道遼索負芳時佇立幽吟苦餘懐將訴誰
　　西郊梅開懐吟軒周獻父
仲冬寒氣盛𤣥雲停故陰嘉樹厲清節孤芳潔素心幽
幽熒歳落皎皎隔塵侵折寄無來使山川迥且深
　　滕閣懐古
凭髙獨展眺風葉亂鳴秋鸞舞自空閣漁歌尚晚舟巻
簾山歴歴倚檻水悠悠月出江城暮淒涼萬古愁
　　寄雲林楊少雲自衡之桂
問訊楊夫子經年客異鄉南浮湘水逺西望楚天長五
嶺梅花發孤亭草色荒白雲遥滿目曷久住炎方
　　寄呈後村劉編修
衆作紛紛筭噪蟬先生中律更鈎𤣥如開元有二三子
自晚唐來數百年人競寶藏南嶽藁商留金易後村編
儻令䑛鼎隨雞犬凡骨從今或可仙
　　戴式之來訪恵召屏山集
詩翁聲價滿江湖肯訪西郊隠者居痩似杜陵常戴笠
狂如賈島少騎驢但存一路征行稿安用諸公介紹書
篇易百金寧不售全編遺我定交初
　　江居
獨作幽居計江邊屋數間水流天自在心逺地寛閒鉏
月栽梅樹移雲疊石山白鷗盟欲結倚杖看潺湲
　　溪村
兀兀小橋西人家住繞溪雲山當戸入竹樹出簷齊風
急花初盡春深鶯亂啼稻畦新雨足穉子亦鉏犂
　　題杜少陵草堂圖
背郭好林塘誅茅作草堂因吟白鴉谷為卜碧雞坊籠
竹如煙淨江梅帶雪香四松經喪亂閲世幾風霜
　　遊玉笥山
玉笥凌空後天都詔吏仙荒壇深覆草峭壁響流泉石
洞隨龍蟄金丹許鶴傳夜深搗藥鳥啼破翠微煙
　　入投龍洞
行入投龍洞青青見竹竿暮雲生道樹夜月滿仙壇枯
蘚沿崖古長松繞澗寒三生清淨福獨此愧黄冠
　　上慧力寺
今代空王宅前朝處士家牛車為象藏鹿苑發龍華松
宻風生樹江空月在沙闍黎飯鐘後邀我試新茶
　　寄蒼山曾子寔
東湖從此别嘉㑹邈無期望逺音書阻思君歳月馳春
雲山隔斷秋雨雁歸遲欲見崆峒使梅花寄一枝
　　幽事
閒攜小斧刪梅樹自縛枯藤補菊籬燒柏子香讀周易
滴荷花露冩唐詩
　　遊仰山寺
施地開金刹神因結佛縁怪松盤獺徑古木護龍淵雲
裹春山亂禽啼夜月圓路遥歸不得好借上方眠
　　宫詞
内人倚遍玉樓東曉色閒雲臘雪融羯鼓一聲花盡拆
三郎自喚作天公
　　梅花
約臂金寒拓綺䟽搔頭玉重壓香酥含章簷下新妝額
試啟菱花得似無
　　送表兄趙奏院赴南外知宗
御屏往往題名字朝路彬彬藹薦書天許留中監邸奏
日求補外得堂除暫煩龍種司瑶籍行立鴛班侍玉輿
丙枕或思前夜席庚郵寧肯後鋒車
　　王氏山居
聞道山居好林深逺俗情茶煙薫壁暗蘿月射窻明學
稼修禾譜栽花識藥名無人覺幽隠為有讀書聲
　　送雲巢曾校勘赴召
髙卧雲巢久雲生處士衣忽聞頒詔札推入侍經幃朝
野名雖盛山林志莫違好歸清澗隠富貴有危機
　　水亭
䦨檻玲瓏直又横半臨池水著新亭擬招鷺宿栽添葦
怕礙魚行掠去萍五月藕花千様錦四時山色一般青
有閒來此尋幽賞莫看人間淡墨屏
　　趙承逺雲
聞道幽居好棲雲結數椽庭深闗竹雨衣潤染茶煙嵐
氣生朝壁湍聲入夜弦半山飛動意未得痼林泉
　
　
　
　
　
　
　
　
　
　
　
　
　兩宋名賢小集卷二百七十一
欽定四庫全書
　兩宋名賢小集卷二百七十二
　　　　　　　　　　　　宋　陳　思　編
　　　　　　　　　　　　元　陳世隆　補
　心游摘藁
　劉翼字躔父福唐人有心游摘藁
　　題心游樓
一自浮光抵玉融東林山曲世為農前場歳計禾麻麥
後圃年深竹荔松博我多聞千載史喚人深省五更鐘
不消更㑹楞嚴語面面披雲挹曉峯
　　心游樓即事
禪坐寧離此意行何所如稻粱詩七月果木賦閒居活
水嘗新茗顛風落舊書無才甘用拙不是隠樵漁
　　癸夘十月同林子宜拜掃先師樂軒墓因和南谷
　　寺壁閒韻
秋風颯颯已華顛男女猶賖嫁娶錢問道西軒空有夢
繙經南谷恐無縁登墳薦酒徒為爾對佛拈花亦偶然
回首白雲無叫處青山長在淚痕邊
　　答林昌宗詩筌韻
經鋤小暇弄詩筌老去仍知黙是禪滄海移舟盡琴趣
雖然終不似無絃
　　題東臯詩巻
雪竹霜松不老身儘教後進笑陳人相逢亦有吟詩客
誰似先生語意真
　　書情
蕭踈逺市囂山窟雜魚樵窮鬼乗吾拙錢神挾汝驕世
途自巘嶮真性本逍遥尚想榮期樂綸巾傲漢貂
　　夜意
平生萬事水東流獨有多情是風癢夜長無寐月窺牀
擁被孤吟起遐想
　　伯言見和拙作以漢𨽻書之謝以七韻
李潮善八分求歌杜陵叟有人和我詩半紙餘科斗風
雲生其懐劍㦸出其手石經中郎蔡新様元和栁元常
文不傳退之書何有待我農隙時載筆隨君後袖手眼
亦明聊與之飲酒
　　偶見官舍梅花作
天然標格自蕭踈底用松篁水月俱但是梅花皆可愛
何闗東閣與西湖
　　輓敖儀仲
半面春風已有情别來重見眼終青空齋夜雨十年後
一醉黄花叫不醒
對坐茶甌日兩迴胷懐真率向人開茶甌對客如前度
不見先生杖履來
晝倚籃輿餞一杯殷勤别語到簾幃那知此夜成長往
書屋無人月掩扉
書中有種復何愁酒興詩狂卒未休莫唱横塘斷腸句
不堪斜日獨登樓(儀仲有題/心游樓詞)
　　送二子從子宜讀書
三代讀書無寸功又將此法教兒童旁人笑我背時好
不背旁人背樂翁
　　山寺聽雨
問道論詩也一宗燒柴煨芋佛家風要知真樂人間少
聽雨空山破寺中
　　戲和劉雪巢題壁韻(劉有不知何處/有唐詩之句)
吟懐只怕俗塵迷若慕唐人也自癡要識性情根極處
請觀三百五篇詩
　　題平逺軒呈竹溪玉堂
溪堂闢小軒此景絶可愛蔡松道東邊千載典型在髙
低萬頃田面勢溪向背生綃一幅寛晴雨不盡態中有
謫仙人來尋莘野耒畎畝雖不忘知進不如退乾坤入
醉眼風月出吟喙我非人境游亭在人境内心平水不
波見逺山無礙時攜琰石遊間以劉白輩僕忝老諸生
來扣佛三昧
　　題簡上人西亭詩文後
真如非字義綺語道之疵未見西亭作長為北礀欺晚
因僧媚逺初實客從曦多少才名士沈淪世不知
　　夢呈樂軒先生既覺不失一字録呈竹溪玉堂
不見仙翁四十春幸然丘隴在比鄰當年四海從游者
報佛深恩有幾人(艾軒先生工部侍郎文節林公一傳/為網山林先生諱亦之字學可再傳)
(為樂軒林先生諱藻字元潔皆/有集行世竹溪樂軒之嫡子也)
　
　
　
　
　
　
　
　
　
　兩宋名賢小集卷二百七十二
欽定四庫全書
　兩宋名賢小集巻二百七十三
　　　　　　　　　　　　宋　陳　思　編
　　　　　　　　　　　　元　陳世隆　補
　石屏續集(一/)
　戴復古字式之天台黄巖人居南塘石屏山因自號
　焉負奇尚氣慷慨不羈少孤痛父東臯子遺言收拾
　殘稿遂篤志於詩從雪巢林景思竹隠徐淵子講明
　句法復登放翁之門而詩益進南遊甌閩北窺呉越
　逾梅嶺窮桂林上㑹稽絶重江浮彭蠡汎洞庭望匡
　廬五老九疑諸峯然後放於淮泗歸老委羽之下遊
　歴既廣聞見益多為學益髙深而奥宻以詩鳴江湖
　間五十年
　　客行河水東
客行河水東客行河水西客行河水南客行河水北行
行無已時朱顔變老色至人棲一方庭戸羅八極保心
如止水不受萬物役有道肥其軀故能適所息
　　鳳鳴有吉凶
鵲叫令人喜鴉噪令人憎人心自分别吉凶屬禽聲舜
時有鳳鳴文王時亦鳴漢時鳳亦鳴六朝時亦鳴鳳鳴
有吉凶人不仔細聽
　　江南新體(王建有此體/别張誠子)
郎船江下泊妾家樓上住朝朝暮暮間上下兩相顧相
顧不相親風波愁殺人
　　感寓四首
采薇人固髙飲露蟬遂清謀兹一粒粟舉世共營營營
營亦多塗中有虧與盈陋巷一簞食朱門九鼎烹窮達
各有命繄誰主權衡吾生未可必秋風白髮生
蛛網羃虚簷一飽羅羣飛寒蠶囓枯桑一身終繭絲物
物巧生理我生拙奚為貂裘日已敝石田歳長饑一貧
已到骨一氣儻未衰舉目送飛鴻悠悠知我誰
夜雨挾秋風摵摵撼庭樹浮生堪幾秋青鬢忽已素鉛
刀刲九牛䇿蹇望長路所操莽無奇自好徒自誤改絃
調新聲履道易故步收功在桑榆其敢忽遲暮
紅紫委路塵緑樹有嘉色刳心晚聞道玩物若有得青
春坐銷歇方兹見真實人生到中年胡不保明徳秋風
墮庭梧棲鳳去無迹矯首碧雲端一語三歎息
　　頻酌淮河水
有客游濠梁頻酌淮河水東南水多鹹不如此水美春
風吹緑波鬱鬱中原氣莫向北岸汲中有英雄淚
　　刈麥行
腰鐮上隴刈黄雲東家西家麥滿門前村寡婦拾滯穂
饘粥有餘炊餅餌我聞淮南麥最多麥田今歳屯干戈
飽飯不知征戰苦生長此方真樂土
　　元宵雨
窮人不謀歡元夜如常時晴雨均寂寞蚤與一睡期朱
門粲燈火歌舞臨酒池酒䦨歡不足九街恣游嬉前呵
驚市人簫皷逐後隨片雲頭上黑翻得失意歸
　　鄂渚張唐卿周嘉仲送别
武昌江頭人送别楊栁秋來不堪折漢陽門外望南樓
昨日不知今日愁英雄握手新相識人情正好成南北
酒䦨人散最闗情一雁西飛楚天碧
　　詰燕
去年汝來巢我屋梁間汙泥髙一尺啄腥抛穢不汝厭
生長羣雛我護惜家貧恵愛不及人自謂于汝獨有力
不望汝如靈蛇銜寶珠雀獻金環來報徳春風期汝一
相顧對語茅簷慰岑寂如何今年來于我絶蹤跡一貪
簾幙畫堂間便視吾廬為棄物
　　寄趙鼎臣
學如劉子政不使校書天禄閣文如李太白不使待詔
金鑾殿倚樓終日看廬山贏得虚名聞九縣才忌太髙
心忌太清平平穏穏為公為卿騏驥可羈乃歸帝閑麟
鳳莫測為瑞人間人間為瑞徒能好騏驥可羈終逺到
歳寒心事幾人知手把梅花供一笑
　　阿奇晬日
窮居少生涯養子如種穀寸苗方在手想像秋禾熟吾
兒天所恵骨相頗豐碩娟娟懐抱中一歳至周日願汝
無災害長大庶可必十歳聰明開二十早奮發胷蟠三
萬巻手握五色筆䇿勲文字場致君以儒術不然學孫
呉從横萬人敵為國取中原闢地去㝠北他年汝成就
料我頭已白光華照老眼甘㫖不可缺為子必純孝為
臣必正直以我期望心一日必一祝勿謂癡小兒茫然
無知識胎教尚有聞斯言豈無益
　　松江舟中四首荷葉浦時有不測末句故及之
夜聽楓橋鐘曉汲松江水客行信悤悤少住亦可喜且
食鱖魚肥莫問鱸魚美
垂虹五百步太湖三萬頃除却岳陽樓天下無此景范
蠡挾西施功名付煙艇
秋風吹客衣歸興浩難寫寒林噪晚鴉紅日墮平野篙
師解人意㰕棹酒旗下
扁舟乃官差舟子吾語汝汝為我作勞吾亦不汝負好
向上塘行莫過荷葉浦
　　漁父詞二首
漁父飲不須錢栁枝斜貫錦鱗鮮換酒却歸船
漁父醉釣竿閒栁下呼兒牢繫船髙眠風月天
　　觀陸士龍作顧彦先婦答夫二首有感次韻
北風吹歳暮空閨獨棲止夙興淚盈掬夕息夢十里妾
生胡不辰失身從蕩子嚼蘗苦我心餐氷噤我齒離異
奚足悲險澀可勝紀寄書西飛雁反復話終始
鼠璞竊美名冠玉假外觀良人誇意氣下妾愁歳晏念
君始行邁雪嶺梅初粲春風桃已紅光陰等飛彈相思
果如何金環寛玉腕昔為連理枝今作摶沙散惜哉牛
與女脉脉阻河漢特棲良獨難守堅祗自讃雙劍幾時
合寄聲問華煥勿聽五羊歌富貴忘貧賤
　　栗齋鞏仲至以元結文集為贈
尋常被酒時歸則急投枕為愛次山文今夜醉忘寢偉
哉浯溪碑千載氣凛凛舂陵賊退篇少陵猶斂袵文章
自一家其意則古甚太羮遺五味純素薄文錦聱牙不
同俗斯人異所禀君君望堯舜人人欲倉廪古道不可
行時對窪樽飲
　　杜甫祠
嗚呼杜少陵醉卧春江漲文章萬丈光不隨枯骨葬平
生稷契心致君堯舜上時兮弗我與屹然抱微尚干戈
奔走蹤道路饑寒狀艸中辨君臣筆端咏將相髙吟比
興體力救風雅喪如史數千篇才氣一何壯到今五百
年如公尚無恙麒麟守髙阡貂蟬入畫像一死不幾時
聲迹兩塵莽何如耒陽江頭三尺荒艸墳名如日月光
天壤
　　琵琶亭
潯陽江頭秋月明黄蘆葉底秋風聲銀龍行酒送歸客
丈夫不為兒女情隔船琵琶自愁思何預江州司馬事
為渠感激作歌行一篇六百一十字白樂天白樂天平
生多為達者語到此胡為不釋然弗堪謫宦便歸去廬
山故接柴桑路不尋黄菊伴淵明忍泣青衫對商婦
　　送李來賓
君作來賓宰聽我説來賓蠻俗無王化當為行化人有
民無租賦租賦出商旅逐利遭重征商旅亦良苦能放
一分寛可減十分怨不愛資囊橐但愛了支遣民窮賴
撫摩官貧俸不多但得百姓安俸薄其奈何勿謂朝廷
逺官職易遷轉律身貴廉勤御事要明斷自縣辟為州
指日為太守須知早歸來瘴鄉不可久
　　題姚雪蓬使君所藏蘇野塘畫
髙者為山坳者為壑為煙為雲渺渺漠漠水鳥樹林人
家聚落騎者何之舟者未泊三尺紙上萬象交錯天機
自然神驚鬼愕嗚呼此吾之故人野塘蘇元龍之墨迹
中有石屏老淚痕又為野塘添一筆
　　章泉二老歌
在昔商山傳四皓又聞香山圖九老異鄉異姓適同時
爭如章泉一家兄弟登期頤章泉之上兩山下有地可
宫田可稼伯也仲也蚤休官季也相約歸林泉名動京
師耕谷口山中有詩天下傳一生得閒兼得夀皓首龎
眉世稀有竹隠先生八十三定庵居士七十九客從逺
方來亦是六十叟手把一枝梅奉勸兩翁酒問翁何以
致遐齡請翁細説吾細聽不燒丹不學仙五行有長數
天所禀賦焉人生一氣統四體衆人斵喪吾能全要知
養心無他術日多喫飯夜獨眠承翁見教謝翁去兩翁
慇懃留我住是夜醉眠苔竹軒夢見山靈向我言翁之
所説皆不然兩翁盛徳合乎天天與遐齡五百年
　　毗陵呈王君保使君二首
姑蘇道士天酒星醉筆寫出雙龍形墨蹟從横奪造化
蜿蜒滿壁令人驚一龍翻身出雲表口吞八極滄溟小
手弄寶珠珠欲飛握入掌中拳五爪一龍排山山為開
頭角與石争崔嵬波濤怒起接雲氣不向九霄行兩來
萬物焦枯天作旱兩雄壁隠寧非懶真龍不用只畫圖
猛拍䦨干寄三歎
　　　右天慶觀畫龍自題姑蘇羽士李懐仁醉筆
何人筆端有許力捲來一片瀟湘碧摩挲老眼看不真
怪是層波湧虚壁天慶觀中雙黑龍物色雖殊妙處同
能將此水畜彼龍方知畫手有神通龍兮水兮終㑹遇
天下蒼生待霖雨
　　　右太平寺畫水
　　南嶽
南雲縹緲連蒼穹七十二峯朝祝融凌空棟宇赤帝宅
脩廊翼翼生寒風朝家遣使嚴祀典御香當殿開宸封
願福四海扶九重干戈永息年屢豐五嶽今惟見南嶽
北望乾坤雙淚落
　　玉華洞
憶昨游桂林巖洞甲天下奇奇怪怪生妙不可模冩玉
華東西巖具體而微者神工巧穿鑿石壁生孔罅玲瓏
透風月宜冬復宜夏中有補陀仙坐斷此蕭灑空山茅
葦區無地可税駕舉目忽此逢心駭見希詫題詩媿未
能斯人亦無暇
　　祝二嚴
僕本山野人漁樵共居處小年學父詩用心亦良苦捜
索空虚腹綴緝艱辛語餬口走四方白頭無伴侣前年
得嚴粲今年得嚴羽我自得二嚴牛鐸諧鐘吕粲也苦
吟身束之以簮組遍參百家體終乃師杜甫羽也天姿
髙不肯事科舉風雅與騷些歴歴在肺腑持論傷太髙
與世或齟齬長歌激古風自立一門戸二嚴我所敬二
嚴亦我與我老歸故山殘年能幾許平生五百篇無人
為之主零落天地間未必似塵土再拜祝二嚴為我收
拾取
　　懐家三首
白髮出門來三見梅花謝客路有歳年歸心無晝夜
强言不思家對人作意氣惟有布被頭見我思家淚
三年寄百書幾書到我屋昨夜夢中歸及見老妻哭
　
　
　
　
　
　
　
　
　
　
　
　
　
　
　
　兩宋名賢小集卷二百七十三
欽定四庫全書
　兩宋名賢小集卷二百七十四
　　　　　　　　　　　　宋　陳　思　編
　　　　　　　　　　　　元　陳世隆　補
　石屏續集(二/)
　戴復古
　　飲中
布衣不換錦宫袍刺骨清寒氣自豪腹有别腸能貯酒
天生左手慣持螯繩頭驥尾宜千里鶴在雞羣亦九臯
賢似屈平宜獨醒不禁憔悴賦離騷
　　靜齋張敏則舍人贈詩因用其韻為酬
胷次詩書一𣲖清學如耕稼到秋成十年閉戸存吾道
萬事無心逐世情葉落花開闗氣數山長水逺是功名
摩挲老眼看新貴九鼎鴻毛孰重輕
　　客遊
不能鬱鬱窟中藏大笑出門遊四方與世周旋持酒盞
觀人勝敗坐碁坊倒餐甘蔗入佳境盡著錦衣歸故鄉
此志十年猶未遂倚樓心事楚天長
　　新安寒食
不擬今年到歙州要知行止豈人謀一百五日客懐惡
三十六峯春雨愁老矣此身猶道路淒其歸夢繞松楸
花瓢仙子無由見千里江山負逺遊
　　烏聊山登覽
抖擻囂塵上翠微傍溪寺上坐題詩忽聞啼鳥不知處
細看好山無厭時風掃雲煙開逺景人攜香火謁荒祠
客來千里登臨意説與時人未必知
　　癖習
平生癖習未全除虚事經心實事踈為惜落花慵掃地
每看脩竹欲移居逢人共作亡何飲撥冗時觀未見書
爭奈一貧隨我在思量不若把犂鋤
　　趙升卿有官不肯為里居有賢聲訪之於深巷中
深居陋巷不妨幽翠竹當門水滿溝每遇事來先學嬾
欲為官去又還休田園自樂陶元亮鄉里多稱馬少游
除却讀書無所好有時閒作北巖遊(郎化城/巖也)
　　括蒼石門瀑布
一泊竹門觀瀑布明知是水却疑非亂抛雪玉從天下
散作雲煙到地飛夜聽蕭蕭洗塵夢風吹細細濕人衣
謝公蠟屐經行處聞有留題在翠微
　　杜門自遣
世事茫茫心事灰衆人爭處我驚回閉門不管花開落
避俗惟通燕往來富貴在天求不得光陰轉地老相催
平生任達陶元亮千載神交共一杯
　　登快閣黄明府强使和山谷先生留題之韻
未登快閣心先快紅日半簷秋雨晴宇宙無邊萬山立
雲煙不動八窻明飛來一鶴天相近過盡千帆江自横
借問金華老仙伯幾人無忝入詩盟
　　秋日病餘
桂子吹香風露深老夫吟了聽蟬吟秋來賸有湖山興
病後全無涉世心詩苦積成雙白鬢酒豪輕用萬黄金
平生意氣今如許獨抱傳家一破琴
　　都中懐竹隠徐淵子直院
手攜漫刺訪朝官爭似滄洲把釣竿萬事看從今日别
九原叫起古人難菊花到死猶堪惜秋葉雖紅不耐觀
多謝天公憐客意霜風未忍放深寒
　　詠梅投所知(留積之水/林中作)
潔白無瑕美不嬌炯如珠玉粲林臯獨開殘臘與時背
奄勝衆芳其格髙欲啓月中休種桂如何仙苑却栽桃
不將品質分優劣痛飲花前讀楚騷
　　簡陳叔方問病
聞君卧病知何病醫者難從脉上尋自是讀書多損氣
或縁憂國重驚心飽參妙理牀頭易細寫幽懐膝上琴
蛇影無疑自無恙此方何止直千金
　　衡山主簿朱行甫留度歳
衡山之下湘江上風月留連去較遲四海弟兄多不遇
一門父子兩相知梅邊竹外三杯酒歳尾年頭幾局碁
羈旅宦遊俱是客細論心事共題詩
　　家中作
四海飄零似落花十年秋鬢帶霜華歸無駟馬空題柱
敝盡貂裘忙到家觸目半成愁境界安心旋辦老生涯
可憐持蟹持盃手小圃攜鋤學種𤓰
　　蕭學易何季臯和作别詩佳甚再用前韻
少年行脚白頭歸不負平生汗漫期望斷海山雲漠漠
愁生江路草離離一篇王粲登樓賦幾首巴陵送别詩
獨倚篷窻無意緒瓦盆傾酒憶金巵
　　趙用甫提舉夢中得片雲不隔梅花月之句時被
　　命入朝雪中送别用其一句補以成章
一時議論動諸公有詔西來玉節東又見清朝更大化
好趨丹陛奏孤忠片雲不隔梅花月一雪翻成栁絮風
把酒莫辭今日醉明朝車馬去匆匆
　兩宋名賢小集卷二百七十四
欽定四庫全書
　兩宋名賢小集卷二百七十五
　　　　　　　　　　　　宋　陳　思　編
　　　　　　　　　　　　元　陳世隆　補
　石屏續集(三/)
　戴復古
　　九日
今日知何日他鄉憶故鄉黄花一杯酒白髮幾重陽日
晚鴉爭宿天寒雁叫霜客中無此醉何以敵淒涼
　　郭外翁
郭外生涯少城中糴米稀種花無處賣挑菜入籃希風
撼傾欹屋寒生藍縷衣此翁何所樂談笑傲輕肥
　　山村
野老幽居處成吾一首詩桑枝礙行路𤓰蔓網踈籬牧
去牛將犢人來犬護兒生涯雖樸畧氣象自熙熙
　　呉門訪舊(孟良夫侍郎/有藏春園)
去此十三秋重來雪滿頭鏡顔加老醜詩骨帶窮愁鳥
語新晴樹人尋舊倚樓藏春門下客一半落山丘
　　登祝融
秋風吹拄杖直到祝融巔目擊三千界肩摩尺五天扶
桑暘谷畔青艸洞庭邊雲氣無遮障分明在眼前
　　山中少憩
地僻人稀到山寒氷欲氷聞鐘知有寺見火不逢僧斷
隴森喬木頽簷挂古藤清溪照孤影詩骨痩崚嶒
　　鄂州戎治靜憩亭
幽亭何處尋巖樹碧森森獨坐生雲石少安經世心伴
人雙鶴立多事一蟬吟提劍翻然起中原秋草深
　　趙端行杜子野遊虎丘有詩僕因思舊與趙子野
　　同宿唱和留韻
出城十里許有此一山門丘在虎無迹池清劍有痕孤
松冠巖頂萬竹繞雲根借問東軒壁舊題存不存
　　杜仲髙髙九萬相㑹
杜癖詩無敵髙髯畫絶倫笑談能不朽富貴或成塵今
古多奇事乾坤幾怪民相逢不容易一醉楚江濱
　　懐趙徳行(學慈湖從/趙元道遊)
所學源流逺澹交滋味長看來渾易與别去自難忘獨
客夢千里佳人天一方細觀賓退録亦足慰淒涼
　　鄭南夫雲林隠居
一來陪勝踐再到惜蹉跎記得山中景行尋竹外坡天
寒梅信早海近雁聲多煙渚蒲州外時聞欵乃歌
　　白鶴觀
荒徑行如錯蟠松看轉奇鳥聲人静處山色雨晴時賖
得溪翁酒閒尋道士碁箇中有佳趣莫怪下山遲
　　三山宗院趙用父問近時因舉今古一凭欄夕陽
　　山外山兩句未得對用父以利名雙轉轂對上句
　　劉叔安以浮世夢中夢對下句遂足成篇和者頗
　　多僕終未愜意都下㑹李好謙王深道范鳴道相
　　與談詩僕舉此話鳴道以春水渡旁渡為對當時
　　未覺此語為奇江東夏潦無行路逐處打渡而行
　　溧水界上一渡復一渡時夕陽在山分明寫出此
　　一聨詩景恨不得與鳴道共賞之
世事真如夢人生不肯閒利名雙轉轂今古一凭欄春
水渡旁渡夕陽山外山吟邊思小范共把此詩看
　　一夕夢與邵武守趙用父邵武宰王子文浦城宰
　　陳叔方相㑹甚窽詩以記之
鼎足當州縣别來音問稀故人俱顯達吾道亦光輝三
鳳夢中見孤鴻天外飛應憐江海客白首未成歸
　　焦山
江接海㝠㝠山連島樹青似非人境界宜有佛宫庭藏
壓蟠龍宅潮渰瘞鶴銘西巖更清絶心與酒俱醒
　　金山
水湧孤峯出波聲日夜聞重巖載華屋雙塔礙行雲天
地八窻迥江淮兩岸分登臨多感慨北雁又成羣
　　訪古田劉無競(潜夫宰建陽有聲人/言自有建陽無此宰)
前説建陽宰古田今似之難兄與難弟能政更能詩文
字定交久江湖識面遲人傳花萼集俱受水心知
　　濠州春日呈趙教授(體國/)
栁似眠初起梅雖老可觀氷開春水濶風暖雪泥乾得
酒忘為客談詩不論官無人知此意一笑對黄冠
　　自漳州回泉南主僕俱病遣懐
雅興難忘酒羈懐不耐秋坐窮思賣劍扶病强登樓適
有座中客來從邊上州所談驚老耳身世併成憂
　　舟中九日
水澀勞牽纜天寒早雨霜沙頭沽濁酒船上作重陽籬
菊一枝痩溪魚三寸長客中成小醉亦可慰淒涼
　　哭㵎泉韓仲止二首
雅志不同俗休官二十年隠居溪上宅清酌㵎中泉慷
慨傷時事淒涼絶筆篇三編遺稿在當並史書傳
忍貧長傲世風節似君稀死後女方嫁峽中兒未歸門
人集詩稿故卒服麻衣㵎上梅花發吟魂何處飛
　　江上夜坐懐嚴儀卿李友山
江清天影動樓近角聲雄楊栁枝枝月芭蕉葉葉風佳
人難再得良夜與誰同别後從何晤新詩句句工
　
　
　
　
　
　
　
　
　
　
　
　
　兩宋名賢小集卷二百七十五
欽定四庫全書
　兩宋名賢小集卷二百七十六
　　　　　　　　　　　　宋　陳　思　編
　　　　　　　　　　　　元　陳世隆　補
　石屏續集(四/)
　戴復古
　　樓上觀山
九陌黄塵沒馬頭人來人去幾時休誰家有酒身無事
長對青山不下樓
　　林下得月以木陰蔽遮為恨
夏日思栽千樹林月明恨不掃繁陰眼前物物皆如此
世事何能兩遂心
　　越上青店候别楊休文
千載江湖共此心老來相見怕分襟手搔白髮望君至
車馬不來溪水深
　　衡陽舟中
蕭蕭風雨送行舟小泊垂楊古渡頭不忍緩行江上路
落梅片片是詩愁
　　村景
簫皷迎神賽社筵藤枝揺曳打鞦韆坐中翁嫗鬢如雪
也把山花插滿顛
　　溪上
山腰有路穿脩竹水面無橋涉淺沙夾岸人家盡農圃
秋風吹老木棉花
　　周子益年八十赴殿
七十漁竿八十翁釣絲輕裊荻花風功名未遂英雄老
人道磻溪即箇中
抛却漁村老釣竿手遮西日上長安青衫著了尋歸路
莫過羊裘七里灘
　　觀捕黄雀
披綿爭啄晚禾秋決起森然網扼喉一飽等閒輸性命
知機萬不及沙鷗
　　九日
醉來風帽半欹斜幾度他鄉對菊花最苦酒徒星散後
見人兒女倍思家
　　贑州上清道院呈姚雪篷
短山不礙逺山青無事燒香讀道經時把一杯非好飲
客懐宜醉不宜醒
　　無題
憶聞春燕語雕梁又聽秋鴻叫斷腸一縷沈煙飛不過
兩樓相對立斜陽
　　到南昌呈宋原文伯仲
一秋無便寄平安新雁聲聲報早寒昨夜檢衣開破篋
去年家信把來看
　　李敷文酌别席上口占
客子明朝早問程尊前今夜若為情使君亦恐傷離别
不使佳人唱渭城
　　題梅嶺雲封
東海邊來南海邊長亭三百路三千飄零到此成何事
結得梅花一笑緑
　　緑陰亭自唐時有之到今五百年盧肇二三公題
　　詩之後吟聲寂寂久矣亭前古木不存緑陰之名
　　殆成虚設今詩人李賈友山作尉於此實居此亭
　　公事之暇與江山風景相應接境因人勝見於吟
　　筆多矣友人石屏戴復古訪之相與周旋於亭上
　　題四絶句以記曾來
五百年前作此亭亭前古木緑陰清而今古木無存者
賴有新亭襲舊名
慘慘秋風吹客襟唐人遺迹宋人吟浮雲世事多遭變
不獨此亭無緑陰
千山横碧一溪清白鳥飛邊落照明吏散庭階一無事
緑陰亭上又詩成
正是國家多事秋渝川縣尉亦風流吟詩不廢公家事
坐使孟郊輸一籌
　　既别諸故舊獨黄希聲往曲江禀議未回不及語
　　離
别盡諸君不見君客愁多似海南雲一聲何處離羣雁
那向江村靜處聞
老年懐抱晚秋天欲去思君重黯然聞道歸來有消息
江頭錯認幾人船
　　寶覺僧房
溪近泉聲在枕邊月移梅影到窻前水沈煙冷燈花落
半夜酒醒人不眠
　　題尹惟曉芙蓉翠羽圖
何人妙筆起秋風吹破枝頭爛漫紅翠羽飛來又飛去
一心祗在蓼花叢
　　廬山馬上
青松路徑白雲闗有客來尋半日閒十載灞橋驢子上
爭如騎馬看廬山
　　巾子山翠微閣
雙峯直上與天參僧共白雲棲一庵今古詩人吟不盡
好山無數滿江南
　　贈饒叔虎談易論命多奇中
中年多病早衰翁詩不能工枉受窮郊島五行君識否
要知我命與渠同
　　湖南漕李革夫被召乃丐歸
浪説歸朝歸豫章新居萬栁百花旁何如表奏明光殿
乞取東湖作醉鄉
軒冕難遮兩鬢華官居雖好不如家一心懶上朝天馬
要趁東風歸種花
　　招山乃詩人劉叔儗故居朱清之得其地清之赴
　　南宫中道而返就招山卜築不久亦去世
半路袖回攀桂手一生方遂買山心要知此老風流處
來向劉郎吟處吟
有錢可買滄浪景無術能留夢幻身一段江山寄愁絶
百年不見兩詩人
　　清明傷感
客中今日最傷心憶著家山松樹林白石岡頭聞杜宇
對他人墓亦沾襟
　　寄劉潜夫
八斗文章用有餘數車聲譽滿江湖今年好獻南郊賦
幕府文書有暇無
　
　
　
　
　
　
　
　
　
　兩宋名賢小集卷二百七十六
欽定四庫全書
　兩宋名賢小集巻二百七十七
　　　　　　　　　　　　宋　陳　思　編
　　　　　　　　　　　　元　陳世隆　補
　端平詩雋
　汶陽周伯强與予同庚生同寓里相與往來論詩三
　十餘年嘗手刋端平集十二巻行於世伯强十七八
　時即博聞彊記侍乃翁晉仙已好吟洎長而四十年
　間宦游吳楚江漢足跡所到所作於七國兩漢三國
　六朝隋唐之體靡不該備聲騰名振江湖人皆爭先
　求市但巻帙中有晚學未能曉者稍多予恐有不行
　之弊滋於古體歌詩五言律七言律并五七言絶句
　摘其坦然者兼集外所得者近二百首目為端平詩
　雋俾萬人海中續芸陳君書塾入梓流行庶使同好
　者便於看誦吾伯强平生心不下人今隔九原聞予
　此選必不以予為謬寳祐丁巳冬至日荷澤李龏和
　父述
　　黄鶴樓歌
城上危樓髙縹緲城下澄江復相繞有時漾影入中流
俯看游魚仰飛鳥近樓多少未行舟滿江落花灑汀洲
人同江狎不怕浪登樓對酒弹箜篌大别山頭白雲起
金口渡邉雨如洗半鈎新月上孤城還照髙樓與江水
晴江依舊㵼潯陽黄鶴無由歸故鄉一聲玉笛起何處
燕撲闌千花影長
　　韜光庵
谷鳥與我言怨殺白太傳借問何以然攜却山僧去山
僧未去時前盤一尾蛇後踞一頭虎吸雲嘯風遶窻户
山僧已去了鶴來踏翻藤猿到拗折樹亂篠枯柴塞行
路抑將廬于嵩髙之陽温洛之滸諸天㪚花復呵䕶抑
將慕羶逐臭亡魂喪魄委枯骸於北邙之狐兎荒臺兮
尚存破屋兮如故惟有山僧不知處世間萬事誰始終
極目寒江起烟霧
　　牡丹
江南牡丹凡有幾德安打頭歙為二金陵舊物間有之
池陽吳郡皆居次地近京畿種偏好鄂城栽接不草艸
舂土篩泥繞畫欄石甃方壇淨如掃當頭第一帶鞓紅
膩紫嬌黄别作叢盤盂追出最迎日碧玉萬片藏春風
寶葉絲絲帶縷金錦斑酒暈間攅心翻騰梔茜亂朱粉
様各数名分淺深低樹猶髙五六尺重花剛枝反無力
逈出層隂轉耐看始悟年深有真色晚添細雪來相簇
露醒香䰟冷方浴倚柱黄昏眠倍明頓覺夜闌須秉燭
洛水芳林應更多不禁飛雨洗銅駞酥煎送酒有人在
草沒故園無奈何莫對餘春起嘆嗟最難保守是繁華
君看南渡百年内看到子孫能幾家
　　戴式之埀訪村居
故人手持一緘書扁舟清晨造我廬為問舟從何方來
欲應未應先長吁長安平旦朱門開曳裾靸履喧春雷
獨有詩人貨難售朔雪寒風常滿䄂孤館青燈不自聊
短帽鶉衣競相就獬豸峩冠豈無事不觸姦邪觸詩士
雖當聖世尚寛容滔滔寕免言為諱軒瑟齊竽本難遇
長編巨軸添憂慮松菊荒蕪歸計遲欲向何門誦佳句
君不見古者防川不禁口里諺封謡無不有美刺箴規
三百篇刪取皆經聖人手漢魏著述充層雲來擷花草
香紛紛其間國政最親切世許少陵能愛君交衢謗木
求胥誨盛若勛華猶不改風雅遺音儻尚存篇篇遒鐸
皆應採小人幾度邪侵正何嘗斷隔無歌詠風雨瀟瀟
鷄自鳴誰顧寒莎響蛙黽但恐君詩未工耳工則奚愁
强疵毁益藉譏評達九重送起聲名赤霄裏況於時事
無交渉倣傚寒山題木葉千齡得失寸心知笑爾隨羣
走干謁請君頭上巾為君抖却岐路塵解君身上衣為
君拂去京洛緇三濯三洗清泠池一日失機械二日忘
是非三日天籟呼吸吹勇捋浸刺付流水開口盡作歡
喜辭天臺石橋春巳知别有野鶴相追隨茍欲避世不
可遲請君歸君勿疑
　　將適毘陵道中遇居簡上人
姑蘇觀下逢居簡㡌子欹斜衣懶㪚自言契闊漫東西
雖老猶能青白眠知音不在禪林乆抱刺懐書謹奔走
反舌無聲亂草閒回首盡成獅子吼荒蕪野寺孤城外
赤葉黄蘆日相對午睡雙鳩喚欲醒起傍生臺炙肩背
㺯筆濡毫總蕭索尚餘酒量添於昨語盡横塘笛未終
東風滿面楊花落匆匆觧䌫攙程去從此相期更何處
一椀官酤般若湯把手同看獨孤樹
　　鄱陽湖
鄱陽湖浸東南境有人曽量三十六萬頃我昔乗槎渤
澥間𦕈視天溟坎蛙井浪何為而起於青雲之底日何
為而碎於泥沙之裏太極初分一物無天水相包若雞
子掦瀾可供李白青州杓彭蠡付與盧敖洗龜殻斗大
孤山没處藏斸取來搘鼎鐺脚胷中八九吞雲夢似此
蹄涔亦何用安得快意大荒之東東復東指麾魚鼈騎
蒼龍
　　靈巖上方
嵯峨樓觀青山頭昔曽避暑離宮遊吳王旌斾墮㝠漠
至今古木涵清秋誰聽白紵歌聲接細撲飛塵石榴葉
銀燭吹灰别淚殘夜半虚廊響行屧美人何處凝嬌䰟
五色定化蝴蝶翻幾人深閨有餘怨當晝巨櫟號驚猿
千年惟見春風在緑草雖存顔色改寂寞欄干繞斷腸
滿徑寒香不堪掃朝雲為我光徘徊須臾徑入姑蘇臺
遺蹤滅跡竟難望葉落空林歸鳥哀
　　菰菜(八分山下灘渚/叢穗彌望可愛)
江邉野灘多老菰抽心作穗秋滿湖拂開細穀芒敷舒
中有一株連三捊剖之粒粒皆尖小整齊遠過占城稻
不煩舂簸即晨炊更勝青精顔色好㝷常艱得此欣逢黙
計五升當百叢雨多水長倍加益十里定収三十鍾野
人獲之亦自足何用虚糜太倉粟連日秋風思故鄉況
復家田有茅屋墜網重腮鱸巳鮮蓴絲牽葉又流涎急
歸収穫蘋漢畔細撥蘆花撑釣船
　　海棠
海棠最佳須老叢逺及百年花始紅歴看名葩此為盛
剛柯硬葉交相映倚石攢青二三丈雨膏倒吸臙脂上
髣髴璇霄發曙光細簇蓬萊綉旗仗露欲収珠色轉深
香玉萬顆藏春隂輕風欲透紫絲障一片朝霞傾入林
鳳城多少栽花處低嫩俱無可觀樹相對令人憶故山
年年雕蕚掃朱欄只今惟有溪童在應放髙枝樓白鷴
　　吳王試劍石
吳王鑄劍成自謂古難比試之髙山巔石裂斷横理那
無昔時人相逢干將里故宫宫中白日長春風野田百
草香有誰慷慨不平事被褐踏花推酒缸
　　煙波亭避暑
澄江横匹練月洗黄羅扇捲盡白雲衣常星撒沙見天
低欲就人夜色凝深澱􁪖吸動㣲光時絣斗間線涼亭
逼曠野軒楹敞三靣萬象悉鋪陳隨機互遷變十嵗逃
虚空得此方一遍相對坐談𤣥終宵亦無倦只恐駸駸
催曉箭湧上東方老銅片須着干求大帝君莫使陽烏
眼睛轉
　　禹穴
若有藏瘞空山中誰人反閉玊笥峰虎􁭦不得不啓封
立石繚之應萬重不知靈變從何發爆然夜半横分裂
但留一線與人窺未放白雲全漏泄古木蒼藤閉莫開
穴中惟聽是風雷神仙必有便門出得見飊輪自往來
　　題葛稚川移家圖
稚川移家入空谷手招白雲守茅屋惟恐人窺錬藥鑪
鎻斷青巒㵼垂瀑只留一徑通飛鳥其間想透三仙島
野童猶滴鳳交黎村老閒鋤燕胎草又將外物為真物
反笑山棲衰草窟玉臼丹成兎欲眠蚯蚓黄蒿幾攅骨
此去世間應不逺尚存猶可分苔蘚兩幅生綃若可慿
先寄胡麻與雞犬
　　春濃曲
雨膏蒸土蘭芽熱粉魂淡艶凝緗纈桞條無力受東風
桃葉春江弄花月枕涵墜髪昬眠重綺帳驚寒替花恐
屏鎻蟲棲花粉蛾簾甲蜂攅抱殘蛹麥門冬長桑椹結
桐輪輾盡棠梨雪門掩車箱銅較閉瓶敲井榦青絲絶
君不見楚王宫中樂酣宴嫌怕旁人説春晚玉釵埋遍細
腰人章華臺上蒼苔滿
　　陸羽泉
擬酌松根泉先酹松下土甌犧副都籃拾薪自煎煮一
盃復一盃併酌連四五寄謝山中人腹痛不累汝
　　寓宿黄觀復書堂晨至海棠花下走筆呈蘇召叟
春風忽來花滿樹海棠最多繞欄吐客愁纔動不復安
兩脚春泥踏春雨髙枝背面辭曉喧低枝濕透渾未乾
臙脂深重彩亦殷顔色滑膩脂肉寒五雲忽巻濃粧畢
曉來恣態俱已失悔不敲門請君出喫酒忍飢看半日
疾呼盃酌傾已遲但驚野雪掃還飛可能就賜醉眠者
爛嚼落花聼鳥啼
　　建寕浦城李頻行祠
建安梨嶽老梨木刻作唐朝建州牧香爐忽動吹寒灰
浦城環翠隂風來嶺頭頑石盡能走澗下奔泉皆倒回
猿猱啼兮鬼嘯野六𤣥虬兮四驪馬想須吟遶碧草亭
舉手髙翻白雲冩峰為文通名夢筆楊公書堂曽㪚帙
麗月鮮霞付與誰煙墅有人還築室田父何所祈贈爾
青麰黒桑椹里儒何所求贈爾黄糧布嚢枕萬歳兮千
秋旣往兮復留抽蘭心拆椒口簸南箕挹北斗不假竹
枝歌何須折楊桞只用秦原妙絶詞傳入神絃薦春酒
　　五雲門外小亭
醉中别髙峰揮手謝平野百里伴啼猿一官騎惡馬飛
花墮城隅槁葉積亭下從教踐踏去㑹有相逢者
　　夏日泛祕湖
朝來泛舟花滿湖亭午返棹風相呼已収波浪入菱芡
晚開雲日媚菰蒲羣飛鼓翼数沙鴈一去沒頭雙野鳬
少留霽色定堪玩可惜歸程時已晡
　　送覺新上人還越
古越多精藍名僧逓相接青林瓶盂聚丹壑樓觀疊今
乗秋濤便莫待寒雨渉何處聞鳴蛬虗廊掃黄葉
　　琵琶亭
蕭蕭楓林青雜出間椅檟尚忍送行舟繋此木葉下雲
開星垂山水蕩月在野江空夜棖棖淚復誰滿把汀洲
泥沙換葭葦顔色假變遷斐然殊感慨益以寡黄煙飛
髙枝絳雪當道灑餘春去不盡併放湓浦㵼豈無夜深
弹寂寞少聼者尚有沙灘人時時説司馬
　　石鍾寺
山前削成面山後不露骨何人戀巢居結屋寄突兀多
風鎻寒殿頻雨閉石窟筍透獅子傾草蔽鴟吻没髑髏
串胡神纓絡纒古佛熹燈影摧殘槁柏香蓬馞丹葉夏
猶在緑樹暑未發㘭徑鳴秋蠶閒堦起蒼鶻僧衣莓苔
侵齋缽野菜掘梵庋止数巻矧能備巾拂奔波道塗間
體倦神屡竭大險阨在前醉夢魂恍惚信陋獲安處不
勝塵土汩經房晚棲禅殆亦未易忽鐡鳳終日呌心頗
惡此物欲去欲住間征帆已超越
　　喜晴
乆客無别望出門惟快晴茅店局促卧村静不打更淅
瀝漸有間四簷稍収聲俯身問童僕貪睡語輙驚耳邉
嘈囋動鄰房先戒行拂拭弄包裹人徤脚亦輕溪春黄
糧響窸掃巨竹傾山路少泥土意想砂礫平捨夢棄衾
枕披衣㪚縱横屈指計道里陟覺神思清菜老復命煮
小鮮豈足烹旅飯任麤糲苞苴且難成值雨及雷雹一
阻三宿程南北互有適後先何必爭東方曉色至隠隠
天漸明分手出門去相引行水坑
　　櫻桃花
櫻桃未開花遶枝櫻桃巳開紅滿溪花開幾朝今始見
人折人攀那得知黄鸝飛來問誰主對面相看隔墻語
今日銷魂事可明昨夜東風過雲雨
　　豐年行
長田一畆三石収截茅作囤遮水牛馴雞塞籠彘牢滿
大兒有親女上頭里胥關門罷輸送晴烏窺簷鼠沿棟
瓦盆瓷缶息老身還將孫子看迎神廟前擘紙青竹爆
餳糕粉魚夜祀竈
　　冬賽行
大巫舞袍奉酒尊小巫湔裙進盤彘野風吹樹龍馬歸
瓦爐栢根香滿地白衣老鬚撚向前义手大膽不敢言
去年田家五分熟更饒三分百事足大繭千棚絲滿窠
栗犢兩握角出肉土臺澆酒再拜辭紙錢灰撲遶木枝
神語順從杯教吉鼓笛薨薨打三日
　　湘東苑
湘東王好開芳甸亭臺環繞朱欄遍就中應教誰最多
庾信江淹日歡宴七十里園髙木栅花桞燒殘少顔色
取次華林建鄴邉奚不移歸帝王宅曽經行處蘋蕪漫
賴此名存悉歆羡安知飛來不是舊時鶯舞去都非昔
年燕風擘殘桃過短墻更無人管任斜陽惜春猶有傷
心者認作徐娘半面粧
　　仲宣樓
仲宣徙倚思歸後又復誰傳獨歩名自昔城闉雖尚在
至今波浪未嘗平半規赤日沈荒渚一縷黄烟起廢城
梅落碎花催塞色葭横響葉弄邉聲驚寒牧馬頻回顧
趂暖賔鴻漸北征況乃有懐傷嵗暮登樓那不動鄉情
　
　
　
　
　
　
　
　
　
　
　兩宋名賢小集巻二百七十七
欽定四庫全書
　兩宋名賢小集巻二百七十八
　　　　　　　　　　　　宋　陳　思　編
　　　　　　　　　　　　元　陳世隆　補
　端平詩雋
　　金壇觀
金壇深僻觀鐘磬少人聞山果猿偷墮庭莎鹿卧分木
髙猶帶雪石冷不生雲正爇黄連炷相從拜老君
　　晚登黄鶴樓
戚戚登臨地淒淒欲暮天相看数株桞不聼一聲蝉山
冷雲生絮江空月上弦無縁捨塵事閒對白鷗眠
　　施潭
歸程風强阻春色有如無上水千帆徤中流一矴孤雨
衝㝷屋燕雲背立檣烏盡説明朝順江行舊有圖
　　山行
盡日羣山裏知行夢㡬重竹深春寺磬灘急午溪舂殘
旭猶雙塔晴雲只半峰豈無仙隠者恨不少從容
　　野橋
日暮野橋邉都歸醉客船數竿沙際日一片水中天影
落衝烟鳥聲移帶雨蟬殆非人境得江月又初圓
　　送姚希聲令弟歸剡中
客程何太急嵐月半雲分想暫歸天姥還來伴使君曉
吟千嶂雪春思一江雲若再經過此嚢詩可得聞
　　秋屏
好山多變態排列在簷楹平熨澄江練横鋪列嶂屏石
煙寒遶寺山雨暗離汀有意攜溪枕眠看直到醒
　　同李雪林飲山村
本來無飲興偶此到溪灘屋角懸雙瓠船頭繫一竿塔
髙風便響橋峻雨隨乾莫怕城門閉行歸亦不難
　　送惟德上人還黿溪
為愛林間寺幽閒少是非因抛華門業來着稻田衣石
蕨衝雲細山蔬膩雨肥禅居安穏後更莫啓柴扉
　　甲申歳觧官歸故居有以書相問者
近慿笻竹枤處處作生涯獨採傍溪藥自看臨水花愛
雲因北望對日任西斜惟有雙蝴蝶相隨直到家
　　送惠嵩上人住西山蘭若
孤雲無定迹又入亂山居旣息禅機穏從教世網疎曉
香嵓屋像寒咒石潭魚待我㝷詩境看君坐隠廬
　　石塘
水陸盡經過地暄晴更和鳥聲臨水近人影向橋多細
雪傾殘橘輕氷脆立荷少為鹽米計聼徹竹枝歌
　　病起幽園撿校
病起無情緒池邉日㡬回蟲聲低覆草螺殻細生苔暑
退蘆將變秋殘蓼續開乆消環繞迹全若未嘗來
　　雙林寺
杳杳雙林路林深不易登寺幽憐宿鳥地僻喜閒僧静
徹垂梁板寒銷背壁燈水邉人忽笑猿落過溪藤
　　送僧歸舊隠
自言歸去後只在故山邊紗㡌臨溪盥銅瓶傍水禅晝
閒松塔雨春盡草堂煙何故相抛拾沉浮逐世緣
　　水清堂偶成
数盃恬淡酒相就等閒傾得失徒多感行藏任濁清晝
閒風有味春盡雨無聲但惜新栽桞相呼欠一鶯
　　酬李達可
歸心終自遂何必戀虗聲轉覺青衫惡誰憐白髪生掃
花山石瘦洗藥野泉清應有忘機者時來伴我行
　　寄杜北山
一曲小湖濵幽居不厭貧坐容禪子憩家就麯生鄰簷
竹侵燈衆蘺花落竈頻㡬時吟得句寄與豫章人
　　寄鶴林智福上人
深山髙頂寺黄鶴舊曽留鶴去無蹤跡山僧㡬白頭鳥
閑齋鼓静猿嘯佛燈幽宿約何時踐題詩向瀑流
　　幽居漫成二首
便入空山住休慵漢省書薄雲翻藥畚斜日送柴車遠
業松花膩生涯薤葉疎抱琴誰共聼一尾石間魚
乍歸無定業蕭索帶村居神樹當中朽人家着外疎藻
痕千漂絮花影一牀書何必為真隠相安便有餘
　　鹿苑寺
分半作民棲猶藏一曲溪鵲窺蓮葉座僧占菜花畦白
蠧魚銷粉青乾獸剥泥幸留唐刻在相伴峻廊題
　　馬鞍寺
水國何年寺蕭條野渡邊僧驅田雀倦神抱海犀眠細
網垂秋屋殘燈泊暝船数家枯桞下猶有舊人煙
　　野賽
客心懐避忌地險自多神楓葉藏山魅松根抱石人鶻
翻蒼黒趐魚曝赤斑鱗未必知風候惟聞酹酒頻
　　題逸人壁
深僻人稀到天然野意成荷衝崩岸出草入廢泉生曝
木充山貨抽茶當地征未須尋伴侣時有自來鶯
　　送蔣雲啓之湘中
出門岐路分願徃不辭勤螢影侵湘月蝉聲隔楚雲頻
燒霜後籜多飯雨中蕡若過黄陵廟椒漿奠小君
　　送僧妙通遊平江萬壽
故鄉離㡬日何處躡秋陵梵葉牀頭樹唐衣壁面僧雨
花粘舊錫風籜掃寒簦新偈期相寄呵弹破小乗
　　酬杜八同宿西山蘭若
西山龍井路俱有舊行蹤待得城中暇重期石上逢冷
霜粘破屐落月帶殘鐘擬踐相鄰約煩君買一峯
　　菩提廢寺
野寺孤僧住當春亦掩扉曉鐘三板去昬杵一盂歸古
屋垂山榧幽窻飬石韋未容行客憩荒樹雨鳩飛
　　天申宫蘇文忠畵像
大澤沾荒裔靈山識老臣㣲茫雲外跡衰病瘴中身濕
草寒碑夕晴花午殿春髙簷風雨斷猶避六丁神
　　誓節渡
髣髴經行地還㝷古渡邊山禽多白練溪藥間黄連漢
漠將晴雨迢迢欲暝烟恍然驚夢醒二十有三年
　　白羊
路隔一重溪山深客易危驛亭惟有額官堠盡無碑竹
掛黄身虺林香白面狸得船爭欲渡先奔槿花籬
　　送人遊邊
平世絶邊籌憐君古塞遊誰聼蒯緱劍虚敝黒貂裘宵
柝鳴荒戌寒烽起廢樓到應先弔古慟哭峴山頭
　　春暮登黄鶴樓
欲盡殘春酒登臨事巳違聼殘懐舊笛添盡禦寒衣鳥
向青山没人來赤壁稀最憐城側樹無可作花飛
　　為僧曇芳賦草堂
把詩從我者多是剡中僧結屋何山塢當門㡬樹藤地
寒常帶雪溪峻不留氷贈爾新吟去歸題木葉層
　　江臯送别
把酒對汀洲相看發去舟迎風一分手驚浪㡬翻頭
暗花消淚楓寒葉弄愁恐猶回首望終夕凭髙樓
　　送胡宗原還䑓山
故里杉松表歸程筍薤初盃多常失飯嚢罄只留書海
墨収秦氣山糧捨禹餘古來仙隠者多在赤城居
　　千金寺
十載他鄉别春歸逐浪層晚晴沙市鼓夜雨石橋燈帆
仄催乾葦衣寒脆薄繒舊時來往寺惆悵不逢僧
　　留别唐棲雲泉上人
水宿唐棲寺何縁更浹旬千山今日路三歳異鄉人小
殿眠身佛空廊折臂神歸時重作禮又拂一畨塵
　　天章寺前小樓
客懐依古寺曲水茂林邊俯聼磵鳴石静看山出烟傍
花清晚潄對竹冷春眠深羡溪僧樂幽居動嵗年
　　野望
春日晚荒荒平沙極𣺌茫樓欹三面水城卧数條崗白
草吳京甸黄桑楚戰塲長江俱不問一片㵼斜陽
　　楓橋寒山寺
江楓吟詠工幽寺冷遺蹤不改前朝路猶聞半夜鐘地
涼汀月皎村迥水烟濃試問誰曽見惟應獨有松
　　送黄同甫
人生各有安出易欲歸難古道春泥重孤城暮雪寒酒
鋒精似將詩業逺於官野穀如堪飽從君借鶡冠
　　應潭
林崦逓相遮分居兩岸沙地征兼橘柚土物半桑麻水
白來如蝀山黄去若蛇徃年曽泊此叢竹数人家
　　招鄭服之
歸心同一路況復在新年夢著登山屐閒隨渡水船宿
蒿迷舊隴春葑起閒田卧醉天池上知君在我先
　　靈竺寺(有孟/宗祠)
不因純孝者古寺若為安壁彩蝸遊遍爐香鼠踏殘鐘
聲嘶破挺旛影颭危竿尚恐冬生笋時來竹外看
　　齊安早眺二首
昔日干戈地淒涼古塞情軍同民雜戍州與縣分城野
曠孤鴻絶沙寒一騎行十年生息後人尚怯論兵
隂隂城壘静極望不飛塵草色横江暮鶯聲出塞春清
時應洗甲來歳又逢辛惆悵經過處都非徃昔人
　　村市
細簇人家住中分破石崖竹門開店屋草市夾橋街水
别東流漢山横北過淮並船頻借問同買出江柴
　　贈僧仲寳月溪
幽棲深絶地静夜獨宜僧上下兩輪玉中間一片氷影
収懸罟索光息過船燈獨坐觀心了無由更小乗
　　題夏肯父曉山圖
旦旦自天成中全一氣清漸分平與峻俄轉晦為明竹
閉鋪沙影松涵出谷聲機心都不動穏看日初生
　　孫季蕃故居
笑語失詼諧人誰不愴懐夢殘秋雨寺魂㪚夕陽街缺
竈粘煎藥乾爐積燎柴風流何必葬便擁菊花埋
　　題東麓歸自房陵
一年辛苦後収聚若為豐攝職全無吏攜家僅有童乳
舂花下管漆溜葉間筒自此嬉遊地應須且浙中
　
　
　
　
　
　
　
　
　
　
　
　
　
　兩宋名賢小集巻二百七十八
欽定四庫全書
　兩宋名賢小集巻二百七十九
　　　　　　　　　　　　宋　陳　思　編
　　　　　　　　　　　　元　陳世隆　補
　端平詩雋
　　吳山仁王寺
山寺慿髙夕未昬上皇曽此定乾坤甌閩㪚驛縁江島
龕赭収潮入海門細雨亂花唐輦道深煙疎桞漢營屯
何時汴水東流畔君返宸居臣故園
　　庾樓
欲望江山夜轉𡨕胡牀曽此對嘉賔傷心皓月長流水
回首清風不見人花落雉樓横角暮草生鷗渚破船春
歸程豈暇頻登覧分付羈愁與白蘋
　　題豫章臺
何日遺蹤鎻斷崗更誰曽望舊臺荒百年南渡頻秋雨
一片西山㡬夕陽石礙老松欹徑險岸隨乾葦出江長
斗間可是無佳氣又見飛烏繞去檣
　　題滕王閣
髙閣巍峩接水濵興亡纔問便傷神鳴鸞東閣知何處
跨鶴西山别有人桞映落霞江渚暮草鋪斜日野田春
羣鷗亦厭多悲感偏與忘機客最親
　　送友人持節嶺南
吳雲迢逓楚雲鮮從此南征路㡬千漢使五羊登嶺日
魯經三豕渡河年榕穿白草飛蠻雨椒落黄芽起瘴烟
待及戌𤓰多載石定無畨貨入歸船
　　贈唐棲寺僧
山門寂寞唐棲寺别去閒居又一年草暗暮田羣鴈逺
花明春院一僧禅雲房夕磬浮清雨水殿寒燈宿細烟
作得詩成無寄處㡬回遥認隔溪船
　　連珠
逺望披裘日㡬回可堪江上暮寒催雲飛曠野迎風斷
雪灑長灘夾雨來馬踏野橋嘶破板烏迷村路立髙桅
暫須移向疎籬泊遷就驚春一樹梅
　　行吟
獨行沙岸不相攜凖擬沿溪更渡溪藥蔓交加蟲上下
桞花撩亂蝶髙低杖頭曉伴春雲石屐齒晴翻夜雨泥
詩就隨時為人冩等閒抽盡錦中題
　　秀野
小作幽園傍宅開只須数畆占樓臺石移林屋秋雲至
水帶松江暮雨來徑草㪚香迎過屐砌花分影䕃流盃
人家園圃應無数不似君能日㡬回
　　孫伯符墓下
木葉蕭蕭暮草長夢魂曽斷九廻腸空聞綘帕離章水
誰見黄旗入洛陽鴉噪暮園江阪迥龍盤春戌石城荒
赤烏不識桑田變猶自悽悽守白楊
　　天津橋
裊裊朱欄倚細波緑雲相對間嵯峨中天車駕曽擒敵
何日樓船定入河霽桞午隂隨岸逺露桃春色過墻多
黄旗應適東南運已辨簫鐃九曲歌
　　雨花臺
細蘚桑莎𤨏舊堆昔年曽見異僧回如何天上飛靈雨
不爲人間洗刼灰江接潮頭諸脉應地連崗勢一走來
只今不假虚無事别是春風歌舞臺
　　鳳凰臺
一徑逶迤草自芳何為不復更翶翔應須舊國還宣武
别有髙臺在建章白鷺背花㝷塔路赤烏衝桞集宫墻
中興不比偏安事且對梧桐薦羽觴
　　鳥衣巷
日落凭欄感慨頻長干橋畔冷殘春桑田蕪没徒多事
蘭玉叢生更㡬人風暖影翻花外燕雨多痕蝕草間鱗
堪嗟羣從成功後不及鍾山一尉神
　　石頭城
㸃㸃凝烟望未収六朝遺跡遍荒丘自從綘闕雄江靣
誰把朱泥染石頭崗斷曉榛雙阜虎岸長春草一灘鷗
諸公多少新亭恨不是知心莫上樓
　　浮逺
横障瀰漫恃此丘長江東鶩轉湍流波間去海無多里
沙際鋪淮輙数州風勢起花山郭暗潮聲侵樹野田浮
無由望徹蒼茫外回首斜陽絶是愁
　　送趙山臺赴江隂
匆匆何事解朝衣甫為君王領一麾歴考近來成故事
就遷長是未多時寒更夜徹防淮柝曉舶晴翻出海旗
不乆赫蹏應已到只須畧賦練江詩
　　岳陽樓
凴髙望盡寂寥天與我閒情共渺然平展暮雲三百里
積停春水二千年沙洲横渡荆江雨石塔遙分岳麓烟
先我未聞飛劍術想須今度遇回仙
　　西湖竹閣寺
精舎蕭疎近水涼分明一徑緑沉槍就移山近湖皆隠
放出樓髙寺倒藏春透露梢齊曲檻曉翻風籜過修墻
長堤花盡人稀少來聼蝉聲伴夕陽
　　採香徑
繒甲如茶䕶此臺玉顔憔悴錦帆來一溪香草無蜂過
千里空葭有鴈回響屧蘚埋丹蜴迹縷衣花變粉蛾灰
誰知子夜歌殘日樹滿西山似緑苔
　　七里瀬
瞬息沿流七里遥感時回䌫木蘭橈髙臺未變陵兼谷
故國頻更市與朝風㪚亂雲通去驛雨消殘雪助歸潮
漁翁近亦無前輩一箇青銅不肯饒
　　南樓懐古五首
昔人有意乆經營極望寒蕪逺更平三國斾旌羣鵲㪚
六朝樓閣一鳩鳴雪消晴嶂沉孤壘風打寒朝入廢城
多少怨魂銷不盡草根燒斷又還生
事乆銷沉只等閒好將深意逓相参舳艫宵遁誰思忖
裠屐春遊自笑談西日瘴回迷漢沔北風波逆上江潭
隔城方唱招䰟引一拍殷勤至再三
茫茫迂曲度平川何處孤村近水邊烟䕶劉琮殘壁壘
雨沉黄祖舊樓船寒沙細擁菰蘆地破隴斜耕苜蓿田
見説去年秋潦後更無茅屋起炊煙
幸際清時息五兵舌頑無處説縱横蟻書一夢難分别
蝸角千年强鬬爭丹壁郵亭新蜀道白樓烽戌古邾城
自知夜半徒興舞移遠寒雞不使鳴
夕陽光退杳難慿欲問江鷗只怨憎得意舉帆燒北岸
傷心流涕鎻西陵雪消蜀貨千檣下風送吳鹽萬斛増
且趂一樽相暖熱自非乘醉莫來登
　　山居春晚
索居牢落動關心但覺匆匆歳月侵無夢不因憐書静
有懐多是惜春深草香稚蝶銷胡粉花落蠻鶯變楚金
最是不禁芳樹色能消㡬日又成隂
　　庭下枯梅有感
庭下同栽兩樹梅一株搖落一株開無縁春色相虧曲
有分晴光亦徃來雲打枯枝愁漢驛雨翻雕鄂夢荆臺
綺窻不斷横斜影猶有東風管碧苔
　　㑹稽山
衣冠從昔化文身峻嶽當天自有神秦帝刻碑三十載
越王棲甲五千人江連雲氣分南紀海接星河近北辰
必竟興亡誰可料但聞陵谷變飛塵
　　甫里觀(陸魯望/故居)
天隨清調何人繼幸有荒村故宅存橘上蠧魚應屡變
草間眠鴨尚能言池亭暮雪兼風起籬落春潮帶雨渾
人啖菊苗終竟别屠沽猶自不登門
　　陳武帝釣臺
路纔容馬盡荒茅誰識仙人舊釣鼇流水不隨船影斷
亂山猶帶弹痕髙春烟粉黒重生葑暮雨灰紅半拆桃
今日故宫何處問東風應長對江濤
　　贈雪林李和甫
忽地相逢便觧顔況兼終日看青山精神摘桞哦詩際
標度㝷梅集句間春淡野橋孤艇遠暮寒溪寺一鐘閒
匆匆又作經旬别兩處東風各閉關
　　道中有感
逺程巳過經行處别有逶迤古道存寺已寂寥猶有殿
水纔窮盡又逢村一林枯木人分路十里飛花客過門
必竟悉依生處樂不知何事别家園
　　黄溪
匆匆寕不恨飄零轉更分岐過别汀世事總如迂曲路
年華都付短長亭冡桃褪蘂無人色社櫟盤根作鬼形
心自感傷人豈識回頭猶顧峴山青
　　朱潭
消㪚羈愁益垣然況當初暖欲晴天清溪苔滑重抄紙
淺屋柴香正煮綿隔水殺雞祠社土過橋嘶馬入人煙
今朝自覺難忘酒應更無人笑謫仙
　　送人之漢上
木落千山怨别離自知難駐馬行蹄上書季子窮歸洛
獻賦荀卿老向齊驛店破旗秋雨細戍樓殘角夕陽低
䄂藏祕䇿君門遠應望中原泣鼓鼙
　　荻巷
波眼沄沄浪復輕稍甦羈束過清明倩人覔路先㝷酒
乆客懐鄉始見餳松下紫芽肥野菜竹間青葉帶山櫻
自從一别齊安後直到今朝始聼鶯
　　感事
書劍悠悠屡變遷老諳多故始知天汗青毎愧抛長日
髪白無由逐少年暮雨暗消江岸桞曉霜初透野池蓮
此心懸解何須語人問惟應一指禅
　　送遷客
自謂别離難㑹面如何此地又相㝷徃來雲物他鄉意
輕薄風塵乆客心夜雨泥塗三里郭夕陽烟火数家林
送君好去加飡飯莫聼哀猿徹曉吟
　　送人之京口
競攜書劍去紛紛誰解登臨對日曛北道荆䕫一江下
南朝徐兖二州分髙樓角曉鳴秋雨逺戍烽寒起暮雲
莫把㝷常望𤓰歩恐驚邊鴈不堪聞
　　留題唐棲寺
僧房十日相留戀爲怯生寒未到家揷岸斷氷妨蕩槳
入簷飛雪助煎茶香臺穴碎逃秋蟻古殿巢翻失暮鴉
惟有溪梅最禁耐傍籬争發向陽花
　　送白判官
著書不就便相抛逺向㐮州謁故交里舍千頭無舊橘
客程三脊有荒茅買魚村渡捐孤劍沽酒山城解敝袍
雙鬢豈堪禁歳月眼看歸鳦又成巢
　　中和節
時節匆忙過隙駒可堪岑寂就船居不禁衰病慵耽酒
無益閒交懶報書風暖暮田歸海燕雨甜春水上潮魚
客中自是光隂速纔見新正又月初
　　送人之荆門
昔年此路逹王畿荒畬燒煙事巳非山向崤函空北望
水隨江漢自東歸淒涼坂路征車逺寂寞郵亭候火稀
遥想思鄉怨岐路杜鵑花發鷓鴣飛
　　嚴陵釣臺
晴江萬里緑波來惆悵君房去不回秦苑河山歸故國
越鄉雲雨庇荒臺春風一道江蘺緑落日千峯杜宇哀
欲訪釣船無處所野花如雪滿汀開
　　遊道塲山遇雨
飄然大作登臨想纔遇名山雨亦遊林尾亂聲猶問響
枝頭殘滴未全収濯翻野竹從教軃衝落巖花放出流
欲把姓名書石上㡬回粘筆又成休
　　浣紗秋日五首
衣裳單薄鬢蕭騒獨凭危欄首屢搔出壁亂雲分片段
隔江飛雨見絲毫庭前斷續蛩爭響簷外輕便蝶鬬髙
多少好山俱在眼愧無短屐共遊遨
當前灘號西施磧對磧看秋得句清五色懸門秦一尉
六經充棟漢諸生石叢細火團荒砌野蔓疎金出廢城
目送浣紗人去後又聞街鼓報新晴
長江淡淡樹疎疎掃却門庭即故居蟲入暗間頻促織
螢穿虚筆屢翻書破除暮色惟荒菊薦送秋華有嫩蔬
料得故園分社酒小苞青橘四腮鱸
自慚尸素常多暇未放秋風變楚顔一夢别離抛白水
三年端的守青山野雞避鶻遮雛去沙翮銜魚趂母還
縱有亂愁消遣盡淡雲殘日共人間
清溪樓閣暮沉沉不覺登臨夜欲深㡬處捲簾催酒笛
誰家閉户搗衣砧一朝野霧三朝濕十日江天九日隂
暗喜礙人公事少自來収拾送秋吟
　　羅家洲
對港近村俱有路扁舟倍覺徃來頻入秋破褐惟存線
盡日収錢不滿緡逺岸冷沙銜墜葉淺灘寒水卧枯蘋
未知行役何時斷縱使更深亦喚人
　　送陳雲崖遊三衢
吟得詩成若等閒為我開盡錦嚢班不專瘦島元和末
要敵長城大厯間帆入亂潮隨漲水㡌衝殘雪度危山
從今便少春㳺伴纔過新正可得還
　
　
　
　
　
　
　
　
　
　
　
　
　
　
　兩宋名賢小集巻二百七十九
欽定四庫全書
　兩宋名賢小集巻二百八十
　　　　　　　　　　　　宋　陳　思　編
　　　　　　　　　　　　元　陳世隆　補
　端平詩雋
　　春怨
極浦蘋花白空壕蘭蕚紅傷心城上燕飛入館娃宫
　　送客
欲知行逺近細数杜鵑聲暗入蒼山去千聞是一程
　　冷泉幽憇
水源窮不盡垢膩生春襪未敢輙揭流且向幽亭歇
　　落梅
玉樹分明照夕流粉痕翻為碧苔留三更枝上玲瓏雨
亂浦寒香一夜愁
　　回山僧書就題書尾
憶昔同行題落葉寺前枯樹鵲巢邊不知今度苔枝上
多少秋蟲巳化蝉
　　逢僧文禮二首
空山落日又逢僧雨雜塵灰滿㡌紋但憶來時門不掩
麝香偷卧石牀雲
師説古香寮舊開鮑昭曽為惠休來至今猿鶴猶知敬
静對寒星禮碧苔
　　秋夜
山門半掩浮雲闕古道人稀芳草歇夜深零露滳秋香
幽人獨歩青蘿月
　　寄雲泉僧水頥二首
書來只説徃髙峯不記松林第㡬重欲㨂青巒問茅舍
秋山一様白雲封
頌罷南華誰得聞兩川寒玉一禅身松邊弹舌低聲念
莫引龍來變作人
　　贈從古上人
山僧䄂出新詩巻字字馨香撲人靣清晨何處展看來
捲得梅花兩三片
　　野廟
野廟荒蕪倒掩扉寂寥香火客來稀年年歸燕相看覷
空滴春泥損畵衣
　　真娘墓
青鳥傳書渡海遲亂山衰草𦵏蛾眉錦嚢消歇餘香在
狼籍春風荳䓻枝
　　女墳湖
石龜無語對東風海鶴曽迷曉市中三十六鱗朝夜月
玉釵人在水晶宫
　　顯應觀桃花
白雲隨鶴乗將去深碧桃花滿故宫三十六簧明月夜
不知何處吸春風
　　四聖觀
小園寛占一山孤别有墻遮古觀居到了思波攔不住水
窗遊出放生魚
　　蠟梅
愛花偏倩獵人㝷殘雪偷春上棘林山岸有誰先得見
冷香疎亞辟寒金
　　詠史二首
一曲呼凰下九霄石臺春動海山遥周秦戰血縱横盡
猶卧白雲吹洞簫
碧樹重重䕃屋廬分明青葢畵龍車南陽病叟成何事
便謂枯池活得魚
　　送人遊西山三首
昔人深夜看星斗鎮壓重壇尚有符偷冩只應蒼鼠慣
㡬行丹篆繞春蕪
鎻斷寒蛟亦有神冷波寒水病殘身誰収匙鑰權相借
畧放天池洗白鱗
抽鉛㸃汞舊臺荒何處搜㝷舊草堂誰見洪崖最深處
一坑泥䕶石中黄
　　出關偶題
一曲長歌浙水寒綈袍空徃又空還咸陽若有山東志
莫放蘇秦又出關
　　吳門送同行者之毘陵
布帆何處定逢春身是歸人又送君明日隔城回首望
冷花寒月滿秋雲
　　西湖初夏
花飛春減緑隂成不住風光繞禁城山寺曉晴蝉欲噪
柳林猶囀数聲鶯
　　送曲江友人南歸
憐君歸槖路迢迢到得茅齋轉寂寥應歎藥欄經雨爛
土肥抽盡縮砂苗
　　客樓
水國秋清潮半生越王臺殿鎻荒城西樓一夜思歸客
斜倚朱欄獨聼笙
　　夜深
虚堂人静不聞更獨坐書帷對夜燈門外不知春雪霽
半峯殘月一溪氷
　　胥門
蘆葦蕭蕭生曉潮伍員何地更吹簫夕陽自逐寒鴉去
萬片宫花共寂寥
　　送人還姑蘇
别十三年返故居可憐世業半空虚布嚢惟有焦琴在
乞與秋風𦵏闔閭
　　題僧子温畵水墨蒲萄
裊裊多應半熟時落斜髙掛冷攅枝分明記得山窻下
一架寒藤帶雨垂
　　望太湖二首
獨立瀰漫灝氣中倍饒雲霧杳重重直西一道孤光起
指㸃人看是白龍
眼力難窮逺即昬縱晴惟只兩三分今朝林屋人皆見
不似峯巒只似雲
　　収家信
渺渺秋風生白波故鄉歸夢隔山河可憐一紙平安信
不及衡陽鴈字多
　　聞友人過吳
詩嚢掛在船蓬上吟過江楓落葉中爲恐吳牋題不盡
秋風先噪数堆紅
　　彩雲橋
斷橋流水兩無期殘日輕雲處處疑乞與行人自沽酒
滿旗風雨豆花籬
　　龍井道中雜記二首
白髪宫人頻笑謔羅衣昔對君王著夜驚春雨洗桃花
夢魂猶掛鞦韆索
老僧病乆聲嘶喝屡説紫衣勝短褐莫嫌兩手漸拘攣
曽把御前供奉鈸
　　山崦早梅
晴逼寒笆春滿鄰漢奩芳額漸輕勻東風未放全消息
兩蕚愁香不見人
　　青陽驛
悄悄如秋麥氣涼山風吹透濕衣裳小爐深幌枯松火
一夜寒香遶客牀
　　舟次黄鶴磯
俯爲江山特地來勢須時暫走塵埃稍閒便著攜官酒
一醉吳王舊釣臺
　　聞鴈
此是衡陽第幾羣寂寥偏雜雨聲聞如今逺道多矰繳
莫厭髙飛入暮雲
　　風惡偶成二首
柔櫓雙隨下水船亂帆輕柁逓相先無端繋著山村岸
髙枕蘆芽對雨眠
三日要行還止住冷沙寒水暗消春一千四百蕪湖路
怨雨愁風多少人
　　溧陽桃花
見説謫仙曽到此東風千樹鎻雕墻游人偏向花間酹
雨濕春泥噴酒香
　　延山渡
解帆登岸作山遊林木茅茨共一丘数日驟寒消不盡
尚餘殘雪䕶松瘤
　　蕭山縣下遇雨二首
年來沙漲卒難消更覺西興渡口遥冷坐看他騎馬客
半鞍泥水踏春潮
悠悠心厭出江沙過得丘亭轉落斜村店自知行客倦
勸嘗新酒賣甜𤓰
　　太洲湖
人居澤國勝居陵十月陂塘未結氷殘葦亂菱収拾後
斷筐分曬折腰菱
　　道間偶成
彎彎田角路周遭摘盡柔桑露淺蒿無限寂寥門半掩
一車偏建夕陽繰
　　早春
連朝㣲雪暖消凝始覺春風逐旋増今早畵簷徧有意
数條吹折曬殘氷
　　送人之漢上
舊來邉塞自多塵瘦草寒花强作春見説連年更悽愴
亂螢隨趂鬼迷人
　　思歸四首
閙裏看山不識真偶來軒檻振衣塵諸峯便覺移相就
分付春風欲去人
㸃㸃楊花飛滿洲只應催促送行舟非關向晚傷心事
自怯春寒不肯留
畵日慿欄客興濃山雖西繞水還東便乗春暮家園去
猶及棠梨滿徑風
自覺才疎乆願歸敢將山色便相依漢家事業雖全盛
亦放梁鴻一箇飛
　　贈野逸二首
時康難售賈生醫諫鼓無聲對落暉又報一年花信了
滿山鶗鴂送春歸
悠悠行路雪侵頭擬出重關洗敝裘堤上忽逢憔悴客
背花停酒説通州
　　下渚秋暮
淺灘近渚沙相接水落漁人朝暮渉摵摵風鳴若雨來
繞堤吹㪚乾荷葉
　　秋日馬上
本無謀畧强談兵毎媿臨邉病未能筋力豈知猶可喜
一鞍千里到江陵
　　許市罩魚
網邉分得尾纎纎腥却蓴絲莫厭嫌自有野人相料理
柳隂茅店一包鹽
　　嵗除思歸三首(六言/)
山棲書到多日野渡舟横㡬回想見溪邉亭上故人待
我銜盃
春風氷斷千尺曉霽雲開百重何處溪橋爭渡誰家山
寺聞鐘
野屋定堆落葉山徑應鋪石蕪一别經秋不到隔籬黄
犬誰呼
　
　
　
　
　
　
　
　
　
　
　
　
　兩宋名賢小集巻二百八十
欽定四庫全書
　兩宋名賢小集巻二百八十一
　　　　　　　　　　　　宋　陳　思　編
　　　　　　　　　　　　元　陳世隆　補
　蒙泉詩藁
　李濤字養源臨川人有蒙泉詩藁
　　南山
　南山思美人也
彼美人兮在南山之陽豈不爾思道阻且長彼美人兮
在南山之側我不見兮寤寐思服彼美人兮悠悠我思
何以予之瓊瑰玉珮
　　　南山三章章四句
　　登髙丘而望逺海
登髙丘望逺海萬里長城今何在坐使神州竟陸沉夷
甫諸人合葅醢望逺海登髙丘知我者謂我心憂不知
我者謂我何求歸枕蓬萊潄弱水大觀宇􁂊真蜉蝣
　　讀阮籍詠懐十七首
人生天地間如花開春時遇晴即欣榮遇雨還離披晴
雨由上蒼汝花何悲為顯允阮嗣宗放逹世所推憂思
獨傷心作為十七詩感慨懐辛酸似未逹天理既好王
子喬又惡輕薄子善善又惡惡好生而惡死如何得徴
稱口不挂臧否
　　處事
䖏事無心萬象春任渠逆境自横陳籠中無療家貧藥
門外有催詩債人酒盞濶踈瓶乆卧文書㪚亂案多塵
生前冨貴非吾願肯學痴人問大鈞
　　詩社中有赴補者
有詩千首可成名萬户侯封亦可輕自是髙標凌富貴
肯隨餘子逐恩榮君遊壁水甘芳餌僕為銓衡上玉京
水鏡蘭坡各求第詩盟似未十分清
　　新年開義館教族属子姪作詩勉之
日與聖賢居其中樂有餘但存三寸舌讀盡五車書學
問勝金璧功名特土苴先當分義利毋作小人儒
　　蘭坡過省
俯隨韁鎻就科名可笑蘭坡未苦清不管北山怨猿鶴
竟從南海掣鰲鯨賞延於世愧在我思濟斯民同此情
軒冕倘來來則受未來猶可以詩鳴
　　詩友作渉江采芙蓉獨撥鄙思亦成一首
渉江采芙蓉江水濕吾衣厲揭不惮煩將以遺所思所
思不我見持此將安歸野花逞姿媚衆好紛莫違此物
何足嘆但傷愛者稀
　　春晝回文一首
茶餅嚼時香透齒水沉燒處碧凝烟紗牕閉着猶慵起
極困新晴乍雨天
　　贈染花徐仲湘
頃刻花開奕葉光花間竒字兆災祥神仙幻術從來有
昔日韓湘今仲湘
　　雜詩十首(今取其四/)
㴞㴞東流水赴海無歸期亭亭在轉日今兹復來兹人
生寄天地百年七十稀思慮復營營恐為逹者嗤
燕雀賀厦屋蟲蟻暮腥羶野花引飛蝶古木來嘶蝉秋
天百蟲吟春天百禽喧翟公真闇事喜愠見色言
明主不棄士我自志山林爵服豈無華才踈力難任鳥
向深山棲魚向深淵沉吾亦愛吾廬髙歌復㣲吟
深巖有老翁龎眉鬚鬢雪夜半呼吾名授我㣲妙訣字
畫古籀様體勢訛復缺雙眫忽炯炯須臾竟披閲至今
得其傳心㑹口難説
　　琴書
琴書隨分足生涯只灌園畦亦自佳行狀是劉斯立記
門風似杜少陵家添詩人痩因中酒觧睡魔圍只上茶
無事出門覔詩料廵簷指㸃数梅花
　　寄范稅院倚衡
清敏當年宰寳唐至今遺愛在甘棠稅苗有例分三等
史卒無因下六鄉時異事殊民尚憶人亡政息事堪傷
如今白納重催吏也坐先生對越堂
　　次韵平埜王子厚登相山不及相過
兒童傳好語王子去求仙我住亦只邇君胡不惠然相
望百里外一别五年前㑹聚渾閒事鷺鷗盟要堅
　　題袁㳟父神心精舎
山川城郭同一形市人鴉鵲同一聲吾身本自備萬物
萬物何有非吾身此心虚徹公則明事至能應物能名
君不見神心精舍袁主人叱咤風雷呵鬼神
　　僧本均乞蒙泉稿(均號翛然/)
近聞甘子説僧裡有翛然詩學貫休體心参馬祖禅箇
中真有得名下豈虚傳索我蒙泉稿因風寄此篇
　　題盱江王章甫梅境
仙伯當年亭植梅當今天子題品來梅花是我丈人行
見梅不賦梅應咍王君結廬在梅境日與梅兄相追陪
吟詩些起逋仙魂索笑醉衘工部盃吾聞梅乃萬木母
桃為奴婢李輿臺一陽生子萬物始梅花獨先羣卉開
一隂生午萬物成梅寔獨先羣蘤胎華寔先天天不違
梅之時義大矣哉紛紛餘子不知本祗說百花頭上魁
此語聞之梅亭翁録以贈君君勿推
　　為廣夀長老文傑說嵩溪偈
隔江招手見髙亭來謁嵩溪聼水聲縱是逺公今不出
也須強起送淵明
　　為能仁長老本端説無學偈
十二時中六不収了然無一事為頭禅河既寂無由浪
此岸已離那用舟塵世榮枯真幻夢湼槃生死是浮漚
要知無學用工處十二時中六不収
　　三月十六日西湖聞杜鵑
纔上蘓堤聞杜鵑杜鵑怪我在天邉平生不作功名想
今日胡為富貴牽辟穀未能那廢食買山所欲尚無錢
但須兩事畧如意便占白雲深處眠
　　訪林龍發
車馬喧闐桃李村誰人復識老梅尊時中只有梅亭姪
來訪西湖處士孫
　
　
　
　
　
　
　
　
　
　
　
　
　
　
　兩宋名賢小集巻二百八十一
欽定四庫全書
　兩宋名賢小集巻二百八十二
　　　　　　　　　　　　　宋　陳　思　編
　　　　　　　　　　　　　元　陳世隆　補
　可齋詩集
　李曽伯字長孺號可齋懐州人寓居嘉興寳祐中第
　進士天才卓絶儒而知兵宦轍遍天下所至得將士心
　仕至觀文殿學士贈少保開府儀同三司曽伯初與
　賈似道俱為閫帥邉境之事知無不言似道嫉之不
　竟其用有可齋類藁
　　庚戌過浯溪讀中興碑
峿山一何青浯水一何緑上有唐朝碑蒼崖與天矗清
廟倣遺音靈武號實録其筆走風雷其文貴金玉曽經
兩賢手足耀千載目後來紀名氏全鑱後且續豈無黄
絹詞中寓白圭讀一詞不敢措我懼此碑辱雖然勿泥
古詠嘆豈不足嶽將降甫申吾皇車攻復將墨東海水
且汗南山竹勒功岱嵩頂豈曰清溪曲
　　已亥題茅山玉晨觀
烟雲作嶂松作關夜深迫人星斗寒分明巳在天上坐
不可更作人間看須臾睡去復睡覺髣髴前身在巖壑
洞門鎻鑰呼未譍時有天香暗飄落
　　登郢州四望亭
夐出烟塵表乾坤指顧中数峰連野迥一水與天通沙
外迎孤鶩雲邉数亂鴻家山在何許心與大江東
　　登閬州錦屏山
乆識屏山靣今朝得勝逰橋梁横古渡樹影倒中流風
定春檣度煙輕晚市収凭欄誰領觧一鷺㸃沙洲
　　淮西幕自皂口入潁道間
竟日百餘里相逢三数家平岡盡茅葦沃壌舊桑麻短
樹巢歸燕荒城宿亂鴉興亡誰與問馬首夕陽斜
　　小亭閒止
草草家林適時時歩屐過跨流通略彴枕岸擬䍧牱牆
外千竿竹亭隂数畆荷年豐遂閒止老境足婆娑
　　招里巷諸友和韻
小有家林適歸來已恨遲引杯懐楚舞飽飯和陶詩慷
慨多新語綢繆半舊知夜深橋雪滑亟命短笻支
　　出郊劭農口占
小約賔僚集相招父老耕寺依青帯住人在翠帷行疊
嶂堆春色㣲雲䕶午晴時康田里樂歸騎踏花輕
　　禁烟前一日招幕屬小集林提幹有詩和韻
草草登樓適英流邁昔賢詩篇長慶集人物永和年訪
古冝聨社傷春又禁煙青帘家酒賤賸飲莫論錢
　　桂林即事
一日四時具從來五嶺然留連落花雨依約熟梅天瘴
重常隨箔春深未脱綿新來那戒飲未夜已思眠
　　月峡城樓
雲羃前溪洞烟荒隔㟁城秋旗雜山色曉角帯江聲駐
騎須邉静維舟待峡平掀髯聊徙倚一雁楚天横
　　首夏而有秋意
纔過清和候凄然感旅懐新蛩迎古砌落葉滿前堦(葛/葉)
(夏/落)榴火春仍駐槐屯午自佳慿詩寄風土歸以語朋儕
　　宿中洞
梅老傲前嶺梅疎卧淺溪避風巢上鵲喚雨竹間鷄野
迥夕猶牧田乾春未犁路遥人倦甚只向近林棲
　　過衡陽晚宿
雨後春寒力山前夕照斜身猶㝷壘燕聲雜宿林鴉過
嶺尚十里隔春能㡬家母嫌茅店惡窻下有梅花
　　將到永州宿村舍
野宿孤村迥山行十里荒犢眠新草壌馬踏落梅香入
眼春晴薄打頭風勢揚莫嗟登陟苦明日看瀟湘
　　入清湘界
漸近湘山境土風清且饒林巒接墟市水竹帯溪橋焙
出新茶煮帘垂老酒招春和民氣樂㡬日是花朝
　　寕國道間喜晴
怪得虚簷寂溜聲起來雲淡月㣲明只消一夜西風力
盡埽千山宿霧清農舍少酬終歳望客途擬過小春晴
枝禽亦似欣欣意飛入煙林自在鳴
　　利州登棧道
足跡初來劒北州試登危棧瞰江流萬山西接地窮處
一水東歸天盡頭欲訪崤函無健馬相忘楚漢付輕鷗
丈夫要了中原事未及持竿老釣舟
　　簡項仲宗㳺亭臯
試從沙渚入荆城十里金堤掌様平曉露香留紅芰溼
午風清逐白蘋生桞邉繋馬頻沽酒沙際呼魚旋作羹
所欠直惟佳客耳明朝能暇輙偕行
　　丙午九日將過陽羡偶成
年年秋晚對風沙今近重陽喜在家自斷此生甘皓首
能消㡬度看黄花閒身頗覺便笻竹醉態都忘脱㡌紗
且問小舟溪上去飛鷗数㸃夕陽斜
　　題宜興菴壁二首
　淳祐庚戌覃懐李曽伯因觀農來此得四十字是日
　㣲風扇和輕雲閣雨千峯翠滴四野緑秀枝禽對語
　春意駘蕩無極徜徉乆之緩轡而去賔佐四明史偉
　之廬陵曽垓眉山楊埏東嘉林拾三山卓炎于廬陵
　王真孫長沙胡盛盱江周子榮潼川楊牧之清湘滕
　處厚續至
老龍昔未蛻嘗蟄此山中霖雨春疇足風雲夜壑空兩
厓髙下倚一逕徃來通不願千金劑惟祈百穀豊
　　遊千山觀(有序/)
　河内李曽伯再牧桂之明年實開慶改元上命三衢
　柴士表視邉隘竣事將還夏六月二十一日約憲倉
　四明豐茝兵師江光朱廣用符離朱煥載酒千山觀
　訪招隐過仙奕感今懐昔風物固無恙也時火傘張
　空水花蘸碧相與徜徉其間清不受暑因得四十字
　并識諸石
自從來嶺嶠豈暇訪湖山緹綺行邉了戎旗䕶戍閒相
看羣玉外一笑六郎間囬首西風静何愁老漢關
　　游桂林西山
玉筍環星拱青螺帯霧披山為天下勝境占嶺南竒援
筆難窮者慿闌盡目之不因無世累築室在於斯
　　善權竒觀
自從團結此山川便作人間小洞天佛母林深從古盛
仙翁宅近至今傳青分三洞中開户白瀉雙巖下出泉
我自有縁聊乞取萬松隂裏一牛眠
　
　
　
　
　
　
　
　兩宋名賢小集巻二百八十二
欽定四庫全書
　兩宋名賢小集巻二百八十三
　　　　　　　　　　　　宋　陳　思　編
　　　　　　　　　　　　元　陳世隆　補
　招山小集
　劉仙倫一名儗字叔儗廬陵人詩名聞海内先後與
　劉過並稱所著有招山小集
　　中秋有懐
吾廬有寒梅老幹秋風多上有雙棲烏夜月聼我歌一
别三載强梅影應婆娑鳥今來不來奈此明月何
　　梅樹歎
誰將和羮姿植彼江之墳老葉纔脱柯生意覺巳欣寒
流帯孤標淡月寄一痕莫作揺落看下有春風根
　　水楓歎
楓葉不耐冷露下燕支紅無復戀本枝䇿䇿隨驚風鄉
來樹頭蝉去盡不見蹤日落秋水寒哀哀呌征鴻
　　得蟹無酒
水鄉秋晚得白蟹望斷碧雲無酒家此意淒涼何所似
淵明醒眼對黄花
　　盱江道中
過雨青山啼杜鵑池塘水滿柳飛綿田家正是忙時節
女採桑歸男下田
　　有懐二小姪
殊鄉憶諸孫觸緒成歎嗟阿獰早失父㷀㷀垂兩髽巳
知陟岵悲啼哭聲啞啞阿贛㓜豐下出入常隨爺别時
俱學書落紙翻老鴉倒指今三年為學當日佳應解對
我兄言叔不還家何時重抱持課書賞梨揸看渠俱成人
憐我雙鬢華侍我兄弟醉㑹當相扶义
　　贈曽相士
大曽兩眼如磨銅坐上一顧凡馬空發天機緘被天惡
老死不遇悲途窮小曽短小眼如鶻冷地看人看入骨
誰云輪扁不傳心獅子還生獅子窟倒拖拄杖行九州
平生慣識公與侯得錢送家飬老母衣袂惨淡行嚢羞
我慵百事不入耳休説功名老無味他年相伴竹溪頭
同採芙蓉渡秋水
　　西林㽞題
路入康廬西復西翠煙生處着招提山僧幾軰雪垂領
水鳥数聲雲漏溪莫對青山談世事且㝷粉壁看留題
禅房夜卧衣裳冷夢破鐘聲落月低
　　盱江驛舍中有婦人書一憶字筆勢頗姿媚游子
　　明王相之皆題詩其後率余同賦
陽臺雨歇行雲杳天濶鴻稀春悄悄鸂鶒孤眠怨芳草
夜夜相思何日了妾非無聲不敢啼妾非無淚不敢垂
柔情欺損青黛眉夢魂暗逐蝴蝶飛春風着人𤨏窻緑
緑窻書字寄心曲細看香翰婉且柔中有閒愁千萬斛
向隅棄筆惆悵時此情黙黙誰得知無縁相見空相憶
不如當日休相識
　　盱江道中
屈曲清江繞徑斜緑隂深處隠人家嵐昏山色未還觀
水落漲㾗猶在沙麥熟村村喧水碓蠶成處處響繅車
馬頭忽覺清香近路轉橋南有野花
　　輓萬知丞
大䇿雄文屢決科可憐身世竟蹉跎韋編絶後門長閉
衫色青時鬢巳皤楚澤風烟間簿領藍田松竹飽吟哦
詩魂今夜誰招得奈此西山暮雨何
　　哀青樓曲
東風吹衣樓百尺青錢喚酒春壺碧樓中女兒顔如花
欄干徙倚春無力翻騰舊曲偷宫商顧曲豈怕周家郎
態濃意逺淡梳掠依約風韻追韋娘樽前時復度芳眄
長恐秋波落金盞自言流落小民家似恨相逢成太晚
吁嗟緑綺琴絃絶無知音行雲忽何處十二巫山深巫
山深兮君不來春無色兮意徘徊夕陽下兮猿呌哀可
憐宋玉空多才
　　送徐淵子知縣二首
君作西昌宰人如太史賢化行黄犢外心在白鷗邉訟
理無公事官清祗俸錢篷窻載書畫頗似米家船
城郭春寒夜郵亭小泊時相逢一樽酒共説十年詩風
雨成輕别江山莽後期著鞭從此去早到鳯凰池
　　過嘉興
惆悵嘉興路三年㡬度經航船連夜發更鼓隔城聼落
月低烟樹秋風冷露螢客懐容易感宜醉不宜醒
　　陳惟定得蜀墨一笏于觀音老僧磨試竒甚落刀
　　中分賦此為贈
吾聞蜀道如天髙寸歩千嶮愁猿猱蒼官老據岷峨上
誰肆斬伐焚其膏坐刲長鯨割其白丁當萬杵舂成膠
甄陶出此数寸玉山靈河伯俱呼號蜀人寳之夜光發
六丁竊取潜逋迯龎眉老僧抄化得要與秪樹供題抄
却憐南澗詩壇豪贈之為染霜兎毫欲令拍肩李供奉
脫靴醉換紅錦袍梅坡覓句心切切沈著無處安推敲
陳元嫌我窮到骨隨世冷煖成絶交賢哉南澗得此寳
中分肯落并州刀得之欲顛喜欲舞助我詩思來滔滔
自臨清流洗破研赤脚不怕風霜饕歸來小試病風手
𤣥雲渰渰生烟濤未能接武居螭坳萬古一筆定貶褒
為君且費千幅紙鴉兒大字書離騷
　　熊師生朝
南極星明夜未央將軍初度近重陽平生忠義心如鐡
今日棲遲鬢㸃霜沙漠草凋胡馬健玉關秋老角弓强
朝廷緩急須公出更看黄花晚節香
　　以騎驢鍾馗送秦先之
髯鍾矍鑠老據鞍曽入大内見阿瞞幞頭垂脚藍綬敝
不知班簿為何官天寒嵗晚日云暮霜風吹驢耳卓竪
老臧負笠衣裳单反袂掩口趾穿屦蓽門我恐難㽞君
収巻送似秦將軍將軍文事有武傋眉骨自是凌烟人
汝當訶䕶謹厥職勿但縮頭徒掛壁將軍來嵗在殿巖
豐汝牲醪作除夕
　　秋夜長曲
秋夜長秋月明愁人不成眠搔首行中庭天髙氣肅萬
籟息銀林凍損寒露零碧梧已蕭條棲鳥中夜驚枯荷
倒秋水夜氣氷流螢銅壺悲咽漏下澁深閨何處鳴寒
砧亦有朱門人環坐圍娉婷玉觴催喚酒銀甲紛弹箏
衣篝龍腦熏綉被珊瑚枕煖愁鷄聲秋夜長秋月明此
時㡬人知此情
　　魏塘道中
霜葉紅于染寒溪湛若澄㡬聲歸雁急数㸃暮山青淺
盞頻斟酒長塗小作程萬縁天已定得䘮一毫輕
　　題惠崇鷺鷥
清霜着木髙桞枯驚風獵獵吹寒蘆蘆根敗蓼色惨澹
沙觜無復菰與蒲風標皎皎四公子來從西雝有閒思
肝腸澡濯秋水清雲衣不受泥土滓偶得一飽即自如
鵬飛萬里何關渠出離風波岸上立豈只臨淵常羡魚
惠也小景稱獨歩那知冩生尤得趣傍邉謹勿生機心
恐即長鳴過溪去
　　江亭晚望
痩笻支我碧波彎小倚危亭取次閒斷雨挾雲歸嶺嶠
怒濤推月出雲間猿啼逺樹家何處雁斷西風鬢欲斑
歸計未成秋又老浩然無語對南山
　　仲立於枕上和余韻夜半得句敲問喚余予乃攝
　　衣而起相與對語於野航橋上殊為勝絶因再用
　　前韻
夜半詩壇喜觧圍楚天雲淡玉䋲低撞鐘自得興不淺
泣鬼初成人未知踏月過橋驚鶴睡犯霜對語伴烏啼
蕭條此意興重見絶勝圍紅醉玉巵
　　李泰伯祠堂
城西泰伯舊祠堂碧蘚斕斑草樹香曩昔功名雲樣薄
後來文字日爭光蒼髯冉冉猶含怒辯口瘖瘖尚帯霜
若使先生居戰國不知何道處齊梁
　　送陳維定維定有伏闕上書之意因以箴之二首
征衫結束賦歸歟出得樊籠氣便舒爲福定知因失馬
浩歌元不嘆無魚江湖是處堪垂釣虎豹當關莫上書
食肉宜憂我何預問津恐復遇長沮
傾葢相逢二紀前六囘相見兩華顛詩成神鬼皆遭役
命薄文章不值錢北事如斯居可去西齋重到我凄然
他年卜築如相覔更約西山暮雨邉
　　寄蕭彦毓
蕭郎門巷近何如想見青青長碧梧樓外青山無恙否
琴中流水有知無他年歸槖惟詩巻别後春風滿酒罏
望斷碧雲無過鴈夕陽歸鳥沒平蕪
　　張漕仲隆快目樓
天上張公百尺樓眼髙四海氣横秋秪愁笑語驚閶闔
不管闌干犯斗牛逺水拍天迷釣艇秋風萬里入貂裘
面前不着淮山礙望到中原天盡頭
　　寄韓平叔二首
相從車轍半江西同歴悲歡共險夷孺子亭前春繫馬
庾公樓下夜聞雞放懐呼酒長歌日促膝挑燈細語時
暗憶淒涼多少事此情不語有誰知
淡烟秋水白漫漫夜别江亭劍氣寒千里思君愁月色
有時無語倚闌干倡酬詩巻應無恙耐乆交情過後看
他日歸舟無俗客撑篷容我話辛酸
　　臨川報恩寺與涂子載陳惟定分韻得丹字
杏花枝上雨初乾梵宇苔深碧瓦寒三客燈前共湖海
五言詩裏定金蘭殘年短髪因愁白多病衰顔借酒丹
後夜相思月千里不堪獨自倚䦨干
　　騮馬行
憶昔初見騮馬歸主人愛馬過愛兒丁寕圉人謹相視
一夜十起芻秣之長年煮料雜以豆按時飼馬欲馬肥
爬梳剔抉去疥癢裂鼻灌藥煩獸醫膘成十箇料花出
加以膏沐膏其皮青絲絡頭鞍䪌好鋈金作鐙光陸離
主人愛馬馬戀豆牽來顧主時驕嘶口才三齒力方壮
未老保主常乗騎淮南忽然有馬至骨骼比此尤雄竒
騧黄鐡脊豹其脚雲鬃霧鬛風披披刺頭齒䣛過若電
脫兎犇鹿何由追主人意却在新馬衆口共譽無一違
停燈在廐潔水草恰似騮馬初來時騮馬在傍意惨淡
雖未見斥頭巳垂嗚呼騮馬勿用悲自古世事皆如斯
幽王昔日娶申后既得褒姒后寵衰楚王宫中棄前魚
紅䄂嗚咽流涕洟人心改變在頃刻嗚呼騮馬勿用悲
嗚呼騮馬勿用悲淮南無日無馬來
　　寄朱濟仲
家在三千里人來天盡頭角聲連夜月草色帯邉秋妻
子仍多病音書缺寄郵歸心與寒鴈先已過𤓰洲
　
　
　
　
　
　
　兩宋名賢小集巻二百八十三
欽定四庫全書
　兩宋名賢小集巻二百八十四
　　　　　　　　　　　　宋　陳　思　編
　　　　　　　　　　　　元　陳世隆　補
　庸齋小集
　沈説字惟肖龍泉人寧宗時為仁福邑尉晚年卧病
　不出營别墅以居田衣山履不入城府故其詩有云
　蚤辦山中計吾今省俗縁又云江湖成夢事投老属
　山林有庸齋小集其詩一洗濃厚肥腯而出以清淺之
　筆時有雋永句令人㝷味不厭
　　立秋
昨日午時秋西風夜轉頭吹來溪外兩藏却樹間樓暝
帯棲雅色涼催客燕愁一樽吟未了衰鬢早颼颼
　　仁福道中
山徑少曽平人煙隔隴青淺流分石渡低樹礙輿行税
籍全編户村童半壮丁我來官此地三度䆒民情
　　偶成
讀罷黄庭一巻經磬殘烟冷夜壇清月明何䖏人開户
驚起松梢睡鶴鳴
　　征途
桂管三千里征人一寸心自從登驛路幾見換郷音古
樹春隂薄寒塘野水深渇行呼得酒瓦椀不辭斟
　　暮春
燕翼初乾渌滿池桑隂收盡麥黄時一年春事又成夢
幾日愁懷欲廢詩料理病身嘗藥遍揩摩睡眼㸔書遲
翛然獨倚䦨千立花下貍奴卧弄兒
　　紙衾三首
碎搗霜藤月下砧清泉㵼出簟紋勻老翁採菊歸來晚
剪得山南半段雲
繭面新乾帶露柔春囘斗帳伴吟愁殘年已辦蒙頭過
風雪從教打戍樓
一幅新裁碧澗冰野人㽞客宿雲層山房却好松醪熟
夜半無眠話葛藤
　　春詞
水漲寒溝栁又隂小窓風度一聲禽若將離緒縈春事
片片飛花是客心
　　送何𣙜院之官金陵
分司陪宰掾賜勑帶朝衘見説成行李無因别去帆秋
風石城路夜月雨花巖料有驚人句鴻邉寄短函
　　溪樓
心逺俗塵隔樓髙野興多稲花黄雀雨山影白鷗波灘
澁推船上橋危挽客過日斜欄倚遍無句奈愁何
　　寄張永堂
浙江風浪濶夢不落吟邉書到知何日君歸想隔年才
髙朝士重命拙故人憐早辦山中計吾今省俗縁
　　烟浦
烟浦殘雅舞夕陽風枝病葉似初霜眼中秋色十分净
沙外寒流一綫長溪女得魚烹碎白田家收榖晒新黄
偶㝷野趣歸來晚草際螢花㸃㸃光
　　渠流
岸石濕黏萍一渠流水清每來疑雨過少立見魚行樹
隔炎歊逺橋分午影平主人契幽事客到出相迎
　　安石嶺
茅屋鷄聲勘夜分杖藜挑月帶餘醺不知身在孤峯頂
囘首人家盡白雲
　　縉雲道中
去作京華客離家此月前問程恰中道類日近殘年山
雨易成雪村雲疑是烟僕行愁不進添乞(去/聲)酒漿錢
　　次韵立方何園
春事覺垂垂春行似後期草根花片積人語鳥聲随酒
病因過量碁輸為好竒欲歸愁路逺月色若為私
　　次韵永堂
鶯聲未改春葉底一蝉新幻境老無夢醉鄉詩有神整
巾因把鏡懶語怕逢人似此衰遲者勞君料理頻
　　古樹
古樹被青蘚蟠溪作卧龍窮冬不蔽日入夏却生風枝
少禽難托根空蟻聚封幸為斤斧棄得老雪霜中
　　買舟
租得舟如葉低低半搭蓬僅堪容野客還喜反漁翁溯
水斜分浪懸崖送鬭風去程應不計且泊槿花叢
　　明融盆池二首
涼入湘簾影半開小窻午枕夢初回蕭踈數葉秋菰上
也解聲聲報雨來
老瓦盆深漾細萍雨多流却半爿青夜涼偶出庭心看
缺處光涵三兩星
　　聽雨
耳根聽不歇滴滴冷於秋疑是山翁醉巖前枕瀑流
　　晚春
白頭何計是生涯日日樽前卧落花綠滿池塘無一夢
夜來風雨過誰家
　　贈段琴
我琴未絃時渾然心與耳自從識開指反為琴所使清
風千古曲雪澗敲寒玉誰能繼此音蒼梧泣修竹
　　食梅
兒時摘青梅葉底㝷弹丸所恨襟袖窄不惮頰舌穿我
年不自覺以我齒尚完嘗新試一薦喉棘眉光攢豈味
不悦口豈老難強餐人生煎百憂筭梅未為酸
　　秋詞
雨放涼飈晚復晴小窻人亦共秋清月華網在蛛絲上
錯認踈簾挂水晶
　　閨詞二首
宻幄香燒錦瑟横佳人半醉覺寒輕忽思塞下新畨曲
弹作黄蘆孤㕍聲
冬事侵尋渾未知隔隣聽得理寒衣驚心歩出庭西曲
日影斜斜木葉飛
　　馮公嶺
曉上馮公嶺艱難見客情雨和殘葉落身逐亂雲行野
店山腰出秋泉石罅生若將世途比此路更為平
　　山中秋興
山户少曾扄居貧易得清秋衣和月卧溪茗襟雲烹學
字書紅葉看騷些落英從他頭早白心事總和平
　　别墅
野舎清溪曲連茅接樹隂呼童隣錯應貰酒婦同斟落
照收殘雨寒煙出寸岑江湖成夢事投老屬山林
　　次韻古愚立冬日觀鞠
閒繞籬頭看菊莎深黄淺紫自窠窠清於簷蔔香尢耐
韻比倚蘭色更多九節翻疑今日是一樽未覺晚秋過
從教白髪須簮徧且任當筵作笑歌
　　竹色
竹色留清睡薰風晝一簾懶因人事少病覺老顔添聞
檻臨昏鏡齊書補墜籖晚蟬聲欲㫁新月到虗簷
　　曉色
曉色䦨干外脩然一欠伸雨中無過鳥煙際有行人樹
濕清隂重沙坍潦漲新慿誰借蓑笠整釣傍溪隣
　　薌溪途中
天風吹落日秋色上遙岑倦客未投館棲鴉已滿林妻
孥非逺别歳月易驚心市酒不成醉新蛩助我吟
　　雪
凍項縮如龜茅簷賦雪詩冷於初下日好是未消時樹
重高枝折窻明曉色遲忽思溪上路擬借蹇驢騎
　　遊真巖
一逕入松林真巖峭莫尋山空泉自落日出地長隂鶴
去仙臺净丹成古井深殘碑看未了屋角囀幽禽
　　送周堂長歸慈溪寄何賛府
慈溪隔楚雲問下接鴻鱗因送還鄉客重懐涖邑人海
明看出日山曉倦行春料得雙松下吟成瘦鶴身
　　遊化雲山
入門松作逕歩歩接秋隂山帶孤城起雲歸古殿深隔
池聞鶴唳倚樹看僧吟笑指煎茶處青煙出竹林
　　題黄止菴詩集
燈前㡬寒夜編得近詩成對客時許看歸嚢喜帶行風
高霜鶻健未落澗秋清吟到無吟處蕭蕭白髪生
　　釣臺
山東江流起素湍羊裘立盡暮雲寒早知釣餌成虗設
多却當時一釣竿
　　西湖獨歩
平湖開霽色寒碧照空心小立背橋影緩行隨桞隂㡬
年勞逺夢到日記曽吟荷蕩成菱地蕭蕭秋意深
　　送何水竹需次入剡易齋赴浙漕
弟兄聮騎出秋色赴行装慈水𤓰應熟孤山挂又香對
牀村店寂起飯曉燈涼到日分吳越江流兩岸長
　　南坡不以科目自累而以風雅自鳴請余為賦
鳯銜科詔出祥雲底事儒林有逸民四海聲名難著我
一坡風月正宜人鏡留白髪非遮俗家醸黄柑可接春
只許詩朋自來徃素袍青履華陽巾
　　鷄鳴
鷄鳴霜葉下月在紙窻寒客路千家曉山居一枕安秫
收催歳醸韮種接春盤縱有少年夢其如心事䦨
　　寄永堂
落日照江東思君訊便風棲遲定何處約莫過殘冬小
隠時曾到安書乆未通自憐心易老盤屈似寒松
　　送觀過免舉赴省
樽酒逢臘近行李獨西征事厯風霜慣春回雨露生一
經家自學千佛世題名昨夜瞻奎宿寒茫萬丈明
　　茅簷
茅簷夜雪曉開晴自洗寒衣漉澗清如此過冬何不可
梅花休笑鬢星星
　　冬半
歳逢冬欲半心事更迢迢細雨寒窻閉孤燈長夜挑逺
書如夢冩新酒帶愁澆明日有幽興尋梅到石橋
　　輓鮑監鎮
一紙辟書馳華年發軔時排雲何不到殞露遽如斯㓜
子未知父偏親反哭兒有書來謁些忍淚看埋碑
　　送何仲逺適越因之官霅水
樽酒沙頭緑漲波事歡其奈别愁何去程想憇蘭亭竹
到日須看霅浦荷年少莫嫌官職小名高却怕薦書多
臘前擬作孤山夢還許扁舟載雪過
　　簡桞濬卿
一别竟三年相看事宛然旋添新筭髪猶聳舊吟肩紅
日征途外黄花喜氣邊不須勞記問姓字有人傳(筭一/作蒜)
　　秋溪
迎月歩秋溪蘆長與樹齊水光連漢近夜氣壓山低岸
隔呼漁渡林踈見烏棲酒㣲風力勁歸袖冷凄凄
　
　
　兩宋名賢小集巻二百八十四
欽定四庫全書
　兩宋名賢小集巻二百八十五
　　　　　　　　　　　　宋　陳　思　編
　　　　　　　　　　　　元　陳世隆　補
　葛無懷小集
　葛天民字無懷山隂人好學攻詩忽祝髪為僧更名
　義銛字朴翁其後仍返初服隠居錢唐湖上足不入
　城市日惟吟咏自樂有無懷小集
　　春懷
向晚一鳩鳴道人春睡足無處冩幽懷巡簷數修竹
　　絶句
夜雨漲波髙二尺失却搗衣平正石天明水落石依然老
夫一夜空相憶
　　㸔山
我本田夫作比丘也知騎馬勝騎牛如今馬上㸔山色
不似騎牛得自由
　　寄楊誠齋
參禪學詩無兩法死蛇解弄活鱍鱍氣正心空眼自髙
吹毛不動全生殺生機熟語却不排近代獨有楊誠齋
才名萬古付公論風月四時輸好懷知公别具頂門竅
參得徹兮吟得到趙州禪在口皮邉淵明詩冩胷中妙
用則致君堯舜前舎時便灌廬陵園六十四卦只兩畫
三百五篇惟一言我與誠齋畧相識亦不知他好官職
但知拚得忍飢七十年脊梁如鐵心如石不曾屈膝不
皺眉不把文章做出詩玉川後身却不恠樂天冄世尤
能竒隔千里兮共眀月何似寒灰相對撥公亦何須要
我知我只欠公頭上髪
　　醉書酒肆
碧牀酒盎香拍浮呉姬粉醉不識愁黄金手揮博歌舞
夜半春回楊栁樓
　　竺澗梅
龍脊橋邉鶴膝幽一枝斜亞水横流自從識破胡笳曲
吹徹黄昏不解愁
　　謝文思徐敬伯見訪
半山徐敬伯薄宦在中都栁舎偷閒到村醪就近沽易
添詩債負難得醉工夫却羡漁樵叟雖貧一事無
　　即事
春漲侵髙岸春雲裹亂山倒遷楊栁活斜倚桔橰閒世
味老方淡花時晴最慳東風嗔嬾動故故撼柴闗
　　重訪白石
長安惟白石與我最相闗毎到難逢面翻思懶下山欲
歸愁路逺小住待君還盡日㸔幽桂無人似我閒
　　逹摩渡蘆像
一言巳出駟難追頼得君王放過伊楊子江心杭折葦
浪頭何似問頭危
　　収白扁豆因得二首
齒髪中年態丘園素隐心因栽白扁豆欲當紫團參箧
筥収繁莢忩扉失茂隂蕭蕭簷外竹抱蔓替余吟
古香無伴侣一榻共雲分磵水塘頭過樵欹枕上聞余
生聊自適此意與誰論落葉如相慰時敲月下門
　　仲春初二絶
落梅如雪雨如麻最怕春寒是杏花病後不能涓滴飲
可憐芳信到貧家
初交二月草蒙茸隣里紛紛去折蓬栁下閉門非嬾出
苦無筋力趂兒童
　　湖上夜㱕
陌上紅塵歇湖中翠靄生定鐘山寺逈新月夜船清蛙
亂鳴方急鷗閒睡不驚兒曹知我到認得打門聲
　　聞鳩
蟄動猶寒在鳩鳴恰睡餘素傳鷹羽化多占鵲巢居報
我晴何用憐渠拙自如年年偏感處風急杏花初
　　迎燕
咫尺春三月尋常百姓家為迎新燕入不下舊簾遮翅
濕沾㣲雨泥香帶落花巢成雛長大相伴過年華
　　玩蝶
粉翅來何許春風卒未休衆芳皆舊識㣲雨是新愁鬭
舞圍墻角貪香綴蕊頭與花俱不語相可自風流
　　聞杜鵑
望帝知何苦催歸不自禁竄身依樹密啼血染花深細
雨離人淚逰絲蕩子心青山眀月夜老耳最知音
　　湖上觀栁偶記龍泉先生勾春栁一絲之句感而
　　有述
㫁槎無葉又無枝得似勾春栁一絲不是盡船栖泊處
白鷗飛下立多時
　　嘗青梅
疎影横斜處匆匆入夏㸔緑隂遮得暗青子結來酸因
病全疎酒如癡猶凭䦨楊花無藉在風急正漫漫
　　開井
小圃新穿土中藏一丈空山腰泉脉透井口樹隂蒙洗
藥先資用煎茶巳見功甘凉羞自薦汲許四隣同
　　龍井
龍䕶深潭草木昏㫁碑元祐典刑存蜀仙巳去吳僧少
嶺上松篁亦㫁魂
　　江上
連天芳草兩漫漫贏得鷗邉野水寛花欲盡時風撲起
栁綿無力䕶春寒
　　望越懷親
髙帝陵邉我故廬白雲慘淡帶蒼梧歸心政與江流動
更著青山隔岸呼
　　寄輔漢卿
憶殺平生輔漢卿武夷山裏話寒更不知新嵗還家未
白髪衝冠有㡬莖
　　訪端叔提幹
月趂潮頭上山隨柂尾行大江中夜滿雙櫓半空鳴鴈
冷來無㡬鷗清睡不成平生師友地此夕最闗情
　　山中題古墓
冡荒無樹亦無碑土面磚㾗似灼龜壞道尚存翁仲守
傳家知是子孫誰文成東海終難料欲錮南山最可悲
要寄此情浮世去臨流説與落花知
　　題謝耕道一犁春雨圖
耿耿思田舎悠悠倚釣竿一犁歌短闋十口飯長安老
覺驅馳倦生知稼穡難畫圖詩巻在留與後人看
　　即事
暮年居桞下終日閉柴門壁為題詩暗池因洗硯渾閒
知真冨貴醉到古乾坤回首長安道無言只斷魂
　　偶成
始参龍象種終現馬牛身再整衝冠髻難㤀漉酒巾㪚
花天上女撥草道中人寄語林和靖非翁不卜鄰
　　竹
此君别後稍添丁留得清風鎮户庭老鬢不禁霜㸃綴
舊隣多似樹凋零一竿帯雪寒垂釣数畆連苔晝掩扄
此話有誰堪委似㡬回無語向青青
　　蓬居咏枇杷
早誦相如賦知渠舊姓盧花香氷裏見風味藥中須細
雨同梅熟清聲混樂呼山禽嗔老子拍竹䕶金珠
　　元夕
天街夜鼔徹雲霄一望星河影動搖佳節無如元夕盛
老懐不似少年豪紅塵巷陌青絲鞚明月樓臺紫玉簫
誰料南坡招野叟詩肩相對兩峰高
　　簡道安
相將除夜南風起鴈已聲聲向北飛驟暖應知為雪骨
痩年終不似冬肥日來病可方開酒節下春回稍減衣
正好伴公湖上去孤山觀裏看梅歸
　　澗泉招飲次日乃生朝
平生南磵古遺民初度招呼我輩人每聽謔談須絶倒
極知老氣正輪囷杯盤滿座添燈火兒女成行勸主賔
但願吾儕似梅栁年年相見一回新
　　平居遣興
隔籬人語自喧嘲𦂳閉苔扉不許敲談塵帶塵懸屋角
牽牛承露上林梢投閒得計心常足擬古成編手自抄
風雨欲來偏感處蟻先移穴鵲移巢
　　桃花
洞裏桃花自古初人間塵事幾乘除重來漁父難相覔
前度劉郎未忍疎畫檝迎逢春女渡采符供奉嵗朝書
嫣然自共幽篁語占盡風光奈得渠
　　偶題
緑樹何稠叠清風稍羡餘枕縈雲片片簾透雨疎疎修
筧通泉壑殘碑出野鉏丘陵知幾變耕稼雜陶漁
　　西湖泛舟入靈隱山
晴嵐漠漠水溶溶落葉遮船翠盖重秋色盡為漁者占
山光多向道人濃雲連合抱前村樹澗繞飛來小朶峰
送罷夕陽迎素月樓臺高下自鳴鐘
　　梅花
寄逺含芳别隴頭塵沙漠漠去無休誰招青塚千年魄
散作黄昏萬斛愁畫角霜清腸屢斷花光墨淡影空留
年年最憶前村夜一段孤明雪亦羞
　　幽居
逺懐日與靜相宜山色窺簾澗撼扉野草自花聊獻笑
重雲不雨漫垂衣人間事業難爭長睡裏工夫獨造㣲
却怪䝉莊猶寐語夢為蝴蝶未忘機
　　秋日湖西閒泛
雨洗千峰曉波涵萬頃秋菱花開古鏡蓮葉度輕舟思
逺人誰識身閒世不収望中時得句倚櫂雜吳謳
　　郊園避暑
有暑猶當避無憂可得忘竹疎身共痩湖近意先凉靜
勝寜須奕幽酣不待觴還同殘夢樂炙背負朝陽
　　小峰行樂却望北山
霜高羣木落湖上數峰秋野笛歸牛徑烟蓑宿鷺州望
中多隱約佳處小遲留百嵗無虚日能堪幾度㳺
　　蝶
黛拂雙眉粉襯毫翅烘晴日伴相遭戯勾穉子從花逺
恐惹㳺絲莫鬭高栩栩倐來仍易散深深交舞為誰勞
吴王花草膝王筆千載風流敵楚騷
　　杏花
陌上春泥苦未乾絳唇漸吐不禁寒海棠向晚教誰伴
山㡌衝風每自看聲好最憐清曉賣味甘長記緑隂團
年年過雨臙脂落時序闗心有幾般
　　林間石
摩挲只作釣磯看相伴秦翁且住山霜洗舊稜人共痩
蘚侵孤韻鶴同閒因思樵牧分爭處已過唐虞揖遜間
風月滿林時憩寂三生幽事夢中還
　　小隱自題
水拍荒籬外山攅落照邊鴉鴉乘犢去鴨鴨伴鷗眠思
淡秋雲薄情高隴月圓武陵知避世初不為求仙
　　夏日池上
㣲波漾漾雨濛濛岸脚烟莎間水葓照影已無雙鬢緑
闗心猶有一絲風鴛鴦對浴紅衣撲菡萏相親翠蓋籠
醉舞夢吟皆勝處箇中非異亦非同
　　孤山後冩望
凭髙每歎昔人非空有羣峯礙落暉大雅風流誰舉似
長安秋草又衰㣲寒花負約開猶孄幽鳥㤀機趂不飛
來往半生堪記處西村燈火夜船歸
　　小舟
萬頃波中獨釣身短艙低屋舊絲綸自憐清夜歌明月
誰共滄洲來白蘋
　　梅花
桃李麄疎合負荆嵗寒標格許誰并花中有道須稱最
天下無香可鬭清倚竹向人如少訢臨流窺影更多情
何當喚取湘纍起伴我空山茹落英
　　孤山後舟中冩望
水接遥空分外寛孤山月出静中看疑從弱水移圓嶠
似共姮娥住廣寒秋雨秋風初過後荷花荷葉半凋殘
西村数㸃歸鴉濕老子新題墨未乾
　　酬畫上人石湖春望
蕩蕩春風草木香茫茫澤國水雲長鶯來占桞為歌院
蝶去㝷花作醉鄉閒與物情聊品藻老於文字孏㝷行
望中别有闗情處㡬度朝
　　湖村晚興
殘霞伴孤鶩晚燒雜斜暉秋向詩中出人從畫裏歸桞
塘雙漿急茆舍一燈㣲小􁪻穿籬入蒲篷正擁扉
　　雪後
雪中多日静湖上少人逰秃樹花為市斷槎鷗當舟一
杯殘臘酒萬古夕陽愁冨貴非吾願葛天雲正浮
冷蘂通幽信孤山欠㡬遭杯因寒更滿句到淡方髙雪
滴晴簷雨松翻夜􁒅濤布衾雖似銕猶念早趨朝
　　臘雪
片片嘉平瑞無聲有耿光來雖成頃刻醸亦費商量天
闊花無頼風休絮不狂孤山林處士魂在隴頭香
　　和子舒冷泉夜坐
亭空山盡入人静夜初分喬木隂遮月清泉影浸雲不
題波上葉只採磵中芹澗水令人憶何當入郡聞
　　宿裴庵
一徑松杉逈成隂見日稀山晴僧盡出風暖燕交飛結
子花抛樹䦨人犬䕶扉閒看山月上清坐更添衣
　　荅趙紫芝
九月東離嘉長安了嵗華未登揚子渡先訪葛翁家天
作今朝雪燈開昨夜花一杯能强飲不必問丹砂
　　簡趙紫芝
紫芝雖漫仕五字巳專城清坐有仙骨苦吟無宦情嚢
因詩句重分與酒杯輕所好煎茶外燒香過一生
　　清明前四月泛湖
繞岸堆青嶂逰船滿緑波樓臺臨水近楊桞占春多老
去誰同調尊前且放歌韶華能㡬日隨棹巳新荷
　　送薛子舒船官
憶君江上去船重載書多學乃從吾好閒應喜客過薫
風新緑樹明月舊滄波自古闗情處相思入詠歌
　　訪紫芝回與子舒集
君参唐句法親得浪仙衣薄宦因吟苦髙風與世違春
寒留夜飲月黒借燈歸共隱知何日空山老蕨薇
　　即事用天竺韻
寒食少逢天氣佳十朝九日雨如麻新巢唯有燕生子
小巷已無人賣花
　　夏日
曉荷承墜露晚岫障斜陽樹下池常䕃水邉風最凉蝉
移驚鵲近鷺起得魚忙獨坐觀羣動閒消夏日長
　　雜詩
下竺山前打一遭丁寕門子看溪橋恐驚繞澗梅花落
莫遣行人語笑髙
　　雨中
梅雨朝仍暮蓮塘夏似秋水髙侵樹脚屋漏滴人頭歇
晝厨烟出占晴礎汗収羣山思㑹面扶病一登樓
　　元夕
元宵有月便無愁已是新年第一籌説與素娥從此去
只須依様做中秋
　　送薛子舒
南渡今何似中流欲濟船雖慿人擊楫要若水行川竹
木如山積桑田與海連吳宫猶可問白鳥暮推煙
海邑青龍鎮船官野鶴身誰知貴公子却是苦吟人二
陸多遺迹三髙屬近隣新篇因弔古時寄葛天民
　　次紫芝韻
欽羡私居好樓深夏必凉小忩通逺岫古木蔽斜陽露
檻安花斛塵編滿竹牀如君清到骨只合静焚香
　　小亭
小亭終日對幽叢兀坐無言似定中蒼蘚静連湘竹紫
緑隂深映蜀葵紅猫來戯捉穿花蝶雀下偷衘巻葉蟲
斜照尚多髙桞少明年更欲種梧桐
　　上已呈嚴叟
時俗常談已㫁霜雨寒翻著絮衣裳花枝照眼堂堂去
茗椀闗心故故香楊桞稍傳鶯割據茒茨敢望燕商量
舊遊莫誦蘭亭語自覺中年易感傷
　　荷葉浦中
急雨捎荷分外奇珠璣狼籍錦紛披下塘六月闗心處
西塞扁舟入手時却傍青蘆深處宿還思白石去年詩
平生浩蕩烟波趣月淡風㣲只自知
　　贈眇目道人説相
道人只具一隻眼覿面全提格外機塵裏神仙誰做得
歸來試舉問麻衣
　　戊辰夏五過抱朴巖
北窻隱隱透南薫老子前身是此君冷入魚腮池面雨
静連禽語樹頭雲苔因覔句行來破石為觀空坐得温
時事自多無耳聽長安雖近不曾聞
　　元夕西陵橋觀月
年頭半月雪漫漫飬就姮娥玉一團老子今宵奇絶處
西陵橋上獨凭闌
　　雨中郊外
暖氣先回宿草根青青行可藉芳樽未須著意催花桞
且為乾坤補燒㾗
　　正月二日
小巷春隂獨掩扉峭寒著盡過冬衣老來情緒無多子
禁得梅花似雪飛
　　正月二十七雨中過蘇堤
一堤楊桞占春風桞外羣山細雨中人苦未晴渾不到
只宜老眼看空濛
　　清明日訪白石不值
花薺懸燈桞挿簷老懐那復似餳甜畫船巳載先生去
燕子無人自入簾
　　送劉僧善行
西望羣山碧入吳故人一笠片雲俱東風不㫁村村桞
展盡陽闗送客圖
　　湖堤晚歩
照影憐寒水闗情祭夕陽雪天慳欠冷年近日添長好
句誰相寄浮生各自忙有身聊頓放無事可思量
　　懐天竺磵梅
根在巖邊結枝從水際横此花殊近道凡木欠修行宻
雪籠幽片踈篁倚痩莖那時香不淺憶我語無生
　　桞下即事
老桞中間野岸濵水清常照樹邉身白鷗黄鳥相㤀乆
來徃如今不避人
　　睡少
睡少秋難曉吟多食愈貧南柯無近闕差盡夢中人
　　湖上新秋
十里荷風蓋盡傾城中憶殺水邉清催詩未用西湖雨
且送新凉入帝城
　　六月一日同姜白石泛湖
六月西湖帯雨山小舟終日傍鷗間風煙如許闗情甚
賔主相推下語難㡬㸃送君歸大雅一凉今夜滿長安
江湖逺思知多少歸去風前冬倚䦨
　　正月十二日夜姚江
斷岸春風峭空江夜雨清蕭疎篷上㸃彷彿葉間聲今
古雙眸冷乾坤一棹輕鬢從湖海白誰識謝郎情
　　雨中獨酌
平生寡合雖竭斗㡬曽自飲一杯酒不因風月與湖山
更為松篁與花桞今夕何夕風雨來知儂渇肺生秋埃
麹生三緘忽自薦請為風雨聊一開老夫呼前呼未了
死生脱㡌傾懐抱風雨横斜入坐中賔主淋漓俱醉倒
須㬰風止雨亦休主人送客凝雙眸葛天無懐不可状
但覺兩耳風颼颼匆匆便是中秋節更與麴生替地説
此夜寕容著雜賔一尊只辨澆明月
　　水仙
玉潤金寒窈窕身翩翩翠衲挽青春水晶宫裏成仙女
香醉山中得道人朔雪㡬回埋不死南洲一出净無塵
朴翁老矣誰同調相對無言意轉親
　
　
　
　
　
　
　
　
　
　
　
　
　
　兩宋名賢小集巻二百八十五
欽定四庫全書
　兩宋名賢小集巻二百八十六
　　　　　　　　　　　　宋　陳　思　編
　　　　　　　　　　　　元　陳世隆　補
　轉庵集
　潘檉字徳久永嘉人諸父文饒文孝文禮俱登科
　文饒字民則學本濓洛尤為多士所宗父虎右科
　第一檉以父任補右職繼參戎幙召試為閣門舎
　人久之授福建兵馬鈐轄卒平生喜為詩下筆立
　成聲名藉甚人莫能儔永嘉言唐詩自檉始有轉
　庵集
　　遇舊有感
人間百寒暑正似須臾期當年同袍子一見雪滿頥不
惟形容變亦復聲音移坐定問姓字始省從師時見此
發咏嘆勞生果何為不如多飲酒滿腹同鴟夷
　　客舍
急雨鳴空壁輕寒上薄幃愁多空被酒夢短不成歸暗
想桃花落遥憐燕子飛偷兒欺客寢夜静巻春衣
　　題釣臺
蟬冠未必似羊裘出處當時已熟籌但得諸公依日月
不妨老子卧林丘英雄陳迹千年在香火空山萬木秋
自笑黄塵吹鬢客愛來祠下繫孤舟
　　送友人游金陵
酒盡譚餘意轉新北風一舸下寒津遥知白下登樓處
正欠黄初着句人徃事省來多歲月舊㳺疎似曉星辰
半山斜日荒涼寺更有殘碑待拂塵
　　簡徐判院
風誼峥嶸昔未親正懸一榻待髙人當年曽接東萊話
今日寧嫌北阮貧世味梅花開野水詩情馬首沒黄塵
何時載酒從君去靈鷲峯前借早春
　　出郭
酟酒三家市題詩十里塘薄雲鷗外影空翠馬頭香出
郭知無事尋僧有底忙終當成野逸小築近滄浪
　　歲莫懐舊
白髪將朱顔一去幾時返懐哉不能寐展轉復展轉雀
噪曉窗白雞鳴芳歳晚梅花眼中春故情千里逺
　　還自錢塘道中
江上青山落照邉江頭歸客木蘭船春鷗自共潮回去
一㸃飛來是栁綿
　　自滁陽回至烏衣鎮
行人元不恨長途下馬旗亭酒可沽回首瑯琊山不見
西風吹起豆田烏
　　鴈蕩道中
千丈巖頭一㸃紅春風吹落淺沙中山僧倚杖移時去
説似溪邉采藥翁
　　次韻酬陸放翁
瘦藤白苧岸烏紗隨分酬春領物華西崦三椽休問舍
南湖一帯近栽花眼昏客枕多儲菊肺渇僧庖屢借茶
無事閒門便早睡清燈喚起為唫家
　　霅上簡婁舜章
鷄頭旋煮蓮新拗簇鳯排花鱠更鮮清夜故人情客到
小船載酒大船邉
　　平江道中
不載圖書載酒杯姑蘓臺下小徘徊東風不識人心老
擺栁吹花一併來
　　書姜䕫昔逰詩後
我行半天下未能到瀟湘君詩如畫圖厯厯記所嘗起
我逺逰興其如鬚毛霜何以舒此懐轉軫移清商
　
　
　
　
　
　兩宋名賢小集巻二百八十六
欽定四庫全書
　兩宋名賢小集巻二百八十七
　　　　　　　　　　　　宋　陳　思　編
　　　　　　　　　　　　元　陳世隆　補
　薛嵎
　嵎字仲止號雲泉世家永嘉之亷邨負才不遇以詩
　聞於時所居曰漁邨有漁邨名自我之句題詠頗多
　晚年買山范灣營藏地有詩云不知筋力何年盡㸔
　到松杉㡬尺長佳句也
　　山中吟
疎拙本天性束書歸舊林世人皆失笑泉石自知心山
柿紅猶澁池魚静亦沉於中觀物意吾道樂彌深
　　題扶踈亭竹
風晴雨雪天無趣不蕭然影過鄰家月根通石下泉長
因終日㸔憶得故山眠物性今方㑹心虗莭自堅
　　歳暮書懐
園林春又近老態更無懽添歳兒童喜照貧燈火寒直
心嗟道喪多事識才難已種梅千樹從今爛漫㸔
　　賊中上人頑坐(取貫休覔句/如頑坐句)
嗜吟忠夜凍立雪此同機工若精靈聚毫端造化歸石
牀趺半結荒徑葉頻飛客至應相訝無心聽扣扉
　　賦陳子在瓢飲
羡爾甘貧居陋巷遥知清德繼前修平時所樂從中得
外物雖㣲不過求自枕曲肱安澹泊閒挑拄杖亦風流
百千年内誰相望寂寞箕山一許由
　　舟泊曹娥祠下
身沒一朝事孝名垂至今江空夜濤泣日落霧天隂社
祭陳蕭鼔蠻歌進寶琛予生無愧怍風浪不驚心
　　旅中秋夜
車馬日西東阮生途自窮三年辭舊國今日又秋風邉
雁凄凉過池花寂寞紅邦人慣相識漸覺語音通
　　送劉荆山
束書入金闕憂國最情深天意有興廢人才無古今布
衣萬言䟽孤劒一生心直道嗟難遇賈生終陸沉
　　中秋家人玩月
年年照離别今夕喜團圞不是人心異全勝昨夜看八
荒同皎潔列宿讓清寒自有銀河路乗槎到不難
　　古淡師然公逰方
野僧攜錫别何處度殘春天地無窮事江湖自在身真
心齊得道物貌異於人昔日安禪地深山虎亦馴
　　天育道中
除將吟巻外琴與鶴相隨問寺路猶逺入山僧未知鳥
靈巢佛塔猿飲掛藤枝陵谷幾遷變道傍横古碑
　　山中古松
曽經雷斧劈上有鶻巢腥過客誰摽紙山精此托靈虬
龍雲際頂龜鳥土中苓月夜境荒寂秋聲不可聽
　　育王寺
寺在衆山裏白雲深更深不知行樂意何似坐禪心䕶
塔龍常在倚松僧獨吟渡江前賜字珍重到於今
　　太白山觀雪
二十里松聲千山雪未晴人當絶頂見吟到此時清大
地球琳滿空林鳥雀驚老僧觀物化無滅亦無生
　　天童寺
佛界似仙居樓䑓出翠徴浙中山水最海内衲僧歸草
樹有真意禽魚盡息機禪房無别事唯見白雲飛
　　送潘進士
春渚㣲茫碧草連千花飛盡桞飛綿孤雲野寉生遥思
明月清風共一舡破褐還尋棲隠地空嚢唯乞送行篇
先生自有修真訣不倚丹砂駐少年
　　過村翁家
白髪茅茨下耰鉏力未衰兒孫収滯穂鷄犬入寒籬俗
朴人家善山深升税遲能言書舊事相問坐移時
　　薛野鶴
瘦形如寉頭如雪流浪江湖歳月深但是胷中有丘壑
何分城市與山林
　　漁父
一笠一蓑衣空江雨霏霏得魚雖假餌於世本無機晚
唱教兒和閒身盡醉歸滄浪猶未足長羡白鷗飛
　　開爐莭賦
閒身何所似丈室老維摩茅屋地爐小荒園樹葉多移
牕就梅影晒草補漁蓑似此寧辭苦邉寒尚枕戈
　　除夜苦雨
華髪負滄洲星霜又一周未慿終夜雨能洗隔年愁池
草起吟思樹禽栖屋頭空餘壯心在燈下看吳鈎
　　呈楮溪主人
一水傍通四五池竹亭茅榭亦相宜中間更着髙人住
不到溪山無好詩
　　寄公衮舍弟
每恨世情薄相期情最深秋風一迴首明月兩關心寉
病難為藥砂頑不化金余生百計拙耐可事清吟
　　己亥大旱官催秋苗甚急
立秋纔一日期㑹到林泉已悟征苗意曽吟喜雨篇飢
鋤山草盡暍汲井泥堅聞道鄰州牧憂民夜不眠
　　新築湖外草閣
揮手紅塵吾老矣㫁堤流水草堂新幾年荆棘無行路
一日雲山有主人未許園丁知姓字先從漁父問仁鄰
謝他鷗鷺煙光裏飛去飛來伴隠淪
　　山居簡飲氷友清溪槐逕二弟
别後全無夢寄書安得頻誰憐獨徃意天弃苦吟人債
長新年息貧欺漸老身入林知未宻猶與俗相親
　　送友人之括蒼
石門當半道想見泊舟時伴寉立終日就巖題幾詩近
山秋易老問隠地偏冝我亦江湖去心期爾得知
　　為張上翁賦松交
之人梅竹操抱此歳寒心古道乆不作髙風獨在今無
言欣意㑹肥遯愛山深我亦蕭閒者從君澗壑吟
　　友人入京
猿寉亦悲鳴家山莫浪輕千峯帯秋色一路獨吟情野
水衝潮白孤雲趁月行遥憐歸夢斷七十二灘聲
　　秋試下有感
焦桐何處是知音猶向殘編惜寸隂此日便為終隠計
青山已負十年心梅花獨對寒流潔野烏髙飛古木深
萬古紅塵徒擾擾幾人頭上有朝簮
　　哭薛元善兄弟
寂寞一牎燈隨風㓕又明空堂連夜雨白髪哭兒聲樹
色悲揺落交情隔死生唯應骨肉愛為鬼亦同行
　　送松風僧淵中二公逰方
無累雲相似悠悠天地間新秋生逺思此去未應還撼
錫驚棲寉聽松思故山吟詩與説法同是一機關
　　歸潔庵(自此首至蓑衣歩/為湖外别業四詠)
行藏自有意非命亦非時洗耳咲心褊折腰慚悟遲榮
枯花上見寒暑鬢邉知獨立衡門下悠悠千古思
　　漁村晚照
舊逰憶得瀟湘路今喜煙波似舊時澤畔怕逢漁父問
桃源已被世人知數家草市添新戸一樹寒鴉傍古祠
蘭社香深洲渚濶小牎長日賦騷辭
　　苜蓿軒(取唐補闕苜/蓿長闌干句)
好是春風長育天䦨干低䕶曉牕前園丁未必知吾事
補闕清聲四百年
　　蓑衣歩
水浸石根冷風吹藤葉飛菰蒲秋影裏長趂釣船歸
　　寄朱希仁兄弟
咫尺不相見閉門唯苦吟聽殘寒夜雨灰盡壯年心身
外一貧在燈前百慮深所欣交友義白首亦如今
　　送僧自然過許峯
知心逢豈易語别喜從容因得静中趣又尋雲外峯吟
篇題在竹拄杖曲如松後㑹期難定來書勿厭重
　　題中川張氏所居
鷗鳥徃來處此翁廿隠論地因人物著名入郡圖新夜
月情懐淡茅􁆆意態真髙風無識㧞老却採薇身
　　松風閣
地形連斗閣連雲松籟曾經佛祖聞永夜月明人到少
海光山色自平分
　　題仙巖玉桂花
生在龍居最上層重重碎玉簇孤藤靈根舊説冝丹汞
仙種元無到馬塍風過乍疑吹珮響日籠還似㸃酥凝
三年刻楮成何事除却天工人不能
　　和鴈來紅
若將羣卉分髙下此種無因到畫欄寒蝶不知紅是葉
飛來猶作野花看
　　劉荆山漁屋
客星沉沒釣䑓空千載風流獨此翁萬頃波心歌社若
九霄雲外見冥鴻已將名字編漁户只有琴書在室中
楊栁煙深杖藜出滿頭衰白任春風
　　雲壁上人逰方歸
亦是無心出不如歸意閒一身隨鐵錫十載住金山定
石沾花雨清齋帯病顔常云迷覺路只在片言間
　　友人以修錬逰方或傳其以此死者為賦是詩
寉骨難汚世上塵西風惆悵瘞湖雲莫悲生死今朝隔
須信仙凡此路分丹竈空遺鷄犬恨青山誰弔鹿麋羣
蓬萊今古知何在秋草唯添處處坆
　　李氏愛山樓
境自吾心㑹於焉識所存鳥聲喧後寂樹色郭中村静
夀備仁理乾坤悟易門白雲同此意相對亦無言
　　黄蜀葵
嬌黄無力趁芳菲待得秋風落葉飛空有丹心能就日
年年憔悴對斜暉
　　贈漁者
幾度看山愧白鷗身名心事兩悠悠何如醉醒寒江上
風捲蘆花雪滿頭
　　真隠寺呈延上人
塔光圓照室香炷讀經晨林下有清福塵中無悟人巖
隂常候雨松色不知春青草何年墓標題界碣新
　　茅屋
茅舍竹椽短不勞朱堊施高無神鬼瞰貧與子孫冝近
古意全朴當風势亦危梅花有幽致一樹隔疎籬
　　胡賢良進史
白首裒遺傳難甘閟一丘表成趨闕拜路左别家愁文
字歸中秘科名異雜流當年韓吏部何自抱深憂
　　秋夜宋希仁同吟松風閣有感
相逢長日坐如癡瘦得吟肩聳過頥天意復生郊島在
人心自逐古今移髙秋月色行松頂半夜山中讀楚辭
此道若無千載後塵昏何處照妍􁆵
　　寄羅浮楊天經居士
羅浮峯對海壇峯只隔長江半里風君向西方了生死
我於易象悟窮通數聲清梵空林下一幅漁罾落照中
各各閉門無俯仰不相同處偶相同
　　冬日雜言五首
茅簷日出勝重裘飽飯看山倦即休識得个中真氣味
自然無夢到封侯
古藤荒草亂成堆自課園丁日日來只有梅花耐清苦
霜風枝上犯寒開
竹爐槁葉坐燒殘冷屋荒村夜更寒凍得形模龜様縮
誰知方寸似天寛
鶴唳柴門月過墻梅花如雪滿林香風光直許閒人占
不耐閒人夜亦忙
布被烘來煖似湯蒙頭髙卧未昏黄道人不是貪鼾睡
省事門中第一方
　　壽昌寺(雁山紀/逰七首)
野服掛僧單禪扉月未關桂香清近佛秋色老依山目
盡遥峯出歩回流水閒相傳登蕩路數處可躋攀
　　能仁寺
過盡盤山險登臨意忽平殿燈揺佛影瀑布雜鐘聲湫
濶龍居頂路迴峯換名曉行林日薄海氣接雲生
　　大龍湫
深冬雷未蟄雨雹半空飛乆立恠生眼迴看日變暉萬
松聲不出尺蜃鬛猶威僧説分流濶長年無旱飢
　　靈巖寺
千巖崚骨露隨恠各生形目力到天盡心旌依佛寧夜
鐘傳谷香石氣逼燈青崖腹獼猴住多年性亦靈
　　浄明寺
入寺嫌僧俗獨行松逕幽夜扉崖室寂齋磬鐵盂秋谷
棧雲迷級石溪霜迸流維摩不語坐何日病能廖
　　靈峯寺
神功開地秘恠石盡為峯佛界虚空造龍居十二重晴
瞳隨境役蟾兎及秋逢却憶謝靈運嶺頭迷去蹤
　　寶冠靈雲二寺
夜鐘寥閴逺相聞古佛青山自結隣片石挂空平可渡
兩峯侵漢立如人雲歸蕩頂無多路僧住巖根老此身
為憶龍湫重迴首來看瀑布獨逡巡
　　劉荆山謁賈秋􁒅
鬢絲千縷去衡寒酒放詩豪強自寛天下英䧺從古少
人生遇合至今難婚姻債裏抛吟屋雨雪聲中起客单
造物與君強徤在歸嚢知有暮年歡
　　素上人圓鑑
何須百鍊取晶熒大化非由巧力成所性本來無闕蝕
認形却恐未分明寒泉深夜轆轤静素魄中天世界清
到此萬緣皆了了笑他拂拭墯纒縈
　　新春感懐五首
新春風物舊山川老大情懐亦惘然桃樹不知秦世換
落花流水自年年
兒女添年暗自欣不知婚嫁逼儂身羮藜衣褐由天分
莫負當初種德人
自悔中年廢讀書餘生祗可業樵漁青山白屋笑歸去
從吾髙眠百事踈
新種黄精助晚粮生涯小小掘何妨春風吹鬢不重緑
白日笑人長自忙
多置田園占好官妻兒奴婢盡生歡貧家有子纔堪教
身後窮愁且放寛
　　送亷村宗人薛庭芝薛如晦還里
老吾儒冠誤憐君亦固窮山川居壤異友愛所天同江
渡乘潮濶霜林逐曉空永懐楸壠敬淹泊志難通
　　郭外隠居
自是山林士非因失志餘兒童知稼穡猿寉近詩書曙
色浮滄海春風滿太虗固窮須學力不敢廢經鋤
　　趙東郭倅越
百指忍貧需逺次壯心銷盡鬢絲知身如韋素居常泰
官被聲名折得遲束擔喜聞千里戍出山唯有十年詩
蘭亭風月應須記人物依稀似晉時
　　秋日書懐
萬事榮枯一聚塵塵中誰是獨醒人壯無學力吟將退
老入賢關路轉貧咋夜立秋凉到曉空齋對月静如賔
首陽千載蕨薇綠唯有夷齊紀逸民
　　為歸雲師賦野航
遇坎與乗流誰能拾迹求即空皆是境大渡本無舟風
浪隨機息乾坤任泡浮可憐迷岸者漂蕩幾時休
　　夜坐課子姪
㣲風弄孤燭蠶響泣將晨欲辦男兒事當為志氣人簞
瓢非外樂韋布只身貧慎勿忘科第務求榮爾親
　　賦王九山滄浪閣
千年孺子吟誰㑹此時心方寸有涇渭煙波無古今水
禽知雨候山氣愛秋深不盡凭欄意橈歌歸故林
　　省試舟中
闕下春光近囊金又一空霜風欺敗絮星斗隔踈蓬世
道誰能挽妻孥見未同青燈對黄冊銷盡幾英䧺
　　旅店早起
半醒夢猶在擁衾無限情曉牕燈影淡山路雪吟清歳
暮羡歸客囊空兼去程故書多廢理驚愧動心旌
　　鮑靖之左藏挽詩
一門期負荷太息此生終世道不如古君心誰與同官
清餘槖在虞返故堂空作善寧須報悠悠付彼窮
　　下第
寸晷場中較尺尋榮親無路淚盈襟一貧誰過簞瓢巷
百口難寛兒女心昨夢重圓知誤喜平生失計為工吟
近來文體尤趨薄古道何由可語今
　　為槐逕弟賦亦愛廬
無私天地情物我豈殊形此事關方寸何人立户庭一
琴調舜曲半壁冩西銘萬慮境常適誰能羡獨醒
　　初夏過湖外别業
郊原新緑喜初晴一曲湖光㶑灧明幾處樓䑓空鎻鑰
百年人物盡丘塋好花自分隨春去惡木寧思擇地生
獨念索居聞識寡夜牕長對讀書檠
　　趙東閣奏院去國
㠶逺浙江風蓴鱸趣一同無人持國是舉世咎詩窮身
退山林重心怡學問充冥鴻離罾繳瞬息九霄空
　　為迪上人賦寒猗
山僧受修竹種此出囂塵霜雪不知苦歳時長自春定
回閒坐石風過動吟身倘欲求歸止清虚即道真
　　劉荆山過維揚再謁賈秋􁒅
扉屨踐淮雪故人師帥歡燈前語疇昔時事又艱難陪
宴平山曉尋梅古署寒却歸訪泉石珍重慰團欒
　　山居述懐
山瓢動瀑水一枕曲肱清未遇勤求日非沽隠逸名梅
邉月在水寒夜酒如兵悟得乗除數貧中心自平
　　本無師住甸陽山庵
萬松圍坐石大海浴金輪不識入城路唯脩成佛身出
生來虎子持呪拱山神何必工吟苦機鋒自絶塵
　　冬蘭
出林詎為晚知我歳寒心不入離騷怨來親氷雪吟衆
芳歸槁壤獨榦長窮隂為有幽人致相看情倍深
　　閒居雜興十首
亦有入城路門前秋草長荷鉏書在手負鍤醉為卿雲
渡溪流澁厨煙樹葉香為貧從儉約猶欠半年粮
昔日黄金屋十年荆棘林浮生真亦假世事古猶今電
隙無留景雲泉屬自心紛紛蝸角裏朝暮幾升沉
鐵硯幾磨研依然螢雪邉薄才遺聖世無禄盡親年多
病唯諳藥當寒不識綿素心期淡泊氷蘗誓能堅
秋蟲隨響㓕振羽不知疲譬彼附炎士寧思失勢時垂
竿動天象定䇿茹商芝投分諒非淺翻然弗可追
閉户謝流俗青山獨自看淡交從古少冷面對人難農
圃元非學神仙不在丹孤懷無别想回向此心觀
四時俱槖籥一氣自迴旋誰謂春風力能專萬物權榮
枯忘晦朔霜雪抱貞堅賦分有深淺殊非天道偏
已是中年後何當絶悔尤漁樵非始志燈火企前修葉
落秋容見巢傾寉貌愁詩窮安敢避天為拙人謀
土木非吾事支東復拄西雨盈溝壅葉簷側礎沉泥䕶
壁時編葦登樓恐折梯若無憂寇至終歳亦安棲
近覺吟無趣權將俗累刪鶯花老眼倦風雨半春閒野
服便粗褐紫扉暮掩山片雲尋處泊飛度竹簷間
白髪天應棄春風吹不青神仙歸恍惚書傳出英靈周
粟豈醫餓湘流難活醒迄今名字在百世仰芳馨
　　潘懷古參學
同吟四十過三四常恨詩衘欠一官人事中年多感慨
仕途今日更艱難爐亭圍坐推前輩夜店單牀定薄寒
最喜親庭佳闕近盡攜兒女入長安
　　亷村族人命賦唐補闕薛公墓
一自東宫吟苜蓿吁嗟直道竟難容精忠夙佇危邦慮
明哲寧髙避世蹤踈傅有心辭漢陛甘盤無夢佐商宗
寥寥千載聞風者引領猶能式墓松
何處青山無白骨先生髙節死猶存古今人物一坏土
閩浙詩書百世孫郷邑有祠尊徃哲樵芻知禁避荒垣
斷碑殘碣堪摩拭慙愧年年宿草蕃
　　潘南夫察院出臺郷人榮其歸拉余迎訪因賦七言
囊封朝上暮身擠讒口何如萬目齊昔謂椒蘭試擇地
今知蕭艾適同畦波濤不動中流砥風雨難瘖晦旦鷄
自着漁蓑厭趨謁晨鐘欣出郭門西
　　早起即事
隔水鐘聲枕上聞城中人事已紛紛開門放寉溪邉去
衝破閒堦一片雲
　　電眸相士索詩
築室漁村五六年湖光山色在吟邉道人不作閒人看
浪説前程博酒錢
　　林景雲叅學
一門四世同堂樂門外傅呼釋褐歸自此髙車訪逰舊
屏將呵從叩漁扉三冬晴暖春寒在千里詩書野意違
又説攜琴捜逸譜休嫌古調按今徽
　　王九山提刑於子城西舊宅累石作小阜見示五
　　言因次韻奉呈
幽懐隨所寓數石几窗前荆棘倘迷道山林空浩然雲
生寧擇地龍去即為淵誰謂達觀士終當違市廛
　　郭氏抗雲樓
宴坐羣峯表太空無一塵青山獨徃意白首自由身放
寉重霄濶凭欄萬木春紛紛荆棘裏跬歩亦逡巡
　　郭氏遺經堂
校讎存手澤肯構烱前光際此聖明代應無屋壁藏半
窗分雪影羣蠹避芸香静想趨庭意居然師友傍
　　徐太古主清江簿
四靈詩體變江西玉笥峯青首入題舊隠乍違鷗鷺去
新篇髙與簿書齊身閒自喜𤓰期逺俸薄還因楮價低
撡别正逢寒食日洞庭春渌草凄凄
　　漁村㑹諸友戯呈
磯頭濯足動滄浪獨醒何曽與世妨盡冩騷經粘屋壁
未逢漁父似瀟湘逺山不離煙雲色流水時聞蘭杜香
製得荷衣恐驚俗對人稱是楚賢裝
　　舟别徐太古主簿
枌社過從乆新知盡不如素心非必仕此别遂成疎清
苦辭藜藿寒暄慎起居川途修復阻相憶𦕈愁予
　　悼張寺丞
五馬歸來絶送迎全將漚泡視浮榮宅依林麓樓臺小
門有詩書氣味清身後只如僧冷淡墓頭曽是手經營
夫人扶疾秋牕下深夜看經帯哭聲
　　瓢飲陳子在病後見寄次韻奉荅
聞君卧病長於悒文㑹過從迹頓疎空對秋風驚節物
無因杯酒具園蔬柴荆晝揜聽殘雨燈火凉生理故書
一啓來緘拜佳什清泠如奉笑談餘
　　棲褊絶句
不學踰垣與閉門誅茅先卜逺人村釣魚磯在平如席
坐對青山無一言
　
　
　
　
　
　
　
　
　
　
　
　
　
　
　
　兩宋名賢小集巻二百八十七
欽定四庫全書
　兩宋名賢小集巻二百八十八
　　　　　　　　　　　　宋　陳　思　編
　　　　　　　　　　　　元　陳世隆　補
　雲泉詩
　　蕩頂(重逰鴈山/分得六題)
髙平餘十里湖湗落中間此地可耕鑿長年迷草菅一
庵猶有路四望忽無山道者了經課慰余登陟艱
　　龍鼻水
怪極生真想飢㓙禱請勤半身鱗甲具一勺𣺌瀰分應
谷聲如鬼飛空石碍雲精誠隨寓在亦以感通聞
　　天聦洞
天聽本非耳形容獨費吟豈伊穿鑿力能探杳冥心混
沌開中竅空虚納衆音下臨千仭儉當暑骨毛森
　　水簾谷
石壁斧修痕風泉斷續聞琉璃光閃日空洞濕飛雲妙
出神功造源從湫底分誰能為鈎起深處謁龍君
　　照膽潭
彼我俱澄澈中涵理趣深㳺鯈具龍體幽洞通潭心影
動猿揺樹沙明日耀金片巖經霹靂痕鑿到於今
　　五老峯
巖前看不足化此石為身憶昔白頭者於中第幾人相
逢應失笑乆立豈迷津勿厭薜蘿宻癡容免俗嗔
　　哭瓢飲陳子在
案頭螢火㪚惆悵夜吟魂路暗重泉逈堂空半影存命
無藜藿冨書獨鬼神尊猿寉聲聲怨愁人不可言
蟬蜕塵埃外閒身樂未涯山林天豈靳修短數難移吟
硯誰濡墨空瓢想桂枝深衣古賢貌猶覬夢來時
每恨去城逺畨畨語别難論交置䟽數盡醉就團欒事
徃遽成感松彫不待寒尚餘親翰墨収淚再三看
寢食難忘置心懷故友情花枝封蠟寄詩遞出門迎忍
聽偏親哭相期嗣子成乗除理終定人事未容輕
　　月海逺上人逰方過靈隐
一㸃靈光在月生滄海深此中難着語何處可相尋野
寺齋無定窮冬日易隂聽松行九里却坐冷泉吟
　　漁村雜句十首
莫論塵土與煙霞収拾襟懐即我家絮􁀙蒙頭霜月下
水村深夜看梅花
非智非愚浪着鞭前程倒指事茫然臨流一洗巢由耳
獨立斜陽認釣船
盡醉茅柴得自由蘆花飛雪滿人頭蓑衣碎葉重重補
聽雨吟風卒未休
青山如主復如賓相對無言意自真富貴不應忘此味
從來世上少閒人
月下門開不用敲渡頭長繫木蘭橈盤飱市逺從真率
㑹宿何妨屢卜霄
澤畔行行歌楚騷一襟忠憤付湘濤難教舉世無醒者
莫羡漁翁活計高
三五人家住一灣近城無路去來難溪邉自結同吟友
松栢青青到歳寒
野水㣲茫路欲迷重重沙渚自髙低鷺鷥飛過無心泊
直入殘陽樹杪棲
猿寉何曽肯受羈偶來亭畔立多時物情未到忘機地
歩歩行行只是疑
白雲相頋尚依依十載江湖負宿知時事未容輕所學
山中依舊只吟詩
　　普覺院登上人房老梅擅名滋乆昔四靈與其先
　　師道公方公逰賦詠盈紙距今三世矣余每至其
　　所輙徘徊不忍去登亦對坐不倦有前軰之風槐
　　逕弟拉同逰者賦詩因用其韻俾登藏之庶不愧
　　昔日爾
年年心與雪霜期一㸃寒生古樹枝昨夜故人相問訊
隔牕無月坐移時
四靈歿後誰知已惟有清香滿舊枝頭白山僧猶愛客
為曽親見老師時
　　感興
簟瓢吾道在此樂語人難遺却形骸累始知天地寛逺
山不辨樹髙屋易生寒數夜雪風急編蘆壁未完
　　新年換桃符
桃符頻換句維新休對春風訴舊貧近日兒童談道學
幾時徴詔及閒人山田収薄官輸在樹雪吹殘曙色真
慨昔巢由老巖穴終身擊壤作堯民
　　漁村雜句十首再和前韻
晴空萬里㪚餘霞一葉漁舟稳似家學道未能全寡欲
水邉隙地亦栽花
蘭菊分畦筍作鞭南山相對意悠然城中有路何曽入
只許蒼頭趂釣船
此身閒却有來由白髪中年已上頭莫道無官無可弃
從今放下一齊休
獨作漁樵最上賔土風淳朴物情真鮑家兄弟皆和樂
林子詩豪膽壓人(林鮑皆漁/村鄰舍)
巡簷修竹晚風敲古寺僧歸月下撓童子閉門無一事
只須清坐過中宵
㣲吟朗詠足風騷切莫危言試怒濤雲本無心泉自潔
不因作意立名髙
生涯小小落溪灣妻子知時不説難畢竟直鈎為計拙
晚來無酒可銷寒
暝色和煙四望迷仰眠牛背覺天低村翁遥指笙歌處
此地魚沉鳥不栖
雉入樊籠馬受覊低頭猶怕欠趨時人心到此無真識
未必人疑先自疑
歳寒無物可相依惟有梅花似故知名世何曽在科甲
西湖處士只吟詩
　　春晴泛湖
平湖新漲緑沙觜浄涵波芳草思無際春風情最多移
舟動山影止樂聽魚歌得意唯鴻鵠髙飛避網羅
　　呈井南劉主簿
何處井南居青山遶屋廬竹生從礙路泉響不驚魚有
道貌亦古淡交情似踈慈親更彌壽堂上歩徐徐
　　春半
春半數風雨水村増曉寒不辭蓑笠重自覺起居安隔
霧山疑失占晴礎未乾可憐桃與李無語受摧殘
　　太古元西堂過萬壽謁位山肇淮海禪師并簡
老子舊知已江湖獨爾思此行逢作者送别若為辭風
雨過春半詩書滯海涯心心倘相印亦足慰衰遲
　　憶汪氏山亭舊逰并簡
因山為址屋無多中有幽人衣薜蘿自擷溪毛充野腹
頻敲牛角和漁歌舟車相過情難數姓氏長留石可磨
遥想對牀風雨際一燈終夜照吟哦
　　古淡然老得帖徃長蘆不受却歸松風舊寺次社
　　中韻
拄杖挑雲上半肩尋幽重到舊栖禪浮生多故成南北
白髪相驚開歲年房閉松聲難辨雨山連海脉暗通泉
自從勇却長蘆請猿寉終宵亦稳眠
　　佺上人逰方
燕鴻來去盡蕭索此時心杖錫投何寺風霜别故林夜
牀煨葉火朝谷應樵音徃徃長松下看山坐獨吟
　　送宋飲冰過四明郡齋
元戎招士重親臨喜遂詩書萬里心乍免客愁供帳具
暫停逰事㦸門深秋空矯首瞻魁彩夜燭慿花聽鴈音
從此文名滄海濶好風三日到鷄林
憶昔曽登太白巔閒雲留我石林眠集詩刪失顯猶記
人事乖違嵗屢遷極羡故交㳺汗漫不禁離思對嬋娟
山中乏致兼金餽形迹相忘二十年
　　松風隆首座住雲際禪院
山門開望海鐘鼔動魚龍人具慈悲相秋生寂寞容隨
身唯一鉢留偈别雙松後夜橋西月支笻失所從
　　入京逢故人
長貧復羈旅共爽十年歡在世誰無累如君事獨難僦
居隣火後多病卧春殘縱决歸山計煙蘿不療寒
　　下第歸故園
扁舟搖蕩水心村幾度煙波入夢魂猿鶴認名聽號令
樵漁執禮叙寒温浮生多事景逾促自古求人道不尊
莫為窮途妨曠達定應束帛賁丘園
　　山中
依然木石居造物任乗除時事今休問山中計不疎泉
聲増雨後禽語變春初吟得詩名世終身甘荷鋤
　　山居十首
深澗㳺羣魚髙樹鳴幽禽山中白日長同此逍遥心脱
粳香可炊濁酒聊自斟過兹非所求孰為升與沉
隂􁒅生暮寒白雲如炊烟麋鹿不識人時復近吾前青
松三四株石牀在其邉意思清且閒可以終餘年
名利能移人智者為之愚厯觀古英䧺鮮或全其軀幸
逃世網牽園綺真吾徒勿令千載下嘆惜斯人無
前村雨脚収斜陽掛髙樹老翁牽牛歸頗亦有幽趣山
風響茅屋崖月導芒屨平生江湖心於此謝馳騖
龍居洞雲深飛泉㵼石壁不聞耳邉喧但覺心境寂冨
貴由他人得失俱抱戚孰能全其天山中樗與櫟
午睡不覺長童子入城迴地爐㪚㣲煙煨芋已成灰獨
酌無佳賓梅花為吾開須臾山月髙頋影空徘徊
木落山轉空景駛寒亦早百草無愠容低頭就枯槁形
生腹形化安用置懐抱千古丘跖分所論非壽夭
古調今誰彈至樂非外假淵明愛無絃此意知者寡放
鶴未歸來時倚長松下旁親彼何人笑我衣裳野
老妻倦縫紉痴兒厭藜藿一貧誰復言多累吾已錯山
半雲可耕山下泉可鑿軒冕亦倘來豈得長如昨
柴門長日關不碍溪水流桃花樹難尋悵望迴輕舟雖
無武陵原事與昔人侔已矣勿復言白首安吾丘
　　亷村薛庭芝訴貧於余余亦貧不能周之贈以是詩
兩窮相值愁無計同是開元補闕孫百世清風於此在
莫將貧悴對人言
　　素上人逰方
山深不可見一錫又雲飛梵澤通方語林霜㸃衲衣神
閒生境寂思苦入吟㣲寒月空相照何人夜扣扉
　　送蓑衣與陳子淵漫成口號
莎草為衣葉葉新已知難上貴官身野人相贈無他意
從使心親迹更親
　　自君之出矣三首
自君之出矣淚對花枝洒風牎挑夜燈心在無油㵼
自君之出矣荏苒度寒燠譬彼雙鯉魚書辭長在腹
自君之出矣抱此離恨情春蠶不作絲纒綿過一生
　　松風閣(越僧一書記/索賦二絶)
何處笙簫起半空滿山斜日動蛟龍老僧無語凭欄乆
過盡白雲千萬重
　　月泉
月色泉聲境自真有身終不惹埃塵山中受用祗如此
住者知為澹泊人
　　為鄭菊山賦斗室
居然真樂地跬歩亦徜徉大噐何曽局修程未易量中
天應躔象吾道即宫墻萬斛泉源在非徒志秕糠
　　松阜弟於寶成寺祖墓之側營剏别業為賦得閒
　　亭詩取又得浮生半日閒之句
陟巘心已清復此風雨蔽髙人疏鑿餘理道頗超詣卜
築諧素志緇侶欣共濟修竹尚無恙巢鶴亦數世空山
嵐欲滴近水石可憇春睡朝旭升夜語孤燭繼髙扁出
林麓先壠記苗裔嚴鐘警晨昏羣岫羅扈衛身同野鹿
逰跡許巢父嫓蝸角自為雄蟻磨卒至斃靡懐半日羡
詎識終老計吾廬並漁村興徃輙鼓枻野衣裁芰荷敗
屋粘薜荔川陸阻㑹靣歲月迅流逝茲情不可忘淡交
慎勿替及時畢婚嫁即事無芥蔕相從丘􁒅真永使心
迹契泉石聞斯言庻以當盟誓
　　項大著挽詩
恥為恩門屈寧辭御史遷力陳歸老䟽自盡讀書年秘
府神逰地浮榮夢覺前世間真不死未必屬蒼天
　　劉荆山歸自維揚新榮漁屋退居
漫道歸來晚閒中日最長漁翁尊齒序容子效戎裝野
水涵秋霽風荷動夕陽十年畢婚嫁亦勝為人忙
　　定菴逺山主
修持功行滿不堕刼中塵龍象西天邃杉松夘塔新臘
髙同軰盡歛簿小師貧生㓕理無二交深獨愴神
　　哭槐逕弟
孤僻由天性看山獨展眉豈無身後慮猶課病中詩泉
石寧非祟蒼旻不可知平生唯愛菊増我九秋悲
　　林氏梅巖
古意元從澹泊來雲根香雪㸃磯苔静觀造化春長在
不是氷霜凍得開半影落池涵潔白一峯無路接塵埃
逋仙家世君端的只恐清吟未易陪
　　王九山挽詩
古史無完傳清風獨可模從誰問出處舉世比泥塗氣
直於時忤身榮與道俱士林為重惜揮淚奠生芻
修行過衲子蔬飲幾昏晨自草休官疏猶嫌在世身片
雲先塚近寒月萬松鄰為鬼還應别平生有善因
俗論鄙迂儒公胡獨受欺焦桐方入調夜鵲忽驚枝心
事將誰許身名負已知九原如可作白首誓為期
　　逢舊友生
交逰半零落身在復長貧對語寒燈盡相看白髮新兵
興無樂土市近少閒人遥憶桃源路鳥啼花自春
　　和清溪可居壁問韻
松風相對掩重關何止浮生半日閒此是仙家真境界
蓬萊猶在有無間
日日虚廊歩百迴吟邉時有可人來西湖處士詩名世
老向孤山亦為梅
　　林景雲令祖夫妻隨其子各居同日𦵏
真誥巖前舊築居夫妻雙化是仙期至今耕隴桑麻地
全似桃源晋宋時窀穸同晨符吉卜親朋分夜别靈帷
詩書孫子名方盛錦誥重恩日未遲
　　康氏端齋
於焉能取友人已兩無偏立行有如此前修宜比肩吟
情近風雅胷次着林泉愧吾全迂僻交逰又十年
　　陳子淵台州添倅
髙志愛官閒來從玉筍班離家買湖石開印對中山風
月添新句朋逰記舊顔桃花元有約猥賤未能扳
　　潘氏梅所
種梅營數椽四壁但蕭然清帯山林氣香來筆硯邉雲
深天向晚人立鶴趨前余亦歲寒者相從恰暮年
　　近買山范灣自營藏地與亡弟草塘君及外家墓
　　塋悉可跂望感事述情繼有是作
因縁還是范灣邉乾巽峯髙四應全千古青山逢具眼
數莖秋鬢近衰年倒騎黄犢循來路貪看行龍下逺田
慙愧鄰翁為指説傳聞此地産英賢
外家後事凄凉甚老婦思親哭最哀今日青山苗吾在
他年寒食望甥來極知造物成吾志可但精靈慰夜臺
惆悵昔時原上路獨餘宿草見春回
草塘相望隔重雲愧吾為兄蚤哭君少日對吟聽夜雨
老來無計撫孤墳泉臺冥漠唯増感人事安排已十分
莫待他年推吉應如今友愛最先聞
敢慕昔賢居曠達分甘吟骨寄山阿劉伶常備隨身鍤
陶令曽為自挽歌未必浮生於此悟筭來忙處為人多
北邙原上堪回首莫枉心情用太過
十萬買山渾可事放教身死骨猶香不知筋力何年盡
看到杉松幾尺長管郭豈能謀冨貴詩書元是著興亡
采薇歌在無人識千載清風獨首陽
分明來日已無幾還似叅禪未透時吟骨縱清難免死
黄精多啖亦充飢題詩遣得山精去近俗偏將古墓夷
合眼便為泉下鬼此身康濟莫冝遲
大有公卿弗似吾一枝藤上挂胡蘆旋疏苔石通崖溜
自祝山神保鶴雛休羡銘旗題極品試將槐樹植三株
依然此事慿隂德從古幽明理不殊
贏得青山終老看閒身受用不須多風霜落木時將暮
功業無心鏡懶磨道士共聨石鼎句村童能和草庵歌
盖棺一事安排了肯信光隂去似梭
山中百事且休聞也莫參禪莫錬神纒樹古藤無了日
隨風亂葉豈由身閒來景物吟方到静處工夫識始真
想得大槐宫裏夢日髙猶有未醒人
依然且作住庵看茆屋三間辨不難户外莫容千駟馬
客牀唯置兩蒲團深林藏虎風長怒短木支門睡自安
西北干戈猶未已偶逢樂土度衰殘
　　髙新甫雲崖
歩歩危機死不知白雲深處最平夷猿啼鶴唳非無意
纔近髙人便入詩
　　悼薜君載
衣被唯綀褐長閒未覺貧將何折君壽不盡百年身竹
樹多於屋禽魚近得人生無世情戀寧復怨蒼旻
　　石牕通上人南逰并謁劉後村
所師郊與島知巳又應難羽檄邉烽急風霜歳事殘出
家忘路逺度海識天寛文暢浮屠者當時亦慕韓
　　君成弟清溪
孺子歌猶在滄浪可濯纓流來如玉㓗止處似心平魚
避飛鳬影荷添落雨聲詩書源更逺千古嫓交情
　　哭中師雪崕
衆裡知心少唯師是故人臨終書未荅昨夜夢全真鶴
唳渾如哭花開不似春近逢同住者得問病元因
　　霽雪亭
千樹玉成林逺香清可尋幾疑安道在直得老逋吟逈
與春風異唯冝盡日隂塵中無此景羡爾弃華簮
　　方氏墓廬扁曰白雲飛處
諸峰互隠蔽一望一増悲觸目易成感思親無盡時松
扉隂似雨翁仲立如癡出岫亦何意悠然自不知
　　漁村偶顯
莫道柴門窄斷無車馬聲苦吟成集少乆病見人生花
落寒猶在春隂雨未成漁村名自我鷗鷺勿相輕
　　唐補闕清風亭
去國遺忠藎朝盤托諷深因知潔巳意亦是愛君心貌
像意全古子孫貧至今清風如可繼媿土巳埋沉
　　寄珂雪屋
積雪覆茅屋僧居清更清浮生千刼盡長日一燈明野
鳥呼能下山靈避不行舊時江月住時聽誦經聲
　　賦山雲姪偶耡(取谷雨晴時/偶自耡句)
扶犂人所賤何苦事耕耘生意未終息雨聲曽厭聞詩
書長在手畚鍤豈勞君秪恐青雲上能將此志分
　　還甘泉沈氏詩巻
之人吾畏友相望水東西筆下山林趣詩中五十題讀
書長閉户自奉只羹藜名字他年出雙松應共齊
　　萬象亭
年年此地駐吟鞍十萬人家指掌寛天上星辰依舊逺
山中松桂不知寒月生滄海一輪静雲泊䦨干片影殘
見説亭基從古在擬將圖志試尋看
　　朱氏雲􁒅
舒巻悠悠付太空居然丘壑共胷中人生知已終難必
世上無心自不同片石若浮龍在水逺峯欲露樹吟風
羡君隠處有如此想見詩成字字工
　　本無師與槐逕弟交逰二十年矣古人謂百篇詩
　　盡和一盞酒須分余於二公亦云槐逕既歿本無
　　編其徃來之詩號曰雲林酬唱僣述鄙句奉呈
中年為此别悲動故交情案上林雲巻山中風木聲夢
回驚復喜詩在死如生幾畨西交路逢師獨自行
　　宣氏梅邉
自入孤山詠梅花最識詩喜逢吟苦友共此歲寒期曙
色雪初霽暗香春未知前村風景别秪是愛茅茨
　　畊樂
躬畊樂道真吾事三聘看來未是榮時尚可為君更悟
何妨藜藿度殘生
　　王民山惠詩
民山名字出朋軰獨推先不奉寒暄問於今四十年傳
來詩似錦倐去歩如仙自古山林士無營貌亦賢
　　漁村即事
維舟古渡頭四望是汀洲水濶唯冝夏荷枯不礙秋困
歸牛背稳曉汲井雲浮獨坐愁無似多畨為月留
　　潘氏可軒
可人居此地稱此可軒名力學倘無倦終身集大成言
辭寓深淺權度要分明體認工夫到何妨緩作程
　　青藜閣為林景雲賦
九斗峯前太乙臨星辰亦鍳此時心樓髙不礙光芒入
坐乆忽驚風露深千古聖賢書裡見吾身學問性中尋
夜窗勤苦追先哲名字何分昔與今
　　追惜永嘉前政知縣趙大猷時景定改元
興言民父恩猶在何故年來盡不如清節苦於為士日
歸裝輕似到官初月明徃事尋思遍燈下懐人音問疎
矯首天朝除目到放教田里得安居
　　髙氏石雲(取賈島移石/動雲根句)
閬仙曽得句月下自推敲以此幽閒趣長為淡泊交水
寒梅照影霜滑鳥歸巢余亦同懐者從君結把茅
　　清醒
獨懐忠憤赴湘中舉國昏昏志不同漁父笑君君亦笑
烟波相望各東西
　　囊螢
山中不羡青藜貴清夢何曽到石渠裁得練嚢連夜喜
兒童也學裹衣裙
殘星數㸃照科斗此事分明屬後生記得年時頭未雪
夜牕不覺又三更
　　謝松岡姪惠詩
韋布名猶盛詩書不負人每過臨水宅長想釣魚身思
苦詩難和歲寒交始真迺翁憐病乆余病復兼貧
　　邵氏悦心堂
擾擾利名役鬢髭霜雪侵要知充此性即是悦吾心有
道境常裕無營味最深紛華安肯羡出見更酣沈
　　别鶴
見説瀛洲萬里程相思猶覬下青冥已歸天上神仙籍
不就人間飲啄腥昨夜月明如失友故園籠在且休扄
鄰家亦有雛堪待丹頂㣲㣲振薄翎
　　冬日野歩
樹上有禽啼似春聲髙聲下亦何心幽人拄杖移時立
句句詩中是苦吟
　　山中梅花
詩人魂在梅花上不比垂楊管别離野鶴聲聲聲漸逺
定應飛報月明知
已有梅花未有詩青山相對動愁眉山翁只在山中住
花落花開摠不知
　　山中
長日山中坐白雲應笑人浮生塵未脱至老趣難真身
在影猶贅年豐家自貧莫將吟事廢栁色已知春
　　漁父詞七首
蘭芷流來水亦香滿汀鷗鷺動斜陽聲欵乃間鳴榔儂
家只住岸西旁
翁嫗齊眉婦亦賢小姑顔貌正笄年頭髮亂䯻鬟偏愛
把花枝立柂前
湘妃淚染竹㾗斑風雨連朝下釣難春浪急石磯寒買
得茅柴味亦酸
滿湖飛雪攪長空急起呼兒上短篷蓑笠具畫圖同鐵
笛聲長曲未終
離騷讀罷怨聲聲曽向江邉問屈平醒還醉醉還醒笑
指滄浪可濯纓
白髪鬔鬆不記年扁舟泊在荻花邉天上月水中天夜
夜烟波得意眠
只有青山可卜鄰妻兒語笑意全真休識字莫嫌貧方
是安閒第一人
　　漁村逺望因思槐逕弟同逰之樂
滿山殘雪滿溪雲唯有沙鷗獨見親徃事不堪頻入夢
吟篇無數更愁人扁舟欲渡同誰載破衲蒙頭近六旬
尚擬來生因可結凄涼何處問蒼旻
　　閒居言懐
老子從來不為名放教心地到和平庭前草色知春近
牕外梅花終夜明紙帳夢回移月影石溪流斷失灘聲
吟邉莫問紅塵事只住茅􁆆亦自清
　　挽陳運管安人孫氏
舅家如母在慟哭淚沾襟平日經聲斷茲晨佛力深墓
廬猶手構梱則是夫箴山上半慈竹從知契夙心
　　君譽病愈相訪
有誰憐我老賢弟獨知心月夜空相憶梅花都未吟愁
因失鶴致貧為買山深連日勤過訪新篘得共斟
　　還寓樂姪詩巻
吾詩吟未了今爾亦工吟筆下心思苦書中理趣深青
燈冝逺到白日易西沉多謝憐衰疾連朝獨見臨
　　園中
莫道趨時拙書中樂未涯荷鋤依樹歇聨句笑人遲仙
去井猶在年荒草不衰近來筋力减累失看花期
　　賈鹿巖
不是長江𣲖因何亦好吟從知世味淡自覺野情深科
舉無名字案頭唯古今新銘為讀盡可惜老山林
　　山中遇雨
草荒泥磴滑老病厭扶持雨逐雲先後路隨山險夷天
寒禽自浴屋漏榻頻移吟事愁無緒梅花意亦悲
　　山居有感
無忮復無求山林終自由雪飛猶欠積雲住欲相留朋
友疏因數功名喜亦憂休休亭記在此是死前休
　　湖外泛雪
雨雪連朝意未休支笻難歩最髙樓梅花不識春風面
野水相平古渡頭船上看山無屋礙塵中閲世似漚浮
一生窮苦縁詩僻莫把詩窮認作愁
　　病中感興
風霜歲又除藜杖歩徐徐兒軰憂無藥牀頭喜有書背
因曝日暖交為訴貧踈天定由人事不如深閉廬
　　憶稽師奥觀梅并貴行弟歿後之思
不到稽師今幾春凄涼匹馬去無因同逰人葬梅花下
應笑花開不見人
　　守歲五首
兒軰呼盧不計錢地爐圍坐笑聲喧老夫自筭吟邉事
栽竹移花近百篇
明日焚香叩九關六旬修未到清閒莫憐身在塵中老
雪後騎驢亦看山
鶴雛添歲頂㣲紅想見瀛洲路亦通昨夜柴門長半掩
三更敲盡呌歸籠
新歲纔餘七日粮燈前猶自笑人忙茅簷霜下寒衣薄
爇盡蒹葭夜更長
平日過從乏貴逰更來湖上棹扁舟除將兒女年年􁧅
鄰舍相逢坐即休
　　梅枝(山雲惠/二物)
贈吾江南一朶春獨清滋味自相親只愁月下推敲拙
難與梅花作主人
　　畫竹
跬歩園林種亦難渭川還有幾千竿山雲遺吾氷綃軸
得與梅花相對看
　　漁村有感
小牕長日苦吟聲獨倚䦨干看晚晴居士莫疑貧可弃
春風不為病相輕梅邉紙帳重重影壁上離騷字字清
鷗鷺徃來情更熟只消此地度殘生
　
　兩宋名賢小集巻二百八十八
欽定四庫全書
　兩宋名賢小集巻二百八十九
　　　　　　　　　　　　宋　陳　思　編
　　　　　　　　　　　　元　陳世隆　補
　橘潭詩稿
　何應龍字子翔錢唐人嘉泰間進士曽知漢州橘潭
　詩稿一巻俱七言絶句
　　春寒
博山熏盡鷓鴣斑羅帯同心不忍看莫近欄干聽花雨
樓髙無處着春寒
　　客懷
客懷處處不冝秋秋到梧桐動客愁想得故人無字到
雁聲逺過夕陽樓
　　冩情
洒淚題春墨暈乾東風無便寄郎難青箱再展雲牋看
蠧却相思字不完
　　寄胡雪江
借得官亭小似船六橋風月友三賢芙蓉未發荷花老
一㸃詩情若個邉
　　旅中示同軰
與君同出已多時費盡黄金典盡衣只待春江烟浪煖
小舟先趂白鷗歸
　　清曉
清曉輕傳一信風花添紅粉草添茸畫樓十二欄千曲
春在珠簾第幾重
　　笋
泥中莫怪出頭遲厯盡氷霜祗自知昨夜震雷轟渭畆
請君來此化龍枝
　　過垂虹
垂虹橋下水連天一帯青山落照邉三十六陂烟浦冷
鷺鷥飛上釣魚船
　　吳蠶
正是吳蠶出火時交交窗外一禽啼溪西有葉髙難採
遥見青裙上竹梯
　　效香奩體
雲幙重重雨未収嫩寒先到玉簾鈎一杯晚酒無人共
羞帯雙花下小樓
　　木犀
露粟藏金一半開層層碧玉映樓臺西風昨夜吹香過
人在欄干待月來
　　夏日即事
野土生烟草樹焦彤彤日脚火雲燒池邉自抝青荷葉
分付山童盖藥苗
　　題駱秀才葺故廬䟽
家在西湖合澗橋短籬圍得數椽茅歸來頗費支撑力
羞見春風燕子巢
　　有别
樓上佳人唱渭城樓前楊栁識離情一聲未是難聽處
最是難聽第四聲
　　春詞
玉纎輕揭綉簾開行到花前淚滿腮正爾春心無處託
一雙蝴蝶忽飛來
　　有所思
曽倚空屏唱栁枝一聲嬌逐暮雲低重來只見流鶯在
立盡斜陽不肯啼
　　小園
池占方方十丈寛已栽花木四時看客來莫笑生涯薄
窗外新添竹數竿
　　為客
初秋為客暮秋歸一擔輕嚢半是詩試問客情何處惡
五更孤店酒醒時
　　東風
和徹詩篇得暫閒落梅香裡立欄干新栽白紵春衫薄
猶怯東風一陣寒
　　有所見
不着畫羅金縷衣尋常打扮最相冝春風燕子樓前過
飄落梨花雪一枝
　　曉窗
桃花落盡李花殘女伴相期看牡丹二十四畨花信後
曉窗猶帯幾分寒
　　居家
居家到底勝居官啼鳥聲中畫掩關待得小園花落盡
更須移酒對青山
　　採蓮曲
採蓮時節嬾匀粧日到波心撥棹忙莫向荷花深處去
荷花深處有鴛鴦
　　盆中四時木犀
一樹婆娑月裡栽是誰移種下天來金英恰似清霄月
一度圓時一度開
　　相思
二月春風楊栁青聞郎繫馬到長亭相思情味如中酒
折盡梨花嗅不醒
　　江上有感
江上秋深客未歸荻花楓葉兩依依傷心最是長橋路
落日西風一雁飛
　　見梅
雲遶前岡水遶村忽驚空谷有佳人天寒日暮吹香去
盡是氷霜不是春
　　舟中偶成
黄㡌招呼急下船天明僅可過涵山朦朦一枕梅花夢
猶在寒牕紙悵間
　　題臨安僦樓
過了燒燈望燕歸春寒剗地勒芳期杏花深巷無人賣
細雨空簾盡日垂
　　粉蝶
宿粉棲香樂最深暫依芳草避春禽晚來風起還無定
舞入梨花何處尋
　　活計
三間茅屋盖頭顱除却吟篇事事無擬把十年窮活計
一時傾倒向江湖
　　無愁
世間惟我最無愁纔是無愁得自由午睡覺來門半掩
一池春水看魚逰
　　春隂
宻雨流酥入翠苔春隂日日鏁樓臺女郎未有尋芳約
辜負櫻桃一半開
　　老翁
八十昻藏一老翁得錢長是醉春風杏花村酒家家好
莫向橋邉問牧童
　　清明
踏歌搥鼓近清明小雨霏霏欲弄晴喚起十年心上事
春風樓下賣花聲
　　杜鵑
君若思歸可便歸故鄉祗在錦城西不知何事留君住
却向空山日夜啼
　　贈友人
我向詩中為活計君於酒裡作生涯世間樂事惟詩酒
各自風流占一家
　　簾
半窣香波䕶曲欄纈花紅映玉鈎閒曉來幾陣輕風過
時見溪南罨畫山
　　碧桃
玉仙同駕玉鸞飛天上曽攀帯露枝一片不知何處落
曉來流到湧金池
　　芍藥
金蘂絲頭茜染成五雲樓映玉盤傾謝郎一入中書後
二十四橋空月明
　　傷春
荷葉初浮水上錢栁花飄盡岸頭綿不知春色歸何處
欲向空山問杜鵑
　　效無題體
玉釵風斷扇雲深砌冷簾空月易沉流水落花無處問
一年春事一年心
　
　
　
　
　
　
　
　
　
　
　兩宋名賢小集巻二百八十九
欽定四庫全書
　兩宋名賢小集巻二百九十
　　　　　　　　　　　　宋　陳　思　編
　　　　　　　　　　　　元　陳世隆　補
　梅屋詩稿
　許棐字忱父海鹽人嘉熙中隠居秦溪種梅數十樹
　搆屋讀書自號梅屋慕香山東坡畫二像懸室中事
　之嘗曰四壁天地萬巻春風庾嶺香孤山玉樂而可
　以忘死著有梅屋集
　　夜泊長河
黄㡌貪程夜泊遲市樓燈火歇多時滿懐風月無分付
却借漁翁短笛吹
　　訪潘叔明
一室寛於飬鶴籠荻簾踈透雪花風怪來几案無顔色
春在題詩巻子中
　　明妃
漢宫眉嫵息邉塵功壓貔貅百萬人好把香閨舊脂粉
艷粧顔色上麒麟
　　醉起
午醉醺醺到日晡起呼茶盌炷燻爐隔窗幾㸃敲花雨
仔細聽時却又無
　　帕子
萬縷縱横如妾恨一方輕薄似郎恩多時不繫纎腰舞
却對花前拭淚㾗
　　晚泊臨平
晚卸風㠶泊市橋稅亭民屋摠蕭條秦封不到河邉栁
送徃迎來枉折腰
　　元夕後懐河上作
自從樓閣罷燒燈未有今朝一日晴煖拆葑邉氷翼破
寒留山頂雪㾗輕嬌驄已印尋芳跡小妓新翻鬻唱聲
毎箇旗亭商一醉也應排日到清明
　　沈子壽郊居
屋外猶餘地百弓經鋤知費幾年功栽蔬少似於陵仲
種菊多於靖節翁偃屈溪山詩巻裡破除風月酒杯中
近來又喜禪機透一顧叢林萬衲空
　　贈葉靖逸
借我城居一丈寛五車書向腹中安聲華馥似當風桂
氣味清於着露蘭朝士時將餘俸贈鋪家傳得近詩刋
回看舊隐西湖上誰伴沙鷗度歲寒
　　鄭介道見訪
歩頭楊栁種多年今日方維勝客船掃石共看山色坐
枕書同聽雨聲眠溪羮旋煮蓴絲滑野飯新炊芡玉圓
不管歸心忙似箭强留吟過菊花天
　　贈龔彦質
慈湖分與半窗燈照得襟懐徹底明(得一作出/明一作清)蒲席夜閒
猫占卧筍輿春暖鶴隨行爐香欲盡經猶誦研墨才濃
句已成歲晚弟兄俱白首一樓風雨話深更
　　題常穆仲蘸碧
舫様一亭小依山復靠池毎來分席坐須憶一湖時竹
弄當窗影花添蘸水枝人間風浪惡泛宅幾天隨
　　趙叔魯
天上除書駱驛飛謫仙何事得來遲旅懐寛似居家日
學力高於未第時山帶晴霏横畫軸水流清響入琴絲
世間多少王孫貴無我寒泉一句詩
　　秋江漁父
小舟輕似一鷗飛戀月隨風慣不歸困卧蘆花深雪裡
夜寒添葢舊蓑衣
　　山間
越得山間笋蕨春借厨烹煮自炊薪倩誰分我桮羮去
寄與中朝食肉人
　　木山父書院
占得文房一丈强地幽雖夏亦清涼甁花誤倒水侵案
書葉亂掀風滿牀薜長宻藤遮半壁桐分踈影出低墻
客來莫道無祗待只啜茶甌却味長
　　蠟梅江梅同瓶
苗裔元從庾嶺分兩般標致一般春淡粧西子呈嬌態
黄面瞿曇現小身不羡腰金横玉貴來尋嚼蠟飲氷人
只愁花謝香狼籍桃李如何接後塵
　　贈畫魚沈秀才
冩字摛文不療飢生涯換得頗新竒錦心暗織臨淵網
蓬鬢潜繅釣雨絲落筆易於投餌處得錢多似出罾時
漁翁枉占烟波濶不及君家小硯池
　　贈北磵
天下名山行脚遍依然形影瘦伶俜支吾寒暑袈裟耐
變眩烟霞筆硯靈對客敬如堂上佛讀書道似藏中經
石頭路滑終難到不是詩禪莫扣扄
　　雪曉
臘雪連宵接曉飛錦衾公子未曽知起來攜杖敲梅樹
扶得輕盈壓損枝
　　閨怨五首
眉鎻從春不暫開懶移心事向妝臺恩情却似殘花片
去逐東流不肯迴
别後相思瘦玉肌不堪重着看花衣恨君得似梁間燕
社日辭家社日歸
月引庭花影上窗悶和簮朶卧空牀春寒翠被無人共
閒却熏爐一字香
離愁一㸃濃如黛强把金箆掃不開新月幾畨呈巧様
薄情夫壻未歸來
小院東風去住中春愁元不隔簾櫳自家顔色凋零盡
却對花枝惜堕紅
　　枯荷
萬柄緑荷衰颯盡雨中無可盖眠鷗當時作叠青錢滿
肯信池塘有暮秋
　　庭樹
今年庭樹看花稀因是耽書失事治何處結巢雙喜鵲
却來刪得幾枯枝
　　春晚
推過詩編把酒斟挽春幾句讓鶯吟門前却喜無人掃
積得殘花一寸深
　　贈臨上人
遶湖山叠翠師住最髙層野偈書林葉茶鐺煑澗氷松
筠為道友日月是禪燈倘許分峯隠甘為有髪僧
　　客路
客路乆驅馳秋深兩鬢知田家投夜宿漁竈寄晨炊契
分燈前影生涯槖裡詩遥憐故園菊荒草沒霜枝
　　鍾雋卿見訪
荒圃知非延客地漫分苔石坐移時杯中淺注三行酒
几上同看數首詩樹未經霜飛葉早菊因潤月放花遲
自無景物留君住却恨西山日半䂓
　　題倦庵
自扁庵為倦斯名恐未然醉巾頻漉破逰屐几磨穿新
種竹多活舊栽花更妍門前春水漲催發孝亷船
　　贈元松軒
白髪蕭蕭客帝都故園閒却種𤓰鉏平時不信為儒悞
今日方知渉世疎烟浦未尋歸去艇雪窗猶讀借來書
詩名壓盡江湖客要在唐人向上居
　　題叔清郊居
哦松未了賦歸歟旋買田園結草廬數畆竹隂惟欠鶴
半池山影不妨魚舉杯多是沽來酒挿架無非讀過書
我已倦為都下客顧君分與把茅居
　　書郭子度壁
禁苑精廬是切隣衣巾雖舊不沾塵鐘魚聲裡吟連曉
花栁香中醉過春和土重泥燒藥竈買絲新接釣魚綸
遶湖十萬人家住如此清閒有幾人
　　㕍字
㸃畫分明印碧空迴鸞近鵲勢差同月邉映得銀鈎體
雪裡摹成玉箸工斷續似經秦火後悲涼如在楚詞中
愁人筆硯俱荒廢倩冩相思寄便風
　　宫詞二首
卧聽羊車輥夜雷知從誰處宴酣回蟾光也觧君王意
隔箇簾櫳不入來
同入宫來幾許人因何遣妾䕶長門雲鬟半晚香腮瘦
却愛菱花鏡子昏
　　古墓
石人猶自立蒿萊拂讀殘碑字字哀隣塚巳澆寒食酒
野風分送紙錢來
　　憶鄭元甫
别後黄花兩度殘天涯彼此寄書難幾回雁字斜陽裏
聊當平安一紙看
　　贈芸窗
能書能畫又能詩除却芸窗别數誰只是霜毫氷蠒紙
才經拈起便新竒
　　戍婦詞一首
半落缸花午夜閒戌衣裁就寄君難雁來不帯平安字
却帶邉風入帳寒
　　贈陳宗之
六月長安熱似焚鄽中清趣摠輸君買書人散桐影晚
卧看風行水上紋
　　傷春曲
日日望郎郎未歸玉肌寛盡縷金衣春心撩亂強拘束
碎剪紅綃補舊枝紅綃才向枝頭住殘花又逐東風去
願花飛入笑筵中莫入愁人斷腸處愁人見花人自羞
花見愁人花也愁飛花有盡愁無盡栁外一聲黄栗留
　　四時宫詞各一首
因見落花心覺悟薄羅襟上淚㾗乾容顔縱是花枝好
能得君王幾日看
碧玉涼梳落枕邉懶梳雙鬢學新蟬恩情不及班姬扇
縱是炎天亦棄捐
涼夜誰同玉簟眠湘波冷浸一枝蓮君王不學中秋月
處處分身處處圓
雪壓長門消未盡夜衾堆盡舊宫羅鴛鴦瓦下垂氷筯
未抵相思玉筯多
　　郭評事
廷評滿腹貯陽春筆下從來活幾人㕔小似分幽寺住
俸輕如在舊山貧堆書教子猶疑少倒屣迎賔不厭頻
欲效林宗中角墊自嫌雙鬢有紅塵
　　輓呉春伯
入門諸子哭褰衣痛説嚴君屬纊時病重刀圭難作效
家貧飯舍不如儀從春屢有登臨約近日方無唱和詩
拂拂南屏山下路悲風吹亂緑楊絲
　　輓郭子度
連年染患貌梔黄盧扁猶無起死方穉女自敲尸畔磬
隣僧來炷佛前香生涯漫有千書巻受用惟存一奠觴
聽説茶毗心更苦拭乾清淚又成行
　　寄吳冝之
文公徒弟無多在學術應如壽數髙好句先教諸子和
墊巾翻被俗人嘲湖邉茶店同誰坐井畔柴扉欠我敲
昨夜相思眠不稳月眉斜印落花稍
　　瑛上人
十二三時便出家何曽頃刻離烟霞晨持數巻日方上
夜梵千聲月未斜洗鉢不經鷗浴水挿瓶嫌採蝶殘花
儒冠誤我駸駸老何日蒲團共結跏
　　木芙蓉
芙蓉艷金谷秋色錦機中霜樹不知醜葉與花争紅
　　東歸道中
芙蓉波面出罾魚亷似城中買擔蔬欲試膾刀還不忍
恐傷千里寄人書
　　籬籠禽怨
子金新購入雕籠恨在嬌聲斷續中昨夜羈雌何處宿
落花殘月故巢空
　　破鏡詞
寶鏡一從分破後不堪磨拭炤妝鈿倩誰攜上青雲去
補得今宵缺月圓
　　龔彦質恕可二丈
兩龔當暑客秦溪旋買黄絺替熟衣想見西湖風月裡
藕花凝望載詩歸
　　張聲父
城中破屋妻兒住自向招提借小房壁上碑文皆古篆
案頭書冊半仙方月嫌碎竹遮窗暗風欵飛花入坐香
㸃檢未如僧相處只多髭鬢幾根霜
　　秋齋即事
桂香吹過中秋了菊傍重陽未肯開幾日銅瓶無可浸
賺他飢蝶入窗來
　　泛剡
水濶無風似有風蘆花揺落櫓聲中鷗無一㸃驚猜意
認作當時載雪翁
　　醉歸
半醉歸來卧不成月華霜彩爛中庭茶鐺凍結香匜冷
只把梅花嗅得醒
　　湖上曲
新晴旋蠟遊春屐半濕香泥恰好行琢得小詞腔未稳
徃來花下怯歌鶯
　　趙野雪
載雨駕雷翻覆頃漏星藏月巻舒閒若將雪與詩人比
政恐雲無日日閒
　　古硯送趙明府
一片端州古硯甎翁孫相授當良田寒梅磵下和氷洗
秋桂窗前滴露研學字不工空費紙吟詩雖苦未成編
贈君攜去薇花畔草詔閒時枕匣眠
　　戯題花
一片落花題一字凑成一句怨春詩縱横貼在窗紗上
巧似逥文織錦時
　　寄衣曲
蘆花風𦂳雁飛飛便寄邉衣也是遲妾把剪刀猶覺冷
况君披甲枕戈時願君百戰圖勲業馘項殱嬴頻獻㨗
傳取貂蟬金印歸無負君王無負妾
　　畫眉曲
日印花枝欲滿窗旋磨鸞鏡試新籹恩情只似春宵短
眉黛空如栁葉長
　　宿閒林歩
山禽棲定澗蛙鳴時復鴟梟雜數聲昨夜酒添春睡重
幸無憎愛到天明
　　宫女詞
妍醜三千衆恩情一例輕妾身雖寂寞天下却升平
　　真珠園
芭蕉葉上題詩字雨後來看半不全餘濕未勝濃墨補
且攜巵酒到花前
　　湖邉
湖邉開到木芙蓉攘盡荷花十里紅紅蓼莫慙顔色淺
榮枯同是一秋風
　　讀南嶽
春來逰未遍湖山已是風光一半殘細把劉郎詩讀後
鶯花雖好不須看
　　花
墻頭新露一枝紅壓盡隋人萬彩工香艷便棲雲鬢老
也勝飄泊晚西風
　　别友
分付離觴莫滿斟酒深還與恨同深自憐不及春江燕
一路相隨伴好吟
　　不語僧
黙坐蒲龕若塑成客來惟聽小鐘鳴却嫌庭樹無禪力
時有風枝雨葉聲
　　孔海翁
鑑湖湖上寄閒身好景應同賀監分梅下有船供載雪
荷邉無地可鉏雲吟人多倩刪詩稿名士争求作序文
畫巻書箋偏藏屋其他生計盡輸君
　　題縣樓呈竹坡
令君聊試棟梁材結就譙樓亦壯哉疑是海宫新湧出
不然仙府乍移來無人敢帶私心入萬户皆知正道開
細數代𤓰能幾日曉籌昏鼓莫相催
　　寄題竹坡
郭外移來費俸金幾年擡舉玉成林更無餘地栽他樹
儘有髙枝着卧禽寒影似傳東野貌清聲如冩伯夷心
呼童少殺青瑶簡染月濡雲寄我吟
　　數椽
數椽茅屋傍林塘幽似山僧獨住房夜静只慿猿守宅
晝閒時有鶴升堂旋収落葉供茶㸑細搗枯花作印香
書冊滿牀詩滿槖别無生計亦無妨
　　送友人為僧
知心朋友雲霄裡三尺官綾取不難禪衲乍披身愈瘦
儒冠新脱頂㣲寒數編詩稿聊収起一藏經文旋取看
惟我塵緣推不去蕭蕭華髪倦漁竿
　　地爐
穴地為爐了一寒肉屏氊帳任無緣晨燒樹下沾霜葉
夜煮山頭㵼月泉巳借陽和歸故絮更分光焰到殘編
百年貧冨灰埃盡荒塚纍纍夜燒邉
　　春雪
春風吹雨作花飛寒勒芳程幾日遲惟有庭前老梅樹
謝渠添補落殘紅
　　輓沈晏如
不信詩人一例窮如公半世又成空湖邉便欠尋梅友
籬下應無採菊翁雪片堆平閒藥竈雨聲敲碎舊漁篷
墓銘吟稿兒封寄血淚斑斑浣紙紅
　　贈相士
澗水溪氷似鏡清自看寒貌已分明煩君别相江湖友
來歲誰魁淡墨名
　　陳裕齋墨戯
臨帖鈔書外尤深破墨工萬峯千嶂趣片紙尺綃中雲
暗孤村月潮生滿樹風自嫌我已老摩硯一無功
　　題吳秋潭隠居圖
到處有茅堪盖屋誰家遷槿不成籬秋潭何事經營晚
應是無人㑹買詩
　　題摩雲悟師
老松隂下訪摩雲仰望青雲隔幾塵不是倚空梯百尺
只緣中有道髙人
　　田間
田間乆不到草木半蕭踈鷗占沉舟浴蛩分破壁居僕
温攜到酒隣送買殘蔬未説催租事黏窗且讀書
　　題埜處
數畆家園枕碧波樹桑疎處補花窠簷低不碍儒冠入
橋矮才通釣艇過雲笛旋栽門外竹雨衣新織檻前莎
有時牛背看書罷一曲春風寗戚歌
　　孫祺卿新居
幾年銖累東修錢才向湖邉置一㕓種竹庭深難得月
飬魚池小易為泉山呈好畫當書案栁撒輕絲罩釣船
酒力半酣詩思倦矮牀相對白鷗眠
　　招髙菊澗(時在/縣齋)
歸買秦溪屋一間才如都市僦樓寛門前飬草如花賞
壁上黏碑當畫看自改舊時詩未稳獨斟新酒不成歡
髯仙只在淵明宅泥濘相邀寸歩難
　　李明甫雪中小閲
令君䝉雪教千兵一㸃妖氛不敢生和氣旋回弓力軟
寒光㣲映劍光明民居似倚銀城壯海道如鋪玉簟平
入蔡歸來方夜半畫堂歌管未収聲
　　西真圖
翠水池邉宴早秋雲謠聲裡月西流醉歸不信乗鸞稳
却擘蓮花作采舟
　　書北庵門
十度來敲九不譍隔籬空見竹青青不知池裏黄金鯽
聽講楞伽幾巻經
　　贈術士張痴
伶俐不如痴從來吾亦知才吟詩好日便是命窮時䑕
笑瓶無粟蝸嫌壁有碑五行修得否髭鬢已絲絲
　　謝毓齋李尚書惠詩序
綠野堂邉種藥成已班髭鬢復青青謝庭子弟皆英物
漢殿公卿半學生争捧溪藤未妙畫競磨崖石乞新銘
如何海角孤吟者文集中間也挂名
　　葉克齊
歙浦租船只載詩一亷如此似君希雙親猶道行裝重
多帶羅紋一硯歸
　　題趙子固春山上寺圖
望得招提見程猶半日間馬嘶曾到處僕指未行山風
遞松聲逺雲連草色閒何如添箇我坐石聽潺湲
　　湯婆子
一冬專寵道人房不藉華清賜浴湯皤腹却無璋瓦分
矮身難稱綺羅妝春生蝴蝶半牀夢暖迫梅花一帳香
醉倚肉屏君莫羡北邙多少黒頭郎
　　送冩神李肖巖入道
一掣塵緣去學仙鶴程風露漸髙寒白玉樓中逢鼻祖
為傳吟貌寄予看
　　寄趙倉
麾節交迎出帝城滿朝皆羡板輿榮一川蹔輟春風暖
八郡同瞻霽月明吳苑鶯花新管領秦溪桃李舊栽成
應憐倦卧寒窗者煮藥爐邉聽雪聲
　　送趙子梁
梅福舟行速離觴不暇斟雖然交日淺頗覺别情深宿
處雁相伴到時鶯對吟水心新塚下替我一沾襟
　　得閒亭
栁風雖小絲絲裊花雨無多㸃㸃香惟有吟毫閒未得
染紅濡緑一春忙
　　題錢慶豐醒庵
不向杯中物吟邉僅有君自無沉醉分非效獨醒人捲
箔進明月開門放宿雲揀茶敲未遍又摘露芽春
　　輓周倅
真是分風月歸來無俸錢人皆嗤拙宦天又嗇長年舊
宅寒潮外新螢古樹邉一詩哀不盡簷雨對潜然
　　上趙蘭坡
身迫雲霄自不知只如師友講論時驅龍駕鳯陽氷字
剪月裁霞太白詩兩院炷香熏畫巻晴窗添水浸花枝
十年漫走江湖上咫尺蘭坡却到遲
　　上嘉禾趙守
邦君一念只寛民真個龔黄見後身和氣蒸為千耒雨
煖雲栽作萬襦春座中長有清吟客庭下渾無徤訟人
諸郡盡能依此様世間那有一家貧
　　劍鋒
朝潤郅支膏暮澤樓蘭血何如塵土中蝕為無用鐵
　　題常宣仲草堂
隔市能幾歩幽趣踰山林鑿池小如斗水淺魚自深簷
任樹枝礙堦從草色侵不肯一鋤斫恐傷春風心朝出
貨仁義暮歸炊古今客來無可欵石鑪添水沉
　　題張俞仲竹屋
削成千蠧簡此屋是餘村長有清風至渾無俗客來猿
當吟案立鶴趂釣船逥添足歳寒計裁松復種梅
　　李方庵欵梅
梅花惆悵三年别香鎻空庭幾風月今年花發主人歸
依舊主人貧徹骨小枝分立硯屏邉無酒酬春燭焰寒
數葉殘書繙未了喚起山童敲鳯團
　融春小綴
　開爐十日併當融春小室為六藏計亂書中得舊稿數
　紙稿自甲午至己亥詩不滿三十更散失不得傳則
　與日月俱棄矣倂綴數文為融春小編非千金弊帚
　誓尺壁餘隂也梅屋許棐題
　　樂府
妾心如鏡靣一規秋水清郎心如鏡背磨殺不分明
小窗寒燭夜結紐綴郎襟不結尋常紐結郎長逺心
郎心如紙鳶斷線隨風去願得上林枝為君縈留住
　　題舒王遊半山圗
驢載新詩僕抱書松聲禽語當傳呼不知邂逅耕田者
問着青苗免役無
　　題錢叔恭立齋銘後(蔣魁/作銘)
拄義撑仁難着脚十人着脚几斜歌此銘不特為君助
今古儒家砥柱碑
　　舊漁竿
制斷江湖幾線風蓑衣閒掛餌瓢空何因獻入君正手
持向磻溪釣太公
　　草屨
江湖蓑笠舊交情石滑泥深歩轉輕恰是革靴蹤跡嶮
官程髙處越難行
　　贈劉相士
滿鏡秋霜鬢影寒此生堪笑復堪憐煩君只相看書眼
更對青燈得幾年
　　宗之惠梅窠水玉牋
百幅吳氷千蕊雪對吟終日不成詩憶君同在孤山下
商畧春風弄筆時
　　月澗惠硯滴梅腦
手不題詩已數年硯塼相伴學枯禪為君蘸濕元暉筆
冩出江山雪後天
踏雪尋梅興未償衣襟頼有隔年香銅匜更炷氷花腦
不到孤山也不妨
　　春思
嫁得蕭郎不戀家幾年流落在天涯滿懐多少傷春事
嫌殺門前呌賣花
　　送趙丞(汝/䛣)
竹梢風露松梢月未抵吟丞氣味清笑問兩年何所得
錦囊詩重俸囊輕
　　贈墨僧
老硯磨穿事不成萬言堆裡鬢星星願隨君去柯山下
収拾殘烟冩佛經
　　重陽乏酒
黄花冷笑竹籬邉笑我牀頭乏酒錢帶雨折來無用處
碎挼金屑和茶煎
　　燭
長身夜占銀臺立焰焰光揺頂上珠貪向華堂照歌舞
不知灰得寸心無
　　術代者言
不聞沸鼎烹夷叔那有雲臺畫四凶自與心君消息了
却將甲乙問窮通
　　贈錢相士
我貌君容一種寒鷺漂鷗泊廿來年我詩吟就無人買
君相公卿煞得錢
　　觀松巖畫巻
老屐相隨四十年慣看蒼翠聽潺湲今朝細玩松巖畫
猶有行吟未到山
　　吳江道中
一别吳松二十秋敗荷枯栁摠新愁白頭交友凋零盡
頼有寒江幾個鷗
　　題陸宣公堂
一編奏議從頭讀句句氷聫玉綴成不是德宗嫌切直
自緣唐室未昇平諂魂盡逐殘星㓕義魄長隨霽月明
我亦愛君憂國者歲時來一拜先生
　　送趙蘭坡
弟判嘉興藹政聲蘭坡兄又出專城如將天上一蟾影
分作人間兩郡明江冷雪隨㠶幅去路晴梅夾轎牕行
開藩便􁧅歸班詔也與玉山添重名
　　題趙恕可山臺
繞宅無非罨畫山吟臺更對好峯巒錦嚢低掛花梢上
玉子輕敲竹廕間小硯買來猿觧捧異書編就鶴同看
主人出赴功名㑹澗水自清雲自閒
　　小蓑道人
滿面瘡痍瘢胸中一泓雪醒吟鶴背風醉卧鷗邉月不
費嚇鬼符不試爐金訣笑問舊蓑衣秋來添幾結
　　題丘竹坡新地
長安冨貴海十客九倦還君去不著意君歸無愧顔舊
圃一二畆新居十數間花尋直樹種竹簡斜枝刪詩句
滿筆冩書編到處安冬簷春日煖夏户風晝寒不是時
令舛自緣心地寛天下政多事未須牢閉關
　　題雪林畫巻
亂洒春霙着紙寒玉成天地片時間有人諳盡江湖冷
却愛尋常罨畫山
　梅屋第三稿
　己亥至癸夘詩不滿二十首甲辰一春却得四十餘
　篇疑詩之多寡遲速似有數也天或壽予予詩之數
　固不止此然當以貪多務速為戒梅屋許棐題
　　蘭花
竹底松根慣寂寥肯隨桃李媚兒曹髙名壓盡離騷巻
不入離騷更自髙
　　郭南湖見訪却適有出一絶為謝
一篷風雨偶歸遲見説君來扣我扉童子困眠梅樹下
不曽放過鶴雙飛
　　枯樹
幾年柴立荒塍下春雨秋風摠不知一㸃陽和到桃李
紅紅白白便盈枝
　　錢謙齋新居
住破吳松江上屋杭州城外結新廬未尋陸羽烹茶具
先借淵明種菊鉏山入樓中成好句月來牕下伴殘書
御街車馬無行處誰肯抽身覔退居
　　上趙克家太守
説着嘉興太守賢野梅官栁亦歡然貧民不識重租苦
老吏難將一事瞞但有詩書堆几上更無歌舞到樽前
凢為郡者皆如此天下何由不治安
　　趙宰瓊花圖
祠下靈根無别種凡花誰敢鬭榮枯被君分種鵝溪上
從此人間有兩株
　　寄然鏡潭
鏡潭烱烱秋無底着一纎雲也是多禪外當無些子事
如何猶有作詩魔
　　苿莉
荔枝鄉裡玲瓏雪來助長安一夏涼情味於人最濃處
夢回猶覺鬢邉香
　　題猗緑堂
蕭蕭萬竿玉深䕶讀書堂夢趂秋聲薄詩攙夜色涼敲
茶風逓響滴硯露涵香不雜有花樹花紅不乆長
　　趙山臺寄詩集
海雁呌將秋色去山臺鈔寄好詩來菊花過了梅花未
自有花從筆底開
　　寄題東洋
東洋占得江山勝安頓亭臺到處冝夜夜中秋明月影
朝朝寒食好花枝長箋短軸真行字舊軸新編倡和詩
只隔一朝飛不去悵懐惟有白鷗知
　　寄友
已奏春班名字了不妨閒作幾時遊家僮未要裝詩擔
見説三髙索唱酬
　　紅梅
不堪冷照黄昏月强倚春風作杏粧雖得容顔蹔時好
欠他肌骨舊來香
　　迓張宰(堯/章)
倦骨畏寒如畏虎可曽一步出柴扉因迎令尹西郊外
折得梅花滿把歸
　　謝施雲溪寄詩
折得桂花三數枝雲溪又寄幾篇詩詩香入在花香裡
韵似龍涎火煖時
　梅屋第四稿
　　饑梅
十日九風雪差見今春寒梅花辦歸計一㸃心欲酸所
秉太孤潔有此末路難來年復相見一笑賀平安
　　築城曲
日將西杵聲急一聲聲自死腸出城髙不特土累成半
是鋪填怨夫骨儒坑戰地骨更多十二金人隨鬼泣
　　烏夜啼
丈人屋侵雲馬愛丈夫屋涂人亦愛烏烏聲喜相續屋
底間蛾眉環坐理絲竹絲竹無新腔冩汝聲為曲丈人
一賞音瓦礫棄珠玉移噪隣翁家聞者皆吐逐
　　馬塍種花翁
東塍白髪翁勤樸種花户盆賣有根花價重無人頋西
塍年少郎荒嬉度朝暮盆賣無根花價亷争奪去年少
傳語翁同業勿相妬賣假不賣真何獨是花樹
　　泥孩兒
收瀆一塊泥裝塑恣華侈所恨肌體㣲金殊載不起雙
罩紅紗厨嬌立瓶花底少婦初嘗酸一玩一心喜潜乞
大士靈生子頋如爾豈知貧家兒呱呱瘦於鬼棄卧橋
巷間誰或頋生死人賤不如泥三嘆而已矣
　　染絲上春機
染絲上春機春濃絲色淺妾心隨梭飛郎心如軸轉
染絲上春機錦成貴無價不忍裁成衣怕剪鴛鴦破
　　長門怨
妾身如蓮根沉埋淤泥底雖有白玉姿無人為拈洗
妾身如亂絲巻藏箱篋底願上鴛鴦機無人為分理
　　秋風辭
颯颯秋風來一葉兩葉墜燕子動歸心薄情知也未
颯颯秋風來衣衾愁未整莫作閨中寒且作天涯冷
　　三臺春曲
昨夜㣲風細雨今朝薄霽輕寒簷外一聲啼鳥報知花
栁平安
春是人間過客花隨春不多時人比花尤易老那堪終
日相思
　　蝴蝶飛
蝴蝶飛蝴蝶飛紅邉迷了紫邉迷粉老香乾何處歸不
學蜜蜂做家計勤苦之中有甘味
　　破琴
幸逃煮鶴烟枯羸卧烏几向來千萬音今在何人耳舊
譜傳不真零落幾張紙瓦缶空雷鳴牙䕫喚不起
　　破硯
碌碌礲磑間得此一雋石磨我三十年貌鯬雙鬢白渠
亦苦我磨眼穿流淚墨老蟾在傍咲兩窮自相厄
　　對鏡詞
煙䕶杏腮寒日襯桃腮煖惟有鏡中花東風都不管
　　織錦詞
綵絲愁緒雜春機咿􁲆聲中日又西織到花枝連理處
玉􁰵門外一嬌嘶
　　毋忌
一别音容歲幾更紙灰飛盡淚猶傾最憐春雨相將足
緜上有田誰共耕
　　春思
朝來一陣無情雨敲得庭花半欲殘燕子不知人冷落
飛來簾底避春寒
　　春雨
老來慵把種花鋤片紫纎紅一任無不忍今春孤負雨
自収簷水浸菖蒲
　　燕
處處亭臺宴好春唱花歌栁調争新梁間不用多言語
回耳聽君有幾人
　　石菖蒲
一碧生涯水石濵縷風絲雨瘦精神前身恐是巢由輩
怕着人間半㸃塵
　　草
生長冷階閒砌畔一春知見幾花飛雖霑雨露無多子
却到秋來緑轉肥
不是東風有愛憎為憐㣲細頗加情胚紅孕紫寧交晚
且放青青寸草生
　　池魚
深淺生涯足浮沉世念輕莫貪鈎上餌去作鼎中羮
　　栁
青青得意春三月撩弄東風舞腰活莫道長條舞得多
長條先被行人折
　　小盆花
小小盆中花春風隨分足花肥無賸紅葉瘦無欠緑心
傾幾㸃香也飽逰蜂腹太盛必易衰荒烟鎻金谷
　　花願
未到無生無㓕地聊為春風露紅紫不願隨風趂蝶飛
願就枝頭抱香死
　　諭栁
不須嬌逞舞腰肢不須巧盡官粧眉只把千絲萬絲結
結住情人無别離
　　選官圖
排銜累職甚分明除罷皆由采色行縱有黄金無好采
也難平白到公卿
　　猗緑惠燭
剪剪春生萬巻堂一花知勝幾螢光癡兒不識半行字
只觧髙燒照海棠
　　落花
落花傳語五更風能旁亭臺幾日紅把似匆匆又飛去
不消裁染費春工
　　落梅
紅杏枝枝嬌似染緑楊處處宻成圍苦無顔色相追逐
自趂東風作雪飛
　　贈壽醫師(寓雪/峯)
軒窗開處摠湖光誦罷難經納晚涼雨濺荷香沾古衲
月移松影照禪牀燃燈就取燒丹火煮藥先留㵸茗湯
二豎三彭都見佛人間無病亦無方
　　陳宗之叠寄書籍小詩為謝
江海歸來二十春閉門為學轉辛勤自憐兩鬢空成白
猶喜雙眸未肯昏君有新刋須寄我我逢佳處必思君
城南昨夜聞秋雨又􁧅新涼到骨恩
　　送趙竹潭
已彊詩仙一夜留任教清早放船休恨身不似梅花片
飛入寒篷伴逺遊
　　贈僧虚中
僧趂雪前到梅花猶恨遲略譚殘歲夢便和早春詩僵
雁依船宿寒猿捧硯隨吟單未須捲重見是何時
　
　
　
　
　兩宋名賢小集巻二百九十
欽定四庫全書
　兩宋名賢小集巻二百九十一
　　　　　　　　　　　　宋　陳　思　編
　　　　　　　　　　　　元　陳世隆　補
　雲卧詩集
　吳汝式字伯成旴江人有雲卧詩集
　　遣興
弱齡性淡泊鄭圃吾其師及兹拙生事窮窘常經時無
方可紆急何以宣中懐柴門蔽殘席咏書倦徘徊呼兒
促觴至目翫天雲飛山鳥送新響日遲花露滋頽然醉
欄下不省何如時雖非冨貴樂冨貴乃所非踈松碎明
月宻竹篩清風親友昔與别若謂行相從延企邈不及
音容隨想生諒彼亦耿耿飛爽㽞空形援琴不能寐意
乃多於聲晤言豈無偶眷眷詎可忘編蓬諧夙心尊古
豈文義所得靡有言應酬聊爾耳室中無萊婦童弱偶
成四圍欒豈無思逹此天亦蜕客來問長鬚新醅可篘
未行行陟髙岡一頋俯烟水客去不肻留吾歸且休矣
　　歲終呈一齋
磊砢千文松清隂䕃林丘豈無棟梁用匠伯不見収匠
伯恐未良棟梁終有求天風呼偃葢五雲常為浮學道
非學世韜精飬中和紆朱各自貴誰肻聆商歌皦皦大
聖心脗然空自多著書後子雲千載應不磨
　　酬玉汝
磔穰畢春氣長嬴換新緑爽風吹涼光紉餌釣山淥鯈
魚噀水香菰蒲削藍玊老景結清和心花委濠濮日暮
雲倒飛苦雨濕茅屋竒哉五碎金青草眠黄犢天行貴
葆真心骨逈凡俗一尺黄菊花秋風播芳馥
　　游石仙分韵得觀字
閒攏兩䄂秋步入冲寂觀古樹老雲中仙居毁巖半是
時零雨髙葉脫凄風亂怪禽走何忙澁水流不漫那知
張郎仙譎幻敢懸斷雷書貯紅崖愚下浪傳賛符碑儻
長靈鬼物豈歌喚尚云劍埋山安得急摧斷冷翁亦張
徒精氣不知散死坐豫樟空鑿竅竸窺看何不𦵏山原
不然棄江岸烏鳶與螻蟻豈食吾一貫獨流天地間萬
古亘光燦神仙固𣺌茫此事良可惋忍哉偷狂兒更𢷬
泥腹爛我來擬少休亭壓不敢玩黄冠四三人拙野只
欲竄延坐無好言令我住涼館飯餘且縱觀逸興薄霄
漢琴鳴著髙彈奕勝出竒筭嘯咏壺隠樓撫事發長歎
大書同人名聊欲紀逰玩隂霾淰輕寒日色倐昏晏倩
人買村醪煮茗疊肴按清坐二更後一睡各鼻鼾曉來
登巖頭棘路觧羈絆劃開天盡寛逺景過飛翰幽藂摘
新查窺險身發汗居然束歸裝重下西巖畔我思古之
人豈只局窮閈觀海登太山深髙世間冠斯巖雖荒榛
樂事實昭煥人心本然同今古未容判終當駕雲風髙
蹈無畔岸作詩示兒童兹逰吾豈惮
　　朅來
嶺上朅來觀白雲翔鸞奮鶴浮天英斜開錦繡春樹滿
溶溶半露遥山青忽然變現成蒼狗萬里長風鶴無有
海龍塞氣不敢吹日照虚空無老時
嶺上朅來㺯明月千里銀光寒不缺蝦蟆魍魎走死盡
直數秋毫上金闕心如此月月如心嗒然獨據無絃琴
騰騰轉空白日畫詩帯流星過南斗
　
　
　
　
　
　
　
　
　
　
　
　兩宋名賢小集巻二百九十一
欽定四庫全書
　兩宋名賢小集巻二百九十二
　　　　　　　　　　　　宋　陳　思　編
　　　　　　　　　　　　元　陳世隆　補
　鷗渚微吟
　趙崇鉘字元治開封人為都昌令都昌屬江右僻邑
　故書事詩有山雲欲到地街鼔又催衙風𦂳魚休市
　官貧飯帶沙之句有鷗渚微吟一巻
　　調漁者
山明松雪水明沙一曲清溪著釣槎我已浮湛君漫浪
漫煎我水試君茶
　　頗愛
頗愛樂天齊物我夢隨吟賞洛中橋桃花細馬載楊栁
半靣春潮紅未消
　　食化
海食多詭心豢食令人魯山中食薺人齒冷肺腸苦
　　青陽
青陽滿芳㽔流連度丘園眄睞不忍折恐傷造物恩
　　夜坐
自炷芳蕭讀道書元文豁落走龍魚松梢露色掛北斗
一夜風前學歩虚
　　尋真夕對
春雲弄月黄金絲春山草木皆仙姿松根對坐日西夕
羣峯當前立青壁鏗鏗虚壑含古音静聽宛是商山吟
洞石微開月當户剪水氷絃心手語
　　有贈
别意參差遶碧欄外頭斜月逼人寒鈎簾恐礙雙棲鵲
乍可桃花隔霧看
　　簡雲卧
憶君心事如流水流向江頭作暮潮想得潮平沙有雪
自鏗鐵片和吹簫
　　空城雀
空城雀黄口黄啾啾空城無人種禾黍飲啄飛鳴由得
汝
　　山間
山囘霧氣濕生意鞠碎隱石道苔蘚春松花鬰金粉
　　東風
東風吹梅梢飄揺泣香雪下有野草根嶄然競時節
　　野園
野園對客無杯勺共坐茅欄理釣車片月漸低風露冷
隔簾山鬼嘯梨花
　　至後
愔愔雲氣繞江城至後寒輕詎可憑兩日南風將雪信
牀前蝙蝠夜翻燈
　　大孤
大孤溶溶决眼青小孤江色春㝠㝠隔江淮壖幾千里
枯荻蕭掺朔風起佳人何在遥相望我無羽翼從君翔
為君暗整真珠裳緑蘅翠芷參差香
　　壯節亭二松
壯節亭前野碧滋髯龍飛去忽經時秪應黄犢蒼藤路
尚有清泉白石知
　　東風吹桃花
東風吹桃花花光射春林相看各媚娬艶冶揺人心憇
蝶下新緑游魚上清潯百年一湏㬰㝠觀契飛沉
　　曉起
雨漂窗紙濕成瑕風壓甆瓶卧枕沙曉起無悰餳粥冷
自添新水救梨花
　　江上
清露初生紅蓼秋爽風先到木蘭舟釣絲不捲波浪穩
夢入蘆花數白鷗
　　仙思
水殿風清急景斜靈君初下五雲車碧羅寶扇雙題字
記是誰人詠落花
麻姑擗麟不肯食飛猿嶺上餐松實月冷天空涵曙光
露色凝烟白如蜜
　　東溪夜泊
雪滿汀州風滿林霽光空徹夜深深推篷却受梅花月自
嘖横簫調楚吟
　　甕天(康廬天户㕔東偏/本呉西山遺址)
不見甕天人但見石上字誰能負甕去奪我寥天思甕
破奚有餘甕在奚不足吟作甕天辭摩挲石苔緑
　　雜興
潮平烟歛月明髙霽雨涵空見羽毛我自無能君了了
檣竿獨倚調離騷
日日西風坐石苔手捫蒼壁倚雲開却來平地觀空色
不信碧雲天際來
　　都昌書事
世事可無酒春藤還有花山雲欲到地街鼔又催衙風
𦂳魚休市官貧飯帶沙天機不得問暮色欲棲鴉
　　丫頭巖
烟雨斑斕石蘚春墜雲誰夢寶花顰行人總被虚名誤
到得傾城又誤人
　　月巖
玉丹仙蜕馭能翰更作琉璃世界看大地山河渾忘却
漫依桂樹舞青鸞
　　次壁間韻
雨又入簾風又斜東風吹客客思家浣紗西去誰家子
青絹圔裙挿杏花
山月溪風兩自由紫蘭緑桂等離憂狂歌鬰鬰成何事
一片夕陽蘆荻秋
海棠開盡故清寒漠漠梨花暮色閒酒滿緑樽愁滿酒
醉凭枕障認巫山
半髧嬋娟垂兩鴉驚潮微隱寶簮斜客愁正自遊絲亂
莫帶叙頭百結花
　　往體
積雪乆不解下有希世珍志士緼袍間苦心終不伸安
得白日光能照清夜顰
皓彩青雲端飛光落溟渤渾河與清沚同受明月魄勿
以清濁分天光本無隔
志士惜流光游子念長道流光如奔霆長路漫浩浩饑
人忽夢飽百憂悉傾倒真妄安足論榮名以為寶
　　松下
松梢凉露警孤鶴潭靣北風蟠老蛟蛟老涎腥波浪惡
獨吟碎月㸔松梢
　　癸卯除夕客中
膝下傳觴事已非瓣香千里隔庭闈摧心逺憶新阡上
寂寂低松雪乍晞
　　數日
數日東風欺病骨侵凌晚色作輕寒客來坐乆無談柄
共看游絲上井欄
　　梅
新陽斡坤軸枯朽皆光榮稜層氷雪中復見天地精姑
射神所為伯夷聖之清太白抱轗軻靈均擁芳馨是予
心魂間不受纎芥縈獨立萬花先皎皎非近名溪流鑑
寒柯游風吹落英山明霧氣濕月落參旗横羣虚妙音
發一洗萬慮輕紛紛兒女姿慙愧東風情
　　狹斜
呉姬凌寒吹玉笛手彊誤作遲遲聲却來抛眼調行客
中有二月東風情東風二月楊花滿伯勞朝啼芳思亂
狹斜繡轂易為愁邂逅相逢莫腸斷
　　破褐
生松鬰寒灰破褐出殘絮童兒不耐煩微吟起身去
　　湖中
汀蒲獵獵起凉颸碧藕香中獨立時機事兩忘吾䘮我
扁舟吟過水仙祠
　　新堤
淡烟蓑草雨絲絲小醉微吟倒接籬吟到水西雲影北
莞然一笑已無詩
　　書事
東鄰老翁寒不寐百結懸鶉抆悲涕自云子孫學灌田
不識江湖與風水大兒里胥縛送州小兒逃遁卒未休
老夫忍饑特未死犁耙典盡春無牛身為王民合徭役
運米操舟操不得江湖風水未足愁檝䘮檣傾誤人國
　　答碧山
欲種梅花無古根手移蘭茁上甆盆却憂逼仄傷蘭性
自下清招為返魂
　　答維溪
維溪挿架三千軸葺茝紉蘭得自娛㑹湏握手論活法
静看碧水生元珠
　　學詩
神仙不可學願學長不死學詩如學仙吞霞潔塵滓渚
花流水香烟霏暮山紫凉颸入修竹一笑鳴緑綺
　　雀
短翅斒斕貝花紫逐日飛行曉霜裏秪知觜爪求自肥
肥甘累人心弗知天寒日暮向何處前路多山慎勿去
呉兒織網連素空一落牢籠腥血紅
　　南内
已剪諸郎百慮輕驕兒長大又生獰秪愁南内無歸日
南内歸來萬古情
　
　
　
　
　
　
　
　
　
　
　兩宋名賢小集巻二百九十二
欽定四庫全書
　兩宋名賢小集巻二百九十三
　　　　　　　　　　　　宋　陳　思　編
　　　　　　　　　　　　元　陳世隆　補
　順適堂吟稿前集
　葉茵字景文笠澤人與徐璣林洪相倡和江湖間詩
　人也不慕榮利蕭閒自放所居草堂三楹牓曰順適
　取少陵洗然順所適之句翛然有遺世之想焉吟稿
　五巻閒雅似仲先清矯似和靖豈其志趣相契故口
　吻亦合邪
　　古意
悠悠澗邊人濺濺澗中水水流無返時人生流水耳
　　偶成
春隂晴復隂因物悟浮生杜宇鄉心重楊花世事輕知
非蘧伯玉覺是晋淵明此意誰人㑹騎牛話偶耕
　　蘇隄
南北山圍翡翠隄隄邊緑漲軟琉璃參差臺榭無餘地
雜遝輪蹄了四時楊栁又多前日樹梅花秪少近人詩
停篙不看春風面閒伴漁翁理釣絲
　　野望
白水沿堤䕶緑苗鷄鳴犬卧栁邊橋數家雖不成村落
一夢何曽到市朝
　　次潘紫岩虎丘韻
潭深劍氣銷樹痩嵐光薄石壇古即今藤花開又落晋
士已結廬呉市猶舞鶴沉吟發幽懷人世舟藏壑
　　别韓菊山
結廬甫里隣顧瞻誰與遊掩荆樂魚鳥握管成樵謳有
客賞兹趣栁下時停舟自締十年契投簮不願侯一朝
過我别匪伊趨東州敢問何為爾讀書松竹幽輦母逺
之官漫作升斗謀執手話勞役揮杯忘獻酬離懷聿云
悲重來如此不何當羽厥身千里雲悠悠上下相追逐
赤城少延留其中有玉人而可為我儔此志不可得迢
迢水東流載言渉征途途修暑氣遒紾絺自金玉脂車
裹糧餱我將植佳菊長對南山秋
　　曲水流觴(以下十詠/題水竹墅)
蘭亭飲者徒因物寓天理著眼静中觀坎止流行耳
　　峭壁寒潭
百丈崖懸立一泓流緑漪品題無好語摹冩冷泉詩
　　安樂窩
受用十二時不離方寸地門外自風波行之以無事
　　野堂
風來無市聲景物占深静鷗狎堂上翁時來㸃天鏡
　　竹風水月
造物無盡藏散在林泉中結亭相周旋人與萬境空
　　廣寒世界
鼻祖舊游地留得老桂香有能培植之此香傳諸郎
　　盟鷗
同此江湖心有盟非知已我亦畏機人莫入驚波裏
　　得春橋
䇿驢風雪中東君獻詩料花驚非故吾聊復索花笑
　　賞心橋
沿堤過竹所履聲驚龜魚人生適意耳何必駟馬車
　　尋源橋
蹀躞水窮處雞犬非人間褰裳不用渉迤邐逃秦山
　　愛閒亭(僧舍/)
苔深雨徑寒花落逕斕斑此處無名利誰人肯往還性
慵綦局廢坐乆茗甌閒禪觀非難事休官學住山
　　江湖偉觀
此地舊寒碧留題䕶竹君窓虚不礙月壁老易生雲一
水東西隔兩山南北分未堪低著眼世事正紛紛
　　何氏書堂(晋何楷讀書之/地因名何山)
千嵗松隂䕶一亭風來猶帶讀書聲雖無芳史摹勲業
自有青山説姓名客撫豐碑苔剥落春歸暗徑草生成
幾年訪古謀清隱好借虚簷著短檠
　　天平山謁范文正祠登白雪亭
為謁先儒馬鬛塋倚藤得得上天平直疑寺外崚嶒石
猶是胷中數萬兵松障四開心目快山泉一軟骨毛清
坐間恰動思親念隱隱白雲何處生
　　次林和靖先生梅韻
世上羣芳未敢妍獨將春色占南園生來清質十分痩
肯受紅塵一㸃昬東閣詩成應動興西湖仙去漫招魂
便須結客陪花笑勾引幽香入酒尊
　　蟠松(靈巖寺草堂之前/舊有蟠松尤古)
一畮清隂覆客衣相逢疑是草堂時隱然錯節盤根勢
欠者昻霄聳壑姿天遣蟄龍蟠石窟人攀巢鶻俯霜枝
百年培植今誰屬何待嵗寒然後知(松本潘氏之/物今歸於鄭)
　　寄所思
淅淅竹下風活活橋畔水蕭蕭掩柴荆去去隱君子夙
夜勞我思之徳洵且美瞻彼南山阿有桂發叢蕊奮手
折其榮懷袖香盈只願為靈鵲飛逓聲入君耳
　　春去
幾陣紅侵野草一團緑染庭槐夢裏未知春去翩翩蝴
蝶飛來
　　歸途
春來天氣半隂晴那更奔馳一月程又恐花時成草草
還家挿桞佐清明
　　山行
青山不識我姓氏我亦不識青山名飛來白鳥似相識
對我對山三兩聲
　　次出郊韻
支籐乗興入春郊梅壓疎籬亞竹梢剰喜此行詩有料
吟來渾不費推敲
　　生日口占
舉室相先起五更為翁誕日夀金觥癡兒未識翁年甲
五十年前今夜生(時五十一/)
　　酒邊次趙東閣韻
竹褪粉痕新銷磨九十春中年真宰性上古太平人有
夢詩將聖無愁酒不神静看紅紫路翻覆幾囬程
　　友人自淮至
别子若為乆于心終不忘一杯評舊雨兩鬢對新霜客
裏春行早愁邊夜坐長明時成擯棄無語及淮鄉
　　霅城
愛向其中艤短篷眼前景物縂玲瓏神仙窟宅垂楊裏
圖畫溪山落照中甚是繁華輸俠少也湏幽勝屬衰翁
世間風月無如此賣鶴來謀地一弓
　　次中秋不見月韻
五分秋色到銀河應是蟾蜍浴細波握手相期千里共
舉頭無奈片雲何愁邊幸自逢歡伯清處何須著艶娥
未可來宵倦遊賞光輝依舊向人多
　　雨中梅
竛竮竹外枝啼糚凌曉霰東皇不主盟對人作此面
　　即事
竹暗筍無數江晴水有痕田蛙喧麥隴野犬卧柴門
　　過溪
筍輿軋軋亂山中籬落桃花潑眼紅小駐渡頭呼艇子
一溪淺緑漾晴風
　　白髪
半世持竿笠澤濵鬢邊留得幾莖春近來白髪無公道
暗把黒頭饒貴人
　　泊舟溪口
萬栁隂中繫客船桑條如竹葉如錢大姑小婦挑甘薺
揺手烏兒正二眠
　　賦順適堂(取少陵洗然/順所適之句)
暗觸少陵機茅居峙竹扉安時貧亦樂聞道詠而歸鳬
鶴從長短鳶魚自躍飛吾猶臧穀耳夷跖是耶非
　　除夜立春
别嵗傳佳話論文憶舊盟黄柑凝臈釀爆竹帶春聲節
序有終始兒童争送迎此身強健在列炬到天明
　　梅
疎影幾黄昏明明野水濵未風先信息無雪更精神一
白見直色萬紅隨後塵自來花下飲肺腑盡生春
　　晋子生日
今朝阿晋紀桑弧郎罷持杯勉讀書斷莫繞家覓梨栗
更須為國習耘鉏義方授汝心還愧隂徳于予計肯疎
學取老莱如許夀年年綵袖拜庭除
　　自和
壯士須張燕角弧男兒須誦聖人書譬如田叟祈多稼
未有春時不荷鉏分内功名從早晚腹中學問怕空疎
老夫猶記昌黎語潢潦朝盈夕已除
　　又(有感/)
一雁雲間落勁弧經秋不見寄來書人情自昔如翻紙
世道從今甚借鉏塵夢隍中知得䘮爵羅門外看親疎
嵗寒獨有梅花月香影年年到户除
　　别可山
松江之左可漁可農古樹隂隂碧波溶溶子契予好携
家而從載笑載語乃棹輕篷㝠訪前修天隨室邇中心
孔嘉奚居奚止有熏自南景物清美槐栁于前煩歊潜
弭我有㫖酒與子酌之既醉且舞且歌而詩陶然樂只
厥情怡怡一日舍去豈不念兹客懷先秋與言欲别屢
止屢辭行計已决送子于舟期我乎雪敬哉前邁于時
炎熱惆悵若失延佇長津復面猶賖奈何夕晨豈無他
友白首如新念子實繁融融天真北山有梅南山有雲
下有猿鶴中有隱居千里命駕余敢不厪乃志必獲載
歌斯文
　　止庵(驛路/施茶)
時事艱難路嶮巇得來名利亦何為趙州茶罷速歸去
莫待鐘鳴漏盡時
　　讀釣臺集
萬仞山頭放一絲争吟好句計當時能詩若不能垂釣
秪恐先生不愛詩
　　遊西洞庭山
漫遊三十載屐齒暈蒼苔兩地無多里一生能幾回洞
深龍未蟄丹熟竈無灰已覺忘身世松梢有鶴來
　　山行
未了行春債因哦遣興詩寒多啼鳥噤路滑蹇驢遲乆
雨紅辭樹深林緑授枝驚心衰朽日容易過花時
　　入山
到來非俗境一片隱心生晚露沈山色春禽和水聲逢
人多古貌對語率真情同在無懷世爐薫荅聖明
　　蟬
桞外聲殘日未殘棲身未穩擇枝安不須過有螳螂慮
黄雀從傍冷眼看
　　螢
自明自㓕度方池熠熠飛來去覺遲入坐㸃衣情分熟
納交元在讀書時
　　蛬
壁間吟不待秋時吟苦中宵動客悲勸汝不須催婦織
家家五月賣新絲
　　酷暑
動息汗流珠無風可滌除炎威獄下吏生意鼎中魚席
地杯氷水扄門謝客車因思遊宦者曽未憶家居
　　秋至
節序暗催移清商漸届期旅懷蛬早計凉信栁先知萬
事到雙鬢餘生消幾詩最憐梁上燕巢穩又歸時
　　苦雨
農事正紛紛天時異所聞舉頭方見日翻手又為雲茅
舍蛙分部槐庭蟻失羣裁成憂國疏齋沐告吾君
　　出郊
多謝天公佐好晴只今載酒作郊行飛花戀客閒中意
逺笛迎春景外聲已把物情歸幻相且將足力趁浮生
南堂辦得休休計燕雀充庭亦賀成
　　謝朱宜中𨽻字
𨽻法如公有典型拙中藏巧混天成因觀體製超前軰
旋闢軒牕乞扁名氣象晋人遒且勁源流漢刻古而清
得來喜對兒曹語一字千金勝滿籝
　　鱸膾
圉圉洞庭隂西風苦不情墮罾雲葉亂落刄雪花明列
爼移桃菊香韲搗桂橙四腮傳雅詠巨口竊嘉名誤上
仙翁釣羞陪虜使觥甘膄殊机肉鮮脆厭侯鯖銀鯽將
同調絲蓴乆共盟秪縁鄉味重自覺宦情輕風度偏宜
酒頭顱尚可羮謫仙空汗漫何處膾長鯨
　　竹夫人
風神林下秀寵數夢中新假使不如肉爭知見似人茗
奴甘謝事黄妳喜論親凛凜百年操從教進退頻(王夫/人神)
(情散朗有林/下風氣晉傳)
　　城下小菴
水縁城詰曲水際暗桑麻籬落深村路閭閻處士家烟
篁黏半籜風栁颺輕花隨喜跏跌坐香寒月影斜
　　棹雪
放船中流天糢糊淅淅霎霎鳴茭蘆萬頃刹那成玉壺
柔艪蕩漾歌吳歈老漁直前相招呼骨相子猷洵且都
其人豈是斯人徒相顧而笑掀虬鬚汝為汝兮吾非吾
剡溪風景今何如誰能為人作畫圖予方奮臂持竿獨
釣于江湖
　　夀藏十韻
門限何須鐵因為淺近謀假令長富貴消得幾春秋夀
固縁心地人誰肯首丘未能忘後慮是亦慕前修繭室
名猶在魚山志可求廻岡許埋骨吉兆協眠牛懶作化
臺號何妨引客遊不愁飽螻蟻最喜近松楸物變終于
盡吾生行且休年年春色裏洗勺聽溪流(澠水燕談王/樵自號贅世)
(翁預卜為窌名繭室曺植登魚山有終焉之嘆遂營為/墓唐史姚崇孫朂自為夀藏于萬安山剟土為臺曰化)
(臺唐司空圖預為塚棺引客逰壙中賦詩酌/酒莊子曰在上為烏鳶食在下為蝼蟻食)
　　田父吟
去年積潦苦無収今嵗逢人説有秋未擬香秔供一飽
􁯒􁯒新草葢簷頭
　　又
夜登車桁畫耘秧怕説風傷與水傷厯盡艱辛雙鬢白
今秋方覺稻花香
　　又
老天應是念農夫萬頃黄雲著地鋪有穀未為兒女計
半償私債半官租
　　又
記得年時竈不烟土倉今畨遶門邊已占此後無憂色
緑遍村前菜麥田
　　又
逢逢社鼔佐豐年酒熟那逢釀雪天擘橘煮雞償一醉
布衾烘暖抱孫眠
　　林可山至
梅花山底伴雲閒漫逐閒雲出故山君慰我思君莫去
一詩先遣白雲還
　　雜興
兀兀北窓下嘈嘈林間鳴聲各奏小大諒亦隨其形倐
然氣肅烈一夕俱沉㝠試語塵中士細聽秋蟲聲
　　又
七十云古稀予年三之二來景殊無多那復就枯瘁窘
歩驚畏途無心慨時事何以怡餘生一日委一醉
　
　
　
　
　
　
　
　
　
　兩宋名賢小集巻二百九十三
欽定四庫全書
　兩宋名賢小集巻二百九十四
　　　　　　　　　　　　宋　陳　思　編
　　　　　　　　　　　　元　陳世隆　補
　順適堂吟稿續集
　　垂虹亭
東西耕釣窟左右利名津倚遍䦨干曲知幾有幾人
　　鱸鄉道院
田可耕兮圃可蔬幾年夢不到亨衢山林受用琴書鶴
天地交遊風月吾事變無涯人老矣死生有命汝知乎
客來時復一杯酒畫作鱸鄉醉隱圖
　　送徐兄訪陳宰
投老持竿桞外邨尺書乆不抵修門料應下榻從容日
自説通家好子孫
　　山行
舍棹入山村山深樹自繁短歌田舍樂長揖野人尊苔
老雲生石松髙月闖門不聞名利語太古一乾坤
　　瀟湘八景圗
　　　平沙雁落
江風飄塵白如練征翰逺赴蘆花岸寒霧昏昏漁火明
欲飛不飛行陣亂相從萬里多﨑嶇呼嗚警察夜有奴
衡陽路杳速歸去未可容易來江湖
　　　逺浦歸帆
水天㝠㝠日催暮輕蒲飽風疾飛羽囘頭遥指舟前灣
浪急篷歌下柔艪稠楊枯桑深處村老妻挾兒環在門
蓴羮香滑茅柴熟對語别時應斷魂
　　　山市晴嵐
嵓麓新霽浮紫烟幾家鷄犬喧一鄽憧憧人得蠅頭利
不了青帘酤酒錢松隂散亂日易暝風光漸入牛羊徑
赬肩赤脚分途歸野唱樵歌動幽聽
　　　江天暮雪
癡雲貼水天四垂寒鴉凍雀無樹棲紛紛萬頃水花亂
光眩銀海迷東西中有輕舠移斷浦玉笠瓊蓑一漁父
鼔枻而歌歌豐年田家有麥無愁苦
　　　　洞庭秋月
長波𣺌𣺌七百里蒹葭颯颯西風起玉輪碾出琉璃宮
碧落空明無表裏幾峯森列青崔嵬不知人世皆塵埃
夜深絲竹逓清響疑是楚王曽歸來
　　　瀟湘夜雨
雲氣浮江天已夕江樹號風飛雨廹凄凉正則賦懷沙
疑與漁翁分半席一聲暧乃隔中流打篷淅霎添旅愁
土膏動脉曉色媚農將有事於西疇(劉言史瀟湘詩閒/歌曖乃深峽裡)
　　　烟寺晚鐘
冥濛一秣籠峥嶸峥嶸深處傳鐘聲溪横古搓低欲折
隱約前村通去程萬里征夫不知宿數盡飛鴉棲古木
輸與鐘邊三四僧枯藤挑雲歸佛屋
　　　漁村夕照
家家傍水開柴扉緑楊影裏沈斜暉妻炊黄粱子掛網
獨枕莓苔眠釣磯得魚博錢平生志世間寵辱不能累
路近桃源多喬孫定知秦晋興亡事
　　古意
逝波不可廻白鳥不可馴古人成感慨今人猶古人
　　又
境空納風月心逺辭埃塵終日窮目力得景亡天真
　　次韻
生涯老布衾清處更清吟舊事即新夢今人非古心意
行雙謝屐道在一陶琴誰解無名利其中有淺深
　　次池亭韻
慿虚結草亭占得古來清睡債茶驅遣詩情酒發明梅
撑拳石痩蘆障一䦨平未盡逍遥意重尋枕簟盟
　　秀實長子玉麟朞晬
門左蓬弧喜事新四朝先佛慶生辰嶢嶢已露峙頭玉
表表因名繫角麟鼻祖同庚光後葉夘君著瑞定前身
我來摩頂為兒夀一嵗從今百嵗春
　　琉璃砲燈(有魚/)
體製先天太極圖燈籠真是水晶無逺看玉兔光中磈
近得驪龍頷下珠一熖空明疑火燧寸波静定即氷壺
㳺魚且作沉潜計鱗甲成時入五湖(張中亷知洋州/人號水晶燈籠)
　　㓜弟墓下(庵扁看雲/用少陵句)
春到棣無色風來松亦悲細看雲起處不復雁歸時憶
汝九京隔嗟予兩鬢衰寥寥今古意獨許杜陵知
　　室人墓下
楚愴埋香地卿須念藁砧齊眉中道决同穴百年心刀
尺凝餘澤松梧帶老隂可能如饁婦相對白頭吟
　　次孫花翁韻
湖海幾年經論交豈偶然坐間尊島佛客裏識坡仙解
使狂心服還羞懶腹便拈來唐句法尤入小乗禪
　　范蠡(吳江三/髙祠)
越敢吞吳皆范子後來廟食太湖濵邦人豈是忘仇怨
要勉呉臣似越臣
　　張翰
膾鱸元不動鄉思拂袖西風已見幾江上如今來往客
但言鱸膾不言歸
　　陸龜䝉
江湖蕭散樂平生夜課圖書日課耕一叚高風猶凛凛
逢人肯説鴨呼名(文公談苑謂相傳陸龜䝉多智數狡/獪有内飬自長安使杭州舟出舍下)
(童奴驅羣鴨出内飬彈其一折頸龜䝉遽從舍出大呼/云此緑頭鴨有異名善人言適將獻狀本州貢天子今)
(持此死鴨以詣官内飬少長宫禁不知外事甚驚駭厚/以金帛遺之龜䝉乃止因徐問龜䝉曰此鴨何言龜䝉)
(曰自呼其名巧㨗多類此予嘗觀其傳誦其文矣龜䝉/字魯望居甫里著吳興實録四十巻笠澤叢書四集以)
(髙士召不至躬自畚鍤品茶評水不與流俗交升舟則/蓬席束書筆牀釣具往來江湖間謂江湖散人或號天)
(隨子甫里先生自比涪翁漁父江上丈人清風素節凜/凜千古因疑談苑所傳之過况予所居視甫里無一舍)
(逺其地荒僻眇在松江之東去驛程猶有數十里使者/無由過之自武宗至昭宗凡六十三載未嘗遣内飬使)
(杭州揆之地里考之唐紀信/其為誣豈談苑别有所據云)
　　欲别
欲别哽無語蘸酒評歸期潮汐有朝莫即心無轉移
　　次韻
懶作千年調偷閒得幾回吟壇元不峻俗駕可曽來蘚
碧墻隂合榴紅屋角開枕肱真樂在飲水當傳杯
　　夜坐偶成
蓴鱸江上鄉穩處著虚堂却埽百念息貪吟萬景忙螢
淚風户牖蛙閙雨池塘夢熟田家事牛衣趂蒔秧
　　次月蝕韻
起來搔首夜如何瞥見蝦蟇影裏過幸自十分懸素魄
豈應一息駐妖魔光清於水塵難滓色白如圭玷可磨
休誦玉川艱險句終篇此興為元和
　　次弔屈原韻
為憐舉世不曽醒放浪形骸澤畔行㑹得危言危行意
佐成濯足濯纓名義無可去縁同姓心亦何求要獨清
今日龍舟雖古意吳人未必楚人情
　　笑靨花
簇簇瓊瑶屑花神㸃綴工似知吟興動滿面是春風
　　涵空閣(靈岩寺/)
浪説涵空未是空一䦨羅列几巃嵸世人若問空中景
此景從來是夢中
　　草堂
幾年蝸蚓占山扉喚轉風光似舊時從此禪門多事在
篆香重課少陵詩
　　琴堂
片石隣空掌様平吳兒曽此御瑶琴琴中腔調誰人識
獨有顰妃是賞音
　　洗粧池
離宫脂粉尚渟香人去僧來嵗月長鐘磬㕨成功徳水
根塵洗盡水清凉
　　卓筆峰(天平寺/)
疑是飛來天柱峯一尖秀出白雲中料應宰相書成後
留得殘毫倚半空
　　　一片峰
十丈蒼珪似削齊摩挲信是古來碑不刋二范忠勞績
合冩諸賢唱詠詩
　　頭陀巖
舊説頭陀坐石巔披肩壞衲不知年空巖賸得頭陀號
啼鳥枯松也解禪
　　一線泉
銀潢萬丈下嵯峨想是天孫掛玉梭休道此泉絲様小
涓涓將見作江河
　　次韻
時清歎陸沈楚澤伴漁吟探索聖賢語發明天地心無
機棊少看有趣樹多隂坐上皆知已賡酬夜向深
　　春曉
紅紫雨離披風光别壯時世情楊絮覺心事杜鵑知屋
角漁連井林梢菊障籬幸無塵役役倚檻數晴絲
　　又
春色漸昏昏那逢日帶曛落花紅一尺新筍緑三分憶
友盟留石尋詩思入雲風光到田舍痩䇿看耕耘
　　自遣(偶對格/)
蟻夢功名覺即休駒隂嵗月去難留傷今不復并三樂
擬古猶堪續四愁松下抱琴塵外境雨餘蒔藥栁邊洲
老來莫問浮生事醉後同為造物遊
　　　順適堂
甫里相望江盡頭得隣而隱了浮休落花流水元無礙
野鶴孤雲儘自由順裏委心彭澤賦適時乗興剡溪舟
區區世上分蠻觸對客忘言茗一甌
　　曹娥廟
孝本當為事時人或不然娥兮知此理命也委之天五
日抱屍出千年作史傳英靈猶耿耿有慊莫登舡
　　憶弟
支藤來海嶠骨肉海西邊對月成千里舉頭同一天更
沈寒戍角歌急晚潮船孤雁知人意聲聲落枕前
　　相逢
相逢疑舊識敲火自煎茶盛欲為留計其如未是家東
西分地脉南北兩天涯别後思君處空齊䜟燭花
　　自感
未險先藜杖逢亭便小留今畨已非昔後去可能逰
　　又
倦聽花鄉曲狂歌侠士行年華與心事醉裏自分明
　　山居
古木環池竹數竿疎籬補菊屋三間白雲不放紅塵入
無怪山人懶出山
　　元夕
一簇蓮燈亦可觀隔墻簫鼔二更殘平生未識繁華事
旋借宣和國史看
　　省墓
隴上松杉手自移至今苔蘚半寒枝夢中不記重泉隔
猶學兒童戲綵時
　　梅
霜月相摩漏二更書窓伴我一枝横自矜前輩持清白
妬紫嬌紅總後生
　　虎神
生長古林丘擒來鐵繫囚休憐文變豹尚覺氣吞牛檻
穽終難脱咆哮亦可休山中藜藿少君合早為謀
　　崇道叔慶七十
寄意南豐一瓣香願公耆艾熾而昌厯經七甲鬢浮緑
帶錫萬釘眉映黄疑是函關逢老子巋然魯國有靈光
隂功更説燕山桂留與詩人作義方
　　栁(禁烟霧風月翠/緑眉舞八字)
態度脂韋不自持對人無柰小腰肢好於彭澤歸來日
痩似章臺别去時隱隱輪蹄端不惡深深亭榭最相宜
流鶯百囀春光老擬折柔條寄所思
　　可山冩梅
放出東風手叚冩成江路枝梢君復無聲句法要與廣
平解嘲
　　信歩
九十日春未老兩三畨醉如泥行遍菜畦麥隴未饒十
里蘇隄
　　嚴子陵祠
横足齁齁夢御牀秪將故舊視君王意嫌漢室乾坤小
歸占嚴江日月長獨繭絲頭忘寵辱生芻庭上閲興亡
留題多是功名士也為留題姓字香(獨繭絲/出列子)
　　叅選有感
元是江湖瀟散客誰將幽夢落南柯十年不調幸然好
一着纔差悟處多肯使北山馳鶴信且隨西舍唱漁歌
野人自喜無彈繳却恐金章羡緑蓑
　　春晚
閉户蠶新浴開簾燕早歸何曽春欲去自是物華非
　　又
蝴蝶夢中意杜鵑聲外愁問春春不語栁絮暗汀洲
　　詩僧
同住西州一水濵東州勝處始逢君詩成又逐行雲去
後日相思抵看雲
　　偶成
留得春風趂馬蹄日長無事緑楊隄菜花籬落誰家酒
緩轡長歌過小溪
　　西湖
湘桃深處五陵家隄栁隂中百寶車多是問桃尋栁去
近來山下少梅花
　　憶友
蕭蕭簷角雨冉冉雨中舟年老難於别春寒重却愁風
牕亂書葉塵壁暗燈篝夜半無來雁披衣對小樓
　　次韻
疎牕小博山牕外鳥關關占得江湖隱佐成天地閒簷
牙叢篠碧墻隙兩鳩斑癡坐不知晚漁蓬倦釣還
　　次賦順適堂
萬巻藏書抵萬金翛然軒宇絶塵侵順時不作榮枯想
適意元無勝負心蒲石疎簾真道院柏香净几小叢林
四時剰有閒風月醒裏尋題醉裏吟
　　有所思
仰天有所思心逺目苦短西風驅殘雲千里月華滿
　　阿育王寺舍利塔
粒粟懸懸左角鐘幾年鎮壓𣑽王宫要知八萬四千所
元在尋常一念中佛現紫金歸勝地僧誇烏石墜虚空
毫光起處無人見明月堂前玉几東(舍利八萬四千所/舍利在塔左角金)
(鐘内有八珠利勝地佛紫金身育王擎塔行虚空有弟/子墜地變為烏石今猶人形明月堂在塔之後玉几山)
(在塔/之東)
　　山居
朝踏山根雲暮歸雲中扉野鳥始驚避今焉情依依異
哉海山鷗猜疑未忘機
　
　
　
　兩宋名賢小集巻二百九十四
欽定四庫全書
　兩宋名賢小集卷二百九十五
　　　　　　　　　　　　宋　陳　思　編
　　　　　　　　　　　　元　陳世隆　補
　芸隱勌游稿
　施樞字知言號芸隱浮玉人紹定初累舉不第從
　辟入呉攝庾臺幕往來錦溪間富吟咏自為序云余
　萍汎不羈毎多感賦暇日搜故篋得可意者百篇題
　曰芸隱勌游稿丙申赴浙漕舟宫旋捧檄東越董築
　江隄事竣秩滿歸又裒集所作共百二十題嘉熙庚
　子自序云先正詩野水無人渡孤舟盡日横與樞官
　業偶同遂命曰芸隱横舟稿世所傳芸隱詩集即二
　稿之合編也
　　立春
雪花風細拂春旗一色雲邊漏暖曦羣吏守文行故典
長官書祝致新祠土牛底事遭身碎綵勝隨時把鬢欺
爭似野人閒可睡枕邊搔髪自吟詩
　　感春
等閒覊旅欲歸難又見蔬盤簇綵幡九十日春從此始
萬千心事對誰言梅邊粉墜寒香骨草際青歸野燒痕
且把一盃酬好景花風今日已翩翻
　　春前一日雪
厯頭只有今朝臘猶雨霏霙滿太虚六出試糚梅欲妬
萬花飄絮栁難如雲凝惨送元㝠斾風舞歡迎青帝車
始信春工多富貴便堆白玉滿前除
　　春日
春到谿山已近旬尋春猶自負深情愛閒長向梅邊立
趂煖時從竹下行苦乏詩材無可惜更嫌酒病有餘酲
筭來豈是因名利纔有關心便不清
　　贈湖邊栁
亂撒鵞黄拂晚晴天涯多少故人情㳺船空逐輕隂轉
半屬春風半屬鶯
　　夢遊徑山值雪擁爐賦詩
雪天元自冷何况是山中(此聨是/夢中句)雙徑衝寒霧千林戰
晚風空中人已定爐内火常紅萬事皆如夢誰知夢亦
空
　　次䝉齋至日韻
試撿清臺厯黄宫氣已回功名難強致嵗月任渠來雨
逕猶存菊烟村可問梅為貪吟有伴到此又徘徊
　　玉泉
水蹟無増减從知地有靈羣魚潜異窟一芥納滄溟濟
隱新留詠超師舊講經聖時調玉燭龍睡不湏醒
　　老僧念佛
身世皆空境知空自不悲何須臨暮日逐急念阿彌裴
相安心際維摩懴罪時同歸無有地明月在秋池
　　和菊潭韻題秋潭買山圖後
身世如萍漫浪休機心誰遣誤沙鷗從來風月驚人句
即是湖山買屋謀訪友定尋雲外寺携壺須上竹邊樓
知音自有漁樵侣莫被人稱第一流
　　對雪
怪得連隂不放晴直教飛雪試輕盈風回冉冉霓裳舞
雲暗紛紛鶴羽明大似梅花饒一出薄於栁絮更多情
披衣端為詩催起吟得詩成分外清
　　霸國祠(類説中有及臨安縣土地始末者城狐社䑕妄自依慿/可愕而怒也及來錦溪因式是祠三肅而薦之以詩)
瓶笙驚晝睡此意有誰知蛙井成何事鴻圖豈易窺一
身雖戮辱萬姓免瘡痍茅土今何在惟存霸國祠
　　早起
早起看花露西風把鬢欺心清多在道夢好亦成詩過
但思求已生無事皺眉功名縁底事到手却如遲
　　漕闈揭曉後述懷
畫眉深淺與時殊肯向堂前怨舅姑自是吾儂多蹇薄
可堪爾汝肆揶揄心知不是池中物眼獨羞看屋上烏
得䘮搃為身外事不如委命樂樵蘇(畫眉事出/朱慶餘詩)
　　聞鴈
飛盡沙田到水鄉年年來往為誰忙只貪夜月蘆花宿
不是將身傍稻梁
　　通真觀(袁都録自號凝安御書扁其堂舊/有桃源洞今蹤跡湮沒不復可考)
不到凝安二十年丹青一幅尚依然青牛已去仙蹤逺
却有山禽下玉田
桃源事已成荒幻那更形容學避秦欲訪舊蹤無處覔
滿山花落不知春
　　泛月夜歸
短艇衝寒泛淺沙滿溪明月浸蘆花忽驚逺㟁燈光發
籬落蕭疎一兩家
　　龜溪市橋見月
樓臺叠翠遶清溪淺淡雲邊月一眉行到市聲相接處
傍橋燈火未多時
　　寄寶藏壁天瑞
路轉小橋東羣龍擁梵宫荇花明晚水蓮葉向秋風匠
斧應休役禪窓定費功笑他塵俗者客路毎匆匆
　　夜寒有作
可怪輕寒薄短衾起來搔首傍燈吟百年易老風前鬢
萬事難侵水様心雁呌雲天秋𣺌𣺌蟲鳴露砌夜沉沉
朱絲自冩無人識一曲寥寥太古音
　　入京
何期又泛玉京船行止於人不偶然寒力勝如前兩夜
世情熟似近三年只將興味留詩裏苦乏工夫到酒邊
萬事看來忙不得只須委順樂吾天
　　憶孤山
孤山不是逺只隔鳯城門争賞詩家句誰招隱士魂秋
風林下塚寒月水邊村擬待梅花發長吟酹一尊
　　小樓獨坐用菊潭壁間韻
簾捲疎風入小樓夕陽衘鴈欲西流無人細説吟邊事
獨有黄花共晚秋
　　别高家店
獨抱朱絃識者稀湖山與我獨相知煙迷栁岸經行少
月照梅牕做夢遲酒價寒高誰與貫衾綿夜薄自多思
歸舟又值商量雪好似清溪訪戴時
　　夢回
銀漏迢迢箭緩傳夢回月在早梅邊小池凍合寒蘆折
應是鴛鴦夜不眠
　　馬上
只為谿山有宿盟兩旬兩度此經行馬嘶險逕霜蹄滑
鷗舞平沙雪羽輕豪氣不從塵外减新詩偏向道間成
梅花似有相迎意野水籬邊數蕊明
　　讀真西山奏疏
人事從來不可憑誰令漢祖議和親連衡休易從㳺説
厝火當憂卧積薪黯在淮南謀自寢亮亡司馬志方伸
木強始見遐衝折信是經綸直要人
　　新月照雪
等是尋常月因添雪更明看他同様白與我一般清睡
鶴應難認栖烏亦屢驚梅花仍有意相伴聼寒更
　　雪晴
送臘終宵舞知春破曉晴燒痕隨草長霽色映梅清溜
滴簷簮折氷開沼鏡明夜窓如對月還又憶輕盈
　　對雪
誰使霓裳逞細腰隨風盡日袂飄颻飛花却訝春將遍
舞片還驚凍易銷看熟似同鷗過渚興仙剛道鶴冲霄
吟成誰與相酬酢賴有疎梅伴寂寥
　　正月十四夜
羈㳺偶值上元時蓮艶燒空照錦谿堂上珠簾如水浸
庭前鰲架與山齊風傳皷吹春聲閙雨遏笙歌夜語低
自笑蓬窓勤苦士何當太乙為燃藜
　　新晴
寒窓寂寞度殘冬接得春來雨又風芳思悠悠空自逺
清㳺欵欵與誰同林梢淡抹烟初霽菜甲新抽土旋融
多謝殷勤簷鵲舞數聲足喜夕陽中
　　　分韻春字
栁外鶯聲錯喚人小樓吟苦不知春落花飛過鞦韆去
一片閒情客裏身
　　緑字韻
曉帳香銷閒畫燭夢回山斷屛風曲輕煙細雨客情多
南浦草隨新漲緑
　　書事
閒時但覺求人易險處方知為已深世事盡隨流水去
白雲自識古人心
　　所見
齊眉沉醉綺羅叢心事誰知付去鴻不惜千金留粉黛
更無一語怨東風
　　閨思
簾底臨鸞惜嵗華鬢雲慵掠寶叙斜落梅香斷無消息
　一樹春風屬杏花
　　湧金門外
桞絲舞困起炊煙羅綺相催欲上船貴冶亦知春有夜
煖沙還付白鷗眠
　　春夜賦小字
岸桐花開春欲老目斷斜陽芳信杳東風不筦客情多
杜鵑啼月青山小
　　再行湖上
樓臺萬叠照斜暉紅褪園林緑漸肥艶是杏桃開過了
春風吹到野薔薇
　　小樓對月
京國誰曽念旅㳺閒情芳思兩悠悠却因今夜闌干月
引得春風上小樓
　　晚望
芳草迢迢客路長栁邊吹絮燕泥香桐花折盡春歸去
猶倚危䦨問夕陽
　　再賦酬呉鞠潭
酌酒酬春醉晚紅誰知書劍兩無功漁竿冷浸半絲月
牛背閒消一笛風仙夢不隨狂蝶亂家書只倩素魚通
友聲更擬遷喬去底似人情較異同
　　覧鏡
心到無營本勸㳺何期身又客皇州匣藏青鏡閒情薄
衣染紅塵滿面羞風月幾曽於我少波濤半是為人憂
故山幸自堪耕釣不必生涯足是休
　　牡丹
天然貴格鎮羣芳細雨叢中試寶糚肯與亂紅争國色
甘同柔緑挽春光玉䦨倚困嬌無力金鴨沉烟不敢香
可惜承恩亭北賦苦無妙語告君王
　　留别詩僧
家山方繾綣客路復西東自念依明世誰令䇿雋功三
盃桑落酒一棹栁花風别後詩應好吟成寄短筒
　　送春
相逢九十日彼此惜芳期折栁停閒騎嚼花吟好詩經
年行逺别對景起深思日落不知處四山啼子規
　　懷友人
錦野重來已秀葽雨肥梅杏粉痕消晚山四面子規呌
曉樹一聲婆餅焦耐乆交當如水淡慣㳺身亦似蓬漂
老鶯不省春歸乆猶自教雛學徙喬
　　後塢示璧天瑞
幾年不到已公齋客裏明知未定家生滅無邊方共語
滿山春雨落松花
　　即事
暝色分煙上逺峯雨聲斷處又晴風寶屛香冷閒情逺
落盡薔薇一架紅
　　簷玉鳴
曉窓風細響簷鈴一曲雲璈枕上聞夢斷不知仙路杳
鶴銜松露入青雲
　　東天目(三潭之下有九溪之隔三潭之上有百尺/瀑泉之勝飛橋之險渉深扳縁止到第三)
　　　(池上兩池及飛橋則無計可觀所以限仙凡也/又有東西三井石室朝陽三洞黄冠厭人逰覧)
　　　(不肯指引僅披荆/莾題名朝陽洞中)
不辭巇險訪龍潭潭底無窮碧似藍亂石鳴灘谿過九
飛泉㵼瀑塹分三雖然道士能相引不比樵人得盡諳
怊悵飛橋無路到乗風應許御雲驂
不謂山行得此晴有名勝處必須經玉田草滿春無極
石室人稀夜不扃自料俗情應厭勌誰知幽意在空㝠
碧桃却似傳消息一曲瓊歌月滿庭
　　西天目
苕水之源出此山地如邾魯始躋扳三池浚澤髙岡上
一勺為霖反掌間著脚不知蒼漢近無心直共白雲閒
何時結屋枕泉玉滌盡塵根學大還
　　題朝陽洞中(東天目/)
一吸龍泉萬慮清更尋古洞入柴荆桃花落盡春無路
獨許騎鸞上玉京
　　題至道宫雲巢軒(西天目/)
碧霄路底作生涯雲亦何曽定有家月印天池心宇净
水鳴環珮出松花
　　别天目
東尖森洞穴西目浚淵庭三日若為霽羣龍亦有靈立
依松作蓋坐倚石為屛猶恨歸鞍急回頭望逺青
　　聞西山訃音
奪到斯人處天心亦杳㝠嘉謀猶未罄直道信無靈四
海方思雨中營忽隕星羣賢知孰附客淚欲飄零
　　芍藥
雖殊桃李競年芳色相惟應付夢鄉綸閣曽看金縷艶
蕊宫初試玉樓糚露凝深淺烟中淚日汎温柔雨後香
幸蜀歸來花正好可憐不忍看嬪嬙
天女霜刀剪亦難露紅烟紫碧䦨干歩揺衣袂飄霞珮
鈿合釵梁間寶冠枝上任他無力笑燈前還作有情看
采根若可蘇民病始信無經載牡丹
　　玉蝴蝶花
芳意深深掩緑苔粉團香翅自裴回多應又怨春歸早
化作飛花滿樹開
　　小瓊花(臨安縣齊山花一株四月感開無識之者/效樂天昭賢寺花體以小瓊花賦之或謂)
　　　(婆羅/花)
合是孤根在廣庭世間那得此雲英霓裳一曲天香散
惆悵瑶堦月自明
　　午寢
舊詩零亂滿藤牀緑映簾深一縷香午夢驚回槐國逺
浮生消得幾斜陽
　　道間
一溪新緑漲晴沙傍岸疎籬八九家桑葉又抽麻正長
緑隂深處響縿車
　　再觀錢廟
荒碑五丈蘚生花飛鼠巢梁壁綴蝸華胄遥遥天下滿
不知誓劵落誰家
　　墻外竹
森森新竹亞墻屛籜解餘斑粉淚零幸入詩家窮相眼
可能不為此君青
　　題鶴林丈室用俞紫薇韻
物我相忘付八還(坡/詩)偶來瓊舘扣霞關玉峯自有三生
約(玉蕊/花事)塵世真同一夢間華表風清丹頂去緱山月冷
碧笙閒當知象外機無息肯羡黄金繫九環(歐詩/)
　　五到洞霄兼似冲妙
多謝名山不厭人五來此地着閒身泉聲帶雨驅煩暑
空翠縈風絶㸃塵金鼎火能知應候玉壺花自占長春
何時詩證三生約乞借烟霞與卜隣
　　楊蟾川鐵佛普度㑹(甲午冬/)
重隂九叠㡬曽開廣布隂功亦異哉八景定中朝十極
五雲深處歩三台煙騰緑字鸞初下月照黄壇鶴未來
去地一珠如黍米天人競湊鬰羅臺
煒煜神光燭素屛苦魂䝉度語堪聽但知實相皆非相
自證無形入有形火煉赤爐超上景水流華沼蕩寒庭
功成試問誰能似元子真人舊典刑
　　夜泊黄灣
移近黄灣泊短篷野雲垂地一溪風渚香吹散荷花雨
幾㸃流螢出葦叢
　　夜凉聽雨
暑雨沉沉夜正清凉欺客枕夢頻醒雖然未是秋時候
滴在梧桐亦厭聽
　　西河桞
一把輕纔拂地垂柔梢淺淺抹燕脂絮花吹盡枝方長
却恨春風未得知
　　三過垂虹
秋來三度過垂虹灝氣横江水接空㠶影輕浮千幅月
漁竿冷浸一絲風楓初落葉前村近荷有餘香别浦通
笑拍䦨干天地濶鱠鱸尊酒許誰同
　　滄浪
長史遺蹤二百年直教名字到今傳渚香細浥蓮須雨
野色輕團竹尾烟但得幽情關水石何須隱迹痼林泉
客中正有塵纓在來此清遊亦是縁
　　水次秋蚊可畏
利觜似花鷹針膚不暫停有生何蠢蠢藏毒在冥冥亂
舞迷昏水喧聲接晚汀風威秋晚勁看汝易漂零
　　中秋日虎丘呈庾使東畎先生
蹇歩接輶軒於山亦有縁劒鋒遺斷石閣影倒平田紫
日穿林暝黄雲共野連清輝無著處月伴使星圓
　　清夜
客身隨取止一室冷如氷景逺吟何托情疎夢不曽雨
粘初蘚壁風謝欲花燈豈是無家者甘為有髪僧
　　客中雨思
細雨粘雲結晚愁黄金垂地菊錢流風來不覺窓聲戰
分却覊懷一半秋
　　聞鶴
誰家嘹唳九臯聲客夢初回曉帳清華表不知仙路逺
剛隨寒角轉殘更
　　秋夜即事
斷雨寒雲過暝窓落桐葉葉是凄凉楚山不入清宵夢
月影蛩聲滿桂薌
　　對菊
欲荒三逕負歸期魂夢何曽到短籬九辯不歌陶令老
清香還許入誰詩
　　開爐次夕以不禁離抱來訪宏菴挑燈細語漏促
　　忘歸即事有賦時黄澹翁在焉
客裏情懷不自如夜深來訪子雲居挑燈細按新翻曲
拂案同看舊架書梧葉敲風蛩砌冷菊香消雨鶴庭虚
相逢且與開眉笑莫遣吟邊酒琖疎
　　雪
只消頃刻便漫漫人亦求窺造化難栁外情知非絮落
梅邊誤作有花看朱門合席持杯煖紫塞分屯坐甲寒
慨想英雄當此際肯分事業與袁安
　　和庾使和毛君玉送墨梅韻
東風吹上嵗寒枝筆下工夫頗渉竒此撡直應同晚節
有香亦合伴氷姿淡於淺水籠蟾夜清似疎籬壓酒時
春在小窓横幅裏調羮深意許誰知
　　蠟梅送東畎先生併寓探梅之意
澤國寒深未見梅東風何日到南枝玉堂應有新消息
恐是人間未得知
　　劒池
雨壁煙崖翠蘚長龍泓冷浸斗牛光獨憐有水清無底
不洗花池粉膩香
　　生公講臺(有㸃頭石/)
千人湊坐雨天花片石雖頑識當家萬境俱空非有相
漫留塵跡與人誇
　　寄陳藏一
萬人如海亦紛紜還著江湖有限身題葉恨深波影逺
嚼花吟苦月痕新羡君朝市情俱薄笑我山林趣未真
名勝捜羅能盡否細論何日許相親
　　送同幕劉正父召試
合是氷壺寘露寒果然筆札對金鑾雖云經世談何易
漫道憂時事轉難正氣必能回壞證中流當與障狂瀾
熟知議論平如砥且把清規作様看
　　紹興城隍廟(芸隱以東畎先生命來㳺禹㑹旹星/夕後一日問宿江干明唤西陵渡忽)
　　　(夢登一山上有祠宇甚偉下瞰數峯奔伏于前/面二小峯峯立一塔數水横陳清徹可愛趨後)
　　　(廡見一婦人立于西廂謂余曰公前身乃太湖/神仙也回視東壁皆丹砂顆粒鮮明因取十餘)
　　　(塊吞之冷然而悟茫怪荒幻初無足紀適謁東/畎令暫止于府貳之南㕔翌日書院諸友携尊)
　　　(慰藉便道訪西園徑城隍廟俯觀卧龍山勢起/伏前對秦望下有應天塔庭宇壯觀仿彿夢中)
　　　(經行處因以中元日欵柯下三肅賦/詩城隍姓龎諱玉唐人曽鎮此土)
江頭曽夢見仿彿此山川幻説從何證來㳺即是縁嫗
言前世事我是太湖仙神理俱冥漠清香漫致䖍
　　借張憲韻述懷呈東畎先生
早起看秋意山前深未深水香飄逺渚晴色上平林風
雨一雙鬢江湖萬里心何期來此地時作短長吟
　　初泊世綵(紹興南/倅㕔)
不問蕭條傳舍空來欹客枕聼西風一庭明月無人玩
秋在梧桐落葉巾
　　早起
簷前鳴玉響丁東清夢初囬鶴帳中早起井梧飄一葉
方知昨夜是秋風
　　風雨
入夏惟憂旱秋來却浸霪風聲連海響山氣與雲深望
嵗丹心切憂時白髪侵旅中無别事隱几自長吟
　　禹廟
衮服嚴常祀平成萬世功圭璋藏道室弓劒莾幽宫石
定(音/釘)今猶在梅梁事莫窮幽尋湏作計多恨雨匆匆
　　髙園
入門雖較小中却是壺天委曲松篁逕清新錦繡篇蟠
胸有丘壑隨處是林泉更讀鰲峯句風流似謫仙
扁名俱不俗難得此規模一鏡荷香冷四圍花逕蕪沼
寛魚自樂竹静鶴同孤倣盡東州景何須作畵圖
　　夢前室
長夜幾年别傷哉千古心自因縁較淺不是老相侵熊
夢如先兆鸞膠豈續琴曉窓秋葉響不覺淚盈襟
　　西興寄呈東畎先生
生平未始識東州不謂招邀得漫㳺南鎮門前秦望曉
西興浦口浙江秋風搏怒氣潮初落山湧青㝠雨乍収
豈為登臨重回首使星只在五雲頭
　
　
　
　
　
　
　
　
　
　
　兩宋名賢小集巻二百九十五
欽定四庫全書
　兩宋名賢小集巻二百九十六
　　　　　　　　　　　　宋　陳　思　編
　　　　　　　　　　　　元　陳世隆　補
　芸隱横舟稿
　　輪差祝聖所拈香
瓣香來謁玉宸宫月在觚稜絳闕東轉向玉街西畔過
朝天萬馬正匆匆
㡬度來㳺幾賦詩又因將命到靈芝三呼祝了君王夀
偷眼湖光立片時
　　至日謁廟呉山見日初出
曦龍浴海上扶桑雲表輝芒燭萬方史舘繽紛書瑞色
禁城奕昱鎖祥光從知繡線添紅影獨喜丹心向太陽
節裏官閒無一事諦觀易道静焚香
　　廨宇傍河彷彿家居
合是清溪近處居在官却與在家如栁風拂岸時鳴櫓
梅月横窓夜讀書休問舟閒無喚渡須知水到自成渠
俸錢已足供薪粒比著簞瓢儘有餘
　　月下憶梅花
夜深寒月照窓紗忽憶林逋處士家鷗鷺正眠烟樹冷
不知誰可伴梅花
　　生朝報恩夜醮
絳節翩翩七寶車謡歌飛上玉皇家鶴壇月冷天風静
開盡碧桃無限花
　　菊潭賦小窓睡香次韻
兀兀蒲團萬慮除定回寒月滿康廬幽香自有禪心㑹
春不相知亦任渠
　　夜聞城中簫鼔
簫鼔喧天競看鐙都民應喜見昇平芳心自不同年少
細嚼梅花坐月明
　　和東圃鄭震見寄
薄宦來京洛相逢乆更親丹心期為國白髪易催人月
冷鳥驚夜霜明雞喚晨吟邊頻自感還染九衢塵
　　題桃源圖
山中與世不相關鷄犬桑麻盡日閒傍水桃花春爛漫
誤傳消息到人間
　　和菊潭玉泉韻
不是靈源逺碧虚可容六六化龍魚講經人去前湖暝
翻手為霖自有餘
　　酬𤓰疇趙鑪夫投贈
謀生百拙世無如嬴得心清剰讀書薄宦喜從京國路
閒身還似野人居濟川事業歸商傅獻賦聲名羡子虚
嵗晚且留梅作伴吟邊月冷一枝疎
　　仲字嵗晚書懷因次其韻
終有徴書訪綺園心期獨向老天言物情已逐東風轉
未必全歸野燒痕
　　端平除夕
宦逰來此亦隨縁過了新冬又餽年今夕桃符猶自冩
明朝柏酒譲誰先但令世道皆平地此外身名任老天
春與詩家如有意早傳清夢謝池邊
　　嘉熈元日
先春一日紀正元熈號初更氣候暄萬象光隨黄道轂
千官班凑紫宸門梅迎霽色來窓底栁挽和風到水根
但願時平年事好升沉有命不湏論
　　立春
彩勝飄春上鬢蓬倚欄一笑問東風青青栁眼梅花面
纔染陽和便不同
　　雨後道間見紅梅
元都境界玉堂身輕裊湘裠歩晚隂昨夜雨肥添酒暈
紅情染得十分深
　　盆梅
白玉堂前樹誰移此地栽看教清意足唤得艶陽囬舞
片疑雲墮留香待月來只應標格好獨為嵗寒開
　　春雪
臘裏霏微未許多春來舞片却交加混成天地皆同色
㸃染園林盡著花岸磧雲凝迷去鷺屋頭烟煖見饑鴉
東風畢竟能融化不放寒澌氷(去/聲)桞芽
　　再雪
投曉又翻飛春風亦被欺須知寒徹夜勝似臘殘時艶
粉同梅落輕花替栁吹渾然成片玉凍合在前池
　　題龍首圖
變化成來體勢髙坐令幽思起雲濤春雷一鼔驚頭角
碧海風輕衮絳桃
　　落梅
粉香消盡骨猶清望斷瑶臺轉有情便是百花無此分
看看事業到和羮
　　桃花
武陵人去水横陳獨向元都管領春日煖風輕塵撲面
劉郎空老苦吟身
　　宿接待寺
梵境忽巍峩門前對市河有心𢎞誓願于此接經過郭
近人聲雜簷髙雨氣多規模踰百載猶説喻彌陀
　　宿龍泉寺(有葛仙/丹井)
既濟功成列左仙餘波猶作世間泉苔荒碧甃龍宫寂
庭老梅花月在天
　　横瀆岸邊梅花方開
雪染梅花倚道傍亭亭野水弄幽芳東風似賞孤髙意
未許飄零一片香
　　雙路
王命馳驅不敢輕文書要覈去來情青山歩歩生幽意
碧澗悠悠趂逺程春淺禽聲猶自小泥酥馬蹟正宜晴
地名見説名雙路便舍﨑嶇就坦平
　　實際窓前睡香
瑞錦窠應對錦郎誰將靈種到幽坊山深月冷梅花老
壓盡羣英是此香
　　石橋接待
當年立雪直齊腰宗㫖流傳到石橋風急窓寒燈影逺
疎梅無語夜薌銷
手筆華嚴梵笈新更開寶地接迷津一聲金磬人初静
月照空山草自春
　　聞寺中曉鼔
靈鼉一鼔振潮音征夢迢遥枕畔聞語斷頻伽天正曉
松風吹散滿山雲
　　跨水道間
店舍縂迢遥山深轉寂寥看鷗臨逺水下馬過危橋晴
雪林間少春風野外饒此行為王事旅食任蕭條
　　峮山舖
未説路行難山深分外寒曉村林隱寺春磵石鳴灘薄
宦曽無補勞生敢自安羽書今較少備禦莫教寛
　　杏塘
境接江東界郵程是杏塘雨喧茅屋小泥滑草橋長曠
野人稀少平田水𣺌茫半生遊厯地未若此荒凉
　　四安梵惠藏殿(記云曽經兵火不/能焚法輪自轉)
刼火不能焚空中轉法輪風霜䲭殿古金碧貝函塵物
本由成數人言不壞身却憐無問者遺蹟竟成陳
　　上司諫曹先生
聲名滿世重於山果見延登左掖班天子虚心求國是
先生著手濟時艱要看出處諸公上只在精神一轉間
前此極言雖引去安危理亂正相關
　　池萍
一畨雨過一畨多間挾晴風漲緑波桞絮吹殘㳺蹟在
謝池㸃㸃是陽和
　　分賦楊花(曲字/)
纎腰睡起芳情足誰道春風浪拘束日暮天涯細草多
輕風誤入闌干曲
　　雨吟
園林緑盡合清和猶有餘寒在薄羅幾縷情風春别桞
一庭苦雨夜鳴莎人於生處窮通定事到難時感悟多
水上浮漚頻起滅看來物理縂由他
　　夜坐有感
不為名所累應是得安居客夢方知幻身謀反似疎風
髙秋塞逺雨急夜窓虚猶望収來效頻翻舊讀書
　　送黄溱遊金陵
六朝多舊事誰與問江山我亦身重到材疎語竟慳燕
歸秋巷静鷺去晚洲閒徤筆無輕賦前賢轍可攀
　　酬山月江與投贈
帝里風光好隨縁適宦情却居城郭外不雜市㕓聲水
國霜天冷梅庭夜月清正慚無雅韻敢説到詩名
　　梅花
竹籬茅舍本相安誰與移根入畫闌儘道重簾妨暖日
疏枝却得䕶春寒
風標夐與萬花殊可有塵埃染得渠把住瓊枝相晤語
只疑身在玉堂居
　　和陸明叟
了無閒事上眉纎一炷清薌静畫簾造化自從回暖律
芬華頓覺轉窮簷輕風度桞春情薄細雨催花土脉黏
所愧微官相束縛何因共訪酒家帘
　　夜窓聽雨
一炷夜香清挑燈聽雨聲雖然添客夢却可助詩情澤
沁蘭心重泥酥笋角萌山行頻有約日日候晴明
　　破榴
絳殻盈盈萬顆珠潤於瑪瑙浸氷壺吟心先自清如水
嚼了寒霜骨更臞
　　登應天塔
雲級湧青冥金鰲載寶輪地髙心自逸天近足無塵圗
畫千峯晚樓臺萬井春三生許元度曽此證前身
　　鰻井(在應天塔後羅漢堂舊聞有泉透海後/為婦人所穢今枯涸矣下即濮邸園廟)
人言此井有靈源潮落潮生透海門陵谷未須窮變易
朱牆裏是濮王園
　　大能仁寺(山門八百餘年戊/戌秋震於風雨)
規模應甲刹殿閣擁金仙嵅歉炊烟絶城低野色連客
僧皆散去主者獨安眠成毁難逃數山門八百年
　　留滯
何期蹤跡又遲留行止於人自不由夢境固知空似蟻
生涯却笑拙如鳩碧涵一鏡晴天潤翠湧千峯宿雨収
從此公餘須杖屨未應草草度春休
　　曉寒
曲曲屛山憶夢中峭寒成陣入簾櫳宿香消盡金猊冷
一樹梅花怯曉風
　　晚思
客思悠悠幸自安亦因吟事可相寛小窓過了亷纎雨
細與東風説晚寒
　　用明叟韻併寓山行未成之意
乆客住蘭亭心同晋水清忘機盟宿鷺伐木聽雛鶯物
亦知人意春寜有世情幽尋空作計一夜雨連明
　　苦雨
何期一雨成三日約客行山竟未能春到分時隂不觧
夜當深處氣猶凝簷低捲箔看飄灑礎潤添香㪚鬰蒸
想見故園梅落盡和羮消息未堪慿
　　雨中用雪坡韻
無計酬春獨有詩倚欄終日候晴暉東風漸屬新桃李
簾幕深深燕子飛
　　雪坡以雨阻山行有詩因以次韻
為欲看山助眼明頻占鵲喜報新晴春光已過三之一
塵世難逢四者并詩酒深情殊未適肴蔬薄具亦頻更
終來不似西湖好晴雨皆堪傍栁行
　　月丹和鶴莊韻
靈種飛來鶴頂紅誰云九轉有仙功廣庭曽侍東風宴
留得霞杯照晚叢
　　禹廟
且要盡清懽須知一出難人因晴後喜春到水邊寛栁
長官橋媚梅飄客袖寒荒祠存禹蹟得得又來看
　　鏡湖一曲
天與平湖老賀郎春波依舊染晴光可憐千載風流意
付與租符晚夕忙
　　用雪坡春色韻
纔出城門興便濃晴光野色兩俱融栁方染得三分緑
桃已重成一半紅山湧林巒荒寺隱湖分港汊小舟通
相携各自論年事幾度春風上鬢蓬
　　用梅溪鏡湖韻
畎畆鏡中分滄波雜斷雲向來官裏賜今屬野人耘懷
古天難問貪吟日易曛羽衣遺傳本起誦想餘芬
　　天基瑞應宫
金碧耀瓊廬天開繞電區烏流周室瑞蛇斷漢家符石
井騰曦馭瑶壇布斗樞願将皇極福敷錫徧康衢
　　送東浦張應發歸永嘉
客裏偶相逢襟懷亦偶同對梅吟夜月折栁問春風子
勿言浮梗余方笑轉蓬歸程驚雁蕩得句附郵筒
　　碧桃
月浸虚庭夜未央一枝静對白雲鄉三生自結元都約
來伴疎棋到玉堂
　　一春屢有揚州之約雨輒尼之將旋幙侍外舅來
　　㳺邂逅二羽衣一能參上道一能知大丹竟日留
　　話喜賦二解時清明日也
幾有行山約山靈聖得知仙家寜易到塵世亦何為草
潤非烟石花流止水池不晴還不雨正是賣餳時
裂石未嘗關毋將俗眼觀虚中元有受造藴亦何難羽
客能談道雲房識候丹只應仙有分風響歩虚壇
　　道間見桃李花
東風到處競繁華不問窮欄與大家垂栁絲中深院宇
隔墻時有出來花
　　龍瑞宫側訪仙姑不值
輕紅片片落桃花劉阮空迎紫鳯車石洞有天元不閉
何須流水覓胡麻
　　送妻叔歸括倉山
此身元是客還作送行詩笑語如今度綢繆似舊時買
船春載酒剪燭夜敲棊烟雨樓前景圖來慰所思
　　出西門寄呈外舅姑
自從依監宅不似昔時親義重難為别情同父更真一
簫思去鳯雙璧倚靈椿只等中除報相迎輦路塵
　　唐園(内人朝陵此/園供午頓)
幽居已似水中仙更有亭臺在屋邊擬作小圖難盡處
一年兩駐内家船
　　覺苑寺(宋江淹舊宅今山門扁為江寺寺前/橋驛驛中井皆以夢筆名酌水凉甚)
此是詞人宅名因後世傳驛中存廢井橋下駐歸船一
夢空塵蹟千年尚福田筆靈應賸馥試為酌清泉
　　祗園寺許詢舊宅有戚公水
應天曽建墖又此結精廬釋氏縁何熟詩人念總疎壁
荒遺畵水僧老學醫書笑我重來者經年不定居
　　奉和龜翁送别
為説吟邊事曽陪宴笑頻自慙無韻者敢對有名人雨
洗秦山曉波明鏡水春匆匆還别去芳草正如茵
　　昨夜
昨夜隂風刮地鳴亂敲窓紙夢魂驚壁寒剥落泥成片
屋老漂揺瓦作聲野市霜明人跡險官河水冷客舟横
翻思帶甲眠戈者何幸吟身傍帝城
　
　
　
　
　
　
　
　
　
　兩宋名賢小集巻二百九十六
欽定四庫全書
　兩宋名賢小集巻二百九十七
　　　　　　　　　　　　宋　陳　思　編
　　　　　　　　　　　　元　陳世隆　補
　雅林小稿
　王琮字宗玉錢塘人積學敦行以孝友稱徽宗初
　登進士第宣和中任大宗正丞提舉永興軍路常平
　靖康初除左司郎中厯官兩浙江東漕副直龍圖閣
　以病奉祠紹興間嘗避地居括遂家焉
　　北山訪僧晚歸
吟僧山北住又買過湖船半日得閒話一生無此縁波
光映酒興竹色帶茶烟歸路斜陽裏徐行聽亂蟬
　　蓬萊(柯山/倅圖)
一棹三萬里何修入窈深水痕涵雨意巖影帶秋隂雖
愧無仙骨終能長道心古人殊錯計空向海中尋
　　讀書樓作
近來閒過日幽事頗相關逺樹開晴晝歸雲當晚山官
情隨處薄詩稿逐時刪骨若無仙分何因住此間
　　哭潘令
河陽桃李樹惆悵不逢春官為吟詩折家因好客貧故
山歸去逺遺像挂來真誰向江頭哭共鄉三數人
　　三巖
閒携一壺酒來對雪巖斟秋老瀑飛痩石寒雲宿深坐
無僧共話行有鶴隨琴此處儘不俗令人生隱心
　　題獨醒小亭(東嘉酒舍/予所創)
退食多留此翛然一散襟凉從曉來覺秋向雨中深牆
竹侵山色簷茅雜桞隂有誰能載酒過我共幽尋
　　挽何耐軒
調度如儒素相門中所難一心惟好佛半世懶求官星
近緹屛落墳依宰木寒遺恩滿溪麓魚鳥亦辛酸
　　客裏有懷徐太古
近來真倦客怕蹋軟塵紅獨向一樓坐静觀諸境空官
河添夜雨宰樹帶秋風還憶能吟者襟期何日同
　　與劉天遊伯仲夜話霅中戲贈
水亭新得月坐對白蘋洲共説一夜話惜無多日留手
抄詩許借口誦咒如流最羡同吟處對牀風雨秋
　　秋夜有懷醉書十韻
秋風從何來颯颯入窓牖殘燈耿不寐照我容顔厚故
園豈不佳亦頗興懷否黄金桂百樹碧玉池十畆猿鶴
響空山亭臺映疎栁觥籌雜野䔩筆硯得佳友愁無彈
鵲句雋有持螯手人生行樂耳功名有時有㸃檢屐幾
兩土苴米五斗浩然歸去來萬事不如酒
　　城西即事
清曉離家去路遥絶憐寒景太蕭條松深漸覺風聲急
雲動還知雪意消沙觜客擔魚種賣山頭人拾樹枝燒
梅花多處誰家酒斜舞青帘隔小橋
　　次韻項君玉
惠然乗興訪幽栖細雨㝠㝠濕杖藜七尺身强於鶴痩
一生心不向人低日尋靈藥行寒麓時有新詩付小奚
欲解貂金同一醉酒罏聞只在前溪
　　荅友人
秋山曽是共登臨感慨蘭亭後視今炎熱不過能炙手
笑談未必到知心前言衮衮風波去後約寥寥嵗月深
室邇豈應人自逺酒盟詩社要重尋
　　京華病中
自移藥鼎在牀頭桂玉令人分外愁因病始知歸計好
雖貧不向俗人謀僧曽帶雨來看脉僕為傷風懶上樓
頼有壁間新買畫寒燈相對兩山秋
　　客南徐一首
秋來客裏幾蹉跎醉鉠惟堪浩浩歌盛世未應知己少
諸公自是閲人多潮生𤓰歩風猶急苔滿浯溪石欠磨
憶昔祖生忠憤後更無一楫是如何
　　次韻徐獻可兼别重㢲
誰憐范叔戀袍寒猶有徐卿二子看大率率中多物忤
相知知到此心難最憐風雪分吟筆安得江山共倚䦨
後夜小窓懷素帖挑燈應憶我同觀
　　代辟客送總卿歸呉
使星卿月照淮壖百萬貔貅飽據鞍出處豈無公論在
規模應有後人看半年水驛衣猶濕一紙天箋墨未乾
事與心違知已異折梅花到嵗云寒
　　鄴中書懷
苦無宦况莫來休羞見傍人説宦逰九十日秋蛩共語
兩三夜雨鴈供愁腐紅只有虚名在堅白難將實意醻
驛路梅花歸正好苦無宦况莫來休
　　喜趙君甫赴班
西臺自是舊相知來了為山一簣虧入幕雖無多日在
焚書已是十年遲金閨接武人争羡玉牒能文世所竒
此去錦鄉纔兩宿仙茅緑景正堪詩
　　題多景樓
秋滿闌干曉共慿殘烟衰草最關情西風吹起江心浪
猶作當時擊楫聲
　　漢荆王墓(廟在京/口府治)
落落廟􁀙摹瘞鶴隂隂宰木宿神鴉可憐寶劍凌雲氣
散作金燈滿地花
　　獨醒午坐
小槽停溜務㕔閒幙府文書省却難竟日徘徊無俗意
祗因竹外有秋山
　　旅興
經年客食向京華懶對春風秪憶家覺道近來全俗了
畧無一語及梅花
　　客中從厚禄故人乞米
范甑欲塵貧亦甚陶腰未折計何如小窓獨對蕭蕭雨
臨得唐人乞米書
　　舟過孤山
寂寞梅花處士墳竹圍巖脚一泉深偷瞻翠輦曽㳺處
水鑰年年䕶緑隂
　　秘省金魚池
落葉䦨干小立時諸公慨想到腰圍但知官餅堪為餌
不識人間有釣磯
　　觀潮
旗彩斜飛一命輕舟人却立萬舟迎不應當日將軍事
猶到如今氣未平
　　獻可約逰北山阻雨
共約湖邊喚短蓬曉來何事雨兼風山林只合閒人到
不入時官眼界中
　　立春有懷
十千呼酒醉長安猶記年時客裏歡有約南山南畔去
只挑野菜當春盤
　
　
　
　兩宋名賢小集巻二百九十七
欽定四庫全書
　兩宋名賢小集巻二百九十八
　　　　　　　　　　　　　宋　陳　思　編
　　　　　　　　　　　　　元　陳世隆　補
　竹莊小稿
　胡仲參字希道清源人負才遊京師所與交俱一時
　知名士嘉定間赴試不售浪跡數年終蹇遇合乃寄
　情山水以自放詩有竹莊小稿一巻
　　宫怨
淚粉羞臨寶鑑前澹糚争似舊嬋娟一言曽忤君王意
閒在長門十九年
　　寄竹院方丈孚師
江湖嵗月易消磨振錫歸來鬢欲皤性懶吟編多散逸
門閒俗客少經過虚檐破處懸蛛網落葉空中見鳥窠一
片師心誰㑹得半窓竹影緑婆娑
　　郊行暮歸
吟罷歸來興欲狂重城半掩傍昏黄鐘聲揺動山靈答
月魄未髙人影長竹葉淺斟杯量窄桂花滿挿帽簷香
不妨竟日酬心賞纔到明朝事又忙
　　偶得
欲問梅花信山寒去未能静思天外句坐對夜深燈戒
酒頻添衲煎茶旋鑿氷月殘霜又落無復叩門僧
　　醜婦吟
君不見漢殿丹青未漫㓕馬上琵琶向誰説又不見華
清舞破霓裳衣凌波竟堕嵬山血從來艶色多累身妾
貌雖醜心自悦幽閨到老無人知白髪如絲鏡如鐵
　　晚雨
勃姑鵶舅呌樓西春色隂晴景不齊濃墨四垂収未起
湖邊一片夕陽低
　　端午
千年流水去滔滔此日人來弔汨羅江上畫船無買處
閉門風雨讀離騷
　　山中作
村居便野性况復是清秋為愛山間好因成旬日留林
深喧鳥雀露重滴松楸昨夜新寒入篝燈覆敝裘
　　入京第一程
六載館杭州重來訪舊遊山中纔過雨客裏又驚秋嵐
氣蒸衣濕泉聲激石流功名苦行役羞見渡驚鷗
　　道中早發
未曉催行色微吟獨據鞍露垂星影濕月澹水光寒犬
吠知村近雞鳴覺夜殘親闈在何許誰念客衣单
　　秋晚泛湖
載酒湖邊買小舟水光山色解人愁短籬寂寂菊花晚
兩岸蕭蕭楊桞秋落日波間収戯鼔暮煙林外出歌樓
倚䦨長嘯西風裏驚起前汀雙白鷗
　　試後書懷
踏遍天涯路春三秋又三文章與時背言語對人慙湖
海氣何餒山林分未甘閒僧時過我揮麈共元談
　　夜坐偶成
一字吟難穩沉沉夜向闌燈明妨短夢衣薄犯新寒千
里家山逺三年客路難明朝有佳便尺紙報平安
　　送諸葛春卿還里
扁舟分袂出湖濵我向呉中君向閩自笑吟身猶是客
却來逺道送行人家山㑹友慿傳語旅舍逢詩為拂塵
天北天南相憶處梅花毋惜一枝春
　　得家書
手剥鱗緘細細看北堂垂白喜平安為憐客裏多霜雪
寄得衣來正及寒
　　雪晴泛湖
雪後湖清淺令人心眼開林疎知寺近氷合礙舟回寒
色欺吟鬢斜陽入酒杯山行已清絶况復是尋梅
　　春晚見山茶花一枝獨開
荼䕷開盡見山茶血色嬌春帶雨斜莫是今年逢閏月
東風吹到背時花
　　山中口占三首
四野平田春水肥前山隱隱帶殘暉千林晚色無人共
時有樵翁獨自歸
躑躅花開野色濃和風甘雨卧叢叢城中只買零枝看
那似山頭滿樹紅
飯罷呼僮旋煮茶碁枰詩巻小生涯從今厭踏紅塵路
多在山間少在家
　　夜坐即事
午夜空庭寂心閒坐亦忘竹間風動静雲裏月行藏驚
鵲出幽樹寒螿語廢廊甌茶聊當酒清氣入詩腸
　　題墨梅竹
洗盡丹青料清髙絶㸃埃數竿無韻竹一樹不香梅與
可今已矣補之安在哉千年好風致喚上筆頭來
　　聽雨
聽盡燈前細雨聲聲聲總是别離情何時斷得閒煩惱
一任芭蕉滴到明
　　夜坐與伯氏葦航對牀閲江湖詩偶成一首
對牀因話弟兄情話到山林世念輕几上江湖詩一巻
窓前燈火夜三更茶經未展神先爽香片纔燒味較清
吟罷忽聞樵角動石橋霜曉有人行
　　薄暮
薄暮抱幽獨無言倚小樓日沉千樹晚風起一天秋警
枕團新夢寒衣帶舊愁秪因吟太苦餘病未全瘳
　　山行
石磴手難攀林深去復還人行啼鳥外僧住白雲間野
興平秋水吟魂繞暮山馬頭風作惡潘鬢任闌珊
　　月夜聽琴效漁父辭
風入古松成節奏泉奔幽磴響琮琤琴中彈意不彈聲
猛拂朱絃燈熖落細敲玉版夢魂清啼烏枝上月三更
　　寒中偶題
烟對紅爐煖香凝繡被温老天有秋意寒不到朱門
　　枕上得句寄潜君升
無奈蓬窓雪打聲夢魂纔穩又還驚枕衾如許猶嫌冷
多少閭閻睡不成
　　留宿陳氏書齋
因訪吟朋到竹居春寒䇿䇿動窓虚幾畨好雨偏留客
一盞清燈共讀書徐孺舊曽親下榻陳遵見説好投車
與君静夜評心事萬斛閒愁盡掃除
　　遊白后山觀音寺
緑隂深處石橋横纔入山門意便清林下一僧無箇事
時來倚樹聽泉聲
　　與生上人
乆住深山裏相忘物外形逢人出好語入定掩殘經古
字碑成軸名詩榜作屛欲知祖師意栢樹在中庭
　　雨中
愁坐黄昏掩客扉風翻霜葉滿庭飛孤燈挑到寒更盡
猶有行人帶雨歸
　　讀岳鄂王行實
飛鵠來何意英雄此日生山河張膽氣宇宙載風聲一
片堂中紙千年身後名至今墳上水猶作不平鳴
　　和林梅􁁺西淙瀑布圖韻
瀑駛驚風雨危懸峭壁前臨流清客耳入夜攪幽眠旁
是龍為廟髙疑山有仙一塵飛不到長似九秋天
　　喜郭希范自上庠歸
馬蹄明日是君家千里歸來傍節華幾夜深閨寒寂寂
有人和淚卜燈花
　　用伯氏韻東梅􁁺
榾柮爐前坐夜深寒侵牕户月西沉冥搜天地無窮趣
冩盡江湖一片心霜葉落邊添客思梅花痩處動髙吟
訪居欲問推敲訣擬把清樽共細斟
　　東竹院孚老
别來旬日許又過一分春因感塵中事空慚物外人吟
清便境静語苦見情真近况知何似篇詩得細論
　　送梅􁁺還三山
十年湖海上此日值梅兄一見纔傾葢相逢又問程新
編聨盡巻清話入詩評從此雲山别因風時寄聲
　　題雪舟雲心二友吟巻
君詩何所似絶似晚唐詩冩出春雲狀融成白雪詞百
篇多態度二妙一襟期與我為三友他年題品誰
　　清明
杯酒濃澆壠上春東風吹起紙灰塵可堪腸斷中原路
草掩荒丘不見人
　　寄黄雲心
竹屋少行蹟閉門春晝長天時半晴濕人意共炎凉苔
蘚侵階緑荼䕷壓架香冥捜尋杖屨不為看花忙
　　采桑女
葉滿筐箱花滿簮低頭微笑出桑隂後來若有秋胡子
説與黄金必動心
　　過永春縣
距城纔百里世路更難平碣石唐人墓桃源晋地名危
譙依嶽勢荒市帶溪聲往日罹兵火頽垣蔓草生
　　圩田
圩田依澗水入夏未栽禾不是春耕晚山中寒氣多
　　閨中詞
冩就相思字燈前帶淚看欲緘還未忍少待淚痕乾
聽盡芭蕉雨愁人夜不眠慿誰將此意為妾到郎邊
　　早發
早發六七里前途曙未分漁舟依岸立水碓隔溪聞獨
樹支殘月空山半白雲清晨那可駐日出又如焚
　　無題
露重濕征衣風急翻紗帽山下灌園人倚鋤看馬過
　　過界首
幾重嶺隔幾重灣路入濛濛煙雨間獨立溪橋重回首
前頭已是劍州山
　　思家
夜夢到山居回頭千里餘屢傳歸去信不得寄來書小
徑應添笋荒畦欠理蔬客程頻得雨田里事何如
　　漁梁嶺禹廟
古今陳蹟幾興亡閩嶺何因祀夏王莫是當年平水日
曽驅魚鼈渡漁梁
　　陵上釣臺後
身為功名役因思隱者賢只行山後路羞過釣臺前
　　西湖㑹上和趙靖軒韻
不著人間半㸃愁毎於勝處一凭樓吟邊只欠林和靖
坐上追思馬少㳺暈臉芙蕖酣薄暮低眉楊栁拂新秋
酒䦨拍掌狂歌舞自是忘機可狎鷗
　　秋意
梧葉飄殘客夢驚擁衾危坐到天明片心除是眉頭識
萬感都從念脚生江上鱸肥銷旅况樓前鴈過帶邊聲
挑燈無語閒商略謀國謀家底計成
　　還趙靖軒冷巻
借得君詩在案頭篝燈夜夜看銀鈎苦吟暗數秋更盡
何處笛聲人倚樓
　　重陽
漫浪江湖已十霜一秋強半又重陽可憐白日渾閒度
偶對黄花覺自傷客舍題詩書感遇市樓沽酒慰凄凉
登髙不為酬心賞直欲凭䦨望故鄉
　　夜來聞曽性之丘君就二友隔樓吟聲不絶以詩
　　柬之
月下歸來深閉門衾寒時倩博山温隔樓忽聽吟聲苦
引得清愁入夢魂
　　問性之病
莫向推敲苦用心聞君病裏亦沉吟書燈挑盡無人共
藥鼎煎殘到夜深霜後菊花方寂寂臘前梅事又駸駸
相看咫尺如千里幾度逢人問信音
　　過千頃寺訪谷隱老
别乆交情澹重來似舊時人生雲聚散世事月盈虧茶
具權行酒禪牀借看詩漫天多雪意預約探梅期
　　性之尋梅歸來有詩因感一絶
處士廬前門徑深僅留佳句與人吟孤山近日無行路
踈影暗香何處尋
　　枕上偶成
客樓蕭索抱愁眠雁過聲聲到枕邊念脚動如魚撥剌
吟身寒似鷺聨拳匣中幸有劉琨劍囊裏猶餘老杜錢
忽憶西山山下路夜深霜露滴松阡
　　夾河中有矮道人自住小舟持咒為生人莫不異
　　之者
道人神貌方雙鬢欲垂肩坐席容三尺浮家住一船餋
生慿拂果持鉢信人縁早泊槁梁下蓬頭起白烟
　　寄嬾庵
天寒日短道路長白雲飛處知吾鄉大江之東渭之北
念我故人何可忘别來楊栁眷依依只今開到梅花香
扁舟漫浪歸未得京塵海裏安行藏身名未立仰天笑
牀頭夜夜鳴千將(音/鏘)羡師物外無寵辱庭前柏樹常蒼
蒼音書鱗羽乆不到幾千里外空相望五雲前墜滿室
光報師之意無以將篇詩濃墨纔淋浪一聲鴈過天際
翔
　　偶得
挑燈伴寒夜兀坐竹罏邊赤脚知吟苦時將山茗煎
　　和性之見寄韻
牕燭銷殘轉寂寥柴門無復野僧敲偶來枕上吟詩就
記向心頭欠筆抄鳴竹數聲疑雪片尋梅清夢到山坳
世情雲雨多翻覆誰是江湖耐乆交
　　遊山中
世途平處起波瀾輸與髙僧占好山竹塵直為揮俗具
槿籬虚設掩塵關林泉有分酬清供瓶錫無人伴此閒
擺脱名韁須早計半生猶得住雲間
　　寒夜作
生計尚茫茫微吟思故鄉覊愁消不盡寒夜未為長門
掩梅花月禽翻竹葉霜挑燈裁錦字明發有歸航
　　讀秦記
萬雉雲邊萬馬屯築來直欲障飛塵誰知斬木為干者
只是長城裏面人
　　雪
凝雲商作雪頃刻滿天涯片片疎還宻霏霏整復斜映
窓疑月影著地似楊花四望渾同色微茫認㸃鴉
　　用馮深居韻題莆陽章氏環翠樓
百尺危梯𣺌海寰䦨干十二盡青山烟光濃淡藏多景
野水周遭匝四環勝地只宜騷客住老天未放主人閒
慿誰説與九仙道方丈移來在此間
　　書懷呈曽性之
覧鏡歎頭顱梅花一様􁁺病因吟後有愁到醉邊無心
事歸梁燕年華過隙駒世途難著脚况復是江湖
　　和伯氏春雨中韻
癡寒脉脉壓晴莎春漸三分景未和待得濃隂収拾後
花邊春色已無多
兩隄楊栁拂新亭怪底遊人懶踏青手撚梨花成小立
半窓湖水雨冥冥
　　寄梅􁁺
别去忽經旬春風閲二分幾畨吟對雨獨自暗思君客
裏加頻病愁邊駭近聞倚䦨商不得心自亂於雲
　　和伯氏包山觀桃花韻
因訪桃花到嶺根御林春色此平分千株未數栽唐觀
一幅猶堪畫晋源仙在雲門無處覔人行風外有香聞
笙簫隱隱宫城隔立盡黄昏更斷魂
　　蕭山望城中遺
見説天文變頻占太史臺但云星犯月不料火為災盡
夜看烟滅逢人問訊來丹心勤戀闕東向極裴囘
　
　
　
　兩宋名賢小集巻二百九十八
欽定四庫全書
　兩宋名賢小集巻二百九十九
　　　　　　　　　　　　宋　陳　思　編
　　　　　　　　　　　　元　陳世隆　補
　竹所吟稿
　徐集孫字義夫建安人理宗時嘗仕於浙好為詩足
　跡所至輙有題詠於西湖諸勝處尤多毎作一詩甫
　脱稿人即争購相為傳誦竹所吟稿二巻林可山為
　序
　　古意
彼美山中桐千古生清風斵削羅徽弦不費膠漆工伊
石臺有梅月冷雲空濛一彈彈春江遲日春融融再彈
彈招隱霜未吟樵楓三彈彈離騷感慨古道隆太羮元
酒味㫖趣囬顓䝉世無子期年知音未易逢袖手長太
息所聽何不同所聼非不同舉世鄭衞聾
　　智果寺觀東坡墨跡参寥泉
煮茗評詩嵗月深堂堂遺像篆烟沉數間老屋關興廢
一叚清名無古今碑斷亂雲封字脚井昬落葉覆泉心
斜陽影裏夷猶處仰止髙風不敢吟
　　暇日言事二首
雨苔侵徑客來稀官事纔閒便掩扉欹枕忽生鄉國念
夢中喜得一畨歸
西風落葉滿庭除隱几清吟獨撚鬚官地莫將私地比
蘜苖也種兩三株
　　送葉靖送之維揚
竹西亭下路二十四橋迂有志風寒地携家雨雪途杯
酣看玉蘂槖重載湖珠冩就烏絲句無妨寄雁奴
　　中秋夜雨
兩年客帝畿圓月浸秋輝今夜月圓時風雨打門歸年
年此桂魄不照今年客明月應團圓只被浮雲隔
　　觀秋潮
八月西風嘘沆瀣長江恊候肆澎湃錢唐王氣天所鍾
非為子胥逞靈恠海門三山縹緲青雙練夾岸奔雷霆
蛟龍黿鼉匿形影銀濤雪浪翻滄溟踏浪羣兒慣行險
出沒波心旗閃閃須㬰㶑灔潮信平蕩漾漁舟千萬㸃
天低暮靄襲人衣游子興盡各云歸獨有騷翁看不足
吟到夜月揚清輝
　　江湖偉觀
昔日山中一小亭重新輪奐轉峥嶸着身梯磴千層上
到眼江湖兩𣲖明鼎藥丹成仙已去盃泉墨冷水猶清
夀星烱烱無今古長照東南王氣生
　　聞蛬
獨搔短髪坐更深夜雨書窓半欲隂近日病魔詩思澁
一秋清句付蛬吟
　　對蘜
未能籬下學悠然慚為微官繫日邊造物自憐清俸少
蘜花隨地鑄金錢
　　同杜北山鄭渭濵湖邊小憇
與朋看落葉捨棹踏湖西埜店傳杯酌殘陽索品題雲
隨坡影動山被桞隂迷一㸃寒鴉過知他何處棲
　　看梅
嵗寒氣味少人知一度相逢一度竒不受陽和私㸃化
慣經風雪冷禁持影横坡老數枝畫香沁逋仙兩句詩
相對依依吟未得斜陽歸路不妨遲
　　公無渡河
公無渡河公無渡河公必欲渡意如何波濤汹湧何足
畏中原未復一身多争如平地有風波人心之險險於
河
　　水樂洞
路穿巖竇折羊腸處處亭臺御墨香流水不隨人事去
尚餘絲竹舊宫商
　　玉清宫初陽臺
守藥胎仙去不來空留山頂煉丹臺明眸烱烱初陽在
知隔人間幾刼灰
　　下竺看猿
渴泉飲罷過别枝株守山林得便宜伸手攫拏埜僧菓
貴逰玩㺯如兒嬉膏梁恣欲甚邱壑苞苴䞉把實囊槖
本然無物抛乞與縱有腥羶醫無藥勸汝儔侣只依僧
殘齋剰核亦潔澄切勿自照具人面便爾忘却當初洞
口呼不譍
　　聞鶴
千年華表竟何榮曽結孤山夙世盟午夜露零和月冷
一聲風静仰天鳴既歸蕙帳情何怨不上揚州韻更清
未必湖隂人聽得聽來好爵謾營營
　　玉泉看金魚
石沼鑿瓊瑶金鱗數百條年深須變化泉潔自逍遥網
罟難垂手公卿擬上腰龍宫依梵法翻水雨青霄
　　訪僧不遇
特地辱君選佛場行行踏遍古苔荒不因坐石貪捜句
何事抽单輟赴堂空榻日移懸錫影别寮風過煮􁍖香
忙中我為閒來到君本閒人為甚忙
　　六一泉
惠勤巳蜕老歐仙物逐人非井便乾不是坡翁重到此
此泉安得到今寒
　　金沙井
修綆垂缾自汲深水澄沙瑩幾星金分明不與貪泉比
莫為金沙起利心
　　乍晴
吟情天逺倚䦨干聲歇鳴渠雨乍乾只為呉山住官舍
却因笋蕨憶家餐燕窠出子春遊嬾燈燼開花夜話殘
収捨栁綿嚢楮被麥秋猶有一畨寒
　　重拜和靖先生墓
秋聲爾許悲懐古若為思菊老泉堪薦山孤草亦萎髙
風㽞塑鶴殘雨暗荒碑依舊梅千樹無花香似詩
　　竹閣
昔日孤山像重移閣幾春騷名垂句法遺愛稔邦民雨
剥一碑古風揺萬竹新來遊興感慨誰繼若而人
　　夜過富春
夜船揺兀當乗槎得與僧俱似出家數幅征㠶抛草渡
　一團幽夢繞梅花風傳山縣殘更漏潮練霜江淡月華
所恨釣臺眠裡過磯邊不及理漁車
　　清明
春風客裏動經年寂寞松楸入夢邊斗酒誰為寒食奠
嬾將楊桞挿門前
　　燕子
呢喃不聽一年餘又見雙飛向竹廬翻笈人間湖海客
乗來仍占故巢居
　　訪林可山不值
尋君毎自恨遲遲及扣巖扄誤所期空放山閒雲外鶴
只吟篷底雪中詩孤燈欹枕勞頻夢樽酒凭欄定幾時
獨立小橋回首處籬邊猶喜見横枝
　　促刺詞
促刺復促刺勸織聲轉劇小婦􁀙雨採桑歸大婦煮雪
抽絲繹卒勤欲織禦寒衣朝暮惟恐不盈尺織成門外
廹摧租不了輸租仍賣綌婦姑對泣兒號寒更無可補
兒衣隙帛暖本擬代綌寒賣綌寒來愈無䇿促刺兮促
刺兮勸人織兮織何益貯之金屋是何人重重綾錦飭
珠璧
　　鷺
素狎沙鷗水國盟一生踪跡任飄零謾誇霜雪精神别
難洗蝦魚氣習腥㸃破青山成曉畫飛來紅蓼稱秋汀
江湖出入風波裡比着胎仙欠典刑
　　蟬
髙蹈槐梢與栁隂争鳴直到日西沉初無識見偏客喙
不讀詩書却好吟風露細餐雖足飽山林為計更宜深
所談幸爾非人事逆耳從來欠賞音
　　贈相士
好爵縻人見不休更饒君盡許封侯山林朝市心珠相
莫誤平人枉白頭
　　遺僧楮衾
練從秋水桂華鄉雅稱分供衲子牀一叚温和雲共軟
十分明潔月争光吟魂有夢圓春草禪骨無因怯曉霜
金帳繡衾皆業境此中清趣最深長
　　可賦軒避暑
萬籟琅玗爽氣浮何妨暫借著詩流世人奔競長為暑
心地清凉即是秋普供茶𤓰醒眊矂自携枕簞足夷猶
從今只有山林好浮世炎炎卒未休
　　客夢
人生總總汩浮榮勘破令人厭宦情竹屋無時勞結夢
秫牀何日遂歸畊雨侵藥灶莓苔長秋逺書臺筆硯清
漸老鬢毛猶未雪此身應及見昇平
　　夜雨
夜半倐驚覺狂風攪秋鳴掣電起迅雷驟雨翻盆傾逆
知造物意揫歛萬寶成天威不竟夕須㬰山月明
　　官舍雙桂
翠葉黄金剪綴成幽香不斷襲人清獨披月色連宵看
更結秋風來嵗盟好夢偏為蛬呌破吟聲那似蝶飛輕
紛紛凡卉誰堪數説與寒梅蚤合并
　　雨中用進退格
秋來天氣半晴隂塊坐山窓一欠伸欲睡却思妨宦業
怕吟惟恐動鄉心逺書難凖衣仍薄清俸無多槖慣貧
箇種關情畦稻熟雨宜時降不宜霪
　　岳鄂王墓
古木號風抱不平百年忠義日争明墳前人馬空存石
何似當時聽用兵
　　喜鵲寺
鵲巢不見委空枝透徹機關在險時自後非無禪可問
多因險處怕人窺
　　訪詩人
得得訪詩仙平湖水接天身輕如鶴羽路逺買漁船日
上荷撑葢春深桞脱綿造門人已出冷潄石山泉
　　湖庭夜坐
片葉秋風數日程争如天籟未秋聲厭居塵境炎威熾
來納虚亭夜氣清萬㸃螢光移醉眼一湖蟾影蕩吟情
笙歌寂寂重關掩獨許高僧並臂行
　　即事
無端梅潦肆鳴渠宫舍蕭條似蹴居把酒厭談天下事
挑燈頻讀故人書吏抄詩孏多訛字僮治飡遲少嫩蔬
濁世炎蒸方欝欝庭前新草不令除
　　挽北磵
本分叅禪學吟中透一關清名傳北磵遺像在南山石
塔人千古烟梯屋數間詩魂何處覔應伴白雲閒
　　石屋
路僻鳥關關行吟逐字刪偶來游石屋却喜見香山閣
峭寒雲䕶巖深野水閒坡仙留墨在姓字有無間
　　盃泉
一方石甃溜涓涓偏以盃稱萬古傳名利醉人醲似酒
誰甘恬澹酌清泉
　　此君軒
此君瀟洒翠團欒軒扁佳名墨已乾欲識清風千古在
試將石刻句吟看
　　湖西納凉
小艇撑過第一橋酌泉橋下擲詩瓢來遊道院分荷供
擬拉吟僧遣鶴招暮靄直從漁笛起月華髙過塔燈遥
且於静處偷清福人海驚塵湧似潮
　　寄題潄玉
一𣲖潺湲迸石溪直疑寒碧練玻璃百川流去須歸海
萬籟喧來有定時橋接丹山横夜月栁籠碧草拂晴曦
吟廬此去雖相近争似閒鷗立𣺌瀰
　
　
　兩宋名賢小集巻二百九十九
欽定四庫全書
　兩宋名賢小集巻三百
　　　　　　　　　　　　宋　陳　思　編
　　　　　　　　　　　　元　陳世隆　補
　竹所吟稿
　　春日訪四聖鄭渭濵
訪舊孤山去桃花觀裡春迎香聞道室借酒酌吟人琴
操音還古蔬盤味却真斜陽各分散一水隔紅塵
　　擔上木香
無奈聲聲杜宇頻木香猶有一分春擔頭分得清香到
却謝尋常過路人
　　和趙永巖借宿僧房韻
鷗盟鄉國外簮盍把題分旅舍嫌紅日僧房卧白雲茶
新翻雪乳硯古帶潮紋黜陟人間事棲心耳不聞
　　中元
今朝逢令節依舊客殊鄉禪衲仝分席清齋若過堂江
茶浮水色埜菜帶山香忽憶三秋菊誰鋤小徑荒
　　餞呉西疇東歸
吏情寥落若商参誰是如蘭可斷金别去社中懷舊友
喜來湖上共新吟好山争似居家者冷菊難禁在旅心
我欲學君歸未得來年竹屋再相尋
　　習懶
風撼西窓夕照明習成懶散淡無營頗諳讀易深知命
却怕吟詩浪得名欵對山僧開月酒旋蒸湖蠏切秋橙
有來歸自江干客為説錢塘潮信平
　　送庵僧歸山
微官驅我離家山何日歸休得遂閒先隴隂隂松影裡
春來草草倩師刪
　　跋竹閒僧詩稿
借來香墨本相對坐孤檠句似寒梅好夢從春草生逼
人禪價重唤我宦情輕一事猶相得此君同比盟
　　嵗律
嵗律又侵尋桃符句索吟經年為客夢毎日在家心眼
老看山慣愁多怯酒深公餘惟讀易世事保浮沉
　　趙紫芝墓
晚唐吟𣲖續於誰一脉纔昌復已而對月難招青塚魄
見梅如揖紫芝眉四靈人物嗟寥落千古風騷意俊竒
公去遥遥誰可法少陵終始是吾師
　　落梅
春雨敲花逐水流游蜂催課未知休生來獨冷嫌無雪
别去相逢又隔秋紫蓆窠窠凝酒恨蒼苔㸃㸃落詩愁
黄昏未覺師雄夢塞管一聲何處樓
　　冷泉亭
山逺源深絶市聲許由因此隱方成一生獨喜枕流好
萬事何如酌水清埜衲洗心滋味淡騷人照影刹名輕
軟紅塵裡渾如醉誰識斯泉可濯纓
　　玉岑
一抺斜陽掛淺林細聽山鳥説春心千年古寺多竒跡
讀了豊碑看玉岑
　　觀音泉
巖石留雲裏翠烟古松知厯幾千年净瓶一滴楊枝水
湧作巖前大士泉
　　除夕
一嵗驚心忽已除官遊尚自客西湖漫題桃板標茒屋
旋買梅花挿瓦壺俸薄幸無賖酒債官閒却有索詩逋
明朝萬事從頭起依舊山肩竹様癯
　　舟中
厭殺人間名利忙我忘名利只詩狂雅陪雲袖三生語
分得漁舟半日凉傍水細看鷗鷺浴隔蘆吹過苃荷香
從容飽遂清逰勝那似家居卧竹房
　　秋風悲
秋風悲秋風悲秋風悲兮落葉飛豪家不識秋風悲盃
酒暖熟兒女嬉秋風悲秋風悲秋風悲兮隴穟萎田舍
不識秋風悲腰鎌収刈雞豚肥秋風悲秋風悲秋風悲
兮塞角吹戍人不識秋風悲只願封侯不顧死棗紅十
載忘歸期秋風悲秋風悲秋風最可悲兮江流滔滔禾
黍離離為此悲者其知誰
　　訪周伯弜後寄
獨坐湖牕水一杯好懐竟日向誰開火雲六月天無夜
不為先生定不來
　　書痩巖僧詩卷後
泛湘游嶽慣風寒怯掛田文半臂衫吐出烟雲氷雪句
山肩莫怪痩巖巖
　　休日招李山房杜北山訪渭濵秋浦於孤山即席
　　用韻
凛凛仙風匝葑田徘徊懷古事茫然眼空湖海無塵累
身在蓬萊有宿縁孤䇿遍尋儲鶴地偏提自汲煮茶泉
詩家眷属通詩譜不枉微官客日邊
　　有感
華陽暫脱戴朝簮悔被浮雲惹動心世事可驚如雨驟
客懷無限併秋深能歸不似天邊燕怯冷愁聞月下碪
幾許清髙堪自慰官居頼有竹蕭森
　　舊圓覺
雲氣濕香埃門蹊印碧苔金奎今日賜翠輦昔時來禪
定琴臺廢詩寒石刻嵬萬斯年勝地不敢肆徘徊
　　清溪
不比江湖汘漫流山林冷淡氣涵秋泠泠一𣲖源頭水
岸影中間見白鷗
　　獨坐
老屋蕭條半欲斜䋲床獨坐看蜂衙經年官况渾如客
計日安書已到家䇿䇿冷風刪樹葉絲絲暮雨織簷花
夢魂不那歸心切小圃堪鋤自種𤓰
　　挽孫花翁
清氣㪚乾坤人亡名尚存玉寒埋葛嶺墨淡惨秦村井
菊風號塚山花月返魂子孫無處覔吟客酹芳樽
　　餞平洲僧
天地一身閒袈裟褁亂山聼經離竺寺結制去雲間色
重懸詩稿藤枯帶蘚斑西風落荷葉應又向西還
　　雲谷
月浸千林萬壑秋聴琴驚起鶴囬頭孤雲帶濕藏空谷
不逐人間富貴浮
　　北髙峰
間處春光淡逢僧共採蒿曲盤山磴嶮直上塔峰髙風
露侵衣冷江湖送眼豪近年無隱者空負數株桃
　　靈芝寺
梵宇背湖光朱橋度緑楊折藤維小艇拂石坐幽房齋
版驚閒鷺苔碑卧夕陽都人喧鼔吹未識此徜徉
　　跋呉疇東游詩卷
兩袂熏風過傳廬鷗盟又結向西湖東游雙幅雲烟句
冩出江心雁蕩圖
　　湖上
不分雨色共晴光毎攬吟魂夢草塘數日不來湖上看
西風次第水蒼茫
　　借林可山韻餞蘿屋僧
吟巻多題品君齋賈島才聞風知竹痩載雨過湖來交
淡盃中水儒酸葉底梅便辭京口去覔取近詩開
　　抄嵗
幾多風月費招邀傳舍侵尋一載僑客乆夢魂甘淡泊
嵗寒老態厭喧囂情空雪片飄梅瓣冷地春光上桞條
世事毎從兒戯過門前歌舞又元霄
　　聽雪牕
静擁寒爐逼硯氷凍蠅怪有撲窓聲抛松撒竹清眠思
吹滅吟燈坐到明
　　寄懷坐中社友
自笑初無作吏能却因作吏逺詩朋與君交訊欠逢雁
知我懷人獨是僧客枕夢殘聴夜雨鄉心愁絶對秋燈
何時嵗老梅花下石鼎分茶共煮氷
　　黄羽士
閒披鶴氅紫藤冠帶得林泉骨相寒落魄一身風雪冷
飄蓬千里水雲寛素餐洗硯抄詩句清夜敲鐘上醮壇
凖擬學仙仙遇否何年煉就九還丹
　　寄詩僧
昔日剡溪曽載雪君今訪我以晴期一庭楳雨何時竟
吟得詩來舉似誰
　　惜春
輕寒側側雨絲絲獨坐吟窓日較遲方此惜春容易老
晚風吹落埜棠梨
　　酬雲間僧見寄
一從湖上别無處問相知幾夜頻馳夢今朝忽寄詩山
昏雲過濕院静鶴歸遲此去秋風近應湏動客思
　　謝林可山序詩
不枉西湖住兩年窮吟活計又成編生平不得春風力
只與梅花結得縁
　　送僧之毘陵
無意叢林坐雲飛天四空禪心泡影外客夢櫓聲中勝
負機何宻窮通算儘工此行應不錯知遇有詩翁
　　雨作
薫風入斷籬猶自雨凄凄數日無人過終朝共鶴棲雲
濃山寺失水汎板橋低亦有田堪秫何時得荷犂
　　為痩巖僧題西山爽氣
背却殘陽翠欲流一牕長占四時秋逼人風露衣巾脱
拄笏朝來獨倚樓
　　紫笑
雨濕晴烘乃破慳時聞旖旎度簷間不知失笑縁何事
毎對薰風自赭顔
　　客懷
衣袂半埃塵堪嗟白髪新古今同逆旅湖海未歸人雨
霽船争渡花飛鳥怨春片雲千里逈日日謾烹鱗
　　月夜泛湖
買得扁舟載月明喜他蕭鼔已歸城一襟風露清吟骨
四望湖山見道情花港採苓供果飣蘋洲擷荇薦杯行
此歡不許人多得破曉西村雞大鳴
　　静中
静中白日十分遲唤起鄉心怯子規客味有如杯水淡
官情肯被一塵緇缾儲餘粟縁供鶴俸乏零金為買書
坐乆不禁春雨暗誰家樓上笛頻吹
　　午夢
篇詩纔欠急忙償似有奚奴督和章望斷曉山雲破碎
驚回午夢雨淋浪春光一半歸楊桞花事三分属海棠
静坐小窓人語寂閒聽梁燕話行藏
　　蝸牛
分岐頭角出於天盤泊委蛇巧並縁到了升髙翻墜失
徒然隂地肆垂涎
　　未利菊
瑶華細簇翠亷纎耐得籬邊曉露淹晚節清香猶更好
雖名未利不趨炎
　　杜北山同石峯僧來訪
梅花同伴痩一疲有誰過嵗事那堪晚心期未易多杯
深和月吸硯冷帶氷磨山暝歸鴉急相分獨奈何
　　謝偃溪惠索淘
與客敲詩倚古松亂蟬聲裡夕陽春幾年飯顆山頭痩
槐葉今朝得飽供
　　題贈命士
富貴功名世競癡清吟往往不趨時請君多筭公卿命
莫要逢人舉似詩
　　挽靈隠僧珏月牕
秋月只清輝牕明人不歸嘔心成宿病蜕骨悟前非書
偈辭禪院緘衾寄毋闈猿啼泉石冷客淚為君揮
　　牧溪上人為作戱墨因賦二首
宿葦臨流去就輕生平慣與爾同盟相從奚假歸圖盡
特盡江湖一叚清
　　右鷺
峭壁懸崖隱趣深毎來洞口費呼尋啼雲嘯月聲難冩
只冩山林一片心
　　右猿
　　詶里中友人代簡韻
鬢絲冉冉負年華客夢無時不在家吟得新詩三百首
却慚籬下見黄花
　　古樂府
郎别二十春未報淮頭㨗空房守節心羞見雙蝴蝶
滴淚冩臙脂欲寄南雁羣恐傷郎客思封了却還焚
妾甘奉姑老妾甘育子穉他日盡錦歸願郎無棄置
　　言事
讀了南華枕曲肱無端客夢冷偏増官將滿去多逃吏
詩不吟來少寄僧亂葉打窓猶上案斜陽過屋鼠窺燈
孤山在望何時雪問訊梅花策痩藤
　　挽李山房
吟譽先君者多埋葛嶺傍幾年千里客一夕九原傷琴
硯遺兒逺棺衾得友償玉樓天上事應有舊山房
　　鄭渭濵過訪兩社北山諸友繼至惜乎招石峯月
　　溪二禪不來
未見南枝與北枝一清誰可話襟期不嫌添客重行酒
所欠惟僧共説詩竹影因風和雀動水聲帶雨啟鷗疑
黄昏𦂳閉寒扉坐自展韋編對伏犧
　　采蓮曲
朝露濕妾衣暮霞耀妾瞩一葉小如𤓰去住無拘束兀
棹歌採蓮襲襲薫風足蘆葉映港清捉對鴛鴦浴蓮中
有苦心欲折手還曲折運恐傷藕藕斷絲難續
　　菊
寂寂東籬姿淒彼霜露濕不肯出春風俗眼豈相入世
無陶靖節此趣誰収拾
　　蘭
澹淡九畹質雅好住山林幽香不求知伯夷叔齊心世
道不復古紉佩取騷吟
　　自君之出矣
自君之出矣蛾眉不復掃寶鑑委埃塵玉容為誰好
　　堅氷
滕六巧呈瑞平白一尺髙霜風凛冽生挾夜聲如號氷
澌條玉筯瓦縫鏡銀膏茒屋頓暴富掩映何奢豪晶光
動閭里徤羨等兒曹此時輕脆資堅為千載牢一旦陽
明升消泮蔑纎毫奚獨此為然世事亦滔滔
　　閒賦
梅花白向鬢根生嵗月蹉跎事欠成讀過故書温有味
借來新絮冷無情未霜山寺昬鐘動欲霽湖亭夕照明
多少紅塵留滯客可曽歸去力春畊
　　渡湖
漠漠西湖匝野烟夕陽栁下買歸船關心一紙平安報
鴈字縱横冩碧天
　　官舍亭前古梅尋常開晚嵗暮余整歸装而乃蚤
　　花不容自嘿
争獰古怪虬龍枝著花傳舍賔嵗晚往往來來幾畨人
老大相期疑未諼顧我老眼慣相看嗅花嚼蕋當餐飯
横斜峭㧞耐霜雪肯媚陽和齊婉娩把酒邀月共説詩
踈影上衣成繾綣朔風吹夢入家山鼔舞倦游客子返
誰謂花先常嵗期澈夜萬葩玉一本花應有心餞我行
吐芳非為冬日暖我亦逆知此花意孤潔難與俗人混
似嫌托根富貴場不若棲身山林穩惜乎花又不能言
一花一心誠懇懇任他世間競酣桃李春花獨與我結
交嵗寒逺
　　秋胡行
五年行邁兮歸遲遲採桑山隂兮奉親慈氷霜自潔兮
清節持有客遺金兮志不移槖有金兮盍専為母馳心
悦桑女下車兮入可知庭中見妾兮徒忸怩載思往事
兮妾心悲恐君不如妾之有節兮言姑已而君不知孝
兮人道衰妾不死兮欲何為
　　賦雪
漫天飄瑞壓囂塵一夜西湖幻出銀煎入茶鐺清肺腑
吟歸詩句爽精神糁填鶴跡看旋没封合梅花認不真
茅舍竹籬猶富貴長安安得有貧民
　
　
　
　
　
　
　
　
　
　
　
　
　兩宋名賢小集巻三百
欽定四庫全書
　兩宋名賢小集巻三百一
　　　　　　　　　　　　宋　陳　思　編
　　　　　　　　　　　　元　陳世隆　補
　檜庭吟稿
　葛起耕字君顧丹陽人詩有檜庭吟稿
　　春懷
過了花朝日漸遲相將又是禁烟時寒留栁葉凄迷處
春在梨花寂寞枝牛角横書孤壯志鹿門採藥誤幽期
自憐白髪成何事説與啼鶯未必知
　　姑蘇懷古
闔廬城下水連天故國凄凉思惘然堤栁數行垂舞帶
砌苔幾叠暈歌鈿了無麋鹿游臺下秪有鳬鷖戯水邊
往事如今銷歇盡斷霞殘照鎻寒烟
　　記夢
綺寮縹緲敞虚明鵠峙鸞停䕶碧城珠蕋一枝春共痩
玉環雙珮月同明曽題洛賦緘新意却拊湘絃寄逺情
十二䦨干風細細覺來依約記棋聲
　　湖天霜曉
十里平湖浸曉光玉鸞飛舞鏡中央也知青女催梳掠
淡拂鉛華試靚粧
　　暮春雜興
盡䦨目斷楚雲西芳草連天客思迷家在江南煙雨裏
落花時節杜鵑啼
紫椹纍纍綴碧桑林塘雨過緑生香荆扉晝掩蒼苔寂
留得芸籖伴日長
閉門花落又春深白紵歌殘對晚斟惆悵年來心緒惡
一庭烟草緑沉沉
蘭杜初芳湘水春鷓鴣啼處草如茵雙魚不寄蘅臯信
空有燈花入夢頻
燕子聲中日正長讀殘書巻亂堆牀夢回却愛西窓寂
閒看松花帶夕陽
　　雨中夢故山
冥冥細雨濕江城掩映書窓翳復明倦客一杯愁頓减
故鄉千里夢初成金華洞口羊驚起石佛山頭鹿伴行
(石佛故/里山名)何日東歸溪上路一犁春緑帯雲耕
　　疎櫺
寒意沁疎櫺閒堦草尚青市朝人自醉泉石我常醒桂
冩月標格蘭傳秋典刑何妨為老伴相與兩忘形
　　初春感舊
又是春生杜若洲慿欄回首總關愁雲横楚峽縈新夢
月泛呉波憶舊游立馬醉題花外驛聞鶯笑倚桞邊樓
如今萬事經心懶秪合長歌擬四休
　　檄雪
銀闕書飛急羽忙料應滕六奏虚皇要將閬苑蓬壺水
幻作瓊林玉樹芳風約雲邊停鶴馭氷清月際舞霓裳
鳯簫莫品凄凉調催老梅花枉斷腸
　　和蘆洲劉子泉秋懷
雨送秋歸鴈帶霜凝情無處寄詩狂一庭莎草蛩吟老
萬里梅花鶴夢長徳誼可踰鐘鼎貴聖賢不死簡編香
邇來世道添悲梗不但摧車是太行
　　贈燕
鎮日雙棲向畫梁有時飛去為誰忙得泥趂煖添芹壘
掠水因風貼栁塘語重唤回芳草夢舞輕游徧落花看
五陵年少傷春恨書繫紅絲擬寄將
　　次子泉韻
一聲鶗鴂又春休風簸榆錢滿地流燕子不知花落盡
等閒飛過栁邊樓
月轉庭花玉一䦨寶釵不卸待郎看丁香擬結相思夢
無柰東風作社寒
　　東歸
游倦歸來似長卿敝廬事事費經營掃除塵土虚堂潔
拂拭窓櫺舊紙明徑菊已荒惟草長井花少汲覺苔生
寒衣未辦西風急不奈隣家機杼鳴
　　除夕
爆竹傳聲又嵗除流年不駐隙中駒屠蘇未足斟春酒
餺飥先教促曉厨彩絢户庭更鬰壘歡傳院落競樗蒲
老來樂事關心懶吟對梅花撚斷鬚
　　秋寓都城次趙君瑞韻
催破橙香薦蠏黄快斟新酒潤詩腸雁拖暝色横秋水
鴉帶寒聲噪夕陽萬事莫如花下醉百年渾似夢中狂
登髙休負湖山約約買扁舟載艶粧
　　次劉野泉韻
自笑生隨雁影浮幾經楚尾與呉頭塞樓角送關山月
湘驛砧敲嶽麓秋嵗月奔輪如走坂功名求劒記行舟
即今安得如澠酒與汝同澆萬古愁
　　安分
凄煙澹靄鎻林扉又是秋光欲暮時蘋葉江湖風剪剪
桂花庭院雨絲絲世情冷暖盃中酒人事輸贏局上棋
安分得閒閒最好不須身外強尋思
　　覧鏡
覧鏡羞看鬢㸃霜若云勛業更堪傷已甘身向山中老
安得名留海内香雅志擬聨髙士傳倦游慵入少年場
長吟酒醒慿䦨處更聽秋砧答暮螀
　　贈烏龍山圓上人
笑把儒冠换墨衣深思富貴有危機叅他龍象知今是
還了鴛鴦悟昨非開鉢展單隨所寓打包持錫去如飛
有人若問西來意正要髙談為發揮
　　支頥
氣數推移有盛衰老觀此理獨支頥閲人雲木能千載
過眼風花只片時名利場中棋變幻是非窠裏浪傾危
到頭輸與山中叟樂在耕鉏别不知
　　淚
誰奏琵琶知客歡啼珠泣玉使心酸感時多向英雄灑
怨别還從粉黛彈毎聽巴猿愁滴袂莫燒漢爉恐堆盤
陽關一曲君休唱唱罷人間行路難
　　小隱
小隱山林習已成市朝聲利譲渠争是非毎向静中見
悔吝多從動處生且約蒼官陪竹友共邀歡伯訪梅兄
嵗寒心事期相守一瞬榮枯任變更
　　秋夜
城笳吹下暮雲邊螢照書帷夜未眠㳺子不堪征袖薄
西風懶誦𢷬衣篇
　　樓上
樓上何人奏玉蕭數聲和月伴春宵斷腸唤起江南夢
愁絶寒梅酒半銷
　　宫詞
銀漏踈風透玉屛碧梧枝上兩三更依稀似冩華清恨
雲冷香銷夢不成
　
　
　兩宋名賢小集巻三百一
欽定四庫全書
　兩宋名賢小集卷三百二
　　　　　　　　　　　　宋　陳　思　編
　　　　　　　　　　　　元　陳世隆　補
　竹溪十一稿詩選
　林希逸字肅翁號鬳齋又號竹溪福清人紹定間進
　士第四人初為平海軍節度推官淳祐中遷祕書正
　字景定間擢司農少卿厯中書舍人直寶謨閣卒其
　詩文集有竹溪十一稿三十巻又續集三十巻及門
　林式之所編
　　泊舟漁浦望呉山作
客子孤舟傍曉沙隔江人説是京華縁山一帶烟籠樹
中有王侯百萬家
　　龍灣秋夜
旅泊秋將暮行吟夜向中獨星明似月重露冷於風逰
厯書何有飛揚醉自雄時聞邊耗近憂憤氣填胸
　　前出塞(信陽/作)
淮而如江春漲早獵騎衣歸城未鎻邊頭戍將惜官卑
舉鞭怒指平安火
　　後出塞(安豐/作)
紫金山前數尺雪三十六洲明似月夜來衝突人不知
但見官軍刀帶血
　　信陽道中次陳守韻
古嶺纔成徑荒林間有家栁眠腰裊娜桑老骨槎牙野
麦三分草出籬一半花挾書來萬里飄泊負生涯
　　安豐作
塞北悲笳起淮南古木疎風髙疑唳鶴水落見㳺魚俗
僅傳丹鼎人誰問枕書因吟招隱賦乆客自嗟嘘
　　寄書後作
幾度題書客未還歸鴻節節度鄉關遥知一紙平安字
慈母燈前閣淚看
　　寒食
異俗逢鑚燧勞生嘆轉蓬茅簷踈桞月草地落花風故
國邱墳在他鄉祭祀同犇馳真左計歸夢海雲東
陣陣花風送雨寒心隨風雨到鄉關遥知松柏山前路
今日隣人掃墓還
　　舟泊姑蘇城外
倚郭維孤舟漠漠見煙渚水宿野鳥歸夜深鄰人語逺
客萬斛愁卧聼姑蘇雨
　　宿西興渡作
古寺鳴鐘罷髙林宿鳥忙竹明風㺯影荷净露生香月
到中天小星過野水長江村人寂寂敗葉響銀牀
　　臨浦秋夜
野噪寒枝鵲村歸古寺僧傍階聞落葉隔岸數殘燈月
退頻移席潮髙尚倚藤江虚羣籟息人語近漁罾
　　樂軒先師挽歌詞
十年燈火若為情一日簫笳有底聲惆悵門前舊時路
白頭扶杖夜深行
網山遺稿樂軒文已矣今無識子雲千載何人按圖問
犀斜南谷兩荒墳
晦菴南北象山西道學年來入品題可惜六經真脉絡
紅泉三世兩幽棲
　　秋閨怨
簾幕低垂夜漏深秋䖝唧唧相悲吟囬紋織罷空彈淚
未必君心似妾心
　　午齋即事(京庠/作)
晴窓吚唔罷風薄清晝永陳編幾廢興適笑心自領青
精飯何味車笠沸塵境佇立共幽懷虚簷疎竹影
　　用韻答友人論詩
藝業難精最是詩千差萬别信難知還須倒嶽傾湫手
却有驚天動地時鳥跡論書方古雅龍媒入畫始權竒
夷然便欲趣平淡此法誰傳我亦疑
　　與陳同含飲三元樓
失身杯酒莫追尤爛醉生涯儘自由可倚何湏鸚鵡賦
相逢且解驌驦裘今無客入楊雄巷終有人題李白樓
却笑三閭太憔悴獨醒猶作畔牢愁
　　癸已再入京宿璜溪寄二弟
十日離家只四程白雲何處玉融青溪聲颯颯如風雨
獨對銀燈詠鶺鴒
　　黄源嶺半見梅作
古嶺森森立萬松一株寒玉笑春風恰如垂釣桐江客
盡入雲臺劒珮中
　　有懷(乙未西山先生典貢舉僕巻乃/公所定開院未及謁而公病矣)
金蓮學士起持衡玉筍門生僅識名一瓣心香雙淚眼
半溪殘月暮雲横
　　七夕
七香寶駕靈誰乞雙眼金針俗不存世態如今機巧徧
堪將餘技獻天孫
　　千載
千載祗如此回頭跡便陳嘘天遺故我問月嘆今人客
授長生訣僧談不壞身
　　悼四先生
真洪􁁉魏繼淪終天肯憂人國欲空衆口生憎來論學
諸賢死不解和戎良圖已付悲歌外舊恨祗㽞奏稿中
擬續八哀才思短剰將㕠淚灑松風
　　讀黄詩
我生所敬涪江翁知翁不獨俄詩工逍遥頗學漆園吏
下筆縱横法畧同自言錦機織錦手與寄毎有離騷風
内篇外篇手分别冥捜所到真竒絶頡頏韓桞追莊騷
筆意尤工是晚節兩蘇而下秦晁張閉門覔句陳履常
當時姓名比明月文莫如蘇詩則黄黔南日月老賔送
白頭去作宜川夢官樓家乗誰得之那知珠玉無散遺
生前忍苦琢詩句飄泊不憂無死處今人更病語太竒
哀公不遇今猶故
　　打馬
九折羊腸片紙間機心覿面險於山是非喻馬一儒墨
得失争蝸兩觸蠻危似楚兵臨漢塹急如齊客度秦關
良圖邂逅何分别莫詑争雄衣錦還
　　晚逰遣興
積雨多妨喜晚晴幽禽足足傍簷鳴迎風逺岸松聲近
背日隂池樹影明親有餘年方頼禄國無長筭幸渝平
此生錯料吾猶可只恐風塵未肯清
　　心王
易言不動工夫宻書説惟㣲體叚彰仙漫有方求氣母
禪非無見指心王靈根本要行藏在稿木寜於應感妨
一語何思千古訓莫言為陸背程張
　　日用
頼得人間念已灰省身克己問参回事隨縁法安排去
病向根源㸃檢來布韈青鞋資嬾散筆牀茶竈恣徘徊
偷忙不住提撕着猛可投機亦俊哉
　　答友人論學
逐字箋來學轉難逢人箇箇説曽顔那知剥落皮毛處
不在流傳口耳間禪要自参求印可仙湏親煉待丹還
賣花檐上看桃李此語吾今憶鶴仙
　　力學
力學求心苦未安蓬窓頼得小盤桓醉知义手矜持易
過似科頭㸃檢難静定工夫忙裏試和平氣象怒中看
亨塗失脚人何限始信顔回樂一簞
　　元扄
君從何處叩元扄耳學紛紛莫浪聽剗盡念頭方近道
掃空注脚始明經見聞日富祗塵積渉厯年深似酒醒
不必但疑禪背理請君細讀信心銘
　　偶成
佛言法界惟心造仙説還丹要想成到得氷壺秋月處
輕輕拈出是功名
　　讀邸報懷王先生作(實齋諱遂/字去非)
當日籌邊事偶蹉追尤未已意云何縱令君寔謀時短
不道伊川好處多
　　泊舟箬村有懷老師作
昔去京華此艤舟老師含笑别江頭我今重向江頭立
宿草傷心二十秋
　　寄林寒齋
此是淵明向上人少年早巳謝簮紳談優雅號周禪客
意散宜稱謝道民書數苦無多字數嵗時但覺兩情親
寒窓欠我煨爐語乆辦青鞋擬乞身
　　内宿(丁未臘月/二十四日)
玉宇凌空聳金書照夜明墻深容竹迸石古伴梅横雲
接天章路風傳徼道聲非才叨􁀙直愧見壁間名
　　又絶句
堂虚陡覺暮寒生長樂疎鐘緩轉更對燭已無詞可草
擁爐時聽閙皇城
　　次早喜雪
竹葉初聞似雨聲禁林未曉已通明朱樓屈曲欄先濕
紫殿參差瓦欲平氷硯筆隨花片起風簷慢㸃蕋珠輕
堂名不枉人間説此際真如玉琢成
　　入局有懷(戊申/)
空飱無補負公家此志雖存鬢已華毎向客懷紅躑躅
不貪郎對紫薇花寛心可要流香酒圎夢何湏正焙茶
手板便還丞相去吾儕活計只桑麻
　　有感(戊申/三月)
少日因貧強覔官于今悔擲釣魚竿宫袍豈似陁尼暖
廐馬何如欵叚安凖易莫教元尚白奏篇還要炳於丹
得歸須謁嚴陵去夢已先經七里灘
　　得郡後二首(戊申/六月)
君王分付為親還班路諠傳忤要官我但得歸他不問
從來人道乞身難
語戅情知忤要人此心謀國不謀身一麾得請天南去
出處應堪白老親
　　登舟喜風頓清秋暑
觸暑登途衆共猜好風誰料逐㠶開天公應是憐行客
正忤炎官熱屬來
　　和後村明皇按樂圖(周昉筆劉工部/任泉舶日曽見)
芙蓉帳暖春覺遲玉笛真人恣荒嬉㺯權宰相楊與李
老奴將軍専北司延秋門外目未睹宫中但教霓裳舞
薛玉沉醉夀王醒天公自擊催花鼓錦鷄索闘金籠疎
寶馬登牀伶走趨只愁海棠睡不足肯信漁陽有反書
青娥阿監髪種種海上依然髻斜擁逰魂血汗縱得歸
不伴君王行蜀隴周郎此筆妙殊常環臺初見惜匆忙
重來把翫轉燭去十年去我春堂堂按圖雅欲談遺事
西墅無人誰老異少公錦卷長公題共説少公各揮淚
(工部後/村之弟)
　　梅花
紛紛塵劫數河沙玉雲風標共幾家可是人間清氣少
却疑大半作梅花
　　劭農
此禮今於古庶幾龎眉共席意依依兒携竹笠翁藜杖
主帶朝冠客布衣飲不盡觴瓢挈去食猶餘胾葉包歸
已分鏤本隨人看聞説今年僻字稀
　　憶在
憶在雲深處身曽侍紫宸元無講三昧那得筆千鈞分
賜茶猶在批依墨尚新汗顔恩莫報竊禄謾娛親
　　馬和之覔句圖(以下五首題/後村畫巻)
先生隱几奴煨火斜挿疎枝破瓦尊鶴夢未回更幾轉
吟時應是月黄昏
　　石虎禮僧圖(父子三人/禮佛澄圖)
眼前立是抱橋尸悔不湔腸背後兒洛度老胡聞血臭
汝雖合爪吾攅眉(洛度見/本傳)
　　明皇聽笛圖
夀王妃㺯寜王笛對面三郎背老伶却恨馬嵬西去路
無人吹出雨霖鈴
　　楊通老移居圖
憶昔移居詩在集篇篇好就中語竒絶㝡是渉與島誰
歟作此圖題以楊通老行行四五人長短各有荷瓢者
帽且髯席者頭不褁或牧而尚髻或負而似跛孟先衣
頗寛靈照袖亦拖一兒解持箠一兒纔剪鬢處士獨跨
驢牛乃背其媪彼羊驅於前彼猫肩於左琴二荻藍雙
生計亦甚夥應嫌俗子知必住深山可低眉得何句手
巻豈其稿若逢李十二定復歌飯顆薏似或招讒胡椒
能惹禍君子哉若人萬物偹於我
　　石鼎聨句圖
盡意不盡形形勝意不足正如九方臯相馬不相肉此
筆誰為之繅藉以錦玉一几共三人彌明喜師服𢋫酬
夜何其漏箭在銀燭誰知豕腹脹誰作龍頭縮始胡為
頡頏末胡為屈伏彼既鼻撩天避席徒局束去者俄翩
然二子睡正熟扊户問童奴曉雲棲古木質之昌黎篇
叚叚皆寔録用意豈不精或者疑近俗我聞文章家同
工而異曲或如駿厯險千里在一蹙或寸歩不遺句句
必連屬在詩則樂天在文則永叔畫品恐亦然願言寶
此軸毋使歎巧心受嗤於拙目
　　題江貫道人山水四言(此畫疋絹作石/林簡齋有詩䟦)
逺山叢叢逺樹濛濛咫尺萬里江行其中短長何岸髙
低何峯彼坻彼洔彼瀑彼洪靖嵐乍豁烟靄葱籠或斷
或屬且淡且濃爾崒奚寺爾盤奚宫或垣隂醫或梁嵌
空有吠者厐有樵者翁危檣落碇短棹掀蓬往來異趣
寂動殊容羃翠其庭豈非盧鴻略約而渡豈非龜蒙昔
我經行雲山萬重若淮南北與江西東亦簑而雨亦㡌
而風乃今追惟夢境相從及此開卷恍然昔同誰居作
者造化論功淹㧾其裔熈成是宗聲聞九陛既召而終
謂彼樹白(貫道盡林木如/筭子其身皆白)䜟其身窮其然豈然訊之天
公此名穹壤疇曰不逢
　　題逹磨渡蘆圖
白頭浪中碧眼胡赤脚笑踏鴈啣蘆太平寺主不知我
觀音後身誰誑渠是身如幻本來空偶然㳺戯非神通
當年渉海向震旦扁舟本與啇胡同君不見壺邱弟子
御風飛猶有所待固笑之又不見横抛錫杖渡水僧囬
瞻黄檗稱大乗此胡法器更竒在何曽以此為聖解蕭
郎不晤義不留却要時人略驚怪異時埋骨寄熊耳萬
里西歸提隻履忽從棻嶺遇宋雲雅意依然今日是此
圖誰筆面如活客來却詠凌波韈若將底事比渠儂老
胡暗中定差殺
　　郡圃偶題(鄱陽/)
曲階倚杖行疎影栁花度竹粘衣領臺根三兩落殘梅
時見幽禽窺野井
　　正月郡圃偶成(慶朔/堂)
梅花落盡桞將舒池水冬深只尺餘亭欠掃除多敗葉
園隨髙下長新蔬典刑如在松加愛意思相關草莫鋤
慶朔堂前詩一首舊碑元是後來書(范文正公有慶朔/堂詩手植七松今)
(存者/四)
　　題宋徳清詩稿(和陶宋次/道之子)
詩法如書法臨摹恐未真寜為禪散聖莫作婢夫人士
詫門中集君留席上珍苦吟應不厭㑹見乹黄陳
　　讀剛愍程公祠堂碑作
抗對公何勇留芳泣血編死能名百世生不解千年官
豈云無長吾誠恥獨全堂堂英烈在遺像舊江邊
　　晚行鳯逰池邊作(冶司/)
為吏長嗟七不堪偷閒時到小池南去來共浴鳬千百
髙下相呼鵲二三春放新紅梅㸃㸃霜餘舊緑草毵毵
雲邊數陣鴉歸後逺樹如山日半含
　　人世
浮世堪嗤似戯場塵編無限記興亡百年不了窓明暗
一覺寜論夜短長空谷老天休浩嘆今人古月謾相望
眼前翻覆祗如許隱几何妨静炷香
　　夜坐
入夜新凉乍滿襟簷前花竹㺯清隂好時好日隨縁住
非月非風得趣深書到七篇偏有味詩留千載待知音
從來一㸃圓明處不是禪心是本心
　　徐朝奉挽歌詞
薤露曲薤露歌人生如露可柰何如公九十鬢皤皤有
子百世名不磨排奸直氣貫義娥教忠蜚奏金鑾坡制
書内出特㫖褒魚躍白金緋染袍徑阪之門道日髙葵
藿園中翁共哦諸孫玉立春正和生事以禮踰牲牢公
從諸仙逰爛柯送車千兩山之阿鴻章伐石質参軻百
年似此勝人多翁歸如蜕兒悲號團圞一散頃兮俄門
人從今廢蓼莪事親無足可柰何事親無足可柰何薤
露曲薤露歌
　　虧欠
休問閒愁到酒邊眼前虧欠是良縁六王纔畢秦明失
二㓂俱平晋社遷月滿一輪湏漸破屋留三瓦莫教全
誰名缺减人間世雖道胡僧也自賢
　　自知
學問深功要不疑空談長笑晋人痴渠儂眼縱明如月
知我何如我自知
　　郊行即事
野店相依門向背牧童對語岸東西草枯白見樵成徑
木落紅隨葉入溪色有淺深峯逺近影無長短樹髙低
眼前好句閒収拾歸到書窓却自題
老樹菌生鋪兔目斷溪泥濕印牛蹄山僧渡水雙擕履
野客歸村獨杖藜羣鳥争枝聲上下孤松夾澗影東西
行吟注意捜詩料欲近前溪路忽迷
　　偶題
生涯莫問要如何且卧牛衣醉濁醪仕已何妨三令尹
是非原是一東坡拾遺兒去看魚笱廷尉門荒設雀羅
百卉不論紅與紫看花時少葉時多
　　書懷
寒窓㺯筆日娛嬉品格髙低問孰知古貌古心空自許
散歌散傳不能竒但叅言句禪差是要入文章録却癡
誰道二郎吟可學友頥揺膝笑龜兒
人間逆境似難堪渉厯﨑㠊我熟諳早已知非如伯玉
誤令入閙為圖南(寇菜/公)二娘子酒何妨醉(坡别/集)小厮兒
禪只黙忝(臨/濟)試問先生縁底樂坐觀寒月照秋潭
　　世味
世味更嘗百念輕眼前何辱又何榮寜教鬼解揶揄汝
不許人能駕馭卿躍馬卧龍皆夢事焚香㺯鏡了餘生
春殘雨水差沾足却願從今米價平
　　讀程氏遺書
浮生長短夢可見幾英雄不有遺編在應隨落葉空中
宵門外雪一月坐間風似此難傳處能言孰與同
　　身外
身外榮枯時與命眼前好應古猶今不須指擬文章力
(劉禹/錫)且要消除人我心(白樂天強徤/祗添人我心)貧甚可無飡玉法
閒多好和翫殊吟(傳燈/録)春殘任待花饒笑竹几蒲團味
自深
　　自警
静退雖知趣味殊終然習氣未令除有無對鏡宜俱遣
夢覺何時解一如得力要須生處熟用工最怕宻中疎
莫教草草匆匆去却恐從前枉讀書
　　晨興和前韻
分劑元無欠與餘化工最巧是乗除壯懷何必風雲入
净念須看露電如元在不妨雄拓落詩成自笑甫狂疎
新來一事尤堪訝眼已眵昏學草書
　　晴窓放言
今日與明朝相尋僅頃刻昨日不可追便如千嵗隔長
江汐旦潮孤月明又魄真宰良自勞人生况如客錦衣
豈云華藜羮未為嗇俯仰去來今升沉付一啞夘酒六
七分武成二三䇿晴窓樂自知一鏡虚中白
　　甲寅十月十九日有感
當年瑞節慶虹流冷落如今閲幾秋鼔腹遺民猶詫説
攀髯諸老更誰留玉梅枝上春長在金粟堆邊雲止愁
(明皇陵寢在金粟堆邊/杜詩欵陽美人舞劍歌)追記鵠袍陪拜日曉風黄繖望
宸旒
　　田圃雜咏
疇昔多慚世網牽収身幸早賦歸田四科人物皆髙弟
只學樊遲也自賢
獨立搔頭曉未梳喜看童僕理園蔬漢儒不悟真消息
却下簾帷只讀書
郊迎猶待一畨風主相那能不愧容縱道東還心事白
更須定洛乞明農
嵗計溪南數畆中但将風雨祝天公人生何必堂厨飯
米渗藜羮一飽同
雨過髙低水地平扶犂野老續歌聲憂時莫問簑衣䜟
但看烏犍破曉耕(䜟語見文/公集雜著)
輪輿盖軫及車弓模冩文竒是考工農具因何却疎略
周公於此愧龜䝉(笠澤叢書農/具説最工)
　　題詠近稿
拏舟早已向三韓莫放天風觧引還九轉黄芽先白雪
千年翠甗後紅斑棊無盡筭仙猶着性要全空佛未閒
得路不須愁險絶看他脚力盡時山
　　夢
學道渾無力紛紛夢未休誰呼鶖與寂莫定蝶為周因
想誠難詰飛揚果自由工夫何處是勤看嬾安牛
　　溪上謡
溪上行吟山裏應山邊閒歩溪間影毎因人語識山聲
却向溪光見人性溪流自潄溪不喧山鳥相呼山愈静
野鷄伏卵似餋丹睡鴨依蘆如入定人生何必學􁁺仙
我行自樂疑散聖無人獨賦溪山謡山能逺和溪能聽
　　夢西軒舊事
南谷霜松老傷哉一窖塵學遷窮有鬼詩在䕶無神往
日同参盡殘年入夢頻遺書誰掛眼衣鉢付何人
　　雲木相叅歌
溪翁結草傍溪南近山繞屋青如藍天垂四野雲到地
千頃萬頃羅松杉着亭小小寄面勢往來萬象窓中含
有時倚􁀙日未吐但看雲木朝相参蒼蒼古木大百圍
我醉呼雲雲不飛風和萬竅如塤箎此時此景誰能盡
既以名亭聊賦之
　　夢寒齋
故人千載隔幽明昨夜躊躇過數更握手不知為已死
掀髯猶更話無生海山兠率歸何鄉(樂天詩海山不是/吾歸處歸則湏歸)
(兠率/天)漳浦咸陽寤自驚(樂天夢徽之詩漳浦老身/三度病咸陽宿草八囬秋)擁被
長吟天未曉滿簷落月淚如傾
　　戊午與諸友同謁犀斜南谷二師墳作
來往松間不計年學無進趣負師傳侯芭白髪今能幾
知付他誰守太元
身前枯槁似山僧𤓰葛雖存亦強名料得九京還自喜
但將墳墓付諸生
　　艾軒先生
為道難言不著書但知日用是根株當筵自昔傾龍象
嗣法何人識馬􁀙六學即今皆勦説一齊孤立可長吁
犀斜南谷窮愁骨仙境能談舊事無
　　臂痛六言
六十六翁衰乆四百四病更多臂用火攻未可心存水
觀如何
虞監因書自苦龍眠為畫勞功臂痛與渠相似筆端苦
我非工
列子肘停杯水呉生臂畫圓光此是病魔饒借莫將妙
手誇張
　　莊子口義成
逍遥而下是全書漁父諸篇却不如意外形容辭獨至
句中脉絡字無虚機鋒頗似禪三昧根極祗求性一初
千古濠梁同㑹面子真知我我知魚
　　老子口義成
見徹深微字字精五千言在與誰明事因借喻多成謗
經不分章况立名數十有三元是一道虚無實始為盈
蘇云近佛非知老老説長生佛不生
　　列子口義成
莊列源流本一宗微言妙趣不妨同但知絶跡無行地
(莊子齊/物語)豈羨輕身可御風二義乖違劉絶識(劉向敘中/有二義乖)
(背不似一/家書之語)八篇叅校湛何功(今書八篇張/湛所叅校)就中細細為
分别具眼應須許此翁
　　重修考二記口義
千金求得自河間此記尤竒似五官文若聱牙精識少
物窮纎悉辨名難牙(去/聲)圍以後圖方見口義於今缺不
完(網山有傳艾軒所/講口義今不全矣)師説幸然無失墜書成只恨鬢凋
殘
　　讀關尹子
青牛車後抱關翁師已西㳺道却東著論九篇今獨在
合名一字古無同(九篇皆/一字名)不知身老傳誰氏可愛文竒
似考工慱大真人莊所敬寥寥千載想宗風
　　題新稿
少日無端苦學詩倚樓面壁搃成癡㫁無子美驚人語
差似堯天遣興時最上宗風埋沒乆新來家數見聞知
吾生恐被師傳誤自比靈雲更不疑
　　至學
至學元談理最微員門粗細有誰知蛇生弓影心顛倒
馬齕其聲夢轉移須信風幡元不動能如水鏡却無疵
咸經四字分明訓截斷憧憧未感時(先師樂軒云貞吉/悔亡四字今古座)
(右銘也小象以未感害釋之有感/有應而後害生未感則無可悔也)
　　物理六言
以鳥餋鳥盡性惟蟲能蟲知天萬物與我為一反身樂
莫大焉
羊螘不如魚計鴻鵠豈比鴈謀為問折腰五斗何如散
髪扁舟
杜鵑前身名字蝴蝶夢境為周至理但觀物化吾心自
有天遊
醯鷄甕中世界蜘蛛網上天機他心我心壹是大知小
知俱非
蚯蚓兩頭是性桃花一見不疑了得葛藤三昧却叅芣
苡諸詩
非魚知魚誰樂夢鹿得鹿誰誣若與子也皆物(莊/子)執而
我之則愚(關尹/子)
　
　
　
　
　
　
　
　
　
　
　
　
　兩宋名賢小集巻三百二
欽定四庫全書
　兩宋名賢小集巻三百三
　　　　　　　　　　　　　宋　陳　思　編
　　　　　　　　　　　　　元　陳世隆　補
　秋江烟草
　張君彦發湖海豪士不喜為舉子學専意扵詩每以
　賈島姚合為法所著僅成帙清深閒雅宛有唐人風
　致至其得意警絶之句雜之兩人集内殆未易辨彦
　發思甚苦未嘗茍下一字每有所作必鎔鍊數日乃
　定揆其用力盖倍於江西之學人必従事於此而後
　知其難且工彦發舊名奕字韓伯世為孟之河陽人
　嘉定戊寅仲冬八日古晉丁焴晦夫書
　　寄趙紫芝
獨㳺非一事書札故應遲江上逢春日湖邊憶醉時有
雲為我伴終日誦君詩百鳥鳴花樹聲聲在逺思
　　得山中友人書
近得山中信山中頗寂寥酒方收秫釀薪旋割茅燒破
屋秋多雨平湖暗有潮不曽逢客至黙坐過清霄
　　春晚
萬事吾今飛絮輕此身如燕又巢成暗思庾信家邊竹
緑籜新添有㡬莖
　　夏日従陳宗之偶書偶成
自従春去後少省出柴扉樹暗鴉巢隠簷空燕迹稀憶
山憐有夢當暑詠無依案上書堆滿多應借得歸
　　楚州
落㠶停鼓鸛湖頭兩度因循到楚州栁下人家嘗識面
笑求新句寫粧樓
　　江樓飲客
鄰家貰酒尊斟酌共王孫老菜羮遲熟凍油燈屢昏夜
寒人罷市坐久僕敲門隔岸歌明月月明江水渾
　　㳺蔣山
練布作方袍因閒偶出遨秋風城郭净寒色樹林髙鹿
守禪闗老僧修佛殿勞再来思久住人世事如毛
　　送蔡監丞赴髙郵
城古似盤盂榮分刺史符夏新㸔藕葉夜久見蠙珠吏
過朱方接山従邵伯無文㳺遺迹在民俗易相爭
　　送杜晦之兄弟歸閩
秋来猶苦熱歸去莫貪程官寫新銜位詩傳舊姓名㡬
家村酒賤一路澗泉清想到鄉閭日争㸔兩弟兄
　　簡周宗聖
曠野有芳芷近江無早鶯春詩定多少旬日又清明樹
暗憐楊栁花開認橘橙相尋每乖阻夢裡亦愁生
　　暮春
日日雨霏霏開門無所知漫尋花發處已過絮飛時替
紙蠶生遍修巢燕立危但催人老去羞作送春詩
　　㳺長干留寄聰公
僧去尋芳草客来㸔落花就齋槃乞米借水鼎煎茶日
炙春無色風吹天有沙欲回成再住此意問林鵶
　　舟次湖口追憶任眀府
重来又十年山水故悽然獨雁仍為侣雙鳬已作仙濁
流分蜀派青色聚淮烟石上罾魚者猶言縣令賢
　　慈母磯
莫嫌舟逆上子細得㸔山衆草名難識孤花影自閒避
人鴈翅響經雨石文斑夜久江風冷神仙定往還
　　寄别顔伯竒
情深袂怕分豈不欲辭君轉柁方乗曉思山已隔雲菊
當前路見鴈在半江聞把盞秋纔好遥憐白鷺羣
　　送宋謙父之清江因簡希亮
吟詩夕陽裏相送上瀟灘前路逢梅處同誰倚棹看嵗
窮風力𦂳江濶雁聲寒持此呈蘇季人生識面難
　　髙郵送紫芝
重逢又重别把盞更悽然明日帆開岸平湖水接天好
詩應自作(音/佐)狂夢與誰圎我欲来相趂揚州且住船
　　逢王元任
寂寞淮南道憑君獨記余始知元住此久悔不通書暮
岳留同眺寒房與借居共懐京邑燕已是二年餘
　　李景文移居
能詩留幕府借宅近南湖吏去少公事客来多釣徒雪
為今夜雨梅發去年枝我爾同州住相過路不迂
　　元日
厯以寅為正風従艮位来桃符當壁冩竹户趂鐘開宿
雨滋初茁長年老不材滿庭青柏葉惆悵獨持杯
　　送胡道士歸康廬
避世懐孤往為庵近五巒出無人作伴歸有寉相㸔老
石苔衣浄深山瀑布寒自言猶養母應未得燒丹
　　豫章别紫芝
吟苦事俱廢拙深貧未除年来如旅燕秋至即移居古
道行黄葉空囊貯素書一生江海恨惟子最知余
　　子山寺
迢逓前朝寺經過遂一遊白雲鴉樹曉黄葉鳳臺秋僧
舉開山話人消在世愁殿廊經刼火已費十年修
　　送郭道士之江州
㸔盡山南景忽思山北逰屐過雲亦動琹罷月空留世
上無非熱林間一似秋雖然乍相識别去也能愁
　　彭蠡阻風寄城中故人
欲行行未得累日滯孤舟月照山皆近風吹水倒流地
名人不識秋景客相愁憶爾惟成夢遙知獨倚樓
　　留滯
蕭條十日餘留滯别人居借史抄陳作黏碑學草書烟
清數村曉月落一潭虚吾自欵秋色那堪樹木疎
　　送翁十赴舉
今年科詔下頗亦動山情丹竈留雲守書装冐熱行卜
知三命勝業賸一經明倘赴瓊林晏能詩舊有聲
　　再送盛君之昇州
君與余皆懶余如君更貧今年再同夏兩鬢獨非春去
棹孤山浪征衫西府塵似聞仍用武為算立功人
　　再送丕父
弟行兄出送有約共凭闌草木雨初過江湖路轉難同
懐年各長重别酒無歡明日雙鐘下蒼崖應獨看
　　移菊
秋風籬落逺晨起自移栽稍覺微根損湏遲數日開最
清人愛重乍見蝶疑猜昔有陶元亮因兹歸去来
　　贈沈荘可
巻上芳名舊所知見君還恨識君遲數莖短髮沾霜白
一葉扁舟觸浪危問遍菊名因作譜畫将蘭本要求詩
向南郡邑多經過楚士能狂更有誰
　　寄蘇希亮
因何也識閒名字遂托交㳺索近詩想像獨吟應更苦
分明此意似相知空林日短歸鴉早逺水寒多雁到遲
安得爾来同度嵗傳聞畫筆最清竒
　　送徐和卿之上饒
江樹雜丹青江寒少得情亦知君去路多是水為程銜
位猶書岳㳺從半作卿如逢二泉子因説野人名(章泉/澗泉)
(皆居/信)
　　山行
偶作山行只杖藜歸逢寒日下山時與僧並立看紅樹
忽有寉来栖樹枝
　　送人歸南康
我来方與廬山别爾去廬山是故鄉前日住山渾不覺
如今山逺却思量
　　舒州嵗暮
窮冬日日愛天晴古寺門開絶送迎野鶴忽来橋上立
小僧獨向水邊行過寒梅樹白全少入臘草芽青漸生
又是舒州一年了怕㸔新厯動鄉情
　　廣教寺(即二喬/故宅)
英雄居處終竒特㡬度欲来今始能騎省文髙存古篆
喬公樹朽長寒藤清流併遶三分澗翠竹相依住數僧
沙鳥詎知千載恨日斜飛下立漁罾
　　㳺禪林寺
寺置蕭梁曽識少今朝蘚磴始經過天低日落江湖逺
烟冷風清竹樹多蟲引翠禽行壊屋馬驚白犬吠懸蘿
一僧九十形容古巖下逢余忽浩歌
　　漢東郡齋夕坐
廬山鮮夏洪山去自到山邊葉已飄鴻雁影多憐塞近
交朋書少覺身遙屢逰騎慣将軍馬不飲還封道士瓢
心憶清吟更岑寂玉京誰與話寒宵
　　㳺智門寺(寺即隋文/帝故宅)
一間瓦屋荒山裏山路縈廻夕照明祇有比邱頭雪白
旋收經巻出相迎
傳聞此地有龍飛佛殿殘磚刻鳳螭事去千年無問處
寂寥衰草卧苔碑
　　晝坐
出門無所往獨自坐胡牀雨濯殘梅盡風吹百草長近
邊人喜戰偶病客傳方不奈春愁密思君對酒觴
　
　
　
　
　
　
　
　
　
　
　
　
　
　
　
　兩宋名賢小集巻三百三
欽定四庫全書
　兩宋名賢小集巻三百四
　　　　　　　　　　　　　宋　陳　思　編
　　　　　　　　　　　　　元　陳世隆　補
　學詩初藁
　王同祖字與之號花洲金華人淳祐中建康府通判
　次改添差沿江制置司機宜文字有學詩初集
　　京城元夕(以下係/丙申作)
鼓吹喧喧月色新天街燈火夜通晨玉皇不賜傳柑宴
散與千門萬户春
　　湖上
長安三月又三日繡轂狨鞍富貴家笙鼓喧天蘭棹穏
賣花聲裏夕陽斜
偶出城来日未西百花叢底草凄凄遊人過盡歸来晚
行遍蘇公十里堤
　　送客
千金難買是心知誰遣相新又語違楊栁若知行客恨
不教飛絮撲春衣
　　太乙宫即事
金殿重重閉不開盤窠蒼栢兩行栽角門東畔瞻宸几
仙杖曽迎翠輦来
緑隂密處着危亭佳氣葱葱王武林一片紅塵飛不入
杜鵑啼處白雲深(山後有亭/乃武林山)
　　夜步内門
静夜孤燈人未眠等閒行過内門前一聲唱徹連珠喏
(皇城夜間/唱連珠喏)碧月朱闌緑栁邊
　　時事感懐
壮心如鐵氣填膺萬里中原尚塞塵一枕西風兩行淚
封疆誰是死綏人
羽書昨夜下長安鐵騎駸駸犯蜀闗愁殺閨中年少婦
朝朝空望戍夫還
襄州蹀血荆州亂千里金湯狐兎慿未定樊城闗已死
漢民何日見中興
蜀又交侵淮又危江湖風浪拂潢池(時江右/有㓂警)連朝雲氣
濃於墨想是英雄血戰時
　　晚秋
世變無窮客恨長欄干遍倚怕斜陽滿籬黄菊無心㸔
付與㳺蜂自在忙
　明堂觀禮十三首
　　尚書省觀涖誓
中辛㫝吉建齋壇宰相前期誓百官尊祖敬宗天子孝
儀文莫作等閒㸔
　　端門觀習肆赦儀
百官常服拱端門丹鳳啣書下九昏宰相近前宣授了
齊班舞蹈謝君恩
兩邊黄幕䕶朱簷中貴當頭候捲簾扶起金雞争搶取
要教天表庶民瞻
　　車駕宿太廟
金甲重矛兩内臣堦前對立氣英英巡更塲内知誰問
聴得傳呼宰相名
　　車駕回太廟
瑞靄祥雲傍曉開九重法駕太宫迴一聲静蹕千官肅
衛士傳呼御座来
　　天街夜步
風不停雲月更清千門繡幕笑歌聲御營巡檢無拘束
走馬天街夜逹明
　　内前
青帷朱簴栁隂旁玉磬金鍾列兩行輦路旋天泥細細
雞竿掲處瑞雲黄
　　和寧門觀駕
星斗中天夜向晨寸雲不㸃月華明六飛過盡燈如晝
宫漏遲遲報五更
　　肆赦
九重夙夜畏天威何事晴明一夕非不放明堂大朝賀
盡抛坊樂獨行歸(上以天雨免/朝賀及迎樂)
　　觀景靈宫恭謝
聖皇宗祀懐多福恭謝回来㸔帶花柷敔笙鏞齊合奏
舉頭更見日光華(時積隂/初霽)
膳羞進徹静無譁宰執齋宫坐賜茶不比常朝添覆奏
(常朝除目覆奏而/后出劄惟齋宫免)報来除目十餘家
　　回龍橋望駕
回龍橋上望龍顔毅采英英瞻仰難須信吾皇自神武
何憂中國不尊安
兩行衛士錦宫袍萬嵗聲長徹九臯過盡羽旄風細細
彩雲不動御爐髙
　　晚秋登樓
獨上危樓望落暉昏鴉歸處逺烟微湖光洗得秋容净
争奈江南雁又飛
讀罷黄庭倦倚樓亂雲挟雨過湖頭年来無復登臨思
閒橪黄花送暮秋
　　觀雨
蕭蕭疎雨逐斜風三兩歸鴉暮靄中看到菊花無可㸔
一年秋事又成空
　　送劉方石歸旴江
嵗云暮矣始成行珍重劉公半月程四海干戈風物改
亂離時節别離輕
昨日新聞未忍聽憂時嬴得髩毛星歸休髙卧西江上
秖恐川原草木腥
　　與月船周君話别
明日須知子逺行一燈對話過三更離魂已逐歌聲㫁
清夢空随夜雨生
鴨爐烟冷夜窓寒着盡冬衣尚怯单忽憶故人千里别
雁賫芳恨度扶欄
　　霜風
一夜霜風動地寒塞垣火未報平安嫦娥亦帶傷心色
為照征人尚抱鞍
　　夜坐
獨對寒燈客夢孤數聲征雁下平蕪古今多少難言事
笑指梅花解語無
坐到中宵未忍眠祇今身世兩茫然悲歡轉眼俱陳迹
休對寒燈説舊年
　　寒夜
匝地隂風黯淡天怯寒時候秖宜眠氊裘羔酒非吾事
自碾新茶和雪煎
風收雲捲月當天獨立中庭思悄然市井不知邊塞事
嗚嗚鼓樂吹新年
　　寄詩人
憶君夜夜看燈花暗數歸期未到家兒女團圞生計足
還知邊塞走風沙
恰回午枕自華胥忽得周郎一紙書江上春風能㡬日
莫教門外栁蕭疎(周留詩為别有歸去門前栽/栁樹逢春先緑向陽枝之句)
　　觀錫宴宣勸
中使傳宣内裏来輔臣拜飲九霞杯君王萬嵗三邊静
夀域先從塞北開
　　湖上早行
錢塘門外買湖船霧氣冲雲水接天只有蘇堤金線栁
半籠早日半籠烟
　　隂夕
恰好晴明天又隂霜風如劍二毛侵淮城夜雪深多少
不見擒吳奏㨗音
　　嵗晚即事
矻矻窮年漫逐名不知七日换新正困人天氣濃扵酒
賴有梅花唤眼醒
　　元日(以下係/丁酉作)
一夜東風換斗杓千門曉色雪初消君王已奏平淮雅
猶自謙冲免㑹朝(時以邊事/免大朝㑹)
雲集衣冠拜紫宸榻前除目報来真君恩先到宫門栁
占得人間第一春
　　觀宰相早朝
五更三㸃内門開御路傳呼宰相来天子未明思政理
退朝常是過辰牌(用唐人/進退格)
　　春社
㢘纎霧雨四山昏寂寂柴簷半掩門客裏不知今日社
偶過野廟見分膰
　　雨意
春愁如織雨如麻倦倚吟窓拾落花坐不忍眠心似醉
悠悠身世在天涯
曀曀重隂晝不分歸鴉林裏認黄昬人間春信知多少
但覺春寒入夢魂
　　内前
兩桁重楊䕶九重翠眉羞畫舊隋宫柔條似怕君恩重
低拂朱欄舞曉風
麗正門開曉色鮮萬絲緑栁御溝邊禁中恐有題紅怨
不放涓流出内前
　　小立
小立危樓望眼遥晚烟淡處見湖橋梅花落盡寒猶力
留得東風候栁條
　　湖上
湖頭春水千丈碧湖堤嫋栁不盈尺唱歌女兒棹船回
驚起沙鷗對對立
　　廟山道中
蕭蕭疎雨㸃孤蓬舟子招呼語順風小麥青青春却半
一聲江上看田翁
　　春日雜興
迢迢清夜静無譁月色千門噪亂鴉(吴山月明/則羣鴉噪)坐久忽
驚寒力重不知殘雪在梅花
粉墻紅杏半離披春滿人間花自知幽鳥不言如有思
等閒飛上海棠枝
輕寒漠漠雨霏霏春院人閒半掩扉風力不知多幾許
出門只見杏花飛
百花時莭燕鶯忙盡日如年懶課香午枕夢回人悄悄
一聲啼鳥傍斜陽
清明過了栁花飛簾外萋萋草正肥喚起惜春情緒處
空山殘月杜鵑啼
　　嚴陵舟中
萬水千山霽色新臨風一葦捷于神羊裘灘下休停棹
聞說狂奴解笑人
　　郊行
牧牛童子坐田頭􁆾草簮花兩兩謳路繞青山山繞澗
殘蝉夕照淡於秋
火雲散盡晚風凉曲澗流空草自長蠶箔成絲秧貼水
數聲布榖為誰忙
　　午窓
破午幽禽驚客夢隔窓疎雨喚離愁浮雲得䘮知何益
早悟荘周蝶夢休
　　獨行
終日長廊獨自行幻身未信一絲輕自家心緒忡忡急
枉恨鄰牆搗練聲
　　初秋
晚趂凉颸上小樓忽看梧葉早驚秋悲懐無奈狂風雨
數盡歸鴉懶轉頭
　　晚登層樓(已下四首往/金陵鎖試作)
西風吹我上層樓千載興亡逝水流數㸃鴉歸江浦晚
一聲雁過塞垣秋
　　天津橋(橋在行宫前昔人謂山如/洛邑水如瀍澗因以名之)
行闕千重鎖暮烟山如洛邑水如瀍黄塵障㫁中原路
忍立橋頭聴杜鵑
　　晚出昇州門
晚驅羸馬出東城過盡山崗路却平村店夜深人語静
隔墻風逓暗潮聲
　　京口
晚風来候過淮舟閒上南徐多景樓落日寒城伴荒草
江南人指是𤓰洲
　　道間晚景
㫁橋流水涵虚碧逺岸空山鎖晚青勒馬為看溪畔景
森森古木暗長汀
　　題鄭雲谷梅窓
匆匆嵗月為誰忙静倚梅窓到夕陽老菊不知秋已去
晚風時送短籬香
愛梅来訪小春花閒卧雲房避俗譁喚醒昬昬塵世夢
旋移石鼎煮新茶
　　嵗晚雜興
撥盡寒灰恨轉添不知片雪㸃疎簾梅花帳冷爐烟歇
架上黄庭信手拈
時勢危棋局轉低丈夫有志竟何為優㳺輸與田家樂
問著朝廷事不知
雨雪霏霏嵗又除鯉庭目㫁數行書銷金帳下羊羔酒
便學麄人也不如
　　夏日金陵制幕即事(以下係戊/戌以後作)
五更三㸃造轅門了却文書日欲昬出入戴星吾豈憚
要須一飯不忘恩
早来留得氣清明吏棒軍書課日程秉燭攙先書押了
閒欹凉枕數殘更
荷花池畔竹凉牀一枕閒消夏日長燎過水沈天正午
旋移小艇採蓮房
幕府人才不在多同寅難得是恭和一堂賔主春風裏
剩有功夫到切磋
入夏邉鋒漸報安不妨拄笏共觀山西風易把江濤湧
整暇規摹肯放閒
　　郡圃觀白蓮
翠盖亭亭映玉裳臨風綽約暗飄香六郎正被繁華困
不愛濃粧愛淡粧
嬌羞處子臨粧後淡净佳人出浴時無語倚闌如有恨
生嫌別岸汚胭脂
掩晝嬌春歛恨濃蓮苞欲實又成空都縁不肯為雲雨
開落非關一夜風
採菱人散夕陽收冷落西溪風露頭飛入白鷗花一色
暗香来處月如鈎
泰華根株本一同何分白白與紅紅半池只怕霜風倒
輸與蒼頭百丈松
　　秋日金陵制幕書事
幕府秋来事更多夜深猶是擬諸窠(制閫諸案大則曰/房小則曰窠盖倣)
(朝廷/之制)平安號火新来急鐵騎連宵已渡河
㸃盡官軍㸃到民三千新遣殿司兵流離更講闗防䇿
預結强丁戍列營(流民强壮預為未然慮/置勇士一軍團結之)
哨馬紛紛一水間渡頭分戍要防奸可憐生計漁舟者
官給旗牌禁往還(諸渡遣官戍之以為禁奸之防至於/漁舟亦自官給黄牌黒旗以考驗)
元帥謙謙盡下情麟堂垂晚更延賔遇風盡是同舟客
肯把秦人視越人
明朝玉帳過江邉騎卒行營一日先出得公庭天向夜
通宵人散起家錢(元帥江行騎卒遣幕中/通夜散起家錢於諸營)
　　秋閨
西風昨夜到庭梧曉看窓前一葉無秋月照人眠不得
等閒拈弄綉工夫
滿目凄凉只自知閒将心事寄琴徽無情梁上雙雙燕
帶取秋光一半歸
入秋情思可曾歡深鎖朱扉怯捲簾書几無人塵不掃
一鈞蛛網掛牙籖
江南賈客去忘歸撲面邉塵自在飛想得那邉寒較早
夜来密地剪征衣
零露瀼瀼夜氣浮嫩寒差力五更頭鄰雞啼破交加夢
冷浸梧桐月一鈎
　　冬日金陵制幕書事
督制堂堂兩重臣駐師移府夾江濵資糧扉屨多多辦
更有舟車乞與鄰(将督制兩閫移屯江岸應援淮城東/閫亦自維揚提兵㑹合軍需等物多)
(本司/貸之)
官軍聞説定廬州破敵功成一滴油(一滴油/弩名)智勇功名
付元凱王三錫命到康候(此詩為合肥作敵以重兵二/十萬圍城者四十餘日制帥)
(杜公於援兵未至前不動聲色/而破之父子俱奏雋功受上賞)
城中守将方投死陣面将軍已賣降版築紛紛成底事
那知靠後是長江(此詩為滁州作敵圍滁城幾兩月守/臣陣廣極力挫之敵已有退志㑹援)
(師築城於江壖未進廣中傷/死有内變敵遂入而城亡矣)
薄晚官軍得勝歸家家户户掛旌旗陣前紀律明扵日
師入城来半不知(此詩為往/来過軍作)
三五同寮出幕遲公餘終日意怡怡歸来又被梅花惱
撥冗銅彛挿數枝
　　右七言絶句百首同祖少作也少作不止是離體
　　凡數百未敢録姑録此百篇為初稿非録詩也録
　　其事也詩因事而作事由詩而著不然少作何敢
　　傳哉同祖自髫齓侍家君宦㳺弱冠入金陵幕
　　府目所觸意所感寓於詩詩不足録事不可廢此
　　初藁所以出也孔子曰小子何莫學夫詩又曰非
　　求益者也欲速成者也同祖慕聖門學詩之訓將
　　以求益而非敢蹈欲速之戒遂以學詩名其篇嘉
　　熈庚子月正元日金華王同祖書於建安郡齋
　
　
　
　
　
　
　
　
　
　
　
　
　兩宋名賢小集巻三百四
欽定四庫全書
　兩宋名賢小集巻三百五
　　　　　　　　　　　　宋　陳　思　編
　　　　　　　　　　　　元　陳世隆　補
　小山集
　劉翰字武子長沙人紹興間于湖張孝祥石湖范成
　大方名重一時翰逰於二公之門故詩聲日著乆客
　都下迄無所就有小山集
　　桂殿秋夀于湖先生
青帝子碧蓮宫不駕雲車騎白龍瑤池路逺羽衣濕玉
珮泠泠明月中
雙玉節到神京碧盃仙露冷如氷一聲金磬千花發洞
口天風吹酒醒
　　翠屛曲
小亭簾幕垂隂隂梅香入枕春生屛西窓月落翠被冷
鳥聲殘夢東風醒三年不唤清溪渡夢裏瀼西春水路
江頭女兒雙翠眉能唱劉郎芳草句
　　小宴
一曲歌雲勸玉觴歸來斜月恰侵牀小窓細嚼梅花蕋
吐出新詩字字香
　　余乆客都城秋風思歸作楚語和呉郎採菱叩舷
　　之音
秋風兮凄凄山中兮桂枝彈余冠兮塵隨芳草緑兮未
歸家遥遥兮辭楚荆傷去國兮重登臨舞長劍兮増慨
復鳴鋏兮成音採中洲兮蘭蕋望美人兮千里我所思
兮天一方共明月兮隔秋水
　　種梅
凄凉池館欲棲鴉采筆無心賦落霞惆悵後庭風味薄
自鋤明月種梅花
　　紅窓怨
啼鶯唤起紗窓夢紅日滿簾花影㺯翠屛香字冷薫爐
羅衣叠損金泥鳯去年君去燕歸時今日燕來君未歸
欲把相思挑錦字夜寒懶上鴛鴦機起來翠袖香羅薄
東風滿地桃花落
　　漁父
輕舟一葉一輕蓬上有蕭蕭鶴髪翁昨夜不知何處宿
月明都在笛聲中
　　春晚呈范石湖
風日蕭蕭兩鬢華倦尋銀筆賦餘霞五更枕上無情雨
三月風前薄命花春困有時因病酒客懷何日不思家
年來事事心情懶惟有歸耕䇿最佳
　　上元小亭
靖康詔令文章種桐邑公侯國老家種得人間桃李滿
春風無地不開花
　　石頭城
離離芳艸滿吳宫緑到臺城舊苑東一夜空江烟水冷
石頭明月鴈聲中
　　天上月
春氷一片净無瑕萬里清光遍海涯欲與嫦娥移桂樹
月明先合種梅花
　　春日
沉沉芳酌動金波笑引疎梅泛玉荷幾度天寒歸雁少
一畨風雨落花多功名好在知心懶富貴重來柰老何
鳥鵲數聲傳喜語梁間燕子亦能歌
　　江南曲
我家江南同野老自紡落毛采蘋藻清風滿袖讀離騷
半畆幽畦種香草門前流水鳴濺濺日暮歸來自刺船
遥山數叠作媚嫵落日斷霞明晚川雨餘汀草漲新緑
紅衣濕盡鴛鴦浴採蓮女兒何處來唱我春風湖上曲
瓮頭酒熟方新蒭白魚如銀初上鈎呼兒洗杓醉明月
酒酣更作商聲謳
　　鴻門宴
江東遥遥八千騎大戰小戰七十二劉郎曉鞭天馬來
踧踏長安開帝里子嬰已降隆凖公君王置酒鴻門東
張良已去玉斗碎三月大照咸陽紅繡衣歸來日將夜
可惜雄心天不借當時已失范増謀尚引長戈到垓下
刁斗乍急營壘驚夜深旗尾秋風横玉帳佳人不成夢
月明四靣聞歌聲㧞劍相看淚如雨我作楚歌君楚舞
明朝寶馬一聲嘶江北江東皆漢土
　　玉斗歌(漢髙帝真英主也其入關則約三章封府/庫子女玉帛畧無所有秦人歸心焉不待)
　　　(白蛇赤帝老嫗夜哭然後知為天命彼姁姁項/羽欲扼其㗋而困之難哉鴻門之㑹沛公亦幾)
　　　(危矣項莊舞劍項伯翼蔽沛公得從間道以歸/獨使張良謝羽羽受其璧此亞父知其為勇所)
　　　(以慨然碎其玉/斗也感之作歌)
漢兵咸陽未休含楚王長歌到戯下項伯夜入張良營
沛公蒼皇出城謝自言戮力共攻秦不意入關成此勲
閉關籍民備他盗盡封府庫待將軍項莊㧞劒項伯起
漢楚興亡在今爾鴻門壯士斬關來慷慨一巵誰懼死
君不見秦亡鹿走驪山傾四方盡起諸侯兵龍顔隆凖
泗上長天之所授誰能爭英雄肯落他人手獨遣謀臣
談辯口君王間道却歸來滿地秋聲鳴玉斗
　　呉門行
呉歌婉婉清如水西風曉自閶門起雙撓艇子採菱來
翠荇緑蘋香十里芙蓉影落已知秋濺濕羅衣眉黛愁
回聲蕩槳入門去明月家家秋水流
　　客去
送客歸來月滿簷梅花微笑隔疎簾酒醒今夜銀屛冷
沈水薫爐漸漸添
　　哀友人
案成歌舞小春嬌何事君隨艸木凋從此巴江江上月
有人和淚獨吹簫
　　聞笛
誰將玉笛按凉州吹徹春風不下樓若道聲聲都是恨
不知消得幾多愁
　　山亭
芳草萋萋怨未歸西池殘夣要題詩緑窓昨夜東風小
開遍梅花第幾枝
　　題飛雲閣
一笑歸來春尚寒小梅飄盡雪初殘遲遲更待梨花月
醉倚飛雲十二欄
　　立秋日
亂鴉啼㪚玉屛空一枕新凉一扇風睡起秋聲無覔處
滿堦梧葉月明中
　
　
　
　
　
　
　
　
　
　兩宋名賢小集巻三百五
欽定四庫全書
　兩宋名賢小集巻三百六
　　　　　　　　　　　　宋　陳　思　編
　　　　　　　　　　　　元　陳世隆　補
　雪窓小稿
　張良臣字武子一字漢卿號雪窓其父自洪州避冦
　來四明因占籍鳥良臣為詩清刻髙㓗尤長於絶句
　至舉子業非所能専隆興元年試南省魏文節公杞
　時為参詳攜其三䇿以見知舉張燾曰此文拙古必
　故人張武子所作使欲得士願以進燾許之撤試果
　良臣也杞晚居小溪日與良臣詶唱平生官止監左
　藏庫詩集十巻至咸淳間彌甥徐直諒裒刻於廣信
　郡
　　晚歩南城下
冷雲堆屋晚仍春惘惘人行陌上昬飛去飛來沙上雁
去年洲渚舊蘆根
　　春詞
竚䦨無限楚時春罨岸風平緑自薫睡起盡簷雙語燕
梨花留得夜來雲
後至搴香復倚春潘嬙梳洗最輕盈南朝破後無詞客
燕子桃花古石城
　　芳草復芳草
芳草復芳草有人孤倚樓明月復明月何處照離洲相
見𣺌無期此恨詎相知日暮天寒吹属玉蠻江荳䓻重
重緑
　　玉臺體
一寸春霏拂綺寮蕙花江上雪初銷傷心燕子重來地
無復人吹紫玉簫
主人流落委荒墳燕子還來壞㦸門惟有桃花古時月
端端正正照啼痕
　　曉行
千山萬山星斗落一聲兩聲鐘磬清路入小橋和夢過
豆花深處草虫鳴
　　陪天童覺禪師如蕪城
風勒江雲雪未勻夢寒不到碧梅春破㠶又指蕪城近
漠漠平沙落雁頻
　　失題
栁暗旗亭不忍看臨江愁殺晋衣冠傷心明月揚州路
十里珠簾蕙艸寒
　　示長蘆仁禪師
叢叢竹雀閙人家農事春來漸有涯品字柴頭煨正煖
不知風雪到梅花
　　别特上人
茂竹永和字院花天寶詩晴江入舟檝忍淚别僧持
　　梅市道中
連雨疎篷不耐關修眉如失更晴慳越王故國無人問
艇子穿花自往還
　　有懷山房
毎憶山房話夜深几前無主亦無賔老兵未領西來意
斜倚屛風一欠伸
　　西湖晚歸
帖帖平湖印晚天踏歌㳺女錦相牽鳯城半掩人争路
猶有鳴琴落後船
　　書情奉寄蔣弋陽公
五都一何綺歌管正繁㑹睠我友明月援情冩秋瀬何
言異離復一飽困藜稗風雨墨如翳欲往徒自礙頽年
去堂堂白髪新種種崎嶇造化乆敗屨常决踵從來萬
里意不料乗嶮恐鳴鶴略九臯未羡乗軒寵
　　留題呉興投老菴
白鷺悠悠去不還渚雲汀艸一生閒暮年不入西州路
空倚梅花説住山
　　送人游姑蘇
兒時吾亦寄君州細細聼君説舊游處處緑波通酒巷
女郎多在採菱舟
　　雪後
雪花竹屋未全消寒雀梢頭眼擘椒紙閣不烟梅自放
底能踏濕渡溪橋
　　九日書吕季慈室
上池入寺見承平影落南州迹易陳手把黄花看新雁
風烟愁殺舊京人
　　感舊
三十六陂春水緑四十九年人事非揚子江頭永嘉後
吳儂蕩漿北人稀
　　山房惠猫
從來憐汝丈人烏端正衘蟬雪不如江海歸來聲繞膝
定知分訴食無魚
　　過臨平
兒時曽憶此登臨細説窮途有述証四十九年蘧伯玉
月明人静過臨平
　　過西溪
罨畫層波蕙艸荒冷雲客鴈兩回皇梅花到得吹成雪
盡是清愁不是香
　　贈英上人
之秦賸肯迎張禄踏越何曽用計然元鼎事看蛙勝負
大槐人與蟻相連
　　酒熟
濁醪初熟薦霜螯不擬寒山不廣騷清曉豆花籬下立
竹梢獨與月争髙
　　遺家書
家住鄱城小洞天經年烹鯉尚茫然幾回鵲喜無消息
吹殺燈花獨自眠
　　祝猫
江上孤蓬雪壓時毎懷寒夜暖相依從今休慣穿籬落
取次懷春屢不歸
　　偶題
誰家池館静蕭蕭斜倚朱門不敢敲一叚好春藏不盡
粉墻斜露杏花梢
　　萱草
雪色侵凌緑剪芽枝抽寒玉帶金葩北堂回首傷心處
却復令人恨此花
　　小破
小破燕支鈿早梅雪雲平淡越江遲青山嵗夜行人少
鴨鴨羣飛淺艸時
　　謝江尚書見訪
黄葉聲中接錦韉添丁籬落怪相牽歸來賸欲從僧話
正掩楞伽曝背眠
　　夏夜
恰則黄昏雨便晴青塘迤邐盡蛙鳴月明已在芭蕉上
猶有殘簷㸃滴聲
　　平旦
平旦梅花破冷紅越香何限水流東陳平翠袖新年恨
盡在吹香笑語中
　
　
　
　
　
　
　
　
　
　
　
　
　
　
　
　兩宋名賢小集巻三百六
欽定四庫全書
　兩宋名賢小集巻三百七
　　　　　　　　　　　　宋　陳　思　編
　　　　　　　　　　　　元　陳世隆　補
　漁溪詩藁
　俞桂字晞郄錢唐人紹興五年舉進士嘗出守海濵
　政劇民頑桂理之裕如不廢吟咏與菊潭吴惟信芸
　居陳起詩文相往復有漁溪詩藁三巻
　　雨吟
輕輕烟霧失樓臺雨暗吴山鎖不開試與漁翁閒訪問
落花幾許汎溪来
　　過湖
舟移别岸水紋開日暖風香正落梅山色濛濛横畫軸
白鷗飛處帶詩来
　　和葉廣文韻
入得春来物物饒翻思湖上短長橋去年寒食閒遊處
曾把扁舟繫桞條
　　書齋
野草沿庭砌清閒日掩扉晚涼疏雨過落葉覺蟬稀天
籟自鳴竹砧聲誰擣衣僧寮不過此何必叩𤣥機
　　閲名勝詩集
買得山房數册詩倚篷細讀已移時只貪眼底看冰玉
月上荷花更不知
　　書懐
僻性止耽書村中謾寓居心惟求事省身合與名疏木
葉秋風起蛩吟夜雨初吾生今晚矣不必問何如
　　閨怨
鳯幃曉起鬢􁁉鬆枕肉初生酒暈紅一把桞絲挪在手
沈吟無語對春風(沈吟一/作尋思)
誰憐人去鎖朱樓終日憑闌只帶愁燕子也知人薄倖
飛来略不傍簾鉤
　　溪流
雲脚纔行又復開一聲隱隱只空雷家僮忽報溪流漲
知是前村落雨来
　　初秋
火老金柔暑告殘乗涼正好望西山秋聲来處無㝷覔
只在忩前竹葉間
　　雜興
漫山花發草萋萋楊桞花綿水拍堤况是客懐禁不得
那堪杜宇耳邊啼
　　偶吟
降伏吾心法無如去外魔苦吟詩愈拙着意字猶訛荏
苒青衫舊消磨白髪多不才為世棄徒自詠巻阿
　　雨中遣愁
花已開時人正愁花簪頭上使人羞一春可厭無晴日
下却珠簾懶凭樓
　　清明
朝来閣雨喜新晴枝上綿蠻調好聲佳節莫將虛過了
人生贏得幾清明
　　即事
陰雲釀雨勒花遲梅已飄殘到杏枝好是池塘清夢處
勾吟春草入新詩
　　松江
荷葉翻風暑氣微看山露冷濕征衣垂虹夜靜三高月
只照漁溪一舸歸
　　惜春
春事三分過二分桃花水上覔紅雲遊人浪説春歸去
桞外黄鸝尚自吟
　　次吴秋潭韻
相逢欵話傍簷西坎止流行事不齊君到白蘋秋正好
飽吟風月棹前溪
　　東山
東山隨分作生涯即是清高隱者家粗有小園供日涉
不愁無地種梅花
　　夏中即事
黄梅過了猶慳雨幸有南薰在翠槐燕子亦於貧者薄
今年全不見飛来
　　延祥觀
御園猶自有逋梅約束遊人莫肯開聽得老兵談舊事
幾年不見翠華来
　　虎丘
兩寺今為一因秦虎占丘鶴飛王劍化鳥宿古墳愁石
與泉流接池通海水浮爭奇多勝槩不及盡追遊
　　家園
眺望西山在目中更須寛展竹籬通殘梅尚守清廉節
不嫁東君昨夜風
　　首夏
槐幄陰陰蔽緑扉池抽荷葉落薔薇梁間紫燕新雛弱
来傍簷前旋學飛
　　偶成
短髪蕭蕭滿鏡秋家居但覺歲時流兩年不見西湖面
笑我寒盟是白鷗
　　月夜
江南又見鴈南飛楓葉蕭疎旋覺稀邊塞戍夫天氣冷
誰家月夜搗征衣
　　裴墳
乗船寄僻徑墳古最幽深山近風常冷松蟠晝亦陰来
時無速騎歸路有鳴禽寄語城居者何人肯訪㝷
　　山中
剖竹相通澗下泉更邀山色在尊前一鉤明月軒忩上
欹枕藤牀獨自眠
　　惠山
徑入松闗古秋雲帶樹煙只疑山有雨恰是澗流泉騷
客詩留壁遊人岸繫船憑誰招陸羽瀹茗古欄邊
　　秋懐
喚醒歸舟是早秋水光雲影兩悠悠西風不管梧桐怨
一葉吹来一葉愁
　　農事
東作農家處處忙金珠非是療飢方京華只識笙歌樂
豈識男耕與女桑
　　甘露寺
占斷淮南勢西風入鬢毛一江流不盡多景最為高斜
日迷烟樹孤帆送客舠興懐人物少今古等秋毫
　　夏晨偶作
蠶事行將了農家刈麥初雨慳林少笋水澁港無魚因
病嘗懲酒偷閒懶荅書今年身愈老事事覺全疎
　　贈雲間陸琴士
地僻居閒絶可人殷勤過我抱桐君聲中知有遼天鶴
彈散華亭一片雲
　　烟霞石壁
山深入翠微寺僻掩幽扉景别金仙記人忘塵世機石
滋崖雨滴龍出洞雲飛結屋同僧處何須賦式微
　　久雨
踰月留京國春光總不知可傷連夜雨好似暮秋時有
客来無酒逢人只説詩官中聞閉糴應是細民饑
　　次坦菴兄韻
便中蒙賜墨得句勝如書暫爾兩年别俄然春暮餘夢
馳情不間心邇迹何踈自省吾今老湖山縛屋居
　　豫章滕閣
勝閣昔曾遊今無檻外樓遠山連樹合盡日對江流古
石空存記騷人易感愁夜深歌酒處燈火燦漁舟
　　寄書
歲月逡巡笑故吾人生南北隔江湖樓頭約取衡陽鴈
寄得一行書信無
　
　
　
　兩宋名賢小集巻三百七
欽定四庫全書
　兩宋名賢小集巻三百八
　　　　　　　　　　　　宋　陳　思　編
　　　　　　　　　　　　元　陳世隆　補
　漁溪詩藁
　　泉亭
步入侵雲嶺亭高路恰平池邊幽樹占水底細沙明無
友詩難詠逢僧話轉清此中真勝地林寂鳥無聲
　　夏晝
輕揺羽扇着輕紗閒汲清泉自煮茶縁是夏来無甚雨
小池猶未有荷花
　　楓橋寺
湖水相連月照天鴈聲嘹嚦攪人眠昔人曾到楓橋宿
石岸旁邊繫小船
　　秋千
吾今兩鬢已成絲每每逢春獨自悲最恨秋千無力上
風流不比少年時
　　早春
客裏匆匆二月春梅花開後桞爭新西湖不待清明到
早有㝷芳拾翠人
　　寄懐
一畨舊事總成空莫使相思夢裏逢惆悵陽臺雲共雨
陽臺今隔幾千重
　　夏中即事
青青梅子已添肥犢角新抽晚笋遲茶罷日長消睡處
案頭一巻樂天詩
　　看先叔祖青松居士倉使詩
儒冠毎笑拙身謀春日因何挂玉留南浦未思芳草恨
西湖正為落梅愁四靈去矣今如在諸老蕭然事已休
衣鉢青松誰繼續家雞還復可搜求
　　軍中請衣
諸營今日請春衣積沓如山競捧歸曾念雪中兵墮指
戍邊鐵甲正防圍
　　海棠
海棠嫋嫋弄胭脂雨入枝頭睡正宜最是高人有遺恨
杜陵因甚却無詩
　　居官
幸喜居官事不多庭空吏散雀堪羅近来轉覺詩朋少
誰肯高軒為我過
　　心事
落落功名鬢早斑蹉跎心事十年間看来只合歸湖上
魚釣叢中盡日閒
　　垂虹
松江一景是虹橋欲約騷人釣巨鰲吴越封疆知幾夢
古今人物壯三高雪天斫鱠莎烟冷秋月漁歌劍氣豪
收拾琉璃千萬頃盡為醽醁汲波濤
　　臘八前四日
天氣晴和又作陰老来畏冷自難禁餘霙待伴留痕在
殊動騷人訪戴心
　　湖上閒步
一畨雨過一畨春芒竹閒行踏軟塵城裏不知春色早
湖邊楊桞已撩人
　　新竹
傍墻穿過鄰家竹愛護新篁數十竿剪伐莫令僮僕輩
老夫日日要来看
　　松江
香飄菡蓞短篷中水色山光一様同行止又非人所料
今年兩度上垂虹
　　虎丘
突兀浮圖挿翠微吴王事迹總成非寺僧未晚山門閉
不放閒雲一片飛
　　秋詠
吟軸捲還開行歌興盡回買花澆換葉開徑埽蒼苔巾
學涼紗樣衣從薄苧裁潘郎羞鬢白多是為秋来
　　秋夜
秋夜多愁思虚堂風露涼觀書燈可近欲睡漏初長蛩
響頻催織螢飛爍有光雨梢忩外過散入稻花香
　　寄陳芸居
生長京華地衣冠東晉人書中塵不到筆下句通神江
海知名日池塘幾夢春精神長似舊芸藁愈清新
　　冷泉亭
欲訪飛来景湖頭賃小船白雲侵嶺下翠樹傍泉邊入
寺人須到深林影自圓山居相去近夜坐學參禪
　　春晚湖上
花事已成休都人懶出遊水添烟浪濶山帶夕陽愁栁
樹鳴黄鳥沙隄卧白鷗不辭歸路遠何必買扁舟
　　春詠
盡日看詩只掩扉出門細雨怕沾衣杏花已露胭脂色
燕子如何却未歸
　　苔錢
庭砌方圓出化均何須抵死論錢神貧家阿堵新添富
買斷西湖風月春
　　買魚
蘆花荷葉晚秋天雁影横斜逺水連頻喚買魚人不譍
偷忙撑入怕官船
　　即事
東君無處不繁華一雨纔晴意便佳客舎山梅開遍了
從今懶買擔頭花
　　送春
作惡情懐是别離老夫嬾作送春詩東君歸去無蹤跡
試問垂楊便可知
　　春歸
青青結子在梅梢方見春来夏已交認得主人雙燕子
香泥銜去理新巢
晴天氣淑濃如酒引得狂蜂路亦迷獨立闌干凝望處
賣花人在畫橋西
　　閒中
花飛春減燕雛飛葉葉成陰障翠圍囊裏酒錢消鑠盡
滿船贏得載詩歸
　　江頭
漁浦山邊白鷺飛西興渡口夕陽微等閒更上層樓望
貪看江潮不肯歸
　　口占
園林緑暗又紅稀蜀鳥啼山笋蕨肥春夏一畨交篆早
綿衣脱了換單衣
　　吟詩
漁溪僻好只吟詩此意還須識者知自古島郊貧徹骨
詩逢窮處始為奇
　　社日
今朝社日寒猶力燕子還尋五桞家宰肉不沾吾分薄
强斟聾酒度年華
　　喜雨上别大參
爰立為霖仰望深今朝一雨慰蒼生經綸久柬君心在
燮理還同天道亨愛國慮勤寛玉帶籌邊謀逺捍金城
我公勲業難摹寫但見皇家慶太平
　　寓京二首
一官濩落笑如初只合空山去讀書不稼不漁無活計
謾將名氏玷公車
車馬滔滔厭軟紅湖邊秋意屬西風木犀初放荷花老
買箇船兒學釣翁
　　春日即事
春入侯家春事深日長庭院又沈沈客中不耐如絲雨
攪起思家寸寸心
春光滿目是湖頭水碧琉璃拍岸流憶着去年桃葉渡
相思無限使人愁
　　丙午七夕後一日晚抵松江塔下
到得垂虹廹暮烟前村雨暗莫行船幸然得與僧人熟
借得終宵客位眠
客中情况少人知正值鐘聲約束時清坐更無人共話
挑燈来看菊潭詩
　
　
　
　
　
　
　
　
　
　
　
　
　
　兩宋名賢小集巻三百八
欽定四庫全書
　兩宋名賢小集巻三百九
　　　　　　　　　　　　宋　陳　思　編
　　　　　　　　　　　　元　陳世隆　補
　漁溪詩藁
　　江上
江頭雲閣雨桞色與春深船發春風阻誰知客子心
　　居閒
富貴人所願貧賤不堪憂自有蘭蕙清非比蕭艾羞功
名如露草飄瓦若虚舟千載倘相遇臯䕫及伊周茍使
窮未達一壑營一丘出處謹吾節斯心已細籌
　　古意
無言情脈脈美人久相隔道阻修且長春草幾畨碧鳳
釵冷鬢雲鸞鏡輕雲羃昔為比翼鳥今作孤飛翮愁絶
寄郎衣腰痩裁宜窄
　　春日即事
羲馭舒徐日正遲園林已覺杏花稀半晴半雨春無凖
燕怯輕寒不耐飛
　　即事
薄薄輕輕寒露雨微微颯颯早秋風小舟辦了松江去
占取三高作釣翁
　　賞月
天淨無一雲地淨無一塵十六月圓滿皎皎白玉輪古
今同此月照破世間人夜久方浴出露坐風滿襟清影
入忩户聊足慰我心所欠一尊酒所乏一張琴如此好
月色惜乎在海濵癡兒官事了空自疲精神不得賞新
月酬酢相與頻今宵詩興動狂吟漁溪民獨對猶復爾
况逢親共賔
　　採蓮曲
畫艇將歸笑語頻鴛鴦對對起還沈妾心先自懐郎苦
怕嚼蓮心苦轉深
　　靈隱
回首得兩年曾入靈隱去一路看不足衣霑松上露白
雲来相迎澗泉飛瀑素此景天下無遠勝廬山路
　　種竹
門前槐已長庭前草自生所欠園中竹多種渠幾莖此
君真可愛非獨王猷情有時吟詠暇入園得閒行所幸
筍萌出次第陰可成頃使神宇爽漸覺眼界清最是秋
雨夜風来簌簌聲
　　春暮寄友人
日暖棃花雪風吹楊桞綿春踰三月半夢憶十年前詩
借鶯聲和書無雁字傳東君還似舊吾鬢歎皤然
　　即事
吹落楊花春事了小池新緑雨添痕育蠶時節寒猶在
村落人家半掩門
　　初夏
薔薇花已謝芍藥擬下坡午陰有嘉樹景序猶清和日
得詩篇詠門無俗客過笋胎今歲少荷葉小池多春去
餘旬日夏雲已嵳峩吾年嗟老矣身事笑蹉跎但欲卧
白日幽岩捫青蘿已與心料理不必問如何
　　次下竺僧韻
朝市軟紅塵山林氣味深放懐隨野鶴過耳任春禽石
澗鳴泉玉松釵墜日陰隱居無箇事存養讀書心
　　江上
小雨纔收日漸斜酒旗挿處兩三家江頭粧㸃秋来景
半是蘆花半蓼花
　　秋日
芙蓉未拆桂香浮落日西風雁過樓一雨空階深夜滴
十分秋是十分愁
　　偶成
吹来一葉報秋知玉露金風正及時戴了涼巾披野服
桂花香裡看唐詩
　　秋行吟
西風𦂳兮葉脱枝寒露瀼兮菊遶籬蘆花白兮蓼滿湄
雁聲急兮蛩轉悲樂吾淛兮殊興思况東淮兮落逺陲
朝氣肅兮夜漏遲暮雲黯兮山色衰紛紛眯目黄埃吹
艱闗千里徒驅馳窮猿投林任所之膏梁諸公那得知
從今休被微官縛未若琴歌詩酒樂豈無手足懐我情
當念行人多寂寞
　　習氣
習氣於詩却未除儘教人笑治生疎功名若到窮吟地
雖是居貧富不如
　　即事
暑赫練襟汗欲流倩誰喚得一天秋無人共訂吟邊句
獨有蟬聲呌樹頭
　　平湖
平湖一景堪圖畫舟子烟波去復歸舊日元真無覔處
西山長見鷺鷥飛
　　半塘
因訪雲岩過半塘清明時候野花香小舟趁雨衝風去
不及㝷僧到上方
　　送人至松江
西風蕭瑟入船忩送客離愁酒滿缸要記此時分袂處
暮烟細雨過松江
　　雨後
雨後新晴日轉西桑間猶有拙鳩啼十分愁意無人管
紅蓼黄蘆水滿溪
　　紀愁
可笑無詩紀四愁强將歡伯解吾憂夜長明月紗忩冷
分得寒蛩一半秋
　　和樂天初夏韻
雨脚来山岫溪痕漲岸沙挿旗多酒户掛網盡漁家地
出綳兒笋園收菜子花春歸鶯囀懶風急燕飛斜杯瀉
青荷葉甌煎白玉茶孤村流水晚數㸃有歸鴉
　　述已
落落功名鬢久斑重遊京國又何顏早知寸禄榮家晚
悔不當初便入山
　　釣臺
不受三公漢禄榮一絲風月許多清只將節義高千古
豈釣人間利共名
　　七夕有懐
擘釵情緒思悠悠月下穿針嬾傍樓非獨雙星苦離别
人間天上一般愁
　　秋夜
月華如水淨無塵千里相思總一心絡緯籬邊吟不徹
做成秋意十分深
　　賡采雪岩韻
詩與梅花一樣清江湖久矣熟知名未容便理趨朝計
行見相留入幕榮照座精神澄玊宇當官才刃壓金城
星郎况是曾知已刮目英遊藻鑑明
　　南蹌跧上人之平江
青浦相逢恰二年今宵再會亦前縁詩囊和月横挑去
穩泛楓橋夜半船
　　夏日遣懐
老大今無用吟詩了白頭百年如電影萬事付沙鷗性
淡偏宜靜居貧動是愁人情難似舊門外水長流
　　寓歸
水激長江浪風傳遠寺鐘宦情秋意薄歸興客愁濃捲
箔迎新雁喧籬厭舊蛩何時旋故里載酒挿芙蓉
　　性拙
性拙難為巧年来險屢經身閒詩漫賦心靜夢能靈富
貴如朝露英雄幾曉星尋思世間事日影過中庭
　　秋日即事
宿有騷人興休教世俗知郊墟聊晚眺風月入秋宜愁
極惟憑酒囊空却剰詩更長人不睡燈火可親時
　　論詩
大道本無體何在文字間易從先天畫詩自聖人刪流
風傳益遠後作莫可扳推敲誰氏子一字不可閒
　
　
　
　
　
　
　
　
　
　
　
　
　
　
　
　兩宋名賢小集巻三百九
欽定四庫全書
　兩宋名賢小集巻三百十
　　　　　　　　　　　　宋　陳　思　編
　　　　　　　　　　　　元　陳世隆　補
　吾竹小藁
　毛珝字元白柯山人豪於詩有聲端平間吾竹小藁
　一巻寶祐六年荷澤李龏弁序云柯山元白詩人之
　秀者也通今達古蓍蔡後生采詩家得其一二如寳
　肆中犀璧混於螺貝惜其以文自晦不求於時吟藁
　一帙章不盈百清深雅正蹟前事而寫芳襟奚止嘲
　風弄月而已哉
　　西興
蚤暮船爭渡都城隔岸閒昔為漁釣地今作利名關潮
探塵中事年催客裏顏水仙花又發吾欲老江灣
　　寓池之清夷堂
堂靜草侵廊羈懐未易忘近城知郡圃有佛即僧坊惡
句書盈壁空樽壘到墻使君臨寵外滿目樹蒼蒼
　　送客遊吴
水鄉秋易冷珍重過吴松在旅雖難遣於詩莫厭攻一
輪僧寺月半夜客船鐘况有賢州牧知音是舊逢
　　小至
九地陽初動披衣起擁爐門前初去馬􁦷外漸啼烏雲
色呈金未梅梢破玉無焚香待天曉㸃易句研朱
　　廬山棲賢寺
名重于諸刹前賢舊隱踪無人知有路隔樹忽聞鐘瀑
壯山疑裂雲深寺若封或傳遺藁在三叩昔時松
　　登黄崗清淮門
風吹蘆葉江頭路江水江天共秋暮邊淮寒早客行稀
只有征鴻向南去征雁自去書不来逺衣未寄憑誰催
孤城慘咽暮笳起城下荒榛接淮水
　　種竹
山居無力塵居俗有客勸予惟種竹種成貧家可驟富
翠色琅玕遶君屋清晨荷鋤斸溪岸分得溪光入城緑
暮年百事課功遲坐待春風滿林玉
　　墨龍
真人尸居雷八荒斷磚殘墨生蒼茫鯢伯下􁐉九淵黑
神光倒射角與亢(平聲/)明明元氣淋漓蹟水底焚槐海
波赤周流萬化元無極姑使人心識天則
　　湘江
湘江莫道無情水寳瑟聲寒愁帝子安知日月在中天
萬古重瞳元不死楚南楚北千里雲持香遥禮雲中君
莫起悲風助騷怨蘭枯菊瘁不堪聞
　　東風
東風喣嫗如慈乳欲報生成恨無所自拈花片作斑衣
起捧春醪勸春舉傍人笑我老如許我亦笑渠將及汝
梅花也笑桞都舞君如不飲出童羖
　　浙江
白鷴舊事隨波去太極陰陽自吞吐長虹夜貫黑頭船
四紀沙迎相公路馮夷作劇真等閒五都有客雄其間
上林三官浪憂國千年海底生銅山
　　檜瀑
媧皇失補天南角一道銀河落君屋又疑元氣是周流
不然瀉盡誰能續瀑邊老檜尤可人髯疎骨痩皮鱗皴
崩崖欲壓全不懼夜半潛蛟暗来去
　　富川邂逅戚叔開
百蟲坏蟄雁奔忙君從何来兩袂霜大冠如箕盍齊魯
此地無乃驚吠厖釣竿曾笑江河窄尺水無容投犗客
取羝為君向東軷一聲裂石扶桑白
　　虎丘
阿鴻血染吴苔碧氣徹重泉埋不得千年至寳復歸天
顛倒海中飛霹靂至今荒怪列虞初罅石千㝷駭遊客
寺邊别廟是何神月黑伽藍問周易
　　月
人言月裏仙人住隱約娑羅樹根兔元霜搗就亦多年
不見有人曾得度清光偏照邊城秋城邊白骨胎王侯
王侯白骨卒未已龜􁄏吸月獨不死
　　丹陽館
渡江第一南来驛幾度華堂延鴈客百年運逐曉雲空
愁殺鞮官老無職南徐今日古陽闗不斷歌聲祖離席
國讐已復事尤多折損年年春桞碧
　　富池廟
船頭蜀錦三千尺倒影長虹浸寒碧相逢不是紫髯郎
鸚鵡洲邊眼生棘江頭簫鼓雜靈鴉人道陰兵曾護國
安知樓下雪千堆不是吞曹氣衝激
　　秋日即事
黄花暴日香欲醉黄蜂抱香暖欲睡老夫邂逅亦欣然
一段先天畫前意喧喧歸雀聒叢篁夕風欲轉明朝霜
花揺蜂醒我亦覺斜陽一片秋茫茫
　　甲午江行
百川無敵大江流不與人間洗舊讐殘敵自縁他國廢
諸公空負百年憂邊寒戰馬全裝鐵波濶征船半起樓
一舉盡收關洛舊不知消得幾分愁
　　寓興國之十詠亭呈諸友
斷垣荒棘疑無路忽有幽亭一畝餘不稱郡侯来把酒
偏宜野客借觀書臨階汲水防苔滑隔岸看山愛桞疎
非有舊交時下顧十分風味落樵漁
　　中年
中年已悟昔皆非正學無師更可悲詩道縱能通閫域
聖經曾未涉藩籬擬從周子參無極更為東巢續近思
適意舞雩時一詠區區何用苦吟為
　　寓泉之定空寺
齋鐘聲斷佛香銷閒步虚廊轉幾遭濁世自縁君不捨
青山豈是俗難逃鳥如留客音聲好松似驕人意氣高
因悟夙根元自有栽培功淺長蓬蒿
　　掩巻
盈箱積案欲何如誤盡蒼生半屬渠陸贄外誰無負學
臯陶前是讀何書鑿開素樸惟三畫斵碎真淳遂五車
安得六經行世外民風盡返結繩初
　　謝胡黙堂
創新小閣畫難成肯借山翁養病身萬事不憂知有命
數椽分庇可無人觀書漆几明於鏡欹枕藤牀軟勝茵
終恐傍門心未穩敝衣雖敝毎馳神
　　寓泉之安溪
已恨逢人語不通更堪烟嶺隔千重山城縱是如花好
海霧終愁似墨濃逺信斷無鴻可寄故鄉惟有月相逢
間於荔緑蕉紅處歩屧時留到晚鐘
　　雪
無雨無雲曉色乾忽驚瑰璧滿簷端不教聲到牕前覺
應恐愁添屋下寒占瑞農官尋玉尺析酲公子索金盤
柴門睡起無多事捲上疎簾帶竹看
　　闗心
闗心歲月似驚波少日無成奈老何别久帝京知事少
住長客舎識人多典衣沽酒杯難滿借壁題詩字易磨
早信出門無遇合故山只合守樵柯
　　通之海山樓落成
千尋雉堞一朝興五馬行庖此落成地峻鬼神愁設險
樓高星斗聽談兵霞羞綵幟依山斂月鬭金杯出海明
更有萬堆飛石在寄聲殘羯盍䰟驚
　　鳯凰臺
江山依舊昔人非多少興亡問不知雁去又逢重到日
鳳歸安得再来時風吹木葉隨漁艇霜壓蘆花出酒旗
特地待吟吟未穩數聲昏笛戍樓吹
　　學道
學道先須學忍貧緼袍疏食當華珍摳衣所久參前輩
開巻猶欣見古人暗坐雨􁦷心似月冷眠雪屋氣如春
向来酷意耽吟事今亦相忘越與秦
　　贈碧蜍
鳶飛魚躍兩悠悠造物何心莫問休但得一杯長在手
不須萬户更封侯人間有夢何非蝶物外忘機即是鷗
我亦青鞵行脚者會摩銅狄話重遊
　　人才
但得人才即治安不憂外侮敢相干學闗世道方為士
業曉農家始是官國力在兵堪用少敵情如鬼欲驅難
豈無一代奇男子抱膝無言靜處看
　　和張梅深四首
幾踏梅花角寸長擔簦羞作老来忙立身早慕千層塔
閲世今知百戲場從辟穀来唯嗜酒自栽梅後不燒香
人生底為青衫急亦有秋荷可製裳
不用悲歌撫鐵長古無人可免身忙存心未必耕無地
涉世難忘選有場新别水雲書尚濕舊題松桂筆猶香
只縁誤觸神丹走惆悵京塵浣薜裳
我䇿曾無一䇿長一生蟻踏厯間忙持經佛寺新投社
寄食田家舊築場古劍放教龍逐伴殘書分與蠧餐香
不愁死去無名在化作千年老鶴裳
鳧鶴都休較短長靜非無用動非忙間將書巻排科甲
戲把文科列戰場無地可施行話枘有天須監格心香
功名細看時来耳珍重漁簑即衮裳
　　古出塞
初説戍漁陽俄傳出定襄朝朝征馬過春草不曾長
　　山月
山月共徘徊山泉酌一杯詩成無筆寫畫石記蒼苔
　　書墨竹
伯夷有夙世契子猷結千古交烟外三葉五葉雨中一
梢兩梢
　　觀星
九天有象不虛呈厯厯都闗國重輕漢客可無經濟意
只將牛女問君平
　　海陵
遶城無數菜花黄隔岸蒹葭接大荒不分塞鴻偏得意
年年春老未還鄉
　　海陵之褒城
四面蒹葭水接天中間一片是人烟相逢盡喜干戈息
白鷺飛来立戰船
傍城三十里芙蕖怪底繁華浙景無元是近邊農事少
全憑蓮藕當官租
邊聲籍籍早秋風稻未黄時棗又紅莫厭水鄉遷避苦
全家載入緑荷中
　　儀真
頻年歲稔少干戈到處人能販五湖只道鹺舟偏輻輳
玉杯錦段近年多
多旨樓邊古桞斜龍淵寺裏隔荷花清風盡日無人管
半屬僧家半妓家
販来北棗堪充膳種得西𤓰可析酲總是中原舊風物
不堪今日是邊城
　　晚涼
􁦷前灑地着胡牀浴罷閒来坐晚涼更取壁燈移暗處
待他月上竹邊墻
　　南山有梅花
南山有梅花高者五尺餘半空發清香天人為踟蹰城
中三尺本登盆綴流蘇進之畫堂上笑彼何麤疏
　　山中吟七首
幽幽山上松泠泠松下井白石當銀牀青蘿作修綆山
翁獨酌餘無客可堪評葛洪分煉丹陸羽求煎茗
采薇作庭實紉蘭作筐篚持以薦王公謂可蘋藻比王
公龋齒謝王門何用此問客姓與名或是孤竹子
山中夜讀書山鬼来相試隔􁦷問疑難頗及堯舜事予
非夘金人安能動星緯劃然一推􁦷餘音入空翠
山翁不能文亦免時流笑早愛滄浪歌知辭不知調長
年水山間所業只耕釣偶得千齡龜遂通八卦兆
山花開滿枝山鳥啼無時君胡欲棄此自取塵汚為山
猿嚙君履山鹿銜君衣挽君君不留去去君何歸
槲葉可以衣松實可療飢騎鹿下山去擬説高人知高
人不可得紛紛却語誰曉忩白雲過且自相同歸
題牋寄親友早早山中来紫芝旣可採蟠桃行當開持
書託南風北風復吹囘愛之不可見落日令人哀
　　已酉客淮
烽燧春尤急人才歎寂寥恨無黄石畧難致碧幢招守
塹宵仍甲傍城曉未橋又傳經一雪殘哨亦蕭蕭
　　過黄山法華寺
積雪滿松岡兹行為悼亡本非求吉地祗欲近禪坊外
物心如水流年鬢已霜只應雙卜宅永此禮空王
　　送田耕月遊吴
衣笈詩囊外身輕費亦輕不妨船眼窄時上岸頭行橘
里逢霜信松江問水城吴中聞歲稔新糴想須平
登橋仍問渡迢遞到吴中倩僕挑茶竈移船避釣筒月
生林屋洞潮接舘娃宫得句人傳去蘇牋價益穹
此去姑蘇郡都無五日程仍聞新太守最重舊交情有
句梅邊索無田月下耕雙親方待養我亦勉君行
　　湓江
遠樹一重重烟村與市通難㝷元亮宅遥酹菊花叢濁
浪帆檣外廬山几席中何時邊事息来此作漁翁
　　吴門田家十詠
去年一澇失冬收逋債於今尚未酬偶為灼龜逢吉兆
再供租約賃耕牛
竹罾兩兩夹河泥近郭清渠此最肥載得滿船歸挿種
勝如賈販嶺南歸
到處車聲轉水勞東鄉人事獨逍遥一堤灩灩元非雨
總是吴江澹水潮
今年田事謝蒼蒼儘有瓶罌卒歲藏只恐主家增斛面
雙雞先把獻監莊
主人租入有常規十月開倉不許違占得頭籌先衆了
繞身紅綵送將歸
西鄉本是最高鄉今歲收成亦倍常瓦鼓綵亭連日閙
誰家不謝白龍王
村村鼓笛樂秋成露未凝霜水未冰無賴酒家偏射利
隔年早挂上元燈
田家少婦最風流白角冠兒皀蓋頭笑問傍人披得稱
已遮日色又遮羞
長襟侈袖若僧衣閒蕩扁舟入郭嬉好是醉歸村舎晚
聲聲耳畔阿郎兒
主家文牓又闈田田甲科丁各備船下得樁深笆土穩
更遷垂桞護圍邊
　　劉寺
曾住昭陽殿裏頭何年香骨掩荒丘虛傳碧落歸仙去
誰見蒼梧從帝遊鸞閣粉銷塵影暗蜃爐香冷石人愁
風前不敢將梅折猶恐君恩寵未休
　　宿廣果寺
寺門初掩夜沈沈風逼寒燈檜影深滿屋異香僧入懴
一甌新茗客搜吟雲歸古殿聞龍氣月照空池見佛心
坐久却眠眠未穩屋頭鐘起鵲驚林
　　金陵
虎踞龍蟠在目前依然行闕鎖寒烟津頭鼓角增新戍
陌上笙簫減舊年高塔直看淮對境斷碑閒憶晉諸賢
我来尚喜秋成日魚蟹堪賖滿市邊
　　拄杖
數節堅如玉削成幾年出入伴閒身扶持衰老非無術
變化虛空亦有神藥籠倒挑同入市酒壺斜挂共尋春
雖然未作顛危用閒指迷津與路人
　　數椽
梅有清香竹有陰數椽於此寄幽深舊看飛雁抛孤旅
新聽啼螿悔苦吟幾巻書皆先世蹟一張琴是古人心
柴門未必無知已何必江湖在遠尋
　　陳藏一山房
一室焚香即太初萬人如海儘從渠第于心上曾無著
何必山中始可居垂箔護花嫌引蝶連筒汲井怕生魚
草元政不妨人事問字敲門未可疏
　　元日寓越之三江
客裏元正最可憐就他香案禮蒼天懶拈蓍草占新歲
頻對菱花憶去年僅有邸翁分席拜不如野老著衣鮮
百年草草渾如此且醉殘梅了目前
　　桂
天上分来種異常年年花占菊前黄堆將龍麝應難敵
隔盡屏帷亦透香此日且饒秋富貴全家疑在月中央
明朝酒醒風吹盡贏得黄金滿步廊
　　滄浪亭
濯纓人去水空寒事屬明時欲問難日暮客歸園館閉
鷺鷥飛上石碁盤
　
　
　
　
　兩宋名賢小集巻三百十
欽定四庫全書
　兩宋名賢小集巻三百十一
　　　　　　　　　　　　宋　陳　思　編
　　　　　　　　　　　　元　陳世隆　補
　南岳詩藁
　劉克莊字潛夫號後邨嘉定二年以恩補宣教郎知
　建陽縣言官李知孝梁成大摭其所詠落梅詩以為
　謗訕鄭清之力辨得釋通判潮州改吉州端平二年
　除樞密院編修官嘉熙元年知袁州坐言濟王事為
　御史蔣峴所劾與方大琮王邁同罷歸旣而予祠累
　擢廣東提舉改直華文閣淳祐六年令赴行在奏事
　道除太府少卿旣至奉御劄劉克莊文名久著史學
　尤精可特賜同進士出身除秘書少監令與尤焴同
　任史事兼中書舎人史嵩之服闋御筆除職予祠令
　克莊行辭克莊奏嵩之有無父之罪四無君之罪七
　舊相致仕合有誥詞今臣行嵩之之詞未知為褒為
　貶論奏不已為殿中侍御史章琰劾罷尋移舊職知
　漳州復除崇政殿説書起居舎人兼侍講力奏不草
　史宇之答詔十二年除右文殿修撰知建寧府改福
　建轉運副使以鄭發疏褫職寢新命提舉明道宫景
　定元年賈似道還朝厯遷權工部尚書兼侍講以年
　迫堅乞致仕咸淳四年特加龍圖閣學士仍致仕明
　年卒諡文定克莊學問充積甚有文名真德秀嘗以
　學貫古今文追騷雅薦之晚年為賈似道一出君子
　惜焉所著後村居士前後續新四集行於世
　　龍隱洞
先賢評桂山推爾居第一豁然碧瑶户夾似雙玊璧中
有無底淵黑浪常蕩潏諒當剖判初倍費造化力雷嗔
斧山開龍怒裂石出至今絶頂上千丈留尾脊寧論兒
女子壯夫股為慄我来欲題名腕弱墨不食摩挲狄季
碑文字尚簡質今人未知貴後代加寳惜洑流工駭舟
久遊覺蕭瑟嵓室寛如家迴櫂聊愒息
　　贈翁巻
非止擅唐風尤於選體工有時千載事祇在一聯中世
自輕前輩天猶活此翁江湖不相見纔見又西東
　　芙蓉二絶
湖上秋風起櫂歌萬株映桞更依荷老来不作繁華夢
一樹池邊已覺多
池上秋開一兩叢未妨冷淡伴詩翁而今縱有看花意
不愛深紅愛淺紅
　　即事四首
買得荒郊五畝餘旋營花木置琴書桞能樊圃猶須種
蘭縱當門亦不鋤無力改墻姑覆草多方存井要澆蔬
區區才志聊如此誰謂先生懶復疎
目為詩客不勝慙喚作園翁定自堪抱甕荷鋤非鄙事
栽花移竹似清談野人只識羮芹美相國安知食笋甘
晚覺齊民書最要惜無幽士肯同參
墻角新開白版扉時尋樵牧弄烟霏代耕豈若收躬稼
賜帛何如出自機湖海浪遊今已倦山林獨往未全非
百年只願身强健長為慈親負米歸
待鑿新池引一灣更規高阜敞三間縮墻恐犯鄰家地
減樹圖看屋後山身隱免貽千載笑書成猶要十年閒
門前驀有相尋者但説翁今怕往還
　　送葉尚書奉祠
先生清夢繞林泉黄紙除書拜地仙報答吾君吾相了
徜徉某水某丘邊事光白傅求賢後銜似溫公約史年
笑向故山猿鶴説古来晚節幾人全
　　答留通判元崇
不見龍驤與驥馳紛紛蟲篆鬭蛛絲君侯傑出南方者
老僕終當北面之憶玉樹枝勞遠夢熏薔薇水讀来詩
自慙眼力非闗令紫氣浮空懵不知
　　獲硯
二硯温如玉琢成信知天地有精英馬肝紫潤尤宜沐
鵒眼青圓宛似生未愛潘郎呼作友便教米老拜為兄
今年几案多奇獲應是窮儒命漸亨
　　題龍眠十八尊者
嘗聞天台境肉身往無從仁夫示此圖恍惚遊其中應
真一一若舊識或踞怪石臨飛淙山鬼投牒何敬恭天
女問法尤丰茸盆魚鬐鬛等針粟放去夭矯拏空濛山
深無人地祗出被服導從侔王公前驅鷙獸後䕫魍徐
行殿以一痩笻巉巉蒼壁謖謖松下有老宿眉雪濃石
橋滅没雲氣斷似是鬼國非天工層冰融結挾怒瀑毒
虺噴薄含腥風至人于此方入定壊衲羃首枯株同等
閒一坐六十刼汝技有盡吾無窮書生往往談性命惕
以禍福猶兒童倒持手版口勸進對此寧不面發紅我
知龍眠筆外意要與濁世鍼盲聾退之云釋善變幻愷
之謂畫能神通幻耶神耶兩莫詰與子持叩西山翁
　　丁酉重九日宿順昌步雲閣絶句三首呈未道明
　　府
九月南州菊未黄芙蓉取次獻新粧不妨折取繁紅挿
四海皆知兩鬢霜
只了年年作逐臣衣冠樸素面埃塵偶逢令尹留連我
不畏狂生㸃涴人
先倩清風掃水軒更呼涼月倒金尊定知明府歸來夜
縣郭留燈未閉門
　　送項使君季約二首
世有凝香樂君侯總未知清齋燈火夕閉閣荔支時郡
小難留住民愚去始思兩年案頭筆一字不容私
但見兩眉顰何曾一饌珍節如僧更苦家比郡尤貧琴
鶴均為贅蓴鱸頗切身蕩山有来雁莫惜寄身頻
　　北山作
骨法枯閒甚惟堪作隱君山行忘路脈夜坐認天文字
痩偏題石詩寒半説雲近来仍喜瞶閒事不曾聞
　　黄檗山
出縣半程遥松間認粉標峰排神女峡寺創德宗朝鸛
老巢高木僧忙雜野樵早知人世淡来住退居寮
　　小寺
小寺無蹊徑行時認蘚痕犬寒鳴似豹僧老痩于猿澗
水来旋磨山童出閉門城中梅未見已有數株繁
　　蒜嶺
到此思家切寒衣半淚痕燒餘山頂秃潮至海波渾僕
怕昏無店人言近有村吾生輸野老笑語掩柴門
　　幽居寺
相傳有儒者唐李隱兹峯電已收遺藁雲方鎖暮鐘木
碑無世次石洞斷人蹤此士何曾死林深不可逢
　　蒜嶺夜行
嶺頭無復一人来漁店收燈户不開松氣滿山涼似雨
海聲中夜近如雷擬披醉髪横簫去只寄鄉書與劍迥
他日有人傳肘後尚堪收拾作詩材
　　别敖器之
舊説閩人苦節稀先生獨抱歲寒姿老年綘帳聊開講
當日烏臺要勘詩東閣不遊縁有氣草堂未架為無資
輕煙小雪孤行路折賸梅花寄一枝
　　答友生
讀易參禪事事奇高情已恨挂冠遲清於楚客滋蘭日
貧似唐人乞米時家為買琴添舊債厨因養鶴減晨炊
君看江表英雄傳何似孤山一巻詩
　　漁梁
春泥滑滑雨絲絲一路寒陰少霽時水入陂渠喧似瀑
雲從山崦上如炊燎衣去傍田家火炙燭来看野店詩
落盡梅花心事惡獨搔蓬鬢遶殘枝
　　小梓人家
生来拙性嗜清幽因過山家為小留頂笠兒歸行樹杪
提瓶婦去汲溪頭參天老竹當門碧盡日寒泉遶舎流
我料草堂猶未架規模已被野人偷
　　送周監門
一領青衫似敗荷奈君母老秩卑何三年幕府無人薦
千里柴門有客過身畔擔輕藏俸少江頭船重載書多
故人若問軍中事為説防秋夜枕戈
　　贈友
亦欲尋芳遍九寰不期無意識君顔一生氣誼真湖海
四海宗盟重斗山經嵗著書人少見有時入郭俗爭攀
何因樵服供薪水得附高名野史間
　　豫章溝
溝水泠泠草樹香獨穿支徑入垂楊薺花滿地無人見
惟有山蜂度短墻
野店蕭蕭掩竹門岸沙猶記去來痕東風枉是吹花急
緑盡平蕪却斷魂
　　西山
絶頂遥知有隱君飡芝種术鹿為羣多應午竈茶烟起
山下看来是白雲
　　秋風
黄葉蕭蕭忽滿街獨騎痩馬豫章臺莫將宋玉心中事
吹向潘郎鬢畔来
　　歸至武陽渡作
夹岸盲風掃楝花高城已近被雲遮遮時留取城西塔
篷底歸人要認家
　　出郭
江邊一雨洗秋容北郭東郊野意濃老大怕他人檢㸃
隔溪隔桞看芙蓉
　　烏石山
兒時逃學頻来此一一重尋盡有蹤因漉戲魚羣下水
縁敲響石鬭登峯熟知舊事惟鄰叟催去韶華是暮鐘
畢竟世間何物壽寺前雷仆百年松
　　葺居
兵火間闗鬢欲絲歸来聊卜草堂基架留手澤書堪看
㸑有躬耕米可炊畏濕先開通水竇貪明稍斫近簷枝
旋移梅樹臨忩下凖􁁎花時要索詩
　　除夕
除夕陰寒怕巻簾雨聲斷續下疎簷壁穿自和乾泥補
忩損教尋廢紙粘祇有青燈相守定縱無白髮亦生添
更殘自算明年事不就君平卦肆占
　　立春二首
恰歸舊隱再逢春村巷荒涼草没人犬壊園中門作竇
盜窺墳上樹為薪官如巫祝難羞賤家似樵漁敢諱貧
聞説鄰醅低價賣病夫一滴未沾脣
今歲春盤始住家也勝羈旅走天涯圃晴菜坼經霜甲
林暖梅飛徧地花閒有工夫憂世事老無勲業惜年華
近来死盡吟詩者得句聊從野叟誇
　　燈夕
千炬金梔映玉蕖臺城昨夢又年餘斷無絃索鳴華屋
惟見炊煙起草廬兒報瓶空因止酒婢言油盡暫停書
蓬忩亦有精勤士何必然藜向石渠
　　方寺丞新第二首
幽人卜築翠相環莫笑書生眼力慳地占百方多是水
樓無一面不當山荷深似入苕溪路石怪疑行雁蕩間
只恐中原方鼎沸天心未遣主人閒
一生不畜買田錢華屋何心亦偶然客至多逢僧在坐
釣歸惟許鶴隨船庭栽花木皆僚友身主湖山即事權
京洛貴人金谷裏安知世上有林泉
　　方寺丞􁪻子初成
船成莫厭野人過久欲從公具釣蓑積雨晴来湖面濶
殘花落盡樹陰多新營小店皆依栁舊有危亭尚隔荷
所恨前峯含暝色不然和月宿烟波
　　偶賦
身已深藏畏俗知客来鄰曲善為辭偶彈冠起成何事
徑拂衣歸自一奇村飲婦常留燭待山行童亦挟書隨
明時學性尤通顯却悔從来業小詩
　　題方武成詩草
性僻愛詩如至寳借君詩巻百回看吟来體犯諸家少
改定人移一字難束瀑為題猶夭矯吞山入句尚蒼寒
嗟余老鈍資磨琢安得同衾語夜䦨
　　書考一首
香火精勤閲一朞孤臣無路答鴻私銜如已廢陳人樣
俸比初開小學時世上升沈姑付酒考中供狀是吟詩
五錢買得羊毛筆自寫年勞送有司
　　穴蟻
穴蟻能防患常于未雨移聚如營洛日散似去邠時斷
續縁高壁周遭避淺池誰為謀國者見事反傷遲
　　宿千歲庵聽泉
因愛庵前一脈泉襆衾来此借房眠驟聞將謂溪當户
久聽翻疑屋是船變作怒聲猶壯偉滴成細㸃更清圓
君看昔日蘭亭帖亦把湍流替管絃
　　答翁定
牢落祠官冷似秋賴詩消遣一襟愁喜延明月常開户
貪看青山懶下樓客詫瀑奇邀往看僧誇寺僻約来遊
何當與子分峯隱飢嗅巖花渴飲流
　　歲晚書事十首
荒苔野蔓上籬笆客至多疑不在家病眼看人殊草草
隔林迢遞見梅花
踏破儂家一逕苔雙魚去換隻雞囘幸縁不識聱牙字
省得閒人載酒来
書生元不信禨祥老去無端慮事詳白髪社巫云日吉
明朝渫井更苫墻
鬱壘鍾馗尚改更青雲變幻幾公卿人間止有章泉叟
撲斷衡山了一生
細君炊秫婢繅絲綵勝酥花總不知忩下老儒衣露肘
挑燈自揀一年詩
門冷如冰儘不妨由来富貴屬蒼蒼昨宵却笑癡兒女
深夜潛燒祭竈香
歲晚郊居苦寂寥日高睡起去城遥深深榕逕苔墻裏
忽有銀釵叫賣樵
主公晚節治家寛婢慣奴驕號令難圃在屋邊慵種菜
井臨砌畔怕澆蘭
日日抄書懶出門小忩弄筆到黄昏丫頭婢子忙勻粉
不管先生硯水渾
丐客鶉衣立户前豈知儂自窘殘年染人酒媪逋猶緩
且送添丁上學錢
　　懐保寧聰老
秣陵一見歎魁梧毎恨斯人不業儒幾度劇談俱抵掌
有時大醉勸留鬚探梅尚憶陪山屐煨芋何因共地爐
我已休官師退院肯来林下卓庵無
　　仙遊縣
不見層岡百尺嵐眼中空曠似江南煙收緑野連青嶂
樹闕朱橋映碧潭丞相無家曾住寺聘君有字尚留庵
荒山數畝如堪買徑欲誅茅老一龕
　　燕
野老柴門日日開且無欄檻礙飛迴勸君莫入珠簾去
羯鼓如雷打出来
　　示兒
𤓰芋村邊一畝宫閉門不復問窮通生羞奏伎伶人裏
死怕標名狎客中講學有誰明太極吟詩無路和薰風
身今老矣空追悔但祝吾兒勿似翁
　　被酒
酒户當年頗著聲可堪病起困飛觥醉呼褚令為傖父
狂喚桓公作老兵舊有崢嶸皆剷去新無壘塊可澆平
投牀懶取騷經看只喚棃花解宿酲
　　贈徐相師
許負遺書果是非子憑何處説精微使君豈必如椰大
丞相元来要瓠肥袖濶日常籠短刺肩寒春未換單衣
半頭布袋挑詩巻也道遊方賣術歸
　　鄰家孔雀
初来毛羽錦青蔥今與家雞飲啄同童子有時偷剪翅
主人常日少開籠嶠南歲月幽囚裏隴右山川夢寐中
因笑世間真贗錯繡身翻得上屏風
　　十月二十二夜同方寺丞宿瀑庵讀劉賔客集
瀑山木落霜寒夜共讀吾家夢得詩坐對遺篇忘漏盡
手遮殘燭怕風吹森嚴似聽元戎令機警如看國手棋
千載愚溪相對壘未應地下友微之
　　崇化麻沙道中
經行愛此人煙好面俯清溪背負山半􁪻何妨呼渡去
小橋不礙負薪還逺聞清磬来林杪怱有朱闌出竹間
深處安知無隱者卜鄰容我設柴闗
　　館頭
雨雪蕭蕭驛堠長不堪流潦入車箱撫州城外黄泥路
即是人間小太行
　　煙竹鋪
野迥村疎起暮寒偶逢廢驛卸征鞍主人家比漁舟小
客子房如鶴柵寛燈與鄰通眠未易風從隙入避尤難
似聞南去加蕭索一夜披衣坐不安
　　衡永道中二首
一舎常分作兩程雪鞭雨袖少逢晴平生不識終南徑
来傍湖南堠子行
過了衡陽雁北迴鄉書迢遞託誰哉嶽山石鼓皆辭去
惟有湘江作伴来
　　黄熊嶺
黄茅迷遠近不見一人行信步未知險回頭方可驚路
由高頂過雲在半腰生落日無棲止飄飄自問程
　　移居
鄰曲無還往何由有别情惟應小忩月長記讀書聲
　
　
　
　
　
　
　
　兩宋名賢小集巻三百十一
欽定四庫全書
　兩宋名賢小集巻三百十二
　　　　　　　　　　　　宋　陳　思　編
　　　　　　　　　　　　元　陳世隆　補
　南岳詩藁
　　送陶仁父
自古送行情味惡君行快似汎仙槎新班人少先投巻
下水船輕易到家南浦不堪看草色西湖尚可及荷花
諸公若問栖栖者為説吟詩兩鬢華
　　移竹
借居未定先栽竹為愛疎聲與薄陰一日暫無能鄙吝
數竿雖小亦蕭森忩閒對了添詩料郭外移来費俸金
自笑明年何處在虚簷風至且披襟
　　題許介之詩藁
我留鳶跕外君住雁廻邊走僕行千里敲門授一編真
妍非粉黛至巧謝雕鑴何必周丞相男兒要自傳
　　郊行
薄有西風意郊行得自娱山晴全體出樹老半身枯林
轉亭方見江侵路欲無何妨橋纜斷小艇故堪呼
　　老大
老大重登聘士臺客懐牢落可曾開臨流往往看鳶墮
入署時時見馬来有約青山何日去無根白髪是誰栽
自嫌不帶功名骨只合眠沙與坐苔
　　伏波巖
懸崖萬仞餘江流遶其趾仰視不見天森秀㧞地起中
洞旣深豁旁竇皆奇詭惜哉題識多蒼玊半鑱毁安得
巨靈鑿永削崖谷恥緬維兩伏波往事可追記銅柱戍
浪泊樓船下湟水時異非一朝地去亦萬里山頭博德
廟今為文淵矣謂予詩弗信君請証諸史
　　榕溪閣
榕聲竹影一溪風遷客曾来繫短篷我與竹君俱晚出
兩榕猶及識涪翁
　　湘中口占
船頭吹火盧仝婢馬後肩書頴士奴安得世間名畫手
寫予出嶺泛湘圖
津吏沙邊立指呼放船出鎖放州符書生行李堪抽㸃
薏苡明珠一例無
　　見方雲臺題壁
寄書迢遞夢參差毎見留題慰所思不論驛亭僧寺裏
有山木處有君詩
　　祁陽道中
昨過知岑寂重来况雪天人居雞柵裏路在鳥巢邊草
樹開還閉茅山斷復連瀟江清似鏡悔不問歸船
　　真隱寺
出郭斜陽已在山夜深乗月到江干奴敲小店牢扃户
僧借虚堂徑挂單駭浪急囘因膽薄逆風小住為心寛
投牀一枕瀟湘夢無奈霜鐘苦喚殘
　　壽昌
山路泥深雪未乾病身初怕浙西寒新年臺厯無人寄
且就村翁壁上看
　　杜丞
父兄誨我髧髦初老不成名鬢髪疎紙帳鐵檠風雪夜
夢中猶誦少時書
　　久客
久客長安市人情薄似雲寧為絶交論不著送窮文白
髪長千丈黄金盡百斤故山春事動深恐廢耕耘
　　贈陳起
陳侯生長紛華地却以芸香自沐薰鍊句豈非林處士
鬻書莫是穆參軍雨簷兀坐忘春去雪桉清談至夜分
何日我閒君閉肆扁舟同泛北山雲
　　為圃二首
屋邊廢地稍平治裝㸃風光要自怡愛敬古梅如宿士
護持新筍似嬰兒花窠易敗姑添價亭子難營且築基
老矣四科無入處旋鉏小圃學樊遲
衰病歸来占把茅譬如僧葺退居寮因存橘樹斜通徑
怕礙荷花小著橋古有功名興釣築今無物色到漁樵
可憐歲晚閒雙手種罷蕪菁擷菊苖
　　答惠州曾使君韻
先賢平易以觀詩不曉尖新與崛奇若似後儒穿鑿説
古人字字總堪疑
　柬陳寺丞築城
事變相尋智亦新爛泥堆起石嶙峋斷無餘力謀蒸土
頗有旁觀哂寘薪自古虚心容議者即今枵腹役耕民
姑尤聊攝皆齊境莫遣郊封有詛人
　　答楊□
一生忠孝發子詩不為桃根與桞枝棗本流傳容有偽
箋家穿鑿苦求奇偶全要領慙輕典虚嘔心肝悔少時
澤畔纍臣搔白首孤吟不敢累親知
　　還黄鏞詩巻
曾伴靈芝湖上吟當年一悟至如今源流不亂知歸趣
篇什無多見苦心貫蝨工夫須切近膾鯨力量要雄深
暮年誰可談兹事盎有村醪且自斟
　　題陳遂卿隱居
蚤日稱雄翰墨林暮年里巷且浮沈諸君自負遺賢媿
處士元無謗國心子佩子衿輸少俊某邱某水揀幽深
明時莫作逃堯計忽有弓旌底處尋
　　題白渡方氏聽蛙亭
塘水拍隄科斗生想君亭子俯幽清黄梅雨足野田潤
牡麴煙收村墅晴莫信人嫌無理閙頗疑渠有不平鳴
畫堂方喜聽琴阮誰愛天然律吕聲
　　贈鍾主簿父子
旗鈴按迹向西馳丹桂靈椿並一時競説郎君能跨竈
頓令老子欲笞兒妙年不患錐無頴前輩曾言木就規
國相晏公元楚產何須千里逺求師
　　再獲一硯自和
三硯聯翩買券成絶勝玉杵聘雲英拊摩無粟向肌起
塗抺有花從筆生韞匵毎愁逢暴客傾囊或笑費方兄
古来事業由勤苦不信磨穿道不亨
　　送真西山再鎮溫陵
父老香花夹路催朱幡那忍更徘徊弓張至此尤宜弛
珠去安知不復囘海上有艘堪致粟洛中無篚勝生財
泉人畢竟修何福消得西山兩度来
　　題林户曹寒齋
舉世爭馳勢利場君于冷處看人忙不營摩詰散花室
只設蘇州聽雨牀種果園林無虎守勘書忩几有螢光
真須喚起西堂老来向齋中伴石塘
　　答李泉州元善
平生陳無已白首欠吟債未嘗交馬吕况肯見章蔡附
熱生可鄙中寒死亦快吾方尚此友巾車與同載前瞻
有膺滂却顧有融泰要當堅一壁詎可立兩界恕乎行
誼虧希也名節壊史君惠良箴下走敢不拜懐哉道義
交異彼姑息愛
　　送趙信州
貧者惟言可贈行臨分握手盡交情馬於轡力窮時駭
鷗向機心動處驚齊士豈無堪客禮蔡人便遣作牙兵
遥知陌上羅敷女競看雙旌出勸耕
　　題趙子固詩巻
紫芝仲白俱仙去晚秀惟君擅士林字肖率更親手作
詩疑賈島後身吟九成合奏音方􁁎三染為纁色始深
老去尤于朋友篤未忘几研琢磨心
　　題廬陵羅生詩巻
門巷蕭然人迹少華裾客子袖文過織千機錦非常巧
熏一銖香已覺多持贈白雲情厚矣暗投明月愧如何
桃花水煖鱸堪膾恨不相攜買短簑
　　桐廬舟中即事
車前彎帽同聲散闗外華簪一揖休惟有浙江潮好事
肯隨逐客到嚴州
　　送徐鼎夫用廬陵通守博士戴文韻
一春風雨郡齋寒荒了麻姑老子壇吏抱文書排闥至
客攜詩巻退衙看愁来鏡裏絲難染老去胷中錦已殘
若棹扁舟見安道為言歲晚習申韓
　　送趙叔愚赴潯州理掾
未奉三雍對聊為五筦行鄉書踰嶺少詩思入湘清遠
宦身差穩中州事日生向来幾離别此别最闗情
　　和仲弟二首
一春簷溜不曾停滴破空階蘚暈靑便是兒時對牀雨
絶憐老大不同聽
雁囘杳杳渾無報鵲語啾啾最有憑忽得遠書看百過
眼昏自起剔殘燈
　　題趙别駕委齋
乍看華扁費尋思徐叩微言極坦夷無可奈何安命者
吾非惡此欲逃之萬羊賦禄渠前定二鳥䝉恩彼一時
却被委齋參透了不求符竹止求祠
　　同安
城不能高甫及肩臨風搔首一懐賢當時矮屋今存否
曾著文公住四年
　　潮惠道中
春深絶不見妍華極目黄茅際白沙幾樹半天紅似染
居人云是木棉花
　　即事四首
香火萬家市煙花二月時居人空巷出去賽海神祠
東廟小兒隊南風大賈舟不知今廣市何似古揚州
𤓰果跽拳祝㬋羅撲賣聲粤人重巧夕燈火到天明
吾生分裂後不到舊京遊空作樊樓夢安知有越樓
　　廣州都試
自昔畨禺統府雄君恩暫許領元戎不羞短髮垂肩白
且愛前旌照眼紅筆久不靈妨草檄臂新無力怯開弓
即今超距作梟俊安用輜車載此翁
　　燈夕二首呈劉師
士女如雲服珥鮮暫陪獵較亦欣然清于坡老遊杭市
儉似乖崖在劍川使指何功煩卜夜遨頭此念可通天
粤人擁道千層看不見狨鞍三十年
陌上遊人趁管絃豈知君相尚籌邊細聽野老交談處
猶記兵端未動前草市收燈如許早端門瞻蹕定何年
書生晚抱憂時志歸畫殘灰理舊編
　　送王梅州二首
州境與潮鄰徐行止浃旬瘴鄉均一氣監子亦吾民日
晏烟嵐斂兵餘户口貧定將田里事閉閣細條陳
禍始自三槍菑猶被一方帝將安渤海君肯薄淮陽老
手何憂斵新眉尚費粧漢庭褒郡最早晚入為郎
　　辛邜春日
甫報弓旌召俄聞彈射攻正如飲甘露又似笑春風雲
夢吞伊輩須彌納箇中故山多芧栗不必問狙公
　　送居厚弟堂禀二首
俱被光華遣同歸寂寞濵吾灾因抱槧子咎在埋輪記
憶煩明主招徕到逺臣要須留晚節他日白先人
怕與親朋别那堪送子行天威難俟駕秋暑勿貪程若
見知名士為言不慧兄孤危託君相耕釣畢殘生
　　送陳霆之官連州
地接湖南境孤城若箇邊茒寮愁問宿峡石善驚船官
小無迎吏詩工有續編古人高妙處不過覽山川
　　題小室二首
已向深林卓小庵是中僅可着禪龕士師何止三無愠
中散居然七不堪一去重華那復得方當盛漢勿多談
近来弟子俱行脚誰伴山僧靣壁參
阡陌東西山北南半生常帶散人銜何曾雲夢芥八九
一任狙公芧四三閤上大夫投欲死甕邊吏部寢方酣
可憐子駿無家法下見先人靣有慚
　　送表弟方時父
棄置空村飽世情高軒乃肯顧柴荆韓甥殷浩貧親戚
李益盧綸外弟兄兩鬢蕭疎驚老大一燈明滅話平生
刺桐花下逢予季多致詩人未害清
　　答謝法曹
二詩簡澹掃穠華作者幾無以復加璧十五城方定價
桃三千歲一開花選騷意度卑唐體晉宋文章讓謝家
莫道老夫今耄矣平章此事不應差
　　題方友民詩巻
删定實惟曾大父文忠况是老先生力行所學斯無媿
偶發於詩亦有聲合止笙鏞成雅奏抉挑草木示微情
嗟予公事君歸興不得相從細講明
　　題蔡炷主簿詩巻
舊止四人為律體今通天下話頭行誰編宗派應添譜
要續傳燈不記名放子一頭嗟我老避君三舎與之平
由来作者皆攻苦莫信人言七步成
　　寄韓仲止
昨仕京華豪未減脱鞾不問貴遊嗔詩家爭欲推盟主
丞相差教作散人門户自為千載計入山又忍十年貧
幾思投老從公去背笈攜琴澗水春
　　零陵
畫圖曾識零陵郡今日方知畫未如城郭却臨瀟水上
山川猶是桞侯餘驛亭幽絶堪垂釣巖室虛明可讀書
欲買前溪三畝地手苫茅棟徑移居
　　深溪驛
苔滿朱扉半闔開更無人跡獨徘徊湘江臨别如相語
早買扁舟出嶺来
　　全州
寂寂全州路家家荻竹扉異僧留塔在過客入城稀傳
舎臨清泚官亭占翠微沙頭泊船者多自嶺南歸
　　出城二絶
日日銅瓶挿數枝瓶空初訝折来稀出城忽見櫻桃熟
始信無花可買歸
小憩城西賣酒家緑陰深處有啼鴉主人歎息官来晚
謝了酴醿一架花
　兩宋名賢小集巻三百十二
欽定四庫全書
　兩宋名賢小集巻三百十三
　　　　　　　　　　　　宋　陳　思　編
　　　　　　　　　　　　元　陳世隆　補
　疎寮小集
　高似孫字續古餘姚人文虎子淳熙十一年進士厯
　官校書郎守處州有疎寮小集
　　入餘杭縣
明發遵西陸驅車月流光佳山迎車来知是古餘杭危
樹露如雨平野日未陽支流滀清源弱羽無高翔人家
叢灌下世載山水鄉扣門作午憇白飯羞文魴邂逅有
足歡離合非其常主人不予鄙予留亦徜徉
　　憇昌化民家
晚程息勞轍白日流西輝水鳥得魚去耘夫荷鋤歸川
原杳仟緜林野雜依霏一来扣竹館相邀入荆扉重巖
吐清溜澄隂有殘馡曰予考此室十世相因依左右桑
果足嵗時雞豚肥豐猶未至裕歉亦無能饑予聞良自
愜欲謀北山薇有田當共畊有蠶當共衣車夫猝無情
此志仍重違
　　答李才翁
素意杳難尋殘罏属晚隂花知西洛事鴈叫北人心客
共艱難盡詩随老大深金陵書不到消息又沉沉
　　宋江都研
數寸清純玉不如入波陶髪冷蕭疎千金爛抵荆山鵲
一璞深刳渭水魚墨帶花香臨近澗泓澄燈影了殘書
從來端歙難優劣名下真成士不虚
　　答宇文文學
無能應俗苦皇皇詩不驚人筆事荒天下無山如飯顆
人間有水自滄浪左杯右蟹一舟足早韭晚菘三畆強
莫謂覺來亡可嗜逢人猶自覔花忙
　　燕文貴山水圖
道山堂上銜府畫展巻猶能記老燕十日何由辦水石
千金乃可分江天楚湘兩岸風落木海嶽三秋鴈度川
大山小山俱好隠江南夢去曲肱眠
　　答武昌吴廣文
平生不識武昌樓官栁青青好在否庾亮笛吹黄鵠月
簡栖碑駁碧苔秋山横赤壁含情斷水出瞿塘快意流
何處叫君同一醉並舟秦女擘箜篌
　　丹砂歌謝胡史君恵砂牀
宜州丹砂産暘谷不比辰谿攅箭鏃素霓深抱赤城霞
斬猩半染于闐玉海日下照珊瑚紅化為姹女金芙蓉
一從擘華分禹璞猶有絳炁埋雲峯鑄鼎泥壇有消息
坐有光輝成五色淮南雞犬亦同升九轉真能生羽翼
　　琵琶引
人生聚散難為别何况匆匆作吴越梅梢帶雪下昭陽
明朝便隔關山月長城不戰四夷平臣妾一死鴻毛輕
回慿漢使報天子為妾奏此琵琶聲長安城中百萬户
家家競學琵琶譜酸聲苦調少人知食雪天山憶蘇武
西風吹霜鴈飛飛漢宫月照秋砧衣嫖姚已死甲兵老
公主公主何時歸
　　銅雀硯歌
曹公夜讌凌雲臺一言契濶含餘哀分香老伎各雲雨
歌舞不盡埋蒿萊漠漠頺基鄴山下萬里煙雲無一瓦
井榦樽酒自平生烏鵲飛南播遺雅老農墾雨開荒寒
一礫千金苔未乾世人好奇不好近直比周簋仍商盤
老璞渾渾殊質魯得水猶能發妍嫵更與人間作瓌古
月明夜盗西陵土
　　黄居中瀟湘圖歌
天􁀙而雨斷兮作蒼梧九嶷之髙秋風行而川怒兮洩
瀟湘洞庭之奔流樹不知名兮山抱複嶺沙不計程兮
水趨他洲波作止兮蛟舞蛟蟄雲晦明兮猿呼猿愁原
不可作兮蘭亦塵土賈傅歸漢兮鵩其何尤誰呼魚兮
北澨有酒誰鼓枻兮南津有舟懐斯人兮杳靄千里目
悵望兮吾其歸休
　　寄吴鈐幹
有偉千人傑能為萬里游挂帆春背鴈問澤夜驚鷗道
路空留滯文章莫暗投九疑生兩過三峽帶寒流采藥
青神觀題詩白帝樓乾坤供爛醉星斗照閒愁漢已歸
蕭相天難壽武侯詞人頭欲雪壯士淚如秋中下猶須
策西南夙倚籌有錢書盡買滅鹵志終酬猿破髙唐夢
龍駲灔澦舟行人定安穏身近可歸不
　　騎鸞引贈句曲山吴道士
夜騎白鸞出琳闕三萬仙官鏘珮玦雲雷妥帖過剛風
左推日丸右扶月一息瑤池翠水家阿母迎謁龍驅車
青娥彈絲玉妃酒坼盡蟠桃紅玉花九天大人來問道
太極之前天不老丹霞一炁玉樞宫寳笈繩金容探討
井君沐浴波五色洞房光芒上奔日天上傳呼六丁直
星斗離離礙鸞翼
　　聚景園
翠華不向苑中来可是年年惜露臺水際春風寒漠漠
官梅却作野梅開
　　四聖觀
水明一色抱神州雨壓輕塵不敢浮山北山南人喚酒
春前春後客凭樓射熊館暗花投扆下鵠池深栁拂舟
白髪邦人能道舊君王曽奉上皇遊
　　石楠
自随野意訂山行香浸楠花白水生借得風来帆便飽
隔溪新度一聲鶯
　　木香
下簾深與意商量無酒何如此夜長一樹木絲仙有分
依然只作秘書香
　　梅
舍南舍北雪猶存山外斜陽不到門一夜冷香清入夢
野梅千樹月明村
　　紀夢
翠峰嵯峨三十六寒泉落空響哀玉岩花石路勢縈行
玉闌干䕶修筠緑雪髯老人負紫瓢金絲塵尾搖相招
紅螺酌酒湛湛碧坐倚蒼石吹洞簫孤鶴來傳天上詔
老人挽予偕一到飄飄髙舉凌青㝠直過罡風履黄道
祥光樓閣倚崢嶸神虎守闕森衛兵雙闔朱扉忽微啟
中有靈官来逺迎絳衣持斧立丹陛玉皇手中玉如意
雲璈風瑟自宫商天聲清越非人世帝旁青童傳帝宣
文華宫中呼謫仙謫仙顧予笑且言子宜急返来他年
探懐贈我五色筆子當寳之慎勿失濃香氤氲迷帝所
長揖老人下西廡身從日月上頭行俯視斗杓今子午
雲氣相随步武生過耳但覺松風鳴覺来握筆紀佳夢
月明樓鼔撾三更
　
　
　
　
　兩宋名賢小集巻三百十三
欽定四庫全書
　兩宋名賢小集巻三百十四
　　　　　　　　　　　　宋　陳　思　編
　　　　　　　　　　　　元　陳世隆　補
　菊磵小集
　髙翥字九萬餘姚人有菊磵小集
　　春日即事
人間閒日月春後乍晴隂半夜雨聲急一溪流水深鳥
啼花自發詩就客能吟短策西湖路幽芳信意尋
　　送别
老去情懐怕别離年来不作送行詩人前舉似終難信
問著垂楊便可知
　　春日北山二首
人縁白石泝清溪手剥蒼苔認舊題春色滿山歸不去
折桐花裡畫眉啼
挿花吹笛兩山中桃李尊前日日同待得馬頭飛絮滿
更来沽酒看殘紅
　　僧房夜坐
萬枝松裏一篝燈知是山房第㡬層静夜數聲清磬響
上方應有誦經僧
　　訪諸葛鍊師不遇
青銅留著布囊中去謁人間小卧龍乆欲共君謀一醉
有錢却又不相逢
　　雜興二首
新分菊本自鋤山手縛枯藤作矮闌比似著書空用力
種花猶得一年看
二十年前欲住山不禁寂寞掩柴關如今寂寞禁當得
欲掩柴關又却難
　　秋日田父辭二首
啄黍黄雞沒骨肥繞籬緑橘綴枝垂新釀酒旋裁衣正
是婚男嫁女時
少婦挼藍旋染裙大兒敲葛自漿巾新摘摘笑欣欣相
喚相呼看賽神
　　孤山雪後
雪後騎驢行步遲孤山何似灞橋時近来行軰無和靖
見説梅花不要詩
　　天台曹園
蔡嶺桑麻地曹家桃李莊溪流春水滑梅度晚風香竹
屋解留客筍輿休僦裝平生看花法不作蜜蜂忙
　　西湖春雪
小艇沿湖看雪飛正當騎馬踏春時是誰乞與楊花舞
先占東風一月期
　　閒居雜興三首
開門遣蠻童買花供銅佛春風隨花来為我一披拂風
和花氣清下簾休放出囘施佛因果供此老詩骨
㸃燈酌春酒襞紙題小詩讀盡列仙傳引調學語兒自
飲復自笑不覺春漏遲且了今日事明日還任之
杜鵑休忉忉布穀休聒聒無田不須耕無家自能活行
蔵莫非時造化安可奪更放心地寛出門行路濶
　　春日湖上
乘興行新路凝情獨老翁馬蹄春草上人影夕陽中飛
絮沿湖白殘花染浪紅晚歸雲氣合雙槳破空濛
　　春懐
江南春盡尚春寒添盡征衣獨掩關日暮酒醒聞謝豹
所歡多在水雲間
　　過臨平
征帆一似白鷗輕起掲船篷看晚晴梅子著花霜壓岸
自披風帽過臨平
　　古廟
古廟依喬木開門對淺沙短籬紅槿樹深徑碧苔花屋
破香煙濕庭空日脚斜山寒無賽鼓鳴噪集神鴉
　　古寺
山路荒凉出小亭土牆辨駁帶枮藤欹斜古殿三尊佛
黯淡寒篝一㸃燈碣石半磨天寳寺禪房空老政和僧
頭陀禮拜迎人説門外浮屠欠兩層
　　小居
結屋離黄道開門對白沙一莊千古月三徑四時花客
至旋沽酒身閒自煮茶相聞蟲鳥外不復聽喧譁
　　秋日三首
旋買扁舟載一翁片帆吹下夕陽東西風欲織江頭錦
催染秋林葉葉紅
庭草銜秋自短長悲風傳響答寒螿豆花自解通鄰好
引蔓殷勤達過牆
獨客飄然物外遊江南江北總宜秋芭蕉昨夜縁何事
和雨和風作許愁
　　松溪廟
廟自何年立門深晝不扃寒藤扶壊壁秋草帶疎櫺溪
接東西碧山分逺近青老巫逢客至漫説有神靈
　　蓮實
膩玉肌膚碧玉房纍纍波靣趂紅芳坐忘佛土三生夢
来結人間一夜凉青子綻時仙掌濕緑苞分處蜜脾香
尊前笑摘醻風露猶記西湖古栁旁
　　無題二首
獨展羅衾無夢成寳香薰徹轉愁生癡心不願郎思妾
只願郎今厭客情
風竹蕭蕭淡月明孤眠真個可憐生不知昨夜相思夢
去到伊行更㡬更
　　秋興
數聲新雁夜初長曉起開門衣袂凉籬菊褪黄秋興懶
瓦溝纔試一痕霜
　　秋晚即事
江頭楓葉舞低囘催得濃雲頃刻開萬里碧天紅日晚
數聲新雁送寒来
　　毋自欺齋夜宴
毋自欺齋清更嚴齋中人物斗之南七朝宰相得瞻仰
四海詩人交笑譚古調喜聴琴再弄深杯休惜酒重添
玉堂今夜無宣喚且與江湖作小㕘
　　曉出黄山寺
曉上籃輿出寳坊野塘山路盡春光試穿松影登平陸
已覺鐘聲在上方草色溪流髙下碧菜花楊栁淺深黄
杖藜切莫匆匆去有伴行春不要忙
　　育王寺
曉策烏藤上育王入山随處得徜徉碑頭龍䕶先皇字
塔下魚懸外國香遍謁僧房嘗苦茗閒聴杜媪説毫光
山深日短行難盡僧遣頭陀辦客牀
　　春日湖上
清波門外放船時盡日輕寒戀客衣花下笑聲人共語
栁邊牆影燕初飛曉風不定棠梨痩夜雨相連薺麥肥
最憶故山春更好夜来先遣夢魂歸
　　黄居士山房
浮利浮名心已灰三間茅屋白雲堆先生自釀松精酒
侍女能持藤癭杯養鹿曉随原草去放猿時摘野花来
近聞身口渾無累槲葉青黄繞宅栽
　　育王寺
精籃遊厯地景物自情親鶴引登山客僧迎禮墖人名
花千佛供喬木萬夫身碑刻東坡作重来為拂塵
　　送春
韶光催去本無情祇為東君去住輕雖欲遲留芳草夢
如何禁得杜鵑聲桐花快落春風老梅子微酸晚雨晴
從此嬉遊時節少不須日日報詩成
　　秋山散步
乍晴沙路軟於塵新著芒鞵更可人誰道秋山不宜客
桂花多處勝行春
　　即事
秋来髙處不宜登閒却西樓最上層讀罷黄庭忩戸曉
自敲清磬上香燈
　　烏鎮普静寺
寂寞梁朝寺深廊十數間碑存知殿古香冷覺僧殘斷
岸舟横浦平坡樹補山休文知好在依舊帶圍寛
　　渡錢塘
小立晴江上潮生落照邊晚花低映水春草暗迷煙燕
子飛官驛鷗羣引客船關情南浦别相對獨依然
　　七夕
一枕新凉供醉眠覺来風物已凄然山雲帶雨重重合
宫樹鳴秋葉葉顛滿進一杯酬好節休看兩鬢換流年
雙星囘施癡兒等容我長齋繡佛前
　　荆棘中見梅花
荆棘叢中數㸃春春雲態度月精神依然竹屋茅簷下
靚女盈盈不嫁人
　　感春
人事日紛紛不知春已分問梅成緑葉看杏落紅雲燕
向晴空語蛙從夜静聞感時傷老大孤坐對爐熏
　　送劉允叔主簿歸山中
浮利浮名挽不来故山歸去恰春囘馬蘭旋摘和松鬻
枸杞新生傍菊栽庭樹夜留山鳥宿洞門蚤為野雲開
明年我亦天台去相伴芒鞵蹋古苔
　　江居曉詠
家住清江江上村江雲山影自平分㡬囘早起開門看
不見青山見白雲
　　題二小姬扇二首
慶娘顰翠眉春痩怯羅衣笑問采花蝶如何成對飛
湘湘未識羞獨坐抱箜篌貪學耆婆舞擡身拜部頭
　　小樓雨中
雲浮江雨暗獨客苦淹留白髪羞明鏡青山對小樓酒
功書下下心事付悠悠安得并州剪從頭剪斷愁
　　首夏
漾漾池塘碧染衣隂隂草樹緑成圍江村寂寞春歸後
一㸃楊花不見飛
　　寄方巖
緑髪仙人山澤癯出游入息㡬曽拘種花甚少四時有
諫草不多千古無閲世眼高磨日月好賢名重滿江湖
行蔵到得無心處鐘鼎山林豈異途
　　自賦
蝸角蠅頭總是虛何須留戀市朝居老於親戚情當密
貧與公卿分合疎小徑草荒元種菊故山塵滿舊抄書
㡬時歸去重料理嘯月眠雲得自如
　　蕺山登高
醉眼横斜看菊枝又成客裏過佳期去年行路猶持酒
今日登髙懶賦詩老淚怕從衣袖見閒情但有帽櫩知
阿髯故國才歸得嵗嵗須来舉一卮
　　戍婦吟二首
將身託戰争世事百無情相對生離别渾如落葉輕
辭家出戍邊北望隔青煙怕作沙塲夢秋宵不敢眠
　　憶西湖
西湖春二月結客少年遊駿馬黄金勒長身紫綺裘愛
花論擔買嗜酒滿船浮兩載縁何事台州又越州
　　小樓雨中
長安市上僦樓居閒裡身心儘自如十日雨聲春對酒
一忩燈影夜觀書茶經未展愁先醒藥録才看病已除
所欠短簷晴影好折桐花月共扶疎
　　喜鄉友来
蕭蕭春夜雨有客渡江来世事攅眉説鄉談信口開曉
肴供苦筍時果薦青梅甚欲澆離恨呼燈撥酒醅
　　春寒
料峭東風破客衣春寒不比臘前時絶憐墻角櫻桃樹
全似梅花雪後枝
　　昌國縣普濟寺小亭
鯨海中流地龍峯小洞天亭高先得月樹老乆忘年大
士居鄰境閒僧指便船若為風浪息更結補陀縁
　　登九華樓
高閣臨江可契心興來時得一登臨山雲浦樹重重合
野水汀蒲日日深鴉背夕陽供晚哺蟬迎凉吹試秋吟
倚欄盡見諸峯出如對風流李翰林
　　趙仲莊都鈴山居
一官難換北山薇結屋栽花度四時果熟不妨禽摘盡
酒香惟恐客来遲小蘋低唱花間曲阿廣髙吟李下詩
客乆辦心分半隠尚嫌風骨欠仙姿
　　船户
盡將家具載輕舟來往長江春復秋三世兒孫居舵尾
四方知識㑹沙頭老翁曉起占風信少婦濃粧照水流
自笑此生飄泊甚愛渠生理付浮悠
　　歸寓舍
門前流水碧粼粼嵗晚歸来亦可人梅欲開時多是雨
草纔生處便成春嬌兒對靣兩癡絶老子關情一欠伸
快取竹篘篘濁酒舉杯先為洗京塵
　　重游無量院
佛屋欹斜老翠微小軒猶記昔游時江雲帶雨凉生竹
野水迎潮暗入籬門外風波僧自識山中朝暮客曽知
眼明素壁關情乆十載纔能寫此詩
　　春霽
積雨才收雲盡歸長安一色碧琉璃日移簾影臨書案
風颭瓶花落硯池巢燕學飛猶戀母籠雞得食旋呼兒
眼看景物關情甚喜為新晴賦此詩
　　嵗除登窄蕚山精舍
蕭寺經行無盡情倚闌長是眼増明谿因宿雨十分急
山為凝寒一味清竹外飛花随晚吹樹頭幽鳥試春聲
重來又是明年事臨出門猶欵欵行
　　張氏曲江
一曲澄江兩派分滿山修竹緑齊雲樓忩風月侵帆腹
小徑煙霞隠屐痕白鷺夜依花影宿清猿時共櫓聲聞
主人與客心如水同倚闌干得細論
　　春情四首
樓頭上馬苦匆匆百計相留無計從正好看花郎却去
江邊春色為誰濃
天涯海角水雲寛人在吴頭楚尾間彈徹箜篌難寄恨
海棠庭院獨凭欄
深院沈沈照落暉寳香熏徹舊時衣一春行樂誰為伴
羞見花前蛱蝶飛
鬥草歸来上玉階香泥微涴合歡鞋全籌贏得無人賞
依舊春愁自滿懐
　　晚春即事
輕煙終日鏁樓臺細雨絲絲半濕苔杜宇一聲青嶂外
谿流時送落花来
　　蕺山戒珠寺
葉葉東風吹客衣昌安寺裡晚遊時欹斜竹屋羲之宅
磨滅經幢率府碑佛化是誰留實相鵞亡猶自見方池
逢僧小作煎茶供畧問源流笑不知
　　冬日即事
江上凝冰斂水痕門前殘雪綴溪雲杖藜獨立梅梢月
成就清寒到十分
　　訪銛朴翁不遇二首
亂花飛絮趁長髯来訪西湖竹裏菴行盡白雲三十里
詩人又在白雲南
乗興尋僧入翠微山中無限野薔薇主人不見從誰賞
折得繁枝自挿歸
　　聚景園口號二首
淺碧池塘連路口淡黄楊栁䕶簷牙舊時嵗嵗春風裏
長見君王出看花
竹影參差臨斷岸花隂寂厯浸清流遊人難到闌干角
盡日垂楊蓋御舟
　　恭跋思陵宸翰拓本巻後
淡黄越紙打殘碑盡是先皇御賜詩白髮内人和淚讀
為曽親見寫詩時
　　山行即事二首
落盡桐花春已休過墻新竹籜初抽山行步步黄泥滑
小立溪橋聴雨鳩
巻地東風晚更狂櫻桃吹子落泥墻谿雲自為催詩黑
忙煞條桑窈窕娘
　　寄林徵君
老無閒事上雙眉問著窮通盡不知兩鶴忽飛因客到
一牛方病得妻醫案頭㡬巻隂功録壁上諸家勸世詩
見説今年翁八十鬢邊才有數莖絲
　　曉行
跨馬登長路聞雞度逺關水光斜漾月雲影倒埋山人
迹霜橋外禽聲煙樹間自慙林下客清夢未曽還
　　三峯廢寺
荒陵依約舊山門秋草離離故迹存雙瀑有聲傳宿雨
一龕無地住閒雲蝸沿壊壁丹青古龜負殘碑字畫昏
三歎廢興誰可問亂雅鳴噪自成羣
　　下塘
日出移船日又斜蘆根時復見人家水鄉占得秋多少
岸岸紅雲是蓼花
　　行淮
老翁八十鬢如絲手縛黄蘆作短籬勸客莫嗔無凳坐
去年今日是流移
　　蘭亭
老来渾不愛春遊来到蘭亭爛熳秋亭下水非當日曲
山前竹似舊時修二三客子因懐古八百餘年續勝流
試與山靈論往事不知還肯㸃頭不
　　贈丁子植撫幹
幕府歸来赴調時清聲籍籍滿京師真如白璧蔵奇石
判得黄金博斷碑覔宅先尋籠雀地買盆權作養魚池
客中髙致猶如此明日還山樂可知
　　天章寺
地勝秋清人欲仙倚闌時節月初圓不知寺在煙霞表
但覺身臨星斗邊寳墨舊歸天上去高名今向世間傳
登臨莫作匆匆㑹去後重来又㡬年
　　天衣寺
萬壑千巖非浪聞十峯雙澗不須論袈裟旋化空王服
宫觀曽招帝子魂山向馬頭囬禹穴谿分燕尾入雲門
秋行既了登臨願草草題詩對緑尊
　　毅齋鄭秘書道山領客
羣玉堂前春晝隂主人領客步清深上方圖畫無真贋
東壁詩書有古今手轉玉璣看測日指揮金井試為霖
山翁不作蓬莱夢但願時来洗此心
　　元日
長憶兒時二老傍元正嵗嵗有風光攙先禮數修人事
著好衣裳侍酒觴囘首不堪追日月感情空歎換星霜
尚期我老如親老却看兒童作節忙
　　重五日懐舊
獨守空庭日欲晡滿斟濁酒不須沽白頭兄弟三年别
青眼交游一字無醉看葵榴懐舊事饞思櫻笋夢吾廬
向時癡絶今愁絶自讀離騷些老夫
　　贈鄱陽程克已
見説鄱陽有老程與人懐抱亦分明一千里外未識靣
二十年間長慕名因聴酒邊談舊事便從客裏定交情
他時我老君猶健海内相逢即弟兄
　　初聞雷聲
二月寒猶在春雲濕未開灑忩終夜雨發軔數聲雷薺
麥緑生腦棠梨紅折腮西湖花事動從此日徘徊
　　靈巖寺
天柱峯髙逼太清靈巖端足擅高名人間有石皆奴僕
天下無山可弟兄樵徑雲深多虎跡清溪風暖盡猿聲
客身元是山林種見此如何不動情
　　秋夜
小屏相對兩眉攅長夜迢迢不肯殘䑕向燈前窺坐卧
人從夢裏説悲歡故山無計行秋晚客路從誰守嵗寒
獨得濁醪相慰藉酒腸猶喜十分寛
　　寄王仲彛仲彛留三衢乆不歸省因以箴之
别君三見雁南飛夢裏相逢覺又非書去不知何日到
人来先問㡬時歸正堪燈火親書巻莫遣塵埃染客衣
二老倚門知已乆交情于此亦依依
　　李將
自小在行伍得官因用兵籌邊頭髪竪入陣骨毛輕戰
馬惜如命寳刀都有名酒酣常罵坐嫌客話昇平
　　無錫縣春日
吴楚新岐路江湖舊散人放船来古縣沽酒供閒身花
卸一村雨鳥啼千樹春野塘風捲地無復見芳塵
　　常熟縣破山寺
古樹滄浪外精藍縹緲間木枯曽閲世龍老解分山鳥
道秋迷跡禪房晝掩關詩成遊子去流水自潺潺
　　曹娥浦泊舟
夜宿曹娥浦停舟是㡬更聞鐘知寺近聴櫓信潮生風
向沙頭起天從舵尾明夢囘無意緒兩岸杜鵑聲
　　拜林和靖墓
玉幽香骨老雲根占斷孤山水月村薦菊泉清涵竹影
種梅地冷帶苔痕生前已自全名節身後從誰問子孫
惟是年年寒食日游人来與酹清樽
　　多景樓
一帶青山欲盡頭精藍深處著危樓下無餘地容車馬
上有重檐接斗牛鴉落野田長趂晚雁沈沙渚最宜秋
江南好景從来少北望空多故國愁
　　賞心亭
江亭如倚釣魚磯靣靣雲櫩勢欲飛西望汀洲振白鷺
東連巷陌接烏衣六朝更代人何在千古興亡事總非
客子猶憐風景好倚欄長是欲忘歸
　　夜過馬當山
獨載詩書趁野航自憐飄泊度時光殘年准擬登牛首
連夜匆忙過馬當古廟荒寒江浸影斷崖淒慘石凝霜
壯懐未分甘衰老回首長淮恨更長
　　送方巖先生
忠言厯厯未曽行盡載圖書出帝城餘子但知才可忌
先生當以去為榮門闌竹石關心乆部曲溪山照眼明
長笑歸歟莫惆悵浙江風定自潮平
　　清明日
南北山頭多墓田清明祭掃各紛然紙灰飛作白蝴蝶
淚血染成紅杜鵑日落狐狸眠塚上夜歸兒女拜燈前
人生有酒須當醉一滴何曽到九泉
　　感懐
漂泊南州又過年恰如杜子客鄜川酒堪度日難為醉
詩怕傷時未可傳店舍無煙兵火後街坊有月試燈前
荒凉古驛聞吹笛老淚縱横落枕邊
　　秋夜
老去驚秋白髪添不禁凉吹逼疎簾樓髙幸自蛩聲逺
争奈梧桐又傍櫩
　　下塘河
河水新添三尺高河邊蘆葦有龜巢波流夜夜飄漁箔
空㸃籃燈照樹梢
　
　
　
　
　
　
　
　
　
　
　
　
　
　
　
　兩宋名賢小集巻三百十四
欽定四庫全書
　兩宋名賢小集巻三百十五
　　　　　　　　　　　　宋　陳　思　編
　　　　　　　　　　　　元　陳世隆　補
　西麓詩藁
　陳允平字衡仲又字君衡號西麓鄞縣人才高學博
　一時名公卿皆傾倒試上舎不遇放情山水往来吴
　淞淮泗間倚聲之作推為特絶嘗著石湖漁唱詞元
　初以人才徵至北都不受官放還
　　秦鸞曲
盈盈白玉鈿裊裊黄金縷拍拍水晶匳皎皎珊瑚樹簾
前雙燕飛門外桃花雨無處説相思羞對秦鸞舞
　　登吴山
登高一展眺宫樹鬱嵯峨樓閣春風滿東南王氣多青
天行日月大地布山河桞色沙堤路時聞響玉珂
　　明皇按樂圖
日日霓裳宴綵樓三千歌粉侍宸旒樂聲縹緲棃園夜
仙夢迢遥桂殿秋翠袖半籠金約臂寳釵斜墜玉搔頭
不知舞到弓彎處一拍春風一拍愁
　　鄂王墓
鄂王墓在栖霞嶺一片忠魂萬古存鏡裏赤心懸日月
劍邊英氣塞乾坤蒼苔雨暗龍蛇壁老樹煙凝虎豹旛
獨倚東風揮客淚不堪囘首望中原
　　賀伯父大資休致
不戀清時白玉璫便將身世寄滄浪三朝元老黄樞閤
四海閒人緑野堂楚楚菁蘭秋帶雨蕭蕭寒菊晚宜霜
擬成東甬耆英社賸樂壺天日月長
　　送中上人遊天台
師作天台去長亭復短亭焚香參祖塔振錫動山靈石
罅移菖歜松根斸茯苓何時白雲下相與話青冥
　　寄王尊師
綵雲繚繞七香車洞裏神仙煉紫霞華表鶴歸春寂寂
東風落盡碧桃花
　　過田家
村南啼布穀村北響繅車隔浦賣魚市傍橋沽酒家野
花朝日暖溪桞背風斜又過東鄰去東鄰採菊芽
　　秋暮登太白
飄飄短褐袍倚杖立金鼇橋束溪流急樹增山勢高白
雲連海嶠黄葉滿亭臯落日西風惡塵埃兩鬢毛
　　雪
樓臺萬瓦玉鱗鱗遮盡人間富與貧可笑世間剛道冷
不知片片是陽春
　　觀奕象棋
陣勢頻分合機鋒互應酬馬飛闗塞月砲落漢天秋不
問知心友翻成敵靣讐誰能勞勝負獨立大江頭
　　香匳體
小院薰風滿閒庭白晝長蜻蜓楊桞岸鸂鶒芰荷塘雲
合朱簷卸山高翠閣涼蔓滋青薜荔芽長紫良薑簾幙
深深地闌干曲曲廊澹煙瑶草細流水碧桃香幡影重
門靜苔痕小篆荒螭盤丹鼎雪龍吸露臺漿琴古翻新
調笙沈靜舊簧雨聲犀角枕月色象牙牀掌上雙鸚鵡
屏間兩鳳凰石函藏寳劍金鑰啓瑶箱扇雉團清影匳
鴛試曉粧霞綃衣窄索雲錦佩玎璫鬢攏金蟬矗釵横
玉燕翔袂飄天水碧裙濺鬱金黄太液簫初遠蓬壺漏
未央流星飛碧落零雨下銀潢去去人千里迢迢天一
方斷腸春洛浦殘夢夜瀟湘
　　江南謡
桞絮飛時話别離梅花開後待郎歸梅花開後無消息
更待明年桞絮飛
　　歎鏡詞
憶妾初嫁時金屋藏窈窕忽見長安人鬻鏡長安道明
月掌上寒團團復皎皎千金買得歸惜之如重寳匳開
雙鳳飛帶結青鸞裊當時照妾顏妾顏正年少如今照
妾顏妾顏羞已老對鏡頻歎嗟掩鏡徒懊惱不恨妾嫁
遲惟恨妾生早此恨空綿綿天涯滿芳草君不見長江
逝水無逆流歲去年来多白頭
　　登招寳山
宇宙初開闢何神立此山中流天柱石大地海門關浪
惡蛟龍怒雲深虎豹閒潮期與日月千古一循環
　　秋夜遊東墅
雲壓高空雁陣低江城厯厯草離離樓臺秋澹玊簫逺
簾幙夜寒銅漏遲明月鷺鷥菱葉浦西風蟋蟀豆花籬
一尊酒盡銀河落猶有殘鐘出古祠
　　侍謝立齋小酌湖樓
風捲珠簾客珮淸杜䳌啼老送春聲水浮亭舘花間出
船載笙歌桞外行千里夕陽歸夢逺六橋飛絮馬蹄輕
闌干倚遍暮天闊烟樹一鈎新月生
　　題李丹壺壁
閒乗海上槎来訪謫仙家風逆磬聲短日低旛影斜猿
攀高樹果蜂採半巖花誰在丹臺上三更煉紫霞
　　謁烏龍廟
斷碑猶記唐時事山氣陰沈暗緑苔松木已逾千歲壽
香烟知化幾爐灰廊深無月鬼神過殿古有雲風雨来
曲曲九溪春水落子陵灘下復東囘
　　即事
重重簾幙燕翩翩塵鎖朱樓十四絃榆火漸催寒食節
海棠花畔縛秋千
　　春詞
楊桞春風三月三畫橋芳草碧纎纎一雙燕子歸来後
十二紅樓捲繡簾
　　春遊曲
長安二月春風裏千紅陌上香塵起都人讙呼去踏青
馬如遊龍車如水兩兩三三爭買花青樓酒旗三百家
長安酒貴人未醉岸頭芳草日半斜誰家女子嬌似玉
約莫青春十五六鬱金羅帶蘇合香琵琶自度相思曲
相思曲聲斷續斷續囘文不堪讀回文斷續有續時離
腸寸斷無續期
　　春閨怨
妾家住在湘江曲門枕湘江春水緑年年長是暮春時
兩岸垂楊啼布穀自君話别湘江頭獨上層樓彈箜篌
蛾眉不埽逺山碧滿堤芳草春正愁舉頭不見君但見
湘江雲江雲散復聚妾心空如熏舉頭不見君但見湘
江水江水去復囘妾顏為誰美湘江雲湘江水雲水悠
悠何日已舉頭望君君未歸門前楊桞空依依
　　野人家
遶江生杜若滿地長辛夷剪草塗新壁褰藤縛舊籬瓦
瓶春貯酒土竈夜蒸藜獨步歸来晚東臯雨一犂
　　遊陽明洞天
萬木陰沈鎖石門烟霞深處近崑崙洞簫聲接玉臺磬
寳蓋影揺金殿旛湘浦有龍雲氣濕越山無鶴露華昏
靈芝采盡歸何處溪上白蘋花正繁
　　哭樓梅麓
白玉樓成去作文祗從西棘挂朝冠生来病苦相如渴
没後人知范叔寒野店春閒沽酒榼溪堂月冷釣魚竿
梅花麓上誰彈淚歲歲東風吹不乾
　　宫詞
三十六宫春漏長隔簾時送御樓香倚籠盡日教鸚鵡
為我君前説斷腸
　　無題
閒拈紅葉欲題詩待得詩成又懶題心事不隨流水去
月明人在赤闌西
　　題胡月山吟屋
蘇公堤上路日日課新吟流水行花影斜陽卧桞陰斷
橋春聽樂矮屋夜鳴琴皎皎山門月如君一片心
　　有所思
憶昔美人初别時長亭兩岸桞依依今日美人天之涯
美人美人胡不歸憶昔君别妾分破青鸞鏡破鏡如破
心與妾表相憶相憶圖久深憶昔妾别君剪斷金鳳釵
斷釵如斷腸贈君表相思相思圖久深一日一日復一
日青鏡鸞孤釵鳳隻未必君相思能如妾相憶寒衣剪
就欲寄君長安門外無行人雁聲半夜西風惡忩前一
片梧桐落
　　觀猿
掛石攀雲日半斜亂山深處飽烟霞香林月滿僧歸去
啼落春風幾樹花
　　失鶴
頂上新成九轉丹銜花日日到詩壇夜深飛上雲霄去
華表月明風露寒
　　宿大慈山晤真觀
終南道士學彈琴門外松蘿鎖翠陰瀕海八龍朝出洞
隔山羣鹿夜歸林琪花過雨金風澹玉樹籠烟璧月沈
三十六壇鐘鼔寂雲璈聲接步虛音
　　寄翁賔暘
厯厯長途謁魯侯征塵寧復戀貂裘江城露冷霜初滑
梅谷冰消水欲流夜月觀書徐穉榻春風聽月仲宣樓
料君頻作西湖夢曾憶孤山有舊遊
　　下第懐樓壽
百尺丹梯擬共登共登天上最高層南山有霧空藏豹
北海無雲可化鵬勲業十年塵裏鏡詩書萬巻雨前燈
桃花開盡不歸去又逐春風過武陵
　　别何橘潭
駐馬赤䦨橋餘寒著桞條舟車富陽路風雨浙江潮惜
别津亭暮思歸故國遥臨行莫惆悵回日定花朝
　　有感
軟紅塵裏度韶華楊桞橋邊舊酒家燕子不歸春漸老
東風開盡刺桐花
　　暮春
桞外宫鶯囀晚寒萬花開盡正春殘沈香亭北闌干曲
獨抱琵琶看牡丹
　　終日
終日懐人凭曲闌餘陰未放客衣單祇縁二月風光澹
别作一般天氣看梅粉有香銷夜雨桞絲無力受春寒
閒情漠漠難拘管自逐輕鷗下急灘
　　過釣臺作
雙臺屹屹幾春秋千古高風一釣鈎越嶺有雲山北障
桐江無浪水東流雪深黄葉埋寒虎烟暖青莎卧白鷗
漢業已隨宫樹老月明常到客星樓
　　春閨
寂寞棃花院落閒逺山愁入兩眉彎黄金絡索珊瑚墜
獨立春風教白鷳
　　倚樓
金虬熏盡鷓鴣斑獨上層樓倚畫闌滿院棃花香寂寞
隔簾風雨正春寒
　　嚴陵郡舎
花飛不上班水落白雲灣簾捲千重樹忩開四面山鼓
聲魚市近旗影訟庭閒滿目皆吟思殘陽縹緲間
　　西興
西興潮半落漁浦日初昏嶽靣雲收脚沙頭浪積痕樓
鐘鳴野寺船鼓入江村囘首長安路歸心幾斷魂
　　曹娥廟
漢碣嵯峨幾百秋曲墳遺廟越山頭潮聲侵帳鳳屏冷
雲氣遶臺鸞鏡愁孝節稜稜雙檜立哀魂渺渺一江流
椒觴載奠靈風起知我懐親送逺舟
　　梁湖道上
東風酒斾斜浦口第三家谷鳥鳴春樹沙鷗起暮沙故
鄉山漸近曲岸桞初芽客路歸心切孤帆帶暮霞
　　閨情
閒拈花片貼紗忩繡幙斜飛燕子雙細數歸期相次近
倚樓日日望春江
　　梅梁堰
廟近雲濤觀山遥翠欲重祗因溪上木便是洞中龍堰
折潮歸海樓迎浪答鐘斷碑荒蘚合終古載靈蹤
　　虎邱即事
西風劍佩輕獨立妙高亭山吐巖頭月江涵水面星石
奔蒼虎勢樹結老龍形何處吹簫客扁舟過洞庭
　　青龍渡頭
天闊雁飛飛松江鱸正肥桞風欺客帽松露濕僧衣塔
影隨潮没鐘聲隔岸微不堪囘首處何日可東歸
　　仲冬南樓野望
繡幙香温生暮寒澹烟漠漠水漫漫吟殘庾嶺梅千樹
夢遶湘江竹萬竿風捲亂鴉棲古塔雪迷孤雁落前灘
一聲玉笛人何所更上南樓獨倚䦨
　　夜泊
停舟野渡頭客路恨悠悠葉落風千樹鐘殘月半樓蘆
花雙過雁莎草獨眠鷗山鬼燒青火飛来照髑髏
　　棃花
流鶯偷入未央宫望斷昭陽信不通寂寞雨聲寒食夜
一枝香淚泣東風
　　賦林景參梅嶼
結廬分得雁山雲嶼上梅花是四鄰水月一天薌世界
冰霜千古玉精神短檠夜雨西忩夢長鋏秋風北塞塵
我亦烟波綸釣侣與君同作歲寒人
　　懐潘鄮屋
洛陽纔解珮過眼忽秋分四海一明月千山共白雲雁
烟迷曉樹蟲露濕香芹滿紙相思字臨風欲寄君
　　吴江道上
夜半扁舟出洞庭客帆初挂早潮平社風纔起海鷹至
嵐露未收江鵲鳴吴岫亂雲擎古塔楚臯寒葉擁荒城
垂虹橋外天連水無限别離生杜蘅
　　登西樓懐湯損之
楊桞飄飄春思長緑橋流水遶宫墻碧雲望斷空囘首
一半䦨干無夕陽
　　吴山雪霽
九天宫闕春風滿陸地樓臺夜月寒鐵笛一聲吹雁落
片雲不到玉闌干
　　后土廟
塵擁粧臺翡翠翹瓊花開盡玉魂銷崑崙山上天風落
二十四橋吹洞簫
　　湖上
流水斷橋邊笙歌擁畫船日酣花半醉春困桞三眠策
杖登雲洞觀魚上玉泉鳳城歸去晚山鎖萬重烟
　　西湖暮春
雲山疊疊樹重重浙水迢遥客夢中啼鴂數聲春去日
落花滿地夜来風松闗鶴立吟壇靜竹院僧眠丈室空
明日馬蹄何處所夕陽芳草畫橋東
　　山房
軒忩四靣開風送海雲来一陣催花雨數聲驚蟄雷蝸
蹊明石凳蟻陣遶山臺此際衣偏濕熏籠著麝煤
　　馬塍道上
閒拖痩竹笻獨步馬塍東鳥影青山外春愁碧樹中麥
潮風化蝶櫻熟雨生蟲莫過溪頭去溪頭多落紅
　　遊仙曲
中秋月正明夜半飛紫瓊拂袖天上去攬衣朝太清縹
緲黄金闕迢遥白玉京離離百寳幢裊裊九華旌簫韶
起碧落散花飄羣英翺翔鸞鶴舞清徹雲璈聲凌凌九
霄寒風露薄青冥弱水三萬里仙路渺蓬瀛不赴瑶池
宴相約董雙成吹笙騎鳳皇飛上芙蓉城
　　戍婦
梧桐葉落雁歸時見説沙場未解圍夜夜燈前做針線
倩誰邊上寄寒衣
　　秋過姚江釣磯
莎草離離碧樹閒祗疑曾是子陵灘槿花籬落蟲聲碎
蘆葉汀洲雁陣寒江上浪平潮正熟渡頭人去月初殘
夜深不管蛟龍睡獨對西風把釣竿
　　己酉秋留鶴江有感
賔鴻幾過澱山湖夜夜西風轉轆轤苜蓿草衰江舘靜
枇杷葉老石泉枯曲終明月閒歌扇病去寒灰滿藥爐
客夢不堪千里遠故園籬菊正荒蕪
　　經馮將軍墓
同山半白雲此地葬將軍香火空遺像朝廷紀舊勲鐵
衣懸古塔金􁀙鎮荒墳一澗清泠水年年生紫芹
　　江村
草舎蔬畦遶柴門竹逕通斷雲遮落日細雨濕斜風野
艾抽花碧山茄帶葉紅烟深南浦逺難認楚江楓
　　江舘野望
江邊雁過秋江上暮雲愁嶺曲山廻轉潮囘水逆流亂
莎行石蟹殘荻卧沙鷗黯澹三更月何人獨倚樓
　　暮秋遊虎邱
寂寞虛廊暗草莱天風繚繞寳華臺江空露冷蛟龍伏
殿古雲深鸛鵲来山館老松褰緑蔓石壇芳桂落蒼苔
寒鐘敲斷楓橋月半夜禪僧入定囘
　　小樓
寒空漠漠起愁雲玉笛吹殘正斷魂寂寞小樓簾半捲
雁烟蛩雨又黄昏
　　侍趙别駕宴壽樂堂
别駕移尊宴草堂四軒簾幙捲斜陽芰荷香滿鴛鴦宿
楊桞陰濃翡翠藏風過水亭秋尚熱月侵山閣夜偏涼
更䦨酒盡不知去坐看曉星飛玉潢
　　留鶴江有感
抱玉歸来淚滿襟世間無計覔知音此生雖有噬臍悔
到死終無嘗膽心伏櫪馬思雲路遠避鈎魚隱石潭深
故人若問淞江客自採芙蓉學楚吟
　　送吴松溪過淮
鐵硯毛錐未䇿功又攜琴劍過臨卭荆山有玊鳴朝鳳
滄海無珠走夜龍浦口月来僧舘榻渡頭霜落客船鐘
自君别後知音少空憶雁山溪上松
　　送趙知縣歸天台
自是中朝柱石材西風塵土暗蒿莱河陽縣裏花初放
彭澤門前桞未栽凖擬鳴珂来鳳沼徘徊抱玉下烏臺
明朝琴鶴歸何處三逕故園多緑苔
　　姑蘇舘
楚岫高低接太行吴江渺漠下滄浪秋城霜滿葦花白
夜舘月寒莎草黄芳苑鹿臺初解珮故宫鸞閣尚鳴璫
五湖一葉扁舟去十二西樓幾夕陽
　　雲間洞天
門掩青松間緑槐一畨圖畫自天開朝霞煉藥黄金井
夜月吹笙白玉臺樹老有枝皆薜荔地閒無處不莓苔
數聲野鶴驚殘夢疑是神仙入洞来
　　採桑行
妾本秦羅敷家住曲江曲門前楊桞青春風啼布穀樹
頭桑初芽家家蠶始浴相呼出採桑採桑如採玊屈曲
廻高枝攀條剪柔緑朝晴採桑南暮雨採桑北採得桑
歸遲小姑怨相促陌上綺羅人問妾眉何蹙妾恨妾自
知問妾何所欲消磨三十春漸喜蠶上簇七日收得繭
百斤十日繅成絲兩束一絲一線工織成羅與縠百人
共辛勤一人衣不足舉頭忽見桑葉黄低頭垂淚羞布
　
　　對燭
忽憶巴山夜西􁦷風雨寒自憐清影獨誰識寸心丹草
長花猶在香銷淚不乾海棠貪睡去惆悵五更殘
　　春曉
曉風獵獵捲芭蕉簾幙深深燕子巢十二畫闌都倚遍
一雙蝴蝶上花梢
　　侍趙開府夜讌
賸陪華珮醉蟠桃楊桞飄飄拂午橋夜月樓臺行錦障
春風簾幙拂紅綃歌傳杏苑黄金縷樂奏棃園紫玉簫
銀漏滴殘珠履散踏花歸去路迢遥
　　雷峰少憇
倚塔看明月寒光度玉繩曲隄藏小艇疎桞見孤燈水
竹映苔石巖花縁澗藤香雲吹散後猿鶴伴高僧
　　錢塘旅舎
雲山千萬疊身事恨悠悠客鬢秋風急鄉心夜雨愁蛩
鳴鄰寺壁雁過隔湖樓目送千帆逺長江空自流
　　避暑
避暑入林扃同僧坐竹亭鳥飛晴地影龍挂雨天形掃
葉鋪椰簟臨流注石瓶更無塵跡到日落夢初醒
　　山中吟
平生獨愛山日日頻躋攀自得山中趣結廬萬山間
山西茂林麓中有盤旋谷飄飄雙鳳凰飛立山上玉
日出華山陽月出廬山岡巫山雲漠漠雁山烟蒼蒼
東望泰嶽松西望蒼梧竹知心侣樵漁忘情友麋鹿
山深春亦寒野鳥聲綿蠻山花隨處發香風吹幽蘭
夏日飛火雲枕簟訪深僻坐此松竹林冰泉漱寒石
西風涼蕭蕭雁過秋空高時有巖桂發落葉飛長臯
三冬氣凛冽獨立千崖雪横斜溪上梅影落溪橋月
身在此山中閒情薄太空行歌白雲裏白雲連崆峒
朝餐山上霞暮採山下藥安得山中人共跨山頭鶴
　
　
　
　
　
　
　
　
　
　
　
　
　
　
　兩宋名賢小集巻三百十五
欽定四庫全書
　兩宋名賢小集巻三百十六
　　　　　　　　　　　　宋　陳　思　編
　　　　　　　　　　　　元　陳世隆　補
　雪篷藁
　姚鏞字希聲一字敬庵號雪篷剡溪人嘉定間舉進
　士為吉州判官以平寇論功不數年擢守章貢後因
　迕帥臣重貶衡陽自裒詩文題曰雪篷藁端平乙未
　自為序
　　春日書懐
柔風散原野百草揺春心叢薄曜陽彩嚶鳴調好音節
物一以變萬感集素襟𤣥髮不常居華景無停陰胡為
苦貧賤征塵翳瑶簮萱葉覆堂階荆花感晴林明當理
星駕歸息清溪潯
　　雜詩
北風日以勁古道無人行陽坡樹已黄陰崖草猶青四
時相代謝誰為此枯榮攬衣坐幽磴下有流泉聲聽之
不成調挹之有餘清悠悠京洛塵汚人頭上纓
　　春舘
山舘四無鄰東風伴幽寂瓶花羞晚紅庭草衒春碧猿
扳松樹枝鶴踏蒼苔色麾之不肯去聽讀麻衣易
　　見趙章泉
秉芳獨向章泉老四海兒童以字傳特詔難更高士服
好詩多入賈人船行窩冷落熈寧後放鶴風流景祐前
一代典型能幾見願從几杖閲耆年
　　見袁䝉齋
書説曾傳到剡中不圖今見古人風間生伊洛二三子
安得龔黄十數公仁性未嘗離日用道心元自與人同
絜齋衣缽慈湖學願發精微一啟䝉
　　懐雲泉頥山老
枯吟世慮輕求道不求名病起春風過閒居野草生游
山尋舊屐煮藥試新鐺别久空相憶疎鐘隔水鳴
　　寄徑山敬溪翁
心遠人間世燈傳國一禪靜中無劇暑詩外總閒年挂
錫雲生樹烹茶月落泉幾時歸去得再約剡溪船
　　拜先君墓
次第瞻山看水流夜臺中閟憶三秋新松成行如人長
老鶴無言似我愁僧奉晨昏惟茗供兒悲霜露只蘋羞
結廬終歲闗心事怊悵鐘聲出暝樓
　　送曄沖晦歸天竺
西湖山下多奇石師去今遊乳竇峰遥想石臺登講罷
野猿歸洞鶴歸松
　　寓霅川
王戴溪頭小隱仙漁翁引上霅溪船幾囘倦釣思歸去
又為蘋花住一年
　　春夜曲
金魚鏁合蘭缸小酒不支愁尋睡早棃花欲墜風更寒
燕子不歸春自老流蘇護帳香雲結三十六簧清吹咽
緘書欲寄湘水深城烏啼落花西月
　　夜發漁浦
為親從薄宦不復計修程斷浦迎潮别孤帆帶月行秋
来江桞變夜久水烟生前路猶淹泊淒其賦遠行
　　桐廬道中
兩岸山如簇中流鎖翠微風颿逆水上江鶴背人飛野
廟青楓樹人家白板扉嚴陵臺下過不敢浣塵衣
　　頭陀菴
衣緇髪可梳雲外卓菴居佛換新花供幡拈古碣書删
松容徑竹種茗間園蔬為應諸方供山房盡日虛
　　出山
雲陰漠漠雨瀟瀟坐兀歸輿野興遥石澗水流苔路滑
竹籬秋去菊花焦誰將束緼求山火自立寒溪問板橋
官事奔奔何日了倚松臨水羨漁樵
　　題畫壁
兩山灌木帶晴鴉泯泯春流漾浦沙隔岸小舟呼不應
碧桃花外是誰家
　　寄范中洲
高隱就詩名中洲雅趣成几前修竹淨屋上落泉鳴柘
圃春風織山田野火耕滿山薇蕨老客至足蔬萌
　　野廟
未知何王廟歲月日已非熏爐松柏煤畫壁苔蘚衣門
空牧䜿戯樹老山魈依田家社酒香紙窖生光輝
　　懐范正夫
愁霖滴禾黍秋暮滯雲莊但慮輸井税不憂無積倉竹
雞啼野塹飢鼠走山房不飲論文酒思君覺夜長
　　宿護國寺觀晦翁先生題名
滿樹㯶花滿徑松解鞍纔是暝樓鐘上方月白山雲靜
看見東南一兩峯
看了題名看䟦文自憐不及晦翁門野僧惜打殘碑賣
時共山猿洗墨痕
　　寄沖晦
欲答前春信西飛雁不逢應隨丹竈鶴同看白雲松花
雨繙經石山鳴出定鐘何時尋舊住却説武夷峰
　　訪中洲
踏雨来敲桞下門荷香清透紫綃裙相逢未暇論奇字
先向水邊看白雲
　　賃宅
及春遊帝里賃宅似吾家雨溜生新草風牀受落花病
多添老懶慮淡遠紛華時與幽人遇燒香煮茗芽
　　悼復石壁
一死雖如蜕殺身真可哀僧危能仗義詩好更多才鶴
怨蘭亭月雲消石壁苔舊時同社友寂寞載書来
　　送僧
去結茅堂霅水邊曉行持鉢落花天得松未用栽松本
先買溪南舊石田
　　王别駕訪天竺頥曅二師
寳香熏徹碧蓮臺别駕尋僧日暮回聽雨齋前驚樹長
浴雲池上看花開青山久不逢坡老元鶴親曾識辨才
二老風流如昨日百年詩石未蒼苔
　　廬陵贈異孤峰
幾度雲間望鶴飛相逢猶喜及秋期明朝採藥青原洞
好掬寒泉供祖師
　　寄劉敏政
一生貧樂鬢成絲前輩風流及見之道外無營偏愛畫
靜中有趣只吟詩雲生茅屋湖山近秋滿荒園橘柚垂
見説地幽人罕到自同妻子種江蘺
　　自青原囘訪敏政幾不相遇
曉汲山泉洗硯回要看奇石立蒼苔騎驢應為尋詩出
放鶴還知有客来一井清寒宜茗飲千林黄落獨梅開
他時老圃如能學只乞山中橘本栽
　　寄趙東野時以師檄撫定贑叛
東野山人有晉風歸来三徑自栽松錦囊句好閒中趣
鉛鼎丹成靜處功無事杖藜隨野鶴有時隱几看晴峯
長江近日風波惡莫向深淵下釣筒
清晨閒上鬱孤臺鼓咽譙樓角更哀病葉滿山難獨埽
狂花一樹為誰開泉枯石井獅空吼雨暗荒池鳳不来
欲向江東問仙老海風吹浪駕舟回
　　送贑士謁前贑侯楊東山
凝香句滿空同石靜向東山卧白雲夫子自能明易學
衆人誰解識𤣥文空江短棹浮詩巻别岸飛花撲練裙
到得帶圍春已過煮茶應共竹間分
　　題東山贈何青霞詩後
青霞道士来相見手閲東山詩一巻句裡明知山水心
筆端照見烟霞面昨宵夢上寥陽殿仙官敕作青霞傳
傳成不及巻中詩罰讀靈歌三百遍
　　午興
心閒日日理黄庭四體和柔勝藥靈獨步小軒無一事
老槐陰裡鶴梳翎
　兩宋名賢小集巻三百十六
欽定四庫全書
　兩宋名賢小集巻三百十七
　　　　　　　　　　　　宋　陳　思　編
　　　　　　　　　　　　元　陳世隆　補
　靜佳龍尋稿
　朱繼芳字季實號靜佳建安人登進士授龍尋令龍
　尋舊有顔長官仁郁祠長官五代時能撫循其民使
　不見兵革嘗作詩以道民疾苦其題有十毎題繫以
　十詩共百篇繼芳晉謁祠下依韻和之題曰靜佳龍
　尋稿後調桃源令又調宜州教授不赴有詩云瘴海
　南邊路淺深客愁不待嶺猿吟無人喚得涪翁起分
　我桄榔橄欖陰同時倡和為錢唐陳起汶陽周伯弜
　建安張至龍俱有聲江湖間者又自裒所作一巻題
　曰靜佳乙稿
　　和顔長官百詠(并引/)
　龍㝷邑東有顏長官仁郁祠長官五代時能撫循其
　民使不見兵革龍尋志所刻詩百篇皆道民疾苦皇
　皇不給之狀余生三百年後奉天子字兹邑晉謁祠
　下因次韻以寄甘棠之思且使来者知我愛桐鄉之
　意云
　　農桑
裹飯驅兒候暖耕塍泥滑滑不堪行如何説得農家苦
雨笠風蓑過一生
婦饁耕夫日尚長碓聲嗚咽宿舂糧尋思一飯何時飽
秧種青青麥未黄
淡黄竹紙説蠲逋白紙仍科不稼租努力經營猶恨晚
官司那問有錢無
編茅為屋荻為簾老小團圞苦樂兼樂歲輸丁猶未了
饑年家口更堪添
頭白村翁尚把鋤瓶中那復斗升儲午飡減與飢烏食
却愧家人問有餘
四月官場入納時鄉耆旁午上門追請看貧婦通宵織
身上曾無挂一絲
腸隨絲斷手生胝羨殺星邊織女機借問輸官零落否
兒郎寒冷且無衣
農父眉頭百念攢雨愁爛死旱愁乾龍神社鬼燒香遍
不到秋成睡得安
客户耕田主户收螟蝗水旱百般憂及秋幸有黄雲割
債主相煎得自由
帶得雞豚趁曉墟荒村牢落數家居一家幸是田園主
留與兒孫寫契書
　　朱門
紅雨聲乾未作泥繡成十里緑楊堤金杯緩勸玲瓏唱
玉勒催歸騕䮍嘶
晉代豪華不數家萬錢下筯未為奢客来只是家常飯
豆粥萍虀費咄嗟
曲池畢竟有平時冷手看他炙手兒十數年間三易主
焉知来者復為誰
客履三千此託身晚杯狐白暖生春狂来且置興亡事
金塢銅陵不解貧
天近偏承雨露榮深深庭院鎖清明桞絲風送鞦韆影
墻外行人空復情
朱門往事若為懐積雨苔痕緑上階幾處敗甎吟蟋蟀
主人曾此溜金釵
百斛明珠采在倉沈香火底捻銀簧人生行樂那須許
多少邊兵未有糧
泥金摺損舞衣羅蹙破遥山皓齒歌此曲人間聽不得
莫愁人自有愁多
中壽知無滿百身暖歌冷舞及青春黄金不買長生藥
白髪偏驚快活人
長楸走馬却歸来雉挟春驕未應媒不信杏梁雙燕語
日長簾幕有風開
　　客路
一曲長歌行路難昏鴉歸盡倚䦨干不知楚水巴山地
更有高樓鳥外看
哀猿啼斷暮雲深摸索牀頭未盡金莫道他鄉千萬里
去家三日幾般心
兒女傷悲士不為健行童僕遠相依春風日日生芳草
未必啼鵑怨不歸
侠客千金不稱求途窮相顧問因由臨分脱贈青萍劍
莫蕩人間瑣碎讎
客裏情懐更晚秋鴈煙蛬語五更頭從前諳盡江湖味
不省神州作麽愁
身如海燕傍誰門别淚雙垂不見親惟有一條卭竹杖
相隨萬里共艱辛
是處人家搗練忙天寒日短路偏長蛬聲四壁無時歇
不遣羈人夢到鄉
送窮不去奈窮何山有荆榛水有波萬物得時人自老
梁鴻頭白五噫歌
屈指秋風與鴈期陽闗西去到何時側身一望腸堪斷
天似穹廬碧四垂
高鳥翩翩去未窮行人擾擾復西東何須華表千年鶴
城郭重来便不同
　　邊庭
年年塞草欲秋時左右紅旗説戰機介胄麄官應有語
而今宰相愛吟詩
角聲吹裂肺肝愁説與將軍莫逗遛男子生當侯萬里
死判馬革海西頭
一劍沙場獨苦辛天陰殺氣作黄塵沈思鳥盡弓無用
肘後纍纍却顧身
探使歸来半信疑帳前相語怕人知沈香霧裏嬌絃暖
莫遣邊愁到兩眉
征夫戰骨灑桑乾帳下蒼頭自轉官一騎紅塵天外落
籌功更説幾多般
公主琵琶胡地秋將軍刁斗漢闗愁相逢老病無依卒
未説沙場淚已流
蒼苔白骨滿黄沙馬汗成冰帶雪花夜夜鞘中長鋏吼
教人不得夢還家
有客新從塞上囘解包收得戰場灰營家未敢分明哭
請看刀痕始欲哀
敵退邊方得暫寧棗兒紅近莫休兵漢家錯信和親議
不見雛兒與父爭
北風吹骨正酸辛白靣書生四角巾戰士總成亡命鬼
將軍纔是有功人
　　城市
村翁生長在柴門身有丁男犢有孫為了官租纔出市
歸家誇説與鄉村
雀羅門巷昔趨榮味似餳甜忽變辛説與侯門休謝客
朝朝暮暮看人情
王孫公子少年遊醉裏摴蒱信采投指㸃某莊還博直
明朝酒醒到家求
山人只合住山中入得城来調不同滿靣紅塵無處避
手攜白羽障西風
紫陌㝷春日日過楊花無主奈春何傾城壓酒嬌無力
醉裏相扶踏踏歌
相班士女狭邪間總把喧啾賣却閒人壽幾何春不再
典衣沽酒强追攀
春風日日桞年年到老那知稼穡難若見田家秋作苦
教人一飯不遑安
蕪城懐古最愁人刼火燒殘得此身舞榭歌臺何足道
秦宫漢苑尚流塵
百人聚處小喧闐析到秋毫似計然見説天公還掠剰
鵠形懐寳度饑年
身遊城市髪將華眼見人情似槿花惟有梁間雙燕子
不嫌貧巷主人家
　　貧女
春風有分到兒家也挿花枝表歲華但得作嬪君子室
隨宜粧遣不須奢
洗盡鉛華淨潔貧嫁衣莫説為他人絶憐父母窮相守
不為金多賤却身
枯木無枝可作花門前度盡七香車四鄰日日笙歌裏
背立東風有幾家
他家百兩送于歸成匹鴛鴦作錦機獨守空閨愁不寐
一燈明滅補寒衣
燈下穿針影伴身懶將心事訴諸親阿婆許嫁無消息
芍藥花開又一春
卓家人富頗輕財犢鼻堪依不用媒只是儂家貧亦好
枯桐那得鳳凰来
少年蕩子有黄金投贈明璫結兩心不得良媒終不肯
一春風雨洞房深
伯鸞不作悵誰從鳳尾香衾翠幔重靜對菱花勻淚粉
不知膏沐若為容
問天乞巧看銅儀再拜雙星恨不隨塵世未知天上事
隔河相望一年期
纎手清閒理瑟工高樓半在碧雲中行人豈是知音者
小立花陰待曲終
　　負薪
三千門館躡珠賔半百還家衣錦身却是吏民私告語
十年前是賣薪人
薪樗塞破野人居此是餱糧卒歲儲客裏黄金燃桂盡
厨無煙火欲何如
爛柯人去隔存亡一局棋終愴故鄉想得山中絶煙火
松花松子當乾糧
破帽籠頭髪半華樵歌一曲勝長嗟雞鳴裹飯登高去
日暮天寒未到家
有薪可賣未須悲滿百青銅况有奇十指束枯從秃盡
不堪棘刺罥人衣
天寒氣入鼻中辛竹擔彎彎却戀身賣得錢来回首望
蠟烟起處屬何人
腰鐮上到白雲邊惆悵長松不盡年近市山山皆有主
遠山高削步難前
蒸棃炊黍付荆妻指㸃青山澗水西忽聽丁丁雲外斧
一聲山鳥背人啼
捫蘿縁壁到山頭俯羨鴻飛儘自由風雨蕭蕭黄葉滑
未行十步兩三休
黄昏樵采早回歸同伴相邀未有期抱子老妻門口望
南山有虎悔何追
　　空門
閉口銅魚勿復論數間老屋枕雲根曉鐘三板出山去
分付獮猴為守門
錫杖凌空去復還片雲縹緲伴身閒春風錯種醍醐草
引得牛来食雪山
人居天地一樊籠撫掌山家四壁空不道今年空得盡
且無雀鼠到山中
四祖門庭寂寞秋牛頭只是舊牛頭如何一旦風光别
花落花開百鳥愁
四巻楞伽几上安而今老去懶能看庭前桂樹花開未
分别西風信鼻端
黄金闌護紫袈裟禁苑恩深賜予奢林下衲僧那有此
多年枯木對春華
結草為廬萬仞頭人間蟻穴自王侯客来借問窮通理
不意僧中有許由
白蓮有社一經過會意由来不在多滿目廬山青未了
聞鐘歸去意云何
我本三生兠率天為差一念又塵縁早知密意無多子
不着旁行貝葉邊
燈燈相續古猶今怪底門前立雪深衣不得傳闗臂事
汝師輕發老婆心
　　山居
春到寒荄總向榮藥苗旋種亦初成山翁自幸無人識
可要山中宰相名
空山薇蕨供清齋世事悠悠不挂懐梅溽得風醒午枕
竹陰轉日上南階
白雲縹緲野人家生事年来漸有涯不與世人爭歲月
却將椿菌勘南華
宿雨初乾一杖藜欲呼漁艇訪前溪碧桃花落無尋處
惆悵人間日又西
半屋雲霞與鹿分兩株古木正當門野花自落東流水
坐對青山酒一尊
好山當户四無鄰似是秦時採藥人千百年間天地裏
不多不少一閒身
宿世仙家十二樓誤嬰時網未深愁浮邱輩行如相覔
騎却紫雲歸去休
種藥千畦手自鋤年来漸喜識人疏等閒旋㸃黄金賣
莫訝家無儋石儲
矮忩欹枕看朝榮老覺逢迎禮數生来往頗知麋鹿性
寒暄不會俗人情
擁樹溪雲迷近逺低簷山果亂紅靑莫言身外都無事
早晚焚香看道經
　　漁父
不踏長安十二門鸕鷀飛處數家村停橈試向灘頭問
莫是嚴光末世孫
一曲清漪濯晚霞釣竿斜挿白鷗沙傍人借問居何處
四海五湖都是家
秋風淅淅獵菰蒲如此江山其可孤天與玻瓈三萬頃
更添一半夕陽鋪
長作絲綸短短牽一池漢水盡南天誰知有客量江面
不是漁郎兩板船
推起篷忩抱月眠三三兩兩桞邊船不須聽説文王事
孤負漁竿八十年
傳呼扶柁晚風前一陣驚鴻没遠煙不是吾儂棲泊處
却囘别港避官船
五湖烟裏我知魚屬玉舂鋤一處居欲到垂虹風作惡
幾株官桞向人疎
秋聲只在樹中間極浦斜陽更有山巻却絲綸呼酒盞
鷗邊聊得此身閒
舟繫蓬萊淺水旁鼇頭縮盡海生桑百川日夜滔滔去
借問人間有底忙
璧月滄波上下天秋風揺落四無邊玉龍盡喚眠鷗起
兩岸蘆花不見船
　
　
　
　
　
　
　
　
　
　兩宋名賢小集巻三百十七
欽定四庫全書
　兩宋名賢小集巻三百十八
　　　　　　　　　　　　宋　陳　思　編
　　　　　　　　　　　　元　陳世隆　補
　靜佳乙稿
　　庚戌壽意一先生
江涵秋水碧潭潭飲馬單于不敢南宥密老臣功第一
緝熙天子歲登三身扶紫極星辰在手拆黄封雨露甘
見説年来淮尾漲漢庭可要百曹參
　　反招隱
木末徑微微誰敲白板扉緩行松葉滑小摘藥苗稀山
色自今古塵寰多是非昂昂千歲鶴便肯傍人飛
　　太極圖
動靜無端畫一圈分明劈破又渾全日光漏得先天意
鑽入書忩箇箇圓
　　觀化
看見青蟲作蝶時不知蝶是此身非牀頭為有南華巻
午枕酣来忽夢飛
　　蛬
一蛬何唧唧吟落兒童心只在竹籬外篝燈無處尋
　　春晚有感
坐對吴山酒閒同越客吟月明人渡淺花暗鳥啼深往
事空流水還丹未化金不堪春又晚惆悵百年心
　　送僧蘋洲遊醉李
師今遊醉李自刺釣船篙地説三吴勝人夸二陸豪草
黄工女績波白課丁熬近海寒應早霜毛怯剃刀
　　有歎
與老本無期相尋天一涯履承雙足繭帽裹半頭絲路
近行猶歇鄉遥夢豈知酒酣增意氣忽憶少年時
　　子規
自身歸未得却勸别人歸思婦心中事征夫淚滿衣蜀
天知近遠江樹間稠稀幸自安雙翼誰教不奮飛
　　老將
不把琱刀賣曾隨夜斫營老年猶善飯壯日想能兵上
馬身仍健看鴻眼更明戰多人不信枉指箭瘢呈
　　登眺
破帽任風吹天知髪已絲大江留禹蹟老樹見秦時北
際山如礪南溟水似池夜涼無夢到久矣歎吾衰
　　棃山廟
無處着詩名棃山萬古青人間留此像天上作何星祝
史祠神醉騷人謁夢醒當時青紫楦曾有許精靈
　　惜花
留春春不住春去落花隨枉自收殘片何堪綴舊枝輪
蹄前日約蜂蝶一年期代謝由来事誰能作許悲
　　桃源官罷芸居以唐詩拙作贈别
自作還相送唐詩結伴来歸裝攜此重笑口為君開蓮
上巢難穩桃邊艇却囘空餘吟巻在沙鳥莫驚猜
　　元日
堂上聚周親相看又一春吾年方覺老童子儼成人婪
尾屠蘇酒從頭鬱壘神何須千歲上即此是新陳
　　昭慶寺
幽尋得勝趣城市幾人能古桞深中磬長廊盡處燈畫
龍聽説法塑佛看齋僧别寺經行遍兹遊昔未曾
　　苕溪
維舟古祠下野飯就魚羮坐聽篙人説行逢牽路平居
民難問姓溪鴨自呼名天目無由到㳂洄更幾程
　　雪中僧虛舟来
雪中聞犬吠清卧起来遲開户千山白逢僧一個緇言
從風絮裏憶得雨花時寒舎無秪待煎茶且説詩
　　湖蕩
雙橈入天影野葑緑全交魚唼垂絲桞鷗眠折葉茭行
人㳂岸曲落日挂林梢歸去嚴城隔僧門尚可敲
　　六和塔
三百有餘年潮頭不敢顛孤尖標白浪層級上青天鈴
隔山僧唄燈通海客船老来登眺眼不道步難前
　　題邱方仲月林
阿姊種婆娑秋風奈若何人間千樹少天上一枝多安
得仙槎客攜將玉斧柯和根都斫却還我舊山河
　　贈日者
烏兔走雙丸誰將手控摶短長三萬日好醜百千般數
遠談何易天高問却難送君尋富貴我命不中看
　　旅舘
僕行方請息旅舘復相招小市三家聚前村五里遥茅
柴侵熟飲松葉帶生燒猶有斜陽在行吟忽斷橋
　　嚴衢道中
草白三丫路苔青五里牌長年車馬客幾兩利名鞋斗
糴隨時貴方言到處乖近山樵有主童稚拾松釵
　　舟到梅雨暴漲
夜月離于畢篙師可奈何帆穿風減半江闊雨添多側
岸無牽路中流有旋渦平生柂樓底得在桞梢過
　　對酒
莫信樵人説秦時有樹存青天浮渤海白日走崑崙為
有愁千斛時須酒一尊提壺亦相勸花下緑陰繁
　　客路
閨閣空相憶那知客路艱背人前去鳥迎靣逺来山夜
泊孤燈悄晨裝片月彎猿聲不知處杳杳白雲間
　　送人之武昌
秋風吹落葉君作武昌遊只道從軍樂那知别路愁寒
暄楚岫色日夜漢江流大閫多珠履無為彈蒯緱
　　舊遊
兩峯多少寺分日去遨遊山翠横天目湖光浴佛頭花
朝騎馬醉月夜傍船謳一被微官縛重来不自由
　　挽芸居
不得来書久那知是古人近吟丞相喜往事諫官嗔身
死留名在堂空着影新平生聞笛感為此一沾巾
　　溪寺
背人沙鳥一行斜喚客桐魚幾疊撾誤向山中參白足
不知頭上着烏紗煮茶烟暖浮新竹洗鉢泉香帶落花
過夏功勞眠與食誰能展巻看楞伽
　　暮春
姚黄魏紫惱人看羅韤成塵俯仰間蜀魄聲乾花有血
湘靈淚盡竹無斑年光冉冉趨雙鬢暮雨霏霏失四山
老裏情懐天地窄莫教一日酒杯閒
　　少年遊
紫陌尋芳愛馬遲一春能得幾晴時海棠露重衣全透
楊桞風微帽半欹大白引浮銀鑿落小紅吹徹玉參差
人生行樂須年少莫等星星滿鏡絲
　　次韻橋亭禊事
圮上還成集禊亭杉松自古草仍新彩虹卧飲流杯水
白鷺飛迎入座賔俛仰已成今昔事東西更看往来人
聚蚊金谷皆安在若見吾徒合主臣
　　次庸齋先生韻贈黄隆中
醒眼隆中閲逝川茅茨為屋竹為椽吟成梁父時當隱
炊熟邯鄲客正眠漢土一抔無處覔白墳三尺有人憐
君歸欲作千年計只合躬耕一寸田
　　聽白雲寺清師琴
古寺沈沈晝日長泠然清響發僧房昭君别去顏如玉
蘇武歸来髪已霜山水無端言爾志炭冰何事置吾腸
老来却愛虛簷外雨滴梧桐一味涼
　　送李敬則之昇揚
江北江南一葉舟憑將往事問東流錦帆月冷瓊花夜
綺閣風高玉樹秋杜牧三生開笑口劉郎五絶掉吟頭
淮山眼見詩人慣高築詩壇汗漫遊
　　次韻池上暮雨
濕遍䦨干欲倚休手中團扇漸知秋細聲合作簷間溜
大㸃漂成水面漚小小竹忩醒倦鶴疎疎荷屋冷棲鷗
漁翁蓑笠隨身在立到黄昏釣未收
　　書忩夏日
南風伊軋語忩扉團扇無功白日遲長恨老来方學易
自從春去不吟詩蟲絲有力縈琴索蛀粉無聲㸃墨池
偶出門前行數步石榴花過已多時
　　贈西蜀馮道士
峨眉山月照清溪中有方瞳一羽衣拄杖經行天下半
丹砂乞與世人稀千年城郭空歸鶴萬里山河自落暉
安得與君遊汗漫乗槎一問女星機
　　次韻李黄州江淮偉觀
檻前巻箔見晴峰夏口武昌西復東三國六朝襟帶地
孤城四水鼓鼙中女墻夜送淮山月老樹秋生夢澤風
君作此堂心萬里應憐世上少英雄
　　示醫卜逢松崖
我生八月十五夜清淺斜河浸月華顧兔擣殘千歲藥
牽牛引動半天槎自抛蓬海傳方處曾過成都賣卜家
今日相逢圓昨夢一杯松下醉流霞
　　陳令君增誠齋三三徑為十二徑次韻
四家三徑各風流今古悠悠貉一邱拍甕新篘浮臘膩
繞堤老桞弄春柔日邊黄紙催人去霞外青山聽鶴留
若問西疇蓑笠事合還陶令一孤舟
　　次韻野水花朝之集
睡起名園百舌嬌一年春事託今朝鞦韆庭院紅三徑
舴艋池塘緑半腰苔色染青吟屐蠟花風吹暖敝裘貂
主人自欠西湖債管領風光是客邀
　　和秋房題半湖樓二首
天目飛来第幾峰岑前着屋貯虛空濕雲低亞鈎䦨角
缺月斜窺户牖中一水東西添桞岸兩山南北欠樵風
住家欲作千年計頃刻陰晴便不同
四明仙客此樓居畢竟西湖壓鑑湖曾謂家童欺賀老
不如沙鶴認林逋蒲根釣水知深淺桞外行人乍有無
此景天公厭多取只分一半與吾徒
　　栽松道者像
手便笻杖冷脚厭芒鞋𦂳兩袖吹松風東岡復西嶺
　　吴歌
鴈影江潭底秋聲浦溆間吴兒歌一曲月子幾回彎
　　草蟲便靣
蝶舞蜂歌倦蜻蜓看未休誰知織婦意方夏已思秋
　　意行橋
我行且奚適興盡忽自返倒影射清漪囘光在橋板
　　塵外
塵飛不到處山色入芒屨乗興一長吟囘頭已忘句
　　鴻
鴻飛九天上人在平地望塵土與青雲其間能幾丈
　　聽雪
瓦溝初瑟瑟隱几坐虛白良久却無聲門前深幾尺
　　東菑
東菑足時雨離離半青黄田家不待穫小摘炊新香
　　畫舫
畫舫茭中出青山樹上斜浪醒孤客酒塵蓋萬人家
　　溪村
櫸桞正當官道漁舟偏繫柴門今年春水深淺看取層
層岸痕
雨洗山光緑淨波涵天影清空草際自浮鵝鴨桞陰分
坐兒童
　　漁翁
漁翁家在何許慣宿蘆花不歸昨夜江村欲雪百錢買
得蓑衣
　　揚州
金陵王氣水東流流到東淮古岸頭夜半一聲天上曲
錦帆天子下揚州
　　七夕
兒女穿針夜向分樓頭月落尚爐熏憑誰為覔機邊石
留取支牀卧白雲
　　野望
帝青八萬四千里更着修眉一兩尖古往今来愁得盡
不教我輩送愁添
　　題李秋堂盟鷗集
相逢已恨十年遲買酒湖山一夜詩明日送春仍送客
桞花風颺鬢絲絲
　　航海
地角與天倪茫茫何處期星回析木次日挂扶桑枝沈
石尋孤嶼浮針辨四維飄然一桴意持此欲安之
　　橋西
雲澹風微日未低痩藤扶到小橋西林花過雨相爭發
谷鳥無人自在啼
　　淮客
長淮萬里秋風客獨上高樓望秋色説與南人未必聽
神州只在䦨干北
　　調宜州冷官不赴
瘴海南邊路淺深客愁不待嶺猿吟無人喚得涪翁起
分我桄榔橄欖陰
　　辛亥二月望祭齋宮因游甘園
山入湖光碧四圍棋枰零落葑田稀蒲芽短短鴛鴦冷
惟有漁師幾網歸
朝霏作雨連天濕春氣熏人到骨香四望水亭無正靣
有花多處背湖光
海棠陰下小徘徊屐齒深深一逕苔忽聽銅鉦花外近
園丁説是主人来
老眼看花興未厭不知頭上雨㢘纎流鶯浪語春風恨
誰抝花枝挿帽簷
公事相妨一半春今朝纔得自由身眼中領畧能多少
細雨斜風便妬人
　　曉眺
鳥飛欲盡暮烟横一笛西風萬里晴山外有山青不見
微雲映出却分明
　　次意一先生仙霞壁間韻
囘首仙源隔彩霞叢祠攫肉有饑鴉正元朝士重来晚
不見桃花見菜花
　　宜春臺(是長沙定/王子築)
定王米換長安土北望長安日幾回更有築臺歸未得
憑高却望定王臺
　　送李秋堂赴京口酒人
客懐正賴春相與苦欲留春天不許送君一舸下南徐
落花起舞流鶯語鮫人浴出扶桑繭天女染作紅雲段
君從何處得錦機借與人間為樣看青杏園深暖漏長
桞綿如雪撲酒缸吴姬道字未端正當罏學唱新番腔
貔貅百萬張頥仰都將鐵甕盛春釀有客高談四座傾
主人合坐諸侯上日邊此别各南北君頥始髭我衰白
何以贈之折桞條千絲萬絲心揺揺
　　讀黄玉溪湯婆傳
君不見湯家阿泉驪山陰出入宫掖承恩深只留妃子
脂粉氣不暖少陵如鐵衾又不見湯家阿池紫塞上沈
香霧擁將軍帳天寒十指墮弓刀底用空言如挟纊何
如韓時老湯婆冬則飲湯惟腹皤形模混沌婦女笑閉
塞其兑藏天和老生門前十日雪兩脚凍皴眠不得斷
無蠻素搆心兵賴有婆兮相暖熱夫人竹氏青玲瓏炎
炎幾時奈秋風婆恥居下常熱中毋棄憔悴以禦冬得
黄太史五字詩厥孫傳之尤滑稽霜風蕭蕭歲年晚吾
喜湯婆有完傳
　　挽周伯弜
今日忽不樂散行湖水濵有懐天下士遽作夢中人醉
語驚天地狂歌哭鬼神九原如可贖那不百其身
　　贈續芸
誰謂芸居死餘香解返魂六丁將不去孤子續猶存科
斗三生債蟫魚再世寃向来詩作祟揮涕對人言
　　滄浪風月
我登滄浪亭復歌滄浪曲歌竟復長歌杳杳山水緑天
風吹散髪山月照濯足為謝獨醒人漁家酒初熟
　　有懐鷲山次僧芳庭韻
一塔與雲齊尋僧路不迷小舟沙鳥外疎磬夕陽西古
樹含雲亞春橋覆水低鷲峰飛不去夜夜子規啼
　　栁
臨水送將歸春風折贈時而今三丈樹元是手中枝
　　鷗
林魚秋江上鷗鳥來相隨蕩槳思驚起雲天碧四垂
　　天竺分韻得芳字
縹渺白雲鄉天風吹曉涼人尋水源至路入樹隂長晝
靜聞晴哢春餘拾澗芳余心忽有得欲語又還忘
　
　
　
　
　
　
　兩宋名賢小集巻三百十八
欽定四庫全書
　兩宋名賢小集巻三百十九
　　　　　　　　　　　　宋　陳　思　編
　　　　　　　　　　　　元　陳世隆　補
　抱拙小藁
　趙希㯝字誼父汴人寳慶間頗著詩聲與菏澤李龏
　相倡和龏甚推許之有抱拙小藁一巻
　　天屋歌為盧洪賦
霞扃雲牖高窿穹八荒四野垂簾櫳羲璘勃窣行西東
芒芒塵世如飛蓬玉川公子乗清風飄然據作吟詩宫
穿心出脅千萬語呌開閶闔驚蒼龍銀河瀉入北斗柄
醉來擲下琉璃鍾仙人王喬作鄰伍憑軒共笑噓長虹
旌陽㧞宅想亦在千年萬歲都鴻濛君不見阿房結綺
今何許刼灰一丈漫秋雨
　　次韻李鶴田德真寄遠
長安日下浮雲生故人久作西南行漚邊兩載音訊絶
鬢絲應與秋風爭蒼苔冉冉荒茅屋愁来忍把離騷讀
驚鴻剛自墮邊聲碧嶂那堪遮遠目青雲高處期翺翔
去人歲月今堂堂吴鈎拂拭霜雪冷龍光飛躍秋天涼
思君一夜離心折東樓又送無情月
　　道民金氏居
碧港雖通邑紅塵不到門桑麻唐杜曲雞犬晉桃源山
遠雲千㸃天寛月一軒居人非隱者吾欲呌東園
　　竹閣
古寺因人重清風尚可尋斜陽明晚閣老竹暗秋林兠
率西歸久香山北望深登臨成感慨烟月獨知心
　　游臨平乾洞水涸
兩洞深如許神龍此奠居山空仙去久路嶮客来疎風
雨千崖暗雲烟四壁虛自揩岩石蘚閒把姓名書
　　雪
不是春風桞因何絮客衫一雲同萬里半夜失千岩征
馬寒蹤印飢烏凍吻緘江心一片白知有暮歸帆
　　送詩僧隆痩岩
五載京華客山中坐得牢禪心天竺石吟思浙江濤入
派名隨重游方步轉高秋風吹錫逺相憶讀離騷
　　送自牧黄監鎮之官四安
桃花春浪急催上霅溪船湖海稱佳士功名負壯年政
平民易感詩好客爭傳别後加餐飯因風寄一箋
　　秋夕
霄虛白露漙木葉下危闌月澹鐘聲曉燈青劍影寒人
心山莽莽世事海漫漫何日塵氛净西風望眼寛
　　中秋
白露漙空萬葉飛生香渾在桂花枝一千里月正圓夜
九十日秋纔半時湓浦風流元亮興鄜州牢落少陵詩
不妨吟盡蟾蜍影此别分明隔歲期
　　送李鶴田東遊後還鄉
劍倚梅花鶴夢醒東遊吟骨帶秋清台山路杳神仙跡
楚國書来母子情半榻烟霞應有約一笻風雪且兼程
丁寧及早催行李莫待西湖草色平
　　江湖偉觀
華屋巋然占上方一尊同此寄相羊江潮翻海暮天闊
湖水拍隄春草長莽莽越山凝紫翠揺揺蘇桞間青黄
歸鴻影裏闌干晚囘首中州入渺茫
　　送譙岩趙日休歸蜀
烟塵渺渺暗魚鳧有客翩然赴上都乞得玉宸新翰墨
要還琳宇舊規模十年蠲賦綸恩重萬里歸程劍影孤
他日青城公案了紫雲深處勘陰符
　　春雪
飛下瑶天整復斜一畨餘凍損芳華荒荒月曉三千界
漠漠烟寒十萬家桞外且疑先着絮梅邊渾似後開花
東風吹作巴江水浩蕩龍濤赴海涯
　　秋懐次韻
雨歇空階淨緑苔西風涼氣滿樓臺鴻飛遠渚知初至
燕别明年約早来秋色秪今同世態時文何意悮人才
停雲影裏頻搔首閒把新吟取次裁
　　春暮
薄薄寒侵酒靣和可憐春事委流波兩堤楊桞東風老
一曲池塘夜雨多花落鶯聲還在否桑空𧖟事又如何
壯心不逐流年去倚劍青天發浩歌
　　寄黄溪雲
十年成遠別幾度上高樓風遞江南信雲消渭北愁春
心驚海燕曉夢入溪鷗何日西忩燭相看説舊遊
　　九日懐友
江蟹初肥天欲霜暮雲紅樹寫秋光西風攜手登臨地
今日黄花兩處香
　　釣者
河豚荻笋春風老鱸鱠蓴絲秋水寒多少侯門天樣闊
算來何似釣船寛
　　過臨平
市井蕭條景物非居人猶號永和隄春山十里斜陽樹
漠漠殘紅杜宇啼
　　吴道士釣雲
澹溪溪上一竿絲牽動閒雲片片飛折盡桞條穿不得
荷衣裹向碧山歸
　　次雪林李龏苕溪寄耒之韻
雲散烟收渺渺秋蛩聲四壁起新愁西風萬里乾坤眼
不到斜陽十二樓
風梧聲裏萬家秋一片吟心不着愁夜半酒醒銀燭冷
月移涼夢過西樓
　　賦墨雁圖分得宿雁
漠漠秋汀起晚烟半欹寒影立風前月明應有蘆花夢
飛遍江湖萬里天
　　次蕭水崖梅花韻
冰姿瓊骨淨無瑕竹外溪邊處士家若使牡丹開得早
有誰風雪看梅花
　　湧月僧樓
百尺闌干古櫟林亂山如浪翠痕深冰輪飛上光猶濕
照破西来一片心
　　秋夕
西風梳髪冷颼颼半醉微吟獨倚樓一片舊時南浦月
清光猶印别離愁
半枕小忩幽夢蝶數聲何處寄書鴻闗山千里人歸晚
腸斷烟林一笛風
　　春遊
夢冷繁華金谷園春深葵麥暗朱門東風日日吹花急
紅雨蒼苔淚幾痕
蝶懶鶯喑欲暮春更兼風雨别愁新天涯草色深如此
憶得淮南有故人
　　湖中曲
長眉桞葉交青條玉花嬌面垂雲髫湖波藍色春寥寥
大隄新曲干銀霄翠絲絡馬金褭騕香風隨步烟飛飄
芳亭深杳傳金貂一笑嫣然輕百綃歡娱未了日晷短
城鼓吚吚續復斷鳴鞭夜月入雞闗碧山皎皎水潺潺
　　春陰曲
東風吹寒雲九有凍龍迷海亂飛走雨脚斜拖入遥阜
碧草浮烟滿隄口春皇妙運造化手解使江山失妍醜
冷色禁持萬花桞紅紫未張春織愁愁春織心心呦呦
為花訴寃天聽否晴曦赫赫重陰剖夢裏桃源拚載酒
　
　
　
　
　
　
　
　
　
　兩宋名賢小集巻三百十九
欽定四庫全書
　兩宋名賢小集巻三百二十
　　　　　　　　　　　　宋　陳　思　編
　　　　　　　　　　　　元　陳世隆　補
　學吟
　朱南杰古徐人官監鎮攝華亭事往來吴松間所與
　倡和俱一時知名者其詩似近樸直然率意處亦具
　㤀言自足之趣學吟藁一巻自䟦云非敢言詩聊以
　紀時固不止是惟録其可以示人者
　　垂虹亭
憑虛蝃蝀逼人寒中有危亭百尺寛天接水腰呈絶境
風回帆脚漲狂瀾半篙落日吟將就一抹晴烟畫亦難
不是酒杯今日窄直須邀月上䦨干
　　舟中過平江
蹤跡平生馬少游功名外物等虛舟不多飲酒常成醉
自在吟詩秪解愁已幸一帆離錫邑更寛兩日到杭州
曉来忽見盤門塔疑是西湖大佛頭
　　楓橋灣酒家有楓橋千古壓波光之句用韻以紀
　　所見
楓橋酒味勝官坊隨分紅裙取次粧月照乍圓新氣象
僧閒不減舊風光一横地勢橋分水兩岸人家競採桑
惟有塔鈴太多管笑人来往自玎璫
　　出嘉興
舟出嘉禾五里城僧樓山塔互崢嶸酒旗密比隨風舞
漁網横拖漾日晴畫舫貴人帆去穩翠衣遊女着来輕
山歌已接長河堰到得臨平月又明
　　過長河堰
帆指長河風力微漁舟箇箇有魚歸一聲水際笛三弄
幾處梅邊竹四圍桑伐逺揚𧖟事熟花消濃豓桞綿飛
西河只在錢塘外又見孤山梅子肥
　　同劉朋山遊湖邊作
誰立西湖造化功峰分南北境相通四時風物絃歌裡
兩岸人家圖畫中堤桞送迎忘爾汝棹聲来往自西東
風波便作恩波看此樂君王與我同
　　同陳明叔遊湖作
四月湖邊冷若秋先賢堂下繫扁舟山頭積翠来新意
波面飄紅憶舊游無奈楊花欺倦客已多荷葉護輕舟
鷗邊誰道春歸了猶有一聲黄栗留
　　和吴􁵻􁀙韻
春囘筆底露潛機為怯高吟且遯肥又見牛鞭春到日
羞披鶉結舊来衣雪隨着處分單厚梅不闗人自密稀
歸計商量今始定樂哉心事看雲飛
　　春日呈􁵻􁀙
朝来慚愧又逢春總把官身換客身堤桞未歸新氣象
忩梅猶帶舊精神村居牢落誰沽我吏醉清閒却笑人
打叠故書排日去一尊隨意踏芳塵
南園不與昔時同綿亘規模十里通萬石倚山如踞虎
一亭跨水似垂虹虛堂舊占梅邊月曲徑新添竹外風
詩料滿前吟不盡主人尊酒未應空
　　壽實齋侍郎王先生
崧高維嶽誦生申整頓乾坤屬舊臣天下安危關出處
性中存養自真純便歸紫槖酬公論已草黄麻授正人
天為皇家錫難老願將霖雨福斯民
　　七夕呈坐間諸友時留平江宿和靖書院次日
葉已鳴秋夜漸長年年織女會牛郎龍梭暫歇七襄駕
雲袖輕飄百和香輸我晚涼和月飲任渠明發渡河忙
要知工巧原無用樂得身閒拙不妨
　　和吴梅庵同登白龍對月韻
秋容滿目帶微寒帆穩蘭舟駕碧瀾照我湖光天共色
襲人花氣露初乾笑談紅袖日中舞驚動蒼龍水底蟠
最是一清無着處却慚狼籍草杯盤
　　餞徐衍道知縣
事業文章屬當家刃游餘地宰金沙挽囘凶歲作豐稔
安集流民絶嘆嗟兩載秋霜威盗賊一犂春雨沃桑麻
寛民實意言難盡勝種河陽滿縣花
　　餞海鹽史後樂
秦溪邑大號難治後樂三年以德為海濶有樓還舊觀
堂深無日不新詩虛舟祗載来時物實惠常教去後思
相業真傳公不忝蒼生况是望霖時
　　朱知鎮戎服警盗不憚雪夜酒庫在鎮外不得與
　　戲呈
戎裝元不礙儒冠盗賊潛窺膽自寒金鼓聲聞三里外
旌旗影庇四民安肯從協力多君子愧不同盟是酒官
和氣釀成年可卜曉来喜見雪漫漫
　　除夜懐劉朋山為坑司幹官
失脚糟邱又一春歲除牢落頗闗情誰家不換桃符句
比屋相聞爆竹聲舊友未知能鑄冶新年宜入孰陶成
来朝無甚人交往樂得齁齁睡到明
　　夜坐書懐
挑燈看徹後村詩忽爾憧憧有所思不待人言知已錯
要知分定盍如斯但求甘旨安無事浪説榮華自有時
倒指新篘當已熟且煨閩芋一中之
　　曉發嘉興府
曉發嘉興府人家門未開閘闗船側過水漲堰平推濃
緑暗官桞肥紅綻野梅城中簫鼓發知是使君回
　　舟過吴江縣
寺滿吴江縣鐘聲兩岸分買魚嫌少室沽酒欠文君平
地橋邊浪無心嶺外雲篙人添德色為策過湖勲
　　泊崇德
堰未抵長河先從古縣過詩舟尋舊岸酒市鬻新歌傍
水人家密依山僧寺多夷猶觀未足無奈月明何
　　東新橋值雪
間闗入帝鄉飛雪斷羈腸天地皆明白山川忽老蒼栁
眉遮舊影梅額上新粧客裏急先務河邊問老航
　　甲辰入京春深猶雪和吴嘯􁀙二首
歲事客裏過今年祗去年甘貧長寂寂知已孰拳拳花
豔卑崇幛江流美祖鞭家山芳意動野騎盍言還
掀髯論時事莫問是邪非緑句池邊得青陽栁外歸夜
深嫌薄酒春淺怯單衣門巷雪撩亂低頭且掩扉
　　富民犯米四十字以喻之
彼此有人心人心即訟庭初無深利害倒自費調停私
意生荆棘公家有典刑落便宜是益座右可刋銘
　　孤山觀梅
費盡年年造化功精神全在雪霜中一枝映帶忩前月
消得逋仙作主翁
　　陳梅隱求詩
早歲走江湖那堪又歲除隱梅非活計行李盍寧居自
有珠璣集不攜朝貢書酬君無好語索笑謾躊躇
　　林竹翁求䟦
何物耐交情林翁竹借名霜寒不改操風動鎮長清袖
裡森珠玉胷中富甲兵江湖莫相笑已播逸民聲
　　書考(戊申春/)
人説宦途好元来是險途不親真利害難話細工夫下
考初書一中心有愧無官卑何展布三載且糊塗
　　劉直孺示拙逸詩編且命着語
拙是愚中来逸與怠相比限界固分明差忒亦容易人
心自有機天下本無事更參大學章終始一誠意
　　尹樓岩留華亭
風雷昨夜揭忩紗未信樓岩不憶家和靖山頭春未了
莫因尋鶴負梅花
　　攝事華亭歸舟口占
挈来司市正花時補陋支傾費品題顧影自慙身是客
片帆又逐曉風西
　　延陵道中即事三絶
筍輿取道自吴干東作村村喜一般已拜勸農田畯賜
舊租何似放令寛
人家密簇近溪旁舊袂青裙競採桑相喚相呼相嘆息
繭絲歲歲為官忙
小立青帘賣酒家味雖薄薄勝空茶今年春滿疎籬外
數㸃輕紅出杏花
　　題吴梅庵和靖索句圖
童寒鶴冷雪霏霏正是先生得句時一段孤清圖不盡
梅花從此厭人詩
　　入京
客懐醉殺也醒醒昨夜思家夢幾驚道阻且長無信息
只將喜鵲騐安平
　　横林遇雨
斷當篙師到錫山片雲尼我竹林間短篷展轉渾無寐
祗聽郵鈴去復還
雨濕桅竿風颭帆不禁篷漏滴衣單蒼頭更説無眠處
始信人生行路難
　　自鎮入庫十二里皆山徑邢侯以馬相招道間口
　　占問梅
蹇驢突兀萬山間欲雨還晴雪又慳一路梅花尋不見
多應開向小溪彎
　　烟雨樓
錦繡初開城角東規模綿亘境相通一亭舊占梅邊月
兩徑新添竹外風山色有無烟變態湖光濃淡雨收功
凭闌正好催歸去横笛數聲蘆葦中
　
　
　
　
　
　
　
　
　
　
　兩宋名賢小集巻三百二十
欽定四庫全書
　兩宋名賢小集巻三百二十一
　　　　　　　　　　　　宋　陳　思　編
　　　　　　　　　　　　元　陳世隆　補
　臞翁詩集
　敖陶孫字器之號臞翁長樂人淳熈庚子貢入太學
　慶元間韓侂胄用事丞相趙汝愚以謫死陶孫作甲
　寅行以哀之醉中題三元樓壁侂胄知遣人舁壁去
　捕陶孫甚急遂逃匿江湖間侂胄事敗復出登嘉定
　間進士授通州海門簿教授漳州辟酒所幹官厯奉
　議郎主管華州西嶽卒年七十四有臞翁集二巻
　　以入定大士太乙真人像送莞晦叔
真人與大士蘭菊而異芳坐卧得定力銅眼鐵脊梁是
中有佳趣山海俱茫茫或時現神妙塵蹟生怪光云何
得此本有僧吴下狂飲酒不計斗禇無一絲藏興来高
閉門落筆如追亡走送臞菴室洗心一爐香盤陀旃林
闊枕藉玉井涼䝉頭帔衲古遮眼經論長不知幾陵谷
睡穩坐不僵君家定吉夢二士相迎將辟除寒具油靜
展垂中堂會當同一龕寒泉薦空觴夜忩揺茶烟駝褐
依繩牀楊枝灑寥閴藜杖輝森芒與君六根靜讀書到
虞唐
　　寄福清翅山舅陳夢寔
路岐引人不作長野梅官栁禪風光看山看水入詩眼
歲月不覺髪眉蒼請從丈人開肺腸身非石人忘故鄉
五年江湖枕書睡夢隨南雲落翁堂亦知行坐歌白頭
池南隱几浴鳧雙鰥孤肯復有羈旅石塘破寺魂悲涼
毛錐不補萬事裂存者各在天一方善和里第知幾易
遼東城郭空相望平生何用酷似舅政似嫫母顰施嬙
兒時拊頭祝文章祗今未入崔蔡行三年一書願見貰
骨肉滿縣愁難當屋頭荼䕷定過墻滿忩日色文書香
眼前欠甥頗念否我亦口挂蠔山旁煩將歸意示泉石
小待錦衣漫俗粧
　　送林伯農還鹿角山
今我不樂遊四方夙昔已具浮海航十年㸃化鷗心性
一生正坐虎文章海山未必盡佳處往與蜑子收漁梁
夢中了了説吳楚山川如掌今羊腸讀書南鄰索㯽榔
原頭汙邪豚酒香何時攝衣上公堂蛤蜊含漿魚尾黄
客從南来勤寄將
　　洗竹簡諸公同賦
舎東修竹密如櫛一日洗淨清風来脱巾解帶坐寒碧
置觴露飲始此廻平林遠靄開圖畫西望羣山如過馬
詩翁意落帆影外孤村結廬對瀟灑百年奇事笑談成
向来無此蒼龍聲閒身一笑直錢萬剜粉劖青留姓名
　　用韻謝竹主人陳元仰
戴巾褦襶令我汗日暮佳人期不来陳郎揖人不下榻
青山白雲喚得廻手開十畝蕭郎畫箇裏何妨繫吾馬
食單得涼清可啜毳褐分陰翠如灑揺金戛玉真天成
夢搗風前茶臼聲一川窈窕荷萬柄野翁得此甘辭名
　　竹間新闢一地可坐十客用前韻刻竹上
竹君得姓起何代渭川鼻祖兹雲来主人好事富千埒
日報平安知幾廻平生好山仍好畫意匠經營學盤馬
别裁斗地規摩圍自汲清池行播灑一杯壽君三徑成
請君靜聽風来聲醉眠煮得石根爛以次平章身與名
　　謝葉司理徐知縣見貽之什(二公乞/入社)
書生自是鑽簡蠧淨業還從竹背来新詩細字行茂密
驚蛇起草盤蛟廻是身政欠虎頭畫望山氣如還櫪馬
翛然君子六千人不受湘靈清淚灑竹林定交業已成
北忩讀書吚唔聲金魚玉帶不汝却社中未厭山王名
　　一日復一日
一日復一日来如赴海波今晨我無糧未卜晡夕過辛
苦幸一飽知復有明何平生實愚闇慮淺憂則多雀䑕
偷太倉田野蜚螟蛾至尊尚旰食邊防望投戈我欲瀝
血訴官府多譴呵進退羝觸藩屈鬱鵬在羅壯心一不
遂六龍奄蹉跎所以憂世人散髪歸巖阿長生儻可學
吾其駐羲娥
　　放船
桞邊放船試南風陽溪荷花能豔紅一川雲錦步不盡
我舟正在繁香中午天無雲青脈脈枕舷哀歌醉脱幘
更將緑葉穿碧筒欲臣屈巵奴大白風前一笑玉塵横
蜻蜓側翅潛魚驚騎馬貴人多内熱此歡勿語長安城
須臾客醉船亦醉信流一抹西村外翁嫗負墻樵牧奔
拾薪供茶初不記還家鼻息撼四鄰閬風接夢疑非真
清游何時記三人臞菴與弟拙鄉陳
　　次韻謝李秘校(常州無錫/縣詩人)
大雅熄自鄶續絃久無人中間翰墨場名字俱已湮江
山亦何助東海真揚塵我笑李夫子缾無半合陳人書
兩俱亡何用語逼真作詩来起予欲卜二仲鄰依然送
鴻目衮衮天機新莫欺鬢眉蒼持護應有神狗鬚侯舞
陽羝角相平津皇天信平分萬物各得春但願閲世心
孤特凛箭筠日者鶴飛書江漢起隱淪三物論鄉國六
藝程成均秋風入帝閑錯落騅駓驎君曾讀詔否却枕
方欠伸勿驚作詩靣酒纈吹微鱗唾手澆衰陋一返姚
姒純稽古不無力政復昌其身他時玉堂夢與問三生
因盟我良不難欲託孫子親贄君以黄耳附書莫辭頻
再拜賦斷章水石俱磷磷(此韻字義見詩/晉揚之水箋)
　　次韻馮孔武雪中簡聞人簿乞炭
君不見朱門煌煌多近臣豹胎煮爢蠟為薪庭中盛設
潑寒戲炙手欲近還嗔人誰知曝背茅簷下欲獻要是
山林真兒童抑搔皮肉軟日輪過中方欠伸懸鶉結駟
兩相笑百年俱成一窖塵先生自是冷官樣要看入火
紅麒麟撚鬚自作詠雪句秘思早與相如親蒲團擁裘
結僧坐别有絺綌君南鄰願廻六龍照后土施與萬國
無邊春屑瓊鏤玉入肺腑拍手一笑未吾貧
　　乞炭於馮孔武再用前韻
君不見元光河决愁從臣天子有詔皆負薪當時實炭
知幾畚下與魚鼈爭生人孰知木黔善制水火出木盡
全其真一朝入火縱粉骨曲身得暖龍蛇伸成虧等作
萬世計肯與畨僧推刼塵我欲詼諧與作傳上繼毛頴
追獲麟日燒崑崙十挺指惜哉黔也非我親窮朝破竈
鬱烟燼青唇黑腕羞比鄰誰能輿致送煖熱坐使有脚
歌陽春將軍羔酒空作夢十年未有今年貧
　　思古人
思古人思古人古人皦皦若日月我欲剖棺斵出古人
心惟見蒼苔漫白骨請陳古人心君勿駭客言古人惟
一真可使風俗皆還淳殺雞不及林宗炊黍不候龎公
雪中安道興適盡坐上公榮尊已空呼酒徑勸君欲眠
即遣客嵇康巨源不為絶戴崇彭宣本相得徐庶失老
母密如元德不能奪之臣嚴陵薄宦情狎如文叔不能
止之客包胥伍員不失其為友羊祜陸抗不害其為敵
我有蒸壺安事隱語我但食韭安用多種割肉元知方
朔真拏金豈即劉义勇古人心事有如此何至顏色相
媚奉道衰僢仁義世亂生姦雄君知臧否不挂口正慮
匕首揕其胸我生恐無用我死知無聞作書預與兒輩
訣葬時定覔要離墳
　　贈墨工陳伯升
古墨法變今百年雪齋乃能幻神藥杜乂膚清衛玠神
眼明再見老陳作墨如人意隨短長用之不盡渠解笑
須君筆端馭龍蛇他日始信入木妙
　　僕以紹熈壬子中夏二十五日始躋風篁討龍井
　　遂至廣福謁三賢像閲舊碑追觀一代風流為賦
　　此詩適月林依公留設茗供因書以遺之他日能
　　為我揭詩板於壁間使示来者亦山中之一助也
　　(龍井寺有辯才師趙/清獻蘇文忠塑像)
奇石爛横道兹山信多姿江湖釃兩股一泓乃孤危相
傳龍所家或恐神護持腥風轉霮䨴陰崖立淋漓惜無
緯蕭勇探此抱寳癡山僧作層障慘淡生幽思何為金
錯影顛倒眩俗兒坐来百念失蒼官導前馳招提果深
登屐痕恍前期咄哉少肉山著此高觀師端能致遨頭
絶唱相娱嬉過溪亦何事相送了不疑渠能縛禪律因
来數鬚眉我愛秦郎記字壓頭陀碑月林只夜夜人物
自一時賢愚盡蟻封来者吾得知
　　佳人珮明月贈俞德章
佳人珮明月笑語含春姿手握幽蘭叢照影清漢湄少
年冶遊子行樂方及時折苕戲相贈玉色頩自持歸来
種白璧日漚文錦絲加幣欲聘君常恐歲月遲終然不
可諧翕剡聽所之願言遺薌澤逺慰千里思
　　六月内喜雨詩(時寓崑山縣/東禪寺西齋)
炎天亦靳雨特地費雷將隱隱来何久飛飛勢稍颺初
從霑塊潤忽作建瓴忙穉子抛書出臞禪解縛狂苗滋
應秀穎風過忽溫涼蛛網掀三靣蟲書漫數行衾箱開
歲事恩澤到詩章怨暑移今昨煩疴覺在亡青蓮開紺
宇白苧舞雕墻隻影還晡暮驚心重渺茫思惟大火聚
廻向六時香脱畧時流輩周旋古佛場身才六丈足舌
乃大千長此理憑誰詰何方更舉揚䑕愁燈崛壁鵶睨
鐵琅璫生理何聊賴斯文重激昂盛時追少壯故步失
尋常政爾蓬心薆依然貝葉光
　　再次徐先輩二首
淺聞懲闕漏小學到凡將始制初龍遁流風漸鳥颺汔
今緗帙富益我手抄忙半世真書癖衰年忽酒狂壯懐
邀汗漫奇服問厖涼身許羲皇上名卑崔蔡行知心屐
幾兩闕計木千章湖海堪流滯陳劉略喪亡毎思辭北
闕直欲老東墻度嶺官憔悴藏山計杳茫尚方何日舄
侍女幾時香斂板予行役懐鉛子舉場翅垂雖一眚腹
果自三長孰使多為累還成少不揚忽驚投暗璧曾是
獻明璫閲世肱三折論文首一昂結歡慚季札抗對敢
元常他日聯詩社前羞李杜光
身是韓康伯名慚許子將居然屯澤閉何得巽風颺憶
昔求詩甚端成刻燭忙出喉真自苦舞手或成狂楊桞
偏歌雨葡萄肯博涼羣兒哀齒舊諸武讓顏行禹穴魚
龍陳天門虎豹章陰符空獨佩秘論未應亡自築揚雄
宅誰窺宋玉墻鄉英殊磊磊俗物自茫茫祓厲三精劍
寧神百藴香諾交那復社取醉莫論場高節看徐穉妍
詞伏仲長泥蟠雖汩没韝掣會飛揚列屋多齊趙華榱
間璧璫從渠誇富豔試與校低昂邱喙徒三尺公才可
百常素交風雨盡雪涕魯靈光
　　畢叔兹可掃園賞牡丹
衣冠塞繁都茂苑非夙昔雙鋪俯行渠文簡相公宅是
家固多賢滿箧載春秋中有數畝園頗復修風流新亭
著高穩佳木行清幽客来必置醴井蛙挟其輈張燈看
落花意作長門愁小却得一欣凍壁纒蛟虬先朝補天
手翰墨皆共游再拜閲帝書局促虞褚歐平生實好古
兩武布九州恍然駕閬風坐我曲池頭竹間是茶烟松
風助颼颼梅實亦登盤按行感良儔櫪馬喧午枕土毛
擷晨羞似聞屋東偏萬指食鋤耰行當賣書籍買鄰託
羊求與公行灌園第一營𤓰疇
　　四月二十三日始設酒禁試東坡羮一杯其味甚
　　真覺麴糵中殊無寸功也食已得三詩
今日忽感悟閉門謝麯生未危却二孺不戰仇三彭掊
擊北海尊嚌量東坡羮尚恨薄滋味未能免虧成我欲
燕元和黙坐朝上京坐待棃棗熟小試昇天行
評詩要平淡此語吾不然大千自有舌何用長短篇謂
是天送句端正落我前旋聞口吻鳴頗益心腸煎少陵
躭句佳欲以一死捐是中有真意靖節羞獨賢
去夏苦多雨勢若無炎官今晨廹重午香黍仍膠(去/聲)盤
天機杳難測人言亦多端祗今原上田立苗未妨寒但
願含穎時借日開迷漫蟪蛄爾何知喣喣啼夜闌
　
　
　
　
　
　兩宋名賢小集巻三百二十一
欽定四庫全書
　兩宋名賢小集巻三百二十二
　　　　　　　　　　　　宋　陳　思　編
　　　　　　　　　　　　元　陳世隆　補
　臞翁詩集
　　改周晉仙贈丁相士之什
張顛許我以神仙薛顛謂予可英傑丁生謂二俱無成
世間那得此奇崛麒麟閣上森貂蟬龍虎鼎内飛大丹
腰錢跨鶴誰不願只有圮下先吾鞭何如吴松江上住
門横釣車屋農具卧看蒼虬擾白雲正午堂堂㧞江去
　　奉寄旌德尉劉申之
諸劉兄弟賢一一無可選竹林鋭頭郎風味吾小阮平
生天機深善閉得内楗邇来卿何曹不辨折腰本稍傳
詩語東朝日照蘭畹伊余戰紛華心斾凡幾偃劃逢君
家語雋永初一臠識遺飽新得友勝悟夙損緬懐歌商
地蕭瑟松磵遠陰陰蕪菁花碧蝶相與晚是中着高士
物意自偃蹇向来白衣宰雲壑論補衮優游濟艱難如
以禹代鯀劉郎秀眉宇秋隼立高巘端能謝師匠萬巻
自鉏墾時須閲世諦一及城門鍵功名頭上簮日月風
中􁏢何時會吴下春動長洲苑
　　送王郎(洽/)
車輪何由方草色欲無路晴川媚雙燕及此送將去若
人天機深奇服雅自與色温無可飾語妙時一吐相逢
大江上為我浣塵土後期豈前料已作千歲語告歸何
草草雙水深霧雨稍聞父老舊門户要渠補祗愁模楷
地與世作誇詡寧當去樓梯閉置吾叔度翼翼吴齊門
大江流日夜别君雖咫尺即是風牛馬君才何如我我
拙猶肯借淮人買繡絲布洲市如赭張皇十日飲著公
喬松下畫工亦豈學愛玩此粲者人情勿苦拒輿馬幸
整暇向来三宿戀取别萬里駕想當雙玉瓶酣歌淚盈
把縹緲鴻鵠去吾甘老原野
　　次韻張長公寵賜初度致禱之語
何人著書補獲麟竹汗未乾頭已星天上風流張公子
散髪滄浪歌獨醒威名徧滿淮草木肯借妙語春㝠靈
臞翁之腹無三壬平時貯書纔一丁泥塗斷道學龜曵
雲天潑眼慙鸞停亦知封侯下曹掾寧與阿堵高寧馨
夢從諸兒坐家塾十年燈火寒青熒分無黄色明天庭
獨倚一片藏無形虞翻骨相當自程曲江風度乃不名
　　上閩帥范石湖五首
人物于今正渺然欲從江表訪先賢邇来耆舊無新色
誰使文章漫兩川利器早能誇頴脱偏師聊復制中權
騷人有幾登青竹耐可同時欠執鞭
今代論文更是非賞音誰復得牙䕫真從長慶成編日
便到先生晚歲詩萬馬蕭蕭閒律令孤峯隱隱出旌旗
了知長短三千首收拾餘師即我師
丁年口伐真奇事一代詩鳴不救貧大手欲推浯水頌
羣酋曾折石湖巾乃今謝傅還初志其奈王陽是故人
獨有吾閩欠公句詔書果起釣磻濵
此行閩嶠吾能數行盡天南未了青莫倚看山韜墨本
要須入界挾圖經西湖楊桞雲生鏡東阜離支錦作屏
欲託翁冰烏石篆請公作屋與新銘
蚤知吴下多名士身許先生嫡子行他日畧容追李杜
斯文何敢望班揚向来流水孤三奏此去飛霞乞一翔
牛鐸調宫吾豈敢噓濡萬一借聲光
　　代人壽度支郎中李嘉言
李下老人龍作儔談經閲世無春秋一朝函谷占紫氣
萬里西極行青牛青蓮居士亦其裔太白淪精来謁帝
江東狂客漏神機一號謫仙人得制天人驚世時一斑
文采風流有逺孫百年斗酒真細事郡有德政朝功言
晉陵坐嘯列城祖一札細書風九土為郎不用漢山錢
度支事煩通會府向来供億寛艱虞祗今笏畫通材須
裕農足國端有道判花視草皆夷途金魚玉帶公所有
太夫人高松栢壽綵衣板輿堪作圖贔屭閬州陳母後
人間盛事省見稀王母一笑攘桃兒花明桞暗白日靜
鶯穿燕颺青春遲請君酌比西湖水萬歲千秋佐天子
清明寒食數日間謹勿抛擲為佳耳
　　登蘇臺用袁憲韻贈兩趙提幹(汝積/幼聞)
勝賞多從暇日違眼中朋友欲星稀退休不復思三顧
能賦猶堪廣七依遊鹿臺前空逝水栖烏曲裏只斜暉
書生懐古真癡絶看盡閒雲入棟飛
　　次韻萍鄉文叔章訪别
力田望逢年倚市勝刺繡十年邱里語失火要自捄君
行半天下何處得耆舊請從老龎説龍鳳相赴凑全家
隱鹿門遺安不求富常時拜牀下大鐘盡徐叩男兒唯
一身用在百歲後譬如營屋室宗廟先庫廐不聞買山
隱而有居巷陋君看鐘鼎家粱肉或墨痩寧為賣文活
一經老學究出身即九折時命乃大繆向来尸裹革口
語困逗留居然齒編貝月粟供賃僦何知山澗底鹿豕
對飯糗文章忌隨人謹勿誇客右書林無淺植筆耒有
深耨紛紛青紫楦後進渠領袖結交兩任昉設客一陰
就卑官慚處贈俚語致公壽
　　高郵因師葡萄蘆雁秋𤓰三種
漢家士馬知多少晚得蒲萄繞院栽何物支郎能伎倆
龍鬚馬乳應時来(蒲萄/)
莫話淒涼塞北秋銜蘆避弋使人愁與君細展江南畫
水宿沙眠得自由(蘆雁/)
子母鈎牽曉露漙行人暍暑慰艱難青門種色今餘箇
莫作黄臺秋盡看(秋𤓰/)
　　用香字遺李恭叔
我無令君三日香痩鶴為軀龜作腸薄寒中人曵兩縰
獨吟猗那遺我將憶從兩脚萬里囘政坐羣兒相謗傷
朅来一見老柱史城郭落落巋靈光安得與君壽六龍
探借千歲北斗漿却乗斑虯訪月窟盡斫惡樹無留藏
天風泠泠吹珮環洞視碧落豁四旁下方應奉正三入
閒置可憐青瑣忩
　　再用晨吐字韻寄潘德久
舎人賔日姿起居庭燎晨豈惟瑞朝廷薦紳日多聞就
如田甲嘲死灰果不然那知碩果剥中有一捻仁稽古
得微酬櫑具峩進賢琴為悲風彈茶必活水煎平生轉
菴詩小當壽千年忽聞朔方騷更欲腰黄閒向来撲朔
豪日者今華顛
下客時覘君車茵陽醉吐萬事君不理傳聞拒開户雖
然臭味合更覺心貌古書讎嶧山棗羮臛首陽苦坐令
府西門平輿(平/聲)説二許君當我輿臺銀艾心已灰尚有
西山縁共待石髓開神仙覺易與詩句端難裁却後五
百年化鶴吾獨来
　　酬答李學長(海門縣學有三忠堂陳了翁任/伯雨龔夬兩簿廨負墻甚邇)
夫子焉不學高朕羅三賢横前一片石教外皆别傳三
虎誰最怒未覺相後先渠伊囊中方貴在後者鞭我家
一佛堂盎背知廟堧憶昨祠上丁蕡燭初欲燃諸生氣
清明人如出雩泉洗爵俯象鼻掩豆高豚肩朱絃張文
王繁聲斥師延此時識方屨綦滿青苔錢李公獨鳳儀
衆中得何堅惜無補天手轉之上細氊朝来食盤中穉
蕨初數拳蒼蒼本難測何由頥真筌自我得此士可以
一當千如聞縫掖姿欲重世所捐舂容吐握詩法用春
秋全酬贈無玉案三復緇衣篇
　　大風懐林伯農
江湖易高風六月寒廪廪中宵會急雨涼意到衾枕顛
披蒲葦亂抑壓烏鳶噤禾頭欲生耳樹背各流瀋不謂
晡来霞横拖半天錦初疑鴉翻晴旋覺虹投飲晦明信
難料暘霽吾誰諗所思隔江水筆力望徐沈十年一葛
衣肘見尚整衽想當風雨夕憂國願歲稔淒涼新豐邸
避濕幾違寢何由語連牀共破秋風凛
　　醉歌贈鄒孝忠
老鄒草檄如吹律能令陰谷回陽春手提赤心獻天子
布衫麻鞋驚市人戈船上噓五里霧詔發内府捐金銀
進賢冠者不好武歸来結屋看濤雲却囘孤憤與江浪
氣壓千人萬人將或時飲就夷門屠亦有撾摻漁陽唱
埋名袖手君得辭行宫今在江之湄高帝遊魂正思沛
太王有道聊居岐一杯屬君當起舞能令公喜令公怒
捽摩青山鬬兩虎捜攪中流鵝鸛語平生未受噲等伍
圖中褒鄂爾如許六十小刼敵運去老上單于公手取
　　次韻張宰牡丹
羯鼓勿罷弄吾琴無成虧潘桃旣無賴陶桞自不持造
物有鑪錘攬之杜拾遺巻簾出傾城一笑不用帷輸心
巧當面珍重来如期人為曲江秀花自潛溪移美人欲
晞紅鏡中靦東施如聞姚魏風紅紫合折枝常恐砑光
帽半倒金屈巵作詩苦留春出吻竟不奇但當闃幽間
屬賦歌載馳殷勤禪靈錦丈尺餘邱遲公杯當再行雉
邊多小兒
　　上鄭參政四十韻(乙亥/)
吾閩天下選人傑聖時蕃佐戴高前牒承家裕後昆海
門當劍立洋嶼焱鵬騫氣色来廻互耆明有討論蟠胷
三萬巻落筆五千言地芥垂頭拾天瓢信手翻餘陰潤
桑梓賸馥到蘭蓀白日騏驎坂青春桃李園揚鬐方澤
國挿羽已天閽伊昔昌能諫于今𢎞獨尊夙驚山有虎
已騐鹿隨幡帶草書籖麗金華講舌存履聲仍獨上驛
置愈爭奔有客迷途甚勞公倒屣煩請先陳失馬次第
説投猿漳水頭堪白融峯淚幾吞嵌崎辭故里觚角見
修門到遞吳蠶宿留交楚雁畨忽通狂客刺俄返獨縲
魂望禄蒲生節隨人桞折圈天高難發口地縮會移跟
一昨哄堂暇深知納牖恩印刓聊小靳緼束更能温日
者叨堂貼時哉會氣元敢言矜騕褭復自妬嬋媛末學
應須授羣經剰欲繙恐因鱣發發復作兔爰爰光範寛
無閾階符紫有垣極知專造化稍許展寒暄國論圖南
紀邊防議北轅未將蟊火畀忍使彗旗燔天步曾留跼
皇心重改幡房奩非久秘藥籠會深掀豆棧能忘秣樗
材儻入掄略容偷廩稍重議洗乾坤舉邑多狺犬深心
寓祝㹠老身難矍鑠疾眼久眵昏合浦珠無脛豐城劍
有痕事多慚蹇叔議敢及臧孫餘日知安在南村定北
村
　　體齋詩為梁谿馮季求作
口腹不自主来吟體齋詩三肅齋中人安體安措辭體
卑語近拘體高語近欺耳目口鼻形人各師其師要之
天地間當以一理推馮侯好兄弟一一清廟姿是家好
談道脱畧毛與皮一當春愔愔詩禮相娱嬉但媿遠客
塵涴子連理枝雖然參自訣要知不磷緇我車得國工
分路有險夷君知魯叟聖妙在物不遺當其作春秋一
字如權錘越境惜趙盾斷謂此語非俗儒無已心望道
如隔紕閉門畫圓方用世多參差千載堪一咍汝足未
及巇馮郎顧我笑坐久爐烟遲黄花粲墻東青山轉墻
西吾言亦已費須君浮一巵
　　予客崑山得薦嚴長老時道人散朗閒逺不交人
　　事心甚敬之今来海上復得悟公老成疎練能言
　　吴中山水人物甚詳東軒種竹如雲不問其人可
　　知也一日忽起故山之想予語悟野田荒草在處
　　愁人心目安能復作溈山之牛乎因作一詩言君
　　子出處之大致以告不知者
平生庾公塵可涴通州泥朅来海門上日痩氣慘悽春
風有相導佚我以闥閨前身定聞法夢作三生猊悟公
癡鈍禪迎客忽虎溪招要得半席紙帳春繒綈東軒養
蒼雲大似開昔迷計程南山北託宿東院西絶憐維摩
牀而置法喜妻是身於虚空了不礙角圭四大師本無
客亦何所攜頗聞弁山隅髯松作兒啼山神喝連聲已
受三十箆豈知溈山牛未知靶與犂去来同一雲未覺
道理睽幸勿使竹歸留與老鳳棲鑿齒恐無對後期當
噬臍
　
　
　
　
　兩宋名賢小集巻三百二十二
欽定四庫全書
　兩宋名賢小集巻三百二十三
　　　　　　　　　　　　宋　陳　思　編
　　　　　　　　　　　　元　陳世隆　補
　張泗州集
　張公庠字元善皇祐元年進士有泗州集
　　郡齋宴坐
為州容散誕真慰野人情摵膝禪初悟揺頭句未成試
香秋院靜鬬墨午忩明已有東歸計柴扉掩姓名
　　晚春途中
一年春事又成空擁鼻微吟半醉中夹路桃花風雨過
馬蹄無處避殘紅
　　宫詞
曉霧溟濛似有無半殘紅燭動金鋪黄鶯不語棃花上
錯認徐熈舊畫圖
四部韶音進玉巵千官傾望柘黄衣舞頭再拜金階逺
畫鼓連催巻隊歸
二月猶寒未有雷江梅纔謝小桃開宫娥不放珠簾下
待得東風送燕来
盡道今来花信遲凌晨宫女探春歸寒梅一朶金盤小
已有清香拂御衣
過苑中官排辦時江梅初綻兩三枝春寒呵手晨粧罷
簾外人催送駕遲
再坐千官花滿頭御香煙上紫雲樓萬人同向青霄望
鼓笛聲中度彩毬
後苑宸遊炎日長宫中强半坐廻廊鵁鶄鸂鶒銀塘靜
楊桞梧桐水殿香
萬字闌干菊半開更憐清露㸃莓苔仙韶使副呈新譜
得旨重陽侍宴来
清旦宫中候上番銀潢輕淡玉鈎殘山茶破蕚江梅發
盡倚朱闌不避寒
上番宫女捲簾時閃閃寒鴉拂曉啼纔着赭袍催進輦
紫宸門外報班齊
銀漢横斜近建章九重深靜閉蘭房六更未覺晨光動
自是仙家日月長
萱草初長花未開共知青帝領春囘珠簾捲上瓊鈎穩
不礙薰風滿殿来
太皥祠壇數級紅青旂揺曵日朦朧人間未覺東風至
先入宜春小苑中
西苑春深奉翠華朱闌千萬護珍葩不如直上紅樓去
盡見瓊林十里花
碧瓦鴛鴦勢欲飛禁門深靜日遲遲玉簫吹遍新傳譜
坐看黄鸝數換枝
月華浮動上階稜侍宴歸来掩繡屏子夜酒醒蘭燭暗
碧紗忩外度流螢
宴起昭陽索輦時爐香偏上赭黄衣金門玉砌明如書
宫女三千把燭歸
夹城西畔半毬場彩仗彎彎人對行一樣驊騮三百匹
金羈更伴緑遊韁
　
　
　
　
　
　
　
　
　
　
　
　
　
　
　兩宋名賢小集巻三百二十三
欽定四庫全書
　兩宋名賢小集巻三百二十四
　　　　　　　　　　　　宋　陳　思　編
　　　　　　　　　　　　元　陳世隆　補
　看雲小集
　黄文雷字希聲旴江人有看雲小集
　　讀史感興
人為五行精二氣相循環陽明發天秀隠約超龍蟠如
何椒蘭芳苦厄蕭艾繁良玉必火浴利刃因嵐刓大鈞
雖無垠嶽降亦甚難
空山有大木琅玕葉敷腴未至更摧落豈復潤朽株東
西四百載天明拱黄圖哀哀李杜死諸賢亦淪胥庸蜀
及初燃大厦終難扶長懐追爽鳩誰復來此居
典午固薄德南風扇羣汚癡兒各翻覆血刃起相屠老
羝作人語海上生羊魚山東二百州白日紛逃逋更擅
年代足文皇受乾符泰少否則長豈亦天意歟
斷鼇幾何年八極儼不動當是有樞紐鐵網落纎空偷
兒睨斗柄赤手掣天棟愁殺地上人覆壓萬古痛書生
見事淺十算九不中豈徒書生罪要與六籍共
子雲譏神仙仙人輕薄俗軒冕既非榮刀鋸况多辱惟
能小萬物是以超五欲栖瓊得輕安鏤玉記華馥一詠
太始音靈芝悟前夙山謫未可遺裁書繫鶴足
仙栖固多名世但知蓬萊九州復九州廣大莫可該翩
翩牧鶴童巧笑如嬰孩授我紫元章歸路玉笛哀蒼寒
不可覔但有清風來偪反寧久居浮生多塵埃
　　和陶
志士方進身恨不以羽飛束縛歸山岡竟為人所悲白
楊夜蕭蕭顧此何足依百嵗㑹有盡智愚同所歸奈此
後之人未老形已衰有酒不暇飲而恐心事違林表有
宿靄谷鳥相啾喧聽此心煩勞啟窓西南偏天氣總未
佳白雲生隴山欲訪雲門人雨至或未還撥灰書且住
首肯心中言
黄河一再清似是上古時風雅久已降後來無文辭清
風日淪落世道皆如兹工華不工實此話我所疑文章
有心印昔人端不欺但恨智者少吾亦少卑之
上有碧松林下有白石道中有學仙人自號古松老蛻
身千嵗餘坐息如木橋面目劇嚴冷但道空虚好袖出
天甲書意色輕鴻寳此老誠可人吾欲從師表
牧牛上陽坡角掛上下經吳童歌且謡㫖趣皆混成東
西兩山間飽見日月更歸來松隂凉夕陽滿前庭黄葉
從風翻蕭颯草際鳴再拜謝天公賦此小人情
　　次陳剛父見簡韻
我居深山中細哦求友篇邂逅潮海濵得比璧一聯山
立古先民期君能拍肩茫茫宇宙心楚楚東南賢讀書
知姓名心死非貌敬昭回不在山中天揭西柄空山三
木榻緑滿風雨徑嵗寒無忘我細意匡山詠呦呦苹野
春我友二三子歸山睡初足澗壑秋風起一瓣無盡香
黄雲繞書几别吟極雋永形魂清九耳
　　玉壺即事
雨過條風著柳芽淡黄淺緑嫩如花陂湖漾漾初侵路
蜂蝶紛紛各理家帶鄗園林仙苑近送春船舫繡簾遮
芸窓倦倚何山翠暖靄輕籠日脚斜
　　自廣
今古紛紛孰控搏太平方寸豁憂端後千年去人何似
外九州來天自寛風雨南山飛霹靂江湖北斗掛闌干
要知元命真消息滄海神龍自屈蟠
　　近報
入春風雨惡情懐談柄誰資近報來比嵗時聞通國信
新年又説建行臺難言鐵冶飛灰燼易見銅駝出草萊
羌管夜吹梅落盡倚牆撩亂野花開
青青塞草始知春又見平林棗頰頳地起天津流枉矢
鳥飛淮甸覆行塵漆城按堵寧辭䕃石馬霑溝㑹有神
千古淮陽無處覔不知藏質是何人
　　嵗晚歸自臨川
半世生羣盜窮年見亂離出門偏念母挾策欲干誰雪
重人蹤絶山寒火氣低平時來往地滿目盡憂疑
　　無恙
北去初無恙傳疑路不通戈鋋亭障密牓牘訓辭工落
日鳥飛急空山花自紅若為能詛盜桑已斗星中
　　題醉僧圖
僧之飲酒地獄咫尺此僧飲酒天龍辟易僧之飲酒背
面抵諱此僧飲酒口角觱沸披毛帶角即不理倒堦卧
路而已矣一生般若幾杯湯箇是逃禪真法子不憂兜
率不著渠只憂兜率無酒沽臨行自謗不羞恥至今留
與人畫圖畫圖得龍眠畫形兼畫意君看阿堵中如如
元不死是卧是死誰得知手中尚記攜䲭夷翻河倒海
不救渴安得餘瀝留于斯我觀此僧面孔真滑稽醉中
定解草聖并賦詩當其幕天席地時惜無人以筆墨隨
紛紛散聖今何為賴有一醉留其竒君不見夜雨閉門
難學柳下惠又不見背水置陣古來惟有韓將軍
　　南紀
南紀霑王澤涵濡已百年故應逢小刼何得怨蒼天舊
觀寧無日浮生自可憐永懐千古事感慨淚漣漣
　　南豐道中五首
此縣聞天下披圖且萬家螭頭餘佛屋鹿角卧江沙好
與蘇凋瘵誰令息歎嗟春風多少意殘竹映松花
此亦勸農者畬田半入雲龍蛇因爾雜玉石故難分日
月無私照江山未返魂茅茨倦行李何自戒重門
此路通南國于今人少行遺民依廟住曠野用鋤耕古
木刀痕熟空山鬼火驚猶聞宿師處倉猝又招兵
想見承平日兹為富庶鄉門庭存位置井臼隔垣墻草
市宜區種空村又夕陽誰歟真致此盜賊已天亡
大村三百輩同此就天誅鋭欲取禾耳那知暴骨乎雲
疑鵝鸛陣風想虎狼都掩骼行春令母令長媚狐
　　曉行
一水來不極兩山青欲連夜雨瀑初漲曉行路難縁此
寧有人跡四顧風竹喧渡橋復何歸倚崖桃初然
　　晚立
獨游得荒溪晚意與心㑹水聲逺纔聞山色靜可對鳥
語林塘邊犬吠籬落外柴門未須闗月在東峯背
　　古石(長沙郡齋/)
贔屭窓前石參差類虎螭秋時蘚可剥嵗晏竹相宜要
自山川至那知陵谷移摩挲羣玉痩風助馬王悲
　　石頭懐古
長江日浩浩跂予望淮南禹畫足廣輪王氣分殽函朝
市一以建蟠踞誠匪慚中躔風塵擾六龍此停驂衣冠
幸有地喙息賴未殱豈惟時賢力要是天險參頗聞京
洛墟不救狐兎饞厭道故有道往悔寧非貪前登石頭
路得共北客譚新秋帶歸鴻落日隨征帆弔古意未厭
鼓鐘已酣酣
　　金陵即事
東菴遺像宿塵埃追想雞聲午夢回只與鍾山増九鼎
當時何似早歸來
千年陳迹故難尋向北山根識定林丘壑獨來差可意
斷無人影古松隂
唐晉諸人骨已磨龍蟠虎踞自山河可憐不共羊曇見
奈此秦淮落照何
王謝風流自一時長干古巷記烏衣尋常百姓幾畨換
那有當年燕子飛
　　西城圖
大哉天地間品類不可齊誰為好事人貌此西城西松
花瑣碎沙草肥是間可牧羊千蹄可憐羣鹿正走險或
爾剥割衣其皮啜湩樹樺尚有理穴𩕳插齒吁何為吾
聞中原全盛時重譯萬里朝京師懐方象胥飭乃事幻
人詭伎傳雕題煌煌烈祖鑒古作宅京營洛分瀍伊太
行以南孟門左其間氣象何雄奇豈知一旦盡荆棘荒
城落日羣狐啼吁嗟東都尚如此玉門之外那得知還
君此圖雙涕洟願賦周官王㑹詩
　　二喬圖
翔龍下巻江東土孫郎初得喬家女喬家本自重曹瞞
隻雞斗酒空酸楚衿情正用留阿瑜尚得人間稱肺腑
百年王氣竟鎖沈妙寫丹青嬌欲語香閨搦管寄何書
並蒂芙蓉按花譜那知不是未嫁時本末無從勘前史
詞人多事管閒愁銅雀紛紛底歌舞儘强被髪向黄罏
只與東阿傳洛浦
　　昭君行
　自石季倫始賦昭君曲以後作者浸多不容措手每
　恨沿襲之悞作漢初和親意著脉非也又按竟寧元
　年呼韓邪既壻漢氏其年五月宫車晏駕矣因併正
　之不惟祛詞人之失亦以解昭君于地下云
君不見未央前殿羅九賔漢皇南面呼韓臣無人作歌
繼大雅至今遺恨悲昭君内殿春閒鬭馮傅掖庭新花
隔煙霧票姚枉奪燕支山玉顔竟上氊車去人生流落
那得知不應畫史嫌蛾眉癡心只恐琵琶語歸夢空隨
鴻雁飛穹廬隨分薄梳洗世間禍福還相倚上流厭人
能幾時後來燕啄皇孫死野狐落中髙臺傾宫人斜邊
曲畤平千秋萬嵗總如此誰似青塚年年青
　　次黄存之東臯韻
蓺木東臯下新榮渭水涯錦機分箔閙青子亞枝斜犢
角初生筍龍鬚正引𤓰汲清雙玉井留客品嘗茶
抱膝東臯下春風又草廬海仙將可見溪友未宜疎楷
著祈年疏閒箋種樹書西山頮煙雨容易長嘉蔬
負耒東臯下溝塍稻秫分汗邪爭一溉臺笠事重耘豳
雅春稱壽秦謡嵗勞勤無功虚作傳農績未如君
挾冊東臯下從人笑未𤣥傳真秧馬帖參透牧牛篇列
岫窓前月平湖塢外煙似䝉稽古力鍾鼎豈其然
　　冬郊
冬郊見初晴空林夕陽軟歸牛無人驅欲涉行轉緩新
霽明雪山更喜鵲爭喚絶勝門外人流冗及嵗亂(楚語/嵗晏)
(為/亂)
　　送故
履霜著餘悲送故或古風幸㑹草木長土脉驗隠隆共
惟青鳥仙倘亦知吾窮落日起秀色軍峯在雲中
　　上天池寺
蟠際均衡嶽千峯獨出羣鯤鵬從水擊翼軫驗天文曠
野風行雨層霄日貫雲僧言興廢事因念福王勲
始從平地望宛在九霄中不意身能到平生心併空江
淮通好雨日月㑹剛風三伏凉如水蟠拏想白龍
今古無窮恨山林只自豪雲行地欲盡風立天相髙靈
草如堪餌浮生計可逃人間何擾擾萬里一秋毫
　　往年因讀岳王傳嘗為之賦今過東林睹其遺象
　　感而申頌之
將軍英爽冠人豪眼底山河累寳刀青女䕶香天亦悞
黒龍飲渭數何逃當時僧説松楸犯今日人推閥閲髙
珍重王孫方鼎貴莫將歌舞替征袍
欲壊長城豈自由江人重唱白符鳩熏天富貴還須盡
從古忠良類若仇獄吏但能書牘背相公休欲割鴻溝
書生志念閒無用長想朱雲地下游
　　長歌
君不見游塵著空生九州人在中間懸兩眸楊花化萍
無根蒂風消水長東西流江南下濕人易老過盡嵗年
還草草長留白日照人間榆柳浮生轉枯槁毬紋帶遶千
花黄青娥攅眉眉細長莫言一尊千萬壽乃翁身命
屬渠手長安城中鬼笑人水底紙錢能不朽今人不見
古人心古人不見今人事天上若無長生人即是古人
都盡死金鳬銀雁滿江湖神光夜夜開黄壚年經月緯
三百巻平生欲作何人書古人云去留不得我些古人
三太息今人莫詫山石牢更後十年人不識
　　觀化
屋角有蜘蛛結網大如箕有來者蜻蜓飛飛墮其圍嗟
汝水之生爬沙自足嬉忽然凌空游蜂蠆避路馳一朝
嬰禍羅羽翼安所施蜘蛛雖未出狼狽已可期我欲救
起汝正坐手足疲噫吁嚱悲弗悲蜘蛛亦有黄雀隨百
蟲相殘人不管人兮食人天豈知
　　挽程孺人(汪起潛内/)
有煒遵彤管無嫌各紫樞清心能敏悟雅性謝驕舒奉
語期鸞彩傳經囑鳳雛妙年仙格迅琬琰不勝書
　
　
　
　
　
　
　
　
　
　
　兩宋名賢小集巻三百二十四
欽定四庫全書
　兩宋名賢小集巻三百二十五
　　　　　　　　　　　　宋　陳　思　編
　　　　　　　　　　　　元　陳世隆　補
　龍洲集上
　劉過字改之泰和人自號龍洲道人宋南渡後以詩
　俠名湖海間陳亮陸游辛棄疾世稱人豪皆折氣岸
　與之交宰相周必大聞其名欲客之門下不就飲酒
　放豪如過潤州登多景樓有山外青山樓外景及斗
　酒彘肩風雨渡江之詞至今傳頌叩閽一書請光宗
　過宫辭意懇婉聲重一時嘗以書干用事者陳恢復
　方畧謂中原可一戰而取不聽以是落魄無所遇合
　晚年欲航海抵崑山友人潘友聞留之尋卒于崑山
　　襄陽歌
十年著脚走四方胡不歸來兮襄陽襄陽真是用武國
上下吳國天中央銅鞮坊裏弓作市八邑田熟麥當糧
一條路入秦隴去落日彷彿見太行風俗沈渾士竒傑
嗚嗚酒後歌聲發歌曰人定兮勝天半壁久無閒嵗月
買劍傾家貲市馬託生死科舉非不好行都兮萬里人
言邊人盡粗材卧龍髙卧不肯來杜甫詩成米芾寫二
三子亦英雄哉
　　多景樓醉歌
君不見七十二子從夫子儒雅强半魯國士二十八將佐
中興英雄多是僰陽人丈夫生有四方志東欲入海
西入秦安能齷齪守一隅白頭章句浙與閩醉游太白
呼峨岷竒才劍客結楚荆不隨舉子紙上學六韜不學
腐儒穿鑿注五經天長路逺何時到側身望兮涕霑巾
　　村墅
俗子有錢村亦樂秋田米熟歌牛角三家村墅無官方
夜半呼盧笑聲謔尋思我輩不如君平生讀書復苦辛
遭逢喪亂未得志長策短藳無由伸不如賣劍買牛去
也學此翁村社住只愁夜半月明時得意無人和詩句
　　寄孫竹隠先生(隠一/作湖)
竹湖之人英劇縣勇自試三年種桃李遺愛及僮稚咸
欲父母之謂我公之子獨有督郵嫌見謂不事事瑕疵
催科細欲以三尺治八月羈僦樓半年縻隠市小窓天
日晴灑落自胸次抖擻舊塵埃楮札左右置寄傲㸃畫
間揮染當游戲人賢世所希嗜好人共貴車馬閙填門
載酒日紛至大書及豪放小草亦姿媚斂藏經綸業進
此第一義玉板抄歌詩石碑刻圖記人家錦為軸髙壁
垂至地襲藏軟工拙臨寫費同異爭如老劉子落魄一
狂士半生不讀書頗能㑹其意寒泉驥馬飲平陸蛟龍
起得非久憂憤于以發竒氣政使鐘鼎疎自足名一世
毛錐久見絶一見尚能喜酒邊袖與詩不譽亦不忌有
時奪之去箱篋餘故紙如持將軍誥屢博姑蘇醉
　　答曹元章(并序/)
　曹元章以謹畏喜義雅為鄉里所重縣官自令佐以
　來皆敬之疑若取友必慤莊之士乃如某者寔自放
　于禮法之外元章既不以狂棄之方且粉飾語言以
　媚無非議我者惜乎相知而未深也唐賀知章逆知
　開元末年之變託意鑑湖一曲以歸落魄四明自號
　狂客至相率李白劇譚痛飲呼為謫仙由今觀之豈
　不甚怪然黄冠錦袍屣棄爵祿與夫炙手權門推而
　不去者其人品孰賢否孔光張禹皆大儒平日託經
　自文當王氏墓木未拱之秋相與唯阿無骨鯁臣子
　氣自劉更生死天下公論之口皆藉而不敢肆鼎祚
　陸沈繫誰之罪吾觀天下齪齪之士滔滔皆是後世
　必有好予之狂者則又繫之詩其辭曰
先生脩亷隅日日自敬畏老大寄杯酒狂亦非所諱酸
鹹雖不同各自有正味切莫對癡人説夢其詞費
　　呈徐直院二首
當年今日誤承恩自倚容華託至尊門外游絲難駐目
依然青草暗長門
猿臂將軍戰不休當年部曲已封侯夜深忽夢燕山月
猶幸君王晚更收
　　呈王山父二首
疎煙淡淡樹重重畧得西南有路通鍾板不鳴山寺靜
閉門人在月明中
辦得茅廬我便歸玉堂何處有梅枝嵗寒老樹猶荒寂
㑹有臘殘春盡時
　　王農丞舟中
危檣髙占飛鵶字京淮兩路傳宣使面如玉盤腰有金
見説京淮已無事儒生性命何足憐十年厭聞烽火連
一朝悔禍亦不惡且願四海皆安眠
　　贈經長老
菜肚老人禪已飽憂人從吏作詩僧客來無處著歡喜
一語不曽談葛藤
　　送客剡溪
送客山隂路春風□馬蹄縱觀神禹穴深去子猷溪嫩
草緑于染珍禽嬌已啼去程千萬里步步有雲梯
　　方竹杖
鶴骨風前痩龍姿雨後鮮鋒稜四面峻節操一生堅荷
蓧行隨適看山倚最便從教方有礙終不效規圓
　　遊古仙巖
白蘋風裏步清秋來作靈巖古洞游笑倚飛雲訪仙迹
夕陽無語伴人愁
　　辭周益公丞相
一曲歸歟浩浩歌世間無地不風波人從貧賤識者少
事向艱難省處多紫塞將軍秋佩印玉堂學士夜鳴珂
太平宰相不收拾老死山林無奈何
　　謁郭馬帥
千金買駿馬百城市蛾眉長安酒家樓揮洒驚人詩天
子不得臣公卿氣吞之俯視兒女輩自詭男子竒誰知
金陵都五年重來茲黒貂日以敝塵埃鬢成絲故人風
雨散知已今為誰郭侯山西英而有熊豹姿巍峩西忠
廟喬木人所思垂芳到雲仍大將奕世為兄弟各三衙
父子步武隨萬户侯冠軍金印何纍纍雖然平戎策終
鬱未得施方今羣雄擾似覺敵運衰強鄰軍其西國歩
日以遲疆埸互彼此干戈極猖披盜賊毛蝟起斂民極
刀錐父老思漢官壺漿徯王師吾君自神武妙算出籌
帷收覽天下才尺寸不可遺機㑹一日來恢復此其時
况如郭侯者禮賢正謙卑使之㑹雲龍列城歸指揮安
知古中原不使同驅馳過也久淪落狂名諸公知然亦壯
心胆志慕効驅馳脱靴奴將軍舉扇障元規有音世
不賞詩酒聊自嬉霜風忽無情一夜徹吟肌髙卧百尺
樓閉門無晨炊起視匣中劍依舊光陸離有恩或有報
一死所不辭
　　代壽韓平原二首
衣鉢登庸復舊氊文王尚父趙平原自從慶厯到今日
只説開禧初改元朝闢東齋廣東閣夜看南極照南園
九霞觴舉先旬浹却領千官壽帝垣
際㑹風雲振古難十年袖手且旁觀要令隣敵尊裴度
必向東山起謝安一品千齡靈壽杖五公四世進賢冠功
成裂地封留了却趂赤松盟未寒
　　聞鶯
東風扶日上花枝恰恰幽禽弄暖時百轉忽驚春夢破
間闗石上話相思
　　春日即事
久客無人問所須小窓翻得逐癡愚黄昏以後酒三盞白
日之間飯兩盂穀雨筍茶俱俊美條風菊杞盡甘肥
先賢且謂可復踐況是生平山澤癯
　　題潤州多景樓
金山焦山相對起挹盡東流大江水一樓坐斷水中央
收拾淮南數千里西風把酒閒來愁木葉盡脱人間秋
煙塵茫茫路渺渺神京不見雙淚流君不見王勃才名
今葢世當時未遇庸人爾琴書落魄豫章城滕王閣中
悲帝子又不見李白才思真天然時人未省為謫仙一
朝放浪金陵去鳳皇臺上望長安我今四海行將遍東
厯蘇杭西漢沔第一江山最上頭天下無人獨登覽樓
髙思逺愁緒多樓乎樓乎汝奈何安得李白與王勃名
與此樓長突兀
　　挂塔松窩
十年南北走東西豪氣崢嶸老不衰快斬妖魔三尺劍
朗吟風月五言詩山無福地我焉往神有靈丹世不知
却恐松窩知此意一絲挂塔去何疑
　　上袁蘇州三首
骨秀如仙孕武夷故教手筆世宗師𨽻分唐漢諸家字
句壓陳黄二子詩茂苑雨晴花發處洞庭霜重橘黄時
塵埃俗吏那能比一段竒功自可知
車馬城中早已忙子城内裏看星郎十州已茂圜扉草
一炷初凝畫㦸香銅剖虎符新雨露玉持使節舊風霜
明年櫻筍成時候不在烏臺即玉堂
欲上姑蘇望虎丘小邦寧有此風流山川形勢今三輔
人物英雄古列侯華屋鱗鱗冠葢里畫橋曲曲管絃樓
金陵蜀郡俱疎逺除却皇都第一州
　　謁京口張守二首
末至諸人各已侯一麾猶此滯徐州誰知安石恐未免
欲借寇君何可留遺愛與山同北固平生作計豈東周
上方已聽尚書履聲在星辰最上頭
危樓年少記登臨老矣重來力不禁風月欲談嫌許事
山川不險似人心淡煙衰草鄉闗逺細雨黄花節序深
雖有小詩行樂處世無知已為誰吟
　　閒步
山徑無人鳥篆沙杖藜閒看摘新茶錦綳委地筍翻籜
黄玉滿林松帶花
　　歸畊
途窮百無成或許營莵裘依然大槐宫蟻穴夢封侯人
生眠飯耳物外亦贅疣科名付諸公老矣我當休
　　梅花五首
人間不盡春來意恰則一枝清影疎更得和羮幾時在
祇今風月尚新除
香意惱人休不得荒林月裏夜相過花應笑客有底急
客若不來花奈何
凍雲垂垂雪欲落雨澀風慳如此寒分折南枝與君看
老夫自要北枝看
髙門拂日瓊為樹呼我不來那肯過不知此花有何好
寒鄉日月用亡何
寂無人語斷回程日落未落孤山横平湖水濶何許去
傍竹邊松自好行
　　盱眙行
車徐行馬後馳天寒游子來盱眙功名邂逅未可知生
平畢竟欲何為既不起草黄金閨又不侍宴白玉墀何
不夜投將軍飛勸上征伐同驅馳滄海可鎮山可移男
兒志氣當如斯安能生死困毛錐八韻作賦五字詩金
牌郎君黄頭兒有眼不忍重見之志大才疎浩無期逢
人舉似人笑嬉謂之癡人未必癡喚作竒士何能竒
　
　
　
　
　
　
　
　
　
　
　
　
　
　
　
　兩宋名賢小集巻三百二十五
欽定四庫全書
　兩宋名賢小集巻三百二十六
　　　　　　　　　　　　宋　陳　思　編
　　　　　　　　　　　　元　陳世隆　補
　龍洲集中
　　上范祕監二首
郡大當塗古分符得少蓬威如烏府在令與繡衣同鈴
閣紬書外花村賣劍中少需撫摩意來作玉堂翁
疇昔經行路黄山更一過天涯知已少嵗晚客愁多路
斷車生角冰堅水不波使君森畫㦸聞此意如何
　　和危府教三首
先生場屋文之虎氣攝狐貍自不知老去莫嫌官尚冷
灞橋風月要新詩
天上羣仙臺望居芹宫未是辱泥塗莫邪變化須臾事
一㸃一鎔金在爐
行脚諸方履厯深似和禪子寄叢林試拈朝報一轉寤
以道觀之無損心
　　上劉知州二首
㦸外梅花角有聲使君心與日華明郡當采石今衝要
船在烏江罷戰爭酒賤人家歌袴飲地寛客子帶刀耕
太平官府無公事見説香凝燕寢兵
草樹荒煙晚葉枯又尋短棹泛焦湖場經古戰心欲折
客老諸侯飢更驅去國寂寥從白眼籌邊謀畫看鴻儒
袖詩來謁公應記曽就襄陽厠坐隅
　　春日即事
薄雲籠日䕶初晴沙岸朝來春水生閒傍柳堤騎馬去
一鞭春色柳絲輕
　　賞心亭
何人將我來此游白鷺那知客有愁如子矜持山玉立似
予迂濶水盤洲塵襟抖擻風雲入石刻摩挲嵗月流
惆悵謫仙鸞馭逺離離别恨黯難收
　　清溪閣次胡仲芳韻
瓊樹枝新梅蘂迸與君攜手清溪問舊來俠客歌舞場
何似詩人風雪逕溪邊傑閣髙崚層左右華屋連雲甍
依稀王謝鳴珂里彷彿秦箏雲母屏古來繁華各衰歇
只有不磨惟璧月小船何處載愁來哀怨一聲吹笛裂
　　從軍樂
蛟龍寳劍鸊鵜刀黄金絡馬花盤袍臂弓腰矢出門去
百戰未怕臯蘭鏖酒酣縱獵自足快詩成横槊人稱豪
但期處死得其所一死政自輕鴻毛將軍三箭定天山
丞相五月入不毛生前封侯死廟食雲臺突兀秋山髙
書生如魚蠧書冊辛苦雕篆真徒勞兒時鼓篋走京國
漸老一第猶未叨自嗟賦命如紙薄始信從軍古云樂
　　次劉啟之韻
豪結交游三十年暮年識子海霜邊江西析派詩同社
鴻寳傳家子已仙無用白鬚甘我老有才青眼望誰憐
譬如飄泊湓城下篁竹蕭疎無管絃
　　送術士
一性圓明俱是佛四方落魄總成仙逢人只可少説話
賣術不須多覔錢退一步行安樂法道三箇好喜歡縁
老夫亦欲挑包去若要相尋在酒邊
　　寄王巽伯
朋從紛如雲愈覺居索甚肺肝百憂集五夜不安枕長
恐鐵石心化作萋其錦日暮懐佳人霜風悄寒凜
　　遊清潭吕資益蟠谷十絶
　　　清潭
一潭清淨久無泥潭岸無泥石更竒擬待月明垂釣去
前溪雨足怕龍歸
　　　蟠谷
逶迤路逐驚蛇去轉盼不知身已髙雪積萬層山四合
碧油幢外有旌旄
　　　飲緑
野花紅白倚巖開只可臨風自一杯謹莫放教公子見
恐攜窈窕入山來
　　　掇羮
老子垂垂秋露下九月空林天氣寒黄花剰開且勿剪
留得一枝煙雨看
　　　初秋
香不求知色正清清于九畹見飄零山中若有離騷伴
痛飲我知勝獨醒
　　　潄玉
濕雲將雨過溪東石澀灘鳴水勢雄忽作晚晴秋更好
月來林外透玲瓏
　　　含暉
帝所森嚴寂不喧九闗虎豹守天門何人奏事含風殿
日晏鳴珂下紫煙
　　　香徑
一花帶蘂香氣滿何况叢生樹兩行風露益髙秋雨足
請君來此撼琳琅
　　　谷菴
穹廬架屋石崚􁭢香火西風只一僧日晚課經猶未了
閉門先㸃佛前燈
　　　碧蓮峯
前山崛起青蓮色浄埽晴空如葉開若擬空花猶未了
空中安得有峯來
　　春歸
百花開盡到荼䕷一片春心又欲歸可恨東風留不得
漫教啼鳥怨斜暉
　　村店二首
林深路轉午雞啼知有人家住隔溪一鳥閙紅春欲動
酒帘正在杏花西
溪邊猶棹酒船回冷水灣頭兩意開一路有詩吟不得
當初悔不共君來
　　紅酒歌呈西京劉郎中立義
桃花為麯杏為蘖酒醖仙方得心法大槽迸裂猩血流
小槽夜雨真珠滴峴山之北古襄陽春風爛漫草花香
乗軺誰為部使者金閨通藉尚書郎兒樣愛民真父母
十萬人家感恩厚鵝兒不酌宜城黄流霞造此江南酒輪
蹄日日行樂同琥珀瀲灔琉璃鍾珊瑚枝下貴公子
人面日色相映紅䦨干十二開簾幙腰鼓轟雷奏仙樂
翠翹金鳳大隄倡玉纎捧勸羅衣薄人生百感能幾何
海棠花開春較多有貂可解換一斗醉到天曉待作麽
　　贈陳時可
交游半世已公卿猶抱遺經對短檠負米過于扛鼎重
選官難似上竿行百年母子相依命一片忠帎誰為明
煙火小樓風雨夜嵗寒時得話平生
　　贈宗友
中吳喜遇同宗友貌古髯疎亦志髙金玉圖書皆長物
六經之外有離騷
　　與青原正菴老
倦行老矣徧東南識後青原識正菴無法更求身外説
有禪應向意中㕘春風遶寺雨花墜石鼎烹茶泉味甘
暫脱塵囂聊税駕與君相對欵清談
　　柬能仁禮老
幻身到處是空虚習氣依然未埽除柏子樹邊尋祖意
旃檀林下伴僧居三千世界初無礙十二時辰得自如
牛糞火堆煨芋熟時時拾得懶殘餘
　　弋陽渡
車聲盡日滑黄泥怕聽空桑呌竹雞風雨不知春早晚
栁條拖緑半江垂
　　游靈巖
風露淒然八月秋痩藤扶我到山頭僧居突兀飛鴻上
人跡依稀似鹿游舊事已空流水在閒情都付落花休
越王未是真嘗胆計出嬋娟事可羞
　　憶鄂渚
我離鄂渚已十年吳兒越女空華鮮不知上游古形勢
四十餘萬兵籌邊中原地與荆襄近烈士烈兮猛士猛
澤連雲夢寒竹圍城樓武昌曉排陣書生豈無一策竒
叩閽擊鼓天不知却思仙人白玉笛匡牀醉倚南樓吹
貂蟬兜牟兩岑寂若耶溪畔還作客空餘萬鶴舊題詩
醉筆顛狂驚李白
　　寄沈仲居二首
十年鉛槧鬢絲秋獨抱成書四海游三國諸人應夢覺
一畨公案又從頭
萬死中原百戰爭流芳遺臭各垂名思量陳壽已饒舌
又費先生幾管城
　　遊古山
信步作幽討有菴如此深佛燈明老屋秋日淡疎林柏
樹祖師意松楸老子心十年棄墳墓洒淚一悲吟
　　喜雨呈吳按察
使君人物舊烏臺天聽雖髙力挽回湖水欲平江已退
秋田未旱雨先來雲隨黄鶴想何許風滿南樓亦快哉
凉意入秋清似畫月巖知有桂花開
　　平氏書院
雪屋彈琴泛作聲寂無人語紙窓明倦游識破諸縁妄
心與梅花一處清
　　送王簡卿歸天台二首
枚數人才難倒指有如公者又東歸班行失士國輕重
道路不言心是非載酒青山隨處飲談詩玉塵為誰揮
歸期趂得東風早莫放梅花一片飛
千巖萬壑天台路一日分為兩日程事可語人酬對易
面無慚色去留輕放開筆下閒風月收斂胷中舊甲丘
世事看來忙不得百年到手是功名
　　六合道中
十年曽記此來游有策中原一戰收蒲栁易凋嫌勢去
金湯無用卒和休悲風彷彿鳴刀斗缺月參差照敵樓
廟食封侯何日事不堪老馬又滁州
　　湖口阻風
冒雪衝霜已十程狂風又敢戹吾行無人説向江神道
莫待明年却世情
　　舟中
下水南風不覺難我舟不動穏如山東西日月尋常事
變化雲煙頃刻間沙鳥似驚皆退避林巒如畫亦渾閒
歸期只欲長安近屈指何時到此闗
　　寄吕英父二首
清明蕭散坐才疎收拾窮愁卻著書詩筆有神通寐夢
丰標不俗更清癯黄花細雨鼉江路落日西風處士廬
抖擻塵埃舊時帽不妨覔句倒騎驢
秋到家山冷不知但驚風路入新詩低頭欲拜無東野
滿耳惟聞説項斯骨格昂藏雲鶴痩吟哦悽斷雪猿悲
文章已得真消息三十科名已是遲
　　題東林
爾自貪癡不肯閒江南多少好青山老夫為不愛官職
買得狂名滿世間
　　書僧寺壁
緑楊染水濃如畫天氣欲晴風自和二月杏花猶未放
一春分外覺寒多
　　贈侯戎
江淮萬里以詩行此老胸中有甲兵何止據鞍猶矍鑠
試教落筆便縱横逢時有用真才出知已不遭儒者輕
若見英雄今馬帥為言劉子尚狂生
　　幽居
對面滄浪可濯纓不思汎艇出春城浮沈枌社何人重
俯仰茅簷是事輕玉蘂連屏寒徙倚蒲萄上架月縱横
江湖老矣無他願只欲清隂便得成
　　夢覺
夢回斜日轉花隂時有黄鸝送好音髙卧草廬人不識
東風啼鳥獨知心
　　過垂虹訪江仲冕(一作姑蘇送王武岡不/值訪汪仲冕席上口占)
嚴城夜出鼔鼕鼕畫鷁三更不見蹤何必披雲尋樂廣
真成避雨識茅容蘚花似雪玲瓏白臘酒如春琥珀濃
若使世間無我輩老夫何處不窮冬
　　觀白鷺洲風濤
一聲雷鼓快風威頃刻衝濤没釣磯行客曉看銀漢落
陽侯驚起玉山飛蛟龍使爾爭先化鷗鷺茫然失所依
安得長竿入我手翩然東海釣鼇歸
　　上周益公二首
游戲公孤了歸來不愛名昌黎前進士司馬老先生有
節花宜晚無波水自平翳雲遮不得南極益精明
早被儒冠誤依稀老更侵科名數行淚岐路一生心自
借亡猿木誰憐躍冶金使無鍾鼎志何地可山林
　　除夜寄盧申之
見説盧夫子詩成手自書雪便金帳暖雲壓玉川居椒
葉儲名酒萍虀薦野蔬夜寒褌犢鼻應念馬相如
　
　
　
　兩宋名賢小集巻三百二十六
欽定四庫全書
　兩宋名賢小集巻三百二十七
　　　　　　　　　　　　宋　陳　思　編
　　　　　　　　　　　　元　陳世隆　補
　龍洲集下
　　謁江華曽宰二首
摳衣三十年前事曽以諸生傍絳紗一國所專吳白下
雙鳬獨逺令江華時來館學總餘事老去衣冠懐古家
共怪我門郊島外狂生尚有一劉义
鬟鬢已皤非故我依然破帽老騎驢江邊游子斷腸句
漢殿逐臣流涕書父母松楸三世塚弟兄桑梓百年居
孤丘未死歸心切未有相如駟馬車
　　寄湖州趙侍郎
桑柘村村煙樹濃新秧刺水麥梳風舟行苕霅雙溪上
人在蘇杭兩郡中鼓角麗聲相旦暮旌旗小隊間青紅
主人夙有神仙骨合住水晶天上宫
　　簡季文
衰鬢蕭騷半欲絲尚能隨隊作兒嬉棊無殺意從人活
琴有仁聲却自悲落魄陳平歸漢日中傷張禄入秦時
諸公莫作狂夫看恐是英雄未可知
　　贈劉叔擬招山
不醉何勞飲無詩底用吟百年為客老一念愛鄉深草
路青原淚煙波白鷺心班超歸未得愁見舊家林
　　登清涼臺
江南江北許多山到處登臨得凭䦨老木漸丹霜有信
怒濤衝岸水生寒倦游半世烏三匝往事千年指一彈
落日正西催上馬依依回首望長安
　　蘄洲道中
如箭隂風劈面吹雪花斜夾雨垂垂胸中自有平戎策
路入蘄州冷不知
　　觀三叠泉
五老峯北嵳峩顛龍泉三叠來自天只因開闢便有此
山雲蔽䕶經嵗年一朝何事失扃鐍樵者得之人共傳
欲往從之人憚逺險溪絶壑窮攀縁初疑霜崩漏天
谷翻若雲奔下巖宿散為風飛颺輕煙垂似銀絲貫珠
玉隨風變態難盡名洞駭遊者心與目清寒侵袂心益
爽清甘熨齒手屢掬我欲攬之作玉虹開似九丈錦屏
風有若插碧金芙蓉笑騎揮斥凌太空窮源直到夭河
東
　　西湖
西湖湖上山如畫二十年間曽客來飛絮滿城歸未得
江南老却賀方回
　　登昇元閣故基
脚力倦矣曷少休侵晨更作昇元游眼中已不見二百
四十尺之髙樓但見炊烟萬竈宿貔貅上有啼鴉噪鵲
如泣訴下有藤蔓老樹根據枝相虯想其結締初匠石
巧與造物侔栟栱不知幾大厦一木牽挽回萬牛山川
退聽左右受約束日月烏兎早暮東西流阿房之旂矗
立矮如㦸臨春結綺望仙三閣俱下頭盃埦塊潛培塿
而已矣蹄涔洞庭芥為舟拄撑霄漢彈壓大千界下厯
梁唐秦隋晉漢周一朝世故有翻覆禍結祝融回禄與
鬱攸灰飛障天煙焰熾一火三月爛不收遂使觚稜化
草莽丹艧成墟丘我聞至人侈儉初何心有茅一把葢
頭便可留何必窮極土木事妖怪朘削赤子膏血斂以
裒是故子劉子不仙不佛亦不侯視鸞臺鳳閣為蘧廬
百萬買宅亦夢幻泡影漚江西豈無家白沙翠竹泉石
幽小亭茅簷曝日搔背癢籬缺墻破手葺修如以天地
為室廬日月行住坐卧得自由不為朱門是不為白屋
羞有時騎馬千里游汗漫有時蛤蜊遽食龜殻秋彼昇
元閣者亟成而復壊腸亦不能為之斷心亦不能為之
憂造物何足云此身自贅疣譽堯毁桀未必公是非丘
踞兩窖螻與蟻日斜諸公急下山我有斗酒歸去來兮
相與勸酬
　　舟中偶作
日日拖舟上碧溪寒灘水淺草離離尺書雁斷嵗行盡
五兩風輕帆去遲白鷺導吾如有志丹楓愁客亦何為
闗頭安趂梅花約更著寛程五日期
　　聿追菴題壁
路轉羊腸曲山藏蝸角深樹多成䕃密水少亦悲吟露
草重陽淚風花寒食心摩娑墓銘看久立讀碑隂
　　同郭殿帥游鳳山
亷纎小雨久于霉喜得新晴亦快哉五色波光麗鳷鵲
千分雪氣繞蓬萊旌旗側畔宫牆轉戈㦸叢中武庫回
走馬看花生怕晚果然桃李一山開
　　郭殿帥邀游鳳山
結束戰袍騎戰馬冠帶將軍宛如畫前呼小駐來美堂
箭去弓鳴飛鳥下青林路轉入苕嶤湖亭海觀爭為髙
誰知鳳舞龍飛外别有樓閣横雲霄回旋左右皆游厯
人物江山兩英特風流標致梅嶺梅磊落胸襟石林石
側身更上天上行好風吹下笑談聲山神川后領要束
遁走虎豹藏蛟鯨摩挲苔蘚題詩去萬鼓聲中雜歌舞
衆賔捧酒壽主人將軍自是擎天柱看山看水時一來錢
塘吳越何小哉指㸃中原百城在功名逼人有機㑹
　　感舊
羅結同心栁帶青碧桃香裏寄將迎春風重到憑䦨處
腸斷江樓不忍登
　　自述二首
扁舟送客出姑蘇晚泊吳江夜雨餘波浪稍平風力定
青黄相間橘林疎匆忙旅館催行酒草率盃盤旋買魚
我欲壁間書嵗月無人為上小行書
精神凋耗鬢毛衰刼火光中穿幾回無可奈何教老去
有時猛省忽愁來師崇道學原非偽客寄蘇州却類獃
明日重陽又佳節得錢且醉菊花杯
　　吳尉西亭二首
襲桂行香徑朱䦨稍轉西水風飄石冷雲月墮簷低棊
敗深杯罰詩豪健筆題舞忙釵鬢亂更為捧柔荑
石板橋東閣軒窓如此華碧虚澄水鑑紅影浸霜花似
串歌雲駐如泥醉帽斜但驚風露冷飄落怕還家
　　寓東陽寺二首
元帥東陽主今君我故人可憐九華客猶是一窮民古
者狂狷士人間自在身化工都不管何地有陽春
不學老無似艱難却飽諳逺從陶靖節來訪杜征南意
到羮蓴適貧猶食薺甘惜無廬可卧尚遶鵲枝三
　　游郭希吕石洞十九絶
　　　清曠
筍輿咿啞來路轉此歇脚長風挾林下深意滿萬壑
　　　深秀
蒼髯萬松官窈窕一徑開請回俗士駕切莫呵殿來
　　　書院
力學如力耕動情爾自知便使書種多㑹有嵗稔時
　　　谷口
水流自何許逺欲窮其源石梯苔蘚層微有屐齒痕
　　　月峽
兩崖限東西裏有一帶天老蟾更多事駕月下潺湲
　　　桂壑
叢叢萬横枝羅生雜松篁不似巖穴凶嵗晚正自香
　　　小爛柯
游戲一彈棊嵗月隙駒過不如兩忘機石上跏趺坐
　　　傾月
去去山轉深樹下亦淒冷時有月烏飛閒碎梧桐影
　　　閟雲
仙宫已降勅雅有新遷除乞為此閤使雲物屢卷舒
　　　髙碧
小山碧巉巖直上與天齊詩成欲磨崖藤蘿費攀躋
　　　石井
銀牀遶周遭一規寒浸水試敲拄杖看恐觸蛟龍起
　　　壺天
逆溪隨水行更上紫翠峯朱䦨忽飛閤映帶烟霞重
　　　玉佩
借榻卧雲屋欹枕仔細聽誤疑鳴珂聲不知水泠泠
　　　飛雪
山前大飛雪路有何處入䝉茸六花飛冷濺征衣濕
　　　笙鶴
木末俯清軒獨立久延竚何人騎鶴來彷彿吹笙侣
　　　韜玉
至寳不自獻韜藏亦英華餘香披草木秀擢幽巖花
　　　倚劍
石壁自磨礲三歎用不久如去到人間為儂洗磨垢
　　　藥圃
古文不可賣未覺賣藥非侵香荷鋤徑暮得芝术歸
　　　玉泉
石礫沙沃盡悠悠潭影斜塵襟不忍濯為惜無玷瑕
　
　兩宋名賢小集巻三百二十七
欽定四庫全書
　兩宋名賢小集巻三百二十八
　　　　　　　　　　　　宋　陳　思　編
　　　　　　　　　　　　元　陳世隆　補
　端隠吟藳
　林尚仁字潤叟福州長樂人家貧刻苦攻詩每有所作
　微不合意輒裂去卜居半邨半郭間手自種竹題
　曰竹所吟嘯其中自號端隠以示終于遯跡之意吟
　藳一巻淳祐辛亥陳必復為序稱其詩專以姚合賈
　島為法而精要深潤過之
　　飲葯房陳户山居分韻得閤字
常人厭寂寥隠士畏喧雜山居主人百好無終日哦詩
閉書閤我本山中人心事亦頗合杖藜約客行幽深來
扣吟扉坐陳榻不叙寒暄説晚唐滿座春風屢傾榼霜
晴沙路軟如泥谷鳥相呼聲自答花時不飲空白頭世
味由來如嚼蠟秪憐無夢化作蝴蝶飛遶盡百花深處
日千匝
　　暑夜
松風生晚凉坐久市聲歇客去行獨吟踏石碎明月
　　題蘆鄉思歸圖
不畫梅花却畫蘆自言家在箇鄉居當時恨不曽添雁
為帶平安一紙書
　　九日登烏回寄鄭渭濵
烏回山下寺閒抱一琴游客路黄花晚江城寒露秋持
書誰送酒懐古獨凭樓想爾西風裏遶籬吟未休
　　和陳葯房納凉
貪凉分石坐野服岸巾紗竹暗鳴風葉溪暄聚水花深
村人語靜髙樹鳥飛斜不飲論文酒敲棋煮夜茶
　　贈歌者
聲逐嬌雲學鳳鳴王孫幾醉拍欄聽春深莫唱闗情曲
多少行人過柳亭
　　新昌道中
春紅落盡雨霏霏為怯輕寒尚夾衣村路每于泥處滑
鄉音漸與市人非䕶蠶谿女條桑去抱布山翁換米歸
世味徧嘗只如此幾畨清夢落漁磯
　　寓華亭下砂鹽場
地僻民居少官勤國課優逺程驅痩馬小港礙行舟晴
日鹽花晚風潮海氣秋野人因買鶴半月此遲留
　　秋日書懐
十年客路歎飄蓬厯盡風霜鬢欲空睡少半疑茶作祟
愁多全覺酒無功數蛬厭靜鳴秋雨一葉驚寒落晚風
惆悵故園歸未得草荒籬下菊花藂
　　適越留别
江亭飲罷起離愁何事西風又越游潮信欲來人欲去
夕陽紅蓼滿汀洲
　　此山林僉葯房陳户偕張牧隠暮春晦日載酒相
　　過席上以手揮素絃為韻得絃字
春詩敲未穏一醉傍琴眠吟客相過日飛花欲盡天竹
隂池水暗樹色島雲連幽鳥可人意數聲清似絃
　　寒夜即事
吟苦過于顛吟成亦自憐凍油燈影薄深屋語聲圓分
月照歸客避寒移卧氊一冬少閒日不得到梅邊
　　春日偶成
未逢知已愧蹉跎又見春風長徑莎杜宇一聲詩思減
楊花三月客愁多從人乞米貪如舊借吏鈔書字半譌
懶記江湖十年事近來平地亦風波
　　廢寺
勅額雖存屋半傾爐香無主佛無靈豪家不管空門事
日夜西風語塔鈴
　　自賦
學書學劍兩無成天乞梅邊隠姓名未必清閒非盛福
縱教富貴亦虛榮百年有限春風老萬事無心夜月明
何計莫餐烟火供潄流眠石過今生
　　送林雲岫歸省
西風吹客衣束擔出王畿千里莫嫌逺幾人猶未歸山
空秋鶴痩天濶暮雲飛料得還家日將詩壽綵闈
　　雨中和張西麓
雨聲聽易厭况復事闗心終夜不成寐一春徒費吟委
紅花命薄重碧酒杯深何日西湖上移船繫栁隂
　　連雨留宿陳葯房吟所
谿水分流急谿雲帶濕飛防飢童乞米畏冷客添衣雨
院棊聲潤風窓燭影微終須待晴去踏月夜深歸
　　偶題
矮屋過如斗樣寛閨門渾不受春寒海棠睡去梨花痩
次第東風到牡丹
　　弔友人墓
樹隂雲影暗空山銘石雖存不忍看燒罷紙錢灰未冷
落花啼鴂雨聲寒
　　游陽明洞天
每箇虛亭坐片時旋尋古蹟上巖梯石含秋色苔痕老
洞接雲天樹影低樵客出林驚虎嘯道人臨水聽猿啼
吟邊欲記陽明事恐動山靈不敢題
　　清真觀
一宫占斷水中央痩竹添丁䕶短墻老鸛聲中松子落
遊魚影裏藕花香雲房不雨琴常潤池閣無風榻自凉
擬辦隠心終老此便須歸與鶴商量
　　春晚
春事又無幾隂晴苦不齊久貧交味薄多病語聲低落
絮行風徑歸雲度晚谿故鄉二千里日夜子規啼
　　贈褚雪巖
多年林下隠猶帶舊儒酸自説因詩苦還如學易難曉
窓花氣潤夜枕雨聲寒又欲名山去應尋勝跡看
　　村居即事
外事少曽聞深居似隠君谿明花照影風細水行文蠶
室寒初閉蜂房早已分偶因尋藥去踏破一村雲
　　寓舍留别
撥盡寒灰雨夜深半窓燈影伴孤吟不眠只有琴知得
明日陽闗何處心
　　課伐木
手揮樵斧氣如虹幾樹寒煙一餉空午夜無依烏鵲冷
數聲應恨月明中
　　懐潘寒巖
别後空相憶無書直至今頻年千里客多事半生心卯
酒欺人醉春詩帶病吟倚欄政無緒一鳥過花隂
　　余種竹方成扁其室曰竹所友人以詩至用其韻
屋老苔荒席久虚近分一榻與雲俱梅花未種招蜂怨
竹所雖清欠鶴圖無事看山如對客有時隠几亦忘吾
過門除却能吟者不是髙僧即老儒
　　山居
帝城花錦地讓與市人居萬事不到耳一貧惟著書掃
牀留月宿種藥帶雲鋤未晚多先醉為官恐不如
　　簡許有實
閒磨霜刃破銀𤓰沈水香銷日影斜吟客不來情思懶
晚風庭院落槐花
　　陳葯房聞人禺谿黄平嶺春日相過分得琴字
半生無厚業秪合住山林留客旋沽酒典衣因買琴晴
窓行野馬髙樹語春禽彼此知心久相看意轉深
　　過友人幽居
門似野人家空園擬種𤓰有僧分石坐無酒問鄰賒獨鶴
喜欲舞老梅寒自花此身歸未去猶愧暮林鴉
　　旅懐
欲暮西風引客愁十年如夢住他州故交零落誰知已
往事淒凉歎白頭一紙音書燈下淚滿城砧杵月明秋
早知世路風波險只在山中煮石休
　　懐蒲一菴許紒嵒
新營一榻養天和獨喜身閒鬢未皤藥性不諳縁病少
花名慣識為吟多移書曬日防留蠧寫帖臨池擬換鵝
不到玉峯今兩載故人情味近如何
　　陳藥房舟中分得詩字
移舟春岸曉小雨欲晴時煙樹望宜暗水程行較遲推
篷山色近得句野鷗知來往無多路歸囊又一詩
　　寄表兄鄭古潭
江湖風浪惡飄泊此依依白髪親俱老深春人未歸雲
留行李住風遣落花飛强飲桮中物芳心莫易違
　　閒裏
閒裏身心得自如春風茅屋燕同居松花滿地谿雲滑
一榻晴窓卧看書
　　寄西湖友人
湖邊春更好别後費吟思載酒曽游處憶君同醉時面
風花落易背日雪消遲早晚攜琴去山中與鶴期
　　送友人别
此心偶無事君復叙離情江國多寒色春風幾日程雪
添行李重船逐浪花輕後夜應相憶空山月正明
　　送楊巨川游邊
此行不必話離愁且舉匏樽醉幾籌天下豈無山可買
男兒當與國分憂劍辭星匣邊風凜船駕雲帆海月流
莫道讀書無用處讀書方有用兵謀
　　寄鄉友
此身拘不得暮楚又朝吳故友幾人在三年一字無天
風潮信急江月雁聲孤久不看明鏡年來有白鬚
　　寄吳宗之
在家猶苦熱客路足應疲書劍果何地江湖非舊時久
晴苗欲雨多病藥如飴憶自分攜後知心更有誰
　　雪中呈社友
風雨瀟瀟攪雪飛一寒如此只貪詩酒瓢傾盡囊金少
恐被梅花笑不知
　　送陸月湖歸玉峯
行李無多半是詩買船兼載鶴同歸思君晚泊吳江冷
風捲蘆花幾雁飛
　　喜友人為僧
身披雲衲痩伶俜一刺新添得寺名餐供未便趺足坐
誦經猶作讀書聲禪窓欲晚聞鍾掩吟履逢秋踏葉行
應是千生修得到幾人頭白尚無成
　　贈許紒嵒
年齒未三十清名已照人才髙猶苦學俸薄不言貧留
客醉終日愛花吟過春自憐閒未得滿眼撲京塵
　　辛亥元日游聞人省菴園和陳葯房韻
倚欄吟未穏把酒問溪山今日又添嵗一冬無此閒梅
花依竹靜雪意避春慳次第燈期近重逢一解顔
　　賀陳石泉宰華亭歸
天下稱繁邑一亷如此希政成人惜去官滿鶴先歸家
學傳金管春風入紫薇知音正當路健翼看髙飛
　　夜坐
焚香獨坐勘騷經庭樹無風葉不鳴靜入夜深聞鼓吹
一池明月亂蛙聲
　　梅雨
繁聲不可聽㸃滴似秋霖谿長欲無岸窓低微復隂葛
衣涼意重礎石潤痕深欲出愁泥濘依依獨客心
　　訪隠者
姓名多已在仙行見説曽傳辟榖方未必詔書徵便起可
憐人世老猶忙浴蒲澗冷雲初濕種术山春土亦香
何日此身分半隠歸須先製芰荷裳
　　戲友人買侍兒歸
幾扣吟窓多不遇識君雖久㑹君稀近聞行李擔書去
添得明珠伴劍歸開甕酒香春繞屋倚欄人醉月侵衣
野夫别有觀心法不在深山獨掩扉
　　鶴
楚楚異凡禽相看痩不禁飢尋芝术晚夢憶海山深華
表千年事青天萬里心一聲唳清夜霜月滿疎林
　
　
　雨宋名賢小集巻三百二十八
欽定四庫全書
　兩宋名賢小集巻三百二十九
　　　　　　　　　　　　宋　陳　思　編
　　　　　　　　　　　　元　陳世隆　補
　華谷集
　嚴粲字坦叔一字明卿邵武人羽之族弟也登進士
　授清湘令嘗著詩緝與朱晦菴詩傳相表裏
　　玉溪雪夜
雪霽天夜白月上江空明飲散客就船萬籟沈三更誰
家竹籬岸摸索疎枝横不著色與香令我毛骨清醉魂
乗沆瀣看舞婆羅城
　　獨往
一逕厯紆餘獨往未到處豈曰嵓泉幽心閒即真趣蕭
蕭松有聲依依花自開樵翁向我笑問我何從來
　　昭君怨
欲洗鉛華淨那須畫手工玉顔翻自誤不似舊圖中
　　送黄炳
未盡連牀話忽忽乂語離襟期無限事書寄若為辭昔
别已十載重逢還幾時孤舟明夜月何處照相思
　　望彭蠡
萬壑氣交㑹今知楚澤雄水明纔辨樹霧合忽迷空逺
浦沈初月孤舟亂去鴻䦨干已愁思漁唱入蘋風
　　春晚
向來得意在煙霞失脚黄塵負嵗華過却海棠渾不省
夢中猶自詠梅花
　　秋入
秋入蘋風白浪生癡雲未放楚天晴青山湖外知何處
中有斜陽一段明
　　陽闗圖
人人腸斷渭城歌誰獨持竿面碧波可是無情如木石
祇應此地别離多
　　月夜與張輯論詩
凉露初長夜纎雲淨盡時幾人還對月與客共論詩苦
思常難穏閒題或更竒不應誇末俗準擬古人知
　　自樂平閲視渡舟取道太陽渡宿地藏院
康山問民涉陽渡平地訟朅來招提宿疏峯結飛棟研
丹啟囊書㸃勘自成諷佛香觸深悟僧茗來清供陽頽
嵐氣生鴻没天宇空向來山中樂忽忽豈其夢
　　盤谷圖
聲利爭馳毫末間幾人能得健時閒不須展畫相撩弄
昨夜秋風憶故山
　　見梅
絶憐生意上寒枝幾度巡簷錯恨遲數㸃疎花人未見
窓間早被月明知
　　春歸
抵死連宵雨不休今朝晴景莫登樓杜鵑啼得春歸了
風裏楊花㸃㸃愁
　　薦福寺(即戴叔倫故宅/今號戴公堤)
石徑秋痕苔蘚深誰將清氣潤脩林戴公堤上古時月
幾度凉宵照苦吟
　　招提游
幽尋愜所適蘭若白石靜天籟鳴松壑古意滿苔徑清
泉醒客心啼鳥喚僧定留連不能去翫月歸路永
　　又
煩抱忽如遺僧境得清勝花發岩洞幽雲生窓户冷來
驂樹隂直歸棹川光暝遺思山蒼蒼半空聞夕磬
　　拾橡亭為黄炳賦
世上危機富貴身由來著意鬼神嗔到頭鍾鼎誰消得
正要山中拾橡人
　　林和靖祠
白雲人已矣古屋自蒼苔林下誤疑鶴水邊空見梅市
人攜酒至歌女棹船回檢㸃幽棲處湖光似向來
　　元上人見訪
昔子青青佩重逢怪衲衣樊籠留不住雲水靜相依習
氣餘詩句枯禪墮佛機東湖自塵外還帶夕陽歸
　　憶張輯
畏景如焚客路塵寂寥山店獨吟身多情唯有别時月
低傍茅簷巧趂人
　　宿石潭寺寄黄炳
昨夜湖心共泊船一天星露宿寒煙朝來極目無洲渚
知採蘋花何處邊
　　畫梅蘭竹石
正憶吟窓占竹坡風煙觸眼奈愁何梅蘭只作從前痩
石上蒼苔别後多
　　春恨
馬上東風吹酒醒空將春恨到江亭飛香寂寞無尋處
煙映晚山深淺青
　　廬陵黄炳築亭所居侯山扁以赤子松自號赤松
　　亭長之官鄂渚為賦詩
仙人遺世不曽愁但欲相期汗漫游亭長祗今閒未得
南樓孤嘯望神州
　　霧中早行
行人糢糊畫中影髙樹夭矯空際雲樓臺幾處半隠見
三島夢斷猶紛紜
　　秋思
風落葉間殘㸃雨月窺窓下不眠人秋清一片無誰領
併作詩愁入鬢新
　　松雪
隂崖未知晴松雪自在白可恨曉風顛飛寒亂苔石
　　次韻宴坐畫圖
京塵倦來歸故山喜還壁淡交松桂在昔别猿鶴憶晚
知閒味深甘為幽討惑尚念身在山佳處恐未識看山
須全境一覽盡目力伊誰有巨軸亭亭掛空碧吾聞古
靈匠能事畧翰墨盤礴溟涬初太素含黼飾妙手幹元
微錬此石五色天機一呈露真宰惜不得寫出萬古愁
蒼茫思何極煙村帶逺市雲樹出峭壁有人閒倚欄飛
鳥亦自適俗間重小景局促無竒特五日十日畫大類
宋楮刻誰㑹悠然心醉來眠對客
　　酴醿
東風暖迸龍蛇起麗日晴烘玉雪香可惜開時春向晚
不教桃李見清芳
　　客裏
客裏何知度嵗華春風香却一畨花山行轉處聞雞犬
楊栁隂隂賣酒家
　　紀夢
煙島空濛一鶴飛天風滿袖自吟詩覺來猶似非人世
花影欄干月上時
　　送張輯游宣城
君撫淵明底樣琴肯于絃上要知音相逢塵事不挂口
别去清愁總上心聽雨夜牀孤舊約看雲秋壑想幽尋
他年跨鶴相過否應笑浮名雪滿簮
　　道中見茶花
朝來露濕欲寒天誰賞幽芳古道邊風味十分留貢焙
浮花正自不須妍
　　巧夕添丁
書來知有客喜夢應維熊久作庭闈别遥知笑語同充
閭非我願釣瀬是家風莫學天孫巧朱愚肖乃翁
　　琵琶洲
琵琶古怨猶淒清何年一抺横煙汀人言隨波髙下如
浮萍神鼇背負能亭亭不知水仙宫殿碧皎潔玉絃遥
映雲錦屏黄沙萬里音塵絶獨與鸚鵡愁青㝠天際歸
舟認髣髴江頭寒月傷伶仃悄然夜久天籟起往往恍
惚游百靈秋風嫋嫋兮水泠泠俗耳箏笛兮誰能聽我
眼如耳耳如鼻妙處不言心獨醒鈞天住奏三千齡石
鐘水樂遺林坰豈有寳器終漂零一朝詄蕩開天扃帝
命下取呵六丁陶梭共起變化隨雷霆古餘山色空青
青
　　池陽道中
脱葉舞風過别岸濕雲含雨上晴天脩途喜借晚凉得
幽鳥一聲生翠煙
　　挽陳邵武
前輩聞如此今人見未多難將通介論不在語言科胄
監開華近樵川借撫摩鄉評最期望一夢只南柯
　　夜投荒店戲成
喚起吹松火開門問帶嗔隨行曽有未同伴幾何人亂
稈鋪添薦殘籬拾作薪夜寒難得酒煩扣隔山鄰
　　樂平至鳴溪渡有山與南豐軍山同名者余昔
　　從嶺菴謝先生夢得游先生子湖畏友也豪于詩
　　悦軍山之峭拔暢其吟懐自昭武徙家于市山築
　　室曰西窓以朝夕對焉嘗命余記之余時從西窓
　　樽酒論文為樂如是者十載今先生已矣感而賦
　　詩
江西絶頂挿晴空此地山名偶自同喚起西窓十年夢
一樽何處酹詩翁
　　重到地藏院
泥濘行良苦青山且眼前題詩如昨日倒指已三年僧
榻寒宵雨漁村落照煙薄游聊復爾終擬老林泉
　　寄張輯
不見吾張輯新詩何處吟身留江介逺秋入夜凉深燈
影還家夢蛬聲倦客心歸來及佳節細把菊花斟
　　建德縣梅山寺
公退逢長日清游到寳坊山圍露天小徑遶引溪長苔
壁晴雲濕松軒暑月凉鐘聲半歸路回首暮蒼蒼
　　叨第後日者自謂竒中索詩
兒時意氣漫騎鯨幾向欄干袖手凭今日逢君成一笑
却慙窓下讀書燈
　　風雨宿湖心
渺渺平湖四接天孤洲曽繫夜來船持鞭又逐風塵去
却憶秋蓬聽雨眠
　　新晴
滑路愁騎馬晴天好放船水紋揺倒壁花影弄晴川夢
寐驅馳在光隂少壯遷心期猶浩蕩搔首白鷗前
　　舟中夜雪
落帆侵夜色客思正悽悽風撼瀟湘覆雲連宇宙低洒
篷吹乍急欹枕聽還迷懶惰無清興誰人訪剡溪
　　七夕
纎巧逐時新誰將大雅陳天孫古機錦笑殺世間人
　　送戴式之
自小尋詩出江湖今白頭應嫌少陵讀不似子長游風
雨夜愁枕鶯花春醉樓吟邊消息好懐古問沙鷗
　　茅舍
村居逺城市獨木渡塘坳迸筍補籬竹落松添屋茅童
歸攜酒榼客至得鹽包隨分山中好低簷燕有巢
　　憩田家
晝問田家憩相呼隔短籬負薪髽引犢挑菜跣攜兒沙
井和鰕汲村舂夾稻炊老翁評貴糶覼縷舊年時
　　過江東
落花時節過江東濃緑山頭間小紅野店日長春寂寂
栁隂揺颺酒旗風
　　騎牛圖
乃翁騎牛驢䭾兒松間提挈羣僮隨驢逢短橋兒回顧
牛背推敲了不知
　　戲友人
今朝有清興無處覔詩人寺占房空鎖窓窺榻有塵尋
芳知尚早報謁未應頻只在城中醉烟雲滿澹津
　　孤雁
一雁度岑寂流空音響哀雲沙天地濶霜雪羽毛摧力
小知機早心危見影猜蘆洲迷處所飛遶正徘徊
　　䝉齋先生賦張通守佚老堂次韻
拂衣歸共白雲閒佚老堂中天地寛黄髪可教供鞅掌
青山聊足對髙寒杖藜行樂春風軟紙帳佳眠曉日團
林下未應忘世事併煩寄語謝家安
　　菊
寒林色枯槁粲粲籬菊鮮冷艶無俗韻孤芳弄秋妍金
晶與髙潔未覺陽和偏豈無兒女花誰能制頽年
　　歐陽道士歸自臨安
洞穴雲生窓户凉道人宴坐但焚香向來游遍王侯第
還似山林意味長
　　張輯馮去非話别
此夕真成别幽懐欲語誰梅花霜月曉獨起咏君詩
　　夜讀晉書
南來未省有良圖可更清談傲五胡撫巻興懐千載事
一窓風露夜檠孤
　　午憩僧房
黄塵吹不到僧房窓紙風翻葉葉凉觸熱行來牽晝夢
孤蓬聽雨下瀟湘
　　憶山中
山中桂香滿無復向來游官事何時了一年孤負秋
　　即事
僧屋藏深塢漁舟帶逺汀誰教雙白鳥來㸃暮山青
　　野興
身閒歸未得野興日翛然抱牘無來吏尋詩即散仙盃
明松鏬月座引石根泉有客知余意清風三兩絃
　　重九後五日游齊山
官癡縛辰酉節物如相負兹游未覺晚黄花落吾手没
鷗江自迥晚葉山新痩淒凉千載心西風一搔首
　　湘中
千古懐沙恨淒凉何處論坐看宗國事安用一身存落
葉西風岸孤舟半夜猿年年江月白為照獨醒魂
　　寓京城和曽左曹韻
日日思君君不知京塵染盡帶來衣客心正自傷漂泊
更看湖邊花片飛
車馬聲中又日斜可堪芳草思天涯來時憶别山中桂
今見長安梔子花
　　閒居
盡日門前草青青不染塵生書方破巻幽鳥忽啼春失
意成髙興多閒信懶身不須憂世事廊廟有經綸
　　觀北來倡優
見説中原極可哀更無飛鳥下蒿莱吾儂尚笑倡優拙
欲喚新翻歌舞來
　　李賈攜詩巻見訪賈與嚴滄浪游
石屏新巻裏曽得見君詩大冊煩來教平生慰夢思髙
標去塵逺古調少人知汝與吾宗好風騷更屬誰
　　新竹
樹頭不動天無風六月還當日正中唯有滿林新長竹
别生凉意襲簾櫳
　　月
只道今宵月出遲雲間不覺上多時夜深花影如清晝
何處山頭一笛吹
　　二水聞角
少日鄉閭不解愁閒聽畫角起譙樓西風依舊䦨干月
獨自瀟湘萬里秋
　　軍行
野人自説老為農舊識戎裝紙畫中近日軍行渾見慣
兒童嬉戲學刀弓
　　子陵灘
西風吹雨暮江寒想見當年獨把竿不是君王思故舊
何人知有子陵灘
一榻從容話嵗寒相忘共作布衣看雲臺諸子成何事
萬古清風一釣竿
　　汎湖
四邊天共水漫漫身在鴻濛縹緲間忽見浮空清一抹
舟中人説是湖山
　　慈湖墨竹
先生萬慮晝空時元氣渾淪可得窺還有發生消息在
揮毫烟雨一枝枝
戲筆偶然成此耳直將造化論錙銖不知茂叔庭前草
有此風烟一段無
　　未開梅
老樹天機早潛回一㸃春寒梢方蓓蕾痩影已精神冷
淡看前輩芳菲總後塵更須香共色未是鑑花人
　　客裏
客裏還來此寒燈耿獨吟一官江國夢十載草堂心木
落秋聲小蛩孤夜思深驅馳空自許冉冉鬢霜侵
　　戲詩友談仙
君期汗漫游不敢問所適贈别亦何有當辦鶴一隻還
疑是凡羽不任載仙質乗煙寧假此聊以壯行色淹留
非牽俗應未得良日空令施肩吾久待問詩律
　　秋懐
秋懐不到夢厯厯數寒更坐得楚天白吟教湘水清殘
燈揺壁影片葉墜堦聲起看孤城霧人間事又生
　　初注清湘令寄馮深居(去非/)
深居定何處無便寄聲頻舊别芝山月相思楚水春白
雲生夢逺華髪折腰新料得今書到看題笑故人
　　上饒界首傷曽殊
故人曽此賦梅詩人共梅花一夢非欲喚青山話前事
西風吹淚濕征衣
　　秋風
門與姑山對溪邊有故廬别來三徑菊閒却一樓書水
碓長腰米村船巨口魚秋風歸去好留滯意何如
　　戲友人
怪得詩情減一分知君為學有新聞塵中畢竟閒人少
獨自開樽對白雲
　　早行
脩程避晝炎中夜征夫起蟲聲荒郊迥犬吠衡門閉行
行月色淡微霞露天際永懐髙卧人幽夢繞蒼翠
　　西湖
何處春晴好西湖元已朝馬嘶堤上路船過柳隂橋敲
竹鶴聲起弄泉花影揺坐看游客盡烟水思迢迢
　　閏九
前月登髙去猶嫌菊未黄秋風不相負特地再重陽
　　顔范祠堂
顔范新祠畨水陽邦人來此識綱常海波澒洞孤峯峭
天字清明一鳳翔英蹟重尋餘古帖髙情猶想賦秋香
姦諛骨朽今安在三歎前賢死不亡
　　張德慶挽詩
擢第家聲在通班宦路亨為親遲受邑未老謝專城活
計詩書富嵗寒梅竹清閒中將道眼醉夢笑功名九衮
猶身健聮麾見子榮笏牀歡節序鳩杖話平生世久傷
零落吾猶及老成酸風吹苦淚一為典刑傾
　　調古
調古人能聽眉長世共妍家山夕陽外心事落鷗邊弟
妹知何在風塵祗自憐孤燈照危坐不是少林禪
　　道傍木犀
路人攀折半成荒何似山中自在芳可耐西風相料理
為誰消得許清香
　　示園丁
種竹宜疎延夜月澆花須早趂晨隂溪邊釣石勤時掃
恐有詩人來醉吟
　　舟中夜酌别鄧均
共對船頭月通宵語未終鄉闗幾嵗别筆墨小時同江
影髙低樹秋聲斷續鴻相逢渾草草明日又西東
　　發清湘
歸棹將秋色三湘是游勝灣回仍小嶼灘過盡平流臨
水聞僧磬隈岩隠釣舟江頭每佳處沽酒小夷猶
花樹移方活丁寧莫損殘待逢春氣暖開與後人看酒
任隨車載詩從就柱刊料應吟賞處説著種時難
栽樹未花開其如行色催遥憐今嵗雪誰看一庭梅餘
俸刊詩巻歸程賣酒杯輕舟下灘穏鷗鷺莫驚猜
　　繫舟
古岸人家少蒼茫此繫舟閨中今夜月江上晚風秋一
水縈寒夢雙鴻亂逺愁湘源知不惡吾意肯淹留
　　夜行舟
忽報風波息梢人倚柁看開船星斗轉吹笛水雲寒犬吠
知村近鳥啼覺夜䦨兒童將白石敲火趂晨餐
　　道中
客思曉寒凝初陽樹外昇氣蒸茅屋雪聲裂野池冰倦
路行偏逺思山隠未能僕夫愁過嶺遥指最髙層
　　冬日同趙與臻閒過雷園
地幽元在郭景好即為春相約同來者能閒有幾人風
池行墜葉晴隙走游塵共爾烟霞契交情淡更親
　　寄鄧均
題書對殘燭幾日到江濆故里經年别清秋此夜分月
昏斜映雨風細慢移雲數雁聲初過知君不寐聞
　　任機宜新圃
小劚煙苔地春生一笑間亭邀鄰圃樹臺挹隔城山幽
夢壺天曉清時幕府閒旋移花盡活容我醉來攀
　　岳麓寺
幾層攀石磴髙寺白雲邊臺舊懐人古泉幽想鶴仙逺
帆湘浦樹暮角楚城煙長是登臨處滄洲意惘然
吟到湘江倚釣篷秋風日日望空濛偶來上到䦨干處
却指孤城夕照中
　　次韻菊花山人沈莊可見過之作
借得山中集塵埃一半侵讀來知句好老去向誰吟髙
義先投刺忘懐肯抱琴茅齋亦相約尊酒要同斟
　　重過雷園
靜處人來少園扉本不闗寒叢淒古徑落日思空山倚
樹吟情逺臨池立影閒晚林看更好一抹冷烟還
　　湘川逢故人
曽共枌榆社分攜知幾年乍逢如未識相問轉悽然月
色秋看白潮聲夜聴圓醉来共鄉語不覺是湘川
　　兵火後還里
十載青山幾戰塵還家何處訪親情兒時巷陌今難認
却問新移來住人
　　宿澤心
自從孤棹背鄉闗幾度麻姑夢裏山此地不知何洞府
石間松䕃水潺潺
　　夜發湘城
西風吹客衣一舸載書歸肯為身謀便而令心事違艪
聲江月碎人影水烟微漸覺寒城逺沈沈擊柝稀
　　雪梅
報道梅邊雪未休披衣晨起上簾鈎孤根清健元如許
空為花寒一夜愁
　　定王臺觀雪
清晨吟思獨凭欄十二樓中白玉寒此地古來風雪裏
有人惆悵望長安
　　有客
有客翩翩来手攜瘦筇竹傲睨若無人風神動岩谷主
人延客入山中酒新熟飲酣出素書古篆不可讀欲問
度世訣長嘯振林木軒然别我去舉頭但黄鵠
　　樂齊
顔巷當年事同門自少知誰言公子貴心與古人期望
栁尋花意吟風弄月時人琴無處問空想考亭詩
　　琴
孤松風下絃秋清湘江湛湛湘山青一聲吹入天㝠㝠何
處野鶴飛来聴
　　菊
秋籬霜露寒獨立爾良難不作過時恨從教耐久看風
流沾臘蘂臭味憶騷蘭孤淡逢心賞幽香故未䦨
　　大虎頭灘
聞説前灘大虎頭行人愁絶欲回舟世間多有虚名誤
不見錢塘海逆流
　　到清湘
客裏今年月相逢九處圓行窮湘水際愁到楚雲邊屋
内燈明路椽間瓦見天州城何處是遥指隔山烟
　　旋摘盆柑
金丸手自摘色味香三絶從來天者全風韻迥然别
　
　
　
　
　
　
　
　
　
　
　
　
　兩宋名賢小集巻三百二十九
欽定四庫全書
　兩宋名賢小集巻三百三十
　　　　　　　　　　　　宋　陳　思　編
　　　　　　　　　　　　元　陳世隆　補
　菊潭詩集
　吳惟信字仲孚霅川人居華亭白鶴邨詩名藉甚吳
　中有老儒靡先生記問該洽惟信客吳遇諸塗叩以
　近詩因誦傷春一首靡先生屈膝下拜曰子謫仙人
　也老夫雖欲效顰無可置喙矣與浮玉施樞交善投
　贈亦最多
　　春閨怨
細栁輕煙鎖畫樓樓中人去水長流琵琶聲斷梅花落
别是春風一種愁
　　蘇堤清明即事
梨花風起正清明游子尋春半出城日暮笙歌收拾去
萬株楊柳屬流鶯
　　湖上雨吟
濕了荷花雨便休晚風歸栁澹于秋一生不作機心事
合轉船頭向白鷗
　　雨後
雨後輕雲學水流惜春人痩怕春休梨花却恐難尋夢
燕子何曽細説愁
　　賀史守鳳雛滿月
玉手歌姬托鳳雛堂前畫額旋調朱春風吳㑹宜男艸
試問他人種得無
　　寄東畎曹侍郎
結網求魚事已遲却非春艸不歸詩斜陽一片山如畫
更把心期付與誰
　　題秋江晚照圖
水光只肯淨涵虚分浦通村路却無風日向低鴻雁落
釣竿一半出菰蒲
　　曉吟
翠帳香消捲碧紗風捎殘雨濕欄牙蜻蜓亦被凉勾引
清曉低飛入水花
　　春咏
艸堂燕子未歸時香鼎灰蜚入硯池看徹唐人詩一巻
夕陽猶在杏花枝
　　贈别上官良史
不惜黄花一醉君喚歌催舞語紛紛天涯明月空相憶
寒雁無聲入斷雲
　　秋夕
西風吹露下秋空鳥鵲無聲占碧桐天氣微凉人好睡
䦨干閒在月明中
　　野望
閒與蘆花立水邊歸心客思兩茫然夕陽收盡天風急
一樹寒鴉落野田
　　辭史侍郎
事到依人易策勲合歸收拾北山雲春風入手非閒用
種得梅花却寄君
　　春夢謡
銷金帳掩水沈煙髻滑金釵落枕邊魂夢不知春已去
誤隨蝴蝶過鞦韆
　　拜和靖墓
墳艸年年一度青梅花無主自漂零定知魂在梅花上
惟有春風喚得醒
　　重拜和靖墓
片玉沈山艸亦珍斷碑殘石當麒麟君王别為開門户
不欲梅花見路人
　　閨怨
病起傷春獨倚門喚人鸚鵡隔簾聞無情最是東風惡
痩却梨花一片雲
　　仙興
宫殿髙髙在五雲鶴揺松露滴行人洞門不放東風過
留得桃花一院春
　　山居春興
林雪消寒滴春風入艸廬好山分客看閒地課童鉏竹
痩偏宜鶴泉清直見魚邇來因苦咏零亂一牀書
　　寄大使趙清臣
擒吳纔了合封侯何止區區古蔡州一著髙時全國體
十年危處與心謀山川恢拓春風逺天地清明王氣浮
白雪滿頭勲業大不應忘却赤松游
　　寄蔣重珍祕書
焚香誦易與天游君命相催不肯休時節固知來則是
功名却以得為憂翠蓬雲氣生衣袂金殿陽光動冕旒
此際一言能悟主始堪回首舊林丘
　　寄越上髙疎寮
便教煙雨畫成圖爭似歸來有賀湖鏡裏精神西晉有
詩家標準晚唐無惜花春盡鸎吟苦敲竹風清鶴夢孤
世事正多心早懶著書贏得靜工夫
　　立春日即事
檢殘玉厯又春來造化無私命轉乖照水莫嫌窮面目
看山長有好情懐生期惠逺眠雲過死問林逋借地埋
詩到夜寒吟更苦一枝梅雪映書齋
　　送伯氏秋潭謀居
朝吳暮楚幾時休未必江湖有白鷗萬事莫如歸去好
一椽當為老來謀春天吟思行花徑夜月琴聲坐竹樓
但得餘齡無俯仰曽公食粥亦風流
　　送王夢升入道
不肯輕迷固有天星冠霞氅竟翩然人能變體方超俗
丹到成功即是仙伏洞黒龍聽夜咒傍花白鹿伴春眠
哦詩更欲全清致當以彌明作正傳
　　贈史泳
烽火窮邊幾度愁亦曽將死博封侯謗興在彼情誰恕
事過知君痛自休跨馬甲衣春雪白射雕弓箭曉星流
救時正屬英雄者更著工夫必到頭
　　移居即事
山移無復昔人賢隨分長安辦一椽掃室敢言天下志
閉門儘可雪中眠攜瓶與客同沽酒接綆過鄰自汲泉
到此始知閒是福居山未必似居鄽
　　呈雲麓史侍郎
若教縷縷説漂沈却恐無憀老不禁百拙難隨今日巧
一貧方識古人心牛羊歸盡荒郊潤猿鶴愁多故國深
亦欲以詩為活計世間何許覔知音
　　謀生
謀生一事到成功消得湖邊地幾弓韋曲有花留杜老
洛陽無客問盧仝春風燕子虛簷外夜雨蛩聲小徑中
所立規模雖冷淡絶勝彈鋏舊漂蓬
　　贈越僧意書記
一衲冰霜二十年不知妙用自誰傳心能轉物方為佛
詩到名家亦是仙喜客稍寛沽酒禁愛閒多結住山縁
今冬約我西湖上同看梅花坐釣船
　　自序
一劍辭家竟陸沈夢思空向故廬深槎迷河漢千年恨
樹隔闗山萬里心衣垢正憐貧未去鏡明忽有老相尋
春歸不與人為約青艸催詩亦嬾吟
　　秋夕
雨聲雲氣暮蕭蕭羅扇恩疎井樹凋心事暗隨歸夢去
壁燈留與可憐宵
　　咏貓
弄花撲蝶悔當年喫到殘縻味却鮮不肯春風留業種
破氊尋夢佛燈前
　　次王漢和見寄韻
扇恩已盡漢宫秋空憶金鞍逺玉樓九辯不歌黄菊老斷
煙零雨為誰愁
　
　
　
　兩宋名賢小集巻三百三十
欽定四庫全書
　兩宋名賢小集巻三百三十一
　　　　　　　　　　　　宋　陳　思　編
　　　　　　　　　　　　元　陳世隆　補
　東齋小集
　陳鑒之字剛父初名璟三山人嘉定時游京師與倪
　守齋善守齋官新安鑒之偕焉集中喜雨歌玉湖書
　院諸詩俱為守齋而作也有東齋小集一巻
　　送鄭嚴州四首(之悌/)
諸賢適江海梧竹孤鳳唫願言正王度祈招嗣清音亦
為膠西董反慰及物心未可賦柏舟天眷宗社深
父老迎使君舟楫桐江波那知使君心一片煙雨蓑杖
藜對客星清風雙嵯峨沙鷗公故人應為小婆娑
嚴山少平田嚴俗稀惰民書生坐黄堂肯詫硎刃新定
以清淨化坐嘯物自春緑野人荷鉏使君聊岸中
善端誰獨無所化有蘭鮑時客拜牀下孺子似可教山
川頓脩阻心折東去棹徘徊隄柳春帆腹風欲飽
　　遣興
踏遍苕谿石梅花又滿林山川春入望宇宙月知心一
紀别鄉井八年無雁音危巢老松頂日暮有歸禽
　　會稽秋日觀山
荒塍間流水蠧葉風颼颼前山與幽人亭亭共清秋逺
近日明晦隠見雲去留木末一叟歸犬鳴茅舍幽憶昔
典午東劍佩森名流勝地慰逺懐兹焉久綢繆漁磯與
樵徑今有斯人不池石老苔髪空餘蠃蚌游世有古今
異郢歌聊自酬醉眼時摩挲此山即前脩
　　過吳江
垂虹四年别淼淼來夢境今晨整芒屨栁風吹鬢影春
光徹重淵蛟困渌波靜逺帆有無處小立為徐領浩歌
翁自得白髪亂垂頸一室世誰如三萬六千頃平生卜
隣意此際味差永翁肯平分與吾其辦漁艇
　　暮登蓬萊閣
危䦨散湮鬱已暮亦登臨鼓角孤城月山川萬古心鸛
栖松霧重鷗卧渚煙深客子終何托婆娑且醉吟
　　秋晚
痩盡芙蓉菊又殘客游懐抱更登山秋光老矣歸何處
只在愁人雙鬢間
　　晚登京口倅㕔富覽二首
窮途逢偉觀小閣江萬里薄暮岸幅巾寒煙四山起天
河注平淮斗柄卧蘆葦欲返還少留燈青客船尾
孫劉昔虎視鐵騎如風雷白水列蒼嶂今馬侑予杯功
名詫一時空雲暫崔嵬衲子真英雄一龕老巖隈
　　古詩四首奉寄陳宗之兼簡敖臞翁
雌雄烏一色烈焰玉石分子桑十日雨英概君摩雲塵
尾失羇思襟裾蘭茝芬是豈如蟨驉書圃同鉏雲
君隠萬人海嘯咏足勝流我墮寂寞濵嵌巖一笻秋蟠
鬱向誰吐天圍蘆荻洲劈箭客帆去何日回我舟
甘㫖娛母顔雍雍春滿室咿啞索梨棗諸兒事遶膝波
明再茁桐露滌清吟筆人生如此足富貴刀頭蜜
亭亭㑹山閣四面秋澄鮮盤礴一代英披衣俯飛鳶邇
來幾星聚清尊壓雲煙九轉得青訣分惠母獨仙
　　西湖晚望
過雨長隄葱翠濕小橋人靜支笻立一縷竿頭顫霜鯽
風動青蒲見蓑笠
　　京口江閣和友人韻
良辰仍我輩斗酒大江邊小閣納萬里一帆來九天世
塵黄鵠外詩興白鷗前地勝吾衰矣長懐李謫仙
　　題鄭承事所作蕙蘭三首
蘭如君子蕙如士此評我得之涪翁有餘不足姑勿論
畢竟清幽氣類同
托迹不辭嚴谷深異于蕭艾亦何心清風披拂自多事
斜日澹雲香滿林
鄭君欲與蘭寫真心神暗與蘭俱春詩家三昧正如此
境融意㑹今何人
　　晚凉湖邊放步
暑氣湖山薄晚風巾袂凉蟬鳴便栁䕃鷺立領荷香大
舸鼓聲逺小軒茶味長獨游元更好細細踏斜陽
　　有感
淋雨何人記採桑朱門車馬漲塵黄百年友誼須英概
晝虎何妨效季良
　　月下見桂花欣然㑹心賦二十八字
萬卉千葩春事足一巖桂自壯秋光清泠風露月侵午
天上人間相對香
　　同劉叔泰放步湖邊入靈芝寺坐依光良久叔春
　　誦坡仙好把西湖比西子之句予因賦古風一首
劉郎喚我出勝處意所便輕寒栁桃風濃澹杉檜煙僧
廬自生香步遶古佛前依光偶不扃坐數禽聮翩平林
度清磬遥隄簇歸船湖山露真態鷗㸃溶溶天形容幾
吟筆剛道妝抺妍莫作西子者正如姑射仙相知喜值
予微笑生清漣
　　探梅
驢蹇飇寒獵帽羣吟肩山聳酒微醺彎彎竹徑霏霏雪
小小溪橋澹澹雲忽邂逅時真得侣向空濛處細飄芬
回天力量知誰似笑挽春來首策勲
　　再到京口
問訊金焦亡恙否雙鼇依舊據寒流墖邊浪戰嵌巖石
木末雲扶縹緲樓楓葉蓼花新醉雨山容容鬢兩添秋
海天一鏡舟如豆忘却塵緇季子裘
　　與客夜飲蠟燭有花客請賦之
圓蒲促坐話情真蠟炬能花似有神畢竟蜂鬚膏馥在
酒邊依舊十分春
　　蔣實齋出示孟浩然畫像因賦二絶
吟鞭遥指鹿門歸水色山光件件詩縮項鯿魚元自好
當年應悔識王維
誦詩縱不忤龍顔榮貴無過是好官未必一僮隨痩馬
千年傳得畫圖看
　　送方粹仲適㑹稽
正好鑪亭語夜分朔風征帽浙江濆天低雁帶參差樹
山逺舟横黯澹雲龜解不妨時換酒鯨呿元自妙為文
千巖萬壑心如水二尺檠邊剰著勲
　　到三聖廟坐池亭久之記以四十字
倦踏軟塵陌琳宫取次行紅桃窺瀲灎翠栁立虚明眼
底得詩料耳根猶市聲黄冠邀啜茗猶有舊交情
　　同潘孔時飲惣宜園孔時出寳晉數帖呼道人吹
　　簫次日有詩予用韻荅之
六橋秋新宜醉吟舉杯共聽巖鶴音危亭三面立老竹
寳晉數帖清人心凉蟬不敢喧夕曛洞簫聲繞山腰雲
揺揺歸艇水紋裂山紫天青河漢白想君獨立對空濶
一鷺毛寒藕花月
　　包家山和潘孔時
危䦨納納萬里天此景不作西子妍荒蹊斗折喬木末
小亭棊布層崖巔陽侯作意娛我醉潮頭百尺來樽前
游蜂低迴殢花露一鳥急去拖林煙年來祇可作橘隠
四人聊學商山仙
　　送陳仁叔之越
生世可無友吾友得仁叔行已嚴尺度色夷氣清穆蠅
頭觀世態塵尾露心曲大江渺愁人風欲飽帆腹重陽
兩日是不共一杯菊吾儕跡浮萍同是客京轂作計俱
出此正爾未免俗倘有廩可指一笑如魯肅寒窓共短
檠何用戒征軸所以窮杜陵恨欠突兀屋波寒淨沙石
露重老林木莫言衣帶水後㑹殊未卜越山君舊游我
亦曽寄目邇來平安否細與問脩竹
　　寄題長溪楊恥齋梅樓樓乃其先世讀書之所
乃翁愛書書滿樓萬軸插架堪汗牛乃翁愛梅梅遶樓
千年老幹如蒼虯梅䕶羣書俗塵絶書對梅梢滋味
别有時掩巻靜倚䦨簷角一枝擎澹月雁行編簡相從久
筆硯收功竟無負(後登進士/第右科)兒孫登樓凜生敬謂此梅
花乃先友一新丹艧煥枅栱黄巻依然對姬孔汲泉不
是灌梅花培養君家讀書種袍香青紫雲路同盛事
何翅繼乃翁後來應有跨竈者百花頭上文正公吾知
乃翁好梅意不獨區區為名第霜飇天地慘無色誰得
東皇第一義惟梅氣稟獨超卓首送春風入書幄對之
心地悟理學此是天民尹先覺
　　春晚野步
容易老春工扶藜趂好風蛙跳蒲細細燕没絮濛濛沽酒
爾可醉有懐誰與同長松古鬚鬛無語對繁紅
　　客新安賦喜雨歌呈守齋倪使君
艮田正要雨肥緑火傘張空驅日轂枝頭忽作少女風
轉眼排檐萬銀竹為新安民殊可憐挿空亂巘無多田
雨纔終日水半壁方晴又望霓横天是邦若要宜稼穡
好似嬰兒調乳食祗今田甫渴甘澍賢侯憂民見顔色
鼓聲坎坎神來臨不歆牲酒歆侯心(土神汪王甚靈/使君禱之即雨)睡
龍蘇醒聽約束挐攫雲霧層厓隂澗泉將涸兮亂流嘉
頴欲槁兮光浮田翁戴笠兒跨牛欣欣相對歌賢侯爭
言一雨神所賜非侯何以䝉神休天惠賢侯福吾土長
是五日一風兮十日一雨
　　守齋和張倅古巖詩予用韻賦三絶呈守齋
天然石屋兩三僧趺坐寒雲几上生想見瓦鑪煙斷處
一函經對萬松清
貳車林下喜逢僧眼底千峯逸興生五馬未游心已到
吟牋零亂岫雲清
澹泊賢侯似衲僧功深心地棗梨生畫堂歌舞聊娛客
客退依然禪榻清
　　題問政山
　予方外兄德誨為新安太守于郡之東山築屋以居
　方外號為問政山房
憑軾邦君侈盡熊却來問政翠厓翁祇應兄念真元子
不是堂無齊葢公千載棣華垂盛事兩叢慈竹亦清風
跨鸞時過宣平老明月簫聲在半空
　　守齋示予游問政山和陳廣文詩予用韻呈守齋
小隊名山訪古歸雪雲石解聽招麾瓊瑶千嶂插空濶
珠璧一詩爭崛竒興逸聊兹游赤石民安何待化潢池
妓圍如畫心如水鬒髪從渠映玉碑
　　夏夜
鵲影翻髙樹螢光出淺莎牆低天宇濶樓小月明多清
吹徐徐至微雲緩緩過欲談無與共黙坐養天和
　　題陳景説詩藳後
今人宗晚唐琢句亦清好碧海掣長鯨君慕杜陵老
月明孤嶼雲一鶴唳清夜和之以君詩竹牖寒燈下
倚馬揮萬言跨驢哦一字遲速不須論紉雲看竒思
　　和守齋户部家居書懐
抽身龍尾外一壑本來心書巻竹隂潤筆牀花氣侵耿
光増魏笏雅趣寓陶琴隠几時捜句忘言兀似瘖
　　同倪元公善之納凉壽芳
沿堦草軟翠流長境靜蒲荷覺更香清坐小亭叢竹近
暫停團扇受風凉
　　和友人題唐明皇楊太真對奕圖
風流陣退却圍棊心醉妖妍落子遲還記行兵南詔否
輸贏應不到雙眉
　　京口甘露寺登眺
吹帽海風鴉背起馮夷知我酒微醺樓臺氣壓金焦浪
鐘鼓聲飛淮浙雲戈甲虎爭餘塊石榛蕪鼪嘯幾斜曛
山僧不管興亡事清坐閒披貝葉文
　　陪守齋至玉湖書院作
天垂大溪碧近樹齊逺山水氣涵野色縹緲亭數間維
昔文節公孤標凜羣姦飄然兩屐齒雲岩遍躋攀此地
足佳致差不逺市闤壽峯(文節/次子)顧而喜築屋娛親顔吳
興富臺樹往往攜歌鬟公獨抱書來小舟破潺湲花澹
水紋麗烏啼人意閒讀易發妙藴不惟評馬班(公有易/訓馬班)
(異/辭)著述五百巻星芒照人寰天街幾繡鞍蹀躞趨豹闗
河來砥柱立一老菰蒲灣守齋(文節第四子/今右曹郎中)領客游秋
風韻枯菅我誦壁間文徙倚蘚石斑德人不可見月白
漁舟還
　　題嚴子陵釣臺
渭濵一叟髪垂素西伯與之無雅故幡然為捨釣魚竿
八極風雲生指顧先生少與文叔游眼看日角與炎劉
胡為掉頭不肯住垂綸依舊披羊裘周文虚已師賢哲
光武規模欠宏濶三公清坐臺閣尊先生回首桐江月
桐江月色無古今白波蒼嶂幽人心
　　題村學圖
田父龍鍾雪色髯送兒來學尚腰鎌先生莫厭村醪薄
醴酒雖醲有楚鉗
　　畢履和惠端硯余以大歙硯報之佐以一詩
履和惠端硯玉質馬肝色我有大硯卧蠶紋元是新安
龍尾石持以答佳貺聊爾見此心極知不是雙南金未
足報君緑綺琴我得履和硯清潤如履和天然粹德非
琢磨秋江印月平不波(匣上有秋月/澄輝四字)君得剛甫硯朴鈍
若剛甫不能輕捷隨人後黙黙寒窓守愚魯端硯入手
喜有餘展開古帖聊學書大硯知君不負渠墨池飛出
北溟魚(畢善作/大字)
　
　
　
　
　
　
　
　
　
　
　
　
　
　兩宋名賢小集巻三百三十一
欽定四庫全書
　兩宋名賢小集巻三百三十二
　　　　　　　　　　　　宋　陳　思　編
　　　　　　　　　　　　元　陳世隆　補
　適安藏拙餘藳(一/)
　武衍字朝宗汴人工詩名著寳慶間方萬里稱其詩
　情致亹亹多有可筆于丹青者所居有亭池竹木之
　勝命曰適安即以自號有藏拙餘藳二巻
　　昔徐孝穆以魏收之文沈于江曰吾與魏公藏拙
　　衍學詩三十年投質于宗工名勝者甚多藏拙之
　　餘僅存此藳故云淳祐改元立冬日衍書
　　秋夕過松陵
月冷江空夜氣濃桂香飛下廣庭風不知何處神仙過
鶴唳數聲煙靄中
　　鶯
柳外飛來恰弄聲瞥然流去一梭輕分明啼斷春愁處
風不驚花午院情
　　宫詞補遺
梨花風動玉蘭香春色沈沈鎖建章惟有落紅官不禁
儘教飛舞出宫牆
牡丹春籞正穠華有㫖今年不賞花剪落金盤三百朶
内批分賜近臣家
　　采桑曲
粉光薄薄髻雲垂月滿湘籠獨步時女伴未來歸未得
水邊閒照插花枝
道是蠶忙未是忙日長猶得事梳粧羅敷有語何曽解
倚樹偷窺馬上郎
　　虚星壇月下聞笙
何人吹動玉笙攅天濶風髙桂殿寒聲軋五雲飛不去
夜深和鶴落瑶壇
　　宫思
當時十五正嬌妍選入宫中二十年誰料祇今三十五
舞鞾未蹋玉階前
　　書畫扇
雙成午夜約飛瓊齊駕紅鸞看月明縹緲碧雲歸去曉
洞天霜冷玉簫清
　　贈苕上隠者
夾溪槐栁緑雲堆轍蹟何嘗到碧苔不種桃花緑底事
恐因流水悞人來
　　開元廣寒詞
桂華珠殿水晶樓柘袖籠香一夜游飛下銀橋人不覺
月明三十六宫秋
　　客去
晉人冠子羽人衣客去移牀傍小池扇影不揺蘄竹淨
藕花風裏看唐詩
　　游吳門同樂園疥池光亭壁呈使君張都承
一城和氣萬花春金碧樓臺處處新太守不孤同樂意
木蘭堂上看游人
　　春日舟中書所見
翠峯斜倚側金翹羅帶縈紅罥碧桃應是春愁禁不得
東風深院粉墻髙
花外飛來夾膩香片雲誰遣下巫陽不須回首頻相顧
彼此傷春易斷腸
　　明妃曲
中國無人北使輕六宫揮泪别傾城當時誰議誅延壽
益重君王好色名
馬上風沙亂鬢蟬氊鄉同地不同天琵琶何用彈聲怨
出降烏孫更可憐
　　聞角呈宗諭方蕙岩
曉角吹愁客夢寒一聲聲落曲屏間吳兒可殺無風味
老却梅花祗當閒
　　韓幹照夜白
八尺􁀙龍雪到蹄阿瞞騎罷阿環騎絶憐千古房星魄
不見明時見昔時
振金欹玉出天閑幾向驪宫驟月還脱使幹生天寳後
畫圖那得到人間
　　柳枝詞
靈和殿裏最風流三月飛花雪御樓換得玉人眉樣巧
一春渾不下簾鈎
　　秋夕清汎
弄月吹簫過石湖冷香揺蕩碧芙蕖貪尋舊日鷗邊宿
露濕船頭數軸書
　　老將
幾回夢裏到邊陲馬上猶能磨戰旗彈泪對人偏愛説
建炎隨駕渡江時
　　春日湖上
苑外垂楊閲四朝東風依舊綠條條當年盛事人猶説
二殿龍舟泊畫橋
折桐花上雨初乾寒食游人盡出闗一片湖邊春富貴
斷橋船簇夕陽間
飛鷁鳴鑣鼓吹喧繁華應勝渡江前吟梅處士今還在
肯住孤山爾許年
船裏歌聲去復還游人樂在酒杯間爭如策蹇長隄上
細看南山與北山
　　宜永觀雨
池上泠泠過雨聲緑荷風走萬珠明天公未欲從羣望
作了晚凉俄便晴
　　長橋夕月
巻來滄海黄銀浪飛出層雲白玉團千古垂虹竒絶處
獨凭三百赤䦨干
　　雙鷺
誰驚雙鷺起蘋汀蹵裂玻瓈細有聲飛入白雲渾不辨
碧山横處忽分明
　　重訪西湖舊游
西風吹晚鳳城開桂子香中信馬來十載不行湖上路
知它添了幾樓臺
　　榴花
蹙蹙生紅露滴珠薫風凉幌曉粧初折來戴朶頻拈看
應訝羅裙色不如
　　燕子
燕子攙風入畫楹不知人傍緑窓行香泥驚落忽飛去
却向桐華頂上鳴
　　老宫人
寳髻無光玉貌昏悲歌空感舊承恩君王喜問先朝事
時許車兒到殿門
侍輦觀花上苑春太皇宣索鳳笙頻如今猶記當時曲
對譜閒教小内人
　　湖亭席上贈商素
一曲春風已擅場淺顰低囀更傳觴令人憶殺香山老
舊日玲瓏也姓商
　　貴游
鈿車轆轆輾芳塵障步香移一片春花下玉盤行禁臠
御前宣勸到湖濵
　　次平山景
一縷殘煙暝不收作成谿上十分秋空林落日西風急
紅葉無詩水自流
　　尋昔游
碧水青山舊路迷劉郎惆悵阮郎悲仙桃一别人間去
洞裏春風自四時
　　七夕
金鍼插並玉搔頭月落河傾尚倚樓細認雙星還自感
别離同是一般愁
　　雁奴
斷沙殘汐葑田枯寂厯寒烟卧雁奴飛起不知何處落
數聲驀忽隔黄蘆
　　阮客
粉靨嬌春掌上輕玉琴聲裏見深情花邊臨别重回首
猶恐絲絃説未明
　　書吳江塔院水月
叠叠滄波隔亂山白鷗飛去復飛還吟邊好思無多子
祇在孤舟落照間
　　九日
倒盡䲭夷酒更沽西風吹興滿江湖客中賸喜身强健
嵗嵗秋香看紫萸
　　寄社友
秉燭西園事已非更堪中酒落花時隔簾燕子偏饒舌
不管春愁倦作詩
　　立春
蓼滴辛盤色鬭鮮已將春到酒尊前金幡不用吳娃祝
自唱新詞插鬢邊
　　孤山訪梅不遇簡知已
結客尋春過舊隄雪香雲冷鎖雙扉隔墻應是梅花笑
敝却貂裘尚未歸
　　雪中登垂虹亭
投箠江邊雪滿頭玉虹千尺要詩酬詩成上馬誰同説
説似亭前兩白鷗
　
　
　
　
　
　
　
　
　
　
　
　
　
　兩宋名賢小集巻三百三十二
欽定四庫全書
　兩宋名賢小集巻三百三十三
　　　　　　　　　　　　宋　陳　思　編
　　　　　　　　　　　　元　陳世隆　補
　適安藏拙餘藳(二/)
　　霜梧
棲鳳枝頭數葉輕井邊籬落正闗情晚來縱有西風過
一片秋聲作不成
　　湖邊
日日湖邊上小車要尋紅紫醉年華東風合與春紛理
忍把輕寒痩杏花
　　示䑨師
不拘早晚過長橋要泊橋邊踏巨鼇無月色時方得睡
有梅花處必停篙不逢水活魚休買纔見溪清米便淘
到得旗亭須報我落帆相與醉村醪
　　立秋夕
水花香弄晚風清間立梧桐看月生夜漏向深秋始覺
一天星濕露華明
　　新雁
塞月程程逺星河字字疎不眠沙外水恐濕足間書倦
翮支風去悲聲落枕初秋清人易感政自不闗渠
　　春曉山行馬上口占
山深竹暗曉風輕幾樣幽禽錯雜鳴駐馬細聽渾不識
就中惟識秭歸聲
路轉前山復後山宿煙收盡薄生寒吟鞭忽指松稍月
絶勝城中樓上看
　　陽復
一變陽爻七日初窓間測影弄徐徐不知曽未添宫線
但覺多翻數葉書
　　劉八窓見訪一夕即别
五年苕上别别後愧相疎今夕知何夕憶渠俄見渠同
持一杯酒勝寄百封書未及論心事曉風回蹇驢
　　悼戴式之
四海詩人説石屏一時知已盡公卿家傳衣鉢生無愧氣
挾江湖老更清重感慨時多比興最瑰竒處是歌行
九原不作空遺藳三些吟魂淚為傾
　　嘗蒲萄
壓架駢枝露顆圓水精落落照晴軒微酸自是江南種
尚忍因渠説太原
　　睡覺
睡覺東風忽惘然起翻雲母續爐烟半醒不醉宿酲思
欲雨又晴寒食天春草池塘詩夢裏梨花庭院酒尊前
誰憐倦客長安市節物驚心憶舊年
　　晴絲
何處飛來繫碧空敲吟終日費形容搏桑老繭抽纎緯
星殿殘機剪細茸驀忽帶歸簾外燕等閒惹住栁邊蜂
風柔日薄樓臺晚一縷低垂力正慵
　　謝曹東甽跋吟巻
十年湖海仰師儒八斗衣傳子建餘袖裏有詩須印證
句中無眼定趦趄吹香玉唾清如許刮膜金箆病已餘
媪扇何曽求貴重等閒中得㑹稽書
　　楓橋道中
路接官河栁行斜蹇驢衝暑憇田家雨餘天迥雲生葉
日午風輕稻放花襏襫已縣黄犢睡桔槔不動綠隂遮
老翁相見如相識命坐藜牀自析𤓰
　　郊居紀實
既安能適復何疑小築重營即舊規狡兎反為三窟累
鷦鷯終遂一枝期種成水際芙蓉徑鑿得亭前菡萏池
客有可人尊有酒四時風月總相宜
　　送外家通倅方澹菴
風節傳清素名多為宦遊花封纔解綬芝檢趣監州等
上持麾節歸來觀冕旒江南與江北底用説離愁
　　松陵晚泊
漭漭風濤外天隨底處尋碧雲千嶂暝紅樹九秋深故
國荒城夢空江倦客心行藏那無計蓬月闖孤斟
　　小游仙詞
天風吹上碧嶙峋鸞鶴聲清草木薫金闕玉樓行欲遍
却攜明月出紅雲
　　寄湯伯起
徙家城市去不為故人留種菊應無地觀山合起樓别
來通訊少春酒作詩不池上雙檉緑孤吟我正愁
　　次韻答菊莊湯伯起
數弓蔬地一方池吾愛吾廬祇自知蘆碧補交楊栁缺
檉紅攙上藕花遲翠隂圍合疑無日凉意蕭騷賸有詩
君欲重來須更待嫩煙浮動晚晴時
　　别燕
寳墨烟雲邈金風庭户秋有誰堪作伴無計若為留謹
勿沾鯨浪應須避蜃樓裁詩聊寄逺煩慰玉人愁
　　西陵觀梅
障霜筭日奪天機九月梅花賞玉㽔到了不知春意勝
水邊風韻兩三枝
　　山院
小院清聲動碧梧颯然凉思滿籧篨年來懶結青鐙伴
却課兒曹讀夜書
　　夏日書事
緩將琴軫巻將書誰信閒中事有餘約客論茶和水試
課童移菊帶泥鉏竹櫳日午猶闗鶴水檻朝來自餧魚
山薊已苗𤓰已蔓適安生計未全疎
　　訪隠者居
蘚隥披蘿入茅堂著竹遮緑看流去水紅惜落殘花蜀
鳥啼春靜山童厭客譁細觀題壁者一一是誰家
　　宫中詞
睡餘羅袖印眉山行傍粧臺理墜鬟聖主憂勤排當少
犀椎魚撥總成閒
　　邊烽既息穡事告登歌以五十六字同和擊壤
見説邊頭事已寧捷書復得壽春城從來方面多豪傑
均與朝庭擊重輕棗寔雖紅休北顧稻花垂白近西成
民無飢色添歡色氣象方纔似太平
　　京口策應戍將歸營
老矣猶征調新從淮上歸盡知邊境事曽解壽春圍腥
血封刀匣黄沙漬鐵衣奏功均得賞沽酒醉斜暉
　　枕邊
枕邊清坐散餘酲慘淡西窓月半明燕子夢回簾未捲
楝花風信曉寒輕
　　癖
賸欲收神省費心三生癡癖本來深典衣尋訪晉朝畫
折簡借觀雷氏琴帖字逼真嘗細搨詩聯敲穏每長吟
鏡中一笑成何事鬢影秋絲日見侵
　　清明湖上
榆火初傳禁漏殘滿城和氣在湖山接天楊栁風煙裏
照水桃花圖畫間舊路人穿新路去長橋船出斷橋還
吾皇應喜民胥樂嵗許西門入夜闗
　　宿吕城舟中
古堞遺蹤何處尋斷煙殘日意沈沈飛湍過閘風雷怒
峭岸如山草木深燈火鄰船喧客枕江天漂梗碎鄉心
明朝沽酒新豐市惆悵無人伴苦吟
　　送客之潤赴時貴約
折栁亭邊來問津江山先入夢來頻漕渠水足新逢雨
客路風光恰是春莫論孫劉悲既往願言賔主樂相新
曽留短絶題多景君到應須為拂塵
　　送徐雲友歸行都
落落竒男子長言走客塵白身無寸禄青眼欠髙人病
為思詩苦貧緑立行真片雲留不住歸醉洛陽春
　　伯氏自吳門來輦下再宿即别
把酒論新事移牀問故山桑麻云已長親戚喜相安斷
雁江湖外馳心夢寐間兩年三度别此别覺尤難
　　劉後村被召
銜上官雖顯吟邊興不衰細評南嶽稿逺過後山詩才
大人多忌名髙上素知瓣香吾敢後幸見召還時
　　送友人赴長沙酒官
老楓殘月曉江濵送客歸來又送君愁滴離聲三叠淚
眼穿行色萬重雲過湘應取離騷讀别邑終期課最聞
莫為西班羞薄宦要思先世立殊勲
　　杏花
栁店春風酒斾斜紫綃團萼數枝花香肌元自多豐膩
錯把梅花看作他
　　北固亭口占(以下四首寓京口作答湯/菊莊兼簡分司鄭料院)
三生結得潤人縁巵酒時來煖客氊北固兒童雖不識
也縁巾履過山前
　　鶻山
屹然孤立蘚痕青千古江湍洗不平蒼鶻飛來復飛去
不知身為此山名
　　甘露寺狠石
二雄曽向此盤桓鼎立功名各未安留得坐時頑石在
至今人尚説曹瞞
　　月觀逺眺
朝宗亭下浪㝠㝠何日尋觀瘞鶴銘更欲裹茶邀客去
短篷敲火瀹中泠
　　嵗在丁亥郊禋禮成上登門賜赦獲睹盛典恭成
　　口號
閭闔煌煌闢曉雲千官鵠立望嚴宸鶴書飛下珠簷峻
雉扇分開玉座新山壽聲中團喜氣鈞天奏處隔香塵
明王盛事民何幸三載恩寛四海春
　　正元二日與菊莊湯伯起歸隠陳鴻甫泛舟湖上
　　二首
春雲漠漠雨疎疎小艇衝烟入畫圖除却淡妝濃抹句
更將何語説西湖
櫂轉逋山􁑾落暉春風深鎖恨依依松間一鶴俄飛起
疑是先生出未歸
　　送蕙坡趙富陽赴髙郵元幕見次
相逢客裏便相歡握手真能出肺肝買得酒尊曽共酌
帶來詩巻每容看舊聞遊宦多知已今喜公朝與好官
一片淮雲千里月覲圭何日入長安
　　蘆筍
春風荻渚暗潮平紫緑尖新嫩茁生帶水掐來隨手脆
櫂船歸去滿篝輕竹根稚子難專美澗底香芹可配羮
風味祗應漁舍占玉盤空厭五侯鯖
　　湖亭席上
寒食梨花月新晴楊栁風愁融山色裏興極酒杯中緑
髪日夜變青春今古同忍教行樂處容易夕陽紅
　　哀魏方泉
每見中吳士多稱太守賢一毫無暴政千里樂豐年心
醉西樓月身飛北闕天那知人事異夢絶栁橋邊
詔下催歸覲人傳便尹京班纔聯從橐庭忽舞銘旌玉
樹悲中折金丹救莫生澤多唯乳子天道若無情
　　寄吳德章簽判
莫轉朱弦軫知音世不慳吟情清似水壯志屹于山自
入鄉闗去相思雲樹間春風吹五葉早趂集英班
　　書所懐
閒拂塵中鏡猶憐壁上梭生平多坎壈知已半銷磨對
酒成孤酌横琴寓九歌相思江水濶嵗晚客如何
　
　
　
　
　
　
　
　
　
　
　兩宋名賢小集巻三百三十三
欽定四庫全書
　兩宋名賢小集巻三百三十四
　　　　　　　　　　　　宋　陳　思　編
　　　　　　　　　　　　元　陳世隆　補
　北窓詩藳
　余觀復字中行旴江人有北窓詩藳
　　讀柴桑集
游心太古初得向萬物表平生一罇酒寂寞三徑小有
琴不張絃正以知音少伊予挹殘芳道心炯相照北窓
清夢長山間自啼鳥吾欲問先生天濶白雲杳
　　咏懐
山容洗眼青江光照肌白翻枝鵲查查抱葉蟬嘖嘖蒹
葭揺風聲梧桐淡秋色草木了無能隂陽互相激人于
大化中真成逆旅客藏舟夜半移不假賁育力塵網罩
入紘貪夫受羅織蹇予丘壑娑一室頗安適荒尋縱竒
懐清詭弔塵迹風揺泛海槎雨澀登山屐世逺事荒唐
文髙興寥閴渺渺孤征鴻一舉振六翮此意人莫知獨
宿巖扉寂
　　寄伯成
昔别青梅酸今來黄葉墮葉墮卻歸根窓隙見駒過大
巧亦自然小智空瑣瑣一言取封侯千金賈竒禍達人
知倚伏去就無不可天公亦何為妙用正在我
風雅不可復趨巧世代然君看黄初語已減河梁篇神
思透溟涬至寳辭雕鑴儻欲剰著語不如寂無言
　　梅花引
耨銀雲鋤璧月裁得寒花寄愁絶陽和一㸃來天根春
滿江南誰漏泄珊瑚作樹玉為膚沈水薫香檀吐屑野
橋横寒澗潔斜梢舞破屋角煙老樹壓殘墻角雪風
流不肯王謝儔孤髙尚笑夷齊劣蕭然與俗最無縁此話
難明向誰説絶愛西湖君暗香浮動月黄昏亦愛東坡
老竹外一枝斜更好二仙去矣花寂寥著語壓花花不
倒誰能淡筆傳其真誰能楚語招其魂參横月落興未
丫三呌花神聞不聞花影揺揺情黙黙冷透吟脾醒醉
魄問渠桃李豈知春西抺東塗受春役自然香無色色
譙樓角動霜初飛蕭寺鐘鳴天欲白披衣遶徧樹頭行
判斷人間風月國
　　梅花
羣卉皆輿𨽻孤標真聖賢乾坤清不徹風月興無邊生
意春常在貞心晚更堅騷經雖不載已入二南篇
　　山居即事
密竹環茅舍應無俗士過睡濃嫌日出坐久厭塵多鬭
雀翻危葉飢鵝唼短莎世塗真九曲犇走欲如何
　　梅花
自是孤芳集大成紅紅白白漫爭名天邊差有雪堪亞
世上更無花敢清筆到華光空幻相句如和靖藹遺聲
一枝勾引窓前月冷淡相看太古情
　　次韻春日
日淡風輕養物華老天將此付詩家人情巧似營巢燕
春意忙于赴壑蛇寂寞蘭亭空有感淒凉金谷竟誰
誇絶憐狂甚樊川社枉殺吟情豆蔲花
　　次韻
稻簇殷紅竹迸青風驚簷玉一時明晚來幽趣無人解
流水聲中看月行
　　步遶
步遶蒼苔自咏詩吟情惟有澗泉知山猿忽地來偷果
攀斷庭前烏桕枝
　　木犀
盤盤老桂樹金屑黄􁁉鬆孕此無盡香襲襲乗西風幽
人為延佇古意滋無窮王孫招不來西郊草䝉茸欲以
遺逺者道阻嗟難從愛之不忍替檻之寄房櫳夢魂怳
而清夜半超鴻濛常恐芳氣歇我恨何時終
　
　
　兩宋名賢小集巻三百三十四
欽定四庫全書
　兩宋名賢小集巻三百三十五
　　　　　　　　　　　　宋　陳　思　編
　　　　　　　　　　　　元　陳世隆　補
　癖齋小集
　杜旃字仲髙金華人仁翁汝霖之孫陵之子兄伯髙
　旟弟叔髙斿季髙旞幼髙旝皆有詩聲時稱金華五
　髙旃有杜詩發微傳于世
　　白雲在南山
白雲在南山幽鳥乗風飛鳥飛不能逺雲髙還難依園
中亦有菊堂後那無萱游子不得歸銜悲欲何言
　　緑珠行
蜀絲殷空金作谷珊瑚成林珠百斛彼姝千花萬花簇明
月出胎照波緑鏡中飛鸞掌中身夜月春風看不足
悲歡倚伏為禍福西里憐顰東市戮願將舊意奉新人
此别他生定難卜君因妾死莫多怨妾死君前君眼見
髙樓直下如海深璧玉一碎沙中沈平時感君愛妾貌
今日令君知妾心
　　同平父園中即事
季冬少寒凜霜薄日色明訪我㑹心友相攜園中行菜
甲長疎花梅枝綴初英潛魚戲晴波寒雀暖有聲小步
極遐覽閒吟暢幽情語言接繾綣意適體自輕嵗華晚
更好景趣靜始并俯仰物態閒聊與同春榮
　　明鏡行
明鏡照形不照影明月照影不照心朱絲委地流水咽
寳劍挂壁蛟龍吟二桃畫謀恩義絶慘慘嚴霜飛六月
銜石海可填鍊石天可補君非食蓮菂安知此心苦
　　上徐子宜侍郎二絶
當年金屋誤承恩自倚容華託至尊風外游絲難繫日
依然青艸暗長門
猿臂將軍戰不休當時部曲亦封侯夜凉忽夢燕山月
猶幸君恩晚見收
　　九日懐陳舍人
白髪江湖暗青燈几席凉窮途幾半百佳節乂重陽命
也吾何奈天乎孰可量元龍樓百尺猶足慰行藏
　　蔗境菴二絶
世事多端好備嘗未能悦口勿輕忘結交莫厭初年澹
晚節相看味始長
美惡初終自不同新人那念舊人容君知食蔗逢佳境
不念人間有菲葑
　　别江隂宰魏元長兼望木叔使君
荆山抱璞自遭毁漠漠塵沙埋皓齒咸韶正音或出爨
下桐千年憤鐵一日變化成蛟龍人生相歡貴知已心不
相知異生死豈不見豫讓不報中行氏又不見聶政
殺身酬仲子
滄海終可填太行竟能移丈夫殺身為感激有恩不報
非男兒意氣磨日月感遇由一時齊威九合諸侯盟黄
河倒流五岳傾楚茅入貢民冠帶金繩玉檢思告成髙
臺已荒曲池既平不見夷吾功但聞鮑叔名
　　賦賢已錄(靜觀趙史君喜棊/有是録約予賦詩)
物理因人創神機自古傳揚雄嗟有法孔子嘆猶賢勝
負存虛實初終謹後先按圖嚴畫井起數象周天百戰
期爭道三隅察守邊開基思漢祖復土想周宣審勢攻
無備沈機救未然勝心游碧落幽思及黄泉冒利魚貪
餌乗虚雁避弦紛爭忘父子迷惑到神仙守必防重折攻
須出萬全妄興侵伐意私擅殺生權紿弄心懐詐包藏
智益𤣥甘辭韜甲胄險志匿山川諱忌真情露矜誇小
數專怯圍潛却步貪得暗垂涎見逼難思進相持莫敢
前蹈危鬚捋虎役志耳鳴蟬意滿渾忘食神馳更廢眠
弱形遭毒手短節不空拳悔誤徒批頰矜髙欲比肩禍
胎還隠伏陣勢漫綿延詭道非存正羸師合忌堅設心
踰虺蜴攫子甚烏鳶造妙羣心妬趨亡衆目憐淺謀徒
躁進重地莫輕捐黒白材因見雌黄論豈偏髙人真託
興逺見始忘筌鑒戒無忘此防虞葢有焉請看奕棊句
何愧鬭雞篇
　　山有狙行
山有狙不可馴山有虎不可親狙詐匪懐德虎飢須噬
人死生託良馬信厚稱瑞麟野性定難保猛獸終不仁
　　王粲宅
春風佳人命多薄深宫井冷梧桐落江邊百尺斷魂樓
未比鷦鷯一枝託漢家待士禮意失黨獄淪胥生鼎鑊
南山豆萁苦燒焚鸚鵡洲邊埋一鴞丈夫擇木豈無術
何爾依劉燕巢幕君不見平時子房侍帷幄一語不投
斃文若登樓此日誠可哀亦恐從軍未為樂
　　書懐呈鍾君祿吏部
君不見黄河之水能上天白髪一變無由𤣥人生住世
無百年倐忽變化空中煙眼前富貴皆年少悲苦長多
少歡笑抽絃促柱向君彈宛轉淒凉不成調
持心託明月明月照影不照心彈劍發長歌歌長宛轉
多苦音瀉水東西南北流昔日年少今白頭欲對君前
歌此曲恐君淚下不能收
　　勿除蔓行
蔓草君勿除葉蒂相連牽春風共滋長秋露同衰殘庭
前梅花樹一種同根生南枝煖北枝寒
　　讀杜詩斐然有作
王澤久淪洽正聲皆雅言百川忽西流青黄雜犧樽騷
經吹死灰明燭日月昏綺麗兆建安淳古還開元夫子
握元氣大音發胚渾明婁失毫芒神羲隘乾坤再變六
義彰一日五典惇上該周南風下返湘水魂仲尼不容
刪餘子何足吞五季兵戈繁嘲􁚉蟲鳥喧頽波既瀰漫
新竒尚西崑吻喙生譏評神鬼懐憤寃王蘇發醯甕黄
陳窮河源煌煌百年間後學同推尊時時或嘗鼎往往
猶戴盆倣摹惑銅盤箋釋訛金根顧余小子旃獨受柱
極恩神融淚交墮思苦心屢捫相望五百載如接顔色
温爐冶無停工况復忝諸孫斯文誠儻存庶以起九原
　　紙被一首
疎布裹敗綿破碎錯經緯嚴風過强弩終夜縮如蝟剡
溪褚夫子益友吾所畏策勲在覆冒周密罕儔彚隠然
萬里城可却戎馬氣脉髓盎春温濁酒有醲味直躬免
拳跼夜氣益洪毅吳宫鳳花錦伐命可歔欷物微用匪
薄道在窮不諱緼袍可終身狐貉不足貴
　　陸務觀赴召
四海文章陸放翁百年漁釣兩龜䝉數開天地吾何與
老作春秋道未窮李耳守官逾二代張蒼職史到三公
坐令嘉泰追周漢此是君王第一功
　
　
　
　
　
　
　兩宋名賢小集巻三百三十五
欽定四庫全書
　兩宋名賢小集巻三百三十六
　　　　　　　　　　　　宋　陳　思　編
　　　　　　　　　　　　元　陳世隆　補
　皇荂曲
　鄧林字楚材一字性之自號四清社友福清人年十
　五即以詩義魁鄉校淳熈中登進士一時名公卿如
　周益公陳止齋晦翁朱子吕東萊俱引為交游嘗伏
　闕三上書陳時事得失朝議欲授以中都幹官或曰
　鄧林若在中都此謗議之府也遂授石城丞其詩有
　皇荂曲一巻
　　南國有佳人
南國有佳人仙姿自蓬島龍綃照明璫鳳釵横貴寳新
粧試鸞鏡皎皎顔色好芳年倐已笄君子可偕老奈何
行媒弱修言棄中道洞房闇惆悵琦璜結組縞寧作鍾
離春勿學姑瑶草
　　劉院
鹿車小宇宙據鞍常醉眠風塵澒洞時杯裏全其天伶
達故自佳籍放乃無用試看勸進表何似酒德頌
　　東山彭澤
乞靈風鶴屐折齒壁後寘人汗如洗樵漁雜沓坐林間
蜉蝣塵埃不可攀石頭擾擾柴桑間
　　任彦升
鈴懸四角五采旗分明天産真英竒阿堆文章妙一時
士林往往推元龜楊梅蜜領仁且慈桃米麥飯清堪師
何愁不得中書為半生紆意梅蟲兒
　　陶通明
眉疎目朗姿圓通詩書萬巻羅心胷華陽三茅仙洞中
鳳笙隠隠和松風薪林園䜟呈梁公朱砂曽青霜雪容
服之身體飄輕鴻積金澗泉東復東山中宰相那無功
昭陽竟作單于宫
　　緑珠詞
涼臺瀟灑臨清波幄翠簾珠明綺羅哀絲豪竹按清歌
紅潮素臉春風和至君歡娛美人醉報有無情使車至
幾樷蘭麝俱委塵獨指緑珠可當意衆中偏是承恩深
妾身雖賤無二心君前判命效一死玉􁌀收聲紅日沈輕
裙飄向欄干角花鈿散地金釵落到頭不負齊奴約
猶勝識字空投閣
　　玉兒
金蓮花上俞􁆎子永壽神仙羅繡綺苑中荆荻市令嚴
玉像支離瓦官寺六宫鴨㔅起淫風大白便應懸妲已
此身肯許兜鍪夫猛為東昏判一死到今羞殺賣降人
去作練兒梁姓臣
　　瓮繭吟
有繭大如瓮其來自扶桑繅成白雪絲一縷萬丈長染
成備五色妙織雲錦章花文雜經緯紈素無晶光緗纈
時所愛輕練貴侯王緇衣不可作此物間篚箱衮職豈
無闕終當補虞裳
　　結友四清
飄風吹游塵古道少人行涇水化為泥滄江汙我纓嗟
余偭工巧世外陶閒情衆芳怨蕪穢不忍葹菉盈庾嶺
姿皚皚渭川色青青三閭播秋思九韶鏗樂聲蕭然庭
宇中對之成五清滔滔揚波者劍首一吹輕靈修倘見
知氷霜憺姱名
　　次韻陳釣甫郊行
黄塵敗素意出門愜郊行野菊含冷燄巖松起寒聲髙
山唐業崇流水晉時清捨薪歸底用石鼎待彌明
　　闗山月
闗山夜月明(王/褒)分彩照戎兵(江/總)將軍擁節起(古樂/府)長戍
受降城(江/總)
焚烽望别壘(陸/瓊)欲驗盈虚駛(張正/見)塞笳將夜鵲(阮/卓)戰氣
今如此(徐/陵)
重闗掩暮烟(賀力/牧)雲陣上祁連(徐/陵)思婦髙樓上(徐/陵)遥心
萬里懸(賀力/牧)
　　孤山訪鄭渭濵不值
寂寞石琴臺香雲撥不開多知騎鶴出自欲買舟來葑
岸春回草山亭雨謝梅懐人成悵惘日暮惜空回
　　書懐
西風吹羽扇吾道竟淒凉上坂勞騏驥低巢窘鳳皇
可求非富貴無用是文章冉冉深林底幽蘭正自香
　　真陽峽
滿眼皆吟料歸囊未盡空江波連岸碧野火張天紅髙
樹留寒日長蘆轉晚風客心維小艇心已故山中
　　凌江灘
灘髙舟去緩閒眺莫江濵竹本沙痕舊茅樷燒色新青
裙瓶汲澗白帽斧尋薪渺渺蠻煙起秋風一旅人
　　近况
近况只如此深山無見聞二申猶學道三上漫攻文芸
葉春繙日梨花曉夢雲添香仍煮茗嚴敬事天君
　　早過劉功父清溪
月裏山河大風前草木涼征塵生杖屨香霧濕衣裳
古嶺攀栖鶻荒蹊蹴聚蝗白雲看未逺已轉九回腸
　　曲江歸舟
只道蓬低礙覔詩眼前物色自多竒千山赭去如秦樣一
水清來似晉時漁父豈無縁葦輩樵人恐有負苓師
僮奴忽報梅花動春在江頭最北枝
　　村居
古來村裏起功名當日南陽亦是耕幾筆逺山仁者靜
半橋流水聖之清晚風蟬響勝金奏夜露螢光即火城
人得一閒髙一著不須史論更詩評
　　感興
竹帛功名九折車栖遲巖野竟何如浣花溪上尋佳句
積穀山頭讀異書江左風流空醖藉淮南煙景尚凋疎
太平十二河汾策幾欲排雲謁帝居
　　蛟峰先塋
獰蛟蟠伏鬛封孤雲黯幽亭日向晡雙柱千年翔化鶴
四山半夜泣於莵老天忍挫真英物厚地甘埋大丈夫
無計發潛空涕落雨松霜柏照煙蕪
　　賦江郊漁弋
占斷江山是一家寄情漁弋當生涯青楓翠竹春屏葉
白藕紅菱曉鏡花鴻鵠鵾鵬鵰鶚鶻鱒魴鰷鯉鰋鱨鯊
河陽書到君當起弩發千鈞釣五車
　　豫章
郡名猶是漢流傳宇宙江山復幾年畫閣倚空家十萬
紅粧鬭夜妓三千層城歌舞秋風外故國興亡夕照邊
近嵗潯陽成重鎮鎮南烏幕鎖蒼煙
　　贑上思親
庭下青萱意自舒起居近日復何如熏香莫遣衣篝潤
餌藥從知酒琖疎教婦丁寧惟禮法要孫久逺是詩書
手中線在常珍重空寫平安託鯉魚
　　章貢祥符吳道士孏窩
早年收得自由身坐斷窩中孏是真日短日長惟守靜
雲來雲去不生嗔破除機械鷗盟熟脱畧錙銖鶴料貧
舊看黄庭猶忘却應無心力對閒人
　　江湖偉觀
世間無盡是天游更出湖山最上頭江面春聲潮巻雪
湖心寒影月澄秋海門舟楫雲開見瀛嶼亭臺水載浮
不比錢塘歌舞處逺懐西北有神州
　　送徐𣙜院奉户檄之九江諸郡
中邊瑩徹似冰壺空盡時情意氣殊已向銅龍梯要路
又隨玉駃駕征涂風生湓浦江流急雲滿康廬夜月孤
朅到東南無力了一分寛處是規模
　　蘭
野客過門呌賣蘭清風便自逼人寒孤根未必靈均種
推作離騷行輩看
　　聞雞
不因風雨不分明羞殺譙樓打亂更世上公侯多改節
無人肯聽丑前鳴
　　晉武帝
秋風銅爵曲池平吳王宫娃滿掖庭憑仗皇孫聰慧早
不知禍在夕陽亭
　　左太冲
辛勤十稔賦三都聞者曽瓿酒瓮書他日洛中添紙價
陸家兄弟竟何如
　　朱彦和
文如玉海動時流曽以書棊伏隠侯武德閣前消幾語
却令梁氏缺金甌
　　任蠻奴
千里旌旗已渡江蠻奴苦諫喚蕭郎却持官裏黄金去
望拜韓擒石子岡
　　敬微
受用廬山水石竒亭亭霞外薜蘿衣侍中那抵蘇門障
笑死丹青陸探微
　　鄧郁
雲母餱糧五嶽樓繡娃少嫗導仙遊不應輕信雙青鳥
便遣東都事業休
　　石崇
梓澤神仙第一居爭豪不惜碎珊瑚荆州使客知何罪
未必亡身為緑珠
　　張茂先
辨精龍肉亦竒才雄匣干將耿不回只守鷦㝠蚊睫賦
天星未必折中台
　　王夷甫
玉塵消揺吐妙言清流都指作龍門白頭茍活尊前坐
夜半排墻未是寃
　　張曲江祠
延英幾度獻忠言白羽他時賦感恩自是三郎真贋錯
却將天寳換開元
　　貪泉
千古遺蹤散曉煙空餘二字寺門前世間貪者滔滔是
何必俱曽飲此泉
　　送衡山琴畫張道士二首
滿天風月澹消騷三尺孤桐古調髙不敢問君聽别操
請彈二十五離騷
滿空煙雨澹糢糊三尺霜漁老墨枯不敢問君求别景
請描七十二峯圖
　　桂樹
剪剪霜風起晚吹一溪流水浸寒暉客衫猶恨吳綿薄
不道邊人盡鐵衣
　　利州進馬
靈闗玉壘自崔嵬誰向西邊起禍胎萬里望堯通一祝
天基御馬利州來
　　過緑野
世上今無隠退風地名偶與午橋同往來怕看銅駝陌
閒倚柴門憶晉公
　　西湖
髙價租船作勝游窮逋那敢鬭風流西湖多少閒春水
不洗中原二百州
　　望和靖墓
孤山擎出水中央留下梅花代代香滿酌湖波遥一酹
問咸平事已荒凉
　　九里松
松是山靈一手栽堯天常就棟梁材龍髯怒起春風急
似怪遊人喝道來
　　喚渡旋幙
半載蓬萊地相攜只是詩心懐丹鳳去夢與白鷗隨俯
仰俱無愧勤勞必有知歸舟平似掌天亦念孤危
　　寄里中社友
欠作故人書侵尋半載餘窮吟雖自吝入夢不相疎梅
蕊通春信霜風促嵗除待余歸故里鷗約復如初
　　題劉功父與耕堂
黙耕原不外靈臺何用錢添百屋堆甘雨每從和氣出
祥風常自善心來畛畦有害皆除去境界須寛更放開
種德欲如多黍稌本仁先且䕶根荄太平國裏青精飯
永熟鄉中玉液杯㑹得遺安龎老意力行好事厚栽培
　
　
　
　
　
　
　
　
　
　
　
　
　兩宋名賢小集巻三百三十六
欽定四庫全書
　兩宋名賢小集巻三百三十七
　　　　　　　　　　　　宋　陳　思　編
　　　　　　　　　　　　元　陳世隆　補
　古梅吟藳一
　吳龍翰字式賢新安人咸淳元年領鄉薦授編校國
　史院實錄宋亡不仕築樓三層終日吟嘯其中樓前
　有古梅一樹即以自號
　　曉發姑孰城
鵑啼驚夢欹春枕花落迎風打曉窓攜杖攙先出城去
角聲吹月墮寒江
　　浙江姚樓觀水月
翠滚玻璃萬頃秋長江又掛水晶毬水光月色梅邊客
今夜㑹盟江上樓
　　晚舟過臨平
烟鐘舂起夕陽愁淼淼臨平春事幽惟有風蒲愛吟客
岸邊繚亂綰行舟
　　春晚留淮上
淮山厯厯春雲淡淮水湯湯夜月輝此處杜鵑啼不到
江南行客未成歸
　　贈謁士
一掬鄉心寒似月半生行跡過于雲春風滿擔詩千首
是處青山留得君
　　白紵詞
吳宫煙水碧迢迢瓊樓十二凌青霄北方佳人顔如花
素衣濯濯明朝霞雲母屏風珍珠箔香銷金鴨春寒薄
璧月流光羅綺筵白紵舞殘月欲落君看月落夜潮平
吳江濶兮越江深吳王醉兮越王醒
　　嘉禾舟中
天與東風便千錢買一舟嘉禾三月路隂木四山秋野
色緘詩思鶻聲替客愁烟波渺無際是處可盟鷗
　　嘉禾沈園
景物何其異虛岩人力成清池沈鳥影髙樹落蟬聲花
日樓臺麗香風簾幙輕我來一吟賞不惜買杯傾
　　重陽客中
愁裏重陽近他鄉酒易酤秋風詩鬢短寒夜客燈孤筍
笠月穿破荷衣霜打枯有懐吟未就端不為催租
　　柬劉後村先生四首
天祿臞仙後代孫巍科幾世屬名門千年絶學追先聖
四海真儒仰後村直向天邊扶日月只從筆底轉乾坤
年來諸老凋零盡惟有靈光獨自存
玻璃萬頃海天秋相國如居天上頭錦帳圍山丹荔熟
銀梭織水子魚遊地靈自古稱多士人物當今列上流
二季一翁家學在湄洲即是蜀眉州(先生莆人二/子能踵其學)
雪碗冰甌淬筆鋒篇篇琢出玉玲瓏鶴鳴逺岫千林曉
鯨展洪濤萬里雄暮雪寒梅吟思外春風芳草夢魂中
詩瓢行脚半天下多謝先生棒喝功
騎却青鸞上禁林岩岩聲價重于金花磚日轉瓊箋暖
蓮燭星歸玉漏沈翰墨挈来三昧手絲綸畫出九重心
春風已築沙堤路天上虚星屬意深
　　西湖曲
十里風光煙水白嵯峨帝城紫霧隔笛聲吹㫁蒲葉風
鷺飛界破青山色湖波鱗鱗織成縠翠蓋紅幢機上簇
長安富兒美少年馬行紫陌香氣撲畫舫誰家窈窕娘
半額鵝黄時樣糚玉手折花嬌無力花枝斜掛銀絲長
隔花躊蹰意相屬稍稍談笑間餘香夕陽西下漢水逺
無計問覓雙瓊璫巫山髙哉但入夢安得插翅飛其傍
君不見呉姬采蓮自唱曲君王尚在舟中宿
　　拜林和靖墓
老鶴髙飛入白雲空餘殘照管孤墳清風千古鎮長在
見著梅花如見君
　　久客湖海買舟西還
萬里煙波興渺然片心如在灞橋邉歸裝詩少不成擔
自抝梅花凑滿船
　　馮永之號冰壺工水墨丹青
半生江海冰壺翁擔風荷雨七尺筇爛嚼扶桑紫金椹
玉樓光徹十二重飽喫孤山白玉花一鑿九竅開玲瓏
能鉟明月鑄雙眼故能搜索異景窺神功能穿星斗掛
胸次故能神遊八極之鴻濛手撼煙雲出硯石酒酣奮
筆驅雷風迴山轉海有力量頃刻鵝溪幻出白練之寒
江碧玉之奇峯瀟湘洞庭忽在眼冷落煙竹蒼梧空碧
天萬里渺無際但見隠隠孤飛鴻江門過雨涼如許木
落瀟瀟秋滿浦月明何處起漁歌小艇人歸急揺櫓鷗
沙漠漠洲渚昬無數寒鴉棲古渡景物變態雖無窮筆
端有口一一吐研丹吮粉尤精奇直與王爵争毫釐寧
肯没骨媚時好逸氣往往追徐熙一㸃春風㡬花卉化
工權柄君所私獻之㹀牛韓幹馬滕王蛺蝶僧繇魚下
筆衆妙各俱足開巻錯落千珠璣顧家層樓連天起俗
士那敢窺藩籬嘔心抽思何自苦乃使肌骨化作枯松
枝君不見梅邉有狂客風饕雪虐寧忍飢吟軀未老貌
先老不覺兩鬢紛如絲
　　靈金山觀金燈
嵯峨靈金山峭壁偕天長㠝岏萬蒼翠無復敢頡頑登臨
勞逺目久羈塵俗韁天風送笻屐此願今一償所喜
侍老親贔屭升崇岡琪樹藹柔絲瑶艸超羣芳松聲入
幽懐妙樂非笙簧好鳥相勸酬醉我林中觴我吟遊仙
詩客和招隠章起舞沸懽笑人影亂夕陽何方阿堵女
山北敞虚堂石池閟甘泉瓦爐騰妙香昔言山有靈金
燈夜呈祥信哉華嚴經佛眉施白光澄公有妙力一笑
通禪房詎知山石間而有金光藏崦嵫下朱景山氣相
激楊若以色見佛于法參與商我生事迂濶咄咄顛復
狂讀書獵千古浩氣凌八荒乃欲落鬚髮掬水曹溪傍
吹以無孔笛例騎牛一場手擊混沌開有此硬脊梁指
㸃生死根棒喝行諸方
　　辛酉秋吳畫士寫神
功名自有兜鍪輩榮辱寧甘蓑笠翁煩作田園秋興畫
短簷斜日稻花風
　　秋崖先生招飲荷葭塢席上賦詩
相公潭水清于玉翠屏四面環書屋石梯齒齒登蒼崖
老樹晴烟千頃緑好花對人無俗姿春色盈盈囿虛谷
歸來庭院碧參差八窓玲瓏有修竹先生長嘯臨清流
茱萸辛夷香滿洲浪呼迪輩偕春遊緑醅深注碧玉甌
我醉起舞相勸酬願祝先生相業侔伊周運留侯帷幄
之籌横萊公野水之舟莫負蒼生望安石東山髙卧凌
清秋(先生所居/即相公潭)
　　京城寓居春日
春城庭院栁風輕簾影玲瓏受曉晴紅日半窓吟夢覺
咿啞墻外賣花聲
　　宫人斜
碧石重重鎖墓門蘭膏㸃火照黄昏春風幾度生芳艸
還似君王舊日恩
　　春夜隔江望揚州城
煙抹蕪城熨不開夜深燈火照樓臺欲披紫綺過江去
月冷滄洲待鶴來
　　數年前有小詞　微雨後落花天嬌態病懨懨怕
　　人猜著是相思成日不開簾寳釵横蟬鬢亂院宇
　　侍人歸盡緩移蓮步玉蘭前纎手掐花鈿　月夜
　　與客飲梅花下一姝歌前詞復出箋徴余新作
月夜梅花下開樽誰主賔梅花嬌欲語讓我白頭人娉
婷樓上女無乃花中神下樓欵懽笑莫惜抛千金纎纎
出素手為我彈瑶琴自言諳古調妾心合君心感君纏
綿意未彈先有情妾佩明月光妾衣雲霞輕共君驂白
鳳一息超玉京君看天帝女嫁與牽牛星天河萬里長
鵲橋嵗一陳安得河水乾夜夜長相親君能挽天河一
洗八極塵
　　宫詞
舞罷霓裳寳髻垂桃花扇底暖風吹夜深内殿重開宴
手撚燈花畫翠眉
　　秋崖先生以紅石見寄
彤霞鑠石玉晶瑩琢出羲之風字形却著寒松蒼石下
研煙傳寫相牛經
　　心逺堂
飄飄謫仙子閉門逃世諠達哉柴桑翁心逺地乃偏羨
公隠㕓市髙拍前人肩園林富花木景象羅春妍翠鳥
鳴髙枚白魚游深淵魚鳥欣有託吾廬興悠然詩瓢貯
烟雲茶鼎烹銀蟾有此佳絶處那訊名利鞭鵲尾聞妙
香片心超九天淵然消萬慮流光緯三田乾坤任簸弄
追蹤古偓佺
　　持敬堂
大哉紫陽箴誠為百世師心法故能傳心印幾能提明
明道統燈于此接光輝端居儼帝臨暗室疑神窺立足
千仭淵生怕傷髪膚兢兢一寸心炯炯冰雪壺脱帽藐
王公無乃酒狂徒蹀𨄌漁陽鼓傲態逐刑誅我則持以
敬譬如龍戀珠斷斷貓捕䑕綿綿雞哺雛守之戒勿閑
意馬防馳驅
　　層翠樓
結樓書屋傍獨占林塘幽飛簷瞰寒碧照影虹霓浮層巒
萬蒼翠峭屼生戈矛黛眉與螺髻故故含嬌羞此時樓中
人片心隨白鷗風吹烏紗帽露滴紫綺裘白雲入我望
逸興何悠悠沆瀣供晨飡酌以碧玉甌朝暾散朱景燕約十
二樓願言追黄鶴致身八極游慷慨笛聲發渺渺淩滄洲
　　春寒
二月漫漫雪滿山羣芳空向雪中看幽亭酌酒先沈醉
要為小園花餪寒
　　凍吟
座左插梅花座右横詩筆風雪墮寒肩先生方抱膝
　　春興
聞説春醪熟提壺喚客嘗乾坤一釀甕花氣百和香
　　别呉中三年寄湖上一二知己
麥秋天氣覺清和老盡春風庭下莎曉月荒山啼蜀帝
夕陽髙樹咽齊娥三年寒我滄波約一夜思君白髪多
世路不堪重著脚相期何地理漁蓑
　
　
　
　
　
　
　
　
　
　
　
　
　
　兩宋名賢小集巻三百三十七
欽定四庫全書
　兩宋名賢小集巻三百三十八
　　　　　　　　　　　　宋　陳　思　編
　　　　　　　　　　　　元　陳世隆　補
　古梅吟藳(二/)
　　壽鄉衮訥齋先生三首
華衮褒榮御墨鮮堂堂劍珮在凌煙十三相後功為最
五百年間遺有傳落落甘霖施后土岩岩鉅石補青天
太平有策安排了浯水清風崖可鑴
世態浮雲無定形先生綠野竟留情詎知寳祐老臣在
又見金陵新法行洛邑幾時歸赤舄東山再起答蒼生
不堪局面遲一著願祝薇垣星更明(時丁大/全當國)
當年河嶽已儲神理亂分明闗一身瑞應麟書知孔子
恩光鳳詔見庚申世臣喬木蒼蒼日驛使梅花嵗嵗春
笑指紫陽山作壽㑹看重慶喜尤新(先生生于/庚申之冬)
　　感興四首
多病頻辭客無人自掩扉斸松供藥火葺葉補漁衣日
月雙丸疾乾坤一粟微不須求外道悟此是𤣥機
野興在漁艇風潮不憚勞苔生肥石骨水落痩溪毛霜
重稻粱熟天清雁字髙醉餘歌古調人事析秋毫
閉門逃俗客攜酒過禪闗竈古茶煙斷殘碑雨蘚瘢秋
僧行影痩夜鶴病翎寒片月隨人到孤琴對佛彈
百事謀何拙一閒夢亦清定交毛穎子結怨孔方兄鶴
影雲煙痩蟬聲風露輕寸心虚白久蜕骨待丹成
　　金陵寓樓居
樓中有酒客身閒約住孤雲共往還揺落碧桃春欲去
倚闌無語看鐘山
　　過涇邑水西縣尹先伯祖嘗為邑簿領耆儒有識
　　者
客裏身無事乗閒過水西清波明白鷺緑樹帶黄鸝酤
酒道旁飲吟詩石上題邑中逢故舊坐定説環溪
　　南陵道中迫暮投茅店四圍率敗籬令僕夫環卧
故山三百里歸路正羊腸密樹標茅店荒池界竹墻僕
眠如鹿伏我倦背龜藏素志非南阮丈夫掃八荒
　　泊蕪湖縣
古邑蒼江曲鱗鱗華屋横酒樓歌妓集漁市販夫行野
濶雲無勢江流月有聲橋邊詩思繞譙鼓更分明
　　庚申冬壽秋崖先生
瑞宿當年降世間祁山深處著仙壇梅開冰壑珊瑚痩
岸聳暗空碧玉寒清氣胚成龜鶴相丹田煉就虎龍蟠
待教鬚鬢渾如雪恰寫耆英與世看
　　九日
秋雨梧桐退老時寒城九日正霏霏功名不直三杯酒
世事直如一局棊頭且插教黄菊滿手今莫負紫螯肥
壯懐無復登臨恨破㡌西風一任吹
　　春晚郊行
芒鞵竹杖出柴闗檢校園林脚不閒翠幄初張花結局
錦棚未解筍排班煙波鷗鷺春風外桑柘牛羊夕照間
野興不須邀客共一尊白酒對黄山
　　秋日游竹㑹寺
修竹隂隂古道場誰憐兵火地荒涼晚山俱似佛頭綠
秋艸不如僧髪長白酒莫辭今日醉黄花仍作去年香
禪翁留客殷勤甚相對藤牀話夕陽
　　子陵釣臺
峭壁千尋屹曉寒何年人插釣魚竿煙霞不受衣冠涴
天地那如蓑笠寛幸有同肩黄屋貴不妨伸脚白雲端
能令漢室亦増重可作巢由一例看
　　夜泊富陽
片帆東去一鷗輕消得天公十日晴新酒一樽詩幾首
故鄉千里月初更煙收山翠揩摩淨風軟江波熨貼平
苦是狂懐費消遣船頭吹笛到天明
　　别厲制使
何日林間理故書客中嵗月只蘧廬糴糧半給梅花鶴
燒葉餘分雪後驢蝶夢悠揚家國逺雁行零落弟兄疎
寒花到了自蕭索不是東風不管渠
　　天目道中
天目峯前小駐驂長松夾道碧䰐鬖客懐寂寞秋般淡
醉態朦朧午正酣山色儼如嚴父面鳥聲還勝俗人談
何年來此種芝术乞與道人雲一龕
　　春雪
一雪滿天地三春景更妍鶴梳瓊羽落蝶舞粉衣翩嫰
栁飄新絮殘梅補落鈿東風初解凍洗手破輕煙
　　嚴灘對月憶雪壺亡弟
卯君看月此徘徊今來月明君不來安得清光刀剪破
為分一半到泉臺
　　婺源道中憩午二首
小息吟身古木隂詩情羞澀錦囊輕風煙不受人收拾
擔閣行山半日程
滿路黄塵人往還黄塵㸃汚幾青山便投山店睡過午
要放詩魂出世間
　　濯足五溪城
東風吹水緑鱗鱗小漱清寒入齒齦萬里流邊濯雙足
恐行五嶺涴晴雲
　　登㑹稽山
越上今為客息肩春樹林啼鵑歸夢斷落日旅愁深詩
紀一編史琴傳千古心㑹須重過此禹穴一登臨
　　春日吳中
照人芳樹遲遲日吹面垂楊拂拂風客思一笻攜不盡
鳥聲多在落花中
　　嘉禾書所見
翠幙重重䕶曉寒窓間金鴨篆烟殘芳情不采閒花草
獨倚䦨干看牡丹
　　荷花四絶
一機蜀錦著紗籠不放纎塵到水宫但覺曉寒金掌重
仙人危立白雲中
　　　右露
醉臉潮紅嬌欲眠玉幢移影蓋嬋娟一奩晴色開明鏡
暖熨金爐起碧煙
　　　右日
䬃䬃涼生水國秋可憐無計解花愁飄然一葉隨流水
付與真人駕作舟
　　　右風
寒聲敲破玉琳琅綰㫁鴛鴦雙夢長㡬斛明珠收不起
巧粘翡翠絡紅糚
　　　右雨
　　俠客行
擊筑復擊筑欲歌雙淚横寳刀重如命命如鴻毛輕
　　烏棲曲
風敲玉鉤蝦鬚垂寒烏棲月萬年枝香薫翠被春宵永
玉臂曲作珊瑚枝
　　散髮
玲瓏忩户午晴時散髮林間自一奇鳥睡香奩花影動
蟬吟涼境栁隂移髙山流水琴三弄明月清風酒一巵
要是閉門防俗客莫令到眼敗吾詩
　　讀岳武穆王傳
鬼域為妖天地昏將軍那可一朝存泰山頽喻哲人死
東海旱為孝婦寃當日主和甘下䇿到今無計復中原
清風凜凜一編史拭盡英雄㡬淚痕
　　行春次俞兄韻二首
㡬日春愁不出行園林又是了清明春風桃李一場夢
夜月江山千古情吟倚長松伺鶴到坐臨釣石看雲生
此懐不解自拈出漫譜離騷入笛聲
多謝春風相此行馬啼千里夕陽明故人楊柳正年少
知已青山舊日情思滿天涯芳草逺望窮江際暮雲生
同来佳客自不俗相對松隂聴瀑聲
　　淳熙丙申二月晦翁歸婺源先曽大夫因隨杖屨
　　遂掛名于弟子之列乃以所著書説以求正晦翁
　　可之又嘗投書論易甚詳龍翰不學緇玷家聲因
　　讀遺文有作數語亦所以自勉云
吾祖曽師雲谷仙讀書直下悟諦筌道參太極本無極
易論先天與後天緑遍春風忩外草香浮夜月沼中蓮
派分一勺濓溪水道統綿綿萬古傳
　　再過孤山
一函鶴骨已塵埃空築孤山碧玉臺添種紅蓮千萬朶
梅花從此不須開
　
　
　
　
　
　
　
　
　兩宋名賢小集巻三百三十八
欽定四厙全書
　兩宋名賢小集巻三百三十九
　　　　　　　　　　　　宋　陳　思　編
　　　　　　　　　　　　元　陳世隆　補
　古梅吟藳(三/)
　　冬夜二首
讀罷牀頭一巻易曉風乾盡銅壺滴起傍危䦨嘯一聲
月明何處人横笛
一屋白雲無鎖鑰酒酣要摘梅花嚼相逢石鼎老彌明
吟罷松梢月欲落
　　晚舟泊長河
詩客行裝少孤舟一葉輕寒鴉隨日落秋雁破霜鳴山
色攅心事江聲咽世情故鄉無百里酤酒話歸程
　　冬夜山中
寒入雁聲霜滿地香沈梅影月當崖獨鶴歸來童亦睡
微風簌簌落松釵
　　贈詩客梅窓
騷人行脚遍天涯何處青山不是家惆悵舊時雲外鶴
結巢窓外守梅花
　　樂府四首
妾心江岸石千古無變更郎心江上水倐忽風波生
瑟瑟涼風來妾身後秋扇安得復炎熱相攜不相厭
製衣寄夫壻妾有冰雪段中間連理枝不忍剪教斷
殘月小樓西鵑啼思欲迷妾夫在天南何不那邊啼
　　夜興
山房靜對碧巉岏與客歌騷夜未䦨客去燈寒眠未穏
興隨明月在䦨干
　　辛酉秋在京殊久日一到湖上
湖上青山只麽閒未須詩屋近山間客邊有酒身無事
日日一來湖上看
　　讀家集
　先曽大父友堂幼從諸老遊聞道最早與簽判曽伯大
　父判簿曽伯大父一意刻苦為學棣萼卓然以文
　名家友堂遺文今所存者書説四十巻易論四十巻
　史評七巻詩文而已龍翰不學不足以得其箕裘
　之傳謹識其悲云
吾家友堂翁硯影雙鬢寒刻志鑚書史篝燈照夜䦨學
術三代上文章兩漢間胸次秋沆瀣詞吐玉琅玕寃哉
命壓頭那復博一官二塤策科第亦不到金鑾友堂紛
遺稿幾成汲塚殘江東兵燹餘白璧喜重完㑹當乞鴻
筆清名期不刋
　　已未試監假道于嚴報謝使君
秋試賢闗擲雉盧道經鄰郡拜真儒棠隂日暖鳥聲雋
苔跡月明吏影􁁺春野一犂今有犢暮歌五袴昔無襦
片帆願借吹噓力一舸清風不用租
　　嚴郡謁烏龍廟遇打碑者
何年故處士靈魄此為家古壁填蒼蘚空庭隘落花山
墳穿去鶴廟祭下飢鴉巫祝打碑賣神功播海涯
　　春晚
萬緑叢中春事䦨楊花如雪滿江干露沾花樹蝶衣重
雨著芹泥燕嘴寒愁到吟腸詩綰斷夢依棊局客敲殘
何時買得青山住煉就蓬壺換骨丹
　　古岩寺
古巖靈蹟異故故兀吟鞍石溜濺棊濕松風沍笛寒露
華僧衲重曙色佛燈殘白社開何日談經上石壇
　　見王廣文
旅食京華不自謀可堪典盡鷫鸘裘一牀風雨孤燈夜
千里江山兩鬢秋笑索寒梅吟苦句醉拈秃筆掃窮愁
學人翻笑孫明復强乞希文一㸃頭
　　牛渚山觀大江
巨靈劈破蒼山石鞭起九龍入空碧山分兩半合不成
夾住長江數千尺九道驚湍相擊撞雷聲怒發誰敢當
神蛟出没不可數往往殺氣摩穹蒼嗚呼蜀道行且難
劍門險似鐵門闗一夫可敵萬夫勇大開棧道通殽函
固知長江當城壁立此天塹限南北東南王氣無窮年
此江未必成桑田君不見金亮百萬鼓長風海舟出鬭
一掃空書生不能長鎗與大劍只坐帷幄收竒功
　　秋深過田家
策杖行行過石橋農家雞黍逺相招田鋪棊局露鴉下
山展畫屏煙雨描病骨枯于秋後葉詩懐雄似海東潮
一聲老鶴松梢上賸欲乗風到九霄
　　春日松隂小憩
痩笻扶我過林端無狀東風掠鬢寒貪數青山不知去
松花吹滿石棋盤
　　水邊早梅
梅花淡淡著寒烟漏洩春光老屋邊㑹彼清池寫疎影
一枝分作兩枝妍
　　繁昌道中
江天日暖竹為輿獵獵春風載此臞湊入灞橋成一畫
楊花吹雪糝吟鬚
　　讀十七全史嵗久而徹
燈火青編結興長可能厯厯記興亡董狐筆底風霜重
班馬書邊蘭蕙香往事輸贏棊幾局浮名今古紙千張
重重公案休拈起中有靈臺定否臧
　　題國直先伯祖海潮賦後
銀山突兀蒼海頭夜半鼓噪萬貔貅爭雄角力轉坤軸
旋磨塵世偕浮漚朝朝暮暮自消長誰言于此隨海鰌
鴟革裹尸已成土未必怒怨卒未休看公立論屈前輩
筆端有力挽萬牛孤峯絶崖氣象古亦復粲粲珊瑚鉤
分明掘見隂陽根判斷造化之深幽𤣥機發泄天帝嗔
此文正恐雷霆收不然亦似畫鳥跡長夜鬼哭聲啾啾
公自騎鯨去不返滿江明月蘆花秋
　　過和州報恩寺唐張籍故居也
昔年此地著書人詩骨成塵草木深突兀眼前僧結屋
塔鈴風裏替君吟
　　烏江項羽廟
葢世英雄只恁休千年遺恨大江流漢提義帝作張本
當日君輸第一籌
　　連雪五日有無盡觀
平生酷愛雪老我看不足安得走五臺六月漱寒玉無
計巢雪山與物結幽獨方輿多竒觀出門欠車轂天公
副微願連朝遣滕六寒林振琳琅朔風煽瓊木樓臺炯
夜光地靈驚玉局幻成銀世界一旦飽雙目清泠天地
氣吸入空洞腹賸欲呼夜舟飄然訪林麓
　　登金陵鍾山絶頂
萬仞鍾山著屐登中原今隔幾崚嶒自憐不及天邊雁
嵗逐春風到八陵
　　張麗華墓二首
金井轆轤春夢殘香魂飛不到長安君王為虜妾為土
夜月空分兩地寒
結綺臨春跡已塵尚餘抔土鎖娉婷玉顔不及隴頭草
嵗嵗春風吹得青
　　王荆公讀書堂
六籍紛紛盡可奴翻騰字説乃菑畬可知山半青燈夜
只讀商君一巻書
　　登長干寺塔
金陵王氣已銷沈幾度凭闌愁滿襟往事僅存南北史
傷情空費短長吟龍蟠故國山河壯鳳去荒臺草木深
舊物尚餘吳塔在夕陽移影照江心
　　詩境
流水環詩境未容塵土侵步迂松逕曲坐占艸堂深秋
句蛩分和山杯鳥勸斟好懐無客共相對一瑶琴
　　哭羅潛齋
此老古之學文章富石渠宦情雲淡薄吟鬢竹蕭疎未
購茂林稿空埋汲冢書北郊相弔處寒日照躊躇
　　漫題
放曠疎林下清風吹鬢毛傍梅讀周易對酒歌離騷詩
思秋雲淡古懐明月髙五湖天地别烟水綠平篙
　
　
　
　
　
　
　
　
　
　
　
　
　
　
　
　兩宋名賢小集巻三百三十九
欽定四庫全書
　兩宋名賢小集巻三百四十
　　　　　　　　　　　　宋　陳　思　編
　　　　　　　　　　　　元　陳世隆　補
　古梅吟藳(四/)
　　過淮南湖
黄塵茫茫北風起黄蘆蕭蕭日色死百萬征夫血怒流
㸃汚淮南一湖水向來失著圖中原一朝此地化為邊
養兵百年不用力將軍金印慙空懸南湖南湖君莫渡
萬仞山髙鬼門户夜夜青燐照斷蓬訓狐自戴髑髏舞
　　泊真州方山下
煙冷隋宫草木秋屏山分翠接江流片雲不隔長蘆寺
夜半鐘聲敲客愁
　　有所思
乗鸞人去玉簫寒雲斂巫山曉夢殘栁線不堪繫離别
自和煙雨搭闌干
　　戊午詔與弟文戰棘闈自慚師衂況有炊臼之夢
　　不能為懐幸故人有薦鄉書魁漕闈者良以自慰
霜葉秋風下寒窓著病身乾坤為逆旅嵗月轉車輪白
首無賢婦青雲有故人愁懐今日解漫啜甕邊春
　　先曽大父作竹夫人銘北窓蘧蘧偎爾冰肌母徇
　　其名乃邪其思甚有思致余不能道漫作俳優語
水沈為骨玉為肌專寵凉臺㑹有時長得夫人容兩足
客星不遣史官知
　　雨宿祁門道中
乗驂古渡頭景色十分幽山雨敲詩夢溪流赴客愁寒
禽知警夜髙樹故吟秋壯志難磨盡終期汗漫游
　　登當塗凌髙臺
髙臺突兀玉千尋尚想當年翠輦臨坐守夕陽移半塔
我吟未了讓蟬吟
　　曉發黄池過寧國
簇簇人煙兩岸分暫時掛搭此行程一笻風月無拘束
又復挑詩到宛城
　　登宣城郡樓仰謝公
翠屏四面敞䦨干謝老詩情不説官魂冷青山呼欲醒
吟聲㵕在石泉間
　　歸途績溪界喜見十里岩
策杖前溪去吾鄉此路分雨磨山出色風約水成文歸
信憑秋雁思親望白雲碧岩今日見快飲帶微醺
　　自建鄴歸至績溪迂路觀石照
誰磨白石如冰鑑勲業安能試一窺但覺秋風上潘鬢
半因為客半因詩
　　内丹
太極虚空亦有根打開闗捩是何人丹田旋轉乾坤槖
碧海循環日月輪久矣我前曽有我悠哉身外豈無身
分明好箇通天竅只要時人認得真
　　外丹
手掇乾坤鐺裏煎神仙肘後有書傳紅鉛黒汞一斤藥
陽火隂符六百篇金鼎自凝三素炁玉爐輕散九霞煙
𤣥霜糝入空虚腹一息乗風上碧天
　　對月
長空有明月與我良有情遥遥萬里道隨我杖屨行耿
耿吟牀間相隨入枕衾而我病風雅長作秋蛩吟吟聲
悲入月月色寒入吟月即是天眼照我淚縱横垂垂艸
上露盡從月眼傾不為富貴兒只作苦吟人君看朱門
邃翠幙圍陽春管絃沸清曉銀燭正熒熒
　　題西湖畫軸
丹青誰寫滿湖蓮濯濯西施一段妍汴水百年塵隔斷
可無人作畫圖傳
　　登嚴子陵釣臺
萬乗從君脚底眠客星便入史官占東都基業隨流水
今日斯臺尚姓嚴
　　栽班竹
竹母初分種屋頭斑斑淚㸃帶詩愁他時看取成林玉
遥剪湘江一片秋
　　縣尹先伯祖家觀遺書
嗟哉吾伯祖文響玉珊珊髙折蟾宫桂卑棲花縣官琴
聲流水盡書巻白雲寒尚想伊吾夜髙樓幾倚䦨
　　春山晚望
糢糊數叠屋前山翠色欺凌詩鬢寒啼鳥一聲泥滑滑
晚鐘春雨過林端
　　讀董卓傳
巨妖吐毒氣如蒸誰遣腥羶漢帝陵烟斷洛陽殘火在
為他吹著㸃臍燈
　　春日書所見
寒雲漠漠暮天低社鼓聲中日欲西隔岸垂楊遮酒店
風帘移影照寒溪
　　春懐
梨花院落雨初晴小醉醒來睡不成過客光隂易老態
故人山色却長情歌喉嚦嚦鳥聲雋舞袖翩翩蝶翅輕
好景相看作撻盡閉門不覺了清明
　　昭君怨
漢家金屋貯娥眉六宫何啻三千姬中有一姬傾國色
可憐不到君王知毛生筆下真少思玉顔黒子迷妍媸
君王按圖不入眼出身逺嫁單于妻盈盈淚眼邊月照
蕭蕭愁鬢朔風吹不憂死作龍城鬼貞魂長在深宫裏
猶勝男兒未貴時咫尺金門如萬里
　　飲馬長城窟
漢兵北伐時飲馬長城窟此城何以髙中填戰夫骨此
池何以深戰血化為汁秋風吹水腥馬聞亦辟易馬渴
可奈何要馬載金戈長安有游冶走馬燕支坡
　　餞王廣文
宦居三載滿嚴駕出山城詩擔梅花白離杯竹葉清更
籌催客夢斥堠記行程去去驂鸞鶴長歌上玉京
　　寓興
盈盈樓上仙家姝緑波濯濯明芙渠感君恩情玉連鎖
羅襦繫君雙明珠青瑣玲瓏春夜永為君閒調相思引
瓊樹朝新璧月滿琴聲未斷腸先斷剪剪輕寒襲春筍
金猊噴香薫袖暖
　　夏日書事
東林數間屋長掩竹笆籬檻栁拂棊局瓶花落硯池蝶
狂如被酒蟬咽似吟詩脱帽掛岩石淒颸入鬢絲
　　艸堂
蒼烟落日艸堂深淺淺寒侵白玉簮等客不來童睡去
自揺修竹和新吟
　　夜吟
小院沈沈夜欲䦨東風吹月上䦨干手撼梅花露研墨
醉將吟筆蘸清寒
　　荷花
花列千行彩袖葉收萬斛明珠可惜坡仙不在風情絶
勝西湖
　　升仙謡
衣縹緲佩丁東金莖滴香露玉樹生涼風衝破青㝠跨
黄鶴身披星斗珍珠絡
　　輓徐縣尹
雄筆工褒貶登科年少時青山知宦拙白首尚書癡鶚
薦仍歸弟鳳毛喜有兒傳家遺巻在光彩玉離離
　　贈相士
萬里煙霞侵鶴骨九天風露注蟬尸君看个人作詩苦
梅花細嚼當晨炊
　　春郊即事
登臨故故檢春工小立蒼苔數落紅院宇人歸春寂寂
秋千閒在月明中
　　寄題友梅堂友梅乃竹洲先生孫也
公昔洲多竹而孫梅作堂月窓傳痩影風壑度寒香友
也真魚水兄兮可雁行相看動吟興時吐玉琳琅
　　甲子舉中補濫忝前名考官劉簿云已在解選澇
　　漉袁簿批有文字清快老健惜乎正榜之額有限
　　之語
奴顔婢膝浪驅馳幾被秋風吹鬢絲百萬博盧空得雉
八千兵潰豈因騅功名付我銀鑿落世事從渠鐵蒺藜
且跨蹇驢出門去六朝故地要吾詩
　　秦淮二首
數里秦淮畫軸開唐人賞後宋人來無邊風月要酬答
一處旗亭買一杯
歌歇陳宫玉樹春可憐商女亦成塵老成惟有秦淮月
往日曽經照古人
　　金陵懐古
鍾阜龍蟠勢可竒何年開此帝王基東西日月磨今古
南北江山幾合離六代衣冠荒艸下中原臺殿白雲涯
春風吹落英雄淚立盡斜陽未有詩
　
　
　兩宋名賢小集巻三百四十
欽定四庫全書
　兩宋名賢小集巻三百四十一
　　　　　　　　　　　　宋　陳　思　編
　　　　　　　　　　　　元　陳世隆　補
　古梅吟藳(五/)
　　拜李謫仙墓
先生放曠士浩氣吞洪濛蓬池與紫閣軒葢繹相從經
營紫河車破費十載功金鼎馴烏兎炎炎丹光紅一擊
混沌破落地尋無蹤神仙有水解戲劇驚愚蒙當年遺
劍履一鍤秋雲封我亦鑽𤣥學此心良劵同朅來薦泉
菊紫騎疑相逢儼如真面目曉月印寒空
　　登采石望夫石
良人戍楚竟蹉跎極目天涯嵗月多賴有江流是知已
有聲似和扊扅歌
　　登和州八公山昔年周師俘敵于此有碑屹其上
萬姓叢居一彈丸八公何在路漫漫中原北望已塵暗
邊地秋來又棗丹獵獵隂風征骨亂茫茫夜月鬼聲寒
老兵指㸃生擒處峴首殘碑帶淚看
　　哭趙信菴二首
祥雲中屹祝融峯秀出全材一鉅公銀管曽提修國史
金戈幾出策邊功九秋健羽横空鶚萬里威聲當道熊譚
國為前冀國後汗青千古玉玲瓏
麟符玉策總兵權手托江淮半壁天大節有闗宗社裏
深謀常畫廟堂先三朝已表蟬冠像八袠終逢雞夢年
不獨羊公碑尚在萬民墮淚滴湘烟
　　秋日綿溪
萬頃寒潭鏡面平數聲征雁呌霜晴滿林落葉秋風老
山路黄昏人少行
　　哭秋崖先生三首
氣節昂斯世先生千載人可憐成白首猶只到朱輪茅
取羣狙怒雪逢越犬狺方離羅織辱身世已成塵
歐蘇喚不起文印屬秋崖大雅非常調正音不類俳寒
江濯文思明月鏤吟懐傳業有楊晏遺書塚墓埋
昔年經盼目此日罷從游尤許為上足敢令出一頭聖
涯窺浩蕩學海探深幽一瓣南豐後他師不復求
　　吳越歸秋晚
湖海歸來晚園荒菊幾叢秋山吟骨痩霜葉醉顔紅弔
影寒溪曲懐人落月中青燈滋味永不用哭途窮
　　座中咏蟬分韻得飢字
兩翼纔乾殻已離便升喬木最髙枝銀牀落葉秋風裏
金掌盤欹曉露時斷續翻成無調曲悲涼做出苦吟詩
前身應是夷齊輩髙卧西山自忍飢
　　春晚野步
尋花籬下蝶牽引酌酒林間鳥勸酬山色不隨春態老
笛聲自起夕陽愁
　　寓感
周家敦八政姬旦衡何平秦家尚竒法四海怨商君鳳
鳥時一鳴梟鳥時一鳴一鳴以為周一鳴以為秦法重
滅爾族德重潤爾身天帝厭殺伐勿使傷陽春
　　離怨
楊栁如少年春風吹得老朝為白雪花暮為浮萍草明
月照妾夫夜夜闗山道明月分半光照妾顔色好空閨
一十年芳容秋葉槁寳馬嘶妾夫歸對鏡畫眉雙淚垂
前日夫悞妾今日妾悞夫妾貌不如夫去時
　　故人見寄韻
青年鐵硯亦曽磨壯不如人可奈何松菊猶存陶令逕
烟雲不碍邵公窩吟廊緩步看修竹醉石髙眠枕緑莎
一笠一蓑吾事足江湖浩蕩白鷗波
　　樓居狂吟(并引/)
　新安梅翁吳龍翰學陶隠居作樓三層平生多好書
　故作丹壁多好睡故作壺天多好游故作明月滄波
　多好𤣥虚故作與汗漫期葢其胸中有數千巻書眼
　中有美少年不能好世俗之好而能好其所好如魚
　飲水冷煖自知然則知梅翁者誰乎故自描寫其趣
　云
茅齋梅著市㕓間長與青山面目慳突兀小樓初結就
竹牀石枕卧看山
樓間丹壁富藏書悞學相如賣子虚何不買牛勤教子
邵平𤓰地要人鋤
覓得樓中一覺眠將身化蝶入壺天平生睡債何時足
春在梅花紙帳邊
湖海真成萬里游寒風吹破黒貂裘歸來卧占樓千尺
夢落滄波明月舟
汗漫相期欲控鯨龜樓粗可寄閒身天教吳猛親常健
乞與商山九斛塵
振衣千仞興悠哉一日看山十二回胸次誰人有丘壑
便容攜酒上樓來
四山如畫不勝竒朝暮烟雲都是詩樓上吟聲穿碧落
天公罰我鬢成絲
胸次玲瓏著九垓政須時復興崔巍樓髙手可捫星斗
移掇天河入酒杯
諸方㕘遍一枯藤苦節期傳夜半燈𢎞景登樓持棒喝
不容人上第三層
偃月爐深紫氣浮紅鉛黒汞大丹頭梅翁欲挹浮丘訣
專為黄山作此樓
　附錄
　　古梅賦(并序/)
　余家有古梅突兀富饒之旁枝幹連理而茂先曽伯
　叔大父聯武巍科曽大父嘗作連理梅賦以見意余
　詩人也與梅為膠漆交梅而至古標格愈不凡敬依
　韻扁吾窩因為之賦其詞曰
忻故園之古梅兮燦珊瑚之寳樹懸瑶臺之明月兮的
皪瓊花玲瓏玉蕊矧鶼比翼乎鐵榦兮乃連理而薦瑞
顧此槎牙兮其仰斯逆其偃斯醉其髙斯達其低斯跂
鶴膝崢嶸􁂒􁂒交峙蛟背突兀犇騰之勢或横枝照水
如紉蘭之湘纍或半樹粘雪如飱氊之漢使或荒山衝
寒孤根回暖如采薇孤竹君之二子烈士慷慨羈臣顦
顇茹鐵筋骨鏤冰腸胃乃導引其形軀兮如霧擁而雲
垂如鴻飛而虎踞故能曜其夜鶴之骨而枯其秋蟬之
蜕也若余者與伊納交廬其旁詔弟讀書對親奉觴呼
吸清寒嚥嚼清香而庶幾瀉吟筆之琳琅者乎
　
　
　
　
　
　
　
　
　
　
　兩宋名賢小集巻三百四十一
欽定四庫全書
　兩宋名賢小集巻三百四十二
　　　　　　　　　　　　宋　陳　思　編
　　　　　　　　　　　　元　陳世隆　補
　雪林刪餘
　張至龍字季靈建安人博經史工文章一時江湖詩
　人多與倡和與靜佳朱繼芳居同建安生亦同歲投
　契尤篤至龍寄懷詩有借箸數同庚是也其詩用意
　逺而語亦清峭雪林刪餘一巻寶祐三年自為序雪
　林其自號云
　　宿靈巖
樹杪鍾樓出半層佛牀黠䑕弄殘燈五更石上僧猶定
頭滿青霜喚不譍
　　登東山懷朱靜佳
布石行山磵雲封竹洞名照池傳古貌借箸數同庚禽
鬬巢幾覆蛛閒網半成冬深猶見菊還憶晉淵明
　　塞上曲
匣裏干將午夜鳴碧油幢下夢魂驚沙場燐火風吹起
半在骷髏眼底明
　　紫微閣贈凌丹士
風林葉葉帶新寒已譜虀鹽客味酸兎抱粟眠傳道石
鹿衘花上拜章壇沿崖取水和冰嚼掃壁題詩當畫看
盡日𤣥房無俗話山鐘敲月上欄干
　　送境山僧逰雪峰
海風迎杖錫半是往來程故國往來熟空門宿食清舊
房雲借住早路月同行象骨最髙處師今履是平
　　齊雲寺
雨疎分㸃下畧彴界横塘接竹通生水搴蘿補壞墻字
塗窓眼黑香染佛衣黄未晚螢先出蕭然兩畫廊
　　化龍閣
鎸滿留題屋柱間風吹醉面不知寒漁舟撑出垂楊岸
驚鷺銜魚過别灘
　　弔蝶
數日偎紅氣力慵化成長夢别春風却憐蟻為埋香玉
舁入殘花土穴中
　　寄胡竹洲
野菜生根土亦香寒林晴久漏春陽山臨古畫開當戸
蝸學臨書篆滿墻密竹旋刪嫌碍月青柑遲摘待經霜
兒童閒取池頭水剜破琉璃玉一方
　　題白沙驛
霧裏峰頭薄似巾路逢水後誤行人山泉釀酒力偏重
石銚煎茶味最真燕不傳家猶教子梅纔有月便生仁
枕邊學夢人方悟未到鐘聲夢更頻
　　贈劉介菴
一心憂道不開眉懶扣黄扉謁故知有累祗因難棄鶴
無疑何用苦求龜常厨飲食夷齊輩晚筆文章漢魏時
冷笑富家錢塞屋蘭亭誰更有真碑
　　馬升菴惠鞠苗
税得隣東地一方旋栽黄鞠待重陽春晨摘落青苗葉
挼作秋花氣味香
　　東林寺
滿院香風乍熟楂援孫抱子坐枯槎科頭不慣迎賔客
自折芙蓉供釋迦
　　李梅磵雪夜留飲
擁爐收案牘市逺隔喧譁妓唱新填曲僮分旋碾茶花
枝承雪重燭焰受風斜僦屋為官舍更深酒更賖
　　宿易冲妙道院
松髪經寒亂不梳夜來風減屋茆疎吟邊凍指僵如鐵
袖裏枯笻畫雪書
　　朱栢巖約南歸
思聞秋管悲猶未定歸期吟咏窮邊長艱難老後知水
寒魚上少月暗雁來遲不作膏粱夢長令一劍隨
　　横峰感事
石角多情挽布衣候蟲送響出林微文章首面超時好
字學偏傍狥俗非緑水被風吹作白密花因雨打教稀
歸鴉路熟知巢近直望松林盡翅飛
　　荅黄芳洲
抱膝書樓望太清一生心事月同明因過隣寺分茶供
閒取髙僧史傳評
　　餞翁丹山發南浦
鳴鳩語燕近清明栁絮風輕䄃水平一帶春流多斷岸
盡緣倒樹當篙行
　　㸃史
水草山光各自春閒常謹坐百城身忠言似藥偏醫國
好句如金不療貧王伯興亡難諱史彭殤壽夭不由人
感來莫計更深淺秖見蒼頭換燭頻
　　採蓮曲
荷葉籠頭學道情花妝那似妾妝清雙雙頭向猶交頸
翻笑鴛鴦不老成
抝落圓房響釧金背人細數子藏深不嫌到手多尖刺
秖怕傷人有苦心
　　子期臺
拾葉題詩媿不才袖遮微日上層臺山僧分我松隂坐
隔岸花香渡水來
　　武夷山
九折蒼江轉葦航花間流水自宫商巖開天綫登無路
殿鏁仙金拜有光曝背龜從平石上避人猿向險枝藏
斷橋盍有重紅日狂欲乘風和魏王
　　擬韓偓體
一聲阿鵲顫鸞雙學調新詞未得腔拜了夜香即喚睡
旋收鍼線背銀釭
　　題隱者壁
寒著麻衣餒食薇樂山清興只琴知蜘蛛圓網當中立
蜂徙新厨出外飛山脊倚天無改日草根埋雪有青時
莫言鴻雁多相背去去來來共一機
　　雨中過陸家園
斜搭鞦韆窓半扃行人屐送隔墻聲羣花相倚嗁妝(面/)
苦不催晴怨懶鶯
　　寄苕川故人
千古長情秖翠岑休談㸃石化黄金秋來國事方嘗膽
病後禪機忽上心老眼看書嫌字細乾喉飲酒喜杯深
幾迥空檢斑衣篋望斷白雲天外隂
　　晚窓
風約鍾聲落耳根歸鴉㸃㸃不成羣前山野燒青煙起
散滿空中作暮雲
　　喜楊琴隱至
世塗多不平擇地度吾生風靜花遲落雲移月倒行自
鈔閒作改客借古琴評凡事虛空裏何勞苦著情
　　寄寶林僧
磨折英雄輩無停日月梭達人愁夢少明主直言多藥
試單方騐碑評近本訛吟成無愛者寄與病僧哦
　　巴嶺
處處柴門掩半邉鶯啼緑樹隔炊煙竹梯閒倚柔桑畔
定是人家蠶正眠
　　楚郎西臺省鞠
鞠胎絲蕊未曽成百種藂中半忘名試檢記花牌字看
春籬醉墨欠分明
　　槎
槁形冷度㡬晨昏不受東風一㸃恩却有仙人求作伴
浪游星渚到天門
　　古别離
扶上花驄酒半醺望沈鞭影暗消魂離情恐被行人覺
背拂菱花補淚痕
　　峽口
峽深猶有路泉逺不知源禽學鄉談語山填野燒痕晚
風樵笛塢春日酒旗村茆舍人耕暇鳬雛浴水渾
　　北津
獨立長橋喜近城半䦨斜日又催行船過别浦波痕沒
堠立當塗里界明古木雲邉僧住處落花風裏鳥啼聲
青山莫道渾無事自與行人管送迎
　　江常菴出武尼
厭居京洛説行時袖裏青蛇上武尼仙為寫真供御覽
天憐病眼召神醫江中白石看龍斲洞裏蒼松帶鶴移
無事出山衣屨溼滿城風雨鞠花時
　　晚步寄劉徵齋
縱横屐齒印蒼苔夢筆山髙翠作堆日帶晚光歸海去
風傳秋信下天来竹開小路通螢過松守空巢待鶴囘
蚋甕乾坤還自樂何須金屋玉樓臺
　　簡勝上人
林深嵐氣重一犬吠寒煙髙思天雲外新房柏樹邉愛
蒲尋石種惜茗濾泉煎昔建如來殿老於師一年
　　演雅十章
麒麟感世出鳳凰覽徳至人茍常見之應不指為瑞
櫩蛛巧輕網林鳩拙營巢孰知拙反勝網壊巢獨牢
鶴食野人田燕栖公子堂野情飢亦樂依人難久長
猩猩殞機穽鸚鵡瑣金籠言笑適為累緘黙斯保躬
蠶飽辦絲課蜂忙供蜜工役役為人勞衣食還自空
鵲鳴人共憐烏鳴人共嫉祇因聲妍媸何心報凶吉
江鱗行比目沙鴛睡交頸不知山兔寒清夜顧蟾影
飢鷹健搏兔饞鷺勤哺魚各為口腹累不聞有騶虞
犬眠蒼玉地猫卧香綺叢倘無鼠與盜猫犬命亦窮
墨魚黒覆形火螢明照身拙於用顯晦蹤跡從自陳
　　寓興十首
孤燈照長夜膏盡燈影滅劃見忩户間鮮鮮有明月
日夜江水流下海水不止孰謂流去者不是海中水
東日照瓦霜西向界餘白莫言日不到日光来未及
遲日上深夜新蟬不終夕何如月團時通宵照無極
種菊一百叢九月開盈枝莫言無好花好花開較遲
庭前無繁植疎竹附梅坡雖然無巨䕃明月飛来多
草蟲設細網纎細不可見日日朝露中羣白草間見
髙風吹秋霜庭前百草死誰知草有根昨夜東風起
夏月灌菊根見花在秋日先時不施工臨花已何及
十年插栁枝今與髙樹齊垂條緣春風上有流鶯啼
　　梅花十詠
　　　梅梢
根清條不肥影落明月地凄凄欲寒時胚腪已生矣
　　　菩蕾
歴歴銜冰霜綴作珠的皪香色俱渾然花中之大極
　　　欲開
凝成姑射姿幽潔世所獨春近迫芳心羞澁破唇玉
　　　半開
五出梢敷露不愛塵目愛鮮鮮著精神獨於此時最
　　　全開
昨夜東風多花神莫之禦玉立對幽人十分盡情吐
　　　欲謝
垂垂雪中枝暗裏度香逺忽動調羮機黏枝花力軟
　　　半謝
旋隨瓊霙飛繞我茆屋角結子意漸濃豈為羌管落
　　　全謝
冰花不留丁收香盡蔵白一朝作陳人遜與桃李出
　　　小實
青青長朱裳小摘胞不墮勾欺如豆㣲中懐仁巳大
　　　大實
圓碧日益肥磊落壓枝重雖然苦味酸酸中蔵大用
　
　
　
　
　
　
　
　兩宋名賢小集巻三百四十二
欽定四庫全書
　兩宋名賢小集巻三百四十三
　　　　　　　　　　　　宋　陳　思　編
　　　　　　　　　　　　元　陳世隆　補
　髙峯别集
　廖剛字用中南劒州順昌人崇寧五年進士紹興中
　歴官御史中丞工部尚書以徽猷閣直學士提舉亳
　州明道宫卒有髙峰集
　　代祖父次韻酬羅君寳見寄(公祖名不/父名懋)
蕭條門巷陋于顔老去青春僅得閒心畫傳家無計策
手談留客漫機闗静思往事千年上俯歎勞生一夢間
多謝光臨無别意為聞流水與髙山
　　題楊子光雙溪閣
倚天華棟俯長洲渺渺雙溪一檻秋匹馬問津迷去路
亂帆分港競歸舟花飄兩洞紅交浪影落三山翠合流
清夜嗚榔何處曲冷光平泛玉簾鈎
　　和逸道春雪
春雷未發春工淺春雪濛溶翳日華曉户玉樓迷舊燕
晚村瓊樹㸃寒鴉籠金尚礙鶯穿柳覆錦猶妨蝶戀花
憑仗東風吹更暖桃源端欲訪仙家
　　題雙泉堂
疊翠倚崢嶸森然衆木榮兩條寒玉迸一檻暑風清幽
意慿分瀉微瀾更合成誰知闤闠裏扃户小蓬瀛
　　題南墩鋪
見説龍巖路猿啼今始聞深林埋宿霧髙嶺出層雲天
去頭三尺崖垂足二分只愁雙目眩敢恃一杯醺捫歴
泥増滑瘏痡日向曛長安九軌道誰識此艱勤
　　和周材雪詩
蜡雪縁何喜春工屬此興宿苗沾潤足盭氣滌除仍亂
舞隨空逺輕黏徹體凝漫天飛滲玉極目皎鋪繒帶雨
聲初急摶風勢轉増危簷飄邃幕疎屋灑寒燈瑟縮鴉
棲怯跳梁犬力勝須臾平坎窞頃刻沒畦塍梅李看山
木瓊瑤數塔層寢眠寧有道賦詠愧非能郭履愁離席
孫窗但枕肱凍從金井水清挹玉壺氷銀闕何勞問雲
臺取次登漁蓑真好畫栁絮足多稱栗冽驚殘嵗淒涼
感舊朋戴君聊欲訪郢調忽難應綺席交銀竹清河映
玉繩詩成陵鮑謝酒渴飲淄澠天朗醒孤鶴風髙激怒
鵬齊宫初入夢曉鼓數聲鼟
　　次韻當時長官院中三絶句
栁嫩風吹緑花嬌雨妬香欲憑羲馭緩莫遣負韶光
簷雀矜巢噪桑鳩喚婦鳴客愁饒餖飣牆外賣花聲
畫舸便春漲驕驄惜漲泥歸知何所愜烟柳子陵溪
　　還憩旅店茅軒
茅軒有何好小駐客心寛始覺安居樂無如行路難
　　題渚宫
畫橋紅去巻蛾眉臺榭遺踪草樹迷獨有天然無限意
一池春水浴鳬鷖
萼草春深緑更齊玉鞭何處選芳菲舊時錦繡叢􁁈蝶
却傍疎籬野菜飛
　　衢州試院次韻盛當時官長寵示絶句
洗眼貪看幼婦詞玉人空遣暗相思憑誰為報歸期近
趂得桃花爛漫時
　　丙申春帖子
土牛分盡彩泥香動地歡聲入夀觴倍覺今年春意好
上元燈火鬭風光
碧波樓下銀塘暖麗日亭前瑶草新和氣滿城催燕樂
風流太守最宜春
暖風漸緑池塘面和氣先薰草木心欲識春來何處好
曲屏新稱畫堂深
金裁寳勝翻珠髻雲染華箋貼繡楣庭户春歸何所覺
暖風吹雪下瓊枝
　　題蔡州栁莊浦
雲垂曠野路漫漫策策秋聲作暮寒已分故園天様逺
不知何處是長安
　　題白鳥寺西軒
幽牕殘夢午聲鷄犬吠人家草舎微惆悵十年無限事
又聴啼鳥送春歸
　　天竺寺
野塘風細度香蓮碧澗雲深響玉泉從此西湖不須到
淡烟寒月一家天
　　題臨漳臺
銀河一𣲖接天來碧玉千峯照眼開我欲乘槎訪仙去
却疑身已在蓬莱
畫棟岧嶤倚翠微玉簫聲斷紫烟飛慿闌萬里秋光老
誰㑹長吟久未歸
　
　
　
　
　兩宋名賢小集巻三百四十三
欽定四庫全書
　兩宋名賢小集巻三百四十四
　　　　　　　　　　　　宋　陳　思　編
　　　　　　　　　　　　元　陳世隆　補
　飲冰詩集
　宋慶之字元積一字希仁永嘉人咸淳進士有飲氷
　詩集
　　蘭溪道中
朝買蘭溪船暮泊香頭市如何十月天復此連夜雨朔
風寒似鐵曉色暗如土道行不見人路哭疑是鬼棲棲
逺方士怱忽鄉心起落葉響疎庭空燈照寒被離家能
㡬時旅况已如此茫茫楚山雲渺渺楚江水屈指計行
程此去復萬里
　　開爐日賦
筋力已非舊逢寒亦自憐風霜在簷外妻子語燈前紙
被添新絮茶甌煑細泉雖云方寸地春意一陶然
　　稽村
雪後寒増健貪幽愛路生羣兒燒葉坐一鳥啄氷行山
色晴猶慘梅花謝亦榮小輿風割面微醉任攲傾
　　哭趙東閣
秋風慘欲割秋月明不發誰令聲名髙竟使夀命折往
年失四靈詩道微一髪縞素革織組宫徵節亂聒力排
唐未陋意與風雅軋清廟不待陳黄壤詎能没新篇今
寂寞故墨慎無忽
　　項園即事
時節飛花盡幽林亦自香閒來看新水獨立又斜陽簷
角鳥鳴霽樹根魚就涼一春風雨過游事極相妨
　　次恵上人冷泉夜坐
此景寫不盡此懷誰與俱月來林影碎雲去石頭孤萬
籟各休息天香乍有無因師寄佳句清夢更勞吾
　　郊行偶成
野水連天濶孤舟盡日閒㑹須風雨過一濟諒非難
　　碧鷄艸堂呈劉後村
斯文海内聲名濶猶是乾淳一脈餘須信昌黎曾得謗
可憐太史未成書碧鷄有地吟詩老金馬無心待詔初
甚欲見君三十載春風今日侍巾車
　　寓武昌報恩寺
孟宗祠下竹依然借得空房竹樹邊貧寺少逢僧過夏
逺鄉多是客經年倩人汲水時煎茗就佛分燈夜照眠
家信不來心欲斷明朝又買漢陽船
　　武昌懐古
極目平蕪送落暉六朝征戰尚依稀風生戰舸周郎過
月落南樓庾老歸秋塞戍閒畨馬病春江流下蜀魚肥
神州北望知何處父老猶能話岳飛
　　放翁有五更讀書示子詩予亦次韻
秋風蟋蟀牀下鳴茒茨耿耿秋燈明老夫掩巻發深喟
起視河漢初參横世人飲食幾知味眼底古今復涇渭
藩籬是筆屋是書風葉塵埃力空費六籍在天日月存
我亦收拾還本根此事兒輩未可論紛紛塲屋争作元
　
　
　
　
　
　
　
　
　
　
　
　
　
　
　兩宋名賢小集巻三百四十四
欽定四庫全書
　兩宋名賢小集巻三百四十五
　　　　　　　　　　　　宋　陳　思　編
　　　　　　　　　　　　元　陳世隆　補
　西塍稾
　宋伯仁字器之苕川人有雪巖集馬塍稾
　　四十
役役人間世齊頭四十年讀書雖未已作事易徒然宦
業蕉中鹿生涯葉底蟬願逢時務好一榻醉時眠
　　寓目
暖風輕撥繡簾開放入雙雙紫燕來燕子似於人有舊
細銜花片落糚臺
晝景逢春漸漸長博山添爇半匙香梅花一片嬌無力
自趂晴風過粉牆
　　久雨
暗數春來雨曽無兩日晴樹連山莫辨橋與水俱平閉
户惟便懶逢人且問耕海棠花落盡顦顇㡬流鶯
　　訪髙菊磵
可惜吳中不見君短篷空載一溪雲知君已到孤山下
日日梅花酒半醺
　　張監税新居
為愛灘頭只兩家也來隨分作生涯依山築屋先栽栁
買地為園旋種花聊把功名循世態只憑詩酒度年華
與梅一夜論心事石鼎茶乾月未斜
　　尋孫花翁
東風吹雨濕西湖未許蘇堤酒䞉酤試向花翁問花訊
不知花似去年無
　　春雪不止
春來雪意愈遲留又學飛綿過小樓暖逐東風雖易化
猛如前月未容休鶯花消息孤詩課蠶麥生涯累客愁
莫道逺人多凍殺王師亦有在邊頭
　　無事
日日溪頭看好山塵囂無一可相闗梅花未必能如我
花謝花開未得閒
　　訪林可山
可山無日不吟詩我欲論詩未有期幾次孤山明月下
手挼梅蕋立多時
　　簡施芸隱
雪後東風作峭寒客懐零亂客眉攢杭州雖近西湖月
寧似湖州把釣竿
　　丁家村
不滿十來家門閭半以柴日烘蘭入鼻風掠草侵鞵土
酒融春興行歌放客懐何須買髙屋一一近天街
　　再㑹夏石芝
自與君相别駸駸已數年一緘書不寄千里夢徒然雨
店花新長風櫺月㡬圓嶺梅無恙否愁滿鬢絲邊
　　舊同官張法曹
熬波同看楚天秋多少艱難説未休今日共依湖栁住
夢中猶怕踏歌頭
　　雪後
暖地難為雪春天易得晴落梅狂客意啼鳥故園聲愁
樂從他事湖山寄此生願將身與世渾似栁稍輕(一作/一葉)
(等相/輕)
　　紙鷂
㺯假如真舞碧空吹嘘全在一絲風唯慙尺五天將近
猶在兒童掌握中
　　湖上新晴
湖邊膏雨㺯晴時桃杏紅争錦一機楊栁也如新及第
向人爭舞緑羅衣
　　晚春溪竹(回文/)
青山數里一溪横片片花邊舞燕輕耕過水田新雨足
晴天晚色栁風清
　　悶甚
􁣆醿開已殘窗户尚輕寒往事多成拙清尊强自寛對
妻憐病久顧影易心酸更展淵明集從頭子細看
　　雨中
終日翻盆雨池亭晚更涼對琴思古意釃酒惜韶光緑
漲便鷗嬾殘花笑蝶忙髙田皆可挿好與報君王
　　妙智庵
結屋古山巔源流未有年便非真隱者且喜得安然(一/作)
(禪/)石洞同雲卧茶鐺對客煎我來聊小憩詩滿夕陽天
　　嘲不識字
難字逢人問村中一小兒璋麞寧易辨亥豕以堪疑鹵
莽原非莽(草莽莽字母黨切/宿莽莽字音母切)耕犁(十二齊犁字/畊田器音犁)别是犂
(六時犂字牛/駮文良脂切)識丁何足道煑字不充饑
　　村學究
八九頑童一草廬土朱勤㸃七言書晚聽學長吹樵笛
國子光生殆不如
　　讀林可山西湖衣鉢
梅花花下月黄昏獨自行歌掩竹門只道梅花全屬我
不知和靖有仍孫
　　寄樓雲卧
雲卧西湖又㡬年吟鞍多在酒罏邊定知今古皆春夢
不把功名作(去/聲)宿縁芳草滿汀山帶雨黄梅落地水連
天相逢未識江南事且問何時理釣船
　　村姑
翠鬟雙妥未梳頭紡緯車邊坐欲羞㡬度采桑歸較晚
阿孃疑看落花愁
底事蹉跎二八年嫁時裝着未周旋年年織得新絲絹
又被家翁作税錢
　　寓西馬塍
十畆荒林屋數間門通小艇水灣灣(一作/彎環)人行路逺多
嫌僻我得安居却稱閒樽酒相忘霜後菊一時難盡雨
中山何年脱下浮名事只與田翁賸往還
　　羊角埂晚行
葛裙蒲屨帽烏紗迤邐乘涼到水涯數寺晚鐘聲未歇
滿身明月看梅花
　　湖上
一泓寒玉浸青山粧㸃樓臺夕照間歌管滿船春未懶
惜無人伴白鷗閒
　　西湖晚歸
一輪紅日倚青山只見湖光數里間聴得畫船人説道
錢塘門外夜深闗
　
　
　
　
　
　
　
　
　兩宋名賢小集巻三百四十五
欽定四庫全書
　兩宋名賢小集巻三百四十六
　　　　　　　　　　　　宋　陳　思　編
　　　　　　　　　　　　元　陳世隆　補
　海陵稿
　宋伯仁(二/)
　　簡吴荆溪
薄宦從來錯寧容著意求自慚千里夢空作(去/聲)一畨愁
笑我人如昨知心兩未休荆溪清徹底願泊釣魚舟
　　學館閒題
據見定時俱是足苦思量處便成癡請君打退閒煩惱
啜粥烹茶細和詩
　　答林巡檢惠詩
客久情懐惡逢人懶説詩不堪秋到後將近燕來時敧
枕皆歸夢同心只舊知淵明籬下菊誰伴傲霜枝
　　秋花
鳯兒花雜雁來紅更有鷄冠㺯紫茸可笑倚闌人醉後
只將青眼看芙蓉
　　早秋(囘文/)
秋天一餉晚風涼笑語人傳早稻香樓上醉時簾半捲
愁添客鬢兩蒼蒼
　　别友人(集唐人句/)
菊花村晚雁來天(僧朋/來)同住蘭舟未十年(許/渾)今日送君
須盡醉(賈/至)離人獨上洞庭船(李/頻)
　　對菊
少有惺惺得到頭此心何苦懶方收五湖烟雨常如昔
一捻功名自不由世事莫將真箇看客程難作舊時留
人間豈少淵明(缺/)見着黄花便合羞
　　累字戲作解愁吟簡舊同寮
愁知不空白頭心事驚秋歸興滿滄洲貂蟬雖出兜鍪
功名有愧黒貂裘夷齊與盜跖縦荒丘無非蘧蘧栩栩
夢莊周空教笑倒江上烟雨汀鷗一琴一劒一童一鶴
一茶甌自不須苦苦髙卧元龍百尺樓着眼看翻雲覆
雨處豪傑總成羞牙旗金甲蹇驢破帽窮通一任前修
五湖千萬傾明月則儘可棹歌横釣舟
　　蘇州有感
秋意滿姑蘇扁舟憶五湖鈴聲邊報急帆影客心孤野
港青如染途山澹欲無英雄應念我時事滿銀鬚
　　棋
亂鵶飛鷺勢縱横對面機心豈易萌一著錯時都是錯
寧無冷眼看輸嬴
　　水邊聞雁(集四靈句/)
蘆花新有雁(徐靈/暉)四面水連天(徐靈/淵)清净非人世(趙靈/秀)
吾詩詠不全(翁靈/舒)
　　嘲醉者
李白日斟三百盞醉時寧記脱朝靴一千八百萬杯酒
百嵗消磨未是多
　　村
又是江南割稻天家家兒女笑相牽芙蓉占㫁清溪水
獨許漁人醉艤船
　　離維揚
不為鱸魚憶故鄉只縁心事近重陽鬢絲添得三分白
空被黄花笑一塲
　　維揚萬花園(趙制使經理/)
細栁營基鎖緑苔萬花新種小亭臺芙蓉喜見江南客
故向西風一夜開
　　雨中逺望
山匝濃雲水匝天秋容黯淡荻花邊瀟湘八景誰收去
留下波心小釣船
　　勸僧還鄉(六言/)
世事無過爾爾禪心只好休休江上數峰如削西風不
礙歸舟
　　舟中九日
已得重陽未到家短篷根底憶黄花烏紗不為西風舞
空與同舟説孟嘉
　　登海陵城
淮楚年年一望秋西風慣識古譙樓金湯城壁休清野
玉帳英雄未白頭霜草萬家人冷落凍雲千疊雁綢繆
中原無計堪修整且對屯兵説近愁
　　出陸
吴陵咫尺是維揚徒步方知去路長漁屋試霜蘆葉老
酒家留客豆花香秋光淺淡人同痩雁影參差我共忙
僕子莫嗟行李重擔頭强半舊詩囊
　　瓜州阻風
狂風未許放歸船借得僧房半榻眠落雁影收帆脚外
怒濤聲到枕頭邊黄蘆葉底秋將老白羽書中病未痊
傳語將軍多著力揚州不比舊家年
　　焦山簡主僧無庵
輕搖風槳過焦山山色相留半日閒萬頃月波秋雨後
一篝燈翠夕陽間城依鐵甕心猶壯酒對金峰鬢已斑
願得淮西來好語吸江亭下且怡顔
　　瓊花
莫訝重栽聚八仙㡬經邊警亦堪憐珠簾十里春狼籍
且把天香作舊年
　
　
　
　
　
　
　
　
　
　
　
　兩宋名賢小集巻三百四十六
欽定四庫全書
　兩宋名賢小集巻三百四十七
　　　　　　　　　　　　宋　陳　思　編
　　　　　　　　　　　　元　陳世隆　補
　西塍續藳
　宋伯仁(三/)
　　安居
窮通豈在苦勞神且作安居嬾散人買地種花多種竹
煑茶邀客也邀隣求名豈識書三上得興無過醉一巡
喜得滿園收芋栗杜陵應未笑全貧
　　有感
窗户清清半掩門小兒揩淚立黄昬㡬多心事無人問
獨看梅花月半痕
　　聴琴
静夜聴鳴琴秋風動幽谷何為鍾子期千古無人續
　　褚先生
先生邂逅龍亭日多少雲仍滿世間千古典謨文獨記
九流毫髪事相闗代庖阿堵名尤重製甲防邊職未閒
只與道人為鶴悵始能清夢繞湖山
　　嵗旦(己亥嘉熙三年/)
居閒無賀客早起只如常桃板隨人換梅花隔嵗香春
風囘笑語雲氣卜農穰栢酒何勞勸心平夀自長
　　五老(儒將農漁女/)
壯年期佐漢中興豈謂蟠龍睡不醒可惜滿牀廷對稾
白頭翻緑(疑是/録)道家經(老儒/)
髀肉豐腴鬢髪疎將軍健飯待何如七禽不了中原事
羞讀君王問勞書(老將/)
齒髪俱無背已駝雨耕摩破㡬青蓑髙皇慶夀推恩語
暗讀全文忘不多(老農/)
短髪衰髯一棹船白頭波浪㡬掀天兒孫各占蘆花佳
網得鱸魚即酒錢(老漁/)
著破箱中欲嫁衣翠顰何止只憂葵春來偷摘斑斑髪
淚濕菱花只自知(老女/)
　　逺訪友人不值留集句一絶
寒食花枝插滿頭(范成/大)長亭搔首晚悠悠(鄭毅/夫)灞陵女
子無人識(王/竒)别是天涯一段愁(陸/游)
　　寄征夫
待君君未歸寄書書不去寄書書可去有意殊難語深
夜彈琵琶思君在何處知君在何處不禁春事已闌珊
東風吹起楊花絮東風吹落楊花絮
　　客樓戲集唐人句
門掩楊枝一夜風(社牧/之)自憐羇客尚飄蓬(李山/甫)不堪吟
罷東囘首(僧朋/來)鳥傍巖花戲晚紅(杜荀/鶴)
　　贈僧了性
雖然年紀小胷次已江湖貝葉連宵看梅花一様臞記
詩誠敢許戒酒恐應無好向蘇堤上行行掐數珠
　　醉中登樓
明主何嘗棄浩然杯中有物且隋縁倚樓心事誰消遣
一㸃飛禽落釣船
　　嘲燕
年來乳燕亦堪羞不學楊花得自由飛過㡬家門户去
直須尋見最髙樓
　　瓶梅
南枝斜插古軍持痩影參差落硯池莫道人家窗户暖
等閒忘却隴頭時
　　春半
春到巳多時遊人替衲衣栁眠鶯喚醒花痩雨添肥官
事癡能了人情久巳非一貧能自守贏得掩柴扉
　　散愁四首
著意功名四十年栁花空滿鬢絲邊男兒無補朝廷事
有媿飢餐困即眠
小樓呼酒揖青山翠碧瓏璁一笑間山若有情應問我
如何猶似野人閒
清貧如水儘無妨只願伊周立廟堂扶起太平千載脈
且隨農父樂耕桑
旋買犂鋤學種田一聲長嘯霅溪邊微茫白水山如畫
好箇江南萬里天
　　午睡
午夢驚囘筍簟涼坦夷襟度即瀟湘詩髙自與梅花好
食淡方知菜味長事説萬端多畫虎人無一念不亡羊
滿頭飛絮春零亂莫笑狂夫老更狂
　　酒邊
一醉復一醉陶陶醉未休何傷於日月知我者春秋萬
事難追昔千金不解愁白鷗飛浩蕩此興屬漁舟
　　小舟晚賞荷花(囘文/□)
天浮月影水浮天路繞山頭樹繞烟船小小行人意適
藕花新索酒杯傳
　　清明插柳
清明是處插垂楊院宇深深緑草藏心地不為塵俗累
不簪楊柳也何妨
　　晚春
風甃殘花滿地紅别離樽俎漫匆匆春光未肯收心(一/作)
(純/收)去却在荼䕷細影中
緑隂隂裏惜韶華自縛筠捎掃落花可笑游人心未嬾
杜鵑啼處撥琵琶
　　清和
詩債還無足家園亦倦看客遊宜致仕午睡當之官舌
笑張儀在心慿達摩安清和天氣好應免夾衣寒
　　久坐
久坐如忘世松窗日未斜營巢鵶噪樹作(去/聲)夢蝶眠花
易課推三畫醫方録數家瓶笙聲未絶更㸃土山茶
　　戲作
青梅黄盡雨無多柳影重重午日過忽聴隔籬人語笑
採蓮船(一作/艇)子上新河
　　玉泉寺金魚
金鱗韜隠已多時寺壁重泥又有詩龍若久懐霖雨志
不應蟠一小方池
　　僻居
居僻恬無事開軒挹晚晴雨耽雲脚重風約燕身輕有
子争棃栗無朋問死生毎憂人載酒剥啄打門聲
　　倦吟
競病推敲欲嘔心何如危坐憩桐隂新蟬咽咽知人意
學我年來抱膝吟
　　云云
休將閒耳聴云云只作深居耳不聞素志肯隋時節改
清貧難計利名分忘情茒屋無非燕著脚青山獨是雲
試問急流誰勇退故園同看木欣欣
　　愁
愁懐難盡(疑是/畫)亦難詩惟有流鶯暗得知我亦無言鶯
不語栁邊相看立多時
　　蓼花
秋到梧桐我未宜蓼花何事已先知朝來數㸃西風雨
喜見深紅四五枝
　　嬾
嬾嬾復嬾嬾(一作嬾嬾/嬾復嬾)而今嬾更疑此身聊復爾萬事
欲何之尚覺瓢為贅奚煩鍤自隋客來眠正熟帬幅任
題詩
　　書座左
天地一籧廬吾身自巻舒翁能從失馬子亦豈知魚謹
獨甘居漏安貧且飯疏昨非今未是寧不賦歸歟
　　書座右
蠻觸小功名須教一念輕受恩知報飯臨事貴懲羮夀
域惟仁宅心田以道耕泰然忘物我無使狎鷗驚
　　涼
不擬西風一頓涼看看涼近木穉香人家未得征夫信
蚤有砧聲却雁行
　　荷花
緑盖半篙新雨紅香一㸃清風天賦本根似玉濓溪以
道心同
　　扇
師璋今有㡬家同名重蒲葵價亦穹髹柄但誇千縷骨
不知曽未掩東風
　　中秋月
只與閒時月一般寧知今夕最團欒竹邊借柄還如扇
花下傳杯可當盤野兔易忘終夜夢林烏未許一枝安
人生㡬箇中秋節那得都將笑眼看
　　席上有舉東坡集歸去來字成詩十首雨中戲續
　　一首
傲去欲何求歸來已倦遊琴詩聊自笑丘壑復相留問
菊時攜酒乘風或棹舟樂天良有以心事老田疇
　　漁父吟
小舟如鴈許穩穩下波(一作/陂)心蓑笠㡬風雨江山無古
今清歌鳴短棹紅葉滿疎林一醉不知世前村月未沉
　　秋風
秋風巻秋葉秋思滿秋天骨立山如削聲低鴈欲眠客
愁無暇日農事喜豐年説著鱸蓴事歸心滿釣船
　　聴雨
涷雨瀟瀟未肯晴灑窗聲似煮茶聲山童酤得鄰家酒
炒栗爐頭獨自傾
　　村田樂
打稻天如二月天滿邨和氣樂豐年田翁爛醉身如舞
兩箇兒童䇿上船
　　問梅
癡風袞袞送寒來竹裏人家總未開唯有老巖心事苦
痩筇敲雪問梅腮
　　山下
山下六七里山前八九家家家清到骨只賣水仙花
　　落葉
捲地西風促雨來掃除黄葉滿蒼苔垂楊蚤有青青眼
只礙梅花未放開
　　梅蘭
清標同插古軍持清似西山凍餒時嚼蕊㺯香無説處
屈平和靖亦何之
　　佳人歌
淡傅粉淺畫眉鬢邊休插桃花枝白面郎君馬如箭囘
頭再盼情依依文君未識相如面朱絃聲裏猶相戀風
流勝事千古傳寧知文君當時深處深庭院臨邛亦免
王孫怨佳人佳人休捲簾門外落花春正甜繡牀午困
語聲寂博山漸冷香頻添佳人憶佳人吁今人安得人
人思秋胡黄金不認真丈夫
　　醜女歌
梳風楊栁笑沐雨杏花羞看看三十餘不敢下糚樓待
媒媒不來對娘娘共哭何時王右軍來坦東牀腹君不
見西施絶色天下(缺/)能使麋鹿走吳宫玉環一笑百媚
生能使漁陽鞞鼔驚𤣥宗無鹽無鹽形貌惡當時一段
議論千古生清風美婦未必美所美貌徒美醜婦未必
醜所醜行不醜醜妻惡妻夀乃翁何須能勸羊羔酒
　　曹娥謝趙菊莊相訪
江城潮汎小砂磧纜行舟挈酒尋詩好披心話客愁雲
歸山欲暝風急雨如秋可惜相逢處匆匆不少留
　　值雨
吳陵兩月雨畱連來問瓊花落砌邊市酒未消狂客恨
塞鴻先作嫩寒天只憂松下無三徑不管囊中欠一錢
揚子江頭風正急未知何日買歸船
　　寄舊友
男兒未遇總英雄漂飯非憐計已窮鮑叔但能知管仲
孔明猶必拜龎公秋江萍梗人何處夜月梅花夢亦同
借問選詩編㡬許元暉瀟散漸唐風
　　題象山縣棲霞觀應真亭簡住持張羽士
杜鵑聲裏立東風山色應憐鬢巳蓬二麥曉寒新雨後
一年春事落花中醉斟浮蟻邀仙客笑揖飛鷗問釣翁
簷外萬竿君子竹虚心能得幾人同
　　村莊即事
青旗獵獵又村莊仙景還他是故鄉叟有七旬頭未白
山無重數葉初黄稻畦明月家家酒茅屋清歌處處霜
晚菊一籬秋欲老客懐牢落愧重陽
　　别朱冷官
客中奔走易蹉跎學館癡留月又過橙蟹醉斟知己重
蓴鱸鄉話益人多吳陵今夜三更月霅水明朝一棹歌
船在白蘋亭下過有無傳語曬漁蓑
　　邊頭老馬
解下韁繩便欲眠絶無筋力可勝鞭霜蹄徧識淮南地
夜草猶吞塞北烟怕逐綵旗排偃月寧思金鐙趂朝天
華山自有安身處試問將軍任㡬年
　　夜過烏鎮
望極模糊古樹林灣灣溪港似難尋荻蘆花重霜初下
桑柘隂移月未沈恨别情懐雖戀酒送衣時節怕聞砧
夜行船上山歌意説盡還家一片心
　　簡張寄翁秀才
徽外琴聲局外棋此心能得㡬人知縱横漫説三千字
陶寫須吟百一詩秋到蓼花蟬噪後雨敲荷葉釣歸時
西湖儘著張公子莫把吟篷月共移
　　呈菊坡先生陳樞使
但知猿鶴伴閒居不覺憂時鬢已疎對客怕(一作/懶)言今
日事挑燈重讀少年書樓迎山色詩堪畫門對梅花月
共鋤相業累興明主意先生只恐自躊躇
　　駕鶴林吳尚書赴召隆興
鸞翔芝蕳下溪堂醉夢驚囘午正涼寵報帝俞催宰相
宜將州紱召文章蘋花襟袖宫花近詩草簾櫳諫草香
大化一新多吉士巻阿歴歴告成王
　　苦風督鹺課甚迫
僕僕馳驅夢不安猥哉誰恤買鹺官星臺閣住春來俸
雨意翻成夜半寒人可與言能㡬輩事難區處更多般
桃花一日多開盡插滿銅瓶亦倦看
　　秋雨簡劉主簿
秋到天涯未兩旬西風無日不霖霪數行新鴈千門曉
十幅輕帆萬里心薄宦只宜聞早去長淮未許作狂吟
江南誰倚闌干曲丹桂香中酒自斟
　　呈留耕先生王侍郎
夜雨篝燈夢未閒十年殊愧屋頭山喜聞鐺脚濤聲起
不憚吟髭霜様斑漁釣醉歌人所願功名心事國相闗
辟書笑倒梅邊鶴盡在先生指顧間
　　寄題臨江王實齋司户百花洲
錦囊詩句識花洲何日清江得醉遊百畆故園重(缺/)
四賢遺像愈風流香浮紅樹春應早雪壓寒梅月想留
我有煙波漁具了(一作/在)一絲風底願維舟
　　夜坐
栢香煙裏瀹山茶窮似燒丹道士家窗紙暫明寒月上
一肱清夢入梅花
　　秋田小立
兩間茅屋是誰家淺水汀洲舞荻花牧笛數聲紅日晚
自慚身似客天涯
　　兀坐
對坐清清一穗香悄無人語日徧長硯盤數㸃梅花片
暗引游蜂度粉牆
　　晚涼
兩兩蟬聲送夕陽竹隂移緑上蕂牀黄昬急雨無多子
喜得今宵夢亦涼
　　夏日二首
泓泓圓碧漾新荷獵獵斜風顫緑莎農事正忙三月後
野田齊唱插秧歌
數㸃沙鷗掠野塘雨聲初歇水微茫橋邊十里荷花蕩
輸與漁人卧晚涼
　
　
　兩宋名賢小集巻三百四十七
欽定四庫全書
　兩宋名賢小集巻三百四十八
　　　　　　　　　　　　宋　陳　思　編
　　　　　　　　　　　　元　陳世隆　補
　芸居乙藁
　陳起字宗之錢唐人寧宗時鄉貢第一時稱陳解元
　事母至孝開書肆於臨安鬻書以奉母時史彌逺當
　國起有詩云秋雨梧桐皇子府春風楊栁相公橋哀
　濟邸而誚彌逺也寳慶初李知孝為言官見之彈事
　一時江湖之士同獲罪者六人而起坐流配焉尋詔
　禁士大夫作詩彌逺死禁始解其詩有芸居乙藁一巻
　　安晚先生貺以丹劑四種古調謝之
陳子一畝宫居來七十年當其春盛時庭花發幽妍轉
􁀙長養天青子垂簷前秋收備百禮冬享意則䖍年來
風雨陵垣倒壁四穿上漏下卑濕敗隙遙瞻天三生結
施仁覩此殊興憐捨以四條柱俾之撐危巔工師得大
木裁製精且專尚欠櫨與楣况復棟與椽再干大檀越
結此歡喜縁
　　履齋先生下頒參附往體以謝
有客號奚毒西來自赤水外負炎炎氣内存温粹美當
年楊天恵夸大不絶齒解后段氏子即之殊可喜郤邪
迺素心調中古無比世仰大醫王民瘼咨朝市二子願
托身赴湯任驅使興憐維摩老遣前䕶衰毁病魔亟退
舎怡然得安壘緬想蓄牛溲陋哉子韓子既非瞑眩劑
厥疾無瘳理一念衛生恩百拜額加指
　　友人新息滿月
蘭砌惟傳書種子寶刀剃髪月初彌絶憐雅致髙於俗
㸃易殘朱抺𩕄兒
　　汎潮紀所遇
六橋鶯花春色濃十年情緒藥裹中筆牀茶竈塵土積
為君拂拭臨東風可笑衰翁不自忖少年場中分險韵
畫舸輕移柳線迎侈此清游逢道韞銖衣飄飄凌緑波
翡翠壓領描新荷雍容肯就文字飲烏絲細染還輕哦
一盃絶類陽闗酒流水髙山意何厚曲未終兮袂已揚
一目歸鴉噪棲栁
　　賀友人絲桐復歸
春到牡丹花事闌惜春約客遊湖山烟光萬態屬吟思
白石清泉流指間雙成解后蘭舟駐索紙大書春草句
成此風流一段竒樂事百年能㡬遇薄暮歸來雨濕衣
買舟庇此十三徽小梢愚怮阻人意客散河梁燈火微
方將清事夸兒婦桐君羽化無何有一壺千金何處尋
愁絶瓠巴無措手要知煩惱所根株以愛布種(上/聲)當芟
除趙璧既返懽如初哦詩稱賀敢後歟
　　適安恵糟蟹新酒
偉哉無腸公横行占江湖㡬欲肆其雄上山攫於菟無
端四五輩懐椒尋酒壚枕藉糟丘下醉魂呼不甦尚想
横戈勇胷次與世殊開懐風味佳大丹液膏腴此寳君
所儲何為貽老夫麴生挾之前爛然陳座隅當其左持
螯不知竭此壺酩酊無何鄉軒冕不闗渠東望歌老饕
前溪梅影疎
　　題適安清湖寓居
薰風軒檻曉晴開鬱鬱桐隂手自栽二水合流當户過
一山分影入樓來琴逢良夜時揮㺯詩欲名家巧剪裁
可羨一㕓安所適紛紛車馬汨黄埃
　　燈花戲簡西隣
西隣逸韵偕秋清瑶琴曽許月下聴神馳吟境日復日
金飈轉矣寒此盟昨夕相逢再有約六花飛時湖上行
短檠不密泄此意煇煌粟粟攢金英閧堂一笑前未覩
信手閒閲燈花經一主飲席設林麓一主盍簪獲良朋
便欲箋天檄滕六銀盃逐馬快此情曉來喜見萬瓦白
迺是天宇清霜明得非分(去/聲)薄誤燈花還復燈花戲老兄
　　武兄恵藥
昔人饋藥不敢嘗未達寒温良毒㫖朝來剝啄客問病
寳劑盈奩意何侈便當三咽答殷勤兒欲先嘗還且止
平生結交結以心豈有鴆人羊叔子多君相濟義薄雲
友道綫絶今振起緑隂庭院趂清和抖擻精神迎藥喜
　　秋懐
又見街頭賣紫茱老懷擾擾類催租客來喜得吳江紙
欲寫新吟一字無
　　懐三山友人
春前深惜别病後政無詩青又生菱角紅應熟茘枝魚
甘賓席暖風逆客帆遲徒結連宵夢郵音負所期
　　寄彭勿庵
一片巴江月移輝到庾梅孤山春事早疎影望東回
　　以仁者夀為韵夀侍讀節使鄭少師(丙/午)
一氣妙磅礴萬彚屈者伸方寸函太極宇宙皆吾仁端
平改化絃真儒手洪鈞厥今扶公道皆昔夾袋人丙午
成樂嵗甲午無窮春
岧嶤閶闔雲蹀躞繡鞍馬細氈侍珠旒治道談帝者歸
來西湖濱㟁幘松蓋下秋渌晚涵山揖以薦琖斝北第
何三辭泉石懐緑野
賦詩投金瀨俸入猶半有煇煌奉國節一粟迺不受贏
副初何心國計要豐阜一丸濟世徳陽報期千夀㑹須
煩潞公再與佐元祐
　　枕上
病與仇謀酒作成藥爐又復伴深更隣鐘自是常時聴
纔到霜天分外清
　　郭聖與黄希聲問侯
山有靈芽可㸃金名醫未遇若為尋藥房掩晝情多感
竹榻逢秋老不禁座上遍將唐帖掲架中閒取晉詩吟
病懐行此相料理更接蘭交問訊音
　　過三橋懐山臺
賣花聲裏憑欄處沽酒樓前對雨時景物如初情自老
夕陽波上燕差池
　　題玉泉畫像次來軸韵(六言/)
鹿隨寒䇿穿雲邂逅靈峯時節含毫誰貌閒情莫盡胷
中風月
　　奉酬竹溪陳使君新詩墨梅之貺
千里雙魚賁草堂中藏瓌異夜騰光興因東閣増懐想
影落前榮不寄香四韵休誇毛穎伎㡬囘曽誤夀陽糚
感公意過兼金饋慚乏瓊琚展報襄
　　夀大丞相安晚先生
嵯峨補陁山下視海水流風波定以稍穩穩濟川舟皇
穹祐炎祚黍稌慶有秋繄誰致此祥上相今伊周赫赫
命世賢師道輔前旒暨湯同格天康濟仰廟謀向來三
邊塵化作和氣游横戈枕月戍擊壤歌西疇小春明日
是泰階射斗牛見説老人星交耀光九州宣勸下紫宸
彫盤羅珍羞北禁詔墨香昌熾頌魯侯鯫生戴厚恩一
詩何能酬擬辦八千首從今嵗嵗投
　　紙帳送梅屋小詩戲之
十幅溪藤皺縠紋梅花夢裏閟氤氲裴航莫作瑤臺想
約取希夷共白雲
　　迎月
尊酒貪迎月人生醉後嘉夜來窻不掩吹落一瓶花
　　止酒示恚
一病杯中物致危翰林何事酷耽之酒經若果神仙道
不向青山立斷碑
　　適安有湖山之招病不果赴
蘭契蕳以詩金鑑而玉戛招邀訪逋仙劇飲擬投轄事
有違人意十常居七八文園病政濃況復泥濘滑老懷
欲舒散天心若是恝
　　　適安和(附/)
　人生欲四并其難乎戛戛春工閙花栁春露阨車轄
　何當載酒歌對舞花十八樹色尤緑秀鶯聲尚圓滑
　作詩調維摩病安情已恝
　　　槐隠和(附/)
　新篁褪錦衣風玉漸相戛香紅吹成塵春去誰管轄
　歌酒相留連一笑攜二八敗意林間禽饒舌泥滑滑
　可人非不來正坐天意恝
　　挽梅屋
桐隂吟社憶當年别後攀梅結數椽湖海有聲推逸韵
弓旌不至嘆遺賢鬼收殘藳能傳業自誌平生不愧天
航便雙魚無復得夾山西望淚潺湲
　　挽林夫人(劉後/村毋)
懿徳遐齡世所尊濃薰班馬到諸孫疏榮花詰加宏邑
賜第蘭堦侈異恩了了三乘言外趣如如一性定中存
魚軒應向西方去知在蓮花第㡬根
　　病中偶成
平生謹樽酒投老更齊聖優游接嘉賓能使百憂屏可
憐陶士行飲少亦致病豐下改舊容浮采滿青鏡升降
氣失常醫經云上盛亟試黄昬湯要期勿藥慶朝來覺
清爽臨窗發幽詠
　　薄命
薄命畏庚金那逢閹茂臨一尊花下飲半載藥邊吟食
味同元酒形骸類槁林但存元氣在㑹見緑成隂
　　消遣
夜雨生寒換夾衣形臞貌悴嘆衰遲病中何物能消遣
一榻揩摩十載詩
　　題西窗食芹藳
曽味西窗藁經年齒頰清細評何物似碧澗一盃羮
　　一念
一念無塵雜三更有夢回同他石橋老過水探寒梅
　　買花
今早神清覺步輕杖藜聊復到前庭市聲亦有闗情處
買得秋花揷小瓶
　　一榻
一榻世縁輕毋將事物縈昔人言豈誤慧自静中生
　　同清兄看猿
藜杖同僧扣應門野叟閒放他猿摘果莫把白雲闗
　　薄暮
寂寥誰作侶耿耿一寒釭薄暮西風急呼童掩却窗
　　秋夜懐康節
無眠輾轉聴更殘心緒如絲起萬端煎藥爐邊童夢曉
讀書檠下婦紉寒狻猊斷火香猶婉促織催秋袂怯單
願子大賢康節語此情於我一般般
　　冷泉凭闌
此山泉石勝還思日日登那知三生前不是住山僧
　　冷泉邂逅友人留飯
倦叟尋芳藉短筇故人邂逅一樽同明霞浸水疑鋪錦
彩閣横溪儼卧虹猿去復歸啼曉嶂僧來相伴立春風
雪濤湍激開寒閘滌盡塵襟萬慮空
　　黄路鈐詩來告别
玉泉馳一紙八韵有情詩不肯面相别恐成離索悲江
聲噴㟁拆潮勢激帆危舊制邊州守方令典轄司
　　適安招遊湯鎮不來赴
湯鎮古祠宫招邀及倦翁輕裘乘曉月駿馬逐東風野
色觀無分春光病見攻行將迎誕日一瓣擬遙通
　　寄東齋
又復逢初度尫羸異昔時預愁臨丙戌所願值天醫剪
綵裝茶果裁牋薦夀巵今年都告免湯餅却相宜
　　寒吹
寒吹西軒入罘罳設座隅腰圍同沈約指爪類麻姑静
卧氊三疊清齋飯一盂曉來香滿室巖桂侈缾罏
　　適安夜訪讀静佳詩巻
情同義合亦前縁得此蘭交慰晚年旋爇古香延夜月
試他新茗瀹秋泉君停逸駕談何爽客寄吟編句極圓
可惜病翁初止酒不能共醉桂花前
　　所適
釣鼇東海頭經春醉一舟西溪抝罾入小鮮終日求
　　庚戌秋作
甲辰迤邐至今年藥竈殊勞日夕煎血氣任他銷與鑠
向來詩骨已成仙
　　耘業許印章四韵叩之
近因稚子傳來意知許衰翁兩印章字畫莫教凡手刻
形模當取古人長六書今獨行秦嶧三體空聞設漢庠
後世陽氷能復古未知何日寄文房
　　婚嫁
㛰嫁債羈縻何時是了期每嗟身外累無出女和兒聴
漏寒無夢添香夜有詩沉沉澄萬境梅影月初移
　　六言簡耘業
露溼螢光愈熾月斜蛩韵尤清微物得時若此人生可
不求名
　　束起
束起仙翁肘後經且參思邈枕中吟夜來獨卧寒無寐
憶殺黄紬舊破衾
　　聞隣寺粥鼓
寒釭旋擿動㝠搜泓玉摩研萬象愁鐵版響廊催早粥
銅壺添水易新籌一聲鷄唱驚殘夢再聴鴉羣過小樓
可惜秋光帷㡩隔料應河漢五更收
　　汪夫人筵上口號
今朝王母讌西池葱蒨祥烟靄繡帷坐摘蟠桃華夀席
行看丹桂發孫枝魚軒錦轂花千疊鸞誥金鈴絡四垂
好是殷勤千嵗祝老萊先酌後門楣
　　翛然
向來蓮社本遺忘勾引淵明造道場梵葉翻殘空佛印
念珠持久現圓光秋花依約生涼意暑雨微茫送夕陽
客退飯餘無箇事翛然一枕到羲皇
　　風雨作
無成老見過望望太平歌驚雨愁扃户聞風慮偃禾盃
中醇止久瓶底粟無多畎畆憂時切天乎少警何
　　葵窗送酒
久藏斗酒謀諸婦婢子倉皇錯授醯邂逅芸居初止酒
小厨海錯旋開泥
　　望曉
要知筋力衰多少一覺纔囘常了了隣鐘無奈五更何
望㫁窗紗不能曉
　　湖上即事
波光山色兩盈盈短䇿青鞋信意行葑草烟開遥認路
栁條春早未藏鶯誰家艷飲歌初歇有客孤舟笛再横
風景無窮吟莫盡且將酩酊樂浮生
　　朝宗餽食且復招飲
相親逾骨肉何以結情深下箸覺可口同盤還上心撥
灰君句就曝背我寒侵屢有梅窻約行將共晚斟
　　送印寒鄧簿得闕西歸
才藻世於家勾朱新職華學能如蓺未春到可生花野
店寒吟月輕裝曉度沙君行余止酒一念一興嗟(印寒/取山)
(谷蓺木印/嵗寒句)
　　主示急須制作亭當喜成一絶
博古圖中無此様繄誰匠意巧肧胎槐堂新送黄封酒
便可衝寒暖一杯
　　梅花怨為汪耘業賦(庚/戌)
嶸崢嵗事春將至寂寞梅花雪失期獨有垂楊伴幽怨
豈堪臨水折長枝
　　舊題隱者壁一絶
妻嗔山犬踐園蔬兒釣溪魚餧鶴雛總道村居無外事
有人庭下索詩逋
　　酬成賢良(莢/)
獻璞無成戲弄環世間得失事相參劉蕡不得言時事
半為當時記樸庵
　　同友人汎舟過㫁橋登夀星江湖偉觀歸舟聴客
　　謳清真詞意甚適分得江字奉寄季大著鄉執兼
　　呈真静先生
辛亥仲春將徂兮有客踵門曰風日流麗邀余共泛西
湖之舽(皮江/切)舽南去而忽西兮昨之折檻今復稀以成
杠背蘇堤萬絲之綠隂兮望一簇孤山之青橦(傳江/切)層
峰叠嶂巉絶露天巧珠英琪樹發越地之靈一聲何處
兮鐘橦篙師告余曰此夀星古刹上有竒觀開宇宙於
八窗捨舟䇿枝步步巍峩謝屐殊勞雙回廊曲轉忽軒
豁檐飛棟複青緑交輝心開目駭而揖西子之湖子胥
之江觀者雜遝儵去鯈來余獨凭欄境與心㑹便欲馭
風跨蜿虹(胡江/切)烟雲萬態客擬狀而運思羿今老退且
遜鋭逄莊嚴世界合爪讚嘆要使天下名上夸詠者睹
此竒偉而心降風寒下山吹欲倒連呼春酒亟開缸簫
鼓畫船徒自紛耳目何如美成清絶按新腔詩成肯對
俗子哦馳介城南寄老龎
　　舊挽汪隱若(汪守泰/亨父)
棲志浮雲小萬鍾帶經髙壟度春風義方莫問當年事
十五男兒識阿戎
　　又
遺碣鑽辭掩夜臺修文空嘆逞餘才鹿坡明月成惆悵
不見髙人自往來
　　静江商宰書來且索鄙語要道其氷雪相看之意
　　古調代書
連牆不通問千里迺寄音平生於締交淡泊味最深吳
山青神天應同碧玉簪尚憐風馬牛睽若商與參一聲
南來雁西風又相尋君其念衰朽余亦懐瑤林一㢘了
官事吟外時鳴琴識量萬頃陂文華實南金向來唐相
璟疑事問崔琳諸臺貴得賢而肯捨此琛㑹晤喜有期
寛此離索襟
　　安晚先生送自贊太上感應篇帙首御題諸惡莫
　　作衆善奉行八字輔以佑聖像一軸兩詩見意云
公袞殊相念竒書寄布衣此心纔動處萬善要同歸本
㫖詳敷衍奎題重發揮應憐蘧伯玉投老始知非
稽首元真像當年助我軍龜蛇俾聖武龍鳳煥奎文劍
聳燒空焰旗翻渡海雲上公傳琬琰分恵感殷勤
　　雜言送歙硯廣香與友人有懐楊校書(幼度/)
我有龍尾雙槽之硯肌潤而若沐涳濛舊藏古香氤氲
來自廣之東多君博雅舉以為贈三嗅而抹月批風要
若鎔金加萬佛經上更須滴露㸃四聖書中往昔濃薰
懐太史而今一瓣為南豐藜光下照人何在閣下閒花
馥舊叢
　　真静饋新茶菰乾黄獨乳酪約葵窗適安共享適
　　安不赴葵窻詩來道謝次韵答之兼呈真静適安
千載靖節翁秫向公田種萬鍾於我何肯戀五斗俸長
歌歸去來田園聊自奉髙蹈世莫儔器局小管仲嗟余
昩於時退思心每痛世人不我知小畦親抱甕唯有竹
宫仙時復致一供四清山中珍凡目為之動黄獨前未
識勿誚仲宣惷春茗摘新芽秋菰懐舊葑江南貴乳酪
此意兼金重得君同下箸詩來再三諷韵意兩相髙文
史嘆足用續貂愧狗尾敢與賢者共語奚較工拙年來
此心縦軟飽黒甜餘無復春草夢可人招不來屬篇亟
持送
　　哭丹池王隱居
憶昔相逢初一見即刮目出處雖不齊椒蘭則同馥論
心到極處情愛踰骨肉十年傳成癖搰搰閉門讀髙志
尊所傳而肯曲從俗抱此竒特操平步可金玉况復同
窗友槐庭秉鈞軸事有反所料軒冕笑羈束縉雲邈千
里訪道求辟穀食棗懐安期竊桃小方朔平生精進心
自可登仙録一着偶失筭九書無復續洞霄有猿號丹
池無鶴浴昨病失㑹𦵏生芻東望哭
　　寄汪起潛簽判
飛雲起伏龍大鵬運以風風雲一朝㑹前塞今迺通斂
莫賢景略時哉使其逢腰錢與騎鶴事或有適同青門
瓜吹香緑水蓮泛紅人物王謝家風雅眼底空參畫聳
臺府宜䕶碧紗籠鄱江萬折東獨鶴摩蒼穹浮圖快一
擲歸騎先賓鴻
　　史記送後村劉秘監兼致欲見之悰
昏瞶嗟耳目管絃堂上調世事每相背秋月虚良宵涓
吉擬登龍疾雨驚風飄禰刺不得前東睇心旌搖近履
傳康强變體筆更饒風響雖時接未若親聞韶憶昔西
湖濱别語讀教條囑以馬遷史文貴細字彫名言猶在
耳堤栁凡㡬凋兹焉得蜀刻持贈踐久要㑹晤知何時
霽色審來朝
　
　
　
　
　
　
　
　
　
　
　
　
　兩宋名賢小集巻三百四十八
欽定四庫全書
　兩宋名賢小集巻三百四十九
　　　　　　　　　　　　宋　陳　思　編
　　　　　　　　　　　　元　陳世隆　補
　四明吟藳
　吴潛字毅夫宣州寧國人嘉定十年舉進士第一出
　入朝省不常兩知慶元府兼沿海制置使勛徳最著
　浙東人士至今誦之為人剛直敢言其所疏奏及與
　宰相論辯忠憤激烈皆人所不敢聞者先以忤時相
　罷奉祠既而賈似道銜之不已安置循州乃除其私
　人劉宗申知循州屬以黄祖之事百計殺之潛預知
　死日語人曰吾將逝矣夜必風雷大作已而果然四
　鼔開霽撰表作詩頌端坐而逝循人咨嗟悲慟焉
　　鎮海樓
賈山深處古明州新有江南客倚樓鳯闕天連便望日
蛟門海晏不驚秋頭顱已迫殘年景身口聊為卒嵗謀
蕭颯西風吹敗葉滿眶清淚自難收
　　占春亭
桃花㡬片隔牆飛獨自危樓徙倚時目送斷鴻雲外没
東風吹淚落天涯
　　翠山勸農
小隊旌旗上翠巖松風十里鎖禪闗水深水淺髙低澗
春澹春濃逺近山鄉思猛隨蒼鳥去客心暫與白雲閒
天公已是多情煞時把淋頭雨放慳
　　聞同官㑹碧沚
碧沚堂前瞷水官只應喚作玉壺看頗聞秩秩玳筵展
莫遣匆匆銀燭殘酒付别腸寧怕窄詩由廣舌不憂乾
老夫孤坐三更月欲往從之良獨難
萬頃蟾光浩不收花汀竹嶼思悠悠黄公所隱知何地
賀監宜歸乞此洲良夜最佳惟午夜今秋偏好是中秋
舉盃洒露月同吸仰面青天可問不
　　張學士故居
春來物物攪愁腸排遣惟應閙醉鄉無奈督郵風味惡
桃花流水願分嘗
　　天寧長老新齋堂請轉語
慧公幻出一齋堂巨棟危梁壓十方更有心堂無量濶
濶中别有好思量
　　秋風歎四首
長鯨海上來壯士田間起登城復何悲禾稼秋風裏
誰將訟風伯謂天懲雨師天閽幾萬里瞶瞶安得知
軍書督戰急縣吏催租還力盡將何訴浮雲深九闗
嘗聞海客談白浪海風惡秪是欺舴艋那見摧蛟鱷
　　題舒蓼瞻嘯圃獨吟圖二首
丹厓白雲往來絶㟁流潮吞吐我所思兮何人莽悠悠
兮太古
江口寒潮自至山間明月誰招自可歸來坐嘯何須世
上折腰
　　聴琴客周信民彈秋泉二首
雁湖龍井久知名總入君家匣裏清客舎試彈三兩曲
恍疑飛沫濺塵纓
故里泉聲不可聞攜琴相約鮑參軍山瓢只繫經行處
落葉空山好覔君
　　陸宣公祠
凜凜清規百世師功名僅見奉天時忠謀任起姦邪忌
感泣寧無士卒思落日桑榆存舊蹟西風蘆葦䕶荒祠
忠宣流落何遺恨留得良方與後醫
　　錢塘江三首
江頭風雨㺯輕寒小艇輕蓑把釣竿日暮滄浪歌漸逺
延縁應自避塵冠
扁舟東下白雲鄉一水牽愁萬里長多謝白鷗閒不去
知余機事近來忘
秋光漠漠草青青日落江流雁下汀世路風波今始半
為余遥謝草堂靈
　兩宋名賢小集巻三百四十九
欽定四庫全書
　兩宋名賢小集巻三百五十
　　　　　　　　　　　　宋　陳　思　編
　　　　　　　　　　　　元　陳世隆　補
　瓜廬詩
　薛師石字景石永嘉人敷文待制弼之曽孫也磊落
　有大志多讀書通八陣八門之變善楷法尤工篆𨽻
　築廬㑹昌湖西題曰瓜廬與朋好日舉文㑹於世味
　澹無所羨年五十一卒瓜廬集其子峻所編嘉熈元
　年東閣趙汝回為序
　　瓜廬
近來有新趣買得薛能園疎壤延瓜蔓深鋤去草根花
時長載酒月夜正開門最識田家樂辛勤更不言
　　瓜廬至日即事
西山起還伏揷入萬丈潭漁叟操桂棹樵歌過草庵年
荒酒味薄天旱井泉甘不願丘園賁惟将易自參
　　送趙幾道赴台州録事
㕔前綆汲何從來清流海底通九垓天河地脈隠旋轉
上中下井纏三台滿城桃花二仙種方廣金殿三門開
一時㑹上幾許人若匪佛種應仙才于公徒知髙其閭
豈識大化非胚胎今之送言暫相别詩規筆誨紛崔嵬
傅説明星定入夢方朔跡穢空諧詼不昵不阿余與汝
古交淡淡無嫌猜
　　寄趙紫芝
别後訪消息傳言一半虚前官已不就所向定何如苦
雨厭羈思春風欺舊廬懷人閉門夕專擬寄來書
　　㑹宿趙紫芝宅
郊居無一事喜見友人來促席坐添火推窗立㸔梅論
詩漏欲盡煮茗匣重開此夜思徐照墓松猶未栽
　　贈達西堂
却罷住山縁歸來又十年自知身是妄常道鉢休傳塔
路修來直紗燈影處圓與吾相對坐語嘿盡通禪
　　寄蔡任
不見三百日問君消息多身閒詩有味水盡月無波琴
裏懷孤竹書中寄永和遙憐一江隔何計得相過
　　送趙紫芝入金陵幕
為官亦僦居官况定何如昨夜交遊散滿湖秋雨疎此
邦佳麗久舊吏拜參初喜是賢侯幕新年有薦書
　　讀劉靖君碑
儒生身上事皆成身外浮華亦甚輕種竹滿山門逕小
挂冠當路樹枝横幾于顔子三生夀分得陶潛一字名
何處今時見前輩只㸔碑語自清心
　　漁父詞
十載江湖不上船捲篷高卧月明天今夜泊杏花前只
有笭箵當酒錢
鄰家船上小姑兒相問如何是别離雙墮髻一彎眉愛
殺紅鱗比目魚
平明霧靄雨初晴兒子敲針作釣成香餌小繭絲輕釣
得魚兒不識名
繫船蘭沚鱠長鱸曲袷方袍忽訪吾神甚爽貌全枯莫
是當年楚大夫
春融水暖百花開獨棹扁舟過釣臺鷗與鷺莫相猜不
是逃名不肯來
夜來采石渡頭眠月下相逢李謫仙歌一曲别無言白
鶴飛來雪滿船
莫論輕重釣竿頭伴得船歸即便休酒味薄勝空甌事
事何須著意求
　　寄謝黄元信恵茶
建溪金鋌直幾千余性所嗜已一偏尋常草卉不足進
龍團鳳髓如珉堅長鬚健卒前月到手提菜器急取煎
妻兒攅眉笑苦澁為言真味兹天然易牙去已久吾齒
若貝編枵腸豈廢食睡省非壯年惜此餘香滯喉頰巡
除吟咏聲諓諓詩成寄題建寜郡主茶官吏俱時賢合
同緘印一時畢進奉飛馳爭春妍天子不敢甞薦以寝
廟先定自褒嘉到屬郡趣君密邇玉爐煙一以此味沃
天下邪魔驅掃無留連
　　送子舒弟之官華亭
執手難為别愁看去棹孤船官得閒散春晚過皇都書
附海人便花添佳屋圖有時吟句穩還憶老兄無
　　送張直翁之筠陽
時平民事少詩句定能清况作江西去放教秋水聲山
花香淡泊湘竹恨分明朝士多知爾慈溪舊有聲
　　送趙端行廷對少寓期待之意
甲科人亦有難得是家傳定入中朝局還支内府錢服
青初解褐班後忽趨前獨謝歸廊幕詩成第一篇
　　贈葛天民
逃禪已得計易姓豈云非自説身如幻常人見亦希亭
邊㸔荷葉樓上掛蓑衣幾夜蘇堤月隨君瘦影歸
　　送廬次夔兼柬盧九秘書
蔡邕初入直撰著幾時成所取友若此遥知人至清朝
迴収疏稿夜語雜詩情愧我多年别相煩一寄聲
　　挽陳叔望
少年曽是魯諸生為立功名别路行嘗捉寳刀嚴漢陛
再持符節領江城絶憐詩律雙金在不見林塘五栁成
明日西山歸葬處踏青人散草初平
　　送葉季重之官吳門
君繼賢人業試官闔廬門但問要離墓莫看貞娘墳虎
丘寺前生野草一花一葉皆麗好用心冷淡不嗜此自
有詩禮長探討給旁餘閒庭廡空小輿應亦上垂虹橋
邊風駛寄書便只看平安報乃翁吾漸空空易疎斥時
亦摳衣侍函席春膏流滑儻寄将待冩續經藏屋壁
　　寄趙叔魯
相知言莫盡别後意如何命笑春氷薄愁因夜雨多全
家寓京國無地著吟哦㑹得窮通理從余緝薜蘿
　　酬劉子至
寄來書一紙别後喜安和想見清髙極吟成秋思多山
頭靈運立月下謫仙歌共是江湖客斜陽各曬蓑
　　賦二十八字
水滿溝塍不愁旱急催租税却憂貧家人苦不憐余拙
雪袴氷衫要及晨
　　紀夢曲
夜夢佳人姱且長星冠霞帔雲衣裳雙眉淺淡畫春色
兩耳炫燿垂珠璫組步逡巡倏相近世道人情不可問
斂容正笑發一言不識巫山雲雨恨自從十五學仙經
今年二十身骨清天上有籍昇其名長聲短聲歌紫瓊
之章詞宛轉永與人間風調逺餘聲未竟鐘鼔鳴霧散
烟収人不見
　　水心先生恵顧瓜廬
未成三徑已荒何勞動光生枉棹過數朶葵榴發深愧
一池鷗鷺避前呵路通矮屋惟添草橋壓扁舟半沒河
再見緇維訪漁父却無漁父聴清歌
　　題南塘薛圃
門對南塘水亂流竹根橘柢自成洲中間老子隠名姓
只聴漁歌今白頭
　　巾山
兩峯爭起入雲層半屬虛空半屬僧斜日滿山人到少
任蕃去後我來登
　　送趙端行
紛紛帝族貴欽兹神秀門永嘉分奕葉甚盛二枝蕃吾
友天樂翁實惟游之孫身雖羈旅盡詩則騷雅存姪行
有科第作尉期髙鶱是曰提刑後令問方騰喧大心欲
圖南小枝不在言十年相聚首偉論孰敢援交比鮑叔
知志許諸葛論分攜乃明發念我守故園君徃夫差國
不遣呉水渾陸靜翫蟾彩江清烹鮈豚邑宰話鄉曲官
廨如荒村昻藏信多暇時憶朋友樽窮達委天分守道
無競奔㑹當春風吹梅實衆花繁
　　挽徐道暉
昌黎銘最好友朋更情深身沒復何憾家貧自不禁春
山無死草夏木有清隂為鬼詩還別重來何處尋
　　漁家
小舟輕似葉曽不畏風濤自説磻溪好翻疑釣瀨髙晚
來魚換酒歸去子持篙定是逃名者時聞歌楚騷
　　梅雨
梅雨潤兼旬暑月不知夏溪流三尺强舟人驚昨夜余
家有瓜田蘋藻分揉藉魚蝦失憑依跳躍至牀下卑濕
畏暮年扶策升臺榭難願方丈食互市物踊價四鄰各
凄涼惟有酒可借五月藉新白咀嚼勝棗炙閉門人事
絶向晚烏巾卸震雷壓不住神龍未遑暇或謂蛟為孽
胡不寧爾舍旱澇政本農偏恵及間架皇天無所私未
遽損禾稼一洗天下清作我聖人化
　　謝陳水雲寄恵瓜廬字
吾向村中住無人知姓名結廬難得就種樹幾時成扁
榜龍蛇動飛簷燕雀驚自憐幽僻地因此亦敷榮
　　和梅氏西澗韻
此處宜新月開門亦向西近江潮有信初種樹猶低何
日尋梅隠移船繫栁堤詩篇滿窗戸留壁待余題
　　秋晚寄趙紫芝
數日秋風冷丘園獨自身閒㸔籬下菊忽憶社中人苦
詠肩常瘦移家債又新極知君淡漠十載得相親
　　送王成叟先生訪丁子桓
老懶無拘撿一年身耐貧還思溫嶺去别我苦吟人栁
色行三日雩風浴暮春舊時同學友迎拜緑袍新
　　和葛天民
賈島文章懷素書得來讀罷巻還舒西湖栁下為君宅
東海雲邊是我廬千里江山長若此一生心抱欲何如
相思惟有加飡飯不暇逢人寄鯉魚
　　戲贈趙天樂
問隠當時意已深近來全廢是清吟一春只為風雷變
盡日閒觀天地心聞道丹爐初候火能教瓦礫化成金
果然成得知何用不似瓜廬種紫蔘
　　孤山
不到西湖今幾時十年雙鬢欲如絲難尋和靖題詩處
空見梅花成老枝
　　望夫石
望夫一望幾千年蒼蘚何曽似翠鈿却是春深更風雨
滿身吹淚使人憐
　　喜翁巻歸
我老寡儔侣年荒值冬迫膝下有啼寒缾中無儲積豈
不輾轉思自欠經營䇿儒冠匪謬誤賦性素褊窄淵明
疑夙世荷鋤心便適嗟余四友朋驚見三化魄一翁尚
凄涼六帙困行役家貧病難愈詩苦髪全白昨來扣我
門偶徃比鄰宅聞亟語倒屣已去歘無迹知君懷百憂
雖出難久客從今幸安居况有舊泉石清晨過窮廬竟
夕話疇昔逝者已云逺相期守枯瘠
　　寄題趙十四知縣聴雪堂
誰彈石上琴涓涓流水響主人性清曠靜夜逾幽想何
心指蓬閬取近對秋蕩應有可人來烟蓑曳雙槳
　　塔山和徐道暉壁間韻
寺在一山頂江分兩岸田憑何發詩興題字古廊邊近
地今埋骨閒人亦助錢昨宵留宿意不忍上歸船
　　葉宰赴豐城
君徃為官處江西冦已平獄閒空劍氣堂靜響琴聲有
法催常税無私得衆情時方急賢路名定達公卿
　　喜徐磯至
榮滿自南歸曽過秦糸廬無心縁見道㑹面只如初詩
好多人説官清得薦書紫門勞顧訪未覺四年疎
　　送蒋肖韓
岳陽有仙跡君去頗相宜已料官閒日多吟湘水師髙
風琴斷裂白月酒漣漪無意求人薦惟應我自知
　　懷趙紫芝
日沈月上暝烟斜収拾漁竿恰到家為憶城南清瘦友
寒宵夢裏見梅花
　　至日遊湖
此心全剥落今日一陽生自分安身計難逃素隠名貧
中聞道徹閒裏作詩清别有求漁者笑余憂思盈
　　自題
半生作計在田廬習懶何曽好讀書誰却畫作古人様
旁邊還是欠犁鋤
　　送謝强學主建徳簿
少年初試吏濯印富春亭水可清人骨山曽隠客星俸
亷専養母政簡靜公庭守是賢侯子應㸔薦墨青
　　寄題趙紫芝墓
辛未聯詩别九年成恍惚大星墜地旋無光君身入土
名不沒呉越之水相交流寂寞詩魂何處遊不聞孤鶴
喚人醒空見梅花似人影無復東巖招謝客應住西湖
伴和靖世上如今一句無一靈獨存勢欲孤我有生芻
來未得只愁宿草易荒蕪
　　贈奭上人
何人養道得如君房接髙樓樓接雲山地栽梅寒蘂痩
瓦爐留火夜香薫㸔經尋義心逾靜坐黙觀身耳不聞
莫道門前是㕓市須知喧寂此中分
　　哀徐致中
亡友如今隔杳冥畫身只見病時形書窗閉久梅添潤
花徑荒來草又青一巻詩編空就緒兩年良㑹覺凋零
幾回行過深深巷不忍登堂不叩扃
　　送薛詠
病裏風光總虚擲岸花園桞雨中休無端好客隨春去
送酒吟詩一併愁
　　楊栁枝
門前楊栁君莫折長于折處生兩枝兩枝難作一枝合
一心分作兩心時
惟有髙枝髙莫攀不堪攀處只堪㸔怪得樓頭畫眉婦
春朝長自凭䦨干
獨于髙處接陽和占得春風分外多須信繁華易披拆
不如柔弱拂江河
汴水堤邊薪可束永豐巷内緑成堆盛衰到底皆惆悵
何不移根種馬嵬
　　横參樓和老杜詩
僻懶便幽處江湖深隠心地偏欣改觀樓豁喜初臨暖
日低輕帽良朋接短襟潮聲全有韻帆影半回隂翠麓
添重色鱸風出淺林嶼頭烟嶂逺沙觜浪痕深寂靜雲
歸壑闌珊月迎參人家已鼾睡漁父尚謳吟造化由來
久周迴忽見今愛他斜日照顛倒數山沈
　　湖上
勢利絶交初瞿然卧隠廬無營心淡泊見客禮生疏遊
有漁樵伴㸔多佛老書春深草易長忘却倩人鉏
　　宿瞿溪
船泊溪西岸人家見晚舂疎星寒有雁村寺夜無鐘竹
徑通新店茅柴煖病容農夫不相識問我欲何從
　　送從善雲遊
雁蕩天台去閒尋倚杖藤路邊應得句禪坐似無能頂
笠偏愁雪山猿不畏僧倘逢清塞伴休願入傳燈
　　多景樓
跨漸連淮是潤州好山全對此江樓少年志氣慚霜鬢
猶憶曽㸔打陣舟
　　送法照
論著天台教詩參在緯來閒行過蓬蓽相對坐莓苔講
席虛前月重遊約後迴仍聞藏禊帖應許為吾開
　　送子舒弟赴金陵兼柬宋君輔
禄仕何方好金陵總莫如廟存元帝像家有二王書羽
檄時方急文才用有餘功名収拾了歸食㑹昌魚
　　送夏肯父
霜晴雁蕩白五日計鄉程野燒明山店輕輿憩嶺平乞
銘甘久客愛母起歸情孝極天為感師文早晚成
　　挽林敬之
閉門常讀易遯世意如何有酒可消悶無堦不種莎閒
時尋舊友月夜歩新河我亦逃名者題碑愧爾多
　　金賢良
虚號賢良豈療饑短衣結袖意何為空攜痛哭能言䇿
不遇勤求下詔時老去説詩猶有味寒來索酒莫教遲
家貧身死知無計自有旁人為立碑
　　學海樓和水心先生韻
江口潮生夜語喧月殘惟有數星存更憑髙處觀空濶
始悟乾坤是易門
　　夜宿勝因寺有懷
山中初寄隠野寺一天星路逺有如此客來應未能蛩
催寒嫗緯蟬雜夜僧經忽憶忘形友㣲吟自剔燈
　　趙成子
早年名字諸公並惟有清聲獨至今辭却雙旌更何事
自扶靈夀欲閒吟病來更作雲歸岫死矣猶如鶴在隂
終始哀榮了無恨只愁塵鎖匣中琴
　　送子文監草料場
坐局何煩聴曉鷄豆萁苜蓿亦詩題好文不愛今人體
色養寧嫌古署低翰苑舊交應顧訪相門新近事招攜
嵗寒惟有君於我老去過從許杖藜
　　寄雁蕩詩僧
雁蕩峰前夜雨晴空房不住有蟬聲一身閒後髮難白
五字吟來思極清少見出山多入定還于夏末起秋程
何如更待黄花節顧我來遊計已成
　　李白城
野火燒殘竹數枝詩魂飄蕩定何之娟娟秋月照采石
不在荒墳在水湄
　　漁父二首
偶來浦口芰荷香緑葉叢中睡一場須信至人無妄想
不曽有夢見文王
利薄每年隨分過避名不入愚溪路春深雨足釣絲長
夜來又宿蓑衣步
　　酬醼席上賦牡丹得日字
粉淡與妖紅占盡陽和出春去在商量更費吟人筆此
是洛陽花尚帶長安日持上使君墀寶缾分甲乙
　　寄龍虎山道士孔野雲
上清三十六院閣皆幽清漱齒泉新汲晞髮日始升自
除燒墨竈晝夕誦黄庭所得異疇昔出山畏逢迎同當
知非年寄詩聊寫情
　　夜坐陳縕靈見訪
清夜焚香篆閒㸔郊島詩自憐多冷淡誰足慰衰遲雪
樹明忩紙缾梅落硯池君心亦無事相對坐移時
　　送翁靈舒閒遊
袖有新詩如美玉知君去意十分濃山行見草認靈藥
午歇就隂依古松兩鬢已添蓬蔂色三年判作冷零蹤
羇情夜後更愁絶深澗㫁猿溪寺鐘
　　先寄郭子竒
世道祗如此君心我得知先教栽菊在預作去官期夢
覺秋風起行吟夜月遲懷人㡬十載欣有叩門時
　　喜葉謙夫歸
老思忽蕭爽親朋得意歸菊觴奉親夀栁色上儒衣宅
旺㸔山勢門清有釣磯我來聊問字澹出月侵扉
　　挽潘母
獨翫隔㕔月凄涼三十年𦕈然儒素業飜以母儀傳生
計無中有衰齡病後延誰為市貞石髙刻墓之前
　　送趙主簿
内地無烽火詩人入仕林定将詠物意移作愛民心晤
語初同調分攜便不禁卜鄰曽有約久後得相尋
　　送陳器之赴紹興初官
郡古湖如鏡照人心膽清閒曹應事簡盡日讀書聲府
主舊知舉同僚親弟兄人言宦遊樂難得比君榮
　　哭周宗彞
已嘆交情㸔漸少聞君怛化重傷神手栽寒竹惟添笋
堂掩空山不見人舊説媾婚今且置新懷情悃向誰陳
獨憐頭白曽參母清夜悲號血淚頻
　　送項季約入城都幕
閣書入兵幕束袖學戎装峽峭船侵月秋清猿嗛霜迂
程㸔陣磧到處宿詩堂若比仲宣樂輸君髪未蒼
　　送郭子竒
永嘉官滿後歸處是仙居栁舞陶潛徑桃迎阮肇車名
髙唐寺塔篋滿晉人書㸔步青雲上題緘寄隠廬
　　送趙澤民赴酃縣
髙人為令尹政事豈尋常炎月不避暑清風月自涼水
流衡嶽色酒帶芷蘭香逺想濯纓暇思予有詠章
　　大龍湫
昔聞天下山衡嶽稱崇丘又聞天下水流漢為巨流古
有山海經歴歴叙九州李唐三百載詩家一無留及觀
酈道元此地亦不収不知諾矩那何事能窮搜我來𤣥
妙境萬丈懸清秋石壁去無極百里彌道周雲氣冒羣
岫龍宫深以幽輕輿巖壑底竟日涉溪遊隂晴異瞻矚
逺近難搜鏤飄如飛素練粲若散琳璆風欣一潭雨佛
坐四時秋喧呼勢益驟洶湧聲彌遒變化有如此溥博
誰與儔吾謂神龍力豈翳神鬼謀稽首荷𤣥遇坐久勞
雙眸一盃却嵐暑旋步轟雷稠以吾淡世慮歘起杞人
愛何當騎天浪滿引躬斗牛
　　㫁橋
獨扶瘦杖欲經過為問髙僧意若何自倚神通能渡水
却言佛法本無多
　　寒山寺壤荘産盡為勢所奪余遊天台甚為普賢
　　惜之陳約甫攝郡號不畏强禦者必能與寒山出
　　氣
寒山寺廢佛燈寒有客來遊欲住難夙世閭丘今攝郡
不妨饒舌似豐干
　　哭劉詠道
案上韓文與杜詩小齋寒淡亦相宜人憐貧病憂無計
自説文章樂未涯禮合古初山友哭祔從先世夕郎知
生平直諒嗟何徃不是哀辭是誄辭
　　送張直翁
宰公詩句是騷人官舍況臨湘水濱衡嶽望中思策蹇
滄浪清其欲垂綸長於一縣花開後獨訪三閭廟裏頻
元亮何曽藉知己翻然出處自由身
　　送王倅之興化
梅溪好景委流徳至今存獨繼賢人業共推君子孫官
清五字好州小二車尊所歴七閩郡從兹水不渾
　　挽趙孺人余中表也
幼小同羣戲年加各所之常疑艷花卉終是易離披夫
壻新袍緑兒男半髪垂送歸嵩里道興我渭陽思
　　趙叔魯端行胡像徳攜酒見顧
一賢二公子枉駕瓜廬丘烹魚載美酒竟夕為我留評
詩仍和曲舉白不計籌情忘覺歡暢禮厚愧莫酬今朝
風雨横欲謝出無由
　　挽徐左史
左史聲名空復存如今徃事不堪論惟攄指佞當前陛
已判身歸老故園驄馬引䘮寒有淚麒麟卧塚寂無言
人生遇合萍相似何處分明怨與恩
　　送鮑份父
地僻官仍小兹行古迹多翟羅應失笑龎縕亦經過宦
業知餘事宗風竟若何(缺/)
　　挽張彦父提舉
七十童顔在翛然物外幽組衣藏蠧篋散服上漁舟此
日移松葬前時為菊留山連象浦館誰記孟家遊
　　淨光長老極能詩
近住城中寺隂雲漬竹房雨多香篆久春去藥苗芳室
裏從人問吟邊與世忘一身全是道頭白有何妨
　　朱清之
漈水日夜白之人信所宜隠于陶令酒甘謝郗詵枝江
渡月偏滿家庭嵗有規不知君役後誰主菊花期
　　送蒋肖韓赴弋陽
弋水橋邊接長官水晶山色讓清寒共知彫敝今稱劇
自倚亷勤道不難吏退早衙花谷靜鶴翔秋戺訟庭寛
從來遇事無凝滯應只愛民勞寸丹
　　送謹師
謹師牢絆脚語别意茫茫入寺春隨杖當禪月滿牀多
因新見解抛却舊篇章為我金山去鉗鎚問一場
　　挽宋耆卿
人如韞玊操如氷拾芥推棃世豈能案上有琴忘舊響
墓頭無火續寒燈一官祗是幽閒過百行惟須健筆稱
此曲調髙知者少朗吟喚得九原譍
　　送髙郵周主簿兼呈陳居端
遶縣重湖色難同主簿清雖云古郵置不似近邊城月
落淮田濶風晴隋栁輕鄉人在曹職相答為詩情
　　寄守上人歸閩省親
從小服緇素三衣竟不長心空無物礙頂重有詩囊去
與雲相似來期春未央家山指萱草㣲笑奉髙堂
　　無題
平生愛菊與梅俱菊比淵明梅似逋誰知此道今寥落
愛菊愛梅人也無
　　戊子七月十一日
貧因㡬首詩閒髙一著棊瓜田嘗黙坐不願有人知
　
　
　
　
　
　
　
　
　
　
　
　兩宋名賢小集巻三百五十
欽定四庫全書
　兩宋名賢小集巻三百五十一
　　　　　　　　　　　　宋　陳　思　編
　　　　　　　　　　　　元　陳世隆　補
　林湖遺藳
　髙鵬飛字南仲餘姚人有林湖遺藳
　　次王元吉詠梅
約畧陽和動琯灰南枝已冠百花魁莫教隴驛攜春去
且向羅浮喚夢囘玉骨風標自仙種鐵腸賦詠漫多才
只應䞉結青青子調鼎功夫看後來
　　窗軒
一窗開永晝萬象出天成風力欺楊絮雷聲喚笋萌愁
多春不願病起眼猶明最喜今朝雨川原是暮耕
　　過王氏雲莊
十里雲莊路東風信杖藜好花連夜發幽鳥傍人啼香
宇禪心冷山容醉眼迷老僧春睡處明月映樓西
　　孤吟
世景雲來去人情水淺深塵埃從滿眼交友欲知心山
簡豈愛酒陶潛元解琴對人不敢語仰面數歸禽
　　深夜風雨有懐故人
心馳流水髙山外身在落花啼鳥中滴得愁濃紅杏雨
吹教夢斷碧梧風垂堂逺愧千金子掃地空憐一畆宫
兩朶燈花伴孤獨清懽那得玉人同
　　首夏
千里辭家不作難歸來春事總闌珊久留午夢梅黄雨
重索冬衣麥秀寒百箔老蠶鋪雪乳一庭新竹長琅玕
此時正喜民財阜野草閒花任自殘
　　湖上
舟載閒雲穩湖光盪碧天笑看沙上鳥終日伴雛眠
　　深夜獨步思兄南伯舉杯叩門則卧矣
緑柳橋邊古道横乾坤寂寂夜三更月窺門處君髙卧
露濕衣時夜獨行杯酒孰同驅俗意天風時下步虚聲
明朝世界塵依舊試挽銀河一洗清
　　丈亭渡阻風
捲地西風翻巨浪小舟仍泊夜來灣行沽攜榼雖無酒
卧看開篷幸有山原草正肥黄犢飽汀蘋未老白鷗閒
平生遇險須知止眼對江神一解顔
　　湖上
好景難逢奈老何十年此地絶經過山如得意晚猶碧
雨亦知愁秋更多造化從渠旋磨蟻利名笑汝撲燈蛾
湖邊直欲呼船去更共漁人掛緑蓑
　　晚興
風静湖光一鑑浮青山四顧淡舒秋松隂滿逕歸來晚
醉看巖花笑白頭
　　夜渡鄞江
睡起開篷月在沙晚江山影動龍蛇詩成索筆無人應
酒盡囊空何處賒船去船來數聲櫓江南江北㡬人家
星娥定怪歸來晚從此西風欲泛槎
　　南溪
聞説南溪好肩車帶雨來澗泉鳴細石松木倚蒼苔雲
笑人情薄山隨客語回黄花幽意足知復為誰開
　　次静海令盖晞之食蟹
吳中郭索聲價髙草泥足上生青毛越中海市喧兒曹
白蟹厭飲霜前螯新豐逆旅酒濯足齊國相君飯脱粟
當時珍味無所需吳越土宜俱碌碌
　　復遊鄞江
欲叩山扉汲野泉支筇且駐栁隂邊苦無平地休穿屐
待有輕風却放船孤笛吹開雲裏月一竿撑破水中天
舟人相戒低聲語沙上恐驚鷗鷺眠
　　次孫燭湖秋夜有感
忽作清宵夢非關世累長月隨花影轉水照木隂涼浴
露千峰碧梳風兩鬢蒼明朝須洗耳秋意過寒螿
　　舟中
木落山髙秋去後犬驚人語夜深時小舟滿載離愁重
惟有孤鳴寒雁知
一水分流無限曲兩山村對不知名漁翁夜半歸南陌
認作中流擊楫聲
　　秋晚
斷雲送歸雁斜陽明晚楓西風灑雙鬢醉倚危闌東
　
　
　
　
　
　
　
　
　
　
　兩宋名賢小集巻三百五十一
欽定四庫全書
　兩宋名賢小集巻三百五十二
　　　　　　　　　　　　宋　陳　思　編
　　　　　　　　　　　　元　陳世隆　補
　裨幄集
　趙萬年南渡時從武科備戎行于襄陽屢著戰功有
　禆幄集
　　臘月初三日敵人攻城以强弩射退獲捷
四圍鉦鼔震天鳴敵騎平明盡逼城萬弩應絃因退走
却疑城上有神兵
　　正月初三至初五再攻焚其攻具敵兵大却
鵞車虎砲與雲梯堪笑行軍巧用機大帥胸中攄妙算
一時談笑盡灰飛
　　臘八危家餉粥有感
襄陽城外漲烟塵矢石叢中未死身不為主人供粥餉
争知臘八是今辰
　　二月三日登城郊外春色可人而敵騎未退
平生春日不傷春今日逢春愁殺人觸目旌旗紛戰鬭
無言桃李少精神可憐野興牽羈興不分紅塵雜塞塵
直待元戎攘却後峴山無惜領嘉賓
　　毁土山
築土為山號距堙敵人癡計要攻城誰知壯士中宵出
三月工夫一夜平
　　十三日敵人勢蹙攜印來降
屹若金湯不可攻軍中誰肯自投降勢窮方獻將軍印
何似當初莫渡江
　　徐招幹請喫鱖魚桐皮
簷外桃花片片飛垂涎漢水鱖魚肥桐皮一作飢腸飽
似得精兵解敵圍
　　程機宜宅喫豆粥
豆紅米白間青蔬彷彿來從香積厨異日大官還飽飫
不應忘却在蔞蕪
　　偶成
一心憂國不憂家掠面黄塵帶晚沙郵傳不通音問隔
家人夜夜卜燈花
　　圍中墮馬傷足方愈牙痛累日
敵騎塞東津迍邅困此身足傷方復步牙痛又搖齦忍
見烟塵暗俄驚嵗事新籠鍾三十九碌碌度青春
　　嵗暮
嵗暮嗟為客那堪復被圍一心惟許國視死已如歸
　　除夜
除夜春牛吼開正兵騎多有謀思却敵休問命如何
　　却敵凱歌
吁嗟勍敵何猖狂引弓百萬侵吾疆首屠棗陽𢷬神馬
窺伺長江欲葦航隆冬久晴江水涸直掲小樊厲源漳
馬沈人溺相枕藉霜刃逼脅狼驅羊連營立栅三十里
旌旗蔽野塵埃黄元戎忠赤過張許隔江獨對敵人語
剖析大義面折之自比闗西偉男子敵人聞風雖縮頸
業謂渡江無我禦四山列騎意洋洋擬欲一鼔下襄陽
城頭四隅密分布整飭器具嚴隄防火油金汁羅砲座
託久擂木森旗􁀙睥睨樓櫓排萬弩鏵車尅敵皆蹶張
一朝步騎如雲集前摧草牛負土囊雲梯飛橋對樓聳
虎炮鵞車數里長裹以犀革如帆幔木楯皮屋翼兩㫄
鐵騎後推千百隊矢如蝟集攢鋒鋩楊栁隂中浮梁就
三千敢勇忽推牆幾層列弩下如雨霹靈巨砲落穹蒼
盡將攻械付烈焰如焮蛇豕燎豺狼騎者傾仆步者走
傷者叫號立者僵軍中横尸徧原野或貫其腦斧其吭
生擒首領數百人斃馬横屍盈戰塲未㡬採木空林藪
旬月運土成髙岡噪聲裂地屋為震火焰燭天星無光
誰知壯士中夜出人持炬馬列前行强弩义䥥迭相衛
長鍬大钁聲琅琅黎明一炬為平地敵皆喪氣若有忘
因風縱火烟焰猛拱手坐視摩痍瘡全軍震讋心膽碎
却攜金印來投降從兹敵勢大摧沮自焚攻具燒營房
甫逾江北復連營放牧盈野何駉駉脱鞍解甲馬下睡
鼻中齁齁輥雷鳴豈知戰艦輕移岸急雨狂風亂櫓聲
百鼔忽鳴萬弩發繼以飛砲歘流星人馬驚亂相蹂踐
肉填溪谷厭羶腥穹廬遯去無遺跡捷書排日風飈急
九重北顧正宵衣覽奏龍顔増喜色吁嗟李勣賢長城
不假援兵敵早滅天書沓至賞元功渠渠温語褒忠烈
方除戎團追徽省行且齋壇授節鉞命珪相印一時來
聞道殿巖已虚席誰知帷幄進竒計裨贊尤多玉季力
弟兄攜手上凌烟卓冠古今真殊絶我從武科備戎行
先生置我賓僚列雖無涓埃裨海鎮同此死生冒矢石
自愧文墨非所長妄意欲泚磨崖筆
　
　
　
　
　
　兩宋名賢小集巻三百五十二
欽定四庫全書
　兩宋名賢小集巻三百五十三
　　　　　　　　　　　　宋　陳　思　編
　　　　　　　　　　　　元　陳世隆　補
　東齋吟藁
　陳峴字夀南温州平陽人淳熙十四年中博學宏詞
　科賜進士出身官中書舎人直學士院
　　飲翁常之宅分韻得友字
杖屨隨春風邂逅得良友行行西域道觸目盡花栁還
步過茒茨交歡亦何有東隣頗好事邀我意良厚南窗
竹風涼更命新醅酒一醉何足辭期此百年久
　　宿董山寺
送客聨鑣歸得得招提宿晚渡滄江口路入青山曲突
兀忽在眼一洗奔馳俗然燈遽呼酒僧留供野蔌林髙
上明月談聲響空谷坐久夜益深同來或鼾熟明朝返
城郭此興真可録
　　雨中偶成
雨聲春不絶緑漲與池平久摘花猶好新鋤艸又生閉
門惟我獨終日斷人行對酒還憂病裁詩强遣情
　　舟次鄂州
蜀江來滾滾楚望意悠悠浩氣髙情曉新寒帶晚秋闗
山方北顧烟火又南樓蓬鬢天涯客蕭然一葉舟
　　全州觀風樓
江源發蠻荒來與湘灌遇交流趨城隅清映日東注羣
山半楚越馳驟若競赴譙門百步南樓堞此雄踞觀風
久標名棟宇初改故極目渺塞嶺蔚起矗雲霧千里聳
翠碧衆水横練素古寺帶林薄漁艇依野渡村墟互隱
見風烟自朝暮東西亘井絡碁分雜營戍偶值豐登年
樂此保生聚秋風黄花天良集盛簪屨肴觴固匪䖍藉
此山水具登臨方興深諸君幸少駐
　　楚南偉觀樓
平生足迹窮遐陬一麾更守湖湘州西接懸崕五溪曲
南望渺極蒼梧愁天涯牢落孰慰意千嶂倒影三江流
千里脈絡兹要㑹意趣端與江山投羣峰四遶立碧玉
帶映林薄如雕鎪虯蟠虎驟互起伏天作地涌非凡儔
郊村依約半洲渚逺明天際來歸舟湖南素號清絶地
一旦呈露疑神謀作成英竒易舊觀俗化逺與鄒魯侔
寄語後來無冺没共保佳致傳千秋
　　郡圃依緑亭
修林平沼久荒埃招領春風一笑回掃净莓苔分徑㟁
剰添桃李結亭臺時因休吏文書了忽作閒人杖屨來
待與邦人同醉樂一樽何惜少徘徊
　　龍隱巖
烟蘿深鎖非凡境泉石相逢似故人歸認落花猶恐誤
天風為我隔囂塵
　　全州礲巖
泉流縈帶戛氷玉石壁深窈寒侵衣開鑿應勞造化力
窟宅如待靈仙歸
　
　
　
　
　
　
　
　
　
　
　
　
　
　
　
　兩宋名賢小集巻三百五十三
欽定四庫全書
　兩宋名賢小集巻三百五十四
　　　　　　　　　　　　宋　陳　思　編
　　　　　　　　　　　　元　陳世隆　補
　慵菴小集
　邵桂子字徳芳淳安人咸淳間以博學宏詞登進士
　教授處州國亡不仕娶華亭曹澤之女因家小蒸為
　斯文領袖者四十年八十二卒所著有脞談稿又作
　忍黙恕退四卦以自警子祖義孫亨貞俱有文名
　　疏屋詩為曹雲西作
草菜可食總名曰疏品題有圃(疑當/作譜)樹藝有書衡縱町
畦周繞屋廬繚以樊垣經以溝渠晨出抱甕夕歸荷鋤
有蔓必薅有蝗必驅風披雨沐日暄露濡穉甲怒生嘉
苖蔚敷芥薑杞菊韭薤蒜葫薇蕨藜藿瓜瓞匏瓠楮鷄
桑鵞籜龍梭魚馬齒鹿角䑕尾虎鬚薯蕷蔓菁杜蘅蘼
蕪茵陳莪蘿芄蘭茹藘赤莧銀茄翠荇墨菰酸漿辣䔯
甘薺苦荼庖人調胹園丁拮据錡釡鬵煠筐筥貯儲椒
橙内交鹺醢效劬以芼以湘可茹可葅維昔尼父𤓰祭
齊如飲水曲肱其樂只且召南蘋藻韓奕笋蒲知味羡
黄齩根歎胡葵蓼飫顒葱韭厭徐火芋明瓉山菌接輿
庾郎三種石生一盂劉參玉版蘇傳冰壺巢字元脩鲋
姓豆盧菘羔抱孫蹲鴟將雛絲滑露葵練浄土酥野薺
餛飩水苔脯膴餅炊菠薐鮓釀苞蘆胡麻饙餾罌粟醍
醐萍􁉛西晉蓴羮東吴芹擷泥坊藤采豐湖沼沚有蘩
江漢有蔞岡有常枲洲有接余雁門天花黄河蘑菇大
宛苜蓿太華芙蕖環滁野蓛盤谷山茹地饒所産天茁
此徒菲葑是采口腹以娱落英未莎初篁未箊霜根旋
挑露葉半舒烹泉石鼎養火地爐色炫匕箸香浮柈盂
氣含土膏味逾天厨肥生華池響鳴輔車商顔饑解文
園渇甦前招麴生後引酪奴饌非羶葷餉非苞苴園無
羊踏壤有䑕餘彼哉肉食俎列豢芻心炙椎牛項臠割
豬春羔秋麛冬鱻夏朐猩脣豹胎麋臡蟹胥緇裠解黿
銀絲膾鱸羊尾截肪錦襖脫膚山殽雉兔澤羞雁鳬北
饌潼酪南烹鼃蜍嗜䑕則鴟甘帶則蛆迺笑鄭老爛蒸
瓠􁜻乃笑坡翁夢餐雞蘇屬厭饕餮飽死侏儒語以疏
味能知否乎予雅嗜之日不可無乃顔兹屋羞供是須
寧疏而癯毋肉而腴易牙司味敢告膳夫
　　海蟾
三足老蟇太隂精夜載阿姮朝帝庭澡形不假桂花露
背負金輪浴滄溟騰騰躍起㡬萬尺癡腹一團露圓白
睨目光射蛟宫寒海若天吴難遁跡腹中萬斛蝌蚪藏
吐作列緯森光芒曉驂六龍駕羲馭騰踏未必輸飛黄
　　餞魏州判鵬舉
捜出指鑛遺其沙鄉(疑是/卿)雲褒武皆蜀秀虎豹各自雄
鬚牙兩京得人廣數路忍使丘中留子嗟不然題名百
許輩無一顯者何謂耶我亦典學老從事試向座中尋
孟嘉
　　古柏行
思人誰復念婆娑窟室崖隂未易磨四十圍間看溜雨
三千年後數恒河不堪與世供狙械尚許遺民占鳥窠
從此便名夫子樹匡人斤斧奈予何
　　到夔門呈王待制
手挈東風上水關鳯書迎日看新班五湖家世烏衣巷
三峽樓臺赤甲山畫㦸門開春晝永卧龍帳穏海波間
安危大計須公等天定應知即賜環
　
　
　
　
　
　
　
　
　兩宋名賢小集巻三百五十四
欽定四庫全書
　兩宋名賢小集巻三百五十五
　　　　　　　　　　　　宋　陳　思　編
　　　　　　　　　　　　元　陳世隆　補
　石堂集
　陳普字尚徳閩之寧徳人為恂齋韓氏門人韓出於
　慶元輔氏盖考亭的派也宋亡後三辟為本省教授
　不起有石堂集
　　擬古
秋聲金氣流天空露瀼瀼素波合流月淫淫滿庭霜遥
夜一美人寒閨自徬徨暗塵集凌波輕飈感鳴璫天性
賦貞清動止中矩方世無夔夔子窈窕空英皇抱璞如
臨淵日入不下堂時操㺯玉簫空中來鳯皇嵗月如流
星髪變面欲黄服玉固雪膚絶意百兩將
秋夜永如年四壁號寒蛩明月照樹葉白露啼青桐寒
窗紫玉琴時變羽凌宫三彈不成調百憂鬰攻中
東方有樂國開闢先柏皇鸞鳯為雞鶩麒麟為犬羊晨
霞作朝食太和為酒漿土無干戈禍人各千年長下視
禹九州有土皆戰場白日虎狼行青天蛟龍翔我欲為
逺遊滄澥淼無梁何年夸娥氏移置天中央
同根一株草時命嗟異遇風月芳香合兩地隔周楚爾
生麟趾家朝夕沐玉露我在雲夢林百草相蒙妒白璧
終不緇㷀㷀亦良苦
　　和友人韵
兒童恨芳草不識春長在簞瓢日晏如焉知顔樂改黄
鶴雅入聴鶗鴂亦可罪混沌何曽死拱璧莫輕碎野馬
恣流行逰絲無罣碍緬懐良友心不言黙相對願為蛩
駏交共話螻螘戴
　　望雲
我愛山中雲杳藹起無迹晴風吹綠樹天節日巳尺悠
揚㡬片雲出岫度絶壁斂作蒼狗形舒為鵾鵬翼朝抹
峨嵋青暮蘸滄海碧江南與江北蕩蕩恣所適何如雲
中仙避囂隠幽寂採藥雲下林礪劒雲上石乘雲騎茅
龍倚雲吹鐵笛我欲往從之飄然不可測
　　壬辰日蝕
憶昔度宗皇帝時十年十三日蝕之似道屭贔湖海曲
天子宫庭耽樂嬉滿朝翕翕皆婦人禍来照鏡方畫眉
北軍順流日食既兩國正爾争雄雌興亡豈必皆有數
百年以来士氣衰文臣髀肉不識馬武士驚魄怕見旗
　　凭欄
髙豁乾坤眼山晴綠雨收夕陽流水遶荒草白雲浮栁
䕃小溪側樵歌古渡頭凭虛發清嘯安得仲宣樓
　　徳陽林梅麓太守輓章
殷士皆周祼南音獨楚冠寢車人更怒負俎我為安義
合雍容就名應久逺看梅花真鐵石耐得許多寒
　　野燒
雜沓平原起電紅慿陵勢欲逼青峰草茅不問新開甲
蟄户尤憐乍啓封何暇𦙍侯分玉石畧如伯益逐蛇龍
際天逸徳無人問獨倚髙樓到曉鐘
　　懐古
世事悠悠一轉頭斷雲荒草古今愁青山北去南河隔
白日西飛東水流秦有金牛開劒閣楚無熊虎割鴻溝
多情蕭寺峰前月㡬夜蛩聲影半樓
　　答友人
雲作交逰山作賓道心為主自安貧柴門無鑰見同物
竹帛有名終累人綠水一潭澄静性青山萬叠裹閒身
紛紛望拜馬蹄下不見胸中萬斛塵
　　贈清叟行
共君一夜話三生語正投機君又行溪栁效顰添别恨
㟁花和意送離程驚時莫問歸巢燕贈别愁聞求友鶯
今夜夢中重聚首雞聲茅店巳三更
　　秋日即事
夜牀輾轉恨明遲曉髪梳寒倚竹扉樹影紙忩風作色
蛩聲壁罅月流輝三杯緑酒窮年客滿篋紅塵隔嵗衣
遥想白鷗江上路蓼花楓葉雨霏霏
玉露金莖曉髪寒秋風仍作去年看蛩聲疎雨長為客
雁影殘暉獨倚闌鐵硯窗櫺雲影淡丹楓溪曲水痕乾
西風曽與黄花約擬掇繁英貰酒餐
二尺書檠對影居西風吹雪上吟鬚雲邊月色人千里
竹裏秋聲酒一壺客思邇来紅葉亂雁聲南去白雲孤
季鷹自是知機者一念蓴鱸便到吴
書餘飲水枕長肱四壁蛩聲訴不平月色滿窗詩骨冷
露華方枕夢魂清西風嵗嵗長堤栁流水朝朝滄海情
紅葉山深無雁過殘砧㡬處搗愁聲
逰絲閃閃挂虛檐翔集號寒華嶽尖白髪東来閒㸃易
烏衣歸去寂鈎簾三千客路飛楓葉四五人家賣酒帘
魚笛水寒江上晚荒叢豆葉雨纎纎
　　鼓瑟
滿樓明月調雲和五十絃中急雨過彩鳯拂衣鳴翠竹
素鱗鼔鬛出寒波淒涼楚客新愁斷清切湘靈舊怨多
一曲更沉人已静江頭雲挂綠嵯峨
朱絃聲奏徹雲清有客沉吟倚柱聴遺響一時存楚曲
斷魂千載寫湘靈珠随明月生滄海船挾風波過洞庭
絃索無言膠柱倒遥遥江上數峯青
　　谿荘
疇昔何来此青山與白鷗絮飛春不去潮返月頻留
　　野步十首
南雁數聲嘹唳西風雙鬢䰐鬖病葉夕陽滿樹斷雲殘
雨歸岩
瀟灑枯藤老履行行只復行行泥路野人屐迹石橋流
水琴聲
黄犢眼中荒草鷺鷥立處枯荷宦海風濤舟楫故山烟
雨松蘿
愁思㝠鴻杳杳吟情敗葉紛紛歸去滿身溪雨醉眠半
枕山雲
白日長繩難繫青帘濁酒堪賒歸鶴蒼山雲際故人錦
字天涯
紅葉林風颯颯蒼苔徑雨班班人迹石邊流水樵歌鳥
外青山
流水數株殘栁西風兩岸蘆花荒草客愁逺道夕陽牛
帶歸鴉
按步緩尋幽草揚眉一望平林鳥影漁磯日暮豆花村
屋秋深
㡬處漁樵石路數家雞犬柴門竈屋殘烟杳靄溪流淡
月黄昏
木葉西風古道稻花北壠新田流水美人何處夕陽荒
草連天
　　自哂
曽騎白鶴上揚州頭上花枝秉燭逰尊酒邇来誰是伴
白雲收盡數峯秋
鬭雞走馬醉髙陽今日歸来兩鬢霜無限少年心上事
半簾豆雨語寒螿
古樹閒雲獨抱琴琴聲寂静樹雲深相如渇死文君老
辜負題橋萬里心
世事悠悠酒㡬杯晴窗把鏡獨徘徊西風吹老梧桐樹
仍送新霜兩鬢来
寛博麻衣折角巾疎慵不是少年身白雲半枕山中午
猶夢乗槎去問津
　　邵武泰寜途間一路海棠
萬騎連接出襄國諸姨撩亂上驪山道人不識紅粧面
何事扶筇過此山
　　歸鳥
紫山青嶂盡如家負日衝烟復帶霞今古乾坤秋一幅
㡬畨歸鳥與棲鴉
　　七夕
但把凡身小品論寧須扣額問星辰女郎戀别淚如雨
遑把金針度與人
　　四皓
長樂巵前露雪眉岩花亂笑出山時有人拍手瓜田裏
来往青門總不知
　　李廣李陵
茂陵無奈太倉陳槐里家傳本助秦萬落千村荆杞滿
隴西桃李亦成薪
　　賈生
落日長沙被鵩驚愁来强把死生輕洛陽才子多流涕
太息沾襟過一生
　　武帝
商車不足算緡来桑孔咸陽悲茂才一撮茂陵無覔處
建章門户至今開
㡬多愛子出蕭關山積(缺/)沙骨未還好把望思臺上淚
隨風北去灑隂山
五十餘年四海波建元三載盡征和中央寸土纔無血
沃日澆天瓠子河
　　荀彧
亂離揀得一枝棲得道争知却是迷曹操若逢諸葛亮
暮年當作漢征西
河濟泰山猶是漢匆匆把作賊關中久知天下無劉氏
不料人間有孔融
　　北地王諶
何物譙周口似簧㡬年漢帝手牽羊紛紛蜀土祀諸葛
香火曽分北地王
　　晉武帝
杳杳羊車轉掖庭夕陽亭上北風腥紛紛羔羯趨河洛
為見深宫竹葉青
　　梁武帝
戒捨工夫老未圓百雙雞子送殘年一生般若成何事
贏得江頭載荻船
　　以詩就葉洞春求畫蒲萄
洞春豪傑士妙筆出瑰竒寫就大宛根可怪不可披此
畫豈易得此手難再攜敢將有聲畫博君無聲詩
　　贈葉洞春畫蒲萄
引蔓牽藤寸管頭探驪剔蚌出風流三千龍女抛珠佩
一箇儒生擁碧油莫是前生封即墨便堪作酒博凉州
齊奴倘㑹清妍意免得紅裙逐翠樓
　
　
　
　
　
　
　
　
　
　
　
　兩宋名賢小集巻三百五十五
欽定四庫全書
　兩宋名賢小集巻三百五十六
　　　　　　　　　　　　宋　陳　思　編
　　　　　　　　　　　　元　陳世隆　補
　古遺小集
　韓性同字伯循别號古遺與陳石堂同里而及其門
　入元不仕
　　岳王墓
妖星隳地芒角赤龍劍悲吼風蕭瑟中原王氣挽不回
將軍一死鴻毛擲秦家小兒真戲劇播㺯造化揺樞極
指讐為親忠且逆隻手上遮天眼碧九重茫茫隔天日
無由下燭臣愚直臣愚萬死不足惜國恥未湔猶憤激
古墳埋寃血空瀝西風年年土花蝕我恐精忠埋不得
白日英魂土中泣請將衰骨斵苔痕獻作吾皇補天石
　　翠屏霽雪
寒林静對展翠屏六花糚㸃風景清四山簇簇瓊瑶樹
恍然照映芝蘭庭寒生晴光色爍爍含輝照耀銀海明
巉岩石化崑山玉負暄猿猱出深谷可憐不老山白頭
梅萼藏春暗香馥紫陽留䜟歌翠寒中有玉人在其間
道傳前聖發未發教開来學難亦難豁然胸次冰雪釋
白照紅日上團團
　　蓬萊飛峯
海上神山名自昔来去隨潮無定迹天人俯覽念虚浮
六鰲頂戴窮神力羣仙貝闕蕊珠宫多種瑶芝瓊草碧
依然根著不堅牢飛入石堂作南壁螺紋蠣迹石龍存
雲氣随潮時雨濕仙風䬃爽生羽翰招納霓裳羽衣客
試登絶頂望五湖髙樓洞天纔咫尺藥爐灰冷多登真
九轉丹成人未識雲間鶴迹託来篇王鄧真人久相憶
　　碁盤仙迹
唐山絶頂碁盤石戲局流傳名自昔殷勤細問白髪翁
云是仙人曽對奕苔封石磴不敢移竹引清風時拂拭
箇中黒白子不留想是仙童為收拾又不聞樵採之人
王子質邂逅仙人執手談贏輸未决藏機密貪看柯爛
不知時少憩山中方七日誰識囊中日月長歸来塵世
無相識
　　雙柱擎天
白鶴岩嶤枕江曲接岫連峰衍林麓石堂峻峭萬山雄
擁翠亭亭多喬木雙撑石柱峙東南勢力擎天名不俗
鍾英特産棟梁材不墜簮纓美如玉左接蓬莱右洞天
峰前水帶縈九曲依然幻出武陵源擬就峰傍新卜築
鶴歸錯認華表存應笑世人枉追逐
　
　
　
　
　
　
　兩宋名賢小集巻三百五十六
欽定四庫全書
　兩宋名賢小集卷三百五十七
　　　　　　　　　　　　宋　陳　思　編
　　　　　　　　　　　　元　陳世隆　補
　玉楮詩稿
　岳珂字肅之號倦翁彰徳人霖子紹熙壬子甫十齡
　隨父帥廣開禧初為鎮江饟幕庾吏乙丑試南宫不
　售歸官下與劉過辛棄疾相善時有北伐之役奉檄
　不獲辭遂浮漕河而北塗中所作詩題曰北征嘉定
　丁夘除守檇李庚午召還中都尋坐誣去官嘉熙初
　特詔有為卿直前枉之語除户部總饟歴寳謨閣直
　學士提舉太平興國宫以恩封鄴侯玉楮詩稿八巻
　自嘉熙戊戌至庚子凡三周嵗所作手編而自序之
　後移家檇李金陀坊痛其祖武穆為秦檜所陷作籲
　天辯誣諸書總名金陀粹編
　　五年不治筆硯奉詔起家是日始草辭免奏旋假
　　書吏于郡題寫皆生疎又堂帖趣行三日戒塗偶
　　成二首
五年尺牘不牋天一日除書到枕邊感欲宣心筆無語
恩慙糊口鼎餘饘説驂尚恐傳音誤書馬還思習札便
燭灺燒殘人未寢却輸鈴下愜安眠
露封謄奏曉鳴鈴當御應關乙夜呈京兆有裝隨使者
陳留無酒憶厨兵故營將鉞談家世老吏公車識姓名
塵事看看到書尺更驚三日有王程
　　予控免不獲命恭讀詔書聖訓有朕正欲為卿直
　　前枉之語感激思奮始決小草之謀
平生一寸心不為世塗折平生七尺軀擬慕志士烈吾
門古喬木毎抱嵗寒節三世秉一心炯炯常不滅雖如
卞獻玉自比来嚼鐵閉門著辨誣其事巳合轍及逢明
聖知所遇皆夐絶隆興録舊李一誣出奎札嘉熈今詔
書復以枉為説人生貴知心萬事等一吷矧以萬古光
下比覆盆掲憶昔賈誼謗同舟忽吴越關弓比射羿舍
鏃不虛發仍是同功家以豢反得嚙静思誣與枉二字
謹區别兩朝寓至鑑四海仰日月蕩誣貴昭昭錯枉豈
孑孑此恩無以報蛇雀况微物匪石心可轉襆被計當
決塵匣開青萍何時釁妖血
　　予以謬作數種并總所奏藳遺參賛髙紫微聞巳
　　閱讀未及賜報平日正病無人為過目者兹不特
　　餉所有别白半生漫浪筆研間為不虛矣因贈二
　　首
夜半軍書尚掣鈴想應敧枕夢難成新涼頗復欺長夜
舊事何妨閱短檠人説文衡真有託公于詩巻若為評
武襄遺跡今如許試考當時六萬兵
渉筆牛腰倦不支餘工那復到新詩殷雷秧綠又期月
指日棗紅能㡬時自古兵財無上策于今社稷寄西陲
入郛及國均危道勿謂君侯不敢知
　　拙婦吟
西風策策黄葉舞茅簷三尺鳴秋雨東家拙婦擁面嗁
彊剔孤燈訴愁窶當年採桑陌上歸嬉逰不管春蠺饑
千絲萬縷繭白雪便學紅女攀花枝十七十八事機織
暗鎖青閨人不識二十三十幽恨長盧家古梁玉為堂
四十五十巳老大唧唧鳴蛩欺獨卧尚隨姑嫂作笑嗔
一生苦樂由他人君不見昨朝縣吏踏門闑機軸巳空
盆盎竭雞豚指柵索飲壺掀釡叫嘑嗤婦拙起来迎門
陪笑面不似嬌羞怕人見今年嵗事苦不登且為當家
聊一展吏囂不肯怒且訶大兒門東窺飯籮藳砧走藏
姑誚罵造䴵無麵知如何蹙金芙蓉戲雙鴛繡牀一倚
曽萬錢低頭長歎祗自憐昔者何巧今不然吏呼巳倦
里正醉抆淚背人還滌器明朝欲酒姑勿譁正恐突隳
驚阿家
　　春波堂小飲懐棠湖舊隠三首
平生到處西湖長眼底波光日日新圖在輞川非舊隠
夢囘笠澤是前身一江細雨攲青菊萬里雄風起白蘋
獨立蒼茫動歸興釣磯須理未垂綸
炎暑今年特起竒不妨湖上訪清漪長堤步屧誰堪擬
髙閣慿欄我總宜喚客黄鸝穿栁度猜人白鳥映荷窺
衰翁病骨難禁熱且倩西風自在吹
虛欄四面挹湖光最愛薰風六月涼萬朶芙蓉紅影閙
兩行楊栁綠絲長鋪陳雪月晶明態商略隂晴濃淡糚
四序清游總如此春波何必獨名堂
　　餞孟運判寺簿赴京三首
温純如玉絶纎瑕驚坐何人指孟嘉䇿馬殿軍勞不伐
舍魚取義理無差讀碑襄水真為谷守壘房陵忍顧家
鄉國不妨動歸興天津八月却隨楂
詔書夜下日華門輦路争看使者軒烽火三邊尚勍敵
煙塵萬里欠公言不須目睫憂多壘好吐胷懐悟至尊
富貴功名分中有勿令仗馬愧廷鵷
半生共飲西江水草木由来臭味同交臂便同鴻雁社
論心不隔馬牛風君方鳴佩趨雙闕我自燒車送五窮
景倩仙塵凝望處為言驛騎莫匆匆
　　九江霜蟹比他處黑膏凝溢名冠食譜久擬遺髙
　　紫微而家僮後期未至以詩道意
君不見東来海蟹誇江隂肌如白玉黄如金又不見西
来湖蟹到沔鄂玉軟金流不堪斫九江九月秋風髙霜
前突兀贍兩螯昆吾欲割不受刀頗有萇碧流𤣥膏平
生尊前厭此味更看匡廬拂空翠今年此曹殊未来使
我對酒空悠哉舊傳騷人鍊竒句無蠏無山兩孤負(不/到)
(廬山孤負目不喫螃/蟹孤負腹昔人句也)老来政欠兩眼青那復前籌虚借
箸祇今鄉國巳駿奔軍將日髙應打門流涎便作麴車
夢半席又擬鍾山分先生家住岷峨脚屢放清游仍大
嚼襟期盡醉何日同試筮太𤣥呼郭索
　　餞髙紫微視師黄岡
秋風九月邊城髙千艘夜下宫錦袍文章不特動蠻貊
要識金版開六弢孫曹巳矣等陳迹喚起坡仙同赤壁
喧闐笳鼓動地歸重把功名光采石
　　後元祐行上辨章喬益公
正月二日天氣清六符兩兩三階平閣門催班報麻案
珂馬玲玎萬人看押麻參政拆璽封宣詞舍人来殿東
鞠躬一聲百寮聴軍國平章喬益公天心果與人心同
大哉聖斷天與通本朝太平説元祐五嶽三光渾未剖
當年一日三制頒吕范堂堂分左右䖍中大老更魁傑
申國勲名比韓富民生是時非漢唐親見至治躋羲皇
一塵不起四裔服軌順星躔蕃五穀士皆有造百姓寧
官僚徹底清似冰桁楊畢空戈革偃天街鏡浄無欃槍
彼何人斯階啓厲九縣囘飈八紘沸髙皇匹馬開東南
王業中興今五世窮荒靺鞨何自来中原萬里吹黄埃
數殫剥復囘否泰胚腪元氣鍾奇才耆朋夀雋軼千古
吕望鷹揚稱尚父便教旦奭居東西穆穆迓衡今再覩
官家即日開天章貂冠玉佩游巖廊一都一俞一吁咈
四海春風巳披拂聖賢自昔難相逄巨魚縦壑鴻遇風
與人歡呼争誦説元祐嘉熙莫分别君不見徂徠處士
歌一䕫濃墨大字慶厯詩生民至今受其賜千載萬載
生光輝陋儒筆硯久不治安得椽筆摹英辭兩朝慶祐
俱盛時衆賢一念猶西陲天心願化光明燭先望分輝
照荆蜀
　　至鄂朞年以饟事不給于時巳亥夏五卄有八日
　　始解維雪錦夜宿興唐寺繁星滿天四鼓遂行日
　　初上巳抵滸黄洲㡬百里矣午後南風薄岸舟屹
　　下不能移延緣葭葦間至莫不得去始作紀事十
　　解呈舊幕諸公
雪錦亭前水接天晚波如縠放歸船新詩開務從今日
此是江行第一篇
離歌巳盡沙頭玉夕照初翻浪底金自是晴鷗無六月
半江雪片湧波心
蕭蕭衰髪倚西風兩岸青山盡識儂東去西来縁底事
祇應添得一龍鍾
一江漲碧碧於藍健櫓鳴鵝舳正銜纔是過都空萬馬
又驚倚岸閱千帆
宵聲傳柝重城閉曉漏迷鐘古寺荒仰看繁星垂四野
不知身世受炎涼
一瓶一錫一團蒲到得今年一物無桑下忽興三宿念
古人不食武昌魚
葭葦延縁舞翠旌白頭吹浪又相迎攀轅亦作留行計
莫道馮夷不世情
昌黎久願列三王我亦曾親翰墨香惜别依依重囘首
棠磯風月更思量
赤壁江頭白羽揮鱖肥西塞酒同攜歸期應在初弦月
家住康山西復西
人生邂逅適相懽一曲髙歌行路難頻寄詩筩君勿厭
種花持釣是閒官
　　夜過夀昌
風雲八字䕶城隅樓殿崔嵬想帝居曾侍金魚惟石馬
幸因玉璽記銅魚千年鼓角聲猶壯四塞河山恨未祛
麋鹿巳游人事改何人曾讀輔吴書
　　望樊口懐陶士行温太真二首
昔年老子恨婆娑未付其如印傳何吴苑關心春日少
湘江回首莫雲多可無司馬親封鑰自是將軍老枕戈
我亦新来了官事正輸一舸弄煙波
太真行酒知何地渺莽遺基茂草深聲色加人何足計
精神滿腹不同斟六奇自可掀三狡一正何妨讋百壬
墮幘吐茵均此轍可憐枉用世儀心
　　三江口過舟時方四鼓
櫂觸收金柅釵蟲醉玉釭地鄰今七澤名襲古三江岷
漾雖分派荆揚却異邦晨光猶未發早識白鷗雙
　　赤壁
周郎二十四年少盖世功名随一燎親提三萬走曹瞞
不以敵勁恨兵少豫州失七巳膽折一日目明驚二妙
最憐黄盖不知名吏士相從倚營嘯阿奴火攻本無策
破竹自繇人不料貪降納侮理固宜泥淖華容㡬盡𠞰
古来行師有絶地毋乃重貽千古笑鏃湛縦是差可認
鼎峙詎關謀所召二喬春鎖何足言從此天光遂分耀
我聞漢賊久染指奮纛揺牙噬江表八荒囊括豈復遺
一蹙吴宫巳為沼當時乗勝下部騎考地當居楚南徼
蒙衝逆鬭須上流揖冦那容越津要武昌霸基跬歩耳
肯使國畿紛㦸旐坡仙訪古時寓意横槊雄姿誰與弔
故將異地眩疑辭政恐因訛啓譏誚滄浪六月捲晴雪
歴歴江山人物眇崩空亂石今㡬存彷彿棲巢尚驚鳥
夜深刁斗聲四發星斗滿空羣籟悄便須喚起紫綺裘
孤鶴南天楚江曉
　　後江行十絶
日日征帆上水風掀天雪浪駭魚龍不須檢校江行厯
知過雲山第㡬重
逺邨煙暝牛羊下近岸波澄鷗鷺閒一抹斜陽江似鏡
天移小景向人間
指㸃神鵶送客檣江山囘首鬰蒼蒼吴朝千載興亡地
極目長淮恨更長
擁騎年時憶往来舊時行處半莓苔山靈勒駕應頻笑
又是江南勾當囘
夕舂正是隔前谿江路行人猶未歸我笑卧龍成底事
晨光儘欠踏熹微
叫著漁郎急掉頭一聲别浦聴蓮謳山遥水逺應同趣
我亦青帘問酒樓
湓城巳近見匡廬風月煙雲自巻舒白鳥歸来閒似我
向山深處認巢居
官牌夾外少人煙商婦琵琶久斷弦司馬青衫不須泣
江鷗對我正忻然
西望沙津東秣陵湓江中道是歸程栁隂繫䌫人歸後
頻有黄鸝三四聲
人生最好是歸来六月火雲溶雪醅散髪晞風須一醉
月明攜簟又凉臺
　　初還故居
元是廬山莫逆交宫亭西畔著衡茅盟鷗似怯經新浪
怨鶴還知宿故巢一沼種蓮衣可製萬竿脫籜杖輕敲
不須海若逌然笑乞與杯堂樂芥㘭
　　集喜二首
鵲噪庭前木蛛翻簷畔圍雙蓮瑞明月萬栁舞晴暉宿
鶴迎風袂盟鷗認雪衣物情同一喜應為主人歸
水面開新皺山容散宿顰松巢猿巳識花徑鹿初馴雲
倦隨歸鳥風清似故人逢迎真不暇誰作近前嗔
　　歸自鄂雙蓮生於後池偶作再寄紫微
巋然匡廬山獨秀蓮花峰派為濂溪源下有愛蓮翁絶
學嗣洙泗千載同清風書堂二池間浮翠籠輕紅居然
不染塵湧出清泠中雪藕厲堅節一念窒以通朝巻而
莫舒吸之碧玉筩潔凝月露潤妖鄙桃李穠食子味崖
蜜擘房透香叢菰蒲儼不羣魚鳶間相從大哉君子操
視此禔其躬我方賦歸来来策溪上筇家池忽驚見暗
霞照秋空巳迎顥氣澂況復嘉瑞逢雙葩本共根殊質
疑並鍾摘奇且熟玩比徳思廣充嘗聞古之人即物皆
至公兩岐羙報上同穎還居東雙觡賦長卿竒木對終
童善推仁義端脗合造化工後代煽淫靡世見了不同
聨芳天泉池合歡華清宫駢花耀鱧湖十丈開華潼徒
能資喪志誰與思念功嗟余困蒺藜坐此五技窮兹瑞
何自来儆戒如倥侗孤直常易摧初戒先協恭競妍必
競妒次戒毋苟容美祥不可恃又以戒其終恭惟天地
心常比藥石攻名理倘未渝再拜師正蒙
　　太行道
太行羊腸坂九折雲黑風乾尺深雪堇泥道滑木葉寒
轆轤車聲行復歇華山有馬久脫轅歸来牧野經㡬年
一從倉箱事居積聊以知道煩長鞭前車巳覆覆道左
天井關頭夜明火後車趨駕開井陘唱籌仍復催連營
關山青艸春二月單軌一冬曾結轍鬃頽毛落雙膊髙
引領皮穿眼流血去年搏手雙拳空今年三月甬道同
可憐駑力不敢惜轅下亦覺鹽車通君恩天大示弗服
桃野已甘偕觳觫感恩伏櫪飽秣芻猶為太行憂後車
　　長門怨
驚風不成雨行雲去無蹤妾生三十年著籍長門宫宫
車轆轆春雷曉明星初熒綠雲擾增成丙舍争迎鑾惟
有長門閉花鳥黄門開玉匙畫史圗蛾眉金鋪振瓊鑰
玉秀生銅池朝陽纔囘金屋在轉盼不堪人事改入宫
巳作鄭袖嗁出塞那知延夀賣花殘鳥語頻長門春復
春花鳥巳驚老况復門内人東風動地夜来惡萬翠千
紅繞簾幙當熊自有匪石心肯顧班姬秋扇薄長門勿
輕怨視此篋中扇白華兮綠衣自古兮有之
　
　
　
　
　
　
　兩宋名賢小集巻三百五十七
欽定四庫全書
　兩宋名賢小集巻三百五十八
　　　　　　　　　　　　宋　陳　思　編
　　　　　　　　　　　　元　陳世隆　補
　玉楮詩藳
　岳珂
　　夜觀象奕
青燈相對夜初闌適意棋枰伴我閒天馬輜車金象國
虎龍縞韈寳臺山進趨自可覘成敗倖勝何常不往還
一著未容囘逐勢不妨袖手酒杯間
　　唐世有刺郡江表者時宰囑以新淦出筆令製以
　　寄刺史始至召佳手一老父應命百日纔得二管
　　馳貢相府既訝其遲又薄其鮮試之乃絶不堪大
　　怒曰數千里乃寄兩管惡筆來刺史聞之懼欲置
　　老父于罪老父訴曰使君毋草草我所製乃歐褚
　　所用丐先示以相君翰墨容再製茍不稱甘鼎鑊
　　遂示之笑曰如此只消三十錢筆不日獻五十管
　　再使至長安相一試大喜復書乃優賜匠者夜窗
　　偶試昆陵張顥筆戲為之賦
世間未必無臯夔九疑虞舜不可追武皇鋭意開絶漠
摧鋒乃亦有衛霍嗟哉格物本一理顧人所用何如耳
筆工在昔本市傭束毫傅筦求售同誰云進技不進道
意匠輒與歐褚通䖍州刺史覔佳筆雙管何堪須百日
星馳一騎到長安試手鳯池隨棄擲老奴恂慄丞相嗔
能用此筆能㡬人願窺翰墨減工製必使揮毫誇入神
斗柄春囘開電笑槖籥果符人所料中山聚族儻未殫
束帛那容及年少是知人才用舎識别惟一心臯夔衛
霍無古今妍媸能否俱在上所使此筆區區正其比我
生識字僅一丁眼前所見徒毘陵未知當年新淦定何
若正恐鍾衛二王無合作君不見此老一去知㡬年當
時鑒裁無復傳紛紛鵞毛抱筩賣恰費書傭三十錢
　　葡萄
當年博望奏邊功異種曽攜苜蓿同摘乳那煩桐馬令
引鬚聊愜好龍公頗憐漢地離宫在未許涼州酒甕空
囘紇秪今重餧肉清隂彌望滿闗中
　　荷花盛開以病旬餘不至亭上偶成二唐律
病襟慵策杖天鏡恰開奩青蓋迷前浦紅糚開曲櫩藻
窺知鷺下萍破識魚潛㑹看吳公陣官蛙奏曉嚴
好在中孚澤猶横未濟舟擲金隨栁舞跳玉趂蓮謳掃
榻方思士鈎簾也覔侯病夫均一笑此意本無求
　　子歸未省松楸將以初秋望前汎湖之龍門巳戒
　　舟艦而連夕雨作不見月因賦天問二章
擬放平湖月下船櫂歌中夕發長川蘋風好為雲開幕
蘭漿不妨人扣舷猿鶴候迎將曉日魚龍悲嘯未晴天
玉川塌額金沙上閶闔封詞漫一牋
小心風伯紫宫回眼看銀蟾海上來𤣥豹又成漫谷霧
斷虹又作隱山雷便教雨積三時害未信晴無一日開
待試平生補天手為君明鏡再安臺
　　秋夜有感二首
早嵗驪車擁漢闗憂心耿耿日凋顔秋成正望狼烽急
夜枕不禁魚目鰥三仕古猶闗喜慍萬金今不博安閒
回思此日一尊酒只合長居木雁間
從來難辨是㡬微談者雖多覺者希小隙便須防蟻穴
大寒何必泣牛衣無妨掣肘方成事不早抽頭即禍機
莫道不才明主棄也曾攖頷觸天威
　　讀劉琨傳
古來萬事無真實賴有區區史筆存士雅聞鷄偶同被
至今起舞説劉琨
　　送喬江州將漕江右二首
獵獵英聲世少雙兩年鄉國望麾幢才猷牛綮硎初試
筆力龍文鼎獨扛風節又新唐十道恩波仍浹禹三江
澄清何事先經濟尚使尊賢志未降
昔日東州看陣圖武昌陸續拜魚書我歸舊齒邦人版
公去新乗使者車但願世官居鼎鼐從教野老自犂鋤
西風鴻雁方遵渚時有音塵接里廬
　　次韻喬江州琵琶亭詩二首
共生壬子兩仙翁不為離情惜斷篷鐵撥鵾絃遺響在
繡衣龍節賞音同穆曹技埒名俱勝唐宋詩傳句並工
擊節銀箆定誰是茫茫江月思何窮
一葉西歸老倦翁髙樓突兀記推篷景隨湓浦江山改
人與香山嵗月同異世剖符傳事比出門合轍見詩工
我來君去如鴻雁休歎長安目力窮
　　得陳元履家書六言四首
病骨經秋易怯人情比日多疎驚起打門軍將傳來置
驛家書
老病兩無世用謀謨百不如人喜見東牀論事誰言下
榻生塵
安問經時落落邊聲鎮日揺揺寄賀塞翁馬失決疑天
老龜焦
窺户㡬回鵲喜繞家一夜蛩吟痛飲正須似舊安居且
願如今
　　紫薇花
凡卉同資造化工紫薇元不待東風明霞絢爛瓊為蘂
曉日離披綺作叢塵境㫁無青瑣隔仙姿元與赤城通
最憐耐久堪承露誰道花無百日紅
　閒居六詠
　　早起
五夜玉繩轉雙轤金井寒背人蚊作市欺夢蟈鳴官竹
徑風初度松梢月尚團踞龜猶汗漫何許覔乘鸞
　　午睡
東日平明際北窗髙卧時五經方坦腹百慮且伸眉蕉
覆從疑鹿槐安更獵龜覺來還一莞七椀玉川詩
　　晝閒
用闗無用地才與不才間萬法因心起㡬人如我閒牀
頭看黄巻屋外儘青山隱几逌然笑何人戰觸蠻
　　晡飲
閒居欣少事燕坐覺無營炎暑鏖天陣驅除仗酒兵勿
嫌晡日杲自有晚風清堪笑竹中飲終成七子名
　　晚步
抱病遊從少居閒醉醒頻心懐喜無事脚力尚隨人野
徑經行地園亭自在身不妨歸步晚長趂月華新
　　夜坐
一窗涼漫月四壁總聞雷銅漏水成滴金爐香未灰徘
徊聴蛩逺熠燿逐人來看劒挑燈久譙城角引梅
　　賀髙中書兼崇政殿説書三首
宏議通三府髙名動四聰鳯池仍舊渥虎觀册新功盡
日槐方翠秋風棗已紅直須先抗議莫待入雲中
日月熙明地風雲際㑹辰紫宫贍象逼丹扆喜情親遜
志賢謨在仔肩聖徳新耕莘須負鼎從此學而臣
邇聰咨夕訪清問切辰猷博學今中壘遐征古上游齒
寒當預計身履即良籌頗牧豈云逺隱憂其有瘳
　　張孝顯晨訪懋忠堂因拉陳升可王囦道同飲徑
　　醉卧小閣醒則晡矣戲呈諸公
凌晨有客來欵門盥櫛下榻呼冠巾怪生鵲喜繞庭樹
迎客不但填河津清尊湛湛開北牖頤指市奴馭奔走
烹鮮煮餅羅朝槃苜蓿闌干豈無有一杯兩杯叱先驅
羣羊入夢撞甕菹三杯四杯舌底滑闔座牢辭輒投轄
共言夘飲夕不同能使終日長冬烘一朝便廢一日事
除却投牀百無技老夫笑倒絶冠纓人生無日無經營
經營至竟有底成謹閟此舌君勿評直復大噭五六七
不醉不扶毋返室髙眠一枕醉復醒莫管今朝更明日
　　吳季謙侍郎送家釀香泉絶無灰得未曽有戲成
　　報章
義豐愛酒憎官壺日長忍渴呼酪奴自言畏灰如畏虎
有酒不向官坊酟當家香泉世無比米潔麴甘醇且美
釀時不着一㸃灰滿酌寒泉挹清泚小槽滴瀝竹筧承
氷渠夜濺真珠明一泓澄澈玉無底滿瓮盎盎春風生
釀成不肯飲俗客澆著柴桑舊時宅共此千年醉眠石
更將餘瀝走馬軍來注吾家老瓦盆許我自飲不許分
老境宦遊環軌轍官酒徧嘗隨地别何曾見灰能作孽
飢來一腹大于蟬鯨吞自覺吸百川是灰是酒俱不辨
豈問他州并異縣今夕何夕翻露漿和壺一洗灰土腸
君不見柴桑于酒特寓意相逢不擇賤與貴要是醇醨
均一致汝陽後來帝家子路逢麴車不知味流涎正復
何所謂貧為田舎富天宗遇酒隨飲莫適從豈如仙家
居義豐無懐自與造化通彼燧人氏初何功酬君三語
將無同同不同君信否黄花飄香石耐久明日山行且
攜酒
　　珊瑚
銅柯凝異質鐵網墜層淵海霧夜涵潤山霞朝欲然緑
鬟尚攲枕烏帽稱鳴鞭勿為毛錐子日興靡萬錢
　　無題
秋水芙蓉試早糚半軒微雨灑鴛鴦細腰正欠酬金餅
奮翼何堪卸玉梁鬢亂釵横人在牖繩低斗轉月侵牀
無情花影雲來去却做一天風露涼
　　饅頭
㡬年太學飽諸儒餘技猶傳笋蕨厨公子彭生紅縷肉
將軍鐵杖白蓮膚芳馨正可資椒實麄澤何妨比瓠壺
老去齒牙辜大嚼流涎聊合慰饞奴
　　小墅桂花盛開與客醉樹下因賦二律
舊遊曽賦小山篇浪蕊浮葩總遜妍金粟同瞻黄面老
玉枝爭擁碧霞仙化身瑞相已百億匝地香風更大千
無量眼前金世界倦翁又結醉中縁
黄金湧出碧檀欒消得充庭舞廣寒露蕊移將天上種
雲階借與月中看扶疎清影立黄鵠匼匝滿庭翔翠鸞
吹徹玉笙正涼透香風萬斛夜漫漫
　　雨中觀廬山
雨裏觀山夐不同何須九叠看屏風紫觚壇上排蒼壁
青步障邊鋪翠茸谷錦未迴晴日照衣綃聊借淡烟籠
秪今萬木添紅纈更倩清霜染曉楓
半生每負看山眼此日真成帶雨遊攲枕有無疑欲莫
成峰横側總宜秋耳喧似厭泉嗚咽腰繫不妨雲去留
明日新晴馬蹄放直須三峽看龍湫
　　約吳季謙山行書來問期戲答
連朝積雨快新晴雨後青山眼倍明大路岳蓮聊繫馬
西園池栁正啼鶯已拚一醉從金諾共聴層淵噴玉聲
月裏看山儘清絶可憐偏照國西營
　　邵伯温聞見録載范忠宣帥慶陽時總管种詁無
　　故訟于朝上遣御史按治詁停任公亦罷帥至公
　　為樞密副使詁尚停任復薦為永興軍路鈐轄又
　　薦知隰州公每自咎曰先人與种氏上世有契義
　　某不肖為其子孫所訟寧論事之曲直哉予在山
　　中讀書偶見此書而表
君不見孔融昔日見李膺百世尚以通家稱又不見孔
融後來薦鴻豫卵翼方成比行路北海平生開酒尊未
應賓客皆若人儻令同徳更比義華胄肯以遥遙論世
間麟鳯雜梟虺人事㑹逢總如此髙平丞相本大賢尺
璧那容寸瑕指一朝契家青澗种轉頭不記龍圖公蟈
鳴亂聲蠅㸃素丞相襟量滄海同歸來端委廟堂上一
眚不捐三世將自言曲直何必言愧死老奴作何様吁
嗟此輩何代無髙平堂堂真丈夫卲家聞見訂千古寂
寞澗城墳上土
　　已亥八月廿一日除書子拜太平興國宫祠官呈
　　趙季茂
世間何物最是閒司諫拂衣歸華山倦來忘記省不得
依約此語祥符間終南捷徑本自錯老子新司紫元鑰
官家僱我作閒人有酒醉呼端不惡嵗糜廪粟月俸錢
豢鶴有料芝有田人生何必待有用我老得此寧非天
君不見當年把臂龍圖上司諫放歸元不放又不見倦
翁山行醉復醒説着拂衣今亦忘(去/聲)
　　奉寄何正父總幹
經旬習懶慣山居不寫城間一字書把菊見山新趣倦
汎蓮依水舊交疎無心是處友麋鹿有客寄誰烹鯉魚
見説近來軍食足不妨詩巻訪犂鋤
　　設醮太平宫竣事呈偕行諸君
九光影裏步虚聲午夜封章叩紫廷雲路鳴琚傳奏簡
天街擲火度流螢沈沈玉漏傳三鼓爚爚銀河燦萬星
仙仗煙霄正凝想曉光浮動逺山青
　
　
　
　
　
　
　
　
　
　兩宋名賢小集巻三百五十八
欽定四庫全書
　兩宋名賢小集巻三百五十九
　　　　　　　　　　　　宋　陳　思　編
　　　　　　　　　　　　元　陳世隆　補
　玉楮詩藳
　岳珂
　　山中奉寄通判楊宗博二首
多病山中客無人傍酒罇與猨分橡子為鹿長禾孫白
晝雲歸屋黄昬雨打門忽懐楊司馬烟靄隔重閽
步壑斗堪摘登樓雲與齊未應隨日涉猶欠樂天題舊
覽開青眼新編寫赫蹏便須聫和軸寄我小山西
　　酬趙季茂遺餉松實鰻鮆柔魚
掀天吹浪九夷東維錯分珍意倍濃越井戲沙形酷似
秦囊遺算墨猶封色欺金嫩三江鮆實比瓊酥十丈松
珍重故人勞問遺為言耕壠正勤農
　　次韻趙季茂寄詩
蒹葭道阻長人在水中央鴻筆寫秋思驪珠比夜光律
嚴詩格壯鈐廣置郵忙鉅軸注銀水欲題無漢陽
　　九月十三日始就郊墅拜寳謨閣直學士提舉江
　　州太平興國宫之命
槐影西清舞翠鸞竹宫髙接五雲環職陪温洛圖書地
名在元封卜祝間晝訪未承龍閣問晨香猶厠羽衣班
祠官到處無公事且聴松聲老此山
　　茶花盛放滿山
花容縝栗露氷膚消得脂韋酪作奴葉底綻葩黄映玉
枝間著子碧垂珠潔躬淡薄隱君子苦口森嚴大丈夫
便合味言歸雋永移根禁籞比青蒲
　　九月十四日夜月明如晝敬想合宫竣事志喜而作
纎塵不動月流空雲繞崑崙想合宫蟬冕侍祠三事列
鷄竿肆赦九州同裁儀丙巳尊容典肇祀庚寅識聖功
田野老臣察天意夜深頻起候西風
　　將游太平宫小詩呈趙季茂
聖治峰前松檜寒舊遊重此解歸鞍着身泉石無心客
主掌雲山正額官老去雲居居紫府新來雜壓壓黄冠
門東曾有劉仙洞剥蘚攜筇試扣看
　　螃蠏
無腸公子郭索君横行湖海劒㦸羣紫髯緑殻琥珀髓
以不負腹誇將軍酒船拍浮老子慣咀嚼兩螯仍把玩
廬山對此眼倍青願從公子醉復醒
　　聞畫眉鳥聲戲作
木杪幽禽巧語新何時曽記得名因様傳京兆成雙嫵
人指漁陽開小顰儘稱如簧啼白晝未須對鏡學青春
山中有叟答無語短褐龎眉更笑人
　　太平宫遇雨
山居五旬晴山行一日雨太平咫尺間千里隔跬步黄
泥深三尺風聲更號怒誰語逋客知山靈儻留汝
　　趙季茂有詩來適山間斸池得筍因以遺之併賡韻
籬菊初黄楓葉丹蒼筠共此屋三間拂天未帶山雲白
斸地已凝湘暈斑玉版有時堪咀嚼石欄何日共躋攀
山家聊送清班兆且為屏星識九關
　　葆清菴值雨二首
積雨將旬浹都無一日晴簷寒多雀噪路滑少人行雲
氣連山暗霜威徹骨清更憐攲枕處終夕聴泉聲
松竹鏁靈宅塵埃了不清洞龍隨劍吷檻鶴識琴心路
指三峰近山通一徑深壁間少年字陳迹不堪尋
　　予老病倦煩入山兩月頗得静中趣良月六日趙
　　仲南端明朱子明户部曾編摩忽皆専介王囦衜
　　諸人亦來而東老姪自石門至閣皁劉道士又以
　　詩巻為䞇戲成
鼓鐘不合嚮鶢鶋人事何因到野廬玉節金臺新貴字
寳章琰刻故交書葛冠道士重温巻芝砌郎君亦下車
忽憶蘇州風雨夕空山落葉昔何如
　　山居作報書竟夜有感戲成
山居踰五旬正以厭煩故誰持故人書剝啄扣我户奩
篚旅庭砌缾罍列廊廡啓緘讀風簷盈幅字如縷頗欲
從簡易人事正如許厚意來逺方殷勤不容阻遥欲混
俗塵又覺初志誤筆研久荒穢肩腕仍旅拒沈沈青燈
夜牕牖打風雨聊激懶惰心小出啽囈語霜㕙比鉛觚
玉蟲剔釵股隃糜方㺯墨擘繭更伸楮始焉據几案敏
捷疑得趣倐爾懐交情恍忽接良晤緘題甫一二手熟
漸四五溪毛簡精粗報祝視豐窶札胥謹印蠟僕𨽻治
筐筥但知役羣動不覺向五鼔作勞耳屢鳴倦寫目如
瞀低頭觸屏風入鼻飲辛霧欠伸忽三喟静念起百慮
吾生何太勞窮處尚弗恕仕皆係窮達世豈忘喜怒人
以情見憐我獨影相顧謙勤福所基傲放人共惡當年
衆楚咻詎止雙蛾妬生雖有逺志我豈惜遐舉偶因囿
形質莫與揷翎羽徒誇九垓期姑了一夕苦嗟哉且努
力掣肘無單父
　　十一月十五日忽苦舌瘍甚不能飲食憊卧一榻
　　戲成
君不見東坡昔步虎溪月夜聴溪聲廣長舌溪聲不㫁
流不枯此段磊落真丈夫一生吾伊換喑嗚嗟哉三寸
予豈無公子縉紳陳禮法枕麴無思噤如蛤辨士説客
談縱横叱牛惟解供力耕爾來更自作竒痛晝苦吟呻
夜妨夢伏牀啜粥猶漓浪臠肉持將堪底用太倉受禾
三百㕓大官烹羊俱鼎羶瀛州給膳稱學士飽食端居
今六年生平元不負此舌欲辦一竒了無説更憎此舌
工負予乃復累我七尺軀鴟夷榼載鸕鷀杓向口低眉
輒前卻齒牙助桀復搖落誤殺流涎辜快嚼仰天大笑
絶冠纓舌兮腹兮誰重輕
　　宿溪聲閣望香爐峰偶成二律
閲歴煙巖古琮琤雪澗横海潮秋八月山雨夜三更肯
作隨流想難忘漱石情壯懐徒激烈聊復以詩鳴
廬峰三萬丈鳥道度嶙峋宿雨留前躅清風絶後塵誰
憐石樓客同是玉階人謝屐須乘興千年艸木春
　　寄道士楊休文
羽衣來自閤山前見説山中老散仙出岫無心雲傍日
歸巢有意澗鳴泉同襟汗漫尋常客掉鞅文章四十年
我亦近為猿鶴侶試從香火結前縁
　　己亥明禋恩封鄴侯感愧有作二首
静即為方動即圓幼知碁局老饒先封同桑梓一千户
蹟逺蓬萊二十年品禄幸猶容後隱榦畬何敢擬前賢
只餘築室疑相似三萬牙籖還儼然
布衣所願極封留佩飲歸來正倦遊汗馬無功開上郡
鑄龜有意顧中流南巡空負黄圖恨北望還興紫陌愁
王國不煩謀生父自憐支子亦通侯
　　謝趙季茂海錯二律
珍殽惟錯逺持將賴有詩情合得嘗明月擘蚶分瓦礱
晴霞浴□露珠房鰂烏鮆白螺開靨蚷紫蝦紅鰾挾膓
雁㫁閩山歸未得把杯猶憶少年塲
苜槃朝日照蓬蒿消得長吟賦老饕喜見監州有螃蠏
未須學士議車螯案鮭三九漫青韭斗酒十千無白醪
應為近來詩思少故將飲興發風騷
　　二十七日復有㫖除帥江西一旬之間兩奉除音
　　再賦二首
披腹忱辭久未呈浹旬兩詔下宸京老臣何路通誠悃
聖主無私燭物情鶴隴未渝耕隴志牛衣空換錦衣榮
九重自是真知巳莫惜捐縻負此生
郊鄽不隔馬牛風枌梓環隂跬步通湖帶江襟邦畛接
雨簾雲棟物華同未須預計荒三徑幸有需章達四聰
尚想東湖海棠鬧秪今未改舊時紅
　　香蠃
金箱玉質介為裳一騎紅塵自逺方籍掛衆香椒桂國
身居大海水雲鄉丁蠃薦醢體猶具煎甲流芳名未亡
舉酒便應酬一醉尊前風味試平章
　　昨説箳篁聞有繡帨之醼囘車戲呈季茂
慣開嬌小處繞帶覔銀魚授雁定同瑞㺯麞應誤書生
朝今日是嘉醼早春初無分陪湯餅到門空返車
　　春晴將游玉淵踐吳季謙待制馮可久武博山行
　　之約先走長句
康廬三萬丈下有神龍淵旁聫玉井並仰溯銀河連層
厓積氷雪㫁㟁藏風煙崔隤五老峰迸瀉三峽泉鯨鯢
碎紫霧螮蝀開青天脈疑海眼近寒入山骨堅澗艸揺
秋暉谷花發春妍其間地布金到處題標璇大哉象教
尊儼若螺髻仙巍巍南宗栢湛湛西方蓮總持包萬法
卓犖棲羣賢慈心鬼神仰顯跡今古傳逺令千聖境容
此一席顓我昔宿命通曾結他生縁嘗聞祖師隱上應
帝釋躔清宵珠石隕白浪星河邊至今澎湃中常欲光
景燃當時初卓錫如昔睨采椽浮雲常抗志立雪思比
肩壯懐凌九疊浩氣湧百川山水為髙深志節争後先
永言縈俗累兹遊今㡬年猶想謝公屐同整劉琨鞭橋
梁識昨徑嵗月驚舊鐫盍簪有耆碩授館許款延牛耳
盟屢寒馬頭月方圓便思供糗餈更擬焚蘭荃先尋遺
民盟次迹繡佛禪䇿杖掛錢去拂石看山眠歸來廬山
南三士同陶然
　　詩成翌日病作未發
　　　病中酬趙季茂
雪窗病惱獨支頤不解隨人舉酒巵驚辨有時欺白羽
解圍無婦蔽青絲驪珠滿袖勾吟興鹿氅看山戀藥糜
莫訝牛腰聫未足江州司馬例能詩
　　豫菴三瑞詩
　環豫菴皆竹也嘉熙庚子三月忽呈三瑞皆前所未
　覿或者嘉祥有待而出耶䕶以朱欄表以名扁因物
　有感復系以詩
　　鵷竹
雷雨新頭角煙霄舊羽翰聫根方拔象接翼更停鸞紫
錦雙翻籜青銅並倚竿摩穹端有待聊復䕶彫欄
　　蟬竹
氣並隂陽正仁無雨露偏闔開知有地竒􁀙自潛天雖
煥雙紋異仍存一節堅薫風動蟬腹槐緑又鳴絃
　　龍竹
夭矯青池近騰拏碧漢遙微風鳴獬管輕霧映鮫綃舞
翠槐齊秀蟠青松後凋終須還直道勁節自干霄
　　庚子三月二十七日又易守當塗四月十一日發
　　辭免之牘書懐成二唐律
九重旒冕真知已㡬度弓旌憶款門素志不為温飽計
赤心未報聖明恩鶴汀雲雨暮應捲牛渚風煙秋欲昏
休向長江問陳迹浮梁孤塔不堪論
去載西陲夏正初首驚禹閣下除書璇杓導㫖方螭陛
珍圉迎釐又見居三見綸音傳詔壐六看棨信到耕鋤
秪今又上公車奏何日煙蓑返老漁
　　十二日諏吉受通議大夫告再書述懐二首
聖代論思秩中朝博議官尚紆郡邸綬空著侍臣冠嵗
月驚馳隙功名儘畫墁髀銷今已復半世愧羢鞍
五雲瞻觀闕百印寫綸絲有愧陪豹尾何功復鴈踦精
鏐朌紫磨實篚詠緇宜聖徳知難報規銅笑白髭
　　四月二十日被以郡事入奏之命再賦二首
五雲堆裏望觚稜二紀周南夢未曾四輩兩年勤詔札
九重一念又黎蒸烽臺雖有深秋燧雁塔應無曩日僧
預備正須如雍國不妨徳業頌髙昇
去年冬暮拜弓招槐夏重承接畫朝錫馬敢期先雨露
㝠鴻自愧㸃烟霄沙墀有路瞻唐表瓦缶何堪溷舜韶
歸郡定應遲六月却從故迹問凌歊
　　新荷出水
貼水初翻紫玉團忽驚矗立傍闌干瑤池七日來青鳥
玉鑑孤奩舞翠鸞曉露走盤珠顆瑩晚風颭盖雪衣寒
從今十丈開花面大華峰頭更一看
　　舟過庾樓
得名元是庾西陽秋夜何關舊踞牀坐上參差雉横堞
檻前來往燕歸檣騷人雪月撩新句游子風雲憶故鄉
何日君恩粗可報苔磯重此濯滄浪
　　簡吴季謙堅他日柴桑之約時季謙有潭帥之命
　　二首
㡬年諸葛卧南陽蠡澤春風詔趣裝丹檢紫泥來四輩
碧油紅斾又三湘不闗富貴干旄戀要看功名汗簡香
雪汁蓬婆漸秋水好扶西極漢天長
君今西土我東馳一醉相從又㡬時星變十年占軫野
風寒兩地説江湄憂時有慮慮須早了事欲歸歸未遲
年齒官班略相似伴閒頻記樂天詩
　
　
　
　
　
　
　
　
　兩宋名賢小集巻三百五十九
欽定四庫全書
　兩宋名賢小集巻三百六十
　　　　　　　　　　　　宋　陳　思　編
　　　　　　　　　　　　元　陳世隆　補
　玉楮詩藁
　岳珂
　　排灣遇風對㟁即彭澤舊縣二首
隱約山藏霧砰􁥛地起雷黒風吹海立白雨過江來齊
樂正應爾沛兒安在哉雌雄誰與辨試上楚王臺
㟁上蘆搖首門前栁折腰千年已陳迹四海又驚颷宿
翳何當净髙風幸未遙柴桑那可見身世且漂搖
　　發排灣過小孤彭郎祠下遂宿馬當
山小孤磯彭郎中納百谷吞三江江流澎湃不可當勢
比折木傾銀潢渴龍一支走馬當宛然天驥初騰驤囘
韁矗立江中央西從岷峨暨睢漳南派五湖通三湘後
先奔走争囘翔前驅怒氣軒且昻倐然過此意洋洋儼
然天子朝明堂坐受萬國來氐羌五瑞咸輯珪與璋拜
舞軒陛心俱降我聞乾坤融結盤古開混茫流峙異勢
分輿方巍巍神禹治水平懐襄底乂一意先荆楊此山綠
字元弗詳脱畧丘垤登毫芒後人考古徒縑緗未覩此
石天經地紀之維綱君不見古馬當今馬當記牒雖漏
處有常上焉柱天植極扶三光下焉立地作鎮安八荒
磅礴杳靄排穹蒼削平澒洞壓鴻龎星羅碁布髙盖張
百靈臣伏絶影藏坐使四海順流終古無濫觴噫唏偉
特那可量我欲用世取所長便當提作朱亥神椎椎獝
狂北絶大漢梟名王何空更度金浮梁一拯墊溺躋康
莊連山叠阜化囷倉盡飽萬姓飢火腸持此報上歌如
岡徧開夀域同畛疆自今永永三十六萬嵗淳古比九
皇山岧岧兮江湯湯
　　過鴈汊
駢集千艘岸喧拏百里聲黄旗優士賈白奪困商程吳
楚方憂蹙耕桑漫計贏坐觀還一笑闗市古無征
　　入蕪湖港過吉祥寺
昔時曽訪後山松天道那令覇業窮夾㟁人觀新太守
擁門僧認舊詩翁隱磯漫指六朝事魯港嘗淹五宿風
從此片帆湖際去只應日在瑞雲東
　　黄池
易取日中市陶居天下衝南琛下甌粤西旅輯巴庸四
顧斷登壟萬家塿聚蜂寢丘端不類何以洿吾封
　　銀堰
舊説金為土今聞銀灌城古人真作事後世只虚名籌
策雖曽立厫倉竟未成道旁雖築室吾欲誦坁京
　　三塔寺寒光亭張于湖書詞寺柱吳毅夫命名後
　　軒二首
竹裏逢僧院殘碑不記年鴈題三崒堵龍化兩魁躔寳
正號應紀元豐墨尚鮮寒光定何似誰放五湖船
雲煙千嶂逺風月四時新笠澤昔魯望鏡湖今季真何
時脱塵絆來此寄垂綸一艇葦間宿寒光長是鄰
　　渰中水淺輿從下水肩舟二首
揚塵驚淺瀨平陸比通津絶臏正扛鼎化身如轉輪未
輿譏代畜不守愧懸鶉誰借商巖手一篙烟水春
水面平如砥湖心淺不波駕肩同作楫袖手莫談河不
見成橋散空傳度磧駞勞生正應爾空愧白鷗莎
　　去嵗五月二十八日發雲錦亭以六月旦謁富池
　　而行是夜始望見廬山今嵗以此日正在湖渰中
　　念嵗月之倏忽驚道塗之勞勩囘首感歎二首
雲錦亭前夕照紅興唐寺下曉聞鐘傷心楚水又經嵗
囘首吳雲知㡬重萬里同盟秪鷗鷺三江嘯浪憶魚龍
如今且對湖光裏八九重開夢澤胷
去年今日富池頭浩蕩風烟巻雪樓湖海百年雙鬢老
荆揚兩地一萍浮河斜左界流清夜雲密西郊望有秋
通塞隨時何必問明朝又放溧陽舟
　　玉唾壺
古來玉唾壺歌罷壺為缺憂時一片心常惜志士烈鸊
鵜瑩出昆吾刀截肪温潤如切膏悲歌聲動行雲髙何
愛一闋稱世豪馬生兾州北未省能伏櫪骨拳鬃秃刓
四蹄鳯膺赭汗人不知夕陽芳草顧影嘶猶憶振鬛天
山西可憐嵗華暮萬里瑤池路鹽車轆轆踰太行夜囓
枯草晝服箱上天振䇿無王良徒有此志今未忘荆山
韞明月良工斵不徹抱璞昔三刖曾泣卞和血既斵復
毁不可磨尊前對酒聴浩歌唾壺雖缺璞更多騏驥不
生奈老何
　　中橋二首
過了平湖又小溪却從蕪徑訪多岐如何江上乘風鷁
化作泥中曳尾龜誰遣旌旟行沮洳定知鼓吹宅漣漪
中橋咫尺未由到且作吳兒玩水嬉
澤國何村不着橋中橋跬步即雲霄青帘望市雷鳴腹
黄帽推船水没腰六月彤雲揺旱火一湖清浪捲晴飇
平生未慣舟行陸鐡石心腸也合消
　　泥行終日至晡始抵中橋六絶
終日泥行足半胝中橋望見已多時一篙不得風漪力
早被青帘望得知
平川烟草碧如煙曲摺琉璃翡翠田一水分明度舟檝
如何平陸却推船
農家未補眼前瘡却種湖田作早糧别浦誰家夜鳴櫓
踐殘一半不成秧
兩㟁黄菌半跬深薅餘短髪更傷心莫疑一㸃無生意
盡是田家眼内針
歴盡清灣日已晡㫁虹吹浪過平湖兒癡不識中橋影
問道前山有雨無
到得中橋一徑斜岸傍沽酒兩三家長年醉卧桑隂下
鼓吹猶煩兩岸蛙
　　夜宿橋㟁
裊纜宿前灣平蕪泱漭間舫移星在户㟁迥斗藏山淺
瀨不勝掲浮生何日閒夜深聞過櫓知是溧陽還
　　問道宜興二首
買田陽羨説東坡想見溪山勝槩多曽是中營誇繡帽
尚傳遺廟鎖雕戈斬蛟義槩人猶記化蝠仙蹤事易訛
我欲問津先訪古古靈題蹟試摩挲(宜興張公洞洞刻/古靈題蹟客有為)
(子言古靈後乃仙/去者末句故云)
粹儀夾紵盛花鈿人説先朝祀玉仙菴盡有溪春不老
煉丹無竈古空傳乞靈䞉擬羞蘋藻養性何妨學汞鉛
書閣蒼龍應不逺為君重寫白雲篇(天申宫夾紵玉仙/聖母章聖禱祠之)
(地/)
　　遇順風
身世飄搖似轉蓬歴湖經渰任西東凌波小試檜松檝
宿露飽親葭葦篷兩㟁居然驚脱兔一帆從此迅㝠鴻
到頭天意君須㑹吾道區區端未窮
　　楊梅
渰歴三家市梅垂萬顆酸烽池看火樹嶁室試金丹風
露盈籃重氷霜透齒寒他楊應不類留與子雲看
　　道中思廬山
廬山三百里巨浸壓宫亭勢接九江滙峰連萬古青淵
源開道術哤幻雜仙靈厚地蟠竒秀雄標動杳冥濃嵐
晨歴歴流水夜泠泠雪擁瓊瑤障花繁錦繡屏吾居嘗
静對親處異空聆瀑布手自酌斜川身所經龍淵敲短
䇿鳥道絶危陘正派尊涵泳髙山有典刑朅來三涉徑
知閲㡬周星白傅松猶在陶潛菊未零堅髙思並轍今
古共忘形便擬安圭竇終期老澗坰忽嚴大君詔言駕
小侯軿一别門垂栁重觀階換蓂出山羞小草浮海又
流萍頗覺登山屐翻成泛宅舲囘頭看豹霧望眼隔鸞
汀縱抱知還志何時振倦翎
　　寄胡敎二首
西風送我溧陽溪終日蓬窗秪有詩黄筏未妨牀着筆
青緺不管鬢成絲雁隨去訊勞君問鷗憶同盟尚我隨
想見歸舟不多日一樽牛渚訪秋期
潯陽江上無氊客别後音書杳未通蕉鹿定應憐左計
蓴鱸端是待西風漫懐離思人猶逺欲寓吟情句未工
朝列鵷鸞問消息一箋莫靳寄詩筩
　　寄髙建寧尚書二首
鶴書㡬到闔閭城見説君王憶姓名衡岳雲閒傳諫艸
考亭月冷欠文盟不從金馬登丞輔却托銅菟煩客卿
天意未應無定據管敎吾道致升平
已分耕畦老一犂天風吹夢入姑溪誰憐北垞騎牛背
又踏東華放馬蹄槐緑不妨穿禁漏棗紅便覺動邊鼙
歸途願請平戎策政恐曹裝趂詔泥
　　張公洞二首
祚絶千齡運名標二代仙鵲鳴應徙地蝠化已先天風
洞疑無底丹爐信有縁秪應巖下奕為我一跫然
驢跡驚初踐鷹盤若有靈石橋通道户金鑰鎖硃庭滴
乳看成像登臺仍刻銘更憐國山寺真欲比云亭
　　望北關門
萬里雲開瑞日明雕甍遥接九重城觚連丹鳯紅雲繞
關度青牛紫氣迎新第千門俱改觀舊溪二紀漫闗情
今宵且向橋頭宿又聴鼕鼕打六更
　　六月二十一日内引賜對緝熙殿玉音宣問漏下
　　數刻將退賜金幣香茗有差既而御筆除長地官
　　將指八路復賜一札兼鎮姑熟敬紀感遇以昭恩
　　榮四首
曲廊青瑣午隂遲一朶紅雲擁緝熙便座詢猷親帝問
近璫承詔引朝儀小臣曽是鵷鴻舊夙幸還瞻龍鳯姿
出殿陛郎驚漏下兩行簾月影参差
二紀身陪獻納班今朝始得拜金鑾褭蹄范鑄分天馥
鮫織開奩薦月團奎璧近霑琅鈕濕斗牛直射寳光寒
糜捐雖有平生志自覺君恩報稱難
曽窺遺志辨中朝更帖驍游八座貂空有丹心酬雨露
詎應赤脚踏煙霄人繇汲汲知堯舜我豈區區事管蕭
不是鸞臺勤再詔狂言何以發芻蕘(殿上恭承清問俾/條陳鹺茗利病以)
(聞辭不獲乃奉/詔詳見奏藁)
單軺從此歴湖隂自愧便蕃聖澤深贈䇿不煩秦士歎
埋輪聊見漢臣心主憂未解誠知辱民瘵猶思力不任
表語拳拳懐美報用中聊以當虞箴(謝御札表狂妄冇/云惟克用中是名)
(報上此/真忱也)
　　中秋夜宿旌徳觀無月
滿看金盆湧碧流西湖從古愜中秋清班正是重闉隔
塵鞅難從近甸遊自是四并偏我靳從知一笑豈人謀
望霓得月良非急且願西風送雨休
　　水樂洞
天下水樂洞今歸四姓家臺池閒日月泉石痼煙霞誰
挈游人榼還尋奉使槎明朝重囘首清夢隔京華
　　趙山二絶
驅車結束趂晨暾水樂簾前共一尊二十二年如掣電
軟紅依舊暗修門
江南閒殺老尚書自是承平一絶無送客折腰書脱腕
試從駝巘看登塗
　　洞霄宫
岧嶤樓觀鎖新宫十里清溪一逕松金㮄奎章紅日照
石崖仙影白雲封香殘半掩凝塵榻路轉猶聞隔澗鐘
四牡經行真不枉玉淵初識洞霄龍
　　九月八日桐川道中二絶
斷雲輕素折山腰山下人家野水橋小隊旌旗空獵獵
不教閒趂酒旗招
依稀九日明朝是三徑情知不到家隨分秋光闗節物
桐川道上看黄花
　　是日迎送之車屬道戲成
老仗相如節佳時負酒尊人誰羞夾轂我自愧乘軒塵
土欺貂褏功名付犢褌令君休負矢予不詫王孫
　　夢尚留三橋旅邸
天上歸來打六更夢囘搔首正瞢騰玉霜初上三更月
絳綵猶明九市燈聲徹銅魚催漏箭影斜金雀在觚稜
帝鄉東望重囘首佳氣何時到五陵
　　當塗勸駕詩
禮行鳴鹿盛侯邦企慕纔因既見降詔下淄川今第一
才如成紀古無雙雷聲龍化標應奪筆力牛迴鼎易扛
老守殷勤折津栁相期鼓吹渡春江
　　鹿鳴宴中走筆呈林教授
三級催龍浪朋來盛鹿賓淵源識餘潤騰達已通津融
帳知方盛陸莊應未貧成功豈無日况復值詞人
　　碧雲亭晚眺二首
閒步碧雲亭寒郊㺯晚晴牛羊分暝色禽鳥有春聲城
栁風猶勁溪梅氷共清屋梁正殘照西望憶長庚
嵗華方冉冉耕畆自閒閒日落青楓浦雲平白苧山夜
城嚴警柝昬鼔動層關風露汀州冷驚鴻自往還
　　閏月之臘詔賜銀合臘藥三首
驛使錦連乾傳宣下九天緘題瞻賜璽走送聴鳴鞭意
溢兼金外恩從玉陛前更憐戍邊客一騎入秦川
式賜十一種分馳數百程虎符多俊傑貂帽比恩榮老
矣何能役居然添此名聖情天様濶美報誓餘生
無功應自念有賜合先嘗病作餘生累恩頒上劑良願
覘齊國證小效越人方采菲儻留意須先元氣防
　
　
　
　
　
　
　
　
　
　
　
　
　
　兩宋名賢小集巻三百六十
欽定四庫全書
　兩宋名賢小集巻三百六十一
　　　　　　　　　　　　宋　陳　思　編
　　　　　　　　　　　　元　陳世隆　補
　六朝遺事雜詠
　楊修字貫失考
　　新宫
玉案金爐對御牀巋然應是魯靈光螭頭直上雙魚尾
不讓西京舊栢梁
　　靈和殿
得地恩深雨露徧丹墀左右玉階前君王屬意君知否
恰似風流美少年
　　臺城
六朝遺跡好山川宫闕灰寒草樹烟江令白頭歸故國
多情合賦黍離篇
　　石闕
雙石巍巍慰眼青滿朝珍重佐公銘官城府寺俱灰燼
翻使他人漫涕零
　　衛玠臺
年少才非洗馬才珠光碎後玉光埋江南第一風流者
無復羊車過舊街
　　九日臺
甲光如水㦸如霜御酒杯浮菊半黄東日西風滿天仗
簫韶一部奏清商
　　東冶亭
忍淚相看酒共持一生心事㡬人知年年折盡東亭栁
此别綿綿無盡期
　　三山亭
滿目江山異洛陽北人懐土淚千行不如亡國中書令
歸老新亭是故鄉
　　儀賢堂
兩兩鶉衣白髪翁講筵談柄坐生風昭明太子歡相得
應與商山四皓同
　　聴筝堂
雁柱鸞絃十有三南山安石位巖巖逡巡奏罷金縢曲
堂上沾襟嘆不凡
　　蠶室
摘繭抽絲女在機茅檐葦箔舊堂扉年年桑柘如雲緑
翻織誰家錦地衣
　　馳道
路平如砥直如絃官栁千株拂翠烟玉勒金鑣天下駿
急於奔電更加鞭
　　齊雲觀
上界笙歌下界聞縷金羅袖鬱金裙倚闌紅粉如花面
不見巫山空慕雲
　　層城觀
秋星如彈月如梳宫妓香添乞巧爐萬縷千針同一意
眼穿腸斷得知無
　　秦淮
一氣東南三斗牛祖龍空為子孫憂金陵地脈何曾斷
不覺真人已姓劉
　　直瀆
晝役人功夜鬼功陽開隂闔㡬時終不聞擲土江中語
争得盈流一水通
　　横塘
早潮纔過晚潮來一一軒窗照水開鑑面無塵風不動
分明倒影見樓臺
　　青谿
傾城傾國兩妃嬪此地聞名不見人潛想舊時紅粉面
落花風裏步香塵
　　北渠
金殿分來玉砌流黒龍河撒鳯池頭後庭花落恩波㫁
翻與南塘作御溝
　　覆杯池
金杯覆處舊池枯此後還曽一醉無東晉中興股肱力
元皇也學管夷吾
　　三巖石
蘿蔓藤花嵗自添露痕還似雨痕沾莫將廢苑為閒地
猶可巖巖作具瞻
　　半陽湖
江南龍節水為鄉水不純陰有半陽一片湖光共深淺
兩般泉脈異温涼
　　桃葉渡
桃葉桃根栁岸頭獻之才調頗風流相看不語横波急
艇子翻成送莫愁
　麾扇渡
旌旗爍石刃凝霜甲楯如龍人似狼羽扇一揮風偃草
䇿勲多謝顧丹陽
　　長命洲
梁武慈悲不鼎烹䝉恩豢養亦虚名狐狸口腹應潛飽
就死多于日放翁
　　應潮井
碧甃時時減復増山頭海面密相應古來泉脈誰穿過
潮落潮生不蹔澄
　　天闕山
牛頭天際碧凝嵐王導無稽示妄談若以逺山為上闕
長安應合指終南
　　白楊路
殘枝敗葉㡬霑春莫問栽培迹巳陳細雨斜風恨無力
蕭蕭滿路更愁人
　　射雉場
外作禽荒内色荒三千紅粉日嚴糚潘妃縱有嫣然態
不步金蓮到射場
　　銅螭署
挈壺傳箭逼天聰鑄出蟠螭巧範同何事腹中藏怪物
人驚蝘蜓氣如虹
　　焚衣街
短頭金縷又珠胎煙緒香雲晝不開御路傍人皆歎息
逡巡紅焰作青灰
　　三斷石
孫吴紀徳舊刋碑埋沒蟠螭與伏龜惆悵石岡三㫁在
至今猶似鼎分時
　　獨足臺
鳥跡分明在帝臺管絃聲裏輒書來囘頭一覺風流夢
猶得朱門傍水開
　　燕雀湖
平湖㟁側見髙墳萬土銜來燕雀羣鑑面無波天一色
此中文藻似儲君
　　洞𤣥觀
葛𤣥功行滿三千白日驂鸞上碧天留得舊時壇宇在
後人方信有神仙
　　白都山
駕鶴驂鸞自古聞策名仙籍是真君天邊舊迹無尋處
滿目青山空白雲
　　春磵
手拖葛屨坐藜牀竹樹蕭然一水傍枕上白雲船下月
卜鄰東磵勝東岡
　　明慶寺
翠壁如屏旱不枯一泓甘滑飲醍醐髙僧到此聞絲竹
還有金鱗對躍無
　
　
　
　
　
　
　
　兩宋名賢小集巻三百六十一
欽定四庫全書
　兩宋名賢小集巻三百六十二
　　　　　　　　　　　　宋　陳　思　編
　　　　　　　　　　　　元　陳世隆　補
　蒙川詩集
　劉黻字聲伯號質翁樂清人淳祐中試入太學由學
　官試館職度宗朝累官吏部尚書端明殿學士擁二
　王入海及羅浮卒諡忠肅有蒙川集
　　和文公感興詩六首
至理根一初精微貫髙廣寄之形氣中今來齊古往衆
曜列太虚環侍惟斗仰妙化變不測虚靈本常朗井坐
識易陋簾窺學云㒺静玩感興篇剖陳如指掌
仰觀復俯察上下融真機元氣無竒偶魚躍鳶自飛神
聖奠中域動静心弗違天地斂諸躬照以日月輝遜志
納衆有先慮周萬微胞與豈不夥游泳皇極歸
立朝觀大節炳炳在行已李唐號多士屹立整頽紀前
狄後有韓髙風世仰止孤忠翼王祚大論闢非禮老榦
梃冬嶺明魄浸秋水均抱扶世勲心學宣殊軌
黙觀羲聖書先天著復坤畫畫妙理具森列河圖文宇
宙斡生意日月寧辭奔乘承著不息反躬性存存透彼
名利闗洞此道義門用功不精密頻復何由敦
詩道發金石世若壁聴訛正色落芻蕘一掬真意多衆
竅本虚寂其如天籟何不悟康衢謠不識黍離歌
禮樂節性情工夫貴深省愛親篤氷履酬世尚錦絅勿
任忘與助一敬收衆騁威儀筋骸束趣味精神領相彼
屋漏中森若指視炳窮達付天分靈光勿隨境
　　和淵明貧士詩七首
貧士何所營但知貧可依日月照不盡朝暮常分輝水
淺魚自躍林寒鳥亦飛紛紛苦多求此景誰同歸石田
秋不種難免良士飢飢本士之常獨抱嫠婦悲
把書不釋手非志冕與軒昔有董仲舒三年不窺園道
味歸肝脾遑䘏厨無烟家貧未為貧有書足可研寤寐
千載心俗子難與言勿嘆師友寂日日親聖賢
髙山與流水妙趣歸之琴吾愧學未成匪歎無知音但
向胸中㑹無勞指下尋種菊或可茹得酒聊復斟窮達
非所較動静一以欽發為琴之聲邈然天地心
平生抱狷介深愧唾面婁蒿萊嘗閉門與世疎應酬奈
何世患稔鯁鯁如馬周顛頓亦良苦饑羸非所憂皇路
益以榛惡作寒蟬儔口禍渺無際困辱秪自求
静觀松竹姿一塵無相干飲酒不求醉讀書非求官畦
瘠多種菊采采亦可餐衣冠背時様筆硯同嵗寒但求
聖賢心肯效兒女顔紛紛往來者笑我柴門關
人生特寄耳何往非萍蓬世挾智反愚予謂拙乃工淵
明有姱節高邁疏與龔大抵豪傑士所見事畧同簞瓢
非謂貧軒冕豈真通儻不達至理冥霧將奚從
扁舟溯江西忽抵梅花洲二忠儼遺像予愧非其儔肝
膽照氷雪要亦狷者流言直不砭時掇禍貽親憂山禽
似相盼往來疑勸酬閴坐生萬感矯首觀前修
　　太玉洞聴琴
無絃不成聲有絃多失真真聲在何所調和方寸春文
操惜已逺孔壇嗟復陳所以桑濮響鄭衛波嬴秦詎知
幽谷間迺聞太古淳游魚出寒水鳴鶴横霜旻休羨廣
陵秘爾雅皆怡神
　　過柘溪得西字
晴雨春無定東風又轉西地肥桑眼大天暖麥鬚齊轡
頓尋幽所舟行畏惡溪野禽如避客飛上半山啼
　　朝廷求經明行修之士蜀人楊時發當其選以賤
　　名薦或謂求之因紀此
汲井綆懼絶植徳根懼斵繩樞守貧賤亘亘天境續防
意如長城視身等良玉禰薦匪吾榮臧毁非吾辱清漏
但勿欺人心勝明燭
　　夜氣
夜氣不盈掬浩然天地清風行石不動雲走月常明陋
巷顔囘樂深山大舜耕此心無旦晝萬物自生生
　　横浦有感
風雨憂時夢不成忍將佞舌博功名學如谷永生何辱
節似劉陶死亦榮蒼蘚無心同客静寒梅有眼照人清
此邦風物多淳古曾識濂溪與二程
　　賦望雲
家山一萬三千里華髪雙親七十稀自許樸忠闗社稷
誰知甘㫖誤庭幃萊根有味逢春早艸色無邊傍日暉
總總白雲何處是夜寒結夢但東歸
　　訪西湖
東風吹客到西湖汀草沙禽半識吾若得數間茅屋在
種梅花處伴林逋
　
　
　
　
　兩宋名賢小集巻三百六十二
欽定四庫全書
　兩宋名賢小集巻三百六十三
　　　　　　　　　　　　宋　陳　思　編
　　　　　　　　　　　　元　陳世隆　補
　藤齋小集
　劉迎字無黨東萊人初以廕試部掾大定十三年用
　薦書對䇿為當時第一明年登進士第除豳王府記
　室改太子司經顯宗特親重之二十年從駕涼陘以
　疾卒章宗即位錄舊學之勞賜其子國樞進士第無
　黨自號無諍居士有詩文樂府號山林長語詔國學
　刋行
　　雲中君圖
衣若新沐蘭湯薫靈巫拜舞方迎神恍然相見帝者服
九歌昔詠雲中君畫史亦可人妙入造化域羽衣玉塵
美且閒此意不知何處得空明倐忽紛溟濛胡為眷眷
臨夀宫飄然來下復逺舉想像決去隨飛龍祠空人散
秋蕭瑟落日猿聲喚秋色湘天極目青茫茫憑高一望
無南北
　　梁忠信平逺山水
憶昔西遊大梁苑玉堂門閉花隂晚壁間曽見郭熙畫
江南秋山小平逺别來南北今十年塵埃滿目不見山
烏靴席帽動千里只慣馬蹄車轍間明窗短幅來何處
亂㸃依稀涴寒具煥然神明頓還我似向白玉堂中住
濛濛烟靄樹老蒼上方棲閣山夕陽一千頃碧照秋色
三十六峰凝曉光懸崕髙居誰氏宅縹緲危欄飲青樾
定知枕石髙卧人常笑騎驢逺遊客當時畫史在上方
想見泉石成膏肓獨將妙意寄毫楮我愧雨立隨諸郎
此行真成㡬州錯區區世路風波惡還家特作發願文
伴我山中老猿鶴
　　連日雪惡用聚星堂雪詩韵
朔風朝來放雲葉紛紛吹落龍沙雪山河大地同一如
變化須㬰亦竒絶參天松頂老猶强搶地竹頭低欲折
亂飄書帙愛牕明狂入地爐驚火滅重衾方擁膚尚裂
凍筆將書肘先掣未容衰白㸃鬢華只許醉紅生面纈
何人清唱墮梁塵有客髙吟霏鋸屑昔賢句法今尚在
故事歴刼誰能説是中勝處公㑹無一粒靈丹工㸃鐡
　　題十眉圖
寳箱拂塵金􁘇膝周昉丹青見真筆春風曾憶賦妖嬈
人共畫圗成十一燭奴香底花光凝錚錚鐡響聞三更
車聲雷動不通語眼態波横空送情蠻雲盤鶴遼天濶
犀玉依依對書札人生何處不相逢還醉武陵溪上月
　　郭熙秋山平逺用東坡韻
槐花忙過舉子閒舊遊憶在夷門山玉堂㑹見郭熙畫
拂拭縑素塵埃間楚天極目江天逺楓林渡頭秋思晚
煙中一葉認扁舟雨外數峰横翠巘淮安客宦踰三霜
雲夢澤連襄漢陽平生獨不見寫本慣飲山綠餐湖光
老來思歸真日日夢想林泉對華髪丹青安得此一流
畫我横筇水中石
　　海上
潮蹙三山島烟横萬里沙蜃樓春作市鼉鼔暮催衙一
曲水仙操片帆漁父家安期定何處試問棗如瓜
　　秋郊
秋水四五尺暮山三兩峰浮雲白毫相落日紫金容蓑
笠前村笛樓臺古寺鐘殷勤小平逺圖畫憶渠儂
　　代人憶舊
緩步素絲障微吟紫綺裘醉便風側帽歌愛月明樓犀
軸題春恨銅荷滴夜愁風流十年夢燈火漫揚州
　　題雪浦人歸圖
亂目寳花雨過眉班竹筇拏音迎畫鷁喜態動烏龍水
鏡千江月風琴萬壑松遥知永今夕情話得從容
　　彦美生朝
壯日里閭俠臂彎雙角弓繡韉紅匼匝貂袖紫蒙茸雲
態自蒼狗玉輝猶白虹為君占夀骨綽起有清風
　　車轣轆
馬虺隤牛觳觫山行縈紆車轣轆路傍指㸃是官人老
矣一翁雙鬢白汝牛幸可耕汝馬幸可騎有此可載琴
書歸胡為奔走東西道白髪刁騷被人笑
　　沙漫漫
沙漫漫草斑斑南山北山相對看我行乃在山之間行
人仰不見飛鳥樹木足知邊塞少沙漫漫草斑斑我行
欲趂西風還僕夫汝莫愁衣單我但著衣思汝寒
　　寄題安嵓起官舎北溟
一軒髙占鳯麟洲要作人間汗漫遊海閣風煙自朝暮
洞天日月㡬春秋夢魂欲拂三花樹生計聊隨一葉舟
待我丹城訪君去閬風佳處卜菟裘
　　莫州道中
楓林葉葉墮霜紅天末晴華一鏡空野曠微聞烏鳥樂
草寒時見馬牛風人生險阻艱難裏世事悲歌感慨中
白髪孀親倚門處夢魂千里付歸鴻
　　和人七夕韻
今古良宵此㑹同望窮雲物有無中人間鈿合三山隔
天上靈槎一水通鳷鵲樓空紈扇月鴛鴦機冷苧蘿風
不須更乞蛛絲巧久矣人生百巧窮
　　題吴彦髙詩集後
片雲蹤跡任飄然南北東西共一天萬里山川悲故國
十年風雪老窮邊名髙兾北無全馬詩到西江别是禪
頗憶米家書畫否夢魂應逐過江船
　　代王簿上梁孟容副公二首
妙年椽筆賦長楊一日聲名滿四方天上風流青瑣客
人間嘉慶緑衣郎錦囊看讀金花誥畫㦸閒凝燕寢香
預恐政髙趨急詔海沂無計駐王祥
自笑微官馬骨髙十年霜鬢雪刁騷長林豐草未適性
尖帽短靴安得豪名宦真同一鷄肋簿書空束兩牛腰
故園清興湖山裏歸去經營一把茅
　　清明前十日作
雨餘天氣動朝寒寒食都來數日間羯鼔催開小桃李
畫屏圍出好溪山塵埃老我真堪笑風物撩人欲破慳
梅雪已殘春半過一尊何處與公閒
　　聞丘文晚集慶夀作詩戲之
桃李欲開風雨多花時猶得屢經過緩聴一曲玉連瑣
滿泛十分金巻荷紅燭影紗聞喚馬翠羅承襪見凌波
杜陵老矣孤春事柰此詩愁惱亂何
　　明日復㑹客普照繼呈此詩去及瓜不數日矣
室中呼起散花天來伴維摩到處禪百刻篆香消晝永
一畨花雨伴春妍雲山真欲追聱叟風腋何妨借玉川
他日相思共明月舊遊因説禁烟前
　　觀古作者梅詩戲成一章
翠袖佳人脩竹傍風姿綽約破湖光静中慣識形神影
妙處誰知色味香觀想有靈通水月孤音無伴挾氷霜
故人愁絶今何許烟雨霏霏子半黄
　　上施内翰
十年不見建安公草木依然臭味同賴有酒樽煩北海
可無香瓣禮南豐天墀禮樂三千字海國鵾鵬九萬風
正以髙軒肯相過免教書客感秋蓬
　　聞彦美服藥以詩問訊
耳邊塵事且無喧聴我歸耕郭外村賤子自藏蝸殻舎
故人誰並雀羅門書窗共作三年計尊酒相逢一笑温
不信家山不堪隠仇池今在古銅盆
　　次劉元直韻二首
秋來何事憶歸頻正以家無妬婦津未許桂枝招隠士
不妨桃葉贈行人夢魂歴歴千山逺客宦悠悠五斗貧
犀筯鸞刀許何日歸來舉業得紛綸
半年歸夢别離間只有音書雁足還羅幕翠横秋掩冉
玉壺紅濕淚斕斑天明不作霧非霧月破可憐山復山
准擬春風對眉膴一尊相對洗愁顔
　　和曹次仲韻因以自感
自笑區區學道難未容香火訪名山因循憂患餘生裏
收斂光茫窘步間白社祝公今日始丹丘容我㡬時還
相從願結翻經㑹共過壺中日月閒
　　陪諸友登三山亭
半濠清淺芰荷彫落日登臨未寂寥山色逼秋渾作市
海聲迎暮欲吞潮沙頭白鳥疑相熟木末青旗若見招
不似常時對官府可無閒話及漁樵
　　次韻夜雨
澥山何處是蓬瀛節物催人意自驚客裏厭逢今舊雨
夢餘愁聴短長更故園頗覺歸期緩老境難堪末段清
想得詩成正蕭瑟竹牕燈火夜微明
　　題歸去圖
筆端竒處發天藏事逺懐人涕泗滂餘子風流追魏晉
上人談笑自羲皇折腰五斗㡬錢直去國十年三徑荒
安得一堂重寫照為公挂酒瀉蕉黄
　　寄題孔徳通東園
花木隂隂一畝宫平生髙興與誰同樽罍北海無虚日
鄉里東家有故風先業固知衣鉢在大門應惜槖奩空
襄陽耆舊今誰識尚喜風流見阿戎
　　昌邑道中
屋角雞號夜向晨客牀相對話悲辛流離僅脱噲等伍
老大空為濟上人却掃欲安無事貴累人猶説立錐貧
故山鄰里今安否歸去同尋笋蕨春
　　題仲山枝巢
鏡中青鬢入霜皤嵗月從教落魄過物理不容人過分
生涯休歎我無多百年竟似蠅鑽紙萬事終同鼠飲河
秪恐徐公宿縁在東風時夢海棠窠
　　過關渡水圖
短車無復駕青牛散䇿方來對白鷗烟水從容許君獨
暫須分我一船秋
　　河橋
桃李香中八九家青旗髙挂緑楊斜晚來風色渡頭急
滿地蕭蕭楊白花
　兩宋名賢小集巻三百六十三
欽定四庫全書
　兩宋名賢小集巻三百六十四
　　　　　　　　　　　　宋　陳　思　編
　　　　　　　　　　　　元　陳世隆　補
　雁山吟
　吕大亨字聲之(名字與/集互異)新昌人與仲弟沖之同師陳
　傅良友蔡行之在太學齊名然困戹久之乃授宿松
　尉徙平陽丞時嚴秤提之令大亨上不廢法下不病
　民民尤便之終昭信軍節度推官所著有沃州雜詠
　　賀太常黄少卿
自從朝奏一封逺便整歸裝問故山剰得清名千載重
何妨晚節十年閒慣尋夜雪逵溪路却謝春風漢殿班
國史舊編加簡討春秋直筆任詩删
　　次新邑錢宰黄丞韻
一邑何期獲二賢花開滿縣總翩翩賦詩各出新機錦
裕國還饒内府錢槐竹兩行公事辦絲桐三㺯政聲傳
作成和氣農家好多稼如雲詠大田
　　過杜潭題曽祖慶源庵
横江灝氣欲欺裘木落千林水露洲偶為搜荒投隴畆
因而展省到松楸神駒已應當年兆祥筍還為後裔留
寄與老僧勤灑掃庭前橘緑桂香浮
　　和張主簿喜雪
夜讀書窗未覺貧朝看萬瓦沒魚鱗飄來灞㟁春風絮
瀉下瀛洲玉斛塵笑我冗懐多俗事羨君清思獨凝神
遥憐夜月山隂道還有扁舟乘興人
　　題南巖寺
誰把長竿釣巨魚至今蹲石倚空虚蜂房愛向山崕結
鳥跡疑從海島居入座翠嵐生晝寂夾川紅樹照春餘
任公此去三千載為看芳碑一嘅吁
　　遊石佛寺
金吾不必問行由此去逍遥物外遊半塢白雲藏宿霧
一聲横笛下歸牛喜瞻傑閣三生像藐視叢林四海州
為寫濯纓疎拙句誰言墨跡至今留
　　題陳巖庵寄諸兄弟
地接丹丘姥嶺賒山盤曲折狀如蛇每因過此瞻雙隴
何必從旁置萬家孝弟本根時潤澤詩書種子日萌芽
到來豈但春秋祀酌水何妨一獻花
　　開禧丁夘重過龍門有懐方文老子
翠屋交空結夏隂征鞍亭午喜登臨披開草棘千重路
洗出氷壺一片心禪老還尋江浙去詩家誰作楚梁吟
須知珠玉元無踵不惜西風惠我音
　　謝張漕薦剡
誰人洗甲挽天河玉宇無塵海不波漢使褰帷將命出
淮民挾纊被恩多流離豈但身安集凋瘵親曽手拊摩
恵利纔施催召亟其如席未及温何
　　賀葉司業兼中書舎人
英妙才華四十年山林朝市姓名傳何妨萬斛横江上
不礙千帆過目前我肯尾書千木紙人饒首著祖生鞭
金鑾何日商風雅伴直能呼孟浩然
　　寄太湖黄縣尉
立頃談餘袂輒分乖離數數異朋羣君如天掲行空日
我亦風吹過嶺雲不許范張同飯黍空慙李杜共論文
睽違動涉經年裏碁壘詩壇要䇿勲
　　與丁撫幹
兩年肥水喜相逢託契門墻今已重士有禰衡心肯薦
侯如雍齒首先封更㸔謀略稱籌幄㑹見精神坐折衝
敗走將堅兵百萬圍棋别墅意從容
　　悼止齋陳先生
萬里長江發自岷作興一代有斯人六經疑難言前解
千古興亡筆下陳愛向田間看耜耒肯留天上掌絲綸
如公到處鐫佳句今日池塘草自春
　　舒城道中
還轅天作十分晴瀉出秋光一𣲖清走筆欲題人到跡
揚鞭不住馬嘶聲頃禾晚熟黄雲色籬菊朝含白露英
得似淵明便歸去候門童稚出歡迎
　　重陽桐城道中
萬古長淮一帶流從來戰地不容休間闗千里軍前餉
牢落重陽客裏秋悵望白衣來送酒了無黄菊與簪頭
何人早斷樓蘭首試解君王宵旰憂
　　九日登資福山呈胡宣教
飛屐來登最上峰千山擁翠景無窮遙看雲影參差外
静聴泉聲斷續中今日黄花重九約何時青眼一尊同
好天風月閒相寄早晚南來有過鴻
　　西寺留題
白石孤雲自在閒紅塵一事不相闗寺遮翠靄青蘿外
人到落花流水間欲效錦囊收勝槩慚無玉帶鎮名山
白蓮喜結當年社未厭朝來暮便還
　　題龍翔觀
曽到龍翔不記年兩峰巍壓水中天潮生潮落青蕪外
人去人來白鷺邊四接逺遊僧萬笠重新舊觀屋千椽
東南送目秋無際隔岸人家問釣船
　　和黄教授山堂招飲
鼎彝事業未渠休鷗鷺尋盟暫與儔路入芝巖真絶地
客延蓬島盡名流不辭一洗陶巾醉更擬雙飛謝屐遊
誰賞洪都髙閣句落霞孤鶩唱漁舟
　　謝石主簿和章
多君養就大椿年便腹詩書晝欲眠絳闕當年名藉甚
白雲他日迹飄然千軍筆掃人誰敵九轉丹成世莫傳
倦眼功名旁袖手剰看月露出新篇
　　詠桂花
獨占三秋壓衆芳何誇橘緑與橙黄自從分下月中種
果若飄來天際香清影不嫌秋露白新叢偏帶晚烟蒼
高枝已折郄生手萬斛竒芬貯錦囊
　　和王子寛韵
緑䕃千重竹清流一帶溪子真耕谷口楊震講闗西手
摘星辰近名登泰華齊古來公相業誰不起鋤犂
　　春郊
勝日遊郊外嵐光入眼新桃花開萬樹又是一年人
　　山行
山花雨後紅野草風前緑浩歌歸去來不辱在知足
　　先春(梅花/)
不把春光較後先清香自是壓羣妍微酸一㸃功成日
桃李從他逞少年
　　雲錦(桃花/)
擁盖難遮萬臉紅爛然雲錦直連空更看雨過新糚洗
百媚都含一笑中
　　紫霄亭
半空烟雨有無間碧玉屏開四面山我欲紫霄亭上望
吹笙人去㡬時還
未把浮漚閲世間蓬萊一水隔三山試窮千里登臨目
望斷青山白鳥還
　　芙蓉
楓葉飄林竹隔牆偏于冷淡逞濃粧天教不趁繁華月
要是秋來獨耐霜
　　括蒼山行
微風吹雨濕欄干薄霧籠晴帶淺寒一樹紅梅牆外發
誰家美麗倩人看
　　丹丘道中
夜宿溪頭十里村數星漁火照籬門雁山峭絶經行處
猶帶烟霞入夢魂
　　縉雲道中
縉雲通道入皇都花滿京城水滿湖借問今來丞相府
後園人有醉歌無
　　遊石城山
秖因尋勝到林泉四抱迴峰萬景連僧過不知山隠寺
客來方見洞開天浮圖照水光相映古木依崕影倒懸
風露了非人世界濯纓秋後玉壺天
　　過七里瀨懐古
七里灘頭訪子陵水光山色見生平欲為臣子定出處
知與君王分重輕一介草茅真自負三公軒冕未為榮
我來想像髙風在釣石巖前烟浪生
　
　
　
　
　
　
　
　
　
　
　
　
　兩宋名賢小集巻三百六十四
欽定四庫全書
　兩宋名賢小集巻三百六十五
　　　　　　　　　　　　宋　陳　思　編
　　　　　　　　　　　　元　陳世隆　補
　説劒集
　吕定字仲安新昌人歴殿前都指麾有説劒集
　　懐古
我昔遊海上東望三神山風波㡬萬里蒼茫雲靄間魚
龍自掀舞天空日月閒神仙渺無跡徐福去不還空餘
蓬萊閣千載留人寰
　　追和蘇子贍遊峽山寺韻
山迥寳華閣水遶金鎖灣塵慮頓焉息于兹開我顔疎
鐘日夕動老僧林下還天風吹白雲悠悠滿松闗歸猿
有餘悲月明嘯空山仙人自何來翺翔八極間手把玉
芙蓉吟笑鏘珮環歌罷忽飛去千峰堆翠鬟
　　赴京
太白樓前雨乍収畫船撾鼓上皇州肯因離别牽愁思
要把勲名事壯遊千里關河旗帶月一天星斗劒横秋
胷中賸有安邊䇿此去應當獻冕旒
　　奉天門朝賀
曉日初臨萬嵗山寳幢華盖列朝班九重天上來仙樂
五色雲中識聖顔深殿捲簾香霧裊近臣傳制珮聲還
嵩呼齊祝恩如海散作陽和滿世間
　　調兵
年少談兵膽氣豪折衝千里豈辭勞旌旗影動秋風瑟
鼓角聲回夜月髙紅錦裁鞍新試馬黄金裝帶舊懸刀
臨征自信軍容盛五色團花繡戰袍
　　扈駕
八月秋髙戰馬肥觀兵郊外振天威一聲鳯吹迎鸞馭
五色龍文雜袞衣劒㦸横空金氣肅旌旗映日綵雲飛
令嚴星火諸軍奮直斬單于塞上歸
　　班師
紫塞囘來雪正晴王師百萬擁連營馬嘶大地山河壯
旂捲長空日月明龍虎臺髙千嶂聳鳯皇城近五雲生
聖顔有喜天心順中外歡聞奏凱聲
　　登東岳山
海内名山孰與齊清風掖我上丹梯鵬程九萬扶搖近
世界三千指顧低瀑挂天門驚霹靂雨蒸日觀出虹霓
太平㑹見東封盛玉簡金書煥紫泥
　　雪夜
漠漠同雲徧海涯曉風寒逼緑窗紗飛揚鱗甲三千界
糚㸃樓臺百萬家何處妙歌金帳酒誰人清對玉梅花
便應石鼎融氷水烏帽籠頭自煮茶
　　望岱岳
岱宗東望鬱嵯峨萬丈仙橋鳥外過秦樹千年空老大
漢碑終古不消磨天壇夜静乘星斗石磴春深長薜蘿
記得舊遊曾載酒頽然峰頂放長歌
　　望嶧山
極目東山秀色濃紫霄千葉醉芙蓉題詩尚記仙人洞
飛珮曾過玉女峰樹老孤桐秋露下碑殘古篆暮雲封
何時再醉天門月卧聴清風萬壑松
　　登彭城樓
項王臺上白雲秋亞夫墳前草樹稠山色不隨人事改
水聲長近戍城流空餘夜月龍神廟無復春風燕子樓
楚漢興亡俱土壤不須懐古重夷猶
　　戲馬臺
據鞍揮指八千兵昔日中原㡬戰争追鹿已無秦社稷
逝騅方嘆楚歌聲英雄事往人何在寂寞臺空艸自生
回首雲山青矗矗黄流依舊遶彭城
　　夜宿甓社湖
湖光如鏡迥無山耿耿銀河路可攀萬象不移天地外
一塵能到水雲間月明孤嶼森樓閣夜静飛仙過珮環
借問盂城何處是微微燈火緑楊灣
　　金陵旅夜
一雨皇都萬象明東風嬌囀上林鶯火烟亭館春多少
鐘鼓樓臺夜㡬更枕上故園蝴蝶夢枝頭斜月杜鵑聲
銀牋欲寫長相憶滾滾江流不盡情
　　過小孤山
八月靈槎溯海門翠雲臺上醉芳樽峰頭樓閣相髙下
水底魚龍自吐吞萬古青天留玉柱五更紅日湧金盆
宦遊不盡登臨興欲洗蒼苔頌聖恩
　　登翠雲臺
一柱中流亦壯哉分明世上有蓬萊簾開廬阜層層出
船汎岷山滾滾來夜冷神龍蟠水府天青仙珮下瑤臺
閒將玉管吹明月勾引翩翩彩鳯迴
　　遊匡廬山
欲向匡廬觀瀑布便從彭蠡驟樓船一聲長嘯來丹壑
千丈飛流下碧天洞裏樓臺無嵗月雲中鷄犬有神仙
憑誰呼起巢松者醉擁宫袍對酒眠
　　度大庾嶺
鑿破鴻濛一竅通至今傳説九齡功天垂瘴雨蠻烟外
路入炎荒火樹中萬里闗河瞻北極兩行旌斾過南雄
鷓鴣聲裏端陽近榕樹青青荔子紅
　　過峡山寺
峽江江上峽山寺落日峰巒翠作堆雲擁半空樓殿出
天然一幅畫圖開仙人採藥和光洞釋子翻經化樂臺
顧我紅塵車馬客題詩無暇掃蒼苔
　　登越王臺
海上荒臺草樹平登臨不盡古人情白雲萬里懐親舎
紅日中天望帝京百粤山川秋歴落山城樓閣晚峥嶸
醉來徙倚欄干曲聴徹西風畫角聲
　　浴日亭和蘇學士韻
危亭突兀倚青山坐對扶桑碧海灣紫霧欲生龍伯廟
洪濤先涌虎門闗光搖宇宙花生眼影動闌干酒上顔
遥望蓬萊宫闕曉一輪飛挂碧雲間
　　遊海珠寺
何年神物抱珠遊遺向滄浪第一洲五色化成金世界
六鼇擎出寳香樓光涵蛟室星辰動影落龍宫日月浮
萬古團團天地裏磬聲敲出海門秋
　　登廣城樓
三尺龍泉事逺遊越王臺上望南州一天雨過千山曉
萬里風來五月秋江郭樓臺蠻客市海門烟日蜑家舟
臨戎不有安邊策應愧常何薦馬周
　　謁金華寺六祖法堂
坐閲人間㡬百年雙趺渾似後來禪空空明鏡臺前地
寂寂紅塵境外天風動法林從虎過雲生咒鉢解龍眠
至今月到層樓上應共祥光午夜圓
　
　
　
　
　兩宋名賢小集巻三百六十五
欽定四庫全書
　兩宋名賢小集巻三百六十六
　　　　　　　　　　　　宋　陳　思　編
　　　　　　　　　　　　元　陳世隆　補
　雪磯叢稿(一/)
　樂雷發字聲逺號雪磯江右舂陵人登寳祐癸丑特
　科廷對第一授館職丙辰以病歸遂不復出雪磯叢
　藁五巻其友人朱嗣賢何堯卿編校付梓時寶祐丁巳
　也
　　九疑紫霞洞歌
猗與竒哉紫霞之洞真天開千變萬狀不可述恍疑幻
出壺中之蓬萊湘濵兩姝不敢到悵望蒼梧雲縹緲爾
來三千三百年斑龍空卧金光草我採姹女江華濵是
為三十六帝之外臣右持緑玉杖左擕紫金經長歌天
上謠一呼開仙扃列炬照深窈懸身事幽討羣仙喜我
來驚笑欲絶倒何侯撫我頂偉逺拍我肩緑華贈我金
條脫明期分我紅景丹借問此何地指言太虚天翠霞
紫雲張寳幄懸瓈結緑盤瓔珞萬叠蒼苔荒石田誰呼
青龍畊紫烟虎嶽銅牆未遍識擬開寳藏翻雲帙嵳峩
水際披蓑翁應是籛鏗釣神龍仙人仙人何多事驚世
駭俗變靈異或跣距足乗天雲或印短趾流沙潯或見
姑射處子身粉霞紅綬藕絲帬或示普陀大士形或持
簮栁乗寳瓔或挿鏤象管或結火齊珍或琢𤣥圃玉或
布祇園金洞中之深不知幾百里但見縈紆屈折一里
一澗水人言有路通桂林乘興欲尋日華君吾聞洞中
大小洞天三十六帝遣列真分治局上界官府應更多
定知此洞今誰屬猗與竒哉紫霞之洞真天開我上㑹
稽探禹穴復浮滄海登天台岩谷豈無竒眎此何塵埃
摩挲崖石題惡句記我杖屨敲雲來黄涪翁元漫叟目
力一生空宇宙澹岩陽華有何竒枉費篇章劖石竇
　　謁李梅亭
力抜鯨牙氣貫虹玉堂歸只守文窮世無真魏扶吾道
人以乾淳望此翁大地精靈藏筆下國家命脈寄山中
緼袍羸駟崇仁路正擬登門聴擊䝉
　　代送徐侍郎赴召
大厦誰堪任棟梁試留齋艦問行藏朝廷議論如春雨
吳蜀人材似夕陽三漸何曽投砭劑五寒今望起膏肓
擬看相業磨崖在却到浯溪話别觴
　　聴友人談蜀道事
石棧天梯蕩戰塵誰驅哨馬滿峩岷盡看鳥犬為君子
(元次山/世化篇)誰問沙蟲化小人沙塞惟應悲望帝蜀材正自
欠吳璘細吟猛虎長蛇句空對西風泪滿巾
　　送廣州劉叔治倅欽州兼守事
天涯亭畔擁輜屏丹荔黄蕉滿去程皂盖却迎新别駕
碧幢應憶老先生象蹄印雨歸蠻國鯨鬛掀潮撼海城
曽是鄉賢分守處試尋醉石共題名(余靖韶州/人曽守欽)
　　逢熊季可
暮雲春樹飽相思今共秋風捋白髭北闕未知鸚鵡賦
南州空誦鷓鴣詩旗亭尚喜(缺/)能飲客路誰知朔獨飢
賴有湘翁生計在且吟九辨擷江蘺
　　送李煥雲超恭城主簿
恭城山水接三湘應覺他鄉似故鄉宦况不妨栖枳棘
客程還見食檳榔寒暄未定冝加愛事業無窮要自强
千古忠魂如可問試吟雛月潄詩腸
　　寄李伯輝
石嶙峰下寄吟身靜掩柴樞琢楚珍蘋草青莎招隠士
暮雲春樹憶詩人門無車馬多嫌僻家有圖書不似貧
擬借大鵬揩老眼何時樽酒得相親
　　舜祠送桂林友人
堯山分首舜山逢呼酒旂亭兩鬢蓬客思且須論契濶
詩交應不計窮通兒曺冨貴秋烟外前軰風流落葉中
明日吟船又何處渡江衣冷荻花風
　　訪伯父幽居
對坐如禪舍閒燒石乳香書㸔新講義藥問未傳方僕
語梅花裏僧經竹葉旁題詩吾豈敢窗户半吟章
　　桂林懐李景魏
陽華雲萬叠無計得相尋所學皆時好何人知爾心莎
城百粤逺雪嶠一翁吟已是懐人極天寒漈水深
　　桂林送人之瓊州招捕海冦
訾家州畔路别爾苦匆匆説劒令人喜耽吟與我同旌
旗楓鬼雨舟楫鱟簰風想到瓊峰頂題詩更紀功
　　與李盤翁知縣登七星山弔石道士
叠嶂矗空青躭竒共一尋苔荒碑意古茗苦道情深有
興梯蒼壁無才咏玉簮吟仙何處去我軰復登臨
　　次韻史主簿雨夜見寄
水長許由溪春寒入竹扉幾人聴夜雨惟我怯單衣樹
罅青燈耿籬根白菌肥明朝有忙事推枕問漁磯
　　贈李伯輝家譜詩
盪冦將軍泪唐朝李郤家緑華雙薦者况復古今誇
　　趙司法集詩自題近道盖取工部所貽元隠居詩
　　中語也因書二絶
和徧陶翁飲酒詩醉籠天地入䲭夷細看官爵成何物
肯帶奚囊過九疑
浣花騷伯杳難(缺/)世上寧無元隠居讀罷君詩三歎息
斷絃緑綺定何如
　　聴廬山胡道士彈離騷
廬山道士玉潭仙前世滄浪握楚荃莫道離騷遺響絶
孤鈎寡珥尚能傳
弔湘誰解薦江蘺忠憤泠泠冩七絲愁絶九疑山下聴
重華應許就敶詞
　　題王堯章佇香亭
滿池蜀錦照深衣盡日慿䦨課楚詞要識此花香絶處
露凉風細雨晴時
對花味道興何長好學顔家到坐忘莫與紅塵兒軰道
心清正是得真香
故園荷屋傍濓溪苦愛蓮花入夢思今日題詩還自笑
江湖塵土鬢成絲
　詠史六首
　　髙祖
逝騅走鹿各消磨劍外功臣剰幾多四皓兩生原不聴
故鄉枉費大風謌
　　陳勝吳廣
假號偷名只可憐枉抛錢鏄弄戈鋋隴頭燕雀應相笑
鴻鵠原來是項燕
　　韓信
愁看鐘室劈良弓何不當時殺蒯通今日真王成底事
只應娥姁是英雄
　　東方朔
蜥蜴盤邊解滑稽且分社肉飽蛾眉劉郎最怕秋風冷
那得君言換殿帷
　　司馬相如
狗監無端薦薄情鸘裘犢鼻帝鄉塵當時最有文君恨
不識長門買賦人
　　班固
請室寃魂叫不聞神丘隆碣漫遺文平生詞藻誰知已
腐䑕狐雛却誤君
　　送董炎震歸攸縣
千菊溪頭話别情君行我住兩伶俜山中有酒招元亮
石上無禾養伯齡狼尾屋低苔漠漠龍鬚菜長水泠泠
故鄉語燕應堪聴莫放扁舟過洞庭
　　贈衡山侯霖
家住衡山茗塢深軒轅道士是知音窊樽酒好聊同醉
石鼎詩難莫浪吟雨外虺隤寒食路花邊格磔故鄉心
却懐世上揚雄少腸斷侯芭何處尋
　　送駱起謁襄帥廣西憲
知君無地種江蘺㸔了衡山㸔九疑客路不堪還話别
侯門何處可題詩吟青羅帶行離岸唱白銅鞮過習池
呼酒試澆征馬足繡臺油幕有相知
　　題豫章宋徳父逰湘詩巻
醉呼仙叟共浮湘稇載風烟滿錦囊名似浦雲山雨起
詩連沅芷澧蘭香好吟秋月招元結莫賦朝雲惱楚襄
英巨老仙今寂寞行人還解識珩璜
　　常寧道中懐許介之
雨過池塘露未乾人家桑柘帶春寒野巫豎石為神像
稚子搓泥作藥丸栁下兩姝争餉路花邉一犬吠征鞍
行吟不得東溪聴借硯邨廬自冩㸔
　　烏烏歌
莫讀書莫讀書恵施五車今何如請君為我㷊却離騷
賦我亦為君劈碎太極圖朅來相就飲斗酒聴我仰天
呼烏烏深衣大帶講唐虞不如長纓繫單于吮毫搦管
賦子虚不如快鞭躍的盧君不見前年敵兵破巴渝今
年敵兵屠城都風塵澒洞兮虎豹塞途殺人如麻兮流
血成湖眉山書院嘶哨馬浣花草堂巢妖狐何人笞中
行何人縛可汗何人丸泥封函谷何人三箭定天山大
冠若箕兮髙劍拄頥朝談回軻兮夕講濓伊綬若若兮
印纍纍九州博大兮君今何之有金須碎作僕姑有鐡
須鑄作蒺藜我當贈君以湛盧青萍之劍君當報我以
太乙白鵲之旗萬里横行取金印何用區區章句為死
諸葛兮能走仲達非孔子兮孰却萊夷噫歌烏烏兮使
我不怡莫讀書成書癡
　　寄雪篷姚使君
贈君昆吾湛盧之寳劒青雀黄龍之巨航懸黎垂棘之
美玉都梁篤耨之名香佳人佳人在何處濯足洞庭望
八荒掲車馡馡薜芷緑欲往從之道阻長倚寳劒兮翼
軫膠巨航兮沅湘玉以彰君子禦身之徳香以表騷人
流世之芳我所思兮隔秋水天吳翕忽琉璃翔佳人偃
蹇定誰與愛而不見心䀌傷
　　汴堤栁
萬縷春風窣汴堤錦颿何處栁空垂流鶯應有兒孫在
問著隋朝總不知
　　讀李羣玉集
光順門前繫馬頻𢎞文館裏翠雲春却憐白首河西尉
枉作蓬萊獻賦人
捐玦江頭弄釣舟菊花杜若滿芳洲如何才子無騷思
只詠薔薇與石榴
　　與復古叔讀横渠正䝉書
惆悵枯林與晬盤雲横太白夢魂安半生驕吝如蝸縮
自把西銘反覆看
誰掘驪山起老師竹林燈火共心期年來後學輕前軰
看徹臯比罷講時
　　次韻熊雲瀑秋夜見寄
吹落秋忩燭灺紅想彈九辨入絲桐荃蘅豈不如葵菽
誰繼豳風補楚風
　　題昭州田廷亮書槀後
檳榔口裏吐參苓折檻無門九虎深家在道鄉亭畔住
定應千古有知音
少海無波鶴禁虚滿朝閉口養曹蜍白袍烏帽和寧外
却有山人請建儲
　
　
　
　
　
　
　
　
　
　
　
　
　
　兩宋名賢小集巻三百六十六
欽定四庫全書
　兩宋名賢小集巻三百六十七
　　　　　　　　　　　　宋　陳　思　編
　　　　　　　　　　　　元　陳世隆　補
　雪磯叢藁(二/)
　　題楊誠齋行湘詩巻
仙雲寒鎖碧瑶天突兀吟壇北斗邊試問鳯凰誰得髓
竹林聴雪對牀眠
叫雲吹玉舜祠邉醉嚼瓊糜潄石泉舊讀離騷今忘却
快披秋巻嗅蘭荃
　　題許介之譽文堂
　端平丙申桂林伯尚書鍾公以遺逸薦東溪先生許
　侯于朝越明年得㫖補初品官衛州户掾其誥詞於
　始則有夙有譽處且嫻文辭之褒于終則有其以行
　義教于鄉里之勉州里人士莫不榮之又明年許侯
　乃于東溪之濵剏堂五間以為講道著書之地仍摘
　天語譽文二字以張其名敬上賜也堂成山齊先生
　為之記者詳矣當世之名卿大夫又為之賦詠者衆
　矣願余侯(三字非/衍疑悞)晚生小子何足言詩辱徴俚作不
　敢固以陋辭敬書二首以記盛事併叙聖天子始終
　褒勉之意庶得附姓名于不朽云
曽佐元戎洗緑林此翁何止擅詩聲久辭驃騎尋瓢飲
誰引鳴騶聒耦耕厚禮正羅温處士浮名還汙阮先生
衡茅那識絲綸美尚擬升堂結社盟
姜䕫劉過竟何依空向江湖老布衣造化忌名從古有
詩人得位似君稀聖朝自要求參术吾道何應賤蕨薇
晚節黄花須愛護且教湘士挹芳菲
　　濓溪書院弔曽景建
太極樓頭霽月寒斷絃緑綺不堪彈牕前自長濓溪草
澤畔還枯正則蘭蒼野騷魂惟我弔烏臺詩案倩誰刋
傷心空有金陵集留與江湖洒淚看
　　許介之以丞相周益公所書古樂府四篇見寄敬
　　題其後
紙上珊瑚間木難曽敲黄閣卸征鞍賞音今有王園否
得句堪尋岣嶁刋鸚鵡夜栖金屋冷的盧秋戰玉關寒
春風歸雁那知已寄與深宫絶塞㸔
　　讀繋年録紹興八年以後事
婁敬金繒滿去輈便看雷雨潤遐陬諸賢自抗排雲議
宰相方深偃月謀湘國乍聞悲鵩鳥秣陵還聴唱符鳩
九原晏老今知否搔首青編恨未休
　　櫟􁹴吳大帝廟
赤壁濡須事已虚且依櫟􁹴酹芳壺九原尚擬吞銅雀
千載今惟記赤烏湘浦有人修舊祀荆州無地展雄圖
定知斫案英靈在閒對祠前洗湛盧
　　昭陵渡馬伏波廟
功名要結後人知馬革何妨死裹屍漢帝可能疑薏苡
湘民却解薦江蘺紙錢撩亂王分胙粉壁斕斑客冩詩
墮水跕鳶無處問灘頭斜照晒鸕鷀
　　訪蕭太山父子
仙桂靈椿各典型飄飄姿韻激天鯨家傳八葉鹽梅種
詩接三蘓父子名四海盡將看縣譜一堂那與許文盟
塵埃不敢相親炙且汲渝溪濯客纓
　　謁張兵部時守臨江新除湖南倉
東皇太乙待新詩共喜新槎泝楚涯父老盡將看鸑鷟
使臣應不問狐狸江頭芳杜催行色境内甘棠有去思
細讀詔書搔短鬢瓣香那識帝王師
　　蘓瑩中先往新淦過新渝訪之不遇賦詩為寄
玉笥山前水拍空知君何處繫吟篷敢輕竒士題凡鳥
漫有憂心咏草蟲沅芷澧蘭猶可寄江雲浦樹苦難同
門前景物皆詩巻獨倚篔簹嘯晚風
　　胡料院出示車攻圖仍索俚作
九壤卧龍呼不起乳臭談兵空滿耳書生未識玉帳經
且抱此圖究終始姬家出車咏嬴家小戎詩衛家武剛
扞突騎馬家偏廂是羌夷只今車陣無人識天狗横空
洒腥血邊人以鞍馬為家誰馭奔衝展竒䇿豫章先生
今孔明胷中森羅萬甲兵天衡地軸妙絶識内陣外陣
何縱横千枝緑沉列虓虎萬臂黄間張白羽人言險野
難用車公獨規模掩前古車攻圖車攻説八采眉前曽
進徹世人苦謗陳濤斜却向齊門鼓空瑟今朝朱川冨
川頭絶江川北瞻神州李綱正要講車戰南渡勛業應
可收涇水黄鐵山碎雙輪快碾幽燕地朗誦先生復古
篇他時此筆猶難記
　　壺中天歌贈侯明文
盖頭即可居容膝即可安連雲大厦千萬間何如壺中
宇宙寛壺中何所有筆牀茶竈葫蘆酒壺中何所為目
飛送鴻揮園絲忩前祝融老僧竹壁上九疑狂客詩壺
中主人知為誰啖棗仙伯雪鶴姿左攬元㣲袂笑移砥
柱㺯河水右拍長房肩飽飡麟脯傾玉泉蓬萊山在何處
勸君且占壺中住不曽上列金馬門也應不識崖州路
探禹穴浮沅湘脚下塵土鬢上霜我到壺中如故鄉
　　道中逢老儒由蜀出
丙穴魚應好曽經問釣磯干戈今未定城郭是耶非詩
社尊黄髪侯門薄布衣乾坤豺虎滿見爾一欷歔
　　時事
時事如頺屋誰堪任棟梁國貧僧牒賤邉病檄書忙有
分憂宗社無方出舉塲未應王謝輩揮淚送斜陽
　　逃户
租帖名猶在何人納稅錢燒侵無主墓地占沒官田邊
國干戈滿蠻州瘴癘偏不知擕老稚何處就豐年
　　登江華寒亭
到此脚跟酸千峰逈不看年深碑字淺日薄樹隂寒石
罅巢蜂乳籬根墮鳥殘愛吟還畏冷不敢倚䦨干
　　訪表叔李竹齋
門庭接豆根吟避市塵喧毎愛詩無敵應知學有源雲
山供俎豆筆硯長兒孫愧我相過數秋風酒一樽
　　擬長沙訪姚雪篷至永而返賦寄
今傍南軒住應知理趣精通書多似易論語不言誠擬
欲聴㣲論猶能慰别情江湖風浪隔腸斷楚鴻聲
　　送蕭太山赴新興令
翡翠芙蓉去路荒許渾詩裏認封疆昔聞古佛傳宗印
今得吟仙綰縣章魚婢蟹奴供俎豆馬人龍户雜畊桑
澹翁應解知心事試汲寒泉薦瓣香
　　訪菊花山人沈莊可
網盡珊瑚採盡珠只餐秋菊養詩臞永嘉同社聲名在
乾道遺民行輩孤我恨朱門無食客君言青史有窮儒
飢寒正用昌吾道且對鈐岡共撚鬚
　　懐二蕭
未曽相見已相知楚粤江山棣萼詩毎恨乾坤催我老
却于湖海識君遲機雲才藻今無幾管鮑襟期話向誰
靡靡亂山嘶瘦馬碧雲日暮正相思
　　踈拙
越冠齊瑟事皆非踈拙唯甘與世違客路鶯花愁裏看
故人烟雨夢中歸采薇有備淮南静移粟無謀浙右饑
納納乾坤須俊傑湘翁只合製荷衣
　　陳東甫酒間舉作歸心只有杜鵑知之句猶未成
　　篇因為續之
歸心只有杜鵑知且倚裴亭共撚髭客路秋風吹杜若
故園春雨老辛夷家貧未辦閒居賦世濁空吟感寓詩
邂逅江湖還别去岸花檣燕兩堪悲
　　贈别陳東甫呈鍾尚書
洞庭濯足共題詩今聴驪駒話别離泣玉可能悲卞子
買金只合鑄鍾期荷盤剪綵須栖鷺(缺/)項分絲補接䍦
斗酒彘肩聊自壯古來騷客例寒饑
　　登潭州懐雪篷姚使君
賈井裴亭徧短笻紅塵歸騎又匆匆我尋桂樹吟招隠
君對蓮花誦易通今日江山勞别夢他年燈火課新功
濓溪最念初平老恨聴聨牀話未終
　　下攝市
吟到湘潭一葉黄賈胡踪跡正悲凉抱琴沽酒異鄉客
打鼓發船何郡郎楚女越商相雜沓淮鹽浙堵自低昂
塵埃市井無人識濯足江頭望八荒
　　無題
犬袖裦衣走浙淮何人不識鶴山來只今心印誰傳
得自摺通書撥篆灰
　　撫州偶題
金柅亭邊栁拂城春風繫馬酒家吟塵埃滿面無人識
却得黄鸝作賞音
　　萍鄉病渇
犬子無從典驌驦荒村忍渇望瀟湘楚王萍實甜如蜜
不許詩人取次嘗
　　甲午社日客桂林
巵酒豚蹄客裏歡石尤風𦂳枲衣單東陽病骨如鸚䳇
最怯南州社日寒
　　桂林歲晚憶鍾尚書
塵滿湘翁薜荔衣江湖嵗晚鬢成絲桂州楊五今何處
雪片梅花枉費詩
　　雲峰寺
擬尋岣嶁看蟠螭且解青鞋濯禹溪弔古猶疑九枝柏
談禪且問一莖虀虎低崖樹供僧㸑猿摸廊碑認客題
應接溪山無好句滿林空羡亂蟬嘶
　
　
　
　
　
　
　
　
　
　兩宋名賢小集巻三百六十七
欽定四庫全書
　兩宋名賢小集巻三百六十八
　　　　　　　　　　　　宋　陳　思　編
　　　　　　　　　　　　元　陳世隆　補
　雪磯叢稿(三/)
　　謝楊孟溪縣丞惠以章墨
白首侯芭蜀江邊曽向君家傳太𤣥射熊草賦留殘墨
相應當日還渠得飄零瀟洒幾世孫解得膠法舂𤣥雲
物理往來元莫測後世子雲還舊壁君家所有更贈君
君還贈我何殷勤感君殷勤復三歎努力西窗磨鐵硯
太𤣥艱深吾不為願冩誠齋易傳探𤣥機
　　佳人兩章寄許東溪
衡之山鬱蒼蒼我有佳人在水之陽木難為珮兮雲錦
為裳愛而不見兮我心憂傷安得為鵾鵬凌風置君旁
衡之山欝蒼蒼(其/一)衡之江清且漪我有佳人在江之湄
朝飡菭蘠兮夕饌江蘺欲往從之兮我馬虺隤安得為
琴髙沿波與君隨衡之江清且漪(其/二)
　　登濓溪太極樓
岑樓跨層崖灌木翳頺沼曠哉宇宙心况兹展遐眺前
哲日以逺川麓被文藻芳甸馥荃蘅江渚雜鳧鳥亭亭
沼中蓮冉冉庭下草扣寂參太極撫化領衆妙俗薄神
理乖力柔聖途杳英英考亭翁反心㑹天奥萬里粲良
言一誠貫元造朂哉登樓人畢景盡此道深根復深根
篤行以為寳
　　醉中偶成
醉敲茶臼嘯秋烟苦欠髙陽買酒錢擬入亂山飡柏葉
石牀閒對麝香眠
　　送友人逰昭川呈陳謙之僉判
閬仙去補荔支譜梅谷歸呈飛鶩篇惟有𤓰坡共君在
馬蹄何苦又昭川
道鄉牽損衮龍衣謫墮天涯咏楚蘺莫放蹇驢逰别處
拾青閣下有殘碑
鵬運堂前話别愁菭蘠三度楚江秋近懐莫向元龍道
問舍求田是(缺/)頭
　　夏日偶書
蜾蠃銜蟲入破窗枕書一垜竹方牀家童偶見草頭字
誤認離騷是藥方
　　秋日行村路
兒童籬落帶斜陽豆莢薑芽社内香一路稻花誰是主
紅蜻蜓伴緑螳螂
　　新淦偶成
飛飛絲鳯挂梅梢猶記來時雪擁袍今日歸舟新淦路
街頭稚子賣櫻桃
　　贈吳季詩
燕子樓頭春色深曽騎驕馬擲黄金如今世事漫頭雪
破屋孤燈忍凍吟
　　演教寺弔樓居朱漕
羅帶江頭蛻繡衣人歸香草謝家池祗今玉樹埋何處
惆悵僧房認得詩
穿塚難酧地下知逢人多說項斯詩今朝痛洒西州泪
萬里梅花欲放時
　　延真道院
滄流翠竹接仙扃靈菜丹虬供上真擬就元翁分半榻
閒聴秋雨守庚申
　　訪趙愚齋不遇謁者云扺晚方歸因成一絶奉寄
雪片梅花滿研池芙蓉幕裏客歸遲今朝解了公家事
儘聴轅門報酉時
　　到衡岳呈弟山長
間依禹柏繫征驄猿鳥應猶怪賤踪正擬開雲訪韓愈
可能避雨識茅容朱陵洞裏秋呼鶴紫盖峰前曉聴鐘
欲踏青霞尋勝趣倦逰應許借吟笻
　　許介之館僕于東溪臨發贈别
洗耳泉頭漱晚凉西風衣袂水花香酒邊豪氣横荆楚
燈下清談雜晉唐天地毎窮真俊杰山林偏有好文章
試提孤劍同君舞後夜聞鷄月滿牀
　　下第歸後李白輝李景魏索近詩
吟徧吳頭楚尾春多慙才客問征塵振衣天目尋黄獨
濯足湘江咏白蘋宋五已慚稱進士陳三何用作詩人
錦囊元屬君家有今買漁經理釣綸
　　題李湛溪詩集後
楚砧岷葛飽清逰金節銀莬照幾州詩句多如姚少監
行程還似杜參謀黄陵夜誦虞妃泣白帝春吟杜宇愁
擬問湛溪何處是夢隨閩國弄漁舟
　　寄姚雪篷使君
湘鱗六六寄相思踈栁新蟬想别時今夜各聴三楚雁
秋風又老一年詩梅花且補離騷闕薏苡應為史筆知
剪竹疑峰新製笛待衝霜月訪桓伊
　　謁山齋先生易尚書
淳熙人物到嘉熙聴説山齋亦白髭文字盡傳融水後
精神如戰辟雝時靈椿終不孚朝菌蓍草難堪養夀龜
細撚梅花㸔總義只應姬老是相知
　　送桂帥鍾尚書超召
老依牙纛撚吟髭又折梅花話别思五嶺不遮鸞鳯詔
四方俱誦鱒魴詩人才晉魏凋零後國事江淮倥偬時
頼有老臣經濟在快呼桂醑餞篙師
　　題鍾尚書北征詩藁
野雉江鷗滿故都秋風禾黍撚吟鬚六千里外驅旃斾
五十篇中見版圖金鉉尚期扶日御玉衡終令正天衢
書生亦有中原志那得君王丈二殳
　　呈廣西張提刑
陸續城邊按部歸梅花隨處撲征騑溪山有助吟題徧
獄市無寃訟牒稀竹屋呼猿眠碎月莎庭引鶴步斜暉
莫嫌瘴霧侵湘客滿路風霜冷枲衣
　　罪言
愁殺瀟濵蟣虱臣亂山斜照獨含情人才不似深衣古
國勢如何楮幣輕石燕未蘓湘國旱木牛那濟蜀州兵
幸無杜老流離苦切莫吟詩到北征
　　送程營道官滿赴闕
髙旻振爽籟蒼雁鳴芳洲傾城餞茂宰鄉耋羅藻舟茂
宰藴淵道厥源溯伊流宇甿振仁策範俗惇聖猷夷心
灼理要政簡吏統周芳風被儒肄恵澤淪農疇魯封有
馴翟張庭無訟牛慨兹戒徂兩離衷鬱綢繆贈我茂叔
蓮紉君晏子裘慶霄眎鳯躍神囿瞻麟遊世道日以隘
民瘼誰克瘳厲志抗遐棄吹萬溥九州揆予忝皇鑒敷
文免征愁行行重行行夷庚無駐舟
　　次韻李監丞月夕閔雨
穜稑旱欲槁蒺藜秋向榮哲匠軫民瘵慨此夜魄明蓐
收正秋斂肥遺何縱横仰霄眎蟾曜聆垤佇鸛鳴彼美
玩華光芳樽酌麴生崇榭歌窈窕秀質羅輜軿節序孰
不歡宅生念匪輕同袍正焦灼對酒何忍傾恤喜限惽
智同兹感隂晴淰淰山雲起策䇿林飇驚企彼天瓢潤
弭此農橰聲崇情發翰墨賞心謝籌觥溥澤乃夙念穹
爵豈所營榮賤有異分感兹反岩畊
　　次韻李監丞城西紀游
叫舜問寥濶咏濓滌塵囂駕言城西游慨彼往哲遥儀
鳯不可呼鴐鵞浴清瀟懐或光風杳蕙若吹凉飇蒼梧
隴雲愁廬阜太(缺/)彫豈無人希周亦有文規姚佔畢末
學陋俗薄神理銷沿流浮伊洛泝源窺羲堯執中與太
極萬古魁瞻杓察㣲篤强力賢聖諒匪遼舜宫翳灌木
濓塾棲叢苕觀乎紀㳺作悟彼進學條蘭巵娱才彦豈
謂磊塊澆得深清賞愜理勝英藻超揆予果何為農野
勸耕穮景迫昧見道曷奉徳化昭
　　雨夜讀陸放翁集
爐冷重吹火山房夜黯然濕薪添茭爇苦茗滯芋煎燈
暗瀟江雨詩吟望澤烟老仙何處去搔首弔塵編
　　送黄天河
天河那可到山頂翠參差邨屋煎黄蠟官爐焙荔支地
蠻遊宦少縣小迓賔遲鼻祖曽吟處荒苔想滿碑
　　呈趙叔愚司理
澗户垂楊句江湖半世㸔不應求五嶺却自建孤壇浙
社朋逰盡(缺/)詩氣象寒今朝流水調只向子期彈
　　閒居自遣
雨積桑樞長昔邪誰能載酒訪揚家漢廷用少臣今老
魯俗皆冠我獨髟憂國苦無蠲忿草㸔書喜對決明花
衰頺懶作江湖夢擬斸三椏養鬢華
許由溪上小屠蘓紅樹蒼山對一臞白髪功名惟劒在
青山活計并鐘無誰言荆楚多竒士却笑乾坤一腐儒
桐帽貂冠俱有分寄言兒輩莫揶揄
　　寄樓居朱漕
住近江心古寺邊幅巾應伴浙僧閒官銜自管金陵觀
冠(缺/)多依鴈蕩山出處皆留青史看功名且逐白雲還
殷勤為祝樓居月好照横舟送碧灣
　　史主簿以授菴習稿見示敬題其後并寄張宗瑞
姜䕫荒塚白蘋深鸑鷟無聲結緑沈擬向鄱陽尋後社
只招張叟聴君吟
吟了南樓到庫樓塞雲邊月困雕鎪只今南北無詩禁
曽有新編過韃不
　　次韻熊雲瀑秋夜見寄
叫徹蒼梧望八荒暮雲秋客各凄凉此情未許旁人㑹
愁絶中庭月一方
　
　
　
　
　
　
　
　
　
　兩宋名賢小集巻三百六十八
欽定四庫全書
　兩宋名賢小集巻三百六十九
　　　　　　　　　　　　宋　陳　思　編
　　　　　　　　　　　　元　陳世隆　補
　雪磯叢稿(四/)
　　呈姚雪篷使君
祝融應自勝崆峒且讀通書辨聖功事可語人甘受謗
詩能名世不嫌窮春邊采藥收湘􁈙月下調弦送楚鴻
頼有行人碑尚在棠隂依舊戀東風
　　雪篷見示送趙東嵓詩
皇華歌徹酒杯忙澤畔騷翁送范滂琴帶衡雲弦索潤
馬飡湘芷轡丝香山中貍豹隨吟斾部内豺狼入按章
却笑詩寒吟骨聳愁㸔酬唱挾風霜
　　書蕭千嵒集
向來楊陸共崢嶸吟到亭邉趣轉精古似洞庭張雅樂
嚴如即墨斂殘兵茵陳終不肥方朔芣苢何堪病冉耕
細讀殘編搔白首未應造物忌詩名
　　滕王閣下賦
越􁟯蜀艇亂相偎風飽千帆帶雨開閣上鳴鸞今已往
江頭飛鶩只堪哀栁汀絮滿河豚賤桃塢花殘石首來
應接溪山吾不暇自憐白髪欠詩才
　　宿金灘
瀧吏崖翁是賞音江流泯泯對秋吟天蝦撲火檣帆晚
水狗捎魚島嶼深千里庭闈雲滿眼十年湖海雁驚心
今宵客枕清如許穩讀西山夜氣箴
　　寄許介之
贏得詩名遍九州酒徒棋畔半公侯離騷甘隱魚鱗屋
樂府多傳鸛鵲樓醉葉幾窠藏菊徑蠧荷三畆護漁舟
中原應有樓蘭國空鎖吳鈎到白頭
　　聞邊報寄姚雪篷
淮烽蜀燧照邊隅白髪憂時我腐儒楚客汀洲搴杜若
齊王沮澤索柴胡耽吟自愛南游好久謫曽謀北事無
擬對祝融捫蝨語何時重捋使君鬚
　　寄戴石屏
曽到元郎吟處吟雪篷烟艇久相尋鳯鳴道國空詩句
雁到衡峯只信音拾橡祠邊寒聴雨紉蘭院裏夜分衾
蹇驢倘遂黄花約鴉觜敲烟共掘參
　　戊戌冬僕客桂林雪中趙叔愚司理書張司業逢
　　賈島絶句為寄今冬對雪感而有作
朔風桂水浸瓊沙曽共騷翁理釣槎對客又吟瑞木(缺/)
論詩還憶欵冬花饑能驅我瓶儲罄老不饒人鏡影華
擬喚扁舟尋剡叟嶺梅瀟菊各天涯
　　寄仙巢先生鍾尚書
吹香亭上送飛鴻且把行藏寄蜀桐老境只須尋逺志
世途還要避沙蟲公行天地初何憾道在丘園固未窮
曽是轅門投巻客應憐聴雪卧蕯藭
　　寄蕭太山兄弟
梅花好處共心期曽擷天葩寄夢思兄弟自為千古計
江湖方誦二蕭詩貪泉定喜逢亷吏倭國何須拜老師
(蕭頴/士事)賸擬尋君攀桂樹路途誰肯借驢騎
　　送丁少卿自桂帥移鎮西蜀
瓊海收邊玉帳閒又移齋艦泝浯灣三邊形勢全憑蜀
四路封疆半是山魏將舊聞侵劍閣漢兵今欲巻函關
細傾瑞霧論西事想在元戎指畫間
　　訾家洲
竹塢松灣遍履痕斷碑無首野苔昏江山應識前賢事
賢哲今存幾世孫島霧海霞留古意春猿秋鶴冷騷魂
何人㑹得登臨意閒嚼梅花伴酒樽
　　次韻李監丞同劉玉淵遊七泉
世變如流水前喆嗟逝川良牧隆化本訪古漫叟泉念
茲名泉意感彼末路偏淵竇與嵌臼杖屨聊回旋不識
漫叟心曷誦漫叟篇惻念軫蒼氓溥澤同一天蟻聚與
羔跪命義當亦堅回邪乃敗徳毋以已欲專夸士五鼎
辱穹爵或自鐫臨流嘆澆風薄言傾酒船浸泉旌我志
凍泉存舊傳潓漶涍汸淔銘石昭萬年無(缺/)感發人黜
彼敲墨氊歲月亦云乆古跡埋塵烟泉根石巳泐泉上
樹欲仙森㦸呼虎士誰能聴潺湲理義著古今貴賤俱
荒阡今公七泉㳺陵谷尚未遷勵俗振古道及兹誦惡
圓劉侯同襟期賡倡揮彩椽漫叟或有知騎鯨躍層淵
彼哉賊君父圓曲工求權厲民恣屠斮巧宦勤攀縁安
得激七泉布作化雨宣
　　送絅齋李監丞赴湖南提舉
吏統久已紊使選非易為蝎虺何蓁蓁鴻雁何纍纍持
節豈不多曠職茍所私緬懐紫陽翁昔使東浙湄陳臬
糾官邪揚仁蘓民疲兹道有後先哲儒昭令規絅齋寄
瀟牧徳懋灼帝知勵亷肅寮宷反稅驩鄉耆所學藴淵
道寛嚴權理冝兹總全楚境歌此皇華詩位穹民言邈
壤廣吏螙滋問俗職所重簡僚乃政基視聴貴逺周細
㣲在可遺攬轡戒前路豈為好爵縻揆予忝英盼懐徳
念别離别離夫何念康濟乃所期懿兹逺大業肇此咨
度時朂哉振英采慰我湘民思
　　秋夜感懐
溽露沾灌莽華月流髙旻吟笑嘉此夜撫化悲蕭辰蕭
辰何所悲逰子多苦辛道窮年力謝業遙壯志湮𤣥鬢
日以變豐景豈遂淪堪輿一大宅羲娥為旅人卉木互
榮落蛩蟀何吟呻氣隨稚髦變理勝䘏喜均反性樂天
爵測化葆道真撫巻慨往哲芳猷藐難親
　　術士醴陵丁夢榮將之舂陵有贈
㸔盡槐花買卜人窊樽且認舊碑文只今世上無清惠
却恐元郎解笑君
緑水池邊舊釣磯何時歸去濯征衣千年城郭應無恙
祗怕風塵老令威
　　送歐陽平仲起鬰林教官
快把詩書洗瘴茅雕題墨齒盡同胞天涯那得隨衿佩
試借叔堂講義鈔
古來節婦比忠臣怊悵明珠一窖塵千古綱常君記取
題詩煩問墜樓人
　　萍鄉和王堯章韻
征衲無人補舊綿蕭條客枕楚萍邊撥殘石炭西窗冷
却憶山家榾柮烟
　　慈氏閣
崢嶸梵閣碍銀潢且對畦衣問馬王落日斷霞連楚粤
缺鐘壊像雜梁唐英豪已往雄圖歇棟字猶存古意荒
惆悵石湖題柱在倚欄無句獨悽凉
　　雉山寺宋永初中有僧西顒誦法華經於此白雉
　　聴之而化至唐黄梅五祖弟子喜登告祖乞巡禮
　　五祖應以遇雉即止後至此開山本朝王初寮有
　　留題
蘚碑蘿石擁嵓扃獨倚笻枝問大乗白雉苦無千歲種
有山空識六朝僧詩傳北岳刋新帖禪接西淮冷舊燈
擬鑿氷泓澆凍研禊亭閒借法華謄
　　擬逰長沙至零陵忽動歸興
擬尋禹柏過長沙且泊愚溪問酒家歲旱何能飛石燕
秋髙還看落天蝦乾坤納納催霜鬢歧路悠悠又菊花
惆悵草黄騏驥病歸心依舊繞烟霞
　　袁家渇泊舟
往事誰能問水濵停橈仍是薄西曛樵漁空自存袁姓
鳬雁何應識栁文釣艇分燈歸客艇嶺雲拖雨接溪雲
楩櫚蘭芷今何在空使行人誤舊聞
　　小㰕袁家窠竹居買酒
江遶衡門接旅津鯉魚風歇水潾潾湘醨三盞澆吟思
瀟碧千竿對老身題壁未能行客醉典琴不用主人貧
隔江誰掉扁舟去滿載鸕鷀捉錦鱗
　　餞雲􁒅唐使君赴邕州
篻簩竹畔擁雙旌回首江蘺隔楚汀曽向前賢參學問
且教逺俗識儀刑安南兵息烽烟冷羅殿馬來蠻草青
悵望鈴齋何處是遙瞻朱雀認詩星
　　歸侍
石田茅屋野苔春喜對庭闈話苦辛客路本無如意事
瘴鄉惟有蚤回身且尋農耒耕湘雨待看天戈洗戰塵
門外黄旗邊餉急可憐杯酒各傷神
　　寄吳茂逺
蘓公堤畔繫吟驢知在垂楊第幾株學校文章如畫餅
朝廷官爵似呼盧春吟應欠梅花在時事曽言楮幣無
惆悵湘湄分袂處今看細雨長蘼蕪
　　送史主簿之鄂就辟
囊中秋巻逼唐賢門外侯芭問太𤣥才大豈堪栖枳棘
官清應只友蘭荃湘行又泛君山月淮績曽衝赤壁烟
擬借從君新句看試尋黄帽寄綱船
宦途捷徑在三邊且駐吟船贈馬鞭壯士苦無横槊志
將軍還用撒花錢韃兵猶未回燕鴨蜀耗何應問杜鵑
今日送君無别話㸔隨郤縠洗狼烟
　　送邵𤓰坡試湖南漕舉
槐花匝路促湘行閩賦唐詩舊擅聲有志向曽言國事
論心何止在科名畢方夜煽杭都火大角秋纒蜀道兵
莫教腐儒塲屋話琅玕滿腹正須呈
　　送李公裕逰臨武
嶺梅瀟菊兩關情歲晚江湖載酒行客路欲依嚴挺子
瘴鄉已老少游兄瓦盆且話田家事肉食誰通鈍漢名
惆悵韓張亭畔路雪鞭風帽又東征
　　贈江華熊伯岩
堂萱營栁伴吟哦黄綬仙翁鬢未皤對客不矜名第貴
論心唯在簡編多江頭魴鯉香晨膳境内鴟梟冷夜窠
湘國詩盟人寂寞衰頺猶喜識隂何
　　江華送熊清父遊廣州時予有衡陽之役
邂逅陽華且酒壺海鵬衡雁各征途閒身俱被饑寒役
老境還堪離别無鄉夢定應思欵段客吟何用説娵隅
曽從仙叟參𤣥訣好訪安期采澗蒲
　　喜李景魏就熊岩伯縣尉招
長歌白石艸廬深今抱園絲就賞音温飽不為兒輩計
行藏端見古人心鱣魚堂上春開帳鸂鶒灘前夜對衾
擬挂奚囊梅下聴謫仙應共隱仙吟
　　送友人之辰州覲省
跕鳶巢畔瘴雲低山徑如梯去馬遲正則自吟皇樹頌
廣㣲惟誦白華詩春風採藥桃花國落日尋碑薏苡祠
覔得丹砂能寄否溪亭送客鬢毛衰
　　夢訪劉漫塘魯雪巢二先生
前輩風流歇江湖欠賞音向期行古道誰復識予心月
浸金壇冷雲歸玉笥深瀟湘風雨夜客夢得相尋
　　青湘逢廷對人歸因問時事
南客帝郷歸青袍照緑髭問知當世事解誦聖君詩淮
蜀軍書急襄樊邸報遲空傳廷試䇿韋布說邊陲
　　南林寺
律院僧應俗庭荒草木刪無碑堪攷古有客自看山竹
好惟嫌宻雲多不自閒小溪知最近童浴夜方還
　兩宋名賢小集巻三百六十九
欽定四庫全書
　兩宋名賢小集巻三百七十
　　　　　　　　　　　　宋　陳　思　編
　　　　　　　　　　　　元　陳世隆　補
　農歌續集
　戴昺字景明號東埜石屏之從孫嘉定己夘登第授
　贑州法曹參軍有東埜農歌集
　　莫悲秋
傷春非貞女悲秋非烈士時運自循環我心如止水剝
固復之機榮乃悴之始未識天地妙胡為浪悲喜鷃蓬
或數仭鵬圖或萬里大小何必齊䝉莊未窮理
　　次黄叔粲茶隠倡酧之什
美人隠于茶性與茶不異苦澁知餘甘淡薄見真嗜自
隨世俱昏寧墮衆所棄靈雨濕山腴迅雷起龍睡野草
未敢花春芽早呈瑞鬭茗須占一焙火不落二趣深同
誰參雋永時自試葱薑勿容溷𤓰廬定非類標名寓𤣥
思㣲吟冩清致成我君子交從彼俗定恚嚼芳憩泉石
包貢免郵置遼遼玉川翁千載共風味
　　夏肻甫曉山亭
開櫺納晨光隠几挹寒翠以我胸中真㑹彼景外意孰
因夜息存孰使晝梏累念慮方清明體認貴切至峩峩
成九仞進進基一簣朂哉亭中人涵養玉其粹巻書意
何如顔回坐忘地
　　春日偕兄弟侍屏翁遊晉原分得外字因集句而
　　成
春雨晴亦佳適與賞心㑹初日照髙林幽泥化輕壒步
屧隨春風始覺天宇大牽懐到空山逍遥白雲外青松
夾路生童童狀車盖清川帶華薄隂壑生虚籟性達形
迹忘傲然脱冠帶薄暮方來歸月光揺淺瀬
　　唐李涉有山中五無可奈何詩戯用其體作秋日
　　四章
無奈秋風何怒號振林木著我井上桐一夜失寒緑莫
作揺落悲妙理在觀復
無奈秋月何錬魄金氣精炯炯一輪滿天地氷壺清照
我方寸景表裏同光明
無奈秋山何萬叠淺深碧起來樓上㸔朝爽浮几席稜
稜正自髙更養靜夀徳
無奈秋水何悠悠蕩輕槳上下天一碧顛倒涵萬象願
從雙白鷗生涯寄浩蕩
　　青陽梅先舒伯虞為其尊人索靜閒軒詩
人心元至虚天下本無事舉世役于形擾擾誰蹔置先
生自超俗涵養老逾粹妙契無名翁深造靜閒味壺中
貯日月胷次納天地婆娑閲四序物物見春意林花髙
下紅庭草淺深翠一笑扶瘦笻行吟散㣲醉
　　壬子立夏日同郡博士黄次䕫遊江東太白釣臺
　　因成古詩併呈偕行諸友
翰林天酒星謫墮人間世豪氣𦕈乾坤浪迹寄湖海峩
峩江祖山片石峙西澨醉狂御風來踞坐髙傲睨一絲
聊戲垂意得在魚外青天畫屏句妙越無塵界至今五
百年春虹絢暗彩我來訪遺蹤躡屐捫薜荔錦苔剥冰
霜彷彿題字在屬時春夏交微雨弄輕霽同遊俱嘉朋
笑語各傾葢雲木團晝隂松風奏天籟勝踐心已愜酣
歌意彌快欲招臺上魂舉爵酹清泚今昔自殊時欣感
諒一契詩成冩蒼壁存否非所記長嘯下歸舟驚湍飛
送栧
　　梳頭自歎
短髪如冬霜一朝白一朝又如深秋栁槁葉迎風凋白
者不冄黒短者不復牢羲娥疾馳驥乾坤虚懸瓢人生
寄其間泛泛波上泡百歲一大夢倐忽已隔宵胡不適
所適而乃隨滔滔富貴撇眼電榮華過耳飆木散故得
壽龜靈徒自焦甘拙自安吉役智滋勞忉所以柴桑人
不肻折此腰
　　上立齋先生十首以有官居鼎鼐無地起樓臺為
　　韻
形弱能使强脉病能使壽醫和肘後方䄂手若無有緑
野歸晉公洛社閒迂叟此意誰得知可以久則久
羸牛指為驥鳴梟認為鸞彼欲欺一世自亂耳目官吾
直不能枉吾方竟誰刓何妨寄楚澤餐菊紉秋蘭
蔚蔚空明山古號仙人居神秀發虹氣瑞應真璠璵潔
白外難汙堅剛中不枯勿逐䑕璞價韞匵姑藏諸
支厦資寸莛涉江寄孤艇弗顧勝弗勝乃諉幸不幸舜
華朝暮期蒼松歲年迥從渠寶康瓠我自有岑鼎
君子如真金真金剛不改小人如浮雲瞬目多變態隨
世良獨難殉道乃無悔近日崔菊坡堅卧辭鼎鼐
薫蕕不同性涇渭不同趨由來區以别那使强合汙老
耼守道徳韓非事刑誅二人共一傳能信千古無
多金建華屋一堂容百客立齋有㕔事不覺旋馬窄僻
于蕭相居隘甚晏子宅鬼神瞰髙明吉祥上虚白
靈巖一片雲曽為作雨起風吹還故山松筠澹相倚秋
髙霜露寒酒熱鱸魚美少寛憂世懐㣲醉有妙理
否泰闗世運進退非人謀尼父雖皇皇不為無理留用
則巨川楫舍則野渡舟行藏兩付之獨倚百尺樓
小草有逺志埋沒同蒿萊風霜坐相欺冉冉成枯荄我
公下白屋意重黄金臺儻借伯樂顧未信終駑駘
　　雜言三首
衆芳以春榮萬葉以秋肅造物持其權兒戲恣翻覆亭
亭山上松蕭蕭澗邊竹超然榮肅中正色閲寒燠
提壺勸我飲布穀催我耕我酒缾已罄我田草正生荷
鋤理荒穢及時新雨晴秋來刈吾秫庶得兩遂情
遥翮凌丹霄潜鱗縱深壑天分安所適翔泳同一樂短
吟五七字薄酒三四酌浩氣與春風相從滿寥廓
　　孤桐行
孤桐結根倚崕石俯瞰清溪照虚碧枝葉扶踈朱夏寒
上有翔鸞舊棲迹風霜冉冉歲月深老柯半朽蒼皮蝕
其中素抱金玉聲以暗投人人不識人不識多苦心樵
夫斤斧莫相尋寧教枯死倒澗壑不從㸑下求知音
　　書初考
得考雖多幸無功祗自嫌但求官速滿不道老同添卑
拙翔蓬鷃艱辛上竹鮎黄花寒更好三嗅憶陶潜
　　侍屏翁客遊雪山分得生字
雪峰峰頂寺來此定詩盟山瀑分雲影松風亂雨聲眼
明春樹緑心惺曉鐘清未好言歸去塵中事又生
　　豈潛弟平逺圖
卜築占寛閒修篁老樹間八窗開宇宙一室貯雲山野
曠行人少天遥去鳥還悠然㑹心處妙語徹𤣥闗
　　謝趙山臺見訪
寂寞海東頭殷勤貴客舟如何經歲約祗作數宵留清
玩分行篋髙吟壓小樓更須謀再㑹同醉菊花秋
　　臘前見蘭花
蘭叢纔一幹獨向臘前開托䕃偏宜竹先春不讓梅韻
從幽處見香自静中來便欲紉芳佩靈均喚不回
　　次韻屏翁詠梅
芳信基花事東君思亦竒横枝踈蓓蕾半樹老丰姿心
共寒霜苦香唯夜月知最憐清夢覺踈影竹窗時
　　次韻屏翁觀梅
晚寒籬落外一見一畨新喚覺羣芳夢先鍾萬古春冷
香冝醉寢真色任煙隣更喜連朝雪飛花為辟塵
　　項冝父涉趣園
四面山迴合中間百畝畦入門唯見竹遶屋半栽梅果
熟霜前樹魚肥雨後溪秋來饒景物斟酌費詩材
　　小酌㑹芳分得隂字
暇日頻相顧清風舊竹林功名春後夢吟咏老來心世
事隨流水年芳付緑隂悠然千古意閒理斷紋琴
　　玉峰登眺得初字
玉峯竒絶處短䇿步﨑嶇海近潮聲壯山空樹影踈吟
情危眺外飲興薄寒初數㸃新來雁髙飛不羡渠
　　小樓扁山海圖鄭安道酒邊有詩因次韻
等閒成小集危眺豁幽情四面畫圖出一襟天地清晚
雲山晻靄夜月海空明自有兹樓景輸君第一評
　　次韻屏翁新元聚拜
履端來聚拜和氣洽昌辰蕃洽如今日栽培豈一人詩
書延澤潤忠厚續長春相祝無多語年新徳又新
　　屏翁領諸孫小集亦龍弟野亭君玉即席有詩次
　　韻
結屋新亭好登臨雅興長心融八窗白塵隔九衢黄泛
菊金英碎嘗粳玉顆香更期梅著蕊來賞小春光
　　江濵晚霽
十里平沙路人行晚霽間水光涵逺樹雲影度空山吹
浪江豚怒摩霄野鶴閒漁翁醉吹笛小艇泊前灣
　　池州
一城方九里宛在水中坻額掲顔公寺碑傳杜牧詩昔
年稱上郡今日逼邊陲莫望長江北天寒風正悲
　　有永嘉薛君自號雲屋來池陽以詩見貽用韻答
　　之
清晨聞剝啄喜得薛能詩風月一囊錦江湖兩鬢絲寒
城吹角夜孤館擁衾時誰㑹吟心苦梅花是舊知
　　有方叔材用余和薛雲屋韻見貽次韻奉酧
江湖前輩盡何敢易言詩䑕璞元非玉蛛羅不是絲池
塘生草處風雪跨驢時此是真吟境從來幾箇知
　　立春前五日得雪
雪作春前瑞銀城擁萬家太婆頭欲白九子頂先華壓
麥嘉培本封梅惜損花家童解人意燒鼎問烹茶
　　金陵懐古
尚聞深巷語烏衣無復髙臺彩鳯儀棟宇半欹元帝廟
香煙争奉誌公祠六朝興廢千年夢獨客登臨萬古悲
莫上鍾山望淮北西風禾黍更離離
　　自况
多貲徒作守錢奴伏臘無憂更有餘世路本夷何自險
人情太宻反成踈非圖報施方為善豈為功名始讀書
門外良田堪種秫自牽黄犢試犂鉏
　　初遊方巖山
圖志舊嘗㸔紀載杖藜今得遍經行漁翁化石幾年釣
仙客有田何世畊千尺枯崖蜕龍骨一簾飛瀑撼雷聲
相傳逸少曽來此惜不鐫巖記姓名
　　牡丹
萬巧千竒費剪裁瓊瑶錦繡簇成堆世間妖女輪回魄
天上仙姬降謫胎笑臉倚風嬌欲語醉顔酣日困難擡
東君若使先春放羞殺羣花不敢開
　　喜有秋
去年已作填溝計誰料今年見有秋天意乗除元自定
人生伏臘漫多憂滿盆淅玉休論價成斛量金不計籌
最是野夫懽喜處春風百甕繞牀頭
　　次君玉弟聞新雁
霜風颯颯荻花洲避北趨南巧自謀倦翮飛殘千里月
寒聲催老一天秋乍教騷客驚詩夢莫為征夫寄别愁
汝度塞垣應未久新來烟燧已沈不
　　次韻東渠兄觀梅
詩眼非梅不可遮三葩五蕊便堪嘉痩如飯顆逢工部
老似磻溪卧子牙水影月香參衆妙弟酧兄倡自成家
快篘新醖同清賞莫待枝頭爛漫花
　　甘窮
自甘窮處更何疑坎止流行信所之不學昌黎驅五鬼
肯隨子厚罵三尸堂堂白髪欺人出耿耿青燈獨已知
細嚼黄花香滿齒清風千古一東籬
　　送彭希聖姊夫赴三山民曹
槐笏緑衫初作吏要須立脚自亷勤閭閻疾苦冝加意
厫􁁜竒贏莫與聞少啖荔枝防美疢多栽茉莉挹清芬
公餘覧徧佳山水倘有詩篇寄海雲
　　如京至西興阻風雨
月將圓夜出鄉關纔到西興月又殘老去問名先已嬾
近來行路覺尤難雲烟漠漠吳山暗風雨瀟瀟浙水寒
識破人生真逆旅此身何處不堪安
　　七夕感興二首
家家懽笑迓星期我輩相邀只酒巵矯俗何須標犢鼻
甘愚不解候蛛絲新秋光彩月來處半夜清凉風起時
一曲玉簫塵外意此音除是鶴仙知
相傳牛女起何時無奈人間事轉癡青鳥蟠桃方士信
金釵鈿合逆胡基一杯記節圖成醉萬感因秋却易悲
遺恨古今流不盡銀潢耿耿接天池
　　次劉叔子總幹夜坐感秋韻
秋風逺客歎飄零滿鏡吳霜故故明酒盞論心踈舊約
詩筒到眼快新評短檠伴我夜深靜長笛何人月下横
步遶空庭吟未竟隔林鸜鵒又傳更
　　代簡約諸同官探梅
信是摶沙放手開渇心空想細論杯等閒不見便逾月
如此相從能幾回舊雨已過重九菊新詩冝探小春梅
騎驢索句真顔面要向清溪洗出來
　　燒燈夕宋明府自置酒見招席上復賦詩因次韻
　　定詩盟并致别意
苦用吟心續祖燈得君印證愈分明一聆此日鷄窗話
盡洗前時蚓竅聲颺栁輕風寒忽暖催花小雨濕還晴
眼前總是詩光景可惜明朝又逺行
　　效宫詞體
楊栁萬絲堆怨緒丁香百結鎻愁腸小桃先得東皇寵
莫妬東風過海棠
　　讀陳元龍傳
九州四海沸如湯問舍求田策最良豪氣到頭成底事
未容欺客卧髙牀
　　嚴子陵
赤伏君王訪舊遊冨春男子只羊裘一竿本為逃名去
何意虚名上釣鈎
　　竹林避暑
自抱桃笙過竹林濃隂一片直千金清眠晝晚無人喚
時有風鳴石上琴
　　方岩山有仙人田項宜父家其下于屋之西偏築
　　亭䟽沼雜蒔花木為娛奉夀母之地即以名之自
　　著懐仙雜詠百有一首名勝留題亦多未免皆泥
　　乎神仙之説來徴余吟余謂神仙之事深言之則
　　似誕今諸賢所賦無復餘藴使余更下注脚不愈
　　誕乎且人生一世茍能超然達觀惟適之安斯人
　　中之仙巳豈必十洲三島間之謂哉因即此意賦
　　十章
築亭䟽沼隔塵埃白白朱朱次第栽人面春風俱不老
板輿日日㸔花來
緑蘿翳翳結髙林烟吐霞吞一徑深半夜松凉鶴先睡
滿山明月自横琴
一澗寒泉九節菖釀泉為酒洌仍香玉巵捧處慈顔喜
眉壽方岩共久長
有時山洞拾荆薪應過真仙對奕春多少胷中髙著處
儘教饒盡世間人
秋池清曉濯𤣥雲鸜眼輝涵紫玉文細字黄庭應冩就
莫将容易博鵞羣
桑竹森森遶屋邊美池清泚浸良田桃源只在桃溪上
不信壺中别有天
晚菘早韭各隨時霜薤青青間露葵甘脆日堪供小摘
不須他覔養神芝
紫錦囊緘五岳形白書黒紙秘黄庭何如琴几焚香坐
細讀包犧一巻經
自傍青牛種早秔炊来玉雪滿盆香休論服日餐霞事
只此延年第一方
阡陌縱横尚宛然知他耕耨是何年果然絶粒能輕舉
底事仙人亦有田
　
　
　
　兩宋名賢小集巻三百七十
欽定四庫全書
　兩宋名賢小集巻三百七十一
　　　　　　　　　　　　宋　陳　思　編
　　　　　　　　　　　　元　陳世隆　補
　圖詩
　鄭思肖字憶翁號所南福州連江人太學上舎應博
　學宏詞科元兵南下叩閽上太后幼主疏辭切直忤
　當路不報遂客吳下寄食城南報國寺以終有錦錢
　集一百二十四圖詩集咸淳集中興集
　　黄帝洞庭張樂圖
天水相涵萬象清咸池真樂妙無垠大音豈在九霄外
有意聴時却不聞
　　堯民擊壤圖
百姓相忘堯帝春耕田鑿井淡無情只今正是何年月
日日月從東向生
　　巢父洗耳圖
萬事喧喧雜響中細參巢父意無窮須還半掬溪邊水
方始教君耳不聾
　　許由棄瓢圖
天下揺頭不肯為恰如瓢挂老松枝許由不在箕山在
千古髙風屬阿誰
　　吕望垂釣圖
八十老翁心尚孩渭濱癡坐弄徘徊當初若是逃名者
誰要文王上釣來
　　夷齊西山圖
扣馬癡心諫不休既拚一死百無憂因何留得首陽在
只説商家不説周
　　老子度關圖
紫氣東來壓萬山老耼吐舌笑開顔青牛車外天風闊
揺動當年函谷關
　　紀昌貫蝨悟射圖
從來絶藝欲超倫何止彎弓用意深覷破微塵㣲極處
忽開大地見紅心
　　鍾子期聴琴圖
一契髙山流水心形神空靜兩忘情似非父母所生耳
聴見伯牙聲外聲
　　伯牙絶絃圖
終不求人更賞音只當仰面㸔山林一雙閒手無聊頼
滿地斜陽是此心
　　榮啓期三樂圖
生死悠悠付老天啓期三樂亦超然此身不得為男子
空活人間九十年
　　伯樂相馬圖
冀北羣中不可留如龍走地絶無儔何勞伯樂一相顧
抹過西風數百州
　　莊子夢蝴蝶圖
素來夢覺兩俱空開眼還如闔眼同蝶是莊周周是蝶
百花無口罵春風
　　輪扁諫讀書圖
輪扁釋椎開口諫國君據坐展書開古人糟粕終枯淡
誰醉天然滋味來
　　卞和泣玉圖
大璞中函天地精卞和抱出愈分明一番刖足一番哭
哭殺世人無眼睛
　甯戚飯牛圖
斯人豈是飯牛者浩歎空懐扣角悲説到漫漫長夜處
南山白石也攢眉
　　孺子濯纓圖
秋影澄澄湛碧波濯纓人逺意如何臨風歌罷飄然去
賣弄滄浪清處多
　　葉公畫龍圖
神物難傳變化時葉公眼外泄天機一從親見真頭角
滿手風雲雷電飛
　　孟嘗君度闗圖
狐白裘邊事若難孟嘗門下亦何顔若無意智翻身去
半夜焉能度此闗
　　屈原九歌圖
楚人念念愛清湘苦憶九歌頻斷腸只道此中皆楚國
還於何處拜東皇
　　屈原餐菊圖
誰念三閭久陸沉飽霜猶是傲秋深年年吞吐説不得
一見黄花一苦心
　　范蠡扁舟圖
烏喙無情奈若何功成只合理漁蓑躍身吳越興亡外
一舸江湖風月多
　　毛遂脱頴圖
十九人中不數君當機勇辯獨超羣若非末後脱頴出
爭得英風撥楚雲
　　魯欹器圖
此心安分即逍遥無欲何愁外境揺纔有秋毫失中正
一杯水亦不能消
　　列子竊鈇圖
宇宙茫茫盡坦途莫將得失自相辜胷中若有一些子
天地山河俱竊鈇
　　秋胡子圖
郎歸猶未到家中艷語勾春妾面紅叵耐相逢不相識
梅花那肯戀東風
　　西施捧心圖
蕩盡吳王醉後春化為顰笑艷精神當胷一㸃痛得别
直是妖嬈惱殺人
　　驪山老姥磨鐵杵欲作繡針圖
欲化龜蛇生聖胎驪山微意孰能猜純鋼一塊都磨盡
不信纎毫眼不開
　　秦女吹簫圖
弄玉飄飄仙女姿鳯凰低舞久相期簫中應有别一曲
飛出青天影外吹
　　湘靈鼓瑟圖
霧質煙姿雪月心凌波無跡似多情試聴誰在湘江上
髣髴秋風曲數聲
　　毛女圖
六國傾城輦入秦深花宻栁鏁青春神仙自有長生路
豈是阿房宫裏人
　　徐福採藥圖
仙藥長生不易求仙山可在海東頭祖龍滅盡諸侯後
徐福却來贏一籌
　　青門種𤓰圖
百二山河勢莫當咸陽誰付與髙皇盡嫌嬴政鮑魚臭
爭慕邵平𤓰圃香
　　漢髙祖將韓信圖
先入關中得計多彭城永是漢山河不操擒縱英雄手
韓信何由肯倒戈
　　張子房遇黄石公圖
三度橋邉伺老仙始將兵法盡相傳不知躡足此一計
還出書中第幾篇
　　四皓圖
曄曄紫芝巖石隈避秦有地似蓬萊可憐白髪坐不定
又被漢朝呼出來
　　周亞夫細栁營圖
細栁營中作畧殊寧容直入驟先驅不因一見入門訣
文帝何曽識亞夫
　　李廣射石虎圖
怪石蹲身艸莽中錯疑猛虎噴腥風何消重費將軍力
只在當頭一箭功
　　董仲舒不窺園圖
西漢諸儒君最醇無人見面意應深三年盡力窺經史
一旦㸔花了古今
　　蘇武牧羊假寐圖
十九年間墮渺茫饑來齧雪齒生香一心只夢飛歸國
雙眼何曽㸔見羊
　　蘓李泣别圖
同為武帝一時人忠逆分違感慨深早信子卿歸漢去
淚痕滴滴滴黄金
　　司馬相如題柱圖
初上昇仙何慷慨重來衣錦頗從容男兒意氣當如此
透過禹門方是龍
　　張騫乗槎圖
牛女宫中事若何親身曽得上天河逢人莫説支機石
漏泄蒼蒼意已多
　　翟公交情圖
翟公冷語久逾新漢世交情古亦今不被死生貧賤轉
此時方始見人心
　　朱買臣賣柴圖
年當五十始榮華覆水難收重嘆嗟豈信後來春色别
滿柴擔上盡開花
　　二疏東門祖帳圖
昔日賢哉二大夫東門祖帳耀通衢太平時節獨先去
闔國人知此意無
　　嚴君平垂簾賣卜圖
多是垂簾自養神僅能了日即安貧不離忠孝談元妙
豈是尋常賣卜人
　　王初平牧羊圖
兄弟參商四十春金華山裏問斜曛相逢不是牧羊客
白石顢頇冷笑君
　　西王母蟠桃宴圖
𤣥圃筵開物外春萬仙歡笑動精神蟠桃種子今猶在
誰是三千年後人
　　嚴子陵垂釣圖
新莽紛紛未有涯桐江山水頗為嘉無心偶向一絲上
釣得清風滿漢家
　　袁安卧雪圖
飛玉堆寒二丈過杜門僵卧養天和不愁屋外六花大
但覺胷中清氣多
　　髙鳯讀書漂麥圖
癖愛詩書苦未休肯將俗事挂心頭等閒痛快語言外
那見雨來知麥流
　　張天師飛昇圖
玉局曽經拜老君子孫今尚寳元文要知龍虎山前意
但㸔空中數片雲
　　王粲覆棊圖
鴉鷺爭飛局局殊便生國手亦難圖未曽落子有一著
王粲還能覆得無
　　先主三顧艸廬圖
抱膝髙吟梁甫時卧龍致雨未為遲若無三顧艸廬意
剖出心肝賣與誰
　　孔明出師表圖
一身英氣射光芒北定中原事轉長落得兩篇出師表
至今只是漢文章
　　孔明成都八陣圖
孔明抱義恥偏安不道中興事業難頼有石頭知落處
任從人換入門㸔
　　王祥剖氷圖
母病杯羮意未諧解衣竟欲卧氷開有心直透清波下
安得無魚躍出來
　　王衍舉阿堵物圖
口不言錢早不同何須相試苦相攻今朝叱去阿堵物
一室玲瓏分外空
　　竹林七賢圖
清談何補晉江山誰與中原了歲寒惟有白雲三四片
飛來自問古琅玕
　　王子猷㸔竹圖
秋沁徽之骨亦清翠光如水漾空明只圖一見此君靣
誰更問人閒姓名
　　王子猷訪戴圖
雪夜懐人泛剡谿造門而返是還非不曽相見猶相見
滿載清風獨自歸
　　阮籍醉眠酒家圖
少婦當壚應怪人陶陶一覺了殘更無情不作如花想
夢見醉鄉生月明
　　劉伶荷鍤圖
酒國韶光無際涯大人境界絶朋儕生來自有一方地
何待醉終纔始埋
　　戴安道破琴圖
獨抱洋洋太古心王門何苦欲相尋狂來寧可破琴去
不許俗人聞此音
　　畢卓甕間圖
醉玉頽來欲化仙一窪和氣藹芳妍終宵自向華胥去
吏部何曽甕下眠
　　孫康映雪讀書圖
孫康苦志惜居諸雪夜無燈興有餘冷地白光生破屋
自然開眼見詩書
　　張翰思蓴鱸圖
名爵雖榮心最苦蓴鱸有味食無厭後來京洛風塵暗
轉覺吳淞江水甜
　　孫楚枕流潄石圖
孫楚匆匆誤答時説來頗與事相違枕流潄石翻為妙
活弄胷中倒一機
　　庾亮登南樓圖
老子情懐頗滑稽登樓恰喜月明時雖然於此興不淺
且要諸人知不知
　　周處除三害圖
一朝周處奮英豪三害皆除豈憚勞若是不能降自已
縱屠龍虎不為髙
　　王羲之蘭亭圖
猶記蘭亭三月三流觴曲水暢情酣分明一段永和意
好向羲之筆外參
　　桓伊三弄圖
傾葢相逢不問誰知音那肯露心機一聲吹破清秋影
驚散閒雲各自飛
　　車武子聚螢讀書圖
武子耽書不暫忘練囊終夜照凄凉讀來讀去東方白
笑殺流螢數㸃光
　　陸績懐橘遺母圖
獨薦霜丸意不安誰供甘㫖侍團欒驀然憶著娘生靣
萬樹黄金盡喜歡
　　吳隠之飲貪泉圖
外物終難換肺腸隠之清介頓生狂便教飲盡貪泉水
只覺通身白雪香
　　郝隆曬腹書圖
七夕庭中羅綺乾鄰家應是鄙儒冠文章滿腹無人識
鋪與青天白日㸔
　　陶淵明三逕圖
老氣蒼寒松樹活閒情幽淡菊花開一條古路無人走
還且與誰相往來
　　陶淵明對菊圖
彭澤歸來老歲華東籬儘可了生涯誰知秋意凋零後
最耐風霜有此花
　　王孝伯痛飲讀離騷圖
名士天生磊落才只耽痛飲罄樽罍誰傳一味解醒法
歌斷離騷眼自開
　　許真君飛昇圖
鐡柱遺蹤尚儼然五陵後必出羣仙當時諶姆説甚麽
四十二人都上天
　　孫登長嘯圖
碧眼空空照九州阮公不是我同流劃然長嘯誰聴得
獨有蘇門山㸃頭
　　王烈餐石髓圖
五百年方開此山寒光浮暖濕而乾明明正是洪濛髓
只恐凡人不肯餐
　　桃源圖
長城徭役苦咨嗟澧水偷春隠歲華有耳不聞秦漢事
眼前日日賞桃花
　　爛柯圖
日出樵柴日落歸幾年黑白夢紛飛㸔来直待斧柯爛
始悟老仙棊外機
　　延平躍劍圖
白晝平津湧似雷盡驚靈物出塵埃倒翻三尺揮空去
對舞雙龍破浪來
　　陶𢎞景三層樓聴松風圖
𢎞景岑樓挿太清萬龍捲翠響泠泠此心不出三界㸔
一片秋聲何處聴
　　文選閣圖
太子奢華能幾年盡將春夢付荒煙錯聴古調一兩拍
空嗅斯文數百篇
　　唐明皇游月宫圖
玉仗飛行馭太空須臾徑到廣寒宫三郎胷次無髙見
落眼蟾蜍光影中
　　李靖天瓢圖
夢裏騎龍出八荒埽空熱惱作清凉不消數滴天瓢雨
洗盡娑婆透骨香
　　王勃滕王閣記圖
王勃清才俊不禁爛鋪艷錦賞知音空餘髙閣青雲裏
誰識落霞秋水心
　　狄仁傑白雲親舎圖
駐馬回頭眺碧空河陽在望去匆匆吾親雖舍白雲下
豈出梁公一念中
　　孟浩然歸隠圖
明主憐才若賜官奔馳微禄負家山狂吟一首笑歸去
滿路秋光上醉顔
　　李太白硯靴圖
斗酒未乾詩百篇篇篇竒氣走雲煙自從捧硯脱靴後
笑㸔唐家萬里天
　　杜子美茅屋為秋風所破歌圖
雨捲風掀地欲沉浣花溪路似難尋數間茅屋苦饒舌
説殺少陵憂國心
　　杜子美騎驢圖
飯顆山前花正妍飲愁為醉弄吟顛突然騎過艸堂去
夢拜杜鵑聲外天
　　子美孔明廟古柏行圖
諸葛甘棠歲月深霜皮黛色鬱沉沉尚垂清䕃蜀國裏
一樹風霜千載心
　　韓昌黎祭鰐魚圖
朝奏空言暮逺途藍闗飛雪漬衣裾豈期去國八千里
此意猶能化鰐魚
　　栁子厚賦寒江釣雪圖
空𤣥影外渺孤舟不與漁翁意思侔萬頃風濤一天雪
且看誰解下金鈎
　　盧仝煎茶圖
月團片片吐蒼烟破帽籠頭手自煎七椀不妨都喫了
恣開笑口罵羣仙
　　陸龜䝉茶竈筆牀圖
笠澤往來無定期煮茶垂釣醉吟詩一船清致終難畫
不是散人應不知
　　公孫大娘舞劍圖
纎手生風攪晝寒好花翻影艷清歡試㸔不犯鋒鋩處
舞碎晴空雪一團
　　張果老倒騎驢圖
云是堯時丙子生狂蹤怪跡恣幽情拗驢靣目不須看
一任騎來顛倒行
　　張志和漁父圖
苕霅春深花滿谿一鈎翻動碧琉璃蓑衣篛笠儘有意
不到斜風細雨知
　　藍采和踏踏歌圖
踏踏歌中天地開紅顔春樹莫相催藍袍轉破轉竒特
别看仙人舞一回
　　鍾吕傳道圖
鍾吕喃喃手指空應談𤣥牝妙無窮都來造化只半句
不在丹經文字中
　　吕洞賔賣墨圖
鍊就𤣥𤣥一塊金朝磨暮冩愈精神先生此墨初無價
不識誰為買墨人
　　沈東老遇吕洞賓圖
東老忘懐相遇時洞賔爛醉以為期聊題不涉毫端句
早被石榴皮得知
　　巴山橘中圖
剖破渾淪一殻寛二仙飛去已雲端須知橘裏封疆别
莫作凡間勝負㸔
　　中秋苦雨趙知微登天柱峯賞月圖
人愛中秋月色同忽驚凉雨翳昏鐘如何只隔一重幙
不見仙家天柱夆
　　南柯蟻夢圖
忘了堂堂六尺身鬼花生艷幻微春絶憐蟻窟無分曉
迷盡古今多少人
　　崔䕶覔水圖
哭斷東風轉有情俄驚滿靣笑容新當時飲水今猶醉
别是桃花半㸃春
　　倩女離魂圖
有心誰怕鐡為墻直透虚空未易量若問合離真偽事
滿池緑水笑鴛鴦
　　崔智韜虎妻圖
佳人睡覺失青山惡毒心腸賣笑顔認得皮毛一歸去
花枝無艷虎全斑
　　玉川長鬚赤脚圖
慣立煎茶屋角頭低眸頻候雪花浮一奴一婢亦作怪
不為先生破屋愁
　　陳摶睡圖
五季干戈亂似麻慵將醒眼閲年華齁齁一覺華山裏
誰問春開幾度花
　　逋仙探梅圖
雪壓咸平處士家凍雲鎖暝苦相遮欲知天上春消息
只覔南枝第一花
　　蘓東坡前赤壁賦圖
泛舟赤壁痛銜盃孟徳英豪安在哉何似江山風月妙
不從自已外邉來
　　李伯時所畫太一真人蓮葉舟圖
天上真人妙出神聊乘蓮葉下南㝠若人欲識空涼境
但誦薫風一巻經
　　無名氏巡簷數修竹圖
四簷玉立碧重重終日相看眼亦空何啻數來千萬箇
不知那箇弄清風
　
　
　
　
　
　
　
　
　
　
　
　
　
　
　兩宋名賢小集巻三百七十一
欽定四庫全書
　兩宋名賢小集巻三百七十二
　　　　　　　　　　　　宋　陳　思　編
　　　　　　　　　　　　元　陳世隆　補
　月洞吟
　王鎡字介翁括蒼人曽為縣尉元兵陷臨安棄印綬
　歸隱湖山與尹緑坡虞君集葉招山諸人結社賦詩
　題所居曰月洞孤迥絶塵有桃源栗里之致焉遺詩
　一卷曰月洞吟
　　别虞君集
瓦甁擔酒去送客石橋東潮過汀沙上船迴島嶼中桃
花三月雨楊栁五更風明日思君處渡頭煙水空
　　送黙然上人歸天台
孤雲不定心持鉢度寒林野飯青蒲潔客程黄葉深海
風潮水發山雨燒烟沈歸到石橋日應㸔瀑布吟
　　錢塘江
凉踈萬栁條秋滿石欄橋吳越興亡事晨昏來去潮雲
開天日近水接海山遥望到西陵渡風帆穏自飄
　　塞上曲
黄雲連白艸萬里有無間霜冷髑髏哭天寒甲胄閒馬
嘶經戰地鵰認打圍山移戍腰金印將軍度玉闗
　　買舟
赤欄橋上路幾度卜歸期流水無迴日行人有老時潮
來江勢逆月出海門遲風順輕舟駛蒲帆盡夜吹
　　早行
客程因太早却費一更眠落月已歸海殘星猶在天櫓
聲荷葉浦螢火荳花田隔岸誰家起青燈逺樹邊
　　别黄吟隱
飲乾分别酒話久未移舟潮水催行客海山生逺愁蟬
聲秋浦樹鴈影夕陽樓今夜相思夢蘆花第幾洲
　　秋深
風露損衣裙秋深懐故廬僕方談夜夢客至得家書子
黒石蓮老柿紅霜葉踈今年籬下菊遥憶少人鋤
　　訪翟梅山
諸老彫零盡江湖今有誰半生行客慣多難識君遲花
屋春風酒梅山雪夜詩莫為名釣出世事正如棋
　　晚春即事
雲氣不分明天隂忽又晴喜凉溪鵲浴知雨樹鳩鳴仙
藥黄精飯齋蔬白椹羮惜春吟未就閒踏落花行
　　山中
榮枯皆定數枉作送窮吟有色非真畫無絃是古琴青
松秦世事黄菊晉人心塵外烟蘿客相尋入逺林
　　避亂柯巖緑坡諸公以詩見寄
柯栝地西東音書久不通山河隔今古天地老英雄局
敗棋難著愁多酒易中花前多少恨無語寄春風
　　感秋寄白雲趙寺丞
囊裏不藏金相隨只破琴毎因㸔月夜長動故人心敗
艸闗河路秋風楚越砧愁來不成寐壊壁更蛩吟
　　谿村
水路隨山轉谿晴踏軟沙斜陽曬魚網疎竹露人家行
蟹上枯岸饑禽銜落花老翁分石坐閒話到桑麻
　　寄友
髪影明寒鏡蕭蕭亦自憐故人難㑹面行客又經年晴
雪添崖瀑春雲雜燒烟相思有書札冩盡夜燈前
　　寄杜北山
倦客蕭蕭兩鬢秋栁絲無力絆歸舟曉風落葉辭髙樹
夜月行人在别州千里闗河鄉國夢一江煙浪古今愁
鴈聲過盡青天濶却憶同登望海樓
　　暮春寄僊洲舎弟
去年妍菊醉重陽今日誰知各異鄉落葉石欄霜信早
敗荷池館雨聲凉人情好惡花甘苦世事榮枯艸短長
别有駿鵰雙翮健剛風摩透入蒼茫
　　宿香嚴院
地爐煨火柏枝香借宿寒寮到上方山近白雲歸古殿
風髙黄葉響空廊敲門僧踏梅花月入夜猿啼楓樹霜
夢醒不知窗日上時聞清磬出松堂
　　古杭感事
國事凋零王氣衰東南豪傑竟何之雲寒廢殿排班石
艸卧前朝記事碑沙漲浙江龍去逺天寛北闕鳯歸遲
可憐不老吳山月曽照官家寵幸時
　　山居
屋頭蘚樹蛻鳴蛩池上溝泉鑿石通香老蒲花春洞影
凉生槲葉午窗風泥瓶開酒留樵客篛笠穿雲訪藥翁
雖是一貧清似水定無徭役到山中
　　金陵感秋
魚書難寄水空流兩袖西風破黒裘客夢蘆花晉城月
歸心楓葉浙山秋世情老去諳方熟愁事來時醉便休
滿目闗河懐古恨如今何處問孫劉
　　湖山即景次尹緑坡
湖山掩映鴈潭秋今古詩人説勝遊緑栁影分騎馬路
丹楓葉落釣魚舟前坡風送歸樵笛别墅雲藏賣酒樓
長記尋梅氷雪裏氊靴駝帽鷫鸘裘
　　尹緑坡山間吟所
苔痕分路見人家犬䕶籬根卧落花一片林塘詩境界
四時花菓隱生涯鋤山揀日春栽藥汲水和雲夜煮茶
耕録有文須㸃看旋揺松露入硃砂
　　寓龍虎山中示張鍊師
蓮盂送别萬峯雲龍虎山前過小春艸屨慣穿枯嶺葉
布衣猶帶舊京塵氊寒不見遊仙夢路逺誰憐倦客貧
東望海門歸未得北風吹雪滿唐巾
　　春酌
酒䦨歌罷翠簾遮月栁驚啼子夜鴉多少斷雲心上事
結成香夢是梨花
　　西湖
南北髙峰叫杜鵑斜陽浮翠斷橋邊畫船歸盡江湖夢
一半樓臺楊栁煙
　　怯暖
怯暖新裁白苧衣棋聲深院客來稀春風無力晴絲軟
絆住楊花不肯飛
　　秦望山
祖龍癡欲望長年却遣君房渡海船枉去蓬山覔丹藥
桃源亦自有神仙
　　深春二首
夾泥花上燕巢邊翠箔桑空蠶又眠天氣乍晴風候别
坐㸔盆藕出雙錢
燕子來時春又休暖風吹緑上枝頭繡簾不隔荼蘼月
香影無人自入樓
　　采蓮曲
羅裠濺濕鬢雲偏揺落香風滿畫船忽憶年來顦顇夢
鴛鴦正在藕花邊
　　春閨辭
桃吹紅雪上簾鈎楊栁風絲拂畫樓日透欄干人病酒
賣花聲過懶梳頭
　　芳庭植上人
苔侵坐處石頭青滿屋春雲不用扃入定醒來香印冷
一簾花雨濕殘經
　　喜凉
吹笛何人在小樓夜深不下玉簾鈎凉風敲落梧桐葉
片片飛來盡是秋
　　宿西上竺
閒收石上著殘棋山月無聲鶴睡時落葉打窗霜滿屋
有僧吟得夜寒詩
　　水居
飛鷗貼水水連天一半青山半是烟日暮潮迴漁父醉
不知船閣淺沙邊
　　斷橋春望
拾翠車閒輦路塵山南山北杜鵑春誰家庭院東風裏
吹出桃花不見人
　　湖上晚望
酒醒湖光生嫩凉卧船吹笛藕花香遊人盡逐鶯花去
一片閒情在夕陽
　　漁父吟
竹絲籃裏白魚肥日落江頭換酒歸只恐明朝風雪凍
老妻連夜補蓑衣
　　壽光宫
井氣蒸雲濕石欄虬鬚道士自燒丹開門風帶琴聲出
一陣松花滿醮壇
　　裁衣曲
燒罷心香午夜䦨玉纎輕捻剪刀寒衣成恐不如郎意
獨試燈前照影㸔
　　花下作字付葉柘山使者
花蘚層層潤石牀緑隂多處自生凉閒將筆染荼䕷露
冩得春辭滿紙香
　　燈花
喜信今宵報與誰玉人曽剪畫雙眉等閒開落銀釭見
只閉春風不得知
　　月洞書屋
自冩自詩粘壁上何須古畫與名碑隔牆風落閒花片
日日飛來入硯池
　　病中
鏡裏初疑㸔不真衰顔只恐是他人醫言斷酒方除病
母戒觀書亦損神卧久不知黄葉落起來添出白髭新
自梳頭髪斜陽下手脱隨風半委塵
　
　
　
　
　
　
　兩宋名賢小集巻三百七十二
欽定四庫全書
　兩宋名賢小集巻三百七十三
　　　　　　　　　　　　宋　陳　思　編
　　　　　　　　　　　　元　陳世隆　補
　怡雲軒詩集
　姚孝錫字仲純豐縣人政和四年登進士調代州兵
　曹元兵入鴈門州將議以城降官屬投死無所孝錫
　卧牀大鼾畧不為意旋以疾去官時年二十九家五
　臺善治生亭榭竹木奄有遊觀之勝賔客日盈其門
　州境歲饑出家所藏粟以賑貧乏鄉人徳之中年後
　以家事付諸子放情山水詩酒娛樂自號曰醉軒年
　八十三乃終
　　閒居
無客訪衰殘柴門盡日闗躭書真是癖惜酒近成慳苔
徑行搜句茅檐卧看山却嫌明鏡裏偏照鬢毛斑
　　次韻秋興
老畏年光速愁添旅夢多西風著梧竹歸思入煙波夜
永慿詩遣顔衰得酒和故溪千樹栁誰復曬魚蓑
　　謁滕茂實祠
本朝蘇鄭共揚䮽不意芝蘭失後凋遺老祗今猶涕淚
後生無復識風標西陘雁度霜前塞滹水樵争日暮橋
追想平生英偉魄凌雲一嘆豈能招
　　次韻王無兢見寄
客懐重寄仲宣樓白草黄雲塞上秋山色不隨塵世改
水聲還抱故城流隙中畏境都堪玩鏡裏衰顔祗自羞
多愧詩人苦相憶逺傳佳句弔清愁
　　感白髪
彈鋏慿誰聴客歌震雷那復化魚梭梳頭白雪驚新有
障眼𤣥花比舊多鄉問阻兵猶隔絶羇懐慿酒暫消磨
不須更問今朝客門外原無雀可羅
　　溪橋早春
輕黄未染栁梢勻連日溪風捲塞塵乍暖乍寒花信晚
相呼相喚鳥聲頻少勤漫挾經綸策老懶空餘病患身
追憶故園桃李樹年年紅紫為誰新
　　登樓有懐
老愧慿欄目力昬百年懐抱向誰論晴空雁起雲邊塞
夕照人歸郭外村因憶昔逰驚迅晷暫將離恨付清樽
誰人肯似邊居士逺駕朱輪過雀門
　　歲晚懐舎弟
少易成歡老易傷壯遊垂白未還鄉煙塵無復音書到
魂夢猶疲道路長爆竹又驚新薦歲屠蘓空憶舊傳觴
年年此日遥相憶鴻雁何時續斷腸
　　題栁溪别墅
雨霽風和不動塵栁邊擕酒賞晴春頻來溪鳥渾相識
度水穿花不避人
　
　
　兩宋名賢小集巻三百七十三
欽定四庫全書
　兩宋名賢小集卷三百七十四
　　　　　　　　　　　　宋　陳　思　編
　　　　　　　　　　　　元　陳世隆　補
　棣華館小集
　楊甲字鼎卿重慶昌州人大觀時遊京師頗有聲望
　嘗仕於蜀旋以事去官寓居靈泉山中有棣華館小
　集一巻
　　出東郭見山
二年不見山見之喜不休舉手三揖之山逺不頷頭疑
我墮塵土已與俗同儔稍稍望雲脚下見八九丘近前
與之笑顔色漸和柔迎我以松風與我相獻醻憐我不
識路導以溪水流豈其終愛余為此世所仇一官最下
䇿包裹辱與羞百年在平地亦有一日憂誰能無饑渇
往與青山謀
　　合江汎舟
莫踏街頭塵寧飲城東水江頭汎船去葦間問漁子岸
深魚有家鳬鴈在中沚得酒可以歌得樹可以檥年年
舟中客顔色不相似風波無前期遊者亦如此短篙醉
時策逺山卧後几老我不耐醒日落西風起
　　遊長松寺宿石門僧舎得露字
疾風吹輕衣駕我雲脊路人間一回首驚絶不敢顧鳥
投虚無底淼淼不知處蜂窠螘丘垤與世同所騖試㸔
一蒼茫誰有不平慮尚憐野僧屋佛面荒苔蠧斷崕劃
呀吻洶洶水石怒我來得竒觀拄杖叩巖樹青山有驕
色斯客不能句平生二三子慰我一相遇娟娟松間月
幽絶亦可度夜闌更小語風逼遺響去酌君無多酒繼
以木蘭露
　　宿安靜觀
青山轉龍脊矯首西南天上有仙人祠臺殿飛後前下
見雲雨興樹色暗平川仙人兩黄鵠乍去無歸年向來
道上履人著幾何錢一朝聞羽化悵望空流涎却揮囊
中金瓦礫來投捐巖巖化金碧香火通雲煙人間萬事
爾旦暮有愚賢而况争奪場轉手分媸妍仙人一回首
破壠與荒阡紛紛不足道哀此區中縁石泉瀉幽潔意
寂不肯喧夜聞松風涼起坐心寥然
　　與客逰滄浪亭
霧回林蒼黄漲落水寒碧西郊好風景曉霽千里色相
從二三子埽灑溪上石主人信愛客沽酒炊玉粒揮觴
一再行弄此竹間日跳波醉中舞野唱寒外急牛羊歸
匆匆鳬雁來一一頺然寄天放不受世褊迫永懐堂中
翁回首千歲跡豈無獨往願乃為饑凍逼霜空洞庭野
天濶雲夢澤欲窮扶桑枝尚挂滄澥席何當從兹去旦
暮生羽翼
　　靈泉道中
荒鷄不知林落日明鴉背山行曲折盡稍出喬木外前
峰近相向秃缺不可盖泉石微斷續渚澤亦多派牛羊
深墟落稚子翳蓬艾稻秧碧剡剡遮隴無疆界今年田
大有飽飯我亦快猶慙食無功舉箸再三餲何當磨腰
鐮助爾芟䄺稗
　　寒食遊學射山
疾風吹沙天茫茫日落未落原野黄山空無人石碌碌
路長馬饑石齧足荒臺古林翳雲族何人刳嵓縛層屋
當時萬騎填山谷至今拾寳多遺鏃故園山川愁逺目
人世悲歡風雨速凌髙舉酒天為蹙手攀嵓樹叩雲木
何人唱我悽凉曲興亡一眼冥冥緑埜水平蕪飛鴈鶩
　　臘日逰梅壟得樹字
年年㸔梅水西路白頭溪翁眼如故重來攀髯老不死
我亦風埃憶歸去酒酣百恠入我腸夜半恍惚與龍遇
醉騎一尾天上歸陳迹江頭不知處梅花勸汝一杯酒
千歲寒凝真旦暮欲將老大傲風雪穴蟻窠蟲已無數
成都萬事更竒古石笋猶疑卿相墓孔明廟前柏千尺
神物翛翛泣幽樹它時滅壊亦同歸人生誰能一長顧
　　庚寅再遊
霜郊馬頭鞭影西欲尋逺梅無舊蹊但聞艸木皆有香
未到巳識花前谿艤舟登岸入梅處竹樹烟靄茆茨低
百年死樹蟲蘚暗鱗甲漠漠僵横霓老翁鼻祖頭雪白
下見兒女方勝筓數株無力已仆地強起放春花滿畦
瘦龍夭矯欲仙去脊尾一半埋沙泥雷公幾時獵幽蟄
夜半刀斧來刳刲野人往往多再拜疑有鬼物慿其栖
問樵訪牧不知歲齠齔已見今旄倪故人同遊六七輩
或似醉阮林中嵇繞樹覔花不識路東邊犬吠西號鷄
榼中但有酒清濁寒具野擔勤提携誰言猶是蜀梅菀
破丘斷壠山蒿藜種花滿地作痴計隨手變化空塵㙠
只餘老樹香不滅力戰風雨猶堅犀何時江村一曲路
與子共賦歸來兮
　　靈泉山中
小縣相籠合濛濛數百家果蔬争晚市樵牧亂晴沙落
日平江迥青山細路賖偶居無事在隨意問桑麻
野色山圍盡風煙更可憐客情牛鐸外農事藕花前聚
汲松根井寛愁石底泉寧須計升斗詩興亦超然
勝地仙靈宅㣲官也謫居焚香他日夢隱几向來書小
睡便山雨長齋稱野蔬逢人問無恙滿意説樵漁
日下溪林薄芊芊肅晚暉閉門成石隱小水亦生肥醉
著谿藤杖歸來木葉衣狂歌有虎兕吾道只應非
何處長松寺雨花雲外臺山從百曲轉路入九闗回老
檜成龍盡殘柯借鶴來人間斤斧亂風壑夜聲哀
　　靈泉山上晚望
野曠樹還亂林深烟更㣲天隨殘日盡雲掣斷山飛玉
壘風烟濶秦城艸木非慿髙無限事今夜客沾衣
逺目昏難盡青山濶展圍眼花隨處亂雲樹一時飛秋
至客愁逺路難心事違更憐人北望不見鴈南歸
　　登待鶴亭
横峯亂嶺如奔蛇前者欲起後驅呵危亭獨立一回首
天罅雲隙皆收羅手攀落日意不盡目送孤鴻愁更多
秋風衣裳客未冷我欲飲酒君當何
　　謁朱真人祠
一濯巖下溪再拜巖中庭清風肅然來吹我衣上腥仙
人芙蓉冠乗月下雲軿山空雜珮響静夜朝百靈寂寥
古壇外但見斗與星青山無行跡霧雨空冥冥
　
　
　
　
　
　
　
　
　
　
　
　兩宋名賢小集巻三百七十四
欽定四庫全書
　兩宋名賢小集巻三百七十五
　　　　　　　　　　　　宋　陳　思　編
　　　　　　　　　　　　元　陳世隆　補
　彝齋集
　趙孟堅字子固海鹽人宋宗室也寳慶初登進士第
　入元隱居不仕兄子昻嘗往候之登堂良久絶不與
　見既去急呼童取水洗其坐處其為人孤介如此書
　畫亦大有名
　　里中康節庵畫墨梅求詩因述本末以示之
逃禪祖花光得其韻度之清麗節庵紹逃禪得其蕭散
之布置回觀玉面而䑕鬚已見工夫較精緻雙枝倒作
鹿角曲生意由來端若爾所傳正綂諒未絶捨此的傳
皆偽耳僧花工之工則麤夢良意到工則未女中却有
鮑夫人能守師繩不輕墜可憐聞名不識面云有江西
陸公濟季衡麤醜惡拙祖弊到雪篷濫觴矣所恨二王
無巨法多少東鄰擬西子是中有趣豈不傳要以眼力
求其㫖踢鬚正七萼則三㸃眼名椒梢䑕尾枝分三叠
墨濃淡花有正背多般蕊夫君固已悟筌蹄重説偈言
吾亦贅誰家屏障得君畫更以吾詩跋其底
　　康不領此詩又有許梅谷者仍求再賦長律
濃冩花枝淡冩梢鱗皴老幹墨微焦筆頭三踢攢成瓣
珠暈一圓工㸃椒粧綴蜂鬚擬笑靨穩拖䑕尾施長條
盡吹花側風初急猶帶枝頭雪未消松竹襯時明掩映
水波浮處見飄颻黄昏時候朦朧月清淺溪山長短橋
閙裏相挨如有意靜中背立似無聊筆端的皪明非畫
軸上縱横不是描頓覺坐來春盎盎因思行過雨瀟瀟
從頭總是湯楊法拚下工夫豈一朝
　　王翠巖冩竹求詩
古畫畫物無定形隨物賦形皆逼真其次祖述有師繩
如印印泥隨前人尚疑屋下重作屋參以新意意乃足
晉魏而來幾百年羲獻斷絃誰解續何况髙束李杜編
江湖競賣新詩讀願君種取渭川一千畆飽飯逍遥步
捫腹風晴烟雨盡入君心胸吐出毫端自森肅
　　題水仙
自欣分得櫧山色地近錢塘易買花堆案文書雖鞅掌
簪瓶金玉且奢華酒邊已愛香風度燭下猶憐舞影斜
礬弟梅兄來次第攙春熱閙令君家
　　夜泊法忍寺
秋泊禪扉夜清吟入興頻風生水鱗甲雲放月精神禪
有機鋒祕詩無句法新舊題尋不見吹遍壁間塵
　　題墨蘭圖
六月衡湘暑氣蒸幽香一噴氷人清曽將移入浙西種
一歲纔華一兩莖
　
　
　
　兩宋名賢小集巻三百七十五
欽定四庫全書
　兩宋名賢小集巻三百七十六
　　　　　　　　　　　　宋　陳　思　編
　　　　　　　　　　　　元　陳世隆　補
　翠寒集
　宋无字子虚舊以晞顔字行名名世家於晉陵以兵
　亂遷呉冒朱姓至元辛巳其父國珍領征東萬户案
　牘適病痿无丐以身代許之入海抵竹島風雹交作
　隨驚濤上下經髙麗諸山罹沈疴瘦骨柴立未嘗廢
　吟咏嵗丁亥中丞王西溪舉茂才以奉親辭子虚初
　侍親西江從歐陽㢲齋學壯嵗負氣視富貴漠然卒
　年八十有一至正庚辰嵗也馮海粟與知最晚一見
　其翠寒集亟序而鋟之
　　烏夜啼
露華洗天天墮水燭光燒雲半空紫西施夜醉芙蓉洲
金絲玉簧咽清秋鼙鼓鞭月行春雷洞房花夢酣不迴
宫中夜夜啼栖烏美人日日歌呉歈呉王國破歌聲絶
鬼火青熒生碧血千年壤塚耕狐兔烏銜紙錢掛枯樹
髑髏無語滿眼泥曽見呉王歌舞時烏夜啼啼為誰身
前歡樂身後悲空留瑟怨傳相思烏夜啼啼别離
　　自君之出矣
自君之出矣妾不出閨門懷君不敢恨惟有感君恩
　　又
自君之出矣妾自奉尊嫜知君不思妾亦當思故鄉
　　公無渡河
九龍爭珠戰淵底洪濤萬丈涌山起鱷魚張口奮靈齒
含沙射人毒如矢寧登髙山莫涉水公無渡河公不可
止河伯娶婦蛟龍宅公無白璧獻河伯恐公身為泣珠
客公無渡河公不然憂公老命沈黄泉公沈黄泉公勿
怨天
　　戰城南
漢兵鏖戰城南窟雪深馬僵漢城没凍指控絃指斷折
寒膚著鐵膚皸裂軍中七日不火食手劍揮人吞熱血
漢懸千金購首級將士銜枚夜深入天愁地黒聲啾啾
鞍下髑髏相對泣偏禆背負八十創破旗裹屍横道旁
殘卒忍死哭空城露布獨有都䕶名
　　公莫舞
公莫舞公莫舞鴻門王氣歸真主何人睚眦赤龍子手
循玉玦目相語令公莫舞公楚舞劒光射日白虹吐人
發殺機天不與撞斗帳中咳亞父霸業明朝棄如土
　　長門怨
金壺咽淚蓮花澁銀箭浮遲渴烏泣知更阿監羅襪氷
暝對星河玉階立内官唱漏催曉籌芙蓉夢破燕支愁
起來粧罷窺繡户三十六院殘燭幽建章風傳鳯吹逺
翠華人幸昭儀館箜篌不語心自語愁長如天恨天短
紅裀暖踏楊花雪絳縷閒封守宫血鸚鵡空猜警蹕聲
春寒𦂳䕶流蘇結
　　寳劍謡
銕精蒼玉龍景潛萬丈虹孤電走白日老氷立秋空提
出天地愁八極來清風未逢龍準帝古匣塵土䝉大蛇
當道兮若斷秋蓬嗚呼寳劍兮亦將遇乎英雄
　　枯魚過河泣
北溟有鯤歕薄崑崙氣吞積石摧禹門過河河水枯蹤
跡困泥塗垂涎向海若能濟涓滴無中流有魴鯉不貸
斗升水巨口走噞喁逆游莫若鮪鯤兮鯤兮爾泣何由
龍伯知決雨津倒天池洚水横行隨鯤所之揚鬐為謝
魴與鯉還有桃花春漲時
　　玉津園棄景鐘歌
炎精不靈火不徳赤熛怒帝喪英魄羿弓射日日無光
黄金大鏞破釜色天崩七廟移神虡鬼哭長陵一抔土
十二盤傾夜月寒漢銅仙人淚如雨六龍屈曲眠秋草
草根蟪蛄語昏曉紫苔滿地愁古春東風吹得乾坤老
蝸涎鳥篆銀泥剝烏喙蒲牢戲左角更殘漏斷聲莫聞
凡鷄司晨尊銕鐸
　　妾薄命
雲母屏琢春氷鮫女織蟬翼輕比妾妾薄命比君君薄
情紅錦拭鏡照膽明還疑妾貌非傾城傾城從來有人
妒況復君心不如故故人心尚峯九疑新妾那能無故
時補天天髙填海海深不食蓮菂不知妾心
　　天馬歌
天馬天上龍駒生天漢間兩目夾明月蹄削崑崙山元
氣飲沆瀣躍步超人寰天上玉帝老不騎饑食虎豹曉
出闗滅沒流沙姿剡忽紫電顔黄道三十六萬里日馳
週天去復還時乎降精渥洼中龍性變化終難攀天馬
來瑞何朝化為龍應童謡騶虞仁獸恥在坰龍亦絶跡
歸赤霄風沙豈無大宛種雖有八極安能超天馬來雲
霧開天廏騕褭鳴龍媒龍媒不鳴鳴駑駘
　　古硯歌
神媧踏雲補天去遺下一團蒼黒天千年萬年乾不得
長帶盤古青紫烟玉上剖天天化石石内星精有餘魄
琱光發炯成禹璧海王川后輸𤣥液帝青呵霧坤倪濕
匣月不開太隂泣破天殘缺無人補一穴絲絲漏春雨
空藏老石磨今古補天何時與天語
　　五雜組
五雜組角黍絲徃復還借書瓻不得巳居九夷
五雜組冠冕纓徃復還戍卒更不得巳困平城
　　湖上意
晚過鴛鴦浦無心唱採蓮莫嗔蘭槳急為要趂前船
　　江上意
朝來暮還去寒潮不曽住江水亦有情佳期幾番誤
　　甘露寺放舶至瓜洲風作
天造西來險山迴北固形斷崕纒赤日孤柱擘蒼溟此
地何能限長江或有靈然犀夜照浪飲馬曉吞星鐵鎖
沈寥廓樓船沒杳冥乾坤一衣帶呉楚兩郵亭擊楫人
人倦吹笳處處聽海門沙自白瓜步草猶青夢墮浮家
樂魂遭捩柁醒計程朝獵地問舍暮漁汀倐忽波濤變
匆忙網罟停疾飇吹蚌室暗雨捲龍庭贔屭黿鼉壯谽
谺樹石腥危檣連偪仄髙岸失竛竮世事無深測生涯
獨未寧愁煩復消釋題詠紀曽經
　　送鄧侍郎歸江西(光薦/)
中國衣冠盡孤臣蹈海迴秦思魯連操漢憶賈生才天
逺文星隠江平畫鷁催人尋芳草去雁到故鄉來山色
催行櫂波聲送客杯身還蘇武節夢泣李陵臺水落蛟
龍縮城空鼓角哀蒼梧雲浩蕩黄屋浪崔嵬夜雨江蘺
濕春風杜若開祇令少微動慎莫應三台
　　李翰林墓
嗜酒傲明時何因賀監知承恩金馬詔失意玉環詞名
與三閭並身將四皓期匡山有書讀應亦嘆歸遲
　　又
一騎紫鯨去空掩謝山塋落月今誰弔長庚夜自明乾
坤沈秀氣江水帶哀聲天上多官府文章不可輕
　　長相思
昨夜相逢處朦朧春夢中遼西書不到莫是戍遼東
　　月上人還西湖
南峯歸度夏舊業在烟霏半夜聞清磬一燈明翠微雲
蘿尋寺逺猿狖見人稀想到經行處天花繞錫飛
　　次友人春别
波流雲散碧天空魚雁沈沈信不通楊栁昏黄晚西月
梨花明白夜東風秋千庭院人初下春半園林酒正中
背倚欄杆思徃事畫樓魂夢可曽同
　　答王子長
病後得書頻情知未立身孤燈風雨夜兩處别離人乙
鳥歸來社辛夷開過春如逢元白問莫說為詩貧
　　廢宅
金谷花開得幾春東風吹逐路旁塵蛙鳴私地為官地
燕認新人是故人珠履賣錢豪客散玉釵乘傳舞娥顰
獸環一鎖歌鐘斷時有鴞聲恐四隣
　　春愁
金雁塵香暗鳯絃紅繩風𦂳閣秋千園林寂寞無鶯燕
一段春愁是杜鵑
　　南峯宴坐僧
空嵒稿木形入定掩松扃鵲供銜來菓猿看誦罷經雲
霞埋衲重苔蘚上鞋青只有樵人識曽因採茯苓
　　訪山中隠者
遥聞搗藥聲知有幽人家相尋却無路又隔一谿花
　　别惠上人
秋歸虎谿月攜錫入雲松又向深山住還聞古寺鐘出
生供野鳥持呪伏潭龍好去東林下吟看五老峯
　　銅陵五松山中
樵聲聞逺林流水隔雲深茅屋在何處桃花無路尋身
黄松上鼠頭白竹間禽應有仙家住避秦來至今
　　浦口
浦口晚潮來佳期那可待浪急打蘭舟蘋花更難採
　　山中書事
學道志雲霄自然塵念抛雨寛琴上線風響樹間瓢果
熟供猿食松髙任鶴巢看他陳處士終被華山招
　　泰伯廟
古者吾夫子曽稱三讓名後來秦失鹿劉項死相爭
　　三髙祠
退能合天道隠亦是人豪借問祠前水如今幾個髙
　　金陵送倪水西之江陵
楚江江上暮雲東萬里春波去意濃桃葉歌殘秣陵酒
梨花夢斷景陽鐘沅湘水落瓊瑶合巴蜀山來錦繡重
回雁峯前見歸雁相思何處再相逢
　　戍婦言
姑嫜有妾奉征戰蓋郎行早取封侯去封侯妾亦榮
　　送葛鍊師逺遊
仙翁去醉碧桃春鶴背風吹萬里身洞裏棋髙饒幾子
瓢中詩好寄何人三峯紫翠浮芒屫五岳烟霞染葛巾
歸日定知能縮地莫教青竹化龍鱗
　　雲雨
雲雨朝朝暮暮新襄王魂斷楚江春武丁曽有中宵夢
惟覔巖前版築人
　　華蓋峰逸人
十步九嵒壑結茅無四隣山中春雨過水上落花新採
藥逢毛女焚香對羽人時攜一瓢酒醉著去朝真
　　岳陽夜泊圖
長憶巴陵山水秋老來看畫却成愁箇中無聽猿啼處
若聽猿啼更淚流
　　江南思
暮雨娥皇廟春風西子城相思行不得更聽鷓鴣聲
　　寄王子長
薄宦仍依楚長聞傍酒壚客愁三月盡春夢五更初吟
巻看花掩行牀並竹鋪江湖有佳句知我每相於
　　明皇竝轡圖
三郎沈醉玉環隨不上金輿索馬騎老大獨歸南内裏
風流無復竝鞍時
　　贈皖山道士
世人曽不識頭帶樹皮冠閒種藥來賣醉將琴去彈鶴
銜仙果下猿竊玉書看莫服丹砂好恐師生羽翰
　　送謝士良之江東
謝安遊賞去别酒惜臨分萬里甘為客三春苦送君風
帆欹逆水江樹入空雲若過青山下須題李白墳
　　春閨
閒畫金釵記逺人杜鵑啼血又殘春琵琶絃上無多字
近日相思彈不真
　　送僧還天目
缻錫亂峯西藤蘿晝掩扉山藏翠微寺僧向白雲歸梵
寂風沈磬禪深雲到衣想曽行道處猿鳥共忘機
　　破窓
蘚畫蟲絲紙半無雨分錢㸃入櫺疎秋風吹得春燈滅
螢火飛來照讀書
　　寄郴陽廖有大
逺宦身安不題書淚幾行千山萬水路一日九迴腸鶗
鴂懷春語蘼蕪入夢香王孫歸未得歸得早還鄉
　　沙門島
孤嶼壓滄海風濤直下危蛟人依蜃市魚女祭龍祠月
黒犀牛鬭波紅螮蝀垂登臨有竒觀感慨但言詩
　　漢宫
武帝昇霞玉殿空金人夜泣月明中三千嬪御無行幸
曽費丹砂飼守宫
　　沙上
四望無邉際中浮一片沙人家居釣艇官賦種蘆花渚
綠紅蒿短江清白鳥斜垂流欲東去萬里寄生涯
　　牆頭杏花
紅杏西隣樹過牆無數花相煩問春色端的屬誰家
　　金陵懷古
宫甎賣盡雨崩牆苜蓿秋紅滿夕陽玉樹後庭花不見
北人鉏地種茴香
　　墨梅寄因上人
寒枝香在天外疎花影流水中梨雲夜深清夢草𤣥筆
底春風
　　又
夢覺霜林墮月眼明野水浮枝横玉不吹春去斷縑閒
寫相思
　　長信秋
長信秋來月自圓夜香猶拜玉階前妾今不願君王寵
惟願君王壽萬年
　　句曲王尊師
不與俗人接草堂雲自封有時鍊丹去無處覔行蹤樹
暖猴捫蝨花香鹿養茸曽期尸解後終隠大茅峰
　　萍
風波長不定浪跡在天涯莫怨身輕薄生前是栁花
　　山中僧
雪頂霜眉齒半稀跏趺苔石看雲歸山童掃葉鶴飛起
狼籍松花滿衲衣
　　唐人四馬巻
金銜初脫齒新齊蹄玉無聲赤汗微昨日杏園春宴罷
滿身紅雨帶花歸
　　又
簇仗回來玉勒閒黄門牽向落花間君王不愛長楊獵
嘶入春風十二閑
　　又
霜蹄踏月早朝回尾弄紅絲拂紫苔日暖龍池初洗罷
尚方聞進御鞍來
　　又
太僕新調試錦韉九重日色照連錢春來興慶池邉路
偏稱宫中軟玉鞭
　　宫人斜
步摇明月冷無光骨掩春泥草亦芳艷魄不隨紅粉盡
化為蝴蝶舞昭陽
　　遊楞伽寺
蘿逕入蒼靄鐘聲來翠微招提在何許雲外一僧歸
　　猿
巴峽聞聲愁斷腸冷泉照影綠隂涼藤摇亂雨領兒過
樹曬斜陽拾蝨忙獻菓去尋幽洞逺攀蘿來撼落花香
空山月暗無人見啼入白雲深處藏
　　鶴
毛骨珊珊白雪清千年世上頂丹成晴飛碧落秋空濶
露立瑶臺夜月明仙島雲深歸有信天壇花落步無聲
時來華表何人識依舊翻身上玉京
　　遊天姥山
欲去不得路自將蘿蔦捫相逢採藥叟偶入落花村晴
草鹿眠軟雨潭魚上渾無人動煙火應取曉霞吞
　　寄題無照西園
近地棲禪室祇園草木薫鞋香花洞雨衣潤石欄雲松
吹和琴雜茶煙到樹分遥知道林輩來此論元文
　　寄斷江上人
長江瀉百灘句截斷狂瀾片石青松下孤風白日寒空
花隨麈落曉月對棋殘誰共清吟癖嵒扉敞夜闌
　　寄錢翼之
作賦擬相如何人誦子虚琴彈中散操扇玩右軍書北
闕青雲近南冠白髮疎煩君傳遺逸著我入樵漁
　　揚州即事
玉壘開方面金湯控上游連營驃騎宅重柝雁行樓强
弩虚空發飛橋日夜浮煙生烽燧地草死虎貔秋此處
兵威震當時國步憂六年襄郡守三䇿藎臣謀大將深
圍陷長江萬里休兩淮先按堵孤注獨横籌破竹纔乘
勢聞風已置郵乾坤機軸轉海嶽版圖收春變山堂栁
波通汴水鷗平坡南下馬逺渡北來舟無復瓊花夢猶
餘芍藥愁塵埃何豎子還擁黒貂裘
　　商人婦
日日湖頭望望夫夫未回無情春水恨秖送别船來
　　玉環病齒圖
一㸃春寒入瓠犀海棠花下獨頻眉内厨幾日無宣喚
不問君王索荔枝
　　琵琶
一片相思木聲含古塞秋琵琶是誰製長撥别離愁
　　杜工部祠
老病思明主乾坤入苦吟秋風茅屋句春日杜鵑心詩
史孤忠在文星萬古沈秖應憶李白到海去相尋
　　山中
半嶺松聲樵客分一溪春草鹿成羣採芝人入翠微去
丹竈石壇空白雲
　　湘竹杖寄無住
采向舜妃江廟前得來賈客木蘭船老宜泉石搘慵態
吟稱煙霞倚瘦肩晏坐夜和金錫憇經行春卓紫苔穿
知師道價神龍䕶莫漫騰空去九天
　　老將
殺氣消磨暗鐵衣夜看太白劍無輝舊時麾下誰相問
半去封侯半不歸
　　老馬
瘦蹄生入玉門闗病放沙場戰骨閒歸齕殘芻應有淚
將軍頭白戍天山
　　老農
倩搔背痒坐深村愛說前朝賜帛恩縣帖不來尋社長
自攤牛契教𤣥孫
　　老牛
草繩穿鼻繫柴扉殘喘無人問是非春雨一犂鞭不動
夕陽空送牧兒歸
　　如鏡伐竹架過牆葡萄斷竹揷地復生枝葉無住
　　序曰瑞竹余以詩贈之
為引寒藤延晚翠試栽碧玉動秋根鳯梢依舊生虚籟
龍籜相將添逺孫林月過庭窺斷影茶煙潤色到啼痕
湯休麗藻題還徧貝葉應多此處繙
　　無題
花影玲瓏滿繡牀自調綠綺背紅窗惆悵佳期學絃線
七條哀怨不成雙
　　寄衣曲
聞有宫袍賜翻令閨意傷良人在行伍秖待妾衣裳
　　又
征衣須早寄遥憶藁砧寒莫訝啼痕少相思淚巳乾
　　贈竺鍊師
姓疑乾竺古先生霞外幽栖近四明履斗星移冠劒影
步虚風引珮環聲蘂宫夜喚青鸞降花洞朝騎白鹿行
長使芝童看藥竈為耽瓊液過蓬瀛鶴傳仙語歸華表
魚寄丹書上赤城怪石醉中拈筆畫險棊靜裏按圖爭
玉桃竊慣慵留種瑶草尋多盡識名縮地日攜龍作杖
卧雲時約鳯吹笙海邉定與安期遇闗上當逢尹喜迎
我本翠寒山道士相隨便欲採黄精
　　送翟上人
聖代容髙尚山林隠去休方知堯舜日亦自有巢由
　　贈日東僧
肄業重溟外隨緣大夏中錫飛鯨海靜杯渡蜃樓空音
信千峯隔華夷一水通秋深故國夢應與逝川東
　　江山萬里圖
咫尺寒流千萬峰湍聲寂寂暮猿空買船欲泛春潮雨
楚樹呉雲是畫中
　　江南曲
遥天碧蕩蕩逺樹綠愔愔併作相思海春來一様深
　　蕃釐觀感瓊花
后土祠南裔坤維嫓室家國封嚴典禮宫祀尚褒嘉不
是神靈異安能眷邇遐應須有玉女到此賞瓊葩麗服
從空降明粧倚日斜同揮五雲扇共駐七香車月姊羞
調粉風姨罷散花青童迴絳節金母屏彤霞故事唐時
盛佳名數代誇塵根雖下累天意在中華雪讓瓏璁巧
氷銷刻鏤瑕人間惟獨爾地上更何加萬蘤殊寥落羣
芳避艷邪玫瑰誠執御芍藥等泥沙聖運俄驚輟兵强
忽肆拏舛訛難核實真贋遂聱牙雷雨還驚蟄潛藏重
發芽旁枝徵舊茁新葉漫榮荂尤品終蕪沒珍㽔逐水
涯兩朝成草莽九廟雜龍蛇古殿蘭旗暗殘爐桂燎賒
蕣顔愁想像珠樹絶驕奢寂寞無雙譽徘徊但自嗟八
仙聊免俗消得寳欄遮
　　送母丘秀才自黔中歸益川
黔南萬里地劍外去寧親蜀魄花成血山魈樹隠身竹
枝歌峽夜椰子醉蠻春歸訪王孫宅彈琴有故人
　　郊外晚望
野曠行人少林荒夕照微煙中一聲笛何處牧兒歸
　　揚州
紅橋二十四明月照笙歌若是迷樓在遊人應更多
　　寄山中僧
名山舊隠巖巒秀精舍蕭閒殿閣虚像禮栴檀千古佛
經翻貝葉五天書獸依草座跏趺後禽下花臺施食餘
空翠濕衣横即栗紺泉澄盎涌芙蕖鷲峰夢遶雲中寺
鹿苑身栖物外居清梵夜迴松月冷孤禪晝起栢煙疎
曙鐘寒韻侵虚籟午供春香入野蕪道念有時憐老病
塵緣無計問真如逺公若許來同社陶令何妨去結廬
便向東林傍尊宿菩提從此發心初
　　遊三茅華陽諸洞
冠帶寒星帔剪霞步虚去宴玉晨家醉歸却跨青鸞下
衝落碧桃無數花
　　又
玉案清香徹夜焚紫煙成蓋覆茅君數聲金磬秋壇霽
敲碎遥天一縷雲
　　又
書滿琅函閉不開雲牕霧閣鎖青苔門前白鹿將麑過
定是避秦人引來
　　又
淡染雲霞五色衣杏壇朝罷對花披洞中養隻千年鶴
長被仙人來借騎
　　墨梅
生意𤣥煙裏春工毛穎中枝頭兩三蕋開不假東風似
到孤山下斜枝入眼中分明幾㸃雪欲折又成空
　　杭州
錦繡波翻太液空一池寒雨落芙蓉内前尚有中官住
却聽西蕃寺裏鐘
　　羅嗊曲
玉井荷花碧中藏偶意深綠房千萬菂多少可憐心
　　四皓
四老本英雄來成羽翼功倘令秦重士未必隠山中
　　子陵
乾坤罷戰塵漁釣可藏身何事劉文叔猶來覔故人
　　孔明
有心興漢室不意託孤兒帝昔曽三顧臣今表出師
　　淵明
心寄羲皇上生逢晉宋時風流千古意只有杜鵑知
　　春歸
報道春歸去忙來看落紅豈知春不去還在綠隂中
　　漁父
紉草成春服汲湘供晚炊人間風浪險醉裏幾曽知
　　馬塍
桃李宫城近偏承雨露恩至今耕種地一半作花園
　　蘇堤
漢苑花何處唐陵栢巳空相逢大堤栁令我憶蘇公
　　玉津園
御愛花無主長生樹幾時青青輦路草盡屬牧羊兒
　　武穆墳
若論將軍勇神京反掌圖中原數千里可惜塟西湖
　　祚徳廟
祀典當時盛忠曽保趙孤誰知宋祚絶今與廟俱無
　　景靈宫
孟月祠原廟都人憶故宫當年駕幸處喬木鳥呼風
　　杭州
山勢猶龍鳯行宫巳刼灰北人偏悵望曽見汴京來
　　建業懷古
離居迫馳道晨徃内西門屏營無顧問偶逢路人言昔
有六代宫今為百姓園阿閣餘故基層城但頺垣金鋪
失嚴邃玉座變荒原陳昏蚤墮滅隋奢亟崩奔樂極終
復悲替興相覆翻結綺徒構恨臨春工埋寃貴嬪艷亦
無麗華皆不存髙堧鳥烏集沃壤蓬蔴繁鴞如拜月魄
蝶化尋芳魂草遺舊裙色花泫新啼痕空餘龍津水流
入魚藻渾猶涵睿澤在尚感陽和恩孰知涓滴微曽悅
萬乘尊坐令芻蕘賤禊飲汙其源念彼禾黍地凄然難
具論寵深乃自辱涕下還成吞
　　海上自之罘至成山覽秦皇漢武遺跡
霧氣沈坤極濤聲撼北溟雲霞五色水丹碧萬重屏脈
絡華夷秀并吞宇宙青石梁横地户洞構壓風霆砰磕
紛鳴鼓漰渹疾建瓴提封思霸主巡守陟遐坰黔首何
多難皇居不少寧山驅麟避藪海塞蜃遷庭鹵薄周荒
服鱗蟲畏典刑天呉驚象駕精衛泣鑾鈴浪激秦嬴怒
崕崩漢武靈空悲祖龍死但覺鮑魚腥采藥終驕妄求
仙竟杳冥惟聞傳二世無復享千齡古昔飛騰客能存
變化形解交烏兔髓定翳鳯凰翎玉檢微藏㫖金丹别
有經東華司笇厯南岳考功銘億刼開元閟三宫䕶紫
扃睿仁斯可冀淫暴詎堪聽漫致安期舄虚邀阿母軿
昆池波鼎沸阿閣土花零夜雨虵升樹春潮蛤上汀茂
陵迷亂草禁苑暗流螢奢侈如飄電危亡若炳星明君
當至治方士或來停火宅休生棘情河易轉萍願逢清
靜化昌運幾時丁
　　憶舊寄金陵馮壽之
憶昔江東日離居託孟隣儒家見君好談席偶情親南
斗文昌近西山爽氣新驪珠驚俗眼琪樹倚芳晨大雅
今重覩竒才豈易倫珊瑚生海網汙血出天津句滿雞
林賈名齊雁塔人傳經心入聖用筆意凝神射䇿應先
手藏環定後身巨流思待濟吾道詘當伸落魄傷遲邁
依棲笑隠淪三年為倦翼萬里作窮鱗伏枕思霜橘歸
溪戀紫蓴鴻稀石城信魚隔太湖濵故宅閒多草空船
獨採蘋夜吟酬蟋蟀暮景歎麒麟老恐襟期斷悲懷轍
跡陳舊峰還似洛淮水想猶秦勝地登臨數殊鄉夢寐頻
潮吞李白月花動謝安春有興須相覔無聊漫自呻休
疑交契濶尚覺膽輪囷逺物那堪贈佳音欲細詢勞歌
因奉寄題罷更沾巾
　　詠石得天字
肢脈崑崙析胚胎混沌先靈分元島峙秀聚景雲鮮覆
壓風雷窟支撑宇宙穿崚嶒欹篠霧歴棘聳蘿煙嶪嶪
棲危壁磷磷過瘦涓雨攻繩眼斷浪擊彈窩圓筆架珊
瑚䜿屏圍瑪瑙偏骨攢獰鬼竦脊凸老蛟跧劍卓空蒼
色矛森紫翠顛醜宜鐫鳥篆剛可利龍泉怪漬潮紋濕
頑和地軸連篔簹梢映帶薜荔葉縈纒磊磈蛇身縮崩
爭鳯勢偏蘚侵題字處藤絡倚笻邉碎礫鋪文貝尖峰
砟黛蓮竇深膏乳滴甃潤土花沿儼若峨冠者昻如峻
士焉磴危欺木屐磯滑怯苔氊移恐嵐光動捫嗔野蔓
牽衝湍聲類磬謝瀑韻成絃硬性辭斤鑿嵌形欠畫傳
鼓歌傷莫續鼎句歎難聫砥礪誠由著磨礲學及遷畜
竒希抱璞煉餌詫飛仙寸勢垂千仞嵬胎結幾年巖輝
知產玉峽東見奔川織女支機穏山人作枕便隕星沈
戰域敲火出魚船異或稱羊化疑應訝虎眠龜埋遺碣
下麟仆古塋前屹立中流壯平施大礎堅懷沙嗟放逐
凝魄惜嬋娟徳必穹碑紀詞當巨硯研險思經灧澦功
擬勒燕然嵩岱歸諸掌蓬瀛寄一拳不須填碧海直欲
補青天
　　荅無住和太初韻見寄
寳地人來少檉隂自晚晴片雲依石潤孤磬出花清竹
筧分泉細檀香上㲲輕勒銘留水寺應供宿江城適楚
濤喧定歸呉雪滯行雨苔粘凍屐廊葉覆閒枰琴為蛇
紋買書因鳥跡評眼前無佛祖詩癖有山兄句妙唐風
在心空漢月明晝禪休樹影夜梵雜松聲夏減遊方興
秋添住岳情何時修白業去結嬾殘盟
　　簡翼之
碧樹綠蕪空亂雲故人何處隔江村舊書在手再三讀
新恨從頭又一番竹幘隨行家具活蘭亭摹出典刑存
幾時定訪揚雄宅為問太𤣥經裏言
　　送陳衡中之越
見說㑹稽郡風流如晉時貧惟將母去清不要人知修
竹王猷宅春風夏禹祠到官游有暇好寄剡中詩
　　蟬
髙栁夕陽收繁絃奏未休數聲風露飽一殻古今愁涼
思知秦樹哀鳴亂渭流年年離别處幾曲送殘秋
　　上馮集賢
忠言如海膽如山趣入端門虎豹間玉笋曉班聨鷺序
紫檀春殿對龍顔氣凌百辟星辰動賦就三都造化閒
豈向長沙淹賈傅淳風會見筆追還
　　送閔思齊浙東帥府椽
南越連閩徼東瀛貢百蠻軍營威帥閫記室比官班之
子稱時彥羣公譽早攀詩壇堪白戰幕府正朱顔横槊
金飈動談兵玉帳閒貨通夷舶富民羨國風還夜柝鯨
潛海春旗豹隠山攜琴遊有暇挈榼酒休慳將佐知書
貴勲名待詔頒孟堅詞訟作留照汗青間
　　喜馬伯庸待制扈從還京
嚴蹕傳聲入建章漢宫趨陛肅鴛行駕迴黄道清塵動
人在金鑾白日長承詔曉聞天語近賜衣春覺聖恩香
馬卿賦獵兼忠諫獨許驂乘錫尚方
　　送陳行之之信州推官
漢守曾懸榻家聲復世綸贊亷推士雅列郡重嘉賔昭
代詳刑讞賢僚體聖仁袴襦憐故老狴犴念寃人英幹
登時望文華異等倫固宜膺寵渥豈但活罷民江左開
藩舊風流佐幕新平反須有頌剛決看如神郄鑒初榮
養黄香早締婣錦還鄉巳晝綵戲室俄春自補尋山屐
誰親墊雨巾拊循恩易洽煦嫗俗當淳曲動陽闗疊樽
移祖帳陳未能忘手握何得更情親羨爾丹霄貴悲余
白髮貧尚期金鼎藥猶客素衣塵巖壑將幽賞煙霞欲
隠淪交游千古事離别百年身楚澤寒多雁呉波暖見
鱗相思不相見音問莫辭頻
　　寄翰苑所知
多士當文治明良際盛時騷壇先佩印䇿陣巳搴旗西
極蹄千里南溟翼四垂疾雷天地破崩嶽鬼神移學過
三都賦神超七步詩隂何須大賞鮑謝只平欺尺璧光
難掩華鐘響發遲人遊丹桂窟鳯噦碧梧枝漢室方虚
席枚臯復擅詞數承恩詔見趨赴重官儀皇閣登清要
蒼生息舊疲星辰侵履舄桃李傍堦墀珂里豪家逐銅
駝樂部隨行歌金騕褭醉舞玉參差杜曲花偏滿蓬壺
酒不辭弓開射熊館劍倚化龍陂秀彥居同寀軒車出
共馳侯門相雜遝寒素獨吁嘻塵榻應容下仙舟可待
追亦慚才莫逮終負志難衰攀附羞蘿蔦徬徨向路岐
未酬題柱興徒抱練絲悲幽谷音猶澁鹽車力尚卑泥
途淹騄駬荆棘困黄鸝睍睆還求友騰驤却避羈愁吟
長鋏伴閒夢矮牀知縫掖今誰貴乘桴任所之短章非
善頌聊以展吾私
　　尋貞白先生舊居
百折􁍞雲嶠千花通水源寒藤垂到地怪石立當門白
壤煉丹赤清池磨劍渾曽來經誦處片雨滴苔痕
　　江干暮泊
野色隨墟落江臯煙景饒逺村明晚燒髙岸沒春潮覽
鏡芳年去援毫藻思銷琴書苦行役不敢問漁樵
　　子陵祠堂
一見故人歸去來漁竿不肯博三台漢陵今日無抔土
惟獨先生有釣臺
　　己亥秋淮南饑客中懷故里朋遊寄之
行李依呉榜飄蓬更楚鄉山川歳云暮風雨夜何長此
地從兵革斯民復旱蝗薦饑懷賑粟久渴望攜漿船婦
爭遺穗樵童拾棄芒哭喪多藁塟征旅少贏糧豈有灾
重併而無户損傷一年租幸免衆口飯誰將生晚羞干
祿憂時念彼蒼悲歌思請劍頺墮輙椎牀宵枕當寒溜
晨梳候曙光牧羊人戢戢放馬草荒荒木落明秋野江
空月照霜城烏頭併白水樹葉先黄羈客情難遣朋儕
興不忘投瓊花院内博塞竹林旁尚恐詩盟淺猶嗔吏
鞅妨偏提隨欵段笭箵下滄浪稍遂田園計終須蘿薜
藏松筠親戚輩麋鹿弟兄行春寺尋暄暖晴波泛渺茫
清泉濯足冷紫菊染巾香醉任王侯貴閒辭禮數忙龎
公厭州府陶令樂柴桑酬答幽期愜交游素願償短章
應得附真賞莫能量頗似岑參句名因杜甫揚流傳千
載後直欲繼前唐
　　南峰歸雲菴
雲伴老僧居翠微老僧應共白雲飛杖藜西去人東去
日暮僧歸雲亦歸
　　建業閒居春思
杜曲芳菲早江城店舍烟雨青榆莢地風白栁花天愁
結丁香上酲餘禁酒前病多遊冶少春事亦留連
　　寄眠雲處士
聞說華陽洞人間第八天茅君旌屢降𢎞景駕常延地
吐黄金氣潭流碧玉泉神丹光夜發朱草葉春妍羽客
家相接麟洲脈共連山遺秦女藥鋤得漢朝錢處士懷
貞遁長生契宿緣童顔曽辟穀鶴相合成仙嘯傲三峯
上披研萬化先囊攢五行物劍握七星權石銚青精飯
風爐紫术煙赤松齊逺躅𤣥俗並遐肩九轉功將就雙
親念復䖍却攜瓊笈轉歸枕白雲眠薊子家嘗歴壺公
訣盡傳路回蓬島下杖化葛陂邉經案苔侵徧閒枰雨
滴穿池留洗瓢水壁桂斷琴絃蕙帳猿空怨蘿牕月自
懸嵒存容悵望澗去意潺湲局久棊多變寰清鼎又遷
衲衣期異日築室定他年季世嗟予晚幽栖志獨堅欲
隨蒲坐具巳辦布行纒學道無如此游方恐未然尚遲
甘㫖奉更被苦恩牽腦慮精難滿心憂影或偏蘚壇情
願掃茶竈手能煎根究嬰兒後參同混沌前求真不易
遇師匠早哀憐
　　辟支嵒道人
髮寒多不剃門雪少曽開瓦鉢幾星芋石牀三面苔緣
衣蝨嬾拾避獵鹿長來見說嵒頭樹前生手自栽
　　水驛
水驛相連曉夜行渾無心記短長亭莫笑楊花道飄泊
人生自有一浮萍
　　李陵臺
寒風揚塵走沙石朔氣僵人馬辟易五千步卒當數萬
空拳奮張爭無敵單于趣降聲疾呼道窮矢盡身為俘
歸無面目見天子築臺何顔懷古都義血不染戰場草
寧甘北首隂山老空垂逺涕望漢天難洒茂陵松栢邉
　　靈巖寺上方
霸業銷沈煙樹濃呉王臺殿楚王宫屧廊人去土花碧
香逕僧歸秋葉紅颶母射嵒風動地蛟精徙穴霧迷空
明朝江郭重回首寺在翠微蒼靄中
　　大滌山道士
童顔幾寒暑編葉當衣裳琴古面無漆栢枯身有香樹
精為老僕石髓作乾糧不語坐松下天風吹髪涼
　　西湖酒家壁畫枯木
衡岳喬松道途逺成都古栢山川隔忽驚老樹刺眼來
疑是頺崖壓東壁拗怒風雷龍虎氣盤摺造化乾坤力
隂連滄海一片秋秀奪西湖兩峯色寒雲苒苒霾晝影
凍蘚綠沿借春碧醉翁睥睨欲掛衣禪伯經營思憩錫
烏鳶冥下踏枝空猿猱夜過嗔藤仄鐵幹銅柯嗅不香
蒼雪𤣥煙潤將滴便擬攀蘿解糾纒何煩平地生荆棘
直須掃去曲碌姿揮作昻霄數千尺
　　客夜思親
老妻病女去淮西慈母居呉鶴髮衰我獨天涯聽夜雨
寒燈三處照相思
　　梁隆吉遺馮筆并詩答以長句
呉剛夜入廣寒闕生擒老兔出秋月嫦娥泣雨蟾影孤
靈藥不舂玉杵歇桂花凝毫拔蒼綠蜀絲纒金縷湘竹
紫蘭蕋笑春風愁蓮花仙冠墜簮玉松腴㸃漆光照眸
藤肪搗雪滑欲流樂毅小帖排銀鈎天馬歴塊無九州
夢中忘筆那有花古錐畫地飛龍蛇覺來尋錐亦無處
但見鳥跡留平沙
　　二喬巻
國色雙飛相並栽周郎分得小枝來漢宫早有君王見
金屋須教一處開
　　南岳李道士畫雙松圖
道士醉卧天柱峰睥睨石上千年之老松松精相感入
夢寐化作蒼髯雙老龍酒腸空洞生鱗角飛出兩龍醉
不覺須臾霹靂撼五岳豐隆縮手不敢捉神靈頃刻歸
虚無壁上但見雙松圖松耶龍耶莫能詰棟梁霖雨藏
秃筆
　　明皇卧吹簫圖
珊瑚枕上玉簫横一曲霓裳萬里行漫道九重宫殿逺
幾曽掩得外邉聲
　　僧日觀畫蒲萄
玉山道人蒼壁立胸瀦萬斛松煤汁吐作千年古怪藤
猶帶西湖煙雨濕元氣淋漓草木活太隂菌蠢蟲蛇蟄
鬚縈翠霧瘦蛟走晴抉𤣥珠黒龍泣神剜鬼刻字崛竒
水精火齊光陸離天魔擎來青帝寳鯨波涌出珊瑚枝
墨花酣春馬乳漲醉夢渴想西涼姿風牕秋疑螙葉語
露架夜憶虬柯垂須臾掩巻何所見月落庭空無影時
　　喜虚碧自龍虎歸
雨中風帽别真師雲滿天壇駕鶴遲囊佩山圖行幾日
棋逢仙客看多時丹房芝术春英長玉洞煙霞夜夢離
定有壺公逺相送瓢中添著幾篇詩
　　琵琶亭
聽徹哀絃淚兩行香山居士未心降當年杜老吞聲哭
恨不相逢在曲江
　　雨篷為吟友題
家分半席並鷗眠興墮呉頭楚尾天機杼曉聲柔櫓月
簾惟暝色片帆煙魚龍窟宅同春夢雞犬圖書當夜船
咫尺五湖晴景好釣竿閒在草堂前
　　昭君曲
荒城萬里風雪寒妾行雖危漢室安漢室巳安妾終老
妾顔穹廬豈長好漢家將相多良䇿更選嬋娟滿宫掖
單于世世求和親漢塞自此無風塵
　　虎丘
呉晉豪華冷劫灰竺乾金刹壓崔嵬𤣥黄半夜虎精泄
紫翠一峯鼇背來池水暗通浦海入巖扉寒枕白雲開
輪蹄未散鬼吟寂萬壑松風僧定回
　　送金華黄晉卿之諸暨州判官
夫子今衡鑑斯文屬在兹擅場年鼎盛抱業器瓌竒鶚
薦嶄頭角鶯遷奮羽儀詞源傾渤澥筆陣偃蛟螭太極
鈎金賦先儒射䇿辭秋闈前決勝春榜後名馳激切波
瀾立鐫鑱物象危光芒牛斗宿標格鳯凰池袍色宫花
稱才華制草宜馬驕曽杏苑臚唱占丹墀王事勤周佐
官聫逼郡麾談經猶寳地視篆必瓜期漸覺腰章寵徐
看利澤施治應黄霸最民定邵棠思郢雪聆髙調郇雲
喜近披晚陪靈運屐早訪董生帷梓匠寧辭斵樗材忝
辱知塵凡勞㸃化傳玩指瑕疵我自哀王粲伊誰說項
斯碧山招未隠白髮病相欺歳晏空江急風迴落木悲
雨來孤枕夜夢别故人時留滯飄蓬梗攀援折桂枝願
言多善政尚得播聲時
　　觀沈氏盆開雙頭蓮花戲作
一枝傾國又傾城笑並香腮百媚生湘浦二妃窺寳鏡
星宫雙陸下銀泓金波影儷嬋娟巧玉露心分沆瀣清
曽向鴛鴦屏上看野花空得合歡名
　　送宗上人遊金陵
千峯亂水上一榻到應分古像焚香禮寒鐘出定聞瓶
離劒池月錫入秣陵雲好去北山住草堂休勒文
　　呉中菊花盛開
菊花三百六十種處處名園花不同安得化身千百億
一花著取一吟翁
　　悼郭祥卿錄判
燕臺氣槩汾陽裔赤驥騰驤彩鳯飛吏鞅晚淹彭澤米
酒錢春典杜陵衣西山手板情還適東里角巾身不歸
空有遺文落人世朱絃聲絶賞音稀
　　題玉環聨轡圖
赭袍紅暎縷金衣笑並花驄酒力微試問六龍西幸日
有人曽侍翠華歸
　　閱張上卿仙遊錄
漢祖龍飛日真人豹隠中綸音來薊北驛傳起江東聖
徳深𢎞教𤣥門厚植功垂衣軒帝治問道廣成風獸夢
符坤極鴻門建震宫雨敷皇澤意雪應紫宸衷白玉刋
章重黄門範櫑雄制詞天藻疊冠佩露華濃宣室繁釐
受髙禖敬祀恭嚴齋迎景祚正念格晨穹宇宙樞機運
雷霆寂黙通扈驂鑾從近恩賚上方隆裔演留侯系經
開柱史䝉五朝膺顯渥百辟仰精忠宗戚勲封盛師生
祿秩崇力辭君九錫首邁爵三公第宅仙官府逍遥綺
皓翁漆園春未老蓬島藥何窮詔下瑶京鶴神昇絳闕
虹自期冲舉去誰識壽齡終霄駕烟霞逺星壇杖屨空
圖容曽翰苑遺蹟漫崆峒太上元無象微謡詎得工獨
存清淨化為國致年豐
　　答無住上人
隠去看看白髮新草堂資盡篋生塵五陵亦有閒相識
只把黄金笑買春
　　呉江石橋新成
五色何年補泬寥百弓無地駕瓊瑶老龍千尺卧寒玉
雌霓半空横彩綃天路行看星象逼江濤怒息水犀囂
騎􁯆便欲超銀漢直踐台階挹斗杓
　　淵明像
環堵蕭然瓢屢空不詳姓字一衰翁此身自謂羲皇上
却墮閒人畫巻中
　　答馬懷秀兄弟見訪
移家連晚歳屏跡值春寒舊業遺松逕幽棲逺杏壇數
椽容膝易五斗折腰難有客來排闥無人為整冠諷詩
稱鮑照卧雪念袁安下里誰余和髙山爾自彈迎門屐
齒折扶病帶圍寛乍喜交時彦相尋到冷官隣驚都騎
盛僕出草堂看光價連城璧風流萟苑蘭老嗟傾蓋晚
貧覺布衣單午竈添茶具煙蓑罷釣竿傳呼聞杜曲榮
耀滿江干文雅多歆艷殷勤少接歡長鯨鈎上掣巨闕
匣中蟠筆力千鈞弩襟懷百丈瀾籍通金馬選詔待紫
泥乾樂毅曽强趙夷吾遂霸桓貴應聨萬石功定服三
韓留取刋彛鼎勲名未汝闌
　　太白扁舟圖
錦袍煙艇夜郎西酒思金鑾入直時不道相思杜陵老
愁吟落月屋梁詩
　　雨夜懷虚碧
共有烟霞疾襟期江海分故人年老别寒雨夜深聞地
肺潛通嶽峩眉秀拂雲何時負笈去稽首五千文
　　清明病中
少年令節醉花前老病花前服藥眠自檢銅人試榆火
午窓燒艾起新煙
　　簡無功
種種念余髮垂垂懷老禪公卿既無分巾盎欲隨緣布
韤雲門寺銅瓶雪竇泉他年調水牯鼻孔不煩穿
　　春歸
釀蜜筒香蜂報衙杏梁泥歇燕成家浮萍斷送春歸去
盡向東流載落花
　　漁莊為魏濟民賦
彭澤歸來菊未荒便投簮紱弄滄浪一篷煙火蓴鱸興
數畆茅茨橘柚香欸乃幾時歌古調籧篨何處避殘陽
釣閒若枕圖書卧應被人稱是墨莊
　　雪夜有懷
雪壓狐裘醉玉京夜聞歌吹到天明寒牕病起今頭白
始聽春蠶食葉聲
　　竹枝詞
莫折閶門楊栁條帶將離恨過楓橋向道春愁不禁蕩
蘭舟長放櫓輕摇
　　唐宫詞補遺
海内昇平服四夷逺邦貢物盡珍竒近頒手詔俱停罷
獨許南方進荔枝
　　又
罷朝輕輦駐花邉催喚黄門住靜鞭三十六宫人笑語
上前爭索洗兒錢
　　又
昭陽仙仗五雲中遥聽笙簫起碧空夜半月明人望幸
君王自在廣寒宫
　　又
宫娥隨駕蜀山迴春日還從内苑來聞道上皇憂寢食
御前休報海棠開
　　髮白解嘲
呉霜兩鬢早先秋聞道愁多會白頭溪上鷺鷥渾似雪
想應無那一身愁
　　大禹祠
力平水土勢回天功業三千五百年四海九州皆禹蹟
獨留陵寢越山邉
　　青衣洞隠者
清泉自盥沐丱髮不冠巾看盡世間事爭如林下人嘯
雲嵒谷應坐石鹿麋親莫棄茅菴去白桃花又春
　　西湖所見
綠闌干䕶水鱗鱗蘇小門前栁弄春聽得語聲嬌不見
隔簾佯喚賣花人
　　貞義女廟
貞女浣紗日行人去國悲生前漂母饋身後謫仙詞白
月沈魂在黄金報徳遲如何孟少府到此不題詩
　　題許山人居
葺茅栖碧巘梯路上雲危樹影池摇曲泉聲石礙遲鳥
銜丸罷藥猿拾著殘棋見說仙家伴時來覔紫芝
　　江東客中
詩人不是欠生涯野性從前嬾在家冷眼春來元有分
看山看雪看梅花
　　秣陵晚眺
天塹鴻流擁積沙石城虎踞漫雄誇山陵青草六朝地
巷陌烏衣百姓家紫蓋黄旗消王氣瓊枝璧月弔庭花
孤雲更作降旛勢目斷樓船日又斜
　　田間見
破屋無茅柱脚斜一農頭白病看家年來水澇秧難蒔
却傍湖塍種藕花
　　公子家
朱門黄道擁髙槐拂曉鳴騶散乳鴉紅叱撥驕矜匼匝
黒崑崙黠解琵琶姬將銀蠟燒明月犬帶金鈴卧落花
不信銅駝荆棘裏百年前是五侯家
　　宫詞
月照芙蓉水殿秋仙韶一曲奏涼州髙皇尚愛梨園舞
宜索當年菊部頭
　　又
條脫金寒翠袖氷羊車夢裏轆轤聲薫爐宿得沈香火
暖却春纎調玉笙
　　姑蘇臺
妖艷分明搆禍胎黄金瓌麗更危臺笙歌夜倚東風醉
粉黛春從南國來原草翠迷行輦跡野花紅發舞衣灰
豪華肯信今為沼煙水翻令後世哀
　　長卿
一病文園渴思深秖應惆悵為鳴琴老來減盡凌雲氣
却賦長門易酒金
　　席上贈歌者
十疋呉綾賞永新一聲歌歇店梁塵家徒四壁門如水
那得明珠換美人
　　垂虹亭秋日遣興
滿袖玉皇香案煙綵霓背上俯晴川紅黄霜樹珊瑚海
黒白雲花玳瑁天𤣥圃空離樓十二丹墀罷對字三千
吟豪醉蘸呉江水寫與騎鯨李謫仙
　　阿房宫圖
千門萬户矗青冥六國脂膏四海兵豈但此中非帝業
當時猶更有儒坑
　　送牟都事景陽赴浙東帥幕
蜀郡方齊魯文翁邁儁賢箕裘承憲業星宿近台躔宇
宙汾陽鼎風雲祖逖鞭閫威分海徼節制控閩川饋餉
功曽立亷能蹟屢傳儒冠真耀武帥府重芳年參畫旌
麾右馳驅將相前豪揮驚草檄燕集見華篇吏牘分占
授軍機妙轉旋百蠻元震讋諸校益貞堅訓練羣材進
鈞陶衆彦遷栁營兵鎮肅蓮幕紱光鮮除内恩終許安
邉詔必憐酒容山簡醉騎想葛强聨日月新堯厯車書
舊漢天揚雄兼賦頌嘉什到甘泉
　　騾綱圖
劒閣清塵犯屬車綱驘䭾得荔枝無却嫌畫史才情少
不作承平舞馬圖
　　初夏别業
别墅清深無俗人蛛絲牕户網遊塵綠隂鏤日新歡夏
紅雨鏖花故惱春病去情懷逢酒惡困來天氣與茶親
壁間烏帽長閒却肯學陶家戴漉巾
　　燕
銜得香泥去花間日午時玉人方睡起莫訝巻簾遲
　　謝僧遺石鎗
逺寄竒鎗紫玉形寒翁歡喜欲鐫銘茅峯道士傳茶訣
林屋山人送水經崖瀑松風添瑟縮地鑪槐火共青熒
矮瓶未罄長鑱健且傍雲根飽茯苓
　　荷錢
拾來虚費藕絲穿暴富池塘積萬千人世不平如買得
夏天那有蓋鷗眠
　　春日野步書田家
翳日榿雲翠幄遮葑圍髙下奕枰斜陂塘幾曲深淺水
桃李一溪紅白花頳尾自跳魚放子綠頭相並鴨眠沙
春郊景物堪圖寫輸與煙樵雨牧家
　　客燕雨懷
都門飛雨布袍泥遊子魂銷幾夢歸賦有聲華羞狗監
淚無氣槩笑牛衣客愁萬斛添杯量春瘦三分減帶圍
不似江南煙艇小栁花如雪荻魚肥
　　寒食
十日花時九雨風年年百五病愁中春寒不禁香篝火
紅蠟青煙憶漢宫
　　舊内臣家老馬
罷直奚官雪滿腮少年曽扈上之回金砧成削蹄多裂
玉秣辛酸齒半摧苜蓿地閒春草遍葡萄宫廢野花開
病嘶破攊秋風夜猶憶先朝較獵來
　　蠶婦
繅得新絲白將來織素縑自慙非錦綺尚被舞人嫌
　　端石硯
千年嵒璞斬新硎一片琳腴截紫青雲漢帶星來玉匣
墨池蒸雨出滄溟煙開霧斂天晶彩海靜江澄地典刑
要與陶泓作佳傳老磨松液寫黄庭
　　東風
東風吹綠上汀洲染出江南一片愁長到春來問芳草
不知何地可忘憂
　　無題效李商隠
糚淺顰深凭綺疏小郎新拜執金吾絃中言語分明怨
裀上腰肢準擬扶翠履鴛寒慵鬭草紅牙馬暖罷摴蒱
無人商略心頭事潛向花間卜紫姑
　　旱鄉田父言
疲牛病喘餓桑間碌碡閒眠麥地乾殘稅驅將兒子去
豆畦却倩草人看
　　雙陸
金縷紋桑斵局堅紅雲倒浸一池蓮星環紫極無多㸃
月印銀潢有兩絃行采砧聲鳴素練計籌花片落牙錢
箇人慣受卑棲苦長為歸遲罰綺筵
　　秣陵寓居
荒園日日涉蓬蒿破屋年年蓋把茅向石側生花倚勢
緣墻直上荳攀髙歸兮春草蕪三徑老矣松風有二毛
莫笑家貧拙於事長鬚能壓榨頭糟
　　春病起即事
壯懷玉具劒空攜老去金門獻賦遲服藥身軀多病日
養花天氣半隂時愁鄉塵積瑶琴嶽夢境寒生翠被池
春事幾何公事急可憐蝴蝶掛蛛絲
　　孟能靜席上出四物分韻得牙背爬花字詩成贈
天女纎纎罷散花嬰兒一掌玉藏瑕寒生鈎弋兩三指
春屈柔荑四五芽骸垢有瘡膚起粟臂風無力手長麻
老夫技癢煩消遣休忤仙姑打蔡家
　　蘭
分向湘山伴野蒿偶并香草入離騷清名悔出羣芳上
不入離騷更自髙
　　許山人家
桐君種藥隠蘅臯竹祖生孫共養髙茶脚碧雲凝午椀
酒聲紅雨滴春槽休糧貌古添清瘦餌术身輕長綠毛
仙詔未頒遲拔宅家資猶戀一溪桃
　　答無功嵗暮見寄
豆稭灰動擁鑪天品字煨殘榾柮煙詩草病多刪枕上
眼花書久廢燈前老依蕭寺僧留宿相對蒲團夜不眠
筋力漸衰餘習在夢中去趂暗中船
　　書趙集賢詩翰後
九天宫闕鬱嵯峨公昔騎龍上大羅文在玉堂多煥爛
泪經銅狄一滂沱原陵禾黍悲酆鎬人物風流繼永和
今日呉牋拜遺墨只堪哀怨不堪歌
　
　
　
　
　
　
　
　
　
　
　
　
　
　
　兩宋名賢小集巻三百七十六
欽定四庫全書
　兩宋名賢小集巻三百七十七
　　　　　　　　　　　　宋　陳　思　編
　　　　　　　　　　　　元　陳世隆　補
　秋堂遺稿
　柴望字仲山文溪人倜儻有氣節徃來都下名公卿
　俱客禮致之髙宗朝叩闕十上書議論抗直迕㫖遂
　繫獄旋奉詔放還晚年山居杜門謝絶世緣惟以詩
　自娯云
　　呉樵溪山居
老子無家計蕭然屋數間頭邉惟白髮眼底是青山碁
急鳥聲散琴低鶴睡閒片雲長似伴朝去暮飛還
　　送朱南山開蜀閫
殿上傳宣内引官一封歴歴奏忠肝八千里路先聲至
百萬都人夾道觀節度晉公新授鉞淮隂韓信舊登壇
擎天正要中流柱莫擬人間蜀道難
　　詔許出獄呈京尹節齋趙公
臣子狂愚獻直言聖明寛大度如天十封應詔皆焚藁
一片憂時秖似弦數象逢丁陽九戹元龜為鑑後千年
今朝有㫖從天下知召長沙到席前
　　靈芝寺别祖席諸友
落日寒城暮雨餘滿斟離酒意何如見妻還指張儀舌
痛國誰憐賈誼書羸馬病僮旋雇債寺禽山獠亦欷歔
長安可是深居處更向深山深處居
　　富陽道中
幾年只向長安去今日囊書被㫖回馬首獨行秋葉落
鱸魚時共菊花杯黄昏鐘動雁初下夜半月明潮正來
我自不歸歸便得故園早晚早梅開
　　和周居易見寄韻
十年為客上長安人指氷山不會寒開口盡言投老易
到頭只是挂冠難低棲屋宇居常穏巧小園池坐儘寛
别有前溪魚可釣也須栽竹傍欄干
　　夢傅說
傅說為霖入夢中髙宗一念與天通後來亦有君王夢
不是陽臺即月宫
　　錢塘
不記錢王建國年尚遺强弩射潮痕地迴王氣歸呉分
山挾潮聲出海門南渡幾年猶昨日西湖疎影自黄昏
客來獨凭欄干處時聽漁歌過逺村
　　越王勾踐墓
秦望山頭自夕陽傷心誰復賦淒涼今人不見亡呉事
故墓猶傳霸越鄉雨打亂花迷複道鳥翻黄葉下宫牆
登臨莫向髙臺望烟樹中原正渺茫
　　送馬太初之越
一去山隂一冉溪如何還只任分攜雨無聊賴人無寐
水又潺湲鳥又啼明日不知君上馬中宵誰與共聞雞
去時應有蘭亭句為我臨池援筆題
　　戒珠寺右軍宅
蒼樹寒烟兩渺茫後來誰此弔興亡晉朝風物今流水
蕭寺鐘聲幾夕陽話燕梁空春雨急愛鵝人去暮山長
學書弟子知何在風過池塘墨尚香
　　和王景陽越中寄别韻
故人書只問平安分巳還山豈願官猿鶴不驚松逕夢
貂蟬難換竹皮冠長安落葉秋深見故國斜陽雨後看
莫道剡中吟不盡不成吟處亦停鞍
　　西施
十二金釵對對鋪三千粉黛膩如酥君王莫道六宫醜
一箇西施已破呉
　　范蠡
五月菰蒲八月秋年年灑泪酹江頭伍胥忿怒三閭怨
爭似鴟夷一釣舟
　　金臺泊舟
欲謀歸去計歸去更匆匆王化何時北江流日夜東片
帆山共水竟夕雨和風時事只如此相催成老翁
　　宿湖外
懶入城中去來維栁下舟空江明月上殘雨夕陽收好
景多歸夜他鄉易得秋倚梧吟不盡樽酒更登樓
　　金山寺
荻花蘆葉正珊珊山在長江寺在山門逕但從船出入
僧房多住水中間江空落日斜猶照夜半秋潮去復還
吟興未闌天欲曙一行斜雁起蒼灣
　　鳯凰臺
灑盡梧桐酒一盃興亡前事獨徘徊烏衣冉冉斜陽下
白鷺茫茫江水來鳯去不知經幾載客來惟只見髙臺
間于登眺成孤嘯五百年間王氣回
　　石頭寺和王寧翁韻
懷鄉弔古易傷心絶頂危亭共客臨朝市亂經兵火後
山川轉覺樹雲深百年歌舞空臺沼六代豪華漫陸沈
惟有亂鴉歸去晚夕陽無限暮城隂
　　多景樓
早被垂楊繫去舟五更潮落大江頭闗河北望幾千里
淮海南來第一樓昔日最多風景處今人偏動黍離愁
烟沙􁕻洞翻蘋末欲倚西風問仲謀
　　山隂蘭亭
寂寂山隂事巳塵至今亭址尚嶙峋落花時節朝朝雨
挿栁人家處處春曲水自流寒食酒茂陵無復永和人
昭陵繭紙今何在空有梅花㸃翠珉
　　别故人
便未成名也自歸不應猿鶴更猜疑冷看世事頻移局
懶與仙人共奕碁南渡只今惟有酒西興臨别是誰詩
行藏正要知時節却是時人未得知
　　送葉若磯之金陵謁信菴
一片斜陽落渡頭青袍烏帽獨登樓江流建業三千里
山色淮南數百州都督正開羊祜府誰人得上李膺舟
此行不為揚州鶴一字堪封萬户侯
　　呈中書權直程滄洲
玉㫖傳宣夜直扉制麻侵晚進呈歸三槐龍影連青鎖
千栁鶯聲度紫微袖惹爐香飄霧靄硯傳盤露映旌旂
承恩更賜金蓮炬猶勝清光太乙藜
　　富春嚴子陵祠
桑田何處海漫漫耕壟傳聞建武間真主不緣符白水
先生安可飯青山至今青草遺寒燒此日秋江起暮潺
萬里崎嶇祠下路不知行役幾人閒
　　歸來
歸計年來付酒盃任他猿鶴自相猜東家種竹西鄰看
前日移花昨夜開鐘送夕陽歸草木風吹涼月上樓臺
老來懶聽他家曲惟看柴門長綠苔
　　長城
漠漠沙場萬里遥千夫一日起臨洮若無道徳為干櫓
更是秦人築更髙
　　沛中歌
秦時日月漢山河家計今誰與仲多天子不知天下貴
酒中惟唱沛中歌
　　越山
呉越山分兩岸青隔江帆影是西興江花亂落如紅雨
雲樹髙低似畫屏錢氏古鄉迷輦道越王芳草上諸陵
已知太乙臨呉分曉看祥烏夜看星
　　雲夢
紀生尚可稱皇帝韓信何妨作假王今日偽遊真是偽
只因一躡誤髙皇
　　塞下行贈韋士穎歸鄂渚上江陵謁閩相
　夫運帷幄籌草軍前檄毋但曰白面書生之未學也
　馬上撲鞭隨從軍樂後誦弔古戰場文使驚濤亂石
　相顧駭愕者此重食武昌魚後會公案
長安二月春正濃長江二月風正急城頭楊栁雪絮飛
道旁粘雨沈潦濕邯鄲誰家俠少年上馬意氣揮金鞭
下馬掃筆大如椽興來一石未能醉劇飲數斗口流涎
玉山趺倒扶未起金鞭留當酒家裏隔樓彷彿畫眉人
相邀夜宿鴛鴦被睡魔不醒五更鐘笛聲吹斷相思淚
嘐嘐鳴雞將渡闗欲去未去踟蹰間道逢項莊把劍舞
樓上美人歌玉環剨然掣電蛟龍怒便指南樓問歸路
二千三百里更長爾僕衣糧我屝屨青衫著破不堪典
典到青衫誰共語世上豈無此髯漢散財結客千千萬
豈無燕昭萬黄金築作髙臺禮瓌彥秦坑漢罵不肯收
自是一番遭薄賤唐人科舉更糊名天下英雄消阻盡
生兒不學去封侯毛錐弄秃成霜鬢世無荆斬樊於期
只今誰復是男兒我聞兵㓙戰危事愁殺天上蚩尤旗
人心永平易思亂中原塊土爭驅漢蔡人未下敵未誅
機來一髮不容間三邉未即妖祲清天乎何時能洗兵
送君不作斷腸客三客一騎君西征臨岐酌酒再三語
今日君王自神武此行投筆事班超不必區區問兒女
上流夜夜箭如雨下流砲火驚淮甸襄師重屯郢州北
北師未解長江面勸君莫賦横槊詩樓頭正要籌邉算
軍前一著天下竒夜斬樓蘭無人知露布直到天子墀
六宫歡動龍顔怡惟清象武獻太廟未央前殿稱玉巵
搴旗斬將不足道運籌帷幄果為誰曰何功第一參次
之噫吁嘻帝命我公歸衮衣
　　長生
武皇何事駕虚空金闕求仙路未通王母不來方士去
茂陵可是廣寒宫
　　寄徐編校
近傳丹詔下彤墀夜鶴寒猿也自疑江上晚風終是急
山中白日最相宜潮生潮滅鷗先見花落花開蝶未知
懷玉山人如問我爛柯山下看圍碁
　　重到都門傚轆轤體
兩年不作京華夢重到湖山事巳非栁外晚風寒夕節
花開天氣雨晴時欄干獨凭鶯飛去簾幕低垂燕未歸
欲托焦桐理心事滿庭芳草又斜暉
　　蘇武
十九年間不辱君論功何獨後諸臣若教倒數凌烟像
也是當時第一人
　　金陵秋赴别江壽翁
憶向西風折翅歸每欣黄菊滿疎籬十書詣闕無知己
千里離家有路岐嵗月易驚孤客夢文章難比少年時
荻花蘆葉休淒怨自有新開竇桂枝
　　子陵臺
曽與劉郎共起居如何不肯受除書最憐人笑先生錯
正好為官却釣魚
　　昭陽殿
禍水流來漢火亡白頭宫女恨昭陽至今人見飛來燕
猶為君王暗斷腸
　　竒氣樓
此齋全占崧髙勝更盡樓前第一竒芳草碧連天水處
數峰青斷暮烟時山川不逐隂晴換宇宙閒看嵗月移
琴巳懶彈書懶讀一簾花影詠春遲
　　髙齋晚望
纔是青山便卜鄰世情那得較紛紜霧連逺岫分為雨
烟起人家去作雲栁色晴光扶檻入鶯聲人語隔牕聞
髙齋獨巻重簾坐花落棊牀日未曛
　　西湖
年年栁眼青歸處門外遊人可自閒天氣又晴晴又雨
樓臺依寺寺依山酒邉歌拍穿花外船上簫聲落水間
光景留連空自惜鷓鴣啼罷暮城闗
　　山居
老來無一事僮與鶴相隨繞屋疎疎竹編墻短短籬起
來花換影知去睡多時莫厭山居寂山人祗自宜
　　客中夜雨
離情先怯向邉州寒葉敲牕更報秋幾㸃攪殘千里夢
一聲滴作兩鄉愁苦緣楊栁沾離席偶傍梧桐濺小樓
惟有孤燈照明滅夜深無語攬重裘
　　江心寺
寺北金焦徹夜開一山恰似小蓬萊塔分兩岸波中影
潮長三門石上苔遺老為言前日事上皇曽渡此江來
中流滚滚英雄淚輸與髙僧入定回
　　重題黄鶴樓
自從崔顥題詩後更有何人弔禰衡芳草不知鸚鵡恨
晴天惟見漢陽城樓頭月落酒方醒岸口風髙雁正鳴
五百年前黄鶴去閒尋鷗鷺結詩盟
　　淝水
想見西風對壘時目中先巳料安危淮淝百萬兵雖衆
未抵東山一局碁
　　除夕對梅
青春無復駐年華幾度江梅暗憶家惆悵新愁添白髪
鬢邉如雪映寒花
　　别永嘉使君趙致軒
一番出處計何如流泊中川不為魚落日淒涼秋老矣
西風浩蕩客歸歟吟成白髮逢知巳費盡黄金買古書
明發灞橋橋上路藉君帆力更吹嘘
　　蘄州别友
客中逢客上夷陵輾轉淒涼睡不成無酒送君之逺道
有誰吹角向江城白髮亂生人漸老青燈相對兩無情
詰朝共發蘄州岸知到江山更幾程
　　上忠齋丞相四首
世事篙人一葉舟長歌短棹發中流今朝正得東風便
纔是西風便轉頭
爛柯山下採樵民盡日觀碁局局新黒白兩般多著過
後來一著要髙人
江南江北路迢迢徃事東風恨未消昨夜杜鵑啼不了
始知春在洛陽橋
九陌紅塵撲帽紗囊書幾度進官家近來不甚知時事
只是栽桑不種花
　　即事
􁕻洞風塵莽未明天翻地覆刼將盈翠華海上知何似
白首山中空自驚笑向鶯花非世界夢迷弓劍繞皇陵
誰知薇蕨同杯酒為酹興亡終古靈
　　和通判弟隨亨書感韻
風沙萬里夢堪驚地老天荒只此情世上但知王蠋義
人間惟有伯夷清堂前舊燕歸何處花外啼鵑月幾更
莫話淒涼當日事劍歌泪盡血沾纓
　　中秋待月用弟察推元彪韻
待月南樓月不明百年虚負此宵情浮隂亂向空中起
圓影偏從塞外清江國瀟瀟淒露氣山城處處動笳聲
何人獨抱琵琶坐淚滴氷絃暗恨生
　
　
　
　
　
　
　兩宋名賢小集巻三百七十七
欽定四庫全書
　兩宋名賢小集巻三百七十八
　　　　　　　　　　　　宋　陳　思　編
　　　　　　　　　　　　元　陳世隆　補
　王尚書遺稿
　王應麟字伯厚鄞人九嵗通六經父性嚴急每授題
　設巍坐命坐堂下刻燭以俟少緩輒訶譴之由是為
　文益敏捷淳祐元年舉進士時年十九從王埜受學
　初調西安主簿及監平江倉與提舉浙西常平茶鹽
　徵賦弭亂俱有法又調揚州教授嘗以事舉子業者
　一切委棄制度典故漫不省乃閉門發憤誓以博學
　宏詞科自見假館閣書讀之寳祐四年中是科既而
　添差浙西安撫使幹辦公事帝御集賢殿策士欲易
　第七巻置其首應麟讀之乃頓首曰是巻古誼若龜
　鑑忠肝如鐵石臣敢為得士賀遂以第七巻為首選
　及唱名乃文天祥也累遷太學錄進武學博士屢疏
　言事與丞相丁大全忤遂罷職大全敗通判台州召
　為太常博士時湯文清公為少卿比屋而居朝夕講
　道論闗洛濓閩江西之同異擢秘書郎俄兼沂靖惠
　王府教授彗星見應詔極論執政侍從臺諫之辜積
　私財行公田之害累遷秘書少監兼侍讀會賈似道
　拜平章事因冬雷極言防姦邪總威福諸事似道斥
　逐之以秘閣修撰主管崇禧觀久之起知徽州其父
　嘗守是郡父老皆曰此清白太守子也摧豪右省租
　賦民大悦召為秘書監累遷起居郎兼權吏部侍郎
　指陳成敗逆順之說時朝臣無以邉事言者及似道
　潰師江上授中書舍人兼直學士院即引疏陳十事
　進禮部侍郎日食應詔論答天戒五事陳備禦十策
　且請更封濟王竑大國表墓賜諡如請行尋轉尚書
　兼給事中覈奏留夢炎用私人徐(缺/)為御史疏再上
　不報出闗俟命再奏仍不報遂東歸詔中使譚純徳
　以翰林學士召辭不赴家居二十年號深寧居士革
　厯來杜門著述甚富卒年七十有四
　　鼈山(進士袁鏞抗節死于此山家/人投山下溺死者十有七人)
天柱不可折柱折不可撑九鼎不可覆鼎覆人莫扛袁
公烈丈夫獨立東南方欲以一巳力代國相頡頑適遭
宋祚移恥為不義戕奮然抱志起誓欲掃攙槍拔劍突
前麾手回日月光敵勢愈猖獗山摧失忠良嗚呼絶倫
志不得騁才長妻拏悉從溺枯骨誰為襄忠烈動天地
遊魂為國殤山水倍堪悲抱恨徹穹蒼穹蒼幸一息庶
幾紀星霜西風白楊路哀猿號崇岡解劍掛墓柏泣下
沾衣裳惜哉時不利抽毫述悲傷
　　天童寺
十里青松接翠微梵王宫殿白雲飛鐘聲出岫客初到
月色滿庭僧未歸偶有閒情依凈土竟無塵慮瀆天機
明朝尚有登髙興千仞岡頭一振衣
　　望春山
羣峯西南起還伏湖上丹丘立于獨神仙寓迹山水間
不在幽深在清淑松潭水暖龍欲起蕙帳人空鶴自宿
飛雲曉馭紫瓊車沆瀣宵涵白銀屋蓬萊之名不可思
俗客須當避爾躅
　　東錢湖
湖草青青湖水平酒航西渡入空明月波夜靜銀浮鏡
霞嶼春深錦作屏丞相祠前惟古柏讀書臺上但啼鶯
年年謝豹花開日猶有遊人作伴行
　　唐開成年墓誌石
　元至元二十七年城中握蘭橋旁民家築室穿土得
　誌石一片其文乃唐開成四年太原王夫人之墓誌
　謂其曽祖王元浩在𤣥宗時拜諫議大夫左庶子慕
　巢由之志辭疾不就前宋尚書王應麟為詩以紀其
　事
鴻濛肇開闢變嬗幾成毁寥寥斷竹歌瓦堲溯姚姒周
墳典以族詎認青烏子公琴記咎繇邢山稱東里葛淯
失之矯璠璵過于侈焉知宫夾墓莫識龜言水銅槃字
十六銘自比于始延陵有孔篆烏寧半辭止漢甎猶簡
樸石章寖華靡無愧惟有道媚俗多虚美七松談士良
何以懲不軌載筆鮮南董襲浮謬藏否豈悟冢中人三
百年不死婦名弗出閫古未有碑誄諡見春秋初誌起
典午氏簪蒿隠士妻芳刻垂千祀楊髙託不朽習之文
中理或犯葵丘禁息國事何恥蛾眉為黄土磨滅更誰
紀宰如比何人維邑之士女逸民孺仲裔冰雪濯紈綺
采儷古鄞州儉勤終莫齒試問幾何年頗與銅人似雖
微黄絹辭亦質而不俚丘夷池又平蓬顆今㕓市聚廬
寒刼灰餘光輝泥滓曰徳巢由儔閨曰萊鴻比我行松
柏下勢榮朝菌爾隆碣牛礪角翁仲卧荆杞蘭艾均一
塵玉珉同一燬孤竹夢泡然栁下壟孰是片石幸有傳
詩以貽彤史
　
　
　兩宋名賢小集巻三百七十八
欽定四庫全書
　兩宋名賢小集巻三百七十九
　　　　　　　　　　　　宋　陳　思　編
　　　　　　　　　　　　元　陳世隆　補
　瑞州小集
　陳(失名/)東甌人字號行履無考
　　山居
白雲䕶危屋遥隔世人家野逕不多竹幽蘭自作花敝
衣僧說法枯葉樹成槎門外禽相狎雙雙浴晚沙
　　湘靈鼓瑟
蒼梧雲杳杳湘浦月沈沈誰將竹間淚彈成絲上音如
怨復如訴可聽不可尋乃知二帝子尚懷千載心君臣
等天地死生空古今
　　貧居
秋風山木飛秋日獨行時身共衣冠老妻嫌富貴遲自
分澆菊水閒寫咏貧詩此意不可說夜牕明月知
　　江心寺
誰把袈裟築半峯倚雲樓閣打天鐘東西塔上自分嶼
風雨聲中忽見龍隔岸愁吹孤戍角歸鴉寒立夕陽松
舊時行殿成荒土烟草萋萋暝色重
　　閩嶠軍中
翠華齊擁霍嫖姚却向青山說豹韜兵馬夜行殘月下
弓旌寒響朔風髙壺漿故老愁啼血野飯將軍猛茹毛
自笑書生隨玉帳也腰刀劍束征袍
　　秋興
禾黍離離雨滿村望中兵火幾家存荒城半是征人骨
秋月偏驚旅客魂豈意戰塵臨老見不知心事向誰論
抱茒蓋得青山屋多種桃花映酒樽
　　王宗起城南溪屋
水上小亭清更新綠隂紈扇白綸巾豈無修竹娯佳客
却有清風來故人老樹秋聲涼入骨澄江波影玉生鱗
讀書偏愛虚牕靜不管門前庾亮塵
　　泉南滿歸過省下呈友人
二月泉南驛騎回亂離懷抱為君開雙鳬暫假王喬力
百里空淹蔣琬才省幙薇隂遮案靜溪船山色入樓來
應知别後遥相憶清夜吹簫月滿臺
　　訪陳彦太不遇
每憶可人陳太丘不辭山路逺追遊清霜拂鬢雞聲早
白鶴横江月影浮豈為開樽無北海虚聞懸榻待南州
題詩興盡空歸去回首梅花百尺樓
　　九日次王善夫韻
道路多荆棘塵埃滿客衣西風九日至徃事百年非王
粲思何切馮驩嘆未歸只因江漢逺却使雁鴻稀
　　小景
山迥雲垂野江空水接天西風陶令宅落日季鷹船愁
緒丹心外歸心白雁前如何倦遊客猶是未歸年
　　宋奥寄友
落日猶未落青山還自青鳥飛雲外見泉過竹邉聽童
子求新汲先生守舊扃相看不相見應註太𤣥經
　　病中聞歌有感
伏枕巳三月清明節巳過光隂流水去風雨落花多病
久難禁酒愁深懶聽歌門前舟楫動無奈客懷何
　　趙仲瑜小景
逺水望不極斷雲低復連青山秋樹屋野渡夕陽船幽
思滄洲上歸心白雁前異鄉非隠地聊欲寄林泉
老樹依巖壑危橋隔逺村桃花春滿岸雲氣曉當門白
鳥來書屋青山落酒樽漁舟忽相過疑是武陵源
　　官舍有感
臘近衣方授山深寒愈嚴病將書巻廢愁伏酒杯添故
里風塵隔微官嵗月淹思歸歸未得低首愧陶潛
　　王生小景
何處佳山水依稀類輞川春風摩詰畫夜月剡溪船雲
樹鄉心外鶯花客淚邉不嫌茒屋小應喜是歸年
　　秋夜風雨次韻
獨卧苦不寐燈殘知夜深青氊猶是客白髪最闗心遶
屋鳥三匝隔江龍一吟誰家催寄逺孤淚滴清砧
　　中秋客邸感懷
今夜天邉月誰期海上看家山雖間隔兒女暫團欒露
重銀蟾濕風清玉宇寒年年長是客强把一樽歡
　　偶成
滑滑春泥塞路途漫漫新水漲江湖出門世路皆行險
只好山林聽鷓鴣
南山作雨北山雲野哭村歌處處聞淮岱十年多盜賊
誰知一半是官軍
城南春深草亂飛門前流水沒漁磯百年此地踏青客
今嵗從軍猶未歸
　　回回僧
秋風響耳環古恠聚人看赤脚行霜地腥身禮月壇儋
齋猶買肉掛帛不遮寒亦有西來意相逢欲語難
　　羅浮山(在江心寺後世傳/秦時浮海而至)
乾坤未失鹿滄海欲飛灰人已逃時去山猶擇地來寒
流清有影恠木老非梅西有龍翔寺禪門徹夜開
　　夜歸
青松行未盡林外一鐘聞小雨不傷月西風忽破雲棹
歸秋水逺隣語夜燈分稚子能無寐空齋讀古文
　
　
　
　
　
　
　
　
　
　
　兩宋名賢小集巻三百七十九
欽定四庫全書
　兩宋名賢小集巻三百八十
　　　　　　　　　　　　宋　陳　思　編
　　　　　　　　　　　　元　陳世隆　補
　待清軒遺稿
　潘音字聲甫天台人宋季躬耕不仕築室南洲山中
　詔徵天下遺逸亷訪使檄贊之行固辭有待清軒遺
　稿
　　采芝歌(四首/)
曄曄紫芝在彼髙岡于以采之可以充腸唐虞徃矣吾
身可藏峻宇雕墻未或不亡富貴之畏人兮不若貧賤
之徜徉
曄曄紫芝在彼幽谷願言采之可以充腹唐虞徃矣吾
生未卜髙牙大纛其額也蹙富貴之畏人兮不若貧賤
之戩穀
曄曄紫芝在彼層巒于以采之可以常餐唐虞徃矣吾
將誰干佩玉鳴鸞其生易殘富貴之畏人兮不若貧賤
之身安
曄曄紫芝生彼白石願言采之可以終夕唐虞徃矣吾
將安索隋珠趙璧寧保無失富貴之畏人兮不若貧賤
之自適
　　有所思
中心有所思蹙損雙蛾眉美人竟長徃使我嘆離居寂
寞就孤枕强眠誰得知夜深清露重飛夢欲何之覺來
日遲遲分照上羅帷糚臺理雲鬢種種盡成絲
　　逺遊
聖人久不作大道將巳矣吾生既無之惟有幸夕死殷
勤謝良友逺涉西江水方從草廬公共究鵝湖㫖紛紛
朱陸議竊幸窺端倪奈何執徳偏一聘翻然起春秋嚴
内外乾坤定冠履西蜀巳空亭箕山仍洗耳迢迢返岩
阿惟當隨鹿豕
　　論學
吾生媿不學學須明吾志軒冕豈不榮此身寧自棄魯
叟重成仁孟軻貴取義尚然周可栗況乃秦未帝東海
薄連城首陽藐千駟萬古為綱常殺身何足避
　　讀石子重先生輯畧
呉越逺中原斯文久寥落季子巳邈如言偃亦渺若千
載萃頁元石城倡絶學游楊出程門論議紛灼爍先生
咀其華用傳此輯畧言深㫖斯逺施博守則約餘生媿
顓䝉遺言仰光覺大道闢荆蓁天性啟槖籥誠身須固
執擇善無蹖駁孔門授受宗誰云盡糟粕
　　讀黄宣獻公註疏
偉哉黄宣獻讀書盈萬巻正色動岩廊抗疏回霄漢雅
志薄紛華幽情耽散玩白首窮簡編頻年下帷幔折衷
孔鄭言兼採程朱傳諸經咸有疏殊條盡同貫我幸讀
典謨更得觀象彖三百與三千恨正窺其半聖賢傳心
訣帝王經世案昭回儼日星鄭紫那能亂
　　景行篇
吾道久不南於越矧荒裔千載竟寥寥誰能談六藝卓
哉石城翁三塾開里第二程遊其間談道析巨細矇瞶
始窺斑飲食纔知味民也揚其波􁂘也探其秘師師羨
家承濟濟多澤麗正直俞長公髙明黄叔子註書析牛
毛辭榮輕敝屣吾宗晴牕翁孤標揚晚嵗黙黙躬行身
侃侃斯道衛朝陽聽鳯鳴九臯聞鶴唳嗟予生不辰斯
文已墜地孑居空山阿逺謝人間世髙山仰諸賢寤寐
為擁篲庶幾啟予思夕死一徼惠
　　山中寄友人
我來卧白雲潭影清華髮經嵗無稻粱侵晨采薇蕨峯
頭天籟鳴隴上樵歌發還擬醉濁醪與君弄山月
　　反北山嘲(四首/)
達人知進退曲士豈同謀盡使藏身去誰當為國憂烟
霞成痼癖聲價藉巢由虎嘯雄心在胡為鶴唳愁
雲壑藏真客金門寄跡仙神遊招隠賦興致考槃篇麋
鹿躭豐草龍蛇起大川由來枯槁輩長徃不知旋
一自著荷衣襟期與世違荒唐髙士傳偃蹇北山薇欹
枕聞寒瀑衡門嘆落暉臨文每相誚猶爾未忘機
横議還應熄孤標未可親負薪生徳色帶索竟驕人髙
蹈箕山上潛蹤潁水濵韋編有明訓苦節若為論
　　友人夜宿
雲山多樂事叢桂共君攀别去十年久歸來兩鬢斑倚
牕邀素月把酒慰離顔醉後松堂卧濤聲落枕間
　　喜雨
祝融嚴號令萬物瘁紅爐甘雨時還降蒼生氣欲蘇隴
頭饒黍稷澗畔長彫胡獨有夷齊老恒饑色自腴
　　春暮
門徑鎖烟霞春深山色嘉焚香清晝永把酒綠隂斜燕
雀銜梅豆蜘蛛網栁花塵埃渾不到疑是武陵家
　　久雨
蕭蕭風雨後四望盡波瀾川湧蛟龍鬭雲低鳥鵲寒楚
王愁枕簟湘女泣琅玕烟火孤村絶流離未有餐
　　南洲丁氏草堂
仙客栖真處衡門枕曲流地偏三島接天迥萬山浮匣
劍星霜久函書洞壑幽忘機對鷗鳥華髮老滄洲
　　石佛寺
步入迦林逕森嚴梵宇開洪濛承覺運石壁現如來法
相元難壞雲衣不用裁九年長面此早巳出塵埃
　　答揭公(名徯/斯)
羨爾聲聞著慙予志慮消空將鳥跡字逺寄鹿門樵白
雪應難和青山未可招從兹採芝去不惜路迢迢
　　遊石梁
空濛岩岫轉絶徑石梁懸半壁留雲壑長虹掛玉川采
真移杖履覽勝拂嵐烟此際塵凡隔桃花滿洞天
　　悼楊侍郎
屈指漢遺老如君復幾何鳯池冠劍近鈴閣典章多國
巳成禾黍人還隠薜蘿那堪川上水東逝乏迴波
　　過黄宣獻公故居
翩翩黄叔度早已擅鴻名元老揚休色中朝曳履聲風
烟接閭里瓜葛自親情萬巻書何在空堂鳥鵲驚
　　避暑
避暑青山裏炎涼迥不同層崖消雪水髙壑振松風尚
可儔韓衆何妨謝祝融迴看車馬客烟火市塵中
　　返照
晚眺豁冲襟芒鞋渡石林山明殘照在水淨落霞深白
髪求三彖頽年望五禽欲歌梁父句寂寞不成音
　　積雪
萬山堆積雪一望浩漫漫漫道陽春曲應愁朔漠寒袁
安門外色蘇武海邉餐千古俱摇落令人每自嘆
　　尋梅
雪凍層巔石膚裂萬壑寒飇吹不歇懸思隴上一枝梅
嵗杪空山逞竒絶呼童䇿蹇漫尋春玉蕋初開丰采新
天涯有客長相憶折得寒香寄逺人
　　山居阻雨
霏霏風雨暗郊原有客含凄獨掩門山鬼嘯雲移峭壁
毒龍將海漫孤村愁來自洒青楓淚戰罷誰招絶漠魂
繭足空齋無一語不因岑寂怨黄昬
　　東溪水漲
積雨經時苦自長東溪迥首意淒涼連山巨浪飛春雪
數㸃驚鷗下夕陽神女含情愁洛浦美人揮淚洒瀟湘
欲尋舟楫無由渡咫尺天涯共渺茫
　　中秋無月
翛然杖履步層臺為望嬋娟海嶠來秋半正當華月滿
雲深不見廣寒開久拚良夜愁中度却恨流光暗裏催
濁酒那堪酬節序倚風長嘯轉生哀
　　登樓秋望
木落霜清雁影流偶來長嘯獨登樓笳鳴薄暮寒鴉集
劍倚遥空紫電流萬里邊塵連大漠一樽漢月醉髙秋
深閨少婦思征戍何處聞砧不動愁
　　雁岩
一派清漪景色偏洪濛鑿破碧雲巔排空瀑布長飛雪
競秀竒峯直挿天玉女鏡中鬟影亂真人掌上露華鮮
霜髙雁陣衝寒度未得音書海曲傳
　　月夜有懷
碧天如洗月團圞有客興懷意𣺌漫古木烟消烏鵲繞
空山露滴桂枝寒緘書絶塞人何在搔首秋霜鬢巳殘
坐聽寒蛩渾不寐夜深無語獨凭欄
　　曉起
銅壺曉滴漏迢迢坐倚空山四望遥霞彩薫蒸星象斂
嵐烟擁䕶石梁髙襟披左袒心猶壯目極中原恨未消
嬾向鏡中看白髪巳拚蹤跡混漁樵
　　真覺寺訪蔡上人
為尋支遁扣禪闗趺坐觀空出宇寰凈土無塵勞白拂
天花如雨落青山龍皈寳座香雲滿鴿繞經臺佛日閒
誰謂陶潛偏嗜酒從今蓮社未應還
　　龎徳公
髙士遺蹤尚可尋襄陽城外閟幽林久知軒冕浮榮薄
巳卜耕鋤樂趣深麟閣不圖丘壑相鹿門應逐白雲深
千秋事與人俱徃滿目松楸帶夕隂
　　題淵明對菊圖
當時陶令拂衣回坐見南山逸興催襟度自宜黄菊侣
酒樽時有白衣來賦成倦鳥斜陽度書法麟經甲子開
千古髙風那可挹翩翩大雅出羣才
　　讀岳武穆傳
萬里浮雲入望隂千山落日正沈沈當朝自餒中興志
出塞徒勞上將心臣子終天仇未復奸邪設險計殊深
惟餘一篋精忠傳揮淚頻看不自禁
　　悼文丞相
回首中原已陸沈捐軀朔漠氣蕭森恐吹餘燼成炎漢
未許黄冠返故林社稷忽生千古色綱常無忝百年心
總拚清骨縈荒草不復風沙掩素襟
　　觀稼
欲粟何處畊欲帛何處桑縱使甘凍餒偷生良自傷
　　遊天姥懷李白
崔嵬天姥振滄洲李白當年夢裏遊一自烟霞歸綵筆
山靈長倚碧空愁
　　題許由棄瓢圖
自是清流謝帝堯潁川洗耳絶塵囂放勲事業今安在
仍羨當年一棄瓢
　　聞鵑
子規聲切月輪斜起望諸陵憶漢家婦女尋芳渾不解
鬢雲爭挿杜鵑花
　
　
　
　
　
　兩宋名賢小集巻三百八十
