#+TITLE: 剩語-元-艾性夫
#+DATE: 2016-06-11 12:25:08
#+SOURCE: github.com/kanripo/KR4d0432 master 251a873b                
欽定四庫全書　　　　　　集部五
　提要
　　剩語二巻　　　　　　　别集類四(元/)
　　　　(臣/)等謹案是集見永樂大典中或題曰艾性夫
　　　　剰語或題曰艾性夫孤山晩稿而不著性夫為
　　　　名為字亦不載時代考江西通志稱撫州三艾
　　　　叔可字無可憲可字元徳性字天謂皆工于詩
　　　　性闔門教授執經者盈門著有孤山詩集與永
　　　　樂大典所題孤山晩稿相合呉澄支言集有髙一
　　　　䕫妻艾氏墓誌稱為咸淳貢士性夫之女習見
　　　　其家儒效屢以朂其夫云云與永樂大典所題
　　　　艾性夫合疑江西通志作性夫字天謂傳刻失一
　　　　夫字也考集中有謝枋得輓詩一首則性夫元
　　　　初尚存又曹安讕言長語稱于成化五年之元江
　　　　署學一家多蔵書内一詩集乃江浙道提舉艾性
　　　　夫作貫酸齋作序云云宋無江浙道提舉盖
　　　　其晩年已仕元矣性雖亦講學之家而其詩
　　　　氣韻清㧞以妍雅為宗絶不似宋末有韻之
　　　　語録五七言古體筆力排盪尤為擅長曹安
　　　　稱其七言律太辣五七言絶歌行語多闗世
　　　　教併稱其銅雀研撲滿吟臨卭道士招魂歌
　　　　三首所論頗為得實謹採掇排次釐為二巻
　　　　用存其概至原書本分集編次其巻目已不
　　　　可見而永樂大典内題作剰語者較多今故
　　　　　用以標名不復更為分析焉乾隆四十六年
　　　　　九月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官　(臣/)陸　費　墀
欽定四庫全書
　剰語巻上　　　　　　　　宋　艾性　撰
　　古體詩
　　　感物
中園植佳橘挿棘爲儲胥橘根陽未萌棘枝巳扶踈終
年高且深勢盛凌橘孤豈以雨露偏良由習性殊非類
不可依橘其防厥初
老牧鞭羣羝長鳴度荒圃眈眈黄於菟怒攫連四五弱
肉强之食兹事由來古天地果好生生羊勿生虎
溪翁擷佳草日恐饑其魚霜枯野水落獱獺搜無餘翁
歸束藁人寘彼溪之隅責以警長夜翁計何其愚
有山莫栽桃有地宜種竹此竹豈不佳清隂蔽茆屋朝
有孤鳯翔暮有白鶴宿桃花艷春風蜂蝶趂麄俗花謝
不復來相媚一餉足
　　　古意(六首/)
折柳繫離船船行桞條短頼有枝上花飄泊隨君逺
采蓮莫采花采花損空房留房結青子種作明年香
匆匆采桑女花雨濕襜袖春風十二絃生世未觸手
浣衣輕浣布布縷不如絲絲堅猶易穿布弱從可知
佳人買明鏡意重輕千金結以䨇羅帶欲照蕩子心蕩
子渺不歸鏡影春雲深
賤妾燕子身銜泥巢君堂逰子黄鵠志辭家猶南翔采
花爲誰容襲蘭爲誰香安得小心風寄子䨇明璫
　　　雜言
蒼梧閟弓劔阿閣無祥禽魯叟巳長喟矧敢求之今區
區蓮勺人伯氣方浸淫紀年侈嘉瑞作物誠何心隠顯
殆偶然豈必聞韶音黄河千丈渾嵗月亦巳深矯首不
可俟角里芝山隂
勛華不並世揖遜無餘傳緬彼巢與津佳兵豈其天履
霜一何微坤氷一何堅誰謂知㡬人尚俟觀伊川斧衮
了不公正閠雜紀年豈擬王仲淹而愧魯仲連
燕趙多佳人珠華衒天街鄭魯有游女折楊㺯青梅春
風趂姿媚諧笑争徘徊幽閨有貧醜脩潔不自媒縫布
以爲裙斷荆以爲釵􁳄沙事機杼蓬沓䝉烟埃誰将好
徳心爲爾停漸䑓
枯桐斵山骨絃以氷蠶絲信指發孤調悠然造希夷揚
以寄吾歡抑以冩吾悲悲歡生我心無庸他人知我若
有黄金不鑄鍾子期寄語伯牙翁絶絃良可嗤
　　　牧童
櫛髪吹松隂坦腹睨岩石細雨整短蓑斜陽擫長笛採
花艷兩髻挾草暖䨇腋欵欵跨牛歸蒼山暮烟碧
　　　題東坡蔗滓窠石
空洞如虚拳擁腫類竒癭槎牙老樹身相依以爲命智
士能用屈榴皮勝毛穎先生倒㗖餘此正入佳境
　　　憫盆松
物生天地間細大各有容偉㢤霄漢姿厄此盆盎中嗟
吁爾槖駝局促吾蒼龍駞兮顧我笑可憫豈獨松
　　　猫犬歎
飯猫奉魚肉憐惜同寝處飼犬雜糠籺呵斥出庭户犬
行常低循猫坐輙箕踞愛憎了不同拘肆固其所虚堂
夜搜攪忽報犬得䑕問猫爾何之翻甕竊醢脯犬雖出
位終愛主猫兮素餐烏用汝
　　　荅釋子問詩灋
汝家有子蘭詩體能入選爾后島可軰徃徃以律變選
律固無擇語意忌庸淺大音尚和平至味貴悠逺歸歟
事斯語妙理千萬變歐稱九僧今不見退之擬過紅樓
院
　　　諸公賦東園兄銅雀硯甚夸余獨不然然蘇長
　　　　公詩銘梅都官長句皆爾如謂舉世争稱鄴
　　　　瓦堅一枚不换百金頒不及鴛鴦飛乃有科
　　　　斗情入用固爲貴論古難與并之類是巳敢
　　　　併爲之反騷
臨洮健兒衷甲衣曺家飬兒乗禍機匹夫妄作九錫夢
鬼蜮敢學神龍飛負鼎而趍不遄死築䑓尚欲儲歌舞
但知銅雀望西陵不覺妖狐叫墟墓分香賣履吁可憐
所志止在兒女前竟令山陽奉稚子出爾反爾寧無天
陳留作賔向司馬包羞更出山陽下國亡臺廢天厭之
何事人猶拾殘瓦古來觀物當觀人虞琴周鼎絶世珍
區區陶甓出漢賊矧可使與斯文親歙溪龍尾誇子石
端州鴝眼真蒼璧好竒不惜買千金首惡寧容汙寸墨
書生落筆驅風雷要學魯史誅姦囘請君唾去勿復用
銅雀猶在吾當摧
　　　天下第二鐘歌鐘在弋陽真如寺破廡下其誌
　　　　天聖二年也劉石扁曰天下第二鐘旁書江
　　　　南徐鉉書筆力皆遒勁可愛不知第一竟在
　　　　何許而此又濵於埋沒可慨巳因歌以遺寺
　　　　僧使屋庇之
瀕江破寺如膠舟大鏞露立寒颼颼金繩鐡紐作斷綆
土花苔碧生欒頭我來摩挲攷嵗月僂指落落三百秋
想當營度欲鼔火野鬼夜哭山精愁鑄之以紹威六州
之鐡釁之以景升千斤之牛載之以長河萬斛之艦貯
之以齊雲百尺之樓風高一撞撼天地世更㡬變宜追
蠡眼中驚見巳無䨇天下才稱爲第二庚庚古扁磨蒼
珉徐郎妙墨吹𤣥雲聲光喑啞盡埋沒宇宙顛倒方紛
紜昭陵石馬化爲土于上蒲牢幸存古山僧作屋穏葢
蔵他日岐陽求石鼔
　　　題危見心所蔵陳常庵水月障及松鶴蘆鴈各
　　　　一首
陳郎筆勢并州剪十幅生綃秋緑逺老蟾欲作騎鯨遊
推堕玉盤波底轉謫仙濡袍窺采石東坡醉客歌赤壁
兩翁巳矣愛者誰我欲扁舟擫長笛
墨池幻出虬龍蟠徂徠山頭烟雨寒胎禽獨立衣縞縞
骨瘦西風拾瑶草靈根琥珀三千年紫皇勅賜青城仙
乗軒竊祿正自惡何似歸來一丘壑
風吹黄沙石磧冷霜葦無聲㺯寒影兵塵隔斷衡陽雲
溪藤捲送瀟湘景蘆花雪老菰米秋芙蓉露下天悠悠
阿奴呼起字不斷冩出萬斛江南愁
　　　贈福希範遊
伽棃㸃破長蘿綠瓣香問信黄梅熟笻雲笠雪霜色寒
法宇歸來詩滿腹春風破曉來打門行矣廬山與天竺
天空雲逺意未盡却上天台恣逰目吾聞天台石橋
滑如竹千僧萬僧畏渉足請師了此一大事一洗世間
凡眼肉浮杯試罷海風高歸就梅花結吟屋
　　　贈后山僧謙自牧遊
爲僧不遊醯甕雞遊不名山沮澤龜見山無詩僧亦俗
詩不高古猶無詩吾謙年少鍾老氣髪根甫斷撥雲去
歸來笠雪兩肩寒巳覺嚢中有佳句一枝瘦杖萬里心
策䇿尚欲窮幽㝷湖光山綠上下竺谷花溪月東西林
我亦愛山行不得把酒高歌壮行色爲語春風九里松
題詩野客今頭白
　　　嘆屫詞
履穿無下嘆東郭桃椎尚欠居士屫是誰業屨捆秋芒
絶勝編㯶便行脚花泥溶溶草露滴山石齒齒苔烟碧
江南林壑天下竒不識春申珠履客
　　　臨邛道士招䰟歌
錦襪生塵脱紅玉瓊蟾夜抱金娥哭芙蓉露瘦寒花鈿
鳷鵲樓空冷銀燭輕鸞小鳯横紫簫彩雲宻漾青霞綃
桂心沁入鎻子骨蕋宫貝闕天都遥玉床夣斷心欲死
獨抱秋衾嚥香髓方瞳白羽青簡書駕月騎風渡瑶水
瓊樓碧户翠霧香紫蘭結佩紅薇囊雲車仙子不可識
芳卿寄謝真荒唐蔗漿不飲啼寒淚不悟齊人少翁詭
安得天上蓬萊宫却着人間馬嵬鬼
　　　別離詞
郎從江上買行舟妾對江楓生晩愁鴈雲不斷楚天碧
望郎怕上水邉樓
渡江桃葉郎莫歌巴西竹枝愁更多黄塵百丈水花黒
把酒勸郎無渡河
　　　丫頭巖詩載墻壁間無慮數十百首形容盖有
　　　　盡之者矣輙復寄興以俟採詩者擇焉
色盛人自憐色衰人見棄人心不可慿女色焉足恃未
笄化爲石不願從夫壻厭華喜質如梁鴻布衣操臼當
相從君不見漢家天子劉文叔郭后容衰亦遭逐何如
山頭化石不嫁老亦足
女色無醜妍入宫皆見妬蛾眉等芻蛹嬉笑蔵刀鋸未
笄化爲石不願長門去國風直待歌螽斯委身事主妾
不辭君不見趙王如意今日死眀日佳人亦投厠何如
山頭化石千嵗老無子
　　　題曾逵臣草蟲
蝘蜓走昻頭螳蜋怒張臂走欲捕生怒欲制筆活能融
兩蟲意無人飯汝金砂紅糜肌粉肉牢守宫草間敢爾
誇豪雄捕蟬幸脱黄雀舌輕鬬懸知腰股折力㣲謹勿
當車轍
　　　書馬使君所蔵草蟲
晉陵草蟲妙天下一幅千金不當價誰将此本送使君
蜂蝶數輩蔬一根此蔬雅淡無色香嗟汝蜂蝶空疎狂
人間桃李千萬樹有翅奈何不飛去
　　　山谷跋楊妃齒痛圖謂多食側生致動揺其左
　　　　車是殆不然因爲翻案天寳遺事云時羅公
　　　　逺進藥眀皇自和飲妃故併及之
蜀帝化子規啼血思還家玉環苦㣲疢寄汝呼痛牙物
類相殊或相托悲鳴一夜梨花落三郎玉柙巳成塵半
匕金罌誰和藥紫駝翠釡不生兵何與涪南新側生人
間極寵皆禍兆莫把妖魂幻飛鳥平生誤識安祿山馬
嵬欲死先齒寒
　　　鴈塔
君不見春初淮白魚秋深黄雀兒川潜山泊誰得知灾
身不幸甘且肥官饕弗渠赦竟作一網打頭顱千百奉
苞苴猩紅熊白風斯下吾生亦何好獨坐味頗厚急符
星火督虞人覆巣空類無遺噍寧逢江南射生手莫
遇鴈門饞太守
　　　荷葉
愛蓮盡愛花而我獨愛葉水仙剪圓碧萬柄相倚疊風
掀翠釡舉露浥鮫珠曄不必滿川紅香氣自薰浹龜魚
䕃凉影鷺鷗憇別業潔可包龍城賈客之飯清可製三
閭修士之衣大可載太乙真人之卧高可葢桐江神女
之歸醉仙捲作碧玉盞歌妓携來緑雲扇有時聽雨隔
忩眼湖聲十里錢塘晩
　　　題葉氏分綠亭
山亭種花厭脂粉純種芭蕉三百本一心生意展不盡
四靣蟠根培自穏捲舒風日閃流翠滉滉清隂浸忩户
煩君淨拭湘竹床著我横眠聽秋雨
　　　棠渡初雪
雪風吹凍氷人鬚老梅着花眀矮籬黄蘆蕭蕭白鴈
落野樹厯厯青猿啼旗亭有酒味苦短地爐濕薪烟粗煖
五陵狎客不下樓紅金火閣玻璃盌
　　　古鏡詞
人生兩瞳子爛爛岩下電見盡天下人不見自巳靣古
㢤容成侯作我眼外眼我老得君照君老還我見蘚花
繞背字痕青彷彿陽氷八分篆神光一㸃未埋沒尤物
千年㡬流轉君不見揚子江心水如練年年鑄入凝隂
殿後來血染江水渾至今端午人閉門
　　　次韻曠翁四時村居樂
欲晴欲雨天溟濛林塘淡蕩揺春風遊絲落絮鬭飛舞
野花芳草爭青紅南園北園桑柘綠村前村後啼布穀
蠶姑把葉祝絲多田翁拜社祈年熟
藕花分房菱出角𤓰實纍纍蔓籬落稻田水多翁不愁
日抱筠筐曬山藥清溪濯暑生布裳石薷煮透山泉香
涯南老屋頗宜夏草忩瓦枕松風凉
鴈雲漠漠梧桐秋風露颯颯生平疇芭蕉葉黄夜氣濕
老壁屈曲行蝸牛林外炊煙暗青樹墻頭凉月驚鳴杵
柴門犬吠人語多刈熟歸來碧天暮
黄雞懶啼霜月低青羽亂啄梅花飛烏犍怯寒不出圏
白犬耐凍時穿籬老松堕枝供武火枯蒲織蓆遮忩破
一窩容膝煖即休不問甕中天㡬大
　　　木綿布歌
吳姬織綾䨇鳯花越女製綺五色霞犀薫麝染脂粉氣
落落不到山人家蜀山橦老鵠銜子種我南園趂春雨
淺金花細亞黄葵緑玉苞肥壓青李吐成秋蠒不用繰
囘㸔春箔真徒勞烏鏐笴滑脱茸核竹弓弦𦂳彈雲濤
挼挲玉筯光奪雪紡絡冰絲細如髪津津貧女得野蠶
軋軋寒機緯霜月布成奴視白㲲氈價重唾取青銅錢
何須致我爐火上便覺挾纊春風前衣無美惡煖則一
木棉裘敵天孫織飲散金山㺯玉簫風流未遜揚州客
　　　題雲錦劉從甫水竹雲山亭
玻璃冷浸清湘玉白衣暖䕶秋屏緑淮南公子有勝情
收拾四美歸吾亭問君亭中更何有解事家人頻送酒
客來醉賞不得歸拍闌朗誦亭中詩
　　　解棊
兩雄相持機不發一着輸先智相軋退守皆虞虎穴空
通和不肯鴻溝割危枰巳屬墮甑裏巧勢爭㸔强弩末
疲思嘿嘿鬼神寂宻運茫茫天地闊悍雞趂鬭不暇咮
駿馬爭馳各忘秣矰禽睥睨欲高舉罝兔迷離思逺脱
死中求生背水陣灰冷復焚餘燭跋白登倐報沛公走
閼與俄聞趙師活傍觀駭服算入妙對局虚驕氣方奪
人生勝負何可期生逹難欺死諸葛推枰一笑拍闌干
滿袖松風涼潑潑
　　　題陳摶題壁圖
長松梢梢老煙霧瀑泉飛落千丈布樹精揺手不敢呵
雅是仙人熟眠處睡蛇未死驚起來風吹野服冠崔嵬
䨇髽窣窣磨老瓦墨汁湑湑翻莓苔一翁擁篲供掃壁
一翁聳膊觀落筆欲冩未冩方昻頭野趣含秋正蕭瑟
先生壮志神龍驤欲􁨅八表提天綱市衢呼酒沃俠客
豈肯老死蒼山傍忽來驢上聽鳴鏑中原王氣開皇極
心事西峯一首詩真人自在陳橋驛
　　　酬春湖史履庸恵四皓圖
有客有客吾春湖踏霜打門呼老夫寒温粗了不暇坐
兩手奉我商山圖皓首龎眉髪如漆千古高人誰畵出
踈行大字各題詩頗類涪翁老年筆綺里季夏黄公
春風拍浮酒兩鍾仰天但覺宇宙窄麾麈一掃塵凡空
東園角里更蕭散石鼎茶瓢風日晚琵琶不作兒女悲
横琴静送飛鴻逺周家遺民方避秦留侯眼高識天人
翩翩小出奠危社落落高舉連青雲感君持贈慰枯槁
玉雪輝輝見諸老何當乗鶴參翶翔風露清凉咽瑶草
　　　浣紗曲
浣紗如妾心皎然照氷雪秋聲入絡緯炯炯織霜月裁
衣嫁作梁鴻婦白髪相㸔如此布不學西施矜媚嫵粧
成欲覔君王顧忘却土城山下路貪向銅龍溪邉住眀
朝吳騎猛如虎獻入娃宫作俘虜含羞短製衣楚楚忍
學翩翩鶴翎舞(土城山西/施浣紗處)
　　　田家詞
大兒荷鍤去疏麻小兒提筐來採茶翁自決水灌秧芽
今年續食不可望一夜老風揺麥花
　　　昭君出塞圖
長門冩遍泥金帖春風暗老如花靨臂紗尚䕶紅守宫
妾命君恩盡如葉一朝結束嫁荒陲一馬前導五馬隨
老奚並轡相笑語䨇袖自抱琵琶啼邉風吹碎心如夢
雲長只有孤鴻送早知氊帳是羊車却把黄金博青塜
向來玉鎻揺銅環咫尺不得窺天顔秪今墮在萬里外
日光那到祁連山女色自矜還自悞畫史欺君君莫怒
甘向匈奴作婦翁而翁首禍羞千古
　　　與褾軸工鄭老
君不見世南人間行秘書撑腸拄腹搜不枯眼空千古
不留物更用芸香祛蠧魚又不見王家樓中五百車錦
奩玉軸籖紅牙夜生光恠射東壁神鬼錯愕相驚嗟無
形之書不復見有形之書今亦鮮吳儂鞭馬馳京塵何
曽著眼雞林人弓刀自帶封侯相黄金不博青藜杖請
翁少待三十年怕有米家書畫船
　　　舊有歙硯雅宜墨鑱賤號于隂以亂亡去十餘
　　　　年矣忽見之村學堂中睨視間有艴然持之
　　　　却走者如恐予之取也因作此以遺硯
氷蠶吐絲寒玉蒼老龍磨角𤣥雲香半生食汝充饑腸
正爾悒悒傷弓亡一日到眼驚餘皇欲呼未見誰鬛長
庸奴自愧取不臧艴然持之走盖藏嗚呼得失安可常
我不善保遺渠殃苟能蔵之殃而祥但隨牛後失所當
枯竹尚作神龍驤安得石精變化飛墮桑君旁塞翁失
馬心清凉
　　　雪吟效禁體并去一切熟事
羣仙碎剪眀河水須臾變换人間世重隂漠漠不分天
萬里茫茫更無地囘飛慢舞忽交急清壑汙渠受平施
虚光眩轉混晝夜終日縦横絶聲氣埋深矮屋火無功
捲入空簷風挾勢無同那得羽相似怪見惟驚犬羣吠
調和稚子割蜜脾澁縮山翁鳴屐齒秃蒼捕雀花兩眼
戯客捏獅紅十指徑須醉賞臘前三紛紛盡是眀年米
　　　題陳所翁爲葉半隠作全龍邀同賦
鴟夷飲江共曉汲麈尾拂屏翻墨汁宻雲黯黯扶天來
黑風㝠㝠吹海立濤奔浪駭恣神怪驚起蒼龍九淵蟄
鬚髯怒挿霜㦸寒鱗甲光揺春雨濕身蟠逺勢欲萬里
吻渇滄溟歸一吸僧繇汗背葉公走秪合庸奴事供給
所翁湖海陳元龍小傍皇華在原隰酒酣作畫特餘事
大手能旋倚天笠只恐通神風雨急抉破天門夜飛入
眀日山翁倚屏泣
　　　題趙大年奉議小景
江頭古樹片葉無槎牙老龍爪角枯風含雪意天欲晩
凍棲不動鴝鵒滿翩翩四翼來何遲睥睨欲泊無空枝
冩生貴活意獨到眀朝嘈雜聽渠噪
　　　煎後山峯上人新茶
揀芽穰穰鷹爪黄活火濈濈魚眼湯掃花席地白日靜
穿簾透户春風香喚醒松根渇睡漢五更清夢從渠短
泠泠灌頂欲通仙稽首法雲甘露椀
　　　蒲蓆歌
君不見象床金縷黄龍鬚翠幃茸毯紅氍毹凝香燕寝
環瓊姝美物作惡常須臾能令王孫泣路隅富貴不到
山中臞霜空鴈落寒陵膚西溪女郎織春蒲作蓆眼眼
涵清腴髪僧方丈供横鋪蒼烟翠霧不可摹摩挲溫厚
便鶴軀高眠齁齁忘朝晡逺夢颯颯生江湖楮衾竹榻
蒲爲徒觀美不足安有餘更生九節壽老夫百年與爾
同巻舒清風傲兀超几蘧
　　　嚴氏古琴
蒼梧弓劔俱塵土一片枯桐尚傳古有絃彈入碧虛寒
彩鳯應來獸應舞物真物贋不必論立名幸有古意存
南風不作民正慍我欲抱渠招帝魂
　　　禱雨積煙山之龍潭有應
神鑱鬼鑿深無底誰敢然犀照秋水蒼生望霖龍不起
蠟丸箋心聒龍耳髯張尾戰珠脫腹仰天嘘氣陽侯哭
銅瓶偷湫未及屋黑雲崩山雨如竹
　　　射虎行贈張生
深村落日啼寒烏中有十數黄於菟飽呑猘狗未足醉
時失行客驚相呼蒼髯老翁百夫勇蹶張强弩金僕姑
潜機夜半發乗矢黄髯白額殱其渠寝皮食肉爭賞快
入穴取子無留餘嗚呼山中猛虎今巳無人間苛虎誰
驅除老翁負弩先辟易此虎咆哮角而翼
　　　題眀皇醉歸圖
金車山重牛難挽五花嘶出長春苑太官供䪺宴驪山
三郎沉醉歸來晩酩酊馬上扶者誰秀眉照眼兩國姨
紅香把臂手亦軟三馬相倚不敢馳黄門擁道盡端美
錦衫繡帽春風起解酲尚恐需餘尊捧把玉巵行復止
最後一馬壽王妃鸞扇夾侍䨇瓊姬酣酣嘿嘿意自逺
恨不醑我漁陽兒圖陳無逸今安有却作醉徒供畵手
昭陵百戰大山河凉州幾甕葡萄酒
　　　兒餒嗔郎罷妻寒怨藁砧唐眉山詩也戲爲箋
　　　　之
父天不可嗔夫君不宜怨要知古聖賢貴在素貧賤父
常煑字不成飯夫常織文不成絹衣麤布衣齕藜莧去
耕原上田徃種陌上桑穫雲秋穗重繰雪春絲長汝温
汝飽官征忙翁出校書爲汝償
　　　賦壬一姪孫破硯
山翁手持青石骨疑是元賔瘞中物支牀搗練應不然
中裂何由半存沒氷池既決不可隄鏡靣巳破那能規
逹人不必顧墮甑好事大率逢轟碑寒蟬飽飲供曉滴
盡了山中病磨墨太和磔裂三千年何處人間有完璧
　　　與圖書工羅翁
木天荒寒風雨黒夜氣無人驗東壁天球大玉生土花
虞歌魯頌誰能刻翁持鐡筆不得用小試印材蒸栗色
我今白首正逃名運與黄楊俱受厄藏鋒少竢時或至
精藝終爲人愛惜固不必附名黨錮碑亦不必寄姓麻
姑石江湖詩板待翁來傳與鷄林讀書客
欽定四庫全書
　剰語巻下　　　　　　　　宋　艾性　撰
　　今體詩
　　　杉樹牌晩憇
倦童呼不諾久客坐長嘆野色歸烟暝秋聲入雨寒閲
人江樹老經火路牌殘近郭魚羮飯招呼作晩餐
　　　客歸
髪僧行脚倦歸計上心忙秋老蟬聲短江空鴈影長乾
坤無了日霜露感殊鄉遥想梅花未還家定雪香
　　　過石泉寺
蘚壁作怪畫石泉操古琴藤多山木老僧瘦道根深白
鵠隨人飯青猿抱佛吟經過恨不數帯雨度遥岑
　　　雪盡
雪盡孤峯瘦家貧老夢寒春鞭雙影動嵗節五更殘努
力三餐飯滋身九轉丹時危從道喪不敢棄儒冠
　　　吴種栁枉教輙復奉荅
天地窮東野江湖困子長逢人雙白眼衒俗小紅裳舊
句傳楓冷新吟帯栁香還能相料理亦足慰淒凉
　　　平塘陶使君挽歌
今代平塘老前身靖節翁死知隨物化貧與不官同仕
國棠隂在休亭蕙帳空容人方竹馬楚些已西風
　　　飯客
菜剪尭時韭羮羞晉代蓴家寒多食淡客好不嫌貧一
夜小窻雨百年華髪人明朝未須去老别最傷神
　　　謝吕雲叔餉墨
蒼蒼烏玉笏嵗嵗到山翁君眼何曽白吾顔自覺紅一
生磨不死萬事冩成空囘首柯山路凄凉不復東
　　　丁亥冬大雪十數作鄧清曠以苦寒吟見寄
十雪勢未已一冬天積隂背風留更久入夜落偏深禾
稼連氷柱天花幻玉林遥憐五峯老尚寄苦寒吟
　　　病中即事
支身惟首健隨事與心違病久藥為飯寒深火是衣矮
窻看日度逺夣傍雲飛可比梅花瘦呼童試折歸
　　　正覺僧榻
賛公分半榻卧近竹西樓四壁寒蛩夜一山黄葉秋夣
隨三皷動月尚半窻留零亂芭蕉影禪衣爛不收
　　　哭林止菴
止菴諸老行今日九原人頭為談經白家因好客貧欲
銘貞曜墓來哭廣成真俯仰南湖月瑤琴鎻碧塵
　　　日永
日永駒難過庭空雀亦無花招蜂出早草礙蟻行迂蕉
葉露臺掌水光天影圖下簾便道靜烟篆起茶爐
　　　癸巳小至
舌在貧何害脾清瘦不妨天心半夜子道脉一分陽山
色春秋老梅花天地香半罏煨芋火意味頗悠長
　　　盡日
盡日坐谷口看雲生嶺頭蟬聲偏占晩菊色欲専秋江
碧水心淡葉紅溪樹愁乾坤萬萬古流轉一虛舟
　　　次韻秋心
短髪白巳盡寒花黄到今秋清山見骨年老樹留心獨
鶴離騷怨虛泉大雅音㝠鴻不知處引睇暮雲深
　　　秋隂
老蟬吟漸懶愁蚓思無窮數㸃菊花雨一溪茅屋風苔
衣秋井緑楓纈曉山紅急索鶉裘補寒先及老翁
　　　番城晩眺
獨眺秋愈逺孤城日漸曛地平浮楚澤天濶見呉雲風
靜漁歌合波搖鴈影分未應陵谷變不得問番君
　　　道中
共僧分晩供呼渡立橋東鴈背西風𦂳漁梁落照紅雲
添踈樹影葉補敗船篷舊日津亭酒黄壚蔓草中
覔宿村溪逺逢人靣目生習移多佩犢氣怒鬭呼鷹天
濶秋隂重風髙夜柝驚遲明懐宿飽股慄履春氷
　　　有感
江漢亡維楫山林困蒺藜頭顱春雪重心緒晩雲低掛
樹蛇留蜕踰垣虎印蹄遥憐伯勞燕辟地各東西
　　　謝呉子與恵詩
解后西風野菊黄别來冉冉厯三霜未償詩債如山重
曽結交盟引夢長老病終年親藥裹清談何日倒書囊
聞君讀罷多娯樂萱草春深棣蕚芳
　　　冬夜抄詩作
筆債窮年老髪僧硯寒還復夜敲氷西堂夢後無靈運
䕫府歸來有少陵諸老文章凡㡬變千年風雅欠中興
矮窻燭暗成惆悵忽見梅花月一稜
　　　送客至靈谷
僊林路細出山腰靈谷峯髙入紫霄立石借為題字壁
倒松因作度溪橋雨花濕地人歸晩烟草迷川馬去遥
記得𤣥都種桃處黯然分袂各魂銷
　　　重贈星翁陳跛子
拄拐蹣跚鬢雪明向來小范亦分羮十年不見疑先死
一旦相逢似再生儘亂亦收詩巻上長貧猶挾命書行
試言何物妖星照是處青山白骨横
　　　舊廬毁於亂十年矣吾老他寓每不能再葺戊
　　　　子冬良異聚芸人之資自構小堂因以勉之
舊址相傳五世昌寒蕪忍墮十年荒老吾衰落空懐土
幸汝辛勤自肯堂袖裏莫忘無恤簡墻頭猶有孔明桑
地靈舊日鍾文氣且要扶持此脉長
　　　桂花
秋樹婆娑風露凉老蟾落子種虛堂胚渾天地中央色
漏泄神仙上界香貧裏忽驚添粟滿老來不動買花狂
帯愁莫上黄樓去歸隱淮山興味長
　　　酬隣僧恵古杭蘆管兎毫
黄蘆笠澤剪秋雨褐兎中山俘飽霜千里能隨雲衲逺
數君肯顧草廬荒無情書傳方髙閣何處塵埃有畫墻
留與素翁修菊譜寒花吹入墨雲香
　　　義馬冡
訴得寃仲意始休敝帷埋骨㡬經秋獸心猶辦死報主
人靣却甘生事讎作傳自應班豫讓論功何止及留侯
世間義字無人識冩在荒丘馬冡頭
　　　題艾溪溪直嚴州學宫前余始祖實溪上人靖
　　　　康避地於撫溪尾為艾原方干為原中客賦
　　　　詩者此也
睦城西下栁隂隂以艾名溪古到今鼻祖桑弧蓬矢地
耳孫喬木故家心應無别姓爭墩住曽有髙人對客吟
欲向原頭拜宗老西風落日暮雲深
　　　與雪舟楊子圓十五年不相聞一日辱和猥句
　　　　更號皓隐因復奉寄
羞把長裾事走趨巳將身世混樵漁畏途咫尺如千里
老友多年欠一書最喜山人題皓隱莫教帝畫到幽居
欲尋載雪舟邊路來為槃翁賦遂初
　　　寄清曠鄧隱夫
去年菊裏辱經過秋思蕭蕭又草坡兵火東南關氣數
交游湖海隔風波書縁辟亂經年少詩想憂時近日多
倘有鱗鴻幸相寄青燈無奈憶君何
　　　次大五姪問移家韻(天覺/)
投老移家僻塢來滿林秋露洗黄埃飯纔種麥須堪飽
衣旋培桑未可裁萬古乾坤如傳舍一生風雪嘆江梅
相看喜有青田鶴肯與詩筒日往囘
　　　移家寄諸丈
十弓荒圃百弓山縛草編茅屋兩間雞甕不知天廣大
鶴巢巳覺地寛閒勝心擾擾雙蝸角畏路巖巖九虎關
退一步行差得計野雲深處即商顔
　　　再答諸丈見和二首
神龜為我作天山合住清泉白石間嵗月短梭人易老
詩書髙閣士方閑秋鴻社燕炎凉勢滄海桑田夢覺關
近屋虬松三百尺時時相對各蒼顔
肯為劉安賦小山㡬時雞犬過雲間命窮無用三千字
蹄蹶難供十二閑薄酒程頭多隔縣故人蹤跡半陽關
何當共嚼西巖雪嗅取梅花一破顔
　　　遊古汴趙氏溪園
不起樓臺作熱官小園囘合抱溪灣露漙花靨春紅濕
烟䕶松髯晩翠寒已向掌中旋宇宙正須胷次着雲山
可能再為蒼生出鶴怨猿啼攪夜闌
　　　次呉壽翁溪園韻寄題
營營誰肯卧滄洲喜有髙人此枕流得水最多知地勝
種花無數欲春留圖傳笠澤三分畫夢繞黄淤十里秋
料得江楓吟未了載詩應汗謫仙牛
　　　拜五世祖妣墓
敬脉人人似飲泉掃松羅拜喜爭先頌琴不朽終流慶
石仲相㸔莫計年滄海桑田誰料此秋風宰樹幸依然
五陵莫説驪山下愁絶求羊一穗烟
　　　辟亂逢故人
亂裏相逢各自忙少依松影話凄凉古來尚有種桃處
今去當傳辟糓方馬蹴黄塵遮日暗鬼吹青燐隔林光
海田未必非天數空對西風老淚滂
　　　題友人歸隱圖
買山長説欲棲身畫得圖成隱始真半枕虛堂生草夢
一溪流水種桃人但知樵客當辭漢莫與漁郎説避秦
早晩相從弄明月細聼喚鐵響蒼筠
　　　意行
意行行到野人家門帯清溪石徑斜落日輕烟山可畫
短籬頺塹菊能花歸遲悞客頻敲竹坐久勞人再煑茶
那得寛閒無㸃事日搔短髪問桑麻
　　　庚寅二月朔積雪初霽過和山見雪深堂瑞香盛
　　　　開囘過烟雨村則庭中花更早亦未歇也得
　　　　數語録似二花主人
烟雨庭前錦繖張一般穠郁雪深堂偶扶晴日孤笻出
連挹春風兩屋香供佛省燒蒼栢子薫書不藉緑芸囊
氷霜儘厄芳心在自與梅花是鴈行
　　　廢貢院為米廩過之值盤厫
擔夫勇似踏槐忙衛卒嚴於夾棘防千古文章成畫餅
萬人塲屋忽敖倉籍存尚或思班爵禮廢寧容併去羊
立盡斜陽還獨笑功名自古夢黄粱
　　　示子良異
霜雪林頭又緑稠乾坤生意㡬時休人情葵扇炎凉態
世路瞿塘上下舟鱉跛未輸蚿百足茅封不敵橘千頭
細看不似吾儒業一片書田或有秋
　　　贈數學姜兄
向來塗抹趂春妍老去棲遲嘆雪顛一倍法靈君説數
三生縁定我隨天正須花外覊奔馬莫向橋南聼杜鵑
見説侯封容易覔紫茸靴袴錦鞍韉
　　　贈談數陳改之
投老江南黄葉村菊花時節雨昏昏矮窻孤夢正欹枕
拄杖一聲誰打門三字頭銜康節數一編心易華山孫
吾年漸似璜溪老尚把靈光許獨存
　　　謝恵楮衾
厚於布被擁公孫清似荷衣伴屈原捲送春雲香入夢
剪成秋水淡無痕五更葭琯嘘寒谷一榻梅花近雪村
直作黄紬紋錦㸔日髙睡稳不開門
　　　觀潮
按節波神逆水來魚龍掀舞鬭崔嵬浪髙峯頂青天雪
風助江聲白晝雷勢欲上時掀海立怒無泄處觸山囘
世間亡國知多少誰似靈胥恨未灰
　　　悼亡
秋瑟凄凉忽斷絃自礱山石誌新阡稍閒即病身無福
竟死難醫命有天㑹績忍看燒燭淚遺簮聊抵買花錢
最慙誤看劉蕡䇿辜汝相依四十年
死生最怕墮危機亂世全身正自稀滿地干戈殊不定
盖棺丘隴未為非鹿門不共龎公隱鳯褐誰縫杜老衣
愁絶梧楸烟雨地藁砧百嵗擬同歸
　　　人名詩戯效王半山(此體權徳輿巳有如半紀/信不留齒髪良自愧之類)
　　　　(皆勉强湊合不渾成惟半山詩云莫嫌栁渾/青終恨李太白之句過權逺甚但青字亦外)
　　　　(來似未/純美耳)
重耳盈盈岸栁黄九齡冉冉澗松蒼梅開小白添新雪
鴉引童烏弄夕陽樵唱轉低春谷永鴈聲不斷暮雲長
奔泉渾作山濤響濺入懸巖百藥香
偶來安石坐林塘因得栖筠受晩凉歸鳥衝烟方陸續
寒花經雨尚黄香雲如仙客蹤無定風作山賓語自長
師古不成書謾讀樂天深結退居房
　　　湖隂故人家
水痕落盡見晴沙步入湖隂處士家梅一兩花春尚小
鴈三五字日初斜百年耆舊多思洛五夜精魂半夢華
珍重瑶琴莫輕拂西風江上沸蘆笳
　　　撚髭
細撚寒髭縷縷霜未須惆悵惜流光近山歸鷺分明白
過雨斜陽淺淡黄春入桑榆花影瘦門無車馬草心長
暮年一巻參同契覔得安神不老方
　　　賦太和寺同根紅白梅
雪影蕭蕭帯晩霞胭脂灼灼傍鉛華孤山夜合連枝木
一樹春分二色花牛繼馬來㡬換骨鶴乘鸞去忽通家
向來逋老題詩處曽有紅裙拂碧紗
　　　滕王閣
木老江空鴈陣秋䦨干倚盡思悠悠舞衫歌扇落春夢
山雨浦雲牽暮愁半壁夕陽千古在㡬朝王氣一時休
獻陵無樹供寒雀信是勞生枉白頭
　　　贈繩伎
絶藝當塲萬目傾兩竿朽索半空横反提雙女摩肩過
仰射孤鴻信脚行膽似子龍身裏滿體如飛燕掌中輕
弄潮已嘆呉兒險更有人從死處生
　　　日食
誰撤天門虎豹扄羣妖食日上青㝠一眉不及黄昏月
萬目驚看白晝星絶響無人槌敗鼔洗光何地激滄溟
仰天凝注需陽復寂厯西風老淚零
　　　穆陵大禮圖
丹青百丈鵝溪絹縹軸南郊大禮圖官𨽻威儀猶是漢
山河風景已非呉秋隂汾水年年鴈月黒連昌夜夜狐
輦路莫驚荒草暗鮧膏燈滅出金鳬
　　　史氏鐵笛
蘄川老竹未為竒横截凉州黒玉枝陽燧無烟山鬼鑄
蓬壺乘月浪僊吹一聲響裂千崖石九曲亭標二老詩
俗耳從前聼不得壁塵蛛網故多時(武夷鐵笛亭胡致/堂朱晦菴皆有詩)
　　　苦雨喜晴早作散步
寂厯山房久杜門清晨踏碎碧苔紋池經宿雨添三尺
花怯春寒瘦一分滿地月凉翻竹露隔溪風細度松雲
近來生計隨縁足半畆荒畦手自耘
　　　歸大五姪天覺硯(天覺得乃翁遺硯於火壤中/如初有詩志喜併謁予銘銘)
　　　　(已就用其/韻以歸之)
脉煖猶涵老蘚斑眼花仍帯淚痕澘厄於刼火元無恙
意在斯文豈苟完一片墨光留手澤渾家黄色上眉間
只消半滴氷蜍水漲起滿村烟雨寒(坡翁澄泥硯詩云/經火尚含泉脉煖)
(硯譜云鴝眼昏者謂之淚姪所/居號烟雨村子甞為之記云)
　　　留城
夜半遼東白鶴歸舊來巢處立多時門關落日千家靜
旗颭秋風萬馬嘶文堰石臺空有䜟畫堂翠幙更無詩
悠悠往事俱塵土只有寒流是古溪
　　　題洪崖仙壇
樹精不死卧松關呵䕶仙翁舊禁壇天濶難尋騎去鶴
井香疑有煉成丹山如辟榖秋逾瘦屋尚凌虛夏亦寒
行遍蒼崖無石髓空和凉月倚闌干
　　　寒食後
寒具油乾火已新流觴水暖酒初醺薔薇半樹花孤注
杜宇一聲春二分薄晚草心先浥露久晴山意欲生雲
老來尚費閒精力自種窻前辟蠧芸
　　　簡敬軒何行叟覔墨
兵塵漠漠暗窮山零落難尋墮水丸見説陳𤣥老居士
獨留何遜舊詩壇快刀肯截烏龍角破硯猶存紫馬肝
一笑磨人磨未了曉窻搔首雪霜寒
　　　老竹
蒼黄瘦硬立頺垣疑是栽時第一根早嵗孤君惟二子
暮年千畝盡諸孫雨鞭老迸蒼龍骨霜節寒封古蘚痕
消得培滋號尊者把詩題作野人軒
　　　題賤容
骨多肉少與梅同老向江南風雪中萬事羞稱司馬好
一生不送退之窮偶貪識字頭先白稍欲工竽靣即紅
説與丹青莫饒筆肩山只合付何充
　　　除夕感興
黔烏縞兎鬭飛梭春樹流年憶踏歌掃白了無燒藥法
守𤣥不及力田科人於淡處交情耐梅到枯時生意多
寂厯風簾捲山雪醉眠不問夜如何
　　　枕上
畫蘭重補紙床屏支石横眠道氣清杜宇不啼春一半
落花如夢雨三更老心暗覔餘年健萬感偏從靜夜生
最憶寳蓮山下月照人扶醉聼吹笙
　　　題古洪周君㑹梅閣(得梅境於洪因/舍鄉而家焉)
此花不受俗人知為汝移家亦絶竒至冷淡中參古意
極髙明處見南枝棟簾相望滕王屋風月重添水部詩
夢入棃雲香不斷有人擕笛倚闌吹
　　　老梅
揺落荒村野水涯貌枯神澤骨槎牙一生知厯㡬多雪
絶好只消三兩花萬木尊為諸老行孤根淡似道人家
兒時見汝今頭白正擬相看度嵗華
　　　哭菊存蕙山二兄
黄臺𤓰蔓已淒凉五鴈飄零不着行一脉僅餘三老在
半年又哭兩兄亡菊園霜熟秋香寂蕙帳雲寒春夢長
愁絶吟魂招不得西樓風雨憶連床
　　　哭環州先生
閒却秋洲野釣磯誰知逺出是危機一篙贑水虛舟急
千里詩魂半夜歸前月僕來書尚健一生志與命相違
親庭已老兒方㓜最為先生淚滿衣
曽隨計吏上青霄折翅歸來困一瓢湖海十年烏繞樹
功名兩字鹿眠蕉山圖不及生前買詩板姑留死後雕
地下修文應未惡寒蛩虚舘雨蕭蕭
　　　檢厯即事
古來繫日欠長繩節物相催老自驚嵗裏春為花早計
蟄前雷是雪先聲移家燕子商量熟開國蜂王去就輕
最憶長安三月事有誰重賦麗人行
　　　七夕對雨
門無轍跡草偏青屋帯秋山意轉清打夢易驚棊雹響
載愁不去酒船輕幸無簾幕妨雲影尚欠芭蕉贈雨聲
欲送星鸞過橋去夜深河漢未分明
　　　重宿芳草渡
曽卧江樓聼雨聲蕭踈又似送歸程正如老馬倦行路
忽有鵓姑啼晩晴繞屋種花春爛漫隔窻無樹月分明
蒼頭不管人眠熟連報嚴城打五更
　　　宿洪巖寺(寺貧敝甚而/僧勤殊可語)
形枯靣冷住山人彷彿錢塘老惠勤寺窶不充黄粟飯
佛寒添繡碧苔紋秋聲茆屋三間雨野色松巖㡬樹雲
嚼菜薫香清語久一燈明滅夜將分
　　　看鏡
自摩寒鏡看頭顱短髪蕭蕭不受梳天地風霜吾軰老
江湖烟雨故人疎道窮分命真如紙世亂功名不要書
縱有黄金難鑄錯一編殘易伴犂鉏
　　　中齒忽折
老醜移形轉可吁凋零巳到骨之餘似因潄石磨成磷
幸免投梭折得踈根笋尚如兒齔短醫師欲實火田虛
喜無乾胏勞吾決含咀猶能味古書
　　　除日立春(晚山危謙/夫來訪)
嵗如舊政方書滿春與故人同惠來白髪最愁新厯換
清談且博笑顔開屠蘇夘酒紅生暈細菜辛盤翠作堆
但覔年年各强健不妨日日小徘徊
　　　竹杖
一枝九節稱身長扶得衰翁氣力强色㸃湘妃紅淚雨
骨凝王屋紫藤霜結交最與芒鞋宻寄友應含蓽撥香
獨有探梅時節苦相隨江路雪茫茫
　　　詠眠窩
獨榻孤扉木几雙小窩可受北風降帯霜楓葉寒供火
隨月梅梢瘦入窻夢熟不知衾似鐵睡醒何用酒盈缸
近山最有松聲好卧聼空潮上浙江
　　　哭北谷羅先生
死到先生世道衰忍彈雙淚㸔銘碑動隨天去心無愧
視得官輕事敢為他日史書亷太守四方人哭老宗師
不知精爽歸何處定在梅花自在時(先生云無人描畫/無人詠始是梅花)
(自在時盖自/况也故及之)
　　　凉棚
數柱伶俜不架椽宻鋪松髪厚如氈御風難覔深蓬島
障日聊成矮木天肥瓠引藤髙浥露閒花借䕃省澆泉
熱時搆汝凉時撤不是踈恩勢使然
　　　郡樓九日
虹影初消雨脚收慿髙聊復散牢愁烟横三市蜂房屋
塵掩重門燕子樓黄菊自隨陶令節白雲那管漢時秋
鴈飛不盡乾坤大安得相從汗漫遊
　　　文節謝公挽歌
不甘揺尾乞人憐視死如歸氣浩然千古六經俱掃地
獨公一柱肯擎天乾坤萬刼英䧺盡文節雙髙日月懸
惆悵老身空有淚玊亭無路薦寒泉
　　　謝屏山呉顯父惠歙硯
蒼玉光寒篆紫烟重重封裹到梅邊得君一片歙溪石
即我終身綿上田少逹必穿維翰鐵儘窮共守子雲𤣥
老坡莫遣窮居後逺在茶坑鳯咮前
　　　立春日雪
曉爐香劑已燒殘漫捲㯶簾倚藥欄鞭底土牛方轉燠
石邊鹽虎忽凝寒有人剪綵娯羔酒獨我煎茶續菜盤
氷沍硯池呵未泮東風到底入毫端
　　　雪銷
紅日行天熨絳綃一番陽長便隂消青山又現本來靣
瘦竹方伸久折腰枯沼暗通泉細細晴簷忽聼雨蕭蕭
獨憐㸃入吟翁鬢費盡東風不肯銷
　　　糴踴感興
筆耕長餒拙生涯何用撐腸着五車甚欲療饑難煑字
可憐不飽費炊砂老慙乞米修竿牘貧欲休糧種棗𤓰
夢裏不知時世換買珠猶自説京華
　　　落梅
翠羽嘈嘈喚夢囘羅浮峯下小徘徊霜風昨夜捲晴雪
山路今朝無碧苔尚有瘦香供玉笛不將餘片㸃粧臺
少須鼎實明人眼却帯江南烟雨來
　　　嵗菊(除夕正/花故名)
不逐登髙老孟嘉同來守嵗阿戎家能將秋圃風霜骨
直作寒梅軰行花香稱屠蘇浮臘蟻色侵幡勝挿雲鴉
老夫細把金英擷獨擬明朝早供茶
　　　江上
江上春肥衰草生林梢烟煖乳鳩鳴青山與我一靣雅
白鳥令人雙眼明雲凈有時㸔雨泣水平無處覔溪聲
折芳弄翠渾閒冗時與樵漁錯雜行
　　　偶成
似是輪囷老蠧魚尚饒蘭露入銅蜍詩亡正恐魯無史
士賤豈容秦有書世味㡬時囘橄㰖秋山隨地著蘧廬
多情樵客能相問莫有餘閒賦子虛
　　　即事
一片輕鴻度小坡半泓淺碧浸叢莎黒雲垂地雨聲急
黄葉滿林秋意多短髪未冬先有雪懶心如井不生波
孤砧已報寒消息欠問眠鷗覔芰荷
　　　過長林書羅文恭公碑隂(水心先/生作)
人家落落墮荒丘碑帶蒼苔獨自留博陸脊梁浮日月
中郎銘筆法春秋一抔誰下尋墳馬片石今供礪角牛
惟有斜陽閒照管肯和鴉影上螭頭
　　　失題
格磔聲髙午夢殘扊扅歌罷酒杯乾漫天飛去楊花亂
着雨歸來燕子寒世味淡如和蠟嚼春山好在帯雲看
近來習性渾成懶抄盡陶詩獨倚䦨
　　　深冬
凍透松邊屋兩間孤床盤礴數更䦨無情風雪偏欺老
經亂衣裘不禦寒春意一爐紅榾柮故人兩坐緑蒲團
敲氷自換甆瓶水浸取梅花仔細看
　　　安南貢象
錦韀寳勒度南雲到處叢觀暗驛塵人喜此生初見象
我憂今世不生麟半年傳舍勞供億徳色中朝動搢紳
粉飾太平焉用此只消黄犢一犂春
　　　贈廣信醫博士陳雲泉
見説雲泉深又深定知巢入海棠林君醫尚副窮時願
吾道全孤壯嵗心藥籠有方𤣥白髪莧腸無分服黄金
近來覔得安身法諸老先生夜氣箴
　　　郡中逢桐廬方氷鑑相士
七里灘頭曽識靣五峯城裏又逢君人間一瞬白駒日
世事㡬番蒼狗雲竒骨誰當侯萬里匹夫那可帥三軍
試慿氷鑑從頭問細雨青燈過夜分
　　　觀放鸕鷀
烏鬼淋漓受指呼江魚終日為人敺扼吭不及能言鴨
哇肉幾同反哺烏暫滿空喉如癭大竟無半尾塞腸枯
少寛頸組方謀飽水冷沙寒日巳晡
　　　臨汝書院落成諸公有詩用韻
魚躍鳶飛喜落成鵝湖鹿洞共崢嶸世無孔孟乾坤熄
學到周程日月明議論髙虛終害道聖賢平實不爭名
光風霽月元無跡分付庭前草自生
　　　追和晦庵先生十梅韻
貞姿抱氷雪粲粲楚江濵照水淡寒影寄人生逺春(江/梅)
㣲吟水部詩欲續廣平賦須是鐵心人方識花妙處(賦/梅)
一陽未嘘枯霜木醉夢裏照眼忽横枝令我折屐喜(早/梅)
窮隂沍氷壑霜月耿夜殘中有羅浮仙洒洒風骨寒(寒/梅)
蒼凉遯荒野交與桃李絶逺聘不肯來為君三磬折(野/梅)
蒼根封古苔空腹餐凍雪老意暗生香丁寧勿輕折(枯/梅)
天風開瘴烟獨立山椒雪神人藐姑射相對成二絶(嶺/梅)
好花不必大骨瘦花自小一㸃春有餘萬古香不了(小/梅)
蕭蕭三五花影落寒溪淺佳處不在多詩興孤山逺(踈/梅)
東風捲晴雪山意頗空寂掃花歸作飯豫當調鼎實(落/梅)
　　　清趣
鴉叢桑椹紫蝶穴菜花黄水鴨眠依石竹鷄啼過墻
雨䦨流水急風定落花遲一老臨溪釣雙童畫地棊
　　　晩霽
天空虹滅影風定水無紋半樹掛殘日千巖吞濕雲
　　　題四止菴(并序/)
　　　　淵明詩云坐止髙䕃下步止蓽門裏好味止
　　　　園蔬大歡止稚子四事適與予同因以四止
　　　　名吾之草廬而為之詠
團團青楓隂綽綽萬間屋下有避俗翁掃石疊兩足
松關深更迂中有安行路從渠馬上人笑我不出户
本無食肉相每飯甘藜羮侯鯖豈不佳怯怯疑生兵
紅樓艷歌舞樂極還生哀欹枕看兒戯好懐終日開
　　　聞鴈
枯樹淡秋影濕雲凛夕隂江天一聲鴈世事百年心
　　　題素庵壁間六首
兩椅熨秋竹一簾捲霜藤山風長夜寒兀兀挑青燈
風麤或捲茅雨飽頗生草泓然老硯池照我髪縞縞
閒花淡心事不作春風妍野竹三五枝引凉吹晝眠
松影亂書簷鳥聲隔山屋有客抱琴來為彈芝田曲
霜崖白石髓火鼎黄金芽生踈不入夢飽飯煎江茶
紅塵野馬急老意饑蠶懶借取黄庭經時時漫遮眼
　　　世言梅見外於離騷海棠不取於子美未有為
　　　　解嘲者因作二絶
不受春風半㸃塵骨寒花冷雪為羣桂椒不敢攀同傳
正是騷人獨敬君
態濃意逺骨肌勻睡起精神萃太真不用分明更題品
詩翁已自為傳神
　　　月巖
不容天上妖蟇食却許山中狡兎眠兩日見巖成二絶
丫頭不老月長圓
　　　大佛頭(古杭志云秦王/繫䌫石刻成)
錦帆翠楫照呉川繫䌫猶存石巋然刻佛未靈山鬼過
西風吹動鮑魚船
　　　淵明采菊圖
餐英人去已千年留與先生泛酒船昔日避䜛今避世
黄花獨識兩翁賢
不縁斗米掛朝衣自是知㡬勇賦歸莫把秋英等閒㸔
商山芝草首陽薇
　　　元旦
不管髼鬆雪滿顛筆床茶竈度年年窮愁博得長清健
多折梅花供老天
　　　春溪二首
嬾溪晴稳麥風斜橋影欹傾水見沙十里荒陂自春色
一雙鸂鶒啑楊花
雨香雲嫩散朝暉細草初肥緑滿溪無數落花鶯背上
避人帯入栁隂啼
　　　釣臺
不隨龍去只魚汀絶喜先生世累輕却把客星侵帝座
豈因忘世未忘名
自有諸公作帝師故人相與竟何辭可能宻宻同床話
不及周南第一詩
　　　落第口號
萬里長風鷁退飛自澆澗水濺征衣滿身只有梅花影
不帯西湖栁色歸
　　　輕柔楊栁挾春妍孤梗梅花結雪縁此是乾坤
　　　　大消息相逢切莫説流年此予三十年前贈
　　　　先見趙太史二絶之一予亦不復記憶矣後
　　　　三十五年太史訪予山中恨詩不存惟為予
　　　　誦此而亦忘其一竟莫省為何等語也既徴
　　　　補之且告予以五星之將聚因作二首奉笑
識字田夫雪滿簮種桃久矣入山深五星便是叢奎宿
不上黄花老圃心
太史談天術轉靈相看猶自眼青青步占若上清臺去
莫説江湖有客星
　　　留城寄曠翁(翁時/寓洪)
吾年七十入城府君更老吾仍出山早嵗相期作深隐
至今頭白未能閒
六年不見雲巢老端擬此來消渴心花落鳥啼春事濶
不知何處倚闌吟
東溪水長船多上南浦草深人未囘昨日君家問消息
書歸方索暑衣來
　　　灌園
土渴羣蔬不肯青轆轤百轉汲深清山翁到老謀生拙
抱甕﨑嶇博一羮
　　　二十四夜夢到何許植物多瑞香覺而賦此
春風吹我游仙夢夢到廬山頂上來不記花多與花少
怳然如步紫雲囘
　　　秋風
千巖萬壑吼虛鐘病葉吹黄樹樹空寄語天公莫多事
杜陵茅屋怕秋風
　　　題龜峯僧閣
蘆竹叢髙䕃石闌菩提香逺出林端鴈聲忽斷梧桐雨
草閣秋深倚暮寒
　　　宣和御筆二扇靣
紈扇輕盈寳月輪鶯花㸃染玉園春慿誰為障西風起
萬里黄塵竟汚人
黄蘆白鴈小汀洲奎藻香羅一片秋勝似紇干山下雀
凍飛不去使人愁
　　　武陽渡
空濛水氣濕溪烟閃爍沙星照客船一片西風吹酒醒
秋容多在鴈雲邊
　　　題四皓對奕瀹茶圗各一絶
疊足支頥落子遲松風冉冉動鬚眉斷蛇失鹿渾閒事
不直雲根半局棊
石乳雲腴撥不開春風㶑灔碧磁盃應無俗客煩敲臼
只恐東宫聘使來
　　　山宇
一方湘竹卧春隂數巻唐詩醒老心俗客不來山宇靜
新鶯啼入杏花深
　　　春晩
花風擺脱老紅去榖雨將迎稚緑來我類文園病消渴
曉忩和露咀青梅
　　　觀棊
攙先岐路不容差形定心忙寂不譁仙客莫嫌春晝短
東風落盡海棠花
　　　和靖祠與故宅皆無梅
得見梅花即見逋我來竟日覔梅無却於無處分明見
月滿孤山水滿湖
　　　術有號莘野釣濱者求詩各與一絶
擷青日日飯疲牛識字耕夫巳白頭束帛不來山鬼笑
有人馬上覔封侯
意釣秋江不為魚六韜尚擬載徴車東南腥血方塗地
何用人間有此書
　　　郡中𤣥都觀追和劉禹錫詩(二/首)
為愛聼琴亦此來道香庭院得徘徊羽仙羞種桃花㸔
一味湘蘭遶屋栽
龜頭突兀未生苔讀罷新碑老眼開前度劉郎吟未了
溪翁為作後身來
　　　守分
穿窬暴富竟餓死博塞得官終族誅不驚寵辱老瓦硯
粗了暑寒麄布襦
　　　九日登抱螺峯呈同遊
莫放龍山舊醉豪西風輦路暗蓬蒿目窮千里應惆悵
頼得螺峯不甚髙
　　　補破為杜詩下轉語贈老婦
一寒誰復解綈袍百結重縫嘆汝勞莫遣海圖歸短褐
此身正自困風濤
　　　石溪二梅佳甚翫索晩歸
山根短日墮寒影溪上亂風吹結衣自憐野性老尚癖
逢着梅花便不歸
　　　書琵琶行後
兒女情懐易得憐悲傷容或涕漣漣獨疑遷客方淪落
猶著朝衣夜入船
　　　蓮花市
春風十里蓮花市紅燭三更桃葉歌候館羇人眠不熟
梧桐窓下雨聲多
　　　避夢
困熱依然夢不閒起蒙絮帽待更䦨矮梅窓下清如水
淡月籠霜鴈影寒
　　　書無悶寮
硎谷冬𤓰幸未生尚堪松下抱遺經春秋斷爛無人讀
一㸃寒燈老眼青
風雪蕭蕭席作門奴星急把栁車焚臍中紅炷兩三日
塢裏黄金十萬斤
喧啾百鬼瞰髙明寂厯朱門野草生斗大山中茅屋好
日長欹枕聼松聲
對客清談妙入神舌乾時與供先春東州米價北門鴈
一語不須來溷人
　　　與林止菴葉半隐分賦郡中古跡得魯公祠右
　　　　軍墨池
遺像猶能立懦夫懸知生氣攝萑苻三郎阿堵知何用
只識營州阿犖奴
昏昏水氣吐𤣥雲自是先生筆有神不洗從來姿媚態
可憐北靣衛夫人
　　　孺子亭
斷草寒烟故宅荒髙風千古映湖光獨憐漢帝徴車重
不及陳蕃八尺床
　　　木芙蓉
露冷紅酥不帯愁湘蘭楚菊共清修靈均死去無人問
閒却滄江一片秋
　　　漫興
支離矮屋䕶松隂半刻清閒直萬金蟋蟀叫囘秋夢薄
一方凉月道人心
荒畦整整復斜斜不種春風兒女花却笑過墻蝴蝶亂
懶隨野老問桑麻
凍耳蕭蕭天欲霜冬深門巷意蒼凉一笻徑為梅花出
獨立斜陽影正長
　　　富陽出陸
露漙芳草緑茸茸淡靄輕烟古畫中行盡葡萄三十里
海山青處日初紅
　　　留客
㯶櫚葉碎風索索枇杷子熟烟㝠㝠黄鸝三請我未出
白酒一樽君小停
