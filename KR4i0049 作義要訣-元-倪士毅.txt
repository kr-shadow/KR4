#+TITLE: 作義要訣-元-倪士毅
#+DATE: 2018-05-12 10:21:27
#+SOURCE: github.com/kanripo/KR4i0049 master e0735d40                
欽定四庫全書　　　　　集部九
　提要
　　作義要訣一巻　　　　詩文評類
　　　　(臣/)等謹案作義要訣一巻元倪士毅撰士毅
　　　　有四書輯釋已著録是編皆當時經義之體
　　　　例自宋神宗熙寧四年始以經義試士元太
　　　　宗從耶律楚材之請以三科選舉經義亦居
　　　　其一至仁宗皇慶二年酌議科舉條制乃定
　　　　䝉古色目人第一塲經問五條漢人南人第
　　　　一塲經疑二問限三百字以上不拘格律元
　　　　統以後蒙古色目人亦増經義一道明以來
　　　　科舉之文實因是而引伸者也是書所論雖
　　　　規模淺狹未究文章之本原然如云第一要
　　　　識明道理透徹第二要識得經文本㫖分曉
　　　　第三要識得古今治亂安危之大體又云長
　　　　而轉換新意不害其為長短而曲折意盡不
　　　　害其為短務高則多渉乎僻欲新則類乎怪
　　　　下字惡乎俗而造作太過則語澁立意惡夫
　　　　同而搜索太甚則理背皆後來制義之龜鑑
　　　　也
　國家設科取士仍以經義為先我
皇上聖訓諄諄釐正文體操觚之士皆知以先正為歩
　　　　趨是書又在明前法雖小異而理則相通録
　　　　而存之或亦先河後海之義歟原序稱兼采
　　　　謝氏張氏之説永樂大典註其説已載舉業
　　　　筌蹄巻中故不復録今是巻適佚姑仍舊本
　　　　闕之然大㫖則已具於此矣乾隆四十六年
　　　　九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
倪士毅作義要訣自序
按宋初因唐制取士試詩賦(省題詩及/八韻律賦)至神宗朝王安
石為相熈寧四年辛亥議更科舉法罷詩賦以經義論
䇿試士各占治詩書易周禮禮記一經此經義之始也
宋之盛時如張公才叔自靖義正今日作經義者所當
以為標凖至宋季則其篇甚長有定格律首有破題破
題之下有接題(接題第一接或二三句或四句/下反接亦有正說而不反說者)有小講
(小講後有引入題語有小講上叚/上叚畢有過叚語然後有下叚)有繳結以上謂之冒
子然後入官題官題之下有原題(原題有起語應語結/語然後有正叚或又)
(有反叚次/有結繳)有大講(有上叚有過/叚有下叚)有餘意(亦曰/從講)有原經有
結尾篇篇按此次序其文多拘於捉對大抵冗長繁複
可厭宜今日又變更之今之經義不拘格律然亦當分
冒題原題講題結題四叚愚往年見宏齋曹公宋季書
義說嘗取其可用於今日者摘録之兹又見南窻謝氏
臨川章氏及諸家之說遂重加編輯條具於左以便初
學云
欽定四庫全書
　作義要訣　　　　　　　元　倪士毅　撰
宏齋曹氏(涇/)曰作文各自有體或簡或詳或雄健或穩
妥不可以一律論蓋文氣隨人資禀清濁厚薄所賦不
同則文辭隨之然未有無法度而可以言文者法度者
何有開必有合有喚必有應首尾當照應抑揚當相發
血脉宜串精神宜壯如人一身自首至足缺一不可則
是一篇之中逐叚逐節逐句逐字皆不可以不宻也
又曰文字大槩以純者為合格健者為有氣合格者中
程度有氣者起人眼目然今人作文於二者皆易有病
蓋似純者無氣燄則率畧委靡又不足以起人眼目似
健者多草野則夾雜恠僻又不可以合有司程度如愚
所見當於規矩之中用老蒼之體庶幾合格則不為有
司所擯出竒則又非低手可及必識此意乃可進歩
又論立說大要曰主張題目第一要識得道理透徹第
二要識得經文本㫖分曉第三要識得古今治亂安危
之大體然後一見題目胷中便有稱量然又須多看他
人立意及自知厯練則胷中自然開廣又不要雷同須
將文公四書子細玩味及伊洛議論大槩皆要得知則
不但區處性理題目有斷制凡是題目皆識輕重皆區
處得理到若所謂經㫖者亦試言其槩唐虞題目須要
識得他氣象渾厚處湯武征伐須要見他不得已處商
盤周誥須要見忠厚處如大禹治水之行所無事太甲
之悔過伊尹一徳之告歸盤庚遷亳之為民髙宗之有
志中興洛誥之倚重周公及周公切切告歸之意君奭
之挽留與夫無逸之本㫖及化商一切事體皆大勢所
重也則就這上立意得切者最好自此之外亦難盡言
或題目散頭緒多我須與他提一箇大頭腦如王㑹龍
省試義提道字串是也(其題目云道積于厥躬惟斆學/半念終始典于學厥徳修罔覺)
(監於先王成憲其永無愆惟說式克欽承旁招俊乂王/㑹龍義起語云人君道與心為一既欲參古人之善而)
(無愧大臣心與君為一尤欲取天下之善而無遺蓋道/無終窮不在吾身則在古人不在古人則在天下君不)
(白聖而益求乎古臣不恃君之聖而益/求乎賢此所以能致其君之備道也歟)或捉題字做綱
目亦如王㑹龍之提道字是也或用經句最切者如周
明之百志惟熈題以勿忘勿助為主是也(明之義愚未/之見如林逢)
(龍太學發解義以有徳必有言為主亦是也其題目云/徳無常師主善為師善無常主協於克一俾萬姓咸曰)
(大哉王言逢龍接題云有徳者必有言惟徳之㑹於吾/君者既極其精微則言之散於天下者皆稱其廣大有)
(如徳之所在茍擇焉而不精則言之所發必語焉而不/詳矣何以為大公至正之論而息夫人之異論也哉此)
(伊尹之告太甲蓋欲其/以徳之一為言之大也)餘皆不可以盡言但要𦂳者一
題須要截得住須提得𦂳要處重其細碎處放輕不妨
有道理合經㫖又不雷同又教人一見便曉如此便是
主張大槩以此立意以此用工自當有所見也
或曰行文關鍵多則響常讀熟做熟則行文自熟凡做
商周題用唐虞事則精神壯觀做唐虞題用商周事則
不甚好大凡義不必長亦不必短在措辭如何耳長而
轉換新意不害其為長短而曲折意盡不害其為短務
髙則多涉乎僻欲新則類入于怪晦則讀之使人厭淺
則讀之使人輕下字惡夫俗而造作太過則語澁立意
惡夫同而搜索太甚則理背皆學者所當知也又凡做
君題國家題反處不可太甚只須輕輕說過
存庵胡氏初翁曰聞之前軰凡做唐虞題目不尚反蓋
彼時無此等不好氣象也
　　論冒題
或曰破題為一篇綱領至不可茍句法以體面為貴而
包括欲其盡題句多則融化不見其不足題字少則敷
演不見其有餘命意渾涵而不失於迂用字親切而不
病於俗斯得之矣接題所以承接破題之意一篇主意
要盡見於二三句中尤不可不用工也
或曰冒頭如人頭面著不得十分多肉肉多則嫌有肥
氣不雅觀也
　　原題
宏齋曹氏曰原題之體其文當圓其體當似論前軰考
校多於題下看人筆端須是見識髙看文字多方於此
有議論慷慨之體中間最不要露圭角又不要作成叚
對文只要參差呼喚圓轉可觀大抵是喚起之後便應
一應結一結然後正一叚反一叚又總繳結此為正體
其反說者不必多比正叚宜減大半又或有於正叚後
復作一叚或是引事或是譬喻如此議論竟不必作反
叚亦可也
　　講題
愚按舊義必有餘意及考經(亦曰/原經)今日固不拘此然遇
可用處亦宜用之但不必拘泥耳宏齋論餘意原經二
條摘録于後變而通之存乎其人若用亦只數句㸃綴
足矣不可失之太多也
宏齋曹氏曰所謂餘意乃是本題主意外尚有未盡之
意則於此發之須是意新又不背主意仍於主意有情
乃可這箇有數様本意所輕者於此却微與提起本題
頭緒多者此處與貫而一之本意作兩倂不相關者此
處與發明之本意有自本至效者此又翻轉來言之若
只是本題意又來說作一片全無些斡運則徒勞耳
又曰當初所以有原經者須是說這箇題目其來厯次
第如何或是誰人做底事他這事是如何或是誰人說
底話他這話是如何要推尋來因究竟下梢結煞方謂
之原經也第一要認他先後次序倫理分曉及提得箇
血脉端正然後擺布做來且如大槩稱頌事實之題當
旁引事實來證主意分輕重呼喚方引入本題出處更
自與他照應議論然後結之此格甚平正初無難也若
是吿戒之題須要認他先後次序如太甲上中下三篇
及一徳之書盤庚上中下三篇周家大誥東征召誥營
洛多士遷商民這箇先後之次截然最要鋪擺仔細又
不但篇目次第只一段中亦要分次第不可截斷如本
題係是在前則起頭宜作議論一喚喚動即就題目說
來便就此解他正意這回方纔迤邐轉去尋後面事使
去云不特此爾後面又作如此說下梢又是如何却於
本題後引來擁從而結之此一體也如本題係是在後
則當起頭逐一原去其初是如何中間又如何乃引入
本題却作一小片議論而結之又一體也引事不在多
只要精切或得一句最切只就此一句發明全靠善於
斡運耳凡引事寧可真而少不可多而雜最要識此意
要知大槩起頭多是引證中間便當喚出出處然後便
當解意分曉結之此又大槩原經之法也
　　結題
宏齋曹氏曰結尾亦要識體格不但用事證題而已若
本題係有大節目事體則宜就此究竟到實結裹處結
之此為議論到底是一格也本題用經句主張有來厯
者宜於結尾喚起出處狀得分曉此有根據有首尾文
字是一格也此外又有定格說唐虞治體宜以成王對
之說盤庚遷亳事宜以周家化商事證之皇極之說宜
以聖門事證之二典三謨亦然湯武征伐宜相照證周
召告歸可互參攷三后化商皆要相串最宜識此意其
他方可泛引事證耳又或本題中實有議論未盡而道
理實有當發揮者又當作一叚議論不必用事亦可也
引事之體既引狀本題後又須更喚一喚以已意慷慨
議論斷制主意教他響朗然後結之此可以見人筆力
宜耐心加工也
　　總論
以上亦據所見畧言之耳其詳不可盡也在乎即類推
之以心體之自求其意於外而得胷中之活法乃有實
工夫耳要是下筆之時說得首尾照應串得針線細宻
歩歩思量主意句句挑得明𦂳教他讀去順溜又大槩
文字全在呼喚有時數句全在數箇字挑剔得好須是
十倍精神自此之外又有一項法度一篇之中凡有改
叚接頭處當教他轉得全不費力而又有新體此雖小
節亦看人手叚如陳懋欽省試㑹其有極義自接題小
講及原題講叚原經結尾一切轉頭處並不用尋常套
子如嘗謂今夫之類(舊義多用嘗謂二字作原題/起語今夫二字作大講起語)蓋只
教他人不見痕跡而又自轉換最妙者江萬里易義之
體分明是於此處出竒亦法之可法者也然亦不甚𦂳
要因筆漫及之
　
　
　
　
　
　
　
　
　
　
　
　
　
　
　
　　作義要訣
