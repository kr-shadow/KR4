#+TITLE: 四明文獻集-宋-王應麟
#+DATE: 2018-05-12 10:19:42
#+SOURCE: github.com/kanripo/KR4d0382 master b99bab25                
欽定四庫全書　　　　　集部四
　四明文獻集　　　　　　别集類三(宋/)
　　提要
　　　　(臣/)等謹按四明文獻集五卷宋王應麟撰應
　　　　麟有周易鄭氏注已著錄所著深寧集本一
　　　　百巻然宋志已不著錄焦竑國史經籍志亦
　　　　不載其名則散佚久矣此本乃明鄞縣鄭真
　　　　陳朝輔所輯四明文獻之一種故一人之作
　　　　冒總集之名也通一百七十餘篇制誥居十
　　　　之七蓋据拾殘賸已非其舊矣應麟以詞科
　　　　起家其玉海詞學指南諸書賸馥殘膏尚多
　　　　所沾溉故所自作無不典雅温麗有承平館
　　　　閣之遺且所載事迹多足與史傳相證如宋
　　　　史應麟本傳謂度宗即位應麟草百官表循
　　　　舊制請聴政四表已上一夕入臨宰臣諭㫖
　　　　増撰三表考之是集則第一表至第二表乃
　　　　景定五年十月上第三表至第七表乃十一
　　　　月上與本傳互異又宋史度宗本紀載賈似
　　　　道罷都督予祠在徳祐元年二月徙居婺州
　　　　又徙建寧俱在七月而由揚州責歸紹興實
　　　　在是年五月四日見于是集責賈似道歸里
　　　　制亦足以補本紀之闕則雖零章斷簡固亦
　　　　不以殘缺棄矣乾隆四十一年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書　　　　　集部四
　四明文獻集目録　　　　别集類三(宋/)
　　巻一
　　　記
　　　序
　　　跋
　　巻二
　　　赦文
　　　詔
　　巻三
　　　表
　　　露布
　　　檄文
　　巻四
　　　制
　　　祭文
　　　樂章
　　巻五
　　　誥
　　　墓誌
　　　贊
　　　詩
欽定四庫全書
　四明文獻集巻一　　　　宋　王應麟　撰
　　記
　　　周山川圖記(詞科第一場/二月十二日)
相古先民有周徳隆澤洽用造區夏章亥所步莫不砥
礪建櫜戢武斧藻王度四嶽河海咸秩無文名頌曰般
裒時之對鄭𤣥釋允猶翕河之語謂按山川圖次序祭
之孔氏正義謂共為一圖雖畿籍方志湮軼亡傳謹旉
繹舊聞而為記曰太極肇分有浮而清有治而奥巻石
之積結為巍巍雲蒸雨霈萬物育焉勺水之積融為浩
浩源迤流衍萬物潤焉聖人有作迺封迺濬迺刋迺滌
肇稱明祀為民祈褫若封禪于黄望秩于虞旅祭于禹
維見可觀然風后受圖九則始布山海有經為篇十三
圖牒猶未詳也蒼姬開統憲章稽古以地圖知山川之
數職于司書以地圖辨山川之名物職于大司徒以九
州圖知山川之阻職于司險天下之圖職方逌掌其山
鎮曰會稽衡華曰沂岱嶽及醫無閭霍常其大川曰三
江江漢曰滎雒淮泗曰河泲涇汭及漳虖池嘔夷又有
山師川師掌其名山虞川衡掌其守艮兼兑麗目擊掌
運抑猶以為畧也卑髙小大則其位殊次生屛攝則其
數異我是以有秩祭之圖河先海後辨源委也九河合
一同等列也嶽視三公瀆視諸侯禮文别也天子四望
諸侯三望名分嚴也按圖定序因序蕆事於是宗伯為
壇典瑞奉璋牧人毛牲校人飾駒乃奏㽔賓歌函鐘舞
大夏服毳冕而祀焉上下有章無越望之僭祝史薦信
無矯舉之愧山澤通氣歆馨降嘏百嘉鬯楙四極艾寜
盛哉鑠乎遹觀詩序祀於巡守時邁其邦爰及柴望意
者土訓夾車道圖詔事其在斯時與攷之傳記天下名
山五千三百七十名川三百支川三千周國其在雍州
而立華嶽為西嶽三代居河洛而四瀆咸在山東公羊
春秋謂天子有方望之事何休以為望祭凡三十六所
若義之修而禮之蕆獨於般詩見之夙夜毖祀作周恭
先丕天之大律也下逮穆王大朝黄山披圖視典殷武
疏述鄭𤣥之言亦參周漢之域騐山川之圖孔安國為
漢博士具見圖籍山川所在學者尚有稽焉春官掌三
辰之法猶神示之居注亦訓猶為圖仰觀俯察兩盡其
摯矣雖然徳懋而山川寜道公而百川理懐柔河嶽厥
有本元無設官為極之意則經野之圖不足以致治無
敬徳祈天之忱則卜洛之圖不足以永年是圖之陳左
右也顧岐陽豐水而念王業之孔艱瞻洞庭孟門而監
地險之難恃江漢想廣及之徳南山思疆理之功清明
在躬與山川出雲同一運化然後能靈承于旅惟典神
天嶪峩濛鴻洋洋如在玉帛云乎哉兹圖外之眇指敢
正列其義以詔萬世謹記
(按辭學指南云記者紀事之文也西山先生曰禹貢武/成金縢顧命記之屬似之文選止有奏記而無此體古)
(文苑載後漢樊毅修西嶽廟記其末有銘亦碑文之/類至唐始盛獨孤及風后八陣圖記今之擬題倣此)
　　　漢百官朝會殿記
皇漢稽古建官立三公應台鼎司徒為丞相之任贊元
穆縡位冠列辟中興二葉憲度鴻明號登承平越十五
載更作司徒府於開陽門内光觀壯麗萬國具瞻迪惟
詢謀僉同虞書垂訓謀及卿士禹範陳法時有大政政
有大疑必集羣臣議之咨二相決之迺於司徒府建朝
會之殿㠯繹師言審國是煥乎一代閎規也棟宇修廣
史䇿無述獨於周禮注漢官儀律厯百官志注概見顛
末庸識其事弓禪史闕太微中居列宿環拱聖王正表
著之位辨亷陛之等法虖天也蒼姬制禮天子三朝燕
朝列路寢之庭太僕掌之治朝居路門之外宰夫司士
職之惟時外朝眡内為重雉門外者小司寇以詢萬民
三公州長暨羣吏叙進臯門内者朝士掌建其法孤卿
大夫暨衆庶咸列葢建朝於外則尊卑之分肅咨謀於
朝則上下之情孚公聴並觀訏謨定命聚精會神之地
其可忽諸漢監秦轍達聰垂明髙皇肇基下詔長樂相
國建議寔始權輿或大議致中或㑹議温室朝堂百僚
之位有蕭曹魏邴之謀謨公卿以下朝㑹坐載於成紀
建始元年之注坐而論道流風猶存丞相府有四門隨
時聴事坐未央廷中單于拜謁體貌匪不嚴也然問望
之計䇿則遣中朝持單于之語則視中朝具復廟之文
則言中朝臣議王嘉之事則下將軍中朝者丞相以下
為外朝顧不與焉宫府體分與同異矣黄霸問郡國計
吏舉孝弟為一輩先上殿説者謂丞相所坐外朝之制
畧而未詳東都重熈卬憲周典徳陽朝羣后象魏旌舊
章上儀祲容焜燿千古睠詹公府輪奐未崇經之營之
遹彰廣殿彤庭殖殖左墄右平王侯更衣於殿之西位
宁森嚴規橅璉敞堯衢室舜總章何以侈兹國有大議
車駕親幸其殿則應劭之書可證百官㑹府公殿下則
蔡邕之言可稽續志通紀熹平四禩臣光臣晃傳奏厯
元乙夘詔書㑹司徒府議邕集所載在三月九日其位
校尉東面侍中中郎將大夫千石六百石南面議郎博
士北面戸曹令使西面中坐讀詔臣邕前坐侍中西北
近公卿與光問難朝章邦典賁然明著想夫三事在位
百辟在庭周爰咨諏知畧輻凑帝聯下瞩稱制臨決衡
石公論蓍蔡羣疑匪同㑹同有繹而已故龍闕對峙榱
題翬飛人不以為華鈴鼔不設䨾闥洞闈人不以為簡
鳴玉峩冕翼翼翔翔吏治否臧民生休戚天聰四闢無
隠不敶受計則計吏數百人拜于庭中舉謡言則掾屬
令史㑹于殿上崇輔弼以尊國體意深逺哉若乃論于
白虎朝于雲臺見于宣明問于崇徳隆寛盡下史不絶
書兼聴廣謀莫若斯殿康成釋禮兼述漢法於朝士曰
令司徒府有天子以下大㑹殿亦古外朝於藁人曰百
官朝會殿天子與丞相舊決大事是外朝之存者劉昭
謂干寳之説殆未深考小宗伯肆儀為位康成謂若今
肄司徒府又非止為大會殿矣蔡邕納書東觀立朝會
志未就詳莫得聞竊嘗考之周中朝聴治漢前殿也周
内朝圖嘉事漢宣室也東都前殿為路寢嘉徳為燕息
見於張衡之賦而景秉傳云公卿會議當上殿訪邉事
若袁安班勇皆於朝堂上書會議又有召百官議朝堂
詔百官大㑹朝堂亦外朝遺意通典曰周有四朝而言
三朝者詢事非常朝也是殿其詢事之朝歟聘禮君與
卿圖事康成曰謀事者必因朝其位君南面卿西面大
夫北面士東面漢制葢如此云謹記
　　　唐七學記
有唐觀人文化天下髙祖太宗戢兵耆武尊右儒術綴
禮正樂憲度著明庠聲序音鏘訇金石稽古建學厥制
維六𤣥宗纘緒復増其一課試有法訓迪有師徳藝兼
該揔于胄監譽髦斯士雲合霧集豐規茂矩冠冕百王
宜祓厥文具詳登載謹參合百官選舉志儒學傳序六
典㑹要而記其畧夫教亦多術矣開數路而翕受皇極
之化也萃羣材(闕/)
　　　　　　　上下夏氏設教序列東西左右郊宫
商學殊制作人造士匪一而足蒼姬之盛教典尤備國
學合子弟太學食老更四郊有庠門闈有學或讀邦法
或習書數達材成徳道化渾融祭義攸述為學有四保
傅所紀為學有五學記之注曰内設師保外有庠序六
學之制於兹可考治古逾逺彛憲無傳漢立三雍晉興
兩學亢嘉四學之剏天監五館之開名實存亡駁虖亡
議惟唐文治炳蔚上軋成周鉏類夷荒鴻業甫定生員
之置肇于武徳元年五月周孔之祠建于二年六月恢
儒鄉學敷遺後聖爰暨正觀駿惠前猷臨幸國庠延籲
儒彦肄業之舍廣為千二百區著録之生益為三千二
百六十員施于六葉増闢學館襲舊為七若三品以上
子孫國子學教之五品以上子孫太學教之曰廣文以
領國子生之業進士者寔維天寳九載七月乙亥之制
曰四門以授七品之子及庶人之俊異者寔維元魏太
和二十年之制律學昉於晉梁復於正觀六年之二月
又復於龍朔二年之五月越明年以𨽻詳刑而律令格
式法例於是習焉書學昉於晉隋復於正觀二年之十
二月又復於龍朔二年之五月越明年以𨽻蘭臺而石
經説文字林於是習焉算學沿隋之舊置於正觀二年
復於顯慶元年越三年九月廢之以𨽻太史及龍朔二
年復之以𨽻秘書而九章五曹綴述緝古之屬於是習
焉訓導之職有祭酒司業博士助教直講孫其業也舉
選之科有秀才明經俊士進士明法明字明算興其能
也業成則丞莅試不率則簿舉法嚴其訓也國子有五
經博士廣文有知進士助教重其選也助教或十年使
遷博士或十九年不易顓其任也生徒之數國子二百
人太學五百人四門千三百人書律及算總百十人元
和六禩申命更定西京自八十至十人東都自十人至
二人而國子學有大成上元二年初置二十人開元二
十年復省其半若舍奠齒胄之儀皆行於國子學又本
末先後之序也想夫紆袂鼓笥來游來歌鴻生碩師論
難衎衎拱紱懐璽濡化染學𤣥武飛騎垂衿講習新羅
百濟挾䇿吟誦豐芑燕翼之澤棫樸追琢之章政媺俗
淳作周匹休猗歟懿哉鋪觀唐史立學闡教葢非一端
左省𢎞文武徳之制東宫崇文政觀之規並置生員是
為二館秘書小學以誨皇族内之學館以訓宫掖崇𤣥
有學以習老莊郡縣諸生差列二等若崇化厲賢之原
則自七學始以至龍朔改司成館垂拱更成均監司成
宣業官名屢易兹不備載按鄭䖍傳廣文寓治國子館
李庾西都賦曰左立太學前到廣文選舉志止言六學
何蕃傳亦云六館意者二學合為一與韓愈上表有七
館之稱併書以識舊典謹記
　　　慶元府學重建大成殿記
天子初郊見之嵗法駕視學謁欵先聖隮曽子子思侑
饗建首善風四方罔不丕式彛訓越百嵗吏部尚書洪
公以敷文閣學士來牧四明秋舍奠於學顧瞻禮殿梁
桷陊剥喟然曰大哉聖人之道於穆不已惠我無疆矧
東漸于海逺溯洙泗簮紱之盛儗鄒魯職在宣化弗惟
道原是崇曷克稱明詔若稽郡乗舊夫子廟肇自唐正
元四年至今四百八十餘嵗矣元氣囘復理若有待明
年寔咸淳紀號之六年迺鳩工飾材而鼎新之屬通判
府事陳君寀觀察推官汪君大有庀其事二月庚寅經
始七月庚戌告成穹棟碩楹奐奕嚴敞視昔有加焉已
未䖍妥用幣衿佩雲會相與端拜而議曰吾邦自慶厯
諸老淑艾後進乾淳大儒闡繹正學孝弟修於家而仁
遜興徳齒尚於鄉而風俗厚理義明於心而賢才盛善
信充於己而事業顯成我者夫子也聖天子立教於上
而夫子之道益尊賢師帥迪教於下而夫子之道益彰
夫道者治之本其功與天地並世之言治者謂古道不
可以御今先政刑後教化道寖微而俗滋薄獨我公眇
覿天衷民彛之統紀急衆人之所緩可謂知本矣昔魯
僖公能修泮宫威徳所被至于海邦夫子刋其詩於頌
而先儒傳春秋則曰學校為國之先務雖用民力不可
廢也故不與新作南門槩書之䇿今公兹舉合詩春秋
之義葢有魯侯文武之徳而本之寛儉用能豐道扶教
作新數百年幾墜之緒盛徳至善百世不忘也於是郡
博士沈君徳初鄭君信甫請書成事於石應麟世家鄞
幸得從先生長者後升堂而聞金石之音入宫牆而見
宗廟之美惟遊於聖人之門難為言曷敢賛一辭竊惟
聞之論語始之以君子終之以君子學者所以學為君
子也凡我同志服膺聖訓陟降庭止昭格不違上以承
天子之休徳下以篤師帥之善教罔俾克廣徳心專美
魯之多士尚其懋哉公名(闕/)於潛人端平文忠公之仲
子學問政事得於文獻之傳宅牧期年治理效彬彬可
紀特書其大者以詔無斁八月望日朝散郎秘閣同修
撰知徽州軍州兼管内勸農營田事節制軍馬王某撰
　　　慶元路重建儒學記
四明自唐為州始有夫子廟宋始建學規模豐敞棟宇
穹窿庠聲序音冠於淛左英俊之域紱冕所興文獻葢
彬彬矣至元十有九年春學燬於融風教授潘夢柱黄
裳吳宗彦厯載繕葺經始禮殿門廡齋舍寖以畧具講
經有席養䝉有堂皆草剏未就二十八年冬肅政亷訪
副使陳公祥下車謂博士諸生曰化民成俗勸學為先
嘗聞疇昔輪奐之盛意不止是盍飭工掄材以復舊觀
顧儀門卑隘弗稱從祀容服弗嚴越明年夏鼎新髙閎
賁飾貌象六旬而畢二堂亦告成又惟斯文與天地並
必華榱岑樓式毖厥藏因重建尊經閣五楹里士忻然
競助教授蘇君焱撙約學廩續其不給同知府事阮而
麟翁提其綱庶工丕作民不知勞模掾韓君居仁叶畫
展勤不愆于素秋九月閣成嶪峩壯偉衿佩聳瞻咸曰
六經如日月陟降庭止惠我光明扶人文以迪化原繼
使者之徳且将以舊門及堂更立先賢祠正録序繚以
垣墉制度于焉大備蘇君請識成事於石某耄不能文
惟諸侯之學載於禮詳矣在易臨之象曰君子以教思
無窮澤上有地猶君子之近民也近民則禮達而教行
建其牧立其監有師保之義凡以存天理淑人心而已
矧是邦為詩書之鄉逸民之黄純孝之董文士之仕自
漢以來為美談慶厯諸老模範後進淳熈大儒闡明正
學惟聖賢是式惟徳性是尊小為洒掃應對大而格物
致知如耳濡目染充然有得每孟春衣冠濟濟齒位秩
秩司徒之教倫黨正之禮飲流風遺俗猶存未墜南豐
曽公忠肅陳公繼為守貳表率董陶東諸侯莫逮焉春
秋大復古學之復道之泰也夫不農不工何以謂之士
非老非釋何以謂之儒行已有恥尚志仁義士之實也
為君子儒夙夜彊學以待問儒之實也遊于斯肄于斯
葢亦踐其實副其名乎郡國有學昉於漢二千石所察
惟曰好文學敬長上肅政教順鄉曲三代考行之意藹
如也升堂聞金石之音入牆見宗廟之美目作新之機
而日新其徳業孝弟忠信為根本明誠敬義為準的始
於離經辨志成於知類通達用仰承菁莪樂育之仁不
在兹時歟昔魯僖公能修泮宫教澤浹于海邦其俗秉
周禮守經學一變至道聖人稱之誰謂魯逺道無古今
師友淵源緒接洙泗頌其詩尚論古之人罔俾克廣徳
心專美魯之多士凡我同志懋敬哉歐陽子有言善教
者以不倦之意須遲久之功禮行俗純然後為學之成
迺紀其始成以詔永久俾無怠冬十月乙亥前進士王
某記
　　　慈湖書院記
古者鄉有庠黨有序閭有塾里居有父師少師之教是
以道徳一而理義明書院之設意猶近古睢陽白鹿為
稱首君周程朱吕治教之地文獻尤盛天典民彛之統
紀賴以不墜東海之濱有太傅曰慈湖先生文元楊公
立心以誠明篤敬為主立言以孝弟忠信為本躬行實
踐仁熟道凝清風肅然聞者興起可謂百世之師矣遺
老見而知之後進聞而知之春木之芚兮其人若存兮
此書院之所為作也古涪文公及翁紹其事不幸陷於
浮屠氏鞠為荒榛(闕/)　不㧻斯文繡衣使者侍其公行
部喟然歎息選一鄉宿望曹君漢炎為山長乃唱率善
士念力叶力舍舊而新是圖相攸先生舊宅熈光故址
爰契我龜鳩材庀工經之營之禮殿崇崇祠宇奕奕敷
經之席肄業之舍規模視昔不愆于素侁侁衿佩游於
斯習於斯如升闕里之堂聞金石絲竹之音莫不油然
而樂躍如而悟咸曰自堂徂基輪奐新矣陟降庭止惠
我光明盍亦勉新徳而進新知於是曹君暨賓録長諭
屬某著石章以永教思於無窮某耄且病辭弗獲敢誦
父師所聞切磋究之嘗謂儒以道得民師以賢得民師
言賢不言道身即道也萬古一道萬化一心仁人心也
人者天地之心也天有四時風雨霜露地載神氣風霆
流形無一物而非仁則清明虛静天地萬物為一體在
易為不逺復在書為精一在詩為無貳在大學為毋自
欺在中庸為至誠篤恭惟先生無意而自得之齋莊儼
恪非禮不動言性必曰堯舜論治必曰三代道學之將
廢也則正色讜言不囘於羣枉道學之復行則見幾巻
懐不汩於勢榮耄期稱道若武公之作懿戒名滿天下
若君寔之在西洛本心明而外物輕行蔵語黙㕘諸百
聖無不合於大易見先生潔静精微焉於廣居賦見先
生廣大髙明焉於過庭訓之言學見先生自强不息焉
於講堂訓之言孝見先生一貫之道焉先生之文章皆
性與天道之形著俯川流而仰髙山即心之精神昭乎
江漢秋陽之皜皜也居先生之居學先生之學則何以
哉由事親從兄而盡性至命由洒掃應對而精義入神
由内省不疚而極無聲無臭之妙下學上達不求人知
而求天知庶幾識其大者而無一言一行之有愧可以
欺其鄉不可以欺其家可以欺其家不可以欺其心無
體之禮此心之敬無聲之樂此心之和訓詁章句云乎
哉先生之學文安先生之學也文安講論語於白鹿先
辨其志聴者竦然動心收其放而存其良者在此朱文
公亦云陸子所言專於尊徳性學者多持守可觀又謂
先生之學有為己之功合而觀之知入徳之門矣有能
約之以省察克治深之以薰陶涵濡問津於辨志尋源
於尊徳性以達聖人之海春融氷釋黙契道體去先生
之世若此其未逺也得心學之傳必有人焉濟濟多士
克廣徳心凡我同志懋敬哉
　　　廣平書院記
乾道淳熈間正學大明朱子在建張子在潭吕子在婺
陸子在撫學者宗之如日月江漢光潤所被皆為名儒
於是明有四先生其一曰廣平先生文靖舒公先生之
學講於張而成於陸考徳問業於朱吕融神會精知力
踐其躬行有尚絅之實其誨人有時雨之澤沈楊袁三
先生道同志合化東海之濱為洙泗位不配徳而教行
於鄉聲聞於天下淳祐中賁以易名先生有孫泌明經
世其學與計偕上春官屢不耦日始對䇿集英典教象
山縣庠徳祐初元請于郡太守謂年七十有一願挂衣
冠歸老故里留寘閫幕不就退而紬楹書啟迪後昆惟
昔先生嘗題户丹曰廣平書塾游於斯講於斯羣叟聚
辯於斯先生没門人敬事不怠肖像祠於塾迺遹追先
志奐飾堂序帥子若孫暨宗族之秀朝益朝習春秋舍
菜先聖嵗時朔望謁祠齒拜講説冠屨翼如誦弦藹如
某聞而歎曰古道庶幾復興乎古昔士有常心家無殊
俗八嵗入小學十年就外傅二十五家為閭閭有左右
塾里中之老有道徳者為左右師坐兩塾洒掃應對是
謹詩書禮樂是習孝弟忠信是修䝉養豫教薰陶涵濡
是以人有士君子之行士之子常為士漢唐之盛流風
猶存經生守家法世族重宗譜子弟彬彬多賢然金籯
之彦城南之勸識者謂誘以利禄非天爵之貴惟我國
朝師道之立上接鄒魯冢宰所降之徳司徒所教之倫
父兄訓詔必是焉先其修於家者若睢陽戚氏子孫世
徳之久南豐曽氏稱之若墨莊劉氏自太宗時至中興
忠厚雝睦之風不墜朱子纂次其家傳槩舉一二言之
可為士效法今文靖之孫亦服祖訓不違若稽家有塾
之誼紹衣徳言弗佚前人光用淑艾於家庭我有喬木
殖徳培之我有嘉苗種學楙之詵詵胄子在斯塾也于
牆于羮如見先哲昏定晨省入孝出恭無非教受業講
貫習復計過無非學張子序孟子説曰為己者無所為
而然也魯子講魯論義利之章曰學者當辨其志是訓
是行服膺勿失由二先生之言得文靖之心百年如一
日也國人稱曰文靖之後世世有人焉豈惟一家之光
一國仁遜將自一家始詩曰有斐君子終不可諼兮又
曰維其有章矣是以有慶矣文靖有焉子子孫孫勿替
引之後之人其懋哉遂書以為記是嵗乙亥夏四月初
吉鄞後學王某記
　　　先賢祠堂記
古之有道徳者教於鄉里謂之鄉先生在鄉而祠於學
猶在國之祭於瞽宗也詩曰有斐君子終不可諼兮大
學以為盛徳至善民之不能忘也秉彛好徳之良心千
載一日况其邇者乎明自唐為州文風寥寥宋慶厯中
始詔州縣立學山林特起之士卓然為一鄉師表或授
業鄉校或講道閭塾本之以孝弟忠信維之以禮義亷
恥守古訓而不鑿脩天爵而無競養成英才純明篤厚
父兄師友詔教琢磨百年文獻益盛以大三先生之功
也淳熈大儒疏澗瀍之源而達之洙泗是邦諸老之學
始得江西之傳而考徳問業於朱吕張子之門以尊徳
求放心為根本以顔曽四勿三省為準的闡繹經訓躬
行踐履致嚴於進退行蔵之際致察於善利理欲之幾
明誠篤恭俯仰無所愧怍學者知操存持養以入聖賢
之域四先生之功也前後九賢教行於一時澤被於百
世郡學有祠久矣因鬱攸而廢至元甲午冬十一月洛
陽狄公桂持亷問之節行部至明既即庠序見諸生思
所以啟迪斯文俾多士知所矜式有言墜典之未舉公
喟然曰兹立教善俗之原其可緩乃屬郡博士戴君友
復舊毖祀十二月丙子朔公率守貳僚寀是妥是奉以
風厲士子丕逺耉老成人宅心知訓庶幾紹聞衣徳言
人有士君子之行衿佩竦瞻莫不訢訢曰善教得民心
明使君有焉是祠之復其作新士習之機歟覺有先後
道無古今髙山仰止景行行止匪徒慕之亦允蹈之將
有聞風興起者惟昔沛三輔有耆舊節士序魯廬江有
名徳先賢賛誼采摭舊聞述為小傳事有據依辭無溢
美用諗鄉之善士尚式時先哲之猷訓無斁是月壬午
後學王某記
　　　奉化社稷壇記
奉化社稷壇舊在縣南令秦辨之徙置西南二百步其
後圮而復修迨今百三十餘年垓壝弗飭鞠為荆榛邑
劇事繁自錢糓獄訟謂之不急舊儀空存嘉氣湮鬱旱
澇札瘥民罔克乂至元二十六年冬襄賁丁侯濟為尹
寅念民人社稷之寄自古逌重敢不祗肅稽經諏禮規
制一新社東稷西崇廣如式風雨雷師鼎列其次圭石
有嚴植木有儀奠瘞之位齋祓之廬毖祀掲䖍勿替敬
典明年正月告成迺率寮寀潔牲醴為民迓續豐年之
貺雨暘時若穡人成功咸曰耿耿祉哉于是耋老畯民
屬應麟為記以識某耄矣無能然俎豆之事嘗聞之竊
惟祀典行乎郡縣惟先聖先師暨社稷達天下亘萬世
是尊是奉實為政教之本古循吏之先務而俗以為緩
夫天生時地生財莫大乎土穀而有神司之后土后稷
以妥以侑明斯禮以治國其如示諸掌乎風散雨潤箕
畢生焉周官之所槱燎也鼓以雷霆庶物生焉唐禮之
所以同壇也是皆天道之至教神氣之流形春秋祈報
曰民力之普存三時之不害亦惟徳馨香祀清心正躬
對越無愧吉圭薦信洋洋如在儲休錫羨燕及黎庶非
知禮之原其能急流俗之所緩歟葢庸敬在心斯須之
敬在祭本乎地者親下幽則有神令於民最親政有臧
否神異如響神之格思誠不可掩昔者古靈陳公宰百
里每過社稷孔子廟必下而趨化行習媺興於禮義今
丁侯治邑三年師法前猷庠聲序音弦誦詩書以淑艾
我士女又能務農重穀敬恭明神政教兼善藹然學道
之遺風可書也己乃書以遺邑人俾刻諸麗牲之石用
詔無怠
　　　徳潤齋記
史景純獨善先生之孫也謂某曰范卿之幼也大父命
名曰潤以徳潤為小字衣言服訓不敢忘迺以徳潤扁
讀書之室朝夕瞻省遹追祖武念徳不忘庶無墜教成
之意願子為之記余謂獨善先生名其孫葢取諸大學
詒燕後昆眎范喬之硯魏謩之笏未若斯言之寳也誠
意之義先儒闡繹既詳曷敢贊一辭昔嘗讀易大傳至
於三陳九卦首以徳言之此涉難處變之法聖人所以
牖後覺也九卦之中履以澤為徳之基井以水為徳之
地基者徳之積地者徳之厚惟其積則吾身之涵養為
淵泉之溥惟其厚則吾身之和順為時雨之化世故緼
紛人以我為子綦之槁木吾方浩浩乎無悶末俗混濁
人以我為壺丘之波流吾獨皦皦乎自潔道腴可味不
以脂膏自潤仁宅可居不以富貴為潤得時則澤潤生
民巻懐則玉在山而木潤孰非是徳之流行夫河潤九
里漸洳三百步溝澮之盈其涸可立待有本之與無源
也閎之於安潛之於侃身雖否而常華之是似彧之於
淑超之於鑒身雖泰而析薪之弗荷由今觀之孰榮孰
枯景純永惟承家之重嗣守之艱兢兢乎奉槃水而執
圭璧于羮于牆儼若著存步繩規矩率乃祖攸行豈惟
一身之潤而百世之澤有衍勿替詩曰有斐君子終不
可諼兮大學所謂盛徳至善將於獨善之門見之顧名
思義景純其懋哉
　　序
　　　天禧編御集序(詞科第三場首題/)
宋受命於穆清五緯集奎觀人文化天下維三葉重光
真宗章聖皇帝濬喆欽明體堯蹈舜游意藝苑積思書
林睿藻天葩轇轕元化慶霄在上萬物五色宜刻玉版
蔵金匱垂訓悠逺以三二典七六經天禧之元月旅黄
鐘日躔庚子臣虛已裒次御集百二十巻爰即禁庭俯
示丞㢸明年孟春嚴儲於繼文殿四年季夏甲午列局
崇文分命注釋仲冬庚申出聖製七百二十二巻畀輔
臣五年季春庚子欽奉御集尊閣天章定著為三百巻
仲秋庚午蔵之名山以副墨頒焉赫乎盛哉集有序篇
實出御製五年正月癸夘借聖政紀序召邇列觀之臣
竢臯翰墨衣被昭回之光稽首書下方曰帝王之文即
天地自然之文仰而觀則七政三辰之炳燿俯而察則
山川卉木之彪列帝堯煥有文章文王經緯天地繇此
其選道心淵粹發為英華聖學精微寫為謨訓豈有意
於文哉昔黄帝丹書及銘傳至周漢聖文裒集其昉此
乎髙文有傳著在七畧武帝有集始析二巻正觀開元
成集並垂理媿於辭駁亡以議惟我藝祖紹天覺民贊
述孔顔道統復續太宗繼序緝熙光明皇文掞天簫勺
宇宙臣文仲編為三十巻臣彭年編為二百十四巻燕
謀詒翼用敷遺於章聖厥既北讋葷允西縻靈夏幅員
清謐威械戢蔵升中岱宗展采汾隂禮葉樂華葳㽔葱
蒨帝益思持盈制治啟迪化原乃増講員乃御延閣左
右圖籍鎔經鑄辭緑字瓊章壁明奎粲歌有念農閲兵
奉先為政豐年觀麥喜雨瑞雪之屬斯元首薰風之雅
詠也論有勤學崇儒祥瑞解疑思政敧器為君難寛財
利之屬斯畫卦重爻之邃學也龍閣有贊聖文有頌元
龜有序泰山有銘庇民有述修河有碑三記五箴之作
清景百篇之製經史徧詠明良載賡肆筆而成戛切韶
濩帝心謙鞏未議彚輯祥符四禩九月丙子臣敏中請
録宸章襲蔵渠觀而文頌歌詩十五巻上於五年四月
癸夘號登天禧遂金聲玉振而集大成臣竊從太史氏
欽覿集目凡頌碑銘贊之巻二十六詩歌辭章樂府之
巻一百十四論述序箴條記文書其巻四十正説承華
要畧静居玉宸法音集其巻四十有五春秋要言五巻
臚分試題表詞巻别七十芸籖鈿軸數盈三百視慈福
殿所觀為益備雲漢之章風行水上之文作者不可為
己鴻生鉅學屬辭摛藻有三代風非金玉追琢之功鳶
飛魚躍之化歟抑臣閲闚國史祥符丙辰之春開資善
訓元良箴規歌吟日賚用錫天禧四禩仲冬甲戌臣殊
編摹賜東宫御製成五十巻育䝉泉之徳培豐水之仁
帝範金鏡訓戒等書方斯蔑矣文子文孫監先憲酌祖
道至于萬年永保民罔不自斯文始臣謹表而出之乾
興初元八月辛亥以是集錫該輔併識于篇以鋪揚我
宋重規叠矩之盛美臣謹序
　　　詩考語畧序
漢言詩者四家師異指殊賈逵撰齊魯韓與毛氏異同
梁崔靈恩采三家本為集註今惟毛傳鄭箋孤行韓僅
在外傳而齊魯詩亡久矣諸儒説詩一以毛鄭為宗未
有參考三家者獨朱文公集傳閎意眇指卓然千載之
上言闗雎則取康衡栢舟婦人之詩則取劉向笙詩有
聲無詩則取儀禮上天甚神則取戰國䇿何以恤我則
取左氏傳抑戒自儆昊天有成命道成王之徳則取國
語陟降庭止則取漢書註賓之初筵飲酒悔過則取韓
詩序不可休思是用不就彼岨者岐皆從韓詩禹敷下
土方又証諸楚辭一洗末師專已守殘之陋學者諷詠
涵濡而自得之躍如也文公語門人文選註多韓詩章
句嘗欲寫出應麟竊觀傳記所述三家緒言尚多有之
罔羅遺軼傅以説文爾雅諸書萃為一編以扶微學廣
異義亦文公之意云爾集傳者或有考於斯
　　跋
　　　跋袁潔齋答舒和仲書
右潔齋袁先生答廣平舒先生和仲書擬其要切者如
昔子朱子有言子思教人之法以尊徳性道問學兩事
為用力之要陸子静所言耑是尊徳性潔齋先生之學
陸子之學也觀其尺牘皆勉學之要言葢尊徳性實根
本於學問未嘗失於一偏是亦朱子之意也所謂但慕
髙逺不覽古今務為髙論不在書䇿者箴末俗之膏肓
至深至切所謂古人多識前言徃行日課一經一史斯
言也學者當書紳銘几晝誦夜思尊所聞行所知可不
勉歟至於因晚楊梅之餽推之於大才晚成此格物之
學一草一木之理必致其極節或虧於晚學或倦於耄
俛焉孳孳不知年數之不足尤當以是自儆書不云乎
汝丕惟商耉成人宅心知訓嗟爾後進惟憲法是式沈
潛乎經術貫穿乎史籍外以致用内以崇徳費隠一原
敬義俱立應正學之不墜尚前修之可及王應麟識
　
　
　
　
　
　
　
　
　
　
　
　
　
　
　四明文獻集巻一
欽定四庫全書
　四明文獻集巻二　　　　宋　王應麟　撰
　　赦文
　　　咸淳三年郊祀大禮赦文首詞(内制正月一日/)
門下朕嗣受丕基遹求彜憲正月上日類于帝率惟虞
帝之初昊天成命殫厥心祗若周郊之始永懐先烈敷
遺冲人既付中國民慨敉寧之匪易無疆大歴服凛持
守之惟艱顧菲薄懼弗克勝而兢業未知攸濟三垂庶
定益思戒備於不虞八蜡雖通猶慮豐穰之難必無日
不惕賴天之靈井絡奏勲寖恢舊宇臘雪呈瑞實兆有
年汔可少康敢曰能饗載稽隆典之詔仰法至道之規
維泰畤之肇禋于孟春之朔旦以大報本式教用休然
念黍稷非馨必至治而神明感牲醴以告必嘉徳而民
力存其棐忱辭惟予實意盖嘗崇節約之制廣振貸之
仁屏逺僉壬申儆貪墨凡立政立事灼知厥若庶在宫
在廟不顯亦臨敷前人之大功乃建鴻號秩元祀之將
禮乃㳙熈壇相維辟公初見宗祖恭館奉幣長發其祥
太室祼圭遹追来孝儼一純而對越輯衆正以伻從備
巾車五路之容肅甘泉萬騎之衛鳴玉鸞於蒼龍之駕
屐銿律於青陽之歌有本有文盡物盡志霽景格時暘
之應慶霄宣葉旦之輝廸惟寅畏之忱用答縕紛之貺
於是被衮而薦鬯昇丘而歛柴合祛兩儀協乾坤之交
泰陟配二后昭功徳之兼隆賓八鄉于桂尊穆東皇于
瑶席神鴹吉而髙斿澹星彪列而熉幄光燕祉皇天馮
馮翼翼介夀文母怡怡愉愉迄用有成俾爾單厚飭躬
奉祀以䝉嘉氣敢專享於蕃釐行慶施惠以及兆民盍
丕承於鴻造予其大賚咸與維新可大赦天下
　　　尾詞
於戲相上帝寵綏四方惟始和而觀治象建皇極敷錫
五福惟好生以洽民心盖春者徳之元而祭者澤之大
尚賴股肱爪牙之勵翼岳牧侯衛之布宣永敷萬國之
歡勿替億年之敬
　　　徳祐元年明堂大禮赦文首詞(九月十四日/)
門下朕嗣大歴服廸前人光皇天既付中國民敬事之
心敢怠明堂以教諸侯孝肆祀之禮有常惟懐永圖未
堪多難菲徳弗類上以累三光之明柄任匪人下以稔
外夷之患鴻鴈哀嗸而靡集蛇豕薦食以無厭並告神
祗以與爾衆請命有指疆土肆予冲人思艱恃太母保
右之慈去累嵗㓙邪之蠧更化而行善政籲俊以彊本
朝黎元之心寢安將士之氣復振往求攸濟曷惠其寧
祈永命惟在徳元敬明神宜無悔怒念天地好生之初
意畀矜萬邦而祖宗不殺之至仁垂裕億載有嚴大饗
其棐忱辭惟紹興尚質從權寅毖弭兵之祝惟淳熈齊
精蔵事率循越紼之規兹敉寧圖於武功乃儀式刑于
文典聿懐在疚之戚矧當孔棘之秋肇禋維清大禮必
簡屏黼繡周張之飾僾霜露悽愴之思命輔臣而欵真
宫咨宗屬而祼太室心感通於三方之奥躬陟格於九
几之筵報本合袪尊祖並侑圭幣始薦屬屬然如弗勝
蕭脂載燔洋洋乎如在上牲醴之馨則無讒慝粢盛之潔
則曰豐穰秩祜申錫無疆並况惟予有慕月星明穊用格
熈成乾清坤夷庶克耆定歸胙介怡愉之寄肆眚布寛
大之條聰明自民盖上帝臨下有赫恭黙思道謂百姓
有過在予閔征戍之勤勞惻邊陲之荼毒汔可少息咸
與惟新俾汰膏澤而鏡至清用開治原而導和氣可大
赦天下
　　　尾詞
於戲皇極敷言于帝其訓敢專五福之膺我將既饗畏
天之威永保四方之人尚賴股肱咸一徳之輔熊羆不
二心之臣合謀計安攘狄復竟協成順信之助丕集昇
平之勲
(自似道喪師國事危急將士離心兵出屢䘐朝廷方自/理明堂科舉等事至于束手無措乃議納土求封為小)
(國賫降表使/燕京哀哉)
　　　舉亷吏詔(詞科/)
勅門下周聴治以六計亷善居先漢辟士以四科清白
為首朕灼知有俊誕保受民惟前代廸厥官不肩好貨
凡正人羞其行庶㡬成風嘗賜札以律貪復作銘而申
訓曾是在位猶從匪彜鞭鞾不已而寵賂章簠簋不飭
而節行缺退食鮮羔羊之莭虐民多碩䑕之譏念激濁
在於揚清而癉惡莫如彰善神爵奬朱邑之潔治盛循
良開元旌王丘之亷風移苛嬈一賢䝉擢百辟鄉方肆
公道之天開閔頺波之瀾倒克正罔敢弗正既昭徳以
塞違進良以率不良與厲精而更始咨爾承休之彦體
予美俗之懐亷欲得其真公選潔修之士舉皆賢于己
博詢操履之原内則如光禄之薦王嘉外則如河東之
察黄霸人之有猷有守具以實言予其懋賞懋官亦克
用勸故兹詔示想宜知悉
(按詞學指南云周官御史掌贊書注云若今尚書作詔/文秦改令為詔漢下書有四三曰詔書其文曰告某官)
(四曰戒勅其文曰有詔勅某官唐正觀末張昌齡召見/試兵詔此試詔之始也其後學士試批答皇朝西掖初)
(除試詔紹興試格止曰戒諭如近體/誡諭風俗或百官之類紹興改為詔)
　　　舉將帥詔
勅門下朕監徹桑未雨之戒軫采薇治外之憂熊羆乂
王家昔何多於英傑蛇豕食上國今未敉於疆垂風寒
僅數處以䕶呉道敝欲多方而誤楚荆益慮深於唇齒
湘廣備缺於腹心雖錫斧鉞而啟元戎猶聴鼓鼙而思
猛士食靡忘於鉅鹿志孰奮於伊吾内無舉奉世之臣
外乏代崇文之將朕為拊髀戎將生心昔髙廟嵗舉六
科智勇是選孝祖薦格五等謀略為先率由舊章深詔
執事詩書如郤榖豫思元帥之儲䇿慮若陳湯勿求稽
行之備捜異能於藪澤㧞竒節於偏禆爪牙官備不虞
枹成固圉之續履屐間得其任無媿知人之明惟爾之
能求朕攸濟故兹詔示想宜知悉
(東萊先生曰詔書或用㪚文或用四六皆得惟四六者/下語湏渾全不可如表求新竒之對而失大體但觀前)
(人之詔自可見以西山先生曰王言之體當以書之誥/誓命為祖而参  兩漢詔冊  朱文公曰三代詞誥誓)
(命皆根源學問敷陳義理代兩漢詔令/辭氣藹然深厚爾雅可為  言之法)
　　　科舉詔
勅門下國家用儒之効與三代比隆朕紹休聖緒于今
四年粤若恭黙之時亦既選士未遑親策兹將進于庭
而問焉仰惟仁祖臨軒之初太史奏雲瑞名臣輩出施
之事業碩大光明朕甚慕之先帝道久仁洽凡今宗工
獻臣莫非豐芑㴠濡之澤燕詒我後顧惟天下之才無
窮而對(闕/)之亦有無窮之用思昔敷納以言明庶以功
興賢興能出長入治所取皆有用之實爰自以文設科
視古寢異然經術詞章所以覘濟時之蘊徒文乎哉學
問粹而器識宏其文渾厚雅正實用于是乎見朕既臨
雍表章儒先首善崇化以風四方矧景運維新協乎五
緯聚奎之嵗爾多士其必躍然興起矣盖飭操履以培
其本明理義以浚其原勿事穿鑿勿尚浮靡以稱作人
之寔意羣有司尚亦公爾攷擇明爾鑒裁俾抱負器能
之士惟朕時舉庶得賢立太平之業式克廸前人光其
率朕志無斁
　　　日食求言詔
勅門下惟天降割我家嗣君幼冲未堪多難吾以衰耄
勉同聴政明不能察奸臣之誤國仁不能救强敵之殄
民徳澤弗流政令多失乖氣致異適見於今廼季夏月
朔日有食之既陽微晝晦變莫大焉吾惟艱危之㑹憂
心如薰重以災異譴告于何不臧厥咎在吾痛自克責
貶損尊號猶恐未盡應天之寔方與嗣君夙夜祗懼省
躬悔過慨念奸臣顓政之久杜塞言路䝉蔽天變下情
壅於上聞禍至此極今吾大警悟大懲艾虛心以改惟
人言所以逹天意咨爾百僚士庶盡忠極言凡凉菲之
愆政事之疵黎元之疾苦爰暨攘夷固圉之長策可以
銷惡運導和氣者毋有隱諱將采擇施行人心悅而天
怒觧庶其在此布告中外體吾至意
　　　資政殿學士江萬里上表再辭免同知樞宻院
　　　　事不允斷来章批答
省表具知朕惟文事必有武備聖人經綸之學易為之
原于萃曰戒不虞于既濟曰思患豫防以㡬深之畧圖
久大之規卿素學也在我烈考未究逺猷用敷遺于冲
人登貳宥宻庶幾本彊而精神折衝厥有嘉言以教告
朕曰敵情之往来叵測邊備之科瑣當嚴乃言惟服尚
式萃既濟之訓協謀籌幄日申儆以討軍實時閒暇以
明政刑率惟敉功昭乃辟之有乂亦有無窮之聞懋哉
欽予時命所辭宜不允仍斷来章(萬里臨事不能無言/似道惡之似道以去)
(要君帝涕泗拜留之萬里以身掖帝云自古無此君臣/禮陛下不可拜似道不可復言去似道舉笏謝曰㣲公)
(似道幾為干古罪人然益忌之旁帝嘗問經史疑義及/古人姓名似道不能對萬里從  代對帝語王夫人以)
(為賢後力請援襄樊不報遂力求去出知/福州年七十三矣大兵入饒州赴水死)
　　　賜文天祥辭免依舊權工部尚書都督府叅贊
　　　　軍事江西安撫使除淛西江東制置使知平
　　　　江不允詔
勑天祥省所奏具悉朕未堪多難疆圉孔棘御事罔不
日艱大天毖我成功所惟時魁儒秉忠倡義奬率三軍
入衛社稷國勢為之增重人心恃以為安精神折衝文
武是憲若稽髙廟命臣頥浩開制閫于江淛宏濟中興
之業耆定武功卿器度才猷克邁前哲惟長江之險要
未復畿甸之備守當嚴命卿以太常伯兼領二使表裏
撑拓以固吾圉東西運掉以沮敵氣儒帥一臨士氣百
倍用保乂我文祖受命民兹惟豐苞詒謀之意亟其禡
牙紓朕宵旰之憂所辭宜不允(天祥寳祐四年進士第/一初帝御集英殿策士)
(召公覆考考第既上帝欲易第七巻寘其首公讀之乃/頓首曰是巻古誼若龜鑑忠肝如鐵石臣敢為得士賀)
(遂以第七巻為首選唱名乃天祥也自宋有國上親策/者三人太祖朝張齊賢髙宗朝張九成理宗朝文天祥)
(此所謂魁/儒者是也)
　　　賜顯謨閣直學士兩淮安撫制置使知揚州李
　　　　庭芝築城奬諭詔
勑庭芝朕遹駿先猷儀圖外治程伯之率淮浦既立武
以修戎山甫之城東方爰任賢而賦政眷言揚土之屏
翰粤若相臣之旬宣無競維人屹金湯而鼎立有截其
所萃壁壘以星聯相攸西北之隅裒時形勢之要允懐
勝算孰替膚公卿儒雅折衝謀謨經逺增二萬列屯之
備懋七年善政之勤未雨而綢繆無日不申儆謂分營
於箕翼必設險於帶襟如山之苞控仁愿三城之㑹因
地之利倣仲淹大順之規寔墉寔壑而斡方廼疆廼理
而築室不愆于素伻来以圖召伯有成王心則寧載嘉
爾績魯侯之功海邦是若永乂我民故兹奬諭
　　　賜吕文徳收復開州江面肅清奬諭詔(咸淳三/年十一)
　　　　(月十/一日)
勑文徳朕懋采薇治外之勤謹徹桑未雨之備日申儆
軍實無競維人天毖我成功所助者順狡焉强敵竊據
開城裒兇鞠頑弗顧佛貍之䜟折衝厭難靡忘鉅鹿之
思卿策慮遹于神明忠忱衛于社稷奮鷹揚之勇卯詔
辰行率虎闞之師風驅霆撃我環攻而氣倍彼株困而
技窮㫋裘之援莫前金湯之險遄復膚公甚雋勝勢用
張巴夔西土之喉衿既克敉定襄峡上流之唇齒猶肆
窺覦恃吾有以待之惟卿獨能平爾以身督戰先事候
情百將一心凡履屐間當任四牡三㨗從枕席上過師
運竒伐謀并力逐北俾投鞭之衆逺遁而阻隘之羣一
空汔奏肅清之勲深嘉扞禦之略荆州通蜀而用武朕
方觀葛亮之規摹江滸出軍而告成卿尚圗召虎之事業
益恢疆宇丕耀旂常故兹奬諭
　　　賜淮西制置大使夏貴奬諭詔
勅夏貴朕惟盛夏逾半分隂易流諸路勤王兵已集望
卿奬三軍以清江面惟長淮以西倚卿為金城守廬復
築通江北之咽喉屢戰屢㨗北敵膽寒進師濡和則建
業當塗有克復之期奏六月之膚公報先帝之殊遇在
此行也卿謂水陸並進隨機用事知勇明決允契朕心
亟其合熊羆之士掃蛇豕之穴獻歆清廟飲至京師宗
社生民之福豈惟予一人以寧故兹奬諭
　　　賜淮東制置大使李庭芝奬諭詔(七月二十八/日)
勅庭芝惟天付予有家冲𦕈未堪多難蛇豕薦食覃及
畿甸維揚截然中居若防制水恃以無恐寔惟禮樂詩
書之帥秉忠藩翰王略且戰且守屢奏膚公邇者舟師
不利江氛未清根本之謀我是用急趣卿入衛彊本折
衝庶㡬籌幄可以决勝奏章来諗表撑裏拓之慮甚宻
申儆軍實招選勁兵將有造閾之期朕維寵嘉之已命
夏貴旬宣兩淮卿候貴開閫亟率將士星馳来朝國人
望卿如望嵗焉商飈已肅分隂當惜戒我戎旅不留不
處罔俾常武之功專美有周故兹奬諭
　　　賜知䕫州張起巖奬諭詔(八月二十二日/)
勅起巖朕惟聖人有金城所恃者節義之士惟徳不明
姦臣誤國分閫守圉之臣接踵畔降長江失險延及上
流每歎國家三百餘年仁厚涵育豈惟一顔平原者自
荆峡不守蜀道未通將士勤備禦而不得撫勞黎元苦
兵革而不得拯救乃睠西顧宵旰不遑寧湖南帥臣芾
以卿所奏帛書来上知卿忠忱義槩堅守䕫門誓與軍
民赤心圖報中流砥柱疾風勁草于卿見之方以乆不
聞蜀事為急卿獨間關險阻馳奏於危急之衝有臣如
此國勢增重彼負國賣降者真可愧死卿又糾率義旅
尅復開州斬使焚書誓以滅賊為期朕嘉歎不已趣命
授卿正任承宣使領廂部之師以示褒賞天助者順師
出有名强敵逆天平殄有期朕已去姦進賢改紀其政
中外人心踴躍思奮卿其奬率軍民益嚴戰守如昔璘
玠之保蜀敵愾獻功朕於節鉞無所吝卿之忠義旂常
竹帛有光焉故兹奬諭
　　　賜李庭芝奬諭詔
勅庭芝朕未聞多難北人率我蟊賊以来摇蕩我邊疆
狡焉窺淮之謀將塞餽餉之塗卿以股肱之良任方面
之重激昻將士指授方略維時熊羆不二心之臣合謀
同力人百其勇誓必剪滅此而朝食師直為壮天助者
順大㨗於灣頭再㨗於淮安三㨗於寳應執訊獲醜来
奏膚公威靈赫張可以舒華夏之氣讋㫋裘之膽卿為
東陲金城修扞維艱以集雋功朕維寵嘉之乗戰勝之
威掃敵壘而空之則卿之勲業暨諸將功名昭垂竹帛
於常武淮浦之詩有光其益勵忠臣義士堅守於内力
戰於外糾合精銳霆撃風驅壹大治之使匹馬隻輪無
遺者用成攘夷復竟之丕績朕所望于詩書之帥也戰
多之賞已眡功行之指期肅清髙爵秩無所吝比爾將
士咸體朕意故兹奬諭
　　　責諭賈似道歸里終喪詔(徳祐元年五月四日/)
勅似道吾聞忠孝臣子之大節命義天下之大戒卿受
國家之殊遇居將相之重任邇者督師弗績蹙國僨軍
人言沸騰欲正其罰吾與嗣君念卿服勞王朝務存體
貌俾歸里終喪用彰孝治吾於待元臣之禮至矣聞卿
安處維揚未即就道公議坌涌皆謂臧孫紇如防春秋
大義凛如霜日君令臣從焉可違也吾惟卿素以忠孝
自負必不固違吾命以虧事君事親之道凡羣臣所奏
姑惟置之今歸塗未阻可以退修初服盡禮倚廬而猶
復翺翔淮壖忠孝胥失進退無據大臣出處當如是乎
兹命李庭芝宣吾與嗣君忠厚之至卿其亟歸喪次以
盡臣子之道以弭公議之責固當曲示保全否則衆論
益甚名教靡容吾雖欲屈法伸恩而不可得卿尚明聴
吾言善始以終亦有辭于永世故兹詔示(時似道罷平/章都督予祠)
(上表自劾太后有㫖令李庭芝津遣歸里終喪留維揚/不行王鑰奏似道既不成忠又不死孝降詔以責云云)
(六月似道歸紹興閉城不納羣臣交章論誤國喪師之/罪連貶竄遣鄭虎臣監押之嶺南至漳州木綿庵即厠)
(上拉其/胷殺之)
　　　勉諭江西制置大使黄萬石置司隆興府詔(七/月)
　　　　(五/日)
勅萬石昔晉庾翼移鎮樂鄉王衍謂江渚有虞不相接
救方岳重將當居要害之地為内外形勢言兵者韙之
今天塹失險深入堂奥南昌為江西一都㑹襟帶中流
髙廟命李綱為大使鎮是邦此中興宏規也卿志慮忠
寔才猷開濟屬大事當一面吾以綱之任命卿精神折
衝人心恃以不恐聞卿駐兵臨川氣勢猶未翕合商飈
已動分隂當惜戰守之計不容緩卿其趣提師旅開閫
南昌與守臣協圖備禦乗機合謀必以克復江地肅清
氛祲為期詩曰戎車既駕四牡業業豈敢定居一月三
㨗卿其懋哉故兹勉諭
　　　賜利西路安撫副使兼知涪州陽立詔(六月二/十二日)
勅陽立敵為不道偷渡長江似道督師不戰而潰誤國
殄民以至金陵京口皆失守兵氛延及近甸兾四方忠
臣義士来救國難以拯民命賴天之靈輔臣協圖屏黜
似道蠲除蠧國害民之政人心頓囘盡力戰守叛將凶
酋相繼殄滅然後宗社僅安京師稍定天未悔禍江陵
之事必駭吾聴盖郵傳阻隔未知似道已黜是以人無
固志惟卿智略輻凑忠氣慷慨秉忠仗義董率精銳進
于三峡奮勇鏖戰立功甚雋吾與嗣君聞之嘉歎有臣
如此可以滅敵朝食望卿之来以刻為嵗昔楚申包胥
求救于秦立庭墻勺飲不入口况卿膺閫寄之重必能
投袂纓冠赴國家之急已擢卿正亷車之任其亟星馳
露次救我艱危或湖北路梗盍取間道疾驅而来勤王
奏功吾於髙爵懋賞無所吝故兹詔示
　　　賜四川制置副使兼知重慶府張珏詔
勅張珏吾擁祐嗣君未堪多難似道誤國潰師兵禍極
矣國事急矣以卿忠忱壯槩著勲西蜀用授節鉞聯亞
保分蜀閫之寄今敵兵廹近其憂有重於蜀者已出六
月之師趣諸將進討猶慮氣勢未合如卿義勇奮發吾
望卿来如望嵗焉同室有鬬纓冠往救鄰國有難頓首
出師卿忠義資神明其忍立視國家之急乎其亟奬率
三軍星馳電邁或湖北路梗即從間道入援詩曰王于
興師修我戈矛與子同仇吾所望於熊羆不二心之臣
也(時珏知合州屢㨗復盧涪二州元兵以不和而潰趙/定應乗間迎珏入城珏至遣將四出元兵屢敗也速)
(反現復圍之克/之珏死於難)
　　　賜昝萬壽詔
勅萬壽自北敵飲江薦食近畿國勢岌岌秋風已動後
憂方大卿忠義謀略名冠西州敵所畏者唯卿耳纓冠
投袂以救國家之急此卿之志也吾與嗣君簡注已久
屢攽手札久諭丞相馳書仍遣顓使銜命趣召未知使
者已逹吾意否乎諸將雖已進師未有統帥天其或者
待卿以成肅清恢復之功今再遣某官趣卿来卿忠忱
體國必能提精兵率良將取間道鼓行而前星馳入衛
以殄滅此冦為期將士聞卿来朝壯氣百倍彼不足平
也(時萬壽不至/後以蜀降)
　　　賜左相陳宜中勉諭造闕詔(七月二十四日/)
勅宜中北敵凴陵姦臣潰敗惟卿屹然為宗社之柱石
討亂賊去㓙邪收黎元之心作將士之氣國勢漸振皆
卿之功彼何人斯挟私肆毁吾知此書詐也卿何嫌何
疑翩然出關命使者趣卿歸造于朝而出晝不少留吾
與嗣君朝夕徯望忘寢廢食卿忠義貫日月必惻然動
心矧秋風已動敵謀日深廟堂僅一右相科𤨏邉吏唯
卿明習守禦孰緩孰急將士孰勇孰怯指授處置之方
畧分隂不可緩卿為國計盍幡然而来或不念吾老幼
之㷀疾獨不念先帝之殊遇乎卿以安社稷自任當危
急存亡之秋豈忍舍去亟入政事堂圖所以克敵復竟
之策再命從臣勉諭尚體吾懇切之意(宜中與王爚不/協㑹留夢炎自)
(江南入朝爚宜中皆請相夢炎而乞去爚即就民居以/丞相府讓宜中宜中言一辭一受何以觧天下之譏因)
(辭去遣使遮留之後宜中以親辭/太后自為書遺其母楊氏乃赴召)
　　　又
吾自丞相出關憂心如薰屢遣使再下手詔趣丞相造
闕閔閔如望嵗而未有来朝之期諫臣抗疏謂丞相當
姦臣僨師之後轉危為安勲在宗社指授處置諸將信
服國難孔棘此何時而可舍去覽之憮然維危急之秋一
木支厦罔不曰艱大二相協力扶持度克有濟古社稷
臣不輕於進退矧受任艱難之際不止身佩安危而已
前日之去固知丞相之心有大不得已者吾既察姦誣
之蹟盍幡然而来都人之瞻徯至切將率之意嚮易暌
其亟囘公府用圖戰守之計汔成美功(時宜中以母老/辭歸永嘉詔趣)
(入覲國事已不可為矣伯顔進兵髙亭山請執政議事/宜中夜遁乃以賈餘慶為右相呉堅為左相丙子廣王)
(益王由海道趣温州蘇劉義陸秀夫来㑹宜中海船泊/清澳門諸人往見之共議興復益王登位宜中復相後)
(奉二王入海如占/城乞師遂不還)
(按公所草賜詔自勉諭黄萬石以下數篇寔足以興起/人心然當紀綱大壊之餘强藩大鎮惟思叛國以圖富)
(貴其肯聴其辭命以赴危難乎/此宗社之所以汔於滅亡也)
　　　勉諭王爚陳宜中(徳祐元年五月二十日/)
遭家不造國難孔棘民自擇相吾興授之如光公著皆
中外之人望所冀訏謨逺猷共濟艱難今人心寖囘援
兵漸集此二相協力經綸之功夏已逾半正當惜分隂
以圖攘却時㡬易失敵謀難測吾朝夕凛凛外議謂二
相頗有不和之迹覽輔臣奏疏憂愛懇切謂定大計於
危疑誅大姦於倉卒勲在王室初無輕重何嫌何疑而
至是吾惟丙魏同心房杜濟謀在平時猶然况危急存
亡之秋乎盍念國事之艱協心同徳日入都堂共議扶
持宗社拯救生民之䇿勿以細故妨大計
　　　賜夏貴(七月十一日/)
卿以身殉國家之急提兵力戰屢聞㨗奏比者丞相奏
事言卿素有勤王之志欲率義旅入衛惟江面未清少
遲其行今秋風已動國事孔棘所憂在於本根吾聞淮
西之兵多忠勇其民皆勁健卿舊徳宿望諸將心服以
樞府董六師吾事濟矣西閫之任卿宜暫委参佐丞戒
徒馭組合熊羆之士援枹誓衆星馳而前以救危難尚
念兩朝殊遇朝聞夕道吾之待卿猶唐之待子儀也(此/漢)
(口陽羅堡䘮師/之後促之不至)
　　　賜李庭芝(二十四日/)
吾擁祐嗣君遺大投艱于身敵人憑陵國歩孔棘妖巢
狡窟猶未掃除西風已動憂端方大卿文武為憲精神
折衝分鉞十餘年威望具孚卿嘗有勤王之志吾念淮
壖為畿輔屏蔽倚成攘夷復竟之功今兵氛未退尤以
根本為慮運籌决勝宜得知兵之儒協贊廟謨邇者命
卿参預意實在此久當方面練習兵事無踰卿者用遵
慶厯召琦仲淹故事趣卿入輔指授當任可以破堅處
置得宜可以平蔡其功倍於臨邉矣已命夏貴宣威兩
淮趣其入維揚貴到卿即率良將勁兵星駕来朝惟時
惟㡬分隂不可緩卿其念之(時以夏貴為淮東制置召/庭芝赴行在夏貴不受代)
(庭芝閉/門自守)
　　　賜夏貴詔
吾趣卿来朝共濟時艱重惟秋風强敵未退以卿英名
宿望精忠義槩固欲卿入贊帷幄以壯根本但念維揚
屏蔽淛右必淮堧保金湯之固則敵人有後顧之慮畿
甸可恃以無虞今命卿旬宣之寄兼領兩淮卿忠忱體
國宜星言夙駕以副注倚之意(貴因陽羅堡喪師沿西/南岸放火歸廬州其心)
(已無國矣詔屢/促之其肯来乎)
　　　勉諭夏貴詔
自敵騎飲江國歩孔棘卿奬率三軍誓不與之俱存百
戰而氣不衰砥柱屹立於衆流横潰之衝肆命卿以宣
威開大閫於兩淮庶㡬首尾相應兹覽奏牘知裕溪之
役行師失利卿䟦渉險阻受任危難之間勞瘁至矣其
撫勞將士集收精銳謹固秋防以圖再舉惟天助順有
志竟成機㑹可進趣鎮維揚用集攘除之績
　　　賜文天祥詔
卿倡義旅以衛王室秉忠忱以濟時艱爰咨常伯之英
趣膺制閫之寄將士用命遂汛掃於兵氛精神折衝益
振揚於勝氣有嘉體國之志亟奏克敵之勲元戎先行
周邦咸喜載加錫賚式示眷懐(時天祥以江西提刑入/衛陳宜中去位夢炎獨)
(相意不相樂乃以天祥守呉/門除浙江制置知平江府)
　　　勉諭陳宜中詔
吾惟艱危之時卿以忠義一忱扶持宗祏一日去位吾
如失左右手惠然肯来再登右揆用景祐名相茂典以
遂謙冲之美國事日棘人心易摇非卿誰與鎮安羽書
狎至諸將出師非卿誰與措授豈可以辭避之小節忽
安危之大計邊境肅清國勢底定然後從容養志之樂
可也今何如時而欲辭位趣承渙命以副具瞻
　　　奬諭張世傑詔
卿首倡忠義率旅勤王屢收雋功攘却外侮英猷壯槩
每懐嘉績歎敵謀叵測(闕/)東淮之餽餉窺右淛之腹心
我是用急卿進兵江滸焚其聚糧牽制其勢使不得逞
嘉乃茂績用錫褒書其率勵三軍乗勝電撃掃清戎壘
以定王國
　四明文獻集巻二
欽定四庫全書
　四明文獻集巻三　　　　宋　王應麟　撰
　　表
　　　代皇子謝賜御書孝經十六句表(詞科第二塲/  丙辰二月)
　　　　(十三日/)
　　　　(始于事親終于事君/口無擇言身無擇行)　(滿而不溢髙而不危/天之經也地之義也)
　　　　(徳義可尊作事可法/通于神明光于四海)　(居則致敬養則致樂/進思盡忠退思補過)
伏䝉聖慈賜臣御書孝經十六句者睿謀垂裕夙承父
訓之嚴神畫疏思備舉聖經之要因心立教拭目知榮
臣某惟夫子之發微言為曾参而陳孝道首述君親之
事謹始及終復虞富貴之移戒危與溢身行口言之無
失天經地義之兼該事可法徳可尊表裏俱正居致敬
養致樂造次弗違神明四海以交孚進退一忱而匪懈
有倬飛鸞之翰於昭詒燕之謀二八句之特書撮其樞
要千萬人之咸悅始於家邦仰倣邇英之屏俯殊制㫖
之注矧熙朝資善之學肇祥符丙辰之春詔儒臣而讀
是經錫宸章而刋諸石洊觀洪藻宏賁前猷某徳媿温
文性慙岐嶷出有師入有保蚤齒虞庠親則父尊則君
恪遵周寢曩者分封之渙號誨之全孝以移忠㫖趣㑹
于五經未闚聖蘊徳教加於百姓徒仰皇眀載觀河洛圗
書之光如親洙泗問答之語兹盖恭遇皇帝陛下學稽
古典筆寓天常祚嗣萬年受祉而施於子冠冕百行得
手而應於心約漆簡千有餘言洒驪珠六十四字淳化
祕丘之刻祖武可繩紹興方國之頒人文增煥臣敢不
聿嚴琰寫式廣家藏仁孝製六章之詩逺邁唐公之賜
札夙夜事一人之訓緬思建邸之陳圖臣無任
(按詞學指南云表明也標表也標著事序使之明白三/王以前謂之敷奏秦改為表漢羣臣書四其三曰表不)
(需頭上言臣某言下言誠惶誠恐稽首頓首左方下附/曰某官臣甲乙上  陽嘉元年左雄言孝亷先詣公府)
(文吏課牋奏又胡廣以孝亷試章奏然則章奏試士其/始此歟唐顯慶四年進士試關内父老迎駕表開元二)
(十六年西京試儗孔融薦/禰衡表則進士亦試表)
　　　代侍講說書官為經筵進講孟子終篇謝賜金
　　　　帶牙簡同侍講修注官謝賜祕書省御筵及
　　　　鞍馬香茶進詩表(詞科所業/)
臣某等言華光講藝備觀亞聖之書蓬省賜筵並錫多
儀之寵感鴻恩而播詠瞻丹衮以颺言竊以漢帝論經
虎觀侈賜衣之渥唐宗嚮學瀛州疏給饌之榮意皆寓
於隆儒禮特豐於接下矧軻書之𦕈指傳孔道之正宗
由義居仁七篇之言靡不載垂憲詒後百世之王莫能
違於穆熈朝若稽丕訓祖禹闡明於元祐表臣敷繹於
紹興逮聖神尊徳以有為於問學逢原而自得細旃晝
訪聆責難陳善之規峩弁星環探知性盡心之藴華編
甫徹謏聞奚禆疇侍言誦說之勞暨著記纂修之職鏐
鞶絢采復頒象齒之珍玉斚示慈咸綴麟臺之席上駟
式調於沃轡團龍交粲於竒芬稽古所䝉省躬莫稱歸
美以報拜手載歌贊智聖之大成述君臣之相說辭陳
約禮逺晞積翠之篇句寫賜牋俯效集仙之飲退慙斐
墨曷對閎休茲盖伏遇皇帝陛下居安資深守約施博
存神過化與天同流明物察倫取人為善覽大賢之論
集興盛治之雍熙徳醉從容秩太清之華晏幣將舄奕
邁崇政之儀文臣等識媿寤疑恩霑同樂讀古書而尚
友諒懐望道之思頌清廟以致平期盡正君之義臣無
任
　　　代宰臣以下賀奉安光宗皇帝寧宗皇帝寔訓
　　　　寧宗皇帝經武要領今上皇帝玉牒日厯㑹
　　　　要禮成表
臣某等言文謨武烈並揚二后之休漢典唐經㕘著一
王之法森寳儲而日揭粲縟禮以星陳竊以監先憲求
多聞商書垂範有常徳立武事周雅紀功迨開成標帝
籍之名暨魯史謹策書之體至若觀㑹通而行禮尤先
撮機要以舉綱兹萃進於一時宜輯成於五典允哲光
皇之揖遜於昭寧考之儉勤燕翼詒謀焜燿億萬年之
訓鴻猷復古堅凝三十載之規有嚴論述於史筵申命
纂修於宥宻天啟離明之治日新賁象之文洽媺化於
登三煥鴻猷於襲六瑶編温潤金匱閟嚴繫日繫時裒
嘉熈淳祐之紀注有倫有要粹寳紹端平之憲章討裁
分飭於羣儒尊閣載差於糓旦韶鈞燁煜羽衛葳㽔絢
繅采以辰儀瞻冕旒而執讀事該經緯備清覽於邇英
瑞集圖書肅秘藏於廣内恭惟皇帝陛下心傳精一學
懋緝熈道徳風烈之庶㡬遹追来孝制度紀綱之能永
勿替歴年功光祖宗政布方策率彜章而由舊據行事
以鑒新文武大畧舉焉聖而繼聖禮樂庶事備矣書不
一書臣等欽覿聲明欣逢熈洽始於勤而治内外願駿
惠於閎摹袚厥文而作春秋嗣鋪張於偉蹟臣等無任
(按此以上三篇盖公詞科試中暨所業者觀其措詞立/意前後次第豐贍縝宻信所謂法度之文也近世文章)
(之士能為麗語者甚多而識制作之體者絶少故其空/踈繆戾有終身弗悟者矣若此三篇者宜表而出之以)
(為矜/式)
　　　宰臣以下賀明堂禮成表
明堂孔陽秩九筵之盛典聖人能饗申億載之宏休慶
洽神人歡騰宇宙(中賀/)竊以接三才之奥嚴將禮于季
秋宣二祖之光協初郊於先甲物(闕/)備有成之告民和
皆至治之馨若昔燕貽自今駿惠恭惟剛徤中正悠久
光明更化而福禄来迓續肇基之運修政而境土復恢
宏再造之規觀其㑹通毖於上下農扈奏屢豐之瑞邊
陲凝耆定之勛精意以程裒時之對在宫在廟觀盥之
薦有孚于帝于宗泰元之策復始乂時暘若徳與氣游
前星重匕鬯之暉華景粲璧珠之象緝熙純嘏安樂太
平永命而丕歴年陳常于夏敷言而錫保極有澤如春
於赫漢儀以篤周祐臣等幸叨顯相欣覩熙成式典靖
四方願進夙夜畏威之戒奉觴上曼夀聿觀癸亥宗祀
之祥(按景定四年九月公自台州通判召為太常博士/故事郎禮部官草百官箋表博士禮部郎屬也)
　　　宰臣以下請度宗聽政第一表(景定五年十月/)
四海遏音遽(闕/)遺弓之慕百官承式有嚴嗣服之初跂
望清光肅循大卞恭惟聪明時敏聖知日躋龍樓庶務
之参聞灼知政體虎闈三善之兼得允恊人心祗台徳
先廸從子保問安視膳冀文考之復初遺大投艱痛周
家之降割未堪多難永言孝思然而色之戚哭之哀已
孚輿望朝以聴夕以訪難曠繁機即位五始以體元踐
祚三日而端冕惟哲作則示民有尊伏願遹駿先猷勉
遵中制法宫親事乾首物而萬國寧司士詔儀徳如辰
而衆星拱
　　　第二表
天眷命以為君誕膺傳序王眂朝而聴治艱執過哀未
拜詔俞洊陳衆籲若稽前聖之述作莫盛有周之纘承
綴衣於庭既延元子而入翼室奉珪兼幣乃告諸侯而
出應門豈於禮經以或違盖欲邦彜之早正百篇軌範
萬世法程恭惟位履剛中體乾純粹南陽辨牘臣民知
参决之機東序隆儒問學得修齊之要繼文下武戴舜
同心嗣徳在初靡替億萬年之敬奉先思孝必勤一二
日之機黎元遂而徯應之志深氛祲清而豫防之慮在
聆王言而禀令瞻皇極以近光詎以宅憂稽於聴事訪
落率昭考之始如見羮墻輯瑞覲羣牧之儀益嚴堂陛
　　　第三表(十一月/)
離兩繼明屢祈蒞政巽重申命未忍行權深知聖學之
純恪守禮經之正再三有瀆億兆同辭於皇祖宗丕紹
基緒内極哀痛於中禁外臨聴斷於治朝盖擢慕發於
中忱而觀瞻係於南面仰惟先帝奄棄羣臣痛切烏號
愴道揚於審訓謀詒燕翼望開釋於至情亦念萬機之
繁用垂億載之裕恭惟心舜文之與合躬曾閔之所難
麻冕黼裳思不忘於繼序飦食蔬服敬欲盡於事親顧
肇允集蓼之初有悠哉未艾之慮臣下罔攸禀令夙夜
莫不遑寧闢門達聪無待畢三年之制縂綱明任是惟
廸前人之光
　　　第四表
萬邦仰照如日之升三請執謙于帝其訓達孝永言於
承考微忠(闕/)　　囘天疊冐威嚴冀攽俞㫖惟元儲之
御極自至道之詒謀(闕/)　　　勉徇羣臣之奏西序眡
事靡逾六日之間盖禮制之從宜念時㡬之久曠哀未
忘也俯而就之恭惟清明在躬濬哲稽古致敬光四海
不肅而成初服命歴年克謹厥始欲報之徳逺省若勤
矧修攘敷遺於丕謨而繼述可淹於庶務惟休惟䘏有
節有權伏望俯鍳輿情仰循舊典釋康王之冕喪期無
改於内庭垂虞舜之裳朝位聿新於南向
　　　第五表
知臨大君之宜羣心丕徯孝思下土之式四詔如初匪
敢咸諫於王亦曰節情以禮竊惟倫制在乎兼盡經權
可以並行未有命戒而居廬難遵滕國繼猶泮渙而謀
廟必監周詩今敬通於神明且哀發於言語是亦為政
顒若有孚矧導訓受瑁之初俾聴法服縗之後考作室
既底法毖我成功朝至昃用和民所其無逸克紹先烈
惟懐永圖慈良於喪倘未正路朝之位既降厥士亟當
循便殿之儀伏願寅念燕詒於昭龍造即齋居而决事
新聖化以承休福威惟辟之尊四方来賀公卿奉職以
奏庶績其凝
　　　第六表
眡朝周典聿觀治化之新易月漢儀難執亮隂之舊五
下明詔一哉聖心仰思慕之無窮繇敷陳之未至以喪
與易寧戚雖致其哀禮因情為文必知所節練冠而親
機務素幄而見臣隣古有行之時則可矣放諸四海而
準孝已感於德元至於萬年惟王本寔關於初政體訪落小
毖之意躬天保采薇之勤豈必端憂乃為繼志伏願畀
於衆慼稽若邦彜昭徳以照百官副玉几遺音之託正
純而法五始衍寳龜申命之休
　　　第七表
天作之君飛龍利見日致其孝隙駟易流若三年惟不
言則萬事懼有闕謙冲已過震越靡寧竊以上聖每惜
寸隂治象皆觀挟日副大歴服無毖恤成功受羣臣朝
乃考圖敷賁此作新民之美化亦付有家之初心丕顯
孝皇祗承髙廟執喪固踰舊禮蒞政靡越旬時廸前人
光為後世法恭惟英姿䋲武粹學察倫方裒集燕謀敷
言是彛是訓念紹膺駿命無彊惟休惟艱遽臨舊貫之
居永懐罔極之感哀難為繼徳何以加伏望益廣堯聰
少釋舜慕人道自始聴宜務於五先生者常行節願参
於四制
(按公本傳度宗即位攝禮部郎官草百官表舊制請聴/政四表以上一夕入臨宰臣諭㫖增撰三表公操筆立)
(就丞相言搃還辭位表三道使者立以俟公從容授之/丞相驚服即授兼禮部郎官其載公敏㨗如此以上七)
(篇即宰臣諭㫖增撰者觀其萃諸經史為一家言而變/化開闔有如自然所謂不期於工而自工者真自早年)
(嘗讀其文至於成誦終不能髣髴其萬一而近世士大/夫上書朝廷欲禁絶偶儷其亦不思甚矣烏乎使士大)
(夫習為偶儷盡如公之/為表亦何害其為文哉)
　　　請御正殿第一表
孝思維則勉眡政於内朝謙尊而光未詔儀於南面古
有當陽之義今逾易月之期祗率彛章肅陳忱籲竊以
聖作物覩大明生東亷逺堂髙衆星拱北漢即位而坐
前殿周報誥而出應門惟在徳元以為民極恭惟恪守
堯喪之制丕承舜典之傳禮根於心治指諸掌璧帛之
召登崇譽髦絲綸之言拊勞邉戍鍳無逸而却貢獻體
訪落而廣詢謀得於視膳問安之時形為繼志述事之
美猶且對羣臣於素幄覧庶物於清箱匪昭名分之嚴
曷聳華夷之望伏願鼎新百度臨照萬方黼坐衣裳法
春秋而居正紫宸閶闔参天地以宅中
　　　第二表
小毖求助聖化維新大昕眡朝邦儀由舊未囘聰聴冐
貢愚忠竊聞當宁所以答陽踐祚先乎謹始若稽至道
之要洊更朔旦之期盖閫外之治斷恩禮弗敢過而天
下之本在國分有常尊亦越淳熈於昭達孝謂徳報罔
極靡行漢制之權宜臣言屢陳勉從周誥之彜訓恭惟
繩其祖武察於人倫保右命之永惟堂構之托陟降庭
止僾若羮墻之思非但致哀於宫中將以顯式於宇内
然布黄朱之乗容衛必嚴倣泰紫之居等威攸繫丕應
徯志於敉圖功元首明庶事康有赫乾飛之造清風發
羣隂伏共瞻履正之光
　　　第三表
豐勿憂宜日中蓋循禮節離重明化天下丕顯君尊百
命未俞一忱固請竊以允文先帝祗遹前猷宅恤永懐
暫居便坐奏章三上亟御昕廷嚴蓍定以訓官常肅亷
陛以隆國勢昔既勤止無替歴年今帥行之克施有政
恭惟就將典學聰哲冠倫眡朝遵孝祖之謨情所未忍
繼序篤成王之敬思且不忘儼素鞸之過哀豈黼依之
為樂惟體元而立制乃揚烈以覲光三朝受圖則必臨
周之路寢正月輯瑞則必親舜之法宫嘗瞻穆穆之容
願釋皇皇之慕仰承畀付首庶物乗時龍俯示表儀使
萬民觀治象
　　　請上乾㑹聖節名第一表(咸淳元年正月/)
天生上聖不昭震夙之符月在正陽允叶乾嘉之㑹善
治聿来於福禄大徳必得於夀名宜新鳯紀之編式表
虹流之度竊以仁皇御極如嵗之春炎祚融暉發祥維
夏若稽資始之義用彰命哲之初昔以元長人於穆不
已今以亨合禮申錫無疆恭惟剛徤粹精居行聚卞儲
英潛躍肇乗時於六龍膺運文明期咸寧於萬國闡河
圖而毓瑞承祖烈以重光臣工奉觴忻千載之一遇侯
衛執贄浹四方之大和輯詩雅歸美之忱贊易象為君
之體既多受祉于永保民臣等不勝大願謹以四月初
九日為乾㑹節伏望俯鍳輿情仰遵徽典南山獻祝薫
風載詠於舜絃北闕臚歡湛露普沾於周澤著之令甲
副在有司
　　　第二表
徳行以健萬年惟王禮覩其通四時合序取文言而歸
羙稽憲典以抒忱温詔弗俞愚忠洊瀆竊以書陳無逸
之夀詩頌長發之祥粤若熙朝廸惟茂典太平纘服標
令節於乾明隆興御圖表昌辰於㑹慶繼今述作復旦
光華恭惟貽哲在初體元立制中正備太陽之粹盡屏
邪隂亨嘉輯一氣之和肇新治象凡化原之謹始皆易
學之儲思福欲錫民名宜賔實尊為天子舜其孝申命
用休請祝聖人堯曰辭允恭克讓然虹電既昭於符瑞
而川嶽来效於貢珍倘曠上儀曷彰盛際伏望丕從衆
志祗遹舊章班百僚之玉觴雖未展容於漢殿録千秋
之金鑑庶㡬伸諷於唐臣
　　　第三表
受命丕若歴年自今初服嘉㑹足以合禮與時偕行尚
執一謙敢陳三祝竊以九重龍御握乾符稽帝文億載
燕詒法仁祖至天徳遹觀舊典祗奉洪名既粹毓以紹
圖必體元而致治生生之謂易近取諸身巍巍其成功
克昌厥後恭惟緝熙聖學駿惠先猷立太平基運神心
於博化開衆正路培善類於始亨惟性得陽明之純而
政著日新之美宜参至健永保太和匪介祉之溢辭乃
願忠之㣲悃伏望式篤周祜亟定漢儀夏見曰宗輯四
方之来賀皇建有極衍萬夀之無疆
　　　第四表
堯辭三祝未賜俞音虎拜萬年盖循彜典惟聖意逹事
親之本在微忱伸報上之恭謙尊而光禮時為大竊以
乾行四徳莫以盛夏之亨節紀千秋匪曰開元之舊若
稽隆古丕顯宏休必得夀名中庸之稱舜孝篤生保祐
大雅之詠嗣徽億載繼承二儀明察恭惟有陟降率昭
考之志有怡愉奉太后之心致永慕於諒隂逺廸淳熙
之訓表誕彌於長樂近参寳慶之規所謂盡制而盡倫
斯可教敬而教愛然念尊君之義盍嚴即祚之初始於
家邦備訪落思齊之美申以福禄協鳬鷖既醉之詩矧
嘉㑹之欣逢斯羣情之共戴願符善頌亟詔有司翼室
興懐徐展紫宸之賀慈闈介祉聿先金鑑之陳從答是
期竭忱以請(是日兼攝翰苑撰允批答/)
　　　理宗靈駕發引慰皇帝表
龜筮協祥既飭因山之禮龍輴整駕難淹同軌之期六
紼天行萬方雨泣恭惟紹休聖緒永言孝思致敬致哀
放諸四海而凖盡倫盡制定為三年之喪愴禹穴之將
臨僾堯墻之如見願承先志少抑至情
　　　慰皇太后
仙鼎登天烏號永慕夀原卜日龍駕遂行四海攀摧六
宫哀惨恭惟侔月久照恊坤無疆周雅保佑之功敷遺
翼子唐室怡愉之奉用懌慈顔願遵順變之言少紓追
逺之感
　　　慰皇后
糓林卜吉逺日俶臨葆衛戒嚴溥天胥慕恭惟順承聖
孝式副婦儀周寢問安尚想龍樓之入禹山再竁愴聞
鳯翣之行柔衷諒切於哀恫衆志願祈於寛釋
　　　靈駕至攢宫安寧慰皇帝表
仙馭在天肅漢陵之仗衛經凃如砥届禹㑹之山川靈
斾燕寧瑞氣葱鬱恭惟緝熙於學慈良於喪翼翼厥徳
不囘孝思惟則皇皇如望弗至明發有懐四方来觀萬
年其永湯沐歸沛既安髙寢之神羮墻見堯願釋舜心
之慕
　　　慰皇太后
羽翿有嚴奉厥儀而肅若川塗不聳次靈域以安然帝
鄉之佳氣如初鼎湖之仙遊寖逺恭惟功参厚載徳茂
思齊近願漢官愴福寧之猶舊隃瞻禹㑹慨永穆之維
新願紓哀戚之悰式燕怡愉之養
　　　慰皇后
珠丘蒼野仙仗安行玉座黄陵神游来燕萬靈拱侍七
萃肅扶恭惟篤棐民彜明章婦順輔佐聖王之孝諒極
慕思怡愉太母之顔願言開釋
　　　謝賜御製牧民訓表
倬彼雲章懋昭彜教爾惟天牧誕保受民一札星垂四
方風動竊以舜典咨於上日厚徳允元周政炳於席常
有司是訓此帝王攸行之慮寔造化日生之心皇矣熈
朝率時丕範紫雲樓宴具發撫養之片言化成殿書不
忘安樂之二字戒日詩之簡切守官箴之坦明亦越先
皇於穆永命仁厚著論春嘘露濡㢘刑作銘日掲霜凛
肆燕詒於奕葉式駿惠於宏謨恭惟躬禹儉勤性堯文
思惟天既付疆土至于萬年御事越在甸侯若兹多誥
凡曰之屏之翰飭以如家如身聖人情見於辭對時茂
育邦伯念敬我衆致告自今臣分竹承休求芻盡瘁二
千石謹養勉爾稱職之良五皇極近光恪奉敷言之正
　　　謝賜御製牧民銘表
乾元長人培億年之邦本巽重申令攽一札之仁言倬彼
為章嚴惟丕式臣聞大君宗子以民為天有司牧民於
帝其訓肅若舊典光垂休銘太宗述膏脂之規著存戒
石理考著亷刑之儆敷錫臣工聖藻標乎日星皇澤深
乎雨露凡在商畿周屏之列恪遵湯盤武席之謨一哉
王心鑒於先憲謂戚忻之繫命繄爾守臣如痛癢之切
身時予徳意曰惠多誥其勑懋和昭囘奎壁之纒永久
甸侯之範恭惟文思稽古清明在躬廣虞舜元日之咨
逺邇無間法藝祖紫雲之戒撫養為先寵綏而作之師
教告而至於再勉哉祗命陋開元愛人之詩共此惟良
軼本始夙徳之詔寫諸琬琰佩若韋弦臣敢不勤毖官
常欽承宸指山東布漢令咸知惻怛之忱天下誦堯言
益謹寅清之職
　　　進御製石刻摹本表
堯仁天覆煥乎文章漢札春温詔於郡國賁飭昭囘之
藻巽申牧養之言書紳祗佩於宸謨寫琰冒陳於乙覽
恭惟聰明寛裕剛徤輝光相帝以綏四方閔民而惠多
誥紫雲樓嚴藩侯之儆率循藝祖之規選徳屏列守臣
之名聿駿孝皇之典雨露至教日月羣心訓敕皇極之
彜銘参戒石之刻越小大邦用勸垂億萬年無疆臣宣
化罔功承休有恪念嘉師之保受懋顯命之對揚貫虹
氣於山川寅仰清光之近盻龜書於奎璧肅登副墨之
藏
　　　賀皇太子賜名進封建國名表
多男授職保命自天貽命在初封建厥福宗祊景鑠宇
宙頌聲恭惟學懋察倫仁深垂裕寛厚祗承於駿惠覃
訏有衍於燕謀立愛而始於家嚴惟丕式受祉而施於
子錫以嘉名謙冲循半子之規震長廸中興之典臣跡
縻東土心拱北辰欣聆赤社之策書阻預彤墀之班賀
本支百世載歌令聞之詩祚衍萬年益邁太平之雅
　　　進功徳疏謝奬諭表
堯封獻祝恪共臣職之常漢闕䟽榮敷賁思言之奬對
揚焜燿祗誦凌兢竊以億載登太平與天齊夀十行賜
方國細書成文藐如微臣欣際嘉㑹伏念某久濡雨露
假守甸畿寛詔屢班寅奉好生之訓頌聲允洽肅將歸
美之忱便蕃宸指之褒舄奕侯邦之寵誤承茂渥曷稱
隆私兹盖恭遇聖敬日躋聰明時乂華芝三萬嵗於昭
昌熾之符大椿八千秋有衍怡愉之慶聆忠規於金鑑
介繁祉於玉觴既推育物之仁復厚遇臣之禮臣敢不
益厪宣布欽佩睠知千里溪山胥樂風薰之阜九霄綸
綍仰瞻虹采之光
　　　代賀改元寳祐表
寳龜申命延洪必世之休鳯厯更元迓續丕平之運風
雷鼓舞日月光華竊以漢武改元朔之名適當癸亥之
嵗孝宣攽地節之詔越在壬子之年或即舊而鑒新或
懼災而應變孰如昭代稽若先猷恭惟睿知有臨嚴恭
自度更化善治三十年政教之清燕翼貽謀億萬年基
圖之永睠言嵗紀已浹星終將順革以明時爰體乾而
首物儉慈為寳永底烝民之生保祐自天庶幾二祖之
烈嘉名有俶竣命惟凝某幸際泰亨聳聆孚號法春秋
而謹始敢貢愚忠與士夫而勵精欽承徳意
　　　代賀皇子忠王行冠禮表(寳祐二年/)
上聖詒謀茂毓成人之徳初陽展采肇稱冠阼之儀華
夏臚歡宗祊錫羡竊以十五志於學備禮所以正容萬
億年之休重本在於敬始鋪觀舊典莫盛祥符元衮介
圭錫命甲寅之嵗華纓峩弁筮辰令月之冬遹駿有聲
克開厥後恭惟體元首物立愛始親慶垂萬世之基教
子必以禮樂忠為百行之冕稽古建爾國家睠言復七
日之剛卜恊震洊雷之長主于尊屬酌開元太極之彜
賔以輔臣軼五鳯孟春之詔有儀可象爰字孔嘉重耀
宣光盼璧珠於紫極三加薦醴節金石於黄鐘受周祉
之無疆卜漢儲之早定天廸從保邦永孚休臣越在邇
藩頌聆懿鑠既冠而明有敬奚煩賈誼之規㑹邸而稱
無雙莫預黄香之列
　　　擬國史院進光宗寧宗寳訓表
盛帝重光垂百王之丕式大君繼序輯二典之宏規萃
篇目而臚分晉嚴(闕/)而露奏竊以大禹貽孫之則著在
夏書武王燕翼之謀播於周雅允鑠兩朝之懿於昭載
籍之傳光宗皇帝遹駿有聲嚴恭自度剛健以新其徳
躬覽政機精一而執厥中心傳道統寧宗皇帝始終典
學𤣥黙化民無怠無荒三十年之享國曰慈曰儉六五
帝以匹休作者聖述者明顯哉謨承哉烈豐功懋徳編
之詩書美政嘉言布在方策天開累洽日闡大猷抽金
匱之缺遺裒蘭臺之紀載粤若紹熈之嗣服施於嘉定
之守成任賢修已之逺謨立武攘夷之要畧寫之琬琰
炳若丹青主善為師恢至道示軌範有條不紊揚洪烈
章緝熙冠周史之寳書軼楚臣之訓典寅上西清之御佇
嚴東壁之儲恭惟志篤昭功治隆繩武念兹皇祖鑒成
憲以無愆廸惟前人式歴年而勿替遹追来孝率乂棐
彜法二后之不敢康作一藝而摛罔極用訓丕徳其永
孚休臣等載筆非長總綱有媿承明登進又新天聖之
盛儀大清覽觀願舉寳元之故事
　　　代先君謝賜御書竹林汲古傳忠六字表(淳熙年/十一)
晝日接三承金華之殊渥帝書策一駭圭窬之榮觀鳯
函飛下於九霄虹采輝流於六瑞窺文有耀拜况祗欽
竊以徳星之題嘉孝友之為士法飛白之賜美忠節之
贊皇猷咸因書圃之娯用錫儒纓之寵矧聖學根原於
六藝而宸章冠冕於百王若至和詞林之書申褒邇列
昔淳熙石湖之翰敷賁舊儒詎圖螢爝之微亦覩龍鸞
之妙伏念臣學慙淇澳節慕放芹經術淺蕪異綆泉之
深汲聖聰宻勿思牖約之納忠將為子張書紳之規敢
效劉洎登牀之請銀鈎掞藻寳軸舒華燁然衮字之褒
粲若珠組之麗顧瞻榆景猶夜燎之對朝陽捧玩蓬簷
駭褐衣之被明月仰佩隆儒之睠共夸稽古之榮兹盖
恭遇淵懿冠倫緝熙顯行覽盤銘而敬徳日新又新悟
筆諫以飭躬心正則正堯文有煥羲畫入神循太清羣
玉之彜徧延義邇英之彦肆昭囘之下飭殆誦說之未
陳臣敢不紹衣徳言對揚休命日月光華復旦幸瞻卿
靄之祥山海時節来朝永寳宸奎之秘
　　　代先君謝賜御製周易徹章詩表(淳祐十三年/)
寳跗掞藻寫羲畫之粹精翠琰垂芳備虞廷之賡載輝
騰奎璧榮被簪紳若稽皇朝深造易學便殿述乾元之
剛健成均陳泰道之感通祥符製三章而示儒臣紹興
書二卦而賜宰輔洪惟上聖允廸前猷朋来益助之龜
日新其徳惠浹濡(闕/)之燕情見乎辭發隂陽闔闢之機
播日月光華之詠穗書再刻瑶軸俯朌恭惟極深研㡬
精義致用蓄天在山中之徳學懋緝熙渙風行水上之
文心潛經緯聖醖逹忘筌之妙宸章昭鏤玉之傳於赫
賁觀敷同晉錫臣胷無色線袖有驪珠七言屬和於栢
梁莫陪俊彦百詠輯成於離正徒仰文明
　　　代進放生池御札摹本奏
久道化成配天其澤好生徳洽與物為春焜燿十行涵
濡萬彚於穆仁皇之盛治聿嚴景祐之聖謨湛露宴飲
之儀自奉有節行葦忠厚之意各得其宜肫肫發育之
仁永永鴻長之福恭惟命凝鼎正徳體乾元瑞紀流虹
茂膺必得夀之祉愛存避蟻益普欲並生之恩恐朋酒
殺羔之傷和景正旦放鳩之示惠推此一念宜於億年
臣祗覿奎光肅登琰刻廣充仁術願探孟子之忠摹寫
宸章敬上真卿之頌
　　　代賀皇子加兩鎮公主進封昇國表
寳祚申休昭格乾坤之貺璿源䟽渥式符震巽之亨慶
輯宗祊光增簡册竊以漢封帝子兼國十城周重王姬
下后一等未有跗鄂聯輝之盛誕膺絲綸並命之榮雙
節建旄貽逺謀於燕翼大邦徹土恊佳氣於龍蟠彛章
稽列聖之傳美號取陪京之舊匪直親親而賢賢用彰
蟄蟄以䋲䋲恭惟學粹察倫徳深垂裕主器莫若長蚤
諭教以正名立愛始於家成肅雝而流諏克昌厥後載
錫之光百世本支衍緜瓞穠華之祉萬年祚嗣軼猗蘭
仙李之芳臣幸玷觀風欣聆渙號宜民假樂願歌右命
之章占夢斯干遂致中興之治
　　　代知舉謝賜御札表
三紀移風丕闡文明之化十行賜札聿求經濟之才天
藻昭囘時髦興起竊以熈朝稽古進士設科開寳宏規
親試否臧之下慶厯盛際通考策論之長無競維人有
常立武萃强本折衝之彦凝理内御外之功大哉王言
監於先憲訓辭深厚煥有三代之風俊良登崇庶㡬二
祖之烈飭逌司而决擇廣多士之蒐羅祗聆絲綸咸知
標凖兹盖恭遇道行恒久徳運乾元菁莪之澤既深采
薇之治尤重籌邉體國將因言而察能尊主庇民俾由
學而致用明謨所廸美習維新臣敢不精以掄才公而
率屬選士考寔行復觀儒效之真得賢立太平益迓王
圖之永
　　　擬賀郊祀禮成進詩表
萬年敬休方茂成王之徳上日肆類率循虞帝之初乾
端坤倪之燕娯月御星驅之鴹吉嘉氣液洽治象融明
昔孝祖乾道之元行郊禮孟春之朔欽柴而美光燭奠
胙而慈顔愉維清文典肇禋思皇多祐於赫湯孫奏假
申錫無疆恭惟聰明宅中仁儉自度恭黙三祀在宮在
廟不顯亦臨兢業萬㡬治内治外於神可告乃殷薦於
豫順乃孝享於萃亨多士駿奔走而伻從四方大和㑹
而来祭蕭脂以興嗣嵗黼繡以歌青陽作蒐禰宫登奉
徽册用騂太室肆祼鬯圭芳扢㤗畤之觚壇肸飾甘泉
之鹵簿氊案皇邸繭牲桂尊爟火舉而澹髙斿瑄玉奠
而熈純嘏翠鳯廻軫金雞舒恩簇仗正太極之朝簪花
介長樂之夀裒時之對惟聖為能臣幸扈屬車肅瞻釐
席正月見祖奏元和億載之詩千春獻祥續臣甫三禮
之賦
　　　代饒禮侍謝太中大夫表
自天有命甫玷貳卿累日為功亟躋四品被絲綸之溫
厚增筆槖之光華維聖朝優法從之恩同漢制易諍臣
之秩以徳詔爵建官維賢如臣戇愚奮蹟塵俗小宗伯
之職濫綴攝承列大夫之官退安留滯㑹課雖逾於七
載計勞無補於萬分忽末路之際逢越常塗而登進若
稽在昔尤重此階賈誼草儀爰錫超遷之寵申公議禮
乃膺即拜之榮皆褒異於宏儒俾討裁於鉅典臣何能
者心竊媿焉仰窺訓廸之猷俯極滿盈之懼恭惟聖神
天運剛健日新煥帝堯之文章百工熈績明成周之黜
陟八柄馭臣將磨厲於人才用恢張於治具肆攽茂渥
匪曰彜規臣敢不精白承休靖共好直諷諭盡忠孝勉
企前修典禮觀㑹通願禆美化
　　　代玉牒洪兵書謝成轉通議大夫表
事書於策效韓筆之鋪休言出如綸拜漢廷之增秩三
長無取四品有榮竊以史莫嚴於寫琰之藏徳莫盛於
鏤玉之述在祥符則安仁立精簡之例在嘉定則章頴
裁删潤之規凡懋賞於汗青必服勤於副墨如臣者學
慙寔用世沐殊恩承先人之舊聞竊希遺直奏從臣之
薄技敢與斯文春秋一辭之未能日月末光之難寫傳
言虎觀仰帝學之緝熈儤值鸞坡聆聖謨之深厚舉宏
綱而紀寔申景鑠以告成然總綱維碩輔之功纂輯乃
羣臣之助臣何力之有命錫紫泥今稽古所䝉階升黄
散寵光特異駑鈍奚勝恭惟剛健日新聰明時乂倬彼
周王之夀考敷遺燕謀煥乎帝堯之文章丕揚鴻烈立
政堅於金石作政儷於璠璵與史並驅編詩書而無媿
奏篇稱善示軌範而可行登崇峻宇之儲舄奕褒章之
渥臣敢不肩忱報上佩訓教忠近臣盡規倘可通於末
議王度如玉願無怠於太平
　　　代洪兵書謝表
武部隮班屢自天而有命文章率屬未滿嵗而為真揣
分僥踰承恩兢惕竊以國有六職司戎獨省文書天生
五材明政必及閒暇方采薇之治小愒而徹桑之備有
嚴元祐息兵用蘇軾詞章之彦乾道復古召黄中耆艾
之儒是以道徳成乎安强名實加於上下如臣末學敢
跂前修翰墨非長叨世掌絲綸之美弟昆迭進愧才皆
經緯之稱粗守樸忠躐居華貫俎豆之間未學軍旅承
攝無虞甲兵之問不至廟堂簡稽何補久包羞於辰屨
俄正秩於夏卿帝有思言循墻靡獲官皆民譽竊位是
慙欽哉訓廸之明懐若滿盈之懼共惟行周法度勅舜
時㡬假有廟以除戎益謹不虞之戒尊上帝而籲俊灼
知常任之臣攘夷先政事之修强本多雋英之進顧令
迂懦亦預褒升臣敢不精白承休靖共好直既莫遂蔡
謨之遜再登納言願恪勤程伯之官復歌常武
　　　代謝華文學士知寧國表
夏卿曠職甫從南畮之耕虞閤通班驟假左符之寵霜
露皆至人之教乾坤本生物之心全度恩深孤危分溢
伏念某才非濟美任適逢辰叨世掌於絲綸奚施潤色
積嵗遷於曵履無補論思顧竊位以包羞願推賢而報
效臣心如水難自信其靡他考槃在阿盖久知於宜去
矧嬰衰疾屢控忱辭陳力不能難逭春秋之責奉身而
退幸囘日月之光念朝陪入說之聯廼夕下出藩之詔
宛陵山水之郡懐紱有榮太㣲奎璧之躔遺簪罔棄詳
試於外式華其歸省躬滋懼於異升申命莫逾於頻巽
恭惟知人則哲聴徳惟聰設禮義遇其臣隆褒盡下無
黨偏㑹有極觀過知仁睠累牘以祈閑卑一麾而從欲
臣誓堅晚節期報春暉汲黯田園弗任淮陽之治子牟
江海敢忘魏闕之忠
　　　冬至賀表
陽剛七日復亨見天地之心聖夀億年泰元增甲子之
筴祥開霄極慶浹寰區恭惟寅畏嚴恭髙明悠久合八
音於律吕和以致和齊七政於璧珠旦兮復旦對履長
而有慶行乾徤以無疆某欣際昌辰敬裒嘉頌光依漢
殿相百辟之奉觴歡動唐宫詠五紋之添線
甲子上元新漢儀之候景天正長至儼唐殿之受朝瑞
靄九霄歡騰四海恭惟躬行乾徤心玩復爻俊乂登崇
見陽剛之懋長慶垂靖謐知隂慝之潛消鬯恊氣於埏
垓等睿齡於箕翼某叨躬麟定肅簉鵷行億載萬年申
祝後天之算五紋六琯共陶化日之和(景定五年咸淳/元年兼沂清忠)
(王府/教授)
　　露布
　　　晉前鋒都督平兖青州露布(詞科試擬進巻/)
尚書五兵臣𤣥等言臣聞天下之義當混為一我伐用
張仁人之兵所存者神無逺弗届廸上帝命付中國民
徐方既同而来庭宣王復古齊地悉平而振旅世祖重
光整我六師如雷霆植十二部之旗鼓不圖今日載纘
武功恭惟皇帝陛下體乾粹精位履中正凝江寧神璽
之祚至於萬年開呉分嵗星之祥綏以多福有方行海
表之畧無宴安江沱之心惟氐鞠凶至堅孔熾吞燕凉
而薦食介鱗易我衣裳闖州益以長驅蟊賊荒我居圉
敢行稱亂不戢自焚師克在和雖武騎無所用天助者
順聞風鶴皆為兵一戰成淝水之勲三㨗取陽夀之境
匹馬觭輪無反乃滅而亡簞食壺漿以迎曰徯予后謳
吟思漢震動附周臣安請乗破竹之機分命采薇之率
復舊都在此行也清四海可失時哉臣等以先啟行敷
奏其勇辟四方徹我土誕將天威奬三軍定中原剪此
朝食推鋒而造渦潁抗旌而次彭城彗掃星流席巻雲
徹欲快心於狼望庶舉秦若鴻毛虓虎濯征困獸猶鬬
張崇守兖河而假息苻明據書社以全生食椹靡懐寢
薪莫悟矧河南城堡之皆附寧山東徳化之未孚乃遣
劉襲攻鄄城崇棄甲而遠遁復俾髙素向廣固明因壘
而来降穆如清風丕冒出日齊變至魯魯變至道載戢
干戈汶達於濟濟達於河底謹財賦遂鼓行於司豫汔
盪戰於羌髳時靡爭而心載寧君之訓而臣何力斯皆
帝徳廣運聖武布昭歸鄆讙田用儒無敵揚文武烈圖
功攸終于以正六龍御天之居豈止保一馬渡江之緒
臣等共武之役賴天之靈洛邑朝諸侯望翠華之囘軫
營丘發嘉號竢玉牒之修封臣等無任慶快激切屏營
之至謹遣某官奉露布
(按詞學指南云露布之名始於漢漢制詔三公皆璽封/尚書令印重封露布州郡祭祀志注引東觀書有司奏)
(孝順號露布奏可又鮑昱詣尚書封胡降檄曰故事通/官文書不著姓又當司徒露布李雲露布上書注謂不)
(封也魏改元景初詔曰司徒露布咸使聞知蜀漢建興/五年春伐魏詔曰丞相其露布天下凡皆非將帥獻㨗)
(所用遷典云後魏攻戰克㨗欲天下聞知乃書帛建於/漆竿上名為露布自此始也王肅獲賊二三皆為露布)
(韓顯宗有髙曵長縑虛張功㨗之譏孝文稱傅修期下/馬作露布齊神武破之山軍為露布杜弼即書絹不起)
(草唐制下之通上其制有六三曰露布兵部侍郎奉以/奏聞集羣官東朝堂中書令宣布張昌齡為崑山道記)
(室平龜兹露布為世所稱于公異為招討府掌書記朱/泚平露布曰臣既肅清宫禁祗奉寝園鐘􁏊不移廟貌)
(如故徳宗咨歎焉東晉未有露布隆興初以晉破苻堅/命題似有可疑然文章緣起曰漢賈洪為馬超伐曹操)
(作而魏志注謂虞松從司馬宣王征遼東及破賊作露/布隋志有魏武帝露布文九巻世說云桓温北征令袁)
(熈倚馬前作露布手不輟筆俄成七紙則魏晉已有/之  王元之擬李靖平突厥露布此擬題之始歟)
　　　唐劒南西川節度使同中書門下平章事破吐
　　　　蕃露布
臣聞天討有罪兵應者勝義者王人謀而成師直為壯
曲為老多助之至四極爰轃正觀則同羅撃延陀開元
則九姓殄黙啜曰商莫不来享犯漢雖逺必誅徳風翔
乎河源武節憺乎月􁞡率寧人之有指先元戎之啟行
用信威光祖宗不以賊遺君父恭惟宣昭義問敉寧武
功纘八葉之鴻圖奮四征之雄畧懐梟鴟銷祲沴禀卬
太和剪鯨鯢清郊原掃除羣穢王猷允塞我武維揚竒
幹善方各修貢職條支若木咸順指令邈積石之遐陬
有吐蕃之醜類侵敗王畧倍奸齊盟乗邉將之騁兵瞰
戎亭之虛候為蛇豕食上國盡盗河湟帥蟊賊摇我疆
再驚畿甸騎壒敢於深入鑾蹕至於親屯撊然授兵恊
以謀我尚納汙而含垢姑通使以結和清水之盟未乾
好畤之師已聚指涇靈而徼賂闖鹽夏以擣虛夷徳無
厭弗悔衽金之禍楚氛甚惡輙興𠂻甲之謀蠢爾為讐
整居匪茹維時南詔慕化中朝先零之質諸羌雖嘗并
力糜人之率百濮罔不離心頓顙於邊受命於吏斷匈
奴之右臂羈南粤以長纓燕貉輸致騎之勤晉戎成掎
鹿之勢彼既失鐵橋之險我遂克峨和之郛盍竄匿於
龍􁁜復䖍劉於麟塞戕我守將堕我陴隍修戈矛與同
仇靡室家不遑處臣等請奮其旅以殱乃讐鳯翔振武
靈武之騎獵其西邠寧太原涇原之兵震其北率南服
熊羆之校暨東川貙虎之師烏蠻撓其腹心囘鶻擣其
肘腋衆素飽矣一大治之諸將陳洎等統五萬軍出十
一道濟師西顥之半策勲北陸之初盪平七城斬馘萬
級獲鎧械十五萬計燔堡壘百七十餘遂鼓勇而圍昆
明將乗勝而定青海偽東境五節度大使論莽熱釋朔
方之衆援維州之城九攻九却之計窮七縱七擒之威
速連連執訊矯矯獻囚不然我薪而自焚有如破竹之
立觧拂廬魚潰甌脫兎奔谷靜山空行就焉耆之僇區
殫域滅汔聞智盛之降斯皆廟謨淵深神斷天造明見
萬里運竒堂上之兵守在四夷制勝目中之虜勒功滇
池之柱植表赤嶺之碑一怒安民文之勇也三軍用命
克何力焉臣等承帝之明敵王所愾開逺門揭候坐收
西極之舊封紫㣲殿受俘重覩崑邱之茂績(西山先生/曰露布貴)
(奮發雄壯少麤無害不然/則與賀勝㨗表無異矣)
　　檄
　　　漢丞相諭告巴蜀檄
漢元年夏四月丞相何諭告巴蜀郡縣盖聞天之所助
者順民罔常懐懐於有仁秦失其正豪俊靡沸雲擾磨
牙而爭之惟漢王先入關扶義而西為百姓請命秋毫
無所害代虐以寛若時雨降民大悅項王滅徳作威為
天下宰不平反易其天明思肆其罔極義帝越在荆蠻
未有攸底漢王失職之蜀民亡不恨者項王有背約之
名天下畔之諸侯之兵四面而至夫一里之厚而動千
里之權者地利也昔秦西有漢中南有巴蜀謂之天府
沃野千里餘糧棲畝轉粟西鄉方舟而下天所以資漢
也秦三將亡尺寸功鬻其國而王之慈父孝子將接刄
以復怨及其鋒用之若奔兕之觸魯縞未足以喻其易
王已拜大將軍信决策東伐朱旗一麾三秦必從風而
靡襟山帶河四塞以為固乗利席勝人人自為戰雖有
智者不知為楚計矣項王亢不衷奸齊盟不順所過殘
滅不仁師曲為老其彊易弱傳曰不嗜殺人者能一天
下湯武是也漢取天下可以萬全巴蜀固多竒士有從
漢者尊顯之龍起雲㐮維其時矣爾父兄其率子弟比
善戮力墾菑除害母隂拱以觀其孰勝王之入關悉除
去秦法舊染汚俗咸與維新縞素為資珍物無所取非
富天下也養其民以致賢人行仁政而王莫之能禦也
楚雖大何畏焉用歴告爾新造邦尚永力畋爾田寧爾
居母蠢不静以自速辜吏以仁誼教訓辨告勿行苛政
明聴之毋忽
(詞學指南云機軍也東萊吕氏曰晉侯使吕相絶秦檄/書始於此春秋之世鄭子家使執訊與書以告趙宣子)
(晉之邉吏責鄭王使詹伯辭於晉王子朝使告諸侯皆/未有檄之名戰國時張儀為檄告楚相其名始見魯仲)
(連為書約矢遺燕將秦尉它移檄蒯通說范陽令曰傳/檄而千里定韓信曰三秦可傳檄而定  漢有羽檄顔)
(師古曰檄以木簡為書長尺二寸有急加鳥羽亦速也/急就篇注檄以木為之長二尺說文亦云二尺書李左)
(車曰奉只尺之書自相如之後檄書見史策者不可勝/紀揚雄曰軍旅之際飛書馳檄用枚臯謂其為文敏速)
(也唐以前不用四六周益公擬漢河西大將軍諭隗囂/倪正父擬晉奮威將軍豫州刺史諭中原豪傑皆用四)
(六然散文為得體如東萊漢使喻莎車諸國是也釋文/曰檄激也文心雕龍曰檄皦也宣布於外皦然明白)
　　　唐河東保寜等軍行營副元帥諭晉隰慈州檄
興元元年八月某日河東保寧奉誠軍行營副元帥北
平郡王燧檄告晉州要君廷珍隰州毛君朝敭慈州鄭
君抗及將士吏民等盖聞率土莫非仁盍念在三之訓
明王伐不敬有嚴討貳之刑義士不求生以害仁智者
能轉禍而為福其畢棄舊咸與維新我國家九葉繼明
億年凝命天保以上采薇以下内撫外綏濮鈆於北祝
栗於南徳洋恩溥神旌遞討窫窳咸誅堯治時雍猶有
青丘之梗舜仁天幬未除丹浦之凶李懐光奮渤海之
俘授蒲津之節始謂狙之作使不虞鷹之易颺犇命醴
泉粗展勤王之績請朝行闕輙裒犯上之謀猶念前勲
屢靡好爵張萌芽於霜露悖木水之本原升鸞之諜肆
行巢鳩之使弗返奪二軍而殱良將剽三邑而剪近畿
豕心莫悛鴞音不革已復漢京之日月載揚周旅之霆
雷幕府承命齋壇建牙列鎮正正之旗堂堂之陳莫敢
我承赫赫厥聲濯濯厥靈有征無戰渾侍中率同陜之
士韓僕射統攽寧之師唐節度虎視鄜坊駱將軍熊峙
鎮國風雲助氣草木為兵詔参伐以清氛命招誓而繕
怒不竢前茅之邁將成獨桞之誅惟爾三州之士夫夙
被累朝之徳澤嶠從處仲適受逆汙遵事隗囂豈為賊
守鼎魚假息火兎阽危犯大義者衆必攜作不善者神
弗赦歴數古今所記未聞叛逆獲全惟岳阻兵汔膏齊
斧朱泚竊號亦梟藁街矧兹秋孥敢干天罰犬馬猶有
主覆載不容鯨鯢取以封脅從罔治聖上禹湯治已文
武行仁凡鳴狐假王之妖首鼠觀釁之將莫不匿瑕宥
戾除垢滌邪雖三子猶存蓬艾之間豈太陽不囘葵藿
之照尚式王命共惟帝臣勿相依於輔車以俱焚於玉
石倘能洗心效順觧甲来歸勣獻關東疏封帶礪融全
河右紀烈旂常若迷復怙終猶豫不斷蹈於顯戮諡為
至愚豈惟敷虐多方亦且遺臭千載請擇二者永肩一
心耆定爾功復見弓櫜而戈戢式化厥訓庶㡬世變以
風移檄到如章書不盡意
(劉勰文心雕龍曰祭公謀父稱文告之辭即檄之本原/戰國始稱為檄凡檄之大體或述此休明或叙彼苛虐)
(指天時審人事算强弱角權勢標蓍龜於前騐垂槃鑑/於已然譎詭以馳㫖煒曄以騰說故植義颺辭務在剛)
(徤挿羽以示迅不可使辭緩露板以宣衆不可使義隐/必事昭而理辯氣盛而辭斷此其要也  册府元龜序)
(曰暴揚過惡張皇威武使忠義奮發而邪謀沮懐論去/就之理陳逆順之狀俾之改圖易轍轉禍為福誕告士)
(民使知不獲已而用/兵非無名而黷武)
　
　
　
　
　
　
　
　
　四明文獻集卷三
欽定四庫全書
　四明文獻集巻四　　　　宋　王應麟　撰
　　制
　　　昭慶軍承宣使左金吾衛大將軍荆湖北路安
　　　　橅使兼知鄂州授寧武軍節度使龍神衛四
　　　　廂都指揮使䕫路安撫使兼知䕫州兼提領
　　　　措置屯田兼控扼瀘叙昌合四州邉面加食
　　　　邑食實封制(詞科試中第一塲首選/)
門下建齋旄而啟鎮宻聯廂部之班分閫帥以留田兼
飭邉城之備乃睠承流之雋夙参宅牧之權兵農方急
於坤維表裏載更於師律王言作命士聴無譁某官沉
毅而善謀忠純而知義臨機料敵明四種之兵書御衆
牧人備五材之將畧率先爪士屢奏膚功有嘉衛社之
勤寢服執金之職貳荆州之方面江界肅清殿鄂渚之
雄藩民心靖謐治效已聞於南紀朕衷尤軫於西陲念
蜀道之孔艱恃䕫門之堅守逺連夷徼先江陽僰水之
捍防近䕶風寒謹昌元巴川之控禦欲整軍而經武必
徹土以偫粻惟爾之能敵王所愾是用易苕霅宣風之
秩新葭萌賜節之儀十乗以先啟行植中權之牙纛四
鄰若防制水壯列郡之喉襟繇副帥以褒升進上游而
綏撫畀端拱使名之寵總紹興穡事之綱敵可勝而奏
屯田亟上便宜之十二蠻来威而伐玁狁往陳師旅之
三千欽哉實畝以實墉于以維藩而維翰申陪采賦增
賁戎昭於戲按徳裕南道之圖慨想籌邉習農之績覧
孔明平沙之陳毋忘渡瀘耕渭之規務本所以有轉輸
設險所以嚴保障祗若予訓式固爾猷可(云云/)主者施
行
(按詞學指南云唐虞至周皆曰命秦改命為制漢因之/下書有四而制書次焉其文曰制詔三公顔師古謂為)
(制度之命唐王言有七其二曰制書大除授用之學士/初入院試制書共三篇此試制之始制用四方以便宣)
(讀宋制知誥中書舍人召試中書而後/除不試號為異禮所以試者觀其敏也)
　　　特進觀文殿大學士提舉臨安府洞霄宫授少
　　　　保寧武軍節度使荆湖廣南宣撫使判潭州
　　　　軍州荆湖南路安撫大使加食邑食實封制
門下位左棘以建旄兼總宣威之任殿南邦而分圉益
隆統牧之權疇咨祕殿之英越在羣公之表倚重臣而
彊本釋真館以圖庸参錫徽章載颺顯册某官某忱恂
而寛裕剛毅而沈潛緯武經文可大則賢人之業集思
廣益至公以天下為心亮采日嚴訏謨辰告久贊襄於
衮職遄燕佚於琳庭冠元豐寓禄之階羽儀賜位峻皇
祐崇儒之秩領裒延恩養恬雖適於雅懐應變未殫於
遠略睠武安之鉅鎮屹方面之要衝地控重湖内欲腹
心之先備疆連五嶺外如唇齒之相依銷患未形維人
無競廸思髙廟有若臣綱繇舊㢸而命旬宣即中權而
領藩翰徒得君重載纘武功是用篆車升亞保之班茸
纛授益昌之節兵事不由中御合楚粤以撫師戎乗以
先啟行指衡湘而植屛數路聴和門之令十連尊元帥
之稱申衍圭畬陪輸幹食以新采薇治外之畫以謹徹
桑未雨之防於戲陶侃啟長沙之封嘗督軍於交廣方
叔振中鄉之旅佇執訊於蠻荆精神折衝則國勢張指
授當任則人心靖厥承猷訓懋建膚公可
　　　寧江軍節度使左驍衛上將軍金州駐劄御前
　　　　諸軍都統制授武康軍節度使右金吾衛上
　　　　將軍興元府駐劄御前諸軍都統制加食邑
　　　　食實封制
門下錫齋旄而啟鎮載聯中尉之華總禁旅以修戎益
重西陲之寄乃睠蕃宣之偊夙殫守衛之厪䟽陟典以
褒勲更要衝而統戍明颺渙號敷告師虞具官某果毅
而樸忠沈䧺而肅哲營平守節深料敵之威謀驃騎抗
旌慓冠軍之猋勇列武威而拱極臨淯水以乗邊王旅
嘽嘽允壯金湯之勢戎容暨暨聿張箕翼之形廸簡予
衷茂嘉乃績念漢中之保障控益部之衿喉復險要於
舊圖于疆于里峙屯營於東道維屏維藩師徒甫集而
未龢陴壘方更而未固將飭不虞之備亡踰已試之良
是用新駱谷之建牙易䕫江之留務鶡冠魚服陞峻秩
於軌金犀甲熊旂侈多儀於授鉞如乾道顯忠之並命
若紹興楊政之進屯以嚴細栁堅壁之威以恢采薇治
外之畧申加井賦增賁坤維於戲登拜將之壇决策盖
繇於南鄭上出師之表駐軍欲定於中原惟山川未改
於昔時則事業盍参於前哲典聴朕毖式固爾猷可
　　　趙葵特授少傅依前觀文殿大學士充醴泉觀
　　　　使冀國公加食邑食實封仍令所司擇日備
　　　　禮册命制(咸淳元年二月三日/)
門下朕祗遹燕謀丕承鴻業佑民作君而相上帝惟懐
永圖貳公宏化而㢸一人式序在位睠言碩望首錫茂
恩晉左棘之穹班渙大廷之顯册少保具官趙葵寛閑
而肅括俊偉而光明文武憲於萬邦有應變折衝之畧
忱恂廸於九徳有庇民尊主之心出則秉斧鉞以董師
入則踐樞衡而穆縡謙謙終吉蹇蹇匪躬願從赤松進
退合於禮義非謂喬木老成重於典刑肆予紹休若古
訪落追先帝之遇諒懐欲報之忠貽哲命之初靡忘用
徳之訓誕敷霈澤可後耆英昔寧皇之登至尊命必大
而升亞傅有嘉雅操允蹈前聞夏篆通旜峻躋特揖祥
源使組仍冠延恩增多邑於采封衍真畬於圭食以篤
股肱之舊以昭體貎之隆於戲世服勞紀於大常夙懋
屛毗之績身雖外心在王室尚遵寅亮之謨永肩逺猷
益介純嘏可(淳祐三年葵除右丞相到京言者謂宰相/須用讀書人葵知之徑出國門上表辭曰)
(霍光不學無術每思張詠之語以自慙/臯陶所讀何書敢以趙抃之言而自觧)
　　　程元鳯特授少保依前觀文殿大學士充醴泉
　　　　觀使新安郡開國公加食邑食實封仍令所
　　　　司擇日備禮册命制
門下仰惟前代訓官莫重貳公之任永言孝思嗣服聿
懐有佐之賢朕寅紹丕圖恪遵成憲仁霑恩洽用大賚
於善人謨明弼諧寔勱相於烈考晉班孤棘孚號明庭
特進某官程元鳯徳厚而器閎學醇而識邃浩然養以
直盡責難陳善之恭休焉如有容得扶美效君之體輔
贊而藏諸用動靜不失其時藹聞藩翰之庸自適邱園
之佚訪予落止敷時繹思惟舊人知若勤所以報先帝
有嘉猷則入告罔不祗師言繄我碩儒可無異數昔孝
皇之盛際重亞保之殊榮臣浩以耆彦而叙升俊卿以
宿望而延拜兹率厥典載錫之光希冕篆車峻外朝之
特揖珍臺開館仍秘閣之隆名申陪采邑之封益衍圭
畬之寔匪惟霑渥式示褒章於戲罔以寵居成功久遂
伊尹告歸之志在厥初貽哲命無忘召公為保之規克
邁前修永綏多祉可
　　　謝方叔特授特進依前觀文殿大學士惠國公
　　　　致仕加食邑食實封制
門下嗣徳罔不在初惟忠厚為家法舊人丕克逺省惟
爵齒為逹尊顧予纘圖爰命施惠敬休億萬載燕及皇
天咨爾二三臣既右烈考乃睠垂車之佚誕朌錫位之
榮繹於師虞敭以渙號金紫光禄大夫具官謝方叔閎
深而肅乂忱裕而粹夷經徳不囘凛松栢後凋之操秉
心無競参珪璋特逹之純曩宅揆以奮庸善守文而持
正仲山之明且哲以保其身孟軻之致為臣皆有所式
行願素履之吉受祉黄髪之宜澹空谷之自持藐浮雲
之何慕惟今立政稽古尚賢未遑設几以須若仁祖遇
衍之禮必有進官之寵若哲廟待絳之彜聯華一品之
階冠序羣公之表遹觀故事實非上宰以不除用奬耆儒
庶幾清風之咸聳仍延恩之邃職增奉邑之新畬於戲
踐阼而問丹書朕既廸周王之訓箴國而作懿戒爾益
逾衛武之年俾夀而臧有猷則告可(方叔以琴一張丹/藥一爐獻上盖以)
(舊學故也似道疑其有觀望再相意令全臺劾之以為/不當誘人主為聲色之好欲謫逺郡賴吕文徳以已官)
(贖丞相之罪遂得免論者曰專權忌能賈/固不能以免若閑居貢獻謝亦有以取之)
　　　嗣榮王某賜詔書不名依前皇叔太師武康寧
　　　　江軍節度使判大宗正事嗣榮王加食邑一
　　　　千戶寔封四百戶制
門下朕式叙周宗若稽漢典姬公叔父我國家禮亦宜
東平詔書兼親尊敬之至睠師垣之領使眡憲靖以䟽
恩紫㣲令之華屢陳冲避前寧人有訓别議優崇敷告
治朝申加異數皇叔具官某融明而廸徳寛厚而履和
文章規諫自防粹然君子之美仁義忠信樂善不以人
爵為髙一命衮而紹封大宗翰而植屛勲在王室如虢
叔天錫純嘏如魯邦惟孝友於兄久行葦之内睦因心
篤其慶愴棠棣之孔懐哀敬有餘禮儀既備對越清廟
在天之烈遹遵阜陵後土之彜長于西臺式是百辟專
席之拜巖巖維民具瞻閱理之深謙謙以卑自牧勉從
頻巽曷稱顯庸昔天聖初褒定王之碩望越元祐際展
徐邸之茂親凡賜絲綸植隆體貌有徳爵齒之重錫山
土田之多祗率徽章丕昭殊渥於戲孔子稱逹孝之繼
志敬其所尊伊尹言諸父之不名是謂大順增光簡册
燕社盤維可(按嗣榮王賜詔不名制用說施事說施曰/君之所不名者四諸父臣而不名諸兄臣)
(而不名先王之臣臣而不名盛徳之士臣而不名是也/又慶元中嗣秀王賜贊拜不名鄭溥之草制云天下之)
(逹尊三徳兼爵齒以俱茂人臣之不名五老與親賢而/比隆公羊傳註禮於君臣不名者五諸父兄不名上大)
(夫不名盛徳之士不名老臣不名/二說相須詞臣兼用之可謂博矣)
　　　嗣榮王進封福王主榮王祀事加食邑一千戶
　　　　食寔封四百戶仍令所司擇日備禮册命制
門下朕紹天駿命若昔鴻猷建令徳以屛周昭備物之
典策封近親而輔漢開大國之土疆惟時叔父之尊峻
極帝師之貴名位宜加於異數山川尤襲於舊邦長樂
慈謙謂褒崇之未稱先王篤愛豈冲𦕈之敢忘進爵分
圭涓辰渙綍皇叔太師與芮秉心寛裕廸性髙明赤舄
之徳碩膚樂善不倦緑竹之文瑟僩大盈若冲閱理義
以既多服儉恭而惟一羽翌聖考表儀天支韡韡棣華
之和振振麟趾之厚肆予承序立敬在初康叔之屬獨
尊助兹宅命東平之恩莫比詔以勿名載錫寵光未隆
體貌何以遹追於先志盖嘗参繹於前規仁祖優定邸
之賢更封於鎮哲廟殊曹國之睠賜履於荆皆由下武
之孝思推為行葦之内睦率循彜憲可後徽章是用瑑
金璽而胙真田燾赤社以介景福三山寰宇徽號肇新
雙節齋壇多儀維舊寅念寢園之奉具嚴烝祫之修盛
徳百世祀虞丕衍統承之慶眉夀千嵗保魯茂迎昌熾
之休仍董正於宗盟倂豐倍於采邑於戲九經尊位以
重禄必先諸父之親萬年惟王永民尚式庶邦之典與
宋無極純嘏是常可(榮王度宗生父理宗弟徳祐元年/議建藩屏以强王室闕紹興府淛)
(東安撫大使置長史司馬後/從幼主入覲封平原郡公)
　　　吕文徳依前少保寧武保康軍節度使京湖安
　　　　撫制置大使屯田大使兼四川策應大使兼
　　　　荆鄂州軍州事兼管内勸農營田使兼侍衛
　　　　馬軍都指揮使霍丘郡開國公加食邑七百
　　　　戶食實封三百戶
門下朕祗承景命懋敬肇禋定郊祀而允集壇稽正月
於漢典見宗祖而躬執禮参元日於唐儀乾度昭清坤
儀肅穆聞金支羽林之樂時則興鼙鼓之思觀玉路宸
斿之容時則念旂常之績既輯欽柴之况趣申位棘之
褒揚於昕庭敷我餕澤具官某器資閎毅志槩忠純来
旬来宣而告成協濟攘夷之略有嚴有翼而共武屢書
敵愾之勲乃兼雙節之榮乃踐貳公之列討軍實而申
儆克壮其猷未隂雨而綢繆以固吾圉朕惟除戎斯致
孝享治外可告神明幸甘泉祖夕烽之虞而参旗馳月
㨗之奏盖以本强於荆土用能表拓於蜀疆於敉圖功
其綏多福兹庸加勞而賜胙亦如相祀之執燔爰賦増
封真畬衍食於戲覲羣牧而班瑞朕率循肆類之初敏
戎公而錫田爾尚廸對揚之祉益恢茂烈永乂嘉師可
(文徳帥蜀嘗復瀘州及在襄陽/壊於玉帶利之害人如是哉)
　　　楊淑妃制
門下朕祗率邦彜遹修内治周南之得淑女正王化而
厚人倫唐典之建列妃贊后職而論婦禮寅奉慈宸之
訓爰登世閥之華颺於昕朝示我徳選美人楊氏凝姿
敏惠廸性柔嘉圖史有聞鍾襲紫傳龜之慶言容可度
蹈佩環鳴玉之和展如法相之良温其内則之媺惟朕
飭已以敬齊家在初睠葛覃樛木之詩本原既正凡茝
若蘭林之列位號靡充妙簡壼儀晉聯宫秩恪助思齊
之至養式孚長樂之徽言謂象著四星盍仰模於乾緯
而教行九御疇恊輔於坤闈載錫茂恩用光懿範名超
賢徳榮参榆翟之衣品眡公台絢采金章之綬惟時異
數若昔令猷於戲王假有家天被爾禄朕怡愉而后佐
餕爾其承視膳之恭朕節約而后親蠶爾其戒曵衣之
侈朝夕有無私之志夙夜有相戒之心益衍祉於紫庭
永流芳於彤管可特進封淑妃(淑妃楊氏也二王益廣/登極妃稱皇太后聴政)
(時庶事踈略楊氏與羣臣語猶自稱奴崖山既敗楊氏/聞帝崩大慟曰我忍死艱關至此者正謂趙家一塊肉)
(耳今無望矣遂赴海/死張世傑𦵏之海濵)
　　　王爚依前少保特授平章軍國重事一月兩赴
　　　　經筵五日一朝仍赴都堂議事加食邑食實
　　　　封制
門下尊賢敬大臣莫重乎老成典刑之望治國平天下
莫先乎内外修攘之規睠予宅揆之英允有經邦之略
二人同心之助方共濟於多艱一日萬幾之繁不欲勞
以細務優加異數孚告明庭具官某清任而和剛大以
直守文持正至公以天下為心尊主庇民可久則賢人
之徳行藏繫善類之消長出處關時運之盛衰惟上帝
賚予爰立作相惟舊人逺省惠然肯来定大計如砥柱
之不移折姦萌若元龜之先見改紀其政遹求厥寧道
徳成乎安疆國勢復振將相和則豫附人心寖囘以敉
圖功不應徯志蹇蹇匪躬之故允惟房杜之濟謀休休
其心有容乃效臯䕫之相遜朕若稽元祐圖任宿儒一
老時游廟堂咨以大政二相並秉鈞軸協於同寅祗率
彜章参建碩輔特崇耆艾之禮俾居勞佚之間舉其宏
綱維天保采薇之治詢兹黄髮有訪落小毖之謀入開
導於經闈間從容於朝著圭腴申錫體貌益隆於戲方
叔克壯其猷朕庶㡬復古之績伊尹自任以重卿勿替
格天之忠夀俊在位則外患消訏謨定命則治本立懋
乃一徳登於丕平可(爚既為平章以為二相宜一人督/師臣雖無能為若效死封疆亦不)
(敢辭宜中事多專决不關白於爚及張世傑敗焦山爚/謂國勢尚堪㡬敗乞罷平章宜中徑去乃罷爚平章軍)
(國重事以少保觀文殿學士充醴泉觀使是嵗卒爚清/修剛正不阿累疏乞正賈罪國勢危亡不能恊謀以濟)
(大事士/論惜之)
　　　陳宜中特授右丞相依前兼樞宻使都督諸路
　　　　軍馬加食邑食實封制
門下朕思濟多艱疇咨碩望惟尹躬有一徳右厥辟而
宅師惟說命總百官置諸左而納誨嘉乃經綸之學弼
予寧敉之功無競維人倚同心之輔政式序在位恊鼎
足之承君延拜元台誕敷坦制某官徳秉乎洪毅識造
乎髙明知仁勇之資治國家而有裕剛大直之氣塞天
地以無疑簡在先王俾輔後嗣贊雷厲風飛之决宗廟
再安開否消㤗長之機紀綱一正定衆志於綴斿之際
囘治象於驚濤之衝精神强而英雋聚朝指揮當而將
士用命忠貫皦日未嘗言房杜之功計安生民將欲復
文武之治廼若休休有容之度藹然濟濟相率之風盖
開忱布公之心猶恐無助而應變守文之美其惟恊恭
若昔元祐之隆登庸成徳之彦閔勞大事咨重事之謀
儀圖真儒冠上相之任祗遹先憲增光前聞六月薄伐
而飭戎車仍領督軍之寄千里决勝而運籌幄聿嚴基
命之謨以尊冡宰掌邦治之權以懋百揆熈帝載之績
申陪邑采丕聳巖瞻於戲四方既平時靡有爭朕正倚
修攘之略三后協心同底於道卿益恢康濟之猷惟時
惟㡬以迓天休惟和惟一以凝國是保大定功而干戈
戢更化善治而福禄来義我受民欽若成烈可(似道出/督以宜)
(中受卵翼之恩且柔順易制委以/國賈敗宜中首劾賈罪以自觧)
　　　留夣炎特授宣奉大夫右丞相兼樞宻使都督
　　　　諸路軍馬加食邑食實封制
門下選衆而舉臯陶有虞所以凝庶績相右而命召奭
成周所以保受民廸思先皇敷遺哲輔運籌决勝惟簡
在上帝心宅揆奮庸其毖我成功所告爾多士揚於大
廷具官某學醇而識閎徳厚而才裕尊王秉禮之大義
深於春秋救時行道之精忠貫乎日月以少䨇寡二之
望為特立獨行之儒精神折衝兼文武之畧夙夜基宥
冠樞機之謀允具瞻之素孚謂誕登其已晚棟隆不撓
碩果猶存南國是式作爾庸懋乃攸績王事靡盬不遑
處扞我於艱欲經營四方以平夷用奬率三軍而興漢
維萬民徯司馬之入而上宰遜王曽之来豈煩勸誦於
經帷咸望恊熈於帝載矧今天變未弭國歩未寧明黜
陟所以制治保邦修政事所以攘夷復竟爰立作相於
敉圖功元祐並命三賢若純仁之躋次輔紹興總提二
枋若臣浚之督成師陟序崇階衍賦多邑庶㡬真儒無
敵之效丕展良弼輔徳之謨於戲待裴度而開延英時
惟舊人圖任濟房喬而斷大事尚冀乃僚同心三后恊
可以澤生民衆正開可以杜羣枉指授當任則邊氛靜
處置得宜則國勢强式固爾猷克邁乃訓可(夣炎自狀/元至宰相)
(在位不克振修攘之烈給舍言其舛今愎諫今之敗降/者皆其任用之士遂棄去宋亡入見京師規求進用謝)
(昌之薦之降吏部尚書至翰林承㫖世祖嘗曰夣炎位/至宰相賈似道懐諂誤國不能救葉李布衣乃能伏闕)
(乞斬似道命趙孟頫為詩以譏之孟頫曰狀元曽受宋/家恩國困臣强不盡言往事已非那可說且將忠赤報)
(皇/元)
　　　葉夣鼎特授充醴泉觀使兼侍讀依前少傅觀
　　　　文殿大學士信國公食邑食實封如故制
門下朕更張初政率籲宿儒詢黄髮則罔愆閔勞宅牧
之事學古訓乃有獲延登勸誦之聯惟尊徳樂道以有
為庶遺大投艱其求濟勉從巽牘誕布渙綸具官某剛
大而粹明忱悃而閎裕海濵大老懔亷頑立懦之風天
下達尊懋輔世長民之徳碩果表於羣彦靈光巋乎三
朝責難謂恭陳堯舜之正道不可則止恥由求之具臣
肆予改絃申命賜履望公如望嵗乆有甘棠之思治民
如治家丕徯黍苗之澤以楚丘之謀始壯而東山之志
不渝股肱力汝為不欲煩於方面耆夀俊在服其進疆
於本朝念冲人道問學之初維大臣傅徳義之益紹興
舊弼冠延恩之職而敷經淳熈耆英領祥源之使而詔
讀若稽茂典載錫優章肯從我游克邁乃訓於戲問丹
書之敬義毋勤師尚父表海之行瞻緑竹之琢磨尚廸
衛武公箴國之戒有謀則就盍歸乎来可(賈似道專政/夣鼎不得行)
(其志利州轉運使王玠子愬求遺澤夣鼎以為合與似/道以恩不出已罷吏數人夣鼎曰我斷不為陳自强即)
(求去似道母責似道曰葉丞相安於家食汝强與之相/印今乃牽制若此不從吾言吾不食矣似道曰為官不)
(得不如此乃使人謝夣鼎/夣鼎乃已後奉祠家居)
　　　夏貴特授兩淮宣撫大使知揚州依前開府儀
　　　　同三司寧武軍節度使左金吾衛上將軍樞
　　　　宻副使兼侍衛馬軍都指揮使食邑食實封
　　　　如故制
門下聴鼓鼙思帥臣倚一賢而强本戒師旅率淮浦兼
兩路以宣威朕逢時隱憂注意宿望授西討之畧方屢
奏於膚公先元戎之行趣往臨於鉅鹿王言作命士聴
無譁具官某良寔而忠純沈潛而果毅屬大事可當一
面雖草木莫不知名方畧無踰老成樽爼足以却敵有
厭難折衝之壯志有憂國愛民之盛心慨王事之棘則
夜衣而行憤狄難之熾則纓冠而往風聲鶴唳策淝水
之竒勲士飽馬騰占郾城之勝氣貳樞列於西輔儀台
眎乎三公維元老之方叔以飭師干維黄髮之尚父以
秉旄鉞戎容暨暨趣咨籌幄之謀淮水湯湯尤重廣陵
之鎮念閫寄分任則氣勢弱必事權合一則臂指從欲
表裏撑拓之得宜庶首尾運掉之相應昔髙廟之復古
命世忠而捍城兹宏建於使名俾菑攘於外侮陜東西
盡䕶於諸將江南北嚴守於要衝蔽遮甸畿控禦都㑹
式固吾圉亟為朕行於戲来旬来宣告成於王既任召
虎平夷之寄有嚴有翼共武之服益懋吉甫憲邦之功
威信孚可以輯人和號令明可以作士氣遹圖耆定汔
濟多艱可(此在陽羅堡䘮師之後貴既失長江惟恐督/府有戒罪無所逃又恐孫虎臣以後進為將)
(有功總統出已上日夜幸其敗督府既清貴歸廬州屢/詔不出若罔聞知國亡乃以淮西聖竟歸附以為已功)
(世祖俾為平章後四年卒將𦵏僧祝之曰今年/八十四何不七十九白骨𦵏青山萬古名不朽)
　　　孫虎臣特授清逺軍節度使加食邑食實封制
門下朕注意戎昭疚懐邉瑣賜諸侯弓鉞用進律於有
功建大將鼓旗爰設壇而具禮告爾多士揚於明廷具
官某志槩忠純器資雄毅有禦侮折衝之畧援桴鼓則
忘身有牧人禦衆之才執干戈而衛社式固吾圉屢奏
膚公擊節誓中原之清矯矯冠軍之勇鳴劔馳伊吾之
志洸洸敵愾之勲憤强敵之憑陵率熊羆而攘却表撑
裏拓嚴保障於海陵左弭右鞬憺威稜於江滸庶㡬報
彭衙之役豈止復鴈門之踦淮浦修我戎倚招擕而討
叛師中承天寵豈懋賞以陟明膺將軍跪轂之榮錫融
水齋旄之命增封多衍食邑真畬以旌細栁堅壁之勤
以恢采薇治外之績於戲邉境功名在良將朕惟奬勵
於忠忱兵事節度皆付公爾亟肅清於氛祲祗若兹訓
扞我於艱可(此在燕湖/敗師之後)
　　　張世傑特授保康軍節度使左金吾衛上將軍
　　　　淛西制置副使兼知平江府仍舊帶行樞宻
　　　　都承㫖揚州駐劄御前諸軍都統行樞督府
　　　　總統一應軍馬加食邑食寔封制
門下千里之内曰畿莫重乎根本之地十里為連有帥
莫嚴乎弓鉞之權惟予冲人未堪多難出車王事棘矣
孰或遏於要衝跪轂將軍制之爰疇咨於宿望建淑旂
而分閫敷明綍以揚庭某官雄毅而沉潛忠良而篤實
帷幄决子房之勝方略運於􁀙鈐草木知萬福之名威
稜憺於邊境矯矯冠軍之勇惓惓衛上之忱修戈矛與
同仇志殄殱於强敵儆師徒討亂畧躬奬率於顔行愾
綴斿之阽危首投袂而入援執訊獲醜采薇之㨗屢書
披霧清氛前茅之氣大振再念呉門之危急嘗勞師律
之菑攘却敵賢於長城㣲卿民其左衽今堂奥之㓂寢
廹而藩籬之重當嚴稽中興名將之成規膺右淛制垣
之重寄謹固保障則常潤可復迅掃妖祲則京師以寧
克壯其猷用錫爾祉齋壇授鉞領巨鎮於房陵吾臣司
金盛戎容於緹騎以危難之間受任以節度之事付公
兼昇牧守之榮益彊屏翰之勢衍其采邑明我茂恩於
戲地利不如人和朕遹求於多助武服以定王國爾趨
奏於膚公三軍同力以收復宇之勲衆心成城以集安
民之績俾金湯之不聳永帶礪之有光可(世傑信安歸/正人時京我)
(内空賴一軍萬人自荆湖入衛二王航海也傑扈駕由/定海趨三山唐王登極拜少保圍泉州峻都救兵至遂)
(觧圍去衛王即位拜太傅戰於崖山敗績奉楊太后以/小舟奔取瓣香仰天呼曰我今為趙氏亦已至矣一君)
(亡復立一君今又亡我奉皇太后走者庶幾别立趙/氏立之以存趙祀若天不欲之則大風覆我舟遂覆)
　　　髙達特授少保依前寧江軍節度使左金吾衛
　　　　上將軍荆湖北路制置副使兼安撫使馬歩
　　　　軍都總管兼知江陵軍府事兼管内勸農營
　　　　田使節制本府屯戍軍馬固始郡開國公加
　　　　食邑食寔封制
門下朕倚重上游圖寧多難命率以衛中國佇聞執訊
之勲式公而弼一人允廸保邦之訓疇勞進律孚號揚
庭某雄深而尚謀福艾而持重亷頗為將豈憂匈奴哉
充國撫民無踰老臣矣名著硯山之草木計安鄂渚之
金湯慨彼相之忌功不能蚤服迨我圉之孔棘未嘗辭
難命以江滸告成於王鎮於荆州用武之國憤蟊賊摇
我疆之惨投鞭斷流恃熊羆不二心之忠若防制水元
戎十乗以禦侮於危急二矛重弓以恊力於旬宣維樞
臣趣勤王之行而閫寄專守圉之任東連呉西連蜀爾
為長城卯受詔辰出師爾紹前烈徯采薇三㨗之奏隮
位棘亞保之班在昔世忠暨於張俊皆自儀同而序陟
用勸殊庸今以校聯而真除時維茂渥盖注意隆則恩
必厚錫寵優則功可期衍食真畬增光齊鉞於戲嘽嘽
戎車方叔率止朕有嘉克壯之猷烈烈征師召伯成之
爾尚集既平之績祗承異數懋建膚公可(達荆湖名將/鄂州之圍髙)
(達帥諸將力戰似道自漢陽至鄂督師達恃其武勇殊/易似道每見其督戰即戲之曰巍中者何能為哉將戰)
(必須似道親勞士始出否則使軍士譁於門似道由是/銜之許其建節而不予達怨望久矣及達制置江陵遂)
(以城降於元命朱禩孫檄京湖北路於是歸􁀙郢復鼎/澧辰沅靖常徳荆門相繼降禩孫至上都死今觀髙達)
(擬制稱依前武康軍節度豈已嘗建節故耶或將建節/以降故不克用耶中言慨彼相之忌功不能早用則賈)
(相忌功之罪/不可掩矣)
　　祭文(内制/)
　　　九虞祭
　　　　第一虞(至六虞太常卿行禮/)
相攸禹㑹穆卜漢陵弓劔既藏羮墻如見祭初易奠永
極哀號
　　　　第二虞
靡瞻匪父莫親栢隧之臨速反而虞無復菆輴之見妥
於仍几申以貳觴
　　　　第三虞
仙馭邈然如望弗至神斾歸止不顯亦臨罔極一哀有
嚴三祭
　　　　第四虞
虞几安行愴駒隂之信宿容衣如在杳龍駕之空濛薦
禮四陳哀悰九折
　　　　第五虞
濤江東邁永懐復土之哀翣衛西歸五展寧神之祭未
縣躬薦深切心摧
　　　　第六虞
穆陵告備想先烈之如存清廟掲䖍佇靈斿之來祔將
親几奠永切弓號
　　　　第七虞(皇帝親行禮/)
因山既備心如慕以如疑作主是依神来寕而来宴始
親薦奠罔極哀摧
　　　　第八虞(皇帝親行禮/)
率時昭考尚思憑几之言瞻彼昊天如見虞觴之奉薦
儀將畢哀素無窮
　　　　第九虞(皇帝親行禮/)
千秋永穆之陵廞儀已閟萬世理宗之廟祔禮將行奄
進終虞曷勝追慕
　　　遣守臣奏告南嶽
巖巖喬嶽奠於南邦仁義所鍾佑民儲社醜虜不道逆
天犯順江漢之域荼毒横流爰及長沙氛祲益熾兵民
堅守保障不摇助順惟天降福惟神潔恍精祈庶克耆
定威靈有赫電掃㓙醜師直為壯亟奏膚公萬里長江
咸復舊守湘水清謐用乂我民於萬斯年永錫純嘏
　　　奏告滁州端命殿太祖皇帝神御
皇祖造邦以仁興武清流丕績駿命造基揚䖍妥靈煇
赫萬世敵為蛇豕薦食無厭維此滁城式固封守威神
在上寔任綏之虜梗饟道疆圉孔棘分命籲告徼福祖
烈為民請命殄殱凶醜迅掃賊壘耆定武功江漢謐清
永乂區夏
　　　祭濟王文
皇帝遣具位王應麟致祭於皇伯祖故少保保靜鎮潼
軍節度使濟王贈太師尚書令追封鎮昭肅王之墓唯
我理祖因心則友則友惟兄惟王令徳孝恭為宋㤗伯
權臣顓政追蹙王於淮南之寃九原鬱憤踰五十載理
宗篤叙天倫哀念不忘端平更化亟命復爵維繼絶崇
贈之典以待後人度考踐阼首攽追復之詔肆惟冲人
繼志存恪今强敵憑陵國歩孔棘氛祲廹於霅川夙夜
兢兢思所以囘上天悔禍之意用仰成祖宗厚睦之心
贈王師垣端揆進封大國錫以令諡命大宗正選宗屬
為王後賜田萬畝俾奉烝嘗仍戒有司修崇王墓英魂
如在歆我䘏章黙相隂祐亟殄强敵扶持宗社保乂生
民祖宗在天寔寵嘉之王之春秋享祀亦永永無斁(王/𦵏)
(湖州山水惡絶盖當時權臣為之昔朱全忠降昭宣帝/為濟隂王濟邸之封取濟水獨絶之義又蕭衍簒齊降)
(和帝為巴陵王而齊王亦降封巴陵公用心如此亦可/謂無忌憚矣夫巴陵之變踰五十年羣臣以濟邸為言)
(者皆斥去及大兵壓境繼絶崇祀之典始克為之踰年/社稷為墟矣春秋祭祀之不享豈獨王哉袁文清公曰)
(吳夫人復封端平之初也復立濟祀/徳祐之末也馴至於此其可言哉)
　　祝詞(内制/)
　　　仲秋潮汛吳山忠清廟設醮祝詞
神甸襟江萃民居之浩穰潮靈從月應秋皇以奔騰
維金堤㨗石之方増慮銀屋駕濤之莫禦匪依洪覆
曷即敉功袚飭真科吉主芳薦願賜穆清之鍳申敕
濛鴻之祇海不波揚誕登年而汔濟天無風烈究安
宅以咸寜
　　樂章
　　　曾參孔伋配食大成樂章
　　　　酌獻曾參郕國公
心傳忠恕一以貫之爰述太學萬世訓彜惠我光明尊
聞行知繼聖廸後是饗是宜
　　　　酌獻孔伋沂國公
公傳自曾孟傳自公有的緒承允得真宗提綱開縕乃
作中庸佑於元聖億載是崇(宋咸淳三年度宗幸太學/詔升曾参郕國公孔伋沂)
(國公配享先聖孔子廟廷昔厚齋公權直學士院樂章/寔其撰著宋亡元世祖詔定先聖先師釋奠儀其郕沂)
(二國公遵而用之遍及天下迨將百年而莫有知出于/公手云者固宜表而出之世祚既移郡邑庠序俎豆之)
(事為之暫輟後有舉而行者不知復能用公之文被/之弦歌以昭格享之寔否乎觀於此者感慨係之矣)
　　咸淳元年正月臣應麟以著作佐郎暫攝閏五月
　　兼翰林權直二年正月為軍器少監陞學士院權
　　直三年三月以將作監陞權直學士院徳祐元年
　　三月除中書舍人兼直學士院四月入院前後再
　　入北門凡四年咸淳元二間及徳祐之元多獨直
　　云臣應麟謹識
　　　制誥之来尚矣自晉開運元年詔翰林學士與
　　　中書舍人分為兩制有唐號為全備至宋而猶
　　　盛文章之士極天下之選然後用之任不亦重
　　　乎故事翰林書詔付門下者為内制而以中書
　　　行詞者為外制凡大册命鎖院則命内侍於學
　　　士私第傳㫖執仗者異常服呼嗒以俟勞以酒
　　　饌然後上馬傳呼夾道行者辟易既至宦者迓
　　　以入制成翌日黎明捧金盤進御以金刷印可
　　　既宣讀乃謝恩受賜而歸吁其不榮矣乎哉故
　　　翰林學士厚齋王公嘗三入北門咸淳徳祐初
　　　多獨直且兼掌西掖詞命一時宣鎖多屬之至
　　　於奬予批答之辭詞疏册祝之禮紛紜雜遝晝
　　　夜不停盖自有宋以来其敏㨗如公者可數矣
　　　今即其詞而觀之激厲奮發足以感泣三軍勤
　　　拳諄複足以警惕百揆誠敬惻怛於以感格神
　　　明淵深愽洽於以包絡今古方且一詞之出士
　　　大夫傳寫殆遍綸言以蘇軾比之孰謂宋祚將
　　　亡而有斯人也耶書曰俾萬姓咸大王言其公
　　　之謂乎後學滎陽生鄭真再拜謹識
　
　四明文獻集巻四
欽定四庫全書
　四明文獻集巻五　　　　宋　王應麟　撰
　　誥
　　　翰林學士知制誥兼侍讀除同知樞宻院事誥
　　　(詞科所業/後篇同)
勅股肱一體相成祗遹時幾之戒文武萬邦惟憲儀圖
翰墨之英朕廸前人光毖成功所在咸平有若臣旦在
嘉祐有若臣修擢繇禁林登貳樞府帷幄收頗牧之績樽
爼折葷允之謀無競維人式序在位翰林學士知制誥
兼侍讀某飬剛大之氣好深湛之思學道乎中庸總五
經之妙論文澤乎仁義信三代之餘風灼見俊心賛為
名命代言温雅發號施令罔不臧勸誦從容陳善閉邪
謂之敬屢訪河西之邉事咸聳山東之詔書嘉其知軍戎
之情進而與甲兵之問爾猷則告我武惟揚噫夙夜基
宥單厥心勿替協恭之助國家閒暇明其政具嚴思患
之防以乂受民俾紹先烈可授同知樞宻院事
　　　起居舎人兼侍講除中書舎人兼禮部尚書誥
勑周史之掌賛書列於禮典舜官之出帝命先以秩宗
朕登崇譽髦藻飾治具廸簡敷經之彦久儀簮筆之聨
錫我茂恩對時妙選起居舎人兼侍講某簡亷載采博
謇好脩砥行立名濟濟扶揚之禮弸中彪外裒裒樂安
之文仁義其言藹如直諒多聞益矣欽起居而在右君
舉必書考仁聖以陳前古訓有獲丕從朕志曰求厥章
昔元祐擢軾於螭塗晉司帝制紹興寘遵於鳯閣復貳
春卿惟文學咸精能俾播告不匿指咨爾兼組賁於演
綸為誥有古風罔俾仲舒之媺同日加兩命允謂知章
之榮予欲善辭令以華國汝為予欲觀㑹通以秩典汝
翼庻幾終譽式克欽承可授中書舎人兼禮部侍郎
(按詞學指南云誥告也其原起於湯誥周官太祝六辭/三曰誥士師五戒二曰誥成王封康叔唐叔命以康誥)
(唐誥漢元狩六年立三子為王初作誥白居易集翰林/曰制詔中書曰制誥盖内外命書之别邇來西掖初除)
(試誥而命/題亦曰制)
　　　章鑑特授端明殿學士同簽書樞宻院事誥(外/制)
　　　(掖垣藁以下/同咸淳八年)
勅祗勤外治劼毖中樞以敉寧武功倚羣賢之彊本惟
幾康弼直咨同徳之合謀廸簡藎臣誕揚明命具官某
噐裕而守正識融而履純中和不倚不流得諸涵飬之
厚學問如磨如琢從我新益之游俊心灼知賢業可大
乃踐爭臣之列乃儀常伯之聨繩愆格其非出納惟允
陳善謂之敬就將有光察其忠嘉宜在宥宻念采薇守
衛之策正徹桑綢繆之時風寒嚴䕶於江淮月㨗冀清
於襄峴有常立武無競維人若頥浩繇天官而升若晏
殊以宫宷之舊俾陪借籌之畫式恊推車之忱班書殿
而總要經爵躬圭而增多邑其賛帷幄籌之運以成道
德威之强噫在元祐則岩叟讜言用君子而保國在中
興則臣鼎遠慮申軍律而治兵共濟眀謨克邁前哲可
(鑑仕至宰相聞元兵日廹托故徑去太皇太后遣/使召還罷相予祠鑑居位多許可時目為滿朝歡)
　　　李庭芝特授參知政事依舊淮東安撫制置大
　　　　使兼知揚州兼淮西策應大使誥(德祐元年/)
勅祗遹先猷儀圖哲輔慶厯彦博之參國秉肅將河北
之征師紹興臣鼎之預政除擢繇江右之大閫乃睠幹
方之績延登鬷假之聨載錫褒綸率循茂典具官某洪
深而肅哲碩大而光眀曰閫外制之藴知國知兵之路
言長城遠矣兼允文允武之才属邊𤨏之孔艱嚴風寒
之謹䕶淮浦戒我師旅率勵勤王之忠執政猶吾股肱
灼知體國之志朕愾采薇治外之急思集蓼毖患之謀
勅命惟時惟幾盍惜隂而攘却繼今立政立事其揆策
以賛襄是用擢貳台衡仍分閫鉞以恊濟日萬幾之務以
耆定月三㨗之勲旂壘如光弼之増眀廊廟有徳裕而
益重衍其采邑壯乃威聲噫東方畢公率之雖身外而
心王室北伐張仲在矣共戎服以奏膚公無競維人徃
敬用治可
　　　李庭芝特授知樞宻院事兼參知政事誥
勅思濟多艱疇咨碩輔文附衆武威敵懋時屏翰之勲
内脩政外攘夷簡在股肱之寄圖任亦惟求舊折衝何
必臨邊爰登一賢俾賛二枋具官某才鉅而識遠德粹
而量閎儒士知戎情挺挺崇詩書之望身外心王室惓
惓安社稷之忠金城淮浦之要衝砥柱廣陵之重鎮執
訊獲醜屢奏膚功恊恭和𠂻肆命予翼慨念勤勞於疆
圉莫如謀畫於廟堂第一星曰天樞晉陟籌帷之冠間
兩社為公輔復參台路之謨若王閵之在淳熈若昭先
之於嘉定廸惟注意允矣兼資趣介圭之來朝衍采邑
而孔厚噫率有指疆土朕思敉武以圖功其克詰戎兵
爾尚乂民而立政懋展真儒無敵之畧遹恢中興復古
之規可(時阿术圍揚久庭芝守禦益力臨安既破阿术/以太皇手詔諭䧏不從及帝次𤓰洲太皇復賜)
(詔曰比詔卿納欵日久未報豈未悉吾意尚欲固圉耶/今吾與嗣君既已臣服卿尚為誰守之庭芝不答謂其)
(客曰吾惟一死而已阿术復遣使持世皇詔招之庭芝/斬使者焚詔書城上糧既盡令將校出粟雜牛皮曲蘖)
(以紿之民有自食其子者猶力戰不屈戰於丁村軍潰/阿术請於世祖赦焚詔斬使之罪令早歸欵庭芝不納)
(後大戰揚子橋姜才將回回引刀向張𢎞範𢎞範迎刺/之流矢中才肩才㧞矢揮刀而前元師辟易不敢逼)
　　　陳文龍特授中大夫同知樞宻院事兼權參知
　　　　政事誥
勅祈永命開中興維哲輔同心之助詰戎兵揚大烈維
世臣繼美之能永懷孝祖之聖謨緬想乾道之賢佐正
色敢言之操知為忠臣賛元經遠之猷進貳宥府天宓
我成功所予廸惟前人光茲復見於魁儒其遹遵於陟
典具官某識眀而才裕學粹而器閎仁有勇德有言蹇
蹇救時之志和不流中不倚恢恢穆縡之謀繇首諫以
疇咨登中樞而共濟參翼天保采薇之治恊圖蒸民常
武之勲慨四郊多壘之未清懔一日萬幾之孔棘若汛
濤而求烝楫若支厦而萃良工趣躋淳化名臣之官峻
陞元封執政之秩乃兼鬷假用乂多艱進爵侯圭增封
邑采以隆股肱之睠以計社稷之安噫子房决勝而運
籌盍益恢於長策召公是似而錫祉尚念紹於令名朕
方篤繩武之思爾克邁象賢之訓可(文龍本名子龍狀/元唱名度宗賜是)
(名德祐元年後棄位遁去益王立漳州亂以文龍為宣/撫使討之復知興化軍元兵至城下通判曹澄孫開門)
(降執文龍欲降之文龍指其腹曰此皆節義/文章也可相廹耶卒不屈械送杭州不食死)
　　　劉黻特起復授端眀殿學士知慶元府沿海制
　　　　置使誥
勅朕慨思時艱申飭外治陟禹迹至海表其克詰於戎
兵命畢公釐東郊以謹固於封守睠論思之峻望懋牧
御之殊庸賜齊履以重臨墨晉絰而疆起具官某學茂
而識裕志剛而氣和議論通古今動衆心介然蹇諤之
操文武有威風知大體展也經綸之才以常伯簡知於
先朝惟連率著勲於鄞水黍苗之澤允洽甘棠之愛不
忘雖孝思(闕/)　騫之永懷而民望期霸伋之再至矧狼
心之匪茹嚴鯨沛之預防牖户隂雨之備未脩戈船下
瀬之師多缺人惟求舊戎有良翰弓鉞之錫顓征趣為
朕徃金革之事無辟難以蒙辭仁廟咨臣靖鎮桂林孝
祖詔臣介帥荆峴事維孔棘禮有從權是用躋峻職於
承眀聳雄稜於制閫即里門而眡印冀溟渤之澄波噫
精神彊本折衝既念移忠之義喉舌賦政於外益圖敉
武之功勿遲其行式克用乂可(益王登位以黻為參知/政事赴召卒於羅浮)
　　　常楙特授端眀殿學士提領户部財用誥
勅八政食貨為先慨民生之寡遂九式制用有節念兵
費之孔殷欲斟酌於源流必培䕶於根本淳化命總計
之使建炎重提綱之權遹遵舊章簡畀碩彦具官某縝
宻而栗從容以和善教得民有長者之風而不懦儒雅
飭事有能吏之才而不苛屢底績於价藩旋騫華於禁
路論思藹嚴徐之譽銓綜推裴馬之公惟錢榖之入幾
何懔興師之弗給而公私之積可痛嗟足食之尤艱顓
其任則可以通有無振其領則可以柅欺蠧陟承眀祕
殿之峻治版部邦計之繁眡昔三司冠儀八座噫國以
義為利朕方圖損上益下之規財者人之心爾勉行愛
民厚俗之政惟正是義其永有辭可(按楙嘗援晉太子/申生事欲為濟王)
(立後德裕二年拜參政宣麻去/慈元殿文班止六人繼而逃)
　　　文天祥特授端眀殿學士依舊江西安撫使淛
　　　　西江東制置使兼知平江府誥
勅元戎十乗先行式倚真儒之望師中三命承寵遹隆
方靣之權朕若稽先朝之舊章最重文眀之邃職内以
待畿廷之彦外亦褒帥閫之賢王素之牧平凉程戡之
涖益部皆膺茲選今得其人具官某實學濟時英猷緯
國文有武備義槩質於神眀儒知軍情忠忱貫乎霜日
傳檄召兵而志士奮纓冠赴難而國勢張不圖素定之
營允謂寡二之畧予欲復江表之疆宇命爾攘除予欲
壯淛右之翰藩咨爾脩扞威稜聳前茅之令醜類憺破
竹之危惟(闕/)　　　位必崇惟名之重者功必集乃隮
班規殿之峻(闕/)　　　闑之嚴噫邦咸喜戎有良翰茂
對陟眀之渥身在外乃心王室趣成敵愾之勲可(按天/祥自)
(贑州入衛上書宜分境内為四鎮/責任攻取者以為迂詔知平江府)
　　　翁合特授試尚書禮部侍郎誥(德祐元年/)
勅朕慨四維之未張念多艱之求濟為國天地與並必
辨上下以定民典禮夙夜惟寅必進英雋以彊本乃睠
槖班之舊誕敷環召之榮具官某内羙脩能瑰意琦行
韶鳴玉潔淵哉寔好斯文山立時行紛獨有此姱節羽
儀侍從之列斧藻副誥之華駒皎皎以莫維鳯縹縹其
高遰予未堪難疇咨百君子之謀爾有嘉猷申命小宗
伯之職肅治軍之儀汝翼蕆越紼之祭汝眀遹成樽爼
折衝之功匪曰籩豆司存之末相見何晚周五禮有待
而行今急而求魯兩生豈不能致式克用義惠然來思
可(按合閩人著古今絶唱嘗論賈似道以妬賢無比之/林甫輙自托於伊周以不學無術之霍光敢效尤於)
(莽操總權罔上賣國召兵專利/虐民滔天之罪乞逺投荒昧)
　　　高斯得依前行起居舎人特授兼侍讀誥
勅具官某朕聞學於古訓乃有獲詢茲黄髪則罔愆在
天聖時臣奭以尚書勸講在元祐際臣維因寶訓進規
延登耆儒聿駿先烈爾履粹而飬以直學醇而資之深
惟耉成人肯來覧德曰太史友命爾紀言睠聚辨居行
之勤倚薫陶涵飬之益何相見之晚也試垂聼而問焉
百篇雅奥之文中興脩攘之治示我顯行率惟敉功清
閑之燕盡精思朕樂親於宿望温潤之氣可開道爾念
紹於前脩(斯得蜀人嘗論似道/之罪與闕氏合族)
　　　文天祥特授集英殿修撰樞宻都承㫖依舊江
　　　　西安撫副使誥
勅具官某多難維其棘矣有嘉衛上之忠來朝又何予
之載錫在師之寵脂車趣駕進律敷恩爾才裕經綸器
兼文武以臯伊冠倫之望有管樂濟時之猷糾合義師
欲以身任國家感憤外患不以賊遺君父憂分閫畀重
弓導㫖預前籌之畫朕方旰食而慮爾盍夜衣而行知
當纓冠投袂之時正如奉罋沃釡之急用隮華於書殿
俾眡渥於從涂脩戈矛與同仇亟其入覲運帷幄而决
勝尚頼恊謀可(天下勤王詔至天祥捧之涕泣發郡中/豪傑有衆萬人遂入衛其友止之天祥)
(曰國家飬育三百年一旦有急徴天下兵無一人一騎/赴者吾欲以身殉之庻天下忠義將有聞風而起者義)
(勝者謀立人衆者功濟則社稷可保也天祥平生自奉/甚厚痛自抑損盡以家貲為軍費其言曰樂人之樂者)
(憂人之憂食人之/食者死人之事)
　　　李芾特授祕閣脩撰樞宻副都承㫖依舊知潭
　　　　州兼湖南安撫湖北鎮撫使誥
勅具官某十國為連有帥莫重於艱難之日諸侯有功
進律莫先於守禦之勞爾忠義紹於儒先器能濟於世
媺中立不倚姦邪所忌連蹇駒谷壯氣不衰宅牧星沙
分閫鄉部䕶風寒奏月㨗精神折衝使湘水無波嶽鎮
不摇朕嘉乃勤隮延閣紬書之職貳宥廷導㫖之聨文
武二事兼之矣時幾孔棘狡謀匪茹惟事事備以清氛
祲集敉功用對揚我師中錫命之寵可(芾守潭州乗城/死戰有招䧏者)
(斬殺以狥力不能支召帳下沈忠遺之金曰吾力竭分/當死吾家人亦不可辱於俘取酒飲其家人盡醉乃徧)
(刄之芾亦引頸受死忠縱火焚其居還家殺其妻子復/至火所大慟自刎幕僚陳億孫顔應焱皆死潭民多舉)
(家自盡城無虗井/縊林木者相望)
　　　謝枋得特授秘書省著作郎兼權司封郎誥
勅具官某春秋成而亂賊懼作執秩以正官用能一戰
策勲朕崇奨氣節之士兼史職郎選而命之庻有壓難
折衝之功爾以正直忤大姦義形於色為一鄉之望廣
信控風寒要衝惟季梁在隨楚不敢謀忠信行乎州里
隐然金湯之固是用進長承眀兼組主爵凡摶力之法
扞城之備暨守臣共圖之既克有定謂爾來矣可(枋得/嘗以)
(發策迕似道見斥及聞沿江郡縣内附自以與吕師夔/善乞朝廷使之行城又乞身至江州與吕文渙議事㑹)
(文渙北行不及而反俾知信州吕師䕫徇江東枋得迎/戰敗績奔建寧山中世祖召至京師七日不食長書累)
(萬言貽留夢炎稱大宋遺臣大元遺民/食棗子七枚以死有文章軌範行世)
　　　姚訔特授帶行太府寺丞依舊知常州誥
勅具官某毘陵控風寒之衝淛河以西若防之制水恃
為屛翰狡焉侵軼亡謀壹大治之則可以固吾圉厭難
折衝惟良二千石是頼爾以世臣居是邦即家剖符義
槩奮發且戰且守服勞維多外府轉丞示我陟眀之典
益堅捍禦亟奏膚公朕將有懋賞可(按訔希得子劉師/勇復常州訔知州)
(事力戰固守伯顔命䧏人王子良役城外居人運土為/壘併人以築之又殺民婦取其乳煎膏作砲焚其牌祕)
(城破訔/死之)
　　　黄萬石依前資政殿學士特陞江西制置大使
　　　　兼江西轉運使誥(德祐元年/)
勅宣力四方汝為既眡恩於政路右師三錫承寵盍增
重於閫權昔高廟之耆武功命臣綱而鎮江右宏開制
閫植畀大名祗率舊章誕敷褒律具官某經綸實學開
濟遠猷吉甫文武憲邦才周應變孔眀危難受任志切
救時纓冠徃以扶王事之艱投袂起以赴鄉鄰之急四
郊若防制水恃乃扞城六師以脩我戎徯其衛社慨天
塹濤波之沸慨風寒根本之憂率四方諸侯賁機衡之
異渥謀中軍元帥峻弓鉞之顓征分陜之任益隆殄虜
之勲可冀兼華漕節植屏洪都噫元戎先十乗之行朕
欲壯中流之襟帶一賢制千里之難卿其恢外禦之規
摹精神折衝則氣勢强指授當任則將士勵既克有定
遹圖爾庸可(萬石在江西不能禦敵阿里海牙取隆興/萬石自撫州奔建昌䧏大元首制三搭為)
(士大夫之倡其將米立不䧏萬石諭之曰吾在宋官銜/一圓牌寫不盡尚䧏汝至小何不䧏米立大罵囓其舌)
(以血唾其靣就死萬石以大元軍入邵武文天/祥開府南劔經畧江西遂復邵武萬石敗走)
　　　趙孟傳特授華文閣直學士沿海制置使知慶
　　　　元府誥
勅朕申儆豫防疇咨良牧師保世祚表海聿懐宗老之
遺芳孝恭尹茲東郊廸簡庭聞之令望我有眀命賁於
价籓具官某質厚而器閎心醇而忱裕以仁者勇恊贊
去凶之謀為同姓卿獨堅守節之志若昔理祖眷爾前
人京兆懋彈壓之功司徒敷寛和之教繡游鄉國閫制
滄溟迨今甘棠之餘思復見裳華之趾媺尹神臯而曵
履既振家聲即里社以分弓俾踐先職隮舜閣之邃直
耀漢綬之榮觀軼兖州再世之光邁安陽奕葉之盛水
犀之師爾其練習佩犢之民爾其鎮綏元帥閱禮樂詩
書無忝象賢之助州里行忠信篤敬遹觀報政之成可
(元兵至眀孟傳迎降以酒飲䚟刺歹手震酒傾䚟/刺歹曰吾豈非人耶何畏懼乃自引滿而飲之)
　　　家鉉翁依前直華文閣樞宻副都承㫖特授知
　　　　臨安府淛西安撫使誥
勑具官某朕慨思時艱廸簡賢尹商邑為四方之極用
謹固於本根周官倡九牧之風乃力辭於將從有嘉亷
遜載錫寵褒爾粹學融眀素履脩潔和平之政如古循
吏所稱清直之名惟前文人是似世濟其媺人皆曰賢
肆予更政化之初命爾導宥宻之命咨日畿浩穰之寄
陟地官論思之聨怡静之操不渝忠讜之風可挹予欲
成奠枕皇皇之績爾惟有游刄恢恢之才疆本折衝尤
難於歐蔡承眀之日流化自近匪但循趙張發摘之規
可(鉉翁位執政伯顔令程鵬飛取太后手詔諭州郡䧏/附太后從之檄執政皆署鉉翁獨不從使者命縳之)
(鉉翁曰中書無縳執政之理乃止後為祈請使國亡官/之不從後至河間講易歸臨安以死有春秋傳行世)
　　　楊文仲特授集英殿脩撰知漳州誥
勅朕選渤海賢良之守用又嘉師厭承眀侍從之勞難
違雅意睠漳浦价藩之重有臣熹善政之餘今得其人
乃試以政具官某魯諸儒之學周吉士之風擇乎中庸
玉瓚黄流之器好是正直朱弦清廟之音出奏民庸入
儀禁路命時貳於起部職簡而清咨綰長於國庠士有
所式方羣彦聚朝而共濟慨一賢補郡之獨先惟朕勉
從俾爾謹牧越在外服曷思自葉以流根式是南邦必
圖厚下而立本勿謂閩土之遠亦若周畿之間佇聞政
聲勿替猷告可(文仲蜀人虞/伯生外祖)
　　　吕大圭特授秘閣脩撰知漳州誥
勅具官某朕擇選良吏而宅乃牧嘉(闕/)成人而遂其志
體臣子民之仁一也爾學醇行粹為時宿儒訪予落止
入說邇英有㴠飬薫陶之益司宗惟亞典制典選意新
才壯何求退之果也漳浦价藩爾居相邇命爾懷二千
石綬以蓬閣論撰(闕/)其歸身處江湖之遠名在奎璧之
躔詩云毋金玉爾音而有遐心可(大圭温陵人嘗為中/書舎人有春秋五論)
(集傳或/問行世)
　　　文天祥依前權工部尚書都督府參贊軍事江
　　　　西安撫使特授淛西江東制置使兼知平江
　　　　府誥
勅謀元帥將中軍簡在說禮崇詩之彦分六卿倡九牧
時惟制治保邦之規朕疚懷艱危注意英雋有嘉衛社
之志誕畀制閫之權具官某碩大而光眀宏深而肅括
武文兼備有經營四方之才忠義自將有奨率三軍之
畧惟碩望冠寵甲之選盖皇祖為燕翼之詒討亂畧以
儆師人百其勇追殊遇而欲報朕知乃心咨胸中甲兵
之竒付閫外弓鉞之任若高皇命重臣宅牧合江淛以
顓征若孝廟詔常伯奪情念邊疆之孔棘摠中權於方
靣殿巨屏於呉門内以䕶日畿之本根外以復天塹之
險阻規摹有素勲業可期噫元戎十乗先行共武服而
國定師中三錫承寵以衆正而民從遹成攘狄之功丕
闡用儒之效可(元兵破四安召天祥入衛天祥行平江/無固志矣天祥拜右相至軍前慷慨不)
(屈伯顔拘之與祈請使偕行至鎮江逃去浮海如温州/起兵江西志圖恢復空坑大敗就執入元都不屈南望)
(拜而/死)
　　　陸秀夫特授淮東提刑兼淮東制置使司參議
　　　　官誥
勅具官某古者兵刑一致猾夏姦宄皆士官所懲獻囚
皆魯泮之事爾以通材敏識久參閫重東淮祥刑使者
缺命爾愛我嘉師察獄以情斯可一戰乗軺飛檄爾實
兼之審讞洗寃籌邊决勝所以拯黎元之命者在此徃
欽哉可(秀夫奉使伯顔軍前求稱伯姪不從後以兵㑹/二王海上位至宰相儼然正笏如平時或在行)
(中悽然泣下以朝衣抆淚盡濕凡述作皆出其手雖在/匆遽猶日書大學章句勸講崖山既敗乃仗劔驅其妻)
(子曰而去怕我不來乃詣帝舟啟帝曰少/帝太后已辱陛下不可再辱抱帝赴水死)
　　　昝萬壽特授復州團練使知嘉興府兼成都府
　　　　路安撫副使誥(咸淳七年/)
勅具官某率寧人有指疆土尤重嘉川謹侯度脩爾戎
兵其惟良將懋簡折衝之績誕敷進律之褒爾挺志忠
純受才沉毅壯謀定金城之畧雄稜憺玉門之關統戍
沔陽而威信孚宅牧瀘水而保障固肆疇咨於虓勇俾
易鎮於犍為正秩戎團仍貳帥閫惟嚴於備禦則江流
靖惟勤於撫綏則民心安徃奏膚公祗若眀訓可(德祐/元年)
(萬壽以嘉定及三龜九頂紫雲城降於大元自/後兩川郡縣皆送欵獨張與固守重慶不下)
　　　張起嵓依前武功大夫復州團練使特陞除帶
　　　　御器械知夔州兼夔路安撫副使誥
勅具官某朕睠蜀道以注懷屬䕫門之謀帥敉武功於
西土廸簡安邊之良得猛士守四方遹求固圉之績爾
謀老事壯知深勇沉宅牧犍為暨暨扞城之畧參華方
靣洸洸敵愾之忠疇咨折衝乃命改鎮肆頒進律之渥
眀陟扈帶之聨其覽平沙八陣之圖以䕶長江萬里之
險可
　　　張世傑依前保康軍承宣使樞宻副都承㫖特
　　　　授沿江制置副使知江隂軍兼淛西策應使
　　　　詔(徳祐元年/)
勅閫外制將軍必有重弓之備師中承天寵趣頒三命
之榮朕植江表之籓籬圖浙河之屏翰乃授西討之畧
以先元戎之行具官某志節忠純才猷眀果帷幄决子
房之勝屢敵愾以獻功草木知萬福之名獨觧紛而排
難義槩倡勤王之勇雄稜壯禦侮之威憤妖壘之未平
慮狡謀之匪茹烝楫電邁有捕鹿犄角之形虓旅颷馳
有撃蛇首尾之勢洊騰月㨗大振天聲予欲嚴守禦於
澄江以捍蔽近甸予欲復疆理於京口以進取列城擢
貳方靣之權兼綰郡符之寄合漢將籌策之用建唐使
應援之名運掉適宜士氣百倍竒正迭出虜祲一清豈
止日畿之安庶幾天塹之定若昔臣浚受任中興天惟
毖我民朕念紹於前烈師以順為武爾亟奏於膚公可
　　　張世傑依前保康軍承宣使帶行樞宻都承㫖
　　　　特授龍神衛四廂都指揮使誥
勅脩甲兵與偕行旣懋幹方之畧聼鼓鼙而思帥聿隆
進律之褒具官某果毅而尚謀忠純而好義勵撃楫清
中原之志首敵愾以獻功膺推轂遣將軍之權獨折衝
而制勝壯槩為勤王之倡雄稜期殄冦之勲朕方赫濯
威聲將攘除於戎醜爾奨率義旅庶清肅於江流載考
中興之名臣尤重廂部之陟典内以嚴鈎陳太微之衛
外以澄金陵北固之氛噫定王國奏膚公式倚良翰之
重在師中承天寵嗣攽懋賞之榮可
　　　張起嵒特授寧遠軍承宣使龍神衛四廂都指
　　　　揮使依舊知䕫州兼䕫路安撫副使誥
勅艱危之際恃節義為金城忠良之臣植封疆為砥柱
孝寛之保玉壁真卿之守平原今見其人朕嘉乃績具
官某秉心純實立志雄剛草木知萬福之名帷幄决子
房之勝愾楚氛之甚惡歎蜀道之至難細柳堅壁之威
鎮安䕫路勁草疾風之操克復開江誅偽使而焚其書
挫醜虜而奪之氣奏封來上大節可嘉峻隮容管之承
流班亞齊越宻聨廂部之分衛職近周廬式昭褒賞之
恩用為屏翰之勸噫當一靣屬大事朕不忘固圉之勤
奨三軍定中原爾益勵折衝之畧遹收雋㨗嗣對寵光
可
　　　許文德特授(闕/)州觀察使依舊知淮安州淮東
　　　　安撫副使兼淮東策應副使誥
勅戒戎旅率淮浦遹成却敵之雋功承天寵在師中載
錫策勲之懋賞有嘉凱用勸戎昭具官某識眀而志忠
謀老而氣壯憺雄稜於閫外如虎在山殿重鎮於淮隂
若羆當道賢於長城矣豈憂匈奴哉愾狡童之亂常挾
叛臣而犯順犬羊驅十萬之衆螗蝟交四靣之鋒維我
屏翰之良悉心戰守之畧晝禦宵撃保固金湯之疆電
掃風除攘殄㫋裘之醜大奏采薇之㨗優奨前茅之勞
正使領於亷車聳軍容於方靣既酬茂績益勵英猷念
多壘之未清懔東陲之孔棘用師觀釁而動乗勝氣以
盪平撃敵以滅為期趣勁兵而應援式克耆定尚有殊
褒可
　　　田謹賢特授親衛大夫福建觀察使依舊知恩
　　　　州兼御前諸軍都統制誥
勅國家多難正遠臣敵愾之秋節義天閑嘉良牧效忠
之志趣提師而入援爰進律以示褒具官某性行端純
器資果毅附衆威敵而兼文武如穰苴之善兵衘訓嗣
事以考度程若𢎞正之濟美奕世守封疆之固一心堅
忠孝之傳憤獫狁之肆凶率熊羆而奮勇朕方馳羽檄
以召勤王之士爾乃飛驛書而勵報國之忱撃楫誓清
纓冠徃救平原為金城之倡恨未識真卿之賢河西布
璽書之眀爾用錫竇融之寵陟崇階於親衛隮峻秩於
亷車汝捍我於艱其援桴鼓而進功多有厚賞以湏賜
旄鉞之榮(田氏世襲思州與播州楊氏世姻/宋亾入朝官榮禄大夫封義敏公)
　　　楊邦憲特授親衛大夫利州觀察使依舊知播
　　　　州兼御前諸軍都統制誥
勅聽鼓鼙而思帥孰濟時艱脩戈矛與同仇載嘉義槩
爰趣援師之至誕錫褒律之榮具官某植志忠純秉心
洪毅臨機料敵識眀玉版之六弢御衆牧人威憺玉關
之萬里奕世固封疆之守一忱堅節義之閑憤蛇豕之
肆凶合熊羆而奮勇朕每飯不忘於鉅鹿爾惟志常馳於
伊吾奨率勁兵捍衛多難真卿未識獨倡平原之盟竇
融来朝宜錫河西之詔恩加增秩檄召勤王陟親衛之
崇階峻亷車之殊渥天助者順亟其戒戎乗之行師克
在和則有秉鉞之命可(邦憲世襲播州十八世宋内附/遂請䧏世祖下璽書撫諭授龍)
(虎上將軍侍衛親軍都指揮使播/州安撫使子孫相繼襲寵錫尤厚)
　　　姜才依前右武大夫特授(闕/)州防禦使依舊建
　　　　康府駐劄御前諸軍都統制誥
勅安邊竟在良將久宣敵愾之勞共武服奏膚公式厚
策勲之寵有嘉壯槩載錫褒章具官某栗銳而好謀忱
恂而尚義隐若敵國差强人意洸洸衛上之忠率彼淮
浦以脩我戎暨暨冠軍之勇狡焉醜類梗我要衝逞蛇
豕以薄城驅虎狼而犯順郊多壘辱也獨被髪以纓冠
鼓三軍進之乃雄心而鳴劔先鋒鏖戰入陣勦除亟㧞
破竹之勲來獻采薇之㨗威稜大振賞典趣攽陟使領
於捍防表戎昭之果毅有功見知則說用勸熊羆之臣
撃敵以㓕為期盡清狐兔之穴勉建殊績嗣有茂恩可
(姜才在揚州屢㨗益王登極李庭芝命朱渙守揚州而/與姜才將兵七千趣泰州將東入海庭芝既行渙以城)
(䧏阿术圍泰州驅庭芝妻子至陴下招䧏姜才發九疽/不能戰泰州守將孫貴䧏庭芝與才俱就執至揚州才)
(憤罵不已元帥不忍殺之朱渙曰揚自用兵以來積骸/滿野皆庭芝與才所為不殺何俟乃皆殺之揚民莫不)
(泣下由是淮/東州郡皆䧏)
　　　陽立依前右武大夫特授(闕/)州觀察使依舊知
　　　　涪州誥
勅聽鼓鼙思將臣欲濟艱危之㑹儆師徒討亂畧盍優
奨擢之恩其錫眀綸以旌壯槩具官某忠誼根於天性
知畧習於邊籌砥柱蜀道之衝賢長城遠矣湯池涪川
之險曰將軍制之獨堅細柳之屯屢奏采薇之㨗士氣
大振敵膽為寒脩兵與偕行久徯勤王之旅出車維其
棘趣收盡敵之勲宣力既多陟眀可後武爵峻隮於左
廣使名超進於亷車賞不踰時益勵熊羆之勇師直為
壯遂清蛇豕之雄亟成雋功嗣對褒律可
　　　苖再成特授拱衛大夫依前和州防禦使帶行
　　　　帶御器械知真州誥(德祐元年/)
勅王事多難維其棘師克在和我武惟揚伐有辭功多
厚賞某鳴劔伊吾之壯志堅壁細柳之英標自守圉於
儀真克執醜於江滸率勁兵而勇往徑擣重巢燬列柵
以無餘連收雋㨗忠忱足以振士氣義㮣足以懾戎心
賁褒律之殊榮晉横班之峻秩用錫爾祉益殫拱扈之
勤立定厥功嗣有寵褒之典可(阿术攻真州再成就庭/芝節度日與之戰與趙)
(孟錦力戰於鸛觜敗績後謀奪駕不克元既破揚州攻/真益急趙孟錦失足墜水中死苖再成身生被獲不屈)
(而/死)
　　　陽立特授翊衛大夫依前(闕/)州觀察使陞帶行
　　　　帶御器械知涪州誥
勅多難維其棘緬思蜀道之艱十乗以先行式固涪江
之守慨蛇豕食上國之慘恃熊羆不二心之賢趣戒勤
王之師峻攽進律之寵具官某雄姿果毅義槩魁閎撫
鳴劔馳伊吾壯哉敵愾飭戎車伐獫狁偉矣折衝玉關
憺其威名金城倚以屏翰輯寧五郡保障一方天䧏割
於我家重以投鞭斷流之患心罔不在王室挺然纓冠
救鬬之懷遣將校而奏帛書陟險阻而承羽檄聞者興
起發於忠忱念江浦之巢窟未清而荆益之襟喉猶梗
欲霆撃而颷掃盍卯命而辰行是用升翊衛於横班隮
扈帶於邇列褒乃勁節亟其疾驅奨三軍攘姦凶以報
先帝辟四方徹疆土肇敏戎公投袂而來反席以俟可
　　　劉師勇特授左武大夫依前濠州圑練使帶御
　　　　器械平江府駐劄御前諸軍都統制誥
勅戰功日多莫難乎先鋒之勝賞國之典莫高乎横列
之階我有勁臣特颺茂渥具官某俶儻扶義雄烈逸羣
統率戈船既振威於海道訓齊武旅爰飬鋭於毘陵趨
潛師而進吕城欲乗勢而復京口中權後勁冐矢石以
身先彼竭我盈讋㫋裘而膽落執訊獲醜敵愾獻功載
嘉後亭橋之竒勲峻隮東山閣之華秩佇奏肅清之㨗
嗣膺褒擢之恩可(師勇復常州大出舟師與孫虎臣張/世傑戰焦山大敗歸常州城破以八)
(騎突圍走平江後/率所部入於海)
　　　謝方叔特贈少師誥(咸淳八年/)
勅舊人丕遠省甫攽休復之恩一老不憗遺亟鑑餘忠
之奏聿懷耆彦載錫愍章具官某秉心純眀制行果毅
振直聲於言路廸簡先帝之知聳雅望於政塗遂登上
相之任裕於進退介以壽臧致為臣而歸從容知止雖
爾身在外注想詢猷念未踰衛武之年曷弗瘉平津之
疾惟德爵齒昔所難兼若老成人今其餘幾九京不可
作己亞師於以贈之噫就珍從以乞言嗟清規之已遠
及生存而加綍慨榮命之不先禮貌具隆始終無愧可
(按宋封贈制皆中書舎人執筆惟紹定六年史彌遠贈/中書令追封衛王令學士院䧏制學士言非典故詔特)
(與䧏制是可以見/當時法制之定矣)
　　　江萬里特贈太傅誥(德祐元年/)
勅多難維其棘方加璧以趣來一老不愸遺愴懷沙而
永逝哀哉殄瘁聞者䀌傷慨歎精忠時颺愍冊具官某
文起八代之陋學貫六經之傳休休其心有容得宰相
體蹇蹇匪躬之故先天下憂九齡罹偃月之猪諸梁深
如歳之望若陟淵水求濟尚眀保予猷詢黄髪罔愆惟
克邁訓聿懷勸講之助駭聞遺扎之言㓂至盍去諸弗
易子思之守人莫我知己寕從彭威之居凛一節之不
渝雖百身其莫贖賁以蘇軾之謚禭以謝安之官將興
百世而立懦夫用張四維而厲臣節噫仁必有勇嗟予
共納誨輔德之賢義重於生可以媿臨難茍免之士英
魂未昩茂渥其歆可
　　　江萬里特贈太師誥
勅君子式黄髪莫崇乎齒德之尊聖人有金城莫難乎
節儀之守嗟予大老逢此鞠凶用震悼於朕心肆表章
其芳烈具官某浩氣剛直德性高眀孤忠自持屢墮林
甫偃月之計特立不倚靡附賈充夕陽之姦盍歸乎來
克邁乃訓若金用礪方咨汝說之賢懷瑾握瑜永慨靈
均之恨御事罔或耆壽昊天不弔愸遺哀哉殱良澘焉
出涕彼誤國不死適以遺臭萬年維殺身成仁凛乎生
氣千載禭師垣之極品賁哀斂之殊榮噫三公惟其人
悵失扶顛持危之助九原如可作尚興亷頑立懦之風
可(初萬里聞襄樊破鑿池芝山後圃名曰止水及兵將/至隱草野間為游騎所執大詬欲自殺既而逸歸城)
(破謂門人陳偉曰大勢不可為今雖不在位當與國為/存亡既而軍士執其弟萬頃索金銀不得支解之萬里)
(遂赴止水死左右及子鎬相繼投沼中積尸/如疊翌日萬里尸獨浮止水上從者歛葬之)
　　　印應雷特贈端眀殿學士誥
勅賜弓鉞以顓征夙懋建方之績聽鼓鼙而思帥載攽
追命之褒其敷言綸用勸臣節具官某宏材任重實學
濟時知仁勇之脩身文武為憲剛大直之飬氣精神折
衝戒我師以鋪淮濆雖在外而心王室有嚴有翼制勝
尊爼之間惟築惟征守圉金湯之固月㨗方奏星隕遽
聞愴召樹之餘思想羊碑之下泣彼忌功而沮善茲更
化以懷賢念國歩多艱朕安得頗牧而用若承眀邃職
爾未膺光鎮之榮植錫寵於宻章俾眡恩於政路九原
可作千載如生噫劉毅不為三公每懷撫几之歎許穆
加贈二等尚歆禭衮之華奨其忠勞聞者興起可
　　　唐震特贈華文閣待制詔
勅事君能致身封疆之寄為重自古皆有死忠義之名
長存朕慨國歩之斯頻嗟臣節之未厲載嘉砥柱之操
三歎磬聲之思具官某剛毅近仁質直好義河北諸郡
獨有真卿睢陽一城莫救許遠孤壘危於朝露勁氣貫
乎秋霜壯矣結髪白刄可蹈也哀哉握節犀軒三禭之
乃次對乎松階俾廟食於欒社錫以令謚録其遺孤(闕/)
　　　若中興之褒唐重九京可作尚百世以祀番君
諒爾英魂歆我愍典可(伯顔兵順流而東唐震度兵力/不支死於州治之玉芝堂通判)
(萬道同/以城䧏)
　　　汪立信特贈正奉大夫誥
勅名臣文武略盡亦惟大艱良士旅力既愆不卬自䘏
駭聞遺扎愍錫禭章具官某謀猷川行知畧輻凑賢長
城遠矣才兼牧御之能曰閫外制之身佩翰藩之寄慨
懷危難倚任攘除撃楫之志未醻聽鼙之思何及納書
裘邑隮三品之崇階鳴劔伊吾想九原之生氣可(立信/以二)
(䇿上賈似道言不從請備衘璧輿櫬之禮似道罵曰瞎/賊狂言敢爾及蕪湖出師相遇似道撫立信背曰不用)
(公言至此立信曰瞎賊更說一句不得今江南無一片/亁净地某去尋趙家地上死也置酒召僚属手自為表)
(起居三宫與從子書屬以家事絶吭而死伯/顔聞之曰宋有是人使果用之我安得至此)
　　　趙與禟特贈朝請郎直華文閣誥(知寧國縣/)
勅具官某王事多難孰非全軀避禍患之臣宗子維城
獨效捍敵死封疆之節聼磬聲而愾歎錫綸命以寵褒
爾振振周公族之英謇謇楚同姓之操志堅即墨之守
躬蹈井督之危方免胄以衛民竟結纓而狥義傷哉賢
令罹此鞠凶增十秩以追榮嗟百身之莫贖仍躋延閣
並録孤兒俾廟食以旌忠尚毅魂之殄虜可(德祐元年/大元取寧)
(國縣知縣趙/與禟死之)
　　　王栢特贈承事郎誥
勅某朕惟正學不眀士習頺靡人心䧟溺稔成艱危是
用崇奨宿儒使聞風興起爾祖為淳熈名流爾家世其
學文獻淵源愽以諸老之琢磨飬粹德深巻道不試從
臣有請追賁京秩當孔棘之時所以張四維扶世教也
詔於幽扄服享殊渥可(栢大父師愈受學楊時父幹世/游朱吕之門栢少號長嘯年三)
(十始知家學之源以長嘯非持敬之道更號魯齋聞何/基得黄幹之傳遂徃受業於朱熹著述致力以求其極)
(律身以敬治家以/嚴動黙皆可師也)
　　　孫虎臣特贈太尉誥
勅國家多難既無死封疆之臣節義大閑是為衛社稷
之本嗟忠臣之玉折錫愍冊以衮褒具官某英槩雄深
壯懷卓犖威謀制勝蚤奏縛青宜結之功焱勇冠軍常
有封狼居胥之志敵方投鞭而闚我意欲折箠而笞之
江湯湯武洸洸屬以討叛之任陣堂堂旗正正誓以滅
敵為期乃俾守符乃授齊鉞關羽待卒伍之善尚忍負
之田布報君父之忠惟有死耳義重熊掌身輕鴻毛㫋
裘聞之寒心營壘莫不流涕朕撫几以歎聽鼙而思駭
聞遺扎之言愴失名將之雋宻印紫綬追封尉府之崇
直盖犀軒納書廞襚之飾哀百身之莫贖懔千載之如
生噫存弗獲居綘侯勃之官殁尚享叚秀實之贈諒而
毅魄欽我恤章可(元兵入泰州虎臣自殺虎臣嘗以數/騎生縛不花太子闕以為質後殺之)
　　　夏松特贈保康軍節度使誥
勑事君能致身封疆之臣尤重自古皆有死忠義之譽
長存聿懷磬聲之思載錫斬禭之典具官某威名濟於
世媺兵畧得於家傳裕父功惟我有臣如李愬之在唐
室若内舉皆堪為將如曹韋之在本朝慨强敵之窺江
統師干而揮㓂搴旗者數矣勇不顧身纓冠而救之志
於狥國嗟將星之遽殞懔義氣之如生授齊鉞以飭爾
忠賜令謚以褒爾節噫加等而𦵏許穆重惻我心登壇
而拜淮隂莫追既徃英魂未沫茂渥其歆可(松夏貴子/力戰被殺)
(議者謂松尚在貴/未必敗亦未必䧏)
　　　尹玉特贈濠州團練使麻士龍特贈高州刺史
　　　　誥
勑具官某見危授命者義之先致果殺敵者忠之大邇
者熊羆之士進援毘陵鼓三軍倡勇敢爾玉以贛水之
師爾士龍以淮濆之旅擢鋒力戰隕於行陣而醜類之
殄殱甚衆爾身雖殁可以愧怯懦退却者是用贈玉戎
團之秩贈士龍刺史之綬英魄如生尚克厲此敵而剪
滅之仍錄羽林之孤俾忠義之臣咸勸可(二將戰闕常/州玉戰五牧)
(士龍戰虞/橋皆死)
　　　資政殿大學士兩浙鎮撫使謝堂該眀堂恩封
　　　　贈曾祖深甫特贈太師進封魯王誥
勑肆祀有來雝雝裒對宗祈之嘏秉德其鄰翼翼肅將
使範之恭維賢相之流光施曾孫之濟美式敷餕澤申
賁宻章具官某故曾祖某德載鼎彛功高廊廟鄧太傅
佐中天之業實鍾長樂之祥郭汾陽著貫日之功丕衍
具慶之祉衮繡焜煌於三葉旌繁炳燿於六符助我眀
禋錫以多祜師垣王社人爵之貴可加贈策絲言祖烈
之傳無斁可(深甫相/寧宗)
　　　祖渠伯特贈太師追封魏王
勑多士對越在天咨政塗而相祀烈祖有秩斯祜懷世
德以敷恩眷言棠笏之傳追賁松楹之享具官某祖父
裳華文獻喬木聲猷高宻之仁至訓而報益大汾陽之
烈在曖而慶彌長維思齋之功有開必先維立政之輔
垂憲乃後約軾錯衡之來假和鈴鞗革之有光告於文
人仍繼師真王之秩介以繁祉緜重珪累衮之休可
　　　　父奕昌特贈太師追封魏王
勑我將式文王之典資時使領之賢崧高褒申伯之功
溥予祭餕之惠惟宗祀以教孝用篤親而興仁具官某
故父某大盈若冲甚徳而度裳華有章矣尚長君退讓
之風緇衣之宜兮遵鄧侯法度之教象賢聫暉於政路
駿奔陪祀於合宫嘉乃義方錫之愍册更康叔國仍異
姓王之榮作畢萬封衍後嗣人之慶可
　　　　母呉氏特贈齊魏國夫人
勑崧高維翰之功推本生賢之慶召南積行之美端繇
正始之風朕命賢戚而鎮京師秩禋祀而敷餕澤異(闕/)
宻聫於政路徽章申賁於母儀具官某故母某氏文獻
名臣之家柔嘉女士之德禮共繁沼屛流水游龍之華
教淑芝庭衍襲紫傳龜之祉蟬嫣萬石之賫鴻漸兩社
之班綏輯王畿凝皇皇奠枕之績肅祗使領儼峨峨奉
璋之容睠義訓以有原諒孝思之追遠錦囊象軸大國
兼齊魏之封翟茀魚軒千載垂陶孟之範告之禰廟銘
之鼎彛可
　　　知樞宻院事兼參知政事李庭芝妻徐氏特封
　　　　水國夫人
勑朕稱宗祀遹求敉功常武之脩我戎式倚籌帷之彦
殷雷之勸以義載嘉壼範之賢其錫綸言用敷餕惠具
官某妻某氏廸内則之訓藹女士之芳鵲巢夫人起家
助召南分陜之化燕喜令妻受祉集魯邦膺狄之勲采
薇之㨗既聞彤管之褒可後宜其家而有譽貴於室以
特封翟茀魚軒賜沭浯溪之國鸞書象軸增光衮路之
榮可
　　　隆興府靖安縣管下利澤昭應普安王特封利
　　　　澤昭應普安清祐王(屈平/)
勑古之烈士精忠貫乎日星没為眀神靈光射乎牛斗
維三閭之姱節懔千載其信芳於民有功以德詔爵某
神清白死直愽謇好脩仍羽人於丹丘已曾舉太初之
表冠切雲之竒服猶不忘南國之思惠綏黎元銷禦菑
沴肆丕從於衆籲式敷賁於號榮藑茅兮吉占其歆兩
美蘭鞠兮終古以續九歌可
　　　荆門軍玉泉寺壯穆義勇武安英濟王特封忠
　　　　壯義勇武安英烈王(關羽/)
勑頗牧為將豈憂匃奴每懷雄俊亷藺雖死常有生氣
未沫英靈載錫之光亦克用勸某神才高三傑勇敵萬
人盖嘗乗漢水之溢而攻樊幾於震曹瞞之姦而徙許
功雖靡竟志則不磨其餘威猶足寒戎心非更封何以
慰荆旅用旌忠臣之節丕顯烈士之風二名孔嘉永賁
傳芭之祠楚九京可作尚能結草以抗秦
　　咸淳三年十一月臣應麟以起居舎人兼權書行
　　吏右禮工房七年七月自徽州召為秘書監兼權
　　十月供職書行吏右禮刑房十一月除起居郎兼
　　仍舊八年七月書行吏左户房德祐元年三月真
　　除舎人四月供職書行吏左户兵刑房七月除禮
　　部侍郎兼又書行吏右十一月除禮部尚書兼給
　　事中辭西省兼組凡三入掖垣徧行上下房辭命
　　臣應麟謹識
　　　記曰王言如絲其出如綸然則誥命之體其可
　　　不慎乎文章至宋季風頺波靡矣而王言終不
　　　失體南渡以來龍溪汪公平園周公號為冠冕
　　　若厚齋王公尤所謂傑然者也咸淳德祐間社
　　　稷傾危近在朝夕而公四入中書遍行諸房詞
　　　命方除目填委他舎人閣筆不下公獨從容授
　　　之若行雲流水悠然泛然而莫知紀極者今讀
　　　其辭盖㑹集羣言而以己意發之信所謂博極
　　　羣書者也昔三槐王公序南豐文集以大手筆
　　　目之且謂名與天壤相敝嗚呼豈獨南豐也哉
　　　後學滎陽生鄭真再拜謹識
　　　故觀文殿學士正奉大夫墓誌銘
詩書所稱世臣之美盛矣惟宋豐芑涵育之仁逾三百
年父子為相者三家鄞史氏與焉燕及後昆茀禄昌衍
葢世德之積也厚而承德用譽亦在其子孫故觀文殿
學士正奉公其淳德有常者與越在内服靖共厥位越
在外服惠政施於民渉世變守素履耄耋弗更其操近
古所謂吉人長者公既𦵏前進士黄君翔龍纂次行事
子嘉卿等請著石章應麟嘗執事太史竊觀先朝盛際
上以禮義遇其臣下以忠厚世其家法宜書瞻彼喬木
巋然故國纂乃祖乃考銘於烝彛鼎其可使遺老無傳
茲後死者之責不敢辭公諱字之字子發世為眀之鄞
人高大父詔以八行舉於鄉贈太師越國公曾大父師
仲贈太師越國公大父浩相宋孝宗為太師保寧軍節
度使封越王謚忠定侑饗廟廷父彌遠相寧宗理宗為
太師保寧昭信軍節度使封衛王謚忠獻母畨氏齊魯
國夫人公忠獻季子也粹温端愍忠獻以福艾期之謂
它日亢吾宗初命承事郎紹定五年中吏部銓自寶章
閣至右文殿脩撰奉佑神祠除將作少監賜同進士出
身遷樞宻副都承㫖忠獻薨服關除司農太府少卿集
英殿脩撰仍畀佑神祠即家授沿海制置司參議官進
寶章閣待制賜金帶陞華文閣知處嚴温三州皆力辭
理宗睠受遺定策之勲曰篤不忘公兄忠清公宅之既
踐剔中外入式樞機公怡黙自將澹於榮進上欲試之
治民廼以敷文閣待制守婺時淳祐八年也婺比嵗旱
飢出槖装糴淛右米三萬石徃賑貸民罔捐濟易守處
州始至獄多淹繋閱實上部使者讞訣圜扉一清賦稅
三年民苦之公倚閣其一年版部期㑹苛廹以己俸代
民輸未幾督趣如故公以累年之逋一朝求足民必重
困奏以三十年最高者為數疲民感悅忠清之䘮以在
原急難謁告奔赴得請遂行耋釋遮道攀留召為兵部
侍郎辭不拜進待制寶文閣提舉祐神觀擢工部侍郎
權尚書願就散秩陟寶章閣學士提舉萬壽觀奉朝請
寶祐二年召為兵部尚書以煥章閣學士知紹興府淛
東安撫使惟祖惟兄遺愛在越公來鎮棠隂耆老驩迎
念紹先哲壹以寛和撫柔此民初忠定作牧剏義田為
士大夫賢而貧者䘮嫁之助嵗久實惠不霑至是扼弊
櫛蠧始復舊規越為南陽鄉公寛而有制無所回撓郡
大閱一夫徑造聽事乃卒伍怙王邸勢者公曰犯階級
有常刑執而黥流之軍民慙服咸曰仁者之勇甫朞治
最轉聞璽書褒美陞徽猷閣學士因任尋除工部尚書
五年進長兵部兼工部宗祀眀堂為橋道頓遞使禮成
拜端眀殿學士時畀執政恩數懇避甫至斷章批畣曰
卿繼忠孝謹牧飬予維寵嘉之祖孫父子昆弟先後列
政余惟吕氏暨卿門式克欽承以為邦家光景定二年
進資政殿大學士知建寧府承葉公夢鼎陳公昉之後
亷明勤儉遵其成規南方多嵐霧日高乃視事公常夙
興見吏民不以素貴少懈夏潦崇安松溪水汎溢民懲
壬子菑扼携杖入郛公盛服露禱為民請命移時澂霽
橋梁岌焉幾墜民凛凛沈墊亟募舟栰拯之有阻渡剽
攘者罰無貸黎眀水退民以更生胥慶建俗禨鬼惡少
身殉淫祠愚甿神事之公捕為首者正其罪谿流湍悍
競渡鬬争多覆溺嚴為科禁俗遂革閱嵗再召進觀文
殿學士提舉萬壽觀奉朝請居生母齊韓國夫人林氏
憂哀毁過禮咸淳二年終制以舊職知寧國府郡上供
米𨽻淮東西兩餉俾其屬受委輸淮西使者治建康地
近符尤峻或轉餽江北䟦渉耗失綱欠數十萬計而郡
官兵廪餼常不給公控籲於朝始得顓𨽻淮東郡以稍
紓眀年祈閑提舉洞霄宫優游里第垂十載自是閟光
􁃝華若未始有軒冕晩嵗闔門飬疾一榻蕭然人希識
其靣至元三十年病革卻藥遂不起春二月十三日也
年七十有九階自初命至正奉大夫爵自鄞縣開國至
奉化郡公食邑四千六百實封户六百娶洪氏娶高平
郡主趙氏皆先卒子男五吉卿承議郎文府寺丞知武
岡軍先一年卒沂卿承事郎為兄待制後嘉卿彭卿並
承事郎韋卿女子六孫男六辰孫觀孫景孫慶孫增孫
滿孫女四曾孫男一公頥女二是年四月丁酉𦵏於鄞
縣陽堂鄉金嶴與高平令兆公性孝友敬保先緒匑匑
如弗勝諷訓言罔敢墜忠獻冡木已拱隧碑未立論撰
先德屬呉公淵狀其行進徹乙覧理宗用至道熈寧銘
兩忠獻故事親製文題其顔曰公忠翊運定策元勲之
碑奎藻漢章賁耀松檟孝子揚父之美公有焉别墅在
錢塘西湖宻邇枋臣私第欲得之謀以榮利公以先人
舊業終不與姊適故户部侍郎趙公汝楳蚤卒窆奉化
隣山有訟公割田易之争者遂息樂善不倦故家流風
猶存名譽以謙亦允蹈之處鄉黨恂恂似不能言與人
交臧否不出諸口而胸中有涇渭躬自菲薄服用如臞
儒治五郡䕶本根緩繭絲雖無赫赫名一念愛民隱然
膏澤之潤純終領聞集享備福克對前人光於戲賢哉
銘曰
史以官氏相肇於唐迨宋昌大台緄相望有若甘盤有
若伊陟奕葉鈞衡太常紀績象賢惟公胙乃舊勛用彰
厥善不專為恩佩玉徐趨翔於常伯處富無驕在豐能
約廸(闕/)睠知職聨輔臣素有世舊豈伊異人公拜稽首
對揚眀命紹聞衣言秉心無競始政於婺終政於宣振
之平賦民瘼以蠲禹會价藩維祖賜履憇棠勿剪二季
涖止愛民厚俗漢吏之循安靜悃愊善不近名巖居川
觀殊庭燕佚仁者之壽秀眉華髪時行則止脫屣浮雲
一其初終駒皎鴻冥嗣守維艱前脩所歎允矣君子歸
飛無憾曰晉遺老曰殷故家胡不百年鄉關之嗟古楬
蒼蒼眎此銘誄忠定之孫忠獻之子
　　　史鄂州墓誌銘
鄂州君史育之字子報贈少師彌鞏公之子補國學生
以父任知婺州該遇眀堂恩補通仕郎銓中授從事郎
峽州遠安縣尉仕至添差通判太平州改通州鄂州轉
朝散郎卒於官居官亷所至有遺愛乾淳初余始第進
士侍先君於吏部倅婺眀年少師來守郡君侍焉兩家
子弟相好也君二季皆余同年友耄矣懷舊重有感焉
銘曰一邑之政天下式澗瀍有訓為世則君才恢恢優
治劇佩玉長裾進匪棘井渫不食心靡惻殖豐履歉志
弗絀巖邑嘉庸得目撃我銘表善貽千億
　　　越大夫贊
智哉大夫鵬搴海瀕淵謨石畫為越良臣處女脫兔神
機翕張澡㑹稽恥於禹有光吁嗟烏喙殱良忘功室既
顛薨梓匠弗庸彼脂韋者自詭眀哲謂不如蠡謀身之
拙工於謀國匪曰為身論士賢愚不以死生出者難將
處者易持卓矣黄公巖居茹芝犧樽溝中木雁兩失鄞
水泱泱我思竒傑
　　　悼袁進士鏞詩
大柱不可折柱折勢莫撑九鼎不可覆鼎覆人莫扛袁
公烈丈夫獨立東南方欲以一已力代國相頡頏適遭
宋祚移恥為不義戕奮然扢志起誓欲掃欃槍㧞劔宓
前麾手回日月光賊勢愈猖獗山摧失忠良嗚呼絶倫
志不得騁才長妻孥悉從溺枯骨誰克襄忠烈動天地
游魂為國殤山水倍堪悲抱恨徹穹蒼穹蒼率一息庻
幾紀星霜西風白楊路哀猿號崇岡解劔挂墓柏泣下
沾衣裳惜哉時不利抽毫述悲傷
　
　
　
　
　
　
　
　
　四明文獻集卷五
王深寧文集䟦
　王厚齋先生博學鴻才偉論卓識見諸立朝居官疏
　議彪炳史册少從師授得吕成公真文忠之傳所著
　書凡六百八十九巻古今撰述之盛前無如葛稚川
　其次即先生稱極富矣通行天下者祗玉海困學紀
　聞詩地理考紺珠詞學等書至手著序記表誥辭命
　誌銘之類闕焉未傳誠為憾事嵗癸未余屛跡家門
　友人劉君讓以鈔書見售閱之乃四眀文獻也採輯
　者乃榮陽外史鄭公真也曷勝狂喜不惜重貲以應
　寒士之請把讀終巻間有未經詳眀者僣為補綴有
　它處散見者輙為増益以成全集庻使文獻有徴不
　致瑰竒冺没第愧弗能將付剞劂以廣其傳姑繕寫
　襲藏俟之來哲云爾
　同郡後學前柱下史陳朝輔燮五父謹識於雲在樓
