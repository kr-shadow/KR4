#+TITLE: 篋中集-唐-元結
#+DATE: 2018-05-12 10:20:39
#+SOURCE: github.com/kanripo/KR4h0008 master c89ef614                
欽定四庫全書　　　　　集部八
　篋中集　　　　　　　　總集類
　　提要
　　　　(臣/)等謹案篋中集一巻唐元結編結有次山
　　　　集已著録是集成于乾元三年録沈千運王
　　　　季友于逖孟雲卿張彪趙㣲明元季川七人
　　　　之詩凡二十四首前有自序稱已長逝者遺
　　　　文散失方阻絶者不見近作盡篋中所有總
　　　　編次之名曰篋中集其詩皆淳古淡泊絶去
　　　　雕飾非惟與當時作者門徑迥殊即七人所
　　　　作見于他集者亦不及此集之精善葢汰取
　　　　精華百中存一特不欲居刋薙之名故託言
　　　　篋中所有僅此云爾其沈千運寄秘書十四
　　　　兄一首較河岳英靈集所載顛倒一聫又少
　　　　後四句亦小有異同而均以此本為勝疑結
　　　　亦頗有所㸃定館閣書目謂二十四首皆結
　　　　作則不然也千運呉興人家于汝北季友河
　　　　南人家貧賣履博極羣書豫章太守李勉引
　　　　為賓客杜甫詩所謂豐城客子王季友也逖
　　　　里籍無考李白獨孤及皆有詩贈之雲卿河
　　　　南人或曰武昌人嘗第進士官校書郎今所
　　　　傳詩一巻僅十七首而悲苦之詞凡十三首
　　　　則亦不得志之士彪頴洛間人杜甫詩所稱
　　　　張山人彪者即其人㣲明天水人名見竇泉
　　　　述書賦季川即結弟元融獨書其字未詳其
　　　　故或融之子孫所録如玉臺新咏之稱徐孝
　　　　穆歟乾隆四十二年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書　　　　　集部八
　篋中集目錄　　　　　　總集類
　　沈千運(四首/)
　　　感懷弟妹
　　　贈史修文
　　　濮中言懷
　　　山中作
　　王季友(二首/)
　　　别李季友
　　　寄韋子春
　　于逖(二首/)
　　　野外行
　　　憶舎弟
　　孟雲卿(五首/)
　　　古樂府挽歌
　　　今别離
　　　悲哉行
　　　古離别
　　　傷懷贈故人
　　張彪(四首/)
　　　雜詩
　　　神仙
　　　北逰還詶孟雲卿
　　　古别離
　　趙徵明(三首/)
　　　回軍跛者
　　　挽歌詞
　　　思歸
　　元季川(四首/)
　　　泉上雨後作
　　　登雲中
　　　山中曉興
　　　古逺行
篋中集原序
元結作篋中集成問曰公所集之詩何以訂之對曰風
雅不興幾及千嵗溺於時者世無人哉嗚呼有名位不
顯年壽不將獨無知音不見稱顯死而已矣誰云無之
近世作者更相沿襲拘限聲病喜尚形似且以流易為
詞不知喪於雅正然哉彼則指咏時物㑹諧絲竹與歌
兒舞女生汚惑之聲於私室可矣若今方直之士大雅
君子聽而誦之則未見其可矣吳興沈千運獨挺於流
俗之中强攘於己溺之後窮老不惑五十餘年凡所為
文皆與時異故朋友後生稍見師效能佀類者有五六
人嗚呼自沈公及二三子皆以正直而無祿位皆以忠
信而久貧賤皆以仁讓而至喪亡異於是者顯榮當世
誰為辨士吾欲問之天下兵興於今六嵗人皆務武斯
為誰嗣已長逝者遺文散失方阻絶者不見近作盡篋
中所有總編次之命曰篋中集且欲傳之親故冀其不
忘於今凡七人詩二十四首時乾之三年也(闕/)
欽定四庫全書
　篋中集　　　　　　　　　唐　元結　編
　　沈千運(四首/)
　　　感懷弟妹
今日春氣㬉東風杏花拆筋力又不如却羨澗中石神
仙杳難凖中壽稀滿百近世多夭傷喜見鬂髮白杖藜
竹樹間宛宛行舊跡豈知林園主却是林園客兄弟可
存半空為亡者惜㝠㝠無再期哀哀望松栢骨肉能幾
人年大自踈隔性情誰免此與我不相易唯念得爾輩
時看慰朝夕平生兹已矣此外盡非適
　　　贈史修文
故人阻千里㑹靣非别期握手於此地當歡返成悲念
離宛猶昨俄已經數朞疇昔皆少年别來鬂如絲不道
舊姓名相逢知是誰曩㳺盡騫翥與君仍布衣豈曰無
其才命理應有時别路漸欲少不覺生涕洟
　　　濮中言懷
聖朝優賢良草澤無遺匿人生各有志在余胡不激一
生但區區五十無寸禄衰退當棄捐貧賤招毁讟栖栖
去人世迍躓日窮廹不如守田園嵗晏望豐熟壯年失
宜盡老大無筋力始覺前計非將貽後生福童兒新學
稼少女未能織顧此煩知已終日求衣食
　　　山中作
栖隠非别事所願離風塵不辭城邑逰禮樂拘束人邇
來歸山林庶事皆吾身何者為形骸誰是智與仁寂寞
了閑事而後知天真咳唾矜崇華迂俯相屈伸如何巢
與由天子不得臣
　　王季友(二首/)
　　　别李季友
栖鳥不戀枝喈喈在同聲行子遲出户依依主人情昔
時霜臺鏡醜婦羞爾形閉匣二十年皎潔常獨明今日
照離别前途白髮生
　　　寄韋子春
出山秋雲曙山木已再春食我山中藥不憶山中人山
中誰余宻白髮惟相親雀䑕晝夜無知我厨廩貧依依
北舎松不厭吾南隣有情盡棄捐土石為同身
　　于逖(二首/)
　　　野外行
老病無樂事嵗秋悲更長窮郊日蕭索生意已蒼黄小
弟髮亦白兩男俱不强有才且未達况我非賢良幸以
朽鈍姿野外老風霜寒鴉噪晩景喬木思故鄉魏人宅
蓬池結網佇鱣魴水清魚不來嵗暮空彷徨
　　　憶舎弟
衰門少兄弟兄弟唯兩人饑寒各流浪感念傷我神夏
期秋未來安知無他因不怨别天長但願見爾身茫茫
天地間萬類各有親安知汝與我乖隔同胡秦何時對
形影憤懣當共陳
　　孟雲卿(五首/)
　　　古樂府挽歌
草草閭巷喧塗車儼成位冥冥何得盡戴我生人意北
邙路非遥此别終天地臨穴頻撫棺至哀反無淚爾形
未衰老爾息猶童稚骨肉安可離皇天若容易房帷即
靈帳庭宇為哀次薤露歌若斯人生盡如寄
　　　今别離
結髮生别離相思復相保如何日已逺五變中庭草𣺌
渺天海途悠悠呉江島但恐不出門出門無逺道逺道
行既難家貧衣裳單嚴風吹積雪晨起鼻何酸人生各
有志豈不懷所安分明天上日生死誓同觀
　　　悲哉行
孤兒去慈親逺客喪主人莫吟辛苦曲此曲難忍聞可
聞不可見去去無形迹行人念前程不待參辰沒朝亦
常苦饑暮亦常苦飢飄飄萬餘里貧賤多是非少年莫
逺逰逺逰多不歸
　　　古别離
朝日上髙臺離人愁秋草如見萬里天不見萬里道含
酸欲誰訴轉轉傷懷抱君行本迢逺苦樂良難保宿昔
夢同衾心憂夢顛倒結髮年已遲征行去何早寒暄有
時謝憔悴難再好人皆筭年壽死者何曽老少壯無見
期水深風浩浩
　　　傷懷贈故人
稍稍晨鳥翔淅淅草上霜人生早艱苦壽命恐不長二
十學已成三十名不彰豈無同門友貴賤易中腸驅馬
行萬里悠悠過帝鄉幸因絃歌末得上君子堂衆樂互
喧奏獨子備笙簧坐中無知音安得神揚揚願因髙風
起上感白日光
　　張彪(四首/)
　　　雜詩
富貴多勝事貧賤無良圖上德兼濟心中才不如愚商
者多巧智農者争膏腴儒生未遇時衣食不自如久與
故交别他榮我窮居到門懶入門何况千里餘君子有
褊性矧乃尋常徒行行任天地無為强親踈
　　　神仙
神仙可學無百嵗名大約天地何茫茫人間半哀樂浮
生亮多惑善事翻為惡争先等馳驅中路苦瘦弱長老
思養壽後生笑寂寞五榖非長年四氣乃靈藥列子何
必待吾心滿寥廓
　　　北逰還酬孟雲卿
忽忽望前事志願能相乖衣馬乆羸弊誰信文與才善
道居貧賤潔服蒙塵埃行行無定心壈坎難歸來慈母
憂疚疹至家念栖栖與君宿姻親深見中外懷俟余惜
時節悵望臨髙臺
　　　古别離
别離無逺近事歡情亦悲不聞車輪聲後㑹將何時去
日忘寄書來日乖前期縱知明當返一息千萬思
　　趙徵明(三首/)
　　　回軍跛者
既老又不全始得離邉城一枝假枯木步步向南行去
時日一百來時月一程常恐道路旁掩棄狐兎塋所願
死鄉里到日不願生聞此哀怨詞念念不忍聽惜無異
人術倐忽具爾形
　　　挽歌詞
寒日蒿上明凄凄郭東路素車誰家子丹旐引將去原
下荆棘樷樷邉有新墓人間痛傷别此是常别處曠野
多蕭條青松白楊樹
　　　思歸
為别未幾日去日如三秋猶疑望可見日日上髙樓惟
見分手處白蘋滿芳洲寸心寜死别不忍生離憂
　　元季川(四首/)
　　　泉上雨後作
風雨蕩繁暑雷息佳霽初衆峰帶雲雨清氣入我廬颯
颯涼飈來臨窺愜所圖緑蘿長新蔓褭褭垂坐隅流水
復簷下丹砂發清渠養葛為我衣種芋為我蔬誰是畹
與畦瀰漫連野蕪
　　　登雲中
灌田東山下取藥在爾休清興相引行日日三四周白
鷗與我心不厭此中逰窮覽頗有適不極趣無幽憀然
歌采薇曲盡心悠悠
　　　山中曉興
河漢降𤣥霜昨來節物殊媿無神仙姿豈有隂陽俱靈
鳥望不見慨然悲髙梧華葉隨風揚珍條雜榛蕪為君
寒谷吟歎息知何如
　　　古逺行
悠悠逺行者羈獨當時思道與日月長人無茅舎期出
門萬里心誰不傷别離縱逺當白髮嵗月悲今時何况
異形容安湏與爾悲
　
　
　
　篋中集
