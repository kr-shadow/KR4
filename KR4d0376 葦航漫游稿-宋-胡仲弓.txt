#+TITLE: 葦航漫游稿-宋-胡仲弓
#+DATE: 2016-06-11 12:25:05
#+SOURCE: github.com/kanripo/KR4d0376 master 084140a6                
欽定四庫全書　　　　　集部四
　提要
　　葦航漫逰稿四巻　　　别集類三(宋/)
　　　　(臣/)等謹案葦航漫逰稿四巻宋胡仲弓撰仲
　　　　弓字希聖清源人其生平不少槩見惟集中
　　　　一第詩有衣冠新進士湖海舊詩人之句知
　　　　嘗登第夜夢䝉仲作二象笏詩有嗟余初筮
　　　　令之句知嘗宰縣將之官越上留别諸友詩
　　　　有一官如許冷况復是清貧槐市風何古蘭
　　　　亭本却真之句知官在㑹稽老母適至時己
　　　　見黜詩有千里迎阿㜷相見翻不樂微禄期
　　　　奉親親至禄己奪之句知不久罷歸雪中襟
　　　　興詩有不被功名縛江湖得散行之句知被
　　　　斥以後浪跡以終故以葦航漫逰名稿其行
　　　　事則不可考矣仲弓詩名不甚著惟陳起江
　　　　湖後集録所作頗夥然校以永樂大典分列
　　　　于各韻下者起所選之外遺佚尚多今蒐採
　　　　裒輯編為四巻雖未必盡覩其全視起所編
　　　　則己增益者多矣南宋末年詩格日下四靈
　　　　一𣲖攄晩唐清巧之思江湖一𣲖多五季衰
　　　　颯之氣故仲弓是編及其兄仲參所著竹莊
　　　　小集均不出山林枯槁之調如七言律中旱
　　　　湖一首當㓙祲流離之時絶無惻隠乃云但
　　　　使孤山梅不死其餘風物弗闗情尤宋季㳺
　　　　士矯語髙蹈之陋習然吟咏既繁性情各見
　　　　洪纎俱響正變兼陳茍非滛慝之音即不在
　　　　放斥之列詩家有此一格固不妨使之並存
　　　　亦録唐詩者不遺周曇咏史之例也永樂大
　　　　典所載别有漫逰集一書核其體例盖採宋
　　　　元兩代之作彚為總集當時校讐未宻朱書
　　　　標目往往與此集混淆今並考校姓名刪除
　　　　訛異不使與此集相亂庶幾猶存仲弓一家
　　　　之體不失其真焉乾隆四十六年九月恭校
　　　　上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費墀
欽定四庫全書
　葦航漫逰稿巻一　　　　宋　胡仲弓　撰
　　五言古詩
　　　石軒席上分韻得石字
解衣坐虚牕夜闌萬籟寂月出東南隅照我樓半壁對
影欲起舞袖短不成拍浩歌慰心賞歡聲動金石拊欄
發長嘯清風生兩腋吟聲鬼神悲醉眼江湖窄吾自樂
吾生光隂似過客物我打一塊天地失形跡山鶴從何
來㸃破春空碧我欲從之逰八荒隨所適戞然鳴一聲
雲深何處覔
　　　余用十字為座右銘因足成一首
不貪以為寶持戒如䕶珠暮夜金可納鬼神不可誣男
兒重氣義何物分錙銖渇飲盜泉人靡靡真凡夫
　　　咏氷
羣隂正膠轕結作千丈氷江河凍欲枯雪意猶慿陵舟
楫不可濟水波那能興世路多風寒履此何兢兢本是
汙濁流一合乃許凝陽氣動地回隂無間可乗一旦自
消融紅日東方升
　　　送沈錬師歸武夷
僊骨久已蜕尚遺空石函白雲最深處猿鶴情相諳松
花飢可飱渇飲寒泉甘招邀武夷君清風資𤣥談
焚香禮象緯步虛聲摩空升真古洞天依稀五明宫寶
珠如黍米懸懸太虛中鍊師於此時金丹滿爐紅
　　　念昔逰四首
昔年逰徑山身在九天上倚欄少徘徊八極歸一望秋
容澹如洗景物呈萬狀松風奏琴筑烟嶼列屏障清逺
嘯枯藤野鶴唳幽曠僧僮課梵唄婉娩如學唱解帶臨
西風灑落無盡蔵緇流亦可人邀往坐清曠盤飱飣黄
獨侑之茅柴釀感師有古意愧我無酒量長嘯下山來
一路時膽壯重作記逰篇付之覆瓿醬
昔逰金山寺一葦破滄溟怒濤正拍天風雨歘晦㝠江
豚急吹浪水靣轟雷霆滿船失顔色莫辨死與生此時
婁師徳髙卧看長鯨過午忽開霽濟岸猶登瀛清風泛
我衣陽光射簷楹舟人相慰勞山僧笑出迎行行金鼇
背月鑑浮空明波平濛天影潮静聞經聲殿閣耀金碧
守䕶真龍形繫纜少沉吟紅輪江西傾炬火爍江面直
使潜鱗驚因成一宿覺問津維揚城重來知㡬時未計
嵗月成
昔逰虎邱山滿天飽風雪氊帽騎欵叚瘦嶺衰草歇下
馬獨支笻十步八九蹶石路古木僵鐵花露土骨生公
何在許空堂掛明月衲僧九十餘持戒常精潔講經石
㸃頭竒哉廣長舌我來欲㕘請云無法可説有井無轆
轤歸去心如渇
昔逰半山寺木落山欲童秋髙嵐氣旺曉日出曈曨杖
藜破莽蒼舉步生清風登堂發一笑絶倒臨川公舊像
人所祠新法人所攻空使百年後直筆誅姦雄不知老
瞿曇衲被和頭䝉是非不到耳静坐薝蔔叢自吹無空
笛聖處時一中我亦有髮僧誤踏京塵紅來此欲安禪
懶性學虛空入門被師喝歸去成匆匆
　　　夜夢䝉仲書監作二象笏與余各分其一覺而
　　　有賦
古人創一物在理不在飾持此非備忘潔白貴彰徳世
無骨鯁臣朝夕侍君側善惡欠書諫唾罵誰擊賊吏進
思效忠官執欲稱職姦回濁天縡孰任排格力願為顧
少連勿學元友直上意方簡在竹符畀泥軾政成秉介
圭入覲朝北極簮筆裹紫囊玉立凛正色顧余初筮令
寒餓日驅廹手板非倒持倚席懼引慝分我意何厚榻
前便指畫一夢雖難憑品秩從此得毋但嘯西爽清談
更何益課最璽書來洗眼㸔黄勅汲引㑹有期并力扶
社稷
　　　夢黄吉甫
夢傳失之妄晝冀見而想(原註列子周穆王篇晝想夜/夢神形所遇故神凝者於夢)
(自消衛玠總角時常問樂廣夢廣云是想玠/曰神形所不接而夢亦豈想耶廣曰因也)豈伊不可
懷而使我心往山林老顛眴(原註詩東山伊可懷也揚/雄美新文嘗有顛眴疾恐)
(一旦先犬/馬眴音縣)數日占黄壤(原註孫皓曰瞑目黄壤/當復何顔見四帝乎)舟輿來
何遲(原註古詩軒/車來何遲)北望屢戃怳西城薺花時落魄隨兩
槳(原註酈生傳落魄/無衣食業魄音薄)嵗晩舟渚静水消烟𣺌莽(原註柳/詩日出)
(洲渚静澄/明皛無垠)躊蹰壁上字期我無乃廷(原註詩揚之水無/信人之言人實廷)
(女左傳子/無我廷)
　　　山中夜聞虎嘯
日落山色黄樵夫不敢下風號萬壑哀鳥雀亦驚怕人
謂斑將軍此地正争霸數聲地欲裂咆哮直深夜道人
鐵石心慣聽何足訝若逢萬户侯羽鏃不汝赦
　　　僧過澗圖
溪急水摇石野僧躡石度寒流漾笠影歴險無窘步僕
夫後嶺來木末跡樵路蒼茫盼精藍慘澹没烟霧憶昔
山中行顧瞻歌陟岵今猶夢見之覺乃忘其故畫師從
何知展玩失毫素悵然𣺌予懷江鄉碧雲暮
　　　山中聞猿
山人猶未去空使山猿驚迎風坐枯藤吟作長短聲山
猿汝何知亦有故舊情人兮不如猿冷暖隨時生不見
求友鶯喬木長嚶嚶
　　　感古十首
卞氏璧難售淵明琴本瘖自衒亦可醜三獻機轉深無
絃避俚耳舉世誰知音所以古達士萬事何容心勿學
卞氏璧請事淵明琴
管蔡厄周公陳蔡厄夫子聖人於此時所俟惟一死絃
歌乃自如赤舄亦几几未明周孔心道統安所恃天茍
䘮斯文墜地扶不起
豫讓口吞炭智伯頭已漆報仇須及晨安用詐行乞飲
器骨已枯癩啞特小術壯士死於義千古猶一日棄主
事讎人萬死奚足䘏
相如歸全璧范増撞玉斗為主心固同逆順異所守發
怒俱忘身裂眦欲碎首此完彼玷缺盡在一舉手萬形
各有敝斯名長不朽
共工觸不周荆卿悲易水所遭雖異時等為血氣使爭
帝力已窮報怨反害已一為狂夫愚一為刺客靡二者
俱無成三歎而已矣
商君金徙木趙髙鹿為馬徒欲取民信疑心隨解瓦罔
民適自欺何以刑天下四維已滅亡命脈存已寡焚書
火咸陽斯言信非假
四皓隠商山子陵隠嚴瀬隠身非隠名清致一何在羽
翼若為成狂奴滋故態一出竟奚為名被世人賣所以
終南山捷徑不可再
范蠡泛五湖子房從赤松功成乞身退明哲保令終彼
美二丈夫世異轍則同此道久不作利欲塵相䝉急流
不知返失脚機穽中
恵連夢春草江淹夢彩筆一夢何足憑材名繇此出讀
書三十年僅可變形質所向如面墻此語難致詰何事
殷武丁因夢得良弼
杜康精酒法陸羽修茶經標致雖不同均是勞吾形采
薇及茹芝亦掇天地英𤣥酒非麴糵或可通神明天不
生杜陸人間無醉酲
　　　山中值雨偶成
山中雲氣多忽合即為雨垤鸛鳴一聲毒龍戯吞吐翻
手覆手間紛紛不可數彼蒼難致詰隂晴竟誰主此雨
只在山何以澤下土阿香推不來借我霹靂斧斫破太
虛空銀河漏莫補風雲只片時一施天下溥
　　　采采歌
朝采畹中蘭暮采籬下菊采采復采采終日不盈掬為
憐芳潔姿忍受紅塵觸采蘭殺風味采菊盈芬馥落英
固可飱何如飽藜藿秋香亦可紉何如鳴佩玉俾爾全
其天得志在巖谷所以山中人終身抱幽獨
　　　次陳芸居問訊後村韻
人心真灔澦世路多殽函此險久已涉此味久已諳易
節固不可貧賤分所甘浩歌一長慨書與識者談
清夜萬感集風蕩雲物空倚樓㸔星斗照破泥丸宫静
觀人世人顛倒醉夢中佳趣有誰識睡覺窻前紅
　　　後村來書有此心如珠有物䝉之之語芸居有
　　　詩再用前韻
襟抱天樣寛萬象并包函富貴一蟲臂此理君飽諳直
語苦如荼回味留餘甘吟詩秉史筆未數司馬談
男兒重意氣咄咄寧書空笑人愧鄧禹扺掌随臧宫信
是心如珠有物䝉其中非珠亦非物㸃雪付爐紅
　　　晴溪
晴溪湛如酒越兒中拍浮羡之不可學徒倚溪上樓直
下數逰魚咳唾魚驚愁偷生㡬漏網為龍知何秋
　　　明朝是嵗除
明朝是嵗除萍梗身如寄年光馬行疾時事令人醉直
語顯官嗔上書明主棄但作送窮文慎勿言災異
　　　四時月
春月如處女皎皎暮雲間嬋娟不自衒欲見乃許難春
雲多變態玉貌長端端封姨掃塵匣畧與幽人看
夏月如循吏見者皆懽顔當此烈日餘和氣一夜還龔
黄乆不作元在青雲間欲往從之逰天髙恐難攀
秋月如翰林標致清如許天上白玉堂子獨於中處夜
直五雲邉氷壺了無滓幾度醉歸來安用金蓮炬
冬月如御史正色凝雲端風霜何凜凜一見應膽寒烏
飛繞三匝禁樹相團欒心術晦昩人不敢擡頭看
　　　老母適至時已見黜
千里迎阿㜷相見翻不樂微禄期奉親親至禄已奪所
悲乏故交何以寓漂泊向來耿介心饋遺拒不諾及兹
誰賑恤俛首念囊槖空餘聲譽在未足救飢渇傳言仁
義飽理豈填溝壑况因直道黜自省何愧怍阿㜷幸無
憂兒有平生學
　　　嵗饑郡行賑䘏過餘杭呈辛縣尹
山城百貨集富庶如豐年市有醉人臥野無餓莩眠天
目發深秀餘不(原注/平聲)流清妍山花堕酒琖水鳥上漁船
禄薄吏如隠心閒令欲仙人言風土美我羡長官賢何
須論赤望此地稱華顛
　　　送懷玉之越謁秋房使君
紛紛人海中有客面如鐵前日方逰吴今日又走越一
身天地間行役勞嵗月問子去何為豈是事干謁往訪
蓬萊翁欲換詩仙骨此行遇故知茂林有清樾元龍百
尺樓千鈞引一髪妙年負壯志三軍不可奪不見韓致
光虎鬚手曽捋不見燭之武雖老更竒崛一杯壯行色
肯作兒女别朔風正凝寒柳已不堪折贈子一枝梅掉
我三寸舌臨風語未終長江櫓聲發
　　　送方及民罷官東歸
咄咄復咄咄北地多霜雪誰能路坦夷驥足亦遭跌天
風本不惡鳳翅乃爾折材大用則小人巧已則拙問訊
既不通去就當早决雖阨阮籍途難斷張儀舌木天宜
晚開紫薇遲後發㑹有溧水公薦書來不絶
　　　邀月坐中庭
邀月坐中庭清影不可駐舉酒澆枯腸落筆欠長句瀣
氣惟沾衣秋聲逺鳴樹磕睡依危欄夢斷足幽趣
　　　山行八韻
山行有竒觀勝處每自省振策響巖石探入烟霞境洗
耳聽泉聲緩步踏松影幽鳥吟清風塵夢忽喚醒一僧
從吾遊策蹇度峻嶺山家喜客來呼兒瀹新茗班荆坐
茅櫩欵話清晝永何日遂歸耕來此謀二頃
　　七言古詩
　　　中秋望月呈諸友
長空萬里琉璃滑氷輪碾上黄金闕清光爍盡滿天星
桂枝摇落蟾蜍活故園此夕盡翹首望殺陰精眼瀝血
烏鵲遶樹飛且鳴世間晝夜無分别詩人兀坐氷壺中
清氣蕭蕭透毛骨玉簫何處招鳯凰更抱琵琶對風撥
可人來赴今秋期共舉霞觴酌明月醉邊且盡今宵歡
後㑹相望隔閩越
　　　過大官嶺
大官小官相送迎閒雲割斷前山青前山萬仭如壁立
南轅北轍何時停憧憧來往成何事中有一路通天庭
天庭走馬平如掌胡為此地勞其形從來大官無險阻
小官跋涉真零丁道人長嘯烟霞表祝君一語君須聽
大官小官喜經歴咫尺前頭是相亭
　　　晉安城東温泉
女媧補天愁天破石㡳千年埋宿火火蒸泉脈為溫湯
鑿開浴沼涵天光美人含羞弄清泚一朶芙蓉蘸秋水
起來無力著纎裳氷肌縹緲輕雲香人間何福能堪此
好與天家浴仙子曾聞前代有華清玉龍活動真妃驚
吾皇仁聖格天地天錫𤣥符地呈瑞風雷奔擊鬼神呼
温泉一夕移燕都
　　　夜聞琵琶
金波西流雲路潔千星萬星猶㸃纈身世如在氷壺中
髙卧風櫺賞清絶誰家撥動鬱輪袍自抱心聲細推説
猝然聞之耳亦清徐聽令人心欲裂八音獨有絲聲哀
似此琵琶聲更切龍香動處絃欲折自撥一聲三擊節
湓浦有人曾話别舟中夜聞金縷掣司馬酒腸剛似鐵
涙珠亦就青衫結清音巧作聲嗚咽此器特為愁人設
韻如寒泉清且冽安得曹綱同一撥曲終忽作裂帛聲
萬籟沉沉天地濶
　　　次韻送水紋簟與芸居
火雲飛空風日惡展轉吟身何所托珊瑚為枕玉為床
數巻新詩慰寥寞湘紋曽浸水晶寒有時纔展生微瀾
持與芸居作清供百年强健長追歡何日一樽陪李賀
羽扇綸巾㸔髙卧
　　　談星林漢留求詩
君貧賣術我賣文君貧似我貧一分君挾天盤走湖海
我携破硯登青雲兩窮相值君莫笑賣文有時飢可療
天邊一㸃少微星㑹與太陽來合照
　　　秦氏樓
秦氏樓中雙飛燕樓前栁絮沾人衣春風輕薄穿繡幃
抱琴指按黄金徽鼓終一曲三歎息思君子兮何時歸
　　　題葉山甫見惠古琴走筆以謝
南風之歌久絶響生民不作聲希想聲音之道與政通
審音知政惟絲桐堪嗟世道多翻覆幾度桑田變陵谷
摩挲古物憶當年人在春風和氣天治世之音安以樂
斯琴當年羽衣作物換星移閲幾周不圖今日為君留
袖來贈與無絃客得之何啻如珪璧籀文篆古未為奇
我思古人珍秘時古人不可得而見見琴如見當時面
安得尋聲問爨人為吾一洗琴上塵
　　　子經昔有黄筌玉筍圖故人陳衆仲題詩其上
　　　後為人易去常追憶不已余往借觀臨之以歸
　　　鄭氏并識以詩
春雷殷殷盎中鳴籜龍驚起頭角獰斕斑裂土穿石出
長讒斸下津浮玉山人嗜之比八珍畫師寫生傳千春
纎纎翠交烟雨濕山人嘆嗟山鬼泣玉堂修撰富才情
歌詩賛畫増晶英春花欲語嬌倚檻蜀錦魯縞光可鑑
無端五窮睹揶揄巧偷當面輸陶朱我從借觀弄毫素
座間一夕珠還浦自知詩盡劣陳黄無人豪奪君無藏
　　　蛛絲巧
蛛絲雖巧能害物蠶絲雖拙能利人害物晨昏一飽足
利人往往害及身乃知巧者能逺禍拙者生死常為鄰
吾寧為蠶勿為蛛所願殺身以成仁千絲萬縷何足恤
要令寒谷皆陽春
　　　精衛
子房鑄鐵報韓仇智者反為豪俠誤傾秦豈在博浪沙
繼世自聞嬴業仆吁嗟精衛亦償寃一旦奮飛身不顧
銜石填海抑何愚豈在朝朝與暮暮精衛精衛汝不知
滄海終有陵谷時
　　　感興
有絲不繡平原君有金不鑄鍾子期此心抱獨無人㑹
百年只有青天知青天㝠㝠不可詰舉頭當中有皦日
從來天日不可欺何用區區守暗室
　　　錢塘潮圖
輕綃淡墨天㝠㝠眼中似覺對西興銀山大浪萬鼓過
海潮逆上江倒行前年南遊此餞别親友握手難為情
酒酣拂袂不忍顧欹枕仰看雲帆輕平生浪跡半天下
摇毫掉舌終何成并州故鄉真可畫新生白髪星星明
　　　抱拙以三通鼓為韻見寄次韻
夜闌缺月浸寒潭亂山倒影空中涵此時萬籟寂無語
碧雲鬱結如晴嵐可人已趁春風去舉盃對影成三三
割席賦詩鬬擊鉢舟中醉卧推枕函紅塵眯目空相蒙
千金市駿輕花驄何如濃墨恣揮灑筆鋒掃退江丈通
錦繡叢中燕鶯侣惜花愛作風光主何如揮塵共清談
朝訪安石暮夷甫焚香燒燭恣狂吟管甚鼕鼕催五鼓
　　　寄嬾庵
天寒日短道路長白雲飛處知吾鄉大江之東渭之北
念我故人何可忘别來楊栁春依依只今開到梅花香
扁舟漫浪歸未得京塵海裏安行藏身名未立仰天笑
牀頭夜夜鳴干將羨師物外無寵辱庭前栢樹常蒼蒼
吁嗟無羽飛不到二千里外空相望五雲前墜滿室光
報師之意無以將篇詩濃墨纔淋浪一聲鴈過天南翔
欽定四庫全書
　葦航漫遊稿巻二　　　　宋　胡仲弓　撰
　　五言律詩
　　　舟中夜聞彈箏
艤舟尋近岸餘興月明中鼔瑟人何在彈箏意畧同聲
和隨去浪調古動悲風銀甲無由見清音出繡櫳
　　　竹夫人
虛心陪燕寢不受虢秦封惟有氷霜節全無雲雨踪李
娥書舊恨湘女斂愁容却是専房寵無人妬阿儂
　　　泛舟分韻得横字
艤舟迷近逺鷗鷺許同盟潮落沙仍漲風晴浪不驚一
川平野秀半嶺斷雲横後約何時再唫篷卧月明
　　　湖邊
乍過黄梅雨湖邊物色饒水深宜鳥浴藻宻礙魚跳露
重荷傾蓋風髙栁折腰道人勤借問此地好漁樵
　　　山臺赴召
世道今如許先生亦肯來一番新詔命只是舊山臺心
事雲間鶴詩情雪後梅諸公興黨論未可薦人材
　　　漫興
大笑出塵間吟身得暫閒解衣臨水閣倚杖看雲山歸
鳥聲如市騎牛歌更蠻明邊一㸃墨元是野僧還
　　　逺眺
袖手獨凭欄乾坤杯酒間此心常坦易何地不寛閒木
落山頭秃氷堅水靣頑梅花可人意一見一開顔
　　　題潘庭堅響玉集後
陛對端平日雄文四海傳一登黄甲後多在紫巖邊好
客時招飲貪詩夜廢眠寥寥三百載先後兩庭堅
　　　湖
獨坐過湖船涼生欲暮天鷗眠汀草亂魚躍浪花圓足
迹烟霞外吟聲風月邊萬縁無所欠只欠買山錢
　　　旅中早行
前山風雨暗欲去路還迷燭影照行李鐘聲催曉鷄年
光銷旅况秋氣入征蹄如此困行役何時歸去兮
　　　還翁雪舟吟巻
世間迂闊者端的是詩人獨坐無生計相逢盡説貧如
君追古作與我最情親切莫輕辜負元龍湖海身
　　　贈陳通妙
雙成親囑咐從此厭塵縁天上黄冠侣人間紫府仙金
爐行殿曉玉磬古壇烟待得蟠桃熟重逢又幾年
　　　除夕寄弟
年華今告老人事亦如斯漢殿藏鈎戲戎家守嵗時世
情方役役雨意正垂垂強作屠蘓醉椒盤欲頌誰
　　　和雲心除夕韻
嵗除明日是心事落梅邊節物催雙鬢情懐欠少年桃
符依帖寫竹爆應聲圓椒頌無人獻酴酥亦自煎
　　　贈雲谷道士
身形如野鶴飛去每離羣玉磬隨縁定金丹與衆分渴
摇花上露卧枕谷中雲傳得九僊訣修真好似君
　　　矮道人
白髮蒼顔老孩童三尺身向來陽刺史留得道州人鳬
膝應難續龜趺卒莫伸朝家無嵗貢流落瘴江濱
　　　送丁鍊師歸福堂
易東流派逺千載見斯人金鼎烹龍虎丹書役鬼神形
臞心更古食淡語尤真野鶴冲天去空餘華表身
　　　失脚
失脚江湖乆憂時鬢欲皤壯心馳北闕癡夢繞南柯萬
里闗山逺一春風雨多窮櫩茅屋下忍聽扊扅歌
　　　湯惠院以五言定交用韻以謝
阿邕纔識靣轉盼便囘春藥籠還君富詩囊笑我貧學
遵東魯訓句逼晚唐人五字論交意吟邊憶李頻
　　　春郊晩歸
苔錢隨履跡柳絮㸃春衣塔影留殘照鐘聲出翠㣲扶
將藜杖去挑取錦囊歸緩步㣲吟乆重城半掩扉
　　　金粟道人
曽食如𤓰棗蟠桃幾度開石榴書壁去金粟滿包來雲
氣侵丹竈春山入酒杯步虛聲漸逺何處覔蓬萊
　　　散策郊行有懐社友
散策尋詩料過從野老家水寛蛙世界花暖蝶生涯翠
箔風為捲青山雲半遮懐人千里外搔首夕陽斜
　　　寒碧席上薪隠分韻得初字
心逺塵難到髙堂便讀書鳯歸巢已覆鶴去柵常虛野
水平荷葉清風繞竹廬靜邊生萬感况復晩涼初
　　　觀海口占
揚帆飽風腹望眼無東西天圍滄海闊日射崑崙低魚
鼈夜深泣鴻鵠空中迷風濤且莫作心撼神龍棲
　　　枯崖韻速藏叟和篇
暗塵侵古鏡抱膝月臺吟大吕呼不出小詩留至今五
言詩未下什襲意何深莫是推敲了禪餘自賞音
　　　和溪翁二首
學僧居丈室不似客途中獨榻卧明月長廊受晩風書
癡成病懶詩債喜窮工汩汩塵埃者吾今愧此翁
片帆湖海闊移纜晉江濱客思蛩邊老秋蟬鴈外新同
吟兒對榻獨酌影隨身暗卜歸時節修書托便鱗
　　　燈花
根頭餘寸草結作數層紅預卜門庭喜非闗造化功開
時常入夜落後不因風誤被燈蛾撲從知色是空
　　　妙覺山用老溪寳葉二僧韻
登山無杖䇿元不事依憑斜照穿林影行雲礙石稜鳥
啼悲宿草猿飲掛枯藤曽着髙僧住何人為續燈
庵居天半壁古道擬山隂風勁松鬚落石髙泉眼深鐘
聲清嶂合幡脚翠嵐侵二妙堪名世詩人曽賞音
　　　凌霄塔
浮圖山盡處八表浩無涯脚踏雷轟石眼生陽艶花天
圍連海岱雲氣雜烟霞如此真孤絶學仙能幾家
　　　答頥齋併呈諸友
隂晴千古事落在醉吟中佳句何人續清樽此日同幕
天浮大白繡地纈殘紅江上峯如舊湘靈曲未終
　　　答晩香
一巢如燕寄來傍主人居着脚須教實圖名却是虛髭
因吟盡摘愁遣酒能鉏乾鵲簷前報天邊有吉書
　　　次韻答頥齋
雀羅門外設塵逺市㕓居抱膝吟梁父摩聲賦子虛苔
錢何用鑄草帶莫教鉏世事難開口休投北闕書
　　　答青山閣見寄
詩人無俗事侵曉訪僧居山近市聲逺樓空松影虛畊
雲雖有地種藥恐無鉏但學觀心法何須課佛書
　　　次韻答方元吉
新知如舊識話乆覺情真雲出壺山早風行晉水春家
貧因過客世變為詩人曽㸃龍門額煩君再問津
　　　為續芸賦
芸居老衣鉢付與寧馨兒舊種無多葉生香不斷枝折
芳歸藝圃賸馥入詩脾粉省他年事清名當自期
　　　青蓮寺避暑
盡日畏炎夏隨縁到上方此心無熱惱何地不清涼欵
話移禪榻髙眠背夕陽衣巾並枕簟長帶佛爐香
　　　驟雨
神龍奮頭角頃刻致風雷雲逐溪南去雨從山北來炎
凉分枕簟灑落滿樓臺物物皆霑足餘膏及草萊
　　　贈譚山人
地僻人稀到柴門鎮日開依山泥藥竈累石築經臺野
鶴連窠買梅花間竹栽世無真隠者只此是蓬萊
　　　夜過蕭寺
尋僧過野寺清話捧茶甌幡影風生樹鐘聲月在樓梅
花薫紙帳貝葉看銀鈎為問西來意因成一夜留
　　　長人詩
裙長難掩膝絶似漢金人樓志幻全體天丁現後身眼
髙傾四海力大引千鈞手挽銀河水來㳙衣上塵
　　　洪樓分得車字韻
江湖詩境濶終不似樓居老怕吟氊冷生來酒興踈愛
閒隨有鶴因病出無驢(原註數/日足疾)莫笑柴扉窄猶堪長者
車
　　　送趙庸齋去國
十年居要路依舊老書生公論是非定宗臣去就輕羣
鴉分地噪一鳯仰天鳴善類俄星散何因見太平
　　　山居
懶踏紅塵路山居世念輕澆蘭清夜氣撼竹引秋聲缺
月當欄掛間雲貼水輕不知何處鶴亦作太平鳴
山扉風自掩地僻少將迎竒字挑燈看新吟擊鉢成鳯
花開自落螢草腐還生靜聽隣琴響疑調慢角聲
　　　寄林可山
相去各天涯江湖㑹面遲數年不通問一見便言詩近
世無和靖今人説項斯孤山梅已熟滋味獨君知
可人期不至日日望山孤不是招吟侣多應覔酒徒虗
名付蕉鹿清興動蓴鱸見説同川好能通一葦無
　　　寄芸居
京塵方衮衮君獨此安居竹簡編科斗芸香辟蠧魚眼
空湖海士兒讀聖賢書一様吟樽樂公卿未必如
　　　寄容老
科擻征衣着京塵㸃涴深羡君有丘壑愧我未山林卜
隠中年事懐人静夜心何時遂歸興杯酒共清吟
　　　寄藏叟
版扉常半掩人静少經過禪思夜來得吟情秋後多月
髙幡影直風定磬聲和何日同携手雲山訪薜蘿
　　　寄懐玉
别去未多時征塵又滿衣憂時閽屢叩避俗手頻揮病
有詩堪療貧無家可歸半生湖海上莫忘北山薇
　　　次同叔見寄二首
歸期何日卜鴈不到天涯謗有書盈篋愁無地種花吟
梅銷旅況刻竹記年華心事凴誰説凭欄數暝鴉
昔年三笑地目斷虎溪橋立雪腰難折凌雲氣尚飄乾
坤雙轍跡湖海一詩瓢樽酒何時共論文坐半宵
　　　王用和歸從莆水寄呈後村
江湖從學者盡欲倚劉墻自笑塵埃眯難薫衣鉢香薜
蘿縁古樹桃李背春塲螢爝飄流去能依萬丈光
　　　寄頥齋
蛙聲喧夜枕買静入林居好句敲唐響清談笑晉虛素
馨和月種山藥帶雲鋤閒裏多忙事篝燈課子書
　　　寄月塘
懐人看皓月清夢落梅邊書債閒銷日吟魂飛上天為
貧驅宦牒習懶坐寒氊但得投簪去何須二頃田
　　　寄敏齋
地隔馬牛風村居野興濃宦情隨蝶夢吟鬢覺龍鍾竹
外琴三疊梅邊信一封懐人不可耐山水幾千重
　　　寄適安朝宗
桐隂湖水緑清氣日盈門室邇人何逺官卑道更尊詩
吟唐律語琴寫古人言三妙堪名世無因得細論
　　　寄王道源
南來趨斗禄出處最分明不受吏塵觸常依古道行宦
情雲様薄心事水邊清待洗巢由耳欹風聽鳯鳴
　　　寄水竹
呉江江上望平處少波濤冬日思鱸鱠天風落鳯毛二
難并四羙獨立仰三髙秀野曽招隠清名不可逃
　　　寄抱拙
割席坐春風清談滋味濃齊門聽鼓瑟長樂憶聞鐘道
等千鈞重詩輕萬户封梅花今在望載酒幾時重
　　　懐悟書
秋鴈欲離羣懐人幾夜分吟當半牕月坐斷兩山雲旛
影無心動鐘聲出定聞林間謀隠者修㓗莫如君
　　　聽宫人琴
羣哇方雜奏忽聽數聲琴天地有清氣君王知正音悲
風生指玉眀月照徽金曽撫昭君怨宫人涙滿襟
　　　將之官越上留别諸友
一官如許冷况復是清貧槐市風何古蘭亭本却真春
行蓬島外月滿鑑湖濱想得同吟者携詩舉似人
　　　山中歸呈友人
擬結巖邊草懐君夜夢刀山林勝朝市道誼寄風騷壯
志貧難折吟肩病越髙主人有公論清氣屬吾曹
　　　寄西澗葉侍郎
擬立門前雪來時春又深望塵思北面因病負初心形
役猶甘分腸枯費苦吟升堂定何日洗耳聽規箴
　　　祈雪
天意憐貧者冬深雪尚慳朔風吹黒道雲氣䕶青山色
瑞占三白年豐露一斑調元人已老事體頗相闗
　　　和枯崖山居韻
自了塵縁後山林恨不深百年渾是夢萬事付無心秋
月寮中話清風竹外吟湖東多勝踐何日共幽尋
　　　次馮深居韻贈原上人
淨洗塵埃脚時來訪道林但知謀隠是何用入山深瀹
茗延新話撞鐘動苦吟夜分僧出定静聽海潮音
　　　次希道弟韻寄竹院孚上人
閉門商古道細雨濕青春屬和卯君句殷勤已上人蒲
團安地位秀語發天真舊日曽同社吾今愧許詢
　　　懐枯崖悟師
分携方解制相約在嚴冬巖脚日千里山頭雲幾重歸
装儂自悞吟錫子何從不應天台供定知㳺雪峯
　　　悟枯崖将過莆城參訪後村書此贈行
吟单何日起持鉢倚劉墻蓮社招師入松隂去路長白
雲迷眼界眀月照詩嚢莫吸西江水風波不可當
　　　與瞻甫同訪際書記
銷閒尋静處古寺與居同坐語僧窓日行吟塔樹風香
隨薝蔔化句到葛藤空未必西來者能知一葦功
　　　約枯崖話
雨中曽折角䇿蹇訪僧寮待約蕉庵住莫從蓮社招清
風資話柄流水走詩瓢行道知何日同携過石橋
　　　和際書記見寄
人生隨聚散水面看浮萍夢入江湖社詩傳河嶽靈兔
毫揮月穎鶴毳落霜翎未洗塵埃脚何因訪栢庭
　　　閒居寄枯崖
地偏人罕到獨榻擬禪床欹枕圓殘夢推忩待晩涼行
雲無定跡新月不多光安得君同社清談滋味長
　　　贈悟上人
怪來趨向别乃是拙庵孫秋色添禪寂松聲奪俗喧路
行須避蟻飯剰或呼猿单鉢隨縁住尋常懶出門
　　　崇福寺次枯崖韻
覺城向東際寺在古松灣流水意俱逺白雲僧共閒新
吟呈繡佛舊夢繞囊山勘破趙州話猶疑隔一闗
　　　和枯崖悟上人韻
相逢疑夙昔不擬定交初餽我詩盈軸知君腹有書空
門容不得吟屬問何如云是湯休輩毋令相見踈
　　　送枯崖歸囊山
江湖無足禁信步到温陵借榻同為客打包别有僧禅
心如止水詩句可傳燈已盡山隂興歸歟掃葛藤
　　　松灣訪僧
一闗鎖已透見性復明心佛屋燈常續禪房春又深樓
空遺稿在琴古暗塵侵待約許詢輩時來訪道林
　　　山中訪枯崖歸偶成
尋僧歸路逺策杖㸃苔㾗坐醉松間石行吟郭外村天
風飜貝葉海氣潤墻根醉撚梅花笑心期與子論
　　　贈巖居僧
清閒消不盡方覺此身尊洞古少行跡山空多燒痕静
知心是佛生與佛無恩齋料從誰給頻韲野菜根
　　　次韻送黄耑玉歸莆
主人情分熟客興未應䦨從古知心少只今行路難吟
身霜竹瘦歸夢早梅寒若見潜夫説官清貧亦安
　　　倚窓詩
倚窓成小立風伯為清塵簾捲梅當户雲開月闖人踈
鐘來逺寺落葉度吟身無限闗心事棲遲寂寞濱
　　　雪後
一冬寒意少既雪又還晴地面氷初結天涯春已深六
花隨雨化三白有梅爭袖手㶚橋道懐人心事清
　　　雪中雜興四首
六花正零亂却與雨相和地面頻頻化山頭漸漸皤歌
樓寒較少窮巷積偏多百卉歸根後惟松不改柯
獨坐看詩話瓶梅相對清瓦燈寒不暈雪屋夜偏明煨
栗填飢腹煎茶長道情睡魔排遣盡窓外聽鷄聲
怪得簷前􁚘原來是雪消山枯空有骨水涸不成潮寒
鴈鳴沙磧飢鴉啄柳條物情總如此吟鬢任蕭蕭
窮通俱莫問久逺是前程涉世事多俗吟詩人較清論
心欠蘭友知已有梅兄不被虛名縛江湖得散行
　　　南雪
南地無寒脉胡為雪載塗草池方積玉瓦屋又跳珠魚
凍難争水鴉飢懶哺雛玉堂與茅舍隨分有紅爐
　　　寳應寺
來借維摩榻披襟待晩涼鳴蜩喧古木鬥雀墮虛廊染
翰題新壁移樽避夕陽二公亭畔路愛惹芰荷香
　　　次心泉卜隠韻
誅茅法石巔知己有青天猿鶴尋前約山林續舊縁烟
霞來枕上風月繞吟邊牎户多栽竹相期晩節堅
　　　隠者
老去絶塵縁人疑行地僊釡中惟煮石囊裏不儲錢寄
迹茅三架隨身詩一編雲山深處住與鶴作忘年
種藥滿山巅山衣木葉聨有時扶杖出只到洞門前擊
石求鮮火敲氷引滯泉深居聊避世不為學神僊
　　　戊午天基聖節口號
瓣香三舞蹈咫尺是天顔雨露涵濡下風雲際㑹間寸
心瞻北闕萬壽祝南山可是儒氊冷堪陪玉筍班
　　　選官圖
百年窮仕宦盡在此圖中真假名雖别升沉理則同前
程如漆黒末著滿盆紅時采毋虛擲平遷至上公
　　　重九日法輪庵次鳯山韻
野眺逾髙阪鐘傳響外幽僧從孤寺出客倚一林秋池
上烟飛去亭臯影尚留逺風山下起吹我上層樓
竟日延荒寺秋聲不可歌磬中閒午至石上見寒過野
鳥心常肅孤僧鬢已皤欲歸情不盡門外夕陽多
　　　送處遜渡淮謁秋壑
江湖波浪惡㡳事欲西征去作揚州客來尋賈壘盟金
山迷逺望玉樹候吟聲野鶴曽遊處登臨一愴情
　　　懐李希膺
病居身懶出可是故人疏春後無佳句天邊有近書改
弦知不逺製錦定何如未剗門前草難通長者車
　　　山行即事
踏破幾重雲來尋别墅春促装童僕懶題壁主人嗔瘦
嶺盤山骨枯藤絡樹身野花長滿地不犯軟紅塵
　　　送松坡下第調官南歸
同㸃龍門額君先賦式㣲自憐為客久不忍送人歸受
鉞張油幙行囊富綵衣江干囬首處雲樹兩依依
　　　過棃嶺作
山頭日正焚山脚雨紛紛石罅疑無地樹身常出雲神
靈香不斷天近路平分星斗迫人句晩唐詩亦云(原註/章碣)
(送人歸閩有星斗/廹人棃嶺髙之句)
　　　和枯崖山行韻
名山僧占盡甘作老盧能虎豹何堪捋虬龍尚可登吟
隨雙蠟屐醉倚萬年藤興盡未歸去斜陽上塔層
　　　與石壁諸友山行分得山字
藤蘿紆古徑努力共躋攀佛屋泉聲落僧牕雲影閒經
殘香篆冷盃短錦囊慳興盡未歸去夕陽猶在山
　　　分得臺字走筆
白雲最深處屐齒破蒼苔借榻尋僧話携樽領客來禽
聲喧竹塢日影過花臺長嘯下山去猶傾鑿落杯
　　　次周孏窠韻
風月無邊際吟身樂未央江湖三寸舌文字九回腸竹
伴孤髙節梅熏暗澹香笑他蒲柳質耐得幾番霜
　　　次孏窠見寄韻
園丁無擇種蕭艾雜椒蘭世俗欠真識達人當大觀無
絃徒自賞有鋏莫空彈獨倚西風立推敲一字難
　　　隠真巖次翁景輔韻
山林營小隠此隠未為真遺粟渾間事因金却誤人洞
迷歸去路羽化本來身後此巖居者猶言寂寞濱
　　　過山庵
天地一間屋心安到處家淡中嘗世味吟裏足生涯煨
芋頻添炭烹泉旋品茶空山無紙帳夣不到梅花
　　　觀蟻
飽知羶可慕來往鬥相迎忙似人行役多於鴈出征數
行縁壁去一半上階行何處堪投宿相逢細問程
　　　秋夜
欹枕卧明月西風拂帳塵病因貧作祟閒與懶為隣意
少吟難足愁多夢不真數聲窻外竹惱殺斷腸人
　　　端硯
中書為尚友鐵面迫人寒易得烏龍角難逢紫馬肝石
英能比玉歙好不如端曽記文闈内䝉君青眼㸔
　　　獨倚
獨倚危樓望清風動斗牛功名兩蠻觸身世一蜉蝣樂
道貧何損吟詩醉便休靜中生萬感燒燭看吴鈎
　　　乆客
乆作他州客飄飄若轉蓬物華秋色裏心事杵聲中讀
易因知命吟詩不諱窮遣愁猶未了一鴈呌西風
　　　俠客
仗劔一長笑出門遊四方雄心吞宇宙俠骨耐風霜豺
虎須擒攫狐狸敢頡頏大梁二壯士千古姓名香
　　　客裏
客裏多風雨征衣不厭重輕車湏穏駕狭路易相逢灘
淺水聲激山深雲氣濃迎人野花笑絶色若為容
　　　和頥齋梅花韻
寒谷有春意南枝向北山自經題品後落在是非間林
外竹相亞籬根鶴伴閒折來休用插恐㸃鬢毛斑
　　　梅花窠子
園丁藏宻室不許雪霜欺火氣十分燠春風第一枝横
斜無定影屈曲漫趨時人力奪天巧東君未必知
　　　落梅
謝娥三弄笛錯恨五更風樹老餘香少花殘瘦影空深
堆和靖墓淺㸃壽陽宫結果重來此方知造化工
　　　錢塘江待潮
潮至千艘動濤喧萬鼓鳴江翻晴雪巻海漲石塘平帆
影林端見波光屋上明青山自呉越相峙兩含情
　　　雨中有懐
一天風雨暗樓外失青巒枕簟三更夢襟懐六月寒酒
船知獨載詩卷為誰刪咫尺松灣路思君欲見難
　　　哭墓
拜親親不待事事與心違萬里有歸日九泉無見時愁
生新縁綬淚滿舊斑衣從此白雲斷何當慰所思
　　　題村居壁
何處村居好山邊况水邊數間茅屋下一帶槿籬前遶
舍千竿竹傳家二頃田但求安樂法不必問流年
　　　書懐
貧居無外事圖得念頭清冷眼觀時政平心閲世情好
花臨水種瘦竹傍墻生自足供幽致何須隠姓名
　　　世途
世途猶炙熱一雨便成秋長嘯風生腋孤吟人倚樓生
涯付杯酒清夢繞魚舟壯士悲何事湖山憶舊遊
　　　將樂縣
石徑盤千折林楓大十圍山如昌化縣水似弋陽溪樓
閣層層畫田園種種宜惜非鄉國逺有意卜幽棲
　　　賦玳瑁魚
海靈如許巧龜貝㸃成紋背負十三卦旁分四六文殻
中藏勺水身後管梳雲貴介諸公蜕何因得似君
　　　雪晴
雲解雪初晴青山依舊青水涵霜夜月梅落曉天星造
物無今古人生幾醉醒倚樓吟未足更上武林亭
　　　懐錢塘舊居
錢塘漂泊久别後夢連宵忽聴灘頭水猶疑江上潮暗
塵侵竹簡夜雨洗芭蕉料得蘇堤路西風犯柳條
　　　西溪即事
柴門斜對水一逕鎻松蘿積雨溪流急閒雲山占多村
莊留客飯樵父教兒歌聴得田間語安排收晩禾
　　　憶昔
憶昔嵗云暮狂吟天一涯江湖聊寄跡時節最思家有
擔空行李無盤可頌花寒梅帶香味相伴守年華
　　　題水竹居
雲根無覔處藏在此山阿地僻塵縁少心清詩料多竹
虛元有節水止故無波甚欲投簪去同君住薜蘿
　　　夜行口占
夜程多晦昧舉步要分明肯以中途廢湏尋直道行心
燈長不燼眼鏡自然清白晝昏迷者荆榛滿路生
　　　病後呈芸居
病骨清於鶴臨風直欲飛閒多酬病債吟苦費心機帶
緩腰圍减囊空藥裹稀未能全謝客扶杖掃林扉
　　　腰痛
門前齊雪立因被病相魔堪佩金魚否能懸寳劍麽折
非陶令懶瘦似沈郎多已辦揚州鶴其如十萬何
　　　與杜友定花朝之約
花朝曽有約來此定詩盟隠几江湖夢閉門風雨情身
名千載共心事一般清且盡吟樽樂徂徠不用賡
　　　桃源圖
桃源分二種半在此源栽向為逃秦去今還歸趙來山
川猶古昔人物不塵埃劉阮何為者無言空自囘
　　　題葉石軒學僧寮
静坐求心印傳經續祖燈因吟呈佛句方悟在家僧芸
葉熏薝蔔枝辭剪葛藤自從罵師後無話可㕘承
　　　髙陽山逺眺
龍尋多偉觀立馬少徘徊地僻風埃少天成圖畫開僅
留官驛在無復酒徒來一鴈長空去凭髙呌不囘
　　　金陵
龍虎猶盤踞前頭白鷺洲為今形勝地徃昔帝王州人
物金陵古風煙玉樹秋六朝羅綺迹分付大江流
掩目新亭路人言似洛陽山河多改變今古幾興亡有
觀空鳷鵲無臺棲鳯凰當年足歌舞不擬是偏方
　　　南浦
脩途無好况滿面受風埃見説山窮處曽經水患來溪
橋横獨木田野長荒萊薄暮投孤館寒猿聲更哀
　　　次烟浦即事韻
吟㠶歸路逺花雨落紛紛鷺過山加㸃鷗飛水破紋淡
烟依古樹殘照下空墳未見巫陽面髙塘韻漫分
　　　觀碁聞近事有感
盤中無活路敗局幾番新好着輸前輩危機遜後人静
邊閒袖手窮處巧翻身黒白無分别歸歟當自陳
　　　仙霞嶺
未了江湖債風霜鬢欲華吟身長是客旅舍不如家山
色籠晴晝湍聲潄淺沙不因韁鎖縶來此老烟霞
　　　九日
客中逢九日此日倍思家野店篘無味疎籬菊未花龍
山孤節物鴈影各天涯一路㸔秋色㣲吟解嘆嗟
　　　離家
大笑出門去江湖天地寛耐貧為客易生計靠詩難日
月雙車轂功名百丈竿上林有嘉樹且擇一枝安
　　　小呉園
臨水開門徑闗防俗子來竹添當户筍梅老靠墻枝嵐
氣侵衣袂湖光媚酒巵主人全謝客時遣鶴相隨
　　　集芳園
園丁嚴鎖鑰不許俗人㸔梅落黄金弹荷開碧玉盤小
舟維柳外青磬出林端猿鶴不相識行吟獨倚欄
　　　元日
元日復元日吟邊閲嵗華淺斟浮栢葉清坐對梅花人
事年年改生涯步步差詩情無厚薄春意又萌芽
　　　無塵殿
刼灰飛不到人迹少曽來浪説珊瑚樹空涵玉鏡臺洞
虛風度竹泉冷石無苔汩汩樊籠者何因避世埃
　　　春晩遊蔣園次韻
挽住斜陽脚殷勤向小園柳眠猶學舞花笑獨無言自
擬湖山景親承雨露恩祇愁人散後腐草㸃苔痕
　　　問陳禹錫太博病
脉虛非别症身坐蠧魚癡造物不青眼江湖此白眉近
年書不至逺宦夢相隨遣病無他囑加餐誦杜詩
　　　病後
病髪凋零後朱顔似舊無愁多詩債减貧劇故交疏風
挾砧聲急雲拖鴈影孤夜來長不寐欹枕看方書
　　　哭芸居
錦囊方絡繹忽報殞吟身泉壤悲千古江湖少一人病
懐詩眷屬醫欠藥君臣脂嶺西風急興思暗愴神
　　　元日次韻
纔書元旦帖清事繞吟身杖履堪行樂簟瓢不似貧燈
花天外喜池草夢中春強飲酴酥酒陶陶太古民
　　　浴温泉
萬水皆清冷温泉獨爾竒硫黄聞俗論礜石見唐詩鷗
鷺何曽下魚龍定不知無人發根本空使世常疑
　　　和梅臞瀑布韻
銀河清夜決一派落巖前雷激驚龍蟄霜飛冷鶴眠醉
鄉思入聖吟骨欲登仙世路風波惡山中别有天
　　　倚樓
樓髙天一握山入白雲根寺在牛鳴地人行犬吠村晴
牕薫野馬寒木下孤猿吟罷月初上詩僧來扣門
　　　寄梅臞
别去忽經旬春風閲二分幾番吟對雨獨自暗思君客
裏加頻病愁邊駭近聞倚欄商不得心目亂於雲
　　　寄黄雲心
竹屋少行跡閉門春晝長天時半晴濕人意共炎凉苔
蘚侵堦緑荼䕷壓架香㝠搜尋杖履不為㸔花忙
　　　静中
静中天地濶嵗月聴悠悠往事渾如夢長江不盡流蛩
吟似懐古鴈陣去防秋習得㸔山癖終朝懶下樓
　　　身事
身事未如意眉頭不暇攢青衫笑官冷白屋帶儒酸癖
性生來澹中年貧㝡安不為温飽計儘可耐饑寒
　　　次韻抱拙即事
一嘯立東臯輕寒侵二毛曉光浮野草春色染夭桃有
水池添滿無雲山更髙清源何日約掃石共歌騷
　　　次韻琛庭即事
吏塵飛不到官况儘凄凉實貨歸周府虛名屬晉堂日
移槐影轉風細荔花香若問公私事閒蛙話最長
　　　一第
六年收一第不特為榮身殿下拜明主堂前有老親衣
冠新進士湖海舊詩人誤入功名網歸來負釣綸
　　　喜郭吉甫擢第調尉八柱還里
一第全家待君今衣錦歸折來新月桂忘却故山薇禄
近鸂呈瑞官清馬不肥海門西去路歸鳥故飛飛
欽定四庫全書
　葦航漫遊稿巻三　　　　宋　胡仲弓　撰
　　七言律詩
　　　頥齋再作催梅詩次韻
但是南枝盡向陽凝寒未許暗傳香水邊疎影空浮月
嶺外孤根淺帶霜北帝無因全漏泄東君何事巧遮藏
好将羯鼓花前報莫待狂風破麝囊
　　　送李茂先去國
榻前一疏犯龍顔身在危疑進退間自是直言難見售
却於大義頗相關孤忠力為朝廷計衆望公歸臺省班
畢竟名髙人所忌且移别眼㸔青山
　　　嚴子陵釣臺
聘幣凡三到水涯東都莫是欠人才當時若使無新室
此地安知有釣臺魚水相忘身外樂羊裘曾卧禁中來
桐江一派清如昨千古髙風挽不回
　　　卧聽
卧聽芭蕉捲雨聲熟梅天氣半隂晴幾年不作雲山夢
特地來尋泉石盟竹杖芒鞋方得意桃笙葵扇又關情
清和時節如寒食昨日街頭人賣餳
　　　次韻山居
夕陽漏影射疎林三兩人家桑柘隂鶻過桚開歸鳥路
鐘敲撞碎野猿心常因境勝甘忘食不為家貧輙廢吟
説與門前樵牧者日間過此可相尋
　　　送後村去國二首
人言責備過春秋笑出修門肯怨尤去國早知如許急
勸君何事莫來休是非不信無公論勝負常關第一籌
史筆未青先結局天刑人禍免推求
累疏箋天乞掛冠此時便合整歸鞍玉音不許難輕去
局靣那知竟未安但得中朝常有道何妨右史左遷官
此行不被梅花累把作尋常物外㸔
　　　寄吴警齋
去國翩翩又許時愛君何日不攅眉二賢出處分明甚
四誎聲名今似之朝奏一封排佞疏暮收千首餞行詩
山林若問朝廷事寳劍年來正倒持(原註二賢謂潘/南夫同日出臺)
豸冠風采動簪紳天子如何不得臣去後赤心常體國
從前冷語頗冰人好官盡屬時賢做近事㸔來局靣新
輪轍深依梅竹下一僮一鶴伴吟身
　　　九月八日寄孏窠
轉盼重陽在眼前客中嵗月浪推遷雲飛千里家何處
鴈過一聲秋滿天節近最關萱草夢囊空猶欠菊花錢
瞑心九日山頭路雖不登髙亦惘然
　　　寄黙菴
剰得吟身漫浪遊機心猶在莫盟鷗一枰碁裏乾坤大
九節笻邊嵗月流渉世間關如履險憂時感慨似悲秋
但營二頃閒田地却笑區區萬户侯
　　　寄松坡
别去京華又一霜懷人心事暮雲長髙樓不見青山靣
明月偏來照屋梁湖海最深難久駐乾坤許大任行藏
書生空抱憂時憤何日與君同較量
　　　寄適安
别來不作故人書堪笑癡翁懶有餘世路每於平處險
交情多是宻中踈梅花至老香猶在竹節雖髙心本虛
門對青山無一事便教草長不須鋤
　　　和丘君就見寄
曾坐當年阮籍途功成何敢嘆桑榆嚼來世味十分淡
吟得詩腸一半枯向日有書干北闕只今無夢到西湖
訪君欲話前頭事怕被秋風吹病軀
　　　寄順適
標格因詩總不羣眼前餘子漫紛紛江頭社裏新知已
文字行間舊識君心事正須豪傑道吟聲莫遣鬼神聞
歲寒消得梅花伴肯共扁舟載白雲
　　　寄沈迂叟
鴈飛不到瘴江邊别去而今又一年放下客愁非為酒
擡髙詩價莫論錢從來富貴皆尤物休把行藏問老天
世味料君如嚼蠟白雲堆裏且安眠
　　　寄姚省齋
笑俯修欄一欠伸年來踪迹尚埃塵幾曽隻字商量酒
强把篇詩料理春風雨無情鶯口噤江山有恨柳眉顰
不知桃李成隂未我欲行吟避醉人
　　　寄李適安
懶踏門前没馬塵適安亭上坐吟身慇懃風月一樽酒
斟酌湖山十里春栁葉未舒先嫵媚梅花雖老更精神
白鷗似㑹㝠搜意來徃㤀機欲傍人
　　　寄李希膺二首
醉倚危欄望海鯨乍㸔潮落又潮生眼中世界粟來大
身外乾坤葉様輕鷗鷺行藏無俗迹魚龍變化詎虛聲
㝠搜誤入蠻烟去秖恐梅花句未清
緑玉樽前笑語嬉青燈影裏坐彈碁交情又屬後來者
樂事何如初見時山寺論文辭太苦海樓握手句尤竒
歲寒不見梅花靣辜負暗香疎影詩
　　　次秀野使君見寄
分閫南來征弗庭薦賢須到李陽冰不從沙漠去投筆
便向雲山學負苓鈴閣祗今增璽綬路車何日餙鈎膺
匣中古劍牢收拾下取須防有六丁
　　　寄戴石屏
子入天台我入閩歸來又見六畨春鴈書乏便通安道
鶴頸長延望叔倫吃藥未􁅢醫國手聼琴誰見賞音人
年來屡作江湖夢細嚼君詩當問津
　　　寄趙西巖
自分男兒未着鞭龍駒伏櫪更多年張儀舌在堪謀國
阮籍途窮只問天彈鋏空歌雲夢句焚香靜讀楚騷篇
吟魂常繞江湖上莫道閩中無杜鵑
　　　送謝刑部使君赴召
擿奸方喜俗無譁一札飛來墨勅斜職業已昇金掌貴
吏民空擁綵旗遮絳車趣召二千石輿頌歡傳十萬家
桃李競隨春脚去僅留遺愛在桐花
中和報政二年間五馬朝天不可攀南國願留申伯住
東山催起謝公還銀鈎鐵畫輝棠䕃玉鑑冰壺照笋斑
名在御屏推課最前途重見璽書頒
　　　泛湖晚歸式之有詩見寄因次其韻
晚趁歸舟醉復醒一湖烟水淡冥冥自憐吟鬢新添白
强學遊人去踏青足跡未經龍井寺夢魂常繞冷泉亭
何時携手同登覽花滿烏紗酒滿缾(原註諸友有龍/井之約故云)
　　　蔡司業爭公議而去詩以送之
此舉朝廷繫重輕先生直以去為榮但令天下無邪黨
不願吾曹有令名模楷昔曾宗李氏搢紳今盡説陽城
是非公論從來定少待前頭風浪平
　　　頥齋詩筒急逓次韻奉酬
一日懷人三閱秋白鷗飛去水悠悠江山磨盡古今事
風雨送來天地愁蝸喜自㳂商隠壁燕歸錯認仲宣樓
笛聲只在欄干曲須向西鄰髙處求
　　　再和頥齋見寄
胸懷拍拍貯陽秋萬里江山思逺悠自笑半生行酒禁
可能一日免詩愁圖書圍裏誰分榻風雨中間獨倚樓
除却知心吾與汝吟邊何事冀旁求
　　　立春
移文火急報花神好趁陽和去問津未轉頭間猶是臘
一彈指頃便為春梅先得志求専寵栁亦趨時願效顰
造化但隨人事改幾回粧㸃幾回新
　　　泠風閣
髙閣凌雲四望賖劔城横案俯千家乗風列子留行館
飛舃王喬有别衙天女下遊簫引鳯仙人來宴棗如瓜
溪山勝絶非塵世㠶過真疑海上槎
　　　西湖懷古
水拍平堤欲蘸天濯纓人在小橋邊古今塵世知多少
滄海桑田幾變遷駞巘勲名無竹寫孤山衣鉢有梅傳
誰能撰取西湖傳持到玉皇香案前
　　　旱湖
老天動是一年晴怪㡳遊人不出城湖上幾時無好况
堤邊近日少吟聲草深盍放牛羊牧水涸難尋鷗鷺盟
但得孤山梅不死其他風物弗關情
　　　晚眺
數㸃寒鴉過别村晚來秋色眼中分木從闕處留殘照
山欲昏時襍亂雲兩岸草深蟲語話一汀沙白鳥耕耘
林間僧舍知何處回首鐘聲逺近聞
幾度徘徊對暮天懐人珍重寄詩篇(原註方時父以吟/巻見示是日送還)
古今上下幾千首天地中間八九椽喚醒吟魂歸濁酒
移将傑句上華顛南来諸老凋零盡回首斜陽倍黯然
　　　次趙同叔春雨中韻
焚香清坐話襟期絶勝孤􁨁共載時曉雨旋添山蕨菜
春風又上海棠枝蝶隨癡夢飛丹闕鶯帶吟聲繞墨池
小待隂晴何日定不成學圃事樊遲
　　　結交嘆
湖海相逢一笑嬉納交如此豈男兒論心盡道同蘭臭
臨事無聞伐木詩管鮑雖貧猶忍棄左羊至死更相知
歲寒不負松筠約除却梅花耐乆誰
　　　冬雨即事寄趙黙庵
梅尚花時便作霖兒童造化本無心保身獨鶴歸華表
噤口羣鴉集禁林物態盡隨時改變天公不管世晴隂
絶憐西北風寒地萬騎屯中雪正深
　　　春日過西湖
百花如錦栁如烟粧㸃西湖二月天便道過從來四聖
扁舟旖旎訪三賢錢塘門外蘇堤上豐樂樓前芝寺邊
箇裏萬般俱索價惟餘風月不論錢
　　　九日山拜姜相遺像
别駕元來是重臣窮通不足累其身直言悟主成遺恨
勁節如公能幾人泉瀉冡堂垂鶴淚苔封碑石剥龍鱗
至今繪像丹青手難寫靈臺一㸃真
　　　次梅荘守歳韻
吟邊闒茸過年餘萬斛塵襟未掃除守歳有人獻椒頌
辟邪無術諉桃符屠蘇不飲防心醉春帖慵裁欠句書
説與江湖諸老大浮生消得幾桑榆
　　　近事
近事山中總不知心清常是太平時勿於貧後方求藥
纔得閒來便賦詩千里白雲勞夢想一天明月負襟期
有書堪讀梅堪㸔絶倒人間富貴癡
　　　賀林自知兄登第
賀客來遲休怪余新篇凖備暮春初羣兒得志誠逾望
一第於君非有餘喜脱平生塲屋債飽㸔太古聖賢書
由來天爵無窮樂人爵雖榮百不如
　　　秀野
主人風度不塵埃幻作東西兩洞來惟有桑田變陵谷
直從心地起樓臺水于曲處流觴出山到盡頭留屐回
倦客幾時歸去得税園隨分買花栽
　　　送湯武諭倅吳門
諸賢出處最關時獨有先生早見機漢櫃昔曽藏諌筆
吳江今可澣朝衣剰留千古清名在帶得一身公論歸
世事如碁吾懶着敢将局靣例言非
　　　郊行即事
貪㸔梅花短作程吟鞭不動馬蹄輕村庄到處如知已
物色於人亦有情去㕍逺連潮水落亂山低與暮雲平
倚欄無語閒商畧此景誰能畫得成
　　　富沙水後次壁間韻
聚落成墟空白烟亂鵶飛繞夕陽邊大江東去有遺恨
流水西來無渡船青女魂遊花委地王孫腸斷草連天
一樽欲酹故人酒知是瑤池第幾仙
　　　送月塘回藍溪
仕路無媒且折枝官清不必計髙卑塞翁失馬庸奚損
海客盟鷗盍見疑世狹有材無用處家貧擇宦欲何之
藍溪溪上風波少自把梅花自賦詩
　　　可山席上
爐亭鎮上坐書癡不似山居得自怡傾竹葉杯延舊友
倚梅花樹看新詩嚼來此味清于水語對鄉情甘似飴
外此不須談近事相逢一笑且舒眉
　　　和抱拙韻
關關鳩婦亦收聲天意猶慳一日晴槐緑儘供春晝夢
梅黄尚憶歳寒盟海邊書托文鱗便户外詩來喜鵲鳴
千里宦情隨處好秋風何用記蓴羮
倚樓長笛兩三聲雲淡風輕弄曉晴翰墨林中新體製
江湖社裏舊宗盟不堪甕牖聞蟬噪獨喜梧岡聽鳯鳴
安得坡僊同把酒山間玉糝可分羮
　　　和希膺韻
醉将濃墨寫烏絲湖海相逢彼一時洗竹僅留墻外筍
買花空揀擔頭枝白鷗早已寒前約青鳥誰知誤後期
惆悵玉簫聲已斷倚䦨重省寄來詩
　　　和李希膺見寄
半生幾坐阮途窮可是推敲得句工所見豪雄惟子共
此音今古更誰同西風有檄催行李明月無情照酒筒
我去君留差左計媒身豈在泛蓮紅
　　　有感時事
湖濵别去五經秋喜得閒居無悔尤華藻不因焚硯棄
功名直待葢棺休北山何假移文檄西事猶堪借箸籌
四海茫茫才思竭如君尚向古人求
近聞怒髪欲衝冠便有驊騮懶駕鞍入洛幾年為計宻
擎天八柱果誰安力排魏闕扶公論人謂膺門出好官
猶幸甘陵無部黨不然世事不堪㸔
　　　上元觀燈
月掛墻頭楊栁枝繁燈爛漫玉琉璃綺羅盡學宫粧様
歌舞休傳外國詞滿路競㸔花灼灼故京誰念黍離離
他年同侍傳柑宴記取樓前擲菓時
　　　題溪亭
借得溪亭一解衣忘機燕子去來飛採桑女伴携籃過
罷釣兒郎蕩槳歸嫩草正芳鵝鴨鬬淺潮初落蟹魚肥
開門坐對真山水不信人間有是非
　　　陳氏溪亭次韻
溪亭鎮日著吟身不浣衣中一㸃塵水比世間機巧者
山如前輩典刑人喚回魂夢敲茶臼費盡工夫整釣綸
時有野僧排闥至炷香清坐話頭新
　　　溪亭夜吟
繫纜隄邊江水平風來細細襲衣輕淡烟幾抺沙痕暗
新月一鈎天際明錦繡圍中搜野趣笙歌叢裏和吟聲
酒䦨不盡遲留意後約須尋李杜盟
　　　元日
元日山堂羅俎豆潛知木主亦悲辛土𤓰(原註似薯/蕷而稍圓)溪
筍非鄉物臠肉村醪擬降神盡日閒門無賀客侵晨官
道有行人喜将弟妺同漂梗綵服團欒壽老親
　　　題桃源圖
桃溪春水緑如苔溪上紅桃夾岸開乳燕掠将芳草去
子魚銜出落花來田中黍稷隨時藝雨後桑麻繞舍栽
此日逄人休問語生涯聞已半蒿萊
圖中想像晉桃源問着桃源不敢言只道亂來無境土
誰知静裏有乾坤年深莫辨烟霞迹洞古猶粘苔蘚痕
吟杖懶隨劉阮去漫尋春色到柴門
　　　題牕間墨竹
一寸毛錐當小鉏新篁移傍野人居難棲天上鳴陽鳯
且伴窓前剔蠧魚大節肯隨風俯仰數枝長帶月扶疎
此君本是虛心物那更形聲總是虛
　　　走筆和法石紀遊
贏得工夫卧㸔山山中地歩較來寛苛留一段乾坤在
耐過幾畨風雨寒吟思正濃頻掃石醉眸未豁且觀瀾
連鼇已落髙人手却是漁家欠巨竿
　　　訪枯崖不遇
踏破門前苔蘚斑尋曦不值只空還行雲過處青山濕
野水明邊白鳥閒捫蝨有人談古道揮蠅無路透禪關
杖藜獨背西風去偶見蒼官亦厚顔
　　　哭杜立齋先生
鳯鳥纔㸔刷羽儀胡為遽報哲人萎可憐如晦遄歸日
不及唐朝既效時善類固知難着脚小人未可便揚眉
老天欲壽斯文脉後死當為繼絶思
　　　哭趙吏部
篇詩曽送恥齋行豈料存亡隔此生早控危衷敷鯁論
晚留遺愛在羊城惜無金輅封同姓空有玉棺歸九京
篋笥舊藏君雜藁令人一讀一傷情
　　　次郭吉甫梅仙之官廣右
路入天南更向西春風匹馬赴𤓰期折将官栁送行客
歸及山梅結果時池上鳯凰身未到灘頭鸂鶒事先知
徐君曽下陳蕃榻况是林宗早見推(原註徐有功/時帥廣右)
　　　和止泓姜秦祠韻
九日山頭兩徑深不同出處却同心喚回浮世夢中夢
來向先生吟處吟别駕堂空遺影在隠君亭破野藤侵
古今陳迹休深問且把寒泉當酒斟
　　　西塔
杖䇿來尋塔廟僊半程便到碧霄邊三千世界浮塵外
百二山河在眼前誰把孤標長插地只消一柱可擎天
夜闌籟静凭欄聽隠隠星河人扣舷
　　　次韻答王東墅
兀龍湖海分棲遲懶把琴心累子期不是三生曽有舊
如何一見便論詩春行谷外鶯求友月在吟邉鵲繞枝
甚欲買舟尋隐處悔将名姓與人知
　　　答頥齋詩筒走寄
纔聽簷花㸃滴聲錦囊入手便欣情啼乾杜宇春言别
賦到牡丹詩改盟洗滌愁腸憑酒遣揄揚心事借琴鳴
詰朝紫翠欄邊約喜有溪毛可絮羮
剪燭西牕聽雨聲曉天又弄半隂晴黄金塢裡知無分
紫翠樓前忍負盟君有磚花占日影我慚瓦釡答雷鳴
今朝茹素無清供喜得鄰分玉版羮
緑隂團裡和吟聲幽事相關雨未晴莫把越秦分異見
要知李杜是同盟提壺沽酒墻頭報布穀催耕屋背鳴
滿目雲山猶好在何時鷄黍薦藜羮
　　　春日
春事都無十日留何妨欵段出城遊榴花不入詩人眼
栁絮偏供客子愁枝上五禽言似訴籠中二䑕去如流
斜風細雨湖山路一片花飛人倚樓
　　　餞儲秀野赴廣西制司參議
時艱急似捄頭燃快趁春風着一鞭人道輕車諳路熟
我疑重閫得君賢狨衣便帶楊花雪鶴骨猶勝桂嶺烟
兵畫近來無可議只消買静向南邊
　　　次傅徳用府教授韻
一握乾坤盡在望江山好處即家鄉古今萬事雲來去
身世百年亭短長夢裏有時曽化蝶吟邊得意亦亡羊
是非寵辱渾閒事付與天公為較量
　　　送吕時可監丞朝假歸里
局靣新更着數寛如何國手要投閒逆知後日清流禍
厭作中朝時様官兄弟真情求去易君臣大義學來難
玉音不許違三月此意應須反覆看
　　　次雪舟進退韻
誰肯因貧賣寳刀半生湖海分蹉跎春囘池草吟魂覺
月在梅花瘦影髙旅况又隨年事長交情偏耐嵗寒多
項斯標格逢人説讀到新詩語更騷
　　　霸王廟
慓悍攻城大不仁抜山力盡誤終身當初不學古兵法
到了翻成霸罪人未造漢時知有漢豈堪秦後又生秦
咄嗟氣象今何在千古空留土木神
　　　張巡廟
説著睢陽膽已傾單師曽此控孤城一身肯作偷生計
千古長留不死名廟饗母忘艱食日庭松猶學戰時聲
祠前碑記無尋處頼有唐書為發眀
欽定四庫全書
　葦航漫逰稿巻四　　　　宋　胡仲弓　撰
　　五言絶句
　　　雪磴
石磴不可攀前頭有積雪安得冰玉人對此清髙節
　　　曉枕聽禽言
山鳥不知名窻前作意鳴自言還自答終始一般聲
　　　皆春
黄鍾一萌動物物皆陽春天地妙槖籥滿腔都是仁
　　　意亭
主人心地闊以意名其亭長擕一樽酒坐對前山青
　　　題野雲庵
庵中有髙人不受紅塵觸吟詩毎夜深来伴山雲宿
　　　適吾意
嘲風詠月天問花尋栁地隨遇可行樂但欲適吾意
　　　題陳希夷睡圖
形睡神非睡心閒身亦閒是非都不管髙卧華州山
　　　山館對月
山寺聞晨鐘深省靜中發展轉睡不成推窻看明月
　　　雲思
出岫本無心雲在意亦在松檜無髙枝舒巻何所礙
　　　詠松
獨抱嵗寒心不知時有四赤日行炎天林下自秋至
凉飈起深谷清影摇空山醉眠石上人夢中度百灘
林髙動輕籟雲靜天無風縹緲笙鶴下依稀鸞佩逢
蕭蕭琴瑟鳴灑灑霜露下願期素心人同遊眀月夜
髙風過巖麓林杪撼潮海滿地落松花杖履襲清靄
潜心寫幽韻洗耳聽寒濤吟聲自摇動誤疑泛魚舠
老枝髯鬛動古幹鱗甲翻積陰生潤氣芳菲翳蘭蓀
　　　春詠
沂水樂吾道蘭亭叙幽情古人不復作四海無吟聲
　　　耕釣境
莘野特浪耕璜溪豈真釣珍重富春翁此境最髙妙
　　　用烏山韻題碧吟巻
湖海元龍氣因吟恐負身世間無謁客天下有詩人
　　　梅
天地有生意騐之陽氣回所以霜雪中春風先及梅
　　　溪亭夜集走筆
倚柱看潮生漁歌靜中發吟罷寂無聲江風對山月
　　七言絶句
　　　次松坡梅花韻
滿樹苔痕帶老蒼水邊籬落月昏黄丁寧僮子休教折
只聽枝頭獨自香
　　　寄越友
偶向津頭買釣蓑懷人只隔一煙波扁舟欲渡長江去
奈此西湖明月何
　　　寄楊藴古
匹馬遊邊已千里如何未奏凱歌聲太平不用干戈策
辜負胷中百萬兵
　　　題武適安寧巻
聽琴未了聽吟聲㵼出冰壺一片清學到唐人超絶處
前身便是武元衡
　　　問梅
費盡工夫㸃綴春暗香動處少人聞近来宫様梳粧巧
只要眀珠不要君
　　　孤山問梅
毎到山邉與水邉有梅花處憶逋僊湖光清淺黄昏月
招得先生在眼前
　　　用韻答寶葉
蒲團出定入𤣥㣲盡是山間林下詩安得逺公陪一笑
朗吟同過虎溪時
　　　客星閣
太史當年奏客星知君心事未全清富春果是真謀隠
千古何人識姓名
莫題詩句累先生將謂先生亦釣名説與往来臺下客
可移一語贈𤣥英
　　　省墳
紙灰飛作滿山塵倚遍靈丘暗愴神日暮歸来殽核盡
松陰猶有乞墦人
　　　梅花盛開有粉蝶衝寒而至
翩翩拍舞下瑶堦知是東君間諜来深入粉香人不見
花心摇落却飛回
　　　湖邉
湖邉春色濃於酒醉盡東西南北人獨有詩翁清到㡳
一生醒眼看青春
　　　斷橋觀釣
一竿眀月一絲風心在煙波𣺌𣺌中浮世只消如此過
何因得似釣魚翁
　　　贈易數朱俊甫
三絶韋編及太𤣥潛虛象數究先天前人推算空勞力
不似而今賣得錢
　　　早行
曙色㣲分星漸稀迎人犬吠出疎籬輕車穏坐誰知我
不是坡翁戴笠時
　　　曉来
曉来對雪㸔唐詩自暖茅柴酒一巵絶勝五陵貴公子
銷金帳下飲羔兒
　　　贈岳仁叔
不學弓刀破敵圍卻拈刀筆學兒嬉世間多少真豪傑
飄落江湖人不知
　　　贈鄭琰
狂風吹覆鳯凰巢鴞鬼朝翔狐夜號君有胷中千古鑑
世間妍醜想難逃
　　　九日雨
避災野老尋蓑笠送酒人来白衣濕龍山路滑少人登
籬下菊花含淚泣
　　　春雨中遣懐二首柬梅臞
滿園桃李漸成莎為甚東君氣未和莫是陽臺貪作夢
晴時常少雨常多
蠟屐登山訪草亭前山未放十分青清眀此去無多日
不信老天長晦㝠
　　　訪戴鍊師不值
雲淡風輕欲暮時艤舟獨載剡溪湄及門若遇戴安道
千古何人更有詩
數間茅屋栁成陰中有幽人抱一琴欲訪桃谿無覔處
桃谿更在白雲深
　　　郊外即事
蹇驢逐逐背斜陽纔到山間意便凉勿聽鷓鴣行不得
雲山深處路尤長
林密深藏三四家隔墻古栁著棲鴉牧童兩兩眠芳草
不管羣牛食豆花
　　　觀海
海天雲氣入㣲茫遥認潮頭數㸃檣眼界只消如許濶
不知何處是東洋
　　　即席次韻
前山雨過碧紋凹領客携樽出近郊花壓重城歸去晩
一窻風月恣推敲
倚著欄干句便豪我来登覽奈愁何山河一半無收拾
却道東南景最多
　　　和趙同叔見寄韻
湖海歸来世念輕短篷終日載吟聲天風約住雲来往
萬里長空一雁横
滿園桃李手親栽治世何嘗棄不材可恨天南流落客
九霄雨露不曽来
星星吟鬢已成翁萬斛塵埃一笑空自是黄花留晚節
肯将顦顇怨西風
　　　次韻早梅
枝頭未受雪霜催偏傍江南暖處開不是東君私造物
有何憑據作花魁
　　　游瑞源訪修上人
羡師儘得山林趣顧我初無朝市心欲把山林換朝市
市朝未必似山林
　　　題寶葉笑端
碧潭秋月句尤奇擊竹拈花總是詩説著推敲便堪笑
問師端的笑何時
　　　與枯崖悟師
振錫歸来又許時苔痕猶汙坐禪衣是非不定空懐古
慚愧髙人蚤見幾
　　　月臨闗
長笛一聲天地寒不堪回首月臨闗山河不二無全影
莫説前頭桂可攀
　　　答林顓民
鏌鋣如此甘埋光猶向牖下尋筆床轅駒局促不千里
堂堂七尺空爾長
　　　野燒
朝見樵人縱斧斤暮看野火擁紅雲棘叢怕有芝蘭種
莫把芝蘭一例焚
　　　不礙雲山
贏得工夫看好山吟䰟飛不到人間白雲本是無心物
纔得身髙便可攀
　　　題勞勞亭
流水無情去不還白楊青草滿前山古今多少興亡事
人自勞勞亭自閒
　　　楊仲仁為梅返魂有詩因次其韻
牕草不除生意足朋谿瓶梅今似之嘘枯茍得一援手
寒暖不問南北枝
謝娥羌管徒浪説東君造化何容私更得孤根有所托
終有結果調羮時
　　　久雨
桑田萬頃變滄海四海茫茫不見津天漏祗今無補處
不知誰是作霖人
　　　山中逢老人
頭白不知今幾齡兒時猶及見昇平可憐野老無知識
却認錢塘是汴京
　　　世路
春山寂寂鎻雲蘿林外鉤輈聲最多不是哥哥行不得
祗愁世路有風波
　　　趙庸齋為程生作梅窻二字因為之賦
作賦何如宋廣平吟詩誰是老逋清庸翁不喜詩兼賦
寫與閒人作美名
　　　題山居十絶
鯨音千里送驚濤偏為人間破睡魔待得耳根清靜後
覺来醒處已無多
　　　　右深省
翠眉低拂效宫顰近水亭臺剰得春千古淵眀扶不起
一枝贈與折腰人
　　　　右栁塘
境於勝處築新巖中有僊翁換骨函門戸本来無鎻鑰
白雲從此不須緘
　　　　右寒巖
止水中間別有天濯纓人去自清漣眀珠萬斛歸塵土
不及山中一掬泉
　　　　右掬清
許大乾坤滿世間管窺蠡測已為難誰将一線通天竅
輸與髙人着眼㸔
　　　　右一線天
来尋髙處卧吟身泉石中間避世塵莫把白雲都占斷
也分一半與閒人
　　　　右雲卧
萬里江山萬里天沙平鴈落逺相連西風吹斷雲衣細
一葉飛来是釣船
　　　　右平逺
驚濤日夜戰喧豗危甚瞿塘灔澦堆穏把一竿臨碧水
三神山上釣鼇来
　　　　右跨鼇
今昨孤山逈不同逋僊誰與管春風暗香疎影無尋處
元在泠泠一澗中
　　　　右梅澗
萬仞崗頭着此身乾坤圍裏盡紅塵欲知山水有窮處
却是離婁看得真
　　　　右極目
　　　雜興
蘇堤拍拍水平湖誰信田間苗欲枯路上行人方苦熱
山中七月已圍爐
　　　晚春
萬紅千紫已摧殘留得荼䕷一架看燕子不知人意懶
飛来簾裏訴春寒
　　　芭蕉花
綠蠟一株才吐焰紅綃半卷漸抽花窻前映月人無寐
疑是銀燈透碧紗
　　　竹閣
萬竿叢裏立嶆峨葉葉清風受用多見説香山老居士
夜深猶唱竹枝歌
　　　鳯凰臺
臺上梧桐失舊栽荒丘寂寂掩蒿莱鳯凰一去不復返
引得鴟鴞向此来
　　　題劉氏東陵圖
昔日青門喜種𤓰尚遺種子在天涯如今落在劉郎手
劉邵原来自一家
　　　秣陵
山自青青水自流五雲猶繞帝王州誰将千幅鵞溪絹
畫出東南一片秋
　　　夢中
忽思十數年前事只似今朝昨日間堪歎夢中猶有夢
浮生能得幾時閒
　　　衆芳所
接䍦倒著醉花傍染得衣巾一味芳説與園丁嚴鎻鑰
免教韓夀去偷香
　　　端午
畫舸縱横湖水濵綵絲角黍鬥時新年年此日人皆醉
能弔醒魂有幾人
　　　竹塢
洗竹可留三數竿清風葉葉掃詩壇莫言此是藏春塢
也有虛心管嵗寒
　　　題楊妃上馬嬌圖
並轡行春沉醉歸侍兒扶上繡鞍来君王㣲笑回眸看
肻信嵬坡掩面時(按此詩/出韻)
　　　曹娥廟
黄絹碑殘香草生當時淚眼不曽晴至今流水聲嗚咽
猶是曹娥哀怨聲
　　　雨中看花
頑雲癡雨霸春寒李白桃紅總失歡試問東君因底事
却来花上作艱難
　　　瓊花
潔白全無一㸃瑕玉皇勅賜上皇家花神不敢輕分拆
天下應無第二花
　　　碁詩
局面年来竟未安一番下著一番難祇今黒白無分別
輸與傍人袖手觀
　　　寄意三絶
燕樓猶在月眀中還却眀珠淚掩紅青鳥不来雲路隔
碧桃無復舊春風
塵滿胡床淚滿衣深閨寂寂鎻相思一春幽恨無人共
手撚梨花腸斷時
井㡳銀瓶事已非鴛鴦打散鴨驚飛千金莫試秋胡婦
持向青樓買笑歸
　　　走筆次月夜頥齋見寄
抱琴時作醉翁吟吟罷霞觴對月斟客有可人期不至
相思隔斷暮雲深
　　　倚樓
月眀獨倚異鄉樓北望天涯幾許愁故國不歸人意老
無情汴水自東流
　　　聽竇圭琴
指按金徽星斗寒試聽一曲話悲歡妙音怕入時人耳
携入白雲深處彈
　　　元宵
緩轡歸来㸔夜城千門燈火照街眀自疑不是乗槎客
却傍銀河星斗行
　　　太真卧病圖
鬢蟬彫落栁眉顰慚愧三郎不見嗔一病早知尸觧去
定無羅襪墮邉塵
　　　次枯崖問病韻
病餘已覺二毛侵湖海詩盟亦懶尋無奈壮懐生萬感
黄昏枕上聽蛩吟
　　　元日
大書春帖當桃符吟對窻前梅一株湖海相逢無老少
莫分先後飲屠蘓
綠蠟紅紗滿路新翠眉蟬鬢往来人榕陰門戸香如霧
十二天街無此春
　　　征人婦
候蟲唧唧話人愁鎮日思君懶下樓鴻鴈不来邉信隔
時憑乾鵲噪櫩頭
西風吹老碧桐秋因念征夫事逺逰獨倚小樓重回首
飛来一葉是何舟
　　　夜坐㝠捜聞吟聲
青燈耿耿透窻眀一字推敲睡不成只道衰翁自迂濶
隔樓亦有苦吟聲
　　　南雪
半生道路困風沙冰雪駸駸到海涯鉏却舊時桃與李
滿園多種木綿花
　　　觀西淙千丈瀑布
泉聲一𣲖迫人寒疑有癡龍在此間聽了西淙三日雨
不知天下有廬山
萬斛眀珠萬疊雷分眀激破白雲堆何因捲上銀河去
莫放瀬溪橋下来
　　　錢塘潮圖
吴縑半幅浪如堆開巻晴牕殷地雷一見野人心目爽
中秋曽看夜潮来
　　　烏衣巷
飛雲當日未停驂巷在秦淮水以南可笑異聞唐小説
餘風猶襲晉清談
　　　翡翠
毛羽生来便屬人悔将體段鬬精神寄言翡翠休驚訝
但是文章盡累身
　　　晚静
當日濓翁此讀書自編小説愛芙蕖方池静植香清逺
便擬蓬莱小石渠
　　　芭蕉
為愛芭蕉綠葉濃栽時傍竹引清風近来怕聽愁人雨
斫盡簷前三四叢
　　　翠凉
千章古木影蕭森未必山林如許深纔見眼前成綠暗
一年又負種花心
　　　題夀星寺盃泉
勺水原来亦自多便盈科後要如何老龍豈是盃中物
放出長江與大河
　　　遊九日山
散策来逰九日山松風細細襲人寒菊花過了重陽節
自是登髙興未䦨
　　　夜泊朋溪釣隠
借得溪亭暫觧鞍溪亭擬作釣船看不應隠處近城郭
未必終身把釣竿
　　　呼猿
前度寒林去不回洞門今為小猿開不因擲果為香餌
未必人呼肯下来
　　　天竺呼猿
眠雲嘯月走枯藤不是園丁呌不譍自戀香林不歸去
前生恐是住山僧
　　　睡猫
瓶中斗粟䑕竊盡床上狸奴睡不知無奈家人猶愛䕶
買魚和飯養如兒
　　　桃源圖
誤入僊源不記春花間一見喜津津可憐塵迹空遺恨
一樹桃花經幾秦
　　　山行逢樵者
鶴髪童顔歌負薪衣襟不染一凡塵擔頭幾㸃桃花片
恐是當年避世人
　　　次適安感古二首
少陵合與古詩班不是詩家持論寛風雅近来隨世變
詩無可採不須官
二南風化盛行時里詠塗歌總是詩採到春秋無可採
獲麟以後更堪悲
　　　次黄瑞玉石鏡韻
鑿出巉巖似鏡形年深剥盡蘚痕青世間更有磨塼者
欲借鉗鎚與五丁
　　　送友人
纔到離亭淚滿衣雲山千里夢相隨石州一曲陽闗酒
窨約歸来是幾時
　　　和宫怨
斜日倒穿龍尾道楊栁半枯秋色老翠華西幸華清宫
長門落葉無人掃
　　　宫詞
漢宫春色傍黄昏曽謁金門奉至尊月上海棠人寂寂
焚香百拜感皇恩
垂楊枝上喜遷鶯梅子黄時雨乍晴幾陣薰風穿玉殿
真珠簾内有歡聲
錫宴山亭車馬回三千宫女醉蓬莱遶池逰唱逍遥樂
自折紅蓮一朶來
深夜逰宫玉漏遲侵晨鶯囀上林時無端蝶戀花心動
摇落東風第一枝
夜合花開笑語聲敢将薄倖訴衷情祝君聖夀千秋嵗
妾願年年引駕行
美人戚氏出椒房金縷衣成八寶粧夜静綺羅香度處
瑶臺月下滿庭芳
瑶花飛處憶瑶姬一日傾杯十二時青玉案前呵凍手
推窻自塑雪獅兒
通宵銀燭影摇紅坐對孤鸞伴守宫空有婦人嬌態在
眼兒薄媚怨春風
桂枝香裏立多時忽見傳言玉女来報道太清歌未徹
何妨愛月夜眠遲
一自長門芳草生六宫怕見栁梢青玉樓春盡君王懶
大小梁州不忍聽
　　　玉泉觀魚
一潭秋水净無塵付與羣魚樂性真鎮日倚欄看未足
豈知滄海有修鱗
　　　秋聲
秋本無言那有聲不然風過物飄零此心祗在人心做
説與行人莫誤聽
　　　飛来峯
山染西湖水漾青孤髙長對冷泉亭飛来何不飛将去
空與山僧作畫屏
　　　快倚亭
築得危亭倚太空品題曽屬考亭翁著身髙處不知快
多少池臺在下風
　　　恭和皇帝宸翰四絶句
凭髙望殺舊山川萬里雲迷不盡天汴水流經淮泗去
更無人買北歸船
中興盛事記磨崖上有千年苔蘚花世變幾經流水去
山邉猶有漫郎家
放鶴山中訪野梅南枝開了北枝開花神不作趨時態
也待鸞輿親幸来
御溝鎮日水潺潺安得流紅到世間三十六宫新雨露
春風長繞八盤山
　　　次芸居無題韻
身似浮雲不定棲倚欄覔句聽鴉啼洛陽紙價新来貴
吟得詩成就壁題
　　　寄方南湖
風雨中間奔客程征衣濕盡尚慳晴可人不見空惆悵
拍拍一湖春水平
　　　次韻順適遣寄
擬折芳馨遺所思要将心事共謀惟暮雲遮斷松江路
重讀夫君別後詩
　　　遊小身巖
千古巖隈迹未塵幾多斧鑿幻全身金身丈六猶言小
絶倒侏儒世上人
　　　瑞香花
生處多應散紫芝清香端的與梅期梅花剛被人描畫
却是清香人不知
　　　劉項祠
二祠相望幾春秋祀了龍顔祀沐猴章戴溪南梨嶺北
不知何處是鴻溝
　　　客裏
客裏吟詩幾嵗寒歸来依舊客衣單一冬不見孤山面
只買梅花帶雪看
　　　水樂洞
媧皇昔日奏鈞天一𣲖清音知幾年寄語山靈好收拾
不湏留與世人傳
　　　遊水樂煙霞二洞三絶
此是逰山第二回天風吹斷洞雲開人生到處須行樂
不為尋梅亦自来
愛山分席坐松陰草草盃盤慰賞心水樂不鳴天籟寂
數聲幽鳥和清吟
象鼻峯前得少留煙霞風景記来逰等閒拂石題名姓
惹得青雲上筆頭
　　　景陽宫井
隋師已迫長江滸玉樹庭花曲未終千古龍鸞有遺恨
胭脂井上至今紅
　　　過桐江三絶
觧纜移舟淛水濵晚潮初落岸痕新酒酣卧唱江南曲
月在篷窻冷照人
客星何預漢中興枉把虛名累子陵千古釣壇如壁立
先生去後少人登
流水髙山得趣時好音政不要人知絶絃此意誰能㑹
未必盡因鍾子期
　　　用韻送驢與源谷
長耳追風走似流黔人空使載驢舟巾箱欲置無容處
来與騷人欵段逰
　　　十二月十五夜雪
聽得窻前雪打聲起来眼界甚分眀從前浪説豐年瑞
三白如今始作成
　　　元宵雪
燈火樓臺白玉鋪這般祥瑞不如無誰能斷取維摩手
畫出元宵踏雪圖
　　　次卓仁夫元宵雪中三絶
姑射神人雉扇開三千玉女擁瑶臺十分散布猶嫌少
萬斛眀珠抖下来
風急梅花片片飛遊人星散市聲稀翻思往日西樓約
不至天眀不肯歸
繡簾直下整雲鬟歌舞叢中强自懽興盡歸来太多事
不如髙卧學袁安
　　　古意
流水滔滔去不回好花能得幾時開丁寧莫剪門前竹
留兩三竿待鳯来
　　　秋意
淅淅西風響敗欄㯶櫚一夜戰聲乾壮心肯逐悲秋老
自剔青燈把劍看
　　　吴潘二臺官以直言左遷董夕郎亦以薦賢之
　　　故相繼翩然而去公論惜之三學叩閽来歸劉
　　　聲伯感而賦詩因次其韻
三鳯髙飛挽不留轅駒仗馬轉堪羞眀朝封事排閶闔
公論從来在士流
風采纔看聳栢臺如何又遣賦歸来晚年造物多顛倒
雷發原来是禍胎
　　　觀道君御書
帶草行書十數行也隨匹馬到錢塘傷心一幅槐黄紙
猶染宣和御墨香
　　　鄰雪
萬玉叢中願卜鄰世無和靖莫相親石橋春澗留衣鉢
端的先生是後人
　　　含章殿
千古風流説夀陽梅花飄落粉猶香寄言長信宫中女
莫學當時亡國粧
　　　靈和殿
靈和殿下三眠栁舞盡春風入畫圖記得風流年少事
青青還似舊時無
　　　晚梅次韻
凖擬和羮滋味成如何尚帶隔年英春風可是無分別
遣放夭桃相並生
年少叢中最老成春風一㸃尚留情先生早晚調羮去
説與羣兒莫浪争
　　　懐林梅臞
梅花寂寂幾黄昏見説青氊屬耳孫欲訪咸平舊香影
無僮無鶴暗銷魂
　　　落梅
花本無情却有情誰将開落擬浮生盈虛自是天機事
錯認樓前羌笛聲
南枝不與北枝同及早開時及早空莫笑北枝開較晚
前頭畢竟有春風
　　　尋梅
因探梅花踏曉雲隔墻時有暗香聞枝頭纔漏春消息
便帶春愁一二分
　　　題髙伯夀墨梅
纔見梅花喜溢眉無聲詩索有聲詩自從即墨移来種
莫辨南枝與北枝
生来潔白本無瑕翦雪裁冰擅一家堪歎俗流剛㸃涴
故将水墨寫梅花
　　　閨情
寶鏡愁看淚臉紅銀瓶冷落若為容夢魂不怕關山險
飛過巫山十二峯
　　　閨怨
君居楚尾妾吳頭咫尺天涯作許愁多謝有情江上月
夜深分照兩家樓
别後粧臺鏡懶開倚門日日望書來西風吹過衡陽雁
雁已歸回郎未回
　　　雨中有懷
幾度懷人風雨中篝燈坐待鼔三通寸心同指長江水
君向西流我向東
　　　豆粥
豆白宜烹玉糝糜絶勝雲子雪翻匙蕪蔞亭上氷霜裏
曽與君王療一饑
　　　祕書省墨竹
寫出此君真面目筆端造化少人知我疑與可今猶在
安得東坡共賦詩
　　　聞西事有感
春水方生秋又殘上流無處避風寒杜鵑飛向東南去
怕見如今蜀道難
　　　桐廬縣
富春山下桐廬縣江水縈迴千萬峯縣宰何人真解事
做官來向畫圖中
　　　徘徊花
獨擅春花掩衆芳薔薇水洗内家粧可憐清氣無收拾
惹得閒人衣袖香
　　　秀野
世路荆榛日日深山居抱膝且長吟便教定亶無公論
不到風聞松竹林
　　　贈張南金談星
迺祖乘槎去復還君平饒舌世人傳天機不道因渠泄
更遣雲仍學算天
　　　談星陳炎發求詩
從來此物最瞞人術好多為造物嗔若把天機全泄漏
罰教甘石一生貧
　　　讀後村梅花百詠
曾被梅花累十春孤山踪跡斷知聞百篇依舊相嘲弄
却恐梅花又怕君
　　　不如歸去
禽言自是不分明誰信西川帝子靈千古傳訛無訂正
至今春晚誤人聽
　　　江郎山
巫山有石稱神女何事江山亦號郎豈是世情強分别
從來造化有陰陽
觀盡千山與萬山幾曾得似此峯巒誰能移向西湖上
併與西湖一様看
　　　雪中有感
閭閻愁歎不堪聞風雪如何更作嗔白玉樓臺銀步障
只宜富貴不宜貧
