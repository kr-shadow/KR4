#+TITLE: 彭惠安集-明-彭韶
#+DATE: 2016-06-11 12:25:26
#+SOURCE: github.com/kanripo/KR4e0112 master 890f2035                
欽定四庫全書　　　　　集部六
　彭惠安集　　　　　　　别集類五(明/)
　　提要
　　　　(臣/)等謹案彭惠安集十巻附録一巻明彭韶
　　　　撰韶有政訓已著録韶正色立朝巋然耆舊
　　　　其文雖沿臺閣之體而醇深雅正具有根柢
　　　　不同於神瘠而貎腴初名従吾滯稿嘉靖中
　　　　重刻乃改題此名然據鄭岳原序已有遺稿
　　　　散佚之語則似已非其舊本故所收詩僅十
　　　　餘首如明詩綜載其臨江詞一篇指斥東里
　　　　慷慨激烈足起頑懦而此集不載又莆風清
　　　　籟集載其詩十五首亦半従他書録入是掇
　　　　拾散亡尚多未盡特賴此一編幸不至於全
　　　　佚是則校刋者之功耳韶之風節雖不藉文
　　　　章以傳然文章亦足以不朽至其廵視浙江
　　　　兼理鹽法憐竈户之苦繪八圖上進各系以
　　　　　詩具有元結舂陵行鄭侠流民圖之意又不
　　　　　僅以詞采工拙論矣乾隆四十二年十月恭
　　　　　校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　彭恵安集巻一
　　　　　　　　　　　　　明　彭韶　撰
　　奏議
刑部廣東清吏司郎中等官臣彭韶等謹題為乞恩分
豁地土等事該户部奏差臣等前去直𨽻真定府公同
㑹勘錦衣衞帶俸指揮同知周彧等所奏地土縁由除
另行囬奏外臣等再昧死言伏聞為臣以不欺為本慮
事以大體為先昔孟嘗君使馮驩收債於薛驩以賜諸
民漢景帝遣田叔按梁事還悉去獄辭勸上勿問計二
人之心豈不欲以順事為恭哉顧以大體所在不敢茍
從是乃所以為恭也臣等鄙賤豈能少希於萬一然區
區懇切之意誠有望於陛下焉且以臣等所勘真定地
土言之真定在尭舜時為冀州之域其賦為第一等或
雜出第二等説者以為如周官田一易再易之類蓋以
其地有間一嵗一收者有間二嵗一收者所以賦有不
同則是未嘗逐畝定賦而一畆必兼數畝之地明矣我
太祖皇帝於洪武二十八年户部官節該欽奉聖㫖百
姓供給繁勞已有年矣山東河南民人除已入額田地
照舊徴科外新開荒的田地不問多少永逺不要起科
有氣力的儘他種欽此欽遵宣徳六年本部官又奏北
京八府供給尤多欽䝉宣宗皇帝准令照例是祖宗之
心即尭舜之心也以此真定所屬武強等縣新開地土
一向不曾增科至天順二年太監韓諒奏討武強縣踏
勘得無糧地五百一頃三十五畝䝉英宗皇帝欽撥一
百頃與韓諒外有四百餘頃仍舊與民耕種不曽科糧
是英宗皇帝之心即祖宗之心也後因廣寕侯家人劉
聰等累年攪擾民間方將前地并韓諒還官地减輕起
科誠出無奈今周彧又奏求前地有司不能明白敷奏
再量出無糧地七十餘頃蓋其地間有多餘故也然地
雖間有勢難盡量臣等不敢欺蔽請陳其實頃者親詣
本縣見其地有髙阜者有低窪者有平坦磽薄者天時
不同地利亦異且如亢旱則低處得過而高處全無水
澇則高處或可而低處不熟沿河者流徙不常鹻薄者
數年一收截長補短取彼益此必須數畝之地僅得一
畝之入是以尭舜行錯法於前我祖宗許開種於後良
為此也即今彼處人民追賠馬疋起運糧草砍柴人夫
京班皂𨽻等項一年常有数般差役以致丁丁皆受役
之人嵗嵗無空閒之日所深賴者顧戀地業盡力耕種
以取給朝夕而已今若一畝只量與一畆餘皆奪為閑
地則仰事俯育且無所資其於糧差何暇復計臣知其
非死則徙耳自古立國皆重根本今真定近在畿内理
宜加厚此臣等所謂不可盡量者也而戚里功臣之家
錦衣羙食與國咸休但能存心忠孝自然富貴兩全奚
待與民争艱食之利哉况聖朝卜世無疆法當垂後地
土有限而求者務多亦恐終不能有所應付也臣等到
彼百姓扶老携幼遮道哀告臣等不覺自失不忍重擾
取具供結在官外伏望陛下逺以尭舜為心近以祖宗
先帝為法所有賞賚之施聖恩區處外其他地畝乞特
憫其祖宗開種艱難念其子孫衣食所託量加寛恤庻
幾民間知有生生之樂沐浴太平歌頌罔極則本固邦
寕而世臣亦咸休無窮矣臣等遵奉聖訓豈敢偏向所
向者祖宗萬世之仁事闗大體而已不勝犬馬拳拳之
至縁臣等不曽依畝丈量合當有罪謹題請㫖成化五
年九月二十二日欽奉聖㫖這地覆勘明白朝廷自有
處置這厮每既承差委却稱不曽丈量妄引戰國時事
自比但知邀名不顧方命好生不知大體錦衣衞拿來
問欽此欽遵
四川等處提刑按察司按察使臣彭韶等謹奏為陳言
事伏覩成化十一年十一月初八日詔書内一欵天下
軍民利病許諸人直言無隐欽此欽遵近准永寕宣撫
司牒呈為進貢事據本司所屬驛逓申據吏牌陳憲等
呈告於成化十一年八月日期不等䝉欽差鎮守雲南
太監錢能差千户崔昇舍人張宗隨帶旗軍沈真等一
十八員名進象六隻前徃各該衛所并驛逓沿途舖分
經過先行牌仰各該衙門知㑹遵依預備合用草糧人
夫馬疋等項聼候不缺外不期原差官舍崔昇張宗等
一到下馬不問草料有無先行責打三十大棍又行嗔
怪不行逺接喝令跟隨通事旗軍將各該答應人役無
故鎻項在於象脚非法拷打勒要相送銀兩有者即當
疎放無者晝夜加刑拷責只得掲借銀兩賄送纔方脱
放雖是遵奉進貢其被差來人員縱率非法用刑酷害
軍民百般凌辱上下官府逼打各驛官員背包似此不
當又行故將各驛馬疋加鞭走馳跌死數多使客到驛
無馬程逓促難僱覔每馬一疋要銀一兩五錢纔方僱
得接逓其苦不勝竊思各人到於衙門勢作京官威風
不問品級大小公然髙坐要各官跪拜稱呼大人老爺
則當忻懽跪拜遲慢大棍受刑致被千户舍人崔昇張
宗等分付要銀打發若不出辦就將本象趕入衙門人
皆驚怕每象一隻務日支納糧米五斗其象六隻每一
日共料米三石住滯日久人皆懼怕買米不過只得掲
借銀兩打發似此妄為非止一端及思逓年進貢象馬
方物并金銀藥餌禽鳥等項官員人等經過大小衙門
備辦草料下程并雞酒人夫馬疋並無索要銀兩等情
惟獨千户崔昇張宗等玩法欺公酷害軍民不得安生
又據本司各里夷人里甲阿逺等連名亦告前因每被
進貢等項節次被打勒要祭河胖大猪羊查無勘合事
例恐後亦有進貢一槩倣傚逼迫理合備由呈乞禁約
施行等因到司叅照永寕宣撫司呈稱千户崔昇索要
銀兩打發不曽明開數目及與舍人張宗等各項違法
事情俱在成化十一年十一月初八日大赦以前例該
免罪但所言再後乞加禁約一節縁係雲南鎮守官差
委京衞官職非奉明詔難以禁約臣聞自古帝王不患
娛心之不足惟患徳業之未隆不患備物之未能惟患
盈成之難保是以勤儉守己撫綏逺人誠不敢恃太平
而自暇逸也蓋勤則剛斷於事儉則不貴異物柔逺人
則休息物力三者在陛下盛徳中無所不至然而群臣
或不能仰體聖心過求竒巧以充玩好其所使官員又
不能善於其事因而作非遂使逺方軍民漸至失望思
欲告訴而無階也竊見鎮守雲南太監錢能屢貢寳石
象馬禽鳥等物近又進金燈號為絶異雖曰敬奉朝廷
之意然終非尭舜其君之心無是心而孜孜於勤奉外
物上無以助聖徳下無以慰軍民未見其為淳實忠愛
也伏聞禽畜之類内苑已備寳石等物非所急用有之
無益無之無損萬里傳送勢必勞擾承遣之人狐假妄
為亦或有之伏乞陛下廣徳業之盛羙念守成之艱難
斷自聖心將前項物件撙節罷去嚴勑内外臣下敦素
守法撫安夷民則逺人歌舞聖治永逺無極矣臣等冒
昧罪該萬死縁軍民利病所係不敢緘黙謹具本順差
千户劉顒親齎謹具奏聞成化十二年六月(闕/)　日該
通政使司官於奉天門奏奉聖㫖禮部知道欽此欽遵
廣東等處承宣布政使司左布政使臣彭韶等謹奏為
薦舉事臣等竊聞名徳之賢成就甚難儲之朝廷闗係
實重是以古昔聖帝明王咨訪搜求罔間遺逸小或致
之大或起之動則頼以成顯著之事功静則因以係士
心之向慕聲望風采蔚為國華大學所謂惟善以為寳
是也切見廣州府新㑹縣依親監生陳獻章心術正大
識見高明涵養有素徳性堅定立志願學於古人榮辱
不足以介意誠高世之儒也徃者成化五年應試春闈
偶失甲第給假回還杜門養志沉潜聖賢之書實窺體
要洞逹事物之理有見精微才雖未試行則可保今年
五十餘矣讀書踐履愈覺純熟孝義著聞人皆感動臣
等自度才徳不及獻章逺甚猶且叨食厚禄顧於醇儒
反未見用非惟臣等之心誠切不安亦恐國家不及收
用坐失惟善之寳也伏見天順年間英宗皇帝聞撫州
民人吳與弼文行高古特加禮聘處以官僚奈縁老病
辭不供職是以未見作用之效今獻章年力盛強大非
與弼之比伏乞聖明以禮徵召量處以在京儒官職事
則必有以補助聖徳風動士類矣臣等職居藩司所有
屬縣人材不敢不舉為此具本順差舍人武敬親齎具
奏聞後承准吏部辰字七百六十五號勘合該本司奏
前事奉聖㫖吏部知道欽此欽遵抄出到部隨該廣東
布政司咨呈亦為前事通送到司查得陳獻章五十一
嵗係前項府縣人由舉人監生成化三年本部歴事滿
收候聼選間該通政使司連状送㨿本生告要取討盤
纒已經劄送順天府給引照回去後今該前因案呈看
得廣東布政司左布政使彭韶等奏稱監生陳獻章給
假回還杜門養志讀書踐履愈覺純熟今年力盛強非
吳與弼之比要以禮徵召量處以在京儒官一節縁獻
章先由鄉貢歴事聼選係是朝廷待次選用人材比與
吳與弼山林布衣事體不同合就連送該司仰本司轉
行該府縣官親詣陳獻章住處以禮起送赴京本部另
行具奏定奪以勵士風不在常選除授
廣東等處承宣布政使司左布政使臣彭韶謹奏為陳
言進貢事臣聞為治之道勤儉而已昔伯益之告帝舜
有曰儆戒無虞又曰無怠無荒蓋怠者勤之反荒者儉
之反必惟勤惟儉然後盡為君之難而保無虞之治上
古聖賢語治不過如此則後人之為治豈可外勤儉而
他求哉唐宋之臣有恃太平而昧此戒至於不可悔者
則知伯益之言真萬世之龜鑑也伏惟國家承平百十
餘年陛下守成十有五年太平盛治追美古昔正無虞
之時也儆戒之道不可一日而不存勤儉之徳不可一
事而不脩長治乆安端有係於此矣臣居踈逺職事所
及不敢不披露為聖明陳之成化十四年六月十五日
奉到駕帖該司禮監太監懐恩等於文華殿欽奉聖㫖
恁寫帖子去説與總鎮兩廣太監顧恒并都布按三司
等官知道彼處地方所産一應土物及各様藥餌等項
逓年委令精通人員依時採取辦驗真至如法造辦裝
盛封記陸續差委的當人員管送來京毋得指此為由
因而擾害下人違者治罪不饒欽此欽遵先該太監顧
恒并三司等官㑹議將進貢土物蜜煎果品藤絲雕漆
器皿海味布疋藥材銀箱酒器等項椰子等物計八十
餘品見今陸續委官采買進送外臣惟臣子愛君之心
何有限極雖勞費天下以備貢奉亦不為過然臣子之
事君也猶人君之事天然郊祀禮物有常品不敢加以
䙝味主於誠而已臣子貢獻有常物不敢加以珍異主
於敬而已茍外此而欲加焉則陷於諂瀆而導侈非所
以盡誠敬之實臣子之心豈忍為之哉况自古聖王之
御天下所操者憂勤之心所履者儉約之徳不惟無求
於異物縱有異物亦不之用誠以宴安溺志為可懼而
盛徳大業為難保也夫勞費天下而使徳業有所虧志
慮有所損聖人之心豈肯為之哉伏願陛下以事天存
心以先聖王為法念保業之艱難思怠荒之可畏勿恃
太平勿貴異物躬勵勤儉以化天下將廣東土物除今
年陸續採進外以後逓年乞為停止則洪恩沛於海表
至治恊於帝舜千萬年之太平有隆無替矣臣不識忌
諱罪該萬死伏乞寛鈇鉞之誅少賜採納逺方臣民不
勝欣躍感幸之至為此具本順差舎人武敬親齎謹具
奏聞
廣東等處承宣布政使司左布政使臣彭韶謹奏為乞
恩事准本司左布政使彭韶咨近該本司承准户部廣
字一千九十六號勘合前事廣東清吏司案呈奉本部
連送該本司案呈奉本部送内府抄出欽差提督廣東
市舶提舉司事内官監太監韋眷奏自愧踈庸叨沐聖
恩如山高水深粉身碎骨無足以報涓埃夙夜兢惕寢
食弗寕幸惟仰我聖君之徳天地同仁恩盈四表光被
海隅越諸小邦罔不臣服絶漠窮荒無不歸化自古聖
王之治莫盛於此時矣臣承命廣東然其地方遇有所
産土物等件宜當用心採買謹以貢用此以臣子事君
誠敬之心也縁臣孑立孤身而人力不及差用今查得
廣州等府番禺南海等縣人民每嵗編充均徭餘剩空
閑人户數多用之不盡或經過人員送之聼用或公差
官僚贈之跟隨俱不為役公用何在伏望聖明憫臣㷀
獨如䝉乞勑該部行令廣東布政司轉屬本府逓年定
撥番南等縣餘剩空閑人户六十名與臣差撥差買土
産品物等件造辦進貢等因具奏成化十五年八月十
九日太子少保户部尚書楊鼎等於奉天門欽奉聖㫖
准他該部知道欽此欽遵抄出送司案呈到部合就連
送該司仰類行廣東布政司轉行廣州等府番禺南海
等縣着落當該官吏照依太監韋眷奏奉欽依内事理
欽遵施行仍行太監韋眷處知㑹承此除欽遵施行外
臣忝備藩司職在牧民所有事干利病不敢不推陳之
乞赦臣萬死伏惟國家昇平百十餘年生齒之繁田野
之辟商旅之通可謂盛矣然而官府倉庫少有儲蓄人
民衣食艱於自給比之國初無經營戰征之事無創作
營造之大富強反有不及何哉以害財之多也國初設
官有數今則内外文武加數倍矣國初宗戚有限今則
逺近親踈日益衆矣初僧道有額今寺觀日増矣初賔
貢有節今四夷絡繹矣初土賦有常今進獻多門矣初
上用儉樸今百度侈麗矣初賦役尚簡今差使實繁矣
初書籍少刻今板行猥濫矣初牌坊少竪今街衢充斥
矣初士風淳質今人情皆好竒巧矣凡此皆所以害財
者使及今之時十分愛惜加意撙節猶恐無以為繼况
又更啓他端而益以雜用其何以善後哉廣東市舶提
舉司衙門先於永樂元年八月内該内官齊喜欽奉太
宗皇帝聖㫖設立彼時僉民殷實户四十七名軍殷實
户三十七名在本司用其他工脚夫并跟撥皂𨽻等項
又各不等内臣相承接管於今七十餘年近太監韋眷
奏乞均徭餘户特䝉聖恩憫其獨身久勞於外准撥六
十名與他使用誠天地之心也但朝廷立法四方視傚
今内臣差出各布政司者衆設若比例陳請難盡應付
伏望聖明以祖宗為心以萬世為念遇事思畏慎終於
始將韋眷所奏餘户合無暫與一年以後逓年乞且停
罷則臣民幸甚臣又聞自古帝王保民致治皆由於勤
儉而内外臣子守官馳譽亦惟在於勤儉非縱意取欲
可能得也臣子之中位高禄厚者尤宜惜福其在京在
外文武二品以上官名下額設皂𨽻亦望聖明垂念四
方災傷人民窮困特勑該部計議量减名數若文武官
在内已給皂𨽻其在外行事不許更僉及内臣差委在
外一體論官高下定與跟用若干照依見行事例開寫
在冊則事易遵守法久無弊矣縁係陳論餘户皂𨽻事
理合具本移咨具奏等因到司准此理合具本順差舎
人王玘齎捧謹具奏聞
廣東等處承宣布政使司左布政使臣彭韶等謹奏為
邉方大體事臣職守藩服以承宣徳意為事其有不便
事體不敢隐嘿為此開坐具本順差令史鄭瑞齎捧謹
具奏聞
　　　計開
　一該鎮守廣東珠池都知監左監丞黄福移文為進
　貢事照得使職採買到土産蜜煎禽鳥等物裝盛封
　號完宻差冠帶侄男黄顯宗等管進所㨿裝送船隻
　等件合行移文廣東布政司行屬番南二縣措撥長
　行大河船九隻裝送供應施行等因到司除依文應
　付外臣切見去年以來近而本處逺而江浙凡鎮守
　等官俱各差人到於高廣等府或潮州南澳地方收
　買禽鳥上進是蓋臣子敬奉之心也然高㢘二府近
　界安南南澳地方宻邇番洋徃來交易事易流傳不
　可不慮昔成周之盛不寳逺物而珍禽竒獸不育於
　國聖經美之真可謂萬世之法矣夫禽獸之物産自
　逺方羽毛雖異百無可用今相率就彼收買臣恐外
　夷傳聞必以為中國所好非所以増光聖徳也况南
　澳港泊界在閩廣之交私番船隻寒徃暑來官軍雖
　捕未嘗斷絶再若公行互市後愈難禁揆之大體似
　有未便伏乞聖明軫念逺方合無將今後各處禽鳥
　止令勿進仍勑該部將廣東廵海副使員缺推選公
　能官前來疾早禁治俾海港清切邉民幸甚
　一該錦衣衞帶俸所鎮撫梁徳呈前事有兄梁芳見
　在御用監太監思得有母在原籍廣州府新㑹縣奏
　准令徳徃來供給侍養及有物件自備令徳赴京進
　貢奉勘合行回本布政司如遇每年赴京進貢照例
　起闗應付廪給站船并裝載物件係官船隻人夫車
　輛一程程倒換今照自備到禽鳥土宜等物赴京進
　貢該用船隻車輛人夫并站船紅船廪給口糧脚力
　備開具呈應付施行等因到司查得先承准兵部食
　字一千二百四十六號勘合為乞恩事備行本司轉
　行所屬如遇梁徳每年赴京進貢照例起闗應付廪
　給站船并裝載貢物船隻車輛人夫等因除依承應
　付外臣切見進貢土物自祖宗之時亦嘗有之然皆
　在外鎮守及公差内臣因見珍物羙味四方軍民皆
　得服食而獨於禁庭反不得用以故依時採辦上進
　此為内侍孝愛之情也至於弟姪人等不過臣庻之
　家而猶自備進貢不惟朝廷尊嚴不可䙝凟亦恐彼
　此夤縁别生利害不可不謹昔有唐之世諸鎮進奉
　其後幕僚亦有進奉史傳書之足為後世之鑑矣邇
　者廣東守鎮等官已各進貢今又許近侍家屬自備
　進貢臣恐軍民聞知將以為法令日異非所以増揚
　盛治也况開創事端後便為例萬一再有貴寵之臣
　依此陳請不從則有不均從之益見紛擾揆之大體
　似有未安伏乞聖明俯恤輿情合無將梁徳自備土
　物除今年已貢外以後每年令且停罷俾照舊徃來
　供給侍養庻公務私情皆得便益
成化十八年六月二十四日司禮監太監懐恩等於
乾清宫欽奉聖㫖恁寫帖子去説與總鎮兩廣内官
監太監顧恒知道查得宣徳等年彼處原有進貢香
草等項土宜近年以來因依舊例着你每依前供辦
却不用心製造多將麄糙草席等物増添扛數進獻
徒費人力罔得實用今後務要斟酌相應精緻的許
來勿得似前虛塞及又不行鈐束有司官員故縱累
次奏擾煩凟朝廷既委你為心腹不行盡職甚是不
謹除已往不咎外今後再有似前的罪有所歸欽此
欽遵本監今將奉到㫖意備云前去太監顧處欽遵
施行
貴州等處承宣布政使司左布政使臣彭韶等謹奏為
薦舉師儒事照得貴州所屬衞府宣慰司共設有儒學
二十一處為因地方僻逺夷俗醜陋銓選學官少有到
任見今貴州宣慰司鎮逺等府興隆等衞各該儒學共
缺教授一十餘員以致士無専師人不樂學儒風不振
夷俗如舊臣等切見四川成都府舉人徐䙗何光榮重
慶府舉人牟偉俱由㑹試不中退而家居逺者三十餘
年近者二十年博學明經篤信守己儒冠以卒老不肯
屑就於有司寕淡薄以食力不復逐名於榮貴其心豈
不願仕哉但思乆養英邁之氣不欲一日摧折之耳臣
等竊謂此等之人時所難得若加録用士必知勸乞勑
吏部行下所屬將舉人徐䙗等禮取到部量授儒官職
事置在貴州宣慰司等儒學則不惟士風夷俗皆所繫
重而有用人才亦不至遺棄矣蓋川貴地方相去不逺
而各人學行老成實堪師範是以臣等昧死輙敢推薦
為此具本順差令史朱瑄齎捧謹具奏聞成化十九年
十二月十六日該通政使司奏奉聖㫖吏部知道欽此
欽遵
欽差廵撫南直𨽻都察院右副都御史臣彭韶謹題為
折收俸糧事竊照東南財賦國計所資大則内府之供
次則百官之俸軍國之需出自蘇松常三府為多逓年
户部止將秋糧正數𣲖令起運兩京交納中間加耗船
脚等項無所措辦不得已就於正米上加收五六斗以
備支撥既已支訖就撥糧長運夫於當年十二月以裏
盡行起身次年八九月内回還不乆又行支撥以候下
運今者成化二十年天時乆旱運河乾淺各府糧船至
今多未曽回其為艱苦何可勝言臣熟思之須於此時
濟以權變之宜庻不虧官損民大約蘇松常三府每嵗
起運南北京白糧計九萬四千有零兌軍糧一百三萬
有零此則升斗本色不可缺者也至於百官俸糧在京
各衙門約計七萬有零南京各衙門一十九萬有零此
則權宜折解銀價似亦可行蓋京官家口多是糴買米
麫粟榖相兼食用其南京俸糧又盡出帖賣人未曽親
自闗支若南京則米糧易得官員之家既有實價可不
勞致也臣竊謂折銀為便伏望聖明軫念三郡人民飛
輓之繁稍與蘇息乞勑户部㑹官計議合無今後將蘇
松常三府秋糧原𣲖在京五府六部等衙門官員俸米
每石計加耗船隻等項折白銀一兩南京公侯駙馬伯
五府六部等衙門各官名下俸米除量畱一二石外餘
俸每石計加耗船脚等項折白銀六錢俱無耗銀於内
將在京官員不分南北二京俸米俱解在京各衙門交
納南京官員俱解南京各衙門交納庻幾東南民運可
畧减省而官員俸糧亦不虧損實為便益縁係折解俸
糧事理未敢擅便具本専差典史周瑜齎捧謹題請㫖
成化二十年十月初六日該通政使司奏奉聖㫖户部
知道欽此欽遵
欽差廵撫南直𨽻都察院右副都御史臣彭韶謹題為
陳言政治終始事伏覩成化二十一年正月初七日詔
書内一欵凡朝廷政事缺失軍民利病許諸人直言無
隐欽此欽遵臣沗備員風憲之官幸遇聖明憂治之日
不敢自諉在外隐忍緘黙以仰負明詔求言之意謹以
政治終始為陛下陳之夫更新曰始成功曰終使政治
常新而不失事功常勤而有成雖堯舜之盛不能外矣
伏聞邇者星變既發於嵗暮又形於正旦此天心仁愛
之至欲陛下善始善終而示於不言之表者也蓋嵗暮
者天道之終正旦者嵗事之始天象兩見於此豈無意
哉昔唐太宗時魏徴獻言有曰陛下志業比貞觀之初
漸不克終者十事太宗嘉納至今稱為盛事臣愚妄謂
今日之治不在他求惟守成化之初足矣兹於嵗首廣
開言路禁止奢侈斥逐異端杜絶傳奉次第施行所謂
漸不克終者非有如唐太宗之多然臣子之處心無已
所望於聖明者不止於前數事也伏惟陛下嗣位之初
廢立中宫特詔天下正家之禮嚴矣數年以來聞諸鎮
守内臣供獻土物於皇妃位下或加中宫之上又褒陞
其家幾與先帝時后家相等此陛下正家之禮有未終
者也悠悠萬事惟此為大天意所以不豫人心所以湮
鬱殆為於此臣伏見陛下至聖至明若俯念四海為家
之義少納臣子家衆之言以時裁正俾彜倫攸叙則隂
陽不調災害不弭未之有也成化之初内侍近臣進用
稀簡防微之意蓋有在矣至於近年日有増益聞今大
小名數將以萬計求之於古未見其比利源兵柄多付
其手違禁犯科少有加罪所求能得所請輙從此陛下
慮防之意有未終者也夫貴近之臣人所畏憚乆預外
事便成重輕臣伏見陛下臨御嵗乆洞察事機宜及此
時斟酌裁省俾内外事務各還職守立為定制以傳於
後實萬世無疆之休不然異日故事已定偏重之勢遂
成雖欲更張不可得已成化之初天下貢獻悉皆禁止
儉約之徳著矣至後數年鎮守公差諸人争求珍異以
充進貢海内臣庻實有憂心茲者又詔鎮守内外等官
貢獻方物悉照天順三年以前例行不許因而科害軍
民竊惟天順年間無事之時今遇災荒乃警戒之日古
人遇有天災皆欲减膳徹樂豈宜轉令貢獻此陛下持
儉之徳有未終者也先儒謂好貨之心乃天理之所有
人情不能無然公劉好貨與百姓同之故國富而民足
今前項官員不過剥取軍民之財以充貢奉之名豈有
出自己物哉而乃水陸勞擾人畜疲頓怨歸公家恩被
私室誠無益也伏望陛下畏天是圗將此貢獻盡行罷
免則天下幸甚成化之初保傅六卿未嘗輕授用人之
慎至矣至於近年邉方多事内郡流移而公卿輔臣無
故而加保傅寺監衙門多以高官兼掌及其致仕恩澤
又月與之米嵗給之力無非所以禮大臣也然以是施
於忠賢勞烈使人有所感奮若泛焉行之則人孰不思
阿順從欲以圗日後之恩寵哉此陛下用人之道有未
終者也自古平治天下責在大臣茍大臣自任既輕百
司從而觀望後進一律世事將何頼耶伏望陛下慎重
任使必忠賢而後優禮有勞烈而後加官不惟其官惟
其人則群臣幸甚臣聞因事為功古人所貴即其已徃
而慎於方來斯謂謹始而勿失則徳澤加諸當時聲名
昭諸後世所謂善終書曰終始惟一時乃日新又曰徳
日新萬邦惟懐此真陛下大聖人事也臣螻蟻微命隕
越妄言不勝戰懼之至縁係應詔陳言事理具本順差
辦事官李錦齎捧謹題請㫖成化二十一年四月十五
日
欽差刑部左侍郎兼都察院左僉都御史臣彭韶謹奏
為進呈鹽塲圗册事臣以菲材誤䝉任使先因廵視浙
江地方後又整理兩浙鹽法除欽遵勑諭内事理廵歴
各塲查盤清理具本造册回奏訖臣伏聞自古聖帝明
王莫不以稼穡艱難為念其忠臣賢士亦莫不以敷陳
民事為先故有以豳風無逸親書以進者有以農桑耕
織繪圗以進者甚至有獻流民圗者要之豈能盡夫民
間百色艱難之狀但於深宫之中即是少寓目而動心
焉亦不至視之如草芥而剥脂刻骨以取之矣然庻民
之中竈户尤苦惜乎古今未有圗詠士大夫少知之者
况於在上之人乎臣近履鹽塲始識其槩謹為陛下陳
之海鹽煎熬全資人力竈户得過之家丁多力盛因山
海自然之利無門户不足之憂誠與樂土之民等也貧
薄之人雖有分業塗蕩然自來糧食不充安息無所未
免豫借他人凡是煎課餘利盡還債主而本身之貧有
加無减故其艱苦難以言盡小屋數椽不蔽風雨脱粟
糲飯不能飽餐此居食之苦也山蕩渺漫人偷物踐欲
守則無人不守則無入此蓄薪之苦也曬淋之時舉家
登塲刮泥吸海午汗如雨雖至隆寒砭骨亦必為之此
淋滷之苦也煎煮之時燒灼熏蒸蓬頭垢靣不似人形
雖至酷暑如湯亦不能離此煎辦之苦也不分寒暑無
問隂晴日日有課月月有程前者未足後者又來此徴
鹽之苦也客商到塲咆哮如虎既無見鹽又無抵價百
般逼辱舉家憂惶此賠鹽之苦也如有疾病死䘮等事
尤不能堪逃亡别處則身口飄零復業歸來則家計蕩
盡誠為去住兩難安生無計孟軻謂窮民無所歸此等
是矣所宜加意矜念遇事寛恤蓋雖未能使之頓如其
願然亦足以示朝廷存記不忘之心彼將有所感動仰
慰雖困極無復恨矣臣今將兩浙鹽塲景物事情畧分
八節各繪為圗每圗各述以詩裝寫成册上進伏乞萬
幾之暇俯垂睿覽庻幾目擊貧竈之迹臣不勝願幸之
至為此具本専差驛丞楊啓親齎謹題請㫖𢎞治二年
六月初三日七月十五日奉聖㫖户部知道欽此欽遵
當日内官取册進入訖
　　　計開
　右兩浙鹽塲之圗兩浙鹽運司所轄共三十五塲清
　浦等一十三塲在蘇松嘉興地方居浙水之西天賜
　一塲隔渉崇明縣海面西興等二十塲在寕紹温台
　地方居浙水之東而玉泉一塲隔渉象山縣海靣其
　杭州仁和縣許村二塲地方雖居浙西塲分則歸浙
　東凡浙東鹽共一十萬七千五百餘引除水鄉納銀
　外該鹽一十萬六千一百九十餘引浙西鹽共一十
　一萬四千八百餘引除水鄉納銀外該鹽七萬二千
　六百餘引各將一半折價解京一半存畱給客浙西
　多平野廣澤宜於舟楫鹽易發散故其利厚解京銀
　兩每一大引折銀六錢浙東多阻山隔嶺舟楫少通
　不便商旅故其利薄解京銀兩每一大引折銀三錢
　五分俱便於竈然貧病之户嵗徴月歛生意蕭然猶
　以為苦臣有詩述其槩
　　兩浙山水鄉古稱天地藏西望出吳淞東行踰雁
　　蕩利孔非一途鹽征為海王泉布充京儲芻糧助
　　邉餉庻哉用物宏生意不復暢薪桂與炊玉晨昏
　　増感愴弊屋棲寒蘆新畬倚孤嶂懐土思依依承
　　家如草創
　右山塲之圗浙東濵海多山重岡叠阜林薄所聚名
　為山塲不屬鹽塲管理止是人民竈户自置收報有
　司户籍徃年人稀用寡柴薪易得於今百年生聚樵
　蘇日廣但是附近去處無不枯竭必於離逺之山方
　有可樵上等竈户自有已業禁蓄柴薪或賤買堆積
　以備燒用次等中户則於無主逺山逐時採燒或租
　典柴山以備樵取貧難下户既無錢鈔堪典又無人
　力可使則以己身妻子傭力大户之家茍具衣食而
　已本名鹽課靠其陪辦此外若有債負𦂳併遂抛棄
　鄉井而逃矣臣有詩述其槩
　　山木非不佳林麓非不㢋百年生聚繁分業薄如
　　紙朝夕斧斤入不待黄落矣近伐嘅山童逺入虞
　　虎兕肩重何足辭突黔良藉此而况煮海功昏夜
　　無停止菹薪茍不力公私亦何倚嵗嵗事辛勤猶
　　勝棄桑梓
　右草蕩之圗浙西濵海無山茫茫沙漲蘆荻所生名
　為草蕩俱屬鹽塲管理竈户隨團照丁均分地廣處
　每丁有二三十畆狹處每丁不及十畆然其土肉有
　厚薄潮汐有衝緩而草生稠稀因亦不能齊焉上等
　之家常時照管不令牲畜作踐及外人偷竊一年菹
　薪自有餘用次等中户人力寡弱收採不全而用頗
　不給貧難下户有以蕩地先典與人取錢應急而一
　年煎辦遂缺燒用其傭僱與人及逃移避住皆所不
　能免焉臣有詩述其槩
　　海壖咫尺地一望如掌平材木不生植草莾徒敷
　　榮廣牧良有害泛取亦難成𤓰分給亭户表蕝自
　　經營繁霜一以降百物俱凋零芻蕘忽萃止芟縳
　　無畱行輦運積官所來嵗事煎烹負荷非為苦願
　　言公課登
　右淋滷之圗凡鹽利之成須藉滷水然滷之淋取又
　各不同有沙上漏過不能成鹹者必須燒草為灰布
　在攤塲然後以海水漬之俟曬結浮白掃而復淋有
　泥土細潤常涵鹹氣者止用刮取浮泥搬在攤塲仍
　以海水澆之俟曬過乾堅聚而復淋夏用二日冬則
　倍之始鹹可用於是將曬過鹹泥約五六担挑積高
　阜修為方丈地槽旁下掘成井口用管隂通再以海
　水傾漬池中鹹泥使滷水流入井口然後以重三分
　蓮子試之先將小竹筒裝滷入蓮子於中若浮而横
　倒者則滷極鹹乃可煎燒若立浮於靣者稍淡若沉
　不起者全淡俱棄不用此蓋海有新泥及遇雨水之
　故也臣有詩述其槩
　　旭日明沮塲欣兹風色競錢鏄宻如鱗沙塗平似
　　鏡汲曬足灰泥層層白相映易地聚成堆再淋鹹
　　始盛方池藉以茅小竇暗通阱蓮實重且堅浮浮
　　力能勝祗恐山雨來一簣功未竟殷勤守餘瀝坐
　　待滷池定
　右煎鹽之圗凡煎燒之器必有鍋盤鍋盤之中又各
　不同大盤八九尺小者四五尺俱用鐵鑄大止六片
　小則全塊鍋有鐵鑄寛淺者謂之䥕鍋竹編成盤者
　謂之篾鍋鐵盤用灰黏其縫隙支以磚塊篾鍋用灰
　塗其裏外懸以䋲索然後裝盛滷水用火煎熬一晝
　一夜可煎三乾大盤一乾可得鹽二百觔之上小鍋
　一乾可得鹽二三十觔之上若能勤煎亦可四乾大
　盤難壊而用柴多便於人衆浙西塲分多有之小鍋
　易壊而用柴少便於自己浙東塲分多有之蓋土俗
　各有所宜也臣有詩述其槩
　　鹺液泛清泠牢盤戒脩潔分番勿後時及此旺煎
　　月一勺盡傾瀉萬竈俱焚爇沉沉紅霧收蹙蹙晴
　　波竭歛之白盈箕凝華燦如雪㸃檢入公私中心
　　更煩熱荆妻慰苦顔摩挱汗流血却嘆戍邉人垂
　　老有離别
　右徴鹽之圗鹽既煎成總催頭目人等俱各催徴運
　赴官倉稱收凡丁鹽引數不等每年一丁有辦課四
　引以上者有辦課二引以上者其初殆因水力有輕
　重煎辦有難易故各塲不同每四百觔為一大引有
　裝包上厫者有散放上厫者然鹽滷容易消拆每引
　必加耗四五十觔以備稱盤至於五年之外始定而
　不拆又恐有海潮暴溢風雨吹淋而鹽之壊勢所不
　免也臣有詩述其槩
　　小汛風日好大汛潮汐平袖長應善舞課羡易為
　　征嵗歉伊誰知寕分雨與晴衣食豈不急國計良
　　非輕擔石四靣至倉庾一朝盈鹽官唱簿歴折閲
　　頻呼聲况乃逃亡多荒額重加徴展限諒未允努
　　力事餘生
　右放鹽之圗鹽既徴收完繳通闗逹於户部遇有各
　邉缺少糧草奏行客商開中分數自齎明文前去運
　司轉行各塲支鹽各於行鹽地方發賣中納糧草之
　時每二百觔為一小引或費價銀一錢以下及有至
　一錢五分者至於各塲發賣每一小引可得利銀數
　倍然徃來䟦渉糜費嵗乆因之折本者亦多矣臣有
　詩述其槩
　　三邉乏儲峙良賈勞委輸償以𣙜海利子母多贏
　　餘水膏易消耗蔀屋難貯儲多年積逋欠折算盡
　　錙銖渺渺太湖畔盈盈東海隅雪山壓巨浪風㠶
　　恣所如每資藜藿食亦薦王侯厨誰念味中苦搔
　　首空躊躇
　右追賠之圗催目徴收竈鹽之時上納多不能足間
　有上足又多損折價物領出或不買課及至商到無
　鹽可支於是告官杖追𦂳併不得已而棄産賣子以
　償目前之急生意索然逃亡數多伏䝉朝廷將逺年
　虧欠量行寛免新年折價亦與减輕貧竈多有復業
　者臣有詩述其槩
　　近寳固貧國厚貨亦貧民滷丁有常賦催目何紛
　　紜侵耗嵗已久夤縁具虛文商算無從給鞭箠不
　　堪聞富黠自當爾哀此顛連人稱貸不見售絲榖
　　無餘新寛减逢優恤感激謝皇仁滄海未終竭更
　　始重辛勤
　
　
　
　
　
　
　
　
　
　
　
　
　
　彭恵安集巻一
欽定四庫全書
　彭恵安集巻二
　　　　　　　　　　　　　明　彭韶　撰
　　序
　　　送李公廵撫大同詩序
生於憂患聖賢豈欺我哉執轡羊腸終日無虞而放意
坦途反遭顛覆蓋事理之明騐也惟身亦然勞筋骨存
疢疾乃能引年而宴安鴆毒未見有夀者也惟仕亦然
鞅掌勤瘁不憚艱險然後能享功名之盛而祖尚清談
躐躋宰輔其能底於成乎惟為天下亦然烽火通於甘
泉而西京乃治異日呼韓欵塞漢業遂衰突厥直至渭
橋而貞觀益治迨西北晏然天寳之君荒矣是何也人
有所畏而後知所警知所警而後有立志志一立萬事
可為也我國家治平百有餘年加意四陲西北二邉強
敵迭仆迭起每廑宵旰之憂謂非中國之福不可也謂
非上天仁愛我聖人尤不可也惕厲弗諼皇極永固瞻
彼平城元魏故宅距前世上都不數程實天限中外之
峻防也常宿重兵貯元戎監以二三内臣尤慮弗虔以
啓戎心乃徃御史之長廵撫其土蓋合文武兼内外而
理者也其責誠重矣然而人情甘逸憚勞視居邉若降
割於我規規然欲内處其志如此成就何如哉比者廵
撫缺人朝廷思得竒士而用之以四川左布政使㐮城
李公公勉為都察院右副都御史璽書付便宜之權以
行公學富才優胸中無機數好謀能聼記功忘過造次
遂得人心久而益信兹行也欣然無憚色誓將以身委
之輿論翕然稱惬方今敵勢方張其情叵測我軍整暇
公有先謀腹裏完實公有定䇿和文武以濟時事我無
詘也公賞罰以振士心我無權也終日欽欽如在敵境
加兵於人如行已地用摧其鋒俾不敢南牧隐然壯長
城之勢以弼成漢文唐宗之治豈不盛哉當此之際入
踐公相孰得而加諸公行有日諸僚屬若儒紳皆賦詩
奉餞而韶序之以致願望之私云
　　　八閩通誌序
郡邑有誌尚矣而一藩全誌昉於近時去離為合寓繁
於簡是亦一道也然統屬既廣該括難周作者或詳近
而畧逺或稡古而遺今或為己而忘他人觀者病之重
以序述體裁去取權度人各異論欲為成書之善而可
以信今傳後豈不難乎八閩初未有通誌内監五羊陳
公作鎮之五年因藩臬二司之請屬筆於吾友今僉憲
黄仲昭先生採輯五六年始克成書上可以資處分下
可以備咨詢其功云勞而所補不小矣公命亟夀諸梓
且致簡於予曰是書之作其文則志其義則資治之史
也願有序嗟乎閩於天下為彈丸黑子之地其事若省
約然自古迄於今疆理民俗人才凡三變非紀述之詳
何以究同異驗升降而可資以為因革之政哉蓋自秦
郡縣天下之後漢屬甌閩於㑹稽郡唐以𨽻江南道至
宋以來别為一路専逹於天子矣方岳由是而始列自
漢武徙其民於江淮間永嘉板蕩乃有衣冠而南王氏
割㨿復有元從而南及宋氏都杭諸名家又益南矣華
俗由是而丕變自八姓入閩之後而人才漸有然猶不
樂内任至常衮興學而文物乃多宋治休明而名賢遂
軰出矣人物於是為極盛故有稱吾建謂齒為上國者
謂海濵鄒魯者又有謂文公闕里者然則後世之八閩
豈古昔之八閩哉通誌於山川食貨學校貢舉壇廟宦
迹人物之類靡不具述實皆三者之所有事為政君子
仕優而寓覧焉上下千餘年之事燦然在目其能不撫
巻而發感慨之念乎故思吾全閩完如金甌不可不加
保䕶之功睠彼民俗翩其反而不可不致扶正之力慮
今之人才落落如晨星則作成之術尤不敢後固宜省
刑薄歛除凶去盗敬神恤民禮賢立教豪傑必使之興
焉風俗必使之淳焉河海必使之清且晏焉然後見斯
誌也作者有不言之功觀者得開巻之益而公勤渠之
意不虛負矣予閩人也喜見其成故不辭而序之
　　　送何憲副之閩序(何公名喬新/)
成化戊子春冡宰李公莅政之初謀士於少宰崔公尹
公知秋官郎中盱江何君廷秀之賢屢薦於朝遷副閩
臬士大夫相知者皆賦詩為别退韶序其後大率詩之
意以為如廷秀者一時不數人奈何别去即别去繼自
今麗澤之益將日以踈徳器誰與成就疑義何所剖析
而吏治之間扞格舛漏者如蝟毛又何所咨而弛張乎
故既喜其擢用而又期其速來自人情不能己者而韶
於斯情又實兼之獨能已於言邪廷秀生相門而文行
之懿卓絶流軰夫人能道之韶何敢贅况辱在僚友有
切磋之義焉諛詞熏耳亦非廷秀所樂聞也請得更端
可乎竊惟知己難酬知尤難前軰諸名公以意氣許人
每多失之誠以始焉期之太重終之其人或不能勉副
故也此非知己之罪乃不能酬知之罪耳今自冡宰而
下至士大夫之論皆曰何廷秀云何廷秀云不可謂不
知己也使萬有一之不酬吾恐其有所懲創則好賢之
心由是而怠士君子之公論亦無所執持矣夫由我而
怠好賢起惑志君子以為何如哉揆衆人之知廷秀必
謂𢎞大剛毅勝重逺到無事則虛懐茹納足為善類之
依歸有事緩急則招不來麾不去仗節死義而後已固
不貴㢘隅自守號稱狷介也沉酣六籍涵泳道腴探禮
樂之大本㑹同異之攸歸巋然為一世儒宗固不貴記
誦詞章傲睨自雄也視消息盈虛之理為吾政變通之
宜培植基本以長我王國又不在乎區區簿書之精法
理之能也之三者廷秀因其所已然擴充其所未然宜
無不至矣異時入秉鈞軸追配前人如純仁之於仲淹
公著之於夷簡世濟其美流芳無窮則非徒足以酬一
時群公之知而國家亦隐然有世臣之重矣夫然後知
上下人己之各盡其道也
　　　送陳公甫先生詩序(陳公名獻章/)
聖賢之道體用具而已孔子論士以行已有恥使命不
辱為先修孝弟謹言行者次之大學言明徳而必及新
民中庸語率性而必及修道西銘父乾母坤乃至民胞
物與蓋合内外之道而本末之事未嘗偏主獨勝以為
學也昔者君子學既成矣人不吾知陶陶囂囂若將終
身焉茍知而求我則起而從之推所有以及諸物以經
濟顯揚為務未嘗狭視斯世而曰是何足與言仁義也
亦未嘗厚誣吾民而曰轉漸澆訛也於是遂應大君之
命陳力就列不出位不曠官也若遭時行志則如傅說
武侯伊川魯齋其人掲正義於中天振斯文於來裔其
烈盛矣或事與時違則見幾而作引身以退而亦不忍
歸曲上下求以吾譽焉夫用心至於如是非徳充學盛
量洪識逺豈能為此大全之學哉新㑹陳公甫先生隐
學三十年餘矣廵撫大臣賢之薦於朝下所司勸駕先
生徐白於母忻然命之行噫此斯文正氣之一幾兹行
其必有合哉一時注想何異神明先生亦必有以處之
矣某沗相知於其行也贈以詩曰
　大道本無外此學奚支離人己彼此間本末一貫之
　是以古人心包徧無遐遺巻舒初不滯動止在隨時
　白沙陳夫子抱道真絶竒林間三十載於學無不窺
　行周材亦足知崇禮愈卑珠玉雖固閟山水自含輝
　聲名滿四海薦牘遂交馳一朝徴書至八十慈顔嬉
　有司勸就道束書敢遲遲積誠動天聼納牖契神機
　治化淳以洽轉移良在兹
　　　名臣録賛序
昔晦菴朱文公修宋名臣言行録凡其立朝事君之節
施政行事之宜與夫議論答述之大闗繫無不具載至
潜溪宋先生作元名臣頌則取其功業學行掇入韻語
雖詳畧不同然皆所以述當時得人之盛寓景行仰止
之私而因以示乎後人也我朝長治久安名臣繼作功
徳之盛不讓古昔獨未有序而述之者夫雅欲私淑固
不在於是然諸臣事行秘在國史學者失今無徴將歴
世久而相去逺豈能盡得夫見聞之真哉韶生也晚膚
淺無似每誦為臣不易之語想象前軰不可企及屢欲
錄而賛之未能成就蓋不惟不敢亦不暇也比者觧憲
西川將之廣藩寓舟東下荆江因記憶逺近名臣凡三
十人人為之賛且列其誌銘狀傳等類於後以竊附大
儒先生之意庻幾言行如在賛頌無沗所以師於後人
有餘地矣嗚呼三十人者皆百年之英也建立於天造
草昧之時遭逄乎重熈累洽之世或美功業或全名節
或以徳行顯或以文章著或紆國難而濟時艱誠萬世
之不可無者也韶不揣輙易成之僣擬之咎挂漏之責
無所逃云其他名卿碩輔弗能盡知俟後求知而續焉
非有去取也
　　　自著政訓序
聖賢之訓多矣能認得為己則隨地可行不然日肆日
偷無所警省白首且昏如其能知一言為可用乎宋李
文靖公謂聖人節用愛人一語尚不能行是雖有激而
云然非身行之未必真知其難也繼聖人之後朱文公
一人而已文公之學全體大用之學也範我後人如規
之圓如矩之方萬世所不能外也間與門弟子問答時
政又皆指示病源親切的實讀之使人凛然知懼蓋不
獨為門人弟子語也繼文公而興者又莫如西山真先
生焉先生嘗著心政二經傳在學者其帥湖南守温陵
於僚屬吏民屢有諭教諄諄一家之言委曲詳盡讀之
使人油然欣慕亦非其僚吏所可専也韶以海隅鄙人
承乏按察使於蜀餘一載矣修己治人茫然無術比欲
與同寅諸君子文告有司上下深慮無益乃録文公弟
子問答之語與西山諭屬之文名曰政訓刻梓以行期
與吾僚吏共勉之以所答詞為己之答以所諭詞為己
之諭不患無益矣若夫禮樂之懿格心之妙不敢輙入
然能於此勉慕而有得焉則所以為之地者亦未嘗不
在也或謂文靖公澹然無欲其所激殆為風俗侈靡而
發也孰知今之助奢尤有甚乎噫此心一萌其不能從
事於吾政訓矣三尺之法明明具在豈容少私哉願相
與戒之
　　　辟榖圗賛序
凡為豪傑之道莫難於自立尤莫難於自全是必有勞
烈知剛柔善進退而後可也具是三者能使人主師之
天下仰之後世慕之非有過人其能之乎秦漢之交世
道升降之候也伊周之聖不可得而見見若人者可矣
方其秦鹿將亡楚氛甚惡子房﨑嶇其間委身事漢從
入武闗還軍㶚上觧鴻門之危連越布於外卒之劉興
秦項仆者子房之謀居多其末也致四老人以安太子
功在社稷名為帝師其有勞烈歟以暴秦之威子房徒
為韓故忘其身之賤冀於一擊及其遇圯上翁乃卑卑
執役受教恐後太史公疑其貎反類女婦然一弛一張
隨時迭用其知剛柔歟始焉從漢有急不去其計畫皆
天下所以存亡者至封萬户位列侯則曰布衣極矣遂
謝病辟榖學神仙導引之事從容去就明哲保身其善
進退歟夫進退之機士之大閑也宗臣不免於囚繫元
功或䧟於誅夷昧是機故也一昧是機雖有勞烈不足
貴矣子房之智寕不預有以待之乎史言子房少嘗學
禮然觀其功業卓偉近於保我子孫黎民之書進退明
决得乎吉凶消長之易始終為韓一念又有合春秋復
讐之義豈獨禮哉先儒謂其近儒者氣象殆以是夫或
疑高帝嫚儒輕士子房何謝病後耶是不然人有恒言
知感恩者為臣必忠迹其遇主於留而曰天授計其心
固已許漢矣心既許漢何忍負之乘時建事可也向使
子房未究其用果於求去匪惟功業不竟而二三其心
民無則焉欲到於今稱之難矣嗟夫其出也有所自其
去也為不茍後世稱豪傑者微斯人吾誰與歸都憲天
台夏公出鎮蜀蜀再安乃從方外士得辟榖圖既嘉而
􁀙之又以命韶序而賛之曰
　詩書道䘮四海帝秦以暴易暴遺楚蘖臣豐沛之墟
　實生異人有臣佐之帷幄經綸黙運儒術去暴以仁
　功成而退知機其神神仙有無曷究訛真托之以逰
　以保其身卓哉休風其誰與倫百世之下範我縉紳
　　　東海手稿序(張公名汝弼/)
成化壬寅九月之望予自廣藩改貴州道大庾知縣文
志貴來候出示詩文若干首曰此東海居士手稿也受
而閲已嘆曰天趣逸發其自得飛躍之機乎其根深其
膏沃矣若何收之富也乃言曰南安舊為軍壘人物彫
陋蓋小郡也東海張先生汝弼辱守於此既恵義吾民
矣而又文翰衣被學者四方之求無虛日兹郡遂増重
志貴嘗與諸廣文請以所製刻之學宫先生麾使去謂
今集刻苦多識者厭鄙之焉可效尤請無已則曰詩贅
物也吾於詩不能出人之右而字不能應人之求此而
可代或少息予病乎於是摘舊稿一二手書之體裁不
一字畫隨意付志貴為之梓已具敢求執事序其故嗟
乎文治百年作者森列孰不欲傳然終孰傳之先生以
傑然之才先聲之逺凡篇章出人争快覩此豈可強而
致哉先生氣性清靈事多迎觧遊戱文墨衝口而成其
天分有如此者胸次瀟洒物累不以攖懐雨晴休戚一
付之天行其人品有如此者篤志好學該覽博識議論
貴理趣而尚風節其文學有如此者故其見於文字之
間光潔峻茂幾成一家而肆意於書神氣飛動體具美
并名聞華夷請購接踵論者推為一代冠冕方少在鄉
邦前軰見之驚倒及來太學士争歸之仕於朝列侯公
卿皆願交焉至其治郡不腐不踈虛心以應事推心以
待物去淫祠表先賢以示化本又以暇日修百廢逺邇
稱便先生且退然如無能人所有述作雖不欲傳然孰
得而掩之竊以為先生之詩必傳於時而書法必傳於
後先生為人必傳於後而政事必傳於時二者相須以
傳於無窮可以逆見矣昔人有云某在何用録吾言使
先生常在郡似無事於此然兹郡終不能久先生則因
書以知詩因詩以知人安可不豫哉宜令為之地
　　　送主事林君孟和之南京序
國家分六曹以布庻政禮曹視他為簡在南都留務為
尤簡進士林君孟和既拜祠部主事當之南都惜之者
曰孟和為人慷慨喜事才識過人且志専而確慮事論
道理必究竟至盡著作極力慕竒古焦心勞思目為損
不少休又故門閥家習知官儀與庻士不侔置諸臺諫
或司繁劇當盡見其才氣顧投之閑局何耶解之者曰
執政愛䕶人材欲周其用故舉錯率人所不意簡静朴
厚者俾之莅煩所以充拓其不及䟽通智畧者不授吏
事所以補助其徳性蓋儲材於今待用於後未始無意
也予竊以為不然凡天下之務粗者可以才智遣精者
必待人而後舉獨材智乎是尤不可不圖得士也故精
莫過於禮樂以房魏之賢尚不能對太宗之問退之之
博且苦儀禮之難讀况其他乎祠部掌國之大祀禮樂
之司也司禮樂而諉之閑局異哉所以守官矣仰惟我
國家百年之盛正禮樂可興之時宏綱大紀因於舊典
不容少議然沿革之序亦萬一有宜行者考之徃古若
禘祫之制明堂之位諡議出於太常勿居羽流雅樂當
校定鐘律為本俗樂别加簡肄佛老之宫制宜减削道
陵後不可與夫子並凡此皆禮官責也其禮意之微制
度之宻音律通乎治忽異教入乎人心欲精究而推明
之以獻於上豈嵗月朝夕之故哉吾恐其憚煩之是慮
曽謂閑散而减於吏責乎執政之意殆不如是也是以
圖用君君其徃效職以祛時人之惑孟和曰誓畢吾生
矣於其行次第其言以贈之
　　　政垣備覽序
昔者君子之為政本末具舉主之以至誠惻隐之心資
之以聰明強毅之才乃有綱紀法度之美以為操簡御
煩之器則已不勞而政可理矣我朝置方岳以布大政
政之所承有六曹焉曹事煩簡不同故於吏胥有房若
科之别凡事牽綴籠絡犬牙鈎棘闗防㸃檢周至詳宻
誠非創物之智不能為也能明之則矩度在我待事而
應自然從容整暇昧焉其能不以吏為師乎是知士大
夫有志於世固不可徒抱本而忘末也予少時未渉四
方古拙自喜謂吏事不可以入堯舜之道竊冀讀書得
一郡縣文學足矣天順紀元不得如志備屬刑部其後
再遷按察官於蜀皆法司也法家之言多斬伐杖擊黥
配之條於吏事中為嚴而寡恩比細觀之仁義實行其
間然後知堯舜之道無所不在追誤初見不敢厭斁去
嵗又竊官廣東布政使職務加焉官吏甄别錢榖出納
户口兵數禮儀工作之屬百緒千端予視篆伊始竊有
憂之適總督右都御史朱公撫臨其地一日授予兩廣
地圖且曰凡事須在用心間閲報續見錢粮支費失當
處輙謂若何布政在廣東豈無是耶何乃友人福清宏
義為人苦行耐事予仰視之奚啻樓上宜公舉以相勵
也予既處非㨿不能無棼如之嘆乃事稽故牘且質諸
老方伯彭先生肇烈大叅楊君宗武丁君元美少叅徐
君克明謝君叔和頗究始末隨手筆之以事繫房區分
類從大較可知也人事酬應之節附見於後嗚呼事雖
糟粕法制具焉言雖淺近時務闗焉蓋亦莫非至理之
所存備此自覧庻可藉以解事矣雖然若無誠心愛民
與夫堅忍持久吾恐怠荒之患殆有甚焉豈徒法云乎
哉遂序以為朝夕警
　　　春暉堂詩序
體物詩人何其善道人情而旁逹物理乎夫物理人情
一而已矣生既同則所資同所資同則所感亦同但有
動止通塞之異耳詩人識其然間賦子母之事即小喻
大比擬形容詞簡理周意真情切使仁人孝子讀之其
能不摧咽而洒泣者嗚呼鮮哉粤稽昔人遊子之詩有
曰難將寸草心報得三春暉論者謂與三百篇欲報之
徳昊天罔極之語同一廣妙蓋萬世所不能外而一日
所不可忘也伏觀父母愛子之心無所不至少之時鞠
我之恩盡矣極矣迨及稍長成立在望見所可欲必期
曰願吾子亦如是也於所可惡必祝曰願吾子勿復似
之徃來憧憧恒貯於懐正如春日載陽舒遲普照和氣
充塞萬類生輝蓋無時無處而莫非生物之為也物待
是生形形色色相禪不窮無階報答而况一草之微縱
使知報其何以為力哉雖然難報者勢也欲報者心也
勢雖有滯而心無已君子於是觀寸草之微心仰春暉
之大徳其能不汲汲然而思圗報於萬一乎吾邑質菴
黄處士先生暨配方太孺人素賢其子今行人大節俾
讀書邑庠不幸質菴中年沒太孺人以家未造不欲授
事於子乃悉躬理惡衣食治絲枲日夜無厭惟勉大節
篤學以終父志視他氏之母人子者其育之艱成之又
艱也大節感念思奮成化戊戌舉進士授今官疏情得
請歸養於家母子相依迨有十載儒者榮之一旦太孺
人語大節曰吾孫成立矣汝䝉朝廷恩榮曽無涓埃之
報宜以禄為養母茍延嵗月也大節辭不許太孺人取
行衣縫之且祝曰尚慎爾身早旋歸哉大節至京復拜
前職移俸於家俾子代養奉祝言以周旋慕慈闈而莫
即乃名所寓曰春暉以表寸忱蓋慨乎難其力而恒思
諸心也至是太孺人夀八十有四康強無恙七月哉生
魄其誕辰也大節將奉使荆襄喜畢事便道歸拜家慶
則又以春暉顔其奉母之堂於是縉紳樂其養志有成
因公義而伸私恩咸賦詩為貺而徴予序之噫是有益
於世道人紀非彌文事也故不辭而書於上方
　　　送李典教之桂陽序
仕之途政與教二者而已自國都以至僻逺郡邑皆然
也任政之官簿書叢脞期㑹倥偬疲心歇力猶懼不能
免咎焉職教之官談論仁義翻閲經史從容寡過自足
為人師範均之為官也而勞逸不同繁㑹郡邑人事雜
遝奔走車塵馬足之間儒紳落然後矣山城僻處寂不
聞喧可以為吏隐况師數十生乎均之儒職也而清濁
有間是以遊宦之士寕呻吟冷氊之上而不肯屈志於
矮屋之下寕夷猶寥落之境而不欲掉鞅於鼎沸之途
良以是歟𢎞治三年春禮部㑹試天下貢士一時不售
者多就教職以去吾莆繼就職者七人雖在江浙湖嶺
之域然皆小郡下邑之學誠天官以作成人材深寄望
之也於是李生乾遂(諱文利/號兩山)得郴州桂陽縣學教諭縣
為湖南窮處部使者所罕至無過客之擾飛檄之變吏
而好静者乃所宜居而况擁儒冠曵輕履其於好静尤
也惡有不宜哉且是邑山水明秀鍾靈於人有科目之
富名臣元老間出其間非他僻處之可比蓋居静而又
加此也何樂如之徃嵗太子太保都察院右都御史誠
齋朱公(英/)為邑先逹鎮兩廣日刋行宋史乾遂之兄東
莞學諭先生乾伯(諱元號/梅東)實主校讐之任公禮重之由
是先生之名位益進今公徃矣遺風故在而乾遂又教
其鄉殆非偶然是宜愛惜日分勿爾暇豫體朱公淑人
之心推伯氏東莞之教體用不遺進脩有序使邑之後
進有所興起克配先正之烈庻司教之職業以盡賢科
將待爾増重雖欲乆静其可得乎太僕寺丞吳君伯起
(諱世/騰)與之有連來請文予沗世契遂序為贈云
　　　三原王氏族譜序(名恕諡端毅/)
太子太保吏部尚書三原介菴王公昔在行臺嘗一再
修其家譜於今二紀而徳業日盛名位日隆子孫族屬
日益衆復即舊譜而重修之上自渭川公為始旁及諸
繼祖之宗缺其所不知詳其所可見竪為九世横為四
房槩書以標系而世次以明細書以紀述而事迹具在
可謂簡而當覈而實矣既成間授韶俾為序竊聞之仁
人君子之用心也思祖徳於罔極視族衆猶一體凡其
所以敬畏和恊者無所不盡固足以為亢宗承家之本
矣至於譜牒之脩以時興舉亦不敢後則尤尊祖睦宗
之要焉蓋吾之所自出為祖非譜以登之則世數既逺
莫知顛末或有誤觸其諱字者尊畏之心曷自而生哉
親之所𣲖别為宗非譜以稽之則袒免之外莫辯疏戚
必至相視如途人敦睦之意何由而洽哉然謹録家乘
以詔來世其可忽諸唐宋以前北方世族専尚譜牒後
有兵難遂至散逸而南方代興譜家有之然文山謂求
其鑿鑿精實百無一二豈不以竊附先賢杜撰似續者
衆歟噫此其意云何而得謂之善譜乎今公之脩獨異
乎此不冒榮顯不遺窶賤要之雖不及前代北方之譜
之盛而亦非今世南方諸譜之所及也識者嗟重異時
如韓魏公之推述先塋范文正公之廣置義庄蓋無不
可是譜之子孫何其幸哉雖然公為元老碩望天下後
世所宗仰安知不有好事之人夤縁冒合者乎觀公譜
例於族曽祖而下稱諱淆錯不知其嗣續之的者皆畧
而不録是或啓其幾而為之地也謂宜附録譜後列其
舊稱著其居址使其裔不絶如帶者别自為譜其有為
若敖氏之鬼亦明筆之庻乎慎重周宻而無憾矣謹復
於公以為序
　　　送通守顧君之任廣州府序
致仕太宰歴城尹公㓜侍其先太守公遊宦閩中執業
故秋官郎中玉湖顧先生之門既貴徳先生不已遇其
子姓姻戚甚恩而未嘗昵以官然太宰公不以一節見
高材大畧能擔負時事廉儉終身孜孜體國性明知人
一識不忘英偉端亮難干以私有古大臣體卓乎不可
及矣韶晚從顧先生受學公已貴顯雲泥逈異然材舘
汲引隂翼良多而先生之子文潜乆第科目待次在部
太宰公深所器重輙自避去家居弗出至公以煩言去
位臺論猶欲起之不果既三年文潜乃來就銓試某等
授承徳郎廣州府通判階正六品蓋文潜為人明敏秀
傑胷次豁然練世務有果斷吏部才之職以美官寘諸
善地蓋以千里休戚之助寄之也向使文潜當太宰公
時有此拜人必曰私所善誰其諒之今乃信其能以學
識自奮吏部無絲髪可疵有光於前後天官甚大或謂
民社之司誠為羙官然廣之為郡亦非善地無乃天官
欲嘗而用之歟郡居水陸之㑹沃野無際民物秀媚士
大夫尚禮好文而小民習智巧其遊散無良者凡錢榖
簿書刑名工作皆蠧食於其間嚴明之吏能制伏之而
行吾政以便民則名斯揚矣地聚海舶寳貨山積熏人
目而眩人耳一有溺焉下各狙伺以售所欲則政移於
彼不敢復舉動敗立見矣令聞易彰汙聲易顯其機至
為可畏然則雖謂之不善地亦可也官於斯地而有終
譽則其賢加人一等起而大用又奚疑哉文潜承世徳
之後膺公卿之知才具周完於郡佐何有然發軔伊始
不可不戒行有日翰林編修黄子敬與之有連偕諸縉
紳來請贈言乃序諸舊故之槩而終以規云
　　　送李伯通同知之嚴州府序
𢎞治三年春㑹試天下貢士吾莆登第七人就儒官二
十人儲太學四十人揀擇於吏部三人懐竒傑之器具
英偉之資無若李君萬善衆推為莆士之冠公言也既
而吏部合所揀天下士二百餘人銓試之身言論判又
君為首遂擢授嚴州府同知階奉政大夫莆人釋褐為
五品官近時罕有肇見於君於是鄉之士大夫大行人
黄節甫等喜曰天官卿有人倫之鑒哉嚴民其得賢父
母哉請文以送其行君早負氣節攻舉業有名聲舉鄉
貢時予為蜀憲聞而未識婺人迎致君為師自浙貽予
長書勉以逺大後移藩廣貴懼相負恒思君言以周旋
奈處逺十有餘年弗獲㑹晤而君亦玉汝蹭蹬塲屋學
問益老徳器益成識者多之今嵗之首君又赴禮闈予
已入佐司宼訪君於胡評徳先所婺高弟也乃知壯氣
如故意必得售而竟從外補其局於分歟雖然君之不
遇嚴民之遇也閩浙連壤風習相類仕途得此猶東西
鄉然君新自家來筮仕於彼閭閻之情可不出户而知
矣傳曰民之所好好之民之所惡惡之夫獄訟清切賦
役均平不苦盗賊不虞荒歉禮俗興而呻吟息期限信
而徴斂時若是者豈非所好於下乎政由吏胥威出伍
伯貨以奪吾明勢以害吾公傲而不能下賢惰而不肯
事事勾補紛如出内無法若是者豈非所惡於上者乎
好者已所親知惡者已所親見當時自諉為何如今而
之浙一而已矣不可於我之身而反之反之而負初心
居官猶夫人也則是材賢無益於治天官卿惡用擇諸
必揀而擇之則一生氣節之可畏宜思愛重以慰民望
陟明而進大僚端自此始凡莆之人士益讓賢矣予沗
姻友故重有期云
　　　贈謝君宜善之安慶推官序
掌刑之官民之司命自古盛時猶不能去刑為治况於
後世人多梗化小懲大誡安可無乎在擇人以司之耳
今夫環千里之地為府其間厲政病民犴獄為甚是故
一夫羅織千人廢業而根株㧞去不可以不嚴所謂折
獄致刑也匹婦含寃三年枯旱而論上重辟不可以不
審所謂議獄緩死也縲絏非辜閲日如嵗吾思囚徒之
旅奚敢以畱獄屨校滅趾禁之在初吾觀噬嗑之象奚
敢不勅法是法也使得其人以任取舍則刑乃祥刑不
惟夀我民命而其身其後且食報矣茍非其人將為公
私之祟流禍曷有窮哉國家置推官以掌列府刑獄類
擇進士舉人之才望者授之政成徃徃入為御史部屬
而起兩畿者多直𨽻安慶府近缺推官銓曹特補以吾
邑桞湖謝君性夫實慎選也衆謂以性夫之翹楚不宜
屈就七品官咸為嗟惜識者非之蓋性夫舉鄉貢第二
人遊學橋門二十載練逹時務材識老成身言書判殆
優等倫無官不宜為然莫宜於親民司法何哉夫不安
小成其學問富矣處約嵗乆其徳性定矣周歴世事其
人情辛甘亦稔知矣今焉拜職法官計其積學該博何
有於明啓刑書執徳不回何愧於惟良折獄視民疾痛
如在乃身非渉世有徳者其孰能之舒之人民何其幸
歟允若兹異日其不政立名揚乎其不入踐臺省乎士
君子仕際明時當先思不負厥職為急區區階級屈伸
非所校也有若身都貴位而行同賤夫試以初心觀之
何如性夫辭别鄉諸朝紳來需言遂述以為贈若夫事
上官和僚友御吏恤民性夫必有以處之予不悉及
　　　送黄仲昭僉憲提學江西序
提學之官廢置不一今復置將三十年矣議者頗謂冗
員以今之學校存師弟子名耳授受無實科貢茍具成
徳逹材之弗充浮言横議為可畏提學者間嵗不能一
周其屬而校紙上之空言他固不暇倡之而諸生亦頺
然不知所以應之也悅我則譽怒我則謗無以則傾之
而已故罷之便然教化人材世道攸係設官提舉其言
則順而義則正故復之誠是也則君子之居其位自有
大道不可徒悅人而取譽矣吾友未軒黄仲昭先生辭
禄十有六載至是應召而起適江西提學僉事缺人吏
部以其廷紳之請擢未軒為之羣情欣然嘆為得人蓋
未軒莆之世儒家也唐宋以來華國有人故吾郡推為
文章家宗祖至於國朝乃祖太史公乃父大尹公及乃
兄侍御皆負有重名未軒為人學博行脩成化初舉進
士入翰林為編脩不閱時以職言事出為縣未至調南
京大理評事遷寺副以憂制去起復待次不欲為當路
厭忌復引疾去文學益脩行已不變而譽望益隆洽𢎞
治更化言者論薦宜起以待用既捧檄猶遲遲二載乃
來遂有是拜先聲所被光價動人宜乎欣嘆之不已也
然盛名之下酧副為難未軒其思所以副之耳竊觀世
之為是職者好持風裁摘發人短箝制師生如待吏胥
求其懇切惻怛而存長養作成之意未之多聞故諸生
􁀙睨因以責備於典學蓋幾乎訕矣間有欲恩之者不
分侈僻放恣類破法保䕶不聼治罪故晚生益横時議
咎其無益於學校不以此耶江西大藩多魁士文風甚
盛然其流俗時有不免故衆以得師範未軒乆於為學
深有獨得之妙予不足以知之然天下無心外之道亦
無道外之事心存而正理講而明然後可以酧酢事變
而無所失不獨事爾凡學文字理得則氣壯氣壯則辭
昌亦自然之勢也但心理之學於今諱言謂迂闊糟粕
而不肯談其實則日用由之而未嘗外矣宜以所得操
存之要講明之法開心布誠諄諄指示逺示文告近親
曉諭使之感動樂從而見效於事為之間所謂理得氣
壯者亦將於文詞乎騐乃從臾而責成之人孰不勸哉
其不然者雖督過可也小則懲大則斥去其稂莠養其
嘉禾正猶司馬法不貴多而貴精吾知善類成立雅道
興行人才何患有不盛風俗何患有不厚乎若徒操法
制以為威順適人情以為悅世固有行之者矣恐非所
望於名軰也未軒且行鄉士大夫來請言遂序以送之
　　　嵩山李氏族譜序
魏晋以降取士尚門地故譜牒重於中州而舊望最為
貴趙宋以來選士以才名故文雅盛於東南而譜牒亦
不墜亦其時然耳然俗尚高華恥稱寒素徃徃趨貴室
及勛賢以自托文山氏之譜訪於歐陽求得其實百無
一二噫其亦有所感與為譜學者宜深鑒諸莆田諸李
多宗隴西尊舊望也居醴泉者實本於是然其第宅宏
壯皆異時物族類繁多俱星散旁居舊傳有譜我朝永
樂初曰仕𢎞者㧞才俊為工部主事時維城搆隙以監
國私費官物守職獲罪家籍冺沒凡居産盡化為烏有
况譜牒哉後雖原免還給然遺文蕩盡無可收拾於是
譜廢不脩者六十餘載嵗時享祀止存近親祠版羣從
子姓但知通名而已𢎞治紀元工部之曽孫廣西按察
司僉事徳美讀禮居家慨兹墜典既新其祠堂重易以
木主復質諸宗老斷自胷𠂻上始於三十九公下至子
若孫皆修諸族譜先繪以圗著其支系之槩次表以世
述其生卒之詳有事功顯著者特書焉誥勅被者備載
焉其時賢文字為宗人稱者亦附見焉逺無所傅㑹近
無所遺棄不失為清門氣象雖古歐譜之善何以加諸
竪而高祖至𤣥孫横而期功至袒免森然如見一覽間
孝悌之心油然而生矣蓋思先世成立之難不可無所
繼吾當振作之思後世傳序之廣且逺不可無所法吾
當垂裕之以孝敬立本以仁厚行事人存此心也世守
此道也衣冠文物千百斯年固由是基之矣譜之作豈
徒繁重哉為後人者尚勉無忽諸僉憲來京需次出示
請譜序於是乎言
　　　書林家乘序
富貴功名之家與忠孝詩書之世不同匪謂盈滿之可
畏而所以培根逹枝濬源發流者其操術宅心固有間
也凡為臣子盡吾誠懇而為其所當為則冥冥之中神
理無歉昭昭之際祝頌無窮人願之神福之其延祥襲
休不亦宜乎若夫薄功厚享乘時肆志當其身人鬼交
惡不及之為幸遑恤其他哉吾莆為邑肇自隋唐烜赫
族姓者多而忠孝開端詩書傳業未有先於二林者也
蘊以忠著攅以孝顯𣲖别而宗同行異而心同其後之
流澤亦同蘊之後至於今有廣南轉運積仁福州路同
知以順刑部郎官俊攅之後至於今有直閣閩帥枅知
南康府士敏國子監丞大猷皆其直下子孫支屬不預
焉科宦蟬聮文獻足徴君子可以論世考徳矣二𦙍之
望無出直閣㢘直天性不激不隨麾節所至人懐遺愛
宋南渡名臣也父孝澤登宣和進士第終福建轉運副
使有清操諸子及孫半登仕版𤣥孫善同舉元鄉貢授
泉山書院山長元亡守死不仕山長之子為南康南康
之子奉新教諭勤奉新之孫則監丞也皆舉國朝鄉貢
進士居官咸樹名節可傳道嗚呼盛哉監丞懼先徳之
難繼手録孝子以下行實九通為書林家乘求序一言
以為助韶獲拜觀不勝敬慕者矣千載之家未嘗徙他
貫百世詩書未嘗易他業是雖先徳足以敷祐後人而
子孫迓續之功亦不可誣也聞監丞立心教人大規模
而謹節目六舘懐徳位望方進足為後人之依蓋不惟
逹其枝而又培其根疏其流而又導其源者也感應相
仍如環無端寕有窮乎雖然西銘之㫖即事親以明事
天而有錫類無沗之言今觀孝子之行錫類廣矣其於
所謂無沗者監丞勉之因已能而謹未至夙夜匪懈不
愧屋漏盡繼述之道以為事天之仁則將與名賢同歸
於先世豈不益有光哉請更質諸秋官以為然否
　　　天恩與誥圗序
君之體臣也至臣之報君也重上下交盡之道治世氣
象然也古者人君欲廣立愛之化必有磨勵羣臣之具
為之臣者固先事陳力矣又因君上體吾所深願加恩
於所出則感奮激昻益圗報稱亦人之至情焉我朝稽
古定制以孝為治凡京官七品以上三載考稱皆封贈
其先世命數多寡視品秩何如恩至渥也群臣相與懐
忠効節彌縫至治百十餘年猗歟休哉吾莆方休徴先
生先以子守貴封承徳郎户部主事配王氏贈安人既
即世守自員外郎進署郎中事奉勅提督邉儲於薊州
滿三載以最聞賜誥褒美加贈先生奉直大夫户部員
外郎配加宜人守拜命乃惟曰賤臣不肖荐沐寵光是
惟君父之徳昊天罔極其何以為報乎必托之繪事顧
諟不忘庻以餘生之年勵㢘勤之志而存酬補於涓埃
萬一也於是命工寫天恩與誥之圗縉紳大夫咸賦咏
其事進某序之予遊兩京獲見一二舊家先世所受唐
宋誥牒觀其盛治之際大小臣工位稱其徳使人嘆仰
不已極盛之後其誥勅中列衘自宰執至於庻僚率皆
庸𤨏之流殊可厭薄其受者又不能振㧞成名以自顯
於後縱顯矣亦不過依稀楊與李京與黼耳考其時如
彼論其人如此曽何足為名家榮徒重君子之嘆而已
此無他上以公器為私恩而不知貴下以恩典為常例
而不知感彌文相蒙世事日偷國家何頼乎方君為郎
中綽有望實兹承休嘉益思感奮足為昭代臣子之光
而異乎二叔世矣夫邦以民為本民以財為命間有豪
倖之侵蠧異端之蠶食撙節未能縻費不貲三農重困
列邑告乏若此之屬非所以固本而保命司計之臣豈
可竭澤是事不慮無魚哉萬一事㑹相逢直身是任與
卿佐僚屬圗惟厥終式遏横流勿以小而不為勿以大
而憚為異時地位愈進隨所居而樹勲業要皆以裕民
安邦為務斯可持報君上而命數所得贈榮益廣矣豈
不流鴻聲於無窮此非圗所盡而實方君君子意也予
故陳之君字宜約今真拜陕西司真郎中
　　　送進士方君宜弼之新昌大尹序
年少時賢開口論天下事因以方人固足以見志士也
然事渉利害任責為難旁觀者身不肩任談何容易風
流波染上下一律未位則以競争為心既位惟以因循
為念厭煩碎之務矜華要之資真有志者何其少哉是
以有識憂儒冠之誤事蓋為世道慮矣入官之難莫難
於作縣六曹庻事叢委於是下與民親而上多監制始
仕之人望而畏之徃徃怯其難而不圗其易考其治効
果未能塞談者之口也孟子有言為政不難不得罪於
巨室所謂圗易者如是今之巨室非如古世臣挾重貲
優物力者皆是矣好行闗節以内交於上茍一入之則
彼之聲勢成小民無復望治之日末重必折尾大必掉
甚可畏也守官君子誠能先正吾身如處子之自潔公
平其政如持衡以推移積日既乆休問旁孚彼雖或欲
齟齬然良心之天誰無是非皆將欣慕悅服於我而怨
怒自不形矣巨室且然其他寕不從風而靡乎邇者吾
邑方生宜弼登第踰年選授瑞之新昌知縣自以民事
未歴難治是慮鄉諸縉紳來請贈言予惟大江之西人
殷物盛其為邑多巨室然文獻所萃好惡明白其人心
亦易感雖其羅織狙伺之俗未改於舊然畏㢘愛公自
其至情兹聞新大尹由名進士而來先聲所被大者悚
息小者望救將何以應之要在無得罪於彼而已矣省
刑薄征惟勤惟慎嚴䋲檢俾若人無以凂已時聽覽俾
小民得以自盡惡者必懲善者以勸吾無用吾私則強
宗豪右靡不心服而窮簷茅屋之生意於是可復矣方
生之家聮纓疊組雲南參政宜約君水部主政文中君
皆其伯兄莆所稱巨室者也人情政體已所稔熟反而
推之於新昌正所謂閉户造車出門合轍又何難治之
有異時政成擢居華要其不在吾方君宜弼哉
　　　送吳公宏哲憲副之湖廣序
世言儒生喜譏議人故褊心者於學校疾視焉嗚呼孰
不為儒而反不合以韶觀之實吾軰之過非彼之罪也
士之在學志氣方銳義理方明肩未荷乎重負身未履
乎危機於富貴之具又無自而有焉故憤世疾邪議論
英發豈不咸欲為剛方一男子哉既而登科入官渉世
更事或志與時違而齟齬上下又見有賢豪才智倍於
我者亦俛首容與自貽厚福乃萌悔心追咎昨非自非
特立堅定之士其能不受變於俗乎於是剛者漸化而
為柔矣方者漸削而為圎矣英發者亦漸變而為緘黙
持重矣加之十年所見益多初心日負又加之十年幾
亡㓜學則奉身華好從事服餙器用以便私圗雖曰間
有功徳及於當時然終非儒者規模氣象夫人得而窺
之毋惑乎其多口也韶處海涯偶登仕版不能盡獲見
士大夫而鄉邦士大夫不我遐棄若憲副吳公宏哲非
所謂定力之士耶公早學有聲能盡記韻府群玉人目
為行韻府晚登進士第授任部屬歴兩京移三曹凡十
又七年為人狷直自信不喜戱謔不可干以私人曰猶
舊時儒生也年踰五十方拜四川按察司僉事提督學
政嚴而不苛簡而不踈貴介子弟非學不以先寒畯人
曰猶昔日主事也迨兹遷副湖臬踰六十矣不識軟熟
為何等語人又曰是不失儒生故態而主事固在也湖
湘之士將不畏公之威而畏公之方不服公之恵而服
公之有常寕有間然矣乎兩司群公及蜀士大夫家居
者咸然其言賦詩為公贈謂韶宜為序乃述大槩闗於
學校吾身者不及惜别之私云
　　　送方伯吳公思周致仕詩序
上之三年嵗且更序浙江右布政使吳公思周年六十
三致仕將歸莆朝諸鄉大夫咸謂公之才徳宜大用盍
登朝著而使遽去乎為之嗟惜不置少宗伯周伯祥之
言曰吳先生以詩魁登第人山斗之予與太常卿齊應
璧十餘生皆同授學先生不獨治經義有法凡言行動
止無不可師今徒懐深徳而莫之助也乃賦詩寄贈少
司空陳以正曰吳公筮仕兩在江右由徳興今擢貳吾
筠嚴㸃檢杜私謁貧弱者有所恃豪蠧者無自入待士
夫以禮撫吏民以恩役之而不怒罰之而不怨人至今
思之殆古之循良吏乎大執法閔朝瑛曰予乆為廣憲
思周兩守恵潮鐵冶所占番舶所聚咸有大利思周一
不以凂已終日㨿案與軍民分曲直不赫赫以立名然
而公務克舉地方獲寕昔人所謂好官貟者今胡不終
恵於我浙人耶少司徒劉廷信亦曰吳方伯治浙予沗
前政治已宻而待人恕外若員而内實方其於敷治恢
恢乎有餘裕矣萋菲之口意外之虞於吾方伯庸何傷
而奚歸之亟遂與知者俱繼有作進予序之昔在天順
丁丑吾邑登第者十又二人列拜京秩惟公一人補外
然忠厚之徳勤敏之政亦惟公一人為優公歉然方以
如始自命益勵厥志益懋厥徳俛焉以修其職事禄資
之入推以仁三族䘏舊故凢事要在安便於民不肯紛
然更作以故到處有聲荐陟崇階然數以求去為心及
是卧疾數月自陳乞骸疏成而未上言者謂宜納禄遂
䝉恩致仕而歸嗟乎得志行義於承平之世知止息機
於未老之時非公其孰能與於斯公之歸也山林日長
其樂可勝既哉卿大夫相慰藉惜去謂之愛公則可謂
之知公則未可予故僣書於群玉之右亦以白公之心
也
　　　西疇常言後序
刑部侍郎旴江何廷秀遺韶帙書曰此常言九篇乃喬
新九世祖西疇老人直閣文定公所著也昔嘗刋行至
於今無傳焉近日方求得之惟何氏實寳為大訓規以
世守兹將續刻以示於家鄉鏡川楊學士先生已序其
端願有以識於後於是反復閲其所謂九篇者知其以
所行為學即所學為言故以自名歟如言講學也先致
察於常行言律己也戒矜名而畏譏敬恕以應世不欲
掩人所不及議擬以明道而欲開人以自新張嚴之聲
行寛之實察失而後立防其蒞官審矣立政造事圗惟
乆逺不在雜方俱試其原治確矣評古而悲近代之苛
政用人而慨上下不相值至於正弊又拳拳於風俗之
侈且耗氣象懇惻議論簡篤要皆退歩近裏之言而有
已試獨得之騐與世之揣摩好異放言高論者不侔信
乎其為恒言也以此從事充然輝光則退者乃所以為
進近者乃所以致逺恒言之助不亦大乎若講學篇稱
水道曲折立岸者見而操舟者迷予履其境不勝懼焉
三復而不能已然則斯書也豈獨一家一鄉之言哉
　　　贈亞叅方公廷臣考績歸江西序
天下之事成於羣賢者易成於獨賢者難此事勢之必
然考諸古今可知矣蓋官聯之法有正長有佐貳正誠
獨賢乎則庻務之分理吾可以代行佐或獨賢乎彼偃
然肆於吾上者吾安得而制之徒淪胥以敗而已故必
同心一徳彼此交孚然後可以慮事而圗成也漢唐之
後在宋號稱多士而莫多於慶歴之間當時諸監司未
暇考見然政本之地則羣賢畢集歐陽脩之言可稽也
脩之言曰杜衍為人清慎而謹守規矩仲淹則恢廓自
信而不疑雖為性不同而皆歸於盡忠二公具瞻如此
而章晏又皆同事故仁宗世邉將無功吏治不能庻幾
三代之風焉我國家平治百年人才雲興臺省衮衮俱
在見聞獨表臣各守分局無縁盡接其人然意其猶吾
見聞而亦未果也徃嵗使江右獲拜藩司二三公然後
信群賢之多也蓋方伯吾邑翁公明銳曠逹風韻近仲
淹憲長天台林公嚴勵端毅氣象類杜衍亞叅淳安方
公老成樸茂實周旋之不剛以和林之毅不柔以濟翁
之達而皆無逆於心得不既賢耶惜乎其他諸公多不
獲遇然三卿為主亦可謂衆矣雖然所貴杜范者以其
有不和之節所見各異而不茍同也使皆茍同則於賢
何取乎今二公旬宣之政未必皆可亦未必皆不可公
力為賛畫毋不可其可而可其所不可則何敗事之有
哉况江湖千里連嵗荒歉外寕内憂之慮識者不能安
寢公其為我謝二公幸先事而圗萬全之䇿也公以六
載書最歸江右諸大夫請言為贈某不敢辭
　　　贈司訓鄭瑞澄之分水序
國家圗惟治源崇重教事郡縣學置教授教諭又置訓
導貳之訓導於學政凡鞭扑之威錢榖之數皆不得與
其職為至清教諸生凡九載黜陟視中式一人或否其
務為至約學諭在一命之外而訓導出其左月食廩三
釜加二焉其禄為至薄職之清疑於冷志者弗屑也事
之約疑於屈才者弗安也禄之薄疑於簡賢通者弗利
也由是上之人不暇擇才而處之其失之也泛下之人
恒自處以不足為其失之也輕豈設官崇重之初意哉
君子蓋交病之夫事非人不立人非教不成而教之又
在乎師儒所謂師道立則善人多善人多則天下治是
也其所寄如此可泛且輕耶考亭之學今為國是教者
學者皆不能外也分年治諸經子史時務之法則貢舉
私議詳矣大學明體適用之方則集註或問與知舊問
答備矣門户分明條法具在世之為師者誠無先以彼
三者横於胸中而日從事於此為諸生率使上不戾科
貢之規下不失為己之意則學有實得材有實用而人
才其庻乎師而能然則卑而不可踰惡乎冷約而施之
博惡乎屈身立而道充又奚擇區區之禄入哉分水司
訓鄭君瑞澄始以貢入成均假予友人周梁石所者將
期月不逐逐於舉業之文乃與梁石考校文公語類至
日夜不休梁石聞人也慎許可而獨於瑞澄不置其殆
知師道之重而不自處以不足者歟於其行也梁石偕
諸知己咸賦詩贈之而予序之
　　　送知事鄧文振致仕歸靖安序
幕官鄧文振氏來言曰紀年六十有四宦遊兩畿積有
嵗月兹隨牒入蜀又四載矣老病侵㝷壯志衰謝願乞
歸田里予進之曰子之官幸無他責盍持禄乎曰非不
欲竊升斗而終事大夫也誠畏來嵗無幾而家指日衆
勤不能勝簿書儉無以助饘粥早夜以畏惟去之宜予
又曰古者仕有常産壯而仕老而歸授教里塾子弟化
焉傳家於子洗腆具焉後世多以官為家罷則無所於
歸故隐忍茍禄殆不得己子之歸也其亦有以為藉乎
曰先人居家嘗為萬石長兖州教授府君我伯父也皆
年幾九十而卒薄有田廬於豫章之墟而詩書手澤尚
存無恙倘徼大夫之靈東歸故里則率諸子姪勤力其
中壯者務農畆秀者事詩書庻幾得有所承藉而保先
業於不墜紹簮組於他日矣予察其自處素定乃白於
當道而許之然竊因是重有感焉我聖皇仁覆天下加
意吏治未嘗用一滛刑行一虐政士生斯世真十百載
竒逢孰不有共惟帝臣之願乎奈之何蜀去天萬里長
吏偷安自恣墨以敗類者多於是乎民皆有疾視之心
而上之人亦宻為法網而操切禁錮之吏始難為矣吏
既為之也難則民之視之也易威權日輕豪猾得志凡
吏之不能固心安意於職也亦明矣高者引年以决去
卑者肆欲而一擲如是而望治效豈可得哉予沗司風
紀思欲重長吏之權以固士心以善民志而未得其方
寕不於吾幕賔之行而興無涯之慨哉文振諳歴世事
畫諾有年觀其自陳之言可謂知止而審處矣其歸也
宜善自愛以厚風俗
　　　送嚴宗源之湖廣序
成化庚子春三月廣東按察使同邑嚴公宗源陞湖廣
右布政使其左旴江何廷秀也予與公舊同舍廷秀實
舊同寅學博行高政事精宻當有世道之責將來任重
不可辭焉予近馳書問動止宜厚自愛廷秀復曰不有
箴言而加褒奬非所望於知已且時事又非吾責吾焉
敢及嗟乎人之賢者責必備况處表臣之極人之望何
如哉世道輕重終必係之何可問吾於彼預與否也茹
納汙濁而量不可以不洪鎮定震撼而志不可以先擾
勤協文武介不立異正處權近和不茍同内不愧於妻
子果一硯而不持身不恤於得䘮雖瀕死而不悔虛懐
聼納不以聰察為明録人棄瑕不以己長格物人也副
之以識治之材而善應變焉是固萬夫之望矣一旦登
庸廟堂善類増氣道揚休徳彌縫愆違至治茂功斯可
仰以弼成而世道有攸頼焉以時望之賢將來之責烏
可不自重公與廷秀同年也同官也又同道也自愛自
重烏可以不同尚宜脩所以逺且大者於己以俟焉韶
無似兩辱知愛是以因公而及廷秀又因廷秀而望公
也昔嵗公提學湖湘已而正憲嶺南政化之及於人也
深兹焉進秩重臨仕途一竒遇也僚友之間縉紳之士
皆賦詩為贈夸喜惜畱蓋兼有之予又以其私願為之
序焉不及頌羙者戒褒奬也
　　　送承事郎楊時獻歸將樂序
昔蘇潁濵以超邁之才生休明之世方其年少氣豪鋭
意以功名自見中罹斥外晚登政府未嘗一易志然竟
與時齟齬貶以歸歸於潁且十年然後取功業不加於
時之管㓜安自為之賛謂其明於知時而審於處已深
寄羡慕不足之意君子讀而疑之以為㓜安生漢魏之
交潁濵老於宋知時處己之言非所宜况是未知二賢
之心者也夫㓜安豈知有魏潁濵豈忍一日忘宋哉顧
以其當時凡世之所尚皆己之所短而己之所有又未
必彼之所好者也方底圎蓋揆無合理故扶持顛危非
不欲荀文若然失身非所卒不能免調停黨人非不欲
吕大防然氷炭同處迄為紹述之禍其日夜計此亦熟
矣故寕間闗嶺海一榻蕭然雖白首長終而不悔也嗚
呼頴濵之言豈欺我哉抑斯言也非老於渉世不足以
知之若順昌楊時獻氏其殆聞斯風而興者歟時獻居
大學十有五年待選吏部乃不謀於親友自陳授七品
階承事郎以去故事國子生多得臺省幕職或郡守上
佐下亦不失節推縣令丞而階官無所事事世或厭薄
之何時獻不彼之取而此之取豈非潁濵所謂審於處
已然耶安知後人不有取而賛之耶予方竊食京師才
智無一堪可謀欲謝歸而不能以予之不果行知時獻
之舉良足樂也時獻龜山文靖公之裔自將樂再徙興
泰七世矣識詣之逺固有所自哉
　
　
　
　
　
　
　
　
　彭恵安集巻二
欽定四庫全書
　彭恵安集巻三
　　　　　　　　　　　　　明　彭韶　撰
　　記
　　　同夀堂記
事出於天而有可必之幾一自然之理耳蓋事不可必
而理可必人能致之則其幾在我所謂至樂而可欲者
宜莫如夀逺遊之言曰毋滑爾魂兮彼將自然静以待
之兮毋為之先所謂理可必者如此凡遊宦海之士於
慾壑情竇械心機智孳孳焉日用之間而不知覺其勞
精役形甚矣自非高識逺韻不累外物將何以引年而
後凋哉余意山林之下必有悠然形骸之外呐口而弗
辨鈍鋒而弗銛灰心而弗熾全其貞而固其原然後其
庻乎若吾邑封刑部主事沙堤黄公元安殆其人與公
為人慈祥和易不獨孝友得父母同氣之懽凡族黨姻
戚一處之坦率不識世所謂䧟阱城府者因自號曰坦
齋嗜酒自樂沉冥世故人來就見語常事則答語榮利
輙觴之若不欲聞故蔽其平生人無問佞於彼彼無脩
怨於人焉長子榮先為浙江按察司僉事次子華今為
户部貟外郎科甲蟬聮一門貴顯公恬然若不知恩命
自天封錫薦至公退然若無有惟葛巾野服優㳺自適
於寂莫之濵足迹未嘗至公門人視之頺然猶里老匹
夫也配安人柯氏殿元竹巖學士先生之女兄與公同
徳用能成公志俱為隣里人内外所慕每稱之曰斯翁
伉儷真難老哉蓋徴言其平素而取必於將來已而果
然𢎞治辛亥公年届古稀安人又加其一孟秋五日安
人設帨之辰季秋二十二日公夀旦也時僉事致仕家
居治具上夀鄉諸縉紳大夫相率稱慶彩衣錦服翟冠
珠履交暎一堂之上雙親具而二難並郡未嘗有也衆
因名公所居堂曰同夀以志喜僉事乃貽書户部求予
為記予聞福唐義江之上有陳封君者夫婦偕老其家
僉事憲副方伯内翰諸公繼其名徳過者望其居第之
富想其人物之盛羡為仙窟今觀公之家大較然也户
部宦業日著而公之弟大節又擢行人司正姪輝繼舉
鄉薦秩秩振振福履未艾世人豈不以神仙者流視公
哉自是而躋上夀必然可致矣是為記
　　　鐵漢樓記
賢人君子聳聲名於霄漢之上而能服乎當時信乎後
世豈聲音笑貎所能為哉誠而已誠積而乆則著而明
凡同是心者孰不信且服哉不然無是心者也非人之
所能為者也宋至元祐好為多賢溫公在政府東坡在
翰林元城諸人為從官可謂盛矣然當熈豐之後猶再
實之木於是紹聖繼之奸相嗣虐羣賢盡斥元城劉先
生始落寳文閣待制知南安軍道改提舉洪州玉隆觀
本軍居住先生遂奉母夫人來寓寳界院又改少府少
監未一年復徙嶺南瀕危數四初心不變東坡推服之
曰真鐵漢也後雖召還終不能安於朝屢斥以死死二
年宋有金難嗚呼此豈人所能為哉想一時君相非不
知先生之為賢然畏忌之以為阻吾為妨吾樂耳其心
固計曰天下全盛委裘可治何藉彼迂儒軰於是君自
聖而臣自賢馴致禍變不可救藥所謂樂者竟亦何有
而先生之道則昭然於後世矣南安舊祀先生於寓賢
祠而寳界未有聞成化戊戌東海張汝弼來為守暇考
圖志得之嘆曰先賢故居其可廢耶適院之右廊樓毁
撤而新之於時聶都山民獻梓木一章長九丈徑三尺
數百年前物也㝠符期㑹衆咸驚異既以成是樓題曰
鐵漢蓋先生至是始有専祠使來請記噫韶何足以知
先生然竊惟名世之賢其道有三曰合内外一患難齊
死生蓋常變終始之極也志在責難已有愧辭是之謂
欺先生忠孝正直言行一致未嘗有聲色貨利之好是
用獻忠效職吾無怍焉内外不合乎持論從容臨難失
措是之謂誕先生遇惇三貶官一再徙惡地遇京又連
七謫曽無望焉患難有二乎死生危迫狷者或懼先生
於豪判之來檻車之徴談笑處之生死不一視乎全具
斯道以立於世非至剛者不能東坡之言豈欺我哉抑
聞先生學於溫公公教之以誠且令自不妄語始退而
櫽括七年而後可然則先生所立之卓其誠於中形於
外歟後之欲學先生者有所依㨿矣茲郡人士宜因太
守之表章學先生之所學他日登朝小用則師斯人大
用則下斯人
　　　梅隂書室記
東湖何先生歸自淮庠傳家諸子而築室隙地以居室
之左右舊植梅數株既落實葉茂宻可蔽赫曦祛煩歊
先生方積書室中席隂而讀之樂焉題為梅隂書室或
見之曰異哉先生之取於梅也當風雪載途草木揺落
之時而梅方墻角盛開暗香浮動高人韻士取焉吾見
其人矣又當緑暗紅稀果珍駢蕃之際而梅以江南佳
實薦鼎調羹宰臣弼士擬焉吾聞其語矣而未聞隂之
貴也先生曰予非黨異伐同但梅之花實夫人皆知愛
之而葉之䝉翳成隂丈人行軰既無所寓目官道傍置
又無所可口然而足以來清風消長夏間挾册遊遨其
間正襟危冠無浹背之勞手披口誦無睡魔之困皆是
隂之為助况於他時徳梅尤多子奚創見而異予哉先
生乃述之致簡於韶曰願有記夫書室之名敬所聞命
而規制㝷丈家食時亦嘗過矚雖無書可也獨念積書
之家經營甚苦而後人不能繼志遂一旦遺忘散失間
有士夫存心不厚好竊人家古書或假借不還者衆矣
若故宋富文方氏建樓聚書近世中門陳氏立廟置塾
極其一時之盛而今冺焉可慨也夫聞國初經籍難得
前軰多手自抄誦今文治日廣板刻流布平生未見之
書可求而得故有力與有志者多書於家然而誦習之
功反不逮先軰逺甚况於後世子孫不身其勞其能體
祖父之志守此菑畬於無窮乎徒足起人遐思太息而
已斯室也先生嵗集月積牙籖萬軸蓋不徒為自己種
學之本固有望於嗣續之賢也異時來裔觀手植之梅
讀手澤之書寕不惻然感憤而悠乆是圗哉先生名涇
字思源淮安府學訓導歸田二十載海濵水涯日静年
長故能務學之博而積書之富云
　　　養思堂記
一樂難遇悲喜相半君子其何以為心哉惟各致所際
而已蓋父母之恩昊天罔極而人子欲養之心亦與之
無極不幸有一不逮則孺慕之情力致之勤未嘗敢一
日而忘予是以於養思之堂有感也堂為黄岩池生大
有所作生之尊翁某甫母某孺人同産四人大某大某
大謨一生也其季之生適某甫之沒之嵗於今十有五
年矣生兄弟事母也致甘㫖之奉備水陸之有於其邑
慨乃翁之不復作凄然有風木之悲於是以養思名其
堂所以寓存沒也生比嵗來蜀省外父憲使高公子得
而識之既而將歸求記其所謂養思堂者予與之言曰
惡乎為思惟若考故先民有言大孝終慕豈其儼若端
坐如塑山下有風幹父之蠱善思令名惡懼怨惡菑而
播穫庻其終畝麥舟舉䘮瀧岡表墓世濟其美有譽千
古惡乎為養惟母之將脩瀡甘㫖起居高堂豈其口體
志以為良新婦孝敬崔門用昌酒如成癖蔡母以傷養
志其樂徳音孔揚否則列鼎人也弗臧不見負米於今
有光生避席曰敬聞命矣庻免其為彌文乎請書諸簡
是為記
　　　重修陳先生祠堂記
天於人有大造焉人之心有大公焉士君子之用世其
獨無大有為之志乎蓋嘗觀之天畀斯人之才而必形
斯人之用或儉斯人之用而不能秘斯人之名天道人
心於是乎見矣然形其用而有未究所以玉成於我也
専儉其用而名不冺則人心之大公也著茍人心不公
則萬古無聖賢豈復有知名之士而思所以祀之哉必
祀之以垂厥世吾知人之果有定論而天之不負斯人
也昔人謂名者造物之所忌此似是而非非善言天人
者也天之於人為善獲報自然之理豈於名而忌哉人
惟以俊爽為高虛譽自重於是人心厭之始有不用用
有不美若天忌之然使以實才實徳隨地效用則人心
服於時聲名垂於後雖謂之天與可也何忌之有此予
於湖口重修教諭陳先生之祠益驗之矣陳世家莆田
先生為宋僕射靖之後國初陜西叅政觀之仲子屢更
教職學業正心術明行義高潔文章古雅方教諭是學
時薦不果用僅徴入館閣與脩永樂大典使之名益高
而道益尊蓋天所厚者先生之學所與者師儒之職謂
非形其用而大造於我不可也然先生之蘊則有非一
用所能盡矣其在湖也嘆學宫之卑陋憫斯文之不振
於是捐俸貿材勞身率工一起其廢而新之樂教不倦
身化言傳使人材卒與大地齒此其興學成俗之功有
可嘉者江廣戎卒數萬托以勤王散歸所至剽掠先生
部督邑人障禦且諭告之得不為害遇民有利病輙於
方靣或監察官懇懇為言故多有踵門請問而後行此
其保民恤物之功有可尚者謂非大有任而果於有為
不可也先生嘗典閩廣文衡所取皆公論而親炙弟子
若殿元林環軰尤多名士故一時儒碩咸推重焉况其
清修之操老而彌厲楊文貞公稱其士行可質於鬼神
金文靖公謂其全名終始而無沗是以人心咸服罔間
士庻當時懐之後世仰之洪熈間先生去湖乆歸老而
沒邑人相與塑像立祠於學嵗時奉祀其後訓導天台
林純氏復振先生教規諸生愛焉成化四年祠壊邑人
修之併像林以配蓋以表沒世之思而答師造之恩也
豈非人心大公之明驗耶不然何其像設於老去之餘
而復重修於三紀之後哉應感之微誠非偶然者其有
係於綱常名教大矣先生之子淮聞祠既修走子徃拜
數以書請記未及為邇自蜀入廣道九江慨先生之遺
風邈不可致乃謹述而記之先生諱賢字廷傑其秘閣
纂修與其他宦績非湖祠所係不復贅云
　　　修復劉後村先生祠堂記
事有闗乎表章而感奮人心必其出於自然之同而愛
憎無私焉自古名徳之賢呼吸動世其在當時與名位
顯顯者抗衡交馳未見其甚異也百世之下顯顯者澌
盡無存人不復識而名賢君子獨巋然喬岳咸仰望之
為不可及此豈私愛憎哉誠出於公是公非之不可己
者卒然談道猶使人感動奮發况表章之而興復其祠
宇則繫於人心宜何如耶莆地褊小至宋始成郡而文
獻特盛忠恵文節正獻三五公為之冠冕最後後村劉
先生起而繼之文章流布事業兼備論者謂三五公而
下一人而已蓋劉自著作正字二先生師事文節公道
同行偕齊名乾淳間蔚然為文章家著作之子吏部侍
郎與群從又皆以文學行義名世吏部之子則後村先
生也資禀既異濡染亦深少時日誦萬言為文援筆立
就壯而益學以至於成加以夀數之高位遇之顯遂以
文事紹先聞宗天下嗚呼盛哉先生以䕃入仕簿佐州
縣已見惡於巨奸李知孝軰當世大儒真文忠公辟帥
叅且以學貫古今文追騷雅薦於朝與祠未幾漸致從
班輪對拳拳於苕州之獄邉釁之起雖忤執政亦結主
知於是乎有御札之褒特賜同進士出身出入舘閣再
辭補郡猶為嵩之大全所不容晚召入乃薦歴工部尚
書以龍圗閣學士致仕年八十三而沒郡縣既祀先生
於鄉賢堂而門下士又即先生陳宅巷之故居塑像以
祠凡二劉之孫子皆居於是世有譜牒元以來頗敗落
獨正字之七世孫性成國初以材薦為南海令生文璧
二子長則從亦二子次為光敬㓜孤譜為同姓所假乆
而不歸光敬以貧故質故祠以居他姓而居外父歴經
龔琛氏家生子泰亦早孤既長㳺學教諭林道昭先生
之門與言狀泰訴之府太守潘公舜絃追還舊譜而祠
堂乏力以贖成化戊戌秋泰辟吏莆邑又訴之僉憲林
公一中公素高風節作而言曰盛徳之祠惡可廢諸亟
命贖還泰泰既修飭復入居之一時學士大夫瞻謁祠
下無不奮然欲為先生之為而又瞿然喜泰之善為人
後也泰謀樹碑述以求予記噫僉憲有功於名教大矣
某何敢辭憶自就外傅即誦知先生名好事者問言先
生盛時規取徐先軰園池有君今勝我今之夢蓋徐氏
故居鞠為茂草先生之卜𦵏焉非規取也不然先生為
政以崇風化肅紀綱訪故家禮名賢為先務豈於鄉先
進而違之哉先生志經濟尤善吏能而為文名所掩不
及盡用後遇似道當國貪收徳望以慰人心乃位八座
豈蹈蔡氏用龜山之故智耶先生諱克莊字潜夫始居
後村人因稱為後村先生文集行海内不待頌美云
　　　存有堂記
存有堂者宋樞宻黄公五世孫文十九公之所建也黄
在莆名族為一二數其先多顯人至樞宻公出入兩府
號宰執之家尤為鉅望初公在太學與陳宜中六人者
極言丁大全之奸編管逺州大司成親率六舘士送之
當時翕然稱之曰六君子咸淳之際起逺外拜叅預元
樞而沒不及節恵易名宋社屋矣生平天性寛仁有功
在社稷有澤在生民有遺徳在子孫承累世之盈有田
數十頃荔園栢林合數頃以上有經史子集萬餘巻所
以篤祜以待後人者豈他姓所得而先哉傳子若孫至
曽孫仲四六公之世滋盛喜散財施棺屨以萬計是後
家指愈衆故居至不能容則析為三房文十九公仲也
慨先人之所有思負荷之維艱召子慶八慶十五諭之
曰先世之功烈盛矣非吾之所得為矣若其他而不知
存之則後而棄基矣吾何敢乃求故誠意伯劉伯溫先
生所書存有二字顔其所居之堂日督諸子相與讀其
書心其天先正舊物實頼以不墜焉百年以來世世寳
之成化五年春慶八公之孫解魁文琳慶十五公曽孫
貢士銓偕試春官以韶辱壻高門請為記嗚呼至哉言
乎不有有之何以肇其先不有存之何以固其後吾觀
諸莆若徐潭掄魁一盛於熈寕玉湖相業再顯於南渡
然迄後無聞人誠以祖宗有之而子孫不能存之者也
然則欲規世族之盛豈一人一朝之力哉昔者溫公有
三積之訓而歸重於隂徳今觀黄氏大較然也産業未
嘗不厚積書未嘗不多然非所以為家夀方寸之仁祖
考飫之孫曽修之雲礽又益繼之則雖欲不光大其門
其可得乎是以至於今日雖其輔君澤民之有未能如
祖宗之暢於事業然其徳義詩書則固未嘗一日不存
矣此則遭乎天者有顯晦而非係乎已者有存否也後
人居此堂者尚思所以存之則迓休承芳豈不相㝷於
無窮哉傳曰公侯之家必復其始行將見焉躬嘗升堂
竊窺世徳之餘光故不辭而記之若潭潭樞府歴二百
餘年巋然猶存與夫孟(闕/)
　
　
　
　
　
　
　
　彭恵安集巻三
欽定四庫全書
　彭惠安集巻四
　　　　　　　　　　　　　明　彭韶　撰
　誌銘
　　　明中議大夫山西左叅議致仕澹軒黄公誌銘
正統末韶入郡學獲見前軰風致及其時禮俗大槩老
成朴素逺浮薄恥言人過居室服用多因仍舊故婚姻
交際畧備儀文而已安識驕侈而以相訕相懟哉郡志
所謂俗幾鄒魯實於縉紳故老有賴焉時若㑹元陳公
舜用郡守方公庭訓鄭公季述及澹軒黄公四五人皆
朝野鉅望黄公於居室終身不挿一椽尤為舊俗繫重
奈不數年前軰淪謝素風漸微似聞後生耳濡目染去
儉入奢愛人以徳君子每為之慨嘆若公遺行安可不
傳示於後人哉公諱常祖字邦經行文三先世居涵江
簮纓濟美為閩大族曾祖林元涵江書院山長祖佛不
仕始遷城西梅峰峰下父震號梅東又遷義井以公貴
贈奉直大夫工部員外郎妣蕭氏封宜人梅東公精易
學為莆士師公少習之始遊郡庠又從林三復顧在軒
二先生治尚書學復卒業殿元林綗齋之門脩詞知名
逺出流軰雅為莆守周公琰所器許遺詩梅東有衣錦
榮歸眼中見之句已而公應貢升太學生果舉永樂辛
卯京闈鄉薦明年壬辰馬鐸榜三甲第一人授行在刑
部廣東主事曹事繁劇因得練習滿三載陞員外郎彌
加詳慎嘗有進天書者五日不得報懼而自刎詔㫖疑
有他寃鞫其居停婦將扺死公原實平反以免丁内憂
服闋工部尚書吳公中董營建奏為其屬採木于山西
湖廣時督促嚴急公為上為下悉心殫智事集有緒民
頗得息肩有御史周姓者共事不法公紏罷之事竣秩
且滿受誥命封贈父母援例省祭榮歸于家人思周守
為知人既還用少師楊文敏公薦陞山西布政使司左
叅議并晉地瘠民貧值嵗㓙多流亡公奏乞招徠聽免
徭役三年悉復業平陽界上有盗聚千人為害公推誠
諭之不旬日皆降附正統十年滿六載致仕歸年方六
十三公形神清朗動止穏重性孝友母蕭宜人嘗病革
祈以身代而愈後數年母沒築墳于鳳凰山掘地三尺
許得甆器五銀牌一上刻使司字有署押葢昔人所定
夀穴未及用而公得之教諭林魯瞻為福地記時公未
佐藩後果符署刻人以為孝感所致堂兄順美等沒無
嗣公為之殯葬嫁其孤女既老羣處里社未嘗以齒爵
自異是後行人方公源深等繼歸故里刑部員外郎劉
公玭時尹莆邑請合㑹元諸老入㑹號曰耆英興守張
公瀾立坊以表之郡故事未有也憲廟登極公進階中
憲大夫優㳺城居二十餘載至成化紀元之明年丙戌
三月十九日卒享年八十有六配陳氏訓導質初之女
男子四長麒娶吳氏次麟娶方次龍娶陳次鳯娶吳麟
為郡廪生女四方江林觀葉茂髙方遂其壻也茂髙為
廣昌知縣孫男七開顔開基開明開敏開科開先開直
女六曾孫男女各一所著有澹軒稿藏于家祭酒羅先
生璟先為福建提學憲副聞公名配祀鄉賢祠中墓在
南山之麓與陳宜人合葬許恭人附許氏生麟廪生久
未有銘至是開顔舉鄉貢㑹試禮部乃奉國子監丞林
君大猷所述行狀請筆於予追憶徃事實增感慨不復
辭為誌而銘之銘曰
俗幾鄒魯稱莆田由宋迄今何𣺌綿衣冠故老為率先
近時猶見黄澹軒孝感宅兆如牛眠髙官屋不增一椽
耆英之㑹郡無前大耋興嗟閟重泉流俗漸降非昔年
特書遺行豐碑鐫典刑尙在可斡旋
　　　儋州知州林公墓誌銘
莆城衣冠之藪布濩仕途老而謝事者衆然年至耄耋
可數也十數年中予所及見翰林學士贈禮部侍郎林
公潮州通判方公尚矣繼而懷慶教授翁公樂昌教諭
蕭公儋州太守林公皆年踰八十聲光相望蔚然為一
時之壯奈未幾時二先生沒獨儋州公存爾𢎞治紀元
八月十八日公亦沒於是鄉郡故老無八袠之叟矣士
林嗟惜明年己酉十二月日子瓊等合葬公暨元配宜
人余氏于城南錦山之原先期馳事狀以銘誌為託予
辱在姻戚不可辭公林姓諱慶字延珍别號雪菴世居
城東稱著姓上世系閥自福唐尉攢公以來具見家譜
四親以下世載隠徳大父伯玉父雲潜母俞氏公㓜敏
知學年十五補郡庠弟子員進脩不倦正統甲子應貢
為南京國子監生業成厯事吏部明習格令諳練時務
景泰癸酉吏部合諸需次上舍生試之公在優等除瓊
州府儋州知州階奉訓大夫儋渉鯨波萬里之外民與
黎雜處氣習獷悍有符祖者㨿重貲任俠制持蠧衆甚
公因事除之一州稱快因相戒畏服自此無敢犯者乃
平賦役簡囚繫脩祀宇造橋梁又以餘力甃郡城通衢
九年之内凡有司之所當務盡厥心為之父老至刻石
頌其徳政天順庚辰秩且蒲公素嚴御屬惡黎官王賦
不與狎廉其不法數事奏治之賦反誣公遂遭逮公白
于京儋民亦群走乞留適遇肆赦錫致政歸公既休居
以家事任冢子以書香付叔季陶然事外惟以圖書自適退
老幾三十年人羡其福履之盛非茍然也卒年八十有六子
三長即瓊娶右族吳尙昭女次京邑庠生娶永豐知縣陳裕
女季芳娶江都教諭鄭啟善女女一適撫州府學訓導吳澄之
子誼孫七禎用和禄睦正安曾孫三長秀長厚長盛銘曰
郡守起家黄髪番番𦙍續以多其歸如之何鬱鬱錦里
寢邱安止埋詞弗侈厥聲無已
　　　知永豐縣陳公墓誌銘
公諱裕字孟寛别號樗庵家世業儒髙曾以上居城左
龍門至公之祖始遷鳬山勸耕嶺之東今為江口人諱
尚質考任漢川縣典史有善政諱乾妣吳氏雩都知縣
秀之女公天資頴慤志趣甚端性本剛急觸事輙發然
一翣湏如故不留宿於中博學多通而尤長於書自為
舉子業已汎濫經史貫穿百氏非如近世專門一經之
陋為文章有理致可咀嚼無枯寒腐爛之病於時聞人
故叅政黄公(闕/)　甚推許之為人善㸃檢慎交遊出入
取與皆(闕/)
　　　　　　　　　　　　　終始皆盡力經紀生得
其養死有所祀無復遺憾壯嵗始入邑庠領成化乙酉鄉
薦壬辰登進士第使河南親藩營葬事大小賜遺一切
不受除知廣信府永豐縣縣居江右窮處民淳可化導
公之治開心任真不設鈎距與民期某事當如何如何
後無緩急守以必信而賞罰行焉久之民曉知公意而
志自定公亦於鄉户悉能記姓名并其物力遇輸賦重
輕差解逺近指掌配别人樂承受無有紛譁於庭者貧
極下户措置儲􁀙稍資給之强梁賊蠧鋤其太甚他無
久繫之獄與慘毒之政訟牒不出境水旱不踰時故民
多饒足陳糓至連藁桔數十年積不以動餘物稱是奸
盗屏息學校益興上司行部至邑乃無一事可問境有
銀廾發浙之羣不逞嘯聚攘奪民日夕憂生變公白當
道亟集戍兵嚴閉坑穴迄於今無事致仕都御史貴溪
髙公上逹每歎曰陳令一府六邑之最也他府有事常
奉檄徃莅晚遘沉疾作輟不定憲臣數薦治狀銓曹竟
以疾不果用成化二十二年乙巳秋公滿九載歸莆展
省先墓越三月疾革以十月十三日終于正寢上距宣
徳丙午十月二十八日生享年六十配孺人翁氏先卒
繼孺人林氏生男信豐側室劉氏生男載豐女六長適
知州林慶之子京次為予子濬次適進士黄文琳之子
鈞俱翁出次許歸司訓王福臻之子瓚二尚㓜林出信
豐等卜以某年某月葬公於某山之原走書與濬致浙
中以墓銘請鳴呼予自稚年獲友翁孺人之弟知恩平
縣時恭因内交於公且締姻好惟公温粹之徳宏敏之
學親之使人消非意而開茅塞非友乃師也奈予叨先
一第公顧晩逹為山邑政成未召而大故及之豈非命
乎憶成化辛丑嵗予偕公朝正而歸途次將别予曰晚
節難保知足不辱早退何如公曰此理到之言吾幸先
而子勿後也既而予抵廣明年調貴州又明年擢内臺
再引疾未允而公亦阻於當道不果退孤負初約兾諧
他日孰知公遽止於是哉將何忍為銘雖然不可已也
銘曰
學古入官兼善為難非有之難弗實可歎膚末其學有
靦爾顔秕政無良民用恫瘝公於斯文幼習以閑停涵
浸漬發泄汍瀾司徒論秀陪列朝班出宰百里于彼山
間去其機牙示以肺肝解衣推食如已飢寒平刑定賦
去蠧斥奸行露無憂陳積如山嗟嗟樂只逸駕難攀載
馳鶚薦倦翼思還惜哉垂雲飛不盡翰一疾彌留事定
葢棺浮榮謂何徳譽孔多尚庇後人允世弗磨
　　　林思承同知墓誌銘
公諱統字思承以字行别號靜齋姓林氏初林以九牧
顯於唐其後衣冠不絶至國朝端州刺史葦二十世孫
環永樂丙戌舉進士第一人官翰林侍講於是林益以
顯公殿元之弟子也嵗行方復失其怙恃二弟一妹長
者年七八少者甫離襁褓雖媵僕代勞不為無人然呱
呱零丁情事難堪而公聰敏夙成已有成人風致故能
經理艱難家業賴以不墜迨授室念二親䘮尚在淺上
亟與其室黄謀脫簪珥以襄大事且為諸弟妹婚嫁以
時世族稱焉有司選入邑庠公思紹美前人講讀銳甚
屢困塲屋不以挫志而問學益老成景泰庚午舉福建
鄉試甲戌登進士第明年除知兾州事州連嵗荒歉乃
薄征勸分多方以處之蕪田千頃里胥徴賦如常民益
流徙公與同知陸嗣昌議奏得蠲其稅之半漳河數為
州患增築堤堰以禦之延袤百餘里重建義倉以廣蓄
積自是水旱不為患征徭糧草嵗審量丁力之髙下以
受役輕重事無不均人是以和選部郎中陳雲之弟佐
兾屬邑毆殺民事覺公被委騐治或為祈免公歎曰以
人命媚人惡在為民父母卒正其罪民有婦寡奸豪奪
其居訴於公得直婦伺公他出䄂二銀鍾以謝室人拒
之葢習公身教舊矣一日脩學撤櫺星門治地得白金
二百兩有竒衆獻為公有公曰文明之祥神假手於吾
人也歸金主者以終學事他祀所亦次第新之成化乙
酉滿九載民詣闕乞留而代者已徃不果從擢淮安府
管糧同知錫以誥命追贈父母淮轄二州九縣為東南
要㑹權勢徃來未嘗少有餽遺以内交取譽維揚大侵
當道檄公徃莅賑䘏有方蠲免不濫上下賴之公久倦
宦途至是年將六十前後連以疾求退於廵撫都御史
及上封事皆不聽嵗辛卯冬入賀萬夀節擬乞休致所
親謂之曰廿載進士兩考郡佐大可藩憲次不失府正
金紫之來匪朝伊夕胡不少湏邪公曰心茍知止視一
命為有餘若無紀極雖萬鍾猶不足吾知止矣遑計其
他乎賀禮成懇䟽乞致仕從之公天性孝友每念二親
不逮祿養先祠什物必極堅緻嵗時忌薦必盡䖍恭創
逺祖貢元公祠自髙祖以下塋域完脩如儀仲弟思纘
死無後公不利立嗣田宅使季弟思經之子繼之營已
夀藏於鳯凰山而備季同穴之制家庭之間白首無間
言焉家居垂二十年公事外不入官府晚益習靜惟與
縉紳故老結東山嵗晏㑹以為樂鄉邦榮之𢎞治庚戌
六月二十日遘疾終于正寢距生永樂壬辰享年七十
有九曾祖弃興化縣學訓導祖應鳯殿元父也父珪泉
州府學訓導贈兾州知州妣董氏贈宜人配即黄氏封
宜人前公十六年卒繼宜人鄭氏子男三茂榮早天茂
春尚義官茂逹邑庠生女一尚幼孫男三鋼銓銑茂春
等將以明年辛亥冬十月朔葬公先介從母之子給事
中林元甫狀事行來請銘予後公入仕宦途暌違無由
傾葢祠部主事宋孔時數言公制行敦篤未老辭榮為
人所難宜述之以範世不謂茂春適以銘見屬其奚以
辭嗟乎去古既逺士懷速化造請求薦勒停致仕葢恒
事也公處州郡無不足之色際成功踐知止之戒可謂
廉退君子矣公之羣行雖多而難進之節卓乎可以警
俗應銘銘曰
繄利逹有定分兮貴仕止之得宜何世俗之躁進兮或
違道以干之茍一得以自喜兮紛嘆老而嗟卑羡若人
之好脩兮不風靡而波隨懷瑾瑜以為美兮凛氷霜以
自持莅大郡於朔南兮藹令聞之交馳却金紫於跬歩
兮囬吾駕以逶迤垂八袠而觀化兮尚遺範之可師
　　　明誥封恭人卓母朱氏墓誌銘
成化二十年春貴州按察使卓公純嘏年六十謝事歸
莆朱夫人已八袠公喜得美解以遂朝夕養既三年夫
人倐嬰風疾治而愈愈復作又踰年弗起夀八十有五
適予廵視兩浙公使人來訃且授以事狀速銘辭曰天
錫久縻官祿曠定省幸歸田娛侍膝下嵗月無何罹此
大戚終天之痛曷有極耶孤哀子今無所用其情矣幽
室之銘敢以為累予黍姻眷不得辭按狀夫人諱儀字
閨則姓朱氏世居黄石琳井唐古田令璣郎中琰之後
曾祖桓祖豫考允嘉俱不仕妣鄭氏夫人㓜聰慧學書
計通孝經論語大㫖女紅精能長歸于卓封君叔輿宋
户部尚書得慶六世孫也舅先沒姑陳氏在堂時家計
稍落夫二妹未笄一弟尚㓜夫人相夫極力營斡孝養
孀姑甘㫖無缺以時婚嫁弟妹皆得其懽心十餘年姑
沒乃合舅氏葬如儀其長子天錫少有雋才謀於家遣
入郡庠果領景泰癸酉鄉薦登甲戌甲科累顯官天順
間夫䝉推封為承徳郎刑部主事成化初進中順大夫
常州知府夫人亦自安人加封恭人於是家慶具成髙
堂齊夀稀年偕榮子孫衆多邑里咸嗟慕焉甲午秋封
君不幸既葬夫人傳家諸季而長子薦擢方面憲使更
任南北夫人年耄弗就養恒移祿以供甘㫖夫人惟含
飴弄孫少長資遣受學以無忘所天之志病革謂諸子
曰吾生平無餘積産業無厚殖汝曹立劵分給無間嫡
庶䘮具薄粥以充費慎無以珍物親吾膚吾瞑目無憾
矣諸子泣而從之又四踰月而逝乃𢎞治元年九月二
十三日距生永樂甲申三月十二日享年八十有五子
男四長即按察使天錫次天鉞天銳天銘女二俱適士
族孫男十一文澂文淐文沂文泮文浚文泗文溥文浩
文汪文潭文演文澂文淐俱鄉貢進士孫女十二曾孫
男五棐棨榘校采曾孫女一葬以𢎞治七年十二月壬
午日未時墓惟新里香山大流岸之原常州府君舊藏
也嗟乎生膺顯封沒享髙夀子位金紫孫聨科第福徳
可知矣銘曰
毓秀閨壼女徳無虧嬪歸名門家室咸宜勤儉相夫植
立扶持丸熊教子顯親揚名命服屢錫髙堂有耀孫曾
繩繩實惟克肖桂籍聨登簮纓有繼大耄其嗟流慶後
裔香山之原劍合于茲匪有厚載式著以辭
　　　鄭教授墓誌銘
昔正統甲子予童年遊鄉校聞師言是科解魁黄公舉
人鄭公林公柯公大為一時壯觀曰東南數舉所未有
葢大叅殿元與二郡慱也於是未識而心識之迨將壯
入仕始獲識焉四人者交莫逆而以文章氣節相髙位
不同名實同也柯黄早逝林鄭猶巋然存後鄭先生亦
逝而鄉邦落寞矣予每為嗟惜茲先生之子徽來京述
事狀請銘追惟夙懐不可以不文辭按先生諱立字克
豫號拙庵世居城東倉邊巷其遷徙𣲖系具見從兄嘉
興府通判已墓志莆詩禮舊族也先生之考為信庵處
士富而好禮邦人士賢之先生早承家庭之教沉潛頴
敏善記過人號佳子弟長遊司訓翁公長僉憲劉公武之
門翁公優於史學劉公長於經義先生從之皆得其所
傳古今事多通知於尚書講䆒精微大有造詣故製文
字語新理到名軰讓之他經諸子亦時搜覽方先軰解
元玭期之甚重舉入莆邑庠遂繼擢鄉薦髙等戊辰㑹
試辭乙榜卒業太學又三年為景泰辛未禮闈擬正奏
三百五十人先生名在選中得㫖留二百人先生移副
榜首列嘆曰命矣夫不復辭授易州學正易當寇變之
後學頺教弛先生白於廵撫都憲陳公泰命郡衞脩餙
廟學乃復舊觀先生日坐躬教與諸生共治經史四書
情同一家日有課月有程如是者數載文事勃興次科
癸酉京闈得雋者四人後累科益盛郎署諌垣多有居
之易數十年未有也嵗丙子江西鄉試聘為同考官鑒
裁惟謹若謝大韶羅應魁二殿元皆是科所取治書士
也歸遭父信庵處士䘮解官服闋改六安州學正教之
如易而成材亦衆成化乙酉滿九載銓試居首冢宰王
忠肅公議擢瀋府長史先生辭以母老難北就養乃陞
饒州府教授饒為江右文物地先生徃莅葢不勞而教
行矣深為淮王禮重郡守至不以相吏湖藩聘考試官
有懷金請託者密俟驛舍既見嚴正懾憚而止未幾丁
内艱㷀㷀再期不出户庭釋服將治行忽得足疾即乞
老焉養疴數嵗親朋過從談論不廢晚生因之私淑者
多壬寅四月六日卒於正寢距生永樂甲午十月五日
享年六十有九子男三長即徽鄉貢進士娶張次衡娶
黄御娶柯女二陳大同林叔重其壻也孫男八曰相曰
楫曰楙曰彬曰霖曰楨曰材曰希文御與相俱邑庠生
先生器宇俊整動止矜嚴取與不茍交遊以類加以學
問之充羣行之富主學南北並善舉職聲聞四馳故一
時士大夫識與不識莫不嘆其為名師儒云何殿元少
相好既貴不改卒以女女御人謂能全交易州教條至
今人猶誦法沒而配祀于文昌祠饒人亦有哀思之什
惜乎不大用而止此也徽才如其志不安小成然則先
生之未發洩者不其大於後余重徽請追為之銘墓在
鳯凰山之原葬以甲辰年十二月庚申日銘曰
人亦有言本碩末茂匪無明徴時有邂逅嗟若先生資
深徳厚胡展不舒胡用不究儒氊以(闕/)鼎食也後抱玉長
終竟獻莫售有竒其逢以須其胄
　　　賜冠帶直庵處士林公墓誌銘
莆有諸林皆號冠冕之宗其居刺桐巷者稱忠義林氏
蓋宋宣靖炎興間有主客郎中冲之奉使死節從子刪
定官震霆兄弟俱仕不屈奸檜有聲信史傳之至穆陵
時霆曾孫光世顯融官至司農少卿子璧卿元賜號妙
明𤣥應道濟真人髙門甲第巋然城中至今如故真人
三世生惟範號悠然翁翁生潧皇明陜西寧夏斷事公
之祖考考也妣陳氏繼妣田氏公諱赤字忠伯行慶一
號為直庵姿貌明秀長髯䟽眉偉然世胄氣象人與之
接不覺斂袵斷事府君逺宦公治家政因不求仕痛母
不逮養遇異母弟崇伯友甚先世墳塋祠宇勤勤脩飭
産業皆䕶惜惟謹曰祖先所以燾後者也忍失之乎府
君謝事歸公奉養備至時迎鄉曲諸先達㑹聚為懽人
稱曰克家子性不嗜酒尤長幹蠱每執里役輙為郡縣
官所異待里中推為耆宿承受公事公起應之上下以
為能故閤老岳先生季方出守莆郡政號神明亦許公
為助我韶讀禮家居時鄉有水利事頗鉅先生命公董
之不踰旬月皆整辦費不斂而力不重勞鄉人目為長
者以予之所見如此其所未見能一言既邪府君沒公
亦年邁岳先生弔祭復命公從事如舊公謝焉治家樂
善延師教子為世族增重年七十重客皆上壽黄内翰
仲昭序以美之今上登極改元𢎞治公年八十承詔冠
帶論者謂古皇極之世有錫福之夫其猶是歟四年庚
戌七月二十四日得疾卒遡其生永樂己丑八月二十
三日享年八十有三配徐氏宋殿元鐸之裔孫文球女
聰慧宜家先公四十年以景泰壬申卒年四十有五繼
吳氏先公十年卒年六十子男三長羽邑庠生次翹俱
徐出女七徐出者一適方吳出者二適陳適黄媵出者
四適楊適許適王適徐其庶長子翺與二媵亦先卒孫
男六曰欹曰歆曰文恂曰文博曰天相曰四明孫女五
曰世龍曰世鳯曰世榮曰世羆曾孫女二羽等卜以年
月日奉公與二母合窆于嚦􁬊山之原先期公之女適
黄者曰進士開顔㑹試禮部奉邑庠廖生預所述事狀
以墓誌為請韶辱公知舊奚可辭遂述而銘之銘曰
忠義之世衣冠之胄惟後之艱忽圮而仆林有主客奉
使以死删定弟兄大農父子濟美先後宋史有聞潭潭
故第至今猶存斷事承之式克荷負自公上視乃祖乃
父懷材隠處孝友在躬小試區里綽有祖風世徳髙年
嗟孰與儔詔賜冠服閭里優游孫曾穆穆復始有期歸
安茲邱銘以昭之
　　　明封太淑人黄母林氏墓誌銘
封太淑人林氏系出莆邑景徳里姑青望族女是為湖
廣左叅政誥贈大中大夫資治少尹黄公之妻和兄弟
四令子之母年七十九以𢎞治甲寅四月十四日卒是
嵗十二月二十七日葬于常泰里景祥山夫塋之次仲
子翰林編脩穆先期具行狀來徴墓銘惟大中公優學
藻思通才敏政威望冠一時天下所謂黄廷永者少失
怙恃㷀㷀自立淑人歸寧于家未振凡粗細事一皆以
勞自處内具甘㫖外備交際咸周而罔缺公蓋未嘗知
有無得以專意於學後迨官南臺厯藩憲淑人皆從念
後姑宋太孺人年髙且子姓衆則求納妾盧氏以事公
自歸養姑姑性峻急淑人曲意奉之候起居上食飲無
違節姑恱臨沒時伏枕三夏中侍藥滌穢無厭意姑常
祝言願汝子婦如吾婦是吾所以報也淑人間承公命
合從父弟購刺桐巷古第葺而徙居焉其居氣槩實甲
城中成化初公踰五十未及大用而沒千里之良方騰
踏忽遭一蹶淑人痛之戒諸子迎柩厚治䘮禮已而伯
子和摠家政穆與叔季秩秀毋廢學曰汝父人豪也齒
爵僅若是吾大懼善慶不白於天下汝曹不丕承先志
是汝父真死我未亡人為不毋勉之念之諸子受命惟
謹和幹理整肅兄兄弟弟而家道成矣穆感友于既貴
積祿入為援例救荒有將仕郎之拜三弟皆勵志篤學
並舉科第穆官禁近得推典秩為廬陵縣教諭去載偕
歸為養方歸時翰苑儒僲賦榮壽圖詩以慶穆奉誥挾
圖至中秋上壽賀者充庭淑人大喜更覺矍鑠衆唶唶
稱嘆以為莆世族未始有也至是患脚氣疾因以卒淑
人天性慈祥處事務厚見人無智解與饑寒者恒閔䘏
之家人收佃租必戒以殺額無苛取曰此吾家外藏寄
之以待子孫不亦可乎於婢僕軰終身未嘗撻一人公
在官嚴甚淑人善以柔承之間過其用刑故公雖嚴臨
下而不毁傷始以夫貴封孺人後以子貴進今封考季
三母朱氏四子惟秀試禮部沒于京盧氏出也三女適
郡庠生方暻林翔龍西安縣教諭林典孫男十有六人
曰洪曰濡曰清曰濓曰溥曰海曰淙曰溱曰澤曰浩曰
汴曰濟曰玉藻曰沂曰蒲曰藩女八人君子謂太中公
施豐報嗇幸有淑人之賢垂老持家福澤貴顯於今為
盛公之道於是始大彰閨門之訓有明徴矣銘曰
姑得孝婦家有慈母夫受賢室啟大其武千里一蹶悼
夫中止留餘有慶取必於子昔人有言梓材既斵貴在
後人施之丹雘蘭桂叢芳簮組蟬聨仲也登瀛館閣稱
賢錦誥煌煌講臣是錫假寧有詔慈顔以懌忽其逝矣
下從所天刻詞昭美垂千百年
　　　周廷粲太守墓誌銘
百年來吾郡鄉試士獨正統丁卯陳冢宰一科登第最
衆猶宋劉著作之榜然明年戊辰廷對所得尤多魁傑
聲名之士内而保傅外而牧守森布天下人仰敬之若
故饒守周公廷粲其名下士之一也公美丰姿有才諝
曉暢世務初授户部主事己巳之變郊有戎壘公提千
卒分主給餉犯難冒險能以智自全敵去監收京儲景
泰初遣勞軍于西蜀歸復差通州等處儹收芻茭公在
京通出内嚴明宿蠧窒穴軍民徳之天順改元英宗皇
帝復位大行黜陟命吏部擇郎官御史有望實者為牧
守得公等十有四人宣入便殿面諭以治道賞寳楮賜
宴而遣之凡此皆前所未有異數也公拜知温州府淛
東之俗習尚華侈巨室好事關節以立聲勢吏胥缺輸
貨于官以補之髙下有價士惰廢業累舉乏人面前馬
走善設間符同規利囚繫以氣相勝積嵗月不得出公
到官正已率下内外有截申嚴禮制暇日課士而辟吏
用所長事務叢㳫一見輙有斬斫劑量得宜訟獄小大
刻期與决多不越三日五日諸為奸利相戒遁迹敝政
一切改紀焉郡地邊海珊江沙漲在處不清而稅不視
業民以病告公按量得實為更正之貧户始復生意他
如學舍輿梁之類屬有司當行者無不完繕郡以大治
屬邑父老咸嘆賢父母以為創見府學潘生濬以公直
其藏匿逆黨之寃繪象于家祠之廵按御史閻鼐上䟽
旌公異政將再書考丁父封主事公憂服除改知饒州
府爬搔紏摘將以抑强扶弱而公性豪整亷隅外見不
能為齪齪細謹態廵視九卿簠簋不飭公恥之遂致官
政而歸成化六年庚寅秋也於是太夫人翁氏尚無恙
公樂養之暇構載徳堂以奉晨昏寳書堂以榮誥勑傍
列勤友齋禮賔所博古軒以備文㑹燕遊之適閩藩叅政
陸公孟昭為立歸樂坊於其第十三年丁酉五月九日
以疾卒距其生永樂辛丑享年五十七翁夫人悼念之
再期亦卒公諱琰封主事公諱彦由祖考妣以上世諱
見考墓誌配歐氏封安人子男四長文郡庠生後詔賜
郎官娶俞次槙仙逰醫學訓科娶陳次禮娶鄭次弼郡
庠生娶吳女二長適林次未行與禮俱先卒孫男四文
等既塟公于王倉福興岩之西原謀曰先人徳業宜有
幽刻告于禮之外父翰林檢討廷綱以知州髙昂所述
事狀走書請為銘公早從我先刑部府君遊學貴而視
我最恩乃不辭而以治郡銘曰
於赫英皇束濕御宇更賢牧民申以天語古重師帥史
紀循良善效而職世用平康公拜稽首徃蒞于温欽服
弗諼三載攸聞惰業以徙諧價以絶我敏而公吏民胥
恱豪奢踰制流風斯靡峻其隄防務俾率禮薄徴簡繁
視市如野片言裁决事無留者海囓陸沉亦有息壤荒
度定賦均其消長載闢儒宮科目繼繼田餘粳稻水無
厲掲父老交嘆稀逢百年獲免黨禍留像祀焉御史飛
簡旌公治行氓之憂矣讀禮不幸滙澤劇郡起公治之
剔蠧擲垢公優為之乾沒可畏公致而還千里弗售方
臯所嘆期老慈侍而又不遐年斯位斯其命也耶
　　　陳文耀方伯公墓誌銘
成化甲辰八月十六日江西右布政使陳公以疾卒于
官舍遺命其子璽曰張翰林同年交厚知吾深可求傳
我彭廵撫吾故友言不隠惡可傳信墓銘必委之於是
璽返柩於家乃奉張廷祥所為恥庵小傳使致請銘嗚
呼文耀之材之行海内推服世方仰其有為而竟然耶
予言何足以重公然辱治命不可辭勉受而叙之曰公諱
煒字文耀福州閩縣人先世衣冠文物著于閩之大義
具載考翰林侍讀絅齋先生墓誌絅齋元配林夫人無
子繼納林安人以宣徳庚戌八月十七日生公資稟秀
朗聰悟過人甫十嵗失怗力學年十八舉正統丁卯鄉
薦景泰甲戌㑹試登甲榜以疾未廷對奔嫡母䘮歸嫡
母惟一女嫁已久公盡出母所遺衣物付之曰以慰吾
母於地下天順庚辰始赴對成進士例遣歸待次至臨
清覆舟溺子女止不行寓教山東御史劉魁軰皆出門
下未幾取囬京明年選理刑又明年拜河南道監察御
史錦衣衞有都指揮自英廟時得幸連起大獄䧟無辜
公與同官因更化之初䟽其奸利謫戍嶺表中外快之
南京給事中王徽等劾内閣臣黨立廢后事調逺州公
請復其官以旌直臣不報尋差廵按蘇松常鎮四郡嵗
連歉荒甚命有司發廪盈十萬以賑之諸衞漕卒遇造
舟預以月糧錢質于富室以充費而自無升斗之食公
為㑹其月日平其子本約嵗可餘七月糧悉以還士卒
上海民婦與私夫迯其父慙謀殺丐女衣以婦女沉之
江月餘形變則誣婦翁因奸殺其女婦翁無以自明引
伏公疑令人蹤迹之果得之蕪湖巨室於是坐婦父以
死移北直𨽻提調學校公嚴章程勤課試而歸重名檢
學官被黜者餘三十人士子被汰者餘四千人復以生
員舊例充吏適中不學士子計特奏寢之成化庚寅陞
江西按察司副使福清商十三人見殺於石城民敓其
貲而燬其尸久不得主名公亷知為潘氏捕至伏法藩
司因盗越獄罪獄卒以故縱者二十七人公以一盗迯
而死典守者二十餘法太峻减論以徒甲午陞本司按
察使不事威刑而風稜自著上杭富商林春遣奴王氏
等歸家至番昜湖同舟人夜投十餘人于水而取其貨
王氏墮水不沒浮三十里得援出訴于公乃戒邏吏物
色之至撫州掩捕焉賍盡獲盗無一人免者臨川人陳
季宏搆民王華一為軍縣捕之急華一濳殺繼父白文
質誣季宏因捕毆死獄數年不决公疑之詢知文質有
幼婦吳氏逮之至具得華一殺文質狀季宏得减死嵗
嘗旱甚公禱而雨既而有芝産後堂柱衆以為瑞公曰
此嵗豐人和之兆於我何有哉吏部連薦為浙江廣東
左布政使皆不得與而公又丁母安人憂去官既為闢
祠堂定祭禮立家規且剏霽心樓以淑子姪杜門不出
有終焉之志適江憲缺使吏部亟以公補之公不得已
至官持已愈嚴馭吏愈峻而治訟愈力吏民益畏愛之
朱子語類久不傳不憚勞費為梓行於世吏部復以湖
廣左布政使薦又不與明年乃陞江西右布政使公不
以正官自逸猶隨牒分守于外弋陽樂平二邑之境有
溪介其間樂平民陂以溉田弋陽民輙潰之彼此閧訟
積不相能公躬履其地見陂可溉田萬餘畆而為弋昜
患纔二十而一遂屬一邑民諭之俾樂平民仍陂水行
溉而倍償弋昜患水之田并代其徭賦民皆樂從新昌
民陳守訓者力貧耕讀為書良善之家四字旌焉蓋凡
賦政之餘有可以勸善懲惡興學下士者無所不用其
心其風操之厲不减於持憲日也兩廣總督都御史乏
人廷議推公堪任雖俞音未下而士大夫咸色喜已有
淛江左布政使之擢而公不及見矣公為人志髙行卓
所存所履一欲於正而不茍静重整暇有澄不清撓不
濁器度義所激則勇為之至處人情周世務極其纎悉
能知人邪正咸區别云然考其人終身果然妙翰墨善
吟咏片言隻字為人寳惜聚書且萬巻手披口諷非有
事未嘗一日舍去為文章典重有體恬退之操尤所雅
尚自為御史為藩憲正佐無一官不以親老乞休致為
請疏或連歲上顧遭時貪賢尚能曾不少副公志而公
於親没後惟以退休為事然既不可得則繪深衣幅巾
行樂圖題其上云念八閩之雲樹無限歸心貌七尺之
骸軀聊存逸興其識趣之高尚悲慨可想也配林氏封
安人側室王氏子男四長即璽娶臨川知縣姚志人之
女次在次里次章並未成人女二長順適給事潘汝發之
子渙先卒次恭適户部尚書黄鎬之子璽與順嫡出餘
皆王氏所生也十二月某日葬公于常思山之原銘曰
福唐大義衣冠之聚古靈同源為三侍御翰林貳憲兄
終弟及胡年不遐而名孔碩方伯嗣之弱冠髙科為學
勵行古人則那弱顔固植有如處女見義必為則莫敢
禦諫官補外時宰私意九察一䟽直臣增氣錦衣有臣
周來為(闕/)　　　　瘠人以蘇按是南服發廪濟饑提
學(闕/)　　　　　江憲紛如陟副而正發奸示神罔不
(闕/)　　　　　鉤距斯得越獄誅首刑乃不慝義臣(闕/)
　　　　士式訛爾心罔逾憲度和氣蒸焉(闕/)
　　　　難進不售自初為官每懷棘(闕/)　　　　不
逮于小恤宅既闋無意於世使者在門(闕/)　　之制再
蒞江右聲績益揚長彼方岳將都憲綱祿秩伊何僅踰
二父夀考伊何既艾而五奚奪之遽不老其成豈天於
世未欲治平身歸閩嶠名留海宇千載悠悠稽出此處
　彭惠安集巻四
欽定四庫全書
　彭惠安集巻五
　　　　　　　　　　　　　明　彭韶　撰
　　碑銘
　　　興化府重脩城隍廟碑
城隍廟何祀一郡所司保障之神蓋后土氏類也今凡
官寺皆立后土祠郡若邑皆建城隍廟其義一而已矣
人庇于神神倚於人人之所行不負幽明則黙與神符
吉無不利自有徳福之道焉茍蘖自已作獲罪無禱則
㝠㝠之中似主判者之我棄矣非為人敬慢而故施愛
憎驚動以禍福也地方升降盛衰之機大約因人而致
其類是夫興化府城隍厯代有碑國初因之號神為監
察使民由之而不知蓋藉其威靈隂翊王化是猶神道
設教之意也後止稱城隍之神詔頒示天下蓋正名定
號以一民聽是乃敬事無諂之戒也廟有塑像見者肅
恭先儒論山川之神難於像設則此城隍之像若亦可
疑嘗細評之今夫隂者為郭窪者為池四環而髙深固
為城隍之象矣然人之仰畏不于其形而于其神既神
目之則必想其容儀思其動靜精神㑹聚靈感斯通切
意焄蒿悽愴中若有接於視聽之頃其神之昭著乎塑
繪從之而生殆所謂義起不得專以髙深狀之矣神之
廟室創自洪武庚戌脩於宣徳庚戌堅久壯觀惟抱㕔
未備月臺未闢及門制卑陋廊廡淺隘厯前政未之有
改每當舉祭或遇霖潦内外湫逼吏長茍且其事神罔
顧歆郡以不寧𢎞治二年冬郡守丁侯鳯儀朝正于京
同知府事仁和朱侯士客新視篆謁廟惕然自計曰神
明所宅過陋失中匪儉祗辱府雖貧不可不先治是然
亦不可歛怨于下乃積罰贖之入節公用之出矢心弗
他久而益䖍貿石市材鳩工命徒以來嵗庚戌春興事
蓋廟始建至是恰十周星矣理數環復衆為嘆異適黄
巖王侯存敬代為守饒平翁侯存道補郡推相與從臾
之踰年落成殿㕔前增抱五間兩傍增二間皆形加捲
蓬如闢月臺為尋者二東西廡舊十間今南北各增間
一後增架一前中各建一蓬室甬道横其前綿亘上下
外為大門增舊為三甓牆兩端如眉中為次門循舊為
三而增建屋六間左右連甍屬于兩廡丹楹藻梲曲欄
堅礎凡几案器皿之屬一新如儀周阿峻整寛可容衆
幽可避氛逺望即觀稱神居也當祀時守佐率屬行禮
政平人和神心恱懌屢降休徴于今四載嵗獲豐稔家
用平康予歸休見之喜中書舍人林君季厚及諸士大
夫請曰此鉅役也宜垂後盍筆諸碑遂特書而繫之詩
曰
赫赫城隍主司保障祀典有嚴輿情歸嚮福善禍滛執
樞黙相不言而化旁孚逺暢廟貎言言式示崇亢門廡
不稱曷為氣象賢侯戾止有作斯倡輪奐鼎新神居益
壯祀事孔時錫我嘉貺嵗有常稔人告無恙報施罔輟
功用益狀左賢右忠並峙郡望尚祐來者無俾多讓
　　　宋贈僕射陳公脩墓碑
皇帝即位之初制詔郡縣脩塞厯代名臣墳墓莆介閩
南多先正遺迹惟時守令趣辨目前閣是事不問禮部
又用武庫郎中楊琚言行憲臣督之既五年而福建按
察副使旴江何公廷秀僉事姑孰鍾公徳卿先後行部
至莆故宋大中大夫行右諫議大夫充集賢院學士守
袐書監致仕上柱國頴川郡開國伯食邑九百户賜紫
金魚袋特贈尚書左僕射陳公諱靖十三世孫淮兩上
書言僕射父贈吏部尚書仁壁公墓在南力里壺山僕
射墓在安樂里新塘皆久不治而二祖行能在信史功
澤在莆民淮誠不忍顧力薄願乞如明詔時淮年髙深
衣大帶動止古雅又行義足以動人二公至與為賔主
禮即下郡令縣令佐脩二名臣墓成化八年冬迄工如
儀淮曰是惟朝廷天地之徳羣公父母之心與吾祖宗
之烈在敢一日忘諸於是謀樹碑刻述以告其鄉生韶
曰其為我銘之噫吾莆唐宋諸名臣故隴荆棘多矣陳
氏再世獨得今日者淮為之後也蓋其尊翁廷傑先生
力學好古舉儒官有名永樂間淮文學行義實世之二
家父父子子夫夫婦婦縉紳諸族視之有愧色嘗遊太
學當得官不肯冒年茍就去不顧獨尊祖念宗無時釋
口純孝出於天性然也何鍾二公以風節自任故於淮
有合銘曰
古稱七閩莆屬于泉陳氏居閩來自頴川由閩而徙清
逺令始為莆右姓世多受祉子仕開平天雄廵屬間關
嶺表以啟芳躅是生尚書洪進從事開寳啟運勸之内
附帝用錫命檢校膳部歸録海隅兵革不試奪田淤海
以開溝洫民其賴之允世無極贈典有加官僚之秩權
領冢司維以勸徳僕射𦙍之允文且武起身縣尉公不
之恥靖寇蘇民特復公里莆始建軍實以公言遜宅為
治功孰與肩改簿陽翟薦有位序司户叅軍仍來于許
大宗興國適有遼師制勝五䇿能結主知遷丞將作以
監利國知無不為言論鑿鑿糊名易書考校維公世以
為式塲屋是宗乃理庶慎乃使于夷何天之寵章服是
宜民事屢陳簡在帝心轉運江南嗣爾徽音沿納無藝
民亦勞止論罷太甚庶其甦矣勸農奏議手自編摩經
國有集用藏于家啟封備服勲階並進秘書歸田不相
其命爰自筮仕二十四遷為名法從沒世稱賢熈寧嗣
君有嘉臣軌執其遺書贈之左揆循吏特書人所慕顧
苖裔猶宥而况公墓髙岸為谷忽罹不測皇帝勸忠制
詔脩塞憲臣司牧奔走將事士民興嘆忠孝何負生死
䝉休罔間多故𤣥室堂堂彌增髙厚曷以致之惟公有
後
　　　陳康懿公尚書神道碑
公諱俊字時英别號愚庵世居莆之後埭早負才志頴
敏不凡少長與故御史黄仲淵行人林時深叅政黄廷
永同遊學俱有重名于時稱東廂為多賢公為時文精
深雅健詞明理備行軰皆師事之正統丁卯以書經舉
鄉試第一明年戊辰登進士第又明年授户部主事父
珪為廣東文昌縣教諭卒于官公渡海迎䘮海南富土
物公私以事至者渉險是懲類稇載而歸公一無所取
上下嗟異服䘮家居未嘗干澤郡縣服闋仍除舊職景
泰甲戌差督天津等衞舊欠秋青草公上言官兵原採
取之額已難徴辦况嵗增耶漁不可以竭澤朝議是之
得减增數三十五萬束滿嵗歸江南蘇松諸郡負上供
銀七十餘萬兩公受委徃督不數月告完部長貳竒其
才俾典闔部章奏終其官天順三年遷員外郎四年春
同考禮部㑹試尋轉郎中五年兩廣合兵討叛蠻英廟
命公徃督餽餉假重權以行公便宜擇吏分方趣辦得
無乏是冬遭毋夫人䘮乞守制不允次年蠻下兵解始
奔䘮囘監軍總戎合百金為賻却之成化紀元復任郎
中於其部未幾陞南京太常寺少卿時郎官久無拜卿
少者公以賢譽始得之搢紳榮焉然皆惜其閑散知非
久居也四年召為户部右侍郎公於户部號素鍊至是
邊事動四方日奏灾傷公佐楊尚書鼎隨時裁决懸合
事宜部屬相謂諸文移稿有陳公筆如嵌金然其重之
如此五年持節充正使册封荆王七年京師饑奉詔平
糶太倉米百萬斛以利民公慮奸黠乘勢射利乃奏請
石以下許糴多者閉不與百年虜聚河套規内侵憲廟
命將征之勑公總督軍餉于陜西公請出内帑銀助邊
且除徑道發丁飛輓勞勩集事無間寒暑是役也榆林
大㨗公偕諸將凱還加食從二品俸九年改吏部時退
傳尹公為冢宰文莊葉公為左侍郎公與之同徳一心
前後銓叙㝡稱得人十年文莊沒公代之十三年滿九
載拜南京户部尚書又越二十二年復滿九載赴闕請
老不允賞賫羊酒寳鈔俾還任與子天叙入胄監公既
還再以老疾辭遂加太子少保致仕賜璽書馳傳還鄉
仍命有司月給米二石輿𨽻四人逾年以疾卒𢎞治元
年二月二十九日也距生永樂己亥享年七十訃聞今
上復加䘏典賜謚康懿遣官諭祭且營葬于湯亭山考
教諭府君與祖明善皆以公貴累贈南京兵部尚書祖
妣黄氏妣鄭氏俱累贈夫人配夫人馬氏先公十年卒
側室林氏某氏子男二長即天叙娶方林出次天秩尚
㓜某出女四長適黄曾次適潘麟餘未行嗚呼公為人沉
毅簡重孝友亷慎實終身之行故哀榮特異云方公之
歸也莆人聚觀所在如堵予憶陳正獻公事寄賀以詩
有曰郡樓紫氣銷沉久喜見清風太宰歸蓋莆之人物
在宋惟乾淳為盛時則有若正簡莊敏文節以及二劉
諸公布列在位然其名徳莫過於正獻後三百年至我
朝成化間復盛材賢林立然其望實亦莫過康懿史言
陳相孝友忠敬清嚴好禮平居恂恂如不能言今觀公
大較然也然陳相居天子左右公留南都十餘年故言
論風烈彰微不同時則爾矣天叙以予知公請銘神道
之碑乃序其大者銘之其他榮遇世系有墓誌在銘曰
宋有正獻作相阜陵福履名徳為莆首稱三百餘䙫寥
寥莫繼迨我憲皇時有康懿惟康懿公人所讓賢于思
而揚望之偉然方初筮仕不家于䘮慎若處子禮以自
防卒减芻茭閔其勞止氓負南金徃亟稽理寛嚴適宜
綽有賢譽主典章奏冗務何預乃考㑹闈乃督軍興嶺
南行營戎功告成爰自郎署擢貳奉常召佐司徒遭時
劻勸平糶賑飢其均惟則奸欺不生人乃食徳虜入西
鄙命將徂征督餉給邊公又在行師飽戰力諸將奏凱
公加泉俸移官少宰三賢同徳為國光華銓叙公明帝
用汝嘉乃擢南都長彼民部載更司馬以贊留務天官
上卿終而獻績乞骸不允榮荷三錫公曰予年懇請弗
違城邑聚觀如天人歸璽書寵貺宮保進秩廪粟繼繼
輿徒翼翼云胡不靳及期考終皇情悼惻䘏典優隆勒
詞堅珉焯徳燿功何以擬之企古福公
　　　葉氏先塋碑
昔元制用人分南北南人率不得至宰輔凡華族無有
公相繼顯率多官州縣浮沉以止若異代名勝之後尤
為所外上不以貴下不以來徃徃中絶弗聞者矣金華
葉氏宋阜陵時諱衡者為宰相其裔遭㓂難家族流散
譜牒失亡雖有居其故鄉而世系無傳莫之考信有約
庵先生者金華府城北四隅人仕元為九江路判官後
隠迹不復出事業生卒之詳於今無能言者故老相傳
先生未仕時讀書於城北智者庵歸隠後卜築於城西
芙蓉峯下居焉遺址尚存謙恭厚徳時目為長者子顒
字景南克承家學以時多故不復仕性甘淡泊善吟咏
所著有樵雲獨唱集傳于世年八十四而卒與約庵俱
葬芙蓉峯之麓配張氏生士亷字子髙亦能詩家存殘
稿國朝洪武初從軍淮安遂占藉為山陽縣人年八十
二卒贈户部左侍郎配淑人黄氏卒八十自此遂葬于
淮上數世俱單傳子髙始生三子長諱雍字邦和行厚
一年八十九卒累贈户部左侍郎三子仲曰詳字本道
行榮七號頥庵累封台州府知府季曰淇字本清行榮
十今為户部尚書知府二子長曰贄字崇禮今為四川
左叅政次曰寳字從善冠帶義民尚書之子曰貢國子
生未仕而卒一子本廕叙國子生尚書先宦遊江廣屢
至金華展謁見約庵樵雲二世故隴依然而嵗時麥飯
不得親洒一盂欲分房徙居之迄今事奪不果則嘆曰
路判公去吾五世生平事迹已無知者年更遼邈吾恐
衣冠之藏將忘其處况他乎哉於是伐石為碑樹於峰
下間請刻辭予聞韓魏公先世居鎮定後徙安陽忠獻
既貴乃推尋祖墳得而表之今觀尚書公之刻石先塋
正猶忠獻之用心也宜銘以示來世銘曰
惟宋婺墟宰執相望衡相阜陵于葉有光季世多難宗
散譜亡有元約庵崛超故鄉郡判自致恥祖汾陽樵雲
繼之隠徳弗彰世學善鳴於詩其昌胡耕不穫胡弛不
張亞卿載徙淮土戎行乃子乃孫乃冠乃裳尚書叅政
疊桂聨芳顧瞻先塋各天一方孰綿蕝之以限牛羊穹
碑爰樹于彼道傍過者必式視此銘章
　　　白塘李氏重修先祠碑銘
惟李氏世家為莆之望辨族姓者謂唐宗室江王後遭
武氏難淪落泉南五季板蕩諱言系閥至宋錄其裔格
授泉州助教再世轉入莆微弗史見其顯而可徴者自
承信郎諱富公始嘗從大將韓蘄王有功辟殿前統制
司幹辦公事事母孝樂施與創修橋梁至數十人食其
徳居白水塘東墩至今呼為制幹家蓋功行完具不待
稽諸清門自足為世世不斬之祖矣三子次廷耀為惠
州僉判又徙居西墩六子長次若茹皆登科第重輝襲
芳震耀一時以後支屬屢薦鄉書若之子暨孫又割己
産以為圭田而西墩之宗祀益盛厯元世五世孫讌老
號西塘者實生五子而伯仲叔文森文善文材尤克家
業乃益昌爰定祠墓祭規以垂于後孟季二房不有焉
入國朝書澤如故宦績不絶然大槩皆西塘後也永樂
間僉判故第㕔事罹于鬱攸子孫各隨小宗世數祀私
親於室而統祀制幹諸先祖嵗時權寓他所而已正統
丁巳西塘四世孫徳文為族長乃即㕔事故址搆祠堂
廣三丈六尺深四丈有竒中設大龕合祀上世神主其
於儀制草創未備至天順甲申嗣族長徳懷又搆前㕔
為祭畢燕飲之所中為大門外有簷廊石砌甬道拾級而
上其合祀仍舊成化二年嵗在丙戌故族長孟殷賢而
好禮始以義起徹中龕甃石為臺廣丈有二尺深三之
一釐為五龕中祀制幹僉判諸祖中左祀割田有功頥
齋父子以其年邈不嗣故專祀之中右并左右三龕則
祀文森三昆仲以下神主人自為龕蓋出四親之上於
家有再興之勞故世祀之若四親之祀則各仍私室茲
堂不以入也又沿故規定祭物俾三房子孫迭収蒸嘗
年租以供具若上墓若諱日若冬年俗節皆有祭因以
燕朔望則叅謁惟謹故家遺俗蓋彬彬矣先是孟殷之
羣從純體廣雖㧞儒科未大發泄自後不數年五人連
得雋元鎮登進士第今為廣東按察司僉事長源文獻
為學諭偕伯通有嘉四人者行將㑹試春官其他待舉
難一二數長源乃孟殷之孫暨有嘉皆文善後元鎮則
則丈森後伯通文獻又文材後也上距制幹公凡十二
世矣憲臣行部式其閭為樹進士坊於祠南道中其南
舊有欄墻横窓下瞰白水塘加潤色焉風致曠逺殆與
此祠相為悠久僉事與長源謀曰先祠改觀惟乃祖是
頼不有碑刻何以示後人知今日也而以屬予嘗聞之
禮有不一而情無窮為人後者不知其祖則已知之而
能恝然乎昔者程子嘗祀始先祖矣紫陽夫子本之著
於家禮後疑其不安而止我太祖洪武初許士庶祭曾
祖考永樂年脩性理大全書又頒家禮於天下則逺祖
之祀亦通制也然設位無專祠今莆諸名族多有之而
世次龕位家自為度或分五室左右祀髙曾以下或雖
分五室子孫左右序房各祀其髙曾以下而皆以中室
祀先祖或按禮分四親各室以西為上而先祖止祭於
墓所人反疑之議禮老儒迄無定論誠以人之至情有
不能己不能一焉今白水塘之祠上祀十有餘世揆諸
禮意似非所宜然族屬之衆且踈舍是不舉則人心渙
散無所維繫欲保宗祀於不墜綿世澤於無窮豈不難
哉嗚呼是祠之關與其重矣乎嗣修後人尚其鍳諸銘
曰
天潢肇迹經于異域懷山沃日莫知其極胡可蠡以測
承信有赫忠孝維則輿梁畢力民懷其徳斯君子之澤
自東而分于彼西墩科第萃門僉判後昆肆厥家有聞
髙堂言言垂三百年守懈弗䖍鬱攸是延其爾後之愆
孰徃不復是營是度祠祀攸作以合宴酌惟執事有恪
來格洋洋降爾百祥甲乙聨芳文物益揚更千百年勿
替厥常
　　　來鶴樓合祠碑銘
姑蘇來鶴樓在鶴山書院内初蜀魏文靖公為宋名儒
登宰執後家平江元世立書院祠之置學官弟子員肄
業其中國朝例罷生徒而書院猶存文靖公神主在焉
永樂以來凡遣大臣行視水利廵撫地方皆居院以治
事屢加修葺宣徳正統間巡撫尚書周文襄公徃來居
之最久將稀年時又到到之日適其誕辰有雙鶴來翔
于庭衆咸異之既去蘇守朱勝為建來鶴樓於是院正
堂之後遷置神主於上未幾公致仕歸而沒今三十餘
年矣東南人念公功徳不置多立私祠間寓僧寺獨蘇
城無之况公之功于蘇尤大安可無也蓋公二十年間
總核荒蕪田糧創立水次倉庾囤户田甲義役傳馬官
俸折徴餘米存積凡糧運加减之則濟農飲散之宜種
種便民者俱自公權輿而於蘇始焉至於清理范氏義
田經畫崇明塗蕩濬吳淞顧浦一帶水利建寳帶吳江
等處橋堤太鎮衞學之肇造吳縣儒宮之改遷似此之
屬又皆於蘇傳焉奈之何僅肖像學舍而不他有也書
院雖為鶴山而設來鶴則為公建文靖公固可專祠文
襄公亦可合祠也蓋文靖公之道學可法於後世而文
襄公之事功最感於吳中合祠於蘇不亦宜乎成化甲
辰秋予忝巡撫是邦處於書院瞻拜文靖公神主於樓
中而環視樓下石刻皆頌美文襄公事然無其主意前
人謂來鶴為公而樓足以顯名於無窮惡用主為噫此非
所以敬賢尚功之禮且無以慰邦人之思也越明年夏詢
知公功之詳於是令太守李廷美造公神主擇日奉置
于樓與文靖公並偶予赴召未能成禮遂俾守卒事又
繫辭於碑曰
惟宋之季卭實有儒道徳問學與西山俱叅樞開督萋
其毁譽乃巻而懷卒家於吳爰暨似續顯揚是啚元乞
立學比迹鵝湖師生濟濟以景賢模我朝更制冗泛其
祛依神之木尚仍于初鶴山有堂制使來居文襄戾止
視民卒瘏晨夕在念如切肌膚公資明敏公性勤劬畫
堂晝訪粉盤夜書待旦行之子惠我蘇荒疇招佃免爾
負逋米石加耗五六平輸石四准直二十四銖料簡賦
長無俾侵漁審權校量互收調區一孔一目不漏不䟽
里甲十季差次運夫還復而均貧富樂趨鱗鱗水次倉
積山如京運漕兊贈加有餘乃置濟農以備不虞驛傳
有給義役有湏織造上供嵗𣲖軍需胥此焉出别無科
敷公簡義衞經造閻閭問民疾苦甔石何儲發廪賑之
野無饑莩海縣流沙淤為蕩塗經畫分授抵補坍租贍
族義田先正之模載清傳付俾後畢哺乃遷吳學或剏
或郛省元倫魁接武天衢吳淞顧浦泄彼太湖乃濬乃
鑿民免其魚寳帶湖堤嵗久﨑嶇乃甃乃築人走坦途
二十餘年恩布仁舒非無㓙嵗我有儲胥非無祈寒我
有袴𥜗軍民足給逺邇歡娛間有煩言久而益孚雙鶴
翔庭適公懸弧僉曰異哉兹其瑞乎眉壽之徴進祿之
符鼎建來鶴樓于北隅公歸在朝首拜司徒辭掌邦土
惟帝曰都南圻再撫敢忘捐軀臣年及矣幸賜懸車胡
歸三載弔者在廬吳人思公至今不渝窮鄉尸祝㑹城
盍無瞻彼鶴山來鶴相於徳業雖異㑹歸不殊百世之
下兩其師諸
　
　
　
　
　
　彭惠安集巻五
欽定四庫全書
　彭惠安集巻六
　　　　　　　　　　　　　明　彭韶　撰
　　祭文
　　　祭朱士傑都憲文
周重師保漢建三公必有元老位寄兼崇始公未入人
仰髙風曰韓與范經畧軍中迨公既至人瞻徳容曰文
與富夣卜攸同曷為其然素履篤忠武以禦侮文以華
躬昔在廣藩冦起嶺東公别淑慝弱撫强攻遺黎獲免
血刃膏鋒採珠鉅役誰恤民窮公馳密䟽感動宸𠂻一
封停詔懽聲融融布政關閩譽望益隆乃都風憲撫鎮
西戎帝顧兩廣久如潰癕移公總制曰惟舊封公也敬
賢恤民重農處事周悉罔間纎洪醜類肆虐毒矢長弓
諄諄化誘披露襟胷振揚威武以待弗從推心納降斧
彼奸兇五管以寧兩江載通承平如故民阜物豐凡此
摧廓惟公之功擢正中臺仍傅青宮星象垂異天啟聖
聰聨章以諫善類所宗曾未期月降此鞠㓙騎箕長逝
朝著其空皇情震悼百辟哀恫匪無宏材匪無鉅工懇
懇體國未見斯翁某辱故吏幸㑹是逢知己莫報負愧
㝠濛兹返柩車南望灝穹雪涕寄奠以誓始終
　　　祭翁氷崖尚書文
惟公慱逹明慎端厚坦直吏事精能書法俊逸汪洋度
量茹納無迹恢廓規模為時巨擘方事紛擾公私填溢
談笑處之人嗟敏給或勢危疑禍機激射勇前當之人
為惕息左圖右書千巻萬帙手不停揮人推大筆前條
後例有因有革議事以制人服多識橋梓聨輝伯仲合
璧科名接武金紫相襲公始為郎金榖是職譽望隆洽
坐登顯秩擢貳司空拯民之急力請作坊减損工織謫
臨蒸(闕/)武夫搆隙逮獄錦衣聖情斯惻仰荷生成告者反
斥成化改元遂都邦伯大江之西流聲煇爀漸起舊臣
内臺以陟巡撫東山三載成績司徒乏佐公其遄入乃
董京儲紅腐山積乃位八座望冠羣辟累䟽乞骸臣已
年及有詔勿朝勉理煩劇公拜稽言敢不力疾義所未
安雖死無益䝉恩許歸加禮優秩宮保進階無俾家食
月授之粲嵗給之力凡此異數褒表忠赤非公莫致用
光今昔駕言行邁舍彼淮驛故知留飲微覺不懌中道
遽䘮未底家室柩車南旋行道於悒遣使葬祭皇有殊
錫生榮死哀世所罕匹某等曾厠末僚或同鄉邑沐愛
有年酬知何日兹聞訃音莫不沾臆豈曰吾私為世嗟
惜馳酬一樽恨不羽翼叙哀成章言非藻餙堂堂如生
庶其來格
　　　祭吳尚忠都憲文
惟滇之内為坤之維外控百番内制諸夷大將世守常
侍恊持臺臣總理權假便宜公起方岳既撫楚師帝顧
交人在彼藩籬老成遣鎮牙纛載移大距斯脫百孔是
彌改紀庶政威聲四馳八百用命樹撾戡黎丱人來告
課增倍竒人力不堪公䟽哀祈天聽雖髙民心則怡屯
田嵗入實多漏巵公窒蠧穴徴斂以時西人方戴忽焉
騎箕返柩來東駐幄于兹惟兹貴陽公有去思待公不
來而以䘮歸辱官隣封久仰清䂓嵗時音問使价不遺
今而已矣迄無其期率屬以奠雲物增悲
　　　祭張宗器都憲文
追惟昔者正統之季公方弱冠巍然甲第聰明英偉一
時寡二仕優而學刻志無替經集子史下至書計含咀
搜羅愽通强記揮翰如飛應酧罔滯海内嚮風徧攬俊
乂武可折衝文可經世允為通人展也國器始居水部
隂陽為沴公言澇甚道殣莫瘞宜預發廪以續生意朝
議從之令譽日至瞻彼太原北門屏蔽授公專城蓋欲
外試乃遭家艱解歸守制再調四明政尤卓異化洽循
良法屈常侍陟叅嶺省峙乃儲備軍旅嵗興饋運相繼
遷牧于浙扶衰補敝厥聲皇皇逹于四際帝顧西川民
蕃物熾俾長内臺撫循其地發摘如神奸豪斂避披閱
咨詢莫辭勞勩征播伐松人服膽氣遷瀘定黔誰能建
置加祿延賞司徒是貳毋也云亡䝉恩葬祭公居草土
其能有幾董漕缺人都憲復莅此職之難國賦攸寄嵗
五百萬非力莫致士困盤慱備極勞費公徃蘇之庶其
少憇上供留使萬舸來塈上下胥懽初豈附麗三孤八
座跬歩可企胡不降康頻見下㿃皇命醫來投以良劑
民之無祿竟爾長逝當宁興嗟縉紳隕涕某等日忝僚
屬亦有年契隔闊數載情言莫既兹聞訃來北風吹袂
洒淚邊城馳神漢澨用陳微牲兼以清齊專使徃奠公
其勿棄
　　　祭韓永熈都憲文
惟公負軒豁之資具文武之器尚功喜為勉脩好義由
五陵之年少登南宮之甲第拜官裏行見事風起剛斷
有聲奸豪斂避乃按察於外服暫離海隅遂僉書於内
臺益揚風紀巡撫大江之西剗削百年之弊草木知名
豺狼逺逝慨重剛而過中再貶斥而坐廢未幾賜環復
移棘寺進副本兵匪人曷比出叅名藩蠻氛方熾長子
帥師仗鉞節制斷藤告捷我軍增氣折馘執俘動千萬
計列郡賴之始有生意兩廣再造非公莫致揮翰若飛
人服公藝决事如流人服公智長才逺畧文饒可繼御
史大夫三公之貳未老謝事聖明所畀樂一觴而一咏
又何憂而何忌云胡弗疾一夕而斃縉紳為之失聲百
越為之罷市懷徳思功曷其有既某等竊官嶺表熟聞
公是兹成小康實謝餘庇畏簡書之有嚴抱生芻而莫
置謹走使价薄薦牲醴
　　　祭黄庭獻亞卿文
繄宦途之擾擾兮慨衣食之不豐瑟縮不能出户兮夫
豈委蛇乎自公嘆明靈之獨異兮不混混以為通脫蟬
蛻於汙濁兮振鴻飛於㝠濛爰以簡而自命兮誓畢吾
生以相從昔冢宰魏夫子兮一見公而改容遂馳名於
俊造兮徘徊乎郎署之中彼吳下之紛華兮乃百貨之
所鍾公徃使乎其間兮垂一槖其屢空出叅預而典藩
兮自江右而浙東旋召環而登用兮少司徒之優崇分
留務於南都兮曰四海之所宗寛帝顧之西憂兮玉節
迤邐乎蠶叢蟊賊屏迹以逺去兮民俗藹其和同老臣
不可久外兮肆納命於上宮何彼蒼之不弔兮遽一疾
而長終嗟欲詰之無因兮信神理之難窮某等忝承節
制兮久欽徳風南望閩山兮臨穴弗躬敬寓一觴兮以
寫哀𠂻
　　　祭陳孟寛知縣親家文
惟公資性開朗兮坦實不欺彬彬君子兮後學之師門
户甚正兮趣向甚夷禔身以禮兮介特自持處事以義
兮劑量得宜不諂不瀆兮公是公非善談名理兮聽者
忘疲惟造詣之獨得兮騁雄偉之宏詞久遨遊於芹泮
兮不見售於主司年既强而始獲兮登甲第之巍巍期
晚成而大用兮僅試邑於江涯實賦與之定分兮非人
力之可為勤脩職業兮孰計崇卑六事克舉兮苞苴莫
施平易及民兮民其愛之政成美解兮喬遷有期徑歸
展墓兮浮榮若遺書來報我兮年已及耆青山可樂兮
白雲可怡予為蚔蛙兮從臾不疑嵗月幾何兮曾不旬
時書猶未逹兮公疾弗醫兒女姻婭兮重以故知離多
㑹少兮中心孔悲兹胡逺逝兮莫恤我私進誰相從兮
老誰相依南望故鄉兮山川𣺌瀰佇立反袂兮泣涕漣
洏椒醑寄奠兮公其格斯
　　　哀李英玉先生詞(有序李諱瑩别號守愚/)
李徴士先生與先刑部府君蚤以儒士相徃還韶獲拜
之先生試于鄉不售退而教授于城南務巷以詩文自
娛再遷于後棠村遂定居焉先生資性坦直出語即見
肝肺人無賢愚皆樂就之方壯時有司兩以明經薦皆
辭不赴最後以賢良徴鄉士大夫咸欲先生一起迺勸
行先生勉從至京師銓曹試其能亟稱焉移文覈實將
授官先生不幸卒于旅舍蓋莫非命也韶早辱先生知
愛叨忝今日方喜得求誨以無負初心而先生不可作
矣嗚呼哀哉孰知我悲乃為哀詞以寄予情云
吁嗟生死兮晝夜之常生順死安兮其又何傷先生奚
死兮客于帝鄉文則多有兮材又孔良胡不乘時兮奮
飛四方困彼塲屋兮幾閱星霜棠村嘉遯兮身隠名彰
明經再薦兮乃入觀光故人(尹/旻)冢宰兮汲引弗忘匪私
是暱兮職在明揚大堪任邑兮小列儒庠一命非侈兮
行道可望乃猶弗獲兮實命不臧魂魄何之兮凄迷故
疆風神如在兮月滿屋梁嗟哉先生兮似是而亡丹旐翩
翩兮白露瀼瀼言念疇昔兮實沾我裳三尺之墳兮于
彼道傍百世人知兮有道其藏
　
　
　
　
　
　
　
　
　彭惠安集巻六
欽定四庫全書
　彭惠安集巻七
　　　　　　　　　　　　　明　彭韶　撰
　　墓表
　　　雲南丘副使拙菴公墓表
𢎞治二年八月莆致政雲南按察司副使丘公卒越又
明年十月四日葬于邑谷清里白塔山之原翰林編修
凃先生瑞既銘其墓矣其孤郡庠生守淵欲表顯之致
書奉刑部郎中朱君悌狀來屬余余與公有姻契好是
不可辭公諱山字安重别號拙菴姿貌明秀性氣温惇
自少便入佳士之目常慕元儒盧齊韓之為人於遺篇
諷之甚習有所吟作類其格調而興致幽逺大有能詩
聲且妙書法同里林庭芳先生永樂進士負重望罷新
㑹令為學者師竒公才女焉踰冠遊邑庠治舉子業精
專不怠於時攻時文者多不事雜作獨公兼之而聲名
益振竹岩學士柯先生時歸省在家深所器重天順乙
卯舉閩藩鄉薦髙等城南諸生相率從公學若郎中朱
君悌博士鄭君繼皆公徒也閱兩㑹試至成化丙戌登
羅倫榜進士觀政工部承朝命往甘肅散賞有功官軍
畢事歸總戎遺以貂裘異物俱卻不受越明年授温州
府瑞安縣知縣縣號煩劇人民樂奢豪猾至不肯奉法
貧富生女多不舉公嘆曰民俗之弊一至此乎即嚴令
禁之有一豪負老猾弗循約法乃捕至於獄且聞奏而
重繩之自此境内肅然㓜口全活者衆仍教以婚嫁之
宜禮節簡儉無浪侈費民雖始惑而終信叛教者逺矣
邑以治稱故刑部侍郎曽公翬巡視浙江首奏旌異辛
卯浙江鄉試公自簾外以夙望入補簾内所舉士時稱
得人壬辰滿三載考績赴京擢江西道監察御史初巡
通州倉再巡南城皆力去宿弊不事姑息乙未京師饑
監糶太倉米斗斛細給而多攬取息者輙斥弗聴民厚
徳焉未幾奉勅往兩廣清理軍政凡三年逺惡州郡無
不身至從容逮踐根究始卒而親與定奪軍民交口稱
便丁酉廣東鄉試公監臨其事得名士尤多若凃編脩
其解魁也辛丑巡按應天等府南畿根本重地按治之
寄非老成御史不可公以先聲一旦莅彼寛嚴適中人
謂得體及被璽書恤刑巡行咨詢悉心推鞫活誣陷三
百餘人周歲代歸滿九載矣遂擢雲南按察司副使公
居六察年久多陳言匡禆然又不欲株連毛舉自托於
骨鯁之名以傷朝廷大體故人多服公之量而亦憚公
之介也既而擁節臨滇恩威並著夷方懐服忽以足疾
懇疏乞休以去滇人圖留不能得上下嗟思不置年方
五十五云方公之脱屣滇憲也道出貴陽余有内臺之
拜未行公曰丙戌同進十又二人吾幸先取金紫兹得
早歸天意不薄壺山風月當盡收入吾詩囊願先生勿
久累功名山水之樂不孤矣予諾而未及踐公歸閑三
載每於壺山蘭水之區載酒遨遊觴咏為樂一日將斬
木結廬以避俗偶遽得風症起伏二年竟不能治至是
卒上遡宣徳辛亥春秋五十有九所著有賓陽樓集凡
六十巻存於家其書法之妙則金薤琳琅在崖州大忠
祠石刻可考也公之先晋江人世系遷徙具載㑹元陳
公中撰封監察御史直菴府君墓誌中妣林氏贈孺人
繼朱氏封太孺人配林氏亦封孺人子男三長守浩中
書舎人娶郭氏次即守淵娶林氏三守洪娶陳氏女一
淑鈿適山東提學僉事楊公琅之子溟孫男八茂椒茂
梁茂楧茂榮茂㭿茂中茂章茂榶嗚呼公問學有源委
行已有本末器量過人政事可紀余輩素所推下者也
奈用未究而歸歸未久而沒君子惜之雖然觀其所立
可以永傳而不朽矣况彬彬孫子皆可望以克紹其世
者乎余故表之以垂後之人
　　　南京户部郎中同年方朝宗公墓表
方為莆田族姓之甲葢江南之望也名位科第蟬聨不
絶自宋為盛然止於卿監經畧而未有登宰執者元世
稍歇入國朝又盛然止於郡守御史而未有正部院者
以韶所獲識若大行人栁東先生潮郡判東軒先生碩
學篤行宜致通顯然皆守初官不轉一階他不及二先
生者有起家於其身至卿佐殆物無兩大而各厚其一
歟此予於郎中方公朝宗有慨焉公上與宋廣南經畧
使大琮俱出閩禮部郎中仁載之房世居烏石山下既
生長右族濡染詩書習聞官儀知行已為政之槩而公
又少頴敏獨異嗜問學長入郡庠名重儕輩景泰丙子
舉福建鄉試明年天順丁丑登進士第韶黍同榜觀
政刑部公觀政都察院實同寓舎公簡約清飭終歲徒
歩時時讀律令為鑒戒若法為己設者性善飲然人非强
不沾唇不妄譏議人慨然有志於事功欲知見於世交
際持論微露克己頗為異意者所不合而韶愚直自遂
感而愧改者衆矣既而韶忝備刑官公亦拜南京户部
江西司主事陞員外郎郎中皆於其曹曹事雖分省而
治至於差遣則惟材是使常擇以委公其事之所以難
者軍國財計倚重東南凡吳楚江淮之賦漕運外大半
留南京又賦禾稿秸以備馬政皆於江南北列倉場居
之執役其中多軍衛狡卒時與主吏為奸利民行賄受
濫惡物即不與賄於斛秤暴以取贏使民常負其數公
受委監視蒞之以明察持之以亷勤奸弊衰少輸民䝉
惠於時户部言有為郎官必數公成化乙酉歲侵所在
民飢時議行平糶法舉公主之措置有方竭其心力貧
富稱便歲己丑亦然右都御史太原周公户部尚書鳯
陽陳公先後總督粮儲皆知公凡南京四十八衛倉常
命公總理之七年辛夘公以郎中滿六載考績於朝還
道病困卒儀真舟中時三月二十八日也春秋四十有
一適同年工部主事髙邦寧在磚厰為治喪䕶至南京
子桓迎以歸莆塟於烏石山之原士大夫咸痛惜之公
為主事郎中兩得推封父尚與先生如其官母鄭氏累
封太宜人皆年七十有餘公負衣冠之胄隆孝友之行
而又材器動人使假以年髙可邁祖烈平亦不失慎終
為二親榮乃今已矣公豈能瞑目哉噫將天欲夀方氏
之世不使其大發泄而遺其慶於後耶不然固不當遽
止是也公名海字朝宗以字行後又字廷宗配宋氏封
宜人子男三長即桓次模次栒女一公之塟也學士金
陵倪公既為之銘桓又請予表其墓予推天道人事而
致嘅嘆於再三列其大者如前不無望於桓與叔仲云
　　　南京大理寺丞何惟孝公墓表
何公惟孝余天順丁丑同年也厯官刑部主事貟外郎
郎中以至南京大理寺右寺丞其丞也善類皆以為喜
未數日即終於位又皆以為悲時成化七年辛夘六月
也方四十有二其年反塟於新淦何家山之原翰林傅
先生為誌其墓而表碑未樹至十三年丁酉公之弟監
察御史惟一按蜀將歸謂某宜為公之善名夫人能知
之然寺丞常例不登史傳不有述焉時異世逺又何所
因以考信乎葢自厭常好異之學興士以庸行不足為
相誇為竒節盛舉以痛快人心然考其自治則踈矣是
謂無本事業惟孝不如此也為人以重人紀厚倫理為
急其遇事可為則為之此其所以加人一等也惟孝於
事親未嘗有厲色惰容而委曲以就其懽心禄不待厚
時輟以市衣服具㫖甘世有達官文人兄弟俱登朝著
而不能同居惟孝於二弟先後舉進士皆養而教之資
用出入無異財二弟之事其兄亦如嚴師然與人交也
出中言以相語無少險誕遽罹禍不測極力營救或不
合誦言使聞之其人往往悔曰惟孝無心是吾過也於
是同年同志無不愛而敬之居官任職不憚煩碎甘淡
薄去華侈鞫獄視詞如何理直矣無勢亦白不直即上
官必與之辨四川中都屢有詔獄三法司議奏皆以委
惟孝推之卒得其辜功以報於是輿論歸重而大理之
命下矣惟孝於父子兄弟朋友之間迪知允蹈所謂先
立乎其大者大者既立則於他事宜無不用其情一時
賢士大夫皆屬意惟孝可階大拜而惟孝乃止於此惜
哉惟孝性敏而專為事必底於成少治舉業名動羣士
右㑹試遂為第三人學者多相從授經以取進士若吏
部員外吳珉山東僉事侯恂户部主事孫中中書舎人
周紹榮監察御史李瑛行人薛珪進士吳珙樂鏞皆是
也稍暇讀書不輟為文章簡暢有氣骨詩雜諸體冲淡
和平皆藏於家方惟孝之往金陵也寓書於韶曰生平
不厭學而奪於職事今兹南都留務甚簡將盡讀未讀
之書足償吾願矣詎意中途連喪妻子而惟孝亦染病
不起何斯文之不幸而吾黨之遽哀乎然考其所自立
所謂一日之長百世之短吾必謂之讀書矣公諱衷世
居新淦之蓮潭父貞代府教授累封刑部員外郎母徐
氏累封宜人兄弟六人善新城知縣純即侍御配宜人
習氏子男五慎益忱怡悌習與益俱先卒女二未行自
公之沒韶宦遊廢學甘於無聞其言何足以為公之輕
重然追思往歲進同年官同曹居同巷而知公之胷次
學行為最詳葢公之學可能而勤不可能孝友㢘介可
能而誠不可能是宜述而書之嗚呼百世之下豈無聞
而興者乎尚有考於斯文
　　　四川副使范誠夫公墓表
公諱純字誠夫號樸齋蘇州府嘉定縣人同予登天順
丁丑進士第又同拜官為兩京刑部屬成化辛夘予副
蜀憲公來僉司事予分道川北公偕持斧使者走邊盤
驗芻糧梁益地廣西南界畨部道險惡多瘴毒凡憲臣
所不能至之䖏咸有公迹考覈虚偽徴理稽欠汨沒簿
領中踰年而後歸又權治戎事於松潘皆鞅掌勞力且
有戒心者公曰職耳為之愈勤故事舉而名彰川南北
二道分巡再歲紏慝繩奸風采肅然歲丁酉予以憲正
朝京公釐總司缺失賴以葢覆明年予出蜀又明年
松茂有警公督運至威州蠻來攻城據髙山夾水架木
飛擲入城人不能行如是者連日威幾不守公計招羌
民數百夜伏伺山後旦皷譟開前門若往攻狀蠻盡下
趨我軍羌民已潛馳山頂用其飛木反擊之蠻敗去邊
境自是遂安適瀘叙等處整飭兵備副使缺朝議擢公
為之葢自為郎至是二十餘年青衫華髪始進階四品
而猶有逺役滿三年大埧都掌諸蠻部寧帖無事鎮守
大常侍掊軍實市珍禽以充貢奉一衛或賦白金四百
餘兩公白止之弗聴嘆曰吾不能與吾人為地豈可復
仕乎即以疾乞歸著練溪醉叟傳以自見其言曰醒者
能取大富貴久視而長生叟恒於醉者不能為彼之為
將一貴賤齊貧富等彭殤不知孰為髙孰為逺而孰為
大小嗚呼可以窺其所存矣公不嗜飲寓言耳好讀書
其學最長於詩雖處冗劇不廢吟咏興至拈筆疾書格
調清雅稱為作家凡有詩十八巨帙文二帙藏於家公
之先温人元季曽大父仁夀避地居嘉定生景逸是大父
生彛封南京兵部車駕司主事轉員外郎丁外艱改南
京刑部以至今官成化丁未十月朔卒春秋六十有二
娶金氏贈安人繼娶王氏封安人生子男二長曰升邑
庠生次曰豐女三孫男二嵩驥孫𢎞治元年二月八日葬
于城西頃涇先塋兆次公先自為墓志其十月予理鹺
事道嘉定哭弔公家升等以文請予諾之乃以二十八
言表其墓曰三十而仕六十止内省外臺官再徙洸洸
風雅見遺文過者必式范公墳
　
　
　
　
　
　
　
　
　
　
　
　
　
　
　彭惠安集巻七
欽定四庫全書
　彭惠安集巻八
　　　　　　　　　　　　　明　彭韶　撰
　　書啓
　　　與郡守岳公書
公祖大人閣下向入城府荷禮待委曲故舊之情固如
是乎愧淺薄不足以堪之甚感甚感且以韶在治下必
諳本土政俗使一一陳白退而深思凡吏於此者未聞
有此問乃於今見之嗚呼莆民一髪命脉其在閣下也
夫其在閣下也夫韶雖無似然自㓜好談迂闊之論迄
今未改鄙見一二其曷敢不言自古為政者未始不以
教化為急然非人人詔之亦示夫激勸之機耳若朱文
公王十朋與凡名公所至皆以表彰先賢為務為是故
也莆郡學後舊有鄉賢堂以祀先進然其地迫隘瞻敬
無所又所祀之人頗失之泛不足以勵後學故莆雖號
為文獻之邦然節義日衰難以救藥韶妄意莆中先進
之文章節義政事功業無出蔡君謨陳俊卿林光朝陳
宓李富若言論事迹著在信史與諸家文集無待備述
然或人猶謂蘇長公以進茶譏君謨有前丁後蔡之言
似不滿蔡者殊不知天理人欲同行異情蔡公之意主
於敬君丁謂之意主於媚上不可一槩論也蘇公之言
正猶望京謠前宗後杜之言特謂其鋤誅奸盗之相繼
耳非謂宗澤乃杜充比也不然曽子固在福州亦進荔
枝謂曽道君以口腹之欲可乎蔡公之學之節蘇明允
極慕之其子乃譏之豈有是哉或又謂朱文公嘗答門
人有陳無足道之言疑指正獻公者夫文公之學乃聖
人之學正獻誠不敢班然不特正獻為然如韓范文富
事業最為顯著類不能滿文公一哂何耶葢文公之論
乃伊周格心之論而宋諸賢相不過漢唐名臣之流殆
難以此而貶正獻相業也艾軒則倡道於前復齋則扶
持於後子誠之忠孝兩全之五人者名位雖或不同然
為千載殊絶人物則一謂宜别立祠宇如廬陵忠節堂
之比使邦之人士以時祀之搜訪各家遺集置諸祠中
庶後人有所矜式而挽回古風不難矣次則陳次升之
入元祐黨籍陳文龍陳瓚之身死强虜鄭漁仲劉克莊
之博學詞章是亦表表耳目他如林藴陳靖靖之裔孫
旅傅楫王邁方宇若陳均之流無非偉人乞下諸生論
究或升配祠中亦無不可若鄉賢堂則所收頗寛故前
林圭盧質中諸人皆與焉韶思近故江西僉憲陳敬其
為人最為可欲而不可惡景泰間曽以十事進諫惜乎
不用故通判佘耀始令太和方楊陳二公柄用而能强
項不為之撓後通判饒州歸而澹素終身故學正鄭濟
著書經大學中庸講説至今學者遵之故教授徐安祖
在安福最為善教與物無競此數人沒後人仰之不衰
若列之鄉賢堂中未必不惬公論也又鄉賢東一祠舊
因文公凡三至莆特設廟貌祀之陳復齋為之記後不
知何時廢為文昌祠夫文昌神學者所羞道為宜毁之
仍貎文公焉是亦風化第一義也莆中故蠻地滛祠特
多雖豪傑時出未之能革所祀神類不可曉奸黠之魁
每月指神生日歛錢祭之時出禍福語以懼村氓妖言
之興多由於此此間有儒士林邦俊酷怪滛祀乞特委
之俾行四境遇滛祀䖏悉令除毁就以所在廟宇依洪
武禮制設立鄉社鄉厲二壇使鄉老率其居民以時薦
祭庶足以祀土榖之神而不餒若敖氏之鬼矣莆中地
狹人稠寄食者衆死後人家多不肯容其殯歛往往置
諸荒堤斷岸之中連年暴露甚為可憫乞下里甲隨即
築埋亦古者當春掩骼之遺意也莆中舊有饑民倉七
處多無蓄積近聞欲借富户儲備此意甚善然饑民無
歲無之非必十分荒歉然後謂之饑民也将饑而不能
濟之待其既饑然後知發似未善又倉所與民相逺窮
民饑餓之狀主守者多不得知至於開報名数只憑里
隣供結因而張虛鼓偽真饑之民反不得食而得食者
乃奸詐侵漁之徒也妄意欲善此法須倣文公社倉遺
意或一鄉一里推舉平素有行誼知民艱苦者俾司出
納遇有饑民之家隨即開報闗給若年豐則毎年取息
二斗稍歉則蠲一斗大歉則全蠲息榖逐年如是俟十
年後莆無饑民矣且如維新里戴時暘其人曉大義又
勇於任事若使之專任此責免其泛役豈不大有成就
至各鄉各里皆求如其人任之則饑民之萬萬幸也他
如科𣲖之擾差役之編吏卒之售其奸之類轉喉觸諱
區區難以盡言俟靣既也不次天順甲申歳正月念五
日韶再拜
　　　與姪原岳員外書
向屢得書并承厚儀老夫婦知感第懶拙失於修答非
自尊也九月初䝉恩陞刑部尚書此官莆人少拜老夫
㓜學時志齋儒職聊為庄家出色不意年老推排獲藉
祖宗餘庇偶塵八座悚懼不寧深慮曠職不克善後耳
竊念賢姪年富志强今在郎署正宜勉建功名克辛克
勤不患不遠大也向改户曹聞有厭意此甚不可隨所
寓而脩其職神理自不負人此處便可騐人識見地位
廣狹於此基矣勉之勉之將仕弟六月來此不幸去世
苦痛不堪比日老妻久病危篤幸而無虞門户蹭蹬奈
何便中書知不一
　　　與長男濬圖世科事
莫恨當年志未酬更思黽勉紹箕裘雞忩獨掩槐花暮
蟾窟髙攀桂子秋宦業成名存顯晦文章家數有源流
若能早立規模定方可終身事進脩右詩與子濬可勉
力以圖世科我於十一月十二日到貴州二十日上任
此地蕭條至甚然為官終得受用勝如廣蜀吾極安之
科舉在邇汝母在家宜十分勉力以慰親心他固不足
言也
　　　與次男瀚勉世學事
昔眉山蘇洵少不喜學幾壯猶不知書年二十七始發
憤閉户五六年乃大究六經百家書說與二子軾轍至
京宋歐陽文忠公獻其書於朝士大夫争持其文二子
舉進士亦皆在高等於是父子名動京師而蘇氏文章
擅天下為人在世不可蹉跎過日子營營勞役亦損身
體須是放懐將就得過也罷年紀髙欲讀書宜少取熟
讀漸漸有滋味覺得快樂也勉之勉之
　
　
　
　
　
　
　
　
　
　
　
　
　彭惠安集巻八
欽定四庫全書
　彭惠安集巻九
　　　　　　　　　　　　　明　彭韶　撰
　　詩
　　　寄愚庵陳冡宰(終謚康懿/)
勒就功名上鼎彛乞骸累䟽達金扉鴻恩此日加宫保
鶴髪來年是古稀閒結耆英尋舊侣新裁野服稱初衣
郡樓紫氣銷沉久喜見清風太宰歸
　　　送謝文祥御史謫南陵丞
零露一以墜原野生微涼金風轉蕭索四壁䖝吟螀夜
長不能寐攬衣起徬徨仰視天宇濶素月揚輝光奄忽
浮雲馳肅肅鴈南翔一啄諒易謀豈不足稻粱窮海纍
臣書藉爾逺見将羽毛尚摧落愴惶未能忘云胡抱孤
影悠悠岐路長願言隨陽歸以慰朝夕望
　　　魏孔淵太守送岑嘉州集書韻復之
岑嘉州真名流生平浩氣横清秋詞源澒洞傾枚鄒春
江曉漲蛟龍浮從班解秩不復收從軍直到海西頭湖
沙三載踏驊騮長江萬里空悠悠間闗西赴五馬侯郎
官御史青幕遊蜀嘉山水増清幽夜夜文光煥斗牛嘉
州嘉州知不憂遺文流落人重修當時炙手勢莫儔至
今寧有姓名留
　　　送鍾岳賢姪之教上海
吾家田舎少聞儒分𣲖横塘頗讀書伯子􁦆郎超美秩
季方博士得新除風生池畔芹香細雨過庭前草色舒
文教從容真可樂慎毋倚席度居諸
　吾彭氏世居章江宗多務農𣲖分横塘一支乃有學
　而仕者往歲原岳與其從父朝用俱為南京曹屬今
　原岳陞户部員外郎從弟鍾岳又拜上海縣教諭誠
　繼美矣予生故居於鍾岳之行能無感乎為序詩以
　送之
　　　送方宜約郎中還朝
督餉時聞有好音東人懐惠起謳吟千倉露積餘紅腐
萬竈煙浮散緑隂寵辱不驚書最績便宜屢上罄忠忱
及𤓰忽報趨朝去歲旱行㸔作傅霖
　　　贈吳汝賢學士
南都佳麗正春風學士承恩出上宫鍾阜山光浮紫氣
秦淮樹色暎房櫳詩吟真境無聲處人在金門大隠中
應念榆關持節者籌邊何日可收功
　　　書林風木為徐橋徐資時作
瑟瑟悲風起墓林親容何處可追尋九原徒抱終天恨
三釜難忘此日心颯沓秋空時作籟蕭疎白晝自成隂
謾将繪事傳遺迹耳底無聲淚滿襟
　　　貴州聞長男濬中鄉試
海國秋髙有鴈來鄉闈捷報好懐開一經教子初登第
五薦從翁未入臺北里遊程衝雪去南宫捷報㸔花囘
人生須念君親重莫戀平居在草莱
　　　送陳公甫還廣
白雲縹渺出林端盤礴回風欲雨難歛却神功歸洞去
故山依舊碧㠝岏
　
　
　
　
　
　
　
　
　
　
　
　
　
　
　彭惠安集巻九
欽定四庫全書
　彭惠安集巻十
　　　　　　　　　　　　　明　彭韶　撰
　　賛
　　　最拙翁賛(司副周木之祖/)
道以拙存俗以拙美曷為最拙兼是而已天巧其報視
爾所履不在其身必在孫子
　　　柯孟時殿元遺像賛
髙材逺韻清標粹學倫魁之中嶄然頭角玉堂賔詹歛
博施約四海望之北斗喬岳若究其用庶興禮樂
　　　何廷秀侍郎畫像賛
許公在開元而家學益振申公在元祐而世徳益昌由
包羅之廣大實踐履之輝光業在信史後人所望孰完
厥美而集其芳人也如愚闇然日章其必充逺到之器
而可合二公之長
　　　彭文憲少保公賛
端重寡黙瑚璉珪璋太學羣處衣冠必莊夙有令望入
閣遭喪解官忤㫖歸斥奉常碩果存剥留翊嗣皇經綸
治平詞章未遑大魁首相科目有光
　　　中山徐武寧王贊(諱達鳳陽人/)
天眷聖明篤生賢輔削平羣雄翼我洪武反狄隂山雪
恥千古攻城弗屠手完藏府錫爵分茅以有魏土奠彼
朔野莫敢予侮氣作山河不物以腐
　　　開平常忠武王贊(諱遇春濠州懐逺人/)
長材偉貎猛如􁫢虎手提椎埋早歸真主强漢偽吳席
巻以舉長驅入燕光復中土錫胙疇封以開鄂渚允矣
元戎赫然威武廟祀于通血食千古
　　　誠意伯劉公贊(諱基括蒼人/)
天地方否曷仕於時運際休明仕止乃宜就桀就湯節
義奚虧大哉王佐燭物炳幾運籌制勝翼龍以飛昭回
制作文章是咨允為宗臣爾爵爾祠
　　　岐陽李武靖王贊(諱文忠泗州盱眙人/)
勲戚之胄一世人豪淹貫羣籍曽是六韜甲囊畫赤家
有戰袍宋元故都兼舉並包宣威萬里實惟爾勞庸建
上公以國于曹追王廟食没膺寵褒
　　　寧河鄧武順王贊(諱愈泗州虹縣人/)
惟武順王洸洸丈夫功叅佐命義旌之初氣葢六軍視
敵如無何堅不陷何強不鋤弔民禮士慰彼來蘇節鎮
八州恩信以敷稽古凌煙褒鄂為徒
　　　東甌湯襄武王贊諱(和鳳陽人/)
堂堂襄武沛豐故人股肱之佐心膂之臣徙下江東奄
舉甌閩摧堅撫順弔伐用申六合一統允藉元勲釋兵
以老情寄彌親功宗元祀李鄧其倫
　　　翰林學士承㫖宋公贊(諱濓金華人/)
春日載陽列宿繁張江流湯湯是為先生徳容之粹文
名之高學問之長㕘賛宻勿翼導元良功在萬世其曷
敢忘
　　　御史中丞章公贊(諱溢浙江龍泉人/)
元失其綱民率為厲出而濟時去以全義結廬匡山以
待聖世營田觀風莫辭勞勩提兵于南邦人攸暨臺端
諤諤金作汝礪忠孝全歸心無所滯
　　　黔寧沐昭靖王贊(諱英鳳陽定逺人/)
於惟昭靖早育潛宫知勇自奮克叙戎功戰守方隅閫
寄攸崇西南大敵元室遺宗負固有年拒命弗通一皷
平之百蠻率從即彼開府以錫世封
　　　國子祭酒宋公贊(諱訥大名滑縣人/)
中州文獻遺緒可徴稽古力學飾車以行百僚讓徳六
館蜚聲嚴而有愛樂育羣英乃叙教條爾凖爾繩士皆
適用一人以寧制詞褒重吾道増榮
　　　定興張忠烈王贊(諱輔河南祥符人/)
桓桓太師國之柱石討平南交以廣禹迹吏于其治職
方是入反側連衡餘蘖復息再勞戎行以靖疆埸百蠻
聞風來貢重譯美哉斯勲名昭罔極
　　　平江恭襄陳公贊(諱瑄合肥人/)
轉粟江淮灌輸京師濬鑿河渠避海于危菀彼栁隂在
河之湄以息以薪行者如歸節其勞逸士飽而嬉歲漕
百萬卒倍而竒秩祀侯封令名允垂
　　　少保忠宣黄公贊(諱福東萊昌邑人/)
番番老臣實篤忠貞南交内屬蕃屏是營公往殿之屹
然長城載安反側盡瘁竭誠十有九載優詔歸寧三孤
峻秩留後南京論文考徳稱情令名
　　　左都御史顧公贊(諱佐河南太康人/)
太康之墟卓有良臣烈烈汝介匪矯而真髙簡不接一
榻凝塵尹正天府明察如神擢中執法實表縉紳赤棒
生氣公論以伸事歸臺閣弼予一人
　　　少師文貞楊公贊(諱士竒吉安㤗和人/)
秉節堅貞元氣所鍾早孤自奮嫓美文忠江湖脱穎館
閣優崇知人畢達休休爾容匡輔四聖恩寵始終有文
有行有謀有功師垣眉夀一代儒宗
　　　少師文敏楊公贊(諱榮福建建安人/)
文武兼資通人之器運籌帷幄攘㓂千里擁佑三朝捧
日而起恩遇有加抑畏無替保身全名經邦掌制巍巍
當時燁燁來裔卓哉相業吁其難繼
　　　少保文定楊公贊(諱溥湖廣石首人/)
江漢炳靈以發文明早居館閣晚踐孤卿懲艾思咎處
困而亨謙虚好學保泰以貞老成體國蓍龜典刑東里
建安叅合成名二十餘年光輔太平
　　　學士忠愍劉公贊(諱球江西安福人/)
於惟忠臣詞林之英沉思力學好義勇行太阿倒持執
命腐刑乞戒履霜勿致堅氷不售䝉難乃險而傾褒贈
官階節惠易名凛凛大節萬世猶生
　　　祭酒頥庵胡公贊(諱儼江西南昌人/)
慥慥君子儒林之特匪耄于年亦邵其徳不卑小官彌
厲堅白蜚英翰苑物論允塞大放璚琚深探隠賾師表
成均言行維則歸老東湖太子賔客
　　　國子祭酒四明陳公贊(諱敬浙江慈溪人/)
行方而嚴學優而粹勢利紛如頽然無累抑抑徳隅人
望知畏詞林重輕卜其進退師于國子身以為誨朋來
是樂不懈于位時有古亷於公作配
　　　工部尚書文襄周公贊(諱忱江西吉水人/)
學博而䆳禮和而恭茂著才猷爰作司空撫綏南服國
計以豐民無移粟歲不知凶惇大成裕沛乎有容没而
尸祝人仰休風二十八宿孰能右公
　　　國子祭酒文毅李公贊(諱時勉江西安福人/)
於乎剛士浩然正氣愽聞有養學自中秘危言峻行厯
事四帝臣身百折臣心不替學士司成奸驕我忌荷校
願代門徒之義歸老于田名儒風致
　　　副都御史思庵吳公贊(諱訥直𨽻常熟人/)
古貎古心學窺性理孝義㓜聞實形踐履避迹儒醫監
國所禮乃教世胄乃司風紀卒貳留臺清徳莫比篤老
劬書以忘憂喜修正遺文垂訓無已
　　　永國武襄楊公贊(諱洪陜西漢中人/)
孰闞王畧直至便橋偏重勢成神器幾揺公往當之以
却天驕堂堂侯封冠彼百僚兒童知姓奸蘖氣銷囬鶻
羅拜呼韓趨朝壯哉虎臣不數嫖姚
　　　吏部尚書文靖魏公贊(諱驥浙江蕭山人/)
百年眉夀天官上卿盛徳雅望逺邇著稱海内達尊莫
之抗衡謙虚守禮簡朴性成好學不厭篤老精明使臣
就問特眷聖情辭免後事遺世凖繩
　　　禮部左侍郎文靖薛公贊(諱瑄山西河津人/)
力行好古進趨有程寤寐河洛以究舂陵敭厯外憲大
棘之卿縲絏非罪復起而丞貳卿掌制以弼以承豈寳
逺物而志可行乞年以退維道之禎
　　　左都御史軒公贊(諱輗河南鹿邑人/)
於惟亷士古之李及惟彼為通覆謂我激我豈激者百
年一日亷憲中丞風紀以植讒諛不行奸墨屏迹乃掌
邦宗勁節愈力老而復起憲臣是式
　　　户部尚書恭定年公贊(諱富直𨽻懐逺縣人/)
允毅年公古之遺直朴忠自與中外荐厯乃貳憲臺拊
循疆埸不合而歸蕭然一室輿論起公司徒是職保民
薦賢人服公識百世聞風懦夫可立
　　　吏部尚書忠肅王公贊(諱翺直𨽻塩山人/)
惟忠肅公松栢之姿鐵冠岳岳都憲攸宜三撫外服亦
理戎機晚登太宰乃位宫師淡然無欲不識姜姬而况
苞苴莫我敢施古三不惑於公見之
　　　少保文達李公贊(諱賢河南鄧州人/)
河岳之英鍾為哲人體貎明粹踐履貞純潜心六籍濯
舊來新不二以止乃翕而信受知英皇忠信日親密勿
帷幄人望如神太平宰輔定䇿元勳
　　　吏部左侍郎文莊葉公贊(諱盛直𨽻崑山人/)
顯允文莊萬夫之特博學宏詞忠言逺識君子焉依樂
善無斁給事青𤨏以登憲職撫綏朔南保釐勿失吏禮
之貳徳音秩秩希文不相古今所惜
　彭惠安集巻十
