#+TITLE: 蘭臯集-宋-吳錫疇
#+DATE: 2018-05-12 10:19:42
#+SOURCE: github.com/kanripo/KR4d0377 master bef51ad2                
欽定四庫全書　　　　　集部四
　蘭臯集　　　　　　　　别集類三(宋/)
　　提要
　　　　(臣/)等謹案蘭臯集二巻宋吴錫疇撰錫疇字
　　　　元倫休寕人廣南西路安撫使儆之從孫處
　　　　士垕之子也錫疇四嵗而孤刻志扵學慕徐
　　　　稚茅容之為人師事程若庸所傳授甚正咸
　　　　淳間南康守葉閶聘為白龍洞書院堂長不
　　　　赴所居每藝蘭自况因以蘭臯為號集中存
　　　　詩無多盖皆晚年所自删定者儆所作竹洲
　　　　集氣體髙邁錫疇承其家學故吟咏亦多有
　　　　可觀宋末名流交相引重如題林逋墓之清
　　　　風千載梅花共説著梅花定説君則為吕午
　　　　所賞春日之燕未成家寒食雨人如中酒落
　　　　花風則為方岳所賞而山居詩十首漸造平
　　　　淡陸夢發羅椅輩尤亟稱之此外佳句之見
　　　　於集中者尚頗不乏葢其刻意清頴雖不免
　　　　過􁂮尖新而視宋季庸腐率易之作尚能稍
　　　　開生面宜諸家之揄揚不置也乾隆四十三
　　　　年九月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校官(臣/)陸　費墀
蘭臯集序
曩見馮深居言舊客海寜之漁亭枚舉吟社起自竹洲
之客汪柳塘以下二十餘人一時雅集不減山陰余生
晚學後僅及事竹坡吕公其序竹洲諸孫蘭臯君之詩
實目擊之私竊謂曰此客亹亹逼人俛仰三十年憂患
來歸依然倦翼故林之喜吳君袖新吟過余鶴立清秋
今猶昔也讀徹至山居雜言憮然曰浸近平淡矣誠齋
老子每官每集每集每變每變每進蘭皋嗜詩如嗜炙
世間利達事不入其心予知君之進於詩未艾也他日
相逢珊瑚扶疎髙三四尺端不止如今詩之所觀咸淳
七年重九陸夢發書
欽定四庫全書
　蘭臯集巻一　　　　　　宋　吳錫疇　撰
　　春望
春事今如此憑高興未䦨半簾疎雨過一院落花閒草
色迷幽逕禽聲出晚山東風能育物不改鬢毛斑
　　迂拙
迂拙安吾分炎涼任世情簞瓢自鐘鼎風月即勲名春
樹重重暗晴雲片片明滄波山閣外浩蕩一鷗輕
　　晚步
晚日弄晴陰徐行野逕深山寒梅韻峭林杳鶴聲沈緩
水元無響飛雲豈有心頗知閒最樂天地入清吟
　　煙波竒觀寫興
層樓一望立斜暉三兩人家出翠微淺瀨欲流山影去
疎簾不礙月明歸自來樵釣無榮辱到底功名有是非
識得老天窮我意免教世俗踐危機
　　林和靖墓
遺稿曽無封禪文鶴歸何處但(一作/認)孤墳清風千載梅
花共說著梅花定說君
　　春日
韶光大半去匆匆幾許幽情遞不通燕未成家寒食雨
人如中酒落花風一忩草憶(一作/逆)濓溪老五畆園思(一/作)
(私/)涑水翁無賦招魂成獨嘯(一本云/難獨笑)且排春句荅春工
　　蘭
石畔稜稜翠葉長葳㽔紫蕊吐幽芳靈均去後無人問
林密山深只自香
　　夕陽
夕陽牛背數家邨一笛聲中欲斷魂人世百年雙短鬢
不知禁得幾黄昏
　　洲上
藜杖步芳洲風花㸃碧流詩情鳬泛泛心事水悠悠有
約山長翠無名草自幽聲聲啼布穀夜雨足西疇
　　寄漫客汪子美兼簡竹牖東美
鴈斷無書到筆峰暮雲空自滿江東漫郎一片襟期杳
子美三生習氣同身外有貲惟老硯竹邊無價是清風
何時共聽簷花雨小醉㣲吟夜燭紅
　　晚春
書䇿爐熏了日閒雨餘庭砌緑迴環一春又是尋常過
兩鬢誰知容易斑輕薄楊花芳草岸凄凉杜宇夕陽山
不嫌貧有雙飛燕依舊銜泥自往還
　　新荷
園林春去後幽景屬池塘過雨鈿猶小吹襟風已香莫
期包作饋好待集為裳太極翁何在花時愛敢忘
　　夜坐
蕭蕭下庭葉未晚閉柴門故篋捜詩讀殘燈喚酒温砧
鳴深巷月犬吠隔溪邨人世如無夜勞生事更繁
　　聞鶯
湖邊春壓柳絲低雲淡風輕一杖藜伐木詩亡交道絶
綿蠻空為盡情啼
　　漁父
笭箵儘自了生涯岸尾沙頭即是家入夜醉歸横短笛
滿江明月浸蘆花
　　春日從伯氏領子姪郊行
寒食清明共一時柔紅開徧野棠梨繁禽聲樂風光麗
弱柳陰濃日脚遲身外生涯何似酒人間局面只如棊
行春莫待花飛却藉草開樽剰賦詩
　　棣華堂先大父國録叔大父安撫教授之地堂前
　　　古桂巋然獨存花時踏月徘徊其下誦先君舊
　　　隠之詩次韻追感
古桂吹香秋月明當年曾聽讀書聲角弓有賦門人在
邂逅猶須問悴榮
　　醉吟
一徑碧苔深蕭閒幾醉吟野花開自落春色霽還陰涉
世謀多拙逢人口欲瘖門前流水淨洗盡利名心
　　山邨問宿
問宿山村裏人烟斷復連高峰明落日危石響幽泉世
事雙眉上年華兩鬢邊滄洲森萬玉飛夢月娟娟
　　郡侯奏請為先竹洲易名因送逢原入京
一封奏入五雲開褒錄儒先動九垓生意欲回洲上竹
好風已遞隴頭梅誌銘標揭留幽隧諡法昭彰在曲臺
去去片帆春水滑捧持飛誥看歸來
　　友人有約未至
梅破疎英餞嵗華尋梅有約過山家短牕昨夜占佳晤
挑盡寒燈未肯花
　　分題牡丹
此花誰實與封王公道東皇有品量宿露低垂蒼玉佩
暄風輕振紫羅裳精神因為得春久富貴何妨到晚芳
醉把一枝簪帽側從教人笑老夫狂
　　荷葭塢呈秋崖方工部
怕驚啼鳥推棊罷為愛落花迂屐行窈窈緑雲春一塢
遊絲飛絮弄新晴
　　晚眺
日未沈西月色東一山秋葉染霜紅鮮明恰勝春花好
不似春花耐得風
　　聞鴈
暮霞天角正紅酣渺渺飛鳴鴈兩三萬里中原消息斷
賴能帶得過江南
　　僮諭
小隠生涯無別事䕶持蓑笠傍鷗沙清泉頻注吟邊硯
活火隨煎飯後茶趂蚤須來添鶴料便忙也去看梅花
焚香掃地齊書帙客到鄰牆有酒賖
　　遇梅初花
隴上無人寄一枝疎花忽見喜生眉巖稜面瘦霜明裏
瀟灑香寒月上時比姑射仙同調度與林逋老共襟期
孤芳不競能堅守肯向離騷怨未知
　　秋日
西風吹雨故將寒斗室盤旋宇宙寛蘆已成花衰鬢白
楓猶染葉醉容丹人間嵗月幾羊胛身外勲名一䑕肝
領略秋光無限意東籬閒掇落英餐
　　聞笛
乾坤沈萬籟風露杳雙清城近更初轉山空月正明攬
裘寒意重看劍壯心驚迢遞誰家笛淒涼此夜情
　　楊花
為見春風不久歸顛狂上下弄晴暉只饒天與無拘束
入幕穿簾任意飛
飛舞隨春去不停空條留得罩郵亭狂心未肯沾泥死
猶作輕浮水上萍
　　次韻答吳仲山
聲利驅人萬轂忙何如林下翫幽芳一池草色春不盡
半樹梅花月也香古錦忽分詩眼巧短牋難寄話頭長
相望正恨相逢晚莫惜來過剪韭黄
　　舟中
一笑起推篷烟雲望眼中艫鳴無調樂帆飽有情風山
近水偏緑䳌啼花正紅前途足竒觀行色莫怱怱
　　次韻題純老房竹
有竹便不俗蕭疎三數竿雲深茶竈濕雨過佛燈寒紀
壁何年種停經了日看塵勞應可滌幾欲借蒲團
　　元日
寂寞柴門賀客疎已輸漸後飲屠蘇花情柳思開新嵗
竹簡蒲團只故吾獻楚有誰能辨玉求齊正自不工竽
朝來笑挽春風問亦解重青兩鬢無
　　臨川憶舊
漫浪同為逆旅人倐然離合入思頻清明上已多愁雨
芍藥荼䕷各殿春不改交情山翠舊漸添老色鬢華新
近來世念寒烟薄已辦青蓑理釣綸
　　擘蟹
寒蒲就縛失横行巳矣甘從五鼎烹憑恃甲戈名以躁
貯藏風露敗於清蘆花洲冷霜威健竹葉杯深飲興生
且與老饕成後賦正須一笑付薑橙
　　次韻逢原偶興
曽共清燈坐夜䦨依然故我只儒酸昏眸但覺看山易
倦足方知行路難捫虱坐談思傲睨聞雞起舞歎衰殘
閒中恰續無功記以醉為鄉儘自寛
　　晚晴
雨脚風收斷斜陽漏晚天徑蕪蛙張王花霽蝶輕儇畫
思平林外詩情步屧邊無山將亦隠底用買山錢
　　還友人詩巻
壇荒杜陵後何以續詩名千里江山秀一襟風露清淡
中無淺短豪處有和平細讀松間集如聞雅奏聲
　　籠鶴
本是雲霄萬里身樊籠著向緑槐陰雖然禄料曽無欠
孤却寛閒自在心
　　送春
紅襯晴霞一角天小樓重上眺前川莫言春去無蹤迹
盡在枝頭嫩緑邊
惆悵春歸自不禁日長門巷静沈沈應知不止為花地
沃沃桑麻雨露深
新緑迴環暗竹扉靜中物物總天機啼鶯戯蝶渾如舊
莫是春風尚未歸
　　九日集客
佳節欲酬須酩酊東籬不記幾飛觴從教烏帽吹將去
且對黄花領取香世事漫勞三太息人生寛破百重陽
英雄葢代今何在戯馬高臺久已荒
　　聽雨
細細簷花雨青燈耿客魂輕烟騰栢子流水響桐孫日
月雙車轂乾坤一酒樽螘柯分已定人自苦追奔
　　次韻謝元壽
曽被儒冠誤謀生事事疎洲無千樹橘家有五車書疊
石和苔斸移梅帶雪鉏好非人所好習氣未能除
　　贈寫照陳生(審鑑/)
燕頷鳶肩總屬天幾何人得上凌烟且煩寫在山巖裏
野服黄冠看瀑泉
　　山中雜言
小小柴門傍竹開幽深不慣有人來頗嫌老鶴無情思
啄損庭前一徑苔
老作山翁行輩人素衣曽不化京塵只應猿鶴無驚怨
從自龍蛇有屈伸
數家雞犬小成村一帶岡巒近入門怕有漁人來問訊
溪流那得截雲根
草色侵除雨後深天教閒靜在山林無田種秫供桑落
有地栽蘭當水沈
移春有檻徧京華剰種人間富貴花誰識山中窮活計
眼前沃沃只桑麻
得失升沈是與非紛紛世上局如棊白雲谷口横遮斷
萬事山中總不知
謬有生涯類蠧魚蕭然四壁一牀書兒曹未信儒冠誤
猶事青燈廢耒鉏
　　次韻題璜原僧舎
魚鼔無聲晝閴沈荒碑積雨古苔侵忽飛寒雀窺齋鉢
偶有馴猿聽梵音
　　寂寂
寂寂閉門坐身閒心太平豆花含雨重梧葉坐秋鳴道
路風波惡山林夢寐清少狂無復在未減是詩情
　　鸂鶒
滿身文彩漫成愁一曲清池強滯留翹足有時雙睡去
夢魂依舊繞滄洲
　　桂花
許多香却不多花灝氣浮空月滿家明日石壇金屑富
旋收賸馥入龍茶(近作桂/花茶供)
　　次韻寫興
不學韓公咎斗牛此心無愧許沙鷗陰晴明日自難料
得失頻年已熟籌癡計空為千載慮虛名翻誤一生憂
閒中菘韭皆真味絶勝羊腔進膳羞
　　老境
老境已駸駸功名負壯心昏眸雲霧隔短鬢雪霜侵身
為貧長客詩因病懶吟春山歸未得門徑蘚花深
　　客枕聞䳌
烟新寒食過月皎子規來萬里他鄉恨千年故國哀忩
深攲枕聴夢短到家回為爾添愁寂春風不耐催
　　尋梅
迤邐尋梅過別村歸來新月照黄昏更無可覔春風面
撚斷冰髭立斷魂
　　晚春喜友人至
柳門竹巷靜生苔節序俄驚物物催一雨拉將寒食過
百花讓與牡丹開若為繾綣留春日正可淋漓縱酒杯
呼舞忽聞猿鶴喜兒童忙報故人來
　
　
　蘭臯集卷一
欽定四庫全書
　蘭臯集卷二　　　　　　宋　吳錫疇　撰
　　竹洲重葺仁壽堂
抗章當日勇辭榮三詠循陔世念輕娛悦高堂仁者壽
壅培遺植聖之清雲涵翠葆添新蔭秋逼青琅戛舊聲
故址依然成棟宇水心題扁尚晶明(先文肅建/以娱親)
　　雨中過昱嶺
下輿扶杖過山蹊雨濺征裾屐濺泥正自不禁行路苦
一聲何處竹雞啼
　　湖上聞䳌
湧金門外買湖船緑樹陰陰叫杜䳌恰莫叫從城裏去
有誰人肯辦歸田
　　獨酌
獨酌悠然醉應無語笑譁百年柯上螘萬事琖中蛇詩
定重刪草燈挑又作花不煩眠遣客長嘯岸烏紗
　　秋懐
鴈聲叫斷一天秋寒氣憑陵季子裘莫恨蛾眉偏薄命
曽知猿臂自難侯繞黄花有詩消遣持紫螯兼酒拍浮
未用淒涼如宋玉月明清思滿前洲
　　悼鶴
乗化歸遼海雙籠一不開墜翎畱片雪遺迹印荒苔月
朗憐孤唳琴閒憶共來瘞銘為琢石雞鶩不須猜(洲上/二鶴)
(忽斃/其一)
　　次韻孫艮夫贈別
第一江山第一程新詩快讀逼梅清碧雲不斷飛帆急
立盡檣竿晚日明
揚子江頭欸乃歌一天星斗絡斜河怕無才思堪風月
拾入奚囊未必多
　　次韻葉介夫
芳草垂楊浥嫩寒苔痕新過雨斑斑一年春付花開落
長日庭分燕往還世事祇堪頻對酒詩情自可飽看山
儘窮莫用文為送郊島曽容季孟間
　　秋夜
寂寂虛堂風露涼邊聲驚聽鴈南翔短笻夢涉秋三逕
長笛思乗月一航老眼添昏如濁鏡吟懐多感類寒螿
久知拙不趍時様肯羨東鄰鬬靚妝
　　荆溪舟中對月
歴眼旬餘半終宵月在天若將今嵗看僅有此畨圓寒
逼鴻洲外光摇螘甕邊家山千里逺應共一嬋娟(十二/月十)
(五/夜)
　　姑蘇晚泊
有味吟邊景無愁醉裏身如何連夜夢只是到家頻更
永遲留月梅寒漏泄春吳王臺下泊訪古待清晨
　　山行
䇿蹇又山行看山不識名平林秋後薄疊嶂日邊明雲
近侵衣濕泉幽照影清歸樵饒樂意笛弄兩三聲
　　醉起
水宿篙師報歇程維舟聊此問旗亭醉來頓覺鄉愁失
苦被霜風吹又醒
　　嚴灘
極目飛鴻外蒼茫一渺然風清垂釣瀨月淡放梅天展
卷評詩句探囊結酒緣舟中無此樂但只閉篷眠
　　新城
短棹泊新城江寛風易生帆隨潮共上烟接岸俱平冷
蘂江南信孤鴻塞北聲詩成休朗誦怕有老龍驚
　　晚山
晚山欣靜對杳杳碧無垠病葉明殘照飛鴻帶斷雲自
憐麋鹿性宜入鷺鷗羣世路多殊轍升沈迹已分
　　夜感
少年未識隄防老不辦坡翁大字書猶有壯心躭萬巻
其如昏目負三餘睡遲祗怕中宵覺交淡從教俗軌疎
瞑坐漫搜詩撥遣靈臺一片炯如初
　　憑欄
劉伯龍如鬼笑何居然幻境螘南柯世間知止人應少
天下難言事最多梧葉淒涼依節序鴈聲依約自闗河
憑欄莫起悲秋意老色何妨借酒酡
　　無弦古琴
寥寥誰是識琴心得趣元來不在音可惜伯牙猶未達
絶弦當日恨徒深
　　偶成
酒能成病姑停飲詩怕傷時莫浪吟客又不來春欲去
一簾花影哢鳴琴(琴疑/禽)
釀宻山蜂初割户銜泥梁燕已成家春愁漠漠連芳草
閒過東園數落花
　　多景樓
欄干投北是神州莫怪諸公怯上樓千載潮聲如有恨
猶能含怒到𤓰洲
　　姑蘇臺
歌舞聲消迹已陳危臺今日壓城闉麋遊莫恨終亡國
誰把鴟夷載諫臣
　　三高祠
去越思吳居甫里並祠千載説三高到頭杞菊饒餘味
不涉人間富貴勞
　　旅舟度嵗呈范堯臣
柏琖椒盤且罷休吕蒙城下泊孤舟昏燈獨照還鄉夢
久客新添別嵗愁爆竹無聲驚寂寞梅花有意伴淹留
明朝例是加年事不信公侯不白頭
　　夏日
雨作年豐計涼為午睡媒不煩思飲露已可洗飛埃延
月簾高捲看山牖盡開心閒逢事懶褦襶且休來
　　菊邊持螯
奔火狂難改横戈事已非形模雖可恠風味故應稀玉
斫雙螯潔金披一殻肥持杯籬菊畔又見醉忘歸
　　對月有懐
破晴斜月入簾陰鬢影蕭騷老不禁九十日春風與雨
百千年事後猶今牡丹紅褪殘妝面杜宇聲寒故國心
眼底交游期又誤飛鴻杳杳鯉沈沈
　　哭趙成徳
鶴悵東巖夜聲悲不可聞有圖留水月無句管烟雲身
後空傳稾生前事作墳忍思攜手日濺淚漫紛紛
　　重午於潛道中
逢人篸艾知重午漫把青錢問酒杯豈是醉狂慵弔古
獨醒不禁客愁來
　　六和塔
直上浮屠最上頭茫茫渺渺入雙眸斜陽斷鴈新秋意
惹起西風一段愁
　　次韻汪仁甫
斜河炯炯鴈飛飛老却斯人天未知三逕秋光猶在菊
一年心事可無詩歲華迅似離弦箭愁思多於盈杼絲
寂寂空山明月裏誰拈霜竹倚風吹
　　結屋
結屋須教坐對山把茅纔此有三間澆花抱甕調停懶
洗硯裁牋準備閒未問丹砂能蛻骨久知緑酒可酡顔
江湖浪迹成何事抖擻歸囊句不慳
　　夜雨
漠漠春陰未肯晴空階滴㸃到平明應知不入笙歌耳
來作愁人枕畔聲
　　客思
淹留為客久蕭散與心違妻病家緣廢奴逃書問稀雨
荒招鶴逕苔滑釣魚磯愧爾汀頭驚滄波自在飛
　　藍溪道中
緑窈雨初歇清和日正長乳禽穿薄靄弱蔓上頹牆村
市筍厨美田家麰餌香老翁扶杖出小立看移秧
　　看山
一寒未辦買山貲隨處看山總可詩人事無常山換主
青山依舊不曽移
　　秋來
秋來病葉不禁風漸覺虛櫩墜片紅斜日半溪人喚渡
斷雲千里鴈横空詩情得似馴鷗子世事徐觀失馬翁
忻戚莫將為我役此懐拍拍自春融
　　九日
九日今朝是風吹㡌欲斜愁惟添白髪貧莫負黄花蟹
上橙初熟秋登酒易賖茱萸休把玩且辦醉生涯
　　江氏靜山堂
一炷清香萬叠山依仁體艮寂然間油雲自去為霖雨
千古蒼蒼只恁閒
　　楚東嵗暮
樓高霜冷漏聲遲獨立䦨干憶別離明月一奩磨後鏡
踈星幾㸃刼殘棊歲寒時節難為客老日頭顱盡付詩
頗覺淒涼無晤語臨風說與凍梅知
　　重題釣臺
不向雲臺戀故袍清風固自釣臺高渭川八十年烟雨
豈是漁竿把不牢
　　除夜
日月跳丸嵗又除書生作計太迂踈也知窮鬼難驅逐
鬱壘神荼莫用渠
守嵗兒童語笑頻老翁醉擁地爐春欠伸起喚梅花說
明日平頭五十人
　　冬日
日薄霜清水見沙水邊偶到野人家滿階風葉渾慵掃
爲愛深紅似落花
夕陽孤倚立溪頭三兩漁舟遡碧流驚起一行新宿鴈
斜飛又過別汀洲
誰人雅趣似林逋繞屋栽梅入畫圖淡日籠晴霜轉暖
從頭看過有花無
　　癸酉元日
一聲爆竹又驚春荼壘中間寫此心忽忽行年周六甲
便便癡腹擬三壬酒泉郡裏寜甘飲飯顆山頭尚苦吟
強健得閒元是福何妨終老住雲林
　　琴枕
三尺焦桐稱醉眠邯鄲底用遇囘仙夢中髣髴聞流水
元是山間響瀑泉
　　別吳仲俊
背人春事水趍東淺紫深紅次第空宿靄未乾桑葉雨
薄羅初試楝花風詩聨鍛鍊微吟裏豪氣施行半醉中
此去相逢堪幾度別懐作惡老來同
　　山居寂寥與世如隔是非不到榮辱兩忘因憶秋
　　　崖工部嘗教以我愛山居好十詩追次其韻聊
　　　寫窮山之趣
我愛山居好扶藜步晚晴俗醇存古意境寂快詩情杜
老銀絲膾坡翁玉糝羮隨緣清供足儘可佚餘生
我愛山居好蔬畦間蒔花筧泉歸爨舎篝火乞鄰家茁
嫩貓頭荀焙芳雀舌茶野人曾拜號何用給黄麻
我愛山居好乾坤自在身林泉睎隠士風月謚閒人村
釀添春困庖蔬勝鼎珍幾攜蓑笠去保社在鷗津
我愛山居好軒忩傍水開遊魚吹墮絮閒鶴啄荒苔有
字人誰問無租吏不來寂寥門逕側數尺長蒿萊
我愛山居好陶然與世忘細聽泉潄玉那羨珮鳴璫乳
燕飛閒宇新篁出矮牆靜觀機不息天地為誰忙
我愛山居好崖雲濕爨烟琴横雙鶴舞犁閣一牛眠酒
熟花開日詩成雨霽天逢塲聊適意總結喜歡縁
我愛山居好枌榆老故丘好峯當戸立逺水䕶田流鼓
響移秧日耞鳴穫稻秋年豐身老健一飽外無求
我愛山居好蒼(一作/荒)磯一釣竿白鷗春水濶黄犢緑坡
寛徑菊香秋晚溪梅約(一作/報)歲寒人間幽意足詩思倚
䦨干
我愛山居好茶甌困解圍松邊横蘚石柳下敞漁扉細
雨噞喁出斜陽觳觫歸交情殊貴賤似覺故人非
我愛山居好田園在力耘樵歌風外斷猿嘯月中聞舴
艋夜招鶴轆轤曉汲雲久慚呼處士未必應星文
　　對雪
婆娑舞忽凌空去散漫狂還掃地來幾片飛黏梅樹上
恍疑昨夜有花開
　　友人幽居
空谷境常寂幽居趣最真蛙鳴聊當樂花發即為春白
首惟詩酒青山自主賓惜無騷雅筆寫寄市朝人
　
　
　
　
　
　
　
　
　
　
　
　蘭臯集巻二
蘭臯詩集跋
蘭臯吳君元倫以吟編三十首見示予讀之如螢光水
上下林影月高低簞瓢自鍾鼎風月即勲名草色迷幽
徑禽聲出晚山髙峯明落日危石響幽泉此五言之佳
也輕薄楊花芳草岸淒涼杜宇夕陽山以詠晚春幽夢
長隨明月去寸心難逐片雲通以和友人見寄清風千
載梅花共說著梅花便說君以題林和靖墓此七言之
竒也至題友人幽居小檻秋忩九日與漁父聞鶯等作
皆全篇有思致以三十首之詩而句妙已如此他可概
見已始余每念竹洲先生以文章行義驚動一世豈無
有能繼家聲者近歲逢原以詩名寔先生曽孫今蘭臯
又先生之孫吳氏世不乏季子矣雖然未說因風翻柳
絮須看和月上梅花非先生雪詩乎人家深蔽樹野水
濶浮空非先生弋陽道中詩乎其在郡城與客夜坐達
旦詩曰淡月微雲對倚樓無聲河漢自西流髙城忽起
梅花弄散作晴空萬里秋其以烏紗巾餉客詩曰落托
烏紗墊角巾已將清泚滌京塵請君便漉淵明酒醉後
從他雪滿簪詞意清新而豪氣勃勃不可遏直與坡杜
相周旋一洗郊島之寒瘦真可畏而可仰也敢為蘭皋
誦之淳祐九年五月望日竹坡吕午書
余嘗於何人卷中見左史公稱說著梅花定說君之句
不知其竹洲後人也意王愷之珊瑚扶疎二尺美止此
矣比吳君過予崖下出其寶則髙三四尺者六七株如
燕未成家寒食雨人如中酒落花風者尚多也子其秘
之毋使豆粥韭虀為帳下兒所笑(宋詩紀/事作賣)彼愷輩那得
與君爭長寶祐甲寅十月既望秋崖方岳拜手書
蘭皋稿多竒句信如秋崖翁所謂珊瑚三四尺髙者六
七株然予嘗恨王愷奢華誇一時而為如意所折遂至
恍然自失使予為愷當復碎崇所示而出吾穀粟絲麻
之富以誇之夫穀粟絲麻竒不如珊瑚而吾欲以此誇
彼何也此適用而彼則玩而已愷能為此論崇又當恍
然自失惜愷不足以知此觀蘭皋壓卷擬古深得此意
而卷中感慨之作又多匪徒珊瑚之玩也茍類以是求
詩則嘲風㺯月無補世教雖竒亦末矣君如不信其歸
而問諸竹洲咸淳改元正月梧岡程鳴鳳拜手敬書
余嘗愛竹洲先生之為偉丈夫也遊戯翰墨如戛玉鏗
金迨慷慨論事顧飄飄然有封狼居胥意葢其胸中義
理磅礴鬱積舉而措之事業且無留連文章特其土苴
予來守是邦嘗恨老成之不可見而見其孫蘭皋人與
詩俱清者也特未知視當世事還肯如竹洲先生規模
布置否雖然余觀蘭臯詩集骯髒不遇之意多卞和之
璞固未嘗獻非獻而不售也嗚呼其珍毖之竹洲之澤
未艾也咸淳甲戌仲春華陽宇文十朋龜從父書於觀
風驛
以字以句以聨觀詩不若以趣觀詩字句聨驪黄也趣
驪黄外也識詩之趣然後識詩之用涵用於體然後謂
之詩山中雲出雨太虛此五峯翁所以進紫陽夫子之
意讀吳君元倫蘭皋編體而用者與山居之什虛谷之
什闇而章藏而顯鬱而不積怨而不瘁糅今古惜時日
不得已而付人間事于難言使見之用厥用溥矣雖然
微吟緩節歸來晚一任輕風拂面吹此紫陽後來所造
也體自昭然用在何許元倫更參之則紫陽必自攷亭
而返君東家云咸淳甲戌季春之朔廬陵羅椅書
余年二十餘以詩遊于竹坡秋崖二先生之間二先生
喜稱道蘭皋吳元倫佳句說著梅花定說君坡喜之人
如中酒落花風崖喜之坡今仙去二十餘年崖亦十餘
年而元倫年六十余亦四十七矣細讀摘稿如泉幽影
照清者余擊節喜之幽淡靚深有賈浪仙之風而人世
如無夜勞生事更繁亦古人所未道昔者山谷喜宛丘
潄井掃花之詞誠齋謂後來全集別有天珍恨山谷未
見余於元倫亦云葢坡崖所見者元倫中年詩而余所
見者又有晚年詩元倫進而余不進則余之老矣可恥
哉咸淳九年中秋前一日里人虛谷方囘敬跋
晦翁言詩以三百五篇為根本翁詩為中興冠冕豈劌
目鉥心有意於詩哉本深而末茂實大而華榮竹洲亦
然節行事業之外詩文超軼絶塵宜鳳毛之世美也竹
坡摘蘭皋五七言佳句而以竹洲吟詠妙處勉其進審
言之有子美余既見之矣滎陽之有東萊豈直以詩鳴
而已哉嗣徳有繼將不一書咸淳辛未仲秋浚儀王應
麟題巻後
