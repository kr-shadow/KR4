#+TITLE: 拙軒集-金-王寂
#+DATE: 2016-06-11 12:25:06
#+SOURCE: github.com/kanripo/KR4d0416 master 7e1f4915                
欽定四庫全書　　　　集部五
　提要
　　拙軒集六卷　　　　别集類四(金/)
　　　　臣等謹案拙軒集金王寂撰寂字元老薊州
　　　　玉田人登天徳二年進士厯官中都路轉運
　　　　使諡文肅金史不為立傳元好問中州集載
　　　　其詩入乙集中而仕履亦僅見梗概今以寂
　　　　詩文所著年月事蹟㕘互考證知寂自登第
　　　　後於世宗大定二年為太原祁縣令十五年
　　　　嘗奉使往白霫治獄十七年以父艱歸明年
　　　　起復真定少尹兼河北西路兵馬副都總管
　　　　遷通州刺史兼知軍事又遷中都副留守二
　　　　十六年冬由户部郎出守蔡州二十九年被
　　　　命提㸃遼東路刑獄章宗明昌初召還終於
　　　　轉運使之職而集中謝帶笏表有世宗饗國
　　　　臣叨與諫員語則又嘗為諫官又有羣言交
　　　　搆擠臣不測之淵語而丁未肆眚詩有萬里
　　　　湘纍得自新句丁未為大定二十七年世宗
　　　　本紀載是年三月辛亥以皇太孫受冊肆赦
　　　　並與集合是寂之刺蔡州當以人言去國而
　　　　集中情事不具其顛末莫能詳也中州集稱
　　　　寂著有拙軒集北遷錄諸書今北遷錄已失
　　　　傳而好問所選寂詩僅七首及附見姚孝錫
　　　　傳後一首其他亦久佚不見惟永樂大典内
　　　　所載寂詩文尚多雖好問所摘留别郭熙民
　　　　詩諸聫及蔣一葵長安客話所紀盧植墓詩
　　　　逸句皆未見全篇亦不能盡免於脱闕而各
　　　　體具存可以得其什七矣寂詩文清刻鑱露
　　　　有戛戛獨造之風在大定明昌間卓然不愧
　　　　為作者金代知名之士見於中州集者不下
　　　　百數十家今惟趙秉文王若虚二集尚有傳
　　　　本餘多湮没無存獨寂是編幸於沈埋晦蝕
　　　　之餘復顯於世而文章體格亦足與滹南滏
　　　　水相為抗行謹甄第裒綴釐為六卷俾讀者
　　　　攬其崖畧猶得以考見金源文獻之遺是亦
　　　　可為寳貴矣乾隆四十年十一月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　拙軒集卷一　　　　　　　金　王寂　撰
　　賦
　　　巖蔓聚竒賦
伊合抱之巖藤迹其生之有漸挺標末其不凡商世用
而尤贍裁撾馬之短箠綰維舟之長纜斵滇池飛電之
杖組湘浦含風之簟獨髙節之擁腫外纍纍然中歉顧
匠石之數過不側目而一覘有好事者非常風鑒破長
橋之蛟卵剖巴山之猿嗛其混然而天成微斧鑿之可
驗彼甆石雖潔而近乎俗金玉雖珍而幾於僭當罇俎
之勝處惟癭君之獨占惜流落於市井為時人之所厭
幸淇泉之賞音輟酒直而見念不然則灰㸑下之桐而
失酆城之劔老人既歸而謀諸婦曰我以酒隠處身純
儉欣此物以有託了吾生而無憾於是撥春甕之嘈嘈
漉乳泓之湛湛挹彼注兹十分瀲灔追顔子之瓢飲陋
管氏之反坫咀嚼石蟹之霜螯狼藉荷盤之菱芡少焉
既夕風清天淡舞月影兮徘徊吸露華兮汎灧已而先
生徑醉也宫錦淋漓角巾欹墊捲河漢於一酌盡湖江
於一蘸洗戰國之蠻觸弔古今之時暫陶陶乎釋身世
之羈縛浩浩乎謝功名之機陷然後神遊八表兮其將
以躡㝠鴻之背而探驪龍之頷也
　　五言古詩
　　　題寳泉軒
野人强冠襟任事多脫畧官府逃喧卑僧忩憩寂寞髙
情𣺌層雲逸興發幽壑山色為誰來秋光無處著頹紅
掛浮圖漲碧分畧彴天共水相合風催雨欲作漁歌散
汀洲舂相隔籬落屬玉破微茫斜書灑寥廓幽懽殊未
闌歸興輙作惡後㑹定何時期以辛丁約
　　　詠張宫師二疏東歸圖
戰國事縱横廉隅初滅裂强嬴灰六籍名教浸衰歇卯
金新典禮蠧簡訪遺缺人材就教育士檢敦修潔賢哉
二大夫夢覺槐安穴功名我何有劔首吹一吷約日俱
移疾乞身良勇决兩宫贐黄金恩遇顧不䙝送車數百
兩祖帳都門訣㝠鴻謝繒繳天馬落羈紲倒囊促供具
賓族相娛悅父子以夀終名聲日星揭人誰不學步卒
莫踐其說寥寥閲魏晉得一陶靖節平生腰骨硬肯向
督郵折後世無問津風流冷於鐵龍眠以畫隠游意睎
往哲嗚呼紙上影生氣猶凜冽宫師廊廟具天為蒼生
設莫襲異姓封長揖稷與契云何眷短幅摸索墨漫滅
况為山九仭一簣功可輟盍睎鳳巢閣姑置鷗㰱血方
將薦廟堂微公孰麴糵致君堯舜上鍾鼎載勲烈歸艇
𣺌烟波晴樓醉松雪古今雖異時出處同一轍欵圖幸
不惡蚤計政恐拙兩疏儻有靈抵掌冠纓絶
　　　題季札掛劔圖
季札貴公子軒軒氣凌雲平生會心少四海一徐君相
逢適所願情話如蘭薰徐君顧長劔意欲口不云季子
心許之誓將歸獻芹駐節不容久驪駒促輕分言還訪
舊隠路人指新墳干將掛髙木以示初意勤知已九泉
下㝠漠聞不聞今人交勢利輕薄徒紛紛豈惟此道絶
反是為虚文伯夷微仲尼萬古埋清芬
　　　跋羣麞出谷圖
我家崆峒南丁年習騎射每憶逐羣麞應手相枕藉一
行吏風塵此事更何暇朝來閲短幅歸興輙命駕丹青
知誰歟相與二易亞看猿良獨癡失林還可訝爾軀幸
無罪爾肉鮮可炙毛臍竟自賊何異狨與麝水草苟自
足慎勿害農稼恐逢曹景宗數肋不汝赦
　　　程尚書油烟墨
書生短燈檠業苦孔之卓百巧出寒餓輕煤收紙幄魚
胞杵萬計得此崑崙璞墜溝終不變良質信堅確摩挲
等肘印肝腎要彫琢是中自有樂未許兒輩覺堂堂地
官伯胷次吞河嶽隃糜優月給拜次豈不數人生幾量
屐迅景驚飛雹胡為事細碎刻意追古朴得非遊戲耳
一笑供掌握區區張與李小道安足學何當獻天子毛
楮仝甄擢增新漢文物潤色周禮樂天章貺詞臣宛彼
雲漢倬但恐醉常侍狂登御床角
　　　和陳無己送東坡韻
坡公守餘杭餞客傷乍逺人生貴知已旅退其可忍陳
三天下士好徳吾未見垂涎嗜熊掌擺手謝闗鍵觀過
斯知仁如月蝕輙滿聞風激庸懦所恨我生晩
　　　小兒難夫子辨(并引/)
　　　　予奉朝命之夷門道過太行路左有二石像
　　　　訽其父老云此小兒難夫子迴車之故地予
　　　　惡其虚名而無實作是詩以辨之
我行自并門道出太行嶺路傍古石人髣髴類形影過
客互傳疑是非竟誰請㑹逢田舍翁荷杖雪垂領為問
定何如愚䝉庶幾警云昔東家丘歴聘入吾境偶此值
小兒難詰豪且穎丘也不能對驅車返天井邦人思其
賢想像刻頑礦始予駭其言嗔赤發面頸夫子聖者歟
日月揭餘炳豈聞採樵斧巧掩運斤郢翁徒老于年此
事能不省翁聞遽愀然色厲聲亦猛轍迹今尚存事况
傳已永書生多大年詭辨勿復騁信知端木賜下釋東
野獷正如與蟪蛄而語春秋景小姑嫁彭郎舉世莫能
整嗟哉吾道窮生死何不幸生而非其時伐樹迹屢屏
亦嘗撩虎鬚白刄脫俄頃死為萬世師廟貌多土梗自
非二仲月門寮終嵗静山魈與社鬼香火未嘗冷此事
固不平此心嘗耿耿吾生賦拙直浪許近骨鯁與物例
多忤所動坐愆眚憤世無奈何空令氣生癭
　　七言古詩
　　　題張信道所藏李元素淮山清曉圖
長淮宛轉淮山麓浩蕩淮光釀山緑側峯横嶺巧連延
直自鍾山徹浮玉曉來烟靄與風塵面目參差未是真
中宵沆瀣一濯洗突兀了觀清淨身陽烏飛出扶桑路
却拂羣陰披宿霧朝暉千丈卧長虹曙色半巖横匹素
須臾谿壑漸分明怪底懸崖化赤城風傳粥板僧定出
露濕野巢鶴夢驚𤣥暉舊筆絶俗韻元素豪奪紫泥印
祗今元素入窮泉惜哉一代風流盡
　　　題雪橋清曉圖
山翁卧聽溪風急夜半篩珠落忩隙千巖浩蕩失故態
萬徑荒寒滅人迹拏舟欲訪戴安道截岸層冰政堆積
翩然清興不可遏側望招提無咫尺攝衣便挈蠻童去
秃袖抱琴龜手漆長橋䗶屐拄枯藤卓破横江玉龍脊
粥魚晨磬聲未了扣門喚起彌天釋開軒對榻誰賓主
呵手續絃坐揺膝從來支許事幽尋放意茶顛恣詩癖
虎溪相送尚遲留更待林梢掛蒼璧
　　　題髙敬之所藏雲溪獨釣圖
疎簾留客晝偏長茗椀吿罷新鑪香主人不恤寒具手
為出牙籖古錦囊鵝溪半幅開平逺天際歸舟烟樹晚
釣翁簑笠釣滄浪一波不動風絲軟吾家舊隠柳溪間
誤落紅塵不放閑披圖便覺清興發恍若坐我黄蘆灣
黄陵翩翩貴公子愛畫乞詩差可喜幸今老父眼尚明
莫惜千金訪繭紙
　　　題張運使夢景圖
㸃鞭長算收餘暇忙裏偷閑真倒蔗北忩鼻息落庭花
一榻清風不論價平生雅志一丘壑小夢江山猶命駕
雲低平野暗溪樹雨淋層峯補天罅老農市酒喚歸渡
漁伯艤舟楓樹下開囊檢得春草句揮灑短軸爭膾炙
夜凉吹笛當抗衡槐火石泉足更霸披圖撩我倦遊興
念念蓴鱸乞長假與君田里馬牛風蠟屐藍輿趁蓮社
畫工豈識夢中詩他日須煩息軒畫
　　　王子吿竹溪清集圖
溪山佳處多荒僻豹霧蛟涎斷人跡縱能陟險一登賞
重蠒百休疲峻陟豈知城市有林泉杖屨相從都咫尺
尋常四友㑹真率茗具酒尊随所適竹風細細几席静
花雨㝠㝠巾帽濕逸休方與聖賢對觀妙超然存目擊
吹臺名士意領畧手弄蒲葵坐揺膝吾宗盤礴拊長松
似傷材大時難得漳川野老氣豪邁陪謁龍顔祗長揖
琴書笑詠有真樂不減仙公戲巴橘九原死者如可作
應恨烏絲欠珠璧蘭亭滕閣久寥落嵗月轉頭駒過隙
願君此畫更珍藏此㑹他時恐難必
　　　跋韋偃病馬圖
開元天寳誰能畫韓子規摹出曹霸惜乎畫肉不畫骨
坐使驊騮減聲價晚生韋偃非畫工少也得名能古松
試拈秃筆掃東絹便覺天廐無真龍胡不寫明皇照夜
白弄驕顧影嘶長陌又不寫太宗拳毛騧百戰萬里輕
風沙如何寫此神俊物剥落𤣥黄只皮骨却思落日蹴
長楸風入四蹄追健鶻嗚呼往事今茫然矯首有意誰
其傳主恩未報忍伏櫪志士扼腕悲殘年安得老髯通
馬語芻秣醫治(平/聲)平所苦行當起廢一長鳴要洗凡庸
空萬古
　　　跋張舍人所收楊仲明天廐鐵驄圖
大宛山下汗血駒麟鬐鳳臆龍頭顱黒花細洒雲滿軀
倜儻不與駑駘俱黄金絡頭老京都注目落日思長途
圉人仗箠不敢驅似聽馬語方踟躕嗚呼龍媒已矣夫
林鳥恨對長風呼誰能寫照開新圖楊子妙筆非臨摹
願君著意收畫㕑風雨變化防須臾迺翁丞轄翼帝車
月旦人物評錙銖千金但賞駿骨枯世上良馬無時無
　　　題髙解元所藏武元直山水
洞清宗元不傳法此老無乃得之心妙畫通靈恐仙去
須防風雨夜堂深斯人地下骨應朽此畫世間寧復有
莫與紛紛俗眼看等閑却作丹青手
　　　覺花島(并引/)
　　　　予聞覺花島葢人間佳絶處也凡道經海上
　　　　未嘗不駐鞍極望久不能去苐簡書有期不
　　　　得一到為恨大定乙未之秋仲月十有四日
　　　　予自白霫審理寃獄歸投宿龍宫下院謀諸
　　　　老宿期一往焉老宿曰今秋風勁波浪洶湧
　　　　雖柁工篙師往來其間亦不免縮頸汗背當
　　　　俟隆冬冰合如履平地然後可著鞭耳予竟
　　　　不聽明日登舟行未幾半風濤掀簸舟人為
　　　　之變色於是收帆弭檝維石于北渡予歎曰
　　　　此而不濟則命也迺割牲釃酒投是詩以禱
　　　　之遂復鼓枻以進已而風停浪静天水湛然
　　　　極目萬里恍然如坐大圓鏡中指顧之閒已
　　　　登彼岸舟僧詢大徳者謂予曰正直動山鬼
　　　　詩句起蟄龍者信不誣矣予笑曰如二公者
　　　　千古仰之猶太山北斗豈庸人末士所可擬
　　　　哉是必憐其勤而報以誠也不然則劉昆所
　　　　謂反風滅火蝗不入境者皆偶然耳雖然此
　　　　一段奇亦不可不紀也
宫亭湖神感且通往來送客能分風廣徳王祠禱輙應
重樓翠阜浮霜空我行擬上覺花島香火遍走青蓮宫
中流未濟成齟齬船頭西向旗脚東雲奔霧湧白浪捲
一葉掀舞洪濤中平生行止類如此憑仗願有信與忠
嘗聞主海尊位置顧豈變化難為功指呼蛟蜃掃陰翳
天水萬里磨青銅解維轉柁飽帆腹雙槳不舉追驚鴻
兹遊政要償素願勿使坐歎詩人窮投文再拜瀝微懇
為我寄語白龍翁
　　　留題覺花島龍宫寺詩(寺在/遼東)
傳聞三山駕空虚珠宫貝闕神仙都茫茫弱水限舟楫
人跡不到如有無平生㸃檢江山好祗有龍宫覺花島
何年經創作者誰興聖帝師孤竹老老人絶俗棲金沙
嵗久喜捨來天家懸崖架壑置佛屋突兀殿閣凌烟霞
(一作開/明霞)迺知造物開神異故壓祗園布金地四顧鯨波
翼寳巖玻璃環擁青螺髻我生自厭薰羶腥坐覺兩腋
生清泠夜凉海月耿不寐幾欲舉手捫天星明朝收帆
落塵土一夢回頭散風雨向令坡老此經行想不願爲
天竺主
　　　拙軒
拙軒少也絶交朋閉門坐斷藜床繩據梧手卷挑青燈
目力自足誇秋鷹一行作吏負且乘簡書夜下催晨興
心勞政拙無佳稱髙枕緩帶吾何曾年來安東逐斗升
吻膠背汗疲炎蒸到官簿領交相仍臨事自笑無一能
督責老掾詢聾丞曰畏罪罟空凌兢窮鄉九月河水冰
玉樓凍合衣生稜氊裘火坑寒不勝呼吸未免髯珠凝
積憂蓄熱邪上騰阿堵中有輕雲憑臨忩射日絶可憎
决眥淚霣長沾膺初謂造物何侵陵細思無迺示小懲
世醫膚見浪自矜肝膽豈易分淄澠屏除嗜欲學山僧
此理盖出三折肱斯文未喪信有徵天其使我雙明增
要作楷字頭如蠅表乞骸骨歸丘陵負郭二頃産有恒
堆盤苜蓿衣麄繒醉眠床下呼不譍自許此著髙陳登
飯餘睡足搘枯藤老眼細數雲山層
　　　客中戲用龍溪借書韻
太行西北雲横目一日九廻腸斷續舍官就養誠所願
百口煎熬食不足逆行倒置坐迂闊相負此生惟此腹
兹行逺去父母國戀戀不同桑下宿山長水逺苦愁人
不覺秋風驚鬢緑平生拙宦失捷徑蘭蕙當門為誰馥
文章既不一錢直五經安用忩前讀東塗西抺竟何有
坐歎馬鞍消髀肉公家無補一毫髮鼠竊太倉饕寸禄
既無里嫗誰乞火未有先容莫投玉天涯懐抱為誰開
盡寫窮愁入詩軸
　　　柳城西聞蟬有感
坡老放歸舟繫汴驚聽騾鐸鳴北岸文公嶺外得京官
照蝎壁間猶喜見我今薄宦天一角適以平反叨使傳
柳城西路忽聞蟬駐馬久之增感歎臨岐凄咽固有意
似對鄉人論半面吾廬環木夏陰合聒耳長嘶吾每倦
安東地冷無此物所以相逢眷還眷晚風晨露汝易足
何苦叨叨聲不斷商胡遷客淚横臆落日窮途方寸亂
朱門砧杵快新凉乞汝秋天從呌喚
　　　轍中斃龜(并引/)
　　　　予以公事按部郊行過汚泥濁水深不没膝
　　　　廣可三丈許車轍中有烏龜伏焉首尾餘尺
　　　　予初疑曝背舉而視之則頭且碎矣予謂凡
　　　　物之神無如龜者意其舍魚龍而伍蛙黽者
　　　　則必厭網罟搜羅之患以求自安今復死于
　　　　奔輪之下豈靈於人而不靈於已耶抑吉凶
　　　　逆定而不可逃耶政如嵇叔夜鍛隠以避世
　　　　反見譖於鍾㑹竟不免東市之刑信乎死生
　　　　有命脩短有期彼有不顧名節徼幸以求全
　　　　者未必然也予作是詩盖有激而云
𤣥夫六甲存神氣耳息綿綿口常閉㑹巢蓮葉緑毛叟
遊戲人間閲千嵗吉凶未判倘謀及吿以將來若符契
江湖佳處多網罟側足恐為人所制搘床鑽灼事交病
寧處不材從此逝嘉林居士强解事清江使者何經濟
泥塗雖辱固不惡所幸此身能自衛豈期曝背當車轍
碎首奔輪翻致斃乃知生死有定數萬物皆然無巨細
䕫蚿多寡各安分椿菌短長均一世越人善療卒兵死
单豹養生遭虎噬爾今韜晦竟不免使我追傷收寒涕
至人知命付一笑我輩情鍾能不蔽千古䝉莊倘有靈
須知曳尾非長計
　　　予以朝命催租河朔道出隆慮邂逅楊東卿盖
　　　棲霞隠人也嘗許予小山以地逺卒不能致約
　　　以後期故作是詩以為定劵
嗟君學得屠龍手走遍人間病餬口左携妻子右琴書
却返棲霞老耕耦閉門閑草太𤣥經冷眼兒曹事奔走
惠然過我便傾盖夜對寒燈共樽酒掀髯揮麈話平生
河漢無聲轉星斗自言家蓄小玲瓏坐使鐫鎪耻牛後
書生嗜好固多誕不許千金酬弊帚山深但恨卒未致
他日願為吾子夀人生尤物安用多要與仇池為二友
明年尺牘遣長鬚莫為先生化烏有
　　　上周仲山少尹夀
姬公勲業千古髙雲孫間出皆時髦篤生夫子賢且豪
風義凛凛魁吾曹詞源萬斛何滔滔作賦竟欲續離騷
懸知富貴不可逃鄉人莫敢輕韓翺長竿不肯驚鯈濠
引手一釣三山鼇命也數奇時不遭屈為郡縣真徒勞
不容吏手如桔槔乾没遽止民無搔近出幕府持旌旄
季孟伯厚胡爲叨朱門瑠璃載蒸羔先生盤飯獨溪芼
衆人醉死貪濁醪先生𠻳石羞醨糟仕者往往争錐刀
既角而齒寧非饕黄金堆丘爛巾袍公獨視之如秋毫
迺知賢愚異所操相去豈特九牛毛久諳世味嚼空螯
徑欲脱幘誅蓬蒿吾君側席登䕫皋如君才氣寧容韜
蒼生渴望方嗷嗷要使萬類歸甄陶禮樂具舉弓矢櫜
樂職頌徳追王褒乞身歸老隻魚舠烟波萬頃翻葡萄
蠧書卧看横長篙衝烟破月時嬉遨㑹逢石髓流青膏
嗅如香粳食如桃方瞳瞭然牙齒牢人間嵗月從奔濤
久厭濁世薰腥臊振臂一舉辭盧敖黄鵠飛去壤蟲號
髣髴碧落聞雲璈
　　　漕副劉師韓自遼西按田訟迴僕率僚友迎勞
　　　於郊是夕僕酒戰敗績明日師韓傳檄再三竟
　　　不復出盖渠豪於飲而僕素不能也戲以此詩
　　　解嘲
劉侯士論推豪邁雲夢胸吞無蔕芥興來和月卷玻瓈
累舉十觴嫌未快我生不飲亦勉强涓滴濡唇亦狂怪
螳蜋怒臂要當轍大白相浮争勝敗初期堅壁老强敵
督郵自困平原界鼓噪其如氣已竭偃旗棄甲投戎械
黎明檄戰示巾幗曾未致師先瓦解君於伯倫當季孟
我辱無功謾宗派服而舍之古善政驟勝且驕兵所戒
濟水焚舟會有時勿卑邾小撩蜂蠆
　　　題劉器之秀埜亭
劉郎事業凌徐嚴風骨玉立髙巉巉平生雅志在丘壑
嗜好與世殊酸醎謀身易足田百畆(一作時人但/笑家四壁)活計
祗有書千函(一作愜眼嵗/計書千函)短衣絶勝杜陵老窮冬性命
依長鑱南城佳處有别業手種杞菊植松杉十年小築
直倒蔗佳木異果陰相攙(一作來禽青/李陰相攙)漉醅自有赤脚
婢安用捧椀柔摻摻清談到聖會心處目送飛鴻唯阿
咸鳬仙牓名以秀埜老子於此端不凡開軒如對龍眠
畫恍然坐我勝金巖期君少起賦雲夢聽卜區區陋畢
諴(一作期君獻起長楊/賦後來未必數畢諴)曲江燈月足行樂歸路草色迷
春衫却愁三徑花狼藉燕覓舊主聲呢喃功成事了當
勇退北山勿遣移長緘我今出試已大謬畫餅聊慰癡
兒饞茂林豐草麋鹿性絡腦不受黄金銜還家未有置
錐地但免薏苡明珠讒頭顱過此可知矣嵗月飄忽追
風帆他年定約卜隣舍屋茅為我先誅芟吾言要踐不
可食江水在此神其監
　　　送人官滿二首
朔風吹雲雁程起木葉蕭蕭落寒雨先生官滿遊京華
扁舟欲發湘江渚寫詩餞别各盡觴遥瞻蓬島三千里
思君到日梅亂開瑞雪花飛鳳城裏
草堂新成長獨吟故人不來黄葉深茶煙晝消倦掃榻
梅月夜冷慵調琴我歌驪駒餞君酒君出陽闗傷我心
長江東去浮畫鷁悵望雲樹懐知音
　　　用時元瑜韻
廣平平昔心如鐵句法澄江湛秋月地爐無火聳山肩
坐對梅花咀冰雪是中何好有底憐其樂自謂超三禪
想君曩嵗客淮上凍脚遍歴溪橋邊見花輙飲醉即歸
龍蛇揮掃争新竒至今清夢時到舊遊處尚記幅巾直
掇横笻枝錦囊投我須鄙句正似西子枉駕招東施梅
兮梅兮爾今但有一䕫足世人未識本來之面目寄謝
無為老衲他日但過時當為浮香主人留一宿
　　　送劉彦美
吾黨之子來何獨妙年器宇非庸俗初聞吾族盡窮窘
次以平安報修竹挑燈把酒操南音似喜人聲到空谷
翻然語别得無情天涯况是平生熟
　　　題左閣使瓊花后土像
維揚瓊花天下無木犀避舍梅前驅梁園移植有深意
要識姑射冰肌膚絶品豈知神所寓等閑未許京塵汚
空煩腰鼓揭春雷打徹凉州殊不顧明年詔遣歸故宫
玉蘂爛漫縈天風香聞二十四橋外熱惱坐變清涼中
世間無物那容久一夢兵烟化烏有無雙亭上月依然
可憐空照傳杯手何人收取斤斧餘栗玉其色差温如
三都賦客眼青白歎惜流落潛欷歔十襲珍藏咨國匠
寸龕為刻柔示(音/祗)像禕翟煌煌玉座閑想見嶽瀆來稽
顙嵗時香火必躬親靈爽舍此依何人酒胡賤役何足
道居士彊名安得神物理細思寜有間犧樽毋忽溝中
斷不如塗樗社櫟兩不材得盡天年保無患
　　　謝王仲章惠淮馬
憶昔短衣精騎射千金市馬寧論價尋春不惜錦障泥
歸醉且無官長罵一行作吏遭羈束五斗紅陳家不足
驊騮賣却買駑駘夜齕空槽敢食粟年來可笑窮到骨
奔走不暇黔吾突天公更使我馬殂造物戲人無迺忽
聞君廐有江淮種風入四蹄兩耳聳惠然見貺頗周急
幸免塵靴行决踵投詩寄謝三嘆息羞澁倒囊無寸積
他年客路㑹相逢小倩夢蘭吾不惜
　　　題劉徳文樂軒
君不見達官火色凌朝霞傳呼數里清堤沙門人故吏
聽頤指吹嘘一到枯生花那知任重責亦重朝服坐待
曉鼓撾攖鱗逆耳事可畏四十未過兩鬢華又不見朱
門錢癡豪且奢氍毹按舞催筝琶萍虀豆粥何足道猩
唇熊掌來咄嗟那知中夜獨不寐百萬計恐毫釐差匹
夫無罪死懐璧何異犀象之角牙人生快意在富貴富
貴尚爾餘何誇劉君適意殆非此其樂自謂真無涯官
閑事少憂患少君恩飽暖及全家夀親餘瀝沾賓友教
子尚有書五車百年萬事付杯酒部伍鼓吹鳴池蛙眼
前識破兩蠻觸胷次不置千褒斜箇中歡趣例如此迴
首富貴誰能加我今百指無定止負舍却羡循墻蝸思
君清樂不可得對此况味殊不佳何時徑往君家去主
孟莫厭煎鹽茶
　　　題中隠軒
君不見嚴君平梅子真成都卜肆吳市門萬人如海一
身隠外聽車馬争馳奔又不見介之推屈大夫綿山澤
畔何區區孤髙與世自冰炭甘焚就溺捐微軀兩公朝
市大喧噪二子山林更牢落混俗變姓良自欺賣身買
名何太錯我則願師白樂天終身衮衮留司官伏臘粗
給憂患少妻孥飽煖身心安况有民社可行道隨分歌
酒陶餘懽經邦論道不我責除書破賊非吾干折腰束
帶莫恥五斗粟猶勝元載胡椒八百斛一朝事敗竟赤
族嗟爾安得爲孤犢塵靴汗板莫厭時奔走猶勝李斯
相秦印如斗一朝禍起遭鞭杻却思上蔡牽黄狗况知
富貴不可求僥求縱得終身憂不如中隠軒中日日醉
倒不省萬事休
欽定四庫全書
　拙軒集巻二　　　　　　　金　王寂　撰
　　五言律詩
　　　被檄平田訟投宿兎山院留題
人事絶紛譊臨軒面四郊松風清不斷槐影宻相交花
蘂香蜂穴芹泥落燕巢他年香火社此地擬誅茅
　　　中秋月下有感戯傚樂天
此夜十分滿中秋萬古情素娥應不老蒼鬢可憐生追
想懽呼處飜成歎息聲悲歡人自爾月是一般明
　　　送王平仲二首
潦倒少矍鑠臞儒餘愚迂半面便健羡無渠吾胡娱袖
手乆不偶鋪書如枯株索寞各作惡呼車姑須㬰
放浪曩骯髒囊裝將長揚偃蹇晚倦獻徜徉藏光芒著
雨苦齟齬蒼茫荒羊腸黯慘厭漸險彷徨傷王陽
　　　蔡州
懸瓠城雄壯登臨寫客懐九州惟古豫千里控長淮極
目棲林杪臨芳瞰水涯南城新息路西市確山街門易
朝京榜亭餘閱世牌樂光眉拂黛溱汝股分釵八卦壇
微認三王塜宻挨輞湖魚唯唯壺樹鳥喈喈顔筆龕塵
壁裴碑瘞土堦卜蟾聞邁志係鱉近齊諧坡底為龍竹
㕔前繫馬櫰絶纓臺泯没鑄劍冶堙埋坡迹留任宅涪
詩刻秀崖黄陂澄宇量許月旦名排秦賦敵楊子婁歌
勝李娃越王悲壯志唐女換遺骸元濟狂梟獍宗權暴
虎豺土風敦儉素聲樂絶滛哇玉粒家家足紅薑處處
皆吴氛薫霧瘴楚氣拂雲霾笋石當衙道仙榆拂郡齋
王侯更廟狄富相捍潭柴竦也嘗臨判謙乎亦攝差陳
翁孫接踵歐父子聫階觀額因王覿民坊出陸偕許詩
多散落葉記半磨揩徃哲優師帥遺風軼等儕老夫為
政拙雅志與時乖倦鳥收長翮疲駑戀短稭江山題不
盡吾已辦青鞋
　　　挽姚仲純
夫子人之傑魁然道最純鄉閭連沛邑族系出虞賔清
節氷壺瑩孤標玉樹新妙齡探桂窟雅志傲蒲輪事業
傳衣鉢風流表縉紳斗南惟此老月旦復誰人忍死哭
亡社偷安笑具臣斯文雖未䘮吾道竟誰伸彭澤不書
宋東陵無負秦直從强徤日收得自由身把臂言猶在
回頭迹已陳發書占賈鵩絶筆感商麟去矣騎箕尾嗟
哉厄巳辰終天從此别窮壤向誰親堕槨逢王果留燈
待沈彬彭殤俱逝水丘跖共荒榛書帶縁新壠笛聲起
舊隣絶絃雙堕淚挂劍一傷神冡樹悲長夜山花作好
春龜趺平木杪誰為寫光塵
　　六言律詩
　　　贈李彦猷郭伯達二首
才氣無雙家世中朝第一名儔茂藹登龍士譽醉揮倚
馬詞頭南鄭囊封倜儻西崑詩律深幽自古卜鄰識面
與君正合交逰
豪氣從來角出雄文未易肩儔學驥翻輸牛後㸃蠅誤
失龍頭經火初驚玉美飲風乆識蘭幽他日相期林下
幅巾與赤松遊
　　七言律詩
　　　寄王周拙道人
幾年風浪汨迷津一息煙霞遂隠淪結屋正宜居子午
投巾聊復記庚申兒孫又繼平生志姑婦能甘抵死貧
邂逅相逢應笑我蒼頭華髪走紅塵
　　　寄李致美
别來嵗月遽如許鱗羽沉浮絶徃還欵接清譚思寓直
未忘習氣夢催班信知天上玉堂好何似江西道院閑
他日相逢能似舊祗應君眼與南山
　　　予叨諫員恨無補報矧年來歸計未成晝夕梗
　　　于胸中作詩以見意
漏盡鐘鳴誰執咎望輕責重難為功老蠶無地可作繭
驚鴈見月思傷弓言忠政恐祝三佞句好豈辭黄九窮
吾非匏𤓰能不食朝莫喜怒從狙公
　　　受諫職夜乆不寐
責重還憂力不任中宵未寢念之深姚虞已拱垂衣手
山甫空勞補衮心仗馬不鳴羞短豆野麋有志老長林
横身㑹有涓埃報莫笑年來便學喑
　　　至新蔡寓居開元寺暇日登經樓賦詩文伯起
　　　繼作以其寺壁舊有秦少游題詠故尾句及之
　　　淮海於此作學官計其年尚少當時坡谷鉅公
　　　皆推重意為逺到而竟不然所謂方行萬里出
　　　門車折軸者惜哉
徃昔秦郎妙天下淹留嘗倚仲宣樓長材不用虎為䑕
塌翼竟從蜩與鳩夭矯飛雲蛻仙骨連巻雌霓落墻頭
世間玉人豈復有應與晁張地下遊
　　　初到蔡下已有春意
向辭北闕猶飛雪及到南州便得春知有勝㳺供勝具
况宜閑處着閑身江湖且作龜魚主天地能容蟣虱臣
兀坐静思心語口此來無愧汝陽人
　　　鞏義卿逰學蔡下積年今雖老豪氣不除此州
　　　因兵火後鄉校幾廢義卿獨能徒步千里請所
　　　費于有司今復告成亦可謂能張吾軍者也
泮宫俎豆幾息矣極力贊成時乃功詞源淊淊注絶壑
俠氣凛凛凌層空鄉人敢易蘇季子坐客盡驚陳孟公
相見明年春更好杏園人醉馬嘶風
　　　方山聞有代者坐中或至澘然
五年不去任推擠慚愧鈆刀試割雞妻子乆甘塵滿甑
兒童嘗笑醉如泥恨無遺愛寛齊市空有餘愚汙冉溪
此去㑹應書下考於潜癡女勿輕啼
　　　思歸
擢賈之髪罪莫數君恩猶許牧邉州夢尋薊北山深處
身在淮西天盡頭袖手不應書咄咄乞骸端欲牓休休
求田問舎真良䇿卧地還勝百尺樓
　　　夜宿淮陰城下
將軍旗皷渡中流明旦孤城土一丘埋沒㳺魂隨野草
煩寃新鬼哭沙洲坐看赤壁飛灰滅行想金陵王氣收
惟有多情淮上月夜深還照女墻頭
　　　故人翟仲謀潦倒塲屋今復見之所異于昔者
　　　蒼頭白髪耳適以詩陳情輙次其韻因以勉之
憶昔妙年仝射䇿今誰存者苦無多酆城乆矣埋長劍
陶壁依然掛短梭鈆槧功夫真戯耳虀鹽活計柰貧何
鵬圖九萬平生事老翮青雲尚可摩
　　　雞頭
竹爐新煮軟氷丸咀嚼寜憂齒頰乾誰認鼈胎刳玉弹
共驚蛟室泣珠盤芋頭有味終難永菱角齊名不柰寒
喚起舊年風月興惜無千丈酒膓寛
　　　天德辛未家君守官白霫僕是嵗登上第交遊
　　　飲博皆一時豪俊于今二十六年矣適以審刑
　　　復來留數日故人髙晦之以舊見訪問當時所
　　　與㳺者徃徃鬼録髙本富家今貧甚僕向最年
　　　少今老矣感歎乆之為賦詩以自遣
憶昔登科正妙年鞭笞龍鳯散神仙金釵貰酒春無價
銀燭呼盧夜不眠徃事悲凉真夢耳故人零落獨澘然
臨街父老應相識笑指潘郎雪滿顛
　　　日暮倚杖水邉
水國西風小揺落撩人覉緒亂如絲大夫澤畔行吟處
司馬江頭送别時爾輩何傷吾道在此心惟有彼蒼知
蒼顔華髪今如許便掛衣冠已是遲
　　　别髙麗大使二首
萬里朝天禮告成歸途氷滸積峥嶸相從遽作春雲散
欵語何妨夜月傾兩地闗河傷逺别一天風雪歎勞生
他年幣玉重來日對立罘罳眼更明
送迓都忘百日勞怱怱言别柰無聊渡江相見迎桃葉
分馬能忘贈栁條煙抹雞林山隠隠雲横鶴野路迢迢
君侯此去應前席為贊忠嘉事聖朝
　　　李仲佐遼東之豪士也初識于大元帥席上怪
　　　其議論英發坐客盡傾至于通練世務商較人
　　　物雖博學老儒或有所不及僕喜其為人臨分
　　　以二詩贈行且將以為定交之劵也
夤縁樽俎接雍容一洗從來蔕芥胷笑我殘年方射䑕
喜君巨手學屠龍聞名素重千金諾識面尤輕萬戸封
指日乘槎吾巳矣與君林下㑹相逢
客路逢君葢少傾歡然相與話平生心胷皂白人倫鑒
齒頰吹嘘月旦評雞黍後期雖有信參商輕别得無情
從今把酒須東望千里闗山共月明
　　　過代
金波曽醉鴈門州端有人間六月秋千古山河䧺朔部
四時風月入南樓漢家戰伐雲千里唐里英䧺土一丘
繋馬曲欄搔首望晚來閑殺釣漁舟
　　　題莊子祠堂
䝉莊千古骨成塵德業猶争日月新說劍似乎非聖作
鼓盆聊爾見天真螳蜋恟恟人間世蝴蝶悠悠夢裡身
才與不才俱是累先生木鴈請書紳
　　　海棠
輕紅淡白天然態山杏溪桃不足多睡足精神閑蠟燭
酒酣肌肉捲香羅都官有隙遽如許工部無情奈爾何
流落幸遭蘇玉局一樽相對為君歌
　　　病起
衰疲那復病交攻湯劑扶持幸有功牀下蟻聲端是妄
杯中蛇影本來空政縁造物偶相戯不謂工詩坐此窮
三復佳章覺便健信知書檄愈頭風
　　　張子固奉命封冊長白山廻以詩送之
勞生汨没海浮粟薄宦飄零風轉蓬我昔按囚之汶上
君今持節出遼東分攜遽爾閱三嵗相對索然成兩翁
徤羡歸鞍趂重九黄花手撚夀杯中
　　　寄題涿郡蜀先主廟
當年竹馬戯兒曹笑指籬桑五丈髙時也共誅千里草
天其未厭夘金刀宗臣嘔血重三顧嗣子不才輕六韜
故國神游得無恨破垣風雨夜蕭騷
天下英䧺惟使君本初之輩不須論初無尺土三分國
遽隕長星五丈原簡䇿功名成廢紙嵗時簫鼓閙荒村
猶勝故國不歸去呌斷西風杜宇魂
　　　題伍員廟
蚤年亡命入蘇州破越興吴出坐籌可惜捧心貽後患
遽令嘗膽雪前羞忠臣竟受鯨鯢禍故國空傷麋鹿遊
欲向波神問遺恨胥山三月看潮頭
　　　送劉師韓歸雲中二首
怱怱杯酒促行輈挽斷征衫不少留别友情懐雖作惡
還家滋味勝封侯雞催淡月閭山曉鴈貼黄雲馬邑秋
老矣仲宣歸未得微君底處許依劉
客裏那堪送客行迢迢煙水指歸程子規催促渾無頼
秋雨留連却有情此日短亭輕折栁何時長路重班荆
着鞭穏上青雲去莫惜因風蚤寄聲
　　　丁未肆眚
平生自信不謀伸媒孽那知巧亂真暗有鬼神應可鑒
逺投魑魅若為隣九天漢詔與更始萬里湘纍得自新
天地生成知莫報一杯何日與封人
　　　髙武略復和尖字韻見贈走筆奉酬
落紙千篇筆退尖我方刻畫老無鹽鼎鐘之後知誰識
糟麴其間想自嫌顧冀北羣須伯樂嗣西江派得洪炎
便當覓取髙師着此去心顔更可澘
　　　泛舟用王子告節副韻二首
綵舟風軟蹙波瀾草草杯盤略觧顔緑蟻淺斟金鑿落
青娥低唱玉連環忘機鷗鳥心情好信美江山眼界寛
老矣相逢拚一醉正須絲竹冩餘歡
勲業時時把鏡看却嫌秋水照衰顔肘懸斗印慚分竹
行恐泥封促賜環酒裏光陰真可惜客中懐抱若為寛
十觴一舉君須醉念我區區亦鮮歡
　　　春牛
土木形骸聊假合丹青毛角巧相宜老拳痛手交攻爾
粉骨碎身知為誰不似驚狂持索處正如觳觫過堂時
漆園傲吏真達者未肯生為太廟犧
　　　送李致美之任雲中
宸衷簡在付陪京摩拊疲氓藉老成金闕共瞻卿月出
野人相慶福星明先聲雷殷媯州路和氣春迴魏帝城
想見郊迎笳鼓競吏民驚嘆綵衣榮
　　　探春二首
和氣融融散薄原東風應已入東門(坡云東風未/肯入東門)弄晴
野鵲翻髙樹趂暖家雞啄破垣淺緑未生挑菜渚嫩黄
先報探花村安排詩酒相追逐聊慰天涯倦客魂
撥忙騎馬到郊原絶勝喧卑倚市門破凍薺芽敷畝隴
向陽蔬甲觸藩垣春陰半暗雲間寺夕照偏明水外村
悵望故園歸未得且呼歡伯暖氷魂
　　　題北禪寺用前韻
紺宇峥嶸枕膴原相承祖印出雲門層簷蛛網圍沙界
傑榜金書照粉垣香火勝縁通四衆華燈珍供走諸村
神光潑眼旃檀像想見天魔落膽魂
　　　題佶大師松菊堂
阿育浮圖古道場最宜花竹暗禪房影侵羅什翻經席
香散生公說法堂飛節芝豐輕嵗月辟寒金瘦傲風霜
他年逺社歸吾老為我須留漉酒囊
　　　送張希召二首
憔悴談𤣥揚子雲如何耳冷百無聞從來不識河南守
此去還空冀北羣逺别定須多作惡相逢無惜重論文
勿卑小郡為無益餘潤京師正頼君
省臺諸子例才兼盡道超羣未及髯自苦折腰供吏役
誰憐白髪困郎潜塵靴乆厭踏紅軟氷簟常思負黒甜
好向水雲鄉裏去監州不惡有團尖
　　　送張希召出宰贛榆
耐乆誰如故國山送君直過穆陵關一川魚鳥江淮近
千里農桑海岱間老驥未甘塵土厄仙鳬宜向水雲閑
此行莫作三年别考最當隨紫詔還
　　　送劉子髙宰新安二首
吾髯得邑古河南政事應須出笑談但喜時平由聖主
不憂縣小選中男子文已慣三無愠叔夜休辭七不堪
想見細民多受賜長官如水吏羞貪
憐君桂玉苦羇棲强項逢人未肯低病裏更貧猶愛客
酒中有得不謀妻長材無用虎為䑕妙手豈論牛與雞
考課㑹應書上上促歸行看紫封泥
　　　䟦風栁忘牛圖
溪風淅淅栁絲柔栁下蠻童釣晚洲老牯安行無寸草
㳺鯈飽食弄沉鈎連羈治馬真成虐挾䇿尋羊未足優
何似人牛俱不見短蓑髙掛樹枝頭
　　　三逸堂白芍葯
春城白葯占春餘妙品端宜入畫圖萼粉雨餘沾蝶翅
蘂香風暖上蜂鬚夀陽宫女粧梅額姑射仙人瑩雪膚
不見眉山蘇閣老更誰能賦玉盤盂
　　　元夕有感
一生能見幾元夕况是東西南北人殘夢闗河鼇禁月
舊遊燈火馬行春嵗華投老送多感節物對愁争一新
自笑區區成底事天涯流落淚沾巾
　　　次韻郭觧元病竹二首
此君清苦少知音獨有幽人忍凍吟生死挺然終抱節
榮枯偶爾本無心比肩恥與蒿萊伍强項不容氷雪侵
姑待東風脫新緑傍陰髙卧觧吾簮
風摧雨折不成陰培養應無老醉吟狂直未能忘故態
孤清端不負初心佳人日暮何堪倚太守春饞輙莫侵
特立閑門固癡絶看他桃李上華簮
　　　上南京留守完顔公二首
聖朝敦睦重分封不學成王戯剪桐終以阿衡任天下
暫留蕭相守關中窮邉緑野人煙接永日黄堂獄訟空
巨手不應偏福地㑹歸調鼎贊元功
赫赫金源帝子家暫分符竹奠京華禮容登降歌麟趾
廟筭縱横制犬牙黄閤乆聞虚鼎席朱衣行引上堤沙
他年定數中書考異姓汾陽不足誇
　　　平夷道中二首
河陽白髪近來添行役勞勞嵗已淹仕路黄楊何日進
宦情橄㰖幾時甜未妨徐邈時中聖自笑東坡不受痁
箕斗虚名將底用慨然舒笑一掀髯
歸思秋來日日添擬將餘恨寄江淹東華乆厭踏紅軟
北牖常思負黒甜世路窮通端是夢人情寒熱動如痁
兒曹縱有英䧺手第恐英䧺未及髯
　　　留題紫巖寺
手胼足趼不知勞珍重麻衣道最髙跨岸飛橋横玉蝀
倚空層閣壓金鼇一天花雨森秋氣萬壑松風捲夜濤
怕見雲堂老尊宿笑人塵土滿征袍
　　　投宿青山院中夜不寐
夢覺歸心正鬱陶青螢燈火擁綈袍短檠却對顔何厚
長鋏髙彈氣轉豪入室寒螿鳴破壁隔窓飢馬齕空槽
年來髀肉渾消盡一事無成有底勞
　　　席上贈馬楊陳三同道
君辭綘帳尸糟麴公草𤣥經守薜蘿一坐盡驚真俊爾
半生不語奈癡何清談緩舉玉如意痛飲屢翻金叵羅
眼界幸無俗物惱釋然一笑散千痾
　　　遊山寺
盤紆細路僅能通斷壑危橋渡幾重横嶺盡頭方見寺
亂雲深䖏忽聞鐘黄昏古屋翻飛鼠緑净寒潭隠蟄龍
慚愧居僧還好客鄰家乞粟備晨舂
　　　散䇿
日涉家園三五回虚堂俯瞰碧溪隈酒杯有限愁難遣
詩句無窮花旋開多是春分遲社到要教燕子趂時來
風寒留雨迷楊栁翠色迎晴拂舊埃
　　　自東营來廣寜道出牽馬嶺嶺西去路幾半里
　　　松檜鬱然桃李間發問之云利器梁侯之先塋
　　　也其櫬尚附淺土遂命酒哭奠而去公初待我
　　　以國士雖晚意少疎而恩禮未易忘也
九仞終虧一簣功想知銜憤泣幽宫死生怒臂屈伸頃
得失奕碁翻覆中只有松杉全晚節不隨桃李嫁春風
門生故吏知多少誰致生芻奠此翁
　　　再過墳下
毁譽譊譊息葢棺百年春夢大槐安功名倒挽九牛尾
富貴真成一䑕肝故國鸎花人事改空山風雨夜臺寒
平生我亦心如鐵醉眼西州淚不乾
　　　易足齋
吾愛吾廬事事幽此生隨分得優㳺窮冬夜話蒲團暖
長夏朝眠竹簟秋一榻蠧書閑䖏看兩盂薄粥飽時休
紅旗黄紙非吾事未羡元龍百尺樓
　　　路逢安陽花酒問之云迓貳車于河上戯以詩
　　　寄蕭彭老
慣曽歌酒醉秦樓客路相逢為少留油壁繡簾紅粉面
銀瓶絲絡紫泥頭眼寒老杜膓先斷肺渇長卿涎欲流
遥想蕭郎髙㑹䖏淺斟低唱木蘭舟
　　　跋楊德懋雪谷早行圖
氷凍雲凝萬木乾亂山重叠雪漫漫人藏龜手借餘暖
馬縮蝟毛凌苦寒兒輩豈其專尚利此翁無奈未休官
人生寄耳遽如許底處息肩聊解鞍
　　　分韻賦松風得泉字
蒼髯疎影冷浮煙坐乆披襟更灑然蕭索半天催急雨
清凉三峽泛流泉尋真客至花飛下憇寂僧閑子滿前
却笑朱門無逺韻秪將俗耳醉繁絃
　　　再遊鐵佛寺致奠王庭光
竹杖芒鞋過虎溪素琴濁酒記仝攜嗟君死日無千駟
約我來時贈隻雞滿地餘花春寂寂半巖蒼檜雨凄凄
悲凉人散黄昏後萬木號風野鳥啼
　　　碧濟泉清安寺
突兀層峯刻削成嵌空金碧鬱峥嶸長松萬壑海潮上
飛瀑半天山雨傾白石清泉良負爾紅塵烏帽可憐生
僧窓不厭俗人汙暫息勞筋睡到明
　　　留題鼓山寺
風落松聲撼晝眠似聞鍾磬響雲顛竹林欲訪知何地
石鼓相傳不記年齊主有縁成勝事周兵無賴化飛煙
何當一洗紅塵眼㑹見神通五萬仙
欽定四庫全書
　拙軒集巻三　　　　　　　金　王寂　撰
　　七言律詩
　　　萬春節口號
翠輿黄繖望天顔警蹕西清綴兩班瑞日曈曈明綵仗
香雲靄靄擁蓬山已聞賀使朝金闕佇見降王欵玉闗
君夀國安從此始老人星現丙丁間
　　　送田元長接伴髙麗告奏使
聖朝萬里息烽煙冀馬呉牛盡穏眠蝸國弄兵貪裂地
蟻臣将命懇呼天政須老手不生事故遣吾髯更著鞭
想到鴨江文字飲德星清對兩詩仙
　　　還鄉
亂後人烟到處稀馬尋歸路駃如飛誰憐膝上狂文度
却作遼東老令威閭里舊㳺渾似夢交親相對漫疑非
形容變盡君休問大勝㳺魂不得歸
　　　題藺相如廟
應憐趙弱不能國天賛此老禆時君按劔不屈秦天子
廽車豈畏亷将軍區區太子徒見慕奄奄諸輩復何云
名重泰山成底事一科蓬底覔孤墳
　　　中秋待月
聳肩危坐覺寒侵雲罅玲瓏看湧金所恨輕違經嵗久
莫辭姑待到更深據床老子非無興造物小兒真有心
憑仗何人訟風伯為儂西北捲層隂
　　　登郡城有感
禹别九州此其一下臨淮汝上虛危掛壺樹老孫枝長
懸瓠城荒女口卑敗址頽垣馴虎廟冷煙寒雨化龍陂
客懐感慨知多少倚徹欄干欲下時
　　　渡遼舟中小酌
佳㑹清歡取次成逸羣髙論極崢嶸掀髯已判玉山倒
蘸甲不辭金椀傾落日襯雲魚尾赤斜風捲水縠紋生
預愁江上分飛後千里闗河月共明
　　　留題晉陽古城慧明寺
勞生來徃竟如梭蕭寺重逰感慨多十里晉溪新景物
千年唐叔舊山河苾蒭香滿阿蘭若舍利深藏窣堵波
我欲壁間書嵗月奈何慚愧小東坡(璧間有蘇叔/黨留題故云)
　　　題劉德文樂軒
書生活計一囊錢㠯樂名軒豈漫然得意山間聊寓酒
賞音琴上本無絃園空洛社今誰獨堂在雎陽底事全
㑹見慈親封大國金華榮拜雪垂肩
　　　送張希召
見説東人若倒懸正須老子與安然預知和氣千門溢
想見先聲萬口傳坐使㳺民羞佩劍斷無姦吏浪催錢
笑談了却公家事莫惜新詩寄百篇
　　　上咸平帥耶律夀
勲業凌煙鬢未華門森霜㦸擁髙牙漢朝劔履元臣後
遼國貂蝉太后家黄閣已聞虚鼎席朱衣行引上堤沙
吹簫况是神仙侣知看蟠桃㡬度花
　　　詠虱
鬅鬙鶴髪坐搔頭破碎鶉衣不奈秋緩帯笑儂時詭遇
處禈嗟爾亦良謀褁章想倦嵇中散披褐幸容秦武侯
猶勝元封(缺/)定逺枕戈無暇觧兠鍪
　　　題香山寺
平生居士愛香山百嵗神逰定此間黄巻既能探妙理
青衫安用拭餘澘櫻桃笑日艶樊素楊柳舞風嬌小蠻
尚想夜深携滿老幅巾來聽水潺潺
　　　上大人通奉夀三首
舉世鷗盟多反覆我翁強健果投簮三薫三沐蕩塵慮
一詠一觴償宿心柱下相君能漱石頴濵遺老悟休隂
天公報夀豈無意要識三槐種德深
月旦人材口不談市朝氷炭飽經諳平生拙宦魚千里
投老退休僧一庵細數行年今九九了知得髓後三三
聖朝文物方求備㑹補遺書訪濟南
毎年禊飲飲須醉盡日送窮窮奈何子姪藍輿隨靖節
天人方丈問維摩歸心寸草夢危枕爭道楸枰驚爛柯
願與羅浮竹尊者時看銅狄笑摩挲
　　　時元瑜㠯笻杖為吾親夀
國士憑誰致此君羅浮知見㡬雲孫生成鶴膝挺髙節
斷去龍鬚露老根應與蒲萄隨漢使羞仝澁勒暗蠻村
我翁兩脚猶強健要看蓮峯玉女盆
　　　郭惠叔雙封堂
淵源忠孝出汾陽天子嘉之畀寵光素髪迎将兩翁媪
彩衣羅拜㡬郎娘傳看瑞草文犀軸笑捧金花古錦囊
我亦同君與榮幸追懐風樹涕淋浪
　　　上韓運使夀用上蕭帥詩韻
建節十年鬢未華印懸如斗擁髙牙晚生幸識荆州面
異世猶尊吏部家向昔神仙得石髓至今鈆鼎養丹砂
人間㳺戲知多少眼有方瞳頂聚花
　　　哭二舍弟
才猷事業未一試歎恨若人沉九原折簡見呼徴汝夢
賦詩成䜟兆予言二千客路未歸櫬八十老親猶倚門
誰為臨風歌九辨睢陽髙處與招魂(二舍弟頃年嘗夣/冥府追去予比未)
(聞喪䟦織錦文禽圖云却憶鶺鴒風雨後/水寒沙冷可憐生時人以為䜟故併記之)
　　　哭田去華
此老初無適俗韻請歸田里傲南牎平時誰送楊臨賀
死日共知張曲江人果贖兮身可百士能如此國無雙
佳城一閉風流盡尚想修文對漆缸
　　　哭僧義和二首
瘦權平昔事風騷痛矣吟魂不可招廟裏香爐從此去
杖頭明月更誰挑雲披山頂浮螺髻風鼓松聲振海潮
他日東坡作真供石泉槐火憶参寥
竹杖芒鞋上翠㣲山川良是昔人非無心野鶴穿雲去
洗鉢山童帯月歸(此二句蓋二舍弟夢中所得已/而義和告逝予特以此終篇耳)醉墨
舊書雲老壁勝逰常扣賛公扉老人手種堂前栢不見
蒼皮四十圍
　　　送張仲謀使三韓
照海旌幢出樂浪過家上冡路生光鴨江桃葉朝迎渡
岊嶺松花夜煑湯恩詔肅将芝檢重醉鞭低裊玉鞘長
遺民笑指天車道酷似南陽異姓王(髙麗稱中原使節/皆曰天車某官事)
(見閻子秀/鴨江行記)
　　　黄桃花
應嗔國色朝酣酒賜與羽衣如太真道士厭看千樹老
令君别換一城新緗梅拂額更不俗栗玉削肌殊可人
想得乞漿尋舊約東風不似去年春
　　　奉題少保張公曲阿别墅二首
休沐時時散馬蹄緑隂如染轉長堤帝城和氣融春圃
相國餘波到兩溪無數龜魚欣作主不言桃李自成蹊
聖時正要傳衣事賀監從渠老㑹稽
鍾湖亭下水淙淙緑野平泉未易雙十里藕花紅歩障
一軒松䕃碧油幢洛中獨樂有司馬天下不名知曲江
紙尾欲煩賢宅相雨蓑添我坐篷忩
　　　上咸平帥耶律夀
九重前席喜忠純不待先容自致身漆水襲封無冷眼
德光傳世有名臣早登祕閤直清禁旋陟樞機歴要津
蒲坂餘波千里潤栁城和氣萬家春定須鈇鉞專方面
未許江湖拜散人鶴骨固應多夀考㑹看滄海起飛塵
　　五言絶句
　　　題懿州寳巖寺壁雨竹
寜為強項侯不作折腰吏羞對桃李顔傷春泣紅淚
　　　題武公實扇
春瓮篘新蟻秋盆鱠錦鱗髙眠無一事爭羡市朝人
　　六言絶句
　　　題扇
荷柄猶擎宿露荻花已著秋霜寄語浣沙逰女莫驚溪
上鴛鴦
　　七言絶句
　　　題船子和尚圖二首
雨笠烟簑三十年一篙投意便忘船何如更擬呉江上
付與兒孫慶有縁
夜靜風髙江水寒歸船空載月團圓須知釣得金鱗後
只是當時舊釣竿
　　　納凉蕭寺
午晝葵花潑眼明緑隂深處轆轤聲燕泥吹落欺人睡
無頼薰風也世情
　　　和張運使送春六首
别院重門㡬許深桃花結子柳成隂也知春在荼䕷架
自是愁多懶重尋
蛛網氷徽不復開等閑魂夣可曾來鳥啼花落傷心事
惆悵東風喚不囬
黄昏簾幕為誰開嫌怕雙飛燕子來腸斷一春無好句
令人慚愧賀方囬
貼水新荷巻未開隔墻風送落花來兎葵燕麥應相笑
前度劉郎去又囬
老却芳菲過却春流鶯應恠舊逰人犀圍不管年年瘦
璧月無端夜夜新
樹底殘花積漸深樹頭新緑不多隂留春春去無料理
試倩行雲夢裏尋
　　　沙丘
白璧沉江夜鬼呼明年當是祖龍殂海中童子無消息
坐待長生豈不迂
　　　㣲子廟
比干忠諫死如歸箕子佯狂脱禍機君厭殷辛髙謝去
三仁誰是定誰非
　　　和黄山谷讀楊妃外傳五首
兄弟漸疎花萼夢君王貪醉上陽春却将妃子比飛燕
何物謫仙能屈人
姚宋云亡言路塞虢秦徼寵禍機深平時笑指禄山腹
信道是中惟赤心
金歩揺低雲髻堕瑞龍香散野風吹嶺南驛傳來何暮
趂得新墳薦荔枝
環子竟逢山下鬼老翁空歎木牽絲年年牛女相逢夕
記得凭肩私語時
飛鴈秋風汾水上淋鈴夜雨蜀山前此時一念無料理
阿瞞何由雙鬢𤣥
　　　艾人
野艾乗時加束縛奮髯嚼齒似能神偶然擡舉在髙處
白眼難堪不視人
　　　宿錦州廣濟寺僧房卧屛一幅畫一綸巾羽服
　　　隠几胡床命短童汲水澆花若有所待者相望
　　　一翁桶帽凉衫倚杖於溪橋之上意其眷戀風
　　　景而緩其行也廼賦二詩
垂栁隂隂晝日長野人無事自清凉秪應冷笑黄塵裏
為米癡兒有底忙
溪橋泉石想佳哉欲去遲遲首重囬不道西莊閒處士
胡床虚左待君來
　　　萬春節宴罷述懐
去嵗宫花挿滿頭玉堦端笏覲珠旒如今淪落江淮上
始覺衰殘兩鬢秋
　　　題張子正運使所藏楊德懋山居老閑圖仍次
　　　元韻四首
山崦人家落照間笑携兒輩語柴闗應憐烏帽紅塵客
有底功名不肯閑
竹屋松牕水石間野人門户不曾闗官租了却迎神罷
社酒雞豚日日閑
世路風波俯仰間趦趄行恐墮機闗豈知野鹿便豐草
金絡從渠十二閑
張侯詩敏落黄間楊文䂓摹逼老闗二妙通靈恐僊去
夜忩風雨要防閑
　　　附寄陳州陳顯祖
若到睢陽話汝陽故人應也問行藏但言甚矣吾衰矣
三友軒中作退堂
　　　渡遼
我家河朔望咸平飛鳥猶須半月程盡道遼陽天様逺
渡遼何况更東行
　　　朝歌城
獨夫亡國固宜㢤不省雞聲是禍胎辛苦朝歌城下土
暫成宫殿却成灰
　　　銅雀臺
銅雀臺荒桑柘圍老瞞曾醉柘黄衣錫花片瓦将安用
留與詩人寫是非
　　　䟦楊損之所藏楊德懋秋江捕魚圖二首
雨簑煙笠老江湖囬首人間萬事疎不向市橋魚換酒
似聞官路有徴車
楊文歸心寄老毫楊侯真賞衒詩曹都縁家世有漁隠
曾著蓑衣傲錦袍
　　　元日偶題
三十年前老錦工投梭端有運斤風重來莫訝無人問
花様如今盡不同
　　　月下聞蝉
赤日黄塵沒馬鞍宵征聊快月波寒飲風吸露易為足
何事區區口不乾
　　　望仙樓
麗華朝夕侍宸逰秋月春風醉不休擒虎兵來狎客散
歌聲猶在望仙樓
　　　慶州北山之麓遼山陵在焉俗謂之三殿二十
　　　年前常為盗發所得不貲是所謂厚𦵏以致㓂
　　　者嘆而成詩
珠𥜗適足賈身禍金椀傳聞落世間慚愧漢文遺治命
瓦棺深𦵏覇陵山
　　　題煙寺晚歸圖
上方直去天一握歸路轉囬山半腰老衲遲遲縁底事
要乗佳月過溪橋
　　　細腰宫
玉立宫娃滴滴嬌君王沉湎醉春宵不知天下歸長距
猶向尊前舞細腰
　　　白馬寺
竺法初從西土來黄冠犄角力相排當時道教灰飛盡
貝葉真經安在㢤
　　　宗州帥守㕔事東偏有燕寝之所壁畫四皓戯
　　　以一詩嘲之
偃蹇商山四秃翁龍飛蛇斷笑談中出為羽翼成何事
輸與留侯萬世功
　　　朝服迎詔馬上偶成
走遍人間為口忙人間無路不羊腸東風叵耐相欺得
吹盡朝衣兩袖香
　　　兒子以詩酒送文伯起既而復繼三詩予喜其
　　　用韻頗工為和五首
山肩吾子類賈島火色我儂輸馬周但得把螯同一醉
絶勝側目避監州
逢人不肯下顔色砥柱屹然羞比周能詩怪有墨君僻
一派元出文湖州
樽酒但能供北海漁簑安用釣西周七言五字得誰髓
老杜工部韋蘓州
轍底波臣渴欲死政煩斗酒亟呼周錦囊詩草勿浪出
嫌怕聲名動九州
畫餅虚名戰蠻觸黄糧春夣閲商周吾衰久矣百念冷
不用三刀兆益州
　　　伯起善用強韻徃復愈工再和五首
觧醒五斗多安用通道三杯急可周放下藍輿成一醉
眼髙不顧王江州
耽詩竊比城南杜寄傲真同柱下周花底最宜文字飲
不須羯鼓打梁州
曹植波瀾元自大嵇康禮法若為周試携詩律摧堅敵
絶似乃翁平貝州
善交人者久而敬其責已也重以周莫笑山中醉朝暮
舉鞭猶觧問并州
鄉闗煙水三千里客舍星霜一再周臣子愛君無逺近
斗牛箕野望神州
　　　浴桃花湯
惜爾不遭淮海賦幸然得免驪山汙如何不肯混常流
要使衆生清淨故
　　　沁水山寺
兩峽山髙月半輪五更人起馬嘶頻無端又上長安道
輸與僧忩飽睡人
　　逸句
生涯貧到骨家具少於車
　　　留别郭熈民
五年風雪黄州閏萬里闗河渭水秋
　　　盧植墓
南臺故址今頺然漢盧植墓疑相傳
欽定四庫全書
　拙軒集卷四　　　　　　　金　王寂　撰
　　詞
　　　古漁父詞
一聲欵乃破蒼烟萬頃滄浪蘸碧天黄篾筏頭閑活計
緑蓑衣底懶因縁酉年酒易多卯飲亥日魚收縱午眠
坐笑磻溪太多事夢招西伯渭川畋
　　　昭君怨(江行詞/)
一曲清江環碧兩岸蕭蕭蘆荻烟雨暗西山有無間
有酒須當痛飲百嵗黄粱一枕瞰莫放愁閑上眉端
　　　㸃絳唇(上太夫人夀/)
阿母瑶池夢迴風露青㝠曉六宫儀表曹大家風好
滿眼兒孫大國金花誥頭如葆未嘗聞道冷笑西河老
　　　同前(閨思/)
疎雨池塘一畨雨過香成陣海榴紅褪燕語低相問
冰簟紗㡡玉骨凉生潤沉烟噴日長人困枕破斜紅暈
　　　菩薩蠻(春閨/)
回紋錦子慇懃織歸鴻㸃破晴空碧上盡最髙樓欄干
曲曲愁　黄昏猶竚立何處砧聲急强欲醉烏程醒時
月滿庭
　　　同前
鎮犀不動紅鑪窄宿酲惱損金釵客瑞鴨靉彫盤白毫
起鼻端　韓郎雙鬢老箇裏知音少留取麝煤殘臨鸞
學逺山
　　　同前(迴文題扇圖/)
碧空寒露松枝滴滴枝松露寒空碧山逺抱溪灣灣溪
抱逺山　竹疎横岸曲曲岸横疎竹寒鷺宿平灘灘平
宿鷺寒
　　　採桑子(用司馬/才叔韻)
西風吹破揚州夢歇雨收雲宻約深論羅帶香囊取次
分　冷烟衰草長亭路銷黯離魂羞對芳罇剛道啼痕
是酒痕
　　　同前
馬蹄如水朝天去冷落朝雲心事休論蘸甲從他酒百
分　不須更聽陽闗徹銷盡冰魂惆悵離樽衣上餘香
臂上痕
　　　同前
十年塵土湖州夢依舊相逢眼約心同空有靈犀一㸃
通　尋春自恨來何暮春事成空懊惱東風緑盡疎陰
落盡紅
　　　減字木蘭花(送春/)
羽書催去落絮飛花縈不住湖上流鶯欲别頻啼三兩
聲　劉郎未到辜負東風何草草今度重來不放桃花
取次開
　　　同前
髻羅雙綰灔灔修眸秋水剪笑黶顰眉無限閑愁總未
知　虚簷月轉一曲未終腸已斷百斛明珠買得罇前
一醉無
　　　同前
湖山明秀荳䓻梢頭春欲透學畫鴉兒多少閑愁總未
知　新聲皓齒惱損蘇州狂刺史一斛驪珠許我罇前
醉也無
　　　好事近(贈妓/)
玉帝掌書仙謫向世間初識一種可人情味肖江梅標
格　眉尖多様惜闗山無語淚偷拭别後錦城風月記
河東詞客
　　　酒泉子(夫人生朝/)
褉飲連宵簾捲曉風香鴨噴兒孫羅拜捧金荷沸笙歌
　赤霜袍軟髻嵯峨名在仙班應不老人間嵗月儘飛
梭奈君何
　　　人月圓(再過真定贈蔡特夫/)
錦標彩鷁追行樂管領鎮陽春而今重到鶯花應笑老
眼黄塵　憑君問舍彫丘側准擬乞閑身北潭漲雨西
樓横月藜杖綸巾
　　　鷓鴣天
秋後亭皋木葉稀霜前闗塞雁南歸曉雲散去山腰瘦
宿雨時來水面肥　吾老矣久忘機沙鷗相對不驚飛
柳溪父老應憐我荒却溪南舊釣磯
　　　同前
千頃玻璃錦繡堆弄粧人對影徘徊香薰木麝芳姿瘦
酒暈朝霞笑臉開　嬌倚扇醉翻杯莫隨雲雨下陽臺
平生老子風流慣消得冰魂入夢來
　　　南鄉子(贈妓/并引)
　　　　大定甲辰馳驛過通州賢守開東閣出樂府
　　　　縹緲人作累累駐雲新聲明眸皓齒非妖歌
　　　　嫚舞欺兒童者可比怪其服色與噲等伍或
　　　　言占籍未久不得峻陟上游問之云青其姓
　　　　小字梅兒因感其事擬其姓名戲作長短句
　　　　以明日黄花蝶也愁歌之
綽約玉為肌宫額嬌黄淺更宜京洛風塵無逺韻心期
只有多情驛使知　翠羽剪春衣林下風神固亦竒辛
苦半生誰掛齒顰眉似怨東君著子遲
　　　醉落魄(嘆世/)
百年旋磨等閑事莫教眉鎖功名畫餅相謾我冷煖人
情都在這些箇　璠璵不怕經三火蓮花未信淤泥涴
而今笑看浮生破禪榻茶烟隨分與他過
　　　一剪梅(蔡州作/)
懸瓠城髙百尺樓荒烟村落疎雨汀洲天涯南去更無
州坐看兒童蠻語吳謳　過盡賓鴻過盡秋歸期杳香
歸計悠悠欄干凭遍不勝愁汝水多情却解東流
　　　漁家傲(夫人生朝/)
前日河梁修褉罷閑庭未拆秋千架萱草堂深飛夀斚
香滿把綵衣蘭玉森如畫　海上麻姑親命駕𤣥霜乞
得宜春夏快約伯鸞冠早掛筠牕下團欒共說無生話
　　　同前(瑞香/)
巖秀不隨桃李伴國香未許幽蘭換小睡最宜醒鼻觀
簷月轉紫雲娘擁青羅扇　半世廬山清夢斷天涯邂
逅春風面茗椀不來羞自薦空戀戀野芹炙背誰能獻
　　　踏莎行
爆竹庭前樹桃門右香湯浴罷五更後髙燒銀燭瑞烟
噴金獸萱堂次第了相為夀　改嵗宜新應時納祐從
今諸事願勝如舊人生强健喜一年入手休辭最後飲酴
酥酒
　　　感皇恩(謾興/)
天地一浮萍人生如寄畫餅功名竟何益百年渾醉三
萬六千而已過了一日也無一日　韶顔暗改良辰易
失絲竹盃盤但隨意酴醿賞罷更向牡丹叢裏戴花連
夜飲花前睡
　　　同前(贈妓/)
寳髻綰雙螺蹙金羅抺紅袖珍珠臂鞲匝十三絃上小
小剥葱銀甲陽闗三疊遍花十八　雁行歴歴鶯聲恰
恰洗盡歌腔舊謳啞坐中狂客不覺琉璃杯滑纒頭莫
惜與金釵挿
　　　望月婆羅門(懐古/)
笑談罇爼坐中驚歎謫仙人烏絲落筆如神喚起小鬟
風味學按古陽春對瓊枝璧月朝暮長新　宦萍此身
嘆别後迹俱陳獨有芳温一念紅淚羅巾憑誰妙手為
寫寄崔徽一幅真聊慰我老眼黄塵
　　　同前(元夕/)
小寒料峭一畨春意換年芳蛾兒雪柳風光開盡星橋
鐵鎖平地瀉銀潢記當時行樂年少如狂　宦遊異鄉
對節物只堪傷冷落譙樓淡月燕寢餘香快呼伯雅要
洗我窮愁九曲腸休更問勲業行藏
　　　驀山溪(退食感懐/)
山城塊坐空弔朋儕影撾鼔放衙休悄無人日長門静
折腰五㪷所得不償勞松暗老菊都荒誰為開三徑
及𤓰不代歸計渾無定羈客奈愁何儘消除詩魔酒聖
兒童蠻語生怕閏黄楊争左角夢南柯萬事從今省
　　　洞仙歌(自為夀/)
先生老矣飽閱人間世磨衲簪纓等游戲趁餘生强健
好賦歸與收拾箇經卷藥爐活計　辟寒金剪碎漉蟻
浮香恰近重陽好天氣有荆釵舉案綵服兒嬉隨分地
且貴人生適意也不願堆金數中書願嵗嵗今朝對花
沉醉
　　　水調歌頭(上南京留守/)
聖世賢公子符節鎮名邦褰帷一見丰表無語已心降
永日風流髙會佳夕文字清歡香霧濕蘭釭四坐皆豪
逸一飲百空缸　指呼間談笑裏鎮淮江平安千里烽
燧卧聽報雲牕髙帝無憂西顧姬公累接東征勲業世
無雙行捧紫泥詔歸擁碧油幢
　　　同前(木芙蓉/并引)
　　　　戊申季秋月十有九日賞芙蓉於汝南佑徳
　　　　觀酒酣為賦明月幾時有盖暮年遊宦之情
　　　　不能已也
岸柳飄疎翠籬菊減幽香蝶愁蜂懶無賴冷落過重陽
應為百花開盡天公著意留與尤物殿秋光霽月烱疎
影晨露浥紅粧　奈無情風共雨送新霜嫁晚還驚衰
早容易度年芳祗恐韶顔難駐擬倩丹青寫照誰喚劔
南昌我亦傷流落老淚不成行
　　　紅袖扶(酌酒/)
風拂冰簷鎮犀動翠簾珠箔祕壺暖宫黄破萼寳薰閑
却玻瓈甕頭漉雪擘新橙秀色浮杯杓雙蛾小驪珠一
串梁塵驚落　俗事何時了便可束置之髙閣笑半紙
功名何物被人拘縛青春等閑背我趁良時莫惜追行
樂玉山倒從教喚起紅袖扶著
　　　大江東去(弔舍弟/)
長堤千里過睢陽隠約江山如故憶昔斑衣為夀日伯
仲塤箎歌舞博勝香囊笑争𤓰葛膝上王文度西城南
浦月明扶醉歸路　重來華髮蒼顔故人應怪我平生
羇旅仲也風流今已矣俯仰人間今古閼伯層臺六王
雙廟盡是經行處感時懐舊一襟清淚如雨
　　　同前(美人/)
破𤓰年紀黛螺垂雙髻珍珠羅抹婭姹吳音嬌滴滴風
裏啼鶯聲怯飛燕精神驚鴻標致初按梁州徹舞裙微
褪汗香融透春雪　少陵詞客多情當年曾爛賞湖州
風月自恨尋春來已暮子滿芳枝空結湘珮輕抛韓香
偷許空想凌波韈章臺楊柳可堪容易攀折
　　　同前
芳姿蕙態笑人間脂粉尋常紅白大抵風流天也惜賦
與梅魂蘭魄袁相名姝謝家尤物縹緲真仙格朝來酒
惡可人一笑冰釋　韓郎老矣情懐鬢絲禪榻花落茶
烟濕心字慇懃通一線千刼消磨不得被底春温樽前
風味囘首傷春客却愁雲散等閑好夢難覔
　　　瑞鶴仙(上髙節度夀/)
轅門初射㦸看氣壓羣雄虹飛千尺青雲試長翮擁牙
旗金甲掀髯横策威行蠻貊令萬卒縱横坐畫蕩淮夷
獻凱歸來斗印命之方伯　赫赫功名天壤歴事三朝
許身忠赤寒陂湛碧容卿輩幾千百看皇家圖舊紫泥
催去莫忘樽前老客願年年滿把黄花夀君大白
欽定四庫全書
　拙軒集巻五　　　　　　　金　王寂　撰
　　表
　　　謝帶笏表
言綸迅召已驚不次之恩手板俄頒更辱非常之賜式
祗承於帝眷果悚動於朝班(中/謝)伏念臣去國五年挈家
萬里自謂永捐於溝壑豈期再造於闕庭重惜殘年特
加異數清談廢事肯將拄漫吏之頥老氣未除猶足擊
姦賊之齒兹盖伏遇皇帝陛下徳以增新人惟求舊世
宗饗國臣常叨與於諫員顯考上仙臣亦經營於𦵏事
慚無服稱猥荷恩私臣敢不正以垂紳書而對命奉公
竭力爰用贊於君前抗䟽乞骸即願還於陛下
　　　夢賜帶笏上表稱謝覺而思之得其五六因補
　　　其遺忘云
為貧而仕素慚四壁之空得寵若驚猥被萬錢之賜拊
躬知愧感涕何言伏念臣捕驪得鱗畫蛇成足嗟當途
之見嫉投絶徼以可憐盖為容無蟠木之先甘後来居
積薪之上豈其衰朽有此遭逢丹赤捫心無負孝先之
經腹重黄奪目不堪沈約之詩腰兹盖伏遇皇帝陛下
力援孤蹤甄収舊物念羣言交搆擠臣於不測之淵惟
獨斷至公起臣於久廢之地哀其老態奬以異恩臣敢
不佩魚自警以不眠解貂無從於彛飲垂紳畫䇿贊股
肱庶事之康搢笏稱觴報岡陵萬年之福
　　牒
　　　僧尼度牒
右伏以聖時遭際梵教𢎞揚方治具之畢張宜法輪之
常轉以爾拈花授記剗草逢師既得度以比丘身當求
證於菩提果䕶持戒體精進道心徃慿香火之因縁增
祝君王之夀算
　　　道士女冠度牒
範圍至道衣被含生太和薫靈寳慧香多暇適希夷真
境以爾脱離世罔攀慕仙梯諷蘂笈之𤣥文佩金壇之
祕籙損之又損優游踐黄老之言純乎其純清浄贊唐
虞之治
　　記
　　　寳塔山龜鏡寺記
直遵化之南餘一舍有山壁立而秀者蓮峯也求之圖
志不知其所本里俗舊云以其諸峯環列狀若浮蓮或
謂山有蓮池而因以名焉遼大安八年祐國寺僧傳戒
上人普鑒厥初徃来山間駐錫泉上得遺址宛然意其
可作道場即巖穴而屋之糠覈襏襫奉持頭陀行甚苦
嵗餘逺近緇素從者如歸師知願力可成廼作意以新
之已而輸財獻力相望於路者惟恐其後如此且閲數
年荆棘蒿莱化成金碧初謂之蓮華院先是山巔時見
大窣堵波觀者無不震駭又嵗適大旱父老相率禱雨
於池上輙應報謝之夕池有神龜負大金鏡而出移刻
不沒俯而窺之隠莫得見寳塔龜鏡之名盖始於此矣
天㑹間寺嘗為劇盜所據火其居逐其人蕪廢殆盡演
秘大徳義秉及其徒澄輝始終相繼增完如故昔吾先
君與輝為方外交輝求文為記固不可以不書予非喜
志恠者靈蹤秘跡皆質於傳戒之塔銘與義熈之石刻
然石刻所載脱畧多不可取以予考之義熈盖東晉安
帝時也距今垂千載風蝕雨蠧石當斷裂無幾方是時
此地亦非晉有不知從何而致此耶寺僧上首道臻云
老宿相承寺基之日是碑與石羅漢像三皆發地而得
之豈非聖賢豫設神物䕶持出有其時若合符契顧未
持一蔽之論而為亡是哉予應之曰果如子言則吉州
發蒙之銀罌武昌寒溪之金像是皆出耳目之外非世
智可量其然乎其不然乎吾不得而知也寺去廣逺途
三里而近遊人供客且無攀縁杖履之勞至於登臨顧
揖則晨霏夕靄暖翠晴嵐盡東南之勝於俯仰之間實
古今佳處所謂蓮池者恨不復見詢及耆舊得痺僧興
悟者年幾八十自言兒童時注缾滌鉢每於是焉其泉
出西巖兩石股間蓄之為池縱横廣三丈甘泠清澈飲
衆五百日用足而不加少其後不知其為誰實而基之
築屋其上少南數歩今猶有遺井存焉深不及丈審知
其源不逺耳夫物之成敗相尋固自有數雖然未有不
因人而廢興者也噫池廢之久矣安知他日無長材好
事者撤屋廢基浚而出之使復舊觀是人必能懸折脚
木床待我於西池之上酌泉瀹茗共話無生吾雖老矣
尚堪作後記云大定十八年嵗次戊戌春正十有八日
起復朝請大夫真定少尹兼河北西路兵馬副都摠管
王某記
　　　祁縣重修延祥觀記
唐栁州有言曰賢者之興愚者之廢廢而復之為是習
而循之為非此古今之通論然而賢者之興未有不因
時而成者也延祥觀介祁之西郭故基盖里豪之私第
也宣政間其家有瞰其室者託形聲而下殃禍焉師巫
更召殫術罔功嵗久疾病死亡惟家之索其後轉易數
姓亦莫得安以故曠而弗居者有年數矣初里中賢士
大夫及其耆舊相與謀曰吾鄉祁奚故邑世有名人如
漢隠士王烈魏忠臣王陵晉溫恭之六龍唐溫嵩之髙
節其遺風餘烈凛然如在也故吾俗近古以来務本樂
善以尚施凡神祠佛刹康莊相望若奕碁然獨老氏不
壇不宇無乃大闕歟我輩豈不能新以數畆之宫付有
道者主之嵗時建立道場為民禳禬俾一方隂受其賜
豈小補也哉聽者皆曰可即以胥其姓福其名者總尸
其事卜日募民錢以市西郭之廢宅議者或謂有物所
憑不可以擾胥應之曰諸君止知其一又焉知天將以
此為福地前以神物䕶持耳於是疑論氷釋識者韙之
初作中殿凡五楹八架銖積寸累數嵗而後僅成自餘
枝傾補罅力所不贍而已豈所謂行百里者半九十里
乎㑹銅鞮道士傅道一與其輩二三以術㳺其邑咸謂
傅之才謀足以興辦繇是挽留惜乎願與時違後来共
事者枘鑿有不合竟以無功去矣自是益難其人蕪廢
久之後數嵗得清虚大師程履道者其為人渾厚徳望
隠然并汾千里間推以為宗門主盟者其始至則齋厨
屢空從者不堪其憂師澹然自若也未幾或有以改作
之說告者師曰未遑也吾今父餬其鄰子匄於市中外
道俗薫知見香者無幾雖欲速成其可得耶告者謝以
不敏居數月晨夕鐘磬殷殷谹谹無何術相氷炭者種
種訾詆又未嘗聞道者或羣聚而大笑之門弟子合辭
而進曰彼無根之毁鼓倡流俗自非髙明特達疑信相
半矣師其聞而知之歟是不可不與之辨荅曰蟪蛄不
知春秋醯鷄斷無天地顧彼何足以語道哉但當壁立
千仭不與之校終必沮而已矣既而信然越明年風教
大振景仰傾數州至於聽衆供客相望於道路惟恐其
後曏之訾詆聚笑者徃徃投身謝過師亦歡如平生一
不之責間而師謂其徒曰吾志可行矣翌日大集四衆
而諭之曰今庳屋數椽瓦敗木朽每大風雨疑將壓焉
久欲易以新完未知其可也於時異口同音一唱百和
規摹之始逺近駢集凡輸財薦貨委積於庭下者不可
選紀里閈貧民負木輦土或終夜不休又得門人鄉社
股肱其事遂濟登茲始作之嵗月皆不得而知也復興
於正隆庚辰之春訖功於大定丁亥之秋已而狀其成
以告有司額之曰延祥觀昔予為邑嘗與程為方外㳺
簿書少隙輙一過焉方是時棟宇欹傾屋煤蛛網不克
以居視其後頽垣斷塹榛棘出入適足為彘囿蛇藪耳
程指以語予曰吾將闢此以官之雖然其成也不敢以
獨有必求力行吾道能為人講解者坐南向師焉果如
是干公其為我記之予特戯曰姑勉旃吾毋難矣盖口
雖唯唯而心未之然也自爾逐食南北十有六年一日
道人閻子固踵門求見問其人盖升程之堂者也且泣
且言嚮吾師所欲營辦者早以告成師今羽化矣適此
之来也祁人相送於路皆願得公之文以列其事吾師
死而不亡者此也幸毋忽予迂儒文非所長重以故人
之託言猶在耳義不得辭嗚呼程於其徒可謂賢也已
初能皷舞以得民財卒又濟之以不私功與行是可紀
也東坡先生嘗謂論事易作事難作事易成事難夫論
而作之作而成之程其殆庶乎予為祁三年樂其土風
信厚將去不忍聞祁之父老伐石久矣必欲得予文以
刻之是亦莫予厭也予今白首流浪方求田問舍期歸
老於祁焉則是觀之風軒月圃皆為予杖履所有其可
不留語以為異時張本耶廼摭其始末而併書之以告
来者大定十九年嵗次己亥五月二十有五日起復朝
請大夫通州刺史兼知軍事王元老記
　　　三友軒記
大定嵗丙午冬仲月予繇侍從出守汝南既視事之明
年即州之北得敗屋數楹旁穿上漏不庇風雨廼命枝
傾補罅仍其舊而新之公餘吏退以為燕息之所兩簷
之外左有笋石屹然而筆卓右有仙榆蔚然而盖偃每
佳夕勝日予幅巾杖屨徜徉乎其間至於倚蒼壁而送
飛鴻藉清隂而游夢蝶方其自得於言意之表也心如
堅石形如槁木陶陶然不知何者為我何者為物其為
樂可勝計耶予自是與木石有忘年莫逆之歡因榜其
軒曰三友客有過而問焉曰竊聞吾子杜門屏迹交親
解𣪚其所友者誰歟予指以告客仰而歎俯而笑曰曩
吾以子為達今子之鄙至此乎所謂笋石者鱗皴枯燥
不任斤鑿此固無用之石也所謂仙榆者離竒巻曲不
中䂓矩是亦不材之木也人且賤而棄之曽不一顧子
惡取而獨友於是哉予曰嘻若知其一未知其二向有
牛竒章之嘉石錢呉越之大樹則第以甲乙衣以錦繡
矣予雖欲友其可得乎今以予謬人與夫頑石散木皆
絶意於世而世亦無所事焉此其所以為友也夫人情
之嗜好固不在乎尤物而在乎適意而已然必先得之
於心而後寓之於物故無物不可為樂如謝康樂之山
水陶彭澤之琴酒嵇康之鍛阮孚之屐雖其所寓不同
亦各適其適也子意以為何如客曰是則然矣奈何木
石無情奚足以知子之區區如此予曰不然人之遇物
但患不誠果能以誠則生公之石可使㸃頭老奘之松
亦能回指幸無忽客愧予言茫然自失宜其有㑹於心
者廼相顧一笑而去予因以是言而刻諸石實丁未夏
四月望日三槐王元老記
　　　瑞葵堂記
沃為河朔名郡而臨城其輔邑也臨城本房子之故地
由兩漢晉唐以来通以子男之職治之自天寳改元而
後始有今名按其圖古縣治去贊皇山西南六十里濟
水所出東至廮陶入於泜故溪山勝槩人物繁阜視他
邑不為下然頃年多盗晝夕有桴鼓之警部使者督責
有司救過不暇黠胥悍卒因縁為奸以至逋租匿役民
罔克堪故吏之當臨城者徃徃畏避如探湯然遼陽王
君安中来尉是邑至則引見耆舊問弊所先僉曰吾鄉
本無事嵗苦官兵以擒賊為名其實擾之王君天材精
敏夙有志於行道廼相與謀諸同事曰蕞爾國夫有民
人焉有社稷焉王事均也吾軰豈可坐視斯民為豺狼
魚肉乎於是逐乾没擊强梁凡細民為盗攀牽罣誤者
悉澡雪而撫存之未幾暴客相率以去闔境恬然昔時
田里愁痛之聲化為謌詠民氣以和越明年燕居之側
丹葵數種異本而同枝狀如駢拇及其末也分而為雙
花並秀如紅玉連理翌日黄童白叟聚觀歎息舉欣欣
焉相告曰我公憂民遑遑如不飲食宜如此其報也已
而夀酒於堂且掲其額而書之曰瑞葵客有自臨城来
者目擊其事具以王君懇力請於予曰是事固不足道
然亦一叚竒也管城子楮先生幸無恙謾為我記之予
應之曰是大不然昔唐咸寜王尹蒲之七年木連理生
於河東昌黎先生頌其徳宋晉陵邵叶宰新昌之三月
芝五色生於便舍山谷道人紀其實彼草木何知猶能
託循吏之功名藉鉅公題品卒表見於後世豈臨城之
葵不及河東之木與新昌之芝乎所恨不遇才名如退
之魯直者不使王君之名與天壤俱矣夫天時人事之
際其實甚明然必有可致而致之况神竒之産豈偶然
哉予意其造物者不特為恵政和氣之徴亦有以見傾
心向日之義也或謂王君有濟時之具久沉下僚豈明
月夜光無先容而不能前者耶抑窮通有數時不至而
不可强者耶雖然以若所為决非翺翔蓬蒿者吾子其
勉旃要當鴻漸於此而羽儀天朝矣廼兄建中問學仁
義暴白於天下與予莫逆於今餘三十年終始如一觀
其兄可知其弟之為人故敢期以逺者大者嗚呼凡百
有官君子蒞民從政不可以不誠孟子所謂至誠而不
動者未之有也不誠而未有能動者如王君其可謂至
誠也已此予所以樂為之書以告来者庶幾咸有王君
之志則邑民之福其可既乎
欽定四庫全書
　拙軒集巻六　　　　　　　金　王寂　撰
　　序
　　　贈日者李子明序
易有君子之道四焉而卜筮其一也古之避世者或多
卜隠則司馬季主嚴君平其人矣初不以區區小數驚
動世俗意欲使逆知禍福畏辠趨善而已今之日者行
衢坐肆紛紛如蝟毛然而言信而有徵者亡㡬大抵市
道以急衣食之計所以馳騁穿鑿牽合詭誕無所不至
所謂君子之道者吾不得而見之矣遂人李子明得樂
五虎之遺法又能以五行十干竒耦成字吉凶否泰必
以忠吿嘗爲予筮之屢中諺云老醫少卜若方富於年
但當於古人用心處以期益進則季主君平安知不復
見於今日也予頃以使事往來保遂間渠從予乞言懇
甚故以此遺之大定壬寅臘前一日拙軒主人王元老
書
　　　送故吏張弼序
大定改元之再歲予爲縣於太原之祁時邉烽未息千
里轉輸予以朝命從事於四方邑吏弼者嘗與其行弼
天資畏慎義不爲乾沒予繇是推置腹心初不以羣吏
處之以至險阻艱難無不同者今予之去祁二十有四
年中間音書訊問執敬如初及予自從官出蔡守弼又
能不逺數千里跋渉畏塗踵門過我予驚聞其來倒衣
以迎話舊通夕恍如夢寐葢留㡬月而後去臨行乞言
意眷眷似不能已者予雖欲無言得乎夫吏之所習詭
道也或桀黠尤甚者揣不言之意伺欲動之色推輕重
矯枉直必利而後已爾奚獨反是得非好學聞義理使
之然哉雖然求之此途亦未多得以始終之際殆不減
眀逺所愧予名位不及古人不使爾名暴白於當世託
以不朽姑於其行也序以爲贈云
　　　曲全子詩集序
曲全子予之母弟也少頴悟天資孝友以予有十年之
長兒時嘗受經於予故事予猶師也性坦率與人畧無
崖岸當酒酣耳熱視世間富貴兒皆卧之百尺樓下然
不喜塲屋之學人或勉之笑而荅曰吾兄已世其家吾
親已享其祿吾事濟矣誰能踽踽從原夫輩覓官耶識
者以爲逹平居季孟間把酒賦詩對床聴雨眷眷然不
忍舍去當是時吾二親康健歲時上夀斑衣羅拜里人
榮之指以爲慶門故牓其堂曰䨇橘一時名卿大夫士
争相歌詠其事自爾荐罹憂患生寡食衆貧不能生兄
弟狼狽餬口於四方渠亦僶俛赴調得監亳州酤意愈
不樂自是日飲無何似與世相忘者未㡬疾作竟不起
平生所爲詩無慮數百篇既沒之後而二子方啼笑梨
栗豈知乃父之遺文當真賞深蔵以保於不朽哉已而
旅櫬北歸予屢索於殘編斷藁中了不可得以是予與
季弟每興言及此輙聲與涕俱出盖痛其不復見矣况
九原之恨其能已乎大定己酉予被命提㸃遼東等路
刑獄事閲再歲㑹以公集飯素於大清安禪寺偶於稠
人中得故人李仲佐握臂道舊且復謂予曰元輔不幸
今十年矣念一死一生之際未能忘情時令人誦曲全
子集製如對晤語予驚聞其説懇請一見既而得之長
篇短章凡四十有七惜乎所得之不多也雖然嘗一臠
鼎味知矣奚以多為吾弟名寀字元輔曲全子蓋道號
云眀昌改元之眀年春正月中澣日兄元老序
　　帖啟
　　　與文伯起帖
某啟伯起足下去歲竊食趙郡略當南北之衝蔡下舊
人徃來如織時䝉惠教少慰縣縣某舊年嘗見中山王
昭老稱頌伯起髙才博學恨未能識韶濩純音思欲趨
前飽聴而不可得其傾想向慕為何如哉丙午冬某自
地官出守蔡州終日兀然如坐井底閉門却掃謝絶交
親分爲凍蟄枯枿無復有飛榮之望其况可知㑹足下
自潁汝歸袖刺踵門修桑梓之敬某亦喜聞其來倒衣
出迎都不省屐齒之折也已而握臂促膝説有談空至
領㑹将無同處了不知賓主誰何顧此樂豈可與俗兒
語耶某自改官餘人例皆旅退獨足下與鄭秀才相陪
信宿翌日解携靳靳不忍訣去此情未易忘也所需重
陽牡丹詩並真定有春庵記併録附呈可發千里一笑
偶縁承乏出使遼鱗沈羽斷時閲足下詩文拊巻三嘆
如對晤語汝南最得春先寒温未一尤宜以道自重
適承告墨具審勿藥有期良多欣慰汝蔡相去千里而
近力疾道路間可量艱苦腦疽作發大概服餌金石或
祖父常嬰此疾傳之遺體自餘出於不意者又非常理
可度當付儻來也某家蔵秘方自宋日名公士大夫累
取大効近歲親舊凡患腦背瘡者亦嘗用之多得平復
今如法修合謹封送大劑及録本方併希檢入
　　書後
　　　書金剛經後
先大夫歸德君夙植善根奉佛謹甚年二十七登第後
日誦金剛經至春秋八十有三中間雖大寒暑風雨不
廢也易簀之際澡浴振衣置經於首合手加額跏趺以
終香聞滿室信宿乃滅人以為戒定之報某追念考妣
去世乆矣無以伸㒺極之痛乃啟誠心手書金銀字金
剛經受持讀誦以餘散施諸善知識歡喜奉行成就第
一希有之法庻可感通佛祖升濟幽眀一切有情同霑
勝利先有發願疏文亦恐乆之湮滅今併附於巻末云
眀昌改元之眀年十月旦日拙軒主人王某敬題
　伏以磨骨髓遶湏彌頂猶難報四重恩捨身命等恒
　河沙未如生一念信輙伸宏願仰叩真乗書金剛般
　若波羅蜜經行菩薩利益不住相布施即将功徳追
　薦先靈徃生兠率陁天授記然燈佛所在在處處起
　不驚不怖不畏心世世生生獲無量無數無邉福欽
　惟大覺證眀謹疏
　　　題楊少師侍御帖後
楊少師勸其父不以社稷與人此與魯公拒安禄山斥
李希烈何異故其書雖承唐末五季餘習猶有承平純
正氣象此侍御帖乃有魯公坐位帖筆法論書當論其
人工拙不足論也况其工如是耶
　　　題三仙帖後
潁濵書如仲長子光懐道遁世光而不耀東坡書如魏
鄭公之遺直嫵媚可愛山谷書如莊周談大方不可端
倪總而論之如華嶽三峯蓮峯中峙二峯旁迤秀色無
可減也使當時愛之如今日又安有汝南之謫耶
　　祭文
　　　祭城隍文
維年月日具位某謹以香酒茶果之奠致祭於城隍之
神維神受命於天分職兹土限幽眀之雖異課殿最以
實同今日祗奉絲綸繕修城郭敢期隂相迄用有成豈
惟吏責之可逃要使廟食之無愧尚饗
　　行状
　　　先君行状
先君諱礎字鎮之姓王氏大名莘人也其先出於周靈
王太子晉之後由先君而上六世祖諱晝宋魏國文正
公旦之從弟也初文正之父晉公歴顯漢周逮建隆開
寳間卒以直道不容不登大用嘗手植三槐於庭曰吾
後世子孫必有為公者至文正信然故世號其門曰三
槐王氏晝為人勇果善騎射咸平初以靈夏之役累功
遷供備庫使景德中命率所領戍雄州以禦契丹是時
鳴鏑滿郊每戰輙勝一日輕兵追北夜隂霾迷所向誤
堕溺津為遼人邏得之覉縻於景州南部落子孫因家
焉曽大父文進輕財樂施世稱長者大父昇尚書比部
貟外郎父臣忠崇禄寺丞成州録事參軍卒贈朝列大
夫先君年二十七舉進士第釋褐補𢎞文舘校書郎奉
聖州市判再調忻州秀容縣丞時天㑹五年王師南伐
調發民兵本部以先君主之進攻唐鄧城陷軍中盡俘
壮健而殺老弱先君獨取其老弱者數百朝與之食夜
即縱去眀年凱旋時州境有劇盗髙麻胡恃險與衆鴟
張莫制先君伺間夜銜枚破壘掩殺渠魁遲眀俘馘殆
盡郡以状聞就遷太子洗馬知縣事俄以成州居䘮去
職服除攝洺州鷄澤令㑹遼東更置郡縣守令皆取當
時治有聲迹者先君擢海州析木令既至則不以窮鄉
僻陋鄙夷其民而百事裁以繩墨數月告治舊俗多畜
蠱毒殺人以祈富先君為出祕方轉相傳付所活不可
勝計歲滿移知真定府平山縣縣有奚兵主将蕭嘉哩
合私醸酒椎牛間遣奴輩白晝漁奪於市前為邑者熟
視強梗者莫敢治先君盡發其姦贓捕奴之用事者案
服抵罪自是脅肩累足訖去不敢犯已而赴行臺吏部
當王植王効輩分職銓衡一見先君喜甚曰田吏部知
公亷士乆欲改官當從此着鞭矣先君辭以疾授定州
唐縣令先君退謂所知曰田侯疾惡太甚怨隙已成其
能免乎未㡬果起大獄唐爲山中望縣然學校之廢已
乆先君慨然歎曰養士之源發於鄉黨今吾邑曠數十
年訖無一人得雋於塲屋是豈風厲之不至耶廼大新
廟學延集諸生親為指授檢責其日課自爾獻賦䇿名
者相繼先是鄰封有狂道士姓慕者妄慿神語隂搆異
圖既而事敗先君承府檄大索支黨乃獨捕其始事十
數人餘置而不問或有持社案名氏以告者先君曰是
事了無干涉亟命火去父老至今懷德肖像以祠其後
歴中西南京平陽京兆轉運判官徃任西京歲平薊大
饑逐食之民疾疫死亡相藉於路先君謀及僚属為割
廩餘日具饘粥以食餓人既而豪宗大姓争出粟相助
頼以全活者十七八先君雅倦遊方抗章求去適㑹命
下遷歸徳府判官時府帥怙權專恣遇官曺暴甚嘗課
諸縣伐冰厚取其直以資公帑先君曰二千石為天子
牧民者也奈何掠民膚髓為觴豆之奉乎力争乃罷初
自長吏而下皆不悦及旁郡有坐是而黜者始謂先君
曰㣲公㡬殆繇是信服事多咨决先君曰吾年如此豈
能終埋沒於簿領哉翌日請老以歸先君天資渾厚胸
次洞然與人無秋毫隠自其壮歲聲聞藹然謂青雲立
可致無何跋㚄反堕冗調中顧尋常出其下者踵相躡
臺省矣人以爲必不能平先君䖏之怡然自得性嗜書
巻未嘗去手有詩百篇平淡簡古如其為人中年以來
世味嚼蠟因自號退翁喜竺乾學從香林比丘悟柔傳
出世法歲晚飯蔬衣褐翛然如僧過故山泉石佳處杖
屨終日徜徉乎其間如是者十有四年一夕奄遘㣲疾
閲數日晨起如平時沐浴易服跏趺而逝屬纊之後香
聞滿室信宿乃歇人皆異之夀八十二實大定丁酉四
月初一日也先君仕四十三年積官至通奉大夫夫人
清河張氏汾州西河主簿孝端之女夫人有賢行為中
外姻族表儀累封太原郡夫人後先君五年卒男三人
曰寂中憲大夫中都副留守兼本路兵馬副都總管曰
寀修武校尉早世曰(缺/)進義副尉同監睢州酒孫男七
人曰欽哉直哉良哉鄰哉庸哉文哉熈哉女孫五曰昭
余適左國公孫茂曰瑶珍瓊珍弄珍勝珍並幼曽孫一
曰誥孫不肖孤寂等期以某月日奉先大夫先夫人䘮
𦵏薊州遵化縣仁夀鄉靈應山之東原從治命也今謹
録其遺事大概以俟立言君子圖不朽焉謹狀又先君
墓銘曰
維盤之東全燕古風淑氣充塞挺生我公厥初受氏周
靈王子三槐之大自文正始公亷且眀所莅有聲減牘
破蠱死者復生不肯俛首寧居牛後惜哉陸沈誰援以
手有官建莭不爲之衰身體強健年及期頥乗除得失
天意可知棺衾既具銘旌啟路歛服以常治命有素納
石於壙孝心永慕夜何晨兮閉佳城春復秋兮風宰樹
鉅金之大老兮王公之墓
　　墓誌銘
　　　清河張氏夫人墓誌銘
夫人諱某字季玉姓張氏易人也其曾祖之上數世皆
以貲産長雄於鄉里然髙氣義務施舍人以此多之大
王父諱孝端主汾州西河簿王考价宋宣和間補祕書
省祕書郎景州户曺掾本朝改奉信校尉隠居以終夫
人年十四歸於今中都副留守王寂夫人性敏而静恭
執婦道閨門肅然言動有法實生二男曰欽哉業進士
曰直哉供奉班祗候女昭余適左國公孫茂年三十有
五以大定六年十月十八日卒後五年進封太原縣君
大定二十二年七月十七日𦵏於遵化縣靈應山之東
原從舅姑兆銘曰
夫人之祖長雄且豪尚義好施人以此髙夫人之性惠
敏而静閨門之間日嚴與敬夫人之夀方七十半天乎
天乎孰謂福善婦德既完婦道可觀從舅姑兆䰟其永
安
　　哀詞
　　　姚君哀詞
昔吾先君所與交逰皆當世名士寂時尚幼每聞談姚
君之美殆不容口正隆改元之眀年寂始識君欵接緒
餘過所聞逺矣公諱孝錫字仲純安豐人也宋宣和甲
辰舉進士第調代州兵曺弹冠振衣方有志於行道居
亡何雁門失守主将以城降當時官屬晝夕股栗謀所
以生公投牀大鼾絶不以經意人或問之公曰死生天
也夫何懼之有士大夫以此多之皇朝奄有起公為五
臺主簿未㡬移疾葢不復有意於世矣林泉佳處杖屨
時一徜徉乎其間如是者五十七年大定辛丑八月日
以疾終春秋八十有三先是歲饑物價翔踴長鬚輩収
貸粟以規其利公怒而責之曰汝輩無狀苟家有餓殍
雖有粟吾得而食諸亟命散去繇是益稱長者公天資
簡淡平居專以書史自娛雖處暗室無秋毫之欺以至
死生禍福不汨於胸中况顧冨貴為何等物也平生知
我無如公者公之云亡寂適從事於四方繼丁家難不
得置生芻於門下負媿多矣嗚呼九原㝠寞念無以致
其哀者作此詞以哭之其詞曰
公之父祖珥漢貂兮公之兄弟揭世標兮丁年射䇿追
董晁兮走官窮塞政有條兮宣和失馭九鼎揺兮厥民
塗炭生不聊兮守臣納土皆願朝兮公獨完莭儆乃僚
兮中天特立斡斗杓兮致之不可况折腰兮退安丘壑
躬牧樵兮西子掃除嫫母妖兮龍媒連蹇駑馬驕兮英
聲義氣江漢潮兮文章德業日月昭兮初聞謦欬如九
韶兮坐覺形穢鄙吝消兮醉軒下榻晝爾宵兮峰山執
别歲月遼兮宦遊南北木偶漂兮期君夀考松不凋兮
無何集舍鵩似鴞兮少㣲中夜掩紫霄兮百年如夢鹿
覆蕉兮六十小刼風雨飄兮滕公載義駐使軺兮黄幡
褁櫬恨未消兮與公平生言乆要兮並游地下亷藺超
兮佳城一閉無復朝兮人琴俱亡誰與調兮山空月冷
夜寥寥兮鳥啼花落春蕭蕭兮隻雞斗酒敢忘喬兮臨
風揮涕川路遥兮䰟其如在尚可招兮
