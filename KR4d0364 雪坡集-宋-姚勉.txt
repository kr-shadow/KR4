#+TITLE: 雪坡集-宋-姚勉
#+DATE: 2018-05-12 10:19:41
#+SOURCE: github.com/kanripo/KR4d0364 master 9bc7618a                
欽定四庫全書　　　　　集部四
　雪坡文集　　　　　　　别集類三(宋/)
　　提要
　　　　(臣/)等謹按雪坡文集五十卷宋姚勉撰勉字
　　　　述之一字成一髙安人寶祐元年以詞賦擢
　　　　等廷對萬言策第一除校書郎兼太子舍人
　　　　宋史無傳是集藝文志亦失載此本為其從
　　　　子龍起所編凡奏對牋策七巻講義二巻賦
　　　　一卷詩十一卷雜文二十九巻勉受業於樂
　　　　雷發詩法頗有淵源雖微涉粗豪然落落有
　　　　氣文亦媕雅可觀無宋末語錄之俚語外間
　　　　傳本頗稀訛缺特甚今以永樂大典所載各
　　　　為校補其永樂大典不及載者則仍其舊集首
　　　　有文及翁序稱其磊落有竒節官僅校黄本
　　　　書備青宫寀又有方逢辰序亦稱為瑞之奇
　　　　士觀其所上封事奏劄以及廷對諸篇論時
　　　　政之謬辨宰相之姦皆侃侃不阿惟二十二
　　　　巻載賀丞相賈秋壑一啟題下注庚申五月
　　　　十六日考宋史理宗開慶元年十二月賈似
　　　　道奏鄂州圍解景定元年正月詔奬賈似道
　　　　功四月詔赴闕庚申即景定元年啟蓋作于
　　　　是時與其攻丁大全封事若出兩手殊為白
　　　　璧微瑕然啟末多進規之語猶曲終奏雅之
　　　　意固視劉克莊之諛頌求榮差有間矣乾隆
　　　　四十三年三月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　　墀
雪坡集原序
寳祐元年嵗在癸丑上臨軒賜進士第予與姚成一適
相後先聮鑣入期集所一見傾盖懽若生平握手論心
知其慷慨有大志越眀年予逰清江碧嶂間距瑞陽三
舎竹輿山行入境問俗知其倜儻有義氣爾後渭北江
東末由再晤四方傳誦累䟽囊封憤世嫉邪排奸指佞
又知磊磊落落有竒節夫以成一之志與氣節奮乎百
世上下而官僅校黄本書備青宫寀年僅四十有六遽
修文白玉樓騎鯨白雲鄉去豈不可悲也夫不幸之幸
成一有從子龍起得陛天子之學有一子元夫已受天
子之命振家聲而接文脈不在兹乎龍起彚編成一文
藁五十巻予讀之悲不自勝烏乎此持成一之文而已
其志與氣節固自有不恃生而存不隨死而止者㫺龍
川陳同父亦癸丑倫魁也嘗伏闕三上書孝廟覽之驚
異俾執政召問當從何處下手晚得一第未及大用而
歿又嘗自作長短句四巻酒酣浩歌一章輒自歎曰平
生經濟之懐略已陳矣抑亦可悲也夫時東莱吕成公
遷居金華同父數造焉成公深期之曰未可以為世不
能用虎帥以聴誰敢犯子予於成公何能為役而所以
深期成一與成公同撫遺編而欷歔悼吾黨之零落敢
以期成一者期其子若姪景定五年夏六月甲子古涪
文及翁序
姚成一瑞之竒氣也未可專以文章論也予癸丑夏自
吴幙入館時成一初第見其文如長江大河一㵼千里
每與友朋相語必曰姚成一之文章不易及也越數年
相㑹於館中見其持身之介立論之壯負氣之英且屢
挫而不衰又知成一之所以為成一者同館之士其知
成一者莫如予而知予者亦莫如成一也未㡬咸以罪
去越三年予起家承乏於瑞則成一已下世矣其族子
龍起刋其平生所為文属予序予曰成一之操守議論
氣槩欲為天下國家興事立業者也豈文章而已乎天
奪之早而僅以文章傳後惜也景定癸亥秋八月四日
蛟峰方逄辰序
欽定四庫全書
　雪坡集巻一
　　　　　　　　　　　　　宋　姚勉　撰
　　封事
　　　丙辰封事
十二月吉日承事郎新除秘書省正字臣姚勉百拜獻
書皇帝陛下臣江西一寒學未聞道癸丑奉對大廷有
司第臣策在第四陛下念其愚直親擢以冠羣才受恩
西歸福過災至未及一月即遭外艱得禄既不逮親從
吉未忍問仕陛下曲賜憐念以趙汝愚故事起之疚棘
之餘顧臣何人蒙此異眷不由五剡之薦而即登於通
秩未有一日之考而遽玷於中除恩大難勝感極繼泣
雖乖親養合報主知不忍固辭願移忠事祇承召命已
至半途將咫尺於天顔忽驟嬰於寒疾欲進不可有懷
莫伸臣伏見前朝蘇洵奉詔試舍人院辭不拜命輒陳
奏篇今也㣲臣敢援為例僭以書獻惟陛下試埀聽焉
夫陛下之所以召臣者豈欲榮臣以美官哉葢念其前
日之能直言時事故進之耳有君如此何忍負之陛下
既親奬於其先則是既信而可諫矣不得以未信為謗
自諉也臣前此獻策於陛下有曰立中道以用天下之
賢奬直言以作天下之氣臣之所謂立中道也者葢欲
消去朋黨所謂奬直言也者葢欲廣通下情言雖若迂
事則甚切臣今所見無異於前臣觀陛下聖度如天明
見如日忠厚如仁祖英果如孝皇信用忠賢容受切直
恢張士氣長育人材䕶如圭璧愛如桐梓正人暫去而
即召言者雖忤而必容四方稱仁萬世誦聖雖盛美殆
難縷述此二事實最可稱如端平之甲午改元淳祐之
乙己壬子陛下此時之用人聽言青史書之葢無窮之
令聞也雖然臣願陛下兢兢業業保持初意而已驚心
邇日駭耳異聞不知彼何人斯乃爾上誤陛下臣知陛
下之本心不爾葢必有簧鼔聖聽者也臣初離瑞陽忽
傳時報乃有立石三學之事臣固已駭之矣猶恐實有
蹈非彞典而累敎育者唘行數日漸至臨川則聞兩御
史之章大斥三學舍之士不知所謂益重厥疑至於近
時號為敢言之臣亦皆相繼而廢罷臣於是益駭焉臣
至上饒得觀邸報則臣蔡抗又已去國臣之駭者至是
愈甚矣夫斥逐學校之士以禁天下之言者此京檜侂
逺之時所為耳今日聖君賢相詎宜有此哉以學校未
離韋布之人在平日豈無市井之過然而外議初不謂
然但知為前日上書之人故今致臺諫復仇之禍其間
雖有一二士不與上書姓名皆謂朝廷借此以葢非不知
蹤跡欲掩而愈露况不與前日上書之士亦是攻乙夘
去相之人斥士者縱不以此而加誅得罪者豈不藉此
以自解此聲一出天下謂何必謂朝廷今諱人言自此
誰敢獻其狂直言路一塞所繫不輕儻使國有大姦將
恐無復言者敗亡軌轍前古所同敢於沮抑人言是豈
為國忠計夫帝王大徳在於納諫朝有直言謂之國華
陛下聖明豈不知此三十三年容受人言之盛徳忍於
一旦斲喪之乎又豈不使天下妄議陛下欲進用私人
恐言者藉藉先斥士以塞來者乎又豈不使天下妄議
蒙進用者援引其同列以排去與已為仇者乎朝廷之
上縱無是心天下之人不能無是議也此蘇軾所謂家
置一喙以自解市列千金以募人人必不信謗亦不止
也臣觀陛下今日之所進用者其眷未必如前日之嵩
之也亦未必如前日之與􁣕晦也然三學之攻嵩之􁣕
晦則陛下不怒不斥何獨於今此而遽怒之斥之邪天
下於此疑矣非所以視方來也夫敢諫有鼓進善有旌
書愆有板設於朝市古先聖王之欲以來諫也古先聖
王本無可諫之事猶不能無求諫之心陛下本有好諫
之心何遽設為拒諫之具三學之立石臣恐諫鼓謗木
不如是也漢文帝止輦受言言不可用者置之言可采
未嘗不稱善夫言之真不可用者容之可也而何必拒
之哉方文帝有獄繫周勃之愆賈誼進刑不上大夫之
説自後文帝體貌大臣以弄臣輒嫚戲於朝廷在丞相
亦得伸其國法文帝之用誼言如此又何嘗聞有誅斥
賈誼之事哉漢文帝三代以下之賢君猶能若此陛下
姿兼五帝道邁三王又豈可出文帝下乎臣知陛下之
決不然也昔章厚蔡京之徒上誤祖宗立姦黨碑於内
殿賢如司馬光乃以為姦黨之首一時小人自謂可以
欺天下也而石工安民乞不刋其姓字恐併譏於後世
今之學官奉承此事不聞諫止寜不有靦面目於石工
乎立石之餘繼以斥士此殆角公論以求勝挫善類以
取快者矣甚非盛世事也夫易進難退者世謂之小人
難進易退者世謂之君子儻有一毫貪榮固位之意豈
逃鄙夫患得患失之譏陛下今所進用之人使其真有
徳之可尊有才之可用人望所與官職何辭遲之嵗年
試用未晚何必驟擢之臺察驟長之諫坡又驟躋之政
府哉使其本無驅逐前相之心能納藎言為法受惡或有
丐祠求去之請豈非髙尚退潔之風心事靡他人言奚
䘏何必無一語以及去不幾時而受遷哉是為臣者不
以難進之君子自處而以易進者自處為君者不以難
進之君子處之而以易進者處之矣臣恐陛下君臣未
必甘受此名也驟加進用欲以勝公論寜不適以滋公
論乎夫公論者當使之在上不當使之在下也不幸公
論逸而在下在上者當有隂消潛弭之以使之平不當
壅遏抑絶之使至於激也語曰天下有道則庶人不議
朱熹釋之曰天下有道則自然不議非箝其口使之不
議然則箝之者豈非所以激之歟東漢末年之黨錮皆
激致之耳激而致此豈天下國家之福又豈忠臣志士
所願哉邇者臣蔡抗去國之由與臣夢炎臣逢辰之罷
臣雖未知其故傳之道路不知信否皆謂臣抗因救三
學之士其説不用而行至於臣夢炎臣逢辰之寢命去
官則謂朝廷恐其有言先事逐去臣逢辰則是去年上
疏排近倖之士臣夢炎則是前日越次求對欲言時事
之人果若人言尤是不可臣不知今日何為而如此得
非疑其為朋乎昔唐𤣥宗時劉晏以神童為正字𤣥宗
問之曰卿為正字正得幾字晏對曰天下字皆正惟朋
字未正蓋譏當時有朋黨之小人也晏之在唐後來乃
鞭策聚斂之人未為知道但其當時所對則亦可謂至
言臣今蒙陛下除官適是此職敢借劉晏朋字未正之
説願陛下有正朋可乎本朝歐陽修在仁祖時嘗作朋
黨論有曰退小人之偽朋進君子之真朋蓋謂小人之
偽朋不可有君子之真朋不可無也以利為朋者小人
也以道為朋者君子也君子公於為國故志同道合不
能不皆出於愛君小人私於為身故朋姦結黨不能不
皆出於竊位君子小人之判葢如此君子小人之分朋
其初若未見損益但君子之朋與治為朋小人之朋與
亂為朋其究極則天壤遼絶有關於天下國家之安危
存亡耳知人固堯舜所難然察其用心則君子小人亦
不難辨陛下天資睿哲閲歴精深致知既明於此葢昭
然黒白中庸知仁勇之三徳陛下之所素講貫而體驗
者謹毋使天下謂陛下知足以周物而仁反至於惠姦
勇反至於斥賢也仁勇失其所施則是知亦為未盡矣
陛下毋疑在朝諸臣之分朋植黨毋謂在朝諸臣之背
公狥私但當審而察之孰邪孰正其朋於為國乎抑朋
於為身乎其朋於愛君乎抑朋於竊位乎其朋於盡忠
竭節乎抑朋於狥貨殖利乎左右其有譽阿大夫而為
朋者乎嬖臣其有進商鞅而為朋者乎執政其有與臺
諫而為朋者乎臺臣其有與諫官而為朋者乎外戚其
有與宦寺而為朋者乎無之則善矣如有之則必不逃
陛下之明鑒也乙夘去相不能知子賄道濁汚人孰肯
與之為黨今年去相致君無術功烈甚卑人孰肯與之
為黨至於乙己壬子之善類甲辰庚戌之魁彦則天下
所謂忠賢不得謂之為黨也指其黨於陛下之前者恐
未足以為黨而隂相黨於陛下之前者陛下不可不察
其為黨也君子無罪可名無過可指小人欲激人主之
怒不過以黨之一字目之則必犯人主之所惡耳至於
所斥逐之黨則大抵皆君子也以黨為名空國君子小
人異世同術莫不皆然黨錮空而漢危清流空而唐禍
元祐姦黨空而宣靖之變作小人至此亦非其福矣豈
獨君子哉事久論定君子小人之名萬世之下昭若揭
日在黨錮者人謂之君子殺黨錮者得謂之君子乎與
清流者人謂之君子投清流者得謂之君子乎列姦黨
碑者至今謂之君子立姦黨碑者得謂之君子乎小人
亦何利於此哉故朋黨之名在今日朝廷之上決不宜
有有立黨之説以告陛下者即黨之尤者也惟陛下察
之臣願陛下精别真偽之朋廣開衆正之路已斥之士
終與叙還已去之賢旋加收召端平之善類今皆凋落
所存者不過一二賢老乙己壬子之善類今散在四方
者幸尚有十餘人至於新進鯁亮之流亦且不下十數
皆宜引以自近寘彼周行雖有嬰鱗逆耳之言當廣乾
坤容納之量直士聚則嘉言日進公道開則治勢日張
天下未有求治而不用賢而不聽言者也昔仁祖皇帝
慶厯之際登用諸賢不一二言皆為小人以朋黨傾去
亦嘗執政而用夏竦亦嘗宰相而用執中然而小人暫
親即疎君子暫散而即聚迄至嘉祐一皆正人躋時太
平功在社稷天下皆謂陛下深似仁祖陛下可不繼仁
祖所為乎國家自宣靖以來無復人才至紹興初年方
得涵養成就未幾又壞於秦檜至孝宗皇帝又加之涵
養成就是故乾道淳熙之盛無減慶厯嘉祐之時先皇
之初年人才皆孝宗皇帝之所涵養成就者也一壞於
侂胄再壞於彌逺士知有利禄而不知有亷恥之節人
知有諂諛而不知忠直之風夫今天下之士所以正論
昌言濱死不悔屢仆屢起曾不挫折一躓一奮曽不畏
縮者乃陛下三十三年之所涵養成就耳以三十三年
之極力涵養成就者一旦斲喪之可乎不特此也祖宗
三百餘年之所涵養成就者而一旦斵喪之可乎此臣
所為痛哭流涕而不能自己也故敢妄發其狂言願陛
下保持其初意使朝廷常有賢士陛下長為聖君臣雖
養痾山林食荼如薺不然臣之來也不過一留夢炎一
方逢辰不罷則斥耳臣妄援蘇洵躐上封事罪在不赦
但臣筮仕之始於朝臣未有素交至如三學諸生亦皆
懵不相識初無附下罔上之意皆出愛君憂國之忱知
則當言言則當盡至於出位實不自知席藁私室以待
鈇鉞臣雖受誅亦願陛下用人聽言保持初意而已惟
陛下留神臣惶懼惶懼頓首頓首謹言
　
　
　
　
　
　
　
　
　
　雪坡集巻一
欽定四庫全書
　雪坡集巻二
　　　　　　　　　　　　　宋　姚勉　撰
　　封事
　　　庚申封事(二月四日供正/字職翌日奏)
二月吉日承事郎秘書省正字臣姚某謹沐齋裁書昧
死百拜獻于皇帝陛下臣聞天下未嘗有難為之事人
主不可無肯為之臣以肯為之臣輔有為之主天下事
難者易矣易之象曰雲雷屯君子以經綸夫屯者難也
不曰君子以畏避而曰君子以經綸豈非世雖屯難正
可經綸之日乎有經綸則屯者亨矣但患無經綸耳方
今天下之事勢有可惜者一有可憂者三而幸有可為
者四可為者即所謂經綸也臣請疏言之姦相丁大全
欺蔽聰明壅塞言路敢於言者必加之竄以不得其言
而去者又重之以誅陛下踐祚三十餘年何嘗有此大
全葢欲以此箝天下之口而恣已之私也臣於彼時知
有今日久矣是以丙辰祇召已至中道不願與之立朝
疏陳其姦亟歸俟罪自時厥後大全朋姦罔上日甚一
日凡天下之所謂忠臣良士必皆汚之以數百萬極重
之贓而壞其數十年自修之節用其腹心十數輩布滿
諸路行一切不䘏之政白科彊抑什取六七謂之和糴
以失盡陛下之仁心妄以富國强兵自詭特不過竭天
下之膏血以奉陛下目前之欲耳此即蔡京豐亨豫大
之説王黼應奉享上之舉也富國者如此彊兵者又安
在哉夫已未之敵戊午之糴之應也昧者猶曰幸有戊
午之重糴猶可以給己未之禦敵殊不知若無戊午之
糴則決無己未之敵矣陛下知漁舟渡敵之罪起於袁
玠不知超擢用玠者非大全乎使陛下去年大悔悟大
更革之時厥既登庸左右賢相亟去大全及其黨與投
之四裔則天下大悦衆憤盡紓百將一心三軍同力敵
即退伏消弭矣姦臣誤陛下之罪甚大陛下責姦臣之
罰甚輕此固陛下之仁厚也然天下謂陛下尚有眷顧
大全之心他日必念其能生財不念其幾誤國必至復
用重害吾民是以怨尚鬱而未紓憤暫解而復結加以
奪官之命越數月而後下求言之詔亦越數月而後頒
古人所謂改紀其政者當一反前之所為而乃癰疽之
根猶伏胷腹瞑眩之劑未徹膏肓使天下有悔過不盡
之歎夫前日悔過之不盡則今日禦敵之不盡也且可
為而不勇為今雖欲為之亦緩下之劑矣此臣所謂可
惜者一也去年秋敵在鄂渚耳未至興夀也冬則南在
湖湘北至興夀耳未至江西也今則在江西矣臣所居
之郡瑞陽所鄰之郡清江今聞皆已殘破矣隆興之邑
凡八如分寜如武寜如奉新在章江之外者今皆躪蹂
矣如豐城如進賢在章江之内者今皆奔潰矣是八邑
而失其五也支體已翦腹心能自固乎萬一敵用避實
擊虛之謀捨隆興而不攻或自南康而渡或自豐城而
渡或自清江而渡或自章江之源而渡越西江一步所
在州郡不過如興如夀如瑞如清江耳陛下何以限隔
之哉此臣所謂可憂者一也金本無謀皆中國為姦相
患苦之士民為之嚮導既犯鄂渚又出廣右蓋用巫臣
疲於奔命之謀伍員多方以誤之之計萬一牽制重閫
以一兵徑渡下流而來以一兵倐自海道而至陛下又
何以待之哉此臣所謂可憂者二也敵之初破蜀也一
嵗一鈔掠之害其耕奪其聚殺其民人使不得供其軍
賦謂之涸水取魚之法纔掠即去雖去不歸以一帥蟠
伏興元以為嵗大入之計不數載而全蜀陷今興夀二
州聞已為金所有矣萬一如烏珠欲築建康避暑俟秋
復動之計留患腹心何有窮已此臣所謂可憂者三也
雖然豈可徒憂之而已哉髙宗皇帝六飛南渡之初國
勢未定烏珠亦嘗驚犯江浙當時事勢可謂阽危迨其
次年大作措置則曰今冬敵來似有可勝之理又曰雖
以檄呼金渡江亦不敢來矣然則金之渡江不足慮也
但使之不敢再渡可也陛下君臣儻能以髙宗皇帝之
時猶可有為為心則臣所謂可為之四策皆可行矣何
謂可為者四一曰築城壁以衛州郡二曰敎民兵以䕶
鄉里三曰分責任以全境土四曰一體統以集事功敵
長於野掠短於攻城鄂渚有城則不能攻長沙有城則
不能㧞豫章有城則不能近衡全永以無城而破興國
夀昌以無城而破瑞陽清江又以無城而破城之有無
利害可覩也去年冬臣在瑞陽嘗勸守臣築城乃取橋
梁寺觀塔廟之石以助之量功命日用為艾獵城沂之
法則三旬而可濟守臣雖是其説竟為幕僚沮撓而止
不過曰恐費州縣之財粟也今財粟果安在哉孰若以
一州之財粟衛一州之生靈乎縱乞朝廷一二年上供
綱解而為之朝廷亦必不計也不愈於為敵所蕩則亦
無所謂上供乎今天下之無城者不獨瑞陽也陛下寜
忍不念其民哉臣所謂築城壁以衛州郡者此也鄂渚
官軍之外有義士壯丁數萬人長沙官軍之外有鄉隅
丁夫數萬人皆能相助戰守民兵之於鄉井用力尤至
也敵之所以彊者空國而皆兵使吾州縣皆有民兵以
敵之彼亦安能遽犯勝敵之策莫良於此朝廷去年亦
嘗許州縣結民兵築山寨矣不知後來何為而遽罷農
隙講事寓兵於耕葢亦近古也主佃相養貧富相資可
以弭姦可以敎睦亦不費官也若畏其為盜賊畏其相
讐殺則但當區處之得其道勸率之得其人耳督之以
才且賢之里宰總之以才且賢之時官不肖而不為鄉
里所服者不使也天下安有才且賢之里宰時官而肯
為盜賊肯相讐殺者哉敵至而民殘敵去而民盜有民
兵而如是乎無民兵而如是乎軍新招則不能精軍既
多則患無養固不若民兵之不費也但不必盡取保伍
以為民兵保伍者止為姦盜之防民兵者當擇强壯而
敎敎之以洞貫之弩敎之以拒馬之鎗敎之以陷陣之
斧斷無調遣止衛其鄉利而誘之激以厚賞民必樂從
矣去年臣在瑞陽守臣嘗遵朝旨委臣以敎閱民兵之
事略有緒矣但未幾而報罷罷一月而遂遭哨騎之苦
守臣得百十民兵走一小山寨方能免禍民兵山寨不
可謂無用也使盡如臣言鄉鄉皆兵處處皆寨豈至是
哉臣之州痛矣無可言矣今天下無民兵者不獨瑞陽
也陛下可不念其民哉臣所謂敎民兵以䕶鄉里者此
也廣右湖南江西州郡今固殘破矣可殘破而已乎殘
破方新修復亦易但一人而為之則難衆力而圖之則
易耳且以江西言之閫之在九江者宜命之修復興國
夀昌兩軍閫之在隆興在清江者宜命之修復瑞陽清
江兩郡及分寜奉新諸縣官許辟置財許移用則修復
之事可次第舉矣修復既畢然後命四監司各取所近
之州郡分而掌之責其守禦責其應援失地則加之罪
卻敵則重之賞但是分任防扞之責至於本司職事如
刑獄如茶鹽則仍前日之職而掌之宣閫大臣則加總
其權於上不立唐人藩鎮之名隂合中興鎮撫之使祖
宗之法不必變而列郡皆蒙其利矣廣右湖南諸郡推
此意而行之江東福建兩浙亦用此意而預防之責有
所歸力皆願効臣所謂分責任以全境土者此也責任
雖分意嚮當一要皆為國不必争功髙宗皇帝初在臨
安嘗有聖製曰願同越勾踐焦思先吾身髙風動君子
屬意種蠡臣此詩也葢髙宗皇帝中興之規模也越
之謀吳臣種治内臣蠡治外髙宗聖心葢有見於此其
後用趙鼎張浚為左右相遂用此法鼎居中秉政進退
人才浚江上視師専任邊事表裡相應舉天下而運之
掌矣使三十六年之間皆此規模中原即日可復獨惜
吕祉之間一萌兄弟之好遂失而秦檜乘之矣今二相
同心濟謀萬無不和之失更願堅凝意向事事一體人
人一心運掉四方身使臂而臂使指所在諸閫亦宜同
體國事共濟時艱謹毋曰吾皆執政也吾皆大臣也勢
敵權均胡可相使如此則天下之事誰其為之哉臣所
謂一體統以集事功者此也此四者皆可為之事也即
屯時之所謂經綸也世之無事庸夫髙枕而有餘世之
多事聖哲馳騖而不足今日聖哲馳騖不足之時也仁
宗朝言者論吕夷簡曰大富貴吕夷簡享之大憂患留
與陛下臣今亦曰大富貴丁大全享之大憂患留與陛
下為大全㳺説者必告陛下曰大全之時州縣未多殘
破也殊不知此敵則誰致之哉屯者大全之所遺患也
二相則經綸其屯者也抑臣嘗求經綸之道扵屯卦而
得其説願末有獻焉初九一爻為動之主屯之經綸君
子也其爻辭曰盤桓利居貞利建侯聖人釋之曰雖盤
桓志行正也以貴下賤大得民也是三者經綸之要道
也屯難之時未有攸濟故盤桓而不速進但所利者在
居正在建侯在以貴下賤耳居正者順公理而無私邪
也建侯者聚衆賢以自輔助也以貴下賤者屈已求謀
而廣忠益也鼎之相也權倖請謁内降差除一切格止
黄彦節之移竹栽㣲罪也責軍令而禁止之馮益之買
鵓鴿曖昧也亦予外祠而疎逺之陛下今能聽大臣如
此否乎此居正之道也吕本中張九成潘良貴魏矼胡
寅范冲朱震之諸賢萃本朝韓世忠岳飛吳玠吳璘王
彦之諸將布襄淮荆蜀陛下今有人才將帥如此否乎
此建侯之道也天子罪已而求言宰相謙冲而待士詔
近臣編類奏疏擇而行之陛下今亦求言矣曾有見之
施行者否乎此以貴下賤之道也是三者髙宗皇帝之
所以亨屯也髙宗皇帝之時豈不尤難於今日哉而能
有為若此則亦當時有肯為之人無難為之事耳今如
曰不可為使陛下當髙宗之世將不固邊圉而捍敵騎
乎遐荒朔漠之人蕩然窺闖内地如升虛邑纔十數哨
騎入境千萬人皆望風而潰曾無發一矢與之抗者臣
甚為中國羞也願陛下為宗社大計與二三大臣亟圖
之臣冒犯天顔罪當萬死然臣枌榆已失今而後以罪
去已不如前者在上饒驛奏封事時尚有可歸之路矣
觸鼎鑊斧鉞而死乃其甘心臣無所逃罪臣某實惶實
懼頓首頓首謹言
　
　
　雪坡集巻二
欽定四庫全書
　雪坡集巻三
　　　　　　　　　　　　　宋　姚勉　撰
　　封事
　　　擬上封事(庚申/三月)
三月吉日承事郎祕書省正字兼沂靖惠王府敎授臣
姚某謹昧死百拜裁書獻于皇帝陛下臣聞祖宗朝許
館職非時言事仍許銀臺進入與臺諫等祖宗之所以
優異館職者何也儲材於館閣正欲其言天下之事也
然而不當言而言謂之躁當言而不言謂之隱必其事
闗國體人不能言然後館閣之臣抗章極論胡銓之竄
范如圭留之朱熹之劾葉適辨之曾覿龍大淵之恣王
十朋論之是皆得其言而後言也臣於先正諸賢無能
為役然亦待罪中秘不敢緘黙取容是以供職翌朝亟
言時事今則事有大此繫國安危隱而不言臣實不敢
臣伏見初十日聖㫖以太學博士臣徐庚金等去國委
司業何夢然勉留謂方今多事毋徒紛紛為中外盜賊
之所窺伺姑惟體國臣伏觀至此涕泗交零方當陛下
更化用賢之時豈容有學官盡去之事衆聽惶惑群心
驚疑載在史編貽譏萬世此非細故小變也陛下委長
官留之固足以見體群臣之意然庚金等之所以去又
豈無其故乎得非以近日所上兩書未見施行不得其
言而去乎臣聞庚金等所上之書乞斬丁大全董宋臣
五人以謝天下其意雖是其言則似過於躁也陛下未
見施行葢必有待庚金等即相攜而去其事亦未免過
於激也然其心則實本於忠愛覩天下大勢之危急故
心痛不及緩聲耳其辭雖未必可盡行聖心獨不可為
之裁度酌其當權其宜而行之乎陛下而惠從諸臣之
言酌其當權其宜而行之則有好善忘勢之賢有從諫
改過之美天下之人必謂陛下屈萬乘之尊而伸庶僚
之賤克一已之私而從衆論之公羣憤泄舒士氣興起
敵國可卻外患可消當時稱明而萬世誦聖也陛下而
不從諸臣之言忌醫䕶疾反謂以彚而征吉者為植黨
謂出晝而庶王之改者為要君具文而留實聽其去天
下之人必謂陛下忍於空學官而不忍於去貂璫忍於
去善類而不忍於去姦相上滓聖徳為累不輕下失人
心為害不細雖欲中外盜賊之不窺伺不可得也陛下
即位以來凡皆見矣獨未有學官群然去國之事耳學
校師儒所以敎育天下之士一朝盡去此何等氣象哉
先儒周惇頤曰天下勢而已矣勢輕重也極重不可反
知其重而亟反之可也陛下端拱九重抑嘗思天下之
勢何以至於今日乎臣跧伏草茅日夜念天下事察此
熟矣陛下端平甲午淳祐甲辰去姦任賢天下駸駸有
向治之勢也把握而堅凝之其勢豈趨於下哉其失在
於把握凝定之不堅耳然猶驟仆旋起纔傾即扶未至
如後來之甚也故臣子之去者復歸人心之離者復合
有如丁未之歳臣徐霖疏攻趙與􁣕葉大有言不行而
去陛下疊遣朝臣而留之然不去與􁣕大有而霖竟去
霖雖去而與􁣕大有陛下亦終去之也是以五六年霖
復以召還而大有之陷害忠良與􁣕之掊斂民怨其禍
亦旋息獨以與􁣕之去稍緩言者不已雖在京泮亦皆
紛紜至辛亥而遂有京泮逐客之變朝廷以草茅之士
視之甚輕無復有慰留之舉故其後逰士間有北附南
趨之禍又至壬子臣蔡抗與太學諸生共攻余晦言不
行而皆去朝廷亦再遣朝臣留抗留太學諸生抗雖竟
去而晦亦不旋踵而罷也故次年抗復以召還而晦之
貪虐百姓亦不深被其害獨以晦之去不出於真朝廷
尚以為材癸丑又起之帥蜀故其後有全蜀陷没之禍
以此見陛下從人言而勇於去邪則天下之勢轉而如
此咈人言而疑於去邪則天下之勢激而如彼也然是
時公論時明未至盡廢隂長陽消之㑹泰往否來之交
則在乙夘洪天錫之一去耳天錫疏攻二閹言不見信
翩然竟去亦不復留自此北衙之勢始盛於中朝宦官
之名方播於天下陛下未嘗有好遊幸之失也而人則
曰宋臣誤陛下以修飾湖山營繕靡麗矣陛下未嘗有
殉貨利之愆也而人則曰宋臣導陛下以講價西園賣
官鬻職矣陛下未嘗有奪民生業之過也而人則曰宋
臣誘陛下置御前莊及御前房廊矣甚至引丁大全為
相則曰宋臣聚丁大全之黨則曰宋臣援方大猷躐貴
則曰宋臣與丁大全蔽蒙邊事則曰宋臣不知宋臣實
如此否也而天下之議如出一口則以洪天錫一斥不
復而致此耳一天錫之去未害也自此姦壬竊政憸黨
如林臺臣不敢糾繩給舍不敢封檄侍從不敢論思班
行不敢輪對言路壅塞媕娿成風屛斥諸生誣衊善類
在者不敢言言者不敢去又有人臣敢輕於去國重加
竄削以為人臣不忠之戒雖以臺諫遭黜左遷亦皆忍
辱包羞靦面目而坐朝著禮義亷恥之四維盡皆廢壞
元氣既耗外邪遂侵致有勁敵透漏而不知之禍此蓋
言路壅塞之致也夫曩者京學逐客之時即後來太學
屏士之漸也曩者太學諸生空學而去之時即今日學
官空學而去之漸也不銷其萌勢遂至此陛下安可聽
其勢之愈趨愈下乎去年陛下改紀更絃悔過罪已拳
拳乎任用非人左右蔽蒙之戒復開言路旁逹下情天
下方有極而將返之勢挽回不力後將若何臣謂陛下
今日方當召回首言二閹者以明陛下本無庇宋臣之
意抆拭諸賢以明丁大全誣忠良之非已召而未至者
趣之使來肥遯而未召者加之亟召以繫人望以重兵
端庶幾可以回天下之勢豈有諸賢猶未至國而六七
學官乃忍使之去國乎學官為國排姦言不行則已去
朝臣必有留學官者言不行則又去學校諸生失其師
儒亦將叩閽請留言不行則又去在朝失直言鯁論之
士空國無章甫縫掖之流得不盡失天下士大夫之心
乎是驅天下士大夫而去之也既失天下士大夫之心
必失天下之人心是驅天下之人而盡去之也而可乎
學官所乞誅五人其四前此已略施行猶可勿議宋臣
招致人言如此猶未有毫髮之罰陛下又何愛一家奴
而不以慰天下之人心哉為宋臣者亦當思所以自全
也漢之曹節王甫其權盛矣他日東都宦者之禍非曹
節王甫遺之乎唐之仇士良魚朝恩其燄熾矣後來唐
末宦者之禍非士良朝恩遺之乎然則庇而䕶之者適
非所以保全之也髙宗朝張浚在督府上疏乞斬馮益
趙鼎謂其罪雖曖昧未明不可不置之疎逺遂與外祠
外祠雖不如内省之樂也而馮益則無康履之事矣孝
宗朝甘昇亦竊㺯威福厥後孝宗出昇湖州居住湖州
固不如錢塘之美也而甘昇則無童貫之誅矣然則疎
而斥之者正所以保全之也陛下聖明決不效漢唐庸
主之所為以留為後世之禍髙孝兩朝家法具在陛下
必能舉而行之也當此大勢危急之時陛下而能為逐
姦逺佞之事易於反掌不難於拔山則學官之去者可
還人心之疑者遂釋輿論稱快和氣致祥上天必悔禍
敵人必墮膽天下之勢亂可轉而治危可轉而安矣此
萬年無疆之休也亦萬世無窮之聞也惟陛下亟圖之
不備臣昧死百拜
　　　時三月十一日也學官去館中有書援之通進
　　　司弗受復自草此書欲明日伏闕而十一日晚
　　　已有逐董之命遂不果上
　
　
　
　
　
　
　
　
　
　
　
　雪坡集巻三
欽定四庫全書
　雪坡集巻四
　　　　　　　　　　　　　宋　姚勉　撰
　　奏劄
　　　庚申輪對(八月十一/日上殿)
　　　　第一劄(玉音問/答附)
　初入奏云臣疎謬無庸學未聞道癸丑䝉陛下親擢
　冠之多士之首臣感激知遇每思捐軀以報陛下丙
　辰蒙陛下以正字収召是時姦臣丁大全竊政臣見
　其欺君罔上不願與之比肩事主用不敢前去年又
　蒙陛下以校書郎賜召臣自叨忝以來未曾有一日
　實歴故不敢當乞仍舊班又蒙陛下矜從所欲曾未
　三月陛下又俾臣待罪校書郎臣累辭不獲六月十
　六日供職至十八日又蒙陛下除臣兼太子舍人臣
　受恩愈深義當効報用不敢辭茲當班對獲望清光
　可謂千一之遇臣有管見劄子二件冒昧聞奏乞賜
　采覽玉音可之臣乃進讀
臣昨蒙聖恩親擢賜第中值姦貪欺蔽不忍附和詭隨
退處山林未報毫髮近叨收召曾未幾時陛下茂建儲
宫妙選天下之端士為之輔翼臣以疎謝亦厠末僚又
越故常俾陪講誦臣雖弗稱義不敢辭欲答殊知願忠
職分
　臣奏云故事舍人但掌文翰蒙陛下特俾與講臣固
　弗敢當但臣謂効忠於陛下之子即所以効忠於陛
　下故不敢固辭玉音曰素知卿忠
茲當班對亦安敢出位而言願以臣之職對臣伏見皇
太子天姿髙明徳性仁厚好學善問謙恭受言臣每欽
嘆陛下真有為天下得人之仁皇太子真可主宗廟社
稷之祭盡善盡美何以加茲
　玉音曰太子頗聰明可敎臣奏云臣素不能佞但見
　皇太子實天縱聰明且又好學玉音曰尚賴卿等悉
　心輔導臣奏云敢不盡心臣又奏自古人君多以建
　儲為諱間有能建儲者又多昧於知子陛下上法仁
　宗髙宗既有與子之盛徳又有知子之至明此行建
　立東宫可謂上符天心下合人志陛下作得此一事
　不差玉音曰卿等可為朕敎之
陛下近又命皇太子侍立昕朝參決庶務宰相執政為
之師傅賔客日示以事而習之陛下之於敎廸葢無所
不用其至矣雖然盍亦知所先務焉臣聞帝王之學與
經生學士不同訓詁章句經生學士之學也修齊治平
帝王之學也
　玉音曰極是
其要在於格物以致其知而已此皇太子今日之急先
務也格物者窮理之謂也
　臣奏云陛下此理洞貫胸中臣不必贅陳在皇太子
　則格物致知乃第一事能致知則知人之邪正識事
　之是非然後能用其正去其邪格其非存其是意方
　能誠心方能正自此天下可有治而無亂臣日侍東宫
　専為皇太子講明致知一件分别人心道心要於念
　頭動處看是人欲是天理若善念起則是天理是道
　心當存之若惡念起則是人欲是人心當克之玉音
　曰正要卿如此
隨事以觀理然後能即理以應事天下之事衆矣其大
綱領則莫若用人聽言
　臣奏云事事皆當窮理但帝王之學用人聽言是大
　綱領玉音曰極是
説雖若迂事則甚切臣癸丑大廷奉對丙辰驛遞上書
皆以斯二者為陛下吿
　臣奏云臣癸丑廷對獻二策曰立中道以用天下之
　賢奬直言以作天下之氣丙辰趨召至上饒驛奏封
　事託丞相程元鳳繳奏亦只云願陛下保持用人聽
　言之初意臣今亦只是此説不敢有二心玉音曰是
臣之愚戇無有二心今者備數宫僚所以吿陛下之子
者即前日之告陛下者也陛下所以敎皇太子者在平
日固甚嚴皇太子侍立叅決之時所以觀法於陛下者
在今日為尤切臣願陛下致謹於斯二者而敎之書而
不法後嗣何觀陛下固決無此失唘佑我後人咸以正
罔缺必事事皆以正而後可謂之罔缺也
　臣奏云陛下今日委任賢相言路廣開羣才漸聚固
　無用人聽言之失但臣願陛下益謹之重之故臣引
　書曰唘佑我後人咸以正罔缺蓋事事皆正而後可
　謂之罔缺也玉音曰極是
比者左庶子臣爚嘗為皇太子講司馬光論知伯才勝
徳一章切切乎君子小人之辨皇太子曰嘗觀國史中
奏議每論君子小人二者真未易辨何以能辨
　玉音曰能有此問
臣爚遂以嚴者易疎愛者易親之説反復陳之皇太子
極然其説臣以是見皇太子欲致知於用人也
　臣奏云左庶子乃吏部侍郎臣王爚每與皇太子講
　説必極言正論皇太子必樂聽之天顔甚喜
皇太子又嘗問臣曰書曰若藥弗瞑眩厥疾弗瘳如之
何而為瞑眩之藥臣謹對曰毒藥苦口利於病忠言逆
耳利於行逆耳之言苦口之藥也然而每難於聽當如
伊尹所謂言逆於心必求諸道言遜於志必求諸非道
然後能聽之皇太子亦然其説臣以是見皇太子欲致
知於聽言也
　臣奏云臣恐與皇太子言者只是順不敢拂故欲皇
　太子致察於順與拂之間玉音曰是庶他日能從諫
臣願陛下於其侍立之間叅決之際敎之以敬大臣體
羣臣之事敎之以内君子外小人之宜敎之以左右罔
匪正人敎之以姻婭則無膴仕一賞而千萬人勸毋使
一之有未足勸也四罪而天下咸服毋使一之有未能
服也正人得以指邪人為邪邪人不得以指正人為邪
使無復有姦臣敢倡朋黨之説以空國之君子蹙國之
元氣則皇太子用人之知至矣
　玉音曰此都要太子曉得臣奏云所謂使無復有姦
　臣敢倡朋黨之説者今日雖無此議論但臣謂天下
　之事當防㣲杜漸若再有如丁大全者出則不可玉
　音曰極是
敎之以祖宗不罪言者之家法敎之以祖宗置籍記言
之舊規
　臣奏云上一事是仁宗聖訓有云朕未嘗以直言罪
　人下一事是趙鼎為臺諫髙宗置籍記其言事一月
　之間言四十事已施行者三十六事祖宗時言者肯
　於言祖宗樂於聽如此玉音曰有此事
教之以舍己從人敎之以改過不吝人臣固不當以訐
而為直其有直而非訐者不可例以訐罪之也人臣固
不當揚君之過以為已名其有為君謀而忠則姑聽其
自為謀而過也
　臣奏云論語有曰惡訐以為直者臣見有一種好名
　士大夫専以訐為名又喜自矜其言殊不知已欲為
　龍逢比干則置君於何地桀紂其君孰若堯舜其君
　玉音曰是此魏徴所以願為良臣
兼聽以為明不偏信以生闇達聰明目使無復有姦臣
再立誹謗之禁以箝天下之口胎天下之禍則皇太子
聽言之知至矣
　臣奏云此亦是指丁大全方其壅塞言路之時若能
　使人無異議然北敵之來非陛下聖明則蒙蔽而不
　得知矣玉音曰是
此葢陛下優為之事也前者姦相橫閹表裏肆欺天日
似為之蒙蔽陛下一旦天造神斷如仁宗之竄丁謂孝
宗之除甘昇片紙斥去曾無留難克已工夫可謂非茍
知之亦允蹈之者此皆皇太子之所當則效也
　臣奏云陛下前此固不曾縱其姦聽其橫但天下人
　不能無疑以為陛下之私臣今日待罪班底見陛下
　行此二事臣不勝欽歎以為此乃陛下克已工夫處
　臣日者侍講東宫皇太子嘗問如何是克已復禮為
　仁臣嘗舉陛下此二事即是克己蓋臣謂以古來事
　告皇太子逺而難知不若舉目前之事庶皇太子深
　信玉音曰正要卿如此
繼自今皇太子學問思辨極所知而篤於行宗社無疆
之福皆陛下遺之矣漢唐以來君不知道間有用人聽
言之美尚收小康僅治之功然而非出真知但是暗合
故聽言亦多勉强用人未免混淆有初鮮終莫克純一
不知道者固如是也得堯舜禹湯文武之傳尚孔孟周
程朱張之學千載獨陛下耳
　臣奏云漢唐以來人君之賢者但是尚藝文詞章所
　謂知道者只是佛老之道臣每拜讀御製皆深造四
　書閫奥故臣謂千載以來獨陛下是知道之君玉音
　曰何足當此
陛下以是道傳之子使由格物致知之要得誠意正心
之方自修身齊家而推以至於國治天下平之效斯世
斯民實被吾道之福天下後世謂知道之君果能以道
致天下之治而道非無用之物先聖賢之經傳不為空
言吾道幸甚為萬世規是在陛下臣不勝拳拳取進止
　臣奏云自古時君皆以道為無用之物故少尊信故
　臣願陛下以道致天下之治更傳之聖子是又開萬
　世之治庶天下後世以為道實有用聖賢不是空言
　皆陛下主張斯道之賜臣不勝大願再三蒙玉音稱
　奬云卿言極當
　　　　第二劄(玉音問/答附)
　臣將讀第二劄奏云臣第一劄乃萬世之事此劄乞
　催監司郡守赴任乃今日急務亦一時之事玉音可
　之遂讀奏
臣區區本職既言於前矣當世急務敢僭嗣陳姦貪唘
戎勁敵侵軼賴陛下神聖相臣忠略迄奏膚公元祐相
光遼人已戒生事
　玉音曰是戒邊吏不得生事
紹興用鼎檄敵不敢渡江矣
　臣奏云髙宗時金敵亦曾渡江其時趙鼎主有進無
　退之議遂獲捷敵既去大作措置鼎曰今年以檄呼
　敵渡江亦不敢來今陛下任用賢相經武緯文亦決
　無去年透渡之事玉音曰正要經理
然天下不多智者秋風在候創殘州縣人情岌岌常若
敵之再來寇盜假哨以駭民居人束擔而虞禍
　臣奏云今經兵去處盜賊每假為敵哨以駭百姓臣
　鄉里一帶多如此近聞南方諸蠻亦然只為牧守更
　易不常無人鎮服所以如此玉音曰果是近來更易
　不常
傷弓驚餌理固宜然探本索原亦豈無自良由所在牧
守更易不常鎮定危疑罔有任責人心無主是以未安
夫監司郡守所以承流而宣化者也封建不能古矣就
郡縣之法而求治舍牧守將奚先使諸路皆賢監司則
守必良諸州皆賢太守則令必不謬布滿天下莫不得
人自可舉天下而皆治其要在精擇之於先久任之於
後耳不精擇則徒久不久任則徒精漢宣帝刺史守相
輒親見問擇之精也璽書勉勵増秩賜金任之久也政
致中興其本由此厥今一年之間京師三易尹矣會稽
再易帥矣
　臣歴數其故玉音曰皆是
此猶安地也江西湖南廣右經敵之所詎可以尋常視
之江西半歳六易漕臣湖南廣西洊易帥閫
　臣奏云江西漕臣初是趙汝暨次李介叔次印應飛
　次李遇龍次杜庶今方是陳夢斗湖南帥先是向士
　璧次李遇龍廣西先是李曾伯次趙汝暨憲臣漕臣
　亦皆更易多未至任聖容愀然曰今人多是辭不肯
　去臣奏云臣子之身君父之身也雖捐軀亦不可辭
　臣近在東宫與皇太子講禮記至四郊多壘此卿大
　夫之辱臣為皇太子言如去年敵在江上正四郊多
　壘之時若古人處此則以敵侵入境為自已之辱争
　驅除之必欲洗雪其恥今時士大夫不肯以為辱但
　要謀身為避難計臣實不曉今之士大夫是如何玉
　音曰是
臣州小壘閱守且三興國臨江撫信衡永桂陽武岡等
郡易守皆再方當還定安集之急是豈疲勞迎送之時
前者展布不能後者遷延未至江西則今僅一帥湖南
則帥尚攝官監司郡守除授方新之人大抵皆未至也
按圖則皆已有人考實則率多虛席寸隂當惜其可緩
乎臣觀近日指揮趣湖南憲臣限一日起發臣謂不特
湖南憲臣凡天下皆當如此
　臣奏云江西今但帥臣陸景思到任陳均為憲臣王
　佖為常平使者陳夢斗為轉運皆未到任湖南聞李
　遇龍未出蜀猶是朱應元以提刑權安撫司公事臣
　恐安撫司公事非提㸃刑獄者所可攝近日指揮趣
　黄夢桂限一日之任極是但天下監司皆當如此玉
　音曰是
改鎮易擇代難寜前劣而後優毋倡絶而和寡寜用心
力有餘之士毋任精神向瞶之人必如近日維揚帥臣
方能逺過所代臣不知天下皆能如此否也
　臣奏云後之人勝前之人則易之是如不及則徒然
　易之如以李庭芝代杜庶此方是後勝於前如李庭
　芝臣謂久當使之帥維揚但是相臣以分道用人不
　欲用私客故止用元老趙葵迨葵不肯去朝廷方用
　庭芝維揚一火之餘豈可久無帥臣此已是遲但幸
　已到玉音甚以為然
為國辦事之臣要無拘以文法假之嵗月責以功程勿
一簣而虧其功勿中道而掣其肘臣觀大臣初至之日
嘗有奏請欲嚴於命帥而久其任臣謂不特帥臣凡監
司守令皆當如此也
　玉音曰是曾有此奏
昔仁祖皇帝臨御歳久天下乂安用郭元為轉運至十
有三年而守令清白不擾實惠及民令監司保薦再任
家法可舉而行也
　玉音曰仁祖此事真可行
陛下久於道而天下化人臣久於官而實政修治效庶
其見矣願陛下與大臣力行之併取進止
　　　貼黄
　臣奏云此一段言去年諸處軍無紀律事
臣聞用兵行師所以救天下之民豈可不利禦寇而利
為寇去年漢鄂諸將屬大臣統隸者固皆整然有紀至
於朝廷調遣趨江湖者臣但見左金吾一軍秋毫不犯
耳
　玉音曰是
其餘所至貪暴掠子女攘貨寳甚於敵也道路之間邸
舍狼籍生意蕭然幸不遭敵禍者乃遭兵禍豈不重失
陛下之人心哉
　臣奏云臣來時所親見逆旅無人籬壁傾倒問之則
　曰苦於過軍朝廷遣軍所以禦敵所以救民今乃為
　民之害豈不大失人心聖容蹙頞久之
臣州瑞陽積峙頗厚銅鏹累數十鉅萬倉米亦可三十
萬敵無所用也
　臣奏云江鄉論萬與京浙不同京浙是言舊會江鄉
　是言銅錢臣州之苖計八萬石丁大全橫歛和糴十
　四萬石又舊米及累年和糴緫領所未取去者共有
　三十許萬石臣去年勸守臣以此築城郭臣敎習民
　兵守之臣是時雖未蒙陛下収召然念在鄉亦是報
　答陛下真肯以身扞敵後為人所沮臣不得遂其心
　正月三日方趨召纔兩旬而敵已至使臣策獲行未
　必如此玉音曰知得
小校吳思忠江東西宣閫本遣之戍豫章沒口聞敵已
去瑞乃不稟宣閫之命提兵往來自謂敵退之後例有
檢拾盜倉廩府庫之錢粟發城市富民之窖藏連艘梱
載而去李虎繼至攝郡又盡其所未盡者而席巻之毫
孔靡有遺者遂使瑞陽無力可以修復合舉城築為之
孔艱今攝郡之將雖竄南荒所得既充未失為富而作
俑之偏校猶有漏網者朝廷不知也
　臣奏云臣初亦不欲顯斥其人然念事君勿欺不敢
　不直言其事玉音曰須要施行
臣願陛下自本出師戒飭將臣必用軍律太祖皇帝聖
訓有曰茍犯吾法惟有劔耳願陛下馭軍以太祖之訓
行之併乞睿照
　讀畢再奏云臣冒竭狂瞽儻有一得之愚可采乞賜
　留中仍乞降付三省樞宻院玉音可之臣又奏云臣
　言無可采伏蒙玉音曲賜奬諭雖仰見陛下以虛受
　人從諫如流之美然臣無以當之臣職卑不敢殿上
　謝恩容臣拜下遂下殿再拜曲謝而退
　
　
　
　
　
　雪坡集巻四
欽定四庫全書
　雪坡集巻五
　　　　　　　　　　　　　宋　姚勉　撰
　　表
　　　賜第謝表(癸丑/)
伏以相上帝而作之君實兼師敎有天下而選於衆在
得仁賢方獲望於清光遽寵承於異數叨榮過分報徳
無涯(中謝/)恭以堯舜親賢惟求實用漢唐取士始尚虛
文利禄競趨風俗愈薄欲聿新乎聖化必首正於人心
臣等識不通今志惟好古毋曲學以阿世蓋出真忱以
直言而取人幸逢盛際求才棫樸垂問芻蕘咸造大廷
對揚休命修道謂敎願立中庸之經明徳新民當知大
學之本庶各安於趨向皆可副於選掄冒陳狂瞽之言
簡在髙明之聽誤膺親擢未協僉謀茲葢恭遇皇帝陛
下仁洽道豐行髙恩厚惟精惟一允執厥中無黨無偏
皇建其極爰究心於選舉詳為法以搜羅遂使謬庸亦
䝉甄拔臣等誓操素節仰答洪私懷仁義以事其君敢
昧平生之志有謀猷則告於内願輸他日之忠
　　　賜聞喜宴謝表
伏以恩叨賜第仰承晉日之清光禮寓肆筵載舉需雲
之盛宴輝生觴豆喜動簪裳(中謝/)竊以極榮者九陛之
龍光殊遇者一時之燕衎野食苹而取義葢施諸羣臣
嘉賔露在草以興歌獨言夫君子令徳敢謂儒科之始
進亦蒙帝渥之下霑臣等文乏咀華學勤味道天涵地
育久漸豐芑之仁霧滃雲蒸廼與鎬京之飲饋陳八簋
酒拜三行歌且舞以有儀燕以敖而是則凡而飽德均
此陶和茲葢恭遇皇帝陛下酌道之源求士如渴商惟
醇之善政官不及私周既醉之太平人皆有行推至忱
而與共俾嘉惠之恭承秩若無譁翕然胥樂臣等志存
氷檗願匪膏粱飲之得盡其心肯狥醊醨之俗食焉不
怠其事誓逃餐素之譏
　　　賜御製詩謝表
伏以君賜之食式均鼎養之恩帝勸以歌庸示賁成之
化儒科增重士類知榮(中謝/)恭惟皇帝陛下聖筆成書
王言作命堯章煥乎其有徳運乃文周道粲然復興功
列于雅天頒一札風厲四方臣等欽睹昭回祇承訓廸
作誦雖慚於吉甫美在任賢載賡竊效於臯陶謹毋隳
事
　　　賜謝花表
伏以恩霑露草萃生意於羣芳香動天葩散陽春於萬
宇寵光所被枯卉皆萌(中謝/)恭惟皇帝陛下中庸素根
道徳為麗廣開衆正爰攬其英博采直言以華吾國特
頒異貺昭示至榮臣等志慕埀馨學思就實孤忠報主
敢求桃李之門潔操厲躬願在蕙蘭之畹
　　　賜氷謝表
伏以湛露霑恩式綏宴衎頒氷示寵祇服光榮當暑之
隆不寒而栗(中謝/)恭惟皇帝陛下淵衷水止静鑒天昭
臨政萬機凛如履薄謹㣲一念深戒坤凝載分玉井之
珍增耀瓊林之集臣等敢不忠清秉節精白承休晛見
陰消仰贊去邪之決天寒地浄願為固圉之圖
　　　東宫受冊賀皇帝表(庚申/)
伏以天付有家式重承祧之寄王命作冊丕昭唘後之
謀寶厯無疆瑤圖有慶(中賀/)恭惟皇帝陛下堯中舜一
文顯武承身度凖繩示父子君臣長幼之道天常筆舌
為典謨訓誥誓命之文將肇舉於明禋爰載崇於冡嗣
上公授命百執在廷衮冕黻珽之度昭柷敔笙鏞之樂
備於粲國家之盛典永綿宗社之丕基臣等忝列宫僚
幸逢邦慶禆日就月將之徳自媿罔功作星輝海潤之
歌願言歸美
　　　謝皇帝賜馬表(許乘騎入/東宫講讀)
伏以揣分僥覦濫厠露門之講蒙恩赫奕遽頒天廐之
良得所未當感而益懼(中謝/)竊以過闕則下庸見尊君
之心俟駕而行亦豈為臣之禮獨以説經於儲舘遂令
給傳於禁途策茲騏驥之材媿矣駑駘之質茲蓋恭遇
皇帝陛下飛龍上治遹駿有聲馳騖乎仁義之途㳺觀
於道徳之域尊禮經士唘廸後人盡忠嘉之羣心將之
帛篚知勤勞於臣下酌以金罍憫茲出入之㣲勤假以
超驤之上駟臣敢不竭其忠力範我馳驅躡彼遐蹤必
陋漢唐之陳蹟導夫先路願趨堯舜之通衢
　　　沂邸賀皇帝肅清江上表(庚申兼宫/教時作)
中國猶太陽犯順豈容於庶類仁兵若時雨奏功大慰
於羣黎王心載寜天下底定(中賀/)恭惟皇帝陛下廟謨
雄斷神武聖文昌厯開天等藝祖造邦之日輿圖拓地
紹髙宗復古之勲屬者北人唘茲邊隙生靈塗炭中外
淵氷罪已之詔一頒悔旤之天隨格及相同徳與神為
謀王命于宣虎告成而式辟皇耆其武度董師而集功
智勇協心將士用命三軍夾擊萬旅俱殱肯苻堅衂于
淮淝佛狸殞于𤓰步皆天險之未越亦事機之幸乘未
有安内夏於幾危挫北軍於已渡茂建丕烈前無古人
江海一清盡復四民之業乾坤再造永垂萬世之基宜
廟宜郊可歌可頌臣某義均休戚慶倍等倫舜舞兩階
已喜班師而振旅武有七徳尚期保大以定功
　　　沂邸賀皇帝東宫正位表
千歳皆安立嗣必子四方繼照麗正重明宗社尊隆臣
民悦懌(中賀/)恭惟皇帝陛下傳心堯舜嫓徳殷周寜王
遺大寶龜昭嗣無疆之服孫謀以翼子燕式觀遹駿之
聲契惟天惟祖之初心舉有國有家之曠典丕釐景命
敷遺後人臣忝列宗支喜培國本安磐石夀旗翼祝天
子之萬年隆岱嶽深河源慶皇基之億載
　　　沂邸賀皇帝太子入宫表
伏審茂建青闈宻依紫禁端聖人之南面昭此大明位
元子於東宫于以自副室家胥慶廟社有歸(中賀/)恭惟
皇帝陛下恭已操功宅尊麗正土階三尺昭令徳以示
子孫世室九筵有成命而祀天地聿嚴主鬯爰重立儲
載肅翬飛以安鶴駕爰居爰處來燕來寜臣屬在宗藩
喜深厦賀虎闈尚齒知内先九族之親龍樓問安願上
祝萬年之夀
　　　皇太子侍立參決謝皇帝表(庚申兼太子/舍人時作)
問安清禁方嚴子職之恪共立侍紫宸乃獲政機之觀
決得於目擊授以心傳揣分未堪䝉恩過厚(中謝/)恭惟
皇帝陛下以聲為律其動應規昭其度昭其文示之令
徳丕哉謨丕哉烈佑我後人肅然身敎之儀刑見于家
法之純懿若稽嘉祐先宗祀以建儲上則天禧命宰臣
而習事不以臣為幼侗而俾之繼紹不以臣為愚陋而
誨之經綸拱親黼扆之日朝聳觀神斷之天造若明發
蔀可學知方臣有獲多聞祇承允若視乃無時豫怠帥
而不敢有加晉王治之懦庸夫何足效曾孫誦之道徳
所願庶幾
　　　皇太子謝皇帝令百官詣東宫表
鴻冊誕敭仰拜君親之茂眷鵷班移賀懼非臣子之敢
當揣分僭踰拊躬惕厲(中謝/)竊謂以儀辨等初無二上
之尊事主比肩敢辱百僚之見獨以宗祧之至重特令
品級之少殊外似聳於觀瞻中實深於戰栗茲蓋恭遇
皇帝陛下接千載統垂萬世基以得人之謂仁念立嗣
之必子昭徳而示有則以貽堯歴試而考言既云乃可
禹固辭而稽首必曰汝諧肇建青宫俾承紫極茲舉正
名之典又隆納謁之文臣敢不自牧以謙懋躋于敬見
公少如保傅之禮寜有怠驕以英俊為師友之交決無
私昵庶克堪於付託期不忝於繼承
　　　皇太子辭皇帝賜扇表
伏蒙聖慈賜臣紫扇四把者龍光赫奕特頒列侍之儀
雉尾森嚴頗近至尊之御未容僭受決不敢當欲望聖
慈特賜蠲免
　
　
　
　
　雪坡集巻五
欽定四庫全書
　雪坡集巻六
　　　　　　　　　　　　　宋　姚勉　撰
　　牋
　　　宫僚賀皇后冊太子牋(庚申兼舍/人時作)
寶圖光唘由關雎王化之基玉冊誕揚重燕翼孫謀之
命慶流宫壼福在宗祧(中賀/)恭惟皇后殿下坤體順承
家人正吉塗山聖徳宜乎繼禹道之能賢太姒徽音所
以有武王之為子贊成睿斷允出母儀永為萬世之規
茂介兩宫之祉臣等備員儲寀拭目景光實為千一之
逢曾蔑萬分之助器歸長子已紓漆室之懷夀祝聖人
願效華封之請
　　　宫僚賀皇太子受冊牋
天子當陽肇舉建儲之禮王言作命聿嚴奉冊之儀神
悦人和禮明樂備宗祊有慶中外屬心(中賀/)恭惟皇太
子殿下粹質金相淵姿玉裕主器莫若長子有宗廟匕
鬯之責存遺寶以紹天明有室堂菑播之任在顯膺瑞
玉端秉植圭丕煥前星拱承北極某等濫聨宫寀欣覩
上儀奉琱珉而涖東宫幸際百年之曠典從青蓋而朝
太室聳聆兆姓之歡聲
　　　宫僚謝皇太子賜宴牋
星暉海潤位新正於東宫露湛陽晞恩共承於北闕以
燕以衎為龍為光(中謝/)竊以建元良者所以埀萬世之
基示慈惠者所以侈一時之典置酒而侍必商山園綺
之流給膳以珍在瀛洲房杜之彦某等猥非妙選曷稱
盛儀茲蓋恭遇皇太子殿下視膳孝隆主鬯任重酌道
之源覈仁之藪傳聖上訪儒之心由義之路入禮之門
得君子招賢之正推忱樂與執饋載親不遺宫寀之㣲
俾與賔筵之秩某等餐和甚至醉徳惟醲樂鳴鹿之蒿
苹不知所報撤鮑魚於爼豆願竭此忱
　　　賀皇太子正位牋
伏審肇建儲宫於昭盛典聖人以天下為大器爰重貽
謀宗祀饗上帝於明堂聿嚴主鬯拜家有慶運祚無疆
(中賀/)恭惟皇太子殿下文明温恭孝友仁愛乾稱父坤
稱母允為宗子之賢月重輪星重暉咸仰副君之徳舜
守帝堯之道一文朝王季者日三心謀大同天廸從保
某猥承鳳詔入侍龍樓愧無贊道之文未稱承華之選
惟君子命惟君子使誓當殫引翼之忱與正人居與正
人㳺願益就髙明之學傾心懇切拜手敷陳
　　　除舍人供職謝皇太子牋
賢聖仁孝聞天下方新謀燕之詒左右前後皆正人有
賴朋龜之益若為膚謭誤入選掄(中謝/)伏念某曩玷㣲
科未酬異渥馳心魏闕每懷漆室之倚楹厠迹石渠忽
尾商山之侍宴願忠雖切揣分無堪茲葢恭遇皇太子
殿下問道承師敬賢好士春學干秋學羽時敏厥修史
誦詩工誦箴日聞者正遂令孤陋亦厠羣賢某愧乏竒
才幸非曲學近周召之賢則善所望親仁非堯舜之道
不陳是為效報
　　　謝皇太子賜馬牋
學務時修獲侍潛龍之邸禮隆晝接特承用馬之恩揣
分未堪拊心重媿(中謝/)竊以載驂載駟君子來朝乘牡
乘黄在公載燕畀之五良者見其好善予之四牡者所
以褒功若為一介之㣲得御六閑之駿茲葢恭遇皇太
子殿下珠庭質粹金輅望新以駿馬不獻東宫為賢以
龍樓不絶馳道為孝前明師後勸講樂豈衘橛之間趨
肆夏步采齊行有鸞和之節念茲駑蹇乘以駃騠某敢
不恭侍靮羈欽承鞭策述徳車樂御之理講帝驟王馳
之方命彼載之道敢辭於云逺薄言駉者思願一於無
邪
　　　沂邸賀皇后立太子牋(庚申兼宫/敎時作)
坤道資生為天下母震宫主鬯乃聖人男九廟奠安三
靈闓懌(中賀/)恭惟皇后殿下塗山興姒簡狄生商衍國
家之慶源贊宗社之大計若昔昭陵建嫡式由光獻之
功髙廟定儲允出憲聖之助承天與子視古有光臣忝
列近藩獲觀盛典龍樓致孝益隆保䕶之恩燕翼貽謀
丕享延洪之福
　　　沂邸賀皇太子受冊牋
前星正位震器有歸暈日開祥離明繼照一人有慶萬
國同驩(中賀/)恭惟皇太子殿下徽柔懿恭温良寛裕謳
歌曰吾君之子亦既有年賢聖繫天下之心久孚衆望
肇正儲位益隆我邦某忝屬宗藩喜聞典冊萬年受天
之祜在致孝忱三代有道之長願親端士
　　　沂邸賀皇后太子入宫牋
坤宫主静在母不煩甲觀僝功翼子以燕三宫忻慶九
廟安寜(中賀/)恭惟皇后殿下齊體紫宸儷尊皇極椒塗
壼壁式開宜衆之祥花繞禁庭昭受問安之禮立承華
於近闕名繼照以為堂某忝列宗藩實深慶賀親闈宻
勿龍樓嚴日致之忱子職恪共鳳斚上天齊之夀
　　　沂邸賀皇太子入宫牋
肇建春坊聿新甲觀洊雷為震位爰正於在東前星近
心辰載瞻於拱北神人交慶朝野同龢(中賀/)恭惟皇太
子殿下處已温恭傳家忠厚學益躋於聖閫孝恪奉於
親闈體元將以長人仁為安宅朝日以明有敬禮乃入
門宻依紫禁之天丕闡青宫之地某鳳麟屬近燕雀情
深館有𢎞文知已妙俊英之選苑無博望斷不聞賔客
之私
　
　
　
　
　
　
　
　
　
　雪坡集巻六
欽定四庫全書
　雪坡集巻七
　　　　　　　　　　　　　宋　姚勉　撰
　　策
　　　癸丑廷對
臣對臣恭惟皇帝陛下十詔賔興九臨軒御求賢靡倦
博採芻蕘兹者進臣等於廷策之以選舉之八事而欲
得夫學術才智之二者以扶世道真堯舜之用心也臣
來自遠方懷忠欲吐意陛下必策之以當世之務理亂
安危之機而聖問所及乃止於此其慮臣等觸時諱而
不使之言乎抑亦慮臣等有待對之帖括而問其所不
備乎甚非策士本意也雖然人才亦國家之重事陛下
求學術者則欲其達性命而學聖賢挺氣節而發言議
求才智者則欲其理國家而究民事裕邦計而扞邊陲
亦皆時政之大者臣敢因陛下之問而條其所以對然
後以臣所欲言者為陛下言之惟陛下試垂聴焉臣聞
求天下之士以文不若淑天下之士以道以道而淑天
下之士正其心也以文而求天下之士蠱其心也上帝
降𠂻烝民有則孰非良心善性之賦惟民生厚因物有
遷則教之者非其道耳中庸曰天命之謂性率性之謂
道修道之謂教言古先聖王所以教天下者惟修其性
中之道也大學曰大學之道在明明德在新民在止
於至善言古先聖王明其心之明徳以新天下之民而
皆止於義理之極也古之所以淑天下者如此自鄉舉
里選首廢於周而策士有科始見於漢既非古意矣猶
未至以詞章也隋唐以來始有進士科目之誘既設利
禄之習益牢然後天下之士愈不知所謂道心術日壞
以至於今士習之趍猶唐舊也雖然變今之士習臣猶
以為易致力焉何也自孔孟絶響以來士不知道隋之
世惟一王通唐之世惟一韓愈然皆得聖門之髣髴莫
造斯道之精微如通以聖人之心迹有殊愈以人之性
有三品其於聖道皆昧指歸學道之士且然而况科目
之士故士習難驟變焉天開我朝道統復續藝祖皇帝
問趙普曰天下何物最大普對曰道理最大此言一立
氣感類從五星聚奎異人間出有濓溪周惇頥倡其始
有河南程顥程頤衍其流有關西張載翼其派南渡以
來有朱熹以推廣之有張栻以講明之於是天下之士
亦畧聞古聖人之所謂道矣雖為科目之學蠱其心術
而道學之功每從而救之識之明者亦多覺焉臣故曰
變今之士習為易使上之人不專以文求天下之士而
專以道淑天下之士則學術才智之士宜出為國家用
矣陛下聰明天錫問學日新接堯舜精一執中之傳得
孔孟中庸大學之㫖陛下可謂知道之君矣抑臣猶願
陛下推是道以淑天下之士也而陛下之所以策臣者
則未免於以文耳是非所以淑天下之士也教之無素
求而得之者亦陋矣間有能為天下用者亦天資暗合
耳豈以道用天下者哉古之盛時自八嵗入於小學其
所學則洒掃應對進退之節也禮樂射御書數之藝也
十有五而入大學其所學則格物致知誠意正心修身
齊家治國平天下之序也此古之士所以多全才也後
世以來所習者詞章所志者利禄進士可以求仕則挾
書假手者有之矣學校可以求進則詭名冒貫者有之
矣世禄之家能學有幾已仕之人可試尚多賢良惟僻
書奥傳之觀而道則不知詞科惟奇文麗藻之習而道
則愈闇武科則豈真有山西將帥之學遺逸則不過為
終南捷徑之求道之不聞弊乃至此無他上之人求之
者以文則下之士應之者亦惟以文也陛下而欲一新
乎士習盍亦先正乎人心人心正則士習新雖以科目
求士亦皆得人矣尚何學術才智之乏哉臣請為陛下
疏言之謹昧死上愚對臣伏讀聖策曰朕臨政願治夙
夜不遑康寧每惟自昔帝王莫不急親賢之為務今選
舉之法未戾於古而得人之效有不如人意所以每當
饋而嘆子大夫咸造在庭其相與茂明之臣有以見陛
下求治之切欲得人以為用而嘆選舉之難得士也臣
聞求於末者不若求於本心術者本也選舉者末也今
之人則選焉而得舉焉而獲本之不正而惟欲於末以
求之雖日變其法而使詳日講其術而使精天下之所
以應之者亦止於如是之人耳何則本之不求而求之
末固如是也求之本則道矣求之末則文矣文豈足以
觀人才乎故成周之時以徳行道藝興天下之賢能徳
則六徳知仁聖義忠和也行則六行孝友睦婣任恤也
藝則六藝禮樂射御書數也而獨不言所謂道豈非道
貫乎三者之中而有徳行藝者皆不可以不知道乎是
以文武不殊科有武者亦皆有文將相不殊途可相者
亦皆可將古之人何以能是也無所不通之謂道知道
則無所不能也成周曷嘗求之選舉之末哉鄉以三物
教萬民而賔興之先教後興蓋有素矣興而曰賔蓋有
禮矣豈若後世圜棘以試之糊名以考之待之者亦甚
賤乎况夫古之所以用乎士者所獻之書雖登於天府
所仕之地則不出其鄉閭故天下之士皆知所以自重
而無所謂奔競之習今之所以教天下則異是矣六藝
云者古人之所謂末節也今之士亦皆不復知矣而况
所謂六徳六行哉未仕者志髙科已仕者志髙位不得
不止愈進愈貪棄父母左親戚背墳墓逺鄉邦逐逐然
惟利禄之計則科舉之法有以壞之也科舉已久其行
何敢輕議變革臣但願陛下以道而淑天下使天下之
士知天爵之可貴而人爵不足貴知義榮之可尊而勢
榮不足尊利禄之心輕則科舉之念輕科舉之念輕不
得已而後應科舉則恬退静重之士出而頑鈍無恥之
風亦可以少息矣安有得人之效不如人意哉臣伏讀
聖策曰夫學術者君子所以維持斯道者也達於性命
之原窮乎聖賢之指形於氣節見於言議平昔之所講
貫其要可得聞歟才智者則所以經綸斯世者也或識
國家之大體或知民事之本末材術足以裕邦計謀畧
足以扞邊陲平昔之所藴蓄其亦有所本否歟今朕所
以搜羅天下士者無所不用其至臣有以見陛下思得
夫學術才智之士以為天下用而慨今世未有其人也
臣聞學術才智一事也學術其體而才智其用也有學
術而有才智其人則君子有才智而無學術其人則小
人陛下之求人才必皆求其兩全之人最不可各求其一
也至於聖問所及學術之四事才智之四事則脉絡相
貫事理相關亦不可以異觀者是故達性命之原則能
窮聖賢之㫖矣秉正直之氣節則發忠鯁之言議矣識
國家之大體則知民事之本末矣有裕邦計之材術則
全捍邊陲之謀畧矣臣請為陛下條陳之夫聖賢教人
惟性命之學而已在天為命在人為性命則天令之自
然性則仁義禮智四端之固有也是故為士者當全天
所畀付之命而盡人所固有之性天命之性則一善而
無惡不可執氣質之性以為性也四端之性則一真而
非偽不可泥釋老之所謂性以為性也聖賢教人不過
如此今之學者則異是焉資禀之下者局於功利之申
韓資禀之髙者溺於虛寂之釋老髙談性命藐視軰流
好虛議論者無實事功尚虛聲名者無實踐履為程顥
之體認天理二字者誰歟為程頤之求孔顔所樂何事
者誰歟為朱熹之欲為朝廷措置大事者誰歟明善誠
身之言資士夫談柄而已固不知善若何而明身若何
而誠也格物致知之説竊先儒緒論而已固不知物若
何而格知若何而致也道之在天下體可以達用精可
以貫粗而今之言道者則以為無用之空談不能見於
有用之實學聖賢豈如是乎臣故曰達性命之原則窮
聖賢之指者此也夫議論者自氣節而發也天下安有
無所謂氣節而有議論者哉王素為諫官以獨擊鶻見
稱則王素之氣節為之也劉安世在言路以殿上虎見
憚則劉安世之氣節為之也有歐陽修之氣節則能排
夏竦之奸邪如王拱辰則初雖彈竦而終則攻杜衍矣
有吕誨之氣節則能劾王安石之巧詐如常秩則始雖
立節終則附安石矣無氣節而有議論天下有是理哉
今之士大夫氣節言議視先正似若少遜矣以訐直為
矯亢以緘黙為安静以隨聲附和為不立異以無所指
斥為不近名陛下非不容受直言也又非不舍己從人
也而曽未有言焉者今天下之竊議時政惟曰内批也
營繕也近習之弄權而外戚之除授也然而繳還内降
如杜衍者誰歟論張堯佐四使如唐介者誰歟請不再
建玉清昭應宫者誰歟奪任守忠節度指曾覿龍大淵
奸利者又誰歟茍有一言臣知陛下必從之也無一人
為陛下言者而徒諉曰恐陛下之不受得無類於欺君
乎是皆氣節不立之過也而何言議之有臣故曰秉正
直之氣節則必發忠鯁之言議者此也國家大體其本
在仁藝祖皇帝陳橋驛之言紫雲樓之誓子孫萬世根
本在斯愛養元元是為大務胡今膏澤不下於民陛下
仁厚論中所謂以術輔貪以材濟虐者往往皆是有如
去嵗疊見重災九郡生靈為魚鼈之墟衆大民居為灰
燼之地不加賑恤民命謂何撤闤闠而廣通衢畧無救
正之諫侈土木而窮事力第先應辦之謀以至監司守
令之官所謂承流宣化之任而諸路臺節曠職甚多弄
印不除褰帷何有貪吏朘民之脂髓虐吏戕民之肌膚
陛下深拱九重亦安知此是蓋不知有國故不知有民
也臣故曰識國家之大體則知民事之本末者此也今
之備邊重在兵食食茍不足兵何由强而今之兵賦體
統乖異制閫則曰食少總餉則曰兵多制閫則曰乏糧
總餉則曰虛籍嵗行和糴内斵本根邊有屯田竟無效
驗徒耗事力不立規模敵至則逃敵去則舞乗軍之退
則以為功愚弄朝廷希覬醲賞側聞壬子之蜀禍甚於
丁酉之北兵而掩敗不言惟以捷吿觀其奪回虜掠三
十萬計則知殘害魚肉凡幾何人生聚良難豈堪頻蹂
邊之不能禦政坐不能練兵足食以為備而徒以欺朝
廷為心也臣故曰有裕邦計之材術則全扞邊陲之謀
畧者此也是皆不知道而然也無道中之實用而尚虛
文以欺世其失固宜矣故臣願陛下求才智於學術之
中而毋求才智於學術之外苟不求其學術而第求其
才智雖求士無所不用其至非所謂至矣陛下而先審
乎此則選舉八事臣得以次第而熟數於前臣伏讀聖
策曰進士一科自唐而重祖宗盛時或一榜纔百二十
人而得四賢相或臚傳之際日有五色而多得名臣果
何道而臻此歟近嵗州鄉貢舉率多混淆考覈之法有
不容畧故既選於禮部又覆試於中書朕拳拳於作新
者至矣棫樸之茂豐芑之仁子大夫其亦有以稱朕意
者歟臣有以見陛下加意於進士之科而欲如祖宗得
人之盛也臣聞求天下之士者科目也壞天下之士者
亦科目也士不務道惟知工於聲病之文用不適時惟
知習於套括之學其未仕也用力惟在於此其既仕也
從政曷知其方失在於所學非所用所用非所學也非
科目壞之乎大抵科舉之取士惟在於文不在於道故
天下之士不習乎道惟習乎文每至三年謂之大比羣
衆以考其藝謄録以觀其文不求之鄉評不本之宿望
惟其文足以惑有司足矣初不必素行之可以服乎鄉
里也惟能竊用先儒之言而謂之明理學足矣初不必
用力真在乎義理也詞賦不本於理致日以雕鐫經義
不求其指歸日以穿鑿至於論策之作欲觀其通達之
才而乃儷葉駢花抽黄對白競為纎巧之製無復渾厚
之文世變如斯可為太息然此猶自能之者也固有平
時不稔於文聲一旦忽騰於榜帖由私逕以鬻舉挾厚
貲以倩人公道益亡科舉遂陋臣觀有唐取士鄉貢以
薦而充雖或間有私情不敢大廢公論有如武陵之托
杜牧一賦韓愈之薦侯喜數人允為得才今豈能及故
唐之世雖曰私而猶有公議今之世雖曰公而實用私
情臣為科舉之謀其説有二一曰嚴考校於其始一曰
公覆試於其終科舉所選考官必有出身科第之人然
後可在考校之列不知出身之士半是假手之人以若
持衡安能得士臣愚以為方今諸州貢士之際以至省
闈廷對之時精選考官以惠多士其或謬得科第决不
使與校文則不至於滋繆種矣昔仁祖朝用歐陽脩典
貢舉事一脱西崑之體丕變嘉祐之文用能革險怪
之劉幾得名世之蘇軾皆考官得人之驗也臣故曰嚴
考校於其始今日省闈取士之後必行覆試可謂良規
獨於州縣取解之時雖有簾引未免文具使鄉舉果皆
得實則省闈安有不通而州郡之間奉行不恪以覆䕶
為長厚以駁放為過苛不知取此庸流他日又將安用
臣謂州郡奉行之意不恪亦由朝廷連坐之罸不嚴儻
自今以往省闈覆試不通者所屬州郡真行連坐之罸
則必可以得實材矣前日都堂覆試已極隄防然雖能
察張奭曳白之庸未能覺温岐潛救之巧似聞掩覆大
是吏奸今已噬臍後當加意毋使人謂清明之世而猶
有是也昔藝祖時徐士廉詣院訴榜不公始命覆
試當時考覈可謂至公雖以陶榖之子登科亦必在所
審察此覆試盡公之法也臣故曰公覆試於其終雖然
此猶未為淑其心也朱熹在同安嘗因縣補明布訓諭
俾父兄母為子弟假手以教之欺陛下儻能以道淑人
心使人知此義則能而肆假手庸而求假手者皆愧矣
榜纔一百二十人而得四賢相廷唱之際五色雲見而
得世名臣何患不如祖宗盛時乎臣伏讀聖策曰學校
之設所以教養作成慶厯中湖學最盛置治道齋以講
明世務遂取其法以教太學而胡瑗職教京師幾二十
年是豈徒校一日之長者歟今負笈擔簦雲集行都來
者甚衆而與選者甚寡朕心為之惻然其當何道使無
道路之勞而坐收教養之實歟臣有以見陛下軫念學
校之士而欲加教養之功也臣聞學校者最近民而易
以化民者也今之天下莫不有學而學校以養士科目
以取人兩不相關學遂虛設于其藝而不于其行考其
暫而不考其常能為發策决科之文則曰能事已畢問
其根本當然之事則茫然不知氣習一浮風俗遂薄内
則有燕安廢學之失外則有挑達在闕之愆逐利惟競
於錐刀養指遂失其肩背失在於所養非所教所教非
所養也太學四方所聚實繫觀瞻而乃詭冒成風遂成
姦弊之藪祈恩趨利尤開僥倖之門太學尚然况乎天
下有如省闈之試輒求泛免之恩使朝廷確然不行則
倖門何由而啓而乃務為姑息復與放行弊例一滋公
法何在朝廷曩欲士子之安鄉井乃徧州郡而行類申
曾不幾時又復中變於是補闈之士雲集京師無鼓篋
孫業之風如蝥弧先登之狀躁死不可勝計仁人豈所
忍聞是皆啓僥倖之心所以激紛紜之禍邇者廷臣欲
分路而試其法亦可謂良而臣為學校之謀其説有二
一曰定教育之良法一曰示奬勵之微機夫養士欲養
之以為異日用也而可徒教以無益之時文哉是必
教之以三綱五常之道教之以修齊治平之序而後可
也今天下監司郡守有能知理道之人乃於學校之外
創立精舍講明義理意固善矣而精舍講道學校習文
然則學校之士不必知道乎又不當如此異其趨也昔
先儒程顥有言曰治天下以正風俗養人才為本宜訪
經術充備足為師表篤志好學材良行修者朝夕相與
講明正學其道必本乎人倫明乎物理自洒掃應對以
修其孝弟忠信明善誠身以至於化成天下其學皆中
於是者為成徳取材識明達可進於善者使之受其業
若顥此言則臣所謂教養之良法也科目學校自是兩
塗欲立學校之規當於科目之外方今太學舍選亦與
科舉並行固亦此意然舍選所取亦惟其文其所謂行
則坐齋滿季無私過議罰之謂耳行止如是而已乎此
特蔡京之法也况太學為然而天下之學不皆然乎程
顥又曰擇學明徳尊者為太學之師次以分教天下之
學擇士入學縣升之州州賓興於太學聚而教之嵗論
其賢者能者於朝凡選士之法皆以性行端潔居家孝
弟有亷恥禮節通明學業曉暢治道者若顥此言則臣
所謂奬勵之微機也雖然師儒則每難於擇焉昔仁祖
朝命胡瑗以為太學師取湖學以為太學法爰教人以
有用之學者也當時伊川程頤實在表倡之列天下士
安有不知道者乎陛下而以道淑天下取程顥之言以
為法命胡瑗之類以為師則士無道路之勞而有教養
之惠矣臣伏讀聖策曰資䕃入仕與寒畯同升患其不
學故嚴程試近嵗浸成文具若祥符之詔令於國學
習書二年乃送審官考試淳熙之議欲令銓試本經法
律各取其半令舉行之可歟書判之選唐銓部常用之
至有龍筋鳯髓之譽建隆天聖立㧞萃科或於内殿或
於祕閣朕比以吏道之衰復書判於吏部以考獄官縣
令之能否亦唐世與祖宗之舊也其法可加詳否歟臣
有以見陛下欲察任子於未仕之初而且欲察縣令獄
官於已仕之後也臣聞夫己仕未仕之人皆當使之知
道茍不知道則未仕者固無所取材己仕者又何所取
材哉臣請先以任子言之方今冗官之弊全在任子之
多三嵗取士僅數百人而任子每嵗一銓以百餘計積
至三嵗亦數百人矣從觀州縣之仕為進士者不十之
三為任子者常十之七豈進士能冗陛下之官哉亦曰
任子之衆耳閥閲鼎盛親故復多挾厚貲而得美除結
奥援而圖見次考第未滿舉削已盈寒畯之流亦安能
及使任子其人皆能才識如吕端問學如張栻豈不足
以為天下之用獨斯人之不多得耳身燠錦綺豈知陛
下之民之寒口飫膏粱豈知陛下之民之餒庸者受成
胥吏虐者擅作福威寒畯生長詩書明習義理決不至
有是也臣謹按春秋譏尹氏之世卿譏仍叔武氏之子
弱則任子之不當有明矣臣觀古人賞曰世延仕曰世
禄使之有田禄而已初非使之世其官也任子之法起
自漢朝必父兄真知其子弟之有材然後保任而授之
位非如今之官及則任也儒者未仕之前皆知任子之
可抑纔玷郎秩䕃可及門則不復為是言矣是私也非
公也為已子之計故不復以任子為非也是必為父兄
者如先正之不為子弟祈恩為子弟者如先正之自取
儒科不受門䕃則善矣然而難能也臣謂任子之恩朝
廷當稍加裁抑不至冗紛三嵗一郊少減奏薦之數每
嵗一銓必嚴考覈之法如祥符之詔令於國學習書二
年使稍知道然後如淳熙之議以試之斯可矣否則亦
文耳文豈足知任子之賢否哉至若令録之官尤當深
識道理使為縣令者常有學道愛人絃歌為邑之意為
獄官者常有失道民散哀矜勿喜之心則書判雖不試
而何害茍為不爾雖有龍筋鳯髓之譽徒美觀也雖中
書判拔萃之科亦虛文也士而能為文章安有不能書
判此但可以觀其曲直是非之識耳其貪如狼其苛如
虎者亦何自而知之哉雖然臣猶幸銓闈之試尚可以
懼愚騃之任子書判之試尚可以懼庸繆之令録也抑
臣聞之試則當公不公則不必試聞之道路銓闈固可
捐厚貲而得傳義書判亦可先囑省吏而得案牘也儻
或無之言之者固無罪萬一有此聞之者不足以為戒
乎試已非古矣試而私焉曷若不試乎惟陛下察之臣
伏讀聖策曰賢良之舉祖宗以收魁壘傑特之士如富
弼張方平輩出焉自熙寧以試進士策與大科無異由
是罷之紹興淳熙追思前憲下詔復置而應書絶少今
可復之茂異之才其出否歟自紹聖以宏詞十二體取
該博華藻之士比年以來應選亦稀朕方患詞采之衰
欲令四方人士共興其習議者乃謂立法未盡善何歟
臣有以見陛下欲復賢良之科以收魁壘傑特之士而
又欲新宏詞之科以收該博華藻之士也臣聞異等大
科皆當知道茍不知道名賢良者固無足觀名宏博者
亦無足觀也臣請先以賢良言之今世賢良久廢不舉
蓋自淳熙以後無之矣夫賢良者所以待非常間出之
士也三嵗大比之時所得恐或常士於是又設賢良之
科以取之能謀王斷國斯可謂之賢良能直言極諫斯
可謂之賢良此名未易當也熙寧之朝以賢良與策士
無異由是罷之蓋有深意自蘇軾兄弟以直言對策簡
知仁宗其後立朝風節堅勁爭論新法積忤大臣故當
時怒影移木併賢良之科而罷然而本朝賢良知道蓋
亦可數如富弼如張方平如蘇軾轍是真賢也是真良
也姦邪之夏竦傾險之李清臣謂之賢良可乎讀人所
不知之書何如知人所共由之道為世所不能之文曷
若為世所可用之才千門萬户之書何補於晉之衰濟
水帝丘之對何益於唐之亂公孫宏之賢良固不若董
仲舒之賢良牛僧孺之賢良固不若裴垍之賢良也賢
良今不復試矣賢良之才臣不敢誣天下以無人也但
所以取之者當以其道耳臣謹按春秋左氏傳楚左史
倚相能讀三墳五典八索九丘而祈招之詩則不能知
以救楚圍之汰是知記問之浩博適足以為玩物䘮志
也賢良之策亦始於漢朝觀其策晁董公孫之徒無非
問之以謀國之大方為政之大畧初未嘗以隠僻難知
之事而策之也臣記楊萬里上書孝宗皇帝有曰孟子
之時去周未遠也而諸侯去周之籍孟子已不聞其詳
孟獻子去孟子尤近也而有友五人孟子已忘其三則
記誦非孟子之所能也乃若孟子則有所能矣孟子曰
天之欲平治天下當今之世捨我其誰此孟子之所能
也今賢良之科不求孟子之所能而乃求孟子之所不
能萬里此言則上所以策賢良之道也程頤亦有言曰
漢策賢良猶是人舉之如公孫宏猶强起乃就對至如
後世賢良則自求舉耳若曰廷對欲直言天下事則尚
可若志富貴而得志則驕縱失志則放曠與悲愁而已
若頤此言則下所以為賢良之道也至若詞學之科其
文猶當貫道文不載道雖華奚觀文章所以黼黻皇猷
號令所以鼓舞天下詞氣萎薾世道繫之不可不加意
也陛下近者明詔四方自今三年省闈别立小詞科一
試激昻表厲陛下可謂得其術矣但願陛下力而行之
必有蔚贍之才出應搜羅之意謹毋以捨大就小即易
去難為浮議所搖方行而復輟也又既設此科當壽其
脉儻使真無可取亦當短中求長市骨而駿馬自來悦
畫而真龍必至茍進取之無階則習尚之無益然臣聞
之異科之才多負勁氣出而為世用每不見容熙寧之
罷賢良蓋以蘇軾兄弟之故近時詞科之不取士陛下
亦知之乎亦由前日詞臣忤於當國既已逆其心而拂
其意所以止其身而罷其科不然何名存而實廢也惟
陛下察之臣伏讀聖策曰右科之設本以示右武而求
韜畧非特校虛文而課騎射也兵興累年未聞慷慨以
英畧著者其故何歟臣有以見陛下慨念時艱思欲得
武畧之士以為用也臣聞以武設科雖曰右武以文求
武反不得人今之武科臣得而議之矣貢薦額狹選舉
路艱於是以武為捷徑而求為右科之試能誦兵法者
罕能兼騎射之習能使弓馬者罕能兼刀筆之長於是
能文者代課七書能武者代執鞭弭是無非欺朝廷也
間有能兼二者之長亦不過苟一時之試求其英畧宜
爾無聞今之文科必有五削而後改京者今之武舉不
出十年而可至郡守既登武級復試文闈換侵其官已
在通籍之上矣此天下之士所以指右科為速化而競
以趨之也陛下於此方且求其英畧焉可謂按圖而索
駿矣寇準器兼將相非右科也韓琦范仲淹才兼文武
非武舉也此猶文士也岳飛韓世忠諸將亦嘗自武舉
中來乎臣願陛下以道淑天下之士毋使人指武舉為
速化之地則英畧者出矣臣伏讀聖策曰遺逸之召當
取人於巖穴如藝祖之招王昭素太宗之召陳摶真宗
之起种放有光簡册矣今日亦未有可副明揚之㫖者
抑又何歟臣有以見陛下廣羅人才而取遺逸於科目
之外也臣聞逸民之舉天下歸周幽人之求民心附漢
遺逸固有國之所先也然而不求聞達而後可謂之遺
逸借此以釣名者非也不慕榮貴而後可謂之遺逸階
此以媒進者非也漢有樊英終於敗節唐有藏用亦至
損名本朝邵雍常秩其初亦無大異審觀其後然後秩
偽而雍真矣其羮藜飯糗非不欲膏粱也衣荷製芰非
不願文繡也將有所待也是作偽也非真隠也夫治天
下者進恬退之人固可以風奔競之士然而恬退之偽
者進則奔競者愈競矣恬退之偽奔競之真也种放之
出人猶議之况又不及放者乎如王昭素如陳摶斯可
矣臣願陛下以道淑天下之心毋使人以遺逸為捷仕
之逕然後詔内之侍從臺諌外之監司郡守舉有道之
士不事科目者而旌用之則競科目逐利禄者亦可以
少弭矣陛下之所以策臣者與臣所以奉天對者已畧
盡其概而陛下於其終復策之曰夫是八者上之所以
求於下法意之未盡可商確者固朕所欲聞若學術才
智二者則下所以應上之求有關於世道之大子大夫
賁然來思必不恥於自言其合而具陳之毋畧臣有以
見陛下求言之意有加無己以八者責之已而以二者
責之臣等也愚臣淺陋何足以仰承聖問抑臣之意則
終願陛下以道淑天下而不必求之法也今之法意亦
可謂盡矣而陛下猶以為未盡者是無乃詳於法而畧
於道乎今日之患乃正在於下之求上者切於上之求
下上之所以求於下者雖廣其路以招延之亦密其防
而檢束之已非求士之意而下之所以求上者投牒覓
舉肆欺售偽無所不至又豈如漢人之自鬻哉是尤非
古意也若是者既皆不以為恥又豈特恥於自言而已
乎風俗益薄矣陛下不以道挽而回之臣不知其後之
所趨又當何如也然此選舉事也臣觀陛下發策大廷
前乎此時莫非問以當世之大務獨惟己丑壬辰不敢
深及時政此則陛下養明於晦之時而當路忌言之日
也而今亦若是焉何哉甚非臣之所望也臣欲深而言
之則僣欲隠而不言則欺敢因陛下之所及而畧言之
可乎聖問之中有氣節言議之説臣於今日正不滿於是
二者敢以二説為陛下獻焉一曰立中道以用天下之
賢二曰奬直言以作天下之氣何謂立中道以用天下
之賢湯之執中也曰立賢無方武王之建極也曰無偏
無黨是故周而不比和而不同而後可謂之君子君子
者未嘗有所謂黨而上之人亦不當以黨視之禹臯叶
忠於事舜而言焉不合則有吁咈不茍同也旦奭同心
於輔周而事有不可則或不悦不詭隨也唐有白居易
不附僧孺亦不附徳裕本朝有蘇軾不狥熙豐亦不阿
元祐君子之所自立者如此若之何而以黨視之小人
之欲空人之國者必惑其君而指君子以為黨空黨錮
以危漢空清流以禍唐而指元祐臣寮為姦黨者宣靖
之時空國而無君子其禍尤不忍言也獨惟有道之朝
雖倡為朋黨之論而不勝方慶厯諸賢之用事也夏竦
等輩結内侍藍元震上疏謂仲淹脩洙靖前日蔡襄謂
之四賢四賢得時遂引襄以為同列以國家爵禄為私
惠膠固朋黨以報謝當時歌詠之徳仁宗雖不之信
未㡬諸賢相繼皆去是仁宗之明如此而小人亦得
以行其動搖之術也獨惟仁皇天意終定浮雲暫蔽白
日即昭循至嘉祐之時皆用慶厯之彦而成功致治竟
是當時指為朋黨中之人然則君子之黨何負於人之
國哉何代無賢固有居今之時義膽忠肝如慶厯諸賢
者而或者以譁競朋比目之陛下本無是心也臣意必
有倡為是論者矣夫使真譁競真朋比固可嫉也第恐
以好論國事為譁競以志同道合為朋比耳夫以好論
國事為譁競則喑黙唯阿轅駒伏馬者為是乎以志同
道合為朋比則懷姦相結根蟠株據者為是乎此臣之
所不能曉也大概今日之弊在於用一宰相則用一般
人一相既去則凡在其時者皆指為某相之黨而盡去
之非如范仲淹既出而吳育猶奏行其事者也非如張
浚既罷而趙鼎猶不變其所用之人者也去年以庶官
而論臺諫者有二前日大臣進擬其一乃已得衡山之
麾其一則猶縶白駒之谷得非前日之論臺諫者其臺
臣已去故可以擢用後之論臺諫者其諫臣猶在故有
所妨嫌耶今之諫臣心乎體國則必如彦博之不憾唐
介夷簡之不憾仲淹夫亦何嫌於此况西蜀之賢乃其
所劾亦已得郡乎而乃同罪異罰一用一舍臣恐非中
道也中者非執一之謂也亦非叅用之謂也元祐調停
為禍不細建中靖國何以為中陛下至徳深仁矜念逺
謫謂除誤國殄民之外並有放令自便之恩而初議㫖
撝他皆未及獨惟前日之柄相密黨數人首拜此惠是
得無類於調停以平舊怨者乎夫其據言路為宰屬之
時陷忠良不知其幾誤國殄民孰有大於此而首䝉湔
灌臣甚為執事者羞之臣願陛下與大臣自今進退人
才秉執公道不肖者終身可棄忠良者一眚不遺且毋
使大夫有西人東人之譏毋使天下有蜀黨洛黨之説
則人才之氣節者出矣臣故曰立中道以用天下之賢
者此也何謂奬直言以作天下之氣舜聞一善若決江
河禹聞昌言下車以拜切直之言明主所欲急聞而入
有法家拂士則出無敵國外患也漢有汲黯淮南為之
寢謀唐有温造悍將為之墮膽二鮑可以斂貴戚一勉
可以尊朝廷直言之有功於人國者如此上之人安可
以輕視之古之危邦未嘗不箝諫者之口以自塗其耳
目賀琛之言未為切直梁武帝罪之他日侯景之禍竟
無與言張九齡之諫可謂忠鯁唐明皇黜之他日禄山
之變曾不知覺泛觀史傳如此甚多不可枚數也獨惟
盛時則不若是仁祖朝士氣最盛直言最多攻夏竦之
樞密十八䟽上而竟行其言攻陳執中之宰相十九䟽
上而竟可其奏叩銅環之呼事關宫禁也仁祖雖以是
黜仲淹竟以是擢仲淹燈籠錦之詆事關廊廟也仁祖
雖以是謫唐介亦以是召唐介仁祖之容養直言者如
是陛下端平初政天日昭蘇積鬱頓舒久蟄咸奮諫官
論事御史斥姦侍從有論思之忠百官有輪對之直以
至草茅投匭學校上書華國直言何減慶厯當時天下
延頸太平徒以一鑑早亡諸賢失助相踵而去漸已銷
聲淳祐初年柄相當國純用私黨布滿朝端示縉紳以
意而使之不敢言扼學校之吭而使之不敢議於是直
氣日銷矣今雖更化神觀未收噤無能言萎瘁滋甚泛
觀士大夫之奏䟽無復我先正之緒餘凡而封事之文
類如舉子之策平平論事小小立言惟恐傷時姑以塞
責臣謂直言之不振原於直氣之久銷陛下責諸臣以
先正能言之風當責聖躬以祖宗受言之事陛下聖度
天廣靡直不容然而直臣去朝竟未有如范仲淹唐介
再䝉顯用者得非陛下雖能容其批鱗之直而終不能
無逆耳之厭乎臺諫許以風聞祖宗自有典故陛下邇
者宸翰乃責其亷訪之不真如必待其真而後言臣恐
自此無言者矣况其一臺臣已去職其一則猶未至國
也而併罷之可乎其遜避再三久而後就而臣意其人
必有可言而恐不見聴者陛下曾不待其一言而去其
為結言者之舌不亦甚乎前日臺臣之罷或如聖訓之
言然而外議紛紛則不謂是咸曰臺臣之僕𨽻怒於近
倖之貂璫浸潤密行由此遂去臣知此事萬萬無之第
惟臺臣未去之先偶有僕𨽻交鬪之事是以外議不能
無疑心固不然迹則相似萬一因循不革遂長此風則
漢之常侍必横於司𨽻唐之中尉必横於南衙矣陛下
固不縱其至此然亦不可不防其微杜其漸也蘇軾有
言曰姦邪之始以臺諫折之而有餘及其既成以干戈
取之而不足又曰彈劾積威之後雖庸人亦可以奮揚
風采委靡之餘雖豪傑不能以振起今日之患深似此
言臣嘗終日廢飡中夜不寐以為方今事勢蓋有莫大
之隠憂火未及然安於薪寢所賴朝廷有見逺識微之
士必能為陛下陳長慮却顧之謀而邇日以來言者畏
忌天下有患陛下誰與銷之臣願陛下上法仁祖之盛
時次用端平之初政廣闢言路旁通下情言不可從置
之無害儻或可用豈小補哉則人才之言議者出矣臣
故曰奬直言以作天下之氣者此也臣草茅愚生不識
忌諱忠愛一念與生俱生陛下可為忠言故敢於聖問
之外竭其狂瞽亦可謂出位犯分矣大則殛而投之鼎
鑊小則退而屏之山林其甘如飴九死無悔雖然陛下
必不然也陛下自即位以來未嘗以直言罪士豈以臣
一螻蟻而累陛下天地之仁哉第惟臣言厯議弊端旁
忤貴倖將恐第劉蕡之策者雖嘉其忠而不敢進之陛
下之前耳然而臣自幼以來所學者道事君之始安敢
不忠且䛕悦以取髙科非臣本志茍有一語可禆時政
雖黜不恨也臣固萬不及劉蕡而堂堂天朝豈唐比哉
臣可以無恐矣惟陛下矜其愚忠而幸聴之臣不勝惓
惓臣謹對
　初考　議論本於學識憂愛發於忠誠洋洋萬言得
　　　　奏對體(一上/)臣經孫
　覆考　以求士以文不若教士以道立説一筆萬言
　　　　水湧山出盡掃拘拘謭謭之習張程奥㫖晁
　　　　董偉對賈陸忠言皆具此篇矣(一上/)臣良貴
　詳定　規模正大詞氣懇切所答聖問八條皆有議
　　　　論援據的確義理精到非講明理學該博傳
　　　　記者未易到此奇才也宜備掄魁之選臣焴
　　　　臣彬之臣夢鼎
　
　
　
　
　
　雪坡集巻七
欽定四庫全書
　雪坡集巻八
　　　　　　　　　　　　　宋　姚勉　撰
　　講義(東宫侍講及/沂邸教授時)
乃命羲和欽若昊天厯象日月星辰敬授人時分命羲
仲宅嵎夷曰暘谷寅賓出日平秩東作日中星鳥以殷
仲春厥民析鳥獸孳尾申命羲叔宅南交曰明都平秩南訛敬
致日永星火以正仲夏厥民因鳥獸希革分命和仲宅
西曰昧谷寅餞納日平秩西成宵中星虛以殷仲秋厥
民夷鳥獸毛毨申命和叔宅朔方曰幽都平在朔易日
短星昴以正仲冬厥民隩鳥獸氄毛帝曰咨汝羲暨和
朞三百有六旬有六日以閏月定四時成嵗允釐百工
庶績咸熙
　此堯占天授時之事也上言修齊治平之事已畢故
　以治厯明時之事言之乃命羲和止敬授人時總言
　其綱也分命羲仲止鳥獸氄毛分言其目也羲和南
　正重北正黎之後世掌天文之官欽若昊天者敬順
　天道之自然也厯者書也象者器也璿璣玉衡是也
　作書以考日月星辰之度制器以驗日月星辰之行
　天之日月即時之日月也周天三百六十五度四分
　度之一日行一日遲天一度而嵗一周天月行一日
　遲天十三度十九分日之七而月一周天星二十八
　宿也(東方角亢氐房心尾箕北方斗牛女虛危室壁/西方奎婁胃昴畢觜參南方井鬼栁星張翼軫)
　四時迭見辰十二辰也(子為𤣥枵丑為星紀寅為析/木卯為大火辰為夀星已為)
　(鶉尾午為鶉火未為鶉首申為實/沈酉為大梁戌為降婁亥為娵訾)日月一月㑹于一
　辰星辰皆一嵗而徧天時者天道之自然也天時既
　定然後敬授之民使因天時以修人事故曰人時春
　先夏秋先冬故春秋掌以二仲冬夏掌以二叔二仲
　言分命二叔言申命春秋言以殷冬夏言以正嵎夷
　在青州暘谷日出而明也南交在交州西在天水西
　縣昧谷日入而晦也朔方在幽州幽都幽隂之地也
　宅定居也定此四地為東西南北之正然後可求地
　中也寅敬也賓迎也餞送也羲仲主冬故敬迎日之
　出和仲主西故敬送日之入平均也秩序也均則逺
　近皆用其功秩則先後不失其次東作春時畊作之
　事南訛夏時化育之事訛化也西成秋時收成之事
　以時所屬言非以方言也夏不化則其春雖生而秋
　無所成矣尤不可忽故曰敬致言敬以致其功也聖
　人立心立治一主於敬曰敬授曰寅賓曰寅餞曰敬
　致無所往而不敬也朔易則春與冬交易之際不能
　察則將至於寒暑易位故此職不言平秩而言平在
　在察也日中星鳥者二月之時日夜平分適中而星
　則南方朱鳥七宿之中星曰星者見于南也(方嵗之/春二十)
　(八宿皆安四方之定位故南方七宿見于南曰中星/者以星火星虛星昴推之聖人南面故騐星於南)
　日永星火者五月之時日去北極近而晷長星則東
　方蒼龍七宿之中星曰房者見於南也(天左旋故東/方七宿次南)
　(方七宿/而見)宵中星虛者八月之時亦日夜平分星則北
　方𤣥武七宿之中星曰虛者見於南也(春屬陽故言/日中秋屬隂)
　(故言宵中/其實則一)日短星昴十一月之時日去北極遠而晷
　短而星則西方白虎七宿之中星曰昴者見于南也
　四時舉仲以推孟季列宿舉中以驗餘星此固史官
　之紀述有法亦見盛帝之世每事皆用中道也析因
　夷隩者驗之人事也孳尾希革毛毨氄毛者驗之物
　理也析散也春則民散居於野以就耕因仍也夏則
　仍春時所居而不變夷樂也秋則物成熟而民夷樂
　隩温室也冬則寒氣至而民温聚孳生育也尾交接
　也春之生意也希少也革改也夏之時鳥獸羽毛希
　少而改革也毨理也秋則毛已革而整氄厚也冬則
　毛厚氄而温若民若物各得其所此帝堯贊天地之
　化育也帝曰咨汝羲暨和止庶績咸熙者又繼命之
　也朞三百有六旬有六日者陽數贏故日多六日隂
　數縮故月少六日合為十二日積三年得三十六日
　則除六日而以三十日為一月故三嵗一閏又積兩
　年得二十四日則又以先所餘六日足三十日又為
　一月故五嵗再閏(此姑大畧言之至如十九嵗/七閏之法朱文公之説已詳)閏者
　所以權中氣而正四時也每月有朔氣有中氣(如立/春正)
　(月節雨水正/月中之類)朔不必在其月(如十二月得正月節/正月得二月節之類)
　中則必在正數之月(如雨水則必在正月/春分之必在二月)時無閏以
　定之則推移不齊久而必舛故有閏而後可以定四
　時成嵗是亦聖人建天地之中也嵗月日時無易故
　順天時以修人事可以日有成月有要嵗有㑹信治
　百官趍事赴功皆有所就衆功由此而皆廣矣春秋
　傳曰閏以正時時以作事事以厚生生民之本於是
　乎在治厯明時豈茍然哉帝堯之位天地育萬物如
　此故曰巍巍乎其有成功
帝曰疇(誰/也)咨若(順/也)時登庸(用/也)放齊曰𦙍(嗣/也)子朱(丹朱/也)啓
(開/也)明帝曰吁(嘆/辭)嚚(多言/也)訟(好爭/也)可乎
　堯欲求賢加之上位放齊小人乃謂嗣子丹朱為開
　明以應其求帝則嘆其嚚訟而不以為可也丹朱非
　蠢然無知者但以其聰明用於嚚訟耳丹朱堯之子
　也人莫知其子之惡堯則知其不肖而不私之此聖
　心之大公也
帝曰疇咨若予采(事/也)驩兜曰都(歎美/也)共工方鳩(聚/也)僝(見/也)
功帝曰吁靜(善/也)言庸違(用則背/其言也)象共滔(漫/也)天
　帝欲求能順治我之政事者驩兜小人之黨則謂共
　工方聚見其功而薦進之帝亦知其為人謂其貌象
　則似恭而其中則有滔天之惡也帝知人之明如此
　放齊驩兜共工皆小人也何堯時有之蓋天下未嘗
　無小人帝則知而不用耳
帝曰咨四岳湯湯(水流/貌)洪水方割(害/也)蕩蕩(水/勢)懷(包/也)山襄
陵(平大/阜也)浩浩(盛大/貌)滔天下民其咨(怨嘆/也)有能俾乂(有能/者使)
(之治/也)僉(衆/也)曰於(亦嘆美/之辭)鯀哉帝曰吁咈哉(咈逆/辭)方(逆/也)命
(天/命)圮(敗/也)族(類/也)岳曰异(已/)哉試可乃已(試其可而/後己也)帝曰徃
欽哉(戒鯀/之辭)九載績(功/也)用弗成
　此求治水之人也四岳者四方諸侯之長唐虞之時
　内有百揆四岳帝問四岳以洪水方為害於民有能
　治者欲使之治衆乃以鯀為對帝則謂其人方逆天
　命圯敗善類盖愚而自用之人決不可任四岳則使
　帝姑惟試之帝遂以四岳之言而用鯀且戒以敬重
　其事乃九年而功不成丹朱共工帝知其不可則不
　用既知鯀之不可胡為而又用之蓋是時水患已極
　民怨方深帝急於拯救而神禹未出鯀自以為能治
　水四岳羣臣又以為鯀能治水天下之人亦以為鯀
　能治水帝雖知其不可用亦不可違衆之心也此帝
　之舍己從人也他日績用弗成舜攝政時殛之羽山
　帝亦未嘗貸其罪豈若後世違衆用人迨無功則又
　從而蔽之哉
帝曰咨四岳朕在位七十載汝能庸命巽朕位岳曰否
徳(無徳/也)忝(辱/也)帝位帝曰明明揚(舉/也)側陋(隠僻/之人)師(衆/也)錫(與/也)
帝曰有鰥在下曰虞舜帝曰俞予聞(已先/聞之)如何(又問衆/人如何)
岳曰瞽子(瞽瞍/之子)父頑(愚/也)母嚚象(舜/弟)傲(慢/也)克諧(和/也)以孝烝
烝乂不格(至/)姦帝曰我其試哉女于時(以女嫁/人曰女)觀厥刑
(儀刑/也)于二女釐(理/也)降(下/也)二女于嬀汭(媯水之汭/舜所居也)嬪于虞
帝曰欽哉
　此以下載舜之事也帝以年老欲遜位于四岳四岳
　不可則使之明明揚側陋迨夫衆與帝言以舜為可
　帝亦謂已聞此人但又不自足而詢之四岳四岳舉
　其盡難能之孝者吿之夫以自處於頑父嚚母傲弟
　之間亦難矣而乃能和之以孝使之蒸染漸漬如蒸
　物然潛移黙化使其至於順治而不至於姦惡豈人
　之所易能哉而帝猶以為未也則以二女女之夫以
　天子之二女下嫁一匹夫之賤當如之何而驕蹇而
　舜則能以道理降下其心於所居媯水之汭皆執婦
　道于有虞氏帝於是稱其欽而美之知其可受以天
　下而以天下授之矣堯舜之治天下莫不自齊家始
　濓溪周子曰家難而天下易惟難者易則易者不難
　矣抑舜之所以能是者亦敬也堯典一篇始終皆曰
　欽聖功信無以加此(一説釐降二女于媯汭帝女下/降故曰降欽哉者堯戒二女之)
　(辭其説雖順然不如前説有義理况以降為/下嫁亦與女于時句相重複只當從前説)
舜曰(言舜以/别堯)咨四岳有能奮庸(奮發其/功用)熙帝之載(廣帝/堯之)
(事/)使宅百揆亮采惠疇(亮成其事而且/能惠順者誰)僉曰伯禹作司
空(言伯禹今為/司空之官)帝曰俞咨禹汝平水土惟時懋哉(懋者/勉也)
(平水土者言其前日之功懋/哉者勉其盡今日之相業)禹拜稽首讓于稷契暨臯
陶帝曰俞汝徃哉(俞者然其讓汝/往者不許其讓)
　此以下舜命官也先命伯禹以為相宰相之職太振
　作則過於嚴而不足以養天下之元氣太安靜則過
　於寛而不足以起天下之精神必相濟而後可奮功
　廣事振作也亮采惠順安靜也禹平水土有大功如
　此舜不自命之為相必咨訪四岳待公論皆協而後
　用之蓋如此用人斯可以服天下
帝曰棄(稷/名)黎民阻飢(言衆民皆/艱阻於飢)汝后稷(言汝為主/稼穡之官)播(布/種)
時百穀帝曰契百姓不親五品不遜(五品即五/常遜順也)汝作司
徒敬敷五教在寛(司徒掌教之官五教即五常之教布/教之道在敬在寛敬則在己不忽寛)
(則在人/易從)帝曰臯陶蠻夷猾夏(猾亂也夏/中國也)寇賊姦宄(寇賊/在外)
(者曰姦在/内者曰宄)汝作士(士師掌/刑之官)五刑有服(服受也五刑之/中有當受之罪)五
服三就(既受五刑中之當受者則就/三處行之於朝於市於野)五流有宅五宅三
居(五刑之寛宥者有流但流所居則有三所/大罪四裔其次九州之外其次千里之外)惟明克允
(惟明則/方允當)
　此舜因禹遜此三人而舜命之也棄為后稷契為司
　徒臯陶為士自堯時已然矣舊官則熟於其事故舜
　因而任之不復改命古人成功以久任也
帝曰疇若予工(誰能順我/百工之事)僉曰垂哉(垂舜時/巧人)帝曰俞咨
垂汝共工(共工/官名)垂拜稽首讓于殳斨暨伯與帝曰俞徃
哉汝諧(其讓固是但往任/是職惟汝諧和)
　此舜命共工之職也後世有垂之竹矢其任百工之
　事可知矣
帝曰疇若予上下草木鳥獸(誰能順我上下之草木鳥/獸欲使皆遂其生草木則)
(在山者曰上在澤與平地者曰下/鳥獸則在天者曰上在地者曰下)僉曰益哉帝曰俞咨
益汝作朕虞(汝作我虞人之/官虞人掌山澤)益拜稽首讓于朱虎熊羆
帝曰俞徃哉汝諧
　此舜命益作山澤之官也禹遜稷契臯陶伯益遜䕫
　龍帝皆就咨命之殳斨伯與朱虎熊羆則不復就命
　何也蓋四人者皆賢人雖不就命亦皆當時在朝有
　職位者
帝曰咨四岳有能典朕三禮(典主掌也有誰能/掌天地人之禮)僉曰伯
夷帝曰俞咨伯汝作秩宗夙夜惟寅直哉惟清(禮重事/也故又)
(訓戒之曰敬曰直曰清掌禮者當有此/徳也敬則謹嚴直則中正清則潔肅)伯拜稽首讓于
䕫龍帝曰俞徃欽哉
　此舜命伯夷以掌禮之官也禹與伯夷不曰往哉汝
　諧而曰汝往哉曰往欽哉者相與羣臣不同故尊異
　其辭而曰汝往哉禮主於敬故嚴重其辭而曰往欽
　哉
帝曰䕫命汝典樂教胄子(胄子者天子之子至公卿大子/夫元士之適子皆入大學世)
(與之齒所/以教序也)直而温寛而栗剛而無虐簡而無傲詩言志
歌永言聲依永律和聲八音克諧無相奪倫(金石絲竹/匏土革木)
(皆物之有聲者五聲之所寄也克諧者其聲/諧美無相奪倫者倫理次序不相侵奪也)神人以和
䕫曰於予擊石拊石百獸率舞
　此舜命䕫以掌樂之官樂由人心而生然教之又必
　自和其心而始直寛剛簡四者皆教也直者多躁暴
　而不能和温寛者多弛慢而不能莊栗剛者多虐簡
　者多傲必扶其偏而教之則中和矣直寛剛簡氣質
　之性所稟之偏也而温而栗無虐無傲則教也舜方
　命䕫而夔即言功者䕫亦堯時掌樂者也故有效可
　言百獸無知之物猶相率而舞則樂之能感神人可
　知矣皆一和之所致也以其心之和發於其聲之和
　和之所感者逺矣八音獨言擊石拊石者玉振乃樂
　之終此言其成也
帝曰龍朕堲讒説殄行(堲者憎惡之也讒説者誣/譛之言能殄人之善行)震驚
朕師(讒説行則/衆皆懼矣)命汝作納言夙夜出納朕命惟允
　此命龍作納言之官也出納之間不實則讒説可乗
　間而入故以惟允訓戒之
帝曰咨汝二十有二人欽哉惟時亮天功三載考績三
考黜陟幽明庶績咸熙
　此舜又繼命之也二十有二人者四岳一人禹稷契
　臯陶垂益伯夷䕫龍謂之九官共十人并十二牧共
　二十二人曰天功者王者代天爵人職曰天職位曰
　天位故其功亦曰天功也然其功之有無必久任而
　察之九年之後無功終身黜而不用之矣此所以賞
　罰明信而人莫不知畏慕也後世任人而不久責成
　太速賞罰又不足以勸懲其不及盛帝之治宜哉
分北三苗
　苗民者頑不可教誨之人然舜則必有道以化之始
　者攝政之時則竄之於三危屏之於中國之外使不
　得敗吾民之俗今則又分而北之使不得相聚而為
　惡可化者作一處未化者作一處必皆化之而後己
　此所以後來收七旬之格也旌別淑慝表厥宅里彰
　善癉惡樹之風聲成周化殷之頑民蓋亦如此
舜生三十徵庸三十在位五十載陟方乃死
　此史記舜之終也
帝釐下土方設居方別生分類作汨作九共九篇藳飫
　汨作九共藳飫蓋逸書名書既不存義不可强通
禹曰於帝念哉徳惟善政政在養民水火金木土穀惟
修正徳利用厚生惟和九功惟叙九叙惟歌戒之用休
董之用威勸之以九歌俾勿壞帝曰俞地平天成六府
三事允治萬世永賴時乃功
　此禹言六府三事養民之政而舜復美其功也所謂
　帝舜申之也自判隂陽以來陽變隂合而生水火木
　金土五行穀又土之所生也以其養人故通謂之六
　府府聚也所以聚人財也六府出於天不能自為民
　利故必待聖人修之如水必澄治火必新潔金必鎔
　範木必作揉土必耕墾穀必種穫而後可以為民利
　也正徳利用厚生惟和則人君之事也人之有道也
　逸居而無教則近於禽獸聖人有憂之教以人倫此
　正徳也作為佃魚網罟宫室耒耜杵臼等事以教民
　此利用也奏庶艱食鮮食懋遷有無化居者此厚生
　也三者不可闕一必並行而不相悖故曰惟和能如
　是則其功可歌詠矣雖然有功不賞有罪不誅亦無
　以化天下故曰戒之用休董之用威庶天下皆率作
　而興事也而聖人之意亦豈徒賞罰而已哉優柔奬
　厲之心常行乎恩威予奪之外故又以九功之叙而
　可歌詠者勸之使續此生生之意於無窮而勿至於
　壞蓋使民不倦之意也此禹平水土以後之事所謂
　徳惟善政政在養民者蓋如此必欲帝舜軫此念於
　心無一息而忘養民之事焉是念也即克艱之念也
　帝於是然其言而就贊美之且以起下章遜位之意
帝曰格汝禹朕宅帝位三十有三載耄期倦于勤汝惟
不怠總朕師禹曰朕徳罔克民不依臯陶邁種徳徳乃
降黎民懷之帝念哉念兹在兹釋兹在兹名言兹在兹
允出兹在兹惟帝念功
　此帝舜遜禹以位而禹遜之臯陶也耄期倦于勤者
　舜生三十徵庸三十在位今在位又三十有三載蓋
　年九十有三將及百嵗之時頗厭倦于勤勞也聖人
　未嘗有倦心也但志氣則常盛血氣則不能無衰耳
　禹惟勤而不怠故舜欲以遜之禹之不怠蓋亦克艱
　之念也帝以位遜之禹禹則不敢當謂無所能不為
　民所歸依臯陶則能逺布其徳徳乃降下於民衆民
　皆懷愛之欲帝念之而以位遜之念兹在兹釋兹在
　兹名言兹在兹允出兹在兹此四句舊説謂臯陶之
　用刑以上兹訓此人下兹訓此徳言臯陶服念此人
　之罪則亦在此徳諸家之説皆如此但上文不曾言
　用刑不應此四句如此說且帝念哉之念與惟帝念
　功之念意皆相同皆以為舜之念而中間念兹在兹
　之念乃以為臯陶意全然不貫兼之服念此人之罪
　即是名言此人之罪縱釋此人之罪即是允出此人
　之罪又不應如此重叠故此四句頗不易訓釋某聞
　之師曰四句非言臯陶之用刑念兹在兹者蓋臯陶
　有徳帝當念之而遜以位無以易此人者帝知念之
　則亦在此人如釋而不念之則亦在此人名言欲遜
　之則亦在此人實出命欲遜之則亦在此人縱横上
　下則一臯陶也惟帝當念其功而遜之以此則文義
　皆順念字不作兩般
帝曰臯陶惟兹臣庶罔或干予正汝作士明于五刑以
弼五教期于予治刑期于無刑民協于中時乃功懋哉
臯陶曰帝徳罔愆臨下以簡御衆以寛罰弗及嗣賞延
于世宥過無大刑故無小罪疑惟輕功疑惟重與其殺
不辜寧失不經(過於罰而殺不辜不/若過於賞而失常法)好生之徳洽于民
心兹用不犯于有司帝曰俾予從欲以治四方風動惟
乃之休
　此帝舜因禹稱臯而就美其功而臯則復歸美於帝
　也非因禹之言又轉而遜臯陶特稱美之耳臨下之
　道患乎煩而不能簡簡則易從御衆之道患乎嚴而
　不能寛寛則得衆帝舜之治一簡易寛大而已至於
　罰弗及嗣止寧失不經則帝之厚賞薄罰忠厚之至
　好生之徳也天地之大徳曰生仁者天地生物之心
　而人得之以為心者也人皆有之聖人能全之耳聖
　人之心無非生意民感此意誰忍犯刑後世之君用
　法深刻賞寧輕而罰寧重者烏足以語聖人之治哉
初知宣子將以瑤為後知果曰不如宵也瑤之賢於人
者五其不逮者一也美鬚長大則賢射御足力則賢伎
藝畢給則賢巧文辯惠則賢强毅果敢則賢如是而甚
不仁夫以其五賢陵人而不以仁行之其誰能待之若
果立瑤也知宗必滅弗聴知果別族於太史為輔氏
　孟子曰三代之得天下也以仁其失天下也以不仁
　國之所以廢興存亡亦然觀知瑤之事而孟子之言
　益信瑤之賢於人者五而一不仁足以敗之甚矣才
　之不可恃而仁之不可無也初知宣子與趙簡子皆
　議立後趙簡子則捨伯魯而立襄子知宣子則捨知
　宵而立瑤趙襄子能以尹鐸為晉陽用保障而不用
　繭絲(盡取民財如取繭絲者謂之繭絲不/盡取民財而固結民心者謂之保障)其仁如此
　豈瑤之不仁者所能敵哉不待三家共攻之時而勝
　負已决於此時矣左傳哀公末年載荀瑤伐鄭將門
　知伯謂趙襄子入之趙孟曰主在此知伯曰惡而無
　勇何以為子趙孟曰以能忍恥庶無害趙宗乎知伯
　不悛襄子由是惎知伯遂喪之知伯貪而愎故韓魏
　反而喪之左傳之所謂貪愎即輔果之所謂不仁也
　左傳載之於終通鑑載之於始此以見通鑑之作上
　接左傳也雖然又有説焉聖朝得姓之初即此趙氏
　趙襄子不繭絲一念在當時自大夫為諸侯在後世
　聖子神孫遂有天下仁之功効如此矧藝祖皇帝紫
　雲樓之誓其仁愈充廣乎此宗社千萬世無疆之福
　也仁之一念願聖子神孫世守之
知伯又求地於魏桓子桓子欲弗與任章曰何故弗與
桓子曰無故索地故弗與任章曰無故索地諸大夫必
懼吾與之地知伯必驕彼驕而輕敵此懼而相親以相
親之兵待輕敵之人知伯之命必不長矣周書曰將欲
敗之必姑輔之將欲取之必姑與之主不如與之以驕
知伯然後可以擇交而圖知氏矣奈何獨以吾為知氏
之質乎桓子曰善復與之萬家之邑
　任章之言此後世權謀相傾之術也堯舜禹湯文武
　周公豈有是説哉無故而求地於人固知伯之貪惏
　無厭也與之地而張之使驕蹙之使亡任章之心亦
　不仁矣將欲敗之必姑輔之將欲取之必姑與之夫
　子所定之周書無是語也嗚呼貪而愎驕而輕使人
　得以術而傾已為知伯者亦有以自取哉詩曰不忮
　不求何用不臧故君子之學當以懲忿窒慾為先務
　
　
　
　
　雪坡集巻八
欽定四庫全書
　雪坡集巻九
　　　　　　　　　　　　　宋　姚勉　撰
　　講義一(西澗書/院講書)
　周官鄉大夫三年則大比攷其徳行道藝而興賢者
　能者鄉老及鄉大夫帥其吏與其衆寡以禮禮賓之
　厥明鄉老及鄉大夫羣吏獻賢能之書于王王再拜
　受之登于天府
此成周六鄉取士之法鄉老二鄉公一人則三公也鄉
大夫每鄉卿一人則六卿也興賢能之士而以三公六
卿主之且又以賓之禮興之獻之於王則王拜而受登
之於藏大寳王饎之天府敬士之至也此周之士所以
貴也然成周所興賢能必取其為徳行道藝之士徳者
六徳也知仁聖義中和是也行者六行也孝友睦婣任
恤是也藝者六藝也禮樂射御書數是也言徳言行言
藝而獨不言道蓋六徳六行六藝無往而非道而道則
實貫乎三者之間也舊説謂徳行為賢道藝為能此説
非是徳行為賢藝為能有此三者則道在其中矣賢者
亦有道而能者亦有道道蓋無所不包若只以道與藝
為能則道之一字小矣論語所謂志於道據於徳依於
仁㳺於藝志道在先而後據徳依仁㳺藝也此不以道
言於首而言於中者正謂道行乎三者之中也古之賢
能者必有徳行道藝而後賓興之未先理㑹藝且要先
理㑹徳理㑹行理㑹道先本而後末也况所謂藝者又
只是禮樂射御書數之事而非若後世之所謂文藝乎
禮樂且以為藝則古人之藝可知矣知者始條理之事
聖者終條理之事仁是本心天理之心義是裁制事物
之宜忠即喜怒哀樂未發之中天下之大本和即是發
而中節之和天下之達道無非是學道最𦂳要㡳事成
周之世司徒以此教民鄉大夫以此興民便是人人皆
理㑹此道既有此六徳然後孝於父母友於兄弟睦於
宗族婣於親戚任而信於朋友恤而惠於鄉閭兼有此
六行而後可以學五禮六樂五射五御六書九數之藝
猶論語所謂行有餘力則以學文也後世之士所尚者
文詞所習者章句只是有古人六藝書之中一事耳所
謂禮樂所謂射御所謂書數固已置之度外六藝且失
其五而况六徳六行哉間有天資暗合者僅能或孝友
或睦婣或任恤耳知仁聖義忠和則未也此古之所以
人人皆士君子而後世之士不古若歟有志於道者可
無意哉今嵗又當科舉試士之年是月求賢之詔已下
正是古人三年則大比之日賢師帥賢師儒作成於上
吾澗堂諸君仰挹三劉先生之風而學于此無非可以
應賢能之選者願益用功於道用功於徳行而後用功
於藝可乎孟子曰仁義忠信此天爵也公卿大夫此人
爵也古之人修其天爵而人爵從之今之人修其天爵
以要其人爵既得人爵則棄其天爵矣紫陽朱夫子曰
修天爵以要人爵固已惑矣得人爵而棄其天爵其惑
又甚焉今科目所以求人爵者也盍亦修其天爵可乎
伊川程夫子曰或謂科舉事業奪人之功是不然一月
之中十日為舉業餘日足可為學又曰人多説某不教
人習舉業某何嘗不教人習舉業也若不習舉業而望
及第却是責天理而不修人事但舉業既可以及第則
已明道程夫子亦曰惟能誠心其文章雖不中不逺矣
然則誠心固可用於文章而舉業儘無妨於道學也賢
守貳勸駕伊邇是即鄉老鄉大夫之賓興者在是矣願
相與為徳行道藝之賢能以應之以無負作成之意
　　講義二
　顔淵問仁子曰克己復禮為仁一日克己復禮天下
　歸仁焉為仁由己而由人乎哉顔淵曰請問其目子
　曰非禮勿視非禮勿聴非禮勿言非禮勿動顔淵曰
　回雖不敏請事斯語矣
　大學曰所謂誠其意者毋自欺也如惡惡臭如好好
　色此之謂自謙故君子必慎其獨也小人閒居為不
　善無所不至見君子而后厭然揜其不善而著其善
　人之視已如見其肺肝然則何益矣此謂誠於中形
　於外故君子必慎其獨也
　中庸曰道也者不可須臾離也可離非道也是故君
　子戒慎乎其所不覩恐懼乎其所不聞莫見乎隠莫
　顯乎微故君子慎其獨也
某聞諸久軒蔡先生曰顔子四勿之學謹獨之學也為
學之要莫大乎謹獨克己復禮為仁此至大至重之事
而顔子請問其目夫子指其要處只是非禮勿視非禮
勿聴非禮勿言非禮勿動四句以此見其謹獨之學乃
學者用力之至𦂳至切處也某時聞此言竦然領㑹因
悟中庸率性修道非易能也而首章兩端必歸重於君
子謹其獨大學正心誠意非細事也而誠意一章兩歸
重於君子必謹其獨顔淵問仁一段乃夫子傳授心法
之精微大學中庸二書乃聖門教人為學之要妙而㫖
意融貫如此學者不可不知所用其力也朱夫子曰獨
者人所不知己所獨知之地也人所不知而已獨知之
乃常情之所共忽茍於此隠微之際人慾一萌動乎其
間不知警覺至於放肆則人心之危者愈危道心之微
者愈微天理之公奪於人慾之私矣仁者天地生物之
心而人得之以為心者即所謂道即所謂天理之公人
皆有之茍無此仁是無此心非所以為仁矣故學者以
求仁為第一事求仁則是求其心也求其心是求其所
以為人也人皆有此仁蔽於私慾則仁之本體若有虧
欠然而本未嘗虧欠也克去己私復還天理仁之本體
全矣禮者天理之節文動合於禮即天理之公也然而
何以能復必克去己私則復何以能克必謹四勿於四
非則克程先生曰非禮即是私意既是私意如何得仁
須是克去己私復歸於禮方始是仁四勿者所以禁絶
四非即謹獨之學也非禮一念方萌於中即已禁止而
遏絶之非用功於人所不知己所獨知之地乎人所不
知若可以隠微言也而已則知之明白昭晰孰甚於此
果隠而微乎抑見而顯乎於此之時操存不力放心一
恣奔迸四出隠者見微者顯矣故曰莫見乎隠莫顯乎
微也人鮮克謹之惟顔子勇於任道聞夫子之言即請
事斯語平時用力專在乎此有不善未嘗不知知之未
嘗復行是也所謂有不善未嘗不知者非知他人之不
善也己之一念微有不善即已知之既知之即絶之不
復更見於言行此即是非禮勿視勿聴勿言勿動也非
禮之視聴物誘自外而來非禮之言動情慾自内而出
惟顔子先謹於視聴不惑於非禮則言動之間自能謹
之不陷於非禮矣勿字是用力𦂳要字非不可有勿不
可誣非纔一萌即以勿之一念制之天理勝而人慾冺
矣非者即是人心勿者即是道心也人有非心邪念第
患不能自覺既能自覺即當思所以制之成湯以禮制
心亦不過如此君子之所不可及者其惟人之所不見
乎有不善未嘗不知此顔子有覺於非處知之未嘗復
行此顔子用力於勿處顔子工夫到此故聖人於易贊
其不逺復於語稱其三月不違仁稱其不遷怒不貳過
也顔子有不善未嘗不知此一知字即是覺即是大學
致知知至之知知者此心神明朱夫子所謂妙衆理而
宰萬物者也人莫不有此知而或不能使之表裏洞然
則隠微之間真妄錯雜雖欲勉强以誠其意有不可得
然則學者於念慮方萌之動人所不知己所獨知之際
必也真知其孰為善孰為惡孰為禮孰為非燦然明白
然後禁絶其不善則意誠而心正矣此克已復禮乆
而誠矣之説也故曰謹獨工夫乃學者用力之至𦂳至
切處也人不知用此工夫故其為心出入而無鄉流蕩
而忘返人所不知己所獨知之地不知所謹至於為惡
之著人所共知而已則不知其為士也顛迷於姦聲亂
色放曠於博奕飲酒自以為豪而不知人指目之為不
才子矣其為吏也白晝攫金掩耳盜鐘而謂他人為不
覺暮夜受餽四知昭列而謂他人為無知自以為可以
欺人而不知人指目之為狼籍人矣既是私意如何得仁
人之心不存則人之形徒具失其所以為人此其去禽獸不
逺矣大學曰小人閒居為不善無所不至見君子而後
厭然揜其不善而著其善人之視己如見其肺肝然則
何益矣此數語如畫出一小人情狀也與其作偽而勞
且拙孰若作徳而逸且休哉人所知亦如此人不知亦
如此内外洞貫隠顯一如工夫至此打成一片本立效
形又豈不不動而敬不言而信哉又豈不不賞而勸不
怒而威哉又豈不篤敬而天下平哉謹獨之驗如此謹
獨即是持敬聖賢立言雖異為㫖則同敬者入道之門
躋聖之級端正徑直更無他岐自古至今由聖及賢莫
不於此用力彼有謂敬非聖門先務者是不知所用力
也敬非所務不知心何從而存性何從而養陸氏之學
所以大異於我文公者以此陸氏動曰只信此心而乃
不以敬為存心之要直不可曉慈湖楊氏陸門髙弟每
疑夫子毋意而大學乃欲誠意以為大學非孔門之書
殊不知毋意是絶意之私誠意是存意之公意之私固
不可有意之公又豈可無以意之公者為可無是惡非
禮而併與勿者去之矣可乎哉一超頓悟不用工夫决
無是理學者循序漸進但當學顔子之學顔子何學不
過自謹獨持敬始而已此某聞於蔡先生者願與同舍
之同志者共學以求仁焉判府寺丞既新夫子燕居之
堂而於諸老先生從祀之中徹舊來陸氏之像厥有深
意故某既敷述謹獨之説而末因及陸氏之所以異於
程朱二先生者而與同志正其指歸是審進學之路頭
也同志諸君其然之否
　　講學三(正誼書院/訓學子)
　有子曰其為人也孝弟而好犯上者鮮矣不好犯上
　而好作亂者未之有也君子務本本立而道生孝弟
　也者其為仁之本歟
論語第一篇所記者多務本之意朱夫子所謂入道之
門積徳之基乃學者之先務有子者聖門髙弟論語之
書多成於有子曾子門人之手故首篇即以有子之言
繼於夫子三言之後而孝弟為仁一事又學者入道之
門積徳之基最急先務故又以有子此言先之其詔萬
世蓋有深意孝悌之心人皆有之乃本心中自有非外
邊生來孟子曰孩提之童無不知愛其親者及其長也
無不知敬其兄者此皆自然而然所謂良能良知也天
髙地下萬物散殊而禮制已行乎其間蓋皆是自然底
道理有天地即有男女有男女即有夫婦有夫婦即有
父子既有父子則子受父母劬勞鞠育之恩而孝已在
乎其中矣人既有子非一子而止先生者為兄後生者
為弟兄生在弟之先長者尊而幼者卑則弟之卑者必
敬其兄之尊而悌己存乎其中矣又由此而分則父之
兄弟為伯叔伯叔則謂己為姪己之兄弟為己子之伯
叔父之兄弟則又為己子之伯祖叔祖由是而為再從
三從由是別而為大宗小宗有父則有母有夫則有婦
而父族母族妻族皆由是而有而謂之三族九族矣九
族即三族合父族而論則原於一人之身合母族妻族
而論則原於夫婦二人之身故一人之身散而為千萬
人之身則理一而分殊千萬人之身皆原於一人之身
則分殊而理一但自陽變隂合以來鍾為人物合下自
有許多於許多中自然有髙有下故由是而有長幼長
幼者父子之積也既有一家之長幼則又散而為千萬
家之長幼有千萬家之長幼則不可無一人大為之長
者以治之使其下皆聴命焉由是而有君臣君臣者又
長幼之積也至於朋友則是自有長幼以來同門異户
自然有志相同而道相合者相與講明義理而朋友立
焉故三綱五常非聖人强立之皆順天下自然之理也
孝悌者不過一順而已孝悌兩字能盡其道便治得天
下何也通天下皆有父子皆有兄弟皆有夫婦使天下
之人家家子孝而父慈家家弟恭而兄友家家夫義而
婦聴朋友者專只講明此理以明教詔則天下太平矣
君臣之分萬世常定矣又豈待為之君者威驅勢廹操
刑罰法制以臨制天下而强天下以為臣哉故孟子曰
人人親其親長其長而天下平人人皆知親其親皆知
長其長天下豈有不平之理孟子教諸侯必曰謹庠序
之教申之以孝悌之義又曰壯者以暇日修其孝悌忠
信入以事其父兄出以事其長上可使制挺以撻秦楚
之堅甲利兵矣孝悌兩字可敵堅甲利兵是豈小事蓋
甲兵者主於爭而已其心未必順孝悌者以吾之順敵
彼之爭爭者億萬人惟億萬心順者三千人惟一心也
人徒見聖人説平天下在於治國治國在於齊家齊家
在於修身修身在於正心正心在於誠意誠意在於致
知致知在於格物平天下許大事却只原頭如此甚小
遂以為聖人迂濶不切之談而言管商功利申韓刑名
者徃徃相與笑之殊不知聖人乃是執要以御詳因心
以為教從聖人之言則天下自然順服從管商申韓等
言則天下不過强服强服者豈能得其心服哉故强服
者其勢則必爭爭則亂順服者其心必順順則治亂者
以逆治者以順也夫聖人豈自修其身而不問他人之
身修與不修自齊其家而不問他人之家齊與不齊哉
自修其身所以使天下皆化而修其身自齊其家所以
使天下皆化而齊其家一國之人皆身修而家齊則國
治矣天下之人皆身修而家齊則天下治矣故聖人不
求之國不求之天下只求之身與家家齊而國自治國
治而天下自平矣所謂格物致知誠意正心皆是理㑹
修身事誠意正心要全此理格物致知要窮此理無非
是理上推去也有子謂其為人也孝悌而好犯上者鮮
矣不好犯上而好作亂者未之有也亦正是此意程夫
子曰孝弟順徳也故不好犯上豈復有逆理亂倫之事
程夫子順徳兩字説得極好孝悌是子愛其父弟愛其
兄故謂之順徳因人所固有亦謂之順徳徳順則無逆
矣天下所以不治者只是民好作亂好作亂者豈不是
平日以下犯上之人敢於以下犯上豈不是平日不能
孝悌之人惟其不知有父則不知有兄不知有父兄則
不知有長上不知有長上則豈知有君不知有君則乖
爭凌犯之習成寇攘姦宄之俗熾反逆簒弑之事兆矣
不孝悌其原甚微縱而至於犯上極而至於作亂其禍
甚大人可以不孝悌哉孝悌是為仁之本故有子曰君
子務本本立而道生孝弟也者其為仁之本歟言孝悌
乃是本君子專務為此則本根既立而道自生孝悌是
本仁是道故曰孝悌為仁之本為仁是為仁者之事猶
言行仁也程夫子曰言行仁自孝悌而始又曰仁主於
愛愛莫大於愛親故曰孝悌為仁之本孝悌者乃為仁
之本非孝悌是仁之本也譬之造屋孝悌是箇屋基為
仁是後來就上面造屋儻若不先築基如何可以造屋
孝悌之人姿質好坏墣正便做得求仁底事仁者天理
之公合天地萬物為一體自吾親之愛推而至於無所
不愛孝悌者愛親故為仁之事從上面起去聖人又何
以專教人以求仁哉蓋仁者吾性中之所固有也人不
求吾之仁則是不識吾之性不識性安識心不識心終
日猖狂妄動逆天悖理至於犯上作亂是去禽獸不逺
矣何以為仁故孟子曰仁人心也又曰仁也者人也謂
仁者乃人之心體得此仁而後可以為人易曰君子體
仁足以長人蓋天下之人皆同此性同此仁吾體得仁
則可以為天下人之長則是體仁不特可以為人又可
以長人也人為天地之心盡得人道然後撑拄得天地
故曰為天地立心此是多少大事吾聖人教人只是從
孝悌上起夫子又曰弟子入則孝出則悌謹而信汎愛
衆而親仁孝悌謹信便要愛衆親仁愛衆即是要盡仁
之用親仁即是要為求仁之助聖人何嘗一語不教人
求仁哉學者又豈可不以此為第一事哉
　　講義四
　子衿刺學校廢也亂世則學校不脩焉青青子衿悠
　悠我心縱我不徃子寧不嗣音青青子佩悠悠我思
　縱我不徃子寧不來挑兮達兮在城闕兮一日不見
　如三月兮
此鄭人刺學校不修也學校不修雖上之人之過然亦
下之學者自有以致之故詩中但責學者無一語為上
之人怨其曰青青子衿子佩者指學子之衣服而言也
青東方木也木屬仁古之學者以求仁為第一事故入
學之服皆服青青青子衿青青子佩思學者相與服此
衿帶此佩而游于是學之中也學校廢則不來游來歌
矣故思之曰青青者子之衿也今不來游於是焉能無
思乎故曰悠悠我心又相與責之曰縱我今不往子寧
不繼此音響而來乎此朋友責善之語也謂我之不往
固非矣子而來猶可以不使學校無人也而不嗣音可
乎下章却只換韻意與上同末章則深警責之矣挑達
輕薄跳梁之貌城闕城門車馬往來之地紛華盛麗之
衝也學者不在學校間則在城闕間矣此最害道雖聖
門弟子如卜子夏亦曾從裏面打交衮來但是聖門弟
子天理能勝人慾耳昔者子夏瘠而忽肥夫子怪之問
其故子夏曰商入聞夫子之道而説出見紛華盛麗而
喜二者交戰於胷中故瘠今則夫子之道勝故肥子夏
當來豈不稍為紛華盛麗所惑但是又愛夫子之道故
終於夫子之道勝人徒見子夏於肥之時方是夫子之
道勝殊不知當來見紛華盛麗時與聞夫子之道時已
有輕重淺深分數不同矣説字樂意深喜字樂意淺聞
夫子之道即已深説見紛華盛麗處便只畧畧淺喜當
受病時受得已輕故易於用藥也使當時見紛華盛麗
而説聞夫子之道但喜便不易勝矣然子夏尚有此病
若顔子則全無此病食簞飲瓢一如列鼎玉食不知是
簞瓢在陋巷如華屋雕牆不知是陋巷故人不堪其憂
顔子便不改其樂不但是樂又乃朝斯夕斯更無改易
非深有見於夫子之道一於天理而無人慾能若是乎
然古人為學直是真實更不作偽子夏見紛華盛麗而
喜時直認是喜到不喜處真箇不喜却非是如今人心
中實愛紛華盛麗到口中又强言不愛也此子夏在聖
門所以為篤實懸鶉百結而不憂處貧賤如富貴也學
者直是要到此田地鄭人責學者所以終以挑達城闕
為戒者也城闕紛華盛麗之地人所以愛之者只是見
未破耳歌樓舞館撞鐘擊鼓秦娥趙女窈窕列肆雕車
翠幰充塞道路忽來倐往驟有即無無非假偽瞞弄之
具無一事真實縱使人人留聰明於姦聲亂色放志意
於浩飲狂歌連如是三朝五日不得息鼓舞之餘厭倦
即生矣孰若開巻有益日對聖賢稍有所得其味無窮
乎惟是這處看不入所以愛那處儻於此有所得則回
視紛華盛麗殆猶草木榮華之飄風鳥獸好音之過耳
也豈足道哉若存心於此則大害於學方其學時念念
遊戱身雖學校心已城闕如此則於學問徒費日也故
詩人深警之曰一日不見如三月兮言一日不在學校
而挑達城闕便如是三箇月不學然則一日縱放其心
便用三箇月日工夫亦趕不上也前輩謂撑船上灘著
氣力撑不上一篙纔慢退下十數丈矣今人玩嵗愒日
宜其所學無長進也又豈止不見一日如三月而已乎
挑達兩字最學者所當戒挑達有輕薄之意學問决不
是輕薄底做得故聖人必曰君子不重則不威學則不
固欲要有威儀欲要學得在已堅固須是於重字上著
工夫重便是持敬輕便是無敬心重則放心可收拾輕
則心轉放矣孟子曰學問之道無他求其放心而已矣
且首言曰人有雞犬放則知求之有放心而不知求哀
哉哀哉兩字此孟子𦂳切喚醒人處雞犬放失尚思求
之心放不求是待此心不如雞犬也豈不哀哉講至此
忽有一人問鄭亂世學校不修詩載在五公子爭以前
至子産時相去已久如何是鄭人尚欲毁鄉校莫是學
校不修之詩在欲毁鄉校後否曰非也不修但是上之
人不留意下之人不入學耳非謂即毁去學宫也然此
亦是國之學也鄉校者周之時二十五家為閭閭有塾
五百家為遂遂有序二千五百家為黨黨有庠其時學
遍天下鄉校蓋閭塾黨庠之類也國之學縱不修鄉之
校却未廢迨鄭人遊于鄉校以議執政然後子太叔欲
毁之賴子産不肯曰使夫人退而㳺焉以議執政之善
否其所善者吾則從之其所過者吾則改之是吾利也
若之何毁之若非子産主張則亦毁之矣然鄭人亦有
取毁之道聖人之教人聞人過如聞父母之名夫子居
是邦不非其大夫非特包周身之防亦是重責己輕責
人意思與人不求備檢身若不及與其議執政之善否
孰若察吾身之善否乎今之人但知説他人不是未嘗
檢察自家不是此一失雖某亦有之因戒學者亦以自
警
　
　
　
　
　
　
　
　
　雪坡集巻九
欽定四庫全書
　雪坡集巻十
　　　　　　　　　　　　　宋　姚勉　撰
　　賦
　　　秋懷賦
天時倐兮如流西杓揭兮復秋露零零兮蘿薜風嫋嫋
兮梧楸草蛩凄兮夜弔夕陽亂兮蟬愁嗟物理兮若此
焉人情兮銷憂想征夫兮天涯嵗月悠兮未歸懷故鄉
兮千里羌目斷兮䰟飛悵思歸兮閨中罷膏沐兮飛蓬
角枕粲兮衾爛耿獨夕兮誰同夕風起兮凄凄瞻大火
兮流西氓蚩蚩兮多寒嵗無褐兮疇衣棗纍纍兮欲丹
寒苦早兮隂山哨騎肥兮將馳兵何時兮戍閒節物驟
兮駸駸日復日兮秋深幾何人兮悲秋羌獨集兮予心
微無酒兮以逰酒莫銷兮此憂彼其子兮不知覆謂予
兮何求嗟時事之日非暑已退兮寒凄嘉禽逝兮鸇擊
蕙蘭摧兮蒿肥簷雨兮浪浪寐復寤兮宵長西風兮鴈
行梗泛泛兮異鄉望家山兮飛雲明月思兮故人我不
如兮季鷹思鱠魚兮羹蓴孰有山兮可耕孰有溪兮可
釣願從子兮是問一登臨兮長嘯
　　　蘭國賦(為左/氏作)
孔素臣之苗裔兮厥鼻祖曰丘明謂蘭有國香兮載於
傳感麟之經耳孫有味乎斯言兮爰嗜蘭以為朋若靈
均之在郢兮蜕衆濁而獨清夣天與己國兮以蘭而為
名其封疆雖不越夫九畹兮塞宇宙而皆馨試周逰其
邑都兮芳菲菲其若英繚夫容以為池兮扈江離以為
城建薜荔而為門兮合百草使實庭蓀壁桂棟兮匊椒
成堂辛夷為楣兮葯之為房芷葺荷蓋兮橑之杜衡戸
素枝而赤節兮家緑葉而紫莖天氣如春二月兮光風
泛其載榮又如秋之云初兮露瀼瀼兮朝零人好脩而
信姱兮俗嚮清而偭汙久而不聞其香兮若居夫沅湘
與澧浦荃為之君兮蕙之為妃杜若為之大夫兮菊為
卿以相之君子衆芳之所萃兮紛揭車與留夷薋菉葹
不使盈室兮屏萸榝而不使充幃服蘭衽之芬菲兮結
蘭佩之陸離焚蘭膏以為炬兮蘭藉烝以為爢啓蘭宫
而擢秀兮闢蘭省以儲材演綸言於蘭坡兮萃緗帙於
蘭臺士同心而如蘭兮斷金其利民化善人之蘭室兮
無薰染乎鮑魚之肆芳草不為蕭艾兮荃蕙不變而為
茅惟以蘭為可恃兮匪薰蕕之混淆鼓蘭枻於江之湄
兮擁蘭旌而在郊朝馳馬於蘭上兮夕弭駕於蘭臯人
間乃有斯國兮無一蔓之穢雜雖壤地之褊小兮可并
包乎六合於兹焉且止息兮憺清興其安窮倐蘧蘧而
形開兮乃得之於夣中寐既寤而復思兮欲彷彿其遺
跡乃種蘭乎丘園兮重之郊圻之申畫遂開國於兹土
兮奄其疆域加千本為食邑兮餐風晨與露夕亂曰以
蘭為國兮蔓草必刪願移之吾國兮徧國中而皆蘭為
國之道兮種蘭乎觀
　　　梅花賦
壬辰之冬雪霽寒麓有二其客訪我梅屋炙晴窻之新
暄酌癭樽之清渌值余梅之暖吐巧裁鏤乎氷玉出臞
僊於山澤揖處士於巖谷微風天落暗有清馥幽閒淡
雅照水横竹客謂主人曰天英地華融為百花或以香
珍或以色姱觀其爭麗而奪秀蓋亦千芳而萬葩何吾
子之皆不取而獨内交乎斯梅耶主人顧客而笑曰養
竹于庭所以標醉吟之清滋蘭在畹所以風靈均之馨
君子好恬而樂素不羨侈而慕榮桃李華而近浮松栢
質而少文未若斯梅之為物類於君子之為人今夫異
萬木而獨秀冠羣芳而首春是即君子之材拔衆萃而
莫倫立清標而可即正玉色以無媚是即君子之容羌
既温而且厲寒風怒聲悄無落英嚴霜積雪敢與爭潔
君子之節也瑤堦玉堂不増其芳竹籬茅舍不減其香
君子之常也在物為梅花在人為君子皎茵璧之連接
瑩壺氷其表裏既物我之通稱又焉得舍此而取彼兹
予所以内交於斯梅而植之以為庭實也方其林梢盡
枯瓊蕚孤出霜風肅肅庭有愛日負朝暄于檻砌而繙
玩乎書帙此時此花味我閒適又如殘雪在簷寒月侵
室浮雲四巻天宇寥閴倚欄干而長嘯遇神人於姑射
此時此花助我飄逸嗟吾屋之半間陋纔止於容膝惟
此花之清絶相娛笑以朝夕開醉襟於酒觴生妙思於
吟筆使予舍此而他好殆將喪志於玩物矣况夫若作
和羹爾惟鹽梅味可世資從古以來方將薦實於鼎鉉
豈徒脱跡於塵埃彼百花之紛紛亦何有於我哉客聞
此言色笑心悦挹清芬而度酒嚼瓊𬎼而嚥雪醉相枕
而不知同一夣於霜月
　　　嫉蚊賦
顧余宅之近市兮既湫隘而囂塵值炎夏之藴隆兮加
倍蓰之惔焚夕余冀其小紆兮復擾予以聚蚊風箑倦
于長驅兮煙烽煩于屢薰曾一寐之不遑兮羌雜揉而
紛紜予也中夜以興振臂拊髀而長嘆曰嗟哉黍民𦕈
然汝形喙纖鋭其鍼利翼浮儇而絮輕不爽處于髙朗
之區而潛伏于奥僻不顯行於大明之書而竊出於昬
㝠大之不能如虎豹之怒以戕人之生也次之不能如
蛇虺之螫以傷人之形也顧所求之幾何特血肉之微
飽曾奚足以害人酉營營而至卯蓋類乎無所能之小
人徒聚其力而為君子之撓若乃熾日方夕餘暑未收
體倦氣呀珠汗雨流敧枕風櫺庶幾少休乗日入而慝
作大呼類而嘯儔鬨焉如雷滃然如霧趨炎附熱蔽牖
蒙戸忍長日之枵腹謀一食於向暮遇裸裎而不為凂
吮痂癬而不為汙隂肆毒而中傷慘有甚于膚愬方睡
睫之欲交忽奮拍而驚寤左方驅而右集東忽散而西
聚盈耳根而鼓譟藹萬口之和附羣攻競齧多不知數
飢無所擇飽不能去纍纍紅粒滿壁羅布襁童驚泣竈
婦嗔怒呼燈就爇隨觸隨仆曾不為之加少羌難得而
驅捕受其患者居多極人情之同惡爾其風榭豪室氷
館貴家簟紋凝水厨羃䕶紗無纖隙之可入雖一喙而
莫加何蓽門而陋巷爭鼓吻而摇牙彼蟲類之齧人固
有蚤而有蝨或傍縁而肆侵或跳梁而逞黠然皆緘口
無聲潛伺竊發獨爾蚊之可憎蓊喧譟而强聒如自鳴
其得志曾不思其苟活此其為患之最深而國人皆曰
可殺者也予又重哀之曰嗟嗟汝蚊何役役兮形則
微眇志戕賊兮乗時炎熱投間隙兮晝伏夜動謀血食
兮羣聚成雷聒終夕兮維爾之故不能息兮欲粉汝形
特一摑兮煙烽火燧矧可炙兮仁心愛物微亦惻兮汝
寧擾我不汝敵兮物盛必衰不可極兮今勢雖張後則
衰歇兮秋風掃除影滅跡絶兮
　　　戰蟻賦
蟻之有生微軀眇形穴居蠕動為蟲之靈禮克辨於尊
卑智能卜乎晦明羣慕羶而沓集各銜粒而經營語其
義則感恩而穴犴言其勇則萃力而制鯨合庶彚以概
觀亦有能之可稱何弗安乎性分乃從事於戰爭若乃
柱礎潤流濃雲鬱興潢潦慮及丘垤思升授兵於審雨
之堂整旅於檀蘿之國列行五而序進勢有類於征役
數越千萬隊分什伯黍民肆騰翥之勇𤣥駒逞奔驟之
力初曼衍乎牆隅旋圍繞乎砌側登爽塏以屯集養鋒
鋭而待敵縁堦厯坎負塊依石若創營而立壁也交持
競齧以力相格若陷陣而縱撃也弱者散驚强者攻克
若追奔而逐北也利吻如鉗各銜所獲若獻俘而斬馘
也方且圍户之前入穴之隙軍㧞幟而漢勝師館穀而
晉食隳沙礫之樓觀空羶穢之儲積乃整衆而還歸類
志滿而意得一寓目而觀戲吾重為之太息使殷師聞
之必以為牛鬬之可駭而䝉莊覩此豈獨哀蝸戰之不
釋耶嗟夫太樸既分百偽斯動逐利隨欲鬬智角勇弱
役於强寡奪於衆迭相憑陵日鬬而鬨雖以蟻之至眇
亦紛拏而總總又孰知夫擾擾之無益而南柯之為夣
耶是不獨蟻之為然也天下之區區何以異於蟻穴之
微人心之好競何以異於羣蟻之知相古先民鞠旅陳
師蓋欲戢乎暴亂非樂耀於兵威奈世道之日遷異徃
聖之所為韓白騁其巧孫吳奪其奇驅萬姓於鋒鏑爭
一戰之雄雌竭民膏於中國要邊功於外夷財力既凋
憂患乃隨鑒在邇而弗悟轍既覆而尚追安知教修而
崇服徳敷而苗歸蓋亦曰佳兵者不祥之器聖人不得
已而用之
　　　宜堂賦(為張/倅作)
魯丘稱好賢之詩兮曰如鄭之緇衣惟周司徒之善於
職兮國人美之而曰宜適子館而授粲兮衣茍敝而又
改為邈千載而誰嗣兮乃復見於此時粤髙安之勝區
俗清媺而易化乃以從遊赤松之仙人而為平分風月
之別駕居無何而政成思欲樂其閒暇爰啓新堂以宜
字之騁椽筆而成記發江山之潛輝有龎者眉左扶右
携來觀厥成載笑載怡私問于公之客曰宜堂之名何
居其此堂之宜我公乎抑我公之宜此堂乎顧天衢之
方亨兮展驥足于千里决非如休亭主人所謂之三宜
也又非如竹樓使君所記之六宜也以宜字堂厥有其
義客如知之願為父老言公之意客曰叟不讀公之記
乎公之意在於爾民而樂事其寓也故其為堂也不雕
其楹不峻其宇席可函丈室如環堵寓意於鼓琴弈碁
之間而意不在於樽爼托興於賦詩吟嘯之時而興不
在於歌舞故能無所徃而不宜而斯堂也亦真宜行樂
之所是故煙晴景明花菲栁縈則宜於春翠隂鬱蒼氷
壺晝凉則宜於夏風露鮮霽則宜於秋之晨雪月爭清
則宜於冬之夜焚香讀易則宜於自公之餘品茶評詩
則宜於對客之暇頌聲溢清水之庭訴牒稀蔽棠之舍
此宜堂之無所不宜者也况夫鄰碧落之洞天對蓬萊
之絶頂荷山自獻其萬狀錦江横陳乎千頃揖安期於
九霄吸流霞之八景宜騎氣而馭風而游于方壺圓嶠
之境又不特製菡萏於劍池酌清泠于丹井也宜之義
大矣哉孰為之宜蓋有其故鈴閣無有蠏之嫌寮幕深
詠魚之趣全芒刄於解牛微捷徑之窘步此堂之所以
為宜而斯名之所以無負也言未已父老欣然而笑曰
宜之義知之矣而斯堂則豈公之所宜乎我聞佩僊花
吟紫薇時則有白玉之堂列三槐植九棘時則有中書
之堂公之所宜盍宜於此而豈止宜於分雌堂之半席
乎客以為然遂從而歌之歌曰
公作新堂是名以宜可以飲酒兮可以賦詩攬風月兮
無邊樂朝暮兮四時身軒冕兮志丘壑匪堂之樂兮樂
民之樂時和嵗豐兮民物阜康公領嘉客兮來宴斯堂
撞鐘兮擊鼔鼓咽咽兮醉言舞祝公眉夀兮俾熾而昌
公宜天下兮豈止宜於此邦抑公之宜兮奚堂之居匪
槐堂之位則玉堂之廬
　
　
　
　
　
　
　
　雪坡集巻十
欽定四庫全書
　雪坡集巻十一
　　　　　　　　　　　　　宋　姚勉　撰
　　詩(七言絶句/)
　　　春日即事
梁燕無聲半掩闗晝長人静覺春閒閒中却有農歌起
聲在晴煙緑處山
　　　花下聞鶯
吹花不起午風輕懶絮閒絲颺暖晴詩料滿前收不盡
海棠花下又聞鶯
　　　催海棠二首
燕子銜春已㡬時嫣然未見茜紅枝天開錦幄烘晴晝
着力東風一夜吹
把酒叮嚀蜀海棠睡紅何似未忺粧不嫌老杜吟無句
定為淵材恨少香
　　　海棠一夜為風吹盡三首
翠底紅嬌得幾時不甘飛動雪臙脂問天借醒書窻眼
為報東風且慢吹
不作天開錦幄紅却成急雪舞回風多應欲襯吟春歩
綉出香裀展逕中
海棠自是百花僊霞袂霓裳下九天昨夜詔歸紅玉闕
但留翠幄鎻晴煙
　　　海棠落盡葉間猶見數花
狼藉吹花一夜風錦裀織就錦機空葉間尚有餘春在
深處嬌藏四五紅
　　　花障
緑外穠黄白外紅一屏香錦立春風天真歩障豪難敵
借與王家賽石崇
　　　緑隂
紅滿芳蹊緑滿叢未湏惆悵怨東風緑隂正耐經秋㸔
不比花纔十日紅
　　　晝歩江村
碧空一片水雲飛竹裏人家午唱雞江路雨晴芳草潤
杖藜行遍水東西
　　　山中
俯掬清泉潄齒牙仰㸔白日照山花山中閒趣誰能㑹
更過僧房話午茶
　　　豫章道間
平疇雨過稻花香草木風前舞翠光天意知儂今日出
先期一夕薦新凉
　　　書塘浦橋壁
宻邇松楸彩霧開卧龍行矣起春雷大揮椽筆剛題柱
即日髙車駟馬來
　　　題桂籍
年來文物盛江西捷幟聮翩報錦溪好把香名題此籍
此題已兆杏園題
　　　廷唱日待漏麗正門
觚稜片月影將西鵠立宫門待啟扉驕馬似龍旗似雨
不知誰是狀元歸
　　　鏡齋相士求詩二首
鵠袍待對滿京華剛許癯儒作探花性淡不知花可探
班頭獨立紫宸衙
人間鏡是無心物物到皆知醜與妍欲得一雙如鏡眼
中書堂裏坐捜賢
　　　贈賈相士
相見湖山記昔年吟肩坐聳聽寒猿秪今面目何曽改
剛被人呼作狀元
　　　謝田賢良送蓮藕
京陌塵埃渇肺腸藕蓮分恵帶湖香羨君一葉穿花底
醉吸荷筩月露凉
　　　遊湖
雲錦香中着艇撑煙霞髙處歩笻登寺逢好處都遊遍
身似西湖過夏僧
　　　玉井亭觀蓮
幾隊紅粧擁葢青凌波僊子立娉婷晩凉孤坐香風裏
如在西湖四望亭
　　　題江山風月樓三首
明月清風不用錢謫僊吟思浩無邉此清若也錢能買
金谷人湏勝謫僊
江上清風月在山葉舟赤壁蜕塵寰坡僊心事君知否
不取一毫天地間
風月江山自四時个中誰識活天機㑹渠結峙融流意
方解吟光弄霽歸
　　　題梅谷詩藁
不與春風落世間萬山明月雪漫漫谷中更有人如玉
招隱不來清夢寒
　　　丙辰冬和樂魁聲道四詩
蘭芷懷思未敢言美芹良欲獻君尊八珍側畔堪容得
虎豹狺狺踞九閽
白柄長鑱曉入山欲尋黄獨駐君顔雲深路晦東風雨
惆悵空携竹笥還
龍堂魚屋悵君歸桂楫荃橈葢九芝望斷碧雲天愈逺
美人南浦竟安之
時節驚人欲折心空堦片葉又秋侵燕歸鵙止渾閒事
只恐山寒雨雪深
　　　雪中雪坡十憶
近水新栽一巷梅而今雪裏想齊開只愁夜後花幽獨
誰與携笻踏月来
此君應似舊平安瘦節森然㝡耐寒萬葉瓊瑶光照眼
夢披鶴􁑵倚欄干
磥砢擎雲十丈松氷髯不剪照瓏鬆曉窻明眼山前雪
猶似巡簷㸔玉龍
對床風雨飽曽聽聽雪敲窻更自清舊日擁爐聮句樂
而今欹枕打篷聲
近郊勝處小雲居一水如龍凑佛廬長記釣蓑披雪去
磚爐温酒煑溪魚
倚空銀管立嵯峨㸔雪湏登窣堵波一覽瓊田三萬頃
分明掌上見山河
氷襟玉袖幾交遊儘自風流勝子猷有興可乗應不盡
定無門外便回舟
萬箇琅玕遶舍青風聲相和讀書聲蛛絲近日應侵几
孤負虛窻照雪明
帳窣銷金舊党家未知清處在煎茶便應歸去燒松葉
細碾槍旗煮雪花
欲折梅花寄故人驛無來使草成茵輕風細雨分寒暖
已是江南數日春
　　　題雲窻
詩材無限思無窮歛在唐人四句中叅透此闗猶細事
作詩知道始為工
　　　贈畫師二首
虎頭筆法得来親佳士相逢必寫真今代英雄良不少
未知誰可繪麒麟
胷藏天巧錦雲梭萬象都收入網羅只作蟲魚非磊落
安排手筆寫山河
　　　贈石工二首
削玉裁成巧自然雲根水骨更無堅不知可助媧皇否
補取人間缺處天
禹世龍門巧鑿人傳來心法妙通神倩渠斵取擎天柱
撑拄明堂億萬春
　　　章釣僊吹鐵笛善醫眼與齒相説法尤髙
穿雲裂石笛聲秋興在江湖一釣舟貫栁無魚囊有藥
直鈎應是太公鈎
嚴於治齒要如軍治眼當如愛䕶民此術儘堪為世用
釣魚船上豈無人
眼眵書册隠廬蝸徤論誰聽落齒牙説起元龍湖海志
扁舟又欲出蘆花
　　　贈吳相士二首
不分麞頭愛虎頭世間能有幾封侯何如静去修天爵
此貴人人可得求
盡道狐裘勝緼袍誰知富貴只鴻毛急流若使真能退
不作神僊更自髙
　　　贈髙眼陳相士(并序/)
　　天下有兩等眼一俗眼一具眼具眼識人於未遇
　　方窮而知其達俗眼窮則毁之達則譽之者也豈
　　惟世人凡以卜相名號為能知人者其眼亦徃徃
　　而俗窮也則曰子未可問舉第既達則曰吾嘗許
　　其舉許其第窮達各一舌是何號為知人者亦若
　　是邪獨陳髙眼者則未然方丙午秋榜將掲髙眼
　　謂予曰子虧籌可惜予時頗忿其言越明日榜掲
　　予與胡英甫皆自正榜出而亞方驚異其虧籌之
　　言有詩遺之己酉其説復爾亦騐今秋髙眼至予
　　迎謂之曰予今無功名妄想矣子非再來以虧籌
　　相語乎偕坐而笑髙眼睥睨良久謂予曰子今雖
　　不虧然亦虧舉首矣今年春秋作解頭吾已屬之
　　他人子當詩賦薦予亦未甚信其語越旬日榜掲
　　予春秋巻果失利僅以詞賦為第二解頭春秋則
　　予畏友胡季㢸也夫許人薦易許以某經薦難乃
　　果如其言豈其嘗以舉首許季㢸故不復可以䛕
　　我姑以詞賦薦許之遂幸中耶抑真有所見耶以
　　丙午已酉之言驗之則真有所見亦若可信髙眼
　　言既驗復來索詩予問其丙午之詩安在則壞爛
　　於醬缶間久矣不復有矣窮則棄其詩達則復索
　　其詩髙眼亦轉而俗眼耶予所喜者不喜髙眼今
　　日䛕我之言獨喜髙眼前日不䛕我之言予之心
　　無窮達髙眼之眼不當有窮達然後髙眼益髙而
　　俗眼自俗予不復作詩恐他日復為所棄髙眼曰
　　子明年且上第他日見吾將以錦軸裝詩進矣予
　　笑曰世間有是人耶眼雖不低俗不可醫乃賦吾
　　庭前之梅以清其俗詩曰
請君着眼相吾梅自是羣芳合遜魁但有一般難相處
玉堂也似竹籬開
　　　再贈(癸丑十月/)
黄金在手亦能揮争奈無錢自忍饑未得酬君錢百萬
且先持此一篇詩
　　髙眼執去秋筆帖來取相錢驗之是醉狂時所書
　　髙眼之言則驗矣予一窮入髄安得有錢百萬以
　　償相債耶輙效顧虎頭施財例以詩予之諺云一
　　字直千金一金漢法一斤金也此詩二十八字是
　　亦二十八千金矣髙眼笑曰其如字不堪煑何
　　　贈尋賢相士
三載湏尋一狀元難尋却是狀元賢近時横浦梅溪老
方是人中第一僊
　　　殿直求賦狀元遊六街詩
玉絲鞭裊散天香十里欄干簇艷粧但念君恩思報稱
懶騎驕馬過平康
　　　離京留題蔣店
閤門傳㫖放朝參歸覲親庭曉整驂葵藿丹心猶戀戀
五雲繚繞望宫南
瓊瑶為室玉為臺隔岸羣花照水開莫道此樓容易上
天香曽到此中來
　　　宿珠橋見龍上天
升天舊説有神龍今覩蜿蜒在目中莫道已騰霄漢了
願施霖雨作年豐
　　　贈李樞幹三首
身方否極當如泰命到通時亦似窮此事摠皆由自己
筭來都不屬天工
盡道掄魁世所榮誰知須要似王曽鳯池身到渾閒事
如董如何豈足稱
富貴功名不足誇肯將一第博榮華春分正欲均天下
何必長安㸔盡花
　　　贈達齋術士二首
昔年甕牖讀書時誰許蟾宫第一枝今日誤恩纔入手
便來争説鳯凰池
鳯凰池上亦何榮道義曽知有利名達則春風天下共
窮時曉雨隴頭耕
　　　贈吕南叔談命二首
開口談天數似麻向人諂笑詫榮華惟君説命能窮理
説到精微别一家
龍首皆求到鳯池此心只為利名馳吾儕所志惟天爵
厚禄髙官摠不知
　　　再贈尋賢相士二首
逢人説相不求錢春色湖邉一醉顛眼法自髙人幾㸔
不尋富貴只尋賢
姦蔡邪丁兩貴臣目光不瞬漫精神相師若有尋賢眼
莫㸔包羞禄位人
　　　再贈陳髙眼二首
髙眼先生本姓陳閲人多矣妙通神地爐傳得麻衣法
恐是希夷身後身
狀元出應河連䜟人説先生相法真更有河連丞相出
不知髙眼屬何人
　　　贈蔣儒宗筭星辰
㸔破浮榮醉色醒如貪青紫豈明經只煩君把天機泄
四海如今幾福星
　　　贈張山人談命
等閒客裏捧茶甌説到人間第一流圯上遺編今在否
異時來問赤松遊
　　　贈古鑑相士
以古為名便異今况能有鑑照人心舊聞古鑑知興替
借與清朝獻六箴
　　　贈趙碧眼相士
　　李白唐宗英也能識郭汾陽今趙明叔亦天姓乃
　　能知斛峯李先生先生當世第一流人物也能知
　　之賢於識汾陽矣敢借斛峯先生韻送之
拂袖蓬萊羣玉峯伊人不可遡游蹤煩君喚起山中睡
為説蒼生渇雨龍
　　　贈天台相士
龍榜鳯池俱細事十年身到待何如問天乞取百年活
圖得山中飽讀書
　　　贈鄒相士三首
浩蕩狂風晝雨霾燥田渇雨欲生埃煩君為覔為霖手
傾倒天瓢澤九垓
玉帳元戎過福州誰擔此擔向邉頭中宵敧枕難成寐
底道儂無隔夜愁
人生有子萬事足不問官稱有與無老子希文何事好
踏渠脚歩得堯夫
　
　
　
　
　雪坡集巻十一
欽定四庫全書
　雪坡集巻十二
　　　　　　　　　　　　　宋　姚勉　撰
　　詩(七言絶句/)
　　　題小西湖
主人胷次一西湖新展蘇堤小畫圖待種梅花三百本
請君雪裏訪林逋
　　　再題小西湖(和張𤦺韻/)
閤前白倚竹扶踈梅似逋僊柳似蘇待向山椒結茅屋
更添偉觀占江湖
深深晴日漲湖煙開着蓬牕飽㸔蓮只怕客來童放鶴
又催花裏棹歸船
記得臨風玉樹前聽詩長愛思飄然肯來重結鷗盟否
新有湖亭八九椽
　　　題恵政橋
生愁杜宇呌津橋呌入南人贊眡朝安得砥流如此石
康衢日日聽童謡
　　　題藍橋
芝堂自瑞天朝宋竹郡久更江左唐願似誠齋詩句説
朝京舊路再筠陽
　　　題長沙鋪
君向長沙驛舍來驚心此路想遲回漢庭賈傅曽還否
風撼空山葉欲堆
　　　題左國寳後村
桃李隔墻花滿園卯君曽此賦東軒秪今左氏莊如許
恰在東軒近後村
　　　題胡景顔雙清堂
盤桓松菊陶元亮俯仰山泉白樂天長謂若人無復有
後身却在石溪邉
　　　題靈溪道旁水閣
一碧無波湛淺溪釣舟已繫打魚歸碧山黄葉排如畫
中有聮翩白鷺飛
　　　題崔莊庵壁
碧潭見説有龍蟠萬里滄溟氣欲吞此去風雷轟蟄起
大施霖雨霈乾坤
筆峯秀聳帶溪縈人傑當知是此生説與山靈湏借助
從今姓字達天京
　　　題月巖
巖影嵌空月欲圓天風吹動碧雲端到天一半已如許
真到廣寒應更寒
　　　題松風閣
萬松排立撑雲表虛籟生風秋月皎了翁安在不可呼
雪鶴飄然下林杪
　　　題鵲巢寺
脩竹蕭森影過墻屧聲寂不響回廊道人獨坐清無對
飽殺薫風一味凉
　　　孤山納凉
雙鷺窺荷弄水香一蟬嘶栁送斜陽京華凉處惟湖上
更有孤山第一凉
　　　遊冷泉亭宿四聖觀
晝日追凉到冷泉晩風呼酒醉湖邉醉中興懶休歸去
試叩丹房借榻眠
　　　題四聖觀小蓬萊
湖光平接碧天開浮世笙歌下徃來箇是蓬萊真絶頂
如何只道小蓬萊
　　　四望亭觀荷花
面面湖光面面風可人㝡是白芙蓉分明飛下雙雙鷺
纔到花邉不見踪
　　　孤山聞木犀
湖面清風拂酒盃異香一片自天來明知不是荷花了
金粟漫山昨夜開
　　　木犀
絲絲朝雨濕牕紗薄日疎雲弄霽華可是都城秋事早
新凉更有木犀花
賣花擔上買秋光分貯氷壺沁曉涼滴取露珠供硯水
筆頭已覺帶天香
甆缾對貯碧金叢萬斛香藏一粟中侵曉起來清馥滿
夜來真睡廣寒宫
　　　芙蓉
水芙蓉了木芙蓉湖上花無一日空巻却水天雲錦段
又開歩障夹堤紅
　　　遊下竺園
穿洞扳巖日幾回瘦笻欲去復徘徊園丁亦怪經行數
笑道今朝官又來
　　　九月十日晴
簷雨牕風隔夜秋曉㸔天宇忽雲收菊花尚在仍佳節
未必今朝蝶已愁
　　　九月十三日飲湖上
閉門十日厭塵埃纔見湖光眼便開㝡愛平堤楊栁外
幾舟撑去幾撑來
　　　别西湖
别了東坡更樂天重來薦菊又明年欲行且止真難去
再泛西湖半日船
漸是梅花雪片時鴈書底苦趣歸期雖然未賞西湖雪
猶及梅花第一枝
　　　道中即事
路盤山行崖挿天儂行山頭下有船逆船上遲歩行速
舟人指儂誇為僊
霧氣澒濛水氣蒸上與寒日爭昏明江心有船不可見
惟聞咿啞摇櫓聲
霜融霧消又作晴四山日氣烘春明黄葉如金紅如錦
枯梢無葉更覺清
心馳家山恨不飛兩旬欲作一日歸征衫尚絺未足苦
天寒親老未授衣
蕎麥花開如雪鋪新霜寒早半欲枯故山今年熟此否
讀書夜飢需餅爐
誰家玉雪花嬌兒頓足嬉笑牽爺衣韓家阿拏今已矣
有誰門前迎我歸
天晴日短亦覺長客行一日兩舍强道傍蕭蕭木葉下
天風又辦明朝霜
橘纍金印楓錦衣夾路相照生光輝我非買臣與季子
但有菊佩芳菲菲
我亦欲懐三赤珠陸郎有母繄獨無治生復無人諫止
亦豈能有千頭奴
怪梅蟠屈如龍蛇小紅如粒欲作花雪坡一株恰如此
歸歟月明㸔横斜
　　　道傍紡女
道傍女子雙髻鴉兩足如雪踏紡車村莊人家只如此
齊宫歩歩生蓮花
　　　贈陸伯容
掛琴無壁一長吁可是儒冠竟誤儒好把清波回涸轍
莫教白眼哭窮途
　　　陳明卿覔瓦葢屋
玉川幸有數間屋子美怕巻三重茅為君覔費易陶瓦
夜牕寫詩聴雨敲
　　　早起觀雨餘蛛網
嫩凉催讀矮牕書曉色初分恰雨餘莫笑頽簷無活計
四邉寳網掛真珠
　　　七夕分韻得絲字
柳子中庭乞巧時始知抱拙不汙卑向令早似愚溪日
未必緇塵湼素絲
　　　題蜀江觀
　　漢中元元年光武中興三十有四年也是夏洛陽
　　醴泉湧出飲之者痼疾皆愈自建武數至中元三
　　十二年然光武興於更始元年尚有二年也寳祐
　　丁巳上即位亦三十四年矣瑞蜀江觀靈泉復湧
　　功與漢泉等先是淳熈十二年曽湧觀以是建今
　　復湧是吾君聖徳昭天漏泉軼漢光規孝祖也不
　　然何此瑞復見瑞之陽乎維時先臣某嘗歌詠之
　　矣某不肖逢今昌運詎敢黙然謹拜手稽首而作詩
光武中興三十年愈民痼疾發靈泉吾皇何止如光武
瑞井宜通瑞錦邉
孝祖淳熈極盛時此泉曽發蜀江湄綉衣酷吏雖湮塞
難掩公朝賜石碑
飛昇千載許旌陽一念吾民尚未忘循吏儻憐民疾苦
開泉療疾又何妨
幸喜甘霖做嵗豐靈泉又奏濟人功但令姦猾銷聲好
莫禁民躋壽域中
　　　題嚴子陵釣臺
倡周節義有夷齊釣渭鷹揚可太師西漢頽波無砥柱
先生只合一綸絲
扁舟誰不過嚴灘喚醒貪夫醉夢寒名教扶持真百世
豈徒當代懾曹瞞
封了全燕不復臣友朋從此廢天倫子陵不為光皇屈
要識君王有故人
懐仁輔義戒阿諛萬古先生兩句書長徃不來安有此
始知王佐在樵漁
　　　除夕前一日湖中望西山有感
西山青處近家鄉先世衣冠正此藏明日千門俱祀嵗
墳前誰拜一爐香
　　　思江南筍蕨
先生亟去理山齋筍蕨春甜味正佳一夜東風催變緑
筍吹成竹蕨成柴
　　　贈陳龍湖
蜿蜒寒碧捲深清一洒甘霖澤萬生此際莫驚蟠蟄好
近冬時節不妨晴
　　　題王昭君
謝却君恩入塞塵宫花從此不能春丹青莫恨毛延夀
婁敬先為作俑人
　　　送周縣尉(卿月/)滿秩歸
清浮寒露在氷壺一節三年更不渝莫道來時琴鶴在
而今琴鶴一齊無
采棒年來可怕人先生一念只慈仁吏奸却立晴氷曉
民瘼皆甦化日春
鄉户生愁役破家買田助義息紛譁從今閭里皆安業
男課犂鋤女績麻
自古髙安欠學宫新庠贊立竟誰功青青子佩争絃誦
總在先生化育中
方今天下少貞廉廉有如公豈暫淹見説東皇思柄用
姓名已向玉瓶拈
　　　送京學林申甫
　　京庠林申甫余舊同舍生也庸齋先生趙端明嘗
　　為書小隠萱堂四大字申甫復欲余書既有先生
　　銀鈎鐵畫在前後學不敢僣也姑各賦之詩
林飛倦翼已知還小隠何妨且住山未始便為長徃計
回頭魏闕五雲間(右小/隠)
萱草忘憂底鮮忘慈親鶴髮坐髙堂羨君有此忘憂得
如我添憂萬斛强(右萱/堂)
　　　送歐陽(應䕫/)
　　瀧岡六一先生鄉也舊有祠中廢弗葺應䕫請於
　　郡興之是可嘉尚索詩為賦
祠宇重修復舊觀喜知家世未灰寒秖今陛下如仁祖
安得先生作諫官
　　　寄題章貢劉氏麗曉樓
玉虹翠浪雪堂詩底事山光曉獨竒㸔取隂雲都捲處
直湏天下大明時
　　　題梅莊郭成甫瘦吟帙
倚着梅花讀瘦吟氷章雪句照人心未應只為吟詩瘦
且占春風笑上林
梅似臞僊瘦為詩清寒直欲不勝衣吟成雪裏調羮句
此句却令天下肥
　　　小漿題壁用趙信國韻
雲脚崢嶸日欲西釣舟箇箇泊前溪客牕不寐君知否
枝上饑烏夜正啼
踏梅聊爾過江西月裏漁竿冷挿溪料想故園春事好
亂花深處聽鶯啼
　　　菊節宿白沙次友人韻
野市難為側帽紗家山猶逺雪鷗沙退之尚有衣堪凖
悔不留君醉菊花
　　　贈李森幞頭
　　冠幞非古也然所以莊其首則亦古意京師工此
　　製者甚多獨真李官人為第一求詩為賦之
如龍驕馬出東華競指横烏席帽遮盡道李家模様好
㝡宜頭上帶宫花
　　　贈施大夫履鞋
漏院穿霜聽徹更催班影踏禁花行不湏更待尚書諫
聽履先知有直聲
　　　贈劉仲圭占牌
書銜莫羨一條氷美職髙官不足稱何事只存天爵貴
令名長與日俱昇
天巧都存篆刻中得君刀筆即榮通鳯池誰信曽三入
闗吏猶猜八十翁
　　　張道夫惠大小硯五走筆戲謝
蛾眉五硯列牕前漬墨磨丹總可憐試向鶯鶯主人問
大鬟何似小鬟妍
　　　贈敷上人遊五山
拄杖挑雲過五山無心出岫倦飛還參禪未用多行脚
道在如如不動間
　　　贈煜上人石牕
八牕本體自玲瓏鑿石為明更不同遮莫獼猴常應外
直湏蟾月鎮當中
　　　寄感山二詩僧
　　到感山尋雪山樵詩僧不遇寄以詩又入旃檀寮
　　中見几上有江南麥詩問誰作乃有如是佳句衆
　　以真半顛對問居何地則云南峯王月莊云是嘗
　　欲見余説詩者雖未識亦合寄以詩
欲聴茶鼎轉風松底事雲房白晝封應在山中採樵去
雪深何處問行踪(右寄/雪樵)
讀君桑葦踈籬句知得猶存用世心拄杖借將來解虎
不湏深卧白雲深(右寄/半顛)
　　江南麥詩欲改一字謾録于後江南麥似草離離
　　哨騎貪青隔岸嘶驚得村翁無計較旋樵桑葦縛
　　疎籬元本是多計較改作無字覺尤有味顛以為
　　如何
　　　贈僧雪翁
雪翁來覔雪坡詩氷雪相㸔太絶竒一片紅爐參徹了
梅花香透玉横枝
　　　丙辰祗召入京道信州題一杯亭
山行頗覺興悠哉到此何妨飲一杯爛醉不湏愁世事
明朝醉醒又愁來(趙福王飲/一杯於此)
　　　南臺(福王/所建)
一片荒碑立翠苔空餘基址鬱崔嵬此臺湮廢渾閑事
山北如今未有萊
　　　跨鶴臺(唐時有僊人于/此跨鶴昇天)
僊人白日上青冥鶴去臺空喚不應千載令威歸得否
雪堂有客夢如氷
　　　寄題茶山(汪玉山為大魁後/從曽茶山學于此)
文獻風流想故家玉川室邇已人遐何時細賞文清竹
與客同煎陸羽茶(文清公有/手植竹在)
　　　題祥符寺(鐘樓前有古/木可三百年)
山在雲間幾上梯㝡髙縁有福王祠尚憐不及樓前木
得見祥符極盛時
　　　贈長老洪野衲
舉目茫茫宇宙間畏塗險甚太行山鑊湯隨地無氷處
只有僧廬野衲閒
　　　洪長老惠藤杖
髙僧挑月一枝藤惠我登山脚便輕澒洞風塵豺虎惡
從今險路穏支撑
　　　㳂江買魚不得詢之則前此多為官船所强取
　　　　故有亦言無因成三絶
江行安可食無魚問着笭箵總道虛底事官船渠不賣
從來汚吏喜侵漁
分明翠籠掩金鱗鼓枻飄飄不可親底事官船渠不賣
官人不是愛魚人
人間到處有魚羮我亦扁舟栁下横一任官船渠不賣
歸歟鱠玉煑深鐺
　　　過麻子湖遇逆風有作
我自甘心欲背時舟行一任逆風吹去帆今日誇輕捷
只恐前灘也怨遲
自喜扁舟載月明渉湖底事不宜輕象痕深没風仍順
今日天公亦世情(時見有自吾州解官歸/者數船滿載且遇順風)
來去船皆欲便風天心豈解兩相從儂㠶一順渠應怨
不若從渠且苦儂
兹行已誤出山來得就蓴鱸亦快哉造物莫嫌歸未是
故教風力倒吹回
世道如斯决意歸此心不怕八風吹吾生忠信無休日
天下風波有定時(時丙辰/十二月)
　　　次鄒希賢買魚不得三首衍為漁翁問答六詩
　　　　問漁翁
撥剌金鱗競躍淵决非明月載空船有魚不供行人買
莫是漁翁不愛錢
　　　　漁翁答
游魚驚餌總沉淵一任携竿晩立船今世有錢人總愛
漁翁豈獨不貪錢
　　　　再問
魚器如何盡擁虛未應寒鬛總依蒲終朝竟夕渾無得
莫是君鈎太直無
　　　　漁翁答
𣺌𣺌澄江湛碧虛風㠶一幅掛輕蒲吾鈎豈直魚鰕設
入釣文王未解無(栁文一釣/易得文王)
　　　　漁翁問
見説京糧舊日籯學將湖舫入江撑而今歸去應無事
蘆笋蒿芽錦鱖羮
　　　　答漁翁
茅屋無金可滿籝湖邉小艇却堪撑縱無介甫魚羮飯
也學東坡飽菜羮
　　　和陳和卿四絶
絶交久是孔方兄賒得村醪小欵迎君豈真無食肉相
夜來𬞞筍太僧清
梁燕無聲晝掩扄若為消此畫堂清急呼覔句陳無已
莫撚吟髭且一枰
蚤裏溪人又饋魚未容歸興動蓴鱸秪今更辦開蔬供
君若來遲釜恐無
空齋長夏永如年鶯囀林隂鷺水田只好更尋棊一局
莫孤花影午時天
　　　和龔宗諭五絶
多少掄魁豈獨今道心誰勝利名心只知晁董前頭立
何似周程樂處尋
吾儕從仕為家邦豈羨科名世少雙激浪湏㸔巋柱立
犯顔安可畏郎撞
學不求名况為官官甜初不似儒酸無能富貴都磨滅
真作浮雲一様㸔
聞僅二知雖賜也道傳一貫必參乎已私克盡融天理
表裏通明月在壺
名下惟知不可居誨言終日反三隅愛人以徳今忠獻
莫道前賢久已無
　　　勸學示子元夫
事業功名在讀書聖賢妙處着工夫區區只為潭潭府
不敢如韓訓阿符
　　　弈棊有感
奕秋鴻鵠未湏驚一着才差敗一枰不信但來茅屋裏
紙棊盤上㸔輸贏
　　　己未秋杪敵騎雲擾聖主神斷斥逐元姦臺臣
　　　　始有抨彈之疏因成二絶一惜言者之後時
　　　　二願局面之堅凝也
牕紙暾紅枕上知破寒初聽一聲雞雖無風雨瀟瀟度
也勝隣家曉不啼(右失/曉雞)
積雨霖霪忽報晴元來依舊有清明霜天護取晴牢着
莫放寒雲半㸃生(右喜/新晴)
　　　嘲猫
斑虎皮毛㓗且新綉裀嬌睡似親人梁間縱䑕渾無䇿
門外攘雞太不仁
　　　嘲燕
蓬蒿塞徑掩柴闗紫燕離巢更不還大厦連雲成就日
重遊簾幙有何顔
　　　詠蜂
百花頭上選羣芳收拾香腴入洞房但得蜜成甘衆口
一身雖苦又何妨
　　　贈電眸陳相士
巖電當年説阿戎清談于世竟何功君今雙目真如電
舉世忠邪一覽中
　　　贈談天星數王子貴
談天客子晝敲門相對晴牕話一樽到底忘言方是妙
梅花枝上㸔乾坤
　　　雪後同友人觀梅
簷珠瀝瀝雪初晴酒滴寒槽雜溜聲旋釂梅花斟夜月
人間那得箇般清
　　　和姚𣙜院送茉莉韻
清甚氷葩淡不粧能從盛暑到秋凉瓊樓合着移春檻
却向山齋供凈香
　
　雪坡集巻十二
欽定四庫全書
　雪坡集巻十三
　　　　　　　　　　　　　宋　姚勉　撰
　　詩(五言律/)
　　　新晴散歩
晴曉芳蹊潤幽尋得自怡露粘行草蝶風舞罥花絲竹
靜聞鄰話林虛度客棋意行無伴侣池上只鶯知
　　　春日即事
行野醒春困㸔山立晝晴鳩啼青樾破鷺匝緑秧行物
到忘機樂人因逺俗清覔詩無斷句敲板午茶聲
　　　山齋
茅齋住翠林一逕總清隂澗近水聲入牕虛山色侵讀
書依竹靜送客出花深此地無塵俗令人長道心
　　　芭蕉
窻外幾芭蕉幽懷慰寂寥晩宜風颭颭秋稱雨瀟瀟清
滴漁篷碎徐翻鳯扇摇進修期似爾日日長新苗
　　　嵗暮
嵗莫仍為客書空黙自嗟鴈聲催念友魚鱠起思家廊
静風鳴葉窻虛雪入花醉鄉聊避世天外自寒鴉
　　　山市
路詢山市宿店近石橋横老水穿簷過低窻照水明雨
聲凄客思野處惬幽情沽酒聊牽睡茅柴醉不成
　　　舟泊蘭溪湖頭市遇雨
望燈投野市衝雨泊征船茅店不容客栁堤聊枕舷欹
眠濤拍枕起坐漏沾肩夜半瀟瀟歇推篷月在天
　　　送王仲安歸武昌
武昌洲畔去端不為魚肥要超初平石同娛萊子衣夜
長秋雨急天濶白雲飛何日鵲烏喜北風鴻鴈歸
　　　登四聖觀月桂亭有感
　　石刻云紹興十三年清凉居士韓世忠建
將軍休戰伐居士號清凉亭創煙蘿古山深月桂香夢
䰟猶朔漠風景已錢塘徃事都休問鐘聲又夕陽
　　　登北髙峯
秋風吹鬢影凉意足登山人立晴林杪猿啼霜霧間好
山多佛占浮世只僧閒我亦耽竒者禪扉日叩闗
　　　冷泉亭納凉
人間方鼎鑊个裏獨氷霜自是清難濁能令暑亦凉客
遷愁瘴海妃浴涴温湯惟有兹泉冷冷中滋味長
　　　放生池納凉晩歸
湖面輕煙起前山漸不分鐘聲連寺答人語隔船聞吟
客衣生月歸僧笠帶雲及城門未掩燈火已紛紛
　　　湖上隠者所居
家計松梅竹日程琴酒碁呼猿僧到處放鶴客來時壁
上皆蘇字窻門只白詩卜鄰心已决未得買山資
　　　病後乆不到湖上晩與客到斷橋
病後乆不出未知湖上秋偶逢佳客至小作斷橋遊荷
暗仍香岸栁疎猶舞樓相期明月夜更此放扁舟
　　　次劉仲山餞歸韻
幾同湖上飲俱愛晩山青雅趣方泉寺離舟又浙亭贈
行詩自好愁别酒休醒後夜思君處桐江傍客星
　　　富陽道中
翠駕凋零盡芒鞋響葉聲晴江潮後緑寒日竹間清曝
背翁微睡挑包僧自行離京纔一日便覺惬幽情
　　　道傍水閣
一川澄不動山色浸分明噪晩鴉寒甚窺魚鷺瘦生人
家江閣好天下釣翁清想此幽居者何知有利名
　　　丈室
蕭然丈室虛彷彿似僧居影與身為伴琴和鶴也無飯
時三種菜香畔一函書不似僧家處曇曇髮幾株
　　　贈徐處士
劒津徐處士湖海盡知名術造勾庚妙書研遁甲精寒
齋留爾乆别驛若為情定赴秋風約西湖酒重傾
　　　客中遇雨
名韁驅逺役挈挈未遑安春只雨中過花從客裏㸔水
聲添昨夜風力盡餘寒但喜前程濶不愁行路難
　　　及第歸入江西界
得得還初隠秋風信馬蹄此心宸極北今日大江西戱
綵呈君賜擎珠教御題家庭真樂近蓐食聽晨鷄
　　　送梁新恩夢靁歸鄉
晝錦賦歸歟梅花萬里餘同盟難此别後㑹定何如袍
緑為親壽編青課弟書燕山今再有五桂耀鄉閭(梁氏/有五)
(桂/坊)
　　　送王希聖歸興國赴舉
之子趣裝歸占黄已在眉雕蟲觀暇日薦鶚信秋期喜
有傳衣鉢慙無助鼓旗㨗書來報我端的菊花時
　　　贈煜上人
遶院蕭蕭竹僧中爾獨清佛燈行道影梵磬誦經聲露
葉晨蔬熟風松晝茗烹夜深誰伴侣月在石窻明
　　　送趙僉判(與輻/)美任二首
佐幕此三年邦人盡説賢吏寒清夜月民暖小春天祖
帳旗交綵歸裝石壓船甘棠在何許積粟市橋邉
底事三年裏纔膺兩薦書邦侯辨寳晩使者設羅疎知
已初何計能官自有餘漢庭今欠者子政與朱虛
　　　與毛教授
　　州有典客吏以賄得官天基節乃敢立祝壽班雖
　　前此嘗吏之者亦不羞也而廣文毛丈獨能叱而
　　去之充是心以立清朝必能排姦邪去不肖矣喜
　　而賦之詩
舉世無清濁誰歟障倒瀾獨能驅鴈鶩不使汙鵷鸞此
事雖云小其人已可觀近來峩豸者欠此廣文官
　　　次陳肩䕫韻
蠻觸争蝸角興亡土兩丘一家文到古萬世月行秋鰲
可三山冠鵬湏八極遊胷中治安䇿時事幾堪憂
　　　贈廬陵三劉神童
唐時劉正字今復見廬陵珠樹三根秀金門一日登贈
君無句錦覔我到溪氷不為炎凉變童年有此能
　　　寄題上饒周儀仲西疇
聞君負北郭築室扁西疇緑水人家曉黄雲穡事秋吾
生如有此外物更何求堪卜東鄰否耕餘着釣舟
　　　送胡教授之沅水任
君今鳴木鐸名與芷俱香後夜月千里美人天一方徃
追湖學躅更挈楚臣芳了却臯比事歸來振鷺行
近聞沅水路今亦是風寒忠信如先教邉陲儘易安勿
云師可去甘與國辭難文武能兼盡功名更好㸔
　　　有感
范張心許友餘耳面為朋世路巇於嶺交情薄似氷綈
袍非舊戀結綬况同登亦莫他人責先施恐未能
　　　夢太夫人如平生
山鹿隨麋樂林烏反哺慈傷心惟夢裏有母似兒時愛
子平生念思親隔世悲松楸霜露冷北望淚交頥
　　　靈源上太夫人塚
一别慈闈面春風十五花不知人有母誰念子無家社
雨鄰巢燕清明壟樹鴉動皆傷感處慟哭夕陽斜
　　　題族子霆伯西征録
閒味西征録霜橙嚼鱠虀俊聲壓湖北詩派接江西鎮
日心相憶何時手重攜相期一樽酒重與叩雲溪
　　　贈玉隆都監周抱一
一别丹霞洞何年到此邦犬隨燒藥鼎鶴伴改詩牕談
柄風生席清標月在江西山聞欲隠來訪鹿門龐
　　　晨興
晨興未梳盥此興亦何清㸔竹鈎簾坐澆花遶逕行葛
巾聊復正塵事即時生安得簞瓢足扄門遂野情
　　　贈趙神眼
杜門人事少排闥相師來童子忙驅鶴先生正㸔梅煩
君滕口説如我豈身媒水鏡能司馬隆中覔異才
　　　安象祖携子餞行英爽可愛贈以詩嘉其有好
　　　　徳秉彛之天必能世其家
西蜀安公子為謀不在身倚楹惟國事于道亦忠臣偉
矣雙書藁清哉箇逸民丹心天所相宜有此麒麟
　　　和姜明甫
詔放山林去時人冷眼㸔新詩為我贈髙義似君難又
説同年弟尤知取友端市將梅子隠冠尚貢公彈
　　　和葛徳逺
脫兎驚罝逸潜魚畏餌逃山林聊復爾湖海可曽豪藥
笑多方誤棊嗟不着髙且湏随野鹿共此食苹蒿
霧豹文雖隠風蟬蜕即僊伴書猶有劒食硯豈無田發
藻多師董思經敢笑邉晩成知大器天詔正求賢
　　　挽十尊長居士
聘君今已矣月入少微星又失宗盟長空悲族譜亭生
芻嗟莫致歌薤若為聽只喜隂功在三槐已緑庭
　　　又代作
鹿門龎徳公欵段馬少遊古人不可今君賢抑其流清
風足廉頑厚徳亦鎮浮君今復古人善士吾何求
　　　代挽甯西雲
杜牧先銘墓淵明自祭文兩賢真造理百世又逢君把
釣溪沈月著書山鎻雲誰能上遺藁堪辟木天雲
　
　
　
　
　
　
　
　
　
　
　
　
　
　雪坡集巻十三
欽定四庫全書
　雪坡集巻十四
　　　　　　　　　　　　　宋　姚勉　撰
　　詩(七言律/)
　　　元日試筆
今嵗新元㝡喜晴宿隂都化作清明氣從地角天涯轉
春向梅邉栁上生鵷路五更鏘劒佩虎闗半夜出弓旌
羣賢儻在新除目懽喜山中飽菜羮
　　　元宵雨
東風已辦上元晴入夜敲簷又雨聲天下更無燈可賞
雲頭應是月孤明遥知日甸驚回禄未用星橋詫太平
旅舍一枝梅在燭照人紅影十分清
　　　遊曲江分韻得日字
曲江磯頭山崒嵂此景江南誇第一漁舟晩弄暖波閒
市樓春映晴嵐出擁肩寒吟入圖畫席地草飲成真率
更叩僧房借榻眠再上山椒約明日
　　　遊感山題甘露臺
講師曽此雨天花臺築山椒幾嵗華一葢雲松擎羽葆
四盤江水走龍蛇好教絶頂崚嶒出莫放濃隂薈蔚遮
應有醍醐餘味在僧房試覔一盃茶
　　　題西湖竹閣寺
入門纔見萬琅玕便覺玲瓏日影寒峯勢近環簷外立
湖光更好竹中㸔煙霞古淡僧容瘦風露清髙鶴夢殘
已占兩亭凉坐足再湏登閣倚欄干
千古清風白樂天昔時曽此飽談禅自從西閣無吟跡
惟有東坡嗣舊傳来徃秪應湖上寺聽聞誤說海中僊
我來再拜祠堂下笑摘巖花薦井泉
　　　瀛嶼(孤山御園/中凉坐)
自是瀛洲近帝鄉孤峯宛在水中央地雄海上三山境
天與僊家六月凉雲母屏寒蒼檜色水精奩啟碧湖光
雪中來此尤湏别好着珠蓑棹玉航
　　　觀畫竹
外間盾日正相仇忽有清風起筆頭坐對不知三伏熱
起行如與七賢遊洗空京洛塵埃氣化作江南水石秋
我有一溪恰如此因君思去理扁舟
　　　詠金橘團
雪不能甜橘小酸若為有此蜜氷團比將金彈可勝軟
嚼破水精如許寒泉石碎聲鳴齒頬乾坤清氣入脾肝
京華六月塵生渇賴爾煩襟得自寛
　　　思家信不至
又是秋風入芰荷尚無黄耳到如何慈親想自精神健
嬌女應添智慧多踪跡自嗟成漫浪利名底苦欲奔波
幾時了却胷中事只傍南溪理釣蓑
　　　有懷學子
吾生傳癖更書癡俳笑紛紛獨喜隨篝火共窺韓子筆
煮茶細説杜陵詩論交無此知心友得句常于見面時
一念不教千里隔慈恩花下夢㣲之
　　　有懷族子
秀出吾宗獨有君等閒相别又秋新江山憔悴生歸思
風雨凄凉夢故人天境儘供分石釣雲溪擬卜住山鄰
何時對酒聽佳句洗我胸中一斛塵
　　　贈陳栢堂道士
孤山古栢鬱蒼蒼中有髙人住此堂峻入太空摩日月
清蟠勁氣挟風霜葉餐曉露通僊藥子爇宵煙謁帝香
已結嵗寒方外友願分一半白雲鄉
　　　題釣臺
等閒伸脚動天文湏信乾坤繫此身天上有星猶是客
漢庭何事肯為臣秪當泉石容真隠安可文書役故人
豈但雲臺髙不似釣臺草木至今春
　　　送陳新恩赴殿
桂花香滿月輪秋穏送鵬程萬里遊身近清光瞻帝座
手攜多士上瀛洲戊申奏對規模濶庚戌掄魁氣數周
陳亮自來天下選老年更好作龍頭
　　　送同窻趙章甫上舍入京(壬子/春)
正誼羣英自藹然喜君已是着先鞭翼摶北海三千里
身在西雝尺五天學舍快升優褐上酒樓莫戀軟紅邉
雙親教子相期切成取功名趂妙年
一别西湖又見春夢䰟長是繞湖濱為煩竹閣揩題墨
更向梅花道故人槐市舊逰休復問龍門佳客尚能新
明年儻共昕庭對願過當時蔡與陳
　　　寄鄒希聖兄弟
槐花又向此秋黄槐未黄時趂早忙龍到水髙衝浪化
鵬因風厚貼雲翔棠金鏃取霜筠健越砥磨開電劒光
努力晨窻并夜案天庭已動桂枝香
　　　和郡侯勸駕韻
聖朝珍重設儒科總總英賢入禮羅天下豈無偕計上
日邉此獨得人多僊橋快應龍頭䜟工席忻聆燕衎歌
雅志不為温飽計尚期勲業等山河
睎顔欲進聖門科何意嫦娥剪緑羅拾紫不知如芥易
一紅也覺占春多興賢借此雙旌重得士歡於五袴歌
九萬扶摇風力健穏吹槎馭上天河
　　　和郡侯喜雨韻
玉龍捲動海千尋一滴天瓢水尺深農父帶雲耕宿潤
使君喜雨入新吟浪低麥隴收難速針短秧疇挿未禁
三日頓回生意滿天心只在我公心
　　　送趙判縣(崇曖/)美任改除閬倅
仁如愛日潔氷壺鞭不曽施豈用蒲吏服官清羞鬻獄
民憐邑窘競輸租甘棠舍在春常滿行李船空月亦無
展驥分州猶未稱合於紫禁着飛鳬
　　　和劉月湖縣尉
不見元城不泗州令人媿汗直如流獲瞻沂水春風㸃
説到濂溪太極周我豈能為前軰役君真合向古人求
攷亭一派今寥落還肯同登道閫不
　　　用樂魁聲道寄李後林韻寄聲道
尺書春寄忽驚秋未見新除入報郵鐡漢尚踈丞相馬
玉兒肯伴秀才牛欲令世事更新易可使時賢不進休
子職顯揚千古事聖恩深重更龍頭
一葉梧桐喚動秋分投閒散亦無郵超踰未羨詔金馬
遲鈍不妨騎土牛天爵夐殊人爵貴偽心那似徳心休
讀書豈為榮身計何必三公要黒頭
　　　再用前韻寄後林
别來知是幾三秋書倩洪喬懶作郵帛足忽傳來自鴈
軸腰更喜大如牛信知葢世名非枉吟到驚人句未休
何日杖藜參口訣歸來閉戸學從頭
貞心古榦健凌秋人似淵明愧督郵覽徳未能儀舜鳯
干時那肯食秦牛紋楸失着誰能整黄間同機底未休
杜若山中人窈窕白蘋風嫋楚江頭
　　　送王新恩赴省
老泉坡頴成名了曽應君家木假山父與子偕升禮部
弟隨兄去入賢闗龍驅萬馬空如洗鳯挟雙雛逸莫攀
早早歸來榮晝錦緑衣争映綵衣斑
　　　送萬仲榮赴省
梅梢枯處忽東風魁壓千花一㸃紅歡喜馬頭飛雪處
安排龍首綵雲中内訌外阻憂方大東拄西撑䇿已窮
試了南宫趨北闕好輸鯁論發天聰
　　　送童子敬赴省(乙卯/)
滿望飛騰幾許年一聞充賦喜如顛金經爐冶鋒方銳
木飽風霜節始堅此去穏登雲裏路定知榮冠籍中僊
近聞上蔡鸕洲合一似前年錦水連
　　　送王元髙兄弟東上(乙夘科/)
前嵗親從月殿回素娥引領到瑶臺桂枝指㸃教先折
僊籍披陳㸔後來恰見拱辰名字接一如公序弟兄魁
預將消息而今報好作百花頭上梅
去去龍門客又新一鞭猛過禹濤春竚觀極論陳三䇿
切莫潜兵救八人沂國素無温飽志梅溪不作諂諛臣
二難兄弟當如此及第歸來喜拜親
　　　送羅道甫歸廬陵應舉
西風滿路桂枝香催整登雲歩月裝羣軰總皆推徳行
三年稔已聴文章琅琅議論須披腹𤨏𤨏功名只探囊
捷了早來談傑作聳聞鳴鳯瑞朝陽
　　　送陳縣尉之太和新任
古來尉自號神僊况是棲身快閣天好向盤根施利器
如登熟路著先鞭可知豈患無知已自愛應能不愛錢
近世末僚卿相少願儲逺業繼前賢
　　　送洪右司去官
戀陟懷遷怕去官近時君子退如難中書堂拂髙風袖
神武門留太華冠此舉直堪驚醉夢斯人端是障狂瀾
先生真正平齋子凛凛清標萬古寒
　　　寄題陳肩䕫兄弟夢草堂
謝池草句本無竒千古流傳五字詩秪是可人醒枕席
許多生意在壎篪信渠風雨聴眠處快甚江山得助時
顧我此懷今已矣羨君兄弟撚吟髭
　　　寄題陳肩䕫雲錦窻
八窻面面受新凉萬葢盈盈擁靚粧倩得天孫雲杼軸
織成騷客錦衣裳雨翻緑浄盤中玉風攪紅嬌鏡底香
箇裏捜詩㝡竒絶吐為黼黻五文章
　　　奉題吕氏宜老堂
此堂清不着珠璣只要雙親佚老宜春酒儘堪眉夀介
斑衣長似乳時嬉婦垂鶴髮陪姑緯翁撚銀髯課子詩
飽飲菊花潭上水鷄窠猶自拜孫枝
　　　和豐城鄒端簡韻就送其歸
千里攜書謁帝閽如君忠義出天根筳篿已卜回淵聽
寸草還思報厚恩且共漁樵談帝覇豈無豪俊整乾坤
細吟窻下廬山句亦欲鄉人訪道原
批了龍鱗歸釣魚江濤帖息果天歟腰雖未印衣重綵
囊縱無金箧有書日可事劉宜令伯天教名子更僑如
本原培養非愚計逺業何妨厚自儲
　　　題百花林書堂
書堂静占百花林蜀錦香浮一逕隂楊栁軟風吹雨醒
海棠輕霧擁春深盈樽有酒供清醉滿眼皆詩足勝吟
氷雪相㸔人更好竹君梅友嵗寒心
　　　溪山堂翫月(施府判/别業)
前山杳靄翠煙凝幾㸃踈星隔岸燈不是飛來千里月
如何照徹一壺氷天開圖畫無窮趣人在林巒㝡上層
動智静仁湏有得欄干莫只等閒凭
　　　招友人鳯山觀雪
霜風纔辦兩朝晴怪聽敲窻又雨聲一夜忽生虛室白
六花已與短簷平酒斟銷帳真成俗興盡扁舟且未清
想得鳯山髙處好試來着屐水精城
　　　入京遇雪(正月/二日)
馬頭雪絮舞花深便覺新陽改故隂天上素光開玉府
眼前一色是瓊林定知洄曲師當捷且把新豐酒獨斟
萬木怯寒頭正縮梅花一㸃露春心
　　　道中積雨
纔起程時雪絮春雪餘又是雨兼旬肩輿聊復能安穏
歩屧其如受苦辛楮賤米窮嘗世味風餐露宿鍊官身
一朝儻有青雲上莫忌泥耕水耨人
　　　贈俊上人雪崖
雪崖來覔雪坡詩崖險坡平雪摠宜毎羨僧房聞竹折
終强俗客聴窻知巖收泉竇無聲溜石壓梅花側出枝
到了紅爐融一片湏還門外尺深時
　　　題道士碧潭
幽人何處倚漁竿百頃清潭浸碧寒不動一波疑水定
中涵萬象覺天寛山將螺髻堆銅鏡月借玻瓈現玉盤
莫作窈深無底㸔是間應有卧龍蟠
　　　贈朱五星
貴賤由來不自齊巧將躔次説髙低星環雲漢胸羅列
斗挹天漿手獨提太乙昨傳當蜀道文昌今喜尚江西
中興氣運應從此試問何時復聚奎
　
　
　雪坡集巻十四
欽定四庫全書
　雪坡集巻十五
　　　　　　　　　　　　　宋　姚勉　撰
　　詩(七言律/)
　　　廷唱謝恩
赭袍黄屋儼臨軒獨立班頭領衆僊五色雲乗金殿日
一聲雷繞玉除天浮榮何敢矜科第實地惟知學聖賢
深重君恩無以報疾風草勁雪松堅
　　　恭和御賜詩
叨塵愧甚鶴乗軒誓報洪私敢塞源回有聖明真願輔
軻於仁義豈忘言清朝長欲諸賢在公論常扶一脉存
湛露獨霑慚過厚盍推四海徧皇恩
　　　聞吳山鐘
舉世昬昬醉夢中一聲震撼自天宫鼇呿大海三山動
獅吼危巔萬獸空待漏早朝驚假寐求衣宵起寤宸聰
湏臾濁霧都收歛喚出扶桑皎日紅
　　　寄題武安節推同年萬君定翁露香堂露香取
　　　　趙清獻公夜則以日所為告之天也是官也
　　　　葢清獻初仕云
盡將心事冩成碑大要操修在不欺此一瓣香前軰似
只三箇字老天知素瓶貯豆應先滿匹馬攜琴料自隨
吾榜得人今又盛㑹排介甫擊升之
　　　送鄭編修(偘/)子四省元
文章得印天嘗靳家世傳燈古亦疎幸甚遷能紬石室
惜哉昶亦誤銀車君今自是人龍子名復髙横薦鶚書
讀飽鄴侯三萬軸放高通徳舊門閭
着身書帶草堂中得與郎君硯席同能學鳴蟬宜賦好
不求野鶩自書工壯懐直擬聮龍虎别恨休驚背燕鴻
他日東山香宇宙格齋方不負誠翁
　　　次韻黄東野徳明且識初識
敲氷燒葉煮槍旗一笑平生識面遲道上孔程傾葢日
酒邉賀白解貂時飽叅霽月光風趣似讀晴煙暖霧詩
(未識黄先聞有晚煙晴/帶濕春霧暖生香之句)甚欲為雲從上下只愁龍去𣺌
無期
　　　奉餞萬安贊府兄長之官
有客來從仕國中多時竹馬閙兒童争言記壁崔斯立
今屬詩家姚武功一節清如金掌露十分明似水晶籠
先聲已好為官易飛鶚聮翩遇順風
天下如今怕縣灘廬陵見說縣尤難抉捜隠匿嘖豪戸
遲鈍催科怒上官革弊有方湏是漸䘏民到底莫如寛
萬家壯邑雖煩劇邑相能賢儘易安
吾族年來亦自竒兩年兩度報𤓰時班行笑我難安脚
州縣輸君省皺眉學不濟時非有用官能及物儘堪為
山林肥遯方深密夢入春池但寄詩
　　　和趙提刑韻送吕堂長主簿
道在顔瓢樂不憂清風端可繼前修朅將西澗重新了
莫是東萊再出不學校諸生俱嚮仰文章太守共賡酬
戍𤓰忽及東吾道輕重從知繫去留
擘脯鈎鱸倩老羝離膓那肯話酸悽題橋舊事傳卭蜀
衣錦新榮耀㑹稽(蜀人又得/閬州主簿)未領衆星朝極北且擎一
柱立天西鳯鸞止止寧棲棘五色雲間有紫泥
　　　乙卯七月庚子魁祀禮成同舎諸新元相與宴
　　　　擬鹿鳴也故敢亦擬勸駕詩呈幸領此意
四州八邑此同窻鏗石鏘金日擊撞鵬翼相將摶北海
龍頭更奪過西江蒿苹是日開先宴茰菊他時捷各邦
横浦自期吾豈敢玉山對䇿又無雙
　　　次友人示詩集(辛亥/春)
杖藜㸔笋數犀株天墮香雲五色書落月照人驚夢昨
光風識面記春初珠駢巧語誰能揀錦比新詩逈不如
轉讀轉佳難去手眉間愁思為君舒
錦江前日解征鞍剰擬春衫凖酒歡杜宇有聲催客去
海棠無伴與誰㸔而今栁巷青春老又是秧塍白水漫
君欲相思湏命駕休言别易盍簪難
去嵗春風客帝京西湖煙雨過清明蘇堤畫舫春三月
天竺清鐘夜五更行李褁書歸舊隠野花沽酒賞新晴
只縁未讀時文熟端合山中且菜羮
　　　次韻諸友遊雲居
又是東風栁絮時催春尚喜杜鵑遲雨晴蔓緑侵髙木
風定殘紅閣舊枝眼底好山娛意思耳邉幽鳥話心期
雲居見説郊行樂不得騎驢背錦隨
絮風絲日颺新晴望栁前川學大程浪不起花澄沼徹
雲無留葉太虛清林間整屐聞鶯語竹外搘笻數蟻行
底事春愁都減盡新來不似舊鍾情
　　　和松窻主人薦墨客詩
乆不欹眠聽說詩心茅又塞介然蹊那能蠶雨鳴窻葉
徒自鷄天舞甕醯詩態笑㸔雲靄靄客懷喚醒曉凄凄
龍香惠我真安用君有佳篇好自題
　　　和通判直閣立春聞鶯
寂寂江城又立春土牛何物竟無神試傾官酒梅花畔
不似園丁菜把新綵勝豈留良夜夢紙窻静拂隔年塵
東風畢竟於人好早有鶯聲入髩唇
畫角聲中曉喚春依城栁眼又精神試呼臘蟻梅邉酌
恰喜朝鶯雪底新幽谷暖融空翠濕上林香動軟紅塵
燕樓暗想翻新曲惱破朱櫻一㸃唇
　　　和張公望苦熱韻
火傘停空更不移此身如着甑中炊蠅方附熱争投案
蟬欲追凉别過枝静話竹窻煎雪浪倦投水館卧風漪
渠儂箇底休嫌熱聞道瀘南正出師
一榻尋凉晝幾移畏㸔煙火欲停炊喜聽晩雨鳴荷葉
安得秋風起桂枝林靜獨宜眠緑䕃波寒誰伴釣清漪
讀君妙句真如濯願拜敲推一字師
　　　題朱氏梅芳書院
　　暇日訪炳昭秘書于新創之精舍見其所以為學
　　喜而賦之
玉梅蒼竹擁氷壺中有揚雄宅一區地占清虛開境界
人從確實作工夫窮經得趣床横易體道存心壁畫圖
格物致知功用大的傳願繼考亭朱
　　　題胡景顔雙清堂
石灘江上一詩仙家住雙清小有天句裏出竒超象外
人間無事到吟邉讀騷長在滋蘭畹好客多留種秫田
見説尚參顔樂處今時誰似若人賢
　　　題華嚴寺(庚申正/月五日)
蕭寺恭拈一瓣香漢宫遥上萬年觴庚申再造皇基逺
甲子新開御厯長萬物總歸春宇宙八荒都入壽封疆
小臣政此朝天闕葵藿傾心仰太陽
　　　送别張倅
滿襟霽月皎無塵愛客寧嫌客過頻倚竹題詩驚思妙
傍花尋栁見情真如今南浦傷行客此處西湖有主人
與着三年端的約孤山同訪早梅春
　　　送别趙倅
寳婺星邉太白僊馭風飛下錦河邉朅來盡散陽春脚
歸去獨撑明月船名重題輿千里郡詔催歩履八花磚
只愁此後民艱食誰與邦民作食天
　　　和友人春雪韻
曉來積雪被長巒約住春和縱臘寒諂賀豈堪隨味道
髙眠且只學袁安謾驚栁絮攙先舞獨愛梅花奈乆㸔
安得化為千萬庾放教糴事一分寛
　　　丁已春夏之交巨浸屢至小民艱食郡侯請諸
　　　　寓貴講行賑濟漸就次第僉幕有撓其議而
　　　　變其法者楊監簿再來請入局商㩁不赴寄
　　　　以詩
趂晴亦欲强追陪争奈濃隂墨様堆燕子纔銜春色至
鵓鴣又喚雨聲來從教野草争先長勒住名花莫浪開
世道而今總如此竹闗深閉且擎杯
　　　戊午喜罷和糴
聖主天姿本至仁豈容重糴乆傷民聳傳丹鳯銜來詔
媿殺蒼鷹枉做人方峻符移譁呌突忽收箠楚罷吟呻
歡聲和氣乾坤滿争祝皇齡萬萬春
到處相思虎政苛設官本意果如何民今不足將誰足
糴本名和豈是和一例冉求増聚歛幾人陽子拙催科
昨來投劾歸歟者到底賢聲却不磨
珍重蕭灘刺史賢能令四海徧皇恩奏篇纔上旋如請
明主何嘗不可言彼已任教書課最若人方稱册臨軒
正愁舉世皆喑啞也有朝陽鳯呌閽
虐糴安能峙糗糧只因根本暗中戕並縁䑕猾豐衣食
受納狼貪富槖囊中户白科都罄室列城黒腐謾盈倉
邉塵澒洞烽煙急民命如絲謹勿傷
　　　和鄒希賢舟中遇風雨
湖干野泊不知㬰水國荒寒愴旅情一夜奔雷吁可怪
滿空寒雨注如傾颶風翻海驅潮勢戰鼓轟天震地聲
到曉定應三尺雪短篷忽漏赤暾明
　　　次方峻峯餞行韻并柬蛟峯
公孫曲學聴渠阿正則寧随上下波浪憶笑談今已矣
不知眠飯近如何故人几上書應少俗客門前屨豈多
賴有頴濵相慰藉夜床風雨對東坡
　　　和劉山居見惠之什
乆矣蓴鱸欲趂歸自知花様不随時巖張欲保君心泰
英竦終嫌聖徳詩榮辱不知欣我在怨尤俱冺恃天知
達官格子那能學横艇何妨釣野池
喜逐秋風馬後歸及君猶未戍𤓰時盡傾無底囊中語
細讀新吟巻裏詩好趣莫教兒軰覺此心惟有故人知
只愁天欲孤籠翼早晚芙蓉在緑池
　　　西山庵居
作者于今已幾人謝天放我出紅塵尋渠林鹿沙鷗伴
乞得孤雲野鶴身閒味聖賢皆古意靜觀景物四時春
元正除授君知否食邑西風號逸民
　　　贈術士姚有應自號通靈心神僊口
一㸃靈虛鏡様明只湏提掇要常醒㣲幾纔動先知吉
萬象交森獨測靈至寂静中能有感遍酬應後却無形
死灰枯木都非法但讀吾儒一字經
僊在虛懷不可知神僊有口欲何為餐風吸露囂塵表
説地談天爛醉時不帶一星煙火氣儘饒三寸帝王師
到頭莫把真機泄静黙元來未是癡
　　　代謁張别駕
入境歡聲聴野農題輿今有曲江公官居寒露清氷裏
人在光風霽月中席有新詩吟客滿案無滯牘訟庭空
只愁驥足難淹久行捧絲綸入漢宫
放浪江湖已㡬年袖攜長劒倚天邉草廬不見蜀諸葛
采石謾思唐謫僊虎穴未能酬素志龍門端合謁時賢
鄉邦幸有乖崖在庶許諸生學李畋
　　　挽趙制機
見説襄陽墮甑時公嘗前此料危機傷心漢峴疆重拓
回首羊鄒事已非安得籌邉書日報誰能薦士剡天飛
當年子羽知吳玠尚作西撑一柱巍
　
　雪坡集巻十五
欽定四庫全書
　雪坡集巻十六
　　　　　　　　　　　　　宋　姚勉　撰
　　詩(五言絶句/)　(五言八句/)
　　　梅境
僊家瑶林天移來在江國誰歟境中人山立而玉色
　　　桂莊
不求田二頃只種桂為莊秋滿黄金粟飽餐風露香
　　　仁山
山為仁者樂况復字為仁坐與兹山對静中天地春
　　　題月磯詩藁
古苔磯上立釣為月明垂夜半清歌起無魚釣得詩
　　　湖上釣者
荷風湖面曉垂釣栁隂中何日能蓑笠扁舟此興同
　　　題雪竹扇
此君腰不折玉立有餘清曉窻擁鼻吟聽渠落氷聲
　　　王君猷花圃八絶
　　　　海棠城
家住山水國種花以為城詩將日登陴圍春驅酒兵
　　　　薇香洞
宻粟出濃紫幽花間深黄有誰吟其間含香一薇郎
　　　　若春
静中見萬物各各有春意收拾入襟懷陽和散天地
　　　　花谷
羣花各嬌春粲若錦繡谷於焉日逍遥中有人如玉
　　　　橘隠
商山不茹芝對奕寄此橘巴人忽招隠似為子房出
　　　　臨清橋
通渠入小池循除㶁㶁鳴羣魚忽悠然過橋聞屐聲
　　　　山扉
一逕緑隂去隠隠花竹幽主人地行仙終日杖屨遊
　　　　鑑池
春風鑑池水長年弄清暉仙翁晩歸來子孫笑牽衣
　　　感山十詠(書于雲卧/菴壁間)
　　　　松闗
舍舟上招提遥入松林間(缺二/字)俗塵網是名第一闗
　　　　翠鎻
濃緑滴濕衣煙嵐翠交鎻名韁莫能縶方此不失我
　　　　感山
山以感為名可見天地情萬籟恬不作風來自松聲
　　　　石橋
石梁平砥似池水明鏡如晩凉散歩穏凭欄此觀魚
　　　　華嚴堂
寂寂華嚴堂富貴佛境界何湏九九編吾有艮一卦
　　　　旃檀林
心清聞妙香宴坐㫋檀林坐香元不斷莫作死灰心
　　　　慈航
佛手撑慈航尚欲濟我人寄語作舟者江濤𣺌無津
　　　　甘露臺
有唐太和年宫中亦甘露曽不如此臺空山白甘霔
　　　　雪窻
地爐宿松火紙帳横梅枝春蟲撲蔌蔌惟有蒲團知
　　　　雲卧菴
動静貴一如妙處非塊坐髙人定不死枕此白雲卧
　　　先賢八詠
　　　　三閭紉蘭
三閭紉佩秋志在公子蘭荃不察予𠂻江干淚潺湲
　　　　濂溪愛蓮
斯蓮君子花幾為佛所汙先生獨拈出萬世知向慕
　　　　靖節採菊
腰不為米折頭獨採菊低晚節名元亮思與隆中齊
　　　　和靖探梅
孤山養孤鶴宜與梅為隣處士若輕出梅花應笑人
　　　　嵇康撫琴
先生人中豪志不肯司馬一曲廣陵散絶世不可寫
　　　　謝安圍碁
安石廊廟姿豈不嫻將略氐奴驚偉人良已先得着
　　　　杜甫吟詩
平生忠義心一飯不少忘臣甫寧餓死願君堯舜唐
　　　　李白醉酒
殿前伸脚時奴視髙力士羣閹旁吐舌翰林醒不醉
　　　雪景四畫
　　　　剡溪乗興
山骨凍􁁓稜溪色清練練溪山中雪月如對故人面門
扄隠廬深舟捩征拖轉勿云興已盡不見方真見
　　　　寒江獨釣
殘蘆颯欲乾枯栁漸已集彼舟者誰子被此玉蓑笠寒
鱗正依藻垂餌安可及此興不在魚攜竿雪中立
　　　　㶚橋騎驢
飄飄風中雪瀝瀝橋下水雪寒換清骨水淺潄塵耳詩
情散天壤妙處乃在此得句欲似誰岸梅是知已
　　　　藍闗擁馬
雪擁尚秦嶺天盡為潮陽吾馬不能前吾骨凍不殭崪
屼雪中峯萬仞摩蒼蒼非馬度藍闗騎龍白雲鄉
　　　謝乆軒蔡先生惠墨九首(墨以傳千古文/章之印為韻)
孔鐸經百年誣世有楊墨天生子輿氏邪說一以息紫
陽曽未逺人復詆無極先生嚴衛道功比異端闢
使從武夷來惠我墨長咫黝然禹𤣥圭上有久軒字他
珍不余畀遺此良有以天未喪斯文誓将立人紀
孔學授顔曽有孫復能傳道脉萃一家壽此嘻其天西
山宗紫陽妙㑹衆理全先生嗣派嫡再演中庸篇
軒冕儻來物豈足覊聖賢素王萬世功杏壇誨三千管
晏流雜霸事功止當年六經發䝉蔀今古日在天
巍巍無極翁昌代正學祖生從道州地如孔出姬魯西
山道州派上接濂溪武天意豈偶然真傳紹先古
科目動榮想葩華競浮文既獲釣名位鄙夫豈知君愚
生不此志願䇿克復勲蕞軀夕可死但欲朝有聞
寥寥六經餘天下無文章揚韓特近似班馬熏何香道
至文亦精萬世朱紫陽願言楫洋海安敢航絶潢
世路既如此皇皇欲何之閉門事古學妙處倘可窺欣
然或㑹心俯仰得自怡先生惠終教勿作門墻麾
摳衣憶初時謹獨拜明訓㝠途方擿埴夷軌忽發軔始
知顔四勿於此道有進敢云聖賢逺二字古心印
　　　和楊鐡菴送子監鎮之任韻五首
闗西夫子家清白乃世傳傳授已到君此脉要渾全青
雲開亨衢况及此妙年願言植名節照映東西川
君家遺子籯只在一巻書四世續科第積善慶有餘乃
翁一片心秋月行太虛宜哉有是子大似回不愚
去年唱第時文陣見整齊萬花迎歸來白馬黄金覊及
今催戍𤓰歩武青雲低風埃溘上征飄飄乗白鷖
初仕謂之筮已是行道時為官要自强謹勿事詭隨一
命可及民官正不論卑當今淮堧清犬眠足生氂
文章世家難有子夫何憂吾亦有青氊未作莵裘謀駑
鞭不及驥汗喘徒呀齁願随君後塵撃楫江中流
　　　番陽張君叔振觀予以其家雙瑞圖俾詩之叔
　　　　振大參忠定公諸孫也惟忠定公政和八年
　　　　魁天下某先世實𨽻其榜今某於叔振令子
　　　　若鳯為同年生世科之契也又何辭雖不能
　　　　詩謹課二首
望月犀角明涵星蚌胎聚斯石卧龍枕宜有蜿蜒具龍
頭君家舊有子踵髙歩層雲觸石出四海望甘霔
堂堂忠定家三世蘭為祥父子繼科第菲菲姓名香雙
英今復然階庭煜生光願言紉佩之百世當流芳
　　　贈星學彭砥齋
彭君妙星數為人説窮通爵祿特磨鈍是名砥齋翁我
鈍不可磨礲礪煩良工寸鐡足刳蟇遥遥廣寒宫
　　　贈月堂徐相士
衡門選龍首摸索未容易龍首許黄扉却亦非難事濟
物乃素心好爵豈予志時來亦不辭焉用早諛媚
　　　人皆以貧憂
人皆以貧憂君子獨能樂中心賤榮利外物甘寂寞富
貴如春花時去易凋落不如一簞瓢可以長處約
　
　
　
　
　
　
　
　
　
　
　
　雪坡集巻十六
欽定四庫全書
　雪坡集巻十七
　　　　　　　　　　　　　宋　姚勉　撰
　　詩(五言古風/)
　　　送廬陵郭僉判致仕歸(并序/)
　　某聞士君子之進退風俗厚薄之所闗也雖然巧
　　進易勇退難進而得富貴以榮一時易退而立名
　　節以垂後世難一時之榮輕於後世之不朽也而
　　世俗之人醉名利之醪甘爵禄之豢味鮮衣華求
　　得所欲亦孰肯捨其適心快意之地而從事於
　　寂寞之濵哉君子則不然雖能無心於求名不能
　　無心於立節進而得富貴以不義吾寧保吾名節
　　退而得貧且賤也君子豈求異於人哉輕所當輕
　　重所當重不肯以此易彼耳是故難進而易退焉
　　君子之易常人之難也漢西都時風俗偷惰疏廣
　　受始立髙節以障頹波然而世知賢其人終未知
　　蹈其節自晉而下有張季鷹陶淵明一以蓴鱸去
　　一以松菊歸在李唐時則有裴晉公白太傅皆以
　　强徤乞身去之數君子其爵位雖殊名節一也本
　　朝風俗㝡淳節槩相尚在上位如韓富歐陽司馬
　　諸公皆功成名遂而身退在下位如吾鄉三劉亦
　　以忤權貴引去難進而易退大抵然也南渡以来
　　此舉漸罕如廬陵周平園楊誠齋則皆於爵通位
　　顯之時而上掛冠乞骸之請同辭宦路返鄉閭之
　　詩至今播諸人口近年以來奔競風熾昔人以為
　　易者今愈轉而難矣嗚呼安得如前數君子者之
　　為以挽回今之倒瀾乎廬陵郭先生以碩學掇髙
　　科歴官髙安判佐贊理毗政盛有能稱膴仕崇資
　　衢且亨矣而力乞掛冠于朝弗得請又再上朝廷
　　知所志不可回乃聽去嗚呼世方以求進為心而
　　先生乃獨求退為所難而不為所易賢矣哉位不
　　究施未得如二蘇韓富歐陽司馬周楊之位俸薄
　　職卑僅與季鷹淵明吾鄉三劉比然君子論人當
　　以名節不當以位同不同論也况先生所為乃今
　　之所難乎某辱先生知㝡深挹慕髙風以敬以嘆
　　自惟富貴利達夫人可能全節專名不可多得常
　　以今風俗為恥而以古風俗為慕但今未得位未
　　能無志於天下國家他日此志獲伸或得少立事
　　業于斯世敢不重其所難輕其所易效吾鄉三劉
　　之為以學先生之學周楊二公者不知先生許之
　　否乎先生之歸恨以身處異鄉且屬疾不得與東
　　門祖帳之列切效退之送楊少尹以序而詩以寄
　　情焉惟先生亮之
世俗風波甚誰能退急流淵明存菊日張翰憶鱸秋髙
躅今云逺清風孰與侔明公回末習逸韻踵前修元振
才髙古林宗學鮮儔未為川上楫姑運幄中籌太守先
公孝同僚上伯遊徳偕才並茂文與政俱優士有春風
慕民無北雪愁寛平人自服欺紿吏應羞逸足方當展
閒身欲早抽聲名從日起富貴等雲浮帝許掛冠請人
多卧轍留山中無怨鶴海上有盟鷗西澗先生渙平園
老叟周髙風追故國雅節映吾州巧禄慚奔競懐安鄙
懦偷號應重拜散亭欲遂名休親戚娛清話溪山豁逺
眸詩情入囊錦世事付紋楸陸子新茶具嚴灘舊釣裘
問松猶在逕種秫喜盈疇眼覺功名夢心輕利䘵漚竇
山森桂茂謝砌長蘭幽清白傳家法詩書遺子謀摩空
已鵰鶚得路即驊騮事業今猶嗇功勲後必收三槐終
得相駟馬㑹封侯滿砌皆朱紱㸔公尚黒頭定知豐有
報此去浩無憂草色風翻翠楊花雪滚毬同歸春作伴
欲借路無由某也真踈陋公焉辱庇庥龍門曽足履鱣
席屢衣摳奬借情俱厚掀騰志願酬東門聞祖帳南浦
想離謳心曲懷依戀江鄉恨逗遛諸生數千兩悵望送
僊舟
　　此某少送廬陵郭僉判先生致仕歸時詩也蕭灘
　　彭君不知從何醬缶間得之而傳之副墨之子詩
　　僅誤一二字序則遺誤多矣是雖少作然某自幼
　　謹為文不若是其疎謬也因取未焚去藁是正之
　　嗚呼送郭先生致仕時去今能㡬年流傳之誤已
　　如此况古人文章去今千百年者耶為之三嘆彭
　　君曰誤不必論重所難輕所易之語願毋忘之某
　　曰此素志也詩文歴年多容有誤此志則愈乆愈
　　厲矣决不敢誤也子誠於他日驗之寳祐新元冬
　　十月望姚某書
　　　送鄧若思赴南劒鄉舉
龍泉與太阿紫氣牛斗衝神物離必合龍津復相從悠
悠千餘年神秀人物鍾髙密雲礽孫星宿羅心胷居常
佩此劒溝瀆難鯨容朅來磨劒池清水為淬鋒秋風催
斫桂逈脫塵泥蹤勉哉各努力更作延平龍
　　　次友人王半山韻
詩家王半山妙語占清絶曲髙和斯寡郢曲愧春雪句
中寓深意端為我軰設以規不以頌如玉得磋切予生
戰塲屋一勝久未决勇餘尚欲賈磨硯欲穿鐡第慚不
善斵顔汗指亦血乞靈濟楚師此敵儻可滅如君洗塵
累盆盎易甄别鷹揚㑹有日奮翅脫籠紲
　　　贈霆伯姪
靈源聚英氣融作雲霞精霆伯挹其秀胷府懷光晶誦
書過萬巻落筆超羣英文章有餘力賦詩吟性情短章
或大篇㸃翰長風生或吐健麗句氣象髙崢嶸雲濤洶
萬里出沒蛟龍驚或冩閒逸句句法如天成微泉溜石
壁清吹調松聲或句和且婉純如奏英莖晴風舞雪絮
曉日歌春鶯或句端且嚴凛凛不可輕星辰列雲漢營
壘森甲兵變化千萬狀發越無定名清標鎮浮態沈謝
隳文成勁氣擬古作甫白焚詩泓不負飄逸姿孰爭前
軰衡學海不汗漫安見酌復盈文章用無盡葢以天才
宏宏才戲翰墨筆勢宜如傾譬之一輪月皎皎當天明
晴輝照春夜花栁皆敷榮髙秋爽氣盛桂影翻凄清又
如百川水淊淊地中行江湖風雨霽碧色連天平奔流
出三峡谹吼雷霆爭詩歌具衆體古人所難并子詩得
神助逸思隨縱横失手墮之地聲作金石鏗俊才有如
此九萬飛鵬程卑哉溝瀆中安可容鱣鯨子以見吾家
人才世登瀛勉哉復祖業謹勿寒宗盟某也習箕裘生
涯風露檠家徒四壁立獨以道為畊文章厭卑薾壯志
思軒轟紛紛笑餘子藐視如孩嬰詩書自娛悦終日闗
柴荆欣然得子至倒屣來相迎佳篇出見遺未讀顔先
赬遷喬不擇木求通乃於盲視我如土鷃視子如鷦鵬
英風當逺避况敢事酬賡新篘日初熟我姑酌彼觥晩
風入簾幕窻外斜陽晴紅爐坐相對簷馬聲鏦錚試將
今古詩與子細共評幽懷味此樂鼓瑟仍吹笙胡為不
留處駕言欲西征清飲不可再使我摇心旌努力各自
愛共濯江湖纓
　　　訪郭徳甫
美人在駒谷乆别良懷哉秋風天氣清特為斯人來踏
月訪清夜巖扉肯予開弟兄儼相對松竹間古梅子姪
環侍側蘭植依瓊瑰青燈照圖史新酒羅瓶罍一家三
代風和氣熈春臺富學飽停蓄厚徳深栽培情周思孔
子志伊學顔回皇路方嶮巇天馬須龍媒旱嵗渇霖雨
神鱗起淵雷君家多生賢吾國正選才詔書明年近競
踏黄花槐造榜正此天桂籍浮香催鵰鶚相聮飛燕雀
更願陪
　　　訪胡景顔
適齋詩僊人吟境天寛廣聞詩未識面魚鴈空來徃道
周歘相遇慰此積嵗仰煙林指深處邀我税塵鞅入門
境自勝萬竹颯蕭爽燈前酌夜雨談笑劇拊掌錦囊出
新什句字兩俱響明當早脂車未别先惆悵嗟予走紅
塵方此墮世網羨君飽林壑四序足幽賞努力喜自珍
清名照天壤
　　　贈宗人簡齋
博文約以禮夫子誨子淵詳説將反約斯語在七篇由
繁乃入簡此學本聖賢卓哉紫陽公道統得正傳剖析
到精微而後㑹大全譏以為支離此説恐未然閑邪至
敬義簡易斯坤乾後學懶用功疎畧取自便藉口鵝湖
詩一蹴登青天浪云即心是所學竟類禪不知格物學
葢在誠意先如斯謂之簡母乃墮一偏此風近頗張門
户欲自專君既學雙峯趨向尚慎旃路頭且要正莫踏
船兩舷
　　　題陳致中環溪
出門何所有四面圍青山是溪從山來亦復兹回環髙
人潁川君結茅此中間溪光挹㶑灔溪響聽潺湲四面
勿着橋徃來聽渠艱是名僊凡界亦曰清濁闗可人送
過溪否則溪上還
　　　同張公望湖上避暑到四聖觀招柏堂月潭二
　　　　道士出飲
清晨有客來畏暑思避地凉多獨湖上一棹拍空翠長
堤舞楊栁餘雨在荷芰炎蒸俱已失滿抱足清意頗思
孤山頂有客具髙致扣門聞琴聲便覺洗塵累湖邉出
問酒飲興隨所至池鮮煮珍甘水果剥香脆好風林外
來吹面凉不醉清談詣物表絶不挂世事畫舫何人斯
簫鼓正喧沸清遊彼應笑世味吾不嗜尚思攜枕簟同
叩竹間寺從今日日來莫厭驚晝睡
　　　題章秀才畫山水魚龍
章生畫中師神秀蟠心胷兒時學山水近復能魚龍拂
素欲畫時黙吮南山松斯湏景與物以次生筆鋒畫出
巧安排咫尺千萬重隂晴弄明晦近逺分淡濃雪月清
瘦嶼煙雨朦朧峯有時作江湖萬派俱朝宗雲濤洶澎
湃雪屋驚奔衝風平坦如掌皺縠浮溶溶因水魚更巧
回翻態從容翻荷猛跳珠聚藻相噞喁中有化龍鯉静
伺機便逢天門露頭角滃滃祥雲從㸔君此四畫衆史
特奴傭當知各有意不特誇纎穠丈夫抱膝時清樂山
水供觀魚或濠上笑倚臨流笻一朝蛻鱗鬛屣脫塵泥
蹤甘霖澤四海霓望慰九農
　　　日食罪言
皇帝十四載新元紀嘉熈仲冬戊寅朔午漏方中時朔
風震丘壑猛籟號枯枝黯如商雪天四野昏垂垂晝炊
煙始息暝色來庭帷雞登􁂳傑立鳥急林梢棲頗訝南
至後晷度宜舒遲胡為景尚促疾甚駒隙馳兒童忽走
報日壁無全規倉忙出仰視如月初蛾眉金烏失燄彩
玉象潜光輝蒼天玳瑁色列宿争依稀老稚相喧呼伐
社沸鼓鼙不知何物恠掩此清陽暉吾聞隂陽家日月
以厯推日遲月行速贏縮數不齊遇朔必㑹合差忒無
毫釐氣盛或相掩二曜斯一虧望日日掩月陽感隂故
衰朔日月掩日隂盛陽乃㣲又聞玉川子月蝕曽有詩
謂此日月者天眼生東西兩眼不相攻相食其説非食
月乃蟆精伊慼葢自貽吾觀作詩人志各有所之玉川
特寓諫假此為之辭日月有蟾烏此事本怪竒况自食
其光安能走而飛書稱辰弗集天象昬且迷則知交相
食此說當勿疑思既得其説傷心重嗟咨日為衆陽宗
萬象皆影隨今者何不臧隂精奪炎曦仰空不能救涕
泗紛交頥嗟嗟今之嵗天屢彰其威星文沓示變雷震
洊失宜越在夏五月鬱攸煽京畿六月既望後月蝕主
旱饑今兹復日食災異何繁滋天意不虛示坐井聊管
窺即天以論人日君而月妃闗睢哀窈窕意在賢才思
靡曼或盈前必為物欲移今者日之蝕或恐由宫闈然
而吾君聖未必耽燕私君象日而尊臣象月而卑正心
在朝廷昭徳可塞違國柄或竊弄耳目相蔽欺今者日
之食亦恐由羣兒然而吾君明朝豈庸盲癡人主向明
治武力不可隳方今北有敵負􁁊驚邉陲戰士怯不勇
塞馬紛驕嘶今者日之食或由邉事危然而吾君武安
肯假彼資重念此三者急務誠在兹萬一或有是是即
變所基應天不以文減撤徒兒嬉如人䘮厥明必求良
藥醫一片葵藿心秪恐天未知何當排閶闔碎首彤玉
墀一篇痛哭䇿歴寫心傷悲一者何所陳無逸為元龜
暗室屋漏中肅如對神祇願為楚莊王規諫從樊姬母
效漢成帝温柔老昭儀天君必清徹智燭光發揮如日
麗中天煌煌明作離二者何所陳用賢登臯䕫選衆立
一相國論公主持烏臺執白簡妙選剛正姿戚里勿柄
授貂璫母印纍朝廷豁氛翳在位銷脂韋末光依漢日
天子是倚毗三者何所陳張皇吾六師擊楫如逖軰天
寵畀節麾賣國若檜等電掃無孑遺練軍明賞罰勇銳
奔熊羆南越頸可纓中行背必笞如日照霜雪殄滅何
難為凡此三說者中心久思維明白可舉行匪曰徒費
詞能轉亂為治可回災為釐不學后羿射不效夸父追
捧輪上扶桑洗光出咸池蒼生照共仰九土光咸晞五
色太平象重暈中興期昊穹耀華彩萬國長瞻依
　　　遊靈源天境遇雨各奔歸晚坐以不是溪居者
　　　　那知風雨來分韻得那字奉呈一笑
靈源水有天日渉勝趣多同行十數子散䇿經山坡溪
行小盤礴石坐閒摩挲野菊留餘花新梅㸔微柯寒鴉
落平田暖鯉跳枯荷是日冬曦温景象如春和笑談不
知歸亦有載酒過忽瞻彼北山黒雲生嵳峩隂晴反覆
手天測不可俄長風舞紅葉急雨翻銀河儒冠各欹墊
僮屨皆奔波路滑争牛羊泥濺亂鴨鵝席地聽沾濕樽
沙委駢羅五十笑百歩曵杖如横戈林間偶自芘棄甲
我則那留戀歸不早顛沛逢滂沱出遊不知時廢此嘯
且歌綢繆無逺慮其如近憂何兹遊已狼籍後計毋蹉
跎歸歟亟誅茅結亭依巖阿震陵有帡幪樂哉澗槃薖
　　　麻子湖遇逆風
嘉平既望餘玉氷發歸槳舟行苦灘澁三日葛陂上天
寒嵗云晏道逺空悵惘行行且旬日僅此舟泱漭順流
風忽逆進尺退或丈魚黿反出沒濤浪相潏蕩茫茫水
接天四望極空敞雖令歸思滯亦覺胷次廣是時羣魚
集軋軋亂輕榜紛來以千百並進或三兩懸金上絲綸
跳玉中層網中間數十輩蓑笠牽畫舫沿流勤按視似
是此湖長彼行良甚㨗此進不可强倘無觀魚樂孰慰
岑寂想篙師不告瘁竒觀亦可賞黄昬成野泊風雨助
悽愴勢如潮汐來怒若鼙鼓響吾獨安所適幸不愧俯
仰緬懷金蘭友氣義特慨慷念我歸苦遲舍我願先徃
亟趨南浦城擇館待稅鞅今宵此風雨露宿必草莽繼
兹更三日㑹面一拊掌屠酥酒同傾共挹西山爽
　　　白鶴
白鶴有竒質從古巢神僊饑餐必瑶草渇飲惟瓊泉朝
飛閬苑霞莫宿炎州煙一從落塵埃六翮翦不全身居
樊籠中心徃雲霄邉長鳴欲誰訴顧影私自憐清都夢
如昨欲去曽無縁安得支道林使之遂飄然
　　　蓮竹鶴
蓮為君子花竹有君子操深衣古君子清以仙自號徘
徊蓮竹間似覺皆所好水邉立良久林外復髙蹈翩然
側翅舞意喜佳客到客家江南村幽處着吟帽有蓮環
釣石有竹近茶竈胎仙夜生子併入平安報朅来踏京
塵乆矣不聞耗今晨三君子一見慰懷抱主人勿卻客
借此日笑傲
　　　醉芙蓉
庭前木芙蓉姿色夐殊異初開花微碧僊子淡雲袂逡
巡改瑩白玉骨浄無滓爛漫欲謝時潮臉暈紅媚詩人
第花品獨號此為醉花雖無情物司者定有意晨醒粲
初發晚醉颯欲墜乃知沉湎者顛沛在造次可以為酒
箴㸔花當欹器
　　　贈相道士梁彌僊羅浮人
羅浮古洞天花木麗春曉僊人住其間鸞鵠飛矯矯尚
有蒼生心一念百憂繞日與諸賢逰僊人如此少徐(梅/埜)
潘(紫/岩)不可作空有贈子詩一蔡(乆/軒)二李(文溪/解峯)存請子善
視之願言福壽兼長在白玉墀壽域躋吾民安用神僊
為
　　　題廉泉
凜凜清獻公盛徳世所儀當年章貢治去止琴鶴隨於
水取㢘泉於人識濓溪廉泉水之清濂溪道之師斯濂
願力學彼廉猶可為
　　　題騰芳書院
若稽隆古時教者家有塾英材歸樂得粹學就私淑淳
風日云逺美意乆不續朱君魁傑士卓見拔流俗燕山
靄椿桂謝砌峙蘭玉所居必精舍髙繼紫陽躅朅來十
畆地建此一書屋前山畫屏列暖翠潑晴麓騰芳掲佳
扁意匠雅營築依墻御史栢繞舍君子竹雪香冠春葩
月馥播秋肅回廊啟齋扉雲䕃納喬木亭橋跨天沼檻
影浸寒綠中堂富圖史縹帙照籖軸仰瞻聖賢像冠履
森在目虛櫺設棐几日静嘗好讀南窻最明快天籟響
琴筑延師啟堂壇規矩倣白鹿義方已家庭仁意更閭
族朋來秀子弟户屨輻輳轂擊撞金石樂真趣寄沂浴
似聞入腴壤將使任教育如斯邁種徳豐報在名禄願
言衆龍駒相與䇿驥服體兹騰芳意誓必播芬馥濯纓
攬荃蕙結佩擷蘭菊藝文摘香艷義理浸醲郁學苗勉
哉植仁種貴乎熟大學先致知中庸必謹獨胷襟富道
徳詞藻自充足當知宏施設得自大涵蓄雲龍起蟠泥
霧豹出隠谷芳名㑹軒騰霖雨天下福
　
　
　
　
　
　
　
　
　
　
　
　
　
　
　
　雪坡集巻十七
欽定四庫全書
　雪坡集巻十八
　　　　　　　　　　　　　宋　姚勉　撰
　　詩(七言古風/)
　　　題雪巖胡則濳詩巻首
君有雪巖余雪坡坡中雪少巖雪多試將二雪平章㸔
坡中雪比巖如何有人問我坡間雪一色平鋪寒玉潔
夜深明月可中庭化作氷壺底俱徹不如君巖雪更竒
怪松夭矯銀龍垂倚巖一嘯望清曉千崖萬壑俱瑶池
莫將多少分優劣只喜坡間同此雪蘆花月色一様㸔
吾雪本來無欠缺羣芳秃盡梅始花同雲羃羃天之涯
蒲團竹屋坐聽雪春蟲撲窻蟹行沙書來題作雪家契
最愛君書此三字世人愛熱冷即嫌我獨與君同此嗜
雪無彼此只一家玉堂茅舍何等差紅壚一片㑹真趣
藩籬剖破非封蝸雪堂僊伯騎鯨去天台雪巢復何處
與君分釣雪江寒同唱孤舟蓑笠句
　　　題李銳父所藏陳所翁龍軸
所翁先生人中龍豪氣下吞江海空當其得意作龍首
老手直與神天通雄辭妙語層層出醉中千幅筆一息
不遇先生大醉時人間安肯留真蹟先生徃徃自寫真
非龍之龍葢其人請君什襲寳此墨此翁此墨不易得
　　　題墨梅風煙雪月水石蘭竹八軸
清晨有客南昌來袖出數幅春風梅芳根不種生綃上
安得的皪霜葩開霜葩能開不能謝始信筆端生造化
細㸔入趣直欲攀亦復不知梢是畫迎風冷笑斜窺簷
披煙淡竚拖輕縑豐腴畧帶清曉雪踈瘦半横初夜蟾
根栖怪石増竒絶倒影寒溪照清㓗斜枝蘭外侣幽姿
冷蘂竹間標勁節超然筆法無糝塵正欹仰俯態逼真
幾回巻軸却復展生意不窮㸔轉新只㸔幽韻自堪玩
莫道無香真可嘆清香已在杳黙中暗起芬芳浮鼻觀
平生愛梅如愛賢恨無好句摸幽妍㸔君此畫得天趣
妙寫無聲詩八篇吾聞古來能畫者畫馬胷中有全馬
君應滿腹皆梅花不爾安能筆瀟洒想君家住西山邉
萬梅谷中廬數椽月宵攜笻雪着屐坐石瞰水窺風煙
紉蘭傲竹今幾年飡香換骨身可僊凝神吮墨淡一掃
不覺筆下花真傳嘆予自愛氷玉幹乆藏一幅鶩溪絹
請君為作雪中百花頭上開掛我壁間供客㸔
　　　送友人陳上舍兄弟試太學
東風颯颯吹行李榮送雙龍璧池水璧池浪濶髙化龍
直透銀河三萬里君家兄弟真鴈行季方學行如元方
中眉不是弓刀軟个般人物宜膠庠只今膠庠多俊傑
正是功名到時節陳家原有兩狀元釋褐傳臚未應别
顧余亦問京華春蒼蠅願附驥尾塵干將先去抉雲雨
太阿行亦龍延平
　　　送松麓李應龍彛甫攜阿穎鵬升參學
老龍本自天門出躍入壁池聊換骨鵬雛天矯更不凡
平視南溟𣺌東渤玉京道上五年前曽見鱗翮雙飛天
秖今江國梅花路又送鵬雛逐龍去明年秋風層雲飛
後年春浪桃花肥摶鵬髙鶱龍速化倘許共勒青㝠鞿
(甲辰父/子同榜)
　　　送胡從甫劉仲山入京
梅花先臘開香雪魁信已隨春漏泄送君聮騎入天京
不作人間兒女别錦江俊秀皆朋儔其間偏善胡與劉
胷襟巧蟠錦繡段文采互照珊瑚鈎采芹宫裏羣遊戱
文字頡頏春燕翅西湖萬栁嬌春風相期同緩㸔花轡
棘闈風動桂香秋一駑那輸雙驊騮我悲日色謾迷眼
君喜朱衣皆㸃頭青天一界蟾宫路只要朋儕先着歩
祝君猛去化為龍行繼延平躍雲霧君不見蘇易簡不
事探花與榜眼明畨狀元未為晩
　　　龍道者生日就狀元局中置酒寄以詩
去年六月初九日天地光明一佛出今年六月初九日
慈恩名標千佛一吾家徳本深栽培庭堦煜煜芝蘭開
自從有子即擢第阿兒生時都帶來今朝宴客龍頭局
遥想吾翁抱孫浴手攜爼豆與干戈更提一筆蒼生福
願兒長成勤讀書忠孝一脉天相扶張家師徳梁家固
重入衣冠盛事圖
　　　姪阿鍾覔字與詩
阿鍾五嵗已大竒從我覔字與覔詩栗棃不愛愛紙筆
此意豈是尋常兒吟詩冩字非難事字畫是心詩是志
器量充周志氣宏勁筆雄辭皆極致吾家鼻祖豐城公
庭叱百萬無虓雄子孫世襲節義風流傳直至江西翁
江西夫子今希有四經七舉為龍首不作孫𢎞曲學儒
文章只是宗元祐祖宗積善源深長爭竒競秀生諸郎
諸郎更有如鍾者引領丹山羣鳯凰曉窻讀書肯至午
夜燈琅琅明月廡只今小年已勤苦從此讀書到十五
貫經穿史包今古雪坡癡叔未足多十駑驥子一躍過
河南晁氏曽有様二十子弟俱髙科汝今羣從多兄弟
勲業相期各如意家塾相師學聖賢廟堂再拜傳忠義
羲獻帖李杜詩遺踪雖在不必追請賡慶厯徂徠頌更
立中興浯水碑
　　　賀族兄寵妾生子
艷紅香紫春正中扶輿磅礴清氣融玉麟夜掣香案鎻
五雲裹送光玲瓏吾家自是詩書裔秀傑相承擢丹桂
太丘合有二方兒省華湏着三堯繼近聞絡秀生伯仁
喜君掌上明珠新願言種徳相扶植此子定是髙車人
　　　賀趙宰夫美任生子
趙侯徳與甘棠種製邑三年民善頌玉皇有詔趣歸班
一夜長庚来入夢豐江羅峯神秀奪龍泉太阿光芒動
玉女擎香龍吐水慈雲親抱麒麟送懷玉僊人秀眉目
披羽笑出蓬萊洞竒骨崢嶸千里駿異采繽紛九苞鳯
人生有子萬事足又值朝天欲飛鞚驪珠在掌鳬在舄
慶事方新殊渥重周公為父伯禽子清廟明堂要梁棟
長成傳取魁衣鉢天生竒材湏大用此兒見説骨已異
壯氣衝天摇螮蝀我識英物試使啼他日定當磐石宋
　　　賀孫舜臯子周嵗(乙夘/生)
卯君元是月中兎樂擣長生壽根固去年此際挹秋清
飛駕氷輪碾風露來為龍谷曽孫兒生來一歳骨骼竒
廣寒宮殿出身處僊桂湏還第一枝
　　　贈新昌王藍田三子
太原曽有三珠樹花蕚一團光彩聚清晨肯挾三鳯來
真是王家兒可譽乃翁哦詩松竹隂三兒吾伊玉應金
不湏累碁撚蠟作跳虎駿響續取河汾琴沂公不作温
飽計他日簾前退丁謂讀書有用須濟時莫止覔官求
富貴
　　　訪李興伯不遇其家人命二子留宿有古人截
　　　　髲撤薦之風喜詩之
暮煙蒼莽浮林麓征人尚殿歸鴉宿山前知有故人家
急往叩門驚啄木主人多日出未歸鵲飛三匝愁無依
刲羊忽逢伯仁母設饌乃有襄陽妻竹窻掛燈見二子
褒已自佳融更偉烹雞炊黍羅酒漿奴飯馬芻更充美
慨然好客尚父風謫僊家人自不同古來如此能有幾
截髪留賔書入史王珪他日貴勿疑不湏論客母可知
　　　薦黄平仲過雪巖以詩代簡
秀巖萬仞㧞天起劃堮剜垠爭怪詭六花一夜積三尺
化作氷壺無表裏幼輿丘壑自不凡何况有雪被此巖
天教管領清凉界雪巖自號氷書銜巖前列植梅松竹
三友相從吾事足靈臺片雪晛不消吐作新詩動驚俗
有客有客山水僊揮毫欲寫雪洞天敲門試驚袁安眠
莫作剡溪王子船
　　　贈墨客吕雲叔
　　柯山葉姓貨墨者甚多皆冒茂實名而實非也有
　　吕雲叔後出不假葉氏以售而其法亦出諸葉上
　　予省試廷對皆用其墨偶利市歸道柯山吕請詩
　　漫紀其實
昔我奏賦趨南宫路逢墨客回仙翁筆端攪動雲霧起
裹送龍入天門中薰風入對經前路更覔僊翁一丸去
硯光旗影照丹墀一笑天顔承雨露謝恩獨拜雖偶然
回翁墨好蜕使僊時人從此填戸買錙銖可博黄金千
一名一第秋蟬翼視草判花兒戱劇殿頭漬筆和金盂
方得回翁龍劑力
　　　贈丹客鄒道士
退之不肯學神僊寧只崛强處世間紫陽先生亦有語
金鼎偷生詎能安政令白日生羽翰瓊臺玉宇髙應寒
虎鉛龍汞吾豈曉獨有炯炯心如丹
　　　贈宗道士元一自稱忠愍孫號雲隠能符法煉
　　　　丹
黄冠元帥之子孫於今身入虛皇門當年元帥扶宇宙
𤨏𤨏粘罕氣可吞汪黄沮撓不如意空使英雄滿襟淚
子孫從此懶作官隠入雲間羞用世誓掃塵氛志未伸
中宵往往泣鬼神家傳一㸃心及物燒作金丹功活人
蒼生億萬方受苦莫戀蓬萊隔風雨急鞭秃角起豐隆
瀉作甘霖蘇旱土
　　　贈黄道士思成祈雨感應
丁已孟秋春戊午不雨三時嗟旱苦低田髙壠皆黄埃
佳種幾成不入土富家倉廩鐡灌鎻民腹為雷淚為雨
更遲十日天不問血肉磨牙總豺虎縣官祈禱聊具文
饑聲嗷嗷恬不聞山中道士睡不着鞭龍起電驅風雲
天瓢㸃滴翻駿馬一日甘霖遍天下盡將昨夜赤千里
化作今朝青四野農家笑語無愁聲指日可望天太平
熙朝真主聖且明漢雨不待宏羊烹或言天民天自恤
或誇調燮有新術山中道士不言功飽飯熟睡聽松風
　　　贈山月道士
山髙月小赤壁遊夢中道士鶴掠舟當時此鶴是君否
猶愛山月懸髙秋夜深萬籟寂不囂金波行空爛將流
劃然一嘯拍欄玉宇宙萬物皆浮漚
　　　題道士瀟碧
此君蒼蒼誰乎植萬箇琅玕列如㦸翠寒緑淨不可唾
一片化作瀟湘碧堂中有人有詩癖日坐清隂聽玉擊
巖廊舜正南風琴不作江邉淚斑滴
　　　中秋放舟
玉壺瀟洒澄風露一派銀河巻輕素九秋此夜恰平分
氷輪碾上青霄路繞枝散亂驚飛鵲搗藥分明見靈兎
荻花冷浸一汀水桂子香飄半天霧江山如畫洗塵目
風景入詩多秀句乗風緩放牛渚舟仰空長歌赤壁賦
狂來舉楫直欲舞興到行盃不知數此江流水自千古
此月照人知幾度一年好處在今宵不到天明莫歸去
　　　西山雪嶺
風掀晴空作頑冷雪欲成氷漫翠嶺白雲崷崪堆不散
玉龍蜿蜒睡未醒岷峨太白横參井移作西山竒處景
浩崖安在呼使來與駕飛車登絶頂
　　　清江曲
夾岸桃花燕子飛一江春水鱖魚肥絲綸百尺煙波濶
午夜鳴榔載月歸扁舟一葉横沙觜得魚爛醉東風裏
緑楊深處酒醒時半江潮落天如水萬頃滄波五月凉
一川紅錦藕花香緑蓑青笠鳴踈雨老樹殘烟帶夕陽
野船細火夜明滅一笛風清楚天濶無魚無酒且歸來
篷底蕭踈卧明月萬里西風䨇鬢華江南江北老天涯
瀟瀟兩岸梧桐葉漠漠半川蘆荻花柔櫓聲中山水緑
一絲買斷黄金屋沙邉鷗鳥莫相猜是非不到清江曲
葦折荷枯人未歸波寒霜落鴈初飛不知節物時時換
又折梅花下釣磯青山四面清歌發幾㸃沙鷗起天末
一任長年醉則休醒時獨釣寒江雪
　　　桃源行
武陵溪邉翁好漁笭箵釣車日採魚扁舟為家葦為屋
豈知世有神僊居曉來不記舟行路忽在桃花深絶處
紅雲杳靉望欲迷絳雪繽紛落無數水源盡處便逢山
一逕似通人徃還穿花竟出洞谷口别有天地如人間
青山髙下鱗鱗屋秀野桑麻深潑緑春深耕罷犢牛眠
晝静人閒雞犬熟村中老幼皆相知驚逢外人子為誰
平生採魚不到此借問此是蓬萊非笑言此亦人間耳
聞有蓬萊何處是秦初避亂偶此來今日已傳秦幾世
漁家不識青史編相傳去秦六百年吁嗟已不聞漢魏
豈復知今晉太元當時秖恐秦萬世攜家挈鄰相逺避
早知秦不五十年安得種花來此地採藥山人去不歸
啖松女子今何之種桃着花尚未實未必嵗月多如斯
家家置酒延雞黍便好卜鄰花底住中心自喜口不言
後日重來今且去悽然辭别便登舟依舊花間溪水流
挿竹謾標來處路鳴榔無復舊時遊顧家一念僊凡隔
如夢驚回尋不得當時不與俗吏知或可重尋舊踪跡
五湖雲擾豈減秦晉人合作桃源人漁郎出山自失計
秦人絶踪應未仁漁郎漁郎休太息漁家自有神僊國
鱠鱸沽酒醉蘆花此樂桃源人未識神僊有無何𣺌茫
退之此語誠非狂淵明作記亦直寄便如東臯誌醉鄉
秦風鍥薄難與處晉俗清虛何足數願令天下盡桃源
不必武陵深處所
　
　
　雪坡集巻十八
欽定四庫全書
　雪坡集巻十九
　　　　　　　　　　　　　宋　姚勉　撰
　　詩(七言古風/)
　　　送陳糾任滿歸
江西道院春風裏田里嘆愁聲不起黄堂太守政如神
館閣掾官清似水掾官皆清誰㝡優寮中錄叅陳太丘
奮身原自科第出不比刀筆庸常流生平妙得書中趣
黙㑹欽哉恤刑句木天玉堂未肯遊且為黎黔了寃訴
操心仁恕真崔公湯瀋沐浴羣囚同雷轟電燭不留滯
狴犴昔滿今俱空歸巢羣鵲依庭木春晝圜扉芳草緑
政成來泛幕中蓮吏案凝塵無訟牘幾年摧政氷霜巖
生怕歡與愁俱添公揮椽筆議革弊和氣靄靄生青帘
感恩戴徳殊未已鳯詔飛來趣行李雲衢直上驟驊騮
一日進風千萬里昔公留此民如瘳今公去此民如愁
父老何嘗欲君去州縣但恐難公留陳平他日宰天下
大志竒材見分社况公隂徳似于公寧不髙車乘駟馬
于公受報在子孫天今報公及公身公身榮顯復子孫
造物豈負真賢人錦帆招颭鼕鼕鼓愁聽數聲離岸櫓
公還為雨澤九州多為髙安添滴雨
　　　送楊帥叅之任
古來幕府俱才雄子美嚴武韓裴公近時幕府養清望
一事不到籌帷中先生人物宜臺省豈合官曹坐閒冷
秖今時事欠撑拄袖手旁觀應不肯潯陽戈甲屯如雲
天子命我叅卿軍江頭䇿馬斬渠帥快作當年虞允文
欲知允文宰相業只觀采石江頭捷滿望麒麟第一功
不唱陽闗第三疊
　　　送髙錄叅美任
髙安之民椎且質空蒙惡聲頭上筆獨惟猾吏可怕人
架鷹騰霄柙虎出貪官乞錢吏手中庸官仰筆描吏容
獄情黯菼直為曲雖欲辨雪何由從先生來紏髙安獄
直道仁心作民福吏知積徳不忍欺囚感吐誠爭首服
掉頭不肯狥上官幾回拂意思掛冠伸寃振抑必得請
媿殺同列雙顴丹先生種滿甘棠了天子知賢恨官小
若人底處可安排不在玉堂應鳯沼鱣鯨自不溝瀆留
郡官無賢民却愁愁公歸去莫報徳但祝髙門于定國
　　　送鄭編修(偘/)罷任
江城雪作隂如莫兒様老翁啼塞路雲深日隠天不知
驅馬蕭蕭使君去使君四海鄭村邉人是白玉堂中僊
君謨政事文永叔五花為筆蒲為鞭民酣醇酎春風裏
吏姦如魚在寒水横江立石霓截流要使千年履如砥
𤓰時且及報政成漢法選表宜公卿况今世號天清明
如何饑烏啼夜聲饑烏聒聒正攫肉驚起鸞鳯騰去速
世間公論竟有否汙此無瑕雪團玉杭州白傅亦自無
若有薏苡猶疑珠中湖築堤到今賜當時憸兒羣謗蘇
先生去住輕蟬翼一笑歸歟黜如陟但民失母士失師
欲取䜛人投有北浮雲豈解終為昬先生即來直北門
偏州畢竟着不得滂沛霖雨蘇乾坤
　　　次楊監簿上陳守賑災韻
稻田碁局分郊區人煙盡障聮城隅新秧入夏種俱了
一色秀緑連天鋪年豐正為憂國願雨霪忽動民愁吁
浪浪竹瓦日鳴瀑爛爛苔砌長跳珠江流入市舞篙楫
野潦斷路迷樵蘇孤樹空留白屋少平地欲縮青天舒
犬雞登簷呌雲霧蛟鼉上岸疑江湖使君視民容有蹙
憂且蕭墻非顓臾家沒半扉鼃上竈食不一粟糟為餔
鶉衣鵠形避淪沒槁項髫額相攜扶下車以來宣徳意
但有寛政無急符溺饑沓至葢由已食必稷奏土禹敷
故侯遺我四百萬指此亟作民良圖餽無所處不受是
君子貨取安可乎分甘固欲買不語溝清那肯同渠汙
一朝盡散色不靳可使被澤遺匹夫錢從民來復還民
塗血不用子母蚨坐令鴈澤得復集豈但魚沫聊相濡
四旬奚堪水五至十室不忍煙九無只求編氓易菜色
寧計私槖如匏虛方今汙吏爭侵漁溪壑不厭求贏餘
官錢花破入私帑期限火急催民輸貪者盡笑公迂儒
安得天下皆公迂
　　　次楊監簿新闢小西湖韻
捜竒抉異三十載此湖如玉韞而待發源逺自錦江來
匯流近與柴門對山川融結自古有造物扄藏深意在
瘦笻曽作日尋討一見便覺天廣大兩山宛似南北峯
况有層塔相暎帶芰荷十里蕚緑華雪月三千銀色界
深藏㝡有君子意自衒殊非小人態西湖毎遇蘇雪堂
妙句尚憶秦淮海此湖端為舊遊發㘲重未信吾州隘
鐡菴蜀珍坡僊𣲖下筆作詩風雨快從今新瑞次古杭
敢賀此湖貢慶㑹
　　　題河沙寺西崖
河沙古寺臨江干山如蜿蜒翠龍蟠入門雙石踞席豹
排雲萬竹森琅玕山中有景開屏面路入西崖羊角轉
一湖横陳白於銀一溪西來淨如練僧言此處好結亭
孔方絶交呼不應竹隂深中即亭子風月為户雲為櫺
寄貲録事今豈少不日誅茅坐林杪飯餘曳杖一登臨
㸔盡青天沒飛鳥晩天落日浮湖光漁舟相連鴻鴈行
浩歌横笛互相答底處更欲求瀟湘荷山對面不盈咫
門前吾家錦江水何時亭子髙崔嵬年年釣蓑為此來
　　　題南昌邑大夫俞君尊公坦庵
人心機擭日以非太行羊膓同一巇坦庵先生獨不爾
方寸境界天平夷絃歌武城有賢子寛曠襟懷亦如此
㑹令天下歸此庵蕩蕩康莊行九軌
　　　梁新恩送龍涎香盃
神龍側枕瓊瑰卧表裏透薰香玉唾巧工斵取破天馨
碎屑沉蘭百芳和製成七寳金霞觴猶帶嶺外梅花香
醁醽一酌發竒馥滿中灧灧浮龍光感君遺我真情厚
歸拜庭椿一盃酒峻第髙官不足榮人生只願親庭壽
　　　謝胡龍溪惠酒材及五徳
臘寒無酒虛瓶罍雪窻孤此梅花開乾簷鵲噪帳鶴舞
蒼頭疾足龍溪來龍溪遺我明珠斛玉蘂僊花光照目
急呼侍兒洗瓮盎壓此蒲萄一江綠缸中酒熟雞更肥
癭樽竹筯常相隨故人故人來何時安得勇赴雞黍期
　　　余評事惠龍團獸炭香瓔鳬實且許以百丈山
　　　　楮衾而未至
青禽銜雲落蓬壺風簷快讀光眉鬚百朋珍貺羅庭隅
一一皆可當清娱建溪龍焙香雲腴香瓔巧製來東吳
鬅鬙獸炭竒形模辟邪天禄獅熊貙王家舄種君家鳬
晴沙暖抱明月珠雅意下照僊人癯矮窻醉兀詩情孤
蒲團松拂燒紅爐蝸廬積凍春潜驅侍兒金珞香玉膚
月鐺着雪煎春酥窻前笑玩嬌黄雛能言直可貢上都
其波及晉皆君餘獨欠一幅横雲鋪王孫醉擁紅氍毹
楮生長揖非吾徒藤床紙帳恰此湏能供梅花清夢無
　　　贈棊翁挾二童皆髙奕
蓬萊閬風白雲鄉瓊樓玉館相低昻蟠桃影滴仙露濕
壺天晝日和春長老僊鬢眉白於雪雙侍女僊氷玉㓗
龍牙棋子琅玕盤消遣洞中閒日月乗風來戱塵凡中
皓鵠驂以雙鸞紅女僊似是王屋婦老僊似是商山翁
一聲飛雹枰中落應手鈞天僊樂作環㸔側睨驚相呀
盡是人間未曽着人間事變如雲輪面勢更改番番新
撫枰不是少竒着徃徃當局多迷人五老峯前白鶴址
晝眠扄門日清美棋聲流水古松間忽然聞之雪堂喜
雪堂欲學竟不能不如旁觀眼自明馬鞍聽朽柯聽爛
局中有路能長生
　　　贈定軒游季升能地理
海風吹潮濁如泥咫尺不辨魚與龜秋潭表裏氷鏡淨
下瞰直可莖鬚眉乃知有萬不齊物心到定處皆能窺
君心久矣波不起天地不逃圓鏡裏胷中玲瓏列星宿
眼底逺近佳山水人言君脚踏四方不知君閒謂君忙
寒爐曽與話清夜始覺牖戸虛生光我生之日直南斗
逢人得罵不脫口而今只把定眼㸔得失空花總何有
但愁國事紛披猖舉棋不定觀驚旁天傾地仄欠撑拄
安得不動鐡脊梁
　　　贈郵文秀才
風行水上真文章不羽不脛遊四方妙語綴入牙頰香
意有佳客揚其芳美君金璧不願將多文為富紛儲藏
牙籖玉軸緗縹囊書船貫月飛虹光鼎肉試取一臠嘗
珠璣璀璨錦繡張疾指快讀下五行虎鳯蔚躍蛟龍翔
尚欲效學雞林商遍索偉製豐行裝哲匠謹勿麾門墻
當遣紙價貴洛陽
　　　贈真術秀才
　　秀才天台人善談星命先兄存日嘗以詩遺之攜
　　以來為予言命予不喜問富貴者也感先兄遺墨
　　聊以賦之
天台真術李秀才手持先兄遺墨來先兄已矣遺墨在
三讀感噎重生哀哀餘試問子何術星斗紛翻舌端出
不湏問術只觀詩詩好應知術真實大凡學術總要真
不真誤殺天下人近來世人多弄假不獨肆中談命者
　　　贈古朴相士
巧夫縱誕争説相口角瀾翻如剪様眼中元不識英竒
隨世炎凉分下上貢諛乞得貴人詩紅籖綵軸珍攜持
未遭窮士或有贈爛在醬瓿問不知如斯等軰真肉眼
砂裏精金豈能揀古朴相士却不然品題每在未遇前
前時贈詩紙欲朽逢人誇張不去手古朴相士真識人
識人湏要當賤貧信知巧者盡虛偽惟有朴者全天淳
願君終身如此朴俗態髙低不湏學
　　　贈金斗相士
君有金斗盍自珍持此量我非其人欲我覔印如蘇秦
我寧滿喫三斗塵
　　　贈行在李主人二子
李家自古兩詩仙太白長吉相後先蟠螭屈曲作妙語
到今氣燄干雲天君家家裏二竒子眼如明珠頭玉峙
長成學取二仙人要使詩人常姓李
　　　贈天王長老無着能醫兼善畫龍頭
唐有一僧妙醫藥得大醫王三昧覺雨中盥手瀑簷飛
驚嘆病龍腥唾落湏臾雲霧忽銷霽白髮老人來矍鑠
自言病中困行雨願得良鍼蘇脉絡授方寸劑應時愈
拜奉僊方效思邈此事今無古信然說與時人謾驚噱
早來忽得絹素軸挺挺祥龍露頭角心知此龍非病者
噴霧洒雲天洗濯龍身不病澤四方萬物全生總安樂
此龍此醫今是誰天王長老僧無着
　　　贈饒春卿丁已秋醫痔有功
扁鵲華佗不可作龍宫寳方閉金籥春卿奚氏劒江饒
老眼熒熒仙授藥傳醫五世活幾人計日而愈功何神
縣疣附贅夜驚失立使笑語開嚬呻方今氣運乖生盭
天地中盤大癰􁁜䕶疽養疾誰見憂彼何人斯甘吮䑛
石猶生我疢毒多能治不使如國何嗚呼安得醫國之
老如此手勿談時事且飲酒
　
　
　
　雪坡集巻十九
欽定四庫全書
　雪坡集巻二十
　　　　　　　　　　　　　宋　姚勉　撰
　　詩(七言古風/)
　　　潘(凱/)吳(燧/)二察甚振風采劉仲山有詩因次其
　　　　韻
國家元氣幾如髮章李以來幾臺察(謂章公琰/李公昻英)翻盆窺
甕若不聞射影含沙但潜發坦途自詫忘羊膓堅氷恐
已在履霜熈豐舊人正伺隙乃爾寂寂無精光抨彈巳
上㫖宣諭諫不能行法當去老烏欲食不再鳴幸有新
來柏臺䟽蟄霆忽擊瞶者驚不待數月如陽城中書君
已非偃月何事亦惡仗馬鳴奏䟽流傳人吐舌未死姦
諛面赬熱祇今時事尚可言奏四十章當一月直言不
憚方威靈本朝未嘗言罪人但圖奏上天子喜莫管近
前丞相嗔向來慶厯子唐子千古名垂汗青史瘴山炎
海固鬼愁志士寧能彼易此風塵澒洞何如時麒麟豺
虎方爭馳士所當為未止此志完幸聽承君規
　　　丁已春言事西歸和朱子雲賜詩韻
鯉魚書來上誰字斗牛光中湖海士梅花臘雪曽㑹面
桃李春風一彈指剥書得詩意雄傑鍾呂驚聞箏笛耳
懦夫有聞氣可作姦諛未誅神已死奴唇争笑乃獨否
我心有同固如此君家請劒攀折檻逺勝衣繡誇歸里
立朝日少諫多藁况有竹林老夫子百年易了富與貴
萬古不磨天此理笑罵從渠官欲好妻妾羞人身不恥
獲禽一朝固可十天下良工安肯詭古人寥寥今不見
舉世滔滔此皆是蛾眉方遭衆女嫉足音忽動空谷喜
我欲淨洗后土泥子為快挽天河水
　　　和楊監簿咏梅
不知年換山無厯日短著書隂自惜臞僊誰與伴清孤
竹裏梅花破幽寂月窻㸔影嗔曉奪雪徑尋花驚夜失
絶憐一㸃清淡意不作羣芳妖艷質夢寒翠羽真恐涴
香逺細腰何敢即廣平亦作軟媚語可笑鐡心輕變易
梅州叅徹梅花髄句中有味供紬繹氷甌滌筆想更竒
試為此花重請益
　　　送孫龍谷
煌煌南方老人星天邉飛來地上行秀眉方瞳𤨏骨聳
升降歩履如風輕生平見說勇為義十指團欒一和氣
祇今福壽天所報眼底曽孫家四世瑞祥融作合幹松
豈惟義聚蒙天封義人合得松様壽孫枝蓊勃環老龍
先生教人忠與孝家法可為民則傚道中有福理自然
必收詩書仁義效子孫森列皆有文次公長公為弟昆
曽孫早娶見𤣥孫蒲輪迎召登金門
　　　送李幼章
梁間呢呢燕將雛林中櫨櫨反哺烏君前舍羮潁谷子
槖中寘簞翳桑夫五年得金方還養有婦有婦愁秋胡
士生志大雖江湖不堪回首飛雲孤伏雌扊扅且未論
占鵲日日旦及晡篋中萊衣幸可着腰下何必印若蘇
因君歸去長嗟吁君有母遺我獨無為親負米今巳矣
落日慟哭悲丘墟願君升堂奉甘腴毋使專美徐仲車
　　　九日簡張倅
西風破帽吹不斜東籬繞行空嗅花隔墻酒熟無鄰家
草堂欠醉從誰賒亦思峯頭作重九安得天風吹灧酒
别駕倘作城南期賢似江州王太守
　　　送胡季㢸入太學
春秋自有胡氏學盡束諸家上髙閣當時小試錦江城
横翼秋風天一鶚祇今冠帶圜橋門孤羆兀坐空狐羣
近來文氣頗卑苶要使四海宗雄文余生志願遊壁水
竟隔蓬萊三萬里雖然末第偶成名俗骨自憐凡可鄙
君今換骨向時中六館名流自不同宰相狀元三舍選
齋前碑字㸔填紅
　　　送漆文甫尉分宜
吾兄梅花氷雪臞胷中萬巻行石渠同生丙子自兄行
才學推兄更有餘月中折桂仍先余兄騎快馬余蟾蜍
一行作尉表貳邑春臺春風宜吹嘘阿瞞綵棒謹勿設
民命今皆轍中魚合得官職聽自除覔薦莫作迎逢諛
寒齋話别酌霜月祝子但此霜月如欲留不可空攬袪
兄出我處從今疎兄出我處從今疎有便但寄箴規書
　　　送琴隠吳君
天髙日烈勢欲然秧已生節未入田誰歟操琴尊師㳙
使我赤地里至千風雩且歌吾自樂窮閻不可無炊煙
薰時解愠民望切亟為我作南風絃
　　　題譚君詩集(譚君蘇野/塘婿也)
建州衣鉢傳武功山谷濠梁窺謝公譚君之詩何自工
君家詩有氷清翁野塘千頃涵秋風資奩盡在奚囊中
蘇僊今己騎虬龍野塘釣艇君誰同
　　　贈彭花翁牡丹障
洛之花圖歐公詩驚怪天巧呈新枝自言當時記者數
十種姚魏後有潜溪緋蜀之花圖景仁句香雪蘂金藏
不露徑圍三尺瑞雲紅尚有二花添未具此花非惟今
所無世間乆亦無此圖東南花様自來小如盤能幾多
如盂曉來明眼花翁作風韻宛然如蜀洛寫作花中第
一花羣類一時都脫落想渠欹筆小盤礴心去化工無
一膜天上司花巧不神筆底春風光欲爍籠寒不假青
蒻庵䕶日何湏碧油幙月坡堤張家園郭令公宅東街
偏錦衾繡帳相接連一夜移入歌堂巔吳臺教戰娃數
百漢宫列侍娥三千鮫綃十丈思公譜錦茵萬態元輿
賦花自長春蠟不封根無下土蟲難蠧花翁花翁子誠
能見渠此畫萬感増此花昔惟載本草流傳至唐花始
好移來從武曌愛重由環兒名花與傾國初著沉香詞
從此帝城春争逐賞花期徑尺誇千朶萬錢買一枝三
街九陌沸遊賞冠葢車馬相追隨自入天朝花㝡盛長
夀不數唐崇敬豈非洛陽天下中和氣又非長安同故
令百卉巧變幻黄緋紫白深淺紅簪花下至採樵子獻
花上至蓬萊宫或言此花特妖媚只解趨時争富貴阿
曌移來醜此妍阿環貴重榮猶悴四香閣上屬誰家朝
恩宅裏知何地世人浪自相矜誇㸔到子孫能幾家我
言此罪不在花自是時軰争榮華洛人珍重姚黄不輕
畀一根不入權豪第花知天朝真治世萬古天藏發竒
秘洛不愛寳蜀出珍如鳯如麟王者瑞洛中富推程與
邵蜀之蘇范輝相照人品亦如花品髙斯人斯花古來
少後來蜀洛黨小分世間萬變如輪雲洛陽名園占治
亂讀書至此空三嘆洛宫禾黍今離離蜀道峨眉更慘
凄花翁作此豈無意要見祖宗全盛時
　　　京城苦熱
羲和鞭日就地行祝融張傘燒空明錢塘人家苦偪仄
行立坐卧皆如蒸清宫水殿山峩雪夜飲相攜氷玉潔
温泉浴罷清風來太液池邉芰荷月王公甲第連雲霄
松泉竹石秋蕭蕭龍皮淺沁寒坐客驪珠直上清塵囂
天上清凉不知暑炎熱人間徒自苦亦有江南雲水鄉
胡不歸歟釣煙雨
　　　夢保母如兒時
憶昔兒時衣百花阿母扶我上戱車兩嵗讀書未離乳
書罷尋乳猶歸家年方十三失阿保弱冠慈母僊去早
秖今堂上獨靈椿念及庭萱怨露草夜來忽夢如兒年
阿保攜抱慈母憐人生安得常童顛只作嬰兒啼母前
　　　題魁字軸
玉衡杓建天之綱枕參魁耀森寒芒總提衆星環侍傍
仰望熠熠開神光有美俊容分天章收入翰墨何淋浪
一筆三丈超尋常字勢直作蛟龍驤錦裝玉軸垂髙堂
標靈發異呈嘉祥即吐竒䇿先衆芳巍峩姓字壓四方
魁下三台炳煌煌上拱紫極天中央作第一流謹勿忘
冠冕今古萬世香
　
　
　
　
　
　雪坡集巻二十
欽定四庫全書
　雪坡集巻二十一
　　　　　　　　　　　　　宋　姚勉　撰
　　詩(七言古風/)
　　　贊趙直閣所藏四美人畫
　　　　春(兠鞋踏青/)
晴絲暖絮浮春光牡丹醉裏㣲風香繡簾不捲日低栁
百囀黄鶯啼斷腸玉兒歩整金蓮穏回首光流花面粉
嬌慵欲去未肯行一逕落紅愁踏損
　　　　夏(出浴納凉/)
瑶臺夢斷敲門竹鳯蹬温泉新出浴侍兒扶起嬌不禁
蟬翼紅綃影紅玉晩蟬聲裏追新凉藕腕輕拖龍巾長
留仙裙舞風力軟不知何處荷花香
　　　　秋(挾扇㸔菊/)
林梢脫葉飛斜陽寄書鴈着西風行恩情怕學中斷絶
畫扇未忍髙秋藏小庭寂寞歸鴉後蹙損逺山雙峯鬬
淚珠濕袖對黄花人比黄花又更瘦
　　　　冬(沉吟望信/)
紅爐暖閣烘如春玉琴不撫生㣲塵梅花嗅罷寂無語
千里瀟湘思故人燕釵和悶都敲折愁攪柔腸千萬結
沉吟望斷信不來同雲暗釀江天雪
　　　題楊妃出浴圖
温泉暖滑留餘香芙蓉出水紅生光寳釵義髻嚲龍鳯
力困未必忺霓裳歛衣側歩無窮意猶勝朝來海棠睡
誰知迎洗錦綳兒己在華清賜浴時
　　　題西施捧心圖
紵羅山頭浣紗餘酥胷嬌擁顰不舒髙軒直葢填寒閭
東家少婦羞弗如越宫選進吳王側光照姑蘇春奪色
鴟夷心痛痛更深亦自顰眉但憂國
　　　贊張英玉所畫山谷老蟻蝶圖
穹碑一立承天寺吟骨遂重宜州樓當年羣蟻亦䇿勲
豈知湏臾夢封侯南柯一散風雨惡未若栩栩為莊周
　　　贊張英玉蟬驚螳螂圖
一螳踉蹡上枯栁一螳欲上鼓劒走驚蟬側翅着樹枝
性命幾成落渠手物生逺害當知幾不知猶可况已知
千枝何處無風露莫曳殘聲急飛去
　　　禽言十詠
　　　　不如歸去
翠煙深樾江村雨蜀魄催春勸歸去勸春春去勸未休
客子傷春慘心緒只今蜀土錦城荒蜀客望西悲故鄉
故鄉蜀客歸不得何况當時蜀帝王
　　　　泥活活
黄梅蒸雨已幾時路泥活活沒馬蹄前山咫尺似千里
十歩九跌行人疲漫塍白水秧欲老黄雲漸黒麥欹倒
泥汙后土何時乾天若憐農放晴好
　　　　着新脱故(一名濶耕濶布/)
繰車欲動蠶春暮水足秧青行白鷺着新脫故山禽呼
也似催人濶耕布着新脫故也自竒濶耕濶布也自宜
冬苗夏絹星火急欲着無新耕亦饑
　　　　郭公
郭公古時亡國餘姓名尚掛春秋書問其故國何丘墟
知善不用惡不除今人皆知笑亡郭胷中亦自鏡善惡
不知山髙正呼君身是郭公猶未覺
　　　　麥􁋑也哥哥
晨起凉潤疑秋肅格磔軥輈叫雲木似催農父急腰䥥
村北村南麥皆熟屋頭塲地初雨乾栁聲拍拍兒童歡
田家未敢冀一飽父老相呼先了官
　　　　㸔蠶娘子得幾許
流鶯前身織絲女猶抛金梭學機杼隔窻嬌喚㸔蠶姑
娘子㸔蠶得幾許今年蠶慳熟處稀採餘桑葉青滿枝
一年養蠶四番熟安得長似開元時
　　　　婆餅焦
趂晴割麥收雲黄熬爐新熟餅餌香阿婆炙餅半焦赤
阿婦罵兒嗔不食山禽戱語婆勿嗔有餅可焦猶食新
西家割遲麥爛死婦姑對泣空酸辛
　　　　姑惡
煙林望帝聲思歸風枝齊后音悽悲如何入水化為鳥
猶訴姑惡無停時純孝通神泉鯉躍寃氣感天霜為虐
蠐螬有味安得珍婦自不賢姑不惡
　　　　提葫蘆沽美酒
晴煙如潑春光濃萬花笑日争嫣紅百金沽酒直取醉
有酒不醉孤東風不如遂我豐年願秫米價如黄土賤
家家有酒不用沽何用提葫苦相勸
　　　　百舌
百禽巧作百種音一禽却學百種禽晴風暖日意自樂
圓吭變換皆清吟多能不如止一得多言不如止一黙
一朝閉口不敢聲莫有䜛人在君側
　　　問鴈
家山已作一月踈囑鴈為取秋風書鴈飛竟去已幾日
乃爾寂寂知何如曉霜鴈聲又東去急起出門呼鴈住
前時囑爾為寄書汝今將書落何處鴈言丈夫志非常
桑弧蓬矢示四方顧家安足就大事底用屑屑悲故鄉
吁嗟來汝空中鴈黄耳猶能書徃返飛奴解逓丞相箋
鷾鴯亦傳商婦簡帛書自古倩世傳詩人流詠知幾年
汝今何事倦來徃應我不如蘇武賢鴈言君擬乃如此
信史不如無此史當年常侍枉教欺我亦安能書萬里
湖田漠漠多菰蒲就食聊寄江南居書郵安得為人作
君欲覔書尋鯉魚
　　　聞鶯
　　晝凉百禽交鳴一鶯和之殊有幽意急取書讀與
　　相間雜既乃賦詩
風吹微湍入松篁雲幢葉葢相低昻山禽此時似得意
雜奏一曲娛新凉流鶯頗嫌無宫商飛來中間作笙簧
廣寒一闋新霓裳天遣鼓吹吟詩腸取書細讀與相和
金舂玉應聲琅琅曲終書罷各無語林影滿庭清晝長
　　　觀風馬
簷間鐵馬何威獰霜力雪剱争鮮明秋風一吹陣脚動
跳梁舂擊聲鏦錚何時真提十萬兵金戈鐵甲相磨鳴
縛俘斬馘墟龍庭歸來馬後笳鼓聲
　　　烏鵲吟
鵲噪人所憐烏啼人所唾謂鵲能報喜謂烏常送禍烏
啼鵲噪何心然孰為此者皆其天預言禍至使人避比
鵲以烏烏更賢欲忠於人反嗔已喜諛惡直常如此君
不見九齡去國林甫相崇侯得君比干死
　　　錢塘吟
錢塘家家重生女自小無人識機杼教成歌舞十二三
花燕身材栁鶯語去年學得琵琶成今年學得彈秦筝
豪家亟輦明珠斛來換緑珠入金谷啟行小女肩輿來
親情送别羅酒盃拜辭父母登車去歡喜出門不回顧
親恩無復雉將雛兒意亦忘鴉反哺阿婆八十泣送門
自憐終身無阿孫笑言阿婆不湏泣舟子乗潮渡江急
　　　義娼吟
　　雲樓余兄舊遊也余兄死平生密友至有不哭弔
　　者雲樓鄭雲英獨眷眷不能忘慨而哭之時而奠
　　之可謂義娼矣是可媿天下之為人友而生死相
　　背負者余嘉其義詩以贈之
燕子樓中一搦春十年紅袖消香塵尚書墓上白楊拱
曉燈猶伴孤眠人楚樓佳麗清梅似識得詞中秦學士
玉盂一笑古藤隂便學斷腸河滿子燕樓寂寞楚樓空
鄭家雲英千古同崔徽心事照秋月玉京舊恨啼春風
人生交態分貴賤况是死生情分變域蘝未綠拜無人
千里素車那復見知義如今到此流冠猴襟馬皆堪羞
　　　聽􁑶
春簷雪乾初日長簾花深壓梅影香美人帳中午睡起
釵横鬢嚲慵添粧文窻窈窕鮫綃緑卧按古􁑶横漆玉
微揎翠袖露春葱學弄梁州初遍曲拂絃輕揠三兩聲
問渠學曲成未成已成未成君莫問聽取軮軋伊嚶鳴
七絃一似焦琴様立鴈參差相下上左按天孫織錦絲
右斡仙人飛海杖輕㧞淺揠聲短長疾徐洪纎抑復揚
瓶笙吐韻出蚓竅雲車碾響升羊腸雙龍曉日吟秋水
孤鸞春風悲鏡裏清猿嘹喨萬松間雛鶯惺鬆百花底
平生有耳喜此聽手不能作心自醒除却髙山與流水
琵琶箜篌俱逕庭樓中弄玉吹簫侣同學丹山鳯凰語
鳯凰鳯凰來不來蕭史行雲在何許
　　　贈王生
　　生能雕能染近又能郵文李松麓欲其專於一送
　　以序求語於余松麓盡之矣姑以詩
三年刻楮多苦心不龜手方只百金近來自笑巧成拙
捨去二藝趨雞林文章小巧蟲雕刻大巧天機五雲色
單傳此印到人間君亦當成近朱赤松麓先生嘆數窮
請君專志毋分功悲絲正謂可白黒斵雕庶得還淳風
方今天詔興賢急家家倒屣迎君入試按春風官栁汁
更刋進士題名集從此君應百不憂十萬腰纒鶴揚州
雖然文章亦徒耳萬言不直一盃水聞君一藝尤更精
明珠為人買娉婷血色羅裙掩雕字囊金櫃帛當充庭
　　馮京曽醉題角妓股上一聮云玉體貼懷香勝玉
　　酥胷到手滑於酥妓遂雕繡之後京為狀元再過
　　其家題一絶云氷肌滑潤帶㣲紅戱寫羲之舊筆
　　踪血色羅裙巧遮掩不煩他日碧紗籠王生近為
　　人市雙寵故末及之
　
　
　
　
　
　
　
　
　
　雪坡集巻二十一
欽定四庫全書
　雪坡集巻二十二
　　　　　　　　　　　　　宋　姚勉　撰
　　啓
　　　上丞相吳履齋啟(庚申/)
温詔起家誤忝校讎之新渥俞音從欲仍還攷正之初
班妙轉大鈞曲全小物愛人以德合義之宜嘗謂荆公
除官而每辭不辭掌制晦翁侍講而不受願受説書觀
其進退之間居然真偽之辨然而養培後進之器質源
流前輩之典刑薦及相門文正深惜於師德徑躋翰苑
忠獻不願於子瞻豈圖斯今復見先正某忍窮如鐵抱
鈍非錐昔者將朝亦欲正天下之字吾之不遇乃未拔
眼中之釘方秦鹿之肆欺何魯魚之訂舛肥遯之利苦
節而甘生不願登京檜如市之門身何幸逢文富並朝
之日然君子載質惡其道之不由茍虞人以旌非其招
而敢徃請安於分隨獲所求胡珵之初去是官自甘東
澈之累籍溪之肯趨此召直為張劉而來輒企前修幸
符鄙志兹蓋恭遇大宰相樞使國公先生忠良麟鳳廊
廟蓍龜周公受人之徽言伊尹乃天之先覺翕受敷施
九德咸事俊乂在官兼收並蓄一藝必庸短長惟器采
此葑菲種之蕙蘭某敢不盡職鉛丹厲心精白雖幸氷
山之乆圮尚憂天步之多艱深恐議春秋而廢防秋不
敢泥魚魯而忘存魯止戈為武遹觀戢兵禁暴之功鑿
鼓作歌尚頌己亂息争之美編摩辭淺皈嚮意深
　　　賀丞相賈秋壑啓(庚申五月/十六日)
帝舜班師乃干羽舞周公入相以衮衣歸福被生靈功
在社稷天開鉅宋代有元勲寇萊公澶淵之功成章聖
太平之治張忠獻江上之捷定光堯再造之基雖措國
於泰山磐石之中尚挫敵於長江大河之外未有坐縳
踰疆之帥盡驅入塞之渠前無古人有若今日恭惟大
丞相樞使國公先生經文緯武之畧出將入相之才身
佩安危力侔造化三代而下稱王佐獨有孔明四國之
長問公年一如裴度斡回世運康濟時艱斷鼇既奠於
西維飲馬誰開於南牧方叔涖止伐玁狁而蠻荆威召
虎來宣營江漢而王國定天下拜更生之賜上心寛孔
疚之憂日月重明乾坤再立王于出征我用是急遄奏
膚功皇曰來歸汝遂相予載咨壹德蓋既有撥亂興衰
之烈又當為深根固本之思立少師曰三孤職太宰建
六典深識朝廷之大體首清機務於中書典故問東府
文學問西㕔自當大事刑獄責廷尉錢穀責内史惟鎮
外方商出於市旅出於塗賢和於朝物和於野民歌快
活之條貫士誇公大之規模庶政惟和萬邦作乂然而
愛山甫而莫助圖伊尹之有終因景德之勝而天書以
孤注之論起轉紹興之戰而和議由二䇿之説行今固
萬無此難一有立政其惟吉士必勿用於憸人繩愆而
格非心在交修於后德茂建無疆之聞益彰不世之勲
成績紀于太常則髙美矣令德辭於永世惟良顯哉某
性本山䴢迹徒天禄昔作明允辨姦之論非欲釣名今
賡徂徠聖德之詩又虞涉怪有懷難嘿因頌敢規聊鳴
賀厦之私非有問釣之想文正惜師德之競寜蹈此風
子韶為忠簡所知願觀異日寸丹有藴尺素未殫
　　　見侍郎江古心啓
天之未喪斯文必將有主師者以傳其道敢後親仁歸
心一代之宗工拜手當家之正印嘗觀佛氏可謂異端
然正法眼藏有待乃傳而宗派心燈不輕所續况此扶
持於彞教詎可間斷於真傳先後進貴乎相須師弟子
難於兩遇歐陽公放出頭地必東坡而後然陳履常敬
為瓣香非南豐則不可每自嗤於劣識不深肯於時流
獨惟咳落而唾飛則必心恱而誠服弗圖今世乃有古
人望康廬千仞之山昔悵無於飛翼立程門一尺之雪
兹得遂於素襟所逢甚竒其喜欲舞恭惟祭酒侍讀侍
郎先生受天間氣為世英流筆寫雄辭變化雷霆浩汗
河漢胷蟠大巧轇轕璇璣經緯星辰嗟今之人罕言而
理儷花鬬葉顛倒相尚習以成風抽黄嫓白眩耀為文
讀之短氣卓以七儒先之精粹寓於一王法之森嚴春
麗鯨鏗偉栁骨韓筋之製金聲玉振蔚周情孔思之章
兩美具兼四海寡二自宜鼓吹聖作黼黻皇猷播言綸
而盤誥殷周秉史筆而典謨虞夏而乃蘭之畹蕙之圃
荷其衣蓉其裳動而得謗名亦隨之初何傷於日月天
之欲治時則可矣寜終捨於山川還之經筵持以從槖
切劘君徳追琢人材奴𨽻知青天白日之明學者如泰
山北斗之仰和聲以鳴國家之盛在温純深潤之辭交
泰而相天地之宜究經綸位育之用有如某者素願學
焉富貴飄風之榮華恬無此欲聖賢實地之踐履誓力
於行久矣仰髙於焉就正謹再拜問作文之闗鍵求一
言為進德之階梯庶於口講指畫之間躍然心領神㑹
之妙孺子可教矣倘能受衣鉢於師門先生其許之或
可備桷榱於道閫敷棻辭淺皈嚮意深
　　　見秘監洪恕齋啓
空山肄學心師世掌之文中秘服寮耳側家傳之誨素
是待秧之稻今為托根之梅久懷南豐一瓣香之誠來
侍東觀羣玉山之長躍頑鑪冶就正範模恭惟大監國
史直院先生號行秘書推真學士以洞庭雲夢之宇呑
蓬萊道山之藏人品坡公老泉其父而叔黨其子淵源
程氏正叔為弟而伯淳為兄觀近時不涴權門之塵即
先正安吟老圃之賦其在端平之君子乃篤忠正之世
家鄱陽之三於焉嫓美豫章之四視此懷慙峙海内龍
門之尊擅池上鳳毛之美胷蟠五色之線補帝衣裳手
演六經之麻新民耳目而且汲引後輩延譽諸公有先
進以為之先使小者得成其小書其門而去即在郊島
籍湜之間瀹以茗之珍遂進黄秦張晁之列所以士求
品目人願依歸某跡雖後於及門身已同於長廏昔民
于邑飽聴阿戎之談後客于京屢進夘君之坐如聞誤
渥甚辱温嘘公之求不待士之求古所有而非今所有
轉麟煙開雀影幸隨碧落之班附鳳翼攀龍鱗儻在青
雲之上棲身天地感徳丘山
　　　受校書謝丞相啓(六月十/六日)
陶鈞萬類例叨序進之榮師式百僚復佩時中之誨揣
分雖懷于重媿䝉恩何敢以固辭待之非常宜以何報
自義理之學不講而利欲之習相挻一日九遷誇張盛
事三入四至流播美談至於偶得之微科尤曰速化之
捷徑鳳池十年之語皆詫為榮龍首四人之詩頗懷不
滿所慕甚小自處何卑皆世變之使然於已分乎何有
某人雖未古志則匪今雖徹骨之酸寒終無心於甘煖
排雲而呌閶闔適逢虎豹於九闗引風而去蓬萊遂與
鳳凰而千仞漫浪一第侵尋七年人笑拙迂坐閱董德
元執政之嵗自嗟閒散尚半張子韶寓寺之期孤根煖
而萬木之折可憐野舟横而千帆之過何害微管仲其
左衽矣欣聞一正天下之功歸周公以衮衣兮復見勿
用憸人之政裂此芰製荷衣之服登之芸香花露之天
閲月僅三承渥至再義然後取其取不厭夫豈其然前
之不受則受之非殆無所處怵惕惟厲啟居靡遺翹翹
車乗招我以弓敢辱髙位以速謗坎坎伐輻胡爾有特
必以無功而刺貪昔有司嘗求程子厯任之文而舍人
尚譏晦翁遜官之偽矧如後學敢望先儒深畏笑嘲未
容祗若匪怒伊教無言不酬謂孤竹子之清未若聖時
當知所擇而蘧伯玉之耻獨為君子毋閡於同稽首誨
言浹背流汗賜之大禮之過知之至既深相國之恩洋
然動峩然纓于然來敢在諸賢之後欽而承命賤不敢
辭兹蓋恭遇少師特進大丞相國公先生八柄詔王萬
邦為憲旁招俊乂列于庶位惟暨乃僚咸懷忠良罔匪
正人以承厥辟三握髮三吐哺以下白屋一舉手一投
足而轉清波至公無私小善率録用𢎞丕訓昭啓愚衷
某既拜玉成益嚴珍䕶雖知仕止久速之當可終覺安
恬靜退之為宜富文忠之告范純仁固勿遜清資於臺
閣文潞公之薦韓持國政將抑浮競於縉紳闗繫惟深
敷棻則淺
　　　除太子舍人謝丞相啟(六月二/十八日)
在周有武燕翼子以詒謀惟尹暨湯求哲人而輔後極
天下之妙選開皇家之太平胡為譾材亦誤殊渥若稽
古昔嚴䕶儲闈贊之羽籥干戈詔以弦誦書禮三公三
少莫匪正人之居一話一言必惟成德之彦至後世有
舍人之職在朝廷如省掖之榮匪専以文所重惟徳晁
錯以知術數為教毋乃刻深鄭莊以推賢善得名失在
趨和獻釋奠頌者乃匪人之比進承華箴者竟姦人之
歸惟張茂先以忠正聞而杜世嘏以亮直著寥寥千古
磊磊幾人惟我天朝多王吉士然居文字之任率皆禁
近之臣在至道元年時則有昭文嶠在天禧四載時則
有翰林殊自璧水範模而兼者三由蓬莱長貳而領者
二或以天子言動之史或以御史耳目之官委任至隆
擇使彌重用能成金昭玉裕之徳開星輝海潤之祥運
祚之長源流此選繼自今日盍追前人某樸思無華鈍
材不穎但有山林枯槁之氣初無臺閣温潤之文夜照
焰於青藜讀書未徧日談經於朱邸講道無竒忽承命
於龍墀俾陪班於鶴禁雖崇文館校書之𨽻舊在春坊
然諸王府記室之卑豈堪宫寀濫厠青闈之屬允由黄
閣之知兹蓋恭遇少師特進大丞相樞使國公先生德
厚而功髙識深而慮逺五百里曰荒服既逷蠻方萬億
年敬天休乃隆國本皆身任於大事以力扶於丕基若
神文與子之時臣琦定䇿若光堯建嫡之日臣鼎贊謀
柬忠純良實之流明孝仁禮義之習師傅馬吕講讀震
沖萬夫之望皆來一時之勝特盛致使德陽之誤拜及
於天禄之冗員某謹乃攸司欽于時命何敢賦洞簫而
取恱亦願撤邪蒿而進規為國士以報待國士之恩誓
求死塞愛吾君必先忠吾君之子當効糜捐四六載陳
萬分一見
　
　
　
　雪坡集巻二十二
欽定四庫全書
　雪坡集巻二十三
　　　　　　　　　　　　　宋　姚勉　撰
　　啓
　　　及第謝牟存齋啓
斗瞻重望願登四海之龍門天遂初心得附九霄之鳳
翼沾寸階而非喜拜文席以為榮平生所期一旦而稱
惟先後有相須之理而感應亦必然之機東坡慕歐陽
子於児時竟歸門下道原為司馬公之史學遂入選中
立心素有於依歸造化乃為之成就使介甫為考官則
東坡在所不取如熙寜用新經則道原有所不能泛觀
所逢亦繫於數某生當後晚志慕前修雖愛讀東坡之
文無能為役偶生在道原之里竊慕其人釣名射利之
念甚輕醫國砭時之心則重獨於平日仰止髙風聞其
論諫則以為今之歐陽敬其德望則以為昔之司馬無
階望履有志執鞭偶來羣試於蘭宫忽值並持於藻鑑
恃斯文之有主可肆斐狂以直言而取人果䝉賞識垂
雲霄之隻手濯江漢之窮鱗拔之衆人所不好之中有
此諸巻莫能及之許賦或譏其體字公則稱其工緻扵
發明論或疑其剽文公則稱其竒傑而雋壯謂之撫餘
子而立其上謂之必素學之飽於中至於三䇿之敷陳
尤辱一言之奬借如僕輩不可勝數豈真在於下風無
髙論令今可行安能動於人聽雖過情之聲聞亦定價
於品題舍旃舍旃茍亦無然幾為缶棄類我類我久則
肖矣獨以鉢傳方憂身之察察而受物之汶汶乃謂人
之諾諾不如士之諤諤不嫌金躍力與玉成向來欲敬
為南豐之瓣香今日乃得拜西山之風采文章小技豈
盡所長節義大閑願與之立必作硬脊梁之人品庶為
好脚跡之門生一時未足以盡人異日當觀其立已粤
從弛擔自合摳衣屬當待對于君庭未敢謝恩於師席
舍館定而見長者固負深愆杖屨撰而侍先生終修庸
敬蛻身仙舉肉骨恩深永言感藏何敢背負兹蓋恭遇
某官國家碩望宇宙直聲古者有臣如汲黯斯近矣天
之欲治舍孟軻其誰哉代言摛盤誥之文作史秉權衡
之筆奉詔求士為國捜賢不遺菲葑俾厠桃李某敢不
力鞭所學益礪厥修為歐陽之蘇而不為之竒為司馬
之劉而不為邢恕飲氷食檗忍凍㸔梅歸潔其身弗畔
於道縱横對三千字已攄殿陛之忠結裹作第一流庶
不門牆之辱心丹有藴手墨未殫
　　　及第謝鄭慥堂啓
平生立志願出正人君子之門一旦進身果在弟子門
人之列忝氊書而非喜在爐冶以為榮豈惟誇吾榜中
之得人蓋将稱於天下曰知已雖至寶不為衆好非妙
耳寧賞絶音韓子之文好則皆以為笑怪東坡之學或
者亦謂之縱横然而有陸宣公則置韓於虎榜之間有
歐永叔則進蘇於龍門之上非韓蘇之難得蓋陸歐之
罕逢古之竒聞今者復見小材如某拙様背時非孔孟
之書不觀惟程朱之言是好求之有道得之有命不羨
寵榮邇之事父逺之事君但知忠孝屢蹇塲屋分甘山
林偶然秋賦之充聊爾春官之試静觀世事深切私憂
黙而不言是負所學訐而肆論必忤於時但思突梯巻
臠以得官不若拙直狂踈而失利矧今時之牟鄭即古
者之陸歐可恃以言未為不遇私意自期而矢口老天
果使之如心雖云機㑹之來盖亦氣類之感眇然窺管
曷當卓識之褒鈍甚割鉛曷當勁氣之許至謂已騰踔
餘子之表又豈止榮華一字之褒隻手雲霄怪鱗風雨
非逢春育幾困冬烘平生不襲陳言而疑其剽文所學
一本先儒而謂之礙理砉然一笑知者幾何不入他人
之籠中亦奚所憾獲出先生之門下蓋極其榮向來欲
敬為南豐之香今日乃果得李君之御文章小技豈盡
所長節義大閑願與之立必作硬脊梁之人物庶為好
腳跡之門生有此遭逢何敢背負兹者恭遇某官兩間
正氣四海名流偉望壓時黄河泰山之髙大孤忠許國
青天白日之清明主京泮則勇擊姦儔對承明則極言
時事處己如此求人亦然故使小材遂䝉大造某敢不
如韓於陸為歐之蘇歸潔其身弗畔於道領英雄三百
輩何知科第之榮作人物第一流庶不師門之辱矢心
已定腐舌莫宣
　　　發解謝判府蔡寺丞啓
天爵自修初不作場屋爭名之想薦書偶及聊以娛老
親教子之心方慚溢譽之過情敢以浮榮而衒俗輒裁
尺楮祗述寸心自鄉舉里選之道乖而徳進言揚之實
泯糊名圜棘上之待士者愈輕負笈踏槐下之失已者
皆是世俗如此古風謂何然不為應舉覔官之謀無以
行致君澤民之志故英人偉士亦屑於科舉之學而名
公鉅卿率由乎進士之途伊川格言亦曰修舉業以及
第紫陽前輩且嘗自儒級以發身雖進以文無悖於道
况混成一賦可以覘台輔之器而削平等語可以占將
相之材因言以觀其志斯見有如某者非曰能之第思
方駕乎前修何敢争衡於時輩筆硯之生涯甚涸箕裘
之冷緒欲灰念瀛洲學士䟽國爵於豐城書脈之相傳七
百載而江西夫子擢倫魁於京汴文派之至此百餘年
繼之八行之賢首於三舍之選賦亷頗之童子幕府泛
蓮志蜀江之先生文闈擢桂以至椿庭之老隠亦嘗槐
市之先鳴其業儒非崛起驟興之家而在今為任大責
重之事蘇之一族得坡老乃能興味道之文聲韓之兩
世惟退之若為扶安定之門地故夙夜每痛心而疾首
雖夢寐亦刺股而垂頭此為家謀猶有國慮生斯民而
覺其覺敢忘伊尹之心先天下之憂而憂毎誦希文之
語匪名揚而身立奚幼學而壯行遂奮身於詞塲期獲
齒於仕版摶鵬九萬里鋭欲圖南夢翼八重天每成戰
北屢罷辟雍之羣試遂媒京泮之類申論士秀升漸己
近長安之日逐客令下乃不遇洛陽之春彈鋏而歸故
山帯經而鉏夜月求之有道得之有命己悟孟軻無益
之言病乎在己順乎在天是則陳生速化之術仰父俯
子讀書著文衿佩來㳺正其誼不謀其利凖繩自律據
於德亦依於仁知古今之學所為不同求聖賢之心所
樂何事雖亦隨羣而就舉未嘗決意於求名豈期豆爆
於冷灰遂作黍生於寒谷走卒兒童之呼舞見謂已遲
父兄師友之誨言未當自足是蓋功名之軔於此乎發
豈如世俗之器易至於盈正學以言尚欲陳敬王之仁
義救時以道正思拯猶已之溺飢寵辱不驚温飽非志
一簟食一瓢飲王有聖亦願輔之數仞堂數尺榱我得
志皆弗為也方將以孔門事業自見於世安肯效唐人
浮薄取嫉於時然而吹送之上天必也作成之有地判
府寺丞端明世徳御史家聲明道化以淑澆風重學校
而䕶善類刻正心修身之語用以訓人掲持志養氣之
言見於勸駕至於孱瑣尤辱眷知青萍登薛氏之門緑
耳入王良之御箋曹乏使亦採其駢花儷葉之文講席
説經尤賞其剗華歸根之學甚至主張於義事到今銘
刻於厚恩既邦君得師帥之良宜嵗貢盡能賢之實不
棄菲葑之下體亦為桃李于公門某敢不益厲踐修愈
加愛重奉天人三大對願攄董子之忠作人物第一流
必遂勉齋之志過此以徃未知所裁
　　　發解謝趙府判啓
連錦水於市河雖已啓功名之㑹燁文星於場屋乃能
羅俊異之真權衡一定於手中玉石自分於眼底非有
人而率屬疇為國以捜賢别駕有展驥之才一榜盡如
龍之士切謂無崔郾之司貢事必無吳武陵之薦牧之
有永叔之知舉闈斯有梅聖俞之得坡老蓋取士貴能
擇士而惟賢然後知賢使貪根繆種不得亂其是非必
真見逺識乃能權其可否董試一逢於具眼懷才多謝
於知音所忻士類之有遭不為已私而獨喜如某者厄
楊最久散櫟無庸硯席同盟半是青雲之士弓箕冷緒
未收黄巻之功固思擊三千里水而九霄每不進百尺
竿頭之一步洴澼絖不手龜之藥人或以封躄浮圖病
顙駒之流時皆有遇獨成不武頗類無文辟雍五試之
辛勤京泮兩年之苦淡忽悟外求之無益何如内樂之
有餘事親且適於家居逐客幸逃於吏議人不吾與知
我者其惟天乎時自爾迍有性焉不謂命也志道據徳
種學績文達則致吾君而澤吾民窮則載之書而傳之
後真已無心於得䘮未嘗妄想於飛騰豈其寒谷之黍
生遂作冷灰之豆爆走卒兒童之呼舞見謂已遲父師
朋友之誨言未當自足是蓋功名之軔於此乎發可如
世俗之器易至於盈正學以言尚欲陳敬王之仁義救
時以道正思拯猶已之溺飢寵辱不驚温飽非志所喜
天府同登之士率多月評共許之人舉首先鳴自是平
生之畏友榜中最盛半為同舍之俊游使諸生不患有
司不明亦大夫曰賢國人曰可精矣暗中之摸索飄然
送上之吹嘘府判監試天禄書胷金鑾詔手賦鯤鵬水
之句公在杭州得龍虎榜之英人如陸相眷惟孱瑣尤
辱提撕取數過多感恩有二司箋改命故得安於鄉里
秋賦之常典貢加嚴故不厄於主司冬烘之繆持文衡
者且服兩眸之月皎説戰塲者豈憂五色之日迷薦才
雖自於吳公舉士實由於趙孟某敢不操修愈力逺大
自期冠聖門之科而首朝廷之科願應北斗魁四星之
象不衆人之報而為國士之報誓堅南豐香一瓣之心
過此以還未知所措
　　　發解謝新昌趙判縣啓
芝亭布政文星依臨照之光桂籍浮香化雨沐沾濡之
賜倘匪作成之有地誰其吹送之上天認葉尋根飲泉
知脈切以宜豐之邑實為多士之林錦水發源春動墨
池之浪桂峰拔秀霄崢文筆之尖英氣攸鍾異人間出
至近時之西府嘗首選於南宫有若寒宗尤為著姓粤
自瀛州之學士肇開劒水之國封由子而孫遂家是邑
南唐倉監當五代之亂世首避地於靈源江西夫子以
七舉而掄魁益有聲于鄉郡為弟子以千數計至今日
僅百餘年試詢竹樓書院之基猶在梓里故山之側繼
以八行狀元之名子嘗都三舍釋褐之上游髙傳而曽
儒益以世如王大父生三朞而失怙以竒童子十四嵗
而薦名官雖粗至於泛蓮文則愈昌而未艾在我書厨
之祖方徙附庸然而天府之名尚仍故邑惜以世傳之
再各地安著之拘兩岐之派既分一線之脈幾斷北宗
禪析二兄猶繼捧於鄉書南阮家貧諸父乃不收於文
效雖以椿庭之老隠僅於槐市以先鳴某也小生念此
重事上欲繼六百年之書種下欲為千萬人之儒英力
加黄巻之功冀大青箱之學蘇之一派得坡老乃能興
味道之家聲韓之兩世惟退之若為扶安定之門地每
痛心而疾首至嘗膽而卧薪作賦擬黄門郎抱經如玉
川子摶鵬九萬里銳欲圖南夢翼八重天每成戰北方
當丁嵗踏槐之始幾成甲戈鏖敵之功偶因新昌壯邑
之無人竟以高安小子而敗績使早成于本籍當已䇿
於雋功人事偶繆於差毫天意殆嫌其背本况松楸之
皆在而葛藟之尚蕃茍不遡源豈其徼福噬臍雖悔强
項不回逮兩科之在鄉邦如前之失先二年之居京泮
方舊之思久塞復通隨試輒效雖報罷公闈之旅進亦
嘗魁天邑之類申仍舊貫則如之何人有言而必中操
土風不忘其舊事雖大以可成然與其左親戚去墳墓
而逺游又不若安鄉井崇孝悌之計得自念充賔之未
晩乃先逐客以來歸讀書著文仰父俯子求之有道得
之有命奚煩無益之謀病乎在已順乎在天是為速化
之術達則用伊洛諸公之學而及於物窮則以河汾六
世之書而淑諸人均為無忝於爾生但欲勿忘其所始
首隨羣而應舉初無意於求名偶然寒谷之黍生遂作
冷灰之豆爆或者先祖矜孫枝念舊之意抑亦造物慰
老親教子之心豈伊鮿生能取鶚表人以為快我則未
然正學以言尚欲陳敬王之仁義救時以道方將極猶
已之溺饑此但功名之路於是乎開可如世俗之器易
至於滿獨惟在邑多號通經令二士皆以賦而登此一
榜盛得人之兆先達尊籲俊之舉將復見之賢令尹作
人之功有自來矣兹蓋恭遇判縣公族麟角帝家龍駒
筆粲五花耀長庚之絢采眼空萬巻凛太乙之垂光香
名曽滿於杏園政最今騰於花邑圭璋儒寳砥礪文鋒
是雖僑寓於鄰邦亦若親聆於道韻愛日容光之必照
景星快覩之莫先魯有澹臺雖不至武城之室秦用士
㑹實舊為晉國之人終借吹嘘用神變化某敢不操修
愈力逺大自期繼鄉樞蘭省之先登更髙一步進先祖
楓宸之獨對移在正科不辱大夫之知是為國士之報
心聲欲寫手跡奚殫
　
　
　
　
　
　
　
　
　雪坡集巻二十三
欽定四庫全書
　雪坡集巻二十四
　　　　　　　　　　　　　宋　姚勉　撰
　　啓
　　　上程丞相啓
伏審渙敭廷綍晉秉國鈞天子有臣七人乆負經綸之
望冢宰詔王八柄式隆輔相之權改紀方新迓衡有屬
中外想聞其風采華夷交聳於聴觀恭惟大丞相樞使
國公肅懿而恵和直温而寛栗任天下之重信其為先
覺之賢格君心之非有所謂大人之事頃居言責茂著
忠忱善類所恃以無虞上意已知其可相王之喉舌既
優賦政之功帝曰股肱尚任弼予之責載登揆席爰易
化絃擇人任責之成功特重𤣥齡之委得君専行乎國
政豈如管氏之卑僂指近時驚心徃事謂之將順其美
而併失其救惡之職諉曰靖共爾位而遂銷乎好直之
風守法惟困於孤寒闊畧貴戚而弗問攬權雖聴於自
用旁落左右而不收一整弊綱是在今日側聞八事之
入告已慰四方之具瞻知之艱行之維艱終賴扶持之
力改之貴繹之為貴端由啟沃之功昔魏公七事之陳
至司馬五規之獻偉然逺業具在此書先正保衡罔俾
商邦之専美程伯休父願言周雅之歌功某求道未聞
受才不韻昔羣趨蘭省濫隨鶯谷之門生今新正槐庭
首拜鶴書於郵使自惟何物敢累大鈞矧因負米之願
乖頓覺彈冠之念冷縱令從政未合造朝附致青雲豈
在速驅於宦路立深暝雪誓當不辱於師門
　　　賀蔡參政啟
伏諗敷告大廷晉陪近輔國皆曰可選臯陶伊尹之賢
道之將行用周公仲尼之學真儒得政善類宅心聳寰
海之具瞻非門人之私慶竊以道由天出心自古傳堯
舜盛時罔非修齊治平之事秦漢叔世始為牽補架漏
之規幸至我朝復承斯統然僅書傳於來世未能功被
於當時自昔罕逢乃今有待恭惟大參相公先生𢎞深
肅括明允篤誠祖西山而師考亭獨傳正學派伊洛而
源洙泗蓋得真傳識貫精粗道該體用大學八者之條
目妙㑹於心中庸九經之規模如指諸掌多於嘉績簡
在上心擢之獻納之班委以經綸之寄遂繇兵筦參秉
國均吉士立政勱相國家式副用人之望貳公𢎞化寅
亮天地必推論道之賢屬時多屯積弊如蠱苞苴女謁
清賄道以當嚴外戚宦官折姦萌而貴早夕谷毋容於
駒縶朝岡宜集於鳳鳴風采聿新觀瞻斯慰知吾道之
不為無用庶小人之罔或有辭聖賢之難得者時幸際
風雲之慶㑹宇宙之不磨此理聳觀日月之昭垂勒彞
鼎於明庭屹棟梁於道閫某名科徒躐禄養竟乖固知
儋爵以析圭盍思移孝不得為親而負米何忍希榮未
嘗通光範之書乃遽誤公車之召極知提挈欲恵作成
尚願察於真忱俾少全其初志當圖國士之報以答先
生之知張師德及文正之門斷無是事劉安世守温公
之學誓以終身
　　　通陳判府昌世啓
伏審受册臨軒驅車莅郡氷江理棹嘗登千仞之龍門
錦水樓㕓又托萬間之燕厦喜我二天之獨有為公特
地而一來將歛板於道傍先羾函於節下恭惟判府刪
修判部侍郎長者君子古之吏師玉壺凝萬壑之氷清
融表裏霜水洗九霄之月明入毫釐頃開廣信之藩茂
著亷平之化百堵皆興而人不知役一介不取而官有
餘財縮吏老姦造民大譽帝曰嘉止來歸立鵠之班公
則翩然渺動㝠鴻之志無寧外服未欲中朝睠古昔之
竹州乃先公之棠舍詔謂西江之道院其撫朕師民驩
東閤之郎君又為吾父凡此日迓軾熊之耆老皆前時
騎竹馬之兒童獨是陋邦已非曩俗民窮似蟣賦毒於
蛇嵗無萬億秭之登糴至什六七之取倉有紅粟而錢
貫朽矧多化於歸舟野無青草而室磬垂孰興憐於破
屋魯侯􁎗止齊國庶乎追孝于前一復其舊君陳宏周
公之訓兹率厥常戸牖為漢相之時亦如此宰某忍寒
甚慣炙熱不能竊第七年豈有鳳池之想反闗四載頗
安鷗海之盟回憶歸時深䝉異顧借尚方之劒者衆已
駭其妄作用司農之印者人尤服其難能不圖再逢相
視一笑幸以吾黨小子之簡得事是邦大夫之賢致私
謁於翁歸斷無此請和新吟於嚴武或有所長
　　　謝陳判府賀生詩啓
我辰之月直斗正愁得罵之多巨公之筆補天遂有生
華之感得非所稱愧不敢當矧方念於劬勞何可堪於
頌禱頋驪珠之滿掬難鯨錦之巻還某官民社宅生文
章司命耆夀俊越在厥服藹令聞之素穹老成人尚有
典刑追前修而獨立乃不遺於么麽而曲恵於生全唱
郢人白雪之詞妙幼婦黄絹之語不恭是懼重拜惟慙
謹箧笥之襲藏為子孫之輝耀君子夀夀天子還祝我
公皇極福福庶民願同爾衆心丹永篆手墨未紬
　　　回童倅
伏審䟽恩天陛借重星屏虎檻宣威久服童君之善政
漁竿借釣幸安姚子之閒居將披覩於雲天遂帡幪於
風雨迎軒胥慶拜櫝有嚴恭惟某官碩望耆儒清名厚
德受天粹氣得湘潭嶽麓之至清随地政聲與石壁洪
巖而俱峻盍聴星辰之履上乃將風月之權分清朝自
近世以來半刺異初基之重以烏有子虛之課額當白
崖赤打之浪頭網解取辦於鑿空事勢幾成於築底秪
如道院本非有蟹之邦必也通才可勝展驥之任而况
教適新於董學糶専主於平農民命幾何所重惟食士
風壞矣在正其心宜有良規聳聞新政第虞裝趣不待
席温刺史相必考所行丕拜璽書之寵耆夀俊越在厥
服人觀璧帛之迎某禄不逮親學難諧世盟鷗結社聊
自樂於孤聞騎馬朝天終慚隨於羣隊分甘藜藿歸隠
菰蒲欣聞佐郡之来端有事賢之幸燕雀之喜以賀厦
知可依栖龍蛇之蟄以存身尚祈覆䕶
　　　回王倅
市朝懶到自甘山人姚合之窮邦國不空喜有别駕王
君之至風月平分之自始雲天覆幬之有歸贄名未徹
於記曹委牘忽先於編戸恭惟某官英聲震地峻閥倚
穹為留耕之諸孫所聞已異在㑹稽之羣從厥譽尤佳
瑶林瓊柯無塵俗之姿栝柏豫章有廊廟之器故象賢
崇德求忠必於其門而事君立身觀逺以其所主惟是
淮堧之幕府獨狀天下之英才王通登將軍之門以竒
自著元琳在司馬之府見器尤深發硎以還脱穎而出
自合聴履於星辰之上胡為岸幘於山水之間蓋不欲
同流而合汚是以若輕内而重外睠此髙安之郡事簡
俗淳第非中熟之年民貧賦重吁旱苗之已槁慨糴數
之甚繁嗟我人其誰生恃賢者以為命仁人之言其利
博寛尚拜於一分大賢之徳在民深是當先於百姓若
時先正嘉恵清江世於此而具瞻民到今而受賜纉戎
舊服追配前人此時相郡之規模他日濟時之事業讀
沂國句知梅鼎之必調視晉公家覺槐隂之已滿某學
惟好古様欠入時徒能畎畝之不忘有懐莫吐非敢山
林之益宻求志所安第知掃軌於閒門罔覺乗軺之及
境遂失前茅之拜且稽右櫝之恭如愧恧何幸矜赦爾
隨州里之民而往役毋敢不欽舉家庭之學以砭愚庶
終有立其為慶忭靡極傾殫
　　　回趙司理
竊芘枌鄉久仰景星之耀陞華李掾幸依愛日之春豈
特受㕓而為氓蓋將就正於有道恭先弗果賀後為慚
恭惟某官地望穹隆天姿粹潤雄辭勁氣陳思王繡虎
之才道骨仙風李太白騎鯨之韻自證慈恩之佛合陪
碧落之郎乃爾斜飛甘於亷取亨衢筮仕姑養望於珠
曹當路貪賢復借重於花邑便合飛雙鳬而東覲胡為
驅匹馬以西來得非欲行其一片活人之心故寧少迂
此尺五近天之步乃睠髙安之郡實為􁁷俗之民頃因
揚粃之在前每與刻木而為市攫金白晝豈如楊震之
畏知䝉霧青天安得謝令之推去民其否往賢者鼎來
嗟我國人真望葉公之如嵗告之天子願留侯霸以朞
年第虞玉節之來又趣金鑾之召某懶於釣禄願此耕
寛親養乖違仕何敢問君恩深重辭不獲俞方强治裝
忽聆及戍遲吾行也尚能隨負弩之迎適我願兮當早
聴驅車之叱
　　　回胡簿
伏審筮仕友邦􁎗官簿正枋榆乃蜩鳩之止曽辱迂臨
枳棘非鸞鳳所棲喜聞俯就未馳慶幅先枉賜函初非
敵以下之可當欲不愧於中而不得恭惟某官學優而
仕筆妙於年江夏黄香負天下無雙之譽洛陽賈誼能
諸老未對之言摘髭巍科拾級膴仕便合凌青而遡紫
尚煩稽墨以勾朱以卑飛培雲翼於九重以平進養霜
蹄於萬里睠惟陋邑深積弊源伐檀多刺於狼貪刻木
殆踰於猱猾聳聞新政載滌舊汙惟嚴於束濕可以使
一罰而百懲惟潔於飲氷可以出獨清於衆濁有如賢
者蓋易能之平生之志豈止榮身一命以上皆可及物
昔明道先生之在鄠縣以徳化人至紫陽夫子之仕同
安以學造士卜其他日皆以此時仰企前修永有令聞
某雖懐至慶尤切深期理萬事惟欲問胡公何敢願此
人於執事讀十年不如詣主簿尚當請所益於下風
　　　回解頭李有開
錦水偶連敢自詫黄姚之品筆鋒曽記果遂符緑李之
魁驚耳一鳴拭目先覩矧幸同於經社尤喜倍於鄉人
魯臯貢賀之先施鄭重貽緘之倒置恭惟某人賦姿甚
穎有志竟成偉雛鳳之孤鶱自知親師取友之益隘篆
蟲之小巧能為抱經束傳之勤月書屢占於上游嵗貢
預期於首選果聞一日盡壓羣英旗蝥弧以先登前無
勍敵靈姑銔之卜吉勇䇿勝勲此蓋閭師所書黨正所
書是謂大夫曰可國人曰可月評久定天府宜升勉哉
貢益郡之畋行矣繼廣川之董錦標重奪再為鳳凰山
之榮金榜將傳已見鸕鷀洲之䜟某久知寳價式副硎
期念嘗窺聖師親筆之書乃不立左氏學官之選聳觀
傑出祗抱深慙歸耕徒羨於拾青就試亦甘於飲墨自
量謭學猶玷誤㤙羞揚粃之在前㸔積薪之居上李文
正有三元之故事願踵英蹤公孫子權第一於大廷尚
期正學編摩辭淺期望意深
　　　與鄒家定親
誦鄒軻願為有室之言宜家是望秉姚崇必貴可嫁之
識選婿方真偉矣髙風拔乎流俗賞目稠人之表盟心
片語之間次孺子有志斯文頗能詠氷壺之賦長令娘
擇賢而偶無暗投月璧之珍地鄰龍劔之英天侈雀屏
之卜於諸少矜持之内獨重羲之在諸子踈俊之中能
知彦國既諧合姓敢後問名恭陳繫臂之儀永結齊眉
之好吹暖律以春燕谷願言蓬蓽之生輝奮學館而登
瀛洲行見門闌之有喜
　　　定親啓
伏以昔吾伯父嘗得婿於魁門今我宗人願請盟於鼎
族益篤親親之義遂為世世之姻幸矣訂金榮哉倚玉
恭惟某位小娘生奕世狀元之里夙帯天香自顧某位
學生以寒谷小儒之家敢攀地望特孟氏之言願為有
室而武功之女必嫁能詩須因判合之言仰拜王張之
賜不云齊鄭之非偶乃若朱陳之為㛰義概雲天之九
重和氣陽春之一脉鳳占協吉鴈幣贄恭既永好於百
年亦可誇於流俗生於鄒而邇於孔己沾講道之風妻
以姚而邑諸綸其有興家之望不腆菲禮具如嗣箋
　　　餉啓
言念締好請盟已荷訂金之諾拜嘉受室願成種玉之
縁既卜良期敢恭微禮惟男女及時之義非幣不交至
㛰娶論財之風則吾豈敢二姓相孚於道義百年永托
於姻㜕春然姚花暖我鄒律迨氷未泮輒陳鴈奠之儀
當月仍圓拱俟鸞軿之下纒紅不腆嗣録具詳
　　　定親(姚娶/趙)
望髙閥閲宛同儒族之清喜動門闌幸托王孫之貴草
木既欣於同味葭莩遂映於末光作對自天締盟卜日
先君幼子粗修家學之箕裘令姪宗姬見謂公族之儀
範頃因媒妁欲附㛰姻第相交儒素之風安敢效綺紈
之習一言而合二姓以諧覬兹琴瑟之和鳴保我壎箎
之怡聚此求儻遂所得良多猶子有家公既盡為兄之
道及時為娶僕敢忘愛弟之情
　　　回定親(姚答/張)
登瀛之派己遥曾何足慕鳴珂之里相接乃遂榮攀氷
語初聞天縁即合恭惟令郎璜宫秀選久巳聞張孺子
可教之風庶女圭竇儒酸亦可謂姚祕書能詩之女題
紅有兆納采登嘉勿云嫡庶之分殊自有父兄之義在
但相與詩書之味願不為夸奓之風鴈幣禮陳已重千
金之訂鳳樓書報佇觀三草之榮
　　　回定親(姚答/胡)
詩人姚氏之女不與凡流大姬胡公之姻式聮舊好寵
承妙墨欲締嘉盟雖知巨族之難攀獨喜㣲宗之有托
令猶子生居望族早能詩禮之傳舍姪女幼失慈親已
備艱難之厯伏聞髙誼不鄙寒門畧無夸奓之陋風但
取詩書之同味如斯恵顧敢不敬恭娶女必貧素之家
君既用温公之法送門為箕箒之訓余敢忘王子之規
　
　
　
　
　
　
　
　
　
　
　
　
　
　雪坡集巻二十四
欽定四庫全書
　雪坡集巻二十五
　　　　　　　　　　　　　宋　姚勉　撰
　　劄子(四六/)
　　　賀沂邸延國夫人生日劄子
伏以近天孫之七夕式際嘉辰慶王母之千秋聿登上
夀和薫朱邸喜溢綵庭輒羾菲儀小伸賀臆恭惟延國
太夫人四德身備五福首全夫人起居有召南鵲巢之
德夀母多祉歌魯侯燕喜之詩載臨𤓰果之期茂介松
椿之算某横經賔塾依庇侯門大國増封願益煥魚軒
之寵慈闈致養更永觀象服之宜
　　　復東宫二門司劄子
某猥以謭材濫聮宫寀衛翼是選端士愧不能當侍御
罔匪正人聿資協贊職既嚴於振糾身有頼於維持末
由貢名先辱貽翰殆成倒置不任内慙謹具稟酬伏祈
照察
某自揣謭聞謬聨儲禁道術之士以衛翼慚教詔之無
良小大之臣懐忠良喜導承之有助既宻竒衺之察可
無瘝曠之虞未貢賤名遽頒華剡先施甚腆内媿惟深
謹具稟酬伏祈鑒察
　　　及第回徐國愽
依光梓里久借餘輝唱第大廷誤膺親擢雖出冕旒之
異眷亦由衡鑑之至公属未拜於君門尚遲趨於師席
仰勤賁翰深紉謙光禮辱先施事成倒置念挈提之至
此將稱塞之謂何天下有三達尊儻與鄉童之進世間
第一人物願從長者之游
　　　回田賢良送所注論語說約
伏被誨箋寵頒傳帙知姚元崇之折節可與讀書得田
子方而與游庶幾聞道博學將以反説約也有朋逺來
不亦樂乎某人文物故家聖賢奥學馬遷於父太史克
紬石室之藏韋賢及子𤣥成不寳金籯之遺他日有聞
於獨立春風妙得於詠歸不為已私嘉與人共某雖叨
親擢方進學知平生温飽於三場非所志也大事剖裁
於一部繼此教之他有謝私尚容嗣控
　　　回易天祥送厯墨陳黄詩
山中無厯不知回北陸之春嚢裏捜詩政欠問西江之
派且寵以塗龍之劑以供其縈蚓之書䝉賜甚珍拜嘉
有靦閉門静讀從今願惜於寸隂吮墨窮吟自此或知
於尺度
　　　回張生去華求詩序
伏承寳翰見遺珠聨稱張籍之古詩豈無韓子賞文潛
之妙語自有涪翁茍非其人未當斯任第願輸於愛助
庸少見於忠謀粤從初詩未有大序迨聖門始聞子夏
之作至東漢則有衛宏之辭蓋是後來之人述所作者
之意曹劉見夢乃於異世以求知蘇杜遺編何敢當時
而作引如自有膾人口之語亦何資冠篇首之文降於
今時甚矣陋習纔能為里巷之詠即自曰江湖之人以
詩自名者于道己卑借序為重者其格益下不求工於
鍜鍊第欲假於鋪張儻無劒如千口之垂又何衮褒一
字之用衒䑕璞為燕玉寧取信於荆和譽嫫母為西施
但可欺於師曠一經品題固作佳士茍輕許可此亦妄
人與其稱三好以誤其一生孰若效寸長以補其尺短
伏想髙明之見必俞狂謬之言省元學士耽句如癡好
逰成癖新章累牘大集成編鎔意鑄辭欲作出月穿天
之巧飴飡枕寐莫非批風判月之詞借聴於聾使削其
堊願不隨於流俗期益進於古人吟家稱張祜之詩只
消兩句文選愛景陽之作能用幾篇貴乎工不貴乎多
求其傳豈求其序别三日刮目相待豈復阿䝉得一顧
増價遂髙終逢伯樂僕無敢僭子有餘師
　　　送陳守昌世午節
我獨二天竹馬肅開藩之斾月重五日蒲龍稱介夀之
觴不有髮儀曷旌心賀輒馳俗禮仰獻邦君蘭佩蓉裳
吟澤自甘於憔悴雪羅風葛賜衣佇被於恩榮
　　　回陳守午節送物
仁政受㕓而氓方仰蘇天之庇大夫有賜於士遽増楚
節之華賁然寳緘隨以珍餽紫駝出釜洗空豆粥之腸
玉臠堆盤驚吐栁車之舌揚仁風於輕箑醉醲德於上
尊百拜登嘉一忱懷感禦蛟纒黍諒同弔古之心煑梟
為羮願出去邪之手
　　　回陳守招登髙
無錢對菊正思白衣送酒之使君與客擕壺願厠烏帽
隨風之座客有來嘉召敢不恭承賡飈館糕字之詩侍
黄樓茰嚢之㑹飽聆誨益預切欣愉自愧寒蹤但有桑
苧煎茶之具竚觀盛事即膺蓬莱賜橘之榮
　　　送陳守菊節
聞誠齋碧落之吟既陪泛菊望蘇仙黄樓之㑹亦願持
芹適村醸之新篘且齋厨之小供輒忘守分仰瀆崇嚴
伏惟粉餈花飲之分曹烏用野酌山肴之雜列喜逢佳
節聊致下忱桑落坐開應笑東籬之陋茰枝來賜竚承
北闕之恩
　　　回新昌宰端午送物
伏以黍節佳辰久逢今日芝亭嘉恵穆若清風輕盈艾
虎之精縑珍重蒲葵之妙箑寳瓶買醉銷萬古之閒愁
石鼎煎春喚獨醒之清夢辱儀文之腆厚慰節序之寂
寥拜手登喜銘心儲感朱簾捲雨雖阻陪樽酒之歡細
葛含風願即拜宫衣之賜
　　　回縣丞兄送菊節
貧家無節正如淵明摘菊之窮厚貺盈庭忽足夢得押
糕之韻腆甚羞籩之粉糗宛然送酒之白衣充我涼庖
感君厚意分甘有味何殊僧厨蒸栗之香飽德知歸但
誦丞壁哦松之記
　　　回洪尉
伏被薫慈特頒藻翰以叨承於誤渥而俯遺之賀辭意
濃贈我之琅玕語粲照人之珠玉知非所稱感極而慚
某禄不逮親志慵問仕未始通書於光範乃令佐幕於
㑹稽遽塵除目之中殊出意望之外方當辭避何敢承
當事君之日尚長姑需痛定味書之樂可共端竢誨言
　　　回王府教櫸
伏審某官先覺覺後以昭昭人凡而樂泮之諸生均㑹
浴沂之雅趣灑落見曽㸃之意妙希鏗爾之音歌詠歸
夫子之門每動喟然之嘆築亭寓興掲扁見心盍求之
驚鸞舞鳳之書乃采此縈蚓綰蛇之作無君謨怪偉之
字豈足稱歐文忠之名慕退之榮耀之言故願列王中
丞之次方兹媿甚奚以謝為惟河南夫子易傳之文與
勉齋先生論語之釋是曰教之以道何可郤之以辭有
若華縑允為腆饋繡贈我以何報錦還客以為宜不敢
拜嘉切祈宥罪某方甘窮處忽玷誤除莫審從來不任
大懼或出上心之俯記尤深側目之旁憎雖命下之自
天諒禍至之無日是可弔而不可賀蓋當止而不當行
恵我好辭蹙予瘦額吾君未報固弗敢為山林長往之
思其道不由安可效穴壁相窺之類前言特戲下拜則
難尚希燭理之明誨我保身之道受施無報揆禮則非
深惟李漢序引之文曽經紫陽考定之筆切聞宗匠正
剗時浮敢以刋編進之函丈或侔傑作願鑒微忱拜復
帥膚等祈容察
　　　回上髙項宰謝文筆峯記
伏承真翰兼拜多儀花縣奏功遂啓生花之瑞筆峯記
役遽䝉潤筆之頒取數過多拜嘉有靦米千石而作傳
人譏陳夀之貪字三縑而易碑或嗤皇甫之侮奉北海
之金者終以賄謗索南郡之錢者無救室懸由此而觀
不受之是然而謝絹五百疋退之雖欲遜而終留祠牒
一二通坡老未傷亷於過取宗工猶爾清議或容天教
食硯於無田人至持金而為夀餽非無處則不謂之貨
取儀而及物斯可拜其幣交茍能受少而辭多未妨見
得之思義有如厚遇雖覺過豐然尊者之賜卻之不恭
故臺餽之至僕爾亟拜輕縑素練愧文體之纎浮肥羜
上尊與坐賔而醉飽肅登稽首劇感銘心不能煑字以
療饑齋厨正冷自此賣文而為活寒谷將春
　　　復新昌蔡學長講請書
洊承劄翰與進鄉童俾修舍菜之儀庸展恭桑之禮仲
春啓月科詔自天庶一至於黌宫或可為於吉兆長者
所命小子何辭合摳衣於坐隅以望履於幕下但以某
頃遭家難尚有婦喪未葬難縗絰之除當遵古訓服朞
不絲竹之廢竊陋晉人背師之言何取於隆師行禮之
舉豈容於失禮非敢方命第請改期有如孟夏之時所
謂正陽之月梅當薦實百花占雪裏之先開麥已登疇
萬寳騐秋中之必熟届兹朔日允曰良辰儻許其來當
潔以進先生有召無諾固不敏之宜誅君子以德愛人
或可恃以無恐拱聆後命圖拜前榮謹具禀申伏祈垂
丙
　　　回鬱林幸守劄子
禄不及養仕亦何心遽辱誤恩俾趨行闕未敢祗拜方
具控辭雲朶下頒禮意太厚風簷跪讀感媿來并伏聞
改鎮於雄藩尚未恭馳於賀幅首勤温念可謂倒施展
梅花四好之圖何以當此潔茅屋數椽之壁受言藏之
　　　賀陳守生日劄子
兹審祥紀紱麟歡騰錦鳳維七月十日之旦肇降長生
之君故萬有千嵗之詩爭致眉夀之祝有懷燕賀莫致
蟻忱不腆菲儀具如别幅瀆尊是懼録意為榮
　　　回新昌應判縣送酒
誤恩中秘方嚴行李之驅分恵上尊仰見折梅之意飲
醲甚腆醉德惟深某官得聖之清食天之禄渟涵道味
人曰甘露醴泉之祥醖醸民和家有春風醇酎之樂寧
久漉葛巾於彭澤行即賜錦袍於沉香釐秬鬯而錫土
田分内之事作酒醴而惟麯蘖天下所期兹辱眷存特
勤餉遺獨惜甕間之吏部早呼座上之老兵進持滿道
士而使前將酣一石笑烏有先生之忽化已盡雙瓶(送/酒)
(人私竊/兩尊)要知多酌焉則適發其狂豈有終執之而不
知其味敢云罍恥聊解樽愁誠齋作汝飲吾嚥之詩
美過於味東坡謂我眠君去之語苦未為賢一笑置之
百感均矣亟圖行役莫遂稟辭酌老瓦之茅柴尚戀里
中之社拜宫壺之雨露願隨天上之班
　　　賀判丞兄致仕
伏審乗車納禄錫服䟽恩退若水之急流去神仙其不
逺近淵明之故里越宇宙以相輝花晩節而益香松嵗
寒而不改宗盟増重國史可書某雖展賀私莫控下悃
餼羊不腆麰粉併將供宴客之末觴見野人之微贄倘
䝉麾納倍有光榮
　　　七夕送康倅物
伏審治中别駕已分風月之清天上佳期早趣星辰之
步撫兹令節沸甚歡聲竚緱山鶴馭之升快河漢龍槎
之上有懷贊慶無物將忱百爾籠蒸兼之熬餅羨花簇
綉樓之燕聊備末陳憐竿垂犢鼻之窮願䝉笑納
　　　七夕回康倅送物
貧家無節何知結綵以穿針薄禮將忱豈謂投磚而引
玉寵承厚貺光照陋庭此綺筵粉席之所宜非莧腹藜
腸之可稱卻尊有咎拜賜懷慚馨餌供祠足稱愚公之
乞巧清盃奉酌即催别駕之歸朝滿抱感藏拱需侍謝
　　　回致政李宰請召
伏審褰裳宦路轉棹急流香山早請身於强健之時靖
節懶折腰於去歸之際冠留神虎塵埃視軒冕之輕袖
綰雙魚雨露拜服章之寵鄉評甚韙盛事可書某晉賀
方修魯臯是懼登龍門而見元禮似憐累世之通家酌
鷀杓而醉長庚又許一樽之對酒南轅即改西序當趨
謹此禀酬仰希鑒察
　　　回秘監洪恕齋送物劄子
某想翰林之諷帖必有新詩被拾遺之恩榮遽頒下客
賜尊敢郤意厚難勝百拜登嘉一忱篆感仙蒲切玉如
觀五色之絲綸宫酒傾金謹挹九天之雨露尚容侍拜
専控謝私
　　　送京學進德齋午節劄子
渠閣浪逰初何知於楚節齋鑪讌集曾莫助於蒲觴實
以旅貧加之俸薄欲為不可負媿良多雖懷䬪飥之心
奈何無麫故當角黍之宴徒羡包金輒奉百千聊旌方
寸未能烹鶩謾菰葉之先求已信是龍知錦標之必奪
甚慚嬰凟伏兾鑒融
　　　回戴和仲送柴菓
某薪桂不堪遽得樵青之助枇杷兼餽應憐曉翠之標
荷意甚濃登賜良感炊煙可舉艶吹雖媿于朱唇今雨
儻來寒嚼願同於氷齒稟酬至率孚鑒是祈
　　　沂邸延國夫人生日回送物劄子(庚申兼沂靖/恵王府教授)
　　　　(時/作)
近天孫之七夕偶是微生來星使於九霄遽承異數殷
勤厚意感激柔衷自揣無堪豈稱齊國魚軒之餽願如
善禱長歌魯侯燕喜之詩
　　　沂邸賀皇子忠王生日劄子
伏審前星毓瑞少海凝祥方大人位正於六陽為乾之
子後聖母誕彌之一日載震以時驩溢國家和薫宇宙
恭惟皇子忠王英資傑出令聞夙成槖有詩書濮邸之
宗賢復見塵生琴瑟普安之儉德同符彌月載逢後天
不老某輝承華蕚筭祝靈椿甲觀繼元春衍無窮之生
意龍樓致孝日嚴長樂之朝儀頌禱意深贊揚辭淺不
腆菲禮具如嗣箋仰祈穹鑒
　　　沂邸節使生日回忠王送物劄子
子職懷恭何知初度春宫錫羨爰侈多儀佩德有加銘
心無斁恭惟皇子忠王器姿日就德業天成家傳行葦
之仁首親宗族心篤棣華之愛式好弟兄軫兹微生重
以大貺維其嘉矣恵深拜於百朋還以事之壽願開於
千嵗
　　　沂邸節使生日回蒋提舉劄子
劬勞恩厚又逢初度之辰提領職尊遽辱多儀之貺登
嘉有靦感佩維深恭惟某官懷徳忠良持心謹宻掌王
宫之憲令糾察惟嚴揔親邸之事權扶持有屬特勤齒
記具列目頒愛之欲生莫稱衮褒之語施而無報第増
甲厚之顔
　　　沂邸貴人賀蔣提舉生日劄子
楚節迫期桑弧紀旦北街天近有華初度之辰南極星
輝於粲長生之瑞某莫旌賀悃聊貢菲儀細葛香羅嵗
被恩榮之寵深宫邃殿日居侍衛之班
　　　沂邸節使賀蔣提舉生日劄子
㽔賔中律蓬射紀辰芳艾千門將近端陽之序仙蒲九
節有開耆壽之祥某莫展賀忱輙持薄貢四星内省長
依宸極之尊五日宫衣永被聖恩之寵深慙滓瀆伏兾
鑒融
　　　沂邸迎右相入國門劄子
伏審公衮來歸介圭入覲仄席而思賢佐天子興見晚
之嗟引領以俟太平國人有如嵗之望室家胥慶朝野
一和某屬以拘文莫能迎拜擁舍人之篲未遂寸心睇
光範之門敢恭尺楮
　　　沂邸賀郭殿帥轉官劄子
伏審䟽賞明庭躋榮爵級周廬肅衛壮國勢以安彊増
秩進階表上恩之崇報邦家増重朝野交驩某屬以文
拘莫遑躬謁陳蕃寵渥益觀數載之承陸續慶緘尚不
一書而足贊敭辭短賡詠意長
　　　賀同官冬至(代作/)
雲觀紀祥喜新陽之應律霜臺贊幕嘘生意以回春適
當復長之辰預致泰亨之慶輒隨善類仰羾賀緘某官
粹宇宴温和襟融盎才華瑞國慶雲五色之在天仁意
育民愛日三竿之燠物歡迎令節茂介繁禧御爐騰不
動之煙催朝楓陛文石轉舒長之日即步花塼某冐綰
銅章阻陪珠履竹簷曝暖不禁歸夢之濃黍谷逢春願
與化鈞之轉
　　　賀同官冬至(代作/)
冬浮葭管喜回陽律之新春到蓮池光徹氷壺之潔鼎
來茀禄萃在英髦某官操厲嚴霜德融愛日文章雲錦
殆逾綉線之工器韻天球適協黄鐘之應道隨剛長福
與時偕岸栁山梅景姑吟於小至砌苔階藥朝即赴於
大明某誤折陶腰辱垂阮眼以趨以走賀莫捧於兕觥
俾熾俾昌頌敢修於魚尺
　
　
　
　
　
　
　
　
　
　
　
　
　雪坡集巻二十五
欽定四庫全書
　雪坡集巻二十六
　　　　　　　　　　　　　宋　姚勉　撰
　　劄子
　　　賀程丞相
某伏以三秋殷序萬物告成恭惟大丞相樞使國公先
生冕佩廟堂陶鈞宇宙帝隆重任民徯太平鈞候動止
萬福某齋明盛服東鄉百拜奏記于黄扉之下仰祈鈞
照
某聞論道經邦燮理隂陽皆胷中妙造所運和傅說之
羮以調中外負伊尹之鼎以鎮國家此吾相事也二御
茵馮之請不當以此媚大君子某弗敢某兹者伏審眀
廷渙號宰路升賢使熙寧早用伯淳決無新法今中國
已相司馬潛弭邉釁敷綸一頒舉笏交慶况如某之為
門生者歡聲載路歌舞條貫蓋與天下兒童父老共之
某癸丑試蘭省時實出於凖繩權衡之下蓋嘗伏謁階
墀修座主門生之禮䝉賜謂進拜逖墉仞于今四年引
睇六符夙夕稽首
某竊觀上自踐阼以來鈞衡之拜已十有二卓然可稱
者前此僅屈一二指其餘公論昭若日星當宁思治甚
勤求賢如渇自言路而政柄厯試之久知公之大可用
也而後新使宅百揆之命仰惟某官忠貫日月忱通神
明節操精百煉之金踐履無一瑕之玉表清風其獨立
頑夫可亷窒舊姦之復來善類所恃八事入告皆切時
宜舉而措之言厎可績大風渢渢震動六合某謹泚筆
以和徂徕之詩
某踈謬不才誤叨末第寵踰其分旋踵生災禄不逮親
仕於何忍誤恩賜召非所敢安且未服外勞驟爾起家
必譁物論已具辭牘懇陳下情伏冀鈞慈俯垂臨鑒
某伏聞揚庭之告喜至不寐無以自見其欣慶之悃輒
脩儷語上瀆中涓惟是蜩嘒蛩吟蕪溷韶濩且僭越罪
在不宥仰祈矜貸一賜鈞覽而擲之某有幸斯萬
某眇若芥塵仰睇鈞閎何啻培塿之望霄漢不敢僭致
舍人之問非簡也伏祈鈞察
某韈線短材無能為役不足備屐履之任然儻有驅䇿
亦罔敢辭謹頓首請目
　　　賀蔡參政
某伏以金行正序寶穡告成㳟惟大參相公先生以道
覺民貳公𢎞化生民之望天子是毗鈞候動止萬福某
謹齋眀盛服東鄉百拜奏記于翹材之館下仰祈鈞照
某切惟先生之身道統所闗宗社攸寄在躬之福天下
同之某敢拳拳仰致莫助之愛
某伏自癸丑八月别拜師門今四閲年瞻前仰髙未始
少替而無由一摳衣於丈席泰山北斗日與四方學者
共之
某切觀孔孟以來迄於周程朱張雖道統承承而未嘗
一得大位以行其志今先生方以聖賢之學為輔弼之
臣此非獨以得賢為吾君賀亦以得時為吾道賀
某伏以大參相公先生藴經天緯地之才抱正主庇民
之學立心立極繼絶學問太平非先生而誰屬百揆方
殷上意有待盡展平生大學之用一洗近時相業之卑
四海傾心非某所獨
某踈謬無庸叨恩誤召靖惟所本無非極力挈提之賜
然某禄不逮親今雖從吉不忍問仕况叨第而後猶未
一厯外任起家之遽人謂斯何已具辭牘申省乞仍待
鎮東軍小闗仰祈矜照
某區區無以鳴其賀私僭易不揣荒蕪效世俗體强裁
駢儷一塵突于黄鐘大吕之側有道之文視此不直蟬
蜩之嘒也倘得一經鈞覽而擲之榮幸倍萬
某門人小子揣分有嚴不敢僭申鈞閎大婘福禄來寧
之問惟是令似府教判嶽秘閣郎中某忝在榜下日勤
尊道仰德之心伏惟處東閣之靖閒養南軒之事業某
不勝慰快
某聞事師之禮左右無方雖未得日撰杖屨侍側伏恐
有一切委䇿條目恪謹遵奉
　　　與贛守陳千峯
某揆時季秋謹律風露澄鮮恭惟某官一世儒英四方
侯度冕旒柬注輿蓋翊扶台候動止萬福某謹焚香九
跪奏記節下仰祈委照
某切謂文星燿臨五靈森嚴何物氛祲敢干次躔矧刺
史為邦所以養其入為三公之望隂陽燮理妙屬剸裁
而何有乎小體之奉毖茵飭鼎某不敢為御者䛕
某緬覩西江前是魁天下者絶罕廬陵之董蕭灘之何
適羞鄉里不有英傑曷其雪之文脈久焉欎湮達尊先
生破荒首出此燈一燄第第相承而如張如雷接英躅
而奮矣雖以某之愚不肖亦得以瓦礫于其後夕秀之
振至于今衮衮未已皆千峰實倡之也倡者難和斯易
矣拭目日月髙垂太清某願鞭䇿駑鈍以從
某欽以某官負臯伊掄魁之才得孔孟心傳之學玉階
獨對無非忠言嘉謨家有而人誦之也薇省藥階徑登
柄路輿論所屬惟是以一舉龍首十年鳳池為淺器卑
識者之語寧迂步而徐驅焉雖然蒼生之望則未慰也
身到黄扉展致君澤民之素藴霖雨嵗旱躋時太平某
歸心稽首
某踈謭無似濫嗣逸響薄命如紙纔綴仕版即罹失怙
之痛菽水弗養榮進奚心雖藉帡幪不即死得終制而
問津宦海則未之忍也未嘗通光範以書誤恩得召俯
躬自省有不敢當已具懇辭期于得請倘獲所願不勝
大幸庶幾可杜柴門温故業他日痛定事君尚長仰兾
熏慈特賜警誨
某伏自在京日嘗拜謁牆仞䝉被與進爾後氏名不祥
末由一貢尊履何如之問伏審開藩鄉部攝事臬臺則
某又以邑子而為㕓氓矣贄恭記室宜在衆先蒍後可
誅曲希矜貸
某枌榆晚出揣分莫敢僭詗使閎大婘為長者役奔走
趨之拱竢條教
　　　通陳判府□
伏以朱明正序清穆薦涼恭惟判府監簿祕閣郎中鎮
撫命新經理任重帝柬亷譽民孚仁聲台候動止萬福
某謹三薫九頓稽奉書贄名於旌節之下仰惟財幸
某竊惟刺史天也謂之天則隂陽造化手挈其柄矣矧
福星所至祥靄扈之何外邪之敢寇第瑞人望公如慈
父母恨不朝夕至脩途方暑敢乞寛涼次舍珍簟冰盤
厚加毖調庸副翹徯
某比審告成甸服改鎮侯邦上念創殘之民疇能安集
公有亷能之政式稱選庸綸綍一頒縉紳交頌爭為瑞
得人賀某受㕓之氓其家其鄉自是均拜更生之造喜
尤衆殊獨以官守所縻未繇躬拜廡下心口相語以自
慶無日不然
某欽以某官秋霜氷鏡之皎寒露玉壺之清世味不足
以攖其心人爵不足以易其操為國集事所至可書有
如桐川素號凋敝未及半載即巳蘇醒而精神之名在
御屏故以恵浙之右者移恵於江之右天子之所以念
瑞民者至矣瑞民之所以望公者切矣心痛者不及緩
聲某敢為瑞陽之遺黎故老請拯溺者不暇徐行公其
念若旱望霓之民乎某敢不稽首
某禄不逮親灰心仕進丙辰誤召耻與姦朋中道驛䟽
籲天歸家席藁聖恩寛大赦釋不誅去年姦憸竟成啓
戎公朝念其曾有辨姦之論再以校讎賜召弗敢躐分
乞從舊官所請復俞只得强出去家纔二十日鄉國為
墟城裏破屋數間雖幸不為敵所焚而從父兄弟避難
走鄉者盡為鄉之豪寇所刃家殘室毁抱此辛酸宦况
何有待罪于兹茹痛包羞伏丐矜燭
某揆之彞禮以民而事邦君合有駢儷之贄惟是某家
痛方新心緒凋落更不能屬思於文用弗獲以瓦缶鳴
于鐘吕之側尺書拙訥仰滓典籖攖觸崇嚴不寒而栗
某揣分有間弗敢僭致隨軒大婘興居之問抑某於瑞
則民也敢辭為役帥里人而恭教令惟宜願奉先甲
　　　通陳判府昌世劄
某伏以薫時入夏爽潤如秋恭惟判府刪修判部侍郎
植徳公清秉心愷悌開藩有俶穹垕棐扶台候動止萬
福某謹東鄉九頓首奏記旌麾之下伏幾財幸
某竊惟朱旛照臨境之山君川妃駿奔翼衛孰非獻祥
奉祉者奚事文茵玉鼎之劼毖詩曰樂只君子殿天子
之邦樂只君子萬福攸同某三賦此章以頌
某仰惟聖皇矜恤逺民謹擇良牧顧瞻周行孰為廉平
謂公前在江東治有異等之效爰自省闥往綏髙安髙
安先正舊治也民舉手胥慶曰先正吾父母也今象賢
又為吾父母矣是慶也某實同之
某嘗謂髙安蕞爾之郡然地小而實允為賦淵第近年來公之
裕而私之枵收者薄而斂者厚重糴良苦民食孔艱老弱溝
而壯者四方矣為邦者往往外掠賙阨之虛名内為肥槖
之實計欲政平訟理而無歎息愁恨之聲者其惟良二千
石乎欽惟某官廉足以律百掾之貪清足以滌羣吏之濁
安而不擾肅而不嚴荷山錦水之民慕玉山氷水之化
久矣自今以始庶其有瘳獨恐増秩璽書與選表入為
三公之命俱至又當溥而天下用耳某不佞
某自丙辰之冬跡撫封之舊獲拜履舄伏辱隆遇越於
彞常假郡章以達其驛奏之嚢封給官舸以濟其道還
之孥累而又重之以宴以示慈恵厚之以餽以贐逺行
禮意勤渠眇眇晚末其何以登此拜别以來倐四其載
杜門藏拙繙味故書天恵仁侯來為邦君乃前是嘗得
挹其餘光者某何幸得以民事
某林棲淵潛人事罕接不能操便駛恭贄函兹傳千騎
壓境念不可不下道左之拜乃始㧞蓬蒿之塞徑荷蓑
笠而出山引睇車塵一遂瞻仰僭儷拙語少鳴賀私布
鼓雷門流汗竟趾
某㕓氓也仰止隨軒月璧星珠之眷巍在崇霄豈蟄泥
壤者之所敢躐問庶人召之役則往役義也願奉先甲
　　　與上髙項宰
某伏以孟秋在序涼意方新恭惟某官學道愛人宣徳
流化穹壤孚佑聖明簡知台候動止萬福某潔忱子墨
徹贄主書仰祈財幸
某竊惟郎星出宰祥靄扈臨安有客氛敢干沖粹飭茵
毖鼎非佞則枝某弗敢
某欽企顒昂圭璋之聞望浩有嵗月師槖無階說斯盈
口天恵望蔡仁侯蒞止某以鄰壌獲溉餘波幸也而前
是冠衽不嘉末由雅拜在邇如逺若嚮仰何
某恭以某官地望穹隆風猷峻邁羽儀朝路疇不謂宜
絃歌邑封僉以為屈置水拔薤政聲凛然卓魯之異績
升聞公車之召至矣
某庸謭無技濫叨誤恩惟是薄命劣人纔忝末科遽抱
陟岵之痛禄不及養仕奚以為雖當吉期未忍大鈞之
問一字不到光範剡溪小闕忽出望外雖君命不敢不
受實未能一去也方此杜門温習舊業豈無可敎拱聴
砭鍼
某久欲拜一空函以旌尊嚮之悃因循未果兹輒以拙
字唐突崇聴非禮也伏丐矜其臯緩之罪
某揆分有嚴不容紫蓬翠閬興處之問伏恐有驅䇿事
目往役義也敢請
　　　定親劄(姚娶/鄒)
某揆時冬鳴季管春在魁梅恭惟某人德重望隆天迪
人相台候動止萬福某謹蠲子墨申玷司箋伏惟財幸
某竊惟祁寒在候葆養頥和視夷時宜加倍温饔煥衽
敢告中㳙
某漁釣錦江通使竟不能兩舍第景星在天欲覩未快
髙山仰止夙夜此心
某欽惟某人齊卿之道徳梁大夫之文章本朝諫議之
氣節自當凌厲清浮繼嘉定掄魁之事業尚欽鋒鍔亘
光斗牛龍化延平匪朝伊夕某引領以俟
某家無金籯一經教子次推某也學未能有成名未能
有立蚖肆其泥獺笑其沙而執事獨加賞識謂其可妻
揭丈汝功省元引希文媒彦國故事下執柯斧初聞甚
駭厚意薦臨敢不承命率然儷語侑以菲儀聊以致問
名之禮惟是道義相與固不敢為猥陋之風然執事知
遇既深自當不以常婿相待一言之重可訂千金某不
敢瀆請
某仰瞻僊輯髙在五雲祗詗則僭然自今竊映莩末之
輝安敢不脩問候之恭中外崇卑惟喜康共某斗筲之
器無能為役或恐弊邦有可委䇿事件惟命是恭
　
　
　
　
　
　
　
　雪坡集巻二十六
欽定四庫全書
　雪坡集巻二十七
　　　　　　　　　　　　　宋　姚勉　撰
　　狀
　　　辭免召赴行在申省狀(丙辰/九月)
八月十五日凖尚書省劄子八月五日三省同奉聖㫖
召某赴行在者某伏以予琴未和豈忍為問仕之謀飛
詔鼎來乃遽忝起家之召君命不容於俟駕私心猶切
於循牆輒干越制之誅庸瀝陳情之懇伏念某無庸謭
學偶玷末科盆盎易盈不易時而遇變斗升弗養顧何
意於求榮吉任彊更墓廬忍釋雖移孝之天不泯而事
君之日尚長不欲為光範之干政恐誤公車之渥書不
通而廢例在衛涇之本志自甘服纔闋而䝉恩何汝愚
之故事敢望輒加異數豈協羣言况以非才方兹學政
所合竭勞於外服詎宜承寵於中宸身戀松楸願且俟
及期之戍心傾葵藿尚能輸報國之忠所有省劄未敢
祗拜除已寄瑞州軍資庫外謹具狀申聞欲望公朝特
賜敷奏收回成命俾某仍舊待鎮東軍兩年之闕到赴
任須至申聞者
　　　赴正字召中途上書而歸申省狀
八月二十五日伏凖省劄八月五日三省同奉聖㫖召
某赴行在繼即具劄子辭免九月十八日得㫖不允九
月十九日三省再奉聖㫖除某秘書省正字某上誤隆
知靡容力避已祗召命行至半途適驟感于外邪致有
傷於元氣患衝心腹痛絞肺肝恐循至於膏肓盍速加
於針砭但念奔馳道路未有良醫不如退屛山林可求
善藥豈容愒日惟有籲天深慮薄命之頭顱難刺清班
之人物願收成渙特畀嶽祠昔蘇洵雖辭省掖之招於
仁祖尚有封章之獻輙援是例附進以書欲望公朝特
賜敷奏微忠拳懇或逃出位之誅弱體康强尚有事君
之日
　　　得㫖責任僉判一次申省狀(丁已/正月)
今月十九日伏凖省劄偹載臺䟽寝某新命且今任僉
判一次某攖鱗抗䟽當從四裔之投濯髮數愆姑郤九
闗之入俾且循於外服猶曲狥於初心罪極丘山罰無
毫髮伏念某養親弗逮從仕難任特因洊拜於宸恩弗
敢固違於君命不圖䟦草之際遽有采薪之憂竒蹇背
時莫趨班底戇忠憂治輒奏嚢封例汝愚而賜召則不
稱所䝉援蘇洵而上書則頗鄰於僭宜干誅斥果玷抨
彈自憐極陋以至愚莫察平時之隠慝至兹循省惕若
戰兢雖嘗掛京頖之名不過就類申之試惡不知其日
積事乃若於風聞至於輙肆驕矜唐浮華之進士妄自
標榜漢狂激之黨人為唐進士則自累其艮心為漢黨
人則有闗於世道積悔尤而至此速罪戾以若何尚敢
冒進瞽言極陳時事冝伏妄言之罪亟加逺竄之刑但
寢召綸允為輕典同罪伏儕於善類小愆亦福於微軀
養痼疾於山林其何能淑懷寸忠於畎畝永矢弗諼所
有省劄謹以祗受
　　　辭免校書郎申省狀(已未十/一月)
排姦抗䟽曾為曲突之憂更化用賢亦玷招旌之列顧
小材之弗稱䝉異渥以奚勝但當四郊多壘之秋殆匪
三命循牆之日惟適么微之分庶全出處之宜伏念某
癸丑叨恩丙辰誤召遇憸壬之竊政凜憂愛之盈懷既
斥逐正人能不斷國家之脉而壅防言路得無睽上下
之情此而弗言孰不可忍遂援先儒辭召之故事轉求
宰臣上達于奏篇引疾歸家杜門省咎雖山林之窮處
寧畎畆之少忘微臣不幸而受知言之名天下乃幾於
遭誤國之禍神衷造斷豈容雲霧之蔽䝉宗社有靈忽
喜乾坤之旋轉大姦遽拔賢相並登翕然茅茹之俱連
胡爾菲葑之亦采某遭逢景運涵泳深㤙願造清朝豈
甘索隠然尚无州縣一日之考恐難堪館閣四庫之除
朋字猶存未足當劉晏之正字異書欠讀何敢辱更生
之校書既招貪榮冒寵之譏復有辭卑居尊之誚未容
躐受所合自量欲望鈞慈特賜敷奏收回成命改畀真
材或不棄於淺聞姑俾仍於舊貫愛之以德倘少矜恬
退之忱進則盡忠敢不竭糜捐之節所有省劄未敢祗
受已於今月十五日望闕謝恩訖謹具狀申聞欲乞只
以秘書省正字本官賜召庶得允當
　　　辭免再除校書郎申省狀(庚申/六月)
今月七日恭凖尚書劄省除某校書郎者某竊謂安分
循常古人所尚貪榮嗜進識者攸譏揆義未安瀝忱以
控某昨叨收召特畀校讐嘗丐就於元班幸獲從於愚
欲曾厯時之未久乃誤渥之仍頒是少忍於須㬰即可
超於等級内有躐遷之實利外存能遜之虛名所學謂
何而偽若是况大明黜陟之日丕變澆風方顯旌恬退
之流率先列位倘兹躁競能不悚慚徒負初心何禆治
世仰祈鈞念敷奏宸聰毋懐反汗之嫌曲狥由衷之請
俟其日月之稍積承兹雨露以何辭後進徐驅庶不失
夷途之軌深培久種或能收實地之功
　　　再辭免校書郎申省狀
今月初八日嘗具狀辭免新除校書郎初十日再凖尚
書省劄子三省同奉聖㫖不允者伏以官卑位下固知
頻巽之貽愆分薄命寒終覺蹈常之為得不暌再三之
凟敢希萬一之從伏念某微科雖曰八年外考初無一
日未躋中秘已是異恩曽閲厯之幾何而校讐之重
畀前已辭而今受名雖遜而實貪公論謂何私心甚媿
矧生在瑞陽之地乃近罹兵燹之殃生靈化為魚肉而
救之不能族黨戕於戈殳而仇之未復正内有創殘之
痛豈自求榮進之時真弗遑安初非為偽既籲天而未
應愈蹐地而靡容再此陳情期於得請仰求敷奏俯遂
懇祈倘不棄於賤庸姑少遲於嵗月誓堅素節仰答洪
私違命干誅席藁拱需於鈇鉞矜從愚欲懷鉛仰戴于
陶鈞
　　　辭免兼太子舍人申省狀(庚申/六月)
今月十八日伏凖尚書省劄子三省同奉御筆除某兼
太子舍人者伏以肇開儲禁永扶皇極之尊妙柬宫僚
當極天下之選豈伊庸謬誤在招延伏念某曩以謭材
忝膺親擢允謂非常之遇每懷莫報之恩誓當竭節以
盡忠何敢辭難而避事然而進當以序志匪貪榮仕三
月而升天禄之班已虞不稱居數日而列承華之屬愈
媿無堪方上嗣之優崇求端士以衛翼師賔輔德已皆
元豐馬吕其人講讀建官亦皆紹興朱范之輩獨是令
書表啓之任盍先德行文學之科厠膚淺于羣賢恐沸
騰于衆論張華在西晋為博洽之士故以是職而起家
顧榮於南土有秀望之稱故處此官而得譽靖惟何者
豈足當之一懷超躐之愆二有曠瘝之懼未容忝冒倍
切戰兢欲望清朝奏陳丹扆收回成命别擇真材知道
徳者與㳺安有思亷之學成羽翼而難動但同商皓之
心
　　　再辭免太子舍人申省狀(六月二/十一日)
伏以固邦本者元良允孚衆望選天下之端士難雜庸
才辭不獲俞色徒増愧自憐戇樸雖乆懷范鎮寅亮之
心但念迂愚安可玷十朋良翰之列以兹未敢匪曰弗
恭欲望公朝重為敷奏小臣等輩葢車載而斗量儲禁寀
寮必金相而玉映欲當其任願簡厥修彼義府奸佞之
流固非所取若杜錫忠規之士何患其無
　　　辭免兼沂邸講官申省狀
甞謂得新忘故者固媮薄之習辭小受大者亦奔競之
風然而義有所不可兼情有所不容已輒伸悃愊仰凟
清明某昨班秘庭兼講蕃府雖有供奉薄賙窶貧既列
屬於青宫難通交於朱邸易生罅隙當别嫌微庶無共
二之羞亦免求多之責謹具公狀仰申廟朝欲乞敷奏
免兼沂靖恵王府教授别選班行之彦往横邸第之經
容某専一供上件太子舍人職事
　　　已未十月辭添差處州通判申本州狀
今月十八日伏凖使府發下遞至尚書省省劄九月四
日三省同奉聖㫖除某通判處州仍釐務者某伏念上
恩未報固懷戀闕之忱寵數過優亦動循墻之念盖有
非常之彦乃堪不次之除自顧何人曷當是選竊惟員
外置之佐郡以居朝下出之士班某但叨讐正之虛稱
曾無閲厯之實跡一朝冒此衆論謂何雖在國初每除
别駕然偶失張齊賢之選通榜盡除其後因歐陽修之
言此例遂改蓋謂初登仕版即予髙官未能涵養以成
材徒使奔競而敗俗董德元之七年恭政漫為識者之
羞張師徳之兩及相門祗重先賢之歎某初非拒命所
願循常倘科目稍前者猶此貪榮則名第偶卑者若何
望進未容躐取決不敢當欲望使州為申朝省乞收成
命改畀名流忍饑寒而讀書方思學政厲忠清而報國
終不忘君所有省劄未敢祗受謹寄留本州軍資庫須
至申聞者
　　　轉官乞回授祖申省狀
覬賞貪榮素匪平生之志報本反始願推孝治之恩謹
瀝愚忱上干穹聴某誤叨宸渥末綴宫僚方懼罔功例
叨進秩辭則近於立異受則是謂躐遷自權其宜輙控
所請伏念某家習鉛槧代有簪纓雖未至於顯官亦相
承於仕籍獨惟大父窮老書窓謾叨四舉之恩莫遂一
階之願留其簡冊遺之子孫某忝竊異科濫躋中秘幸
遇明禋之大霈獲䝉賁贈於慈闈以至糟糠之妻亦霑
隴墓之澤追想如存之先志亦必念親願囬濫轉之一
資用而尊祖庶幽明之兩得合前後以相輝其求蓋亦
異求所望而非敢望官卑職小固未當二代之封徳厚
恩深庶或被九原之寵仰祈敷奏俯賜矜從願移孝以
為忠告捐軀而報國
　　　陳實年甲申省狀(庚申/)
應舉不增嵗數見前輩無欺君之心在籍而無官年騐
先儒有忱意之學知而故犯罪在不原伏念某方當弱冠
之年尚為舉子之學道心未固人爵是貪想發於衷神
授之夢告之君第千中一之語繼以臣年二十三之詩
事乃不然志猶未己每逢詔嵗必用此年後當三十八
之時始玷五百人之選乃知二字與八皆以兩畫成文
但顛倒其辭以相愚不漏泄此機而明示事皆前定何
煩躁競之求心乃自欺夫豈忠忱之實常懷不滿屢欲
自陳倘改過之尚稽是懷諼而未己小人之朋奸罔上
何所不為異時之致仕引年豈能知止其害甚大於義
弗安謹具狀申明欲望公朝特與敷奏送所屬於仕籍
内將年甲改正所有前此欺罔之罪拱俟誅斥
　
　
　
　
　
　
　
　
　
　雪坡集巻二十七
欽定四庫全書
　雪坡集巻二十八
　　　　　　　　　　　　　宋　姚勉　撰
　　書
　　　上丞相謝瀆山書(癸丑/)
某不避譴何輒控由衷之懇干溷鈞聴某循閲舊比例
納公劄干乞陶鑄某今所請則異於斯某生長瑞陽瑞
之貢額素狭終場近三千人而與貢之數僅八六之經
而缺其二詞賦二千餘人而取其四英才多困職此之
由每嵗大比四散溢出而試于諸路于監于漕得雋者
常數十人則瑞亦不可謂無才之郡也端平初詔天下
増貢額江西諸郡袁首増其二洪繼增其三瑞去天逺
獨不能請瑞距臨江止九十里終場人數相埒而臨江
貢士三十二人多瑞三倍此所以不能無不均之歎也
某來奉大對時父某謂某曰吾兒若能至前名當折資
受官乞増本州文觧父教如此兹者誤恩首第某何敢
背父之訓竊為已榮某今合得承事郎出身願從第二
人恩例止受文林郎而以承事至儒林四資易増本州
四名文觧庶幾六經可全而詞賦亦不至重困某之所
乞固前此所無之例而亦後此不可援之例大丞相奏
而行之是即所謂例也某又恭念鄉邦舊號近上嫌名
上即位初瑞産神芝以昭天命於是易賜今名以瑞此
非他郡比也上紹寳圖三十年必世之仁洽於天下瑞
倘可因是而拜上之仁乎與其使某以瑞之一士而獨
拜異恩不若使瑞以一邦之士而皆拜異恩獨拜者其
恩小皆拜者其恩大某非以要譽於鄉黨朋友也念鄉
邦人士之乆阨且父之教然也不能遵父之教是不孝
於親矣不能推上之恩是不忠於君矣惟大丞相矜念
而恵從之某退屏山林甘老選調九隕無悔廣明聖之
德恵遐逺之士抑奔競之風一舉而三美具惟大丞相
圖之干犯鈞嚴某下情無任戰慄俟命之至
　　　上大參徐意壹書
某不避譴何僭有由衷之懇干溷鈞聴仰祈矜察某生
長瑞陽維邑之髙安實先正太師國公舊治之境台星
聚照今人仰望其餘光而歌詠之甘棠蔽芾之隂大參
必恵而念之也某敢僭倘乞以官回授其親朝廷固有
例可從也然某之父欲為鄉里計而不為已計縱以官
乞回授必非所樂也某近得家書又䝉父訓曰増觧事
不可不力請莫問做官但須行好事則父之意可見也
大凡孝在養志以官易貢父意如此是亦以官回授其
親之例矣朝廷以孝治天下能無念之乎一可以恵逺
方窮阨之才二可以遂人子養志之請幸圗利之倘或
不然某將無辭以復於大人惟有不受闕而去耳某又
竊念鄉邦舊號近上嫌名上即位初瑞産神芝以昭文
命於是易賜今名以瑞上紹寳圖今三十載仁洽天下
瑞倘可因是而拜上之仁乎瑞蕞爾邦而聖君賢相發
祥儲祉之地皆於此乎寓信非他邦比也惟大參相公
矜察先正太師甘棠之舊因其親以及人之親而恵顧
之干犯威嚴無任戰慄俟命之至
　　　與蔡中岳書(丙辰/八月)
某中浣日伏願七月二十及是月初四日書及二十五
日省遞至又得初五日書五六日間三榛寳翰恍然如
對玉峙喜慰當如之何某伏䝉誤恩召赴闕下推原所
自實由尊公大參吹送之力尊年丈揄揚之賜感佩盛
心未易云喻其何足以當此又何足以報此雖然某尚
竊有請焉非執事其誰與歸某薄命多艱僅竊末第歸
不一月即罹大禍謀仕者所以為親計䘵不及養疾首
痛心其視尊年丈身掇髙科青衫綵服備天下之三樂
者何可企及今兹某雖不敢過先王之制强已從吉然
一念及仕即覺泫然有痛於心是以從吉雖在二月朔
而畧不暇干廟堂求一小小差遣者此故之以也矩相
以其不通書歸投予之兩年越幕之闕雖欲以相困在
某適得所願故省劄之至以其闕逺欣然受之兹辱賜
召之恩拜尊公大參力薦上前之賜以君子得輿之日
善類交集此正邦有道則仕之時走趨闕庭齒下士之
列固所深願第某區區愚慮有未可者某禄未逮親未
忍問仕其有請焉某之鄉邦解額素狭終場共三千人
而貢之僅數八六經而缺其二詩賦二千餘人而取其
四以是人才多困瑞距臨江止九十里臨江貢士三十
二人多瑞三倍端平初天下増貢士額江西諸郡袁首
増其二洪繼増其三瑞獨不能請每嵗大比惟有四散
溢出而試於諸路耳瑞之士所以為甚可憫也某來奏
對時父某謂某茍在前名當折資受官而以一官為鄉
邦易増一解某今叨忝首第何敢背父之教徒求已榮
某今得承事郎出身願從第二人恩例止受文林郎而
以承事郎至儒林四資易増本州四名文解庶幾六經
可全而詞賦亦不至重困謹已納劄廟堂䝉大丞相鈞
判聚呈候奏用敢再凟鈞嚴欲乞合處㑹言之際推天
地造化之仁而成就之則鄉邦拜賜某不勝幸甚或者
謂某曰恐如此是乃後人不可援之例朝廷必難其從
是大不然使第一人而必増觧是壞例也今某欲以減
官而增之他日為第一人者承事郎之恩例自若也而
何壞例之有乎又前此固有不願受官而乞回授父祖
者朝廷每從其請某不可者一未服外勞驟然起家恐
物論未允雖有福王故事某何敢企先正之萬一此未
可者二某家貧無田可耕又念族序皆出同祖不忍異
㸑藜羮蔬粥相與同之食指凡四百皆仰給於某一日
舍而出仕復無以為贍可勝嗷嗷某有庶弟未婚有伯
父位從妹未嫁留之以居不可挈之而行不可必及時
為畢婚嫁而又非窶貧者旦夕之所可為其未可者三
某有婦翁識某於賤貧妻之以子意殊可感去年不幸
即世臨終付某以身後之事方以今冬為之舉襄若汲
汲宦馳委而弗顧即是不可以託六尺之孤以此事君
又將安用某自惟竊禄希榮此事甚眇而天理人情之
有不容不然者所繫却大且當為其所當為而身之仕
否不足計是以召命未敢祗拜且乞就鎮東僉幕明年
十二月之闕真情所發非敢為是矯也主上親擢之恩
豈容不報君臣之義如之何其廢之既已為臣父母不
得而子故願盡吾之所以事親也而後出事吾君耳過
庭之際為道以忱得如所請幸甚
　　　再答蔡中岳書
某伏被賜書且以尊道集及金陵問目為寄齋心伏讀
書喜慰殆不可量有以知見道之明而衛道之嚴也昨
有自閩來者亦頗能言尊年丈辨折三心之說道其畧
而其詳未之覩某欲見此不啻饑渇無從得之繼有自
雙峰來得其所刋本講意雖畧加改正而三心之説尚
存某深謂不然即以告之朋友夫文公所謂察乎二者
之間非謂察乎二心之間也使果謂察乎二心之間固
不無疑而文公素無此論尚何疑哉夫不能察則人心
也察則道心矣豈復他有心以察道心乎操則存舍則
亡舍則人心操則道心今之操者即操前之舍者也學
問之道求放心放則人心求則道心今之求者即求前
之放者也人心生於氣形之私道心原於性命之正當
以先後論而不當以對待論道心流則人心人心復則
道心吾見其一心耳尚何以三心疑哉伏讀與葉平齋
之書盖皆某之所欲言者一辭不悖於理欽服降歎方
今學者之失在於欲自名家突出先儒之上不知文公
精思熟講立言以詔後之人其用功蓋非一日安得復
有訛舛後學由此求之不啻足矣何以立異論為趙庸
齋博學雄文忠忱清節不可謂非今之賢君子其失在
得於愛徐太過耳蓋亦識之未破君子可欺以其方也
得一明者覺之安知不幡然而改其延屈雙峰俾正講席
蓋覺之一機在是雙峯輕於放過此蓋恐拂其情不復
有不直則道不見之慮耳雖然見道則不可不明衛道
則不可不嚴也大道所闗豈可以異端惑公論所在豈
可以私情撓不然文公何必切切與陸氏辨哉大兄驅
同室之干戈為聖門而立幟斯道幸甚願終始主張之
某雖不敏請櫜鞬以從
　　　答蕭大山國史
某於先生弟子行也弟子事先生當不逺千里而往拜
去先生二百里不能往拜先生乃先賜之書先生之求
於後進甚於後進之求先生如某不敏何求乎友而不
能施已不可况弟子行乎某之罪大矣先生又遜筆墨
而命之文奚敢哉先生古之人也古之文也文章為當
今第一人言必可以行世傳後舎先生其誰屬而先
生輕以許之大懼不敢當謹以辭諸執事惟先生自當
是筆昭勒雄製某亦受教焉不敢僭也先生倘不鄙夷
之許其卒為弟子則某憂患稍間尚當背負荆篲以進
謝於庭下再拜入文章門户先覺覺後或有所知則作
丘明之傳以依夫子之經他日或可能也今則決不敢
惟先生亮之
　
　
　雪坡集巻二十八
欽定四庫全書
　雪坡集巻二十九
　　　　　　　　　　　　　宋　姚勉　撰
　　書
　　　上丞相程訥齋書(丙辰附上/饒驛遞)
某聞相天下無他道曰受而已盡受之道賢相之事業
備焉曷謂受受天下之材受天下之言是也書曰翕受
敷施九徳咸事此受材之説臯陶之所以相舜也又曰
予旦已受人之徽言咸告孺子王矣此受言之説周公
之所以相成王也在天子之朝廷者九徳備而後可合
而受之皆布在列天下必無遺材矣下受人之善言而
上告之君使人之言皆得達於上天下必無棄言矣夫
臯陶周公豈其材不足以運動一世而必待受人材以
為用受人言以為助哉蓋獨有其已則小而私兼有諸
人則大而公也能大而公斯謂之有宰相之度秦誓曰
若有一个臣斷斷兮無他技其心休休焉其如有容焉
人之有技若已有之人之彦聖其心好之不啻若自其
口出實能容之以能保我子孫黎民尚亦有利哉聖人
取斯言載之大學平天下之章政謂平天下者人君之
事而相人君以平天下者宰相之事斯言蓋専為宰相
發也為相者亦何必他有材智而後曰賢哉能盡是道
足矣某觀大丞相未秉國鈞以前休休有容之度天下
知之不待相而後見也所謂天下人材平日切切然以
為已任而所謂言者蓋前此身為諍臣之時以此責難
於君責備於相者昔責人今受責也近朝廷所召法從
諸賢雖皆有所顧忌未肯盡至然自卿監以下至於舘
學亦未為盡無賢者也言議之臣雖未得盡為蹇諤而
能言者亦尚多也此亦大丞相畧試之效也然而比者
以來在下位二三忠賢何為相繼盡以人言斥去而素
有德望之重臣亦以道不合而遂行夫在外者召之而
不來政以在内者為占也不畏殺麛毁卵麟鳳為之不
集乎三學上書言事不過草茅之狂耳要其本心無非
忠於為國蓋自甲辰乙巳年間朝廷容養公論之氣至
於此矣平日容養而作成之今乃痛加排抑立石以戒
方來屏斥以懲既往此二事盖京檜侂逺之時所為耳
晉欒武子曰不可當吾世而失諸侯以大丞相秉國鈞
之日而有立石三學屏斥羣士之事可乎哉他日史官
書之具有嵗月豈不重為賢相累乎今天下之人皆以
為非而不以怨大丞相者知非吾相本心耳然亦以不
能救止為大丞相惜也大丞相天下善類宗主豈得以
非出已意自諉乎過歸君父尤不可矣上書言事者既
加以罪而斥逐雖不次㧞擢經明行修之士欲以慰悦
人心是無異大箠擊而小拊摩也賢者豈屑於得此哉
天下固有視死如歸甘戮如飴不畏禍患之人然亦多
有頑蝢無耻貪得思進志在富貴之輩此風一熾將恐
所失者皆賢所得者皆不肖矣為天下國家者又何賴
於不肖哉日甚一日事勢將不止此此某所以日夜痛
心疾首以歎以泣寢食為之俱廢也伏被召恩承命遵
道亦欲一對吾君見吾相為天下極言其不可既已至
半途矣憂患日熏其心霜露日侵其體遽有寒疾不能
造朝引領向東涕泗如雨然所懷不得一吐亦不自安
伏見前朝蘇老泉先生以韓魏國諸公薦試舍人院雖
辭召不往亦有上仁宗皇帝一書某敢援是例輒附囊
封以進某有采薪之憂不能親投之匭伏惟大丞相以
韓魏公自處為之繳奏得達聖聰九殞不悔某之此舉
狂僭為甚恃大丞相以虛受人容納讜直必能轉以上
聞某之不材於九德不有其一不敢望在翕受敷施百
僚師師之列但狂妄之言得以轉達是即大丞相受人
之言而告之王也繼自今天下無遺材無棄言大丞相
遂為賢相之事業千萬世之下有所誇誦謂其至公至
大有宰相之度如臯陶周公之於舜成王而欲肆京檜
侂逺之毒者無所施其巧力宗社之福也大丞相之美
也保我子孫黎民尚亦有利大丞相當之矣易之剥上
九一爻曰碩果不食君子得輿小人剥廬世道今五隂
剥矣獨大丞相為碩果使君子得輿而小人之廬遂剥
轉移機括是在宻庸之妙大丞相無所辭焉某冒觸霆
威萬死不贖屛伏田野以俟斧誅
　　　上丞相吳履齋書(庚申三/月十日)
某等竊觀大丞相再秉鈞軸以來聚衆賢闢言路遂使
天下之勢震撼者漸定危棘者向安非大宰相扶持公
道之力不至此某等所以深幸善類之得所依也昨者
伏見國子博士而下數人以上書言事不遂相率去國
此恐非明時所宜有大宰相平日為善類宗主而可聴
其若此乎諸學官之所指者五人其甚蓋董宋臣也一
閹不去而諸學官去此事可書史冊否乎今雖委司業
留之然一閹未去決無可留之理大宰相何可不為天
下去之乎此宰相職也責君令狀以警史志聰宰相文
潞公也押空頭勅以去任守忠宰相韓魏公也馮益招
劉豫之侮其罪當斬特以暧昧未明與外祠而黜逺之
宰相趙忠簡公也大宰相立心豈在先正諸公下此事
可遜不為乎此閹去則諸學官自留矣大宰相如曰吾
欲除去之但恐上以為外庭有黨是避嫌也今豈避嫌
日乎大宰相欲收召前此諸賢則曰吾欲避主譁競朋
比之嫌今又曰黨之嫌當避是進賢退不肖之職皆不
得行也可乎哉學官去則諸生必皆為師儒而去朝行
間亦必有為善類而去失人心虧國體所繫不細若厯
年不能拔之疽根一旦而拔於大宰相之手民心悦而
天意得内患去而外難消乃必然之理此宗社無疆之
福也亦永有令聞大宰相亟圖利之
　　　上丞相賈秋壑書(庚申/六月)
某聞古之時有以千金求千里馬者既乃以五百金市
駿骨以歸好千里馬之念一形不朞年而千里之馬三
至郭隗舉是說以告燕昭于是禮士自隗始而樂毅等
皆集此戰國諸侯事也况用天下者乎恭惟大丞相正
位鈞軸以來首奬恬退而抑奔競古潛之趙為秘書廬
陵之歐陽為史館長沙之陳為掌故皆天下所謂恬退
士也然召之而未至趣之而未行夫彼皆千里馬也而
未至未行無乃市駿骨之意未白乎某願為郭隗可乎
某非欲如隗之求異禮也第欲成恬退之風者自某始
也某之辭校書郎至再矣而朝廷未之許是朝廷奬諸
賢之恬退者雖欲以抑奔競而不許某以恬退者實以
倡奔競也而可乎某竊末第者雖八年厯外考者無一
日未有一日考而躐中秘未閲三月久而進一階謂非
奔競不可也朝廷方以恬退召諸賢而某以奔競壞之
非所以風在位也亦非所以來諸賢也孰在狥某之請
而使之進退辭受不失其正之為得乎某之請不行則
天下之人將曰朝廷之奬恬退者名焉而已矣姚某之
辭校書者偽焉而已矣奔競者將日至恬退者將日逺
所召之諸賢未必其來也某之請若行則天下之人將
曰朝廷之奬恬退非名矣姚某之辭校書者亦非偽矣
恬退者必日勸奔競者必日懲所召之諸賢庶幾其來
也所得者必千里馬而非止於駿骨矣豈止如樂毅輩
哉惟大丞相念之有關於風俗不細干冒威嚴俯伏待
罪
　
　
　
　
　
　
　
　
　
　
　
　
　
　雪坡集巻二十九
欽定四庫全書
　雪坡集巻三十
　　　　　　　　　　　　　宋　姚勉　撰
　　書
　　　上大參蔡乆軒書(丙辰十/二月)
某比僭拜書伏廑賜答兹不敢縷叙以瀆師聽某仰䝉
憐念榻前力薦遂忝召恩禄不逮親本不忍問仕第以
殊恩深異且先生在某不敢不一來初離鄉邦則聞有
立石三學之事某已悔其出矣行至臨川見屏斥學校
士類之報私心大為之傷痛上三十三年如天之度未
嘗有是也小人誤之以至於此亦欲到京流涕痛哭一
言而去又聞先生以道去國而未見報及至上饒得觀
所傳御批則知時事大異夫所謂大臣者以道事君不
可則止先生此去甚合于道而乃以為此風不可長然
則貪榮嗜進頑鈍無恥此風顧可長哉先生既不在朝
某安可一日與羣小並立已決意不復出仕歸讀先聖
賢書竟買舟自信江西去矣然欲吐之忠滿懷憂愛不
能自黙妄援蘇老泉先生以疾辭召試上書仁宗故事
僭作一書與申省辭免狀偕往廟堂懇訥齋丞相以韓
魏公例為之轉以上聞聞與不聞却在丞相某但欲盡
吾心之所安耳非不欲到京後言然候班對則尚逺請
賜對則必為羣小所遏絶近時欲言而不得者不知幾
人矣某不欲更犯此陷阱枉為所誣衊而去則心事不
能以自明故不若見幾而作不俟終日先生以大臣去
國猶以為此風不可長某螻螘小臣若一言竟去得禍
必重他日開嶺海之路者自某始是某招禍於善類也
及河而反庶可以自靖矣亦知先生取道自信歸閩某
欲小候但某既有封事不欲使羣小謂先生與某商量
做來則門弟子重為先生累故亦不敢伺見三年不得
承謦欬一旦相隔止百十里許又不得一親炙而行天
也如何以泣以歎先生歸在雲谷之下某明年春専自
寒鄉徑往一拜師門庶可小留以卒業亦不在今日一
見也第恐某拒違君命犯觸時諱或至竄斥則所願不
得遂耳儻藉庇存得免於罪躬執杖屨兹不逺矣預切
欣忭書藁未達君父不敢拜呈等乞鈞察天氣栗烈伏
惟為宗社道統壽重里有委役某恭承
　　　與佑神蔡仁齋書
某拜别道徳之誨已三載䝉恩祗召亦謂即可遂一答
拜行至上饒去天已半忽覩邸報則知尊公大參先生
以道去國此舉勇甚近時不能明去就之義者皆媿矣
不惟見先生與近時諸公不同亦以見魏公有南軒之
子贊決之力髙於庸俗千萬也甚盛甚休欽羨欽羨先
生既已去國某安肯一日與羣小並立乎其位已決意
不復出仕歸山林中讀書然愛君忠忱不能自己妄援
蘇老泉以疾辭召上仁宗皇帝書故事作一小書極言
時事却不敢激訐但以用人聽言立説願保持初意書
未上達不敢以藁拜呈恐流於訕上訥齋一書及申省
辭命乞嶽祠劄子却别紙録呈大槩封事之意與上丞
相書其意皆同但丞相之書辭稍勁封事則微婉告君
之體不容不爾也轉以上聞與否却在丞相某但欲盡
其在我以求此心之所安某非不欲到京後言但近時
能言之士往往未及一言即為羣小遏絶先得罪去某
茍至此心迹無以自明故不若不落其阱為是聖賢之
學最要明出處兩字文公先生釋不入不居之章有曰
君子見危授命則仕危邦無可去之理但在外則不入
可也蘧伯玉可巻而懷之亦聖門所深取故某日夜忖
思中道見幾而作未失及河而反之義是以翩然自信
江竟歸尊兄其許之否某昨在上饒邦侯陳寺丞處見
尊年丈書亦知斾從取道由此自當伺候一見但不欲
羣小騰謗謂某中道見尊公大參而後去所上封事乃
商量為之如此則某重為師門累故叔向不告免焉伏
祈尊察某明年春儻不以罪斥嶺海即自家山徑拜門
墻則是時進而請益於師退而就正於友某樂也賢於
與羣小並立逺矣幸終教之臨行忿忿拜字不肅等惟
賜之矜恕
　某平時於天人二爵㸔破極分曉區區一官棄之猶
　敝屣欣然于心若使某貪榮嗜進阿附今之權姦以
　希不次之擢有死而已某不能也歸家杜門讀書其
　樂甚大伏乞照察
　　　通侍郎牟存齋書
某門生也當時修起居之禮而八年山林不能布一武
於庭拜一字於几負罪萬萬雖然事師者必有以不辱
於師之門不在於以世俗之禮事也迹之踈先生必不
罪心之親先生必有以知我矣某癸丑别丈席後即嬰
大故忍不死丙辰服闋冬祗召道聞巨姦得政不欲前
驛奏一封懇程相國轉聞引疾徑歸席藁俟罪至正月
遂得寢命之劾初以韓愈得出宣公之門自竒至是又
以韓非得附老子之傳自慶不自意有此遭逢之幸也
先生清標勁節天下所知彼何人斯乃敢汙白圭之白
莫不為先生憤而某則獨為先生賀也夫以脱鞾亭一
記取禍公論日月萬世杲晰緑野午橋何以異金馬玉
堂哉抑今之時則不當聽先生緑野午橋也朝有杜富
韓范邊無契丹元昊倚需環召以重朝廷疽根已除正
氣斯復某每食必禱深念不可乆曠門弟子之禮獨貧
不能遣使輙恭咫尺託同年丈子及翁拜之簡慢有誅
曲祈矜恕晩春漸暑伏惟為斯世斯文壽愛即霈霖雨
以澤四海某不勝拳拳
　　　與計院王南山書
某至敬無文弗敢為世俗寒暄浮語以溷崇聽仰祈宥
察某拜别朝榘積嵗仰與山髙中間先生以外庸課最
入六院不能賀繼聞以太夫人憂去國不能弔二罪併
糾其又奚辭兹審已御祥琴即膺召綍某不特為左右
慶蓋將為天下慶先生文章之言語妙天下剛直之風
采動朝端舉世謂寳祐之王洪必繼端平之王洪矣洪
竟以朝陽鳳鳴而王素之鶻乃暫歛其翮鎩而未擊中
外之望尚孤也雖然先生謂履齎毋與噲伍之言世皆
播誦使斯言早行豈至大壞極弊若此之甚耶是又可
惜也抑熙豐諸人破壞灼爛至於不可收拾又必頼元
祐諸賢徐起而拯救之巧匠恐不應乆袖縮於不善為
斵者之旁也昨嘗與鄒學録丈話及仁祖時有吳正言
嘗為審刑官奏議可上心將除御史未幾以憂去然數
年後亦除言官以此見合作官職自是推不去此事甚
與先生前日類前者類後者亦必類矣第不知先生當
今之時得前之位法筵龍象之所觀何義為第一乎卧
庵膝吟静觀羣動必有偉見儻可教之否某養親不及
問仕無心獨以上恩未酬去秋誤召辭不獲免冬强一
行纔至半塗時事駭人憂感至疾不能前往深知主上
聰明偶為羣小所誤又不得自黙拜䟽以聞而竟歸故
山閉門俟罪罪大罰小僅從寢命愈切悚惶益宻益深
以恐以懼第方茍安藜羮藿粥之粗遣而又有荆釵布
裙之深悲憂患相仍情味日惡雖素難而行無可尤怨
亦切自痛也先生豈無可以玉其貧賤憂戚者乎願安
承教兹因鄒學録丈往賀趙侯開藩知必到廡下以拜
輒附狀以訊起居窮約之中更無可以侑書者然苞苴
之講亦非所以事先生不惟無之有亦不敢伏丐重察
　　　與蔡佑神公亮書
某乆不拜君子動静之問仰心渇如中間甚欲一造門
墻謁侍尊公大參相公先生就訪南軒於魏公之側以
遂承師親友之志念此乆矣薄命多蹇厄㑹日殷去年
春而有悼亡之悲今年春而有哭弟之戚家素貧嗷嗷
數百指待食於某而又罹此患苦身單子幼叔出而無
季處安可逺役於是此願未克即償遐想尊年契兄於
家庭父子唯諾之間皆聖賢道徳性命之奥其樂不可
量也時事日異於前惟有掩耳不敢聞閉口不敢語而
憂則不少忘而已在畎畆間惟知農事春旱乆種幾不
入土初夏之末方雨秧苖已老入田穟不復長穎栗甚
稀秋穫可十分之五糴五百萬二在江西鄉間乃當四
十萬常嵗苖斛七萬耳必六其七乃可足殫其地之出
竭其廬之入不能也明年殆無粟可食矣某若不為餓
殍必亦流民之一也能無憂乎杜門林棲不敢交人事
然時報亦竊聞一二向覩除目見尊年兄有泉臺幹官
之命尊年兄其亦肯屑於一出乎將朝家不欲使賢者
乆閒邪人皆山林誰其為國家辦事固不可皆不出然
今日風俗瀾倒甚矣所賴為君子者立脚堅牢少為之
砥柱庶幾猶可以救貪得嗜進頑鈍亡耻之風此某之
拳拳仰望於兄者惟執事謹之重之天下宗師之家大
賢執政之子甲科名勝之流舉世之所瞻望焉者恐不
假乎禄仕也某極貧為貧固亦可仕然決不敢枉道以
信身餓死事小失節事大也惟髙明察之尊年契兄識
見超然必有以處此烏用某僭愛而莫助聊復覼縷耳
游之道乆客髙安聞其歸趂秋試因便奉書以溷執事
恨不能細有便風幸乞時有以教之
　　　與節幹鄒仲逺書
某至欽尚質不敢為世俗寒暄問候語以瀆尊覽首祈
垂照某拜别教誨忍數年矣伏自江臯奉餞朝帆䝉被
贈處之言以為針訂頑愚之藥石至今誦憶不敢忘徒
以出處殊塗去仕國復遼逺末由尺書以訊興居雖然
在金華猶可言也今治在廬陵而某亦失於恭先長者
之問不敏之罪其又奚辭兹諗簡知賢侯創辟藩郡以
春秋康濟之學贊威文節制之師幕府有人風采震聳
伏惟驩慶深擬錦晝少叙賀私乃不知即赴𤓰時莫獲
侍拜崇瞻翹仰徒切下忱欽以某官盤胷以蓬萊道山
之書縟筆以春濤瑞錦之作才美固超乎餘子之上矣
而且造徹理窟湛如其扄涵泳聖涯粹乎其宇允為儒
家有用之學昭代必任之才緑水紅蓮暫焉借重紫樞
黄閣政此需賢姑背日以斜飛即覽輝而翔集某鈍而
弗穎方不能圓僅竊末科遽罹大戚問仕之念已懶矣
丙辰誤召甚不願一出故山獨以君命莫違國㤙未報
懇辭弗允强顔一行僅至上饒時事駭目諸賢相繼去
位臺諫與士為仇三學所斥逐諸生纍纍滿道景象如
此自知雖往亦決不能入其保社又聞新有榜約掲示
朝堂朝士不許上書對班不納副封者多不得對欲言
又復不可然又不欲黙然不忠告而去妄陳封事以書
托丞相轉聞抱疾歸家杜門俟罪聖度天廣釋而不誅
僅從寝召罪大罰小愈不自安益宻益深羮藜藿而味
故書不敢與一毫世事然而君親弗報抱歉尤多未知
所以自立以為始中終之孝者先生長者能不念而教
之乎拳拳昱望敢不稽首某乆欲以賤姓名到几格苦
無其便兹永豐稅院豐城王丈元剛某之友也舊在端
齋先生幕底去年四領舉今年復失南省不無問禄之
想往賀端齋建臺又欲求小小辟闕然不敢自請竊知
鄉先生為端齋所推重無言不讐以某邑子黨童俾以
羽言為請於下執事伏惟春風齒頰特有以嘘其枯而
吹其生幸甚幸甚某末由侍坐請益惟切傾瞻聞有中
庸解已成書便風賜副本䥴教尤感有鄉邦委䇿晚出
之所當承奉併希融照
　　　回鄭持正書
昨升父詹丈遞至所賜書陳誼甚髙荷意深重某聞賢
者在敝鄉乆矣無由一拜乃今得觀偉論雖未識面而
已知其心執事舉近世諸老及今諸公而勸戒之藥石
之誨也抑近世諸老非某之所敢望也而亦不敢勉强
也今時諸公其富貴則非某所尚也其人則某所不能
為亦不敢為也無益之請如干與外事請謁州縣某平
日不為之有請者必掩耳而走今亦無以此請者獨間
嘗作一二文字以習氣未除不能不拈筆弄墨耳然亦
無害於道理乃作之未嘗有過實者也歛影韜芒慳惜
咳唾自今亦謹聞命矣等時論如蛙黽之鳴遵大賢如
規矩之正此則某之素志敢渝此言子路聞人告之以
有過則喜諸葛孔明亦言但勤攻吾之闕今而後茍有
過聳聞砭鍼新年許賜迂臨幸甚雖杜門當掃闗以俟
奉荅草草伏惟孚亮
　　　與提刑李後林
某伏自去臘仰䝉賜書嘗僭具咫尺謝不敏計徹尊覽
某是行趨京甚欲自屬邑安仁至統郡伏謁以洗尊慕
之渇以請開警之誨有定嚮矣不謂十七日離豐城纔
一朝夕忽王將使元剛馳疾足報敵騎已在隆興對岸
石頭渡欲過湖窺浙某深恐到使郡之後萬一道路或
梗不可得而赴京雖依二天之覆可以茍安然聞雞而
避不足以為忠死而無名不足以為節不仕則已既肯
出仕則事君當致其身身也者吾君之身也非某之所
能自有惟宜勇往前進捐軀效死於吾君之前以盡已
之職分用是又不可得而進拜詢之道路至使郡自安
仁而來尚須三日自使郡而出上饒又須四日中間豈
不䝉延留數日則動是旬餘權其事體又不若以旬餘
而亟趨君所也惟是豈無救急之著當言之事合條陳
於吾君吾相之前者皆不能受耳提面命而去為之悵
然不侍尊誨三年相望使治二百里欲一見而不得見
抑天也夫雖然先生必時有便郵入京因風賜教千里
亦如侍席也某未龜侍晤又是何日向風依依伏祈以
道壽重為國扞藩即歸禁近柄用以福天下
　　　回文本心榜眼
某乆不奉起居無時不仰德也去年春忽見當路辟尊
年魁入幕府相去遥逺不知就與否又見吳同年節卿
亦在其間料必有談笑青油之樂亦欲探便遣一書相
聞而不能至秋乃見前之辟年魁者轉而為後之怪舉
以駭以愕以歎以惜非為左右駭愕歎惜也以其好賢
之不竟也尊年魁清標勁節何疵可指特今之世喜佞
惡拂在在皆然必是積忤不能堪耳然終不見其毁日
月之辭前月道三衢㑹陳劑院景初同年方能言其故
果如某之所料此於盛德何損公論在天下曲直有所
歸矣聞居在苕霅之間佳山秀水應接不暇而耻堂存
齋二先生又居是邦必時相往來其樂可以想見也二
先生天下孰不知其賢而前此眼釘極其誣衊以相窘
辱天下又誰以眼釘為是而以二先生為非哉某前日
供職之明朝即伏闕下進一書言眼釘之日凡天下所
謂忠臣良士必皆汚之以數百萬極重之贓以壞其數
十年自修之節正為二先生及平舟先生言也某之言
雖無補亦可以見積憤乆欎於胷到此即欲吐耳今何
如時而可使二先生及尊年魁者在野哉大抵今日上
下祗以北兵未退為憂而不以賢者未進為慮所謂元
氣壯則無外邪直以此等語為迂闊殊不知豈有天下
賢者皆聚朝廷而亡人之國者哉某雖不得數見廟堂
然每見必言此但羽言未足動其聽耳尊年魁自合經
筵諫坡中人小亦當且儲之學舘但恐尚執三考格法
則未免又勞外任補考耳資格者豈所以待非常才哉
　
　
　
　
　雪坡集巻三十
欽定四庫全書
　雪坡集巻三十一
　　　　　　　　　　　　　宋　姚勉　撰
　　書
　　　答安撫徐矩山書(庚/申)
伏自三月四日洊領尊賜翰墨嘗附便遞拜答比者恭
審出命中宸予環外服大則踐政塗之地小則歸從槖
之班綸綍一頒搢紳交賀况於門人弟子六載間闊誨
侍自此乃日快厥心長有摳趨之便其喜實倍等倫方
欲馳牘以賀而又荷軫念再捧教函餽以賙其貧書以
發其陋感激交并有如先生時之正人朝之重望與西
澗葉先生在履齋更化之初蓋天下擬其為第一畨召
客矣拂鬱公論以至於今今石相還朝無日不委曲為
諸賢地於是當召者始召而先生與西澗先生首在弓
旌之招矣前日公論之鬱者至是而始舒朝野蓋共為
之慶惬也抑齋意一二先生還已就治否但所慮者抑
齋老先生未肯便出耳愚意謂不如歸此二大老於朝
細氈廣厦珍閒之館以佚之别命時賢為先生及西澗
先生之代然後為得但未知愚説得行與否耳履齋此
畨再相聲譽頗減於前不甚惡丁之黨而善類曾仕於
謝之時者每以為謝之黨某一日勸其召外間諸賢答
以外間今無賢可召某試枚舉未召者且及於福建路
監司四人履齋至謂葉先生為謝之黨某力辨其不然
而終不以某之言為是也今右相則不然内無私人外
無雜客進擬必詢於衆必出於公除目日有快人意者
若得政事一出於中書使得以盡展布天下庶乎有瘳
但今有用忠樸謹實之人不得用譁訐取名之士之戒
飭使所用果皆忠樸謹實誠國之福但恐緘黙取容者
便謂之忠樸謹實切直敢言者便謂之譁訐取名則不
可耳今庸齋已不來西澗又未至在朝幸有王脩齋江
古心劉朔齋及洪恕齋數公耳而楊平舟已召可繫天
下之望更得先生與西澗先生蚤入氣脈必漸完復也
某待罪於兹家鄉不堪回首直是無况味所願武備修
舉今秋敵人不敢再渡所在殘破州郡漸漸修復鄉里
亦稍得如其舊故山可棲則汰斥而去甘矣浙西初有
缺雨之患今已霑足自江西來者亦云然一稔在望亦
可少遂憂國之願想治境亦更氣象佳好所望如此也
區區有懷侍日并謝
　　　答提刑李後林
前者嘗附吳尉之便拜書籖室自後疊捧敎墨嘗奉一
箋託鄱陽同年趙書記稟復兹於志夫處又得近所賜
書敢因志夫之歸率爾具答秋壑先生歸相甚急意人
才如庸齋先生之得温陵陳千峯之帥廣右平舟西澗
矩山三先生之有召命皆委曲為諸賢地也趙德夫之
為秘書歐陽巽齋之為檢閲陳和平之為架閣又専以
恬退而加旌録近時後村復以秘書監召日閲除目多
是快活條貫使天福宗社政本盡由中書太平日月可
冀但有不能不遇巷納牖處耳此更㸔天意秋壑安則
諸賢有望否則覆出者不知幾人矣履齋之初治原不
曾浄潔至於今倍覺費力敵國外患之稍紓法家拂士
之未有誠如尊誨秋壑先生未入國門前兩日之除授
既正相位後戒譁訐取名之指揮近者初四日元非貶
謫之天筆皆使人凛凛也九十日春晴霽少三千年内
亂離多吟哦此語每切浩歎所願今年秋風髙時無去
年戎馬之事秋壑先生只在廟堂乆之須有回斡機軸
否則裴度復出視師氣象便又非今所觀矣此間非可
乆處之地家鄉又殘破無可歸賤累又衆其若之何先
生丐祠今廟堂却恐決然未許且是脩齋古心二先生
相與扶䕶甚至集賢亦甚相知決無履齋末路之危疑
也鄉邦除人尚是此月十八日與新廣德趙丈交割必
是二十日方去自五月十五日無太守至七月十五日
左右方有之鄉邦近日不知更是何等模様不堪回思
也陳致廣府判廟堂甚注意次第亦必得麾矣平齋帥
廣集賢蓋謂今年寇決不自廣至故欲以前此廣右規
模行之平齋素有威譽為廣人所信是以易節江上則
要做托裏工夫故用李叔興也志夫且喜已成事壬戌
可到殿可喜可賀學舍諸公本欲留之過十八建儲後
却歸志夫謂業已辭齋閤聞有恩例而復留似有顧戀
不若飄然竟去趨向如此亦甚髙也集賢歸來且做了
一件大事甚幸甚幸此前時宰相所不能者也宗社無
疆之休宣鎖又是恕齋當筆拜相建儲已兩畨大典冊
矣父子一家皆兼内外兩制豈人所易及亦甚傾意先
生令某導意某輪對在復月初或䟎入此月末謾丐尊
悉令妷之闕某未知曾成否前者得其書云此辟若成
則可留鄱陽佐叔父城守故某以為不可今聞尊諭闕
與俸皆在建陽則無不可者矣終不若涵養望實待太
平之闕為尤佳僭越及之拜復草率萬罪仰祈尊察
　　　答發運洪右司
某江西下士素欽先正之風節文章恨不獲身親而師
之象賢有人如老泉之東坡紫巖之南軒乃所願承下
風而望餘光也不自意癸丑僥倖誤恩時遇先生長者
彌綸省闥某得遂拜履幕下辱盼甚異又值褰裳去國
澟然髙風萬牛莫能回之某雖欲再侍見不可得也僅
以拙句鳴心過廑覽擲自時厥後某罹天之屯值人之
否致命遂志於山林之間望紫氣如隔蓬萊弱水三萬
里無夤縁聴教誨獨日冀金昆玉友正人登用轉旋機
軸以福天下而眼釘未拔之日乃聞確執先正在寳紹
間介石之貞心不為利屈化絃既改盍似端平而猶煩
使傳何邪給餽之不窮議築之不擾簡在上心而擢用
必矣某踈謭不足為時用去年鄉侯陳刪修家書能道
執事先生力借齒牙餘論於公朝俾叨誤召不求而薦
此前輩諸老之用心而今人之所無者某何以得此於
門墻哉自為此來首合即以書謝又念執事先生方為
古人之公某何敢為今人之私用是未敢然每念及此
亦不免寳緘珍餽反拜先施某之媿可死矣回風畧此
聲意又不能端且悉圖君子之歸為國士之報則所願
也伏丐賜察
　　　與知軍王南可
某不拜儀範者十年不奉詢候者亦三載可謂取踈外
於大君子之門矣然屈指當世人物則必曰執事念賢
仰徳此心實未嘗踈外也去年冬伏聞把麾横浦清標
勁節與庾嶺梅花相映照宜以一書賀然某謂履齋新
更大化與先生長者非不相知要之則當使之柄烏臺
清之則當使之望粉省不當淮陽汲黯平原望之也不
惟未惬公論亦未惬愚意故不敢以為執事賀履齋此
行可為而不得盡為又竟成去去之日庸人孺子小夫
賤𨽻皆咨嗟歎息滿道履齋身計則得矣如國何所幸
秋壑來歸人望猶有繫屬前者賢之未聚自今猶庶幾
此乎聚之執事行且召矣江上肅清一舟一騎不留實
為大慶吾國永世之福吾相蓋世之功也頃聞大府管
下數邑有寇縱横不知信否此等饑民嘯聚料亦易帖
妥之也外阻内訌一切皆息風寒數處一切用功必使
今冬以檄呼敵渡江亦不敢來然後吾民方有向安之
望經綸之手恐不可袖也某敝鄉乃甘棠遺愛之地寇
敵在近南北皆止五百餘里當事仕者恬不為備禦計
已不能為而又忌人為之遂誤生靈化為魚肉延及清
江亦同此禍言之甚痛也某待罪於兹念此全無好况
所幸南寇既北之後漸可經理然神觀豈得頓如昔乎
(云/云)末繇侍見惟有匪朝伊夕迎拜脩門耳天向暑伏惟
為吾君吾國壽斯道斯文某不勝拳禱
　　　回提幹陳志斤書
某相知以心不敢復為寒暄長語以溷聽瑩首所鑒察
某伏自去年冬得侍誨論無非適用之長算濟時之良
䇿使執事之說與某之說皆得行郡有城城有兵鄉有
勁旅豈遽易入入亦豈遽易殘破奈之何茍安者不肯
為嫉能者不樂為百計千端必欲撓敗萬一敵若不來
其說似未害也然敵在數百里間中間又無險阨阻障
豈有不至哉敵至而前之茍安者嫉能者皆受害矣以
此見天下未嘗有不可為之事亦未嘗有不能為之人
患有不肯為不樂為之人沮撓之耳豈獨吾州哉某去
年在山林時真自念未能有功於國深欲䕶其鄉乃所
以報國反覆思念惟有築城壁葺山寨而皆教閲民兵
以衛之貧富相資主佃相養一可以不費官司二可以
消弭盜賊三可以輯睦鄉里四可以防遏禍亂寓兵於
農相友相助三代之良法也而當時昬昬之人聽瞶瞶
之說第一不肯築城第二不許修寨第三不許教兵而
輕儇淺躁忌功生事之徒倡為讒言扇惑臺閫而不許
寄居干預之令下矣寄居與豪傑措置非自為也乃朝
廷之命州郡之請也驟請而驟罷之在某者固無所損
而一切寄居豪傑並不敢干與武備規模盡皆廢壞銷
兵櫜矢自謂太平不踰時而寇騎至矣誰之罪哉天眼
昭昭必有受其責者也某去年山寨民兵既皆為所罷
無一可恃方只得為自全計謀趨召命前時毁家教習
所費甚繁無以為行計又一月而後能動所以不敢告
别者恐有牽率於左右也某正月三日起行又以辭免
校讐乞從舊班之請未下至豐城候之上元日方始得
報十七日起行至臨川則聞哨馬已在豐城隆興對岸
矣去鄉一百二十里履平地而入空國知必受禍但此
身已出歸亦不能徒手搏虎徒自悔自恨日憂日愁奈
南鄉一帶雖有尊契兄之可恃而在城則如之何某離
郡後鄉曲更無一人自西來疑慮日甚至玉山風坪聞
清江一走卒風傳吾郡已破尤未之信至白沙渡遇陳
刪修之子㩁院來迎其父得其家書則吾鄉郡果被敵
哨矣西望慟哭更無如何只得且入京國二月十二日
供賤職時已有所聞知尊契兄以兵與敵戰得馬及敵
首級上之宣閫其事甚偉與今之擁重兵不敢出戰者
萬萬不侔見履齋相君時即以白之履齋亦甚稱賞云
待得實當旌以官惜宣制二司不肯申上某三月十八
日得家信得田教授信方擕往見東閣見都司欲為申
述不旬日履齋又去矣履齋初欲使某歸仕經理某以
掣肘者未去力辭之幸而不來來則又進退維谷也右
相以今月二十八日入朝公道開明所行皆是快活條
貫宣局已罷制閫已除世界漸漸有分曉賞功之典必
次第舉也倉司有申徑申朝省如何他多欲言紙窮莫
究有便時賜誨者幸甚
　
　
　
　
　
　
　
　
　
　
　雪坡集巻三十一
欽定四庫全書
　雪坡集巻三十二
　　　　　　　　　　　　　宋　姚勉　撰
　　書
　　　與太守陳舍人
竊維英人偉士之見超出物表不在於尋常世俗之末
故弗敢以寒暄問候語溷仰祈委照某伏自庚戌年㳺
京庠其時值執事以龍韜虎鈐之學冠天下多士魁躔
炳耀可望而不可親惟日尊仰且聞前此在學舍時上
書擊臺臣之奸鎮泉臺日以身拯朋友之難皆蹈危機
而不顧義氣薄雲尤所起慕也豈謂有幸自天天子為
髙安郡擇牧畀以麾節以殘破燬蕩之地人所畏避而
還定安集之責公不辭難非世之英傑志在康濟者何
以臻此某受㕓之氓仰庇蘇天自今日始松楸桑梓皆
獲存全尤切自慶不獨為公朝得人慶也伏聞除書喜
極欲舞而靈虯神螭變化莫測竟莫詢其蟠止之地無
繇厠燕雀後疊辱枉顧謁謝弗能可勝抱愧兹審朱轓
涖治𤣥纛開藩千里驩呼可想而見某欲旌賀悃輒奉
尺書臯緩有誅尚祈矜貸江上奏捷北騎已無南牧政
可為備禦計右相秋壑先生眷知明府尤厚宏材必可
盡展布也鄉邦幸甚某末繇侍拜時暑向炎伏惟為廟
朝民社重告成而後即有峻除京師百爾骫令一當遵
奉
　　　與太守陳監簿
某瑞之新昌人也今家於郛瑞素在僻鄉實為樂土何
嘗識所謂兵革今年狗咬石之戍撤乃正月二十二日
遂遭北敵之禍北敵既去鄉寇復挺乗亂刼財挟怨殺
人者往往而是二月十五日宣閫趙相始檄李虎者來
任經理是豈經理者哉瑞之民遭敵之禍猶輕遭寇之
禍為重遭寇之禍猶淺遭虎之禍尤深瑞雖小邦財實
饒裕舊樁新積計有銅鏹百萬餘緡去年鄉之寓居陳
府判丈(上中/下微)時官田府教(上真/下子)嘗共懇舊使君陳刪修
請於朝撥少費築一城以為保生靈之計城小費狭分
功任事殆可如古所謂三旬而成陳刪修初甚然之竟
摇於異議而止茫無備禦敵在五百里近耳何憚而不
來魚肉斯民言之可痛然敵志金銀而已府庫則如故
也厥後州吏焚州縣吏焚縣市井惡少焚市井府庫始
為徤吏惡少交有之而李虎之初來亦尚有三十萬也
存於官者妄支捜於民者自若至四月十七日與陳武
魁交割則僅餘二萬矣虎之禍不深乎使朝廷遣武魁
往牧之時中間無偽作瑞民留李虎乞再任之請則朝
廷所頒告命可以作人趨事赴功之心大家出力輸財
足以為鄉里築治城壁之計猶可兾其修復也曾不半
月而李虎復至鄉邦之民何其重不幸邪虎已南竄郡
庶有瘳但今者上無守臣下無僚屬官府不立其亂必
有甚於前李虎所屯之軍安保其不縱掠鄉井方定之
寇安保其不再挺桑梓痛切於心不能自己此月初十
日往告化地乞為瑞早擇良牧化地答以今欲以知廣
徳陳君往撫摩之且謂某曰此丈有氷壺之清且加意
民事又曰乃某鄉人素知之時大理寺諸官同在坐化
地復顧葉司直曰識此人否答曰識之果如師相所言
某又言鄉邦無主乞早出命曰已擬進矣某感悅而退
午後而命出又數日而趨行之命出雖某未及拜識私
竊為鄉邦喜之敢乞薰慈矜念新治驅車遄往以慰竹
馬歡迎之心幸甚幸甚鄉邦雖曰殘破二邑幸存猶可
經理長才敏手尤是不難第某有千慮之愚敢獻涓埃
以禆海嶽乞免今年上供以寛民力一也勿廢前日城
築之規以防不測二也仍請前日陳武魁所給之告命
以省科降三也乞籍前日李虎所巻之財賦以助經費
四也乞押回李虎所屯驕恣之軍以紓郡計五也填本
州廂禁虛籍之兵選本州麻塘寨伉健之卒以壯城守
六也戢姦吏之變亂是非去黠譁之把持獄訟以息民
隐七也寇盗之實殺人者誅之寇人而反誣人刼已者
察之以釋寃憤八也土豪之實能戰敵者旌之里寓之
冐功希賞者抑之以昭懲勸九也幕僚之亷勤公明者
進之屬吏之隂受賄賂者退之以明曲直十也凡此十
事畧㫑髙明未見而言良深戰悚但見同館王大著言
判府平日博採人言不棄葑菲可行者必見施行故敢
狂僭伏惟憐其區區念鄉井之心而恵察之
　　　答太守陳監簿
比者不揆僭躐以短書塵瀆仰䝉損答又辱推哀窮悼
屈之念昭舉直錯枉之公尤深感篆郡兵西來又拜賜
翰偶值匆匆去國禀答未能既次上饒方獲治狀具復
臯緩戰悚伏祈矜恕某竊聞下車以來恵春威秋鏡明
衡平千里畏愛幸甚幸甚繼自今某漱石枕流於泉林
之間實在受賜一氓之列何如其喜築城一事誠如台
諭當此郡帑赤立某何敢責去年之易於今日之難然
遇明府長才如此今亦是人心畏難可以經理之時矣
今不圖則瑞陽決無有城之日雖賢相秉鈞檄敵亦不
敢再至敝鄉無城亦可然使有一城為佗年悠乆憑藉
則是明府萬世之甘棠也惟明府實圖利之某汰斥之
餘自當杜門省愆豈當復開口言事慨念鄉邦不能隐
黙强復一吐萬望赦而不誅某區區狷愚雖䝉君相眷
知而忌嫉者衆加以時復妄發積忤於人此言者指其
為履齋私人黨援履齋欲摇局面鐫秩放罷天子不加
誅宰相不見斥罪大罰小亦可謂甚幸矣日俟威震未
斧躓未嶺海之前皆明府為之二天也敢不稽首某旅
窮無以供道里費方此干趙小山借一舟以歸得即可
行伏謁非逺請驅委致頌禱輙剪浮辭仰兾台察
　　　答新昌應判縣
某為邑受㕓氓乃不獲一識執事雖不識於目而已識
於心執事蓋孝而忠仁而勇者也今年春敵自富川突
至我瑞陽自太守而下至佗邑令簿尉莫不委而去寇
退則歸其官謂已修復至有以是求賞獨聞執事毅然
弗去其邑誓以身死官邑民恃以按堵敵後二邑寇蠭
起獨新昌無之間有鼠竊狗偷警其一即百懼環境帖
息此非徳化之素洽愛威之相濟安得至此執事又閉
口絶不言功尤甚盛徳某平日心敬執事及聞此益信
所欽右相初坐廟堂某即以告願先賞以為天下勸右
相甚然之獨以郡三易守臣未有以聞者亦嘗以書告
之族黨鄉里朋友新候陳監簿至必有以請者也執事
未嘗求以是為功某亦非以此内交要譽於執事顧天
下公是之理如此耳故不敢以此聞左右遂乆闕書使
西來反辱翰墨賜益使人重媿也某族黨與先壟在新
昌者䝉庇右幸得存全廬在髙安雖不為敵所燬而從
父從兄出避於鄉者乃為强豪之寇所賊似此况味誤
除何榮深恨不盡被二天之賜也邑士民徳執事深有
社稷尸祝之意近有書來俾某記其事雖筆拙不敢辭
非乆當有以求教使旋姑此具覆冗不能細伏祈矜照
　　　與萬京教書
某奉别誨言倐四閲月拳拳尊仰未始敢忘曩斾從出
修門時一簪盍甚欵兄歸未幾而某以罪斥去矣鳩止
於枋鵬運而南升沉已異瞻望無從惟於泉石間拭目
燄燄耳兹者伏審䟽寵中禁講道外雍衿佩交歡縉紳
胥慶惟是畿泮號小賢闗天下之英俊所萃上又復開
逰學之路侈袂方履輻輳皆來模範之儒不可輕畀式
新擢用允謂得人尊年契兄長粹學清才氷潔玉立自
合即着之木天米廪君相欲養其雅望故敭厯而後用
之峻除只在旬月中要路亦特跬步間耳某前此所以
欲得都騎小為武林之留庶幾両次䟦涉之役可省惟
是恬静之素不可奪必欲且為西山南浦之行歸歟未
幾遂諧榮上某前之言騐矣今之言當即騐也嗣賀不
一而足行其所志輝耀鄉邦幸甚某無似麋鹿之性只
合山林鴛鷺之行豈其所稱且又方心拙喙動觸黄間
之機汰斥宜矣亦可謂幸矣邦有道貧且賤焉雖自若
可耻人之所惡已則不敢去也安故山而讀古書外無
烽燧之憂内無水旱之苦荼亦甘矣有可賜教者毋吝
是望某未卜瞻晤之期時中伏惟為斯文壽重即前穹
擢有鄉里委願備牛馬走
　　　通提刑鄭南谷書
某山棲淵潛本不當拜諸公貴人書然在門墻為子弟
又不敢以此論仰祈矜照某昨者扄柴正𦂳咬菜甚甘
忍脚不牢輕於一出且方心硬喙豈朝班人物雖無蛾
眉之可嫉而衆女之謡諑蝟興指其為履齋私人斥之
使去芰製荷衣退脩初服甚宜也無所怨尤獨念丙辰
返棹水鄉適遇先生商羊里第得承警誨如見天之廣
大此行之歸則先生持節在閩可望而不可即恡萌遂
茅塞耳在京時又䝉先生遺之書重之餽雖嘗肅報而
辭不盡情甚以為不滿君相急賢即日先生鸞臺鳳閣
上某山之巅而耕閒水之涯而釣寂瞻望當益逺念不
可無一行字見勤翹道感激偶有便馹輒敷下忱仰冀
垂察某附有微懇清漳僉判鄧從政名方淵温陵人登
癸丑第於某為同年而在使部為屬吏發身白屋無蚍
蜉蟻子之援孰與翼而飛之者幸遇先生慨念寒畯不
棄葑菲可有大造之望第列城百寮徯春風仰膏雨者
不知其幾又無縁可以自見知某辱眷遇不薄求一羽
言以干千鈞某以同年之義不得辭也此同年文而有
吏材晹巖洪察院先生嘗薦舉之晹巖端人正士蓋必
有以取之矣某何敢私於同年有情哉惟先生亮之
　　　答許司門書
伏自去冬郭丈徳甫自大府歸辱賜書極見愛厚匆匆
具答未之能細也又勤使人逺餽函櫝尤感以愧某山
林麋鹿之姿本非班行人物只當茂林清泉自安其適
忍脚不固輕於出山然亦是去春澒洞之時主憂臣辱
不敢潔其身以亂大倫只得出而不處或可吐其欲言
之藴也君相眷知不次待遇甚非所稱亦由此故取嫉
羣小遂觸駭機八月十一日輪對之䟽讀之者已怒生
癭矣十九日早宰執過新益堂㑹講周易正講到否卦
某適當之因説六二包承尤前日之大人六三乃不中
不正之人和附六二以取富貴致身髙位所包者羞愧
而已雖自己不知耻而天下之人實耻之故聖人言其
位不當此語遂大忤一執政說至九五繫于包桑又言
休天下之否轉而為泰固善矣然天下之禍根不去則
泰亦未可以長保孰為天下之禍根前日致亂之奸人
已驅而復來者是也此語遂大忤一近倖是日雖䝉壑
相先生有和而正粹而嚴六字之褒而忤者深惡之矣
某但據經論理告儲君以否泰之所由致庶幾天下常
泰而不否豈復顧一身之否哉不旬餘而以罪斥去退
甚甘也但是憂治危明疚焉在念而又鄉間兵火之餘
荆榛瓦皪在目流離者未復業勞來者不究心使人懷
抱作惡以是多感成疾所幸一稔在望可作飽民日願
相衮且留扄面凝定則江面亦無可事與擊壌父老雍
容田里儘樂也尊年家兄慷慨拔俗之標卓犖不羣之
度摘髭科第為時一出近在朝夕與退斥者却自不同
毋煩軫記令弟𤓰期在邇行道之初更望益加培植今
年見邸報得西澗葉先生舉文華科目極為贊慶但此
後出人之門必皆如西澗先生而後可否則當如前輩
繳還舉削賦如公安用此門生者可也前日或為其場
屋所知或與之鄉里有舊不妨畧有私情然舉世自有
公論不可如為元規塵所汙也(此為其前此受/人舉自代而言)以逺大
期吾同年不覺僭越亦以致其愛助怡怡之際願以朋
友之切切偲偲者及之幸甚􁎅魚之恵極感無以報施
黄檗山茶一掩聊奉晝瀹以捜攪胸中書傳之香秋風
捷音嗣當貢賀仰冀尊察
　
　
　
　
　
　
　
　雪坡集巻三十二
欽定四庫全書
　雪坡集巻三十三
　　　　　　　　　　　　　宋　姚勉　撰
　　記
　　　重修報恩光孝觀記
觀唐開元宫也聖宋章聖朝改景徳道君改崇寧萬夀
繼又改崇寧曰天寧光堯六龍南飛永言孝思追念罔
極詔天下立報恩光孝觀以奉佑陵神御在京以天寧
萬夀為之紹興十有六年春正月也觀舊基最廣厥後
侵為民居為御厨兵營由是遂狹至今營有碑誌可考
不誣中興百年觀之棟宇日就傾毁上凌旁震靡奠厥
居羽褐黄冠無所於息上念前朝奉先追孝之地弗可
聴圮迺淳祐十年秋八月以龍翔宫履和齋髙士九江
曹大通禱禬屢應命主觀事師至慨然以修復為已任
請於大尹節齋趙公與􁣕公聴從之鳩工度材不一年
傾者扶毁者葺堂廬殿廡丹耀碧粲食息用具靡細弗
舉又念四方雲鶴之士至京者惟天慶報恩二觀可憇
慮無以續食復請於大尹得楮五萬五千有竒買仁和
徳清閒田五十餘畆嵗收粟五十餘石復觀西屋一所
日可僦十千以佐蔬槱由是供給不乏集徒如雲規制
日宏矣方觀未修復時人以難告師處難以易赤手奮
立地闢而廣屋増而閎田益而裕寡以衆虛以盈可不
謂能哉神而明之存乎其人然後知天下無不可為之
事得人興失人廢也使有天下國家責者皆能為天下
國家興仆植僵計欲不治得乎抑是觀則修矣觀之所
以創名之所以命前朝初意孝思可知也香火磬鐘
祝雨暘時祈年嵗豐報恩之一耳神州北望未復版圖
不雪恥以酧百王不除兇以報千古匪報也孝者善繼
人之志善述人之事吾君卧薪嘗膽吾相鞠躬盡瘁吾
士大夫枕戈擊楫率寧人有指疆土畢力以修復之則
光堯之志成恩斯報孝斯光矣不然扶傾葺毁徒修復
是觀若豈光堯所望於後之臣子哉有天下國家者其
相與懋之
　　　明州奉化縣梓潼帝君殿記
髙安邑大夫趙侯某以廣徳史君劉侯某之書來言曰
四明文物邦也奉化又邑之良也士於斯為盛冠南省
擢甲科者若而人升三舍奏兩優者又若而人父芳子
傳兄芬弟紹由進士科出秉天子大政者履迹相接握
符持節而下遽數之不能終也其已然者如此後來之
秀舒華發英續續愈大功名之志相與摩厲以為握造
化之柄提名位之權有如蜀梓潼神君昭靈響于天下
不可以不舉之祀乃即邑虛白觀之西廡立像設崇殿
宇而祠之祠始於某年某日成於某年某月為費若干
皆出於邑之士願因是謁記予曰神夫子不語者也安
敢記抑梓潼之為神也視百祀異願有以復之古之時
選舉必於人後之世選舉寄於天必於人有徳行道藝
斯興矣科目之設士敝敝然日趨於文置徳行之藝為
何等事糊名考校懵不知賢否誰孰文眩有司目則得
焉論行然而潜搜冥索而得之者往往皆文行相稱士
士浮薄儇淺者鮮克有成成亦莫克逺到若是者人無
所寘力矣意必有主張是者不曰寄之天乎主宰之謂
帝妙用之謂神歐陽公所謂朱衣吏首肯者未必無是
事也矧梓潼神君廟食西蜀啟封王社載在祀典昭
不可冺者哉祠之者宜徧天下也豈獨奉化雖然謂無
神而慢焉不可也恃有神而怠焉亦不可也神聰明正
直而一者也依人而行所謂依人者豈神不能自立依
於人而後行乎依人之所行為而禍福之耳作善降之
百祥作不善降之百殃夫非屑屑然人人而計之某善
某祥某不善某殃也皆理之自然耳善則順於理以備
百福不善則乖於理以致衆異故曰禍福無不自己求
之者然則後世選舉雖寄於天盡人事以待天理之自
見可也梓潼神君之所予者忠也孝也為人子而孝為
人臣而忠非士君子職分之所當盡乎昔仁宗皇帝嘗
露香禱天求所謂忠孝狀元者聖君之所求神君之所
予也覬神君之予者豈有以副聖君之求乎昔擢甲科
今其有出而魁天下昔位政府今其有出而宰天下此
奉化之士所望於神君也魁天下者三嵗而一人非難
能也宰天下者古今凡幾人非罕見也難能者罕見者
其名天下後世者乎固有非止於名位而已者此神君
所望於奉化之士也奉化之祀神君者尚往欽哉顧以
此為記趙侯曰可
　　　武寧田氏魁星堂記
武寧田徳彛倫距所居里餘有山曰石獅溪曰金雞水
折而匯焉其境特秀嵗嘉熙庚子里人有夢魁星臨于
兹山之巅者是年從孫允中首薦于洪癸卯弟偉繼薦
戊申子可與又以童科擢由是益神所夢即山建祠祀
魁星為溪前立精舍號龍峯書室萃秀子弟講習魁兆
日彰矣顧未有記癸丑田君與同年余君巽龍㑹予于
京請記之夫魁北斗上四星也斗在天酌四時運陰陽
衆星辰皆宗焉斗星之首也魁又斗之首也魁枕參首
其所枕者亦首者故首者必曰魁焉首科第曰掄魁首
相曰魁弼非以其卓然冠於多士之表而絶於百僚之
上歟士有所期未嘗不斯二者也雖然必有以副是名
焉材識俊者曰魁傑曰魁壘器度閎者曰魁偉曰魁岸
皆以其卓然者也夫惟徳以充其才學以進其識髙明
光大以開豁其器度所以自立皆非尋常品彚所能及
選而髙科仕而極品餘事也在我者茍未有以出乎人
而徒曰欲冠多士之表欲絶百僚之上縱得之靡足稱
也士所自期豈止斯二者哉世之人固有魁一邑一郡
之月書者則沾沾自喜若人所不能及又進而魁鄉舉
則益喜又進而魁南宫則大喜又進而魁廷唱則益大
喜自視其身甚髙真若人所不能及方擢科目時已如
此貴窮卿相位極人臣自處不愈髙乎自處雖髙亦可
謂甚卑也人惟能視科目為不足矜然後能視富貴為
不足艷僕嘗記東山楊先生有曰冠帝王之科目易冠
素王之科目難冠其易者夫豈無人僅可稱者一人曰
董仲舒冠其難者千載一人曰顔淵然則冠䇿士之科
者必也董仲舒冠徳行之科者必也顔淵乎止於董仲
舒又不若進而顔淵也正其誼不謀其利明其道不計
其功董子也克己復禮以為仁四代禮樂以為邦顔子
也士茍至於顔子則窮可以樂陋巷簞瓢達可以輔明
王聖主雖冠百世之士可也豈止冠天下士哉田君其
與子若弟懋之祠之前有二橋左曰登雲第一右曰應
星龍峯之茶所曰湧月閣曰緑遶惟講堂未名因而命
之曰志學周子志伊學顔説也祠與書堂並立故牽連
得書祠成於己酉之十月凡五年而後記記為誰瑞姚
某也八月十五日謹記并書
　　　再建曹侯生祠記
使君曹公以袁之倅攝瑞時民愛之嘗生祠公于道宫
之廡矣公去見思帝復命來既真畀以郡民益愛復别
為堂廬以祠祠非公意也民不可禦耳天下之為守令
生祠者有畏有愛畏而祠不足貴惟愛然後見民情之
真公不許民為之祠而民不可禦其愛公也真矣此愛
奚自哉嘗聞諸荷山稚耋之歌矣公之始攝也歌之曰
使君其來民病以蘇我疇有租我市有酤寇奔而逋吏
黔而癯帝念我民畀公竹符祠始建以是也公之再攝
而真為郡也又歌曰使君疇來我舊曹公安爾教條無
違有從平糶築倉教士益宫公其乆留福我十同祠之
再建其又以是乎始而祠猶於道宫之廡今而祠乃以
堂以廬于康莊之衢所以愛公者益深且使夫人觸於
目而見之以繫此思於無窮也從政者見之必思公之
勤而玩燕之弊革訟嚚者見之必思公之明而乖爭之
習息士卒者見之必思公之嚴而驕横之俗易胥吏者
見之必思公之清而貪墨之念釋繫此思於無窮又所
以福我民於無窮乎此生祠之本意也公撫之宜黄人
名錫字晉伯號敬思葢西山真先生之門人也為政一
以道故能得民愛比改治衡南岳重矣瑞之民謂衡之
民曰爾奪我公去其毋以矜我我公且進而為天下用
謂予不信近有自京師來者聞天子已知公矣淳祐甲
辰六月既望蜀江姚某記
　　　髙安洪侯生祠記
宋徳肖天本支百世不顯多士亦惟世賢維端平初年
天開日明忠正彚集平齋洪公首擢言路正色極論為
國藎臣以徳諫君天畀有後子令孫懿茂其家傳迺髙
安令尹洪侯起畏則公之嫡長孫也夙有穎姿公特鍾
愛見者咸曰是他日有祖風烈者既長出仕英稱著聞暨
來髙安煜有異政先是邑吏鷹健虎暴猱猾狼貪靡所
忌憚侯至一御以嚴吏喘不敢息由是訟已聴獄已决
民始得以情自達於令洞開重門塞其旁蹊投牒無所
壅教訟無所匿曲直立剖民舉手加額雖受笞罰者亦
莫不悦然以去謂侯為神明相戒勿欺政聲大傳愬者
不之郡而之邑他邑民亦越境至每聴訟庭下至無所
容侯亦人諭以理道星而出星而未入靡倦也迨侯去
訟日以希矣鄉胥素弄民役侯閉之一所不使與外接
按籍窮併挾詭一洗飛田走户之弊等税命役民罔有
辭吏不得縱手且役户無費皆争先願為之有易俗一
鄉民最貧不任役侯市田為助役莊給之粟民始不病
愚俗負逋輒茹毒草戕嬰兒以死誣所怨官誅吏求多
至破家侯遇此輒不理杖而令其所訟者杖而所訟者
葢未之知也由是民相告語毋敢自賊軀活家全者實
陰拜侯之賜侯為邑務以教化為大旌義鄉有鄭女偕
鄰道士奔諼為仙去逺近翕然仙之侯曰是安有是理
密跡得之論如法遂祛民惑侯曰異端之能惑吾道之
不明也明諸其必由學邑學古附于郡名焉侯始鳩工
度材不一月而具講有室給有廪冠規履矩蹈徳詠仁
昔無今有誦絃之聲藹如也侯之初至也或歌之曰聚
我胥攅而拘之舉我仙廬而瀦之我有奸蜮曷其鋤之
其既去也則歌之曰我有役田洪侯市之我有學宫洪
侯始之養我教我誰其繼之侯去之一年民思之愈至
相率為侯生祠以祝侯夀既畢來謁記余曰侯去且朞
矣而民思之不釋豈非苦吏之縱而思侯之戢乎患役
之頗而思侯之均乎抑訟者之不獲理而思侯之得其
情乎誣人以死者之為民害而思侯之全其生乎又否
則士思其教民思其養乎邪說思其息人心思其正乎
是祠之有無於侯初無損益也而祠之可以見民之忱
愛有仕於此者捐帑藏為繼富之政以媚豪民豪民亦
或為之祠以媚去未幾而祠即廢上下之交媚者胥偽
也今是祠也不作於侯在髙安之日而作於去髙安一
年之後驩然攻成不戒以孚夫豈有所媚而為之哉是
可以言遺愛矣詩曰蔽芾甘棠勿翦勿伐召伯所茇去
思也今髙安之士相與扶植侯之新學髙安之民相與
増廣侯之役田是即侯之甘棠矣不祠亦祠矣况有此
祠以旌其思哉余因是而有感焉侯之在髙安也吏戚
而臞矣民懌而腴矣使侯在是民安之而不知思未必
動思正以其去也民方安其長之教化為之長者已去
之治何由致則官不乆任之弊也天下不難治内有賢
公卿大夫外有賢部刺史刺史縣令且乆任以成之治
矣令如洪侯賢也洪侯之治豈可邑而已哉為刺史為
部刺史可也為大夫為卿為公可也洪侯他日其信有
祖風烈乎洪侯之治一犍吏耳今天下上臺省下郡邑
皆弊於吏使人人犍吏如洪侯庶幾治乎士大夫之縱
吏者吏未嘗不懌且腴也然私則必笑其主之闇已得
以售其欺犍吏者吏雖戚且臞而心則服之矣不然吏
之過是祠者何以曰此洪侯也不可欺者也噫吏且有
是言民愛信然端䝉單閼祝黎赤奮若焉逢涒灘邑人
姚某記
　　　新昌陳知縣生祠記
縣之難乆矣險嫓灘沸語鼎皆以難喻雞初鳴令夙興
頮漱已或不及食秉燭詣㕔事吏抱文書前十九財賦
一治獄令爬流水得理脈日且出悍卒持急符自郡馳
來至庭吼以怒手搤吏語侵令令䇿無出又走縣卒之四
鄉督之民民輸失期負桁楊列庭下鞭笞聲竟日鄉司
飛走井畆貢詭淆亂甚者去其籍無所於考常賦陷入
豪右獨下者甚受困令心知不可輒强顔為之自夙至
暮埋首簿書塵不可舉何暇為政平訟理計間有取獄
貨足賦程者天下由是鮮良邑令率不可為動劾去幸
不劾亦百巧避却承乏攝者又無所顧藉席巻府庫而
囊括之邑由是悉貧邑既貧雖智者無以淑其後瑞新
昌其一也新昌舊號壯邑前是有令以貪敝之更數令
不復三山陳侯登來繼積逋後邑如蠧木且枵人為侯
難之侯鎮之以静撫之以寛治之以長者豈弟之意多
於詳明優柔之咏過於敏矣嚚者情屈狡者心醉政若
悶民則醇事若緩功則集勞心諄諄視人如子卓子康
也撫字心勞催科政拙陽亢宗也人難是邑若不可以
一朝居君以代不至首尾五年州家不能窘部使者也
公恢以老成通練薦之既去士率民祠之肖其像於邑
之隆道觀以致社稷尸祝之重夫為政以得人心為本
然而得吏心易得軍心難得軍心易得民心難得民心易
得士心難得吏心者最下吏可為姦耳得軍民心者次
之謂猶可以恵致士心鏡善惡口衡臧否不可威怵利
誘衆論所歸謂之公是至難得者士心君之立生祠也
士率民為之信賢已其賢何若無可紀而實可紀如古
循吏也陳君字某某里人擢某科竹湖李先生之上客
其所自者端矣是宜賢祠既成士來請記某邑人也與
被君之賜其賢葢素知之乃不辭而記且為之歌以播
頌聲歌曰
有煜其字伊誰之祠懿彼陳侯既去我思侯之未來
邑亦瘁止侯既涖之若乳其子我賦我役寜寛不
苛爾訟爾爭靡競式和升士于堂載色載教士退
而游庠墊學校安民于野弗繹弗騷民遂其生耕刈繭
繰如游春風如沐膏雨侯若罔功孰知侯者帝趣侯覲
民縶其駒侯笑視民弗遄以驅維侯之賢匪直為邑耆
徳老成周行是入民用朝夕祝侯于天天曷畀之純嘏
永年
　　　奉新縣重建丞㕔記
寳祐元年秋八月某在京師知奉新縣丞趙君汝瀁與
之書曰有志者無事不為否則無可為事奉新丞廨在
邑南墉廢不治者三十年易名南園而酤焉他丞漫不
聞假處民廬或即佛老宫茍及代而去罔或議葺壬子
冬十月汝瀁始涖事念不可因陋址其舊而新之今年
夏五月經始七月立楹擾不及民費不匱官一惟已之
奉囿竹而松沼芡以蓮公退可遊以詠非以娛已也為
後之人耳役且既子為我識之某曰是可以觀為政矣
夫立志於為無廢弗舉况其政乎玩志於茍雖室處亦
廢况其政乎世不古仕者之不乆也俟其考以階其升
奚暇問政移公之財美其私室官府則視郵傳曰吾豈
乆於此或曰吾欲葺顧力弗足姑俟後之人轉相傳承
棟老桷摧不廢不止凡郡邑多如此丞為甚自韓退之
記藍田以丞位髙而偪例以嫌不可否事由是丞藉口
取充位不及政政且漫不省孰肯葺廢以奉新一邑觀
丞廨廢且三十年是三十年無丞也趙君一日起三十
年之廢而新之能矣天下之事不植則僵使天下之官
各盡其官之職不治乎某聞趙君之為丞紓前令之虐
以寛民飢則請粟于使者以賑惕惕然以邑疾苦為已
任政暇宜能為葺計捐已力而不私已欲遺後不止謂
能葢賢也而某之賢趙君者又不在是其賢何有志也
其言曰有志者無事不為充此一語聖賢閫可詣豈止
葺廢哉志伊學顔士事也而有顔之學者必有伊之志
士茍有志自一命以上如主簿尉亦皆可及物不可以
位下為不得志而况於丞儻如崔斯立以丞為負余日
惟吟哦於二松之間有問者則曰余方有公事子姑去
則是以位不慊焉而曠其日是亦茍道非志於聖賢者
伊志顔學願相與勵之以是復其書就命以為記
　
　
　雪坡集巻三十三
欽定四庫全書
　雪坡集巻三十四
　　　　　　　　　　　　　宋　姚勉　撰
　　記
　　　江山第一樓記
江山第一樓者豫章彭君英叔之所作也韓退之記豫
章滕王閣以為江南第一有瓌偉絶特之稱且及其江
山之好登望之樂命名之意葢取諸此英叔以書來曰
某之樓成矣未有記子科目第一人也願記之以無媿
此江山之勝余未登斯樓未知其江山奚似既第之以
一亦可以意知矣夫一羅帶之青横萬玉篸之碧合開
天地之圗畫納風月於窗几樵歌漁唱出沒煙靄溪蓑
農蓽隠見有無謂之第一信乎其為絶勝也雖然以第
一處其樓可不以第一處其身乎居第一之樓必也第
一之人物科目之第一未足道也胡先生曰科第必作
狀元官職必至宰相學術必至聖人言皆當以第一自
處也然則狀元宰相未足以盡第一之事必學術至聖
人而後可勉齋黄先生曰異日結果須作世間第一流
人物西山周先生亦謂班固古今人物表不能别聖賢
而異之嘗欲為之更定觀三先生之説則第一流人孰
其當之考之古達而在上堯舜禹湯文武臯陶伊尹周
公也窮而在下孔子顔子曽子子思孟子濓溪明道伊
川横渠紫陽南軒也秦漢以來無有諸葛孔明略近之
必有若人然後可當第一之名而無媿功業次矣文章
末矣志富貴下矣科目之第一未足道也彭君母曰卑
之無甚髙論有為者亦若是彭君勿疑
　　　左氏書莊記
夜宴左氏莊杜少陵詩目也莊不知何所矣獨其名與
少陵俱存嘗即其詩想象之景物猶歴然在目有草堂
有花逕有暗流水有風月林境之勝也檢有書燒有燭
㸔有劍引有盃張有琴詠有詩詩罷有舟濟勝之具也
濟勝之具雖有七而有書可檢乃莊中之第一事嘗謂
何將軍山林中架書連屋左氏莊中燒燭檢書方與俗
富貴家園池不類人生有此差樂髙安左氏季起家晉
仙人黄萬石之鄉有莊焉築齋於斯而教子於斯子應
珤亦穎然秀異今左氏莊視昔左氏莊未見其異也簷
有梅庭有桂園有茂松修竹傍屋有溪齋視草堂梅桂
視花逕茂松修竹視落月風林溪視花逕流水詩書琴
劍盃燭扁舟之樂視昔皆具而獨取檢書一句名之曰
莊季起可謂知所好尚者謁記於予予其曷敢辭因為
記其築莊教子讀書之役而併為言書莊之義夫田疇
廬舍之富則曰莊今以書為莊不于其田于其書也耕
固不如學也而士之學則當如農之耕及時而修之計
日而課之播於春薅於夏及秋而成矣士之學也不當
爾乎吾見夫世之學者日玩月愒積至嵗而猶夫人也
可乎哉學之所謂成非止能舉子業能墨客騷人詩文
之謂也非止能决䇿發科得名位爵禄之謂也亦曰士
希賢賢希聖聖希天耳季起以是詔其子可乎齋東之
室曰崇徳西之室曰廣業徳者性之得於天者也業者
徳之見於事者也崇徳者其播且薅廣業者其成而穫
也書莊之收固如此也左氏其懋之所成必大矣左氏
有丘明好惡與聖人同身受聖人所修之經而衍之以
為傳傳所載如民受天地中以生敬必有徳等語皆格
言大訓非有得於聖門之大學者不及此傳又有言曰
夫學殖也左氏傳之所謂學殖即今左氏之所謂書莊
乎是又在唐左氏莊之上也故予願左氏父子勿安於
杜少陵詩中之左氏而進於聖門之左氏
　　　胡氏勤有堂記
詩書勤乃有退之訓符語也延平胡君敬仲名其教子
之堂曰勤有是之取請記之夫詩書所以載道也有詩
書於已豈不欲有斯道於已哉勤乃克之是非止習訓
詁工詞章也亦非止釣名位干爵禄也退之之於符也
訓之以詩書訓之以勤有是矣公相之府文章之貴豈
訓哉金銀車之誤宜也胡君之教子必不爾書曰功崇
惟志業廣惟勤功者修齊治平之功也業者修辭立誠
之業也勤乎當用力於此
　　　龔簡甫芳潤閣記
教子而不教之以聖賢不愛其子也受教而學不至於
聖賢不愛其身也人亦孰不知聖賢之為美哉為人父
者知聖賢之為美可不願之於其子為人子者知聖賢
之為美可不願之於其身教與學交願而後教子者為
愛子愛身者為愛親止慈止孝之道始備西山龔簡甫
來告曰某有子天周年幾冠矣雖一子不敢不教某所
燕息之室曰竹窻環以竹而教子讀書之室有閣焉曰
芳潤閣之前雜蒔四時花使以序榮閣之外竹竹之外
池可以取名者甚夥皆不之尚而顧扁之芳潤取陸士
衡文賦所謂漱六藝之芳潤者將俾天周學於六藝以
芳潤其身願得一言以為小子教焉余曰君之欲使而
子芳潤其身豈止如陸士衡欲為文章而已哉吾知君
不過摘其賦之字而意則有在矣試即君閣之所有格
於物而觀之其芳也其潤也浮蘤不足言君嗜竹嘗試
觀閣外之竹乎英英青青蒸蒸菁菁如珩斯蒼如矛斯
剛如簀斯宻如膏斯澤涵藴乎風雨盪摩乎雲霄凌盛
寒而不摧扞炎熱而不受四時一碧生意滃浡是竹之
芳也然使根磽瘠而不腴藂嵤确而常燥則是竹敗矣
箒焉而已耳惟竹之與池鄰也滋液􁏳溉色澤映帶故
榦之穿沙也而浄籐之媚漣也而清陰之蔭於水也而
幽曄沃裛郁常與他所之竹異故詩曰瞻彼淇澳緑竹
猗猗言竹以淇水之潤而盛也此衛武公所以為文章
歟故大學以比道學焉以比自修焉以比恂慄威儀焉
以比盛徳至善焉有斐君子之文章豈陸士衡所謂文
章而已哉記曰和順積中英華發外和順潤也英華芳
也誠於中形於外徳之潤身也此聖賢之學也君曰昔
吾嘗摳衣於𢎞齋其知此矣愛子而教也當教此愛身
而學也當學此寳祐元年癸丑十月髙安姚某記
　　　萬誠翁愛賢堂記
同年萬定翁之兄誠翁名其攸寧之堂曰愛賢取人皆
愛珠玉我愛子孫賢義也誠翁謂予曰珠玉世同愛也
子若孫苟不能有徒愛虞劍而共池衛璧而已氏照乗
在魏申則虜連城入秦嬰則降有無等也吾知不若賢
子孫矣使吾子孫廣袤田宅吾弗愛使吾子孫輝朱映
紫吾未愛使吾子孫學博而文華吾愛矣亦未甚愛可
愛獨賢耳吾非與世異愛也富且貴而賢必不驕以鄙
學且文而賢必不矜以浮吾固願賢也為人祖為人父
以賢起家易為人子為人孫以賢世家難子而孫孫而
復子易子賢於父孫賢於祖難輿子於曽思孫於孔不
敢當亦不敢望伯温和中為之父而純正文正為之子
文穆文靖為之祖而東莱成公為之孫韋濟翁之遯翁
紫巖氏之南軒氏又其次槐庭之王麥舟之范忠文之
夢得申國之滎陽蘇之長公楊之伯子賢皆可睎也諂
教咸肉誘賛府居訓符吾弗為恐子孫亦不吾愛欲師
新或附曹羣忘漢超叛鑒吾亦弗愛矣吾固願賢也子
以吾言為何如可則子為我記之余曰是名言也萬石
之有君兄弟賢矣君又愛子孫賢天其以是明珠大玉
副君之愛哉萬之後必大矣吾為君賀抑賢子孫有道
家種徳則子孫之不賢者不生身行道則子孫象賢者
必法世務學則子孫賢賢者必儒是三者信有證願以
吾言併君言記之誠翁諾遂書以為記寳祐五年丁巳
夏六月年家弟瑞陽姚某記并書
　　　胡氏雙清堂記
心迹雙清杜少陵詩語也迹者心之表心者迹之裏迹
之清心之清也舉孝亷而濁如泥迹清而心未之清也
門如市而心如水心清而迹未之清也雖然天下亦安
有是理哉如是則心迹之判矣王通氏之言然矣而可
乎是故心清則迹與之清雙清一事也豐城胡君景顔
喜為詩以雙清名其堂葢取少陵意朝斯夕斯往往皆
清具長嘯乎暑風朗詠乎明月雨于蓬雪于屐敲氷于
硯滴露于筆人見胡君取乎在天之清者然也搘笻而
觀于山放棹而遊於水叢溪以竹陰逕以松根石以梅
畹蘭沼蓮亭桂藩菊人見胡君取乎在地之清者然也
匣有琴栅有鶴架有書壁有劍屏有書几有棊樽有酒
門有佳客人見胡君取乎人物之清者然也雖然是皆
迹也使胡君胸中無風月氷霜雨露之清則在天之清
者天耳胸中無山水竹石松梅蓮桂蘭菊之清則在
地之清者地耳胷中無琴鶴書劍棊畫賔酒之清則在
人物之清者人耳物耳於胡君乎何預胡君之迹之清
胡君之心之清之發也以是清為詩宜皆清語余嘗愛
胡君之詩有曰飯後到茶茶後酒松邊有鶴鶴邊琴以
此一聨語推之是非真有心迹雙清之樂者乎雖然是
清未可小之也鍾天地靈禀五行英得全清者為聖清多
濁少者為賢澄其濁以全其清葢以賢希聖之事然則
心清者將有所為也杜少陵豈足以盡此哉故曰是清
未可小之也寳祐癸丑秋九月錦河姚某記并書
　　　趙氏村屋記
趙某家世服冕乗軒食膏粱而燠綺繒佳公子也而扁
所居曰一村或疑之曷疑之君非村乎生者也非村乎
居者也而曷從知村之趣夫其渠渠夏屋榱隠月而棟
入雲豈知夫茅椽而槿籬松闗而竹隧崇臺峻榭歌窈
眇而舞妖冶豈知夫蓑笠而牧角耨耕而農謳水陸畢
陳乎方丈之間豈僅羹芹飯笋之餉錦縠眩爛於曬衣
之庭豈僅紡績繰繭之聲不知乎此而欲樂乎此有是理
耶疑之誠是也而非知君者也夫君身鍾鼎而心山林迹
囂塵而興髙逸不傲然以貴公子自詫而顧退然欲以
寒素自居故雖紛華盛麗之中而有幽閒蕭𣪚之意宅
廣宇如邃隠聽曼樂如山謡不甘乎芳鮮而羨藜糗之
甘不樂乎麗靡而味桑麻之樂一淡然之間而村墟之
幽事皆目中矣豈必真生乎是居乎是而後能知其趣
耶雖然此猶假之者也非身之者也若夫有山可薇有
水可漁候雞窻而讀書騎牛韉而覔詩暑座竹松冬爐
芋栗春秋社而豚酒非真處於村者不能有是也此又
予之所素樂者子未必真知之也試以告焉如樂之甘
與子分席
　　　黄氏好山記
清江黄君唐卿字其室曰好山取陳文惠公好山雲歛
明月雨晴句唐卿郭其處者也而山是愛趣清矣閤峯
清江之望天下之竒山也唐卿有室焉實對之毎推窻
揭簾即與山面欣然神㑹如見故人字山之意矣葢以
此觀之山蒼岑碧巘簪植屏列朝霏暮嵐紫翠蒨絢雪
立清峻雨藏冥濛應貌千萬皆山之好也而雲歛雨晴
之時殆與幽人爽士胸次一故山之好於是時為冠雖
然山不能自好也人實好之首陽山之好也以夷齊商
於山之好也以四皓東山有謝安載酒遊而東山重南
山有陶淵明采菊見而南山髙夀山有李太白樓其間
夀山顯飯顆山有杜少陵過其下飯顆山名廬山好以白
樂天劉凝之孤山好以林和靖東坡老子山固多好亦
未盡好也人則好之矣終南山而捷徑少室山而索價
北山而辱人移文竒章讀書於後隆之山貛郎騎驢於
鍾山之半山之好固自若而又有累其好者矣是故人
必不貪多錢好官必不好便宜田宅必不溺人之所欲
之好色去物慾以好其心謹踐履以好其躬新好之詩
大好之文時出間作羽翼風雅不止為黄絹幼婦之好
而造理窟詣道閫夫子之門且未安於肩牆室家之好
焉則視山無愧與山俱好矣人未有無好者也多為所
不好者雜必去其所不好者而後好者粹文惠之詩雖
意主於景然以理㑹之雲歛而山好雨晴而月明斯非
人慾蟬蛻天理春融之境乎生香不斷之語以浩然氣
取天水相通之語與苖格鳳儀觀可也五峯先生見紫
陽夫子甕牖翠屏之詩而答以山中出雲雨太虗一洗
晴空山更好之句體立用具視雲歛月明之語有以異
乎未可徒以詩觀也仁者静之樂山主静求仁學者先
務前之好其山者猶未足多尚巍乎程子龍門山有遺
歌卓乎紫陽武夷山有道韻相與共學可也唐卿得於
易者也養山泉之䝉止兼山之艮用工葢乆矣予尚奚
贅雖然友道貴切切偲偲故願唐卿亦自好以好此山
不敢為毎事好之司馬
　　　辛居安水閣記
天下之至清莫山水若也而水於山清尤勝有山而無
水清弗具古之人結廬築亭必于江湖于澗溪于陂池
者葢以是也松垣先生之從子字曰居安家于釀溪之
上去其家二里許怪石壁立清流帶縈創複閣以為遊
宴之所其有得於古人之遺意乎市橋栁細江路梅香
即少陵之浣溪也水田白鷺陰木黄鸝即摩詰之輞川
也茂林修竹清流激湍即右軍之蘭亭也采山釣水可
茹可食即李愿之盤谷也緑野有堂日醉賔客即裴晉
公之午橋莊也青山屋上流水屋下即司馬公之獨樂
園也居安性好客是水復宜釀釀而熟則與客而遊于
此或杖而屨或楫而舟仰青山俯碧灣傲古木蔭叢竹
坐怪石釣清流飲酒賦詩上下斯閣醉歌笑舞沙鷗林
鳥相與忘形騎氣馭風飄飄乎欲遊於八極之表清樂
顧可量哉未仕而隱居則為少陵為摩詰為李愿為羲之
巳仕而歸休則為晉公為司馬窮達一此水豈徒閣云
乎雖然居安之樂在此水乎否也在此閣乎否也予嘗
觀居安賦斯閣之詩有吟風弄月之趣居安之樂其諸
異乎人之樂歟此樂也客不可得而問居安不可得而
言有欲知此樂其必於清風明月之夜登斯閣而游泳
乎清風明月之天
　　　周沂叟沂齋記
豐城周君沂字沂叟復號以沂齋有味乎浴沂舞雩之
樂也昔濓溪周夫子語河南二程先生以求孔顔之樂
處㸃之樂即孔顔之樂歟斯樂何樂也與天為徒與道
為一虛室白而纎塵去太空澄而萬境融華巻列鼎不
足以為榮肥馬輕裘不足以為安托言乎浴至潔存也
托言乎風至和暢也舞以動其機籟詠以陶其性情歸
而造其閫域斯樂其飲水曲肱視富貴如浮雲心齋坐
忘適簞瓢於陋巷之樂歟此孔子顔曽之樂而周程亦
樂之吟光風弄霽月翫庭之草愛沼之蓮望川之花柳
此樂有異乎否也惟能求其樂故能樂其樂夫子曰好
之者不如樂之者學而極於樂其至矣乎人鮮能乆矣
沂叟濂溪之支派也故能因其語二程之言而求其樂
之處欣然有味乎浴沂舞雩之樂而名以是而字以是
而號其齋以是非有志於道能之乎要當益用其力於
學極而至於樂之處可也緇其冠深其衣即春服之襜
如開門受徒其徒林林即冠者童子之翼如濯足滄浪即
水之沂晞髮喬木即壇之雩浴斯舞舞斯詠詠斯歸由
士以希賢由賢以希聖由聖以希天一天混融無古無
今吾不知孰為孔子孰為顔曽孰為周程又孰為我也
學而極於樂其樂至矣乎雖然斯樂也勿輕以語人
　
　
　雪坡集巻三十四
欽定四庫全書
　雪坡集巻三十五
　　　　　　　　　　　　　宋　姚勉　撰
　　記
　　　菊花嵒記
上饒别駕新安劉君良叔於所居讀書之堂假石為嵒
種菊滿焉既以字其堂又為賦賦菊文辭甚工余君道
上饒君為余言之且請嵒記夫菊殿秋而芳者也惟君
子能愛菊君子曷愛乎菊以菊後之無花者耳池臺苑
囿皆可菊然非其素獨於嵒乎宜濂溪先生曰菊花之
隠逸者也方春榮時紅媚紫妖不十日而委塵土菊獨
不爾秋髙乃華風凌霜侵愈凛愈勁寧有槁而無隕葢
似乎特立獨行臨大節而不可奪者故惟君子能愛之
飲之可以禦大災藥之可以逺明視粮糗之可以制頺
齡有功於世不細菊葢非有體無用者青蘂珍叢幽姿
曉露初則武夷山之朱夫子秋容老圃晚節寒香終則
晝錦堂之韓魏公也别駕君方駸駸世用而愛菊之志
窮達不渝名嵒以菊其是之取乎若余也則嵒棲之素
者也方將飡夕英問荒逕求見吾菊而無媿願以君之
賦與靈均之離騷靖節之歸去來辭對霜月並歌之而
嚼菊以嚥景定元年庚申冬十月朔日髙安雪坡野客
姚某記
　　　竹溪記
清之勁者莫如竹清之徹者莫如溪竹與溪之清相宜
也清者好焉延平吳君伯大家於劍溪之上種竹於斯
讀書於斯而扁其所曰竹溪俾余書之余與君同此好
者也故附陳乎竹溪之說直節摩霄脩林擁雲如幽人
之貞髙不可攀如君子之儼温與厲具風晨雨夕戛鏦
鏗而簸蕭瑟是竹之清也而溪實宜之澄泓奫沄縐風
而鏡霜可舟可漁鷗宫鷺國湛凝而吾性淪漣而吾文
觸瀨漱磯鏘氷珮而躍雪玉是溪之清也而竹實宜之
溪不竹則弗幽竹不溪則弗虛使人於此灑然泠然空
塵慮而淡世味非兼是不能也伯大清者也故能兼是
好焉想夫夜雨水生翠碧淨娟赭日鬻波陰風觸氷月
涵清而珠葉明雪壓杠而玉柯裂燠炎涼寒之互變而
一清貫乎四序伯大於是竹之間探囊而吟拊琴而歌
伸佔畢而樂舉天下聲色榮利不與易也雖然伯大之
所得豈止於清而已哉葛陂之竹而龍延平之劍而
龍安知延平之劍不即葛陂之竹邪昔豐城之劍化龍
于延平二龍於是合焉余舊豐城人也伯大延平人也
今為同年生聞其溪上之竹初蛻而龍方將洒是龍之
涓滴以雨天下豈止清而已哉抑有本焉伯大之所得
則又有大於此者也詩曰瞻彼淇澳綠竹猗猗釋之者
曰言淇水以其潤澤而盛斯竹也故君子有取焉有切
磋之道學巳精而求其益精有琢磨之自修己宻而求
其益宻秉而為瑟僴之恂慄發而為赫諠之威儀極而
為民不能忘之盛徳至善則有本者如是伯大之竹於
溪不是之取乎故曰有大於此者也是説也得之紫陽
紫陽得之延平延平伯大之鄉先哲也得於流風餘韻
者宏矣維劍之溪即水之淇維溪之竹即淇之菉予欲
賦竹溪之詩請歌淇澳
　　　五桂坊記
廣梁夢雷南震既擢第而歸里人豔之易字其所居之
坊甘溪者曰五桂用燕山竇氏故事以喜書也南震謂
某曰夢雷南海邑人也先是邑未有能貢於鄉者曽大
父以舉首實倡之貢者乃相繼然擢第則未之聞焉行
藝者不必賔興賔興者不必論爵學者無所於慕今夢
雷幸以鄉舉取第里人知勸而揭其芳於閭之楣以擬
竇氏夢雷不得當而亦不得辭也夢雷二親俱夀康視
竇氏靈椿一株者幸過之而有弟四人皆進于學未倦
竇之五桂亦庶幾能及里之人儻真以是為勸為子者
思顯其親為兄者思詔其弟鄉之風俗不為無所輔也子
為我書其扁矣願就記之可乎余曰可雖然盍遡其始
燕山之所以芳五桂也豈無所根而遽華者哉種而茂
之舊矣方諫議之種之也周人之窮䘏人之孤葬不能喪
助不能婚給不能衣食未嘗有倦色於是神授之夢五
子出焉五子既貴顯諫議方夀徤毎見客五子列侍天
福善之道昭不誣矣某聞南震先世亦世其徳務以好
生賑窮為第一事至今未見其止祖之所以啟其孫父
之所以遺其子者皆燕山之似矣五桂得不似乎尋其
根則知其芳故曰盍遡其始雖然又有聞焉夫花類至
夥也不他乎取而獨取於桂豈無義哉桂之為物芳
馨而辛烈者也楚靈均擷衆芳以菲其身而於木焉則
獨取桂桂非他植類也花不芳於煙柔日媚之春而芳
於風髙露潔之秋且又嵗寒不凋與松栢一節盛芬醲
郁滂葩四達物有芳者莫能似焉故自唐有科目以來
皆榮之以折桂而托之於月桂其萬木之首出者歟桂
何以能若是哉亦曰辛烈之所發耳士之有風節桂之
辛烈也予觀竇氏兄弟立朝皆挺然剛正不辱於桂南
震以妙年取南宫異等弟四人方且聨英競秀出為世
用然則比竇氏之五桂者固又有在也豈止艶科第之
榮哉廣之先達在昔為菊坡崔公在今為文溪李公皆
辛烈而芳者也南震生於鄉里熏其徳而芳矣願與其
弟與其里人皆為流芳百世思焉則環南海之邦皆桂
也又奚止於五他日欲書之記之請嗣執筆
　　　愛竹軒記
竹以賢愛賢故愛竹三代後人物可愛者有幾大義自
任利鈍不知吾愛諸葛孔明勁氣如龍傲睨奸獪吾愛
孔文舉髙風逺韻不折於時吾愛陶淵明下是己矣李
唐來苦瘦自甘窮老忠義吾愛杜子美俊逸踔發雄隘
九州吾愛李太白虛心體道不落朋黨吾愛白樂天文
古氣雄正大自許吾愛韓退之宋以來賢尤盛剛直如
寇平仲偉器如范希文任重如韓稚圭豪健如歐陽永叔
超邁如蘇子瞻清逺如黄魯直近時勁峭如楊廷秀又
皆可愛之尤者嗚呼今皆不可復見矣而是竹也傲雪
霜排雲霄簸雷霆扞風日凛然似諸君子氣象愛竹愛
其似也嗚呼今人可見不可愛古人可愛不可見見是
竹如見諸君子予何幸日與諸君子游耶嗚呼見似君
子者猶愛若此况得與真君子游耶
　　　靈源天境記
莫之為而為者天也境至於天極矣予性好泉石遇竒
輙終日弗去獨恨居郛郭間有觀無竒如退之所記連
之宴喜亭子厚所記永之萬石亭天作地藏以遺其人
者吾居無是然心固嗜之遐搜之念弗置也維新昌靈
源乃先君子世居之鄉意必有佳山水以為適而求弗
可得獨愛一溪清駛東去得山而聚為境必佳未至靈
源二里許實為先夫人墓近其地有玉虛壇溪流經之
林薈鮮茂意所謂境之佳者必都于是詢之族族人景
周曰是有佳泉石吾欲釣於斯遊於斯而未能者也往
觀焉未渡溪巳有數竒石立于溪外之田如不忍自閟
其竒先出此以自見歴溪橋斧榛棘以入怪石林立可
喜可驚而不可名狀有如人立者有如獸蹲者有如鳳
鶱者有如魚躍者窒者窈者劃者峭者俯而臨水者仰
而倚山者躍而立空者竒形詭態天産自然畧加人力
修治當益偉請為景周次第而名字之逕溪橋而入東
立一松闗榜之曰靈源天境一石伏草莽如虎豹當闗
名之曰石門石門之内有石逕傍皆桃李成蹊由蹊而
左二石對峙中空可度名之曰仙人洞洞之上峭壁層
立如世所繪羅漢所居之巖巖之上有平石可坐名之
曰聖僧巖巖之前一逕皆修竹琅玕青碧清寒襲人雖
六月可無暑下臨溪水激湍有聲其瀦而淵者坦然如
鏡舊常植蓮薫風涼月時雲錦生香可流小舟摇兀醉
卧由竹逕而往崖壁峙立中虛如硤有石級可升以降
名之曰石峽峽外一石枕水可坐而釣名之曰釣磯一
石立水中央相與對峙常時每有鷺立其上為一橋半
跨之真可為披蓑釣雪處岸側叢篠横攲清漣與持竿
類殆天然釣所也是為境中最勝釣已欲息其西有巖
上生怪木根與石同色巖稍髙曠結草廬倚之有西巖
夜宿意思名之曰漁翁岩拔岩而登有平地可十餘丈
近溪逺山交獻清勝小山幽桂不種自生宜築臺以翫
月而名之曰延月臺臺後有石壁環立松桂桂之外有
竹坡坡之前壅溪水為蓮沼其北峭壁三面立形如罘
罳就石為枰可坐以奕名之曰石屏屏之前桃之所可
為桃源梅之所可為梅谷松之所可為松塢蘭與瑞香
雜生其中又可為蘭畹為瑞香徑其下流水縈屈注蓮
沼間又可為流觴曲水最後一峭壁横截溪上捫籐蘿
而登之則溪外之平田曠野皆在目矣是葢截立界限
之所雖仙塵如隔此水而升髙望逺興寄不窮又所謂
無盡藏景古詩有云行到水窮處坐看雲起時終而復
始之理也名之曰㸔雲予嘗觀白樂天記太湖石非不
侈特然皆逺取而後得之故其聚也必散是境也石不
移而自具水不引而自環山不邀而自獻松竹梅桂若
蘭與草木等皆不植而自有莫之為而為者非天也乎
天固遺之人固閟之是孤此竒觀盍修治而呈露之况
事人力不加多乎景周曰吾固有是心力不裕故未暇
此非是人生欲求暇俟何日不亟而以漸假嵗月當畢
備患不為耳求田問舍之俗不及此檻花亭柳之豪不
樂此具天地間清氣者詎容舍此哉予家去此雖遼然
先世廬于是先夫人又墓于是終欲築室于塲以居繼
自今誓當佐景周以營此人生何必巳物然後適意邵
康節安樂行窩凡十二家富鄭公在洛陽亦未嘗治園
林謂在人者皆如在己予雖不敢望二公竊取其意可
乎歸求竹竿而釣此溪石吾愛之牛勿礪角
　　　重遊騎岡記
淳祐乙巳仲冬望後之六日至後之八日予之髙安東
之豐塘相立精廬彌雨不可出越八日甲子始晴天風
吹霜清暘行空燠然有春意積鬱既乆思豁以舒相與
二三友躡屐策笻欲謀觀覽問近地之勝曰有騎岡欣
然同遊自下而升身逺益髙至山之椒心目俱快圜視
林巒一覽俱下農居僧舍若在畫圖馬鞍龍集諸山皆
奔放决驟如走萬騎拱揖左右前視大江際天一碧俯
瞰深沼湛然泓澄逺望浮屠窣堵坡軋霄峥挺椽筆飛
雲在目可摘以指清興所到身骨欲仙江差逺不可舟
沼近乃下而玩㳂莎岸歩松徑清飈抑揚天籟㣲聲望
沼中一小槎鷺立其上窺魚雪影相照可喜可愛立翫
良乆循山看竹而歸清興殊未艾也思以翌日再遊之
天知此心欲佐以景初夜明星有爛後夜風動雲合恐
復雨敗遊興至曉積雪乃欲尺此殆天助以竒觀而博
之雅趣也擁爐劃灰是負此景乃復與二三友再遊前
所遊之地木静不風雖寒亦清笑語後先樂愈有味足
瑶林目瓊柯身水晶域蓬萊瀛洲雖未必有無果有之
料亦不過是矣至山頂景益竒向之林巒松竹皆玉節
銀髯向之農居僧舍皆瓊田琳宇白屋髙下炊煙獨青
向之諸山皆偃蹇如玉龍回翔如素鳳近之江與沼則
氷壺表裏如凝瑶池逺之窣堵坡則崢嶸際空如立銀
管槎鷺雖不復見而低叢㸃綴如鶴如鸛如鷖如鵠亦
間有聨拳如鷺者江山草木雖舊而所以為江山草木
則新喜極欲狂殆不可奈乃命輥瓊輦玉立為假山一
食頃而就森然為峯窈然為巖窪然為洞光彩照身眩
奪人目僮僕報午趣歸乃留興不使盡而返噫斯遊甚
樂也斯興亦甚清也而豈徒為此遊徒乗此興哉將以
博天下之竒觀於胸中而以助此文也人之胸中必有
雲巒煙岩之秀而後為文古而竒必有氷崖雪谷之清
而後為文光而潔前之晴之遊所以攬雲巒煙岩之秀
也後之雪之遊所以萃氷崖雪谷之清也而豈徒為此
遊哉而豈徒乗此興哉既有助為文則不可不寓於文
以為記乃屬筆以識此景同遊者羅涇文甫羅士元英
甫記者雪坡姚某字
　　　磻山記
磻溪太公望釣所也公未歸西伯時隠乎是既遇陳六
韜啟丹書凉武受基植成太平隠具矣古之賢乎未仕
也則有隠之地摯之野說之岩亮之廬皆是養者熟天
下直措焉隠非為身也叔世志隠者絶物托隠者急仕
皆私耳君子弗志也幸君端中所居山曰磻非溪也名
則類方年少氣鋭遽求隠或疑其絶物否亦急仕端中
曰異乎是其尚友古人歟山有磻之石池有磻之魚藴
而發六韜之學也敬而行丹書之訓也達事具隠時矣
審官置賢位花序竹是去姦夷惡薅荼芟莠是伊傅吕
葛亦人耳易曰尺蠖之屈以求伸也龍蛇之蟄以存身
也請援是以記磻之隠
　　　盤隠記
唐李愿居太行之盤谷韓退之序之由是盤與愿皆顯
然焉耳噫是谷蕪矣金華之綉水有山曰盤松環南山
繚一水葢與太行之盤異代而同名異地而同勝也髙
安尹童君仲光墅之目曰盤隠兼退之所釋二義名焉
山距居可二里望南山挹九里江朝霏夕霞竒觀萬狀
以營以築以林以池亭軒堂廬位置有序摭古詩文適
意語為之扁逕盤松而入一亭巋然山水不可目而盡
名之曰意延臨流一舒嘯望山意延也亭之前有洲數
十丈可蔬以麥漁蓑農笠風帆沙鳥皆自獻于指顧之
下亭之右又可數十丈屋其間者盤隐菴也盤如僧設
浮屠像堂植松栢古翠蔚然名之曰盤茂松柏之姿經
霜猶茂也東竹之室曰雨净西梅之室曰雪香北而望
南山之亭曰遙碧亭下紆兩廡蒔竒花以臺後為園通
以逕如别出天地翫閒雲則有怡雲之亭望翠屏則有宜
晚之亭艦清流則有不波之亭古松千章六月無夏坐
其陰雖不亭可則獨立一闗以松陰好處目之松陰好
處皆亭子誠齋句也庵東偏倣李約之為蕭齋居學浮
屠者外一軒名静寄以自游息静寄東軒淵明語也環
此山之中為亭若堂者以十數皆𨽻于盤隠隠而盤旋
于此誠盤谷之樂也樂固同於盤谷矣抑予讀韓退之
序有曰盤之中惟子之宫固必有屋室不知愿當時有
此林池亭堂否又曰草木叢茂不知愿當時有此松柏
林木若梅與竹否愿之有此與否固不必計然愿之不
仕而隠視君之能仕而能隠者不逮逺也是未可謂之
同也豈惟愿哉雖退之所稱亦未必同也孟子曰富貴
不能淫貧賤不能移威武不能屈此之謂大丈夫處汙
穢觸刑辟固非威武不能屈者而以旗旄弓矢曲眉豐
頰等事為大丈夫遇者所為豈所謂富貴不能淫理亂
不知黜陟不聞為大丈夫不遇者所為亦豈所謂貧賤
不能移哉位廊廟而趣山林何害其為仕身江湖而心
魏闕何害其為隠君之志葢如此韓之序愿之言必不
同也雖然豈無同者乎予聞君家食時遇意所至泛九
里江遊盤松山陟意延入盤隠坐霜茂室睥睨松柏對
竹於雨淨問梅於雪香眺南山於遥碧步野逕歴山園
有雲可怡有屏可宜泛不波之舟坐松陰之闗憩蕭齋
靜寄之室賦詩飲酒圍碁鼓琴與浮屠氏之徒論外形
骸齊死生之說其與坐樹濯泉采山釣水樂有異乎否
也其同不同者有愿之盤有退之欲從之且為之序遂
以大顯今君之盤欲從而記之者未必如退之未知後
人視今之盤隠何如昔之盤谷也然君工於詩凡盤隠
一草一木皆被以篇詠必傳於後無疑此則非愿所能
有不待退之而顯記之者或可附此以傳則盤隠與盤
谷信同也詎可以記非退之為不同哉於是為之記
　
　
　
　
　
　
　
　
　
　
　
　雪坡集巻三十五
欽定四庫全書
　雪坡集巻三十六
　　　　　　　　　　　　　宋　姚勉　撰
　　記
　　　臨江陳侯生祠記
太史大山蕭先生以書來道渝之父老言曰渝之民徳
陳侯之去己害也生為立祠請記之予里人也言之疑
乎私子學春秋宜識褒貶以筆授子某再拜謝不敢僣
書三至又不敢辭乃記維寳祐五年秋七月部使者宏
齋包公辟某人為渝令意其嘗攝邑事知民瘼也顧乃
負所託先攝時己貪酷無善狀渝人曰庶幾改之厥既
至貪酷猶舊渝人始蹙額相告曰推之不去何古今皆
是人耶老幼攜扶愬之郡陳侯弗忍民之困劾之朝卒
汰去渝之人乃歌曰驅我虎逐我狼虎狼去民農桑昔
雪霜今春陽侯之徳曷可忘徳之不敢忘乃相帥為侯
生立祠以祝侯貴且夀且為他日邑令勸戒噫郡而置
之守邑而設之令皆為民也茍無大得罪於民民亦孰
肯疾視其長使之必不安其位哉藉守以劾令令去而
祠以報守又豈以此操制其上以為令去留在巳使後
令惴不敢出一語哉第其貪且酷迫於民肌膚不可與
一日處故求能去己害者去之也葢亦甚有所不得已
焉耳古癸辛為天下君虐我則讎猶不能遏斯民之怨
且怒而况君百里者哉驅逐於民宜也是不足為勸戒
乎今夫天下之為吏者貪酷聲相聞不思為吾君愛養
本根動皆斵國元氣使知曽子出反之説庶乎懼而率
徳改行焉則是祠之立可勸戒天下吏不但邑也或曰
祠之為勸戒信矣子記令某人隠氏名不書夫曷足以
為勸戒乎曰是春秋㣲而顯之法也如是乃所以為勸
戒陽虎竊寶玉大弓吾聖人不書曰陽虎而書曰盜天
下萬世孰不知為陽虎哉令某人者葢生于文學政事
之家人謂必佳子弟乃不念厥紹以至于此今用春秋
此法記之讀是記者必皆知其為某使某人得此記讀
之亦將赬然赧而雨然汗也傳曰君子之善善也長惡
惡也短語亦曰惡稱人之惡惡訐以為直記陳侯之
徳善善之長也泯某人之名惡惡之短也又何必暴之
白之稱其惡而訐為直哉一念之克狂乃聖機渝之民
始猶望其改之吾今也終猶庶其改之也無能改於其
徳豈惟身辱家亦且墜則是祠也不獨可以勸戒天下
吏又可以為此令勸戒矣勸戒無所不至太史先生所
謂春秋褒貶法其在是乎吾聞陳侯治清江束吏嚴聴
訟明鎮民静遇士禮刑期于無刑善政可記者衆是祠
獨以去渝民害立故他不書陳侯名日强嘗位于朝為
登聞檢院葢退翁子云是年冬十有二月髙安姚某書
　　　豫章新建浄社院記
豫章胡君宏甫以書來言曰里有浄社寺曰古佛宫也
唐㑹昌時已有之山曰長樂寺曰長安乆矣鉅宋治平
三年始賜今名中更兵而燬隆興甲申有僧曇慧曇應
者始復之煥於其舊曇應之徒曰了澄了淳了洪皆克
紹初服今主寺僧曰覺傳者又了洪之嗣也於瞿曇法
外精黄帝岐伯書以活人為佛事寺之裝嚴者益偉傳
老矣欲志其修復莫能自謁於宗工是寺也某舊嘗游
焉間賦之詩詩故在壁不能無情也用代覺傳請於子
願為之記予復之書曰寺之始末與僧之能子之書偹
矣焉用贅試相與述浄社之義可乎夫寺之所以名浄
社者葢必合淨土蓮社之名而名之也瞿曇氏言西方
有淨土有蓮花凡皈嚮其法者死必生彼土蓮花中以
是説鼓動天下中國人有樂其説者結集為蓮社日誦
佛名號以祈生于厥土在晉陶淵明唐白樂天諸君子
亦為之以是尊信日衆夫淵明樂天豈真不達死生晝
夜之理信此茫昧不可詰之説而幸生此身於蓮花者
哉其意葢有在矣淵明之時温裕强臣更擅而迭霸也
樂天之時牛李二黨爭傾而互軋也二公也自知不可
以有為於斯世故一以彭澤折腰去一以香山退老歸
當時孔孟之大學未明無以自適其心晦其迹故混身
於蓮社寄情於淨土特託焉耳豈實以為有淨土之可
遊蓮花之可生哉瞿曇氏說三乗其上乘髙妙者超然
無所染着視所謂生淨土蓮花必曰幻化妄想葢心地
淨明即是淨土何必西方逈脫泥穢即是蓮花何必淨
土何佛非我何我非佛生之日誦厥名死之日冀生彼
土佛學之髙者固巳黙笑是説矣况吾儒乎吾儒之所
謂淨者在書為精一執中在易為洗心藏密在語為克
己復禮在孟為盡心知性所謂蓮者在周子之說曰出
淤泥而不染濯清漣而不妖中通外直不蔓不枝香逺
益清亭亭淨植嗚呼此吾之所謂淨土蓮社者也夫宏
甫吾儒之英其必然乎予之說茍然巳其以是為記
　　　仁智堂記
金溪危侯季梁舊家於邑闤闠之南湫焉得閒壤距其
居百步前有溪溪上有池可魚有園可花竹且宅於山
水之要有曰翠雲嶺者有曰卓筆峯者有曰仙山者嶒
􁤗􁦛崒竒踴秀躍則山之峙乎前者也有自翠雲闗而
發者有自石眼泉而溢者有自白面塢合流而來者逶
迤委折自逺湊近則水之匯于前者也危侯自紏廬陵
歸始得以其俸之贏築堂以為讀書之地左竹右木嚮
池偭溪春則翠色舊葱練光繚繞夏則濃陰四合陂澤
如秋秋則木瘦潦淨月焉而益清冬則水落石出雪焉
而愈絶殆人間希有之境也堂以仁智名雖取選詩卜此
仁智居之語而究其本始則亦自孔氏智者樂水仁者
樂山之訓發之夫動而無窮者水也智之達於事理周
流無滯者實似之靜而有常者山也仁之安於義理厚
重不遷者實似之夫智者豈必不山之樂而仁者豈必
不水之樂哉特指其動静之似耳仁智四端之二人所
同有本無所輕重其生質則有近於仁者有近於智者
故其成也氣象似分焉如夫子則元氣不可名也如顔
子則可以仁言矣如孟子則可以智言矣雖然仁者必
智智者必仁不仁不足以為智不智不足以為仁非智
者不必有仁仁者不必有智也茍局於一不得謂之兼
體用矣紫陽夫子作精舍于武夷其堂亦名仁智其詩曰
雖無仁智心偶自愛山水蒼崖無古今碧澗日千里夫
無古今者體也日千里者用也危侯其亦有得於此乎
性之仁其情之發為惻隠性之智其情之發為是非充
之則達徳也危侯尹髙安其治盜議獄緩刑或以不快
人意譏之侯曰吾非不能斷擊特非辜而誤則不可耳
此心也其是非之正惻隠之真乎充乎此言則智仁之
達徳幾矣顔之仁孟之智可希矣紫陽之仁智堂講道
之堂也危侯之仁智堂亦讀書之所也必有得乎此矣
故記之
　　　汲古堂記
豐黄君叔淵以汲古名其堂請以言記之將朝夕觀之
以助其汲夫學有古有今今之學雨集之澮射鮒之谷
也淺而不足汲汲亦易窮古之學其無底之壑千仭
之淵乎愈汲而愈無窮不汲則亦無繫於得喪汲之則
停蓄不可勝用汲之古得一勺之潤亦賢於今學之無
源者况汲之深乎雖然浩浩萬古渺無津涯載之者書
書汗牛充棟不可勝窮讀之如望洋向若奚以汲欲汲
盍知所用力也巳古之人有汲之者吾見其進未見其
止顔子也任重道逺死而後巳曾子也深造自得居安
資深取之左右逢原者孟子也後之汲古者能如三先
師乎汲古之書當汲古之道古之道通百聖而一源溥
萬世而同澤也棄焉而不學者未繘井者也學焉而不
至者汔至井者也能自修者井之甃也甘自暴者瓶之
羸也汲古者必有修綆乎綆孰是曰志士志於道不至
於賢且聖不止斯為善汲雖然循序漸進可也母一掘
而求井
　　　味書堂記
番陽洪君粹一扁其居堂曰味書俾予記之夫人莫不
飲食也鮮能知味也天下之味衆矣孰為正古之人有
嗜芰者有嗜羊棗者有嗜芹者有嗜醯者有嗜茶者甘
齒飴口之味疥痂腥魚之味熊掌豹胎之味不同也而
均有味者焉書亦然味訓詁章句之學者有之味詩歌
詞賦之文者有之味僻書異傳之記者有之味佛老清
虛之言者有之味刑名術數之説者有之皆味也而皆
未足為天下之正縱味之亦獨味耳獨味者味之偏同
味者味之正也雖然人之所同味而往往至於人所不
味此日用飲食與聖人之書皆天下之正味而知味者
實鮮其以此夫聖人之於書也易牙之味也天下皆甘
易牙之味而易牙先得我口之所同者也味不求於聖
人之書豈其正味聖人之書非味書也味道也味道則
淡而實腴者也常而實精者也優而柔之使自求之饜
而飫之使自得之虛心而涵泳切已而省察兹味也其
雋而永者歟富貴之味易窮聲色之味易厭愈味而愈
有味者惟聖人之書耳聖人之書孰是曰六經六經之
味何先曰四書四書自何而入曰致知曰持敬知則能
味矣敬則常味矣番人多從紫陽夫子游洪君之外家
至今有寳紫陽之帖者源委有自來矣願母雜以他味
　　　一和堂記
天地間有至和之氣自太極流行散在民物邃古以來
若大庭氏葛天氏此和肫其未鑿也唐虞成周泰和其
在賢朝物野比睦黨婣一和所融百順攸萃甘雨祥露
景星慶雲藪鳳郊麟民在仁夀日晏春燠和乎其可知
也唐虞成周逺泰和不可復然在天地間亦未泯沒固
有一家而唐虞成周者第不能比屋見耳豐城熊仲顯
其一家之唐虞成周者歟仲顯生平安分不越三子雁
行立諸孫蘭擢玉峙皆克承厥志豈弟雍穆相師成風
闔門郁郁無間言父詔子兄帥弟夫倡婦祖抱孫色不
一赬語不小誶誦絃序塾翰墨塲屋歳時伏臘炮羔烹
羊獻酢拜稽春風㳺而醇酎醉仲顯亦樂其子若孫之
能此也作堂燕怡以一和揭而楣之俾予書之復俾予
記之予忱慕而欽之試為繹之夫大和在乎能保合也
故龢可以乆知和而和必以禮節孰謂禮天理也子思
子之經曰喜怒哀樂之未發謂之中發而皆中節謂之
和中也者天下之大本和也者天下之達道夫不能和
者喜怒哀樂之不中節也人能於喜怒哀樂未發之前
體認此心之中允執之而勿失則喜怒哀樂無一之不
中其節矣中者葢和之本和者葢中之達也達之可通
於天下致之可位天地育萬物豈止一家之和而已和
之義大矣哉君銘諸心僕記諸壁
　　　草堂記
杜子美居浣花谿有草堂白樂天居廬山亦有草堂二
公詩人也皆有草堂之適蹇驢破帽扶醉晩歸與抱琴
書引妻子老泉石趣同也世徒以俗豔少樂天詩不知
其清逸之妙不減子美草堂同矣詩異乎雖然不徒詩
也子美一飯亦君樂天諷諫諸篇可國風比詩云乎哉
二公古矣二堂墟矣名至今重天下詩云乎哉必有由
致矣幸君端中學詩者也心二公之慕營草堂于廬之
西興趣髙矣由古人三百篇之詩求二公所以為詩由
二公數百篇之詩求二公所以為人草堂庶乎退之有
言曰富貴無能磨滅誰記天地萬古百年須㬰盍謀與
草堂不朽者使後之人指今之草堂如遊浣花谿曰斯
子美也如過匡廬山曰斯樂天也則草堂三矣
　　　雙桂亭記
昔王晉公種徳既邁知子必相欲驗厥報植三槐于庭
責天之償如劵斯執魏公果以名徳擢秉國鈞子孫繼
承不顯亦世煜煜盛事至今誦稱施氏之桂其王氏之
槐歟同年施君有大家於通州崇明崇明文物邑也施
氏又邑之望也先是君之曾大父以詩書起家知其後
之必茂乃於諸孫講肄之地手植桂二而扁其楣曰雙
桂厥後有遷役桂弗可徙君大父與昆弟析其根而植
之仍舊扁焉桂日茂文脈日衍戊戌君二季父偕擢第
嗣是登賢能書者亦相繼人咸以為植桂之驗比歳居
復徙君之父恪承先志於所居之西廡植桂立扁又如
其舊而俾君之兄弟讀書於斯癸丑君擢第植桂益驗
君謂某曰桂於吾家固不敢望王之槐然三世于是輙
有驗不可以不記子於我為同年幸記之某曰諾雖然
君家之居三徙而桂三植矣而桂之茂如昔擢髙科者
愈盛吾知君家所植在徳不在桂也陵谷之遷變不常
草木之榮悴亦不常而君家之桂隨植而隨茂豈非根
心之徳寓於是桂之根歟不然王侯邸第駢列異卉植
桂者亦衆髙臺傾而曲池平桂則翦而童燼矣安能隨
所分之根隨所植之地而俱茂乎萬形皆有弊惟理獨
不朽某於君家之桂益信君其益種厥徳以昌斯文則
君之弟又將擢穎世科伯仲聨芳如君之二季父而雙
桂益驗矣王氏之槐豈専美乎蘇長公贊王氏之槐曰
鬱鬱三槐維徳之符某敢借斯言以贊君桂
　　　養齋記
予性質苦狷急遇物觸即莫能受甚病之思自藥一日
靜坐得一字曰養榜以名齋自警也養之義大矣哉養
則𢎞不養則隘養則充不養則餒徳以養純才以養裕
學問以養涵深器識以養廣大孰為養葢有要道養其
大者為大人養樲棘而舍梧檟養一指而失肩背非養
之善養之善莫若養氣心者氣之主莫若養心心之不
能養忿與慾敗之也忿不瘳吾戈矛慾未浄吾陷穽忿
必懲慾必窒然後可以持志而養氣氣善養則充且𢎞
矣充且𢎞則所養正而聖功寓矣豈止藥吾性質之病
而已哉雖然懲忿窒慾養之善也奚而懲奚而窒曰獨
不聞周夫子之言乎澹則慾心平和則躁心釋
　　　豐城王氏家廟記
王氏家廟者豐城王氏之始祖也諱威北平王諱處直
之子唐末巢寇披猖天下無有先舉兵援王室者北平
王之兄忠肅公諱處存首倡義聞賊陷京師即慟哭不
俟詔分麾下兵二千間道至山南衛乗輿語及國難輙
流涕以是將士感激為之奮又遣使説李克用率兵復
京師以勤王䇿勲第一忠肅公歿子郜弗克嗣軍中推
北平王為留後始以朱温表封尋絶梁請自效于晉救
王鎔翦幽燕取魏博與梁戰河上十餘年王未嘗不以
兵從晉之滅梁王力為多王有養子都孽子郁公則其
幼子蛇鵲見妖獍梟不道公北走契丹契丹主欲爵之後
以襲王氏晉髙祖不可遂止公不安於契丹竟自北而
南徙家于豫章豐城之城頭里有至徳觀鐘銘及碑可
考葢自契丹歸時中原雲擾故避地于江之南也自五
閏積至今凡二百餘年子孫蕃衍盛大别派分枝星列
棊處緜亘十四五里皆一姓舉進士者代不乏人團族
彬彬皆儒公之十四世孫某懼其族之衍而歳且乆將
忘其所自出也乃於其里白馬山之陰立一廟而取其
族譜圖刻于中俾公之子孫至斯廟者皆得因流而尋
其源焉族之人雖數十百千而其來實出于一則協比
友睦之心油然以生不至於親盡則疎相視如路人美
哉斯意乎夫知有母而不知有父者禽獸也知有父母
而不知有祖者庻民也為士則知有祖矣知有祖則知
有祖之始矣聨宗協親族序可以和别生分類譜牒可
以考是廟之立豈徒云乎哉抑王氏知其祖之所自出
又當知其所自立也忠肅公倡天下以勤王北平王絶
梁賊而助晉與公之舎契丹而復中國皆卓然知義理
之正而不茍焉者也此其所以有後歟生於亂世全身
逺害雖不襲爵土而無憾第欲吾身不泯沒於契丹獲
歸死於中國而遂足公之識尤非五季人所能及此公
之所以尤蕃衍盛犬歟不然西宅之變中山之禍王氏
無噍類矣公以一身自契丹歸王氏之脈僅如綫今三
百餘年子孫之蕃衍盛大乃如此其何以能爾邪明君
臣之分嚴中外之辨萬形弊而此理不朽也王氏子孫
其世此心後之興者必盛於今矣寳祐元年三月日姚
某撰并書
　　　武寧田氏希賢莊記
天地之大徳曰生人為天地之心必能流暢天地之生
意然後俯仰而無媿先儒謂仁者天地生物之心而人
得之以為心仁也者葢天地之生意凡天地間何物非
我一物不遂其生吾心慊矣士君子之生斯世達則仁
天下之民未達則仁其鄉里能仁其鄉里茍達即可推
以仁天下之民此晦庵朱先生取成周縣都委積之制
而為社倉西山真先生又廣晦庵未盡之意而為義廪
也社倉貸以濟農義廩糶以濟末農末均足而後無一
人不被其澤仁意畧盡矣雖然猶未徧行於天下也希
我先覺厥惟後人武寧田君倫徳彛與兄佐徳賢從子
可簡元行偕其族之子弟采二先生之意立法以濟鄉
里歛穀六百石為貸本號希賢社倉者希晦庵也率楮
六萬緡為糴本號希賢義廪者希西山也先是甲寅正
月君從子可復因讀義廪規慨然有感歸與其兄之子
允中謀之協徧告之族咸曰善七月甲子君弟偉徳英
自姑蘇以書遣三萬楮來翌日乙丑即鳩工築舍於江
陰鄉之水口里命其族之能子弟曰可乆曰允恭者職
其事貸息什三糶視歳直減錢百以貸之息補糶之折
貸春散秋歛十家為保糶惟及細民人日一斗始歳十
有一月至明年夏六月終日别以五斗糶行旅法既具
書來告成予讀其規三為之嘆夫希賢難也舉其族而
同志於希賢尤難也姦豪猾富挾多貲以為不仁之具
惟知什五取厚息歳歉躍髙賈耳孰肯念民之餒且殍
間念及此一人欲之十人旁而沮之亦孰肯翕然以和
今田氏父子兄弟獨不爾可復首建議允中曰諾可立
薦執事可乆允恭曰聴區處規畫法良意美告之其長
徳美則曰活鄉井之命即所以活一家之命又曰利害
相半人猶為之况有利於人無害於已徳彛則曰先儒
曰食者人之命宜於此少加仁心又曰置田蓄穀為子
孫計安知子孫真能有之私諸己者不若公諸人塤鳴
箎酬珩蹌璜應倡議而即協貽書而即從書至之明日
而倉即建推家以及鄉推鄉以及旅雖淳熈吳氏兄弟
得師之說而即行之者殆不是過也可謂勇於為善矣
猶未也初徳彛以書來某復之謂息什三不若止從晦
翁之什二糶僅減錢百不若仍糴之價而糶之如糴之
貴則糶當賤未幾徳彛復以書来曰子之言是也斯不
謂勇於為善乎希賢亦賢矣使所在倣而行之則是法
可徧於天下天下無一民之饑也此二先生所望於後之
人也或者則曰田氏固賢矣私貯儲而官不與知他日
邑有暴君汙吏或侵移之何如予曰仁人心也誰獨無
是心哉昔孝皇頒朱夫子法於天下正欲天下皆行之
也官不行之而民為之民自為之而官奪之誰敢哉所
當力行者曰公曰乆耳公則乆矣晦翁之規社倉也或
疑其似荆舒青苖法然用心實不類荆舒之青苖主於
富國私也晦翁之社倉主於仁民公也公則仁不公則
不仁公則乆不公則不乆田氏兄弟父子但力持一念
之公以求仁則天地之生意無窮二法之惠乆矣乙卯
冬十有二月瑞陽姚某記并書
　　　清湘竇仁孟晉窻記
清湘竇仁孟篤志嗜學熙齋鄧貳卿名其讀書之窻曰
晉取易明出地上晉之義也丁巳秋仁孟訪余於山中
請為言其義夫仁孟讀書於是窻之間蚤而作覩朝日
之出試嘗有得乎方宿雲翳天萬宇冥冥舉世昬瞀目
者未視足者未履也畢逋成晨啟明在東赫然金鉦躍
出渤澥浴咸池晞扶桑碾青霄而上四表一明殘星韜
而宿霧歛矣自朝至中愈高愈晰翾飛蠕動跂行喙鳴
檣浮轡走莫不各得所欲此明出地上之晉也而明明
徳者實似之日愈進則愈明徳愈充則愈光明徳在躬
天予全體如日之無虧欠也有生之䝉本體雖具而知
識未充如日之初出而未甚明也學聚問辨格物窮理
以極於髙明光大之域則是日愈進而愈明矣惟精惟
一允執厥中學至於中而止日亦至於中而止過中昃
矣自朝至中明出地上之晉也自昃至暮明入地中之
明夷也昃雖未入地駸駸向乎入矣有夷其明之義矣
是故日中宜照天下學者之學至於不偏之中無過不
及然後可明明徳於天下大學中庸一道也日有光自
明也物無不照新民也晉之象曰君子以自昭明徳自
昭所以使人昭歟未有昬昬使人昭昭也然則自昭明
徳用力自何而始河南程子釋是象曰去蔽致知嗚呼
此愈進愈明之本乎仁孟當有味乎程子之言
　
　
　
　
　
　
　
　
　
　
　
　
　
　雪坡集巻三十六
欽定四庫全書
　雪坡集巻三十七
　　　　　　　　　　　　　宋　姚勉　撰
　　序
　　　詩意序
孟子曰説詩者不以文害辭不以辭害志以意逆志是
為得之文之為言字也辭之為言句也意者詩之所以
為詩也在心為志發言為詩詩者志之所之也書曰詩
言志其此之謂乎古今人殊而人之所以為心則同也
心同志斯同矣是故以學詩者今日之意逆作詩者昔
日之志吾意如此則詩之志必如此矣詩雖三百其志
則一也雖然不可以私意逆之也横渠張先生曰置心
平易始知詩夫惟置心於平易則可以逆志矣不然鑿
吾意以求詩果詩矣乎
　　　尚書傳序
尚書孔氏傳者漢安國註其家屋壁所藏古文書也天
欲夀此書之傳借魯王之壊宅以出當時上送之官帝
命作傳國有巫蠱書遂寢焉由是漢西京之書惟歐陽
大小夏侯皆伏生學古文書莫顯于代漢西而東馬融
氏始疑偽泰誓書不合經傳求古文書得之孔氏之學
始著是虞夏商周之書人知其厄於秦之大而不知其
復厄於漢之蠱也向㣲馬融書不復古矣向無孔安國
書亦不復漢矣吾固喜夫安國之有功於書而重悲安
國之不得有功於漢也大抵西漢無真儒故六經之正
者皆不顯於世往往至東漢而後定今六經之傳行于
世者詩禮箋註於康成始東漢易春秋註於王弼杜預
始魏晉末有出西漢者出西漢者獨以孔氏書傳耳而
不得行於當時是可重為安國之悲也夫安國子孫去
聖未逺家學有源流故傳書之説多正且又約文申義
辭不冗費比之諸經傳註如鄭之多怪誕王之本虛無
杜之昧經㫖者相去直齊楚牛馬安可終抑而使之晦
哉今世之傳尚書者凡數百家矣皆外孔氏為説各隨
其見而有得失某也不敢居一于此敢因孔氏之傳而
采諸家之說以訂正其義惟孔氏之大乖於經者正之
餘皆存弗去庶幾可以少慰安國研覃之苦志是亦書
之重有幸也亦以見吾聖人之有孫克紹家學也書之
説與孔氏雖不能無異同然要皆本於安國故仍其舊
而名之曰尚書孔氏傳使安國復生必曰吾雖不遇於
一時亦遇於千載之下云
　　　贊府兄詩藁序
晩唐詩姚秘監為最清妙邇年有雪篷姚希聲亦精悍
於吟余嘗欲集此二家詩作唐宋二姚集有其志而未
之暇也今余兄萬安丞又出詩一編示是集殆可三矣
丞兄需次萬安商羊里閈對其廬一嶺巋然兄結茅築
亭其上環而竹之疏其間以逕日攜酒壺載筆牀逍遙
於亭傲睨於竹程一詩以為課俗塵事一不掛耳清如
此詩能無清乎三唐宋姚氏之詩人誰曰不可寳祐丙
辰三月上巳日弟某書集首
　　　月崖前集序
余性好山水城郭不能有之乃疊石作假山下鑿小池
横木為橋環山為牆牆外植梅竹清事略具既望夜漏
下三鼓月巳髙窻紙晝明予方擁衾危坐霜風㣲起竹
的淅有聲棲禽競飛其間亟披衣出簷玩明月倚欄良
乆步立橋上天髙月小寒影在地水澈淨如鏡魚畏寒
不復出獨梅影在水間仰視梅己三兩有花清思逼人
無與領此者忽記友人潘清可日嘗以集寄予未暇讀
亟取讀之真若嚼氷咽雪不知孰為山水孰為梅竹孰
為霜月且孰為詩也翌日書之巻首以為月崖前集序
　　　月崖近集序
月崖潘清可初喜為歌詞余每以莘老譏少游者譏之
乃易學詩即有警語近以壬子冬迄癸丑春藁示余類
可愛五言如懐人山静處得句雁来時睡鳬從水漾乾
葉聽風移嵗稔添農屋秋晴失野塘懶失營家事忙遲
答友書衣分漁浪洗舟避鷺沙行思巧工書𨽻心清喜
説詩省教喧夜雨霜為去芭蕉七言如荷柄已枯猶特
立菊花雖老不輕飛􁀙雨驛途詩擔重溪山僧屋茗甌
香行人莫作無情看一見春風眼便青莫道行雲輕出
入平生只識楚襄王皆一聨之警也五言如飢欲啗梅
花寒沼淺呈魚巧莫畫江天盆蕙逺聞香客衣霜遞冷
七言如晝困多縁有宿酲怕妨逺眺矮營籬皆一句之
警也如樵人曲如老卒嘆如思婦吟則又皆深識理道
有補世教而全篇可諷可詠夫自壬子冬迄癸丑春數
月耳多警語己如此况嵗月進邪吾宋詩人多潘姓今
清可又新有能詩聲何潘氏之多竒才也其源委葢自
安仁來矣然余觀清可讀安仁傳詩曰先生早悟閒居
好豈為銅章入縣来何獨與春情思重只裁桃李不栽
梅觀其詩以知其心過安仁逺矣不以金谷園為死友
而卓然求以獨立於世詩當益佳余又觀子於他日
　　　秋崖毛應父詩序
劍江毛應父以詩集来教予求序之予曰詩不以序傳
也三百五篇皆有序朱夫子猶使人捨序而求詩序不
足據也姑舎是後世詩亦爾杜子美李太白白樂天唐
詩人之冠冕者各以其詩傳不以元㣲之李陽氷序傳
也東坡之詩無敢序山谷之詩無敢序近時誠齋之詩
無敢序信乎詩不以序傳而以詩傳也詩不以詩傳以
人傳也人可傳詩必可傳矣李杜而白蘇黄而楊其詩
何如哉其人何如哉應父詩思清而句逸生于劍川鍾
泉阿之英其人品自異他日所進未巳能如六君子之
可傳詩不患不傳也又安用序况應父之詩其首篇曰
時人作詩自有體巻頭品題必名士儂詩無體無品題
不作東家效西子夫不效時人求品題於巻頭見自髙
也而今求序焉是亦效時人矣言未既或啞然笑于旁
曰如子非名士何於是乎序
　　　贈俊上人詩序
漢僧譯晉僧講梁魏至唐初僧始禪猶未詩也唐晩禪
大盛詩亦大盛吾宋亦然禪猶佛家事禪而詩駸駸歸
于儒矣故余每喜詩僧談景定元年庚申余祗召過豐
城朋友餞之感山見其境甚清僧甚衆意必有能詩僧
也主客分韻賦遣送一韻入僧寮中果有佳句出則知
山中僧皆能詩俊上人其一也翌日索其近稿以臨川
行巻十餘首進余讀之佳句尤夥如羣鴉爭故枝草烟
平岸竹江市雁拖更則一句之竒者也雲村山店晩雨
野客衣寒思鄉今日到問舊幾人存則一聨之竒者也又
如七寳石云厭從饕利者莫近石邊行聞鳩云陰晴自
無定未信爾音靈紅梅云盡道新来清瘦甚誰知滿面
是春風則結語之有意味者也佳句雖不能盡擷然一
臠可知鼎矣俊其懋之禪而詩詩而儒他日與子談當
又有以啟予者上元日書于寺中之官舎
　　　毛霆甫詩集序
白雲澗裡結鷗盟想得詩肩太瘦生思入江梅氷雪骨吟
成風竹落花聲三衢詩人毛霆甫集中詩也予杜門空
山日與蹲猿夢鶴俱無俗人影到門外到亦不納霆甫
不逺千里以詩寄乃開門受而讀之稿中得此詩欣然
如道余心者霆甫之心予之心也心既同故不待識而
知霆甫之人葢獨立塵埃萬物之表詩十之八為梅花
而韻逺思清真與梅同一清格小春訪梅摘其花嚥霆
甫詩塵襟一一消盡清矣哉霆甫之詩也稿中之詩有
曰陽剛將泰長君子未屯亨又曰繭成絲出空歡喜舊
債新逋不了償霆甫之詩其有所興矣漢毛公傳三百篇
可諷可怨先儒謂漢儒惟毛公與仲舒知道君家諫議
毛公又以忠鯁著名霆甫豈徒詩哉豈止欲為詩人而
已哉霆甫有弟分教髙安風裁峻潔又有以南宮魁天
下人物不茍仕於時者予以是知其家學端矣以是益
知霆甫之為人矣詩何足以盡之
　　　劉玉澗詩序
廬陵劉成大俊氣如虹抵掌劇談酒酣浩歌真有俯視
八極俗物茫茫之意嗚呼宜其詩之豪也寳祐人日姚
某書
　　　再題俊上人詩集
俊上人余庚申年春在感山見其詩欲進之為擷摘十
數句今年初夏特來錦江見余讀其全集猶在感山時
詩也問别後曽誰見曰豐城後林李先生也廬陵約山
朱先生也二先生者當今之詩伯也必有以警䇿子矣
而詩猶前日甚矣余之有以誤子也雖然數十篇之詩
而擷摘止數十句余雖進子亦深有以曉之子矣而子
猶未之悟今之來方且盡出其全集俾余品題將以行
乎世余何敢重誤子乎此江湖繆妄詩客索遊者之所
為也方其能吟數語粗知有韻之仄平多未識李杜
蘇黄門逕即詫然自足號為詩客持其巨編長軸求有
官銜人序之跋之間有顔面柔軟不能拂人情者往往
强徇其意得之者輒號於人曰某已得某名公序且跋
矣由是欲列於名公者續續而次之至有序跋多於詩
者夫序與跋固信皆名公也如吾詩之未足以名何徒
資識者醒睡一笑耳是之謂不成人之美成人之惡余
豈敢不忠於告子而重誤之至此哉今雖拂俊之意使
俊他時悟作詩之妙亦必以余言為忠也夫詩有意有
味有韻意欲其圓也味欲其長也韻欲其逺也有此三
者然後使人讀之而恐巻盡茍初讀而不知其意細讀
而不見其味既讀而不覺其韻何足以謂之詩哉雕不
可讀之句不可謂之竒也用不可識之字不可謂之古
也欲其竒古必有妙於是者矣作之多而出之少求能
於已而不求知于人皆學詩之法也詩雖小技也不
好則巳好則必求其工工猶未益也不工又何所益哉
子佛者也未可以語吾之上就子之所知言之詩正如
子家之禪姑歸而熟㕘之
詩亦如禪要飽參未須容易向人談陣無活法徒奔北
車恐迷途在指南悟後欲知新句長讀時須見舊時慙
江湖浪走祇何益歸看秋空月印潭
　　　蘧東叔雪林稿序
上饒蘧東叔以其詩教予雪林有稿予讀之真若雪中
㳺山林間目之所覩無往而非瑶柯瓊枝也詩亦佳矣
古之人有蘧伯玉者吾夫子稱其為君子許其欲寡過
而未能東叔豈其苖裔乎余敢以伯玉望之勿詩而止
　　　黄端可詩序
吟詩必工詩定知非詩人坡仙語也詩固主於咏物然
在於自然之工而不在於工於求似踈影横斜水清淺
暗香浮動月黄昏此真梅矣亦真詩矣認桃無綠葉辨
杏有青枝梅乎哉詩乎哉抑古之詩又不在於咏物之
工也余嘗謂陶靜莭韋蘇州柳愚溪之詩皆深逺入妙
然皆不若紫陽朱夫子之詩為尤妙觀感興諸詩可見
矣天生蒸民有物有則民之秉彛好是懿徳為此詩者
其知道乎作詩貴乎知道也豫章黄君端可以其詩下
教如月鈎雲衣之詩工矣猶止於咏物予獨愛其窄室
之詩曰地纔容膝可天似處心寛相在渾無媿知君所
止安嗚呼必如此詩始可與言詩乎
　　　梅澗吟稿序
友人胡明可以其邑彭君仲章詩一編示予題其編之
端曰梅澗吟稿未論其詩視其編之題曰梅澗清巳可
知矣玉立氷臞耐寒如鐵石不與春風桃李争豔媚此
梅之盛徳事魁百花而調羹鼎不數也梅之在澗其碩
人之在澗乎有詩人於此踏雪於凍曉立月于寂宵無
非天地間詩思郊寒島瘦由淺溪横影得之庾新鮑逸
由疎花冷蘂得之李太白出語皆神仙由軼塵拔俗之
韻得之杜子美一生寒餓窮老忠義由禁雪耐霜之操
得之果能是則可與言詩矣然則求詩於詩不若求詩
於梅觀梅於梅不若觀梅于澗
　　　適齋詩稿序
詩貴工乎雕肝琢胃鈎章棘語竦肩如寒攢眉如愁鳴
吻如蛩側頭如鶴數髭斷而字安片心歸而句得若是
可乎曰未也李長吉阿媻謂嘔出心乃已然則詩何貴
曰貴適康節之詩曰堯夫非是愛吟詩詩是堯夫得意
時詩非愛吟也得意則詩耳堯夫之詩不適乎三百五
篇之詩固有出於塗歌里咏小夫賤𨽻之口未常求為
文也而其文至後世老師宿儒有所不能道此無他小
夫賤𨽻不求詩而詩老師宿儒求詩而反不詩如此可
與言詩矣蓬莱妙音逸出人間宫羽之外風水相遭之
文章善雕鏤組織者終莫及也適之為詩妙矣哉劍江
胡君景顔以適名其齋又以適齋名其集嘗寫其詩寄
予大抵皆適中語也其警聨甚多有自言其詩者曰酒
在遣懐非在醉詩求通俗不求工嗚呼此胡君作詩之
本意乎有堯夫之得意無長吉之嘔心雖不求工吾必
謂之工矣
　　　胡允升詩稿序
雙溪胡允升以其詩云雪溪梅吟者示余請序之夫雪
清也溪清也梅亦清也疊是清而三之吟當何如哉今
夫寒溪淺流四岸皆雪水㶁㶁觸石鳴有梅焉的皪蓓
蕾於其間子於是時絮帽重裘裹手擁鼻側鶴頭而出
蛩吻吟當何如哉不知子之詩但觀子雪溪之梅
　　　蕭道士詩序
彌明不作乆矣黄冠者流挾吟巻遊公卿間類不見可
人一日古洪道士蕭君致道來有詩贄予納之袖未暇
讀也退讀之有曰貴登芸閣近貧止竹門清驚曰此詩
人也夫貴登芸閣固不足道而貧止竹門清一語可謂
能吟予之心事者可與言詩矣因盡取其詩而讀之篇
妥句適時南風初薰予在湖舫中危坐芰荷淅淅響㣲
雨緩吟蕭君詩葢真與藕花同一香也
　　　饒道士詩序
古洪道士蕭君致道與饒君士隠皆以詩教予予在湖
航中讀蕭巻畢方雋永餘味因思二君皆来詩必皆佳
也顧覺小倦授童子讀展桃笙攲眠而聽之其巻首題
曰蒼澗泉鳴予聽其詩清圓響亮如在廬山草堂聽環
珮琴筑滴瀝飄洒隨風逺去今日何日見此二妙因書
其端且摘其句以玩
　　　汪古淡詩集序
張籍學古淡軒昂避雞羣退之語也武寧汪子載善詩
鄉之邢吏部以古淡名之葢以其似張籍雖然詩而已
哉有道味有世味世味今而甘道味古而淡今而甘不
若古而淡者之味之悠長也食大羮飲𤣥酒端冕而聽
琴瑟雖不如烹龍炰鳳之可口俳優鄭衛之適耳而飫
則厭乆則倦矣淡之味則有餘而無窮也為今之人甘
可也欲為古之人其淡乎惟古則淡惟淡則古周子曰
淡則欲心平子欲追古人之淡夫茍無欲則於道庶幾
矣詩安足論哉張籍豈足為哉
　　　玉泉詩集序
槎溪王君君猷喜吟詩以玉泉名其集取李太白飡霞
漱玉泉語也詩者乾坤之清氣也有一糁火烟者豈能
吐之哉王君家槎溪上八月秋風髙乗仙槎登河漢取
銀河間水浣腸滌胃乆矣是宜其詩之清也清何似曰
泉聲玉琮琤景定元年正月十六夜雪坡姚某書于石
亢舖
　　　彭仲珍吟稿序
韓退之云富貴之辭難工窮苦之言易好夫詩者弔月
之蛩之吟吸露之蟬之嘶也故惟窮者而後工非燠綺
繒而飫膏粱者所能也或能焉亦異矣婣黨陳伯清攜
豫章彭仲珍詩来讀之多警句予聞仲珍非窮苦者也
法當在難工之科而乃工者夫不醉心於世味之醲而
留意於吟咏之淡也非庸俗人所能及况工之耶仲珍
以晉齋號晉進也進而不已詩當益工雖然古之詩可
以興可以觀可以羣可以怨邇之事父逺之事君其詩
也如是徒工于吟詠風月琱䥴花木未工也仲珍其愈
進於此
　　　王月莊雲萍録序
暫聚水上萍忽散風中雲玉局仙人詩語也謂人生離
合之靡常也余與月莊王元剛託交如兄弟居相距亦
邇而所謂聚者二三年而一焉况其他乎此記録之所
以不可無也然雲雖在天萍在水雲萍之聚散雖不常
而天與水未嘗不常也朋友之聚散雖不常而朋友之
天倫亦未嘗不常也又豈以暫聚忽散異哉不其然不
足以為朋友敢書於録之首
　　　呂雲叔雲萍録序
暫聚之萍倐散之雲真人生離合喻也雲萍有録登載
姓名爵里聚散雖不常而在是録者舉目皆見之葢常
聚而不散也雖然一録之中英俊萃焉其有視不義之
富貴如浮雲者乎其又𣺌觀萬物如江海之浮萍者乎又
雲萍言外意也雲叔其試於此録乎觀之
　　　陳氏濟利堂藥序
陳宣公集方藥范文正公願為相或醫東坡如宣公亦
有良方行于世山谷則欲為藥市之數君子非與方伎
家争短長也乃心罔不在濟人利物耳天下方伎之
功獨藥可以及物抱危盭濵死楚吟痛呻比舎不忍聞
俄得善藥起其死而生之其功豈細雖然藥南北異産
不時得價輙躍數倍窶夫子持錢少不滿十多止百貿
貿入市何從得善藥富翁貴人雖有參苓芝术之籠倉
卒需亦莫辦此藥市之不可無也而近時市藥者志亦
謀大利不于濟人利物聚賤易貴雜偽壊真内欺心外
欺人得藥不能愈疾又甚之或不救是藥誤之也雖得
大利奚其利過近時市藥者門昔驟興今輙仆安知非
以藥誤人之報陳君國卿實鍳此創藥市一洗衆弊以
濟利名其堂寧推己及人不削人肥己用前輩濟人利
物之心也繼自今危者安盭者平呻吟者怡笑民不夭
枉俗在仁夀陳君及物之功溥矣喝六作五之應豈獨
叔㣲専之雖不言所利利孰大於此者
　
　
　
　
　
　雪坡集巻三十七
欽定四庫全書
　雪坡集巻三十八
　　　　　　　　　　　　　宋　姚勉　撰
　　序
　　　混一内外疆域圖序
地之有圖尚矣周司徒辨封域知廣輪姑勿論酇高密
二侯開東西兩都漢亦以秦府所收圖城樓所披之圖
為圖非直為觀美也伏波聚米而畫山川文饒建樓而
籌險要意類是僕嘗愛坡翁作指掌圖自分野畫州至
我朝元豐九域靡不載古今疆域之廣狹南北形勢之
分合皆具一覽四海一日萬古葢天下竒書也雖然此
圖建炎以前可也中更丙午丁未之厄龍渡江而南之
我藝祖皇帝與趙韓王雪爐之所經營如髙祖酇侯之
規者己非復前日舊而我髙宗皇帝與魏沂諸公尅意
恢復如光武髙密之為者有指疆土亦政有望於後之
人也士有志於天下國家豈容諉曰度外事僕嘗過程
君澥於西山酒間出書一編視其目則曰混一内外疆
域圖問其自則曰得之蜀愛而刋之其法如坡翁指掌
圖彚列區析江而淮襄而蜀河之南北山之東西若闗
四州若陜五路以至不毛之地窮髪之鄉隠抉顯披無
所匿伏歴而閲之某險可據某罅可苴敵情不可以遁
也某郡我境某縣我疆故物不可以委也僕為是可以
續坡翁圖為二書任人家國者當人置一編几案程君
與僕同中癸丑南宫試今兹行且入對上方考圖數貢
冀興復於君宜進之一覽慨發睿衷近之則聚伏波之
米吾蜀可收奚扼吭之憂籌文饒之樓吾廣可定奚幹
腹之病大之則酇侯以一圖而開赤帝子之火徳髙密
以一圖而啟白水真人之中興皆分内事也是圖豈直
為觀美哉圖之首編曰禹迹六合掌運必能運天下於
掌復禹之迹而後可漢唐四子吾猶小之寳祐四年嵗
在丙辰二月初吉同年生姚某序
　　　本朝長編節要綱目序
寳祐丙辰十有二月某祇召入册府至上饒因聞時事
感疾援老泉先生例上封事且辭西歸舟經豫章度除
夕丁巳正月五日尾府大夫士班祝天子萬夀而行將
行有眉山楊君道傳宋君可傳来扺江干以詩餞讀之
詩皆有驚人句固己起某之畏矣楊君袖出書二帙帙
題曰本朝通鑑長編節要綱目曰此吾先子柳溪先生
之所用力也舊嘗刻摹行于世矣鶴山魏先生為之序
引中更兵火舊梓毁於燼無遺僅遺此二帙所幸先子
手澤尚存道傳欲繼其志復刋之鶴山序巳逸集亦不
載顧無以冠其篇首願得一言何如某觀之葢竒書也
不可以泯不傳獨鶴山先生既序於其前某於先生無
能為役何敢僭序於後再拜謝不敢楊君請之力則告
之曰記事者必題其要纂言者必鈎其𤣥此韓退之讀
書法也今觀先公之書也雖李氏之舊然而辭翦其浮
事舉其要類縂其萃年繫其時挈提以綱而紀載以目
經綜而緯列璧合而珠連使讀之者可以便覽觀可以
備遺忘可以識倫類可以記嵗月可以旁通而曲暢可
以本具而末舉其有益于學者大矣司馬通鑑一書有
節本有舉要厯有袁氏本末有朱夫子綱目今此書
之節要辭翦其浮即司馬通鑑之自節本也此書之標
題事舉其要即司馬通鑑之舉要厯也類總其萃年繫
其時袁氏之本末也挈提以綱紀載以目即朱夫子之
綱目也一書而諸體備焉用心亦勤矣此東萊先生所
謂躬為其難而遺學者以易也用心亦仁矣父有此書
子不忍沒其傳欲復刋摹以行乎世用心亦孝矣楊君
其力為之他日成願以一本寄我
　　　滄洲漁唱集序
天下之至樂者莫漁翁若也巻綸而收溪肥倒囊而沽
晚醉扁舟一葉傲兀於煙波之上望而見者知其樂也
而漁者不自知焉風髙浪愁霜沍水氷戚戚焉憂魚之
不可得亦安知所謂樂能樂其樂其有道而漁者乎寄
興於漁志不在魚寓身於舟意不在釣水光山色吾姬
姜也鷗鄉鷺國吾菟裘也風蓑雨笠雪篷烟棹帶笭箵
而舞獨速無往而不妙天下之趣故漁唱為自然之至文
寡和之妙音焉滄洲鄧繼宗其有道而漁者歟味其詩
飄飄然如航渺洋如釣寂莫嘗以巻謁大山蕭先生先
生謂宜以滄洲漁唱目之先生漁戸長也其可之矣詎
可不用先生之意字其詩乎予亦樂漁者他日来子之
舟願聞子之唱乃續而為滄洲漁唱之歌曰滄洲之月
清兮可以浮我舲滄洲之雪皭兮可以垂我釣魚不必
得兮筌巳忘知漁父之樂兮濠梁之莊歌巳遂書以為
滄洲漁唱序
　　　適齋續藁序
適齋胡君景顔前五年嘗以其詩稿寄予俾序之矣屏
湖張君應南来又以續稿寄俾再序近詩也其多又如
此適齋於是年七十矣計日而定課隨物而有吟積嵗
而成編思之敏得之易故續之富也他人年至此志與
氣凋才與年盡豈復有能吟其情詠其性者適齋夷時
不以富貴聲利役其心視世所慕尚真與浮埃飛溘等
暇於執籌固不屑暇於蠟屐亦不為一意篇章殆以詩
得全其天者火愈宿明愈新齒愈老詩愈壯筆雲飛而
思泉湧無怪也衛武公年九十而作抑抑威儀之詩血
氣雖衰志氣方盛夫是以能若此使適齋年過武公躋
於百年期頥之域稿五年一續每續求予序序至五六
未己也夫不以富貴聲利之慕向以役其心而以詩全
其天近於仁者之靜矣靜則夀矣夀以昌其詩於未艾
序以夀其詩于無窮余又奚遜雖然君子謂刪後無詩
古詩葢未有能續者也詩至於續風雅其愈妙乎余願
適齋更續之
　　　草堂詩稿序
謝康樂搜詩中忽夢惠連遂得池塘生春草之句大喜
以為神助必有驚人語也池塘生春草此五字何竒而
謂之神哉嗚呼是乃所以為詩也不鉤章不棘句不嘔
已心不鯁人喉其斯之謂詩矣黄君任伯以草塘名其
集必有得乎此以予言為如何景定元年春姚某書
　　　朱子雲詩集序
豐城朱子雲勁氣如虹葢干將莫邪二劍合而為一少
年游江湖從戎淮蜀真有踢翻鸚鵡搥碎黄鶴氣象發
而為詩自立一家句要皆湖海豪氣鑄成間有不合詩
家尺度墨客畦徑不足為子雲疵也夫子雲豈肯作閨
婦之檢押凍儒之口吻哉淵龍之吟飛霆走電不能為
窮蛩之泣鉄笛之噴吼風涌濤不為巻葉吹笳之酸也
顧欲以推敲辛苦鍛鍊一句一字者責之誤矣讀子雲
之詩者當于子雲之氣觀之以子雲若而人直當使之
腰霹靂弓背夜光劍涉焉耆躋居延揚武乎樂浪取上
將軍封侯印佩之而乃巻藏来歸抱屈山林鬢䰄䰄欲
一莖雪則子雲之發而為詩者所以吐此不平之氣也
是氣也豈容遏之使終不得騁哉天驕子跳踉俗輩謂
吟詩不能服敵不知吟詩固不可以卻敵此氣則直可
以吞敵氣可以吞敵是詩亦可以卻敵也子雲當釋去
手中漁竿再抽矢菆于房出清塞上塵擊牛釃酒犒士
之餘横槊賦詩賦萬馬不嘶聼號令諸藩無事樂耕耘
之句歸報天子又分競病韻詩之是則子雲有用之作
也非不平之鳴也真湖海之豪氣也子雲亦有意乎投
班超之筆請自今日始
　　　送黄强立序
文之不古乆矣士之號能古文者艱其辭怪其字蹇其
句讀耳以是為古如之何其古也文之所以妙者意也
意不足而文有餘不若文有盡而意無窮也夫意無窮
而後文有味意非文之所以妙乎雖然意必至于理理至
焉意次焉唐韓退之理勝于辭李元賓辭勝於理或謂
使天假元賓年必與退之埓是不然元賓年愈髙辭當
愈勝决不勝退之之理也抑退之之理亦未為至也以
博愛言仁以三品言性以外形骸以理自勝為識道理
理云乎哉本朝自濓溪周先生以来至紫陽朱先生理
學大明學者葢易為力于易為力之中而不知用其力
則可惜矣某于天下好古之士論文之所以為文鮮有
合獨清江黄君强立能古文有聲聞余説是之未知余
説之果是與非也强立其教之相與共學其是
　　　詞賦義約序(壬子代劉簿作/)
國初殿廷惟用賦狀元有至宰相者賦功用如此也吾
瑞先達竹溪雷公亦以賦魁南宫位樞府由是以聲律
鳴者愈衆摇鋒詞塲賦為盛貢於鄉第于太常相繼也
預計偕者須續食己酉輒倡義為約以奉之是年賦四
人皆在約明年予僥倖偕約中人擢第掌籍而試别頭
者亦第賦四而第者三焉亦可為盛矣舊約曰得雋者
陸續之兹弗敢渝謹捐金佐約相與充此義而大之石
橋横波䜟合連河掄魁之應必在是科當有以賦取狀
元至宰相者豈止魁南宫位樞府哉榜中得人一時最
盛敢以囑之同志願皆曰如約
　　　乙卯詞賦義約序
魁躔麗天次舍不即遷秀靈發地氣脈必乆萃此數也
亦理也福之蕭鄭蘇之黄衛近時旴之陳張嚴之黄方
所以相踵而魁天下歟吾鄉毎詔嵗詞賦人必自為義
約作勝氣壬子友人郴主簿劉君董約某代為之序首
謂國初惟以賦取狀元第以張賦之軍非敢自許也癸
丑誤忝親擢幸不辱斯序有如神發此語然則相踵而
魁天下斯語當復騐矣某不敢數特為鄉曲作先驅耳
吕聖功既以訓練將士賦魁天下胡周父嘗謂之曰待我
明年作第二人却輸君一籌明年亦以不陳而成功賦
魁天下吾鄉英傑如林豈無自許如周父者乎雖然為
周父之科名可也里後學姚某書
　　　新昌義約序
新昌瑞望邑也郡未以瑞芝易號時新昌邑有芝瑞於
亭文于記故邑為三之最非近也古矣梅子真漢人所
居今尉山是陶淵明晉人所居今故里是皆人物之最
也而尤最於我朝士出就選必為天下最竹溪雷文簡
公以南省魁天下某不肖癸丑亦濫恩焉士今愈最矣
嵗戊午相率以為約取五百名中第一之義人五百金
取玉殿傳金榜君恩賜狀頭詩為十籍分歛而専聚蚤
計而預儲如京師者可無桂玉慮是約義矣願申有約焉
吾里英才如林冠賢書首臚唱必跬相接竹溪之地步
尤可拾級上某不足道也願相與如古人其能義不阿
權門上書詆王氏義必扶正統願立孔子後如吾里子
真者乎其能義不事小人即賦歸去来義不負晉朝惟
書甲子號如吾里淵明者乎是所謂義也如是而後足
為天下最願皆曰不背約
　　　髙安義約序
試有約作勝氣也請以戰喻庾有粮則將勇軍有賞則
士往矧提文陣之五兵鏖詞場之大敵者乎此義約之
所以立也髙安舊有南宫義約今年鄧君仲翊主之且
於約外捐金捷者人致其助意嘉矣是周瑜之兵魯肅
又濟之也士氣其百倍乎拔幟而先登吾知必皆吾髙
安之士矣
　　　瑞州經賦義約序
詞賦明經今世皆進士士詣春官合為約義也分而二
之有計多寡牟利心非義矣今復合名約曰又新龍門
客又新之義也亦分者又合之義也雷之賦閔之經必
又偕見於今矣某餘勇不足賈也景定辛酉詔嵗里生
前勅賜進士第姚某書
　　　古洪三洲義約序
三洲連出狀元豫章古䜟也嵗大比豫章之屬邑曰南
昌曰新建曰豐城三邑合約萃費以給東上名三洲義
約意亦𢎞矣豫章之士每詔嵗必於江之三洲視連否
葢豫章三邑皆濱於江江皆有洲三邑合此之謂三洲
連矣義氣所發文光燭天狀元之應不在兹乎抑三邑
英俊之林也合而為義上可尊主下可庇民無適而不
可狀元及第未足道也願相與充此義而廣之
　　　助約序
神龍之襄首㑹奮翼乎九霄必得水而後可嘘而成雲
噀而成雨龍固自能也雖然能輦萬斛之清波而助之
豈不尤速神龍之變化哉於是乎有助約
　　　陳氏同宗義約序
舉子裒入京之助而為約義也同宗相率而為約尢義
也雖然姓之竒族之希助之㣲亦不可約姓著族鉅約
斯盛矣吾瑞多名門然著姓巨族陳氏為盛其始由九
江之義門派而衍之派盛故儒盛儒盛故覔官應舉者
盛每貢士科不乏陳姓俗有開榜必見陳之諺父子世
其科兄弟家其貢趾相接也予嘗取唐宋登科記觀之
陳每盛於他姓端拱之堯叟咸平之堯咨紹興之同父
繼自今復見之瑞矣雖然陳之所以盛有由也陳後舜
也盛徳必百世祀族之盛徳之盛也斯約義矣願相與廣
之在漢如仲舉如太丘如二方在本朝如後山如了翁
如復齋相約而為是盛益盛矣姚亦舜後也敢援何毛
朝同盟為族姓之義以附盟于宗可乎薄言助之而旁
為之鼓以厲
　　　鄒氏同宗義約序
瑞陽年来為義者盛嵗大比自三邑共為約各邑自為
約外又有所謂同氣義約者昉于陳繼于蔡今復有鄒
非相為習也為義者不厭夫多也鄒為瑞儒應舉者衆
有以春秋連為貢首者有以詩學取薦名者又有以詞
賦擢第者氣類之盛皆彬彬乎王國之英才卓卓乎棟
梁之碩彦也其為約也則宜余又聞之六十年甲子一
週週則氣數未必如舊其慶元丙辰魁天下者昭武大
參鄒公也今兹又丙辰矣甲子週而氣數復矣其必有
鄒之姓魁天下者乎鄒陽之言曰交龍襄首奮翼則浮
雲出流霧雨咸集辰龍也大參之襄龍首葢以龍之嵗
與是約者再襄是龍敢以鄒陽之説告鄒氏之同約
　　　惠應廟塑魁星像序
大乾主功名之神也行廟在新昌士奉之應如響欲相
率像魁星以祀維吾新昌魁脈相續竹溪雷公以南省
魁天下某不肖亦誤膺親擢焉譬之武事某特先驅破
陣者爾建大將鼓旗者方来未巳也像魁星而祠之實
甚宜抑梅亭李公贊魁星有曰魁一仲舒為漢典刑魁
一僧孺稔唐禍形然則吾新昌繼自今魁天下者為仲
舒而不為僧孺可也神必福之
　　　圓沙桂籍序
淮尾沙圓宰相狀元建古䜟也癸丑七月藍君義行訪
予於期集所曰建之沙圓矣䜟必應義行有季父每賔
興歳必為建之士輯巻以試子為我序之庶徼福焉余
曰前輩有言科第必狀元仕宦必宰相學術必聖人言
皆當以第一自處也建自紫陽先生暨二西山皆以聖
人之學術為天下第一建之士膏漬馥熏乆矣以第一
之學術出而擢第一之科躋第一之仕餘事也圓沙云
乎哉後之人當驗諸此籍
　　　贈富寧槐簡序
京師之造槐笏者多矣獨朝天門富寧者為第一材竒
而用周工備而價稱也故欲者趍焉首之圭鋭象生物
之仁足之砥平象方外之義色貴乎潤象潔文貴乎直
象剛秉是者其思有以稱是歟為魏鄭公諫笏為段太
尉擊賊笏斯稱如手板拄頰但看西山焉攸用倒持流
汗見逆渠而戰慴尤不足取也
　　　賣墨道人序
神仙吕翁以賣墨遊人間一日入市小校人問墨價幾何
翁曰十千衆笑弗顧翁磨少墨於硯而去有頃隙日射
之洞硯表裏皆金色墨神仙戱術也一齋道人逰江湖
遇翁輩得墨訣挾之以資逰戲古今謂良墨如良金好
事者常争寳之毋笑其索價之髙使徒留金色於硯而
去是墨有逢矣
　　　贈悟上人序
佛者悟上人求序於余請言某名之義儒佛異學余也安
能序子之意雖然請誦予所聞下學而上達儒之事也
有上達而無下學佛之事也儒者下學而上達故洒
掃應對可至於精義入神格物致知可推而治國平天
下佛者有上達而無下學故執空寂以枯其心縛虛無
以滅其性名為真如實際而實無真實者存名為應用
周徧而實則不適於用此無他儒者則有形而上者之
道而復有形而下者之器也佛者則舎形而下者之器
而徒欲求形而上者之道也舍器而言道是道為無用
之物矣學道焉用是故由儒之言則可以貫體用融顯
㣲即無極太極之妙以立人極人極立而天地位萬物
育佛也老也亦囿於吾道之中而獲安由佛老之言則
必至於斁天經絶人紀天經斁人紀絶則天下必亂父
子必相夷禽獸必食人佛也老也亦不能自安矣然則
由吾之學乎由子之學乎於此可以悟矣吾之學通天
下可行歴萬世無弊子之學則山林獨行者可為耳不
可使天下皆行也使天下皆行必無君臣必無父子必
無夫婦必無長幼朋友無朋友則人之義散無長幼則
人之序乖無父子則人之親離無君臣則人之分瀆無
夫婦則人之類滅雖欲寂滅為樂得乎故曰不可使天
下皆行也天下不可皆行萬世顧可通行哉為儒者當
悟此决不可捨儒之學而言佛為佛者當悟此决不可
不逃佛之學而歸儒苟不能逃佛之學而歸儒亦當安
於山林苦節獨行以隂受儒者之賜
　　　髙同父巻子紙序
國重士士重文文重巻士入棘闈試有司輙焚香拜賢
能書登王亦拜受之不重士乎選士必選文文之佳如
青銅錢萬選亦萬中不重文乎玉之籍也以藻則玉重
錦之包也以茅則錦辱上重我乃如此我乃不自重曰
吾姑以藻吾文耳豈在巻何自輕其文如是哉故重其
文者尤當重巻此髙氏同父所以得自重而又欲與朋
友皆知所重也歲次戊午求士詔復自天而至士皆治巻
求試同父欲率朋友畧出費十一二而以巳資先市佳
楮然後責償欲使士皆玉錦其文貴以藻而不賤以茅
為有司所愛重取舉第如拾芥成巳成物之意厚朋友
知自重其皆翕然和之乎己未三千禮樂字入對巻徹
宸覽相君以金箆指讀上前皆此其基也仝父髙氏過
其名也葢佳兆云
　
　
　
　
　
　
　
　
　
　
　
　
　
　雪坡集巻三十八
欽定四庫全書
　雪坡集巻三十九
　　　　　　　　　　　　　宋　姚勉　撰
　　論
　　　論語先進於禮樂
或問先進於禮樂野人也聖人何以從先進曰以其質
也或曰以質則無事乎文矣乃又曰周監於二代郁郁
乎文哉吾從周則又文之從矣奚所從之異乎曰不異
禮樂之情則從乎質禮樂之文則從乎文情而文則靡
矣文而質則俚矣文情本於質而有文以文之然後禮
明而樂備記曰鐘鼓管磬羽籥干戚樂之器也屈伸俯
仰綴兆舒疾樂之文也簠簋俎豆制度文章禮之器也
升降上下周旋裼襲禮之文也是皆非禮樂之情也然
舎是則不足以為禮樂清廟之瑟一唱而三歎有遺音
者矣大饗之禮尚𤣥酒而俎腥魚大羮不和有遺味者
矣是則禮樂之情也情者文之根本文者情之發揮故
曰知禮樂之情者能作識禮樂之文者能述然則從乎
質者作禮樂之意也從乎文者述禮樂之事也而奚以
異雖然則吾從先進聖人葢亦有激而言也其以世變
之日趨於文乎故欲反其本
　　　孟子學問求放心
孔子曰操則存舍則亡孟子曰學問之道無他求其放
心而已矣孔孟之言一也皆欲復其本然之心而有之
矣夫子之所謂舍即孟子之所謂放夫子之所謂操即
孟子之所謂求也無以操之則舎者終於舎矣無以求
之則放者終於放矣人莫不有是心也心之所以不得
為心者物之誘而念之流也豈惟下愚為然自聖人之
外雖賢者不能免特愚者則舍而不能操賢者則暫舍
而即操耳愚者則放而不知求賢者則暫放而即求耳
然心吾心也非外物也其舍者非果於亡一操之則亡
者存其放者非終於失一求之則失者復此夫子所謂
出入無時莫知其鄉葢此心雖舎之放之亦不即散逸
而不復也有時而出有時而入牛山之木濯濯者未常
不萌蘖之生但患不知其出入之時入之時寡出之時
多且莫知其歸宿之鄉耳夫子此八字最善名狀夫人
之心今夫不知操存求放之學者有不蹈此失者乎要
不可無體認省察之功也一覺其舍則即操之一覺其
放則即求之力到功深念念純熟無所謂舎無所謂放
矣如之何舍者不知操放者不知求哉孟子所以設為
雞犬之喻以小明大以見此心之不可不求也雞犬特
外物之㣲者放則知求此心乃吾身之主所以享受天
命之理乃聽其放而不知求是視此心不雞犬若也豈
不大可憫哉桐梓知養而此心不知養雞犬知求而此
心不知求此孟子即物喻心所以警夫人者極為至切學
者一味斯言可不一大警懼哉然則何從而求其放心
曰孟子葢常以夜氣旦氣之説明指以示夫人矣人於
旦晝之時所以泊亂此心者不知其幾千萬緒惟於夜
氣靜定之時旦氣清明之始則可以見此心之本體斯
時也茍能求之則放者不至於牿亡矣是不可無體察
之功也而所以操之則又在於求之之後書曰雖收放
心閑之惟艱閑之者其操之乎操之有道曰敬孰為敬
曰主一無適何自而能主一無適曰非禮勿視非禮勿
聼非禮勿言非禮勿動請從事於此四勿
　　　趙簡子置後
趙簡子欲置後而無所適書訓辭以授二子三年而問
焉伯魯遺之無恤識之乃立無恤卒祀趙君子曰是不
可為萬世法昔商帝乙欲舍受而立啟太史據法爭之
曰不可有妻之子不可以立妾之子遂立受商墟焉人
皆悔帝乙之不立啟也然君子則善太史之法何也亡
國之禍小奪嫡之禍大也亡國之禍止其國耳嫡庶之
分不明焉則後世效之其禍及萬世故寧亡其國而嫡
庶不可亂嫡庶不亂不幸而亡國如受者鮮矣嫡庶亂
幸而不亡國如襄子者尤鮮也是以春秋大居正謂簡
子為善於擇子則可矣以為可萬世法則未也
　　　晏子家施不及國
昔齊陳氏以施得民將有其國晏子謂齊景公曰惟禮
可以已之在禮家施不及國公莫能制陳遂有齊後世
皆為晏子惜也愚獨謂不然夫天下之患當救之於其萌
不當救之於其明患之萌也救之易其明也雖欲救之
難矣方魯昭公之三年齊景公即位之九年也晏子與
叔向語已患陳氏之施矣而昭公之十年陳鮑逐欒髙
而分其室晏子既不能相齊君以遏其漸方且勸之以
遜邑戒之以藴利而復語之曰可以滋長陳子於是致
邑於公分無禄者以邑周貧約孤寡者以粟且舉陳錫
哉周之詩以明能施之義陳氏之施葢大於此晏子教
之也教之以可以滋長之術是教之以取齊國之術也
教陳氏以取國之術而復教齊侯以制之無異誨之竊
而導之捕也晏子得為齊忠臣乎夫以小惠求民心亂
臣賊子之巧於取國者例能也宋鮑竭粟以貸饑齊商
人驟施以聚士魯意如食隠民以為之徒其智盖相祖
也陳氏而不為鮑不為商人不為意如則己茍有志焉
固不待教而能也而况有教之者哉是宜其聞可以滋
長之言而即誦陳錫哉周之詩也可以滋長此何言乎
教之於其先安能已之於其後乎晏子教齊侯以禮之
時去教陳子以施之時纔十五六年耳而陳氏之勢如
此非晏子教之誰至是哉假而齊侯亟從晏子之言亟
止陳氏之施齊失民矣又安能禦民歸陳氏哉是驅之
也教齊侯以已之之術不如勿教陳氏以滋長之術長
且滋之又焉得而已之斯言也特借以盖其非耳譬之
水焉濫觴之流既開迄至排山倒海之勢則雖有隄防
亦無所用然則終不可救乎曰可魯定公之時三家張
矣一旦孔子行相事墮郈墮費如振槁木至女樂餽孔
子行而成卒不果墮尊君卑臣强公室弱私家聖人盖
自有道也使孔子在齊則陳氏不難制矣而齊景公欲
用孔子晏子譖之孔子去齊齊安能制陳氏哉
　　　史記世本
或問堯以二女妻舜信乎曰信書載之史述之奚而不
信史可不信書可不信乎曰然則史謂堯黄帝四代孫
舜黄帝八代孫是同出黄帝之胄也且堯女乃舜之從
曽祖姑也八代孫可娶四代孫女乎曰否吾固曰史可
以不信書不可不信也八代四代孫之説載之書乎載
之史乎書固不載之也史則繆矣繆烏可信哉且史之
説本於誰乎葢本之於帝王世本等書也世本等書非
出於六經非出於夫子曲儒末學訛誕相承之言耳奚
其信苟以為信則史又嘗曰契十四世而有湯稷十六
世而有文王且謂稷契皆帝嚳之子葢兄弟也十六世
距十四世纔兩世耳而周之兩世乃經商之六百年契
之十四世何促稷之十六世何長耶吾是以知其系之
不然也使堯舜均為黄帝之孫則固天子之胄八代去
四代亦未大逺堯何以得自唐侯而為天子舜何以居
側陋而鰥在下耶皆天子之子孫相去未逺一何貴而
一何賤耶舜果堯之族則堯欲遜以位直以授之家人
耳又何必咨四岳而揚側陋耶吾是以知其必不然也
且後世謂天下之人皆出於黄帝者其説尤繆開天闢
地以来帝王不可考據夫子所稱而可信者黄帝之前
固自有伏犧神農也伏犧神農之時人之類多矣今而
曰天下之人皆出於黄帝則伏犧神農固無後也耶伏
犧神農時之人之固無後也耶
　　　叔孫昭子論
仲尼曰叔孫昭子之不勞不可能也牛殺叔孫氏之嫡
而立昭子出於非所觀望之中一旦而得百乗之家立
三卿之位牛葢有大造於昭子也昭子立而牛戮焉且
曰牛亂叔孫氏殺嫡立庶以亂大從不諱乎已之為庶
而明孟仲之為嫡不知有立己之小惠而惟知有叔孫
氏之大從若將終身不可忘之私恩而乃决然棄之不
啻土梗昭子豈少恩之忍人哉以公滅私見善明而用
心剛耳若昭子者豈不毅然大丈夫也哉夫百乗之富
不可以驟至也三卿之貴不可以驟升也牛不立昭子
昭子亦未必有是也今昭子不此之顧使有一毫求富
貴之心能若是乎此所以為不可能也於是可以為萬
世法矣周平王為太子幽王立伯服而黜之申侯其母
舅也扳犬戎伐周室弑幽立平而去平王踐天子位苟
能告之方伯告之諸侯正申侯之無君誅犬戎之亂華
則公義明私恩廢周之威復振周之道且復興矣平王
不知此義方且徳其母家逺屯戍之天理泯而人欲行
周之所以衰也使昭子而不戮牛牛且挾其立己之恩
専制叔孫氏之家以及于魯牛且一陽虎矣惟昭子奮
發大勇迅速不留故叔孫氏得以為安而魯猶得以為
秉禮之國亂臣賊子知亂大從者雖至於立已猶以義
不與也於世教豈小補哉是獨不得為萬世法哉漢之
君而知此義則擅權之五侯誅而漢不陵矣唐之君而
知此義則定䇿之國老誅而唐不晚矣如之何其知私
恩而不知公義哉知之者僅有漢宣帝焉霍光有立己
之恩而不免於赤其族庶乎知此義者雖然亦未為知
此義也使霍顯不毒許后山禹不謀廢立族豈赤乎
麒麟圖像爵姓不名私恩猶在念也是宣帝亦未能如
叔孫昭子也抑宣帝猶武之嫡孫霍光猶曰廢昬立明
也後之殺嫡立庶而借廢昬立明以文其姦者當以叔
孫昭子為法
　　　荀息論
荀息以傅奚齊死公羊賢之君子非焉曰是非聖人春
秋之意孟子曰可以死可以無死死傷勇有子曰信近
於義言可復也夫人莫不有死而死有二或太山焉或
鴻毛焉荀息之死太山之死歟抑鴻毛之死歟吾見其
為鴻毛也死所以成其信而息之信則非近於義也可
以無死者也使獻公初以荀息傅奚齊為息者告之
曰廢嫡立庶亂之招也申生廢焉而立奚齊非愛之也
其將召亂乎臣不敢聞命君命祗辱茍如是獻公幸而
聽則晉可以無亂不聽雖得罪亦可以無死今也不能
正救其君徒將順以成其惡雖死吾不謂之能死矣夫
受遺託孤重事也忘生徇義忠節也而死於奚齊遂為
不得其死士豈可以輕死哉息之言曰臣敢竭其股肱
之力繼之以忠貞息將何以為忠貞乎不陷君於不義
忠也以己之正而納君於正貞也今也獻公溺於私愛
以亂其國而不諫可謂忠乎成其邪志可謂貞乎里克
以息之死為無益非惟無益於奚齊葢亦無益於息也
傅奚齊之為非矣奚齊殺而復立卓子是遂君之非也
其可乎聖人作春秋於奚齊書曰君之子謂其特君之
子而非晉之君也奚齊之不可君則聖人之不賢荀息
可知矣或曰春秋不君奚齊何以君卓曰貶必於其重
者奚齊貶矣卓為君息為大夫特據實而書耳若衛剽
之類耳聖人豈以不食言賢荀息哉不食言而以為賢
則不食於盜賊者皆可以為賢矣有子不必曰信近於
義孟子亦不必曰可以無死矣若荀息者特匹夫匹婦
之為諒也左氏曰詩所謂白圭之玷尚可磨也斯言之
玷不可為也荀息有焉夫以荀息之言為言之玷庶乎
知春秋聖人之意矣
　
　
　
　
　
　
　
　
　
　
　
　
　
　
　雪坡集巻三十九
欽定四庫全書
　雪坡集巻四十
　　　　　　　　　　　　　　宋　姚勉　撰
　　説
　　　三友軒説
豐邑黄君有軒名三友俾余説之余曰若之何而為三
友也人有言曰松竹梅為歲寒三友子之軒森然而干
雲霄者得無有是竹耶樛然而龍蛇走者得無有是松
耶臞然而玉痩皭然而氷寒者得無有是梅耶黄君曰
非也吾不敢志此盖志於魯論益者三友之言耳思得
此友以輔吾仁也若然則余又何説哉晦庵朱夫子之
説善矣友直則聞其過友諒則進於誠友多聞則進於
明善哉斯説也夫改其過以進於善自明而誠以希乎
聖人皆學者之事也此三友足以輔之其益可謂大矣雖
然知益者之有三友而不知損者之亦三友辨之不明
未必不初欲其益而陰墮於損也損友之三與益友之
三正相反也可不察哉便辟則習於威儀而不能直矣
善柔則工於媚説而不能諒矣便佞則習於口語而不
能有聞見之實矣損之三與益之三不相反乎今人之
取友夫孰不思其益哉然而畏聞乎正論樂近乎懦夫
多識前言往行非己所能及之人則憚焉而不敢近有
能奉己以順適和附而諂笑者則喜其無拂逆樂與之
内交不知面諛者必背毁之人媚己者必賣己之軰其
平居詡詡笑語以相取下者又皆臨小利害反眼落陷
穽不救又下石者也是豈特有損於其徳其身與家
且為之損矣孰若夫直諒多聞之友有益無損哉有薰
陶漸漬之益焉有嚴憚畏謹之益焉又有興起慕效之
益焉是友者三而益者亦三也語又曰毋友不如己者
然則勝己者其益者之友不如己者其損者之友歟抑
人固未易知知人亦未易能直諒多聞之友益矣亦有
似是而非者好訐以為直乞醯以為直證父攘羊以為
直果直乎不貞之諒匹夫匹婦之諒言必信行必果硜
硜然小人哉果諒乎學博而不反約强記而徒喪志能
讀三墳五典八索九丘而不知祈招之詩以止王心果
多聞乎是故直而好學則不絞信而近義則可行多聞
而知道則不泛是又不可不知决擇也格之物竹挺而
不屈近直松歲寒而不改近諒梅質而華近多聞子其
植之軒見物之三友則思己之三友庶乎益者之居而
損者之踈矣是説也即朱夫子説魯論之説也故以為
三友軒説
　　　雪心説
亢隂凝不昧其潔太陽耀不固其節潔豈我名節豈我
貞此謝惠連賦雪句也世之人每賞此句予曰是不知
雪夫至潔而有節者莫雪若也乃曰潔豈我名節豈我
貞辱吾雪矣此言也其清談之流弊歟雪之被物也四
海一色掩故垢而皆新之潔矣歲不常有有則為瑞既
瑞曾不淹之為乆即收而去之不常為世俗所玩獨於
岷峨太華深山窮谷則四時凝沍盛暑不爍此君子難
進易退之風固窮嘉遯之操也而曰不固其節可乎藍
君以雪心自號其詩亦曰雪心吟藁夫以雪為心必知
雪之為雪者矣吐而為詩餘事耳若曰雪者倐有而倐
滅心可乍存而乍亡則謝惠連不固其節之説也藍君
必不是之取曰潔曰節君其似吾雪
　　　八窻説
八窻玲瓏明喻也室有八窻而不為物所掩斯明矣人
有五官而不為欲所蔽斯明矣是明也人皆有之患不
能明之耳豐蔀見斗一隙之明也納約自牖一方之明
也夫惟表裏俱徹而後可謂八窻玲瓏斯境也周子之
光風霽月也程門之坐春立雪也邵子之空中樓閣而
吕子之所謂洞然八荒皆在我闥也雖然未可以驟至
此也虛室生白荘語也空明寂照禪語也不知其所以
明而惟憑虛駕空以求之鮮不為老為佛矣然則所以
明其明者何如曰格物以致其知
　　　真上人氷壑説
烱如一段清氷出萬壑寘在迎風寒露之玉壺杜子美
句也壑清矣而氷焉不其愈清乎復以風露玉壺寘又
不其愈清乎嘗試與子觀之隂風怒吼萬葉盡枯寒霜
曉凝臘雪夜積禽蹤絶獸影滅是壑無有惟氷皎然其
清觀何如耶僧至真以氷壑自號清已抑氷有道當不
以清而止請為子言之今夫水結則氷氷渙則復水方氷
之結固劌然亷而確然堅也渙則皆化矣人之生也
其有形也聚也氷也其死也歸吾眞而復吾初也散也
水也水凝則氷自無而有所謂精氣為物氷釋而水自
有而無所謂遊魂為變謂水氷之所自出則可謂前所
渙之氷復為後所凝之氷則不可謂天地之氣以復形
而人則可謂今世之人即前世之人則不可苟悟於是
輪迴之説其可以息矣而死生可以無懼矣予因氷而
言及此眞其於子之壑取氷而驗之始以予言為不妄
　　　楊雲林方壺説
海山方壺在烟雲縹緲間可聞不可見矧可尋覔巖阿
結屋戸外引泉匯以方池而亭其上㶁㶁循除不舍晝
夜北風時至霧靄凄迷對面不相覩已乃軒豁悠然見
山不必逺涉蓬瀛但守方寸地不受一塵方壺之樂勿
令費長房窺之
　　　此齋説
文中子曰彼道之方也前軰謂其語不然夫有彼則有
此以彼為道方則此非道之方矣此非道之方道乃在
彼是道與我為二然則道遠人乎故論道者未有言彼
道必曰此道論心者未有言彼心必曰此心此之義大
矣哉取諸此不求諸彼孟子所謂我固有之也非由外
鑠我也清湘賀君一馮以此名齋求其説於予予曷其
告盍亦於此心求此道乎
　　　林伯可自齋説
三山林伯可以自名齋取獨之義也獨之義大矣哉中
庸之首章曰君子謹其獨大學之誠意章亦曰君子必
謹其獨二書聖門之要書也其言皆主乎此信矣為學
之要莫大乎此也何謂獨獨者人之所不知已所獨知
之地也一念之作茍偽也覺而復之此顔子之所以為
學也夫如是則可以自明其徳矣自明其徳則可以新
民矣齊家以是治國平天下以是位天地育萬物以是
獨之義大矣林君之處斯齋也所以用力以自之義者
必若是而後可以為聖為賢若曰琴書以自適詩酒以
自娛則自之義小請大之林君舊遊澗堂辱知余屢請
言其自之義不敢辭輒書此以為自齋説未知林君然
之否
　　　劉埜字子相説
上饒劉君埜其師以子相字之復求其説於予問其故
曰野有相之道也予曰然古之善相天下莫不於其在
野占之伊之莘傅之巖革夏復殷之事業具焉相野之
推也野相之基也格物致知誠意正心以修其身而盡
吾明明徳之事則推以新民家齊而國治國治而天下
平盛徳至善民之不能忘相業偉矣相不野之推野不
相之基乎雖然古之人野不可以無相之學而不必其
有相之時不聘於湯不夢於武丁耕築亦廊廟也若曰
吾志在於相而不必在於學耕寛閒也惟饗鐘鼎之謀
築寂寞也惟餌名位之計則在野而慕朝在朝而忘野
出處進退之義皆失矣是野也將為野哉由也之野其
弊至於禮樂不興刑罰不中民無所措手足矣然則可
無學乎學烏在曰敬敬則能為循序漸進之功不敬則
流為一超頓悟之徑僕師乆軒蔡先生得於師説如此
敢以告若又曰吾師經畈子師乆軒當無復望其同則
非學者審其是之意夫某則不敢
　　　贈仰巔峯先元二字説
仰巔峯設閲人肆於三元樓前先唱第數日予與一二
友步月因過之戲書一元字俾解析巔峯曰元字添兩
筆則先字必在人先又曰兀然而居第一甲一笑各散
去未幾予忝第一人賜第巔峯揖於馬前謂其言驗明
日來期會所求予詩之予謂巔峯雖未嘗明許其為第
一人也然紛紛往來中已能知其為第一甲亦難矣況
謂之必在人先其亦第一人之類歟方未唱第時欲為
状元者何限巔峯亦難於許若予則不必作状元者偶
然得之故巔峯亦偶然而中之歟冗不暇詩聊申元與
先二字之義作數語以贈
退之有言責在人先剛不為首其斯曰乾元善之義大
可統天吾其求仁庶幾顔淵曾何足稱舉首褎然子會
此理立峯之巔茍拂厥經其頥則顛書此贈之某亦勉
旃
　　　贈僧半顛説
唐有僧大顚宋有僧半顚人謂半顚得大顚之半也而
其實不然韓退之與孟簡書稱大顚頗聰明識道理能
外形骸以理自勝形骸亦理也天下豈有無物而有則
者哉外形骸而求理大顚可謂之顚矣宋之有顚豈如
是哉顚長於詩不茍作作必託興於物有闗於世道有
益於人國顚雖釋其形而不釋其心也猶以不釋其心
而尚釋其形故未離乎顚之半使之髮其首冠其顛以
其身為天下國家之用制禮作樂出風入雅不瑣瑣為
山林長語扶世之顚而持其危顛之半必為不顚之全
矣不明理之大顚又安敢望之哉後世亦將曰韓退之
之稱大顚不若姚某之稱半顛景定元年春王正月寄
顚詩後之三日又序以贈之
　　　送葛山人説
豐城葛君徳清數年遊江湖登匡廬眺揚瀾涉黄岡弔
赤壁訪黄鶴問鸚鵡鱠武昌之魚浮洞庭之月而後遵
大江歸劒水山川名勝厯厯足下班班胷中遂得妙山
水之理如與青囊君神交心契遂縱談而及隂陽蓋得
之於目悟之於心非閉門而學琴按圖而求驥也一日
挾其兄徳遠書之錦江造予釣魚所立漁舟傍與余語
山水之奥竦然其異之暨辭去請序其說夫山水之理
余固能說之也太極剖開隂降陽升其初也天地間皆
水也得風而凝柔者始堅故今之山皆波濤洶湧之状
而山之巔鑿之即有水山盖清氣中之有查滓者故凝
水則純乎清者故流也夫是以謂之融而為川結而為
山山屬隂水屬陽也山屬隂故静水屬陽故動為青囊
學者不曰山水而曰風水又曰得水為上藏風次之莫
先乎水也雖然山水流峙於天地之間山為肢體水為
血脉其行其止盖有自然之運造物者亦何常容心於
其中行某龍降某勢出某穴主某王侯将相貴賤壽夭
貧富哉屑屑而為之造物亦勞矣善地理者特原其所
起識其所止而擇之則可以乗天地間流行之生氣而
安耳妄焉窽之鑿之曰是得某形合某法可致富貴有
是理哉卜黎水不吉卜澗瀍吉書之說風水也望楚與
堂景山與京相其隂陽觀其流泉詩之説風水也四時
所交風雨所會百物阜安乃建王國周官之說風水也
有汾澮以流其惡且民從教十世之利卜遷于繹民茍
利矣孤必與焉春秋傳之說風水也吾儒者六經中風
水之說盖如此徳清儒者也而言風水盍亦知此說乎
其能如衛文公之宅楚丘以說百姓乎抑能如邾之卜
遷于繹以利民而不私己乎其能如晉之謀去故綘以
民從教為十世利乎抑能如公劉之于豳斯館以厚於
民乎其能如周公之卜澗卜瀍以定九鼎遷殷頑民乎
抑能如周公之測土景求地中百物阜安乃建王國乎
古之人相地皆以為民也故其利及數百年利於人而
己亦利今之卜地者第欲求富貴以私於己而已夫使
功不及物雖使子孫若世世享富且貴豈不媿哉況天
地間未必有是理哉徳清既以山水之學行乎人願以
余山水之説告乎人余非臆說也謂余臆說請證諸詩
書周官春秋
　　　鳳鴞說
禽之惡者有鴞焉形厲而音粗心甚不仁見其類之弱
者輙攫而食之常苦饑其欲逐逐終日若不能飽集高
木四望有便利輙搏嗜無所得雖腐䑕臭蛇甘之人聞
其聲亦輙憎之用勁弩毒矢必射鴞死甚則並其子亦
殺之丹穴有鳳竹食而梧棲亂隠而治見其見也萬禽
隨之翼以為之宗人亦詫為美瑞未常有以彈射畢弋
向者噫鴞雖好食其類特弱小者耳如强大固亦末如
之何也其於人亦奚所害而人則惡之惟恐其死之不
速鳳雖不傷其類亦未有益於人也而人則愛之何也
鴞暴而鳳仁鴞貪而鳳無欲也暴而貪者得惡仁而無
欲者得愛人愛者壽人惡者不得其死理也天地間陽
清之氣為善類隂濁之氣為惡類不能不生鴞終亦必
殺鴞以此見隂不勝陽天道福善而禍惡然則世之人
曷不為鳳而必為鴞乎
　
　
　
　
　
　雪坡集巻四十
欽定四庫全書
　雪坡集巻四十一
　　　　　　　　　　　　　宋　姚勉　撰
　　䟦
　　　劉翠微罪言䟦
天理在人心未嘗亡也奸檜背國挾外寇以制其君附
者擢拂者斥朝士宜無一人敢言矣忠簡胡公乃有䟽
上新州王盧溪以詩餞亦夜郎謫天下宜無一人之敢
言矣翠微劉君乃有罪言信矣人心未嘗無天理也劉
君惜不在班朝在亦忠簡矣班朝忠簡嶺海亦必忠簡
也然士之忠義豈計班朝與嶺海哉忠簡書名萬世翠
微罪言世乃有不知者然士之忠義豈計知與不知哉
忠簡當時言雖不行扶持天地至今頼有此書在罪言
中謂國家當養直士氣為社稷福其是之謂歟劉氏子
孫其世寳此書養此氣窮則為翠微達則為忠簡窮達
一天理無忝乃祖矣寳祐丁巳姚某為翠微之孫有徳
書
　　　忠穆公行實䟦
疾風知勁草板蕩識忠臣忠穆公當傅正彦狂悖時昌
言正色排之無少懾至作杜鵑詩召勤王師感動忠義
公卿滿朝以死尊君者獨公一人耳天綱人紀幾紊公
乃能如此彼當年世有噤不敢發一語者獨不媿於公
耶伏讀行編降心三嘆
　　　張少師邵字才彦墓銘䟦
少師奉使時其忠義之氣足以折敵而詩書之化又有
以柔之南北息兵有自來矣公在敵乆知敵有歸淵聖
及諸王宗室意勸檜遣使迎請由是忤檜嗚呼使公言
得行境土雖未復淵聖及諸王宗室獲歸國耻猶可半
雪也每念公言恨不食檜之肉
　　　書考亭三帖後
同年友伯慥示某以考亭夫子與蓮蕩先生三帖某拜
手欽翫仰見夫子格言大訓無所往而不寓一曰向見
意氣頗多激昂而心志未甚凝定此須更於日用之間
益加持敬工夫見得本來明徳之體動静如一方是有
入頭處夫子此言豈惟蓮蕩先生可行之正為某軰後
學地也二曰某連年疾病今歲差勝然氣體日衰自是
無復强徤之理所幸初心不致忘廢亦時有朋友往來講
習偽學汚染令人恐懼然不得避也三曰某衰於疾病
更無無疾病之日明年便七十矣區區偽學亦覺隨分
得力但少文字不能得了恐為千載之恨耳夫子年愈
髙而徳愈茂血氣衰而志氣盛黨禁方嚴經厯患難曾
不少變方且欲了文字以詔千載其與宣一聖七十二而
成春秋者何異持敬功效乃能如此偽邪眞邪無黨禁
不足以見先生之學然則偽學之禁天益以表夫子之
眞歟某三復三帖而三嘆
　　　書元齋䟦後
漫塘立齋二先生某生晩不及識陳君子實以元齋說
與䟦示某得觀遺翰九拜敬嘆前哲已往一字一墨皆
可厯代寳也雖然盍求其義夫元萬善之所從始也故
曰善之長元包四徳如仁之包四端元即仁也故曰君
子體仁足以長人體元之仁天地間何莫非吾生意又
奚止復一家之元氣如先世之取科第而已哉願因先
生以元名齋之義而求仁焉庶無負二先生之說之䟦
之意
　　　書邵堯夫眞蹟後
邵子之學某未能窺其妙也邵子之妙烏在在於觀觀
物篇所謂皆自我而觀之是也觀之妙妙矣哉易曰復
其見天地之心又曰觀其所感又曰觀其所恒又曰聖
人有以見天下之賾而觀其會通非謂觀之妙乎觀象
於天觀法於地伏羲作易之初盖然矣觀之妙乎妙矣
自我而觀妙於觀矣孟子曰萬物皆備於我矣反身而
誠樂莫大焉程子曰静後見萬物自然皆有之意皆妙
於觀者邵子之妙最於觀處得之邵子臨没且曰吾欲
觀化一巡觀至於死生之際則妙於觀者盖不囿於死
生而超出乎死生之外矣妙矣哉夫觀即格物也物格
則知至矣此邵子所以妙而神也雖然必有以用其力焉
某聞邵子嘗大書檢束二字於坐右夫此心必有檢束
不至放縱而後可以觀天地萬物古今皇帝王伯之變
檢束者用力之初也眉山宋君可傳出邵子觀物篇眞
蹟示某某焚香寳誦觀之其字畫荘正無一筆放縱其
於檢束中得之明矣後學何敢不力宋君既珍此帖如
金玉必有得於邵子之學之妙不知某可與共學否
　　　書李文溪吳誠山龍王廟詩後
此寳祐甲寅文溪解章貢節舟過呉城山而作是詩也
文溪於是横野水之舟又三年矣余讀是詩有感焉乃
集騷辭四句書其後見意靈胡為兮水中載雲旗兮駕
飛龍望美人兮未來極勞心兮􁌁􁌁
　　　書牟存齋草東宫二制後
此存齋牟先生在玉堂時草令東宫封忠王制及冠禮
制也先生常為安君象祖書之今為舊物矣若先生者
宜在師傅衛翼之列乃以脫靴亭之記不得授承華門
之迎先生何病雖然綺園終必為仁孝愛士者采景定
元年七月日門生姚某百拜謹書先生所書二制後歸
諸安君象祖氏
　　　書洪玉父奏藁後
江西龜駒玉鴻之四洪猶江東封胡羯末之四謝也生
恨晩不及識前軰寳祐癸丑幸得與徽猷公四世子孫
述為同年生暇日出公在思陵時奏藁某拜手讀曰噫
此前軰文章也意忠實而語精簡今之葩華其文以舉
子策體為奏對者視此媿矣里後學姚某謹書
　　　䟦雪浪閣詩
右雪浪閣詩一集道士劉應時所裒也巻首誠齋東山
二先生詩在焉晳倡參和與此閣俱千古矣跳作漩花
雪山立濺得琳房滿山濕與潭底魚龍天上立樹梢鶴
鵲身都濕之句讀之使人毛髮盡立未登此閣奇觀皆
在目中矣况觀浪於江觀詩於閣乎
　　　䟦師濓堂記
周君宣仲以師濓名其堂濓溪萬世師也天下師也而
况派其宗者哉夫子為我朝正學之祖師夫子取水初
源也侯師聖見程先生語未徹往見夫子語三日自謂
如見天之廣大再見程子程子曰是必從濓溪來師濓
之功如此夫雖然侯生之言止可隔壁聽程先生終未
深與之何也受學之初每使求仲尼顔子樂處既得矣
吟風弄月以歸有吾與㸃也之意嗚呼是眞師濓者乎
故師濓者當如程子寳祐五年夏閏之晦姚某書
　　　䟦麗曉樓記
章貢劉氏作樓名曰麗曉取坡僊日麗崆峒曉句也廬
陵王南山記之筆力高邁記末謂聖人知進退存亡不
失其正深造理窟丁巳秋客有過余山中為劉氏求䟦
余也雖未登斯樓讀斯記而山川草木丹青之葉鱗甲
之洲如在八境圖畫中見矣抑余有感焉坡僊是詩之
作紹聖元年八月十七日作也公是時往赴惠州白鶴
山矣余因此重有感焉後坡僊作詩百六十有四年瑞
鳳凰山人姚某䟦
　　　䟦林平父文集
右林平甫所作賦二古詩十三律二十一絶句六記雜
文四上皇帝書及䞇見書各二予讀其詩賦迫騷駕選
行閣等作酷似韓退之東野聨句䞇見二書如鄒陽枚
乗至讀其留趙庸齋書論火災書又慨然其忠愛也今
世詩人文士不多得能文者少能詩能詩者少能文如
平父眞亦難得雖然文章不必過奇古之人詩以禮義
為止文以貫道為器也平父而以詩人文士立名是亦
可矣如不止於為詩人文士也他日當扵是集之外觀
之
　　　䟦張英玉行巻
張英玉歸自京師以行巻寄予凡詩二十四首余愛之
者過半其清也葢自逋僊孤山之梅樂天竹閣之竹來
也其豪也葢自天竺飛來之峰海門雪屋之潮來也南
溪老子詩曰閉門覔句非詩法只自征行自有詩余於
英玉行巻之詩益信
　　　跋吳玉壺梅花百詠
右玉壺先生吳元叔詠梅七言絶句百細讀之殆是二
千八百片梅花合成不然何句氷而字雪也寳祐癸丑
與其令子為貴同年第因得拜觀時秋七月也錦江姚
某謹䟦
　　　䟦上官叔權篆𨽻
羲之俗書趂姿媚數紙尚可博白鵝書至于羲之後世
以為絶矣而退之猶曰俗退之之意不禹碑周鼓未止
也凡為文章宜畧識古字君家何所吾欲載酒問奇
　　　䟦李彛甫廷對策稿
松麓李彛父自為舉子時以策鳴塲屋如萬同年定翁
程同年則明皆其門人以策擢上第獨松麓不偶歲丙
辰試太常復不利以特奏恩奉大對余時在江南泉石
間謂朋友言今年特奏第一人必松麓新榜至松麓乃
第在三人皆咎予言之不驗予亦自怪也不幾時鄒君
鼎實歸自京道東莊饒先生之語謂始奏松麓為特奏
科第一人偶正科之首亦自其選不欲皆出己姑位在
三既上乃别親擢以首正科遂兩失之大悔恨誤屈松
麓人始信余言之不妄余亦自喜其有以知松麓也特
松麓阨於命而不得逞耳夫阨松麓於特奏命矣又阨
松麓於第三尤命也夫雖然唐文宗時李郃第賢良劉
蕡不第自當時觀之皆以為蕡惜由今日觀之士皆誦
劉蕡策甚習知蕡切直名甚著初不知有李郃也本朝
歐陽永叔知貢舉初欲以第一處東坡疑其為門人曾
子固屈之第二是年廷唱之首則章衡自當時觀之皆
以為東坡惜由今日觀之但知東坡氣節文章為吾宋
第一初不知有章衡也然則以劉蕡比松麓不必恨其
不太常為擢第以東坡望松麓又不必恨其不特奏第一
也所謂第一葢有大於此者矣豈在於第之中否科之
正特高下哉松麓為人氣宇軒然自為舉子時發為文
章葢已撫餘子而立其上必有以第一自處者勉齋黄
先生曰異日結裹須要作世間第一流人物嗚呼若勉
齋此念斯其所以為第一乎余也固以是望松麓
　　　跋張樗寮遺墨
璨上人示予以張樗寮請堪笑翁住翠巖書及祭笑翁
文詞翰俱美予三復三嘆釋之住山猶儒之居官也釋
之高者不屑於住美山儒之高者不羡於為美仕笑翁
與樗寮相得如此猶不少屈况肯如其他買院子住者
乎及樗寮翩然去國笑翁明日即來尋泉石盟作翠巖
西堂其進退合於義若是其終文援黄龍山谷故事托
樗寮以死樗寮亦承所托不負之皆可觀也樗寮平生
視美官如敝屣故與笑翁志同道合今儒之中清風如
樗寮者不可多得釋之中亦少如笑翁噫世道何其日
下耶觀樗寮與笑翁書笑翁不啟至再至三終不啟樗
寮謂赴法不赴法啟緘不啟緘有何干涉欲笑翁之於
此下一轉語也此一段公案千古話柄由釋學論之雖
不啓緘徹底分明雖不住山住山已竟無在無不在何
必指山門罵佛殿而後謂之來住山耶予固學儒者也
不當戱作釋氏語謾代笑翁下一轉璨上人肯之否
　　　再紙書南山一盃亭壁六詩并䟦
寳祐丙辰冬余趨正字召至上饒聞眼釘得政棄官竞
歸既拜䟽將登舟為南山留半日賦六詩書於一盃亭
之壁時住山洪野衲也又五年庚申再過之山已易主
主人乃敬雪崖矣雪崖相愛重為余言戊午歲山巔古
木摧折損亭半屋獨壁儼然豈山神好惡與人異特與
護持之邪雪崖又謂壁字乆易漫漶俾余再書于紙將
刻之梓以壽其傳意亦可嘉矣余愚拙不入時羣兒每
聞其語必慍山中方外之客乃愛重之如是豈所好惡
與羣兒異而獨與靈山閣之山靈同邪一笑為書時九
月中澣後八日余方以言者論其黨履齋姚某書
　　　䟦洪上人所藏十八羅漢畫
十八阿羅漢皆世之偉人也伊川先生曰佛是西方之
有賢智者唐末五代天下無人才僧中乃有臨濟徳山
趙州諸老故余謂十八羅漢皆世之偉人彼其英邁雄
特視人間世猶蠓蠛聞佛說大乗心領意悟遂住世而
扶持之其所謂降龍以鉢解虎以錫者非眞能幻詭變
怪馴伏山海間之龍虎葢以理制欲降解胷中之龍虎
耳夫以其英邁雄特之姿超然遠舉淡泊於世味之外
非偉人則安能吾觀此畫鉢降龍者顧視毅然而英錫
解虎者容貌釋然而笑其餘或坐或行或凭或語或視
或聽類皆人欲不足以累其天世故不足以嬰其心謂
之偉人也固宜雖然特無世味而已非忘斯世也忘世
則不住世矣吾觀十八人中二人者曰應供獨十六人者
日在山水間夫能降解胷中之龍虎必能馴擾世間之
龍虎方今龍鬬淵虎滿道最畏臨濟徳山趙州軰隠山
中不出願賦招隠有肯應供者固請宜來畫藏於感山
寺道洪上人元得本於浙江乃西蜀龔秀筆䟦者雪坡
姚某時景定元年上元日與友六人啜茶同觀
　　　題曾輔之雪澗詩集
廬陵曾君輔之以雪澗自號且號其詩問義奚取曰澗
猶身也雪猶心也澗而雪之其潔吾身而白吾虛室者
歟寄興而吟夫安得不清是宜霙焉而章氷焉而句踏
瓊瑶而問梅撼玲瓏而詠竹其清也固宜雖然澗不受
濁雪不受汚君之雪澗清矣謹毋使濁君澗而汚君雪
可乎昔豫章朱子儀在京政府諸公與之談詩子儀云
諸公豈可與談詩者竟不與語然則雪澗之詩可使匪
人者汚濁之哉輔之與王南山游甚深試以問焉必以予
言為信
　　　題眞上人詩稿
眞上人詩别藁大山蕭先生已為摘之矣奚再假乎予
之摘有可摘故重為之摘昔人於梅詩有愛横斜清淺
一聨者有愛雪後水邊一聨者有愛屋簷斜入一聨者人
謂不以此定作詩者之優劣正以定評詩者之優劣也
予所摘之詩是己未論所摘優於别藁與否可以見所
摘之人劣於摘别藁之人矣前軰言僧詩患其有蔬筍
氣由是僧人作詩惟恐其味之類此僧詩味不蔬筍是
非僧詩也眞詩入清絶處如風松韻澗月鶴唳臯寫荒
寂處如宿鴈秋蘆寒鴉晩日益進不已直與賈島異時同
調也亦有一説眞之詩藁曰禪外余不知所謂禪也然
聞其説絶文字屏思慮有一語文字一毫思慮皆目之
眚也鏡之塵也而可終日鷺其肩蛩其吻營度詩句哉
苦思而縁之痩劌心而病之嘔可乎否耶吾儒之善學
者詩則贅汝敎之絶學者則詩贅子未忘儒乎棄其學
而學焉可也惟欲禪乎息其所已能而進其所未能亦
可也退之送靈師云方將歛之道且欲冠其顛賈浪仙
固嘗冠其顛矣世之稱島者止以其詩焉與未冠其顛
一也真其邁之
　
　
　雪坡集巻四十一
欽定四庫全書
　雪坡集巻四十二
　　　　　　　　　　　　　宋　姚勉　撰
　　雜著
　　　制三首(擬宏詞作/)
　　　　參知政事石之端除昭文殿大學士平章軍
　　　　國兼樞宻使歙國公監修國史加食邑實封
　　　　制
勅門下朕置左右而以碩輔庸鎮有邦求俊彦而廸後
人茂興文治疇咨一徳董正百官敷告大庭渙敭顯號
具官某中正而純粹肅括而𢎞深量可包荒振河海而
不洩氣常配義塞天地而至剛直而温簡而廉涅不緇
磨不磷圭角渾乎其弗露器宇澄之而益清夙耀郎星
已涵逺業近聯卿月愈著清華玉潤金相龍騫鳯翥肆
勤政筦宻賛廟謨直方大不疑所行身能任道耆壽俊
越在厥服志在澤民重厚如勃而不至少文凝逺如璟
而益堅持正具瞻師尹可謂大臣庸升上相之班兼總
元樞之政房善謀杜善斷藏諸用以彌縫蕭也規曹也
隨載斯民於清浄陞華書殿倚重經筵庸開古歙之封
仍衍真畬之奉茂昭前人之謨烈式告我后之謀猷嗚
呼均四海統百官汝其慰天下以維巖之望鎮外夷撫
諸夏汝其凝國勢於如磐之安予欲弼成道徳汝礪乃
金予欲燮調隂陽汝鉉斯鼎益著圭璋之聞以收簡冊
之勲
　　　　知樞宻院事管少穎除同中書門下平章事
　　　　集賢殿大學士監修國史進封宣國公加食
　　　　邑實封制
勅門下朕蒐擇英髦若稽簡牘丙魏同心而輔政漢治
以興房杜以文而濟兵唐業以創是登豪雋爰作輔臣
布告昕朝咸知朕意具官某剛健而特立敏鋭而有文
早掇髙科毛遂脫穎而出志輕好爵梅福掛冠而歸載
嘉恬退之風㧞寘校讎之選才無施而不可道常黙而
不言上而古今治亂之原悉知所自下至期會簿書之
細亦綜其詳本末兼該精粗具舉終身不易其節一毫
無欺於心越在經筵極陳治道以蕭何為刀筆之吏謂
其止漢於秦以夷吾為小器之人謂其終齊於伯論道
必先於周孔陳謨必及於唐虞詳觀小心知可大用翦
鬚賜藥欽哉無碩䑕之貪飛帛旌忠善爾有鳴鷄之度
灼見人才之皁白不搖羣議之雌黄擢自樞庭陟之亞
輔督承明著作之任黼黻皇猷兼麗正禮樂之司粉繪
王典肇開中山之國庸易管城之封申錫真腴增加峻
秩庶膺光寵益懋事功嗚呼克紹乃辟于先王朕方受
四海之圖籍勱相我家惟吉士爾其同萬國之車書還
淳風於畫卦造契之初躋至治於議禮考文之盛一心
輔治萬世有辭
　　　　吏部尚書元黙卿除參知政事集英殿大學
　　　　士燕國公加食邑實封制
勅門下武公如圭璧而有文蔚著清華之望商王引金
礪以命相有資磨切之功惟邪正有薫蕕之分則君宰
不膠漆而固歴敷朕志廸簡王庭具官某極深而研㡬
義方而敬直器質粹萬金之寳精誠堅百鍊之鋼自感
會於龍雲無淹藏於豹霧書氊擢第以文章行有用之
才紆綬臨民以道徳洗積汙之染如石其介有玉者礲
昭然能黒白之分不使至紫朱之亂摩頂放踵而利天
下無翟子兼愛之偏研精覃思以摭羣言得昌黎鉤𤣥
之學擢自客卿之列置之翰苑之班播告交修出納惟
允光啟奎星之運功在凌煙之圖臣有黔夫齊可稱於
四寳僉曰伯禹堯盍錫於𤣥圭擢之喉舌之司典我銓
衡之選考書九品激濁揚清事判五花綜名核實薫染
人才之善刮磨君徳之光嵗寒知松之後凋香乆與蘭
而俱化庸登政筦峻陟文階載易薛封肇開燕國申錫
圭田之奉寵升書殿之班玉我于成繩君以正嗚呼恭
而思道朕嘗夢上帝之賚予用以圖功爾其念寧王
之遺寳勿徇斜封之濫冗勿專簿書之句稽若昔召公
實啟爾土尚其夾輔庻可匹休
　　銘
　　　月硯銘
桂其植兎其趯天之月孕于石為雪坡文之璧文璧其
光月宫之祥
　　　龍尾硯銘
圓模象月鼎足類蟾是謂黮瑁灘之龍尾石嘗見賞於
雪堂之子瞻
　　　志學銘
仰止尼山師十五志于學生知且猶爾而况我後覺勉
哉立斯的知行互切琢㑹如顔氏子如有所立卓
　　　虛齋銘
人心本虛惟虛則靈不物於物乃明其明有我之心茍
横於内思紛念擾斯蔽而昧己私既克欲浄理融八窻
玲瓏霽月光風應物虛舟外無所忤生白虛室内靡或
汙隨事酬酢周流六虛何物非我天下廣居究厥用功
本乎主一惟心之虛惟理之實
　　　訥齋銘
巧言鮮仁惟訥則近若昔君子言訥行敏曽唯於魯顔
喟以愚黙而識之其知道乎
　　　木齋銘
剛毅木訥子曰近仁惟性固有惟質是存矧木之義於
時為春生意勃滃其仁肫肫彼葩匪華反根乃真是木
亦質於仁為親雖未盡仁亦仁之鄰彼巧令者志在恱
人匪人之恱盖私其身是其仁心已伐厥根尚謂之鮮
聖辭之温曷若木者弗漓其淳有美周君信厚恂恂以
木名齋得仁入門君家絳侯重厚少文尚克安劉為社
稷臣使充其質雖聖可均惜弗之學輪河之漘子今能
木於質已純所願克己以顔為倫視聽言動惟理是循
清欲如鑑弗留一塵充拓恢豁心包乾坤此木幹長由
貞復元毋止絳侯元公是尊
　　　知非齋銘
　趙君徳輿謂某曰某之親友劉君少敏以知非名齋
　請銘之夫知非聖賢學也今之人多藉口於蘧伯玉
　夫伯玉行年五十而知四十九年非此莊語也荘語
　蓋寓耳年至五十而始知四十九年以前之非敏於
　學者如是哉不莊之徇而由吾聖賢之法可也作知
　非齋銘
明者制念察之於㡬豈必如蘧五十知非五其十年吾
生之半于此始知用力差緩聖年至此妙極知天毋謂
聖逺希聖者賢知者其真非者其偽能知其非乃識其
是物格知至然後意誠意茍誠矣非何從生視聽言動
四非之目以勿制非顔子之復毋止伯玉君其學顔非
知之艱行之惟艱
　　　月心齋銘
維善喻者以月嫓心徳明為陽慾晦則隂隂陽消長為
明淺深是月本圓吾性本徹理由慾蔽明以隂缺介然
有覺如月朏時進至於望有全無虧少怠操存是哉生
魄愈缺愈微以至晦蝕善養心者常如月中虛明瑩徹
不雲太空遡厥用工自致知始廣而充之大用全體詹
子泉父月心自銘願如濓溪風月滿庭
　　箴
　　　懲忿箴
褊縱斯躁躁發斯暴心為氣使奚以學道粗厲猛起顛
風震霆孰若凝湛山峙淵渟顔怒不遷曽出辭氣有容
乃大有忍乃濟汝不懲忿虧中敗和去道日逺人如汝
何
　　　夙興箴
古之聖人明徳靡晦昧爽丕顯未旦已待予何人斯雖
旦猶昧保茲清明興夜未艾
　　　趣時箴
投機之㑹間不容穟乗時不為將隳乃事臍弗可噬駟
弗可追事豫則立謹勿後時
　　　積學箴
夫學猶織寸絲丈尺由賢希聖其道在積一日間斷其
功必隳毋忽寸隂分亦惜之
　　　平躁箴
大賢之度何所不容一觸而動是謂淺中汪汪萬頃撓
之不濁充量以識進識以學
　　　戒欲箴
乾男坤女大徳曰生豈資汝慾而縱厥情顔如舜華何
啻土芥徇慾忘身君子所戒
　　　節用箴
施雖弗靳奉己當嗇儉雖勿固浮費當惜節用亷取可
使有餘大學生財用之者舒
　　　改過箴
人誰無過能改則無有過弗改是謂下愚昔者顔淵過
則不貳已改於心寧改於事
　　賛
　　　解星賛
一元躍躍刀截其角文字發祥秋薦横鶚由是而徃益
厲厥鋒焉用牛刀寳劔化龍
　　　魁星賛
魁枕參首揭大有光騰踔飛動化為茲祥俯視餘子眇
然斗量持此安施槩平四方
　　　吕雲叔家吕僊畫象賛
僊而墨故所磨之劑成金色墨而僊故得刀圭者皆升
天回翁之𤣥留為家傳世之號為子墨客卿者孰敢並
驅而争先耶
　　　太平寺觀音像賛
妙音三界聞明鏡萬象入一切普現身巖前童子立
　　　劉叔榮觀音像賛
　劉兄叔榮得村邊鄭先生感現瑞相觀音聖像欲勒之
　石以施於人之信嚮大士者求善知識賛之衆莫敢當
　也因以遊戲翰墨三昧謾作一賛托石牕和尚寄上儻
　可用試鑱之不則覆瓿寳祐六年春雪坡姚某賛
紫燕䨇吟紅杏塢黄鸝百囀緑楊枝箇中認得真消息
露柱懷胎養下兒
　　琴操
　　　友山李道士抱琴來為予作三曲請詩各為之
　　　操
　　　　九臯
青山鬱兮白雪深四無人聲兮鶴鳴在隂聲聞于天兮
而有遐心吁嗟乎有美一人兮無宻爾林
　　　　君臣慶會
衣裳治兮帝巖廊五絃歌詠兮民物阜康禹臯䕫龍兮
劔佩鏘鏘吁嗟乎安得君臣兮如此一堂
　　　　觀瀾
若有人兮江之干志在流水兮必觀其瀾清風蕭蕭兮
水聲潺潺吁嗟乎世道江河兮誰底其間
　　文
　　　試筆因成
是筆也南昌賀發之所造也發以筆名聞自昔矣暇日
友人攜筆以遺且曰珍之平生將不廢其用因以廬陵
羅燮之墨試之紙潤而光皎字峭而體勁果非劣毫者
客乃問曰筆之初也始於䝉恬乎曰未也曲禮有史載
筆之語周公有援筆寫龜圖之事莊子有䑛筆和墨之
說則筆之為筆其來乆矣不始於䝉恬也雖然此不必
論也即筆之功用而言之可也嗚呼用於鍾王顔栁之
徒而春蚓秋蛇浮雲驚龍名重天下矣用於愷之摩詰
之流而馳譽丹青陶鎔物態號稱絶世矣五色於李嶠
而為真才子生花於太白而才思逸贍矣用於古人其
功如是我而用之必猶今之視昔也將見重於千鈞過
於飛泉六草三真偉後超前或静几明牕春日舒長含
情凝思欲篇欲章則必輕妍其管健逸其毫應吾心思
之洋洋豸冠而揖側堦而立記言與動書佞與直則必
隨心應手驚風走雨助吾英鯁之翼翼寫列女傳勒磨
崖碑再拜獻文精神怡怡則必龍虎騰拏妙奪春芬使
吾過於元而髙於虞中書日處萬務來去應機酬酢風
雨霜露則必助吾英斷炳吾神判使吾先於房而邁於
杜名遂功成投簮謝纓山觀水游風哦月吟則必滌吾
塵懷暢吾幽情使吾飡朝霞而跨白雲隨時所適任意
所如縱横震耀各得其妙豈止前數子而已邪客曰善
然則將何而用之曰藏以待時俟價而沽不特封之管
城而拜之中書
　　　精舍名犬
精舍未有犬為防丐諸鄰而得之欲以名呼焉命之曰
學虎學虎之義有二欲其為吾學舍之虎也欲其學虎
之威以御暴客也或曰畫虎不成反類於狗狗不可以
比虎也予曰不然畫虎而類狗固不可名狗而比虎奚
不可名以此固可以見吾精舍之地雖養狗亦如養虎
也亦可以見吾精舍之人其馴虎必猶蓄狗也何不可
之有哉於是寫餕于槽投骨于地呼學虎而命之曰汝
犬也而名汝以虎要當如駑之睎驥可也是必視如虎
之眈然吠如虎之闞然歩如虎之妥然蹲如虎之昻然
夫如是則伏而鼪鼯使之不敢晝而趍屏而狐狸使之
不敢宵而啼穿窬之類息心胠篋之夫遁迹使吾精舍
之人居有旁護行無後顧汝學虎之功也汝當學虎之
威嚴而不當學虎之暴而饞汝當學虎之深居而簡出
不當學虎之鬬勇而衝突吾不願汝秉識含靈墮虛無
穽而為趙州之有佛性亦不願汝䑛鼎食丹入幻妄闗
而為淮安之吠雲間吾不願汝逐鷹兎而為斯之牽黄
亦不願汝執虎豹而如穆之來白吾不願汝為韓之盧
亦不願汝為宋之㹱吾不願汝為華之猘亦不願汝為
旅之獒嗚呼汝其能以力報主逺為書郵如黄耳乎抑
能以義戀舊從遷隨返如烏喙乎其能銜骨而獻䤋乎
抑能保金而不去乎其能忠君而不食乎抑能以仁而
哺異雛乎使厖者固不可不吠而能詩之客來山林則
又當如何將軍之出迎也習麛固不可拂主人意而功
名之㑹鼎至則亦不必為魏元忠之家怪也謹無溺井
而齧人于門以制人口舌謹無驚越之雪而蒼黄吠噬
以召閙取喧謹無以尾續貂而亂真偽謹無身服繡罽
而啓僣奢謹無効桀暴而吠仁堯謹無聼晉嗾而搏宣
孟謹無以一食之怨而挾憤以殺客謹無以一饑之廹
而懷饕以䑛砧謹無竊秦宫之裘而甘為盜之名謹無
効盤瓠之僣而化荆蠻之俗能如是則可以稱是學虎
之名矣虎亦且不汝狗若矣汝有功於主人如此他日
主人學優而仕當清其政刑逺屏攘敓使汝之樂於卧
花隂安於生足氂也以是報汝今名汝以學虎尚有以
稱其名哉於是學虎摇尾如喜拜足如謝而去
　　檄
　　　檄諸鄉教民兵築山寨文
本朝之化感人心乆被海涵之澤普天之下皆王土誰
無星共之思惟天意必福中華而人和斯有地利用𢎞
丕論爰激羣忠上報三百年之國恩下全億萬姓之民
命仰皇家之仁厚待邊裔以寛容致彼干誅敢於犯順
然而佛狸窺宋第足彰送死之愚苻堅寇淮適自促喪
邦之禍彼何足畏我貴自强彼驅吾民為先鋒既每有
倒戈之患而提孤軍入重地又徒成入穽之擒犯兵忌
而不知料敵情之易敗吾知其無能為矣天亡之其在
此乎願易茲畏敵之情而作此鼓勇之氣與其散之四
方而各失其生聚孰若同此一心而自足以扞防教民
可以即戎有備自能無患守土封疆城郭仝為效死弗
去之謀設險山川丘陵合為以全取勝之計宜依山而
築寨庸衞國以䕶民貧富相資主佃相養用古者寓兵
於農之意以時乎教戰於守之中外而屯内而耕各有
攸處攻則勝守則固何憚不為道徳之威成安强仁義
之師敵節制若使一庶邦之衆志是増㡬百萬之勝兵
官不調丁無天寳石壕之吏人能被甲即成周井畆之
軍隐然虎豹之在山驅爾蟁蝱而出境軍容整肅國歩
清安逺消朔漠之埃氛宻絶潢池之萌蘖莫良此䇿明
聼斯言朝家旌敵愾之功信如金石史册紀安邉之事
炳若丹青各堅忠義之忱勇赴功名之㑹故茲檄告咸
請通知
　
　
　
　
　
　
　
　
　
　
　
　
　
　雪坡集巻四十二
欽定四庫全書
　雪坡集巻四十三
　　　　　　　　　　　　　宋　姚勉　撰
　　文
　　　西澗書院換新梁文(壬子/)
伏以習先聖之術當為道閫之棟梁育天下之英要作
明堂之柱石惟是扶顛持危之日則知致逺任重之材
平時學校之規模一旦廟堂之力量作新氣象聳動觀
瞻仰鄉國之三劉凛風標於百世誦涪翁清潁尾之句
天畀節之獨全讀歐公廬山髙之詩地以人而愈重或
對面而攻介甫或褰裳而去蔡京鐘鼎一邦冠冕四海
所以北山之名子創為西澗之書堂欲後學之得師企
前修而接武自興此地益振斯文道學立己之要端士
皆知本科目進身之餘事嵗不乏人聮翩登天府之書
陸續擢太常之第以至賢闗之俊士競蜚帝學之英聲
前者既着鞭而争先後者又積薪之居上而况地靈標
異天秀發祥鳯沼波澄春色動墨池之水雁塔雲立晴
霄峥文筆之峯中間一水之横陳南北萬山之雄峙氣
類聿新於感召英髦皆萃於游歌誦詩讀書吾伊之聲
相接進徳脩業挑逹之習不萌黽勉乎學問思辨之功
講明乎脩齊治平之事有資涵養必大發揮矧居多脩
泮之魯侯且代有教湖之安定儒林風動黌舍日新欲
増賀燕之歡聲乃易脩虹於傑宇使工師求大木喜得
四十圍溜雨之根柯立舘下招諸生便有千萬間連雲
之氣槩異前此撓柔之無力知其中負荷之有人棟榱
無將壓之形松栢屹後凋之操作興如是證應有開時
當詔嵗之肇端士與王春而更始陋者昔而今於壯此
泰亨剛長之符捨其舊而新是謀乃革變文蔚之象必
有勝仁重器扶世長才驤龍首而奮九天沛滂霖雨斷
鰲足而立四極撑拄乾坤仰挹鄉先生之流風益厲大
丈夫之壯節不虛此應㑹見若人匠石告成兒郎賛偉
　東東上天京路喜通昨日飛僊橋已建連河䜟屬采
　芹宫
　西西澗髙風要與齊利禄毫輕名節重鳯凰寧作飽
　蟲雞
　南南有荷山翠潑藍雲際塔尖文筆聳棘闈楓陛占
　魁三
　北北斗魁躔堪手摘瑞陽人要瑞朝廷太史預占雲
　五色
　上上徹文章光萬丈个中人有棟梁材須信書堂真
　隠相
　下下為生靈上宗社道非小用豈謀身普與萬方為
　廣厦
伏願上梁之後學顔志尹家稷人臯由徳行之科而冠
國家進士之科修仁義之爵而得公卿大夫之爵先覺
覺後已立立人與賢師良友以切磋皆由體逹用之學
得明王聖主而輔相收致君澤民之功大節終身香名
萬古
　　　惠政橋上梁文(壬子/)
伏以造舟為梁已閱數百年之古横江立石又為千萬
世之規奠驚濤駭浪之衝屹砥柱中流之勢一新壯觀
夐掩前聞州曰瑞陽江如濯錦人卧船流露團鶴起供
名筆之畫圖溪從城過山到市平入當家之詩句接通
衢之聚市列横艦於浮津在南唐時畫鷁矗靈祠之下
至東都日彩霓飛道院之前嚴公之誌刻尚存蘇僊之
詩史可攷然當春夏乆雨之積適為川谷百流之交巨
浸稽天小舟斷渡河既難於填鵲民或至於為魚居人
病之仁者念此於是前判府宫講編修經其始今判府
寺丞吏部遂其成立非常之功必待非常之人偉哉器
宇建無窮之基亦有無窮之聞深矣恩波廣鄭子產濟
人之心見蔡端明利民之志既仍舊貫復就新規費博
而民不知工鉅而役則簡神人驅石丁士鑿山不日成
之如天造此遏洶湧奔流之注負瓌偉絶特之稱鰲頭
擎玉閬之峯鎮臨波上龍脊截銀河之水来下人間力
障倒瀾而東之勢若運溟而南適海藏忽呈於貝闕沙
洲驟擁於鼉城利涉大川卓為巨鎮二千石治理效於
此可觀十二月輿梁成方兹更劣豈特永往來之利又
將增形勝之雄據彩鳳之上游挺蒼龍之左角迴山若
抱界水不流而况津號飛仙宫聫貢士既作新於地脉
必奮發於天荒䜟協河連即驗狀元之出象如堤築預
符宰相之行此役之興所闗者大僉言太守鑿石而立
三犀必有丈夫題柱而立駟馬載㳙糓旦肇建中亭式
舉脩梁敢陳善頌
　東穏駕横天萬丈虹市與河連佳䜟合掄魁應在錦
　城中
　西逺過秦人鑿石犀橋立富平元凱力坡仙遺愛滿
　蘇堤
　南天筆峯髙碧玉篸橋與棘闈相映帶龍頭躍出浪
　層三
　北西市相通紅紫陌任渠風雨撼波濤鰲足拄天常
　不仄
　上玉脊鯨鯤横翠浪髙車駟馬錦還鄉自有相如題
　筆壯
　下鐵鎖長開燈火夜往來人喜就橋安鎮定此邦如
　泰華
伏願上梁之後迅流中立實地上行山負夸娥之靈水
鎖支祁之怪民安磐石士奮亨衢居是邦者化鯤鵬而
問天津仕兹土者駕虯螭而上霄漢新栽官栁一條大
路朝天勿翦甘棠千古長橋枕水
　　　桂殿上梁文(乙卯/)
伏以魁三台之呈象比比相承山七曲之妥靈洋洋如
在創英祠而徼福擢峻第以聫芳恭惟元皇仙帝造化
大鈞儒流司命捫參歴井肇開真王爵土之封絡壁聫
奎獨秉天下文章之柄權衡才徳劑量功名自選舉以
至於公卿凡祿位皆歸於工宰無往不在水脉行乎地
中有開必先雲彩呈于日下睠言新瑞秀比潼川愛鳳
山錦水之皆同飛鸞駕雲軿而來降式開異夢爰卜真
棲我同志用協羣工肇興祀宇適際賔興之嵗聿資主
倡之功㧞鯨牙而酌天漿發揮壯氣驤龍首而集霧雨
超軼先驅桂籍浮香栁君染汁共登金馬同趣黄扉十
年三度之狀元初何難事四海九州之宰相總在吾邦
鼎建脩虹豫驩賀燕
　東文氣髙横萬丈虹昨夜鳳山髙處望魁星又現五
　雲中
　西千佛聫名桂籍題足下青雲生步武不妨攜手共
　登梯
　南七曲神仙此駐驂桂殿岧嶤雲表立錦江相望府
　潭潭
　北映日重開雲五色君恩增貢例新成從此渾花賸
　增額
　上好事鼎來乘氣旺倫魁出了又倫魁宰相後來重
　宰相
　下燕雀驩呼萬間厦陽和一㸃散人懐收拾洪纎歸
　造化
伏願上梁之後異人間出盛事交輝琳宫之香火綿長
甲科之衣鉢傳續父子則梁顥梁固兄弟則堯叟堯咨
師友則如張之汪朋儕則若胡於吕以髙科第立大功
名姚姒致君伊周佐治重趙九鼎作米一經破西賊者
天聖之廷元平淮蔡者元和之進士有光于昔其在斯
今自岷峨來古筠已窺帝意為國家清蜀道方契神謀
吾黨勉旃斯文幸甚格天事業蓋世功名
　　　天香閣上梁文
伏以冠天北闕之立班曾叨誤渥就屋東偏而建閣庸
貯醲頒永兹家世之傳期我子孫之繼睠惟吾祖肇建
此堂于廷尉之門閭要容駟馬王晉公之第宅久種三
槐昔先人期望之甚深我小子紹承之敢怠謬膺獨對
幸足三魁九萬里扶搖已快徙溟南之運千萬間突兀
方為庇天下之圖敢期先志之已酬尚冀後人之相續
家傳龍種池有鳳毛俾學於斯庻齊厥美紫帽簷垂雪
鞭絲裊先沾天陛之香綠袍恩重黄榜墨鮮更看煙樓
之過相承忠孝上報君親式舉修梁交騰善頌
　東皎月朝升萬丈紅日與長安天正近心馳魏闕五
　雲中
　西桂娥猶記夢中題龍頭信有親傳種前是嚴君後
　是兒
　南雁塔霄峥碧玉篸書在城南符可讀犁鋤中有府
　潭潭
　北吾家已有張師徳讀書正要濟時艱出與明堂為
　柱石
　上阿囝須如郎罷様狀元還是狀元兒更要相門重
　出相
　下燕雀交歡知賀厦吾寧無地起樓臺一念常思庇
　天下
伏願上梁之後安于仁宅出自禮門與㸃唯參相傳聖
道前周後魯俱拜君恩世科首龍虎之登勲業侈麒麟
之紀一家功業萬古聲名
　　　賦梅樓上梁文
伏以無地起樓臺固願學萊公之事有園秀花木亦當
希涑水之賢未甘走朝市之紅塵共要飽溪山之清興
稍堪寓目庻早抽身雪坡主人鷗鷺舊遊麋鹿真性初
賜集英第也曾看杭州十里之花不上光範書未忍抛
錦江一絲之竹惟童子之釣所有先人之敝廬占山水
窟宅之中足泉石膏肓之趣隠者盤旋於幽阻雖得於
天君子眺望乎髙明尚虛其地恰有坡而宜雪聊鋤月
以種梅中建一樓下臨萬象雲屏洗雨納層巘於簷楹水
鏡涵天挹明湖於樽爼錦千花之步障碧萬竹之油幢
吟紅藥對紫薇静綸閣文書之意思撫蒼松摩翠栢屹
明堂梁棟之觀瞻雖無輪奐之翬飛是亦園池之要會
然命意不輕於取物而扁名獨美於賦梅見賢思齊論
世尚友若廣平之顯唐室至文正之名我朝卓然英概
之不羣皆以此花而寄興語雖婉媚何害為鐵石心腸
志不飽温已預占鈞軸事業儼相望而玉立均不辱於
氷姿凛若猶生希之則是願堅持於勁操初不尚於浮
榮先天下春儲萬斛香本為盛事開雪裏枝回孤根暖
方見清標古人實獲我心天下莫非吾事登斯樓也初
無貯妓女藏歌舞之奢適我願兮端有砥節行厲亷隅
之益窮達俱存生意榮華不趂春風白玉堂如茅舍竹
籬黄金鉉在霜崖氷谷巡簷索笑誰知先憂後樂之心
看影忍寒不動炙熱趨炎之想庻倚欄而無媿堪把酒
以相看而况隂盡陽生機融剝復仰觀俯察中有乾坤
覺仁意之黙存愛生香之不斷坐中客滿應有能同飲
氷餐雪之盟門外人看未必不作齊雲落星之誚木斵
而已人謂斯何聊復上梁不妨贊偉
　東海外連雲萬丈松嘉味儘堪和傅鼎清標元不涴
　秦封
　西野色團雲萬竹齊中有雪坡精舍在讀書聲到曉
　牕雞
　南釣月横舟在碧潭小様西湖共宴賞荷花晚日照
　紅酣
　北栝栢豫章森黛色个中有柱可擎天盡日憑欄為
　憂國
　上俯看園林春萬象夜深引手抉天河欲洗人間腥
　海浪
　下踏月看花乘雪夜政令天上玉為堂只似水邊茅
　作舍
伏願上梁之後癯仙長健俗客不來臥人豪百尺樓平
吞湖海勸梅花一盃酒共保山林斷不連甲第於雲霄
且預占午橋之風月賢者樂此何妨為横水孤舟時則
為之也會作撐霄巨棟稱天此景重地以人希文已做
堯夫更為尚期子以繼承之事韓公所無樂天則有記
請身於强健之時倘負此梅有如皦日
　　　秋山上梁文(為謝飛卿作/)
雲霄萬里未甘為求田問舍之謀風雨數椽聊以遂作
室肯堂之志詎敢謂千萬間之突兀亦幸免三十年之
辛勤此屋無華其人或可秋山主人胸中丘壑筆底菑
畬臥百尺樓少亦有元龍之豪氣築一區宅吾將草子
雲之𤣥文種孤梅於荆棘之叢餐晚菊於煙霞之表以
浮雲視不義之富豈誇地上之流錢謂黄金劣教子之
經自信書中之有屋雖先人之廬猶足以庇然舊宅之
囂不可以居經之營之不日成之合矣完矣曰茍美矣
暑軒凉而冬室燠晝牕明而夜堂深砌宜芝蘭園可花
竹綠水䕶田青山排闥地無一㸃之塵埃碧桃種露紅
杏栽雲春占四時之富貴暇則整安石東山之屐時乎
得靈運西堂之詩旁聫花蕚之新不出枌榆之舊揷三
萬軸籖於鄴侯之架且要有子讀書種五十畝秫於淵
明之田未嘗無客飲酒固已自滋蘭九畹也不妨植橘
千頭烹羊炮羔以供嵗時彈琴著書以娯朝夕境與人
而俱勝屋於我而有餘時未可為姑且抱臥龍草廬之
膝志如得遂亦能容駟馬髙蓋之車修梁肇舉於長虹
吉語式殫於賀燕
　東宅枕秋山第一峯安石會稽非素隠蒼生都寄此
　山中
　西門外車多聽馬嘶要識主人心地處晚凉新月浸
　潭溪
　南四里名岡意可探自有睎顔真樂在籯金積玉不
　渠貪
　北萬仞荷山呈翠色夜深斗柄揭天寒魁第一星光
　可摘
　上從此肯堂基址壯等閒跂翼接雲飛振起家聲天
　所相
　下玉樹芝蘭相照射吾伊日聽讀書聲文脉要如前
　後謝
上梁之後萃一家之和氣衍五福之慶源丹桂浮香日
熟義方之訓三槐騖䕃天開世徳之符姑少俟之必有
興者
　
　
　
　
　
　
　
　
　
　
　
　
　
　
　雪坡集巻四十三
欽定四庫全書
　雪坡集巻四十四
　　　　　　　　　　　　　宋　姚勉　撰
　　長短句
　　　沁園春(太學補試歸塗作/)
錦水雙龍鞭風駕霆來遊璧池有一龍躍出精神電煜
一龍戰退鱗甲天飛一様軒拏殊途升蟄造化真同戲
小兒時人眼總羨他騰踏笑我卑棲　促裝且恁西歸
信自古功名各有時但而今莫問誰强誰弱只争時節
來速來遲無地樓臺有官鼎鼐命到亨通事事宜三年
裏看龍頭獨露雁塔同題
　　　賀新郎(京學類升時作/)
劔吼蛟龍怒問天天功名兩字㡬時分付生箇英雄為
世用須早青雲得路却底事知音未遇兩度入天飛折
翼謾教人欲嘆儒冠誤竟不曉是何故　休休也無憑
據有如椽健筆蟾宫湏還髙步若使長材終困躓社稷
教誰扶助信淺水留龍不住萬頃碧流通大海向波濤
濶處興雲霧須信道這囬做
　　　賀新郎(京學類升後作/)
長嘯山中臥嘆從前二十年來因循空過自是惺惺并
了了奈這五行尚左遇好事許多磨挫浩蕩醉鄉狂
莫檢筭傍人笑得唇焦破誰信道只恁麽　從今牢把
江湖柂要做些勲業歸來則个不見彭余朱李輩摠是
白身人作震耀得聲名許大萬一老天青眼顧又何難
印佩黄金顆時來到也還我
　　　霜天曉角(湖上泛月歸/)
秋懐軒豁痛飲天機發世界只如掌大筭只有醉鄉濶
　煙抹山態活雨晴坡面滑艇子慢搖歸去莫攪碎一
湖月
　　　沁園春(送友人補太學/)
一部周官學問淵源山齋得來最雄姿直氣不塗脂粉
仙風道骨不涴塵埃萬里青雲相期濶步底事向天門
折翼回君知否這白衣御史卿相胚胎　時人休用驚
猜機會到功名節節催看蒲質易彫何如松茂菊花已
老須是梅開萬事何難時來得做且信天工次第排從
今去願徑遊璧水直上蘭臺
　　　賀新郎(及第作/)
　嘗不喜舊詞所謂宴罷瓊林醉遊花市此時方顯男
　兒志以為男兒之志豈止在醉遊花市而已哉此説
　殊未然也必志於致君澤民而後可嘗欲作數語易
　之而未暇癸丑叨忝誤恩方圓前話以為他日魁天
　下者之勸非敢自衒也夫以天子之所親擢蒼生之
　所屬望當如之何而後可以無負之哉友人潘月崖
　首求某書之是其志亦不在彼而在於此矣故書不
　敢辭是年一陽來復之日姚某書
月轉宫牆曲六更殘鑰魚聲亮紛紛袍鵠黼座臨軒清
蹕奏天仗綴行森肅望五色雲浮黄屋三䇿忠嘉親賜
擢動龍顔人立班頭玉臚首唱衆心服　殿頭賜宴宫
花簇寫新詩金牋競進繡床争蹙御渥新霑催進謝一
㸃恩袍先綠歸袖惹天香芬馥玉勒金韉迎夾路九街
人盡道蒼生福争擁入狀元局
　　　沁園春(夀同年陳探花/)
憶昔東坡秀奪眉山生丙子年蓋丙離子坎四方中氣
宜當此嵗間出英賢河嶽重靈星辰再孕來自赤城中
洞天新秋霽萃一襟爽氣風露澄鮮　玉階同聽臚傳
伴寳馬如龍絲裊鞭正椿庭未老同躋榮路萼樓争耀
相照魁躔即似坡公金蓮夜對身作玉堂雲霧仙憐同
嵗但乞如夢得分買山錢
　　　賀新郎(送楊帥參之任/)
唱徹陽闗調伴行人梅拂征鞍曉霜寒峭金甲雕戈開
玉帳樽爼風流談笑看䇿馬從容江表自是藥堦苔砌
客巻經綸且泛芙蓉沼襟量濶西江小　允文事業從
容了要岷峨人物後先相照見説君王曾有問似此人
才多少便咫尺雲霄清要四世三公氊復舊况蜀珍先
已登廊廟但側耳聽新詔
　　　念奴嬌(和尹司門與蔡侯詠雪/)
貂裘夜冷怪地爐煨酒經時難熱曉起盤風天舞絮拍
手兒童歡悦客裏新吟天葩翦巧思與梅争發使君屬
和雪花同是三絶　未説賦就梁園陽春拍調壓倒唐
元白早晚聫鑣花底去共看朝霞銀闕朝退歸來清虛
堂裏醉酒淋漓墨而今且對聚星堂上賔客
　　　沁園春(夀婺州陳可齋九月七日/)
四海中間第一清流惟有可齋看平生踐履真如氷玉
雄文光燄不涴塵埃元祐諸賢紛紛臺省惟有景仁招
不來狂瀾倒獨中流砥柱屹立崔嵬　掛冠有請髙哉
但清廟正需梁棟材便撑舟野水出航巨海有官鼎鼐
無地樓臺製菊齡髙看萸人健萬頃秋江入壽盃經綸
了却馭風騎氣閬苑蓬萊
　　　滿江紅(壽鄧法曹/)
仙苑蟠桃恰則是而今初熟王母遣飛瓊捧獻絳金紅
玉笑把九霞鸞鳳斚滿斟七寳蒲萄醁為長庚此日自
天來慇懃祝　仙子唱長生曲仙客獻長生籙活千人鄧
禹隂功俱足五鶚早呈公府剡萬羊自有中書祿更從
頭安享八千年人間福
　　　沁園春(夀張府判夫人/)
梅笑東風只兩日間又新嵗華有玉龜阿母獻三蟠實
蘂宫仙子飛七香車春滿蝦簾雪晴鴛瓦牕户非煙籠
翠紗萱堂上看衣翻戲綵觴捧流霞　君家元是仙家
㡬度看菖蒲九節花來劔池丹井平分風月一溪流水
猶泛胡麻夀慶千秋榮封兩國綠鬢猶深楊栁鴉長生
藥在蓬萊頂上不必丹砂
　　　水調歌頭(夀趙宰/)
桃李河陽縣春又到花枝先庚三日鰲山晴雪放燈時
金宿争華玉婺來入仙閨清夢光動綉湖西人物東都
令句法晚唐詩　兩年春三種異十般竒朝天近也紫
泥催起舄鳬飛總羨童顔綠髮榮綰金魚玉帶日侍赭
黄衣來嵗𫝊柑宴人在賞花池
　　　水調歌頭(夀趙倅/)
㣲雪弄新霽寒月上初弦長庚入夢間生采石錦袍仙
分得天孫雲織掣斷麒麟金鎖來自玉皇前丹升凭泥
軾風月興無邊　詔書來催入覲占春先栁邊花底細
騶輦路響鳴鞭榮侍金鑾殿上更向沉香亭北半醉拂
華箋來嵗今朝裏人在八花磚
　　　滿江紅(送郡守美任/)
萬里西風吹送到五雲鸞紙催促文章太守入朝花底
清節髙横秋一片仁風散作春千里漾恩波溶泳錦江
中深如水　難臥轍留行李但側聽星辰履看麒麟案
側即催榮侍紅藥香中翻詔草紫薇影畔裁詩綺更宸
旒已自覆公名金甌裏
　　　沁園春送(權倅許張幹/)
萬里清風吹送錦帆入南浦雲看拂天旌斾攀留不住
迷津舸艦歌舞相迎二許家聲三洪地望今代風流第
一人蜚英早合詞林視草書閣翻芸　飛芻逺餉三軍
特借作紅蓮入幕賔把西山暮雨暫時收捲荷山明月
小試平分甦醒枯魚剔除深蠧箇是人間有脚春難淹
久看詔催入侍香案麒麟
　　　水龍吟(癸丑五月致政生日在京作/)
芰荷香雨初收竹風槐日凉清曉年年祝夀今年更比
常年時好教子收功五雲金殿初承親詔早臚𫝊三日
夀稱千嵗多應是如公少　遙想夀椿堂上飲霞觴捧
孫㣲笑已見兒榮更看孫貴茅分蒲召上第歸來綵衣
挂綠蘭堦生耀九霄中一㸃光明夀星髙照
　　　沁園春(七月朔夀盧守/)
一葉新凉又是西風吹轉素商攬玉壺英氣鍾為人物
銀河精采融作文章司巧天公攙先七夕分付天孫雲
錦裳騎龍鳳自九霄飛至萬丈光芒　早年奏賦長楊
飽挹盡瀛洲風露香問石渠天祿借將班馬荷山錦水
暫作龔黄藥省春風薇垣夜月令佩僊花侍玉皇明年
裏飲夀椒何處宣勸持觴
　　　沁園春(夀陶守/)
鶴髮鴉髫歡捧霞觴酌丹井泉慶湘山峯頂飛來古佛
劍池洞裏活底神仙春雨慳時千金斗粟民仰使君為
食天公知否只活人隂徳合壽千年　寳猊香噴沉煙
環艷翠明紅擁壽筵最一般竒特鳳雛新貴斑衣綠綬
光彩相鮮帝命師臣欽哉有子飛詔看看又日邊黄封
酒到明年今日中使傳宣
　　　沁園春(夀王髙安七月二十八日/)
超逸天才文如三松詩如盧溪自白蓮賦就已髙聲價
梅花句出逺見襟期玉塵精神瑤林風韻雪裏神仙
小氅衣緱山夕已再經旬浹戲鶴重歸　花間鳬舄輕
飛便一似元規報十竒最風流膝上雙親未老三槐手
種分付佳兒又想夷吾帝恩王某鈞軸舍人知未遲長
生藥在玉盤麟脯瓊苑蟾芝
　　　沁園春(夀楊帥參十月生次日子之官/)
摘玉蘂梅泛金葉蕉祝公夀齡筭今年比似常年夐别
翠煙紅霧香藹門屛鳳詔雲霄龍光牛斗輝射南州孺
子亭看看是伴元戎小隊花栁郊坰　傳家有子明經
渾不要黄金遺滿籯向月中傳與一枝仙桂襴斑衣上
更著袍青明日𤓰期今朝椿壽好醉芝蘭玉樹庭公知
否老人星一㸃映泰階星
　　　賀新凉(送易子炎運幹之任/)
冷眼三邊處喜舍人水濵躍馬上京西路三國英雄千
載矣形勝依然如故這勲業向誰分付袖裏翰林風月
手也何妨戮力風雲䕶談笑暇詩吟過　峴山㡬載無
人顧幸如今剪除荆棘掃清飈霧換得東南新局面政
欠十分著數筭人物須還羊杜玉帳籌邊機會好把規
模趲出中原去天下事書生做
　　　沁園春(夀程丞相/)
崧岳降神昴宿宣精挺生偉人整淳祐乾坤浸如嘉祐
太平事業了却端平扶日中天拱辰北極一洒甘霖埃
霧清春寰海聽農歌載路邊柝沈聲　旂常萬世勲銘
便與國無窮垂令名似青山流水洓川賢相黄花晚節
魏國元臣五緯芒寒六符色正輝映老人南極星蒼生
福開八荒夀域一氣洪鈞
　　　沁園春(夀賈丞相/)
章武中興淮蔡欲平晉公已生信天生英傑正為國計
擎天著柱要自支撑萬里長江古稱天險去嵗裏風濤
忽震驚公談笑把雲腥霓翳一日都清　歸來奠枕于
京有輝煥明堂前一星稱衮衣廊廟楓宸眷寵綵衣公
府萱砌春榮著片公心辦雙明眼長與羣賢扶太平無
它願植萬年宗社萬古功名
　　　沁園春(夀陳中書/)
湖海元龍逸氣飄然可百尺樓愛文光萬丈星辰絢彩
爽襟一掬風露澄秋衘字氷清班心玉立海内而今第
一流繙書了紫薇花浸月夜攬詞頭　著身已是瀛洲
問更有長生别藥不是生來已帶神仙道骨毫端自有
富貴封侯拜賜黄封承恩青瑣見説香名又覆甌從今
去了福公事業從赤松游
　　　沁園春(夀趙倅/)
道骨仙風海上騎鯨端是後身把銀河天巧鍾為文采
劒津寳氣融作精神壺玉儲氷掌金擎露胷次全無一
㸃塵年年裏早花朝六日長慶生申　箳篁濯錦江濵
人盡道如公清最真合沈香亭北金牋奏曲恩披獸錦
醉拭龍巾泥紫頒來梁黄飛去自是八花磚上人從今
後看大鈞播物萬象皆春
　　　沁園春(餞張倅/)
明月扁舟輕逐江鷗翩然賦歸任顛風掀舞濤山浪屋
少須平定一碧琉璃栁絮浮雲有無根蒂到底不磨真
是非呵呵笑笑人情似紙世事如棊　宜堂事事皆宜
把杯酒論文更有誰記風雲滿席吟情浩蕩龍蛇滿壁
醉墨淋漓别後相思有書寄否春在梅花第一枝重相
見約栁堤撑舫竹閣尋詩
　　　沁園春(送友人歸蜀/)
拂劒整裝光射紫霄斗牛色寒大丈夫不作兒曹離别
何須更唱三疊陽闗晝錦還鄉油幢佐幕誰道青天行
路難從今去聽聲名燄燄飛動岷山　征途少飲加餐
要做取功名久逺看捲長風吹醒劒閣雲氣更須砥柱
三峽驚湍聞道槐庭已登安石此去須彈貢禹冠明年
裏踏梅花有分相見長安
　　　聲聲慢(和徐同年梅/)
江涵石瘦雪壓橋低森森萬木寒僵不是争魁百花誰
敢先芳氷姿皎然玉立笑兒曹粉面何郎調羮鼎只此
花餘事説甚宫粧　松竹嵗寒三友恨竹汙晉士松涴
秦皇雪魄氷魂回首世上無香西湖有人覓句但知渠
清淺昏黄竒絶處五更初裏横月帶霜
　　　栁梢青(憶西湖/)
長記西湖水光山色濃淡相宜豐樂樓前湧金門外買
箇船兒　而今又是春時清夢只孤山賦詩綠蓋芙蓉
青絲楊栁好在蘇堤
　　　賀新郎(憶别/)
薄晚收殘暑嘆西風暗換流年又還如許鴉背斜陽初
斂影雲淡新凉天宇人袖手闌干凝竚鄰笛喚將鄉思
動聽愁聲又入梧桐雨秋到也尚羇旅　故人只在江
南渚想應嫌久戀東華軟紅塵土寄逺裁衣知念否新月
家家砧杵魂夢想鵞黄金縷雁影不來天更逺寫書成
欲寄憑誰與知客恨兩蛩語
　　　賀新凉(程秋幹席上作/)
牕月梅花白夜堂深燭搖紅影綉簾垂額半醉金釵嬌
映座寒處也留春色深意在四絃輕摘香塢花行聽啄
木翠㣲邊細落仙人屐星盼轉趣嬌拍人間此手真難
得向樽前相逢有分底須相識愁淺恩深千萬意惆悵
故人雲隔怕立損弓鞋紅窄換取明珠知肯否綠牕深
長共春憐惜休惱亂坐中客(妓喚惜善琵琶/)
　雪坡集巻四十四
欽定四庫全書
　雪坡集巻四十五
　　　　　　　　　　　　　宋　姚勉　撰
　　樂致語
　　　郡守勸駕樂語(代作/)
大比興能荷嶺萃多才之盛嘉賔式燕芝堂列四座之
英秩秩初筵津津喜色省元學士工磨月斧巧織雲裳
經學淵源𣲖接廬山之舊詞華藻麗燈傳渤海之遺藉
甚月評偉哉時望蜚聲米廪一鶚横空較藝棘闈八龍
得雋天族倍七賢之盛星臺聯三秀之榮桂子香飄共
登秋賦梅花信早齊報春魁我判府六館俊流雙旌間
氣羲爻得趣密傳家學之精佛閣題名早繼世科之選
元是蓬萊之佳客來為道院之主人適當勸駕之初大
舉吹笙之禮府判黄石髙弟梓潼後身檄捧星臺心授
文章之印書題天姥手提人物之衡竚看北闕之軒騰
盡是東君之吹送玉京馬蹄疾齊觀上國之光錦水市
河連好應倫魁之䜟輙呈口號上奉清歡
　主人合作紫薇郎引領羣仙覲玉皇滿袖風雲生羽
　翮排空牛斗避光芒錦江家䜟聲名在金榜巍科姓
　字香典貢春官來嵗事芝香趣下瑞芝堂
　　　新婚致語(鄒娶陳/)
新陽七日已欣寒谷之回春和氣一天快覩徳星之聚
夜艷神仙於華屋秩籩豆於初筵喜色盈門歡聲溢座
恭惟嘉賔上舍學士太丘徳宇拾遺文章傳家有狀元
之榮宰社見宰相之志襄首奮翼合直上於玉堂吐氣
揚眉即横飛於璧水相攸慶燕得婿如龍舉鍼子送女
之儀結女叔來聘之好次賔學士中庸世學安定家傳
謝砌玉芝竇庭丹桂曾快鶴書之捧即榮蟾窟之遊協
諧卜鳳之祥整頓驂鸞之駕在座親賔晉秦懿戚劉范
世姻綸巾公瑾之風流錦衣買臣之富貴導引得仙遊
之樂笑談開釀禁之嚴髙朋雲集於玳筵雅論風生於
玉麈我東道朝奉道鄉直節齊國髙才子舍聯輝五鳳
之羽毛絢爛孫枝挺秀八龍之頭角峥嶸欲早見於曾
𤣥乃榮聫於姻好卓以西雍之人物副兹東坦之聲名
榮遂結䄜同諧合卺鳳駢鸞駕月宫擁仙子之來龍燭
鴛屏雲漢慶星郎之會大開宴席永締歡盟愛日烘晴
祥煙藹曉松耐挺嵗寒之節梅嬌漏春信之香歌遏行
雲舞翻回雪祥光院宇今年小慶於登科喜色門闌來
嵗聫看於升舍某厠身樂部拭目清歡欲展心私上呈
口號
　珠簾綉幕藹祥煙合卺嘉盟締百年律底春回寒谷
　暖堂間夜㑹徳星賢綵軿牛女歡雲漢華屋神仙艷
　洞天玉潤氷清更竒絶明年聫步璧池邊
　　　對㕔樂語(丙辰春再娶/)
韶天明麗慶人月之重圓魁宿熒煌聫使星而髙會新
鳳鳴之諧叶隆燕衎以綢繆西位郡馬上舍邾國故家
道鄉雅望名蜚璧水咸推天子之門生身娶瑤姬自是
人間之禁臠早具龍頭之眼親調麟角之膠苗夫人不
識韋臯俗何足怪相里氏皆輕杜衍君獨不然力主嘉
盟遂脩前好次位直閣機宜竇山丹桂謝砌玉蘭衛女
問我諸姑曾作齊眉之偶莊姜以為己子亦求坦腹之
賢凡而汶上之田猶是奩中之物特聯星轡來衛雲軿
狀元節判正字著郎揭日貴名薄雲髙誼杏花十里豈
無可娶之公卿桃葉同根但欲尋盟於姊妹不矜新進
士寧作小姨夫洗簡畧之陋風復婚姻之古禮玉鞭親
迎翟茀同歸洞房燭金榜名世間固有帝京遊鳳樓許
天下無雙即看魚軒同登龍禁東位新恩待除郎中奕
世狀元之系西江夫子之孫策對楓宸行矣家氊之又
復袍争草色煜然棣蕚之相輝賔在秩筵主臨吉席翠
袖紅裙之歌舞瑤琴寳瑟之賡酬揮玉麈以生春飛羽
觴而轉月三魁兩娶未多前輩之風流一日九遷同享
長年之富貴某等欣逢盛事請播伶歌
　洞房華褥綉芙蓉惹得天香馥正濃鳳觜續絃新跨
　鳳龍頭有婿又乘龍人間二月春光好魁下三台瑞
　彩重酬勸不須辭爛醉詔書已下紫泥封
　　　女筵樂語
雲英以樊夫人而婚既成絳雪玉巵乃西王母之女同
宴瑤池偉佳婿之乘龍艷華堂而式燕西位郡封秀鍾
豐水系出蘇臺姪其從姑若莊姜之已出妻之以子自
孔氏之兄來睠言騶谷之外家早識龍頭之英物自合
絲鞭之久接何遲玉鏡之重婚洞房花燭金榜掛名恰
逢盛事綉褥芙蓉門闌多喜來主嘉盟親飭魚軒俯驂
鸞馭次位宗姬銀潢衍慶玉葉分香富貴生諸王家猶
勤婦道舉動得内宫體恪奉母儀族黨稱賢閨門有則
齊姜繼晉皆由夫子以拜成姬氏如秦宜爾碩人之借
重况蘭閣乃齊年之姑㛐而棣樓又平日之師生契同
何止於四般將送遂煩於百兩狀元新閫夫人行雲態
麗詠雪思髙清談謝道藴之風妙墨衛夫人之法女科
若有亦當為天下狀元仙骨非常不肯嫁世間凡子曽
許盧魁之上第遂諧歐九之繼姻寳鑑重圎膠絃再續
小喬初嫁添羽扇之風流京兆新粧覺蛾眉之嫵媚東
席恭人參軍令女刺史親孫七袠開年綠鬢朱顔之如
舊九宗拜長藍袍紫綬之盈前引領瑤姬主張玳宴淺
斟低唱恰當芍藥正開庭更勸迭酬笑指蟠桃同祝夀
某舞慚趙女歌遜秦娥上對芳筵僭陳斐韻
　馬前喝道狀元歸舊婿重新此事竒駕鶴驂鸞來錦
　水烹龍炰鳳宴瑤池滿斟蕉葉融春色共指蟠桃祝
　夀期後會相逢定何日玉郎承詔入京時
　　　禮席致語(鄒宴姚代希聖作/)
月娥來瑞天香新動於姚花星使逺華春意頓回于鄒
谷駐金環之壓轡開綺席以飛觴式燕又思乘龍有喜
恭惟西位親家狀僉温襟玉粹逸調金聲為𢎞文學士
之孫箕裘不墜生奕世狀元之里衣鉢攸歸仁聲焯著
於一鄉義概洽聞乎九族勤厚嫁孤之意尊光送女之
行燕山主族之昏遂登諫議姑蘇有姻則助終秉政鈞
髙掩前聞聳觀盛美我東位族長朝奉髙年重望碩徳
耆英平糶濟人為鄉間之司命公心服衆真宗黨之主
盟深種善根力行好事未論兩家之閥閲且誇一様之
胸襟世兹劉范之婚姻美矣東南之賔主相與醉此琉
璃鍾琥珀濃何以報之錦綉段青玉案某等叨居樂部
敢獻伶歌
　月姊當年付桂香君家上第綠衣郎祇今盛事追龍
　首又此佳占叶鳳凰暖律潛回燕谷冷名花盡壓洛
　城芳從今不把朱陳説百世姚鄒話柄長
　　　女筵樂語
結婚鼎族上尋姊月之歡盟送女衡門欣迓從雲之仙
隊鸞軿戾止燕席綏之恭惟西位懿徳春温清標玉潔
派松垣先生之族系久熟家傳嫓竹樓夫子之孫枝咸
推閫範慶鍾猶子禮重送門凡季蘭女職之修皆伯氏
姆儀之訓我東位里稱賢母胄出名門有女不與凡兒
㑹得龍頭之婿擇婦必於儒族遂諧鳳卜之緣二姓綢
繆四筵歡洽花簪王母艷瑤池玳宴之春桂近嫦娥看
綵砌藍袍之耀欣逢盛事敢獻俚辭
　瑤姬來自狀元家真是姚黄第一花玳席艷開春富
　貴魚軒榮駐逺光華梅梢欲動朱簷雪竹葉微潮玉
　臉霞正好留連長夜飲未須催整七香車
　　　郡守宴狀元樂語
竹州出狀元果應市河之䜟道院迎仙客真為珂里之
榮簾幕捲以争看山川為之改觀一時盛事萬口歡聲
恭惟府僉狀元正字氣蓋諸公眼髙四海兒童走卒皆
知雪坡之名弟子諸生㡬坐春風之裏信所謂國人之
彦是宜為天下之魁千佛首題九重親擢虎榜首登鳳池
身到獨誇地位之髙龍頭春重鶴髮恩深兩副君親之
望行看金甌之覆益增瑞郡之光恭惟府判華文郎中
董試有功得人報國以堂下之言知鬷蔑於舉子之時
識富公望著箳篁半刺平分於風月手提衡鑑八元髙
舉於雲霄故今為首唱之英即向者吹送之力而我判
府秘書寺丞胸涵星渚肩拍盧山衣鉢親傳早䇿楓宸
之第觚稜入夢佇回荷槖之班惟此邦文宿之加臨故
今嵗魁躔之轉現氣類相感不自後不自先賔主交歡
醉言歸醉言舞共飲西湖風月相期北漢星辰笑紅綾
餅餤之曾嘗記黄甲姓名之如舊清歡卜夜暖氣排冬
成此一段風流何惜十分酩酊玉勒成行狀元過此日
親逢沙堤新築宰相行他時並命某等縻身樂部拭目
台躔輙貢俚言仰陪芳宴
　㡬多文士踏槐黄實出倫魁在瑞陽千古河連留地
　䜟一聲臚唱破天荒金釵笑擁龍頭客寳篆濃薰燕
　寢香方國薦賢蒙上賞匪晨有詔下芝堂
　
　
　
　
　
　雪坡集巻四十五
欽定四庫全書
　雪坡集巻四十六
　　　　　　　　　　　　　宋　姚勉　撰
　　疏語
　　　太平興國寺再建浄土院接待榜
　昔日龍舒居士王公日休勸人念阿彌陀佛早修西
　方浄土謂一人念佛則彼處生一蓮花標其姓名身
　後即生其上此最是誘人為善之說然世人多不之
　信蓋有其故試相與言之極樂國不知有否果有之
　必在西方嘗以漢書考之張騫奉使西域有所謂身
　毒國注云即今天竺國佛經載釋迦如來嘗在天竺
　國及舍衛國説法則佛之所在是即佛國矣漢張騫
　曾到唐時三藏𤣥奘師往西國取經亦曾到雖曰佛
　國佛則久遷化矣但其佛法存耳天竺國及舍衛國
　雖與中國異亦是山川土地耳漢張騫唐𤣥奘初不
　見有所謂蓮花及人姓名標其上亦不曾見中國有
　何人死後生在彼處且張騫及𤣥奘之游也經歴多
　少險難方到其處今中國之人在生曾逺遊者不過
　千百里又逺則萬里亦有一生不曾逺遊者亦有一
　生身居鄉落足不到州城府治者在生且如此則百
　年以後當生極樂國不知自何門而出何路而往何
　人為之指引何人與之糧食又何以能越險難借曰
　善念䕶持菩薩接引假如有十萬百萬人念佛皆當
　生浄土不知還有十萬菩薩百萬菩薩接引否盡中
　國人念佛生浄土西域小國能容之否又不可云佛
　國之外别有淨土也何况蓮花為物中國亦有之
　花葉根莖甚脆而薄人何以生其上縱生其上無屋
　宇何以庇風雨無几席何以供坐臥此皆誕謾恍惚
　之説立為此説雖欲化人人亦不信縱可化愚人亦
　不可化達者然則無浄土乎曰有諸佛教人只要清
　浄心地耳心地清浄即是西方浄土樂道無憂即是
　極樂世界七情不染即是七寳楊枝八難不侵即是
　八功徳水貪愛之中頓回淡泊嗔怒之際忽放清凉
　即是猛火生蓮花愁憂煩惱攝之以順乖争凌犯處
　之以和即是地獄化為天堂與人慈悲方便念念誠
　恪實地修行即是黄金為城琉璃為路故曰苦海無
　邊回頭是岸又何必外求極樂國也哉世之人不問
　賢聖不問智愚不問老幼皆同此純粹至善之性同
　此一性故皆同此理理之所在無今古無壊爛故曰
　常住以理曉人人心同之人誰不信故今日普化十
　方重建太平興國寺中一浄土院以間接待不敢再
　以人所不信之説相勸告只以人所同信之理相勸
　告也浄土院舊有之南渡建炎兵火遂成廢壊浄土
　之院雖廢壊而浄土之名與浄土之地則未嘗廢壊
　也今欲復興建之不欲只作尋常應奉香火院念天
　下皆有接待獨吾鄉無之近年雖有欲建立者然未
　有成就無他斬新建立平地上起風濤不如興舊起
　廢之為順也接待一寺所以苦欲建立者亦無他意
　但念人之常情飢則思飡倦則思息垢膩則思浣濯
　假如自己出在外方䟦草涉水梳風櫛雨正此勞苦
　糧食且盡忽得一處號為接待不必糴而自有為之
　置食者不必賃而自有為之設榻者不必歸家而自
　有為之浣濯者到此地心豈不樂推已及人則人之
　在外者亦如此矣故今欲復興建太平興國寺浄土
　院以為此舉一可以修復破壊之處一可以普利雲
　水之計吾鄉佛國人有善心將共發歡喜心而成之
　矣今所欲成者乃欲建一水陸堂以為并包兼容之
　地建一藏殿以為運轉無窮之本緣雖大而易就事
　至簡而易行衆力為之不日成就今諸處建法堂建
　藏殿者甚衆尚皆蒙衆力喜捨况此欲濟人利物者
　哉人孰無是心哉或謂作善事可以求福此却不必
　論作善降之百祥積善之家必有餘慶善與福慶是
　一類事作善自是有福但不必求福耳不求為功而
　功立則功大不求獲福而福至則福大浄土既成善
　心堅固家家菩薩人人諸佛和氣薰蒸風雨調順國
　泰民安公私清吉則浄土極樂國世界只在眼前不
　必求之西方矣湏至榜示者
右伏以西方浄土不離當處一絲毫南寺伽藍包盡河
沙千世界拈起舊時公案鼎新今日家風要敞開廣大
道塲不是作尋常律院運天龍寳藏轉法輪即轉食輪
開水陸法堂無人相亦無我相普接十方雲水衆不問
四海江湖人來不拒去不追困則眠飢則食綠楊枝時
時甘露青蓮花步步人天發三菩提心脚跟下雙修福
慧飲八功徳水眼孔中便放光明衆力維持一時成就
萬年不朽大地無邊壯觀重新恢復南渡建炎之氣象
皇圖仰贊輝煌太平興國之規模昭掲通衢明知此意
　　　建浄土院疏
　吾州南招提舊有浄土院太平興國中諸刹一時建
　兵戈偶煨燼刼變法不變公案拈復新火裏優鉢現
　今當如是觀廣大作方便中開水陸堂日日法輪轉
　雲水任去來救度十方徧佛日耀萬古清風生八面
　須憑歡喜捨成此廣大願人生天地間石火與迅電
　及茲强健日宜作最上善各生慈悲心勿作人我見
　歡然施財力成就速如箭福報當不虛愈施愈充羨
　説偈恐未周更作儷語勸
右伏以一片閒田㡬度賣來還自買千年公案這囬拈
出又重新壯觀復興家風大振堂開水陸普資百千萬
億衆生藏湧龍宫一轉五千四十八巻成此無邊功果
是名最上福田衆大檀越維持一刹那間成就四通八
達不妨舊店新開一日三飡要使飢人飽去請揮椽筆
速注寳銜
　　　太平寺内宫建法堂疏
内宫立院招提中最號清幽外䕶有人刹那間復新剏
建締雨花之梵宇紆巻葉之回廊金雞銜粟於香積之
厨玉猿獻果於法王之座密隠禪房花木静依野圃松
篁衲被都蒙自可焚香宴座竹笻來訪也能燒葉煎茶
福有所歸是當必捨
　　　天慶觀建梓潼殿疏
居梓潼七曲之山素昭靈響司桂祿九天之籍實主榮
通在他邦皆有於行宫宜此郡欲興於盛觀惟茲新瑞
素曰蜀江既山川英秀之同乃仙聖棲遊之素用裒衆
力共建真祠就天慶觀寮取自天有慶之義號文昌道
院為斯文大昌之符振作儒風主張吾道庻咸知於嚮
慕以益勵於踐修校徳行校隂功有如揭日出狀元出
宰相式應連河
　　　南道堂作雲堂疏
天道逍遙自有八景煙霞之趣人間遊戲可無十方雲
水之居開敞琳堂欣迎羽駕鼓琴敲筑招鳳喚龜煉鼎
燒丹驂鸞馭鶴朗吟過玉沼髙臥看青山道人瀟洒清
幽施主康寧富壽翠梁玉棟何須桂館栢臺玉鎖金龕
便是蓬萊方丈
　　　化三官殿䟽
三元考校無非摠攝於三官一念皈依自可興成於一
殿燈龕花几經巻香爐日修崇奉之儀天與康寧之福
圓成道果又何止百千萬年廣大善根不必齋正七十
月
　　　建五雷醮疏
雷乃發聲將屆震驚之候人誰無過盍殫禱謝之誠爰
合羣資共修清醮里閭安泰民所欲天必從稼穡登豐
今以始嵗其有請揮椽筆齊注寳銜
　　　蓋飾澄江橋疏
跨虹脊於雙堤已誇偉觀甃龍鱗之萬瓦要著新功了
茲一段因緣做箇十分結果惟暨茨惟丹雘如跂翼如
翬飛大手周全即時了當揮金喜助真成元凱立橋衣
錦榮歸自有相如題柱
　　　内宫寺求僧疏
風雲借便即成變化之鯤鵬雨露沾恩須作峥嶸之龍
象全憑傳世寳為覔䕶身符倘蒙檀越垂慈即以比丘
得度掀翻席帽圓殿前剗草之機分付金欄結會上拈
花之笑學佛便成佛知恩必報恩振太平千載遺風做
錦江一段勝事請揮大手特注芳銜
　　　興善院求僧疏
捨妄趨真即日脱皮換骨超凡入聖自今圓頂方袍大
檀越不吝千金小沙彌頓成三寳種果得果知恩報恩
　　　余師姑募緣祠部疏(并序/)
　本寺尼童妙清欲謀圓頂尚欠方兄須有富人為成
　妙果謹持短疏遍扣髙閎一筆周全三衣具足
禮釋伽佛子為師因比丘尼身得度欲成正覺願了良
因水到渠成花開子結定憑傳世寳為覓䕶身符若得
都茶場官會八百千便有文思院勅綾三四尺花生筆
底草剗殿前發歡喜心現圓滿相盡在金多長者重興
鐵磨家風
　　　帖請瑩和尚住成覺
松楸在望可勝瞻戀之懐香火結緣盍選精䖍之主乃
眷靈峰山寺舊為成覺道埸昔妙光禪中之宗師實先
君方外之伴侣祐典座得溈山地兩脚踢倒浄瓶兒龎
居士叅馬祖禪一口吸盡西江水風松雨檜皆談般若
雲溪月嶺普現全身生為杖屨盤礴之鄉歿作冠劍奉
藏之所立無縫塔占最髙峯鹿不犯栽虎當巡境自古
佛寂滅而為樂覺此山撑住之少人魔弱成强賊來欠
打立得毗盧頂𩕳可無硬浄脊梁恭惟瑩公和尚苦志
修行道心堅固利刀在手要斫開荆棘叢林把茅蓋頭
便立起旃檀境界㡬載精進總持之力一片慈悲供養
之心昨者不憚勤勞力開荒翳非求自利欲結衆緣大
展開我菩薩家風真踏得老和尚脚歩謹扳洒掃便請
承當變近來俗漢規模切莫闗門喫飯立從前道者活
計直須如地鋪心為諸天供佛齋僧為檀那種福添慧
常惺惺如猫捕䑕要防寇盜來侵獨堂堂似虎靠山休
被鬼神覷破我來廬墓山後結庵仰看雲俯聽泉許多
快活晝訪茶曉隨粥好伴清閒若夫萬象髙燥地之營
一札功徳林之賜罔極昊天之欲報尚期異日之可為
猛辦堅心共圖勝果名垂不朽利及無邊佛法後付國
王大臣熟思印記峰寺中甲天下竒秀更著琴書象駕
入山龍神䕶法
　　　為梁道士撤土
平生盃酒不隨浮世塵埃一瓣心香只為帝君殿宇如
何羽化遽爾仙遊倘非去三清境上作妙行真人即是向
七曲山中做侍香童子一靈不昧萬古長存聽我贈言
為君撤土大衆畢竟末後一句作麽生道咦九轉丹成
無罣礙飄然直上蔚藍天
　　　解道和尚出塔緣化疏(解號妙光/)
　妙光和尚願力𢎞深初在藥山悟明祖意脅不沾席
　二十餘年末後廬阜山前爛泥田畔遇大質禪師深
　錐痛劄三際俱縱自此機鋒掣電拈出如來向上頂
　門一竅接物度人發明心地者甚衆不肯出世住院
　自向靈峯卓庵丙午嵗偶駐錫錦江崇果院中忽於
　三月七日沐浴辭衆端坐説偈而逝衆信就立塔於
　崇果遺言後當出塔復歸靈峰時節到來今欲迎歸
　本山建塔院立法堂崇奉香火永鎮山門仗十方之
　主盟立萬世之標榜功徳圓就福報無邊
伏以六祖真身亘古鎮南華法窟育王舍利至今留西
浙名山况此妙光重來古佛瀾翻舌本掣電轟雷鐵打
脊梁撑天拄地百尺竿放身捨命十字街運水搬柴大
振宗風普沾法雨孤獨園中方談般若䨇林樹下忽入
湼槃直成無上菩提不比等閒坐脱雖然是不曾生也
不曽死誰知道恁麽去解恁麽來石縫裂開彌勒這畨
重出世寳輪撥轉觀音無刹不現身曾有遺言後當出
塔因緣啐啄時節到來直教今古播揚免使兒孫覆盖
當場獨露幻身原即法王身遍界不藏非相是名真實
相放光動地返本還原永鎮山門謂似龍歸大海共成
勝事莫教鷂過新羅成大莊嚴是真福徳
　　　水陸孤魂榜語
人人本具無非諸佛如來念念差殊遂有天堂地獄汝
今諦受吾為敷宣諸佛子等覺性本圓善端均足只為
迷聲戀色遂皆背覺合塵貪嗔癡愛那箇能除酒色財
氣是人皆犯不敬佛法僧寳不悟幻化空身漂蕩愛河
拘纒業網一旦眼光落地神識飄風各隨所造之業因
遂致墮生於惡趣舉目是刀山劒樹更無酒肆茶坊轉
身逢馬面牛頭不見栁腰花貌動經歴刼無有出期豈
知死後三塗皆由三毒生前十惡即是十王若能悟妙
静明心又安有虛妄惡業欲與懴滌普遂超生今遇平等
之筵普設無遮之會解寃釋結破暗開明飽汝以百味
珍羞永除飢渇濯汝以八功徳水頓使清涼各宜聽法
聞經莫不回心向道衣中認寳火裏生蓮證無上佛果
菩提超有漏人天福報罪花彫落翻身跳出鬼門闗心
鏡圓明舉足同遊華藏海
　　　孤魂浴榜語
萬刼皆空本來無垢一塵不染即是真如各發三菩提
心來浴八功徳水脱離苦海超出愛河放寳光於佛殿
中現真人於肉團上光爍爍露圓通妙相赤洒洒證清
浄法身忽悟本因快似䟦跎尊者既無欲染便見釋迦
如來
　　　市心重建觀音閣緣化榜語
　觀音菩薩者人稱其名號或繪塑其容像隨即現身
　而為説法普陀落伽旃檀紫竹不離當處常在目前
　是以人天悉加崇仰四衢通透八面玲瓏晨鐘雷轟
　警醒羣夢夜燈月照燭破冥途天香寳花莊嚴供養
　鎮妖壓厲滅罪消災年糓豐登國土安泰功徳無邊
　不可思議嵗在辛巳祝融扇災真如法身雖無虧損
　有漏勝果悉歸太虛成毁有時興復有數重新建立
　與舊奚殊今欲普化衆緣鼎創偉觀作大功徳普利
　四生凡在見聞悉當喜捨造此閣已復度一僧崇香
　火為國焚修祈年豐稔此閣成就豈徒美觀禪衲律
　僧經社道友或此習定或此誦經隨所修為種種方
　便所宜捨施成就良因隨意結緣隨緣獲福證無上
　道皆自此中昔有僧問一善知識如何是佛荅云於
　紅塵閙市中急著眼看去僧不會今於十字街頭重
　建觀音寳閣震大法雷雨大法雨東方既明市井闐
　擾歌哭笑樂忿怒喧啾車馬徃來商賈貿易争財奪
　利逐色隨聲正恁麽時業識茫茫塵勞衮衮忽然舉
　頭見此寳閣屹然不動六根瑩浄心地清涼如火裏
　蓮如紅爐雪豈不快哉妙果無邊不可蹉過欲宣此
　義榜語凟陳
十字街頭正好修最上福萬家叢裏豈無有箇中人欲
觀音菩薩好展神通必多寳如來先開方便天飛傑閣
普鎮妖邪雷吼洪鐘盡驚醉夢各宜喜捨便要速成浮
世須臾何必去電中捉影福緣成就大家如火裏生蓮
三寳證明萬年香火
　　　經藏院緣化建輪藏疏
三禪二十四律太平以經院居先一藏五百餘函般若
指金剛為最自大唐元和之際興論師説法感頑石㸃
頭迨聖宋淳祐之間弼副正垂慈從定門開眼藏無樞
而欲轉堂布施而可營重開香澗湔霜花再整脩廊巻
風葉多多益辦非由外處得來種種莊嚴皆自吾心流
出是名不住相布施方稱沒童人提持㸃生鐵為黄金
取青紫如拾芥
　　　太平寺化緣填溝栽松疏
塞塹填坑且要一般平等深根固本直須萬古堅牢作
檀那實地工夫祝聖主齊天夀筭履平若砥欲四方皆
嚮道之民福茂如松願一世在躋仁之域
　
　
　
　
　
　雪坡集巻四十六
欽定四庫全書
　雪坡集巻四十七
　　　　　　　　　　　　　宋　姚勉　撰
　　祝文
　　　西澗書院祭魁星
維斗有星第一曰魁上拱紫微旁列三台司文之權光
芒昭回鬼斗入夢先兆有開偉茲澗堂鳳山崔嵬江湖
川閩雲蒸英才有詔興賢士争踏槐邀靈于星文刃恢
恢秋風聯韉鈴聲喧豗春榜蜚英禹門之雷昨庭唱臚
百花之梅萬里榮途瑞慶大來徼福投誠尚相之哉
　　　正誼書院祭魁星
魁第一也北斗七元在天為衆星首而魁者乃斗之第
一星也魁之枕參則曰參首杓之擕龍則曰龍角東蒼
龍角亦二十八宿之第一星也杓之所擕猶第一宿而
况魁乎魁傑立名取象在此前輩有言曰科第當作狀
元仕宦當作宰相學術當至聖人言皆當為第一也士
之逺大自期立志要當若是此吾正誼師友平日之所
講明也嵗壬子詔賔興壬為天一子首十干明年癸丑
丑為斗牛分魁兆開矣維七月朔乃三秋之第一日用
率衆俊蕆禮大魁神之相之貢于鄉若漕第于太常䇿
於大廷使臣正誼之人皆第一自此卓然為第一流人
物于斯世維魁星實照臨之
　　　賜第後謁先聖
子路問事君子曰勿欺也而犯之臣等日奉對于大廷
弗敢背先聖訓盡勿欺之義抗犯顔之忠昭事君之初
也聖天子容受直言誤膺親擢臣等非敢以是干祿也
臣事君以忠願終始之
　　　兖國公
克己復禮公之學也四代禮樂公之事業也夫四代禮
樂蓋克己復禮之推耳全體大用詔後之人某等其曷
敢弗力
　　　鄒國公
先師有言曰古之人修其天爵而人爵從之今之人修
其天爵以要人爵既得人爵而棄其天爵古之人乃所
願學也今之人敢告不能
　　　西澗謁劉屯田
曰先生之志利祿秋毫先生之風廬山俱髙嗟我後人
仰止先覺富貴何榮願保天爵
　　　謁劉祕書
曰世嘗以為髙安未有魁天下者先生年十八以春秋
對為第一非魁天下乎雖然此易能也温公則從安石
則忤非不可奪之節乎力疏其蔽自攻厥非非克己之
學乎是難能也學其所難能而不止於其所易能此後
學之事
　　　謁劉檢討
曰方賊京之勢炎滃趍者其瀾倒吾知有天子不知有
權臣凜乎斯言千古可作髙山景行實獲我心
　　　謁陳宗丞
曰奉天子命為州者言政而已安及他公創始書堂講
貫理學此盛心也雖然衍文公道脉於此邦公之倡也
續文公道脉於此邦公之望也願與同志共學之
　　　乙夘秋祭魁星
某等謹以連薦早登髙甲之儀致祭于北斗第一魁星
之神曰昔在癸丑魁躔炳靈俾某駑鈍誤恩天庭此魁
非難三嵗而有魁而難者衣鉢授受猗歟聖代何僅二
堯實以兄弟首臚天朝若顥若固去華師徳父子科名
世此魁脉卓卓横浦嗣以應辰有斐師友皆第一人前
美罔專願繼芳躅尚期顯相斯文之福
　　　祈雨迎利貺
秋且成矣常暘暵之不恵厥終民且艱食邦侯迎禱亦
既感通民之望霓尤冀沾足惟王廟食茲土民恃以
天胡寧忍予俾至斯極用是肅奉珍駕徃即道宫率籲
合欽以請甘雨神旗肇舉􁌍霈隨車三日為霖豐我穡
事惟世祀之永永無斁
　　　迎龍王
大禮大川能興雲致雨則祀之瑞有神龍于潭攸宅蓋
一方之司命嵗且秋矣不雨害成焦焉弗寧艱奏是懼
比邦侯延致神御祠于郡庭亦既禱而雨矣茲百姓重
迎之道宫以祈神其矜而從所欲乎起蜿蜒于重淵布
雲雺于曾宇沛澤三日普施四郊惟龍君是望永享祀
于兹土
　　　嶽祀祈晴(此以下並代作/)
膚寸之雲不崇朝而徧雨於天下者嶽也今既沾既足
矣霖霪滋久適害嘉禾洪水屢滔尤使小民艱于厥食
吏不能乂以致暘若百姓奚咎齋心潔已祇謁于祠神
之相之易常雨為時暘以茂毓斯稼且使鰥寡罔或告
病神之貺也吏之望也
　　　利貺廟祈晴
夏暑雨小民惟曰怨咨既霖而霪將害于稼不能乂民
以臻暘若繄吏之罪惟神廟食此邦必軫念于百姓有
衆斂此常雨易為時暘自今以始嵗其有神其尚克相
之
　　　祠山靈順二廟祈晴
天作淫雨害于粢盛維吏之愆民則何罪潔蠲祇肅䖍
謁于神其排豐隆掃雲師收歛隂霔顯行清暘庻㡬黍
稷實發實秀以遂兹有嵗吏不敢忘神之徳
　　　祈雨
曰雨曰暘皆欲時若仲夏五月霖雨連作䖍謁于神憂
稼之傷神之聽之雨回而暘今兹兼旬多𤾉少雨早稼
雖登晚稻之苦載敬載肅復告于神神聽昭如終恵我
民駕風驅霆旁暢甘澤既優既渥豐我黍稷曰雨而雨
民不旱憂奚吏之功惟神之庥
　　　迎城隍祈雨
神廟食兹土福庇我民應禱如響乃夏之月迄於今不
雨苗欲槁死民將無年吏無善狀以干天和民亦奚罪
敢奉神御徃即佛宫齋精潔誠為多稼請命神其鞭豐
隆驅雲師滂施甘霔以成我嘉穀吏不獨拜神之賜千
里之民飽神之庥
　　　迎仰山祈雨
神有掌于天實職風雨稼且穡矣常暘暵之民將無以
食吏為此懼奉神主于佛宫為民請甘雨之賜轉槁而
蘇回歉而豐神反掌間耳密雲隨車涷雨洗道肅御之
初敢以此告
　　　迎龍王祈雨
噓雲吐雨厥惟神龍王實司之歉可使豐不雨月餘苗
且槁死王食是邦忍使及此敢奉神御于梵之庭靈旗
歘來駕風鞭霆載霶甘霖活我嘉穀感神之庥曷日而
足
　　　謝雨
比以亢陽日驕心與苗槁並走羣望輯而祈之神恵顧
歆甘雨隨格吏何以得此神之福我民也雖然願神其
終福之今也膏雖施而未周槁僅蘇而未澤神不福我
民無前日之雨矣神之福我民繼自今猶大有望於神
也三日以徃為霖願神其終福之豐年報功有祀典在
　　　戊午春祈雨
春事方興早乾已甚未見播種豈有收成念蠢蠢之為
氓將嗷嗷而乏食謹隨里衆䖍告穹旻雖略遂於沾濡
尚未臻於滂沛似聞旱勢逺自上京蓋千里以皆然不一
邦之獨爾臣憂惶愈甚寢食不遑深虞羣小之蔽君是
致上天之降怒自涉茲嵗益異前時日月為之無光霾
霧從而肆翳雷音不震得非號令之或乖雨膏愆期無
乃恩光之失施實闗宗社之計䀌傷畎畝之心惟祖宗
三百年積累之仁而海宇億兆姓生靈之衆咎在臣下
罪非小民矧敵國之方强賴本根之自固儻成旱勢禍
起蕭墻臣興言及兹過慮彌切上而憂國下則哀民惟
仰籲於聖聰庻可回於否運是用勤拳百拜懇切瓣香
願憫愚忱大施甘澤油然雲沛然雨盡救暵枯鼓以雷
潤以風遂通泉脉
　　　代謁先聖
仕而優則學學而優則仕聖門髙弟語也某學未克優
茍祿而仕視魯語愧矣亦庻㡬於仕優而學乎昔者子
游聞諸夫子曰君子學道則愛人某雖不敏請事斯語
　　　代謁諸廟
某公族一寒來此佐幕惟神廟食茲土祗事之始用敢
告䖍聰明正直而為神公勤亷介而為吏職業攸宜吏
不敢不勉呵禁不祥俾獲安處則惟有神福之
　　　代告本衙土地
某稍食于此邦爾神血食於兹宇神之職于幽猶吏之
職於明也民之安静惟吏職之吏之安静惟神隲之詩
曰靖共爾位好是正直神之聽之介爾景福
　　　文昌醮宿建詞語
大比興賢又值設科之嵗前期卜日用嚴事帝之忱恭
按金科肅陳寳醮冀潛通於肸蠁庻均被於祥釐伏願
天鑒積誠神欽宿戒朱衣豫送早標仙籍之姓名紫詔
鼎來同奪亨衢之步武
　　　早朝詞語
夙寤求賢式際明揚之旦昕朝奉對期沾顯擢之恩嚴
肆覲於玉宸冀仰通於璇極伏願清光俯照穹鑒昭垂
貫日懐忠早被臨軒之冊告辰定命獲趨待漏之班
　　　午朝詞語
日麗中天極容光而必照帝臨下土冀微感之濳通當
午影之融明望端門而載覲臣等枌榆同社葵藿傾心
駒隙易流不敢荒於暇日桑䕃未徙願早立於大功伏
願恩被春朝光承晝接傳臚麗正獨班穿龍影之旗講
事延英十刻轉雞人之漏
　　　晚朝詞語
月魄載西僊籍已香於丹桂斗杓揭北魁躔先動於寒
芒肆舉朝儀聿嚴夕禮惟天隂隲有欲必從凡而幼學
以壯行期於朝奏而暮召伏願書燈課效進登霄漢之
梯御燭分光趨上星辰之履
　　　正醮詞語
天為國以生賢欲扶世運士讀書而求仕思應時需故
當選舉之辰願在捜羅之列臣等誤蒙帝渥謬玷仕階
然猶均願於在人不敢私求於榮已歸誠穹宇祈福鄉
閭初非為微臣希進之謀第欲遂多士亨通之志庻㡬
盛事疊見此邦出人品非常之才為明時有用之器恭
望聖從凡欲神格衆誠副英君忠孝之求儻偕穹擢任
天下國家之責願竭精忱
　　　又文昌醮詞
伏以脩其天爵固可知人爵之從簡在帝心庻克動君
心之眷故求之顯者不若求之隠而得乎幽者斯能得
乎明用嚴昭事之儀式合精祈之敬臣等迂踈寡識庸
謬非材誤荷穹恩已濫躋於仕版尚期盛事復層見於
鄉閭念兹里閈之儒久事槧鈆之學幸逢大比願擢髙
科非徒為富貴之謀實欲效君親之報仰祈睿鑒俯燭
愚誠賜之名第以發身俾以忠忱而事主伏願三魁傑
出重增九貢之名四相並登益顯一邦之盛
　　　夀帝君疏右語
電繞神樞光啓發祥之兆天頒科詔偶鄰毓聖之辰夀
胥慶於無疆福尚祈於廣布伏願極天比峻與物為春
凡合敬以同誠各儲恩而垂祉催班楓禁青囊早領於
進書較藝蘭宫黄甲預占於賜第裕垂嗣續榮被鄉閭
　　　上元縣醮詞語
萬家為邑謬承宣化之流一念在民庸瀝祈安之懇恭
陳寳醮䖍禱璇霄伏望帝鑒昭臨天庥滋至上元校善
蚩氓既遂於全生下考成書拙政尚期於免戾
　　　代沂邸生日設醮詞語
伏以人情欲壽矧懐愛子之心太上好生庸瀝祈天之
悃揆予初度冀此永年重念臣妾男某仰䕃層穹承恩
懿邸惟藩惟屏願如漢家磐石之宗俾艾俾昌期受魯侯如
岡之祉恭延羽客祇設瓊筵伏願帝垂以慈神介之福
萱花不老仙家日月之春長蘭葉有光石室山河之誓
逺
　　　沂靖恵王諱日設黄籙詞語
前王不忘兹際超升之日永世克孝聿懐追逺之思吉
蠲為饎齋戒事帝恭望鳳旂降格龍駕來游對越在天
儼神靈其未逺克昌厥後綏夀祉於無疆
　
　
　
　
　
　
　
　
　
　
　雪坡集巻四十七
欽定四庫全書
　雪坡集巻四十八
　　　　　　　　　　　　　宋　姚勉　撰
　　祭文
　　　祭師范石莊先生
嗚呼先生之學出史入經先生之文孔思周情振筆吐
辭藻絢華發春花意生秋水瀾活不鄙謂勉可學古人
毋陋之習刋陳叩新孟子丘明次則韓氏匪此三者請
姑舍是文史之暇教之經綸如是尊主如是庇民評古
商今竟朝窮夕間語他人終莫詣極才大用罕名位弗
覊放意盃酒窮達不知勉叨誤恩誨出夫子陸奏蘇書
言猶在耳受恩罔極報施未能天胡奪之遽夢兩楹如
勉來歸旋茹荼毒方父之葬又師之哭茲奉冠劒藏于
新塘恨以寢苫不能室場明日遂行巵酒為别先生何
之有淚皆血
　　　祭友人幸科院
嗚呼季哲之才英㧞豪竒松垣為父𢎞齋為師學與識
以俱髙文若武而兼資議論豪宕而不羣器局卓犖而
不覊騁筆成文吐辭為詩波濤横湧風霆並馳昔者叩
閽累疏便宜指病陳藥皆可濟危使當言路决不飫仗
馬之粟抱寒蟬之枝有志事功歴游邊陲審勢識便氣
吞强鄰使得兵柄决能快長纓之係奮折箠之笞諸公
見賞薦剡上飛僅金閨之通籍分大農之攸司嘖煩言
之遽興羌以是而為非身在山林宣室見思意公道之
可明帝將與之節麾何一往而不反竟客死於京師公
之東去適我西歸欲勸公以勿往騏驥逸而難追曾日
月之㡬何成古今之長離冢嗣方鰥而未孫主孟克家
而早嫠次郎短折而未窆孤女擇歸而猶遲天胡奪之
甚速乃浩然而長辭齎壯志而永終不盡用於明時國
失此才家失所依興言及此感涕漣洏聞别音之琅琅
不浩氣之少衰愚鈍如我亦託以遺於此時而猶記安
敢負於心期哀斯人之不可見嗟曷日而忘之雖然公
之平日見如蓍龜死生一致昭晰無疑其歿也瞑三日
而復活其活也噱一笑而遣醫若一肘之屈伸以去來
而為嬉然則如公者蓋所謂烈丈夫之事予也何敢又
徒為兒女子之悲
　　　祭表兄呉景蘇
嗚呼吾嘗聞諸吾母曰兄之生也外祖書林先生實甚
愛之曰是他日可以昌吾門矣及兄之長博通六經諸
子百家摘杳抉㝠文撼場屋煜然有聲人皆謂書林先
生之有孫矣夫何屢試不偶壯志彫零放意麴糵玩心
黄庭視人間世之功名富貴榮華聲利若皆不足以掛
意而惟馳神於飛霞八境之太清然猶冀兄之存也尚
可以繫吾外祖之書脉而豈謂兄之年僅及於天地之
數乃遽委骨而蜕形嗚呼自兄母而言則兄吾姚之甥
也自吾母而言則兄吾之表昆也自兄之婦而言則又
吾之從女兄也豈惟𤓰葛疊戚重姻於兄之歿悲感倍
增孀妻煢煢義聚之家固可以畢其老兄無子而有五
女髙低駢立誰依誰聘嗚呼兄之生時有不適意而委
之度外者死而有知其亦漠然無情耶是重可悲也所
幸兄家以義為門孝慈如一今雖無子而從兄弟舉其
葬則他日羣從中之多子者尚可謀以為兄之後女之
長也又當共擇所歸使無失其托以慰兄之靈獨惟外
祖諸孫今失其長孟舅二子今僅存㓜名也學通六經
而身不一登於貢利也家徒四壁而粟不一儲於瓶雖
然名利亦不過儻來之外物所可道者既歿而猶為人
所惜公論在於日月之鄉評生雖窮困於布衣而未嘗
妄取於非義生雖放曠於盃酒而未嘗踰越於凖繩是
非甚明而未嘗談人之長短學問甚髙而未嘗縱已之
驕矜謹訥重厚退如不能凡今之人一藝可稱身儇吻
薄足髙志盈孰如兄者尚有典刑嗚呼哀哉嗚呼哀哉
　　　祭族子霆伯
嗟某與子雖為族人於族之中又密且親予幼學年子
已俊發來遊場屋詞藻清㧞先君謂我此文叔兒起慕
起畏奮然思齊後此六年在辛夘嵗予叨薦名折翼而
墜子來慰我射目中眉恵我以啓教我以詩斯文締交
實自茲始宗盟見推俾執牛耳以至今日凡三十年分
則籍咸情則運連子天資髙博學强記顯經隠傳爛漫
肝肺揮筆洒紙驅風駕雲笑罵詼謔動皆成文寫興為
詩風雅膏馥引行縱草龍蛇起陸以若人物眼中蓋希
人滿謂子桂林一枝命不副才事乃大謬釋志利名肆
意詩酒伯倫太白今古此懐蘇二黄九夢魂往來金玉
窖塵軒冕坏土白眼富兒閉口阿堵視物甚眇自處甚
髙酒酣八極挺然人豪予方窮時髙臥抱膝頹簷敗壁
相與終日予昔喪母宅兆未安吾母汝母子山吾山先
體之藏子廬之側雲溪風月天境泉石誓言他日皆隠
於斯牛韉同騎魚篠對持如何蒼天奪子之速芙蓉㝠
㝠脱屣塵俗去年正月詔召覲京子遣幼子隨余東征
今年此時子則已沒素車白馬來執子紼敵犯鄉國幸
爾無虞如何一疾竟隕其軀夏秋之交亦聞告病汝子
亟歸書止弗聽予忤權倖九月遂歸氷溪早涸反棹以
遲十月中間方此善達乃隔浃旬死生契濶病不饋藥
歿不撫尸遺恨千古予罪奚辭子之此心不間生死我
爾之身無念婦子昔昌黎伯祭姪老成辭誼婉惻皆予
之情有食終喪否則遂取予豈敢忘昌黎此語吾子欲
教汝子亦然予豈敢失昌黎此言死生由天道義由我
子知予心必信其可秦源先壟明日遂藏幽明永隔來
盡此觴
　　　祭外甥呉英孫
曰東坡之甥曰栁山谷之甥曰洪吾無坡谷之賢見汝
之幼而穎則冀其如坡之柳谷之洪也嗚呼吾今失望
矣豈料爾止於此乎岐嶷之狀如在目前姢好之容尚
存夢裏哀哉猶能歆舅與外兄之祭否
　　　代祭髙叅政
二儀間氣萃乎峨岷篤生我公為時偉人伯壎仲箎韡
韡棠棣追翺逐翔名蓋一世昔在嘉定公守于鄉遇寇
阻訌力扶蜀方帝嘉駿功奮蹟朝路執簡司綸金玉王
度外贊戎略内隆主知式遄其歸晉登樞機真徳實功
衣被天下危言覈論福在宗社國步方棘是堪倚毗哲
人其萎天不憗遺嗚呼坤軸西折壁玷甌缺今無我公
誰拾潰裂天凍地濛哨騎數驚今無我公邊塵孰清正
人晨星諸老霜木今無我公善類疇福黙黙仗馬局局
轅駒今無我公昌言孰謨邦失柱石士無宗師人亡國
瘁聞者涕悲惟先君子志合道符俾我小子綴于葭莩
在癸夘秋拜公西府姑蘇一舸亦侍步武遇我獨厚杖
屨日從色笑誨言温然春風别公來歸荐歴憂患陟岵
既悲絃瑟仍斷相去遼濶心親迹踈維是棘人不遑寧
居曾㡬何時公遽捐舘拜公不復泣繼而歎教誨在耳
威儀目前回思曩時一夢六年悼亡之初辱賜勤慰復
賜為銘幽壤榮賁惟公於僕恩意至隆宜公之夢酸痛
攪𠂻維婦窆期不逺伊邇往哭不能悵隔千里遣使設
奠矢心以辭哀哀魂夢尚克鑒之
　　　祭胡上舍宏甫文
嗚呼宏甫博學多文意氣軒豁邁徳絶羣發為文章該
貫義理馳騁古今意盡斯止其在場屋谹然有聲讋彼
萬夫羣瘖獨鳴跬視青雲囊探丹桂命不副才動得困
躓憤不直已寄徑鶡冠人謂由此亦可美官君曰噫嘻
非我所樂豈其鞍馬借此薦鶚重湖之北大江之西出
其緒餘輙魁南闈上之春官一第直摘到天折翅㡬㸃
龍額顯顯季父立于周行爰自胄監蜚英天庠謂當此
時凌厲奮發如何荆璞屢獻屢刖言事竄斥學校積輕
君曰歸歟家在赤城種竹蒔花池藕畦藥吾沙有鷗吾
嶼有鶴亦既閒暇詩書自娯胡不少留御風憑虛昔癸
夘秋客君之館國士相期意味渠欵一散不聚十有五
年雖有尺書不如晤言天邑來歸甚欲君訪出憂入患
如縶我鞅今年八月唁我一書豈謂此筆乃成别予聞
訃失驚飲泣奔弔但拊其棺無復談笑哀哉宏甫乃止
於斯壯氣抑鬱亘為天霓舉世紛紛無能富貴君乃虛
生使我長喟聞絶之際語音琅琅付托乃予豈敢或忘
予於交情不間生死君雖無有有君之子隻雞斗酒來
此哭君靈者不死尚其我聞
　
　
　
　
　
　
　
　
　
　
　
　
　雪坡集巻四十八
欽定四庫全書
　雪坡集巻四十九
　　　　　　　　　　　　　宋　姚勉　撰
　　墓銘
　　　菊坪朝奉致政壙誌
嗚呼此先君子菊坪先生之墓也姓姚氏諱某字行簡
瑞州新昌人寓髙安髙大父曰特奏狀元進賢府君曾
大父曰釋褐狀元黄州府君大父曰汀州府君考曰學
正存齋先生妣曰周夫人生母曰楊太君辛亥五月十
有八日生寳祐癸丑十有一月十有五日沒明年二月
十有七日葬于隆興府新建縣西山之雲峰男二人介
先卒女四人將窆勉泣血誌曰先君子生時鬻田而教
子損己以益人為善孳孳老而益篤勉既竊第書來曰
爾毋貪好爵當損秩增貢以利無窮十月勉至自京師
僅一月而先君子沒矣欲養不俟哀哀蒼天百日卜葬
西山之巔嗚呼陵谷後或變遷仁人我哀尚封斯阡
　　　石莊范學錄子堅壙銘
郡東七里新塘岡拱山環水吉且良郡之文師范石莊
大帶深衣此焉藏先生之文古辭章髙視韓孟揚其芳
蛟龍蹄涔脱名場藥不龜手授客方弟子輩行争頡頏
先生騎鯨返帝鄉甲子僅周人䀌傷斯文有脉夀且長
於乎先生不謂亡
　　　潘司户宗權墓誌銘
嗚呼此吾同年進士潘君宗權之墓也始宗權偕某登
寳祐癸丑第在京師相好甚驩請某為書氷壑二大字
盖其自號也宗權儀貌端碩清英照人真若一氷在萬
壑皭然無纎壒埃某意其致逺器也不相聞者三年一
日其伯氏泳書來請為宗權銘墓則宗權死矣哀哉追
思相從期集時如隔日事臨分屬酒軒然意氣相許孰
謂斯今乃隔生死昔求書者室之扁今求書者壙之文
尚忍伸紙握筆邪第其伯氏書援退之哀歐陽詹哀辭
故事為同年請某萬不韓若宗權則於詹無遜不可使
不聞于後乃為位而哭哭已銘宗權諱謀世宜春人唐
之時有曰圖曰洵美者以文顯宗權曾祖某祖某父某
皆韜光弗耀宗權生而重厚寡言孝友天至執父母喪
一如禮哀毁骨立處兄弟宗族穆無間言救喪佐婚靡
間戚疏嗜書如飴好客如渴多與名卿賢大夫游如滄
州程先生息庵湯先生西澗葉先生皆見器重精通毛
氏詩學為文章泉湧瀾溢宜春退之所嘗蒞郡士至今
學韓之文而宗權尤邃一舉於鄉即擢第殿射貫鵠由
迪功轉升修職郎授鎮江府户曹叅軍未之官驟得疾
終于正寢將属纊謂其兄葬已必求某之文以為銘某
豈足托以死者邪宗權生於戊寅夏四月壬子沒以甲
寅夏五月己夘僅三十有七娶南雄法曹叅軍孫公裕
之女有二子繩孫振孫皆幼嗚呼天豈不福善夀仁邪
而於宗權獨不可詰與之名不與之祿與之徳不與之
年奮焉而踣隨榮焉而悴繼經綸之志齎入㝠漠豈受
氣大化得其清者以為徳為名而不得其厚者以為福
為夀耶銘詔方來尚慰其志葬在縣南仁孝鄉聚龍阬
原祖塋山之右其日丙辰二月壬申也銘曰
　嗚呼宗權有文而賢宜福宜夀乃不假年萬里亨衢
　一息可到擢第期年遽以歿告濟時有志曾不少施
　子穉妻孀見聞為悲幸哉有兄克訓其子可箕可裘
　雖死不死不負子托揚名于阡慰吾同年嗚呼宗權
　　　周恕齋墓誌銘
濓溪周夫子曰師道立則善人多信哉言也古先盛時
以徳行道藝取人於比閭族黨比閭族黨之長則皆耆
英碩彦為後進式然後徳行道藝相師成風今之世為
前輩者率不能自重後生小子浮躁譁誕能為數語華
靡不根之文即自視以為孔孟不過如此由是徳行道
藝之風愈㣲則鄉無前輩之過也茍有前輩為之師必
不爾恕齋周公則新呉之鄉先生也某聞其能淑艾後
進乆矣先是新呉有華林書院名流多此焉出遺風寖
逺疇嗣厥音公與同邑王君立書院于登髙山之麓萃
英秀而教之中設講堂四齋旁列扁曰道藝曰文行曰
才徳曰器識謂藝者必本於道文者必副以行才者必
將以徳器者必深於識也豈徒習訓詁工聲律哉余嘗
得其序齒圖觀之從之游者㡬數百成人者不可勝計
信矣師道之不可不立也今典刑亡矣闗風俗不細哀
哉公諱允成字子韶恕齋其號也世為豫章之新呉人
曾祖某祖某父某母袁氏公豐頥廣額龎眉秀髯望而
知其君子也天性孝友内外無間言雖待臧獲未嘗疾
聲怒色博學强記通貫經傳以至天文地理隂陽雜技
醫學卜筮之書與夫稗官小説靡不諳究采其言之有
合於道者皆編稡之手抄未嘗倦也邑人多師宗之考
徳問業踵其門者相接皆稱鄉先生焉吾鄉松垣幸先
生不輕許可獨稱為友人凡仕于邑顯于時之士大夫
皆欽企尊慕以禮交際屈之以重學校與人交數十年
如一日利不茍就害不茍避推忱待物赴人之急如己
恬淡靖退不喜奔競少而能賦每一篇出士林争先傳
誦膏沾馥丐輙效場屋而公獨不偶僅獲貢璧水之名
而公不之計寒牕冷几愉愉如也周平園有曰得鄉舉
易得鄉評難公其有餘於鄉評而不足於鄉舉者歟嘗
遇異人授以丹鈆龍虎之方曰服此可以返老還童其
祕之公曰白日升天奚益以其方燎為藥濟里之衰疾
者年將九十步履輕健視聽不衰將終自誌其墓遺誡
謂子孫吾平生聖經賢傳心體躬行自覺超踰釋老歸
盡之日謹勿信地獄之説而作佛事喪禮一從古制遂
以癸丑十有一月二十有八日終於正寢生於淳熙乙
酉蓋年八十有九可謂卓然達理至老死不亂者矣娶
劉氏孝慈和勤後公一年生先公九月卒夫婦皆享上
夀白首同歸亦異事也子三人潢潨洵中子早世女二
人適邑士張師儉鄒時英孫三人柟杞楫曾孫二人焱
榮諺曰三世為儒收功詩書矧四世皆儒者乎是必有
興者公所著書有註孝經一巻文集二巻理究一巻雜
誌三巻甲寅十有二月壬申以治命與劉夫人合葬于
上堨先塋之側其孫柟來請銘銘鄉之老師宿儒某不
敢辭銘曰
　嗚呼恕齋耆儒之賢立師道以就善人言合乎濓溪
　無鄉舉而有鄉評言合乎平園敢以二周先生之言
　而銘鄉先生周恕齋之阡
　　　陳允中墓誌銘
寳祐元年癸丑秋九月髙安壺春陳君卒越一月某歸
自京君長子之子珤孫以書來言曰先大父不幸棄諸
孤家君暨二叔父斬焉衰絰中不敢書使珤孫告于下
執事惟先大夫將沒時進諸孤而語之曰我死必合于
浮塘之葬銘必於姚子成一請之當不吾靳也諸孤奉
遺言弗敢墜謹使珤孫請子是行從政于呉逺將不暇
及幸早為我銘之某與君諸子遊知君為悉也宜銘某
觀洪範之次九疇以夀富康寧攸好徳考終命為五福
求之世每不多見間見亦罔克偹某所知獨君能兼之
方淳祐丁未某聞君有泉石之勝造焉圃曰依綠一溪
繚其中瀦之為池環之為洲臨之為亭榭引之為流觴
曲水時春且半花木層出如錦綉領客觴詠幅巾杖屨
毫眉𤣥髮出入桃蹊竹隧間如世所繪老人星地行仙
者某亦甚羨之也君平生不殖貨而財自裕不豪奪而
産自豐十數年不一至城府丘園宴適延儒教子之外
無所事可謂夀富康寧矣靖惟其故則攸好徳一念實
為之先是陳宜都王子孫家九江累世不異號義門其
後徙髙安君之族其别也君諱大用字允中曾祖某祖
某父某皆世隠徳君少孤事母兄以孝弟著性好學求
師數百里外習詩通大義遂以儒倡其族至今文物彪
炳家人人儒登賢能書者相繼壬子嵗君仲子偕族孫
凡三人同時領江西湖南北舉今年其孫又以通九經
擢童子科君之教也君諸兄歿行於族為長率以禮訓
以義患難疾病萃力相援扶毋敢後者教育兄子某如
己子迄有立婣戚鄉黨或有争不詣官府咸之君取决
焉君曰某是曰某非皆悦服願釋争以去武斷健訟見
君皆黯有媿色尤樂周急嵗飢捐粟以賑提㸃刑獄使
者翟公常平使者楊公常以其丁未壬子之糶簿上之
朝乞旌其子以官而君不願也君又謂榖以養生藥以
愈病皆活人事患藥市多偽甚病而速死慼不忍乃即
旁舍為藥室選良醫如古方製善藥以濟人而不牟利
賴全活者甚衆可謂攸好徳矣夀富且康寧宜也君自
中年場屋不偶即棄弗事聚書聘師付功名於子若孫
營壺春老焉有别業二曰鶴嶺曰廣城去家各數里皆
築室將俾孟仲二子處之今年九月九日君在鶴嶺泛
菊觴越四日戊子得微疾謂家人曰我未嘗有疾今疾
殆不可起遂召子孫訣而歿可謂考終命矣君娶王氏
先二十年卒子三人長績貢為博士弟子次應炎即江
西漕舉進士次紱亦進士業女五人長適胡日升次鄧
震龍次晏燦次胡鼎來次李元龍皆為儒孫四人宜孫
振孫珤孫雋孫珤孫則擢童子科者也孫女三人長適
鄒淮次許鄧子彪未嫁次尚幼君平時為義方訓晚年
竟及見其子若孫之效騐以歿天之福善也後有興者
當未艾又範所謂子孫其逢吉者歟君以淳熙癸夘二
月乙亥生年七十有一諸孤將以明年甲寅十有一月
奉柩如浮塘合母王氏葬從治命也某亦感君將歿之
言不敢負所托焉即為之銘俾葬而刻諸石銘曰
　嗚呼陳君派義門天資粹静如玉温五福兼備徳所
　根壺中之春自乾坤儒倡其族卑從尊椿老桂茂昌
　蘭孫吁嗟徳人不復存善積未報裕後昆不于其身
　于子孫
　　　運屬姚公伯武墓誌銘
姚之宗為瑞之新昌著姓者二家邑郛者出自濰州蓋
中散大夫恕之後也家靈源者出自豐城蓋𢎞文館學士
思亷之後也族雖異然得姓自有虞氏則一凡詢新昌
姚氏者咸以為一族而二氏子孫亦知柯分同根派别
共源等百世而上由耳孫而遡鼻祖不可以異視相與
講同姓之好甚密真若出一族者非若周秦之劉宋衛
之孔為碏為尚之石為宋為燕之樂其始既異其終卒
不可合者也運屬公諱公烈字伯武其先濰州北海人
中散在國初仕至上柱國傳至銅鍉縣令某者君之髙
伯祖也初以太學上舍生及進士第後以忠歿王事廬
州教授某者銅鍉府君之弟君之髙祖也曾大父某以
伯父任得仕再轉而丞新昌因家焉自濰州而為新昌
人蓋自此始大父某父某皆韜英含章不願仕進君生
而穎悟弱不好弄既長温而文簡而有禮母龔氏龍圖
端之孫君在褓中已失母十有二又失父事繼母栁夫
人以孝聞克自力學師雕友琢寒暑靡懈楊侯大異晏
君大烈皆所嘗與同几席者也習毛氏詩究三百五篇
之㫖為舉子名煜煜震場屋既命弗偶則翩然舍去以
詩書燕娯其身心稼雲于田花組于圃詩歌棊酒日與
賔客樂之蓋不羨名韁之縶宦轍之騖也家饒財累貲
至鉅萬然不有其富輙分以恵貧嵗每祲鄉大姓操為
富不仁之心挾烖射利閉糴以翔粟直一唱百和無毫髮
恵利心色人于菜殣人于塗而不之顧蓋相望皆是公
獨不為此遇歉必盡發其廪減價糶以賑飢賴全活者
不可勝計童顛兒齒歡呼攜扶揭綵為幟誇誦盛徳拜
其門以謝者日以百數荆溪呉侯某將漕江西邑令趙
侯某上其事於臺乞旌以勸荆溪嘉之召補寮屬日與
燕接訪一道利病時朝家方行和糴荆溪詢以敷糴事
宜公力言非便宜聽民自與官為市荆溪是其説將請
于朝而官之會去弗果人為公惜公曰吾但欲為當世
賢者所知不計已之官不官也既歸為善益篤邑計闕
即預輸賦以助在官在民皆恃公為命脉喜教子延名
儒以為之師自講習外一不以事累治家肅而有恩下
孝上慈繼母卒追慕號痛有促織飛集几筵七日夜不
動人以為孝感邑令刻之碑紀其事繼母先適醴陵劉
氏有子公待之等同嵗時餽問不絶睦宗族以和接婣
戚以禮處鄉黨以恭濟閭里以恵蓋一鄉善士也荆溪
使長沙公欲往則疾已革矣生於壬戌之三月歿於寳
祐癸丑之十有一月僅五十有二未歿前一日夢神人
召至一官府告之曰此公治所也既寤為家人言之翌
日而歿某嘗歎世降俗末仁義之道微貪饕之習熾知
欲而不知有理知己而不知有人近年以來有豐嵗無
豐民年穀不登閉糴之害如前所云矣間稔民宜有自
養富多貲者平價糴而盡之無圭撮藏于野深扄固鐍
幸水旱以牟其利民不問豐歉皆艱食舊時民以凶年
病今樂嵗亦病矣造物者憗遺一二如君之人以甦吾
民亦可以少厲薄俗乃不畀之夀而早奪焉㝠㝠之中
其無天耶然生則不官之明死則必神之幽又不可謂
之無天矣世之嗜利無饜惟欲自肥者聞君之風其亦
少勸乎公娶栁氏其母之兄子先一月卒四子應興德
潤皆嘗貢成均有聲有俊亦皆通經能文孫之英之秀
女孫一人皆幼易曰積善之家必有餘慶天也其在斯
乎君歿之明年甲寅諸孤將以十有二月葬公于邑之
太和鄉金印阡先期來請銘曰吾宗也不可辭某遭閔
凶不能文且先君同以是嵗月歿僅五日隔言及公歿
之月又惕焉重先君之痛其何能銘然新昌二姚氏其
子孫相好也久銘固非禮辭亦非義禮有可以義起斯
銘也不得與他文辭比雖不文姑以不文之辭銘之曰
　伯武之賢邑人之天胡不夀旃以為民年施者益遐
　報者必厚金阡峩峩尚福厥後
　　　李廷章墓銘
瑞新昌義鈞里李君諱廷章字煥卿紹熙庚戌十二月七
日生淳祐庚戌八月二十二日歿寳祐乙夘十有一月
庚申葬實在太和鄉之峰潭章洲其族兄萬安丞紀厥
素履友人郭君霆發以書先其孤來請銘某讀萬安之
編品之曰鄉善士某聞李君善名久且萬安暨郭君又
某平日之欽而信者也有言靡不實顧行述已備可信
後毋庸贅姑為銘銘曰
　今人常言世逺三代疇知古淳往往猶在有人於此
　行修于家鄉里稱善謂古非邪嗟嗟李君樸楙醇媺
　識不識者讙曰善士不入城府若龎徳公化鄉無争
　彦方之風任恤睦婣安分循理智傾力奪恥有諸已
　昔者李愿樂隠于盤山美水鮮惟適之安今之李君
　豈其苗裔生無怨嗔沒有嗟喟勿謂其歿不歿善名
　千載之下人信此銘
　　　拂雲居士塗君墓誌銘
新呉塗氏有數子從余游問其族某賢以子儀對戊申
道新呉亟訪之登拜既即以真率具觴余於所謂拂雲
閣者耆徳粹重兄弟燕怡諸子森侍皆衣縫掖衣與客
論文説詩不知其處約也癸丑余歸自京君之子夢青
以書來言曰先君子不幸以微疾棄諸孤矣將以治命
葬于里之華塘惟先君平生喜教子矻矻靡倦擇名師
從之游南康有胡氏學得自考亭俾夢青兄弟往師之
雖鬻産以資費不計也夢青兄弟幸知聖賢書乃未能
奮身儒科以慰其志横目俗民多以教子無益騰笑起
譏先君略不為動曰學問人也功名天也不可以天之
未應而怠其在人者且學不在是愈不倦事親孝為兄
友處族義與鄉和年登八袠耳聰目明且歿遺言詔諸
子母狥佛老今葬矣不有銘以傳後大懼不孝夢青不
能求之當世顯人願求之子幸哀我銘諸某素聞君賢
且及識雖一别五六年不再見歴歴猶在心目貧而能
好客鄉里稱善人猶可及惟一意教子俾從知道者游
且不以窮達易其志非有卓識疇能之此一事已可詔
後敢不銘君諱某子儀字也曾祖某祖某父某娶周氏
伉儷黄髮子五人山甫夢青一覺仁甫吉甫女二人長
適進士王清叔次適進士曾子雲孫男九人曾孫男九
人皆業儒四世儒家必有興者銘曰
　稟秀為人尤秀為士位髙金多不克儒子義方有訓
　一念在兹圓冠環立以孝事慈家為儒門身享遐夀
　泰無不足是即貴富有深其根厥實必蕃君雖不存
　以子以孫
　　　掲汝功母王夫人墓誌銘
寳祐元年秋八月辛酉望越五日甲子揭氏母王夫人
卒將葬來請銘夫人中子成大字汝功者初館於余之
婦翁鄒君家聞余而未識也翁適遴壻汝功密偕之相
攸贊曰此正佳壻歸省其母母問遨遊豐瑞間識何士
具以告母大喜語笑異常時余時已知其有陶士行王
叔介母風也採之鄉譽益信夫人名如玉字季瓊在家
時六七嵗已閑女紅端静如成人賢女也長適掲氏相
其夫正伯躬井臼而逸之學俾從主一張先生遊有寇
亂保姑喪不去賢婦也正伯客遊四方十餘年三子齊
丘成大必端皆夫人自教夫歸男女已冠笄成立矣性
不羨侈富族親豪右宴召未嘗往夫歿力貧以畢婚嫁
治家有法鄉里有則賢母也生於淳熙戊申歿於寳祐
癸丑年六十有六葬于書家坡夫人聞其子之言知余
而賞之余曾不能升堂一拜盍銘其葬使後世知有夫
人名銘曰
　書家之坡詩書家之母之藏也母訓家以書其後必
　昌也
　
　
　
　
　
　
　
　
　
　
　
　
　
　
　雪坡集巻四十九
欽定四庫全書
　雪坡集巻五十
　　　　　　　　　　　　　宋　姚勉　撰
　　墓誌銘
　　　譚氏孺人墓誌銘
余與興國軍教授豫章程君澥第南省同年程君兩年
長以兄事之屨嘗跡其庭見其内外肅如僮奴指千皆
紀綱之僕賔客日滿門教授兄談麈坐對未嘗頥指揮
具酒殽而罍列爼陳水珍陸甘畢備樽既臥問有無必
復進余每異其主孟之在中饋者必賢也已而詢之果
然蓋謁于其族則族之人曰教授婦孺人也譚氏諱幼
玉豫章新建厚田人祖遵父畝皆以謹厚稱孺人在父
母家已有徽譽父母疾嘗兩刲股肉為糜愈之既歸于
程事重闈舅姑尤恪謹雞初鳴冠帔問起居三飯奉珍
鮮侍立食既乃敢去節春秋朔望行家人禮奉觴上夀
姑袁夫人歿哀毁過常繼姑今陳夫人尤愛其孝性勤
約不事侈靡蠶績事必躬執紝執鍼皆號為精絶能琴
棊尤喜閲書史誦袁氏世範甚習善相夫樂教子吾族
之賢婦人也詢于其鄉則鄉之人曰孺人禮賔客恩戚
婣樂賑乏絶嵗有祲必勸其夫下價發廩以濟飢慮細
民少錢不能多糴則米其穀隨所糴多寡應之或不能
糴則給之食仰糴者日千百全活甚衆富而好禮積而
能散吾鄉之賢婦人也余既得所聞於其族與鄉意其
賢益信寳祐戊午十一月教授以書來為孺人求銘則
孺人以十月八日歿矣其族與鄉所稱及余所聞之賢
婦者亡矣惜哉孺人以嘉定癸酉八月生以紹定庚寅
歸程氏寳祐癸丑教授兄弟南省丙辰入對擢甲科子
一律又以乙夘江西轉運司試貢今年十月姑陳夫人
復受封孫逢吉亦秀爽顯貴方開正孺人享有榮祿之
日也迺臥病九閲月而歿僅年四十有六歿之日去姑
陳夫人受封時未兩旬浹蓋孺人以伏枕不能躬賀拜
病遂増劇故其歿陳夫人尤痛悼之教授兄來求銘蓋
將以開慶元年四月丁酉葬孺人于茅岡之鑑垣余也
亦有悼亡之悲者也故於教授兄之悲不銘無以塞其
意矧素知其賢且同年兄行之婦如嫂敢辭銘銘曰
　族稱孝鄉稱人温且恵程之嬪事已之親以及夫之
　親理家其有倫天胡不夀之範世之婦人夫兮亡舉
　案之賔子兮不報斷機之諄石可泐悲不泯
　　　萬安周貢士墓誌銘
萬安周君公㢸亮甫以丙辰正月乙夘客卒於京之富
春有子夢星將以丁巳十一月庚申葬之金鼎山龜峰
之原前期夢星以書告曰某素游先生之門願假寵以
光其幽敢請銘維周氏在廬陵與平園益國公同系後
徙萬安髙祖叡擢元豐第終萬載令曾祖某祖某父某
皆不仕君少篤學精虞夏商周書為文動數千言端平
甲午與貢試禮部弗偶當路屢欲以武爵爵之君不可
後峒寇作扞鄉井有功亦弗受官曰吾必取科第癸丑
該恩試南省又弗利益力學至劬瘁且病乙夘冬小瘳
復治任東親友交勸勿往君曰譬之武事吾寧馬革裹
尸還葬耳竟旅死僅年五十有五吁亦壯矣僕常惜後
世科目老天下英傑雄氣鋭志不肯自休者必死而後
已雖有才且能不得自見於世失人亦多矣君有田可
耕有圃可游有亭榭可嬉有歌舞可娯皆不自足必欲
取名第雖勇爵不願雖客死不悔可悲也雖然君平生
恤窮周急雖不得於人深得於天旅櫬歸舟歴鄱陽湖
春浪正髙至是帖然濟無虞天猶福善也雖名第不如
志不在身在子孫夢星其念厥考求名之勤客死之哀
期有成以慰君志銘曰
　志於求名不家之死寧死于京哀哉子能有成尚慰
　君平生
　　　豐城鄒君墓誌銘
始某未第時家四壁立讀書聲與腹雷並作過之者弗
睨也孰有以子妻之者乙巳冬十月忽晨有數客至出
延之坐不知中一人乃鄒君也去數日媒以書來曰豐
城鄒君有息女不肯與凡子擇名士欲以為婿昔者微
往見子則大喜以為母論其文在相法亦當富貴决意
婿子或有短之者曰姚雖儒貧也屋數間且破瓦不覆
椽日與天日相覿風旁雨上何以處君女鄒君笑曰之
人也雖無屋可婿况猶有椽乎求士詔近矣之人且舉
且第鄒君之意如此子以為何如時先君子聞此言大
賢之即許諾明年丙午某試鄉舉不中選丁未游太學
復不遇人皆笑鄒君大誤君不之改戊申某始受室己
酉不幸先室人即世笑鄒君誤者哄矣君亦不之顧又
五年癸丑某始以集英廷唱賜進士第一人第時鄒君
則留次女未嫁俟某之成名而繼之婚某亦感君之知
己也罔敢背徳義遂繼好前笑者方止咸服君有知人
見某方竊祿斗升亦願奉兩家翁宦遊四方樂也嗚呼
豈料某不孝不天至自京僅一月先君子棄我不兩年
婦翁又棄我乎大徳不報哀哀靡忘不為之銘是沒其素
君諱一龍字伯驤世為豫章豐城東湖人後徙鄒舍曾
祖某祖某父某皆有徳而隠君和易謙厚質直謹信少
厪於學事親孝為兄友田疇室屋皆擇取下者而以華
腴讓其弟在鄉里雖田夫野老待之一以禮與物無忤
好善急義每損己濟人婣黨間嘗有困於訟者君質田
拯援之後竟不償貸君亦不問也有横逆必自反犯而
不校然剛腸嫉惡有悖於理道者未嘗與之坐視之如
仇雖請召弗徃及儒士至則愛之如父母倒屣迎御挽
留繼日燕觴娯樂去則餽之贐他人之門可羅雀而君
門外日有長者車轍性不嗜酒惟喜醖㫖以飲客嵗所
收僅足厨傳家無贏財人皆笑君不事産業務儲峙君
則亦鄙其奴事錢粟也喜教子擇名師館之日夕偕寢
食鏗然夜誦率至明發君坐其間聽之不翅彈絲龡竹
之樂未嘗有欠伸態好儒嗜書蓋天性如此女不肯泛
嫁子亦不肯輕娶以是歿之日二子皆未婚幼女亦未
有適始娶陳氏早卒再娶李氏竹林先生之孫武岡宰
恕己之女今提㸃淮東刑獄使者宗正丞義山之從女
兄也前君二十年卒某之婦及君長子則其出三娶周
氏皆儒族君生於嘉泰甲子之七月辛巳歿以寳祐乙
夘之十有一月甲午僅年五十有二初苦痔繼以喘知
弗可療乃卻藥不御將屬纊語不及私惟戒子讀書囑
某與師以改葬其父及教子而已餘問者皆弗答麾家
人使去曰吾不死婦人手沐頮已正枕衾逝于正寢聞
者皆悼嘆於戲如君者當求之古人也今人蓋不多見
犯姍笑擇寒士為子婿一不止又繼之雖不獲饗有其
報其事則可書矣天雖不假之夀歿而有稱即壽也况
所積者遐其後必昌歟有子二成大可大女子子三妙
善妙莊則婿某者也妙端在室嵗丙辰君歿且期年矣
宅兆未協卜某誤恩得召雖以祿養弗及不忍仕辭亦
念君未葬不敢負所托改外太舅葬既有逺日十月庚
申迺克相二孤奉襄事葬君于歸徳鄉之粟田附先墓
且樂丘也碣之阡以詔後銘曰
　嗚呼鄒君室此區其生之年雅好儒教子以經志勤
　渠擇婿一事最可書若此婿者世豈無識之未遇則
　罕如天嗇其年人所吁積譱之慶必有餘山中峩峩
　墓之廬過賢者墓當下車
　　　梅莊夫人墓誌銘
梅莊夫人鄒氏諱妙莊字美文豐城縣興仁鄉鄒舍里
人髙安雪坡姚某之婦也曾祖諱某祖諱某父春谷先
生諱某字伯驤母李氏知武岡恕己之女邕管安撫脩
己之猶子提㸃淮東刑獄使者義山之從女兄也某先
娶夫人姊諱妙善字美韶亦端恵淑順生紹定戊子十
月辛丑朔日之申九嵗失母克綜家事育弟妹至成人
年二十有一歸于某某時甚窶無肯妻以子者外舅獨
願女之家人更諫不聽卒許嫁竹堂既歸能安貧事某
父極孝解其裝質以贍族親客至不戒而殽酒具静重
寡言通孝經論語孟子偕某夜讀書卒不寐達明某雖
貧竹堂善經紀其家使至不乏而逸某以學族閭婣戚
甚宜之不幸近一年己酉之五月生女榮至六月辛丑
朔才二十日而歿次年榮亦殤某感外家知己不敢忘
義不忍他娶服既除求繼好外族譁然莫之從夫人蓋
亦怒其為是請者也獨外舅愛某以心卒不以夫人他
許間有請婚卒議不合越五年癸丑某對大廷天子親
賜以第一感念不忍負外舅復于大人再請盟外氏方
許諾夫人曰是不易交易妻者亦可之將以是冬娶會
十有一月先君棄諸孤不果丙辰二月乃克親迎夫人
賢猶竹堂而又明敏英悟動率禮法自以不逮養舅姑
四仲月恪恭祀事事尊者甚禮撫卑者甚恩先室無子
歿後妾黄生子元夫告廟立而嫡之夫人歸愛元夫真
若姊之子與己之子縫組裘履不少懈自訓之書謂外
舅婿儒政為教子地延名師某家誨其二弟俾元夫就
學焉室不置私庖有盃酒必與妯娌同飲而使某外飲
兄弟賔客蓋未嘗夫婦自親瓶罍也義理相扶有過必
捄某間怒臧獲必警曰懲忿窒慾稍起私念必警曰克
己復禮朝夕多賴其益好善喜義輕財周急初歸時某
從妹及庻弟皆未婚夫人曰子且仕矣不可有未了婚
嫁汲汲擇姻聞梧州趙司理孤女賢聘為叔姒而以從
妹歸進士龔三徳是年五月某得越幕七月誤恩蒙召
辭弗俞九月除某秘書省正字夫人曰母急進姑了吾
事必婚嫁予弟妹葬遷其父祖十有一月末乃行婚䘮
凡四而兩三月為之治辦整如略不見難色送迎資聘
大抵皆其衣珥無所惜也既偕某入京至中途三學上
書言事士皆以罪逐纍纍滿道參相久軒先生且去國
某駭所聞見憂得疾不欲往然恐傷夫人從仕意進退
維谷未有攸處夫人曰人之出處如魚飲水冷暖自知
尚何疑乎臣受君恩有過則諫諫而不聽則去母以妾
故茍以直言得罪願同謫嶺海死不悔妾願為賢人妻
不願徒為貴人妻也某甚壯其言時方有輕去重竄之
戒某恐其時不得言越職言且得罪言而去罪必重夫
人娠月已深某不忍以逺竄累乃援老泉蘇公例辭召
上封事且與丞相以書買舟自信江徑歸夫人喜即日
屏金珠首飾遣人市鍜石簪挿之某問其故笑答曰荆
釵布裙入山之服當爾某益欽嘆其勇丁巳正月歸至
家戒某杜門謝客一意讀書初出以家事托某從兄嫂
歸日一仍其舊率弟姒以聽雖羮藜飯糗一室如春閨
門方肅肅有度三月而夫人死矣先是某長兄死無子
族昭穆無宜當者尚未有以嗣夫人謂幸有娠女也自
育之男也以為伯後元夫即吾之子矣嗚呼斯言也可
以感天地及吾祖宗也乃竟以此死三月望之前一日
臨蓐果生子但已死腹越七日丙午夫人遂亡病且亟
猶命工縫以衣元夫某至今命元夫無敢衣之笥藏以
識母徳死之日猶戒某勿輕出再三誦猶吾大夫崔子
也一句不能曉其意問之不答嗚呼其有所為也夫夫
人為李氏甥李氏學自文公先生來且熟聞彭夫人相
後林先生家法度務則而行之日讀論語孟子數篇間
喜觀唐絶句詩尤愛誦文公先生武夷山十詠宛轉髙
下其聲以歌之而不喜世所謂樂府姊妹皆能詩然皆
不肯作曰非女子事也竹堂存時見某教其幼弟屬五
言對以兩岸綠楊風命之竹堂以八磚紅藥日對意以
屬某也某大駭其能梅莊與某過信之月巖愛其竒領
姬御翩翩登之某在後望之如仙直至巖所命筆識嵗
月題一絶云半壁行天柱倚空人間有此廣寒宫從今
真似天邊月曾得嫦娥到此中自擇風雨不及處題之
不因此題某亦莫知其能詩也其深静皆如此厥後某
索其倡賡輙不可性喜山水既西舟曰雖棄官不可棄
山水登溪山堂飲而去某復以詩請曰此人迹所至之
地安可留婦人姓名於是間卒不許噫夫人之志於此
亦可觀也舟過番陽湖聞自是可往廬山意欣然欲行
某不可約以秋而夫人不復秋矣哀哉夫人以庚寅六
月辛酉朔日之已生與竹堂夫人諱同日在某家是日
元夫為夀蹙額弗許常自謂疑與姊一人而二其生故
身死同日與竹堂貌本異歸日舉動言笑家人皆以為
甚類竹堂且嫁某皆一年又皆以蓐至大故是不可曉
也嗚呼外舅以夫人姊妹婿某某未能以毫髮報但以
謀嗣續故累其二女皆早歿彼蒼者天何辜如斯福善
夀仁理復安在外舅擇婿於貧且賤使其女得同其爵
位富貴而居有之亦足少為好儒者之勸今其報乃如
此為善者其懼矣雖然人有生而如死亦有死而如生
某生天地間雖止兩年有婦二婦雖皆一年而歿然而
一年之中百年義在某誓不負外舅知且有子元夫娶
决不再矣俾元夫盡子職以報劬勞某也益自植立復
植立其二弟使鄒之門户終顯有光外舅與二婦雖死
不死過於生時是即善之終福仁之終夀也亦可以厲
薄俗矣使某比之匪人茍不義富貴為世所罵笑以此
易彼不惟外舅不欲二婦亦不欲也願賢而不願貴梅
莊此語其某也終身之藥石乎銘吾之心且以銘墓墓
與竹堂夫人同域葬以戊午三月壬申銘曰
　夫婦天理無古無今人孰不死不死者心姊賢早亡
　妹繼亦逝天欲觀予終始斯義不尚夫貴願貴而賢
　斯言有味青史可傳揭銘于阡以詔萬古永言保之
　里二賢女
　　　葛母墓誌銘
嗚呼甚矣葛母之為賢也飭閨門勤絲枲睦族黨禮婣
戚慈臧獲謹婦徳相夫起家賢己未盡見其為賢也獨
一事為難能生為人所稱歿不可以沒其實夫孝子亦
多矣而孝於非生己之母者始足見其為孝慈母亦多
矣而慈于非己生之子者始足見其為慈葛母賢己母
某氏嫁于進士葛某有二子豐也以姊之子入繼謙也
側室生也而母待二子如一慈愛之皆真若己出二子
事母亦雍雍盡孝無間言母歿某往弔之二子執喪毁
瘠泣出血盡哀觀其子之孝信其母之慈也葛母賢己
二子請銘是宜銘母以某年某月生以某年某月歿十
有一月乙酉葬于某里曾祖某祖某父某儒者流也二
子皆有子今孫六人銘曰
　葛賢母葬于此姚子銘之噫世之為母者法之
　　　鄧仲翔墓誌銘
昔石莊范先生嘗為某言鄧君仲翔之賢也心已願識
之嵗嘉熙丁酉秋鄉試揭姓名于郡城樓鄉貢額僅八
人鄧氏乃都其二一則仲翔也當時一門盛事歆艷井
里願識之意愈深矣既乃獲詣其家俊秀之林而拜焉
信矣石莊先生之不誣也仲翔為人意氣軒然謙恭下
士樂施好客博學强記歴代諸史爛然蟠其胷襟釃酒
對客縱飲劇談古今治亂成敗之原君子小人正邪之
辨舉數十行不遺一字千數百年如在目前音節清亮
首末該貫聽者忘倦性尤友愛與其弟某壎倡箎和未
嘗有違言忤色闔門千指雍如晏如雖家有餘貲若不
自知其富其視世之粟奴錢虜吝驕鄙俗之氣浮於顔
面者相去不啻穹壤千萬接物和處事得與人信下至
田夫野老嬰兒孺女皆得其驩心蓋嘗評其為人雅好
賔客似陳孟公議論精博似習鑿齒兄弟友愛似姜伯
淮處鄉公正似王彦方合古數人為一人今人未易多
得也仲翔自丁酉登薦書明年試禮部不利寳祐丙辰
且該恩再試方築室讀書益自磨勵而先二嵗仲翔歿
矣齎志飲恨聞者為之惜嗚呼鄉舉可能也鄉評不可
能也仲翔雖不及取髙科入仕以行其欲為之志然而
生為人所稱歿為人所惜是不歿矣仲翔諱某號南齋
其先建昌人九世祖某始家髙安曾祖某祖某父某皆
隠不仕仲翔生於丙辰之三月歿以甲寅之十月僅年
五十有九先娶陳氏生子士達繼趙繼徐皆前卒又繼
袁皆宦族孫男二孫女三丙辰十有一月壬寅卜葬于
呉塘東山之隂使來請銘為之銘曰
　嗚呼噫嘻仲翔已矣辨博之論不可聞已一封之土
　藏其胸中千數百年之史若人而不仕若人而遽死
　既不在其身尚福其子孫孫子
　
　
　雪坡集巻五十
