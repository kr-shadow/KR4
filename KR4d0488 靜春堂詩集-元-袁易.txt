#+TITLE: 靜春堂詩集-元-袁易
#+DATE: 2018-05-12 10:19:48
#+SOURCE: github.com/kanripo/KR4d0488 master 5c37f6f7                
欽定四庫全書　　　　　集部五
　静春堂集　　　　　　　别集類四(元/)
　　提要
　　　　(臣/)等謹案静春堂集四卷元袁易撰易字通
　　　　甫長洲人不求仕進部使者擬薦於朝謝不
　　　　應行中書省署徽州府石洞書院山長旋亦
　　　　罷歸居呉淞具區之間築堂曰静春聚書萬
　　　　卷手自校定或掉舟載筆牀茶竈古器㳺于
　　　　江湖趙孟頫嘗為畫卧雪圖稱易與龔璛郭
　　　　麟孫為呉中三君子是集乃易殁之後其子
　　　　泰所編延祐四年龔璛為之序推之甚至然
　　　　以王安石擬之殊不相類卷末有厲鶚䟦擬
　　　　以黄陳亦未盡然易詩吐言天㧞于陳與義
　　　　為近與黄庭堅之鎔鑄劖削陳思道之深刻
　　　　瘦硬其門徑實各别也有元作者綺縟居多
　　　　易詩雖所傳無㡬而風骨遒上固足以高歩
　　　　一時龔璛等所作集序墨跡至明正統中尚
　　　　存呉訥題其卷末深致向徃葢其人品詩品
　　　　均有動人遐想者矣乾隆四十二年五月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書　　　　　集部五
　靜春堂詩集目錄　　　　别集類四(元/)
　　卷一
　　　過泰伯廟
　　　遊靈岩
　　　酬湯師言崑山冬夜見寄
　　　寄承天寺書記
　　　水仙花
　　　過定慧院尋陳舜咨不見
　　　諸友約遊虎丘不及往
　　　遊蘇子美滄浪故園
　　　登開元寺閣觀浮海石佛
　　　金鳯花
　　　寄錢徳鈞徳鈞時在錢塘
　　　贈竹徑
　　　梅隠院觀魚
　　　寄湯師言倩徳鈞書數詩故章末及之
　　　寓西隠菴師賢與唐月心相過分韻得然字
　　　贈日者余竹深
　　　胡西軒道院竹石
　　　題陸義齋香逺亭
　　　送湯師言赴杭
　　　送潘鶴臞歸侍母
　　　題束季博適安齋
　　　送王沂父常州學正
　　　贈崑山儒醫張生
　　　贈禽衍陸生
　　　過長安堰
　　　杭州客樓開爐日作
　　　送湯師言番江書院山長
　　　乆出還家梅花已謝
　　　和師言見寄
　　卷二
　　　杭州道中言懷
　　　重午客中
　　　寄呉中諸友
　　　　錢徳鈞
　　　　蕭子中
　　　　湯師言
　　　　唐希賢月心
　　　　趙明仲
　　　　馮景說
　　　和送春韻
　　　和月心韻
　　　送趙明仲番江書院長僕時自石洞書院歸
　　　首夏村居雜興七絶
　　　八月一日雨後賦兼寄城中諸友
　　　呈信州孟能靜摠管
　　　題錢徳鈞水村圖子昂仲賔二公作竹石于後
　　　題渡海羅漢像
　　　冬日感興並懷徳鈞師言月心
　　　杭州長至日㑹戴師奭張仲賔
　　　次日雪中再用前韻
　　　正月十六日與徳鈞子敬翼之洎兒子震遊束
　　　　季博山園賦詩五首
　　　病目廢書雨中獨臥偶賦
　　　湖上即事多懷月心之辭
　　　題扇
　　　唾壺
　　　燈檠
　　　麈尾
　　　鐵如意
　　　白海青
　　　寄孔退之
　　卷三
　　　上張大學士
　　　春日雪中
　　　春日自城南歸㑹二友觀書人散後作
　　　春日遊廢園
　　　和師言遊南園韻
　　　送孔退之
　　　送蔡松江之饒州石洞書院
　　　送樓山長之石洞交代
　　　與師言客錢塘凡三月餘師言歸後作詩奉寄
　　　寒食日南山招飲馬塍醉為馬墜
　　　與南山伯祥㑹飲湖中暮歸書所見
　　　自錢塘歸寄諸友
　　　自杭還呉訪徳鈞因留論文過午歸途過竹間
　　　　道院
　　　送屠存博去嵗客杭一年多與存博遊故詩意
　　　　及之
　　　邀師言過城南隠居不肯來已而雪作并寄姚
　　　　子敬
　　　題錢翼之所藏華岳山水圖
　　　次師言月夜見寄韻
　　　春雨漫興
　　　和師言首夏襍興併用書懷
　　　雨後寄陸小山
　　　和小山雨中見寄
　　　和師言窮居即事韻
　　　再次前韻
　　　題畫
　　　　來禽
　　　　𤓰
　　　　黄葵
　　　　杏花
　　　題錢仲昭家菊坡圖
　　卷四
　　　新嵗郊居即事
　　　村居即事
　　　寄陸冶僊
　　　和小山夏夜獨坐
　　　因公事留驛中遂登姑蘇臺晚望
　　　秋夜懷友
　　　和翼之秋懷
　　　再和
　　　贈周生
　　　戯調月心
　　　送府判常仲寛
　　　送趙顯之檢校
　　　挽陳徹堂
　　　陳仲淵别室
　　　别南山上人
　　　獨坐懐黄子乆
　　　郊居寓目隨事輒題得詩九首
　　　和師言病中止酒見寄韻
　　　題趙明仲鄱陽行藁後
　　　春日對雪即事寄師言
　　　次月心見寄書懐
　　　三月一日過南園報師言諸友
　　　再用韻
　　　和師言殘春漫興韻
靜春堂詩集原序
予讀今文詩不知其為今人者唯於吾通甫為然通甫
沒十餘年矣意者亦古矣而猶今也今斯人豈易得哉
世之為詩者學古人欲其似出已意欲其新兩端而已
然似者多蹈襲新者常崖異唯其似而非似也新而非
新也得之渾然又未知古人已意孰先孰後也始可言
詩耳一自士去科舉之業例無不為詩北音傷于壯南
音失之浮詩文不同宜極于古故今人于宋詩少所許
可僅取王半山以其逼唐也然半山豈肯及唐而止三
司與宋次道選詩盡在目中矣至于中夜禪悟集句趁
胡笳拍則不啻自其口出一大家數造詣迥别殆未可
以淺窺若唐人近接六朝凌鮑謝何必多逺挹西漢師
蘇李更不疑實致如此使如今人懸擬風雅不過跼蹐
四言如韋孟自陳束晳補亡曽何繫于刪後重輕哉聲
聞以時寖異感發在人則同每况愈下固不可心逺而
力不逮亦不可予於通甫既曰古之人豈必以半山枉
通甫譬諸登峯造極循循來徑尚于此乎見之也古人
所甞有者皆有今人所當無者必無靈傑百出清婉明
麗抑古謂酷令人愛者非耶憶通甫與予交上下古今
一返諸性情之正予固望其鳴國家之盛横經石洞歸
而不復出靜春堂手挍萬卷築修亭遂志焉屬其仲子
泰輯遺編託予序死者如可作也顧焉得如通甫者與
之評通甫名易姓袁氏呉郡人延祐庚申日南至髙郵
龔璛序
欽定四庫全書
　靜春堂詩集卷一　　　　　元　袁易　撰
　　過泰伯廟
孤城下白日昃景射枌榆與客上河梁河水寒瀰瀰巋
然呉泰伯靈瑣瞰其址升堂閴無人白雲在亷陛淳風
暨南服妾婦知敬止禋祀何寂寥廟食不饛簋至徳貴
辭讓千乘猶敝屣豈伊常人情簞食形愠喜吾甞憫僚
光同室操劍匕神孫且淪薄流俗重已矣伯也諒有靈
願言振頽靡𤣥蹤企龍徳懿化慕麟趾
　　遊靈岩
緒風散林薄洩露開岩扄兹晨愜清穆曠懷延杳冥九
折度峻壁微行窮絶陘夫差昔戾止鏘鏘駐和鈴華旗
一以建繽紛朝百靈花飄磴道白樹入端闈青呉娃煽
方處越甲蔽長坰千秋魂魄歸過沛涕亦零嗚呼重華
後格鬭何由寧秦宫委蔓草漢闕流寒螢惟應金仙姿
空山屹亭亭摩足耀八極象教垂千齡
　　酬湯師言崑山冬夜見寄
清昊懸白日靈景煥八荒維時星昴中賔餞由朔方夕
曛落草頭寒谷晦蒼蒼之子在天末江湖阻且長濟盈
恐濡軌欲往悲無梁風吹崑岡裂念子單衣裳短札俄
枉辱髙情何慨慷一辭三致意再歌婉成章要我數日
期我懷増惋傷數日詎可玩百年亦易量焉能(缺/)耿耿
契濶如參商
　　寄承天寺書記(號此山/)
赤城亘蒼穹實維仙聖宅上人釋門秀靈氣載營魄浮
杯渡三呉爰止雙峨石白雲亦何心皓鶴時歛翮禪扄
清唄餘宴坐羣動寂斷除前後際洞徹天人賾我生遊
彀中憂勤(缺/)怵惕北風過環堵落葉平地尺中宵念室
家嵗晚凍餒廹鬢髪能幾何顧為兒女白明當絶塵機
從師振金䇿
　　水仙花
疾風吹長林急雪集叢竹飛仙從何來翩然賁空谷初
逢恍若驚莊視矧敢黷黄裳韞華藻素服立幽獨昔聞
賢達流滄波振遐躅太白御鯨背靈均葬魚腹永傷骨
為土緬想人如玉貞魂千秋後流落依草木吾將佩幽
芳采采不盈掬
　　過定慧院尋陳舜咨不見
城東古招提遺構何代作薜蘿施欄楯流塵翳丹雘岌
岌垝垣仆裊裊危柱弱舉頭瞻金像古屋蒼䑕落恭聞
西方教冥念貴恬漠班荆䕃雙樹蔽芾亦可託邇來列
萬刹中天峙飛閣隆䂓競宏麗至道愈衰薄愛兹遺古
意每過必枉䇿故人志雲臥斯焉甘旅泊儒墨豈磷緇
寄食共藜藿踟蹰不及見心期悵何邈白雲東北飛縹
緲帶皓鶴緬懷肥遁姿清風在寥廓
　　諸友約遊虎丘不及往
原疇擁危阜岡巒帶重闉捫蘿稍曲折身已躋嶙峋徑
蟠太古石嵓棲百代雲昔王侈厚葬宏模難具陳玉匣
閉鳬脛珠襦被龍文重險疲卒伍三泉愁鬼神雄圖乍
不滅伯心寜肯冺遺基委勁越餘孽開嬴秦金精既蕩
潏劍氣亦沈湮薄遊羡良友覽物酬芳春龍收靈雨旦
虎嘯清風晨升髙望八極酒酣氣亦振俯仰視遺跡飄
忽如埃塵登臨勿重嘆兹歡信可珍
　　游蘇子美滄浪故園
昊穹積長隂寒日光炯碎虚步少城隅物色入遐睇蘇
侯故臺沼蕪沒今誰記依依故址存慘慘迴飈厲谷傳
魑魅嘯地失神靈衛伊人百夫特文采傾當世立朝罹
網羅抱影投荒裔皁淹天馬逸韝困秋鷹鷙空餘意氣
雄摩盪山嶽銳生存且飄泊身後何嗟異下泉雖冥冥
精爽不可閟孤城千載歸秋風九皋唳
　　登開元寺閣觀浮海石佛
招提控城闉飛閣峙千尺白日轉棼輴朱霞覆檐隙升
髙覽萬象目眩潛動魄天驚泱漭懸地覺虚無闢閣中
兩金像竒姿斵山石當年浮巨海泛泛來中國未聞積
水厚能負萬鈞力瞽俗昧𤣥津至人示靈蹟區區拯世
心于道詎無益危坐睨隋唐浩刼一朝夕檻前飛鳥逝
户外流水疾九衢冠葢埸浮埃浩如積車馬何時閒丹
梯展良覿
　　金鳯花
灌木振凄風庶草浥零露懍秋兆摇落孤花表貞素蘿
生古徑隂迴立虚垣暮芳蕤五色明幽叢九苞聚弱質
抱殊姿髙標秉修譽阿閣誰為容軒除自成趣鳯徳諒
未衰春榮亦何慕
　　寄錢徳鈞徳鈞時在錢塘
驥騄動長嘶髙鴻托孤影丈夫四方志焉能戀鄉井憶
昨行邁初嚴裝在俄頃决眥雪壑明矯睇雲路永子行
不我過數日懷耿耿曩與子成言竊比韓與邴清風塞
寥廓髙誼破溟涬明知忽遐遺蒙谷誰予儆嗣宗詩酒
放叔夜交遊屏冲襟憶晤言夙暮發深省載瞻呉洲月
遥矚孤山嶺平生故舊心丹霄共光景
　　贈竹徑
青士抱竒節名與髙人齊髙人愛入谷對之忘朝飢千
載嵇阮林往者六逸谿俗人欲徑造白日蒼雲迷今君
在城郭種竹下成蹊比鄰任來往不遣捶藩籬我自用
家法此意人得知
　　梅隠院觀魚
窈窕轉微徑蕭森見祇園宻林已亭午宿霧始髙騫地
迥煩想滅景虚遐眺延陞階啟朱牖頫檻視清泉素鱮
散蘋藻文魴媚漪漣水光忽破碎繽紛鬐鬛翻無機藴
至樂物微詎可捐伊余值良友追逐相聮翩觀化聊假
日達生終忘年匪慕惠施辨願承莊叟言
　　寄湯師言倩徳鈞書數詩故章末及之
逺報平安如見君草生官舍不嫌貧山寒猨狖時相命
江濶蛟螭夜有神詩句祇添風土異酒杯莫放鬢毛新
欲知别後嵇康嬾一紙書題亦倩人
　　寓西隠菴師賢與唐月心相過分韻得然字
浪走黄塵祇自憐惠詢前約竟茫然偶棲蘭若耽幽趣
轉欲滄洲寄暮年草草詩篇書柿葉蕭蕭鬢髪亂茶煙
他時我醉君休去淨掃禪齋共榻眠
　　贈日者余竹深
吾宗昔日丹陽尹不問主人過竹所奮然長嘯振林樾
滿谷笙簧翠蛟舞我生嗜好頗相似千古清風慙鼻祖
余君談天氣吐虹白眼看人坐箕倨吾甞匹馬造堂階
隔墻過酒延我語知君旁舍竹如雲借問林園得窺否
君言我居安得此但有蓬萊繞環堵竹林嵇阮太廹窄
避世雖深觸憎怒要當胷中有千畮世人那得知其處
猗猗叢菉比君子維其似之美無度再歌淇澳為君飲
醉倒猶能騎馬去
　　胡西軒道院竹石
靈石越微雲髙篁嘯飛雨解襟散幽寂清心見琳宇道
人方燕坐碧鮮照巾屨客來但對面莊視不得語如觀
温伯雪目擊破千慮清風何方來泠然入窓户羣籟起
虚谷衆妙㑹靈府飄颻紫鳯鳴蕭瑟驪虬舞伊余墮塵
網憧憧困馳騖神栖方外乆夢繞雲臥屢永願繼壺公
終當效巢父
　　題陸義齋香逺亭
漢廣不可泳江永不可方遐觀貞女遊矯若驚鴻翔兹
花亦如之曲池抱明妝絳袖冰雪質翠衣雲錦章褰裳
欲往從宛在水中央修姱冶容滅閑都纎態昌倚檻回
眺乆頫軒流涕長徘徊初月升厭浥零露瀼漠漠遞幽
馥悠悠播微芳相彼亦何心因風為飄揚
　　送湯師言赴杭
烜赫忠臣裔飛騰秀士英孝亷敦素履經術繼家聲邑
校為官小儒風藉爾行禮還周六典人見魯諸生省署
交章上天衢濶步亨溟池鯤速化丹穴鳯長鳴夙昔論
襟誼殷勤結弟兄雲泥慚異趣膠漆動深情敢望追王
吉寧希薦禰衡湖山有竒句儻許寄柴荆
　　送潘鶴臞歸侍母
冉冉虞淵月迴光照我衣蕭蕭大堤馬送客長鳴嘶窮
冬霜雪繁陟岡行旅稀子何意浩蕩歸心如奮飛王粲
故鄉志江淹南浦悲丈夫各有適聚散焉可期子有白
頭親天寒守重闈蠨蛸懸户牖知子行當歸舉觴慈顔
和升軒福履綏士生食萬鍾髙堂色養違何如衡門下
菽水歡逶迤羡子敦懿義家聲良不虧閒居富詞藻札
翰時相貽
　　題束季博適安齋
蕭蕭虚楹暮冉冉飛雲入紛紛車馬塵悠悠詎能及凭
軒亦何有竹樹相蒙翳雞鳴境逾廓鶴唳林更寂人生
貴是身夫豈不願適胡為悔吝端往往在祍席莊生歎
坐忘陶令嗟形役兹理信無暌非君諒誰識
　　送王沂父常州學正
豐草被長堤春波轉微綠江淹南浦情悠然在吾目吾
鄉二三友交誼天倫篤爾來數暌阻旦旦歌伐木陸生
既髙騫子亦展遐躅連遊陽羡區並泛荆溪曲是邦號
多士文風素云淑矧兹二賢教時雨新沾沐恭聞淑化
原其機系庠塾嗚呼季子風千祀今可復若予遲暮姿
冥棲滯窮谷經素昧𤣥義漫費百回讀寜希兼善才實
愧聞見獨載瞻雙鳯翔髙天引遐矚
　　贈崑山儒醫張生生攜洛陽耆英圖云圖中名燾
　　　者某之始祖也
園公深谷隠巢父中林居生逢嘉運啟尚拘曲士模豈
若洛中叟抱材自卷舒誠著金鉉職忠禆繡衮謨功成
遂投紱身退斯懸車逍遥天地中優㳺日月徐相顧髮
皓白胥㑹情怡愉既應徳星聚亦彰南極符一時聚冠
葢千祀存畫圖老成則已矣典型猶宛如張子有仍孫
韜名倉扁徒種杏白雲表蒔藥青山隅利物貴兼濟秉
心良不渝咸俾迨爾祖永膺眉夀俱
　　贈禽衍陸生
徴士士龍之子孫天馬為駒氣深厚逸才致逺誰能羈
少年氣已干牛斗爾來狼狽一緼袍豪蕩肯居狐貉後
文豹深藏霧雨濛潛蛟終作風雷吼相徉㕓市昔傾葢
執雉定交歡握手燕坐談天試相詰繫蛇掉尾還應首
衆人乃欲攘其羭無異醯雞喧甕缶獬冠蟬弁戯推許
鼠目麞頭慚老醜嗟予退處操如蚓分與窮猿擅林藪
蟲飛蝠伏各有時萬物行藏信非偶文章藻繪亦安用
畫虎不成徒類狗寧為牧豬隠蒱博雖非待兔聊株守
豻袖無堪厠朝列鹿門政可安農畆君不見千秋麟閣
笑獼猴烏用丹青傳不朽
　　過長安堰
霜落天清木葉零我勞王事賦宵征三更燈火魚龍動
千里星河雁鶩鳴大舶低昂銜尾進扁舟來往一身輕
抱闗恐有髙人隠野客低頭愧送迎
　　杭州客樓開爐日作
袖長起舞朱樓窄壺缺聴歌綠酒寒故國蓴應歸日老
小春花在客中看江山信美終心折風月横陳惜鬢殘
千古流傳王粲賦令人登覽動愁端
　　送湯師言番江書院山長
風土迢迢呉苪邑送君還憶舊羈栖芝山擁郭蒼龍臥
番水粘雲白雁低逺道故因勞夢想一官那得限東西
野花芳草江南路千里秋風入馬蹄
　　乆出還家梅花已謝
手攜長鑱斵蒼苔雜樹無多取次栽斟酌何郎才思減
梅花謝了却歸來
梅花謝了却歸來不見繁枝雪作堆桃李向來羞欲死
而今紅白滿園開
梅花謝了却歸來風裏殘英旋面迴我似穰侯遲見事
當時合築避風臺
　　和師言見寄(僕時喪制中/)
千仞崗頭亦振衣塵中祇伴白駒馳功名到手終安用
憂患凌人竟大竒陶令田園松菊廢王裒冡墓栢楊悲
新詩縱寫髙情極得似相看減夢思
　
　靜春堂詩集卷一
欽定四庫全書
　靜春堂詩集卷二　　　　　元　袁易　撰
　　杭州道中言懷
涉世恒多故謀身轉益迂馬周聊逆旅阮藉豈窮途鷺
宿依船尾楓凋落酒壺逺行憀慄意對此不能無
白霧籠舟楫青山失畫圖往來迷咫尺收歛忽斯須野
曠連飛鶻江清映浴鳬還將明媚色且復慰征途
堤栁欹招纜汀花笑入舟髙歌鳬鵠起濶視水雲流牢
落江淹恨飄零庾信愁都將付尊酒短髮得禁秋
憂患看飄瓦浮沉任轉蓬題詩霜葉赤對酒燭花紅嵇
阮情何曠陶韋意未窮前賢負髙興不必萬人同
　　重午客中
往恨湘纍逺他鄉楚俗同流傳存弔祭汨沒見英雄竹
葉於人綠榴花此日紅未須嗟旅泊吾道豈終窮
湖上冥冥雨和愁細似塵翠嵐沾玉麈清潤逼綸巾他
日看濃抹兹晨傚淺顰遂諳山水意有為若留人
令節殊方客虚樓暮雨時何心吟鑄鏡余髮欲成絲昌
歜誰浮玉芳醪且滿巵今朝羈旅思更用獨醒為
　　寄呉中諸友
　　　錢徳鈞
風雨蕭齋裏雞鳴夜向晨簡編心力盡燈火鬢毛新餘
地知遊刃何人解斵輪煩君毋割席轉漂暫埃塵
　　　蕭子中
並馬春風陌髙歌夜雨床追游前夢失漂泊此身忙綠
酒西湖色冰肌六月凉難招髯似㦸來對玉成行
　　　湯師言
卓行拘常調微官更數移君懷同棄屣吾道嘆如絲濩
落材髙世飛騰命與時晚成梁棟器剰破十年遲
　　　唐希賢月心
枉䇿招尋宻髙談謔浪俱他鄉懷楚奏何日攬桓鬚白
月垂文練青天落酒壺看君話心事餘子盡﨑嶇
　　　趙明仲
共話巴山雨曽題華嶽秋儒官雖寂寞公子足風流即
擬同呉詠焉知效楚囚江南新作賦寄爾恐添愁
　　　馮景說
之子華簪裔簞瓢祇晏如為郎應駐輦延客愧無車早
托襟期合能容禮法疎一燈何日共料理讀殘書
　　和送春韻
浩歌擊折玉妃簪獨立東風思一襟桃蕚帶雲歸洞口
栁花因雨老墻隂睡鄉化蝶三春夢客路聞鷗萬里心
猶有茂林觴詠處激湍不改晉時音
　　和月心韻
陋室僅容書滿榻髙車遂訝席為門溪山卜地闗心近
風雨翻江入夢繁烏雀浪傳佳客喜龍蛇新見醉啼痕
何時重對蕭蕭竹細影參差過酒樽
　　送趙明仲番江書院長僕時自石洞書院歸
詩酒欣欣同里社宦遊那復共山川一朝奉檄雖云喜
千里擔簦祇自憐羡子飛騰端在此顧余來往獨翛然
番江官暇無餘事還許重來弄釣舡
　　首夏村居雜興七絶
江花留我澹相娯沙鳥侵人狎易呼乘興觥船時獨往
置身塵網欲何須
穿逕幽篁破嫩苔遶池漲綠潑新醅黧黄梢蝶驚還起
翠碧窺魚去復來
問舍求田計已遲江鄉别業漫委蛇舂鉏屬玉明人眼
祇比輞川無好詩
遲暮耽書愧斵輪抛書聊憇夢中身翛然一榻誰相過
祇有清風似故人
灣碕流水轉微瀾隠見遊鯈荇藻間濠上難窮千古意
栁隂聊得片時閒
汎汎鵁鶄渺渺波烟消日出聴漁歌江天物色無人共
城郭風塵柰我何
綠樹荆扉晚更幽鱸魚菰菜近堪求故人有興能尋我
但覔呉淞欲盡頭
　　八月一日雨後賦兼寄城中諸友
今我不樂思出遊宿酒昏昏仍嬾惰安得凉飈破煩鬱
竹頭搶地桐隂妥紈扇那能脫腕揮紗巾不覺酣眠墮
誰喚飛雲起天末政用此時持贈我渴龍掉尾下飲江
列缺為右豐隆左蜿蜒初若彌六合變滅忽復成么麽
長江收曀淨千頃落日著山縣半笴白衣蒼狗覺虚無
孤鶩斷霞明細瑣人生萬事風雨散苦欲控摶無一可
嗟予學道良已晚閱世忘憂今亦頗西疇䆉稏碧參差
南埭芙蓉紅婀娜聊尋清景日追逐别復川原秋澹沱
故人城郭尚留連何時共鼓呉淞柁
　　呈信州孟能靜總管
設官重邦牧宣化馳皇風師師漢百僚獨推黄與龔金
章映紫綬非材焉所蒙君侯上宰裔樹立何穹崇神駒
籋雲霧威鳯下椅桐昔在英妙日已謁明光宫髧髦拜
玉陛秀骨回重瞳帝併持一麾往哉懋汝功屢考上治
最野闢蕃春農及兹三錫命厚恩零露濃上饒古名郡
穰穰庶物豐誅求入豪吏稅歛或缺供朱旛一戾止起
弊如轉蓬坐聞襦袴歌喧呼走兒童侯甞過呉下五馬
聲龎龎吾友具朗鑒揖侯廣坐中褚裒得孟嘉千載事
畧同伊予慕清裁欲見嗟何從自憐七尺軀仰愧髙飛
鴻
　　題錢徳鈞水邨圖子昂仲賔二公作竹石于後
無多茅屋滄波遶一半青山竹樹遮宛似吾鄉荒寂地
直疑割我白鷗沙
枝葉翛然長帶雨坡陀幽處欲飄雲故將竹石期貞士
二子風流最絶羣
　　題渡海羅漢像
錫飛自有天龍䕶杯渡能令海若趨屑屑往來應自笑
區區變幻欲何須
　　冬日感興併懷徳鈞師言月心
日帶寒隂暝雲含雪意稠飢烏啼欲下鳴雁去安投物
態闗身近年光入鬢流低頭頻覽鏡勛業付悠悠
散帙蟫魚走挑燈黠鼠窺温尋經嵗讀感激長年悲糟
粕求𤣥理芝蘭藉故知三冬開萬卷須訪董生帷
短褐黄埃積髙堂絳帳開東西成契濶嵗月轉低徊青
稍還衰栁紅初注小梅城南有幽事興發可能來
之子數相顧談諧寫我憂每憐髙誼激端向古人求玉
斚流泉酒青旗瞰水樓邀君興飛動己解鷫鸘裘
　　杭州長至日㑹戴師奭張仲賔
貞元朝士今遺老南渡王孫不乏賢二妙聮翩今拱璧
一官留落尚無氊笑談政用迎陽復汲引懸知到日邉
揮翰玉堂如問我短蓑黄犢亂春烟
長歌彈鋏日為年晝晷何堪一線添歸艇有時終入手
清尊對客漫掀髯雲隂欲落平垂地山色相新稍近簷
人散凭髙聊發興半空樓閣雨纎纎
　　次日雪中再用前韻
嵗晚敝裘慚乆客雪中僵臥愧髙賢强呼竹葉開金琖
細看楊花糝白氊列壑含春人未覺一江趨海勢無邉
若為乗興尋安道十幅蒲帆破暮烟
故人要我乆忘年我亦相逢意氣添欲喚娉婷歌白雪
恰驚㸃綴入蒼髯留連冰柱煩詩筆零亂天花入帽簷
待取明朝殘酒醒越山重看翠眉纎
　　正月十六日與徳鈞子敬翼之洎兒子震遊束季
　　　博山園賦詩五首
我愛山園好芳堂隠薜蘿野雲栖不去風葉掃還多暫
憇忘城郭長謡詠澗阿不嫌頻啓鑰重過意如何
我愛山園好幽篁積翠重㑹令棲彩鳯勿遣化蒼龍清
影參差乆髙標邂逅逢未須猜逕造聊復效吾宗
我愛山園好峯嵐絶垢氛石痕常積雨洞穴細飄雲醉
臥移時醒晨遊送夕曛數椽吾擬卜半席可能分
我愛山園好清池漾細漣幽花欹半笑野鶩睡相聮每
醉容山簡因詩憶惠連更期春雨歇來對碧濺濺
我愛山園好兼懷地主賢興同招隠賦文繼補亡篇坐
納千峰秀無如一壑專斯遊偶不見欲去意悠然
　　病目廢書雨中獨臥偶賦
澹墨秋隂暗滿川髙山叢竹亂風烟淋浪稍覺天瓢瀉
飛灑還驚瀑布懸病睫朦朧妨逺眺閒身衰謝竟誰憐
祇應造物諳疎懶乞與蕭齋聴雨眠
遲暮耽書祇嘆嗟更憐阿堵著昏花形容未怕參軍笑
方術徒煩坐客誇緗帙暫抛塵爛熳青燈故照髮蒼華
衰慵目斷今如此知復何年究五車
村徑無人喧鳥雀衡門積雨散逢蒿頻拈藥褁封題懶
獨處藜床偃臥髙幻翳本空終掃滅秋容新沐試遊遨
為憑湯慰相料理欲數青冥玉兔毫
　　湖上即事多懷月心之辭
月轉山横湖水明星河倒影玉壺冰故人天末難持寄
來倚髙樓第四層
浙東山色渡江青眼底新詩向此成天盡雲低看鶻落
日斜風細待潮生
顧盼江湖左右分呉山飛雨越山雲兹遊覽結風烟秀
獨自題詩轉憶君
卷地楊花作雪飛來時弄色尚依依不知華髮添青鏡
漫道緇塵染素衣
送罷東風身是客午窓半對紫玫瑰家山枕上分明見
何處濃香喚夢回
拄腹芬芳萬卷餘劇談痛飲亦時須憐君獨抱詩箋注
頗憶城南舊酒徒
　　題扇
千古錢塘佳麗地名花一朶滿城春樊川已老何堪賦
蘇小雖亡更有人
飛燕驚鴻擬未真飄飄真欲似行雲入舟山色羞眉黛
隔岸榴花避舞裙
倚扇風流已絶羣西湖小却欲飛雲不知身是杭州客
一曲清歌帶酒聞
　　唾壺
同抱尊罍質蒙將沃盥俱敢論才不器得近唾成珠棄
置枵然大提攜醉後須長歌空擊缺牢落壯心孤
　　燈檠
雁足形模小猶存漢制微低懸花燼宻故照鬢毛稀豈
忍捐墻角何須對燭圍露螢乾死後嵗晚澹相依
　　麈尾
王謝風流物翩然落手中𤣥談方亹亹舊擲莫怱怱拂
席青蠅避障塵白羽同空言移晉鼎千載累清風
　　鐵如意
犀玉誇纎巧那堪緩急須晶熒同劍鍔玩弄避珊瑚誰
解麾戎壘徒能擊唾壺持將擬諸葛碌碌笑狂夫
　　白海青
　　　尚方有賜江浙省臣白海青者杭州人士美以
　　　歌詩徴余同賦
渺渺東溟刷羽翰乍隨天馬萬人觀孤飛雪㸃青雲破
一擊秋生玉宇寛賜予豈將追雁鶩馳驅直欲辨梟鸞
江南明月雖同色夢想瑶階白露漙
　　寄孔退之
昔從茂苑觀為政江動雲飛五月秋已識威名彌屬望
相看談笑更風流才華祇解逢人說薄劣真慚與子遊
遥對青山憶丰度幾回獨倚仲宣樓
　
　
　
　
　
　
　
　
　
　
　
　靜春堂詩集卷二
欽定四庫全書
　靜春堂詩集卷三　　　　　元　袁易　撰
　　上張大學士
玉節飄飄拂錦韀宫袍猶帶御爐烟承恩始覺詞臣貴
問俗爭迎使者先近侍鳴珂依日月南遊染翰動山川
更須一試調元手爛熳為霖下九天
　　春日雪中
蕭齋聴寒雨出户霰已集飛英㸃砌銷綠苔稍沾濕紛
紛漸填委勢若包原隰冥觀隂陽妙欲張故先歙定知
陳荄下已有春風入
危坐愁苦思急雪鳴窓櫺碧筠助蕭瑟音響有餘清啾
啾寒雀聚肅肅髙鴻驚撫物易感興濁醪時一傾獨酌
誰寤歌閒襟徒自盈
窮居散書帙閉門風雪中聖賢有遺意眇邈殆難通千
秋紙上塵欲論誰與同掩卷且須臥時聆響幽叢孤懷
偶便靜敢慕髙人踪
　　春日自城南歸㑹二友觀書人散後作
花栁垂垂放風烟澹澹晴路長閒信馬春淺未聞鶯心
與遊絲逺興隨吹笛生欲攜尊酒去對取亂山傾
二仲能相過慚非蔣詡居麈毛頻落飯螙葉亂翻書膠
合精神際珠生咳唾餘驪駒惜輕賦幽興晚蕭疎
　　春日遊廢園
種花移竹為誰營過眼風烟祇暗驚試數舊題竒石少
尚論他日曲池平垂楊臥水僛僛舞細草侵堦故故生
偶與春光共流轉綠尊對此竟須傾
　　和師言遊南園韻
竹裏亭臺納翠光席邉泉石坐仙鄉驚飛水鳥爭魚出
吹盡林花草自香誰把洞簫吟嶰谷似聴鄰笛在山陽
諷君詩句雲烟動轉覺蒼崖晚更蒼(是日坐上有吹洞/簫者)
　　送孔退之
笑談玉麈清風起手滑冰壺雪片虛信宿暫疎情已惡
數州相望意何如江淹别恨蒼茫外阮籍窮途潦倒餘
目送故人猶作客明朝懷抱向誰舒
　　送蔡松江之饒州石洞書院
寂歴雙峯絃誦室遺書長共白雲扄絶憐皓首窺章句
不似青山見典型隨牒非才心自愧同僚得子眼還醒
鱣堂㑹有千人聴細聴傳家舊石經
　　送樓山長之石洞交代
昔賢遺緒何寥濶欲振髙風愧不能深喜君才逾十倍
豈徒吾事得交承錢塘傾盖江湖動南浦揚帆曙色凝
行矣莫辭千里逺百年禮樂待君興
　　與師言客錢塘凡三月餘師言歸後作詩奉寄
燈花猶記别時紅為報君歸我亦東豈意黄塵迷瘦馬
尚淹青眼送飛鴻羣山積雪清相射千樹寒梅望欲空
何遜揚州才思減試煩妙語喚春風
　　寒食日南山招飲馬塍醉為馬墜
錢塘西湖天下竒寒日清明風日美山開錦繡身入畫
舟近絲簧春入耳上人發興流俗表攜客看花古塍裏
委蛇微徑出荒蕪繚繞重巒當燕几逺尋桃萼失紅霞
稍覺風光在流水賞心尚及答芳晨傾蓋何期遇知己
晉人禊事得同然介子髙風嗟已矣山懸落日為人歡
酒盡青尊遮客起墜馬常吟杜甫詞墜車今悟莊周㫖
養生被戮幾自解以酒得全探妙理今我不樂復何為
人生如斯良有幾鷲峰蒼翠尚招邀已分青鞋從此始
　　與南山伯祥㑹飲湖中暮歸書所見
絳袖維舟並清湖滿鏡愁目成千里近曲罷數峯留寄
語憑青鳥知機避白鷗東隣窺宋乆邂逅亦風流
風塵天際客弦管道邉樓良夜苦無月殊鄉應更愁精
深鍾子聴瀟灑逺公遊頗念羈栖否飛花㸃敝裘
　　自錢塘歸寄諸友
蒼崖環抱汀洲口臯亭蜿蜒繞其後勢如奔馬赴平川
轡銜約住驚回首折旋起復固多態跋涉往來看亦乆
不煩山色笑相迎今日扁舟落吾手曠野蕭蕭殘雪淨
長堤活活春流走鳴櫓寧嫌亂鵞鶩掛帆似欲窮牛斗
飈風忽怒當夜分天畢定知為月守縱横雨脚散書卷
澎湃波聲撼窓牖未須戯侮出惡劇已厭奔馳謝衰朽
錢塘留住春復秋千首髙吟負花栁雕鐫擬效西子顰
刻劃肯墮無鹽醜角端羞與蠻觸伍胷次不妨雲夢九
秋毫得喪良可笑百嵗風燈定何有已矣歸乗下澤車
悠然更瀉新豐酒數尺白魚鬐欲奮三寸黄柑香半剖
邇來夢境過眼空愈識天公于我厚垂虹在望渺烟水
倦翼知還認林藪湯君文妙不加㸃唐子酒酣初撫缶
亦知晤語漸有涯逺來相就還能否若人折簡不可招
寄與篇詩換瓊玖
　　自杭還呉訪徳鈞因留論文過午歸途過竹間道
　　　院
城郭塵埃傍馬飛此中何地頓能竒蕭蕭殘雪鴉翻急
漠漠平田鷺下遲水帶冰凘流窸窣路隨籬落轉逶迤
直疑身在宜城畔野店山橋映酒旗
曉蹋雪泥寒未解暮歸沮洳稍沾裳己驚康樂春生筆
更伴彌明睡倚墻共話祇添眉睫喜相看莫問鬢毛蒼
從今來往城南道藜杖東風百草香
　　送屠存博去嵗客杭一年多與存博遊故詩意及
　　　之
百尺朱樓花照天十分金盞酒如泉共聴風雪當今夕
却話湖山記往年身世薄遊那可料鬢毛相顧各堪憐
慙無賀老風流趣苦欲淹留更繫船
　　邀師言過城南隠居不肯來已而雪作并寄姚子
　　　敬
嵗云暮矣凍雨零南山宻雲如環城閉門讀書華髮生
坐與嵗月俱崢嶸哀鴻晝啼各相命吾亦求友紓吾情
街衢揚塵紛莫掃一笑相逢幾絶倒丈夫意氣膠在漆
白璧明珠豈為寳城南濁醪賤如土地僻叢梅似繁縞
割鮮那得效膏粱接讌聊將慰枯槁具區美菜葅半綠
大谷雪梨寒更好苦邀鞭轡不可回念子取别何草草
歸來懷抱為誰開竒事咄咄令人猜初驚竹樹聲槭槭
旋覺庭户光皚皚飛絮散鹽兒女語雪車冰柱猶堪咍
惠連賦筆亦何事徒藉司馬煩鄒枚法當對此但飲酒
慎勿刻劃瓊與瑰明朝東風土膏釋百鳥喧啾破幽寂
杖藜禪榻烟繞鬢問栁灣碕春動色東郭履穿君莫嘆
北海尊深我安惜一時㑹合猶少靳百年膠轕終何益
思君定卜晏子鄰書聲燈光夜穿壁焉能終日心拳拳
長倚城南望城北
　　題錢翼之所藏華岳山水圖
窓含逺嶺綿綿樹門對清江箇箇船此景吾廬朝暮有
畫中忽見絶堪憐
　　次師言月夜見寄韻
暮烟銷盡月東出明鏡團團飛上天欲向青冥窮逺目
不堪光彩照華顛金尊翠勺期何夕紫綺烏紗憶少年
詩句喚醒千古夢南樓風物故依然
　　春雨漫興
日日春隂祇欲眠强尋南陌復東阡猶殘碧樹花多少
莫惜金尊酒十千象管烏絲題往事玉簫錦瑟負華年
愁來祇對西山坐捲起疎簾翠接天
江上平蕪望欲迷江邉宻雨細如絲冥冥白晝飛花急
漠漠青林度鳥遲春事又當三月暮人生那得百年期
誰能苦惜纒頭錦喚起嬌嬈舞柘枝
積雨厭厭愁斷腸暫晴猶得見春陽頻來幽鳥當窓語
半落閒花度水香彩筆彫零詩漫興金杯摇蕩酒生光
悠悠心緒渾抛却付與遊絲共短長
　　和師言首夏襍興併用書懷
四月家家摶黍鳴東岡南埭半隂晴春兼落絮隨流水
風引遊絲入太清浮世時時塵事接荒郊日日暮山横
能來相就同雞黍壠上何辭暫輟耕
栁花如雪填門巷不到先生絳帳深伏櫪暫淹千里足
耽書閒寄百年心乍抛酒盞愁侵鬢忽枉詩篇興滿襟
祇欲籠將鵝自去看君醉墨寫來禽
百年未放鬢毛斑更復求誰似我頑山鬼吹燈風雨裏
漁人爭席水雲間采蘋聊出經南澗攀桂因留賦小山
薄劣敢同髙士趣身如飛鳥倦知還
　　雨後寄陸小山
飛雨鳴簷似决渠髙歌終日意何如但知書盡五車讀
那問家無儋石儲尚憶堂階曽繫馬近傳釡竈欲生魚
解頥祇擬尋匡鼎滿腹窮愁得破除
閉門十日蕭蕭雨裹飯何人問子桑孤坐性便松桂冷
髙歌聲出薜蘿長忽貽短札愁仍破更讀新書喜欲狂
安得從君共清嘯祇應容我據胡床
　　和小山雨中見寄
滑滑泥中啼野禽東阡南陌復霖霪入空漠漠連平楚
竟夕冥冥失故岑仲蔚門前荒草合子真谷口亂雲深
棲遲不作干時計空藴經綸一寸心
江永浮天接混茫無船可買繫籬傍欲窺七澤窮三楚
但見一雲連八荒絳帳髙堂深莫到蒼崖逺樹鬱相望
訪君不待帆檣具河廣猶傳葦可杭
　　和師言窮居即事韻
城郭烟花裹屋廬蕭然誰識范萊蕪借居種竹憐君達
築室移山笑我愚坐乆眼看烏几綻醉來頭向墨池濡
壯心縱復都銷盡末害狂歌擊唾壺(來詩有壯心觸事/漸消磨之句)
雨聲連夕亂鳴簷野色今朝稍入簾綠樹成圍黄鳥度
青天欲盡白波粘熊經嬾戱愁危坐鵲語無憑喜謾占
若話浮名身外事畫蛇無足不須添
野水侵扉水滿坡蕭蕭鐵硯乆慵磨忽傳翡翠鯨魚句
驚見珊瑚碧樹柯深喜交情期管鮑敢將詩律鬭隂何
倩誰寫向髙堂壁醉後長歌復短歌
　　再次前韻
浮生處處可為廬勝境非人地亦蕪笠澤昔因髙士重
冉溪曽為放臣愚憐君噪吻哦詩苦笑我枯腸藉酒濡
若問神仙醉鄉近枉尋圓嶠與方壺
醉裏花枝拂帽簷醒來花落鳥窺簾林園秉燭須行樂
日月煎膠可解粘夢鹿生涯身轉誤維魚嵗事兆難占
長江安得成春酒痛飲杯乾自可添
北窓無夢到鑾坡寸墨寜堪盾鼻磨任性祇應同社櫟
怡顔聊復眄庭柯琴從得趣無弦乆酒可忘憂如醉何
詩句粗疎君莫笑江湖付與竹枝歌
　　題畫
　　　來禽
離離玉井露光漙移得精神畫裏看更待秋風紅顆爛
墻隂狼藉鳥銜殘
　　　𤓰
故侯一日聲名隠翠蔓千年採摘頻為問金盤供錯落
何如秋圃臥輪困
　　　黄葵
憶昔茙葵花下飲金杯春艶綠鬟欹祇今花似金杯側
獨對西風詠折枝
　　　杏花
擬賦春風碎錦枝含毫無句入支頥趙村當日花千樹
白傅風流大好詩
　　題錢仲昭家菊坡圖
紅紫紛紛總後塵十年陶令可相親不知坡上秋多少
展卷霜風欲拂人(仲昭居風憲故云/)
　
　
　
　
　
　
　
　
　
　
　
　靜春堂詩集卷三
欽定四庫全書
　靜春堂詩集卷四　　　　　元　袁易　撰
　　新嵗郊居即事
白日無遺照青春入敝廬屠蘇慚後飲桃梗伴閒居荒
僻逢迎少衰慵拜起徐占年聴雞卜吾得把犁鉏
雲葉開清旭霜花散積隂稍欣迴凍澤已覺變鳴禽物
化爭流疾天機靜玩深東風漸相顧來往補疎林
岸幘江臯乆移笻野望新草傾將落日樹裏欲迴春暖
曬隨陽羽晴翻在藻鱗自今還往數魚鳥亦相親
　　村居即事
亭皋獨立看雲移併覺青山入杖藜汀草路窮爭地出
水禽日落向人啼百年小飲身如寄萬象横陳句嬾題
驅使風光詩爛熳令人苦憶浣花溪
村北村南鳴水車直疑樹杪著浮槎因居澤國憂農事
强起江天管物華當户漫栽彭澤栁何田宜種邵平𤓰
悠悠作計全疎懶倒罷清尊又日斜
睡起西山翠作堆蜿蜒渾欲傍人來政愁塵土無詩句
已覺風烟撲酒杯清景彌年供嘯傲浮生何事苦低徊
誰能共此悠然意冉冉斜陽白鳥迴
　　寄陸冶僊
寄語雲間陸士龍近來談笑與誰同圓機往往論千古
濁酒時時判一鍾聞道新居營水竹頗勝窮巷散蒿蓬
驅馳城郭還知否江水桃花昨夜風
　　和小山夏夜獨坐
宻竹通風細新荷貼水圓林塘涵倒景河漢轉髙天有
興棲霞外無愁到酒邉何煩百錢卜已悟小行年
屋角天河白尋源去匪遙祇應廣寒闕共此可憐宵北
斗迴空濶清風起泬寥騫槎何處覔吾欲泛輕舠
膠漆存吾道髙情宿昔同神交懷阮藉夜飲憶元忠兩
地牛鳴近何時馬首東酒酣君勿去待我浩歌終
臥石雲粘袖乘舟月入蓬物華歸目睫詩句愈頭風有
喜成三益毋勞嘆五窮昔賢傾意氣安用萬人同
漫浪鷗為侣行藏鷁退飛秋侵蒲栁質月滿薜蘿衣零
露濃如瀉閒雲薄未歸思君共揮麈相對澹忘機
漏水催傳箭繁星拱建杓菰蒲終夜響魴鱮傍人跳篇
什何多興風光頗困嘲胡床談詠處著我醉喧囂
夜乆琴書冷樓髙枕簟清微風過梧葉故作雨來聲濁
酒悠然酌新詩向此成殘杯猶在手鼻息已雷鳴
髙臥北窓裏無因夢益州行吟風滿袖醉舞月窺樓倒
載慚山簡清歌無杜秋逺游須借問何地可埋憂
浪跡供多病牢愁伴獨醒歌長聊自舞詩好欲誰聴老
馬元西極遊鵾且北溟賴君時慰我喜變髮星星
　　因公事留驛中遂登姑蘇臺晚望
古驛西風起中含水國秋官閒公館靜鳥下吏人休移
簟微凉入登臺晚興留亂蟬當檻急衆木抱城稠天迥
摶蒼鶻山横走翠虬虛無疑地盡突兀併雲浮絶景嗟
才窘微吟怯語遒烟霏生變態鷗鷺傲冥搜初月清如
濕殘霞散不收似乘牛渚舫若在武昌樓娃館今荒草
呉宫祇廢丘按圖非舊跡訪古莫深愁蘋浦漁歌斷楓
根鬼唱幽掠檐聞鶴警照席數螢流止舍慚昭子投亭
愧褚裒疎頑能稍稍漂轉付悠悠兹宇閱人乆伊誰似
我儔途窮翻一笑鬢短耐千憂世故從飄瓦浮生等置
郵三更星斗落萬事入搔頭
　　秋夜懷友
平生故舊誰知我潦倒襟期子畧同縱酒祇拚千日醉
讀書少忍十年窮嵗華晼晚欺霜髩物色凄凉入井桐
未用相看嘆摇落古來江漢有秋風
屋角闌干北斗垂誰家長笛夜深吹月流河漢天機急
秋到山川木葉知老去潘生聊漫賦向來宋玉不勝悲
四時代謝渾閒事有底窮愁入兩眉
　　和翼之秋懷
衡門無馬跡露草有蟲鳴樓上誰家女穿針聞笑聲胡
床歌處穏長笛醉來横此際得吾子掀髯紗帽傾
　　再和
千林羣鳥靜兩地一牛鳴月裏山河影風前鼓角聲川
原秋浩蕩雲物暮縱横此夕(原缺五字/)　且細傾
　　贈周生
人生身幸一丘足豫卜佳城也是賢甚欲與君論此事
祇今未辦買山錢
　　戯調月心
藥囊近說蛛絲繞酒戒兼聞翠袖開絳帳生徒何日了
秋花池閣喚人來
淡月微雲相與清思君詩句臥中庭誰謂西風不解意
牆根吹散讀書螢
南園花竹清如洗每到徘徊不擬還辦取拍浮三百斛
醉鄉堂上破除閒
南蕩東陂爛熳秋問君底事不來遊身如槁木書堆案
相伴螙魚何日休
扣門載酒可容來懷抱相看得好開祇恐彭宣驚女樂
後堂絲竹一時迴
　　送府判常仲寛
魚鱗邑井古勾呉地控東南擁具區别乘向來猶半刺
連銜况復共分符雄藩專轄勞參佐屬邑安居罷呌呼
去日翛然舊行旅但添霜雪上髭鬚
凝神萬事優游裏文翰如山不憚煩乆淹朱紱從千騎
垂上青雲更二藩祖道攀船歌宛轉秋風卷斾看飛翻
胸中歴歴知民瘼臺閣從容好細論
　　送趙顯之檢校
憲府昔淹從事衫攜書又問淛河帆湖山樓閣秋千仞
省闥文符日幾函稍糾掾曹疏冗劇時要賔客上嶃岩
蘭臺只恐催軺轉崖石今題是舊銜
　　挽陳徹堂
累世仍簪紱髙名被搢紳貳車回步勇真館宿心親凋
落嗟前哲參陪阻後塵襄陽耆舊傳紀述付何人
髙賢遂如此忽忽死生分竟失崑岡玉祇殘太華雲人
間空作誄地下定修文不謂貞元老今為馬鬛墳
黄壤千年墓瑤芝一夜霜病初傳稍稍身已去堂堂有
子翁堪瞑知生我亦傷白頭流輩盡誰表鄭公鄉
　　陳仲淵别室
一桁朱簾護綺疏數拳蒼石蔓寒蒲汝南市上塵如霧
誰見仙人隠玉壺
粉垣宻掩竹脩脩時見清風舞翠虬若訝此君嫌俗客
祇開三徑納羊裘
冰壺玉盤粲烱烱清泉墮石寒泠泠羞將白髮三千丈
來對靈苖一寸青
方瞳綠髮照寒碧冉冉雲氣生裳衣不辭乞汝服食法
但恐石上龍蛇飛
琴中流水瀾翻落畫裏秋山雜㳫來(原缺四字/)傍脩竹
臥看飢鶴啄莓苔
　　别南山上人
擾擾人間萬事非相從時得扣𤣥機林堂酒半月到席
竹院棊殘雲滿衣浮世情緣雖已觧丈夫意氣忍輕違
費家池上沾巾處此道今無古亦稀
折松為麈論如流落盡松花語未休豈但近公如白雪
便應著我寄滄洲粗疎頗慕嵇康懶薄劣難追惠逺遊
他日重尋黄葉寺碧雲吟罷不勝愁
　　獨坐懷黄子乆
衡門處窮巷蓬蒿散空垣臥起但書帙往來寡車轅獨
謡誰與和風葉一騷怨茅櫩日可愛南窓明更喧蒼筠
送脩影忽作蛇龍翻人生耳目娯豈在聲色間欣然㑹
心處欲寫竟忘言
良友多隔濶邈若參與商衆中見快士蔚然江夏黄詞
章發華藻眉目婉清揚如瞻晨星輝燁燁吐寒芒相逢
車馬邉俗塵不可障欲申慷慨懷告别復怱忙具區藪
澤深髙天雲露長願為雙鴻鵠與子俱飛翔
　　郊居寓目隨事輒題得詩九首
雨洗萬象出暄和風日新鷗聲新命侣山色暮迎人
絶江捕寒魚赤鯶巨莫逃鰷鱨翻有神騰出如銀刀
雜英渾末吐弱栁不勝垂獨得春風意黄金撚作絲
罷釣坐盤石水清石粼粼鑑影見毛髮吾今非昔人
春風號樹穴達曙簫笳聲殘梅幾㸃雪猶復照人明
把酒清江上扁舟送夕暉行雲杯裏度白鳥鏡中飛
决决堰根水跳珠終日鳴班荆坐忘返中有激湍聲
乾鵲構危巢拾薪來往飛拮据有餘閒猶報行人歸
人生百憂集心役鬢毛斑烟雨江南岸舂鉏爾許間
　　和師言病中止酒見寄韻
憐君止酒嬰何疾猶復題詩枉故交三月青春看又破
數莖白髮若為抛已鉏宿草留微徑肯踏泥途過逺郊
喚取載眉開一醉鼓簧調暖玉笙匏
　　題趙明仲鄱陽行藁後
新詩别後頓能竒筆勢翩翩直欲飛但怪衣巾清氣襲
盡持山郭白雲歸應劉淪落詞人少徐庾雕鐫雅道微
拂拭朱絃誰共聴似君髙趣眼中稀
　　春日對雪即事寄師言
落梅和雪作團飛鬭舞迴風不自持豈但燕鸎寒歛翼
頓令桃李澹無姿梁園賞罷須重賦水部題殘更有詩
料理物華煩妙筆喚回春色乞花枝
　　次月心見寄書懷
世故嬰我懷俗念令人老解憂聊用酒人譏有何好君
詩出竒瑰珊瑚間瑶草宛如對長髯清談吾絶倒
藜床膝穿穴臥起繙故書僵立困僮僕傳抄愁小胥兀
兀竟何事新婦閉一車敢慕陳元龍豪氣猶未除
今日風日好嘉辰嗟離羣小桃繁似火江水碧于雲我
獨掩闗臥無客為書裙但聞松風號蕭爽如秋旻(小齋/有松)
(數株/)
　　三月一日過南園報師言諸友
素李花繁不見天綠楊氣暖欲生烟飛泉潄口清如玉
細草留人輭勝綿
數日春隂一日風海棠只擬向來紅南園昨暮渾成雪
猶賴相看是醉中
栁花吹破百花休及此吾當秉燭遊辛苦虞卿緣底事
滿窓白日照窮愁
　　再用韻
崇桃積李照青天乳燕鳴鳩隔暖煙漫道遊絲髙百尺
祇應春思更綿綿
落花池館鳥呼風狼籍薔薇半丈紅何處飛來雙燕子
與人相對寂寥中
清談難覔許文休欵段聊追馬少遊辦取拍浮三萬斛
莫令酒盡作春愁
　　和師言殘春漫興韻
登臨特地起長嗟烟樹依依減物華嵗去祇添新白髮
春歸猶問續開花嬾為二頃求田計悉送千錢留酒家
端肯忘機同釣席亂鷗如雪滿平沙
城東雲木翠相望城裏飛塵自在忙萬頃江波摇鴨綠
百壺春酒瀉鵝黄野禽忽送尊前曲水荇時飄鏡裏香
只少紅妝同綵舫清溪白石聴鳴榔
　
　
　
　
　
　
　
　
　
　
　
　
　
　
　
　靜春堂詩集卷四
静春堂詩集原䟦
静春詩似黄陳學杜徃徃以蒼硬盤鬱出之當是去宋
未遥不染元人纎靡之習耳八月一日雨後七古一篇
意氣擺脱才情奔放具體大蘇矣鈔本多訛字改定覺
眼界爽朗誰云誤書思之更是一適邪丁未七月二十
七日半村學人厲鶚記
