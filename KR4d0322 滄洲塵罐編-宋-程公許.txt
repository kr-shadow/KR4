#+TITLE: 滄洲塵罐編-宋-程公許
#+DATE: 2016-06-11 12:25:01
#+SOURCE: github.com/kanripo/KR4d0322 master a7254f5e                
欽定四庫全書　　　　　集部四
　提要
　　滄洲塵缶編十四巻　　别集類三(宋/)
　　　　(臣/)等謹案滄洲塵缶編十四巻宋程公許撰
　　　　公許字季與一字希頴叙州宣化人舉嘉定
　　　　四年進士歴官權刑部尚書寳章閣學士知
　　　　隆興府事蹟具宋史本傳公許冲澹自守而
　　　　在朝讜直敢言不避權倖屢為羣小齮齕不
　　　　安其位而去當代推其風節初不以文采見
　　　　長然所作才氣磅礴風發泉湧往往下筆不
　　　　能自休本傳稱所著有塵缶文集内外制奏
　　　　議奉常擬諡掖垣繳奏金華講義進故事行
　　　　世今皆散佚不傳惟永樂大典載有公許詩
　　　　文題曰滄洲塵缶編又有公許自序一篇末
　　　　署淳祐改元辛丑盖公許為秘書少監時所
　　　　自編也案公許當日所論列如應詔言事乞
　　　　留杜範乞還言官言蜀事四條請蠲和糴乞
　　　　罷龔基先論徐元杰事諸疏宋史皆撮其大
　　　　綱著于本傳其全文必更剴切詳明而詳檢
　　　　永樂大典均未之載殆以内外制奏議諸編
　　　　當時皆别本單行今惟文集僅存故其他遂
　　　　不復見歟至古今體詩據自序本以一官為
　　　　一集而其目為永樂大典所割裂原第已無
　　　　可考雜文亦僅有序記䇿問等寥寥數篇尤
　　　　非完帙今姑就所存者裒輯掇拾分類編次
　　　　釐為十四巻大抵直抒胸臆暢所欲言雖不
　　　　以鍜鍊為工而詞㫖昌明議論切實終為有
　　　　道之言其格在彫章繪句上也乾隆四十六
　　　　年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
自序
余自童丱從師習舉子藝業每竊窺古文章輒欣然慕
之日課有程度稍間則滌筆研屛處一室中試為詩章
騷賦等作父兄宻窺進而責之曰士生今世舍科舉何
自致身而所嗜獨不爾得無左乎拱手對曰小子不敏
敢不歛手於父兄之命雖然竊甞聞之匠石為人營宫
室小大廣狹圓方短長視主人所欲為度羣材㑹衆工
以迄於成亦惟規矩繩墨運於心而措諸手者何如耳
若曰我能是我不能是奚取於匠石為父兄若然其言
未甞不深抑之也逮冠用志益苦甞病記問不能過人
而伐柯取則粗究端緒再貢里選充賦於類省主司皆
竒其文以為脱去時文窠臼辛未忝綴末第自是始得
肆力於翰墨之林蜀之儒先若後溪劉公鴈湖恱齋二
李公浩齋楊公皆辱進之函丈指示繩尺而東南哲艾
則有菊坡崔公昌谷蘧經二曹公先後推挽㳺揚引重
是數先生者其學行風節薫炙日乆所得不但文字而
已獨浩齋謂文非學者先務每侍坐必誨以䝉荘文滅
質博溺心二語余固服膺其言勉自謹飭而宿習深痼
文思一動伸紙濡筆飈激泉湧沛然不得而遏亦不暇
於擇也日月邁矣甲子一周學不足以通古今才不足
以勝煩劇謬當推擇職忝詞翰公暇閱所藏藁編盈箱
累篋因取筮仕以来次第編綴古律詩以一官為一集
賦騷箴頌銘賛書序記誌表啓各以類相從奏篇諡議
内外進退故事則自為一帙追念三四十年間㓜而壮
壮而老所遇有逆順所作有工拙固當搜剔龎雜采綴
精英以必其傳之乆披編一閱堅白同異無非前塵分
别影事而敝敝然猶欲追記其一字一語之精與否勞
形怵心老而不知息鮮不為逺觀之一笑乎蘧伯玉行
年六十而六十化是以始於是之之為非也寧知今以
非之之為是也後日不又以為非乎余自中年喜交方
外粗聞至道之要方當落華取實反求其一性之元而
友朋尚欲索我於文字言語間用采陸士衡懼䝉塵於
叩缶顧取笑於鳴玉之句名其編曰塵缶併叙所以未
暇蒐擇之本意友朋見者幸無强之以雲雷之飾責之
以宫商之音庶㡬萬一不以吴楚之僣取辠於當代作
者是編成於淳祐改元嵗辛丑之中秋嗣有譔述續綴
右方程公許書於翰苑之摛文堂
王邁序
西山真先生文忠公不喜作詩嘗語門人曰予每不滿
班史古今人物表且有感程正公且作第一等人之言
頃詮次聖賢别為一表以傳道者為第一徳行次之節
義又次之而後及於講明學術之儒先建列論議之公
卿植立功業之將相曰循吏曰逸民皆品列臚分之若
文藝則在數等之下詩又其下矣僕有請曰若然則刪
後信無詩乎先生曰有之寛閒寂寞之濵寄興冲澹惟
有陶靖節流離顛沛之際一飯不忘君惟有杜少陵其
餘則有之不為補亡之不為缺先生雖不喜作詩而其
言則深於詩矣今滄洲程公以道徳文章之緒餘發而
為大篇短章無慮千百題方濯纓虖滄浪偃盖虖僊谷
覽峨眉象耳之勝吸錦江瀘水之清落筆成章神閒韻
逺寘之經曲阿游桃源及雜詩中所謂何其聲之似我
君者旋罹兵旤脫身豺虎中冒瞿唐灔澦而東下也念
家懐土雪涕行塗前有思治行後有感懐成都十絶可
與北征同工異曲他如大地衆生愁暍死清風一壑可
能専等句疊見層書極其惻怛謂非從窮年憂黎元嘆
息腸内熱得乎使吾師文忠公見此帙必喜陶杜之後
有人矣抑僕所訝者年来評詩往往北面晩唐恍惚形
似争相位置共觀其自謂得意者其格卑而猥者其氣
餒榮者其意纎以壯澁為平淡以淺俳為閒雅以要褭
婉弱為得幽深之趣公則不然其勢雄健如靈鼇之擘
泰華其歩驟迅㨗如峻岅之走銅丸時乎綺麗如晴空
彩霞竒譎百態時乎蕭散如孤雲野鶴不受羈􁁌盖其
學饜經飫史含莊咀騷采掇菁華材料飽足故能兼陶
杜之體而有之長䄂善舞理固應爾詩乎詩乎晩唐云
乎哉僕非能詩僣為後序先之以詩説人必不以為非
終之以臆説常有謂其嗜好背時老獨不改且笑且罵
者公亦能為之解紛否臞軒王邁敬書
滄州塵缶編序考證
第四頁前五行　案思治行及感懐成都十絶永樂大
　典内俱已佚去今無可校補附識於此
欽定四庫全書
　滄洲塵缶編巻一　　　　宋　程公許　撰
　　賦
　　　孔山賦(并序/)
　　　　少傅平章益國公喬先生應運挺生以宿學
　　　　夀雋為國蓍蔡為善類司命皇上宵旰念治
　　　　慨中外之多虞舉元祐盛典尊禮以示眷留
　　　　而天下亦介公以眉夀康寧之福津梁四海
　　　　鼎台斯文是有闗於世運者甚大非後學謏
　　　　聞可得而擬議也九陽朔旦弧矢紀祥眉山
　　　　程某以文字受知謹抒鄙思因公所居之墅
　　　　為孔山賦以祝千億載夀
客有自蜀趣吴徘徊瞻顧愕城闕之顯敞壮龍虎之盤
踞屹帝閽之九重儼凝旒而當宁運臂指於百工託羽
翼於四輔巋然一老之山立天使屏余以尊御有一徳
克享天心則殷保衡聴規諌以禮自防則猶衛武願擁
篲於舍人之門覬一覘於百官之富想徳容之瑟僴殷
金石於音吐徳盛豈易以形容故一言曰忠恕所謂言
彌髙而徳彌邵華髮之為元龜者吾何幸而一旦遇哉
意者運㑹所鍾穹蒼祐助景星卿雲轇轕而兆祥名山
大川英淑之裒聚願從主人訂其然庶㡬戴盆而快天
日之睹主人於是斂容拜手而對曰子獨不見夫無極
之初是為氣祖溟涬一散判而二五辨方正位咸有依
據温厚之氣盛於東南文物之興嫓乎齊魯矧東陽之
奥壤分景爍於寳婺金華崢嶸而擅秀縠水滂洋而西
注標乎一境之鎮曰孔山乃介然而中處吐吞煙霞蓄
洩雲雨其大體則蛟螭結蟠其藴異則鸞鳳騫舞聳檜
栢以干雲霄艷葩卉以晞晨露下維五畝之宫猶崧髙
之降申甫皇肇錫以嘉名舉世莫能詰其故浮濟逹河
惟兖州百年南北之間阻擬岱宗之峻極悵未列於職
方之譜幸斯文之未墜繄我公以宗主想瑞應於玉麟
滃神光之繞户繇初學而壮仕一以聖賢為規矩經訓
厚其菑畬心地築之場圃禮義以為佩服辭章以為繡
組五十年進造之科晩乃由雍從而升政路念昔金困
於韃䝉廷議頗惑於進取公獨軫憂於未然請力固於
吾圉逮蔡息夹攻之師未旋而三京即謀於大舉搢紳
蓄縮而拱眎公復慨然宻陳於諌䟽使忠謀獲伸於當
時何遽甞試於一擲之誤詢黄髪則罔有愆是宜皇明
之悔悟二年首鉉乞身莫許優以辨章尊之保傅在昔
元祐盛時有若臣博與臣著皆以宿徳而尊重務禮貌
之隆則均然難易未可同日而語追想杏壇之将聖道
大與時而齟齬固甞嘆有用我者可使為東周憮然吾
非斯人之徒與而誰與莫我知其奈何猶幸而樂正雅
頌之各得其所美哉我公得君之専貴極而無改其素
風雲翕合精神㑹聚稷契股肱周召心膂奎章八字之
熒煌足以洗遺恨於千古客聞斯言頓首悚怖妄謂道
之合不合時之遇不遇聖賢治之泊如来不迎而去不
拒痛痒切於體膚獨遑安於寢寤禄萬鍾於我何加官
一品於余奚與慨世運之多難積事端之弊蠱刈葵遑
復恤根本之傷樊栁何以為制狂之禦茍扶持猶可與
有為䄂手而亟尋於山墅繩愆紏繆以弼聖徳進賢去
佞以張治具戢貪舉亷以固民心選将練兵以銷外侮
茍元氣之内充奚客邪之足慮諒宋徳格於皇天夀喬
松以作明堂之柱吾將見戰氛息於三垂祥風浹乎寰
宇聖主恨無官之可醻訂師尚父之稱於太公吕當兹
時也駕言返乎孔山味芝英而吸瓊醑孫曽列綵衣之
庭佩衿集戸外之屨詠舞雩之春風以夀斯文之脉縷
論四代之禮樂以復治象於粹古使後覺咸榘範於六
經而素域還通於率普小子不敏請因魯頌而謌之歌
曰戎狄是膺荆舒是懲俾爾昌而熾俾爾夀而富酌大
斗以跪獻於公千億嵗而為衆父於是主人矍然而作
請泚筆而書之以為孔山之賦
　　　葛仙山賦(并序/)
　　　　余甞讀孫興公天台賦觀其標竒領異雲興
　　　　霞蔚兼言外𤣥趣冥與道㑹意竊慕之宰邑
　　　　古唐昌一再因臺檄周覽􁯢山之勝作記及
　　　　詩若干首紀載粗悉最後登葛璝仙治巖洞
　　　　深窈林巒竒峭賞嘆不足賦以識之固不敢
　　　　睎前文人或可與山中道侣班荆商論耳
我思古人託吏為隠或避世而待詔金馬門或采砂而
求補句漏令雖未能耦耕嫓沮溺洗耳同箕潁賜鑑湖
一曲如賀知章名山中宰相若陶𢎞景然觀其心樂天
遊跡與俗混冥機乎寵辱之途韜智於得失之境信與
余而神晤竊太息以起敬繆撫字於一同幸福庭之接
畛間捧檄以周遊得探竒於曠静聞葛仙之故棲擅西
山之最勝(李文簡公謂此/山為西山第一)諏辰良月六矢標慶撫蓼莪
以含悽資塵露以報本問津白鶴之屯(山下名鶴屯常/有鶴来棲宿)
梯歩青雲之逕眩采翠於羣峯劃蒼崖於千仞訊仙治
於寥閴爛金碧於絶頂於是静慮凝神屏息以進門闥
嚴敞陛級崇峻儼帝御於中天班列真於清禁飈輪泛
八㑹之音星壇繞虚歩之韻訂靈跡於往牒肇葛翁之
棲遁黛滀巖泉之流(丹井自巖竇注瀦/為一沼甘寒不竭)玉舂溪碓之
粉(茶粉亦葛/仙故事)清塵嗣踵於蒲楊(葛仙之後又/有蒲楊二仙)營定聿嚴
於韋尹(南康鎮蜀以本命道塲興創此/觀今遂為道塲主豐碑具在)薦蘭燎以薰心
擷澗毛以寓敬上𤣥陟降於左右一念昭徹而響應朝
禮既周羽節前引環齋館於四阿繚丹雘於楹楯藹净
侣之如雲競延客以瀹茗莫不竹户風清紙窻日冏(觀/中)
(諸寮窻户皆雅/潔與他觀不侔)䕃栢纛之幽森羅怪石之􁀙嶙遊目乎
泰初之鄰緩歩乎北真之嶺(泰初為鄰一亭乃范漕所/剏張憲扁顔北真菴息齊)
(李公/所居)荒尋未厭林壑俄暝歸休風露之界泂酌玻瓈之
醖(風露界方丈前/閣山中酒極佳)清言中夕倦憇投枕暢逰仙之夢酣
愕震雷於龍簨起披衣而周眄浩一氣之溟涬覘紫炁
於白馬匄刀圭於丹鼎(白馬老君洞/葛仙丹爐)二十四峯聮嵐而
競爽八十一洞歴遊而難盡乃借御於箯輿仍乞火於
束緼縱屐齒於䝉茸探洞户於深靚風開煙闔霞捲霧
噴初谽谺以偪仄俄披豁以幽迥冰凝鍾乳之溜玉立
巖壁之瑩或懸空以寳葢或四匝以珠幰或捲綃於深
幄或繪雪於崇屏(已上皆状葛/仙洞之竒勝)歩折旋而欲迷路若窮
而復逺豈余行之憚阻懼日晏而盍返悵簮紱之身縻
奈巖壑之味永引車躑躅回顧悽惋静念覆載同一蓋
軫混淪初判於祖炁山澤潜通於𤣥牝妙大化融結之
工慨百靈走犇之駿不然何以盪磨日月凌駕參井毓
秀孕英棲仙宅聖俯仰四海如一家出入浩刼如一瞬
然甞索至理於貝梵披𤣥機於瓊緼十方香水之刹海
九穹莽蒼之刼刃下風輪以持厚坤兼洪纎以該庶品
歛之吾身納之方寸非古非今孰逺孰近吾將謹韁索
於猿馬豁視聽於鼃黽祓熏聲利之膏火逺避色塵
之坑穽挹靈源以斟酌即寸田以耕墾觀六用於真空
朝虚皇於内景當斯時也雖禦冦莫能詰其至遊七聖
亦有迷於大隗而况人間之朽腐何異蟪蛄與朝菌儻
三仙可挟而逰尚吾言之有證
　　　北定堂賦(并序/)
　　　　起部尚書眉山楊公以西清學士縂戎左蜀
　　　　作鎮三瀘開幕府之二年威令神行恵化川
　　　　流民氣以和邊堠不警乃築堂於北巖扁以
　　　　北定邑子程某竊窺盛心實與忠武侯尚友
　　　　千載敢竭昧陋酌古揆今而為之賦若夫山
　　　　川風物之勝登臨覽觀之樂非千里意想所
　　　　能模冩他日操几杖以從尚書尚能伸紙援
　　　　毫以為後賦云
客有遊於瀘而咤曰導江西来百川所宗内江附庸匯
而歸東有國於斯屹屹其墉枕玉壘之崇岡帶三峽
之怒洪控六詔為外拒羅萬山為四封由益州而下蓋
節度府之最雄者也南定有樓曩昔誰剏作鎮南服莫
我敢抗瞻彼北巖崢嶸列嶂忽髙堂之幻出抗霄極而
顯敞揭北定之璇題隔川流而相向安得與子鼓枻乗
流跕屣而上周覽面勢徴其扁榜有聞客言欣然而笑
者曰子獨不聞諸葛忠武侯之事乎卯金之㣲霧塞飈
馳昭烈以帝室之胄間闗百戰晚脫鞅於坤維天授雄
圖傅之羽翼南陽之墟龍奮其蟄片詞乳水千載膠漆
非不知鼎峙於一隅何以逞志乎中國人事有興廢天
運有通塞當其輟躬耕之耒抱長吟之膝蓋伊吕王佐
之儔豈管樂伯圖之匹彼有田一成有衆一旅乃能祀
夏配天不失舊物而况蜀漢冨饒髙皇帝所以奠四百
基業於磐石者哉五月渡瀘深入不毛以斬以夷以櫛
以薅偉七縱而七擒奚天威之可逃蓋将定南方以恢
逺畧寧采薇逺戍之憚勞想其建旐設旌禡牙于征徒
御嘽嘽有聞無聲峒溪縈曲篁竹阻深載清飈兮捲霧
瘴注甘澤兮滌煙氛鐃歌鏗鍧凱旋獻俘乃息斂輸乃
休卒徒顧神州而深矉慨妖孽之未除追渥惠於先朝
忍棄捐於半塗爾乃稱戈比干陳師鞠旅男子戰而女
子運衆志一而義旗舉流涕抗表規復漢祚雜耕渭濵
延頸子午凛規置之綽綽目何有於孱虜雖殘灰莫起
於炎精然大義可伸於萬古揆今瀘川豈昔瀘溪蓋寓
名於都督之府使如心腹之運四肢王制所紀交趾雕
題沐浴皇化蔽遮南垂委命下吏貢琛逺来繄撫御之
得人屹金城與湯池中興四葉金運垂盡戍役未撤軍
民交病乃眷西顧勢靡有定環劒以東瀘為重鎮疇咨
邇列孰堪事任當斯時也起部尚書楊公方峨弁垂紳
拱備顧問再拜請行屏息惟命先皇曰吁汝無去朕予
違汝弼斡我樞柄尚書於是九頓首固以請帝曰俞趣
刻印入辭便殿欲别未忍灧宣勤之玉巵疊匪頒之宫
錦修門兮九重回首兮萬里十七年兮出入禁闥三千
牘兮劘切黼扆歩出晝以徬徉屯余乗其千騎茸纛兮
金節彤幨兮轡組前驅兮塞途往開兮幕府風霆命令
之信雨露徳澤之普協氣洽而水紅並蔕有年書而繭
栗同乳乃先事而防患乃整軍而經武籌帷宻運莫余
敢侮熟窺盛心固将尚友忠武侯於千古是則北定堂
之建也豈必拱坐隅侍談塵而後詰其故也哉客斂祍
而對曰北定取義則聞之矣地以人重子亦聞之否乎
蓐收御辰素煒中外珠履集兮紅蕖幕笳鼓沸兮細栁
營尚書乃揮羽扇岸綸巾㨿胡床令三軍陳角觝簸紅
旌射命中馬嘶騰程勇力簡伎能笑呼喧闐酒炙繽紛
人百其勇惟所使令飲中樂酣投𬒮而起慨昔武侯南
征道此千里馳驅僕夫瘁止獨我治朝聲教逺被誦弦
比屋耕牧四履邊柝夕沉閣鈴晝閉上恬下穆可無事
治奈之何南國幸安北塵騷屑龍蛇則山澤交興􁎡蚌
之隂晴莫决姦豪側睨以旁伺戰守一無於定説尾大
不掉財殫力竭孰能為國家刷渭橋之恥䕶金甌之缺
志感激以思奮諒非余而誰責陟斯堂以遐觀髪上指
而眥裂使子斯時操几杖綴下客寧不慷慨激昻為尚
書而撃節也嗚呼噫嘻今不與古並世事或與勢異宜
忠武侯信於已而阨於運得於人而違於時蓋天厭漢
徳之日乆故大厦非一木之支於皇藝祖得天下以仁
聖聖相傳翼翼繩繩嗣聖御圖側席雋英天其或者相
興復之景運錫勇智於大君縂乾綱以獨斷闢泰途以
彚征揮氛翳於九有耀景光於太清恢張聖徳圖任舊
人愚竊料尚書之徳業庶㡬乎周室之甫申弼宣后以
復古何王業偏安之足云小子不敏敢誦所聞酌大斗
而祈耄耋跪敷祍而祝升平乃歌曰王遣申伯路車乗
馬我圖爾居莫如南土載歌曰四牡騤騤八鸞喈喈仲
山甫徂齊式遄其歸客曰泱泱乎歌矣哉徳盛者非斯
文無以被金石功髙者非斯文無以流管弦請濡毫於
三瀘之川磨墨於三瀘之山書以為北定堂之賦而附
之崧髙烝民之篇
　　　幽思賦(并序/)
　　　　賦以幽思名幽憂而慨所思也所思維何有
　　　　宋華文閣學士光禄大夫陽安侯後溪劉先
　　　　生也先生之薨以嘉定十五年六月十四日
　　　　葬以明年三月十八日門生程某幽思無涯
　　　　倣楚騷之大招以聲其哀也維先生言為天
　　　　下則行為天下法人無知愚皆知為君子之
　　　　中庸正色立朝難進易退孔子所謂大臣以
　　　　道事君不可則止者先生其人歟太史編摩
　　　　奉常節恵萬古傳信國有彛章承學鄙儒敢
　　　　犯不韙摹繪日月伏念攝齊升堂嵗一周星
　　　　先生不以為愚許其與於斯文孜孜誨之曰
　　　　資禀自天充養以學子其勉之某頓首書諸
　　　　紳間甞執訊請益顧謂小子知慕古文削牘
　　　　薦朝可使備數從搢紳諸儒以鉛槧於萬一
　　　　某懼不敢當也辛巳春晉拜全徳里第徳容
　　　　穆若黄髪皤然而憂天下若已之飢渴迨安
　　　　輿就飬古涪某職勸學從事從容撰杖屨又
　　　　得聞所未聞爾乃肖夀象於學官率諸生北
　　　　面再拜簮弁雲集衿佩肅趨講經乞言飲酒
　　　　序齒藹乎三代之餘風居無㡬某捧行䑓檄
　　　　北度劒外四閲月得手書一甫趣之旋而凶
　　　　問踵至矣嗚呼哀哉哲人萎邦國瘁矣人百
　　　　其身莫可贖矣天降酷罰陟岵痛鉅苴絰銜
　　　　恤匍匐愧古想素車千兩㑹葬清溪之岡形
　　　　留神馳傷父師之逝而藐余小子之無依也
　　　　拊膺一慟而賦之其詞曰
閔吾之生離阨兮天降割其孔殷父我鞠師我誨兮逝
将託焉而終身粤龍蛇之嵗度兮梁壊悲乎哲人颼颼
風木重以哀兮上下求索又莫覿於吾親既縣封而反
虞兮感陽春以増悼西余首悲無涯兮俄逺日之余告
嗚呼先生兮一朝倐然其何之其生有自来兮其死必
有歸望寝門已䟽兮安所得而陳詞鳳凰承詔而翼車
兮軼浮雲乃曽舉周流四極經營八荒兮渺不知税駕
之奚所抑将羾絶炎儔傳説以綴列耀兮無乃嘘紫炁
謁柱史而扈西征憑緒風以誰訊兮九天不可梯而升
佇影響之不可得兮杳茫茫之不可明士一善斯可録
兮矧衆芳之能并皇皇仁義之廣居兮坦坦道徳之九
逵茍肖形皆可與為善兮志皓首而不衰春秋八十有
一兮士榘□而國蓍龜隘世路莫能乆此淹兮趨無為
隣泰始其奚疑竊悲夫五百年之間生兮艱於遭遇而
易失徳容玉瓉之黄流兮斯文清廟之遺瑟氣盈虚烏
可常兮道汚隆又何能必逝川不可挽而回兮後將焉
所考徳世坎窞日阽危兮俗冥行而莫止悵已徃之莫
追兮惕来者之將躓天蒼蒼莫可詰兮胡一老之不憗
遺震余𠂻而私有感兮憶往日舂粮而求仁聞一言曰
充養兮書諸紳今十年再跪履於里門兮願卒業乎涪
濵北面拜手槐杏之隂兮吾今而知師道之尊紛戸履
之三千兮奚狂簡之下取愕風雩之詠歸兮變薤露之
惻楚哭匍匐以無因兮塊獨茹哀於廬處愧端木之事
師兮躑躅六年而不忍去茍逝者而有知兮尚觀過而
我恕嗚呼哀哉三石孱顔兮後溪之堂萬松蓊薆兮清
溪之岡子孫兮孺慕嵗時兮烝嘗化鶴歸兮何時山嵳
峩兮流水洋洋睨故邦兮顰蹙尚弭節兮相羊千秋兮
萬禩先生兮不亡
　　　南樓賦(并序/)
　　　　武昌在今為上流巨鎮南樓得名以庾公重
　　　　雖風流邁往而勲業無聞焉悦齋先生李公
　　　　由館殿瓌望乆更外庸上念荆州已試之績
　　　　醻沬水南定之功陞直圖書載頒英簜就領
　　　　征鎮以世厥官推平日經綸之盛心運神州
　　　　規恢之長算以一洗江左之陋其在是行門
　　　　生程某追送江干想南樓偉觀恨不能羾翮
　　　　而從也詠歌不足為賦以獻
帝奠國於南服迤長江以設屏紛裂土以作鎮錯犬牙
其接畛考形勢之雄峙壮武昌之名藩扼上流之要衝
天設險之自然偉南樓之顯敞壓睥睨而連騫曲雕楯
之縹緲翼繡藻以回旋蔽虧日月吞吐雲烟曼余曩賦
於逺遊心軫紆以煩迷想危眺以流豁企斯樓而神馳
於是落風桅振霞袂縁百雉之嶻嶪倚層軒而矚睇悵
南北之𤓰分獨惆悵而累欷風號怒兮浪飜空日晻曖
兮雲改容弔江右之陳迹遡元規之緒風想其羽衣褊
􁮞佩玦鏘鳴據胡床以笑傲鍳月采於空明雖老子之
興復不淺而奈何西風之塵汙人也嗚呼介吴楚而建
國匯江漢以為池控淮甸之平衍回大别之嶔􁮲上洞
庭之深阻下九江之淼瀰地非人而莫守是為委金湯
而棄之我宋南渡鍳在典午眷此重鎮為國之阻括湖
外之轉輸寄千里之鎮撫孰能屹一面之長城守北門
而卧護有天下士巽巖之子其翰墨發揮如芳葩之麗
春其丰神灑落如璧月之湛水磅礴乎萬物之表轥藉
乎羣士之軌曩讐書於天禄儼正色乎朝端孤忠表乎
獨立百壬為之熱顔竟柄鑿之難投逺修門其㡬年秉
姱節以事君何中外之間然夫文以緯國學以用世舍
是而求土苴而已自非括今古於方寸何以融體用於
一致卓哉我公周情孔思險夷不能揉其操仕止無以
奪其志使之謀謨廟堂必蹇蹇以匪躬經綸宇宙固恢
恢乎餘地彼其七縱七擒使敵人繫首請命於下吏
者此特公事業之緒餘耳皇明燭逺萬里如見陞圖書
寓直之華仍禮樂使華之遣輦車驪駕爍風采於雲煙
髙牙大纛振籌䇿於方靣吾想夫南樓之上翠琰深刻
爛巽巖之遺墨嫓雄深於古作今也江山眩耀烟雲雜
沓先聲隠谹三軍改色坐嘯事簡觀風時隙驅貔虎於
列屯出驪騵於華櫪擁珠履其雜遝粲雕俎其繁飾旗
建十丈鐘撞千石駐目鸚鵡洲以酧正平之英魂流盻
烟波江以弔崔顥之詩魄酒中樂酣乃命武士駕樓船
棹䝉衝飈輪激濤粉雉翔空出沒蛟蜃悲嘯魚龍嚴武
衛於整暇壯尊俎之折衝豈徒襲守江之誤計抑将收
北定之成功豈與夫詫石頭戍就而貽難於賊峻倚方
嶽道勝而過猜於茂洪昧經邦之逺畧而矯迹以風流
者同哉皇帝坐宣室思賈生悵去國之日邁軫朕懐其
不寧盍賜環以趣歸呼順風以揚舲邈修門其九重寧
虎豹之復獰矧苖裔之蟬聫評家世其第一鴈湖夜雨
之蕭瑟鶴嶺秀氣之鬰積紅藥飜兮北門紫薇爛兮西
掖汗簡青兮蘭䑓鼎鉉調兮台席平武兮天朝舊物兮
世職蹇余生之落寞尚玻瓈之味同企龍門其千仞願
為御而無從金躍冶以成鑄玉藴璞以希礱歩躑躅兮
江沚意欲往而忡忡望南樓其何許眇天末之孤鴻援
長毫以欲賦慙抽思之匪工綴余佩兮瓊枝岌余冠兮
芙蓉何當借以樓頭之黄鶴送以九萬之順風竦身以
攀若士之袂而一逰夫蓬莱道山之宫也
欽定四庫全書
　滄洲塵缶編巻二　　　　宋　程公許　撰
　　擬騷
　　　擬九頌
　　　　鴈湖先生李公以嗣世之賢為儒林哲匠參
　　　　貳幾政協謀鋤姦功不自言横遭媢嫉賦閒
　　　　歲久學日充徳日進旱霖川航四海係望公
　　　　許嘗竊論楚臣九章九歌傳者謂其託陽數
　　　　以陳詞悃悃欵欵之忠一篇而三致意庶幾
　　　　君之一悟而國賴以安非私於為已也雖楚
　　　　詞有詩人主文譎諫之義而頌以美盛徳之
　　　　形容斯文之作體則騷而文則頌無乃不類
　　　　乎鴻飛遵渚吾黨望於公者雖累詞千百安
　　　　能摹倣其萬一是則託楚騷紀陽數表公之
　　　　志頌公之徳於古人託物引類之義或有取
　　　　焉耳
龍吟兮九淵鶴唳兮九天飛僊兮下寥濶鶴可馭兮龍
可鞭白雲兮坌谷飛泉兮鳴筑掇瑤草兮帝庭搴瓊林
兮木末問老僊兮何為珠庭宴兮恱怡啓瓊笈兮探道
帙眄靈童兮徃授之粲僊李兮芳奕葉主斯文兮千歲
期維嵩嶽兮峻極繄甫申兮孕質彼圩頂兮尼丘非毓
聖兮何述偉兹山兮萬仭獨載英兮一家下培塿兮何
有上帝閽兮可排龍奮髯兮翔騫鶴整翮兮褊褼灑瓢
滴兮澤苗槁何蕙帳兮吾久淹
　　　　右龍鶴山
馳余馬兮南北慨永懐兮故國豈喬木兮吾敬繄世臣
兮取則許史兮金張煜煜兮煌煌薫天兮富貴達觀兮
粃糠水有源兮木有本傳不傳兮天若吝彼髙宻兮崇
門後何稱兮子孫維指李兮蟠根光萬丈兮斯文父子
兮昆弟面命兮叮嚀闖户兮車不停軌滿堂兮烜朱與
紫顧所重兮未然寧以彼兮易此佩禮義兮服詩書保
厥美兮久不渝百世兮嗣守張赫奕兮吾閭守一經兮
範金石寧鄭公兮專通儒
　　　　右通徳門
修眉兮連姢曼翠靄兮麻源君門獰兮九虎蹇予留兮
三年三峨之山兮逺萬里見似人兮胡不喜半輪秋兮
促公歸空髙徑兮班屐齒蹈夷險兮一心既何戚兮何
欣忍較功兮曲突莽蒼狗兮白雲清風颯兮綺疏明月
耿兮庭除紛縹帙兮揷架尚青衿兮來趨渺天涯兮延
佇時與拂兮蠹魚雪堂兮躬耕萬古兮芳馨匪天窮兮
人厄九鼎重兮斯文
　　　　右峩峯書院
水平湖兮溶溶鴈鳴秋兮雝雝氣相求兮聲相應渺萬
里兮葭葦叢晴雲淡兮天宇清行不亂兮字縱横伊美
人兮心和平韻塤箎兮錦繡文湖光澹兮酒温巵鑑湖
影兮燭鬚眉縱百坡兮何聚散如此水兮湼不緇彼弋
人兮奚慕何南北兮定處嫋嫋兮秋風瀟瀟兮夜雨飛
鳴兮向陽何心兮稻粱望層空兮接羽友鴻鵠兮髙翔
　　　　右鴈湖
貎棱層兮心潔貞玉韞質兮金作聲芙蓉冠兮獨立佩
寳璐兮繽紛胡拳拳兮石友期歲晚兮相守瞠俗眼兮
老醜自心知兮堅久彼平泉兮森離立紛品第兮羅甲
乙吾何嗜兮狷介寧與汝兮同癖琴書兮左右龜鶴兮
前後覿面兮崢嶸忘言兮一笑泰山兮非大拳石兮非
小體無不具兮性何不有嵒嵒兮層霄藹膚寸兮澤九
州時巻舒兮為世亘古今兮獨超
　　　　右石林
葵傾心兮向陽車導迷兮指南彼赫曦兮麗晝奚信耳
兮銅盤路通行兮九軌奚窘歩兮媻姍理有窒兮必通
物無幽兮不闡懿君子兮姱修曽何心兮獨善曼余目
兮流觀瞻咫尺兮威顔慨㝠行兮一世撫余衷兮獨安
惟納約兮自牖茍墻面兮孰誘擁前旒兮余察昏擿埴
兮余考周道兮如砥君子兮所履彼矇叟兮何知跬歩
兮千里倚檻兮永歌君門九重兮奈何倚皇明兮寤鑒
蹈前修兮不頗
　　　　右南閣
滄海兮渺瀰杳莫見兮津涯愕風濤兮澒洞問靈皇兮
何之天蒼蒼兮正色水混混兮相接何人心兮過險陡
平陸兮震懾維水流兮不盈縱涉險兮心亨亦可載兮
可溺毋以弱兮意輕兀漏舟兮澎湃矧維楫兮不戒𦍑
左重兮右輕曽何恃兮弗敗引余袂兮褰余裳整余柂
兮屹余檣舟中人兮乃心一險可濟兮患可防乘流兮
上下如平武兮康莊思古人兮莫我遌志尊堯兮慨以
慷固天命兮有當繄人謀兮允臧
　　　　右平舟
東方兮煌煌烜吾目兮晨光耳翰音兮三唱屏羣英兮
逺藏攬衣兮起起危檻兮徙倚寧餐蕐兮學僊何炙背
兮誇美衆鼾睡兮昏莫知我心惻兮獨徘徊胡羲馭兮
不少尼恐君行兮迫崦嵫晞余髪兮扶桑騁余乘兮暘
谷翫咸池兮洗光佇閶闔兮開鑰建采旄兮飛虹駕蜿
蜒兮八龍鸞鳯兮前導靈鳥兮後從於微閭兮發軔景
未仄兮帝宫及曜靈兮未晏尚察余兮從容
　　　　右朝陽閣
桑枝緑兮麥齊腰醴泉山下兮春和柔有美一人兮山
之曲薜荔屋兮蕙裯溪流兮清瀏嵐靄兮穠秀鳥語韻
兮清風花氣馥兮晴晝山中人兮衮繡衣汎濫游兮憺
忘歸溉千頃兮芳茝藝百畆兮留夷嵗暮兮華實折以
遺兮所思懐渺渺兮何極時不可兮再得丹鳯兮飛飛
何兩美兮未合山中人兮忍淹留皇渇佇兮石田秋樂
行兮憂違余心兮焉求草萋碧兮日婉娩炯四目兮余
袂挽披霞緼兮紬瓊編倚僊翁兮與周旋樂莫樂兮醴
泉之墅役薪水兮公忍余棄凌汎景兮從之遊渺下顧
兮一稊米
　　　　右醴泉墅
　　　述九頌
　　　　嘉定十二年春西師弛備敵騎坌入天漢三
　　　　泉洋川蜀大震上用心惻始下詔圖任舊人
　　　　起前參知政事眉山李公於洞霄祠館以端
　　　　明殿學士知遂寧府未就鎮潰兵嘯聚自利
　　　　閬果𢷬虛入城公乃弭節潼川與季弟左史
　　　　直院侍郎公共議招降以伐其闞西之謀賊
　　　　始疑沮逡巡引避用能延景刻㑹將士以蹙
　　　　之賊固為吾机上肉矣兵火創殘流離未復
　　　　公始至是究是圖俾就安集民遂徳之家置
　　　　一喙先一州而後天下挽天河以洗兵甲蒼
　　　　生屬望於公不啻旱秧之渇雨先是嵗行丁
　　　　丑公初度之臨也公許嘗賦擬騷九頌為公
　　　　夀公讀之喜謂其文駸駸乎子駿與可伯仲
　　　　之間愚不敏懼不敢當也今歲己夘公之夀
　　　　籍方周一甲子而雨露疏恩適丁斯時泰道
　　　　初亨夀雋登用紀年太極自當與宋匹休公
　　　　許感公文字之知不敢碌碌自比常倫再抒
　　　　鄙思為述九頌九章章各有指所以侈公道
　　　　之開而申前作之未備繪畫日月非僭則狂
　　　　愛助之情則在可取是歲十一月既望門人
　　　　程公許拜手謹序
五氣兮順行萬彚兮嘉生繄人兮有異毓其秀兮最靈
紛總總兮横目何一濁兮一清豈后皇兮爾私命曰賢
兮粹精雖才品兮靡易匪先覺兮曷程誕空桑兮開有
殷崧嶽降兮周之禎矧皇運兮配天作之輔兮差肩藹
遺芳兮簡編屹柱石兮多賢眷指李兮嫡裔祖柱下兮
老僊扶輿兮瑞霧溶洩兮非煙鞭鸞兮馭鶴抉雲漢兮
來九天粲文瑞兮郁郁帝所賚兮坤軸經天兮日星緯
地兮嶽瀆緜萬禩兮不泯為生民兮耳目
　　　　右毓粹
岷山兮五嶽丈人大江兮四瀆之尊𦍑鬱積兮佳氣固
人物兮載英環兩川兮千里何江鄉兮専媺滙千頃兮
玻瓈龍與鶴兮集止山之隠者耼耳孫子正見兮楊氏
女乘汎景兮軼罡風藹僊蹤兮山之趾稟帝命兮叢霄
聊世人兮游戱五男子兮翹英今嶤嶤兮鼎峙彼談遷
兮世史官悵有歉兮晜及季真人兮髙翔眄塵寰兮粃
糠憫俗兮惽瞀蹇余佩兮熒煌老翁泉兮龍鶴之雲前
蘇後李兮藹芳馨岷可礪兮江可竭不可沫兮英與靈
　　　　右載英
天不椓兮斯文寄命脉兮哲人爛咸陽兮熖虐不可燬
兮六經茍日月兮可晦何天地兮長存言不文兮行不
逺義欲正兮詞欲贍學之荒兮氣之浮匪艱深兮必蹇
淺公昔來兮帝旁佩瓊㽔兮雲錦裳六龍兮伏軫從之
兮彩凰愍世兮溷濁下掃兮不祥屈宋兮導前卿雲兮
翼後韓栁兮並馳杜李兮齊驟建安七子兮隨行江左
諸謝兮羅左右抗吾旃兮典籍場軼吾轂兮風雅囿探
金匱兮秘圖掞國華兮冊書範金石兮揚律吕散人世
兮猶緒餘民之生兮有司命彼指南兮亦有車秉斯印
兮千萬夀後有覺兮余楷模
　　　　右經文
郊見帝兮琮璜瑟彼瓚兮流斯黄物有専兮靈粹寧糅
雜兮尋常懿君子兮毓徳可蠡測兮藴藏稟堪輿兮間
氣學逺紹兮皇王探墜緒兮鄒魯集臯夔兮衆芳俗薆
薆兮要艾紛余佩兮蘭纕衆襜襜兮冶服爛余裳兮織
襄石渠兮紫橐斗樞兮黄閣持衆美兮效君寧濡跡兮
康國世惽惽兮莫吾與矯兹媚兮私處畦於閭兮珣琪
藝瓊蔬兮元圃曖晴旭兮養和霏瑞霧兮來下茍昭質
兮莫虧猶可遺兮逺者及羲鞭兮未晏導帝之兮軌路
　　　　右耀徳
蘿門兮薜户宛其姝兮靜女撫瑶瑟兮清歌歌不絶兮
如縷事君子兮嵗幾何薺非甘兮蘖非苦金石兮貞心
恩深兮雨露豔半額兮姱倡豈娥眉兮能嫵山之顛兮
虎豹嗥波洶洶兮蛟龍饕君欲行兮孰導隠余思兮鬱
陶願一列兮無從首倦櫛兮頻搔寳輅兮瑶轍道阻兮
積雪君何志兮逺遊危斷綏兮惙惙歲冉冉兮將遒蹇
奚淹兮山椒愕噦鳯兮戾止曰有詔兮汝謀日有食兮
仍曜景有晏兮復朝茍蓀薆兮弗諼聊延佇兮中洲
　　　　右亮節
蚩尤旗兮飛炱天狗墮兮隠雷天運兮日蹙目漲兮氛
埃一失兮一得孰强兮孰弱莽三垂兮骨縱横恣强敵
兮横奔突天萬里兮杳莫知何一朝兮飛羽愕皇乃眷
兮西顧愴赤子兮何負白駒兮來思忍空谷兮逸豫有
俶兮東方千騎兮煌煌淑旂兮綏章徃欽兮汝臧膏余
車兮秣余馬遲汝不來兮盍整余駕忽霧塞兮飈回梗
緑林兮轔藉不我後兮我前幸刼災兮天假怒轍兮徒
勞鼎魚兮焉逃民生兮何尤膏火兮煎熬蛟涎兮脫禍
父母兮鞠我集鴈兮中洲作之屏兮蜀之左内訌兮外
阻誰禦兮誰拒膚寸兮鬱遙岑先一州兮後天下
　　　　右固屏
奫淪兮澤有水渺莫窺兮涯涘鼓之雷兮噓之風沛萬
里兮流莫止潏濤瀾兮汎東洋張乾綱兮翕坤紀渺觀
兮古今賢運兮齊軌狼跋兮其胡赤舄兮几几東征兮
遲遲滔滔兮不歸歸來兮何時繡裳兮衮衣美人兮嫮
好思不見兮令人老昔與余兮成言忍棄之兮異道九
疑兮緬哉重華兮宴娭蒼龍兮峙闕岧嶤兮帝臺蕙裯
兮芷幄從之兮九垓麾青虬兮以梁驂孔鸞兮以駕靄
雲旃兮繽紛恍松喬兮來御歩咫尺兮帝軒帝一笑兮
何言恍流盻兮下土掃埃氛兮九埏余左兮汝右余先
兮汝後汝作朕兮股肱拜稽首兮皇萬夀
　　　　右入輔
一之日兮周正建子兮良辰黄鐘兮起律魯臺兮望雲
氣機兮翕闢徃來兮不停皇揆予兮初度秉幼志兮潔
貞延日月兮察幽晞雨露兮瀹氛蓀拳拳兮余愛何險
艱兮弛勤與蓀違兮星紀思専専兮曷已九折臂兮成
醫信情質兮可恃端䇿兮以占有孚兮韋編隂極兮陽
復豈賢運兮不然矧甲子兮一周測天度兮循環丹臺
兮定録夀紀兮日延理無窒兮不亨物去故兮就新蠖
屈兮求信根之歸兮再榮彼涸隂兮毓質亦忍俟兮陽
春洪鈞兮宻庸播物兮無垠開八荒兮夀域如華胥兮
大庭
　　　　右紀生
天門開兮九重爛鈎陳兮紫宫烜舜瞳兮萬里穆五絃
兮從容予唱兮孰和勞心兮􁊿􁊿渺煙塵兮蕭瑟慨世
途兮荆棘上帝兮孔仁賚予兮良弼金碧波兮漲漪淪
妖氛洗兮景氣新皇軫思兮六合佇公來兮經營天蒼
兮地厚日月兮悠久民命兮以延國脉兮以夀雲鬅鬙
兮僊者家瑤之臺兮户瓊玖飯寳屑兮醴𤣥霜脯擘麟
兮果棃棗馭鶴兮鞭龍故山兮春風吾誰侣兮赤松匪
上𤣥兮曷從撫塵刼兮浩蕩燕鈞天兮樂融長接引兮
羣品與龍漢兮無窮
　　　　右侣真
　　古詞
　　　亨泉詞
　　　　亨泉詞眉山程公許為常博張侯賦也侯家
　　　　資陽考槃蓮花峯下坎地得井窽木以成有
　　　　冽且寒昔堙今渫以亨取義而為之銘宿學
　　　　鉅公咸有紀述肅容伏讀靈源至味挹注不
　　　　可窮顧後生何敢與於斯文疇昔承教下風
　　　　所願求益倣楚騷體作亨泉之詞若曰紉艾
　　　　擷蕭祈頡頏於飛霞之佩則公許所不當僣
有閟兮寒泉運而徃兮幾何年地靈兮啓秀不我後兮
不我先川媚珠兮圓折蓮吐岫兮便娟坤文郁兮瑞世
所思邈兮西都之虞淵芳至今兮未沫世載英兮曷維
其已考槃兮山之阿龜何以兮食只築之垣兮登登忽
而凹兮窈而深累甓兮尋丈刳木兮虛心木為仁兮仁
者静水閡險兮中不失信矧生數兮土以培固受命兮
獨也正孰牖兮孰窒孰導兮觱沸否傾以亨兮繄所遭
余何䘮兮何得美人兮委蛇泂酌兮永歌昔泥不食兮
匪我吝今渫可汲兮湛不波韋絶編兮堂上晤三聖兮
惝怳有孚兮坎習不窮兮井養消息兮盈虛道之體兮
易之象沛吾輈兮八荒志拯溺兮靡遑雞鳴喈喈兮霜
月曉紛紜歸夢兮殷轆轤之下銀床萬家兮渇飲渺千
里兮相望猿奚悲兮鶴奚怨旱欲霖兮川欲航功成兮不
居嫓彼泉兮有常纓可濯兮滄浪鯉可羞兮漢之姜修
綆兮汲古涴新學兮肺腸美人兮歸何時樂莫樂兮舊
鄉
　　　僊谷詞送别西憲楊少卿奉祠東歸
攬飛雲兮遐思軼迅飈兮流目涪之水兮𣺌瀰祕殊境
兮僊谷彼僊谷兮何有辟埃氛兮泬寥森幽篁兮擁翠
蓊嘉栢兮相樛路窈窕兮山盤紆田可稼兮谿可漁谷
中人兮歸何時霧冥冥兮雨霏霏人心洪濤兮衝君航
世途羊腸兮隤君馬盍舍䇿兮停橈聊相羊兮田野蘭
室兮蕙禂鶴舞兮猿嗥君歸來兮何樂澹無取兮焉求
敷床兮千萬軸問何如兮嶽之麓慨視世兮搶攘忍潔
身兮幽獨谷中人兮無淹留靄膚寸兮澤九州芳菲菲
兮未沫期歲晚兮逍遙
　　　撰先伯桂隠先生哀詞
　　　　伯父桂隠先生以嘉定十一年正月十三日
　　　　卒於丹棱之里居後十二月十七日葬程氏
　　　　自唐入本朝號眉山望族曽叔祖夔州府君
　　　　由上庠擢政和二年進士乙科浮沉州縣間
　　　　以學行為縉紳榘範叔祖飛烏府君早世不
　　　　克大耀先生夔州嫡長孫飛烏嫡長子也生
　　　　長見聞嫻於禮度非詩書不嗜非道義不友
　　　　終老韋布為鄉達尊家君子葢先生之親手
　　　　足稚齠出繼友愛尤洽公許每歸鄉省墳墓
　　　　拜先生堂下丰神散朗談論贍博其卒且葬
　　　　也不得一慟以寓其哀先生早悟道家祕訣
　　　　形留神往豈真死者乎乃倣楚人之詞為文
　　　　以招之詞曰
丹山之巖兮阻且深丹山之雲兮閟其霖中有姝兮靜
處冠岌峩兮瑤簪方轍兮坎滯聊返轡兮穹林辛夷兮
為屋芷幄兮蘭衾世與我兮異好不可揉兮精金信有
味兮恬漠亦何怨兮寡朋猿嗥兮鶴憤鳥悲兮蛟吟忽
西崦兮墮日急響絶兮玉琴載營魄兮焉逝空桂枝兮
蕭森朔風兮陵厲白晝兮多隂素車兮丹旐曷返兮遙
岑天髙兮地厚古往兮來今彼達觀兮超曠奚死生兮
愛憎四方兮上下杳眇兮莫尋鶴歸兮何日瑤草碧兮
勞我心涕浪浪兮霑襟君無滯兮逺淫歸來兮娛樂故
山兮崚嶒
　　　安人趙氏哀詞
　　　　安人趙氏故大丞相衛文定公之季女今朝
　　　　散郎主管建寧府武山冲祐觀虞公之妃嘉
　　　　定七年六月十一日終後二年九月二十七
　　　　日葬公鍾情嘉耦述文誌墓語皆傳信眉山
　　　　程公許倣楚騷之亂為詞以相挽者以寛公
　　　　之悲云
商飈之蕭瑟兮百草莽其披離何深林之敷蕙兮藹芳華
其不虧物有生而専媺兮豈伊人而不然閴濬房其窈
窕兮非從夫將孰稱賢媚璇源之駛瀏兮四僊之峯其
嶻嶪衮衣藹其碩膚兮筓珈配之煒曄有齋季女淑且
明兮天作之對奚茍求懿玉屏之有孫兮嗣寛閒之潔
修面嘉命其必敬戒兮庶幾君子之好逑歌福履之將
兮詠室家之宜敝屣珠玉吾何有兮佩禮義而服書詩
顧俗好之騖榮兮得則盈而失則沮媺君子其獨不羣
兮期百歲而偕處夫何孤鸞一朝而舞鏡兮悼亡賦而
鬢霜念天秩之有典兮幽明離隔其忍忘冷辟邪而燼絶
兮疊旁行其蛛蟊耿松岡之夜月兮尚欣欣以從舅姑
之遊悼人命其孰司兮參大衍其非夭信流芳之未沫
兮豈獨華髮而曰夀茍天理之可恃兮君子之歩其丹
霄湯沐大國日可冀兮尚足慰芳魂於一丘
欽定四庫全書
　滄洲塵缶編巻三　　　　宋　程公許　撰
　　四言古詩
　　　明禋進戒詩
　　　　臣公許言伏覩皇帝陛下改元端平躬親政
　　　　事之三禩大饗明堂以報以祈竭情致敬先
　　　　期格於道祖即以是日齋太廟詰朝薦祼月
　　　　星明穊乾坤清夷逮玉輅言旋齋宫都人夾
　　　　道瞻望天顔晬穆嘉氣扶輿中夕雷雨交作
　　　　於乘輿未興之前而小霽於降神盥奠之際
　　　　意者雨露風霆無非所以為教皇皇帝后於
　　　　吾君顧歆警戒其仁愛之至歟熙事告成聖
　　　　心加惕詔有司郤步輦輟班賀免御樓所以
　　　　敬天威銷眚沴祈祥也後四日申詔避殿減
　　　　膳孚號告廷以禮拜罷明智天運威斷神謀
　　　　列辟退朝舉笏相慶不期乾道淳熙之氣象
　　　　復見於今臣列屬奉常預觀容典深惟陛下
　　　　欽畏圖治之心凡百臣子當知所以將順規
　　　　戒效塵露於海嶽謹倣周頌敬之之義撰成
　　　　明禋進戒古詩一章凡二百四十六句繕寫
　　　　進呈懇懇精忠惟陛下裁赦
於赫圓宰視聴自民惟聖能饗非德莫親乃眷炎宋受
命以仁十有三葉涵海毓春德厚流光施及吾君厯數
有歸兆協大横性篤孝恭天縱睿神思皇帝統積累艱
勤譬彼菑田是播是耘遺大朕躬曷其敢寧嗣訓九年
端拱嚴宸權綱復歸如日宣精姦憸投荒耆哲揚廷與
物更始三載惟寅宗祀戒期厯吉中辛孚號萬方以肅
先庚飭我玉幣潔我粢盛秋霖淫泆俄浹六旬法宫祇
懼䖍祈百靈爐沉未燼如谷應聲飈籟號起霧祲歛昏
凡百執事肄習彬彬戊辰齋居彌竭精純昧旦盛服天
仗肅陳爰趨殊庭溯瞻九閎眷我道祖凝神窈𡨕濬發
靈源流福無垠旋蹕清廟感惻蒿焄端冕對越秉心著
存暨入禰室有涕其零僾若有見愾如有聞景緯陸離
瑞靄輪囷乃備法駕玉􁉨金輪蒼龍載驅和鸞鏘鳴黄
纛晅晝翠㽔梢雲還復齋寢以須肇禋重屋啓邃八牖
徹扄秸席純敷蠟炬交熒金石森列豆籩苾芬有雨其
􁋏激電震霆先事以戒升奠而停皇心益祗惕若持盈
上帝降鑒富媪式憑二后嚴配五帝侍軒陛級陟降食
飲樂欣禮儀既備廷列九賔宣㫖輟賀免御端門天降
威靈寧不震驚省咎宸扆肆眚八紘相古肆祀酒冽牡
騂託物薦忱惟徳之馨玉帶之圖奉髙所營蓋苐圜水
入自崑崙辯説踳駁舛厥本源若稽皇祐裁自帝尊合
祛參侑不凟不煩維時泰和穆穆迓衡尚勞聖慮抑加
鴻名制詔辠已千古日星(皇祐手詔引咎頃者星躔舛/厯水旱沴和人適洊饑物非)
(備順方軫納蝗之/念彌興罪已之懷)其在於今履運艱屯經躔錯度水旱
洊臻寇盜䖍劉公私窶貧國論轇轕政條放紛所宜急
急補壊支傾皇帝明哲問學日新䕫䕫翼翼是究是詢
廣内九重方丈八珍采翠昡轉尊罍溢醇皇情泊然堯
采若顰沓來封章敷列典墳旰不遑食坐或達晨雖躬
其劬未凝厥勲因饗而思咎證之頻天誘帝𠂻躋之乾
淳天啓神斷旋乾轉坤抵龜蔽志敡號列紳若古有訓
股肱惟人進退以禮艱哉選掄匪余則私弛弛必更皤
皤一老為世重輕毋徐其驅擾我心旌奚蠹莫理奚墜
莫撑孰枉而陟孰賢而湮孰道之同而返丘園遲汝之
來秉我化鈞莫莫葛藟芘其本根有來贊祼麟趾振振
時庸展親金帛脤膰慨昔急難在原脊令豈不爾矜義
或奪恩盍考故實以厚人倫言路之闢公論以信誰窒
其來嵗乆積堙亦既疏瀹源清則亨毋厭其鯁而其佞
言藥石我愛醪醴我醒好惡之岐治忽以分民亦勞止
魴尾其赬託之守宰爾撫爾循邊以警聞皇皇算緡吏
縁為姦星火急征慨彼嘉殖耗於螣螟戢貪禁苛前令
蓋申祁祁中原百年荆榛天狼耀芒較昔則獰摲我邊
關殱我邊氓汔可小休亦人之情儻得少暇修其政刑
毋寧翫愒以縦鯨吞維是四端急甚救焚天何言哉警
戒諄諄仁愛之心與父母均皇帝曰咨爾公爾卿其左
右我以經以綸鼎雉申儆中興有殷雲漢懼災王化復
行維思無邪負扆有銘敢不參倚日省吾身我闕汝規
毋我逢迎淵氷虎尾始終一誠神示神考寧不我聴百
臣司蕝䖍恭駿奔跪誦祝冊如帝其聆式稽周頌進戒
九閽敬之敬之毋圮於成海深岳崇不廢㳙塵圖易於
艱渝險而平天錫帝壽如古大椿天祚景運萬億子孫
臣雖不敏知力於文泚筆以俟矢歌維清
　　五言古詩
　　　逰靈隱寺
夙好在巖壑强持縛纓簮野性當奈何惝恍如驚麕京
華百萬家􁣙􁣙瓦疊鱗海氣蕩煩暑作威凌轢人湖山
招我來九里松風清稽首靈鷲山西瞻目若營云何一
峯碧飛來如羽輕俗見囿畛域達觀𣺌沙塵不見毗耶
離示病老浄名古掌斷世界猶如陶家輪竺慧去不返
雪猿呼莫聞斯言誰與證萬壑空煙雲老禪法龍象談
塵紛縱横萍蓬萬里外繾綣猶鄉情齋盂乳鋪玉茗椀
花糝瓊兩腋扶清風取意巖壑行冷泉掬清泚五峯凌
峥嶸真賞味無味内觀湛空明可能一枝笻雲水自由
身永愧隱峯老勇決拂衣巾
　　　連日快晴登金華菴觀大面諸峯
齋心謁殊庭異境目力眩積隂疑漏天媧石誰與錬列
仙喜我至一笑晴景現絮雲斂太空螺翠敞大面正位
儼宸極羣峯拱星弁煙雲互吐吞草木鬱葱蒨錯磨金
碧麗襞積霞綺絢平生飫㸔山及兹頗創見常聞西城
君承詔通明殿玉虬層空來寳室仙境擅真侣萬五千
朝夕侍㳺燕凝神杳渺間稽首瓣香薦倐㸔碧瑤岑坌
起白雲片溟涬含一氣瞬息閲千變意恐大隗迷或作
巨鼇抃仙者奚異人豈忍為獨善利欲膏火熬是非蠻
觸戰持是以求仙何異沙作饍吾身信浮漚世事如掣
電本來一晶明初不假方便隨縁聊爾耳可使為物轉
寸田須鋤耘老屋亟營繕行迷及未逺補過以無倦飈
㳺如有聞印我本誓願他年童初館或可備精選
　　　古碑塔寺改律為禪鄉大夫招凌雲智禪師主
　　　法席規模就整侯丞用晦為賦揭章和者成軸
　　　書來索和
智禪生峩下稚齒希空門落髪受具戒持鉢巡諸村有
如摩尼珠烱然古井渾又若大明鏡不受塵垢昏衰世
不見理窺天於覆盆誓將昌祖道特用報佛恩得法歸
燕社閉口不復論眷言古叢城往事空劍痕誰規此浮
屠峻極壓厚坤意令五濁海親見兩足尊末法禆販盛
遺教髣髴存破律㑹十方有詔下九閽法席遴厥選爐
香冷復温竪拂集龍象催粥吼鯨鯤能使幽衢暝豁開
若木暾空花眩俗眼孰辦牢脚跟斯道許津梁如天柱
崑崙施金方山積巧匠猶水犇請以六度法為㧞六欲
根諸君快説偈羣魔驚禠䰟何時共峻陟層霄疑可捫
勿謂蟹井小可敵鯨海吞
　　　投龍寳室洞天過延慶觀訪王倅共父劍峯精
　　　舎
璧簡薦寳室襟裾馥旃檀眷言石交舊可憚脚力酸層
崖一劍裂隂壑千古寒數椽棲泬寥小樓面巑岏風穴
激虎嘯石洞掀龍蟠(共父開一風穴并鑿開一/古洞之中得小蛇如筯)是日朔
吹慘舞空雪花漫開尊聊暖熱芼蔬勸加餐心事喜我
同晤言藹清歡欲去有餘戀小駐捜奇觀評畫過神品
誓鬼猶故壇君家古叢城甲第十畝寛胡獨嗜幽寂而
樂兹考槃戍邱漸相廹住山殊未安春風動倅馬雲霄
挿雙翰儻念猿鶴怨無多貪熱官
　　　羅僊宫道士留午飯後徧覽山中佳景三十六
　　　峯羅列几席夜雨達旦客枕甚清
老樹萬安驛古井羅真山玉虬五雲車僊翁此往還雲
蹤乆不刓汎景疑可攀憶昔摛藻頖題詩揭松關(此指/羅江)
(縣真/宫事)抱琴唐昌來快晴春物妍截竹倚伶俜引袂飛褊
褼厯階一稽首為我展笑顔善救無棄物廣度隨有縁
殊庭遥相望異關非浪傳道士多野朴山肴親潔蠲披
榛為前導㪺酒勤欵延墨池鑑寒藻書臺滃非煙所著
何隱帙乃忍慳不傳空餘六六峯可想格筆椽最憐覆
盂亭秀出層巒顛周遭碧霞嶂莽蒼雲海連酒囤擬泂
酌花坪夐連娟暝色阻窮探夜雨得佳眠塵縁一相悞
凡骨何當僊雲霞豈不戀簡書當趣旋神丹夜澗火青
藜洞中天僊翁如㸃頭未忍甘棄捐
　　　過金堂迂路登三學山李八百仙人道場
失脚塵土窄謁歸旬朔暫迂徑欵名山攀險得幽翫平
川開靄杳長江逺疎散驅車松柏隂闖戸風日淡棲居
規制古殿壁丹青暗(樓制極古而工夫精/麗殿壁畫皆唐人作)仙翁李八百
曽舉陟霄漢遺跡古未陳見我若笑粲靈液噴幽嵒枯
楠茁新幹(皆山/中事)黄冠肅延勞緑茗勸澆灌飢腸殷雷蟄
塵慮忽氷泮碑閲唐隸遒詩為處士歎三生學精苦一
日升汗漫(觀中唐碑最多有處士送崔鍊師詩刻石存/焉三學山據碑刻中所載以李八百仙人三)
(生學道乃登仙/故以三學為名)我豈無宿縁心猶憫世難思見甲兵洗
永息氈毳悍王度式金玉民勞㧞塗炭翛然一儒腐不
自省疎緩强令事馳驅終覺窘羈絆何當脱屣去託跡
煙霞伴宫洞吟歩虛丹經嚴静觀太初以為鄰巧厯那
可算松風天末來為我發永歎
　　　擬古二章
剛風軼飛浮叢霄隱寥濶其上仙者家俯世塵漠漠慨
我志逺逰幽思無與豁披雲一長嘯曽舉騎轇轕整袂
謁靈君授我一丸藥侍宴旬始宫從逰紫虛閣琅函閟
道帙許我抽玉鑰𤣥期記三生廣度有夙諾世氛日澒
洞帝念慘不樂願借萬里風從君駕鸞鶴鞭雷揮斗柄
䕫罔併縶縛掃清六合塵景象囘閶闔帝命不可稽侍
晨司校録永刼保澄明何問癡仙愕
霜英濾雲母月華吐幽魄濬房鎖葳㽔弄杼夜咿軋天
寒日苦短篋不貯寸帛嬋娟空自妍襟袖無乃窄停機
掩孤嚬欲歌心已咽積此萬縷工織成苧羅白蹇修來
何時復關滯塗轍女無終不嫁謹勿昧所擇忍寒青瑣
窻熏麝翠羅幙粲粲雙明璫團團雙白璧稚齒昔所娛
翫之不能斁春風蕩繁囿觸眼㑹良匹擷芳索幽占兩
美斯有合及兹嵗未晏為君媚芳澤
　　　人頭山肅謁石壁清源真君像
人頭接劒門濯濯危髻綰一峯表獨立層崖平若剷有
一偉丈夫逺莫辨眉眼異聞騐清源竒質自天産三生
舊縁契邂逅一笑莞江流怒未平父功子其僝坐令老
鼃縛笑㸔離堆鏟陸海擅兩川利百倍㶚滻神聖杳難
詰事或載編簡明德逺矣哉椒漿酌盈琖
　　　鹽亭登髙山廟
曉馳光禄坂暑憩鹽亭縣嵳峩山疊雲窈窕溪横練長
憐少陵叟浪走天涯徧耿然憂國心甘作忍飢面世難
今畧平軍行余後殿憑髙慨往哲欲去有餘戀
　　　景行堂
斯文一綫流伊川師弟子萍梗記經行丹青肖容止升
堂如有聞虛心探厥㫖毋與時俗競溺心於口耳
　　　貫道堂
道秘不可傳非文無以貫君㸔聖畫易風行水上渙誰
令鞶帨工能使雅鄭亂六經日麗天諸子雲霧散
　　　逢源堂
務學有彛訓左右逢其原後生巧穿鑿末派迷本源世
不有先覺誰當警羣昏佩衿來于于千古師道尊
　　　卧龍亭
隆中抱膝吟意豈慕聞達翻然起潛蟄了不愆宿諾廢
興渠有命忠直理難奪出處士所重羞死荀文若
　　　小亭
道義日羣居閒暇一㳺息小亭擁芳榮長江鑑空碧風
雩不盡春庭草有生色習學自孔氏深體而黙識
　　　題枕帶雙流閣
層樓架蒲牢其下表奇觀江連内外流山列逺近案烽
火日平安煙霞奉娛翫蔽芾南國棠挺特九秋幹
　　　圓嶠
羣峯最髙處一席如鏡平煙霞敞松牖風月棲茅楹仙
姑紫綺裘飛步白玉京揮手一長嘯四海風塵清
　　　水雲天
樓臺錯圖畫髙低各雲煙小車倦登覽危欄且囘旋滄
波納暝色溟濛同一天此中有真賞題詩謝雕鐫
　　　解纜凌雲快晴
淫雨三月賖㸃篷今夕止蕭晨企璇漢微雲散霞綺鴨
緑澹不波腝翠浄如洗吾行及端月餘寒未云已何以
寫幽情無多佳句子
　　　舟行過昭化望逺山秀色柬幕中諸文
劍北山巑岏刺眼亂矛㦸煙雲借光景稍覺含秀色倚
檣寄遐瞻慨我三友益有懐無與晤掻首暮雲碧
　　　重陽陪諸鄉丈逰水樂洞過風篁嶺龍井張飲
　　　觀兩蘇仙辯才法師像晩憩楊家梅園歸路小
　　　雨
凛秋天氣佳令節天賜沐客居意莫展勝賞諾已宿風
澹湖不波霧斂山更簇畫舫厭囂喧筍輿恣追逐閒尋
水樂洞嵌空韻琴筑煙雲互吞吐臺館適涼燠非無人
力勝亦自天巧足側步滑青苔醉面爽飛瀑風篁轉幽
徑龍井鑑寒玉黙堂定未起清風誰與續四海兩仙翁
三生縁契熟定知明月夜屐響答空谷歸路取名園移
尊屢更僕凍雨不成泥騶騎未須趣峨岷渺何在萬里
勞逺目安得天瓢翻盡把邊塵沃文昌徳宏毅承㫖氣
肅穆温雅奉常卿忠憤膠庠博宫講静有儀正字竭忠
告而我贅其間自省羞樸􁂶明堂索桴棟底用采巻曲
平生邱壑姿本不耐羈束撫事長鬰陶臨觴轉顰顣故
園俯大江繞屋藝嘉木何以娛嵗晩籬落森杞菊糗糧
幸有儲那不返耕築
　　　同王萬里山行
邂逅非宿期意行得奇眺三生湖山縁青眼不改舊飛
榜漾湖光躡屐梯雲嶠玉立緱嶺仙灑落我同調冲懷
寄寥濶塵外恣吟嘯眯目東華塵誰識此中妙吾儕骯
髒資如痼不可療溷溷渠得知不自恥牛後已矣毋復
言恐貽水仙笑
　　　次李晉仲同逰南巖韻
風林舞霜葉野水收寒溪旭日愛清美良友欣招携近
逰南巖麓逺躡樵人溪世未變野處地已呈榱題錬石
既有穴補天亦餘梯仰睇磴可涉窮擇日從低窅深有
神䕶險絶令心悽我歸期再出後㑹豈終暌第膺三接
寵未許尋髙棲
　　　晉仲文學淵邃方為朝陽鳴鳳僕所次前韻及
　　　之而洊賜佳章招隱敢再次韻以反之以資他
　　　日重㑹一笑
丈夫為世用釣築辭巖溪不用身徇道固可巻而攜侃
侃紫陽翁不踐桃李蹊淳熈用不終歸途此留題坐令
南巖髙萬丈誰能梯倘止論兹山僅亦培塿低今如峴
首碑千載令人悽我輩何適莫但觀道合暌鳥獸不可
羣仲尼非棲棲
　　　逰涪州北巖
恭惟同出自斯文其在兹白衣帝王師古聞今所疑慘
澹涪江濱煙雨寒無炊一編洗心易後學之蓍龜學禪
譙夫子窺牆胡不麾兹道貫三極何曽限籓籬柱史接
武來相望幾何時舊隱勤汛掃大書挺雄奇江山著羈
臣千古同一悲渠自氣浩然何成復何虧髙堂儼遺像
寳墨鐫豐碑往者不可作掻首空涕洟蕭蕭北巖松悠
悠我之思
　　　和江平叔逰無為山詩韻
夙嗜一邱壑誓言苦難踐夢踏西山雲陟降原復巘世
紛不可耐道根日以淺永愧龕中定三歎涕如霰君從
柯山來行盡蜀山險不憚屐齒蠟恣襞蘭亭繭毫端花
五色優曇時一現翛翛塵外趣厯厯眼中見人生歡㑹
少搏沙隨手散何以慰瞻思英詞展黄絹
　　　自道場山至何山讀故人洪舜俞内翰詩刻追
　　　和
褊性不諧俗泛梗歸無家故人右扶風雙旌擁崇牙欵
門及暇日褰裳躡飛霞維南古道塲諸天集毗耶巍撑
鳳騫舞岌起龍騰拏坡仙舊詩刻清芬郁天葩雲表塔
標峻具區颿影賒萬象森湊泊窮探忽谽谺金輿度窈
窕(何山一/名金輿)翠幄巧蔽遮昔賢此幽棲禪扉寂無譁蕭爽
萬竿竹芬甘一甌茶清泉茁蘭茗黄粉飄松花意疑人
境外身漾天漢槎浮生能幾何騖智那有涯神龜寳巾
笥曳尾寧坳窪所嗜在閒曠何心事雄夸洪崖石交舊
嵗晩蔗境佳心源秋水澹藝苑春容奢冢上木遽拱海
山棗如𤓰今古一轉燭聚散猶搏沙暮江趣浮鷁城樹
喧棲鴉願言借一窻爐香繙楞伽
　　　連日駐白帝城懐古感事閲陸放翁詩集追和
　　　其韻
益以搤為國前後闢兩門劒棧徑偪側峽江浪崩犇盤
礴六十州奠位西南坤天險豈輕設參旗寧易捫我行
當嚴冬岸沙髙漲痕絶壁走猱玃深潭伏鼉黿東逝注
滄海西來非一源相傳石筍三下接灔澦根長懐草廬
公受遺龍準孫志節局不展德義深可尊矧伊躍馬壯
得與同日論形勢今猶昔世故難為言撫事重感慨遐
瞻莽塵昏空餘瀼西東未泯氷雪䰟臘殘春意動清波
躍河豚撾鼓趣下峽渚宫同一尊
　　　中元節日登舟赴官巴西兄姪偕親友追送三
　　　十里乃别相顧悽黯舟行得此詩以寄
隨牒倦塵土歸夢長紛紜及歸嵗阻飢負米良艱勤細
摹食粥帖長歌送窮文忽捧毛生檄往擷魯宫芹元方
與猶子念我當離羣折柬期諸彦褰裳集江濆追送三
十里酒炙羅繽紛夜航語達旦摻袂俄夕曛汀蘆黯囘
首風萍悵輕分時危事逺役所遇無一欣元戎調新律
笑談静邊氛容我坐無氊峩冠誦皇墳采蘭勸加餐伐
木友多聞諸君志姱修未可恬耕耘努力崇令猷時來
皆青雲
　　　弔齊齋先生尚書文節倪公
　　　　公以正學清文精忠讜論為先朝名侍從玉
　　　　色山立百壬望而沮懾故身退而名益髙浮
　　　　玉山碧浪湖吳興勝處規創書院來往宴娛
　　　　雅慕雪堂老僊亭館皆摘詩句為扁榜某之
　　　　生也後僻處岷山不獲順下風而趨幸與先
　　　　生之季子新安使君理正子武同朝為三益
　　　　友㑹以口語去國扁舟訪子武為置酒相羊
　　　　水石間清風勁節岌嶪與衡弁競爽矧承家
　　　　惟肖先生固有不亡者存子武謂是行也不
　　　　可無記述偶閲坡集峴山亭飛英寺分韻月
　　　　明星稀四詩僣率借韻語拙不工姑以抒其
　　　　惓惓企慕之意云爾
披襟白蘋風蕩槳碧瀾月若下酒可斟顧渚茗堪啜兹
逰足娛翫所遇皆勝絶四海齊齋翁清風傳奕葉平生
心本朝峩冠蓬怒髪子皮五湖棹煙波時出沒
仕道昔有訓退處非為名齊竽醉聒耳虞絃自希聲清
波貫霅苕空翠浮弁衡圖史足怡悦風月無將迎生世
我已後景行寧忘情昻昻雞羣鶴慰我雙眼明
萬頃湖浪碧一㸃浮玉青先生此考槃有道甘沉𡨕植
栁䕃水檻栽蓮繞風亭感慨手遺奏精神超列星鴻鵠
既層舉鴞鴆争刷翎克家類季子隧碑新刻銘
風塵日騷屑耆哲晨星稀九原不可作斯文今誰歸臨
風想孤標把酒哦落暉扁刻見尚友雪堂宻傳衣歸帆
拂蘋波晴煙抹松扉滿箧貯寳刻展誦省昨非
　　　劉園
　　　　春來雨雪連綿仲月之二日夙興快晴急借
　　　　小舫欲過沈氏大小玲瓏嵒怒風簸揚撑入
　　　　小港舟子告以劉園近在因往縱觀乃戊戌
　　　　舊逰也花竹逾茂亭館加葺尤覺奇偉徘徊
　　　　抵暮始入城先時結束書籠偶案上白集一
　　　　冊是日早信手繙閲中有和夢得洛中早春
　　　　見贈七韻末句云何日同晏逰心期二月二
　　　　兹行本非夙戒而偶與白詩參合小小嬉逰
　　　　亦有數耶因追和其韻
隂沍閟陽和快晴差惬意怒飈妬心賞清逰殊鮮味繫
船枯葦叢悶損兀坐睡斷港麴塵波見引著勝地逕梅
佇攬結堤栁是才思尤憐石交舊勸我取一醉異事詫
白詩偶同二月二
　　　贈修水黄君子行
　　　　黄君以元祐太史公之諸孫寓籍分宜苦志
　　　　於詩以蓬甕寐語名其集長篇短調不主一
　　　　體敷腴而雅重瀏亮而奇崛使讀之者如逰
　　　　羣玉府百珍眩目未暇覩也庚伏袢熱恵然
　　　　再臨贈五言古體二十八韻清風披拂袖間
　　　　念宿諾不可負而蘧徑曹侍郎三山陳廣宗
　　　　韋輔江彛叟之序引固無可復加因次所示
　　　　詩韻贅附編末云
雨潤莘野犁水給漢隂甕一為大烹鼎玉食此焉供一
如朽木偶肯受關索弄顯晦勢則然達觀等一夢可憐
蓬甕生萬巻皆成誦静退一何勇本不借慫慂使孔孟
復起必能與折𠂻世道日以隘古心誰與共君家太史
公以文瑞吾宋崛奇莊騷語雅淡商周頌學力探窅深
天巧妙機綜風流被諸孫璆琳富包貢若若綬滿朝傱
傱清燕奉那知一畝宫有士苦唫諷寐語甘自怡經綸
付時棟伊余曩在列竊自恥隂拱斥去職蕃宣翫愒糜
廪俸何階繆推激為我破愚憃由唐及國朝作者亦已
衆元氣所融㑹諒亦勞藝種苦心欲其工何者適於用
當知正始音若睹治世鳳覽輝千仭岡一洗羣目瞢謏
聞我自知可能相引重乞閒㑹得請敢覬百錢送假道
願欵門單車屏徒從不妨蒿藋逕容我於二仲秋風來
有期心旌轉飛動
　　　和景韓贈子敬末章韻
艷冶昭陽妃嬌好浣紗女盛時一轉盻零落委黄土彼
姝秋胡婦真節甘獨守煒煒編簡上芳聲乃持久我欲
呼緒風酹以一觴酒君㸔澗底松閲世幾寒暑丈夫要
如此千載可尚友鬼蜮玩阿暪何妨摻撾鼔平生書五
車一字不堪煑愾我左右手雙顧石棱紫忍窮學師道
覔句廹徐俯横陳味嚼蠟下筆迅流水憶昨涪江濱對
吟夜床雨胡為輕判袂愁凭烏皮几人生如飛蓬飄落
無定所那知錦官城尊酒又同舉草𤣥幾垂絲筆力造
化補自我交斯人短翅思決起不因得趣同那覺同心
苦至今浮山夢厯厯西窻語齋㕑厭苜蓿塵甑窘禾稆
忍飢捜枯腸數息保氣母何當陪勝賞一醉詩分取終
恐吃期期輸君白玉塵
　　　唐文權郡見前作和韻見教乃賦詩三首以答
　　　之
隂陽無停機寒暑迭更代迅商俄慄憀炎官亟斂退巖
壑有餘妍雨晴皆可愛迫迮紅塵海適喜翠屏對
魯國久仙去詩偕芙蓉秋淵淵韻金石往往餘巖丘象
賢來題輿同聲應鳴璆清渭發源逺濁涇難混流
贊房容久愒逰子奚所嘆樹老晝常寂雲埋宵易寒龕
燈對青熒手箑失白團撫運忽有感秋防趣三單
　　　宗博宫講何丈以諸賢所賦清賦堂詩軸示教
　　　借和元韻附軸尾
避影惡木隂忍渴貪泉水君㸔象渡河步步須徹底士
當秉特操盛行貴知止佳境著蔗根苦或起𤓰蔕上尊
錫方進萬事咨伯始孰能超然觀貫之以一理瓢飲有
餘樂我自味無味憶登君子堂積雪幾沒趾雙鶴舞前
除穟煙縈素几疊石肖嶮崿俯檻鑑清泚旌招還此來
歸夢曷能已紅塵交轡語新律吐瓊蘂千載友元亮顧
未忍違世將壇建鼓旗許我陪末至政恐如濁涇難以
汩清渭俗氛日轇轕箓茨亂蓀芷為君歌停雲倦翮思
决起念歸悵無家素食心所恥安得三間茅託身安穩
地一編岫雲吟枯腸或能擬
　　　題夾江馮臨父玉山莊圖
　　　　後溪劉先生為題小絶故秘書郎薛公賦長
　　　　篇今益部祥刑秘閣張公屬公許賦併呈山
　　　　房邵傳中康節曽孫也
天下最佳處惟二室三川一氣所融結何地無雲煙憶
逰古南安倦憩大觀前十洲與三島渺莽雲水連追隨
子邵子飛步山房巔醉歸迷夕靄笑歌呼渡船至今詩
箧中秀色餘芳鮮永願借一壑抱耒耕石田不學谷口
隱姓名京師傳邂逅大馮君為我開愁邊煙霞粲畫本
風月起筆椽上有玉山莊遥挹峩峯妍士為聲利役何
如擁腫全脱粟幸可飽苦茶宜活煎畫計不用決與山
終薄縁三間茍完矣萬松想蒼然羊腸摧君輈問君歸
何年早逐山房翁江郊掉吟鞭往來成二老日醉壺中
天對峙五言城寫之七絲絃勿遣俗士駕汙我青苔錢
欽定四庫全書
　滄洲塵缶編卷四　　　　宋　程公許　撰
　　五言古詩
　　　今日良宴㑹
良辰不可久飛幰㑹華館雕爼粲陳前羽觴勸引滿危
柱瑟難和急軫琴失按含思以亮激響入凌霄漢四坐
聽我歌歌罷倚長歎勿遣歌聲悲悲多聽者慘振轡騰
康莊及此嵗未宴
　　　春事無幾端居蕭索追懐成都舊逰慨然有賦
憶昔吏錦城寄隱雲水鄉蕭散不任事上官容我狂短
篷漾空明舞棹歌滄浪㑹心多勝友一舉累十觴芳春
樂事饒飛幰集寳坊意行無定在有花即相羊馬蹄穿
夜市奚奴背詩囊三年一炊黍舊逰想微茫誰知涪江
濱側翅不得翔醉飲無與和三歎熱中腸雨晴好風景
輕輿便晩涼亂絮撲晩靄牡丹泫殘粧春物能幾何營
巢燕飛忙茶事廹榆火餳膠催粥香我本樂煙霞失身
縛簪裳官曹幸云冷詩債可不償錦城未即去十景兹
難忘安能窘邊幅低頭甘鎻韁升沈自天分矯情恐有
妨借我白玉壺為君歌慨慷
　　　餞寄菴居士龔彦質
　　　　彦質僑處南山僧寮泊然無營趣尚髙潔某
　　　　嘗為彦質謀投老不可無棲宿地亦當及兹
　　　　時圖之贈以文庶幾見者或一動心而彦質
　　　　素不茍求未嘗輕以示人也彦質逰甚廣莫
　　　　如殿撰都承敷文大卿二趙公厚為彦質辦
　　　　此更以古詩二十韻餞其行
煌煌帝王都列第喧絲竹林園競選勝四匝湖山曲誰
知南屏下老叟甘幽獨憶從古栝來紅頰鬢鬒緑王侯
争倒屣交友為屬目引觴百壺倒授簡千頴秃功名良
誤人日月如轉轂侵尋四十年一往不可復浮雲玩身
世投老寄僧屋堅忍不茍求趺坐淡無欲人生固幻夢
要須有歸宿買山豈不念探囊一捧腹舊交上連璧情
未忘伐木蘇臺香正凝寳婺駕已夙談笑百金揮拮据
三間足何妨山水窟就訊髙燥卜行矣不可遲片帆浪
花蹙歸来督工師涓選亟營築開軒納雲水繞檻藝松
菊身閒心自平長把黄庭讀
　　　三伏中積雨如秋
峨眉三日雨客館六月秋幽懐無與娱欹枕清夜逰炎
官失聲勢萬木皆商謳一涼德我厚耿耿何隱憂憂多
白人頭頭白可復休積隂忤正氣潢流冒崇邱世故莽
難期病根寧易瘳履霜不知戒堅氷諒難尤天運不停
機明當火西流勿以餘熱在而忘晩嵗謀家貧廹短晷
及時戒衣裘
　　　縣圃蓮花方開同時木犀吐芳劉光逺仙尉賦
　　　詩為和韻
季夏苦積隂泥逕殊窘步彼姝水花紅媚此晴色暮邂
逅小山桂纔洗仙掌露相携齋閣來不著丹鉛汚杲之
與黄香胡為此同聚向來古錦丸散落不知數吟腸乆
荒澁幽賞但黙喻殷勤吳市仙能供巖􁒅趣詩味淡愈
佳交情凝有素我願同蔦蘿得與長松附
　　　十四日同張伯修羅堅甫大智賞月探韻即事
　　　感興殊激懦𠂻翌日㑹保福辱詩示教借張大
　　　韻同賦
涉秋苦多隂嬋娟喜見乍天巧竟作難借此三五夜屯
雲滃四面如騖俗士駕寳坊盍朋簪尊酒共清話諸君
讀書眼明不失纎罅天眼物昏之誰為彎弓射連宵耿
孤吟虛窻自髙挂竹風静逾爽露葉燦可畫夢踏市橋
去醉眠僧榻借隂晴且勿言幽賞可能罷恨欠截老龍
三弄倚風榭酒酣歌慨慷四坐勿渠詫邊塵日澒洞志
士惜閒暇君㸔古聖賢憂樂以天下持此閲人多何但
如傳舎短氣吐復吞欲言恐遭罵徑思投紱去甘老漁
樵社世論熟脂韋人物歎衰謝相期崇令猷蘭鮑觀所
化
　　　重陽後一日親友㑹飲於滄洲以初九未成旬
　　　重陽即此辰探韻得初未二字
雅志厭闤闠考槃樂郊墟言歸憩桑梓不憚躬拮据嵗
晩此棲宿佳氣欎扶輿滛雨度陽節晴雲吐月梳獨酌
良亦佳所思在羣居晨興喜復晴草具何可徐黄花有
餘馥白酒無多儲清灘蟄雷吼輕霞綵幄舒翳然林水
間舒嘯天籟虛雪髯醉先起衆賓且躊躇人生有定分
適意不願餘衣食粗能給吾當賦遂初相期晩節堅結
社同樵漁
風露澹秋容汀洲肅秋氣吾廬倚髙寒逰目周品彚既
空買山資恨欠除堂費醪觴漾籬菊淺酌殊有味蜜餌
雜園蔬何妨食之既興酣一憑眺情感忽累愾裔夷恃
天驕邊關猶鼎沸殺氣纒慘澹將材乏沈毅吁嗟楚芡
荒遑恤頃筐暨腐儒拙料事積憂漫如蝟伊昔賢哲人
用智奔流未駟隙詎容追蟻潰可不畏索裘已較晩寒
機密經緯
　　　過房公湖臨發廣文載酒登南樓聽隱士陳希
　　　逸彈琴讀鴈湖先生詩及悦齋先生賦
湖蕩匝城府堤栁一徑通森㦸晝漏永閴如墟野中掣
鈴三日畱欎欎殊寡悰登埤展遐眺盪我磊磈胷溝畦
磨衲麗煙蕪圖采工廣文一尊酒邂逅清賞同慨昔石
林老小駐雙旌紅燕坐鳬鶩退行散龜鶴從得句陵子
美髙世猶房公想此據胡牀長嘯延清風想此躡珠履
和月吸酒鍾想此援采毫醉題揖遙峯想此披綺裘憑
髙目征鴻逸駕渺難追風光為誰容空餘翰墨香披拂
葭葦叢翠琰子由賦正聲響笙鏞千年古徐州綺䟽貫
晴虹過眼不再讀恨我性識䝉喬木噪晩鴉低囘馬首
東緑綺有餘韻因之訊仙翁
　　　送安少愚下第東歸
去年逰凌雲傳觀一篇書問客誰所作作者安少愚少
愚賨城人萬里走東吳憫俗日搶攘正途欲荒蕪磊塊
不能平憂憤何當攄推枕一長歎落筆萬字餘才難繆
取舎政棼費爬梳國讎不可忘儲德要力扶肝膈無留
藏首末詳繹鋪吾豈貪狥名致主於唐虞書成詣匭投
甘心斧鉞誅九天隔雲雨萬目争雎盱聖恩不忍殺放
使歸田廬我心日起敬未見長欷歔今年科詔頒君來
試成都邂逅忽傾葢名下信不虛貌不踰中人若為膽
滿軀革囊三尺劍束書一蹇驢蹙額談世事抵掌嗤俗
儒慨慷三䇿陳傲睨衆口諛諸公眼如月誰遣紫奪朱
少愚􁀙然笑得失毫髪如行止諒由天通塞何關渠歸
歟三間茅捜我萬巻儲抱膝梁父吟曲肱味道腴雅志
期古人昻昻千里駒安能徇衆兆汎汎水中鳬今晨忽
叩門謁我掺執袪劇談重激昻欲去仍踟躕時俗競佻
巧㨗徑争馳趨悦耳或為忠仕道寧免迂㗖以鼎食味
誘以蛾眉姝煌煌萬釘饒翼翼潭府居衆醉日以酣獨
立誰為徒世豈有巢由甘受泥滓汙或俛首州縣或遁
跡樵漁顧謂今乏材毋乃幾厚誣失計如我軰茍為五
斗驅有志困風塵浮沉非故吾思昔新法行士有鄭介
夫斥監安上門憤世膽氣麄一朝勾驛傳奏䟽列畫圖
天子惻然感民力幾少蘇九原凜如生千載足起予荆
舒最䕶短植黨盤要途如何職冗賤九關許呌呼偪仄
復偪仄視今良可吁喧然衆楚咻甘作嬴秦拘所以見
君子羞汗如隕珠牛驥不同皁雞鳳寧同笯要當操此
心聖賢為範模借問蘭玉棄如何蕭艾敷詩成為君歌
臨風怳喑嗚向來清廟瑟忍濫齊門竽
　　　贈吳郡諸居士
　　　　居士有官不仕善醫不責報以道義自持隱
　　　　君子也友人楊良臣求詩故贈之
終南徑甚㨗結茒鄰帝鄉朝為谷口翁暮為省中郎先
生獨何事寄傲臨滄浪才髙世莫染德薰名自香青黄
分誰數膏火竟堪傷逰心聖賢域脱身憂患場世路雖
齟齬天衢自騰驤捫虱竟誰見卧龍興何長借居仲奄
里未升公德堂十年逐流擯千里坐相忘頽齡或可借
辟榖豈無方終期繼青蓮摇筆頌紫陽
　　　過眉山謁鄉耆宿李八丈提刑
憶昔下吳㑹拜公古渝州别來忽星紀不知幾三秋豈
不願舂糧占烏渠渠屋良期若難儷千里勞逺目公家
難兄弟與蜀關重輕峨眉疊連娟石筍屹峥嶸維國有
蓍龜維士有司命並生天地間受命獨也正憂端日搶
攘世論滋軟熟誰謂空谷逺有美人如玉我如南州橘
托根非不深踰淮恐成枳望逺勞我心鮐背髪皤然齒
頰探骨鯁跪履乞一言書紳以自儆
　　　述志
仙曹寄江干吏隱適吾願西軒館梅友屋老狸䑕覘坐
令髙世姿不耐塵網罥殷勤數問訊餘力稍營繕八窻
敞虛明孤標對老健佇立慘澹中恍覺容采絢天風發
奇芬霜月潑冷艷官卑茍逃責交淡日相見凍摇哦詩
吻堅作忍饑面癡頑信可憐無取復奚羡村醪未必佳
苦味且耐嚥洗醆壽親尊春和元不欠勿競桃李塲恐
為吾友玷
　　　三年銜恤絶不吟詩既奉祥祭觸緒摧裂偶得
　　　古詩三章呈叔逢兄併似彦威姪
髠髦聨鴈隊娛侍三老人清風一家法歡顔四時春轉
矚二十年俯仰含悲辛聚散泡起滅了知幻非真忽忽
如有見耿耿恨難平孝愛自天性寧與迹俱陳
母慈不逮養翁健長相依重關一囘首及𤓰時當歸平
安墨未乾諱問心有疑繭足跛菅屨髙堂空繐幃罔象
不可索流光倐如馳五鼎嗟奚及一生風樹悲
秋風殷巖壑萬木皆商謳棘人有餘哀攬衣良夜遒三
年輟清吟寸腸堆百憂淚眥日以眵霜根一何稠棣華
幸有依竹林可俱逰心事期嵗晩庶無墜前修
　　　逰仙二章上范殿撰潔菴先生
風埃曀八表濤瀾浩無涯岧嶤崑崙峯髙與星緯排真
人撫元運太虛以為家控轡下碧落蜚歩凌紫霞周覽
興未已歸憩誰與偕喬松撫瑤瑟偓佺薦瓊花顰蹙睨
塵世腐䑕紛攫拏迢遥五雲佩蕩漾八月槎我欲往從
之層雲不可階素心耿相照退當三月齋
空山學仙子幽獨性成癖誰令一念差失脚塵網密隨
縁翫泡影隱思曉繼夕了了三生夢掣電了無跡豈不
志逺逰誰為傅羽翼抱關覘紫氣跪履問黄石静慮儻
𡨕契𤣥機詎難入縞髪古仙公遺世而獨立惝恍如有
遇一言曰守一引臂許相從長生託瑤籍
　　　送悦齋先生
　　　　上躬攬權綱與天下更始悦齋先生洊被宸翰
　　　　趨朝行闕擢畀秋卿渴佇黄髪之詢別膺白
　　　　麻之拜某拏舟追送引睇嫪戀激奬訓誨真
　　　　情郁然敢不肅戒行李拱俟造命作五言古
　　　　體一章少抒𠂻曲語意斐拙惟髙明賜覽
風塵三十年世途日險窄嬋娟棄土梗倚市競容澤大
雅何寂寥志士三歎息維皇惠斯文為國永壽脉靈光
巋獨存碩果有不食坤維返全璧北墅歸散策天開景
氣新晴破層氷積疇咨耿宵慮圖任先耆徳披雲絢天
章趣駕覲宸極喉舌俄申命股肱待宣力解絃未為難
航險那可忽涇渭不同流薫蕕詎相入所虞憤失職隂
拱或伺隙事須衆賢和乃可殄行堲沉幾陛下聖虛已
言路闢稍欣元氣充猶慮外憂廹敵情任反覆廟論須
謹密功名百尺竿家國萬金璧平生一知己瓣香無愧
色駑怯勉荷擔遲頑費推激大艑駕雲濤薫風飽帆席
丁寧耳面命逺别何須惜寛以七月程修門拜赤舄
　　　上後樂劉先生左史十首用襄陽詩兩句行藏
　　　堅晚節進退法先民為韻
永平昔全盛舊學尊五更惜哉趨舎繆眩眼車服榮恭
惟自孔氏時止亦時行心泰無不足外内誰重輕
峩豸凛霜簡立螭廹荷囊從渠衆醉酣我自深林芳嵗
晩髪雪白徳稱腰鞓黃世無香山老誰與論行藏
前谿文緯國東谿學草𤣥補處自天授絶韋待誰編淵
源後谿水脈絡千載傳兹事端不朽松石同其堅(公有/松石)
(一峯以/扁堂額)
厚徳最耐㸔士當論志逺沄沄物歸根混混泉有本眼
明長庚曉心知嵗華晩後生須榘矱所願加餐飯
鹿門憶龎公栗里懐靖節我嘗評斯人用則同稷契空
谷倚逍遥風塵俱騷屑明發耿不寐長歌彌激烈
事往置勿言積厚報豈恡毫眉兩山尊照眼雙璧潤衮
衮生公侯世佩斯文印譬之水盈科吾方見其進
楚都初拜公里門跪承誨一言忽喚醒頓首汗浹背志
逺苦力短寸進而尺退大書揭齋顔朝夕警不逮(公許/嘗請)
(誨先生謂其資禀既純當加/充養之功因以扁書齋云)
月冷塞垣刁塵暗西風箑所思天一方飄飄管寧帢我
欲往從之問以安樂法雲深波浩蕩定自鷗鳥狎
千載嗣韓統斯文諒關天字衮失所歸何以革其先陟
屺有遺恨琢石圖方鐫百拜涕綆縻萬一彤史傳
負米困風塵靦顔白頭親歎息執戈苦走也猶幸民依
依孔牆夢拍拍芹水春安得萬里風駕予往問津
　　　和大著何兵部
　　　　兵部還南林寓居食鑑湖祠禄録寄近作中
　　　　有和坡仙所賦鮮于子駿新堂二首末句寄
　　　　語蓬萊仙千里永相望此意何可虛辱塵緒
　　　　膠擾㑹移容臺奉祠太室始得和答
何侯起膠庠巋立諸老後霜空茂檜栢驚秋笑蒲栁平
生經世心短舞困長袖白頭謁承明彩闥炳郎宿去國
一漁舟順風輕放溜寒花耀荒寒靈芝茁腐朽身閒澹
無慮嵗熟宜釀酒更將自性觀妙契得無漏
憶昔嵗云暮言趨君子堂昕班偶同歸三度金節涼木
天並英逰東壁分餘光日者對宸扆直聲動巖廊豈不
志歸田胡遽喧巧簧别乆花竹秀山積書傳香時無塵
外交若許令支郎願言從之逰珪璧保聞望
　　　和廬陵士尹八俊投贈韻
白苧裁春衫京塵可得緇一麾江海去何成復何虧馳
驅兩輪朱蕭騷雙鬢絲所欣嵗功就千里春臺熈素念
恥伐檀煩政戒楚茨同心何自來邂逅得我師金華仙
去逺文其不在兹諸公競唐體頽流誰檝維命將騷雅
壇幸子無牢辭為我緩節歌紓我商謳悲邊塵塞鄉國
介鱗語侏􁍜登樓仲宣賦遣興子美詩懐歸自無計慘
戚將奚為排雲天九重抒我危苦詞
　　　壽張敬立二首
髙堂八十親備福九五疇虎節安山國鴈序班霜秋積
善有源委觸目皆琳璆一笑壽觴舉背諼可忘憂
育德譬源泉務學如農疇盈科㑹歸海力穡當有秋期
君懋逺業東序陳大璆對敭竭忠鯁一洗宵旰憂
　　　上憲使張郎中壽借西山集中甲申秋所賦雨
　　　荷詩韻
榮途驚一世志士獨苦心君㸔曲江公中宵梁父吟豈
無平反笑可使貫索沉獨醒睨衆醉枉尺那直尋世事
本前期朱明多盛隂氣運有伸屈扶持要賢能金甌一
擲誤天歩深淵臨瓊圃擷衆芳願以遺美人繡斧岷雪
外閶闔雲海深請彈薫風絃再拜壽斝斟功名儻來耳
一念君與親
　　　壽憲使江寺簿八首以座右公亷勤謹忠信和
　　　緩八字為韻
並生宇宙間分殊理則同訂頑有明訓造化與同功心
腹與手足疴癢均我躬皇皇一仁字天下皆為公
人心無底谷貪求何自饜徇名膏火熬徇財刀蜜甜受
命獨也正取造物者亷孤竹有世守範防無乃嚴
咸池浴曉光西汜俄夕曛流景寧我貫用志可不勤王
事念靡盬聖恩期䇿勲嵗晩須糗糧及時力耕耘
吾師孔子孫云莫見乎隱所以盡性學必於獨也謹兩
間陟降異一念堂奥近何但丹筆持能使明克允
乾坤奠崇卑君臣分則同中心一有慊何以字曰忠孔
曽為榘矱伊周其事功千載誰嗣音我願順下風
豚魚自物耳猶可孚以信疑心一芥我相靡而相刃君
㸔易中孚義取説而巽虚心竊實理可不精體認
和與同近似同乃異於和九官遜虞廷儆戒而賡歌不
然水濟水後患將如何期公調鼎食一柱障頽波
緩有用有體事須明眼㸔用欲行而宜體則偏於緩射
審固而發斯理一以貫仁静壽可占巧厯那得算
　　　上游參預壽二首(以檜石為韻余所寓館乃參/舊第屏畫檜石題詩在焉)
並生覆載間肖翹無小大隂陽所發舒榮瘁各變態若
為壽命獨厥有松柏檜鬰鬰被澗阿童童狀車葢神明
扶正直霜雪表堅耐豈不願擁腫而使匠石愛大厦須
柱撑寧免萬牛載一柱屹擎天羣生此依賴尚念楹桷
材無可柞棫㧞風雨任震凌安宅遍宇内
河流貫陜虢底柱自中立江水迸瞿唐灧澦制其溢豈
此一拳多雲根閟奇質檜柏相因依煙霞老山澤閟世
縱堅乆於人果奚益漲洪彌八埏睨視如已溺巖巖國
嵩岱萬仭峙鐵壁隻手障狂瀾九鼎奠磐石我自不動心
深根而寧極還歸金泉山采藥錬金液
　　　壽曹大博以東憲臺治新築亭館扁榜寄意
聖道如太極品彚自生成二人各言志㸃也心和平春
風發髙詠懐哉沂水濱千載寄遐思光景無邊春一潭
鑑寒碧方寸洞虛明執巻恍瞻前舎瑟鏗有聲勿遣柱
後文醨我春風醇穹舞麗景舒琴歌南薫清誰知此中
樂天理皆流行
　　　　右詠歸亭
蔚藍水中天岧嶤千萬重樓觀聳煙霞光景浮星虹天
上老仙伯萬刼氷雪容笑下金華山長歌唳霜鴻一去
五百年山頭忽重逢身衣直指繡神超蓬海東摇蕩瓊
臺光拍浮玻瓈鍾瓊臺縱可樂虞庭渴䕫龍丹鳳銜詔
來人侍甘泉宫
　　　　右垂光亭
涪江駛清瀏四山玉連環中有一掌平萬井浮晴煙鶯
花随世界妙語發天慳公來抉其秘作堂娱燕閒襲芳
皆俗好伐木友士賢念昔白波洶止沸談笑間熈熈春
臺樂誰知有今年初度沸歡謡願公眉壽延移此世界
春浩蕩彌八埏
　　　　右鶯花世界
　　　壽喬平章三首
岧嶤崑崙顛縹緲虚皇宅下睨四大洲何啻一塵積萬
類託其間擾擾無暫息强弱互吞噬殺氣干斗極虚皇
燕五雲憑軒慘不懌絳節授金童瓊函探寶冊運㑹有
度期欲藉老仙伯
老仙何自來文熖貫東壁八十五春秋骨健神氣溢權
衡有定度蓍蔡無遺䇿若非安期生定是李八百堅苦
海津梁壽斯文命脉后皇大所畀陶冶妙無迹故山豈
不思老屋須柱石
屋老當奈何風雨撼四壁主公志經營所賴有匠石度
材林藪幽計土帑廥積心思妙規製指授契繩尺逮其
萬間具夫豈一人力柱天紀元功眉夀永無極周宣當
中興拜手歌考室
　　　屏居北郊自秋涉冬絶省人事觸緒有感託之諷
　　　吟書雲前一日緝成八章寓興抒情非以言詩也
氣運有盈虚品物迭滋耗人生於兩間誰能長不老胡
為翫鮮榮而獨恨枯槁婉孌兒女態愛惜容色好志士
競修名覽鏡慨華皓所念固有殊達觀同一笑本來真
妙明何有少壯老茲理非言傳惟心自深造
斷梗得棲泊髙堂擁圖書中宵風露氣營我方寸軀静
慮何易感有銜莫能袪今古一瞬息智愚等丘墟戰奪
日相尋死生互吞屠念此耿無寐推枕長嗟吁天理諒
好還人謀何可疎
宿嗜本幽閒世途倦馳騁廹茲門戸託强把冠佩整招
手誤一來麾退諒予警寛恩假郡寄静俟亦天幸橐空
歸無家旅泊仰微廪如聞爛柯谷宛似飛仙境苦飢問
豹胎留渴須逺井天將厚所畀吾寧不少忍睡起一欠
伸篆煙凝晝永
口為禍之穽異者同之仇誰能噤不語兀兀如羈囚我
豈好違俗心未忘好修本不慕華顯寧有忮與求逍遥
鵬鷃同貧賤非所羞風濤漲平陸駕予一虛舟未如泯
機智鷗鳥與之㳺吾今已得師稽首漆園周
鳥飛暮知還螘微亦有藏逰子悵無託故鄉那得忘轒
輼嵗横騖生涯日淒涼骨肉各竄匿冡祠缺烝嘗萬里
一緘書臨風淚千行垂白念汝兄憂樂苦相望安得附
羽翮奮飛同一觴
西陲失支吾如老屋積腐墻闥縱蹂躪堂屋何依怙伊
誰階此厲乃為元老誤疾痛切吾身利鈍難逆睹瘴暑
困新恩隕星泣忠武梁壊將安仰天髙杳難訴向來十
二樓捲簾誤一顧灑淚嫁時衣誰與論心素
坤維以文瑞民俗本柔淑何代無戰争寃哉今爾酷戎
馬塞里墟劫鈔遍林谷平生金石交屈指半鬼録從子
尤可哀别歸奉水菽伯姪併戕殞荼毒復荼毒探囊數
幅書吞聲不忍讀崑崗焮烈熖寧辨石與玉叩首一爐
香請為遺黎贖(姪子能伯請假歸奉親同/其伯父先後皆為敵所害)
南山翠鬅鬙四荔拱故宅采衣侍三壽教愛如夙昔曉
然一夢䦨無復萬里隔了知恩愛縛障我修行力亦嘗
勤遍㕘漸欲空結習妄念絶攀援自性非假借(入/聲)百千
三昧門惟此一事實持問諸老禪少露真消息
欽定四庫全書
　滄洲塵缶編卷五　　　　宋　程公許　撰
　　五言古詩
　　　理舟入奉大對臨發有賦
弱齡誦書史所慕在經世靦顔科目中頗恨愆素志天
府兩貢書恥逐時粧媚諸公誤賞音偶玷春官第王明
渇疇咨臨軒有故事明當鼓枻下陛對去天咫采蘭有
常供胡為輕萬里趨庭願有聞丁寜汝其識謹無曲學
阿恐作儒冠恥士當志逺大富貴餘事耳百拜請書紳
誓言其敢替萬古洙泗傳豈為青紫計
　　　良月十六日以祈晴宿齋郊壇寺僧拉登梅嵒
　　　讀髙孝兩朝宸翰記事
祝册頒九重郊丘以晴禱小臣職駿奔單車勌塗潦崇
阜踰巘崿層壇敷秸藳中興念經始面勢若天造濤雲
日兩潮幄霧山四抱袍毳亦可人杖藜共幽討枯梅傲
嵗晚隂壑得寒早勲華昔同来奎文絢麗藻山靈沐髙
澤虹彩軼晴昊苔蹊幾窘步椶榦撐健倒嵌竇咽泉流
金石韻擊考齋廬耿燈青簷花垂帶縞苦憐風力癡未
快霾隂掃排雲出烏輪測景進黄道六合還清明烟霞
願投老
　　　和憲使張郎中
四海一竒男象賢真柬之繡斧外執法滯淹猶在斯氷
壑棟梁具鳯梭雲錦機粉省趨含香璽書嗇封泥生平
方寸丹雲端雙闕齊小試川檝手晒網蘆中磯以道拯
世溺先事防繻袽三江昔怒號一席今淪漪平波淨縠
浪祥風浹瑶池八極滙濤瀾四顧蛟涎危孰能戒維楫
重與謌平夷
　　　上茶使鄒郎中孟卿
四海一道鄉千古有生意元宗得君侯風流是以似窅
然天機深寜以物欲累丈夫要如此步步皆實地
政術自學術本來同一機後生溺華采用世理或違恭
惟自孔氏六籍探指歸心清事自簡吏瘠民則肥
忍話去年事令我膽欲碎公獨於此時砥柱衆流滙事
難見君子爾曹費車載海山危風濤當有巨鼇戴
節傳擁玉帳天遣西南來怦怦朱絲䋲皎皎明鏡臺稂
莠亟芟夷本根費栽培度外廣物色世豈真乏才
廣文官獨冷博士冗不治况此侯國頖贅哉童子師蕭
散非鄭老文章慙退之可能氷雪地一借春風吹
　　　喜雨上西清崔先生
東皇司發生何以忽僤怒旱乾遍兩川隂陽錯常度侍
晨秉清徳方嶽煩卧䕶隠憂切四體曉夕煎百慮尫暴
奚以為丘禱元有素皇明一頷首膏澤倐如霔豐隆鼓
増氣耕父愁失據苧桑鬰華滋餅餌當厭飫乃知天九
重不隔香一炷宇宙滿戈甲椎剥劇刀鋸殺氣惨未除
衆慼那得籲毋以休咎徴諉曰水旱數憂端轉搶攘邦
本須愛䕶願公遲東歸為帝寛西顧以萬金良藥起衆
兆沉痼使民安農疇櫜弓藏武庫為霖澤四海嫓迹商
巖傅
　　　工侍國史奉御香禱雪上竺前一夕雪瑞已應
　　　道間志喜成詩以示敬借韻同賦
庚子嵗維夏亢陽一何驕侵尋徂暑廹惻怛聖慮焦祈
禱喧三農雩祀奔百僚商飈忽以厲老魃意愈囂萬井
沸湯釡四野烜赤熛俄聞罪已詔還下中興朝寳香欵
太一嘉薦羞廟祧移蹕給孤園熏心梵音潮芝葢屏不
御鸞扇亦罷摇還宫慘玉色轉燭翻天瓢小臣忝侍祠
囊封叩層霄帝念亦勞止暵災殊未消良月始沾洽封
畿轉蕭條白瑞彌渇望沍隂那易料測景展繡紋飛霜
困青要麥芒鬰不吐蔬甲半已凋足蹷叢祠趨潔蠲沉
水燒忱念交肸蠁同雲散瓊瑶夜忩訝明皎曉檻俄紛
飄天意竟作慳瞬息倐已消冬瘟幸稍壓蝗蟄故自饒
東皇趣命駕北斗將旋杓更須絮亂撥間作珠碎跳儻
幸尺許積庶幾食可邀(莊子邀/食於地)民脉餘幾何邦儲况復
枵但知骨髓瀝遑恤膏火焦老我雜班綴素絲颯飄蕭
强令典綸綍拙不工琢雕炯兹方寸丹敢以後福徼世
味本枯淡癙思劇蒸敲灑血書緑章飛神羾清飂玉食
自不甘黄竹寜復謡扶持倚梁棟諮詢及芻蕘正途㑹
四闢賢旌欲旁招上帝如悔禍盗賊非難梟斂盡戰鋒
慘重使農畝劭玉燭調氣機黼扆寛旰宵量才愧擁腫
賦分甘漁樵經綸有管樂議論付董鼂故山歸去來嵗
晚樂逍遥曝背茅簷日擊壤歌帝堯
　　　代上䕫帥丁文伯
璧月行素空流魄寒潭水水非與月期月豈待濯洗天
光發於定妙契元一理士生無南北樂在相知心同行
不同調有如辰與參一言針芥投山水皆知音畏齋天
下士執鞭愧我後當時儉府蓮最説庾公秀十年一欠
伸西樓黯回首油幢古䕫子鎖棘外南宫寳鑑貯英裁
氊筆題至公訊舊一以悽浩蕩華表風宇縣莽烟塵人
物嘆今眇蘭芷閟其芳所御或荼蓼隠思不遑寐令我
憂心悄古今幾枰棋勝敗無常形世豈欠國手一著何
可輕但恐當局迷渠知死可生向來一寸心行世幾濩
落矯性動有妨幽思誰與豁為君歌慨慷長風起天末
　　　入都一年餘舍館五遷最後得楊園空屋僻逺
　　　市囂寛㓗爽塏火後莊文府以中㫖攘奪倉皇
　　　徙寓奉常之寅清堂成五言長篇
瀆江萬里来武林一年客飄摇無定棲一一得安宅委
巷逺塵囂八窻耿虗白氷曹省造請公退味禪寂乃者
赤熛怒横為閭井厄羇貧幸我貰安坐有慙色侯門意
睥睨府檄加峻廹倉皇襆衣被包裹到書冊曲臺許借
居虗堂暫休息砌蛩伴宵吟樹鵶趣晨汲隨寓亦足娯
一枝更須擇是身如浮雲何所為定跡顧憐性梗野雅
嗜祇泉石陳力怯荷殳康屯况無䇿强顔雜班綴頗覺
非本色時清早得歸永願守蓬蓽
　　　去嵗重陽日得彦威信附六月間二小姪及從
　　　弟姪所寄書自蜀閫遞中附至厯言去冬今春
　　　所遭兵禍及有司督廹科調之苦喜其存全哀
　　　其窘蹙灑涕如霰寄訊邀其下峽而邊事又告
　　　急未知其達與否也㑹杪冬見邸報宣諭使者
　　　余公侍郎改命授鉞盡䕶蜀師意欲以此事歸
　　　控骨肉㑹聚兹事其諧矣喜極涕零遂成長篇
令節恩賜沐把菊開清尊天涯信音來拆緘為一欣展
視未竟幅淚雨溢帨帉辭家甫八年邊塵覆全坤平生
幾親故半為兵死魂縱脱虎口涎亦復馬鬛墳所幸二
猶子從弟偕諸孫﨑嶇矛㦸中偶得性命存意欲守丘
壠死不去榆枌是時陳理卿受命開帥垣奮身艱危際
勉圖戡濟勲鏟壕峙城壁鋤荒列營屯敵至誓固守為
力良艱勤變故起肘腋轅帳塞轒輼一死事則已萬恨
誰與論遺氓能幾何天未許貸原貔虎蹔斂退冦盗還
紛紛哀我數子者挈孥競驚奔亦不免維縶恐廹甚溺
焚掠奪幸得脱歸來匿空村生涯蕩無餘暴斂何寡恩
萬里逺訴我重我憂心熏爾苦我得知爾創我得捫豈
不憶松檟嵗時薦炮燔永惟宗祀計忍自遏其源威也
託我乆尚以窮愁言寜不思爾曹命危豺虎羣安得田
二頃有屋休寒暄順風招之來相與共饔飱皇后職生
化蟄蟄庻且蕃胡忍趣其斃獮割如羔豚夙傳老上殞
國亂猶絲棼若為秋風髙已復羣吠狺呼童具黑瀋襞
紙當前軒萬一郵傳通庻幾信息聞嚴装理航棹及春
下荆門余公新受鉞尚義氣薄雲感我骨肉念不難隻
手援茲計不早决噬臍何復云憤極思一吐聲出輒復
吞長謡欲上訴九穹隔重閽刼運極必復玉石可不分
　　　感事建除體二首
建國維藝祖受命同有虞除苛五閏後返朴邃古初滿
盈持以道徳澤乆不渝平治二百年中原忽榛蕪定亂
得髙皇如日升昏衢執中嗣堂播奕葉垂範模破碎今
已殘敵人踵闚𨵦危哉武休破漢沔幾丘墟成功頼諸
將三蜀仍覆盂收藏問何時官已廹征輸開倉儲百榖
為我供軍須閉闗且堅守民力庻少蘇
建大將旗鼔遴選兹維艱除授得其人國勢維泰山滿
朝綬若若熟謀須萬全平生想衞霍摧枯無留難定論
真黷武亦足激懦孱執爵酹太宫感慨清淚澘破敵豈
無䇿百年祗長嘆危機屢反復地險失故闗成敗雖運
數人謀忌訑謾收民心第一根本無創殘開納智與勇
及時䕶風寒閉口勿多言天道諒好還
　　　木皮口紀事為故沔戎帥何進賦也
驅車木皮口地接嘉陵市山川鬰盤紆草木慘憔悴昔
在嵗辛卯大將何憨子行營與賊遇力戰遂死此道逄
田舍翁欵曲問所以耳目親見聞朴忠今無比沉鷙老
不衰甘苦同戰士以此得士心急難不相棄閫制力主
和豈虞敵情詭幣篚方交馳羽書俄狎至初冬二十五
坌入我内地或渡河而馳或截路以伺俄然斡腹來陡
若自天墜諸軍抽摘餘精鋭能有幾千兵僅烏合轉鬬
殊未已可忍負將軍同生亦同死落日塵土昏鼓寒聲
不起至今堆阜間白骨猶紛委語罷聲悽哽相顧潛灑
淚念昔佐戎軒世屯未云弭主公極仁明慘惻念此事
露章求恤典爵子嚴廟祀意將勸忠臣為國當盡瘁儒
守陳西和武將田與李(田燧/李冲)後先被褒録名姓編國史
敵知吾有人心寜不畏忌自古重徂征司命在主帥委
託或非人險阻那可恃嗚呼數君子一死甘若薺推原
其本心死奚益於世事大繆不然舍生而取義乃知丈
人吉易自有深㫖往轍忍復云方來那得諱長謡激凄
風嗚咽嘉陵水
　　　祖餞三山趙茂實二首
　　　　茂實毓秀麟定振采鵷班由掌故籍田令試
　　　　館職厯正字校書秘書郎載筆史筵轉丞容
　　　　臺兼南宫舍人權直學士院晉貳戎監擢宗
　　　　正少卿駸駸禁塗遽請外補宰相以上意留
　　　　行茂實請益力詔直煥章閣佩以永嘉郡二
　　　　千石印組二三執政及在庭百執事咸愕眙
　　　　惜其去於是館閣諸彦以茂實為冊府舊游
　　　　請置酒道山堂祖餞飲酣有誦大蘇公東海
　　　　獨來㸔出日石橋先去踏長虹之句相約賦
　　　　詩為贈分韻凡十一人餘三韻三人各補一
　　　　篇淳祐改元龍集辛丑中元節也分韻得東
　　　　字踏字二首
煌煌洛陽城衢術萬國通車塵日交騖襟期那易同目
成者誰歟言笑春怡融我自商聲歌君亦手絲桐西風
忽以厲髙情逐雲鴻輟筆金鑾坡一麾滄海東補過要
汲直草詔須陸公盈庭愕相顧蹇蹇胡不容君去我獨
留我闕誰與攻况復狗尾續羞顔蓮炬紅
三生巖壑姿失脚紅塵踏羡君得郡去勝事踵康樂雲
海𣺌無津烟霞互開闔似聞石門蘚猶帶屐齒蠟惜哉
荒遊誤竟為時論薄秉誼以事君奚間暌與合矧是侯
社貴艱哉保障託宣室恐渇思趣歸職獻納我拙念請
閒鴈蕩恣飛屩及君留郡齋為我拂塵榻
　　　送本仲聘君分韻得良字
國家全盛時幅貟萬里長委幣到空谷靡才不周行豈
其貴自珍而病匿弗彰南渡今百年蜀逺天一方彞典
僅嵗貢幾人與庭揚况復多沮撓誰不甘摧藏戎軒起
耆哲禮羅極精詳頴脱者家父玉質而金相邂逅志念
同惻怛根本傷㧞尤首推轂有詔催嚴裝吾黨一吐氣
彚征類破荒慨昔升璧水瀝血籲紫皇百壬眩縮頸斯
文彌耿光倫魁合騫飛吏選何回翔孰知五色絲未盡
一皂囊殺氣昏宇宙洚流𣺌津梁何以郤外侮盍先正
皇綱翕合賢徳聚更須股肱良壽脉庻可續客邪不難
防癙思耿宵寤傾耳鳴朝陽名節勉自立官職那得忙
大難我同榜諸老競剡章渠豈州縣材籍甚英俊塲相
期上連璧少待同飛航我自分斂退為君喜激昻流目
大江滿執手薫風凉豈無佩繽紛奮起相頡頏世味竟
落寞暇日聊相羊友誼古所重心知逺難忘嵗晚有良
約岷山瑶草芳
　　　以堰事走永康宿金馬早行見雪山排霄極明
　　　麗因感行役之苦卭守程叔達郎中便民五事
　　　欲牛溪轉船朝廷下其議於帥臣監司不知衆
　　　議僉諧否也
雨響清客夢雨晴催客行㢠野曉寥落界天玉崢嶸銀
海眩雙照瓊鈎對孤明英雲强吐吞杲日還晶熒邂逅
得竒觀瞻相愜幽情意疑邃古初立極扶西傾誰知絶
險外復有蓬婆城青天危輓輸剽攘加怖驚奏函籲衆
慼仁言韙宗英早願虎口奪少紓魴尾赬不勞嚴僕射
分弓窺敵營
　　　又以堰事滯留姜主簿學父載酒相勞於離堆
　　　新繁宰鮮於子清永康理曹季徳夫導江士鮮
　　　於才卿同㑹
穿江慨秦守曕岷懐子長成書著不刋明徳益難忘千
載志尚友百里職勸相毎負伐檀恥欲期盡心償籠石
飽冬霽雲車喧春陽經始愧前哲憫勞得仇香選勝山
水窟浣我氷雪腸飛幰集諸彦引睇周八荒暖翠凝黛
面晴雲抹川梁清歌勸引滿佳趣殊未央舉頭萬仞雪
中有千斯倉采薇亦勞止薄斂恐未遑何當洗甲兵無
以累廟堂文移寛郡邑靴鞭郤藩方源清流乃浚葉瘁
根必傷念此意惝怳憑髙歌慨慷不如邀飛仙更與釂
一觴
　　　李西清先生創凌霄觀於潼川府治紅樓之上
　　　賦詩敬和韻
丈人氣湖海合卧百尺樓引袖麾八極無處豁前眸肯
以治城志而忘天下憂窘步爭徑㨗危炊迷劍頭攀天
限九閽起家先一州顧瞻衆山㑹慘澹春色浮憑髙展
遐眺幾幅烟雨秋象緯逼紫宸飈輪通十洲吏衙散鳬
鶩野盟參鷺鷗所思隔秋水倚天㸔吳鉤寄懐廣莫外
任運逍遥遊遐哉郝使君一往嵗月遒名字著不朽實
繄杜參謀後先五百年意氣有此不不須蘇門嘯我自
商聲謳烟霞雜揮灑風月共獻醻跡忝梁苑舊目送涪
江流可能呼小艇醉歌賡四愁宇縣暗矛㦸田原輟耡
耰念公志經綸季孟忠武侯肯䄂斵泥手江海寂寞休
檻前水東注鼓枻不可留撫翼附青雲忍滯鸎谷幽
　　　送考功劉大著出守嘉禾分韻得相字
夙昔抱竒志取友周四方逺遊阻風塵隠思鬱𠂻腸羞
以麋鹿性綴茲鴛鷺行三年去復還同省皆望郎劉侯
交最乆徳履金玉相佩瓊矯衆嫮製荷耿孤芳暫寄錦
衾直倚登白玉堂忽以刺郡請翻然整歸裝安輿擁鶴
髮懐綬榮錦鄉那知檇李城騎竹喧道傍矯首候鳴騶
如渇須飲漿紫禁屢入對從前幾封章肯袖活國手春
疇課耕桑納約易為入公寜乆回翔熟㸔氣𢎞毅致逺
可易量蹇我歸未能遲留重慙惶亦思丐一麾庻以毫
髮償樂莫樂心知執手歌慷慨安得飛霞佩雲霄相頡
頏
　　　送李季才户部出守衡陽
君來我去國我還君得州世事巧違人參辰不同謀庚
午蜀貢琛君名亞龍頭回翔三十年班序晚見收邊聲
震宇縣樞筦須良籌心期白粉闈晉扈翠雲裘忽以外
庸請髙軒擁前騶展也清廟器若為南國侯事㑹轉轇
轕材難費捜求似聞石廪峯瓊佩鬱飛浮其下維清湘
杜蘭滿汀洲官閒足娯玩聊以寛隠憂良㑹當有期玉
泉來蹇修芳聲保不沫嵗晏終綢繆我迂諒無補行世
况鮮儔言歸承明直塵容祗含羞思土重紆軫風埃苦
淹留佇君建名業同理溯峽舟白首三間茅相依岷峨
陬
　　　遂寜喻生畵鹿甚精介同官梁知丞謁余因令
　　　作八幅圖帳適赤城觀主惠一鹿甚馴未數日
　　　忽又一鹿犇至縣圃非邑士所豢養者竟不詳
　　　其所自來物理感召畫龍而致真龍似未足為
　　　誕也借邑士張權父詩韻以贈之
生不逮治古郊藪觀鳳麟頗愛麋鹿性似是我輩人食
苹詠周雅祝網依湯仁幸不主八卦非闗十二辰無魂
休我欺掇皮詳皆真佳哉喻生筆能與元吉倫雅可簿
書堆坐有澗壑春適意自起卧匿樹如徼廵便思投手
板長嘯岸白綸藉爾為我駕仙㑹陪末陳人生幾蕣華
洞天自靈椿謹䕶此畵本勿遣侵俗塵
　　　縣齋秋懐
璣衡斡霄極裘葛參嵗功榮瘁均一氣何獨悲秋風往
哲不我待今俗誰與同渥丹易槁木鬢鬒忽飛蓬丈夫
秉壯節自信無終窮願勒羲和鞭長繫扶桑東
弱齡去激昻漸老増感慨所親日以疎既往不可貸世
途轉艱棘意行懼顛沛乾坤一戰場今古幾變態超超
浮丘伯何修獨堅耐駕言從之游永嘯塵刼外
㓜學自魯鄒素心卑管商誰令簡書縛課我星火忙我
自友古人渠肯兄孔方飛檄浩盈几泛窺隠中腸閣束
且登樓雲鴻秋着行
春渠鍼緑秧秋畦壓黄雲積憂稍緩帶轉手俄空囷况
彼東人子石田加灼焚算緍方趣辦䝉袂須勸分誰為
本根慮天髙聞不聞
瞿瞿彼奚窺樊圃漫折柳金甌費將䕶鼎餗戒顛覆屯
雲曖將夕西風一掻首沉思扶持計誰是頴脱手需臑
母乆翫利處那得乆癙思恐傷人聊復一杯酒
雲濤扶胥口烟雨匯澤涯知心隔湖海悠悠我之思玉
堂真學士衡門且棲遲那知古渠陽無地逃駭機昔在
肩洪崖風騷屹相推道逺苦莫致孰與一解頥皎皎彼
白駒空谷誰縶維吉士國元氣須造物扶持
蜀西金天晶氣禀勇於義時臺紬書樂一麾豈其志堂
堂蜀公孫加璧不可致語黙未易闚經綸那得避君㸔
西山岑鬱積好雲氣膚寸澤四海斂退無一事持以問
亨泉寒洌忍自閟
暁案環吏牘朱墨勘舛差自公借隙光書函昡眼花千
里有命駕同心樂無涯秋空霜月明秋山雲氣佳留連
忽重陽列坐粲九華良㑹不可失醉酣整烏紗
古人日以逺古心誰與共陳編如有覿整袂神自竦晝
短疲衆喧夜永息羣動頼此一炷膏假我數行誦古今
費探討心力老賔送世味乆已空餘業此偏重嵗晩儻
得閒只願書冊擁
學仙宗無為學禪空萬縁自昔抱竒志師心為真傳失
脚墮世網茲事幾棄捐惟有一念息不受物欲牽空花
起滅處我心長泊然冷暖渠自知妙處非言筌
　　　勞農安徳鎮古刹過句徳華園二首
青煒留中分風日和且釅氷綃熨逺空雲錦織方甸農
政自古然長官欲身勸皤皤彼黄髮懇懇余素念胼胝
無乃勞推瀝不敢怨文移窘星火日夕靦顔靣所欣嵗
洊熟况復江可堰䝉袂奚自來儲粟何以贍瓣香企璇
穹徧界雨美饍(天宫雨美饍/華嚴經偈)使民樂耕桑為國罷征戰
堯俗可盡封嗚呼何日見
招提欵松竹古碣閲楷籀惠然二友佳共此一巵釂扶
擕涉幽園邂逅展遐晀海棠飲未酣芳檻破㣲笑何如
老桂叢傲睨幾年少清言愜襟期轉首俄夕照箯輿度
杳靄石梁穿窈窕留連得竒賞傲朗可無誚聊憑一餉
歡緩我憂心悄明知古難挽嫌與俗同調民勞儻得醫
氣脉猶可夀
　　　送平章解機政以保寜之節榮還里第
孔山髙嵳峩其下一區宅敷床萬牙籖寜取籯金積委
身事君子星駕莫遑息豈不念林巖政爾柄樞極巨川
爾杭之陛下心以懌累章拜俞㫖告廷敡顯冊一笑堂
印抛我友浮丘伯士以名徳重如䕶萬金璧受寵惕臨
深持滿常懼溢恭惟學古胷富有經世䇿探懐取二三
興運際五百賢人如參术足以壯國脉茲理要宻庸寜
復膠於迹肘後可無傳能使夀金石先生還孔山宸奎
掲素壁似勝平泉墅林立萬株石向來翹材館楹桷富
山積終焉愧輪囷可能補寸尺淛潮浪拍天歸颿風借
力百拜壽斯文華皓配南極何當脱拘攣日侍維摩室
欽定四庫全書
　滄洲塵缶編巻六　　　　宋　程公許　撰
　　七言古詩
　　　瀘水清
　　　　吏部秘閣二江范公以東帥治瀘更七年令
　　　　行化孚今年春北鄙用師計臺下令征夫役
　　　　於兩蜀州縣奉行急如星火公斥帑中之儲
　　　　為瀘民代輸其半餘以嵗糴軍糧米本先為
　　　　敷納瀘民晏然不知有夫調之擾余於公無
　　　　夙昔之好曩辛未春㑹公来攝帥事尾賔客
　　　　一拜後塵盖心敬其為古遺直宦㳺西州有
　　　　自富義来者為余言之慨然有感援筆以賦
　　　　将以表公論於吾黨非有私於范公也作瀘
　　　　水清
瀘水清瀘水之清如鏡平蜀江西来流沄沄内江胥命
如逡廵兩江合處聳百雉表裏益梓巴䕫分如户有限
齒有唇雲南與夜郎甫隔東西鄰山川之險守在人武
侯氣燄千古猶長存有来范侯人中英蜀國忠文之子
孫清姿勁氣排秋旻立朝物望髙縉紳睥睨衆醉甘獨
醒烏臺縱好羞呈身十年江海心朝廷瀘水清我歌慷
慨君試聽蜀東諸鎮瀘最重范侯之来更覺一面如金
城東軍之驕昔所患南詔之黠那易馴我侯方寸澄止
水鎮以寡欲撫以誠重門嚴柝夕烽冷紫邏雜耕膏雨
勻七年逗遛不得去邊民愛侯有如父母親今年北邊
羽書急兩川夫調紛苛征吏敲門農輟耕期限迫星火
頃刻那得停黄金棄賣如土賤楮幣翔踴餘貫緡立談
之頃富作貧縣官忍復䂓其贏五十六州洶洶如浪沸
獨有三瀘之江清復清有客東州来為我委曲陳范侯
疇昔澹無累貫朽之積本為民二分官與輸一分一分
猶恐民顰呻軍儲糴本仍借給少待秋熟寛作程風和
日晏江上村老醉稚擁争扶迎吏呼何曽怒目瞠只有
提壺布穀日日喧曉晴樂哉三瀘之國有如華胥與大
庭九重天逺呼不聞侯忍棄我歸鄉枌强敵游䰟尚三
秦邊頭何時能撤屯帑無羡帛粟空囷將驕卒惰難使
令義徒星散自嘯聚往往千百相為羣秋霖滛溢稼不
登仲冬虺虺雷鼓轟我心隠思鼻酸辛人情玩愒渾不
悟有才空使棲巖扄我聞瀘民愛侯心不釋祝侯夀考
備福如忠文侯雖潔身翫泉石獨忍一息忘吾君何時璽
書自天下詔侯起家朝紫清扶持國論開太平整頓宇
宙驅妖氛却學忠文挂冠神武門筍輿野服歸游峨與
岷杜陵昔覽舂陵行知元使君實國禎悠悠千載缺嗣
音擊節為侯歌斯文瀘水清瀘水清采詩之官今何人
歌成肝膽空輪囷
　　　青山髙為宋郎中徳之作
青山髙六六峯瑶鐫嵽嶫千萬仞斗起西南天半空蒸
嵐噴薄不得洩翠屛掩靄深幾重不知丹梯委曲到何
許飛樓傑觀縹緲疑神功丈人天上足官府愛此疊嶂
髙巃嵸奏疏白玉京此山上帝之離宫臣請為帝守宫鑰
檢課列僊功行之異同帝憑玉几頷其奏導以絳節雙
青童岳靈嶪峩逺奔命其下瀆鬼趨濛鴻丹書校錄曉
繼夕朱衣執侍嚴且恭赤眀龍漢屈指今幾刼珠幢羽
帔可想不可蹤雲璈鏗鍧洞天曉步虛寥亮閶闔風有
時山空夜永斗柄出復沒眩眼千炬煜煜燈吐紅嗚呼
青山髙兮六六峯丈人宫闕兮逺層穹飛僊来往兮安
得逢山中人兮媚幽獨烜山緒兮雪谿翁形癯霄漢舞
皓鶴神茂晴巒森老松三生曽侍丈人之左右出入孔
老竺乾之學該以通把茅山間二十年幽棲活計那韓
窮白雲四壁兮風月窻櫳玉泉如飴兮栢實可饔丈人
憫世日混濁勑遣下山開瞽矇被髪鞭麒麟駕霆呵靈
霳髙岡一鳴衆鳥瘖不吐修門再入九虎獰以攻飄然
整我飛霞佩佳山水處挟冊從僊槎尚有樓突兀蕩漾
萬頃風濤中酒酣浩歌蘂珠三疊之險韻出沒蛟蜃悲
魚龍(公自東南歸舟檝象/浮槎有樓壓其上)道逢仇池老僊伯握手一笑
蟇鼻煙溟濛混成菴中據梧黙數息眀霞閣上彈鋏看
飛鴻丈人嗔不歸鸞歌鳯舞瞻聴慵我聞至人離世不
忘世肯學山澤之臞塊獨守此虎豹叢歐子来自神清
洞樂天故棲蓬海東手携天孫雲漢之機杼下與世俗
一洗組纂之拙工後先相望幾百年帝命何獨私與公
青山之阻煙霞濃六時滴水聲玲瓏猿鶴何知强悽怨
祝公不用思􁊿􁊿我願飛章夜扣丈人九僊之寶室世
路荆棘人心蓬洗氛滌祲待雨露驚瞶醒醉湏笙鏞乞
公且住千百嵗要使民有司命儒有宗色絲不盡今古
胷帝衮何闕須彌縫笑談變俗為時雍青山青山長好
在洞天氣物何曽改歸来瑶簡朝丈人坐看桑田變滄
海
　　　岷峩歎
　　　　坤文之秀世載其英行義詞章史不輟筆頃
　　　　嵗以来堙厄不振長安日逺人情鬱憤作岷
　　　　峩歎
出門厭氛囂歸卧集萬感憑髙一以眺忽覺岷峩慘岷
峩山色千古同非煙非霧愁溟濛杜陵昔歎珠玉走彼
猶有幸天府供人才何但珠玉貴不得與爾包貢同上
眀光宫山靈對我有慙色兹事如何專汝責非闗地氣
有衰旺直恐峡山之流日夜蕩潏傷土脉不然君相造
命天地同其公車書萬里文軌通南金東箭輸不竭岷
峩之産何獨窮沉思夜繼日嘆息復嘆息忽夢神官自天
下手持山靈一尺檄鴻濛昔剖分帝命作鎮主坤文石紐
之禹為帝平水土周家創業繫我彭濮人紀信忠漢世甘
受黄屋焚何武仗劔起義不屈莽新費貽任永恥為井
蛙辱張綱李固義烈排秋旻炎精熖冷國鼎峙惟我全
蜀倔强為漢臣人人名節九鼎重餘事文章兼隠淪子
雲相如王子淵康山之李金華陳涪江釣叟卜君平千
載猶能想清塵皇皇藝祖得天統北辰中天衆星拱蜀
逺只在殿西頭一言撤盡藩牆壅陳蘓范氏奮孤寒事
業詞華兩推重渡江勲績張與虞太史之李如晉董江
漢炳靈世載英摭之前牒如丹青昔何烜兮今昧昧山
靈未必真忘情富貴由来多㨗徑强聒最為蜀人病君
不見山澤之臞宋郎中奏篇語泄經逺屏經眀行修李
兵部陛對萬言傷骨鯁氣豪最説薛袐書去國七年惟
日飲陛下何曽讐讜言睢盱萬目寧汝捐傷哉三君皆
九原抵玉於地那得全幸今耆舊滿巖穴一一無非爽
邦哲柱史徳望國蓍龜開府忠丹老彌烈參政未起東
山卧李也立螭著名節少卿僊谷勤著書渡瀘歸釣二
江雪侍郎斥還病少瘳校書執䘮憤尤切廟堂何忍蜀
才棄渠自方頭觸人忌岷峩為渠方含羞渠不知悔尚
我尤汝行為我丁寧説與諸賢道二府榮途豈難到九
重天上列僊班厚禄髙官清且要鑿方何能入枘圓使
少貶之寧不然我聞斯言意戃怳夢覺披衣獨惆悵窮
達其如天命何為士當先識趣嚮諸賢等是儒中英秉
心那知有得䘮憑誰為我謝山靈彼達觀兮寧可誑嗚
呼參井之躔五十有六州文風自古能與齊魯侔三光
氣全愛䕶猶如心與腹今半天下視之乃若贅與疣戀
芻伏下姑汝留不然朝奏暮斥急理泝峡之扁舟君看
兩三使節晨星猶下此六六州縣皆依流縱有志士能
姱修長安日逺可想不可遊立賢無方自古訓誰能叩
閽上訴十二之冕旒才生於世養之艱而折之易譬諸
豫章杞梓倉猝寜可求風塵澒洞暗宇縣不有烝徒誰
與謀白駒空谷長逍遥可能縶之永今朝我歌慷慨兮
豈獨私為岷峩愁勞心悄悄兮實與天地先其憂
　　　憶昔行送李成之徴君
憶昔與君同射策同舟同館心膠漆萬言入奏甘棄置
頼有湖山好看客歸装濡滯及黄池半菽寒菹作除夕
慨慷相與期古人聊復名塲借梯級君家三秀立分鼎
太阿覺君鋒更頴吏行鳬鶩閧塵坌寒露玉壺夐光
炯五羊僊伯兩眼眀月秋薦書萬里徹冕旒四賢同時
一網收朔風扶柂長江流遲頑我自費推激隠憂百罹
霜鬢出未能勇决便幽棲寜免隨陽睨殘粒送君矯翮
玉霄去為我一破胸怏悒向来四海李兵部正色立朝
古遺直九原凛凛有生氣餘憤須與君湔滌世故飜覆
况多端沉思使我心膽寒誰生厲階今為梗涓涓不窒
驚濤瀾不知聚幾州鐵鑄此錯百尺竿頭一步底處著
天位天職特用軒輊人眀眼勘破定何物波流何可金
石轉鮑肆詎能蘭麝奪君不見考功望郎諌䟽瀝忠赤
垂紳滿朝皆太息信有宗工妙繩尺(洪舜俞應詔上封/事甚剴切蜀士得)
(東南書云朝紳見之皆服/崔尚書先生知人之眀)梁園我亦塵下客法當冗散
逃百謫滿意諸賢拱霄極讜言正論囊封溢國勢不難
一枰活正途未易荆榛闢有謀勿憚時造膝救溺拯焚
奚可失海南波寛老龍蟄朝朝滿澗翫泉石當為諸賢
失衰疾我亦三呌喜動色早願采薇休戍役
　　　涪州荔子園行和友人韻
愁雲暖日愁無邊荔枝園下客艤船嗚呼宴安毒於鴆
燎原戒之爝火燃楊家妖女去復入開元天寶治亂如
手飜覆間緑雲一縷天上去食自不旨寢不安長生昵
語月皎皎沉香醉夢春酣酣羯鼓數聲花破萼霓裳
一曲天開顔薫風殿開苦嫌熱驪山聨轡来遊盤汗綃
紅透心渴煩荔枝不来慘不懽飛塵一騎闗山曉奔騰
那知血濺道一朝羽檄漁陽来决策西狩殊匆草百年
宗社棄若遺何計奈渠春風貎雨鐸琅璫驚昨夢雲棧
崎嶇回馬首凄凉故驛疾揚鞭嵗月轉眼弩落弦張后
李父自一時西内荒階滿苔錢金鑑難忘曲江相浯頌
長憐聱叟元涪陵荔枝不須辨故物紫金鱸骨何幸還
陵園(舊詩話以杜牧之一騎紅塵之詩謂眀皇以十月/幸華清荔枝熟時未嘗在驪山然咸通中袁郊作)
(甘澤謡載許雲封所得荔枝香苗曲云天寶十四年六/月一日貴妃誕辰駕幸驪山命小部奏樂長生殿求曲)
(未有名㑹南海獻荔枝因名荔枝香則知/荔枝熟時嘗在驪山小杜詩乃傳信也)
　　　蘂珠歌
　　　　三華真士鍾若谷㝠心北極創築靖館於宜春
　　　　郡西三十里之獅子峯勢極雄秀足以駐天
　　　　真飈馭延國家景福藏室經始工力宏大郡
　　　　守岷下程某為歌蘂珠七言一章俾持以謁
　　　　檀度者
五雲欝勃天九重俯視人境塵濛濛元和遷校品秩穹
以帝命鎮北坎宫𤣥袍金鎧丁甲從洞陰戰勝魔絶蹤
際江之涯鍾氏童宿運㝠契晞𤣥風躡屩千里心忡忡
戃恍忽與師匠逢桑梓歸愒敢不共精廬築就鈴岡東
州西一舍獅子峯煙霞萬壑鎻欝葱勢與紫霄争長雄
樓觀營築擬翠蓬真遊下駐鳴笙鏞可無法言牖羣䝉
帝何言哉層穹窿溟涬未辨奚所宗五文開眀日曈曨
三洞流出金口中瑶函錦囊宻緘封飈輪八面轟靊霳
駿奔百靈翔六龍一念與誦萬過同登揖金母朝木公
六天獰戾數有終申命校錄帝所恫保制刼運禳災㐫
剪馘鬼怪囚北酆邊垂罷戰年屢豐妖氛退掃正道隆
臣許職牧羞妄庸願見皇圖還時雍蘂珠七言歌舂容
為師勸相鳩僝工咄嗟千桂凌碧空開度益廣積累功
丹臺列名僊籍通伐石著詞傳無窮長與此山同峻崇
　　　唐彭州改剏南樓為賦長歌
小洛陽城春日釅(彭州牡丹花品極多/西南號為小洛陽城)翠幙家家誇國
艷圍花命酒十日狂何如水月山雲日日長相見西州
藩牧最佳處古木隂森湖㶑灔湖漘傑觀倚南牆剝雨
催風嵗久不能繕後先知有幾賢牧因循何啻閲亭傳
算緡懼不貸主計星火那能䘏諸縣丹崖唐侯来布宣
世故平生金百錬能将姦穽先杜敜不勞民膜加鍼砭
焦心常念足公儲退食遑暇娱賔燕迨兹再稔治最成
聊爾計工財力羡岧嶤飛檻抗雲表顯敞華堂屹湖面
捜攬一州勝處尋丈間恍覺蓬莱鼇首抃樓成侯已迫
𤓰戍澹雲寒烟有餘戀君不見髙詹事吟詩花嶼巴箋
絢又不見宋朝散照坐鞋紅玉壺勸至今子美子瞻詩
集中能使吾州千古風流擅唐侯美政前哲同能自勒
文比黄絹謭陋愧我拙吟咏漫綰秋蛇汙碑篆江山風
月今猶昔墨客詞人元不欠誰能落筆萬丈飛晴虹九
鼎雪山之銀堋江練
　　　送仲嘉弟東歸赴湖州長興尉
喬松天與嵗寒節直從拱把禁霜雪如君生小樂真筌
衆說咻之莫能奪青春閉閤蛾眉怨永日啖茹庖煙絶
交朋勸止徒爾為我亦無言可開説老親坐堂眉不開
姑請聊向人間来人間可欲如涕唾此心久已同寒灰
太虛浮雲漫塵㸃眀鏡過影常往回宰官居士等人耳
捨喧取静非兼該知君心量已超越去盡障塞真奇哉
王城蝸屋欣再睹燭盡鴉啼夜深語云從投足窺吏曹
始知敝屣人爭恥長興風物吾所羡朝拏扁舟晚叩縣
霜刄割魚慎莫嘗唯有青銅可照面我行作吏三十秋
日暮不歸鳥飛倦臨分欲效昔人言畏子機鋒如閃電出
門揮手即江湖猛利應無兒女戀
　　　題㑹慶建福宫長歌
赤城峩峩五嶽尊(青城亦/名赤城)帝命作鎮西南坤崇岡逺自
太白分旁騫三峩下荆門黛面負扆如帝宸羣峰翼趨
候臨軒耽耽千柱棲雲根黍禾之福此駿奔叢霄其上
為崑崙上帝宫闕森五雲統御三界庀列真精廬福地
周八垠稽首丈人希夷君鼎峙潜廬猶弟昆(道書赤城/山九天丈)
(人與潜山司命廬山採/訪使者同為三山真君)僊班峻極何司存事嚴跡秘誰
得聞我亦三生師𤣥元失脚世網如籠樊雨淚懴洗一
炷熏琅函蘂笈披靈文龍蹻無路尋軒轅洪崖何處避
俗喧上皇羅家揷青旻麻姑公逺相為鄰欲往從之躡
颷輪凡骨未蛻空逡廵白雲英爽恐未冺似聞樵叟猶
花坪髙尚無為黙不言遺世獨立非不仁世自廹隘汙
我清一杯聊共雲端論松風忽作天籟鳴浮雲富貴何
足云度世可不保此身寸田荆棘當鋤耘欝儀結璘時
吐吞不願泛海尋蓬瀛不願駕鶴朝玉京只願餐霞餌
黄精閉息黙坐持洞經長與玉皇為外臣
　　　儲福觀謁唐玉真公主祠
華萼樓前花㝠㝠三郎雅知睦天倫脂田恩厚脫屣輕
獨将泡影觀此身碧瑶六六秀蜀岷朝来欝勃連夕
曛石壇虛呵存谷神笳鼓驚散羯鼓春兄来問信杳莫
聞(玉真入道修行於青城/莫知所終𤣥宗女弟也)瑶池宴酣歸未醒千巖萬壑
空煙雲一念之差隔幾塵蓬莱誰信有太真平生我亦
厭俗氛秘籙曽受金闕君𤣥機儻有三生因不妨牧羊
學初平
　　　謝新胥口監征趙立之
　　　　立之名聞禮以聲氣相求袖詩訪我欲賡而
　　　　未暇也後數日裒箧中所藏漢魏隋唐碑刻
　　　　七十種相遺且逐一題識所自得特以長歌辭
　　　　義與字畫皆遒勁有英氣自念好而莫能精
　　　　鑒習篆𨽻而未得活法愧無以勝此兼金疊
　　　　璧之贈借韻以舒感臆
魯壁嶧碑逺莫覩艱哉河漢訊鼗鼓披荒摸搭不厭多
繙閲端能助稽古向来四壁風雨秋誰遣彯纓羣玉府
終年骯髒甘謫墮采采蒿菁不盈筥豈無蠧簡供咀味
竟恨白石費烹煮有来剝啄契襟期眀誠無乃同而祖
千金凑買不知惜傾囊要我細摩撫評書已愧老蕭翁
作歌况擬昌黎愈臨池强自學㸃􁩜效顰寧容避譏侮
𨽻畫聊從祖逖窺篆體那與陽冰侣拜嘉深恐傷亷甚
贈詩想更用心苦擔夫爭道大娘舞精思神悟失寒暑
銛鋒未易畫錐沙拱璧暗投等黄土羊棗共嗜能幾何
圓規寜免齟方矩岷峨之陽一茅宇門無雜賔况市賈
圖書悔不偕載行瞻佇崇朝不能俯遥憐兵火暗跌蕩
守䕶童僕何不武辱君珍贈補闕亡金薤龍梭粲可數
我不能捨我靈龜觀朶頥炊煙不動睡味恰與破衲宜
殷盤周鼎愧君古人以相期瓠壺呺然問字無一奇試
烹苦茗能来與我共商畧功名兒戲可須千字淮西碑
　　　牛頭山寺
菩薩住處牛頭山應真亦復棲其間寶坊樓觀疊髙下
新城粉雉相回環崎嶇石磴雲生屐眼波不盡涪江碧
江外青山春自浮曽與詩翁格椽筆
　　　為建平詹使君賦山泉
秋風慄憀宋玉宅湍波磕湧三閭祠行人莫蚩我邦陋
離騷千古芳菲菲使君玉立筍班上得州如斗不薄之
冠峩切雲佩陸離欲與二子論襟期官居髣髴蓬島似
翠霧白雲山四圍向来專情在巖壑愛此線溜来逶迤
捜巖剔藪作幽事便有一𣲖銀河垂釀泉為酒旨且冽
環滁之樂同一時有時痛飲挟騷讀聲和泉石含餘悽
天涯有客倦行李雲間小隊来追隨窺公心源瑩澄徹
亦如此水涅不緇里無追胥闗薄征峡山今是春臺熈
邦人恐公日邊在誰䘏我老字我蚩何人勒銘泉上石
後千萬年甘棠詩
　　　和南風歌
　　　　悦齋先生於寶慶丙戌為那君叔眀賦南風
　　　　之歌寄意深婉後五年自遂寧藩牧開府盡
　　　　䕶蜀師又三年端平改元以憲部尚書召叔
　　　　眀袖詩渡瀘訪余於滄洲書堂輒賡元韻
華清舞徹霓裳散五音繁㑹宵達旦人間何限失意人
西商凄切離騷亂我所思兮在東周小雅盡廢心之憂
更堪羌調日嘈雜徑欲洗耳寒江流那君十指含清風
家無卓錐心願豐僊翁賞音那易得水流益濬山益崇
疲氓望翁起憔悴蒲輪加璧幸可致請君抱琴往從之
解愠阜財皇有意
　　　喜雨歌
　　　　部使者鏡齋梁先生以二江灌溉之利為西
　　　　州民所寄督有司以時繕修㑹久不雨夏畦
　　　　告病齋居蔬食遍走羣望誠意孚格雨澤昭
　　　　蘇門人華陽尉掾程某以職事出入田畆間
　　　　聞民謡之康樂也採為聲詩以咏歌之
去年堰决秋雨霪南畆粒米如黄金縣官只道嵗中熟
輸租歸家雷隠腹老翁戒兒力鋤耰忍饑少待眀年秋
那知六月又不雨二江之流幾齟齬揵石震撼渠欲枯
天逺不聞人號呼皇華使者民司命腸日九回恐民病
齋居蔬食勤箋天灌口牲幣加眀蠲燎煙升空忽黮䨴
須㬰六合澤霶霈連宵簷響未渠休溝塍泫泫膏乳流
疲氓彈指拜公賜枵腸便覺有生意邊城十年戢干戈
鄰焰逼我将奈何可憐十室九垂罄倉卒軍需何以應
人情但知樂茍偷更須熟為根本謀察公憂民意懇懇
定知憂國慮深逺為公志喜商聲謳願公為霖澤九州
　　　喜雨上使君
塞垣昬昬纒殺氣春陽暵旱慘如燬老蛟熟睡呼不起
暴尫鞭巫徒為耳雲将族兮俄披靡飛亷之怒誰或使
綿州刺史亦勞止寝不遑安食不旨瀝膽濡毫肝作紙
封章夜訴天尺咫電幟簸紅雷虺虺一篩時有萬絲委
旬浃頻占垤封蟻半夜流膏沃千里瓦溝佳聲宻飄灑
簫韶九奏未堪擬焦巻一朝有生意夢魚之占立可俟
中原格鬬何時已軍儲急須問庚癸剥膚駸駸㡬及髓
國脉所寄将奚恃腐儒流浪半環水月蠹太倉三斛米
干時無䇿顙有泚况忍懶書酣晝寐知元道州漢良吏
可無長歌為志喜北風漲塵目易眯安得天河一湔洗
豐年髙廪萬億秭重見周道平如砥
　　　西瞻堂
子長愛奇隘八荒岷雪千仭瓊珮鏘太守徳厚民不忘倚
公筆椽輝耿光西瞻大書揭髙堂倚欄起我意激昻鏤
冰刻楮非文章男子可不志四方
　　　送李㣲之以史學召
鴻蜚㝠㝠天宇空誰令矯翮修門羾承平在昔朝多賢
猶念丘園天爵共泰山豹林来復去河南白雲堅不動
斯文程伊嗣興起露門日日峩冠誦雖然去就跡參差
髙風等是光吾宋秀巖素心非少室萬巻本期供世用
當家幸有二仲賢不妨老子琴三弄紛披竹素勤日課
蕭索松風酣午夢有来虞旌賁空谷例與蜀珍入包貢
中興鉅典未殺青千古傳疑須折衷文孫嗣服渴延佇
太史泚筆待錯綜姦䛕已死不難誅古今一轍猶聚訟
緇衣信能心愛士白駒誰復語含諷丈夫出處亦何常
毫芒難博丘山重勿學退之憂史禍勿似子長誇雍從
孤騫終不嚇腐䑕覽輝未易来翔鳳平生我亦煎百憂
四月長江逺追送丁寧寄語季成甫東華冠盖真一閧
時撑小舫漾湖光莫遣紅塵撲飛鞚扶持姱節早歸来
世故紛紛付時棟
　　　送別周憲使
春風浩蕩龍泓口逢逢船鼓驚雷吼皇華使者捧徴書
萬里飛帆上南斗岷峩上下十六城後先持節知幾人
公来非争赫赫名止水何曽風浪生腕裏權衡一丹筆
與天通處惟欽恤孰知疾惡有剛腸乃似霜空鷹隼擊
撓之不濁澄不清渠自好醜吾何心蔽以一言仁者勇
嗜欲淺者天機深疇昔聲華塞穹壤旰食遙知渴忠讜
紛紛鰍鱔困掇拾縱壑之鱗多漏網公歸便合横南床
或袖諫紙朝眀光好将外臺督姦手鋤却廿年荆棘荒
功名時来寧我貸不朽之傳軒冕外攬轡埋輪自一時
至今日月炳前載才踈意廣一腐儒青㝠倚公借吹嘘
病卧錦江八十日出門掻首空踟蹰西南望逺長安日
寒雋陸沉幾千百乞與開陳政事堂更把夾囊細收拾
軍興料須色目繁師老力屈民煩寃養疽一朝思潰裂
廟謀得不憂本根三年福星耀參井愛士如渴民如命
只今歸覲太㣲庭勿忘棠郊日延頸腐儒州縣甘浮沉
骯髒羞作附驥蠅佇公入和南風琴磨崖大書頌中興
　　　送崔吉甫外刺安康分韻得客字
崔郎神駿如天馬兮来西極霜蹄蹴踏汗流赤不令長
楸嘶風扈屬車亦合交河涉冰摧敵魄世無善御如王
良可能帖耳受鞭策棧雲嵳峩漢江碧一眼長淮天不
隔風寒幾處索調䕶我有奇謀同藥石囊書行萬里三
載京華客浮雲黯黮一掃空歸来雙劍翔鳬舄行臺岌
嶪立分鼎叱咤風霆人辟易文書曉夜来急急吏衙事
繁牘山積那知退食清心堂萬巻敷床客滿席落落一
世誰憐才令我推枕三太息翺翔半刺頭欲雪袖長奈
何地褊迫我聞安康坦途走洛師内與荆襄梁益通血
脉軍興生聚計蕭條嗷嗷悲鴻尚中澤鼓鼙何日當罷
警濟時孰是良籌畫薫風催熟崆峒麥本根須人為
愛惜志士慘淡意則同摻袪况復念行役君看老驥久
伏櫪一蹴千里如咫尺醉歸為君慨慷擊唾壺天雞三
呌東方白
欽定四庫全書
　滄洲塵缶編巻七　　　　宋　程公許　撰
　　七言古詩
　　　觀浩齋楊先生偕後溪劉先生白鶴魏校書潼
　　　川南樓唱酬三復嘆仰馳介詢問以古篆體書
　　　西銘為壽並和元韻
一日不見如三秋人如湘浦春風樓危途崔嵬坂九折
萬事變滅水一漚我公方寸湛古井砥柱四海之頽流
藝蘭九畹媚幽處公暇獨立誰為儔畏虎一悟真知説
亡羊不向諸子搜黙叅鄒軻論直養長與潛聖同四憂
綉衣方看霄漢立青雲忽賦汎濫浮平生得趣稽古樂
如水赴海無時休考槃棲我書萬巻有意晚歲專一丘
時無子西賦招隠貪伴漁翁歸釣涪澗瀍脉絡元不斷
洙泗氣象端可侔身縻簡書去無繇夜夢䇿蹇霜滿裘
悠悠底是歸宿處願聞一語歸而求勇撤臯比誰復見
訂頑之訓萬古留篆書為公揭素壁千里持寄寛離愁
元關道祕杳莫授玉鑰為我一啓不
　　　池口昭明太子釣磯蜀僧住山相邀訪古和壁
　　　間韻
繫船池口汎濫逰老禪邀我半日留岸莎堤桞度窈窕
初暑忽送風雨秋蕭郎釣臺三間屋萬頃煙波媚幽獨
長令千載好事人貪為淮山流逺目芊芊蔓草迷長竿
臺城直作平野寛那知萬古文選理不盡詞源八節灘
英䰟逺逝招不得謫仙小杜底處覔挿天􁫺崒九芙蓉
試與憑高閒物色
　　　多勝亭
　　　　宜春以韓公重東湖尤一郡勝處祖侯營剏
　　　　亭臺碣記古雅且南軒題評盧石扁牓如新
　　　　而委之荒落可乎稍加繕修頗復舊觀仍摘
　　　　昌黎詩句扁新亭為多勝紀以長韻
昌黎文章緯河漢只合彯纓侍香案帝遣騎麟下大荒
肯為吾州一笑粲至今千里被膏沐猶自霱雲餘絢燦
後二百年來祖侯不以左官興寤歎西園作堂娛歲豐
東城選勝湖波漫不知此湖孰經始秀水之涯矗堤垾
花嶼逶迤雙徑通荷蕩淼莽三塘貫慿堤築臺夐清曠
羇官賴此泄憤惋嘉二三子南渡來營葺頗能還舊觀
風流轉燭冷如鐵仆雨摧風存者半蹇余意倦直承明
次補適來忝藩翰腐不能通柱後文拙尤不辨牙籌算
自公正須豁滯懣時屈何能事輪奐支傾補壊聊復爾
䕶邃培高足娛玩江山入手要彈壓風月無邊供判斷
高賢一語真實録勝游雖多此為冠水花岸草錯雲錦
雨瘴清嵐無界畔忘機自與鷗鷺親無事從渠鳬鶩散
老仙音塵可得追移得盧家石堅悍題評倚重南軒翁
瞻相如瑟黄流瓉迂頑我豈經世具乞身去詠南山矸
作詩聊與來者期何去後思可稱讚尚友三賢自不差
時復慿熊一來看
　　　和賈伯用架橋築堤韻
䇿蹇僕僕忘寒温勞心惻惻桑棗村長虹卧穏煙雨面
千金屹障波濤㾗涉川利作初九益括囊肯為六四坤
道旁築室勿與議可使正論成排根
　　　六和塔寺館三宿和秀江亭詩牌韻
鯨呿鼇擲三神山幻境起滅指顧間東西颿檣來復去
得似上方僧獨閒看山看水知多少詩債責償殊未了
膠膠擾擾竟何如早結把茅佚吾老
　　　雪峯道院
　　　　寺評劉侯分竹石紐創此院賦詩落成左綿
　　　　勸學從事某借韻寄題
琅函真筌何所云丈人嵳峩五嶽尊矞雲晝䕶耀魄寶
玉繩夜低天市垣瓊瑶其上矗千仞氷雪為人醒醉魂
飛鴻沒處杳難辨飼虎遺跡應猶存甘泉使君趣丘壑
薫爐黙坐存崑崙(真誥有想崑/崙得仙者)高齋圖史羅左右大厦
風月相吐吞巖泉酒熟芳桂蘂茶鼎火活蒼松根坐邀
麻姑來擘脯祗恐摩詰難亡言界天之雪滿窻戸喚起
老仙重與論丁寧來者時汛掃燕寢可避蜂衙喧
　　　凌雲李聖可西郊别墅創小亭屬余作風月無
　　　邊古篆四字為扁顔平岡馮炳仲賦詩和者盈
　　　軸因賦此
我不願築受降城朔方職總管又不願金狨繫馬西池
萬人看只願寛閒寂寞濵倚醉高吟青玉案秋霜斫蟹
草泥滑春浪叉魚楊桞貫江湖長恐寸心違世界饒君
左手斷水寒軒檻碧萬頃山掃巫娥雲一叚鶴唳那愁
蕙帳空羊裘未讓嚴陵岸是家太白孕英精待詔鑾坡
摛藻翰藕船駕得玉井來荔支腰重金章煥至今人物
説淳熈可並成周歌伴奐誰令七葉侍中貂風月無邊
奉娛翫犧尊屢喚㪺玉液科斗何能體先漢相期雲路
早騫翔分明世澤流波漫(聖可乃淳熈從官李公昌圖/之孫先世自華州入蜀者)
　　　諸友載酒飲滄江海棠下公許以上壽親庭不
　　　克與勝賞翌日招飲出示新作敬和元韻
杜陵老翁身轉蓬浣花溪頭詩更工向來隠語最沉著
錦宮花里看曉紅想當繞樹經營時吟思拍拍春醅醲
重跗疊萼今勝昔五百年逺誰為容使君結廬滄江上
補處不隔牛馬風竹蹊花塢穿窈窕佳趣似是桃源同
一年好春海棠擅隔牆恨不載酒從頗聞花隂喧語笑
何似橘仙隠巴卭主人眼底有青白風流駭俗阮嗣宗
化工不耐凌鑠苦故使分薄阿堵中那知陽春恣陶寫
何物芥此雲夢胸玉湖亭上一尊酒栁花漠漠江溶溶
錦機轉眼雪糝逕還有明年春再逢要知造物無盡藏
那肯一日居成功商謳為公不成調誰呌閶闔箋天公
晚紅一醉亦聊爾休逐滄浪垂釣翁
　　　楊子春酌飲清節亭示諸公舊賦索和
雨餘熱喘思澡雪有客叩門笻九節相携欵竹墨池家
竹間張飲碧筒折樅樅玉立肩相齊何羡掖垣歌紫㣲
會須把臂入林去山王掉首麾去之骨相恐難飛食肉
功名浪費殺青竹渭川自有千戸封持此較彼差不俗
平生我亦厭榮觀為君醉眠蘄簟寒人間有此碧玉鏡
那怕火繖張炎官
　　　滿戍有日置酒學宮為諸友贈别
左綿山川平且寛周遭四境皆竒觀廣文官曹氷雪寒
摧風剥雨無時安巧手無麪良獨難慚汗如瀋時一歎
浪浪春雨紅杏壇堆盤苜蓿空䦨干三年轉燭槐夢殘
明當西郊掛征鞍平生但知取友端忍御艾蕭捐杜蘭
丁寧何須勸加飡活計不但故紙鑚孔轍囬環顔一簞
君民堯舜無兩般此印萬古元不刓聚奎堂中儼衣冠
尚友謹勿輕杇墁丈夫事業期不刋脚根牢取百尺竿
　　　九日以酒贈雪江胡賢良䝉惠詩和韻
蓀壁辛楣芰荷屋靜揖秋風酣聖讀占斷湖天拓户封
不待詔書賜一曲紅塵車馬交衢術渠肯冠霞立於獨
滿城風雨又重陽念子蕭踈對寒菊雙壺遣贈灔蛆浮
想見羈愁盡蛾伏高人一巢有餘地底須駟馬駕車軸
但得長年交酒聖不妨一笑命騷僕若云歸隠須買田
巢由嗤人未免俗
　　　碧雲程道士自清江相過示以玉淵劉清叔詩
　　　借韻同賦
掣鈴者誰金門客神秀廹人似曾識八返未問龍虎交
一杯且薦琳腴碧我昔卜隠大面山招旌驅人難得閒
梗野自適麋鹿性逡廵遠引鵷鷺班始青一氣色非色
此中自有金丹訣政須趺坐共商量忍向塵勞磨歲月
　　　為玉汝賦蓴湖借田家樂府韻
蓴湖何物堪怡悦與鑑湖境無差别(蓴湖與鑑/湖相近)詩人胸
貯氷雪清湖邊吟作寒螿鳴紫蓴可羮菰可飯把茅自
足了一生食前方丈位鈞軸何如深林一枝足寛閒之
野寂寞濵釣有緡竿耕有犢男兒何須嗟命薄富貴不
淫貧賤樂
　　　李宰和唐子西芙蓉溪詩索同賦
子西詩律傷於嚴掉頭沉吟春飲酣何曽一字低處著
有似國工精手談千古江山長媚好水曹依舊清風掃
只慙次補較非才更願乞靈依此老天涯憔悴一詩窮
溪流泯泯山叢叢事須登臨作酬賞剰破酒榼官泥紅
　　　李季實以龍鶴山菜餅見惠長句將之呂兄亦
　　　有和章借韻答謝
山林逺志久封殖誤隨小草輒輕出得似乾淳太史公
萬古不磨董狐筆太史龍鶴山中人翫心竹素如醉醒
鍊師喜為作妙供靈苗相間叢卉生七年飄摇湖海客
生怕魚鯉腐關膈圓規得自太史孫清苦本來同氣質
十洲地産富瓊芝龍鶴何曽欠蕨薇與君約歸如有期
躍鯉何用薑芥胹(李錬師山中仙者躍/鯉亦女仙故事也)
　　　和鍾道士若谷投贈韻
流年衮衮灘頭浪蕭騷白髪三千丈人生榮禄底須多
何嗟及矣負米養滄溟不禁尾閭泄養素畧窺道家説
庶幾真一復保全可以衆言强分裂瀛洲醉揮碧霞盃
集雲峯前偶此來吏衙鳬散鈴索靜恠有飛佩鏘瓊瑰
紫霄洞經曽熟讀歸來煙霞繞冠服嵯峨千仭獅子峯
寒棲旋營數間屋飈逰為我晷刻停汲泉引滿如海鯨
要學旌陽累功行不妨天詔遲飛昇岷峨念歸可輕發
枉辦青鞋并布襪禁闥侯藩信所遭幾曽仰空虛咄咄
爐薫浪擬叩𤣥微何如趙州東院西了知此理只麽是
亡羊何必惑多蹊自心有疑須自斷勿用周遮添着一
重案錬師錬師為我印證之六合同風兮九州共貫
　　　和陸放翁笑詩呈雲端子
道人身佩含景蒼精龍灑落不與流俗同酒酣興逸不
覺一捧腹那似義府有刀藏其中人間萬事誰醜復誰
好兒童何知不必便驚倒試問虎溪三士之樂如此不
霜寒夜永勿遣虛􁧠籌
　　　别雲端子和元字韻
玉樓雙聳吟肩寒自孔氏出參𤣥元荒尋得君相指似
清吐對我如瀾飜歸歟金華葺茅屋間有洞户通麻源
世塵轇轕勿浪出執手且須空此尊
　　　寄謝碧雲張高士
臨卭自昔多仙才鶴鳴神丹夜昭囬唐鴻都客尤竒俊
飛神碧落超蓬萊宋采石戰强敵摧少微褒封自公台
𤣥風寥寥閟寒灰那知軒髯張心印今復傳雲來儒釋
老氏鼎立如三才凡囿形數由剸裁授非其人委煙埃
如碧雲張亦異哉幾年願見心渴梅吾徒笑我老尚孩
三生髣髴同侍刼刃臺羊腸百折何獨行虺隤赤城醮
盟三月齋青雲有梯攀崔嵬星冠禹步旋斗魁天門蕩
蕩金碧堆章函歴上九虎開津梁爽靈帝所哀瞬息命
令傳風雷帝宸留侍非不佳眷此濁海多刼災力扶道
法授沉埋三千功行之積仙可階世人汩沒井底蛙各
主其教相觝排吾師思以一理該與我心契無復猜何
當歲晩棄置塵累棲巖一龕煙雲相與儕芝术可庖露
可杯商略道藴生死裁左携羡門安期右洪崖超塵沙
劫馭氣凌九垓
　　　和小阮沇感時韻
豆籩列炙凌丘垤有酒如澠㫖且洌得似年豐世小康
漁樵結社談蜚屑畏途羊腸徧宇縣二十年間行未徹
憂時無力為支撑問計商顔未能决頻年水旱釀災眚
况復刀兵值空刼剜瘡補肉不遑恤椎膚瀝髓供一切
詩歌碩䑕想樂郊澤自無魚可堪竭何時天狼隕芒熖
盡驅狐兎縶故穴危機欲濟重坎䧟暴征須戢猛火烈
所期世路靜風塵甘隠𤓰疇耘露瓞阿咸年少知激昻
勉法前修立功業
　　　先兄叔逢種花盆池秋初開一朶二姪感悼成
　　　韻作栢梁體答之
懐昔三昆皆青春揮毫翻水驚鬼神我方丱角瞠後塵
有如犇林鹿甡甡高堂壽朋鬢嚲銀時節歌舞綵服新
二十年間存幾人叔氏終老一葛巾盆池折花秋中旬
共房感我雙𤓰辛無窮生意根陳陳寸卉雖微均我身
㙲培涵浸宜及辰一氣之運屈必伸子如不信有蒼旻
　　　一冬無雪和陸放翁梅詩陸句豪誇余句清苦
　　　要自不失梅兄本分家風也
清羸怯問黄昏月呵手寒忩寄幽絶一枝幽艷棖觸人
花與詩人皆本色孤山飛鶴舞空去詩家何曽絶正脉
經營慘澹空亡竒不如倚筆珊瑚格滕六冬來偏放惰
暖日暄風渾坼破便擬飛章上訴天怕主林神合連坐
我昔與梅同謫堕隨分世塵聊贖過薫天肉食休問渠
萬古清芬首陽餓
　　　制幕孫君即益昌舍館疊石栽竹於盆池索賦
好山意度如高人偃蹇那肯來朱門青油幕中盛快士
愛山惟恐不能致昭亭東望天一涯武擔亦復歸遲遲
開忩延得竹君瘦借竹為媒來石友煙雲吐吞一席間
瓦盆取月湖海寛羽書撤警文書省一炷水沉銷日永
不嗔鄰客喚門頻支頥對翫玉嶙峋平生我亦煙霞痼
强擬為君援筆賦破除幾許白雲腴腸枯捜攪一句無
昨宵夢怕大刀折詩債未償寧許别從君差樂休念歸
賸借前箸禆籌帷主公威聲劘敵壘斾旌行拂終南翠
若携諸吏上峥嶸容我後乘陪載賡
　　　别馮伯昭新班歸三榮末句乞呈似使君王萬
　　　里年兄
東郭滄江市橋柳邂逅論心成二友仙曹如水往復來
永晝論文間巵酒十五年間如掣電屋梁落月幾回首
愛君冲静天機深玉雪照我驚老醜寶屏兩月同舍館
青眼相看祗如舊秋風一鶚空百鷙四海知心悦齋老
鵲聲查查客當還鶴髪倚門春一笑榮途埃壒倦馳騖
聖域工夫窺窔奥挐雲豈無九霄志緩轡徐驅千里道
平生我亦重擇交與君同盟期耐久紛紜歸夢促嚴裝
黯淡羈情更分手旭川夙檀溪壑勝雌堂况得文章守
贏粮寧憚兩日程龍洞煙霞共幽討
　　　投贈洪倅司令舜俞(崔侍郎入蜀首䝉檄召/剡薦舜俞侍郎客也)
博陵先生天下士圭瓚鼎彞宗廟器駕風閶闔駐參旗
要與疲氓起憔悴同來誰是儉府僚一朶庾蓮吐秋水
義以取人道自任河陽主賔信竒偉誰云風月立分鼎
待借前籌答知已峨岷其下十六城魴魚鱍鱍更赬尾
情傷涸轍轉清波陡覺濠梁復生意井梧幕府省文書
雪界松圍絶烟燧餘事何妨筆墨工浣谿新沐煙雲膩
老翁補處待公續燕外鷗邊儘吟思主公佇還丹地峻
携上峥嶸去天咫社樗愧我本亡竒冷落官曹窮五技
何階方便來相招醪醴一朝饗厚味燕臺嶻嶪萬金黄
豈意謙勤從隗始𦕈然人物索扶持勿惜㧞茅多引類
君不見璇杓一夜摇天東人間萬物皆春風
　　　和謝孟彛祕丞館中書懐
虎頭一生信癡絶虛名誤人可多竊蕭踈白髪寧可貸
流浪紅塵幾時歇三神山夐隔囂紛衆君子聚瑩氷雪
麈犀時接寶唾香𤣥關要待玉􁭦掣緬懐元祐載賡唱
誰為崇丘補亡缺直廬竹帛不停披酺池齋盂寧浪出
故都何在渺煙埃湖山也自佳風月擬結齊盟修故事
莫向深杯辭百罰烝哉與我心事同詩來可作成規揭
甚慙老醜强塗抹得與嬋娟夸二八静思世故殊未艾
澒洞憂端不可掇由來館殿育英髦期為朝家效絲髪
不然坐費玉帛招奚異信手沙土撮天閽何曽九關隔
愚慮或補萬分一諸君信是廊廟具老我已愧瓶罌溢
驚看淋漓灑巨軸豈比呻吟㸃枯筆吾儕立名要不朽
榮禄過眼才一瞥從今朝謁得休暇勿使文㑹多間濶
摩挲尊罍品書畵上下古今商得失乞歸早得隠林巖
誇與漁樵舊人説
　　　和使君王子堅㳺鄧氏天開圖畵韻
春風滿城開笑顔使君明當出逰山東州山川北佳麗
凌雲耀日季孟間紫絲步障元不要飛檻層欄一慿眺
歲豐民樂征調寛挾四老仙共舒嘯使君吟肩李杜齊
落筆便覺三山低招來倦客同賡載韻險令我窘見擠
煙霞風月無疆界不憂寒具油侵壊寄謝摩詰休苦心
使君詩是有聲畵
　　　壽悦齋李先生
君不見温公崇福十五年上下千載書法嚴又不見蜀
公静退不待耄鐘律製成天一笑樂則行之憂則違出
處無非聖之時一朝都人擁馬首留相天子不得辭潁
昌胡為屹不動各以就去揭榘儀悦齋先生天下士琬
琰琮璜國鎮瑞盛名姱節耀古今歲晚松階猶候對時
臺劇談鋸蜚屑志堂析疑􁭦啓鑰夜歸風雨一龕燈目
電窺書光爍爍禹貢山川如指掌漆園之解無郭象更
將次五訂箕疇不妨後覺勤鑽仰年來岷峨殊愴悽公
與潔齋名徳齊長庚磊磊配曉月士有司命國蔡蓍卧
架詩書差足樂慿高忍見楚氛惡豈不望公勇拂衣正
恐百姓須公活願公相業追元祐以一至誠服雄狡願
公眉壽如東軒黄髪皤皤國元老雲蒸雨族霈作霖賢
以類聚治乃興巻舒在公亦何心四海矯首西山岑薫
風自南一披襟起舞稱壽千黄金洗耳五絃虞氏琴為
公緩軫歌嗣音
　　　壽李子先
正陽用事月初吉騎鯨之孫生此日滴露能將三畫吞
積風少忍六月息平生最耐反復看其文炳彪心地直
骨肉十年長眼青今年差覺叢談密一尊稱處薫風曉
紅藥丫頭香露濕誰令絶艷殿光景羣葩斂避表獨立
洗盡人間丹粉妍傾國傾城須正色文章瑞世寧論晩
時來造物能借力為君折花起長歌請君滿引無餘瀝
丹霄一武不難梯更看飛階弄吟筆
　　　壽廷邁叔祖
吾宗譜牒祖通義蟬聯到公十五世五𣲖之分同一源
如木有本𤓰有蔕公家門戸最赫奕簮紱相承真鮮儷
堂堂鐵面渠州牧能以方寸永來裔用之不盡地自寛
信有詩書為可繼龍駒墮地汗流赭修途萬里自迢逓
箭鋒巧中由基的桂香慳與春官第誰知風雨短檠燈
慣作儒生窮活計彤檐問俗歴三州和平斂退鋒芒鋭
羮黎任笑庖煙冷嚼蠟倦親歌舌脆似聞皇華催遣送
斗城未必能留滯廣平傳緒五百年凛凛千鈞若旒綴
藉公一力為挽回澡刷家聲舊芳桂平生况耐反覆看
穮蓘懸知多斂穧鼎來富貴正黒頭粲粲芝蘭滿庭砌
周盟有幸聨肺腑魯頖居然覺疣贅所願宗風振寂寥
敢將末路竊聲勢霧雨濛濛梅子黄廉泉堂上薫風細
千金稱壽意何如自倚情親為新製
　　　壽漕使者權帥黄大監
金華仙人紫綺裘朝戱三山暮十洲偶經劍浦弭節留
浪花噴雪躍兩虯海若禠氣馮夷愁精英為公一日收
義理之窟探魯鄒詞章之工廹韓歐榮途砥平不停輈
盛名何自徹冕旒粉省賜香馥衣裯萬里持節寛顧憂
更煩幕府開碧油文書堆案如陵丘焦心靡憚勤咨諏
賔朋遝進奚所求否臧吾豈無陽秋吏姦膽破民病瘳
肯綮可見才刃優孰知學富用力周取之不窮繭絲抽
寶書移監交置郵斗水那能局吞舟事機鼎來寧易投
紫清側席渴告猶東風破冷初和柔皇覽揆度當孟陬
矞雲我亦分餘庥無階稱壽㪺玉甌眼明西南百尺樓
繡天錦地十六州雅拜何以祈寵休早徵環召飛鵠頭
頴川歸趣鼎鉉調偉業定自追前修承家有子文炳彪
燈燈之傳天與謀殿前峩冠進鴻疇杏園亦復聨俊㳺
斯文壽脉江漢流何羡韋平世通侯
　　　壽程使君和獲白鴈詩韻
流膏千里喧笑聲祥心萬丈南極星祈年未了香火債
饌客肯汙刀鑊腥此心與民同疴癢出令可忍奔風霆
仙人飛來丹楓闕俗眼詫見白鶴翎蟻封縈䇿屈良御
牛軱輟刃煩庖丁立談千仗環鐵甕傾耳千行頒紫㝠
雅知方寸厚培殖未覺雙鬢輕飄零馬蹄去踏東華塵
猿吟恐辜北山靈賸將石田沃雨露更為嘉穀除蟊螟
寥寥宗風特扶起懇懇善頌何丁寧長生祕籙啓雲笈
紫府丹臺元不扄
　　　壽制使董侍郎
秋雲隂隂壓邊城秋風颯颯飛邊塵淮堧夕烽連峴首
徃來羽檄無時停那知籌邊樓上一長嘯環六十郡皆
陽春老翁哺兒誇説尹連年我倉歌既盈皇明如在殿
西角恩許借留為福星六弧標慶當揆度載途鼎沸歌
謡聲請公細酌成都酒拄笏看度西山雲只將祭酒瞪
目意坐鎮坤軸如砥平可憐兒輩見坎井孰知我公身
逺萬里心朝廷天生人物關運數豈為爾較山重輕浙
江時廵今四葉上流地險如建瓴强敵逆天天久厭力
困尚逞牙距獰膽折棧雲不敢向介胄酣眠宵徹明雅
知折衝妙方略胸中歴歴不啻風雪身經行我聞四海
如一體手足雖異脉絡元相親癢疴何適不關我仁者
頃刻安得寧吾皇盛徳堯舜主包瑕匿垢韜厥靈一朝
震怒詔薄伐天戈所指壺漿迎西南倚公九鼎重草木
亦自知威名寶書斑斕真學士陣圖指授諸將軍頻來
寵光對赫奕富有學問規經綸蜀才自昔比齊魯公既
崇學揚其文更須度外廣物色聲病未可拘豪英蜀民
生理日艱急公既减賤矜其貧張弓何時可復弛一分
可寛寛一分蜀邊儲峙僅虛籍公既檄吏探其囷餽糧
千里憂不繼渭上可無人雜耕蜀兵十萬今有幾公既
選練蒐其精將驕易置端在我尾大安得平如衡公心
渾如古井水沄沄外物何關情公才信是澗壑松大厦
安樂扶其傾勿謂蜀漢彈丸土酇侯用之開西京間關
武侯亦良苦千古大分垂丹青願公為國一引手饑食
渴飲心經營從前規模㑹展拓蓋世事業看崢嶸斾旌
揚風出子午笳鼓動地超三秦毋使酇侯武侯得專美
蜀山豈無齊天之石可磨亦可銘少徐帶礪河山盟命
圭相印酬元勲胙土奕葉疏恩榮却歸麻壇之山命仙
侶脯麟酌醴一曲歌長生
　　　壽東師楊尚書
去年拜公北定堂中秋翫月喧絲簧長風趣駕泝江艇
恨不初度㪺一觴轉頭玉鑑秋又滿北定風景遙相望
寸心炯炯千里共欲往從之川路長五年為帝屏南服
掃清塞塵為樂鄉盡捐歲糴為丁壯米斛二萬饒積倉
民無箕歛士宿飽一面屹立如金湯平安遙夜飛炬火
燕寢永晝凝清香雅知烹鮮不可擾豈無發硎善而藏
官閒選勝極曠奥天巧為公時雨暘五峯講席環子佩
北巖布金開道場要將名教植根本參以佛法芟莠稂
君不見海觀煙濤碧萬頃衛公心眼周八荒又不見開
福浮屠玉千尺給事願力同覺皇得如我公志淑艾未
許二老相頡頏𦕈然人物殊乏使鼎來事會那可常維
北有斗天喉舌乃作福星私一方何不喚歸坐巖廊五
色線補舜衣裳拓開賢路舊荆棘勿遣旄頭森角芒腐
儒憂世心慷慨百未一成鬢蒼浪公憐不麾客倚牆肯
借齒頬加雌黄頌言我豈知已私民亦勞止須小康岐
山之顛豈無巢鳯凰何時口衘瑞圖飛高岡我亦刷翅
相從千仞翔引吭一聲鳴朝陽請賦巻阿之詩之九章
　　　壽史丞相
君不見唐朝郭元振退朝愉色奉温凊又不見國初王
文康黒頭拜相歸捧觴台衮崇嚴親壽考歴數古今良
亦少而况二老偕耆頥如二公者那易有四窻爽氣舒
雲霞相業之盛專一家父子弟昆踵科級到公名業尤
榮華蔡州擒吳抑何壯開幕江淮䕶諸將手提黄鉞郤
欃槍即軍中冊右丞相我乘馳驅亦勞止衮衣趣覲天
顔喜垂紳列弁競趨迎恩遇之隆昔無比
　　　書懐
字民能使民和悦儒術信與吏道别十年妖祲滓太清
有耳厭聴鼙皷鳴創殘之餘忍椎剥逃生要不如無生
願絜乾綱奠坤軸罷兵寛賦家給足聖躬示朴吏亷平
歲歲蠶登牛産犢宦情我自春雲薄何日西歸田舍樂
欽定四庫全書
　滄洲塵缶編巻八　　　　宋　程公許　撰
　　五言律詩
　　　送㳺提刑祕閣赴召三首
舊聞㳺監簿姱節紹熈朝有子登臺省危言動冕旒不
容求外補親政復旌招四海澄清志無寧久使軺
日馭中天運冰山失勢多可能羣枉杜端藉衆賢和公
去應前席人言合上坡調停前轍誤國事竟如何
外敵日侵伐滋為元氣傷憂心耿不寐洗耳待封章弱
植如羇羽知音念五羊因書及疎賤决起尚榆枋
　　　送成都倅黎徳升赴召崔侍郎薦士召者五人
　　　三首
憶侍西征幕叢談夜達晨别來青鬢換喜見紫泥新宸
極拱朝幘曉星看蜀珍一朝樓五鳳積憤洗峨岷
塵暗朔風急雨淫晨景昏憂心長似擣欲語吐還吞持
底舒天步云何塞亂源熱官餳裏鴆名節貴璵璠
已往嗟奚及方來當若何幸無疎藥石庶可起沈疴讎
偽半盧扁滌腸須華佗康時付公等隨分且絃歌
　　　送别魏校書借參預李先生韻
斯文天未椓世復有斯人縹帙磨鉛舊泥封染墨新詞
華班馬富道術魯鄒醇滿腹經綸願逢時氣益振
雙闕一囘首滯留今十連河圖元國鎮泗石待宮縣南
紀浪飜雪北風塵暗天經營倚天定九軌達山川
搔首暮雲碧懐人酒淺斟萬鍾心不動九鼎力能任夜
雨青綾直春風紫禁深愛君須引類一念帝來臨
　　　送别長翁制幹赴審察
戎幕接談笑薦函聫姓名自憐風退鷁快見浪飜鯨知
已方圖任聫鑣夐有榮明堂足材具社櫟復何營
屯雲開宇宙八表歛風塵獵徳恢天網充庭詫蜀珍一
編元祐學雙闕武林春赤汗青絲鞚修途欵問津
機欲審而發瑟調音自諧况思萬全計可畏一毫差囘
斡須羣彦輪囷疊寸懐樵漁暫相狎鴛鷺豈其儕
　　　到闕政府以辟郡未下隔對
練紙宻銜袖宫門報隔班衷腸鬱未吐殿檻可容攀巨
用須桴棟旁捜及蒯菅對揚當有日傾盡不須刪
　　　和龔彦質韻送别趙税院
譏征傍南海何遽别同盟漫仕不妨學能詩新有聲煙
濤千里隔書劍一航輕榘範求諸近菊坡氷雪清
　　　别家仲行得成都尉西歸
逺役得佳伴天涯還摻袪憂端今轉甚漫仕意何如落
筆敏無敵軒髯豪不除市橋春好在勿共酒杯踈
　　　華陽尉授代喜成二首
唱第八年久折腰三考書上官容我拙樸學與時疎冷
落隨陽鴈蹣跚上竹魚平生經世志窮達豈闗渠
冉冉嵗云暮齊邱促戍忙倦憑南郭几静寄贊公房夢
想蠶絲軟涎流蟻杓香循陔歸潔養一笑樂哄堂
　　　用光弟攜兒送至南定
親友逺追送後先還故鄉殷勤仲光父嫪戀及江陽執
手哽無語修名那易量歸來訓子姪椿桂㑹聫芳
　　　挾文薛君自賦五首克己讀書安貧擇交訓子
　　　為題戒其子婿王叔儼萬里索和
為人非外鑠已與物同之私欲陰霾蔽良心日月虧若
能無窒礙底用苦思惟天理渾然處吾生自有涯
静得山林趣閒知日月長清風披竹素小雨潤芸香外
飾謝文繡饑餐須稻梁人生有同嗜只此絶難忘
賦予有常分非闗智力求違行能自信顯晦復何憂瓢
飲賢顔子𤓰疇隠邵侯胷中吉祥宅何處不天㳺
士能知尚友豈必盡同時雜鮑蘭胥化亡羊路或岐醴
甘知易絶絲素亦奚悲可以交難擇而忘伐木詩
萬事煙雲過須留尾段㸔芝蘭庭砌茂風雨夜燈寒楚
澤荷紉緑燕山桂染丹詩書門戸壯何待侈重欒
　　　夀李悦齋五首和送三榮使君韻
南薫諧玉軫舜殿載賡歌天憫蒼生苦人如安石何無
心書咄咄有術辦多多肯學癯山澤楸枰詫爛柯
宇縣風塵暗軍需色目繁時機寧我待心事向誰論羶
聚螘争慕泉深驥渇奔非公能借箸猛虱恐徒捫
國鎮重雙璧寵光均一時姱修甘俗忤忠憤倚天知聞
道徴環急難忘側席思分明調鼎味梅熟雨垂垂
衡泌春無盡湖天風快哉書堂三夀語仙籍幾生來一
髪扶周鼎千金築隗臺人心索調䕶根本更須培
磊磊松椿幹淵淵金石聲功名寧貰我富貴本無情陛
對三千牘胷竒百萬兵扶持天意在容我請長纓
　　　送道傳姪旅中赴省
上國友多士三年期一鳴藝須専必勝禄逮養為榮門
戸久灰冷雲霄如砥平五豪同着便一為起家聲
　　　㕘選成都親友追送月夕飲江上
乆聚未知樂蹔離能許愁清江一輪月後夜兩般秋語
倦且呼酒寒侵頻索裘鼎湖龍去逺憂憤涕滂流
　　　留别李貫之大著二首
車馬紅塵裏閲人誰似君洚流傾世論砥柱倚斯文籍
甚詩書譽超然利欲醺相從期嵗晚蘭佩襲芳熏
二老俱黄髮遙憐望倚門淒凉逰子意慚愧主人恩酒
舫湖光灔書燈夜雨昏三山𣺌雲海何日聴重論
　　　楓橋寺侍悦齋先生誨語三日而别
唐人舊題處那復有江楓寺近闔閭國門當岝㟧峯清
風三宿戀紫氣一尊同恨與心知别煙波千萬重
　　　雨中送客觀魚閣(即少陵東津觀/魚賦詩處也)
送客觀魚閣山光水色中最憐秋慘澹况復雨溟濛坐
久覺衣薄杯行到手空恨無佳句子喚醒少陵翁
　　　風雨過南溪
小艇泝洄穏短蓬興寢勞斷崖榕倒影亂石水翻濤過
雨山如沐終風晚更饕愁須詩自遣吟罷轉蕭騷
　　　三江曉渡
喚渡三江㟁停車兩眼明煙涵秋日澹露洗曉寒輕山
色晴逾爽波流怒未平詩翁舊㳺處有句不堪呈
　　　陪憲節飯石堂書院渡江㳺雙泉墅即席和韻
箯輿杭野渡竹逕繞平疇紅蓼前宵漲黄花幾日秋談
鋒蜚屑玉巖竇答鳴球山水饒心賞能忘恤緯憂
　　　仲春八日自成都起程度劍閣
蕭寺深居穏春深殊未知偶然成逺役猶幸及芳時麥
浪含風軟花光眩日遲客行無復恨隨處可尋詩
　　　秉炬㳺麻仙玉華洞
雲峯環翠幄洞戸閟瓊臺勝處難名狀飛仙此徃來近
應通玉局逺或接蓬萊安得一伸臂乘風遍九垓
　　　送劉時可縣丞奉母㳺岷山
西爽抗層霄南牆日見招乗春扶鶴馭披霧過龍橋香
火祈親夀煙霞逺俗囂歸來索吟稿起我意逍遙
　　　過中嵒渡月出峨眉山上
返照中嵒渡峨眉分外清一彎新吐月共我兩忘形露
下沙逾白宵寒酒易醒荻花風索索擁被不堪聴
　　　山中戱雲端子
追路歸山後開闗喚客眠那知言在耳已作醉逃禪急
雪濃篩瓦中宵冷透氊清愁分不盡惜别意淒然
　　　題丹景山
原廟標丹景神㳺想岱宗寳龕嚴石像紺殿鎖雲峯浪
說侵疆復何當檢玉封天門東北望漠漠曉煙濃
　　　題信州半月巖
巖際半輪月神工幻怪竒本來無顯晦何自有盈虧嵐
霧凝蟾彩藤蘿影桂枝能令萬里客為爾憶峨眉
　　　炷香至徳山
異時聞至徳滴水洗沈寃(唐悟達國禪師遇十三/尊者洗人面瘡解宿負)空寂
等三世悟迷同一源松杉膏宿雨樓閣麗朝暾猶恨髙
峯頂藤蘿未得捫
　　　自船莊過化城留宿翌旦炷香宣石橋卯塔
路欲轉前嶺僧邀宿化城飯抄青飢軟茶瀹乳花輕嵐
雨侵衣潤松風入夜清瓣香宣老塔坐待日華生
　　　侍飲寳子山逰忠武侯祠
一郡最髙處元戎領客逰雲根棲萬井城角帶雙流日
薄樓臺暝風悲鼓角秋卧龍千古恨煙靄隔神州
　　　題馬溪寺二首
乆客愁多雨清逰喜驟晴雲藍猶獨踞玉嶺忽雙撑洞
口龍方卧山腰虎尚獰方池竟何在一水至今清
先子舊逰此余時方五齡風神見圖像雲體想儀刑衰
髮年年白遙山面面青不須論舊事欲説喚誰聴
　　　留題馬溪寺二首即用前韻
玉筍競秋爽翠屏張曉晴天開金地勝鼎峙紫霄撑見
説禪心静能調異物獰十方薌水海何處不澄清(水觀/禪師)
(三峯屹/立如屏)
翠珉瞻手澤六十有餘齡嚢錦傳宗旨錐沙更典刑髪
縁憂世白眼獨為山青蕙帳搖歸夢秋猿正可聴
　　　香積寺午齋
峻陟龍門路來㕘雞骨師樓臺春雨霽魚鼓午齋時倦
憩僧留話荒尋僕憚隨一笻支野步且以暮為期
　　　挽桃源使君虞公二首
疇昔交諸季曽聞説長公聖涯探窔奥詞藻亦精工偶
幸趨徴詔方當順下風飈斿無處問延佇鬢飛蓬
解印桃源後卜居梅溆幽秉心難偶俗樂道自忘憂故
國八千里妖氛六十州公䰟如不冺時作玉芝㳺
　　　挽前眉州使君廖子長二首
二老金蘭好諸昆筆硯交坐隅親問字投分漆如膠决
眥雲間步驚心水上泡屋梁耿殘月含涕祖西郊
卧羆花石戍夢蝶古渝津秀子嗣榮禄諸郎皆聘珍笄
珈陪墓窆霧雨暗車塵今代誰班范牽連漢傳循
　　　挽永康守成寺簿同年二首
模楷親前哲丰姿自軼羣囘翔垂白髪凌厲即青雲幕
府列功簿詩書清塞氛寳仙催命駕拱木漫新墳
友愛根天性今人古與俱棣華雖殄瘁玉樹更扶疎經
濟終齎恨循良誰讀書慈恩共心賞霜月淚霑裾
　　　挽潼帥許侍郎成子三首
天地英靈氣風雲感㑹期龍頭推蜀産骨鯁自天知雨
露榮三接江湖滯一麾甲兵何日洗逺慮憶蓍龜
正色趨文石危言竦列紳直前香案曉批敕瑣闈春天
要明堂柱人閒匠石斤汲公寧妄發軒冕付平津
雪慘龍沙節春濃豹尾班難銷方寸赤不待二毛斑力
盡三醫謁憂深九虎攀丁寧尸諌語端不愧家山
　　七言律詩
　　　元正書懐
甲子循環六十年手披新厯意茫然了知自性覺元妙
寧與世間寒暑遷寡過得如蘧瑗化諾惺要了瑞巖禪
故園未卜西歸日遇好溪山且數椽
　　　立春
月墮霜空發上亭土牛今日却鞭春六花度臘慳呈瑞
二麥何時飽食新四序斡旋均一氣萬殊元化託洪鈞
已煩元帥調新律早願三邊静戰塵
　　　正月二十日雪
東皇弭節未多時忽作漫空六出飛商畧田功興嗣嵗
翕張天巧惜陰機麥才覆土欣蘇醒梅久烘晴稍發揮
蕭寺掩關終日卧忍寒不著獸紅圍
　　　正月念三日以南床劾論去國憩浄慈客館蘇
　　　稅院惠二詩和韻
意不求全那得毁本來知足豈須多世途何處非乗險
古井如今已不波縁督更須師漆吏乞墦可使愧鄒軻
君看野馬難羈束寧羨天街想玉珂
寄色古刹客過門煨芋殘爐晚未温萬里風塵迷逺望
三峯文獻接諸孫湖山春動饒佳趣杖履時來共至言
一笑老仙堤栁畔人間誰怨復誰恩
　　　仲春再雪與禪衲夜話
蓬萊不肯著癡仙放去湖山一任顛術不競時甘斂退
僧知同趣喜留連春深半地雪盈尺雲破遙林月一弦
撥盡灰寒吟未穏不如欹枕愜昬眠
　　　寒食
賣餳簫咽紙鳶飛愁思驚隨節物來誓墓可能同逸少
操音誰復憫鍾儀松楸此日空瞻望桃李當年奉宴嬉
投老與公同一恨淒風撩亂我心哀
　　　清明日郡圃逰觀者如織余以趙園之約至夕
　　　乃還若水賦詩後四日偶因小疾謁吿清坐始得
　　　奉答
老怯尊前倒玉山清晨有約夕曛還似知是日笙簫沸
趂賞羣芳綺纈班細閱餘妍能幾許喜因小疾得端閒
持觴不釂春應笑若欠題詩亦厚顔
　　　三衢道士鄭自得即天慶寮舍種梅疏池為小
　　　亭扁曰横清有詔住南岳道觀復以此扁其亭
　　　解官事言歸袖詩相訪為次韻
髙人乆已悟空花養就丹田日月華方丈有誰來晤語
横枝相對慮無邪雲開衡岳重囘首雪滿柯山遲到家
乞得歸閒來叩戸摘將青子薦流霞
　　　和虞使君賦山茶花二首
眼明絶艷照凋年傲雪凌霜分外妍鶴頂染砂那得似
犀棱削角自蒼然若為白瑞三冬裏獨抱丹心一節堅
嵗晚須公與商畧儘渠春晝萬紅嫣
梅花蘸影碧江潯似怪髙人金玉音詠絮可憐清寡伴
冠霞來與共論心定知句迫瓊瑤響莫惜杯浮琥珀深
姑射清寒西子醉一時嫵媚索髙吟
　　　道傳山丹一本兩花舉以見遺夜牕翻書偶見
　　　劉潜夫嘗賦云偶然避雨過民舍一本山丹恰
　　　盛開種久樹身樛似葢澆頻花面大如杯怪疑
　　　朱草非時出驚問紅雲甚處來可惜書生無事
　　　力千金移入畫欄栽因借韻同賦一首
種類山茶花較大一根恰有兩枝開鉛砂煉熟大還鼎
琥珀琢成雙勸杯威鳳想從丹穴下飛仙近自赤城來
便船惟㑹加培養寄伴階庭芍藥栽
　　　仲秋池塘荷葢方宻有四五朶花
公暇羽衣凴水檻漸多翠葢倚紅粧想應三伏怯袢熱
待到仲秋吐艷香藻澗魚跳晴景眩樹陰蝉嘒晚風凉
意行偶與欣佳㑹門外催科正自忙
　　　擬玉谿體賦醴泉墅海棠二首
東皇張飲錦周遭華艷偏宜望處髙結綺樓深迷玉樹
銷金帳暖醉羊羔先驅瑞節眩穠李近侍舞衫環舊桃
乞得巫雲來芘䕶蜚亷作横未應饕
濯錦波光繞百遭(花覆池面下映/緑水如濯文錦)夜寒秉燭更須髙恨
無麗藻供摛翰聊復重裘索俊羔長笑董仙癡守杏可
憐曼倩坐偷桃若教入侍紅雲殿應悔從前俗慮饕
　　　昌元郡圃看海棠紅苞爛然未有開者問訊以
　　　詩
畫本争如覿面竒含苞香露已霏霏阿嬌早合貯金屋
南子似羞褰錦帷花信定因寒較晚賞心何事巧相違
壁題恨欠江城句綵筆誰能為發揮
　　　崇女擷菜煮羮
穉女春間繞舎嬉手挑野菜滿籃歸細㪺碧澗和根煮
旋掬香粳芼糝稀久識道腴知雋永更從禪悦悟精微
投床忽作還鄉夢雪暖西山筍蕨肥
　　　督堰至岷下借館南浦張叔全家臨别惠以潤
　　　石香几一峯挺㧞于白雲杳靄間殊有逺意小
　　　詩謝之
飛幰輕輿御暖風欵門何事日憧憧芳榮滿檻丹青麗
穠秀當軒紫翠重石几拜嘉才徑尺雲天無際挺孤峯
更煩指似麻壇路萬壑千巖借一笻
　　　同家徳清侍尚書楊寳學山行先過上嵒訪家
　　　諧季(諧季乃恭伯本仲之季弟其/先人累承制垣以學行薦)
鶴書杳杳上巖雲錦里安車忽暮曛二陸乆當為世瑞
一䕫留與䕶香芸中春澗壑晴如暝亭午松蘿氣自薫
倚檻欲歌招隠賦客塵痼我不成文
　　　北新橋借孫氏宅内有井甘寒又有栁陰度夏
　　　為宜
幸有安居暫寄包拙如鳩不費營巢日長有井供茶課
客至移床蔭樹梢無事莫將吟思攪儘閒且把舊書抄
心知守道惟𤣥黙不用援毫賦解嘲
　　　樊丈子思以予兄弟三年端居招飲山房為破
　　　愁寂賦詩以謝
銜恤三年意緒凋嘉招為我破無憀露秋爽借談鋒利
霜月寒侵酒力消心事寂無機事擾詩情何似道情饒
平生我亦輕簮紱安得長年共一瓢
　　　再賦
物華過眼半黄凋萬竅號風夜慄憀一寸古心難石轉
三生妄念易冰消鉛黄汗筆千年夢白黒文枰幾路饒
勘破古今無一事省煩更好去風瓢
　　　借東溪巷錢莊寓居
蕩蕩青天隔九門攜孥飄泊此江村漁蓑且當青綾被
賜酒何如老瓦盆萬軸書籖須細閱九還火候要重温
少陵有句須㕘透政藉幽居拙養尊
　　　同振之徳久分韻賦坐石東坡得坡字
千年間氣落岷峨驚世聲名鎮不磨唫詠西湖雖有案
經年儋耳却無波細看㨿石横藜坐想見騎龍跨海過
山谷老人猶剰語是非元不到東坡
　　　移住西門之溪上
罷官來就湖州住為愛雙流貫一城僦屋本非嫌僻静
開窻正要納空明魚蝦幸可隨宜買饘粥何妨逐漸營
况有雙梅供索笑昭琴底處有虧成
　　　雨晴後同兄姪逰開元寺一覧亭飲道傳書院
勝賞幾為雨罷休霽光俄湧屋山頭松根煙暖留飛屐
蓼岸波寒緩泝舟霧斂長江青眼對雪消逺岫翠眉浮
郊原浩蕩春無價漫索枯腸唱且酬
山色撩人共一杯夜堂淺酌不須催醉吟兀兀驚頽玉
睡思齁齁易轉雷蠟炬烘殘三寸㷔水流潤浥一爐灰
西㳺歸趂桃紅暖相約清尊陸續開
　　　三髙亭二首
一棹松江朔雪饕椒漿曽此酹三髙逺逰借與薫風便
偉觀還如昔日遭喚起玉龍嘘霧雨饒教綵蜺戰雲濤
平生最愛登髙賦盍為豐碑續擬騷
水仙要我小遲留探借五湖風雨秋三萬頃波融一鑑
八千里客只孤舟望迷漁荻荒寒境思挾琴髙汗漫㳺
模寫自知才未稱天隨有集更精搜
　　　避暑鏘璆亭
老怯新秋暑鬱蒸晚風水檻一披襟試教通閘喧雷鼓
何似穿崖響玉琴黙坐自能醒渇夢微吟時與和清音
専城大似専丘壑不待山行記蔚深
　　　重陽後一日陪憲節登清音亭飲見易亭即席
　　　和韻
一封諌疏徹銀臺感憤題詩醉墨堆喚醒菊邊秋寂寞
爛㳺松下逕縈囘參軍逸韻頻欹㡌詩老多情不放杯
勝日追隨容湛軰從容歸騎不須催
　　　煇父道父攜酒相伴飲飛赴寺四望亭(吕汲公/所創)
四望竒觀廣莫同瘦藤拄入畫圖中晴煙杳靄景無盡
醉眼糢糊鳶墮空邑蕞也曽基相業井眢誰復現神通
漫勞二妙相追逐勝處宜捜未易工
　　　移居北新橋彦質恵詩和答
束書欲去意遲遲從此寧無一㑹期客路相逢如宿契
人生難得是閒時虚廊過午陪行食浄院中宵共説詩
此樂何時仍共賞底須簮佩侍彤墀
繡叚輕投報苦遲隔關那復共襟期艱虞敢自求安宅
懶慢欣知不入時王粲登樓初有賦杜陵屏跡可無詩
邊聲又逐秋風勁誰有良籌動玉墀
　　　計煇父訪予上皇山中拉歸龍溪欵話一夕和
　　　前韻相贈仍為賡賦
憶曽欵竹憩神輿賡賦傳抄勌小胥偶復縁雲尋勝踐
忽驚響屐慰逃虚卜鄰也擬營環堵飽飯何當共趂墟
浮世升沈何足計得如一室静翻書
　　　子春再約避暑和樊子思韻(興元事變後/聞已收復)
憂端引起鬢絲長喜報梁州復故疆相約楊園舒野步
頻呼竹葉沃剛腸颼颼翠篠風生檻灔灔紅蕖水滿塘
剰殖芳榮好看客春風勿吝費除堂
　　　張伯修令君賦詩同韻稱慶
玉節何如素節髙歸來喜氣溢東臯存耕元自有餘地
嘉植何曽生不毛采石勲名須世濟陵陽今昔幾人豪
含飴一笑春無價授簡梁園可憚勞
　　　七曲和魏校書韻
神理之公參造化簡書千古豈虚傳權衡無意物輕重
水鏡何心人醜妍天爵一身元不欠人生萬事且隨縁
椒漿跪奠無餘禱擬續離騷愧斐然
　　　揆初之日承父用晦以余前嵗登玉華樓翫月
　　　借宋青山詩韻賦詩稱夀仍和答之并示甥姪
防意由來似守城澗潢潔祀及良辰命名猶念記閭史
學道粗知存谷神欲誦蓼莪心楚愴愧投木李句清新
何當共覔長生訣去逐商顔四老人
　　　和答括蒼龔彦質
不慣參禪不學仙不婚不宦忽華顛前身疑是林和靖
好句多於謝惠連投贈頗堪華錦繡擇交當勝佩韋弦
鷄蟲得失何時了洗耳松風共醉眠
　　　和樓大參韻贊史伯謙少弼二同年掛冠
俚耳驚聞古曲彈地行元不慕僊官方看鳳穴將雛上
(伯謙父/子同登)已悟羊腸涉世難蟻夢未酣誰喚醒魚逰自樂
與誰觀不妨散策三巖路聴徹松風度百灘
琴自無絃不用彈嵗寒姱節傲蒼官青衫吏隠非吾願
綵服兒啼畏色難(少弼孝/侍孀母)三徑歸尋元約在萬縁囘向
自心觀何時欵竹雲莊去洗耳香山八節灘
　　　小詩謝霅川使君幇祠庭薄俸
地行不必羨飛仙驤首青雲恐疾顛但得一㕓耕谷口
底須萬騎戰祁連齋房盡日清如水吾道從來直似絃
頼有故人供禄米飽餐贏得枕書眠
欽定四庫全書
　滄洲塵缶編巻九　　　　宋　程公許　撰
　　七言律詩
　　　正旦上夀紫宸微臣以祀太一初獻不預賜茶
　　　酒退就殿門少歇俟追班拜正旦賀表
去嵗楓橋度嵗除寒燈一盞自抄書誰知東觀歸繙史
仍許西垣綴佩琚四闢不憂獰虎豹九成猶恐眩鶢鶋
彤墀百拜陳金鑑只願中興似國初
　　　元日即事四首
鳳銜丹詔紀初元餘恨難忘杞國天賢路會當三接晝
宅家可卜中興年出車未可忘多難覃耜尤須祝大田
千古逃吳稱至德有周篤慶更綿延
端居俄換嵗華三荼苦於吾若薺甘照影菱花驚雪白
强顔柏葉借春酣人間擾擾多岐路聖世悠悠欠指南
一穟黄雲晴晝永叩門誰辨與同參
憧憧行李不曾休消遣年華古渡頭得似青衿專挾册
浪隨黄帽熟操舟歸裝趁得椒花頌洗盞連呼柏葉浮
容易一年春又換賞心可欠七年酬
屠蘇最後釂銀杯嵗月侵尋老景催離坎新工幾銖火
乾坤生意一聲雷君親未報鬢驚雪名業倘來心欲灰
一笑山頭氷萬仞曉晴還見翠屏開
　　　元正和洪司令紀事二首
寸心炯炯水朝東雲繞通明一朶紅螭籀薦祥天眷顧
鷄竿銜赦日冲融遙知萬國趨堯彩可使前旒隔舜瞳
京闕陵園須汛掃聖心原不慕邊功
兎魄烏輪西復東流光那肯駐顔紅禮羅君不見温造
志廣吾寧如孔融難策材駑攀逸武相期親夀轉方瞳
飛騰景暮何須問聖處慙無一髪功
　　　再和前韻
條風吹轉斗杓東護日祥雲一段紅聖主慶成神璽重
老親喜動夀杯融塵沙自染雙蓬鬢嵗月難磨兩碧瞳
斗印垂腰吾分耳早看兒輩策新功
　　　和彥威紀事二首
久戍兵殘將亦驕幸時轇轕與民仇邊關撤警久階厲
甲胄棄殘尤誤謀淮浦方期三就緒王官忍賦四宜休
江城永夜欹寒枕數盡殘更有幾籌(三關不守反以綿/襖代甲胄卒徒之)
(易潰由此得/之老將云)
民勞無訴卒長征安得天河洗甲兵虎出柙誰當任責
鳥傷弓後可無驚峽山風雪清尊共楚澤雲濤去棹輕
憂國寧㤀絲髮補忍隨時態慕鮮榮
　　　聞山東捷報
幾年豢虎費隄虞一旦芟夷快决疽黼扆可曾輕赫怒
金甌幸未失枝梧戎車喜奏膚公捷獨栁寧煩傴僂誅
更願清朝懲徃轍剰須汲直折姦覦
　　　連日得關表捷報聞敵騎無復留境上者志喜
　　　成詩
十里旌幢轉曉風行營日報捷書同悠悠何補青油畫
栩栩驚回畫角雄壯士有懐時㧞劒仁人無策弛張弓
天機翕闢一翻手看取桃林騎火紅
　　　題巻子㑹
龍飛景運詔賓興將相之階自此升毛頴銛鋒須快戰
楮生衷甲作先登精思可使文加㸃抄冩能令價倍增
努力殺青男子事功名未盡剡溪藤
　　　送彥威姪赴類省試
吾兄僊去幾何年情未能忘一綫傳相見幽明參勇决
正須行藝兩渾全世科從此傳燈廣親黨同時奏凱旋
孝友令恭天所祐修途萬里穏加鞭
　　　送句甥持敬赴省試
外祖憐孫肇錫名瓊林宴匝兩周星果能冠嵗露頭角
須信故家猶典刑笑問兩昆眉底白喜覘二老鬢猶青
遄飛借與秋風便側耳英聲駭震霆
　　　送家朝南徵君二首
萬里岷峨入貢琛怒風摶上九霄鵬人才於國猶元氣
天步如今甚薄冰家父憂心宜有誦嗣王求助可無懲
男兒不朽須名節黄木之灣又一燈
獵獵霜風不滿旗留連尊酒話襟期紛紜世上無窮事
慘淡江頭欲别時未必交枰無活着只憂起死欠神醫
踈頑我亦宣州客傾耳囊封慰所思
　　　鹿鳴宴貢士
蜀莊故里好揚鄰(唐昌莊君平所生處名君平鄉衡山/有故宅讀書臺墨池丹井皆無恙與)
(郫之子雲/鄉為鄰)不盡斯文萬古存漢詔十行銜彩鳳禹門三
級躍潛鱗傾心射策恩方渥努力摧堅語忌陳一第摘
髭容易耳直須名業任千鈞
　　　聞喜宴恭和御製賜進士詩
九五天臨德有元自應皇化軼羲軒囊封何日無忠諫
延策今年許盡言端藉多材戡世難盡銷殺氣作春温
萬間華屋非難就杗桷應須妙選掄
　　　甲午嵗除即事二首初被聘召之命末章感遇
　　　述懐
行年半百又加三隔一宵還一嵗添邱壑甚慙心賞誤
軒裳可與道情兼醱醅酒熟頻㪺玉耐冷燈青宻下簾
絶愛緗梅開較晩雪晴要我日巡簷
乞州如斗苦難諧遣戍蓬婆也自佳嚴詔自天疑過誤
虚心造物與安排轒輼猶未空三輔鼙皷何當靜兩淮
經世無才羞汲引寸丹咫尺是堯階(制閫初辟富順廟/堂欲以威茂相處)
(俄有入/秦之命)
　　　閲邸報上臨朝召用二三耆德志喜有賦過眉
　　　山呈悦齋
人間二十八年事天運盈虛一刹那金塢漫憂無處着
冰山想復誤人多問唐偃月消磨幾奈魯靈光岌嶪何
黄道方看升日轂洗兵馬更挽天河
　　　叅選銓曹
竽瑟明知繆所操才疎分不與時遭扶犂輕失田家計
斂版來趨吏部曹邂逅功名嫌預借馳驅州縣敢辭勞
憂時空有崢嶸憤九鑰天關守護牢
　　　分直玉堂有懐
儤直稍寛庚伏暑傳宣來自玉皇家冰盤滿掬三危露
金榼頻㪺九醖霞衙鼔驟驚行抱牘索鈴猶誤吏催麻
叵堪厨釀甜如蜜漫倚橋欄看水花
　　　和史子修投贈二首韻時被命至玉堂
儒習平生祗自酸可能學古到商盤風塵世路知難抝
潢潦詞源恐易乾已愧登瀛聨俊彦那堪上水費嘲彈
饕榮愧乏經時策安得軍中有范韓
厯盡羊腸足力酸湖山正好暫遊盤羈愁等是如鴻集
鄉信難忘問鵲乾瓦屋三間非易借蒯緱長鋏莫多彈
玉川那用輕參尹沽酒誰為赤令韓(史欲謁京尹/嘗力止之)
　　　直舍紀事二首
獨冷官曹可得禁近來冷過玉壺冰無錢沽酒休煩送
有馬知誰許借乗罷謁最宜吟慘淡愛閒贏得睡懵騰
鸞凰自合翔千仞誰遣人間罣弋矰
豈不懷歸畏簡書人生何處不蘧廬靜看世態冥心久
貪問生涯畫計疎休作勞神狙賦芧可同貪啄鳥馴除
飯疏有味親長健此樂千金莫換渠
　　　歸班之明日以六參入趁起居
湖海飄搖誤召環春風入綴紫宸班恭聞聘幣及巖穴
不以多材遺蒯菅靜念升沉皆命分喜因蹈舞拜天顔
承明莫作官曹看汗簡須慿直筆刪
　　　題高廟宸翰
古錦囊開兩軸書宸奎騰采動山墟能令使者分王命
想見中興似國初九鼎可為宗社重萬年誰謂草茅疎
襲藏何但傳家寶汗簡他年或作諸(孫氏所藏高宗宸/翰其一軸使敵回)
(趣入奏事其一軸殿試編排上親擢鼎甲三人王十朋/閻安中梁介試巻號皆聖語褒美閻公論國本尤忠鯁)
　　　以西省職事被差孟夏景靈宮朝饗跪進茶酒
　　　齋宿道山
承明三入笑陳人樂砌翻紅又一春英轂並馳慙領袖
斐章何自稱絲綸駿奔數幸天顔近駑拙難勝寵渥頻
月蠹腐紅無以報囊封敢不罄披陳
　　　上茶使鄒監丞秘閣
年時觸熱曵長裾重拜劉公一紙書駑駟何堪䝉錦繡
木𤓰無復報瓊琚還因持檄親犀節恐趁追鋒侍玉除
九萬扶摇鵬運濶可能倦翮借吹嘘
　　　西省齋宿陪侍左史曹舍人話舊以除當字賦
　　　詩下教和答
一行奎畫寵新除左陛濡毫要直書何幸鵷班連省闥
誤令䑕璞雜瓊琚雲窻霧閣非官府璧月珠星近帝居
二十年前舊騷律琢磨今乃過黄初
潑面緇塵不易當佩蘭誰與共祗芳迂頑羞問飜階藥
邂逅容分夾案香且可埋頭繙竹素底須繫肘詫銀黄
看公自致青雲上老我何妨誚斗量
　　　寄呈座主李左史三首
絲絇趁曉紫宸朝憫俗超然賦逺遊富貴儻來心止水
隠思不耐鬢先秋誰知皓首太𤣥草獨對青山大白浮
只恐萬牛勤挽致未須封户橘千頭
九萬雲程不作遙暫教六月息鵬遊騷情吟徹湖天曉
義膽寒生石劒秋想見床頭談屑堕時澆椀面乳花浮
雲山不隔師牆戀憑仗緘書乞㸃頭(石劒一峯髙丈/許立三益堂前)
世紛棖觸不勝憂尚憶薰風故國遊惝怳夢回身八翼
凄凉别久日三秋願馳玉􁉨天津阻擬問星槎海浪浮
千載指南先覺在行迷未逺却回頭
　　　夀楊浩齋二首
駕鶴飛來白玉京疎髯秀色自仙真要看轉物天機宻
更念居閒學力新孔孟以來扶墜緒羲黄向上屬誰人
雅知仁靜宜黄耉仙谷煙霞不盡春
澒洞風塵漲九垓萬牛何事首空回隱思未易甲兵洗
商畧須先根本培望望璽封頒紫閣駸駸鼎味熟黄梅
頌言豈為摳衣舊黄道方期日月開
　　　立秋後隂雨踰旬新拜禮寺司直之除寓大卿
　　　㕔一窻清邃
伏熱翻成十日隂鬱蒸還復似梅霖常疑兵結蚩尤祲
猶喜刑清貫索沈借得一窻堆簡册浪憑三尺替山林
方池不斷簷花滴欹枕中宵響玉琴
　　　夏旱奉詔餘杭疎决歸上封事
桑林忱禱極焦勞奉詔寛刑輟省曹玉食不怡先損已
璇穹何忍尚屯膏運河今乃通車轍眢井誰能舉桔橰
飽食太倉心自愧封章不隔九天髙
　　　久旱禱雨羅仙有應使君再賦索和
未饒風伯怒吹雲且為仙翁薦寳熏光奪鍾山耕父室
令傳古道阿香墳流膏泫泫溝塍溢喜氣酣酣麴糵醺
太守同憂亦同樂兵厨餘瀝不難分
　　　禱雨有應和郡廣文希白韻
金氣胚渾火尚流亢陽漸已裂龜疇沛然一雨酧精禱
暫與羣黎緩隱憂千里耕桑猶樂土三邊鼙鼔又防秋
白頭底是寛閒日欵段令人羡少游
　　　郡以閔雨勞民曹顔若春有禱於仰山塔誠念
　　　感格甘澤随應辱教佳製借韻以謝
鵲尾爐香半未灰古潭瞥地撼風雷單車陟降固勞止
萬壑喧豗亦壯哉高廪正須端策騐應門已報送詩來
憂時更願人才富重與南山詠有臺
　　　題射洪顯惠廟(余以邊事有禱得籖今/朝好晴景久雨不妨農)
靈皇夙嗜祗江山卜宅煙霞縹緲間帶水淨涵青黤黮
畫屏中嵌玉孱顔眈眈洞府自宮闕裊裊天風來佩環
一炷爐烟通肸蠁願開晴景遍人間
　　　再遊鳳凰山寺
　　　　嘉定辛巳冬十一月南海崔尚書自成都帥
　　　　攝行宣威府事余同於潛洪舜俞以掌記從
　　　　一宿鳳凰山寺後十二年鄉先生内翰侍郎
　　　　隴西公以制置使自左綿進治小益復以幕
　　　　介陪後乘瓣香再為定慧大士祈印證許刻
　　　　像為全坤銷釀兵刼留館方丈借熈寧詩將
　　　　劉景文詩韻記事二首
人生出處豈前謀嵗一星周再此遊世故鼎來憂似海
壯心空在鬢先秋戎車擁路抽身去僧鉢分香勸我留
擾擾戰爭何日定從前變滅幾浮漚
西康州隔暮雲邊風去不來今幾年神睠此山良有以
客行何恨獨澘然瑞圖那復來阿閣王澤何當復下泉
定慧光中祈印證等慈心與佛齊肩
　　　已嘗早稻晩禾得雨亦驟長出城按行阡陌厯
　　　諸寺而還成七言二章
歡謡千里慶西成小隊傳呼畧按行雨足陳根重穎栗
眼明多稼盡坻京靈君禪恱屏燔炙樂嵗人和喧送迎
老守何功享成事祇憑一念輯和平
稻壠楓林錦纈文秋郊樂事壓芳春為山谷訪竹尊者
介衛公尋石丈人午暑緩觴休北寺夕曛趣駕度東津
勝遊偶際文書暇一笑溪山面目親
　　　中秋節侍楊尚書待月南樓
羽扇風清夙靄收元戎邀月上南樓巻回天外連宵雨
借與人間一夕秋六合掃清知有待微雲㸃綴故宜休
䦨干直北頻掻首何限關山笛裏愁
　　　久雨快晴侍楊尚書燕鎮逺樓
瘴雨彌旬快作晴小山香馥晩風清髙秋幕府閒書檄
落日江山擁斾旌形勢自應專一面關河猶未息交枰
雅知牧御須才望盍早還朝洗甲兵
　　　和前送吳季永工侍韻二首寄宣城使君吳尚
　　　書叔永時季永尚留宣城郡齋
對床有約二蘇公湖海何曾出處同得似公家情繾綣
相看嵗晚樂冲融宛陵信是佳山水公館翛然若翠蓬
吏散不妨談陸續是非馬耳射東風
詞林巨擘久心降萬斛龍文隻手扛革履似因求見數
朱衣蹔隔引前雙明當歸闢翹材館想未能忘濯錦江
剰向雲間籠白鶴他年携伴讀書窻
　　　嘉平八日禱雪崇福觀集霰隨車至晚大雪凡
　　　三日廣文邵文志喜賦詩勉和元韻
集霰纔隨紫馬回散花天已御風來塵寰瞥地開仙境
和氣融春入酒杯寒沍潛消人物癘清吟肯傍簿書堆
南枝陡覺精神别探借東皇信息催
　　　除夕立春送姪女歸句氏娣家兄弟甥姪皆會
　　　席上
嵗除還有嵗更新華髪相看手足親千古風流企王謝
兩家情味匹朱陳纒紅飲徹椒觴曉剪綵歡生綺席春
𤓰葛綢繆寧易有况兼樂事與良辰
　　　禱雪麻仙洞前立春一日湫壓縣境而雪霰已
　　　集連日六花呈瑞以元宵設供權父及士友皆
　　　賦詩二首和韻以謝
駑怯深慙政理愆驕陽積擅北風權青鸞趣駕賓蒼皥
白鳳先驅從列仙坯蟄夢驚離貝闕裂龜渴飲變瓊田
空餐那有涓埃報只辦爐薰薦洞天
陽烏且緩浴虞淵瑞白春花勝臘前臺笠看人爭播種
扶犁撩我夢歸田千金何術能醫國十雨從今更問天
暫駐飈游須淨供元宵未暇寳燈燃
　　　觀壁間鄭宣威早春賞杏花之作司令洪丈命
　　　余即事用韻
乍聴歸燕語窻櫳催放蓮燈萬炬紅掃盡妖氛春色外
喚回和氣雨聲中時機飜覆須天定人事扶持願歳豐
幕府賢勞愧羣彥吟詩留俟採民風
　　　再用前韻
過雨麴塵繰淺緑倚風綬帶娜殷紅稍知春在酒深處
尤覺日長書課中典記誤令參鄴下封囊也擬學新豐
黄雲催熟崆峒麥破敵何須鶴唳風
　　　邑令招講上元故事與簿尉同賦二首
星弁熒煌鼎足三河陽春意十分添和𠂻總是清時瑞
令節應須樂事兼山徑晚陪瓊玉佩訟堂夜醉水晶簾
羽書撤警年方熟賸折梅花挿帽簷
人情恱豫樂音諧新覺華譙氣象佳璧月輝輝三夕永
榆星歴歴九霄排笙歌圍坐花如海殽核堆山酒若淮
富貴方來付公等五雲深處豈無階
　　　借寓楊和王府秀芳空屋寛靜爽潔意甚樂之
紅塵難得安棲處借屋三間委巷深地僻喜無車馬過
官閒不廢簡編尋傍牆幸有數竿竹護筍看成滿院隂
須信市朝為大隠心無事累即山林
　　　李德夫司理即永康官居闢小軒賦詩二首求
　　　京花和韻遣送
老於俗嗜異酸鹹枯木無心倚碧巖花事因循渾漫與
吟邊荒落幾曾芟似聞公館小軒闢遙揖靈峯萬石漸
竹素堆床官事省燕梁日永語呢喃
西洛風流壓衆芳十分國艷與天香護持翠幕千窠錦
羞澁青銅兩鬢霜不怕眼花疑保福(羅漢和尚一日同/保福長慶三人見)
(牡丹障子保福道好一朶花長慶/云莫眠花羅漢云可惜許一朶花)且將色相問空王書
窻不要笙歌雜茗椀相娛味更長
　　　賀府尹董侍郎落成貢院
縱壑潛蛟變化秋岷精表瑞協人謀萬間指顧璇杓運
千柱穹窿玉斧修小試鳳樓心匠巧快看蟻陣戰功收
向來三策天人學盍為諸生一㸃頭
　　　廣漠亭二首和陳憲益之舊韻(吕汲公/所剏)
百乘去為天下宰暮年嶺瘴隔京都君看封禁嚴邊瑣
力碎調停此範模赤舄儻來金鉉貴青衫依舊紙屏糊
秦關北望煙雲渺何日重還舊地圖
萬峯銀雪排天險千里封溝闢蜀都盡揖瀆靈趨几席
始知國相妙規模心同典午深衣樂褊笑荆文紙閣糊
元祐風流如可問羣賢登用是良圖
　　　陪憲節飲見易亭及萬里樓和韻二首
郭洞春深物象妍得陪繡斧漾觥船連山􁫺崒檐楹外
六畫分明几席前記就儘教騰紙價碑成還恐費松煙
(見易亭憲使新/創并作碑記)熟知邱壑饒心賞正未能忘賦下泉
天宇修眉分外妍雷垣波靜穩行船向來蛟鰐驕無奈
今日鳬鷖戲滿前爽氣逼人溥瑞露醉題眩眼爛非煙
薄才羞與雲龍啜脫骨端須第一泉
　　　余為華陽尉三年事制置使𣙜牧都漕兩使者
　　　皆以文字辱知不盡責以吏也既滿戍擬濛陽
　　　丞歸親旁范使者為改註左緜學官瘧病再作
　　　未即就戍成二詩呈兄長及諸友
錦江傲吏真癡絶公事無多日賦詩風月諱人貪捃拾
烟霞痼我費醫治非關瘧鬼工為厲豈有詩人不耐飢
三月不曾吟一句汗顔何以有毛錐
挂笏西山興已濃蚌溪邀我採芙蓉客遊舊有詩盟在
(余冠嵗隨侍仲兄遍游/涪上十景皆有賦咏)官冷新添野性慵世路今方悲
梗塞家山暫許樂從容等閒袖手棋枰外紫電中宵掣
劒鋒
　　　和馮潔已節夜見過二首
我生恨不際休嘉浩蕩憂思未有涯書劍伴人常作客
氍毹暖夢暫還家葭灰漸喜回陽律麥隴時須潤雪花
休沐許寛書檄繞靜中較似日長些
破悶孤斟莫厭深風箏時為送清音平生遇境無餘戀
令節因君忽愴心梅角吹殘愁不寐栁枝放去杳難尋
蛾眉列屋功成後未用凄涼學越吟
　　　載酒泛芙蓉溪游富樂伯用再和前韻牽課同
　　　作
霸氣凄凉憶豫州薜蘿掩映小山幽不知今古幾枰誤
空使英雄兩淚流借問長槍威塞外何如短棹老滄洲
臨分更隔芙蓉語投贈慙無玉可舟
　　　江漲有感
　　　　余歸期尚緩於黄池度嵗賦絶句云趁取青
　　　　梅煮酒時意謂必可及此時歸家矣沙津留
　　　　滯半月入峽後江漲為阻日不行二三十里
　　　　自離古渝以後雖抵家不逺而約日尚賖沿
　　　　江荔子爛熟見之有感
惆悵天涯私自憐錦囊有句愧重編忍心寛作青梅約
眩眼俄驚丹荔燃浩蕩修途今幾驛紛紜歸思日如年
不因煤穎相料(平/)理何以遣懐風月前
　　　買舟至崖祀陸使君
水曹羈我窘于囚貸與潼江一釣舟柂轉清灘微觱沸
棹移曲巷且夷猶偶因㰕岸穿沙徑絶愛寒煙簇晚洲
明日玉屏重覩面九歌待續水安流
欽定四庫全書
　滄洲塵缶編巻十　　　　宋　程公許　撰
　　七言律詩
　　　溪亭春日二首
借屋三間俯近郊溪流如練繞蘭皋聊同彭澤歸栽菊
肯向𤣥都問種桃别久心情渾漫浪相㸔鬚髪轉蕭騷
只因舊學荒尤甚政藉談餘為櫛薅
極目青天蜀道難無因長坂得聯驂思鄉浪費腸囘九
行世何妨臂折三楊栁風微生百媚棠梨晝永帶餘酣
天涯猶賴春娛客那得鄰山寄一菴
　　　丙子寅月九日五鼓夢餘憶舊作因用韻
業識縈牽豈自由幸逢此刧在儒流昏昏心似未磨鏡
役役身如不纜舟聞道無縁時已晚養生欠術鬢先秋
向平可謂真男子家事無闗五嶽遊
　　　立秋後三日得二侄并侄孫家書
萬里書來印籀紅慰情何但萬金同懸絲性命幸存活
掃地生涯甘阨窮老去憂心長似醉秋來衰鬢亂飛蓬
故園未有西歸日且願平安信數通
　　　施明可自湘潭還霅川以詩編相示摘其中重
　　　陽一篇次韻題似明可
勌游何似雁隨陽愁緒知添幾線長歸路驛梅多未破
吟邊汀芷藹餘香寄聲鷗鷺舊同社可奈鷖鳬紛着行
乞與東風一吹送偃松猶及共流觴
　　　重陽即事
爛漫三年藥市遊飢驅忽到字江頭凄凉風色欄干暮
靉靆晴雲䆉稏秋紅葉不知人恨逺黄花慣與客供愁
諸君正爾癡官事誰共髙吟百尺樓
　　　題秋芳菊蝶圗
故山嵗嵗霜秋杪手折黄花岸接䍦粉蝶笑窺人老大
玉蛆撩動句新竒雨荒靖節醉吟處風亂韓慿飛舞時
卧展新圗續歸夢晚香有味我同誰
　　　子思賦中秋翫月詞借韻作詩
山路相呼游冶盤何妨月下更追歡情知一夕秋無價
㸔徹三更酒未䦨衰鬢侵愁羞自照囘腸索句大應難
可能散髪扁舟去一到垂虹亭上㸔
　　　以梨橙寄景韓景韓有詩來謝因和韻奉答
離腸不耐食張梨併裹橙金遣使齎薄饋羞同園吏菜
好詞空費外孫虀含消漢苑夢頻渇霜落洞庭書續題
莫遣楚嬌多勸飲怨歌難解太常妻
　　　和洪司令春日客懐二首
寂寂春愁何許來詩翁得句凌歐梅一百五日火將換
二十四風花遞開玉壘新詩未題遍鏡山歸夢寧須催
人生田舎差足樂我亦欲尋榿木栽
好風排闥錦囊來咀味真如渇望梅櫻筍算無多日事
棠梨約有幾分開社醅熟倩提壺勸春種忙應布榖催
早願時清歸亦好小山幽桂賸須栽
　　　和可道約同館於都統衙
至理𤣥同孔老瞿客塵覺似漸消除一生嚼蠟有餘味
兩載離家能幾書君已灰心參祖意我猶滯相問童初
寳巖不作桑間戀榆館能來慰索居
　　　謝檢閲牟存叟袖啟相訪
井絡西瞻刧火殘天涯執手語含酸鄉人為把子虛誦
國典能推良吏難老我棲遲同燕雀送君翔翥上鴛鸞
長風借與還鄉便猶喜白鷗盟未寒
　　　為王山尹子渚賦潛齋末句寄聲葉新之
斯文宗緒自河南妙處元非故紙鑽萬里夢歸伊闕逺
一牕静對玉峰攢林深霧豹南山隱海濶風鵬北溟摶
刻楮自憐無一補寫心寄與故人㸔
　　　彦尹姪追送至南江
猶子匆匆遽索違三甥小住未為非追隨寛作一程計
摻執那知幾嵗歸唳鶴警寒排字密浴鷗嬉暖着羣飛
物情撩我離情黯射䇿催來覲日畿
　　　送葉鎮之釋褐授信州推官歸台州
天涯一見便綢繆二十年間詫兩優不以聲名誇衆雋
欲將文行輩前修懐章趂酌椒觴夀分幙還尋璧水游
蜀客念歸歸路梗卜鄰儻許傍丹丘
　　　别凌雲士友
三生縁法熟嘉州乗興俄成十月留山水縱觀方得趣
交朋莫逆忽抽頭淋漓張飲梅花岸慘淡分攜杜若洲
恨欠白崖陪杖屨春風和暖及同游
　　　别謝徳芳
艤棹江干得欵留曾將避世與君謀誰知事變即勘定
端藉儒先寛顧憂分陜續書勞㑹計借籌偶暇語綢繆
分攜竟作春風約梅驛瞻雲黯暮愁
　　　别帥垣登舟泝江
暫來偶作兩旬留下榻慚非孺子儔西閣夜䦨猶跋燭
北嵒晩霽趣歸舟髙城囘首烟波暝短棹支頤水國秋
嵗晚束書岷下去梁園空復羡枚鄒
　　　和喬擇善别若水韻
尼嶺飈遊不可期寥空無路寄幽思階蘭競秀有誰省
貝錦傷讒徒爾為黙坐勿書殷浩怪擬騷休作楚臣悲
君㸔雪澗凌霄幹長有毶毶緑滿枝
　　　沙津連日風雨阻行舟發即晴寄李成之
江陵五日惡風雨知我欲行舒小晴渺渺雲沙連恨逺
𡨕𡨕烟樹喚愁生上牢下牢險入夢東瀼西瀼詩有聲
同是天涯更分手銷魂風月與誰平
　　　虛舟相逐至岳陽録示舊日避風詩和韻紀事
繫船三日風當止雨欲逗晴雲亂飛沽酒店家都是薄
買蔬山市晩方歸客裝淹速信難料友社歡諧知可依
喚起元真共心賞桃花流水鱖魚肥
　　　得臺檄視堰至上皇設黄籙㑹親友自逺而至
　　　者孫承父表兄用晦弟彦威有年彦尹彦濟四
　　　姪勝父王甥虛中句甥司馬行父宗人季然共
　　　十七人次日首途久雨開霽
肅敞芝壇大面峰擬慿方寸遡璇穹夜牕滴盡三更雨
曉霧吹開萬壑風孤鶴肯來隨伴去十龜相逐賞心同
未應佳氣髙臺擅一覽西岷面勢雄
　　　成都踰旬隂冷深冬時節借館超悟得子敬徳
　　　夫二兄相晤語差慰寂寥
屯隂不動紫金盤三月凄風横作寒待旦重衾纔得暖
感時對酒祇長歎黑雲何日三舍避黄道中天萬目㸔
不有對床清夜語客懐何以解憂端
　　　送道傳姪補中國學二首
竹林挺挺固多賢子更姱修鼎盛年一縷千鈞扶世緒
三條八韻壓儒先辟雍振鷺翔而集幽谷鳴鶯自此遷
可但積分縻好爵事須學識細磨研
氷霜一節感親恩褒詔東來耀里門孝敬自能通造物
否臧勿用較煩言靈椿未老須三釜折桂歸來共一尊
須信倚門朝夕望未容六館駐何蕃
　　　余拉威濟取山路歸家用光獨泝江再和見貽
　　　仍同賦
冠藤衣葛自蕭閒嵒壑精神繪畫難着脚兎庭聊試險
同盟鷗社未應寒快晴山色凝朝采急雨江流吼夜灘
近日詩情差覺勝賸加礲錯怕人㸔
　　　遊中巖晴烟如春尤覺林壑之勝也
晴嵐煗翠中巖寺十二年間得再遊三筍龕深香不散
萬松山擁霧難收鷲峰付囑雖常住雁蕩經行豈易求
欲識老師真面目白雲深處澗泉流
　　　陪尚書遊中巖夜大風雨尚書及任卿史石泉
　　　皆耆年徳清諧季并余以晩輩侍
中天臺殿倚竛竮憶昨深登六嵗零霧鎻巖扉須玉鑰
雲扶革履上青冥三峰静對厖眉秀雙璧驚囘醉眼醒
風雨三更龍象集祖師意㫖付誰聽
　　　泛舟登弁山祥應宫之絶頂望太湖窺黄龍洞
　　　過倪尚書雲巖
蘋浪蹴帆移别浦筍輿邀我度遙岑雲開震澤水銀溢
風掠洞庭螺翠深神井千尋龍起蟄幽巖四面石成林
蘇仙詩句倪公賦(倪尚書有/雲巖賦)萬古清風僭嗣音
　　　道山諸丈置酒飲餞秀埜園以詩謝别
去國飄然一障乗都門祖帳集華簪黄梅未雨熱如沸
白葛當風凉滿襟江國頗堪千里寄蓬山遙想五雲深
論思禁闥須公等肯念交盟數寄音
　　　遊道何二山晩飲倪氏玉湖
草草盤蔬一酒壺虎巖小憩轉金輿静觀生物春風裏
笑拂詩牌刧火餘(余有舊題一詩牌火後/尚存寺僧掲之雲峰閤)散䇿松隂寒
悄悄擷香梅逕雪踈踈歸航未迫西山暮碧浪湖邊㸔
網魚
　　　馬當山
往事空聞傳記誇石磯依舊鎻晴霾定知貝闕通溟極
誰着叢祠倚斷崖乞與一帆風借便應憐萬里客傷懐
文章有體神知否霞鶩雖工語類俳
　　　夜過馬當山
獨載詩書趂野航自憐漂泊度時光殘年準擬登牛首
連夜匆忙過馬當古廟荒寒江浸影斷崖悽慘石凝霜
壯懐未分甘衰老囘首長懐恨更長
　　　廬山雪
倚天無數玉巉巖心覺廬山是雪山未暇雙林尋净侣
試招五老對蒼顔逺遊借問有何好勝賞何曾容暫閒
却恨此生雲水脚誤隨人去踏塵寰
　　　姑蘇臺
館娃陳迹久蓬蒿留得蘇臺數仞髙隔水雲山青斷絶
繞城溝蕩碧周遭遙憐讓國清風逺忍見連艘戰血鏖
滿目凄凉千古事長洲仍舊栁如繅
　　　絶勝亭
入眼江郊杜集中勝游何必恨匆匆糢糊樹木丹青古
詰曲汀沙篆籀工昬曉之分含一氣乾坤底處是全功
西南佳境冥搜遍總合亭前立下風
　　　題江東陳氏江亭
漁艇閒撑過水東亂雲含雨晚溟濛絶憐郊墅依林壑
更拓軒牕貯竹風剰與烟波開靄杳却須菑翳略踈通
閒居可忍虛吟嘯載酒來時社友同
　　　題巴東縣秋風亭
萬山寂寂巴東縣千古堂堂冦長官野水可無詩問訊
秋風長對淚汍瀾著樓無地儘渠詫折箠立功非我難
君㸔公安一梢竹向來許國寸心丹
　　　同楊景韓飲虞獻子江亭用壁間文與可韻
晴灘屬玉翫烟霏照眼琅玕碧四圍堂䕃白茅娛子美
江吟净練憶元暉誰家鼔吹觀遊去何處笭箵罷釣歸
尚想江南圗畫裏風帆夜落道人磯
　　　自七曲祠下乗馬至上亭二首
征鞍不怕朔風顛攬盡魚鳬氣脉全秦嶺劒攢青不斷
潼江帶小碧相連五雲樓殿元皇宅一柱西南半壁天
分職幽明兩無愧玉闗快馬洗風烟
仗衛森嚴九虎闗從前錯為敵人寛那知黄竹瑶池夢
歴盡青天蜀道難囘首烟塵三輔隔驚心風雨五更寒
淋鈴一曲上亭驛好並千秋金鏡㸔
　　　宿驛亭和前韻末句屬可道
千里因人作逺遊一畨風景釀清秋眼明驚羽新碕岸
心折狼烟舊戍樓山驛解鞍才晩霽夜床驚雨滚溪流
壁間唐律須揚㩁却恨宗風隔果州
　　　遊玉林午飯九曲池觀偃松過法華院至上方
　　　觀東坡題柱晚至沈氏小玲瓏施兄攜酒來㑹
　　　施本成都人僑居湖三世矣
玉林散䇿才亭午九曲流觴對偃松脱盡皮膚見真實
卧㸔桃李競丰容上方細㸔錐沙刻丈室連澆玉乳濃
蜀客相逢天萬里不妨暖酌小玲瓏
　　　劒門
壯心低劒類龜藏北度闗山稍激昻誰遣五丁通蜀險
擘開雙劒倚天長山川豈為姦雄誤形勢終歸道徳强
輸與雲遊癡寳誌喦前冷㸔㡬興亡
　　　過萬里橋辛巳春仲二十五日送别先君於此
　　　俛仰四年不勝感愴
漲緑平堤萬里橋安輿欲去此遲留了知薪盡無餘火
猶復情癡認刻舟終古不磨方寸恨深恩未有一分酬
囘頭菽水中年樂擁袂汎瀾涕莫收
　　　曉過羅江縣
霽雲破曉湧金盤夙駕馳驅萬古安雲葢展開山色潤
(羅之上有雲/葢山寺甚秀)羅紋蹙動水光寒周遭曲港栁彫碧㸃綴
遙林楓渥丹游子莫誇工覓句竟輸老衲一蒲團
　　　東川懐古
平生不踏東川路乗興春風爛漫游文冢姓名懸日月
書堂寃憤慘林丘欲呼千載醉魂起那復少陵詩句遒
啼鳥不知人意緒弄晴剛自説春愁
　　　步自南定樓至海觀
南定樓西徑女牆等閒傑觀借相羊山連六詔夐深阻
城挾三江交淼茫薄晚渡船人意急清秋倚檻客情荒
乾坤殺氣凄凉甚浮海吾寧逐磬襄
　　　浙江觀潮
浙岸攜觴差一日秋風吹爽軼層霄怒濤奮擊三千里
壯觀元同十八潮蓬閬何曾雲海隔偓佺未散玉京潮
琴髙背穏容追逐借與天風逓玉簫
　　　十日祭先農拂曉過劉寺
喔喔晨鷄喚出城籃輿兀睡忽天明偶因半路松招客
始覺空山雨未晴蘸水一梢偏韻勝攙空萬壑自天成
奉祠猶得搜竒觀始信容臺職最清
　　　綿竹大中祥符寺通悟聖師所創寺前老栢係
　　　師手植因賦此
六百年前事異哉二龍委骨致瓌材雖然懸䜟識興廢
要以無心為去來寺裏塔模天竺様門前栢是聖師栽
若將鴈嶺較喧寂寂定光中定一咍
　　　賦栁池寺䕶國靈泉(僖宗幸蜀病卧寺中飲/此泉得愈賜此佳名)
忍淚淋泠過上亭栁池泂酌重消魂脱身蜀道千山險
屈指開元㡬葉孫鴆毒由來藏袵席瘡痍未易補乾坤
行人但賞三泉冷興替相尋可復論
　　　借宿靈隠翌旦曉粥後步遊上竺
華鯨吼粥月朦朧滿意枝笻落手中金碧三分靈鷲嶺
烟雲髙峙補陁峰一貧未辦莊嚴供(御前所供寳冠纓/絡玉瓶玉鑪金鉢)
(分茶/盞)九品堅持憶念功欲問耳根參透處曉寒山静數
聲鐘
　　　題總持寺
息臺山上最髙峰異事相傳管氏童(三官松下奕棋為/管氏童延夀籍此)
(山之本/事也)檀幣昔嫌三窟擅齋盂今喜十方同(曩為律居/分三房施)
(金皆為僧所擅自叅政李公請為先福道塲擇僧/茂終為開山拓開兎窟併為十方丈有叢林氣象)中宵
急灑竹間雨萬壑俄喧松下風欲記徽絃寫心事賞音
喚起石林翁
　　　題羅江雲葢寺二首(山中有羅仙車轍跡紹/興中有權老詩甚佳)
雲葢山前往返頻過門不入愧山靈晩烟莽蒼亂流去
夜雨淋浪欹枕聽遍索寺碑尋往話但餘轍跡䕶禪扄
老權有句堪呈佛誰為援毫刻翠屏
處處名山屐齒留儘忙也合此閒游重樓髙壓青螺頂
二水横分白鷺洲嵗月儘饒僧結足風烟耐與客消愁
紅塵岐路重囘首車轂憧憧古益州
　　　遊永康靈巖寺(寺有十六大士古像冀國夫人/石經半藏魚鳬洞多有遇之者)
詰曲山蹊逺世氛荒寒古寺薦爐熏清泉迸石韻寒玉
翠邏倚天施白雲半藏石經真健婦一龕古貌現聲聞
遲留恐遇魚鳬叟嵐靄浮空日易曛
　　　覽鏡鬢間兩三㸃雪
志士傷心髀肉生寒儒努力在青春課書恨失囊螢聚
覽鏡驚呼鬢雪新嵗晩何妨勤秉燭行迷猶可復通津
餘功剰暖丹爐火莫待幽人喚孔賔
　　　和程使君勞農仙雲山拜揚子雲像蔣丞相墳
使君文采郁卿雲聲利塲中三沐薰繭紙晝閒臨晉帖
魚膏夜永課皇墳劭農懇惻車頻駐弔古凄凉酒易醺
笑我坐牕甘獨冷吟情强半被愁分
　　　挽虞提幹仲房
滄江亭上極綢繆况復蘭階託勝游邂逅磬川分别袂
傳聞邊邑費良籌諸公推上青雪轂一夢驚移夜壑舟
生死交情那忍負霜風吹淚錦江頭
　　　挽廖山父
忘年幸接使君游仲氏論交意最稠桂蘤方㸔霏月露
蘭芽何遽隕霜秋遺編薈稡兼三傳英氣峥嶸閟一丘
忍見翣車隨二老彭殤試與問莊周
　　　挽順慶使君寳章李十三丈二首
東齋嫡子巽巖孫醖釀詩書氣味醇桃李七州春不盡
松筠一節晚彌新恤章峻直寧王寳治行髙推漢吏循
四尺墳前千字誄清名不與跡俱陳
金相玉質素心降每見令人折幔幢亦有薦敭當使傳
若為淹泊只侯邦欵門心訝三醫謁藏壑舟驚半夜扛
掻首薰風丹旐舉些歌凄斷不成腔
　　　覺空寺
箯輿選勝暑風輕渺渺西岑得化城應供佛元無住相
教忠皇為錫嘉名(諾詎羅尊者化茗供于䝉頂楊文/安公請為薦先福道塲易名教忠)竹
牕櫛髪晨光薄松徑褰裳午䕃清安得一單長寄此跏
趺静㸔篆香縈
　　　謁普徳崈徳懃濟三祠(祠在炷薌/虎頭山)
冠建芙蓉佩綴瓊水沉馥袂謁靈君支分一道岷山雪
鼎峙三宫玉壘雲露積大田雙象鼻駿奔全蜀萬羊羣
百年征調何當息乞與乾坤净戰氛
　　　謁周孝公祠
斬蛟潭近欵叢祠逸少行書小陸碑穹壤英名長不冺
烝甞故里有餘思排門簫鼔競禳賽挾彈羅紈羣笑嬉
煑酒流霞魚饌玉荆溪可欠我題詩
　　　臘月二十六日部宿雪甚登天官㕔後亭子
衝寒趂襆青綾被竒事粧成白粉闈老怯憑髙銀海眩
渇因引滿玉池肥七旬蜀道才通信兩月淮壖未解圍
澒洞憂端深似海鬢霜争與六花飛
　　　成都蕭寺度臘即事示彦威姪二首
瀟洒僧廬蹔此留静㸔急景意悠悠戲呼道韞詠飛絮
况有阿戎同頌椒三考癡頑成底事一同親愛外何求
囊無儲俸貧如舊謾整圗書訊便舟
掣電光隂不可追囘頭四十九年非萬縁勘破姑隨順
至道精探識指歸感慨未能忘世慮因循深恐悞時機
寒牕細話經綸䇿來嵗昕廷為發揮
　　　同二姪一甥游靈隠净慈寺
韶華倐已三旬過南北山分兩日游翠邏晩寒催暖酒
緑楊風軟緩移舟無多官事妨行樂有許吟情奪隠憂
三揖孤山林處士泰和容許隠巢由
　　　金山寺
畵圗省識金山面短褐風吹入畵圗玉鏡臺空螺髻直
海潮音散蜃樓孤歸田擬共江神約鼔枻容追越相逋
百一十城才發軔指南端不負文書(善財初叅徳雲比/丘于妙髙峰即此)
(山/也)
　　　熙老拉泰叔同伴山行由馬溪寺攀躋險絶歴
　　　龍洞上羅漢洞洞前小菴極幽邃下有龍潭潭
　　　水窈深一緑蟾蜍踞坐石間意若神龍守䕶者
　　　抵暮還憩雙峰閣㸔十三夜月和泰叔韻
扶攜羅漢洞前去誰信此中天地寛澗水飜成千偈快
嶺雲肯放一塵干倚巖菴好無僧住積石潭深照影寒
歸對雙峰㸔月吐薇花浴露色如丹
　　　訪雲端菴居
夢想雲端路屈盤幽尋今果到雲端三間矮屋烟霏擁
一片閒情宇宙寛土銼間搜靈藥煑天壇不遣篆香殘
誰能好事時供給結足空山也不難
　　　叔存姪伯仲拉登平葢觀
彭模來往無虛嵗平度山纔一度游卜宅舊傳楊蜀郡
(蜀郡太守楊/洪之故宅)題詩宛在薛嘉州(薛能/詩刻)江雲杳靄吞天逺
松檻蕭寒喚客留欲與殊庭追古意略須桃杏植巖幽
　　　長生觀拜謁碧落侍中觀巨楠
功行三千未易圎活人隂徳最為先一瓢酒釀春江醁
百尺楠藏洞府天道骨想從𤣥祖受髙風應許裔孫傳
(侍中七世祖曰逍遥/公漢昭烈召之不起)珥貂碧落猶官府何似鞭鸞陪散
仙
　　　八月十日夜夢登青城最髙峰醮仙官醮罷同
　　　羽士二三人散䇿月下濯足澗水意甚適也推
　　　枕惘然紀以唐律
􁫺崒孤岑碧四圍分明佳氣是祠西星壇醮罷天如水
羽褐追遊月滿溪真境可容兵刼壊天涯長恐夢魂迷
烟霞舊侣今誰在還肯丹梯手共攜
　　　九月晦齋宿太一宫都監姚髙士示劉長翁及
　　　湯仲能諸公唱酬詩軸因和韻二首
擾擾東華車馬塵烟霞何日拂衣襟空花想已銷浮念
枯木猶能發至音白鶴不來紅日暮金鱗自躍碧潭深
五千言外無餘㫖苦更研朱學洗心
孤雲蹤跡混風塵藹藹陽和滿一襟招得鴛班同勝賞
肯教牛鐸嗣清音菴當黛面雪霜峭洞鎖玉臺烟雨深
何日與師攜手去胎仙同㸔舞琴心
　　　祝聖清旦登星壇唱步虛下壇曉霧四開晴景
　　　熙然
峻極先峰接絳霄佩環催肅大昕朝步虚杳渺吟崆峒
飈馭依稀駐鬱蕭擬効嵩呼騰漢闕細聴天籟響虞韶
班囘徙倚危欄望紅日初昇宿霧消
　　　山中醮後一日雨雪仍留山中霧雨溟濛混然
　　　如一氣未分也
香霧囘翔八景輿帝觴邀我適華胥戲將餘瀝作零雨
旋有六花飛太虛意恐混淪凝祖氣心疑圎嶠没歸墟
題詩不作人間語呵手殘爐小楷書
　　　登伏龍觀㸔雪和張權父韻
暖日嘘雲釀六霙一元亭毒嵗功成霓裳舞散廣寒殿
鶴氅朝囘七寳城决雨會㸔三月漲屯邊全要萬倉盈
離堆邂逅成竒觀一笑能令萬慮輕
欽定四庫全書
　滄洲塵缶編巻十一　　　宋　程公許　撰
　　五言排律
　　　行黒水谷三十里以耳目聞見有賦
自過三泉境紆回谷道中居民雖漸復生理頓成空敗
屋翳蒿逕頽牆荒棘叢稻田多宿莽麥隴間鋪茸耕織
豈當廢傷殘甘忍窮遑憐已死骨使得掩幽宫梨粉偏
饒白桃腮也自紅羇游愁滿眼感憤氣填胷家計艱營
葺人謀有異同熟為根本慮無使浪施功(末句謂招/納秦鞏)
　　　大雪同楊景韓程子敬登寺樓
雪中佳士集同倚寺樓㸔晃蕩迷滄海空明迫廣寒重
城和氣浹萬井語聲歡瑞接三冬白憂寛一寸丹漁船
尋剡曲戰馬渡桑乾天意俱慳與無氊分冷官
　　　遊東坡和柯山潘邠老舊賦
㳟惟廊廟具歲晚落江湖豈不三緘舌深慙七尺軀若
為周士貴翻作楚囚拘詩欵催供上皇聰莫可呼孔融
成幸免桞子豈眞愚瓢酒那能醉叉錢可得腴貧雖無
四壁夢不到清都赤壁一枝笛寒溪十幅蒲故交同縞
紵廢壘借耰耡未分徑爭㨗可憐錐也無是非端自定
流落坐成迂四海老泉水一時丹穴雛士皆憐大器手
不轉洪樞擬問靈蓍卜難憑造化爐喑喑櫪下馬汎汎
水中鳬富貴危探虎烟波夢釣鱸定知鏗舍瑟終不亂
吹竽榛莽開金地江山稱畫圖何當麾斗柄相與第天
呉生世須如此不然非丈夫
　　　送憲使江寺簿赴召
沃野三千里春風十六城顧憂寧易釋遣送定非輕憶
昔光華賦随軒老稚迎根株探吏蠧疴癢察人情漢網
寧疎漏周原數按行堰渠豐䆉稏犴户絶笞榜六詔寂
無警三農容雜耕與民為父母歛惠到孤􁉑江漢今猶
昔人才世載英頽流無砥柱公道莽榛荆能使薫蕕别
端由藻鑑明綱條雖整肅襟度乃恢宏行路無思犯濡
絲已載賡前旒應渇見方底趣終更豈有坳堂水能容
碧海鯨佇翔幽谷羽入囀上林鶯聞道宗風媺推髙月
旦評榮非同象笏愛亦異金籯博士尤姱節端公更直
聲流芳鎸琬琰仍世盛簪纓早並膠庠彦同為館下生
詩書勤澡濯聲譽響鏗鍧棘路仙班近麻壇守紱榮徒
勞將使指未足展修名王事猶多難朝陽待一鳴吾君
元盛徳廟筭豈佳兵鷸蚌牢相守貔貅滯逺征秋砧霜
滿户曉角月連營縱幸齊疆復難輕海上盟所憂新鬼
大何日泰階平世論難撐拄天時㑹擴清狼心寧易厭
魴尾恐加赬椎剰無餘算絲何忍取贏急須元氣䕶可
使内憂并否極當逢泰屯餘合遇亨絲綸九天下羽翼
一朝成已卜皇圖永寕憂敵勢勍公歸瞻負扆朝罷謁
阿衡勿吝謀猶吿頻將底裏傾致身須豹尾平武即鵬
程有客青衫陋逢人白眼瞠愧無長䄂舞愁對短燈檠天
憫龍鍾極身遭鍳賞精鹽車華錦繡土皷發韺䪫披豁
叨深眷暌違耿素誠誰云鴛序逺忍欠鯉魚烹願效鷹
鸇擊生憎虎豹獰送公騰召駕撩我動心旌湔祓慙褒
衮凄凉乏報瓊松筠青不落㸔取歲崢嶸
　　　又上座主李左史八十韻
江路三年别心旌萬里摇登龍空有夢蟄蟻困無聊側
聴除書峻深期廟論調方㸔儀玉筍胡遽理蓀橈在昔
推華族於今壯本朝談遷承緒逺坡頴更難超江漢英
風逈堪輿間氣饒文傳千户印和備九成簫撼地喧雷
鼓當空插斗杓靈龜韜逺見瘦鶴峙孤標乆矣駑陵驥
凄其鵠避鵰與時為凖的立已有科條蚤歲趨嚴詔修
名聳百僚青藜窺夜讀紈箑障塵飄洊綰藩侯紱連驅
使者軺通才期用世所至藹騰謡將畧雄諸葛皇靈格
有苖帝思前席問命下賜環招敷奏趨丹陛䟽榮逼紫
霄一朝驚玉立三館㸔纓彯曉露坳螭潤春風砌藥嬌
倚才兼夕拜專對禠天驕草詔鑾坡夜横經鶴禁朝紫
荷班已峻黄閣路非遙感激君恩重傷嗟世論澆維時
憂旱暵大地徧炎熇公道荒荆棘輿情渇蓼蕭直前臣
語戅蹙聽帝心怊剪爪晨頒綍濡膏夕灑瓢孤鳴知鳯
瑞衆疾奈鳩佻賈勇封囊上嘘囘士氣消防門獰九虎
利吻譟羣鴞自古譏簧巧傷人甚骨銷吾身任江海公
論付芻蕘姱節寒冰雪歸情遡汐潮鷺鷗波浩蕩龍鶴
夢岧嶤雅量陂難撓身心栢後凋不妨閒袖手冷㸔疾
揚鑣詠草春波緑移牀夜雨瀟湖邉鴻並影夢裏鹿藏
蕉庸俗偏酣豢清風乆寂寥菉葹紛蔽户蕭艾服盈腰
甘作墦間乞真成陌上挑迷途爭窘歩俚耳怪聞韶主
自明如舜人寧免吠堯與時雖落落任運獨囂囂正論
何曽冺羣公莫誤料邦基期奠鼎隣火逼回飈漫倚泥
封谷徒嫌斗擊刁䕶疽雖蹔逸廢食可禁枵嘗膽當忘
食求衣合在宵若為人杞梓空使侣漁樵蠟潤東山屐
塵漫北闕貂牙籖搜蠹槁畫舫㸔魚跳囬首堯天濶驚
心郢路迢僕夫悲馬跼詹尹拂龜燋忍使遐心寫懸知
睿想翹天街催並轡里社恥題橋慨念材成就艱如器
琢雕扶持非有素運用恐無繇康世先營度猶農待勸
劭可容苗亂莠莫使榝侵椒議必和平勃忠無棄董晁
皇皇賢路闢汲汲將才驍不廢菁莪育精分玉石燒人
心如眷眷天理自昭昭蓄銳勤耕渭乘機速渡遼定應
人激厲可使氣嫖姚催促元勲紀歡呼敵首梟明知霖
雨渇不用鼎烹要豫卜中興漢毋徒小惠僑寒儒鑽蠧
簡雅志自垂髫有夢騫鵬浪無心翫翠苕憶曽持鐵寸
誤辱采桐焦歩想長楸展癡成大瓠呺長懐梧鳯表屢
賦草蟲喓官冗盆繅繭身覊甲附蜩不辭行役倦願奉
燕居夭抱璞求礲琢荒疇待蓘穮木𤓰如許贈誓志報
瓊瑤
　　　上曹憲使五十韻(曹公名器/字叔逺)
驥不稱其力文當與德兼褊能多悻悻小器或惉惉行
世吾誰與窺公意自厭秉心温以恪植操靜而亷信矣
天資媺加之學力漸巖巖疑壁立灔灔乃淵潛李杜波
瀾闊黄陳律令嚴鏗鈜諧律吕璀璨溢緗縑振采賢關
闢䟽榮物議僉董帷終日下戴席幾重添江漢荆之望
龜䝉魯所瞻鷁飛俄引郤蝶夢一何恬萬里紆朱紱孤
峯對白鹽清吟憑月檻長嘯倚風簷偶過伊川洞髙褰
刺史䄡簡寛踈訟缿惻怛到窮閻治行流江海除書降
陛亷六條頒屬部五聴察蒼黔紫塞塵方暗紅巾黨未
殱人情彌震洶鄰境倍危阽所恃福星照能令妖熖熸
民皆欣抃手公亦笑掀髯鳯綍摉才切驪珠信手拈春
雷掀舊蟄秋月吐新蟾平似衡加石明如鏡出奩薦賢
應受賞端䇿不須占世路吁猶梗宸𠂻秪自惔飛書星
較速多壘日相覘曀霧中原慘何時聖化霑廟謀須謹
宻人意惡猜嫌裘葛如無定膏盲豈易砭内須和鼎鉉
外亦倚珠鈐頃者益謀帥胡然心執謙有才空置散蓄
憤可能忺人物何其眇公朝忌者憸幾曽明察察競作
息奄奄我自芻蕘侣情酣筍蕨甜輟耕憐觳觫貪餌强
喁噞昔戀龜頭縮今愁馬口箝何階羣玉府入手萬牙
籖憔悴投林翼蹣跚上竹鮎自窺談屑璨屢詫筆鋒銛
愧甚享金帚慙如倚玉蒹素懷長北闕流景恐西崦天
乆思平治公當賛景炎入應扶紫極出則擁朱綅謀必
先康濟才宜抜滯淹豈聞春發育而間物洪纎執御心
無斁題詩筆欠尖清波一引手濁水脱膠粘
　　　上瀘州楊尚書四十韻
清瑩玻璃水巉巖石筍峯孕才供世用有道致時雍閥
閱宋清節源流唐靖恭異時先太史司匭事光宗忠憤
排黄闥憂危溢皁封扶顛重立極渉筆但司農餘地勤
菑穫連城薦璧琮羽毛參薛鳯頭角半荀龍赫奕誇分
鼎鏗鍧響大鏞雲霄才直上時運快遭逢袖馥麋丸賜
芸繙蠧簡重亨衢無齟齬按轡獨從容監寺雖平進班
行歎乏供賜茶經幄暝濡筆殿㘭彤曉陛荷囊擁春墀
革履跫時來如邂逅慮逺妙彌縫霖雨睿思渇雲山歸
興濃入辭親黼座宣勸灩金鐘可使安耕稼無勞訪枸
笻錦衣華故里茸纛拂遐衝龍駕攀無及烏號涕莫從
嗣皇初訪落達孝極思庸故老尤紆眷庭臣孰比蹤威
名震滇僰治體嗣黄龔白羽閒春燕黄埃歛夕烽官刑
懲縱暴民氣化醇醲北定風簷敞西來雪浪舂憑欄聊
放目憂國若為悰褒詔煩因任真祠未許慵定知頻側
席胡不趣追鋒念昔聨𤓰葛㳺談及菲葑駑駘勞剪拂
礦質費陶鎔氷谷窘寒凍石田加藴􁊿攝齋時緩緩御
感志忪忪世論方膠柱人情謹䕶癰遲公歸爕理為國
掃䝉茸遡日孤忠炯飛霜兩鬢鬆欲酬青玉案何有色
絲胷自笑踈頑甚猶須砭劑攻兎絲雖小草千丈託長
松
　　　壽茶使三十韻
湖海裒英氣星凰瑞聖朝黄鍾囘暖律紫毳下層霄平
武登巍選髙才局下僚一朝翻渤海萬里羾扶搖遷次
更州牧澄清奉漢條帑藏參㑹計閫寄竦嫖姚帝想重
闗阻雲連八水遼近知敵運盡不復舊時驕遣送紆天
寵將輸伏使軺艱難須力濟氛祲覺潜銷還把天隅繡
來題駟馬橋留良無復恨擷秀自應饒倚重藩條布尤
先政理調根株探吏蠹𥜗袴藹民謡流地金錢溢褰風
錦幄飄異時司𣙜牧永日但逍遙誰似躬行美能知燕
處超兵厨踈螘味訟牘列牛腰苦節同儒素清風起俗
囂世途猶梗塞士氣况隂消竭澤無餘算何時罷擊刁
定知虗宁乆可卜賜環招經世須材畧猶農力蓘穮牧
時宜解瑟渇治急聞韶豹尾催持橐蟬冠合珥貂致身
期丙魏耐老並松喬笑我同溝斷惟公賞㸑焦窮棲官
署冷阻侍燕居夭春信梅先覺霜天栢後凋殷勤眉壽
祝持用報瓊瑶
　　七言排律
　　　餞秘書郎劉侯出守龍舒分韻得亭字
皖伯䟽封有故城新堂猶寳李翺銘三峯秀出塵區外
二水空流戰血腥在昔建邦專地勢祗今誤計寄沙汀
集鴻底處容棲宿冠鶡何人稱使令輪對適當三館彦
忠純能聳四聰聴俄聞命綰邦侯組應是名題御坐屏
地有險夷何可擇事方艱棘不遑寧扶持羸憊為耕叟
収歛奸雄作戰丁遺愛重尋朱邑廟壯圖仍訪吕蒙亭
可能舊觀珠還浦試拓新規刃發硎少待烽煙清紫塞
却持筆槖侍彤庭男兒莫作分攜恨勲業相期汗簡青
　　　代夀李參預鴈湖先生五十韻
仙李蟬嫣系緒長丹崖譜牒自曹王滔滔江漢流波漫
濯濯芝蘭奕葉芳陵井已偕儒術顯巽巖尤擅史才良
榆枌倍借千鈞重閥閱髙騰萬丈光在昔五之皆瑞晉
祇今三薛共推唐何人説似公初誕趺坐從來見未嘗
不是老耼鍾瑞異也應太白减精芒直從上界飄霞佩
來向塵寰艷織㐮疑夢無因嗤衛玠問炊不饀比元方
鯉庭早熟蘭膏讀蟾窟濃分桂子香祕館繙書推博洽
著庭紬史極精詳歸來兩郡驅紅斾還入修門荷紫囊
議禮挽囘周典制代言直似漢文章一朝誰作兵端啓
萬里應勞使指將射鴈子卿歸亦幸棄豚竇憲勢方張
披肝九陛獰羣吠囘首三邊已戰塲妙選何心榮寵利
扶顛有意為周防事難忍作抽身計幾宻方明疾惡腸
鸞鳯得朋應漸集鴟鴞鎩羽可能翔魚頭熟念衣寛帶
虎士歡趨氣涌湯詔下九天銜袖滿人知二府畫謀臧
古來所貴真儒用天定何憂敵國强刑典已先明兩觀
和盟便許復侵疆論功自合專台席䜛口胡為弄巧簧
三載峩峯聽鶴唳九年里社祗龜藏踈踈竹色横青𤨏
灔灔湖光映畫廊曉案聖經研藴奥夜窗古史閲興亡
煙霞雅趣疑成痼風雨清吟樂對床誰遣白駒歌逸豫
未應緑野乆徜徉情知蕭艾糅芳澤手藝衡蘭儲糗粮
擬輔皇輿休僨軸莫令中道嘆無航新銜寵自乾坤施
繼廪恩疏雨露瀼公論在人元不冺精忠報國諒難忘
慨思周道憂如擣常恐豳風怨缺斨九世陵園無復理
百年玉帛不能償鸞旂龍馭猶西淛貂㡌狐裘滿大梁
休恠窮猿能倔强且防新羯重披猖夢疑謝駕逰春墅
望渴商霖澤旱秧借問孤舟横野渡誰為一柱屹明堂
㑹㸔馬首遮于叟併遣籌帷出子房勤恤民心延命脉
精搜人物整朝綱國威乆憤寧終屈事㑹時來豈有常
決眥三階明象緯為渠一矢殞天狼日髙宫線初添繡
霧滃門弧記設桑盛事滿堂皆象服榮觀三夀簇霞觴
擬將善頌祈周斗空有遐思戀孔牆期與八荒開夀域
也榮枯枿舞春陽詩書澤厚床堆笏竹帛勲髙繡織裳
與國同休山若礪錫公難老壽如岡丹成却結喬松侶
駕鶴三清樂未央
　　　送别制置董侍郎東歸
荷囊曉趂紫宸朝玉立堂堂侍冕旒帝為蠶叢精擇帥
詔頒虎節徃分憂旌幢雲合三千乘錦繡春濃六十州
儀鳯雅應為國瑞烹鮮何忍與民仇陽和嘘暖松州雪
膏澤長隨錦水流酒賤途歌喧夜市彘肥社鼓響春疇
教條寛簡難輕犯鑑戒髙明不暗投建學文翁先美俗
雄邊徳裕有良籌若為殿角頻憂顧何恨天涯乆逗遛
幾度璽書頒北闕四時朱履簇西樓神全削堊無機露
徳厚如山鎮俗浮邊騎誰令輕犯塞羽書忽訝急飛郵
禡牙徃度重闗險建旐那容一刻留明月三更悲鼓角
晴烟萬竈宿貔貅乗墉妄意窺吾境奠枕何由奈敵讐
忠孝全軍齊縞素嫖姚列校奮戈矛金牌不與全腰膂
鐵胄安能芘髑髏戰勝遊魂驚鋌鹿凱旋享士趣椎牛
三秦席巻非難事偏將星奔悵寡謀坐屈戎昭親䟦履
申嚴師律戢姦偷人知福德如中令誰省恩威似武侯
過眼七年勞節制焦心九陛渇才猷賜環笑拆封泥詔
疊鼓催裝下峽舟織錦何傷䜛口㨗憩棠翻作去思愁
雅懐納納湖千頃外物區區海一漚書怪無心疑咄咄
委懐何事不悠悠紛紜歸夢尋猿鶴浩蕩詩盟狎鷺鷗
世事未知何日定才難莫若舊人求病深根本宜加䕶
脉在參苓或未瘳德望定須歌赤舄姓名佇見啓金甌
蹇余政自臞山澤漫仕都縁迫釡區綵棒乏材供擊斷
鏤氷無技苦雕鎪豈期吏責寛三尺誤辱儒宗放一頭
袖有神鞭驅欵叚意令蹇歩逐驊騮生遭名徳為知己
誓企清塵力好修桂檝稳飛三峽浪蒲帆歸赴五湖秋
百年幾見輕成别萬斛清愁黯莫収倚俟泰階明紫極
未愁弱水限瀛洲槐庭何日堤沙築玉食須渠鼎鉉調
議有異同宜審擇人無近逺要旁搜非才忍負知音遇
引臂追隨萬里遊
　　　代夀安宣相
帝祐炎圖合中興風雲嘉㑹契千齡石田旱暵須膏澤
蟄戸隂凝聳震霆審象巖間同説命絶韋聖處見羲經
立談解使梟羮爛餘事能空兎窟腥岌岌危機還奠枕
恢恢㳺刃發新硎坐令含哺娯黄耉忍使供徭困白丁
河帶已知申漢誓雲和聊復訪湘靈歸來旌節華仁里
寄傲壺觴等大庭天厭㳺氛侵上國風傳飛羽警邉亭
汗顔何限指空血膠柱誰云瑟可聽斧鉞重開都督府
緌紳盛集小朝廷白波坐壓風濤洶黄紙恩濃雨露泠
重與蜀民司命脉定知天陛渴儀形着髙何病棊難活
事定端如醉得醒萬里車書寧久隔三邉鼙鼓幾時停
西南屹立擎天柱子午長驅建屋瓴㑹見輿圖恢故境
便紆公衮坐頭㕔無窮壽福由忠赤不朽功名付汗青
自笑此生同塞馬若為有幸列侯鯖誦詩起為蒼生賀
南極星環帝座星
　　五言絶句
　　　同諸友山行分袂言别五首
共蠟登山屐俄尋下水船到家人怪問滿袖挾風煙
大面窈深處神仙碧玉壺孫郎妙心眼催作後山圖
神都旬浹住大面欠窮探未盡山中趣重來賦蔚藍
羅家隔香積天國近花坪何日同搜覧題詩索載賡
名山遍宇宙歴歴紀輿圖安得身雲水孤笻自給扶
　　　楓橋寺小憩
　　　　追憶丙申維夏與悦齋先生㑹留連三日而
　　　　别拂拭舊刻凄然乆之主僧留話借悦齋先
　　　　生韻賦四首
雲已安排雪天仍慘淡風䌫船投古刹撥火共談空
寂歴少林壁酸寒飯顆山相逢如有舊示我亦無還
徃事驚心折三年撚指間西州門外淚華屋遽青山
唐人舊吟處古殿晝多隂欲去有餘戀片雲飛碧岑
　　　鎻宿餘半月得閒讀書喜而有賦
日月疾跳丸簡篇浩煙海弓旌誤誘去歎息可中悔
馬瘏僕亦倦得休苦無多剥啄復剥啄奈此分隂何
薫風鎖重棘襆被去何勇私我幾日閒此意千金重
晴檐䕃虚白夜燈耿閴寥自憐聲吾伊亦復如聞韶
王事有期程稱意不可再寄言山中友勿誤青衫愛
　　六言絶句
　　　和雁湖先生病起自警八章
觀空得舍筏喻示病無散花天從渠幻起幻滅我自燕
處超然
葆光悟老子説㳺仙續景純詩木鑚可使石透槃水猶
嚴手持
專氣如嬰兒相觀心得宿命通認取無聲無色了知非
瞽非聾
三關中隠玉閣七言味在蘂珠妙得養生真訣善刀四
顧躊躇
學仙寧復華念為士苦畏四鄰鐵彈茅茨何在兩翁心
豈違人(鐵彈張四郎故事茅茨賦朱祭/酒也先生作小室以奉二仙)
殘編幸出壊宅滴露何能闡㣲萬古聖賢心法未饒西
竺傳衣
永夜朝元騫樹蕭晨晞髪扶桑妙處本來一貫何異心
齋坐忘
貪夫孜孜為利烈士汲汲徇名誰似先生元尚名標七
寳宫城(道書𤣥都玉京有七寳城太乙眞人頌舊璨七/寳林晃朗日月精楪香稽首禮族行遶宫城)
　　　郡事多冗命繩翁拉彦翔則明德素遊趙園彦
　　　翔歸以五章示教用韻
戰氛塞蠶叢國决䇿下勝峯山避地客江湖久著書無
頃刻閒
世溷溷爭捷徑髪種種不勝簪欵門恰來石友倚檻同
觀玉岑
簡編得趣自熟軒冕於我何加喜為勝遊着句未須歸
賦落霞
俗氛妨人選勝危坐待歸啜茶聴渠説山説水撩我清
夢還家
浮生何適非寄百慮非言可宣誰能尋訪樂土籲天僑
立西川
　　　與子先兄及伯暢甥别投宿明月山客邸悵然
　　　有賦
相思命千里駕慘别緩三疊歌幸祖帳得少住奈征夫
催發何
岐路暫須執手髙城忍更囬頭大家制兒女涙努力為
名業謀
鍾情慨左右手舍我作汗漫游渭陽政須數面南浦約
送行舟
　　七言絶句
　　　上元即事四首
放燈時節快晴天紅杏梢頭璧月圓物色似嫌人意懶
故撩吟思着風煙
昭覺芙蕖萬炬紅馬蹄無處避香風勝逰似夢難重省
最憶瓊酥㸃綴工
懶慢無才可熱官良辰何以博親歡翻思田舍朋簪盍
濁酒青燈語夜䦨
不用長檠換短檠一窗圖史任縱横定知太乙青藜杖
合向書邊分外明
　　　元夕題燈龕四首
緑綺新調正始音紅蕖小放上元燈遊人莫誚遨頭懶
只願年豐歳事登
圍棘侵天催速戰土膏得雨要深耕儒風鼎盛田多稼
早願三邊洗甲兵
期㑹從教迫星火絃歌我自樂春風欲知政理和平處
都在邦人笑語中
水晶簾映寳燈明海上移來不夜城何似圖書羣玉府
青藜静對月三更
　　　和程及甫迎春三首
語脉留連燭跋頻也知同姓異他人筆花枉着藍田紙
誰直金鑾夜演綸
劒棧雲深爛漫逰知非吾土且登樓薫風十里陌堤上
打伴明當還益州
萬生寧不念扶顛澗壑今猶挽莫前過眼舜華開落幾
功名好在鬢皤然
　　　和虞滄江梅花四絶句
横枝借與月傳神相對無言自目成好在玉壺清夜裏
冷香孤艷浸空明
園林春到杳無蹤恰似靈犀一㸃通賸著新題問花信
從頭二十四畨風
銅彛深養玉膚肌更着圖書繞四圍千古離騷誰與續
襲人清韻自芳菲
暖日籠寒意小忺為君索笑一廵簷細挼玉糁浮杯面
猶自詩腸未屬厭
　　　和司令洪文詠梅花兩絶句
人間何處覔瓊華元住瑶池阿母家應念維摩室無侍
來隨天女供天花
舊逰無處問芳華(合江亭舊有樓名/芳華為賞梅勝處)身似禅僧處處家
聊共梅花娱歲晚又催元日頌椒花
　　　再和
聞道溪橋澁欲乾黄昬縞袂不禁寒愛之不見空掻首
玉立亭亭可得干
一冬已放酒杯乾三復名章敵露寒著我瑶林瓊樹裡
何須初雪畫江干(王摩詰有江干初雪/圖事見石林避暑録)
　　　和若水賦郡圃梅花三絶句
踏雪㣲吟分外清藍橋底處覔雲英客來何物供娱玩
竹葉新蒭玉糁羮
瓊玉林中笑語親色香原不著根塵淡煙踈雨靜相對
聊藉詩篇管領春
氷池媚影早春時轉眼纍纍子着枝調飪可能無好手
太羮真味付誰知
　　　春明日侍親輿逰海雲寺四首
和風釅日又春明茶事驚呼探火新整頓安輿扶鶴骨
晴郊滿意賞青春
琴鶴清風乆寂寥谷居忠憤絢銀鉤龕中片石費錐鑿
還為兩翁須㸃頭(寺有清獻像/忠定詩刻)
休問霜林鶴頂丹空庭三尺緑新攢從渠五老掀髯笑
我自與師盟歲寒
翛翛竹色蘸清尊更借隂風蕩午暄博得親顔開一笑
佳名須記壽星軒
　　　黄香梅
緗枝滌露最鮮明瓊佩歸來帶宿酲莫向人間强分别
一般品職列三清
　　　緑萼梅
縹緲南山萼緑華春宵侍宴玉皇家定知飲釂玻瓈椀
去擁雲軿併六花
　　　紅梅
羣仙遙夜倚欄時東閣詩成一段竒休遣北人輕辨認
杏繁較似乏清姿
　　　題花十絶句
憶昨劉園共一杯花雖多品未全開芳郊是處堪行樂
正用此時特事來
穀雨猶賖半月期禁烟花事已紛披吏塵眯目春餘幾
却被名花喚覔詩
楊花漠漠亂晴空翠幰箯輿御晚風試與徐園評絶品
紫毬曲柄状元紅
何相家庭僅百窠擁培力厚得春多羣妃舞散瑶臺晚
盡醉東皇金叵羅
花城最好穆家亭一樹雙跗疊彩雲(穆知和園有瑞雲/一朶雙苞極竒麗)
似是將雛有先兆主林神為瑞斯文
簿書投我夢沉迷有客相攜兩日嬉餳粥催人歸供節
蔡莊猶恨欠題詩(蔡莊有三千窠以雨甚/忽歸供節不得迂訪)
一欄養就數窠花却辨牙牌定等差我自色塵無染着
試將道眼㸔芳華
臙脂樓與瑞雲紅疊萼重跗剪刻工元利滋為人偽奪
不如傾倒付東風
絡繹筠籃為我分古銅雲罍井花温無情風雨連宵惡
數朶忩紗故自存
饑腸可忍麥登塲寒索衣裘繭飫桑莫為花殘恨風雨
深恩何以答東皇
　　　小詩柬道傳覔花栽
分我幽園花數栽滄洲三徑劚蒿萊殷勤雨露親培植
小待春風共一杯
　　　施兄折贈苔梅將以二絶和韻謝之
老幹查牙裹緑苔雪中能有幾花開杜陵不耐香愁亂
更㸔幽人輕折來
枯木巖前不受寒幾曽披腹詫琅玕春風何限閒花草
歲晚貞心要耐㸔
　　　和虞使君擷素馨花遺張立蒸沉香四絶句
平章江淛素馨種小白花山𤓰葛親借取水沉薫玉骨
便如屏障喚真真
長訝詩人巧奪胎天心月脇句中來更將花譜通香譜
輸與博山烘炭煤
緑雲影覆白雲英馥郁秋風不易陳休遣江南誇艶曲
朝朝瓊樹眼中新
風露髙寒醉夢清小窻香霧逺囂塵不須殷七戲三昧
始信司花女有神
欽定四庫全書
　滄洲塵缶編巻十二　　　宋　程公許　撰
　　七言絶句
　　　積雪未晴正旦朝賀大慶殿口號八章
雪瑞連宵未肯晴粧排光景待朝正八盤嶺轉宫城近
惝怳身登白玉京
清蹕轟雷輦出房赭紅一㸃殿中央天知聖主憂邊久
剰放飛霙兆歲穰
萬㸃華星續續來宫門未放玉􁭦開忍寒少待晨光透
不住催班引上台
東西廊轉靣朝天緋綠斕斑紫綬褰萬歲聲中陪率舞
野麋終羨草芊綿
凝旒憂顧念三邊詔撒鼇山罷秩筵天眷仁明宜悔禍
眼看千里息烽烟
六龍不動玉鞭迷霧靄荒寒五鳯癡静閲天機消復長
未應氷谷晛消遲
玉階再拜巻班回一炷心香憫刼灰六合風塵須一洗
八荒夀域會重開
擾擾勞生祗自嘆依依鄉夢五更寒臨流釣石應無恙
歸逐隣翁整釣竿
　　　工侍國史李丈奉御香禱雪上竺前一夕雪瑞
　　　已應道間志喜成詩以示敬借韻同賦
夜窻細跋燭花紅窻外那知雪墮空危坐不如眠較煖
紙衾休要水沉烘
列仙朝罷玉皇家一色中單襯白紗纔得東皇呈上瑞
萬年枝上早開花
未問含章眩曉粧巧将珪璧疊宫牆愛民天子心堯舜
猶自黄封降御香
阿佛常時奮老拳為銜詔㫖意精専且煩大士開顔笑
吹散曼陀黼扆前
憂旱憂蝗恰一年未春喜見六花妍極知氣脉艱調䕶
須得醫和為保全
灞橋風景渺荒寒最好騎驢物色看得似西湖湖上境
被公驅使入毫端
聞道孤山未有梅春郊早已艷玫瑰何當結伴林家去
共擷香英酎一杯
　　　又省闈鎖宿十月十三日夜月獨酌
霜月鋪銀灧瓦溝憶曾盡醉作中秋侵天圍棘孤吟夜
且著紅爐為暖愁
兩月重來月又圓寺鐘驚夢五更殘此情誰遣啼鵶覺
飛過東牆代訴寒
　　　臨卭試士
沉沉鎖棘春風晩漠漠重簾晝景移白紵曉寒疑夢事
袖間猶記墨淋漓
　　　再和賀及甫領西清先生薦牘
薦圅引重一何頻盡餅充饑恐誤人公道晩遭諸葛相
且煩輿致倚經綸
萬里因人作逺遊眼明西北有髙樓蛾眉嫁晩貞心在
閒倚春風唱石州
功名壯節易華顛揚簸翻羞糠粃前老子鑪錘無別巧
精粗良窳任天然
　　　謁侍郎李先生(自潼移/鎮武陵)
賦就凌霄意欲僊却飛霞佩武陵源桃花總是甘棠舊
重與郎君憩鹿轓
異時乗月喚胡床便羾青鸞到玉堂見説紫清虛佇久
漁船休戀落花香
公歸帝所斡鈞衡早為乾坤洗甲兵第一人才須汲引
泰階平待拔茅征
春風曾得曳長裾再見應知勝百書從此修門天萬里
可能誦賦憶相如
平生知己兩蘇公乞與宫商發爨桐歸日鴈湖談夜雨
南枝有信待東風
　　　䕫門邂逅同年汪丈奉議示詩和吟三首
萬里吳天問去程停橈峽口約偕行蒼顔相對曾相識
千佛經中記姓名
鵬風九萬是修程駟馬何妨緩轡行聖治今方法元祐
白頭儘耐立功名
造朝敢不戒期程鼉鼓明朝又趣行好趂雪晴同訪古
東屯詩老舊知名
　　　羅漢洞(青衣中巖洞與潼川牛頭/洞相通此洞乃其後門也)
中巖洞透牛頭洞後洞門從此處開刹刹塵塵皆住處
勝逰何必限天台
　　　内機知府郎官再和示敎清拔遒美手不能置
　　　用韻以答嘉貺愧不足以當瓊瑶之報也
新詩俊敵鮑參軍結字歐虞瞠後塵我亦平生違俗嗜
與君交似醉陽春
莫倚鳴髐力有餘天扶興運要驅除可須測象疑蓬埽
(時邸報太史呈/有彗孛之災)便擬排雲上諫書
長憐杞菊老天隨未必無才可濟時蓋代功成一炊黍
清名過取恐非宜
愛閒天未許君閒國步扶持奠鼎安千古淮淝一棋局
土山盟在未應寒
世味輕於玉斗撞向來驕氣為君降蹔離約㑹春風早
催逐飛䑺下楚江
　　　廬陵劉兄焱袖詩編藁相訪借所和施從可唱
　　　酬韻答以三絶句
天憎我輩韻孤清故遣催科塵汚人幸有新詩為湔祓
英瓊瑶未足為珍
拙與時乖勿誤謀可能騎鶴更揚州翹英似子寧終困
玉帛何時來蹇修
清愁如海𣺌無邊強整衰容傍酒船若許白鷗同保社
五湖秋水碧於天
　　　送楊元光隨編修李季才出守衡陽
逃虛喜聽足音跫况是鄉人萬里逢江海茫茫天盡處
又攜書劒入湘中
君到瀟湘漸迫秋鄉關音問轉悠悠思歸少忍煙塵息
回鴈峯前莫浪愁
君家屋近我先塋累世交逰意氣親夢斷金梯山下路
欲談往事恐傷神(余先世眉之丹稜與元光/諸院為隣金梯祖墓在焉)
萍梗天涯幸有依魚兮川泳鳥雲飛祝融紫蓋題詩了
早趂賢侯召駕歸
　　　自永康還連日又告旱懇祈勤恪初四五日再
　　　得甘霔農疇無髙下沛然沾渥因賦絶句志喜
井花湔手寶香焚一念何曾隔紫清半夜瓦溝飛急響
化工元不吝生成
穉苗蘇醒曉風凉老魃匆匆遽俶裝旬浹望霓心肺渴
蹔須一啜露華香
去年西浙颶風髙瞬息三州汨海濤欲倚人謀銷咎證
扶持那可欠英豪
茂陵何識瑞乾封遑恤蕭條四海空魴尾如今較勞止
廟謨端不倖邊功
雨餘遙翠抹飛霞風送蛟龍恰到家一夜凉侵蘄竹簟
最宜欹枕聽鳴鼃
　　　虞使君示春日喜雨六絶和韻
相思一日似三秋况是三年急景流一笑玉華池上路
春風為我盪牢愁
入國洋洋頌借留二年髙廪趂時收可能萬物盡吐氣
邦伯人人元道州
世故紛紜劇蝟毛利名海裏火銷膏何如道院三更雨
稽古功成秋兎毫
記擘吟箋手欲皴至今滿篋玉湖春郢人妙質何曾死
乞與風斤運用神
悠悠千古意茫然婭姹誰非倚市妍心事相期流俗外
牽聨玉海儻同編
引袂天風几席傍滿城無處不甘棠定知丹雀衘書近
趣擁弓旌入帝鄉
　　　和虞使君春雨
詩翁髙卧滄江上㡬為憂民霜鬢毛推枕中宵賦春雨
筆鋒如瑩鸊鵜膏
　　　宿旌陽風月無盡藏和虞凔江二首
玉塔界山松靄外荻花翻雪晩風前輪蹄漠漠紅塵裏
不著藤蘿鎖洞天
仙翁飈馭何方去猶記淘丹冽井中莫倚危欄長引嘯
恐驚鸞鶴下罡風
　　　牡丹
春工殫巧萬花叢晩見昭儀擅漢宫可惜芳時天不借
三更雨歇五更風
　　　改作池亭子安弟賦二絶因和韻
凌波微步玉亭亭華豔深遮萬蓋青能使官曹饒野趣
小煩月斧敞風櫺
榿隴低風呈遠碧稻塍分溜溢方池簿書課辦心如水
獨岸烏紗細琢詩
　　　移住郭婆井官廨二絶句
絶知家具少於車伴我奔馳幾篋書賴是官清饒暇日
忍敎書冊與人踈
官居何得似僧居著穏層樓望眼舒繞檻湖光與山色
可無佳句與消除
　　　中秋和姜主簿韻
中秋月白古來慳孤坐寒窻思黯然懶近舞腰花十八
恨無珠履客三千
三更露氣滿秋堂祕訣新傳食月芒安得南樓三百尺
暫容老子據胡床
　　　被檄北征從宣威幕崔公之招也
芹藻浮香水半環官曹得似廣文閒羽書趣上将軍馬
却擁貂裘度劒關
　　　和内幕季美
武帳宵寒漏箭傳元戎威望響秦川機籌整暇一横槊
寒澁何能强比肩
　　　再和二首
敵技無多莫浪傳西京元是宋山川書生但可謀帷幄
壯士得無須彘肩
五丁鑿劒古今傳屹立崇墉蔽兩川滿目風寒無處避
祗今由徑競摩肩
　　　謁告得歸拜呈内機知府郎官五首
一屋堆鞋笑領軍人間滄海幾揚塵巻舒不與心為累
琪樹瑶林別有春
家貧儋石欠贏餘恩許西歸度嶻除只恐期程催趣駕
羞顔挿架舊藏書
違覆由來諱詭隨民勞未有甚今時一分寛受一分賜
喜見留屯奏便宜
公餘賡載不曽閒一段風流嗣建安霜月西牎誰畫取
詩人雙聳玉樓寒
膏車忍待曉鐘撞浩蕩歸情不可降一笑朔風寒掠面
緩吟疎影蘸清江
　　　成都一月奔走人事喜於賦歸
輪蹄霧漲九衢塵役役人間祗是親隨分世緣聊復爾
蹔歸還我自由身
　　　賀秀巖李工侍七首
　　　　工侍累章告老上命以西清候對加三秩華
　　　　其歸借往歲天竺雪詩韻賦七章寄賀
桐帽棕鞵帶染紅誰能仰箭著虛空乞身何幸天從欲
贏得溪堂一笑烘
瀟洒精廬此託家暑風一幅岸烏紗客來祗可烹茶待
旋督山童汲水花
白板扉無黛堊粧碧琅玕漸出垣牆巻藏汗簡編摩手
賸與離騷譜衆芳
封章三上意拳拳却恨歸無一壑専商畧浮生皆寄耳
直須勘破刼空前
雙檜蟠根不記年儘饒紅紫競春妍箯輿來往清苕岸
坡頴那能此樂全
徹桑那復慮風寒羇客相逢各好看誰辦草堂棲子美
會扶藜杖過蘇端
擬結三間剰種梅要令繞屋積瓊瑰與公酥酪元同味
投老時須共一杯
　　　惜別五首
里社婆婆五六年戍瓜催促上舲船官情得似交情好
去意其如別意牽
方舟追送愧情親水宿風餐兩日程欹枕清灘醒醉夢
此中强半是離聲
憂患磨人鬢易皤近來更覺別情難霜筠雪柏圖堅耐
願保貞心共歲寒
酒莫多斟且緩觴停舟沙步更徜徉清江後夜長相憶
賸撚梅花訴斷腸
珠樹森森秀阮林髙堂有母各歡心蘭陔娛養時多暇
勿遣平安闕嗣音
　　　春晩客中雜吟四絶句
憶伴梅花醉短亭驚心紅藥餞餘春不知九十日光景
辦得晴窻幾欠伸
昨夜青皇駕趣旋星榆散漫晩風顛一春無緒供陶寫
滿硯塵埃費洗湔
桑隂翳翳響繅車麥熟多時稻吐芽若使征輸寛一半
人生最樂只田家
怒風轉暖作隂寒春盡如何衣怯單最憶就林煨苦筍
六年輕失此清歡
　　　臨途届郫値雨
仙人念我世緣輕貸與山行幾日晴䄂有碧岑三十六
不妨風雨過鵑城
　　　梁山客邸雨後月色佳甚寄懷及甫
雨過青空月一痕風襟留爽到黄昏持杯未嚥思𤣥度
今夜微吟何處村
　　　石佛道間見梅二絶句
一冬川陸盡奔馳開盡南枝又北枝玉立世間塵土外
子真那不笑人癡
慘澹汀沙集暝煙林間飛下羽衣仙與君夙昔同心事
可與悲絲白作𤣥
　　　山間桃花盛開
槿籬繩屋間桃花晴日蒸紅片片霞物色為人揩病眼
亂山深處詫奢華
　　　正月二十五日過真溪見桃花
窈窕溪山狹徑通輕輿飛幰御東風倚天蒼壁人煙外
也有桃花簇簇紅
桃花簇簇有人家寂歴炊煙晩照斜滿眼芳春無處著
一機新錦濯煙霞
　　　衢信道間見紫薇花
紫薇花自非凡品何事栖根枳棘叢白髪舎人羞見道
相逢那敢恨飄蓬
　　　暑行聞黄鸝聲
人行午倦渇思氷黄栗留鳴綠樹隂安得故山歸燕坐
竹風牕户一披襟
　　　投宿中巖口酒家
漁艇衝烟巖口泊村醪注瓦甕頭嘗雨聲夜襍灘聲怒
借與行人一枕涼
　　　遊下巖崇封院
鼓枻前春過下巖空将目力寄雲端而今真箇巖頭去
領取煙雲潑袂寒
石扉深鎻一龕雲未必人間隻履存持鉢欲尋劉道者
鏌鎁不在刻舟痕
殘麥從渠官奪之山僧何用怨長饑人間六月紅塵裏
無此玉龍千丈飛
二蘇屐齒尚班日憔悴涪翁竄逐還卧虎跳龍遺筆墨
祗今精悍滿江山
清虚堂裏話襟期友似蘇黄從可知墨寶惜無人愛䕶
漫令遶寺覔殘碑
　　　曉晴度青城繩橋二絶句
大皁江頭寒雨歇蠶崖關外數峯明丹青誰會開平逺
著我繩橋度曉晴
怒濤噴雪戰魚龍架篾成橋裊半空世路險夷那不有
此心安處本來同
　　　汲恵山泉烹日鑄
小艇衝風過恵山石螭引脰佇漪漣白頭未了紅塵債
再酌人間第二泉(辛未冬嘗/經行酌泉)
瓦缾挹注溢微瀾仙掌兩分瑞露漙自候燎爐烹日鑄
杜陵肺渇耐甘寒
　　　泛霅溪
旱暵連旬塘水渾移舟來泛霅溪雲溪邊釣隠如無恙
那不嗤人骨俗氛
白蘋波動栁塘風散漫芙蕖稱意紅午夢驚回船轉柁
買魚前港一樽同
　　　龍洞閣
崢嶸罅石蛟潭閟偪仄懸崖閣棧危横目不虞雙足蠒
子長心事未忘奇
　　　文耀閣
　　　　李鍊師即中天臺之側開窻面東余為摘顔
　　　　魯公麻壇碑中語扁為文耀閣併題兩絶句
中天臺畔敞東軒滄海桑田且勿論欲問飛仙參要訣
晨興來就日華吞
宴罷瑶池趣駕歸海風飄冷六銖衣霞舒霧捲知何處
五色毫端借發揮
　　　墨妙堂
斷石殘碑聚一堂螭蟠鳯舞費平章顔蘓喜得初平侣
名節知無愧范滂(墨妙堂使君新命工摹刻山谷/所書孟博傳于顔蘓帖之右)
　　　洪城沈運幹新園三首
花壓牆頭栁映門紅城一曲沈家園意行自與春風約
休問新亭賣酒喧
栢梢結翠鬬尖新未問花枝挿寳瓶最好狻猊對雛鳳
向人翔躍似天成
方池面矗石叢叢後掩前遮一徑通蒼蘚修筠加愛䕶
等閒幻出小玲瓏
　　　伯謙招飲龍潭攀桂亭
碧潭四繞水仙墳老桂團團䕃綠尊拚與故人償一醉
梅花吹夢過前村
　　　宿金山院
犯暑驅車潑面塵招提暝色喚休程竹風滿院凉無價
最好移床就月明
　　　繼榮上人求無本庵頌
自性元來一法無更於何處著工夫横擔拄杖長安去
才出門時盡坦途
　　　為滄江虞使君賦客室三首
丈室縱横獅子坐仙裾雜遝蘃珠宫世人莫笑渠荒幻
且驗靈臺一㸃中
四達皇皇一廣居此中妙用絶方隅客來請問名齋意
拈與床頭太極圖
屋下何妨架屋重規模不與俗人同君看萬象森羅處
豈有纎毫礙太空
　　　次韻感懷
稱意人生不待多誅茅只愛傍滄波萬間方丈均容膝
苦志疲形能幾何
四海堂堂范與蘇斯文價重百車渠頴昌舊第歸無日
且向蟇津穏僦居
雨淫蕭艾掩嘉蔬况敢堆盤薦腹腴借問素餐顔有忸
河邊寧作鮑生枯
盛時饑渴佇嘉謀慮逺何難彌近憂搔首風塵彌北望
馳心江漢入東流
緑水油油記插秧轉頭風露稻花香秋來田井熈春晝
畫手難為顧長康
　　　立冬節齋宿竹宫悼姚髙士(髙士卒之先一日/為菊澗葬賦小絶)
　　　(用其/韻)
竹宫冬孟嚴齋祀深炷爐香跋燭花凋盡庭梧風摵摵
幽思也到羽人家
燕坐心源如止水餘工吟筆爛生花誰知此老真三昧
孔老瞿曇共一家
金鯽魚猶涵藻澗玉㽔香未破梅花人生轉眼皆泡幻
勘破須饒老作家
把茅未就橐懸罄奎畫飛來天雨花欲識髙人歸宿處
佩霞長侍玉皇家
認取太虚無一物本無幻翳况空花桃椎思邈還知否
佳傳寧無良史家
　　　題宋器之煙波圖
萬頃煙波一釣翁𤣥真心事偶相同平生我亦輕軒冕
分取苕溪半席風
　　　題詩巻
嚼雪哦詩格外清誰今失脚入紅塵錦囊二十篇中景
長與西山面目親
　　　嘲清徳堂前紫薇花仍代答
襞積仙裾耀紫霞西清兩月擅芳華託身塵土寧非誤
何不西垣侍判花
文章不辨演絲綸失脚塵勞勿更論茵壤飛花適然耳
一觴聊復伴黄昏
　　　寒食上巳雜吟八章
一百五日風雨過二十七種鮭菜慳三年客裏作寒食
得似今年身暫閒
手劚蒿萊三畝園紅雲一片小桃源無端風雨連宵惡
檢校殘英有幾存
碧桃花底小寒輕綽約仙姿格外清錦繡巻還春去了
藍橋風露放雲英
春寒十日意無憀酒竭從敎壁掛瓢新火暖開晴色快
疾風吹盡積隂銷
渺渺江村一掌平春風何處不堪行誰知方外有司馬
更合江東稱步兵
新栽楊栁舞風弱老去海棠烘日殘且問筍根新茁幾
䕶持留作釣魚竿
雪糝酴醿壓樹香松花蔌蔌墮輕黄牛岡西路歸來晩
時有烏鳶舞夕陽
萬里弓旌喧特招無能分合侣漁樵論心幸有西隣老
拄杖敲門話寂寥
　　　季夏郊墅即事
皛皛飛雲挾暑驕江郊幸可逺煩囂道人方寸虛生白
燕几風清扇罷摇
碧琅玕繞碧梧桐面面軒窻面面風剰著圖書圍几席
何妨門徑擁蒿蓬
小築新成面勢寛探囊羞澁一錢看也知歲晩須棲宿
敢向明時詠考槃
手鋤荒梗藝瑶華敢覬諸公借齒牙通塞非人能計度
貞心祗自保修姱
儒林冠冕國蓍龜黄髮同時二老歸(崔李二先/生同召)出處古
今難一槩青天未可戴盆窺
午窻讀倦枕書眠起拆茶包手自煎大地衆生愁暍死
清風一壑可能傳
自隨官牒却居閒樵叟漁童慣往還種竹且敎疎見月
開窻莫遣礙看山
性僻隣牆亦懶過日長何事可銷磨雲藍展向風櫺寫
恨未疏池養白鵝
心閒萬籟響韺莖古調何人細與評招手洪崖天萬里
(謂洪/中書)佩霞惝怳會瑶京
力貧藏得五車書趁就炎歊曬壁魚安得身閒饒目力
年年鉛槧課三餘
事業悠悠雪滿頭流光那會與人謀作勞輸與田間叟
紫芋黄鷄滿意秋
怒雷送雨五更殘文石花藤探借寒腥穢百年須一洗
五雲深處是長安
　　　桂花
露香消渴桂花芳天氣偏饒八月涼不是窅窊分得種
人間那得許清香
　一秋無雨亦無風比似常年逈不同鼻觀了無分別想
道人結習本來空
雨花那得著衣裾遍界香分佛飯餘金粟如來元一㸃
横陳妙供儘從渠
　　　書室以黄花圍坐二絶句
枯禪不羨阿嬌屋静俟寧須郭隗臺天憫羇貧大癡絶
喚将金色界中來
給園光景無邊際趺坐西窻日落時欲識當時黄面老
莫将色相等閒窺
　　　丙子重陽觸事有賦得絶句七首
槃水平生謹自持苦為痎病費醫治一秋偏識端居味
餘事何妨讀杜詩
䇿䇿窻前落葉乾晩香空自傲霜寒力貧未辦傾家釀
一酌親顔也自歡
去年今日枕江樓對酒談經夜不休聞道黄花滿仙谷
莫敎兒輩覺風流
雅志求仁苦力難知他隔許利名關流光俛仰一彈指
與世浮沉祗强顔
薄宦羇縻兔落罝西阡不到一年賖銷魂霜露増悽愴
陟屺瞻思晩日斜
風雨連宵苦淚澘可憐半作冢纍然鍾情叔氏如酥酪
歲晩相隨對榻眠
寂寞隨人藥市行可能金石盡知名飛仙未必真違世
長使癡氓學衛生
　　　重九前一日到家
霜日晶熒水尚肥順風一舸送将歸黄花笑我猶牽俗
得似淵明勇拂衣
　　　親友招呼鼎至簡以二絶句
勌客歸來住不多頗思散策日相過膠膠擾擾敗人意
那得長閒共切磋
璀璨堆盤水陸珍自量薄福可能勝何如小摘春畦綠
共話西園夜雨燈
　　　慧明王道士贈蜜黄精
慧明道士別經年肘後飛金秘不傳崖蜜黄精分遺我
氷容或可覬飛仙
　　　和家恭伯韻別曹揚休還涪陵五首
春風有客夢刀頭政好将軍侍太丘為惜交情留信宿
無端檣燕聒離愁
精藍靖館手同携細與重論文暇時須信有方藏肘後
可能無藥起支離
膠漆論心忽離羣栁邊躞蹀馬蹄塵清風朗月相思夜
依舊江山面目親
朶頥渠可換靈龜世事艱如整亂絲執手應須細商畧
古來成敗幾枰棋
讀易巖前訪徳人分明枯菌茁芽新趨庭領會傳心法
一笑陳編萬古春
嶺雪融春水漲溪留連尊酒話精微藍田膝上還相憶
半偈何當問指歸
　　　晩晴登樓和叔存姪
日澹霜明雨意慳楓林稻隴褧衣斑小樓觸目秋容好
得似蕭晨起看山
放浪煙霞我亦曽誤憑宵夢繞觚棱眼明一片蠶崖雪
便擬搘笻最上層
　　　再疊前韻
一秋吟思奈天慳醉面無因㸃纈斑衮衮簿書成底事
朝來爽氣在西山
錐刀較計我何曾商畧人生且摸棱九萬里風鵬背濶
倚欄不隔碧霄層
　　　又雨霽登樓
雨霽憑欄物色佳鬅鬙疊嶂斂烟霾羈愁要著誰陶寫
且把昏眵為一揩
　　　晩日
西崦落照暈金鉦斂退癡雲作嫩晴忽忽暝烟行十里
前頭燈火是䳌城
　　　五月十九日夜雨
三日炎歊不可當一宵風雨夜微涼羣龍莫吝為霖手
且與乾坤洗戰塲
　　　三溪隂雨青山一峯穹秀可愛
山色溪流共蔚藍此中有句為誰參老蛟噴霧舒還斂
依舊攙空碧玉簮
　　　上朝天坡
舊逰幕府無餘俸載得雲根幾片歸愛此嶔㟢蒼玉質
剰判莎屩滑煙飛
　　　過茶坡栗坡回望平川杳靄
上到茶坡又栗坡瘦笻倚倦碧嵳峩那知一片煙雲澹
望眼偏於此處多
　　　和眉山楊清父龍淵小舫四絶句
誰能投筆規萬户但可短篷稱散人偪側世途何處避
千金難買是閒身
嬋娟倚市為誰好膏火置身空自煎何似濯纓歌一曲
秋江淼淼碧如天
　　　題西林寺
覿面江千千尺像一州勝處說西林雪濤欲驗青衣漲
步轉雲堂向後尋
　　　小圃茅亭初成即事十絶句
手劚西牆擇地偏踈篁慣與養風煙鋤荒當得經綸否
聊作仙曹小有天
一時花木斬新栽露萼煙苞逐漸開好事人人能愛惜
莫敎容易擁蒿萊
小築分明是隠淪何妨隨分樂青春諸君莫笑茅茨陋
野意蕭疎更覺真
詩情不慣吏塵囂心事偏耽野趣幽縱使酒尊空北海
客來一笑也風流
海棠數㸃漸嬌春匝地何時簇錦茵不耐汲泉勞日課
夜來一雨陡精神
未能手劒血長鯨只合瓜田老邵平斗粟驅人成底事
漫将吟嘯寄髙情
鑿池取月未傷廉何必蓮峯詫藕船少待清渠通綠溜
醉歌綠幰鑑明蠲
北風眯目漲煙塵寒勒花容也自顰袖手何能供草檄
等閒題遍錦江春
五百風光巧作寒晚春未可試衣單只應殺氣迷關棧
便覺人情有兩般
醉裏眉攅萬國愁杜陵聊復傲滄洲扶持何代無人物
魚鳥飛沉得自由
　　　除夕和唐人張繼張祐即事四絶句
六花集瑞九重天禁漏催朝夜不眠流落那知新厯換
楓橋寺外看漁船
經世無才慕管蕭風塵搔首故鄉遙瘦藤忽夢尋梅去
裊裊寒溪獨木橋
一笑升沉休問天賛房贏得日高眠五湖浪透門前港
何不乗風穏放船
一簮華髪雪蕭蕭流景星馳道轉遙撥倦寒爐雞唱曉
春風攜手趙州橋
欽定四庫全書
　滄洲塵缶編巻十三　　　宋　程公許　撰
　　記
　　　寶慶府改建設㕔記
皇帝御極之明年紀年寶慶制詔在昔潛躍之地命有
司搜典故以聞邵陽郡得以寶慶名其府後二十二年
升為軍節度至是長沙趙侯由著作郎兼户部郎官參
江淮督視軍馬行府幕議未及期以親老丐便郡上俞
其請若曰邵距京僻且逺爾父母國之比鄰也其往為
朕撫循其旄倪州境介潭衡控湖右地磽産薄民魯而
勤穡事士愿而無異習侯審其易理始至諏咨利病簡
節條目待之猶父兄之於子弟令行化洽人喻其心賦
輸以時庭無留訟公暇周覽官寺位置卑狹率不中程
度而黄堂為甚丹堊漫漶搘拄欹傾楹柱蠧敗過者怵
惕若將壓焉侯愕曰郡由偏壘升節鎮而饗軍之堂圮
敝若此將何以飭侯度肅視瞻於吏民吾將擴大而更
張之合二邑嵗入供上送使具有彞制而留州之數殆
無以給用度前此堂寢之加葺園池之茍有不亦艱乎
哉吾聞之㢘可以律衆勤可以集事儉可以無煩於民
矧吾州阻山為國非通都大邑車馬馳騖之衝非公燕
庖厨經旬朔閴無㸑烟約已節用是究是圖庶克有濟
謀之掾屬信期㑹覈登耗節浮冗苞苴不以交鄰無名
錢不入私府日積月累期嵗而帑藏之儲有羨乃度面
勢拓其尺度悉撤而更新之以廣壯革隘陋以輪奐易
腐撓堅宻宏鉅可支久逺即此宣布條教延接寮吏平
理訟訴及大賓客大宴饗始足以嚴等威之辨備禮樂
之容問梓匠奚所取則選衆以募之淛右問章箇奚自
致則計直以貨之士民胥吏以稽簿書營卒以供役使
費錢米以緡計一萬有竒以斛計七百有竒司理參軍
眉山楊辰應莅其事肅賔有館司饔有所以次繕治皆
底於成惟麗譙及軍資公使常平等庫方將以餘力撤
而新之侯以内艱不克受代解印組去參佐相與謀曰
侯之牧州也焦思以軫民瘼嗇已以裕公儲更造斯堂
匪事遊覽將礱石求記於舊同朝程子而侯也棘心之
疾方新士曹於程子有葭莩契侯意所屬盍介以請伻
來以圖義不可郤聞之春秋之書新作譏不時也是役
也僝工己酉之冬竣事庚戌之秋易故為新而不奪農
時不傷民力刻辭紀事可無愧侯名􁨟字希周擢嘉熙
戊戌進士第三人第文學行誼蔚然為時聞人乘一障
萬山中治行焯焯若此一堂之建未足展才而營建顛
末弗可以弗志也乃大書而夀之石俾來者有考淳祐
十有一年龍集辛亥夏四月吉日中大夫寶章閣待制
新知婺州軍事兼管内勸農營田使眉山縣開國子食
邑五百户賜紫金魚袋程公許纂朝請郎荆湖南路提
㸃刑獄公事髙斯得書并篆額
　　序
　　　周鑑序
昔者孟軻氏嘗述夫子之言曰王者之迹熄而詩亡詩
亡然後春秋作晉之乘楚之檮杌魯之春秋一也蓋列
國皆有史官周天王為天下共主禮樂征伐所自出焉
得獨無紀載歟周禮春官之屬有外史掌書外令掌四
方之志掌三王五帝之書此即周史官之職也墳典達
之四方人人得以誦讀故能長存於世周史不知何自
散逸幾與晉乘楚擣杌偕泯沒而無聞甚可惜也猶幸
魯史經聖人筆削得與易詩書二禮並傳年月日之間
加一王字所以示賞罰予奪非周天子不得專名曰魯
史實周史也書法謹嚴賴左氏傳旁採列國史詳記其
事使後世沿事以求經不為無補然周自后稷基王業
至文王受命作周武王克殷以有天下成康以守成繼
統宣王以勵精中興平王東遷訖於季末歴三十四世
享祚八百六十七年其間理亂得失散見於詩書六典
大小戴記諸子百家之文可為萬世鑑者莫容勝紀惜
未有博採精擇輯為一書以補墜典翼聖經者豈一代
謨訓闡揚固有其時耶吾友宋煇彦祥幼嗜古及壯自
知命不偶時棄去科舉銳精典籍剏義例著成周鑑一
書因系序之後先摭經傳之紀述研核同異斷以己見
積二十年薈萃之功始克脫藁蜀罹敵難彦祥避地峩
眉山中寢食與俱間闗出峽届洪都探篋校所亡失借
屋蕭寺杜門省記久之而成全書余時以少蓬直西掖
移檄江右俾索本上秘府有司視為迂緩弗之省㑹出
守宜春招彦祥館郡齋為裒札翰集小史抄錄移書達
之部使者江公子逺子逺嘉賞欲轉以上聞留備乙覽
亡幾罷去彦祥以余悉其論著之苦匄為序引記以永
其傳竊惟三代有道之長周為盛此無他仁之涵養也
厚禮之維持也固而已行葦之序以仁及草木或以福
祿言王通氏亦云周禮其敬天命茲其證也誠使文武
成康之後子孫繩繩世守勿墮則召旻之詩安得隠然
以池之竭矣不云自頻為刺而天下蕩蕩無綱紀文章
衞武公寧遽為之戚嗟乎以古為鑑可知興替彦祥此
書之作所以為萬世有天下者之戒意甚切也成周逺
矣即是編求之一得一失一理一亂如鑑對形萬古猶
目前也彦祥眉山人先考君擢慶元丙辰鄒某榜進士
第以文墨議論推重搢紳彦祥與兄光載熟聞過庭之
訓常以所學質疑於鄉長老雁湖恱齋二李先生源委
濬深其得之父師者蓋有自云淳祐四年嵗在甲辰良
月五日同郡程某序
　　　送軍器監丞秦侯入覲序
安岳秦侯以儒學起家為二千石其為人碩大頎整器
識稱之文章自作一家體不為陳言理體宻察而本以
寛恕由銅梁更巴郡所至籍籍有治行㑹西垂連年用
師武備單弱敵兵坌入天漢三泉武休潰卒相挻為變
侯以偏壘遏其鴟張列柵近郊意有憚而不敢肆逡巡
引郤騖入他境武不足以折其暴誠不足以戢其偷燎
原炎炎寢不可遏閬果遂之民其孰不以巴民為天幸
而恨秦侯之施局於千里也㑹有詔起節度使儀同安
公于家授鉞專征督諸將合圍進擊不淹月妖腰亂領
併膏鈇鑕幕府上功簿安公愀然變色曰爪牙之衞而
腹心之梗赤子於昔而蟊賊於今是孰使之然哉有告
於公方變作之初秦侯嘗有意於招降之策矣人情不
大相逺捨逆為順不過翻覆手間斯策果行禍不若是
慘也既往何咎方來可圖世故多端人物滋𦕈有才若
此不以白之吾君公之天下而私以為賔介之選於心
獨無愧歟飛章籲天上頷其奏詔以軍器監丞入覲士
大夫交手相慶不但為秦侯一吐氣抑亦幸公道之獲
伸而蜀産之不遂終棄也重南輕壮昔人有逺識謂為
分裂之萌邇年以來廟堂意忽遐外士之進用者落落
如辰星不能獨當東南一郡憤氣鬱積天用疾威假時
運之搶攘彰才具於艱棘而侯也首以瑰望為蜀士召
用之倡秋濤噴薄鼓枻東去延頸乎登仙之慕拜手乎
三接之禱愛人以德者所不當爾耶公許嘗拜侯於成
都再侍於武信望其容毅而温接其詞莊而裕退而欿
然若有失已而充然如有得夫遇合之難自昔為病或
失之於交臂或迷之於目睫然世固有一言之契不由
紹介而意氣相許者殆天授非人合也未同而言古訓
所戒然後學所以事長者不當援此以自晦敢誦所聞
請於侯侯其許之乎西南一面幸奪命於蛟涎改絃更
張未可中輟事有可否見有異同裁之以公雖怫何病
然上流之託以今揆昔其難百倍若非公朝推誠委任
使得以展布四體即諸葛復生亦無所措手昔威愍宗
公留守東京經理有緒異議中沮憤不得伸遂使王業
偏安中原淪沒遺恨千古言之痛心愚以為今日所當
鑒殘敵窮蹙相挻為變兩河山東雄傑環起兵交始此
憂端日滋蜀自古以陸海擅名以天險立國今財殫兵
弱險為虛設變故繼扇人心易搖所當中外一心上下
併力往復可否協濟艱難如韓范以西事並命宣威陜
西河東之時范議増兵韓與之異杜富當國主韓抑范
而范意亦不以為忤也愚以為今日所當法侯以儉府
元僚入為中都官面對宸扆退謁宰相於政事堂安知
不以西事咨焉從容敷陳所以沃帝心贊朝算者取之
胸腹如繭抽絲緯文經武何適非用蜀父母邦也言之
可不盡乎公許少讀書知所趨向見有抱才藴識可期
以古人者私竊企慕恨不為之執鞭聞之伯修張君嘗
辱侯之譽以齒牙也於其行義不可以無贈詩不云乎
我儀圖之愛莫助之請書以為送侯之序
　　　送果州使君楊文叔赴召序
公許童丱粗省事侍儒林文人評當代人物聞有古遺
直曰老圃楊先生學粹行芳日光玉潔拱手問姓字不
覺神悚形肅私願為之執鞭而生晩無由窺牆仞常怏
怏為終身恨嘉泰癸亥始識今果州太守楊徵君於左
綿郡泮知其為老圃之嫡子竊自以心語口此生何幸
得端士為楷模而後喜可知也流風不競以多自證以
同自慰求如徵君父子一家後先相望譬之朱絃疏越
清廟之遺音天球粹温有國之鎮瑞俗眼之所眩而俚
耳之所愕獨何怪歟老圃以直言擢上第以㢘平稱吏
師累辭旌招持節建閫藹有聲聞晩節不樂通訊權倖
白首卧家十餘年士論歸重以為范景仁劉器之一等
人也徵君胚胎先烈正直强毅得於生知輔以趨庭義
方之訓麗澤講習之功以名節行義為膏梁視軒冕金
玉如塵土先皇帝在御宣威大臣露章薦於朝一再命
召循牆固避㑹丹成鼎湖嗣聖訪落收攬耆舊協濟艱
難以徵君為賢有詔趣召徴君躍然投袂而起吾黨之
士一為公朝賀一為徴君疑公許曰不然凡出處去就
何常惟適於義而已晨門之吏以知其不可而為之為
夫子譏荷蕢之夫以有心哉擊磬乎為夫子疑二子勇
於避世果於忘世者也聖人以利澤生民為心視天下
無不可為之時而忍於避忍於忘之乎不寧惟是公山
弗擾召佛肸召子皆欲往而子路不恱彼師友函丈薰
而炙之如由也勇於義尚不能盡知聖人之心則亦無
怪乎晨門荷蕢之流也已故曰夫召我者而豈徒哉如
有用我者吾其為東周乎又曰吾豈匏瓜也哉焉能繫
而不食徴君行矣士大夫風俗一壊於嘉泰開禧之學
禁再壞於嘉定之更化三十年間方刓為圓剛揉而柔
波蕩風靡拱視天下事變之極如大厦之仆風雨漏舟
之沉江湖猶且委曲遮䕶相與誦歌談笑若無事時其
間毅然有特操能以忠言讜論為國家扶綱常於綴旒
續氣脉於沉痼屈指中外落落幾何人徴君行矣直已
以信其道至誠以盡其言隂極而陽剥盡而復安知夫
不能牖聖君於一聽聞之頃乎雖然磨而不磷涅而不
緇惟至堅至白者能之堅白未至而欲嘗試於磨涅此
滔滔者所以甘心乎磷緇而莫之悟也若徴君者其堅
之至而白之至者歟昔逡巡而避今飜然而往徴君之
於進退語黙權衡之審矣道之行不行是則有命焉若
徴君者其能磨而不磷涅而不緇也決矣先兄伯剛父
仲遜父於徴君為同年生某疇昔又從徴君遊故其贈
行請以聖門出處去就之大義為士大夫釋所疑他日
持斯文以證當知老圃為有子而某為知言也寳慶元
年九月日序
　　　送前益部漕寶謨寺丞范公赴召序
始朝廷以江西范公戍安豐有異績擢守涪㑹尋改鎮嘉
邸所至不待黔突至是持節將漕益部久駐踰六年中
間以備禦奏功璽書加賜顯秩由中秘郎拜太府寺丞
陞寶謨閣恩寵赫奕同時乘軺車使西南者不逮也公
感渥恩殫勞厥官久益不懈累疏請代詞㫖懇切制詔
入奏事公使蜀日久樂其風俗之媺教化之易以施也
時其喜怒哀樂而調適之剔其螟蟊稂莠而扶植之故
惠利之洽於民者深民愛之若父母誠心之孚於士大
夫者一士大夫尊之若師保父母之顧復而師保之振
德不虞一朝之舍我而惸惸其無依也是以驛召之始
至也其君子抃手以相慶其小民蹙額以相告其抃手
以相慶也幸其功之見知而公之所施者溥也其蹙額
以相告也畏二天之奪去而蜀之所芘者遐也人情不
大相逺或欣或戚無非發於誠而厚於公者有質於某
曰子昔以文贄范公一見賞晤命掌記室旋擬為左綿
文學掾削牘論薦游談引重公之門多士雲滃而子則
薦臺之隗也於公之行也將何詞以寛其小人之戚又
何說以答其君子之望某薰炙公道誼嵗月逺矣其明
練靜宻者不敢臆度論也其劬躬而惻民隠泛愛而别
品流則未知與古人何如耳蜀自更多故利在齊民取
無遺算行齎居送公疇昔軫如傷之視而汲汲乎一分
之寛不啻已之饑渴入對便殿必能為上開陳圖所以
利其後岷峨悽愴未嘗一息不在公思慮間而尚奚戚
乎雖然寛小民之戚也易而答君子之望也難今中外
事勢沸渭紛紜如杭漏舟涉大川海飈起濤洶莫知所
屆而執事者未有深思碩畫為國家固基本排患難之
道奏疏之傳四方類皆鈎摭微細茍以塞責免咎豈朝
廷之大獨無一士諤諤昌言者乎習俗弊其前名位怵
其後自非秉志剛强其不淪胥以溺者鮮矣文正公先
天下之憂而憂後天下之樂而樂以終其身忠文公十
九疏請建儲卧家百日鬚髮為白此公之家法也大丈
夫願忠於君不以官之崇卑二其志公由儒學超擢官
不為卑矣榮晝日之三接效朝陽之一鳴茲非其時歟
某受知於公也厚感恩於公也深而所以期於公也逺
且大倚廬銜恤竊慕昔人上書時宰論天下事而聲迹
冗賤瘖不敢吐夫善類不常有有則天下之責四面至
矣此某所以妄臆其易者之無不言而期其難者之能
盡言也憤懣感激因或者之問矢詞以答而書以為送
行之序詩不云乎誰能烹魚溉之釡鬵誰將西歸懐之
好音嘉定十七年二月日門人程某序
　　　送制置閣學侍郎崔公赴召序
先是北敵乗勝奮長驅之師闖我三邊蜀口以不戒禍
尤慘武休潰卒倒戈挻變既芟既夷民志未固上當宁
太息亟命冬官侍郎五羊崔公以鈇鉞鎮益部入辭便
殿玉音隠然蜀逺且陋民警於多難惟是吏治臧否邊
防緩急合六十四郡咸汝咨公頓首奉詔即日戒途始
公奮自孤逺遊膠庠擢名第以清忠端亮為廟堂簡注
立功立事藹有聲實龜鶴萬里未至而人已孚入境下
車刑賞信必官祗厥事民無惰遊軍律以修吏姦以戢
未期年治成制定㑹旬宣虛位公以便宜宻㫖往莅其
軍旋有詔由候對陞雜學士真除四川制置使邊不撤
戍至是五年矣將驕卒惰怯戰而怙亂重以士大夫溺
心功利之說不奪不厭民病警警訴天靡所公疇昔軫
念於斯牽掣而莫得伸者一朝如轉圜石於千仞之山
決積水於千丈之堤民氣太和無憤不洩易諸將蒐練
卒乘號令風采能使人畏而愛之某幸甚辱公深知於
入蜀問士之初十乘啓行命執鉛槧從賔客後侍言笑
於碧油之幕凡六閲月握吐接士則姬公旦夙夜匪懈
則仲山甫諸葛亮之公道范孟博之清德羊叔子之方
略凡異時想像於簡冊者幸薰而炙之請别轅門歸遭
酷罰伏苴絰以奉喪𦵏尚公之德宇焉依郵音飛傳上
有閔勞賜環之詔搢紳戀嫪介胄愕顧賈議於途農蹙
於畆昔公未來有銜莫吐公既來止如病得愈天胡忍
此奪我慈母客有聞而諗之曰國家南渡今茲百年中
原瓜分敵亡無日銀夏諸部不可以為援山東新附尤
難於堅凝師老力殫隠憂轇轕此固不待智者而後知
也況中外寒心於國本而儲極未正尚不能無疑於憂
國者之懐論人才則軟熟者容鯁直者斥天下大勢危
若綴旒而士大夫恬不知畏得如公數十輩坐廟堂主
國論庶乎其砭鍼於斯世奚西南一隅獨能私其利哉
聞者愀然變乎色曰子之言諒矣雖然公之未專事任
於全蜀也將佐之能否無所辨卒伍之功罪無所别户
籍檢括鹽酒規贏營田屯田騷然椎剥威假於狐䑕冠
竊於沐猴公之開府也髮櫛而苗薅之事聞於朝久乃
不決夫去數汙吏難若拔山於公心寧不拂鬱於此使
公而入贊樞軸吾知其決不能模棱兩端容容以取厚
福也審矣客聞斯言疑以質於某曰子獲私於崔公盍
為訂其說某竊嘗聞之孟子夫天未欲平治天下也如
欲平治天下當今之世舍我其誰也蓋時運有興替吾
道有汙隆謂之命直道而行不可枉者謂之義君子信
其在已惟義之從君子不謂命也公之心若權衡因物
以見輕重不能為物作輕重彼黷貨讎民而莫知夫禍
人刑之可畏者公固因民之怒執而付之有司矣網漏
吞舟則有任其責者公心其何慊歟天祐國家錫公以
康寧夀考使之儀刑百揆宰制六合則凡志士仁人為
吾君癙思而不得釋者吾將有望矣詩不云乎籊籊竹
竿以釣于淇豈不邇思逺莫致之某素韠端憂聞公之
去不得再拜以别懐恩未報望逺悽斷掻首秋風渺不
知再侍之何日也嘉定十七年二月日門人程某拜手
謹序
　　　送新懐安使君度侯西歸成都序
浩齋先生楊公為益部詳刑使者忠厚欽恤事存大體
公退引賔客人士與之講學漢嘉舊𨽻臺治郡丞合陽
度侯與公為師友每請見談經析理往往卜夜不能罷
官滿當代上命為金堂守未及瓜為楊公留七閱月江
風清暑扁舟至成都士與民咸惜其去客有聞而諗之
曰地方千里齒民版者不啻數萬丞貳郡政事任之專
非牧守比度侯何以得此於民也曰不然今薦紳之論
鮮不曰為州縣之難而為州縣之難不若為民之難男
耕女絲應縣官之須日不遑給憔悴困苦未有甚於此
時而為之上者方且掌握三尺假公以濟其私一有怨
嗟又從而讐之曰是有分焉如之何其不使民厲且戚
也侯之丞吾州也亦豈家至户到人人恱之耶寛大樂
易凡前後守將以慘毒為能侯從容贊決隂以義理化
其悍强使之感愧而無所肆如斯而已矣余聞之憮然
昔明道先生所居官每書視民如傷一語於左右常恐
其行之有愧士大夫茍能一日用其力於斯則所謂若
保赤子心誠求之雖不中不逺矣者其慈愛之實固非
外鑠而强為之也侯自蚤嵗讀伊洛書有所省入齎粮
萬里請問於晦翁先生得求放心之一言由是而後充
其所知體驗力行覃思不舍今德益懋行益粹而欿然
於懐翫索講求無一息之間斷自其與楊公游也志合
道同神㑹心契其於一事一理格之至而發之審譬之
水盈科而進燈加膏而光固亦理之常北風驛騷機不
容髮懲羮吹虀之論滔滔滿天下而嫠緯隠憂則有大
可寒心者愚以謂今日扶持國家之本在得民心得民
心有道在革士大夫之心士大夫之心之蠧也甚矣誠
使知味乎講學之樂致察乎義利之分移愛子孫之心
以愛民推為己之念以為國天下之事奚足慮哉以侯
之博大純實其欲已立而立人已達而達人蓋自以聖
學為重任聲名暴白當有引類而進之者行將去是而
羽儀天朝願有以告於吾君起民病於沈痼導人心於
公直夀國脉於無窮事在今日如拯溺救焚不可緩矣
公許不敏承學於楊公之門且幸朝夕辱從侯游不鄙
其陋以為可教演充養之義為之銘坐右觀省敢不求
所以克私補過重拜侯賜詩云心乎愛矣遐不謂矣中
心藏之何日忘之於其行請誦斯語為序以别嘉定八
年六月庚子眉山程某謹序
　　　送江油使君司令洪公赴召四川制屬項公入
　　　候班引序
璧瓚瑚璉煇煌乎宗廟之美杞梓楩楠委輸乎匠石之
門國有鉅人焉其寶器之府而異材之藪歟五羊崔先
生之鎮蜀也其賔介皆一時選曰於潛洪公宣城孫公
括蒼季公後一年而永嘉項公始至先生清峻威重居
今行古劬躬而務博施宻察而崇大體其為文章尤精
勁雅健搢紳大夫造其門踧踖悸悼斤輟於手絃縮於
袖而四君子者從之游獨久而不渝大率人奮所長畢
知無隠而言行皆以先生為凖的故能情親若父子義
重若師友殆天作之合非茍然也公許蜀之鄙人不自
意一言之孚攜手而升之堂上退得與四君子者相周
旋雜蒹葭於琬琰之林藝艾蕭於蘭茝之徑光采之所
照耀芬馨之所薰襲縱未能化而同退而察其私則亦
幸而不為善類之棄也先生匪躬盡瘁拯蜀民於險阨
至是三年餘矣治定制成奉詔入覲洪公守江油期月
同賜命召而項公亦以通籍入侍班引舟自嘉陵銜尾
下三峽獨孫季二君子以官守宿留未即去搴芳杜若
之浦排雲蒼龍之闕志同而氣合蔚相扶而炳相輝鴛
鷺歸僊仗之詩彰義主賔未得專媺於前也公許孤苦
病羸壯志銷蝕千金敝帚拜貺於先生者厚矣游談引
重曷敢復以累諸君子嘗竊自念洪公下筆妙天下而
屈與商論項公温雅有檢柙而辱為同年親喪未除銜
恤丘隴離羣索居之感安得而嘿耶太史公有言曰同
明相照同類相求閭巷之人欲砥行立名非附青雲之
士惡能施於後世諸君子得先生而事之終身其為名
也逺矣君子疾沒世而名不稱驥尾蒼蠅千里可致先
生抑有意乎願從諸君子證之
　　　北巖序
徽學尚書𢎞農公授鉞鎮瀘以無事治暇日領客北巖
憑髙四顧景與心㑹乃即仁祠之舊剏為禪林左有五
峯連娟競秀作書院其下以來四方之游學者追漢忠
武侯遺志為北定堂因山之崇卑搜竒抉勝壓以小亭
危榭覆苫鱗瓦簡朴幽雅而曠如奥如之境皆擅其妙
公許晉謁節下一再侍杖屨相徉觀覽每欲選義考辭
有所紀述而文不逮意間得數語隨筆抄記歸舟容與
乃能編綴為北巖二十詠思荒語澁無以摹繪勝槩庶
幾萬一託不朽於名世如太虛賦黄樓云寶慶嵗丁亥
重陽節前四日門人程某拜手謹序
　　　送胡侊子仁序
杜少陵﨑嶇戈㦸間轉徙巴蜀簡成華諸子詩自訴其
飢餓彌旬敝衣百結空堂日晩吞聲灑淚阨窮亦甚矣
賴嚴中丞為結屋浣花溪上舉家始有棲託盧玉川洛
師破屋數間怪辭驚衆韓吏侍時為河南令愧鄰僧之
送米捐餘俸以助其祭祀自昔騷人墨客類皆拙於謀
生而鉅公達官則不以傾身下士為憚風流相尚千載
猶可想見其髙致也金華胡君子仁雋永書傳嘗以多
聞自列落落不偶則退而殫思於詩詩益工而家益貧
西山鶴山二君子盛稱道之負笈京都以明道明經明
學三論進闕下不報朝紳髙其義為白大尹延致三賢
堂戊戌七月颶風大作蘇堤之栁拔者十之三四有司
規以為薪給酒人之須子仁曰不可此蘇公手植愛其
人而思其樹忍加之斧斤乎家餘良田二十畆走僕鬻
於鄉之大姓得錢緡課丁夫盡舉而築之緑隂界湖還
復舊觀身之寒餓不遑恤而懇懇乎惟蘇公茇憩之是
謀人之迂子仁者衆矣子仁方且移胡床嘯歌於清䕃
之下攬湖山穠秀於几席間休休自得不知其為迂也
葯房荷屋蓀壁辛楣三賢之與儕而風月之與鄰子仁
之取於世也能幾何而尚不容一朝寧其居嗚呼嚴中
丞韓吏侍代豈無其人哉子仁之游道甚廣凡今之大
夫士以勲業聲名暴天下者半為子仁之知已子仁奚
旅瑣之病而不即以謀之乎子仁行矣鼴䑕之腹奚耗
乎河流鷦鷯之巢奚侵乎喬木然而湖漘三間之茅以
燕以處於子仁不啻足矣衡門之下可以棲遲泌之洋
洋可以樂饑載歌此章豫為子仁賀厦
　　　送道傳姪補中國學序
吾姪道傳父以詞賦試中紹定元年類省附試待補生
理舟入膠庠期以名業自奮先是道傳父之母太孺人
孫氏歸我從兄貢士希文期年而嫠居矢死靡他父母
不能奪道傳父自近屬入繼鞠育教誨以克有立郡太
守髙其節義表聞於朝前後三奏始有㫖命州縣長吏
旌其門閭適道傳父補中當理舟東征宗族鄉黨榮之
維聖朝表節義以勸風俗雖著在令甲而䝉被渥惠者
實為希闊之遭太孺人躬其艱而食其報可無愧道傳
父謹佩慈訓篤志修名期無忝於所後斯可尚已膠庠
英俊之藪上國衣冠之㑹道傳父自遐逺遊其間所見
者大所交者廣氣當益充學當益進文當益工令聞廣
譽歸恱其親科級之華抑又其次也道傳父立志甚𢎞
不以已之一得為矜而惟以親之節義顯著為喜方將
移孝於忠精行藝以答聖天子教育造物當有以相其
逺者大者於其行贈以詩而冠之以序
欽定四庫全書
　滄洲塵缶編巻十四　　　宋　程公許　撰
　　䇿問
　　　試閤職䇿
問聖人以天下為一家以中國為一人方其文軌之同
而聲教之無不被也庶土交正登載於禹貢之書串夷
載路洋溢於周雅之詠奚必地險以為固而闗塞以為
阻乎然王公設險以守其國素具於習坎之彖辭而重
門擊柝以待暴客黄帝堯舜已有取乎豫備之義則因
險以為守固天地自然之勢而先事以制變亦有國者
之所不可忽者乎自今觀之裂土以封建王畿不過千
里而君尊臣卑内中國而外夷狄分位森著民物無不
適其安意者公天下而不以為一已之私故能長治而
久安耶自小雅盡廢中國始困於四夷之交侵阡陌開
井田廢罷侯置守合天下以奉一人富無倫貴無敵矣
而天下之變常伏乎人之所不慮由秦漢而下以及隋
唐理亂廢興先後一轍然則先王公天下之意不亦思
之熟而計之審歟我國家自建炎南渡事體適與吳蜀
東晉同然孫呉不能并蜀蜀不能兼吳而荆州則三國
交争彼此未嘗全有其勝勢也東晉立國蜀境已不𨽻
職方桓温尅復旋得旋失終晉之世經理中夏落落難
成天下大勢離之易而合之艱抑亦有數存焉茍人為
之不周而一諉之於數可乎孔明之初見昭烈也首論
荆州北據漢沔利盡南海東連吳㑹西通巴蜀為用武
之國此特為昭烈畫取荆州計耳而異日蒋琬亦謂東
西并力首尾掎角雖未能速得如志且當分裂蠶食先
摧其支黨則二相所見固畧同矣曷為而昭烈下峽為
羽報讐孔明明知其不然而不以諫乃追悼於已死之
法孝直乎魯肅吕䝉皆孫氏智謀之臣也肅欲撫羽與
之同仇及䝉為之代遂欲急取羽以全據長江羽斃而
南郡並為䝉有吳之形勢張矣然鼎足屹峙併力掎角
之始謀不可復就蜀固失之吳亦豈為善計乎抑孔明
琬肅猶未忘驅馳於中原而䝉之志不過盡有長江以
為守乎庾元規事晉以興復自任表其弟懌為梁州刺
史鎮魏興翼為南郡太守鎮江陵陳囂為梁州刺史趣
漢中遣參軍李松攻巴郡江陽若有意連綴荆蜀而名
浮才短妄意乎神州之圖石城未徙而邾城先陷則其
所謂蜀弱胡强先有事於趙者無乃攻堅攻瑕先後之
不審耶亮死而翼繼之戎政嚴明經畧深逺滅胡取蜀
意向已定襄陽移鎮不為失䇿向使家國情事未至嬰
懐天假之年積榖繕軍克奮後舉詎知其不能取蜀以
圖趙乎厥後桓温以雄材英略談笑取蜀如振槁遂由
江陵襄陽趣武闗别命司馬勲出子午道軍威之振前
所未有然渡㶚水而不至長安則温之失也秦堅之入
寇也東西萬里水陸齊進而蜀漢之兵亦順流而下使
非淮淝奏捷之神速則江左事力寧不艱扵運掉由是
言之吳荆蜀連衡之勢可全而不可虧可合而不可散
也審矣雖然吳蜀依山阻水劉備有雄才諸葛亮善治
國孫權識虛實陸遜見兵勢據險守要汎舟江湖皆難
猝謀此賈詡為魏主慮也謝安桓冲江表偉才君臣和
睦上下一心未易可圖此權翼為秦堅謀也據此而論
則立國雖以山川為險而非人才以為之用則地險其
可専恃乎今日蜀境已空而猶幸其未為敵據荆州孤
立而猶幸其能為我守然漢中門户久為彼家計之儲
襄樊喉衿又為彼蹈藉之久以今鑒昔猶可得而支綴
否乎夫孔明用一隅之蜀連嵗出師而人不告勞不過
曰賞罰必信開誠心布公道顧雍逺不逮孔明亦能以
江東數十郡抗全魏之師不過曰選用文武将吏隨能
任使若夫王導寛和得衆歴事三帝備歴艱難而遂能
立國江左者一百年謝安石以徳度鎮物處分素定從
容應敵而終能奏捷淮淝克永晉祚大抵守邊禦敵雖
託之疆塲之臣而制勝折衝當屬之廟堂之上事不素
備謀不素講人才不素蓄視敵之來去以為欣戚茍以
之撐拄目前可也若夫扶顛持危而自任以天下之重
者夫豈無其道耶蜀将如闗張龎統吳将如周瑜魯肅
志長命短天下重惜之而馬超黄忠趙雲費禕吕䝉程
普歩隲甘寧輩皆智勇絶倫足以當一面魏延驍勇欲
以竒兵間道與大軍㑹孔明信用其説安知三秦之不
歸於漢而陸遜抗父子謂夷陵為國之西門如其有虞
當傾國争之其精識逺慮卓然有大過人者何吳蜀将
才之富也夫古之所謂名将者要必挾才畧渉史傳臨
機料敵知彼知己而不但以一鬬為能事一勝為絶人
不然碌碌庸材㧞起行伍而屬之以三軍之司命不亦
殆乎哉古今同是天下也而人才之乏若此可不思所
以作新之乎曹公破荆州下江陵有席巻江東之志迎
拒之説未决周公瑾遽畫四䇿與劉葛併力破之赤壁
之下魏使至吳張昭折其驕蹇使退而有江東将相豈
能下人之嘆而鄧芝之為蜀報聘於孫氏也從容應答
并魏之後王未識天命則戰争方始専對之才若是敵
情烏得而不攝國威烏得而不張而典午過江中外大
臣惟知厲兵秣馬為禦寇之謀而未嘗啟口及一和字
人心未泯於正理故能轉弱以為强茍邊備不輯於平
時狡謀輕信於黠敵以堂堂之中國而甘心為讐人役
曽是為得計乎二君學自聖門思以才奮習孫吳韜畧
以擢上第惟朱華剏置舍人之員阜陵所以寵異右科
為将帥儲材也掖垣給札邦有故常其以今日之事機
參之方䇿之成敗條析派别明著於篇昔司馬徳操有
云儒生俗士豈識時務識時務者當在俊傑願從二君
質其所以然有司當第以獻
　　　試上舍生䇿題(己亥/秋)
湯之盤有銘武王受太公之戒所御器物咸有銘古先
哲王明睿生知道徳純備一動息一顰笑無非天理之
流行而戒謹恐懼其嚴若此豈人心之易於弛雖聖人
亦不可一日而忘其規警耶唐太宗以十漸不克終之
疏列屏障以自省後世稱之曰賢君明皇以山水圖代
無逸圖開元天寳之理亂以判敬肆勞逸一念之嵳信
可畏耶我國家自藝祖造邦欽重儒學太宗繼之盖用
意於稽古禮文之事嘗書孝經勒碑於祕書監又自以
聖意製座右欹器真宗為之論所御玉宸殿儲經史八
千巻不雜他書仁宗在御嵗久孫奭所上無逸圖揭之
講閣聖徳光大謹終如始哲宗以吕公所纂尚書論語
孝經要義百篇書寫觀覽又用吕大防之奏圖仁宗三
十六事於坐隅髙宗中天投戈講義而九經皆手書石
刻孝宗嗣服亦於清燕之所掲敬天之圖奕葉繼承心
法相授以至於我皇上甫登大寳即營緝熙殿髹漆金
刻為座右銘罷朝則御講帷閲章疏寒暑不輟一十六
年於兹矣頃又摘六經之有闗於天道者章分句析親
御翰墨為敬天十二圖製叙䟦係其顛末步趨乎祖宗
之典訓規範乎聖賢之格言仍命道山摹勒琬琰斯文
之重天下之福也季秋吉日辛夘九筵穆卜先期申警
蔬食齋居言欵清宫凍雨飄灑祼饗世室隂凝未舒逮
羽衛導行玉輅趣駕雲翳一掃晴景四開都人駢首以
觀天仗之森嚴天顔之肅穆而後喜可知也丙夜禁門
啟鑰臣工駿奔上端冕入就次月星明朗樂舞和愉穹
示顧歆克竣熙事頒賀肆赦典儀備舉質以前三嵗烈
風雷雨之變異思成之慶寧易致耶豈敬天圖之作忱
念孚格不専於犧牲玉帛之薦乎天人相與之際殆未
可以私意測然以上之遜志典學豈今之寅畏而昔乃
不然乎意者鼎雉申戒雲漢懼災天固以是啟商周之
中興與不然隂晴轉移於飜覆手間雖父母之於子
訓告保恵亦不如是之懇惻也善言天者必有以證於
人璿璣玉衡以齊七政舜之察天文以審已之當天心
與否也二曜薄蝕五緯錯行日官所書殆無虚月則乾
象之失其軌豈無其故歟地平天成六府三事允治禹
之治水以九疇彛倫之敘而成功也炎官甫戢海若加
横隄揵衝决生民昏墊則五行之失其性亦豈無所兆
歟致中和天地位萬物育盈宇宙之間有一物不得其
所君人者之責也旱魃肆虐飛蝗遺種近畿一稔㡬出
天幸東浙薦饑寧無後憂則玉燭之不調得無有任其
咎者歟春秋謂一為元外吳楚而内中國小雅盡廢則
吳楚交侵而中國微聖人之所憂也今敵既滅兵備不
輯國威不張疆土日蹙則天道之助順何乃寂無其應
歟雖然氣運之有盈虚物理之有信屈如前所述猶可
諉之造化以俟天定至於人事之與天理參者抑亦有
當議焉無曠庶官天工人其代之今班序布滿簪弁森
列若不乏才也而白駒空谷猶不免於金玉其音經營
四方或無預於出入風議則好惡之拂人性無乃枉直
有未辨耶天佑下民作之君師今赦宥數頒寛恤有詔
若不忘吾民也而中洲鴻鴈四境之流離莫救魴魚頳
尾内地之根本日撥則載舟覆舟之可畏無乃思慮有
未及耶洪範八政食貨為先今公私儲積匱於軍興而
縣官之費用不為之裁損風俗之僭奢不為之限量楮
幣日濫増錢不已銅鏹日耗銷毁莫戢節以制度豈無
術以救其弊耶王公設險法象天地今襄漢形勢荒殘
日久淮蜀奥壤䖍劉幾盡閫制角立遇敵而莫相為援
兵将怯懦濫賞而未嘗加罰折柳樊圃将何䇿以起其
弱耶天意之未孚者既如彼人為之未至者又如此反
覆參騐則禋祀之饗祐固可以覘悔禍於上蒼而徳政
之有闕恐未足以銷咎徴於既往或謂上之篤意務學
小心事帝非不恭且恪也而隂陽家所謂百六之數適
相參㑹其交度也固有時九曜運行迭相盈縮其進退
也自有序審如是則恵廸吉從逆凶如影響惟先格王
正厥事乃為虚語乎諦觀敬天之圖心畫謹嚴先後如
一退朝燕坐聲色翫好决莫能為徳性之移而道途竊
議尚有過於責難者皇自敬徳要不必以人言為忤而
益當以髙明光大加之意非茍知之亦允蹈之無徇其
名而既其實則怨汝詈汝其有補於學問者不既多乎
天不逺人隨念昭格聖學就将而不已聖徳日新而又
新易危為安用祈天永命豈不同此一機耶諸君詠皇
化於辟雍之涯歴嵗滋久菑畬經籍佩服禮義銖積寸
累由是而升堯舜君民乃無負於所學豈特區區為利
禄温飽計哉其探索天人性命之源發揚帝王心法之
奥有可以匡世屯禆聖治者正學以言有司将㧞其尤
以獻於上
　　箴
　　　敬天圖箴
　　　　臣公許恭覩陛下尊御宸極十有六載究心
　　　　圖治食息靡遑退御緝熙尚以燕閒摘六經
　　　　之訓有闗於省躬修行弭災兆祥者親御翰
　　　　墨纂為十有二圖繫以聖製序䟦揭諸殿幄
　　　　仍命祕館摹刻堅珉㑹季秋吉辛肇禋重屋
　　　　先期蔬食備整齋荘欵謁道祖入太室祼隂
　　　　雲閣雨綏我思成玉輅戒嚴羽衛森列晴曦
　　　　穿漏塗潦以乾逮中夕皇帝入自崑崙素壁
　　　　流空珠緯交粲天顔肅穆不懈益䖍端冕危
　　　　立以須拜貺辟公左右樂舞和懌望燎而退
　　　　班賀紫宸移仗御樓肆大宥於天下嘉氣布
　　　　濩歡聲翕合較以嵗丙申雷雨之異兹為慶
　　　　成無疑矣嗚呼敬與肆一念之分而影響之
　　　　不爽若是天逺人乎哉臣以卑鄙供職於著
　　　　庭郎省被過誤之寵復使分直掖垣奎壁之
　　　　光焜燿凡目而跪奉祝冊又得覩禮容之盛
　　　　職在議論文墨責難陳善不當以菲拙廢用
　　　　採虞人之遺意拜手稽首裁成敬天圖箴一
　　　　篇昧死獻之闕下寸忠毣毣望陛下以天戒
　　　　之不可忽天庥之不可玩晝思夕惕致知力
　　　　行拯天歩之艱用祈天永命臣公許不勝拳
　　　　拳伏惟睿慈俯賜採擇箴曰
莫髙者天蒼蒼其色孰主張是以生以殖名之曰帝統
御三極帝何言哉疇得而測何視聴自我民而降災祥
在徳王受天命作民父母民之戚休即上帝喜怒無曰
不可俄而度監觀有赫無曰不可階而升不顯亦臨在
昔帝王允蹈斯理無一步而非靈承無一念而非顧諟
惟時惟幾相儆於有虞之朝夙夜毖祀申戒於成周之
世於穆我后亦惟鑒兹念天命之難諶永言保之垂拱
御朝緝熙清燕一十二圖經訓之鉤纂百千萬言心畫
之精贍以内省致其粹精以力行體其剛健嚴恭奚待
於圭幣之執馨香豈専於黍稷之薦嗚呼惟命之申以
徳克配惟徳之配匪學則怠載籍所傳成憲斯在自後
世之道學不明而先王之心法斯晦祠官祕祝之除五
畤路車之増孝文非不知秉心之祗肅夫何神氣集為
五彩玉杯刻曰延夀乃誤以譎詐為可慿美氣浮雲陽
之壇白雲出肅然之封世宗非不知備物以尊崇夫何
寳鼎神䇿之授白玉鏤牒之祕乃妄意於神人之通斯
皆悖經籍之訓惟異學之宗茍祭祀之黷奚祉福之䝉
我祖宗則不然酌情文而益損圓丘之柴燎有取乎郊
特牲九筵之禋享匪殢於公玉帶翼翼一忱洋洋如在
曽孫篤之十有六期被衮冕以見上帝五宗祀而一郊
祠往在丙申祼太室而景氣明霽胡烈風雷雨大警於
登謌合享之際乃今嵗秋謁清宫而霧雨慄慘胡璧月
珠星輝映於壇陛陟降之宵得非遇晴而喜喜則肆而
敬心弛敬心一弛帝動威而警之以抑畏因雨而懼懼
則戒而聖心悟聖心一悟帝鑒觀而賚之以眷顧故曰
惟上帝不常作善降之百祥作不善降之百殃又曰天
之所助者順人之所助者信位乎兩間奈何不敬勿謂
日月薄蝕星曜錯行為躔度交㑹之常徳政失則謫見
三光勿謂旱乾水溢陽愆隂伏雖盛世所不免徳政失
則兆為災變勿謂已往之咎證可置而勿問譴告所加
曷嘗虚其應勿謂晴景之協禱可卜於眷祐怠忽一萌
或移為眚咎相古之人樂不忘憂已治若未治雖休弗
敢休其在於今可弗深戒外焉强敵之慿陵内則百度
之蠱壊渉大水罔知津涯寝積薪厝火其下是宜念辛
螫之徴可不聞善言而拜欽哉莫見乎隠瞻威咫尺莫
顯乎微舉足千里無徇其名而汩其真無縟於文而薄
於誠蠖濩蜵蜎必如我将我享之不敢愆嚮晦入息必
如在廟在宫之不敢斁天命不已謹終如始天命不易
罔俾失墜位曰天位保之以祗畏禄曰天禄守之以謙
牧天官不可任非才以瘝厥職天爵不可牽私恩而厚
親昵天民所當矜毋若楚茨之傷吾仁天倫所當睦盍
念角弓之親九族禮曰天秩其謹察於内庭崇卑之式
罪則天討其無忘於淮蜀䖍劉之暴敢言之氣伸猶埃
氛不能滓天徳之清明蠧財之穽窒猶妖眚不能癘天
産之民物國勢之弱可强當若威弧之射天狼國威之
僨可植當如列星之拱天極於戲敬天有嗇應天以
實一念感移桴鼓其疾胡不觀申公之説顧力行何如
荀卿之言真積力久則入敬則日强學則日益方寸湛
然與天為一天心克享天變乃息天步斯寧天休其格
於萬斯年子孫千億小臣司文伸紙濡筆敢告丞弼所
其無逸
　　偈
　　　上後溪劉閣學(以金銀字金/剛經説偈)
　　　　恭以某官先生繇大乘果伍應縁示現福慧
　　　　具足慈威雙運與佛菩薩同一妙明就養五
　　　　綿載逢初度夀開九袠神清氣和且内梱夫
　　　　人設帨紀祥甫後十日備福昌熾榮耀緌紳
　　　　某幸以三生香火縁親䝉授記被檄劒外阻
　　　　於稱觴大人以舊藏金銀字大士頌金剛經
　　　　一軸命某為先生夀敢託此述成偈語一篇
　　　　少伸善頌
如來藏有大經巻無古無今無成壊巻之可納一毫端
舒之彌綸於法界衆生與佛同受持謂有定法便虛假
祇園食飽洗鉢坐何曽有意一塲話空生强起鑿太虚
立字安名為般若三十二相不可著况有卵胎并濕化
要知人與法俱空何須到岸筏方舍雙林大士更周遮
來對蕭翁閒拍報至今唱頌四十九同此經傳四天下
稽首後溪老尊宿第一義諦最深解以宿誓願悲濟心
具堅固力清浄戒父子孫曽一道塲良窳精粗大爐冶
綵衣堂上春融融後先十日㪺夀斝耆齡天為開九袠
後學心知宗大雅吾親千里意勤劬授我軸書字端楷
金銀絢爛滿雲藍是不誑語真語者鬼神祕䕶知幾年
持以夀翁翁勿詫願翁覺性日圓明願翁眉夀備純嘏
如金剛體不可壊以大方便福朝野亦願吾親夀似翁
嵗嵗持觴拜堂下
　　　鴈湖先生揆初在旦某以家藏唐畫熾盛光如
　　　來像一軸祝先生夀稽首説偈云
十方世界香水海如微塵數無邊億諸佛各以本誓願
遍坐道塲作饒益稽首兩足熾盛光具有廣大神通力
剛風其上羅諸天日月星宿與梵釋手持宫殿充妙供
雨香花雲作嚴飾慈悲為車衆寳聚載以萬行波羅蜜
周游三界一彈指善行何曾有轍迹我曽禮足持祕呪
寳繪偶得唐人筆素縑一幅幾斷爛丹青慘澹古顔色
巍巍趺坐寳蓮臺冠佩環趨星拱極未論畫手入何品
成壊難以有相詰龍天守䕶敢不戒一㑹靈山儼如昔
恭惟鴈湖老尊宿佛地位人人不識偶年與世作依怙
意倦還歸弄泉石願持畫本祝修齡往與浄名分半席
刀兵之刼遍大地三界同聚一火宅要須開士運悲心
立大津梁拯羣溺豈同小乘専利已塊守空山縛禪寂
金輪慈光耀今古願與我公占夀籍向來摩頂經授記
堅拂許令親入室夜深急雪欲齊腰少室巖前好消息
