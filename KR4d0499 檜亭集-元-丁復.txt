#+TITLE: 檜亭集-元-丁復
#+DATE: 2016-06-11 12:25:12
#+SOURCE: github.com/kanripo/KR4d0499 master 44066b9b                
欽定四庫全書　　　　　集部五
　檜亭集　　　　　　　　别集類四(元/)
　　提要
　　　　(臣/)等謹案檜亭集九卷元丁復撰復字仲容
　　　　天台人延祐初被薦不就放情詩酒浪跡江
　　　　淮間遂家金陵平生所作不下數千篇脱藁
　　　　即棄去故散佚不少其婿饒介之及門人李
　　　　謹之先後蒐輯介之所編稱前集謹之所編
　　　　稱續集其合為九卷刋之集慶學宫者則至
　　　　正十年南臺監察御史張惟逺也復詩不事
　　　　雕琢自然超邁中山李桓稱其詩初類太白
　　　　後乃漸變將自為一家所論頗得其實特其
　　　　才氣噴薄揮灑輙數千百言在往雋語驛駱
　　　　應接不暇而率易之病即在於斯讀者但賞
　　　　其俊逸焉可矣至偶桓乾坤清氣集所録復
　　　　詩甚多以此本相校並合惟五言長律中餞
　　　　趙公子詩前纛仍踰隴句乾坤清氣集隴作
　　　　蜀又五言近體中送王伯庸詩縣僻冷於官
　　　　句乾坤清氣集縣作地髙吟寄碧瀾句乾坤
　　　　清氣集寄作倚郭生生子詩折簡便堪呼句
　　　　乾坤清氣集堪作當俱不免小有出入疑所
　　　　傳之本或異以其無闗大㫖故各仍其舊録
　　　　之焉乾隆四十六年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總校官(臣/)陸　費　墀
檜亭集原序
天台丁君仲容之詩曰檜亭藁者因其所居而目之也
君三徙居寓於金陵之城北地既深僻有園亭之勝古
檜列植左右蒼茂若雲客至欵坐亭上日翛然以為樂
饒氏介之方集君詩得若干首為一編故題其藁檜亭
云君博學才敏為詩精麗竒偉格超而趣遠自近世以
集行及余所見四方之士及所聞以能詩自名者皆莫
與為比所造益高傑出于一時而視古人深入其閫奥
予嘗評君有三異於他文未嘗不善而獨為詩詩未嘗
刻意而語輙過人人未嘗不服以為止而一不有所衒
平生倡和題咏與夫言志感興而作無慮數千篇性坦
率不自貴重愛惜篇成輙棄藁不復留故雖傳誦于人
而散逸彌甚介之始為之裒輯自四五七言古律絶句
諸體粗備彚分而臚列之隨其所得而附之左方才十
之一二昔昌黎之文妙天下非李漢叙列之勤殆不能
無冺没使是詩也得傳于後世介之之功豈下于李漢
哉余識君于二十年之前當是時君之詩酷類太白雜
而置之集中見者不復能辨今其體稍變將自為一家
惜乎介之不早登其門而盡録也至元五年歲次己夘
季冬廿有八日中山李桓書
論詩至于宋南幾於無詩迨其末年士之避世居永嘉
臨海二州乃始復為詩力追古人其閭里子弟狎熟長
老先生謠咏呻唫之遺習皆善屬和國初以來臨海為
詩數十家其什曰閬風樗園山南天逸素心聖泉其後
又有張子先陳剛中楊景羲皆自樹一家足以名世閬
風詩最夥至滿千什然皆以位卑莫傳予頃家居有持
瀛海篇視我顯暢明白反復讀之令人欲飛余曰必臨
海之産也果然後至建業見仲容仲容已五十餘觀其
詩皆已絶去生獰操蹙精悍猶之宛馬不踶不齧不覂
而日行千里衆馬雖十駕不能超也仲容拓落不耦莫
為知己獨鳴之聲詩以自陶寫其菀結之氣夷睨世之
學士後生蹴踏翰墨之塲縮手袖間而去之時時危坐
而飲酒沃涑愁思吐咳新語數少出其竒不復修治一
讀而棄地其子婿饒介頗為藏弆浸以成什他日請曰
鄉聞長老先生用位卑詩弗傳􁁍令世惋惜介且為刻
之願一論次余行四方見詩人之恥為陳言而務力為
竒者有自好之意至臨海閭里子弟造次出之曾不見
其困而吾仲容又其梟也齊部世刺繡恒女無不能狎
耳目哉仲容既老買宅建業之城北南戸故有两檜樹
醉倚樹而咿唔因自名其什曰雙檜亭詩云至元六年
歲在庚辰十月辛丑永嘉李孝光季和甫在建業城東
青溪觀題
夫才足以適天下之用而或不遇于時時不能用則不
足以盡其才有志之士寧湮没草萊不見知于當世而
不悔也天台丁君仲容父少負逸才去遊京師薦者以
君與楊仲𢎞范德機皆可為太史氏當此之時天下寧
謐休息兵革而仁宗方尊尚儒學化成風俗本朝極盛
之時然當國者思隂廢楚産之士君察其機不俟報可
翩然去之乃絶黄河憇梁楚過雲夢窺沅湘陟廬阜浮
大江而下遂家金陵于是三十年君之文雄而趣高可
以制作誥命宣天子仁惠元元之意于四方萬里而乃
使淹回羇旅浮湛里巷駸駸乎老矣茲其可惜也夫君
安于所遇胸次夷曠逢山僧逸民得酒輙飲醉則作為
歌詩引筆即就高情藻思間見横發君既以此寓其所
樂乆之㪚落無復収拾其婿饒君介之稡而成編以余
辱君為忘年之交俾序識之嗟乎此其才足以適天下
之用而不遇于時者君子有以悲其志矣至正四年四
月戊寅臨川危素序于錢塘驛舍
檜亭先生丁君仲容父生平有隠君子之德而以詩著
名晚歲盤桓于冶城龍河之間灌園自樂四方之士日
載酒從之游而求其為詩故詩必因酒而作引觴揮毫
若不經意而語率高絶飲至半酣詩愈益竒一飲或詩
累數章詩成而先生亦頺然醉矣然徃徃即書卷上未
嘗起草故詩雖至多而藁皆不存自其壯時亦已若此
其婿饒君介之稍稍為之訪求得百餘篇而猶遺落太
甚從之游者李君謹之深以為惜益加蒐羅旁及隠逺
乆之凡得若干篇皆饒集之所未嘗有者噫亦廑矣先
生之詩其僅完于此乎向非謹之好之篤而求之至安
能若是之僅完哉噫予向嘗與先生論詩先生初不甚
自矜炫予顧心敬先生詩今見其完能不為之喜耶昔
王介甫在鄞得杜工部詩舊集所遺落者自洗兵馬以
下二百餘篇為之序曰甫之詩其完見于今者自予得
之觀其喜為何如然則余于謹之所集盖不能以不喜
也今先生之詩將刻而傳之予謂謹之或為後編或附
饒集無不可者幸先生之詩完見于今足矣雖然謹之
之廑予則不可以不書使後之觀檜亭集者庻以知謹
之之于是而能用其情也至正十年歲在庚寅秋八月
朔旦上元楊翮序
欽定四庫全書
　檜亭集卷一　　　　　　　元　丁復　撰
　　古體(四言/)
　　　有鳥(前集/)
有鳥有鳥鳴聲嘐嘐自東有居則西于巢有翩者翼載
戢載翹害徃害否中心摇摇有鳥有鳥鳴聲孔悲生此
東隅息彼西枝有翩者翼逝將奮飛我行遲遲莫知所
依惟東有山嶺路其岐惟西有江湍流其支伊此之懷
復彼之思莫知所之我心孔哀昔我來思狐裘披披今
我何為絺綌有凄譬彼行驥有縶其馳言提其玦載泣
㱆欷相彼鳴琴匪絃伊絲哀于途人宜莫我知聖或弗
濟伊命也而命也如兹我行其隨
　　　衆羽送劉士幹知事赴湖廣省掾(續集/)
衆羽之差差彼翰而鴟衆趾之離離我獨于䕫夫乗而
徃我徒于追波濤洶洶則匪于江彼陸康莊則舍而杭
我聞瞶瞶我視于盲爾牽于驅愛􁁌其駒爾行徐徐於
余焉居我有㫖酒聊樂與娛
　　　維山送章子端調浙東奏差
維山其砠維水沮洳孰來吾蘇使君之車岨則有阪使
車無反沮洳有衍伊澤斯逺維澤伊何孔碩洋洋我攸
樂康使車彭彭惟驂在隅弗疾其驅彼華紆徐維章子
之裾維山斯岵維水有滸章裾楚楚寔獲我所楚楚者
衣肅肅者儀亦永其依我逸以敖娭
　　　原存為葉博士作
道一而二闔闢周還孰職為之有極兹先繼善成性吾
斯以立作息出入若主有室洞靈湛虚吾斯其居物備
用周靡完弗初或窒于牖或狂弗守物物之糅斯曠斯
有若隙之多其明晰晰由擴而充無逺弗暨如鏡之塵
不遂于拭如泉之蒙不疏以力杲杲出日曀曀其隂何
有何亡于劇用淫交萬吾前窮日有積廓然太清上下
森植勿欺以慊曰誠其意心身家國正修齊治曷維其
功吾欺有存戒慎恐懼于弗睹聞何幾之術載省于獨
屋漏弗愧矧炤于伏恒焉存存曷出匪門性焉反焉孰
為先民
　　　題墨蘭
鳯凰可羅麒麟可羈我紉我佩我心傷悲
　
　
　
　
　
　
　
　
　
　
　
　檜亭集卷一
欽定四庫全書
　檜亭集卷二　　　　　　　元　丁復　撰
　　古體(五言/)
　　　瀛海篇贈吕錬師(前集/)
我本瀛海人瓠落九州土三山不得歸六鼇竟何所凝
精耿宵寐徃徃呼安期跂予紫霞想感此白日馳客有
金陵仙玉霄住雲月近從爵溪來霜紈卷溟渤搴衣拂
天姥跣踞青芙蓉羲和擢僵指夜寒笞六龍金烏飛上
天露草忽已晞奈何秘靈境忍使人民非朝搴四明霞
夕渉㑹稽道鄭𢎞招不來賀監亦已老胥濤吼奔雷逆
折生回風鸞乗仙子府鶴語梅花宫清湖自歌舞顔髪
凋青紅壺丹碧光㵼劔影洞庭水霜落山橘寒還過呉
王里呉王湎不醒館娃骨已氷廼爾憶張果亦復尋茅
盈玊妃發春哂手折雙瓊花寄贈两女兄相逢學丹砂
翩然不肯留浪迹金陵市長歌六帝秋嫋嫋開夢耳青
裾曳明月問我丹井南揮手緑雲表語别愁何堪徃年
去天台藥草逕香滿彼之溪上人泣向西風斷瓊臺天
上遥銀橋霧中没葛陂一丈竹鱗鬛生倐忽颷車劃雷
逝輪轅不相將尺地不可縮况兹道路長故人衡湖居
舊約赤城下縁厓履靈迹弄瀑潄清瀉今聞綰漢綬好
作常州牧興公賦金聲名山阻高躅東行即相討自稱
回道人榴皮醉香墨曉過東林春海圖慎勿視但恐馳
其神
　　　甘雨昨日足
甘雨昨日足今日豈不㳺文漪散清沼緑樹未驚秋歩
出西郭門浩浩江漢流危檣隘川浦乃有逺人舟江浪
赴海潮驚沙無定漚號呼走羣吏肉食懷鄙謀及時不
歸耕卒歲何用周悄悄緑髪子還家多白頭為農極凋
瘁猶用苦誅求
　　　東海有蟠桃
東海有蟠桃結根何歲年花開不闗春霜露不繫天仙
種詫靈異未知樹所縁我欲徃問之代無絶世賢適來
王母至遂奉武皇筵驕主好自誕後來信謂然愚者諒
多惑知者當不傳
　　　題小兒髙馬圖
緑衫良家子文鱗宛國駒神宇擢秀彩駿骨蓄英腴妙
齡從兹啟遐陟邇云初迅發逞窮邈若視無寰區嬰之
尺鞅御加以寸箠驅百年雖瞬息萬里亦湏臾朝晞若
木津夕秣崐崘虚徃駕諒可追至者吾其徒勿云視華
翫市里周盤娯時去壯齒謝日暮我馬瘏終慚作圖意
攬此徒永吁
　　　送趙有章教諭滿還郎歩
昔在秋浦還我行凌浩𣺌尋君郎川宅相逢武林道君
顔日方滋我髪初未皓及兹凌陽見顔髪非昔好故心
無淺交論詩有深造良意正云云逺别何草草長恐重
見日復此同衰老相知在乆要各用豁中抱中抱何以
豁志士懷其𠂻文興諒斯際道在詎無庸雍雍麟虞化
泱泱鄒魯風菁莪歌樂育芹采有遺功持兹從所際誰
謂行未通我生胡不遇亦云適其逢顔稷千載人趨異
心乃同朂哉戒修徳庶言玉爾躬
　　　竹山
離離鳯食幹緜互亘修巒君子懷靜儀虚貞媚蒼寒靈
厓發潛頴崇苞閟幽盤筮隣從蔣詡永結羊裘歡
　　　同縣尹張志道徵士黄觀復隂秀才燕集六縣
　　　　校官葉仲庸池上分韵已而互相為和
　　　　分得碧字
江水秋未清林暉午能碧相忘散亂坐幸老談笑劇以
君久寒氊且爾暫暖席同心勿辭飲况有陶彭澤
　　　　次韵殿字
堂堂瓊林客籍籍金鑾殿一官巖州最再調淮縣見(謂/張)
(也張以丙科授黄巖州/判再授淮東六合縣尹)人生逐日老世事浮雲變亦有
古宫臺凄凉入荒甸
　　　　次韵下字
王日不注官從天得長假年衰豈能高老坐不許下新
秋席為展欲夕尊未罷誰揮魯陽戈請駐羲和駕
　　　　次韵秋字
白簡剡霜雪黄郎富春秋(時黄以茂才/受羣御史薦)竒才不世用髙
韵失時流卞璞一就琢荆臺安得留應懷鷗鷺侣猶憶
鳯凰樓
　　　　次韵隂字
喜把手中酒醉捫頭上簮題詩共五客擊節得諸隂(謂/隂)
(秀/也)綺席紫霞散銀缾黄玉斟相㸔十年面應見故交心
　　　小集江東精舍(闕/)園遂劇飲至醉明日次韵呈
　　　　晉仲教授子(闕/)蕃逺二學正
良㑹靡云屢芳辰歘如流餘英謝丹敷新柯揚緑柔吾
儕阻飛騫此復同淹留書期命求羊更序迨融收羅墉
閟堂邃繡鐍啟園幽矩甃循方折壺構憇(闕/)　隂曀蕩
遐薄皓景舒明修酌秩亂前次談緒繹中(闕/)缾虚綴斷
獻爵遍反初酧壇雉感時伏城烏瞻暝投今懽不可永
後集重為謀天地苟有盡樂爾竟何愁
　　　　次韻鄭復初録事秋夜三首
漫漫秋夜長時蟲號四壁出視天宇高仰見河漢白在
世亦有道胡乃自偪側寸心寧中居萬物絡我役雞鳴
夣茫茫不知誰舜跖
凉涼秋夜深白露沾重衣志士不在飽詎復懷饉饑啼
蛄怨衰藂煥景凄以㣲屈父從遺則宋玊有餘悲馴致
諒以道爾亦安爾為
寥寥秋夜高時物得其心榮華無終玩衰悴逓相尋微
月流西極東暝足幽隂客為哀商奏弦促憂思深揮置
各就寐已亡人與琴
　　　董貞婦
靈鳯懷逺音梧枝傷早枯孤鳯栖故林哀鳴哺其雛妾
身固有死豈不有舅姑朝采陌上桑暮辟閨中纑蠶繅
雜絲纊紡織充裙襦家尊足纎温妾衣自粗疎怡問審
寒燠敬進備鱻腴生事一以盡塟祭無違踰桓桓樹董
宗黽黽鞠子劬諄諄賢者從臻臻聖人徒不幸妾有身
不幸妾有夫有夫不終老有身徒區區所幸妾有子不
願表門閭膏沐不為施素髪今被(闕/)妾身亦有死妾今
知免夫
　　　送䝉古學正朱伯新
國朝右字學海字同書文渙渙播綸綍皇皇樹典墳玊
堂列高署金閨集名羣炳蔚出豹霧雜沓從龍雲駸駸
隮上爵班班著竒勲朱君海邦彦貳教秦淮濆訛刋盡
榘矱譯辨劇毫分民務每(闕/)　使軺亦屢勤將命在不
辱治絲貴無棼馳驅易險逺剸割輕紛紜寘之州郡間
詎能案牘殷况近風紀崇兼有霜雪聞長兄已騰譽次
公亦揚芬雁行在霄漢鶴髪感榆枌倚門念切切謁府
語云云戍𤓰已過期行李不待曛為友諒兹久飲醇方
自醺執手遽將别中心第如焚醑我金陵酒采彼青渚
芹彼芹既芳㓗我酒復氤氲與子共斟酌用爾達慇勤
予生同里閈獨學愧河汾少小强解事動輙期致君道
源窮夕汲藝圃肆朝耘應將延郭隗不願學終軍纍纍
一韋布溷溷衆羶軍區區阻墀闥汨汨走埃氛御史才
見舉相臣勢方薫不視禁内草空愧篋中芸况復正端
委奄忽就鋸釿𤣥紞須在冠黄縑不為裙翩然轉雲夣
謝彼雨雪雰萍浮乃楚實桃夭遂周蕡潦倒歲兹履垢
穢日自帉秋蒲感衰質凍梨悲積紋戰兢懷俯仰黽勉
踐穹垠鄉評抱素譽塵拜望朱幩不知飾簠簋方期聘
𤣥纁哀號疲鴻雁噆食毒蝱蟁膚及且竟髓宵念毎達
昕永願來麟鳯長當友糜􁈹
　　　贈危觀
凍雨洗餘雪值别龍河上借酒操公房持觴竟蔬餉龍
河水南注西逐秦淮流海潮却南上送客有行舟向來
撫州門永懷臨川彦大兄金陵㳺市西忽相見聞名未
識靣各復十五年為懽兩何如緑髮漸華顛前年水門
餞金臺煩寄詩遥希九成奏長憶五彩儀周旋子長志
浩蕩太史筆召對㑹有時歸來定何日令弟惠連行客
食曹公魚既領臺官薦還持府掾書時年不相持日夕
輙屢過政如見阿兄每得慰老我庭樹長年青池草亦
春碧自可緩羈悰胡然動離色在古有貧仕居卑且娯
親不聞刀筆起竟是廟堂人徇道獨所期徇時衆不可
老夫終荷鋤下車灌園左
　　　題洪範圖(續集/)
洪範世逾逺混沌日以鑿皇天若有憂聖人兹乃作貽
訓本無言靈物惟所托龍馬既出河神龜復于洛天道
諒繇布人文遂斯灼羲圖闢深閟禹書啟重籥八卦木
維條九疇緑在絡彛倫攸秩序後繼實矩矱殷后有衰
德箕父且狂奴朝歌一倒戈鎬京已旋車宗噐效㣲子
祀事綿宗都而此繫者天顧可冺然歟是以洪範陳固
與正義俱□懐皇極建永為萬世圖亦于仁之行曷敢
議其餘呉興念先軌亳社愾新墟秪今翰墨珎豈止觀
覽娯惟應玩意表政在援毫初
　　　贈縫人
九官各讓德不聞陶虞時稼穡命后稷典樂客伯䕫掌
教固在契職工乃為垂益使掌山澤讓朱虎熊羆咎繇
慎恤刑所以佐治之禹獨明五服采色在彰施山龍七
政繪藻火粉米絺由之自軒轅製用易卉皮窮亘億兆
歲所以資禮儀衮旒正斧扆垂拱安無為天下盛觀感
於變風乃丕周官備縫人至意良在茲𤣥紞與紘綖王
后夫人宜自命婦以下朝祭逓叅差後夫以藝專而乃
冠賤卑國初具六官百工相師師金玉雖異局御秩
並三司子孫世其官庭階足蘭芝彬彬臺省中頗愧老
書詩書詩豈不好錯置行與知我知爾不能爾行我乃
竒嗟哉聖人學而肆巧與欺士行苟蔑裂我且謂士蚩
士蚩工乃慧曷敢賤視其早信逺珪幣孰忍棄弓箕客
冠不勝簮我髪短于絲
　　　送索都事調浙東僉憲
老客浙東民喜聞浙東使浙東山海區七郡疏星置石
田墾磽确積疊登棧庋編屋困貧瘠頗復崇禮義然松
夜讀書賣薪給朝饋婦女供蠶績租税庶用備衣裳太
麄疎顔色甚憔悴淡食鬻溪泉匏蔔足滋味兒童知畏
官長老怕逢吏養兒充門戸生女早捐棄辛苦力田農
不必了生事縣令無魯恭郡守非龔遂犁鉏遭賤辱刀
筆致贏利况從官賣鹽十室九空匱彊黠騁譁嚚寡弱
甘殽胾噬嚙罄遺骼椎剥方縱恣每年八九月傒我使
者至望望焦釜沃徃往烈火熾伏地靡號訴仰天但悲
喟明公禀至仁夙負經濟志淵源鄒魯學肺腑唐虞治
彤庭二三䇿至言答天意瓊林預髙宴玊堂資小試股
肱將邇延耳目先逺暨徃年冠堯豸江山發新麗氷霜
含春陽嫗煦畜凌厲漸階繡斧持仍專紀綱地果然新
詔下趣整東南騎白髪海濆生喜語連夢寐亦知吾父
兄迤及弟子類遂痊瘡痍膚頓伸湮鬰氣排閽出幽閉
郤枕起痿痺歡聲召太和福物下祥瑞英才不徒生生
則必名世由來文儒用豈但黼黻謂匪幸一道私四海
悉漸被㣲羽慕靈鳯蹇足羡良驥栖身市巷陋揣分天
壤異雖後門屏謁自識廊廟器新詩猥垂録知己毎懷
愧蕪辭莫殚陳包荒尚無薙
　　　快翁上人還呉中將歴㳺粤甌閩南
秋江夕雨霽㣲凉生綌衣雲滅青宇空北鴻衆已飛鴻
飛向南去而我獨不歸我歸復何所長蛟卧寒浦將擾
東海龍且騎南山虎南山虎白額具區濤可驀題詩悼
夫差具禮謁太伯麋鹿猶故臺草青霜未白亦知舊鄉
好奈何懷(闕/)適佛國煙霞深錢塘早晚到靈鷲天竺來虚
壤閣飛嶠藤樹各無根窈入蒼厓竅白猿宅幽深秪許
胡僧叫馮君唁許由楮䇿北峰頭月中下桂子脚底天
香浮忽然望凌霄餘杭第幾橋休尋大滌洞九鎻舞翠
蛟神仙固荒芴婦女太嬌嬈松嶺行得得抵掌俱胝石
天霄佛殿高霧雨僧廊黒曇芳蔣山去法住甚願力長
堂粥飯爛大杓喚人喫含暉五鳯前綿雲尤可惜却到
天目峰有徑近能通著市據師子開山自妙公本也亦
竒士説法如建水長恨不見渠白髪客如此衣具㙮拜
骨崕棲翔老鶻向來經行處菅草復已没灊山千頃潭
古刹臨﨑嵌長魚一丈五吐氣濕成嵐東蹋青浪堆江
流萬折回湏興大禹問無為句踐哀西施浣紗處行行
過日鑄茶生如榖芽細摘為之住山庵老布衲解道喫
茶去樗蒲與黄沙溪山轉復嘉天開四明洞頗多蓮社
家大士翁為姓齋餽盡禮敬釋包天姥雲結履采藥逕
蒼顛即仰上滕􁀪築頷項朝彩發春好春香擢浩蕩徑
二三五宿直萬八千丈劉阮桃如𤓰溪飯熟胡麻石橋羅
漢菓晨供退靈蛇金地况不遥定光摇手招最上是華
頂夜半見海潮海潮何由見日浴金幢見日中雞一鳴
天下聽雞聲人間何萬衆昏夢一齊驚屠販襍輿馬同
是起交征山高夏重褐山半蛭綴蠛不如山下人徵繇
啼餓殺迤邐下赤城倉茫丹鳯鳴昔年騎虎人饒舌説
两生至今閭丘守合掌跽岩扄鳴巖聲在足寒巖石為
屋古(闕/)縣古丹石鐘巢宿蝠神僧踞蛇口野媪脱魚腹
水落空石灘(闕/)　猶在陸桃花入百歩且過仙人渡張
公一匊水黥去靣如故天台仙佛窟鄉夢何超忽白玊
未歸人黄金果何物嘔血賦長詩搔頭惜斷絲還知雁
蕩去重有龍河期東甌地接連南閩道逶蛇古師雪峰
老請客木丸兒萬里倘可遣題書慰相思
　　　鳯瑞送楊筦勾赴西臺御史
鳯瑞下平世豈必一樹栖朝鳴江梧東夕語隴竹西伶
倫奉軒后截管相與齊和音諧鈞天衆聲次昻低黄鐘
肇大律四序乃不迷天地一以凖造物窺先倪丹山久
寂寥楚狂歌德衰寧知仲尼後百世聞喈喈(闕/)　千仭
姿翽翽五采儀羣羽相從之效職各參差(闕/)　因農勸
鈎輈縁客悲風俗或有間道路相是非(闕/)君闗西胄清
白振前遺官居掃一室蔬茹備晨炊(闕/)　交蓬堵捫蝨
親布衣布衣無所言清時願有為新春刷驄馬况今當
逺違揮策長江澨振轡清渭湄載歌周雅篇復詠召南
詩
　　　題馬圖
羣馬共一槽一馬獨不食騏驎在羈束萬里未盡力豈
不念一飽俛首悲向櫪奚官倚修栁靣目好顔色瑤池
定何許天高莫雲碧
　　　題鏡開亭
方池開凈境湛水涵虛象空光納朝陽承塵淡清漾豈
以感物故至静含動狀還將觀物心宴坐池亭上
　　　題蜂雀圖巖釣隠所畫
我觀蜂雀圖盖取封爵喻雀噤據高枝蜂閒緩飛去矧
茲風日佳忽若歲年莫摇落漸復稀榮華豈如故所以
嚴灘人千載保清素
　　　次韻鎦伯善康克正新春㳺冶城謁卞壼墓
青陽啟初歲朱旭煥㣲暄緬懷東晉國漸及西州門宫
庭今始敞林墓古所存新萌集朝露古樹酣春雲乃瞻
傑棟起恍若高羽翻忠精諒斯在族緒尚滋蕃獨慙數
友陪再拜千載墳自從司馬帝誰似卞將軍寧辭下屈
膝且欲歌招䰟皇皇晉南渡徃往齊東昏蕃維毎輕視
叛亂不可言朝臣徒偃武隠士且移文國事既擾擾兵
書謾紜紜位忘天寳定勢欲雲夣吞謀謨失上䇿板蕩
幾中原雲黒垂天鵬濤白横海鯤星妖未隕夕日馭將
及曛地軸換坱圠天柱撑崑崙孤臣衛兼霍二子育與
賁早知盡忠事亦懷罔極恩將貽百世勸豈念一朝勲
當時遽爾否此道定諸坤手足衛心腹柯葉䕃本根脱
生愧人世寧死萬鬼隣少小史書見始終父老聞情至
劇造次物變恒糾紛幾萌一毫間差逺千里分可憐甘
瓦礫直欲譏璵璠食蘗乃知苦食桂乃知辛遐哉志士
心可與俗夫論
　　　贈耕民樊秀才
溪南得新雨㣲萌浮緑埛晨及聊負耒初旭破高冥慈
㹀遲鳴犢小䇿揮柔青角端帯春泥亦復掛一經廻縁
即竟畆取讀輙為停池塘稻白芽感時含帝靈嘉種在
良播樊生安得寧苖長重耘耨况恐生蟊螟
　　　送張志可侍父之奉化幙官二十首用杜少陵
　　　　萬壑樹聲滿千崖秋氣高浮舟出郡郭别酒
　　　　寄江濤為韻
張生抱天秀少小從親宦夙慕東魯生歴事南邦彥暇
力旣昏晨讀書忘夜旦茫茫天壤間碌碌兒子萬
凉日在原野西風動林壑州城界溟渤崦溆互㕘錯良
牧徵自今窮俗慮非昨采采老萊衣婉婉芙蓉幙
靈飈散餘暑夕氣澹空素征車戒初晨行道畏多露英
英紫騮駒矯矯青雲步往哲良可期脩名庶茲樹
燈火近在水樓臺高出城人家文作俗官府政加清靜
晝下山氣寒空浮海聲長裾曳户限日日見諸生
遐邦榑桑澨往往仙所館海近天易寒山多日如短度
巷青霧深開軒白雲滿故家富積書往借手自纂
新州涉湖江所歴道里千綠樹被山路白華生鹵田鹽
徒盜兵器竈户苦笞鞭鎦濞始專利而今甚可憐
山中士有道置屋上縣崖坐嘯鍾竽合行隨鹿豕偕葺
衣牽葛藟煑飯拾松釵見說幕官好問郎時出街
逺郭人烟曉寒江魚蟹秋黄柑金箇重白稻玊精流輟
誦臨虚市親調進膳羞亦知官幙府有子復何憂
高月滿席光多露襲裳氣采船蓮葉芳赤纜栁根曁起
為清夜吟逺有太古意南飛雙白翎沙頭故無睡
羣公集清滸出祖發江艘碧色㵼空宇望來秋氣高為
子諒有道在世豈徒勞尊親况未艾微霜瞻二毛
生人俱幬載舉世異沉浮客厭翟公第妻憎季子裘割
席有高義多金無鄙謀如逢魯連子一笑璧空投
亦聞東海上登望見瀛洲雲開逺仙宅風却近人舟珠
樹夜色滿藥山春薌留倘値徐生輩為訪始皇游
涯底而沮洳瀕路轉磽□巖精徹夜語海怪有時出塗
人相如鬼天使香禮佛陶公五十畝便可盡種秫
四明古名區天台接旁郡幽居無俗家靈苗長仙菌海
底日見浴峰頭天可問有方即請游山輿窄如畚
谿橋長入村海舶不到郭山菌香滿籠江蜬脆堪斫朝
登白玉盤莫獻黄金杓取釀石中寒水甘酒不惡
山中官久居水上子當别固欲船少淹數遣酒更熱去
里顔如脂還家頭滿雪還過賢父子我行亦惙惙
仙翁日採山長生視能久松根茯有神蜂盤蜜如酒仙
人來海上寶訣綴肘後老君拔宅上墮地徒井臼
平生江海徧及老乃兹寄灌畦給蔬食養子昧書義親
交如里人見客不忍棄攜家甬東州或久甘海味
民厚靜開户官清深見江酒行山客幾花發野鶯雙冷
署霜生座高眠月滿窗而翁在城府自謂鹿門龎
雲樓朝吐蜃雪屋夜翻濤蕩薄淵人怒憑陵海客豪盛
時瞻北闕往事感東曹喜有鱸魚鱠朝朝出網艚
　　　題句容趙氏松磵堂
愛客趙公子春登松磵堂展席翳長䕃臨流進餘觴陽
漪動五色天聲散幽篁無謂山笛詠此樂殊未央
　　　題秋江晚渡圖
白雲在青山紅葉爛無數亦有冬青枝長松共如故茅
堂當樹間江光澹凝素扁舟不可呼誰令汝來暮
　　　同永嘉李季和(孝光/)望鍾山聨句
鍾山日在望匏繫未成往我本忘世人(孝光/)誰能久塵
鞅窮猨苟擇木(復/)冥鴻不離網蕞爾升斗縻(孝光/)乃此
尋尺枉川江互迢遞(復/)天地一莽㝗霸氣遂終陳(孝光/)
山名猶姓蔣䇿羸結幽躋(復/)拔茹傾勝賞踡林萬虬伏
(孝光/)獰石羣獸仰雨晴虹霓裂(復/)雲熱鸛鶴響靈骨瘞
浮屠(孝光/)癯趺踞方丈陟閣鷹巢危(復/)闚户蜂房敞禪
林舊稱一(孝光/)梵刹新闡兩苾芻化城喻(復/)獬豸嚴駕
上一人㪺小月(孝光/)七佛築峻壤狻猊睥玉除(復/)蝌斗
罥銀牓庸超謝羶葷(孝光/)媚禱懐肸蠁俗子空卑栖(復/)
至人廓遐想相期訪龍蟠(孝光/)何如游雁蕩窻明誦楞
嚴(復/)林昏過魍魎終然千仭巔(孝光/)極彼九州廣圓龕
坐覔心(復/)方具跪合掌攬秀目顒顒(孝光/)討幽心養養
沈綿阻客游(復/)爽塏聆人奬境虚雲壓闌(孝光/)江逺浪
浮槳揮清宜麈尾(復/)翳靜便鶴氅城分三國鼎(孝光/)淮
凑百川輞喜彈青綺冠(復/)倦曳綠玉杖朝晴竟﨑嶔(孝/)
(光/)夜夢猶髴髣祝酒遣詩魔(復/)搜句搔技癢深推衆壑
宗(孝光/)雄據諸峯長眼碧覽益逺(復/)髥白聯苦强地籟
息箕簸(孝光/)天絲遺女紡金聲調危鐸(復/)石華繡卑磉
騎驢約兹後(孝光/)驚猿記疇曩貲罄怨支離(復/)腹果歸
莽蒼間休(闕/)　席(孝光/)敏奪雲門棒竹露曉衾濕(復/)松
飈秋髪爽玉樹異風標(孝光/)珠林(闕/)星朗躡屐去後齒
(復/)早炊囊宿滰弔古重追尋(孝光/)披荒增慨慷(復/)
　
　
　
　
　
　
　
　
　
　檜亭集卷二
欽定四庫全書
　檜亭集卷三　　　　　　　元　丁復　撰
　　古體(七言/)
　　　送周士德還北(前集/)
東風吹花繞白門南人送客開緑尊緑尊空盡客當發
白門惜别花無言周郎挟書南州讀濯髪春江水加緑
功名早年一唾手鄉里老人皆刮目巍巍廊廟急需材
明日辟書天上來鳯凰翩翩下千仞羽翼五彩江南臺
南竹有實梧有樹歸飛即向岡頭去霜風一肅天地春
欝作雲雷散霖雨老夫借屋隣僧房門前蓬蒿十丈長
目力苦短耳力强喜聞斯世登虞唐
　　　題畫馬為𤣥逺上人賦
上人超世資脱然了無為猶有愛馬癖或比道林支天
馬由來出天池西大宛國乃有之房星寫神孕龍漦雄
志倜儻精權竒飛行滅没電莫追空塵留烟不得窺月
氐之子那敢騎漢武逺慕穆天子欲隮昆侖㳺具茨遣
使先開玊闗道鳳頸虎翼初就羈王良造父死已久當
時不知馭者誰唐人為馬置馬監奚官果是何物兒况
復教之作馬舞拜跪起伏取笑唉伏仗能鳴輙引去俯
首低摧青絡絲欲從駑駘服轅下局促動遭箠策施非
徒䘮志失天性病骨痩柴如宛錐所以韓幹為畫肉不
忍神駿成彫羸大漠茫茫天作涯饑齕飽卧驕且馳蒲
捎肅颯輕風度苜蓿參差新雨滋胡為束縛對厮養長
嘶無聲情内悲我豈伯樂知馬者意與馬類傷馬時自
從眼前見此卷把軸起坐斂更披上人之意無乃爾笑
絶長題畫馬詩
　　　醉歌贈雲心子陸華之
雲心子陸農師之子孫老來賣卜錢唐門捜𤣥抉微擘
混淪進退五緯扶兩輪皥父及芒兒束手就律吕不敢
差毫分前身定是張博望老樹倒上騎昆侖投杼機上
女飲牛河畔人與之細説天地根却來人世三千嵗君
平朽骨呼不聞功名冨貴無足云秖談禍福開盲昏得
錢沽酒和天吞赤城有狂客十年江海看浪翻歸來黄
塵中拭目驚見君抵掌一長笑各拂頭上巾别時緑髮
滴可染秖今雪繭繅吳盆少者忽已老老者不復存政
須日日醉倒湖邊尊尊已倒還再沽不愁黄金盡但恐
清旦無舉手招羲和低頭喚天吳勸爾勿東逝止爾毋
西徂西徂不可止東逝無窮已囑付酒家兒明當復來
此
　　　寳林丈室所藏子昻飲馬圖
奚官小臣職奚為馬飢則秣渇飲之龍媒八尺千里姿
雪花披身雲陸離往往異種來天池乗輿重惜閑驅馳
河清海晏無盤嬉壯志老死不得騎御栁春深白日遲
寒甃净汲水花漪目光注電吻沫脂振迅欲掣青絡絲
奚官小臣謹厥司猶恐若後訶譴施不必前身作馬通
馬語人心物性在善推嗚呼奚官小臣身賤卑馬不如
人愚亦知奈何為人牧重爵厚禄不恤民渇飢剜刮膏
血刻肉肥坐令溝壑轉老羸今之龔黄卓魯誰雲棷藂
社時所師為出馬圖陳馬詩
　　　題百馬圖為南郭誠之作
一馬百馬等馬爾百馬一馬勢態異龍眠老李意脱神
代北宛西無不至樓蘭失國龜兹墟玊門無闗但空址
蒲萄逐月入中華苜蓿如雲覆平地始皇長城一萬里
漠雨平添窟中水将軍昔有李貳師尺箠長驅萬騏驥
當時無乃或爾遺齕草翻沙縱眠戲就中驍黠嚙與踶
或示仁柔奔且逝循坡屹立意度閒下首當膺若多智
昻頭振鬛彼最雄似恐世間無猛士輪臺詔下不更求
蕃使往來知禮義不徒嫁女事烏孫秪以金繒相贈遺
茫然圉牧不知誰牝牡驪黄交乳字世有伯樂不願逢
御若王良空善技汗血韝珠胡爾為無能安並駑駘視
唐家太平有天子開元天寳周四紀是時天下政無事
深宫每欲妃子喜教之舞數政如此漁陽鼙鼓動地起
禄兒見慣亦有以可憐零落四十匹後來值得田承嗣
　　　送孟久夫遷内臺掾
陽烏本是日中物下來古栢棲氷霜南枝不如北枝好
北枝近日揚清光揚清光散朝彩鳴鳯高岡久相待天
涯亦有鴻鵠羣莫使冥飛向雲海
　　　　次韻酧項可立
王侯之門無固蔕天下紛紛望桃李前年已聞罷鹿鳴
盛時未見歌麟趾我亦江湖一散人倒著扁舟來甫里
平生項君喜見靣日以詩書相砥礪支持大厦在梁棟
人間遺此梓與杞姑蘇臺上弔夫差滄浪亭前悲子羙
青春寥落一杯酒白日蕭條二三子人生有時遇不遇
孔子猶然嘆雌雉高齋幸不廢吟哦自嚼宫商含羽徵
羮魚可有松江鱸苜蓿䦨干充二簋紙帳宵酣竹外風
銅缾曉泣花根水有人擕妓或東山為客開樽誰北海
長腰白米自可炊斷股青虀仍雜旅客中一飽亦分外
稍自損之令近裏屠牛沽酒趨下俗頺然誰能為之起
肉食者謀不及此我亦任之而已耳南國花開爛如綺
酒光照日生雲母為君痛飲為君醉自古濁醪有妙理
　　　送方伯華廵檢還池州
我昔作賓余禮部君正讀易秋浦城水車一嶺身不到
芙蓉九子眼同明古學應時時不舍翰林承㫖徵書下
金陵僦屋坐五窮郡史乗軺勞數過十年逺作信息稀
司征司警馬騑騑十三灣頭客樓上把手驚見長須揮買
酒沽魚各懽喜玉堂况有余公子春中相别秋更見紅
燭金屏照新(闕/)之宅前雙燕飛我留呉中猶未歸江村
舊識有父老口説將軍政不遺徃有豪客住村舍白日
把弓騎大馬􁏴酒叫嘷隣社怕將軍捉之不勞把弓兵
積年强肆欺索民秋榖夏麥絲舊官脅持新不知將軍
舉籍箠黜之將軍所蒞大江滸晝犬不吠夜開戸將軍
所廵亂山深雞自伏雛彘自(闕/)小鎮有官官無廬署床著
廟當香爐將軍來兹一長吁曰衆汝來營其初府有(闕/)
塗樂乞地將軍出俸衆諾暨作門作廡作㕔事㕔事居
官廡居吏邏宿囚拘皆有置黝堊丹(闕/)無不緻(闕/)架弓
檠鉦鼓備昔重以難今易易報政到府即我居舉用叩
之皆喟如咍然起為攬其須君能如此良起予尚書門
下如列株自今視之櫟與樗若君之材不負余四年始
代且上趨治縣佐州府路俱手將赤牒來中書願君努
力為良圖慎厥終始當不渝肴菓在豆酒在壺酌君酌
我日欲晡浦口好風吹舳艫去去勿復久踟蹰亦復勿
論異日馬行與笠車我固安之命則殊
　　　寶鴨曲
銅池織風翠波躍睡足暖烟飢不唼重簾未厭水雲姿
華屋清深寄間絶生殊剥花紅錦翅枯咽半濕薔薇水
寶燈夜縣琉璃光恍若淡在滄浪裏華筵慢舞得嬌嬈
指㾗膩染羅紋細就中恐有絶纓人誤識韓郎衣上氣
古聞舄化之言豈虛語願學飛仙作雙去
　　　題鎦堯甫觀瀑圖
劉侯校書天禄罷向人輙作山水畫長巒老樹翠(闕/)欹
轉瀑崩崖練花瀉𤣥冠白袍問子誰濠梁漆園遐世者
京都塵起碧于雲炎州瘴來疾如射揮毫定億龍河上
挾颿久眤匡廬下
　　　送銛仲剛之呉中兼柬柯敬仲博士
奎章僉書博士丹丘生七年不作官歸來東呉隠其名
東呉日夜大官過姑蘇古臺高作層百花洲春紅錦城
二八女兒歌好聲皇皇四牡東南征厭馬坐船貪浪鳴
贏夫一日走百里愛説此是蘓州城蘇州城中亂如蟻
總管以下皆歩迎此時惟有博士閉門叫不應白玉
未破荆山瑛卞和識之遭刖刑頗聞有田作里正五品
朝士儕編氓有田服役信不免有官免役冝有程陶潛
作令不愛五斗米種秫五十畆當時官税如何徵當門
又種五楊柳長條拂地如馬纓春來飛花散林埛一㸃
入水成青萍青松黄菊更三徑把酒長醉不願醒試從
柴桑栗里較逺近不知幾十里到先生南山之上京朝
耕肆㣲勤夕息憇紫荆簷下一斗酒或與隣父傾九日
無錢悶自冩循籬滿摘黄金英白衣送酒自逺至江州
刺史有王𢎞銛公日本異王府青瑶瓊寶光不讓星斗
明寅年在金陵老復在逺不得見卯年臨川來虞公作
文更令子弟賦詩歸送扶桑國政如一日連十星我聞
之大道如日毎圓滿小德或者隨月生虧盈天固以此
視人世吾人何以與世相與為變更銛公爾來一日即
索我詩三百首爾不來祗復索我白髪何千莖
　　　王將軍歌送瑞卿之荔浦廵檢
青天白日散五雲酒酣起别王將軍荔浦南原五千里
君恩如天無逺邇百丈牽船上湘水蒼梧九疑雲旖旖
荔浦更在雲南頭砦中小官君莫愁生猺亦是天所産
賦予五性為人儔渠豈不知官好惡怒則猖狂喜還樂
近日大官虎噉嚼骨肉可羮髓可酪等以選荒視宛洛
我官我強民爾弱鄙夫魚蚕肆椎鑿是故不堪兇乃作
前年道州殺人去太守萬户走無路賦去官歸懽聚醑
彼亦那知有其故將軍舊是廣東使屬州被患徃相視
此迹彼情知久矣今官况是猺之方山砦廹小官無房
未足展仁化但用勤備防出入買賣無相妨徃來見之
等尋常殷勤趨庭使下拜喻以天子仁聖臣忠良詔書
下天子恩被大汪洋爾亦具人性不謂殊遐荒順之則
爾養逆之則爾戕爾豈無父子爾豈無爺娘爾如彼之
賊彼豈不爾償彼此相賊之于爾亦何臧憲府選清介
提挈正紀綱帥府示威武斧鉞為弛張我為小官勿我
小能對大官説爾之肺腹應令猺子感眼眦迸垂漿將
軍我三十年之弟兄贈别臨行無所將用此無我忘
　　　網魚苖圖為戈伯敬題
江波溔漭瀁林木欎森爽藋葺蘆櫓舫雙榜犬吠雞鳴
自姻黨中有小船逓還徃大婦蹋機女緝紡小婦抱乳
姑負襁男兒曵罾翁守網篷底横吹亦寥亮桐華落盡
春水長鍼大魚苖暖方上山中之人師陶朱門前有客
歌無魚通泉鑿池瀦凹洿崇垣疏鑯洩其餘斷壺如萍
事腹腴徤夫小幘造逺圖布襦短袴凌﨑嶇籠肩袂接
懽來趨大公冠襟坐沙墟石量籌數較分銖乃知貧者
義所于危觸巔傾贈滿杅歛固所有無空虚五十九翁
老白鬚蚤歲山林老江湖徃徃論世從樵漁降日以下
道用殊家有百萬儲同室不得通有無甚至父子間相
與為秦胡不獨一斗粟謡之漢西都不獨紫荆樹乃為
田真枯我聞天地賦予同厥初邈然千里始一膚判而
若是胡為乎吁嗟乎不敢賤此下丈夫吁嗟乎不敢賤
此下丈夫
　　　祖孝子行(祖生名浩然字養吾/)
海上干戈初定亂建安小醜黄華叛畬豪斬滅如摧薪
官軍虜掠無平民浦江近縣祖家婦小兒六歲啼思母
烏翔野樹心欲飛花發階萱淚如雨多情最是城頭月
夜夜空堂照離苦惶惶二十八年秋長溪未斷雙淚流
若有神人説消息汝母落在河南州河南州府名無數
陳汝許潁在何處泣辭嚴君拜庭下歴遍江淮逺尋去
險逾絶嶺下大湖康郎彭蠡大小孤題書還家紙㾗濕
焚香禱空心力劬舒州官司船盡拘揮汗困走赤日途
棠梨館中風雨惡北陜闗頭虎夜呼廬州馬監人姓胡
重憐客苦借蹇驢汝州魯山亦易到道中有客還閒無
阿兒念母復念父五月二十两初度壽觴漫對天涯舉
母在誰家兒在路夷陵店主稱㨗徑少减路程還到潁
家兄官滿夢中歸小弟棄官非為冷東門上蔡絶晨炊
西平枝官千糴詩四旬作客長驅日半夜懷人獨坐時
鴉路山前聞笛處牛歸庄上梧相與崔橋得信喜何如
况有神人月圓語中元唐州别盖鄉母子相逢淚幾行
兒方童穉齒今壯母過中年髪已蒼淚盡喜色始滿眼
百拜燈前進壽觥人情半月暫留連奉母却上唐州船
家人日久占烏雀客舍秋深聞杜鵑習家池傍一尊酒
清秋更上船中壽姮娥不放月照人澁雨酸風一何久
江村社鼓樂枌榆為母就船買鯉魚漢川風冷星摇動
病中先有還家夢江州饒州又信州奔湍逆折歸始休
登高聊送望鄉目曉日板輿初就陸赤脚莊婦夾路迎
白頭隣嫗牽衣哭母有孝子歸鄉闗我有夫兒生不還
笑貌未改語音是較比去時差老顔門閭盛有詩書族
賀辭爭擬朱康叔千年相去獨何人惟有浩然繼其躅
養吾擕歸無弟妹壽昌當年無父在即如吟咏發性情
絶勝血經求懴悔朝臣喜聞祖孝子叙事贈言書滿紙
何不聞之聖明主為述亂離付青史我聞皇元之烈祖
應天順人示神武潢池盗弄赤子耳胡乃官軍甘殺擄
阿䝉覆鎧斬鄉人小國之吳民安堵
　　　石門之竒送王達善山長(續集/)
石門之竒天所治兮天不有以為居神龍本為魚變化
鱗鬛擢㧞頭角轉浴山巔之凹渠倐忽作雲雨倒覆玉
(闕/)　萬尺洗此汙濁淤水湧不得出横厓作(闕/)疉雉如
卷然一掉尾劃霍中開樞兩幹馮夷不敢停為瀦耕樵
幸得迭徃還樹竹亦復交扶疎何哉爾為學仙者謂築
瓊臺樹銀闕大清之都兹所廬白玉琢成星斗佩黄金
貼(闕/)　霞裾山猿晝啼有天性土后夕啟回地輿星中
况是(闕/)㣲次天上何來使者車㗳然下者(闕/)齒屐前身
謝公將匪予相從隲降襍穉(闕/)但值憩坐談詩書由來
所性本其實不學爾腹無乃虗隠君即起七民氏作宫
因為多士儲何其藏修(闕/)夫勝而乃荒穢久弗除學官
有廪爭獵漁學官無(闕/)方拮据今君此行亦良苦千里
奉母甘㫖於臺官(闕/)舉為才俊固見卓犖非紆餘采山
有蕨斵地有藷仕亦有階子姑徐徐高雲五色開閶闔
北上焰光非子歟
　　　送李光大之海北憲司書吏
我聞之徽之黄山秀之聚三十六峰比如敔大而散去
不可數周環紆餘蛟鳯舞瘠之為石天所斧真宰重惜
保其故仙者不得開洞府李君乃生貌清古殷彛周鼎
氷雪貯而有錦繡之肺腑丈夫用世當不負他年抱策
上京去蓬萊宫深隔烟霧弱水三萬不可度祭酒先生
才見取忼慨登樓念鄉土奉檄南歸大江滸古木隂隂
覆韋布御史殷勤再三顧叩之使言見平素小却黄堂
掌書簿溷溷泥塗塞中路白璧自持終不汚前年妖蟇
月更吐天下秋風吹桂樹炳豹文章墮羣瞽八月錢塘
潮亦怒竟無愠色向人前但道命耶多謬誤行臺二十
四松㕔衆更竒之交愛䕶百鳥啾啾徒下處一鶚空中
肆高舉憲司十道虞有罟紀綱庶政祛殘蠧三在炎荒
鼎而柱五羊八桂窮險阻棊分南北海為部民黎雜居
性豺虎俗嗜相殘躶負弩濵水而採名蜑户一從孟嘗
去合浦珠不更還逺無賈臺官擇人如善估以君政似
王夷甫長干置家坐空寠遣佐繡衣蘓病苦君今此行
人共許還珠奚翅瞻三語夷齊有心當勿阻君其朂諸
報明主道命之行澤施溥萬鍾之賜安厥予
　　　送黄學録歸番陽
有番之山嵳峩而嶔﨑連峰結絡如旛旗或為(闕/)　夫
容枝或如長人善鬚眉高冠大服佩委蛇或如蒼虯奮
角鬐下赴巨浪長雲披彭蠡繞其側波濤(闕/)　相盪擊
溔淼而綿彌斷嶼如落星鞋脱處女兒(闕/)碧落影倒垂
深為宫府居馮夷壯㠶硬艣横絶之行人裹糧備㸑炊
片時竟月不可期旁有城郭通灣碕曾甍複棟相蔽虧
晨鐘一聲歩騎追何者不為利所移山中美茹多紫芝
山中之人歌自怡子弟秀發(闕/)前墀朝供耕耘夜書詩
松檐四繞坐靈吹青蠻(闕/)　笙聲隨藤床坐聽笑攬頾
先生之樂樂莫支何(闕/)　馬驕且馳皇皇求賢心渇飢
斯人不起將何為先生之德衆所推錢榖幾何吾欲縻
強之使居不得(闕/)為魯委吏法聖尼㑹計之當明銖錙
有司報政褒(闕/)　薇垣下札涇縣師先生弗就奉母慈
蕭蕭風樹驚苦悲援琴惻惻制如斯秦鑿宛入江漣漪
番山北下(闕/)海湄金陵學子袂成帷先生來糾無頗欹
芹老秋(闕/)香滿地翔鳥古栢啼朝曦二郎且復分臯比
先生(闕/)　穟已垂地實粒充前庭西成本自力庻受一
已馨(闕/)奉君子養妻孥得餘零奈何吏詬呼晨夜扣門
扃(闕/)雞飽秋啄濯濯五色翎詎辭烹鬻勤尚懼笞箠刑
所幸縣官賢牛刀新發硎承宣推惠化不敢負明廷昨
日新酒熟喚婦開大瓶鄰父相與要懽言坐疏(闕/)一酌
誇好年再酌頌高齡齒壯漸亦老情真那可(闕/)大兒了
婚娶小兒任使令卿士本惟月庻人本惟星不見游宦
塗萬里勞輜軿寧聚若居蟻無散如流螢囂囂莘野中
商聘不足榮
　　　讌郭氏池亭以杜詩荷淨納凉時分韻得淨納二字
空光皜虛明水色緑以净短栁烟未深弱荷風不定華
觴勸行數綺席肴俎盛故人禮意殊衰暮懐感并
臨虛結亭構曠景争獻納(闕/)禽故時(闕/)上下相命荅(闕/)
　　　(題闕/)
(闕/)　　月來金滿花酒光蕩月天無涯杯痕倒瀉月入
腹月興惱人清不足杯空仰天月照目顧影翻憐月孤
獨夜深月冷霜雨天勸月不飲月乃賢置杯愧月坐月前
月謂汝飲天之縁呼童就月即更酌月故憐人月不落月
在憂永無處著但恐尊空月相却我不知曹老瞞明月可
掇憂無端豈不聞嚴家灘漢月不滿(闕/)裘寒飛熊辭月就
西伯夜夜渭川空月白未如(闕/)　灣頭客釣月取魚賒酒
喫忽自笑把酒問月者何如古人今人月在諸金尊照月
長不虛胡為捉月騎鯨魚青溪好月連江湖廻環九曲
月若鋪我今亦願為月灣釣者徒磯頭展席為月沽酒
後耳熱醉舞明月歌嗚嗚
　　　題息齋竹為袁仲芳賦
息齋老仙不可呼封君千户渭川都緑雲旌纛翡翠跗
眼中萬个森相扶澄波縣影倒玉壺飛烟淡拂(闕/)如無
當時可人商徳符仁皇邸西作浮圖不喜神駿遊八極
復愛勝絶羅寰區素壁不得畫神鬼亦不得用金朱塗
但令水墨冩河嶽蒼松赤檜盤根株此君政爾在所娯
臣衎筆妙生須臾徃徃袖手立商側口雖不語心胡盧
商也蓄機致李劬積疊壑谷空其餘一朝清風吹鸜車
電繞左右龍徐趨指㸃謂此何所須古來豐鎬王者居
渭水東來是為墟羣流如輞土膏腴地産冝竹連沮洳
衎應補之臣弗如一時京都傳盛事走方年少宗為迂
空塵成雲下歩驅明明柯幹照鬢鬚緑色不愧竹與俱
老客江南搔雪顱見此秪復増長吁何當喚起二大夫
　　　題稚川山水
江光如空山在天好風佳日散晴烟緑隂成盖崖樹連
野橋楊柳亦娟娟擔簦之子何促速况有荷杖當我前
茅堂獨坐豈待客或者傲兀忘流年又疑浣花溪上叟
索句未得掩兩肘對樹不語胡為然將非得詩不得酒
好客不來兩何有耐可有酒有客無詩篇出門諒不可
天地烏用我乃不使之老為農耕種南山田陶公秫熟
五十畆徃往為酒愁無錢不如兩漁翁靜釣春江船有
時掣得十尺魚紫鱗耀日錦色鮮賣魚買酒自可醉仰
歌明月披蓑眠金陵美酒斗十千老客把甕雙檜邊長
日渇吻流無涎六代江山眼中好六帝池臺没荒草五
錦驄嘶滿道歸來輒向蓬萊島蓬萊島海上仙凝波倒影髮正
𤣥百年未信人能老大笑長呼羅稚川
　　　　贈送擇中記室東遊
東道佳勝方蓬萊不獨四明與天台一從錢塘判呉越
好山無數東南來政如飈風作海氣水湧巨濤黏風高
作堆鼇掀鱷舉聚鱗甲龍君擁節驅羣能衆子各各起
頭角振迅爪鬛爭從陪老蜃長嘘作宫宇自獻所寶刳
其胎鰌鯢戲鬭觸乃怒健撞勁額破厥(闕/)鰕蟹不得寧
須㬰(闕/)􁠥競奔推天公不復令水處置諸平陸居乎哉所
以巖巒洞穴互㕘錯從以培塿尊崔嵬銳者若劔㦸峻
者為樓臺方布即平嶂員斷乃珠瑰邃成永巷入劃作
天門開缺月連象曜崇雲裔崩雷華盖覆𤣥極臣垣播
周廻文昌序六階外屏環杓魁諸侯匝藩衞四夷乃賓
徠仙佛雖殊流聖賢兹乃胚請從㑹稽鎮五雲鬰徘徊
好在若耶師還應具尊罍明日曹娥渡平潮浮小桮摩
挲色絲碑殆恐生莓苔梁州榜平曲姚江舟下堆頗聞
蔡邕墓緑草生荒培何妨片時駐為致千載哀鄞江州
所治城郭擬雙隈過橋訪程叔草逕豈無媒治術竟蕭
瑟此心無乃灰丹丘我鄉里白髪身未回靈溪尋藥草
自可細㳂洄應逢石橋𤓰露熟含丹腮稽首别尊者遥
瞻雪毰毸傳語諾詎羅獨宿胡彼敦因之㳺鴈宕海舶
㠶高桅﨑嶇水簾谷輿筍勞山擡玉女婉相待窅若聞
㣲咍忽憶金華人乳慕啼初孩應將仰北斗慎勿問南
陔初平牧羊處白石卧霜荄臨高發清哦寧知念虺尵
蘭溪柁伊軋嚴瀬水喧豗羊裘傲萬乗鴻名騰九垓攝
衣願為作合掌坐笑軒冕空塵埃䲭夷浮江怒行汐寒
音吼雪牙欸欸歸來一笑鳯凰下孤山正發林逋梅先
馳一枝寄河上幽窻逺答然龍媒香聞似非自然者不
語各以手承頦西隣短褐將兩肘檜下恰灌乾􁜭栽相
期更復藉落葉是去是住忘疑猜
　　　贈杜一元
廬陵竒勝獨未識夣去夜踏霞五色仙人手掉金芙蓉
到向西州笑相擲秦淮水上天影低水底喔喔啼天雞
明朝怪事即走覔劉郎捉手水門西眉間黄氣浹面耳
稱好不休談杜子梁鴻孟光病不理抱枕十年今日起
清晨把鏡整(闕/)鬟自道更作(闕/)人間巾箱黄雀毛羽健
為我快致雙玉環杜子胸中置六籍江日如年閒禹稷
傳家况有軒岐閟展手活人非我職六一先生空有文
平園緑草秋紛紛文山頭血久寒碧舉目但送春空雲
詩聲徃往脱祖骨霜氣横空飄俊鶻并州健兒快馬䭾
握槊沙塲縱驅突韓休市隠聊復嬉下馬毎受臺官知
得錢買酒喚明月相與飲者同襟期不作東風吹杏樹
秪有春香滿行路遼東老鶴未歸家乞藥時須桂傍兎
劉郎喜事良可書苦吟倚徹兩檜株庭前采采三鳯雛
隂德信有茲其符
　　　題烟波雲樹圖為楊元清賦
江鄉自是多烟雲緑波青樹𣺌不分小檐大棟隔兩濆
黒犍如蟻人如蟁布㠶西來飽風色寒聲動地秋紛紛
黄蘆白藋摇斷渚坐客回頭聽急雨孤篷摇摇半針許
健刺沙灣送風去亦知家在前村住百年即合老為農
六十江湖秃鬢翁而今借宅六帝宫眼花霧落天濛濛
夢魂不到潯陽浦為人愁水更愁風
　　　題錢舜舉青馬圖
青馬自是天麒麟奚官引出羈絡新垂頭緩行意態馴
緑髪不動空無塵聖人不肯事東廵千里一日志莫信
頼有呉興為寫真
　　　題昭君圖
曲逆老失計婁敬因自侯深宫如花人逺嫁龍沙頭龍
沙萬里遠逺嫁不復反長思漢宫中怨淚日在眼淚眼
不可止嬌姿看轉美琵琶寄深怨繁聲紛在指(闕/)
　　向空駿騎妥袖育蟠龍視(闕/)　　　窈窕漢(闕/)信
有沙地少(闕/)旗捲風吹馬疾琵琶無聲長掩泣駱駝銅
嬰寒(闕/)滿雪花湧注玻瓈椀單于跪進苦勸人穹廬夜
永氍毹暖千年世運天所移聲教所被窮海涯男盡為
臣女盡妾琵琶處處民熈熈
　　　次韻過無錫
水入歸墟長不枯稳卧一葉凌蒼虛青年漫浪老白髪
歲乆無奈安之乎只今起動金陵滯臺章日日提英乂
蚤期抱策當濟時豈謂能詩謾驚世東家有人作金塢
西家有妾歌玉樹相如也有子虛賦襄陽自愛不才句
喜來二子足徜徉春申港頭秋雨傍長河可傍海可航
好著青錢乞三老我亦挈家還我鄉
　　　題王𢎞正白描唐十八學士登瀛洲圖
天策將軍龍鳯姿十八人者皆英竒乾坤旋轉豈無意
風雲㑹合固有時唐虞盛際九官爾而此乃復一倍之
神物在淵衆鱗集五彩下德百羽隨後來可惜貴才俊
秪遣上古歌雍熈河汾夫子講孔道弟子僅以功名期
當時房杜亦可喜管仲噐小寧無譏儒冠一著道士服
豈謂老氏論無為頴達祖漢疏經義宜于聖奥初未知
歐虞楮薛尚筆翰一戈何足窮毫釐魏徴王珪差解事
亦足以格君心非𤣥武門前起倉卒手足之血親淋漓
此時此獠可撲殺敓婚仆碑竟何其斗米三錢户不閉
小康不補大義虧瀛洲一登老生願丈夫湏作真男兒
䕶龍河頭生紫氣鬱鬱葱葱天宇彌金陵豈無此學士
醫官酒保登天墀奎章開閣亦太甚天歴詔書無乃危
布衣無能坐長夜獨搔短髪頻歔欷老妻笑人小女起
走把清鏡臨鬚眉西家好酒賒來喫無用勞煩閻畵師
　　　秋江晚渡圖
長江西來合巴漢老客經行幾一半黄牛峽底囬雙篙
白鷺洲傍見二髦林間不得一屋住徽之種竹那(闕/)處
累日難為市口賖常時毎(闕/)沙頭渡豈不聞萬八千丈
之天台蔓青溪上二女子山桃已熟紅如腮當時少年
不能去髪白秪漫思歸來石橋飛流轉蒼翠也是東行
入滄海蓬萊方丈望見之瑶草叢生乆相待徂鶴猶然
未寄書還家千年茲在諸且從劉伶赴一石明日五斗
君其儲
　　　送笪縣尹之官蒼梧
蒼梧之山古九疑蒼梧之郡漢置之劔藏尉佗火山是
魚如武昌丙穴冝武昌江邊趙佗石石出江波三四尺
隔江即有禹王祠老栢舊栽皮盡赤人言王氣(闕/)此分
正北一枝團碧雲向來南枝亦蒼翠物隨世(闕/)竟憔悴
樹木猶知歴數然萬方一軌趨爭先中原出載駝馬襍
重譯來貢犀象連竒珍怪見動人意徃往官人外存義
或者因之并亦無髓鑿筋剜剔膏胔(闕/)官上吏皆可訶
蒼梧縣尹當如何前人生猺寇海北殺人不異雞與鵝
蒼梧有民民上古十洞連隣姓槃瓠令尹先惠十洞人
教重弦歌令威武兒知讀書父識官縣尹有歌民樂安
笙歌教樂虞皇廟猶似音聲京洛好阿侯莫作北鄙音
霜氣不來雲色峭
　
　
　
　
　
　
　
　檜亭集卷三
欽定四庫全書
　檜亭集卷四　　　　　　　元　丁復撰
　　近體(五言長律/)
　　　金陵奉餞趙公子去疾理問侍平章魯公世平
　　　　入蜀歸秦次韻龍翔太中二十韻(前集/)
平章向三峽公子奉雙親祖帳聨裾盛官船發櫂新屋
墩誰較謝宫井自餘陳劔閣當西極刀州逺北辰魯公
加上爵趙氏洊名臣死節褒賢嗣生榮溢老身朝廷懐
蹇蹇韋布佩諄諄及(闕/)　違後其(闕/)接見頻渚風開鷁
尾江日湧龍鱗夾㟁觀如堵中流望若神埋金陵樹逺
濯錦水花勻前纛仍踰隴先墳宛在秦布颿知到日繡
斧拜新春亦有羅貔虎無非聚鳯麟川將天作限山入
海為濱從騎遥思棧安車緩度輪晨調珍翠釡夕侍妥
文茵雛弄娯依坐雞鳴服伺隣所期長壽考莫或後嘉
賓倘有星回使惟應日問人
　　　次夏允中禁體雪詩六十韻(續集/)
衾夜生孤擁樓更死屢撾墨雲常黯淡絲雨先鬖髿半
醒身何所全迷意罔涯露眠當莽蒼風泊在兼葭(闕/)起
平行地訛聽亂撒沙羣憨摇始覺衆怪語(闕/)　幔卷爭
成片裳沾秪見些尺深良可待寸測即頻(闕/)熾炭肌還
木張燈眼暈花闖明和月淡學舞逐風斜在臘時能應
祈年歲必嘉競投牕外隙密糝砌旁窪尾亞攅鎗竹肪
分破刃𤓰恍疑行朔幕只訝失胡笳賸有開甖貯渾無
樹屏遮廊飄黏畫翠庖焮泣吹赮靜凝檐頭髓清垂瓦
口牙廻溝填小曲側巷積㣲衺夕氣干牛斗酆城瘞鏌
鎁暖融團腐草晴綴嵌空沙易化行人路偏多隠者家
池心堅暮日山脊晃晨霞馬齒沈虛屐羊腸阻峻車荒
藂喧餓雀垂蔓抱僵蛇縮頸牛如蝟拳毛馬盡騧自湏
(闕/)潔凈誰敢訾疵瑕公子添重錦夫人儗副珈聚(闕/)
簇雁作隊野屯鴉鬂縷搔驚似髯珠貫暫訝淵宫裁斷
織閨服㡌初髽晉女吟稱謝唐人賦憶乂大田將有榖
沃壤早宜麻乆睨隈墻色寧論在土芽舞娥臨月桂才
士縱天葩朽壓傷頺架長支惜偃笆梅封新蓓蕾薪㸑
濕杈枒京洛多豪富長安有狹邪掃開交擁篲戲聚互
推爬帯沍張魚笱淩晨没兎罝卧來窮就捉跳出㨗從
杈籺食何煎廹萍虀漫咄嗟跣趨哀䠥􁋧志肆咲矜夸
數戰肩踰竦頻呵指更挼唇呼吟蟋蟀足趺伏蝦蟆懶
出從嘲鼈甘貧任處蝸市舂窮也糴隣酤薄猶賖(闕/)
罍貳守何能爾明公特異哉蜚聲驚大府報最達重臺
政洽邦千里心清水一杯威名動草木頌語出(闕/)　儒
術行中道文光炳上台菁莪思樂育徴粟可遲迴飛檄
如星急連檣駕浪來輪囷登廪庾精㓗粲珠(闕/)炊㸑迷
深竹摳趨失故苔馨香通肸蠁勲業此胚胎統宇𢎞無
際顛厓政可哀箕疇先食貨商鼎頼塩梅峻陛高班入
彤庭紫詔裁咨詢周逺迹答問徹(闕/)　盛德乾坤報危
言山嶽摧田疇無失業府庫孰非財燮理隂陽事消沈
水旱菑虞謨恒賛賛漢網願恢恢澤沛𢎞羊雨霾空野
馬埃常令見白日終老北山隈
　
　
　
　
　
　檜亭集卷四
欽定四庫全書
　檜亭集卷五　　　　　　　元　丁復　撰
　　近體(五言律詩/)
　　　送秦元之赴太禧同僉(前集/)
君家好兄弟聖主自知之周爵推秦仲虞官舉伯夷萬
方天浩蕩五彩鳯威蕤宣室虛前席蒼生屬論思
　　　金陵送人還武昌
相送白鷺洲因思黄鶴樓遥觀禹王蹟重起禰生愁西
上不可得東闗曽獨留江吞趙佗石歲月但空流
　　　題程先生西行集後(程年七十餘歸/蜀改塟父母)
峽東水如箭巴行船上天亂離藁塟後衰老秭歸(地名/)
邊手把西行集心追北上年東風故山淚落日灑江烟
(大德丙午旱明年浙東/饑僕因北上茲有感焉)
　　　登髙分得疊嶂
逺近不可數淡濃渾自成人烟諸崦隔鳥道半空横日
夕黄微暎江寒碧倒生慿高共流眺憶得在宣城
　　　次韻宋太守薰烈避居湯水寺作贈其孫(灝/)
江上休為郡淮邊入戰場徑來悲棹短避去恐謀(闕/)夾
道松行直臨池蘚甃方蕭然忘執熱宴坐有清凉
松髪凈于沐石牙寒作稜放行憂世者請浴下廊僧落
日誰能繫浮雲不可慿佛前應墮淚不滅有長燈
　　　送李御史
南臺鐵冠舊西府繡衣新史部氷霜曉皇家雨露春三
苖蠻作俗八桂嶺為隣虞帝猶祠廟殷勤薦渚蘋
　　　萬玊亭
修竹萬玊立虛亭六月寒靈風聽不足長日坐來殘葉
色深冝(闕/)鞭芽潔可盤故令憐老客轉欲厭時官
　　　送楊友直赴刑部主事
少昊煩司幕先生自此升九重趨玉陛一騎發金陵邊
靜龍堆月河清馬頰氷徒慙太平日江海老無能
　　　送郭經歴之淮西憲幙
淝水緑逶迤淝山青陸離江天清共遠沙鳥白相宜百
錬精金在孤忠聖主知幕蓮非乆地臺栢有高枝
　　　送王御史赴浙省都事
白簡留烏府紅蓮映紫薇新春回桞色舊日避霜威海
分諸州列江區萬室依硯氷題曉署辛苦解年饑
　　　寄劉安道(號白雲巢/)
遯世托巢處故鄉多白雲自期終不出相憶竟難分翠
壑秋情逺青精曉饌芬何當謝茲去長是坐君(闕/)
　　　送賈西伯
西風苜蓿花南客又移家此道寧無用吾生未有涯峰
青宜霧日潮白逆江沙猶憶南樓夜吹簫度歲華
　　　輓許覃峰(號松雲/)
失訪松雲隠哀吟薤露歌前朝諸老盡浮世百年過山
水高情足詩書逺澤多何曾入城府秦鑿自寒波
　　　送張克讓
秋花白露芹鄉郡萬山雲官冷難為滿囊空政喜聞灘
船牽月上嶺路入閩分有客來書辟青霄記㕍羣
　　　送王伯庸赴石埭校官
先生官已冷縣僻冷于官坐席嵐歸潤琴壇月過寒竒
峰花作朶幽瀬玉為湍所喜無迎送高吟寄碧瀾
　　　賦孺子亭送心上人還洪
東漢久無國南州猶有亭虛楹過日白老樹入湖青歲
晚送僧去天寒行獨經搔頭雙檜側余髪故星星
　　　春雪
江上亦春雪氣隨王化南平鋪方渾渾細落更毿毿桞
棹渾無定花開恐不堪簷牙縣宿溜直擬老夫簪
　　　送李景初試吏淮陽便養
讀書初試吏捧檄且娯親當代推經濟何人獨隠淪河
兼淮海逺雪滿渚城春里舍多凋瘵周旋及撫循
　　　送客
馬帳朋方集麟經講未殘幡然懐故里誰與障狂瀾黄
卷秋檠短青氊夜榻寒好將池草句題與惠連看
　　　送盖御史
士取登科貴官推御史賢已聞南紀正仍重北臺遷霜
勁孤鷹起天高萬象懸遥知夜前席清問及遐偏
　　　對酒次韻
諸公句如綺獨我鬂如絲平生雲霄志等閒霜雪髭遲
日且云暮餘春能幾時還聽鳯凰語莫憶鷓鴣辭
　　　郭生生子
歌愛誇頭玉憐應過掌珠河東真小鳯兾北定名駒英
物湏啼看先生要醉扶老夫無重大折簡便堪呼
　　　題山莊晚霽圖為楊元清賦(續集/)
野居豈不好况是晚晴初草閣村村樹溪船箇箇漁(闕/)
松應宿鳥行李尚騎驢老託西園灌鄉愁頼酒除
　　　次韻曉發
天未半殘兎水村千屋雞艣聲將夢逺溪語近人低岸
口轉復出野心終不迷重衣起晨餉猶是衆山西
　　　送人省親
子仕親亦喜子歸親更懽江湖片㠶逺風雨一氊寒沙
鳥行秋渚江豚拜午湍莫看松桂色容易厭時官
　　　送翟彦敬陞中臺察院書吏
名彦登烏府清門可雀羅辟書催北上行李及南訛天
闊凉雲積江明暑雨過東門羣掾集更起續離歌
　
　
　
　
　
　
　
　
　
　
　
　檜亭集卷五
欽定四庫全書
　檜亭集卷六　　　　　　　元　丁復　撰
　　近體(五言絶句/)
　　　題李息齋枯木竹圖
霜柯洞庭寒露葉渭川冷幽人羙清夜獨寫秋燈影
　　　題牧牛圖
邈爾三尺童御此兩觳觫春風笠底回前村燒㾗緑
　　　與韓成之飲(分韻得多字/)
壯髪颯衰素故山鬱嵯峨鄉書千里發客淚一時多
　　　送單道明常州迎婦
單郎晉陵去絶似向秦臺後夜簫聲發雙騎彩鳯來
　　　題宣和畫卷
澹意芙蓉外閒情翡翠邊波翻太液水分送向南船
　　　送僧還洪
颿開建業水人上豫章臺許令蛟腥起滕王雨色來
　　　飲酒
北闕諸公貴東門幾客還瞥來缸面酒擕坐屋頭山
　　　贈孟通
孟通朔方彦領薦過昇州花發瓊林苑題詩向上頭
　　　題畵
青山多白雲佳樹雜芳植伊人不可招闗路日已夕
　　　送呉景賢赴廣東二首
秋浦同為客金陵祗得君天風復戯我吹作嶺南雲
隠之千載後共喜逺孫來為酌亷泉水殷勤寄鳯臺
　　　紅白千葉梅
作白歲已晚能紅春未深天地固(闕/)
　　　黄蜀葵
憔悴宫人額離披道士身舉頭長見日草莽老為臣
　　　桃花
春色總可惜最憐紅未開留花能解事郎去待歸來
　　　題花宿鴈圖二首
修程倦霄漢清夢熟江湖夜乆水烟寂月明闗塞孤
江漢月中白氷霜天上寒扁舟夜深夢猶自上長安
　　　賦山上松送常上人
松生在山上垂柯䕃其下人生苦别離念此歲寒者
　　　題周濟川墨竹
東窻亦既白疎竹淡摇影新梢未成實夜高飢鳯醒
　　　題黄晉卿寄用堂枯木竹圖(用堂嘗寄蘭與/黄公公時喪母)
太史悲蘐樹幽人贈佩蘭故揮風木淚持答翠琅玕
　
　
　
　
　
　
　
　
　檜亭集卷六
欽定四庫全書
　檜亭集卷七　　　　　　　元　丁復　撰
　　近體(七言長律/)
　　　送楊文質侍父之西臺
御史乗驄西入闗郎君曉服擁斕斒東風桞色寒猶淺
南國桃花春未殷後騎送官過白下前驅衛士負黄間
州城獬豸峩冠度里社雞豚衣繡還問膳早朝河畔驛
舉鞭遥識陜中山道途來徃爭加額父老邀迎各解顔
渭水東流連二漢蜀都南去帯諸蠻秦中兵饉仍凋瘵
劔外人風更阻艱勤讀古書探要𦕈與論時政及餘閒
他年先後聽周魯送拜螭頭最上班
　　　送鎦堯甫之榆次縣尹
南臺執法仰前人天禄然藜見後身從事衫明韶石曉
叅軍䫇暎曲江春堯風自足敦殊俗舜樂時聞感至神
瘴雨何能侵正士朶雲只著振疲民食塩增額終然去
耕野愁眉自此伸遺愛郡山猶姓越歸看淮水未慙秦
松㕔御史清霜曉榆次郎官列宿新後日乗驄湏北路
新年泛鷁始南津舞斑取水辭慈閫衣繡還鄉照比隣
撫字不妨催課拙平安即遣報書頻(闕/)官起吏多為酷
縣令于民實最親上國舄鳬行入覲中牟童雉㑹應馴
故人總喜飛騰上老客仍甘寂寞濱臨别酌君浮蟻數
相思何處早雞晨
　　　送僧希道迎母之宣州
憲郎早是諸侯客宅相湏興内氏家徙舍曽聞習爼豆
行臺今見重才華名門已道從張掖逸足端知産渥洼
繡斧喜來初奉檄板輿迎去欲看花深氷自躍供江鯉
常日仍思致海鮭禁臠羮辭璚面獸貢餘湯獻錦文𤓰
怡聲即有平安報按部寧令造次差豸角剡霜書載續
雀牙行路俗休譁固應反哺冝栖栢亦復承恩擬泛槎
㑹著瑶池親賜宴玊桃三熟壽無涯
　　　壽龍翔長老訢笑隠
𤣥雨高秋集九龍東天震旦主諸峰青蜺座踞黄金築
紫鳯書銜白玉封賜到履鳴官寺鼓召歸兼聽御樓鐘
雄文獨歩專三氏大法全提正五宗筵擁方來無數衆
倉分隣住有餘春詩留杜甫頻茶椀社許陶潜更酒鍾
凉夜熟眠貪夣蝶清朝枯思困吟蛩曇華世界慚吾晚
桂子天香喜氣濃住世幾何論小刼陳詩再拜謝疎慵
隨班作客應長席歸醉捉兒且小笻
　
　
　
　
　
　
　
　
　
　檜亭集卷七
欽定四庫全書
　檜亭集卷八　　　　　　　元　丁復撰
　　近體(七言律詩/)
　　　新寺和張仲舉兼次韻(前集/)
天宫兠率下崔嵬綺結交疏靣面開地勢周圍龍虎國
鐘聲疎應鳯凰臺鼎湖仙去秋遺劔笠澤僧歸夜渡杯
千騎廵街羣樂動五雲深處夜香來
　　　天壽節龍翔寺習儀次韻銛上人
彤扉笳鼓羣公集烏府冠裳百辟儀金甲繞纒龍擁座
綵章掀舞鳯交旗九天空闊蒼雲杳四海昇平白日遲
皓首南邦無變化何由一息向天池
　　　鴈門送楊仲𢎞姪士耕歸龍泉
伯也未入玉堂日我亦忝薦金閨名三千里外嗟淪落
二十年餘異死生猶子初從鴈門見故鄉能作龍泉行
腸斷東門别小阮索詩相送若為情
　　　趙君澤母一百七歲
南康校官致仕日北堂夫人長壽身一百歲後有七歲
千萬人中無幾人王母娥眉曾不老諸孫鶴髪但重新
桐川之水東到海海上桃花樹樹春
　　　送陳子英縣尹之崇仁
江廻彭蠡天與碧路入臨川山復蒼令尹先為武進縣
絃歌况逢君子鄉黄禽雙啼白日靜緑草自動春風香
巾車數問虞夫子未慙元亮在柴桑
　　　越州景德寺鏡清方丈題醉先(宋僧/名)岳麓園
鏡清方丈見岳麓堂虛咫尺行江潭樹木連雲厓影濕
樓臺隔日水氣酣皇英雙騎龍上下蒼梧九㸃天東南
道人得我千古意復遣老夣登嶇□
　　　送唐長卿赴常州教授
三茅斷作湖嶼碧常州昇州猶比隣山君化鶴去問客
水鳥銜魚來獻人釀酒未嫌官舍冷開倉常恐士家貧
絶嗟一概鳴琴地杏花閉門消却春
　　　送美上人歸臨川
白雲不生華盖峰青天净倚碧芙蓉上船不計日多少
到寺更行山幾重木客試人騎出虎淵靈求法脱為龍
莫貪石室跏趺稳徧長松門薜荔封
　　　送黄民尚入京
自甘白髪投南老相送黄郎賦北㳺十月肅霜清廣道
五雲佳日照高樓儒生合在賢能舉宰相方深吐握求
明日風颿如疾馬有時烟渚惜眠鷗
　　　題觀海圖為張晉賢作
自古十洲三島勝幾時一釣六鼇連千年王母蟠桃實
五百童兒採藥船日出早看金柱湧天空只擬玉壺縣
乗槎欲接張公子直到牽牛織女邊
　　　贈張晉賢侍夏真人慶呉大宗師七十
玉皇香案仙臣老金母瑶池鳥使來五色雲霞宫裏錦
九天沆瀣掌中杯朝廷禮數恩波洽海宇懽榮壽域開
張果子孫商嶺皓此時相與醉蓬萊
　　　題方壺子天台圖送曹士安省親還上清
仙人飈車竟獨徃我家天台不得還六十江上老為客
半夜夢中無數山雲飛舍下两白髪桃熟溪頭雙緑鬟
更煩爾祖方壺子寫我與君劉阮間
　　　次韻銛上人龍河月夜謾興二首
臺殿總依丹鳯闕江山或擬白龍堆潜籓地重雄南服
執法星明近上台天際飛塵君使到日頭出處客僧來
翻經夜月旃檀室滿座香風薝蔔開
秦淮水流落日西瑶階不受翠烟迷絶憐明月真堪摘
却是青天不可梯電掣海光龍出弄雪翻林影鶴驚栖
榑桑若木同根葉莫謂殊方動慘悽
　　　送馮履道之西澗書院山長
洛陽年少呉公薦絳灌當時老不如流涕痛哭出長䇿
措世治安良有餘南臺御史書初下西澗先生席正虚
爾祖郎官白首嘆諸孫卿相黒頭居
　　　餞鍾南山茂才北上
南山蚤在十年見北闕今逢萬里游紫府星辰迭差次
黄塵日月漫淹留天子八萬一千歲玉京五城十二樓
高臺黄金得駿馬錦衣白晝照閒漚
　　　送亷公子北歸
策勲際盛皇元世賜姓為亷舊相家江上行逢瑶圃樹
天邊歸泛玊河槎黄封臘水人人酒白下春風處處花
誰謂王孫慰離别踟蹰芳草獨興嗟
　　　次韻答惠長老
棄為狂士幸相容敢向明時嘆不逢明月近人閒傍水
白雲邀客更登峰百年耳厭咸陽火千載神交劔浦龍
車馬滿街門映燭夢魂初熟蔣陵鍾
　　　九月一日游昭亭(在宣州/)
山色江光帯近郊道傍楊桞舞寒條半生九日黄花酒
多在西風白下橋千里客㳺仍暮景異鄉人事又今朝
老來未遣登臨懶盡醉東家緑玉瓢
　　　寄謝子木
秦贅誰徵夢午年漢官倉氏豈淹賢荒凉秋浦時時酒
彷彿番江夜夜船湖海客身皆莫齒家山兒蕨已春拳
何時與和歸來賦白沙(謝住/家)黄沙(丁住/家)未有田
　　　送王治書赴刑部尚書
秋官高向霜臺選驛使逺從天府催周爵班行連九棘
晉公勲業在三槐曉凝曳履星光動春逐持囊日影回
自是咎繇先德讓四郊時報鳯凰來
　　　次韻介之雙檜亭作
小圃新年偶然得靈禽清曉即同聽短髭故喜吾能白
老眼今憐汝為青周官或自譽卿月漢史何人(闕/)客星
樓臺宰相曾無地貧賤諸生况有亭
　　　寄題道吾山聞襌師竹院
道吾竹院芙蓉下老子藤床翡翠深過雨雷霆龍擁闥
滿天風露鶴當林此君靜對了不厭諸老清談亦許尋
他山祭酒聞還出何人載歌金玉音
　　　楊隠君竹所
沙西處士萬修竹渭南封君千户侯滿院雨聲風入座
擁階寒色日如秋江空毎恐蛟龍化月出或㸔鸞鳯遊
帯經先生已賓客(其客/兒原)開徑取友更羊求
　　　五日書懷
五月五日客不樂三十三年人未歸搔頭白髪千莖短
出樹黄鸝一箇飛衰者秪應親緑醑故人不必問丹闈
也知開士情縁重但道慈親消息稀
　　　送僧游廬山
十八社人五老邊香爐紫烟誰為然山光水影江行日
風静浪平船在天故里今逢霞外客孤蓬曾坐月中襌
清吟一為浣塵土宛對三梁看瀑泉
　　　送笪子敬之蒼梧縣尹
重瞳天子廵㳺地黒髪郎官出宰時魚羙也能如鄂渚
鵬摶猶是息天池虞階干羽三苖國京洛笙簫二女祠
滿縣東風花處處板輿雙奉但娯娭
　　　送圓侍者還平江承天寺
承天寺裏圓侍者特地河邊别故人挂席風生海門樹
換船日出揚子津西山負郭連青朶南浦行歌採白蘋
好在玉堂柯博士老夫同郡髪如銀
　　　贈齊生侍大父僉憲海南
為臨江浦折芙蓉更約郎君此地逢上水先經十二斗
過山真是百千重留錢網户供朝膳挾筞儒宫候曉鐘
驄馬繡衣䋲祖武最看蚤歲逺相從
　　　贈賢上人
賢公江上五年别先帝宫前八月逢石榻䕶襌神役虎
山堂聞法客為龍相擕久坐聊班草自愛能癯已稱松
癡似廣陵張處士白頭也欲叩心宗
　　　題獨峰圖次虞閣老韻為高禪師作
虚空樓閣開金布下界雲雷䕶寳藏萬仭側遮天半碧
五更先見日初光床敷峻極羣龍繞音樂交加百鳥翔
自是飛來五天竺靈根種種妙生香
　　　送僧還徑山
天下徑山高在天两到長憐弱冠年半嶺晴雲堆繭色
上方朝雨襍龍涎生來底用無清業老去如今已白顛
八十四翁安稳在阿師親證石頭禪
　　　黄氏拂雲堂
臨川為家黄隠君種竹繞堂青拂雲長竿毎許分漁者
結實深期下鳯羣歲晚幽懷將雪對風來清語足秋聞
寥寥千載呉夫子講道歸來遣贈文
　　　送周良臣赴湖州知事
何顒青山碧苕上庾儉緑水紅蓮中風景與人殊自稱
公餘擕客許誰同題詩醉歸帯夕鳥篆字小作蟠秋虹
他時自是氷雪掾致身未愧水晶宫
　　　送公子帖穆入京
龍沙公子五雲思鶯語皇州二月時苜蓿土融鞭節上
蓬萊春近佩聲移承恩賜坐黄金褥獻壽親擎白玉巵
馬上偶看鴻㕍過簫中吹與鳯凰知
　　　曹文貞公輓辭
九天日月臨中土四面星辰願上台漢祖功臣高甲第
碭間佳氣乆徘徊繡衣光彩東西道白簡威名内外臺
聖代儀型勞夣想海雲清徹見蓬萊
　　　送人入京兼柬危太僕
五月毒熱中人甚一雨生凉送客遊千載風雲逢聖代
九天日月麗神州飛龍夣熟松聲夜倚馬吟生劔氣秋
故人為報危徵士老客年來轉白頭
　　　送張筦(闕/)遷西臺
東都早自去豺狼西去争先覩鳳凰已報入闗迎紫氣
亦知詣闕覲清光周秦不謂殽函固呉楚遥連江漢長
揚子津頭候驄馬老夫還足賦羔羊
　　　宜達樓
天光徹夜看龍出海氣作秋如雨來水檻尋常羣客在
洞庭七十二峰開慿將日月廻雙轂攬取乾坤注一杯
况是神仙好居此珊珊飛佩下蓬萊
　　　次韻用堂上人見懷(續集/)
短日還如昨日流老年可似壯年遊小輿樵徑山山晚
落木人家處處秋夜黑丹光如月出天清溪響帯霜幽
題詩乃復勞人憶置酒多因好客留
　　　送岳彦臯湖北省親
繡衣持節照青春綵服趨庭遡緑津門吏共迎鸚鵡近
邦人争看鳯雛新瞻烏渚屋沈吟久駐馬郊扉下問頻
出入只教都不識毎將民瘼細敷陳
　　　送南臺掾史劉孟琛陪治書順昌朝賀
上帝南郊法駕親憲臣北道傳車新氷霜隨路闗河曉
雨露垂天海嶽春千里渥洼從驥子九重閶闔候雞人
冕旒再拜山呼日玉帛交横萬國賓
　　　送楊文舉赴江浙省宣使
元年春及王正月半夜天回使者星五鳯文章能並世
伯魚詩禮乆趨庭雲邊宫闕時時到馬上河山處處經
政德猶如太史令玉堂鬱鬰舊氊青
　　　送萬容長老歸故山
長記題詩送萬容喜看飛錫下諸峰笙吹緱嶺仍騎鶴
劔出豐城又化龍山氣含霜飄夕磬溪聲和月瀉寒舂
何如官寺聽車馬空半黄塵起斷鐘
　　　用堂上人見過西園次韻張仲舉
僦宅何縁得近僧曉光金氣接觚稜詩成未必如千偈
老去還堪續一燈鹿苑即聞無上覺羊車自是最初乗
北山且作相隨去幾個麒麟擁壞陵
　　　送僧歸番陽
䕶龍客賦紫芝歌飯牛翁如白石何山頭桃熟不歸去
秋深葉落忽已多舟行夾㟁將青嶂風定滿湖皆白波
記得康郎洲下住月明如海看漁蓑
　　　雲松隠者在梅山江上寄饒杜二君屬意老人
　　　　輙用元韻兼謝所寄蒼耳酒
老病無心擣鹿茸寄將蒼耳喜新濃清尊便酌當犧象
大藥俄驚㑹虎龍野客好懷多感感故人嘉意毎重重
北來更愧諸侯禮酳饋循循擬辟雍
　　　送由上人遊金華兼柬信上人
金華東日掛清曉玉樹西風吹晚秋王郎羊化青山石
帝子龍飛白下洲二阮同居蕃佛寺雙溪獨坐(闕/)人舟
茶餘倘問西園檜翠色依然映白頭
　　　送季潭北遊兼柬張仲舉二首
天上宫庭切玉繩霜前舟楫起金陵雲明鴻㕍寒相迓
風穏䲔魚晝不興丹罽導前叅石佛黄襕從上賜江僧
闗山南國將歸日河水東風已解氷
師尊已赴五天逺弟子寧辭萬里遥麟鳯效靈當盛世
䕫龍讓德列清朝歐陽外友交潛子華下封人祝聖堯
好在玉堂張太史菲言應亦採芻蕘
　　　寄題金鵞泉石軒
金鵞泉石有深趣黄鶴仙人曾獨來崖雨溜雲青玉㵼
海天澄日碧蓮開山翁晏坐秋簾重野客倦逰溪棹迴幽
徑依然生藥草他年從此入天台
　　　題王元章梅
三年不見王徵士一見梅花如見人風致山隂頻夣夜
雪晴江上又逢春毫端只作尋常寫意度真同造化神
聞道耶溪新買宅想栽千樹作比隣
　　　送檜上人遊浙
檜公作别雙檜下竺士去遊三竺間東州西州夜歌發
南山北山春意閒五湖月色客蕩楫九里松聲人掩闗
還向峰頭望天姥雲中古佛各開顔
　　　送馮侍御調燕南亷使
繡衣高把使君節白晝寒生王母山三世為郎今特異
百司聞命自銷奸官兵䕶送黄河道父老遮留白下闗
丹咮銜書仍北下紫薇執法更南還
　　　送僧之臨江
白雲自愛青山好青春秪添白髪新檜能老翠堪留客
栁恰初黄逺送人清江流日下到海閤皂挿天無與隣
葛洪丹熟還勾漏可道年高鬢也銀
　　　次韻黄雲翼登雨華臺
城郭江山秪舊時野園村巷總新詩衣冠昔日繁華地
錦繡春風婀娜枝忼慨莫歌周室黍昇平方報漢房芝
願聞聖主賢臣頌最是王褒鬢未絲
　　　再用韻呈雲翼
同生千載不逢時自出一家頻見詩月殿斧寒金粟樹
河宫機爛錦花枝魏侯毎過段干木杜老固知元紫芝
欲引㣲詞常綴緝苦心抽盡不成絲
　　　題森碧軒卷
鳯語雙調碧玉笙羽裳羣擁翠霓旌四時景物足蕭爽
六月晝寒如太清丁令回歸應發興項斯標格况知名
過門下馬豈無謂行酒賦詩殊有情
　　　送王雲翼之西臺(分韻得西字/)
方栢蕭森獨馬嘶故園迢逓早鸎啼九重湛露天方北
一箇文星夜向西繡斧任賢交薦鶚衣裳候寢問鳴雞
鯉魚自出舍旁井鳯鳥已銜門上泥
　　　陳先生輓辭
西子湖邊眼獨青西州城下淚雙零先生致仕能强健
太尉諸孫尚典刑江海未歸曾暮景東南長望且晨星
真從處士徵霄霣久對郎君把墓銘
　　　奉酬李謹之見懷韻時予客三茅
讀書不逢萬乗君垂老願依千鶴羣澗底客身和月去
雲中仙樂有時聞珠懸露樹明堪摘玉長霜田(闕/)不耘
道士若知人世事笑慿殿檻説朱雲
　　　送清凉寺友上人歸永嘉
江心舊作野客宿石頭今逢開士歸半夜落潮隨棹發
十年殘夢逐雲飛相逢接手話鄉里獨老忍淚沾裳衣
新春亦有還家願㑹過石室推烟扉
　　　送麟天岸歸里
河上先皇新作寺山中遊子獨思家孤藤得得千岩日
廣袖翩翩五色霞耐可題詩留槲葉莫因採藥見桃花
向來也怪諸尊宿長遣神蛇䕶木𤓰
　　　寄題餘干西雲樓
古洲琵琶江水濆藏山闌檻貯西雲歸霞偶作錦繡色
落日或成鸞鵠文宿鶴夜飛天錯莫秋龍凉掛曉絪緼
道人心境空無際謾道半間相與分
　　　次韻噩無夢楩用堂呉中倡和佳什
二客當時共泊舟何人清夜獨垂鈎劉郎爵土方諸將
嚴子生涯老一裘萬里闗河空悵望百年江海儘嬉遊
而今豈但忘機甚也得頭顱似白鷗
　　　寄題張伯壽煑石窩
隠君不愛卞氏璞過客或酧雍伯漿色比天王黄竹賦
食同仙子赤松方晝聲雨襍秋濤急夕氣烟凝曉露凉
此日郡齋清味冷野居長是憶韋郎
　　　送張御史赴湖南僉憲
祝融峰髙青入天洞庭水闊净無烟使星夜度五千里
老客夢長三十年一統乾坤分繡斧三苖風俗尚戈鋋
埋輪舊日都門道㑹見徵還席屢前
　　　次韻具菴送湛淵上人永嘉省師
早年為客曾遊處今日題詩却送僧珠箔濺崖看雪瀑
寶窻縁㙮見天燈金仙爛漫開銀界玉女婵娟倚翠層
禮罷阿師窮勝討諸峰歴歴漸攀登
　　　送答彦修御史調西臺
泰華雲開仙掌明闗門樹冷早霜清九天丹鳯銜書下
六月青驄擁轡行南國江山吟總徧西州人士喜争迎
鷹鸇鵰鶚高風外麟趾騶虞美化成
　　　覽勝樓
二水三山帯逺洲五臺雙闕起高秋齊梁宫苑依城在
江漢波濤入海流金刹曉開龍虎國玉笙宵下鳯凰丘
一天灝氣清無際况及此時長倚樓
　　　挽訢笑隠
親對先皇講法筵人間獨住十三年將同鳴鳯瑞下世
恰道飛龍招上天長立寶階瞻寳樹亦知金像捧金蓮
梵王此日生懽喜黒雨翻空浴九泉
　　　氷鬚次楊士輝韻
倚馬寒過塞上城氣浮豐頰碎崢嶸高枝帯雪垂松翠
斷縷含霜折藕莖蕭帝(闕/)邊惟有白叅軍幕下秪增清
郎官未似馮唐老還就君王覔愛卿
　　　題飛龍亭
昔聞飛龍登紫闗龍飛上天竟不還上天下天皆帝所
千古萬古空人間晴雲藹藹城頭樹春水迢迢江上山
惟有神仙自騎鶴玉笙吹度月中閒
　　　錢德謙父母同八十
崑崙度索兩名仙已熟蟠桃幾歲年人世總誇同八十
渠家秪道數三千錦機紫霧天孫織玉臼𤣥霜月姊傳
恰是持將稱壽日秋風桂子集瓊筵
　　　奉柬浙東索士嵓僉憲二首
天上星辰落世間少㣲婺女故相闗覆盆光照家家屋
持節春行處處山部屬頗聞時有旱父兄亦道食無艱
大夫自是烏能好客老徒憐鶴未還
少㣲婺女接高冥長立寒宵望使星支郡問民秋弭節
泮宫延士曉談經雲深仙石羣羣白天外神山箇箇青
不獨豺狼走荒絶亦聞蛟蜃落滄溟
　　　近仁臺郎見示樊左司在南臺時憶昨五首柯
　　　　博士蘓徵君既為和之天台丁復僑居金陵
　　　　草莽之臣也不能悉細奎章故事欽覩(闕/)皇
　　　　潜飛之盛猶能記之僣用元韻以寓鼎湖之思
　　　　云爾
猶記飛龍北上時從臣鞌馬雁差差鳯凰自是巢高閣
螻蟻何因集下墀翠輦看花臨御苑彩毫摛藻綴文漪
太平不願論封禪自擬元和聖德詩
猶記金陵觀稼㳺翠霄深處想瓊樓縱横未草三千字
縹緲如瞻十二旒秪爾丹心馳魏闕依然白髪老滄洲
翠華不復南廵幸歲歲空來鴻㕍秋
猶記御牀金織幃初成寳刹彷丹墀人間漫道風雲㑹
天上俄聞日月遲北闕秪今無賜物南臺憶昔有題詩
舊臣總抱烏號泣豐石還如峴首碑
猶記奎章擁紫薇五雲流彩日揚輝已頒玉果開春宴
亦賜金蓮送夜歸俊逸詩篇臨鮑照風流人物動崔徽
還憐杜牧秋娘賦色線寧堪補舜衣
猶記華亭駕緑渠市人還許與懽虞後來盡備公車選
前識皆知帝者圖相府帯圍從病沈酒家祠部屬狂俞
隣僧有髪惟須醉夜立霜畦望北樞
　　　題鴈圖為李元中賦
萬里蒼茫南國秋黄蘆紫荻野蕭(闕/)天涯兄弟將羣(闕/)
月(闕/)樓臺動客愁肅肅夜寒霜滿羽駸駸年老(闕/)　頭
(闕/)　目送江花發幾向東風憶故州
　　　送馬彦翬進士赴江西省筦勾二首
紅杏春風天上園看花走馬乍承恩紫薇曉日江南省
擊水飛鵬早入垣鏡裏斷峯青兕伏船頭回浪白鯢奔
二孤洲畔多明月恰過東溟苐一門
行分幙府鳯凰池竊擬瑶階獬豸儀在職况當無事日
讀書應似未官時客荒南國慚丹桂老灌西園長緑葵
賢甚交承王博士滕王閣上酒懽持
　
　
　
　
　
　
　
　
　
　
　
　
　
　
　
　檜亭集卷八
欽定四庫全書
　檜亭集卷九　　　　　　　元　丁復　撰
　　近體(七言絶句/)
　　　常熟道中
阿郎問人常熟路北風打船寒日昬水樹含霜一個個
野婦抱子自村村
湖水如銀月欲低納糧船發五更雞當河小婦怨相(闕/)
　璧乳兒寒自啼
　　　傅可用廬墓
黄(闕/)嶺頭曾置屋白頭江上不成家明月東去擕妻子
掃食松隂十畆花
　　　題茅山彭道士畫梅花仙子
緑燕棲寒夜不飛洞天霜凈月流輝夜深彷彿梅邊卧
起摋青霞染素衣
　　　清溪與平起莘飲述舊有作
溪頭楊栁女兒髪緑光細妥春油油金陵當日一樽酒
何如相見在池州
　　　次韻李方叔
逺樹葉初嵐色淡曲塘雨足水㾗肥何人春盡不飲酒
野老年饑猶典衣
　　　次韻元宵雨雪
銀燭春光玉雪霄翠簾歌館思寥寥羅浮洞裏花如織
誰立寒香背小橋
　　　題江村小景
野蓬忘世寒罾下沙筥牽兒早餉遲有客封侯玊門道
緑閨春恨繞花枝
　　　題疊山卷
江山老骨歸元亮今古何心兩伯夷半夜寒增霜院裏
一編孤憤雪樓辭
　　　題春山曉行
短棹衝烟釣碧沙疎鐘開曙散羣鴉早年曾是匡廬道
下馬春厓問酒家
　　　夢遊仙
春風捲席蒼鼇近夜月笙簫紫鳯鳴童女三千髪如黛
碧桃花下笑相迎
　　　馬德昭席上賦
江上重逄鄒大娘桃花紅嫩染纎裳蔓青溪上曾相
見猶記胡麻飯顆香
　　　次韻江南
斗酒十千即可賖斜窻短籬誰為遮大婦相迎問買酒
十五小姑方主家
東山斷雨拂青龍江飲倒垂千丈虹忽地北風狂作惡
小波高湧白銀宫
長干城南越王臺長干橋下客船來橋邊有人問書信
羅裙小歩踏青苔
　　　和山行兼次韻
山鵲翅翻紅兩兩野花香並翠雙雙倦行有客春傷酒
笑索無題晝倚窻
　　　因鎦思勣過江寄(闕/)誠之
澤國無官寄老(闕/)淮方有客借寒驢早知到死難干禄
何用平生苦讀書
　　　次韻泐上人
薝蔔花時風雨急苾芻叢裏脊令寒丹沙自古有方術
白日今誰生羽翰
白髪蕭騷日夜生𤣥雲消盡雪霜明新栽花木可憐長
舊著衣裳不忍更
　　　賦蕙花次韻岳上人
香滿松房夜月虗紫㽔懸露泣方諸湘䰟故惱維摩定
起和離騷掃壁書
　　　題錢舜舉畫馬
玉禾乆飫出天閑引看時常占舞班四十年來太平日
屬車無數劔中山
二十年前燕市客黄塵蔽天相逐來中有出頭先一丈
山中彷彿憶龍媒
　　　題李遵道山水
層峰高出雲樹外飛溜直下天河懸江南老客膓空斷
舊宅不歸三十年
　　　題雪水茶卷子
驛舍情孤蘭自花貂冠骨相袖中麻黨家婢子陶家妾
學士方慚雪水茶
　　　偶題
一事不能方近古六經何用更知新唐虞時世君臣㑹
李杜文章宰相嗔
　　　酒間贈賈西白
思入東風白雨邊莫雲春樹两茫然不因絳灌輕新進
未必長沙識少年
　　　題唐馬圖
鳯膺龍脊渥洼姿正是奚官得意時野老歩行身自穏
詔書新下不教騎
　　　題子昻竹石圖為趙叔敬作
大雅堂前第一峰亷纎小雨養新濃前年醉把湖州酒
坐對蕭蕭日下舂
　　　題壁上山水
老年歸思不堪行苦憶江城萬里程須冩緑醅三百醆
恐添白髪數千莖
　　　題美人卷
玉山横管淚㾗光繡縟雙迴綵鳯凰百巧心情題不得
九疑雲冷隔三湘
　　　題李遵道
仙客鯨魚没海濤緑梢清夜月還高或傳騎去招丹鳯
想見歸來掣六鼇
　　　絶句
沙逺晴波淺漾金魚苖初上小如針將船載酒江頭飲
水桞千株滿岸隂
自愛江頭著雨蓑山光倒染鴨頭波蠻商即似天上下
打鼓向人㠶側過
江蘺初長杜若新紫蕙紅蘭洲渚春楚天正逺欲有遺
江上獨行逢故人
桞下杯盤野老過(闕/)　　　　　　緑波南浦傷心别
黄犬東門奈爾何
楊桞風輕欲午凉蘼蕪沙暖足春香水鄉父老茅堂酒
不信王孫道路長
北闕青雲車馬多南山白石飯牛歌霜清水屋釀春酒
雨足野田収晚禾
两岸東風吹桞花小江新水帯春霞長林日出烏自乳
買酒上船人到家
茅屋雞聲接近隣短裳巾幗莫歸頻江鄉禮俗淳風在
烟樹深深數拜人
熟麥収空雲斾斾新秧蒔遍雨沉沉誰嫌卑賤閒無事
老願太平渾有心
　　　贈唐德輝
翠栢蕭森烏已啼白門凉月萬村雞山中獨識河東鳯
五彩翩翩舞影齊
　　　題息齋竹為袁𢎞甫賦
鳯凰西去不可還一竿清意自蕭閒袁郎門外三尺雪
却為晴光晝啟闗
　　　題江鄉秋曉卷為李明逺賦
滿地寒霜水氣昏亂鴉啼起向前村沙頭白鷺機還動
未似熟眠深閉門
　　　贈武生
六龍浴海吐長霞飛上遥空作火鴉十日相看當(闕/)竹
二更深雨坐燈花
　　　題汪伯高梅
兎臼寒霜染雪毫緑烟微散月初高野人醉醒羅浮夣
長憶仙娥玉色醪
寒響蕭蕭已滿枝冷香不放小船移總宜酒散笙歌歇
睡徹玉樓人未知
　　　贈劉子靜
括蒼山色翠如葱瀑下天門拖玉虹底事少㣲星一㸃
金陵江上愛西風
　　　過溧陽錢氏祖墓
汾陽軍中淚如㵼長陵一坏寧有孫千章喬木高(闕/)起
倚柱凍雲斷客魂
　　　次韻西湖竹枝詞
上塘楊桞下塘隂阿郎愛人不愛金塘水西流東入海
水深不似阿儂深
柳葉如眉枝似腰贈郎輙挽最長條條長即與儂心逺
不是為儂春態嬌
錢唐潮來两岸平錢唐潮去江月明錢塘女子新樓閣
夜半吹簫鸞鳯鳴
郎愛捕魚儂織蓑勸郎不必要登科一家賣魚得食少
一官懸魚憂患多
　　　題楚江清曉圖
海色澄明霞欲生白烟樓閣静崢嶸青楓江上船已發
苦竹嶺頭人未行
　　　題山水為劉子益賦
古寺烟雲置碧岩獨僧隨徑入松杉故鄉忽動金陵客
便欲海門歸掛㠶
　　　贈李明逺
金陵龍眠見三李(震伯晉仲子才/兄弟三人齊名)瓊林鵷鶵哦二松(子/才)
(登己巳進士第/為番陽縣丞)名駒墮地亦千里騰鳯冲霄須九重
　　　送渭清逺上人謁虞學士求墓誌
白玉似人蒲室老黄金如價草堂文筆濡華盖山前月
光動石頭城上雲
九重閶闔向來人五色芙蓉已後身一代文章來絶世
千年道德在堅珉
水鳥羣隨南上篷江豚自拜北來風二姑直作片時過
五老秪如前日同
平生太史未相親秪托新詩附逺人自是星虚接牛斗
誰教天漢隔參辰
山中氣候冬春近江上㠶檣早晚廻曽草詞章扶日馭
肯將文字説天台
　　　題柯敬仲竹木
青山白日野中看南國佳人翠袖寒老樹不堪承雨露
龍孫春滿錦䦨千
　　　題危太樸雲林圖(六言/)
天台萬八千丈雲林三十六峯幾載山中獨憶今朝江
上相逢
　
　
　
　
　
　
　
　檜亭集卷九
右檜亭集天台丁先生詩也先生名復字仲容壯遊京
師公卿薦之館閣不就而去放情詩酒終老江湖之上
今所類諸體詩凢三百一十五首分為九卷合為一帙
前集則其婿饒介之所録續集則其門人李謹之所蒐
輯也南臺監察御史張君惟逺見而愛之惜不大傳于
時移文有司鋟梓集慶學官教授查信卿實董其事惟
先生之才足以追配古作而鳴國家之盛乃弗見諸用
以没觀其命詞托興高逺閒適夐然無塵俗意(闕/)
　　能盡識則是編之行豈不有補於風教乎至正十
年冬友生江夏諭敬志
