#+TITLE: 臨川文集-宋-王安石
#+DATE: 2016-06-11 12:24:38
#+SOURCE: github.com/kanripo/KR4d0073 master 2f4db034                
臨川文集序
古之相其君而成不世之業者其皆
與天下共焉而不以已與者乎未甞
無所立而泊然其不敢居不能無所
長而慊然其不敢恃虛懷夷氣受天
下若壑而其精强轉運嘗行扵韜光
挫銳之中守此而猶有意外不可盡
覩之情撓乎其間則雖有不韙之名
渉似之迹猶受而甘之益外礱其所
未融而内濬其所未至此非獨以求
濟其事也君子之道合天地萬物爲
一體以已與焉則阻隘閔隔不聯不
貫而况相天下者其物情國經殊才
積勢取給扵賛决有非以一已能徧
察而獨承者其不敢居焉且恃道固
然也操瑰瑋孤特之行竣扵矜已以
抆其聲持剸决督厲之用必扵責人
以速其效是卑處散地效一官者則
可爾㨿宰相之尊將奉其君以釐新
大業天下方狃其舊而不吾信而欲
以是道行之即其雅度夷氣能收其
形扵外而潜伏未艾之根有一毫厠
扵胸臆則㡬㣲不能自掩聲音笑貌
無以漬灌扵物始而矜中而勝終而
固争迨夫情憤惋而詞乖激才易事
憤而天下始不勝其弊矣矜已而卒
扵謗責人而卒扵叛背扵道而求濟
宜其難矣宋荆國王文公嘗相神宗
憫日弱之勢覩積弊之時方欲變法
更制舉其主扵堯舜而公以平生卓
絶之行精慱之學處得君之地觀其
注意措手䂓局㫖趣三代以來一人
而已然其時毎一法出則天下皆駭
而争攻擊䟽分曾無虛日比公不安
而去雖其所嘗薦引者皆起而攻之
至謂爲邪而靖康之禍或歸其郵扵
公庸常守成苟以自度猶得辭其過
扵後而公以堯舜伊周之心卒用爲
罪其亦宜公之不服而天下後世㡬
穪過乎嗟夫如公者豈非所謂瑰瑋
孤特之行欲勝天下以長而剸决督
厲之用欲暴天下以所立者與公旣
以其髙自處而視天下莫並已才智
老成咸背而去去而莫與共吾事者
斯奸人乗間而入反復排擊之餘法
制數易民眩扵聴官易其常始囂然
索其平和敦龎之氣獨程淳公嘗有
天下事非一家之語誠深知公所爲
病若是而歸基禍之過扵公扵情未
穪亦抑有由也公文章根抵六經而
貫徹三才其體簡勁精潔自名一家
平生展錯無出扵使還一書讀之有
古人畎𤱔翻然之志而後世頋以公
相業疑之然公業所以不就其失自
有在亦安得而并疑其書也徳安吉
陽何先生巡撫江西悉釐百工表章
往哲刻公集扵撫州而命沐爲序沐
嘗從先生得聞天地萬物一體之學
輒以此序公文且用以告後之相天
下者
嘉靖三十九年四月吉
賜進士出身亞中大夫江西布政司
　右叅政前奉
勅提督江廣兩省學政刑部郎臨海
　後學王宗沐書
紹興重刋臨川文集叙
紹興重刋臨川集者郡人王丞相介
父之文知州事桐廬詹大和甄老所
譜而校也
藝祖神武定天下
列聖右文而守之江西士大夫多秀
而文挾所長與時而奮王元之楊大
年篤尚音律而元獻晏公臻其妙桞
仲塗穆伯長首唱古文而文忠歐陽
公集其成南豐曾子固豫章黄魯直
亦所謂編之乎詩書之册而無媿者
也丞相旦登文忠之門晚躋元獻之
位子固之所深交而魯直稱爲不朽
近歲諸賢舊集其鄕郡皆悉刋行而
丞相之文流布閩浙顧此郡獨因循
不暇而詹子所爲奮然成之者也𥿄
墨旣具久而未出一日謂客曰讀書
未破萬卷不可妄下雌雄讎正之難
自非劉向楊雄莫勝其任吾今所校
本仍閩浙之故耳先後失次訛舛尚
多念少遲之盡更其失而慮歲之不
我與也計爲之何客曰不然皐蘇不
世出天下未甞廢律劉楊不世出天
下未甞廢書凡吾所爲將以備臨川
之故事也以小不備而忘其大不備
士夫披閱終無峕矣明牎净榻永晝
清風日思誤書自是一適若覧而不
覺其誤孫而不能思思而不能得雖
劉楊復生將如彼何哉詹子曰善客
其爲我志之十年五月戉子豫章黄
次山季岑父叙
臨川先生文集緫目錄上
　第一卷
　　古詩
　　　元豐行示德逄
　　　後元豐行
　　　夜夢與和甫别因寄純甫
　　　純甫出釋惠崇畫要予作詩
　　　徐熈花
　　　燕侍郎山水
　　　陶縝菜
　　　逆沈氏妹于白鷺洲遇雪作詩寄天騭
　　　招約之職方并示正甫書記
　　　　同王濬賢良賦龜
　　　　示元度
　　　　仲明父至宿明日遂行
　　　　杏花
　　　　奉酬約之見招
　　　　寄吳氏女子
　　　　贈約之
　　　　寄楊德逢
　　　　再次前韻寄楊德逢
　　　　仲明父不至
　　　　與吕望之上東嶺
　　　　與望之至八功德水
　　　要望之過我廬
　　　　聞望之解舟
　　　法雲
　　　彎碕
　　　月夜二首
　　　　兩山閒
　第二卷
　　古詩
　　　題南康晏史君望雲亭
　　　洊亭
　　　光宅寺
　　　春日晚行
　　　新花
　　　四皓二首
　　　眞人
　　　寄蔡氏女子二首
　　　夢黃吉甫
　　　遊土山示蔡天啓祕校
　　　再用前韻寄蔡天啓
　　　用前韻戲贈葉致逺直講
　　　白鶴吟示覺海元公
　　　示安大師
　　　示寳覺
　　　定林示道原
　　　我所思寄黃吉甫
　　　寄朱昌叔
　　　與僧道昇二首
　　　贈彭噐資
　　　贈王居士
　　　贈李士雲
　第三卷
　　古詩
　　　題半山寺壁二首
　　　定林寺
　　　題定林壁
　　　移桃花示俞秀老
　　　　對棊與道原至草堂寺
　　　　書八功德水庵
　　　　放魚
　　　　霾風
　　　　偶書二首
　　　　即事二首
　　　　擬寒山拾得二十首
　　　　自遣
　　　　自喻
　　　　古意
　　　　吾心
　　　　無營
　　　　病起
　　　　　獨歸
　　　　獨卧有懷
　　　　無動
　　　　夢
　　　　車載板二首
　　　　跋黃魯直畫
　　　　過楊德逢莊
　　　　秋熱
　　　　秋早
　　第四卷
　　　古詩
　　　　同沈道源遊八功德水
　　　　望鍾山
　　　　思北山
　　　　上南崗
　　　　謝公墩
　　　　秋夜泛舟
　　　　和耿天騭同遊定林
　　　　次韻約之謝惠詩
　　　　次韻舎弟江上
　　　　酬王濬賢良松泉二詩
　　　　荅俞秀老
　　　　清涼寺送王彦魯
　　　　　送惠思上人
　　　　　老景
　　　　　雜詠八首
　　　　　張良
　　　　　司馬遷
　　　　　諸葛武侯
　　　　　讀墨
　　　　　讀秦漢間事
　　　　　幽谷引
　　　　　明妃曲二首
　　　　　桃源行
　　　　　食黍行
　　　歎息行
　　　送春
　　　兼并
　第五卷
　　古詩
　　　和吳御史汴渠
　　　酬王詹叔奉使江南訪茶利害
　　　酬王伯虎
　　　荅虞醇翁
　　　送潮州吕使君
　　　寄曽子固二首
　　　虎圖
　　　　次韻信都公石枕蘄簟
　　　　和吳冲卿雪
　　　　和沖卿雪詩并示持國
　　　　送石賡歸寧
　　　　送張拱㣲出都
　　　　寄題睡軒
　　　　冲卿席上
　　　　塞翁行
　　　　白溝行
　　　　河間
　　　　陳橋
　　　　澶州
　第六卷
　　古詩
　　　北客置酒
　　　奉使道中寄育王山長老常坦
　　　送李屯田守桂陽二首
　　　送吳仲庶出守潭州
　　　雜詠三首
　　　即事三首
　　　送鄭叔熊歸閩
　　　寄二弟時徃臨川
　　　李氏沅江書堂
　　　休假大佛寺
　　　　别謝師宰
　　　　解使事泊棠隂時三弟皆在京師二首
　　　　驊騮
　　　　寄朱氏妹
　　　　贈陳景初
　　　　贈張康
　　　　送程公闢守洪州
　　　　鳯凰山
　　　　夢中作
　　　　彭蠡
　　　　牛渚
　　　　東門
　　　和王㣲之登髙齋三首
　第七卷
　　古詩
　　　董伯懿示裴晉公平淮右題名碑詩用其韻
　　　　　和酬
　　　用王㣲之韻和酬即事書懷
　　　和仲求即席分題
　　　出鞏縣
　　　書任村馬鋪
　　　葛藴作巫山髙愛其飄逸因亦作兩篇
　　　西風
　　　乆雨
　　　　和王勝之雪霽借馬入省
　　　　和吳沖卿鵶鳴樹石屏
　　　　送李宣叔倅漳州
　　　　送裴如晦宰吳江
　　　　韓持國從富并州辟
　　　　寄吳沖卿
　　　　韓持國見訪
　　　　思王逢原
　　　　登景德塔
　　　　和劉貢甫燕集之作
　　　　寄王逢原
　　　　寄正之
　　　思古
　　　惜日
　　　送裴如晦即席分題三首
　第八卷
　　古詩
　　　兩馬齒俱壯
　　　春從沙磧底
　　　晨興望南山
　　　結屋山澗曲
　　　朝日一㬥背
　　　黃菊有至性
　　　少狂喜文章
　　　　三戰敗不羞
　　　　少年見青春
　　　　白日不照物
　　　　草端無華滋
　　　　一日不再飯
　　　　秋枝如殘人
　　　　青青西門槐
　　　　天下不用車
　　　　山田乆欲拆
　　　　聖賢何常施
　　　　散髮一扁舟
　　　　道人北山來
　　　今日非昨日
　　　秋日不可見
　　　騏驥在霜野
　　　悲哉孔子没
　　　秋庭午吏散
　　　秋日在梧桐
　　　我欲往滄海
　　　前日䂖上松
　　　日出堂上飲
　第九卷
　　古詩
　　　孔子
　　　　　　楊雄二首
　　　　　　漢文帝
　　　　　　秦始皇
　　　　　　韓信
　　　　　　叔孫通
　　　　　　東方朔
　　　　　　楊劉
　　　　　　臧倉
　　　　　　田單
　　　　　　戴不勝
　　　　　　陸忠州
　　　　　　𨳩元行
　　　　相送行效張籍
　　　　隂漫漫行
　　　　一日歸行
　　　　汴水
　　　　隂山畫虎圖
　　　　杜甫畫像
　　　　吳長文新得顔公壞碑
　　　　荅揚州劉原甫
　　　　寄鄂州張使君
　　　　送元厚之待制知福州
　　　　悼四明杜醇
　　　　哭梅聖俞
　　　遊章義寺
　　　飯祈澤寺
　　　荅瑞新十遠
　　　送文學士倅卭州
　　　送宋中道通判洺州
　　　送張公儀宰安豐
　　　送陳諤
　　　送孫長倩歸輝州
　　　送喬執中秀才歸高郵
　　　雲山詩送正之
　第十卷
　　古詩
　　　　和甫如京師微之置酒
　　　　别孫莘老
　　　　寄丁中允(寳臣)
　　　　示平甫弟
　　　　憶北山送勝上人
　　　　相國寺啓同天節道場行香院觀戯者
　　　　馬上轉韻
　　　　乙巳九月登冶城作
　　　　過劉貢甫
　　　　估玉
　　　　信都公家白兔
　　　　車螯二首
　　　　與平甫同賦槐
　　　　甘棠梨
　　　　獨山梅花
　　　　同昌叔賦鴈奴
　　　　老樹
　　　　賦棗
　　　　飛鴈
　　　　寓言九首
　　　　舟中讀書
　　　　和王樂道讀進士試卷
　　　　自訟
　　　　彼狂
　第十一卷
　　古詩
　　　寄題郢州白雪樓
　　　聖俞爲狄梁公孫作詩要予同作
　　　蒙亭
　　　和王樂道烘蝨
　　　和聖俞農具詩十五首
　　　次韻酬微之贈池𥿄并詩
　　　酬沖卿月晦夜有感
　　　送子思兄參惠州軍
　　　送董伯懿歸吉州
　　　八月十九日試院夢沖卿
　　　　平甫歸飲
　　　　荅陳正叔
　　　　過食新城藕
　　　　明州錢君倚衆樂亭
　　　　愛日
　　　　荅裴煜道中見寄
　　　　餘寒
　　　　孤城
　　　　和微之藥名勸酒
　　　　客至當飲酒二首
　　　　乙未冬婦子病至春未巳
　　　　強起
　　　飲裴侯家
　　　送謝師宰赴任楚州二首
　　　次韻遊山門寺望文脊山
　　　車螯
　　　疥
　第十二卷
　　古詩
　　　和平甫舟中望九華山二首
　　　和中甫兄春日有感
　　　信陵坊有籠山樂官
　　　收鹽
　　　省兵
　　　發廪
　　　感事
　　　美玉
　　　寄曾子固
　　　同杜史君飲城南
　　　有感
　　　送孫叔康赴御史府
　　　别馬袐丞
　　　到郡與同官飲
　　　追送朱氏女弟宿木瘤僧舎
　　　招同官遊東園
　　　九日隨家人遊東山遂遊東園
　　　秋懷
　　　旣别羊王二君與同官飲城南
　　　試茗泉
　　　躍馬泉
　　　白紵山
　　　七星硯
　　　九鼎
　　　九井
　　　寄題衆樂亭
　　　書㑹別亭
　　　題舒州山谷寺石牛洞泉穴
　第十三卷
　　　古詩
　　　　泊舟姑蘇
　　　　崑山慧聚寺次孟郊韻
　　　　如歸亭順風
　　　　垂虹亭
　　　　張氏靜居院
　　　　丙戍五日京師作二首
　　　　答客
　　　　次韻唐彦猷華亭十詠
　　　　顧林亭
　　　　寒穴
　　　　吳王獵場
　　　　　始皇馳道
　　　　　柘湖
　　　　　陸瑁養魚池
　　　　　華亭谷
　　　　　陸機宅
　　　　　崑山
　　　　　三女崗
　　　　　大白嶺
　　　　　秃山
　　　　　贈曾子固
　　　　　鮑公水
　　　　　寄李士寧先生
　　　僧德殊水簾
　　　杭州脩廣師法喜堂
　　　復至曹娥堰寄丁元珍
　　　答曾子固南豐道中所寄
　　　寄贈胡先生
　　　得子固書因寄
　　　寄䖍州江隂二妹
　　　登越州城樓
　　　憶昨詩寄諸外弟
　第十四卷
　　律詩(五言八句)
　　　欣㑹亭
　　　東臯
　　　歳晚
　　　半山春晚即事
　　　欹眠
　　　露坐
　　　鴈
　　　題寶公塔院祠堂
　　　山行
　　　送張甥赴青州幕
　　　定林
　　　送張宣義之官越幕二首
　　　鴈
　　　　送鄧監簿南歸
　　　　送贊善張軒民西歸
　　　　即事
　　　　秋夜二首
　　　　過故居
　　　　晝寢
　　　　與道原過西莊遂遊寶乗二首
　　　　送陶氏婦兼寄純甫
　　　　自府中歸寄西庵行詳
　　　　贈上元宰梁之儀承議
　　　　贈殊勝院簡道人
　　　　懷吳顯道
　　　　靜照堂
　　　　重遊草堂次韻三首
　　　　題齊安寺山亭
　　　　自白門歸望定林有寄
　　　　宿定林示無外
　　　　宿北山示行詳上人
　　　　獨飯
　　　　草堂
　　　　示耿天騭
　　　　光宅
　　　　示無外
　　　　北山幕歸示道人
　　　懷古二首
　　　與寳覺宿精舎
　　　中書偶成
　　　華藏寺㑹故人
　　　求全
　　　秋風
　　　次韻昌叔歲莫
　　　次韻酬昌叔羇旅之作
　第十五卷
　　律詩(五言八句)
　　　次韻唐公三首
　　　烏塘
　　　　欲歸
　　　　發館陶
　　　　王村
　　　　長垣北
　　　　冬日
　　　　壬辰寒食
　　　　雨中
　　　　宿雨
　　　　乗日
　　　　秋露
　　　　還自河北應客
　　　　將次洺州憩漳上
　　　和仲庻夜過新開湖憶沖之仲涂共泛
　　　送契丹使還次韻荅淨因老
　　　送吳叔開南征
　　　遊棲霞庵約平甫至因寄
　　　和棲霞寂照庵僧雲渺
　　　宜春苑
　　　春日
　　　癸夘追感正月十五事
　　　晚興和沖卿學士
　　　秋興和沖卿
　　　次韻沖卿除日春
　　　題友人郊居水軒
　　　　遊賞心亭寄䖍州女弟
　　　　江亭晚眺
　　　　金山寺
　　　　揖仙閣
　　　　舟夜即事
　　　　何處難忘酒二首
　　　　送孫子髙
　　　　送董傳
　　　　寄深州眺同年
　　　　白雲然師
　　　　自白土村入北寺二首
　　　　題朱郎中白都莊
　　　史敎授獨善堂
　　　寄福公道人
　　　身閑
　　　還家
　　　題湯泉壁示諸子有欲閑之意
　　　和唐公舎人訪淨因
　　　沂溪懷正之
　　　荅許秀才
　第十六卷
　　律詩(五言八句/五言長篇附)
　　　次韻景仁雪霽
　　　次韻范景仁二月五日夜風雪
　　　次韻沖卿過睢陽
　　　荅沖卿
　　　得書知二弟附陳師道舟上汴　一
　　　初憩和州
　　　瘧起舍弟尚未巳示道原
　　　送杜十八之廣南
　　　崑山慧聚寺次張祜韻
　　　呉江
　　　江
　　　江南
　　　賈生
　　　還自舅家書所感
　　　　世事
　　　　寄純甫
　　　　招丁元珍
　　　　遊杭州聖果寺
　　　　京兆杜嬰大醇卒以詩二首傷之
　　　　江上二首
　　　　夏夜舟中頗涼因有所感
　　　　孤桐
　　　　遲明
　　　　陪友人中秋夕賞月
　　　　愼縣修路者
　　　　河勢
　　　送河閒晁寺丞
　　　暮春
　　　遊北山
　　　吳正仲謫官得故人寄蟹以詩謝之余次其
　　　　　韻
　　　陳師道宰烏程縣
　　　冬至
　　　湯泉
　　　讀鎭南邸報癸未四月作
　　　擬和　御製賞花釣魚
　　　和吳沖卿雪霽紫宸朝
　　　和吳沖卿集禧齋祠
　　　送周都官通判湖州
　　　雙廟(張巡/許逺)
　　　和子瞻同王勝之游蔣山
　　　送鄆州知府宋諌議
　　　見遠亭上王郎中
　第十七卷
　　律詩(七言八句)
　　　歲晚懷古
　　　叚約之園亭
　　　又叚氏園亭
　　　回橈
　　　酴醿金沙二花合發
　　　次韻公闢正議書公戲語申之以祝助發一笑
　　　次韻致遠木人洲二首
　　　次韻龔深甫二首
　　　次葉致逺韻
　　　次韻酬朱昌叔五首
　　　次韻送程給事知越州
　　　次韻酬徐仲元
　　　詩奉送覺之奉使東川
　　　次韻奉酬覺之
　　　送程公闢得謝歸姑蘇
　　　送項判官
　　　次韻張德甫奉議
　　　　北山三詠
　　　　登寳公塔
　　　　重登寳公塔復用前韻二首
　　　　𥿄暖閤
　　　　雨花臺
　　　　北牎
　　　　小姑
　　　　榮上人遽欲歸以詩留之
　　　　呈陳和叔(并序)
　　　　招吕望之使君
　　　　公闢枉道見過獲聞新詩因叙歎仰
　　　　全椒張公有詩在北山西菴僧者墁之悵然
　　　　　有感
　　　嶺雲
　　　蓼蟲
　　　莫疑
　第十八卷
　　律詩(七言八句)
　　　示俞秀老
　　　外厨遺火示公佐
　　　讀眉山集次韻雪詩五首
　　　讀眉山集愛其雪詩能用韻復次韻一首
　　　八功德水
　　　寄題程公闢物華樓
　　　酬俞秀老
　　　次韻吳沖卿召赴資政殿聽讀詩義感事
　　　張侍郎示東府新居詩因而和酬二首
　　　次韻沖卿上元從　駕至集禧觀偶成
　　　次韻陪　駕觀燈
　　　和吳相公東府偶成
　　　和蔡樞宻孟夏旦日西府書事
　　　和蔡副樞賀平戎慶捷
　　　次韻奉和蔡樞密南京種山藥法
　　　次韻元厚之平戎慶捷
　　　謁曾魯公
　　　駕自啓聖還内
　　　集禧觀池上詠野鵝
　　　次韻東㕔韓侍郎齋居晚興
　　　酬和甫祥源觀醮罷見寄
　　　和　御製賞花釣魚二首
　　　次楊樂道韻六首
　　　詳定幕次呈聖從樂道
　　　崇政殿詳定幕次偶題
　　　詳定試卷二首
　　　奉酬楊樂道
　　　奉酬聖從待制
　　　次韻吳仲庻省中畫壁
　　　夜讀試卷呈君實待制景仁内翰
　　　荅張奉議
　第十九卷
　　律詩(七言八句)
　　　次韻和吳仲庶池州齊山畫圖
　　　次韻祖擇之登紫微閣二首
　　　送沈興宗察院出使湖南
　　　春風
　　　永濟道中寄諸舅弟
　　　道逢文通北使歸
　　　將次相州
　　　次韻平甫喜唐公自契丹歸
　　　尹村道中
　　　次韻王勝之詠雪
　　　次韻酬府推仲通學士雪中見寄
　　　次韻宋次道憶太平早梅
　　　和曾子翊授舒掾之作
　　　送劉和父奉使江西
　　　次韻張子野竹林寺二首
　　　送吳龍圖知江寧
　　　送直講吳殿丞宰鞏縣
　　　送眞州吳處厚使君
　　　送李質夫知陜府
　　　題儀眞致政孫學士歸來亭
　　　次韻吳季野題岳上人澄心亭
　　　送彦珍
　　　寄張先郎中
　　　汜水寄和甫
　　　寄黃吉甫
　　　次韻平甫村墅春日
　　　即席次韻微之泛舟
　　　示長安君
　　　和平甫招道光法師
　　　和祖仁晚過集禧觀
　　　程公闢轉運江西
　　　次韻微之即席
　　　和王微之秋浦望齊山感李太白杜牧之
　　　次韻王微之登髙齋
　　　和微之重感南唐事
　　　李君晜弟訪别長蘆至淮隂追寄
　　　貴州虞部使君訪及道舊竊有感惻因成小
　　　　　詩
　　　沖卿席上得行字
　　　示董伯懿
　第二十卷
　　律詩(七言八句)
　　　思王逢原三首
　　　和吳御史臨淮感事
　　　和文淑湓浦見寄
　　　　次韻吳季野再見寄
　　　　次韻平甫贈三靈山人程惟象
　　　　次韻和甫詠雪
　　　　次韻張氏女弟詠雪
　　　　次韻徐仲元詠梅二首
　　　　詩呈節判陸君
　　　　留題曲親盆山
　　　　不到太初兄所居遂巳十年以詩攀寄
　　　　偶成二首
　　　　雨過偶書
　　　　季春上旬苑中即事
　　　　上西垣舎人
　　　　退朝
　　　　與微之同賦梅花得香字三首
　　　　和晚菊
　　　　景福殿前栢
　　　　四月果
　　　　墻西樹
　　　　度麾嶺寄莘老
　　　　狄梁公陶淵明俱爲彭澤至今有廟在馬刁
　　　　　　景純作詩見示繼以一篇(嘉祐中題點江/東刑獄時作)
　　　　寄沈鄱陽(時爲江/東提刑)
　　　　送裴如晦宰吳江
　　　　次韻樂道送花
　　　籌思亭(在江東轉運/司南㕔後園)
　　　愁臺
　　　和正叔懷其兄草堂
　　　鄭子憲西齋
　　　寄題思軒
　　　陳君式大夫恭軒
　　　寄黃吉甫
　　　髙魏留
　　　丁年
　第二十一卷
　　律詩(七言八句)
　　　送王詹叔利州路運判
　　　　送周仲章使君
　　　　送王蒙州
　　　　送龎簽判
　　　　送潘景純
　　　　送僧無惑歸鄱陽
　　　　送遜師歸舒州
　　　　寄育王大覺禪師
　　　　寄無爲軍張居士
　　　　次韻酬鄧子儀二首
　　　　送李璋
　　　　送章宏
　　　　别葛使君
　　　送王龍圖守荆南
　　　次韻酬宋中散二首
　　　和宋太博服除還朝簡諸朋舊
　　　次韻酬宋玘六首
　　　寄吳正仲蒙馬行之梅聖俞和寄依韻酬之
　　　寄平甫
　　　次韻舎弟常州官舎應客
　　　舟還江南阻風有懷伯兄
　　　同陳伯通錢材翁遊山二君有詩因次元韻
　　　夢張劒州
　　　酬慕容貟外
　　　次韻張唐公馬上
　　　和王司封㑹同年
　　　次韻酬子玉同年
　　　和舎弟舟上示沈道源
　　　過山即事
　　　酬裴如晦
　　　酬鄭閎中
　　　寄余温卿
　　　寄郎侍郎
　　　送道光法師住持靈巖
　第二十二
　　律詩(七言八句)
　　　奉酬永叔見贈
　　　送陳舜俞制科東歸
　　　送何正臣主簿
　　　與舎弟華藏院此君亭詠竹
　　　上元戯呈貢父
　　　次韻楊樂道述懷
　　　和楊樂道見寄
　　　寄吳沖卿二首
　　　酬沖卿見别
　　　次御河寄城北㑹上諸友
　　　次友人三首
　　　寄張襄州
　　　次韻昌叔灊樓讀書之樂
　　　酬淨因長老樓上翫月見懷
　　　寄張鶚招張安國金陵法曹
　　　欲往淨因寄涇州韓持國
　　　送别韓虞部
　　　懷舒州山水呈昌叔
　　　呈柳子玉同年
　　　次韻陸定遠以謫往來求詩
　　　李璋下第
　　　送楊驥秀才歸鄱陽
　　　平山堂
　　　示德逢
　　　示四妹
　　　寄酬曹伯玉因以招之
　　　次韻奉酬李質夫
　　　寄袁州曹伯玉使君
　　　邢太保有鶴折翼以詩傷之
　　　寄致政吳虞部
　　　再至京口寄漕使曹郎中
　　　次韻平甫金山㑹宿寄親友
　　　送何聖從龍圖
　　　送趙學士陜西提刑
　　　丙申八月作
　　　登西樓
　　　即事
　第二十三卷
　　律詩(七言八句)
　　　酬吳仲庶小園之句
　　　始與韓玉汝相近居遂相與遊今居復相近
　　　　　而兩家子唱和詩相屬因有此作
　　　春寒
　　　次韻再遊城西李園
　　　予求守江隂未得酬昌叔憶江隂見及之作
　　　送蘇屯田廣西轉運
　　　酬淮南提刑邵不疑學士
　　　酬王太祝
　　　出城訪無黨因宿齋錧
　　　寄張氏女弟
　　　奉寄子思以代别
　　　次韻劉著作過茆山今平甫徃遊因寄
　　　次韻十四叔賜詩留别
　　　次韻耿天騭大風
　　　法喜寺
　　　長干寺
　　　落星寺在南康軍江中
　　　清風閣
　　　留題微之廨中清輝閣
　　　次韻和甫春日金陵登臺
　　　慶老堂
　　　寄陳宣叔
　　　寄張劒州并示女弟
　　　元珍以詩送緑石硯所謂玉堂新様者
　　　和微之林亭
　　　酬微之梅暑新句
　　　平甫與寳覺遊金山思大覺并見寄及相見
　　　　　得詩次韻二首
　　　金陵懷古四首
　　　次韻舎弟遇子固憶少述
　　　次韻昌叔詠塵
　　　石竹花
　　　古松
　　　玉晨大檜鶴廟古松最爲佳樹
　　　次韻董伯懿松聲
　　　次韻荅平甫
　　　次韻質夫兄使君同年
　第二十四卷
　　律詩(七言八句)
　　　金明池
　　　葛溪驛
　　　泛舟青溪入水門登高齋奉呈康叔
　　　爲裴使君賦擬峴臺
　　　送李才元校理知卭州
　　　送張頡仲舉知奉新
　　　張劒州至劒一日以新憂罷
　　　次韻子履逺寄之作
　　　送李太保知儀州
　　　送西京簽判王著作
　　　送劉貢父赴秦州清水
　　　送純甫如江南
　　　送郊社朱兄除郞東歸
　　　送沈康知常州
　　　安豐張令修芍陂
　　　送復之屯田赴成都
　　　送經臣富順寺丞
　　　送張卿致仕
　　　　送梅龍圖
　　　　送李祕校南歸
　　　　送蕭山錢著作
　　　　送靈仙裴太傅
　　　　送趙爕之蜀永康簿
　　　　酬吳季野見寄
　　　　和平甫寄陳正叔
　　　　送王太卿致政歸江陵
　　　　送叔康侍御
　　　　寄朱昌叔
　　　　九日登東山寄昌叔
　　　　到舒次韻荅平甫
　　　舒州七月十一日雨
　　　次韻荅丁端州
　　　荅劉季孫
　　　次韻酬王太祝
　　　寄吳成之
　　　寄曾子固
　　　至開元僧舎上方次韻舎弟二月一日之作
　　　寄王回深甫
　　　次韻荅彦珍
　　　寄闕下諸父兄兼示平甫兄弟
　第二十五卷
　　律詩(七言八句/七言長篇附)
　　　　鍾山西庵白蓮亭
　　　　贈老寧僧首
　　　　次韻舎弟賞心亭即事二首
　　　　次韻陳學士小園即事
　　　　寄友人
　　　　登大茅山
　　　　登中茅山
　　　　登小茅山
　　　　送張仲容赴杭州孫公辟
　　　　贈李士寧道士
　　　　次韻春日即事
　　　　次韻荅陳正叔二首
　　　　送崔左藏之廣東
　　　　苦雨
　　　　江上
　　　　午枕
　　　　寄石鼔陳伯庸
　　　　送熊伯通
　　　　送王覃
　　　　送明州王大卿
　　　　姑胥郭
　　　　嚴陵祠堂
　　　　藏春塢詩獻刁十四丈學士
　　　　太湖恬亭
　　　蒙城清燕堂
　　　次韻酬吳彦珍見寄二首
　　　自金陵如丹陽道中有感
　　　𥘉去臨川
　　　讀史
　　　讀詔書
　　　王太丞邑事之暇過訪山舘兼示佳篇
　　　王浮梁太丞聽訟軒有水禽巢于竹林
　　　寄虞氏兄弟
　　　除夜寄舎弟
　　　荅熊本推官金陵寄酒
　　　和錢學士喜雪
　　　送江寧彭給事赴闕
　第二十六卷
　　律詩(五言絕句/回文/六言詩附)
　　　聊行
　　　染雲
　　　溝港
　　　霹靂溝
　　　午睡
　　　題齊安壁
　　　招文齋
　　　臺上示吳愿
　　　示道原
　　　　傳神自讃
　　　　題何氏宅園亭
　　　　草堂一上人
　　　　題黃司理園
　　　　北山洊亭
　　　　題永昭陵
　　　　詠榖
　　　　池上看金沙花數枝過酴醿架盛𨳩
　　　　五栁
　　　　移松皆死
　　　　山中
　　　　送王𥙷之行風忽作因題四句於舟中
　　　　𬒳召作
　　　　南澗樓
　　　　南浦
　　　　題定林壁懷李時
　　　　離蔣山
　　　　江上
　　　　春雨
　　　　歸燕
　　　　和惠思波上鷗
　　　　秣陵道中口占二首
　　　　次青陽
　　　　代陳景元書于太一宫道院壁
　　　　山雞
　　　　雜詠四首
　　　　臥聞
　　　　秋興有感
　　　　題八功德水
　　　　口占
　　　　偶書
　　　　送陳景𥘉
　　　　泊姚江
　　　　樓上
　　　　春晴
　　　　浄相寺
　　　將母
　　　朱朝議移法雲院蘭
　　　晚歸
　　　題舫子
　　　惠崇畫
　　　蒲葉
　　　芳草
　　　與徐仲元自讀書臺上定林
　　　病中睡起折杏花數枝二首
　　　送望之赴臨江守
　　　送丁廓秀才歸汝隂
　　　送王彦魯
　　　　送吕望之
　　　　别方劭祕校
　　　　梅花
　　　　紅梅
　　　　病起過寳覺
　　　　書定林牎
　　　　題徐浩書法華經
　　　回紋詩
　　　　碧蕪
　　　　夢長
　　　　迸月
　　　　泊鴈
　　　　六言詩
　　　　題西太一宫壁二首
　　　　西太一宫樓
　　第二十七卷
　　　律詩(七言絶句)
　　　　歌元豐五首
　　　　棊
　　　　題畫扇
　　　　夢
　　　　清明
　　　　東岡
　　　　春郊
　　元日
　　九日
　　𥘉晴
　　南蕩
　　芙蕖
　　溝西
　　東臯
　　一陂
　　園𬞞
　　修然
　　杖藜
　　圖書
　　老嫌
　　移栁
　　誰將
　　雪乾
　　南浦
　　竹裏
　　隨意
　　秋雲
　　春風
　　陂麥
　　木末
　　進字說二首
　　　　窺園
　　　　嘲白髮
　　　　代白髮荅
　　　　外㕑遺火二絶
　　　　初夏即事
　　　　干蹊
　　　　和陳輔秀才金陵書事
　　　　和耿憲天隲以竹冠見贈四首
　　　　和郭功甫
　　　　葉致逺置洲田以詩言志次其韻四首
　　　　次昌叔韻
　　　　次張唐公韻
　　　次俞秀老韻
　　　酬宋廷評請序經解
　　　送耿天騭至渡口
　　　永慶院送道原還儀眞作詩要之
　　　送方劭祕校
　　　芙蓉堂二首
　　　長干釋普濟坐化
　第二十八卷
　　律詩(七言絶句)
　　　送黃吉甫入京題清涼寺壁
　　　與道原自何氏宅歩至景德寺
　　　過法雲
　　　光宅寺
　　　題勇老退居院
　　　與寳覺宿龍華院三絶
　　　清涼白雲庵
　　　自定林過西庵
　　　歸庵
　　　雪中遊北山呈廣州使君和叔同年
　　　謝安墩二首
　　　東陂二首
　　　山陂
　　　欲徃北山以雨止
　　　耿天騭惠梨次韻奉酬三首
　　　北山有懷
　　　定林院
　　　封舒國公三首
　　　北陂杏花
　　　五更
　　　與薛肈明奕棊賭梅花詩輸一首
　　　又代薛肈明一首
　　　溝上梅花欲發
　　　江梅
　　　耿天騭許以浪山千葉梅見寄
　　　與天騭宿清涼廣惠僧舍
　　　池上看金沙花數枝過酴醿架盛開二首
　　　　北山
　　　　詠菊二首
　　　　楊栁
　　　　北山道人栽松
　　　　山櫻
　　　　償薛肈明秀才榿木
　　　　馬斃
　　　　出郊
　　　　懷府園
　　　　江口二首
　　　　蔣山手種松
　　　　中年
　　　寄四姪旊二首
　　　寄吳氏女子
　　　寄蔡天啓
　　　呈陳和叔二首
　　　招葉致逺
　　　招揚德逢
　　　和叔招不往
　　　和叔雪中見過
　　　俞秀老忽不見
　　　與耿天騭㑹話
　第二十九卷
　　律詩(七言絶句)
　　　與道原過西莊遂遊寳乗
　　　庚申正月遊齊安
　　　庚申正月遊齊安有詩壬戍正月再遊
　　　壬戍正月晦與仲元自淮上復至齊安
　　　壬戍五月與和叔同遊齊安
　　　成字說後與曲江譚君丹陽蔡君同遊齊安
　　　元豐二年十月政公改路故作此詩
　　　書定林院牎
　　　同熊伯通自定林過悟眞二首
　　　悟眞院
　　　傳神自讃
　　　定林院昭文齋
　　　　經局感言
　　　　鍾山晚歩
　　　　散策
　　　　書静照師塔
　　　　記夢
　　　　勘㑹賀蘭溪主
　　　　書湖隂先生壁二首
　　　　過劉全美所居
　　　　書何氏宅壁
　　　　題永慶壁有雱遺墨數行
　　　　江寧府園示元度
　　　　金陵郡齋
　　　　戲示蔣頴叔
　　　　遊城東示深之德逢
　　　　麗澤門
　　　　示公佐
　　　　示俞秀老二首
　　　　示李叔時
　　　　示寳覺二首
　　　　仲元女孫
　　　　示永慶院秀老
　　　　示王鐸主簿
　　　　戲城中故人
　　　　戲贈叚約之
　　　　示俞處士
　　　　懷張唐公
　　　　憶金陵三首
　　　　離昇州作
　　　　望淮口
　　　　入瓜歩望揚州
　　　　泊船瓜洲
　　　　重過佘婆岡市
　　　　秦淮泛舟
　　　　中書即事
　　　　萬事
　　　　寄金陵傳神者李士雲
　　　贈外孫
　　　東流頓令罷官阻風示文荅以四句
　　　楊德逢送米與法雲二老作此詩
　　　送黄吉父將赴南康官歸金谿三首
　第三十卷
　　律詩(七言絶句)
　　　金陵即事三首
　　　烏塘
　　　柘岡
　　　城北
　　　金陵
　　　午枕
　　　　州橋
　　　　觀明州圖
　　　　九日賜宴瓊林苑
　　　　壬子偶題
　　　　和張仲通憶鍾陵二首
　　　　送和甫至龍安暮歸
　　　　鍾山即事
　　　　南澗樓
　　　　京城
　　　　隴東西二首
　　　　斜徑
　　　　暮春
　　　雨晴
　　　日西
　　　禁直
　　　御柳
　　　祥雲
　　　題中書壁
　　　禁中春寒
　　　試院中
　　　學士院燕侍郎畫圖
　　　道㫄大松人取以爲明
　　　見鸚鵡戲作四句
　　　池鴈
　　六年
　　世故
　　邵平
　　中牟
　　王章
　　神物
　　文成
　　讀漢書
　　賜也
　　重將
　　載酒
　　楚天
　　　　江上
　　　　春江
　　　　春雨
　　　　初到金陵
　　　　送和甫至龍安微雨因寄吳氏女子
　　　　與北山道人
　　　　過外弟飲
　　　　若耶溪歸興
　　　　烏石
　　　　定林
　　　　定林所居
　　　　臺城寺側獨行
　　　遊鍾山
　　　松間
　　　雨未止正臣欲行以詩留之
　第三十一卷
　　律詩(七言絶句)
　　　題張司業詩
　　　同陳和叔遊北山
　　　次吳氏女子韻二首
　　　即席
　　　遊城南即事二首
　　　寄沈道原
　　　哭張唐公
　　　生日次韻南郭子二首
　　　八公山
　　　過徐城
　　　送丁廓秀才歸汝隂二首
　　　和惠思韻二首
　　　送王石甫學士知湖州
　　　懷鍾山
　　　江寧夾口三首
　　　寄碧巖道光法師
　　　省中二首
　　　崇政殿後春晴即事
　　　省中沈文通㕔事
　　　吳任道說應舉時事
　　　送河中通判朱郎中迎母東歸
　　　寄題杭州明慶院修廣師明碧軒
　　　夜直
　　　試院中四首
　　　人閒
　　　後殿牡丹未𨳩
　　　春日
　　　寄韓持國
　　　荅韓持國
　　　出城
　　　涿州
　　　　出塞
　　　　入塞
　　　　書汜水關寺壁
　　　　題北山隱居王閑叟壁
　　　　和惠思歲二日二絶
　　　　赴召道中
　　　　江東召歸
　　　　平甫如通州寄之
　　　　寄顯道
　　　　和平父寄道光法師
　　　　三品石
　　　　和崔公度家風琴八首
　　　送陳靖中舎歸武陵
　　　北山
　　　適意
　　　辱井
　　　題金沙
　　　夜聞流水
　　　詠月三首
　第三十二卷
　　律詩(七言絶句)
　　　次韻杏花三首
　　　杏園即事
　　　宋城道中
　　　　對客
　　　　愍儒坑
　　　　遇雪
　　　　殊勝淵師示寂
　　　　懷舊
　　　　訪隱者
　　　　海棠花
　　　　證聖寺杏接梅花未𨳩
　　　　雜詠五首
　　　　書陳祈兄弟屋壁
　　　　郊行
　　　　破冡二首
　　　題景德寺試院壁
　　　金陵報恩大師西堂方丈二首
　　　題正覺院籜龍軒二首
　　　相州古瓦硯
　　　望夫石
　　　山前
　　　江雨
　　　揚子二首
　　　獨臥二首
　　　孟子
　　　商鞅
　　　蘇秦
　　　　　范睢
　　　　　張良
　　　　　曹參
　　　　　韓信
　　　　　伯牙
　　　　　范增二首
　　　　　賈生
　　　　　兩生
　　　　　謝安
　　　　　世上
　　　　　讀後漢書
　　　　　讀蜀志
　　　讀唐書
　　　讀𨳩成事
　　　別和甫赴南徐
　　　寄茶與和甫
　　　寄茶與平甫
　　　戲長安嶺石
　　　代荅
　　　促織
　　　臘享
　第三十三卷
　　律詩(七言絶句)
　　　杏花
　　　　城東寺菊
　　　　拒霜花
　　　　燕
　　　　吐綬雞
　　　　黃鸝
　　　　蝶
　　　　暮春
　　　　眞州東園作
　　　　過皖口
　　　　發粟至石陂寺
　　　　別皖口
　　　　別灊皖二山
　　　　舒州𬒳召試不赴偶書
　　　　舟過長蘆
　　　　金山三首
　　　　泊姚江
　　　　遊鍾山
　　　　龍泉寺石井二首
　　　　興國樓上作
　　　　別灊閣
　　　　杭州望湖樓回馬上作呈王汝樂道
　　　　奉和景純十四丈三絶
　　　　臨津
　　　　汀沙
　　　　西山
　　　　和文淑
　　　　春入
　　　　暮春
　　　　烏江亭
　　　　漢武
　　　　諸葛武矦
　　　　望越亭
　　　　春日席上
　　　　句容道中
　　　　晏望驛釋舟走信州
　　　　祁澤寺見許堅題詩
　　　　送陳景初(陳善/醫)
　　　　巫峽
　　　　徐秀才園亭
　　　　中茅峰石上得徐鍇篆字題名
　　　　欲雪
　　　　上元夜戲作
　　　　石竹花
　　　　黃花
　　　　木芙容
　　　　精衛
　　　　戲贈育王虚白長老
　　　　黃河
　　　東江
　　　北望
　　　驪山
　　　縣舎西亭二首
　　　鐡幢浦
　　　臨吳亭作
　　　蘇州道中順風
　第三十四卷
　　律詩(七言絶句)
　　　送僧惠思歸錢塘
　　　松江
　　　秋日
　　　　中秋夕寄平甫諸弟
　　　　靈山
　　　　荷花
　　　　殘菊
　　　　竹牎
　　　　出定力院作
　　　　寄育王大覺禪師
　　　　送僧遊天台
　　　　次韻張仲通水軒
　　　　送陳令
　　　　無錫寄正之
　　　　謾成
　　　　初晴
　　　　釣者
　　　　將次鎭南
　　　　出金陵
　　　　酬王微之
　　　　題玉光亭
　　　　贈僧
　　　　嘲叔孫通
　　　　和浄因有作
　　　　張工部廟
　　　　次韻和張仲通見寄三首
　　　　宣州府君䘮過金陵
　　　　觀王氏雪圖
　　　　韓子
　　　　宰嚭
　　　　郭解
　　　　古寺
　　　　越人以幕養花因遊其下二首
　　　　魚兒
　　　　離鄞至菁江東望
　　　　信州迴車館中作二首
　　　　天童山溪上
　　　　鄞縣西亭
　　　　寄和甫
　　　　　寄伯兄
　　　　　別鄞女
　　　　　眞州馬上作
　　　　　登飛來峰
　　　　　讀漢功臣表
　　　　　詠月
　　　　　金山
　　　　　疊翠亭
　　　　　黙黙
　　　　　逹本
　　　　　寓言二首
　　　　　偶書
　　　　揚子
　　　讀維摩經有感
　　　春日即事
　　　　贈安大師
　　　送李生白華嵓修
　　　寄道光大師
　　　　示報寧長老
　　　紅梨
　　　鴟
　　　驢二首
臨川先生文集緫目錄上
臨川先生文集緫目録下
第三十五卷
　　挽辭
　　　仁宗皇帝挽辭四首
　　　英宗皇帝挽辭二首
　　　神宗皇帝挽辭二首
　　　慈聖光獻皇后挽辭二首
　　　正肅吳公挽辭三首
　　　文元賈公挽辭二首
　　　元獻晏公挽辭三首
　　　忠獻韓公挽辭二首
　　　正憲吳公挽辭
　　　　孫威敏公挽辭
　　　　崇禧給事同年馬兄挽辭二首
　　　　陳動之祕丞挽辭二首
　　　　贈工部侍郎鄭公挽辭
　　　　致仕虞部曲江譚君挽辭
　　　　馬玘大夫挽辭
　　　　宋中道挽辭
　　　　王中甫學士挽辭
　　　　王逢原挽辭
　　　　葛興祖挽辭
　　　　河中使君修撰陸公挽辭三首
　　　　王子直挽辭
　　　孫君挽辭
　　　處士葛君挽辭
　　　永壽縣太君周氏挽辭二首
　　　致仕邵君挽辭二首
　　　葛郎中挽辭二首
　　　悼王致處士
　　　蘇才翁挽辭二首
　　　悼慧休
　第三十六卷
　　集句(古律詩)
　　　送吳顯道五首
　　　送吳顯道南歸
　　　　送劉貢甫謫官衡陽
　　　　贈寳覺(并序)
　　　　金山寺
　　　　化城閣
　　　　明妃曲
　　　　懷元度四首
　　　　招元度
　　　　示黃吉甫
　　　　送張明甫
　　　　贈張軒民贊善
　　　　望之將行
　　　　招葉致逺
　　　獨行
　　　江口
　　　戲贈湛源
　　　與北山道人
　　　梅花
　　　卽事五首
　　　春風
　　　春雪
　　　花下
　　　春山
　　　金陵懷古
　　　沈坦之將歸溧陽值雨留吾廬乆之三首
　　　示蔡天啓三首
　　　烝然來思(并序)
　　　示楊德逢
　　　示道光及安大師
　　　老人行
　　　離昇州作
　　　倉頡
　第三十七卷
　　集句
　　　胡笳十八拍
　　　虞美人
　　　甘露歌
　　歌曲
　　　　桂枝香
　　　　菩薩蠻
　　　　漁家傲二首
　　　清平樂
　　　　浣溪沙
　　　浪淘沙令
　　　南鄕子二首
　　　　訴衷情五首
　　　望江南歸依三寳讚
　第三十八卷
　　四言詩
　　　潭州新學詩(并序)
　　　新田詩(并序)
　　　獵較詩(并序)
　　　雲之祁祁荅董傳
　　古賦
　　　龍賦
　　　歷山賦(并序)
　　　思歸賦
　　　釋謀賦
　　樂章
　　　明堂樂章二首
　　　　歆安之曲
　　　　皇帝還大次憇安之曲
　　上梁文
　　　景靈宮修蓋　英宗皇帝神御殿上梁文
　　銘
　　　蔣山鍾銘
　　　明州新刻漏銘
　　　伍子胥廟銘
　　　璨公信心銘
　　讃
　　　蔣山覺海元公眞讃
　　　梵天畫讃
　　　維摩像讃
　　　空覺義示周彦眞
　第三十九卷
　　書䟽
　　　上　仁宗皇帝言事書
　　　上時政䟽
　　　進戒䟽
　第四十卷
　　奏狀
　　　乞免就試狀
　　　辭集賢校理狀四
　　　辭同修起居注狀七
　　　再辭同修起居注狀五
　　　辭赴闕狀三
　　　辭知江寧府狀
　　　舉陳樞充錢糓職司狀
　　　舉錢公輔吕公著自代狀
　　　舉謝鄕材充升擢任使狀
　　　舉屯田貟外郎劉彞狀
　　　勑舉兵官未有人堪充狀
　　　舉渭州兵馬都監蓋傳等充邊上任使狀
　　　舉古渭寨都監叚充充兵官任使狀
　第四十一卷
　　劄子
　　　擬上殿劄子
　　　上五事劄子
　　　議入廟劄子
　　　言尊號劄子
　　　論罷春燕劄子
　　　論館職劄子二
　　　本朝百年無事劄子
　第四十二卷
　　劄子
　　　相度牧馬所舉薛向劄子
　　　論許舉留守令勑劄子
　　　乞朝陵劄子
　　　乞免修實録劄子
　　　乞改科條制劄子
　　　廟議劄子
　　　議服劄子
　　　議南郊三聖並侑劄子
　　　議郊祀壇制劄子
　　　議郊廟太牢劄子
　　　議皇地示神州地示燎燔劄子
　　　進鄴侯遺事劄子
　第四十三卷
　　劄子
　　　辭男雱說書劄子
　　　辭男雱授龍圖劄子三道
　　　進字說劄子
　　　乞改三經義誤字劄子二道
　　　論改詩義劄子
　　　荅手詔言改經義事劄子
　　　改撰詩義序劄子
　　　乞以所居園屋爲寺劄子
　　　乞將田割入蔣山常住劄子
　　　謝宣醫劄子
　第四十四卷
　　劄子
　　　乞解機務劄子六道
　　　謝手詔慰撫劄子
　　　謝手詔訓諭劄子
　　　荅手詔封還乞罷政事表劄子
　　　荅手詔令就職劄子
　　　荅手詔留居京師劄子
　　　辭僕射劄子三道
　　　乞宫觀劄子五道
　　　求退劄子
　　　巳除觀使乞免使相劄子四道
　　　宣諭蘇子元劄子
　第四十五卷
　内制(冊文表本青詞)
　　　郊祀　昊天上帝　皇地祗　太祖皇帝冊
　　　　　文三道
　　　朝享　聖祖大帝　仁宗　英宗皇帝冊文
　　　　　三道
　　　皇后冊文
　　　先天天貺降聖冬至節内中露香表四道
　　　南郊青城　皇帝問　太皇太后皇太后聖
　　　　　體表
　　　太皇太后皇太后回荅　皇帝問聖體書
　　　寒食節起居永定諸陵諸后陵表二道
　　　中元節八月一日起居諸后永昭陵表二道
　　　十月一日永昭陵奏告　仁宗皇帝表
　　　十月一日起居永安諸陵諸后陵表二道
　　　冬至節上諸陵諸后陵表二道
　　　寒食節上南京鴻慶宮等處　太祖諸帝表
　　　中元節起居諸帝神御殿諸陵表二道
　　　十月一日起居揚州諸帝神御殿表
　　　冬至節上南京鴻慶宮等諸帝表
　　　先天節奏告　仁宗皇帝表
　　　南郊下元節奏告　聖祖大帝表
　　　南郊禮畢　皇帝謝内中功德表
　　　南郊禮畢奏謝　英宗皇帝表
　　　眞宗皇帝忌辰奏告永定陵景靈宮慈德殿
　　　　　表
　　　集禧觀開啓爲民祈福道場黙表
　　　鴻慶宫延祥觀崇先觀開啓　皇帝太皇太
　　　　　后皇太后本命道場青詞四道
　　　靈釐内殿西太一宫龍圖閣開啓太皇太后
　　　　　皇太后生辰道場青詞四道
　　　廣聖宮開啓　眞宗皇帝忌辰道場青詞
　　　福寧殿罷散開啓三長月道場靑詞五道
　　　福寧殿開啓南郊道場青詞
　第四十六卷
　　内制(青詞密詞祝文齋文)
　　　景靈宮三殿開啓中元節道場青詞
　　　景靈宮保寧開下元節道場青詞
　　　寧聖殿開啓爲民祈福年交道場青詞二道
　　　洪福殿開啓謝雨道場青詞
　　　在京諸宫觀景靈宫等處祈雪謝晴青詞二
　　　　　道
　　　坊州秋祭　聖祖大帝青詞
　　　滄瀛州地震設醮青詞二道
　　　北定州地震開啓祭禱道場青詞
　　　集禧崇先觀開啓祝　聖壽金籙道場密詞
　　　　　二道
　　　延福宫開啓　皇太后　皇后生辰道場密
　　　　　詞二道
　　　金明池開啓謝雨道場密詞
　　　開先殿奏告　太祖皇帝孝明皇后祝文
　　　應天禪院奏告　太祖　太宗　眞宗皇帝
　　　　　御容祝文
　　　永隆殿奏告　太宗皇帝　元德皇后祝文
　　　太廟奉慈諸廟奏告南郊等處祝文
　　　諸皇后陵奏告謝南郊禮畢祝文
　　　英德殿奉安　英宗皇帝御容祝文
　　　延昌殿權奉安　英宗皇帝御容祝文
　　　應天禪院坼修　太祖神御殿祭告祝文
　　　景靈宫祭告太歲巳下諸神祝文
　　　崇眞彰德殿爲經霖雨奏告祝文
　　　太廟后廟奉慈廟雅飾奏告祝文
　　　西太一中太一宫立秋祝文二道
　　　九宫貴神祝文
　　　景靈宮里域眞官祝文
　　　天地社稷宮觀五嶽四瀆等處祈晴祝文二
　　　　　道
　　　定州北嶽爲地震祭禱祝文
　　　文德殿告遷　御容祝文
　　　南郊青城畢功上開啓保安祝壽齋文二道
　　　五臺開啓南郊禮畢道場齋文
　　　性智殿開啓　太皇太后生辰道場齋文
　　　十月一日資薦　仁宗皇帝道場齋文
　　　福寧殿資薦　英宗皇帝道場齋文二道
　　　廣愛殿資薦　章恵皇后忌辰道場齋文
　　　廷昌殿奉安　英宗皇帝御容道場齋文
　　　温成皇后陵獻殿内開啓冬節道場齋文
　　　金明池上開啓祈雨謝雨道場齋文二道
　　　龍圖天章寳文閣接續開啓祈雪道場齋文
　　　泗州塔謝晴齋文
　　　後苑天王殿拆修了畢齋文
　第四十七卷
　　内制(詔書)
　　　勑牓交趾
　　　提轉考課勑詞
　　　韓琦加恩制
　　李璋加恩制
　　　皇伯祖承亮加恩制
　　　李日尊加恩制
　　　馮翊郡君連氏等賀南郊禮畢表
　　　德妃苗氏上賀南郊禮畢表
　　　賜梁適張昪特赴闕南郊陪位詔
　　　賜允梁適陳乞不赴南郊陪位詔
　　　賜允張昪不赴南郊陪位詔
　　　賜王拱辰乞南郊赴闕不允詔
　　　賜允韓琦乞相州詔三道
　　　賜韓琦依所乞詔
　　　賜韓琦乞相州不允詔三道
　　　賜韓琦乞致仕不允詔
　　　賜韓琦湯藥詔
　　　賜富弼乞判汝州詔
　　　賜富弼上表乞致仕不允詔
　　　賜允富弼乞假養疾詔
　　　賜允富弼乞赴安州避災養疾詔
　　　賜富弼赴闕詔二道
　　　賜富弼赴闕并茶藥詔
　　　賜富弼辭免南郊禮畢支賜詔
　　　賜宰臣曽公亮巳下辭南郊賜賚不允詔
　　　賜陳升之辭免恩命不允詔
　　　賜陳升之赴闕朝見茶藥詔
　　　賜歐陽修上表乞致仕不允詔三道
　　　賜歐陽修辭知青州不允詔二道
　　　賜荅曾公亮詔
　　　賜張方平免特支請俸詔
　　　賜邵亢乞郡詔
　　　賜皇伯從式乞免新命不允詔
　　　賜蔡挺茶藥詔
　　　賜蔡挺獎諭詔
　　　賜髙賦獎諭詔
　第四十八卷
　　内制(詔書/批荅/口宣)
　　　賜齊恢奬諭詔二道
　　　賜勑獎諭審刑院詳議官大理寺詳斷官等
　　　　　二道
　　　賜勑獎諭蔡冠卿
　　　賜燕度待罪
　　　賜外任臣寮進奉功德䟽
　　　賜特放韓贄待罪詔
　　　賜特放傅卞待罪詔
　　　賜荅德妃苗氏賀南郊禮畢詔
　　　賜荅修儀楊氏等賀南郊禮畢詔
　　　賜大遼賀正旦使副茶藥詔二道
　　　賜大遼皇太后賀正旦使副茶藥詔二道
　　　皇帝問候大遼皇帝皇太后書二道
　　　賜南平王李日尊加恩告勑書
　　　賜溪洞田元宗等進奉勑書
　　　賜占城楊卜尸利律陁般摩提婆勑書
　　　批荅文武百寮曾公亮巳下上　尊號不允
　　　　　二道
　　　批荅曽公亮文彦博等賀壽星見二道
　　　批荅富弼
　　　批荅不允皇伯祖承亮辭免　恩命四道
　　　批荅韓絳邵亢陳升之等辭免　恩命仍斷
　　　　　來章二道
　　　宣荅文武百寮稱賀宣德門肆赦南郊禮畢
　　　　　三道
　　　賜皇伯祖王元弼生日口宣
　　　賜皇伯祖承亮加恩口宣
　　　賜皇弟𡵨王顥生日禮物口宣
　　　賜皇弟髙密郡王生日禮物口宣
　　　賜韓琦加恩口宣
　　　賜韓琦生日禮物口宣
　　　賜文彦博生日禮物口宣二道
　　　賜吕公弼生日禮物口宣
　　　賜富弼赴闕茶藥并賜詔口宣二道
　　　賜陳升之赴闕朝見并賜茶藥口宣
　　　賜富弼加恩口宣
　　　撫問韓琦口宣
　　　撫問陳升之兼賜夏藥口宣
　　　撫問鄜延路延州㳂邊臣寮口宣二道
　　　撫問河北西路臣寮兼賜夏藥口宣
　　　撫問并代州路臣寮并將校口宣
　　　撫問髙陽關路諸軍口宣
　　　撫問送伴大遼賀正旦人使副口宣
　　　撫問白溝驛賜北朝人使御筵口宣
　　　賜大遼國人使巳下生餼口宣
　　　賜大遼國人使瀛州御筵口宣
　　　賜大遼國人使就驛賜酒果口宣
　　　北京賜大遼賀正旦人使御筵口宣
　　　雄州賜大遼人使御筵兼撫問口宣
　　　就驛賜大遼人使酒果口宣
　　　賜眞定府路臣寮等初冬衣襖口宣
　　　賜召馮京入院口宣
　　　賜召滕甫入院口宣
　第四十九卷
　　外制
　　　召試三道
　　　　節度使加宣徽使制
　　　　翰林學士除三司使制
　　　　誡勵諸道轉運使經畫財利寛恤民力制
　　　皇姪宗實可起復舊官知宗正寺制
　　　皇姪知宗正寺宗實可岳州刺史充本州團
　　　　　練使制
　　　司馬光知制誥制
　　　司馬光改天章閣待制制
　　　馮京權知開封府制
　　　范鎭加修撰制
　　　趙抃兼侍御史知雜事制
　　　韓縝改殿中侍御史制
　　　沈立李大臨朱壽隆可三司戸部度支鹽鐵
　　　　　判官制三道
　　　李壽朋陸經張洞開封府推官制三道
　　　王陶皇子伴讀制
　　　施昌言知渭州沈遘知杭州李兊知鄧州制
　　　　　三道
　　　李柬之判西京留守司御史臺制
　　　王綽知徐州鞠眞卿知壽州何郯知永興軍
　　　　　潘夙知桂州制四道
　　　余靖司馬光張瓌加恩制四道
　　　賈黯蔡襄王珪范鎭馮京余靖李柬之轉官
　　　　　加勲邑食邑制七道
　　　吕公弼工部侍郎制
　　　司馬光禮部郎中制
　　　周沆右諫議大夫制
　　　沈遘起居舎人制
　　　掌禹錫趙良􁘠並祕書監制
　　　王綽祕書少監制
　　　李丕緒少府監制
　　　宋任吕公孺馬從先解賔王並太常少卿制
　　　　　三道
　第五十卷
　外制
　　　三司鹽鐵副使陳述古衞尉少卿制
　　　郭永光禄少卿制
　　林億司封薛求司勲郎中制二道
　　　齊恢度支張景憲金部郎中制二道
　　　陳述古司封郎中趙抃戸部貟外郎張燾刑
　　　　　部郎中制三道
　　朱處約孫杭孫琳並祠部郎中制三道
　　　王陶杜千能祠部張燾兵部郎中制三道
　　　苗振職方王舉元刑部郎中制二道
　　　王綽刑部郎中制
　　　胡況周爕都官宋孝孫比部郎中制三道
　　　錢暄比部王繹工部郎中制二道
　　　李章周延儁竇綱卜紳朱從道眺仲綽鄭隨
　　　　　並屯田郎中制七道
　　　杜訢屯田貟外郎制
　　　薛仲孺虞部郎中制
　　　楚建中邢夢臣王异張師顔晏成𥙿並司封
　　　　　貟外郎制五道
　　　蔡抗度支貟外郎制
　　　蘇寀王益柔並兵部貟外郎制三道
　　　錢公輔祠部貟外郎朱延世虞部鄭紳駕部
　　　　　貟外郎制三道
　　　許遵陳汝羲章俞韓繹劉牧王易知並職方
　　　　　貟外郎制六道
　　　謝景初何世昌陳安道眺仲約唐諲林大年
　　　　　並都官貟外郎制六道
　　　胥元衡李處厚並屯田貟外郎制三道
　　　吕元規可駕部貟外郎制
　　　吳充劉敞轉官制二道
　　　劉覺等轉貟外郎制
　　　王伯恭王允李正臣劉叔寳轉官制四道
　第五十一卷
　外制
　　　周革轉官任迥等加勲制二道
　　　張愼修徐師回等改官制二道
　　　磨勘轉官制二道
　　　明堂宗室加恩制
　　　皇姪孫世永改隴州防禦使皇姪從古登州
　　　　　防禦使皇姪曾孫令磋右千牛衞大將
　　　　　軍制三道
　　　鄭穆錢衮周豫楊南仲姚原道晏崇讓劉温
　　　　　並太常博士制七道
　　柴餘慶國子博士制
　　　邵亢太常丞制
　　　蔡說眺仲熈王元甫並殿中丞制三道
　　　高應之國子博士張俅太常丞范襃胡掖殿
　　　　　中丞制二道
　　　王介毛箎許懋傅顔陳舜俞句士良並祕書
　　　　　丞制五道
　　　商傅張璘王峋王佺並光禄寺丞制四道
　　　郎几孫琪衞尉寺丞張次元並大理評事制
　　　　　二道
　　　柴元謹陳巨卿並衞尉寺丞孫琬大理寺丞
　　　　　制三道
　　　張服尹忠恕張愼言孫昱薛昌弼雷宋臣太
　　　　　子中舎劉師旦殿中丞制二道
　　　方蘋髙安世張湜傅充黃汾王塾並太子中
　　　　　舎制三道
　　　王申等太子中允雷宋臣太子洗馬制二道
　　　熊本髙旦孫思恭並著作佐郎制三道
　　　王廣廉孫覺姚闢游烈張公庠髙膚敏崇大
　　　　　年潘及甫阮邈並著作佐郎馬好賢大
　　　　　理寺丞制八道
　　　劉仲章施遜周同吳安操髙定林宗言徐縝
　　　　　李文卿陳仲成張諲鄭民表韓燁吳太
　　　　　元劉公臣白䞇錢藻叚叔獻于觀馮翊
　　　　　辛景賢朱柬之並大理寺丞制十八道
　　　陳確大理寺檢法官制
　　　魏絪石祖良蘇軾何景先何景元張璯並大
　　　　　理評事制五道
　　　許將簽書昭慶軍節度判官廳公事制
　第五十二卷
　　外制
　　　孫實大理評事制
　　　韓鐸王任徐瑗王夢易並充節推知縣制三
　　　　　道
　　　廖君玉陳周翰並奉禮郎制二道
　　　李允恭可太常寺太樂耿允恭包文顯可並
　　　　　太常寺太樂署副正制
　　　英宗卽位覃恩轉官龍圖閣學士至龍圖閣
　　　　　直學士制
　　　發運轉運提刑判官等制
　　　卿監館職京官館職制二道
　　　分司致仕正郎以下京官等制
　　　諸司使副至崇班内常侍帶遥郡不帶遥郡
　　　　　制
　　　皇兄叔弟姪大將軍以下制二道
　　　覃恩杜皇后賀皇后尹皇后孫姪等轉官制
　　　中書提點堂後官制
　　　李端卿等舊官服闋制
　　　張德温任迥宋輔國等舊官服闋制三道
　　　劉辯孫公亮王忠臣張諷舊官服闋制三道
　　　元居中張詵張扶李安期張德淳舊官服闋
　　　　　制四道
　　　馬文德康璹舊官服闋制二道
　　　皇姪右監門衞大將軍仲察服闋舊官制
　　　韓琦奏親姪孫怙祕校親姪女之子曹復戸
　　　　　曹制二道
　　　胡宿奏親兄亶守祕校制
　　　司馬光親兄之子宏蔡抗男潜並試將作監
　　　　　主簿制二道
　　　龐籍遺表男元英屯田元常大理寺丞孫保
　　　　　孫寅孫外孫陳仲師將作監主簿制四
　　　　道
　　　田況遺表男守祕校至安太常寺太祝制
　　　吳育遺表孫男儼俅並守將作監主簿制
　　　宋祁遺表男俊國廣國守祕書省正字孫松
　　　　　年延年頥年並將作監主簿制二道
　　　崔嶧遺表親孫男俞范師道遺表第三男世
　　　　　文張方遺表親男平易並守將作監主
　　　　　簿制三道
　　　吕評簡遺表次男昌宗張鑄遺表親次孫彩
　　　　　試將作監主簿余良孺遺表曾孫渙張
　　　　　温之孫基張元遺表孫在至􁝙並將作
　　　　　監主簿制五道
　　　魏琰男太廟齋郎紓張應符男通徐仲容男
　　　　　公輔李卓男元之並試將作監主簿制
　　　　　四道
　　　諸州軍并轉運提刑弟姪男恩澤等並試監
　　　　　簿制
　　　王孝叔通判春州兼知本州制
　　　李執中可察推制
　　　吕開依前充鎭南軍節度推官制
　　　富翺葛頥趙君序齊景甫並縣令制四道
　　　李燾李昌言並録事參軍制二道
　　　賈逵充侍衛親軍歩軍副指揮使制
　　　錢晦霸州防禦使李端慤眉州防禦使周翰
　　　　　嘉州團練使制三道
　　　程榮充御前忠佐馬軍副都軍頭制
　　　轉貟制
　　　落權團練刺史制
　　　劉永年知代州制
　　　趙滋依前充侍衛親軍歩軍都虞候制
　第五十三卷
　　外制
　　　李端慤東上閤門使制
　　　石遇竇舜卿四廂都指揮使制二道
　　　甘昭吉入內副都知制
　　　宋有志東染院副使制
　　　李用和六宅副使制
　　　宋良王嵩禮賔副使制二道
　　　李景賢穆遂石用休文思副使制三道
　　　夏偉内園副使制
　　　譚德潤楊宗禮張繼渥朱漸王欽李惟正並
　　　　　供備庫副使制五道
　　　崇班胡珙等改官制
　　　軍貟等換諸司使副承制崇班制
　　　王保常靳宗永內殿承制制二道
　　　狄詢內殿崇班依前職制
　　　楊元張建中內殿崇班制二道
　　　慕恩北作坊使制
　　　陳竒孫戾太子中允致仕制二道
　　　樞密副使吳奎父太常丞致仕制
　　　李燾父文俊守祕書省校書郎致仕制
　　　崔嶧刑部侍郎致仕制
　　　周濤太常太祝梁搆光祿寺丞致仕制
　　　郝中和國子博士致仕制
　　　商瑗趙九言張搆董安龍輿鄭旦太子中舍
　　　　　致仕制六道
　　　馬房衛尉寺丞袁仲友太子洗馬東野瓘太
　　　　　子中舎致仕制三道
　　　王正臣孫檢守祕書省校書郎致仕制二道
　　　李琳國子監丞郭震太子中允致仕制二道
　　　李日新左清道率府副率王餘慶率府副率
　　　　　致仕制二道
　　　叚獻右清道率府副率劉友俊右清道率府
　　　　　率致仕陳惟信左驍衛將軍袁政李周
　　　　　道並左監門衛將軍致仕制三道
　　　馮維禹施章于太子中書趙伯世左清道率
　　　　　府率朱涇等太子洗馬李昌言許州司
　　　　　馬致仕制四道
　　　皇太后三代制九道
　　　皇后三代制十道
　第五十四卷
　　外制
　　　宰相冨弼三代制六道
　　　參知政事歐陽修三代制六道
　　　樞密使張昪封贈三代制八道
　　　樞密副使胡宿封贈三代制六道
　　　樞密副使吳奎封贈制二道
　　　皇故第十三女追封楚國公主制
　　　故充媛董氏贈婉儀制
　　　吳奎亡妻趙氏胡宿亡妻吳氏追封信都蘭
　　　　　陵郡夫人制二道
　　　故董淑妃養女御侍張氏安福縣君李氏仁
　　　　　和縣君依舊御侍制二道
　　　聽宣蔣氏張氏並司言制
　　　淑妃董氏遺表父右侍禁安內殿崇班制
　　　德妃沈氏姪孫獻卿試大理評事制
　　　苗賢妃親姊苗氏男張士端試將作監主簿
　　　　　制
　　　令襄故母錢氏可追封仁和縣君制
　　　從信故所生母許氏追封平原縣太君制
　　　蘇唐卿母孫氏萬年縣君制
　　　祁元振亡母丁氏追封昭德縣太君制
　　　歐陽修女樂壽縣君文彦博女安福縣君制
　　　　　二道
　　　宋庠親孫女永寧縣君制
　　　龐籍遺表長女安康郡君第五女德安縣君
　　　　　第七女壽安縣君制三道
　　　允初長女嘉興郡君制
　　　宗說第十八女永泰縣君制
　　　克洵第二女等並特封縣君制
　　　丗永第三女金城縣君制
　　　仲勸新婦陳氏封邑制
　　　皇兄承簡追封安定郡王皇弟承俊追封樂
　　　　　平郡公皇姪孫丗芬追封廣平侯制三
　　　　　道
　　　李詵父贈司空兼侍中制
　　　王凱贈節度使制
　　　馬從先父震贈尚書工部侍郎句諶父希仲
　　　　　贈工部尚書制二道
　　　何若谷亡兄若沖追贈試大理評事制
　　　盧昭序贈正刺史制
　　　宋士堯等贈官制
　第五十五卷
　　外制
　　　彭彞特授祕書省校書郎制
　　　鄭珪􁧤州司戸叅軍制
　　　劉元規通利軍司法顧立守漢陽軍司理李
　　　　　伯英永州錄事叅軍制三道
　　　張宗臣亳州司法韓伯莊海州東海縣尉兼
　　　　　主簿王祁青州益都縣主簿黃景先守
　　　　　常州宜興縣主簿李資濰州北海縣主
　　　　　簿制五道
　　　皇姪宗懿改郢州防禦使邢王孫宗望舒州
　　　　　防禦使餘如故制二道
　　　吕溱吏部郎中蕭固司封貟外郎陳昭素都
　　　　　官貟外郎制三道
　　　陳憲臣孫夷甫屯田貟外郎安保衡都官貟
　　　　　外郎制三道
　　　王起太常博士沈扶國子博士制二道
　　　王拱已太常博士沈士龍祕書丞制二道
　　　任慶之大理寺丞趙僅改大理寺丞制二道
　　　劉起西京左藏庫副使郭慶基將作監主簿
　　　　　制二道
　　　張及孫復舊官制
　　　徐并奉禮郎周延年光祿寺丞制二道
　　　李瑋安州管內觀察使制
　　　蕭注奉寧軍節度副使不簽書本州公事制
　　　蕭注責授團練副使制
　　　張師正落刺史依舊儀鸞使制
　　　宋安道落巴州刺史制
　　　宋安道責授衛州團練副使不簽書本州公
　　　　　事制
　　　王用内殿承制劉舜臣禮賔副使制二道
　　　崔懷忠內殿承制胡柬之守祕校制二道
　　　張慶隨右賛善大夫餘如故制
　　　彭士方容州別駕張銳守荆南府叅軍制二
　　　　　道
　　　周大亨密州司馬制
　　　余靖蔡襄奏醫人王沂李端試四門助敎制
　　　　　二道
　　　程戡胡宿范鎭奏醫人房用和夏日宣王獻
　　　　　臣四門助敎制三道
　　　歐陽修趙槩奏醫人夏日華武丗安試國子
　　　　　四門助敎制二道
　　　馬懷德道表吳戞試將作監主簿制
　　　何郯奏謝愈試四門助教制
　　　仇鼎充翰醫官副使制
　　　周元亨成都府温江縣主簿陳旦利州司戸
　　　　　叅軍依前充職制二道
　　　魏昭永恩州錄事楊忠信吳安期何惟慶並
　　　　　持授將仕郎制二道
　　　袁士宗守蓬州蓬山縣主簿衛進之青州司
　　　　　戸叅軍張歸一李汶並𨳩州𨳩江縣主
　　　　　簿制三道
　　　王亨鄭州司馬莊詡青州壽光縣尉制二道
　　　魏貫充中書守闕主事張丗良中書錄事制
　　　李懷曦秦宗古遂州司戸叅軍制
　　　周成務金吾衛長史制
　　　吕昭序常州宜興縣尉袁舜卿濰州北海縣
　　　　　尉邊士寧青州益都縣尉制三道
　　　郭餘慶應州金城縣主簿張文仲蓬山縣主
　　　　　簿依前充職制二道
　　　曽公亮奏句當人趙化基制
　　　青州奏張賛獨孤用和年一百一歲並本州
　　　　　助敎制
　　　安化中下州北遐鎭蠻人一百一十人並銀
　　　　　酒監武制
　　　壽州稅戸李仲章李仲淵本州助教制
　　　宿州市戸朱億弟傑本州助敎制
　　　空名助敎并試監簿制
　第五十六卷
　　表
　　　百寮賀復熈河路表
　　　賜玉帶謝表
　　　詔進所著文字謝表
　　　進熈寧編勑表
　　　賜元豐勑令格式表
　　　賜弟安國及第謝表
　　　除弟安國舘職謝表
　　　除雱中允崇政殿說書謝表
　　　除雱正言待制謝表
　　　進字說表
　　　進洪範表
　　　進修南郊勑式表
　　　除知制誥謝表
　　　知制誥知江寧府謝上表
　　　除翰林學士謝表
　　　賜衣帶等謝表
　　　勑設謝表
　第五十七卷
　　表
　　　辭免叅知政事表
　　　除叅知政事謝表
　　　辭免平章事監修國史表二道
　　　除平章事監修國史謝表
　　　遷入東府賜　御筵謝表
　　　觀文殿學士知江寧府謝上表
　　　辭免除平章事昭文舘大學士表二道
　　　除平章事昭文舘大學士謝表
　　　辭免左僕射表二道
　　　除左僕射謝表
　　　辭免使相判江寧府表二道
　　　除集禧觀使乞免使相表
　　　進聖節功德䟽右語四
　第五十八卷
　　表
　　　封舒國公謝表
　　　除依前左僕射觀文殿大學士集禧觀使謝
　　　　　表
　　　朱炎傳　聖㫖令視府事謝表
　　　差弟安上傳㫖令授勑命不須辭免謝表
　　　孫珪傳宣許罷節鉞謝表
　　　封荆國公謝表
　　　賀貴妃進位表
　　　賀生皇子表六道
　　　賀魏國大長公主禮成表
　　　賀冀國大長公主出降表
　　　賀魯國大長公主出降表
　　　賀康復表
　　　賀南郊禮畢肆赦表二道
　　　賀明堂禮畢肆赦表
　第五十九卷
　　表
　　　賀冬表八道
　　　賀正表五道
　　　辭免南郊陪位表
　　　辭免明堂陪位表
　　　詔免南郊陪位謝表
　　　詔免明堂陪位謝表
　　　加食邑謝表二道
　　　賜生日禮物謝表五道
　　　給祭卞假傳宣撫問謝表
　　　傳宣撫問并賜湯藥謝表七道
　　　賜衣服銀絹等謝表
　　　中使宣醫謝表
　　　差張諤醫男雱謝表
　　　賜曆日謝表二道
　第六十卷
　表
　　　兩府待辠表
　　　請　皇帝御正殿復常膳表二道
　　　乞罷政事表一十三道
　　　手詔令視事表
　　　添差男㫄句當江寧府糧料院謝表
　　　詔以所居園屋爲僧寺及賜寺額謝表
　　　依所乞私田充蔣山太平興國寺常住謝表
　　　辭免司空表二道
　　　乞致仕表
　第六十一卷
　　表
　　　賀冊　仁宗　英宗徽號禮成表
　　　賀景靈宫奉安　列聖御容表
　　　賀　哲宗皇帝登極表
　　　賀升祔禮成表
　　　英宗山陵禮畢慰　皇帝表
　　　又慰　太皇太后表
　　　又慰　皇太后表
　　　英宗祔廟禮畢慰　皇帝表
　　　又慰　太皇太后表
　　　又慰　皇太后表
　　　慈聖光獻皇后昇遐慰　皇帝表
　　　慈聖光獻皇后啓殯及復土返虞慰　皇帝
　　　　　表二道
　　　慈聖光獻皇后神主祔廟慰　皇帝表
　　　慈聖光獻皇后朞祥除慰　皇帝表
　　　正旦奉慰表
　　　魯國太長公主主薨慰表
　　　八皇子薨慰　皇帝表
　　　八皇子葬慰　皇帝表
　　　謝宰相笏記
　　　謝翰林學士笏記
　　　知常州謝上表
　　　南郊進奉表
　　　代鄆州韓資政謝上表
　　　代王魯公乞致仕表三
　　　代人賀壽星表
　　　代人明州謝上表
　　　代王魯公德用乞罷樞密院表
　　第六十二卷
　　　論議
　　　　　郊宗議
　　　　　荅聖問𢋫歌事
　　　　看詳雜議
　　　　詳定十二事議
　　第六十三卷
　　　論議
　　　　　易泛論
　　　　卦名解
　　　　　河圖洛書義
　　　　諫官論
　　　　伯夷
　第六十四卷
　　論議
　　　　三聖人
　　　　周公
　　　　子貢
　　　　楊孟
　　　材論
　　　命解
　　　對疑
　第六十五卷
　　論議
　　　　　洪範傳
　　　　　易象論
　　第六十六卷
　　　論議
　　　　　周南詩次解
　　　　　禮論
　　　　　禮樂論
　　　　　大人論
　　　　　致一　論
　　　　　九卦論
　　第六十七卷
　　　論議
　　　九變而賞罰可言
　　　夫子賢於堯舜
　　　　三不欺
　　　非禮之禮
　　　王霸
　　　性情
　　　勇惠
　　　仁智
　　　中述
　　　行述
　第六十八卷
　　論議
　　　　　夔說
　　　　　鯀說
　　　　　季子
　　　　　荀卿
　　　　　楊墨
　　　　　老子
　　　　　莊周二
　　　　　原性
　　　　　性說
　　　　　對難
　　第六十九卷
　　　論議
　　祿隱
　　太古
　　原敎
　　原過
　　進說
　　取材
　　興賢
　　委任
　　知人
　　風俗
　　閔習
　第七十卷
　　　論議
　　　　　復讐解
　　　　　推命對
　　　　　使醫
　　　　　汴說
　　　雜著
　　　　　論茶法
　　　　　茶商十二說
　　　　　制置三司條例
　　　　　相鶴經
　　　　　策問十一
　　第七十一卷
　　雜著
　　　先大夫述(并集序附)
　　　題王逢原講孟子後
　　　許氏丗譜
　　　傷仲永
　　　同學一首別子固
　　　書瑞新道人壁
　　　讀孟嘗君傳
　　　讀栁宗元傳
　　　讀江南錄
　　　書李文公集後
　　　書刺客傳後
　　　孔子丗家議
　　　書洪範傳後
　　　題張忠定書
　　　題燕華仙傳
　　　書金剛經義贈吳珪
　　　與妙應大師說
　　　題旁詩(仲子正字)
　第七十二卷
　　書
　　　荅韓求仁書
　　　荅龔深父書
　　　再荅龔深父論語孟子書
　　　荅王深父書三
　　　與王深父書二
　　　荅劉讀秀才書
　第七十三卷
　　書
　　　荅徐絳書
　　　荅李資深書
　　　荅韶州張殿丞書
　　　荅司馬諫議書
　　　荅曾公立書
　　　荅吕吉甫書
　　　與王子醇書四
　　　與趙卨書
　　　回蘇子瞻簡
　　　與陳和叔内翰簡
　　　荅許朝議書
　　　荅蔡天啓書
　　　與參政王禹玉書二
　　　荅曾子固書
　第七十四卷
　　書
　　　上相府書
　　　上富相公書
　　　上曾參政書
　　　上執政書
　　　上歐陽永叔書四
　　　與劉原父書
　　　荅吳孝宗書二
　　　荅錢公輔學士書
　　　與崔伯易書
　　　與郭祥正太博書三
　　　與吳特起書
　　　與曾子山書
　　　與吳司錄議王逢原姻事書二
　第七十五卷
　　書
　　　　與王逢原書
　　　　與劉元忠待制書
　　　　與沈道原舎人書二
　　　　荅黎檢正書
　　　　與丁元珍書
　　　　上杜學士言開河書
　　　　與馬運判書
　　　　荅王伯虎書
　　　　荅叚逢書
　　　　荅姚闢書
　　　　荅李參書
　　　　荅史諷書
　　　上邵學士書
　第七十六卷
　書
　　　上田正言書二
　　　謝張學士書
　　　荅李秀才書
　　　荅孫長債書
　　　上杜學士書
　　　與孫莘老書
　　　上徐兵部書
　　　上宋相公書
　　　上富相公書
　　　上張樞宻書
　　　上郎侍郎書二
　　　上運使孫司諌書
　　　上浙漕孫司諌薦人書
　第七十七卷
　　書
　　　上張太博書二
　　　上人書
　　　代人上凌屯田書
　　　與祖擇之書
　　　與孫子高書
　　　與孫侔書三
　　　請杜醇先生入縣學書三
　　　荅孫元規大資書
　　　荅孫少述書
　　　荅王該祕校書二
　　　荅張幾書
　　　荅楊忱書
　　　荅陳柅書
　　　荅余京書
　　　荅王景山書
　第七十八卷
　　書
　　　荅郟大夫書
　　　與章參政書
　　　與王宣徽書三
　　　與彭噐資書
　　　與程公闢書
　　　與李修撰書(復圭)
　　　與徐賢良書
　　　與楊蟠推官書二
　　　與孟逸祕校手書九
　　　與樓郁敎授書
　　　荅王逢原書
　　　荅王致先生書
　　　回文太尉書
　　　回元少保書二
　　　荅范峋提刑書二
　　　荅孫萃老書
　　　荅俞秀老書
　　　荅宋保國書
　　　荅熊伯通書二
　　　荅蔣頴叔書
　第七十九卷
　　啓
　　　賀韓魏公啓
　　　賀致政文太師啓
　　　賀留守侍中啓
　　　　賀留守王太尉啓
　　　　賀致政趙少保啓
　　　　賀吕參政啓
　　　　回謝王參政啓
　　　　賀章參政啓
　　　　免參政上兩府啓
　　　　荅高麗國王啓
　　　　罷相出鎭回謝啓
　　　　謝皇親叔敖啓
　　　　賀韓史館相公啓
　　　　回留守太尉賀生日啓
　　　　除參知政事謝執政啓
　　　回王參政免啓
　　　參知政事回宗室賀啓
　　　回曽簽書免啓
　　　上執政辭僕射啓
　　　除宰相上兩府大王免啓
　　　回謝舎人啓
　　　回韓相公啓
　　　回文侍中啓
　第八十卷
　啓
　　　回賀冬啓三
　　　回賀正啓三
　　　　賀文太師啓
　　　　謝知制誥啓
　　　　回謝館職啓
　　　　知常州上中書啓
　　　　知常州上監司啓
　　　　上揚州韓資政啓
　　　　上郎侍郎啓二
　　　　上田正言啓
　　　　上撫州知州啓
　　　　謝孫龍圖啓
　　　　謝王司封啓
　　　　謝提刑啓
　　　荅交代張廷許啓
　　　賀致政楊侍讀啓
　　　荅桂帥余侍郎啓
　　　逺迎宣徽太尉狀
　　　上韓太尉先狀
　　　荅程公闢議親書
　第八十一卷
　　啓
　　　知常州謝運使元學士啓
　　　賀慶州杜待制啓
　　　賀運使轉官啓
　　　賀鈴轄柴太啓
　　　　賀知縣啓
　　　　上宋相公啓
　　　　上集賢相公啓
　　　　上梅戸部啓
　　　　上杭州范資政啓
　　　　上江寧府王龍圖啓
　　　　上泉州畢少卿啓
　　　　上信州知郡大諫啓
　　　　上明州王司封啓
　　　　上運使孫司諌啓
　　　　上發運副使啓
　　　　上李仲偃運使啓
　　　　上通判啓
　　　　謝范資政啓
　　　　謝知州啓
　　　　謝隣郡通判啓
　　　　謝葛源郎中啓
　　　　謝林中舎啓
　　　　謝徐祕校啓
　　　　謝林肇長官啓
　　　　荅林中舎啓二
　　　　荅定海知縣啓
　　　　荅戚郎中啓
　　　　上樞宻王尚書啓
　　　　與交代趙中舎啓
　　　　與張護戎啓
　　　　與譚主簿啓
　　　　上范資政先狀
　　　　謝許發運啓
　　　　謝王供奉啓
　　　　荅馬太傅啓二
　　　　荅沈屯田啓
　　　　荅陳推官啓
　　　　賀集賢相公啓
　　　　賀樞密相公啓
　　　　荅福州知府學士啓
　　　賀鳳翔知府陳學士啓
　　　賀昭文相公啓
　　　謝及第啓
　第八十二卷
　　記
　　　䖍州學記
　　　君子齋記
　　　度支副使㕔壁題名記
　　　桂州新城記
　　　太平州新學記
　　　繁昌縣學記
　　　芝閣記
　　　　信州興造記
　　　　餘姚縣海塘記
　　　　通州海門興利記
　　第八十三卷
　　　記
　　　　鄞縣經遊記
　　　　遊襃禪山記
　　　　城陂縣興造記
　　　　慈溪縣學記
　　　　萬宗泉記
　　　　揚州龍興講院記
　　　　撫州招仙觀記
　　　石門亭記
　　　撫州通判㕔見山閣記
　　　眞州長蘆寺經藏記
　　　漣水軍淳化院經藏記
　　　大中祥符觀新修九曜閣記
　　　揚州新園亭記
　　　廬山文殊像現瑞記
　　　撫州祥符觀三清殿
　第八十四卷
　序
　　　周禮義序
　　　詩義序
　　　　書義序
　　　　熈寧字說序
　　　　新秦集序
　　　　老杜詩後集序
　　　　靈谷詩序
　　　　送陳興之序
　　　　送李著作之官高郵序
　　　　石仲卿字序
　　　　伴送北朝人使詩序
　　　　唐百家詩選序
　　　　善救方後序
　　　　送陳升之後序
　　　張刑部序
　　　送孫正之序
　　　送胡叔才序
　第八十五卷
　　祭文
　　　祭曾魯公文
　　　祭范潁州文
　　　祭周幾道文
　　　祭張左丞文
　　　祭高樞密文
　　　羣牧司祭高公文
　　　祭吕侍讀文
　　　　祭馬龍圖文
　　　　祭曾博士易占文
　　　　祭蘇虞部文
　　　　祭李省副文
　　　　祭高師雄主簿文
　　　　祭馬玘大夫文
　　　　祭盛侍郎文
　　　　祭杜待制文
　　　　祭丁元珍學士文
　　　　祭刁景純學士文
　　　　祭韓欽聖學士文
　　　　祭沈文通文
　　　祭杜慶州𣏌文
　第八十六卷
　　祭文
　　　祭吳侍中沖卿文
　　　祭歐陽文忠公文
　　　祭張安國檢正文
　　　祭李審言文
　　　祭沈中舎文
　　　祭束向元道文
　　　祭陳浚宣叔文
　　　祭王回深甫文
　　　祭刁博士繹文
　　　祭虞靖之文
　　　祭北山元長老文
　　　祭吕望之母郡太文
　　　祭程相公琳文
　　　祭秦國夫人文
　　　祭鮑君永㤗王文二
　　　祈雨文
　　　謝雨文
　　哀辭
　　　李通叔哀辭
　　　㤗興令周孝先哀辭
　第八十七卷
　　神道碑
　　　贈司空兼侍中文元賈魏公神道碑
　　　檢校太尉贈侍中正惠馬公神道碑
　第八十八卷
　　神道碑
　　　贈太師中書令勤威馮公神道碑
　　　翰林侍讀學士知許州軍州事梅公神道碑
　　　司農卿分司南京陳公神道碑
　　　虞部郎中贈衛尉卿李公神道碑
　第八十九卷
　　神道碑
　　　廣西轉運使孫君墓碑
　　　贈左屯衛大將軍李公神道碑銘(并序)
　　　淮南江浙荆湖南北等路制置兼都大發運
　　　　　副使贈尚書工部侍郎蕭公神道碑
　　　尚書工部侍郎樞宻直學士狄公神道碑
　　　尚書屯田貟外郎贈刑部尚書李公神道碑
　　　贈禮部尚書安惠周公神道碑
　第九十卷
　　行狀
　　　尚書兵部貟外郎知制誥謝公行狀
　　　彰武軍節度使侍中曹穆公行狀
　　魯國公贈太尉中書令王公行狀
　墓表
　　　寳文閣待制常公墓表
　　　太常博士鄭君墓表
　　　貴州主簿沈君墓表
　　　建昌王君墓表
　　　處士征君墓表
　　　鄱陽李夫人墓表
　　　外祖黃夫人墓表
　　　翁源縣令楊府君墓表
　第九十一卷
　　墓誌
　　　太子太傳致仕田公墓誌銘
　　　給事中贈尚書工部侍郎孔公墓誌銘
　　　司封貟外郎秘閣校理丁君墓誌銘
　　　王平甫墓誌
　　　建安章君墓誌銘
　　　王𥙷之墓誌銘
　　　秘閣張君墓誌銘
　第九十二卷
　　墓誌
　　　戸部郎中贈諌議大夫曾公墓誌銘
　　　京東提點刑獄陸君墓誌銘
　　　廣西轉運使屯田貟外郎蘇君墓誌銘
　　　太子中舍沈君墓誌銘
　　　祕書丞張君墓誌銘
　　　司封郎中張君墓誌銘
　　　葛興祖墓誌銘
　第九十三卷
　　墓誌
　　　太常博士曽公墓誌銘
　　　内翰沈公墓誌銘
　　　王深父墓誌銘
　　　王君墓誌銘
　　　郎中刁君墓誌銘
　　　王會之墓誌銘
　　　推官蕭君墓誌銘
　　　大理寺丞楊君墓誌銘
　　　推官陳君墓誌銘
　第九十四卷
　墓誌
　　　集賢殿修撰蕭君墓誌銘
　　　光祿少卿趙君墓誌銘
　　　博士知常州李公墓誌銘
　　　殿直楊君墓誌銘
　　　内殿崇班錢君墓碣
　　　吳處士墓誌銘
　　　尚書司封貟外郎張君墓誌銘
　　貟外郎仲君墓誌銘
　　臨川吳子善墓誌銘
　第九十五卷
　　墓誌
　　　比部貟外郎陳君墓誌銘
　　　吏部侍郎句公墓誌銘
　　　工部郎中傅公墓誌銘
　　　貟外郎郭公墓誌銘
　　　刑部侍郎王公墓誌銘
　　　貟外郎馬君墓誌銘
　　　海陵縣主簿許君墓誌銘
　　　縣令陳君墓誌銘
　第九十六卷
　　墓誌
　　　　亡兄王常甫墓誌銘
　　　　王公墓誌銘
　　　　胡君墓誌銘
　　　　貟外郎邵君墓誌銘
　　　　馬漢臣墓誌銘
　　　　主簿蕭君墓誌銘
　　　　祕書丞謝師宰墓誌銘
　　　　郎中周公墓誌銘
　　　　侍禁周君墓誌銘
　　　　叅軍周君墓誌銘
　　　　貟外郎周君墓誌銘
　　　　郎中晁君墓誌銘
　　　郎中葛公墓誌銘
　第九十七卷
　　墓誌
　　　王逢原墓誌銘
　　　司封郎中孫公墓誌銘
　　　郎中劉君墓誌銘
　　　運使李君墓誌銘
　　　博士致仕李君墓誌銘
　　　成固縣楊君墓誌銘
　　　致仕周公墓誌銘
　　　張常勝墓誌銘
　第九十八卷
　　　墓誌
　　　　御史王公墓誌銘
　　　　孔處士墓誌銘
　　　　致仕王君墓誌銘
　　　　貟外郎張君墓誌銘
　　　　謝景回墓誌銘
　　　　參軍杜君墓誌銘
　　　　金溪吳君墓誌銘
　　　　南京沈公墓誌銘
　　　　吳錄事墓誌
　　　　郡公宗辯墓誌銘
　　　　南康侯仲行墓誌銘
　　　華隂侯仲龎墓誌銘
　　　祁國公宗述墓誌銘
　　　將軍仲夔墓誌銘
　　　大將軍丗仍墓誌銘
　第九十九卷
　　墓誌
　　　仙源縣太君夏侯氏墓碣
　　　揚州進士滿夫人楊氏墓誌銘
　　　曽公夫人萬年太君黃氏墓誌銘
　　　太常博士楊君夫人金華縣君吳氏墓誌銘
　　　長安縣太君王氏墓誌
　　　永安縣太君蔣氏墓誌銘
　　　建陽陳夫人墓誌銘
　　　李君夫人盛氏墓誌銘
　　　金太君徐氏墓誌銘
　　　楚國太夫人陳氏墓誌銘
　　　寜國縣太君樂氏墓誌銘
　　　仙居縣太君魏氏墓誌銘
　　　右武衛大將軍黎州刺史丗岳故妻安喜縣
　　　　　君李氏墓誌銘
　　　仁壽縣君楊氏墓誌銘
　第一百卷
　　墓誌
　　　鄞女墓誌銘
　　　　太君羅氏墓誌銘
　　　　縣君王氏墓誌銘
　　　　太君曽氏墓誌銘
　　　　夫人吳氏墓誌銘
　　　　郡君翟氏墓誌銘
　　　　郡君齊氏墓誌銘
　　　　郡君劉氏墓誌銘
　　　　太君徐氏墓誌銘
　　　　縣君陳氏墓誌銘
　　　　王夫人墓誌銘
　　　　縣君康氏墓誌銘
　　　　太君李氏墓誌銘
　　　縣君武氏墓誌銘
　　　夫人李氏墓誌銘
臨川先生文集緫目錄下
臨川先生文集卷第一
　　古詩
　　　元豐行示德逢
　　　後元豐行
　　　夜夢與和甫別因寄純甫
　　　純甫出釋惠崇畫要予作詩
　　　徐熈花
　　　燕侍郞山水
　　　陶縝菜
　　　逆沈氏妹于白鷺洲遇雪作詩寄天騭
　　　招約之職方并示正甫書記
　　　同王濬賢良賦龜
　　　　示元度(營居半/山園作)
　　　　仲明父至宿明日遂行
　　　　杏花
　　　　奉酬約之見招
　　　　寄吳氏女子
　　　　贈約之
　　　　寄楊德逢
　　　　再次前韻寄楊德逢
　　　　仲明父不至
　　　　與吕望之上東嶺
　　　　與望之至八功德水
　　　　要望之過我廬
　　　聞望之解舟
　　　法雲
　　　彎碕
　　　月夜二首
　　　兩山間
　　　　元豐行示德逢
四山翛翛映赤日田背坼如龜兆出湖隂先生坐草
室看踏溝車望秋實雷蟠電掣雲滔滔夜半載雨輸
亭臯旱禾秀發埋牛尻豆死更蘇肥莢毛倒持龍骨
挂屋敖買酒澆客追前勞三年五穀賤如水今見西
成復如此元豐聖人與天通千秋萬歲與此同先生
在野故不窮撃壤至老歌元豐
　　　　後元豐行
歌元豐十日五日一雨風麥行千里不見土連山没
雲皆種黍水秧綿綿復多稌龍骨長乾挂梁梠鰣魚
岀網蔽洲渚荻筍肥甘勝牛乳百錢可得酒斗許雖
非社日長聞鼓吳兒蹋歌女起舞但道快樂無所苦
老翁塹水西南流楊柳中間杙小舟乗興欹眠過白
下逢人歡笑得無愁
　　　　夜夢與和甫別如赴北京時和甫作詩覺
　　　　而有作因寄純甫
水菽中歲樂鼎茵暮年悲同胞苦零落㑹合尚悽其
況乃夢乖闊傷懷而賦詩詩言道路寒乃似北征時
叔兮今安否季也來何遲中夜遂不眠輾轉涕流離
老我孤主恩結草以爲期冀叔善事國有知無不爲
千里永相望昧昧我思之幸唯季優游歲晩相攜持
於焉可晤語水木有茅茨畹蘭佇歸憩遶屋正華滋
　　　　純甫出釋惠崇畫要予作詩
畫史紛紛何足數惠崇晩出吾最許旱雲六月漲林
莽移我翛然墮洲渚黃蘆低摧雪翳土鳧鴈靜立將
儔侣徃時所歷今在眼沙平水澹西江浦暮氣沈舟
暗魚罟欹眠嘔軋如聞㯭頗疑道人三昧力異域山
川能斷取方諸承水調幻藥灑落生綃變寒暑金坡
巨然山數堵粉墨空多眞漫與大梁崔白亦善畫曾
見桃花淨初吐酒酣弄筆起春風便恐漂零作紅雨
鸎流探枝婉欲語蜜蜂掇蘂隨翅股一時二子皆絶
藝裘馬穿羸乆羇旅華堂豈惜萬黃金苦道今人不
如古
　　　　徐熈花
徐熈丹青蓋江左杏枝偃蹇花婀娜一見眞謂值芳
時安知有人槃礴臝同朝衆史共排媢亦欲學之無
自可錦囊深貯幾春風借問此木何時果
　　　　燕侍郞山水
徃時濯足瀟湘浦獨上九疑㝷二女蒼梧之野煙漠
漠斷壠連岡散平楚暮年傷心波浪阻不意畫中能
更覩燕公侍書燕王府王求一筆終不與奏論讞死
誤當赦全活至今何可數仁人義士埋黃圡秪有粉
墨歸囊褚
　　　　陶縝菜
江南種菜漫阡陌紫芥緑菘何所直陶生畫此共言
好一幅徃徃黃金百北山老圃不外慕但守荒畦斸
荆棘陶生養目渠養腹各以所能爲物役
　　　　巳未耿天騭著作自烏江來予逆沈氏妹
　　　　于白鷺洲遇雪作此詩寄天騭(辛酉冬天/騭復來誦)
(之遂書于壁請天/騭書所酬干右)
朔風積夜雪明發洲渚淨開門望鍾山松石皓相映
故人過我宿未盡躋攀興而我方渺然長波一歸艇
款叚庻可䇿柴荆當未暝與子出東岡墻西掃新徑
　　　　招約之職方并示正甫書記
徃時江緫宅近在青溪曲井滅非故桐臺傾尚餘竹
池塘三四月菱蔓芙蕖馥蒲柳亦競時冥冥一川緑
方坻最所愛意謂可穿築欲往無舟梁長年寄心目
故人晩得此心事付草木消揺櫩宇新攬結蹊隧熟
更能適我願中水開茆屋鬼營誅荒梗人境掃喧黷
濠魚淨留連海鳥暖追逐豈無方外客於此停高躅
憶初桑落時要我豈非夙蠶眠忽欲老一个未言速
當縁東門水尚澀南浦舳吾廬雖隱翳賞眺還自足
橫陂受後澗直塹輸前瀆跳鱗出重錦舞羽墮輭玉
碧筩遞舒卷紫角聮出縮千枝孫嶧陽萬本母淇澳
滿門陶令株彌岸韓侯蔌尚復有野物與公新聽矚
金鈿擁蕪菁翠𬒳敷首蓿蝦蟆能作技科斗似可讀
櫺軒俯北渚花氣時度谷耘耡聊效顰締搆行可續
荒乗儻不倦一晝敢辭卜雖無北海酒乃有平津肉
翛翛仙李枝城市乆煩促寄聲與俱來䕃我臺上穀
　　　　同王濬賢良賦龜得升字
世傳一尾龜百齡此龜逮見隋唐興雖然天幸免焦
灼想屢縮頸愁嚴凝前年赴海不量力欲替鼇負三
崚嶒番禺使君邂逅見知困簸蕩因嗟矜疾呼余且
設網取以組系首􁵰穿繩北歸與俱度大庾兩夫贔
屭苦不勝艤舩秦淮擔送我云此一可當十朋昔人
寳龜謂神物奉事槁骨尤兢兢殘民滅國遞爭奪有
此乃敢司黎蒸於時覩甲別貴賤太卜藏法傳昆仍
豈如元君湏見夢初知歡喜得未曾自從九江罷納
錫衆漁賤棄秋不登卜人官廢亦巳乆果獵誰復知
殊稱今君此寳世莫識我亦坐視心瞢瞢搘牀纔堪
比瓦礫當粟孰肯捐斗升糝頭腥臊何足嗜曵尾汚
穢適可憎盛溲除聾豈必驗蹈背出險安敢慿刳腸
以占幸無事卷殻而食病未能如聞翁息可視效乃
往有墮崖千層仰窺朝陽俯引氣亦得難老如岡陵
諒能學此真壽類世論妄以蟲疑氷嗟余老矣倦呼
吸起晏光景難瞻承但知故人所玩惜每戒異物相
侵陵唯憂盜賊今好卜夜半刦請無威懲復恐嚵夫
負之走并竊老木爲薪烝淺樊荒圃不可保守視且
寄鍾山僧
　　　　示元度(營居半/山園作)
今年鍾山南隨分作園囿鑿池搆吾廬碧水寒可漱
溝西雇丁壯擔土爲培塿扶踈三百株蒔梀最高茂
不求鵷鶵實但取易成就中空一丈地斬木令結搆
五楸東都來斸以遶簷溜老來厭世語深卧塞門竇
贖魚與之游餧鳥見如舊獨當邀之子商略終宇宙
更待春日長黃鸝弄清晝
　　　　仲明父至宿明日遂行
初登張公門公子始冠幘於今見公子與我偕鬢白
山林坐語笑宛我在公側豈惟貌如之侃侃有公德
憶公營懶郷許我歸作客我歸公旣逝惆悵難再得
得子如得公交懷我忻戚漂摇將安往稅駕止一昔
寤言且勿寐庻以永今夕何時復能還裹飯冶城宅
　　　　杏花
石梁度空曠茅屋臨清烱俯窺嬌饒杏未覺身勝影
嫣如景陽妃含笑墮宫井怊悵有微波殘粧壞難整
　　　　奉酬約之見招
君家叚干木爲義畏人侵馮軾信厚禮踰垣終𥚹心
川坻寧有此園屋諒非今雨過梅柳淨潮來蒲稗深
種芳彌近渚伐翳取遥岑清節亦難尚曠懷差易㝷
子猷憐水竹逸少愜山林況復能招我親題漢上襟
　　　　寄吳氏女子
伯姬不見我乃今始七齡家書無虚月豈異常歸寧
汝夫綴卿官汝兒亦搢綎兒巳受師學出藍而更青
女復知女功婉嫕有典刑自吾捨汝東中父繼在廷
小父數往來吉音汝毎聆旣嫁可願懷孰如汝所丁
而吾與汝母湯熨幸小停丘園禄一品吏卒給使令
膏梁以晩食安歩而車軿山泉臯壤間適志多所經
汝何思而憂書毎說涕零吾廬所封殖歲乆愈華菁
豈特茂松竹梧楸亦冥冥芰荷美花實瀰漫爭溝涇
諸孫肯來游誰謂川無舲姑示汝我詩知嘉此林埛
末有擬寒山覺汝耳目熒因之授汝季季也亦淑靈
　　　　贈約之
君胷寒而痞我齒熱以揺無方可捄藥相值乆無憀
欲㝷秦越人魂逝莫能招但當觀此身不實如芭蕉
　　　　寄楊德逢
山樊老憚暑獨寤無所適湖隂宛在眼曠若千里隔
遥聞青秧底復作龜兆坼占歲以知子將勤而後食
穿溝取西港此計當未獲翛翛兩龍骨豈得長掛壁
晤言乆不嗣作苦何時息炎天不可觸悵望新春白
　　　　再次前韻寄楊德逢
一雨洗炎烝曠然心志適如輸浮幢海滅火十八隔
俯觀風水涌仰視電雲坼知公開霽後過我言不食
飜然陂路長泥淖困臧獲明明吾有懷如日照東壁
莫逢田父歸倚杖問消息渠來那得度南蕩今巳白
　　　　仲明父不至(張名軒民仲/明父其字也)
月出映溝坻煙升隱墟落寒魚占窟聚暝鳥投枝泊
亭臯閉晚市隴首歸新穫佇子終不來青燈耿林壑
　　　　與吕望之上東嶺
靖節愛吾廬猗玕樂吾耳適野無世諠吾今亦如此
紛紛舊可厭俗子今掃軌使君氣相求眷顧未云巳
追隨上東嶺俯仰多可喜何以況清明朝陽麗秋水
微雲㑹消散豈乆汙塵滓所懷在分衿藉草淚如洗
　　　　與望之至八功德水
念方與子違戃怳夜不眠起視明星高整駕出東阡
聊爲山水遊以寫我心悁知子不餔糟相與酌雲泉
　　　　要望之過我廬
念子且行矣要子過我廬汲我山下泉煑我園中𬞞
知子有仁心不忍鈎我魚我池在人境不與獱獺居
亦復無蟲蛆出没爭腐餘食罷徃遊觀鱍鱍藻與蒲
清波映白日擺尾揚其鬚豈魚有此樂而我與子無
撃壤謡　聖時自得以爲娯
　　　　聞望之解舟
子來我樂只子去悲如何謂言且少留大舸巳凌波
闇黮雖莫測皇明邁羲娥脩門歸有時京水非汨羅
　　　　法雲
法雲但見脊細路埋桑麻扶輿度𦦨水窈窕一川花
一川花好泉亦好初晴漲緑深於草汲泉養之花不
老花底幽人自衰槁
　　　　彎碕
殘暑安所逃彎碕北牎北伐翳作清曠培芳衛岑寂
投衣挂青枝敷簟取一息凉風過碧水俯見遊魚食
永懷少陵詩菱葉淨如拭誰當共新甘紫角方可摘
　　　　月夜二首
山泉墮清陂陂月臨靜路惜哉此佳境獨賞無與晤
埭口哆陂隂要予水西去呼僮擁草垡復使東南注
　　　　二
蹋月看流水水明揺蕩月草木巳華滋山川復清發
褰裳伏檻處綠淨數毛髪誰能挽姮娥俯濯凌波韈
　　　　兩山閒
自予營北渚數至兩山閒臨路愛山好岀山愁路難
山花如水淨山鳥與雲閑我欲抛山去山仍勸我還
祗應身後塜亦是眼中山且復依山住歸鞍未可攀
臨川先生文集卷第一
臨川先生文集卷第二
　　古詩
　　　題南康晏史君望雲亭
　　　洊亭
　　　光宅寺
　　　春日晩行
　　　新花
　　　四皓二首
　　　眞人
　　　寄蔡氏女子二首
　　　夢黃吉甫
　　　遊土山示蔡天啓祕校
　　　　再用前韻寄蔡天啓
　　　　用前韻戯贈葉致遠直講
　　　　白鶴吟示覺海元公
　　　　示安大師
　　　　示寳覺
　　　　定林示道原
　　　　我所思寄黃吉甫
　　　　寄朱昌叔
　　　　與僧道昇二首
　　　　贈彭器資
　　　　贈王居士
　　　　贈李士雲
　　　　題南康晏史君望雲亭
南康父老傳史君疾呼急索初不聞未甞遣汲谷簾
水三歲只望香爐雲雲徐無心澹無滓史君恬靜亦
如此飊然一去掃遺隂便覺歊煩悵千里歸田負戴
子與妻圃𬞞園果西山西出門亭臯百頃緑望雲纔
喜雨一犁我知新亭望雲好欲斸比隣成二老莫嫌
雞黍數徃來爲報襄陽德公嫂
　　　　洊亭
朝㝷東郭來西路歷洊亭衆山若怨思慘澹長眉青
迸水泣幽咽復如語丁寧豈予乆忘之而欲我小停
歇鞍松栢間坐起俯軒櫺秋日幸未暮奈何雨㝠㝠
　　　　光宅寺
翛然光宅淮之隂扶輿獨來止中林千秋鍾𣑽巳變
響十畒桑竹空成隂昔人倨堂有妙理髙座翳遶天
花深紅葵紫莧復滿眼徃事無跡難追㝷
　　　　春日晚行
門前楊桞二三月枝條緑煙花白雪呼僮羈我果下
騮欲㝷南岡一散愁縁岡初日溝港淨與我門前緑
相映隔淮仍見裊裊垂佇立怊悵去年時杏花園西
光宅路草暖沙晴正好渡興盡無人檝迎我却隨倦
鵶歸薄暮
　　　　新花
老年少忻豫況復病在牀汲水置新花取慰此流芳
流芳秪湏臾我亦豈乆長新花與故吾巳矣兩可忘
　　　　四皓二首
四皓秦漢時招招莫能致紫芝可以飽梁肉非所嗜
谷廣水渙渙山長雲泄泄與其貴而拘不若賤而肆
　　　　二
秦敺九州逃知力起經綸重利誘衆䇿頗知聚秦民
頽然此四老上友千載魂采芝商山中一視漢與秦
靈珠在泥沙光景不可昏道德雖避世餘風迴至尊
嫡孽一朝正留侯果知言岀處但有禮廢興豈所存
　　　　眞人
予常值眞人能藏毒而寧能納穢若淨能易羶使馨
能解身赫赫能逆知冥冥日唯汝心櫻而汝耳目熒
廓然而無營其孰擾汝靈神竒實主汝厥通莫之令
嘻予豈不知黃帝與焦螟死心而廢形乃可少聞霆
顧今親遘之於吾獨剽聆刳心事斯語自儆以書銘
　　　　寄蔡氏女子二首
建業東郭望城西堠千嶂承宇百泉遶霤青遥遥兮
纚屬緑宛宛兮橫逗積李兮縞夜崇挑兮炫晝蘭馥
兮衆植竹姢兮常荗桞蔫綿兮含姿松偃蹇兮獻秀
鳥跋兮下上魚跳兮左右顧我兮適我有班兮伏獸
感時物兮念汝遲汝歸兮㩗㓜
　　　　二
我營兮北渚有懷兮歸女石梁兮以苫蓋緑隂隂兮
承宇仰有桂兮俯有蘭嗟汝歸兮路豈難望超然之
白雲臨清流而長嘆
　　　　夢黃吉甫
夢傳失之妄(一作/悲)晝冀見而想豈伊不可懷而使我
心徃山林老顚眴數日占黃壤舟輿來何遲北望屢
戃怳西城薺花時落魄隨兩槳歲晩洲渚淨水消煙
渺莽躊蹰壁上字期我無乃迋
　　　　遊土山示蔡天啓
定林瞰土山近乃在眉睫誰謂秦淮廣正可藏一艓
朝予欲獨徃扶憊強登渉蔡侯聞之喜喜色見兩頰
呼鞍追我馬亦以兩黥挾斂書付衣囊褁飯隨藥笈
翛翛阿蘭若土木老山脅鼓鍾卧空曠簨簴雕捷業
外堂廓無主考撃誰敢輙坡陀謝公冡藏椁乆穿劫
百金買酒地野老今行饁􁛁懷起東山勝踐比稠疊
於時國累卵楚夏血常喋外實備艱梗中仍費調燮
公能覺如夢自喻一蝴蝶桓温適自斃符堅方天厭
且可緩九錫寧當快一捷彼哉斗筲人得䘮易矜怯
妄言屐齒折吾欲刋史牒傷心新城埭歸意終難愜
漂摇五城舟尚想浮河檝千秋隴東月長照西州堞
豈無華屋處亦捉蒲葵箑碎金諒可惜零落隨秋葉
好事所傳玩空殘法書帖淸談眇不嗣陳迹怳如接
東陽故侯孫少小同鼓篋一官初嶺海仰視飛鳶跕
窮歸放款叚髙卧停逺蹀牽襟肘即見著㡌耳纔擪
數椽危敗屋爲我炊陳浥雖無膏汚鼎尚有羮濡筴
縱言及平生相視開笑靨邯鄲枕上事且飲且田獵
或昬眠委翳或妄走超躐或叫號而寤或哭泣而魘
幸哉同聖時田里老安帖易牛以寳劒撃壤勝彈鋏
追憐衰晉末此土方岌嶪強偷湏臾樂撫事終愁惵
予雖天戮民有械無接摺翁今貧而靜内熱非復葉
予衰極今歲儻與雞夢協委蛻亦何恨吾兒巳長鬛
翁雖齒長我未見白可鑷祝翁尚難老生理歸善攝
乆留畏年少譏我兩呫囁束火扶路還宵明狐兔懾
蔡侯雄俊士心憭形亦諜異時能飛鞚快若五陵俠
胡爲阡陌間踠足僅相躡諒欲交轡語怯子不能嗋
　　　　再用前韻寄蔡天啓
蔡侯東方來取友無所挾脩翛一囊衣偶以一書笈
定林朝自炊有匕或無筴時時羮藜藿鑊大苦難燮
驕頑遂敢侮有甚觀駢脅澹然山谷中變色未甞輙
始見類欺魄寒暄粗詶接從容與之語爛漫無不渉
竒經可治疾祕祝可解魘巫醫之所知瞽史之所業
載車必百兩獨以方寸攝微言歸易悟疾若髭赴鑷
天機信卓越學等何足躐縱談及旣徃每與唐許恊
揚雄尚漢儒韓愈眞秦俠好大人謂狂知微乃如諜
惟知造文字人惑鬼愁懾秦愚旣改辠新眊仍易曡
六書遂失指隷草矜敏捷誰珍檀山刻共賞蘭亭帖
東京一祭酒妆拾偶予愜少甞妄思索老懶因退怯
侯方習篆籀寸管靜甞擪深原道德意助我耕且獵
昔功恐唐捐異味今得饁京口媚學子追師甞劫劫
陸嬴淮汴糧水僦湖海艓逺求而近遺如目不見睫
僞鳯易恱楚眞龍反驚葉聞予再三歎徃徃心不厭
或自逸而走或呿而不嗋或嗤元郎漫或訿白翁囁
鑠金徒欲消韞玉豈愁浥賢愚有定分咄汝無喋喋
跨鞍隨我遊曵屣聮我跕照泉挹清泚跂石縁嵬嶪
東陂數儵魚西崦追蛺蝶翳林窺搏黍藉草聽批頰
黃㝷逺蓮鬚紅閱鄰杏靨荏苒光景流楊園忽無葉
扶痾歸未乆吾見喜寧帖褰裳告我去禄仕當隨牒
蕭晨秣款叚歸騎得追躡謂言循東路覆岀西城堞
行矣忍羈旅無魚勿彈鋏天閑乆索驥駿足方騰蹀
長驅勿驕矜小踠亦勿惵鵬飛九萬里勿借風一箑
溟波浩難窮勉自養鱗鬛爵禄實天械功名爲接摺
寧能復與我揺漾秦淮檝附書勿辭頻隔歲期滿篋
　　　　用前韻戯贈葉致逺直講
葉侯越著姓胄出實楚葉縉雲雖窮逺冠蓋傳累葉
心大有所濳肩髙未甞脅飄飄凌雲意強禦莫能懾
辟雍海環流用汝作舟檝開胷出妙義可發矇起魘
詞如太阿鋒誰敢觸其鋏聽之心凛然難者口因嗋
搏飛欲峩峩鎩墮今跕跕忘情塞上馬適志夢中蝶
若金靜無求在冶惟所挾載醪但彼惑饋漿非我諜
經綸安所施有寓聊自愜棊經看在手棊訣傳滿篋
坐㝷棊勢打側寫棊圖貼攜持山林屐刺擿溝港艓
一抨甞自副當熱寧忘箑反嗤褦襶子但守一經笈
亡羊等殘生朽筴何足摺歡然值手敵便與對匕筴
縱橫子墮局腷膊聲岀堞樵父弛逺擔牧奴停晏饁
旁觀各技癢竊議兒女囁所矜在得䘮聞此更心惵
熟視籠兩手徐思撚長鬣微吟靜愔愔堅坐髙帖帖
未快巖谷叟斧柯甞爛浥趨邉耻局縮穿腹愁危嶪
或撞關以攻或覰眼而擪或羸行伺擊或猛出追躡
垂成忽破壞中斷俄連接或外示閒暇伐事先和燮
或冒突超越鼓行令震疊或粗見形勢驅除令逺蹀
或開拓疆境欲并包揔攝或僅殘尺寸如黒子著靨
或橫潰解散如尸僵血喋或慙如告亡或喜如獻捷
䧟敵未甘虜報仇方借俠諱輸寧斷頭悔悞乃批頰
終朝巳罷精旣夜未交睫翻然悟且歎此何宜劫劫
孟軻惡妨行陶侃懲廢業揚雄有前言韋曜存徃牒
晉臣抑帝手梭侯何啻渉冶城子爭道拒父乃如輙
爭也實逆德豈如私闘怯藝成况窮苦此殆天所厭
如今劉與李倫等安可躐試令取一毫亦乏寸金鑷
以此待君子未與回參恊操具投諸江道耕而德獵
　　　　白鶴吟示覺海元公
白鶴聲可憐紅鶴聲可惡白鶴靜無匹紅鶴喧無數
白鶴招不來紅鶴揮不去長松受穢死乃以紅鶴故
北山道人曰美者自美吾何爲而喜惡者自惡吾何
爲而怒去自去耳吾何闕而追來自來耳吾何妨而
拒吾豈厭喧而求靜吾豈好丹而非素汝謂松死吾
無依邪吾方捨隂而坐露
　　　　示安大師
道人深北山爲家宴坐白露眠蒼霞手扶梲杖雖老
矣走險尚可追麏麚踞堂俯視何所有窈窕樛木垂
榠樝深㝷石路仍有栗持以饋我因烹茶
　　　　示寳覺
宿雨轉歊煩朝雲擁清迥蕭蕭碧柳輭脉脉紅蕖靚
黙卧如有懷荒乗豈無興幽人適過我共取牆隂徑
　　　　定林示道原
昨登定林山俯視東南陔但見一方白莫知所從來
濕銀注寒晶奩以青培堆迢迢晻靄中疑有白玉臺
是夕清風興煩雲豁然開常娥攀桂枝顧景乆徘徊
杖藜忽髙秋陳迹與子陪壯觀非復昔平蕪夜莓苔
　　　　我所思寄黃吉甫
我所思兮在彭蠡一奩寒晶徑千里天低紺滑風靜
止月澹星渟尤可喜亦復可憐波浪起琉璃崩嵌湧
顚絫萬斛之舟簸一葦超邑越都如歷指岸沙雪積
山雲委雲半飛泉挂龍尾跳空散作平地水牛乳芳
甘那得比蘿蔦㝠㝠䕃演迤稍上㝷源岀竒詭像圖
釋迦祠老子臺殿晻靄相重累石槽環除逗清泚松
竹靚深無虎虺其徒翛然棄塵滓雖未應眞終適巳
黃侯可與談妙理視棄榮宦猶弊屣每採紫芝求石
髓我欲從之勌游徙榖城公孫能若此五老聞之當
啓齒寄聲五老吾念爾相見無時老將死
　　　　寄朱昌叔
西安春風花幾樹花邉飲酒今何處一盃塞上看黃
雲萬里寄聲無鴈去世事紛紛洗更新老來空得滿
衣塵青山欲買江南宅歸去相招有此身
　　　　與僧道昇二首
昇也初見我膚腴仍㓗白今何苦而老手脚皴以黒
聞有道人者於今號禪伯嬲汝以一句西歸瘦如腊
汝觀青青枝歲寒好顔色此松亦有心豈問庭前栢
　　　　二
跋陀羅師能幻物幻穢爲淨持幻佛佛幻諸天以戯
之幢幡香果助設施茫然悔欲除所幻還爲幻佛力
所持佛天與汝本無間汝今何㳟昔何慢十方三世
本來空受記豈非遭佛幻
　　　　贈彭器資
鄱水滔天竟東注氣澤所鍾賢可慕文章浩渺足波
瀾行義迢迢有歸處中江秋浸兩崖間遡洄與我相
徃還我挹其清乆未竭復得縱觀於波瀾放言深入
妙雲海示我僊聖本所寰楞伽我亦見髣髴歲晚所
悲行路難
　　　　贈王居士
武林王居士與子俱學佛以財供佛事不自費一物
　　　　贈李士雲
李子山水人而常寓城郭毫端出窈窕心手初不著
我聞大梵天擎跨雞孔雀執鈴揚赤幡浩劫淨無作
佳哉子能圖可以慰寂寞相與驗其眞他年在寥廓
臨川先生文集卷第二
臨川先生文集卷第三
　　古詩
　　　題半山寺壁二首
　　　定林寺
　　　題定林壁
　　　移桃花示俞秀老
　　　對棊與道原至草堂寺
　　　書八功德水庵
　　　放魚
　　　霾風
　　　偶書
　　　即事二首
　　　擬寒山拾得二十首
　　　自遣
　　　自喻
　　　古意
　　　吾心
　　　無營
　　　病起
　　　獨歸
　　　獨卧
　　　無動
　　　夢
　　　車載板二首
　　　䟦黃魯直畫
　　　過楊德逢莊
　　　秋熱
　　　秋早
　　　　題半山寺壁二首
我行天即雨我止雨還住雨豈爲我行邂逅與相遇
　　　　二
寒時暖處坐熱時涼處行衆生不異佛佛即是衆生
　　　　定林寺
衆木凛交覆孤泉靜橫分楚老一枝笻於此傲人羣
城市少美𬞞想今困惔焚且慿東北風持寄嶺頭雲
　　　　題定林壁
定林自有主我爲林下客客主各有心還能共岑寂
　　　　移桃花示俞秀老
舎南舎北皆種桃東風一吹數尺髙枝柯蔫綿花爛
熳美錦千兩敷亭臯晴溝漲春緑周遭俯視紅影移
漁舠山前邂逅武陵客水際髣髴秦人逃攀條弄
芳畏晼晚巳見黍雪盤中毛仙人愛杏令虎守百年
終屬樵蘇手我衰此果復易朽蟲來食根那得乆瑶
池紺絶誰見有更值花時且追酒君能酩酊相隨
否
　　　　對棊與道源至草堂寺
北風吹人不可出清坐且可與君棊明朝投局日未
晩從此亦復不吟詩
　　　　書八功德水庵
幽獨若可厭眞實爲可喜見山不礙目聞水不逆耳
翛然無所爲自得而巳矣
　　　　放魚
捉魚淺水中投置最深處當暑脫煎熬翛然泳而去
豈無良庖者可使供匙箸物我皆畏苦捨之寧啖茹
　　　　霾風
霾風摧萬物暴雨膏九州卉花何其多天闕亦巳稠
白日不照見乾坤莽悲愁時也獨奈何我歌無有求
　　　　偶書
惠施說萬物槃特忘一句寄語讀書人呶呶非勝處
　　　　即事二首
雲從鍾山起却入鍾山去借問山中人雲今在何處
　　　　二
雲從無心來還向無心去無心無處㝷莫覔無心處
　　　　擬寒山拾得二十首
牛若不穿鼻豈肯推人磨馬若不絡頭隨宜而起卧
乾地終不涴平地終不墮擾擾受輪迴秪縁疑這箇
　　　　二
我曾爲牛馬見草豆歡喜又曾爲女人歡喜見男子
我若眞是我秪合長如此若好惡不定應知爲物使
堂堂大丈夫莫認物爲巳
　　　　三
凡夫當夢時眼見種種色此非作故有亦非求故獲
不知今是夢道我能畜積貪求復守護甞怕水火賊
旣覺方自悟本空無所得死生如覺夢此理甚明白
　　　　四
風吹瓦墮屋正打破我頭瓦亦自破碎豈但我血流
我終不嗔渠此瓦不自由衆生造衆惡亦有一機抽
渠不知此機故自認愆尢此但可哀憐勸令真正脩
豈可自迷悶與渠作冤讎
　　　　五
若言夢是空覺後應無記若言夢非空應有眞實事
燔燒陽自招沈溺隂自致令汝甞驚魘豈知安穩睡
　　　　六
人人有這箇這箇没量大坐也坐不定走也跳不過
鋸也解不斷鎚也打不破作馬便搭鞍作牛便推磨
若問無眼人這箇是甚麽便遭伊纏繞鬼窟裏忍餓
　　　　七
我讀萬卷書識盡天下理智者渠自知愚者誰信爾
竒哉閑道人跳出三句裹獨悟自根本不從他處起
　　　　八
幸身無事時種種妄思量張三袴口窄李四帽簷長
失脚落地獄將身投鑊湯誰知受熱惱却不解思涼
　　　　九
有一即有二有三即有四一二三四五有亦何妨事
如火能燒手要須方便智若未解傳薪何須學鑚燧
　　　　十
昨日見張三嫌他不守巳歸來自悔責分別亦非理
今日見張三分別心復起若除此惡習佛法無多子
　　　　十一
傀儡秪一機種種没根栽被我入棚中昨日親看來
方知棚外人擾擾一場敳終日受伊謾更被索錢財
　　　　十二
季生坦蕩蕩所見實竒哉問渠前世事荅我燒炭來
炭成能然火火過却成灰灰成即是土隨意立根裁
　　　　十三
衆生若有我我何能度脫衆生若無我巳死應不活
衆生不了此便聽佛與奪我無我不二四天王獻鉢
　　　　十四
莫嫌張三惡莫愛李四好旣往念即晚未來思又早
見之亦何有歘然如電掃惡旣是磨滅好亦難長保
若令好與惡可積如財寳自始而至今有幾許煩惱
　　　　十五
失志難作福得勢易造罪苦即念快樂樂即生貪愛
無苦亦無樂無明亦無昧不屬三界中亦非三界外
　　　　十六
打賊賊恐怖看客客喜歡亦有客是賊切莫受伊謾
樂哉貧兒家無事役心肝旣無賊可打豈有客湏看
　　　　十七
有一種貧兒不能自營生若不作客走即須隨賊行
復有一種貧常時腹彭亨若有亦不畜若無亦不營
　　　　十八
汝無名髙者以見利貪叨汝無行實者以取著名高
行實尚非實利名豈堅牢一朝投土窟魂魄散逃逃
　　　　十九
勇有孟施舎能無懼而巳若人學佛法勇亦當如此
休來講下坐莫入禪門裏但能一切捨管取佛歡喜
　　　　二十
利瞋汝刀山濁愛汝灰河汝癡分別心即汝澹魔羅
圓成但一性一切法依他徧了一切法不如且頭陀
　　　　自遣
閉戸欲推愁愁終不肯去底事春風來留愁愁不住
　　　　自喻
岸涼竹姢姢水淨菱帖帖鰕揺浮遊鬚魚鼓嬉戲鬛
釋杖聊一愒褰裳如可渉自喻適志歟翩然夢中蝶
　　　　古意
采芝天門山寒露淨毛骨帝青九萬里空洞無一物
傾河略西南晶射河鼓没蓬萊眼中見人世歎超忽
當時棄桃核聞巳撐月窟且當呼阿環乗興弄𬈑渤
　　　　吾心
吾心童稚時不見一物好意言有妙理獨恨知不早
初聞守善死頗復吝肝腦中稍歷艱危悟身非所保
猶然謂俗學有指當窮討晩知童稚心自足可忘老
　　　　無營
無營固無尤多與亦多悔物隨擾擾集道與翛然㑹
墨翟眞自苦莊周吾所愛萬物莫足歸此言猶有在
　　　　病起
稚金敷新涼老火弛殘濁桃枝煖淟涊散髪晞曉捉
煩痾脫然愈靜若遺身覺移榻欹獨眠欣佳恐難數
　　　　獨歸
鍾山獨歸雨微㝠稻畦夾岡半黃青疲農心知水未
足看雲倚木車不停悲哉作勞亦巳乆暮歌如哭難
爲聽而我官閑幸無事北䆫枕簟風泠泠於時荷花
擁翠蓋細浪嬲雪千娉婷誰能欹眼共此樂秋港雖
淺可揚舲
　　　　獨卧有懷
午鳩鳴春隂獨卧林壑靜微雲過一雨淅瀝生晚聽
紅緑紛在眼流芳與時競有懷無與言佇立鍾山瞑
　　　　無動
無動行善行無明流有流種種生住滅念念聞思修
終不與法縛亦不着僧裘
　　　　夢
知世如夢無所求無所求心普空寂還似夢中隨夢
境成就河沙夢功德
　　　　車載板二首
荒哉我中園珍果所不産朝暮惟有鳥自呼車載板
楚人聞此聲莫有笑而莞而我更歌呼與之相往返
視遇若搏黍好音而睍睆壤壤生死夢乆知無可㨂
物弊則歸土吾歸其不晩歸歟汝隨我可相蒿里挽
　　　　二
鳥有車載板朝暮甞一至世傳鵩似鴞而此與鴞似
唯能預人死以此有名字疑即賈長沙當時所遭值
洛陽多少年擾擾經世意粗聞方外語便釋形骸累
吾衰乆捐書放浪無復事尚自不見我安知汝爲異
憐汝好毛羽言音亦清麗胡爲太多知不黙而見忌
楚人旣憎汝彈射將汝利且長隨我遊吾不汝羮胾
　　　　䟦黃魯直畫
江南黃䳺飛滿野徐熈畫此何爲者百年幅𥿄無所
直公每玩之常在把
　　　　過楊德逢莊
攜僧岀西路日晏昧所投循河望積榖一飽覺易謀
稚子舉桉岀咄嗟見盤羞飯新秔有香煑菜㫖且柔
暮從秀嵓歸秣蹇得少留捧腹笑相語果然無所求
　　　　秋熱
火騰爲虐不可摧屋窄無所逃吾骸織蘆編竹繼櫩
宇架以松櫟之條枚豈惟賔至得清坐因有餘地蘇
陪臺愆陽陵秋更暴橫焮我欲作昆明灰金流玉熠
何足恠鳥焚魚爛爲可哀憶我少時亦值此翛然但
以書自埋老衰奄奄氣易奪撫卷豈復能低佪西風
忽送中夜濕六合一氣窑新開簾䆫幕戸便防冷且
恐霰雪相㝷來
　　　　秋早
暮㝷蔡墩西獨覺秋尚早山路葩卉繁野田風日好
禪林烏未泊經屋塵初掃蠻藤五花簟復足休吾老
臨川先生文集卷第三
臨川先生文集卷第四
　　古詩
　　　同沈道源遊八功德水
　　　望鍾山
　　　思北山
　　　上南崗
　　　謝公墩
　　　秋夜泛舟
　　　和耿天騭同遊定林
　　　次韻約之謝惠詩
　　　次韻舎弟江上
　　　酬王濬賢良松泉二詩
　　　　荅俞秀老
　　　　清涼寺送王彦魯
　　　　送惠思上人
　　　　老景
　　　　雜詠八首
　　　　張良
　　　　司馬遷
　　　　諸葛武侯
　　　　讀墨
　　　　讀秦漢問事
　　　　幽谷引
　　　　明妃曲二首
　　　桃源行
　　　食黍行
　　　歎息行
　　　送春
　　　兼并
　　　　同沈道源遊八功德水
寒雲静如癡寒日慘如戚解鞍寒山中共坐寒水側
新甘岀短綆一酌煩可滌仰攀青青枝木醴何所直
　　　　望鍾山
佇立望鍾山陽春更蕭瑟暮㝷北郭歸故遶東岡岀
　　　　思北山
日日思北山而今北山去寄語白蓮庵迎我青松路
　　　　上南崗
暮塢屋荒涼寒陂水清淺捐書息微倦委轡隨小蹇
偶攀黃黃栁却望青青巘幽㝷復有興未覺西林晚
　　　　謝公墩
走馬白下門投鞭謝公墩昔人不可見故物尚或存
問樵樵不知問牧牧不言摩挲蒼苔石點檢屐齒痕
想此絓長檣想此倚短轅想此玩雲月狼籍盤與鐏
井逕亦巳没漫然禾黍村摧藏羊曇骨放浪李白魂
亦巳同山丘𬗟懷蒔蘭蓀小草戲陳迹甘棠詠遺恩
萬事付鬼籙恥榮何足論天機自開闔人理孰畔援
公色無懼喜儻知禍福根涕淚對桓伊暮年無乃昏
　　　　秋夜泛舟
池塹秋水浄扁舟遡涼飈的皪荷上珠俯映踈星搖
深㝷畏魚淰中路且回橈冥冥菰蒲中乃復有驚跳
　　　　和耿天騭同遊定林
道人深閉門二客來不速攝衣負朝暄一笑皆捧腹
逍遥烟中䇿放浪塵外躅晤言或世聞誰謂非絕俗
　　　　次韻約之謝惠詩
魚跳桑栁隂鳥落蒲葦側巳無谿姑祠何有江令宅
故人耽田里老脫尚方舄𨳩亭捐百金於此掃塵迹
地偏人罕至心遠境常寂我行西州旋稅駕候顔色
相隨望南山水際因一息公時指岸木謁此可㝷尺
伐之營中沚持用自怡懌懽言俟其成邀我堂上食
百憂毎多違一諾還自惕春風欄楹新坐久膝前席
翛然忘故約北郭疑有適長謡舒永懷佇想對以臆
摛辭甚有理竊比書石鷁知公不欺我把玩果心惻
嘉肴旣夙設麗藻仍虚擲左車公自迎右劵吾敢責
聞說芼羮臛芬香岀鄰壁婦休機杼事兒失刀槧職
何膠膠擾擾而紛紛籍籍攜持欲一往繼此方如織
元龍但高眠司馬勿親滌幾能孩童舊握手皆鬢白
有興即聮􁴇東阡與南陌
　　　　次韻舎弟江上
岸紅歸欲稠渚綠合猶晚晴沙上屐輕暖水隨㠶逺
吹波戲魚動掠葉飛禽返著意覔幽蹊桃花悞劉阮
　　　　酧王濬賢良松泉二詩
　　　　　松
世傳壽可三松倒此語難爲常人道人能百歲自古
稀松得千年未爲老我移兩松苦不早豈望見渠身
合抱但憐衆木揔漂搖顔色青青終自保兔絲茯苓
會當有邂逅食之能壽考不知篝火定何人且看森
垂覆荒草君詩愛我亦古意秀眉昔比南山栲復謂
留侯不及我人或笑君無白皁求僊辟穀彼誠悞未
見赤松饑巳槁豈如強飯適志遊封殖蒼官䕃蕐皓
赤松復自無特操上下隨烟何慅慅蒼官受命與舜
同眞可從之忘髪縞詩雖祝我以再黒積雪巳多安
可掃試問蒼官值歲寒戴白孰與蒼然好
　　　　　泉
宋興古刹今長干靈躍臺殿荒檀欒二泉相望棄不
渫西泉尚絫三石槃其流散漫爲沮洳稍集小礫生
微瀾東泉土梗久蔽塞穿治乃見甃甓完道人慈哀
波及逺溝蕩兩取合土山山前灌輸各自足轆轤罷
轉井口閑取遥比甘覺近美與舊争洌知新寒蟲蟲
夏秋百源乾抱甕復道愁蹣􁚂疾傾橫逗勢未足嗟
此善利何時殫慮長易脆有大檀伐堅羌廬窟孱顔
金多匠手肎岀巧風水千里安知難没羽之虎行林
間籜龍失職因藏跧循除静投悲瑟瑟映瓦微見清
潺潺三年營之一日就有口共以成爲懽論功信可
多後觀何似當時萬竹蟠
　　　　荅俞秀老
諸偶縁安有實相非相偶雖神如季咸終亦失而走
　　　　清涼寺送王彦魯
空懷誰與論夢境偶相值莫將漱流齒欲挂功名事
　　　　送惠思上人
黃鶴撫四海翻然落中州一聽笙與鏞低回如有求
飛鳴阿閣上好與鳯皇遊顧憐魯東門無事反悲愁
歲晏忽驚矯問胡不少留因知網羅外猶有稻梁謀
　　　　老景(哀古/人名)
老景春可惜無花可留得繞屋禇先生蕭蕭何所直
毎嫌栁渾青追悵李太白多謝安石榴向人紅蘂拆
　　　　雜詠八首
萬物余一體九州余一家秋毫不爲小徼外不爲遐
不識壽與天不知貧與賖忘心乃得道道不去紛蕐
近迹以觀之堯舜亦泥沙莊周謂如此而世以爲夸
　　　　二
神龍豢可致猛虎擾亦留變生父子間上聖不能謀
常情在欲得義養或成仇他人恩更輕患禍信難周
　　　　三
古風致遜悌班白見尊優薄俗謬爲㳟獨在勢權尤
伏波迷俯仰愛禮坐成仇齗齗洙泗間豈是老者羞
　　　　四
羔豚窘虎豹鳩雀窮鷹鸇巧者具機弋鷙猛還拘攣
論功莫如神論大莫如天悲哉區區人乃欲逃其間
　　　　五
黃雀死彈丸厥辠在啄粟翠鵠不近人何爲亦窮辱
材爲丗所利高下同僵仆能逃天地間蠛蠓無不足
　　　　六
關睢后之淑棫樸王之明兎罝尚好德況乃公與卿
所以彼行葦敦然遂其生誰能絃者歌爲我發古聲
　　　　七
召公方伯尊材亦聖人亞農時憚煩民聽訟甘棠下
嗟今千室長巳耻問耕稼彈琴高堂上欲以丗爲化
　　　　八
任公蹲海濵一釣飽千里用力巳云多鈎緡亦難理
巨魚暖更逃壯士饑欲死游儵不可數空滿滄浪水
　　　　張良
留侯美好如婦人五丗相韓韓入秦傾家爲主合壯
士博浪沙中擊秦帝脫身下邳丗不知舉國大索何
能爲素書一卷天與之穀城黃石非吾師固陵解鞍
聊出口捕取項羽如嬰兒從來四皓招不得爲我立
棄商山芝洛陽賈誼才能薄擾擾空令絳灌疑
　　　　司馬遷
孔鸞負文章不忍留枳棘嗟子刀鋸間悠然止而食
成書與後丗憤悱聊自釋領略非一家高辭殆天得
雖微樊父明不失孟子直彼欺以自私豈啻相十百
　　　　諸葛武侯
漢日落西南中原一星黃羣盜伺昏黒聮翻各飛揚
武侯當此時龍臥獨摧藏掉頭梁甫吟羞與衆争光
邂逅得所從幅巾起南陽﨑嶇巴漢間屢以弱攻強
暉暉若長庚孤出照一方勢欲起六龍東迴岀扶桑
惜哉淪中路怨者爲悲傷竪子祖餘䇿猶能走強梁
　　　　讀墨
誰爲堯舜徒孔子而巳矣人皆是堯舜未必知孔子
伯夷不辱身栁下援而止孔子尚有言我則異於是
兼愛爲無父排斥固其理孔墨必相用自古寧有此
退之嘲魯連顧未知之耳如何蔽於斯獨有見於彼
凢人工自私翟也信竒偉惜乎不見正遂與中庸詭
退之醇孟軻而駮荀楊氏至其趣舎間亦又蔽於巳
化而不自知此語孰云俚詠言以自警吾詩非好詆
　　　　讀秦漢間事
秦徴天下材入作阿房宫宫成非一木山谷爲窮空
子羽一炬火驪山三月紅能令掃地盡豈但焚人功
　　　　幽谷引
雲翳翳兮谷之幽天將雨我兮田者之稠有繩于防
兮有畚于溝我公不岀兮誰省吾憂日暉暉兮山之
下歲則熟兮收者橆吾收滿車兮棄者滿筥誰吾與
樂兮我公燕語山有木兮谷有泉公與客兮醉其間
芳可搴兮甘可漱無壯無稺兮環公以笑公歸而醉
兮人則喜公好我州兮殆其肯止公歸不醉兮我之
憂豈其不懌兮將舎吾州公一朝兮去我我歲歲兮
來遊(完/公)亭兮使勿毀以慰吾兮歲歳之愁
　　　　明妃曲二首
明妃初岀漢宫時淚濕春風鬢脚垂低佪顧影無顔
色尚得君王不自持歸來却怪丹青手入眼平生幾
曾有意態由來畫不成當時枉殺毛延壽一去心知
更不歸可憐着盡漢宫衣寄聲欲問塞南事只有年
年鴻鴈飛家人萬里傳消息好在氊城莫相憶君不
見咫尺長門閉阿嬌人生失意無南北
　　　　二
明妃初嫁與胡兒氊車百兩皆胡姬含情欲說獨無
處傳與琵琶心自知黃金捍撥春風手彈看飛鴻勸
胡酒漢宫侍女暗垂淚沙上行人却回首漢恩自淺
胡自深人生樂在相知心可憐青冡巳蕪没尚有哀
絃留至今
　　　　桃源行
望夷宫中鹿爲馬秦人半死長城下避時不獨商山
翁亦有桃源種桃者此來種桃經幾春採花食實枝
爲薪兒孫生長與世隔雖有父子無君臣漁郞漾舟
迷逺近花間相見因相問世上那知古有秦山中豈
料今爲晉聞道長安吹戰塵春風回首一霑巾重蕐
一去寧復得天下紛紛經幾秦
　　　　食黍行
周公兄弟相殺戮李斯父子夷三族富貴常多患禍
嬰貧賤亦復難爲情身隨衣食南與北至親安能常
在側謂言黍熟同一炊欻見隴上黃離離遊人中道
忽不返從此食黍還心悲
　　　　歎息行
官驅群囚入市門妻子慟哭白日昏市人相與說囚
事破家劫錢何處村朝廷法令亦寛大汝辠當死誰
云冤路傍年少歎息汝正觀元元之子孫
　　　　送春
武陵山下朝買船風吹宿霧山花鮮萬家笑語橫青
天綺䆫羅幕舞嬋姢小鬟折花叩船舷玉琖冩酒醻
金錢朱甍飛動浮雲巘天外筦簫來宛轉斷橋人行
夕陽路樓觀瑠璃影中見酡顔未分驊騮催燭入坐
客猶徘徊豈知閶闔門邊住春盡不見芳菲開日月
紛紛車走坂少年意氣何由挽洞庭浪與天地白塵
昬萬里東浮眼黒貂裘敝歸幾時相見綠樹啼黃鸝
榮蕐俯仰憂患隨命駕吾與高人期
　　　　兼并
三代子百姓公私無異財人主擅操柄如天持斗魁
賦予皆自我兼幷乃姦回姦回法有誅勢亦無自來
後世始倒持黔首遂難裁秦王不知此更築懷清臺
禮義日巳偷聖經久堙埃法尚有存者欲言時所咍
俗吏不知方掊克乃爲材俗儒不知變兼并可無摧
利孔至百岀小人私闔𨳩有司與之争民愈可憐哉
臨川先生文集卷第四
臨川先生文集卷第五
　　古詩
　　　和呉御史汴渠
　　　酬王詹叔奉使江南訪茶利害
　　　酬王伯虎
　　　荅虞醇翁
　　　送潮州吕使君
　　　寄曽子固二首
　　　虎圖
　　　次韻信都公石枕蘄簟
　　　和呉沖卿雪
　　　和沖卿雪詩并示持國
　　　送石賡歸寧
　　　送張拱微出都
　　　寄題睡軒
　　　沖卿席上得作字
　　　塞翁行
　　　白溝行
　　　河間
　　　陳橋
　　　澶州
　　　　和呉御史汴渠
鄭國欲弊秦渠成秦富彊本始意巳陋末流功更長
維汴亦如此浚源在淫荒歸作萬世利誰能弛其防
夷門築天都橫帶國之陽漕引天下半豈云獨荆揚
貨入空外府租輸陳太倉東南一百年寡老無殘粻
自宜富京師乃亦窘蓋藏征求過夙昔機巧到莛芒
御史閔其然志欲窮舟航此言信有激此水存何傷
救世詎無術習傳自先王念非老經綸豈易識其方
我懶不足數君材仍自強他日聽施設無乃棄篇章
　　　　酬王詹叔奉使江南訪茶利害
余聞古之人措法貽厥後命官惟賢材職事又習狃
止能權輕重王府則多有豈嘗㩁其子而爲民父母
當時所經營今十巳毀九其一雖幸在漂揺亦將朽
公卿患才難州縣固多苟詔令雖數下紛紛誰與守
官居甚傳舎位以聲勢受旣不責施爲安能辨賢不
區區欲捄弊萬謗不容口天下大安危誰當執其咎
勞心適有罪養譽終天醜豈惟祖子孫敎戒及朋友
貴者大其領詩人歌四牡至尊空獨憂不敢樂飲酒
哿矣富阡陌哀哉此無糗郷閭人所懷今或棄而走
豈無濟時術使爾安畎畒故今二三公戮力思矯揉
永惟東南害茶法蓋其首私藏與竊販犴獄常紛紏
輸將一不足徃徃死鞭杻販陳彼雜惡强賣曾非誘
巳云困關市且復搔林藪將更百年弊謂民知可否
岀節付羣材詢謀欲經乆朝廷每若此自可躋仁壽
因知從今始漸欲人財阜吾宗恢竒士選使自朝右
聦明諒多得爲上歸析剖王程雖薄遽邦法難鹵莽
願君博諮諏無擇壯與耈余知茶山民不必生皆厚
獨當征求任尚恐難措手孔稱均無貧此語今可取
譬欲輕萬鈞當令衆人負強言豈冝當聊用報瓊玖
　　　　酬王伯虎
吾聞人之初好惡尚無朕帝與鑿耳目賢愚遂殊品
爾來百千年轉化薄愈甚父翁相販賣浮詐誰能審
雎盱猴纓冠狼籍䑕穴寢滄海恐值到誰論魚鼈淰
鴞聲雖云惡革去在食葚嗟誰職敎化獨使此風稔
恬觀不知救坐費太官廪予生少而戇好古乃天禀
念此俗衰壞何甞敢安枕有時不能平悲吒失食飲
唯子同我病亦或涕沾祍謂子可告語密以詩來諗
爛然辭滿𥿄秋水濯新錦窮觀何拳拳靜念復凜凛
賤貧欲救世無寧猶拾瀋說窮且版築尹屈唯烹飪
逢時豈遽廢避俗聊湏噤徂年幸未暮此意可勤恁
　　　　荅虞醇翁
輟學以從仕仕非吾本謀欲歸諒不能非敢忘林丘
臨餐耻苟得兾以盡心醻萬事等畫墁雖勤亦何妆
揚揚古之人彼職乃無憂感子撫我厚欲言秪慙羞
　　　　送潮州吕使君
韓君揭陽居戚嗟與死隣吕使揭陽去笑談面生春
當復進趙子詩書相討論不必移鱷魚詭怪以疑民
有若大顚者高材能動人亦勿與爲禮聽之汨彛倫
同朝叙朋友異姓接婚姻恩義乃獨厚懷哉余所陳
　　　　寄曾子固二首
嚴嚴中天閣藹藹層雲樹爲子望江南蔽虧無行路
平生湖海士心迹非無素老矣不自知低佪如有慕
傷懷西風起心與河漢注哀鴻相隨飛去我終不顧
　　　　二
崔嵬天門山江水遶其下寒渠巳膠舟欲徃豈無馬
時恩繆拘綴私養難乞假低佪適爲此含憂何時寫
吾能好諒直世或非詭詐安得有一㕓相隨問耕者
　　　　虎圖
壯哉非羆亦非貙目光夾鏡當坐隅橫行妥尾不畏
逐顧盻欲去仍躊躇卒然我見心爲動熟視稍稍摩
其鬚固知畫者巧爲此此物安肯來庭除想當槃礴
欲畫時睥睨衆史如庸奴神閑意定始一掃功與造
化論錙銖悲風䬃䬃吹黃蘆上有寒雀驚相呼槎牙
死樹鳴老烏向之俛噣如哺鶵山牆野壁黃昏後馮
婦遥看亦下車
　　　　次韻信都公石枕蘄簟
端溪琢枕緑玉色蘄水織簟黃金紋翰林所寳此兩
物笑視金玉如浮雲都城六月招客語地上赤日流
黃塵燭龍中天進無力客主歊然各疲劇形骸直欲
坐棄忘冠帶安能強修飾恃公寛貸更不疑箕倨豈
復論官職笛材平瑩家故藏硯璞拗清此新得掃除
堂屋就隂翳公不自眠分與客知公用意毎如此眞
能與物同其適豈比法曹空自私却願天日長炎赫
公才卓犖人所驚乆矣四海流聲名天方選取欲扶
世豈特使以文章鳴深探力取常不寐思以正議排
縱橫奈何甘心一榻上欲卧潁尾爲絜清賢愚勞佚
非一軌顧我病昬惟未死心於萬事乆翛然身寄一
官眞偶爾便當買宅歸偃休白髪溪山如願始看公
勠力就太平却上青天跨箕尾
　　　　和吳沖卿雪
陽回力猶邅隂合勢方鞏塡空忽汗漫造物誰慫慂
輕於擘絮紛細若吹毛氄雲連畫巳瞀風助宵仍洶
憑陵雖一時變態亦千種簾深卷或避戸隘關猶擁
滔天有凍浪匝地無荒隴飛揚類挾富委翳等辭寵
穿幽偶相重值險輒孤聳積慘㑹將舒群輕那乆重
紛華始滿眼消釋不旋踵槁樹散飛花空簷落縣湩
還當困炎熱以此滌煩壅共約市南人收藏不爲冗
　　　　和沖卿雪詩并示持國
地卷江海浮天吹河漢湧北風散作花巧麗世無種
霾昬得照曜塵滓歸掩擁荒林無空枝幽瓦有髙隴
分纔一毛細聚或千鈞重飛颺窺巳眩摧壓聽還兇
漁舟平繫舷樵屩没歸踵空令物象瑩豈免川塗壅
爭光姮娥妬失色羲和恐賴逢陽氣烝轉作水波溶
舞庭稱賀嚴掃路傳呼寵衝遊謝壯少避卧甘閑冗
呉侯絶俗唱韓子當敵勇勝負觀兩豪吾衰但隂拱
　　　　送石賡歸寧
虚名誤長者邂逅肯經過所操十餘篇浩蕩決江河
側身朝市間樂少悲慙多文章舊所好乆巳廢吟哦
開編喜有得一讀瘳沉痾裹飯北城隂永懷從晤歌
又欲及歲晩空堂掃絲窠稍岀平生言道藝相琢磨
忽隨鴈南飛當此葉辭柯去去棃嶺髙想見青坡陀
黃花一杯酒爲壽樂如何微詩等瓦礫持用報隋和
　　　　送張拱微岀都
歸卧不自得出門無所投獨㝷城隅水送子因逺遊
荒林纏悲風慘慘吹駞裘捉手共笑語顧瞻中河舟
嗟人皆行樂而我方坐愁腸胃繞鍾山形骸空此留
念始讀詩書豈非亦有求一來裹青衫觸事自悔尤
誤爲世所容榮禄今白頭塞責以區區一毛施萬牛
不足助時治但爲故人羞寛恩許自劾終欲東南流
子今渉冬江舩必泊蔡洲寄聲冶城人爲我問一丘
　　　　寄題睡軒
劉侯少忼慨天馬脫􁁌羈一官不得意州縣老委蛇
新居當中條牆屋稍補治䟽軒以睡名從我逺求詩
朝廷法令具百吏但循持又况佐小邑有才安所施
賦租如簿領獄訟了鞭笞翛然卽髙枕於此樂可知
王官有空谷隱者常棲遲拂榻夢其人亦足慰所思
嗟予乆留連竊食坐無爲浩歌臨西風更欲徃從之
　　　　沖卿席上得作字
咨予乏時才始願乃丘壑强走十五年朱顔巳非昨
低回大梁下屢歎風沙惡所欣同舎郎誘我文義博
古聲無慆淫眞味有淡泊追攀風月乆貌簡非心略
君恩忽推徙所望頗乖錯尚憐得經過未比參辰各
留連惜餘景從子至日落明燈照親友環坐傾杯杓
别離寛後悲笑語盡今樂論詩知不如興至亦同作
　　　　塞翁行
塞翁少小壟上鋤塞翁老來能捕魚魚長如人水滿
眼桑柘死盡生芙蕖漢家新堤廣能築胡兒壯馬休
南牧北風卷却波浪聲秪放田車行轣轆
　　　　白溝行
白溝河邉蕃塞地送迎蕃使年年事蕃使常來射狐
兔漢兵不道傳烽燧萬里鉏耰接塞垣幽燕桑葉暗
川原棘門㶚上徒兒戲李牧廉頗莫更論
　　　　河間
北行出河間千歲想賢王胡麻生蓬中詰曲終自傷
好德尚如此恃材宜見戕乃知隂自脩彼不爲傾商
區區三世家廟冊富文章教子以空言得祚果不良
　　　　陳橋
走馬黃昏渡河水夜爭歸路春風裏指點韋城太白
高投鞭日午陳橋市楊柳初回陌上塵烟脂洗岀杏
花勻紛紛塞路堪追惜失却新年一半春
　　　　澶州
去都二百四十里河流中間兩城峙南城草草不受
兵北城樓櫓如邉城城中老人爲予語契丹此地經
鈔虜黃屋親乗矢石間胡馬欲踏河氷渡天發一矢
胡無酋河氷亦破沙水流歡盟從此至今日丞相萊
公功第一
臨川先生文集卷第五
臨川先生文集卷第六
　　古詩
　　　北客置酒
　　　奉使道中寄育王山長老常坦
　　　送李屯田守桂陽二首
　　　送吳仲庶出守潭州
　　　雜詠三首
　　　卽事三首
　　　送鄭收熊歸閩
　　　寄二弟時往臨川
　　　李氏沅江書堂
　　　休假大佛寺
　　　　別謝師宰
　　　　解使事泊棠隂時三弟皆在京師二首
　　　　驊騮
　　　　寄朱氏妹
　　　　贈陳景初
　　　　贈張康
　　　　送程公闢守洪州
　　　　鳯凰山
　　　　夢中作
　　　　彭蠡
　　　　牛渚
　　　　東門
　　　和王微之登髙齋三首
　　　　北客置酒
紫衣操鼎置客前巾韝稻飰隨梁饘引刀取肉割啖
客銀盤擘臑薧與鮮殷勤勸侑邀一飽卷牲歸館觴
更傳山𬞞野果雜飴蜜獾脯豕腊加炰煎酒酣衆史
稍欲起小胡捽耳爭留連爲胡止飲且少安一杯相
屬非偶然
　　　　奉使道中寄育王山長老常坦
道人少賈海上游海舶破散身沈浮抱金滿篋人所
寄吹簸偶得還中州贏身歸金不受報秖取斗酒相
獻酬歡娛慈母終一世脫棄妻子藏巖幽蒼煙寥寥
池水漫白玉菡蓞吹髙秋夜燃栢子煑山藥憶此東
望無時休塞垣春枯積雪溜沙礫盛怒黃雲愁五更
匹馬隨鴈起想見鄮郭花今稠百年夸奪終一丘世
上滿眼眞悠悠寄聲萬里心綢繆莫道異趣無相求
　　　　送李屯田守桂陽二首
泊船香爐峯始與子相識寄書䢴江上詒我峯下石
縁以湘水竹擕持與南北永懷故人歡不願百金易
竹枯歸樵蘇石爛棄沙礫夷門得邂逅緑髮皆半白
追思少時事俛仰如一夕老矣無所爲空知念疇昔
常思一杯酒要子相解釋岀門事紛紛歸卧意還􁚇
聞當上湓水持詔守嶺阨方爲萬里別執手先慘戚
兹游信浩蕩山水多所得爲我謝香爐風塵毎相憶
　　　　二
蒼黃離家問南北中路思歸歸不得風濤何處不驚
人雨雪前村更欺客舊交旌斾此盤桓見我卽令兒
解鞍荒山樂官歌舞拙提壷沽酒聊一歡行藏欲語
眉不展互歎別離心繾綣行年半百勞如此南畞催
耕未宜晚
　　　　送吳仲庶出守潭州
吳公治河南名岀漢廷右髙才有公孫相望千歲後
平明省門開吏接堂上肘指撝談笑間靜若在林藪
連牆畫山水隱几詩千首浩然江湖思果得東南守
傳鼓上清湘旌旗蔽牛斗方今河南治復在荆人口
自古楚有材酃渌多美酒不知樽前客更得賈生否
　　　　雑詠三首
懷王自墮馬賈傅至死悲古人事一職豈敢苟然爲
哭死非爲生吾心良不欺滔滔聲利間絳灌亦何知
　　　　二
先生善鼓瑟齊國好吹竽操竽入齊人雅鄭亦復殊
豈不得禄賜歸卧自欷歔寥寥朱絲絃老矣誰與娛
　　　　三
商陽殺三人毎輒不忍視亦云食君食報禮當如此
波瀾吹九州金石安得止永懷南山阿慷慨中夜起
　　　　卽事三首
我起影亦起我留影逡巡我意不在影影長隨我身
交游義相好骨肉情相親如何有乖睽不得同苦辛
　　　　二
昏昏白日卧皎皎中夜愁明月入枕席涼風動衾幬
蛬蟬相鳴悲上下無時休徒能感我耳顧爾安知秋
　　　　三
日月隨天旋疾遲與天謀寒暑自有常不顧萬物求
蜉蝣蔽朝夕蟪蛄疑春秋眇眇上古曆回環今幾周
　　　　送鄭叔熊歸閩
鄭子喜論兵魁然萬人敵甞持一尺箠跨馬河南北
方今邊利害口手能講畫疑師糓城翁方略巳自得
天兵卷甲老壯士不肉食低佪向詩書文字銳鐫刻
科名又齟齬棄置非人力黃塵彫罽裘逆旅同偪仄
秋風吹殘汴霰雪巳驚客浩歌隨東舟別我無慘惻
閩生今好遊往往老妻息南陔子所慕天命豈終塞
　　　　寄二弟時往臨川
蕭條冬風髙吹我冠上霜我行歳巳寒悲汝道路長
持以(一作/此)犬馬心千里不得將使汝身百憂辛苦冒
川梁青燈照詩書仰屋涕數行不有親戚思詎知遠
遊傷
　　　　李氏沅江書堂
沅江水有梁與罾沅田樹桑可𧖟耕君於其間恥射
利獨岸清泚留朱甍詩書當前日開闔冠帶滿坐相
逢迎勉求髙論出施設無以私智爲公卿
　　　　休假大佛寺
罷憊得休假衣冠倦趨翔挾書聊自娛解帶寺東廊
六龍髙徘徊光景在我裳冬屋稍暄暖病身更强梁
從我有不思捨我有不忘問誰可與言擕手此徜徉
婉婉吾所愛新居乃鄰牆寄聲能來遊維用寫愁腸
　　　　別謝師宰
閶闔城西地如水雞鳴黃塵波浪起窮年一馬望扶
桑東得省門身輒止簿書期㑹老紛紛邂逅論心喜
有君數日未多還捨我相看愁思亂於雲
　　　　解使事泊棠隂時三弟皆在京師二首
始吾泊棠隂三子不在舟今當捨之去三子還逺遊
茫然千里水今見荻花洲俛仰換春冬紛紛空百憂
懷哉山川異往矣霰雪稠登高一涕泗寄此寒江流
　　　　二
泊船棠隂下灘水清且淺回首望孤城浮雲一何緬
乆留非吾意欲去猶繾綣馳心故人側一望三四反
蕭蕭東堂竹異日留息偃無恩𬒳南國疑此行當翦
　　　　驊騮
龍德不可係變化誰能謀(一本無/此二句)驊騮亦駿物卓犖
地上遊怒行追疾風忽忽跨九州轍迹古所到山川
略能周鴻蒙無人梯沆漭遶天浮巉巖抜青㝠仙聖
所止留欲往輒不能視龍乃知羞
　　　　寄朱氏妹
昔來髙郵居我始得朱子從容談笑間巳足見竒偉
行㝷城隂田坐釣渠下沚歸來同食眠左右皆圖史
入視爾諸㓜歡言亦多祉當時獨張倩逺在廬山趾
沈君未言昏名巳習吾耳安知十年來乖隔非願始
相逢輒念逺悲吒多於喜今兹豈人力所念皆聚此
諸甥昔未有滿眼秀而美低佪吾親側亦足慰勞止
嗟予迫時恩一傳日千里尓舟亦巳戒五兩翩然起
蕭蕭東南縣望爾何時巳空知夢爲魚逆上西安水
　　　　贈陳君景初
吾甞竒華佗腸胃眞割剖神膏旣傅之頃刻活殘朽
昔聞今則信絶伎世甞有堂堂潁川士察脉極淵藪
珍丸起病瘠鱠蟲隨泄嘔攣足四五年下針使之走
一言儻不合萬金莫可誘又復能賦詩往往吹瓊玖
卷紙誇速成語怪若神授名聲動京洛蹤跡晦莨莠
相逢但長嘯遇飲輒掩口獨醒竟何如無乃寡俗偶
顧非避世翁疑是壁中叟安得斯人術付之經國手
　　　　贈張康
昔在歷陽時得子初江津手中紫團參一飲寛吾親
捨舟城南居杖屨日相因百口代起伏呻呼聒比鄰
叩門或夜半屢費藥物珍欲報恨不得腸胃盤車輪
今逢又坎坷令子馳風塵顚倒車馬間起先冰雪晨
嗟我十五年得禄尚辭貧所讀漫累車豈能蘇一人
無求愧子義有施慙子仁逝將收桑榆邀子寂寞濵
　　　　送程公闢守洪州
畫船挿幟揺秋光鳴鐃傳鼔水洋洋豫章太守吳郡
郎行指斗牛先過鄕鄕人岀郭航酒漿炰鼈鱠魚炊
稻粱芡頭肥大菱腰長釂醻喧呼坐滿牀怪君三年
寓瞿塘又驅傳馬登大行纓旄脫盡歸大粱飜然出
走天南疆九江左投貢與章揚瀾吹漂浩無旁老蛟
戲水風助狂盤渦忽坼千丈强君聞此語悲慨慷迎
吏乃前持一觴鄙州歷選多儁良鎭橅時有諸侯王
拂天髙閣朱鳥翔西山蟠繞鱗鬛蒼下視城塹眞金
湯雄樓傑屋鬱相望中戸尚有千金藏漂田種秔出
穰穰沉檀珠犀雜萬商大舟如山起牙檣(一本無/此一句)輸
瀉交廣流荆揚輕裙利屣列名倡春風蹋謡能斷腸
平湖灣塢煙渺茫樹石珍怪花草香幽處往往聞笙
簧地靈人秀古所臧勝兵可使酒可甞十州將吏隨
低昻談笑指麾回雨暘非君才髙力方剛豈得跨有
此一方無爲聽客欲霑裳使君謝吏趣治裝我行樂
矣未渠央
　　　　鳳凰山
驅馬信所適落日望九州青山滿天地何往爲吾丘
貧賤身秖辱富貴道足羞渉世諒如此惜哉去無由
　　　　夢中作
青門道北雲爲屋大壚貯酒千萬斛獨龍注雨如車
軸不畏不售畏不續
　　　　彭蠡
茫茫彭蠡春無地白浪春風濕天際東西捩柂萬舟
回千歳老蛟時岀戲少年輕事鎭南來水怒如山帆
正開中流蜿蜒見脊尾觀者膽墮予方咍衣冠今日
龍山路廟下沽酒山前住老矣安能學佽飛買田欲
棄江湖去
　　　　牛渚
歷陽之南有牛渚一風微吹萬舟阻華戎蠻蜀支百
川合爲大江神所躔山盤水怒不得泄到此乃有無
窮淵朱衣乗車作官府操制生殺非無權隂靈祕怪
不欲露燬犀得禍豈偶然
　　　　東門
東門白下亭摧甓蔓寒葩淺沙杙素舸一水宛秋蛇
漁商數十室門巷隱桑麻翰林謫仙人往歳酒姥家
調笑此水上能歌揚白花楊花飛白雪枝褭緑煙斜
舞袖卷煙雪綺裘明紫霞風流翳蓬顆故地使人嗟
迢迢陌頭青空復可藏鵶
　　　　和王微之登髙齋三首
寒雲沈屯白日埋河漢蕩坼天如簁衡門兼旬限泥
潦卧聽窾木鳴相挨蕭辰忽掃纎翳盡北嶺初岀青
嵬嵬微之新詩動我目爛若火齊金盤堆想擕諸彦
眺平野髙論歷詆秦以來觥船淋浪始快意忽憶歸
雲胡爲哉念君少壯輟游衍發揮春秋名玉杯書成
不得斷國論但此空語傳八垓登臨興罷因感觸更
欲逺引追宗雷君知富貴亦何有謟譽未足償譏排
風豪雨橫費調爕坐使髪背爲黃台留賔往往夜參
半雖有罇爼無由開江南佳麗非一日況乃故園名
池臺能招過客飲文字山水又足供歡咍剰留官屋
貯酒母取醉不竭當如淮
　　　　二
六朝人物隨煙埃金輿玉几安在哉鍾山石城巳寂
寞秖見江水雲端來百年故老有存者尚憶世宗初
伐淮魏王兵馬接踵出旗纛千里相搪挨當時謀臣
非不衆上國㧞取多陪臺龍騰九天跨四海一水欲
阻爲可咍降王北歸樓殿坼棄屋尚鎻殘金堆神靈
變化自眞主將帥何力求公台山川清明草木靜天
地不復屯雲雷使君登髙訪古昔傷此陳迹聊持杯
因留嘉客坐披寫酃渌笑語傾如簁酒酣重惜功業
晩老矣萬卷徒兼該攢峰列壑動歸興憂端落筆何
崔嵬餘年無歡易感激亦愧莊叟能安排青燈明滅
照不寐但把君詩闔且開
　　　　三
干戈六代戰血埋雙闕尚指山崔嵬當時君臣但兒
戲把酒空勸長星杯臨春美女閉黃壤玉枝自(一作/白)
蘂繁如堆後庭新聲散樵牧興廢倐忽何其哀咸陽
龍移九州坼遺種變化呼風雷蕭條中原碭無水崛
强又此憑江淮廣陵衣冠掃地去穿築隴畞爲池臺
吳儂傾家助經始尺土不借秦人簁珠犀磊落萬艘
入金璧照耀千門開建隆天飛跨兩海南發交廣東
温台中間嶪嶪地無幾欲乆割據誠難哉靈旗指麾
盡貔虎談笑力可南山排樓船蔽川莫敢動扶伏但
有謀臣來百年滄洲自潮汐事徃不與波爭迴黃雲
荒城失苑路白草廢畤空壇垓使君新篇韻險絶登
眺感悼隨嘲咍嗟予愁憊氣巳竭對壘毎欲相劘挨
揮毫更想能一戰數窘乃見詩人才
臨川先生文集卷第六
臨川先生文集卷第七
　　古詩
　　　董伯懿示裴晉公平淮右題名碑詩用其韻
　　　　　和酬
　　　用王微之韻和酬即事書懷
　　　和仲求即席分題得庶字
　　　出鞏縣
　　　書任村馬鋪
　　　葛藴作巫山髙愛其飄逸困亦作兩篇
　　　西風
　　　乆雨
　　　和王勝之雪霽借馬入省
　　　　和吳冲卿鵶鳴樹石屏
　　　　送李宣叔倅漳州
　　　　送裴如晦宰吳江
　　　　韓持國從富并州辟
　　　　寄吳冲卿
　　　　韓持國見訪
　　　　思王逢原
　　　　登景德塔
　　　　和劉貢甫燕集之作
　　　　寄王逢原
　　　　寄正之
　　　　思古
　　　惜日
　　　送裴如晦即席分題三首
　　　　董伯懿示裴晉公平淮右題名碑詩用其
　　　　韻和酬
元和伐蔡何危哉朝廷百口無一諧盜傷中丞偶不
死利劒白日投天街裹瘡入相議軍旅國火一再更
檀槐上前慷慨語發涕誓岀按撫除睽乖指撝光顔
戰洄曲闞如怒虎搏虺豺愬能捕虜取肝鬲護送密
乞完形骸笞兵夜半投死地雪濕不敢燃薪䕸空城
竪子巳可縛中使尚作嗁兒哇退之道此尤儁偉當
鏤玉牒東燔柴欲編詩書播後嗣筆墨雖巧終類俳
唐從天寶運中圯廊廟往往非忠佳諸矦縱橫代割
據疆土豈得無離􁍳德宗末年懲戰禍一矢不試塵
蒙靫憲皇初起衆未信意欲立掃除昬霾追還清明
救薄蝕屢勑主府拘窮蛙王師傷夷征賦窘千里亦
忌毫釐差小夫偷安自非計長者逺慮或可懷桓桓
晉公忠且壯時命適與功名偕是非末世主成敗烜
赫今古誰譏排賢哉韋純議北赦倉卒兩伐尤難皆
重華聲明彌萬國服苗干羽舞兩階宣王側身内脩
政常德立武能平淮昔人經綸初若緩欲棄此道非
吾儕千秋事徃蹤跡在嶽石𣢾記如湘崖文嚴字麗
皆可喜黃埃蔽沒蒼蘚埋當時將佐盡豪傑想此兵
禱陪祠齋君曽西遷爲拓本濡麝割蜜親劘揩新篇
波瀾特浩蕩把卷熟讀迷津涯襃賢樂善自爲美當
挂廟壁爲詩牌
　　　　用王微之韻和酬即事書懷
秦惜逝者耋晉嘉良大休古人皆好樂哀此歳月遒
嗟我抱愁毒殘年自覊囚但爲兔得蹄非復天上鷗
雖知林塘美欲往輒回輈名園一散䇿笑語隨觥籌
探題遶梅花髙詠接應劉宿雨洗荒壍寒蛟沈老湫
㳂洄信畫舸歸路子城幽冬風不改緑忽見新陽浮
歡事去如夢嘉時念難留明發得君句謂將續前遊
語我飲倡樂不如詩獻酬淮洲秦鍾鼛雅刺德不猶
文墨有眞趣荒淫何足收來篇信時女窈窕衆所求
兹理儻可諧華簮爲君抽
　　　　和仲求即席分題得庶字
刀筆漫無營圖書紛不御平生擕手人邂逅賞心處
名卿邵朱邑膚使超嚴助都官富篇章博士熟經據
豈特好微言又多知大慮從容故天幸倜儻盡人譽
千艘來交荆萬舸去揚豫良無此嘉客式飲吾所庶
　　　　岀鞏縣
昭陵落月煙霧昬篝火度谷行山根投鞭委轡渉數
村寤出鞏縣城東門向來宫闕不可見但有洛水流
渾渾
　　　　書任村馬鋪
兒童繫馬黃河曲近岸河流如可掬任村炊米朝食
魚日暮滎陽驛中宿投老經過身獨在當時洲渚今
平陸秫黍冥㝠十數家仰視荒蹊但喬木冰盤■美
客自知起看白水還東馳爾來百口皆年少歸與何
人共此悲
　　　　葛藴作巫山髙愛其飄逸因亦作兩篇
巫山髙十二峯上有徃來飄忽之猨猱下有出沒瀺
灂之蛟龍中有倚薄縹緲之神宫神人處子冰雪容
吸風飲露虚无中千歲寂寞無人逢邂逅乃與襄王
通丹崖碧嶂深重重白月如日明房㰍象牀玉几來
自從錦屏翠幔金芙蓉陽臺美人多楚語秪有纎腰
能楚舞爭吹鳳管鳴鼉鼓那知襄王夢時事但見朝
朝暮暮長雲雨
　　　　二
巫山髙偃薄江水之滔滔水於天下實至險山亦起
伏爲波濤其巓㝠㝠不可見崖岸斗絶悲猨猱赤楓
青櫟生滿谷山鬼白日樵人遭窈窕陽臺彼神女朝
朝暮暮能雲雨以雲爲衣月爲禇乗光服暗無留阻
崑崙曽城道可取方丈蓬萊多伴侶塊獨守此嗟何
求況乃低佪夢中語
　　　　西風
少年不知秋喜聞西風生老大多感傷畏此蟋蟀鳴
況乃捨親友抱病獨逺行中夜卧不周惻惻感我情
起視天正黒弱雲亂縱橫似有霰雪飄不復星斗明
時節忽如此重令壯心驚諒無同憂人樽酒安可傾
　　　　乆雨
煤炲著天無寸空白沫上岸吹魚龍羲和推車岀不
得河伯欲取山爲宫城門晝開眠百賈飢孫得糟夜
哺翁老人慣事少所怪看屋箕踞歌南風
　　　　和王勝之雪霽借馬入省
泥水塡馬不受轍瓦雪得火猶藏溝宿霧紛紛度城
闕朔氣凛凜吹衣裘窮閻閉門無一客剥啄驚我有
前騶強隨傳呼出屋去鼻息凍合髭繆繆投韁馬鬣
任欹側欲出操箠手還抽行思江南悲故事溪谷冬
暖花常流前年臘歸三見白霽色嶺上班班留杖藜
此時將邑子登眺置酒身優游豈如都城今日事秖
恐一蹶爲親憂因知田里駕款叚昔人豈即非良謀
君家洛陽名實大談笑枯槁回春柔平生意氣故應
在白髪未敢相㝷求從容退食想佳節豈無歌聲相
獻酬奈何亦作苦寒調歎息朝夕無驊騮超然遂有
江湖意滿紙爲我書窮愁相如正應居客右子路且
莫乗桴浮
　　　　和吳冲卿鵶鳴樹石屏
寒林昏鵶相與還下有跋石蒼孱顔曾於古圖見髣
髴巳怪刀筆非人間君家石屏誰爲寫古圖所傳無
似者鵶飛歷亂止且鳴林葉慘慘風煙生髙齋日午
坐中見意似落日空上行君詩雄盛付君手云此非
人乃天巧嗟哉渾沌死乾坤至造作萬物醜妍巨細
各有理問此誰主何其精恢竒譎詭多可喜人於其
間乃復雕鑱刻畫出智力欲與造化追相傾拙者婆
娑尚欲奮工者固巳窮夸矜吾觀鬼神獨與人意異
雖有至巧無所爭所以虢山間埋沒此寳千萬歲不
爲見者驚吾又以此知妙偉之作不在百世後造始
乃與元氣并畫工粉墨非不好歲乆剥爛空留名能
從太古到今日獨此不朽由天成世人尚竒輕貨力
山珍海怪採掇今欲索此屏後岀爲君得胡賈欲價
著不識吾知金帛不足論當與君詩兩相直
　　　　送李宣叔倅漳州
關山到漳窮地與南越錯山川鬱霧毒瘴癘春冬作
荒茅篁竹閒蔽虧有城郭居人特鮮少市井宜蕭索
野花開無時蠻酒持可酌窮年不用客誰與分杯杓
朝廷尚賢俊磊砢充臺閣君能喜節行文藝又該博
超然萬里去識者爲不樂予聞君子居自可救民瘼
苟能禦外物得地無美惡似聞最南方北客今勿藥
林麓換風氣獸虵凋毒蠚如漳猶近州氣冷又銷鑠
珍足海物味其厚不爲薄章舉馬甲柱固巳輕羊酪
蕉黃荔子丹又勝楂梨酢逢衣比多士往往在丘壑
從容與笑語豈不慰寂寞太守好觴詠嘉賔應在幕
想即有新詩流傳至京洛
　　　　送裴如晦宰吳江
霜(一作/震)澤與天杳旁臨無限情他時散髮處最愛垂
虹亭飄然平生遊捨我戴吳星欲徃獨不得都門看
揚舲到縣問疾苦爲子求所經當知耕牧地往往茭
蒲靑三江斷其二洚水何由寧微子好古者此歌尚
誰聽
　　　　韓持國從富并州辟
韓侯氷玉人不可塵土雜官雖衆俊後名字乆訇磕
并州天下望撫士威愛愜千金棄不惜賔客常滿閤
遥聞餘風髙爲子置一榻親交西門餞百馬驕雑遝
子材宜用世談者爲嗚唈矧今名主人氣力足呵欱
推賢爲時輔勢若朽易拉㑹當薦還朝立子在閶闔
惜哉秣騏驥賦以升龠合咨予栖栖者氣象巳摧塌
他年佐方州說將尚不納況於聲勢尊豈易取酬荅
有如持寸莛未足感鞺鞳顧於山水閒意願多所合
匡廬與韶石少小巳甞蹋風遊㑹稽春雪宿天柱臘
淮湖江海上慣食蝦蟹蛤西南窮岷嶓東北盡濟漯
身雖未甞歷魂夢巳稠沓荆溪最所愛映燭多廟塔
溪果點丹漆溪花團繡罨扁舟信所過行不廢樽榼
一從捨之去霜雪行滿頜思之不能寐蹙若䖟蚋噆
方將築其濵畢景謝噂􁀨安能孤此意顚倒就衰颯
唯子余所嚮嗜好此鶼鰈何時歸相過遊屐尚可蠟
　　　　寄吳沖卿
物變極萬殊心通纔一曲讀書謂巳多撫事知不足
與君語承華念此非不夙恨無數頃田歸耕使成熟
當官拙自計易用忤流俗窮年走區區得謗大於屋
歸來汙省舎又繼故人躅相逢秖數歩吏桉常塡目
切磋非無傷阻濶嗟何速孤危失所助把卷常恨獨
虚名終自誤謬恩何見蹙清明有冲卿奥美如晦叔
時謂當選升屈指尚五六揆才最不稱饕寵寧無恧
殷勤故人書紙尾又見朂君雖好德言我自望忠告
易稱動不括傳論大明服進爲非成材罪恐不容贖
歲殘東風生陜樹塵翳麴何縁一杯酒談笑相追逐
　　　　韓持國見訪
余生非匏瓜於世不無求弱力憚耕稼衣食當周流
起家始二十南北今白頭愁傷意巳敗罷病恐難瘳
江湖把一節屢乞東南州治民豈吾能閒僻庶可偷
謬恩當徂冬黽勉始今秋豈敢事髙蹇茫然乖本謀
撫心私自憐仰屋竊歎愀強騎黃飢馬欲語將誰投
賴此城下宅數蒙故人留攬衣坐中庭仰視白雲浮
白雲御西風一一向滄洲安得兩黃鵠跨之與雲遊
　　　　思王逢原
自吾失逢原觸事輙愁思豈獨爲故人撫心良自悲
我善孰相我孰知我瑕疵我思誰能謀我語聽者誰
朝出一馬驅暝歸一馬馳馳驅不自得談笑強追隨
仰屋卧太息起行涕淋漓念子冡上土草茅巳紛披
婉婉婦且少煢煢一女􁁪髙義動閭里尚聞致財貲
嗟我衣冠朝略能具饘糜葬祭無所助哀顔亦何施
聞婦欲北返跋予常望之寒汴巳閉口此行又參差
又說當産子産子知何時賢者宜有後固當夢熊羆
天方不可恃我願適在兹我疲學更誤與世不相宜
宿昔心巳許同岡結茅茨此事今巳矣巳矣尚誰知
渺渺江與潭茫茫山與陂安能乆竊食終負故人期
　　　　登景德塔
放身千仞高北望太行山巴屋如螘冡蔽虧塵霧間
念此屋中人當復幾人閑雞鳴起四散暮夜相與還
物物各自我誰爲賢與頑賤氣即易凌貴氣即難攀
愧予心未齊俛首一破顔
　　　　和劉貢甫燕集之作
馮侯天馬壯不羈韓侯白鷺下清池劉侯羽翰秋欲
擊吳侯葩蕚春爭披沈侯玉雪照人潔蕭灑巳見江
湖姿唯予貌醜駭公等自鏡亦正如蒙倛忘形論交
喜有得杯酒邂逅今良時心親不復異新舊便脫巾
屨相諧嬉空堂無塵小雨定濃綠翳水浮秋曦高談
四坐掃炎熱木末更送涼風吹此歡不盡忽分散明
月照屋空參差平明餘清在心耳洗我重得劉侯詩
劉侯未見聞巳熟吾友稱誦多文辭才高意大方用
世自有豪俊相攀追咨予後㑹恐不數魂夢久向東
南馳何時扁舟却顧我還欲迎子遊山陂
　　　　寄王逢原
北風吹雲埋九垓草木零落空池臺六龍避逃不敢
出地上獨有寒崔嵬披衣起行愁不愜歸坐把卷闔
且𨳩永懷古人今巳矣感此近世何爲哉申韓百家
爇火起孔子大道寒於灰儒衣紛紛欲滿地無復氣
焰空煤炲力排異端誰助我憶見夫子眞竒材楩柟
豫章槩白日秪要匠石聊穿裁我方官拘不得往子
有閑暇宜能來晤言相與入聖處一取萬古光芒迴
　　　　寄正之
少時巳感韓子詩東西南北俱欲往新年尤覺此語
悲恨無羽翼超惚恍肺肝欲絶形骸外涕洟自落衣
巾上此憂難與丗共知憶子論心更惆悵
　　　　思古
古之士方窮材行巳云貴大臣公聽采左右不得蔽
或從蒿藜間入據廊廟勢小夫不敢望云我非其彚
朝遊儁者羞暮岀逢者避所以後丗愚人人願高位
　　　　惜日
白日照四方當在中天留春風地上行當與時周遊
和氣所披拂槁乾却濕柔愛欲傳萬物勢難停一州
棲棲孔子者惜日此之由不能使此邦利澤施諸侯
豈若駕以行使我遇者稠當時三千人齊宋楚陳周
小者傳吾粗大能傳奥幽道散學以聖衆源乃常流
吾初如匏瓜彼亦孰知丘唯士欲自逹窮通非外求
曁必相天子乃能經九疇行雖耻強勉閉戸非良謀
　　　　送裵如晦即席分題三首(以黯然消魂惟/別而巳爲韻擬)
(而惟字/韻作)
飄然五湖長昨日國子師綠髪約略白青衫欲成緇
牽舟推河水去與山水期春風垂虹亭一杯湖上持
傲兀何賔客兩忘我與而能復記此飲詩成酒淋漓
　　　　二
十月欵水氷問君行何爲行不顧斗米自與五湖期
平生湖上遊幽事略能知此後君最樂窮年得游嬉
彩鯨抗波濤風作麟之而鳴鼓上洞庭笑看紅橘垂
漠漠大梁下黃沙吹酒旗應憐故人愁回首一相思
　　　　三
邂逅君子堂一杯相與持便應取酩酊萬事不足惟
平明蔡河風回首成差池獨我漫浪者尚得行相追
磨刀鱠嚴冬宿昔少陵詩還當捕鱸魚載酒與我期
甫里松菊盛洞庭柑橘垂文章爲我唱不數陸與皮
臨川先生文集卷第七
臨川先生文集卷第八
　　古詩
　　　兩馬齒俱壯
　　　春從沙磧底
　　　晨興望南山
　　　結屋山澗曲
　　　朝日一㬥背
　　　黃菊有至性
　　　少狂喜文章
　　　三戰敗不羞
　　　少年見青春
　　　白日不照物
　　　　草端無華滋
　　　　一日不再飯
　　　　秋枝如殘人
　　　　青青西門槐
　　　　天下不用車
　　　　山田乆欲拆
　　　　聖賢何常施
　　　　散髪一扁舟
　　　　道人北山來
　　　　今日非昨日
　　　　秋日不可見
　　　　騏驥在霜野
　　　悲哉孔子没
　　　秋庭午吏散
　　　秋日在梧桐
　　　我欲徃滄海
　　　前日石上松
　　　日出堂上飲
　　　　兩馬齒俱壯
兩馬齒俱壯自驕千里材生姿何軒軒或是龍之媒
一馬立長衢顧影方徘徊一馬裂銜轡犇嘶逸風雷
立豈飽芻豆戀棧常思廻犇豈欲野齕乆羈羡駑駘
兩馬不同調各爲世所猜問之不能言使我心悠哉
　　　　春從沙磧底
春從沙磧底轉上青天際靄靄桑柘墟浮雲變姿媚
游人出暄暖鳥語辭隂翳心知歸有日我亦無愁思
所嗟獨季子尚客江湖澨萬里卜鳯凰飄飄何時至
　　　　晨興望南山
晨興望南山不見南山根草樹露顚頂樛枝空復繁
銅瓶取井水巳至尚餘温天風一吹拂的皪成璵璠
　　　　結屋山澗曲
結屋山澗曲挂瓢秋樹顚鳴不中律吕時時驚我眠
吾兒亦惡聒勠力事棄捐止我爲爾歌不如恣其然
狂風動地至萬竅各啾喧一瓢雖易除豈在有無間
皪皪山下石泠泠手中弦臨流寫所愛坐聽以窮年
　　　　朝日一㬥背
朝日一暴背欣然忘夜寒樵松煑澗水旣食取琴彈
彈作南風歌歌罷坐長歎寤彼栖栖者遺世良獨難
　　　　黃菊有至性
團團城上日秋至少光輝積隂欲滔天況乃草木微
黃菊有至性孤芳犯群威采采霜露閒亦足慰朝饑
　　　　少狂喜文章
少狂喜文章頗復好功名稍知古人心始欲老𧖟耕
低佪但志食邂逅亦專城仰慙冥冥士俯愧擾擾甿
良夜未遽央青燈數寒更撥書置左右仰屋慨平生
　　　　三戰敗不羞
三戰敗不羞一官遷輙喜古人思慰親愧辱寧在巳
於陵避兄食織屨仰妻子恩義有相權潔身非至理
　　　　少年見青春
少年見青春萬物皆嫵媚身雖不飲酒樂與賔客醉
一從鬢上白百不見可喜心腸非故時更覺日月駛
聞歡巳倦徃得飽還思睡春歸只如夢不復悲憔悴
寄言少年子努力作春事亦勿怪衰翁衰強自然異
　　　　白日不照物
白日不照物浮雲在寥廓風濤吹黃昏屋瓦更紛泊
行觀蔡河上負土私力弱隋堤散萬家亂若春𧖟箔
仍聞決數道且用寛城郭婦子夜號呼西南漫爲壑
　　　　草端無華滋
草端無華滋隂氣巳盤固暄妍却如春歲晚曾不窹
一裘可以暖貧士終難豫忽忽逺枝空寒蟲欲坏戸
　　　　一日不再飯
一日不再飯飯巳八九眠忽忽返照閒頓羸不可遷
筋骸徽纒束肺腑鼎鐺煎長徃理不惜髙堂思所牽
　　　　秋枝如殘人
秋枝如殘人顔色先憔悴微寒吹巳空性命一何脆
寧當記疇昔葩葉相嫵媚歲行誰使然好殺豈天意
　　　　青青西門槐
人情甘阿䛕我獨倦請謁尤於權門踈萬事亦巳拙
平生江湖期夢寐不可遏青青西門槐少解馬上暍
　　　　天下不用車
天下不用車人人乗馬馳王良雖善御攬轡欲從誰
漢武伐大宛殺人若京坻孝文却走馬獨行先安之
萬物命在天取舎各有時隂陽更用事冬暖豈所宜
卞氏强獻玉兩刖亦巳癡幸終遇良工巳剖得不疑
　　　　山田乆欲拆
山田乆欲拆秋至尚求雨婦女喜秋涼踏車多笑語
朔雲卷衆水慘淡吹平楚橫陂與直塹疑即没洲渚
霍霍反照中散絲魚幾縷鴻蒙不可問且徃知何許
欹眠露下舸側見星月吐龍骨巳嘔啞田家眞作苦
　　　　聖賢何常施
聖賢何常施所遇有伸屈曲士守一隅欲以齊萬物
䘮非不欲富言爲南宫出世無子有子誰敢救其失
　　　　散髪一扁舟
散髪一扁舟夜長眠屢起秋水㵼明河迢迢藕花底
愛此露的皪復怜雲綺靡諒無與歌絃幽獨亦可喜
　　　　道人北山來
道人北山來問松我東岡舉手指屋脊云今如此長
開田故歲收種果今年甞告叟去復來耘鋤尚康強
死狐正首丘遊子思故郷嗟我行老矣墳墓安可忘
　　　　今日非昨日
今日非昨日昨日已可思明日異今日如何能勿悲
當門五六樹上有蟬鳴枝朝聽尚壯急暮聞巳衰遲
仰看青青葉亦復少華滋萬物同一氣固知當爾爲
我友南山居笑談解人頥分我秋栢實問言歸何時
衣冠汚窮塵茍得猶苦飢低佪歳巳晚恐負平生期
　　　　秋日不可見
秋日不可見林端但餘黃杖藜思平野俛仰畏無光
栗栗澗谷風吹我衣與裳姢姢空山月照我冠上霜
　　　　騏驥在霜野
騏驥在霜野低佪向衰草入櫪聞秋風悲鳴思長道
黃金作鞭轡粲粲空外好人生貴得意不必恨枯槁
　　　　悲哉孔子没
悲哉孔子没千歲無麒麟蚩蚩盡鉏商此物誰能珍
漢武得一角燔烹誣鬼神更以鑄黃金傳夸後世人
　　　　秋庭午吏散
秋庭午吏散予亦歸息偃豈無嘉賔客欲徃心獨懶
北窓古人篇一讀三四反悲哉不蚤計失道行晼晩
　　　　秋日在梧桐
秋日在梧桐轉隂如急轂冥㝠蔽中庭下視今可暴
髙蟬不復嘒稍得寒鵶宿百遶有衰翁行歌待春緑
　　　　我欲徃滄海
我欲徃滄海客來自河源手探囊中膠救此千載渾
我語客徒爾當還治崑崙歎息謝不能相看涕飜盆
客止我且徃濯髪扶桑根春風吹我舟萬里空目存
　　　　前日石上松
前日石上松斸移沙水際靑靑折釵股俯映幽人砌
蟠根今鬯茂落子還蒼翠三年一楮葉世事眞期費
　　　　日出堂上飲
日出堂上飲日西未云休主人笑而歌客子歎以愀
指此堂上柱始生在巖幽雨露飽所滋凌雲亦千秋
所託願求乆何言值君收乃令卑濕地百蟻上窮鎪
丹靑空外好鎭壓巳堪憂爲君重去之不使一蟻留
蟻力雖云小能生萬蚍蜉又能髙其礎不爾繼者稠
語客且勿然百年等浮漚爲客當酌酒何豫主人謀
臨川先生文集卷第八
臨川先生文集卷第九
　　古詩
　　　　孔子
　　　　揚雄二首
　　　　漢文帝
　　　　秦始皇
　　　　韓信
　　　　叔孫通
　　　　東方朔
　　　　揚劉
　　　　臧倉
　　　　田單
　　　　戴不勝
　　　　陸忠州
　　　　開元行
　　　　相送行效張籍
　　　　隂漫漫行
　　　　一日歸行
　　　　汴水
　　　　隂山畫虎圖
　　　　杜甫畫像
　　　　吳長文新得顔公壞碑
　　　　荅揚州劉原甫
　　　　寄鄂州張使君
　　　　送元厚之待制知福州
　　　　悼四明杜醇
　　　　哭梅聖俞
　　　　遊章義寺
　　　　飯祈澤寺
　　　　荅瑞新十逺
　　　　送文學士倅卭州
　　　　送宋中道通判洺州
　　　　送張公儀宰安豐
　　　　送陳諤
　　　　送孫長倩歸輝州
　　　　送喬執中秀才歸髙郵
　　　雲山詩送正之
　　　　孔子
聖人道大能亦博學者所得皆秋毫雖傳古未有孔
子蠛蠓何足知天髙桓魋武叔不量力欲撓一草揺
蟠桃顔回巳自不可測至死鑚仰忘身勞
　　　　揚雄二首
子雲游天禄華藻銳初學覃思晚有得晦顯無適莫
寥寥鄒魯後於此歸先覺豈甞知符命何苦自投閣
長安諸愚儒操行自爲薄謗嘲出異已傳載因䟽略
孟軻勸伐燕伊尹干說亳叩馬觸兵鋒食牛要禄爵
少知羞不爲況彼皆卓犖史官蔽多聞自古喜穿鑿
　　　　二
子雲平生人莫知知者乃獨稱其辭今尊子雲者皆
是得子雲心亦無幾聖賢樹立自有師人知不知無
以爲俗人賤今常貴古子雲今存誰女數
　　　　漢文帝
輕刑死人衆喪短生者偷仁孝自此薄哀哉不能謀
露臺惜百金㶚陵無髙丘淺恩施一時長患𬒳九州
　　　　秦始皇
天方獵中原狐兔在所憎傷哉六孱王當此􁀳鳥膺
搏取巳掃地翰飛尚憑凌遊將跨蓬莱以海爲丘陵
勒石頌功德群臣助驕矜舉世不讀易但以刑名稱
蚩蚩彼少子何用辨堅冰
　　　　韓信
韓信寄食常歉然邂逅漂母能哀憐當時噲等何由
伍但有淮隂惡少年誰道蕭曹刀筆吏從容一語知
人意壇上平明大將旗舉軍盡驚王不疑捄兵半楚
濰半沙(一作搏兵擊/楚濰半渉)從初龍且聞信怯鴻溝天下已
橫分談笑重來卷楚氛但以怯名終得羽誰爲孔費
兩將軍
　　　　叔孫通
先生秦博士秦禮頗能熟量主欲有爲兩生皆不欲
草具一王儀群豪果知肅黃金旣徧賜短衣亦巳續
儒術自此凋何爲反初服
　　　　東方朔
平原狂先生隱翳世上塵材多不可數射覆亦絶倫
談辭最詼恠發口如有神以此得親幸賜子頗不貧
金玉本光瑩泥沙豈能堙時時一悟主驚動漢庭臣
不肯下兒童敢言詆平津何知夷與惠空復忤時人
　　　　楊劉
人各有是非犯時爲患害唯詩以譎諫言者得無悔
汾王昔監謗變雅今尚載末俗忌諱繁此理寧復在
南山詠種豆議法過四罪玄都戲桃花母子受顛沛
疑似巳如此況欲諄諄誨事變故不同楊劉可爲戒
　　　　臧倉
位在萬乗師孟軻猶不遇豈云貧與賤世道非吾趣
意行天下福事忤由然去命也固有在臧倉汝何與
　　　　田單
湣王萬乗齊走死區區燕田單一即墨掃敵如風旋
舞鳥恠不測騰牛怒無前飄颻樂毅去磊砢功名傳
掘葬與劓降論乃愧儒先深誠可奮士王蠋豈非賢
　　　　戴不勝
昔在宋王所皆非薛居州區區一不勝辛苦亦何求
懷禄詎有耻知命乃無憂此士自可憐能復識此不
　　　　陸忠州
虞人以士招御者與射比當時尚羞爲況乃天下士
英英陸忠州學問輔明智低佪得坎坷勲業終不遂
　　　　開元行
君不聞開元盛天子紏合儁傑披姦猖幾年辛苦補
四海始得完好無疽瘡一朝寄託誰家子威福顚倒
那復理那知赤子偏愁毒秖見狂胡倉卒起茫茫孤
行西萬里偪仄歸來竟憂死子孫險不失故物社稷
陵夷從此始由來犬羊著冠坐廟堂安得四鄙無豺
狼
　　　　相送行效張籍
一車南一車北身世怱怱俱有役憶昔論心兩綢繆
那知相送不得留但聞馬嘶覺巳逺欲望應湏上前
坂秋風忽起吹泥塵雙目空回不見人
　　　　隂漫漫行
愁雲怒風相追逐青山滅没滄江覆少留燈火就空
床更聽波濤圍野屋憶昨踏雪度長安夜宿木瘤還
苦寒誰云當春便妍暖十日九八隂漫漫
　　　　一日歸行
賤貧奔走食與衣百日奔走一日歸平生歡意苦不
盡正欲老大相因依空房蕭瑟施繐帷青燈半夜哭
聲稀音容想像今何處地下相逢果是非
　　　　汴水
汴水無情日夜流不肯爲我少淹留相逢故人昨夜
去不知今日到何州州州人物不相似處處蟬鳴令
客愁可憐南北意不就二十起家今白頭
　　　　隂山畫虎圖
隂山健兒鞭鞚急走勢能追北風及逶迤一虎出馬
前白羽橫穿更人立回旗倒㦸四邊動抽矢當前放
蹄入爪牙蹭蹬不得施磧上流丹看來濕胡天朔漠
殺氣髙煙雲萬里埋弓刀穹廬無工可貌此漢使自
解丹青包堂上絹素開欲裂一見猶能動毛髮低佪
使我思古人此地摶兵走戎羯禽逃獸遁亦蕭然豈
若封疆今晏眠契丹弋獵漢耕作飛將自老南山邊
還能射虎隨少年
　　　　杜甫畫像
吾觀少陵詩爲與元氣侔力能排天斡九地壯顔毅
色不可求浩蕩八極中生物豈不稠醜妍巨細千萬
殊竟莫見以何雕鎪惜哉命之窮顚倒不見收青衫
老更斥餓走半九州瘦妻僵前子仆後攘攘盗賊森
戈矛吟哦當此時不廢朝廷憂常願天子聖大臣各
伊周寧令吾廬獨破受凍死不忍四海寒颼颼傷屯
悼屈止一身嗟時之人死所羞所以見公畫再拜涕
泗流惟公之心古亦少願起公死從之游
　　　　吳長文新得顔公壞碑
魯公之書旣絶倫歳乆更爲時所珍荒壇壞冡朽崖
屋剥落風雨埋煨塵斷碑數尺誰所得點畫入紙完
如新延陵公子好事者拓取持寄情相親六書篆籀
數變改訓詁後世多失眞誰𥘉妄鑿妍與醜坐使學
士勞骸筋堂堂魯公勇且仁出遇世難親經綸揮毫
卓犖又驚俗豈亦以此誇常民但疑技巧有天得不
必勉強方通神詩歌甘棠美召伯愛惜蔽芾由思人
時危忠誼常恨少寳此勿復令埋堙
　　　　荅揚州劉原甫(因君古人風/更欲投吾簪)
少食苦不足一官聊自謀爲生晚更拙懷禄尚遲留
黽勉詎有𥙷強顔包衆羞謂我古人風知君以相優
君實髙世才主恩正綢繆哿矣哀此民華簪寧易投
　　　　寄岳州張使君
昔人寧飲建業水共道不食武昌魚公來建業每自
如亦復不厭武昌居武昌山川今可想緑水逶迤煙
莽蒼白鷗晴飛隨兩槳岸薺茸茸映魚網投老留連
陌上塵思公一語何由徃
　　　　送元厚之待制知福州
海隅山谷閒人物最多處平旦息相吹連城黕如霧
閩王舊宮室丹􁇀美無度今爲大帥府千里來赴愬
元侯文章翁更以吏能著峩峩中天閣鳴玉新改歩
銜詔出梨嶺方爲逺人慕旌旗滿流水冠蓋東門駐
四坐共咨嗟疑侯不當去張仲稱孝友樊侯正求助
名城雖云樂行矣未宜遽
　　　　悼四明杜醇
杜生四五十孝友稱鄉里隱約不外求耕桑有妻子
藜杖牧鷄豚筠筒釣魴鯉歳時沽酒歸亦不乏甘㫖
天涯一杯飯夙昔相逢喜談辭足詩書篇詠又清泚
都城問越客安否常在耳日月未渠央如何棄予死
古風乆凋零好學少爲已悲哉四明山此士今已矣
　　　　哭梅聖俞
詩行於世先春秋國風變衰始栢舟文辭感激多所
憂律吕尚可諧鳴球先王澤竭士巳偷紛紛作者始
可羞其聲與節急以浮眞人當天施再流篤生梅公
應時求頌歌文武功業優經竒緯麗散九州衆皆少
銳老則不翁獨辛苦不能休惜無采者人名遒貴人
憐公青兩眸吹嘘可使髙岑樓坐令隱約不見收空
能乞錢助饙餾疑此有物司諸幽棲棲孔孟葬魯鄒
後始卓犖稱軻丘聖賢與命相楯矛勢欲強逹誠無
由詩人況又多窮愁李杜亦不爲公侯公窺窮阨以
身投坎軻坐老當誰尤吁嗟豈即非善謀虎豹雖死
皮終留飄然載䘮下隂溝粉書軸幅懸無旒髙堂萬
里哀白頭東望使我商聲謳
　　　　遊章義寺
九日章義寺倦遊因解鑣拂榻寄午夢起㝷北山椒
岑蔚鳥絶迹悲鳴唯一蜩歡言與僧期於此共簞瓢
斬松八九根䆫壁具一朝伏檻何所見蒼蒼圍寂寥
巖谷寒更静水泉清不揺安得有車馬尚無漁與樵
神茂真觀復心明衆塵消隂嶺有嘉客儻來不湏招
　　　　飯祈澤寺
駕言東南遊午飯投僧館山白梅蘂長林黃柳芽短
笭箵沙際來略彴桑閒斷春映一川明雪消千壑漫
魚隨竹影浮鳥誤人聲散翫物豈能留干時吾自懶
　　　　荅瑞新十遠
遠水悠然碧遠山天際蒼中有山水人寄我十遠章
我時在髙樓徙倚觀八荒亦復有遠意千載不相忘
　　　　送文學士倅卭州
文翁出治蜀蜀士始文章司馬唱成都嗣音得王揚
犖犖漢守孫千秋起相望操筆賦上林脫巾選爲郎
擁書天禄閣奇字校偏傍忽乗駟馬車牛酒過故鄕
時平無諭檄不訪碧雞祥問君行何爲關隴正繁霜
中和助宣布循吏綴前芳豈特爲親榮區區夸一方
　　　　送宋中道倅洺州
漳水不灌鄴不知幾何時後世有史起乃能爲可爲
余嘗憐洺民舄鹵半不治頗覺漳可引但爲談者嗤
高議不同俗功成人始思夫子到官日勿忘吾此詩
　　　　送張公儀宰安豐
楚客來時鴈爲伴歸期秪待春冰泮鴈飛南北三兩
回回首湖山空夢亂祕書一官聊自慰安豐百里誰
復歎揚鞭去去及芳時壽酒千觴花爛熳
　　　　送陳諤
有司昔者患不公翻名騰書今故宻論才相若子獨
棄外物有命眞難必鄕閭孝友莫如子我願卜隣非
一日朱門弈弈行多慚歸矣無爲惡蓬蓽
　　　　送孫長倩歸輝州
溪澗得雨潦奔溢不可航江海收百川浩浩誰能量
溪澗之日短江海之日長願生畜道德江海以自方
　　　　送喬執中秀才歸髙郵
薄飯午不羔空爐夜無炭寥寥日避席烈烈風欺幔
謂予勿惡此何爲向子歎長年客塵沙無婦助親㸑
寒暄慰白首我弟纔將冠邅廻歳又晚想見淮湖漫
古人一日養不以三公換田園在戮力且欲歸鋤灌
行矣子誠然光隂未冝翫負米力有餘能無讀書伴
　　　　雲山詩送正之
雲山參差碧相圍溪水詰曲帶城陴溪窮壤斷至者
誰予獨與子相諧熈山城之西鼓吹悲水風蕭蕭不
滿旗子今去此來無時予有不可誰予􁘠
臨川先生文集卷第九
臨川先生文集卷第十
　　古詩
　　　和甫如京師微之置酒
　　　别孫莘野
　　　寄丁中允(寳臣)
　　　示平甫弟
　　　憶北山送勝上人
　　　相國寺啓同天節道場行香院觀戲者
　　　馬上轉韻
　　　乙巳九月登治城作
　　　過劉貢甫
　　　估玉
　　　　信都公家白兎
　　　　車螯二首
　　　　與平甫同賦槐
　　　　甘棠梨
　　　　獨山梅花
　　　　同昌叔賦鴈奴
　　　　老樹
　　　　賦棗(得燭字)
　　　　飛鴈
　　　　寓言九首
　　　　舟中讀書
　　　　和王樂道讀進士試卷
　　　自訟
　　　彼狂
　　　衆人
　　　　和甫如京師微之置酒
季子將北征貂裘解亭臯使君擁鳴騶出餞載酒醪
作詩寵行色坐客多賢豪信知大夫才能賦在登高
陟圯憂未巳強歌反哀號問言歸何時逮此冬風饕
川塗良阻脩箠轡愼所操黃屋初啓聖萬靈歸一陶
詢謀及踈賤㧞取皆時髦徃矣果有合可辭州縣勞
　　　　别孫莘老
逢原未熟我巳與子相知自吾得逢原知子更不疑
把手湖上舟望子欲歸時茫然乃分散獨背東南馳
寥寥西城居邂逅與子期鷄鳴入省門朱墨來紛披
含意不自得強顔聊爾爲㑹合常在夜青燈照書詩
徃徃並衾語至明不言疲怱怱捨我去使我當從誰
送子不出門我身方羈縻我心得自如今與子相隨
隨子至湖上逢原所甞嬉想見荷葉盡北風卷寒漪
巳懷今日愁更念昔日悲相逢亦何有但有鏡中絲
　　　　寄丁中允(寳臣)
人生九州閒泛泛水中木漂浮隨風波邂逅得相觸
始我與夫子得官同一州相逢皆偶然情義乃綢繆
我於人事踈而子乆矣修磨礱以成我德大不可醻
乖離今六年念子未甞休豈不道相逢但得頃刻留
歡喜不滿顔長年抱離憂古人有所思千里駕車牛
如何咫尺間而不與予遊顧惜五斗米無辜自拘囚
念彼磊落者心顔兩慙羞剡山碧榛榛剡水日夜流
山行苦無巇水淺亦可舟使君子所善來檄自可求
何時子來意待子南山頭
　　　　示平甫弟
汴渠西受崑崙水五月奔湍射黃矢高淮夜入忽倒
流碕岸相看欲生觜萬檣如山矻不動嗟我仲子行
亦止自聞留蓮且一月每得問訊猶千里老工取河
天上落伏礫邅沙卷無底土橋立馬望城東數日知
有相逢喜牆隅返照媚槐榖池面過雨蘇篁葦欣然
把手相與閑所願此時無一詭豈無他憂能老我付
與天地從今始閉門爲謝載酒人外慕紛紛吾巳矣
　　　　憶北山送勝上人
蒼藤翠木江南山激激流水兩山間山高水深魚鳥
樂車馬跡絶人長閑雲埋樵聲隔葱蒨月弄釣影臨
潺湲黃塵滿眼衣可濯夢寐惆悵何時還
　　　　相國寺啓同天節道場行香院觀戲者
侏優戲場中一貴復一賤心知本自同所以無欣怨
　　　　馬上轉韻
三月楊花迷眼白四月柳條空老碧年光如水儘東
流風物看看又到秋人世百年能幾許何湏戚戚長
辛苦富貴功名自有時簞瓢捽茹亦山雌
　　　　乙巳九月登冶城作
欲望鍾山岑因知冶城路躋攀隱木杪稍記曾遊處
紅沉渚上日蒼起榛中霧即事有哀傷山川自如故
　　　　過劉貢甫
去年約子遊山陂今者仍爲大梁客天旋日月不少
留稱意人閒寧易得天明徑欲相就語雲雪塡城萬
家白冬風吹鬛馬更驕一出何由問行迹能言竒字
世巳少終欲追攀豈辭劇枕中鴻寳舊所傳飲我寧
辭酒或索吾願與子同醉醒顔狀雖殊心不隔故知
今有可憐人回首紛紛斗筲窄
　　　　估玉
潼關西山古藍田有氣鬱鬱髙拄天雄虹雌霓相結
纒晝夜不散非雲煙秦人挾斤上其巔視氣所出深
鑱鐫得物盈尺方且堅以斤試叩聲泠然持歸市上
求百錢人皆疑嗟莫愛憐大梁老估聞不眠操金喜
取走蹁躚深藏牢包三十年光怪隣里驚相傳欲獻
天子無由縁朝廷昨日鍾鼓縣呼工琢圭寘神筵玉
材細鎻不中權賈孫抱物詔使前紅羅複疊怕紫氈
發視紺碧光屬聮詔問與價當幾千衆工讓口無敢
先嗟我豈識真(一作/庬)與全
　　　　信都公家白兔
水精爲宫玉爲田姮娥縞衣洗朱鈆宫中老兔非日
浴天使㓗白冝嬋姢揚鬚弭足桂樹間桂花如霜亂
後前赤鵶相望窺不得空疑兩瞳射日丹東西跳梁
自長乆天畢橫施亦何有憑光下視罝罔繁衣褐紛
紛漫回首去年驚墮滁山雲出入虚莽猶無群竒毛
難藏果亦得千里今以窮歸君空衢險幽不可返食
君庭除嗟亦窘令予得爲此免謀豐草長林且遊衍
　　　　車螯二首
車螯肉甚美由美得烹燔殻以無味弃弃之能乆存
予嘗憐其肉柔弱甘咀吞又甞怪其殻有功不見論
醉客快一噉散投墻壁根寧能爲收拾持用訊醫門
　　　　二
車螯肉之弱恃殻保厥身自非身有求不敢㣲啓唇
尚恐擉者得泥沙常埋堙徃徃湯火間身盡殻空存
維海錯萬物口牙且咀吞爾無如彼何可畏寧獨人
無爲乆自苦含匿不㬥陳豁然從所如游蕩四海滣
清波躍其汙白日曬其昏死生或有在豈遽得烹燔
　　　　與平甫同賦槐
冰雪泊楚岸萬株同飄零春風都城居初見葉青青
歲行如車輪䕃翳忽滿庭秋子今在眼何時動江舲
　　　　甘棠梨
甘棠詩所歌自足誇衆果愛其凌秋霜萬玉懸磊砢
園夫盛採摘市賈爭包裹車輸動盈箱舟載輒連柁
朝分不知數暮在知幾顆但使甘有餘何傷小而橢
主人捐千金飣餖留四坐柑椑與橙栗在口亦云可
都城紛華地内熱易生火問客當此時蠲煩孰如我
　　　　獨山梅花
獨山梅花何所似半開半謝荆棘中美人零落依草
木志士顦顇守蒿蓬亭亭孤艶帶寒日漠漠逺香隨
野風移栽不得根欲老回首上林顔色空
　　　　同昌叔賦鴈奴
鴈鴈無定棲隨陽以南北嗟哉此爲奴至性能懇惻
人將伺其殆奴輒告之亟舉群寤而飛機巧無所得
夜或以火取奴鳴火因匿頻驚莫我捕顧謂奴不直
嗷嗷身百憂泯泯衆一息相隨入矰繳豈不聽者惑
偷安與受紿自古有亡國君看鴈奴篇禍福甚明白
　　　　老樹
去年北風吹瓦裂墻頭老樹凍欲折蒼葉蔽屈忽扶
踈野禽從此相與居禽鳴無時不可數雌雄各自應
律吕我牀撥書當午眠能驚我眠䀨我語古詩爲鳴
山更幽我念不若鳴聲收但憂此物一朝去狂風還
來欺老樹
　　　　賦棗(得燭字)
種桃昔所傳種棗予所欲在實爲美果論材又良木
餘甘入鄰家尚得饞婦逐況余秋盤中快噉取饜足
風包墮朱繒日顆皺紅玉䞇享古巳然豳詩自冝錄
􁛁懷青齊間萬樹䕃平陸誰云食之昏匿知乃成俗
廣庭觴聖壽以此參肴蔌願比赤心投皇明儻予燭
　　　　飛鴈
鴈飛冥冥時下泊稻粱雖少江湖樂人生何必慕輕
肥辛苦將身到沙漠漢時蘇武與張騫萬里生還值
偶然丈夫許國當如此男子辭親亦可憐
　　　　寓言九首
詵詵古之士出必見禮樂群游與群飲仁義待揚㩁
心疲歌舞荒耳聒米鹽濁所以後世賢絶俗乃爲學
　　　　二
不得君子居而與小人游疵瑕不相摩况乃􁧻釁稠
髙語不敢出鄙辭強顔酧始云避世患自覺日巳偷
如傅一齊人以萬楚人咻云復學齊言定復不可求
仁義多在野欲從苦淹留不悲道難行所悲累身修
　　　　三
周公歌七月耕稼乃王術宣王追祖宗考牧與宫室
甘棠能聽訟召伯聖人匹後生論常髙於世復何實
　　　　四
婚䘮孰不供貸錢免爾縈耕收孰不給傾粟助之生
物贏我收之物窘出使營後世不務此區區挫兼并
　　　　五
正觀業萬世經營豈非艱其子一揺之宗廟靈幾殚
開元始聦明一青犇岷山功髙後毀易德薄人存難
　　　　六
言失於湏臾百世不可除行失几席間惡名滿八區
百年養不足一日毀有餘諒彼耻不仁戒哉惟厥初
　　　　七
鐘皷非樂本本末猶相因仁聲入人深孟子言之醇
如何正觀君從古同隋陳風俗不粹美惜哉世無臣
　　　　八
遊鯨厭海濁出戲清江湄風濤助翻騰網罟不敢窺
失身洲渚間螻蟻乗其機物大苦易窮一窮無所歸
　　　　九
猛虎卧草間群鳥從噪之萬物忌強梁寧獨以其私
虎終機械得鳥亦彈丸隨山鷄不忤物黙與鳯凰期
　　　　舟中讀書
冉冉木葉下蕭蕭山水秋浮雲帶田野落日抱汀洲
歸卧無與語出門何所求未能忘感慨聊以古人謀
　　　　和王樂道讀進士試卷
文章始隋唐進取歸一律安知鴻都事竟用程人物
變今嗟未能於巳空自咄流波亦巳漫髙論常見屈
故令俶儻士徃徃棄堙鬰臯陶叙九德固有知人術
聖世欲爾爲徐觀異人出
　　　　自訟
孔子見南子子路爲不怡欲從公山氏勃鬰見色辭
道如天之蒼萬物不能緇弟子尚不信況余乏才資
明知古人仁語黙各有時茍出不自愼果爲聽者疑
白圭尚有磨駟馬猶能追一言成不智雖悔欲何爲
　　　　彼狂
上古杳黙無人聲日月不忒山川平人與鳥獸相隨
行祖孫一死十百生萬物不給乃相兵伏羲畫法作
後程漁蟲獵獸寛群爭勢不得巳當經營非以示世
爲聦明方分類别物有名夸賢尚功列耻榮蠱僞日
巧雕元精至言一出衆輒驚上智閉匿不敢成因時
就俗救刖黥惜哉彼狂以文鳴強取色樂要聾盲震
蕩沈濁終無清詼詭徒亂聖人氓豈若泯黙死蠶耕
　　　　衆人
衆人紛紛何足競是非吾喜非吾病頌聲交作莽豈
賢四國流言旦猶聖唯聖人能輕重人不能銖兩爲
千鈞乃知輕重不在彼要之美惡由吾身
臨川先生文集卷第十
臨川先生文集卷第十一
　　古詩
　　　寄題郢州白雪樓
　　　聖俞爲狄梁公孫作詩要予同作
　　　蒙亭
　　　和王樂道烘蝨
　　　和聖俞農具詩十五首
　　　次韻酬微之贈池紙并詩
　　　酬沖卿月晦夜有感
　　　送子思兄參惠州軍
　　　送董伯懿歸吉州
　　　八月十九日試院夢沖卿
　　　平甫歸飲
　　　荅陳正叔
　　　過食新城藕
　　　明州錢君倚衆樂亭
　　　愛日
　　　荅裴煜道中見寄
　　　餘寒
　　　孤城
　　　和微之藥名勸酒
　　　客至當飲酒二首
　　　乙未冬婦子病至春未巳
　　　强起
　　　飲裴侯家
　　　送謝師宰赴任楚州二首
　　　次韻遊山門寺望文脊山
　　　車螯
　　　疥
　　　　寄題郢州白雪樓
折楊黃華笑者多陽春白雪和者少知音四海無幾
人況乃區區郢中小千載相傳始欲慕一時獨唱誰
能曉古心以此分㝠㝠俚耳至今徒擾擾朱樓碧瓦
何年有榱桷連空欲驚矯郢人爛漫醉浮雲郢女參
差躡飛鳥丘墟餘響難再得欄檻兹名復誰表我來
欲歌聲更吞石城寒江暮雲繞
　　　　聖俞爲狄梁公孫作詩要予同作
虎豹不食子鴟梟不乗雄人惡甚鳥獸吾能與成功
愛有以計留去有勢不容吾謀適合意幾亦齒姦銘
時恩淪九泉襃取異代忠堂堂社稷臣近世孰如公
空使苗裔稱稱揚得詩翁一讀亦使我慨然想餘風
　　　蒙亭
隱者委所逢在物無不足山林與城市語道歸一轂
詩人論巨細此指尚局束頗知區區者自屏忍所欲
孰識古之人超然遺耳目豈於喧與靜趣舎有偏獨
命亭今何爲似乃畏驚俗至意不標掲小名聊自屬
夏風簷楹寒冬雪牎戸燠春樊亂梅柳秋徑深松菊
壷觴日笑傲裙屣相追逐此樂巳難言持琴作新曲
　　　　和王樂道烘蝨
秋水汗流如炙輠敝衣濕蒸塵垢涴施施衆蝨當此
時擇肉甘於虎狼餓咀嚙侵膚未云已爬搔次骨終
無那時時對客輒自捫千百所除纔幾箇皮毛得氣
强復活爪甲流丹眞暫破未能湯沐取一空且以火
攻令少挫踞爐熾炭已不暇對竈張衣誠未過飄零
乍若蛾赴燈驚擾端如蟻旋磨欲毆百惡死焦灼肯
貸一凶生棄播巳觀細黠無所容未放老奸終不墮
然臍郿塢患溢世焚寳鹿臺身易貨冡中燎入化秦
屍池上焮隨遷莽坐彼皆勢極就煙埃況汝命輕侔
涕唾逃藏壞絮尚欲索埋沒死灰誰復課(一本無/此八句)熏
心得禍爾莫悔爛額收功吾可賀猶殘衆蟣恨未除
自計寧能乆安卧
　　　　和聖俞農具詩十五首
　　　　　田廬
田父結田廬聊容一身息呼兒取茅竹不借鄕人力
起行廬旁朝歸卧廬下夕悠悠各有願勿笑田廬窄
　　　　　樵斧
百金聚一冶所賦以所遭此豈異莫耶奈何獨當樵
朝出在人手暮歸在人腰用捨各有時此日兩無邀
　　　　　耕牛
朝耕草茫茫暮耕水潏潏朝耕及露下暮耕連月出
自無一毛利主有千箱實睆彼天上星空名豈余匹
　　　　　水車
取車當要津膏潤及逺野與天常斡旋如雨自潨瀉
置心亦何有在物偶相假此理乃可言安得圓機者
　　　　　牧笛
緑草無端倪牛羊在平地芊綿杳靄間落日一橫吹
超遥送逸響澶漫寫眞意豈比賣餳人吹簫販童穉
　　　　　颺扇
精良止如留䟽惡去如擯如擯非爾憎如留豈吾吝
無心以擇物誰喜亦誰愠翁乎勤簸颺可使糠粃盡
　　　　　田漏
占星昏晚中寒暑巳不疑田家更置漏寸晷亦欲知
汗與水俱滴身隨隂屢移誰當哀此勞往往奪其時
　　　　　牛衣
百獸冬自暖獨牛非氄毛無衣與卒歲坐恐得空牢
主人覆護恩豈啻一綈𫀆問爾何以報離離滿東臯
　　　　　樓種
富家種論石貧家種論斗當貧同一時傾瀉應心手
行看萬壟空坐使千箱有利物博如此何慙在牛後
　　　　　耒耜
耒耜見於易聖人取風雷不有仁智兼利端誰與開
神農后稷死般爾相㝷來山林盡百巧揉斵無良材
　　　　　錢鎛
於易見耒耜於詩聞錢鎛百工聖人爲此最功不薄
欲收禾黍善先去蒿萊惡願同欹器悟更使臣工作
　　　　　耰耡
鍛金以爲曲揉木以爲直直曲相後先心手始兩得
秦人望屋食以此當金革君勿易耰耡耰耡勝鋒鏑
　　　　　襏襫
采采霜露下披披煙雨中蒲茅以爲友短褐相與同
勿妬市門人綺紈被奴僮當慙邊城戊擐甲徂春冬
　　　　臺笠(史記索隱謂/蓬累立也)
耕有春雨濡耘有秋陽暴二物應時須九州同我服
欲爲生少慕得此自云足君思周伯陽所願豈華轂
　　　　　耘鼔
逢逢戲場聲壤壤戰時伍日落未云休田家亦良苦
問兒今壟上聽此何莽鹵昨日應官繇州前看歌舞
　　　　次韻酬微之贈池紙并詩
微之出守秋浦時椎冰看擣萬糓皮波工龜手咤今
様魚網肯數荆州池霜紈奪色賈不售虹玉喪氣山
無輝方船穩載獻天子善價徐取供吾私十年零落
尚百一持以贈我隨清詩君寧乆寄金糓地方執賜
筆磨拗螭當留此物朝上國日侍　帝側書新儀不
然名山副史本襃抜元凱誅窮竒咨予文章非世用
畫鏤空爾糜冰脂揮毫才足記姓字竊學又恥從師
宜怱怱點汙亦何忍嘉貺但覺難爲辭篇終有意責
趙璧窮國恐誤連城歸傾囊倒篋聊一報安敢坐以
秦爲雌
　　　　酬沖卿月晦夜有感
夜雲不見天況乃星與月蕭蕭暗塵走坎坎寒更發
樓歌客尚飲酩酊不畏雪巷哭復有人鄰風送幽咽
紛然各所遇悲喜孰優劣君方感莊周浩蕩擺羈絏
歸來亦置酒玉指調絃撥獨我坐無爲青燈對明滅
　　　　送子思兄參惠州軍
沄沄曲江水天借九秋色樓臺飛半空秀氣盤韶石
載酒塡里閭吹花換朝夕笙簫震河漢錦繡爛冠幘
地靈瘴癘絶人物傾南極先朝有名臣卧理訟隨息
稍稍延諸生談笑與賔客子來適妙年謁入交履舄
寂寥九齡後此獨望一國虞翻禮丁汜韓愈俟趙德
孤岸鎭頽波俗流未易識我方文葆中旋逐旌旗蹟
去思今豈忘耳目熟遺迹吏含殷勤言俛仰問乖隔
當時府中兒侵㝷鬢邊白下帷雖著書不捄寒饑迫
謂宜門闌士宦路乆烜赫奈何猶差池更捧丞掾檄
驥摧千里蹄鵬墮九霄翮人生無巧愚天運有通塞
試觀馳騁人意氣宇宙窄榮華去路塵謗辱與山積
優游禄仕間較計誰失得送君强成歌陟岵翻感激
　　　　送董伯懿歸吉州
我來以喪歸君至因謫徙蒼黃憂患中邂逅遇於此
去年服初除聽赦相助喜看君數歸月但屈兩三指
茫然冬更秋一笑非願始籃輿楊柳下明月芙蕖水
僮饑屢闚門客罷方隱几是非評衆詩成敗斷前史
時時對奕石漫浪爭生死送迎皆幅巾設食但陳米
亦曾戲篇章揮翰疾蒿矢君豪才有餘我老憊先止
東城景陽陌南望長干紫欲斸三畞𬞞於焉寄殘齒
經過許後日唱和猶在耳新恩忽捨我欣悵生彼已
江湖北風帆捩柂卽千里相逢知何時莫惜縑與紙
　　　　八月十九日試院夢沖卿
空庭得秋長漫漫寒露入幕愁衣單喧喧人語巳成
市白日未到扶桑間求懷所好郤成夢玉色髣髴開
心顏逆知後應不復隔談笑明月相與閒
　　　　平甫歸飲
無田士相弔亦以廢燕樂我官雖在朝得飲乃不數
詩書向牆戸賔至無杯杓空取上古言醻之等糟粕
有如揚子雲歳晚天禄閣但無載酒人識字眞未博
叔兮歸自東一笑堂上酌緒餘不及客兒女聊相酢
髙談非世歡自慰亦不惡寄言繁華子此趣由來各
　　　　荅陳正叔
天馬志萬里駕鹽不如閑壯士困局束不如弃之完
利行有阨轍勢渉無恬瀾明明千年羞促促一日歡
孰肯避此世引身取平寛超然子有意爲我歌考槃
予方慕孔氏委吏乆盤桓得失未云殊聊各趨所安
　　　　過食新城藕
他年過食新城藕枕藉船中載親友今年却到經行
處獨坐昏煙對舞柳甘酸向口無所適牢落盤餐與
樽酒冰房玉節漫自好欲御還休涕垂手曽參宦學
居常近陽城離别初不乆人間此願兩未能西風落
日空迴首
　　　　明州錢君倚衆樂亭
使君幕府開東部名髙海曲人知慕艤船談笑政卽
成洗滌山川作嘉趣平泉浩蕩銀河注想見明星弄
機杼載沙築成天上路投虹爲橋取孤嶼掃除荆棘
水中央碧瓦朱甍隨指顧春風滿城金版舫來看置
酒新亭上百女吹笙綵鳳悲一夫伐鼓靈鼉壯安期
羨門相與遊方丈蓬萊不更求酒酣忽跨鯨魚去陳
迹空令此地留
　　　　愛日
鴈生隂沙春冬息陽海澨冥冥取南北豈以食爲累
咨予愁病軀朴鄙人所戲無才治時難量力當自棄
豈知塞上霜飄然亦何事髙堂巳白髮愛日負明義
悲風吹平原秣馬聊一愒含懷孰與語仰屋思嘆喟
孟母知身從萊妻恥人制一肉儻易謀萬鍾非得計
　　　　荅裴煜道中見寄
君遊苦數歸苦晩一驛險有千里逺知君陟降旦暮
間馬力不勁厭長坂雨脚墜地花枝低風頭入溪蒲
葉偃此處登臨不奈愁瓊樹森森遮曡巘
　　　　餘寒
餘寒駕春風入我征衣裳捫鬢秖得凍蔽面尚疑創
士耳恐猶墜馬毛欲吹僵牢持有失箸疾飲無留湯
曈曈扶桑日出有萬里光可憐當此時不濕地上霜
㝠㝠鴻鴈飛北望去成行誰言有百鳥此鳥知隂陽
豈時有必至前識聖所臧把酒謝髙翰我知思故鄕
　　　　孤城
孤城回望(一作/首)距幾何記得好處常經過最思東山
煙樹色更憶南湖秋水波百年顚倒(一作三/年飄忽)如夢寐
萬事乖隔(一作萬/事感激)徒悲歌應須飲酒不復道今夜江
頭明月多
　　　　和微之藥名勸酒
赤車使者錦帳郎從客珂馬留閑坊紫芝眉宇傾一
坐笑語但聞雞舌香藥名勸酒詩實好陟釐爲我書
數行眞珠的皪鳴槽牀金罌琥珀正可甞史君子細
看流光莫惜覔醉衣淋浪獨醒至死誠可傷歡華易
盡悲酸早人間沒藥能醫老寄言歌管衆少年趂取
烏頭未白前
　　　　客至當飲酒二首
結屋在牆隂閉門讀詩書懷我平生友山水異秦吳
杖藜出柴荆豈無馬與車窮通適異趣談笑不相愉
豈復求古人浩蕩與之俱客至當飲酒日月無根株
　　　　二
天提兩輪光環我屋角走自從紅顔時照我至白首
纍纍地上土往往平生友少年所種樹磥砢行復朽
古人有眞意獨在無好醜冥冥誰與論客至當飲酒
　　　　乙未冬婦子病至春不巳
天旋無窮走日月青髪能禁幾回首兒呻婦嘆冬復
春强欲笑歌難發口黃卷幽㝷非貴嗜藜牀穩卧雖
貧有二物長乖亦可憐一生所得猶多茍
　　　　强起
寒堂耿不寐轆轆聞車聲不知誰家兒先我霜上行
歎息夜未央遽呼置前楹推枕欲強起問知星正明
昧旦聖所勉齊詩有雞鳴嗟予以竊食更覺負平生
　　　　飲裴侯家
裴侯飲我日向中四坐賔客顔皆紅掃除髙館邀我
入自出糶麥憐民窮天邊眼力破萬里桑麻冥冥山
四起野心探㝷殊未巳更欲湔衣北城水忽見碧樹
櫻桃懸下馬恣食不論錢赤星磊落入我眼恐是半
醉遊青天裴侯方坐塵沙裏役身救物當如此我曹
偶脫簿領閒何忍愛惜一日閑且歸拂席飽眠睡明
日更看滁南山
　　　　送謝師宰赴任楚州
珠玉不自貴故爲人所憐賢愚亦如此好惡有自然
聞子欲東南使我抱幽悁炎風沙土中甘與子留連
大梁非無客跪起廢食眠相看獨不厭以此知子賢
衰氣巳難强壯心方少年才髙豈易得朂子在雕䥴
　　　　二
昆崙一支流向東七月八月船如風愛君少壯此行
樂恨我留連成老翁神頭兩岸水無窮伏檻荷花滿
地紅當時不得君擕手今日山川在眼中
　　　　次韻遊山門寺望文脊山
宣城百山間文脊尤竒峯拔出飛鳥上圖畫難爲容
聞昔有幽人捫蘿追赤松遺形此古室孤坐鹿裘重
人去邈不反洞壑空藏龍側行蒼崖煙俯仰求靈蹤
遊者如可得甘棄萬戸封安能乆塵土傾倒相迎逢
　　　　車螯
海於天地間萬物無不容車螯亦其一埋沒沙水中
獨取常苦易衞生乏明聦機緘誰使然含蓄略相同
坐欲腸胃得要令湯火攻置之先生盤噉客爲一空
蠻夏怪四坐不論殻之功狼籍堆左右棄置任兒童
何當强收拾持問大毉工
　　　　疥
浮陽燥欲出隂濕與之戰燥濕相留連蟲出乃投間
搔膚血至股解衣燎鑪炭方其愜心時更自無可患
呼醫急治之莫惜千金散有樂卽有苦愜心非所願
臨川先生文集卷第十一
臨川先生文集卷第十二
　　古詩
　　　和平甫舟中望九華山二首
　　　和中甫兄春日有感
　　　信陵坊有籠山樂官
　　　收鹽
　　　省兵
　　　發廩
　　　感事
　　　美玉
　　　寄曾子固
　　　同杜史君飲城南
　　　有感
　　　送孫叔康赴御史府
　　　别馬祕丞
　　　到郡與同官飲
　　　追送朱氏女弟宿木瘤僧舎
　　　招同官遊東園
　　　九日隨家人遊東山遂遊東園
　　　秋懷
　　　旣别羊王二君與同官飲城南
　　　試茗泉
　　　躍馬泉
　　　白紵山
卧送秋月没起看朝陽暹遊氛蕩無餘瑣細得盡覘
陵空翠纛直照影寒鋩銛冡木立紺髮崖林張紫髯
變態生倐忽雖神詎能占當留老吾身少駐誰云饜
惜哉秦漢君黃屋上衡灊等之事嬉遊捨此何其廉
我疑二后荒神物乆已厭埋藏在雲霧不欲登昏憸
又疑避襃封蔽匿以爲謙或是古史書脫落簡與籖
當時備巡遊今不在緗縑終南秦之望泰山魯所詹
天王與秩祭俎豆羅䤈鹽茍能澤下民維此遠亦沾
方今東南旱土脉燥不黏尚無膚寸功豈免竊食嫌
神莽吾難知士病吾能砭文章巧傅㑹智術工飛箝
薦寳互珪璧論材自楩柟茍以飾婦妾謬云活蒼黔
豈如幽人樂兹山謝閭閻穴石作戸牖垂泉當門簾
㝷竒出後徑覽勝倚前簷超然往不返舉世徒呫呫
髙興寄日月千秋伴烏蟾遐追商洛翁秦火不能炎
近慕楚穆生竟脫楚人鉗吾意竊所尚人謀諒難僉
　　　　二
誰謂九華遠吾身未嘗詹唱篇每起予予口安能箝
憶在秋浦北空江上新蟾光潔寫一鏡迴環兩堤奩
露坐引衣襋風行欹帽簷維舟當此時巨細得盡瞻
試甞論大略次乃述微纎此山廣以深包畜萬物兼
嘘雲吐霧雨生育靡不漸巍然如九皇德澤四海沾
此山相後先各出群峯尖毅然如九官羅立在堂廉
挺身百辟上附麗無姦憸此山高且寒五月不覺炎
草樹萋巳綠冰霜尚涵淹頽然如九老白髮連蒼髯
此山當無雲秀色鬰以添姹然如九女靚飾出重簾
珮環與巾裙紺玉青紈縑遠之妍西施近或醜無鹽
變態不可窮詩者徒呫呫我初勇一往役世難安恬
浪荒不走職民瘼當誰砭乖離今數旬夢想欲窺覘
自期得所如何啻釋囚鉗念昔太白巓下視海日暹
朅來天柱遊屐齒尚苔黏猶之徤飲食屢饗亦云饜
胡爲慕攀踏巳憊且不嫌豈其仁智心山水固所潛
男兒有所學進退不在占功名茍不諧廊廟等閭閻
況乃掄椽杙其誰辨楩柟歸歟巖崖居料理帶與籖
得石坐兀兀逢泉飲厭厭取舎斷在獨豈必詢謀僉
子語實慰我寧殊邑中黔玉枝將在山當倚以葭蒹
詩力我巳屈鋒鋩子猶銛扶復更一戰語汝其無謙
　　　　和中甫兄春日有感
雪釋沙輕馬蹄疾北城可遊今暇日濺濺溪谷水亂
流漠漠郊原草爭出嬌梅過雨吹爛熳幽鳥迎陽語
啾唧分香欲滿錦樹園剪綵休𨳩寳刀室胡爲我輩
坐自苦不念兹時去如失飽聞髙逕動車輪甘卧空
堂守經帙淮蝗蔽天農乆餓越卒圍城盜少逸至尊
深拱罷簫韶元老相看進刀筆春風生物尙有意壯
士憂民豈無術不成歡醉但悲歌回首功名古難必
　　　　信陵坊有籠山樂官
萬里山林姿羽毛何璀璀鳴聲應律吕唯有知者愛
都門市井兒誰翫汝文采應湏鎻樊籠勿受丸矰害
　　　　收鹽
州家飛符來比櫛海中收鹽今復密窮囚破屋正嗟
欷吏兵操舟去復出海中諸島古不毛島夷爲生今
獨勞不煎海水餓死耳誰肯坐守無亡逃爾來賊盜
往往有劫殺賈客沈其艘一民之生重天下君子忍
與爭秋毫
　　　　省兵
有客語省兵兵省非所先方今將不擇獨以兵乗邊
前攻巳破散後距方完堅以衆亢彼寡雖危猶幸全
將旣非其才議又不得專兵少敗孰繼胡來飲秦川
萬一雖不爾省兵當何緣驕惰習巳乆去歸豈能田
不田亦不桑衣食猶兵然省兵豈無時施置有後前
王功所由起古有七月篇百官勤儉慈勞者巳息肩
游民慕草野歲熟不在天擇將付以職省兵果有年
　　　　發廩
先王有經制頒賚上所行後世不復古貧窮主兼并
非民獨如此爲國頼以成築臺尊寡婦入粟至公卿
我甞不忍此願見井地平大意苦未就小官苟營營
三年佐荒州市有棄餓嬰駕言發富藏云以救鰥惸
﨑嶇山谷間百室無一盈鄕豪巳云然罷弱安可生
兹地昔豐實土沃人良耕他州或呰窳貧富不難評
豳詩出周公根本詎宜輕願書七月篇一寤上聦明
　　　感事
賤子昔在野心哀此黔首豐年不飽食水旱尚何有
雖無剽盗起萬一且不乆特愁吏之爲十室災八九
原田敗粟麥欲訴嗟無賕間關幸見省笞扑隨其後
況是交冬春老弱就僵仆州家閉倉庾縣吏鞭租負
鄕鄰銖兩徴坐逮空南畝取貲官一毫姦桀已云富
彼昏方怡然自謂民父母朅來佐荒郡懍懍常漸疚
昔之心所哀今也執其咎乗田聖所勉況乃余之陋
内訟敢不勤同憂在僚友
　　　　美玉
美玉小瑕疵國工猶珍之大賢小玷缺良交豈其絶
小缺可以𥙷小瑕可以磨不補亦不磨人爲奈爾何
　　　　寄曾子固
吾少莫與合愛我君爲最君名髙山嶽嵑孼嵩與太
低心收惷友似不讓塵壒又如滄江水不逆溝畎澮
君身揭日月遇輙破氛靄我材特窮空無用補倉廥
謂冝從君乆垢汚得洮汰人生不可必所願毎顚沛
乖離五年餘牢落千里外投身落俗穽薄宦自鉗鈦
平居每自守髙論從誰丐搖搖西南心夢想與君㑹
思君挾竒璞願售無良儈窮閻抱幽憂凶禍費禳禬
州窮吉士少誰可壻諸妹仍聞病連月醫藥誰可頼
家貧奉養狹誰與通貨貝詩人刺曹公賢者荷戈祋
奈何遭平時德澤盛汪濊鸞鳯鳴且下萬羽來翽翽
􁇔􁇔林間鹿爭出噬苹藾乃令髙世士動輙遭狼狽
人事旣難了天理尤茫昧聖賢多如此自古云無柰
周人貴婦女扁鵲名醫滯今世無常勢趨舎唯利害
而君信斯道不閔身窮泰弃捐人閒樂濯耳受天籟
諒知安肥甘未肯顧糠糩龍螭雖蟠屈不慕虵蟬蛻
令人重感奮意勇忘身蕞何由日親炙病體同砭艾
功名未云合歲月尤湏愒懷思切劘効中夜淚霶霈
君甞許過我早晚治車􁉨山溪雖峻惡髙眺發蒙
峯巒碧參差木樹青晻藹桐江路尤駛飛漿下鳴瀬
魚村指暮火酒舎瞻晨斾清醪足消憂玉鯽行可膾
行行願無留日夕佇傾蓋㑹將見顔色不復謀蓍蔡
延陵古君子議樂耻言鄶細事豈足論故欲論其大
披披發鞬櫜懍懍見戈銳探深犯嚴壁破惑飜強旝
離行歩荃蘭偶坐隂松檜宵床連衾幬晝食共麄糲
兹歡何時合清痩見衣帶作詩寄微誠誠語無綵繪
　　　　同杜史君飮城南
山公遊何處白馬鳴翩翩檀那十畆碧五月浮寒烟
留客聽其間風吹江海縣出罇不見日竹外空青天
焚蠟助月出酒光發金船狂客惜不去醉翁舞回旋
何必吹簫人玉枝自嬋娟歸路借紅燭雨星低馬前
　　　　有感
憶昔與胡子戲娛西城幽放斥僕與馬獨身歩田疇
牛豎歌我旁聽之爲乆留一接田父語嘆之勝王侯
追逐恨不恣暮歸輙懷愁顧常輕千乗秪願足一丘
子時怪我少好此寂寞遊笙篁不入耳又不甘醪羞
那知抱孤傷罷頓不能遒世味巳鮮少但餘野心稠
乖離今十年班髮滿我頭昔興亦畧盡食眠常百憂
每逢佳山水欲往輒復休方壯遂如此况乃高春秋
　　　　送孫叔康赴御史府
古人喜經綸萬事慙強聒時來上青冥俯仰但一節
危言囬丘山聲利盡毫末由來治亂體宿昔心巳逹
肯隨俗好惡議論輕自决遺風何寥寥夢寐待豪傑
天書下東南趣召赴嚴闕長材晦朝倫髙行隱家闥
新除醻問望宿藴行施設念吾非忘形此理未易說
　　　　别馬祕丞
伯夷惡一世季也皆鄕人吾嘗論夫子有似季之倫
人情路萬殊近世頗荆榛唯君遊其間坦坦得所循
意君誠愷悌慕向從宿昔柰何初相懽鷁首巳云北
莓莓郊原青漠漠風雨黒冠蓋滿津亭君今去何適
　　　　到郡與同官(時倅/舒州)
㵼碧沄沄橫帶郭浮蒼靄靄遙連閣草木猶疑夏鬱
葱風雲巳見秋蕭索荒歌野舞同醉醒水果山肴互
酬酢自嫌多病少懽顔獨負嘉賔此時樂
　　　　自舒州追送朱氏女弟憇獨山舘宿木瘤
　　　　僧舎明日度長安嶺至皖口
晨霜踐河梁落日憇亭臯念彼千里行惻惻我心勞
攬轡上層岡下臨百仞濠寒流咽欲絶魚鼈乆已逃
暮行苦邅廻細路隱蓬蒿驚麏出馬前鳥駭亡其曹
投僧避夜雨古檠昏無膏山木鳴四壁疑身在波濤
平明長安嶺飛雪忽滿袍天低浮雲深更覺所向髙
　　　　招同官遊東園
青青石上蘗霜至亦巳凋冉冉水中蒲爾生信無聊
感此歲云晚欲懽念誰邀嘉我二三子爲回東城鑣
幽菊尚可泛取魚繫榆條毋爲百年憂一日以逍遥
　　　　九日隨家人遊東山遂遊東園
暑徃詎幾時涼歸亦云暫相隨東山樂及此身無憾
聊囬清池柂更伏荒城檻采采黃金花持盃爲君泛
　　　　秋懷
城南平野寒多露䆫壁含風秋氣度鄰桑槭槭巳欲
空悲蟲啾啾促機杼柴門半掩掃鳥迹獨抱殘編與
神遇韓公旣去豈能追孟子有來還不拒
　　　　旣别羊王二君與同官㑹飲于城南因成
　　　　寄(用藥名)
赤車使者白頭翁當歸入見天門冬與山乆别悲怱
忽澤瀉半天河漢空羊王不留行薄晚酒肉從容追
路遠臨流黃昏席未卷玉壷倒盡黃金盞羅列當辭
更繾綣預知子不空青眼嚴徐長卿誤推挽老年揮
翰天子苑送車陸續隨子返坐聽城雞腸宛轉
　　　　試茗泉
此泉地何偏陸羽曾未閱坻沙光散射竇乳甘潛洩
靈山不可見嘉草何由啜但有夢中人相隨掬明月
　　　　躍馬泉
古水縮蛟螭憎山欲隳突山祇來伐之半嶺跳齧膝
玉珂鳴塞空組練光照日崩騰赴不測一䧟常萬匹
神戰異人間千秋爲儵忽泉旁往來客夜寄幽人室
但聽鳴蕭蕭何由見神物
　　　　白紵山
白紵衆山頂江湖所縈帶浮雲卷晴明可見九州外
肩輿上寒空置酒故人㑹峯巒帳錦繡草木吹竽籟
登臨信地險俯仰知天大留歡薄日晩起視飛鳥背
殘年苦局束往事嗟摧壞歌舞不可求桓公井空在
　　　　七星硯
余聞星墮地往往化爲石石上有七星此理余莫測
持來當白日光彩不爲匿恍如起鴻蒙俛仰帝垣側
當由偶然似見取參筆墨豪心蕩珍異樂以萬金得
南工始爲僞傳合巧無隙亦時疑世人故自有能識
　　　　九鼎
禹行掘山走百谷蛟龍竄藏魑魅伏心誌幽妖尚覬
隙以金鑄鼎空九牧冶雲赤天漲爲黒韛風餘吹山
抜木鼎成聚觀變怪索夜人行歌鬼晝哭功施元元
後無極三姓衛守相傳屬弱周無人有宜出沈之九
幽拆地軸始皇區區求不得坐令神姦窺邑屋
　　　　九井(得盈/字)
㳂崖渉澗三十里高下犖确無人耕捫蘿挽蔦到山
趾仰見吹瀉何崢嶸餘聲投林欲風雨末勢卷土猶
溪阬飛蟲凌兢走獸慄霜雪夏落雷冬鳴野人往往
見神物鱗甲漠漠雲隨行我來立乆無所得空數石
上菖蒲生中官繫龍沉玉冊小吏磔狗澆銀觥地形
偶爾藏險怪天意未必司隂晴山川在理有崩竭丘
壑自古相虛盈誰能保此千世後天柱不折泉常傾
　　　　寄題衆樂亭
陵陽遊觀吾所好恨不即過衆樂亭甞聞髣髴入夢
寐吟筆自欲圖丹青千峯秀出百里外忽於其上崢
簷楹朝雲噓嵒日暖暖夜水落澗風泠泠春花窈窕
鳥爭舞夏木䕃鬱猿哀鳴潦收葉落天地爽海月影
到山川明籃輿晨出誰與適坐與萬物觀虛盈令思
民事不忍後田間笑語催𧖟耕吏休歸舎獄訟少墟
落飲酒欲秋成唯愁一日奪令去出來老稚交逢迎
彼民安知方禄仕徒喜使我寛逋征令知道義士林
服遺愛豈用吾詩評
　　　　書㑹别亭
西城路居人送客西歸處年年借問去何時今日扁
舟從此去春風吹花落髙枝飛來飛去不自知路上
行人亦如此應有重來此處時
　　　　題舒州山谷寺石牛洞泉穴(皇祐三年九/月十六日自)
(州之太湖過懷寧縣山谷乾元寺宿與道/人文銳弟安國擁火遊石牛洞見李翺習)
(之書聽泉乆之明日/復遊乃刻習之後)
水泠泠而北出山靡靡而旁圍欲窮源而不得竟悵
望以空歸
臨川先生文集卷第十二
臨川先生文集卷第十三
　　古詩
　　　泊舟姑蘇
　　　崑山慧聚寺次孟郊韻
　　　如歸亭順風
　　　垂虹亭
　　　張氏靜居院
　　　丙戌五日京師作二首
　　　荅客
　　　次韻唐彦猷華亭十詠
　　　　顧林亭
　　　　寒穴
　　　　　　　吳王獵場
　　　　　　　始王馳道
　　　　　　　柘湖
　　　　　　　陸瑁養魚池
　　　　　　華亭谷
　　　　　　陸機宅
　　　　　　崑山
　　　　　　三女崗
　　　　　太白嶺
　　　　　秃山
　　　　　贈曾子固
　　　　　鮑公水
　　　寄李士寧先生
　　　僧德殊水簾
　　　杭州修廣師法喜堂
　　　復至曹娥堰寄丁元珍
　　　荅曾子固南豐道中所寄
　　　寄贈胡先生
　　　得子固書因寄
　　　寄䖍州江隂二妺
　　　登越州城樓
　　　憶昨詩示諸外弟
　　　　泊舟姑蘇
朝遊盤門東暮出閶門西四顧茫無人但見白日低
荒林帶昏煙上有歸鳥啼物皆得所託而我無安棲
　　　　崑山慧聚寺次孟郊韻
僧蹊蟠青蒼莓苔上秋牀露翰饑更清風蘤逺亦香
掃石出古色洗松納空光乆遊不忍還迫迮冠蓋場
　　　　如歸亭順風
春江窈窈來無地飛㠶浩浩窮天際朝出吳川夕霅
溪回首喬林吹岸薺柁師髙卧自嘯歌戲彼挽舟行
復止人生萬事反衍多道路後先能幾何
　　　　垂虹亭
三江五湖口地與天不隔日月所蔽虧東西渺然白
漫漫浸北斗浩浩浮南極誰投此虹蜺欲濟兩間阨
中流雜蜃氣欄楯相承翼初疑神所爲滅没在頃刻
晨興坐其上傲兀至中􁀈猶憐變化功不謂因人役
今君持酒漿談笑顧賔客頗誇九州物壯麗此無敵
熒煌丹沙枉璀璨黃金壁中家不慮始助我皆豪殖
喟予獨感此剥爛有終極改作不可無還當采民力
　　　　張氏静居院
動者利進爲静者樂止居物性有偏得惟賢時卷舒
張侯始出仕所至多名譽老矣歸偃休買地斸荒蕪
屋成爲令名名實與時俱南堂棲幽眞晨起瞻像圖
北堂畫五禽游戲養形軀燕有諸賔庭學有諸子廬
問侯年幾何矯矯八十餘問侯何能爾心不藏憂愉
問侯客何爲弦歌飲投壷問侯兒何讀夏商及唐虞
嵩山塡門戸洛水遶階除疾於山水間結駟有通衢
我念老退者古多賢大夫留侯亦養生乃欲凌空虚
閉門不飲酒豈異山中臞踈傅稍喜客揮金能自娛
不聞喜教子滿屋青紫朱張侯能兼取勝事古所無
襃稱有樂石丞相爲之書而我不自量聞風亦歌呼
　　　　丙戌五日京師作二首
北風閣雨去不下驚沙蒼茫亂昏曉傳聞城外八九
里雹大如拳死飛鳥
　　　　二
浮雲離披乆不合太陽獨行乾萬物誰令昨夜雨霶
􁶪北風蕭蕭寒到骨
　　　　荅客
士常疑西伯何至羑里辱瞽鰥親父子尚脫井廩酷
昬主雖聖臣飛禍安可卜致命遂其志雖窮不爲戮
　　　　次韻唐彦猷華亭十詠
　　　　　顧林亭(野王所/居也)
寥寥湖上亭不見野王居平林豈舊物歲晩空扶踈
自古聖賢人邑國皆丘墟不朽在名德千秋想其餘
　　　　　寒穴
神農冽冰霜髙穴與雲平空山渟千秋不出嗚咽聲
山風吹更寒山月相與清北客不到此如何洗煩酲
　　　　　吳王獵場
吳王好射虎但射不操戈匹馬掠廣場萬兵助遮羅
時平事非昔此地桑麻多猛獸亦巳盡牛羊在田坡
　　　　　始皇馳道
穆王得八駿萬事得期修茫茫萬載間復此好遠游
車輪與馬跡此地亦甞留想當治道時勞者尸如丘
　　　　　柘湖(湖中有山生柘故名柘湖記/云秦有女入湖爲神今有廟)
柘林著湖山菱葉蔓湖濵秦女亦何事能爲此湖神
年年賽雞豚漁子自知津幽妖窟險阻禍福易欺人
　　　　　陸瑁養魚池
野人非昔人亦復水上居紛紛水中游豈是昔時魚
吹波浮還没競食糟糠餘吞舟不可見守此歲月除
　　　　　華亭谷(水行三百/里入松江)
巨川非一源源亦在衆流此谷乃清淺松江能覆舟
蟲魚何所知上下相沉浮徒嗟大盈北浩浩無春愁
(華亭水自大盈入/松江而北入海)
　　　　　陸機宅
故物一巳盡嗟此歳年深野桃自著花荒棘自生鍼
芉芉谷水陽鬰鬱崑山隂俛仰但如昨遊者不可尋
　　　　　崑山(世傳陸氏家生機雲/故名崑山言生玉也)
玉人生此山山亦傳此名崖風與穴水清越有餘聲
悲哉世所珍一出受欹傾不如鶴與猿棲息尚全生
　　　　　三女崗(呉王葬三/女於此)
自古世上雄慷慨擅功名當時豈有力能使死者生
三女共一丘此憾亦難平音容若有作無力傾人城
　　　　太白嶺
太白巃從東南馳衆嶺環合青紛披煙雲厚薄眥可
愛樹石踈密自相宜陽春巳歸鳥語樂溪水不動魚
行遲生民何由得處所與兹魚鳥相諧熈
　　　　秃山
吏役滄海上瞻山一停舟怪此秃誰使鄕人語其由
一狙山上鳴一狙從之遊相匹乃生子子衆孫還稠
山中草木盛根實始易求攀挽上極髙屈指亦窮幽
衆狙各豐肥山乃盡侵牟攘爭取一飽豈暇議藏收
大狙尚自苦小狙亦巳愁稍稍受咋嚙一毛不得留
狙雖巧過人不善操耡耰所嗜在果榖得之常似偷
嗟此海山中四顧無所投生生未云巳歳晚將安謀
　　　　贈曾子固
曾子文章衆無有水之江漢星之斗挾才乗氣不媚
柔群兒謗傷均一口吾語群兒勿謗傷豈有曾子終
皇皇借令不幸賤且死後日猶爲班與揚
　　　　鮑公水
村南鮑公山山北鮑公水髙穴逗逺源泠泠落山嘴
玉色與飴味不可他味比竹樹四蒙密翠藤相披靡
漫郎昔少年幽居得之此臨窺若有遇愛歎無時已
浮名未汙染永矢終焉爾柰何中棄入長安十載風
塵化舊顔讙囂滿耳不可洗此水泠泠空在山
　　　　寄李士寧先生
樓臺髙聳間晴霞松檜隂森夾柳斜渴愁如箭去年
華陶情滿滿傾榴花自嗟不及門前水流到先生雲
外家
　　　　僧德殊家水簾求予詠
淙淙萬音落石顚皎皎一派當簷前清風髙吹鸞鶴
唳白日下照蛟龍涎浮雲䊋額自能卷缺月琢鉤相
與縣朱門試問幽人價翡翠鮫綃不直錢
　　　　杭州修廣師法喜堂
浮屠之法與世殊洗滌萬事求空虗師心以此不挂
物一堂收身自有餘堂隂置石雙嵽嵲石脚立竹青
扶踈一來巳覺肝膽豁況乃宴坐窮朝晡憶初救時
勇自許壯大㸔俗尤﨑嶇豐車肥馬載豪傑少得志
願多憂虞始知進退各有理造次未可分賢愚㑹將
築室返耕釣相與此處吟山湖
　　　　復至曹娥堰寄剡縣丁元珍
溪水渾渾來自北千山抱水清相射山深水急無艇
子欲從故人安可得故人昔日此水上罇酒扁舟慰
行役津亭把手坐一笑我喜滿懷君動色論新講舊
惜未足落日低佪已催客離心自醉不復飲秋果寒
花空滿席今年却坐相逢處怊悵難求别時迹可憐
溪水自南流安得溪船問消息
　　　　荅曾子固南豐道中所寄
吾子命世豪術學窮無閒直意暮聖人不問閔與顔
彼昏何爲者誣構來㘖㘖應逮犯秋陽動爲人所歎
不䘏我躬瘁乃嗟天澤慳令人念公卿燁燁趨王班
泊無憫世意狙猿而佩環愛子所守卓憂予不能攀
永矢從子游合如扉上鐶願言借餘力迎浦踈潺潺
亦有衣上塵可攀禆太山大江秋正清島溆相縈彎
四盻浩無主日暮煙霞斑水竹密以勁霜楓衰更殷
賞託亦云健行矣非間關相期東北遊致館淮之灣
無爲襲寗羸悠然及温還
　　　　寄贈胡先生(并序)
孔孟去世遠矣信其聖且賢者質諸書焉耳翼之先
生與予並世非若孔孟之遠也聞薦紳先生所稱述
又詳於書不待見而後知其人也歎慕之不足故作
是詩
先生天下豪傑魁胷臆廣博天所開文章事業望孔
孟不復睥睨蔡與崔十年留滯東南州飽足藜藿安
蒿萊獨鳴道德驚此民民之聞者源源來髙冠大帶
滿門下奮如百蟄乗春雷惡人沮服善者起昔時蹻
跖今騫回先生不試乃能爾誠令得志如何哉吾願
聖帝營太平補葺廊廟枝傾頽披旒發纊廣耳目照
徹山谷多遺材先收先生作梁柱以次構架桷與榱
羣臣面向帝深拱仰戴堂陛方崔嵬
　　　　得曾子固書因寄
始吾居揚日重問毎見及云將自親側萬里同講習
子行何舒舒吾望巳汲汲窮年夢東南顔色不可挹
仁賢豈欺我正恐事維縶嚴親抱憂衰生理頼以給
不然航江外天寒北風急無乃山路惡僕弱馬行澁
孤懷未肯開歳物忽如蟄朅來高郵住巷屋頗卑濕
蓬蒿稍芟除茅竹隨補葺苟云禦風氣尚恐憂雨汁
故人莫在眼屢獨𨳩巾笈忠信蓋未見吾敢誣兹邑
出關誰與語念子百憂集眺聽聊自放日暮城頭立
徐歸坐當戸使者操書入時𨳩識子意如渴得美湆
驪駒日就道玉手行可執舊學待鐫磨新文得刪拾
重登城頭望喜氣滿原隰
　　　　寄䖍州江隂二妹
貢水日夜下下與章水期我行二水間無日不爾思
飄若越鳥北心常在南枝又如岐首蛇南北兩欲馳
逝者日巳遠百憂詎能追生存苦乖隔邂逅亦何時
女子歸有道善懷見於詩庻云留汝車慰我堂上慈
　　　　登越州城樓
越山長青水長白越人長家山水國可憐客子無定
宅一夢三年今復北浮雲縹緲抱城樓東望不見空
回頭人間未有歸耕處早晩重來此地遊
　　　　憶昨詩示諸外弟
憶昨此地相逢時春入窮谷多芳非短垣囷囷冠翠
嶺躑躅萬樹紅相圍幽花媚草錯雜出黃蜂白蝶參
差飛此時少壯自負恃意氣與日爭光輝乗閑㺯筆
戲春色脫略不省旁人譏坐欲持此博軒冕肯言孔
孟猶寒飢丙子從親走京國浮塵坌並緇人衣明年
親作建昌吏四月挽舩江上磯端居感慨忽自寤青
天閃爍無停暉男兒少壯不樹立挾此窮老將安歸
吟哦圖書謝慶弔坐室寂寞生伊威材踈命賤不自
揣欲與稷契遐相希旻天一朝卑以禍先子泯没予
誰依精神㳅離肝肺絶眥血被面無時晞母兄􁀾􁀾
泣相守三載厭食鍾山薇屬聞降詔起群彦遂自下
國趨王畿刻章琢句獻天子釣取薄祿歡庭闈身着
青衫手持版奔走卒歲官淮沂淮沂無山四封痺獨
有廟塔尢峩巍時時憑高一悵望想見江南多翠微
歸心動蕩不可抑霍若猛吹飜旌旂騰書漕府私自
列仁者惻隱從其祈暮春三月亂江水勁櫓健帆如
轉機還家上堂拜祖母奉手出涕縱橫揮出門信馬
向何許城郭宛然相識稀永懷前事不自適却指舅
舘接山扉當時髫兒戲我側于今冠佩何頎頎況復
丘樊滿秋色蜂蝶摧藏花草腓令人感嗟千萬緒不
忍蒼卒回驂騑留當𨳩樽強自慰邀子劇飮母予違
臨川先生文集卷第十三
臨川先生文集卷第十四
　　律詩(五言八句)
　　　欣㑹亭
　　　東臯
　　　歲晚
　　　半山春晚卽事
　　　欹眠
　　　露坐
　　　山行
　　　題寶公塔院祠堂
　　　定林
　　　送張甥赴青州幕
　　　送張宣義之官越幕二首
　　　送贊善張軒民西歸
　　　送鄧監簿南歸
　　　秋夜二首
　　　卽事
　　　晝寢
　　　過故居
　　　鴈
　　　與道原過西莊遂遊寳乗二首
　　　送陶氏婦兼寄純甫
　　　自府中歸寄西庵行詳
　　　贈上元宰梁之儀承議
　　　贈殊勝院簡道人
　　　懷吳顯道
　　　淨照堂
　　　重遊草堂次韻三首
　　　題齊安寺山亭
　　　自白門歸望定林有寄
　　　宿定林示無外(名務/周)
　　　宿北山示行詳上人
　　　獨飯
　　　草堂
　　　示耿天騭
　　　光宅
　　　示無外
　　　北山暮歸示道人
　　　懷古二首
　　　與寳覺宿精舎
　　　中書偶成
　　　華藏寺㑹故人(得泉/字)
　　　求全
　　　秋風
　　　次韻昌叔歲莫
　　　次韻酬昌叔羇旅之作
　　　　欣㑹亭
數家鄰水竹一塢共雲林晚食靜適巳獨謡欣㑹心
移牀隨漫興操筴取幽㝷未愛神錐汝猶憐妙斵琴
　　　　東臯
起伏晴雲徑縱橫暖水陂草長流翠碧花逺沒黃鸝
楚製從人笑吳吟得自怡東臯興不淺遊走及芳時
　　　　歳晩
月映林塘澹風含笑語涼俯窺憐緑浮小立佇幽香
擕㓜㝷新的扶衰坐野航延縁乆未已歳晩惜流光
　　　　半山春晩卽事
春風取花去酬我以清隂翳翳陂路靜交交園屋深
牀敷毎小息杖屨或幽㝷惟有北山鳥經過遺好音
　　　　欹眠
翠幙卷東岡欹眠月半牀松聲悲永夜荷氣馥初涼
清話非無寄幽期故不忘扁舟亦在眼終自懶衣裳
　　　　露坐
露坐看溝月飄然風度荷珠跳散作點金湧合成波
老失芳歲易靜知良夜多陵秋乆不寐吾樂豈弦歌
　　　　山行
出寫清淺景歸穿蒼翠隂平頭均楚製長耳嗣吳吟
暮嶺巳佳色寒泉仍好音誰同此眞意倦鳥亦幽㝷
　　　　題雱祠堂(在寳公/塔院)
斯文實有寄天豈偶生才一日鳳鳥去千秋梁木摧
煙留衰草恨風造暮林哀豈謂登臨處飄然獨往來
　　　　定林
漱甘涼病齒坐曠息煩襟因脫水邊屨就敷巖上衾
但留雲對宿仍值月相㝷眞樂非無寄悲蟲亦好音
　　　　送張甥赴青州幕
人情毎期費之子適予心老餞城東陌悲分歲暮襟
少留班露草遂往隔雲林未覺青丘逺因風嗣好音
　　　　送張宣義之官越幕二首
㑹稽遊宦鄕海物錯句章土潤箭萌美水甘茶串香
今君誠暫屈他日恐難忘唯有西興渡靈胥或怒張
　　　　二
誰謂貴公子乃如寒士家眞宜舉敦樸巳自勝浮華
洲荻藏迷子溪篁擁若耶相望只在眼音問莫言賖
　　　　送贊善張軒民西歸
柴荆雀有羅公子數經過邂逅相知晚從容所得多
百憂生暮齒一笑隔滄波早晚西州路遥聽下坂珂
　　　　送鄧監簿南歸
不見驪塘路茫然四十春長爲異鄕客毎憶故時人
水閱公三世雲浮我一身濠梁送歸處握手但悲辛
　　　　秋夜二首
客卧書顚倒蟲鳴坐寂寥殘燈生暗暈重露集寒條
眞樂閑尤見深禪靜更超此懷無與晤擁鼻一長謡
　　　　二
幔逗長風細䆫留半月斜浮煙暝緑草泫露冷黃花
獨曵縁雲䇿仍㝷度水槎歸時參夜半鄰犬靜中譁
　　　　即事
徑暖草如積山晴花更繁縱橫一川水髙下數家村
靜憩雞鳴午荒㝷犬吠昏歸來向人說疑是武陵源
　　　晝寢(甲子四月十/七日午時作)
井逕從蕪漫青藜亦倦扶百年唯有且萬事緫無如
弃置蕉中鹿驅除屋上烏獨眠牎日午往往夢華胥
　　　　過故居
泝栰開新屋扶輿遶故園事遺心獨寄路翳目空存
野果寒林寂蠻花午簟溫難忘舊時處欲宿愧桑門
　　　　鴈
北去還爲客南來豈是歸倦投空渚泊飢帖冷雲飛
垣柵雞長暖溝池鶩自肥憐渠不知此更墮野人機
　　　　與道原過西莊遂遊寳乗(元豐四年十/月二十四日)
桑楊(一作/麻)巳零落藻荇亦(一作/復)消沈園宅在人境歲
時傷我心强穿西(一作/南)埭路共望北山岑欲覔(一作/與)
道人語跨鞍聊一㝷
　　　　二
親朋㑹合少時序感傷多勝踐聊爲樂清談可當歌
微風淡水竹淨日暖煙蘿興極猶難盡當如薄暮何
　　　　送陶氏婦兼寄純甫
雲結川原暗風連草木萎遥瞻季行役正對女傷悲
夢事中千變生涯老百罹更慚無道力臨路涕交頥
　　　　自府中歸寄西庵行詳
意衰難自力扶路便思還强逐蕭騷水遥看慘淡山
行㝷香草遍歸漾晚雲間西崦分明見幽人不可攀
　　　　贈上元宰梁之儀承議(梁多留詩在/江寧僧舎)
白下有賢宰能歌如紫芝民欺自不忍縣治本無爲
風月誰同賞江山我亦思粉牆侵醉墨怊悵緑苔滋
　　　　贈殊勝院簡道人
早悟耆山譱今爲洛社豪有生常寂寞所得是風騷
露夕吟逾苦雲收思共髙此懷差自適千社一牛毛
　　　　懷吳顯道
南郭紅亭冷西山白道曛江光凌翠氣洲色亂黃雲
歲暮誰邀客情親故憶君天涯獨惆悵歸鳥黒紛紛
　　　　靜照堂
任公蹲㑹稽海上得招提淨觀堂新搆幽㝷客屢擕
飛簷出風雨灑翰落虹蜺投老黃塵陌東看路恐迷
　　　　重遊草堂次韻三首
垣屋荒葛藟野殿冷檀沈鶴有思顒意鷹無戀遁心
禪房閉深竹齋鉢度遥岑寂寞黃塵裏金身倚一㝷
　　　　二
僧殘尚食少佛古但泥多寒守三衣法飢傳一鉢歌
寛閑毎迸竹危朽漫牽蘿怊悵庭前栢西來意若何
　　　　三
野寺眞蘭若山僧老病多踈鍾挾谷響悲𣑽入樵歌
水映茅篁竹雲埋蔦女蘿拂塵書所見因得擬隂何
　　　　題齊安寺山亭
此山無躑躅故國有楊梅悵望心常折慇懃手自栽
暮年逢火改晴日對花開萬里烏塘路春風自往來
　　　　自白門歸望定林有寄
蹇驢愁石路余亦倦躋攀不見道人乆忽然芳歲殘
朝隨雲暫出暮與鳥爭還杳杳青松壑知公在兩間
　　　　宿定林示無外(名務/周)
天女穿林至姮娥度隴來欲歸今晼晩相值且徘徊
誰謂我忘老如聞蟲造哀鄰衾亦不寐共盡白雲杯
　　　　宿北山示行詳上人
都城羇旅日獨許上人賢誰爲孤峯下還來宴坐邊
是身猶夢幻何物可攀縁坐對青燈落松風咽夜泉
　　　　獨飯
䆫明兩不借榻淨一籧篨栩栩幽人夢夭夭老者居
安能問香積誰可告華胥獨飯牆隂轉看雲坐乆如
　　　　草堂
草堂今寂寞往事翳山椒蕙帳空留鶴蘿衣終換貂
生皆墮天袠隱或寄公朝曡頴何勞怒東風汝自揺
　　　　示耿天騭
挾䇿能傷性捐書可盡年弦歌無舊習香火有新縁
白土長岡路朱湖小洞天望公時顧我於此暢幽悁
　　　　光宅
今知光宅寺牛首正當門臺殿金碧毀丘墟桑竹繁
蕭蕭新犢卧冉冉暮鵶翻回首千歳夢雨花何足言
　　　　示無外
支頥横口語椎髻曲肱眠莫問誰賔主安知汝輩年
鄰雞生午寂幽草弄秋妍郤憶東䆫簟蠻藤故宛然
　　　　北山暮歸示道人
千山復萬山行路有無間花發蜂遞繞果垂猿對攀
獨㝷寒水度欲趂夕陽還天黒月未上兒童初掩關
　　　　懷古二首
日密畏前境淵明欣故園那知飯不賜所喜菊猶存
亦有牀座好但無車馬喧誰爲吾侍者稚子候柴門
　　　　二
長者一牀室先生三徑園非無飯滿鉢亦有酒盈樽
不起華邊坐常開柳際門漫知談實相欲辯巳忘言
　　　　與寳覺宿精舎
擾擾復翩翩秋牀燭屢昏眞爲說萬物豈止挾三言
問義曹溪室捐書闕里門若知同二妄目擊道逾存
　　　　中書偶成
忽忽余年往茫茫不自知慇懃照清淺邂逅見衰遲
輔世無賢業容身有聖時歸歟今可矣何以長人爲
　　　　華藏寺㑹故人(得泉/字)
百憂成阻濶一笑得留連城郭西風裏園林落照前
共知官似夢莫負酒如泉興罷重擕手江湖卽渺然
　　　　求全
求全傷德義欲速累功名玉要藏而待苗非揠故生
未妨徐出晝何苦急墮成此道今亡矣嗟誰可與明
　　　　秋風
揫歛一何饕天機亦自勞牆隈小飜動屋角盛呼號
漠漠驚沙密紛紛斷柳髙江湖豈在眼昨夜夢波濤
　　　　次韻昌叔歲暮
城雲漏日晩樹凍裹春深槮密魚雖暖巢危鶴更隂
橫風髙彍弩殘溜細鳴琴歲換兒童喜還傷老大心
　　　　次韻酬昌叔羇旅之作
君方困旅食予亦誤朝簪自索東方米誰多季子金
髙門萬馬散窮巷一燈深客主竟何事蕭條梁父吟
臨川先生文集卷第十四
臨川先生文集卷第十五
　　律詩(五言八句)
　　　次韻唐公三首
　　　烏塘
　　　欲歸
　　　發館陶
　　　王村
　　　長垣北
　　　冬日
　　　壬辰寒食
　　　雨中
　　　宿雨
　　　乗日
　　　秋露
　　　還自河北應客
　　　將次洺州憩漳上
　　　和仲庶夜過新開湖憶沖之仲涂共泛
　　　送契丹使還次韻荅淨因老
　　　送吳叔開南征
　　　遊棲霞庵約平甫至因寄
　　　和棲霞寂照庵僧雲渺
　　　宜春苑
　　　春日
　　　癸卯追感正月十五事
　　　　晩興和沖卿學士
　　　　秋興和沖卿
　　　　次韻沖卿除日春
　　　　題友人郊居水軒
　　　　遊賞心亭寄䖍州女弟
　　　　江亭晩眺
　　　　金山寺
　　　　揖仙閣
　　　　舟夜即事
　　　　何處難忘酒二首
　　　　送孫子高
　　　　送董傳
　　　寄深州晁同年
　　　白雲然師
　　　自白土村入北寺二首
　　　題朱郎中白都莊
　　　史教授獨善堂
　　　寄福公道人
　　　身閑
　　　還家
　　　題湯泉壁示諸子有欲閑之意
　　　和唐公舎人訪净因
　　　沂溪懷正之
　　　荅許秀才
　　　　次韻唐公三首
　　　　　東陽道中
山蔽吳天密江蟠楚地深浮雲堆白玉落日寫黃金
渺渺隨行旅紛紛換歲隂強將詩詠物收拾濟時心
　　　　　江行
材非當世用轂有故人推使節春冬換征㠶日夜開
南遊取于越東望得州來試盡風波惡生涯亦可哀
　　　　　旅思
此身南北老愁見問征途地大蟠三楚天低入五湖
看雲心共逺歩月影同孤慷慨秋風起悲歌不爲鱸
　　　　烏塘
地僻居人少山稠伏獸多怒貍朝搏鴈嚵虎夜窺騾
籬落生孫竹門庭上女蘿未應悲寂寞六載一經過
　　　　欲歸
水漾青天暖沙吹白日隂塞垣春錯莫行路老侵㝷
緑稍還幽草紅應動故林留連一盃酒滿眼欲歸心
　　　　發館陶
促轡數殘更似聞雞一鳴春風馬上夢沙路月中行
笳鼓逺多思衣裘寒始輕稍知田父穩燈火閉柴荆
　　　　王村
晻靄王村路春風北使旗塵催輕騎走寒咽短簫吹
攬轡聮貂帽投鞭各酒巵紛紛小兒女何事倚牆窺
　　　　長垣北
攬轡長垣北貂寒不自持霜風急鼓吹煙月暗旌旗
騎火流星點牆桑亞㦸枝柴荆掩春夢誰見我行時
　　　　冬日
擾擾今非昔漫漫夜復晨風沙不貸客雲日欲迷人
散髪愁邊老開顔醉後春轉思江海上一洗白綸巾
　　　　壬辰寒食
客思似楊桞春風千萬條更傾寒食淚欲漲冶城潮
巾髮雪爭出鏡顔朱早雕未知軒冕樂但欲老漁樵
　　　　雨中
尚疑櫻欲吐已恠菊成漂紫莧凌風怯青苔挾雨驕
長閑故有味多難自無聊牢落柴荆晩生涯付一瓢
　　　　宿雨
緑攪寒蕪出紅爭暖樹歸魚吹塘水動鴈拂塞垣飛
宿雨驚沙盡晴雲晝漏稀却愁春夢短燈火著征衣
　　　　乗日
乗日塞垣入御風塘路歸胡皆躍馬去鴈却背人飛
煙水吾鄕似家書驛使稀怱怱照顔色恨不洗征衣
　　　　秋露
日月凋何急荒庭露送秋初疑宿雨泫稍怪曉霜稠
曠野將馳獵華堂巳御裘空令半夜鶴抱此一端愁
　　　　還自河北應客
媿客問謡俗舊傳今自如材難知驥馬味美賽河魚
塞水移民乆川防動衆初北人雖異論時議或非踈
　　　　將次洺州憩漳上
漠漠春風裏茸茸緑未齊平田鵶散啄深樹馬迎嘶
地入河流曲天隨日去低髙城巳在眼聊復解輕齎
　　　　和仲庶夜過新開湖憶沖之仲涂共泛
水逺浮秋色河空洗夜氛行隨一明月坐失兩孤雲
露髮此時濕風顔何處醺淹留各有趣不比漢三君
(白樂天有二處/成孤雲之句)
　　　　送契丹使還次韻荅淨因老
老欲求吾志時方摭我華強將愁出塞空得病還家
日轉山河暖風含草木葩勝遊思一徃不敢問三車
　　　　送吳叔開南征
摻袂不勝情犀舟擊汰行倦遊無萬里惜别有千名
春草凄凄綠江楓湛湛清金陵多麗景此去屬蘭成
　　　　遊棲霞庵約平甫至因寄
渺渺林間路蕭蕭物外僧高隂涼易入閑貌老難增
官事眞傷錦君恩更飲冰求田此山下終欲忤陳登
　　　　和棲霞寂照庵僧雲渺(平甫)
蕭然一世外所樂有誰同宴坐能忘老齋𬞞不過中
無心爲佛事有客問家風笑謂西來意雖空亦不空
　　　　冝春苑
冝春舊臺沼日暮一登臨解帶行蒼蘚移䩳(一作/鞍)坐
綠隂樹踈啼鳥逺水靜落花深無復增修事君王惜
費金
　　　　春日
冉冉春行暮菲菲物競華鶯猶求舊友鷰不背貧家
室有賢人酒門無長者車醉眠聊自適歸夣到天涯
　　　　癸卯追感正月十五事
正月端門夜金輿縹緲中傳觴三鼓罷縱觀萬人同
警蹕聲如在嬉遊事巳空但令千載後追詠太平功
　　　　晩興和沖卿學士
剡剡風生晩姢姢月上初白沙眠綠驥清浪浴鱏魚
竟欲從君飲猶便讀我書斜陽不到處牆角樹扶踈
　　　　秋興和沖卿
雲浮朝慘淡風起夜颼飀欲作冰霜地先迴草樹秋
征人倚笛怨思婦向砧愁爲問隨陽鴈哀鳴豈有求
　　　　次韻沖卿除日立春
猶殘一日臈併見兩年春物以終爲始人從故得新
迎陽朝翦綵守歲夜傾銀恩賜隨嘉節無功秪自塵
　　　　題友人郊居水軒
田中三畒宅水上一軒開爲有漁樵樂非無仕進媒
槎頭收晚釣荷葉卷新醅坐說魚腴美功名挽不來
　　　　遊賞心亭寄䖍州女弟
秀發千峯霽清涵萬里秋滄江天上落明月鏡中流
眼與䰟俱斷身依影獨留爲憐幽興極不見爾來遊
　　　　江亭晩眺
日下崦嵫外秋生沆碭閒清江無限好白鳥不勝閑
雨過雲收嶺天空月上灣歸鞍侵調角回首六朝山
　　　　金山寺
重經高處寺一與白雲親樹木有春意江山如故人
幽軒含氣象偏影落風塵日暮臨歸去徘徊欲損神
　　　　揖仙閣
結閣揖仙子䟽塘臨隱扉水花紅四出山竹翠相圍
雲度疑軿下鳧驚恐舄飛蜀韁寧可恃投釣此忘歸
　　　　舟夜即事
火距臨遥岸餘光照客舩水明魚中餌沙暖鷺忘眠
感槩無窮事遲回欲曉天山泉如有意枕上送潺湲
　　　　何處難忘酒二首(擬白樂/天作)
何處難忘酒英雄失志秋廟堂生莽卓巖谷死伊周
賦斂中原困干戈四海愁此時無一盞難遣壯圖休
　　　　二
何處難忘酒君臣㑹合時深堂拱堯舜密席坐臯䕫
和氣襲萬物歡聲連四夷此時無一盞眞負鹿鳴詩
　　　　送孫子髙
蕩漾江南客融怡席上珍一罇相别酒千里獨歸人
客路貧堪病交情逺更親自慙兒女意失淚滴衣巾
　　　　送董傳
悠悠隴頭水日夜向西流行路未云已歸人空復愁
文章合用丗顔髪未驚秋一聽秦聲罷還來上國遊
　　　　寄深州晁同年
秀色歸荒隴新聲換氄毛日催花蘂急雲避鴈行髙
駐馬旌旗暖傳觴鼓吹豪班春不知負短髪爲君搔
　　　　白雲然師
白首一山中形骸槁木同苔爭庵徑路雲補衲穿空
塵土隨車轍波濤信柂工昬昬老南北應謝此髙風
　　　　自白土村入北寺二首
木杪田家出城隂野逕分溜渠行碧玉畦稼卧黃雲
薄槿烟脂染深荷水麝焚夕陽人不見雞鶩自成群
　　　　二
雨過百泉出秋聲連衆山獨㝷飛鳥外時渡亂流間
坐石偶成歇看雲相與還㑹須營一畒長此聽潺湲
　　　　題朱郎中白都莊
蕭灑桐廬守滄洲寄一㕓山光隔釣岸江氣雜炊煙
藜杖聽鳴艣籃輿看種田明時須共理此興在他年
　　　　史教授獨善堂
湖海十年舊林塘三畒餘靜非談者隱貧勝富人居
列鼎亦何有幅巾聊自如猶應不獨善學子滿階除
　　　　寄福公道人
帝力護禪林滄洲側布金樓依水月觀門接海潮音
開士但軟語遊人多苦吟曾同方丈宿燈火夜沉沉
　　　　身閑
身閑宜晩食歳晏忌晨興人自嘲便腹吾方樂曲肱
睡蛇雖不去夢虺已無憑寄語中林客思禪病未能
　　　　還家
還家豈不樂生事未應閑朝日已復出征鞍方更攀
傷心百道水閡目萬重山何以忘羇旅翛然醉夢間
　　　　題湯泉壁示諸子有欲閑之意
吟哦一水上披寫衆峯間偶運非彭澤留名比峴山
君才今卨稷家行古原顔平世雖多士安能易地閑
　　　　和唐公舎人訪淨因
西城方外士傳法自南華髙蹈玩一世旁通兼數家
來遊仁者淨傳詠正而葩乗興何時載還能託後車
　　　　沂溪懷正之
故人何處所天角浪漫漫寂寞斷音驛徘徊愁肺肝
世情紛可怪旅況浩難安願化東南鵠髙飛託羽翰
　　　　荅許秀才
高陽有才子負笈求晨饘所趣少知者其辭多慨然
樵妻竟謝絶漂母甞哀憐尚友古之人于今猶壯年
臨川先生文集卷第十五
臨川先生文集卷第十六
　　律詩(五言八句/五言長篇附)
　　　次韻景仁雪霽
　　　次韻范景仁二月五日夜風雪
　　　次韻冲卿過睢陽
　　　荅沖卿
　　　得書知二弟附陳師道舟上汴
　　　初憇和州
　　　瘧起舎弟尚未巳示道原
　　　送杜十八之廣南
　　　崑山慧聚寺次張祜韻
　　　吳江
　　　　江
　　　　江南
　　　　賈生
　　　　還自舅家書所感
　　　　世事
　　　　寄純甫
　　　　招丁元珍
　　　　遊杭州聖果寺
　　　　京兆杜嬰大醇卒以詩二首傷之
　　　　江上二首
　　　　夏夜舟中頗凉因有所感
　　　　孤桐
　　　遲明
　　　陪友人中秋夕賞月
　　　愼縣修路者
　　　河勢
　　　送河間晁寺丞
　　　暮春
　　　遊北山
　　　吳正仲得故人寄蟹以詩謝之余次其韻
　　　陳師道宰烏程縣
　　　冬至
　　　湯泉
　　　讀鎭南邸報癸未四月作
　　　擬和　御製賞花釣魚
　　　和吳沖卿雪霽紫宸朝
　　　和吳沖卿集禧齋祠
　　　送周都官通判湖州
　　　雙廟(張巡/許逺)
　　　和子瞻同王勝之游蔣山
　　　送鄆州知府宋諌議
　　　見逺亭上王郎中
　　　　次韻景仁雪霽
新聲生屋霤殘點着垣衣委翳無多在飄零不更飛
拗中餘宿潤暖處自朝暉稍見青青色還從栁上歸
　　　　次韻范景仁二月五日夜風雪
何知此邂逅談笑接清揚對雪知春淺回燈惜夜長
密雲通炫晃殘月墮冥茫故有臨卭客抽毫興未忘
　　　次韻冲卿過睢陽
宫廟此神鄕留親泊楚艎天𨳩今壯麗地積古悲凉
不改山河舊猶餘草木荒還聞足賔客誰是漢鄒陽
　　　荅沖卿
風作九衢黃南䆫坐正涼破瓜青玉美浮荈白雲香
詩懶猶能強官閑肯便忘賢愚各有用尺寸果誰長
　　　　得書知二弟附陳師道舟上汴
兒童聞太丘邂逅兩心投與汝今爲伴知吾不復憂
園桃巳解萼沙水欲驚舟一見南飛鴈江邊肯更留
　　　　初憩和州
衣足一囊弊粟餘三釡陳猶依食貧地巳媿省煩人
塵土病催老風波愁過春詩書今在眼還欲討經綸
　　　瘧起舎弟尚未巳示道原
側足呻吟地連甍瘴瘧秋窮鄕毉自絀小市藥難求
肝膽疑俱破筋骸漫獨瘳慙君逺從我契闊每同憂
　　　送杜十八之廣南
東南炎海外㝷訪又輸君過嶺猿啼暖貪程馬送曛
清談消瘴癘秀句起煙雲及早來鄕薦朝廷尚右文
　　　崑山慧聚寺次張祜韻
峯嶺互出没江湖相吐吞園林浮海角臺殿擁山根
百里見漁艇萬家藏水村地偏來客少幽興秪桑門
　　　　吳江
莾莾昔登臨秋風一散襟地留孤嶼小天入五湖深
柑橘無千里魚鰕有萬金吾雖輕范蠡終欲此幽㝷
　　　　江
靈源𨳩闢有贏縮但相隨逆折山能礙奔流海與期
泥沙拆蚌蛤雲雨暗蛟螭欲問深何許馮夷秖自知
　　　　江南
江南春起柂秋至尚波濤問舎才能定呼舟巳復操
行歌付浩蕩歸夢得蕭騷冉冉欲何𥙷紛紛爲此勞
　　　　賈生
漢有洛陽子少年明是非所論多感槩自信肯依違
死者若可作今人誰與歸應須蹈東海不但涕沾衣
　　　　還自舅家書所感
行行過舅居歸路指親廬日苦樹無賴天空雲自如
黃焦下澤稻緑碎短樊𬞞沮溺非吾意憫嗟聊駐車
　　　　世事
世事一何稠論心日已偷尚蒙今士笑冝見古人羞
老圃聊須問良田亦欲求非關畏黻冕無責易身修
　　　　寄純甫
塞上無花草飄風急我歸梢林聽澗落卷土看雲飛
想子當紅蘂思家上翠微江寒亦未巳好好著春衣
　　　　招丁元珍
黙黙不自得紛紛何所爲畫墁聊取食獵較且隨時
秋入江湖暗風生草樹悲黃花一杯酒思與故人持
　　　　遊杭州聖果寺
登髙見山水身在水中央下視樓臺處空多樹木蒼
浮雲連海氣落日動湖光偶坐吹橫笛殘聲入富陽
　　　　京兆杜嬰大醇能讀書其言近莊其爲人
　　　　曠逹而廉清自託於醫無貴賤請之輙徃
　　　　卒也以詩二首傷之
蕭瑟野衣巾能忘至老貧避囂依市井蒙垢出埃塵
接物工齊物勞身耻爲身傷心宿昔地不復見斯人
　　　　二
叔度醫家子君平卜肆翁蕭條昨日事髣髴古人風
舊宅雨生菌新阡寒轉蓬存亡誰一問嗟我亦窮空
　　　　江上
潮連風浩蕩沙引客淹留落日更清坐空江無近舟
共看蒹葦宅聊即稻梁謀未敢嗟艱食凶年半九州
　　　　二
書自江邊使郷鄰病餓稠何言萬里客更作百身憂
𥙷敗今誰䘏趨生我自羞西南雙病眼落日倚扁舟
　　　　夏夜舟中頗涼因有所感
扁身畏朝熱望夜倚桅檣日共火雲退風兼水氣涼
未秋輕病骨㣲曙浣愁腸堅我江湖意滔滔興不忘
　　　　孤桐
天質自森森孤高幾百㝷陵霄不屈巳得地本虚心
歲老根彌壯陽驕葉更隂明時思解愠願斵五絃琴
　　　　遲明
欹枕浩無情蘧蘧獨遲明霜䌓紅樹老雲月素蟾清
倦鵲猶三帀寒雞未一鳴故山何處所應有曉猿驚
　　　　陪友人中秋夕賞月
海霧看如洗秋陽望却昏光明疑不夜清瑩欲無坤
掃掠風前坐留連露下尊苦吟應到曉況有我思存
　　　　愼縣修路者
畚築今三歲康莊始一修何言野人意能助令君憂
勠力非無𥙷論心豈有求十年空志食因汝起予羞
　　　　河勢
河勢浩難測禹功傳所聞今觀一川破復以二渠分
國論終将塞民嗟亦巳勤無災等難必從衆在吾君
　　　　送河間眺寺丞
公孫富文墨名字世多知談笑取高第弦歌當此時
臨河薪石費近塞繭絲移緩急常愁此看君有所爲
　　　　暮春
春期行睕晩春意賸芳菲曲水應修褉披香未試衣
雨花紅半墮煙樹碧相依悵望夢中地王孫底不歸
　　　　遊北山
攬轡出東城登臨目暫明煙雲藏古意猿鶴弄秋聲
客坐苔紋滑僧眠樾䕃清賞心殊未巳山下日西榮
　　　　吳正仲謫官得故人寄蟹以詩謝之余次
　　　　其韻
越客上荆舠秋風憶把螯故煩分巨跪持用佐清糟
飲量寛滄海詩鋒捷孟勞甘飡飽觴詠餘事付鈞陶
　　　　陳師道宰烏程縣
甞聞太丘長德不負公卿墟墓今千載昆雲亦一城
本懷深閉蓄餘論略施行故自有仁政能傳家世聲
　　　　冬至
都城開博路佳節一陽生喜見兒童色歡傳市井聲
幽閑亦聚集珎麗各携擎却憶他年事關商閉不行
　　　　湯泉
寒泉詩所詠獨此沸如烝一氣無冬夏諸陽自廢興
人游不附火蟲出亦疑冰更憶驪山下歊然雪滿塍
　　　　讀鎭南邸報癸未四月作
賜詔寛言路登賢壯陛廉相期正在治素定不煩占
衆喜夔龍盛予虞絳灌憸太平詎可致天意愼猜嫌
　　　　擬和　御製賞花釣魚
雲暖蓬萊日風酣太液春水光承歩輦花氣入鈎陳
伏檻留清蹕傳觴屬從臣霏香連釣餌落葉亂游鱗
鎬飲恩知厚衢樽賜願均更看追夏諺先此詠逢辰
　　　　和吳沖卿雪霽紫宸朝
虎士開閶闔雞人唱九霄雲移銀闕角日轉玉廊腰
箒動川收潦靴鳴海上潮舞𫀆沾宿潤拜笏擁殘飄
賜飲人何樂歸嘶馬亦驕低佪但忘食吟咏得逍遥
　　　　和吳沖卿集禧齋祠
緘封祝辭密占冩御名眞帝坐遥臨物星圖俯映人
風含煙外節月點霧中茵沈藿升煙逺槐檀取燎新
羽衣歸寂寞金􁒾立逡廵却想來時路還疑隔一塵
　　　　送周都官通判湖州
渌水烏程地青山顧渚濵酒醪猶美好茶荈正芳新
聚泛樽前月分班焙上春仁風巳入俗樂事始關身
橘柚供南貢楓槐望北宸知君白羽扇歸日未生塵
　　　　雙廟(張廵/許逺)
兩公天下駿無地與騰驤就死得處所至今猶耿光
中原擅兵革昔日幾侯王此獨身如在誰令國不亡
北風吹樹急西日照窻凉志士千年淚泠然落奠觴
　　　　和子瞻同王勝之游蔣山(并序)
子瞻同王勝之游蔣山有詩余愛其峰多巧障日江
逺欲浮天之句因次其韻
金陵限南北形埶豈其然楚役六千里陳亡三百年
江山空幕府風月自觥船主送悲涼岸妃埋想故蓮
臺傾鳳久去城踞虎爭偏司馬壖廟域獨龍層塔顛
森踈五願木蹇淺一人泉梲杖窮諸嶺藍輿罷半天
朱門園渌水碧瓦第青煙墨客真能賦留詩野竹姢
　　　　送鄆州知府宋諌議
盛世千齡合宗工四海瞻天心初籲俊雲翼首離潜
德望完圭角儀形壯陛廉徐鳴蒼玉佩盡校碧牙籖
綸掖清光注鑾坡茂渥霑文明誠得主政瘼尚煩砭
右府參機務東塗賛景炎廟謨資石畫兵略倚珠鈐
坐鎭均勞逸齋居養智恬謳謡喧井邑惠化穆蒼黔
進律朝章舊䟽恩物議僉通班三殿邃徙部十城兼
申甫周之翰龜蒙魯所詹地靈奎宿照野沃汶河漸
首路龍旗盛提封虎節嚴賜衣纒紫艾衛甲綴朱綅
海谷移文省谿堂燕豆添班春回紺幰問俗卷彤䄡
舟檝商巖命熊羆渭水占治裝行入覲金鼎重調鹽
　　　　見逺亭上王郎中
高亭豁可望朝暮對谿山野色軒楹外霞光几席間
樹侵蒼靄没鳥背夕陽還草帶平沙闊烟籠別戍閑
圃畦荷氣合田徑燒㾗斑樵笛吟晴塢漁㠶出瞑灣
登臨及芳節宴喜發朱顔夾砌陳旌旝褰簾進佩環
觀風南國最應宿紫宸班康樂詩名舊蕪音詎可攀
臨川先生文集卷第十六
臨川先生文集卷第十七
　　律詩(七言八句)
　　　歲晚懷古
　　　叚約之園亭
　　　又叚氏園亭
　　　回橈
　　　酴醿金沙二花合發
　　　次韻公闢正議書公戲語申之以祝助發一笑
　　　次韻致遠木人洲二首
　　　次韻龔深甫二首
　　　次葉致逺韻
　　　次韻酬朱昌叔五首
　　　　次韻送程給事知越州
　　　　次韻酬徐仲元
　　　　詩奉送覺之奉使東川
　　　　次韻奉酬覺之
　　　　送程公闢得謝歸姑蘇
　　　　送項判官
　　　　次韻張德甫奉議
　　　　北山三詠
　　　　　寳公塔
　　　　　覺海方丈
　　　　　道光泉
　　　　登寳公塔
　　　重登寳公塔復用前韻二首
　　　𥿄暖閤
　　　雨花臺
　　　北牎
　　　小姑
　　　榮上人遽欲歸以詩留之
　　　呈陳和叔(并序)
　　　招吕望之使君
　　　公闢枉道見過獲聞新詩因叙歎仰
　　　全椒張公有詩在北山西菴僧者墁之悵然
　　　　　有感
　　　嶺雲
　　　蓼蟲
　　　莫疑
　　　　歲晚懷古
先生歲晚事田園魯叟遺書廢討論問訊桑麻憐巳
長按行松菊喜猶存農人調笑追㝷壑稚子歡呼出
候門遥謝載醪袪惑者吾今欲辯巳忘言
　　　　叚約之園亭
愛公池館得忘機初日留連至落暉菱暖紫鱗跳復
没柳隂黃鳥囀還飛徑無凡草唯生竹盤有嘉𬞞不
采薇勝事閬州雖或有終非吾土豈如歸
　　　　又叚氏園亭
欹眠隨水轉東垣一點炊煙映水昬漫漫芙蕖難覓
路翛翛楊柳獨知門青山呈露新如染白鳥嬉游靜
不煩朱雀航邊今有此可能揺蕩武陵源
　　　　回橈
柴荆散策靜涼飈隱几扁舟白下潮紫磨月輪升靄
靄帝青雲幕卷寥寥數家鷄犬如相識一塢山林特
見招尚憶木瓜園最好興殘中路且回橈
　　　　酴醿金沙二花合發
相扶照水弄春柔發似矜夸歛似羞碧合晚雲霞上
起紅爭朝日雪邊流我無丹白知如夢人有朱鈆見
即愁疑此冶容詩所忌故將樛木比綢繆
　　　　次韻公闢正議書公戲語申之以祝助發
　　　　一笑
故人辭禄未忘情語我猶能作扞城身不自遭如貢
薛兒應堪教比韋平老羆豈得長髙卧雛鳯仍聞巳
間生把盞祝公公莫拒緇衣心爲好賢傾
　　　　次韻致遠木人洲二首
迷子山前漲一州木人圖志失編收年多但有柳生
肘地僻獨無茅蓋頭河側鮑生乾尚立江邊屈子槁
將投未妨他日稱居士能使君疑福可求
　　　　二
杌爾何年客此洲飄流誰弃止誰收無心使口肝使
目有幹作身根作頭暴露神靈難寄託禱祠村落幾
依投紛紛翦𥿄眞虚負立槁安知富可求
　　　　次韻酬龔深甫二首
恩容楚老護松楸復得一龔從我遊講肄劇談兼祖
謝舞雩髙蹈異求由北㝷五柞故未慭東挽三楊仍
有樛陟巘降原從此始但無瑶玉與君舟
　　　　二
握手東岡雪滿篸後期惆悵老吳蠶芳辰一笑眞難
值暮齒相思豈乆堪他日杜詩傳渭北幾時周宅對
漳南百年邂逅能多少且可勤來共草菴
　　　　次葉致遠韻
生涯聊占水中洲豈即乗桴逐聖丘身與鳧飛仍鴈
集心能茅靡亦波流由來𣏌梓常先伐誰謂菰蒲可
乆留乗興吾廬知未厭故移脩竹擬延騶(一作知君/聊占水中)
(洲去即東浮逐聖丘憂國無時湏問舎得坻有興即/乗流由來要路當先據誰謂窮郷可乆留他日五湖)
(㝷范蠡想能/重此駐前騶)
　　　　次韻酬朱昌叔五首
點也自殊由與求旣成春服更何憂拙於人合且天
合靜與道謀非食謀未愛京師傳谷口但知郷里勝
壷頭嗟予老矣無一事復得此君相與遊
　　　　二
去年音問隔淮州百謫難知亦我憂前日杯盤共江
渚一歡相屬豈人謀山蟠直瀆輸淮口水抱長干轉
石頭乗興舟輿無不可春風從此與公遊
　　　　三
烏榜登臨興未休共言何許更消憂聮𥚑蕭寺㝷眞
覺方駕孫陵弔仲謀語罷每開歡笑口詩來仍掉苦
吟頭巳知軒冕眞吾累且可追隨馬少游
　　　　四
白下門東春水流相看一噱散千憂穿梅入柳曾莫
逆度壍縁岡初不謀世事但如吹劒首官身難即問
刀頭長臨鍜竈眞自苦有興復來從我遊
　　　　五
樂世閑身豈易求巖居川觀更何憂放懷自事如初
服買宅相招亦本謀名譽子眞矜谷口事功新息困
壷頭知君於此皆無累長得追隨壙埌遊
　　　　次韻送程給事知越州
千騎東方占上頭如何誤到北山遊清明若覩蘭亭
月暖熱因忘蕙帳秋投老始知歡可惜通宵豫以别
爲憂西歸定有詩千首想肯重來賁一丘
　　　　次韻酬徐仲元
投老逍遥屺與堂天刑眞巳脫桁楊縁源靜翳無魚
淰度谷深追有鳥頏每苦交游㝷五柳最嫌尸祝擾
庚桑相看不厭唯夫子風味眞如顧建康
　　　　詩奉送覺之奉使東川
三秋不見每惓惓握手山林復悵然後㑹敢期黃耉
日相看且度白鷄年畏途石棧王尊馭榮路金門祖
逖鞭一代官儀新藻拂得瞻宸宇想留連
　　　　次韻奉酬覺之
乆知乗傳入西州雞黍從容本不謀戸外驚塵尺書
至眼中飛浪片帆收山林病骨煩三顧湖海離膓欲
萬周尚有光華賁岑寂篋中佳句得長留
　　　　送程公闢得謝歸姑蘇
東歸行路嘆賢哉碧落新除寵上才白傅林塘傳畫
去吳王花鳥入詩來唱酬自有微之在談笑應容逸
少陪(少保元絳謝事居姑蘇又王/中甫善歌詞與相唱酬燕集)除此兩翁相見外
不知三徑爲誰開
　　　　送項判官
斷蘆洲渚落楓橋渡口沙長過午潮山鳥自呼泥滑
滑行人相對馬蕭蕭十年長自青衿識千里來非白
璧招握手祝君能強飯華簪常得從雞翹
　　　　次韻張德甫奉議
知君非我載醪人終日相隨免汙茵賞盡高山見流
水唱殘白雪值陽春中分香積如來鉢對現毗耶長
者身誰拂定林幽處壁與君圖寫繼吾眞
　　　　北山三詠
　　　　　寳公塔
道林眞骨葬青霄窣堵千秋未寂寥寳勢旁連大江
起尊形獨受衆山朝雲泉别寺分三徑香火幽人止
一瓢我亦鷲峰同聽法歲時歌唄豈辭遥
　　　　　覺海方丈
徃來城府住山林諸法翛然但一音不與物違眞道
廣每隨縁起自禪深舌根巳淨誰能壞足迹如空我
得㝷歲晚北䆫聊寄傲蒲萄零落半牀隂
　　　　　道光泉
籜龍將雨繞山行注遠投深靜有聲雲涌浴槽朝自
暖虹垂齋鑊午還晴銅瓶各滿幽人意玉甃因高正
士名神力可嗟妨智巧桔橰零落箯苔生
　　　　豋寳公塔
倦童疲馬放松門自把長笻倚石根江月轉空爲白
晝嶺雲分暝與黃昏䑕揺岑寂聲隨起鵶矯荒寒影
對翻當此不知誰客主道人忘我我忘言
　　　　重豋寳公塔復用前韻二首
空見方墳涌半霄難將生死問參寥應身東返知何
國瑞像西歸自本朝遺寺有門非輦路故池無鉢但
僧瓢獨龍下視皆陳迹追數齊梁亦未遥
　　　　二
碧玉旋螺恍隔霄冠山仙冢亦寥寥空餘華構延風
月無復靈蹤落市朝帳座追嚴多獻寳供盤隨施有
操瓢他方出没還如此與物何心作邇遙
　　　　𥿄暖閤
聮屏蓋障一㝷方南設鈎簾北置牀側座對敷紅絮
暖仰牎分啓碧紗涼氊廬易以梅烝壞錦幄終於草
野妨楚榖越藤眞自稱每糊因得減書囊
　　　　雨花臺
盤互長干有絶陘并包佳麗入江亭新霜浦溆綿綿
凈薄晚林巒往往青南上欲窮牛渚怪北㝷難忘草
堂靈便輿却走垂楊陌巳戴寒雲一兩星
　　　　北牎
病與衰期每強扶雞壅桔梗亦時湏空花根蔕難㝷
摘夢境煙塵費掃除耆域藥囊眞妄有軒轅經匱或
元無北䆫枕上春風暖漫讀毗耶數卷書
　　　　小姑
小姑未嫁與蘭支何恨流傳樂府詩初學水仙騎赤
鯉竟㝷山鬼從文狸􁇇紛雲䙱空棠檝綽約煙鬟獨
桂旗弄玉有祠終或徃飛瓊無夢故難知
　　　　榮上人遽欲歸以詩留之
道人傳業自天台千里翛然赴感來梵行毗沙爲外
護法筵靈曜得重開巳能爲我迃神足便可隨方長
聖胎肯顧北山如慧約與公西崦斸莓苔
　　　　呈陳和叔(并序)
嘉祐末和叔以集賢校理判登聞鼓院同知太常禮
院皮場街有園數畆中置二椁甎袤丈北戸臨溝略
彴通街旁作小屋毀輜車爲蓋某以直集賢院爲三
司度支判官以知制誥糾察在京刑獄同管句三班
院間度彴飯車蓋下隨所有無坐卧甎上笑語常至
夜如此三歲而和叔遭太夫人憂未幾某亦䘮親以
去時　永昭陵尚未復土也後與和叔皆蒙
今上拔用數㑹議語皆憂傷之餘責厚事叢無復故
情元豐元年某食觀使禄居鍾山南和叔經略廣東
道舊悵然某作詩以叙其事
毀車爲屋僅容身三歲相要薄主人晝寓椁甎常至
夜冬㳂溝彴復㝷春南陔不洎公歸里蒼墓垂成我
喪親後㑹縱多無此樂山林投老一傷神
　　　　招吕望之使君
潮溝東路兩牛鳴十畆漪漣一草亭委質山林如許
國寄懷魚鳥欲忘形紛紛易變浮雲白落落誰鍾老
栢青尚有使君同好惡想隨秋水肯揚舲
　　　　公闢枉道見過獲聞新詩因叙歎仰
青丘神父能爲政碧落僊翁好作詩舊事齊兒應共
記新篇楚老得先知懷甎大峴如迎日供帳閶門勝
去時若與鴟夷鬪百草錦囊佳麗敵西施
　　　　全椒張公有詩在北山西菴僧者墁之悵
　　　　然有感
十年怊悵躡山阡終欲持杯滴到泉東路角巾非故
約西州華屋漫脩椽幽明永隔休炊黍眞俗相妨乆
絶弦遺墨每看疑邂逅復隨人事散如煙
　　　　嶺雲
嶺雲合處小盤桓人得敷衾馬解鞍寒莢著天榆歷
歷淨華浮海桂團團交游渙散淵明喜吏卒蕭條叔
夜寛方丈老翁無一髪更知來不爲皮冠
　　　　蓼蟲
蓼蟲事業無餘習芻狗文章不更陳隱几自憐居䘮
我倨堂誰覺似非人難堪藏室稱中士秪合箕山作
外臣尚有少縁灰未死欲持新句惱比隣
　　　　莫疑
莫疑禪伯未知禪莫笑仙翁不學仙靈骨肯傳黃蘗
燼眞心自放赤松煙蓮華世界何關汝楮葉工夫浪
費年露鶴聲中江月白一燈岑寂擁書眠
臨川先生文集卷第十七
臨川先生文集卷第十八
　　律詩(七言八句)
　　　示俞秀老
　　　外厨遺火示公佐
　　　讀眉山集次韻雪詩五首
　　　讀眉山集愛其雪詩能用韻復次韻一首
　　　八功德水
　　　寄題程公闢物華樓
　　　酬俞秀老
　　　次韻吳沖卿召赴資政殿聽讀詩義感事
　　　張侍郎示東府新居詩因和酬二首
　　　次韻沖卿從　駕至集禧觀偶成
　　　次韻陪　駕觀燈
　　　和吳相公東府偶成
　　　和蔡樞密孟夏旦日西府書事
　　　和蔡副樞賀平戎慶捷
　　　次韻奉和蔡樞密南京種山藥法
　　　次韻元厚之平戎慶捷
　　　謁曾魯公
　　　駕自啓聖還内
　　　集禧觀池上詠野鵝
　　　次韻東㕔韓侍郎齋居晩興
　　　酬和甫祥源觀醮罷見寄
　　　和　御製賞花釣魚
　　　次楊樂道韻六首
　　　　後殿朝次偶題
　　　　御溝
　　　　幕次憶漢上舊居
　　　　後苑詳定書懷
　　　　上已聞苑中樂聲書事
　　　　用韻書十日事呈樂道舎人聖從待制
　　　詳定幕次呈聖從樂道
　　　崇政殿詳定幕次偶題
　　　詳定試卷二首
　　　奉酬楊樂道
　　　奉酬聖從待制
　　　次韻吳仲庶省中畫壁
　　　夜讀試卷呈君實待制景仁内翰
　　　荅張奉議
　　　　示俞秀老
繚繞山如涌翠波人家一半在煙蘿時豐笑語春聲
早地僻追㝷野興多窣堵朱甍開北向招提素脊隱
西阿暮年要與君携手處處相煩作好歌
　　　　外厨遺火示公佐
刀􁁻初無欲清(七姓/切)人如何竈鬼尚嫌嗔翛翛短褐
方煬(一作/圍)火冉冉青煙已被宸邂逅焚巢連鳥雀倉
黃濡幕愧比鄰王陽幸有囊衣在報賞焦頭亦未貧
　　　　讀眉山集次韻雪詩五首
若木昬昬末有鵶凍雷深閉阿香車摶雲忽散簁爲
屑翦水如分綴作花擁箒尚憐南北巷持杯能喜兩
三家戲挼弄掬輸兒女羔袖龍鍾手獨义
　　　二
神女青腰寳髻鵶獨藏雲氣委飛車夜光往往多聮
璧白小紛紛每散花珠網纚連拘翼座瑶池淼漫阿
環家銀爲宮闕㝷常見豈即諸天守夜义
　　　　三
惠施文字黒如鵶於此機緘漫五車皭若易緇終不
染紛然能幻本無花觀空白足寧知處疑有青腰豈
作家慧可忍寒眞覺晩爲誰將手少林义
　　　　四
寄聲三足阿環鵶問訊青腰小駐車一一照肌寧有
種紛紛迷眼爲誰花爭妍恐落江妃手耐冷疑連月
姉家長恨玉顔春不乆畫圖時展爲君义
　　　　五
戲揺微縞女鬟鵶試咀流酥已頰車歷亂稍埋冰揉
粟消沉時點水圎花豈能舴艋眞㝷我且與蝸牛獨
卧家欲挑青腰還不敢直湏詩膽付劉义
　　　　讀眉山集愛其雪詩能用韻復次韻一首
靚糚嚴飾曜金鵶比興難工漫百車水種所傳清有
骨天機能識皦非花嬋姢一色明千里綽約無心熟
萬家長此賞懷甘獨卧袁安交㦸豈須义
　　　　八功德水
雪山馬口出琉璃聞說諸天與護持此水遥連八功
德供人眞淨四威儀當時迦葉無塵染何事閿鄕有
土思道力起縁非一路但知瓢飲是生疑
　　　　寄題程公闢物華樓
吳楚東南最上游江山多在物華樓遥瞻旌節臨尊
俎獨卧柴荆阻獻酬想有新詩傳素壁怪無餘墨到
滄洲湡浯南望重重緑章水還能向此流
　　　　酬俞秀老
灑掃東庵置一牀於君獨覺故情長有言未必輸摩
詰無法何曾泥飲光天壤此身知共弊江湖他日要
相忘猶貪半偈歸思索却恐提桓妄揣量
　　　　次韻吳沖卿召赴資政殿聽讀詩義感事
(沖卿詩云雪銷鳷鵲御溝融燕見殊恩綴/上公晝日乍驚三接寵正風獲聽二南終)
(解頭共仰天顔喜牆靣裁容聖域通午漏/漸長知禹錫侍臣何術補堯聦時修撰經)
(義所初進二南有/旨資政殿讀云)
周南麟趾聖人風未有騶虞繫召公雅頌兼陳爲四
始笙歌合奏以三終討論詔使成書上休澣恩容著
藉通牆靣豈能知奥義延陵聽賞自爲聦
　　　　張侍郎示東府新居詩因而和酬二首
得賢方慕北山萊赤白中天二府開功謝蕭規慙漢
第恩從隗始詫燕臺曾留　上主經過跡更費高人
賦詠才自古落成須善頌掃除東閣望公來
　　　　二
榮觀流傳動草萊中官賜設上尊開鼓歌􁨦窱聽疑
夢肴果聮翩餽有臺斧藻故應宜舊德棟梁非復稱
凡材虚堂欲踵曹參事試問齊人或肯來
　　　　次韻沖卿上元從　駕至集禧觀偶成
昭陵持橐從遊人更見熈寧第四春寳構中開移玉
座華燈錯出映朱塵輦前時看新歌舞仗外還如舊
徼巡投老逄時追徃事却含愁思度天津
　　　　次韻陪　駕觀燈
繡筤含風下玉除宮商挾奏斐然殊福祥周室流爲
火恩澤堯樽散在衢伏枕但能知廣樂揮毫何以報
明珠願留巾篋歸田日追詠公歡每自娛
　　　　和吳相公東府偶成
承華徃歲幸躊躇風月清談接緒餘並轡趂朝今巳
老連牆得屋喜如初誅茅我夢江臯地澆薤公思洛
水渠歛退故應容拙者先營環堵祭牢𬞞
　　　　和蔡樞密孟夏旦日西府書事
宮闕初晴氣象饒寳車攅轂㑹東朝重輪慶自離明
發内壤隂隨解澤消賜篚外廷紛錦繡燕庖中禁續
薪樵聮翩入賀知君意咫尺威顔不隔霄
　　　　和蔡副樞賀平戎慶捷
城郭名王據兩陲軍前一日送降旗羌兵自此無傳
箭漢甲如今不解纍幕府上功聮舊代朝廷稱慶具
新儀周家道泰西戎喙還見詩人詠串夷
　　　　次韻奉和蔡樞密南京種山藥法(蔡詩并/序云蒙)
(見索南都種山藥法并以生頭數十莖送/上輒成小詩青青正是中分天區種何妨)
(試玉延即見引須縁夏木定知如蹠薦冬/筵/潤還御水冰霜結䕃近)
(堯雲雨露偏自裹自題還/自媿揠苗應笑宋人然)
區種抛來六七年春風條蔓想宛延難追老圃莓苔
徑空對珍盤玳瑁筵嘉種忽傳河右壤靈苗更長闕
西偏故畦穿斸知何日南望鍾山一慨然
　　　　次韻元厚之平戎慶捷(來詩有何人更得/通天帶謀合君心)
(只晉公/之句)
朝廷今日四夷功先以招懷後殪戎胡地馬牛歸隴
底漢人煙火起湟中投戈更講諸儒藝免胄爭趨上
將風文武佐時慚吉甫宣王征伐自膚公
　　　　謁曾魯公(即赴/會時)
翊戴三朝冕有蟬歸滎今作地行仙且開京闕(一作/洛)
蕭何第未放江湖范蠡船老景巳鄰周吕尚慶門方
似漢韋賢一觴豈足爲公壽願賦長虹吸百川
　　　　駕自啓聖還内
衣冠原廟漢家儀羽衛親來此一時　天子當懷霜
露感都人亦歎鼓簫悲紛紛瑞氣隨雲漢漠漠榮光
上日旗塵土未驚閶闔閉緑槐空覆影參差
　　　　集禧觀池上詠野鵝
池上野鵝無數好晴天鏡裏雪毰毸似憐暄暖鳴相
逐疑戀寛閑去却回京洛塵沙工點汙江湖矰弋飽
驚猜羽毛的的人難近嗟此謀身或有才
　　　　次韻東㕔韓侍郎齋居晩興
齋禁雖嚴異太常蕭然高卧意何長煙含欲暝宮庭
紫日映新秋省闥黃壯節易摧行踽踽華年相背去
堂堂追攀坐歎風塵隔空聽鈞天夢帝鄕
　　　　酬和甫祥源觀醮罷見寄
竊禄祠官乆見容每持金石薦宸衷鈞天忽忽清都
夢方丈寥寥弱水風知結勝縁人意外想㝷陳迹馬
蹄中新詩起我超然興更感鍾山蕙帳空
　　　　和　御製賞花釣魚
䕃幄晴雲拂曉開傳呼仙仗九天來披香殿上留朱
輦太液池邊送玉杯宿蘂暖含風浩蕩戲鱗清映日
徘徊宸章獨與春爭麗恩許賡歌豈易陪
　　　　二
靄靄祥雲輦路晴傳呼萬歲雜春聲蔽虧玉仗宮花
密映燭金溝御水清珠蘂受風天下暖錦鱗吹浪日
邊明從容樂飲眞榮遇願賦嘉魚頌太平
　　　　次楊樂道韻六首
　　　　　後殿朝次偶題
百年文物士優游萬國今方似綴旒發䇿東堂招儁
乂回輿北苑罷倡優忽隨諸彦登龍尾尚憶當年應
鵠頭獨望清光無補報更慙虚食太官羞
　　　　　御溝
渺渺金河漲欲平數攴分綠報清明常縈輦路漂花
去更引流杯送酒行靜見金輿穿樹影清含玉漏過
牆聲衰顔一照自多感廻首江南春水生
　　　　　幕次憶漢上舊居
漢水泱泱繞鳯林峴山南路白雲深如何憂國忘家
日尚有求田問舎心直以文章供潤色未應風月負
豋臨超然便欲遺榮去却恐元龍㑹見侵
　　　　　後苑詳定書懷
文墨由來妙禁中家傳豈獨賦河東平生聽想風聲
早數日追隨笑語同御水新如鴨頭綠宮花更有鶴
翎紅看花弄水聊爲樂不晩朝廷相弱翁
　　　　　上巳聞苑中樂聲書事
苑中誰得從春遊想見漸臺瓦欲流御水曲隨花影
轉宮雲低繞樂聲留年華未破清明節日暮初回祓
禊舟更覺至尊思慮逺不應全爲拙倡優
　　　　　用樂道舎人韻書十日事呈樂道舎人
　　　　　聖從待制
東門人物亂如麻想見新韀照路華午鼓已傳三刻
漏從官初賜一杯茶怱怱殿下催分首擾擾宮前聽
賣花歸去莫言天上事但知呼客飲流霞
　　　　詳定幕次呈聖從樂道
殿閣掄材覆等差從臣今日擅文華楊雄識字無人
敵何遜能詩有世家舊德醉心如美酒新篇清目勝
眞茶一觴一詠相從樂傳說猶堪異日誇
　　　　崇政殿詳定幕次偶題
嬌雲漠漠護層軒嫰水濺濺不見源禁桞萬條金細
撚宮花一叚錦新翻身閑始更知春樂地廣還同避
世喧不恨玉盤氷未賜清談終日自蠲煩
　　　　詳定試卷二首
簾垂咫尺斷經過把卷空聞笑語多論衆勢難專可
否法嚴人更謹誰何文章直使看無纇勲業安能保
不磨疑有高鴻在寥廓未應迴首顧張羅
　　　　二
童子常誇作賦工暮年羞悔有楊雄當時賜帛倡優
等今日論才將相中細甚客卿因筆墨卑於爾雅注
魚蟲漢家故事眞當改新詠知君勝弱翁
　　　　奉酬楊樂道
邂逅聮裾殿閣春却愁容易即離群相知不必因相
識所得如今過所聞近代聲名出盧駱前朝筆墨數
淵雲與公家世由來事愧我𥘉無百一分
　　　　奉酬聖從待制
班行想望歲空多知有龍門未敢過和近聖人師展
季勇爲君子盗荆軻三刀舊恊庭闈夢五袴今傳里
巷歌復道諫書甞滿篋不唯詩句似隂何
　　　　次韻吳仲庻省中畫壁
畫史雖非顧虎頭還能滿壁寫滄洲九衢京洛風沙
地一片江湖草樹秋行數儵魚賓共樂卧看鷗鳥吏
方休知君定有扁舟意却爲丹青肯少留
　　　　夜讀試卷呈君實待制景仁内翰
篝燈時見語驚人更覺揮毫捷有神學問比來多可
喜文章非特巧爭新蕉中得鹿初疑夢牖下窺龍稍
眩眞邂逅兩賢時所服坐令孤朽得相因
　　　　荅張奉議
五馬渡江開國處一牛吼地作菴人結蟠茅竹纔方
丈穿築溝園未過旬我乆欲忘言語道君今來見句
文身思量何物堪酬對棒喝如今揔不親
臨川先生文集卷第十八
臨川先生文集卷第十九
　　律詩(七言八句)
　　　次韻和吳仲庶池州齊山畫圖
　　　次韻祖擇之登紫微閣二首
　　　送沈興宗察院出使湖南
　　　春風
　　　水濟道中寄諸舅弟
　　　道逢文通北使歸
　　　將次相州
　　　次韻平甫喜唐公自契丹歸
　　　尹村道中
　　　次韻王勝之詠雪
　　　　次韻酬府推仲通學士雪中見寄
　　　　次韻宋次道憶太平早梅
　　　　和曾子翊授舒椽之作
　　　　送劉和父奉使江西
　　　　次韻張子野竹林寺二首
　　　　送吳龍圖知江寧
　　　　送直講吳殿丞宰鞏縣
　　　　送眞州吳處厚使君
　　　　送李質夫知陜府
　　　　題儀眞致政孫學士歸來亭
　　　　次韻吳季野題岳上人澄心亭
　　　　送彦珍
　　　寄張先郎中
　　　汜水寄和甫
　　　寄黃吉甫
　　　次韻平甫村墅春日
　　　即席次韻微之泛舟
　　　示長安君
　　　和平甫招道光法師
　　　和祖仁晩過集禧觀
　　　程公闢轉運江西
　　　次韻微之即席
　　　和王微之秋浦望齊山感李太白杜牧之
　　　次韻王微之登高齋
　　　和微之重感南唐事
　　　李君晜弟訪別長蘆至淮隂追寄
　　　貴州虞部使君訪及道舊竊有感惻因成小
　　　　　詩
　　　沖卿席上得行字
　　　示董伯懿
　　　　次韻和吳仲庶池州齊山畫圖(知制誥/時作)
省中何忽有崔嵬六幅生綃坐上𨳩指點便知巖石
處登臨新作使君來雅懷重向丹青得勝勢兼隨翰
墨回更想杜郎詩在眼一江春雪下離堆
　　　　次韻祖擇之登紫微閣二首
漠漠秋隂護掖垣青雲秖在兩楹間宫樓唱罷雞人
逺門闕朝歸虎士閉華蓋北瞻天帝座蓬萊東想道
家山却慙久此隨諸彦文采初無豹一斑
　　　　二
掖門相對敞銅鐶䡾䡾飛甍在兩閒潤色平生知地
禁登臨此日愧身閑浮雲倒影移䆫隙落木回飈動
屋山忽憶初來秋尚早紫微花點綠苔斑
　　　　送沈興宗察院出使湖南
諌書平日皁囊中朝路爭看一馬騘漢節飽曾衝海
霧楚㠶聊復借湖風皇華命使今爲重直道酬君逺
亦同投老承明無𥙷助得爲湘守即隨公
　　　　春風
一馬春風北首燕却疑身得舊山川陽浮樹外滄江
水塵漲原頭野火煙日借嫰黃初著栁雨催新緑稍
歸田回頭不見辛夷發始覺看花是去年
　　　　永濟道中寄諸舅弟
燈火怱怱出館陶回看永濟日初高似聞空舎鳥烏
樂更覺荒陂人馬勞客路光隂眞棄置春風邊塞秖
蕭騷辛夷樹下烏塘尾把手何時得汝曹
　　　　道逢文通北使歸
朱顔使者錦貂裘笑語春風入貝州欲報京都近消
息傳聲車馬少淹留行人盡道還家樂騎士能吹出
塞愁回首此時空慕羡驚塵一叚向南流
　　　　將次相州
青山如浪入漳州銅雀臺西八九丘螻蟻徃還空壟
畝騏驎埋没幾春秋功名蓋世知誰是氣力廻天到
此休何必地中餘故物魏公諸子分衣裘
　　　　次韻平甫喜唐公自契丹歸(予辭北使而/唐公代往)
留犁撓酒得戎心繡祫通歡歲月深奉使由來須陸
賈離親何必強曾參燕人候望空甌脫胡馬追隨出
蹛林萬里春風歸正好亦逢佳客想揮金
　　　　尹村道中
滿眼霜吹宿草根謾知新歲不逢春却疑青嶂非人
世更覺黃雲是塞塵萬里張侯能奉使百年曾子肯
辭親自憐許國終無用何事紛紛客此身
　　　　次韻王勝之詠雪
萬戸千門車馬稀行人却返鳥休飛玲瓏翦水空中
墮的皪裝春樹上歸素髮聮華驚老大玉顔爭好羡
輕肥朝來巳賀豐年瑞更問田家果是非
　　　　次韻酬府推仲通學士雪中見寄
朝來看雪詠君詩想見朱衣在赤墀爲問火城將䇿
試何如雲屋聽牎知曲牆稍覺吹來密窮巷終憐掃
去遲欲訪故人非興盡自縁無路得傳巵
　　　　次韻宋次道憶太平早梅
大梁春費寶刀催不似湖隂有早梅今日盤中看翦
綵當時花下就傳杯紛紛自向江城落杳杳難隨驛
使來知憶舊游還想見西南枝上月徘徊
　　　　和曽子翊授舒掾之作
皖城終歲静如山府掾應從到日閑一水碧羅裁繚
繞萬峯蒼玉刻孱顔舊遊筆墨苔今老浪走塵沙鬢
已斑攬轡羡君橋北路春風枝上鳥關關
　　　　送劉和父奉使江西
劉郎今日擁旌麾傳到江南喜可知上冡還須擊羊
豕下車應不問狐狸無人敢效(一作/勸)公榮酒爲我聊
㝷逸少池亦見嶺頭花爛熳更將春色寄相思
　　　　次韻張子野竹林寺二首
澗水橫斜石路深水源窮處有叢林青鴛幾世𨳩蘭
若黃鶴常年瑞卯金敗壁數峯連粉墨涼煙一穗起
檀沈十年親友半零落回首舊遊成古今
　　　　二
京峴城南隱映深兩牛鳴地得禪林風泉隔屋撞哀
玉竹月縁堦貼碎金藻井仰窺塵漠漠青燈對宿夜
沈沈扁舟過客十年事一夢此山愁至今
　　　　送吳龍圖知江寧
才高明主睠方深屬郡聞風自革心閭里不須多按
治山川從此數登臨茅􁐺坐隔雲千里栢壟初抽翠
一㝷東望泫然知有寄但疑公豈久分襟
　　　　送直講吳殿丞宰鞏縣
青嵩碧洛曾遊地墨綬銅章忽在身擁馬尚多畿甸
雪隨衣無復禁城塵古來學問須行已此去風流定
慰人更憶少陵詩上語知君不負鞏梅春
　　　　送眞州吳處厚使君
江上齋船駐彩橈鳴笳應滿綠楊橋久爲漢吏知文
法當使淮人服教條拱木延陵瞻故國叢祠瓜歩認
前朝登臨莫負山川好終欲東歸聽楚謡
　　　　送李質夫之陜府
平世求才漫至公悠悠羇旅士多窮十年見子尚短
褐千里隨人今北風戸外屨貧虚自滿樽中酒賤亦
常空共嫌欲老無機械心事還能與我同
　　　　題儀眞致政孫學士歸來亭
彭澤陶潛歸去來素風千歲出塵埃明時儁老心無
累故里高門子有才更作園林負城郭常留花月映
池臺却㝷五栁先生傳柴水區區但可哀
　　　　次韻吳季野題岳上人澄心亭
高亭五月尚寒生回首塵沙自鬱蒸砌水亂流穿石
底檻雲高出蔽山層躋攀欲絶人間世締搆知從物
外僧腸胃坐來清似洗神竒未怪佛圖澄
　　　　送彦珍
挾筴窮鄕滿鬢絲陂田荒盡豈甞窺未應谷口終身
隱正合菑川舉國推握手百憂空徃事還家一笑即
芳時柘岡定有辛夷發亦見東風使我知
　　　　寄張先郎中
留連山水住多時年比馮唐未覺衰篝火尚能書細
字郵筩還肯寄新詩胡牀月下知誰對蠻榼花前想
自隨投老主恩聊欲報每瞻高躅恨歸遲
　　　　汜水寄和甫
虎牢關下水逶迤想汝飄然過此時灑血秖添波浪
起脫身難借羽翰追留連厚禄非朝隱乖隔殘年更
土思巳卜冶城三畝地寄聲知我有歸期
　　　　寄黃吉甫
朱顔去似朔風驚白髪多於野草生挾筴讀書空有
得求田問舎轉無成解鞍烏石岡邊坐擕手辛夷樹
下行今日追思眞樂事黃塵深處走雞鳴
　　　　次韻平甫村墅春日
昨日青青尚未齊忽看春色滿高低陂梅弄影爭先
舞葉鳥藏身自在啼樵蹻踏雲歸舊徑漁簑背雨向
前溪似知我欲逃軒冕談笑相過各有攜
　　　　即席次韻微之泛舟
畫舸幽㝷北果園應將陳迹問桑門地隨牆墅行多
曲天著岡巒望易昏故國時平空有木荒城人少半
爲村悠悠興廢皆如此頼付乾愁酒一罇
　　　　示長安君
少年離別意非輕老去相逢亦愴情草草杯盤供笑
語昏昏燈火話平生自憐湖海三年隔又作塵沙萬
里行欲問後期何日是寄書應見鴈南征
　　　　和平甫招道光法師
練師投老演眞乗像劫空王爪與肱於摠持門通一
路以光明藏續千燈從容發口酬摩詰邂逅持心契
慧能新句得公還有頼古人詩字耻無僧
　　　　和祖仁晩過集禧觀
妍暖聊隨馬首東春衫猶未著方空煙霞送色歸瑶
水山木分香繞閬風壯髮巳輸塵外緑衰顔漫到酒
邊紅日斜歸去人間世却記前遊似夢中
　　　　程公闢轉運江西
江西一節鑄黃金最慰章濱父老心長孺向來眞強
予次公今不異重臨餘風尚有歡謡在陳迹非無勝
事㝷豫想新詩能寄我十年華省故情深
　　　　次韻微之即席
釀成吳米野油囊却愛清談氣味長閑日有僧來北
阜平時無盜出南塘風亭對竹酬孤峭雪逕㝷梅認
暗香江水中􁫕應未變一杯終欲就君甞
　　　　和王微之秋浦望齊山感李太白杜牧之
齊山置酒菊花開秋浦聞猿江上哀此地流傳空筆
墨昔人埋没已蒿萊平生志業無高論末世篇章有
逸才尚得使君驅五馬與㝷陳迹久徘徊
　　　　次韻王微之登高齋
臺殿荒墟辱井堙豪華不復見臨春北山漠漠雲垂
地南埭悠悠水映人馳道蔽虧松半死射場埋沒雉
多馴登高一曲悲亡國想繞紅梁落暗塵
　　　　和微之重感南唐事
叔寶傾陳衍弊梁可嗟曽不見興亡齋祠父子終身
費酣詠君臣舉國荒南狩皖山非故地北師淮水失
名王天移四海歸眞主誰誘昏童肯用良
　　　　李君晜弟訪別長蘆至淮隂追寄
怒水慿風雪壟高亂流追我祗魚舠忽看淮月臨寒
食想映江春聽伯勞道義當成麟一角文章已秃兔
千毫後生可畏吾知子南北何時見兩髦
　　　　貴州虞部使君訪及道舊竊有感惻因成
　　　　小詩
韶山秀拔江清冩氣象還能出搢紳當我垂髫初識
字看君揮翰獨驚人郵籖忽報旌麾入齋閤遥瞻組
綬新握手更誰知徃事同時諸彦略成塵
　　　　沖卿席上得行字
二年相值喜同聲並轡塵沙眼亦明新詔各從天上
得殘樽同向月邊傾已嗟後㑹歡難必更想前官責
尚輕黽勉敢忘君所朂古人憂樂有違行
　　　　示董伯懿
穿橋度塹秪閑行詠石嘲花亦漫成嚼蠟巳能忘世
味畫脂那更惜時名長千里北寒山紫白下門西野
水明此地一㕓須卜築故人他日訪柴荆
臨川先生文集卷第十九
臨川先生文集卷第二十
　　律詩(七言八句)
　　　思王逢原三首
　　　和吳御史臨淮感事
　　　和文淑湓浦見寄
　　　次韻吳季野再見寄
　　　次韻平甫贈三靈山人程惟象
　　　次韻和甫詠雪
　　　次韻張氏女弟詠雪
　　　次韻徐仲元詠梅二首
　　　詩呈節判陸君
　　　留題曲親盆山
　　　　不到太初兄所居遂巳十年以詩攀寄
　　　　偶成二首
　　　　雨過偶書
　　　　季春上旬苑中即事
　　　　上西垣舎人
　　　　退朝
　　　　與微之同賦梅花得香字三首
　　　　和晚菊
　　　　景福殿前栢
　　　　四月果
　　　　牆西樹
　　　　度麾嶺寄莘老
　　　　狄梁公陶淵明俱爲彭澤令至今有廟在焉
　　　　　　刁景純作詩見示繼以一篇
　　　　寄沈鄱陽
　　　　送裴如晦宰呉江
　　　　次韻樂道送花
　　　　籌思亭
　　　　愁臺
　　　　和正叔懷其兄草堂
　　　　鄭子憲西齋
　　　　寄題思軒
　　　　陳君式大夫恭軒
　　　　寄黃吉甫
　　　髙魏留
　　　丁年
　　　　思王逢原三首
布衣阡陌動成群卓犖髙才獨見君𣏌梓豫章蟠絶
壑騏驎騕褭跨浮雲行藏巳許終身共生死那知半
路分便恐世間無妙質鼻端從此罷揮斤
　　　　二
蓬蒿今日想紛披冢上秋風又一吹妙質不爲平世
得微言唯有故人知廬山南墮當書案湓水東來入
酒巵陳迹可憐隨手盡欲歡無復似當時
　　　　三
百年相望濟時功歲路何知向此窮鷹隼奮飛凰羽
短騏驎埋没馬群空中郎舊業無兒付康子髙才有
婦同想見江南原上墓樹枝零落𥿄錢風
　　　　和吳御史臨淮感事
柵鏁城扉曉一開柂牙車軸轉成雷黃塵欲礙龜山
出白浪空分汴水來澄觀有材邀昧陋霽雲無力報
姧回騷人此日追前事悲氣隨風動管灰
　　　　和文淑湓浦見寄
多難漂零歲月賖空餘文墨舊生涯相看楚越常千
里不及朱陳似一家髪爲感傷無翠葆眼從瞻望有
玄花唯詩與我寛愁病報爾何妨賦棣華
　　　　次韻吳季野再見寄
衣裘南北弊風塵志趣卑汗巳累親流俗尚疑身察
察交遊方笑黨頻頻遠同魚樂思濠上老使鷗驚耻
海濵邂逅得君還恨晚能明吾意乆無人
　　　　次韻平甫贈三靈山人程惟象
家山松菊半荒蕪杖䇿窮年信所如占見地靈非卜
筮筭知人貴自陶漁乆諳郭璞言多驗老比顔含意
更踈秪欲勒成方士傳借君名姓在新書
　　　　次韻和甫詠雪
奔走風雲四面來坐看山壟玉崔嵬平治險穢非無
德潤澤焦枯是有才勢合便疑包地盡功成終欲放
春回寒郷不念豐年瑞只憶青天萬里開
　　　　次韻張氏女弟詠雪
天上空多地上稀初寒風力故應微那能鎭壓黃塵
起強欲侵凌白日飛邑犬橫來矜意氣窟蟾偷出助
光輝都城只有袁安憊我亦年年幸賜衣
　　　　次韻徐仲元詠梅二首
溪杏山桃欲占新髙梅放蘂尚嬌春額黃映日明飛
燕肌粉含風冷太眞玉笛悲涼吹易散冰紈生澀畫
難親爭妍喜有君詩在老我(一作/我老)翛然敢效顰
　　　　二
舊挽青條冉冉新花遲亦度柳前春肌冰綽約如姑
射膚雪參差是太眞揺落㑹應傷歲晩攀飜賸欲寄
情親終無驛使傳消息寂寞知誰笑與顰
　　　　詩呈節判陸君(名彦回)
中郎筆墨妙他年晩與君遊喜象賢𣢾𣢾故情初未
憗飄飄新句揔堪傳英才但未遭文舉　明主寧當
弃浩然投贈臨分加組麗小詩能不強雕鐫
　　　　留題曲親盆山(和州曲叙)
巧與天成未覺殊國工施手豈湏臾根連滄海蓬萊
闊勢壓黃河砥柱孤坐上煙嵐生紫翠影中樓閣見
青朱爲山觀水皆良喻誰向君家識所趨
　　　　不到太初兄所居遂巳十年以詩攀寄
一水衣巾翦翠綃九峯環珮刻青瑶生才故有山川
氣卜築兼無市井囂三葉素風門閥在十年陳迹履
綦銷歸榮早晩重擕手莫負幽人乆見招
　　　　偶成二首
漸老偏諳世上情巳知吾事獨難行脫身負米將求
志勠力求田豈爲名髙論頗隨衰俗廢壯懷難值故
人傾相逢始覺寛愁病搔首還添白髪生
　　　　二
懷抱難開醉易醒曉歌悲壯動秋城年光斷送朱顔
去世事栽培白髪生三畆未成幽處宅一身還逐衆
人行可憐蝸角能多少獨與區區觸事爭
　　　　雨過偶書
霈然甘澤洗塵寰南畆東郊共慰顔地望歲功還物
外天將生意與人間霽分星斗風雷靜凉入軒䆫枕
簟閒誰似浮雲知進退纔成霖雨便歸山
　　　　季春上旬苑中即事
輦路行看斗柄東簾垂殿閣轉春風樹林隱翳燈含
霧河漢欹斜月墜空新蕋漫知紅簌簌舊山常夢直
叢叢賞心樂事須年少老去應無日再中
　　　　上西垣舎人
共說才髙世所珍諸賢誰敢望光塵討論潤色今爲
美學問文章老更醇賦擬相如真復似詩看子建的
應親仍聞悟主言多直許史家兒徃徃嗔
　　　　退朝
門外鳴騶送響頻披衣強起赴鷄人火城夜闇雲藏
闕玉座朝寒雪被宸邂逅欲成雙白鬢蕭條難得兩
朱輪猶憐退食親朋在相與吟哦未厭貧
　　　　與微之同賦梅花得香字三首
漢宫嬌額半塗黃粉色凌寒透薄粧好借月魂來映
燭恐隨春夢去飛揚風亭把盞酬孤豔雪徑回輿認
暗香不爲調羮應結子直湏留此占年芳
　　　　二
結子非貪鼎鼐甞偶先紅杏占年芳從敎臘雪埋藏
得却怕春風漏洩香不御鈆華知國色秪裁雲縷想
仙裝少陵爲爾牽詩興可是無心賦海棠
　　　　三
淺淺池塘短短牆年年爲爾惜流芳向人自有無言
意傾國天敎抵死香鬚裊黃金危欲墮蔕團紅蠟巧
能裝嬋姢一種如氷雪依倚春風笑野棠
　　　　和晚菊
不得黃花九日吹空看野葉翠葳㽔淵明酩酊知何
處子美蕭條向此時委翳似甘終草莽栽培空欲傍
藩籬可憐蜂蝶飄零後始有閑人把一枝
　　　　景福殿前栢
香葉由來耐歲寒幾經眞賞駐鳴鑾根通御水龍應
蟄枝觸宫雲鶴更盤怪石誤蒙三品號老松先得大
夫官知君勁節無榮慕寵辱紛紛一等看
　　　　四月果
一春強半勒花風幾日園林幾樹紅汲汲追攀常恨
晚紛紛吹洗忽成空行看果下蒼苔地巳作人間白
髪翁豈惜解鞍留夜飲此身醒醉與誰同
　　　　牆西樹
牆西髙樹結隂稠歩屣窮年向此留白日屢移催我
老清風一至使人愁紛紛瞑鳥驚還合渺渺涼蟬咽
欲休回首舊林歸未得看看知復幾春秋
　　　　度麾嶺寄莘老
區區隨傳換冬春夜半懸崖託此身豈慕王尊能許
國直縁毛義欲私親施爲巳壞生平學夢想猶歸寂
寞濵風月一歌勞者事能明吾意可無人
　　　　狄梁公陶淵明俱爲彭澤令至今有廟在
　　　　焉刁景純作詩見示繼以一篇(嘉祐中提/點江東刑)
(獄時/作)
梁公壯節就䕫魖陶令清身託酒徒政在房陵成底
事年稱甲子亦何湏江山彭澤空遺像歲月柴桑失
故區末俗此風猶不競詩翁歎息未應無
　　　　寄沈鄱陽(時爲江/東提刑)
離家當日尚炎風叱馭歸時九月窮朝渡藤溪霜落
後夜過麾嶺月明中山川道路良多阻風俗謡言苦
未通唯有番君人共愛流傳名譽滿江東
　　　　送裴如晦宰呉江
青髪朱顔各少年幅巾談笑兩歡然柴桑别後餘三
徑天禄歸來盡一㕓邂逅都門誰載酒蕭條江縣去
鳴弦猶疑甫里英靈在到日憑君爲艤船
　　　　次韻樂道送花
沁水名園好物華露盤分送子雲家新糚欲應何人
面彩筆知書幾葉花曾和郢中歌白雪亦陪天上飲
流霞春風巳得同心賞更擬攜詩載酒誇
　　　　籌思亭(在江東轉運/司南㕔後園)
昔人何計亦何思許國憂民適此時寓興中園爲逺
趣託名華榜有新詩數株碧柳蒼苔地一丈紅蕖渌
水池坐聽楚謡知歲美想銜杯酒問花期
　　　　愁臺
頽垣斷壍有平沙老木荒榛八九家河勢東南吹地
坼天形西北倚城斜傾壺語罷還登眺岸幘詩成却
嘆嗟萬事因循今白髪一年容易即黃花
　　　　和正叔懷其兄草堂
茆堂竹樹水之濵耕稼逍遥似子眞小吏一身今倦
宦先生三畒獨安貧欲抛縣印辭黃綬來伴山冠戴
白綸秪恐明時收士急不容家有兩閑人
　　　　鄭子憲西齋
漫搆軒䆫意亦深滔滔浮俗倦登臨詩書千載經綸
志松竹四時蕭洒心曉枕不容春夢到夜燈唯許月
華侵行看富貴酬勤苦車馬重來拾翠隂
　　　　寄題思軒
名郎此地昔徘徊天誘良孫接踵來萬屋尚歌餘澤
在一軒還向舊堂開右軍筆墨空殘沼内史文章秪
廢臺邑子從今誇勝事豈論王謝世稱才
　　　　陳君式大夫恭軒
恭軒靜對北堂深新斸檀欒一畒隂膝下徃來前日
事眼中封植去年心每懷罇斚沾餘瀝獨喜弦歌有
嗣音肯搆㑹湏門閥大世資何用滿籝金
　　　　寄黃吉甫
學兼文武在吾曹别後應看虎豹韜欲問廟堂誰鎭
撫尚傳邊塞敢驚騷旌旗急引飛黃下(時發騎/士南征)烽火
遥連太白髙聞說荆人亦憔悴家家還願獻春醪
　　　　髙魏留
魏留十七助防邊埋没鹽州十八年衣屨窮空委胡
婦糗糧辛苦待山田關河舊路頻回首腹背他時兩
受鞭邂逅得歸耶戰死母隨人去亦蕭然
　　　　丁年
丁年結客盛遊從宛洛氊車處處逢吟盡物華愁筆
老醉消春色愛醅濃壚間寂寞相如病鍜處荒涼叔
夜慵早晚青雲湏自致立談平取徹侯封

臨川先生文集卷第二十
臨川先生文集卷第二十一
　　律詩(七言八句)
　　　送王詹叔利州路運判
　　　送周仲章使君
　　　送王蒙州
　　　送龐簽判
　　　送潘景純
　　　送僧無惑歸鄱陽
　　　送遜師歸舒州
　　　寄育王大覺禪師
　　　寄無爲軍張居士
　　　次韻酬鄧子儀二首
　　　送李璋
　　　送章宏
　　　别葛使君
　　　送王龍圖守荆南
　　　次韻酬宋中散二首
　　　和宋太博服除還朝蕳諸朋舊
　　　次韻酬宋玘六首
　　　寄吳正仲蒙馬行之梅聖俞和寄依韻酬之
　　　寄平甫
　　　次韻舎弟常州官舎應客
　　　舟還江南阻風有懷伯兄
　　　同陳伯通錢材翁遊山二君有詩因次元韻
　　　　夢張劒州
　　　　酬慕容貟外
　　　　次韻張唐公馬上
　　　　和王司封㑹同年
　　　　次韻酬子玉同年
　　　　和舎弟舟上示沈道源
　　　　過山即事
　　　　酬裴如晦
　　　　酬鄭閎中
　　　　寄俞温卿
　　　　寄郎侍郎
　　　　送道光法師住持靈巖
　　　　送王詹叔利州路運判
王孫舊讀五車書手把山陽太守符未駕朱轓辭輦
轂却分金節佐均輸人才自古常難得時論如君豈
乆孤去去便看歸奏事莫嗟行路有﨑嶇
　　　　送周仲章使君
看君東下霅溪船廻首紛紛巳五年簮筆少留吾所
望剖符輕去此何緣高麾行路穿秦樹駿馬歸時著
蜀鞭子墨文章應滿篋承明宣室正詳延
　　　　送王蒙州
請郡東南促去程拍堤江水照紅旌仁聲巳逐春風
到使節猶占夜斗行箭落皁鵰毚兔避句傳炎海鱷
魚驚麒麟不是人間物漢詔先應召賈生
　　　　送龎簽判
北都兩去不辭勤仕路論材況出群一相開藩甞負
弩三年通籍更從軍清談猶得當時事遺愛應從此
日聞我憶荆溪山最樂看君摩翮上青雲
　　　　送潘景純
東都曾以一當千場屋聲名十五年晚賜緑衣隨宦
牒始操丹筆事戎旃明時正欲精蒐選榮路何當力
薦延頼有史君能好士方看一鶚在秋天
　　　　送僧無惑歸鄱陽
晚扶衰憊寄人間應接紛紛秖強顔挂席每諳東匯
水採芝多夢舊遊山故人獨往今爲樂何日相隨我
亦閑歸見江東諸父老爲言飛鳥㑹知還
　　　　送遜師歸舒州
山川相對一悲翁往事紛紛夢寐中邂逅故人恩意
在低佪今日笑言同看吹陌上楊花滿忽憶巖前蕙
帳空亦見桐鄕諸父老爲傳衰颯病春風
　　　　寄育王大覺禪師
單巳安那示入禪草堂難望故依然山今歳暮終岑
寂人更天寒最靜便隱蹟亦知甘自足憑心豈吝慰
相憐所聞不到荆門耳人老禾新又一年
　　　　寄無爲軍張居士
南陽居士月城翁曾習禪那問色空卓犖想超文字
外低佪却寄語言中眞心妙道終無二末學殊方自
不同此理世間多未悟因君徃往嘆西風
　　　　次韻酬鄧子儀二首
青溪相值各青春老去臨流輒損神事事只隨波浪
去年年空得鬢毛新論心未忍遺橫目千世還憂近
逆鱗嘉句感君邀我厚自嗟才不異常人
　　　　二
金陵邂逅府東偏手得新蒲每共編采石偶耕垂百
日青溪並釣亦三年君才有用方求禄我志無成稍
問田一笑欲論心迹事白頭相就且欹眠
　　　　送李璋
湖海聲名二十年尚隨鄕賦巳華顚却歸甫里無三
徑擬傍胥山就一㕓朱轂風塵休悵望青鞋雲水且
留連故人亦見如相問爲道方㝷木鴈篇
　　　　送章宏
道合由來不易謀豈無和氏識荆璆一川濁水浮文
鷁千里輕帆落武丘身退豈嫌吾道進學成方悟衆
人求西風乞得東南守杖䇿還能訪我不
　　　　别葛使君
邑屋爲儒知善政市門多粟見豐年追攀更覺相逄
晚談笑難忘欲别前客幙雅遊皆置榻令堂清坐亦
鳴弦輕舟後夜滄江北廻首春城空黯然
　　　　送王龍圖守荆南
壯志高才偃一藩更嗟賢路此時難長幡欲動何妨
屈老驥能行豈易閑沙市放船寒月白渚宮留御古
苔斑知公未厭還隨詔歸㸔功名重太山
　　　　次韻酬宋中散二首
初見彤庭賜履雙便參東閣寄南邦時聞正論除疑
網每讀髙辭折慢幢陳迹欲㝷無復日舊恩思報有
如江風流今見佳公子投老心旌一片降
　　　　二
超然京洛諒難雙處在家庭譽在邦道義門中窺戸
牗風騷壇上見麾幢素書𣢾𣢾誰憐杜彩筆遒遒獨
勝江信美賢公有才子篤誠眞復類尨降
　　　　和宋太博服除還朝蕳諸朋舊
呼門初起外廷臣秀氣稜稜動搢紳談論坐來能慰
我篇章傳出亦驚人生芻一束他年闕伐木相求此
地新便欲與君同樂處窮通餘事不關身
　　　　次韻酬宋玘六首
洗雨吹風一月春山紅漫漫綠紛紛褰裳逺野誰從
我散䇿空陂忽見君青眼坐傾新歲酒白頭追誦少
年文因嗟渉世終無𥙷乆使髙材雍上聞
　　　　二
東風渺渺客天涯病眼先春已見花逺欲報君羞強
聒老知隨俗厭雄誇窮通往事眞如夢得失秋毫豈
更嗟邂逅故人唯有醉醉中衣幘任欹斜
　　　　三
城中燈火照青春逺引吾方避紏紛遊衍水邊追野
馬嘯歌林下應山君愁㝷徑草無求仲喜對簷花有
廣文邂逅一樽聊酩酊聲名身後豈須聞
　　　　四
逺迹荒郊謝儁豪春風誰與駐干旄故交重趼恩何
厚新句連篇韻更髙美似狂酲初噉蔗快如衰病得
觀濤乆知坏冶成天巧豈與人間共一陶
　　　　五
無能私願秪求田時物安能學計然鑿井未成歌擊
壤射熊猶得夢鈞天遥思故國歸來日留滯新恩巳
去年擕手與君遊最樂春風陂上水濺濺
　　　　六
山陂疇昔從吾親諸父先生各佩紛零落長年誰語
此遲回故地却逄君衣冠偶坐論經術襁褓當時刺
繡文更怪髙材終未遇有司何日選方聞
　　　　寄吳正仲却蒙馬行之都官梅聖俞太博
　　　　和寄依韻酬之
山水玄暉去後空騷人還向此間窮小詩聊與論孤
憤大句安知辱兩雄秦甲乆愁荆劒利趙兵今窘漢
旗紅背城不敢收餘燼馬首翩翩只欲東
　　　　寄平甫
少時爲學豈身謀欲老低佪各自羞乗馬從徒眞擾
擾求田問舎轉悠悠弦歌舊國平生樂鞍馬新年幾
日留坐想揺鞭楊柳路春風先我入皇州
　　　　次韻舎弟常州官舎應客
霜雪紛紛上鬢毛憂時自悔目空蒿桑麻秪欲求三
畒埶利誰能筭一毫此地舊傳公子札吾心眞慕伯
成髙飄然更有乗桴興萬里寒江正復艚
　　　　舟還江南阻風有懷伯兄
幾時重接汝南評兩槳留連不計程白浪黏天無限
斷玄雲垂野少晴明平臯望望欲何向薄宦嗟嗟空
此行㑹有𨳩樽相勸日􁉂鴒隨處共飛鳴
　　　　同陳伯通錢材翁遊山二君有詩因次元
　　　　韻
秋來閑興每登臨因叩精藍望碧岑強䇿羸驂㝷水
石忽驚幽鳥下煙林同時覽物悲歡異自古忘名趣
向深安得湖山歸我手靜看雲意學無心
　　　　夢張劒州
萬里憐君蜀道歸相逄似喜語還悲江淮别業依前
處日月新阡卜幾時自說曲阿猶未穩即㝷湓水去
猶疑茫然却是陳橋夢昨日春風馬上思
　　　　酬慕容貟外(甞爲王宫敎授以/武舉入宫𬒳)
初駕王門學者師晩漂湖海衆人悲吹毛未識腰間
劒刺股猶藏袖裏錐衞霍功名還有命蘇張才氣乆
非時江尤亦見應須飲莫放窮愁入兩眉
　　　　次韻張唐公馬上
揭節初悲力不任賜身終愧謬恩臨病來氣弱歸冝
早偷取官多責恐深膏澤未施空謗怨瘡痍猶在豈
謳吟黃昏信馬江城路欲訪何人話此心
　　　　和王司封㑹同年
收科天陛項同時回首相歡事亦稀追講舊遊犀麈
脫交酬新唱彩牋飛直須傾倒罇中酒休惜淋浪坐
上衣日暮主翁留客轄㑹稽聊滯買臣歸
　　　　次韻酬子玉同年(子玉詩云過盡金湯知/帝䇿見求貂虎識軍儀)
(男兒本有四方志/秪在蓬瀛恐不知)
盛德無心漠北窺蕃胡亦恐勢方羸塞垣髙壘深溝
地幕府輕裘緩帶時趙將時皆思李牧楚音身自感
鍾儀慙君許我論邊鎖俎豆平生却少知
　　　　和舎弟舟上示沈道源
還裝欲盡喜舟輕更喜嘉賔伴此行野飲不忘魚可
釣旅羮何惜鴈能鳴西山壯馬先歸牧南穴殘梟欲
就烹憂國自多廊廟宰與君詩酒盡交情
　　　　過山即事
却過兹山巳九年江湖身世只飄然曲城丘墓心空
折鹽歩庭闈眼欲穿慘慘野雲生隴底蕭蕭飢馬立
風前轉多愁思催華髮早晩輕舟上秀川
　　　　酬裴如晦
二年羇旅越人吟乞得東南病更侵傷子未安莊氏
義壽親還慰魯侯心鮮鮮細菊霜前蘂漠漠踈桐日
下隂濁酒一杯秋滿眼可憐同意不同斟
　　　　酬鄭閎中
蕭條行路欲華顚迴首山林尚渺然三釡秪知爲養
急五漿非敢在人先文章滿世吾誰慕行義如君衆
所傳宜有至言來助我可能空寄好詩篇
　　　　寄余温卿
雲散風流不自禁天涯無路盍朋簮空馳上國青泥
信誰和南山白石音平日離愁寛帶眼訖春歸思滿
琴心終回一命翩翩駕獨過稽山鍜樹隂
　　　　寄郎侍郎
兩朝人物歎賢豪凛凛清風晩見襃江漢但歸滄海
闊丘陵難學太山髙放懷詩酒機先息迴首功名世
自勞乆願作公樽俎客恨無三畒斵蓬蒿
　　　　送道光法師住持靈巖
靈巖開闢自何年草木神竒鳥獸仙一路紫苔通窅
窱千崖青靄落潺湲山祗嘯聚荒禪室象衆低摧想
法筵雪足莫辭重趼徃東人香火有因縁
臨川先生文集卷第二十一
臨川先生文集卷第二十二
　　律詩(七言八句)
　　　奉酬永叔見贈
　　　送陳舜俞制科東歸
　　　送何正臣主簿
　　　與舎弟華藏院此君亭詠竹
　　　上元戲呈貢父
　　　次韻楊樂道述懷
　　　和楊樂道見寄
　　　寄吳沖卿二首
　　　酬沖卿見别
　　　次御河寄城北㑹上諸友
　　　次友人三首
　　　寄張襄州
　　　次韻昌叔懷灊樓讀書之樂
　　　酬淨因長老樓上翫月見懷
　　　寄張鶚招張安國金陵法曹
　　　欲往淨因寄涇州韓持國
　　　送别韓虞部
　　　懷舒州山水呈昌叔
　　　呈柳子玉同年
　　　次韻陸定逺以謫徃來求詩
　　　李璋下第
　　　送楊驥秀才歸鄱陽
　　　　平山堂
　　　　示德逄
　　　　示四妹
　　　　寄酬曹伯玉因以招之
　　　　次韻奉酬李質夫
　　　　寄袁州曹伯玉使君
　　　　邢太保有鶴折翼以詩傷之
　　　　寄致政吳虞部
　　　　再至京口寄漕使曹郞中
　　　　次韻平甫金山㑹宿寄親友
　　　　送何聖從龍圖
　　　　送趙學士陜西提刑
　　　丙申八月作
　　　登西樓
　　　即事
　　　　奉酬永叔見贈
欲傳道義心猶在(一作/雖壯)強學(一作/學作)文章力已窮他日
若能窺孟子終身何敢望韓公摳衣最出諸生後倒
屣嘗傾廣座中秖恐虚名因此得嘉篇爲貺豈冝蒙
　　　　送陳舜俞制科東歸
諸賢發䇿未央宫獨得菑川一老翁曲學暮年終漢
相髙談平日漫周公君今壯歳收科第我欲它時看
事功聞說慨然眞有意贈行聊似古人風
　　　　送何正臣主簿
何郞冰雪照青春應敵皆言筆有神魯國儒人何獨
少元君畫史故應眞百年冠蓋風雲㑹萬里山川日
月新可但諸公能品藻㑹須　天子擢平津
　　　　與舎弟華藏院此君亭詠竹
一逕森然四座涼殘隂餘韻去何長人憐直節生來
瘦自許髙材老更剛曾與蒿藜同雨露終隨松栢到
冰霜煩君惜取根株在欲乞伶倫學鳯凰
　　　　上元戲呈貢父
車馬紛紛白晝同萬家燈火暖春風别開閶闔壷天
外特起蓬萊陸海中盡取繁華供俠少秖分牢落與
衰翁不知太乙遊何處定把青藜獨照公
　　　　次韻楊樂道述懷之作
素心非不慕前修自怪因循欲白頭獵較趣時終瑣
瑣畫墁營職信悠悠濠梁最憶知魚樂牢筴飜慙爲
彘謀尚有故人能慰我詩成珠玉每相投
　　　　和楊樂道見寄
宅帶園林五畒餘蕭條還似茂陵居殺青滿架書新
繕生白當牎室久虚孤學自難窺奥密重言猶得慰
空踈相思每欲投詩社只待春蒲葉又書
　　　　寄吳沖卿二首
平生身事略相同三歲連牆左廐中更得謬恩分省
舎又將衰鬢作隣翁聮翩乆傍官槐綠契闊今看楚
蓼紅不欲與君爲逺别沙臺吹㡌約秋風
　　　　二(時吳晉州/方得辠)
塞垣花氣欲飛浮眼底紛紛綠漸抽悠逺山川嗟我
老急難兄弟想君愁舊知白日諸曹滿試問紅燈幾
客留時節只應無意思亦如行路判春休
　　　　酬沖卿見别
同官同齒復同科朋友婚姻分最多兩地塵沙今齟
齬二年風月共婆娑朝倫孰與君材似使指將如我
病何升黜㑹應從此異願偷閑暇數經過
　　　　次御河寄城北㑹上諸友
客路花時秖攪心行逄御水半晴隂背城野色雲邊
盡隔屋春聲樹外深香草巳堪回歩履午風聊復散
衣襟憶君載酒相追處紅萼青跗定滿林
　　　　寄友人三首
萬里書歸說我愁知君不忘北城幽一篇封禪才難
學三畒蓬蒿勢易求欲與山僧論地劵願爲鄰舎事
田疇應須急作南征計漠北風沙不可留
　　　　二
水邊幽樹憶同攀曾約移居向此間欲語林塘迷舊
逕却隨車馬入他山飛花著地容難冶鳴鳥窺人意
轉閑物色可歌春不返相思空復慘朱顔
　　　　三
一别三年至一方此身漂蕩只殊鄕看沙更覺蓬萊
淺數日空驚霹靂忙渺渺水波低赤岸𪷟𪷟雲氣淡
扶桑登臨舊興無多在但有浮槎意未忘
　　　　寄張襄州
襄陽州望古來雄耆舊相傳有素風四葉表閭唐尹
氏一門逃世漢龐公故家遺俗應多在美景良辰定
不空遥憶習池寒夜月幾人談笑伴詩翁
　　　　次韻昌叔懷灊樓讀書之樂
志食長年不得休一巢無地拙於鳩聊爲薄宦容身
者能免髙人笑我不道德文章吾事落塵埃波浪此
生浮看君别後行藏意回顧灊樓秖自羞
　　　　酬淨因長老樓上翫月見懷有疑君魂夢
　　　　在清都之句
道人心與世無求隱几蕭然在此樓坐對髙梧傾曉
月看翻清露洗新秋登臨更欲邀元亮披寫還能擬
惠休顧我不知天上樂虚疑昨夜夢仙遊
　　　　寄張諤招張安國金陵法曹
我老願爲臧丈人君今少壯豈長貧好湏自致青㝠
上可且相從寂寞濱深谷黃鸝驕引子曲碕翠碧巧
藏身㝷幽觸靜還成興何必區區九陌塵
　　　　欲往淨因寄涇州韓持國
紫荆山下物華新只與都城共一春令節想君携緑
酒故情憐我踏黃塵泔魚巳悔他年事搏虎方收末
路身欲寄微言書不盡試㝷僧閣望西人
　　　　送别韓虞部
客舎街南初著巾與君兄弟即相親當年豈意兩家
子今日更爲同社人京洛風塵嗟阻闊江湖杯酒惜
逡廵歸帆嶺北茫茫水把手何時寂寞濵
　　　　懷舒州山水呈昌叔
山下飛鳴黃栗留溪邊飲啄白符鳩不知此地從君
處亦有他人繼我不塵土生涯休盪滌風波時事只
飄浮相看髮秃無歸計一夢東南即自羞
　　　　呈柳子玉同年
三年不上鄴王臺鴻鴈歸時又北來水底舊波吹歳
換柳梢新葉卷春回塵沙漠漠凋雙鬢簫鼔怱怱把
一盃勞事欲歌無與和衰顔思見故人開
　　　　次韻陸定逺以謫徃來求詩
牢落何由共一樽相望空復歎芝焚濟時尚負生平
學尉我應多别後文可但風流追甫白由來家世出
機雲行吟強欲偷新格自笑安能到萬分
　　　　李璋下第
浩蕩宫門白日開君王髙拱試群材學如吾子何憂
失命屬天公不可猜意氣未宜輕感槩文章尤忌數
悲哀男兒獨患無名爾將相誰云有種哉
　　　　送楊驥秀才歸鄱陽
客舎風塵弊綵衣悲吟重見鴈南飛荆山和氏方三
獻太學何生且一歸曠野巳寒諳獨宿長年多難惜
分違巾箱所得皆幽懿亦見鄕人爲發揮
　　　　平山堂
城北橫岡走翠虬一堂髙視兩三州淮岑日對朱欄
出江岫雲齊碧瓦浮墟落耕桑公愷悌杯觴談笑客
風流不知峴首登臨處壯觀當時有此不
　　　　示德逢
先生貧敝古人風􁛁想荣桑在眼中憐愍雞豚非孟
子勤勞禾黍信周公深藏組纚三千牘靜占寛閑五
百弓處世但令心自可相知何藉一劉龔
　　　　示四妹
孟光求壻得梁鴻廡下相隨不諱窮卓犖才名今日
事蕭條門巷古人風五噫尚與時多忤一笑兼忘我
屢空六月塵沙不相貸泫然搔首又西東
　　　　寄酬曹伯玉因以招之
寒鵶對立西風樹幽草環生白露庭清坐苦無公事
擾髙談時有故人經思君異日投朱􁀍過我何時載
渌醽及北江湖氣蕭爽最冝相值倒吾缾
　　　　次韻奉酬李質夫
逸少池邊有舊山幾年征淚染衣斑駑駘自飽方爭
路騕褭長飢不在閑雪漲江南歸浩蕩煙埋河朔去
間關勞歌一聽皆愁思況我心非木石頑
　　　　寄袁州曹伯玉使君
冝春城郭繞樓臺想見登臨把一盃濕濕嶺雲生竹
箘冥冥江雨熟楊梅政成定入邦人詠詩就還隨驛
使來錯莫風沙愁病眼不知何日爲君開
　　　　邢太保有鶴折翼以詩傷之客有記翎經
　　　　冥三韻而忘其詩者因作四韻
不爲摧傷改性靈靜中猶見好儀形每憐今日長垂
翅却悔當時誤剪翎醫得舊創猶有法相知多難豈
無經稻梁且向人間覔莫羡摶風起北冥
　　　　寄致政吳虞部
白鷗生意在滄波不爲風塵有網羅年抵馮唐初未
半才方踈廣豈能多孤清楚國知誰繼遺愛郴人想
共歌嗟我欲歸真未晩雪舟乗興㑹相過
　　　　再至京口寄漕使曹郞中
漂流曾落此江邊憶與詩翁賦浩然(浩然/堂名)鄕國去身
猶萬里驛亭分首巳三年北城紅出髙枝靚南浦青
回老樹圓還似昔時風露好只疑談笑在君前
　　　　次韻平甫金山㑹宿寄親友
天末海門橫比固煙中沙岸似西興巳無船舫猶聞
笛逺有樓臺秪見燈山月入松金破碎江風吹水雪
崩騰飄然欲作乗桴計一到扶桑恨未能
　　　　送何聖從龍圖
射䇿曾稱蜀郡雄朝廷重得漢司空應留賜席丹塗
地誤責飛芻紫塞功三徑欲歸無舊業百城先至有
淸風潞山直與天爲黨回首孫髙想見公
　　　　送趙學士陜西提刑
遥知彼俗經兵後應望名公走馬來　陛下柬求今
日始胸中包畜此時開山西豪傑歸囊牘渭北風光
入酒盃堪笑陋儒昏鄙甚略無謀術贊行臺
　　　　丙申八月作
秋風摧剥利如刀漠漠昏煙玩日髙眼看南山露崖
嶷心隨東水轉波濤歸期正自憑蓍蔡生理應須問
酒醪還有詩書能慰我不多霜雪上顚毛
　　　　登西樓
樓影侵雲百尺斜行人樓上憶天涯情多自悔登臨
數目極因驚悵望賒一曲平蕪連古樹半分殘日帶
明霞潘郞何用悲秋色秖此傷春髪巳華
　　　　即事
河流南苑岸西斜風有晶光露有華門柳故人陶令
宅井桐前日揔持家嘉招欲覆盃中渌麗唱仍添錦
上花便作武陵樽俎客川源應未少紅霞
臨川先生文集卷第二十二
臨川先生文集卷第二十三
　　律詩(七言八句)
　　　酬吳仲庶小園之句
　　　始與韓玉汝相近居遂相與遊今居復相近
　　　　　而兩家子唱和詩相屬因有此作
　　　春寒
　　　次韻再遊城西李園
　　　予求守江隂未得酬昌叔憶江隂見及之作
　　　送蘇屯田廣西轉運
　　　酬淮南提刑邵不疑學士
　　　酬王太祝
　　　出城訪無黨因宿齋舘
　　　寄張氏女弟
　　　奉寄子思以代別
　　　次韻劉著作過茆山今平甫徃遊因寄
　　　次韻十四叔賜詩留別
　　　次韻耿天騭大風
　　　法喜寺
　　　長干寺
　　　落星寺在南康軍江中
　　　清風閣
　　　留題微之廨中清輝閣
　　　次韻和甫春日金陵登臺
　　　慶老堂
　　　寄陳宣叔
　　　寄張劒州并示女弟
　　　元珍以詩送綠石硯所謂玉堂新様者
　　　和微之林亭
　　　酬微之梅暑新句
　　　平甫與寶覺遊金山思大覺并見寄及相見
　　　　　得詩次韻二首
　　　金陵懷古四首
　　　次韻舍弟遇子固憶少述
　　　次韻昌叔詠塵
　　　石竹花
　　　古松
　　　玉晨大檜鶴廟古松最爲佳樹
　　　次韻董伯懿松聲
　　　次韻荅平甫
　　　次韻質夫兄使君同年
　　　　酬吳仲庶小園之句
舊年臺榭掃流塵職閉朱門歲又新花影隙中看裊
裊車音牆外去轔轔相逢豈少佳公子一醉何妨薄
主人秖向東風邀載酒定知無奈帝城春
　　　　始與韓玉汝相近居遂相與遊今居復相
　　　　近而兩家子唱和詩相屬因有此作
羇旅兒童得近鄰相知邂逅即情親當時豈意兩家
子此地更爲同社人勲業彈冠知白首文章投筆讓
青春萬金雖愧君多産比我淵明亦未貧
　　　　春寒
春風滿地月如霜拂曉鍾聲到景陽花底裌衣朝宿
衛栁邊新火起嚴糚冰殘玉甃泉初動水澁銅壺漏
更長從此暄妍知幾日便應鶗鴂損年芳
　　　　次韻再遊城西李園
京師花木類多竒常恨春歸人未歸車馬喧喧走塵
土園林處處鏁芳菲殘紅巳落香猶在羈客多傷涕
自揮我亦悠悠無事者約君聮騎訪郊圻
　　　　予求守江隂未得酬昌叔憶江隂見及(之/作)
黃田港北水如天萬里風檣看賈船海外珠犀常入
市人間魚蟹不論錢高亭笑語如昨日末路塵沙非
少年強乞一官終未得秖君同病肯相憐
　　　　送蘇屯田廣西轉運
置將從來欲善師百城蹉跌起毫氂驅除乆費兵符
出按撫紛煩使節移恩澤易行窮苦後功名常見急
難時孺文此日風流在直筆他年豈愧辭
　　　　酬淮南提刑邵不疑學士(來詩及予送沈/常州之詩而卒)
(有素壁鑱詩/尚未泥之句)
曾詠常州送主人豈知身得兩朱輪田疇汎濫川方
壅厨傳蕭條市亦貧以我薄材思拊傴賴君餘敎得
因循詢求故有風謡在不獨鑱詩尙未泯
　　　　酬王太祝
一馬常隨世事馳豈論江徼與河湄巳成白髮潘常
侍更似青衫杜拾遺勲業儻來知有命文章聊欲見
無期喜君材俊能從我力學何妨和子思
　　　　出城訪無黨因宿齋館
關外㝷君信馬蹄漫成詩句任天倪花枝到眼春相
照(一作/映)山色侵衣晚自迷今日笑談還喜共經年勞
逸固難齊生涯零落歸心懶多謝慇􁦯杜宇啼
　　　　寄張氏女弟
十年江海別常輕(一作/經)豈料今隨寡嫂行心折向誰
論宿昔魂來空復夢平生音容想像猶如昨歲月蕭
條忽巳更知汝此悲還似我欲爲西望涕先橫
　　　　奉寄子思以代別
南北蹉跎成兩翁悲歡邂逅笑言同全家欲出嶺雲
外匹馬肯㝷山雨中趨府折腰嗟踽踽聽泉分手惜
怱怱寄聲但有加飡飯才業如君豈乆窮
　　　　次韻劉著作過茆山今平甫徃遊因寄
華陽仙伯有茆卿官府今傳在赤城三鶴不歸猶地
勝二君能到亦心清詩中慷慨悲陳迹篇末慇􁦯奬
後生遥想青雲知可附坐看閭巷得名聲
　　　　次韻十四叔賜詩留別
窮冬追路出西津得侍茫然兩見春發冊乆嗟淹國
士起家初命慰鄕人行辭北闕樓臺麗歸佐南州縣
邑新班草數行衣上涙何時杖屨却相親
　　　　次韻耿天騭大風
雲埋月缺暈寒灰飈發齊如巨象豗縱勇萬川冰柱
立紛披干障土囊開魯門未怪爰居至鄭圃何妨禦
冦來終夜不眠誰與共坐忘唯有一顔回
　　　　法喜寺
門前白道自縈回門下青莎間綠苔雜樹繞花鶯引
去壞􁐺無幕鷰歸來寂寥誰共樽前酒牢落空留案
上杯我憶故鄕誠不淺可憐鶗鴂重相催
　　　　長干寺
梵舘清閑側布金小塘回曲翠文深柳條不動千絲
直荷葉相依萬蓋隂漠漠岑雲相上下翩翩沙鳥自
浮沈羇人樂此忘歸思忍向西風學越吟
　　　　落星寺在南康軍江中
崒雲臺殿起崔嵬萬里長江一酒杯坐見山川吞日
月杳無車馬送塵埃鴈飛雲路聲低過客近天門夢
易廻勝槩唯詩可收拾不才羞作等閑來
　　　　清風閣
飛甍孤起下州墻勝勢崢嶸壓四方逺引江山來控
帶平看鷹隼去飛翔高蟬感耳何妨靜赤日焦心不
廢涼況是使君無一事日陪賔從此傾觴
　　　　留題微之廨中清輝閣
故人名字在瀛洲邂逅低佪向此留鷗鳥一雙隨坐
笑荷花十丈對冥搜水涵樽俎清如洗山染衣巾翠
欲流宣室應疑鬼神事知君能復幾來遊
　　　　次韻和甫春日金陵登臺
鍾山漠漠水洄洄西有陵雲百尺臺萬物巳隨和氣
動一樽聊與故人來天邊幽鳥鳴相和地上晴煙掃
不開悲眼看春長(一作/唯)恐盡直須去取六龍回
　　　　慶老堂(陳繹)
板輿去國宦三年華屋歸來地一偏種竹常疑出冬
筍開池故合涌寒泉身閑楚老猶能戲道勝鄒人不
更遷嗟我強顔無所及想君爲樂更焦然
　　　　寄陳宣叔
扁舟欲動更徘徊一笑相看病眼開事忤貴人今見
節政行豪縣衆稱材忽驚歲月侵雙鬢却喜山川共
一杯落日亂流江北去離心猶與水東廻
　　　　寄張劒州并示女弟(時張以太夫人/䘮自劒州歸)
劔閣天梯萬里寒春風此日白衣冠烏辭反哺顚毛
黒鳥引思歸口血丹行路想君今眚瘦相逢添我老
悲酸浮雲渺渺吹西去每到原頭勒馬看
　　　　元珍以詩送綠石硯所謂玉堂新様者
玉堂新様世爭傳況以蠻溪綠石鐫嗟我長來無異
物愧君持贈有佳篇久埋瘴霧看猶濕一取春波洗
更鮮還與故人袍色似論心於此亦同堅
　　　　和微之林亭
爲有檀欒占雒陽憶歸杖策此徜徉觀魚得意還知
樂入鳥忘機肯亂行未敢許君輕去國不應如我漫
爲郎中園日渉非無趣保此千鍾慰北堂
　　　　酬微之梅暑新句
江梅落盡雨昬昬去馬來牛漫不分當此沈隂無白
日豈知炎旱有􁂍雲琴絃欲緩何妨促畫蠹微生故
可熏回首涼秋知未逺會須重曝阮郞裩
　　　　平甫與寶覺遊金山思大覺并見寄及相
　　　　見得詩次韻二首
寵參時宰道人琳氣蓋諸公弟季心勝踐肯論山在
險冥搜欲與海爭深揺揺北下隨㠶影踽踽東來想
足音握手更知禪伯逺隔雲靈鷲碧干㝷
　　　　二
漳南開士好叢林慧劒何年出水心獨徃便應諸漏
盡相逢未免故情深檻窺山鳥有眞意䆫聽海潮非
世音一笑上方人事外不知衰境兩侵㝷
　　　　金陵懷古四首
霸祖孤身取二江子孫多以百城降豪華盡出成功
後逸樂安知與禍雙東府舊基留佛刹後庭餘唱落
船䆫黍離麥秀從來事且置興亡近酒缸
　　　　二
天兵南下此橋江敵國當時指顧降山水雄豪空復
在　君王神武自難雙留連落日頻回首想像餘墟
獨倚䆫却怪夏陽纔一葦漢家何事費罌缸
　　　　三
地勢東回萬里江雲間天闕古來雙兵纏四海英雄
得　聖出中原次第降山水寂寥埋王氣風烟蕭颯
滿僧䆫廢陵壞冡空冠劒誰復沾纓酹一缸
　　　　四
憶昨天兵下蜀江將軍談笑士争降黃旗巳盡年三
百紫氣空收劒一雙破堞自生新草木廢宫誰識舊
軒䆫不須搔首㝷遺事且倒花前白玉缸
　　　　次韻舎弟遇子固憶少述(時舎弟/在臨川)
歸計何時就一㕓寒城回首意茫然野林細錯黃金
日溪㟁寛圍碧玉天飛兎巳聞追騕褭太阿猶恨失
龍泉遥知更憶河濵友從事能忘我獨賢
　　　　次韻昌叔詠塵
塵土輕颺不自持紛紛生物更相吹翻成地上高烟
霧散在人間要路𡵨一世競馳甘眯目幾家清坐得
軒眉超然秖有江湖上還見波濤恐我時
　　　　石竹花
退公詩酒樂華年欲取幽芳近綺筵種玉亂抽青節
瘦刻繒輕染絳花圓風霜不放飄零早雨露應從愛
惜偏巳向美人衣上繡更留佳客賦嬋娟
　　　　古松
森森直榦百餘㝷高入青冥不附林萬壑風生成夜
響千山月照掛秋隂豈因糞壤栽培力自得乾坤造
化心廊廟乏材應見取世無良匠勿相侵
　　　　玉晨大檜鶴廟古松最爲佳樹
壇廟千年草不生幽眞曾此䕃餘清月枝地上流雲
影風葉天邊過雨聲材大賢於人有用節高仙與丗
無情秦山陂下今迷處苦里宫中漫得名
　　　　次韻董伯懿松聲
天機自動豈關情能作人間物外聲暝聒一堂無客
夢曉悲千嶂有猿驚廟中奏瑟沈三嘆堂下吹簫失
九成俚耳紛紛多鄭衞直須聞此始心清
　　　　次韻荅平甫
高蟬抱殻悲聲切新鳥争巢誶語忙長樹老隂欺夏
日晩花幽艷敵春陽雲歸山去當􁐺静風過溪來滿
坐涼物物此時皆可賦悔予千里不相將
　　　　次韻質夫兄使君同年
樓堞相望一日程春風吹急似揺旌莫言樂國無愁
夢頼把新詩有故情客舎五漿非所願私田三徑㑹
須成青雲自致歸公等如我何縁得此聲
臨川先生文集卷第二十三
臨川先生文集卷第二十四
　　律詩(七言八句)
　　金明池
　　葛溪驛
　　泛舟青溪入水門登高齋奉呈康叔
　　爲裴使君賦擬峴臺
　　送李才元校理知卭州
　　送張頡仲舉知奉新
　　張劒州至劒一日以新憂罷
　　次韻子履逺寄之作
　　送李太保知儀州
　　送西京簽判王著作
　　　送劉貢父赴秦州清水
　　　送純甫如江南
　　　送郊社朱兄除郞東歸
　　　送沈康知常州
　　　安豐張令修芍陂
　　　送復之屯田赴成都
　　　送經臣富順寺丞
　　　送張卿致仕
　　　送梅龍圖
　　　送李祕校南歸
　　　送蕭山錢著作
　　　送靈仙裵太博
　　　送趙爕之蜀永康簿
　　　酬吳季野見寄
　　　和平甫寄陳正叔
　　　送王大卿致政歸江陵
　　　送叔康侍御
　　　寄朱昌叔
　　　九日登東山寄昌叔
　　　到舒次韻荅平甫
　　　舒州七月十七日雨
　　　次韻荅丁端州
　　　荅劉季孫
　　　次韻酬王太祝
　　　寄吳成之
　　　寄曾子固
　　　至開元僧舎上方次韻舎弟二月一日之作
　　　寄王回深甫
　　　次韻荅彦珍
　　　寄闕下諸父兄兼示平甫兄弟
　　　　金明池
宜秋西望碧參差憶看鄕人禊飮時斜倚水開花有
思緩隨風轉栁如癡青天白日春常好綠髮朱顔老
自悲跋馬未堪塵滿眼夕陽偷理釣魚絲
　　　　葛溪驛
缺月昬昬漏未央一燈明㓕照秋牀病身最覺風露
早歸夢不知山水長坐感歲時歌慷慨起看天地色
淒涼鳴蟬更亂行人耳正抱踈桐葉半黃
　　　　泛舟青溪入水門登高齋奉呈康叔
簿領紛紛惜此時起携佳客散沈迷十圍但見諸營
栁九曲難㝷故國溪牽埭欲隨流水逺放船終礙畫
橋低子猷清興何曾盡想憶高齋更一躋
　　　　爲裴使君賦擬峴臺
君作新臺擬峴山羊公千載得追攀歌鍾殷地登臨
處花木移春指顧間城似大隄來宛宛溪如清漢落
潺潺時平不比征吳日緩帶尤宜向此閑
　　　　送李才元校理知卭州
朝廷孝治稱今日鄕郡榮歸及壯時關吏相呼迎印
綬里兒爭出望旄麾北堂巳足誇三釡南畒當今識
兩歧獨我尚留眞有命天於人欲本無私
　　　　送張頡仲舉知奉新
故人爲邑士多稱繇賦寛賖獄訟平老吏閉門無重
糈荒山開隴有新粳方揮玉塵日邊坐又結銅章天
外行此去料君歸不久挾材如此即名卿
　　　　張劒州至劒一日以新憂罷
客舎飛塵尚滿韀却㝷東路想茫然白頭反哺秦烏
側流血思歸蜀鳥前今日相逢知悵望幾時能到與
留連行看萬里雲西去倚馬春風不忍鞭
　　　　次韻子履逺寄之作
飄然逐客出都門士論應悲玉石焚高位紛紛誰得
志窮途往往始能文柴桑今日思元亮天禄何時召
子雲直使聲名傳後世窮通何必較功勲
　　　　送李太保知儀州
北平上谷當時守氣略人推李廣優還見子孫持漢
節欲臨關塞撫羌酋雲邊鼔吹應先喜日下旌旗更
少留五字亦君家世事一吟何以稱來求
　　　　送西京簽判王著作
兒曹曽上洛城頭尚記淸波遶驛流却想山川常在
夢可憐顔髮巳驚秋辟書今日看君去著籍長年歎
我留三十六峯應好在寄聲多謝欲來遊
　　　　送劉貢父赴秦州清水
劉郞高論坐嘘枯幕府調聏用緒餘筆下能當萬人
敵腹中嘗記五車書聞多望士登天祿知有名臣薦
子虚且復弦歌窮塞上秪應非晩召相如
　　　　送純甫如江南
青溪看汝始蹁躚兄弟追隨各少年壯爾有行今納
婦老吾無用亦求田初來淮北心常折却望江南眼
更穿此去還知苦相憶歸時快馬亦須鞭
　　　　送郊社朱兄除郞東歸
手持官牒出神臯迎客遥知賀酒醪照映里門非白
屋欺凌春草有青𫀆宦遊雖晩何妨久餓顯從來不
必高孝友父兄家法在想能清白遺兒曹
　　　　送沈康知常州
作客蘭陵迹巳陳爲傳謡俗記州民溝塍半廢田疇
薄㕑傳相仍市井貧常恐勞人輕白屋怱逢佳士得
朱輪慇懃話此還惆悵最憶荆溪兩岸春
　　　　安豐張令修芍陂
桐鄕振廩得周旋芍水修陂道路傳目想僝功追往
事心知爲政似當年魴魚鱍鱍歸城市秔稻紛紛載
酒船楚相祠堂仍好在勝遊思爲子留篇
　　　　送復之屯田赴成都
槃礴西南江與岷石犀金馬世稱神桑麻接畛餘無
地錦繡連城別有春結綬相隨通籍久推車此去辟
書新知君不爲山川險便忘吾家叱馭人
　　　　送經臣富順寺丞
故人爲縣楚江邊海角猶聞政事傳萬井巳安如赤
子一麾今去上青天應開醉眼酴􁴚下莫起歸心杜
宇前報主代親俱有地幾人忠孝似君全
　　　　送張卿致仕
子房籌策漢時功身退超然慕赤松餘烈尚能開後
世高材今復繼前蹤執鞭始負平生願操几何知此
地逢竊食一官慚未艾緒言方賴賜從容
　　　　送梅龍圖
子眞家世子雲鄕風力才華豈易當回首古人多隱
約致身今日獨輝光謨明久合分三府治劇聊須試
一方從此政成何所報百城無事秪耕桑
　　　　送李祕校南歸
四十青衫更旅人悠悠飢馬傍沙塵久留上國言空
冨却走南州食轉貧自作詩書能見志應知時命不
關身江湖勝事從今數肯但悲歌寂寞濵
　　　　送蕭山錢著作
才高諸彦故無嫌兄弟同時舉孝廉東觀外除方墨
綬西州相見巳蒼髯靈胥引水清穿市神禹分山翠
入簾好去弦歌聊自慰郡人誰敢慢陶濳
　　　　送靈山裴太博
一官留隱太常中生事蕭然信所窮有力尚期當世
用無求今見古人風邅廻舊學皆殘藁邂逅相看各
老翁他日卜居何處好溪山還欲與君同
　　　　送趙燮之蜀永康簿
蜀山萬里一青𫀆石棧天梯箠轡高多學佀君寧易
得小官於此亦徒勞行追西路聊班草坐憶南州欲
夢刀他日寄聲能問我應從錦水至江臯
　　　　酬吳季野見寄(時𬒳召來詩/以賈誼見方)
漫披陳蠹學經綸捧檄生平秪爲親聞道不先從事
早課功無狀取官頻豈堪置足青冥上終欲回身寂
寞濵俯仰謬恩方自歉慙君將比洛陽人
　　　　和平甫寄陳正叔
強行南仕莫辭勤聞說田園巳曠耘縱使一區猶有
宅可能三月尚無君且同元亮傾罇酒更與靈均續
舊文此道廢興吾命在世間滕口任云云
　　　　送王太卿致政歸江陵
九卿𥘉命亞三司朝吏相瞻得老師南闕便還新印
綬東舟只載舊書詩漢庭餞客無佳句越水歸装有
冨貲回首千年見踈范共疑今事勝當時
　　　　送叔康侍御
詔取名郎入憲臺此時方急濟時才聖聦應巳虚心
待姦黨寧無側目猜白筆豈知權可畏皁囊還請上
親開佇聞讜論能醫國飛報頻隨驛騎來
　　　　寄朱昌叔
清江浸浸遶城流尚憶城邊繫小舟射虎未能隨李
廣割雞空欲戲言游雲埋塞路驚塵合霜入春風滿
鬢愁此日君書苦難得漫多鴻鴈起南洲
　　　　九日登東山寄昌叔
城上啼烏破寂寥思君何處坐岧嶤應須綠酒醻黃
菊何必紅裙弄紫簫落木雲連秋水渡亂山煙入夕
陽橋淵明久負東籬醉猶分低心事折腰
　　　　到舒次韻荅平甫
夜別江船曉解驂秋城氣象亦潭潭山從樹外青爭
出水向沙邊綠半涵行問嗇夫多不記坐論公瑾少
能談只愁地僻無賔客舊學從誰得指南
　　　　舒州七月十一日雨
行看野氣來方勇卧聽秋聲落竟慳淅瀝未生羅豆
水蒼忙空失皖公山火耕又見無遺種肉食何妨有
厚顔巫祝萬端曽不救只疑天賜雨工閑
　　　　次韻荅丁端州
莫嗟荒僻又離羣且喜風謡嶺北聞銅柱雖然蠻徼
接竹符還是漢家分春書來逐衡陽鴈秋騎歸看隴
首雲相見會知南望苦病骸今佀沈休文
　　　　荅劉季孫
偶著儒冠敢陋今自憐多負少時心輊軒已任人前
後揭厲安知世淺深挾筴有思悲慷慨負薪無力病
侵淫愧君綠綺虚投贈更覺貧家報乏金
　　　　次韻酬王太祝
塵土波瀾不自期飄然身與願相違衰根要路知難
植病羽長年欲退飛高論已嗟能聽少力行還恨賦
材微慚君俊少今知我一見心如客得歸
　　　　寄吳成之
綠髮溪山笑語中豈知翻手兩成翁辛夷屋角摶香
雪躑躅岡頭挽醉紅想見舊山茅徑在近隨今日板
輿空渭陽車馬嗟何及榮祿方當與子同
　　　　寄曽子固
斗粟猶慙報禮輕敢嗟吾道獨難行脫身負米將求
志戮力乗田豈爲名高論幾爲衰俗廢壯懷難值故
人傾荒城回首山川隔更覺秋風白髮生
　　　　至開元僧舎上方次韻舎弟二月一日之
　　　　作
溪谷濺濺嫰水通野田高下綠蒙茸和風滿樹笙簧
雜霽雪兼山粉黛重萬里有家歸尚隔一㕓無地去
何從傷春故欲西南望廻首荒城已暮鍾
　　　　寄王回深甫
少年倐忽不再得後日歡娯能幾何顧我靣顔衰更
早憐君身世病還多牎間暗淡月含霧船底飄颻風
送波一寸古心俱未試相思中夜起悲歌
　　　　次韻荅彦珍
手得封題手自𨳩一篇美玉綴玫瑰衆知圓媚難論
報自顧窮愁敢角才君卧南陽惟畎畒我行西路亦
風埃相逢不必嗟勞事尚欲𢋫歌詠起哉
　　　　寄闕下諸父兄兼示平甫兄弟
父兄爲學衆人知小弟文章亦自竒家勢到今宜有
後士才如此豈無時久聞陽羡溪山好頗與淵明性
分宜但願一門皆貴仕時將車馬過茆茨
臨川先生文集卷第二十四
臨川先生文集卷第二十五
　　律詩(七言八句/七言長篇附)
　　　鍾山西庵白蓮亭
　　　贈老寧僧首
　　　次韻舎弟賞心亭卽事二首
　　　次韻陳學士小園卽事
　　　寄友人
　　　登大茅山
　　　登中茅山
　　　登小茅山
　　　送張仲容赴杭州孫公辟
　　　贈李士寧道人
　　　　次韻春日卽事
　　　　次韻荅陳正叔二首
　　　　送崔左藏之廣東
　　　　苦雨
　　　　江上
　　　　午枕
　　　　寄石鼓陳伯庸
　　　　送熊伯通
　　　　送王覃
　　　　送明州王大卿
　　　　姑胥郭
　　　　嚴陵祠堂
　　　藏春塢詩獻刁十四丈學士
　　　太湖恬亭
　　　蒙城淸燕堂
　　　次韻酬吳彦珍見寄二首
　　　自金陵如丹陽道中有感
　　　初去臨川
　　　讀史
　　　讀詔書
　　　王太丞邑事之暇過訪山館兼示佳篇
　　　王浮梁太丞聽訟軒有水禽巢于竹林
　　　寄虞氏兄弟
　　　除夜寄舎弟
　　　荅熊本推官金陵寄酒
　　　和錢學士喜雪
　　　送江寧彭給事赴闕
　　　　鍾山西庵白蓮亭
山亭新破一方苔白帝留花滿四隈野豔輕明非傅
粉秋光清淺不慿材鄕窮自作幽人伴歲晚誰爲靜
女媒可笑遠公池上客郤因松菊賦歸來
　　　　贈老寧僧首
秀骨厖眉倦往還自然淸譽落人間閑中用意歸詩
筆靜外安身比太山欲倩野雲朝送客更邀江月夜
臨關嗟予蹤迹飄塵土一對孤峰幾厚顏
　　　　次韻舎弟賞心亭卽事二首
檻折簷傾野水傍臺城佳氣已消亡難披梗莽㝷千
古獨倚青㝠望八荒坐覺塵沙昏遠眼忽看風雨破
驕陽扁舟此日東南興欲盡江流萬里長
　　　　二
霸氣消磨不復存舊朝臺殿秖空村孤城倚薄青天
近細雨侵凌白日昏稍覺野雲成晩霽郤疑山月是
朝暾此時江海無窮興醒客忘言醉客喧
　　　　次韻陳學士小園卽事
牆屋雖無好鳥鳴池塘亦未有蛙聲樹含宿雨紅初
入草倚朝陽緑更生萬物天機何得喪百年心事不
將迎與君杖䇿聊觀化搔首春風眼尚明
　　　　寄友人
飄然羈旅尚無涯一望西南百嘆嗟江擁涕洟流入
海風吹魂夢去還家平生積慘應銷骨今日殊鄕又
見花安得此身如草樹根株相守盡年華
　　　　登大茅山
一峰高出衆山顚疑隔塵沙道里千俯視煙雲來不
極仰攀蘿蔦去無前人間巳換嘉平帝地下誰通句
曲天陳迹是非今草莽紛紛流俗尚師仙
　　　　登中茅山
翛然杖屨出塵囂雞犬無聲到泬寥欲見五芝莖葉
老尚攀三鶴羽翰遙容溪路轉迷橫彴仙几風來得
墮樵興罷日斜歸亦懶更磨碑蘚認前朝
　　　　登小茅山
捫蘿路到半天窮下視淮洲杳靄中物外眞游來几
席人間榮願付苓通白雲坐處龍池杳明月歸時鶴
馭空回首三君誰更似予房家世有高風
　　　　送張仲容赴杭州孫公辟
萬屋相誇漆與丹笑歌長在綺紈間綵船春戲城邊
水畫燭秋㝷寺外山憶我屢隨遊客入喜君今赴辟
書還遥知曼倩威行乆赤筆應從到日閑
　　　　贈李士寧道人
季主逡巡居卜肆彌明邂逅作詩翁曾令宋賈歎車
上更使劉侯驚坐中杳杳人傳多異事㝠㝠誰識此
高風行歌過我非無謂唯恨貧家酒盞空
　　　　次韻春日卽事
人間尚有薄寒侵和氣先薫草樹心丹白自分齊破
蕾青黃相向欲交隂潺潺嫩水生幽谷漠漠輕煙動
遠林病得一官隨太守班春無助愧周任
　　　　次韻荅陳正叔二首
青衫憔悴北歸來髪有霜根面有埃羣吠我方憎猘
子一鳴誰更識龍媒功名落落求難値日月沄沄去
不回勝事與身何等近酒樽詩卷數須開
　　　　二
田宅荒凉去復來詩書顏髪兩塵埃忘機自許鷗相
狎得禍誰期鶴見媒此道未行身有待古人不見首
空回何當水石他年住更把韋編靜處開
　　　　送崔左藏之廣東
怪石巉巉上泬寥昔人於此奏簫韶水清但有嘉魚
出風暖何曾毒草揺今日淹留君按節當時嬉戲我
垂髫因㝷舊政詢遺老爲作新詩變俚謡
　　　　苦雨
靈塲奔走尚無功去馬來車道不通風助亂雲隂更
密水爭高岸氣尤雄平時溝洫今多廢下戸京囷乆
巳空肉食自嗟何所報古人憂國願年豐
　　　　江上
村落家家有濁醪青旗招客解祗裯春風似補林塘
破野水遙連草樹高寄食舟車隨處弊行歌天地此
身勞遲回自負平生意豈是明時惜一毛
　　　　午枕
百年春夢去悠悠不復吹簫向此留野草自花還自
落鳴禽相乳亦相酬舊蹊埋沒開新徑朱戸欹斜見
畫樓欲把一盃無伴侣眼看興廢使人愁
　　　　寄石鼓寺陳伯庸
鯨海無風白日閑天門當面險難攀塵埃掉臂離長
陌琴酒和雲入舊山仁義未饒軒冕貴功名莫信鬼
神慳郭東一點英雄氣時伴君心夜斗間
　　　　送熊伯通
歲暮欣逢蓋共傾川塗南北豈忘情事經官路心應
折地入家山眼更明江上月華空自照梅邊春意恰
相迎關河不鏁眞消息野客猶能聽治聲
　　　　送王覃
分走人間十五年塵沙吹鬢各蒼然山林渺渺長回
首兒女紛紛忽滿前知子有才思奮發嗟余無地與
迴旋相看一作秦吳别身世何時兩息肩
　　　　送明州王大卿
大曆才臣有此州昆雲今駕鹿轓游從來所至邦人
喜眞復能分聖主憂千里封疆何足治一時名跡故
應留屬城舊吏雖疲懶尚可揮毫敵李舟
　　　　姑胥郭
誤褫雲巾别故山抵吳由越兩間關千家漁火秋風
市一葉歸舟暮雨灣旅病愔愔如困酒鄕愁脉脉似
連環情知帶眼從前緩更恐顚毛自此斑
　　　　嚴陵祠堂
漢庭來見一羊裘黙黙俄歸舊釣舟迹似磻溪應有
待世無西伯可能留﨑嶇馮衍才終廢索寞桓譚道
不謀勺水果非鱣鮪地放身滄海亦何求
　　　　藏春塢詩獻刁十四丈學士
蒜山東渡得林丘邂逅籃輿亦少留今日更知萊氏
隱暮年長憶武陵遊欲營垣屋隨穿斸尚歎塵沙隔
獻酬遥約向吳亭下路春風深駐五湖舟
　　　　太湖恬亭
檻臨溪上緑隂圍溪岸高低入翠微日落斷橋人獨
立水涵幽樹鳥相依清遊始覺心無累靜處誰知世
有機更待夜深同徙倚秋風斜月釣船歸
　　　　蒙城清燕堂
清燕新碑得自蒙行吟如到此堂中吏無田甲當時
氣民有莊周後世風庭下早知閑木索坐間遥想御
絲桐飄然一往何時得俛仰塵沙欲作翁
　　　　次韻酬吳彦珍見寄二首(時彦珍爲敎授/學有右軍墨池)
君作新詩故起予一吟聊復報雙魚杖藜高徑誰來
往散帙空堂自卷舒樹外鳥啼催晚種花間人語趂
朝虚春風處處堪攜手何事臨池苦學書
　　　　二
篁竹荒茅五畞餘生涯山蕨與泉魚家貧殖貨羞端
木鄕里傳書比仲舒白日憶君聊遠望青林嗟我似
逃虚春風渺渺烏塘尾漫得東來一紙書
　　　　自金陵如丹陽道中有感
數百年來王氣消難將前事問漁樵苑方秦地皆蕪
沒山借揚州更寂寥荒埭暗雞催月暁空場老雉挾
春驕豪華秖有諸陵在往往黃金出市朝
　　　　初去臨川
東浮溪水渡長林上坂回頭一拊心巳覺省煩非仲
叔安能養志似曾參憂傷遇事紛紛出疾病乗虚亹
亹侵未有半分求自贖恐塡溝壑更霑襟(一作馬頭/西去百霑)
(襟一望親庭更苦心巳覺省煩非仲叔安能養志似/曾參憂傷遇事紛紛出疾病乗虚亹亹侵手把空篇)
(卧空屋欲歌/商頌不成音)
　　　　讀史
自古功名亦苦辛行藏終欲付何人當時黮闇猶承
誤末俗紛紜更亂眞糟粕所傳非粹美丹青難寫是
精神區區豈盡高賢意獨守千秋紙上塵
　　　　讀詔書(慶曆七年)
去秋東出汴河梁巳見中州旱勢强日射地穿千里
赤風吹沙度滿城黃近聞急詔收羣䇿頗說新年又
亢陽賤術縱工難自獻心憂天下獨君王
　　　　每見王太丞邑事甚冗而剸劇之暇能過
　　　　訪山館兼出佳篇爲贈仰嘆才力因成小
　　　　詩
我看繁訟頻搔首君富才明見亦常尚有閑襟㝷水
石更留佳句似池塘松苗地合分高下鳬鶴天敎有
短長徐上青雲猶未晚可無音問及滄浪
　　　　王浮梁太丞之聽訟軒有水禽三巢于竹
　　　　林之上恬而自得邑人作詩以美之因次
　　　　元韻
水邊舟動多驚散何事林間近絶疑野意肯從威令
至舊巢猶有主人知(見王太/丞詩)不關飲啄春江暖自在
飛鳴夏日遲覧德豈無丹穴鳳到時應讓向南枝
　　　　寄虞氏兄弟
一身兼抱百憂虞忽忽如狂乆廢書疇昔心期俱喪
勇此來腰疾更乗虚乆聞楊羨安家好自度淵明與
世踈亦有未歸溝壑日㑹應相近置田廬
　　　　除夜寄舍弟
一尊聊有天涯憶百感翻然醉裏眠酒醒燈前猶是
客夢回江北巳經年佳時流落眞何得勝事蹉跎只
可憐唯有到家寒食在春風因泛澦溪船
　　　　荅熊本推官金陵寄酒
鬱金香是蘭陵酒枉入詩人賦詠來庭下北風吹急
雪坐間南客送寒醅淵明未得歸三徑(金陵有/舊廬)叔夜
猶同把一盃吟罷想君醒醉處鍾山相向白崔嵬
　　　　和錢學士喜雪
手把詩翁憶雪詩坐愁窮海瘴煙霏誰令天上蒼茫
合忽見空中散漫飛閶闔與風生氣勢姮娥交月借
光輝山鵶瑟縮相依立邑犬跳梁未肯歸點綴丘園
榮樹木埋藏溝壍亂封圻高歌業巳傳都市逸興何
當叩隱扉頗欲攜樽邀使騎幾忘温席薦親闈公今
早晩班春去强勸澇田補歲饑
　　　　送江寧彭給事赴闕
西江望士衆長兼卓犖傳家在一男壯志異時開史
牒妙齡終日對書龕桂堂發䇿收科選櫻苑頒詩豫
宴酣大邑援琴聊試可小州懷紱果才堪分臺拜職
榮先入抗䟽辭恩恥橫覃勁操比松寒不撓忠言如
藥苦非甘龍鱗直爲當官觸虎穴寧關射利探朱轂
獸頭終恊夢粉闈雞舌更須含均輸北轉荆門鷁勸
課西臨蜀市𧖟期信有兒迎郭伋食貧無地乞羊曇
櫜垂鈴棧駝鳴􁖙節擁棠郊虎視耽歸見廣墀瞻斧
藻對揚初服改朱藍進班華省財方阜出按窮邊虜
稍戡帝命賈琮當冀北民歌姬奭次周南投壷饗客
魚無乙伐鼓蒐兵馬有驔鯨鬛掀紅旗杳沓虬髯吒
黒纛鬖鬖威加諸部風霜肅惠浸連營雨露涵大斗
時時能劇飲輕裘往往秖清談乾龍巳應天飛五晉
馬徐觀晝接三道在君臣方自合德侔卿長亦誰慙
便蕃肯較平生寵放曠皆知雅性妉委佩去辭廷殖
殖揚舲來得府潭潭一尊客語從容盡千里人情委
曲諳豈但搢紳稱召杜故多扶杖祝彭聃幕中俊乂
閑刀筆帳下驍雄冷劒鐔楚地怪須留汲黯蕭規疑
欲付曹參從來貴勢公何慕自是賢名上所貪未信
逸身今以老且當憂國每如惔論心邂逅膠投􁇀搔
首低佪雪滿篸鎭撫未驚移歲月追攀曾許賞煙嵐
餘歡遽隔新亭餞宿惠難忘舊館驂卷曲尚誰知散
櫟崢嶸空此詠枯楠

臨川先生文集卷第二十五
臨川先生文集卷第二十六
　　律詩(五言絶句/回紋/六言詩附)
　　　聊行
　　　染雲
　　　溝港
　　　霹靂溝
　　　午睡
　　　題齊安壁
　　　昭文齋
　　　臺上示吳愿
　　　示道原
　　　傳神自讚
　　　　題何氏宅園亭
　　　　草堂一上人
　　　　題黃司理園
　　　　北山洊亭
　　　　題永昭陵
　　　　詠榖
　　　　池上看金沙花數枝過酴醿架盛開
　　　　五柳
　　　　移松皆死
　　　　山中
　　　　送王補之行風忽作因題四句於舟中
　　　　被召作
　　　南澗樓
　　　南浦
　　　題定林壁懷李叔時
　　　離蔣山
　　　江上
　　　春雨
　　　歸燕
　　　和惠思波上鷗
　　　秣陵道中口占二首
　　　次青陽
　　　代陳景元書于太一宫道院壁
　　　山雞
　　　　雜詠四首
　　　　卧聞
　　　　秋興有感
　　　　題八功德水
　　　　口占
　　　　偶書
　　　　送陳景初
　　　　泊姚江
　　　　樓上
　　　　春晴
　　　　淨相寺
　　　　將母
　　　朱朝議移法雲院蘭
　　　晚歸
　　　題舫子
　　　惠崇畫
　　　蒲葉
　　　芳草
　　　與徐仲元自讀書臺上定林
　　　病中睡起折杏花數枝二首
　　　送望之赴臨江守
　　　送丁廓秀才歸汝隂
　　　送王彦魯
　　　送吕望之
　　　　别方劭秘校
　　　　梅花
　　　　紅梅
　　　　病起過寶覺
　　　　書定林牎
　　　　題徐浩書法華經
　　　回紋詩
　　　　碧蕪
　　　　夢長
　　　　迸月
　　　　泊鴈
　　　六言詩
　　　題西太一宫壁二首
　　　西太一宫樓
　　　　聊行
聊行弄芳草獨坐隱團蒲問客茅簷日君家有此無
　　　　染雲
染雲爲柳葉剪水作梨花不是春風巧何縁有歲華
　　　　溝港
溝港重重柳山坡處處梅小輿穿麥過狹徑礙桑回
　　　　霹靂溝
霹靂溝西路柴荆四五家憶曾騎欵段隨意入桃花
　　　　午睡
簷日隂隂轉牀風細細吹翛然殘午夢何許一黃鸝
　　　　題齊安壁
日淨山如染風暄草欲薫梅殘數點雪麥漲一溪雲
　　　　昭文齋(米黻題余定/林所居因作)
我自中山客何縁有此名當縁琴不鼓人不見虧成
　　　　臺上示吳愿
細書妨老讀長簟愜昏眠取簟且一息抛書還少年
　　　　示道原
乆不在城市少留心悵然幽芳可攬結佇子飲雲泉
　　　　傳神自讚
此物非他物今吾即故吾今吾如可狀此物若爲摹
　　　　題何氏宅園亭
荷葉參差卷榴花次第開但令心有賞歳月任渠催
　　　　草堂一上人
一公持一鉢想復度遥岑地瘦無黃犢春來草更深
　　　　題黃司理園
爲憶去年梅凌寒特地來閏前空臈盡渾未有花開
　　　　北山洊亭
西崦水泠泠㳂岡有洊亭自從春草長遙見秖青青
　　　　題永昭陵
神闕澹朝暉蒼蒼露未晞龍車不可望投老涕霑衣
　　　　詠榖
可憐臺上榖轉目已隂繁不解詩人意何爲樂彼園
　　　　池上看金沙花數枝過酴醿架盛開
故作酴醿架金沙秖謾栽似矜顔色好飛度雪前開
　　　　五柳
五柳柴桑宅三楊白下亭往來無一事長得見青青
　　　　移松皆死
李白今何在桃紅巳索然君看赤松子猶自不長年
　　　　山中
隨月出山去㝷雲相伴歸春晨花上露芳氣著人衣
　　　　送王補之行風忽作因題四句於舟中
淮口西風急君行定幾時故應今夜月未便照相思
　　　　被召作
榮禄嗟何及明恩愧未酬欲㝷西掖路更上北山頭
　　　　再題南澗樓
北山雲漠漠南澗水悠悠去此非吾願臨分更上樓
　　　　南浦
南浦隨花去迴舟路巳迷暗香無覔處日落畫橋西
　　　　題定林壁懷李叔時
雲與淵明出風隨禦冦還燎爐無伏火蕙帳冷空山
　　　　離蔣山
出谷頻回首逢人更斷腸桐鄕豈愛我我自愛桐鄕
　　　　江上
江水漾西風江花脫晩紅離情被橫笛吹過亂山東
　　　　春雨
苦霧藏春色愁霖病物華幽竒無可奈强釂一杯霞
　　　　歸燕
馬上逢歸燕知從何處來貪㝷舊巢去不帶錦書迴
　　　　和惠思波上鷗
翩翩白鳧鷗汎汎水中游西來乆不見夢想在滄洲
　　　　秣陵道中口占二首
經世才難就田園路欲迷慇懃將白髪下馬照青溪
　　　　二
歲熟田家樂秋風客自悲茫茫曲城路歸馬日斜時
　　　　次青陽
十載九華邊歸期尚眇然秋風一乗傳更覺負林泉
　　　　代陳景元書于太一宫道院壁
官身有吏責觸事遇嫌猜野性豈堪此廬山歸去來
　　　　山雞
山雞照渌水自愛一何愚文采爲世用適足累形軀
　　　　雜詠四首
故畦抛汝水新壟寄鍾山爲問揚州月何時照我還
　　　　二
巳作湖隂客如何更遠遊章江昨夜月送我到揚州
　　　　三
證聖南朝寺三年到百回不知牆下路今日幾荷開
　　　　四
桃李石城塢餉田三月時柴荆常自閉花發少人知
　　　　卧聞
卧聞黃栗留起見白符鳩坐引魚兒戲行將鹿女遊
　　　　秋興有感
宿雨清畿甸朝陽麗帝城豐年人樂業隴上踏歌聲
　　　　題八功德水
欲㝷阿練者曵屐出東岡澗谷芳非少春風著野桑
　　　　口占
去歲别南嶽前年返泐潭臨機一句子今日遇同參
　　　　偶書
雄也營身足聃兮悞汝多捐書知聖巳絶學奈禽何
　　　　送陳景初金陵持服舉族貧病煩君藥石
　　　　之功
舉族貧兼病煩君藥石功長安何日到一一問歸鴻
　　　　泊姚江
軋軋櫓聲急蒼蒼江日低吾行有定止潮汐自東西
　　　　樓上
蕩漾舟中客徘徊樓上人滄波浩無主兩槳邈難親
　　　　春晴
新春十日雨雨晴門始開靜看蒼苔紋莫上人衣來
　　　　淨相寺
淨相前朝寺荒涼二十秋曾遭滅劫壞今遇勝縁修
　　　　將母
將母䢴溝上留家白紵隂月明聞杜宇南北揔關心
　　　　朱朝議移法雲蘭
幽蘭有佳氣千載閟山阿不出阿蘭若豈遭乾闥婆
　　　　晚歸
岸逈重重柳川低渺渺河不愁南浦暗歸伴有姮娥
　　　　題舫子
愛此江邊好留連至日斜眠分黃犢草坐占白鷗沙
　　　　惠崇畫
斷取滄州趣移來六月天道人三昧力變化只和鈆
　　　　蒲葉
蒲葉清淺水杏花和暖風地偏縁底緑人老爲誰紅
　　　　芳草
芳草知誰種縁堦巳數叢無心與時競何苦緑怱怱
　　　　與徐仲元自讀書臺上定林
橫絶潺湲度深㝷犖确行百年同逆旅一壑我平生
　　　病中睡起折杏花數枝二首
獨卧南牎榻翛然五六旬巳聞鄰杏好故挽一枝春
　　　　二
獨卧無心起春風閉寂寥鳥聲誰喚汝屋角故相撩
　　　　送望之赴臨江
黃雀有頭顱長行萬里餘想因君出守暫得免包苴
　　　　送丁廓秀才歸汝隂
風駛柳條乾駝裘未勝寒慇懃陌上日爲客暖征鞍
　　　　送王彦魯
北客憐同姓南流感似人相分豈相忘臨路更情親
　　　　送吕望之
池散田田碧臺敷灼灼紅年華豈有盡心賞亦無窮
　　　　别方劭祕校
迢迢建業水中有武昌魚别後應相憶能忘數寄書
　　　　梅花
牆角數枝梅凌寒獨自開遥知不是雪爲有暗香來
　　　　紅梅
春半花纔發多應不奈寒北人初未識渾作杏花看
　　　　病起過寳覺
執手乍欣悵霜毛應更新依然舊童子郤想夢前身
　　　　書定林院牎(問逺大師師云夜來/夢與說十波羅蜜)
道人今輟講卷裓寄松蘿夢說波羅蜜當如習氣何
　　　　題徐浩書法華經
一切法無差水牛生象牙莫將無量義欲覔妙蓮華
　　　　碧蕪(回紋)
碧蕪平野曠黃菊晩村深客倦留甘飲身閑累苦吟
　　　　夢長
夢長隨永漏吟苦雜踈鍾動蓋荷風勁沾裳菊露濃
　　　　迸月
迸月川魚躍開雲嶺鳥翻徑斜荒草惡臺廢冶花繁
　　　　泊鴈
泊鴈鳴深渚收霞落晩川柝隨風斂陣樓映月低弦
漠漠汀帆轉幽幽岸火然壑危通細路溝曲繞平田
　　　　題西太一宫壁二首(六言)
草色浮雲漠漠樹隂落日潭潭(一作柳葉鳴蜩緑/暗荷花落日紅酣)三
十六陂流(一作/宫煙)水白頭想見江南
　　　　二
三十年前此路(一作/地)父兄持我東西今日重來白首
欲㝷陳迹都迷
　　　　西太一宫樓
草際芙蕖零落水邊楊柳欹斜日暮炊煙孤起不知
魚網誰家
臨川先生文集卷第二十六
臨川先生文集卷第二十七
　　律詩(七言絶句)
　　　歌元豐五首
　　　棊
　　　題畫扇
　　　夢
　　　清明
　　　東岡
　　　春郊
　　　元日
　　　九日
　　　初晴
　　南蕩
　　芙蕖
　　溝西
　　東臯
　　一陂
　　園𬞞
　　翛然
　　杖藜
　　圖書
　　老嫌
　　移栁
　　誰將
　　　　雪乾
　　　　南浦
　　　　竹裏
　　　　隨意
　　　　秋雲
　　　　春風
　　　　陂麥
　　　　木末
　　　　進字說二首
　　　　窺園
　　　　嘲白髮
　　　　代白髪荅
　　　外厨遺火二絶
　　　初夏即事
　　　千蹊
　　　和陳輔秀才金陵書事
　　　和耿憲天騭以竹冠見贈四首
　　　和郭功甫
　　　葉致逺置洲田以詩言志次其韻四首
　　　次昌叔韻
　　　次張唐公韻
　　　次俞秀老韻
　　　酬宋廷評請序經解
　　　送耿天騭至渡口
　　　永慶院送道原還儀眞作詩要之
　　　送方劭秘校
　　　芙蓉堂二首
　　　長干釋普濟坐化
　　　　歌元豐五首
水滿陂塘榖滿篝漫移𬞞果亦多收神林處處傳簫
鼓共賽元豐第二秋
　　　　二
露積成山百種收漁梁亦自富鰕鰌無羊說夢非眞
事豈見元豐第二秋
　　　　三
湖海元豐歲又登稆生猶足暗溝塍家家露積如山
壠黃髪咨嗟見未曾
　　　　四
放歌扶杖出前林遥和豐年擊壤音曾侍土階知帝
力曲中時有譽堯心
　　　　五
豚柵雞塒晻靄間暮林揺落獻南山豐年處處人家
好隨意飄然得往還
　　　　棊
莫將戲事擾眞情且可隨縁道我贏戰罷兩奩分(一/作)
(收)白黒一抨何處有虧成
　　　　題畫扇
玉斧修成寳月團月邊仍有女乗鸞青冥風露非人
世鬢亂釵斜特地寒
　　　　夢
黃粱欲熟且留連漫道春歸莫悵然蝴蝶豈能知夢
事蘧蘧飛墮晩花前
　　　　清明
東城酒散夕陽遲南陌鞦韆寂寞垂人與長缾卧芳
草風將急管度青枝
　　　　東岡
東岡歲晩一登臨共望長河映逺林萬竅怒呺風䘮
我千波競湧水無心
　　　　春郊
青秧漫漫出初齊雞犬遥聞路却迷但見山花流出
水那知不是武陵溪
　　　　元日
爆竹聲中一歲除東風送暖入屠蘇千門萬戸曈曈
日爭挿(一作/緫把)新桃換舊符
　　　　九日
九日無歡可得追飄然隨意歷山陂蔣陵西曲(一作/面)
風煙慘(一作/澹)也有黃花一兩枝
　　　　初晴
幅巾慵整露蒼華度隴深㝷一徑斜小雨初晴好天
氣晚花殘照野人家
　　　　南蕩
南蕩東陂水漸多陌頭車馬斷經過鍾山未放朝雲
散奈此黃梅細雨何
　　　　芙蕖
芙蕖耐夏復宜秋一種今年便滿溝南蕩東陂無此
物但隨深淺見游鯈
　　　　溝西
溝西直下看芙蕖葉底三三兩兩魚若比濠梁應更
樂近人渾不畏春鉏
　　　　東臯
東臯攬結知新歲西崦攀翻憶去年肘上柳生渾不
管眼前花發即欣然
　　　　一陂
一陂(一作/叚)燄水蔣陵西含風却轉與城齊周遭碧銅
磨作港逼塞緑錦剪成畦
　　　　園𬞞
園𬞞小摘嫰還抽畦稻新春滑欲流枕簟不移隨處
有飽餐甘寢更無求
　　　　翛然
翛然三月閉柴荆緑葉隂隂忽滿城自是老年遊興
少春風何處不堪行
　　　　杖藜
杖藜隨水轉東岡興罷還來赴一牀堯桀是非時入
夢固知餘習未全忘
　　　　圖書
圖書老矣尚紛披神劓天黥以有知茅竹結蟠聊一
愒却㝷三界外愚癡
　　　　老嫌
老嫌智巧累形軀欲就田翁學破除百歳用癡能幾
許救吾黥劓可無餘
　　　　移柳
移柳當門何啻五穿松作徑適成三臨流遇興還能
賦自比淵明或未慙
　　　　誰將
誰將石黛染春潮復撚黃金作柳條西崦東溝從此
好筍輿追我莫辭遥
　　　　雪乾
雪乾雲淨見遥岑南陌芳菲復可㝷換得千顰爲一
笑春風吹柳萬黃金
　　　　南浦
南浦東岡二月時物華撩我有新詩含風鴨緑粼粼
起弄日鵞黃裊裊垂
　　　　竹裏
竹裏編茅倚石根竹莖踈處見前村閑眠盡日無人
到自有春風爲掃門
　　　　隨意
隨意柴荆手自開㳂岡度塹復登臺小橋風露扁舟
月迷鳥羇雌竟徃來
　　　　秋雲
秋雲放雨靜山林萬壑崩湍共一音欲記荒寒無善
畫頼傳悲壯有能琴
　　　　春風
春風過柳緑如繰晴日烝紅出小桃池暖水香魚出
處一環清浪湧亭臯
　　　　陂麥
陂麥連雲慘淡黃緑隂門巷不多涼更無一片桃花
在借問春歸有底忙
　　　　木末
木末北山煙冉冉草根南澗水泠泠繰成白雪桑重
緑割盡黃雲稻正青
　　　　進字說二首
正名百物自軒轅野老何知強討論但可與人漫醬
瓿豈能令鬼哭黃昏
　　　　二
鼎湖龍去字書存開闢神機有聖孫湖海老臣無四
目謾將糟粕汙脩門
　　　　窺園
杖䇿窺園日數巡攀花弄草興常新董生只被公羊
惑肯信捐書一語眞
　　　　嘲白髮
乆應飄轉作蓬飛眷惜冠巾未忍違種種春風吹不
長星星明月照還稀
　　　　代白髮荅
從衰得白自天機未怪長青與願違看取春條隨日
長㑹湏秋葉向人稀
　　　　外厨遺火二首
竈鬼何爲便赫然似嫌刀机苦無羶圖書得免同煨
燼却頼厨人凊不眠
　　　　二
青煙散入夜雲流赤熖侵㝷上瓦溝門戸便疑能炙
手比鄰何苦却焦頭
　　　　初夏即事
石梁茅屋有彎碕流水濺濺度兩陂晴日暖風生麥
氣緑隂幽草勝花時
　　　　千蹊
千蹊百隧散林丘圖畫風煙一色秋但有興來隨處
好楊朱何苦涕橫流
　　　　和陳輔秀才金陵書事
南郭先生比鷾鴯年年過我未愆期休論王謝當時
事大抵烏衣秪舊時
　　　　和耿天騭以竹冠見贈四首
竹根殊勝竹皮冠欲著先湏短髪乾要使山林人共
見不持方帽禦風寒
　　　　二
無物堪持比此冠竹皮柔脆榖皮乾故人戀戀綈袍
意豈爲哀憐范叔寒
　　　　三
玉潤金明信好冠錯刀剜出蘚紋乾不忘君惠常加
首要使懽盟未可寒
　　　　四
冠工新意斵檀欒霧卷雲烝乆未乾遺我山林眞自
稱何湏貂暖配金寒
　　　　和郭公甫
且欲相邀臥看山扁舟自可送君還留連山郭今如
此知復何時伴我閒
　　　　葉致遠置洲田以詩言志次其韻二首
吟歎君詩乆掉頭知君興不負滄洲土山欲爲羊曇
賭且可專心學奕秋
　　　　二
若將有限計無涯自困真同筭海沙隨順世縁聊戯
劇莫言河渚是吾家
　　　　又次葉致逺韻二首
庵成有興亦㝷春風暖荒萊歩始勻若遇好花湏一
笑豈妨迦葉杜多身
　　　　二
明時君尚富春秋豈比衰翁逺自投智略未應施畎
畆上前他日望吾丘
　　　　次昌叔韻
寄公無國寄鍾山垣屋青松晻靄間長以聲音爲佛
事野風蕭颯水潺湲
　　　　次張唐公韻
憶昨同追八馬蹄約公投老此山棲公乗白鳯今何
處我適新年值白鷄
　　　　次俞秀老韻
解我葱珩脫孟勞暮年甘與子同袍新詩比舊增竒
峭若許追攀莫太高
　　　　酬宋廷評請序經解
未曾相識巳相憐香火靈山亦有縁訓釋雖工君尚
少不應忽務世人傳
　　　　送耿天騭至渡口
雪雲江上語依依不比㝷常恨有違四十餘年心莫
逆故人如我與君稀
　　　　承慶院送道原還儀眞作詩要之
歲暮青條已見梅餘花次第相爭開淮南無此山林
勝作意春風更一來
　　　　送方劭秘校
南浦柔條拂地垂攀翻聊寄我西悲武昌官桞年年
好他日春風憶此時
　　　　芙蓉堂二首
投老歸來一幅巾尚私榮禄俻藩臣芙蓉堂下䟽秋
水且與龜魚作主人
　　　　二
乞得膠膠擾擾身五湖煙水替風塵秪將鳬鴈同爲
侣不與龜魚作主人
　　　　長干釋普濟坐化
投老唯公最故人相㝷長恨隔城闉百年俯仰隨薪
盡畫手空傳淨戒身
臨川先生文集卷第二十七
臨川先生文集卷第二十八
　　律詩(七言絶句)
　　　送黃吉甫入京題清涼寺壁
　　　與道原自何氏宅歩至景德寺
　　　過法雲
　　　光宅寺
　　　題勇老退居院
　　　與寳覺宿龍華院三絶
　　　清涼白雲庵
　　　自定林過西庵
　　　歸庵
　　　雪中遊北山呈廣州使君和叔同年
　　　謝安墩二首
　　　東陂二首
　　　山陂
　　　欲往北山以雨止
　　　耿天騭惠梨次韻奉酬三首
　　　北山有懷
　　　定林
　　　封舒國公三首
　　　北陂杏花
　　　五更
　　　與薛肈明奕棊賭梅花詩輸一首
　　　又代薛肈明一首
　　　溝上梅花欲發
　　　江梅
　　　耿天騭許以浪山千葉梅見寄
　　　與天騭宿淸涼廣惠僧舎
　　　池上看金沙花數枝過酴醿架盛開二首
　　　北山
　　　詠菊二首
　　　楊柳
　　　北山道人栽松
　　　山櫻
　　　償薛肈明秀才榿木
　　　馬斃
　　　　出郊
　　　　懷府園
　　　　江口二首
　　　　蔣山手種松
　　　　中年
　　　　寄四姪旊二首
　　　　寄吳氏女子
　　　　寄蔡天啓
　　　　呈陳和叔二首
　　　　招葉致遠
　　　　招楊德逢
　　　　和叔招不徃
　　　和叔雪中見過
　　　俞秀老忽不見
　　　與耿天隲㑹話
　　　　送黃吉甫入京題清涼寺壁
薫風洲渚薺花繁看上征鞍立寺門投老難堪與君
别倚江從此望還轅
　　　　與道原自何氏宅歩至景德寺(元豐七年三/月十九日)
前時偶見花如夢紅紫紛披競淺深今日重來如夢
覺靜無餘馥可追㝷
　　　　過法雲
路過潮溝八九盤招提雪脊隱雲端金鈿一一花揔
老翠被重重山更寒
　　　　光宅寺(梁武帝宅也其北齊安隔淮/齊武帝宅也宋興又在其北)
齊安孤起宋興前光宅相仍一水邊蜂分蟻爭今不
見故窠遺垤尚依然
　　　　題勇老退居院
道人投老寄山林偶坐翛然洗我心夢境此身能且
在明年寒食更相㝷
　　　　與寳覺宿龍華院三絶句(舊有詩云京口/瓜洲一水間鍾)
(山只隔數重山春風自緑/江南岸明月何時照我還)
老於陳迹倦追攀但見幽人數往還憶我小詩成悵
望鍾山只隔數重山
　　　　二
世間投老斷攀縁忽憶東遊巳十年但有當時京口
月與公隨我故依然
　　　　三
與公京口水雲閒問月何時照我還邂逅我還還問
月何時照我宿金山
　　　　清涼白雲庵
庵雲作頂峭無鄰衣月爲衿靜稱身木落岡巒因自
獻水歸洲渚得橫陳
　　　　自定林過西庵
午雞聲不到禪林栢子煙中靜擁衾忽憶西巖道人
語杖藜乗興得幽㝷
　　　　歸庵
稻畦藏水緑秧齊松鬛初乾尚有泥縱蹇㝷岡歸獨
卧東庵殘夢午時雞
　　　　雪中遊北山呈廣州使君和叔同年
南州歲晩亦花開有底堪隨驛使來看取鍾山如許
雪何須持寄嶺頭梅
　　　　謝安墩二首
我名公字偶相同我屋公墩在眼中公去我來墩屬
我不應墩姓尚隨公
　　　　二
謝公陳迹自難追山月淮雲秪往時一去可憐終不
返暮年垂淚對桓伊
　　　　東陂二首
東陂風雨卧黃雲塍水翻溝隔壠分舂玉取新知不
晚腰鎌今日巳紛紛
　　　　二
荷葉初開筍漸抽東陂南蕩正堪游無端壠上翛翛
麥橫起寒風占作秋
　　　　山陂
山陂院落今挼種城郭樓臺巳放燈白髪逢春唯有
睡睡間啼鳥亦生憎
　　　　欲往北山以雨止
北山朝氣澹高秋欲往愁霑獨少留散策縁岡初見
日興隨雲盡復中休
　　　　耿天騭惠梨次韻奉詶
故人家果獨難忘秋實初成便得甞直使紫花形味
勝豈能終日望咸陽
　　　　二
淮圃新隂百畞涼分甘每得助秋甞張公大谷雖云
美誰肯苞苴出晉陽
　　　　三
甘滋南北共傳誇栽接還如老圃家誰謂交梨非外
奬因君澆灌巳萌芽
　　　　北山有懷
香火因縁寄此山主恩投老更人間傷心躑躅岡頭
路明日春風自往還
　　　　定林
窮谷經春不識花新松老栢自欹斜慇懃更上山頭
望白下城中有幾家
　　　　封舒國公三首
陳迹難㝷天柱源疏封投老誤明恩國人欲識公歸
處楊柳蕭蕭白下門
　　　　二
桐鄕山遠復川長紫翠連城碧滿隍今日桐鄕誰愛
我當時我自愛桐鄕
　　　　三
開國桐鄕巳白頭國人誰復記前遊故情但有吳塘
水轉入東江向我流
　　　　北陂杏花
一陂春水繞花身花影妖饒各占春縱被春風吹作
雪絶勝南陌碾成塵
　　　　五更
青燈隔幔映悠悠小雨含煙凝不流秖聽蛩聲巳無
夢五更桐葉强知秋
　　　　與薛肇明奕棊賭梅花詩輸一首
華髪㝷春喜見梅一株臨路雪培堆鳳城南陌他年
憶杳杳難隨驛使來
　　　　又代薛肇明一首
野水荒山寂寞濵芳條弄色最關春故將明艶凌霜
雪未怕靑腰玉女嗔
　　　　溝上梅花欲發
亭亭背暖臨溝處脉脉含芳映雪時莫恨夜來無伴
侶月明還見影參差
　　　　江梅
江南歲盡多風雪也有紅梅漏洩春顔色凌寒終慘
澹不應揺落始愁人
　　　　耿天騭許浪山千葉梅見寄
聞有名花卽謾栽慇懃準擬故人來故人歳歲相逢
晚(一作能/相見)知復同看幾度開
　　　　與天騭宿清涼廣惠僧舎
故人不惜馬虺隤許我年年一度來野館蕭條無凖
擬與君封殖浪山梅
　　　　池上看金沙花數枝過酴醿架盛開二首
午隂寛占一方苔映水前年坐看栽紅蘂似嫌塵染
汚青條飛上别枝開
　　　　二
酴醿一架最先來夾水金沙次第栽濃緑扶踈雲對
起醉紅撩亂雪爭開
　　　　北山
北山輸緑漲橫陂直壍回塘灔灔時細數落花因坐
久緩㝷芳草得歸遲
　　　　詠菊二首
補落迦山傳得種閻浮檀水染成花光明一室眞金
色復似毗耶長者家
　　　　二
院落秋深數菊叢縁花錯莫兩三蜂蜜房歲晩能多
少酒盞重陽自不供
　　　　楊柳
楊柳杏花何處好石梁茅屋雨初乾緑垂靜路要深
駐紅寫清陂得細看
　　　　北山道人栽松
陽坡風暖雪初融度谷遥看積翠重磊砢拂天吾所
愛他生來此聽樓鐘
　　　　山櫻
山櫻抱石䕃松枝比並餘花發最遲賴有春風嫌寂
寞吹香渡水報人知
　　　　償薛肇明秀才榿木
濯錦江邊木有榿小園封植佇華滋地偏或免(淵聖/御名)
魋伐歲晩聊同庾信移
　　　　馬斃
恩寛一老寄松筠晏卧東牎度幾春天廐賜駒龍化
去謾容小蹇載閑身
　　　　出郊
川原一片緑交加深樹冥冥不見花風日有情無處
著初迴光景到桑麻
　　　　懷府園
槐隂過雨盡新秋盆底看雲映水流忽憶小金山下
路緑蘋稀處看游鯈
　　　　江寧夾口二首
鍾山咫尺被雲埋何況南樓與北齋昨夜月明江上
夢逆隨潮水到秦淮
　　　　二
日西江口落征帆却望城樓淚滿衫從此夢歸無别
路破頭山北北山南
　　　　蔣山手種松
青青石上歲寒枝一寸巖前手自移聞道近來高數
尺此身蒲柳故應衰
　　　　中年
中年許國邯鄲夢晩歲還家壙埌遊南望青山知不
遠五湖春草入扁舟
　　　　寄四姪旊
數篇持往助歡咍想見封題手自開春草已生無好
句阿連空復夢中來
　　　　二
一日東岡上幾迴百重雲水隔蘇臺(一作一日東岡/望百廻迢迢雲)
(水隔/蘇臺)遥知别後詩無數黃犬歸時緫寄來
　　　　寄吳氏女子
夢想平生在一丘暮年方此得優游江湖相忘眞魚
樂怪汝長謡特地愁
　　　　寄蔡天啓
杖藜縁塹復穿橋誰與高秋共寂寥佇立東岡一搔
首冷雲衰草暮迢迢
　　　　呈陳和叔
數椽生草覆莓苔(一作數掾牢/落長莓苔)一徑牆隂斸雪開王
吉囊衣新徙舎杖藜從此爲君來
　　　　二
數掾􁃠屋茨生草三畞荒園種晩𬞞永日終無一杯
酒可能留得故人車
　　　　招葉致遠
白下長干一水間竹雲新筍巳斑斑明朝若有扁舟
興落日潮生尚可還
　　　　招楊德逢
山林投老倦紛紛獨卧看雲卻憶君雲尚無心能出
岫不應君更懶於雲
　　　　和叔招不往
門前秋水可揚舲有意西㝷白下亭只欲往來相邂
逅郤嫌招喚苦丁寧
　　　　和叔雪中見過
捐書去寄老山林無復追縁(縁一/作㝷)往事心忽值故人
乗雪興玉堂前話得重㝷
　　　　俞秀老忽然不見
忽去飄然遊冶盤共疑枝䇿在梁端禪心暫起何妨
寂道骨雖淸不畏寒
　　　　與耿天騭㑹話
邯鄲四十餘年夢相對黃粱欲熟時萬事秖如空鳥
迹怪君强記尚能追
臨川先生文集卷第二十八
　　　　傳神自讃
　　　　定林院昭文齋
　　　　經局感言
　　　　鍾山晩歩
　　　　散䇿
　　　　書靜照師塔
　　　　記夢
　　　　勘㑹賀蘭溪主
　　　　書湖隂先生壁二首
　　　　過劉全美所居
　　　　書何氏宅壁
　　　　題永慶壁有雱遺墨數行
　　　　江寧府園示元度
　　　　金陵郡齋
　　　　戲示蔣頴叔
　　　　遊城東示深之德逢
　　　　麗澤門
　　　　示公佐
　　　　示俞秀老二首
　　　　示李叔時
　　　　示寳覺二首
　　　　仲元女孫
　　　　示永慶院秀老
　　　　示王鐸主簿
　　　　戲城中故人
　　　　戲贈叚約之
　　　　示俞處士
　　　　懷張唐公
　　　　憶金陵三首
　　　　離昇州作
　　　　望淮口
　　　　入瓜歩望揚州
　　　　泊船瓜洲
　　　　重過余婆岡市
　　　　秦淮泛舟
　　　　中書即事
　　　萬事
　　　寄金陵傳神者李士雲
　　　贈外孫
　　　東流頓令罷官阻風示文荅以四句
　　　楊德逢送米與法雲二老作此詩
　　　送黃吉父將赴南康官歸金谿三首
　　　　與道原過西莊遂遊寳乗
周顒宅作阿蘭若婁約身歸窣堵坡今日隱侯孫亦
老偶㝷陳迹到煙蘿(一作蕙帳銅屏皆舊/事飄然陳迹在松蘿)
　　　　庚申正月遊齊安
水南水北重重柳山後山前處處梅未即此身隨物
化年年長趂此時來
　　　　庚申正月遊齊安有詩云水南水北重重
　　　　柳壬戌正月再遊
招提詩壁漫黃埃忽忽籠紗兩過梅老値白雞能不
死復隨春色破寒來
　　　　壬戌正月晦與仲元自淮上復至齊安
風暖柴荆處處開雪乾沙淨水洄洄意行却得前年
路看盡梅花看竹來
　　　　壬戌五月與和叔同遊齊安
繰成白雪桑重緑割盡黃雲稻正青它日玉堂揮翰
手芳時同此賦林坰
　　　　成字說後與曲江譚君丹陽蔡君同遊齊
　　　　安
據梧枝䇿事如毛乆苦諸君共此勞遥望南山堪散
釋故㝷西路一登高
　　　　元豐二年十月政公改路故作此詩
獨龍東路得平岡始免遊人屐齒妨更有主林身半
現與公隨轉作隂涼
　　　　書定林院牎(與安太師同宿旣曉問昨夜/有何夢師云有數夢皆忘記)
竹雞呼我出華胥起滅篝證擁燎鑪試問道人何所
夢但言渾忘不言無
　　　　同熊伯通自定林過悟眞二首
與客東來欲試茶倦投松石坐欹斜暗香一陣連風
起知有薔薇澗底花
城郭紛紛老倦㝷幅巾來寄北山岑長遭客子留連
我未快穿雲渉水心
　　　　悟眞院
野水從橫漱屋除午牎殘夢鳥相呼春風日日吹香
草山北山南路欲無
　　　　傳神自讃
我與丹青兩幻身世間流轉㑹成塵但知此物非他
物莫問今人猶昔人
　　　　定林院昭文齋
定林齋後鳴禽散只有提壷守屋簷苦勸道人沽美
酒不應無意引陶潛
　　　　經局感言(罷相出守江/寧仍領經局)
自古能全巳不才豈論騏驥與駑駘放歸自食情雖
適絡首猶存亦可哀
　　　　鍾山晚歩
小雨輕風落楝花細紅如雪點平沙槿籬竹屋江村
路時見宜城賣酒家
　　　　散䇿
散䇿東岡亦巳勞橫塘西轉有亭臯絮飛度屋何許
栁花落塡溝無數桃
　　　　書靜照師塔
簡老巳歸黃土陌淵師今作白頭翁百憂三十餘年
事陳迹山林草野中
　　　　記夢(辛酉九月二十二夜夢髙郵土山道/人赴蔣山北集雲峯爲長老巳而坐)
(化復出山南興國寺與余同卧一榻禪懷/山片竹數寸上繞生絲屬余藏之余弃弗)
(取作詩/與之)
月入千江體不分道人非復世間人鍾山南北安禪
地香火他時共(一作/供)兩身
　　　　勘㑹賀蘭溪主(賀蘭溪洛京地名陳繹/買地築居於郵中問之)
賀蘭溪上幾株松南北東西有幾峯買得住來今幾
日㝷常誰與坐從容
　　　　書湖隂先生壁二首
茆簷長掃靜無苔花木成畦手自栽一水護田將緑
遶兩山排闥送青來
　　　　二
桑條索漠楝花繁風歛餘香暗度垣黃鳥數聲殘午
夢尚疑身屬半山園
　　　　過劉全美所居
西崦晴天得強扶出林知有故人居數能過我論竒
字當復令公見異書
　　　　書何氏宅壁
有興提魚就公煑此言雖在巳三年皖灊終負幽人
約空對湖山坐惘然
　　　　題永慶壁有雱遺墨數行
永慶招提墨數行歲時風露每悽傷殘骸豈乆人間
世故有情鍾未可忘
　　　　江寧府園示元度
畫船南北水遥通日暮幅巾篁竹中行到月臺逢翠
碧背人飛過子城東
　　　　金陵郡齋
談經投老拚悠悠爲吏文書了即休深炷鑪煙(一作/香)
閉齋閤卧聽簷雨瀉高秋
　　　　戲示蔣潁叔
扶衰南陌望長楸燈火如星滿地流但怪傳呼殺風
景豈知禪客夜相投
　　　　遊城東示深之德逢
欲牽淮舸共㝷源且踏青青繞杏園憶我舊時光宅
路依然桑柳映花繁
　　　　麗澤門
麗澤門西日未俄水明沙淨卷纎羅緑瓊洲渚青瑶
嶂付與詩工敢琢磨
　　　　示公佐
殘生傷性老躭書年少東來復起予各據槁梧同不
寐偶然聞雨落堦除
　　　　示俞秀老二首
不見故人天際舟小亭殘日更回頭繰成白雪三千
丈細草孤雲一片愁
　　　　二
君詩何以解人愁初日紅蕖碧水流未怕元劉妨獨
歩每思陶謝與同遊
　　　　示李時叔二首
知子鳴絃意在山一官聊復戲人間能爲白下東南
尉藜杖緇巾得徃還
　　　　二
千山訪我幾摧輈清坐來看十日留勢利白頭何足
道古人傾蓋有綢繆
　　　　示寳覺二首
火暖䆫明粥一盂晨興相對寂無魚超然聖寺山林
外别有禪天好淨居
　　　　二
重將壞色染衣裙共卧鍾山一塢雲客舎黃梁今始
熟鳥殘紅柿昔曾分
　　　　仲元女孫
雙鬟嬉戲我庭除爭挽新花比繡襦親結香纓知不
乆汝翁那更鑷髭鬚
　　　　示永慶院秀老
禪房借枕得重欹陳迹翛然尚有詩嗟我與公皆老
矣拂天松栢見栽時
　　　　示王鐸主簿
君正忙時我正閑如何同得到鍾山夷門二十年前
事回首黃塵一夢閒
　　　　戲城中故人
城郭山林路半分君家塵土我家雲莫吹塵土來汚
我我自有雲持寄君
　　　　戲贈叚約之
竹栢相望數十楹藕花多處復開亭如何更欲通南
埭割我鍾山一半青
　　　　示俞處士
魯山眉宇人不見只有歌辭來向東借問樓前踏于
蔿何如雲卧唱松風
　　　　懷張唐公
直諒多爲世所排有懷長向我前開暮年惆悵誰知
此南陌東阡獨徃來
　　　　憶金陵三首
覆舟山下龍光寺玄武湖畔五龍堂想見舊時遊歷
處煙雲渺渺水茫茫
　　　　二
煙雲渺渺水茫茫繚繞蕪城一帶長蒿目黃塵憂世
事追思陳迹故難忘
　　　　三
追思陳迹故難忘翠木蒼藤水一方聞說精廬今更
好好隨殘汴理歸艎
　　　　離昇州作
殘菊冥冥風更吹雨如梅子欲黃時相看握手揔無
語愁滿眼前心自知
　　　　望淮口
白煙瀰漫接天涯黯黯長空一道斜有似錢塘江上
望晩潮初落見平沙
　　　　入瓜歩望揚州
落日平林一水邊蕪城掩映秪蒼然白頭追想當時
事幕府青衫最少年
　　　　泊船瓜洲
京口瓜洲一水間鍾山秪隔數重山春風自緑江南
岸明月何時照我還
　　　　重過余婆岡市
憶我東遊未有鬚扶衰重此駐肩輿市中年少今誰
在魯叟當街六十餘
　　　　秦淮泛舟
強扶衰病牽淮舸尚怯春風泝午潮花與新吾如有
意山於何處不相招
　　　　中書即事
投老飜爲世網嬰低佪終恐負平生何時白上岡頭
路渡水穿雲取次行
　　　　萬事
萬事黃梁欲熟時世間談笑漫追隨雞蟲得失何須
筭鵬鷃逍遥各自知
　　　　寄金陵傳神者李士雲
衰容一見便疑眞李子揮毫故有神欲去鍾山終不
忍謝渠分我死前身
　　　　贈外孫
南山新長鳯凰雛眉目分明畫不如年小從他愛梨
栗長成湏讀五車書
　　　　東流頓令罷官阻風示文有按風伯奏天
　　　　閽之語荅以四句
令尹犀舟失去期憮然凭几占文移勸君愼莫䜛風
伯㑹有開帆破浪時
　　　　楊德逢送米與法雲二老作此詩
盧仝不出憎流俗我卜郊居避俗憎仝有鄰僧來乞
米我今送米乞鄰僧
　　　　送黃吉父將赴南康官歸金谿三首
柘岡西路白雲深想子東歸得重㝷亦見舊時紅躑
躅爲言春至每傷心
　　　　二
還家一笑即芳辰好與名山作主人邂逅五湖乗興
徃相邀錦繡谷中春
　　　　三
歲晚相逢喜且悲莫占風日恨歸遲我如逆旅當去
客復㑹有無那得知
臨川先生文集卷第二十九
臨川先生文集卷第三十
　　律詩(七言絶句)
　　　金陵即事三首
　　　烏塘
　　　柘岡
　　　城北
　　　金陵
　　　午枕
　　　州撟
　　　觀明州圖
　　　九日賜宴瓊林苑
　　　壬子偶題
　　　　和張仲通憶鍾陵二首
　　　　送和甫至龍安暮歸
　　　　鍾山即事
　　　　南澗樓
　　　　京城
　　　　隴東西二首
　　　　斜徑
　　　　暮春
　　　　雨晴
　　　　日西
　　　　禁直
　　　　御栁
　　　　祥雲
　　　　題中書壁
　　　　禁中春寒
　　　　試院中
　　　　學士院燕侍郞畫圖
　　　　道旁大松人取以爲明
　　　　見鸚鵡戲作四句
　　　　池鴈
　　　　六年
　　　　世故
　　　　邵平
　　　　中牟
　　　　王章
　　　　神物
　　　　文成
　　　　讀漢書
　　　　賜也
　　　　重將
　　　　載酒
　　　　楚天
　　　　江上
　　　　春江
　　　　春雨
　　　　初到金陵
　　　　送和甫至龍安微雨因寄吳氏女子
　　　　與北山道人
　　　　過外弟飲
　　　　若耶溪歸興
　　　　烏石
　　　　定林
　　　　定林所居
　　　　臺城寺側獨行
　　　　遊鍾山
　　　　松間
　　　　雨未止正臣欲行以詩留之
　　　　　金陵即事三首
水際柴門一半開小橋分路入青苔背人照影無窮
柳隔屋吹香併是梅
　　　　二
結綺臨春歌舞地荒蹊狹巷兩三家東風漫漫吹桃
李非復當時仗外花
　　　　三
昏黒投林曉更驚背人相喚百般鳴柴門長閉春風
暖事外還能見鳥情
　　　　烏塘
烏塘渺渺緑平隄隄上行人各有擕試問春風何處
好辛夷如雪柘岡西
　　　　柘岡
萬事紛紛秖偶然老來容易得新年柘岡西路花如
雪廻首春風最可憐
　　　　城北
青青千里亂春𫀆宿雨催紅出小桃廻首北城無限
思日酣川淨野雲高
　　　　金陵
金陵陳迹老莓苔南北遊人自往來最憶春風石城
塢家家桃杏過牆開
　　　　午枕
午枕花前簟欲流日催紅影上簾鈎窺人鳥喚悠颺
夢隔水山供宛轉愁
　　　　州橋
州橋蹋月想山椒廻首哀湍未覺遥今夜重聞舊嗚
咽却看山月話州橋
　　　　觀明州圖
明州城郭畫中傳尚記西亭一檥船投老心情非復
昔當時山水故依然
　　　　九日賜宴瓊林苑作
金明馳道栁參天投老重來聽管絃飽食太官還惜
日夕陽臨水意茫然
　　　　壬子偶題(熈寧五年東府庭/下作盆池故作)
黃塵投老倦怱怱故遶盆池種水紅落日欹眠何所
憶江湖秋夢艣聲中
　　　　和張仲通憶鍾陵二首
一夢章江巳十年故人重見想皤然秖應兩岸當時
栁能到春來尚可憐
　　　　二
逸少池邊有一丘西山南浦慣曾遊殘年歸去終無
樂聞說章江即淚流
　　　　送和甫至龍安暮歸
隱隱西南月一鈎春風落日澹如秋房㰍半掩無人
語鼔角聲中始欲愁
　　　　鍾山即事
澗水無聲繞竹流竹西花草弄春柔茅􁐺相對坐終
日一鳥不鳴山更幽
　　　　南澗樓(在江寧/尉司)
撲樸烟嵐遶四阿物華終恨未能多故應陡起三千
丈始奈重山複嶺何
　　　　京城
三年衣上禁城塵撫事怊然愧古人明月滄波秋萬
頃扁舟長寄夢中身
　　　　隴東西二首
隴東流水向東流不肯相隨過隴頭秪有月明西海
上伴人征戍替人愁
　　　　二
隴西流水向西流自古相傳到此愁添却征人無限
涙怪來嗚咽巳千秋
　　　　斜徑
斜徑偶通南埭路數家遥對北山岑草頭蛺蝶黃花
晚菱角蜻蜓翠蔓深
　　　　暮春
北山吹雨送殘春南澗朝來綠映人昨日杏花渾不
見故應隨水到江濵
　　　　雨晴
晴明山鳥百般催不待桃花一半開雨後綠隂空繞
舎揔將春色付莓苔
　　　　日西
日西階影轉梧桐簾卷青山簟半空金鴨火銷沈水
冷悠悠殘夢鳥聲中
　　　　禁直
翠木交隂覆兩􁐺夜天如水碧湉湉帝城風月看常
好人世悲哀老自添
　　　　御栁
御栁新黃巳迸條宫溝薄凍未全消人間今日春多
少秖看東方北斗杓(一作習習春風拂栁條御溝春/水巳氷消欲知四海春多少先)
(向天邊/問斗杓)
　　　　祥雲
冰入春風漲御溝上林花氣欲飛浮未央屋瓦猶殘
雪却爲祥雲映日流
　　　　題中書壁
夜開金鑰詔辭臣對御抽毫草帝綸須信朝家重儒
術一時同榜用三人
　　　　禁中春寒
青(一作/浮)煙漠漠雨紛紛水殿西廊北苑門巳著單衣
猶禁火海棠花下怯黃昏
　　　　試院中
少時操筆坐中庭子墨文章頗自輕聖世選材終用
賦白頭來此試諸生
　　　　學士院燕侍郎畫圖
六幅生綃四五峯暮雲樓閣有無中去年今日長千
里遥望鍾山與此同
　　　　道旁大松人取以爲明
龍甲虯髯不可攀亭亭千丈䕃南山應嗟無地逃斤
斧豈願爭明爝火間
　　　　見鸚鵡戲作四句
雲木何時兩翅翻玉籠金鎻秖煩冤眞須強學人間
語舉世無人解鳥言
　　　　池鴈
羽毛摧落向人愁當食哀鳴似有求萬里衡陽冬欲
暖失身元爲稻粱謀
　　　　六年
六年湖海老侵㝷千里歸來一寸心西望國門搔短
髮九天宫闕五雲深
　　　　世故
世故紛紛漫白頭欲㝷歸路更遲留鍾山北繞無窮
水散髪何時一釣舟
　　　　邵平
天下紛紛未一家販繒屠狗尚雄夸東陵豈是無能
者獨傍青門手種瓜
　　　　中牟
頽城百雉擁高秋驅馬臨風想聖丘此道門人多未
悟爾來千載判悠悠
　　　　王章
壯(一作/忘)士軒昻非自謀近臣當爲國深憂區區女子
無高意追念牛衣暖即休
　　　　神物
神物登天擾可騎如何孔甲但能羈當時若更無劉
累龍意茫然豈得知
　　　　文成
文成五利老紛紛方丈蓬萊但可聞萬里出師求寳
馬飄然空有意凌雲
　　　　讀漢書
京房劉向各稱忠詔獄當時跡自窮畢竟論心異恭
顯不妨迷國略相同
　　　　賜也
賜也能言未識眞誤將心許漢隂人桔橰俯仰妨何
事抱甕區區老此身
　　　　重將
重將白髮旁牆隂陳迹茫然不可㝷花鳥揔知春爛
熳人間獨自有傷心
　　　　載酒
載酒欲㝷江上舟出門無路水交流黄昏獨倚春風
立看却花開觸地愁
　　　　楚天
楚天如夢水悠悠花底殘紅漫不收獨繞去年揮淚
處還將牢落對滄洲
　　　　江上
江北秋隂一半開晩雲含雨却低回青山繚繞疑無
路忽見千㠶隱映來
　　　　春江
春江渺渺抱牆流煙草茸茸一片愁吹盡栁花人不
見青旗催日下城頭
　　　　春雨
城雲如夢栁僛僛野水橫來強滿池九十日春渾得
雨故應留潤作花時
　　　　初到金陵
江湖歸不及花時空遶扶踈緑玉枝夜直去年看蓓
蕾晝眠今日對紛披
　　　　送和甫至龍安微雨因寄吳氏女子
荒煙凉雨助人悲淚染衣巾不自知除却春風沙際
綠一如看汝過江時
　　　　與北山道人
蒔果䟽泉帶淺山柴門雖設要常關別開小徑連松
路祗與隣僧約往還
　　　　過外弟飲
一自君家把酒杯六年波浪與塵埃不知烏石岡邊
路至老相㝷得幾回
　　　　若耶溪歸興
若耶溪上踏莓苔興罷張㠶載酒回汀草岸花渾不
見青山無數逐人來
　　　　烏石
烏石岡邊繚繞山柴荆細路(一作/徑)水雲間吹(一作/拈)花
嚼藥長來往秪有春風似我閑
　　　　定林
定林青(一作修/又作喬)木老參天橫貫東南一道泉六月杖
藜㝷石路午隂多處弄潺湲
　　　　定林所居
屋繞灣溪竹繞山溪山却在白雲間臨溪放艇依山
坐溪鳥山花共我閑
　　　　臺城寺側獨行
春山撩亂水縱橫籬落荒畦草自生獨徃獨來山下
路筍輿看得緑隂成
　　　　遊鍾山
終日看山不厭山買山終待老山間山花落盡山長
在山水空流山自閑
　　　　松間(𬒳召將/行作)
偶向松間覔舊題野人休誦北山移丈夫出處非無
意猿鶴從來不自知
　　　　雨未止正臣欲行以詩留之
紛紛應接使人愁與子從容喜問詶他日故將泥自
庇今朝欲以雨相留
臨川先生文集卷第三十
臨川先生文集卷第三十一
　　律詩(七言絶句)
　　　題張司業詩
　　　同陳和叔遊北山
　　　次吳氏女子韻二首
　　　即席
　　　遊城南即事二首
　　　寄沈道原
　　　哭張唐公
　　　生日次韻南郭子二首
　　　入公山
　　　過徐城
　　　送丁廓秀才歸汝隂二首
　　　和惠思韻二首
　　　送王石甫學士知湖州
　　　懷鍾山
　　　江寧夾口三首
　　　寄碧巖道光法師
　　　省中二首
　　　崇政殿後春晴即事
　　　省中沈文通㕔事
　　　吳任道說應舉時事
　　　送河中通判朱郞中迎母東歸
　　　寄題杭州明慶院修廣師明碧軒
　　　　夜直
　　　　試院中四首
　　　　人間
　　　　後殿牡丹未開
　　　　春日
　　　　寄韓持國
　　　　荅韓持國
　　　　出城
　　　　涿州
　　　　出塞
　　　　入塞
　　　　書汜水關寺壁
　　　　題北山隱居王閑叟壁
　　　　和惠思歲二日二絕
　　　　赴召道中
　　　　江東召歸
　　　　平甫如通州寄之
　　　　寄顯道
　　　　和平父寄道光法師
　　　　三品石
　　　　和崔公度家風琴八首
　　　　送陳靖中舎歸武陵
　　　　北山
　　　　適意
　　　辱井
　　　題金沙
　　　夜聞流水
　　　詠月三首
　　　　題張司業詩
蘇州司業詩名老樂府皆言妙入神看似㝷常最竒
崛成如容易却艱辛
　　　　同陳和叔遊北山
春風蕩屋雨填溝東閤翛然擁罽裘鄰壁黃糧炊未
熟喚廻殘夢有鳴騶
　　　　次吳氏女子韻(吳氏詩云西風不入小䆫/紗秋氣應憐我憶家極目)
(江南千里恨依前和淚看黃花南朝九/日臺在孫陵曲街旁去吾園只數百歩)
孫陵西曲岸烏紗知汝淒涼正憶家人世豈能無聚
散亦逢佳節且吹花
　　　　再次前韻
秋燈一點映籠紗好讀楞嚴莫念家能了諸縁如夢
事世間唯有妙蓮花
　　　　即席
曲沼融融泮盡澌暖煙籠瓦碧參差人情共恨春猶
淺不問寒梅有幾枝
　　　　遊城南即事二首
神姦變化久難知禹鼎由來更不疑螭魅合謀非一
日太丘眞復社亡遲
　　　　二
泰壇東路遶重營獨背朝陽信馬行漫道城南天尺
五荒林時見一柴荆
　　　　寄沈道原
城郭千家一彈丸蜀岡擁腫作蛇蟠眼前不道無蒼
翠偷得鍾山隔水看
　　　　哭張唐公
堂(一作/棠)邑山林久寂寥屬車前日駐雞翹冥冥獨鳳
隨雲霧(一作知/何處)南陌空聞引葬簫
　　　　生日次韻南郭子二首
救黥醫劓世無方斷簡陳編付藥房祝我壽齡君好
語毗耶一夜滿城香
　　　　二
寒逼清枝故有梅草堂先對白頭開殘骸巳若雞年
夢猶見騷人幾度來
　　　　八公山
淮山但有八公名鴻寳燒金竟不成身與仙人守都
厠可能雞犬得長生
　　　　過徐城
七年五過徐城縣自笑皇皇此世間安得身如倉庾
氏一官能到子孫閑
　　　　送丁廓秀才歸汝隂二首
好去翩然丁令威昔人且在不應非淮雲豈與遼天
闊想復留情故一歸
　　　　二
西州行路日蕭條執手傷懷不自聊遊子故鄕終念
返豈能無意冶城潮
　　　　和惠思韻二首
　　　　　醴泉觀
邂逅相隨一日閑或縁香火共靈山夕陽興罷黃塵
陌直似蓬萊墮世間
　　　　　蟬
白下長千何可見風塵愁殺庾蘭成去年今日青松
路亦自聞蟬第一聲
　　　　送王石甫學士知湖州
吳興太守美如何柳惲詩才未足多遥想郡人迎下
檐白蘋洲渚正滄波
　　　　懷鍾山
投老歸來供奉班塵埃無復見鍾山何須更待黃梁
熟始覺人間是夢間
　　　　江寧夾口三首
茅屋滄洲一酒旗午煙孤起隔林炊江清日暖蘆花
轉秪(一作/恰)似春風栁絮時
　　　　二
月墮浮雲水捲空滄洲店坼五更風北山草木何由
見夢盡青燈展轉中
　　　　三
落㠶江口月黃昏小店無燈欲閉門側出岸沙楓半
死繫船應有去年痕
　　　　寄碧巖道光法師
去馬來車擾擾塵自難長寄水雲身碧巖後主今爲
客何況𨳩山說法人
　　　　省中
萬事悠悠心自知強顔於世轉參差移牀獨臥秋風
裏靜看蜘珠結網絲
　　　　二
大梁春雪滿城泥一馬常瞻落日歸身世自知還自
笑悠悠三十九年非
　　　　崇政殿後春晴即事
悠悠獨夢水西軒百舌枝頭語更繁山鳥不應知地
禁亦逢春暖即啾喧
　　　　省中沈文通㕔事
竹上秋風吹網絲角門常閉吏人稀蕭蕭一榻卷書
坐直到日斜騎馬歸
　　　　吳任道說應舉時事
縣瓠城南陂水深春泥滿眼路嶇嶔獨騎瘦馬衝􁍥
雨前伴茫茫不可㝷
　　　　送河中通判朱郎中迎母東歸
綵衣東笑上歸船萊氏歡娛在晚年嗟我白頭生意
盡看君今日更悽然
　　　　寄題杭州明慶院修廣師明碧軒
明碧軒南竹數叢別來江外幾秋風道人無復人間
世嗟我今爲白髮翁
　　　　夜直
金爐香盡漏聲殘翦翦輕風陣陣寒春色惱人眠不
得月移花影上欄干
　　　　試院中
白髮無聊病更侵移床臥竹向秋隂朝來鴈背西風
急吹折江湖萬里心
　　　　二
咫尺淹留可奈何東西虚共一姮娥堦前棗樹應搖
落此夜清光得幾多
　　　　三
青燈照我夢城西坐上傳觴把菊枝忽忽覺來頭更
白隔牆聞語趂朝時
　　　　四
蕭蕭踈雨吹簷角噎噎瞑蛩啼草根閑却荒庭歸未
得一燈明滅照黃昏
　　　　人間
人間投老事紛紛才薄何能強致君一馬黃塵南陌
路眼中唯見北山雲
　　　　後殿牡丹未開
紅襆未開如婉娩紫囊猶結想芳菲此花似欲留人
住山鳥無端勸我歸
　　　　春日
柴門照水見青苔春遶花枝漫漫開路逺遊人行不
到日長啼鳥去還來
　　　　寄韓持國
淥遶宫城漫漫流鵝黃小蝶弄春柔問知公子朝陵
去歸得花時却自愁
　　　　荅韓持國
知公尚憶洛城中醉裏穿花滿䄂風花亦有知還有
恨今爲紅藥主人翁
　　　　出城
慣作野人多野興欲爲時用少時材出城偶與沙塵
背轉覺谿山入眼來
　　　　涿州
涿州沙上望桑乾鞍馬春風特地寒萬里如今持漢
節却㝷此路使呼韓
　　　　出塞
涿州沙上飲盤桓看舞春風小契丹塞雨巧催燕淚
落𪷟𪷟吹濕漢衣冠
　　　　入塞
荒雲涼雨水悠悠鞍馬東西鼔吹休尚有燕人數行
涙回身却望塞南流
　　　　書汜水關寺壁
汜水鴻溝楚漢間跳兵走馬百重山如何咫尺商於
地便有園公綺季閑
　　　　題北山隱居王閑叟壁
荒村日午未開門雨後餘花滿地存舉世位能旌隱
逸誰人知道是王孫
　　　　和惠思歲二日二絶
懶讀書來已數年從人嘲我腹便便爲嫌歸舎兒童
聒故就僧房借榻眠
　　　　二
沙礫藏春未放來荒庭終日守陳荄遥憐草色裙腰
綠湖寺西南一徑開
　　　　赴召道中
海氣冥冥漲楚氛汀洲回薄水橫分青松十里鍾山
路秖隔西南一片雲
　　　　江東召歸
昨日君恩悞賜環歸腸一夜繞鍾山雖然眷戀明時
禄羞見琅邪有邴丹
　　　　平甫如通州寄之
北山揺落水峥嶸想見揚㠶出廣陵平世自無憂國
事求田應不忤陳登
　　　　寄顯道
舟約刀頭止歲前故人專使手書傳出門江口問消
息極目寒沙空渺然
　　　　和平父寄道光法師
欲見道人非一朝杖藜無路到青霄千巖萬壑排風
雨想對銅鑪栢子燒
　　　　三品石
草没苔侵弃道周誤恩三品竟何酬國亡今日頑無
耻似爲當年不與謀
　　　　和崔公度家風琴八首
屋山終日信飄飄似與幽人破寂寥爲有機心須強
聒直教懸解始聲消
　　　　二
簾幕無風起泬寥誰悲精鐡任飄飄隨商應角知無
意不待歌成韻巳消
　　　　三
萬物能鳴爲不平世間歌哭兩營營君知此物心何
欲自信天機自有聲
　　　　四
風鐡相敲固可鳴朔兵行夜響行營如何清世容高
臥飜作幽䆫枕上聲
　　　　五
南風屋角響蕭蕭白日簾垂坐寂寥愛此宫商有眞
意與君傾耳盡今朝
　　　　六
風來風去豈嘗要隨分鏗鏘與寂寥不似人間古鍾
磬從來文飾到今朝
　　　　七
繫身高處本無心萬竅鳴時有玉音欲作鏌耶爲物
使知君能笑不祥金
　　　　八
䟽鐵􁐺間挂作琴清風纔到遽成音伊人欲問無眞
意向道從來不博金
　　　　送陳靖中舎歸武陵
知君欲上武陵溪水自東流人自西到日桃花應巳
謝想君應不爲花迷
　　　　北山
刳木爲舟數丈餘卧看風月映芙蕖清香一陣渾無
暑時有驚桹躍出魚
　　　　適意
　燈相伴十餘年舊事陳言知幾編到了不如無累
後困來顛倒枕書眠
　　　　辱井
結綺臨春草一丘尚􁍥宫井戒千秋奢淫自是前王
恥不到龍沈亦可羞
　　　　題金沙
海棠開後數金沙高架層層吐絳葩咫尺西城無力
到不知誰賞魏家花
　　　　夜聞流水
千丈崩奔落石碕秋聲散入夜雲悲州橋月下聞流
水不忘鍾山獨宿時
　　　　詠月三首
寒光乍洗山川瑩清影遥分草樹纎萬里更無雲物
動中天只有兎隨蟾
　　　　二
江海清明上下兼碧天遥見一毫纎此時只欲浮雲
盡窟穴何妨有兎蟾
　　　　三
一片清光萬里兼幾回圎極又纎纎君看出没非無
意豈爲辛懃養玉蟾
臨川先生文集卷第三十一
臨川先生文集卷第三十二
　　律詩(七言絶句)
　　　次韻杏花三首
　　　杏園即事
　　　宋城道中
　　　對客
　　　愍儒坑
　　　遇雪
　　　殊勝淵師示寂
　　　懷舊
　　　訪隱者
　　　海棠花
　　　　證聖寺杏接梅花未開
　　　　雜詠五首
　　　　書陳祈兄弟屋壁
　　　　郊行
　　　　破冡二首
　　　　題景德寺試院壁(至和三年/八月十日)
　　　　金陵報恩大師西堂方丈二首
　　　　題正覺院籜龍軒二首
　　　　相州古瓦硯
　　　　望夫石
　　　　山前
　　　　江雨
　　　　　揚子二首
　　　　　獨卧二首
　　　　　孟子
　　　　　商鞅
　　　　　蘇秦
　　　　　范睢
　　　　　張良
　　　　　曹參
　　　　　韓信
　　　　　伯牙
　　　　　范増二首
　　　　　賈生
　　　　兩生
　　　　謝安
　　　　世上
　　　　讀後漢書
　　　　讀蜀志
　　　　讀唐書
　　　　讀開成事
　　　　别和甫赴南徐
　　　　寄茶與和甫
　　　　寄茶與平甫
　　　　戲長安嶺石
　　　　代荅
　　　促織
　　　臘享
　　　　次韻杏花三首
只愁風雨劫春回怕見枝頭爛熳開野鳥不知人意
緒啄教零亂點蒼苔
　　　　二
心憐紅蘂與移栽不惜年年糞壤培風雨無時誰㑹
得欲教零亂強催開
　　　　三
看時髙艶先驚眼折處幽香易滿懷野女強篸看亦
醜少教憔悴逐荆釵
　　　　杏園即事
蟠桃移種杏園初紅抹燕脂嫩臉蘇聞道飄零落人
世淸香得似舊時無
　　　　宋城道中
都城花木乆知春北路餘寒尚中人宿草連雲青未
得東風無賴只驚塵
　　　　對客
䆫壁風回午枕涼清談相對一胡牀心知帝力同天
地能使人間白日長
　　　　愍儒坑
智力區區不爲身欲將何力助強秦只應埋沒千秋
後更足詩書發冡人
　　　　遇雪
定知花發是歸期不奈歸心日日歸風雪豈知行客
恨向人更作落花飛
　　　　殊勝淵師八十餘因見訪問之近來如何
　　　　荅曰隨縁而巳至示寂作是詩
寄託荒山鬼與鄰一生黃卷不離身百年薪盡隨縁
去莫學緇郞更誤人
　　　　懷舊
吹破春冰水放光山花澗草百般香身閑處處堪行
樂何事低佪兩鬢霜
　　　　訪隱者
童子穿雲晚未歸誰收松下著殘碁先生醉卧落花
裏春去人間揔不知
　　　　海棠花
緑驕隱約眉輕掃紅嫩妖饒臉薄䊋巧筆寫傳功未
盡清才吟詠興何長
　　　　證聖寺杏接梅花未開
紅蘂曽遊此地來青青今見數枝梅只應尚有嬌春
意不肯凌寒取次開
　　　　雜詠五首
勲業無成照水羞黃塵入眼見山愁煙中漠漠江南
岸更與家人一少留
　　　　二
白頭重到太寧宫玉珮瓊琚在眼中歌舞可憐人暗
換花開花落幾春風
　　　　三
朝陽映屋擁書眠夢想鍾山一慨然投老安能長忍
垢㑹當歸此濯寒泉
　　　　四
烏石岡頭躑躅紅東江柳色漲春風物華人意曽相
值永日留連草莽中
　　　　五
小雨蕭蕭潤水亭花風颭颭破浮萍看花聽竹心無
事風竹聲中作醉醒
　　　　書陳祈兄弟屋壁
千里歸來倦宦身欲㝷田宅豫求鄰能將孝友傳家
世鄕邑如君更幾人
　　　　郊行
柔桑採盡緑隂稀蘆箔𧖟成密繭肥聊向村家問風
俗如何勤苦尚凶飢
　　　　破冡二首
埋没殘碑草自春旋風時出地中塵墦間夜半分珠
玉猶是當時乞祭人
　　　　二
殘椁穿來欲幾春蕭蕭長草沒騏驎墦間或有樵蘇
客未必他年醉飽人
　　　　題景德寺試院壁(至和三年/八月十日)
屋東瓜蔓巳扶踈小石藍花破蕚初從此到寒能幾
日風沙還見一年除
　　　　金陵報恩大師西堂方丈二首
簷花映日午風薫時有黃鸝隔竹聞香灺一鑪春睡
足上方車馬正紛紛
　　　　二
蕭蕭出屋千竿玉靄靄當牎一炷雲心力長年人事
外種花移石尚殷勤
　　　　題正覺院籜龍軒二首
北軒名字經平子愛此吾能爲賦詩山雨江風一披
拂籜龍還自有吟時
　　　　二
仙事茫茫不可知籜龍空此見孫枝壷中若有閑天
地何苦歸來問葛陂
　　　　相州古瓦硯
吹盡西陵歌舞塵當時屋瓦始稱珍甄陶往往成今
手尚託聲名動世人
　　　　望夫石
雲鬟煙鬢與誰期一去天邊更不歸還似九疑山下
女千秋長望舜裳衣
　　　　山前
山前溪水漲潺潺山後雲埋不見山不趂雨來耕水
際即穿雲去卧山間
　　　　江雨
㝠㝠江雨濕黃昏天入滄洲漫不分北澗欲通南澗
水南山正遶北山雲
　　　　揚子二首
儒者陵夷此道窮千秋止有一揚雄當時薦口終虚
語賦擬相如却未工
　　　　二
道眞沉溺九流渾獨泝頽波討得源歲晚強顔天禄
閣秖將竒字與人言
　　　　獨卧二首
誰有耡耰不自操可憐園地滿蓬蒿欲㝷春物無蹊
徑獨卧南牀白日髙(一作日/自髙)
　　　　一
茅簷午影轉悠悠門閉青苔水亂流百囀黃鸝看不
見海棠無數出牆頭
　　　　孟子
沉魄浮魂不可招遺編一讀想風標何妨舉世嫌迂
濶故有斯人慰寂寥
　　　　商鞅
自古驅民在信誠一言爲重百金輕今人未可非商
鞅商鞅能令政必行
　　　　蘇秦
巳分將身死勢權惡名磨滅幾何年想君魂魄千秋
後却悔初無二頃田
　　　　范雎
范雎相秦傾九州一言立斷魏齊頭世間禍故不可
忽簀中死屍能報讎
　　　　張良
漢業存亡俯仰中留侯當(一作/於)此每從容固陵始議
韓彭地複道方圖雍齒封
　　　　曹參
束髪河山百戰功白頭富貴亦成空華堂不箸新歌
舞却要區區一老翁
　　　　韓信
貧賤侵凌富貴驕功名無復在芻蕘將軍北面師降
虜此事人間乆寂寥
　　　　伯牙
千載朱弦無此悲欲彈孤絶鬼神疑故人捨我閉黃
壤流水髙山心自知
　　　　范増二首
中原秦鹿待新羈力戰紛紛此一時有道弔民天即
助不知何用牧羊兒
　　　　二
鄛人七十漫多竒爲漢敺民了不知誰合軍中稱亞
父直須推讓外黃兒
　　　　賈生
一時謀議略施行誰道君王薄賈生爵位自髙言盡
廢古來何啻萬公卿
　　　　兩生
兩生才器亦超羣黒白何勞強自分好與騎奴同一
處此時俱事衞將軍
　　　　謝安
謝公才業自超羣誤長清談助世紛秦晉區區等亡
國可能王衍勝商君
　　　　世上
范蠡五湖收遠迹管寧滄海寄餘生可憐世上風波
惡最有仁賢不敢行
　　　　讀後漢書
錮黨紛紛果是非當時髙士見精微可憐竇武陳蕃
輩欲與天爭漢鼎歸
　　　　讀蜀志
千載紛爭共一毛可憐身世兩徒勞無人語與劉玄
德問舎求田意最髙
　　　　讀唐書
志士無時亦少成中才隨世就功名并汾諸子何爲
者坐與文皇立太平
　　　　讀開成事
姦罔紛紛不爲明有心天下共無成空令執筆螭頭
者日記君臣口舌爭
　　　　别和甫赴南徐
都城落日馬蕭蕭雨壓春風暗柳條天際歸艎那可
望只將心寄海門潮
　　　　寄茶與和甫
綵絳縫囊海上舟月團蒼潤紫煙浮集英殿裏春風
晚分到并門想麥秋
　　　　寄茶與平甫
碧月團團墮九天封題寄與洛中仙石樓試水宜頻
啜金谷看花莫漫煎
　　　　戲長安嶺石
附巘憑崖豈易躋無心應合與雲齊橫身勢欲塡滄
海肯爲行人惜馬蹄
　　　　代荅
破車傷馬亦天成所託雖髙豈自營四海不無容足
地行人何事此中行
　　　　促織
金屏翠幔與秋宜得此年年醉不知秖向貧家促機
杼幾家能有一絇絲
　　　　臘享
明星慘澹月參差萬竅含風各自悲人散廟門燈火
盡却㝷殘夢獨多時
臨川先生文集卷第三十二
臨川先生文集卷第三十三
　　律詩(七言絶句)
　　　杏花
　　　城東寺菊
　　　拒霜花
　　　燕
　　　吐綬雞
　　　黃鸝
　　　蝶
　　　暮春
　　　真州東園作
　　　過皖口
　　　發粟至石陂寺
　　　别皖口
　　　别灊皖二山
　　　舒州被召試不赴偶書
　　　舟過長蘆
　　　金山三首
　　　泊姚江
　　　遊鍾山
　　　龍泉寺石井二首
　　　興國樓上作
　　　别灊閣
　　　杭州望湖樓回馬上作呈玉汝樂道
　　　　奉和景純十四丈三絶
　　　　臨津
　　　　汀沙
　　　　西山
　　　　和文淑(張氏/女弟)
　　　　春入
　　　　暮春
　　　　烏江亭
　　　　漢武
　　　　諸葛武侯
　　　　望越亭
　　　　春日席上
　　　　句容道中
　　　　晏望驛釋舟走信州
　　　　祁澤寺見許堅題詩
　　　　送陳景初(陳善/醫)
　　　　巫峢
　　　　徐秀才園亭
　　　　中茅峯石上得徐鍇篆字題名
　　　　欲雪
　　　　上元夜戲作
　　　　石竹花
　　　　黃花
　　　　木芙蓉
　　　精衞
　　　戲贈育王虚白長老
　　　黃河
　　　東江
　　　北望
　　　驪山
　　　縣舎西亭二首
　　　鐵幢浦
　　　臨吳亭作
　　　蘇州道中順風
　　　　杏花
垂楊一徑紫苔封人語蕭蕭院落中獨有杏花如喚
客倚牆斜日數枝紅
　　　　城東寺菊
黃花漠漠弄秋暉無數蜜蜂花上飛不忍獨醒孤爾
去慇􁦯爲折一枝歸
　　　　拒霜花
落盡羣花獨自芳紅英渾欲拒嚴霜開元天子千秋
節戚里人家承露囊
　　　　燕
處處定知秋後别年年長向社前逢行藏自欲追時
節豈是人間不見容
　　　　吐綬雞
樊籠寄食老低摧組麗深藏肯自媒天日清明聊一
吐兒童初見互驚猜
　　　　黃鸝
野花吹盡竹姢姢尚有黃鸝最可憐婭姹不知縁底
事背人飛過北山前
　　　　蝶
翅輕於粉薄於繒長𬒳花牽不自勝若信莊周尚非
我豈能投死爲韓慿
　　　　暮春
無限殘紅著地飛谿頭煙樹翠相圍楊花獨得東風
意相逐晴空去不歸
　　　　眞州東園作
十年歷遍人間事却遶新花認故叢南北此身知幾
日山川長在淚痕中
　　　　過皖口
皖城西去百重山陳迹今埋杳靄間白髪行藏空自
感春風江水照衰顔
　　　　發粟至石陂寺
驀水穿山近更賖三更燃火飯僧家乗田有秩難逃
責從事雖勤敢嘆嗟
　　　　别皖口
浮煙漠漠細沙平飛雨濺濺嫩水生異日不知來照
影更添華髪幾千莖
　　　　别灊皖二山
鄉壘新恩借舊朱欲辭灊皖更躊蹰攢峰列岫應譏
我飽食窮年報禮虚
　　　　舒州𬒳召試不赴偶書
戴盆難與望天兼自怪虚名亦自嫌槁壤太牢俱有
味可能蚯蚓獨清廉
　　　　舟過長蘆
木落草揺洲渚昏泊船深閉雨中門回燈只欲㝷歸
夢兒女紛紛強笑言
　　　　金山三首
北檝南檣泊四垂共憐金碧爛參差孤根萬丈滄波
底除却蛟龍世不知
　　　　二
波瀾蕩沃乾坤大氣象包藏水石間秪有此中宜曠
望誰令天作海門山
　　　　三
天日蒼茫海氣深一船西去此登臨丹樓碧閣皆時
事只有江山古到今
　　　　泊姚江
山如碧浪飜江去水似青天照眼明喚取仙人來住
此莫教辛苦上層城
　　　　遊鍾山
兩山松櫟暗朱藤一水中間勝武陵午梵隔雲知有
寺夕陽歸去不逢僧
　　　　龍泉寺石井二首
山腰石有千年潤海(一作/石)眼泉無一日乾天下蒼生
待霖雨不知龍向此中蟠
　　　　二
人傳湫水未嘗枯滿底蒼苔亂髪麤四海旱多霖雨
少此中端有卧龍無
　　　　興國樓上作
松篁不動翠相重日射流塵四散紅地上行人愁暍
死那知髙處有清風
　　　　别灊閣
一溪清瀉百山重風物能留邴曼容後夜肯思幽興
極月明孤影伴寒松
　　　　杭州望湖樓回馬上作呈玉汝樂道
水光山氣碧浮浮落日將歸又少留從此秖應長入
夢夢中還與故人遊
　　　　奉和景純十四丈三絶
身先諸老斡樞機再見王門闔左扉但恨東歸相值
晩豈知臨别更心違
　　　　二
幾年相約在林丘眼見京江更阻遊遺我珠璣何以
報恨無瑶玉與公舟
　　　　三
藏春花木望中迷水複山長道阻躋怊悵老年塵世
累無因重到武陵溪
　　　　臨津
臨津豔豔花千樹夾徑斜斜柳數行却憶金明池上
路紅裙爭看緑衣郞
　　　　汀沙
汀沙雪漫水溶溶睡鴨殘蘆晻靄中歸去北人多憶
此每家圖畫有屏風
　　　　西山
西山映水碧潭潭楚老長謡淚滿衫但道使君留不
得那知肯更憶江南
　　　　和文淑(張氏/女弟)
天梯雲棧蜀山岑下視嘉陵水萬㝷我得一舟江上
去恐君東望亦傷心
　　　　春入
春入園林百草香池塘冰散水生光身閑是處堪擕
手何事低佪兩鬢霜
　　　　暮春
芙蕖的歷抽新葉苜蓿䦨干放晩花白下門東春巳
老莫嗔楊柳可藏鵶
　　　　烏江亭
百戰疲勞壯士哀中原一敗勢難迴江東子弟今雖
在肯與君王卷土來
　　　　漢武
壯士悲歌出塞頻中原蕭瑟半無人君王不負長陵
約直欲功成賞漢臣
　　　　諸葛武侯
慟哭何顒爲一言餘風今日更誰傳區區庸蜀支吳
魏不是虚心豈得賢
　　　　望越亭
亂山千頃翠相圍衮衮滄江去復歸安得病身生羽
翼長隨沙鳥自由飛
　　　　春日席上
十年流落負歸期臨水登山各有思今日樽前千萬
恨不堪頻唱鷓鴣辭
　　　　句容道中
荒煙寒雨暮山重草木㝠㝠但有風二十四年三徃
返一身多在百憂中
　　　　晏望驛釋舟走信州
病起行山山更險下窮溪谷上通天乗髙欲作東南
望青壁松杉滿我前
　　　　祈澤寺見許堅題詩
藹藹春風入水村森森喬木映朱門髙人遺蹟空佳
句誰識旌陽後世孫
　　　　送陳景初(陳善醫)
慘淡淮山水墨秋行人不飲奈離愁藥囊直入長安
市誰識柴車載伯休
　　　　巫峽
神女音容詎可求青山回抱楚宫樓朝朝暮暮空雲
雨不盡襄王萬古愁
　　　　徐秀才園亭
茂松脩竹翠紛紛正得山阿與水濆笑傲一生雖自
樂有司還欲選方聞
　　　　中茅峯石上徐鍇篆字題名
百年風雨草苔昏尚有當年墨法存秖恐終隨嶧碑
盡西風吹燒滿秋原
　　　　欲雪
天上雲驕未肯同晩來雪意巳填空欲開新酒邀嘉
客更待天花落坐中
　　　　上元夜戲作
馬頭乗興尚誰先曲巷橫街一一穿盡道滿城無國
豔不知朱戸鎻嬋姢
　　　　石竹花
春歸幽谷始成叢地面芬敷淺淺紅車馬不臨誰見
賞可憐亦解度春風
　　　　黃花
四月揚州芍藥多先時爲别苦風波還家忽忽驚秋
色獨見黃花出短莎
　　　　木芙蓉
水邊無數木芙蓉露染燕脂色未濃正似美人初醉
着強擡青鏡欲糚慵
　　　　精衞
帝子銜冤乆未平區區微意欲何成情知木石無云
補待見桑田幾變更
　　　　戲贈育王虚白長老
白雲山頂病禪師昔日公卿各贈詩行盡四方年八
十却歸荒寺有誰知
　　　　黃河
派出崑崙五色流一支黃濁貫中州吹沙走浪幾千
里轉側屋閭無處求
　　　　東江
東江木落水分洪伐盡黃蘆洲渚空南澗夕陽煙自
起西山漠漠有無中
　　　　北望
欲望淮南更白頭杖藜蕭颯倚滄洲可憐新月爲誰
好無數晩山相對愁
　　　　驪山
六籍燃除士不磨驪山如此盗兵何五陵珠玉歸人
世却爲詩書發冡多
　　　　縣舎西亭二首
山根移竹水邊栽巳見新篁破嫩苔可惜主人官便
滿無因長向此徘徊
　　　　二
主人將去菊初栽落盡黃花去却迴到得明年官又
滿不知誰見此花開
　　　　鐵幢浦
憶昨初爲海上行日斜來徃看潮生如今身是西歸
去迴首山川覺有情
　　　　臨吳亭作
補穿葺漏僅區區志義殊嗟士大夫欲致太平非一
日謾勞使者報新書
　　　　蘇州道中順風
北風一夕阻東舟清早飛帆落虎丘運數本來無得
喪人生萬事不須謀
臨川先生文集卷第三十三
臨川先生文集卷第三十四
　　律詩(七言絶句)
　　　送僧惠思歸錢塘
　　　松江
　　　秋日
　　　中秋夕寄平甫諸弟
　　　靈山
　　　荷花
　　　殘菊
　　　竹䆫
　　　出定力院作
　　　寄育王大覺禪師
　　　　送僧遊天台
　　　　次韻張仲通水軒
　　　　送陳令
　　　　無錫寄正之
　　　　謾成
　　　　初晴
　　　　釣者
　　　　將次鎭南
　　　　出金陵
　　　　酬王微之
　　　　題玉光亭
　　　　贈僧
　　　嘲叔孫通
　　　和淨因有作
　　　張工部廟
　　　次韻和張仲通見寄三絶句
　　　宣州府君喪過金陵
　　　觀王氏雪圖
　　　韓子
　　　宰嚭
　　　郭解
　　　古寺
　　　越人以幕養花因遊其下二首
　　　魚兒
　　　　離鄞至菁江東望
　　　　信州迴車館中作二首
　　　　天童山溪上
　　　　鄞縣西亭
　　　　寄和甫
　　　　寄伯兄
　　　　別鄞女
　　　　眞州馬上作
　　　　登飛來峯
　　　　讀漢功臣表
　　　　詠月
　　　　金山
　　　　疊翠亭
　　　　黙黙
　　　　逹本
　　　　寓言二首
　　　　偶書
　　　　楊子
　　　　讀維摩經有感
　　　　春日卽事
　　　　贈安大師
　　　　送李生白華巖修道
　　　　寄道光大師
　　　　示報寧長老
　　　紅梨
　　　鴟
　　　驢二首
　　　　送僧惠思歸錢塘
渌淨堂前湖水渌歸時正復有荷花花前亦見餘杭
姥爲道仙人憶酒家
　　　　松江
來時還似去時天欲道來時巳惘然秪有松江橋下
水無情長送去來船
　　　　秋日
莫言草木未知秋今日風雲巳自愁獨傍黃塵騎一
馬行看蕭索聽颼颼
　　　　中秋夕寄平甫諸弟
浮雲吹盡數秋毫爚爚金波滿滿醪千里得君詩挑
戰夜壇誰敢將風騷
　　　　靈山
靈山寧與世爲仇斤斧侵凌自不休水玉比來聞長
價市人無數起相讎
　　　　荷花
亭亭風露擁川坻天放嬌嬈豈自知一舸超然他日
事故應將爾當西施
　　　　􁍥菊
黃昬風雨打園林殘菊飄零滿地金擸得一枝猶好
在可憐公子惜花心
　　　　竹䆫
竹䆫紅莧兩三根山色遥供水際門只我近知牆下
路能將屐齒記苔痕
　　　　出定力院作
江上悠悠不見人十年塵垢夢中身慇懃爲解丁香
結放出枝間自在春
　　　　寄育王大覺禪師
山木悲鳴水怒流百蟲專夜思高秋道人方丈應無
夢想復長吟擬慧休
　　　　送僧遊天台
天台一萬六千丈歲晏老僧携錫歸前程好景解吟
否宻雪亂雲緘翠微
　　　　次韻張仲通水軒
池雨含煙暝不收草根長見水交流愛君古錦囊中
句解道今秋似去秋
　　　　送陳令
長谿流水碧潺潺古木蒼藤暗兩山把臂道人今在
否長官白首尚人間
　　　　無錫寄正之
健席高檣送病身亂山荒隴障歸津應須一曲千回
首西去論心更幾人
　　　　謾成
清時無路取封侯病卧牛衣巳數秋日月不膠時易
失感今懷昔使人愁
　　　　初晴
一抹明霞黯淡紅瓦溝巳見雪花融前山未放暁寒
散猶鎻白雲三兩峯
　　　　釣者
釣國平生豈有心解甘身與世浮沈應知渭水車中
老自是君王著意深
　　　　將次鎭南
豫章江面朔風驚浩蕩㠶船破浪行目送家山無幾
許千年空想蟪蛄聲
　　　　出金陵
白石岡頭草木深春風相與散衣襟浮雲映郭留佳
氣飛鳥隨人作好音
　　　　酬王微之
一雨迴飈助蓐收炎曦不復畏金流君家咫尺堪乗
興想岸烏紗對奕秋
　　　　題玉光亭
傳聞天下此埋堙千古誰分僞與眞每向小庭風月
夜却疑山水有精神
　　　　贈僧
紛紛擾擾十年間世事何嘗不强顔亦欲心如秋水
靜應須身似嶺雲閑
　　　　嘲叔孫通
馬上功成不喜文叔孫緜蕝共經綸諸君可笑貪君
賜便許當時作聖人
　　　　和淨因有作
朝紅一片墮牎塵禪客翛然感此辰更覺城中芳意
少不如山野早知春
　　　　張工部廟
使節紛紛下禁中幾人曾到此城東獨君遺像今如
在廟食眞須德與功
　　　　次韻和張仲通見寄三絶句
高山流水意無窮三尺空絃膝上桐黙黙此時誰㑹
得坐凭江閣看飛鴻
　　　　二
收拾乾坤付一壷世間無物直錙銖醉鄕舊業抛來
乆更欲因君稍問塗
　　　　三
欹枕狂歌擊唾壷直將軒冕等錙銖醉鄕岐路君知
否不似人間足畏塗
　　　　宣州府君䘮過金陵
百年難盡此身悲眼入春風秪涕洟花發鳥啼皆有
思忍㝷棠棣􁉂鴒詩
　　　　觀王氏雪圖
崔嵬相映雪重重茅屋柴門在半峯想有幽人遺世
事獨臨青峭倚長松
　　　　韓子
紛紛易盡百年身舉丗何人識道眞力去陳言夸末
俗可憐無補費精神(一本作黙黙/誰令識道眞)
　　　　宰嚭
謀臣本自繫安危賤妾何能作禍基但願君王誅宰
嚭不愁宫裏有西施
　　　　郭解
籍交唯有不貲恩漢法歸成棄市論平日五陵多任
俠可能推刃報王孫
　　　　古寺
寥寥蕭寺半遺基遊客經年斷履綦猶有齊梁舊時
殿塵昏金像雨昏碑
　　　　越人以幕養花因遊其下二首
幕天無日地無塵百紫千紅占得春野草自花還自
落落時還有惜花人
　　　　二
尚有殘紅巳可悲更憂回首秪空枝莫嗟身世渾無
事睡過春風作惡時
　　　　魚兒
遶岸車鳴水欲乾魚兒相逐尚相歡無人挈入滄江
去汝死那知世界寛
　　　　離鄞至菁江東望
村落蕭條夜氣生側身東望一傷情丹樓碧閣無處
所秪有谿山相照明
　　　　信州迴車館中作二首
太白山根秋夜靜亂泉深水遶牀鳴病來空館聞風
雨恰似當年枕上聲
　　　　二
山木漂揺卧弋陽因思太白夜淋浪西䆫一榻芭蕉
雨(一作芭蕉一/枕西䆫雨)復似當時水遶牀
　　　　天童山溪上
溪水清漣樹老蒼行穿溪樹踏春陽溪深樹宻無人
處唯有幽花渡水香
　　　　鄞縣西亭
收功無路去無田竊食窮城度兩年更作世間兒女
態亂栽花竹養風煙
　　　　寄和甫
水村悲喜拆書看聞道并州九月寒憶得此時花更
好舉家憐女不同盤
　　　　寄伯兄
身留海上去何時秪看春鴻北向飛安得先生同一
飮蕨芽香嫰䱥魚肥
　　　　别鄞女
行年三十巳衰翁滿眼憂傷秪自攻今夜扁舟來訣
汝死生從此各西東
　　　　眞州馬上作
身隨飢馬日中行眼入風沙困欲盲心氣巳勞形亦
弊自憐於世欲何營
　　　　登飛來峯
飛來山上千㝷塔聞說雞鳴見日昇不畏浮雲遮望
眼自縁身在最高層
　　　　讀漢功臣表
漢家分土建忠良鐡劵丹書信誓長本待山河如帶
礪何縁𦵔醢賜侯王
　　　　詠月
追隨落日盡還生點綴浮雲暗又明江有蛟龍山虎
豹清光雖在不堪行
　　　　金山
怪祕隂靈與護持重丹複碧煥參差滄江見底應無
日萬丈孤根世不知
　　　　疊翠亭
煙籠遠浦迷芳草日照澄湖浸碧峯幸有清樽堪酩
酊忍陪良友不從容
　　　　黙黙
黙黙長年有所思世間談笑強追隨蒼髯欲出朱顔
謝更覺求田問舎遲
　　　　逹本
未能逹本且歸根眞照無知豈待言枯木巖前猶失
路那堪春入武陵原
　　　　寓言二首
太虚無實可追㝷葉落松枝謾古今若見桃花生聖
解不疑還自有疑心
　　　　二
本來無物使人疑却爲參禪買得癡聞道無情能說
法面牆終日妄㝷思
　　　　偶書
穰侯老擅關中事長恐諸侯客子來我亦暮年專一
壑每逢車馬便驚猜
　　　　揚子
千古雄文造聖眞眇然幽思入無倫他年未免投天
禄虚爲新都著劇秦
　　　　讀維摩經有感
身如泡沬亦如風刀割香塗共一空宴坐世間觀此
理維摩雖病有神通
　　　　春日即事
池北池南春水生桃花深處好閑行細思擾擾夢中
事何用悠悠身後名
　　　　贈安太師
獨龍岡北第三峯逋客歸來老更慵敗屋數椽青繚
繞冷雲深處不聞鍾
　　　　送李生白華巖修道
白華巖主是金僊假作山僧學道禪珍重此行吾不
及爲傳消息結因縁
　　　　寄道光大師
秋雨漫漫夜復朝可嗟蔀屋望重霄遥知宴坐無餘
念萬事都從劫火燒
　　　　示報寧長老
白下亭東鳴一牛山林陂港淨高秋新營棗棫我檀
越曾悟布毛誰比丘
　　　　紅梨
紅梨無葉庇花身黃菊分香委路塵歲晚蒼官纔自
保日高青女尚橫陳
　　　　鴟
依倚秋風氣象豪似欺黃雀在蓬蒿不知羽翼青㝠
上腐䑕相隨勢亦高
　　　　驢二首
力侔龍象或難堪脣比仙人亦未慙臨路長鳴有眞
意盤山弟子欠同參
　　　　二
雖得康莊亦好還每逢溝壍便知難由來此物非他
物莫道何曾似仰山　臨川集卷第三十四
臨川先生文集卷第三十五
　　挽辭
　　　仁宗皇帝挽辭四首
　　　英宗皇帝挽辭二首
　　　神宗皇帝挽辭二首
　　　慈聖光獻皇后挽辭二首
　　　正肅吳公挽辭三首
　　　文元賈公挽辭二首
　　　元獻晏公挽辭三首
　　　忠獻韓公挽辭二首
　　　正憲吳公挽辭
　　　孫威敏公挽辭
　　　　崇禧給事同年馬兄挽辭二首
　　　　陳動之祕丞挽辭二首
　　　　贈工部侍郎鄭公挽辭
　　　　致仕虞部曲江譚君挽辭
　　　　馬玘大夫挽辭
　　　　宋中道挽辭
　　　　王中甫學士挽辭
　　　　王逢原挽辭
　　　　葛興祖挽辭
　　　　河中使君修撰陸公挽辭三首
　　　　王子直挽辭
　　　　孫君挽辭
　　　處士葛君挽辭
　　　永壽縣太君周氏挽辭二首
　　　致仕邵少卿挽辭二首
　　　葛郎中挽辭二首
　　　悼王致處士
　　　蘇才翁挽辭二首
　　　悼慧休
　　　　仁宗皇帝挽辭四首
去序三朝聖行崩萬國天憂勤無曠古治洽最長年
仁育齊高厚哀思罄幅員欲知千載美道德冠遺編
　　　　二
馮几微言絶羣臣涕泗揮哀號三級陛縞素九重圍
天上仙遊遠宫中御座非最悲帷幄侍不復未明衣
　　　　三
厭代人間世收神天上游遽然虚玉座不復望珠旒
待旦移巾幘饔人改膳羞㝷常飛白几寂寞暗塵浮
　　　　四
同軌羣方至因山十月催永違天日表空有肺肝摧
帳殿流蘇卷鈴歌薤露哀宫中垂曉軔西去不更回
　　　　英宗皇帝挽辭二首
御氣方尊極乗雲巳泬寥衣冠萬國㑹陵寢百神朝
夏鼎傳歸啓虞羮想見堯誰當授椽筆論德在瓊瑶
　　　　二
玉册上鴻名猶殘警蹕聲忽辭千歲祝虚卜五年征
羽衛悲哀送山陵指顧成謳歌歸聖子世孝在持盈
　　　　神宗皇帝挽辭二首
將聖由天縱成能與鬼謀聦明初四逹俊乂盡旁求
一變前無古三登歲有秋謳歌歸子啓欽念禹功修
　　　　二
城闕宫車轉山林隧路歸蒼梧雲未遠姑射露先晞
玉暗蛟龍蟄金寒鴈鶩飛老臣他日淚湖海想遺衣
　　　　慈聖光獻皇后挽辭二首
國賴姜任盛門歸馬鄧高關雎求窈窕卷耳念勤勞
聖淑才難擬休明運繼遭岡原今獻卜帷扆正攀號
　　　　二
塗山女德茂京室母才難具美多前志餘光永後觀
遺衣遷館御祖載出宫菆終始神孫孝長留萬國歡
　　　　正肅吳公挽辭三首(公甞舉賢良終河南守葬/鄭予舉進士時公知舉)
從容邊塞議慷慨廟堂爭曲突非無驗方穿有不行
搢紳終倚賴贈禭極哀榮豈慕公孫貴平生學董生
　　　　二
應世文章手宜民政事才朝多側目忌士有拊心哀
書蠧平生簡香寒後夜灰悠悠國西路空得葬車回
　　　　三
昔繼吳公治今從子産遊里門無舊客鄕國有新丘
謀讓禆諶遠文歸賈誼優此時辜怨寵西望涕空流
　　　　文元賈公挽辭二首
功名烜赫在三朝經術從容輔漢條儒服早紆丞相
紱戎冠再挿侍中貂開倉六塔流人復出甲甘陵叛
黨銷東第秖今空畫像當時於此識風標
　　　　二
銘旌蕭颯九秋風薤露悲歌落月中華屋幾人思賈
傅佳城今日閉滕公名垂竹帛書勲在神寄丹青審
象同天上貂蟬曾夢賜歸䰟應佩紫陽宮
　　　　元獻晏公挽辭三首
文章晉康樂經術漢公孫舊秩疑丞貴前功保傅尊
傳呼猶在耳㑹哭巳塡門蕭瑟城南路鳴笳上九原
　　　　二
終賈年方妙蕭曹地巳親優游太平日密勿老成人
抗論辭多祕賡歌迹巳陳功名千載下不負漢庭臣
　　　　三
感㑹眞竒遇飛揚獨妙齡他年西餞日此夜上騎星
宿惠留藩屏餘忠在禁庭音容無處所髣髴寄丹青
　　　　忠獻韓公挽辭二首
心期自與衆人殊骨相知非淺丈夫獨斡斗杓環帝
座親扶日轂上(一作/繼)天衢鋤耰萬里山無盜衮繡三
朝國有儒爽氣忽隨秋露盡但留陳迹在龜趺
　　　　二
兩朝身與國安危典䇿哀榮此一時木稼甞聞逹官
怕山頽果見哲人萎英姿爽氣歸圖畫茂德元勲在
鼎彞幕府少年今白髮傷心無路送靈輀
　　　　正憲吳公挽辭
丙魏雖遭漢道昌豈如公出値虞唐秀鍾舊國山川
氣榮附中天日月光更化事功參虎變贊元時序得
金穰傷心鼓吹城南陌回首新阡栢一行
　　　　孫威敏公挽辭
功名一世事興廢豈人謀重爲蒼生起終隨逝水流
凄涼歸部曲零落掩山丘許國言猶在姦䛕可使羞
　　　　崇禧給事同年馬兄挽辭二首
慶曆公偕起元豐我獨傷兩楹終昔夢五鼎繼前䘮
薫歇曾攀桂甘留所憩棠素風知不墜能世有諸郎
　　　　二
藏室亡三篋得之公最多露晞當晩景川逝作前波
惠寄輿人誦悲傳挽者歌竹西攜手處清淚邈山河
　　　　陳動之祕丞挽辭二首
年高漢賈誼官過楚荀卿望古君無憾論今我未平
有風吹畫翣無日照佳城空復文章在流傳世上名
　　　　二
人閒三十六追逐孔鸞飛似欲來爲瑞如何去不歸
琴樽巳寂寞筆墨尚光輝空復平生友西華豈易依
　　　　贈工部侍郎鄭公挽辭
地蟠江漢乆知靈通德門中見老成南去伏波推將
略北來光禄擅詩名密章贈襚連三組畫翣喪車載
一旌隂德故應多後福可能生子但升卿
　　　　致仕虞部曲江譚君挽辭
同時獻賦乆無人握手悲歡迹巳陳它日白夜霄漢
志暮年朱紱水雲身虚容劒几今長夜小隱山林秖
舊春豈惜埋辭追往事齒衰才盡獨傷神
　　　　馬玘大夫挽辭
冠蓋青門道知君自少時從容他日喜奄忽暮年悲
江月明丹旐湖風冷繐帷音容雖可想材力竟何施
　　　　宋中道挽辭
文史傳家學聲名動帝除蘭堂空作賦金匱不讎書
勝事悲疇昔清談想緒餘吹簫索上去歸國有魂車
　　　　王中甫學士挽辭
同學金陵最少年奏書曾用牘三千盛名非復居人
後壯歲如何棄我先種橘園林無舊業採蘋洲渚有
新篇蒜山東路春風緑埋沒誰知太守阡
　　　　王逢原挽辭
蒿里競何在死生從此分謾傳仙掌籍誰見鬼修文
蔡琰能傳業侯芭爲起墳傷心北風路吹淚濕江雲
　　　　葛興祖挽辭
憶隨諸彦附青雲塲屋聲名看出羣孫寳暮年猶主
簿卜商今日更修文山川凜凜平生氣草木蕭蕭數
尺墳欲寫此哀終不盡但令千載少知君
　　　　河中使君修撰陸公挽辭三首
文采機雲後知名實妙年銀鉤工壯麗金薤富清研
批鳳多新貴凭熊數外遷空令猗氏監遺愛有良田
　　　　二
皖城初得故人詩歎息龍媒踠壯時太史滯留終不
偶中郎制作遂無施二千石禄今何有四十車書昔
漫知海曲冷雲埋拱木延州空掛暮年悲
　　　　三
前旌一幅粉書名行路知君亦涕零遂失詞人空甫
里謾留悲鶴老華亭主張壽禄無三甲收拾文章有
六丁歸處仙龕終不遠新墳東見海山靑
　　　　王子直挽辭
多才自合至公卿豈料青衫困一生太史有書能敘
事子雲於世不徼名丘墳慘淡箕山緑門巷蕭條潁
水清握手笑言如昨日白頭東望一傷情
　　　　孫君挽辭(名適)
喪車上新壟哀挽轉空山名與碑長在魂隨帛暫還
無兒漫黃卷有母亦朱顔俛仰平生事相看一夢間
　　　　處士葛君挽辭
楚人黃歇地晉代葛洪家特擅山川秀相承黻冕華
猗君有清尚於世不雍夸令子能傳業流光未可涯
　　　　永壽縣太君周氏挽辭二首(鄧忠臣母)
永壽開新邑長沙返舊塋金葩冷鈿軸粉字暗銘旌
薤乆露難濕蘭餘風尚清慶鍾知有在令子合升卿
　　　　二
子引金閨籍身開石窌封靈輴悲吉路象服儼虚容
楚挽雖多相萊衣不更縫誰知逝川底劒自喜相逢
　　　　致仕邵少卿挽辭二首
謝眺城中守梁鴻基下歸素車馳吉路丹旐卷寒輝
撫几虚容在瞻圖實貌非無因置一酹空此嘆長違
　　　　二
杯酒䢴溝上紛紛巳十年音容常想見風跡每流傳
老去元卿位新開太守阡慶門當更大子弟固多賢
　　　　葛郞中挽辭二首
卷卷繐帷輕空堂晝哭聲衣冠遺故物杯案若平生
白馬有悲送赤車非古行低佪九原日光景在銘旌
　　　　二
蠻荆長往地湖海獨歸時旅襯蛟龍護銘旌鴈鶩隨
此生要有盡何物告無期一片幽堂石公知我不欺
　　　　悼王致處士
處士生涯水一瓢行年七十更蕭條老妻稻下分遺
秉弱子松間拾墮樵豈有聲名高後世遂無饘粥永
今朝窮魂散漫知何處甬水東西不可招
　　　　蘇才翁挽辭二首
空餘一丹旐無復兩朱轓寂寞蒜山渡陂陀京口原
音容歸繪畫才業付兒孫尚有故人淚滄江相與翻
　　　　二
翰墨隨談嘯風流在弟兄浮名同逆旅壯志負平生
使節何年去喪車故老迎悠悠京口外落日照銘旌
　　　　悼慧休
休公遂不起難料復難忘玉骨隨薪盡空留一分香
臨川先生文集卷第三十五
臨川先生文集卷第三十六
　　集句(古律詩)
　　　送吳顯道五首
　　　送吳顯道南歸
　　　送劉貢甫謫官衡陽
　　　贈寳覺(并序)
　　　金山寺
　　　化城閣
　　　　明妃曲
　　　懷元度四首
　　　招元度
　　　示黃吉甫
　　　　送張明甫
　　　　贈張軒民贊善
　　　　望之將行
　　　　招葉致遠
　　　　獨行
　　　　江口
　　　　戲贈湛源
　　　　與北山道人
　　　　梅花
　　　　卽事五首
　　　　春風
　　　　春雪
　　　　花下
　　　　春山
　　　　金陵懷古
　　　　沈坦之將歸溧陽值雨留吾廬乆之三首
　　　　示蔡天啓三首
　　　　烝然來思(并序)
　　　　示楊德逢
　　　　示道光及安大師
　　　　老人行
　　　　離昇州作
　　　　倉頡
　　　　　送吳顯道五首
五湖大浪如銀山問君西遊何當還以手撫膺坐長
歎空手無金行路難丈夫意有在吾徒且加餐屏風
九疊雲錦張千峰如連環上有橫河斷海之浮雲可
望不可攀飛空結樓臺動影褭窕冲融間沛然乗天
遊下看塵世悲人寰泊舟潯陽郭去去翔寥廓君今
幸未成老翁衰老不復如今樂
　　　　二
滕王高閣臨江渚東邊日出西邊雨十五年前此㑹
同天際張帷列樽爼公今此去何時歸我今停杯一
問之春風兩岸水楊柳昔日青青今在否偶向東湖
更向東杏花兩株能白紅落拓舊遊應記得挿花走
馬月明中荏苒荏苒瞻西海明年花開復誰在杏花
楊柳年年好南去北來人自老少壯幾時奈老何與
君把箸擊盤歌歌罷仰天歎六龍忽蹉跎眼中了了
見鄕國自是不歸歸便得欲往城南望城北此心炯
炯君應識
　　　　三
臨川樓上柅園中羅幃繡幕圍香風觥船一棹百分
空看朱成碧顔始紅杏花楊柳年年好南去北來人
自老舊事無人可共論惟君與我同懷抱
　　　　四
忽憶舊鄕頭巳白牙齒欲落眞可惜臨江把臂難再
得江水江花豈終極
　　　　五
百年多病獨登臺知有歸日眉放開功名富貴何足
道且賦淵明歸去來
　　　　送吳顯道南歸
君不見蔡澤栖遲世看醜豪氣英風亦何有忽然變
軒昻盛事傳不朽君今幸未成老翁二十八宿羅心
胸何不上書自薦逹封侯起第一日中秋月春風等
閑度山中舊宅無人住宅中青桑葉宛宛澗水流過
田中路遥知楊柳是門處萬里蒼蒼煙水暮我欲㝷
之不憚遠君又暫來還徑去紅亭驛路掛城頭憶君
秖欲苦死留天際張帷列罇爼君歌聲酸辭且苦人
生憔悴生理難使人聽此凋朱顔勸君更盡一杯酒
明日路長山復山
　　　　送劉貢甫謫官衡陽
劉郎劉郞莫先起遇酒當歌且歡喜船頭朝轉暮千
里眼中之人吾老矣九疑聮緜皆相似負雪崔嵬挿
花裏萬里衡陽鴈㝷常到此迴行逢二三月好與鴈
同來鴈來人不來如何不飲令心哀莫厭瀟湘少人
處謫官罇爼定常開
　　　　贈寳覺(并序)
予始與寳覺相識於京師因與俱東後以翰林學士
召㑹宿金山一昔今復見之聞化城閣甚壯麗可登
眺思往遊焉故賦是詩
大師京國舊興趣江湖迥往與惠詢輩一宿金山頂
懷哉若留戀王事有朝請别來能幾時浮念劇含梗
今朝忽相見眸子清炯炯夜闌接軟語令人發深省
化城出天半遠色有諸嶺白首對汀州猶思理煙艇
　　　　金山寺
招提憑高岡四面斷行旅勝地猶在險浮梁褭相拄
大江當我前颭灔翠綃舞通流與厨㑹甘美勝牛乳
扣欄出黿鼉幽姿可時覩夜深殿突兀太微凝帝宇
壁立兩崖對迢迢隔雲雨天多賸得月月落聞津鼓
夜風一何喧大舶夾雙艣顚沉在須臾我自檝迎汝
始知像敎力但度無所苦憶昨狼狽初只見石與土
榮華一朝盡土梗空俯僂人事隨轉燭蒼茫竟誰主
咄嗟檀施開繡楹盤萬礎高閣切星辰新秋照牛女
湯休起我病轉上青天去攝身凌蒼霞同凭朱欄語
我歌爾其聆幽憤得一吐誰言張處士雄筆映千古
　　　　化城閣
曾宫憑風回兩岸聞鍾聲百里見秋毫(一作鑿翠/開戸牖)搆
雲有高營化城若化出仰攀日月行俛視大江奔衆
山遙相迎(一作茫茫/與天平)大江蟠㠌根旋流(一作/回波)自成浪
却略羅翠屏秀色各異狀楞伽海中山迥(一作/杳)出霄
漢上中有不死庭天龍盡回向惜哉不得往側坐渺
難望擁掩難恕宥(一作登兹/飜百憂)意欲鏟曡嶂登臨獨無
語一望一怊悵(一本無/此二句)忽憶少年時孤嶼坐題詩空
懷焉能果唯有故人知
　　　　明妃曲
我本漢家子早入深宫裏遠嫁單于國憔悴無復理
穹廬爲室旃爲牆胡塵暗天道路長去住彼此無消
息明明漢月空相識死生難有却回身不忍回看舊
寫眞玉顔不是黃金少愛把丹青錯畫人朝爲漢宫
妃暮作胡地妾(一作今日漢宮/妃明朝胡地妾)獨留青塚向黃昏顔
色如花命如葉
　　　　懷元度四首
秋水纔深四五尺扁舟斗轉疾於飛可憐物色阻攜
手正是歸時君不歸
　　　　二
舎南舎北皆春水恰似蒲萄初醱醅不見祕書心若
失百年多病獨登臺
　　　　三
思君攜手安能得上盡重城更上樓時獨看雲淚橫
臆長安不見使人愁
　　　　四
自君之出矣何其挂懷抱孤坐屢窮辰山林跡如掃
數枝石榴發豈無一時好不可持寄君思君令人老
　　　　招元度
早知皆(一作/身)是自拘囚年少因何(一作/何因)有旅愁自是
不歸歸便得陸乗肩輿(一作/籃轝)水乗舟
　　　　示黃吉甫
三山半落青天外勢比凌歊宋武臺塵世難逢開口
笑生前相遇且衘杯
　　　　送張明甫
觥船一棹百分空十五年前此㑹同南去北來人自
老桃花依舊笑春風
　　　　贈張軒民贊善
潮打空城寂寞迴百年多病獨登臺誰人得似張公
子有底忙時不肻來
　　　　望之將行
江涵秋景鴈初飛沙尾長檣發漸稀惆悵無因見范
蠡夕陽長送釣船歸
　　　　招葉致遠
山桃野杏兩三栽嫩葉(一作/蘂)商量細細開最是一年
春好處明朝有意抱琴來
　　　　獨行
朱顔日夜(一作/漸)不如故深感杏花相映紅盡日獨行
春色裏醉吟誰肻伴衰翁
　　　　江口
六朝文物草連空今古無端入望中江上晩來堪畫
處參差煙樹五湖東
　　　　戲贈湛源
恰有三百青銅錢憑君爲筭小行年坐中亦有江南
客自斷此生休問天
　　　　與北山道人
可惜昻藏一丈夫生來不讀半行書子雲識字終投
閣幸是元無免破除
　　　　梅花
白玉堂前一樹梅爲誰零落爲誰開唯有春風最相
惜一年一度一歸來
　　　　卽事五首
漸老逢春能幾回蓬門今始爲君開莫嫌野外無供
給更向花前把一杯
　　　　二
一樹籠鬆玉刻成遊蜂多思正經營攀枝弄雪時回
顧還繞櫻桃樹下行
　　　　三
幽棲地僻經過少鍾梵聲中掩竹門唯有多情枝上
雪暗香浮動月黃昏
　　　　四
遮莫鄰雞下五更願爲閑客此閑行欲知前面花多
少顚倒青苔落絳英
　　　　五
春光冉冉歸何處細雨斜風作夜寒猶有數葩紅好
■老年花似霧中看
　　　　春風
春風吹園雜花開青天露坐始此迴一杯一杯復一
杯笑言溢口何歡咍古人白骨生青苔我獨不飲何
爲哉何時出得禁酒國壘麴便築糟丘臺
　　　　春雪
春雪墮如簁渾家醉不知泥留虎鬪跡愁殺路傍兒
　　　　花下
花下一壷酒定將誰舉杯雪英飛落近疑是故人來
　　　　春山
春山春水流曲折方屢渡荒乗不知疲行到水窮處
依然舊童子要予竹西去歸時始覺遠草蔓巳多露
　　　　金陵懷古
六代豪華空處所金陵王氣漠然收煙濃草遠望不
盡物換星移度幾秋至竟江山誰是主郤因歌舞破
除休我來不見當時事上盡重城更上樓
　　　　沈坦之將歸溧陽値雨留吾廬乆之三首
天雨蕭蕭滯茅屋冷猿秋鴈不勝悲牀牀屋漏無乾
處獨立蒼茫自詠詩
　　　　二
簷雨亂淋幔風悲蘭杜秋相看更促膝人老自多愁
　　　　三
片雲頭上黒淅淅野風秋室婦歎鳴鸛分爲两地愁
　　　　示蔡天啓三首
蔡子勇成癖能騎生馬駒銛鋒瑩鸊鵜價重百硨磲
脫身事幽討禪龕只晏如劃然變軒昻愼勿學哥舒
　　　　二
蔡子勇成癖劒可萬人敵讀書百紙過潁銳物不隔
開口取將相志氣方自得偪仄何偪仄未見有一獲
蕭條兩翅蓬蒿下未能生彼升天翼焉能學堂上燕
絢練新羽翮
　　　　三
身着青衫騎惡馬日馳三百尚嫌遲心源落落堪爲
將郤是君王未備知
　　　　烝然來思(并序)
烝然來思送程公也公來以薧麋饋我我飲餞之宿
西水滸故作是詩
念我獨兮亦莫我顧烝然來思程伯休父我有㫖酒
爾殽伊脯酌言醻之式歌且舞不留不處適彼樂土
言秣其馬率西水滸有客宿宿于時語語山有橋松
江有渚式遄其歸不我與作此好歌倡予和女
　　　　示楊德逢
我行其野春日遲遲有菀者柳在水之湄有鳴倉庚
豈曰不時求其友聲頡之頑之嗟我懷人何日忘之
　　　　離昇州作
相看不忍發慘澹暮潮平語罷更攜手月明洲渚生
　　　　倉頡
倉頡造書不詁自明於乎多言秖誤後生
臨川先生文集卷第三十六
臨川先生文集卷第三十七
　　集句
　　　　胡笳十八拍十八首
　　　虞美人
　　　甘露歌
　　歌曲
　　　桂枝香
　　　菩薩蠻
　　　漁家傲二首
　　　清平樂
　　　浣溪沙
　　　浪淘沙令
　　　南鄕子二首
　　　訴衷情五首
　　　望江南
　　　　胡笳十八拍十八首
中郎有女能傳業顔色如花命如葉命如葉薄將奈
何一生抱恨常咨嗟良人持㦸明光裏所慕靈妃嫓
簫史空房寂寞施繐帷棄我不待白頭時
　　　　二
天不仁兮降亂離嗟余去此其從誰自胡之反持干
戈翠蕤雲旓相蕩摩流星白羽腰間挿曡鼔遥飜瀚
海波一門骨肉散百草安得無淚如黃河
　　　　三
身執略兮入西關關山阻脩兮行路難水頭宿兮草
頭坐在野只敎心膽破更鞴彫鞍敎走馬玉骨瘦來
無一把幾迴抛鞚抱鞍橋徃徃驚墮馬蹏下
　　　　四
漢家公主出和親御厨絡繹送八珍明妃初嫁與胡
時一生衣服盡隨身眼長看地不稱意同是天涯淪
落人我今一食日還併短衣數挽不掩脛乃知貧賤
别更苦安得康強保天性
　　　　五
十三學得琵琶成繡幕重重卷畫屏一見郎來雙眼
明勸我酤酒花前傾齊言此夕樂未央豈知此聲能
斷腸如今正南看北斗言語傳情不如手低眉信手
續續彈彈看飛鴻勸胡酒
　　　　六
青天漫漫覆長路一𥿄短書無寄處月下長吟乆不
歸當時還見鴈南飛彎弓射飛無遠近青塜路邊南
鴈盡兩處音塵從此絶唯向東西望明月
　　　　七
明明漢月空相識道路只今多擁隔去住彼此無消
息時獨看雲淚橫臆豺狼喜怒難姑息自倚紅顔能
騎射千言萬語無人㑹漫倚文章眞末䇿
　　　　八
死生難有却回身不忍重看舊寫眞暮去朝來顔色
改四時天氣揔愁人東風漫漫吹桃李盡日獨行春
色裏自經䘮亂少睡眠鸎飛燕語長悄然
　　　　九
柳絮巳將春去遠攀條弄芳畏晼晚憂患衆兮歡樂
鮮一去可憐終不返日夕思歸不得歸山川滿目涙
沾衣蓽圭苑裏西風起歎息人間萬事非
　　　　十
寒聲一夜傳刁斗雲雪埋山蒼兕吼詩成吟詠轉凄
涼不如獨坐空搔首漫漫胡天叫不聞胡人高鼻動
成羣寒盡春生洛陽殿回首何時復來見
　　　十一
晚來幽獨恐傷神唯見沙蓬水柳春破除萬事無過
酒虜酒千盃不醉人含情欲說更無語一生長恨奈
何許饑對酪肉兮不能餐強來前帳臨歌舞
　　　　十二
歸來展轉到五更起看北斗天未明秦人(一作/家)築城
備胡處擾擾唯有牛羊聲萬里飛蓬映天過風吹漢
地衣裳破欲徃城南望城北三歩回頭五歩坐
　　　　十三
自斷此生休問天生得胡兒擬棄捐一始扶牀一初
坐抱攜撫視皆可憐寧(一作/誰)知遠使問名姓引袖拭淚
悲且慶悲莫悲于(一作/兮)生别離悲在君家留二(一作/兩)
兒
　　　　十四
鞠之育之不羞耻恩情亦各言其子天寒日暮山谷
裏腸斷非關隴頭水兒呼母兮嗁失聲依然離别難
爲情灑血仰頭兮訴蒼蒼知我如此兮不如無生
　　　　十五
當時悔來歸又恨洛陽宫殿焚燒盡紛紛黎庻逐黃
巾心折此時無一寸慟哭秋原何處村千家今有百
家存爭持酒食來相饋舊事無人可共論
　　　　十六
此身飮罷無歸處心懷百憂復千慮天翻地覆誰得
知魏公垂淚嫁文姬天涯憔悴身託命於新人念我
出腹子使我歎恨勞精神新人新人聽我語我所思
兮在何所母子分離兮意難任死生不相知兮何處
㝷
　　　　十七
燕山雪花大如席與兒洗靣作光澤怳然天地半夜
白閨中秪是空相憶點注桃花舒小紅與兒洗面作
華容欲問平安無使來桃花依舊笑春風
　　　　十八
春風似舊花仍笑人生豈得長年少我與兒兮各一
方憔悴看成兩鬢霜如今豈無腰褭與驊騮安得送
我置汝傍胡塵暗天道路長遂令再往之計墮眇芒
胡笳本出自胡中此曲哀怨何時終笳一㑹兮琴一
拍此心炯炯君應識
　　　　虞美人
虞美人態濃意逺淑且眞同輦隨君侍君側六宫粉
黛無顔色楚歌四靣起形勢返蒼黃夜聞馬嘶曉無
迹蛾眉蕭颯如秋霜漢家離宫三十六緩歌慢舞凝
絲竹人間舉眼盡堪悲獨在隂崖結茅屋美人爲黃
土草木皆含愁紅房紫莟處處有聽曲低昻如有求
青天漫漫覆長路今人犂田昔人墓虞兮虞兮奈若
何不見玉顔空死處
　　　　甘露歌
折得一枝香在手人間應未有疑是經春雪未消今
日是何朝盡日含毫難比興都無色可並萬里晴天
何處來眞是屑瓊瑰天寒日暮山谷裏的皪愁成水
地上漸多枝上稀唯有故人知
　　　　桂枝香(歌曲)
登臨送目正故國晚秋天氣初肅千里澄江似練翠
峯如簇歸帆去棹殘陽裏背西風酒旗斜矗綵舟雲
淡星河鷺起畫圖難足　念徃昔繁華競逐歎門外
樓頭悲恨相續千古憑髙對此謾嗟榮辱六朝舊事
隨流水但寒煙芳草凝緑至今商女時時猶歌後庭
遺曲
　　　　菩薩蠻
數家茅屋閑臨水單衫短㡌垂楊裏今日是何朝看
予度石橋　梢梢新月偃午醉醒來晩何物最關情
黃鸝一兩聲
　　　　漁家傲二首
燈火巳收正月半山南山北花撩亂聞說洊亭新水
漫騎𣢾叚穿雲入鳥㝷遊伴　却拂僧牀褰素幔千
巖萬壑春風暖一弄松聲悲急筦吹夢斷西看牎日
猶嫌短
　　　　二
平岸小橋千嶂抱柔藍一水縈花草茅屋數間䆫窈
窕塵不到時時自有春風掃　午枕覺來聞語鳥欹
眠似聽朝雞早忽憶故人今揔老貪夢好茫然忘却
邯鄲道
　　　　清平樂
雲垂平野掩映竹籬茅舎閴寂幽居實瀟灑是處緑
嬌紅冶　丈夫運用堂堂且莫五角六張若有一巵
芳酒逍遥自在無妨
　　　　浣溪沙
百畞中庭半是苔門前白道水縈廻愛閑能有幾人
來　小院回廊春寂寂山桃溪杏兩三栽爲誰零落
爲誰開
　　　　浪淘沙令
伊吕兩衰翁歷遍窮通一爲釣叟一耕傭若使當時
身不遇老了英雄　湯武偶相逢風虎雲龍興王秪
在笑談中直至如今千載後誰與爭功
　　　　南鄉子二首
嗟見世間人但有纎毫即是塵不住舊時無相皃沉
淪秪爲從來認識神　作麽有踈親我自降魔轉法
輪不是攝心除妄想求眞幻化空身即法身
　　　　二
自古帝王州鬰鬰葱葱佳氣浮四百年來成一夢堪
愁晉代衣冠成古丘　繞水恣行遊上盡層城更上
樓徃事悠悠君莫問回頭檻外長江空自流
　　　　訴衷情五首(和俞秀/老鶴詞)
常時黃色見眉間松桂我同攀每言天上辛苦不肯
餌金丹　憐水靜愛雲閑便忘還高歌一曲巖谷迤
邐宛似商山
　　　　二
練巾藜杖白雲間有興卽躋攀追思徃昔如夢華轂
也曾丹　塵自擾性長閑更無還逹如周召窮似丘
軻秪箇山山
　　　　三
芒然不肯住林間有處卽追攀將他死語圖度怎得
離眞丹　漿水價匹如閑也須還何如直截踢倒軍
持贏取潙山
　　　　四
營巢燕子逞翶翔微志在雕梁碧雲舉翮千里其奈
有鸞皇　臨濟處德山行果承當自時降在一切天
魔掃地焚香
　　　　五
莫言普化秪顚狂眞解作津梁驀然打箇䈥斗直跳
過羲皇　臨濟處德山行果承當將他建立認作心
誠也是㝷香
　　　　望江南歸依三寳讃
歸依衆梵行四威儀願我遍遊諸佛土十方賢聖不
相離永滅世間癡
歸依法法法不思議願我六根常寂靜心如寳月映
琉璃了法更無疑
歸依佛彈指越三秪願我速登無上覺還如佛坐道
場時能智又能悲
三界裏有取緫災危普願衆生同我願能於空有善
思惟三寳共住持
臨川先生文集卷第三十七
臨川先生文集卷第三十八
　　四言詩
　　　潭州新學詩(并序)
　　　新田詩(并序)
　　　獵較詩(并序)
　　　雲之祁祁荅董傳
　　古賦
　　　龍賦
　　　歷山賦(并序)
　　　思歸賦
　　　釋謀賦
　　樂章
　　　　明堂樂章二首
　　　　　歆安之曲
　　　　　皇帝還大次憩安之曲
　　　上梁文
　　　　景靈宫修蓋　英宗皇帝神御殿上梁文
　　　銘
　　　　蔣山鍾銘
　　　　明州新刻漏銘
　　　　伍子胥廟銘
　　　　璨公信心銘
　　　讃
　　　　蔣山覺海元公眞讃
　　　梵天畫讃
　　　維摩像讃
　　　空覺義示周彦眞
　　　　潭州新學詩(并序)
治平元年天章閣待制興國吳公治潭州之明年正
月改築廟學于城東南越五月告成孔子用幣潭人
曰公爲善政以德我又不勩我而爲此學以嘉我士
子誰能詩乎以誦我公於無窮皆辭不敢乃使來請
詩曰
有嘉新學潭守所作守者誰歟仲庻氏吳振養矜寡
衣之褰襦黔首鼓歌吏靜不求乃相廟序生師所廬
上漏旁穿燥濕不除曰嘻遷哉迫阨卑汚當其壞時
適可以謀營地慮工伐楩楠櫧撤故就新爲此渠渠
潭人來止相語而喜我知視成無豫經始公升在堂
從者如水公曰誨汝潭之士子古之讀書凡以爲巳
躬行孝悌由義而仕神聽汝助況於閭里無實而荂
非聖自是雖大得意吾猶汝耻士下其手公言無尤
請詩我歌以逺公休
　　　　新田詩(并序)
唐治四縣田之入於草莽者十九民如寄客雖簡其
賦緩其徭而不可以必留尚書比部郎中趙君尚寛
之來問敝於民而知其故乃委推官張君恂以兵士
興大渠之廢者一大陂之廢者四諸小渠陂教民自
爲者數十一年流民作而相告以歸二年而淮之南
湖之北操囊耜以率其妻子者其來如雨三年而唐
之土不可賤取昔之菽粟者多化而爲稌環唐皆水
矣唐獨得歲焉船漕車輓負擔出于四境一日之間
不可爲數唐之私廪固有餘循吏之無稱於世乆矣
予聞趙君如此故爲作詩詩曰
離離新田其下流水孰知其初灌莽千里其南背江
其北逾淮父抱子扶十百其來其來僕僕鏝我新屋
趙侯劬之作者不飢歲仍大熟飽及雞鶩僦船與車
四鄙出榖今游者處昔止者流維昔牧我不如今侯
侯來適野不有觀者稅于水濵問我鰥寡侯其歸矣
三歲于兹誰能止侯我徃求之
　　　　獵較詩(并序)
獵較刺時也昔孔子仕於魯魯人獵較孔子亦獵較
或問乎孟軻曰孔子之仕非事道歟曰事道也事道
奚獵較也曰孔子先簿正祭器不以四方之食供簿
正不獵較則若無以祭然蓋孔子所以小同於俗猶
有義也義固在於可爲之域而後之人習於隨者一
不權義以之可否汗身貶道豫然以和衆自得甚者
傷人倫敗風俗至於無號則諉曰孔子亦甞獵較矣
悲夫作是詩以刺焉
獵較獵較誰禽我有國人之惏君子所醜獵較獵較
祭占其祥國人之序君子何傷
　　　　雲之祁祁荅董傳
雲之祁祁或雨于淵苗之翹翹或槁干田雲之祁祁
或雨于野有槁于田豈不自我􁗁兮其隮其在西郊
匪我爲之我歌且謡蔚兮其復南山之側我歌且謡
維以育德
　　　　龍賦
龍之爲物能合能散能濳能見能弱能強能微能章
惟不可見所以莫知其郷惟不可畜所以異於牛羊
變而不可測動而不可馴則常出乎害人而未始出
乎害人夫此所以爲仁爲仁無止則常至乎䘮巳而
未始至乎䘮巳夫此所以爲智止則身安曰惟知幾
動則物利曰惟知時然則龍終不可見乎曰與爲類
者常見之
　　　　歷山賦(并序)
餘杭縣人有與季父爭田于縣于州于轉運使不直
提點刑獄令余來直之將歸閔然望歷山而賦之歷
山在縣西上虞縣界中或曰舜所耕云
歷山之峩峩兮予汝耕之孰汝彊之此匪予私云然
兮誰汝使子人之子兮余師歷山之峩峩兮則維其
常人之子兮云曷而亡云曷而亡兮我之思今孰繼
兮我之悲嗚呼巳矣兮來者爲誰
　　　　思歸賦
蹇吾南兮安之莽吾兮親之思朝吾舟兮水波暮吾
馬兮山阿亡濟兮維夷夫孰驅兮亡　風翛翛兮來
去日翳翳兮溟𪷟之雨萬物紛披蕭索兮歲逶迤其
今暮吾感不知夫塗兮徘徊徬徨以反顧盍歸兮盍
去兮獨何爲乎此旅
　　　　釋謀賦
雲冥冥兮蔽日風浩浩兮吹沙出予馳兮不得塊獨
處兮咨嗟嗟天地兮無窮暑與寒兮相客以短褐兮
憂親孰知予兮孔棘維抱關兮擊柝乃予仕兮所宜
禄可辭兮尚冒養孰割兮方虧豈吾事兮固拙寧我
辰兮獨悖信物黙兮有制尚可侔兮内外
　　　　明堂樂章二首
　　　　　歆安之曲
穆穆在堂肅肅在庭於顯辟公來相思成神旣歆止
有聞惟馨錫我休嘉燕及群生
　　　　　皇帝還大次憇安之曲
有奕明堂萬方時㑹宗予聖考作帝之配樂酌虞典
禮從周制釐事旣成於皇來墍
　　　　景靈宫修蓋　英宗皇帝神御殿上梁文
兒郎偉天都左界帝室中經誕惟僊聖之祠夙有神
靈之宅嗣開宏構追奉睟容方將廣舜孝於無窮豈
特尚漢儀之有舊　先皇帝道該五泰德貫二儀文
摛雲漢之章武布風霆之號華夏歸仁而砥屬蠻夷
馳義以駿奔清蹕甫傳靈輿忽徃超然姑射山無一
物之疵邈矣壽丘臺有萬人之畏巳葬鼎湖之弓劒
將游高廟之衣冠　今皇帝孝奉神明恩涵動植纂
禹之服期成萬世之功見堯於羮未改三年之政乃
眷熏修之吉壤載營館御之新宫考協前彛述追先
志孝嚴列峙寢門可象於平居廣拓旁開輦路故存
於陳迹官師肅給斤築隆施揆吉日以庀徒舉修梁
而考室敢申善頌以相歡謡
兒郎偉抛梁東　聖主迎陽坐禁中明似九天昇暁
日恩如萬國轉春風
兒郞偉抛梁西瀚海兵銷太白低王母玉環方自獻
大宛金馬不須齎
兒郞偉抛梁南丙地星高每歲占千障滅烽開嶺徼
萬艘輸賮引江潭
兒郎偉抛梁北邊城自此無鳴鏑即看呼韓渭上朝
休誇竇憲燕然勒
兒郞偉抛梁上彷彿神遊今可想風馬雲車世世來
金輿玉斚年年享
兒郞偉抛梁下萬靈隤祉扶宗社天垂嘉種巳豐年
地産珍符方極化
伏願上梁之後聖躬樂豫寳命靈長松茂獻兩宫之
壽椒繁占六寢之祥宗室蕃維之彦朝廷表幹之良
家傳慶譽代襲龍光肩一心而顯相保饋祀之無疆
皇帝萬歲
　　　　蔣山鍾銘
於皇正覺訓用音聞肆作大鍾以警沉昬
　　　　明州新刻漏銘
戊子王公始治于明丁亥孟冬刻漏具成追謂屬人
嗟汝予銘自古在昔挈壷有職匪器則弊人亡政息
其政謂何弗棘弗遲君子小人興息維時東方未明
自公召之彼寧不勤得罪于時厥荒懈廢乃政之疵
嗚呼有州謹哉維兹兹惟其中俾我後思
　　　　伍子胥廟銘
予觀子胥出死亡逋竄之中以客寄之一身卒以說
吳折不測之楚仇執恥雪名震天下豈不壯哉及其
危疑之際能自慷慨不顧萬死畢諌於所事此其志
與夫自恕以偷一時之利者異也孔子論古之士大
夫若管夷吾臧武仲之屬苟志於善而有補於當世
者咸不廢也然則子胥之義又曷可少耶康定二年
予過所謂胥山者周行廟庭嘆吳亡千有餘年事之
興壞廢革者不可勝數獨子胥之祠不徙不絶何其
盛也豈獨神之事吳之所興蓋亦子胥之節有以動
後世而愛尤在於吳也後九年樂安蔣公爲杭使其
州人力而新之余與爲銘也
烈烈子胥發節窮逋遂爲冊臣奮不圖軀諌合謀行
隆隆之吳厥廢不遂邑都俄墟以智死昏忠則有餘
胥山之顔殿屋渠渠千載之祠如祠之初孰作新之
民勸而趨維忠肆懷維孝肆孚我銘祠庭示後不誣
　　　　璨公信心銘
沔彼有流載浮載沈爲可以濟一壷千金法譬則水
窮之彌深璨公所傳等觀初心
　　　　蔣山覺海元公眞讃
賢哉人也行厲而容寂知言而能黙譽榮弗喜辱毀
弗戚弗矜弗克人自稱德有緇有白自南自北弗句
弗逆弗抗弗抑弗觀汝華惟食巳寔孰其嗣之我有
遺則
　　　　梵天畫讃
梵天尚實厥乗孔雀雞知時語鈴戒沈濁皜身黃衣
於淨無著乃持赤幡歸趣正覺
　　　　維摩像讃
是身是像無有二相三世諸佛亦如是像若取眞實
還成虚妄應持香花如是供養
　　　　空覺義示周彦眞
覺不徧空而迷故曰覺迷空不徧覺而頑故曰空頑
空本無頑以色故頑覺本無迷以見故迷

臨川先生文集卷第三十八
臨川先生文集卷第三十九
　　書䟽
　　　上　仁宗皇帝言事書
　　　上時政䟽
　　　進戒䟽
　　　　上　仁宗皇帝言事書
臣愚不肖蒙恩備使一路今又蒙恩召還闕廷有所
任屬而當以使事歸報　陛下不自知其無以稱職
而敢縁使事之所及冒言天下之事伏惟　陛下詳
思而擇其中幸甚臣竊觀　陛下有恭儉之德有聦
明睿智之才夙興夜寐無一日之懈聲色狗馬觀游
玩好之事無纎介之蔽而仁民愛物之意孚於天下
而又公選天下之所願以爲輔相者屬之以事而不
貳於讒邪傾巧之臣此雖二帝三王之用心不過如
此而巳宜其家給人足天下大治而效不至於此顧
内則不能無以社稷爲憂外則不能無懼於夷狄天
下之財力日以困窮而風俗日以衰壞四方有志之
士諰諰然常恐天下之乆不安此其故何也患在不
知法度故也今朝廷法嚴令具無所不有而臣以謂
無法度者何哉方今之法度多不合乎先王之政故
也孟子曰有仁心仁聞而澤不加於百姓者爲政不
法於先王之道故也以孟子之說觀方今之失正在
於此而巳夫以今之世去先王之世逺所遭之變所
遇之勢不一而欲一二修先王之政雖甚愚者猶知
其難也然臣以謂今之失患在不法先王之政者以
謂當法其意而巳夫二帝三王相去蓋千有餘載一
治一亂其盛衰之時具矣其所遭之變所遇之勢亦
各不同其施設之方亦皆殊而其爲天下國家之意
本末先後未甞不同也臣故曰當法其意而巳法其
意則吾所改易更革不至乎傾駭天下之耳目囂天
下之口而固巳合乎先王之政矣雖然以方今之勢
揆之　陛下雖欲改易更革天下之事合於先王之
意其勢必不能也　陛下有㳟儉之德有聦明睿智
之才有仁民愛物之意誠加之意則何爲而不成何
欲而不得然而臣顧以謂　陛下雖欲改易更革天
下之事合於先王之意其勢必不能者何也以方今
天下之人才不足故也臣甞試竊觀天下在位之人
未有乏於此時者也夫人才乏於上則有沈廢伏匿
在下而不爲當時所知者矣臣又求之於閭巷草野
之間而亦未見其多焉豈非陶冶而成之者非其道
而然乎臣以謂方今在位之人才不足者以臣使事
之所及則可知矣今以一路數千里之間能推行朝
廷之法令知其所緩急而一切能使民以修其職事
者甚少而不才茍簡貪鄙之人至不可勝數其能講
先王之意以合當時之變者蓋闔郡之間往往而絶
也朝廷每一令下其意雖善在位者猶不能推行使
膏澤加於民而吏輒縁之爲姦以擾百姓臣故曰在
位之人才不足而草野閭巷之間亦未見其多也夫
人才不足則　陛下雖欲改易更革天下之事以合
先王之意大臣雖有能當　陛下之意而欲領此者
九州之大四海之遠孰能稱　陛下之指以一二推
行此而人人蒙其施者乎臣故曰其勢必未能也孟
子曰徒法不能以自行非此之謂乎然則方今之急
在於人才而巳誠能使天下之才衆多然後在位之
才可以擇其人而取足焉在位者得其才矣然後稍
視時勢之可否而因人情之患苦變更天下之弊法
以趨先王之意甚易也今之天下亦先王之天下先
王之時人才甞衆矣何至於今而獨不足乎故曰陶
冶而成之者非其道故也商之時天下甞大亂矣在
位貪毒禍敗皆非其人及文王之起而天下之才甞
少矣當是時文王能陶冶天下之士而使之皆有士
君子之才然後隨其才之所有而官使之詩曰豈弟
君子遐不作人此之謂也及其成也微賤兎罝之人
猶莫不好德兎罝之詩是也又況於在位之人乎夫
文王惟能如此故以征則服以守則治詩曰奉璋峨
峨髦士攸宜又曰周王于邁六師及之言文王所用
文武各得其才而無廢事也及至夷厲之亂天下之
才又甞少矣至宣王之起所與圖天下之事者仲山
甫而巳故詩人歎之曰德輶如毛維仲山甫舉之愛
莫助之蓋閔人士之少而山甫之無助也宣王能用
仲山甫推其類以新美天下之士而後人才復衆於
是内脩政事外討不庭而復有文武之境土故詩人
美之曰薄言采芭于彼新田于此菑畝言宣王能新
美天下之士使之有可用之才如農夫新美其田而
使之有可采之芭也由此觀之人之才未甞不自人
主陶冶而成之者也所謂陶冶而成之者何也亦敎
之養之取之任之有其道而巳所謂教之之道何也
古者天子諸侯自國至於鄕黨皆有學博置教導之
官而嚴其選朝廷禮樂刑政之事皆在於學士所觀
而習者皆先王之法言德行治天下之意其材亦可
以爲天下國家之用茍不可以爲天下國家之用則
不教也茍可以爲天下國家之用者則無不在於學
此教之之道也所謂養之之道何也饒之以財約之
以禮裁之以法也何謂饒之以財人之情不足於財
則貪鄙茍得無所不至先王知其如此故其制禄自
庶人之在官者其禄巳足以代其耕矣由此等而上
之每有加焉使其足以養廉恥而離於貪鄙之行猶
以爲未也又推其禄以及其子孫謂之世禄使其生
也旣於父子兄弟妻子之養昏姻朋友之接皆無憾
矣其死也又於子孫無不足之憂焉何謂約之以禮
人情足於財而無禮以節之則又放僻邪侈無所不
至先王知其如此故爲之制度婚喪祭養燕享之事
服食器用之物皆以命數爲之節而齊之以律度量
衡之法其命可以爲之而財不足以具則弗具也其
財可以具而命不得爲之者不使有銖兩分寸之加
焉何謂裁之以法先王於天下之士教之以道藝矣
不帥教則待之以屏弃逺方終身不齒之法約之以
禮矣不循禮則待之以流殺之法王制曰變衣服者
其君流酒誥曰厥成誥曰羣飲汝勿佚盡執拘以歸
于周予其殺夫羣飲變衣服小罪也流殺大刑也加
小罪以大刑先王所以忍而不疑者以爲不如是不
足以一天下之俗而成吾治夫約之以禮裁之以法
天下所以服從無抵冒者又非獨其禁嚴而治察之
所能致也蓋亦以吾至誠懇惻之心力行而爲之倡
凡在左右通貴之人皆順上之欲而服行之有一不
帥者法之加必自此始夫上以至誠行之而貴者知
避上之所惡矣則天下之不罰而止者衆矣故曰此
養之之道也所謂取之之道者何也先王之取人也
必於鄕黨必於庠序使衆人推其所謂賢能書之以
告于上而察之誠賢能也然後隨其德之大小才之
髙下而官使之所謂察之者非專用耳目之聦明而
聽私於一人之口也欲審知其德問以行欲審知其
才問以言得其言行則試之以事所謂察之者試之
以事是也雖堯之用舜亦不過如此而巳又況其下
乎若夫九州之大四海之逺萬官億醜之賤所須士
大夫之才則衆矣有天下者又不可以一二自察之
也又不可以偏屬於一人而使之於一日二日之間
考試其行能而進退之也蓋吾巳能察其才行之大
者以爲大官矣因使之取其類以持乆試之而考其
能者以告于上而後以爵命禄秩予之而巳此取之
之道也所謂任之之道者何也人之才德髙下厚薄
不同其所任有宜有不宜先王知其如此故知農者
以爲后稷知工者以爲共工其德厚而才髙者以爲
之長德薄而才下者以爲之佐屬又以乆於其職則
上狃習而知其事下服馴而安其教賢者則其功可
以至於成不肖者則其罪可以至於著故乆其任而
待之以考績之法夫如此故智能才力之士則得盡
其智以赴功而不患其事之不終其功之不就也偷
惰茍且之人雖欲取容於一時而顧僇辱在其後安
敢不勉乎若夫無能之人固知辭避而去矣居職任
事之日乆不勝任之罪不可以幸而免故也彼且不
敢冒而知辭避矣尚何有比周䜛謟爭進之人乎取
之旣巳詳使之旣巳當處之旣巳乆至其任之也又
專焉而不一二以法束縛之而使之得行其意堯舜
之所以理百官而熈衆工者以此而巳書曰三載考
績三考黜陟幽明此之謂也然堯舜之時其所黜者
則聞之矣蓋四凶是也其所陟者則臯陶稷契皆終
身一官而不徙蓋其所謂陟者特加之爵命禄賜而
巳耳此任之之道也夫教之養之取之任之之道如
此而當時人君又能與其大臣悉其耳目心力至誠
惻怛思念而行之此其人臣之所以無疑而於天下
國家之事無所欲爲而不得也方今州縣雖有學取
牆壁具而巳非有教導之官長育人才之事也唯太
學有教導之官而亦未甞嚴其選朝廷禮樂刑政之
事未甞在於學學者亦漠然自以禮樂刑政爲有司
之事而非巳所當知也學者之所教講說章句而巳
講說章句固非古者教人之道也近歳乃始教之以
課試之文章夫課試之文章非博誦強學窮日之力
則不能及其能工也大則不足以用天下國家小則
不足以爲天下國家之用故雖白首於庠序窮日之
力以帥上之教及使之從政則茫然不知其方者皆
是也蓋今之教者非特不能成人之才而巳又從而
困苦毀壞之使不得成才者何也夫人之才成於專
而毀於雜故先王之處民才處工於官府處農於畎
畝處商賈於肆而處士於庠序使各專其業而不見
異物懼異物之足以害其業也所謂士者又非特使
之不得見異物而巳一示之以先王之道而百家諸
子之異說皆屏之而莫敢習者焉今士之所宜學者
天下國家之用也今悉使置之不教而教之以課試
之文章使其耗精疲神窮日之力以從事於此及其
任之以官也則又悉使置之而責之以天下國家之
事夫古之人以朝夕專其業於天下國家之事而猶
才有能有不能今乃移其精神奪其日力以朝夕從
事於無補之學及其任之以事然後卒然責之以爲
天下國家之用宜其才之足以有爲者少矣臣故曰
非特不能成人之才又從而困苦毀壞之使不得成
才也又有甚害者先王之時士之所學者文武之道
也士之才有可以爲公卿大夫有可以爲士其才之
大小宜不宜則有矣至於武事則隨其才之大小未
有不學者也故其大者居則爲六官之卿出則爲六
軍之將也其次則比閭族黨之師亦皆卒兩師旅之
帥也故邊疆宿衞皆得士大夫爲之而小人不得奸
其任今之學者以爲文武異事吾知治文事而巳至
於邊疆宿衛之任則推而屬之於卒伍往往天下姦
悍無賴之人苟其才行足自託於鄕里者亦未有肯
去親戚而從召募者也邊疆宿衞此乃天下之重任
而人主之所當慎重者也故古者教士以射御爲急
其他技能則視其人才之所宜而後教之其才之所
不能則不強也至於射則爲男子之事人之生有疾
則巳茍無疾未有去射而不學者也在庠序之間固
當從事於射也有賔客之事則以射有祭祀之事則
以射别士之行同能偶則以射於禮樂之事未甞不
寓以射而射亦未甞不在於禮樂祭祀之間也易曰
弧矢之利以威天下先王豈以射爲可以習揖讓之
儀而巳乎固以爲射者武事之尤大而威天下守國
家之具也居則以是習禮樂出則以是從戰伐士旣
朝夕從事於此而能者衆則邊疆宿衞之任皆可以
擇而取也夫士甞學先王之道其行義甞見推於鄕
黨矣然後因其才而託之以邊疆宿衞之事此古之
人君所以推干戈以屬之人而無内外之虞也今乃
以夫天下之重任人主所當至慎之選推而屬之姦
悍無賴才行不足自託於鄕里之人此方今所以諰
諰然常抱邊疆之憂而虞宿衞之不足恃以爲安也
今孰不知邊疆宿衞之士不足恃以爲安哉顧以爲
天下學士以執兵爲恥而亦未有能騎射行陣之事
者則非召募之卒伍孰能任其事者乎夫不嚴其教
髙其選則士之以執兵爲恥而未甞有能騎射行陣
之事固其理也凡此皆教之非其道故也方今制禄
大抵皆薄自非朝廷侍從之列食口稍衆未有不兼
農商之利而能充其養者也其下州縣之吏一月所
得多者錢八九千少者四五千以守選待除守闕通
之蓋六七年而後得三年之禄計一月所得乃實不
能四五千少者乃實不能及三四千而巳雖厮養之
給亦窘於此矣而其養生喪死婚姻葬送之事皆當
於此夫出中人之上者雖窮而不失爲君子出中人
之下者雖泰而不失爲小人唯中人不然窮則爲小
人泰則爲君子計天下之士出中人之上下者千百
而無十一窮而爲小人泰而爲君子者則天下皆是
也先王以爲衆不可以力勝也故制行不以巳而以
中人爲制所以因其欲而利道之以爲中人之所能
守則其志可以行乎天下而推之后世以今之制禄
而欲士之無毀廉恥蓋中人之所不能也故今官大
者往往交賂遺營貲産以負貪汙之毀官小者販鬻
乞丐無所不爲夫士巳甞毀廉恥以負累於世矣則
其偷惰取容之意起而矜奮自強之心息則職業安
得而不弛治道何從而興乎又況委法受賂侵牟百
姓者往往而是也此所謂不能饒之以財也婚喪奉
養服食器用之物皆無制度以爲之節而天下以奢
爲榮以儉爲恥苟其財之可以具則無所爲而不得
有司旣不禁而人又以此爲榮苟其財不足而不能
自稱於流俗則其婚喪之際徃徃得罪於族人親姻
而人以爲恥矣故富者貪而不知止貧者則強勉其
不足以追之此士之所以重困而廉恥之心毀也凡
此所謂不能約之以禮也方今　陛下躬行儉約以
率天下此左右通貴之臣所親見然而其閨門之内
奢靡無節犯上之所惡以傷天下之教者有巳甚者
矣未聞朝廷有所放絀以示天下昔周之人拘羣飲
而被之以殺刑者以爲酒之末流生害有至於死者
衆矣故重禁其禍之所自生重禁禍之所自生故其
施刑極省而人之抵於禍敗者少矣今朝廷之法所
尤重者獨貪吏耳重禁貪吏而輕奢靡之法此所謂
禁其末而㢮其本然而世之識者以爲方今官冗而
縣官財用巳不足以供之其亦蔽於理矣今之入官
誠冗矣然而前世置員蓋甚少而賦禄又如此之薄
則財用之所不足蓋亦有說矣吏禄豈足計哉臣於
財利固未甞學然竊觀前世治財之大略矣蓋因天
下之力以生天下之財取天下之財以供天下之費
自古治世未甞以不足爲天下之公患也患在治財
無其道耳今天下不見兵革之具而元元安土樂業
人致巳力以生天下之財然而公私常以困窮爲患
者殆以理財未得其道而有司不能度世之宜而通
其變耳誠能理財以其道而通其變臣雖愚固知增
吏禄不足以傷經費也方今法嚴令具所以羅天下
之士可謂密矣然而亦甞教之以道藝而有不帥教
之刑以待之乎亦甞約之以制度而有不循理之刑
以待之乎亦甞任之以職事而有不任事之刑以待
之乎夫不先教之以道藝誠不可以誅其不帥教不
先約之以制度誠不可以誅其不循理不先任之以
職事誠不可以誅其不任事此三者先王之法所尤
急也今皆不可得誅而薄物細故非害治之急者爲
之法禁月異而歲不同爲吏者至於不可勝記又況
能一二避之而無犯者乎此法令所以玩而不行小
人有幸而免者君子有不幸而及者焉此所謂不能
裁之以刑也凡此皆治之非其道也方今取士强記
博誦而畧通於文辭謂之茂才異等賢良方正茂才
異等賢良方正者公卿之選也記不必强誦不必博
略通於文辭而又甞學詩賦則謂之進士進士之髙
者亦公卿之選也夫此二科所得之技能不足以爲
公卿不待論而後可知而世之議者乃以爲吾常以
此取天下之士而才之可以爲公卿者常出於此不
必法古之取人而後得士也其亦蔽於理矣先王之
時盡所以取人之道猶懼賢者之難進而不肖者之
雜於其間也今悉廢先王所以取士之道而毆天下
之才士悉使爲賢良進士則士之才可以爲公卿者
固宜爲賢良進士而賢良進士亦固宜有時而得才
之可以爲公卿者也然而不肖者苟能雕蟲篆刻之
學以此進至乎公卿才之可以爲公卿者困於無𥙷
之學而以此絀死於嵓野蓋十八九矣夫古之人有
天下者其所以慎擇者公卿而巳公卿旣得其人因
使推其類以聚於朝廷則百司庶物無不得其人也
今使不肖之人幸而至乎公卿因得推其類聚之朝
廷此朝廷所以多不肖之人而雖有賢智徃徃困於
無助不得行其意也且公卿之不肖旣推其類以聚
於朝廷朝廷之不肖又推其類以備四方之任使四
方之任使者又各推其不肖以布於州郡則雖有同
罪舉官之科豈足恃哉適足以爲不肖者之資而巳
其次九經五經學究明法之科朝廷固巳甞患其無
用於世而稍責之以大義矣然大義之所得未有以
賢於故也今朝廷又開明經之選以進經術之士然
明經之所取亦記誦而略通於文辭者則得之矣彼
通先王之意而可以施於天下國家之用者顧未必
得與於此選也其次則恩澤子弟庠序不教之以道
藝官司不考問其才能父兄不保任其行義而朝廷
輒以官予之而任之以事武王數紂之罪則曰官人
以世夫官人以世而不計其才行此乃紂之所以亂
亡之道而治世之所無也又其次曰流外朝廷固巳
擠之於廉恥之外而限其進取之路矣顧屬之以州
縣之事使之臨士民之上豈所謂以賢治不肖者乎
以臣使事之所及一路數千里之間州縣之吏出於
流外者徃徃而有可屬任以事者殆無二三而當防
閑其姦者皆是也蓋古者有賢不肖之分而無流品
之别故孔子之聖而甞爲季氏吏蓋雖爲吏而亦不
害其爲公卿及後世有流品之别則凡在流外者其
所成立固甞自置於廉恥之外而無髙人之意矣夫
以近世風俗之流靡自雖士大夫之才勢足以進取
而朝廷甞獎之以禮義者晩節末路徃徃怵而爲姦
況又其素所成立無髙人之意而朝廷固巳擠之於
廉恥之外限其進取者乎其臨人親職放僻邪侈固
其理也至於邊疆宿衞之選則臣固巳言其失矣凡
此皆取之非其道也方今取之旣不以其道至於任
之又不問其德之所宜而問其出身之後先不論其
才之稱否而論其歷任之多少以文學進者且使之
治財巳使之治財矣又轉而使之典獄巳使之典獄
矣又轉而使之治禮是則一人之身而責之以百官
之所能備宜其人才之難爲也夫責人以其所難爲
則人之能爲者少矣人之能爲者少則相率而不爲
故使之典禮未甞以不知禮爲憂以今之典禮者未
甞學禮故也使之典獄未甞以不知獄爲恥以今之
典獄者未甞學獄故也天下之人亦巳漸漬於失教
𬒳服於成俗見朝廷有所任使非其資序則相議而
訕之至於任使之不當其才未甞有非之者也且在
位者數徙則不得乆於其官故上不能狃習而知其
事下不肯服馴而安其教賢者則其功不可以及於
成不肖者則其罪不可以至於著若夫迎新將故之
勞縁絶簿書之弊固其害之小者不足悉數也設官
大抵皆當乆於其任而至於所部者逺所任者重則
尤宜乆於其官而後可以責其有爲而方今尤不得
乆於其官徃徃數日輒遷之矣取之旣巳不詳使之
旣巳不當處之旣巳不乆至於任之則又不專而又
一二以法束縛之不得行其意臣故知當今在位多
非其人稍假借之權而不一二以法束縛之則放恣
而無不爲雖然在位非其人而恃法以爲治自古及
今未有能治者也即使在位皆得其人矣而一二以
法束縛之不使之得行其意亦自古及今未有能治
者也夫取之旣巳不詳使之旣巳不當處之旣巳不
乆任之又不專而一二之以法束縛之故雖賢者在
位能者在職與不肖而無能者殆無以異夫如此故
朝廷明知其賢能足以任事苟非其資序則不以任
事而輒進之雖進之士猶不服也明知其無能而不
肖苟非有罪爲在事者所劾不敢以其不勝任而輒
退之雖退之士猶不服也彼誠不肖無能然而士不
服者何也以所謂賢能者任其事與不肖而無能者
亦無以異故也臣前以謂不能任人以職事而無不
任事之刑以待之者蓋謂此也夫教之養之取之任
之有一非其道則足以敗天下之人才又況兼此四
者而有之則在位不才苟簡貪鄙之人至於不可勝
數而草野閭巷之間亦少可任之才固不足怪詩曰
國雖靡止或聖或否民雖靡膴或哲或謀或肅或艾
如彼泉流無淪胥以敗此之謂也夫在位之人才不
足矣而閭巷草野之間亦少可用之才則豈特行先
王之政而不得也社稷之託封疆之守　陛下其能
乆以天幸爲常而無一旦之憂乎蓋漢之張角三十
六萬同日而起所在郡國莫能發其謀唐之黃巢橫
行天下而所至將吏無敢與之抗者漢唐之所以亡
禍自此始唐旣亡矣陵夷以至五代而武夫用事賢
者伏匿消沮而不見在位無復有知君臣之義上下
之禮者也當是之時變置社稷蓋甚於奕碁之易而
元元肝腦塗地幸而不轉死於溝壑者無幾耳夫人
才不足其患葢如此而方今公卿大夫莫肯爲　陛
下長慮後顧爲宗廟萬世計臣竊惑之昔晉武帝趣
過目前而不爲子孫長逺之謀當時在位亦皆偷合
茍容而風俗蕩然棄禮義捐法制上下同失莫以爲
非有識固知其將必亂矣而其後果海内大擾中國
列於夷狄者二百餘年伏惟　三廟祖宗神靈所以
付屬　陛下固將爲萬世血食而大庇元元於無窮
也臣願　陛下鑒漢唐五代之所以亂亡懲晉武茍
且因循之禍明詔大臣思所以陶成天下之才慮之
以謀計之以數爲之以漸期爲合於當世之變而無
負於先王之意則天下之人才不勝用矣人才不勝
用則　陛下何求而不得何欲而不成哉夫慮之以
謀計之以數爲之以漸則成天下之才甚易也臣始
讀孟子見孟子言王政之易行心則以爲誠然及見
與愼子論齊魯之地以爲先王之制國大抵不過百
里者以爲今有王者起則凡諸侯之地或千里或五
百里皆將損之至於數十百里而後止於是疑孟子
雖賢其仁智足以一天下亦安能毋刼之以兵革而
使數百千里之強國一旦肯損其地之十八九比於
先王之諸侯至其後觀漢武帝用主父偃之䇿令諸
侯王地悉得推恩封其子弟而漢親臨定其號名輒
别屬漢於是諸侯王之子弟各有分土而勢強地大
者卒以分析弱小然後知慮之以謀計之以數爲之
以漸則大者固可使小强者固可使弱而不至乎傾
駭變亂敗傷之釁孟子之言不爲過又況今欲改易
更革其勢非若孟子所爲之難也臣故曰慮之以謀
計之以數爲之以漸則其爲甚易也然先王之爲天
下不患人之不爲而患人之不能不患人之不能而
患巳之不勉何謂不患人之不爲而患人之不能人
之情所願得者善行矣名尊爵厚利也而先王能操
之以臨天下之士天下之士有能遵之以治者則悉
以其所願得者以與之士不能則巳矣苟能則孰肯
舎其所願得而不自勉以爲才故曰不患人之不爲
患人之不能何謂不患人之不能而患巳之不勉先
王之法所以待人者盡矣自非下愚不可移之才未
有不能赴者也然而不謀之以至誠惻怛之心力行
而先之未有能以至誠惻怛之心力行而應之者也
故曰不患人之不能而患巳之不勉　陛下誠有意
乎成天下之才則臣願　陛下勉之而巳臣又觀朝
廷異時欲有所施爲變革其始計利害未甞熟也顧
有一流俗僥倖之人不恱而非之則遂止而不敢夫
法度立則人無獨蒙其幸者故先王之政雖足以利
天下而當其承弊壞之後僥倖之時其剏法立制未
甞不艱難也以其剏法立制而天下僥倖之人亦順
說以趨之無有齟齬則先王之法至今存而不廢矣
惟其剏法立制之艱難而僥倖之人不肯順恱而趨
之故古之人欲有所爲未甞不先之以征誅而後得
其意詩曰是伐是肆是絶是忽四方以無拂此言文
王先征誅而後得意於天下也夫先王欲立法度以
變衰壞之俗而成人之才雖有征誅之難猶忍而爲
之以爲不若是不可以有爲也及至孔子以匹夫遊
諸侯所至則使其君臣捐所習逆所順強所劣憧憧
如也卒困於排逐然孔子亦終不爲之變以爲不如
是不可以有爲此其所守蓋與文王同意夫在上之
聖人莫如文王在下之聖人莫如孔子而欲有所施
爲變革則其事蓋如此矣今有天下之勢居先王之
位剏立法制非有征誅之難也雖有僥倖之人不恱
而非之固不勝天下順恱之人衆也然而一有流俗
僥倖不恱之言則遂止而不敢爲者惑也　陛下誠
有意乎成天下之才則臣又願斷之而巳夫慮之以
謀計之以數爲之以漸而又勉之以成斷之以果然
而猶不能成天下之才則以臣所聞蓋未有也然臣
之所稱流俗之所不講而今之議者以謂迂闊而熟
爛者也竊觀近世士大夫所欲悉心力耳目以補助
朝廷者有矣彼其意非一切利害則以爲當世所能
行者士大夫旣以此希世而朝廷所取於天下之士
亦不過如此至於大倫大法禮義之際先王之所力
學而守者蓋不及也一有及此則羣聚而笑之以爲
迂闊今朝廷悉心於一切之利害有司法令於刀筆
之間非一日也然其效可觀矣則夫所謂迂闊而熟
爛者惟　陛下亦可以少留神而察之矣昔唐太宗
正觀之初人人異論如封德彞之徒皆以爲非雜用
秦漢之政不足以爲天下能思先王之事開太宗者
魏文正公一人爾其所施設雖未能盡當先王之意
抑其大略可謂合矣故能以數年之間而天下幾致
刑措中國安寧蠻夷順服自三王以來未有如此盛
時也唐太宗之初天下之俗猶今之世也魏文正公
之言固當時所謂迂闊而熟爛者也然其效如此賈
誼曰今或言德教之不如法令胡不引商周秦漢以
觀之然則唐太宗之事亦足以觀矣臣幸以職事歸
報　陛下不自知其駑下無以稱職而敢及國家之
大體者以臣蒙　陛下任使而當歸報竊謂在位之
人才不足而無以稱朝廷任使之意而朝廷所以任
使天下之士者或非其理而士不得盡其才此亦臣
使事之所及而　陛下之所宜先聞者也釋此一言
而毛舉利害之一二以汙　陛下之聦明而終無補
於世則非臣所以事　陛下惓惓之義也伏惟　陛
下詳思而擇其中天下幸甚
　　　　上時政䟽
年月日具位臣某昧死再拜上䟽　尊號皇帝陛下
臣竊觀自古人主享國日乆無至誠惻怛憂天下之
心雖無暴政虐刑加於百姓而天下未甞不亂自秦
巳下享國日乆者有晉之武帝梁之武帝唐之明皇
此三帝者皆聦明智略有功之主也享國日乆内外
無患因循茍且無至誠惻怛憂天下之心趨過目前
而不爲乆逺之計自以禍災可以無及其身徃徃身
遇災禍而悔無所及雖或僅得身免而宗廟固巳毀
辱而妻子固以困窮天下之民固以膏血塗草野而
生者不能自脫於困餓刼束之患矣夫爲人子孫使
其宗廟毀辱爲人父母使其比屋死亡此豈仁孝之
主所宜忍者乎然而晉梁唐之三帝以晏然致此者
自以爲其禍災可以不至於此而不自知忽然巳至
也蓋夫天下至大器也非大明法度不足以維持非
衆建賢才不足以保守茍無至誠惻怛憂天下之心
則不能詢考賢才講求法度賢才不用法度不脩偷
假歳月則幸或可以無他曠日持乆則未甞不終於
大亂伏惟　皇帝陛下有㳟儉之德有聦明睿智之
才有仁民愛物之意然享國日乆矣此誠當惻怛憂
天下而以晉梁唐三帝爲戒之時以臣所見方今朝
廷之位未可謂能得賢才政事所施未可謂能合法
度官亂於上民貧於下風俗日以薄才力日以困窮
而　陛下髙居深拱未甞有詢考講求之意此臣所
以竊爲　陛下計而不能無慨然者也夫因循茍且
逸豫而無爲可以徼倖一時而不可以曠日持乆晉
梁唐三帝者不知慮此故災稔禍變生於一時則雖
欲復詢考講求以自救而巳無所及矣以古凖今則
天下安危治亂尚可以有爲有爲之時莫急於今日
過今日則臣恐亦有無所及之悔矣然則以至誠詢
考而衆建賢才以至誠講求而大明法度　陛下今
日其可以不汲汲乎書曰若藥不瞑眩厥疾弗瘳臣
願　陛下以終身之狼疾爲憂而不以一日之瞑眩
爲苦臣旣蒙　陛下採擢使備從官朝廷治亂安危
臣實預其榮辱此臣所以不敢避進越之罪而忘盡
規之義伏惟　陛下深思臣言以自警戒則天下幸
甚
　　　　進戒䟽
熈寧二年五月十一日朝散大夫右諫議大夫叅知
政事護軍賜紫金魚袋臣某昧死再拜上䟽　皇帝
陛下臣竊以爲　陛下旣終亮隂考之於經則羣臣
進戒之時而臣待罪近司職當先事有言者也竊聞
孔子論爲邦先放鄭聲而後曰逺佞人仲虺稱湯之
德先不邇聲色不殖貨利而後曰用人惟巳蓋以謂
不淫耳目於聲色玩好之物然後能精於用志能精
於用志然後能明於見理能明於見理然後能知人
能知人然後佞人可得而逺忠臣良士與有道之君
子類進於時有以自竭則法度之行風俗之成甚易
也若夫人主雖有過人之材而不能早自戒於耳目
之欲至於過差以亂其心之所思則用志不精用志
不精則見理不明見理不明則邪說詖行必窺間乗
殆而作則其至於危亂也豈難哉伏惟　陛下即位
以來未有聲色玩好之過聞於外然孔子聖人之盛
尚自以爲七十而后敢縱心所欲也今　陛下以鼎
盛之春秋而享天下之大奉所以惑移耳目者爲不
少矣則臣之所豫慮而　陛下之所深戒宜在於此
天之生聖人之材甚吝而人之值聖人之時甚難天
旣以聖人之材付　陛下則人亦將望聖人之澤於
此時伏惟　陛下自愛以成德而自强以赴功使後
世不失聖人之名而天下皆蒙　陛下之澤則豈非
可願之事哉臣愚不勝惓惓唯　陛下恕其狂妄而
幸賜省察
臨川先生文集卷第三十九
臨川先生文集卷第四十
　　奏狀
　　　乞免就試狀
　　　辭集賢校理狀四
　　　辭同修起居注狀七
　　　再辭同修起居注狀五
　　　辭赴闕狀三
　　　辭知江寧府狀
　　　舉陳樞充錢榖職司狀
　　　舉錢公輔呂公著自代狀二
　　　舉謝卿材充升擢任使狀
　　　舉屯田貟外郎劉彞狀
　　　勑舉兵官未有人堪充狀
　　　舉渭州兵馬都監蓋傳等充邊上任使狀
　　　舉古渭寨都監叚充充兵官任使狀
　　　　乞免就試狀
准中書劄子奉　聖㫖依前降指揮發來赴闕就試
者伏念臣祖母年老先臣未葬弟妹當嫁家貧口衆
難住京師比甞以此自陳乞不就試慢廢朝命尚宜
有辠幸蒙寛赦即賜聽許不圖遜事之臣更以臣爲
恬退今臣無葬嫁奉養之急而逡巡辭避不敢當清
要之選雖曰恬退可也今特以營私家之急擇利害
而行謂之恬退非臣本意兼臣罷縣守闕及今二年
有餘老㓜未甞寧宇方欲就任即令赴闕實於私計
有妨伏望　聖慈察臣本意止是營私特寢召試指
揮且令終滿外任一靣發赴本任去訖
　　　　辭集賢校理狀四
右臣今月二十二日准中書差人賫到勑牒一道除
臣集賢校理聞命震怖不知所以伏念臣頃者再䝉
聖恩召試臣以先臣未葬二妹當嫁家貧口衆難住
京師乞且終滿外任比蒙矜允獲畢所圖而門衰祚
薄祖母二兄一嫂相繼䘮亡奉養昏嫁葬送之窘比
於向時爲甚所以今兹纔至闕下即乞除一在外差
遣不願就試以臣疵賤謬蒙抜擢至於館閣之選豈
非素願所榮然而不願就試正以舊制入舘則當供
職一年臣方甚貧勢不可處此臣所以不敢避干譽
朝廷之辠而茍欲就其營養之私不圖朝廷不加考
試有此除授臣若避犯命之罰受而不能自列則是
臣前所乞爲以私養要君而誤　陛下以無名加寵
也又聞朝廷特與推恩不候一年即與在外差遣且
一年供職乃是朝廷舊制臣以何名敢當此恩而累
朝廷隳廢久行公共之法又見新制近臣薦舉官吏
非條詔指揮不得用例施行令出巳來未能十日今
臣有此除授乃因近臣薦舉不加考試又非條詔指
揮臣雖不肖獨何敢冒過分之寵而以身爲廢法之
首乎伏望　聖慈察臣本意從臣私欲追還所授特
與除一在外合入差遣則使公義不虧於上私行不
失於下臣不任激切祈恩待報之至所有勑牒臣不
敢受謹具狀奏聞
　　　　二
右臣三月二十二日准中書差人賫到勑牒一道除
臣集賢校理臣以分不當得巳具狀陳列乞追還所
授今月五日又准中書差人賫到勑牒令臣受職不
得辭免臣以微賤誤蒙采抜非臣隕首足以報稱然
分有所不敢受名有所不敢居寧以慁上得辠終不
敢冒恩茍止何則臣以擇利辭試而朝廷因與免試
推恩是臣以辭試上要朝廷而朝廷果以恩澤副之
也不獨傷臣私義固以上累國體此臣所以惓惓至
於再三而終不敢止且勸沮之方失不在大如臣心
實擇利而迹有辭讓之嫌以故朝廷特有優假臣恐
進趨之士有以窺度聖世將或立小異以近名託虚
名以邀利浸成弊俗非復法令所能禁止此亦朝廷
所宜愼惜不當遂巳成之命而難於追改也竊見近
臣比有辭讓官職皆義所當得而特以禮辭讓朝廷
固宜必使受之而不聽如臣卑賤今所陳列直以分
不當得非敢以爲讓也伏望　聖慈聽臣所守特與
追還所授臣區區之誠期於得請而後敢巳所有勑
牒臣不敢受
　　　　三
右臣三月二十二日准中書差人賫到勑牒一道除
臣集賢校理臣以分不當得巳再具狀奏聞乞追還
所授今月九日又准中書差人賫到勑牒令臣不得
辭免是臣區區之意終未蒙朝廷省察臣於他官茍
可以得則或悉力以求之唯恐利之不多而勢之不
便非能有所辭讓也至於私養之不給則茍求冒取
亦無所不至今朝廷特除以爲校理則再三干紊朝
廷終不敢受者誠以要君罔上之罪大故寧以他得
罪而於此不敢順命茍止也所謂要君者臣前狀巳
言之矣所謂罔上者朝廷除校理必先考試今獨推
恩異於㝷常朝廷不以臣爲小有異能則必以臣爲
小有異行臣無其實而敢冒此恩此乃所謂罔上也
且臣蒙恩與試久矣臣非敢終辭也特以勢未便爾
若朝廷且從臣欲使臣他日之力足以供職京師而
無乏養之憂則臣自當援恩求試豈敢上煩朝廷敦
迫何必遽加特恩使朝廷爲茍舉而臣爲茍得者乎
臣聞之古人曰明主可以理奪又曰匹夫不可奪志
臣敢守此語以至於再三伏乞　聖慈特賜矜允煩
冒天威臣無任祈恩待報惶恐迫切之至
　　　　四
右臣蒙恩除集賢校理以分不當得巳累曾具狀奏
聞乞追還所授今月二十四日准中書劄子奉
聖㫖更不許辭讓臣以小官非敢以禮爲讓也直以
分不當得理當自言蓋聞當得而讓則上有所不得
聽不當得而授則下有所不敢承不聽不爲迫下不
承不爲慢上以其義也臣誠不肖然區區之私具狀
四奏者竊以爲匹夫之志有近於義是以仰迫恩威
至於再三終不敢受伏望　聖慈俯察臣愚特與追
還所授臣無任
　　　　辭同修起居注狀七
臣蒙恩差臣同修起居注者　聖恩深厚非臣隕首
所能報稱然臣去年始蒙恩特除直集賢院當是時
臣黽勉不敢久違恩指至今就職纔及數月又蒙恩
有此除授臣竊觀朝廷用人皆以資序臣入館最爲
日淺而材何以異人終不敢貪冒寵榮以干朝廷公
論伏望　聖慈察臣誠心非敢飾讓特賜追還所授
　　　　二
臣昨進狀乞追還所授同修起居注勑准中書劄子
奉　聖㫖不許辭讓便令受勑供職伏念臣前奏所
陳實繫朝廷用人之體今特於臣私義有所不安伏
望　聖慈檢會臣前奏特賜追還所授
　　　　三
臣昨進狀乞追還所授同修起居注勑准中書劄子
奉聖㫖不許辭讓便令受勑供職䟽遠小臣上煩
朝廷敦奬如此而區區所陳終不敢止者誠以謂進
在臣先而才行當蒙選擢則與之宜有先後臣入舘
資序最爲在後而獨先𬒳選竊以爲非朝廷用人之
體此臣所以不敢也念臣異時得以叙進臣雖不肖
豈敢復辭且臣巳縁辭避職事而不爲朝廷所察今
若又迫於敦喻黽勉供職則是臣每飾辭讓之虚文
以玩黷朝廷人雖不以爲言臣亦何顔以立於世蓋
以臣事君苟心知其甚不可則寧得辠而有不從況
臣幸在聖人至仁隆寛盡下之時謹分守以辭其所
不當得之寵榮必無方命之罰則朝廷之命雖欲必
行而不改臣之愚心亦將固守而不移伏望　聖慈
察臣如此早賜追還所授
　　　　四
臣累進狀乞免同修起居注又准中書劄子奉
聖㫖不許辭讓便令受勑供職卑賤之臣屢煩
聖恩敦喻誠惶誠恐不知所措然臣聞人無信不立
臣事君以忠忠者不飾行以徼榮信者不食言以從
利臣固甞曰朝廷之命雖欲必行而不改臣之愚心
亦將固守而不移若臣旣有此言而終於託不得巳
以饕寵授則是臣飾行食言而實無自守之義非所
以稱朝廷獎遇之意而明區區避讓之本心寧以違
命受譴終不敢身爲浮僞之首以傷聖時忠實之化
伏望　聖慈早賜追還所授
　　　　五
臣進狀乞免同修起居注准中書劄子奉　聖㫖依
累降指揮更不得辭讓便令受勑供職　聖恩所以
加臣者如此非臣陷匈隕首所能報稱然臣愚不肖
不知朝廷必欲度越衆人而加臣以此者何也爲其
賢於人也固有廉讓忠信之實也度越衆人而貪其
所不當得非所以爲廉讓知其不當得而辭於上以
爲朝廷之命雖欲必行而不改臣之愚心亦將固守
而不移然終於託不得巳以私其寵利非所以爲忠
信無廉讓無忠信然而朝廷必欲度越衆人而加之
以其所不當得之職事臣恐執政大臣必受比周朋
黨之嫌　陛下必獲不察蔽欺之謗臣亦不得自託
於忠廉之行而居下姦利之人窺朝廷之間争飾僞
讓以徼一時之幸而有傷忠厚之俗其事如此在朝
廷不可以不深思而聽臣之辭臣亦不可以不固守
而違朝廷之命誠願　陛下日月之明察臣今日之
請辭窮理極非如向時避讓職事猶在可冒之地雖
由此得辠必不敢以身爲亂俗之首伏乞斷自
聖心無牽於左右大臣之過論特賜追還所授
　　　　六
臣累進狀乞免同修起居注奉　聖㫖不許進狀辭
讓者　聖恩深厚一至于此臣誠惶誠恐震怖不知
所出竊觀朝廷近日辭讓職事未甞有蒙聽許者而
臣又甞辭讓職事而不爲朝廷聽許矣今復守辭讓
之說以請於朝廷固宜　聖恩不即聽許然臣巳習
見朝廷未甞許人辭讓職事而猶惓惓自陳所守不
避僞讓之嫌誠以螻蟻微誠自誓終不敢受冀蒙
天聦終初省察而巳今若迫於恩指遂叨寵利則人
雖不以爲言臣實無顔以處使臣負僞讓之謗則朝
廷豈免濫恩之譏臣雖不肖義實不敢安此且方今
之所患而務絶者方在於進取而不在於辭讓方在
於欺罔而不在於忠信臣若託不得巳終叨寵利不
顧其巳出之言則是去辭讓而引進取毀忠信而爲
姦罔朝廷本欲拔取人才而所得者乃有去辭讓毀
忠信之嫌恐非所以示天下而厲士大夫之操也此
臣所以不敢避方命之罰而守其區區之說誠不敢
以身累國非特欲全其私義而巳也伏望　聖慈即
賜聽許令朝廷不失所授之宜臣亦不失所守之信
　　　　七
臣昨進狀乞免同修起居注准中書劄子奉　聖㫖
朝廷巳行擢用依累降指揮不得違避者孤賤之臣
行能淺薄當朝廷清明收用賢俊之時幸得著位外
庭豈非榮顯况又蒙拔擢備任清要丁寧奬勵使必
就官此雖隕首刳心自知無以報稱然臣所以不敢
受命而猶守其區區之說者誠以資在臣前尚有未
蒙選者臣若茍見寵利之可得而忘避讓之義茍知
避讓而不能固其所守非朝廷所以拔擢臣之意又
非臣所以報稱朝廷之心且詘巳行之命以伸自守
之志者朝廷之令名食言䘮志以順命爲恱饕寵利
者臣之醜行今朝廷重得令名而使臣輕爲醜行此
臣之所不諭也臣幸蒙任使備官三司列職儒館若
朝廷以爲可任異時以次升擢於分不爲進越則臣
雖不肖其亦何說之敢辭誠望　聖慈哀臣懇迫檢
㑹臣前後所奏察其理有可言特賜追還所授
　　　　再辭同修起居注狀五
右臣今月二十六日准勑差臣同修起居注伏念臣
行能無異衆人入館最爲日淺向叨選擢甞巳固辭
幸蒙　聖恩方賜聽許今同館之士才能資序出臣
右者尚多而又蒙誤恩有此除授在臣理分固不敢
當兼臣久住京師親老口衆而自春至今疾病相仍
醫藥百端未得平愈近巳進狀乞一知州軍差遣伏
望　聖慈察臣誠懇特賜追還所授除一知州軍差
遣使臣無進越冒榮之辠而得紓私養之急所有同
修起居注勑牒臣不敢受謹具狀奏聞伏候勑㫖
　　　　二
右臣進狀乞免同修起居注准中書劄子奉　聖㫖
不許辭讓便令受勑臣愚不肖幸當朝廷抜擢賢雋
之時獨蒙不次之選豈不榮哉然臣入館最爲日淺
而行能無異衆人故不敢度越衆人以饕寵利向時
守此說以辭朝廷之命至於八九而　聖恩不以臣
言爲不信幸賜聽許今纔數月同館之士資序在臣
右而行能足充此選者尚多遽蒙　聖恩有此除授
令臣今而可受則向之辭命至於八九者果何心也
昔鄭以伯石爲卿則辭太史退則又使之命巳命巳
則又辭焉三辭而後受策於是子産始惡其爲人夫
子産所以惡之者不以其飾辭讓而無忠實之志乎
臣之蒙恩雖出於無求然始則託辭讓之名以煩慁
朝廷終則徼一日之利以忘前言之信推事考情亦
何以異於伯石臣誠固陋終不敢奸子産之所惡以
上昭　聖時任人之失且朝廷必以臣粗習文藝而
忠信可使則臣固甞曰異時循次選用則臣不敢辭
伏望　聖恩察臣誠懇特賜追還所授除臣一知州
軍差遣使臣得遂前言之信而又有以紓親養之急
臣不任祈恩待報之至
　　　　三
右臣近進狀乞免同修起居注准中書劄子奉
聖㫖令依前後指揮不許辭免便令受勑者　聖恩
加臣無窮臣愚固守無巳臣誠惶恐震怖不知所爲
然臣義有所不敢爲故不敢冒恩而茍止伏念臣以
資序在臣右而行能宜蒙此選者尚多故甞自列至
於八九幸蒙　聖恩聽察而所除始祖無擇一人若
臣今遂冒居則是謂在臣右者巳無可選臣以應舉
入仕磨勘遷官本圖宦逹非敢苟爲高抗至於恩踰
理分度越衆人官謗所歸臣亦不敢茍得以忘前言
之信兼臣自春至今疾病相仍加以氣衰舊學幾廢
親老口衆久住京師近甞進狀乞一閑慢州軍差遣
伏見近例見任修起居注以便親求罷出補外官甞
蒙朝廷聽許蓋當聖時務以仁恕優容臣下則以便
親而求外補朝廷之所宜從伏望　聖慈哀臣懇迫
特賜追還所授除臣一知州軍差遣以便私養且令
臣無進越冒榮之辠所有同修起居注勑牒臣不敢
受臣不任祈恩待報激切之至
　　　　四
右臣近進狀乞免同修起居注准中書劄子奉
聖㫖令依累降指揮便受勑更不得辭免者臣之懇
懇巳具前奏螻蟻微誠未能上動　聖聽臣誠惶怖
不知所爲然臣愚不肖以謂朝廷革因循之弊以不
次官人當得異能之士然後允衆人之望而因循之
弊可以遂除臣治身則行能不備居官則職業無稱
雖知好學而所得未可以施於實用故嚮蒙選擢即
自以行能無異衆人而不敢度越衆人受職幸蒙聽
許纔及數月即欲度越衆人言行本末不相顧如此
豈稱朝廷選擢之意雖令言者不以是爲臣辠臣實
無顔以處伏望　聖慈察臣累奏情理備盡特賜追
還所授臣不任祈恩待報激切之至
　　　五
右臣近進狀乞免同修起居注准中書劄子奉
聖㫖依前降指揮便受勑供職臣之區區辭說巳窮
然不敢避逋慢之辠而茍止者非特欲守前言之信
亦不敢上累朝廷蓋臣有冒榮失守之罪則朝廷亦
有選授失人之謗因啓天下好利之士僞讓以要君
則甚傷聖時風俗此臣之所大懼也若　聖恩幸聽
臣言使臣得安理分則臣爲不失所守臣能不失所
守則朝廷不失所選矣朝廷不失所選而又隆寛廣
𥙿以曲盡臣志謂宜無傷而適足以感厲天下之士
且朝廷以臣粗渉藝文忠信可使不復責其行能之
備必欲擢置從官則臣固甞曰臣巳備官三司列職
儒館若終免於辠戾則循次受選自不爲遲當朝廷
清明拔用賢儁有志之士孰不幸願寵榮如臣之愚
豈獨異於衆人誠以不敢度越衆人故嘗自列至於
八九朝廷隆寛盡下巳甞幸聽臣言曾未數月臣即
不復自顧前言之信若令言者謂臣要君以僞臣誠
無辭可以自明伏望　聖慈察臣所守如此臣誓堅
死節上報　聖知臣不任祈恩待報之至
　　　　辭赴闕狀三(治平二年七/月二十七日)
右臣准中書劄子伏奉　聖恩以臣䘮服旣除特授
故官召令赴闕辠逆餘生尚蒙齒錄非臣隕首所能
報稱理當即日奔走就塗而臣抱病日久未任䟦渉
見服藥調理乞候稍瘳即時赴闕謹具狀奏聞
　　　　二
右臣伏准中書劄子奉　聖㫖令體認朝廷累降指
揮疾速發來赴闕臣愚無狀屢蒙　聖恩逮及自非
抱疢不任職事豈敢故爲逋慢臣近巳奏陳乞一分
司官於江寧府居住伏望　聖慈特賜矜許所冀便
於將理終獲有瘳則臣雖自知無補於　聖時猶當
乞備官使仰副朝廷眷錄之意
　　　　三
右臣伏准中書劄子奉　聖㫖合依累降指揮發來
赴闕螻蟻微誠不能感動至煩朝廷恩㫖屢降臣實
惶怖不知所爲伏念臣本以孤生實無才用誤蒙
仁宗拔擢備數從官當　大行皇帝亮隂之際始以
親䘮解職久尸榮祿無𥙷聖時今　陛下以仁孝之
資紹承聖緒臣於私養旣無所及唯當追　先帝之
遇致身於　陛下之時若自度力用堪任職事何敢
逋慢朝廷詔令至於經渉歲時縁臣自春以來抱疢
有加心力稍有所營即所苦滋劇所以昧冒奏陳乞
且分司實冀稍可支持即乞復備官使天聽高邈未
蒙矜允雖欲扶伏奔走闕庭而力與願違不能自強
伏望　聖慈察臣懇迫令檢㑹臣累奏特賜指揮臣
無任瞻天屏營激切之至
　　　　辭知江寧府狀
右臣今月十九日進奏院逓到勑牒蒙　恩差知江
寧軍府事犬馬之疢自隔清光天地之恩曲垂眷恤
以臣丘墓所在就付兵民之權非臣肝膽塗地所能
報稱萬一然臣所抱疾病迄今無損若輙冒恩黽勉
典當領路大藩恐力用無以上副朝廷寄任伏望
陛下察臣如此儻以臣逮侍　先帝未許分司則乞
除臣一留臺宫觀差遣冀便將理終獲有瘳誓當捐
軀少報　聖德所有勑牒臣未敢祗受巳送江寧府
收管謹具狀奏聞
　　　　舉陳樞充錢榖職司狀
前件官明敏方直有政事之材臣奉使江東時樞爲
旌德縣令聽訟鞠獄尤爲精明隨所施設皆有方略
　　　　舉錢公輔自代狀
伏覩尚書兵部貟外郎知制誥錢公輔忠信篤實富
於文學職事所及不爲茍且以臣鄙薄實爲不如寘
之禁林必有補助今舉自代
　　　　舉吕公著自代狀
具某官吕公著沖深而能謀寛博而有制其器可以
大受而退然似不能言故衆人知之有所不盡如蒙
選用得試其才必有績効不孤聖世臣實不如今舉
自代
　　　　舉謝卿材充升擢任使狀
前件官公廉自守曉逹民事甞知撫州臨川縣縣人
至今稱說以爲良吏督率百姓修復陂防所漑頃畒
甚多水旱皆蒙其利若朝廷興修功利或選人才典
領劇郡皆可任使
　　　　舉屯田貟外郞劉彞狀
屯田貟外郞温州通判劉彞聦明敏逹有濟務之材
堪充升擢繁難任使
　　　　勑舉兵官未有人堪充狀
具位臣某准今年六月二十三日宣令臣同辠保舉
大使臣堪充主兵官二貟限一月内具姓名聞奏即
不得舉見任兩府親戚并巳係路分都監及知軍州
巳上人數右具如前伏縁臣所職不係路分都監及
知州軍大使臣即不見有堪充主兵官者謹具狀奏
聞伏候　勑㫖
　　　　舉渭州兵馬都監蓋傳等充邊上任使狀
具位臣某准宣同辠保舉不拘路分有武勇謀略三
班度臣二貟不得舉見任兩府親戚者始謹具如前
臣伏覩東頭供奉官權渭州兵馬都監兼在城廵檢
蓋傳有智略能訓治軍旅東頭供奉官江寧府龍安
鎮廵檢王崇稷有武勇能擒捕盗賊臣今保舉堪充
邊上任使如蒙朝廷擢用後犯正入巳贓不如舉狀
臣甘當同辠其人並不是臣親戚亦無親戚見任兩
府謹具狀奏聞伏候　勑㫖
　　　　舉古渭寨都監叚充充兵官任使狀
具位臣某准宣節文同辠保舉大使臣堪充主兵官
二貟姓名聞奏即不得舉見任兩府親戚并巳係路
分都監及知州軍巳上人數者右謹具如前臣伏覩
内殿崇班閤門祗候秦州古渭寨都監叚充武勇才
略可用甞以戰鬪有功堪充主兵官任使如蒙朝廷
擢用後不如所奏及犯正入巳贓臣甘當同辠其人
與臣不是親戚亦無親戚見任兩府不係路分都監
及知州軍巳上人資敘所准宣命令舉兩人今且保
舉到叚充一貟尚闕一貟見訪求別狀舉次謹具狀
奏聞伏候　勑㫖
臨川先生文集卷第四十
臨川先生文集卷第四十一
　　劄子
　　　擬上殿劄子
　　　上五事劄子
　　　議入廟劄子
　　　言尊號劄子
　　　論罷春燕劄子
　　　論館職劄子二
　　　本朝百年無事劄子
　　　　擬上殿劄子
臣蒙恩奉使歸報　陛下敢因邊事之所及冒言天
下之事伏惟　陛下詳思而擇其中天下幸甚臣竊
見　陛下有恭儉之德有聦明睿智之才有仁民愛
物之意顧内不能無以社稷爲憂外則不能無患於
夷狄天下之才力日以窮困而風俗日以衰壞四方
有智之士愢愢然常恐天下之不久安此其故何也
患在無法度故也今朝廷法嚴令具無所不有而臣
以謂無法度者方今之法度多不合於先王之法度
故也孟子曰有仁心仁聞而人不𬒳其澤者爲政不
法先王之道故也非此之謂乎以今之時方先王之
時逺矣所遭之時所遇之變不同而欲一二修先王
之政雖甚愚者猶知其難也而臣以謂當今之失患
在不法先王之政者以謂當法其意而已夫五帝三
王相去蓋千有餘歲一治一亂盛衰之時具矣其所
遭之變所遇之勢不同其施設之方亦皆殊而其爲
國家之意本末先後未嘗不同也臣故曰當法其意
而巳法其意則吾所改易更革不至乎傾駭天下之
耳目囂天下之口而固巳合乎先王之政矣雖然以
方今之勢揆之　陛下雖欲改易更革天下之事合
於先王之意其勢未必能也　陛下有恭儉之德有
聦明睿知之才有仁民愛物之意則何爲而不成何
欲而不得而臣固以謂雖欲改易更革天下之事合
於先王之意其勢未必能者何也方今天下之吏才
少故也朝廷之人才固嘗簡在　陛下之聰明以臣
使事之所及則一路數千里之間能推行朝廷之法
知其所緩急而一切能修其職事者甚少而不才苟
簡貪鄙之人至不可勝數其能講先王之意以合當
丗之變者蓋闔郡之間往往而絶也夫人才不足則
陛下雖欲改易更革天下之事以合先王之意大臣
雖有能當　陛下之意而領此者九州之大四海之
遠萬官之衆孰能一二推行之使人人蒙其施者乎
臣故曰其勢未必能也然則方今之急在乎人才而
巳今之天下亦先王之天下先王之時人材嘗衆矣
蓋其所以陶冶而成之者有道所謂陶冶以成之者
詩書傳記之所載其大略可見矣　陛下嘗試詳延
大臣左右及天下智能才諝之士使其論先王所以
成天下之才者其設施之方如何今之所以異於先
王而人才不足者其咎安在其欲變而通之以合於
先王之意而成天下之才宜何施爲而可　陛下因
擇其言之近於理者使之相與上下反覆爲論焉因
取其宜於時者施焉則人才宜衆矣夫成人之才甚
不難人所願得者尊爵厚祿而所榮者善行所耻者
惡名也今操利勢以臨天下之士勸之以其所榮而
予之以其所願則孰肯背而不爲者特患不能爾而
吾所以責之者又中人之所能爲則不能者又少矣
夫成人之才甚不難而自古往往不能成人之才何
也以　人主之才不足故也蓋　人主無恭儉之德
無聦明睿智之才無仁民愛物之意則嬖倖諂䛕姦
罔蔽欺殘賊放恣之人皆得志於時而推其類以亂
天下雖有良法不能成天下之才矣今　陛下有恭
儉之德有聰明睿智之才有仁民愛物之意而又因
天下之所願以爲輔相者公聽並觀以進退天下之
士則所以成天下之才特患無良法而　陛下推至
誠惻怛之心以行之則臣雖愚固知人之才不難成
也人才旣衆則　陛下何爲而不成何欲而不得夫
然後改易更革天下之事以合乎先王之意甚易也
陛下不能如此茍於積敝之末流因不足任之才而
修不足爲之法臣恐在軍者日以勞而士民愈以窮
困汙濫而於天下國家愈其無補也臣幸以使事歸
報徒舉利害之一二而無補於世非臣之所以事
陛下惓惓之義也輙不自知其駑下而敢言國家之
大體伏惟　陛下詳擇其中天下幸甚也
　　　　上五事劄子
陛下即位五年更張改造者數千百事而爲書具爲
法立而爲利者何其多也就其多而求其法最大其
效最晚其議論最多者五事也一曰和戎二曰青苗
三曰免役四曰保甲五曰市易今青唐洮河幅貟三
千餘里舉戎羌之衆二十萬獻其地因爲熟戸則和
戎之䇿巳効矣昔之貧者舉息之於豪民今之貧者
舉息之於官官薄其息而民救其乏則青苗之令巳
行矣惟免役也保甲也市易也此三者有大利害焉
得其人而行之則爲大利非其人而行之則爲大害
緩而圖之則爲大利急而成之則爲大害傳曰事不
師古以克永世匪說攸聞若三法者可謂師古矣然
而知古之道然後能行古之法此臣所謂大利害者
也蓋免役之法出於周官所謂府史胥徒王制所謂
庶人在官者也然而九州之民貧富不均風俗不齊
版籍之高下不足據今一旦變之則使之家至戸到
均平如一舉天下之役人人用募釋天下之農歸於
畎畒茍不得其人而行則五等必不平而募役必不
均矣保甲之法起於三代丘甲管仲用之齊子産用
之鄭商君用之秦仲長統言之漢而非今日之立異
也然而天下之人鳧居鴈聚散而之四方而無禁也
者數千百年矣今一旦變之使行什伍相維鄰里相
屬察姦而顯諸仁宿兵而藏諸用苟不得其人而行
之則搔之以追呼駭之以調發而民心揺矣市易之
法起於周之司市漢之平凖今以百萬緡之錢權物
價之輕重以通商而貰之令民以歲入數萬緡息然
甚知天下之貨賄未甚行竊恐希功幸賞之人速求
成效於年歲之間則吾法隳矣臣故曰三法者得其
人緩而謀之則爲大利非其人急而成之則爲大害
故免役之法成則農時不奪而民力均矣保甲之注
成則冦亂息而威勢彊矣市易之法成則貨賄通流
而國用饒矣
　　　　議入廟劄子
臣今日曾公亮傳　聖㫖以臣寮上言郊祀不當入
廟令臣詳議臣愚以爲制天下之事當令本末終始
相稱今旣奉　先帝遺詔外行以日易月之禮又諸
所以崇事　祖宗皆循本朝制度獨於入廟則欲變
先帝故事而逺從三代之禮臣恐於事之本末終始
不爲相稱必欲盡除近丗之制度一以三代爲法則
今　陛下尚在諒隂之中非可以制禮之時且言者
以爲䘮三年不祭於廟禮也而今乃欲令公卿代告
此何禮也臣竊以爲今之禮不合於三代者多矣言
者不以爲非而專疑不當入廟者蓋於所習見則安
於所罕見則怪恐不足留　聖聽也臣學術淺陋誤
蒙訪逮敢不盡愚取　進止
　　　　言尊號劄子(庚戌六/月七日)
臣伏以　陛下緝熈光明如日之方升布利施澤如
川之方至號名於實豈能有所增加輒復卷卷妄有
陳請徒以　祖宗故事適在此時臣子之心懷不能
巳　陛下受而不拒足以俯順人心臣獨不能無疑
者　陛下以西垂之勞方以過爲在巳遽膺徽冊似
或未安臣等以歸美爲忠　陛下以撝謙爲德布之
海内誰曰不然伏惟　聖心更賜詳酌
　　　　論罷春燕劄子
臣竊以邊夷外畔士卒内潰吏民騷動死傷接踵恐
非燕而用樂之時且此月休假巳多又加兩日即恐
急奏或致留滯臣愚謂宜罷燕以副　聖心仁惻且
又不妨應接機速公事如蒙省察乞賜中㫖施行
　　　　論館職劄子二
臣伏見今館職一除乃至十人此本所以儲公卿之
材也然　陛下試求以爲講官則必不知其誰可試
求以爲諌官則必不知其誰可試求以爲監司則必
不知其誰可此患在於不親考試以實故也孟子曰
國人皆曰賢然後察之見賢焉然後用之今所除館
職特一二大臣以爲賢而巳非國人皆曰賢國人皆
曰賢尚未可信用必躬察見其可賢而後用况於一
二大臣以爲賢而巳何可遽信而用也臣願　陛下
察舉衆人所謂材良而行美可以爲公卿者召令三
館祗候雖已帶舘職亦可令兼祗候事有當論議者
召至中書或召至禁中令具條奏是非利害及所當
施設之方及察其才可以備任使者有四方之事則
令往相視問察而又或令參覆其所言是非利害其
所言是非利害雖不盡中義理可施用然其於相視
問察能詳盡而不爲蔽欺者即皆可以備任使之才
也其有經術者又令講說如此至於數四則材否略
見然後罷其否者而召其材者更親訪問以事訪問
以事非一事而後可以知其人之實也必至於期年
所訪一二十事則其人之賢不肖審矣然後隨其材
之所宜任使其尤材良行美可與謀者雖嘗令備訪
問可也此與用一二大臣薦舉不考試以實而加以
職固萬萬不侔然此說在他時或難行今　陛下有
堯舜之明洞見天下之理臣度無實之人不能蔽也
則推行此事甚易旣因考試可以出材實又因訪問
可以知事情所謂敷納以言明試以功用人惟巳闢
四門明四目逹四聰者蓋如此而巳以今在位乏人
上下壅隔之時恐行此不宜在衆事之後也然巧言
令色孔壬之人能伺人主意所在而爲傾邪者此堯
舜之所畏而孔子之所欲逺也如此人當知而逺之
使不得親近然如此人亦有數　陛下博訪於忠臣
良士知其人如此則逺而弗見誤而見之以　陛下
之仁聖以道揆之以人參之亦必知其如此知其如
此則宜有所懲如此則巧言令色孔壬之徒消而正
論不蔽於上今欲廣聞見而使巧言令色孔壬之徒
得志乃所以自蔽畏巧言令色孔壬之徒爲害而一
切䟽逺群臣亦所以自蔽蓋　人主之患在不窮理
不窮理則不足以知言不知言則不足以知人不知
人則不能官人不能官人則治道何從而興乎　陛
下堯舜之主也其所明見秦漢以來欲治之主未有
能彷彿者固非羣臣所能窺望然自堯舜文武皆好
問以窮理擇人而官之以自助其意以爲王者之職
在於論道而不在於任事在於擇人而官之而不在
於自用願　陛下以堯舜文武爲法則聖人之功必
見於天下至於有司叢脞之務恐不足以棄日力勞
聖慮也以方今所急爲在如此敢不盡愚臣愚才薄
然蒙㧞擢使豫聞天下之事　聖㫖宣諭富弼等欲
於講筵召對輔臣討論時事顧如臣者材薄不足以
望　陛下之清光然　陛下及此言也實天下幸甚
自備位政府每得進見所論皆有司叢脞之事至於
大體粗有所及則迫於日晷巳復旅退而方今之事
非博論詳說令所改更施設本末先後小大詳略之
方巳熟於　聖心然後以次奉行則治道終無由興
起然則如臣者非蒙　陛下賜之從容則所懷何能
自竭蓋自古大有爲之君未有不始於憂勤而終於
逸樂今　陛下仁聖之質秦漢以來人主未有企及
者也於天下事又非不憂勤然所操或非其要所施
或未得其方則恐未能終於逸樂無爲而治也則於
博論詳說豈宜緩然　陛下欲賜之從容使兩府並
進則論議者衆而不一有所懷者或不得自竭謂宜
使中書密院迭進則人各得盡其所懷而　陛下聽
覽亦不至於煩　陛下即以臣言爲可乞明喻大臣
使各舉所知無限人數皆實封以聞然後　陛下推
擇召置以爲三館祗候其不足取者旋即罷去則所
置雖多亦無所害也
　　　　二
臣伏見某人云云皆衆人所謂材良行美宜蒙
陛下訪問任使者凡此九人臣或熟聞而未識或熟
識而未敢任或敢任其可以爲公卿臣雖未識然衆
人之所謂賢臣不敢蔽也臣雖敢任其可以爲公卿
然　陛下不親見其可賢亦難遽信而用若　陛下
以臣前所論奏爲合於義理即乞悉置此九人者以
爲三館祗候親考試其材行若不可用旋即罷去若
其可用然後留備訪問任使如此則所置雖多未有
濫得官職者然此但臣一人所聞所知恐執政大臣
各有所聞所知　陛下若令各舉所聞所知而如此
考試庻幾人材無所遺逸經曰舉逸民天下之民歸
心焉善人君子者天下之民心所願舉欲其延問視
其所在而從之者也　陛下自即位巳來以在事之
人或乏材能故所抜用者多士之有小材而無行義
者此等人得志則風俗壞風俗壞則朝夕左右者皆
懷利以事　陛下而不足以質朝廷之是非使於四
方者皆懷利以事　陛下而不可以知天下之利害
其弊巳効見於前矣恐不宜不察也欲救此弊亦在
親近忠良而巳伏惟　陛下仁聖巳深察此理臣愚
猶敢及此者忠臣惓惓之義也
　　　　本朝百年無事劄子
臣前蒙　陛下問及本朝所以享國百年天下無事
之故臣以淺陋誤承　聖問迫於日晷不敢久留語
不及悉遂辭而退竊惟念　聖問及此天下之福而
臣遂無一言之獻非近臣所以事君之義故敢昧冒
而粗有所陳伏惟　太祖躬上智獨見之明而周知
人物之情僞指揮付託必盡其材變置施設必當其
務故能駕馭將帥訓齊士卒外以扞夷狄内以平中
國於是除苛賦止虐刑廢強橫之藩鎭誅貪殘之官
吏躬以簡儉爲天下先其於出政發令之間一以安
利元元爲事　太宗承之以聦武　眞宗守之以謙
仁以至　仁宗　英宗無有逸德此所以享國百年
而天下無事也　仁宗在位歷年最久臣於時實備
從官施爲本末臣所親見嘗試爲　陛下陳其一二
而　陛下詳擇其可亦足以申鑒於方今伏惟
仁宗之爲君也仰畏天俯畏人寛仁恭儉出於自然
而忠恕誠慤終始如一未嘗妄興一役未嘗妄殺一
人斷獄務在生之而特惡吏之殘擾寧屈巳棄財於
夷狄而終不忍加兵刑平而公賞重而信納用諌官
御史公聽並觀而不蔽於偏至之讒因任衆人耳目
抜舉踈逺而隨之以相坐之法蓋監司之吏以至州
縣無敢暴虐􁍥酷擅有調發以傷百姓自夏人順服
蠻夷遂無大變邊人父子夫婦得免於兵死而中國
之人安逸蕃息以至今日者未嘗妄興一役未嘗妄
殺一人斷獄務在生之而特惡吏之􁍥擾寧屈巳棄
財於夷狄而不忍加兵之効也大臣貴戚左右近習
莫敢強橫犯法其自重愼或甚於閭巷之人此刑平
而公之効也募天下驍雄橫猾以爲兵幾至百萬非
有良將以御之而謀變者輙敗聚天下財物雖有文
籍委之府史非有能吏以鈎考而斷盜者輒發凶年
饑歲流者塡道死者相枕而㓂攘者輒得此賞重而
信之効也大臣貴戚左右近習莫能大擅威福廣私
貨賂一有姦慝隨輒上聞貪邪橫猾雖間或見用未
嘗得久此納用諌官御史公聽並觀而不蔽於偏至
之讒之効也自縣令京官以至監司臺閣陞擢之任
雖不皆得人然一時之所謂才士亦罕蔽塞而不見
收舉者此因任衆人之耳目拔舉踈逺而隨之以相
坐之法之効也升遐之日天下號慟如䘮考妣此寛
仁恭儉出於自然忠恕誠慤終始如一之効也然本
朝累丗因循末俗之弊而無親友群臣之議人君朝
夕與處不過宦官女子出而視事又不過有司之細
故未嘗如古大有爲之君與學士大夫討論先王之
法以措之天下也一切因任自然之理勢而精神之
運有所不加名實之間有所不察君子非不見貴然
小人亦得厠其間正論非不見容然邪說亦有時而
用以詩賦記誦求天下之士而無學校養成之法以
科名資歷叙朝廷之位而無官司課試之方監司無
檢察之人守將非選擇之吏轉徙之亟旣難於考績
而游談之衆因得以亂眞交私養望者多得顯官獨
立營職者或見排沮故上下偷惰取容而巳雖有能
者在職亦無以異於庸人農民壞於繇役而未嘗特
見救恤又不爲之設官以修其水土之利兵士雜於
疲老而未嘗申勑訓練又不爲之擇將而久其疆場
之權宿衞則聚卒伍無賴之人而未有以變五代姑
息羈縻之俗宗室則無敎訓選舉之實而未有以合
先王親踈隆殺之宜其於理財大抵無法故雖儉約
而民不富雖憂勤而國不強賴非夷狄昌熾之時又
無堯湯水旱之變故天下無事過於百年雖曰人事
亦天助也蓋　累聖相繼仰畏天俯畏人寛仁恭儉
忠恕誠慤此其所以獲天助也伏惟　陛下躬上聖
之質承無窮之緒知天助之不可常恃知人事之不
可怠終則大有爲之時正在今日臣不敢輒廢將明
之義而茍逃諱忌之誅伏惟　陛下幸赦而留神則
天下之福也取　進止
臨川先生文集卷第四十一
臨川先生文集卷第四十二
　　劄子
　　　相度牧馬所舉薛向劄子
　　　論許舉留守令勑劄子
　　　乞朝陵劄子
　　　乞免修實錄劄子
　　　乞改科條制劄子
　　　廟議劄子
　　　議服劄子
　　　議南郊三聖並侑劄子
　　　議郊祀壇制劄子
　　　議郊廟太牢劄子
　　　議皇地示神州地示燎燔劄子
　　　進鄴侯遺事劄子
　　　　相度牧馬所舉薛向劄子
臣等竊觀自古國馬盛衰皆以所任得人失人而巳
汧渭之間未嘗無牧而非子獨能蕃息於周河隴之
間未嘗無牧而張萬歲獨能蕃息於唐此前世得人
之明效也使得人而不久其官久其官而不使得專
其事使得專其事而不臨之以賞罰亦不可以成功
今臣等相度陜西一路買馬監牧利害大綱巳具奏
聞伏見權陜西轉運副使薛向精力強果逹於政事
河北便糴陜西㩁鹽皆有巳試之效今來相度陜西
馬事尤爲詳悉臣等前奏巳乞就委薛向提舉陜西
買馬及監牧公事今欲乞降指揮許令久任縁今來
馬價多出於解池鹽利三司所支銀紬絹等又許令
於陜西轉運司兊換見錢今薛向旣掌解鹽又領陜
西財賦則通融變轉於事爲便兼臣等訪問得薛向
陜西係官空地可以興置監牧處甚多若將來稍成
次第即可以漸興置蓋得西戎之馬牧之於西方不
失其土性一利也因未嘗耕墾之地無傷於民二利
也因向之材而就令經始三利也又河北有河防塘
泊之患而土多舄鹵不毛戎馬所屯地利不足諸監
牧多在此路所占草地多是肥饒而馬又不堪未嘗
大叚孳息若陜西興置監牧漸成次第即河北諸監
有可存者悉以陜西良馬易其惡種有可廢者悉以
肥饒之地賦民於地不足而馬所不宜之費以肥饒
之地賦民而收其課租以助戎馬之費於地有餘而
馬所宜之處以未嘗耕墾之地牧馬而無傷於民此
又利之大者也如允臣等所奏即乞薛向所奏舉官
貟及論改舊弊朝廷一切應副成功則無愛賞敗事
則無憚罰如此則臣等保任薛向必能上副朝廷改
法之意如將來敗事臣等各甘同辠取　進止
　　　　論許舉留守令勑劄子
臣伏奉今月二十九日中書降到　勑語諸州知州
知軍知縣縣令内有清白不擾而政迹尤異實惠及
民有如係三周年或三十箇月替到任已及成資係
二周年替到任已及一年已上其知州軍許本路安
撫轉運使副判官提點刑獄知縣縣令即更與本處
知州軍通判並連署同辠保舉再任仍須於奏狀内
將本官到任以來政迹可紀實狀一一條列奏委中
書門下更加察訪如不是妄舉即進呈取㫖當議量
所述政迹及合入資序推恩許令再任令臣撰勑辭
者臣竊以謂朝廷欲使守令之宜民者久於其官誠
亦方今政務之先急然　勑意有於方今事變尚未
合者今審官除知州軍皆待一年八月闕知縣縣令
亦大抵待闕一年以上今若使係三年及三十月替
者須候成資方得舉留再任比及朝廷報許即其人
係三十月替者巳及替期係三年替者亦巳去替期
不逺待闕之人亦巳赴任雖未赴任亦多巳待闕一
年方復使之還就審官別求差遣即於人情有所未
安兼朝廷欲使守令久於其官爲其自知勢可以久
則果於有爲而又上下相安莫有茍且之意則必候
成資然後許之再任孰若一年以上即皆許之舉留
如此則己除待闕之人免徃返之勞弊而被留之守
令又早自知其當久而於興利除害敢有所爲所有
勑詞臣雖巳具草如以臣議爲允只乞於所降　勑
語内除去如係三周年或三十箇月替到任巳及成
資係二周年替二十二字取　進止
　　　　乞朝陵劄子
臣當　仁宗皇帝　英宗皇帝遷坐之時方以遭䘮
疾病在外今蒙召還復備從官伏見朝廷將命官朝
拜諸陵臣欲備使冀得少紓螻蟻區區感慕之情伏
望　聖慈特賜矜許取　進止
　　　　乞免修實錄劄子
臣准閤門報勑差臣與吳充同修　英宗皇帝實錄
竊縁臣於吳充爲正親家慮有共事之嫌今來實錄
院止闕呂公著一人臣於討論綴緝不如吳充精宻
若止差吳充一人以代公著自足辦事伏望　聖恩
詳酌指揮所有勑牒臣未敢受取　進止
　　　　乞改科條制劄子
伏以古之取士皆本於學校故道德一於上而習俗
成於下其人材皆足以有爲於世自先王之澤竭敎
養之法無所本士雖有美材而無學校師友以成就
之議者之所患也今欲追復古制以革其弊則患於
無漸宜先除去聲病對偶之文使學者得以專意經
義以俟朝廷興建學校然後講求三代所以敎育選
舉之法施於天下庶幾可復古矣所對明經科欲行
廢罷并諸科元額内解明經人數添解進士及更俟
一次科場不許新應諸科人投下文字漸令改習進
士仍於京東陜西河東河北京西五路先置學官使
之敎導於南省所添進士奏名仍具別作一項止取
上件京東等五路應舉人并府監諸路曾應諸科改
應進士人數所貴合格者多可以誘進諸科嚮習進
士科業如允所奏乞降　勑命施行
　　　　廟議劄子
准中書門下奏准治平四年閏三月八日勑遷
僖祖廟主藏之夾室臣等聞萬物本乎天人木乎祖
故先王廟祀之制有䟽而無絶有逺而無遺商周之
王斷自稷契以下者非絕嚳以上遺之以其自有本
統承之故也若夫尊卑之位先後之序則子孫雖齊
聖有功不得以加其祖考天下萬世之通道也竊以
本朝自　僖祖以上世次不可得而知則　僖祖有
廟與稷契疑無以異今毀其廟而藏其主夾室替祖
考之尊而下附於子孫殆非所以順祖宗孝心事亡
如事存之義求之前載雖或有然考合於經乃無成
憲因情制禮實在聖時伏惟　皇帝陛下仁孝聦明
紹天稽古動容周旋惟道之從宗祀重事所宜博考
乞以臣等所奏付之兩制詳議而擇取其當
　　　　議服劄子
先王制服也順性命之理而爲之節恩之深淺義之
逺近禮之所與奪刑之所生殺皆於此乎權之傳曰
三年之䘮未有知其所從來者也蓋朞年及緦麻緣
是以爲衰而其輕重遲速之制非得與時變易唯貴
之於賤或降或絶或否蓋在先王之時諸侯大夫各
君其父兄欲尊尊之義有所伸則宜親親之恩有所
屈此其所以降絶之意也自封建之法廢諸侯大夫
降絶之禮無所復施士大夫無宗其適孫傳重之屬
不可純用周制臣愚以謂方今惟諸侯大夫降絶之
禮可廢而適子死非傳爵者無衆子乃可於適孫承
重自餘䘮服當用周制而巳何則先王制服三年之
䘮以爲差非得與時變易故也然自秦漢以來言禮
者或失經㫖而歷代承用傳守至今與夫近世改制
亦皆有說非以義折衷則不明故臣於所欲定則爲
議以辯之末學寡陋獨用巳見決千歲以來之所惑
恐不能盡伏乞以付學士大夫博議令臣得與反復
　　　　議南郊三聖並侑劄子
臣等聞推尊尊以享帝義之至推親親以享親仁之
極尊尊不可以瀆故郊無二主親親不可以僭故廟
止其先今三后並配欲以致孝也而適所以瀆乎享
帝後宫有廟欲以廣恩也而適所以僭乎享親推存
事亡則非所以寧親也臣等今詳議欲乞各如禮官
所議
　　　　議郊祀壇制劄子
先王所以交於神明壇坎牲幣噐服時日形色度數
莫不依其象類易曰一隂一陽之謂道乾陽物也坤
隂物也冬日至祀天於地上之圎丘所謂爲高必因
丘陵而因天事天也夏日至祭地於澤中之方丘所
謂爲下必因川澤而因地事地也蓋陽以圎爲形其
性動隂以方爲體其性静天陽而動故祀於地上之
圎丘而禮神以蒼璧璧亦圎也地隂而静故祭於澤
中之方丘而禮神以黃琮琮亦方也合祀天地爲圎
壇而於國陽之地上豈聖人以類求神之意哉熈寧
郊儀祭皇地示壇八角祭神州地示壇廣四十八歩
高五尺今則變方爲圓壇神州築方壇而復無坎皆
不應禮伏請皇地示神州地示爲方壇壇之外爲坎
庻協古制
　　　　議郊廟太牢劄子
謹按禮記王制祭宗廟之牛角握周禮小司徒凡小
祭祀奉牛牲入古者諸侯五廟礿祠烝嘗每廟一太
牢大夫三廟有天子之大夫故曰大夫用索牛謂之
索者求得而用之但不在滌而巳諸侯之祔祭用太
牢吉祭則少牢自諸侯與天子之大夫時祭用牲如
此然則天子之祭用牛者可知矣唐郊祀并宗廟社
稷等祭悉用太牢其後稍易舊制九廟時享有攝事
共用一犢　國朝開寳初冬至親郊詔有司宗廟共
用犢一郊壇用犢三又詔其常祀惟　昊天上帝用
犢自餘大祀悉以羊豕代之嘉祐中　仁宗親祫即
每室用太牢自餘三年親祀八室共用一犢有司攝
事惟以羊豕記曰先王之制禮也不可多也不可寡
也唯其稱也是故君子大牢而祭謂之禮曰君子謂
大夫以上也夫以天下奉其祖禰而廟享牲牢用過
乎儉不可謂稱今三年親祠而八室共用一犢及祫
享盛祭有司攝事而少牢則非稱欲乞三年親祠并
食饗有司攝事伏請太廟每室並用太牢一貼黃竊
恐朝廷以牛數多或乞時饗且仍舊制右奉　聖㫖
唯親祠并祫享每室用太牢
　　　　議皇地示神州地示不合燎燔事劄子
伏爲北郊所祭皇地示并神州地示秪合坎瘞自來
卻如祭天升煙之義別建一壇燔祝版臣昨累次具
狀奏聞乞行改正雖蒙　聖㫖下有司詳定又緣所
定壇壝儀注條件不少考求典故未能遽革伏覩今
月二十一日神州地示亦依襲故常泥飾壇燎依舊
行事臣昨亦備述自古以來祭祀皆爲瘞坎蓋取就
下求隂之義及考先儒所祭地示即無槱燎之文伏
覩國朝祀儀所載祀辭亦曰瘞儀却行燔燎之禮顯
是從來差錯恐瀆于神欲乞不候議定諸壇壝等制
度先次考正今來瘞埋之義更不於壇上燔燎祝版
以別天神地示之異上副　陛下修誠致孝肅恭祠
享之意奏聞候　勑㫖狀前批送太常禮院本所謹
案古者祀天神燔柴登煙祭皇地示埋瘞蓋燔柴則
升煙于上瘞埋則逹氣于下求神必以其類故也王
涇唐郊祀錄凡祭祀地示則爲瘞埳於神壇之壬地
方深取足容物祭訖置牲幣祝饌於其中而埋之熈
寧祀儀皇地示神州地示皆爲燎壇方一丈高一丈
有二尺開上南出方六尺在壇南二十歩丙地祭大
社大稷又設燎柴於西神門外道北以地示而同之
天神之祀殊悖於禮所有今來王某起請實合禮制
伏請自今祭皇地示神州地示大社大稷其祝版與
牲幣饌物並瘞於埳更不設燎所有皇地示神州地
示燎壇並乞除去
　　　　進鄴侯遺事劄子
臣前日伏奉　聖㫖許進鄴侯遺事今繕錄巳具然
無別本叅校恐不能無脫誤竊以宇文黒獺之中材
遇傾側窮困之時而輔之以區區之蘇綽然其爲法
尚有可取伏惟　陛下天縱上智卓然之材全有百
年無事萬里之中國欲剏業垂統追堯舜三代在明
道制衆運之而巳如李泌所稱豈足道哉顧求多聞
以考古今得失之數則此書亦或可備省覽謹隨劄
子上進
臨川先生文集卷第四十二
臨川先生文集卷第四十三
　　劄子
　　　辭男雱說書劄子
　　　辭男雱授龍圖劄子三道
　　　進字說劄子
　　　乞改三經義誤字劄子二道
　　　論改詩義劄子
　　　荅手詔言改經義事劄子
　　　改撰詩義序劄子
　　　乞以所居園屋爲寺劄子
　　　乞將田割入蔣山常住劄子
　　　謝宣醫劄子
　　　　辭男雱說書劄子
臣今日伏奉　聖㫖除男雱大子中允崇政殿說書
臣雖已奏論非宜尚未蒙恩開允事有關於國體豈
敢冒昧不言臣竊觀　陛下即位已來愼惜名噐一
介之任必欲因能講藝之臣尤爲遴選如雱學問荒
淺加以未更事任試之筦庫尚懼不勝論經之地實
非所據　陛下必欲誤加獎擢實恐上累知人任使
之明伏乞　聖慈察臣懇款追還成命以合衆論之
公取　進止
　　　　辭男雱授龍圖劄子三
臣伏承　聖恩以修撰經義罷局除臣男雱龍圖閣
直學士臣雖巳懇辭未蒙昭察伏念臣男雱誤蒙
陛下知獎特以粗知承學比奉　聖㫖撰進經義尚
未了畢遂自太子中允崇政殿說書擢授右正言充
天章閣待制兼侍講當是時所叨恩命已駭衆人觀
聽在臣父子已所難安伏蒙　宣喻令臣更勿辭免
臣亦以謂　聖恩錄進書微効遂不敢辭自爾以來
雱以疾病隨臣不復與聞經義職事今兹罷局在雱
更無尺寸可紀之勞不知何名更受襃賞非特於臣
父子私義所不敢安竊恐朝廷賞罰之公如此極爲
有累伏望　聖慈察臣懇悃追寢誤恩非特臣父子
曲蒙保全亦免衆人於聖政有所譏議
　　　　二
臣伏奉　詔書以臣乞免臣男雱恩命未賜允俞臣
之懇款已備前陳螻蟻微誠未能昭徹然國家之賞
典務在報功施之非宜實累國體非特在臣父子私
義所不敢安伏惟大明無所不燭察臣非敢妄干
聖聽早賜追寢誤恩謹再具劄子陳免以聞
　　　　三
臣近累具劄子辭免臣男雱恩命伏蒙　聖慈特降
詔書不允者臣之懇誠已具前奏　聖恩深厚未即
矜從在臣區區實不寧處如臣叨昧尚所難勝況又
賤息何名享此賞而無勸累國實多伏望　聖慈察
臣父子皆荷　陛下全度之至恩所以上報生當隕
首死當結草而已謹三具劄子陳免以聞
　　　　進字說劄子
臣在　先帝時得許愼說文古字妄甞覃思究釋其
意冀因自竭得見崖略若矇視天終以罔然念非所
能因畫而止頃蒙　聖問俯及退復黽勉討論頼恩
寛養外假歲月而桑榆憊眊久不見功甘師顔至奉
𬒳訓勑許錄臣愚妄謂然者繕冩投進伏惟大明㫄
燭無疆豈臣熒爝所敢衒冒承命遑迫置慙無所如
蒙垂收得御宴間千百有一儻符神恉愚所逮及繼
今復上干汙宸扆臣無任
　　　　乞改三經義誤字劄子二道(元豐三年八/月二十八日)
(奉/聖㫖冝令國子/監依所奏照會改正)
臣頃奉　勑提舉修撰經義而臣聞識不該思索不
精校視不審無以稱　陛下發揮道術啓訓天下後
世之意上孤眷屬没有餘責幸蒙大恩休息田里坐
竊榮祿免於事累因得以疾病之間考正誤失謹錄
如右伏望清燕之間垂賜省觀儻合聖心謂當刋革
即乞付外施行臣干冐天威無任云云取　進止
　　　　尚書義
臯陶謨按見其惡當作按其見惡
益稷故懋使之化當作則懋使之化
微子純而不雜故謂之犧犧當作牷完而無傷故謂
　之牷牷當作犧
洪範有噐也然後有法此書所以謂之範者以五行
　爲宗故也五行猶未離于形而器出焉者也擴而
　大謂之弘積而大謂之丕合而大謂之洪此書合
　五行以成天下之大法故謂之洪範也已上七十
　一字今欲刪去
又云陶復陶穴尚矣後世易之棟宇而其官猶曰司
　空因其故不忘始也已上二十六字今亦欲刪去
周官唐虞稽古字上漏曰字
　　　　周禮義
小宰其財用上其字當作共
大府受藏之府則若職内掌邦之賦入是也受用之
　府則若職歲掌邦之賦出是也已上三十字今欲
　刪去
黨正歲屬其民者四四當作五
誦訓以詔王觀事當去王字
典瑞手足腹背手當作首
冡人山林之尸則以山虞已上八字今欲刪去
御僕掌萬民之復復當作逆
大馭有軓也軓當作軌
大行人三公八命出封加一命則謂之上公已上十
　四字今欲刪去
　　　　詩義
北風北以言其威雨雪以言其虐涼者氣也喈者聲
　也雱蓋言聚霏蓋言散氣之所𬒳者近聲之所加
　者逺聚則一方而巳散則無所不加此言其爲威
　虐後甚於前也巳上六十三字今欲刪去改云北
　風之寒也而以爲涼北風之厲也而以爲喈此以
　言其爲威雨雪之散也而以爲雱雨雪之集也而
　以爲霏此以言其爲虐
君子偕老玼兮玼兮其之翟也者服之盛也服之盛
　字下今欲添質宜之三字又云瑳兮瑳兮其之展
　也蒙彼縐絺是泄袢也者亦服之盛也亦服之盛
　字上欲減亦字服之盛字下欲添文宜之三字
定之方中說于桑田者者當作則
干旄州里之士所建今欲改爲鄕黨之官所建
有女同車公子五争争當作爭
駟鐵駟馬旣閑駟當作四
墓門食椹而甘椹當作葚
七月去其女桑而猗之然後柔桑可得而求也巳上
　十六字今欲刪去改云承其女桑而猗之然後逺
　揚可得而伐也
又𧖟月者非一月故不指言某月也下添云𧖟女事
　也故稱月焉
又云猗薪之也言猗女桑則逺揚可知矣言伐逺揚
　則女桑可知矣皆伐而猗之也巳上三十字今欲
　刪去
車攻言其連絡布散衆多若奕棋然巳上十二字今
　欲刪去
小旻發言盈廷廷當作庭
桑扈受福不　當作那
生民麻夌懞懞夌當作麥
公劉篤之字从竹从馬馬行地無疆以竹筞之則力
　行而有所至篤之爲言力行而有所至也已上三
　十四字今欲刪去
卷阿藹藹然盛多然當作其又云故次以旣醉太平
　也多太平二字今合刪去
召旻昬非所以爲哲字上漏明字今合添
時邁政之所加孰敢不動懼今欲改云政之所加孰
　敢不震動疊息
那磬管將將管當作筦
　　　　二
臣近具劄子奏乞改正經義尚有七月詩剥棗者剥
其皮而進之養老故也十三字謂亦合刪去如合聖
心亦乞付外施行取　進止
　　　　論改詩義劄子
臣子雱奉　聖㫖撰進經義臣以當備　聖覽故一
二經臣手乃敢奏御及設官置局有所改定臣以文
辭義理當與人共故不敢專守已見爲是旣承詔頒
行學者頗謂所改未安竊惟　陛下欲以經術造成
人材而職業其事在臣所見小有未盡義難自黙所
有經置局改定諸篇謹依　聖㫖具録新舊本　進
呈内雖舊本今亦小有刪改處并略具所以刪復之
意如合　聖㫖即乞封降檢討吕升卿所解詩義依
舊本頒行小有刪改即依　聖㫖指揮取　進止
　　　　荅手詔言改經義事劄子(九月十/一日)
臣伏奉手詔依違之辠臣愚所不敢逃然　陛下旣
推恩惠卿等而除其所解臣愚不敢安此若以其釋
說有甚乖誤者責臣更加刪定臣敢不祗承聖訓取
進上
　　　　改撰詩義序劄子
臣伏奉手詔以臣所進三經義序有過情之言宜速
刪去臣雖嘗敷奏以爲文字所宜又奉　聖訓再三
但令序述解經之意不須過有稱道伏惟　皇帝陛
下盛德至善孚於四海非臣筆墨所能加損然因事
宣著人臣之軄也誠以言之不足爲懼不以近於媚
䛕爲嫌而上聖所懷深仁謙損臣敢不奉承　詔㫖
庶以仰稱堯禹不爭不伐之心所解撰到詩義并前
進書周禮義序謹隨劄子投進昧冐天明臣無任
　　　　乞以所居園屋爲僧寺并乞賜額劄子
臣幸遭興運超㧞等夷知奬眷憐逮兼父子戴天負
地感涕難勝顧迫衰􁍥糜捐何補不勝螻蟻微願以
臣今所居江寧府上元縣園屋爲僧寺一所永逺祝
延　聖壽如蒙矜許特賜名額庶昭希曠榮與一時
仰慿威神誓報無巳
　　　　乞將田割入蔣山常住劄子
臣父子遭值　聖恩所謂千載一時臣榮祿旣不及
於養親雱又不幸嗣息未立奄先朝露臣相次用所
得祿賜及蒙恩賜雱銀置到江寧府上元縣荒熟田
元契共納苗三百四十二石七斗七升八合䉬一萬
七千七百七十二領小麥三十三石五斗二升柴三
百二十束鈔二十四貫一百六十二文省見託蔣山
太平興國寺收歲課爲臣父母及雱營辦功德欲望
聖慈特許施充本寺常住令永逺追薦昧冐天威無
任祈恩屏營之至取　進止
　　　　謝宣醫劄子
食浮挻災自取危疾敢籲　天聽上煩愍惻不圖聞
徹特冒慈憐亟遣内臣挾醫馳降臣背瘡餘毒即得
仇鼒敷貼平完尚以風氣冒悶言語蹇澁又頼杜壬
診療㝷皆痊愈臣迫於衰暮自分捐没　聖時朽骴
更生實叨殊賜戴天荷地感涕難言臣瞻望闕庭不
任屏營汎瀾激切之至

臨川先生文集卷第四十三
臨川先生文集卷第四十四
　　劄子
　　　乞解機務劄子六道
　　　謝手詔慰撫劄子
　　　謝手詔訓諭劄子
　　　荅手詔封還乞罷政事表劄子
　　　荅手詔令就職劄子
　　　荅手詔留居京師劄子
　　　辭僕射劄子三道
　　　乞宫觀劄子五道
　　　求退劄子
　　　巳除觀使乞免使相劄子四道
　　　宣諭蘇子元劄子
　　　　乞解機務劄子
臣以羇旅之孤蒙恩收錄待辠東府於今四年方
陛下有所變更之初内外小大紛然臣實任其辠戾
非頼至明辨察臣宜誅斥久矣在臣所當圖報豈敢
復有二心徒以今年以來疾病浸加不任勞劇比嘗
粗陳懇款未蒙　陛下矜從故復黽勉至今而所苦
日甚一日方　陛下勵精衆治事事皆欲盡理之時
乃以昏疲久尸宰事雖　聖恩善貸而辠釁日滋至
於不可復容則終上累　陛下知人之明非特害臣
私義而巳臣所以昧冒有今日之乞也伏奉宣諭未
賜哀矜彷徨屏營不知所措然臣所乞固巳深慮熟
計而後敢言與其廢職而至誅則寧違命而獲譴且
大臣出入以均勞逸乃是祖宗成憲蓋國論所屬怨
惡所歸自昔以擅其事鮮有不遭辠黜然則祖宗所
以處大臣不爲無意也臣備位亦巳久矣幸蒙全度
偶免譴呵實望　陛下深念祖宗所以處大臣之宜
使臣獲粗安便異時復賜驅策臣愚不敢辭
　　　　二
臣某螻蟻微誠屢煩天聽每蒙訓荅未賜矜從惶怖
征營不知所措臣今日奏對近於日旰不敢久留以
勤聖體所以依違遂退即非敢食其言以道事君誠
爲臣之素守茍可強勉而免違忤之辠臣亦何敢必
其初心實以疾病浸加恐隳　陛下所付職事上累
陛下知人之哲下違臣不能則止之義此所以彷徨
迫切而不能自止也且臣所乞特冀暫均勞逸非敢
遂即田里之安竊謂　聖恩不難賜許謹具劄子陳
乞伏望　聖慈特垂開允
　　　　二
臣今日得望　陛下清光伏蒙敦喻奬激可謂備厚
矣臣雖愚戇豈敢忘　陛下至恩盛德然臣之懇欵
亦巳具陳實望　陛下照察哀憐使臣得休養其疲
昏以免曠職之負而不累　陛下知人之明也臣干
忤天威無任惶怖之至
　　　　四
臣今日伏蒙　陛下令吕惠卿宣道　聖㫖又令馮
宗道隨賜手詔趣令復位眷顧之厚非臣殺身所能
上報然臣不才無補時事肝鬲貇貇已具靣陳君臣
之義實均父子茍尚可以黽勉豈敢輕爲去就誠以
義不獲巳須至昧冒天威　陛下至仁常恐一物失
所況臣特蒙獎擢久備驅策夙夜之勞簡在聖心豈
容不思所以全安之而令終於顚躓也伏望哀憐匹
夫之志有不可奪早賜處分臣無任瞻　天祈恩激
切之至取　進止
　　　　五
臣伏蒙　聖恩特降中使傳宣封還所上表不允所
乞臣誠惶誠感不知所措竊念臣蒙　陛下恩德至
深至厚方　陛下旰食焦思之時豈宜自求安佚實
以疾疢所嬰曠廢職事若不早避賢路必且仰誤任
使貇貇所愬具如前奏伏惟　陛下天地父母曲賜
矜憐察臣干祈出於甚不得巳臣生當隕首死當結
草謹再具劄子陳乞臣無任惶怖貇迫祈恩之至
　　　　六
臣伏奉　聖恩特降中使令臣入見供職臣之懇誠
略巳昧冒　天聽高邈未蒙垂惻輒復陳敘仰冀哀
憐伏念臣孤逺疵賤衆之所棄　陛下收召抜擢排
天下異議而付之以事八年於此矣方　陛下興事
造功之初羣臣未喻　聖志臣當是時志存將順而
不知高明彊禦之爲可畏也然　聖慮遠大非愚所
及任事以來乖失多矣區區夙夜之勞曾未足以酬
萬一之至恩今乃以久擅寵利羣疑並興衆怨總至
辠惡之釁將無以免而天又𬒳之疾疢使其意氣昏
惰而體力衰疲雖欲彊勉以從事須臾勢所不能然
後敢干天威乞解機務竊以謂　陛下天地父母宜
垂矜憐論其無功則雖可誅閔其有志則或宜宥終
始全度使無後艱而未蒙　天慈顧哀猶欲彊以重
任使臣黽勉尚能有補　聖時則雖滅身毀宗無所
避憚顧念終無來效而方以危辱上累朝廷此臣所
以不敢也　陛下明並日月何所不燭願賜容光之
地稍委照焉則知臣之惓惓非敢茍忤恩指也臣乞
且於東府聽候朝㫖伏望　陛下垂恩早賜裁處臣
不任昧死干祈激切之至
　　　　謝手詔慰撫劄子
臣昨日伏奉手詔所以慰撫備厚非臣疵賤之所宜
蒙伏讀不任感激屏營之至今日呂惠卿至臣第具
宣　聖㫖臣雖糜軀隕首豈能上酬獎遇臣自江南
召還獲侍清光竊觀天錫　陛下聰明睿智誠不難
興堯舜之治故不量才力之分時事之宜敢以不肖
之身任天下怨誹欲以奉承　聖志自與聞政事以
來遂及期年未能有所施爲而内外交構合爲沮議
專欲誣民以惑　聖聽流俗波蕩一至如此　陛下
又若不能無惑恐臣區區終不足以勝而久妨衆邪
之路則或誣罔出於不意有甚於今日以累　陛下
知人任使之明故因疢疾輒求自放　陛下不以臣
狂獧賜之辠戾而屈　至尊之意反復誨喻臣豈敢
尚有固志以煩督責只候𨳩假即入謝區區所懷冀
得靣奏臣無任感天荷聖激切屏營之至謹具劄子
奏知
　　　　謝手詔訓諭劄子
臣以不才久曠高位昧冒求解屢煩　聖聽曲蒙矜
允實荷至恩繼奉手詔俯垂訓喻非臣隕首所能報
稱伏惟　陛下躬堯舜盛德舉千載一隆之政以福
休斯民萬邦黎獻所願致死況臣踈逺疵賤首蒙察
舉　陛下任之至重而眷之至優一旦違離誠非獲
已茍異時　陛下未賜棄絶而臣犬馬之力尚足以
效則豈宜背負恩德長自絶於聖時哉臣瞻天荷聖
無任激切之至
　　　　荅手詔封還乞罷政事表劄子
臣今日具表乞罷政事方屏營俟命而呂惠卿至臣
第傳　聖㫖趣臣視事續又奉手詔還臣所奏喻以
天下之事盡力固可成就以卿所學不宜中輟俛聽
伏讀不勝螻蟻區區感慨惻怛之至臣蒙拔擢備數
大臣　陛下所以視遇不爲不厚矣豈敢輕爲去就
誠以　陛下初訪臣以事臣即以變風俗立法度爲
先今待辠期年而法度未能一有所立風俗未能一
有所變朝廷内外詖行邪說乃更多於鄕時此臣不
能啓迪聖心以信所言之明効也雖無疾疢尚當自
劾以避賢路況又昏昡難以看讀文字即於職事當
有廢失雖貪　陛下仁聖卓然之資冀慿日月末光
粗有所成而自計如此豈容偷假名位坐棄時日以
負所學上孤　陛下責任之意伏望　陛下哀憐矜
察許臣所乞母令臣得要君之嫌重爲流俗小人所
毀臣不勝祈天俟聖激切之至取　進止
　　　　荅手詔令就職劄子
臣累奏乞解機務歸田里伏奉手詔令臣無復有請
祗服　聖訓便宜就軄然臣所以致身許國正欲行
事君之義而已若致身於辱殆之地以累　陛下知
人之明而令天下後世譏議及國則非臣所學事君
之義也昔仲山父旣明且哲以保其身故宣王有任
賢使能中興之功臣旣不自知又昧於知人信巳妄
行以至今日免於大戮實　陛下天地父母之賜也
若猶冒恩不即自弛終恐傷　陛下保全臣子之仁
是以不敢伏望　陛下哀臣􁃶至特賜矜許臣無任
瞻天祈恩激切之至取　進止
　　　　荅手詔留居京師劄子
臣伏奉手詔欲留臣京師以爲論道官宜體朕意速
具承命奏來臣才能淺薄誤蒙　陛下抜擢歷軄旣
久無以報稱加以精力衰耗而咎釁日積是以冒昧
乞解重任幸蒙　聖恩已賜矜允而繼蒙恩遣吕惠
卿傳　聖㫖欲臣且留京師以備顧問臣竊伏惟念
父子荷知遇誠不忍離左右旣又熟計論道之官固
非所宜且以置之閑地似爲可處　陛下付託旣巳
得人推誠委任足以助成　聖治臣義難以更留京
師以速官謗若　陛下付臣便郡臣不敢不勉至於
異時或賜驅策即臣巳嘗靣奏所不敢辭伏望
聖心特賜矜察臣無任感天荷聖激切征營之至伏
取　進止
　　　　辭僕射劄子
臣伏奉制恩以提舉修撰經義了畢特授臣尚書左
僕射兼門下侍郎加食邑實封承命惶怖巳曽靣辭
宣喻稠疊未垂聽允伏念臣特蒙　陛下知遇任使
實以稍知經術叨塵非一每愧無功更以訓釋微勞
過受襃遷殊禮格之公論孰以爲宜況在私誠尤難
安此伏望　陛下俯昭悃愊特賜哀憐追還誤恩以
保危拙謹具劄子陳免以聞
　　　　二
臣近具劄子辭免恩命伏蒙　聖慈特降詔書不允
者區區所陳備出肝膈重煩睿訓以懼以慙伏念臣
蒙恩自外召還復得與聞政事智衰耄及筋力弗支
仰惟駿德之日躋深懼薄材之難副雖未敢以妨賢
自弛顧豈宜以非分妄遷賞浮於勞實累國體豈惟
私義所不敢安伏望　聖慈深以保全臣子爲念早
賜追還成命以允中外論議之公謹再具劄子陳免
以聞
　　　　三
臣近累具劄子辭免恩命伏蒙　聖慈特降詔書不
允者睿訓丁寧豈宜逋慢顧惟懇款實有可矜干忤
天威良非獲巳伏念臣出於孤逺遭值聖時弱力而
重任薄功而厚享夙興夜寐深懼顚隮豈敢非分更
叨殊獎且方　陛下發明經術啓迪人材而臣偶以
乏人遂當噐使遺經􁍥缺旣不易知聖學高明又難
仰副雖巳強顔應詔實恐難以頒行豈意天度包荒
藏疾襃崇獎勵在所難勝隆儒尚學誠　陛下盛德
量能知分亦臣之私義伏望　聖慈俯照誠悃以其
終難昧冒早賜追寢誤恩謹三具劄子陳免以聞
　　　　乞宫觀劄子
臣某頃𬒳召還復汙宰司行以亢滿易隳事以衰疾
多廢幸蒙恩釋重寄尚兼將相之官自惟憂傷病疚
之餘復當辭劇就閒之日過叨榮禄非分所宜黽勉
方州亦將不逮故因賜對輒預奏陳俟到江寧須至
上煩聖慮乞以本官外除一宫觀差遣於江寧養疾
過蒙眷獎喻以毋然非臣糜殞所能仰稱而臣自離
闕庭所苦日侵目眩頭昏背寒膈壅加之喘逆稍勞
輒劇若非蒙恩許免藩任且令休養即恐瘳復無期
輒敢昧冒天威具陳前日悃愊伏望　陛下特垂睿
聽俯亮愚誠早賜矜從使得寧濟即異時稍堪驅策
誓復罄竭疲駑臣無任
　　　　二
臣某近輸悃愊仰丐恩憐干忤天威方懷憂畏伏蒙
聖慈特遣使人賫賜訓勑諭以至意撫存顧念逮及
存沒負荷恩德無以勝任瞻望闕庭唯知感涕然臣
之懇懇實有可言伏念臣抱疾以來衰疲浸劇若黽
勉從事必不能上副憂勤而應接之勞適足以自妨
休養又地閑祿厚非分所宜聖心雖示優容臣終難
於叨昧伏望　陛下俯垂燭察早賜矜從他日茍獲
夷瘳餘年敢辭驅策臣無任
　　　　三
臣某比因馮宗道還闕巳具輸區區螻蟻之情繼蒙
撫存曲賜訓諭臣誠惶誠感巳具表稱謝以聞竊惟
天慈終始眷憐故欲賦以厚祿示以優禮不然一州
之守豈憂付屬乏人臣憂患餘生加之疾病喘焉朝
夕難冀久存　陛下所以愛臣何啻天地父母令臣
多尸廩賜重貽亢滿之殃豈若賜以安閑使有寧瘳
之福伏望深垂簡照早賜矜從他日旅力復可驅馳
敢不致死以圖報效臣無任
　　　　四
臣某備位七年初無分毫績効以病自列獲解繁機
而誤恩曲加寵祿并過豈臣庸朽所可堪任況自渉
春以來衆病並作氣滿力憊殆不可支其勢如此以
尸厚祿則有食浮之憂以任州事則有官曠之責計
臣之分無一可爲故願乞其不肖之身休養歲月而
璽書繼至訓勑加嚴雖　陛下示眷獎之意始終不
逾而臣竊自度量終難黽勉以稱萬一徬徨跼踖不
知所言輒復干冒　天威期於得請而後巳伏望
陛下深垂簡照早賜矜從他日若獲寧瘳顧雖晩節
末路尚知補報惟所驅䇿豈敢辭免除巳具表謹具
劄子陳乞臣無任
　　　　五
臣某近四上表乞以本官外除一宫觀差遣伏蒙
聖慈特降詔書不允所乞仍斷來章螻蟻之微頻煩
寵諭臣之懇誠巳具累表愚衷激切終冀矜從伏念
臣荷國厚恩未報萬一若非疾苦不能任事豈敢數
違訓勑以自取逋慢之誅但以病勢日増雖外視形
色若無甚苦而神耗于中力憊于外一有動作即不
可支思慮恍然事多遺忘以此居官豈能塞責且一
方之任非獨簿書獄訟在所省察至於儆戒盜賊輯
安兵民責在守臣事實至重此豈精神衰耗體力疲
憊之人所可堪任伏望　陛下加惠留聽察其所請
出於誠然早賜開允則非獨於臣私分得以自安亦
於　陛下任使之際無曠官廢事之悔臣愚不勝至
願謹復具劄子陳乞臣無任
　　　　求退劄子
臣伏奉手詔令臣二十三日入見臣明日當入見然
臣之懇款具如前奏所陳匹夫之志有不可奪實望
聖慈必賜矜從
　　　　巳除觀使乞免使相劄子
臣某衰疾疲曵難於自力干慁天聽至于三四逋慢
訓奬辠當誅殛伏奉勑命就除觀使俯從燕安之願
欲猶假非分之名噐鴻慈覆載不啻天地感激涕泗
無言以諭然以將相之祿養疾於田里歷選近世勲
賢未有若斯比例臣愚無狀績効不昭欲以何名敢
此叨昧且臣蒙　陛下識拔序之羣臣之右當以粗
知分義爲異庸人今若以衰􁍥向盡之年貪非所據
豈不自隳素守而仰累　陛下知人之明伏望
聖慈察臣累奏許以本官充使於江寧府居住冀蒙
瘳復終誓糜捐所有　勑命臣未敢祗受除巳具表
謹復具陳乞以聞干忤天威臣無任
　　　　二
臣某伏奉詔書不允所乞祗荷　聖訓丁寧備至非
臣庸朽所可堪稱伏自惟念臣以疾病不勝從事之
勞而欲自休養退歸田里乃分之宜尚恃眷憐私竊
自恕而求以本官食宮觀之祿于外於臣之義媿負
巳多而　陛下乃欲使之兼將相之重而處於此雖
仰戴恩德爲至厚矣而臣歷選前代近至本朝所以
寵待勲舊之臣無有斯比況臣久尸重任績効不昭
豈可度越前人有此叨據是且上虧　陛下名噐不
以假人之道下傷愚臣知止之義伏望特垂睿聽早
賜允從則非獨於臣私分得以自安亦於天下公論
爲協除巳具表謹復具劄子陳乞以聞臣無任
　　　　三
臣某近以懇誠上干天聽伏蒙　聖慈特降中使賫
賜詔書仍斷來章臣以朴愚久逋明命辠譴之及所
不敢辭而　陛下加惠寛矜慰喻備至仰荷天地厚
恩非臣殞越所能報稱然臣之懇懇亦累具聞分義
旣所難受臣亦何敢自巳竊惟人君之御臣以其任
隆而責重故委之高爵重祿而無媿此上下所以兩
得而能治安也今臣旣以疲疹退歸閭里尙恃
陛下眷存謂其甞預政事有夙夜之微勤故敢求以
本官食宫觀之祿于外巳於理分爲所非宜而
陛下乃䟽誤恩使兼將相之重臣愚不肖病不任事
顧於　陛下勵精求治之時不能自力以禆𥙷萬一
而坐尸名噐如此其厚人臣之出力赴功方任隆責
重而有勲勞者　陛下將復何以處之此臣所以不
敢也臣若茍貪仰副訓勑而不知慮此則非獨於臣
私義無以自全亦於國家大體所損非細故復冒昧
期於得請而後巳伏望　陛下始終念察早賜聽許
則非獨臣爲幸臣無任
　　　　四
臣某近再以懇誠上干睿聽逋慢明訓方虞譴讁伏
蒙天慈特差臣弟某賫賜詔書不允所乞傳諭德意
撫存備厚仰荷天地至恩捐軀隕首無以上報伏自
惟念臣以衰病無勞之身得請于外雖能爲上陳力
任一方之寄以忝將相尚爲非分況今蒙恩寛假得
就燕閒豈可坐而尸此以養痾田里之中此臣所以
不敢忘止足之義而自取辱殆也所懷懇激巳具累
奏雖　陛下申加獎勵恩德有隆而愚臣竊自揣稱
終無可以叨昧之理伏望　陛下俯垂閔察早賜開
允則非獨臣爲幸甚除已具表謹復具劄子陳乞以
聞臣無任
　　　　宣諭蘇子元劄子
臣適巳見蘇子元具宣　聖㫖然兵事貴速憂在失
時恐子元往不如期郵行之疾亦恐子元道路偶或
有故稽留則無及事臣愚謂宜遞中賜郭逵等劄子
更錄付子元令申喻曲折
臨川先生文集卷第四十四
臨川先生文集卷第四十五
　　内制(冊文表本青詞)
　　郊祀　昊天上帝　皇地祇　大祖皇帝冊
　　　　　文三道
　　朝享　聖祖大帝　仁宗　英宗皇帝冊文
　　　　　三道
　　皇后冊文
　　先天天貺降聖冬至節内中露香表四道
　　南郊青城　皇帝問　太皇太后皇太后聖
　　　　　體表
　　太皇太后皇太后回荅　皇帝問聖體書
　　寒食節起居永定諸陵諸后陵表二道
　　　中元節八月一日起居諸后永昭陵表二道
　　　十月一日永昭陵奏告　仁宗皇帝表
　　　十月一日起居永安諸陵諸后陵表二道
　　　冬至節上諸陵諸后陵表二道
　　　寒食節上南京鴻慶宫等處　太祖諸帝表
　　　中元節起居諸帝神御殿諸陵表二道
　　　十月一日起居揚州諸帝神御殿表
　　　冬至節上南京鴻慶宫等諸帝表
　　　先天節奏告　仁宗皇帝表
　　　南郊下元節奏告　聖祖大帝表
　　　南郊禮畢　皇帝謝内中功德表
　　　南郊禮畢奏謝　英宗皇帝表
　　　眞宗皇帝忌辰奏告永定陵景靈宫慈德殿
　　　　　表
　　　集禧觀開啓爲民祈福道場黙表
　　　鴻慶宫延祥觀崇先觀開啓　皇帝太皇太
　　　　　后皇太后本命道場青詞四道
　　　靈釐内殿西太一宫龍圖閣開啓太皇太后
　　　　　皇太后生辰道場青詞四道
　　　廣聖宫開啓　眞宗皇帝忌辰道場青詞
　　　福寧殿罷散開啓三長月道場青詞五道
　　　福寧殿開啓南郊道場青詞
　　　　郊祀　昊天上帝冊文
伏以眷命作邦百年於此蒙休承福外内用寧施及
沖人嗣膺歷服燎禋有典稱秩惟時
　　　　郊祀　皇地祇冊文
伏以大報于郊有典咸秩厥作成物配天同功合食
泰壇義存一體猥以沖眇紹休前人絜承昭事不敢
不察
　　　　郊祀配帝　太祖皇帝冊文
伏以命于帝廷肇造區夏掃除僭悖人以永寧陟配
天郊實存舊典靈承圭薦其敢忘初
　　　　朝享景靈宫　聖祖大帝冊文
伏以靈德在天實基皇命降依下土臨況後人方以
眇躬進承郊廟神遊所御獻享惟時庻幾顧歆永有
蒙賴
　　　　朝享　仁宗皇帝冊文
伏以體道邁德寵綏臣民休嘉垂延燕及于後肆以
寡昧獲承郊宫祼饋有儀敢忘用舊
　　　　朝享　英宗皇帝冊文
伏以靈德美行實兆初潜神民所歆寳命自至祗紹
考服循而弗改用謐土宇以詒沖人登祔新宫歷兹
嘉月燎禋有舊祼享惟時
　　　　皇后冊文
維熈寧二年歲次巳酉四月丁酉朔二十六日壬戌
皇帝若曰自昔有天下必擇建厥配以承宗廟以御
家邦肆朕受命奉循前烈考愼典冊以祈協于神民
咨爾向氏懿柔淑恭舊有顯聞肇功惟祖弼亮帝室
流德之澤覃延後嗣是産碩媛比賢姜任越朕初載
來嬪藩邸盥饋在中率禮無違以至嗣服祗承内事
齋明夙夜罔有曠失宜崇位號表正宫庭今遣攝太
尉推忠協謀同德佐理功臣樞密使光禄大夫檢校
太傅行尚書刑部侍郞上柱國東平郡開國公食邑
五千戸食實封一千戸吕公弼攝司徒朝散大夫右
諌議大夫叅知政事護軍太原郡𨳩國侯食邑一千
一百戸賜紫金魚袋王珪持節冊命爾爲皇后夫惟
興王釐厥士女咸自内始逹于四海朕克勤人用弗
怠朕克儉人用弗奢朕克正人用無敢側頗僻爾勵
朕相乃濟登兹於戲匪初惟艱惟愼厥終爾忱念兹
朕以永享天祿爾亦豫有無疆之福豈不韙哉
　　　　先天節　皇帝謝内中露香表
伏以眇躬無似實膺駿命之休釐事有初敢廢靈承
之舊冀蒙僊聖俯監齋精
　　　　天貺節　皇帝謝内中露香表
伏以靈命告休嘉名紀節用露熏之故事酬乾施之
至恩仰頼監觀俯垂歆祐
　　　　降聖節　皇帝謝内中露香表
伏以昊天錫命實佑永圖良月御時載臨嘉節率循
故事升薦至誠仰冀靈明溥垂庇貺
　　　　冬至節　皇帝謝内中露香表
伏以四氣隨旋一陽來復仰瞻穹昊祇薦芬香所冀
含生並蒙垂福
　　　　南郊青城　皇帝問　太皇太后皇太后
　　　　聖體表
臣名言自宮徂郊夙夜祗事方此寒沍闕於定省伏
惟比日寢食宜加
　　　　太皇太后回荅　皇帝問聖體書
太皇太后致書于　皇帝奉祠郊宫爲國大事夙興
夜寐固巳勤勞勉愼節宣以膺禧福
　　　　皇太后回荅太廟　皇帝問聖體書
太后致書于　皇帝躬率群臣肇見祖考孝思之至
何以自勝尚愼興居以保休福
　　　　寒食節起居永定陵宣祖諸陵等處表
伏以榆火戒時栢城在望薦豆籩之新物弗獲躬親
象几席之平居實存館御蠲烝有舊緬慕無窮
　　　　寒食節起居諸陵昭憲等諸后表
伏以桐華伊始火令載嚴獲嗣慶圖仰蒙慈芘追淑
靈而莫逮歷時序以增思
　　　　中元節三陵起居諸后表
伏以素秋伊始華月旣盈物御氣以夷傷心感時而
悽愴伏惟　尊謚皇后惠風無斁慈範有詒猥以眇
沖仰承慶𥙿瞻幽靈之所宅結永慕之至懷
　　　　八月一日永昭陵旦表
伏以暑往御時宵中應律載班秋朔申薦廟嘗伏惟
尊謚皇帝體道成乾施仁應物率土方涵於聖化賔
天遽愴於神遊追龍駕於空衢莫知所稅瞻鳥耘之
新隴但有至懷
　　　　十月一日永昭陵奏告　仁宗皇帝旦表
伏以月乗該閡時御閉藏歲回薄以將更物盛多而
可享恭惟　尊謚皇帝德符穹昊功濟黎元方求大
隗之居遂兆成周之葬光靈在望感惻交懷
　　　　十月一日起居永安陵等處諸陵表
伏以日星隨旋歲月從邁物更收攟之候人積悽愴
之懷恭惟　尊謚皇帝躬睿廣之材撫休明之運協
九皇而高世追三后之在天方以眇躬嗣膺神器想
威靈之如在感氣序以增欷
　　　　十月一日起居永安陵等處諸后陵表
伏以哀恫在疚未盡通䘮弦晦如流載更良月恭惟
尊謚皇后降釐嬀汭播美河洲著慈範以如存流徽
音而可想遡陵永望感節深追
　　　　冬至節上諸陵表
伏以氣復黃宫晷移比陸物驗土灰之應官修雲物
之占恭惟　尊號皇帝睿廣應期休明作乂收功旣
往垂範方來感時序之變流想威靈而慘結
　　　　冬至節上諸皇后陵表
伏以四時交御一氣潜萌慶雖屬於履長悲豈忘於
追慕恭惟　尊謚皇后升儷尊極協成休明德範有
詒方美王雎之摰容衣不閟尚曕䄖翟之華永想光
靈詎勝摧感
　　　　寒食節上南京鴻慶宫等處　太祖諸帝
　　　　表
伏以火禁肇修春祺溥𬒳維是奉粢之禮適當濡露
之時恭惟　尊謚皇帝德協上穹功施後裔傃神鄕
而弗返廞聖像以如存􁛁慕威靈載懷感怵
　　　　中元節起居外州諸宫觀　諸帝神御殿
　　　　表
伏以夷則御辰商聲甫協望舒戒節隂魄旣盈伏惟
尊號皇帝道邁往初恩涵品彚於屬車之所御有原
廟之舊儀方此戒寒豈勝追逺
　　　　中元節起居諸陵表
伏以方秋厥初旣月之望昊天始肅繁露未晞伏惟
尊謚皇帝若昔大猷受天明命躬有靈德燕及後昆
猥以眇躬紹膺慶緒　駿命之休釐事
有初敢廢靈承之舊冀蒙僊聖俯鍳齋精
　　　　十月一日起居揚州　諸帝神御殿表
伏以徂歲如流甫更良月遺衣所御實有經祠方屬
投艱仰承錫羡瞻威靈而如在歷時序以増思
　　　　冬至節上南京鴻慶宫等　諸帝表
伏以子位杓回黃宫氣應旣兆天正之始方扶陽律
之微恭惟　尊號皇帝體道邁仁膺時建極豫游所
次館御如存撫時序之變更仰威神而感惻
　　　　先天節奏告　仁宗皇帝表
伏以金氣衘時商聲應律仰閱火流之速俯沾露降
之凄伏惟　仁宗皇帝功協聖謀道侔乾則垂至仁
而丕冒慶實無窮感素節以深追悲何有極
　　　　南郊下元節更不於景靈宫朝拜奏告
　　　　聖祖大帝表
伏以帝繫所元僊遊如在載更令節當款殊庭以卜
禋祠將陳祼獻惟祭儀之難黷冀神監之具昭
　　　　南郊禮畢　皇帝謝内中功德表
伏以蠲烝廟祧㓗告郊畤實蒙芘貺以獲顧歆惟錫
福之無窮曷歸誠之有巳
　　　　南郊禮畢福寧殿奏謝　英宗皇帝表
伏以膺命紹休諏時協吉告潔粢於廟室奠嘉玉於
郊丘雖祗奉聖謨獲無疆之慶頼而深追神眷重罔
極之哀摧
　　　　眞宗皇帝忌辰奏告永定陵景靈宫慈德
　　　　殿表
伏以慶靈回薄永芘後昆時序徂遷奄更諱日威神
在望感怵兼懷
　　　　集禧觀開啓爲民祈福祈晴道場黙表
伏以雨淫爲菑民用愁墊式陳淨供以致誠祈冀格
靈明遂蒙開霽惟潔粢之無害仰休饗之有依
　　　　南京鴻慶宫開啓　皇帝本命道場青詞
伏以寳命有詒以自求而致福至神無體隨所感而
應誠祗奉靈科實存故事冀蒙垂福俯曁含生
　　　　延祥觀開啓　太皇太后本命道場青詞
　　　　二道
伏以寳曆有詒眇躬實嗣獲承慈範仰荷神休方元
命之在辰按舊儀而庀事庻蒙慶祐永錫壽祺
　　　　二
伏以聖功輔世巳大濟於艱虞神道示人用寵綏於
祉福敢因榖旦祗奉靈科冀大錫於壽祺得永承於
慈範
　　　　崇先觀奉元殿開啓　皇太后本命靈寳
　　　　道場青詞
伏以克紹慶基實蒙慈訓遘兹元命若昔宗祈冀靈
鑒之俯昭垂壽祺之永錫
　　　　靈釐内殿開啓　太皇太后生辰道場青
　　　　詞
伏以壇席盛陳科儀肅設眷言慈廕祝此誕辰永綏
壽考之祺上賴神靈之祐
　　　　靈釐内殿開啓　皇太后生辰道場青詞
伏以集黃冠之勝衆仰紫極之眞游按用科儀營祈
祉福仰求聰鑒俯應誠心
　　　　西太一宫開啓　皇太后生辰道場青詞
伏以眞聖在天式序照臨之位眇沖嗣歷永惟顧復
之恩敢因誕毓之辰祗薦熏修之事仰祈眷祐俯察
傾輸推純嘏以及親與羣生而均貺
　　　　龍圖閣𨳩啓　皇太后生辰道場青詞
伏以妙善可依每俯從於誠悃至恩難報唯仰祝於
壽祺祗奉靈科隆施淨供上賴監歆之力永綏顧復
之慈
　　　　廣聖宫開啓　眞宗皇帝忌辰道場青詞
伏以深追諱日祗奉靈科仰求神福之繁率用邦儀
之舊永惟道廕昭此誠祈
　　　　福寧殿罷散三長月祝　聖壽道場青詞
伏以順長嬴之嘉月按齋祓之靈科庻用熏修溥膺
眷祐精衷以薦釐事旣成仰賴聖眞俯昭誠悃
　　　　福寧殿開啓三長月道場青詞
伏以降年有永實繇隂騭之功嗣歷無疆必謹靈承
之志帥時典故若昔科儀仰賴監觀俯垂庇貺
　　　　福寧殿罷散三長月道場青詞
伏以監觀在上禳祝有儀祗率舊章仰祈況施茂惟
休福俯逮烝黎
　　　　福寧殿開啓三長月道場青詞
伏以臯月紀時凱風應律罄齋精而上禱冀眞聖之
俯臨永賴監觀普垂庇祐敢忘寅畏仰荅顧歆
　　　　福寧殿罷散三長月道場青詞
伏以協用靈科宗祈永命惟神心之降格獲釐事之
告成冀與羣元並膺遐福
　　　　福寧殿開啓南郊道場青詞
伏以欽柴宗祈爲國大事前期齋禱舊典有稽仰冀
靈明俯垂眷祐
臨川先生文集卷第四十五
臨川先生文集卷第四十六
　　内制(青詞密詞祝文齋文)
　　　景靈宫三殿開啓中元節道場青詞
　　　景靈宫保寧閣下元節道場青詞
　　　寧聖殿開啓爲民祈福年交道場青詞二道
　　　洪福殿開啓謝雨道場青詞
　　　在京諸宫觀景靈宫等處祈雪謝晴青詞二
　　　　　道
　　　坊州秋祭　聖祖大帝青詞
　　　滄瀛州地震設醮青詞二道
　　　北定州地震開啓祭禱道場青詞
　　　集禧崇先觀開啓祝　聖壽金籙道場密詞
　　　　　二道
　　　延福宫開啓　皇太后　皇后生辰道場密
　　　　　詞二道
　　　金明池開啓謝雨道場密詞
　　　開先殿奏告　太祖皇帝孝明皇后祝文
　　　應天禪院奏告　太祖　太宗　真宗皇帝
　　　　　御容祝文
　　　永隆殿奏告　太宗皇帝　元德皇后祝文
　　　太廟奉慈諸廟奏告南郊等處祝文
　　　諸皇后陵奏告謝南郊禮畢祝文
　　　英德殿奉安　英宗皇帝御容祝文
　　　延昌殿權奉安　英宗皇帝御容祝文
　　　應天禪院坼修　太祖神御殿祭告祝文
　　　景靈官祭告太歲巳下諸神祝文
　　　崇眞彰德殿爲經霖雨奏告祝文
　　　太廟后廟奉慈廟雅飾奏告祝文
　　　西太一中太一宫立秋祝文二道
　　　九宫貴祝文
　　　景靈宫里域眞官祝文
　　　天地社稷宫觀五嶽四瀆等處祈晴祝文二
　　　　　道
　　　定州北嶽爲地震祭禱祝文
　　　文德殿告遷　御容祝文
　　　南郊青城畢功上開啓保安祝壽齋文二道
　　　五臺開啓南郊禮畢道場齋文
　　　性智殿開啓　太皇　太后生辰道場齋文
　　　十月一日資薦　仁宗皇帝道場齋文
　　　福寧殿資薦　英宗皇帝道場齋文二道
　　　廣愛殿資薦　章惠皇后忌辰道場齋文
　　　延昌殿奉安　英宗皇帝御容道場齋文
　　　温成皇后陵獻殿内𨳩啓冬節道場齋文
　　　金明池上開啓祈雨謝雨道場齋文二道
　　　龍圖天章寳文閣接續開啓祈雪道場齋文
　　　泗州塔謝晴齋文
　　　後苑天王殿坼修了畢齋文
　　　　景靈宫三殿看經堂開啓中元節道場青
　　　　詞
伏以三元令節釐事有經祗薦潔誠宗祈祉福仰繄
庇貺覃及庶黎
　　　　景靈宫保寧閣下元節道場青詞
伏以殊廷外建嘉節俯臨夙設靈壇蠲烝順祝冀蒙
真聖垂祐群黎
　　　　醴泉觀寧聖殿開啓爲民祈福保夏道場
　　　　青詞
伏以聖眞丕冒品庶具依當蕃啓之盛時用熏修之
故事仰祈聦直俯鑒齋精溥垂庇祐之仁申錫壽康
之福
　　　　醴泉觀寧聖殿開啓年交道場青詞
伏以像圖夙設壇席載嚴當此歲隂之交率時禳祝
之舊仰惟庇貺俯逮黎元
　　　　集禧觀洪福殿開啓謝雨道場青詞
伏以旱暵成災懼物生之疵癘祓齋以禱荷神睠之
顧綏載闢靈場式陳昭報尚冀涵濡之施以終庇祐
之仁
　　　　在京諸宫觀景靈宫等處祈雪青詞
伏以華歲幾終同雲未兆物將疵癘咎在眇沖敢罄
齋精丄求嘉應冀蒙貺施孚佑含生
　　　　謝晴青詞
伏以密雲作雨暘不時若蒙神賜祐菑沴用除奔走
祓齋以謝靈貺祀儀有秩不敢怠忘
　　　　坊州秋祭　聖祖大帝青詞
伏以祠城在望御館如存敢因揫歛之辰祗用吉蠲
之薦冀蒙垂祐俯賜降歆
　　　　滄瀛州地震設醮青詞
伏以地德安静震非其常隂陽厥愆以告咎罰禬禳
有典仰頼監歆所冀方隅具膺庇貺
　　　　二
伏以自河以北坤載不寧敷置浄筵以祈後福仰惟
皇覺敷祐羣生監此齋精俯垂庇貺
　　　　北嶽廟爲定州地震開啓祭禱道場青詞
恭以地職持載静惟其常今兹震搖以警不德渉河
而北又用驚騷惟嶽有神芘綏厥壤祓除祠館按用
祈儀請命上靈冀蒙孚佑敢忘夤畏以荅眷歆
　　　　集禧觀開啓保夏祝　聖壽金籙道場密
　　　　詞
伏以時在炎烝物方蕃祉即祠庭之精閟竭清道之
嚴祗仰冀監觀俯垂庇祐具綏福履申弭疾殃覃及
羣黎永膺戩糓
　　　　崇先觀𨳩啓保夏祝　聖壽金籙道場密
　　　　詞
伏以眷祐無疆熏修有舊當朱明之紀候祈蒼昊之
垂仁申錫休嘉外覃品庶敢怠靈承之志永膺丕冒
之恩
　　　　延福宫開啓　皇后生辰道場密詞
伏以統洽后宫協承先廟誕辰俯及釐事有常惟萬
德之博臨冀百祥之永錫
　　　　延福宫開啓　皇太后生辰道場密詞
伏以協承寳命恩維拊育之深俯應羣情法有揔持
之妙齋場夙設慶事備終敢祈西竺之威神永佑東
朝之福履
　　　　金明池開啓謝雨道場密詞
伏以蕃啓在時藴隆爲虐罄齋精而上禱蒙膏潤之
㫄流祗報靈休式陳浄供尚祈終賜無使後艱
　　　　興國寺開先殿奏告　太祖皇帝　孝明
　　　　皇后祝文
伏以像設有嚴神游所御瞻衣冠而如在懼風雨之
弗除庀事將興㳙辰旣吉永頼靈明之鑒俯昭怵愓
之懷
　　　　西京應天禪院奏告　太祖　太宗
　　　　眞宗皇帝御容祝文(告遷奉安還/本殿之意)
伏以殊庭有侐館御如存吉日旣蠲繕修惟謹式陳
嘉薦以妥明靈
　　　　啓聖院永隆殿奏告　太宗皇帝　元德
　　　　皇后祝文
伏以威神所感營繕有期考禮舊章宜時㓗告茂惟
靈德俯鑒至懷
　　　　太廟八室奉慈諸廟奏告南郊等處祝文
伏以三歲一郊實昭大報前期㓗告國有故常仰冀
靈明俯垂鑒祐
　　　　諸皇后陵奏告謝南郊禮畢祝文
伏以禋饗郊宫國之重事唯蒙慈庇以獲休成筴祝
有經敢忘用舊
　　　　景靈宫英德殿奉安　英宗皇帝御容祝
　　　　文
伏以先聖舊祠祖宗所御嗣興寳搆追奉靈游諏日
旣嘉具儀以妥徂惟在上永保厥寧
　　　　天章閣延昌殿權奉安　英宗皇帝御容
　　　　祝文
伏以相名山於洛宅旣兆寢園倣原廟於漢儀將遷
館御潔除秘宇嚴奉睟容冀靈蹕之少安副衷情之
罔極
　　　　西京應天禪院坼修　太祖神御殿祭告
　　　　祝文
廟刹有嚴威神所御將改新於寳搆永欽奉於睟容
仰冀靈明俯垂鑒佑
　　　　景靈宫修蓋　英宗皇帝神御殿上梁祭
　　　　告太歲已下諸神祝文
伏以欽奉僊遊肇營寳搆舉修梁而揆日具蠲餚以
寧神祓此後艱仰繄大祐
　　　　慈孝寺崇眞彰德殿爲經霖雨垂脊脫落
　　　　奏告祝文
伏以雨淫告災垣屋或壞惟神所御有圯弗支􁁸用
靈辰改新厥搆蠲爲祗薦於禮有常
　　　　太廟后廟奉慈廟雅飾告祝文
伏以三歲一郊祖宗成法靈明所御繪飾有時方此
僝工禮當潔告
　　　　西太一宫立秋祝文
伏以候火旣流占灰甫應眞游所御靈畤具存率循
舊章作薦常事仰祈錫福大芘含生
　　　　中太一宫立冬祝文
伏以館御國郊庇貺天物祠宫筴祝在禮有𥘉㳙選
吉時作薦常事敢祈孚祐施及羣黎
　　　　九宫貴神祝文
伏以卜用靈辰躬修禋享清壇所兆潔告有常
　　　　景靈宫里域眞官祝文
伏以宗祈陽郊祗見神祖葆兹淨域夙頼眞靈祗率
舊章式陳嘉薦
　　　　天地社稷宫觀等處祈晴青詞祝文
積隂爲沴淫雨弗止蕩決漂墊將爲民菑懼德不類
以干咎罰是用齋祓宗祈明靈冀蒙垂矜遂獲開霽
休嘉之錫實𬒳含生
　　　　五嶽四瀆諸廟祈晴祝文
淫雨弗止將爲民菑懼德不孚以罹咎罰是用奔走
禱于明神惟神監觀惠以時暘非民獨蒙嘉福神亦
永有休享
　　　　定州北嶽爲地震祭禱祝文
伏以自河以北陽出鎭隂人用不寧咎由菲德永惟
聦直庇祐一方祗飭使人齋精以禱尚蒙歆鑒無有
後艱
　　　　文德殿告遷　御容祝文
伏以綅冠即事䘮紀有終黼座廞神哀懷靡極度新
宫而館御諏吉日以徂遷式冀靈明永歆豐潔
　　　　南郊青城綵内畢功大殿上開啓保安祝
　　　　壽諷孔雀明王經齋文
伏以祀兆方嚴齋場夙設實延浄衆開誦𣑽文旣蒙
大施之仁助錫丕平之福
　　　　南郊青城綵内畢㓛大殿上開啓保安祝
　　　　壽諷法華經齋文
伏以帷宫旣具皇邸將臨發誦秘文施其景福仰惟
覺慈之覆俯綏禋享之成
　　　　五臺開啓南郊禮畢道場齋文
伏以靈承在上懼休命之難　大報于郊惟盛儀之
獲　祗循故事恪報厥成仰頼顧歆終垂庇貺
　　　　内中延福宫性智殿開啓　太皇太后生
　　　　辰道場齋文
伏以大隂協兆良月御時猥以眇躬獲承慈範敢因
榖旦祗集勝緣實頼等慈具綏景福
　　　　十月一日永昭陵下宫開啓資薦　仁宗
　　　　皇帝道場齋文
伏以大明光藏上智之所發揮妙揔持門羣靈之所
歸頼歲隂逝矣陵闕超然慿浄衆以有祈冀眞遊之
無礙
　　　　福寧殿開啓資薦　英宗皇帝道場齋文
伏以慿几之言未逺滌場之候更新摧慕安窮攀號
靡及㫄招浄衆歸誠甘露之門仰祝靈游取證法雲
之地
　　　　中元節福寧殿水陸道場資薦　英宗皇
　　　　帝道場齋文
伏以正等上緣含生永頼薦龍施之浄供助宿植於
神游仰冀靈明俯昭哀懇
　　　　萬壽觀廣愛殿資薦　章惠皇太后忌辰
　　　　道場齋文
伏以諱日俯臨祠庭外閟遴柬黃冠之衆宗祈紫極
之神按用前科追營後福庶超升之莫禦繄庇貺之
有加
　　　　天章閣延昌殿開啓權奉安　英宗皇帝
　　　　御容道場齋文
伏以翠旄所御玉色如存將改涖於清間少即安於
秘近㫄招浄衆仰助勝縁慿妙覺之揔持冀皇靈之
升濟
　　　　温成皇后陵獻殿内開啓冬節道場齋文
伏以光靈所宅崇奉有儀因令節以熏修冀貝乗之
祈助仰希錫福俯逮含生
　　　　金明池上𨳩啓祈雨粉壇道場齋文
伏以肅設祠壇宗祈解澤膏潤之祥甫兆■炎之懼
更深實恃靈明厚矜黎庶遂令沾足用格豐穰
　　　　金明池上開啓謝雨道場齋文
伏以常暘告罰將害粢盛夙設靈場載祈膏澤神休
旣格昭報有儀尚惟孚佑之仁終保嘉生之享
　　　　龍圖天章寳文閣接續開啓祈雪道場齋
　　　　文
伏以歲序就窮尚愆嘉雪能仁應丗閔此含生冀佑
上靈錫之休證式陳浄供以告齋誠
　　　　泗州塔謝晴齋文
天菑于民淫雨不止祓除齋戒並走以祈實蒙等慈
俯應誠悃永惟庇貺其敢弭忘
　　　　後苑天王殿坼修了畢齋文
伏以擬辰居之奥宻飭祅像之嚴威繕治告㓛祓齋
祈福庻慿至善永保多盤
臨川先生文集卷第四十六
臨川先生文集卷第四十七
　　内制(詔書)
　　　勑牓交趾
　　　提轉考課勑詞
　　　韓琦加恩制
　　　李璋加恩制
　　　皇伯祖承亮加恩制
　　　李日尊加恩制
　　　馮翊郡君連氏等賀南郊禮畢表
　　　德妃苗氏上賀南郊禮畢表
　　　賜梁適張昇特赴闕南郊陪位詔
　　　賜允梁適陳乞不赴南郊陪位詔
　　　賜允張昪不赴南郊陪位詔
　　　賜王拱辰乞南郊赴闕不允詔
　　　賜允韓琦乞相州詔三道
　　　賜韓琦依所乞詔
　　　賜韓琦乞相州不允詔三道
　　　賜韓琦乞致仕不允詔
　　　賜韓琦湯藥詔
　　　賜富弼乞判汝州詔
　　　賜富弼上表乞致仕不允詔
　　　賜允富弼乞假養疾詔
　　　賜允富弼乞赴汝州避災養疾詔
　　　賜富弼赴闕詔二道
　　　賜富弼赴闕并茶藥詔
　　　賜富弼辭免南郊禮畢支賜詔
　　　賜宰臣曾公亮已下辭南郊賜賚不允詔
　　　賜陳升之辭免恩命不允詔
　　　賜陳升之赴闕朝見茶藥詔
　　　賜歐陽修上表乞致仕不允詔三道
　　　賜歐陽修辭知青州不允詔二道
　　　賜荅曾公亮詔
　　　賜張方平免特支請俸詔
　　　賜邵亢乞郡詔
　　　賜皇伯從式乞免新命不允詔
　　　賜蔡挺茶藥詔
　　　賜蔡挺獎諭詔
　　　賜高賦獎諭詔
　　　　勑牓交趾
勑交州管内溪峒軍民官吏等眷惟安南世受王爵
撫納之厚實自　先朝含容厥愆以至今日而乃攻
犯城邑殺傷吏民干國之紀刑兹無赦致天之討師
則有名巳差吏部貟外郎充天章閣待制趙卨充安
南道行營馬歩軍都總管經略安撫招討使兼廣南
安撫使昭宣使嘉州防禦使入内内侍省都押班李
憲充副使龍衛四廂都總管指揮使忠州刺史燕逹
充副都總管順時興師水陸兼進天示助順已兆布
新之祥人知侮亡咸懷敵愾之氣然王師所至弗迓
克奔咨爾士庻久淪塗炭如能諭王内附率衆自歸
爵祿賞賜當倍常科舊惡宿負一皆原滌乾德幼稚
政非巳出造廷之日待遇如初朕言不渝衆聽無惑
比聞編戸極困誅求已戒使人具宣恩㫖暴征橫賦
到即蠲除冀我一方永爲樂土
　　　　提轉考課勑詞
先王考績之次序雖見於經而其詳不傳於後丗朕
若稽古以修衆功而諸路刺舉之官未有以考其賢
否比勑有司詳議厥制條奏來上詢謀悉同其使布
宣以勵能者而擇左右可信之良使典治之古人有
言徒善不足以爲政徒法不能以自行今朕有念功
樂善之志焉而又繼之黜陟幽明之法以待天下之
大吏矣然非夫任事之臣躬率以正而考愼其實與
士大夫宣力于外者皆安于禮義而不以便文徼幸
爲姦則朕之志豈能獨信於天下而法亦何恃以行
哉咨爾在位其各悉力一心務祗新書以稱朕至誠
惻怛之意
　　　　韓琦加恩制
門下朕祗率舊章肇稱吉禮對越天地具獲靈明之
歆相維公卿並膺休顯之賜其孚大號以寵元勲推
誠保德崇仁守正協㳟賛治亮節翊戴功臣淮南節
度揚州管内觀察處置營田等使開府儀同三司守
司徒檢校太師兼侍中行揚州大都督府長史上柱
國魏國公食邑一萬三千七百戸食實封五千戸韓
琦躬受偉材出陪熈運保兹天子進無浮實之名正
是國人退有顧言之行間朝廷之兩社揉方域之萬
邦辰猷具臧噐寳加重中辭機軸之要外即蕃屏之
安衡紞紘綖備三公服飾之盛櫜兠㦸纛兼大將威
儀之多序績旣崇修方彌謹協成宗祈之禮與有顯
助之勞肆衍本封申加美稱於戲恩典徽數所以旌
帝臣明德茂功所以獎王室往惟勵翼服此襃嘉可
特授依前守司徒檢校太師兼侍中行揚州大都督
府長史魏國公充淮南節度揚州管内觀察處置營
田等使加食邑七百戸食實封四百戸仍賜推誠保
德崇仁守正協恭賛治亮節佐運翊戴功臣散官勲
如故主者施行
　　　　李璋加恩制
門下朕若昔大猷紹天明命必有獻享之禮作民恭
先必有襃嘉之恩自國貴始翊衛功臣奉寧軍節度
鄭州管内觀察處置河堤等使光禄大夫檢校司空
使持節鄭州諸軍事鄭州刺史兼御史大夫上柱國
平原郡開國公食邑四千三百戸食實封一千戸李
璋丗載忠善躬服儉勤以后家之洪支爲帝室之隆
棟入摠營衛則兵師無譁出乗蕃維則吏屬不怠近
付京都之籥外更方鎭之旄貢職惟修祀儀獲考進
加功號申衍邑封以疇服采之勤其協勸勞之典於
戲貴富有危溢之可戒祿位匪侈驕之與期圖惟慶
譽之終尚協龍光之施可特授依前檢校司空使持
節鄭州諸軍事鄭州刺史兼御史大夫充奉寧軍節
度鄭州管内觀察處置等使加食邑七百戸仍賜翊
衞忠果功臣散官勲封如故主者施行
　　　　皇伯祖威德軍節度使榮國公承亮加恩
　　　　制
門下朕祼獻廟室燎禋郊丘内蒙祖考之居歆外獲
神祗之顧饗嘉我近屬與有陪輔之勞揚於大庭使
膺褒顯之福具官某德義自表爵齒兼尊魁然肅艾
之材尚矣神靈之胄世承厥慶有跗蕚之芬華朝頼
以寧若翰蕃之嚴密乃相肆祀實綏思成進加奠食
之封申錫詔功之號於戲孝恭可以儀宗室信厚可
以化邦人匪時親賢孰朕承翼往肩寵獎尚協榮懷
可
　　　　李日尊加恩制
門下朕紹膺駿命稽用上儀祗事郊宫並受三神之
福推恩方夏外交四表之歡告于有司錫是在服推
誠保節同德守正順化翊戴功臣静海軍節度觀察
處置等使同中書門下平章事李日尊躬懷德善世
濟忠勤奠兹南邦居有扞城之效衞我中國使無疆
場之虞賜之大將之旄胙之眞王之爵往踐厥位知
欣戴於寵章來獻其琛用協成於熈事陪敦采邑褒
進文階載加眞食之封式允懋功之典於戲人之所
助惟怙冒於王靈國以永存顧循守於侯度率時新
命保乃舊邦可
　　　　馮翊郡君連氏等賀　皇帝南郊禮畢表
伏以廟饎蠲烝郊柴昭報仰格神靈之饗俯均夷夏
之歡(中賀)伏惟　皇帝陛下道協欽明德兼神武攬
御今之皇策考嚴上之帝儀祲威盛容茂實存乎六
丗恩典徽數賚并及於萬方妾備數先朝叨榮中禁
親逢累洽竊用交欣妾無仕
　　　　德妃苗氏上賀　皇帝南郊禮畢表
伏以靈承廟祏祗載郊丘旣來萬國之歡遂格三靈
之祐(中賀)恭惟　皇帝陛下徇齊成性睿廣膺期神
罔時恫方紹休於大業聖爲能饗乃獲考於上儀妾
逮侍先朝親逢盛事觀瞻有煒欣頼實多妾無任
　　　　賜太子太傅致仕梁適太子太師致仕張
　　　　昪特赴闕南郊陪位詔
朕肈稱圭幣祗見郊宫嘉得萬國之歡心以承配天
之大事永念元老著勲　先朝當與辟公序于祠位
冀能顯相綏我休成可發來赴闕南郊陪位故兹詔
示想宜知悉
　　　　賜允太子太傅致仕梁適陳乞不赴南郊
　　　　陪位詔
勑梁適省所上表遞到詔書一道令臣赴闕陪位者
臣以久病不獲奔走前去事具悉朕肅將圭幣祗見
郊丘嘉與舊臣協承熈事乃聞疢疾旅力尚愆優老
寵賢義誠難強
　　　　賜允太子太師致仕張昪不赴南郊陪位
　　　　詔
勑張昪郊丘大事群辟具來舊老元勲所宜顯相乃
以疾苦惻於朕心尚愼興居以膺康福
　　　　賜宣徽北院使判大名府王拱辰乞南郊
　　　　赴闕不允詔
勑拱辰朕嗣命典神肈稱吉禮稽循故事不敢愆忘
卿旣率貢職以來助祭又求入覲陪侍郊宫𬗟彼都
畿方須鎭撫永惟重寄難徇至懷
　　　　賜允守司徒兼檢校太師兼侍中韓琦乞
　　　　相州詔
勑韓琦卿以公師之官將相之位統臨四路屏扞一
方寄重任隆群臣莫比雖罹疢疾冀即有瘳而章書
頻頻來以病告宗工元老視遇有加恩禮之間然何
敢薄重違懇惻姑即便安
　　　　賜守司徒兼檢校太師兼侍中判永興軍
　　　　韓琦再乞相州詔
卿當國家之多難任社稷之至憂實能忠勤以濟勲
績方均逸豫適此外虞煩我元功良非得已亦惟體
國義不辭勞今雖尚謀經武之時非有蒐兵伐罪之
事坐臨諸帥固可優游何必舊邦乃能休養勉綏居
息以副倚毗
　　　　賜守司徒檢校太師兼侍中韓琦詔
便道之鎭朝廷故常來朝京師朕意所欲使事曲折
旣當聞知忠言嘉謨又所飢渇雖知勤勩可不勉哉
　　　　賜韓琦依所乞詔
勑韓琦奏乞由河隂本路赴相州安泊骨肉行李訖
徑乗遞馬赴闕朝見奏事訖還赴本任稍從私便事
具悉舊德元功久於方靣嘉言讜論所欲亟聞其來
造朝然後之鎭義當黽勉無或告勞
　　　　賜守司徒檢校太師兼侍中判永興軍韓
　　　　琦乞相州舊任不允詔三道
勑韓琦卿明德茂勲具書帝籍祖考所付以屏毗朕
躬比辭國均巳會邊隙故煩元老屬此憂勤今羌雖
來柔彊事多弛經營科治改命爲難莫府坐籌制其
大略雖聞稍憊冀可少安義有固然朕言無戲
　　　　二
勑韓琦羗夷變態未易究知邊塞繕完所宜申飭以
卿望實分朕顧憂當并羣策以有爲遂措一方於無
事乃來告疾冀得燕閒主爾忘身忠賢之義勉膺重
寄務體至懷
　　　　三
勑韓琦卿茂德儁功朝廷所頼方解政幾之劇重分
疆事之憂種落綏和酋渠嚮順永惟邊鎭猶恃老成
所須經武之逺謀及此暇時而備豫當思體國無却
告勞
　　　　賜守司徒檢校太師兼侍中判永興軍韓
　　　　琦乞致仕不允詔
勑韓琦朕初嗣位不敢暇逸惟畏天命亦惟閔民蠢
兹一方尚戒羌夷制變備豫扞菑禦侮庻幾元老克
協朕心若其憚勤誰與謀此勉祗厥服用副至懷
　　　　賜判承興軍韓琦湯藥詔
勑韓琦任隆三事寄重一方比聞經制之勞或爽節
宣之序特馳使傳往喻朕懷宜有分頒以資衞養
　　　　賜允觀文殿學士尚書左僕射新除集禧
　　　　觀使富弼辭免乞判汝州詔
卿翊朕祖考功施于時德善在躬終始如一祠庭置
使實近闕門邦有大疑庻幾求助忠賢體國義乃可
留而引喻再三便於出守重違懇惻姑即所安故兹
詔示想宜知悉
　　　　賜判汝州富弼乞致仕不允詔
勑富弼卿忠純亮直爲國元老朕所恃賴急於典刑
優游小邦足以養疾冀綏福履來副詢謀何必言歸
以孤眷矚
　　　　賜判汝州富弼乞假養疾詔
眷我元老數更悲傷比飭使人往宣至意乃觀來諗
未即康寧姑順誠懷勉綏吉祿
　　　　賜判汝州富弼乞赴安州避災養疾詔
比飭使人具宣至意就令賜告冀遂寧瘳卿嚴祗朕
命不敢遑息顧念吏卒閔其滯留觸熱載馳用忘勤
勩恭以事上卿實有之仁及賤微又能如此忠誠所
惻豈獨朕心從容小邦姑以養福勉綏吉祿母恤後
艱故兹詔示想宜知悉
　　　　賜判汝州富弼赴闕詔二道
勑富弼卿中解政機外分符守久於窮僻衞養或愆
優游京師可以治疾謂當趣駕以副虚懷
　　　　二
勑富弼久解政機荐分符守元功茂德朕所注心渇
聞嘉猷以輔不逮
　　　　賜富弼赴闕并茶藥詔
勑富弼適自州藩來還朝位眷馳驅之良苦懼衛養
之或愆當有寵頒以昭勤佇
　　　　賜判汝州富弼辭免南郊禮畢支賜詔
勑富弼省所奏免南郊支賜受釐于神賚及蠻貊卿
勲德兼茂中外具瞻恩典所加當先羣辟區區一賜
何足以辭當體眷懷共膺貺施
　　　　賜宰相曾公亮已下辭南郊賜賚不允詔
勑公亮等朕初嗣服於祖宗之制未有所改也卿等
選於黎獻位冠百工或受或辭人用觀政朝廷予奪
所以馭臣貴賤有差勢如堂陛惟先王之制國用視
時民數之多寡方今生齒旣蕃而賦入又爲不少理
財之義殆有可思此之不圖而姑務自損祗傷國體
未恊朕心方與勲賢慮其大者區區一賜何足以言
　　　　賜觀文殿學士新除刑部尚書知大名府
　　　　陳升之辭免　恩命不允詔
勑升之設都置守綏御一方付得其材乃能往乂卿
嘉謀美績簡在朕心選於羣臣用有卑屬申明紀律
臨制事幾中外踐更效皆已試勉祗厥服於義爲宜
　　　　賜觀文殿學士刑部尚書知大名府陳升
　　　　之赴闕朝見茶藥詔
勑升之往司宫鑰來次郊闉炎敲之序未徂跋渉之
勤巳至當馳榮賜以示眷懷
　　　　賜觀文殿學士刑部尚書知亳州歐陽修
　　　　上表奏乞致仕不允詔
勑修股肱名臣與國同體禮當得謝朕尚難之况年
非告老之時而勲在受遺之籍不留屏輔人謂斯何
姑體至懷少安厥位
　　　　賜知亳州歐陽修陳乞致仕第二表不允
　　　　詔
勑修卿勲德之舊簡在帝心從容一州足以休養而
抗奏至於四五必以田里爲歸豈朕視遇故老有不
足於禮乎何其求去之果也欲喻至意莫知所言惟
能勉留實副勤佇
　　　　賜知亳州歐陽修第三表并劄子陳乞致
　　　　仕不允詔
勑修省所三上表并劄子奏乞致仕事具悉卿翊戴
三朝清明諒直有言有績著在朕心重違勤求外寄
籓屏邦之儁老不以遐遺所冀輸誠常存帝室而納
禄與職至于再三雖潔身之風可激貪冒顧許國之
義未協忠嘉姑體眷懷勉膺圖任所請宜不允
　　　　賜觀文殿學士兵部尚書歐陽修辭知青
　　　　州不允詔二道
勑修海岱名都太公舊履鎭撫一路朕難其材卿實
元勲以忠許國謂當亟往臥以治之冀能優游寧此
東土
　　　　二
勑修卿純誠直諒中外所知辭禄就閑志非有激進
官治劇義乃無嫌矧兹東州可以居息方之守亳勞
逸殆均朕命惟行謂當遄往
　　　　賜荅曾公亮詔
眚烖變異以戒人君推之股肱朕所不取元勲舊德
實頼交修譴告之來必緣象類明喻朕志使當天心
庶幾君臣並受遐福不務出此而果於辭讓是惟保
身豈曰謀國
　　　　賜張方平免特支請俸詔
勑方平省所奏劄子陳免特支請俸事具悉卿躬肅
艾之材豫辯章之論致䘮無貳雖非謀國之時班禄
有差是乃養賢之意抗言來諗引義甚明重盭素懷
姑循近制
　　　　賜樞密副使右諌議大夫邵亢乞郡詔
勑邵亢卿先帝所命以翊朕躬升執事樞方觀勲效
遽欲辭位殆非所宜衞養少愆何憂不巳勉共厥服
思協朕心
　　　　賜皇伯新除彰化軍節度觀察留後安定
　　　　郡王從式乞免新命不允詔
勑從式卿躬雋乂之材出神明之胄選於宗室則屬
近而行尊聞在朝廷又年高而德邵膺兹褒顯人以
爲宜勉服官封永綏吉祿
　　　　賜涇原路經略使蔡挺茶藥詔
卿方用時材出分帥路適兹寒苦良巳勤勞特推撫
賜之恩以示睠懷之意
　　　　賜天章閣待制知渭州蔡挺獎諭詔
封疆之虞責在將帥厥有績效不忘于心卿久以才
稱外分方任乗機踐事能兆厥謀板築告功于疆就
募保彼居圉可無後憂倚言若兹朕所嘉歎
　　　　賜知唐州光禄卿高賦奬諭詔
召杜南陽丗稱循吏其亡久矣朕尚思之卿招懷飢
流墾闢荒梗繕修陂堨績効具昭前人之良何以逮
此閱奏歎美不忘于心
臨川先生文集卷第四十七
臨川先生文集卷第四十八
　　内制(詔書/批答/口宣)
　　　賜齊恢奬諭詔二道
　　　賜勑獎諭審刑院詳議官大理寺詳斷官等
　　　　　二道
　　　賜勑獎諭蔡冠卿
　　　賜燕度待罪詔
　　　賜外任臣寮進奉功德䟽
　　　賜特放韓贄待罪詔
　　　賜特放傅卞待罪詔
　　　賜答德妃苗氏賀南郊禮畢詔
　　　賜答修儀楊氏等賀南郊禮畢詔
　　　賜大遼賀正旦使副茶藥詔二道
　　　賜大遼皇太后賀正旦使副茶藥詔二道
　　　皇帝問候大遼皇帝皇太后書二道
　　　賜南平王李日尊加恩告勑書
　　　賜溪洞田元宗等進奉勑書
　　　賜占城楊卜尸利律陁般摩提婆勑書
　　　批答文武百寮曽公亮已下上　尊號不允
　　　　　二道
　　　批答曽公亮文彦博等賀壽星見二道
　　　批答富弼
　　　批答不允皇伯祖承亮辭免　恩命四道
　　　批答韓絳邵亢陳升之等辭免　恩命仍斷
　　　　　來章二道
　　　宣答文武百寮稱賀宣德門肆赦南郊禮畢
　　　　　三道
　　　賜皇伯祖王元弼生日口宣
　　　賜皇伯祖承亮加恩口宣
　　　賜皇弟歧王顥生日禮物口宣
　　　賜皇弟高密郡王生日禮物口宣
　　　賜韓琦加恩口宣
　　　賜韓琦生日禮物口宣
　　　賜文彦博生日禮物口宣二道
　　　賜吕公弼生日禮物口宣
　　　賜富弼赴闕茶藥并賜詔口宣二道
　　　賜陳升之赴闕朝見并賜茶藥口宣
　　　賜富弼加恩口宣
　　　撫問韓琦口宣
　　　撫問陳升之兼賜夏藥口宣
　　　撫問鄜延路延州㳂邊臣寮口宣二道
　　　撫問河北西路臣寮兼賜夏藥口宣
　　　撫問并代州路臣寮并將校口宣
　　　撫問高陽關路諸軍口宣
　　　撫問送伴大遼賀正旦人使副口宣
　　　撫問白溝驛賜北朝人使御筵口宣
　　　賜大遼國人使已下生餼口宣
　　　賜大遼國人使瀛州御筵口宣
　　　賜大遼國人使就驛賜酒果口宣
　　　北京賜大遼賀正旦人使御筵口宣
　　　雄州賜大遼人使御筵兼撫問口宣
　　　就驛賜大遼人使酒果口宣
　　　賜眞定府路臣寮等初冬衣襖口宣
　　　賜召馮京入院口宣
　　　賜召滕甫入院口宣
　　　　賜天章閣待制知審刑院齊恢獎諭詔
勑齊恢省所奏據大理寺日奏司狀四月一日巳前
下寺公案並已斷絕無見在事具悉卿以才被選典
領祥刑蔽罪讞疑遂無留獄圄空之隆朕庶幾焉閱
奏歎嘉不忘乃績
　　　　又賜知審刑院齊恢獎諭詔
勑齊恢犴獄之留易以爲戒卿躬有美行服在近班
典兹祥刑致用明愼濟之敏給廷讞用空吏稱厥官
朕心所喜
　　　　賜勑獎諭審刑院詳議官大理寺詳斷官
　　　　等
勑趙文昌等省知審刑院齊恢奏據大理寺日奏司
狀四月一日已前下寺公案並已斷絕無見在事朕
初嗣服德化未孚永念元元多罹犴獄汝等並膺選
擢任在讞疑能勵厥官以無留事覽奏歎尚不忘于
懷
　　　　又賜奬諭審刑院詳議官大理寺詳斷官
　　　　等
勑趙文昌等四方罪獄常患稽留豈唯呼嗟或以瘐
死汝等能勤且敏論讞用單閱奏念勞朕心以喜
　　　　賜勑獎諭權大理寺少卿蔡冠卿
勑蔡冠卿省知審刑院齊恢奏據大理寺日奏司狀
四月一日已前下寺公案並已斷絕無見在天下之
獄决於大理汝能審克丕蔽厥成來讞之疑遂無留
者惟明以敏朕實汝嘉
　　　　賜特放諫議大夫知潭州燕度待罪詔
卿受命方隅助宣德化姦凶弗率乃觸大誅引慝自
歸謂當譴黜萬方有罪責在朕躬雖爾長民豈專任
此
　　　　賜外任臣寮進奉功德䟽
卿方以時材外分邦寄備修禧事來㑹誕辰廣伽梵
之勝縁協華封之善意載惟勤至良用歎嘉
　　　　賜特放知成德軍韓贄待罪詔
夫婦相殘政之大恥引愆自劾於義爲宜然德化之
美厥成在乆任斯責者豈特長然
　　　　賜特放懷州傅卞待罪詔
勑傅卞先王敎民長㓜有序厥或不率歸之義刑卿
受任方州罪人旣得閔斯弗迪引責在躬美俗之成
蓋非朝夕一夫抵冒未足以言
　　　　賜答德妃苗氏賀南郊禮畢詔
勑德妃苗氏列職内官逮承先帝祀儀獲考慶慰惟
均比覽奏陳具昭誠意
　　　　賜答修儀楊氏等馮翊郡君連氏等賀南
　　　　郊禮畢詔
勑修儀楊氏舊繇德選列職禁闈釐事之成實均慶
頼摛文賛喜良慰朕心
　　　　賜大遼賀正旦人使茶藥詔
勑卿以膚使之才將善鄰之禮川塗悠逺風氣沍寒
永念馳驅當加勞賜
　　　　賜大遼賀正旦副使茶藥詔
勑卿夙駕使車逺將信幣方兹寒凓固巳勤勞宜申
諭於至懷仍就加於寵錫
　　　　賜大遼皇太后賀正旦人使茶藥詔
勑卿奉將書幣更渉川途方兹沍寒乆於勤勩宜加
勞賜以示眷存
　　　　賜大遼皇太后賀正旦副使茶藥詔
勑卿將幣造朝方申舊好建旜取道適㑹祁寒永惟
跋渉之勞當有匪頒之寵
　　　　皇帝問候大遼皇帝書
嘉生備舎華歲幾終惟素講於鄰懽想具膺於時福
彌加葆衛永御吉康
　　　　皇帝賀大遼皇太后生辰書
玉燭告和方御閉藏之候椒庭集慶載臨誕毓之辰
具飭使車肅將禮幣式脩舊好申祝永年
　　　　賜南平王李日尊加恩告勑書
勑南平王日尊朕躬執圭幣禮成郊丘無有逺邇並
膺休福卿鎭撫南服功昭于時乃眷忠勤尚加褒顯
永肩臣節茂對寵章
　　　　賜溪洞知蔣州田元宗等進奉助南郊并
　　　　賀冬賀正勑書
勑田元宗附綏種落葆衛疆陲能來獻琛以賛釐事
忠勤之意良有可嘉
　　　　賜占城蕃王楊卜尸利律陁般摩提婆勑
　　　　書
勑卿世荷百禄躬有一邦雖道阻荒遐而志存欽順
具書遣使航海獻琛載念忠勤豈忘歎尚因加襃賜
式示眷懷
　　　　批答文武百寮曽公亮已下上　尊號第
　　　　一表不允
朕以薄德嗣膺基緒繼天理物常懼弗任方頼交修
以熈衆治群公卿士外曁庶黎欲舉鴻名措之眇質
臣民歸美爲義則多揣實揆時朕猶不取
　　　　批答文武百寮曽公亮已下上　尊號第
　　　　二表不允
王者奉元以先後天時憲道以始終人事以文制禮
作樂以武戢兵豐財以成萬物之性爲仁以得四海
之心爲孝惟聖時克朕無能焉被之此名祇有慙德
矧家多難創鉅未夷備章而郊欲止不敢因自尊顯
良非本懷
　　　　批答宰臣曽公亮巳下賀壽星見
省表具之乾象粲然官占以告壽祺之應於傳有稽
卿等寅亮帝工阜成邦采摛文告慶歸福朕躬書瑞
史篇巳循故事星隆晷德尚頼交修
　　　　批答樞密使文彦博等賀壽星見
省表具之穹旻見象以告壽昌嘉與臣民並膺兹福
卿等進繇德選登翊事樞敷奏兆祥請書史䇿忠嘉
之意朕所不忘
　　　　批答富弼
卿有憂國愛君之心而忠以忘乎巳有經邦信時之
業而用未究其能夫蓄乆而積博者施之無窮慮深
而計熟則謀無不獲此朕所以有望於卿也矧卿正
直不回姦邪素忌小人所異君子所同是以在外十
年而左右之譽弗及處躬一德而搢紳之望愈隆朕
内度于心外詢于衆自謂有得卿其何辭
　　　　批答不允皇伯祖威德軍節度使榮國公
　　　　承亮辭免　恩命第一表
卿相予祠事旣獲休成膺國寵章所宜祗受茍爲謙
避未協眷懷
　　　　批答不允承亮辭免　恩命第二表仍斷
　　　　來章
卿位重朝廷望隆宗室駿奔郊廟助朕休成受錫爲
宜可無確避
　　　　批答不允承亮辭免
省表具之受釐于神人與有慶矧惟近屬德齒兼尊
膺此襃嘉於事爲稱往其祗命以副眷懷
　　　　批答不允承亮辭免
省表具之古者脤膰之福與同姓共之矧兹大賚外
及蠻貊爲吾近屬相協休成恩典所加豈容固避
　　　　批答樞密副使韓絳邵亢知樞宻院事陳
　　　　升之等辭免　恩命仍斷來章
省表具之祭有惠術賚及庶黎矧吾政事之臣當在
襃揚之首膺斯恩典於體爲宜母或終辭以勤訓告
　　　　批答韓絳邵亢陳升之等辭　恩命不允
　　　　仍斷來章
卿等位爲臣宗躬相祠事膺斯襃顯於體爲冝往服
寵章可無謙避
　　　　宣答文武百寮稱賀宣德門肆赦
有制朕升煙泰畤登就吉儀駐蹕端門布宣惠澤臣
鄰協豫黎庶交欣頼天之休與卿等内外同慶
　　　　宣答文武百寮稱賀南郊禮畢
有制朕祼獻清廟燎禋泰壇協相祀儀旣嘉勤績旅
陳賀禮彌見歡誠頼天之休與卿等内外同慶
　　　　宣答樞宻使以下賀南郊禮畢
有制朕親稱幣玉祗見郊宫能底熈成實繇顯相群
靈率籲黎獻交欣朕頼天之休與卿等内外同慶
　　　　賜皇伯祖東平郡王允弼生日口宣
有勑卿齒尊德茂屬近位崇惟時獻歲之期實兆元
精之慶當加好賜以助燕私
　　　　賜皇伯祖威德軍節度使榮國公承亮加
　　　　恩口宣
有勑朕躬率百辟襃封萬靈乃眷親賢實陪大事當
懋寵嘉之數以昭襃錫之恩
　　　　賜皇弟岐王顥生日禮物口宣
有勑卿地親魯衛德茂間平方誕毓之嘉辰有匪頒
之故事當馳膚使往喻隆恩
　　　　賜皇弟高密郡王生日禮物口宣
有勑卿德名方邵爵寵兼崇誕毓之辰甫當榖旦匪
頒之禮式示至恩
　　　　賜淮南節度使守司徒兼侍中判相州韓
　　　　琦加恩口宣
有勑卿位高朝廷德茂百辟相予釐事厥有成勞膺
國寵章是爲常典
　　　　賜判永興軍韓琦生日禮物口宣
有勑卿位重將旄望隆宰席方懋蕃官之績載臨誕
毓之辰當有匪頒以昭眷遇
　　　　賜樞宻使西川節度使守司空兼侍中文
　　　　彦博　生日差内臣賜羊酒米麵等口宣
有勑卿明謨經國碩望冠朝方兹誕育之辰宜有燕
私之禮當加賜賚以示眷懷
　　　　賜文彦博生日差男押賜生日禮物口宣
有勑卿才隆國棟位極臣宗惟時盈月之良實兆元
精之慶載臨榖旦當致異恩
　　　　賜樞宻使吕公弼生日禮物口宣
有勑卿爲皇世臣掌國幾命門弧告慶是謂嘉時臺
餽致恩式昭厚遇
　　　　賜觀文殿大學士尚書左僕射富弼赴闕
　　　　茶藥口宣
有勑卿乆辭劇位外寄方州惟召節之旣嚴想朝旂
之甚邇宜頒珍劑以喻至懷
　　　　賜觀文殿大學士尚書左僕射富弼湯藥
　　　　并賜詔口宣
有勑卿屏翰元功台衡舊德數更悲釁有惻朕心因
喻至懷宜頒珍劑
　　　　賜觀文殿學士刑部尚書知大名府陳升
　　　　之赴闕朝見并賜茶藥口宣
有勑卿擁節過都敂關請覲方兹炎溽固已勤勞當
有匪頒以資輔養
　　　　賜觀文殿大學士尚書左僕射判汝州富
　　　　弼加恩口宣
有勑卿望隆時棟德茂臣宗方兹釐事之成爰有命
書之賜往膺襃顯當體眷懷
　　　　撫問判永興軍韓琦口宣
有勑卿内辭鼎軸出撫方垂載惟莅事之勤宜饗嗇
神之福特申勞問以示眷懷
　　　　撫問觀文殿學士陳升之兼賜夏藥口宣
有勑卿乆叅台路方部將符輯瑞之來虚懷以竚宜
加勞賜式示眷存
　　　　撫問鄜延路臣寮口宣
有勑卿等並膺廷選外寄邊虞永念撫循備更勞勩
方兹妍暖冝各寧安
　　　　撫問延州㳂邊臣寮口宣
有勑卿等並因材選外寄邊虞方履盛秋想膺多福
特申撫喻當體顧懷
　　　　撫問河北西路臣寮兼賜夏藥口宣
有勑卿等時方鬱烝氣或疵癘永惟黎獻方寄外憂
當有分頒以助調養
　　　　撫問并代州路臣寮并將校口宣
有勑卿等方以材能外分寄屬當此冱寒之極永惟
勞勩之多當飭使人往宣朕意
　　　　撫問高陽關路俵散諸軍特支銀鞋錢并
　　　　傳宣撫問臣寮口宣
有勑卿等各以選掄外膺寄屬比更時序邈在邊防
永懷扞禦之勞當致拊循之意
　　　　撫問送伴大遼賀正旦人使副㳂路相逢
　　　　賀大遼皇太后皇帝生辰使副口宣
有勑卿等抗旜出聘擁傳還朝方春尚寒渉道良苦
當加撫勞以示眷懷
　　　　撫問雄州白溝驛賜北朝賀正且人使御
　　　　筵口宣
有勑卿等並膺朝選實搆鄰歡擁節在疆方豫稱觴
之禮馳軺喻指姑推折爼之恩
　　　　賜大遼國賀正旦人使已下生餼口宣
有勑卿等奉將鄰聘來㑹歲元永懷跋渉之勞宜有
餼牽之禮式昭勤遇當體誠懷
　　　　賜大遼國賀正旦人使却迴瀛州御筵口
　　　　宣
有勑卿等奉將書幣旣獲驩成跋渉川途固更勤勩
冝頒燕衎以示眷懷
　　　　賜大遼國賀正旦人使見訖就驛賜酒果
　　　　口宣
有勑卿等奉將鄰聘夙駕使軺旣造見於闕庭方即
安於舎館冝加好賜以致誠懷
　　　　北京賜大遼賀正旦人使却迴御筵口宣
有勑卿等奉幣造朝抗旜歸國􁛁懷使節方次都畿
特示燕私以將勤遇
　　　　雄州賜大遼賀同天節人使却迴御筵兼
　　　　撫問口宣
有勑卿等抗旜歸國總轡在疆方兹炎歊亦旣勤勩
就頒燕衎式示眷懷
　　　　就驛賜大遼賀同天節人使却迴朝辭訖
　　　　酒果口宣
有勑卿等奉將聘禮來㑹誕期惟鄰好之踐脩嘉使
容之飭備當申頒賚以侑燕私
　　　　賜眞定府路臣寮等初冬衣襖口宣
有勑卿等水澤將堅風飊載厲永懷黎獻方寄外憂
當飭使軺就頒篋服
　　　　賜召學士馮京入院口宣
有勑卿文備國華學該世務祥琴旣御吉服以朝宜
復禁塗往供辭職
　　　　賜召滕甫入院口宣
有勑卿夙稱才敏乆擅文華當解風憲之嚴以豫論
思之密
臨川先生文集卷第四十八
臨川先生文集卷第四十九
　　外制
　　　召試三道
　　　　節度使加宣徽使制
　　　　翰林學士除三司使制
　　　　誡勵諸道轉運使經畫財利寛恤民力制
　　　皇姪宗實可起復舊官知宗正寺制
　　　皇姪知宗正寺宗實可岳州刺史充本州團
　　　　　練使制
　　　司馬光知制誥制
　　　司馬光改天章閣待制制
　　　馮京權知開封府制
　　　范鎭加修撰制
　　　趙抃兼侍御史知雜事制
　　　韓縝改殿中侍御史制
　　　沈立李大臨朱壽隆可三司戸部度支鹽鐡
　　　　　判官制三道
　　　李壽朋陸經張洞開封府推官制三道
　　　王陶皇子伴讀制
　　　施昌言知渭州沈遘知杭州李兊知鄧州制
　　　　　三道
　　　李東之判西京留守司御史臺制
　　　王綽知徐州鞠眞卿知壽州何郯知永興軍
　　　　　潘夙知桂州制四道
　　　余靖司馬光張瓌加恩制三道
　　　賈黯蔡襄王珪范鎭馮京余靖李柬之轉官
　　　　　加勲邑食邑制七道
　　　吕公弼工部侍郎制
　　　司馬光禮部郎中制
　　　周沆右諫議大夫制
　　　沈遘起居舎人制
　　　掌禹錫趙良規並祕書監制
　　　王綽祕書少監制
　　　李丕緒少府監制
　　　宋任吕公孺馬從先解賔王並太常少卿制
　　　　　三道
　　　　召試三道
　　　　　節度使加宣徽使制
門下推轂授師擁旄乗塞擅生殺之柄于外繫安危
之體于中厥有顯庸宜膺寵數誕揚孚號明示庶工
具官某學足以通大方謀足以斷衆事有經天之業
有扞城之材比以明揚屢更煩使遂躋膴仕良副訏
謨維塞路之要藩實兵防之重寄職爾鎮撫紓予顧
憂蓋爵賞之加不遺於近小豈藩維之任顧可以弭
忘用是疇其展寀之勞寵以宣猷之號繄人謀之衆
允匪朕志之汝私夫任重者其憂不可以不深位高
者其責不可以不厚號名之美禮秩之崇非期假寵
以擅榮兹用論功而取稱矧夫守國之圉謀王之師
聮輔相之籍於殿中居士民之瞻於天下其思祗愼
以副褒優可
　　　　　翰林學士除三司使制
勑三司使天下之盛選也自尚書六官名存實去而
三司之職事所緫居多則非夫仁明肅艾足以輔世
濟物者奚宜任此哉具官某有䟽通之才有直亮之
操閎言崇議足以經綸王家高文典䇿足以鼔動當
世遂以人望揚千禁林若夫施政之後先生財之本
末蓋甞深思而熟講殫見而洽聞則居天下之盛選
主朝廷之大計詢考在位孰如汝宜夫聚天下之衆
者莫如財理天下之財者莫如法守天下之法者莫
如吏維予任汝其聽勿疑法之不善者汝得以議而
更吏之不良者汝得以察而去則夫調度之不時費
出之無常邦用之不給元元困於征求而愁怨於下
者直汝之恥也夫行已有恥而後可以爲士矧吾左
右信任詢謀所同而觀聽之所在者乎往祗厥官其
亡以寵利而爲士恥可
　　　　　誡勵諸道轉運使經畫財利寛恤民力制
夫閔仁百姓而無奪其時無侵其財無耗其力使其
無憾於衣食而有以養生喪死此禮義廉恥之所興
而二帝三王誡勑百工諸侯之所先後世不可以忽
者也朕夙興夜寐聽治不怠囿游宫室之觀無所増
飾而躬以節儉先天下之士然而不忍人之政考諸
先王未有以及之也凶年飢歲民之父子夫婦猶有
不得保其家室而放乎溝壑意者吏或不良不知所
以賑救省憂之方而使之至此耶今吾别諸道置使
者使得察吏之良否而視民之疾苦輒具以言而任
事者或不惟朕志之所急而以侵牟之爲故甚非所
以遣使者慰安元元之意也夫轉輸天下之財以給
有司之費皆有常數而無橫求誠能御輕重斂散之
權而禁因縁之姦則何患乎經入之不足彼前世良
吏能紓其民而官事亦不耗廢者豈有他哉亦在乎
勉之而巳若乃操聚斂之贏以爲功而不知百姓與
足之義非惟逆於朕志而有司考績之法亦將不汝
容焉朕言維服其聽母怠可
　　　　皇姪右衛大將軍岳州團練使宗實可起
　　　　復舊官泰州防禦使知宗正寺制
勑先王紏合宗族而分職以治之所以嚴宗廟也宗
廟嚴則禮俗成而天下治其事豈可以輕哉今朕選
於近屬以修宗正之官亦先王治親之意也以爾具
官某惠仁孝恭忠信純篤故遷厥位以稱禦侮之實
而使任事焉夫士之欲施於政未有不學而能者學
所以修身也身修則無不治矣朕言維服爾往懋哉
可
　　　　皇姪右衛大將軍泰州防禦使知宗正寺
　　　　宗實可岳州刺史充本州團練使制
勑孝子之思慕無窮而送終有旣者先王之禮也具
官某祗愼克孝能良於喪去位家居三年於此矣其
還位號復序内朝朕命維新往欽無斁可
　　　　起居舎人直祕閣同修起居注司馬光知
　　　　制誥制
勑先王誥命之文何其雅馴而奥美雖出命非有司
之事而討論潤色蓋有助焉以爾具官某操行修潔
博知經術庶乎能以所學施於訓辭俾掌賛書往諧
朕志可
　　　　起居舎人直祕閣同修起居注司馬光改
　　　　天章閣待制制
勑楊雄曰周之士也貴秦之士也賤周之士也肆秦
之士也拘蓋先王以禮讓爲國士之有爲有守得伸
其志而在上不敢以勢加焉朕率是道以君多士以
爾具官某文學行治有稱于時故明試以言使司告
命而乃固執辭讓至于八九改序厥職以伸爾志是
亦高選往其懋哉可
　　　　翰林侍讀學士右正言馮京改翰林學士
　　　　知制誥權知開封府制
勑學士職親地顯而開封典治京師非夫忠厚仁恕
而有文學政事之能孰可以任此具官某造行直方
受材博敏踐更中外休顯有稱論思禁林尹正畿甸
詢謀惟允其往懋哉可
　　　　范鎭加修撰制
勑昔周人藏上古之書以爲大訓而孔子春秋天子
之事也蓋夫討論一代之善惡而撰次以法度之文
章非夫通儒逹才有識足以知先王不欺足以信後
世則孰能託尚書春秋之義勒成大典而稱吾屬任
之指乎以爾具官某有該通之材有純潔之操辯論
深博溢於文辭論思禁林時議惟允則夫案善惡見
聞之實斷是非去取之疑人之所難宜以命爾爾其
精思熟考自勉以古之良史母襲近世比事屬辭之
失使來者無所考稽可
　　　　右司諫趙抃禮部貟外郎兼侍御史知雜
　　　　事制
勑某朕置御史以爲耳目非更事乆而能自稱職則
不以知雜事也以爾甞任言責有猷有爲行義之修
士人所譽故遷郎位使在此官悉其誠心迪上視聽
義之與比時乃顯哉可
　　　　屯田貟外郎韓縝改殿中侍御史制
勑某朕使學士五人舉二人以爲御史又於二人擇
取一人而以汝爲之汝名臣之子世載榮問愷悌忠
信學知大方無蔽于憸人無撓于大吏無迪上以非
先王之典而同乎流俗時汝稱職往其勉哉可
　　　　兵部郎中沈立可依前官充三司戸部判
　　　　官制
勑某擅一道之財而開闔斂散之以給縣官之費而
又察舉吏士之賢不肖問民之疾苦與夫入佐三司
而四方之言利者必稽焉其職事之責等爾汝以才
能屢試而行義加修使于東南歲月乆矣還禆掌計
之治所以慰將命之勞惟爾博學多聞固甞知夫百
姓與足之義古人有言曰尊其所聞則高明行其所
知則光大矣可不勉哉可
　　　　度支貟外郎充祕閣校理李大臨三司度
　　　　支判官制
勑某天下之食貨皆領於三司故朕常難於置使而
又考愼其屬以稱之爾以文學爲官而政事甞有所
試清明敏逹可使治煩往踐厥官其知所守矣可
　　　　金部郎中朱壽隆三司鹽鐡判官制
勑某取於山海之無窮以助縣官之不給所以開闔
斂散之不可以無術也非夫廉辨敏明之吏孰能任
此者乎爾純行美材乆於煩使往共厥服維是勉哉
可
　　　　度支貟外郎李壽朋開封府推官制
勑某朕布大慶於天下惟士之有能有爲而不獲盡
者豈一日而忘哉爾以政事之材而濟之文學無所
避憚以修厥官䧟于吏議失職乆矣尹正畿甸四方
所瞻姑往佐之以永民譽可
　　　　殿中丞充集賢校理陸經開封府推官制
勑某天下無事休養生息百年於此而京師之人衆
矣獨開封以一尹治之故朕常愼擇材士以爲之佐
庶幾乎其不勞而治也爾材茂質美乆於湮阨而智
能彌劭行義加修姑使治煩往其自勉可
　　　　太常博士充祕閣校理張洞開封府推官
　　　　制
勑某開封任重事叢故常擇才士以爲之佐爾以文
章學問列職校讎出試一州風績彌劭膺此遴選往
其勉哉可
　　　　左司諫王陶皇子伴讀制
勑某自天子至於士未有不待學而成者今朕欲進
諸子於學求可與居者而大臣以爾爲言爾乆在諫
工有聞於世兹惟愼選可不勉哉可
　　　　樞宻直學士施昌言知渭州制
勑夫出河祕文中嚴於禁閣臨渭分閫外肅於戎亭
進陪侍從之聮往膺經略之寄兹爲異數授受惟艱
具官施某才劭兼人問望映世早攄素藴􁋚階清塗
南榻計庭禆賛之功可紀西廂樞府論思之効尤彰
洎出總於藩條且屢制於邊瑣事經畢舉政績用成
宜易餘杭之符就撫氐羌之塞爾其坐護諸將善固
吾圉而今而後無西顧之憂者繄爾之力可不勉哉
可
　　　　知制誥沈遘知杭州制
勑東南奥區杭越重鎭眷惟師帥之選屬于侍從之
良宜有褒優式示毗倚具官某風姿爽拔噐宇閎深
早登高妙之科亟躋通顯之列校文東觀典學擅乎
多聞演誥西垣英辭鼓乎群動比抗章而請郡期調
膳以奉親曽未朞年巳聞報政乃就更於淮海庶益
便於庭闈載念錢塘之邦方虚銅虎之守宜共易■
之命仍選應宿之資服我新恩寵爾故里與夫引㑹
稽之紱又相萬也爾惟懋哉可
　　　　龍圖閣直學士知河陽李兊給事中依前
　　　　龍圖閣直學士知鄧州制
勑鄧於京西爲一都㑹提兵以守常擇大吏且有加
命寵榮其行具官某寛和靜深方厚篤實甞由御史
遂爲諌官延閣侍從之班方維帥守之任焯有績效
見於事爲序于東省之華寄以南陽之重按撫吏士
治軍牧民敷宣詔條鎭靖風俗繄汝能力往其勉哉可
　　　　龍圖閣直學士李柬之刑部侍郎充集賢
　　　　院學士判西京留守司御史臺制
勑古之仕者難進易退陵夷至於後世而禮義廉恥
幾乎息恬於勢利者鮮矣而茍得躁進者不乏於朝
教之未孚朕甚患之顧吾左右親近之臣行義合於
古之仕者宜從其志使在位之貪者有愧而慕焉具
官某名臣之子能自修敕出備蕃維之任入爲侍從
之官而乃力辭顯榮退就閑職别都執憲地清務簡
特峻秋官之秩仍通麗正之班吾惟爾嘉其往居息
可
　　　　知雜王綽吏部郎中直龍圖閣知徐州制
勑某知雜御史於朝廷之士爲高選非精明彊直不
能稱其任也爾更踐多矣有聞於時故從逺方召置
此位乃以病告至于再三出臨大州進直嚴閣又増
郎位以寵爾行其亦懋哉往共厥服可
　　　　集賢校理鞠眞卿可光禄寺丞依舊充集
　　　　賢校理知壽州制
勑某付之千里之地能禁暴去悍拊循鰥寡使良民
有以休息而吏不敢爲侵冤豈非所謂能者哉若爾
之材歷選于朝而乆試于外固時之所謂能者朕所
加省而不忘今夫壽劇郡也故徙汝以治之而稽汝
歲功當得遷位丞于光禄其往勉哉可
　　　　何郯知永興軍制
勑朕初即位愼考俊乂之臣付之方鎭具官某廉清
質直敦大詳敏藝文之學政事之材左右具宜以有
聲績作國西屏雍維大都鎭撫一方老成是頼序遷
厥位往牧其人其勱猷爲以膺任屬可
　　　　潘夙轉官知桂州制
勑某桂於西南爲一都㑹蠻夷荒忽鎭撫有宜故於
用人常愼其選爾清明敏逹寛博惠和更事有功簡
在朝論遷序即位往其勉哉可
　　　　尚書左丞余靖制
勑朕有大賚雖䟽逖微細必加焉況於位序高任屬
重寵章徽數其可略乎具官某政事之材藝文之學
踐更中外光顯有聲濟登大官鎭撫荒服能率厥職
相時休成衍食序勲往其祗服可
　　　　天章閣待制司馬光制
勑陟降左右司朕躬之闕者至親篤信之臣也邦有
大賚其可以後而忘乎具官某政事藝文操行之美
有聞於世簡在朕心相時明禋庀事惟謹進階序爵
其往懋哉可
　　　　尚書戸部郎中知制誥張瓌制
勑朕宗祀　先帝以配昊天而均福釐於在位䟽逺
微賤無遺者矣又況於侍從之臣乎具官某德厚資
深志方行潔安於義命爲世寳臣考愼樂禮相時大
事進階序爵其往懋哉可
　　　　翰林學士知制誥賈黯轉官加勲邑制
勑朕初即位奉行　先帝故事不敢有廢也具官某
剛毅篤實閎深博敏　先帝所遺以論思左右者也
其遷厥位加賜恩典其往欽哉可
　　　　翰林學士知制誥權三司使蔡襄轉官加
　　　　食邑制
勑朕祗若　先帝之初大賚以勞天下職親地禁之
臣皆　先帝所遺以助朕者也其可以後而忘哉具
官某率德秉義以綏寵禄主國大計功昭于時班命
有章往欽無斁可
　　　　翰林學士兼侍讀學士知制誥充史館修
　　　　撰王珪轉官加食邑制
先帝投天下之艱以屬朕身永惟所與濟此者豈非
左右之良哉具官某秉哲迪義士民所望論思潤色
有補於時大賚之恩外通四海況於親近豈可以忘
往服寵章愈其愼毖可
　　　　翰林學士知制誥充史館修撰范鎭轉官
　　　　加勲邑制
勑朕雖哀恫永惟付託之重不敢忘　先帝寵綏海
内褒厚羣臣之意具官某敦大閎博清明敏逹職親
地密爲國信臣遷序位等申之恩典惟愼厥服往膺
顯榮可
　　　　翰林學士知制誥權知開封府馮京轉官
　　　　加勲邑制
先帝以盛德成功克終天禄眇然在疚永念嗣訓非
左右之良孰與濟此哉具官某秉哲蹈義士民所望
尹正京邑善聲流聞邦有大賚當由貴始往膺榮禄
無替厥修可
　　　　集賢院學士余靖轉官加勲邑制
先帝君臨天下餘四十年功德之所及博矣非文武
之士協力中外何以致此哉在後之侗纂修成法敢
忘大賚以勞衆工具官某敦大閎深清明敏逹蕃屏
帝室厥功茂焉恩典寵章往其欽服可
　　　　集賢院學士李柬之轉官加勲邑制
先帝棄天下不及班命以勞羣臣朕繼大統其承厥
志具官某廉靜忠恕濟以詳敏能紹世美爲時名臣
膺服寵章往其思勵可
　　　　龍圖閣直學士給事中吕公弼改工部侍
　　　　郎制
勑褒德序功制爲禄位　先帝所以熈庶政也朕雖
在疚所不敢忘具官某保身愼行舊有榮聞陟降左
右是爲世臣惠綏西南風績尤顯冬官之貳其往欽
哉可
　　　　待制司馬光禮部郎中制
勑左右侍從之臣皆　先帝所遺以助興政理者也
有勞可録朕敢忘哉具官某行義信於朝廷文學稱
於天下比更任使㑹課當遷進位二等以嘉爾績爾
方以經術入侍而又兼諌爭之官往其思致厥身使
朕之聦明無所不通爾亦維有無窮之聞可
　　　　周沆右諫議大夫制
勑堯舜黜陟幽明之法其詳不見於經蓋其考績之
次序必始於朝廷之貴者朕率是道進退百官故於
邇臣無有私德以爾具官某忠厚謹潔惠和寛博甞
被方維之重任乆參侍從之要官内外之勞皆宜有
賞而以稱士失實控于吏議爲郎武部七歲于兹著
論積功進位西省夫職在盡規之地官又以諌爲稱
維是將明往其思勉可
　　　　右正言知制誥知越州沈遘起居舎人制
勑列名侍從分職方維厥有庸勲朕其甄序具官某
端良足以有守精敏足以有謀爲時寳臣典掌明命
出撫州部治聲流聞内外之勞進遷惟允序官二等
以懋厥勤是謂寵榮往其祗服可
　　　　掌禹錫趙良規並祕書監制
勑祕書圖籍藝文之府而置監在光禄衛尉諸卿之
右其材實德望當有以稱之以爾具官某等歷官兹
多服采惟謹序于卿位簡在朝廷宣布詔條討論典
故乆於任使亦各有勞宜推増秩之恩以信懋功之
法往從官次無或不祗可
　　　　王綽祕書少監制
勑朕初嗣位大賜天下文武在位各以序遷具官某
出入踐更名聞休顯奉常之副用勞厥勤乃辭官榮
以避親諱綏予孝子改貳祕書往服寵章靖共無斁
可
　　　　光禄少卿李丕緒少府監制
勑少府古官於朝廷之位尊顯矣具官某行義祗飭
材能敏逹外更器使績用每成有司以聞又當増位
往膺秩物無怠厥修可
　　　　司封郎中宋任太常少卿制
勑士以序遷至於卿位亦榮矣非才智有以任事行
義有以保身豈能致此具官某中外踐更乆於郎選
明習衆事見稱於時往即厥官勉之無斁可
　　　　江南西路轉運使吕公孺太常少卿制
勑某太常兼夔與伯夷之事非夫蓺實德望有以過
人孰宜爲之貳也爾名相之子以才見稱出入踐更
休有風績序遷厥位其往欽承可
　　　　職方郎中通判太原府馬從先太常少卿
　　　　制
勑某太常禮秩異於諸卿非文學入官則不得爲其
貳也以爾行治之美才能之敏踐更多矣皆有可稱
㑹課于朝躋登此位往求自稱惟旣厥心可
　　　　解賔王太常少卿制
勑某今之太常兼夔與伯夷之官非夫寅恭清明博
習於禮樂則孰能爲之貳也今朕考行序勞而以爾
爲貳於太常維爾嘗以材稱而屢更任使雖身在外
而名位亦云顯矣所以稱此者可無勉哉可
臨川先生文集卷第四十九
臨川先生文集卷第五十
　　外制
　　　三司鹽鐵副使陳述古衛尉少卿制
　　　郭永光禄少卿制
　　　林億司封薛求司勲郎中制二道
　　　齊恢度支張景憲金部郎中制二道
　　　陳述古司封郎中趙抃戸部貟外郎張燾刑
　　　　　部郎中制三道
　　　朱處約孫抗孫琳並祠部郎中制三道
　　　王陶杜千能祠部張燾兵部郎中制三道
　　　苗振職方王舉元刑部郎中制二道
　　　王綽刑部郎中制
　　　胡況周燮都官宋孝孫比部郎中制三道
　　　錢暄比部王繹工部郎中制二道
　　　李章周延儁竇綱卜紳朱從道晁仲綽鄭隨
　　　　　並屯田郎中制七道
　　　杜訢屯田貟外郎制
　　　薛仲孺虞部郎中制
　　　楚建中邢夢臣王异張師顔晏成𥙿並司封
　　　　　貟外郎制五道
　　　蔡抗度支貟外郎制
　　　蘇寀王益柔並兵部貟外郎制二道
　　　錢公輔祠部貟外郎朱延世虞部鄭伸駕部
　　　　　貟外郎制三道
　　　許遵陳汝羲章俞韓繹劉牧王易知並職方
　　　　　貟外郎制六道
　　　謝景初何世昌陳安道眺仲約唐諲林大年
　　　　　並都官貟外郎制六道
　　　胥元衡李處厚並屯田貟外郎制三道
　　　吕元規可駕部貟外郎制
　　　吴充劉敞轉官制二道
　　　劉覺等轉貟外郎制
　　　王伯恭王允李正臣劉叔寳轉官制四道
　　　　三司鹽鐵副使陳述古衛尉少卿制
勑某考課黜陟之法雖踈逖未甞不信又況於近而
顯者乎具官某以才自奮能世其家出入踐更休有
風績列卿之貳其往勉哉可
　　　　郭永可光禄少卿制
勑某外廷之位能至於九列者少矣具官某踐更衆
職功善自昭年除歲遷以致卿位進寵一等往承惟
休可
　　　　林億司封郎中制
勑某朕有官禄慶賞以序功而其施始於朝廷之近
爾以藝文𬒳選而多所踐更通籍禁中庀官闕下序
遷郎位旣極左曹往即寵榮愈其勵勉可
　　　　薛求司勲郎中制
勑某朕布大號在廷文武之士皆得進官一等而伐
閱當遷者又各得以序遷爾中外踐更以才自顯膺
此恩典往其勵哉可
　　　　權提點成都府路刑獄齊恢度支郎中制
勑某朝廷選寘才臣以使諸路而察庶獄之不辜厥
有庸勲朕當甄序爾才能行義士論所稱㑹課有司
實應遷法往膺休顯其愈懋哉可
　　　　淮南轉運副使張景憲金部郎中制
勑某入佐三司出使諸路皆朝士大夫之高選有勞
當録其可忘哉爾行義之修才能之邵見稱當世簡
在朝廷㑹課進官往其欽服可
　　　　三司鹽鐵副使陳述古朝奉大夫司封郎
　　　　中三司度支副使趙抃戸部貟外郎加上
　　　　輕車都尉權三司戸部副使張燾朝散大
　　　　夫刑部郎中制
勑某人等朕𥘉嗣位奉行　先帝故事不敢有廢也
具官某等行義稱於世才能見於朝佐國大計爲功
多矣序遷位等其往欽哉可
　　　　朱處約祠部郎中制
勑某爾甞爲御史持論不阿出守方州稍遷使任序
功増秩邦法有常往懋厥修以湏進選可
　　　　孫抗孫琳祠部郎中制
勑某人等都水之官廢乆矣朕修之而用爾爲丞爾
維才能懋建厥事有司論課當以時遷進序名曹往
祗無斁可
　　　　提點福建路諸州刑獄公事王陶祠部郎
　　　　中制
勑某朕選置使者清明于諸路所以待之非輕也爾
踐更衆矣才美有稱備在逺方能修其職進遷位等
往愈懋哉可
　　　　權提點廣南西路刑獄杜千能祠部郎中
　　　　制
勑某朕𥘉即位羣臣朝者皆増位一等有功當遷又
皆得以序進爾材諝行治見稱於衆奉使于外治聲
流聞㑹課進官往其祗服可
　　　　三司戸部副使張燾兵部郎中制
勑某考績三歲進官一等　先帝所以勵羣臣也具
官某秉哲迪義有聲于時能勵厥修以宜官政序功
増位其往欽承可
　　　　苗振職方郎中制
勑某尚書郎中序列五品其於朝廷之位亦已顯矣
爾用選擢甞更任使積功乆次得在此位所居三歲
宜進一官至今而後得遷乃以爾甞有讁朕於黜陟
豈茍然哉自爾取之而已往思自勉以稱襃升可
　　　　王舉元刑部郎中制
勑某薦非其人而與其罰古之道也爾乆以才實外
更任使風績之邵靡人不稱而任舉有失法當坐免
雖更教令猶禠一官以懲上報之稽而塞人言之衆
膺踐厥服往其勉哉可
　　　　侍御史知雜事判都水監王綽刑部郎中
　　　　制
勑某御史皆吾耳目之官而折百工以法刑之中者
也考其功狀在法當遷則吾豈可以忘哉以爾具官
某忠厚諒直有稱於世踐更衆職皆以能聞故寘之
臺中位次執法名實之善允于人言姑醻積功序進
一等位亦顯矣往其勉哉可
　　　　胡況都官郎中制
勑某爾以才行自昭于時外分將符内序郎位致勤
厥職三歲于兹稽狀有司法當増位進遷一等其往
懋哉可
　　　　周燮都官郎中制
勑某襃善録勤邦有常法爾以才能行義登顯朝廷
序正郎位三年於此矣進遷一等以懋厥勤勵治我
民乃其能稱可
　　　　宋孝孫比部郎中制
勑某襃功録善邦法有常爾共厥官服采惟謹乆於
郎選㑹課當遷愈其勉哉以稱新命可
　　　　監在京都鹽院錢暄比部郎中制
勑某古者官有職而命有數非有職不足以序群才
非有數不足以差衆功今官有品猶古之命數也命
之數自一推而上之至于九官之品自九推而上之
至於一大略蓋無以異而其詳如此不同唯其欲得
賢者之在位則古今一也爾以才能行治進序於朝
年除歲授旣得列於五品乆於職事法又當遷其亦
可謂寵榮光顯矣其思自勉以稱吾欲得賢者在位
之意哉可
　　　　三司戸部判官充祕閣校理王繹工部郎
　　　　中制
勑某三司理財之吏與館閣校文之官皆朝廷儁乂
之選也其於進秩有異數焉爾以藝文世家而祗愼
謹飭乆在此位有勞當遷序于名曹其往思稱可
　　　　李章屯田郎中制
勑某襃善録勤朝廷之政爾才能行治比見推稱㑹
考績之法當増位序進遷一等其往懋哉可
　　　　周延儁屯田郎中制
勑某郎中五品而司田以待藝文之士爾大臣之子
强學贍辭出典一州序功當進往祗厥位其克懋哉
可
　　　　職方貟外郎竇綱可屯田郎中制
勑某漢明不以郎官假貴戚以出宰百里爲不可以
非其人今之郎選其重非漢比也而郎中序于五品
其授豈可以輕哉爾以文藝起家以吏能從政序遷
此位嘉寵爾勞往服訓辭勉求報稱可
　　　　職方貟外郎卜伸可屯田郎中制
勑某郎中序列三等其品皆爲弟五非積功乆次則
不得至焉爾以文藝入官而濟之謹潔乆於任使當
得進遷兹維爾階其往祗服可
　　　　職方貟外郎朱從道可屯田郎中制
勑某尚書郎選於今爲重而郎中列于五品爾精敏
强果號爲才臣積功累勤以致此位往共厥服其愈
懋哉可
　　　　眺仲綽鄭隨可屯田郎中制
勑某郎中序列五品非乆於任使有勞而無罰則罕
得至焉爾以文藝起家以才能爲吏稱功累善當得
進遷往其懋哉思稱新命可
　　　　太常博士權御史臺推官杜訢可屯田貟
　　　　外郎制
勑某尚書郎位吾所量也爾名臣之子行義修飭才
能有譽而職事無過審官稽狀當以時遷新命維休
往其祇服可
　　　　駕部貟外郎薛仲孺可虞部郎中制
勑某郎中五品於朝廷爲顯位爾悉心爲吏才敏見
稱甞所踐更咸有功最進遷惟允其往懋哉可
　　　　提刑楚建中可司封貟外郎制
勑某朕置使者以察天下之獄其選擇甚難而視遇
之甚厚序功録善其可忘乎爾行治才能有聲於世
服官惟稱㑹課當遷以懋爾勞往其祇訓可
　　　　侍御史邢夢臣可司封貟外郎制
勑某侍御史於御史之選爲高而尚書郎以司封爲
前列爾才能行義甞見推稱於有言職爲一臺高選
任責未乆序勞當遷往副司封愈其自勉可
　　　　都官貟外郎充祕閣校理王异可司封貟
　　　　外郎制
勑某爾以藝文高第進仕朝廷廉靖謹良有稱於世
校文祕閣典事方州甄序歲勞進遷惟允往共厥服
其愈懋哉可
　　　　權梓州路提刑都官貟外郎張師顔可司
　　　　封貟外郎制
勑某爾修潔精敏逹於從政甞更任使皆以十稱故
以一路之庶獄寄之督察方行就事㑹課當遷往懋
厥修以求稱職可
　　　　度支貟外郎充崇文院檢討晏成𥙿可司
　　　　封貟外郎制
勑某爾以文藝之學在討論之官丞于太常典掌禮
樂有勞可録其以序遷於世大家爾爲能保往思淑
愼無廢厥勤可
　　　　祠部貟外郎充祕閣校理蔡抗可度支貟
　　　　外郎制
勑某序功録最邦法有常惟敏厥修乃能自稱爾以
校讎之選受吾蕃屏之寄材能行治見譽於時而㑹
課有司畨遷厥位官無虚授往可勉哉可
　　　　權利州路轉運使度支貟外郎蘇寀可兵
　　　　部貟外郎制
勑某朕欲明清于吏民而擇使以涖之非特使之轉
貨財以贍有司而巳也爾彊敏謹潔逹於從政往充
其選克有成勞序進一官愈祗乃服可
　　　　三司鹽鐵判官度支貟外郎集賢校理王
　　　　益柔可兵部貟外郎制
勑某任賢使能而繼之以黜陟先王之所以治未有
改此者也爾惟賢故序于校讎之職爾惟能故列于
㑹計之官稽狀有司法當増位其遷一等以懋爾勞
可
　　　　太常博士充集賢校理同脩起居注判三
　　　　司度支句院錢公輔可祠部貟外郎制
勑某序功黜陟邦法有常爾文章博美行義純潔施
於政事又以材稱㑹課進遷蓋維常法往祗厥位其
亦懋哉可
　　　　國子博士朱延世可虞部貟外郎制
勑某尚書虞部掌天下之山澤而脩其時禁郎官職
事雖廢而官名猶貴於時非歷試而有勞即不得以
在此位若爾之潔廉畏愼蓋知所以自保矣其愈懋
哉可
　　　　比部貟外郎鄭伸可駕部貟外郎制
勑某爾勤敏謹潔以脩厥官㑹課有司當得遷位司
輿之副其往懋哉可
　　　　都官貟外郎許遵可職方貟外郎制
勑某爾進以藝文而兼通律令之學故於爲吏常以
才稱第課有司當得進位祇予新命厥往懋哉可
　　　　都官貟外郎陳汝羲可職方貟外郎制
勑某審官之法吏有勞而無罪至於三歲則遷位一
等亦所以勸也爾文學政事有稱於世乆更任使會
課當遷往服寵章愈其思勵可
　　　　都官貟外郎章俞可職方貟外郎制
勑某爾以藝文之學政事之材所更滋多皆有善最
三載考績法當進遷往踐厥官愈其思勉可
　　　　韓繹可職方貟外郎制
勑某三歲一遷審官馭吏之常法也然非智謀忠力
能舉其職事者亦何以稱此哉爾纉德善之慶而以
藝文自奮施於吏政强敏有聲膺此寵榮其知勉矣
可
　　　　都官貟外郎劉牧可職方貟外郎制
勑某朕置使者以察諸路而選才士以佐之爾行義
智能比見稱述往其職事㑹課當遷懋勉厥勤以稱
官使可
　　　　都官貟外郎王易知可職方貟外郎制
勑某爾乆於試用常以才稱出守一州可有爲矣而
有司會録當得進官往旣厥心以祗予訓可
　　　　屯田貟外郎謝景初可都官貟外郎制
勑某周官司士三歲則稽士任進其爵禄而方今審
官之法用焉爾名臣之子操行修潔文學政事有稱
於時審官序勞當以時進往踐爾位厥維懋哉可
　　　　屯田貟外郎何世昌可都官貟外郎制
勑某尚書之實多廢矣而郎位尚爲朝廷所重爾藝
文操行政事之材推舉進遷以至於此出佐州治論
功應條改序中行往其祗服可
　　　　屯田貟外郎陳安道可都官貟外郎制
勑某士夫奉法循理以共厥服至於三歲而無咎罰
其可無進遷之法以慰勉之哉爾藝文起家而行義
脩飭比更器使實以才稱往服寵章愈其思勉可
　　　　屯田貟外郎晁仲約可都官貟外郎制
勑某褒善録勤朝廷之政爾清明敏逹士類所稱典
治一州風政彌劭有司序績當得進遷往服寵章愈
其思勉可
　　　　屯田貟外郎唐諲可都官貟外郎制
勑某爾藝文行治進有可稱爲郎尚書三年於此矣
職事之最法當進遷愈其懋功以對新命可
　　　　屯田貟外郎林大年可都官貟外郎制
勑某士之有爲者豈必慶賞而後勸哉然黜陟者勵
世之通法而爲天下者所不能廢也爾𬒳文蓄德從
政有聲㑹課當遷序官一列往其勵勉膺此寵榮可
　　　　太常博士胥元衡可屯田貟外郎制
勑某仕於朝廷者有勞而無罪至於三歲則遷位一
等所以明有勸也爾名臣之世行義脩飭以才自奮
從政有稱往服寵章愈其思勉可
　　　　太常博士李處厚可屯田貟外郎制
勑某爾政事之材藝文之學潔身愼行皆以有稱試
請利權是亦煩使序功録最當得進遷列職南宫往
其祗服可
　　　　比部貟外郎吕元規可駕部貟外郎制
勑某襃善録勤邦有常法爾護軍糴將邊漕悉心營
職才諝見稱㑹課序遷往其祗服可
　　　　吴充轉官制
勑某士之好德樂善而無求則爵賞有不足以勸焉
而爵賞固不廢乎無求之士爾文章行義政事之實
士友之所服朝廷之所稱然方試爾于外以觀爾爲
而審官上爾歲月之勞法當遷位一等此雖不足以
爲爾勸而天下至公之法不可以廢者也往其懋承
之哉可
　　　　劉敞轉官制
勑某襃善録最朝廷至公况吾邇臣在法當陟具官
某文章博美政事詳敏心通道德之意躬率仁義之
行乆於侍從實允詢謀付以方維又能鎭撫甄序乃
績進遷厥官朕命惟休往其祗服可
　　　　劉覺等轉貟外郎制
勑某官所以制禄位之等職所以叙才分之宜視職
之廢舉與行之失得而下上其官此吾爲天下立法
以廢置賞誅之大體也爾持其行而無失修其職而
無廢三年於此矣不可以徒置也宜有賞焉序進一
官往欽乃服可
　　　　王伯恭轉官制
勑某方今仕於朝廷者率三歲而一遷論者患其不
足以勸功然日月乆矣能祗愼不怠免於罪悔則亦
宜有以襃嘉此朕所以使爾得遷之意也士之爲義
蓋有常心何必利焉然後知勸可
　　　　王允轉官制
勑某爾能誦先王之言以得禄位施於有政又以才
稱丞于殿中歲月乆矣博士之選儒者所宜以爲爾
官其往祗載可
　　　　李正臣轉官制
勑某書曰欽哉欽哉惟刑之恤哉此吾所以建審刑
之職而擇取智能之士以爲詳議之官爾以藝文起
家又能明習法令靖共厥位有伐當遷姑使序于太
常而仍其覆讞之事往爲審克以稱欽恤之意可
　　　　劉叔寳轉官制
勑某士之修身愼行宣力四方豈皆以取爵禄之報
哉蓋其志有以謂義當如此然而爵禄必稽行治勞
烈而加焉今吾序進爾官以有積功之實義不可以
無報也在爾自爲則欲知夫義當如此而無志乎寵
利然後可以事君往其勉哉尚有終譽可
臨川先生文集卷第五十
臨川先生文集卷第五十一
　　外制
　　　周革轉官任逈等加勲制二道
　　　張愼修徐師回等改官制二道
　　　磨勘轉官制二道
　　　明堂宗室加恩制
　　　皇姪孫世永改隴州防禦使皇姪從古登州
　　　　　防禦使皇姪曽孫令磋右千牛衛大將
　　　　　軍制三道
　　　鄭穆錢衮周豫楊南仲姚原道晏崇讓劉温
　　　　　並太常博士制七道
　　柴餘慶國子博士制
　　　邵亢太常丞制
　　　蔡說晁仲熈王元甫並殿中丞制三道
　　　高應之國子博士張俅太常丞范襃胡掖殿
　　　　　中丞制二道
　　　王介毛箎許懋傅顔陳舜俞句士良並祕書
　　　　　丞制五道
　　　商傅張璘王峋王佺並光禄寺丞制四道
　　　郎几孫琪衛尉寺丞張次元並大理評事制
　　　　　二道
　　　柴元謹陳巨卿並衛尉寺丞孫琬大理寺丞
　　　　　制二道
　　　張服尹忠恕張愼言孫昱薛昌弼雷宋臣太
　　　　　子中舎劉師旦殿中丞制二道
　　　方蘋高安世張湜傅充黃汾王塾並太子中
　　　　　舎制三道
　　　王申等太子中允雷宋臣太子洗馬制二道
　　　熊本高旦孫思恭並著作佐郎制三道
　　　王廣廉孫覺姚闢遊烈張公庠高膚敏崇大
　　　　　年潘及甫阮邈並著作佐郎馬好賢大
　　　　　理寺丞制八道
　　　劉仲章施遜周同吳安操高定林宗言徐縝
　　　　　李文卿陳仲成張諲鄭民表韓燁吳大
　　　　　元劉公臣白贄錢藻叚叔獻于觀馮翊
　　　　　辛景賢朱東之並大理寺丞制十八道
　　　陳確大理寺檢法官制
　　　魏絪右祖良蘇軾何景先何景元張璯並大
　　　　　理評事制五道
　　　許將簽書昭慶軍節度判官㕔公事制
　　　　樞密院編脩周革轉官制
勑某語曰前事不忘後事之師也今吾樞密之府自
祖宗以至於今不啻百年捍患持危應變之大計與
夫將相論議之臣宻謀要䇿有𥙷於世者皆具在此
而文書貿亂淆雜而無紀亦何以待後事乎故擇能
臣使序次焉而爾以才稱實當其任今遷爾位唯是
勉哉可
　　　　屯田貟外郎任逈等加勲制
勑某等朕獲休享于神而嘉與在位同其福禄爾等
並由材選列在郎位相時釐事能勵厥勤甄序有差
往其祗服可
　　　　張愼修等改官制
勑某等士之選於吏部者多矣以貌以言而取吾皆
不足以得之此吾所以推耳目之任而付之刺舉之
臣使各察其所部而以賢才告上今爾等從政于外
而爲刺舉者所稱故吾召見于庭而秩以省寺之官
往其勉思所以事君無使稱爾者受不任之咎可
　　　　徐師回等改官制
勑某等詩曰不解于位民之攸墍蓋吏能夙夜不懈
於其職事以無過失然後民得以服勤而有勸功樂
業之意吾所以制爲禄位以待天下之吏以時論其
功狀而進退之凡以爲民也爾等並列於朝而乆於
其職序遷爾位惟是勉哉可
　　　　磨勘轉官制二道
勑某等有司考爾等之伐閱而揚爾等於朝廷朕親
覽焉皆應遷法夫命官賦禄之事朕非輕之也維以
章有德序有功名在審官則三歲而一遷亦維以閔
夫職事之勞而勉之盡力爾等勿謂名器之可計日
以自取也而無報上之意焉可
　　　　二
勑某虞以九載黜陟庶官周以三歲誅賞群吏其爲
法異而勸沮之意同爾之積功實應遷法序進厥位
維以勸能書不云乎德懋懋官功懋懋賞爾則善也
朕何愛焉可
　　　　明堂宗室加恩制
勑某朕旣肆祀於明堂而大賚以布神之福爾列名
屬籍序位内朝肅雝在庭克相釐事以差受寵其往
懋哉可
　　　　皇姪孫左屯衛大將軍登州防禦使世永
　　　　改隴州防禦使制
勑朕永惟　太祖皇帝德加於後世博矣而諸孫爵
位莫有顯者甚非所以惇叙九族承宗廟之意也具
官某躬率德義克承厥休方將營衛之屯而領兵防
之任其正使號稱朕志焉可
　　　　皇姪右衛大將軍蘄州防禦使從古登州
　　　　防禦使制
勑朕選於近屬以治親親唯賢與能宜在此位具官
某躬率德善自昭于時以選攝事乆勤不懈其遷使
號而正其職服之名焉往踐寵榮愈思愼毖可
　　　　皇姪曽孫太子右内率府率令磋右千牛
　　　　衛將軍制
勑某治天下自人道始而以治親爲先務爾序于屬
籍率履不違遷率東宫十年於此矣進踐禄次往其
欽承可
　　　　鄭穆太常博士制
勑某士之著籍審官者雖在䟽逖猶三歲而一遷又
況以才𬒳選有職事於禁門之内者哉嘉爾言行發
聞于世膺此恩典往其欽承可
　　　　錢衮太常博士制
勑某太常古宗伯之官而博士掌其掾法増損因革
皆合於事乆而不失先王之禮意然後可以爲能其
任固已重矣今雖職廢而非文學出仕則不得以名
官爾以叙進而膺此選其尚能勉以求稱哉可
　　　　集賢校理周豫太常博士餘如故制
勑某籍於審官之士雖身在外有司㑹其伐閱歲滿
輒遷況於以才進選而列職祕近者哉爾維畯良膺
此恩典往其祗勵以服寵榮可
　　　　楊南仲太常博士制
勑某爾文學藝能見稱於世服官惟謹克以有勞丞
于太常是謂華選遷秩博士往其欽哉可
　　　　姚原道太常博士制
勑某爾以藝文出仕而才諝見稱備任逺方有勞當
録博士之選往其欽哉可
　　　　晏崇讓太常博士制
勑某爾名臣之子行義修飭能以藝文自奮而於職
事有勞序遷厥官其往祗服可
　　　　劉温太常博士制
勑某爾丞祕書三年矣故稽爾功狀秩于太常爾行
義才能有稱於世無曰官小往其欽哉可
　　　　柴餘慶國子博士制
勑某爾於爲吏才敏見稱㑹課有司當得遷位博士
之選往其勉哉可
　　　　邵亢太常丞制
勑某古者尚賢而輕爵好藝而賤禄所以士樂羞其
行而爲時用也爾列于東宫之職事三年於此矣羣
牧之任開封之選皆能稱職遂佐三司其序爾功進
官一等若爾之藝文政事吾豈有愛於爵禄乎哉往
懋厥修以需其後可
　　　　蔡說殿中丞制
勑某宗祀之成慶覃䟽逖爾乆於常選丁此殊恩甄
序有榮往其祗服可
　　　　晁仲熈殿中丞制
勑某爾以謹潔能不失其世守故積功乆次致位於
朝往佐一州又應遷法愈其懋勉以稱褒嘉可
　　　　王元甫殿中丞制
勑某吏之有籍於審官者三歲一遷所以勸勞也爾
以才備任積課應條往服命書愈其思勉可
　　　　高應之國子博士張俅太常丞范褒殿中
　　　　丞制
勑某等爾等親吾民于外而吾使有司㑹課于中皆
能有勞以應遷法夫上之爵賞無私德惟以治人臣
能率職以治人則可謂能報上矣各踐爾位惟時勉
哉可
　　　　胡掖殿中丞制
勑某汝官在東宫而得列於朝廷之位有司奏課當
以時遷夫禄所以等功位所以序德朕所以命汝者
每加厚矣汝所以報稱者亦可以勉哉可
　　　　王介祕書丞制
勑某朕設科以來異能之士而親發䇿問之爾言不
阿而學問多中乎義理其遷厥位以嘉爾之能言夫
士無不能有不爲爾若爾之修潔有志而濟之以明
敏之才惟所施焉將無不至況於一官之小豈以不
稱爲患也哉可
　　　　毛箎祕書丞制
勑某古人有言曰無常産而有常心者唯士爲能夫
所謂士者不以無常産而變易其心又奚俟於爵賞
而後勸哉然士之有功則爵賞加焉天下大公之法
也爾以進士起而序於王官之列出長一邑之民有
勞而無罪三年於此矣其使遷秩以信大公之法朝
廷之位亦加顯矣所以爲士者可不勉哉可
　　　　許懋傅顔並祕書丞制
勑某爾雖任職于外而功罪之籍實在審官之府以
時㑹課於法當遷夫三歲而序一官在㑹之所同然
材實行治不有以稱其位則孰以爲非茍得也爾以
藝文自奮而由稱舉以至於此其知之矣可不勉哉
可
　　　　陳舜俞祕書丞制
勑某爾以賢良應詔朕甞親冊而秩以京官幕府三
年序遷一等此特有司之常法爾豈所以待異能之
士哉往其勉之以俟時用可
　　　　句士良秘書丞制
勑某爾佐著作于秘書三年矣審官稽狀當進一官
惟爾以文藝起家而以吏能爲邑往欽新命其克勉
哉可
　　　　國子監直講商傅光禄寺丞制
勑某爾讀群經而能通知其義故選於衆以教國子
有司稽任當以勞遷往服爾官愈其思懋可
　　　　張璘光禄寺丞制
勑某爾父爲吾執政之官而爾能夙夜祗飭以修其
職事可謂能世其家矣今有司㑹課而吾以爾丞于
光禄往思勵勉以永燕譽之終哉可
　　　　王峋光禄寺丞制
勑某詩曰維其有之是以似之以爲賢者之後功臣
之世非有以存之則無以似續其前人也爾以䕃籍
入官而能舉其職以應有司之遷法可謂知似續其
前人矣丞于光禄其往勉哉可
　　　　王佺光禄寺丞制
勑某爾大臣之家賢者之後能自䇿勵不隳其官序
勞當遷往踐厥位無沗爾祖乃惟顯哉可
　　　　奏舉人前陜州節推郎凡衛尉寺丞制
勑某選於吏部者多矣非使在位者舉其類則善人
豈能自進乎爾能勵厥官以多薦者丞于衛尉其愈
祗修可
　　　　孫琪衛尉寺丞張次元大理評事制
勑某等材施於一邑知效於一官至于三年而無職
事之負焉不可以無報也序進一等往其懋哉可
　　　　柴元謹衛尉寺丞制
勑某商之有征乆矣所以銷沮游末而勸之力本非
特收其贏財佐公上之急而巳也爾勤其事以有累
日之功序進一官以從大雅無德不報之義爾維世
族尚克勉哉可
　　　　奏舉人前梓州郪縣主簿陳巨卿衛尉寺
　　　　丞奏舉人前權復州軍事推官孫琬大理
　　　　寺丞制
勑某選於吏部者多矣非使在位者舉其類則善人
豈能自進乎爾能勵厥官以多薦者丞于卿寺其愈
祗修可
　　　　張服尹忠恕張愼言孫昱太子中舎制
勑某周官三歲則大計羣吏之治而誅賞之故朕時
憲以爲考績之法夫吏者三歲能率職礪行而無罪
悔是宜有賞序官一等以慰爾勞維爾良能宜加報
稱可
　　　　薛昌弼雷宋臣太子中舎劉師旦殿中丞
　　　　制
勑某審官考課之法成於　先帝之時朕維奉循以
職名器無有親䟽逺近使有司一是以待之嘉爾有
勞序遷一等勉共爾位率志忘私庶乎能稱爵賞之
公而終無尤於職事可
　　　　方蘋高安世張湜傅充並太子中舎制
勑某等吾於爵禄甚愼閔仁百姓甚篤爾等或專一
縣或佐一軍而皆列於卿丞之籍蓋甞有所試矣今
有司序功當得遷位吾雖甚愼爵禄而於爾等無所
愛焉其勉思拊循百姓以稱吾閔仁甚篤之意可
　　　　黃汾太子中舎制
勑某吾擢天下之才而立民長伯萬家之縣又有戎
馬之任焉其稱甚難而爾能其事有勞遷秩毋廢爾
成可
　　　　王塾太子中舎制
勑某爾丞于理亦旣三年有職事之勞無行義之過
使遷厥位著籍外廷夫與於燕而坐於朝報禮亦云
異矣往祗乃服其可不思可
　　　　奏舉人前永興軍節度掌書記王申等太
　　　　子中允制
勑某等皆以藝文起家而乆於常選才能行義數見
推稱楊于朝廷各命以位往共厥服可不勉哉可
　　　　雷宋臣太子洗馬制
勑某周人事神以諱而不諱嫌名持循至今遂著爲
律爾以難避之諱而辭當拜之官自言冒榮有所不
忍其更位號以慰孝思愼爾百爲勉求稱此可
　　　　熊本著作佐郎制
勑某吾歲取吏部之選者以爲宫監省寺之官常不
啻乎百人論者患其多焉詩不云乎濟濟多士文王
以寧有天下者豈以士多爲患哉顧其所取何如爾
汝藝文政事皆見稱述往踐禄次蓋將有𥙷於時使
人視吾所取而不以爲多在汝勉之而已可
　　　　高旦著作佐郎制
勑某唐虞以三考黜陟幽明而其所命或終身於一
職然則其所謂陟者蓋爵服之加而已今之増位猶
古之加爵服也以爾乆於職事而功用應於有司之
法故使増位以報焉雖考績之歲月與黜陟之方古
今不同而吾所以褒勵庶工非與唐虞異意爾其母
怠思稱厥官可
　　　　國子監直講孫思恭著作佐郎制
勑某爾才能行義有超卓之譽於時故遷於衆以教
國子而又寵以校讎之官有司稽勞當得遷位列職
東觀往其懋哉可
　　　　奏舉人前祁州深澤縣令王廣廉著作佐
　　　　郎制
勑某爾用舉者爲縣又能修其職事而舉者衆多升
序厥官屬之東觀夫士之有能有爲也豈必戒敕而
後勉哉爾以才稱其知自勸矣可
　　　　奏舉人編校昭文館書籍孫覺著作佐郎
　　　　制
先帝置校讎之官所取皆天下望士爾惇行力學爲
時俊傑治民有紀稱者衆多㑹課進遷往共厥服可
　　　　奏舉人姚闢著作佐郎制
勑某祕書省有著作之官所以待藝文之士爾贍辭
博學而爲吏有聲甄績序材以登兹選往共職服其
亦勉哉可
　　　　奏舉人游烈等著作佐郎制
勑某等皆以藝文起家而乆於常選才能行義數見
推稱揚于朝廷各命以位往共厥服可不勉哉可
　　　　奏舉人張公庠著作佐郎制
勑某爾甞爲令而能以材諝爲在勢所稱寘諸京官
以懋乃績往踐禄次愈其勉哉可
　　　　高膚敏崇大年並著作佐郎制
勑某爾等皆以才能序于莫府舉其職事稱者衆多
㑹課超遷往其祗服可
　　　　潘及甫著作佐郎制
勑某等選於吏部乆矣皆能以才自奮爲在位者所
稱稽狀有司列官省寺往須器使無替厥修可
　　　　奏舉人阮邈著作佐郎馬好賢大理寺丞
　　　　制
勑某等省寺之有丞郎其名位高下不同而於今皆
爲遴選爾等從事于外以能見稱有司書勞朕所親
覽各踐厥位往惟愼哉可
　　　　直講劉仲章大理寺丞制
勑某爾方以經術教國子而有司㑹課當得進遷爾
以通經發聞于世允蹈所學尚何訓哉可
　　　　施遜大理寺丞制
勑某三歲一遷朝廷之法爾共其職事在法當遷往
懋厥修以祗朕訓可
　　　　奏舉人周同大理寺丞制
勑某爾能勤厥官以有舉者有司條奏在法宜遷使
得傳籍於審官以爲大理之屬當知夫名器之不可
以徒得也往思懋勉以稱之可
　　　　吳安操大理寺丞制
勑某爾名臣之家能自修飭考論功最當得進遷往
服官成勿墮所守可
　　　　高定大理寺丞制
勑某朕布功賞之信苟有功可以中率則無擇小大
逺邇而加焉今有司條奏爾勞在法當賞往丞于理
其懋厥官可
　　　　林宗言大理寺丞制
勑某有司言爾當遷而朕視功狀如有司之言故使
遷爾位一等吾甞詔有司以時視士大夫功狀而叙
進之母使自言欲夫在位知有禮讓而不以官爲利
也爾知之矣可不勉哉可
　　　　徐縝大理寺丞制
勑某爾出於世禄之家而服勤筦庫之事行不愆於
法才不曠其官遷以報功往其思勗可
　　　　李文卿大理寺丞制
勑某吏之近民者莫如令故位非高也禄非多也而
吾不輕以與人爾得爲之以有稱者往施於政又以
才稱寘諸京官以待任使思永終譽厥惟勉哉可
　　　　奏舉人陳仲成大理寺丞制
勑某歙之爲州也窮於山谷之間吏常患乎州窮而
刺舉者有所不知爾勤其官而稱者甚衆可謂能矣
其進以爲京官往懋乃成以終有譽可
　　　　張諲大理寺丞制
勑某右之爵賞與士共之雖有衆譽而功實不副焉
亦不可以幸而得也此吾所以閱稱舉之衆而又稽
歷試之勞然後命爾以丞于大理也夫去吏部之選
而有録於審官能祗愼不懈以免於文吏之議則雖
高位尚可以循而至可不勉哉可
　　　　鄭民表韓燁大理寺丞制
勑某爾服勞州縣才諝見稱甄序厥功使丞于理往
祗休命惟旣爾心可
　　　　呉太元大理寺丞制
勑某審官之法三歲一遷爾甞有罪故使序于大理
四年而後遷以爲丞賞誅黜陟吾無私焉皆爾自取
也施於有政可不勉哉可
　　　　奏舉人劉公臣白䞇並大理寺丞制
勑某等今吾大吏舉非其人有坐斥廢其於舉人豈
顧不愼哉然而坐斥廢者時時有之此殆求舉者不一
其始終以負之爾今爾等皆以衆舉故吾命以京官
勉思一其始終以無負於舉者可
　　　　國子監直講編校集賢院書籍錢藻大理
　　　　寺丞制
勑某朕設科以招方正之士而爾應其求置局以儲
儁乂之材而爾充其選有司㑹課當得進官若爾之
諒直多聞方且善其行以爲時用往祗厥位可不勉
哉可
　　　　叚叔獻大理寺丞制
勑某以爾典京師之獄滿歲於此矣而未甞有失丞
于卿位以懋爾勞維朕哀矜庻獄之有不幸爾所知
也守爾常操尚無誤哉可
　　　　奏舉人于觀大理寺丞制
勑某方今漕頻海之鹽以食東南而收其息以佐有
司之急倉庾之官一失職而至於耗惡則足以匱國
而傷民故稱舉能吏而待之厚賞所以勸也爾從其
事能有成勞丞于理官往踐無懈可
　　　　馮翊辛景賢大理寺丞制
先帝使大吏推舉常選之士以𥙷省寺之属爾能脩
其職事而舉者衆多率由舊章命爾以位往祗厥服
以稱甄升可
　　　　試大理司直兼監察御史朱柬之大理寺
　　　　丞制
勑某爾以幹　謹潔能舉其職事而屢爲在位者所
舉歲滿序功法宜有賞理官之屬其往懋哉可
　　　　陳確大理寺檢法官制
勑某朕制中典以刑四方非惟不失天下之姦唯以
使人無犯有司而已今明試爾才之可使而後以爲
屬於理官爾其知恤庶獄之不辜而求所以出之以
稱朕哀矜元元之意可
　　　　魏絪大理評事制
勑某爾備屬奉常亦巳乆矣序進厥等以旌有勞夫
三歲一遷雖厚禄可以馴而致欲爲善者亦如此矣
能積智累勤而不巳則亦何所不至乎在爾勉之以
求爲可進也可
　　　　石祖良大理評事制
勑某士之有籍於審官者皆三歲而一遷今爾歲滿
故吾進爾位加爾禄夫禄以等功而不以志位以序
德而不以勞爾世厥家其知勉矣可
　　　　應才識兼茂明於體用科守河南府福昌
　　　　縣主簿蘇軾大理評事制
勑某爾方尚少巳能博考羣書而深言當世之務才
能之異志力之强亦足以觀矣其使序于大理吾將
試爾從政之才夫士之强學贍辭必知要然後不違
於道擇爾所聞而守之以要則將無施而不稱矣可
不勉哉可
　　　　何景先何景元並大理評事制
勑某春秋之義以貴治賤以賢治不肖今天下人民
之衆賢者不爲不多爾得列于京官其賢於人宜如
何也今爾累日之課又當遷序其位亦云不賤矣其
爲賢也亦可以勉哉可
　　　　張璯大理評事制
勑某吾推恩大臣之子爾得列於祠官能任事而有
勞其以備士官之屬爾父起於閭巷以能大其家室
者豈一日之力哉爾惟積勤累善法象而不違則豈
特有慶于而宗又將有賞于而國可
　　　　前郷貢進士許將大理評事簽書昭慶軍
　　　　節度判官㕔公事制
先帝親第進士於廷而以爾爲第一爾於藝文可謂
能矣所以施於政者朕將有所試而觀焉夫士之遇
時不患無位思所以立往其勵勉以副柬求可

臨川先生文集卷第五十一
臨川先生文集卷第五十二
　　外制
　　　孫實大理評事制
　　　韓鐸王任徐瑗王夢易並充節推知縣制三
　　　　　道
　　　廖君玉陳周翰並奉禮郎制二道
　　　李允恭可太常寺太樂耿允恭包文顯可並
　　　　　太常寺太樂署副正制
　　　英宗即位覃恩轉官龍圖閣學士至龍圖閣
　　　　　直學士制
　　　發運轉運提刑判官等制
　　　卿監館職京官館職制二道
　　　分司致仕正郎以下京官等制
　　　諸司使副至崇班内常侍帶遥郡不帶遥郡
　　　　　制
　　　皇兄叔弟姪大將軍以下制二道
　　　覃恩杜皇后賀皇后尹皇后孫姪等轉官制
　　　中書提點堂後官制
　　　李端卿等舊官服闋制
　　　張德温任逈宋輔國等舊官服闋制三道
　　　劉辯孫公亮王忠臣張諷舊官服闋制三道
　　　元居中張詵張扶李安期張德淳舊官服闋
　　　　　制四道
　　　馬文德康璹舊官服闋制二道
　　　皇姪右監門衛大將軍仲察服闋舊官制
　　　韓琦奏親姪孫怙祕校親姪女之子曹復戸
　　　　　曹制二道
　　　胡宿奏親兄亶守祕校制
　　　司馬光親兄之子宏蔡抗男潜並試將作監
　　　　　主簿制二道
　　　龐籍遺表男元英屯田元常大理寺丞孫保
　　　　　孫寅孫外孫陳仲師將作監主簿制四
　　　　　道
　　　田況遺表男守祕校至安太常寺太祝制
　　　呉育遺表孫男儼俅並守將作監主簿制
　　　宋祁遺表男俊國廣國守祕書省正字孫松
　　　　　年延年頥年並將作監主簿制二道
　　　崔嶧遺表親孫男俞范師道遺表第三男世
　　　　　文張方遺表親男平易並守將作監主
　　　　　簿制三道
　　　吕師簡遺表次男昌宗張鑄遺表親次孫彩
　　　　　試將作監主簿余良孺遺表曽孫渙張
　　　　　温之孫基張兀遺表孫在至􁝙並將作
　　　　　監主簿制五道
　　　魏琰男太廟齋郎紓張應符男遘徐仲容男
　　　　　公輔李卓男元之並試將作監主簿制
　　　　　四道
　　　諸州軍并轉運提刑弟姪男恩澤等並試監
　　　　　簿制
　　　王孝叔通判春州兼知本州制
　　　李執中可察推制
　　　吕開依前充鎭南軍節度推官制
　　　富翶葛頥趙君序齊景甫並縣令制四道
　　　李燾李昌言並録事參軍制二道
　　　賈逵充侍衛親軍歩軍副指揮使制
　　　錢晦霸州防禦使李端慤眉州防禦使周翰
　　　　　嘉州團練使制三道
　　　程榮充御前忠佐馬軍副都軍頭制
　　　轉貟制
　　　落權團練刺史制
　　　劉永年知代州制
　　　趙滋依前充侍衛親軍歩軍都虞候制
　　　　孫寔大理評事制
勑某爾名臣之子能飭身愼行强學自奮而有司㑹
課當以序遷其進一等以爲士官之屬往共爾職其
克懋哉可
　　　　韓鐸試大理評事充天平軍節度推官知
　　　　遂州遂寧縣制
勑某爾用薦者爲令又以修治見稱試職士官序于
幕府字人之任其愈懋哉可
　　　　王任試大理評事充節推知縣制
勑某爾任舉者爲令而能修其職以見推稱命爾以
爲幕府之官而又試以字人之事夫南面而聽百里
豈輕也哉維能强恕以求仁然後副吾置吏爲民之
意可
　　　　徐瑗試大理評事充保信軍節推知梓州
　　　　射洪縣制
勑某有百里之地而人民社稷之事繫焉其任豈可
以輕哉爾甞試矣見謂辨治故又任爾以吾所重而
寵以幕府之官往其勉哉無慢予訓可
　　　　王夢易試大理評事充永興軍節推知遂
　　　　州青石縣事制
勑某朕甞命汝以幕府之官使長百里之民而汝以
䘮自解今除之矣其就故官有社與民往其思勉可
　　　　縣尉廖君玉太常寺奉禮郎制
勑某爾職在追胥有功中率故襃序爾使得列于太
常之屬朝廷慶賞之信如此爾其可不勉哉可
　　　　陳周翰太常寺奉禮郎制
勑某爾乆於職事能以有勞命課于朝當得遷叙奉
常之屬其往欽哉可
　　　　太常寺太樂署副樂正李允恭可太常寺
　　　　太樂署太樂正太常寺攝樂正耿允恭包
　　　　文顯可並太常寺太樂署副樂正制
勑某等太常上其屬有闕而以爾等聞惟爾等皆善
於修聲而任職乆矣其遷副正以爲署長而使攝正
署副正往勵厥官無敢豫怠可
　　　　英宗即位覃恩轉官龍圖閣學士至龍圖
　　　　閣直學士制
勑永惟左右有能有爲之臣皆　先帝遺朕以熈衆
功者也方惟大賚以勞天下其可以忘而不及哉具
官某惠和敦大明允忠篤列職近侍實爲名臣襃序
有加往欽乃服可
　　　　發運轉運提刑判官等制
先帝享國四十餘年内外晏然克終天禄豈非獻臣
才士佽助之力哉不及班命以勞功而朕承厥志爾
奉將使指乆以才稱膺此寵章往其思勱可
　　　　卿監館職制
勑朕初即位奉行　先帝故事以勞天下其施及於
䟽逺而可以忘於近者哉具官某序于書林伐閱多
矣率德迪義有稱于時膺踐寵榮往其思毖可
　　　　京官館職制
先帝棄天下朕初即位纂修故事以勞羣臣爾等序
于書林皆以才選襃進有典往其欽承可
　　　　分司致仕正郎以下京官等制
勑某等朕初嗣位敷錫庶工非特勞在事之勤亦以
禮天下之賢者爾等以才出仕登序王官或就里居
或分留務往膺寵數咸懋厥修可
　　　　諸司使副至崇班内常侍帶遥郡不帶遥
　　　　郡制
勑某等朕初即位奉行　先帝故事大賚四海阻深
幽逖無所不及矣又况朝廷之近臣豈可以忘哉爾
等能以忠力靖共職事進位一等往其欽承可
　　　　皇兄叔大將軍以下制
先帝顧哀宗親德念至深厚矣在後之侗其可以忘
哉具官某躬執義行序于屬籍承休席寵亦旣顯融
襃進有章往欽無斁可
　　　　皇弟姪大將軍以下制
勑某朕大賜於天下雖䟽以逺無遺者矣又況於宗
室之近哉爾序官内朝克有善問繩繩之慶協於聲
詩襃命有加往其祗服可
　　　　覃恩昭憲杜皇后孝惠賀皇后淑德尹皇
　　　　后孫姪等轉官制
勑某等予大祭于廟祧而哀夫先后之家􁋚替而不
章乃詔有司博求其世爾等名在戚里序于王朝各
因其官増位一等冀以上稱神靈之意豈特慰予追
逺之心可
　　　　中書提點堂後官制
勑某等朕大賚于天下有政有事者皆得以序遷爾
等各以選掄備官宰旅増位一等往其欽哉可
　　　　李端卿等舊官服闋制
勑某孝子之悲哀思慕其親豈有窮哉然䘮以三年
而止者聖人之政也爾以䘮致事日月旣除其就故
官以聽新命夫人之行莫大於孝而孝亦在乎事君
能致其身而不愆於義以辱其各然後可以爲孝子
此宜爾之所知也其勉矣哉可
　　　　前太常寺太祝張德温舊官服闋制
勑某䘮三年亦巳乆矣而人子之志無窮故欲爲不
善則思貽父母惡名而終於不果不如是則不足以
爲人子復爾禄次維時勉哉終於立身可謂孝矣可
　　　　前屯田貟外郎任逈舊官服闋制
勑某汝有列於朝廷而以憂去位人子之事親終矣
則君臣之義其可以忘乎夫移於君而忠移於官而
治然後可以爲孝往共爾服惟是勉哉可
　　　　前太常寺奉禮郎宋輔國等並舊官服闋
　　　　制
勑某爾以親䘮去位日月旣除其來造朝復就官次
終身之孝可不勉哉可
　　　　前太理寺丞劉辯前衛尉寺丞孫公亮並
　　　　舊官服闋制
勑某爾服縗去位順變當除三年之䘮亦巳乆矣君
臣之義其可廢乎趣還于朝使即舊秋勉思移孝之
事以就顯親之名可
　　　　前大理寺丞王忠臣舊官服闋制
勑某御史言爾以䘮釋位日月當除故吾下命書于
御史以俟爾之來見爾雖舊官吾命維新其加勸勉
求合於以孝事君之義可
　　　　前太子中舎張諷舊官服闋制
勑某䘮三年天下之逹禮也爾能率禮以至終䘮其
來造朝復爾禄次事君之義爾實知之無違厥初是
謂能孝可
　　　　前職方貟外郎元居中舊官服闋制
勑某尚書郎位三等而爾方以勞序于前列乃以䘮
去三年于家今旣禫除其還禄次維爾才美有稱於
時移孝事君當知勉矣可
　　　　前太常博士張詵舊官服闋制
勑某爾去位里居三年於此旣除䘮矣其就故官忠
以事君是爲孝子爾惟知義可不勉哉可
　　　　前將作監主簿張扶舊官服闋制
勑某爾遭齊斬之䘮而去位釋祥禫之服而還朝斑
吾命書授爾禄次孝子之事終於立身施于有官可
以勉矣可
　　　　前駕部貟外郎李安期前殿中丞張德淳
　　　　並舊官服闋制
勑某禮有三年之䘮者無貳事也知䘮而巳矣先王
以爲不如是不足以盡人心此吾所以歸爾于家而
不敢勞以事今日月除矣故吾班命書于御史而召
爾以來往踐故官勉思終孝可
　　　　前内殿崇班馬文德舊官服闋制
勑某爾執親之䘮三年於此矣其班新命以復故官
維孝有終爾宜思勉可
　　　　供備庫副使康璹舊官服闋制
勑某三年之䘮苴麻哭泣之哀一也而亦有權制以
趣時此吾獨使武吏之有籍於樞密者得終䘮于家
之意也爾能率禮今服旣除其就故官以承新命可
　　　　皇姪右監門衛大將軍仲察服闋舊官制
勑某送終者人子之大事也爾以䘮釋位亦旣三年
能以禮自致而不犯詩人素冠之義於爲人子亦可
謂孝矣還就禄次帥初無違可
　　　　同中書門下平章事韓琦奏親姪孫恬守
　　　　祕校同中書門下平章事曽公亮親男孝
　　　　純將作監主簿姪孫諶試祕校樞密使張
　　　　昪奏親孫男戒守祕校叅知政事歐陽脩
　　　　奏男辨太常寺太祝叅知政事趙槩奏孫
　　　　男尤緒太常寺太祝樞密副使呉奎奏長
　　　　男璟守太常寺大祝次男瓌試祕校制
勑某朕受純嘏於神靈而布之在位其官顯者得任
其子弟以及孫曽爾生大臣之家是爲賢者之類往
保禄秩可無愼哉可
　　　　同中書門下平章事韓琦奏親姪女之子
　　　　曹復眞定府戸曹制
勑某維名與器朕未甞輙以假人爾縁大臣相祀之
恩遂階一命之寵出而從仕可不勉哉可
　　　　樞密副使胡宿奏親兄亶守祕校制
勑某宗祀之恩仕之顯者皆得官其親族爾躬率善
行而有弟爲吾政事之臣往服寵榮懋修無斁可
　　　　天章閣待制司馬光親兄之子宏試將作
　　　　監主簿制
先帝有大慶推恩羣臣子弟而爾有叔父實爲近臣
往即厥官無墮世禄可
　　　　廣南柬路轉運使祕閣校理蔡抗男潜試
　　　　將作監主簿制
勑某將漕逺方者皆得官其子弟爾父以才自奮有
顯於時往懋厥修以綏世禄可
　　　　故贈司空兼侍中龐籍遺表男太常博士
　　　　元英可屯田貟外郎制
勑某等爾考有庸　先朝致位將相歸安第室而以
壽終爾等服采于時實能嗣訓並膺恩典其往勉哉
可
　　　　龐籍遺表男内殿崇班元常大理寺丞制
勑某士之文武異用乆矣爾世以儒學顯而有官籍
於内朝從爾父之遺言而以丞于大理往惟嗣訓乃
克保家可
　　　　龐籍遺表孫保孫寅孫並將作監主簿制
勑某爾祖甞爲將相佐佑帝室朕哀其亡也故序爾
於工官夫大臣之家能乆而不失其世者鮮矣往承
厥慶可不勉哉可
　　　　龐籍外孫陳仲師試將作監主簿制
勑某朕命爾以試工官之屬者特以爾之外祖常爲
將相於　先朝而巳然士之由保任而後能自奮以
至休顯者多矣往踐爾次可無勉哉可
　　　　太子少傅致仕田况遺表男守祕校至安
　　　　太常寺太祝制
勑某儁哲之輔有勞於時福禄旣成而爾嗣厥後於
其將死以爾爲言膺此寵章宜知勉矣可
　　　　故資政殿大學士知河南府呉育遺表孫
　　　　男儼俅並守將作監主簿制
勑某等朕所以顧恤大臣之家而序録其子孫未甞
有愛焉況如爾祖賢明諒直有𥙷於世朕常思而不
忘者乎其各加爾一命以爲工官之屬詩曰夙興夜
寐無忝爾所生往其勉哉可以爲孝矣可
　　　　翰林學士承㫖宋祁遺表男俊國廣國守
　　　　祕書省正字令持服制
勑某等爾考承密命于翰林而不幸至於大故眷懷
舊德甄序爾官往其有成祗服予采可
　　　　宋祁遺表孫松年延年頥年並守將作監
　　　　主簿制
勑某等貴臣之世賢者之後朕所不能忘也故爾等
皆在沖幼而列于工官兹所以佑序爾家亦云至矣
爾所以保其禄位可不勉哉可
　　　　刑部侍郎致仕崔嶧遺表親孫男俞將作
　　　　監主簿制
勑某爾祖甞服高位考終于家以爾爲言朕其甄序
工官之屬往矣懋哉可
　　　　戸部郎中直龍圖閣知明州范師道遺表
　　　　第三男世文守將作監主簿制
勑某爾父甞以才選列官于朝出臨一州奄至大故
錫爾一命爾其勉哉可
　　　　光禄卿直龍圖閣張㫖遺表親男平易守
　　　　將作監主簿制
勑某朕惟爾父致位九卿服勞于官爲日乆矣故命
爾以工官之屬以稱其將死之言爾其思爾父之顧
厥家與朕心之哀爾父夙興夜寐無或弗欽可
　　　　光禄少卿知單州吕師簡遺表次男昌宗
　　　　試將作監主簿制
勑某爾父且死而爲爾求官故以爾試于工官之屬
夫推恩旣往覃及子孫吾所以待人臣者有常法矣
修敕自奮而以保禄位者爾所以爲人子也可不勉
哉可
　　　　故光禄卿致仕張璹遺表親次孫彩試將
　　　　作監主簿制
勑某爾祖以九卿歸第而遺奏以爾爲言顧哀舊臣
而官使其子孫此先王使仕者世禄之意而吾之所
不忘也其使試于工官之屬以稱爾祖之志焉詩曰
無念爾祖聿修厥德爾方就學可不勉哉可
　　　　司農卿致仕余良孺遺表曽孫渙試將作
　　　　監主簿制
勑某爾之曽祖仕至九卿退處于家考終厥命推恩
及爾以試工官往愼猷爲且膺器使可
　　　　故光禄卿致仕張温之孫基試將作監主
　　　　簿制
勑某爾祖甞爲侍從之臣而有公忠之節今其亡矣
秩爾以官能善似之乃其無悔可
　　　　客省使眉州防禦使張亢遺表孫在至􁝙
　　　　並將作監主簿制
勑某爾祖起於文吏而能以才武致力於封疆扞患
之功書在王府今其亡矣故各命爾一官往懋爾成
毋忘爾祖之勤於國可
　　　　司農卿致仕魏琰男太廟齋郎紓守將作
　　　　監主簿制
勑某爾世載榮禄而父以九卿去位推恩改命序位
工官維恪愼可以保家往其勉矣可
　　　　虞部貟外郎致仕張應符男遘試將作監
　　　　主簿制
勑某少盡其力至於老則養之不可以不終使之免
農而爲士則禄之不可以不世此先王不忍人之政
而吾未能逮也今爾父去位而命爾一官使得世其
禄以終爾父之養焉此亦庶幾有合乎先王之政爾
惟忠惟孝尚稱吾命爾之意哉可
　　　　職方貟外郎致仕徐仲容男公輔試將作
　　　　監主簿制
勑某爾父辭禄而爲爾請命于朝傳曰君子之善善
也長故善善及子孫此吾命爾以一官之意也經曰
事親孝故忠可移於君居家理故治可移於官爾其
念此以自勉哉可
　　　虞部貟外郎致仕李卓男元之試將作監
　　　　主簿制
勑其爾父積勤序于郎位老而致事録爾一官思世
厥家往其無怠可
　　　　諸州軍并轉運提刑弟姪男恩澤等並試
　　　監簿制
勑某朕始嗣位推恩宇内爾執方貢以來造朝加賜
一官往惟祗服可
　　　　王孝叔充春州軍事推官通判春州兼知
　　　　本州制
勑某南方荒逺之州吏多憚往而爾請行焉故優爾
禄賜而以勸賞隨其後往其勉矣思乂我民可
　　　　縣尉李執中可察推制
勑某先王之政荒則緩刑至於彊不忌死而傷吾良
民則去之亦不可以不急此朕所以嚴追胥之令信
購賞之科不以歲凶多暴之時而爲之廢格爾能除
盜實舉其官遷以懋功往祗乃服可
　　　　吕開權淄州軍事推官依前充鎭南軍節
　　　　度推官制
勑某爾有除盜之功故賞以一邑而序官于大府辭
而有請以便爾私吾用不違往其祗服可
　　　　蘇州長洲縣尉富翶潤州丹徒縣令制
勑某朕布爵賞之令以待吏之有勞爾能舉其官以
除盜賊遷以爲令使之牧民又將試爾爲政之才非
特示朕報功之信可
　　　　晉州襄陵縣尉葛頥單州武成縣令制
勑某爾職在追胥而能上功中率卑之一縣以懋爾
能夫爲令之所事則不特追胥而巳必也使人無盜
是乃能稱其官可
　　　　杭州於潜縣令趙君序虢州玉成縣令制
勑某予嘉爾之有功於追胥也故卑爾邑於東南又
從爾父之請焉而移爾於虢吾於用賞而顧恤爾私
亦云備矣則爾之施於有政可不勉哉可
　　　　信州鈆山縣尉齊景甫杭州餘杭縣令制
勑某爾追胥有功遷令一邑百里之人視爾以爲休
戚矣施於政事可不勉哉可
　　　　單州成武縣令李燾江隂軍録事叅軍制
勑某爾修其官能中賞率有司㑹課予懋爾功愈其
勉哉以涖厥事可
　　　　潞州屯留縣尉李昌言徐州録事叅軍制
勑某爾能捕盜當得賞官遷督一州之郵往其思稱
厥職可
　　　　殿前都虞候利州觀察使賈逵依前官充
　　　　侍衛親軍歩軍副指揮使制
勑朕有貔虎熊羆之士以衛中國而制四夷考求其
人以副統督具官某乆更任使才武有稱扞城之勞
宿衛之最簡于　先帝以曁朕躬思懋厥修往膺休
顯可
　　　　衛州防禦使錢晦霸州防禦使制
勑朕初即位奉行　先帝故事以勞天下雖踈且逺
無遺矣又況於朝廷之顯者哉具官某忠勞弈世簡
在帝室能勵厥德自昭于時膺此寵章愈其思勉可
　　　　東上閤門使陵州團練使李端慤眉州防
　　　　禦使制
勑朕初嗣位奉行故事以勞天下具官某清明敏逹
和愼祗修奉侍　先帝陟降左右厥勤茂矣其可忘
哉膺服寵榮往欽乃服可
　　　　捧日左廂都指揮使嘉州團練使周翰制
先帝棄天下朕初嗣位永惟武力忠勞之士爲國禦
侮其功多矣豈可以忘哉具官某部督有方踐修無
過營衛之最簡于朝廷膺此寵章愈其奮勵可
　　　　天武左第三軍都指揮使封州刺史程榮
　　　　可蒙州刺史充御前忠佐馬歩軍副都軍
　　　　頭制
勑某等熊羆之士爲國爪牙均其逸勤率用成法爾
等忠勞之實簡在朝廷遷序有差往惟欽服可
　　　　轉貟制
先帝遺朕熊羆之士以蕃帝室所使統督豈可以非
其人哉爾等以扞城之材共禁衛之服忠勞武力皆
有可稱各以序遷往欽無懈可
　　　　落權團練刺史制
勑某等忠勞之士武力之臣獎衛帝室其功多矣當
序厥位以均逸勤爾等部督有方踐修無過兵團州
刺遷進有差往膺寵榮懋建勲績可
　　　　單州團練使劉永年可齊州防禦使知代
　　　　州制
勑代地邊要吾所重常擇將以守之以爾具官某武
力智謀濟以馴謹踐更中外皆有可稱故進使號往
共厥服禦侮之實爾其勉哉可
　　　　捧日天武四廂都指揮使端州防禦使趙
　　　　滋可依前充侍衛親軍歩軍都虞候制
勑營衛之士皆天下武力之高選也所使虞度軍中
之事者豈可以非其人哉具官某等造行謹良致位
休顯勲勞之實簡在朕心各以序遷往惟祗服可
臨川先生文集卷第五十二
臨川先生文集卷第五十三
　　外制
　　　李端慤東上閤門使制
　　　石遇竇舜卿四廂都指揮使制二道
　　　甘昭吉入内副都知制
　　　宋有志東染院副使制
　　　李用和六宅副使制
　　　宋良王嵩禮賔副使制二道
　　　李景賢穆遂石用休文思副使制三道
　　　夏偉内園副使制
　　　譚德潤楊宗禮張繼渥朱漸王欽李惟正並
　　　　　供備庫副使制五道
　　　崇班胡珙等改官制
　　　軍貟等換諸司使副承制崇班制
　　　王保常靳宗永内殿承制制二道
　　　狄詢内殿崇班依前職制
　　　楊元張建中内殿崇班制二道
　　　慕恩北作坊使制
　　　陳竒孫戾太子中允致仕制二道
　　　樞密副使呉奎父太常丞致仕制
　　　李燾父文俊守祕書省校書郎致仕制
　　　崔嶧刑部侍郎致仕制
　　　周濤太常太祝梁搆光禄寺丞致仕制
　　　郝中和國子博士致仕制
　　　商瑗趙九言張搆董安龍輿鄭旦太子中舎
　　　　　致仕制六道
　　　馬房衛尉寺丞袁仲友太子洗馬東野瓘太
　　　　　子中舎致仕制三道
　　　王正臣孫檢守祕書省校書郎致仕制二道
　　　李琳國子監丞郭震太子中允致仕制二道
　　　李日新左清道率府副率王餘慶率府副率
　　　　　致仕制二道
　　　叚獻右清道率府副率劉友俊右清道率府
　　　　　率致仕陳惟信左驍衛將軍袁政李周
　　　　　道並左監門衛將軍致仕制三道
　　　馮維禹施章于太子中舎趙伯世左清道率
　　　　　府率朱涇等太子洗馬李昌言許州司
　　　　　馬致仕制四道
　　　皇太后三代制九道
　　　皇后三代制十道
　　　　李端慤東上閤門使制
勑閤門置使官盛地親非有嘉績令名不能勝其任
也具官某於朝廷有詳練之實於戚里有茂勉之聲
非專爲恩以致此位積功乆次當得右遷其愈勵哉
往共厥服可
　　　　石遇四廂都指揮使制
勑虎賁之士周公以爲人主所當知恤者也又況所
使將此哉具官某比以材選服勞于邊折衝禦侮甞
有所試矣遷進使號付之部督往其欽愼以報寵榮可
　　　　竇舜卿四廂都指揮使制
勑國家置帥兵以爲衛所選皆天下之材付之部督
未甞輕其授也具官某踐更邊要忠力有聞選將營
屯衆論惟允序遷厥位其往欽哉可
　　　　甘昭吉入内副都知制
勑古者王之正内必有任職之臣予若稽古而思得
吉士以充其選以爾服勤左右多歷歲年有專良之
稱無側媚之毀其使序于正内以充廷論之公焉爾
其審門闈謹房闥入宣宫令出賛朝事悉心夙夜一
以忠信則維予爾嘉爾亦永綏于寵禄可
　　　　入内内侍省内東頭供奉官宋有志東染
　　　　院副使制
勑某爾乆於内侍承事有勞自求外遷以便醫藥超
升位等往服恩榮可
　　　　李用和六宅副使制
勑爾忠力武敏有稱干時出將一州亦能用治西南
之屏摠制戎兵比難其人以爾攝事夫以才得選而
乆於險逺之勞不先有賞以加焉何以勸夫能者躐
遷位等兹實異恩往祗官成無廢吾事可
　　　　内殿承制閤門祗候宋良禮賔副使制
勑某爾典制一軍有民有社論功考最當得序遷惟
爾以才甞更選擢往欽新命其愈懋哉可
　　　　内殿承制閤門祗候王嵩禮賔副使制
勑某爾以才智勲效自昭于時董督徼循實任邊要
序勞當進以介諸司朕命維休往其欽服可
　　　　西京左藏庫副使李景賢文思副使制
勑某戎馬之寄常難其選爾以才諝乆於任使一州
之政比有可稱超進位等往膺寄屬勉思報稱無或
不祗可
　　　　西京左藏庫副使穆遂文思副使制
勑某爾徼循蠻方爲日乆矣更書且下而使者乞留
超進厥官以共舊服往惟勵勉膺此寵榮可
　　　　西京左藏庫副使石用休文思副使制
勑某爾以才選比更任使有司㑹課當得進官往服
訓辭無癏乃事可
　　　　西染院副使兼閤門通事舎人夏偉内園
　　　　副使依舊閤門通事舎人制
勑某賔賛受事之職吾以武吏爲之而甚難其選爾
能祗飭以稱厥官㑹課有司序遷位等往祗休寵可
　　　　内殿承制譚德潤供備庫副使制
勑某朕永惟陵寢之嚴而選使以護之爾往任事靖
共厥職有勞可録其以序遷祗服寵章勉求稱位可
　　　　内殿承制楊宗禮供備庫副使制
勑某監一路之軍而按撫其人又典一州之政非才
能行治有紀于時孰可以稱此哉爾乆于煩使能勤
厥事故遷爾位以介諸司而使往焉其愼以防患而
敏於趨功以稱推擇之意可
　　　　樞密院副承㫖張繼渥供備庫副使制
勑爾典掌機要服勞歲乆以疾自上求爲外官遷介
諸司往膺器使可
　　　　内殿承制朱漸供備庫副使制
勑某賦禄序官邦有常法爾勤厥服㑹課當遷維器
與名職思其稱乃其無罰可不勉哉可
　　　　承制王欽李惟正並供備庫副使制
勑某等嘉我未老而經營四方詩人之所謂賢勞也
可無報稱哉以爾欽戍于南方之窮而任監護之官
以爾惟正屯于西路之要而服追胥之事其役逺其
責重而能祗愼所職以有累日之勞其各遷位介于
内朝之使以爲報稱夫有功而見知則說矣此人之
情也以所願乎上施乎下則士孰不樂爲爾用哉其
亦勉之而巳可
　　　　崇班胡珙等改官制
勑某等功懋懋賞先王之所以厲天下而成衆治也
今吾使某監兵馬于外而使某典治材于中皆積日
月以赴功其各賜官一等以稱吾懋賞之意可
　　　　軍貟等換諸司使副承制崇班制
勑某等襃嘉忠勞𬒳以禄秩　先帝有成法朕不敢
違爾等序列禁中有宿衛之最外遷厥位以慰乆勤
進服寵榮往圖勲效可
　　　　王保常内殿承制制
勑某朕布大號於天下文武在位皆升一等序勞當
遷者又皆得以時遷爾服采禁中積功有賞膺此休
寵往惟勉哉可
　　　　靳宗永内殿承制制
勑某承制之官本朝所置非積善累勤之武吏則不
得在此位焉爾服采有庸校年當進其往祗踐以稱
寵榮可
　　　　閤門祗候狄詢内殿崇班依前職制
勑某爾名臣之子任事邊陲積歲有勞序官一等往
其淑愼思世厥家可
　　　　楊元内殿崇班制
勑某爾爲廷臣奔走厥職有勞可録序進厥官惟忠
與勤所以報稱往踐祿次可無勉哉可
　　　　張建中内殿崇班制
勑某爾總戎馬地濵不毛爲之三年能固吾圉遷秩
一等往其懋哉可
　　　　慶州肅逺寨蕃官都巡檢崇儀使慕恩北
　　　　作坊使制
勑某爾武力智謀有稱種落徼循扞禦勲效焯然莫
府條陳允於衆論超遷使號往愈懋哉可
　　　　陳竒太子中允致仕制
勑士之疲癃老耄以至失職而不能自止者蓋有之
矣爾年尚强而疾不至乎􁄺官刺舉之官未甞以爾
爲言而能自列致其職事可謂行已有恥而無負於
周任之言寵爾以東宫之官其勉終行義歸教郷閭
之子弟以所聞而求自比於古之仕焉而巳者可
　　　　孫戾太子中允致仕制
勑某大夫七十而致仕其禮見於經而於今爲成法
爾以經術起家爲吏旣聞夫古之禮又見夫今之法
矣年至而求止可謂行其所知宜列序於朝廷使歸
榮其邑里夫惟爾之筋力不足以有爲也故可無職
事之責焉若夫德義則爾尚可以勉之吾亦不以爾
老而無責也可
　　　　樞密副使呉奎父太常丞致仕制
勑某德善之賚子孫與焉況於其親宜有崇獎具官
某克生賢子敎以義方協于詢謀掌國機密超遷厥
位以佐共工往服寵章就安榮養可
　　　　江隂軍録事參軍李燾父文俊守祕書省
　　　　校書郎致仕制
勑某先王之政未有遺年者也故朕因宗祀之慶而
有爵命之施焉爾躬率義方又能敎子享其禄養以
至耄期膺此寵榮往綏壽善可
　　　　工部侍郎充集賢院學士崔嶧刑部侍郎
　　　　致仕制
勑仕焉而告老者自一命以上必有以慰其歸況吾
邇臣恩紀所厚宜増位序以示襃優以爾具官比以
明揚乆於煩使入參侍從出備藩維踐更滋多寄屬
惟允引年辭位得禮之宜進貳秋卿以營居息古之
老者非茍自佚其身唯愼行祗法以助成王德爾所
知也往其懋哉可
　　　前著作佐郎周濤太常太祝梁搆光禄寺
　　　　丞致仕制
勑某爾甞辭禄而在位以爾爲材寘諸京官使長一
邑果能有績以見推稱將疇爾勞遽以疾告夫學士
大夫之去位豈茍自佚而無爲古之仕焉而已者爾
蓋聞其風矣丞于卿位維是懋哉可
　　　　殿中丞致仕郝中和國子博士致仕制
勑某爾謹廉爲吏得列朝廷不隳厥官以至告老宜
有襃進用爲歸榮序于成均往服無斁可
　　　　前荆門軍當陽縣令商瑗太子中舎致仕
　　　　制
勑某爾從仕乆矣而不失廉稱方踐老境乃能知止
東宫之秩歸服厥榮可
　　　　處州録事參軍趙九言太子中舎致仕制
勑某爾以學入官老而能止踐更多矣不失廉稱著
籍東宫以爲爾寵可
　　　　鼎州録事參軍張搆太子中舎致仕制
勑某爾方仕于州縣而寵爾以東宫之官有列于庭
亦云顯矣用嘉知止歸矣勉哉可
　　　　前江寧府觀察推官試大理評事董安太
　　　　子中舎致仕制
勑某爾學古入官稱譽者衆方圖乃績遽欲歸休進
秩東宫以嘉知止可
　　　　舒州錄事參軍龍輿太子中舎致仕制
勑某爾仕焉欲致其官故吾寵以東宫之秩歸安田
里是亦顯榮其愼厥修以終燕譽可
　　　　復州錄事參軍鄭旦太子中舎致仕制
勑某爾居官無疪而以病告知止不殆是維可嘉東
宫之官其往祗服可
　　　　前南儀州推官試大理評事馬房衛尉寺
　　　　丞致仕制
勑某京官吾所重也選於吏部者非有尤異之績與
治行爲衆所稱則莫能得之爾旅力旣愆而能自止
承于衛尉其往欽哉可
　　　　前知連州連山縣袁仲友太子洗馬致仕
　　　　制
勑某爾以經術中科乆於銓集老而能巳義有可嘉
列職東宫以榮歸息惟愼所止克完厥終可
　　　　縣令東野瓘太子中舎致仕制
勑某仕者七十而致事禮也爾年未至而願歸田里
比夫旅力已愆而不知止者豈不賢哉進位于朝錫
從居息可
　　　　主簿王正臣守祕書省校書郎致仕制
勑某爾仕焉而欲去其位故吾寵以宫署之官夫還
州縣之勞而就里居之佚無賦徭之役而有重禄之
加惟愼厥終乃其不愧可
　　　　主簿孫檢守祕書省校書郎致仕制
勑某爾以貲爲吏請老于朝列職祕書以爲爾寵歸
安田里惟愼厥終可
　　　　主簿李琳國子監丞致仕制
勑某仕者七十而告老古之道也爾能率禮朕用襃
嘉往即新恩勿忘初服可
　　　　縣令郭震太子中允致仕制
勑某爾進士起家而乆於州縣之職春秋未艾自請
罷休列職東宫以榮歸息知止不殆愈其懋哉可
　　　　李日新左清道率府副率致仕制
勑某爾考授命於戎行而爾得列於仕籍老而知止
襃序厥官歸休之榮往服無斁可
　　　　右侍禁王餘慶率府副率致仕制
勑某爾能知止義有可嘉以東宫率府之官爲爾居
里之寵是亦榮矣往其勉哉可
　　　　右侍禁叚獻右清道率府副率西頭供奉
　　　　官劉友俊右清道率府率並致仕制
勑某爾乆於官使請老于朝宜有進遷以爲光寵歸
安爾止惟愼厥終可
　　　　文思副使陳惟信左驍衛將軍致仕制
勑某旅力已愆而不能自止者有矣爾能告老於義
無慙遷將衛兵往綏榮禄可
　　　　内殿崇班袁政李周道並左監門衛將軍
　　　　致仕制
勑某爾服勞乆矣奉事無過能自知止義有可嘉登
進厥官以帥門衛歸安榮禄尚克勉哉可
　　　　西京左藏庫副使馮維禹文思副使前行
　　　　漢陽軍録事叅軍兼司法事施章于太子
　　　　中舎致仕制
勑某仕焉而已者考其行治能以潔白自終宜有襃
嘉以慰其意爾甞學禮得仕州縣老而知止可謂有
終遷位于朝往欽無斁可
　　　　東頭供奉官趙伯世左清道率府率致仕
　　　　制
勑某老聃有言曰知止不殆爾服勤于官乆矣而能
以疾辭位無負於老聃之言故吾命以東宫衛府之
官以嘉爾之有勞而知止往哉居息思愼厥終可
　　　　主簿朱涇等太子洗馬致仕制
勑某等爾等晚而出仕皆以廉稱老矣告休是能知
止其各遷秩以爲歸榮可
　　　　李昌言許州司馬致仕制
勑某掌書以賛計官之治乆矣致其職事宜有賚焉
司馬于州往欽無斁可
　　　　皇太后三代制九道
　　　　　曽祖
勑位尊者享大德盛者流逺追崇之禮於國有初
皇太后曽祖某體仁蹈義不躬榮禄慶垂厥後光大
顯融乃生碩女坤育天下命書爵號申賁諸幽尚其
靈明嘉此休寵可
　　　　　曽祖母
勑朕雖煢然在疚而不敢忘顧復之慈肆有命書以
上稱追逺顯親之志　皇太后曽祖母柔惠安婉來
宜大家垂休後昆作合　先帝追崇爵號其尚知榮
可
　　　　　祖
勑惠術尚均而自親貴始古今一體也其可以忘哉
皇太后祖某明德大功簡于帝室配食宗廟始終哀
榮慶流于孫母育四海追襃有典庶或知歆可
　　　　　祖母
勑邦有大賚夫人待於下流豈外戚之尊所當襃而
可以忘哉　皇太后祖母高氏承慶淑人來嬪巨室
蓄德之厚垂休無窮協兆塗山世滋以大追錫爵命
冀能歆嘉可
　　　　　祖母
勑佐佑　先帝顧復朕躬追誦寒泉之詩永惟欲報
之義當有爵命以上副顯親之心　皇太后祖母劉
氏柔良靚專𬒳服華問寵禄光大集于後昆啓佑碩
人比賢文母追襃大國其尚知榮可
　　　　　祖母
先帝襃厚母黨致仁盡孝朕雖在疚而奉承故事不
敢愆忘　皇太后祖母劉氏内順外嚴罄無不淑德
祚流衍逺而彌興追命有章尚慰窀穸可
　　　　　祖母
勑朕以薄德奉承大統永惟　先帝故事不敢有忘
皇太后祖母高氏温柔靚深有婦之道相協君子卓
爲臣宗垂延後昆福禄滋大膺此休命尚知榮歆可
　　　　　父
先帝奄忽弃捐萬邦不及推恩以勞幽顯予末小子
敢忘遺訓　皇太后父某循德秉義聞于當世發祥
流祉燕及後人篤生聖女母育天下襃封有數尚慰
于幽可
　　　　　母
勑朕眇然之躬當奉匕鬯以承宗廟大賚及於幽顯
矣永惟母黨之重可以後而忘哉　皇太后母志順
德嚴克配君子光大之福集于聖女有輔佐之功於
先帝而施及在後之侗命書追崇尚慰營魄可
　　　　皇后三代制十道
　　　　　曽祖瓊皇任忠武軍節度使贈侍中累
　　　　　贈尚書令兼中書令追封韓國公贈太
　　　　　師
勑后率六宫以敎天下之婦順其位尊如此則所以
襃崇其祖考禮不可以無稱也　皇后曽祖某忠勞
武力爲國虎臣慶集後昆比隆任姒追加位號以顯
厥魂尚其有知膺此休寵可
　　　　　贈祖母潘原縣太君追封滕國太夫人
勑朕初即位襃厚異姓率由　先帝故事不敢有忘
皇后曽祖母李氏柔惠靜嘉能循法度來嬪巨室休
有淑聲慶流厥孫正位宫壼胙封名國其尚知榮可
　　　　　曽祖母隴西郡夫人李氏追封舒國太
　　　　　夫人
勑朕奉循　先帝故事以勞天下阻深䟽逖皆有以
加之矣又況於外戚之貴哉　皇后曽祖母李氏嬪
于高門率德唯謹詒慶厥後是生碩人兆協厥祥登
儷尊極追襃有禮其尚知榮可
　　　　　祖繼勲建雄軍節度使累贈太師中書
　　　　　令可特贈兼尚書令
勑尚書録天下之政而令一品也人臣位號於是爲
盛　皇后祖某忠勞奕世能壯厥猶爲國扞城有庸
休顯娀莘之慶乃集後昆膺此追榮尚知嘉享可
　　　　　祖母㑹稽縣君康氏追封祁國太夫人
勑朕承　先帝聖緒大賚及於幽顯䟽逖以賤者加
之矣貴而戚者其可忘哉　皇后祖母康氏馴行婉
容協于儁德慶垂厥後坤育萬方追命有邦尚榮窀
穸可
　　　　　祖母太原郡太夫人郭氏追封鄖國太
　　　　　夫人
勑夫治内政修隂教以助朕調一天下者所以襃崇
其世可不厚哉　皇后祖母郭氏率德秉義協于君
子關雎之詠傳祉厥孫申錫賛書啓封名國尚其靈
淑嘉此追榮可
　　　　　祖母金城縣太君王氏追封成國太夫
　　　　　人
勑傳稱德厚者其流澤廣故今追命之數視其子孫
位號之卑尊矧夫後世登儷尊極則致隆其封爵豈
不宜哉　皇后祖母王氏來嬪大家率循德禮有開
後嗣協慶塗娀申錫名邦尚榮幽穸可
　　　　　父遵甫皇任北作坊使特贈檢校太傅
　　　　　保信軍節度使
勑春秋書季姜之歸而傳有襃紀之義崇寵異姓其
所從來乆矣　皇后父某承世之慶列官于朝雖德
義有稱而不終榮禄祚流後世正位内宫追命有加
以慰窀穸可
　　　　　母鉅鹿郡君曹氏特追封沂國太夫人
勑國有大賚凡在廷之士皆得追襃其父母而況於
異姓之貴哉　皇后母曹氏胄于名王歸得吉士率
禮蹈義有稱閨門迎渭之祥實開厥後膺此恩典尚
知歆榮可
　　　　　母樂壽縣君李氏進封均國夫人
勑人主之所以風天下者豈非外戚之助哉故夫封
爵襃厚之禮其所從來乆矣未甞有改也　皇后母
李氏躬以德義嬪于令人能大厥家比隆任姒錫之
象服胙以名邦往即寵榮勉綏壽善可
臨川先生文集卷第五十三
臨川先生文集卷第五十四
　　外制
　　宰相冨弼三代制六道
　　　叅知政事歐陽修三代制六道
　　樞密使張昪封贈三代制八道
　　樞密副使胡宿封贈三代制六道
　　　樞密副使吳奎封贈制二道
　　皇故第十三女追封楚國公主制
　　故充媛董氏贈婉儀制
　　　吳奎亡妻趙氏胡宿亡妻吳氏追封信都蘭
　　　　　陵郡夫人制二道
　　故董淑妃養女御侍張氏安福縣君李氏仁
　　　　　和縣君依舊御侍制二道
　　　聽宣蔣氏張氏並司言制
　　　淑妃董氏遺表父右侍禁安内殿崇班制
　　　德妃沈氏姪孫獻卿試大理評事制
　　　苗賢妃親姊苗氏男張士端試將作監主簿
　　　　　制
　　　令襄故母錢氏可追封仁和縣君制
　　　從信故所生母許氏追封平原縣太君制
　　　蘇唐卿母孫氏萬年縣君制
　　　祁元振亡母丁氏追封昭德縣太君制
　　　歐陽修女樂壽縣君文彦博女安福縣君制
　　　　　二道
　　　宋庠親孫女永寧縣君制
　　　龐籍遺表長女安康郡君第五女德安縣君
　　　　　第七女壽安縣君制三道
　　　允初長女嘉興郡君制
　　　宗說第十八女永泰縣君制
　　　克洵第二女等並特封縣君制
　　　世永第三女金城縣君制
　　　仲勸新婦陳氏封邑制
　　　皇兄承簡追封安定郡王皇弟承俊追封樂
　　　　　平郡公皇姪孫世芬追封廣平侯制三
　　　　　道
　　　李詵父贈司空兼侍中制
　　　王凱贈節度使制
　　　馬從先父震贈尚書工部侍郎句諶父希仲
　　　　　贈工部尚書制二道
　　　何若谷亡兄若沖追贈試大理評事制
　　　盧昭序贈正刺史制
　　　宋士堯等贈官制
　　　　宰相富弼三代制六道
　　　　　曽祖
勑大臣有慶於國則爵命上施其考祖所以章賢德
廣襃勸也具官某曾祖某躬執義善發身揚名詒于
曾孫集有福祿登踐樞極卓爲臣宗申命有加尚榮
幽穸可
　　　　　曾祖母
勑宗工之選所以寵儁良大國之封所以襃賢淑具
官某曾祖母某氏順足以有相嚴足以有臨來嬪名
家詒祿厥後爲國元老儀刑萬方開號全齊旣光大
矣徙之北國其愈知榮可
　　　　　祖
勑列爵五等莫尊於公必有盛德之士然後可以膺
此號具官某祖某秉哲迪義不躬顯榮祚流聞孫爲
世碩輔追襃之禮旣極寵崇序爵啓封尚其嘉享可
　　　　　祖母
勑天子之宰朕所恃以綱紀四方者也爵命加其祖
妣豈不宜哉具官某祖母某氏蓄德在躬以成家室
發祥于後以遺子孫申錫有邦蓋惟舊典魏大名也
以是追封豈特爲窀穸之榮亦所以佑其後世可
　　　　　父
勑士以有子爲榮子以顯親爲孝宗公元老世恃以
寧當有追崇之恩稱其致孝之意具官某父某惠和
敦大明允忠篤位不侔德乃生碩人寅亮　先帝寵
綏四海方興就事佐佑朕躬申命有章兼榮幽顯可
　　　　　亡母
勑朕初纂服登用舊臣襃厚其親率循故事具官某
母某氏顯相吉士篤生碩人壽善康寧考終福祿追
榮新竁申命大邦尚其淑靈膺此休寵可
　　　　叅知政事歐陽修三代制六道
　　　　　曾祖郴贈太子少保可贈太子太保
勑君子善善之義下及子孫況推而上之至其祖考
所以襃美崇寵豈顧可以不稱哉故先王宗廟之制
視其爵位之高下以爲世數之逺近而本朝追命之
禮亦從其子孫名數之卑尊具官某曾祖某濳于丘
園躬有善行畜積之慶施于曾孫爲時宗工名重天
下圖任以登于右府襃嘉當及其前人東宫之孤位
巳顯矣進秩一品尚其享哉可
　　　　　曾祖母追封延安郡太夫人劉氏可追
　　　　　封榮國太夫人
勑尊之欲其貴親之欲其當豈特人主有是心哉推
是心以施於人此人主所以與天下同憂樂之意也
禄有厚薄故禮有隆殺位有高下故施有逺近古之
道也其可忘哉具官某曾祖母某氏含德在躬作嬪
令族積善之慶覃其後昆惟時聞孫實朕良弼登與
政事人無間言其䟽大邦之封以報流澤之施寵靈
之極尚克享哉可
　　　　　祖贈某官
勑朕惟有天下者得推其祖考上配于天蓋孝子慈
孫所以極其尊崇之意推是心以及夫在位則其寵
祿之厚者豈不欲以及其所謂尊親者哉此朕所以
襃寵大臣之先以尊爵貴官而有至乎三世者也具
官某祖某積德累善施于後嗣爲予輔弼始大厥家
東宫之孤旣以命汝增榮一品尚克享哉可
　　　　　祖母
勑朕䟽郡縣以君諸臣之母欲以慰慈孫孝子之心
至於政事之臣則封國及其王母所以望其功者厚
矣則慰其心者顧可以薄哉具官某祖母某氏來嬪
名家克配君子積善之福覃于其孫左右朕躬豫圖
政事嘉而有後錫以大邦維靈在幽尚克膺此可
　　　　　父
勑大臣得爵命其先人至乎公師非古也然禮者人
情而已矣當於人情而義足以勸士則何必古之有
哉具官某父某蓄其德善不顯於世克生賢佐爲朕
股肱東宫一品人臣高位追以命汝用嘉有子尚其
享此以稱饋祀之盛哉可
　　　　　母
勑古者子爲諸侯大夫而父爲士則其祭以諸侯大
夫之禮朕以謂得享其禮而位號不稱則不足以盡
孝子之心故今有列於朝廷皆得追崇其考妣又況
於爲吾左右輔弼之臣哉具官某母某氏婦順母嚴
稱於天下能教其子爲時名臣協于詢謀進斷國論
雖祿養不及而饋享有加啓封大邦於禮爲稱尚其
幽穸知享此榮可
　　　　樞密使張昪封贈三代制八道
　　　　　曾祖某贈某官
勑傳曰學士大夫則知尊祖矣若夫流澤之施於後
世者博矣則其崇報亦當有以稱焉此予所以隆寵
大臣而追命之禮有至於三世也具官某曾祖某以
武力充選以忠勞備使積善之施覃及後昆爲時老
成宰制密命帝傅之位厥惟尊榮今予爾嘉舉以追
錫尚其幽穸知享此哉可
　　　　　曾祖母贈某國太夫人
勑祖考之富且貴則其澤流於子孫而諸婦與榮子
孫有爵祿之寵則其尊歸於祖考而饋祀之盛亦及
乎其母古之道也後世因焉今朕尊禮大臣而爵命
上施其三世於經未嘗有也而豈害於先王制禮之
意哉具官某曾祖母某氏嬪于令人躬有馴德積善
之施久而愈彰至于曾孫克協朕心爲世元老執邦
之樞福祿之來實維爾慶改封大國以寵淑靈尚其
有知享此休命可
　　　　　祖
勑爲吾政事之臣所以崇寵之者備矣於其尊大前
人之志亦宜有以稱焉具官某祖某積行在躬濳而
不耀畜其善慶以頼後昆厥有聞孫爲朕良弼典司
機要海内所瞻追命之榮至于帝傅進登師位以極
襃嘉尚其冥靈膺此休顯可
　　　　　祖母
勑義莫大於尊祖仁莫高於顯親今吾追命大臣之
考妣以及其祖者豈有它哉凢以稱其尊祖顯親之
心而已其德博者其施逺其位盛者其報豐具官某
祖母某氏徽柔静恭克相宗事佑啓後世爲時元臣
執國之樞以佐吾治其施可謂逺矣其報可以薄哉
改錫大邦以爲爾寵賁于窀穸尚克知榮可
　　　　　父惠贈太師可贈中書令餘如故
勑朕有高爵厚禄以禮天下之士而與之共政又本
其流澤之所自而追命以尊官豈特崇寵大臣亦所
以勉人親之敎子具官某父某濳德晦行榮于丘園
積仁之慶實在其子終有成德爲吾宗工踐更二府
執國機要追襃之命登爾太師其遷令于中書以極
襃崇之數尚其窀穸享此休榮可
　　　　　嫡母追封德國太夫人劉氏可追封許
　　　　　國太夫人
勑先王制禮及後世而彌文顧所以順理而即人情
古今一也夫福祿之盛流澤尚及乎子孫則名數之
崇追命當加其考妣具官某嫡母某氏柔良之行温
惠之德輔相君子克成厥家以有賢息掌予機宻及
親之寵厥有舊章顧爾位號旣榮極矣其班新命寵
以大邦賁于無窮尚克嘉享可
　　　　　所生母追封慶國太夫人王氏可追封
　　　　　蜀國太夫人
勑傳稱春秋之義母以子貴說者或非焉而人子之
愛其親豈有窮哉巳則富貴而親不與焉固人情之
甚可哀者也當有追崇之禮稱其思慕之心具官某
所生母某氏温柔惠和得嫓君子克生賢佐爲朕寳
臣允于庻言秉國樞要追榮之典旣啓爾邦其改新
封以鴻後慶尚其冥漠享此恩榮可
　　　　　亡妻田氏可追封京兆郡夫人彭城縣
　　　　　君劉氏可追封彭城郡夫人
勑臣之德善動勞稱其位而有施於國君之爵祿慶
賞疇其功而有報於家股肱之良參決政事施於國
者其責厚矣報於家者亦宜稱焉以爾具官某妻某
氏温柔静嘉甞配君子遭㑹不淑不終顯榮某言于
朝爲爾請命考諸恩典厥有故常乃䟽大郡之封錫
以小君之號所以崇貴窀穸而副吾大臣追往求舊
之心尚其有知享此休寵可
　　　　樞密副使胡宿封贈三代制六道
　　　　　曽祖
先帝襃厚羣臣德施及乎窀穸朕奉承遺訓不敢以
哀恫之故廢具官某曾祖某蓄德深博久而彌興焯
有偉人出其後世佐佑　先帝以曁朕躬追命于幽
尚嘉營魄可
　　　　　曾祖母
勑大臣有賞於國則爵命上施乎三世　先帝所以
襃功德也朕敢忘哉具官某曾祖母某氏齊嚴靚專
柔嫕安婉集有祉福施于孫曾爲時宗工德望休顯
膺此追命尚其知榮可
　　　　　祖
勑詩曰不愆不忘率由舊章朕遵　先帝之法以勞
賜大臣及其父母不敢以哀恫之故廢具官某祖某
躬率令德以成厥家有孫而賢執國機要膺此休顯
尚能嘉歆可
　　　　　祖母
勑朕初即位遵　先帝故事大賚于四海而大臣之
祖妣與焉具官某祖母某氏以順爲令妻以嚴爲賢
母集有戩榖以詒厥孫爲時宗臣世祿滋大追錫休
命尚其知榮可
　　　　　父
先帝弃萬國朕初即位凢在廷者皆班爵命顯其親
所以稱　先帝顧哀羣臣之意具官某父某蓄積德
義以成福祿燕及厥後爲時宗工追錫之榮旣光大
矣襃嘉有數其尚知歆可
　　　　　母
先帝有大賚必及羣臣之父母朕初嗣位不敢有廢
也具官某母某氏以順爲婦而能正以嚴爲母而能
慈肆有福祿集其後世徙封大國以顯厥魂可
　　　　樞宻副使吳奎封贈制二道
　　　　　父
勑朕初即位班爵命以寵諸臣之父母蓋惟先帝
故事不敢愆忘具官某父某德善之修有聞于世義
方之敎能大厥家序位朝廷旣隆顯矣襃遷有典其
往欽哉可
　　　　　母
勑永惟政事之臣天下國家所恃以安且治者也所
以襃厚及其父母豈可忘哉具官某母某氏馴德淑
行來寧巨室母有賢子爲時宗工班命于朝旣䟽名
郡徙封之寵其往欽承可
　　　　皇故第十三女追封楚國公主制
勑先王制禮有卑尊䟽戚之宜惟至親得以致悼痛
之恩唯至貴得以極襃崇之意皇故第十三女方在
襁褓尚其有成位號未正奄與物化蓋王姬之車服
下后一等而不視其夫情文之隆於是爲稱則雖天
閼其可弭忘追命啓封胙之全楚以終天性之愛且
慰幽穸之靈焉可
　　　　故充媛董氏贈婉儀制
勑雞鳴思賢妃而關雎樂得淑女永懷邦媛内助宫
闈愍飾厥終當加位號故充媛董氏有德讓之美無
險謁之私進登嬪婦之官率循保阿之訓奄忽至於
大故兹用愴于朕心恩典寵章以賁幽穸尚其弗泯
知享此榮可
　　　　樞宻副使吳奎亡妻趙氏追封信都郡夫
　　　　人制
勑追逺念舊而不忘者行之厚而大臣有求於此朕
豈可以忘哉具官某亡妻某氏柔嘉在躬作配君子
不克偕老兹惟永懷能辭生者之恩以丐追封之寵
胙以名郡尚其知榮可
　　　　樞宻副使胡宿亡妻崇仁縣君吳氏追封
　　　　蘭陵郡夫人制
勑婦人能相其君子終以休顯而不與享其福祿豈
非人情之所愍惻哉具官某妻某氏躬率德善嬪于
大家纉夫之榮肇啓爵邑方吾良弼登執事樞嗟爾
淑人旣營封壤賜之名郡追賁諸幽尚其雖没而有
知亦以慰夫生者可
　　　　故董淑妃養女御侍張氏安福縣君依舊
　　　　御侍制
勑某氏爾爲妃所鞫而序于女御之數啓邑賜號以
廣逮下之恩徃服命書勉循隂敎可
　　　　故董淑妃養女御侍李氏仁和縣君依舊
　　　　御侍制
勑某氏爾以徽柔備數女御賜封大邑用示襃嘉往
服寵榮愈其淑愼可
　　　　聽宣蔣氏張氏並司言制
勑某後官之職各有等差必來淑女以賛内治爾惠
和安婉服采維勤遷序厥官往欽休命可
　　　　淑妃董氏遺表父右侍禁安内殿崇班制
勑某卿大夫之終于位者朕所以顧恤其家未甞不
備也永惟良淑有助宫闈序位旣崇則推恩宜厚閱
其遺表爲爾求遷超進厥官往求自稱可
　　　　德妃沈氏姪孫獻卿可試大理評事制
勑朕於后妃之家不欲以恩撓法法之所當者義亦
無所愛焉爾方眇然未克有知而以外戚之恩得試
理卿之屬時乃邦制不爲爾私勉哉有成以待官使
可
　　　　沂國公主趙氏奏苗賢妃親姊永安縣君
　　　　苗氏男張士端試將作監主簿制
勑某朕布大慶而士緣外内族親之故以得官者衆
矣雖進非用德然能致其材以保祿位則亦足以自
昭于時爾與此榮當知懋勉可
　　　　右監門衛大將軍令襄故母錢氏可追封
　　　　仁和縣君制
先帝以孝治天下故因宗祀大慶施及諸臣之父母
具官某母錢氏躬率德善來宜宗室雖不終榮祿而
有子克家追錫寵章冀能嘉享可
　　　　大將軍從信故所生母許氏追封平原縣
　　　　太君制
勑許氏朕於在廷之臣皆有以襃厚其親也況於近
屬恩禮所先者乎爾順善和恭甚宜家室克生宗子
實胙大邦當號爾封遽棄榮養進君一邑以慰孝心
尚惟淑靈知享此寵可
　　　　大理寺丞蘇唐卿母孫氏萬年縣君制
勑孫氏朕旣肆祀於明堂而錫命以襃諸臣之母尚
惟高年及養而禮秩有所不加故推異恩以慰其意
爾年耄矣而有子列于王官其䟽爵邑之榮以厚閨
門之慶可
　　　　試監簿祁元振亡母丁氏追封昭德縣太
　　　　君制
勑某母丁氏爾嬪于名卿不預寵封之慶没有良子
乃蒙增秩之襃願移恩榮追慰顧復俾䟽大邑以燕
孝思可
　　　　叅知政事歐陽修女樂壽縣君制
勑歐陽氏汝父爲吾政事之臣而緣國大賚丐恩及
汝賜之封邑亦有故常祗戒勿違以承兹寵可
　　　　同中書門下平章事文彦博女大理評事
　　　　龐元直妻特封安福縣君制
勑文氏爾父爲時元老而爾母當得襃封辭其寵章
爲爾求邑爾承德義之慶而嬪宗公之家膺兹顯榮
可謂稱矣可
　　　　同中書門下平章事宋庠親孫女特封永
　　　　寧縣君制
勑宋氏朕有大封之慶而爾母與焉辭其寵章爲爾
請邑爾惟名族率禮有常象服之宜是亦榮矣可
　　　　故贈司空兼侍中龐籍遺表長女南安縣
　　　　君冀州支使陳琪妻安康郡君制
勑龐氏封爵吾所重也爾考甞爲將相而其没也以
爾爲言加錫郡封蓋非常典爾維令淑往服寵榮可
　　　　第五女大理評事趙彦若妻德安縣君制
勑龐氏爾考甞輔佐　先帝而有勞於國今其不幸
爲爾請封夫以女子受爵於朝而不繫其夫其亦榮
矣往惟順淑以服寵榮可
　　　　第七女壽安縣君制
勑龐氏女子從人者也故封爵視其夫子而已矣爾
父嘗勤勞於國而爲　先帝大臣今其薨殂爲爾請
邑考於恩典厥亦有初往服寵榮勉之元斁可
　　　　節度使允初長女殿直梁鑄妻特封嘉興
　　　　郡君制
勑趙氏朕於宗室親踈有秩也今爾旣成婦矣而宗
正爲爾請封爾維懿恭循禮無失以君大郡可謂顯
榮其往懋哉爾宜欽服可
　　　　宗說第十八女右班殿直楚奎妻永泰縣
　　　　君制
勑趙氏朕初即位敷錫庻邦爾躬行柔嘉實維宗女
賜封大邑往服厥榮可
　　　　右屯衛大將軍茂州刺史克洵第二女右
　　　　班殿直宋玘妻等並特封縣君制
勑趙氏凡内女之嫁者爵邑不繫其夫所以廣親親
也爾嬪于世族率禮有常錫命啓封是爲恩典思稱
厥服愈其懋哉可
　　　　右屯衛大將軍登州防禦使邢國公世永
　　　　第三女左班殿直徐鎭妻特封金城縣君
　　　　制
先帝襃厚宗室女子之嫁者爵命有不繫其夫朕初
即位不敢忘也具官某女某人妻趙氏夙承禮敎率
用祗德歸于世族婦順有稱錫以縣封往膺休寵可
　　　　右監門衛大將軍仲勸新婦陳氏封邑制
先帝布大慶於天下朕初即位永惟嗣訓不敢有忘
具官某妻陳氏順善和嫕嬪于宗室賜命大邑示均
神釐率禮勿違以稱休顯可
　　　　皇兄故保康軍節度觀察留後承簡贈彰
　　　　化軍節度追封安定郡王制
勑樂其生而哀其死欲其富貴之無窮仁人於親戚
莫不然而王者得盡其襃崇之意具官某於宗室爲
近屬於朝廷爲大官有温恭恪愼之稱無驕嫚逸欲
之過不幸至於窀穸用震悼于朕心義兼親賢恩禮
當稱今夫建牙樹纛節制一軍而封爵至於稱王人
臣之極也朕其追命以賜焉尚其有知享此休顯可
　　　　皇弟故右屯衛大將軍霸州防禦使承俊
　　　　贈崇信軍節度觀察留後追封樂平郡公
　　　　制
勑詩曰死䘮之威兄弟孔懷以天下之貴富而得盡
其親親之禮則榮名尊爵豈宜有愛於此哉具官某
馴德謹行稱于宗室奄終厥命實悼朕心寵之以留
後之官襃之以郡公之號尚其幽穸克享兹榮可
　　　　皇姪孫世芬贈洺州防禦使追封廣平侯
　　　　制
勑置使以扞防爲職建邦以察候爲名非親且賢何
以堪此以爾具官某序于近屬舊有令名未加襃崇
遂至窀穸其追賜命以慰厥靈尚克有知享兹休顯
可
　　　　供備庫副使李詵父皇任鎭潼軍節度觀
　　　　察留後贈感德軍節度使兼侍中端懿贈
　　　　司空兼侍中制
勑某朕有釐事於上神而幽顯並蒙其福具官某父
某纉承德義𬒳服文儒出入踐更有榮爵祿能以才
業自昭于時壽善不兼慶流厥子追崇位號尚克知
歆可
　　　　武勝軍節度觀察留後王凱贈節度使制
勑將帥之臣出乘疆埸而有執敵捍患之材入揔營
屯而有折衝銷萌之用則序功錄德當以厚終以爾
具官某戰攻之多守衛之最有賞於國有稱於時而
能悉心夙夜秪愼厥職不幸至於大故朕用臨弔而
悼焉其追加一命使得建節樹纛稱其禭葬之禮没
而有知也尚能享吾休顯之報哉可
　　　　太常少卿權判太僕寺馬從先父震贈右
　　　　領軍衛大將軍特贈尚書工部侍郎制
勑朕獲執玉幣以承　上帝燕及　聖考者豈非士
大夫之助哉肆有大賚以稱其念親之志具官某父
某資兼文武而用不極其材能以義方朂成厥子服
在卿位相兹休成追命有加尚知榮享可
　　　　屯田貟外郎句諶父希仲巳贈吏部侍郎
　　　　贈金紫光祿大夫工部尚書制
勑士以功善有慶而欲移之親茍無害於義則其可
以不從乎具官某甞以才名序于卿位慶集厥子有
勞當遷願推恩典以賁幽穸膺此顯服尚知榮享可
　　　　都官貟外郎何若谷亡兄若沖追贈試大
　　　　理評事制
勑某爾躬率善行而不克自昭于時有弟在廷法當
增位固辭恩典冀得追榮愍錫一官尚其能享可
　　　　故崇儀使康州刺史内侍押班盧昭序贈
　　　　正刺史制
勑某所居之地禁所事之職親恩禮所加亦宜異數
爾以忠力備任宫闈歷年滋多率履惟謹今其亡矣
追惻厥勤考於故常當得襃序遷正位號尚能知榮
可
　　　　故内殿承制宋士堯等贈官制
勑某等蠢兹蠻方犯我邊吏爾等以身死軄朕用哀
恫夫見危授命士之美行襃善錄功國之令典故吾
有以愍錫而慰爾等窀穸之靈没而有知其尚能享
臨川先生文集卷第五十四
臨川先生文集卷第五十五
　　外制
　　　彭彞特授祕書省校書郞制
　　　鄭珪瀛州司戸叅軍制
　　劉元規通利軍司法顧立守漢陽軍司理李
　　　　　伯英永州錄事叅軍制三道
　　　張宗臣亳州司法韓伯莊海州東海縣尉兼
　　　　　主簿王祁青州益都縣主簿黃景先守
　　　　　常州宜興縣主簿李資濰州北海縣主
　　　　　簿制五道
　　皇姪宗懿改郢州防禦使邢王孫宗望舒州
　　　　　防禦使餘如故制二道
　　　吕溱吏部郞中蕭固司封貟外郎陳昭素都
　　　　　官貟外郞制三道
　　　陳憲臣孫夷甫屯田貟外郎安保衡都官貟
　　　　　外郎制三道
　　　王起太常博士沈扶國子博士制二道
　　　王拱已太常博士沈士龍祕書丞制二道
　　　任慶之大理寺丞趙僅改大理寺丞制二道
　　　劉起西京左藏庫副使郭慶基將作監主簿
　　　　　制二道
　　　張及孫復舊官制
　　　徐并奉禮郎周延年光祿寺丞制二道
　　　李瑋安州管内觀察使制
　　　蕭注奉寧軍節度副使不簽書本州公事制
　　　蕭注責授團練副使制
　　　張師正落刺史依舊儀鸞使制
　　　宋安道落巴州刺史制
　　　宋安道責授衞州團練副使不簽書本州公
　　　　　事制
　　　王用内殿承制劉舜臣禮賔副使制二道
　　　崔懐忠内殿承制胡柬之守祕校制二道
　　　張慶隨右賛善大夫餘如故制
　　　彭士方容州別駕張銳守荆南府叅軍制二
　　　　　道
　　　周大亨密州司馬制
　　　余靖蔡襄奏醫人王沂李端試四門助敎制
　　　　　二道
　　　程戡胡宿范鎭奏醫人房用和夏日宣王獻
　　　　　臣四門助敎制三道
　　　歐陽修趙槩奏醫人夏日華武丗安試國子
　　　　　四門助敎制二道
　　　馬懷德遺表吳戞試將作監主簿制
　　　何郯奏謝愈試四門助敎制
　　　仇鼎充翰林醫官副使制
　　　周元亨成都府温江縣主簿陳旦利州司戶
　　　　　叅軍依前充職制二道
　　　魏昭永恩州録事楊忠信吳安期何惟慶並
　　　　　特授將仕郎制二道
　　　袁士宗守蓬州蓬山縣主簿衞進之青州司
　　　　　戸叅軍張歸一李汶並開州開江縣主
　　　　　簿制二道
　　　王亨鄭州司馬莊詡青州壽光縣尉制二道
　　　魏貫充中書守關主事張丗良中書錄事制
　　　李懷曦秦宗古遂州司戸叅軍制
　　　周成務金吾衞長史制
　　　吕昭序常州宜興縣尉袁舜卿濰州北海縣
　　　　　尉邊士寧青州益都縣尉制三道
　　　郭餘慶應州金城縣主簿張文仲蓬山縣主
　　　　　簿依前充職制二道
　　　曾公亮奏句當人趙化基制
　　　青州奏張賛獨孤用和年一百一歲並本州
　　　　　助敎制
　　　安化中下州北遐鎭蠻人一百一十人並銀
　　　　　酒監武制
　　　壽州稅戸李仲章李仲淵本州助敎制
　　　宿州市戸朱億弟傑本州助敎制
　　　空名助敎并試監簿制
　　　　建州敦遣進士彭彞特授將仕郎祕書省
　　　　校書郎制
勑某朕惟衆科不足以盡天下之士故因赦令而委
諸路以特招爾以守節見稱而論議亦甞試矣賜之
一命使力行者有勸焉往其增修以稱兹舉可
　　　　新授齊州章丘縣尉鄭珪瀛州司戸叅軍
　　　　制
勑某爾甞爲大臣所稱當得遷序自求一掾往事上
州其愼猷爲以膺器使可
　　　　御前五經及第劉元規通利軍司法參軍
　　　　制
勑某朕雖趣時爲法而其義亦考於經爾以經術決
科而試於法吏勉思所誦尚有合哉可
　　　　勑賜同進士出身顧立守漢陽軍司理參
　　　　軍制
勑某爾經明行潔特見推揚考覈以言有足稱者試
諸獄掾其往懋哉可
　　　　高州茂名縣尉兼主簿李伯英永州錄事
　　　　參軍兼司戸參軍制
勑某小人當平歲爲盜爾職當捕而能得之甄叙厥
勤國有常法徃就祿次勉圖後功可
　　　　御前尚書學究及第張宗臣亳州司法參
　　　　軍制
勑某爾少而知學能以決科今也成人遂從官政往
共厥事可不勉哉可
　　　　御前三禮及第韓伯莊海州東海縣尉兼
　　　　主簿制
勑某爾幼而知學能以决科今也成人往其從政有
猷有守惟愼厥𥘉可
　　　　勑賜同進士出身王祁試祕校守青州益
　　　　都縣主簿制
勑某察行於鄕里考言於朝廷而試之以事此自古
所以能得士也今汝言行皆見稱引姑使佐于大縣
以觀從政之材無曰民寡亦可以有爲矣可
　　　　太廟齋郞黃景先守常州冝興縣主簿制
勑某爾考以使事没身於瘴癘故爾得序於有司往
踐一官其思所以保祿位而無失前人義方之訓可
　　　　李資濰州北海縣主簿制
勑某爾父以身死制而加爾以一命之榮今又以爾
母有言而使得佐于大邑能以忠順保其祿位而守
其祭祀者士之孝也往其祇服可不勉哉可
　　　皇姪信州團練使宗懿改郢州防禦使制
勑原辠眚振滯淹朝廷之慶施及乎逺者矣又況於
宗室之近哉具官某於服屬爲親於爵列爲貴造行
不能無情以自困於煩言肆祀之恩與人更始滌其
前吝寵以故官往思自修保此榮祿可
　　　　邢王孫右武衞大將軍道州團練使宗望
　　　　舒州防禦使餘如故制
勑朝廷爵賞與士共之親愛之欲其富貴亦先王之
道也具官某序于近戚服在顯官嘗坐小何自今久
次能𥙷前吝歷年兹多往以序遷勉綏寵祿可
　　　　未復舊官人兵部貟外郞知池州吕溱吏
　　　　部郞中制
勑某朕初即位原咎眚振廢淹爾爲　先帝近臣以
才敏諒直稱天下嘗坐吏議久於左遷稍復故官往
其祇訓可
　　　　追官人前司封貟外郞蕭固司封貟外郞
　　　　制
勑某宗祀之慶外覃四海況於嘗任事之臣哉爾備
使南方實以才選控于吏議用失厥官錫命示恩往
其祇服可
　　　　追官人前都官貟外郞陳昭素都官貟外
　　　郎制
勑某爾嘗更任使而以才稱於丗陷于吏議失職久
矣再更赦令稍復故官夫士有智能固不可以一眚
而終廢惟愼厥後以須選求可
　　　　陳憲臣屯田貟外郞制
勑某爾嘗坐法用失厥官宗祀之成推恩博矣復爾
祿次往其欽哉可
　　　　孫夷甫屯田貟外郎制
勑某爾嘗坐譴何再更赦宥能自節勵以𥙷厥愆序
進一官往其祗服可
　　　　安保衡都官貟外郎制
先帝有事明堂而大賚于四海爾嘗在郞選困於一
眚膺此慶施序遷厥官往其愼哉以服休命可
　　　　未復舊官人殿中丞王超太常博士制
勑某爾挂文吏之議以失職久矣朕方推慶賜以勞
天下䟽逖幽賤並膺厥服矧爾智謀績用爲丗所稱
而特困於一眚之細哉其還故官以勸能者可
　　　　追官勒停人國子博士沈扶國子博士制
勑某士之可用者朕不以一眚而忘之也又況於以
才任使而特以薦士爲累哉爾行義智能有聞于家
久於使事績效可稱任非其人以坐廢斥宗祈之慶
覃及萬方甄序厥官往惟祗服可
　　　　追官人前太常博士王拱已太常博士制
勑某爾以舉非其人而久坐斥廢宗祈之慶賚及萬
方復爾故官往其祗服可
　　　　追官人著作佐郎沈士龍祕書丞制
勑某嘗棄其官守而坐廢于家今宗祀之恩使之免
者多復用矣況如爾之得辠特以有志於善乎其就
故官以須器使可
　　　　未復舊官人檢校水部貟外郞懷州團練
　　　　副使任慶之大理寺丞制
勑某爾嘗譴何比更赦宥序進厥位往其愼哉可
　　　　未復舊官人光祿寺丞趙瑾改大理寺丞
　　　　制
勑某爾造行不謹陷于法理比更赦宥復序故官謀
惟厥終無重前悔可
　　　　特勒停人前西京左藏庫副使劉起西京
　　　　左藏庫副使制
勑某宗祈之慶覃及萬方爾甞以才選典領州事不
知淑愼以祗厥愆恩復故官往其祗訓可
　　　特勒停人試將作監主簿郭慶基將作監
　　　　主簿制
勑某宗社之恩外覃四海爾嘗坐法用廢于家復即
故官其知愼矣可
　　　　特勒停人前守將作監主簿張及孫復舊
　　　　官制
勑某爾嘗坐斥免旣更赦令其班新命使就故官惟
愼以逺辠而敏於赴功則足以𥙷前負矣可
　　　　追官人徐并太常寺奉禮郞制
勑某朕初即位布大號於天下爾比以辠負久於廢
斥旣更赦宥當序一官夫士之嘗有譴尤而後以才
復爲世用者衆矣往其淑愼以待異恩可
　　　　特勒停人光祿寺丞周延年光祿寺丞制
勑某爾坐廢于家爲日久矣宗祈之慶復就故官往
愼厥修以須器使可
　　　　建州管内觀察使李瑋安州管内觀察使
　　　　制
勑釐事旣成慶流宇内簡于朕志當有異恩具官某
以元舅之家膺下嫁之選飭身厲行休顯有稱嘗坐
譴何外更藩屏付之舊節使得造朝往服寵榮愈其
愼毖可
　　　　檢校水部貟外郞充秦州團練副使不簽
　　　　書本州公事蕭注依前檢校水部貟外郎
　　　　充奉寧軍節度副使不簽書本州公事制
勑某朕初即位肆大眚以勞天下爾甞爲邊將以辠
失職稍遷位號徙置大邦夫士之有能固不以瑕釁
而終廢往其修省以服異恩可
　　　　蕭注責授團練副使制
勑某爾以州縣尺寸之功未閱數朞而官顯祿厚遂
事一州之寄當思勠力以稱所待遇乃公爲姦汙不
忌邊禁以至擅發丁壯采金蠻夷侵騷邊人廢業失
職無鈎考之檢有盜攘之嫌朕惟逺方羈縻之義不
欲重爲煩擾故寧失爾辠惡而不卒究窮副于團練
之軍寘諸安閑之地其思自訟以服寛宥之恩焉可
　　　　儀鸞使英州刺史張師正落刺史依舊儀
　　　　鸞使制
勑某人道貴讓而以巽爲利者武人之正也朕以爾
材諝爲能治邊故超進使號又擇令名之州使爾刺
焉而共其舊服當知竭力報稱所蒙而乃觖望鄙爭
果於慢上自千邦法以致人言稍禠前恩尚附輕典
往其修省思𥙷厥愆可
　　　　皇城使巴州刺史宋安道落巴州刺史制
勑某等班祿所以勸能制罰所以懲事爾等執技備
官久矣一有所試而其效皆無可言竊位素餐之辠
法不可以無懲也稍從降絀示有典刑往其深省厥
愆以稱食功之意可
　　　　皇城使宋安道責授檢校水部貟外郎充
　　　　衛州團練副使不簽書本州公事制
勑某爾等以醫入侍　先帝疾殆至於弗寤而皆莫
能知居其官而不能與食焉而怠其事皆法刑之所
當施深惟　先帝之仁故不忍加誅而宥爾等于外
顧省厥辠往其戒哉可
　　　　追官人文思副使王用内殿承制制
勑某爾嘗犯禮以失厥官宗祀旣成均休宥辠序于
廷内其往愼哉可
　　　　未復舊官人劉舜臣禮賔副使制
勑某爾嘗爲州坐法以免旣更新令未即故官寵以
命書介于諸使惟愼厥後以稱恩榮可
　　　　追官人前供備庫副使崔懷忠内殿承制
　　　　制
勑某朕閔士大夫或以一眚之故弃而不錄故常因
赦令使得復序厥官爾久以才能外更任使雖嘗廢
免有足哀務列職内朝往其祗服可
　　　　特勒停人守祕校胡柬之守祕校制
勑某爾嘗坐小何旣更大慶往就祿次以須器使朕
於用士固不以一眚而廢材惟敏厥修以永終譽可
　　　　堂後官大理寺丞張慶隨右賛善大夫餘
　　　　如故制
勑某爾職爲宰屬名在理官祗愼無疵至于三歲進
官一等有籍於朝往其懋哉是亦榮矣可
　　　　右班殿直彭士方容州別駕制
勑某爾爲小吏自致廷臣能稱厥修至于告老列職
州佐以爲歸榮可
　　　　攝荆南文學張銳守荆南府參軍制
勑某等異時設科以待武力智謀之士而爾等實應
令焉嘗攝一官旣更新令稍即序錄其往勉旃可
　　　　單州文學周大亨密州司馬制
勑某爾不勉厥修以取辠廢旣更赦令復齒官聮善
𥙷悔尤尚有終譽可
　　　　廣南東路經略安撫使余靖奏高郵軍醫
　　　博王沂試國子四門助敎不理選限制
勑某爾以方伎有聲淮南今方維按撫之臣以爾自
隨而請加一命爾宜知夫名之不欲以假人也而能
愼行以稱焉可
　　　　蔡襄奏醫人李端試國子四門助敎不理
　　　　選限制
勑某爾從事於醫久矣而吾左右親信之臣稱爾之
行能請一命焉厥有故常以爲爾寵其思淑愼以稱
褒嘉可
　　　　程戡奏延州醫助敎房用和國子四門助
　　　　教不理選限制
勑某延州鎭撫一方而將吏皆吾扞城之用爾共醫
事莫府所稱甄序以官往祗厥服可
　　　　胡宿奏醫人夏日宣試國子四門助敎不
　　　　理選限制
勑某夫論思勸講之臣實吾耳目腹心之賴而爾能
執技調護其家請命于朝以爲爾寵吾其錫爾往矣
勉哉可
　　　　范鎭奏成都府醫人王獻臣試國子四門
　　　　助敎不理選限制
勑某爾有邦人爲吾近侍稱爾甞學尤良於醫序試
一官往其祗服可
　　　　歐陽修奏醫人夏日華試國子四門助敎
　　　　不理選限制
勑某天下安危治亂其責在乎政事之臣責之如此
其深則遇之豈可以不厚故其有求於上吾皆聽許
而不違今修以爾能醫而爲之請命吾其加錫以示
不違於大臣爾往懋哉當知夫名不可假可
　　　　趙槩奏醫人武丗安試國子四門助敎不
　　　　理選限制
勑某古者聖人爲醫藥以濟民命而又建官制祿考
其所治之全失而上下以勸焉其於愛人也深矣爾
能執技以濟衆而見稱於大臣使試一官以爲爾勤
其思勉勵以稱褒嘉可
　　　　贈安逺軍節度使馬懷德遺表門客吳戞
　　　　試將作監主簿不理選限制
勑某懷德甞將衛兵而其卒也求官其客觀爾所主
以知爾材往試一官勉思自稱可
　　　　河東都轉運使龍圖閣直學士何郯奏梓
　　　　州醫博士謝愈試國子四門助敎不理選
　　　　限制
勑某爾以方技自名爲邇臣所薦其於行蓺必有可
稱俾試一官以爲爾寵可
　　　　殿中省尚藥奉御直醫官院仇鼎充翰林
　　　　醫官副使制
勑某古者視疾醫之全失而上下其食所以明沮勸
也爾以技事上久而有勞遷序厥官往欽無斁可
　　　　學士院孔目官梓州司戸參軍周元亨成
　　　　都府温江縣主簿制
勑某爾服采禁林有勞可錄宗祈之慶外序一官往
愼典刑保兹祿仕可
　　　　昭文館正名守當官陳旦利州司戸參軍
　　　　依前充職制
勑某朕𥘉即位大賚四海爾役于書林久矣序官州
掾往愼厥修可
　　　　朝堂知班引賛官遊擊將軍守右金吾衛
　　　　長史魏昭永恩州錄事參軍制
勑某宗祀之成並蒙禔福爾儐賛朝事有年於此矣
出長州掾往其勉哉可
　　　　朝堂正名知班驅使官楊忠信吳安期何
　　　　惟慶並特授將仕郎制
勑某爾等駿奔于朝以給煩使致勤厥職爰及再期
甄序一官往共舊服可
　　　　都省正名驅使官袁士宗守蓬州蓬山縣
　　　　主簿依前充職制
勑某爾以勤服采積有歲年外序一官往共𥘉服守
爾祿次厥惟愼哉可
　　　　中書守當官鄆州司戸參軍衛進之青州
　　　　司戸參軍制
勑某爾給事相府服勤歲久因時慶賜求得外遷往
掾大州勉共厥服可
　　　　朝堂知班驅使官張歸一李汶並𨳩州𨳩
　　　　江縣主簿依前充職制
勑某等爾駿奔走以給朝廷之事久矣有勞可錄序
以一官往懋厥勤乃其無罰可
　　　　三司開折司守關前行滑州別駕王亨鄭
　　　　州司馬制
勑某爾實掌書以佐計官之治老而知止予念爾勞
司馬于州往惟祗服可
　　　　學士院勸留官遂州司戸參軍莊詡青州
　　　　壽光縣尉制
勑某宗祈成禮覃澤萬方駿奔之吏遷有常法序爾
一尉往其勉哉可
　　　　中書錄事守成都府別駕魏貫游擊將軍
　　　　充中書守闕主事中書守闕錄事守大名
　　　　府別駕張丗長中書録事制
勑某等隷名中書能自祗飭今吏貟有闕故遷以𥙷
之往懋厥勤無􁄺于軄可
　　　　客省承受李懷曦秦宗古遂州司戸參軍
　　　　制
勑某宗祀之恩覃於小吏爾服勤久矣宜序一官往
勵厥修以共舊服可
　　　　㳂堂五院副行首左千牛衛長史周成務
　　　　金吾衛長史制
勑某等役于宰屬積歲有勞升秩衛官序遷軄服往
共厥事惟旣乃心可
　　　　㳂堂五院正名驅使官鄭州司戸參軍吕
　　　　昭序常州宜興縣尉制
勑某爾以州掾之名而役于宰屬豫蒙慶施當得外
遷往惟廉清可以保祿可
　　　　祕閣選滿楷書充編修院權書庫官袁舜
　　　　卿濰州北海縣尉制
勑某掌書賛事積歲有勞甄序一官往其祗服可
　　　　尚書都省額外正名年滿令史邊士寧青
　　　　州益都縣尉制
勑某爾以書賛治積歲有勞請命于朝序官一尉往
共厥軄無敢弗祗可
　　　　太常寺太樂署院官郭餘慶應州金城縣
　　　　主簿制
勑某爾隷于太常久矣吏貟有闕當得進遷命以一
官往其祗服可
　　　　右街司正名孔目官張文仲蓬州蓬山縣
　　　　主簿依前充軄制
勑某祗載厥軄於今十年稽狀有司序于官簿往共
舊服無棄前勞可
　　　　吏部侍郎平章事曾公亮奏句當人趙化
　　　　基制
勑某朕布神之惠而陪隷與焉爾服厥勤受兹甄寵
名者先王所愼以與人者也往思淑愼以稱之可
　　　　青州奏壽光縣豐城村張賛獨孤用和各
　　　　年一百一歲並本州助敎制
勑某人壽至於百年則閱天下之故多矣寵以官號
使助守令敎馴百姓豈不宜哉爾實應書往其欽服
可
　　　　安化中下州北遐鎭蠻人一百一十人並
　　　　銀酒監武制
勑某聲敎所覃爾惟祗服克有名位榮于種落又輸
方物來效厥勤其錫異恩以嘉能享可
　　　　壽州稅戸李仲宣李仲淵本州助敎制
勑某淮人阻飢朕欲賙餼爾能輸米來助有司賞以
一官往其祗服可
　　　　宿州臨渙縣栁子鎭市戸進納斛斗人朱
　　　　億弟傑本州助敎制
勑某賙恤阻飢朝廷之政爾能輸積以助有司褒賜
一官往其祗服可
　　　空名助敎并試監簿制
勑某河水衍溢且爲民菑爾能輸薪以佐有司之急
加爾以試官之賞其思愼行以稱焉可
臨川先生文集卷第五十五
臨川先生文集第五十六
　　表
　　　百寮賀復熈河路表
　　　賜玉帶謝表
　　　詔進所著文字謝表
　　　進熈寧編勑表
　　　賜元豐勑令格式表
　　　賜弟安國及第謝表
　　　除弟安國館軄謝表
　　　除雱中允崇政殿說書謝表
　　　除雱正言待制表
　　　進字說表
　　　進洪範表
　　　進修南郊勑式表
　　　除知制誥謝表
　　　知制誥知江寧府謝上表
　　　除翰林學士謝表
　　　賜衣帶等謝表
　　　勑設謝表
　　　　百寮賀復熈河路表
臣某等言伏覩修復熈河洮泯疊宕等州幅貟二千
餘里斬獲不順蕃部一萬九千餘人招撫大小蕃族
三十餘萬各降附者奮張天兵開斥王土旌旃所指
燕及氏羌樓櫓相望誕彌河隴(中賀)竊以三年鬼方
之伐高宗所以濟時六月玁狁之征宣王所以復古
政由人舉道與世升伏惟　皇帝陛下温恭而文睿
知以武講周唐之百度抜方虎於一言我陵我阿旣
飭鷹揚之旅實墉實壑遂平鳥竄之戎用夏變夷以
今凖古是基新命厥邁往圖臣等均𬒳明恩具膺榮
祿接千歲之統適遭會於斯時上萬年之觴敢愆忘
於故事臣無任
　　　　賜玉帶謝表
臣某言伏蒙　聖恩以收復熈河洮岷疊宕等州特
加褒諭親解玉帶賜臣者尸臣列侍方臨極辨之朝
暬御占傳獨拜非常之賜寵綏狎至懇避弗俞焜燿
有加凌兢無措(中謝)竊以洮河之業兆自聖謨方虎
之材進非師錫片言投匭遂察見其有孚衆訿盈庭
豫照知其無眚以至緩兵筭食蒐卒第功能畢協於
始謀實仰歸於獨斷如臣蕞爾何力有焉伏惟
皇帝陛下善貸且成勞謙不伐弛曠􁄺之大責錄將
明之小忠揚于廣除委以珍御瑟彼英瑶之質煥乎
華衮之言臨授用光顧榮踰於古昔退藏惟謹知燕
及於雲來施更厚於解衣報敢忘於結草臣無任
　　　　詔進所著文字謝表
雲漢之光俯加賁冒菅蒯之賤仰誤詢求(中謝)臣聞
百王之道雖殊其要不過於稽古六藝之文蓋缺所
傳猶足以範民唯其測之而彌深故或習矣而不察
紹明精義允屬昌時伏惟　皇帝陛下有舜之文明
有湯之勇智以身爲度動皆應於乾行肆筆成書言
必稽於聖作欲推闡先王之大道以新美天下之英
材宜得醇儒使陪休運臣初非秀頴衆謂迂愚徒以
弱齡粗知強學服膺前載但傳糟粕之餘追首大方
豈逮室家之好過叨睿獎使緝舊聞永惟少作可弃
之浮辭豈能上副㫄捜之至意伏望　皇帝陛下矜
其聞道之晚假以歷時之淹使更討論粗如成就然
後上塵於聦覽且復取決於聖裁庶收寸長稍副時
用臣無任
　　　　進熈寧編勑表
臣某等言竊以觀天下之至動而御其時輔萬物之
自然而節其性匿而不可不爲者事麤而不可不陳
者法厥惟無弊乃以不膠故造象於正月之始和改
禮以五載之廵狩一代之典成於緝熈百世可知在
所加損方裁成輔相之休運宜修飾潤色之難能顧
匪其人與於此選(中謝)蓋聞道有升降政有弛張緩
急詳略度宜而已使民不倦唯聖爲能伏惟　皇帝
陛下天德地業體堯蹈禹永念憲禁之舊或失防範
之中選建有官付之論定具慙淺學莫副詳延屢彌
歲年僅就篇帙刪除煩複蒐𥙷闕遺於趣時因民則
粗捄抗敝之實以方古垂後則或俟新美之才冒昧
大威姑塞明詔
　　　　賜元豐勑令格式表
臣某言伏蒙　聖慈特賜臣元豐勑令格式一部計
四十策者新厥品章著之方冊雖孤眷寄尚冒分頒
(中謝)竊以后辟之所訓裁臣工之所承守歷觀旣往
或仍踳駮之餘緒正厥遺實待緝熈之久恭惟
皇帝陛下操天縱之智御物昌之時㔙法於羣幾之
先收功於異論之後慮無愆素舉必要終然趨變以
制宜或非初令則取新而垂𥙿宜有成書神機俯授
於有官聖制遂攄於無極部居彪列科指昈分雲漢
之回甚昭日月之照方久臣進陪國論退即里居在
昔討論嘗負曠􁄺之責於今尊閣更知𬒳受之榮臣
無任
　　　　賜弟安國及弟謝表
臣某言伏蒙　聖恩召試臣弟安國賜進士及第注
𥘉等軄官者㒞乂之求外覃草野龍光之施首逮門
庭(中謝)竊以躬國論聽斷之煩而察知孤逺之行略
門資貢舉之法而拔取滯淹之才山林之所誦說而
難遭閭巷之所驚嗟而罕見伏惟　皇帝陛下協德
穹昊比明羲皇博臨四方洞照萬物如臣同産爲世
畸人少遭閔凶自奮寒苦雖強學力行粗有時名而
少偶寡徒幾絶榮望豈期聖聽俯及幽濳遂使窮途
坐階華寵奬以詔書而試藝賜之科第而命官祿不
逮親旣永乖於養志仕非爲巳當共誓於捐軀臣無
任
　　　　除弟安國館軄謝表
臣某言伏蒙　聖恩以臣弟安國充崇文院校書者
書林置軄方儲高位之材詔板推恩遂假私門之寵
在於疵賤實以兢慙(中謝)伏念臣𥘉起孤生非謀膴
仕中參近侍特荷先朝屬憂患之相仍分湮淪而自
弃敢圖收召俯曁幽潜服在臣鄰驟冠論思之列恩
加子弟具膺慶賞之延有昧冒於殊私或超踰於常
法惟數奇之同産嘗久困於稠人第冊西垣比前叨
於睿獎校文東觀更曲𬒳於明揚此蓋伏遇　皇帝
陛下與善無方使能以類欲阜成於大治務博取於
衆材遂忘形迹之嫌以溥龍光之施衰宗旣亢唯知
上報之難小已易盈彌懼先顚之疾臣無任
　　　　除雱中允崇政殿說書謝表
臣某言伏蒙　聖恩授臣男雱守太子中允充崇政
殿說書㝷具劄子辭免蒙降詔書不允者恩驟加於
私室多所超踰事或累於公朝誠難昧冒仰煩睿訓
曲喻至懷永惟眷奬之殊實重兢慙之至(中謝)伏念
臣首叨召節得侍辭林隨𬒳賛書使陪經幄稍更歲
月莫𥙷㳙埃竊觀上智之日躋内訟淺聞而知困况
如賤息厥有童心尚迷鑚仰之方豈稱招延之禮恕
已量主非敢以私而自嫌爲官擇人顧雖成命而宜
改輒布可辭之義上干難犯之威伏蒙　皇帝陛下
屈體優容垂精寵荅謂大人照臨之道廣當養以蒙
意小夫誦說之智專遽忘其賤襃稱備厚訓飭加嚴
揣實未安寄顔有恧重念自古君臣之相與未有如
臣父子之所遭蓋當用儒之時尤難講藝之軄典謨
方御實參備於討論誥誓未終已繼叨於奬擢獲世
官於閭巷嗣家學於朝廷自非忘軀何以報國知人
而官以哲慨已誤於明揚委質而敎之忠誓永肩於
素守臣無任
　　　　除雱正言待制謝表
臣某言伏奉　聖恩除臣男雱右正言天章閣待制
兼侍講特降中使宣諭令便受告勑不須辭免者孚
號明恩實由中出美官要職弗以次加知榮耀之及
私顧僭差而累國雲天在望冰炭交懷(中謝)臣出於
羇窮好是拙直道常違俗冝芻狗之致妖才不逮人
何藿蠋之能化　皇帝陛下收之末路付以繁機距
淊天之衆讒責經丗之來效施及賤息度越稠人延
登朝行使嗣講業方仰陪於膝席俄中廢於骭瘍雖
進趨之禮久妨而問勞之恩狎至莫知報稱但負兢
慙豈意眷憐更加超擢待制之爲軄以陪侍禁嚴正
言之爲官以諌救遺失承金蕐之舊學親玉色於燕
朝併叨殊私甚駭羣聽此蓋伏遇　皇帝陛下攬取
同智無小大之遺捜揚衆材無久近之間茍或不肖
槩嘗有聞必垂甄收以示勸獎四方之訓于我無競
維人多士之生斯時不顯亦丗永惟遭值孰與等夷
君臣以事道相求是惟希世父子以傳經見用鮮或
同時雖愧臯陶濟美之材敢忘狐突敎忠之義臣無
任
　　　　進字說表
臣某言竊以書用於丗久矣先王立學以敎之設官
以逹之置使以喻之禁誅亂名豈茍然哉凢以同道
德之歸一名法之守而已道衰以隱官失學廢循而
發之實在聖時豈臣愚憧敢逮斯事(中謝)蓋聞物生
而有情情發而爲聲聲以類合皆足相知人聲爲言
述以爲字字雖人之所制本實出於自然鳳鳥有文
河圖有畫非人爲也人則效此故上下内外初終前
後中偏左右自然之位也衡衺曲直耦重交析反缺
倒仄自然之形也發歛呼吸抑揚合散虚實清濁自
然之聲也可視而知可聽而思自然之義也以義自
然故僊聖所宅雖殊方域言音乖離點畫不同譯而
通之其義一也道有升降文物隨之時變事異書名
或改原出要歸亦無二焉乃若知之所不能與思之
所不能至則雖非即此而可證亦非舎此而能學蓋
唯天下之至神爲能究此伏惟　皇帝陛下體元用
妙該極象數稽古剏法紹天覺民乃惟兹學隕缺弗
嗣因任衆智微明顯隱蓋將以祈合乎　神恉者布
之海内衆妙所寄窮之實難而臣頃御　燕閒親承
訓敇抱痾負憂久無所成雖嘗有獻大懼冒浼退復
自力用忘疾憊咨諏討論博盡所疑冀或㳙塵有助
深崇謹勒成字說二十四卷隨表上進以聞臣某誠
惶誠懼頓首謹言
　　　　進洪範表
臣某言臣聞天下之物小大有彞後先有倫叙者天
之道叙之者人之道天命聖人以叙之而聖人必考
古成已然後以所嘗學措之事業爲天下利茍非其
時道不虚行(中謝)伏惟　皇帝陛下德義之高術智
之明足以黜天下之嵬瑣而興其豪傑以圖堯禹大
平之治而朝廷未化海内未服綱紀憲今尚或紛如
意者殆當考箕子之所述以深發獨智趣時應物故
也臣甞以蕪廢腐餘之學得備論思勸講之官擢與
大政又彌寒暑勲績不效俛仰甚慚謹取舊所著洪
範傳刪潤繕冩輙以草芥之微求𥙿天地臣無任
　　　　進修南郊勑式表
郊丘事重筆削才難猥以微能叨承遴選(中謝)蓋聞
孝以配天爲大聖以饗帝爲能越我百年之休明因
時五代之流弊前期戒具人輙爲之騷然臨祭視成
事或幾乎率爾蓋已行之品式曽莫紀於官司故國
家講燎禋之上儀而臣等承撰次之明詔迨兹彌歲
僅乃終篇猶因用於故常特刪除其紛穴恭惟
皇帝陛下體聖神之質志文武之功嘉與俊髦靈承
穹昊物方鬯茂以薦信而無慙人且昭明知因陋之
爲恥固將制禮作樂以復周唐之舊豈終循誦習傳
而守秦漢之餘則斯書也譬大輅之椎輪與明堂之
營窟推本知變實有考於將來隨時施宜亦不爲乎
無𥙷臣無任
　　　　除知制誥謝表
臣某言今月初二日伏蒙　聖恩賜臣詰勑除臣知
制誥者高華之選欲報常艱固陋之身以榮爲懼(中/謝)
竊以自昔招智能之士因使爲侍從之官豈特頼其
虚名謂能華國蓋將收其實用相與致君矧號令文
章之爲難而討論潤色之所寄苟失職不稱則爲時
起羞伏惟　皇帝陛下躬上聖之姿撫久安之運趣
時有救弊之急守器有持盈之難當得俊良使陪遺
忘則典司明命出入禁門一有㿋官尤爲累上臣羇
單賤士撲鄙常人仕初有志於養親學遂不專於爲
已比更煩使稍竊謬恩内懷尸祿之慙仰負食功之
意又蒙採擢以致超踰蓋君之視臣不使同犬馬之
賤則下之報上亦欲致岡陵之崇況臣少習藝文粗
知名敎遭逢一旦度越衆人唯當盡節於明時豈敢
尚懷於私計臣無任
　　　　知制誥知江寧府謝上表
稽違詔令經渉歲時　先帝登遐旣不獲奔馳道路
陛下即位又未嘗瞻望闕廷所憂後至之刑誅敢冀
就加於官使雖知黽勉尚懼顚隮(中謝)蓋聞因任以
責羣材原省以通衆志厥或抱能而可用則雖負疾
而見容如臣者逮侍先朝叨官外制惓惓許國雖有
愚忠没没隨人但尸榮祿銜哀去位嬰疢彌年望絶
寵光分投穴散伏遇　皇帝陛下紹膺尊極俯燭幽
微延之以三節之嚴付之以十城之重比縁禋祀特
有襃封申命曲加因郵併賜唯是土風之美素無犴
獄之煩久寄託於丘墳粗諳知其閭里念雖閉閤殆
弗廢於承流以比造朝或未妨於養疾矧恩勤之已
迫且遜避之不容敢不少甞體力之所任祗奉詔條
而爲治冀逃大戾仰稱殊私臣無任
　　　　除翰林學士謝表
臣聞人臣之事主患在不知學術而居寵有昧冒之
心人主之畜臣患在不察名實而聽言無惻怛之意
此有天下國家者所以難於任使而有道德者亦所
以難於進取也學士軄親地要而以討論諷譏爲官
非夫逺足以知先王近足以見當世忠厚篤實廉恥
之操足以咨諏而不疑草創潤色文章之才足以付
託而無負則在此位爲無以稱如臣不肖渉道未優
初無犖犖過人之才徒有區區自守之善以至將順
建明之大體則或踈闊淺陋而不知加以憂傷疾病
久棄里閭辭命之習蕪廢積年黽勉一州已爲忝冒
禁林之選豈所堪任伏惟　皇帝陛下躬聖德承聖
緒於羣臣賢不肖已知考愼而於言也又能虚已以
聽之故聦明睿知神武之實已見於行事日月未久
而天下翹首企踵以望唐虞成周之太平臣於此時
實被收召所以許國義當如何敢不磨礪淬濯已衰
之心紬繹温㝷久廢之學上以備顧問之所及下以
供職司之所守臣無任
　　　　賜衣帶等謝表
出大庭之顯服束以精鏐引内廐之名駒傳之錯采
隆恩所逮朽質知榮(中謝)竊念臣弱力淺聞久憂積
疢中與從官之選外分守將之權僅免譴何更蒙收
召論思潤色曽莫効於微勞衣𬒳服乗乃前叨於異
數此蓋伏遇　皇帝陛下醲於慶賞詳在招延因示
眷懷使知奮勵誓竭愚忠之報冀無虚授之嫌臣無
任
　　　　勑設謝表
軄與論思恩加槀飫禮雖有舊寵實難當(中謝)伏念
臣本乏才稱中緣疾廢適從孤逺獲侍清光已汗禁
林之廬重叨太官之賜蓋飮食有文王之雅實始憂
勤顧來歸無吉甫之勞徒多燕喜敢忘自竭粗稱所
蒙臣無任
臨川先生文集卷第五十六
臨川先生文集卷第五十七
　表
　　　辭免叅知政事表
　　　除叅知政事謝表
　　　辭免平章事監修國史表二道
　　　除平章事監修國史謝表
　　　遷入東府賜　御筵謝表
　　　觀文殿學士知江寧府謝上表
　　　辭免除平章事昭文館大學士表二道
　　　除平章事昭文館大學士謝表
　　　辭免左僕射表二道
　　　除左僕射謝表
　　　辭免使相判江寧府表二道
　　　除集禧觀使乞免使相表
　　　進聖節功德䟽右語四
　　　　辭免叅知政事表
臣某言伏奉制命特授臣右諫議大夫叅知政事餘
如故者才薄望輕恩隆責重敢縁聦聽冒進忱辭(中/謝)
竊以建用宗工與圖大政以人賢否爲世盛衰矧休
運之有開須偉材而爲輔豈容虚受以誤明揚如臣
者承學未優知方尤晚　先朝備位每懷竊食之慙
故里服喪重困采薪之疾　皇帝陛下紹膺皇統俯
記孤忠付之方面之權還之禁林之地固巳人言之
可畏豈云國論之敢知忽𬒳寵靈滋懷媿恐伏望
皇帝陛下考愼所與燭知不能許還謬恩以允公議
庶少安於鄙分無甚累於聖時臣無任
　　　　除叅知政事謝表
承弼之任賢智所難顧惟缺然何以堪此仰膺成命
弗獲固辭(中謝)竊以古先哲王考愼厥輔皆有一德
用成衆功伏惟　皇帝陛下含獨見之明踐乆安之
運甫終諒闇將大施爲宜得偉人與圖庶政如臣者
徒以承學粗知義方本無它長可備官使退安私室
自絶榮塗旣負采薪之憂因逃竊位之責大明繼燭
正路宏開付以蕃宣還之侍從清閒之宴或賜開延
淺陋所聞毎蒙知獎以爲奉令承敎庶幾無尤至於
當軸處中良非所稱寵光曲𬒳震媿交懷此蓋伏遇
皇帝陛下德懋旁求志存逺舉隆寛盡下故忠良有
以輸心公聽並觀故讒慝不能肆志矧睿謀之天縱
方聖治之日躋思稱所蒙敢忘自竭逺猷經國雖或
媿於前修直道事君期不隳於素守臣無任
　　　　辭免平章事監修國史表
材薄位高恩隆責重輙敷悃款仰瀆睿明(中謝)臣聞
大有爲之君必考愼厥相趣舎施設相與如一乃能
協濟功治永綏黎元伏惟唐虞三代之迹滅熄乆矣
天錫　皇帝陛下以上聖之才修身齊家外正天下
典謨所紀風雅所歌以今揆古未有慙德宜求碩輔
朝夕左右率勵衆志輔成太平如臣區區孤陋淺拙
知學以爲巳而昧於趣時聞以道事君而謬於合衆
與聞大政已積疵瑕伏望　皇帝陛下量能賦任使
無譴尤追還誤恩以協公議臣無任
　　　　二
臣某言臣近上表辭免恩命伏蒙　聖慈特降批答
不允者天地之施厚矣不貲螻蟻之情微而未逹重
煩奬訓彌集震兢(中謝)臣聞論德序官明主所以御
世度能就位忠臣所以事君臣偶以薄材過私榮禄
雖以捐軀而自誓顧於諉上而多慙竊觀聖制之所
以襃揚終非朽質之所能副稱矧叨任遇稍歷歲時
必欲詭責其後勲謂宜考觀於巳事今内或怵竒衺
之俗無喻德宣譽之忠外或扇茍簡之風有犯令陵
政之悖百姓以安平無事之時而未免流離餓莩四
夷以衰弱僅存之勢而猶能跋扈飛揚　皇帝陛下
以聖人之高材有天下之利勢憂勤巳積功化未昭
此亦由臣陳力就列以來不能助國立經陳紀之故
方謀自弛以謝素餐豈意誤恩更加崇秩誠憂官謗
能上累於明時所望天慈遂敕還於新命庶以通賢
者之路且又協衆人之言臣無任
　　　　除平章事監修國史謝表
臣某言伏奉　恩命特授金紫光禄大夫行尚書禮
部侍郎同中書門下平章事監修國史上柱國進封
開國公加食邑一千戸實封四百戸仍賜推忠協謀
佐理功臣㝷具表陳免蒙批答不允仍斷來章者揚
于大廷寵以高位歸之翊戴之重諉之宰制之平聖
心方愼於旁求小巳知難於上稱(中謝)臣聞人君代
天而理物人臣資父以事君然而君臣之大義有方
非若父子之至恩無間須倡而後和則誠意每患於
難通不入而後量則忠力或嫌於自獻唯成湯之聽
伊尹與傅說之遇高宗皆以䟽逺而相求何其親厚
之獨至蓋所趣非由於二道故所爲若出於一身夫
豈于越夷貉之異心是謂元首股肱之同體二臣旣
以此獲展事君之義兩君亦以此得成理物之功茍
非其人孰與於此臣受材單寡逢運休明初渉獵於
藝文稍扳縁於禄仕曩塵近侍積媿空餐悲遽隔於
庭闈分長依於丘壠俄值纂承之慶繼叨收召之榮
責以論經尚少知於訓詁使之與政曽莫助於猷爲
矧以拙直而見知遂爲姦回之所忌伏遇　皇帝陛
下納之以天地之量照之以日月之明數加獎勵之
恩每辨讒誣之巧重遭卜相申敕備官終遜避之無
繇更兢慙於非據伏惟　皇帝陛下樂古訓之獲而
忘其勢惡邪辭之害而斷以心勿貳於任賢務本以
除惡使萬邦有共惟帝臣之志萬姓有一哉王心之
言則進無求名之私退有補過之善臣之願也天實
臨之臣無任
　　　　遷入東府賜　御筵謝表
伏奉差中使傳宣今月七日辰時三刻遷入新府并
借宫軍就賜御筵者恩厚不貲誠優賢之務稱頑冥
無似欲報國而知難(中謝)臣等過以凡材並膺殊選
乆壅賢路上孤聖時伏惟　皇帝陛下謀德在容求
仁以恕謂　臣方宣勞於王室則上主當加恤其私
家發使禁闈之中視圖魏闕之下取材置臬一皆斷
於睿謀成事告功初不煩於宰旅重紆衡蓋周視庭
除申以中人喻之良月使及日辰之吉即于堂寢之
安輟車府之傍牽載其帑重移饔官之亨割侑以鼓
歌歡更逮於邇臣寵巳加於小已隂陽或謬未知燮
理之方風雨其除徒賴帡幪之賜臣無任
　　　　觀文殿學士知江寧府謝上表
臣某言伏奉　制命授臣觀文殿學士吏部尚書知
江寧軍府事臣已於六月十五日到任訖乆妨賢路
上負聖時茍逃放殛之刑更濫襃揚之典逸其犬馬
將盡之力寵以丘墓所寄之邦仰荷恩私皆踰分願
(中謝)臣操行不足以恱衆學術不足以趣時獨知義
命之安敢望功名之㑹值遭興運摠領繁機惟睿廣
之日躋顧卑凡而坐困秋水方至因知海若之難窮
大明旣升豈宜爝火之弗熄加以精力耗於事爲之
衆罪戾積於歲月之多雖恃含垢之寛終懷覆餗之
懼伏蒙　陛下志存善貸爲在曲成記其事國之微
誠閔其籲天之至懇撓黜幽之常法示從欲之至仁
經體賛元廢任莫追於旣往承流宣化收功尚冀於
方來臣無任
　　　　辭免除平章事昭文館大學士表
臣某言爲君所艱尤愼厥與命相不善將壞于成矧
當責實之時敢替知難之義(中謝)臣知不足以及逺
學不足以窮深比誤國恩甞尸宰事初無薄効稱萬
一之襃揚止有多言煩再三之辨釋終逃譴負實頼
保全恭惟　皇帝陛下若古以堯之欽明御今以禹
之勤儉矜修積美山無一簣之虧因任致隆臺存九
層之累小大祗若遐邇允懷畬而不菑雖或許其繼
事灌以旣雨豈不昧於知時況惟疲曵之餘過重休
明之累且用人而過矣固不免於敗材茍改命而當
焉亦何嫌於反汗敢期　聖哲俯亮愚忠
　　　　二
臣某言臣近上表辭免恩命伏蒙　聖慈特降批荅
不允者愚誠盡布所冀矜從聖志未移申加獎訓輙
守可辭之義更干難犯之威(中謝)臣聞冡宰之於周
則曰統百官而均四海丞相之於漢亦以附百姓而
撫四夷位尊則自古以然材薄則其何能稱臣之所
守未有以過人臣之所知又不足盡物姑使承流宣
化託備蕃維或令補闕拾遺追叅侍從尚能罄竭小
𥙷緒餘若乃秉操鈞衡承輔樞極仰陪休運俯稱具
瞻事巳試而可知力弗能而當止茍不量鼎實之所
任必且致棟橈於斯時伏望　皇帝陛下隨其器能
付以職事圖惟大任改命上材則熒爝末光不獲干
時之咎榱楹近用亦叅搆厦之功
　　　　除平章事昭文館大學士謝表
臣某言伏奉　制命特授臣同中書門下平章事昭
文館大學士兼譯經潤文使加食邑一千戸食實封
四百戸仍改賜推忠協謀同德佐理功臣㝷具表陳
免蒙降批答不允仍斷來章者承流宣化方虞失職
之誅經體賛元更悞選賢之舉(中謝)臣竊惟人物之
㑹通常寡實以君臣之遇合至難自匪同聲氣之求
孰能偕功名之享伏惟　皇帝陛下天縱大聖人與
成能乗百年乆安之機飭千歲積壞之蠱士誠服矣
而持禄養交之習未殄民允懷矣而樂事勸功之志
未純近或長阨而仁義之澤未流逺或虚僑而道德
之威未立宜選於衆舉格于皇天之材使曁乃僚纉
迪我高后之事冀勝所任以濟斯時而臣蚤見知於
隱約之中乆獨立於傾摇之上勲庸弗效恩禮更加
託備外藩俯鄰朞歲遂叨詔獎還冠宰司自視羇單
所懷蹇淺方古耕築則有其陋爲世聘求則無其賢
然以投老之軀而遭難值之運茍貪歲月趣就㳙埃
且上之施旣光則下之報宜厚與之勠力仰承睿知
之臨罔不同心俯賴忠良之協誓殫䟽拙圖稱休明
臣無任
　　　　辭左僕射表
臣某言近累具劄子辭免恩命伏蒙　聖慈特賜詔
書不允者賞典越踰訓辭稠疊渙汗所𬒳是爲至榮
朽材難勝更以多懼輙輸危悃敢冒威尊(中謝)竊以
左相位崇東臺地要雖置貟而乆曠蓋授任之常難
臣晚值　聖時乆妨賢路奉揚成命螡力困於負山
敷釋微言蠡智窮於測海方譴何之爲畏豈寵獎之
敢圖忽此兼叨夐無前比深惟淺薄仰累休明伏望
聖慈俯昭愚款斷從公論追寢誤恩豈惟私義之獲
安實亦物情之歸允臣無任
　　　　二
臣某言近具表辭免恩命伏蒙　聖慈特降批答不
允者恩言狎至鄙守難移敢冒德威更陳私義(中謝)
竊以高秩厚禮以疇莫盛之勲勞綿力薄材豈稱非
常之爵寵人之所畏物有固然臣議行見知而渉世
多爲衆毀論材受任而居官無以自昭顧惟屈首受
書幾至殘生傷性逮承　聖問乃知北海之難窮比
釋微言更悟南箕之無實䟽榮特異揣分非宜茍叨
昧以自安懼譴尤之隨至伏望　皇帝陛下俯矜危
拙曲賜全安不以反汗之小嫌爲能累國則是捐軀
之大節實在報君臣無任
　　　　除左僕射謝表
臣某言伏奉　制命特授臣尚書左僕射兼門下侍
郎同中書門下平章事昭文館大學士兼譯經潤文
使加食邑一千戸食實封四百戸臣累具辭免伏蒙
聖慈特降批答不允仍斷來章者貳令中臺兼官左
省惟時遴選蓋甞乆曠而弗除忽此叨居顧豈微勞
之可稱陪敦厥邑敷告于廷是皆至榮難以虚辱(中/謝)
竊以經術造士實始盛王之時僞說誣民是爲衰世
之俗蓋上無躬敎立道之明辟則下有私學亂治之
姦氓然孔氏以羇臣而興未喪之文孟子以游士而
承旣没之聖異端雖作精義尚存逮更煨燼之災遂
失源流之正章句之文勝質傳注之博溺心此淫辭
詖行之所由昌而妙道至言之所爲隱篤生　上主
純佑下民成能協乎人謀將聖出乎天縱作於心而
害事放斥幾殫通於道以治官延登旣衆尚懼膠庠
之黎獻未昭典籍之群疑乃集師儒具論科指繕書
來上襃典俯加臣趣操弗高知識尤淺少甞勤苦但
爲裘氏之吟晚更耄衰豈免輪人之議初備使令之
乏即知稱愜之難敢意誤恩獨當殊獎此蓋伏遇
皇帝陛下以化民成俗爲事故急在誨人以尊德樂
道爲懷故易於縻爵因忘固陋特假龍光祗服訓辭
深惟報禮雖無博學對揚稽古之鴻名庶以雅言助
廣右文之美化臣無任
　　　　辭免使相判江寧府表
臣某言伏奉　制命特授檢校太傅依前尚書左僕
射同中書門下平章事使持節都督洪州諸軍事充
鎭南節度管内觀察處置使判江寧府加食邑一千
戸食實封四百戸仍改賜推誠保德崇仁翊戴功臣
者恩典有加事勞弗稱陳力況難於黽勉輸情終冀
於矜哀(中謝)伏念臣晚出窮郷首陪興運恕心量巳
雖知容膝之易安營職趣時更似絶筋而稱力旣及
眊衰而成疾重遭憂釁以傷生姑欲𥙷完唯當休愒
若任州藩之寄仍兼將相之崇是爲擇地以自營非
復籲天之素志伏望　皇帝陛下追還渙號俯徇愚
衷許守本官退依先壟儻憐積歲叅大議於廣朝或
賜誤恩食舊勞於外觀尚繄眷獎非敢干祈臣無任
　　　　二
臣某言近具表辭免恩命伏蒙　聖慈批答不允者
寵私未慭更加襃勉之恩分義所存敢冒叨貪之恥
(中謝)伏念臣江湖一介特荷聖知帷幄七年再陪國
論乆居亢滿所以深懼災危積致衰疲所以懇辭機
要若猶尸將相之厚禄且復殿方面之大邦則是於
惡盈之時欲富而弗止以宣力之地養痾而自營
聖慈雖或優容官謗何由解免伏望　皇帝陛下俯
垂念聽特賜矜從使盛世無虚授之嫌孤臣有少安
之幸臣無任
　　　　除集禧觀使乞免使相表
臣某言近具表乞以本官充使伏蒙　聖慈特降詔
書不允者愚誠屢黷方負憂兢聖聽未移更加奬勵
顧仰關於國體敢終冒於天威(中謝)伏念臣頃汙近
司乆虚大受晚罹疾疢自當辭禄而里居尚恃眷憐
故敢祈恩而家食將相之爲重寄朝野之所具瞻若
免於事任之勞而尸此名器之寵在昔之茂勲明德
尚莫敢居如臣之綿力薄材豈宜非據伏望　皇帝
陛下俯矜危懇追寢誤恩豈惟私義之所安是固物
情之衆允臣無任
　　　　進聖節功德䟽右語
臣竊以紹皇䇿以降神千齡莫擬歸寳坊而獻福萬
㝢惟均矧荷眷之特殊固輸誠之獨至伏願三靈協
祐十力證知常儲有羡之祥永御無疆之曆臣無任
　　　　二
臣竊以星虹獻瑞實啓聖於嘉時鍾唄乞靈敢歸誠
於妙道伏願備膺多福大庇群生人永恬愉之安物
無疵癘之苦天枝彌茂神睠具依臣無任
　　　　三
臣竊以誕降聖神適天人之嘉㑹䖍祈祉福乃臣子
之至情伏願萬寳偕昌三靈協慶永御無疆之寳歷
丕承未艾之閎休臣無任
　　　　四
臣伏以握符踐運與時物以偕昌歸德謝生在情文
而莫稱敢憑慈祐申祝壽祺伏願　皇帝陛下筭比
天崇業侔地富常御華胥之至樂永錫皇極於黎元
臣無任
臨川先生文集卷第五十七
臨川先生文集卷第五十八
　　表
　　　封舒國公謝表
　　　除依前左僕射觀文殿大學士集禧觀使謝
　　　　　表
　　　朱炎傳　聖㫖令視府事謝表
　　　差弟安上傳㫖令授勑命不須辭免謝表
　　　孫珪傳宣許罷節鉞謝表
　　　封荆國公謝表
　　　賀貴妃進位表
　　　賀生皇子表六道
　　　賀魏國大長公主禮成表
　　　賀冀國大長公主出降表
　　　賀魯國大長公主出降表
　　　賀康復表
　　　賀南郊禮畢肆赦表二道
　　　賀明堂禮畢肆赦表
　　　　封舒國公謝表
臣某言伏奉制命特授開府儀同三司封舒國公者
發號端門外覃慶賜䟽恩列辟俯逮空飡舞手均歡
捫心獨幸(中謝)伏念臣乆孤眷遇當即譴訶曠歲籲
天尚辭榮而未獲新恩賜國仍席寵以有加唯兹邦
土之名乃昔宦遊之壤乆陶聖化非復魯僖之所懲
積習仁風乃甞朱邑之見愛鴻私所𬒳朽質更榮此
蓋　皇帝陛下道冒群才彌天之所覆恩涵庶品并
物之所包以釐事備於郊宫而惠澤均於海宇故雖
幽屏弗以遐遺顧冒昧之不貲豈糜捐之可報臣無
任
　　　　除依前左僕射觀文殿大學士集禧觀使
　　　　謝表
臣某言伏奉制命除授依前行尚書左僕射充觀文
殿大學士集禧觀使者屢黷天威坐彌年所曲從危
懇仰荷至慈(中謝)伏念臣學止求心行多違俗少隨
官牒徒有志於養親晚誤聖知欲忘身而許國疲曵
乆􁄺於宰事閔凶適在於私門中解繁機特上煩於
矜惻外分憂寄復難强於支持方累鴻私更尸殊寵
旣兢慙於非據輙冒昧以終辭伏蒙　陛下示以優
容屢垂訓獎赦其逋慢終賜矜全猶加祕殿之隆名
俯慰窮閻之衰疾地崇禄厚尚非空食之所宜歲晚
力愆雖欲捐軀而曷報臣無任
　　　　朱炎傳　聖㫖令視府事謝表
臣某言三月二日提舉江南路太常丞朱炎傳　聖
㫖令臣便視府事者使指遄臻訓詞俯逮敢圖衰疾
尚誤眷存(中謝)伏念臣曲荷捜揚乆孤付屬有能必
獻未甞擇事而辭難無力可陳乃始籲天而求佚然
方焦思有爲之日以此懷恩未報之身茍營燕安豈
免慙悸伏蒙　陛下仁惟求舊義不忘遐乃因乗軺
將命之臣更喻推轂授方之意踦履無用誠弗忍於
弃捐朽株匪材尚奚勝於器使永惟獎勵徒誓糜捐
臣無任
　　　　差弟安上傳㫖令授勑命不須辭免謝表
臣某言伏蒙　聖恩差弟安上提點江南東路刑獄
以臣衰疾就令照管仍傳　聖旨令臣便授勑命更
不須辭免者江海衰殘雲天悠逺恩言狎至感涕交
流(中謝)伏念臣積荷知憐初無報稱豈圖賤質上簡
聖心數遣中人間因外使喻以眷懷之至意慰其憂
苦之餘生惠焉旣乆而彌加告矣雖頑而未捨乃至
召見同産馳賜十行之書使營私門就捐一路之寄
訪逮纎悉矜及隱微追千載之遭逢殆無前比顧百
身之糜殞安可仰酬唯當祗聖訓之鴻私豈敢固愚
衷之小諒重念無傷於國體乃爲不負於天慈欲以
里居之安而尸官廩之厚固巳犯明義而累食功之
實況復干隆名而長昧利之風至於詞窮雖兢慙於
屢黷可以理奪終冀幸於矜從臣無任
　　　　孫珪傳宣許罷節鉞謝表
臣某言二月二十二日江東轉運使孫珪到府伏奉
聖慈宣諭以臣誠請甚確志不可奪故罷節鉞春時
更宜愼愛者囊封屢黷特荷矜從使傳載馳重煩慰
撫(中謝)伏念臣乆尸名寵莫報恩私旣逃不職之誅
更竊無功之禄閉門養疾曽未憖於朝榮擊壤歌時
顧難忘於聖力伏蒙　皇帝陛下義惟求舊仁不弃
遐故雖簪屨之遺尚蒙簡記曽是筋骸之束敢愛縻
捐臣無任
　　　　封荆國公謝表
臣某言伏奉勑命授臣特進荆國公加食邑四百戸
食實封一百戸勲如故者宫庭嘉享推惠術以及人
田里空餐濫宸恩而累國(中謝)伏念臣苦窳賤質卷
曲散材遭值休辰登備貴器有未償之厚責無可録
之微勞敢冀􁄺身尚叨徽數此蓋　皇帝陛下備成
熈事答四表之歡心董正治官建一代之明制因令
疲􁒜與𬒳光榮雖自誓於糜捐顧何醻於賁幬臣無
任
　　　　賀貴妃進位表
祲盛之禮發於宫闈驩康之聲播於寰海(中賀)恭惟
皇帝陛下放古之憲刑家以身乃資婦德之良俾貳
坤儀之政蓋關雎之求淑女以無險詖私謁之心鷄
鳴之得賢妃則有警戒相成之道於以求助不專爲
恩臣生逢明時竊觀盛事祝聖人之多子輙慕堯封
思令德以式歌豈慙周雅臣無任
　　　　賀生皇子表六道
臣某言都進奏院狀報誕生　皇子者宫闈嗣慶寰
海交欣凡逮戴天惟均擊壤(中賀)臣聞螽斯之言衆
子是爲王者之時華封之祝多男亦曰聖人之事恭
惟　皇帝陛下紹祖休顯憲天昭明致文武之憂勤
成堯舜之仁孝宅師無競莞簟之寢旣安傳類有祥
弓韣之祠屢應詒謀方永錫羡用光臣託備蕃維叨
承睿奬不顯亦世家實與於榮懷於萬斯年心敢忘
於慶頼臣無任
　　　　二
臣某言伏覩進奏院狀報誕生　皇子者嘉慶係傳
歡欣摠集(中賀)臣歷觀古昔誕受福祥厥配天所以
乆長乃有子至於干億伏惟　皇帝陛下鳬鷖之雅
媚于神祗芣苢之風燕及黎庶弓韣嗣燕禖之報旐
旟仍羆夢之祥無疆惟休永保桑苞之固有室大競
方觀椒實之蕃臣甞汙近司乆尸榮禄特荷殊憐之
至豈勝竊喜之情臣無任
　　　　三
臣某言伏覩都進奏院狀報誕生　皇子者皇運郅
隆天枝彌茂照臨所曁鼓舞攸均(中賀)臣聞史紀文
慶之延豈惟十子詩歌姒徽之繼爰至百男肇敏于
修乃繁厥祉恭惟　皇帝陛下道冒區宇德冠往初
品庶蒙休旣饗和平之樂神靈錫羡果膺蕃衍之祥
臣甞汙近司備叨殊獎以宿痾而自困欲旅進以無
階臣無任
　　　　四
臣某言伏覩都進奏院狀報七月四日誕生　皇子
者慶兆六宫欣交九服照臨所曁鼔舞惟均(中賀)竊
以莞寢告祥實帝臨之釐事牢祠錫羡乃神保於昌
時伏惟　皇帝陛下追放堯勲嗣承犧象鴻名敷播
巳協九皇之高純嘏垂延方覃千子之衆維祺有俶
俾熾無疆臣夙冒恩憐乆尸榮禄適此驩嘉之㑹􁒜
然趨造之難臣無任
　　　　五
臣某言伏覩都進奏院狀報誕生　皇子者元精孚
佑聖種挺生慶係集於宫庭歡外交於寰宇(中賀)竊
以熊羆見夢穜稑獻祥厥撫㑹昌之期乃膺錫羡之
福恭惟　皇帝陛下德高振古仁浹含生故神明之
胄浸蕃而福履之將未艾臣乆尸多禄特荷異恩顧
衰疢之滋多望清光而獨逺臣無任
　　　　六
臣某言伏覩都進奏院狀報誕生　皇子者燕禖饗
德方儲錫羡之祥羆夢生賢克協㑹昌之運與在照
臨之廣敷同慶頼之深切以思齊神罔時恫假樂民
之攸墍天所保佑厥惟太姒之多男國之榮懷亦曰
成王之衆子恭惟　皇帝陛下令德光乎洛誦康功
茂乎岐昌鴻休無疆景命有僕蓋芣苢之薄言采采
衆皆先成則螽斯之宜爾振振宗强孰禦臣乆叨眷
遇適阻進趨親值本支百世之盛時敢忘壽考萬年
之善祝
　　　　賀魏國大長公主禮成表(并周德/妃進封)
臣某言伏以明告治庭寵頒恩冊家邦之慶海宇以
欣(中賀)恭惟　皇帝陛下荷天閎休若古丕式自禰
率而尊祖備極靈承謂姊親而先姑特加徽數改錫
厥壤増襃所生大號巳孚庶言惟允臣乆尸榮禄竊
睹盛儀臚傳雖異於九賔率舞尚同於百獸臣無任
　　　　賀冀國大長公主出降表
慶事備成恩紀隆洽有榮夷夏之觀厥孚邦國之休
(中謝)蓋聞勿恤於有家以祉而歸吉禮儀卒獲風化
所原不有在躬之清明其能由内而成熾恭惟
皇帝陛下道光覆照敎始親成篤念祖之至情致先
姑之美義庶言無間徽典有加臣叨昧殊憐衰􁄺逺
屏親值榮懷之日用忘呼舞之勞臣無任
　　　　賀魯國大長公主出降表
臣某言伏覩進奏院報魯國大長公主出降者占虵
聘夢祥實發於先朝奠鴈告期禮甫成於外館(中賀)
臣聞親成經五禮之始睦婣貫六行之中善與物昌
慶惟時頼恭惟　皇帝陛下齊家而國治睦族而民
雍恩隆天屬之尊禮重王姬之降愼所選尚燕及文
母之慈厚於送歸追成穆考之孝臣叨陪興運獲覩
盛儀雖句臚中絶於九賔然呼舞外均於百獸臣無
任
　　　　賀康復表
臣某言天佑俊德永錫康寧三靈一心所共欣慶(中/賀)
竊以執契踐運寳命在躬無疆惟休何恙不巳伏惟
皇帝陛下堯仁舜孝充假彰聞惠于神民循道不越
雖勤勞庶愼衛養小愆而福履綏將旋日底豫平格
獲祐效驗甚明而臣衰疾所嬰乆違宸宇聞傳踊躍
倍百群黎臣無任
　　　　賀南郊禮畢肆赦表二道
臣某言伏覩十一月二十五日南郊禮畢大赦天下
者精意上昭神靈底豫茂恩旁暢夷夏接和(中賀)臣
聞道以饗帝爲難禮以配天爲至有秩斯祜唯四表
之歡心胡臭亶時匪九州之美味自古在昔若聖與
仁厥遭昌辰乃覩熈事恭惟　皇帝陛下邁種三德
敷奏九功率籲奉璋之衆髦肇稱奠璧之新禮廟籩
致孝郊血告幽誠旣格於穹旻福遂均於品庶振憂
矜寡原宥眚烖第五玉以襃封善人是富發三錢而
慶賜賤者不虚天其居歆人以呼舞臣夙叨寵奬親
值休成雖無與於駿奔實不勝於竊抃臣無任
　　　　二
臣某言伏覩今月𥘉五日南郊禮畢大赦天下者精
明條逹神睠顧而依懷膏澤川流人歡呼而蹈厲(中/賀)
臣聞語孝之至莫大於配天議禮而輕不足以享帝
能舉釐事實歸聖時恭惟　皇帝陛下鴻化巳昭康
年屢應奔走籩豆有董正之治官潔豐粢盛有底愼
之財賦禮成榖旦恩浹緜區雖洛誦之休明尚難譬
稱豈見寛之淺呐能盡揄揚臣夙荷慈憐方嬰衰瘵
望九賔之紳笏獨逺句傳狎百獸於山林猶知率舞
臣無任
　　　　賀明堂禮畢肆赦表
臣某言伏覩今月二十二日明堂禮畢大赦天下者
蒐講上儀神天底豫敷施大號夷夏交欣(中賀)蓋聞
聖以享帝爲難孝以嚴父爲至周右烈考或委政而
弗專漢記諸神或竊禮而無實恭惟　皇帝陛下道
包衆甫運㑹丕平巍巍成功堯之所謂大業業致孝
舜之所由昌㳙選休辰肇稱嘉饗百禮旣至而正惟
巳獨萬壽攸酢而福與衆均臣乆冒眷憐方嬰疢疾
奉承籩豆乃獨後於臣工蹌舞笙鏞竊自同於鳥獸
臣無任
臨川先生文集卷第五十八
臨川先生文集卷第五十九
　　表
　　　賀冬表八道
　　　賀正表五道
　　　辭免南郊陪位表
　　　辭免明堂陪位表
　　　詔免南郊陪位謝表
　　　詔免明堂陪位謝表
　　　加食邑謝表二道
　　　賜生日禮物謝表五道
　　　給蔡卞假傳宣撫問謝表
　　　傳宣撫問并賜湯藥謝表七道
　　　賜衣服銀絹等謝表
　　　中使宣醫謝表
　　　差張諤醫男雱謝表
　　　賜曆日謝表二道
　　　　賀冬表八道
臣某言伏以庶彚濳萌上儀亞歲室告氣行之協臺
占瑞至之嘉恭惟　皇帝陛下考敦復以大中籲朋
來之衆俊剛健之德與陽皆亨壽昌之期如日方永
臣叨榮近列攖疾殊方鳧趨獨後於在庭爵躍實深
於存闕臣無任
　　　　二
臣某言伏以寶曆無疆嘉時有俶物濳萌而赤色氣
順動於黃宫(中賀)恭惟皇帝陛下道協乾行德孚
陽感體一元而獨復毓萬寶以皆昌永御丕平備膺
純嘏臣寖嬰衰疾久隔清光迹雖屏於丘園志不忘
於宸宇臣無任
　　　　三
臣某言伏以萬寳濳萌應黃宫之協氣百工胥慶亞
正歲之上儀(中賀)恭惟　皇帝陛下體御至神詡揚
獨智武烈丕承乎前載堯明光𬒳乎多方茂對斯時
備膺諸福臣比緣衰疾獨逺清光雖存闕之不忘尚
造庭之未獲臣無任
　　　　四
臣某言伏以氣復黃宫茂對物滋之始晷移北陸寅
賔日至之長(中賀)恭惟　皇帝陛下道與時行化猶
天運嗣無疆而履位建有極以宜民甫臨陽長之期
大襲福綏之慶臣恩容居里病阻造庭雖薦壽以無
階顧馳心而曷已臣無任
　　　　五
臣某言伏以隂偕物極陽與朋來推歷玩占乃見濳
萌之信體元御辨以知敦復之中(中賀)恭惟皇帝
陛下舜孝禹功文謨武烈茂對時之福嘏靈承旅以
壽康臣久冒朝榮外叨方任弗與稱觴之末豈勝存
闕之深臣無任
　　　　六
臣某言伏以候始三微氣萌萬彚謹觀臺之占瑞亞
獻歲以陳儀(中賀)恭惟皇帝陛下祗遹燕謀靈承
休運先一陽而獨復歛諸福以朋來臣屬此養痾􁒜
然在逺傾心舜日欣寳景之踐長仰首堯天祝壽祺
而等久臣無任
　　　　七
臣某言伏以運與陽升晷偕日至儀亞三朝之會氣
先五刻之占(中賀)恭惟皇帝陛下茂對斯時備膺
諸福御至和之玉燭撫大順於璿璣臣竊望清光獨
嬰衰疾徒有懷於率舞乃弗預於稱觴臣無任
　　　　八
臣某言伏以一陽氣復萬寳萌生天效五雲之祥律
應三統之首兹爲大慶允屬熈朝(中賀)恭惟　皇帝
陛下道泰犧軒德深堯禹文物聲明之昭爛神祗祖
考之安寧適丁至治之期矧及履長之序萬靈隤祉
四海交歡而臣身處江湖地遥宸極瞻天日之表阻
獻於壽觴望雲龍之庭徒傾於驩頌臣無任
　　　　賀正表五道
臣某言伏以漢儀高會方登四海之圖周曆俯頒乃
憲百官之象(中賀)恭惟　皇帝陛下含德淵懿撫辰
休嘉乗姑射之雲龍所更者化存胥敖於蓬艾各遂
其生運與日升道侔乾始臣尚依枌社獨隔楓宸𬗟
瞻朝著之班竊慕封人之祝臣無任
　　　　　二
獻歲初吉端月始和萬寳取新之元九儀告慶之會
(中賀)恭惟皇帝陛下體神蹈智抱一建中允迪謩
勲永膺孚祐德日新而有俶福時萬以無疆臣特荷
寵光久嬰衰疾雲天在望惟𬗟想於句傳麋鹿與遊
豈暫忘於率舞臣無任
　　　　三
寳曆無疆嘉生有俶厥初獻歲之吉乃始端月之和
(中賀)恭惟　皇帝陛下常德日新景福時萬體泰元
而難老閱衆甫以皆昌臣久負異恩尚嬰衰疾瞻雲
紛郁想朝路以載欣愒日舒長與疇人而胥樂臣無
任
　　　　四
寳曆無疆嘉生有俶門憲始和之象庭充元會之儀
(中賀)伏惟　皇帝陛下膺保永圖綏將純嘏撫五辰
而致順毓萬物以皆昌臣久負異恩尚嬰衰疾瞻雲
煥爛欣逢舜旦之華擊壤消搖樂得夏時之正臣無
任
　　　　五
馭正夏時更端周曆體一元而敷惠適與春浮斂諸
福以代新方侔川至(中賀)恭惟　皇帝陛下誕昭明
德祗燕孫謀齊七政以當天順五辰而凝績用求協
氣以阜嘉生閱千古之上儀肆三朝之盛會仰同星
拱竦百辟以在庭追效嵩呼極萬年而薦壽臣桑榆
晚景麋鹿並遊進莫與於臚傳退但知於率舞臣無
任
　　　　辭免南郊陪位表
伏奉詔書令發來赴闕南郊陪位者萬國駿奔焯上
儀之殊觀一夫幽屏叨明命之特招(中謝)伏念臣竊
祿已多冒恩最渥自致惓惓之義實有素情再瞻穆
穆之容豈非榮願而􁒜然暮景攖以沉痾伏畎畒以
負兹於今未已侍壇垓而踐豆用此爲妨臣無任
　　　　辭免明堂陪位表
臣某言伏奉詔書令發來赴闕明堂陪位者合宫丕
享寰宇駿奔冒被優詔之加使陪顯相之末(中謝)伏
念臣投身荒逺上負眷憐企踵禁嚴久勞監寐況宗
祈之盛禮辱號召之明恩當即辦嚴豈容辭疾而沉
冥浸劇黽勉實難心若子牟雖毎存於魏闕身如楊
僕乃自外於漢關臣無任
　　　　詔免南郊陪位謝表
臣某言近具表爲疾病乞免赴闕南郊陪位伏蒙
聖慈特賜詔書許免者螻蟻惓惓上干旒扆雲天顥
顥下賁丘園(中謝)臣憊矣微生頽然暮齒冒恩鼎食
非堅卧以爲高承命旌招宜駿奔而反後顧緣衰疢
致隔清光伏蒙　皇帝陛下特赦尤違曲垂念聽蔀
昏難望尚延舜日之華荒翳易遺更獲堯雲之潤臣
無任
　　　　詔免明堂陪位謝表
臣某言近具表爲疾病乞免赴闕明堂陪位伏蒙
聖慈特賜臣詔書許免者駿奔弗獲内懷逋慢之誅
寵荅曰俞上荷眷憐之至(中謝)伏念臣久違祕近遂
迫衰􁍥長負異恩固難逃於幽黜敢圖釐事乃復與
於詳延輒冒布陳重煩矜允鴻私所被藏一札以知
榮旅力已愆殞百身而何及臣無任
　　　　加食邑謝表二道
臣某言伏奉誥命加食邑四百戸實封一百戸者顯
相郊宫固宜寵奬曠居田里乃濫襃嘉(中謝)伏念臣
尚負宿痾久尸榮祿無可論之薄效有未報之隆恩
方國明禋庶工祗載奉璋執豆旅幣獻琛具輸奔走
之勞獨抱滯留之歎豈圖踈逖亦冒龍光此蓋
皇帝陛下荷休駿厖斂福敷錫故雖幽屏弗以遐遺
身毎被於慈憐心敢勞於勤策臣無任
　　　　二
解澤㫄流明綸俯𬒳永惟叨昧深以兢榮(中謝)竊以
時郊丘之承所以尊上帝疇官邑之賜所以富善人
盛福靡專至恩惟稱臣久塵要近上累昭明方玉輅
之親祠以銅符而外守逮均休慶例獲襃嘉此蓋伏
遇　皇帝陛下以平施於萬方無遐遺之一物矧蒙
圖任之舊特荷獎知之深祗服訓辭敢忘報禮臣無
任
　　　　賜生日禮物謝表五道
璽書加奬臺餽示優屈使者之光華發里門之榮耀
(中謝)竊念臣才非秀頴勢又羇單方少也臣父敎臣
以爲已之方及長也臣母勉臣以許國之節叨踰至
此稱效缺然慈訓久孤毎感劬勞之日恩頒荐至更
慙明盛之朝此蓋伏遇　皇帝陛下智臨方來慈保
臣庶嘉以物多而備禮使知意厚而盡心敢不自竭
斷斷之能庻以少申惓惓之義臣無任
　　　　二
慰藉溢言匪頒異數荷恩勤之及此思報稱以芒然
(中謝)伏念臣謬簡神心叨陪大政以久孤之樸學當
難遇之盛時雖罄愚忠何禆聖治門弧可想方永念
於劬勞臺餽有加更上煩於寵奬此蓋伏遇　皇帝
陛下施仁品物致禮臣鄰將備責於安危故俯同於
憂樂所願輸勞而後食敢知得賜之爲榮矧生已之
至恩已云不報獨事君之大義庻或無慙臣無任
　　　　三
臣某言伏蒙　聖慈以臣生日特降詔書賜臣羊酒
米麵者書名閭史適在斯辰拜使家庭猥叨異數(中/謝)
伏念臣才非經國幸實遭時徒塵宰席之延初乏辰
猶之告敢圖恩奬俯逮燕私此蓋伏遇　皇帝陛下
寵厚近班率循前憲因令疵賤獲𬒳龍光敢忘夙夜
之勤以稱乾坤之施臣無任
　　　　四
臣某言伏蒙　聖慈特差臣男太子中允雱押賜臣
生日禮物衣一對衣著一百匹金花銀噐一百兩馬
二匹金鍍銀鞍轡一副者劬勞之感方愴於私懷寵
獎之加更慙於異數(中謝)伏念臣早塵祿仕多歷歲
年𥘉無橫草之勞但有敗林之愧進膺重任久曠隆
恩敢圖誕毓之辰更冒匪頒之澤此蓋伏遇　皇帝
陛下惇修故事優眷近司屈聖制以褒嘉示殊私於
錫予永惟叨昧彌積震驚撫已冥　亮難酬於盛德
惟時忠愼竊自誓於愚誠臣無任
　　　　五
臣某言伏蒙　聖慈特差入内内侍省内東頭供奉
官馮宗道傳　宣撫問及就府賜臣生日禮物金花
銀噐一百兩衣著一百匹衣一對金鍍銀鞍轡一副
并纓複馬二匹湯藥一銀合御封全者微勞不效僅
逃三典之科厚禮有加尚躐九儀之等(中謝)臣外叨
寄屬仰誤眷憐已隳考翼之基重負母慈之敎迫劬
勞於晚節方不自勝惟蕃庶之舊恩終無以稱伏蒙
皇帝陛下更馳膚使曲喻至懷駔駿靈珍琛奇組麗
豈下流之敢及皆前此之所無金厄淑旂多錫誠榮
於旣往鈆刀駑馬強扶難冀於將來雖天地弗責其
謝生顧臣子敢忘於致死臣無任
　　　　給蔡卞假傳宣撫問謝表
伏蒙　聖恩以臣疾病特給蔡卞假將臣女子省侍
令卞傳宣撫問諭以調養者飭毉遣使已叨訓勉於
禔身輟侍予寧重累顧哀於慈子教言狎至感涕交
流臣趣尚缺如遭逢榮甚竊食浮而廢任特負知憐
昧禄殖以挻災終貽罪疾伏遇　皇帝陛下地容天
幬雲䕃露濡呴吹晩出於更生拊傴申加於瀕死譬
如造化難紀叙於曲成雖曰糜捐敢稱論而上報臣
無任
　　　　甘師顔傳宣撫問并賜藥謝表
臣某言膚使寵辭載華原隰寳奩珍劑加賁丘園臣
(中謝)伏念臣少出衡茅晚陪帷幄德輶寄重才淺知
深但念里居長負丘山之責敢期宸眷尚留簪履之
矜此蓋伏遇　皇帝陛下天幬無疆海函不棄戴難
忘之盛德豈特銘肌撫易盡之餘生唯當結草臣無
任
　　　　李舜舉賜詔書藥物謝表
臣某言輟宫闈親近之臣臨湖海寛閑之野授之藥
物撫以訓辭尸厚祿而無勞謂當誅絶捐大恩而不
報彌所兢慙臣(中謝)伏念臣本出羇單自甘淪棄晚
由朴學上誤聖知智曾昧於保身忠毎懷於許國讒
誣甚巧切憂解免之難危拙更安特荷眷憐之至況
逺迹久孤之地實邇言易閒之時而離明昭晣於隱
微解澤頻繁於踈逖此蓋伏遇　皇帝陛下以上仁
含垢以大智容愚弗使南箕得侈簸揚之狀更令北
戸坐蒙臨照之光􁒜然垂盡之病軀沱若橫流之感
涕惟困窮無理猶致命於一餐顧冒昧不貲敢忘懷
於九死臣無任
　　　　中使撫問謝表
臣某言孤臣疲曵自阻進趨上主慈憐猶加撫諭(中/謝)
伏念臣晚陪休運特荷異恩橫草無功毎恨棄軀之
晚負薪有疾仍慙制祿之優豈謂　陛下所揔萬機
不忘一物廼因輶軒之出俯逮踦屨之遺仰荷眷私
唯知感涕臣無任
　　　　二
臣某言去國彌年屢煩慰恤乗軺便道復賜撫存(中/謝)
伏念臣冒恩殊深奉事多廢久素餐而無責方宿疚
之有加弗以遐遺實仰慙於眷遇莫知上報徒永誓
於糜捐臣無任
　　　　賜湯藥謝表
臣某言隆恩博施弗以遐遺弱力薄才豈能仰稱(中/謝)
臣久孤重任上誤聖知特荷眷憐備昭誠悃付以便
安之郡休其疲曵之軀跋渉之路未窮問勞之恩先
至璽書甚厚藥物兼珍此蓋伏遇　皇帝陛下丕冒
海隅寵綏臣庶簪屨之舊不忍於棄忘雲天之高毎
存於庇幬永惟報効徒誓糜捐臣無任
　　　　中使傳宣撫問并賜湯藥及撫慰安國弟
　　　　亡謝表
臣某言便蕃曲澤雖逺不忘晼晩餘年懼終莫報伏
念臣辭恩機要藏疾里閭旣疲瘵之末夷顧憂傷之
重至仰煩脊獎特示閔憐中飭使軺備宣恩厚寵頒
藥物深念衰􁍥此蓋伏遇　皇帝陛下日月照臨乾
坤覆燾俯矜舊物曲軫睿慈始終顧遇之私人知無
替存没榮懷之感情實難勝臣無任
　　　　李友詢傳宣撫問及賜湯藥謝表
臣某言伏奉　聖慈特差李友詢扶護亡男雱棺柩
到府并撫問者孤臣特荷慈憐未獲捐軀報德賤息
比叨寵奬復以遺骨累恩臣(中謝)伏念臣釁積自躬
凶流及嗣因仍積歲藏厝不時敢謂私憂上貽聖慮
伏蒙皇帝陛下飾遣親使護致旅棺使亡子之魂
即安於窀穸天性之愛得盡於莫年申之訓辭撫以
藥物眷𬒳終始施兼存亡銘骨不足以叙欲報之心
瀝肝不足以繼感泣之血獨恨旣愆之力莫知自効
之方臣無任
　　　　賜衣服銀絹等謝表
臣某言今月十一日准都進奏院遞到詔書并別錄
賜臣衣服金帶魚袋銀器絹銀鞍轡馬者慰藉溢言
上辜寵眷匪頒異數特荷慈憐臣晚以薄材嘗陪興
運華原之簪未憖毎辱矜收橋山之劒初遺獨悲淪
沮伏蒙　皇帝陛下勤追考翼厚勉臣中遽𬒳寵光
申加蕃庶雖負薪之末力難效驅馳顧結草之􁍥魂
猶知報稱臣無任
　　　　中使宣醫謝表
臣某言乗衰攖厲敢意浼聞􁇆舊垂矜曲加寵數即
馳近御兼飾太醫錫以寳奩實之珍劑創􁍥再肉顚
眴更蘇沓𬒳慈憐不勝負荷臣叨恩缺報昧祿取災
果崇降以疾殃至上煩於愍惻此蓋伏遇　皇帝陛
下屨簪念厚軒幄眷深天弗籲而亦臨雲甫瞻而旣
雨哀逾察父感劇孤臣論可報之㳙埃難知稱効顧
未塡之溝壑徒誓糜捐撫涕氿瀾捫心躑躅臣無任
　　　　差張諤醫男雱謝表
臣某言伏蒙　聖慈持差中使傳宣撫問并賜臣男
雱湯藥押沖静處士張諤至本府醫治者蕞爾餘生
備叨眷撫􁒜然賤息更荷哀憐(中謝)臣初乏將明之
材適遭開泰之運父子並蒙寵奬臣鄰莫與等夷去
闕以來歷時未久問勞狎至憂軫俯加以察父之鴻
私施具臣之晚節但慙疲曳莫副馳驅冀慿天地之
恩得全駒犢之命永依鞭策共誓糜捐臣無任
　　　　賜曆日謝表
臣伏以太史序年將謹人正之授逺臣尸祿乃叨天
指之加臣(中謝)竊以欽若昊穹靈承黎庶正時所以
作事治曆所以明時恭惟　皇帝陛下道邁古初德
綏方夏治敎之象上協於天心正朔所加外通乎海
表敢圖幽屏亦誤寵頒徒尊閣以知榮曷糜捐之可
報臣無任
　　　　二
臣伏以清臺課曆肈明一歲之宜列郡仰成欽布四
時之事闚文切抃拜賜爲榮恭惟　皇帝陛下躬包
曆數政順璣衡齊日月之照臨體乾坤之闔闢考觀
新度逺存堯象之明推歩大端猶得夏時之正盡俯
仰察觀之理槩裁成輔相之宜歲事備存詔文偕下
先天誕告閒無杪忽之差率土逢占驗若節符之合
臣敢不恭承■㫖順考時行賛聖神化育之功極天
人和同之効奉而行政期不戾於隂陽推以治人庶
克躋於富壽臣無任
臨川先生文集卷第五十九
臨川先生文集卷第六十
　　表
　　　兩府待辠表
　　　請　皇帝御正殿復常膳表二道
　　　乞罷政事表一十三道
　　　手詔令視事表
　　　添差男㫄勾當江寧府糧料院謝表
　　　詔以所居園屋爲僧寺及賜寺額謝表
　　　依所乞私田充蔣山太平興國寺常住謝表
　　　辭免司空表二道
　　　乞致仕表
　　　　兩府待辠表
臣某等伏覩内降德音以陜西河東兩路外勤師旅
内耗黎元引咎推恩者辠已以興方懋日新之德經
邦弗效敢辭天討之刑(中謝)臣等昔以凢材過叨重
任内不能定國家之論以協士民外不能成疆場之
謀以綏夷狄用𨳩邊隙亟使人勞至深惻於聖懷實
大愆於榮祿􁄺官若此即辠爲宜唯並寘於嚴科乃
大符於公論臣等無任
　　　　請　皇帝御正殿復常膳表二道
臣等言奉　聖㫖以祈雨未應避正殿減常膳者陽
春生物偶霑澤之稍愆睿意恤民遽側身而自抑德
已修於銷變數或係於非常當復彞儀用安羣下(中/謝)
恭惟　皇帝陛下天仁博施神智曲成躬忘旰食之
勞坐講日新之政四時協序萬物致和適當化養之
辰冝得􁁃濡之澤少違常候深軫清衷退師氏之正
朝約太官之盛饌仰窺謙德志在閔民然而遐虜來
朝當即法宫之位誕辰入慶合陳燕爼之珍事有所
先禮難偏廢伏願仰回淵聽俯狥輿情夙御九筵之
居並羞十閣之具上以全於國體下以副於臣誠臣
無任
　　　　二
臣某等言近上表請　御正殿復常膳蒙降批答不
允者時澤偶愆屢勤齋禱　聖衷愈勵曲盡焦勞將
損已以召休因退次而貶食列陳剡奏尚闕嗣音在
臣列之靡遑伏帝閽而再扣(中謝)恭惟　皇帝陛下
體居離正德禀乾剛期揉俗以致康嘗納隍而興念
七載于此繼獲豐穰一春而來或罹愆亢皇慈深軫
羣祀徧修恐狴犴乖則親慮其囚懼黼黻美則躬變
其服仍損内饔之舉兼虚正宁之朝然而禮貴從宜
事難泥古而況甫臨誕節交舉慶儀有列辟拜萬年
之觴有殊俗修兩朝之好茍虧彛制難副羣情少屈
淵衷特從誠懇天臨廣厦日御常珎親事法宫廓宣
於政治惟辟玉食昭示於等威仰以慰兩宫之慈俯
以安羣下之望臣等無任
　　　　乞罷政事表三道
臣某言竊以使陪國論惟亮天工必用強明乃能協
濟豈容昬瞀可以叨居進冒聦明罄陳危悃(中謝)伏
念臣逮侍　先帝列官外朝晚以䘮歸因爲病廢伏
遇　皇帝陛下召還辭禁擢豫經筵收於衆惡之中
諏以萬機之事搆讒誣而並至輒賜辨明推孤拙以
直前毎蒙開納　陛下所以遇臣者可謂厚矣臣之
所以報國者終於缺然豈理勢之獨難抑才能之素
薄方懼過尤之積乃罹疢疾之加比欲外乞州藩冀
以就營醫藥重念采薪之弗給尚何守土之敢謀輒
緣不能者止之言庶免貪以敗官之悔伏望　皇帝
陛下曲垂仁惻俯記愚忠賜以分司一官許於江寧
居止則天地之德實有施於餘年犬馬之勤冀或輸
於異日臣無任
　　　　二
臣某言近具表乞罷政事分司伏奉　手詔封還不
允所乞者私懷懇至已具布聞　聖訓丁寧未蒙開
納敢冒崇高之聽再輸悃愊之情(中謝)臣聞任賢之
方要其有用陳力之義止於不能茍弗集於事功且
重罹於疢疾豈容叨據以累明揚伏念臣猥以孤生
親逢盛世昧於量已志欲𥙷於休明失在信書事浸
成於迂闊毎煩衆論上慁聖聦久知素願之難諧繼
以積痾而自困辭而去位庶逃竊食之誅勉以就工
重荷包荒之德雖貪順命終懼妨功伏望　皇帝陛
下閎度并容大明俯燭特垂矜允俾遂退藏如此則
孤進之身獲全生於末路具瞻之地得改命於時材
臣無任
　　　　三
臣某言近再具表乞罷政事伏奉批荅不允者封奏
上昭未能感徹訓辭下逮更誤褒嘉(中謝)臣聞恕以
及物者君之仁量而受事者臣之義蓋世之道有升
而有降故士之行或肆而或拘遭聖治之尚容冀私
誠之獲遂伏念臣自蒙任使已歷歲時雖或售於小
忠曽莫禆於大政迨兹攖疢乃始吿勞姑以免邦憲
之詰誅何足汙上恩之奬勵使人狎至詔指屢頒祗
荷顧憐重懷感悸非不願粗施其樸學庶幾以仰副
於鴻私顧惟剛德之浸亨方奮睿謀而獨斷辨忠賢
之可任旣示弗疑察姦罔之爲朋將知所畏人宜盡
力朝豈乏材寧容昬憊之餘尚冒寵靈之厚伏望
皇帝陛下離明俯燭解澤㫄施矜綿力之旣愆監近
司之或曠俯從控愬實允詢謀雖已事之無稱難言
報國冀餘生之未泯尚獲捐軀臣無任
　　　　乞岀表二道
臣某言竊以丞相之職天子是毗方當圖政之憂勤
難以養痾而昧冒輒輸情素仰丐恩憐(中謝)臣叨𬒳
鴻私誤尸榮祿堯仁天覆幸荒穢之兼包湯聖日躋
顧卑凢而自絶尚惟許國姑誓忘軀豈意眩昏甫新
年而􁋚劇更知駑蹇難重任之久堪伏惟　皇帝陛
下明燭隱微惠綏覉拙閔其積疢收還上宰之印章
賜以餘年歸展先臣之丘壟生當擊壤以詠矜容之
德死當結草以酬含育之恩臣無任
　　　　二
臣某言今月十一日輙輸情素仰丐恩憐實以抱疢
之深難於竊位之久過蒙敦獎未賜矜從事有迫於
懇誠理必祈於哀惻(中謝)臣信書自守與俗多違審
容膝之易安因忘擇地知戴盆之難望遂廢占天豈
圖憂患之餘更值清明之始寒之之日長而暴之之
日短植之之人寡而拔之之人多尚誤聖知驟妨賢
路摩頂放踵雖願效於微勞以蚊負山顧難勝於重
任矧復瞀昏而曠事若猶冒昧以尸官是乃明憲之
所不容豈特煩言之爲可畏伏惟　皇帝陛下天地
覆載日月照臨賜以曲成容其少愒區區旅力或未
憗於餘年斷斷小能冀尚施於異日臣無任
　　　　乞退表四
臣忠於爲國故進而能致其身君恕以及人故病則
閔勞以事此今昔共由之通義實上下相與之至情
敢觸冒昧之誅冀蒙哀矜之聽(中謝)臣受材鄙劣遭
運休明陳愚或會於聖心承乏遂尸於宰事謀謨淺
拙謾不見其有成操行陵夷又或幾於無耻久宜辭
位尚茍貪恩豈圖養拙以乖方重以瞀昏而廢務粗
嘗陳列未獲矜從黽勉以來浸淫遂劇大懼典司之
曠上煩程督之嚴伏惟　陛下詢事考言循名責實
或輟夜分之寐常臨日昊之朝萬方黎獻之多略皆
祗辟三事大夫之守豈可􁄺官仰冀高明俯昭悃愊
念其服勞之久愍其攖瘵之深及未干鈇鉞之時令
遂解機衡之任豈特少安於私義兹惟畢協於師虞
臣無任
　　　　二
臣昨具表乞解機政伏奉　手詔未賜俞允者明主
訓辭之寵宜即奉承匹夫志守之愚敢覬矜允(中謝)
竊以品制百爲摠裁萬務任怨蓋難於持久服勞安
可以獨賢所以中外迭居是爲祖宗故事況於疲曵
加以瞀昏若由昧冒而無慙其必顚隮而不救臣過
叨睿奬備進近司當循名責實之時故任怨特多於
前輩兼蠲令改制之事故服勞尤在於一身雖蒙全
度之恩僅免譴訶之域某於多故實以難支矧疾疢
之交攻且事爲之浸廢伏望　陛下昭其悃愊假以
優游使得休養於衰疲以示保全於孤拙臣無任
　　　　三
臣某言近具表乞解機務伏奉　手詔未賜俞允者
聖恩所及有隆天重地之施私義未安有深淵薄冰
之懼(中謝)竊惟成湯高宗之世有若伊尹傅說之臣
其道則格于帝而無疑其政則加乎民而有變后惟
時乂相亦有終迨乎中世之陵夷非復古人之髣髴
忠或不足以取信而事事至於自明義或不足以勝
姦而人人與之爲敵以此乗權而久處孰能持祿以
少安此臣之慮危於居寵之時而昧死有均勞之乞
況於抱病浸以􁄺官伏惟　陛下道與日躋德侔乾
覆哀一夫之失所樂萬物之皆昌矧夫眷遇之優旣
已勤劬之久宜蒙善貸使獲曲全賜其疲賤之身假
以安閑之地則敝車無用猶可具於勞薪棄席未忘
或再(施/於)華幄臣無任
　　　　四
臣某言伏奉　聖㫖令臣入見赴中書供職者螻蟻
微誠屢關省覽天地大德未賜矜從(中謝)臣聞周之
士也貴秦之士也賤周之士也肆秦之士也拘其縱
之爲貴其拘之爲賤賤故尚勢利而忘善惡貴故尊
行義而矜廉耻士知尊行義而矜廉耻宗廟社稷之
安而天下自治也伏惟　陛下言必稽堯舜動必憲
文武故視遇天下之士欲其貴不欲其賤欲其肆不
欲其拘臣以羇孤㫄無佽助一言寤意特見甄收適
遭欲治之盛時實預扶衰之大義事或乖於衆口而
陛下力賜辯明言有逆於聖心而　陛下常垂聽納
此臣所以履艱虞而不忌服勤苦而不辭雖百度搶
攘未就平成之敘然四年黽勉非無夙夜之勞今特
以心氣之衰疲目力之昏耗哀祈外𥙷冀幸小休而
乾剛確然莫可回奪則是親值周家之忠厚獨爲秦
士之賤拘事與願違能無竊歎理當情恕豈免上煩
實望　聖慈俯昭愚𣢾外賜優閑之地少安疾疢之
身須其有瘳乃責外効臣生當捐軀以報德死當結
草以酬恩
　　　　乞宫觀表四道
臣某言䟽榮特異敢忘圖報之忠陳力弗能當布可
辭之義(中謝)伏念臣晚陪興運久汗近司戇愚弗逮
於清光衰疾更成於􁄺曠苟免大訶之責乃叨異數
之加授以戎旃班之宰席松楸舊國實使鎭臨蒲栁
􁍥年足爲榮耀顧在宣化承流之地方當循名責實
之時疲曵難支顚隮可畏仰祈睿眷俯徇愚衷并解
將相之官外除宫觀之任託依田里瞻守丘墳儻慿
休養之私終獲夷瘳之福敢忘策勵復誓糜捐臣無
任
　　　　二
臣某言近具表乞以本官外除一宫觀差遣伏蒙
聖慈特降中使賜臣詔書不允者天地至恩實知難
報螻蟻微息尚竊有懷輒冒隆威更輸危悃伏念臣
遭逢異甚稱効蔑如茍旅力之可陳豈餘生之足惜
顧以憂傷而至弊重爲疢疾之所攖偷假便州必負
曠􁄺之責過尸厚祿更懷叨昧之慙伏望　陛下本
末燭知始終護念俯徇籲天之懇俾無累國之尤尚
冀寧瘳誓終糜殞臣無任
　　　　三
臣某言軺傳俯臨璽書狎至仰荷眷存之厚第懷感
悸之深任有不勝勉非所及輒輸危懇再冒天威伏
念臣久誤至恩難圖報稱過尸榮祿易取災危力憊
矣而弗支氣喘焉而將蹶窮閻掃軌斯爲待盡之時
莫府建旄豈曰養痾之地所懼曠􁄺之責敢辭逋慢
之誅伏望　陛下照以末光遂其微請使壇陸之鳥
無眩視之悲濠梁之魚有從容之樂庶蒙瘳復更誓
糜捐臣無任
　　　　四
臣某言筋骸衰􁒜僅有餘生肝膈精微簡在聖聽豈
圖寵獎未賜矜從輒冒威尊更輸情素(中謝)伏念臣
久妨機要初乏㳙埃茍免庶尤實荷恩私之至敢縁
多疾更尸名器之崇比辱使軺係宣詔旨深惟策勵
仰稱龍光而況病瘵有加療治無損辭榮家食乃爲
理分之宜千澤自營尚恃眷憐之舊伏惟　皇帝陛
下衡聽萬事器使衆材念其黽勉之終難假以便安
而少愒庶完體力圖報毫分臣無任
　　　　手詔令視事謝表
臣某言伏蒙宣示言者所奏輒具劄子乞博延公議
改用賢人伏奉詔獎勵令視事如故者謗議升聞已
賴舜聦之豁逹懇誠上訴更煩周誥之丁寧竊以作
威者主之權待察者臣之禮蓋雖蒙非常之厚遇亦
將避可畏之煩言臣志尚非高才能無異舊惟所學
之迃闊難以趨時因欲自屏於寛閑庶幾求志惟聖
人之時不可失而君子之義必有行故當　陛下即
政之𥘉輒慕昔賢際可之仕越從鄕郡歸直禁林或
因勸講而賜留或以論思而請對愚忠偶合即知素
願之獲申睿聖日躋更懼淺聞之難副重叨殊獎忝
秉洪鈞所宜引分以固辭乃敢冒恩而輕就實恃明
主知臣之有素故以孤身許國而無疑人習玩於乆
安吏循縁於積弊􁏛言不忌詖行無慙論善俗之方
始欲徐徐而變革思愛日之義又將汲汲於施爲以
物役已則神志有交戰之勞以道徇衆則事功無必
成之望恐上辜於眷屬誠竊幸於退藏猶貪仰附於
末光亦冀粗成於薄効比聞獨斷謂合僉言但輸承
命之忠遂觸招權之毀因請避衆賢之路庶以厭異
議之人伏蒙　皇帝陛下敦大兼容清明㫄燭賜之
神翰諭以至懷君臣之時嘗千載而難值天地之造
豈一身之可酬敢不自忘形迹之嫌庶協神明之運
臣無任
　　　　添差男㫄句當江寧府糧料院謝表
臣某言近輒冒昧陳乞男㫄句當江寧府糧料院一
次伏蒙特恩添差者去寄臥家猶尸厚祿祈榮及嗣
更荷殊私(中謝)伏念臣汗馬之勞𥘉無可紀䑛犢之
愛乃敢有言顔雖腆以知慙心固甘於獲譴豈謂
陛下矜軒幄之舊錄簪屨之微示特出於上恩俾遽
叨於世祿繄曲成之造化弗以遐遺徒共誓於糜捐
安能仰稱臣無任
　　　　詔以所居園屋爲僧寺及賜寺額謝表
臣某言基迹叢祠冀鴻延於萬壽錫名扁㮄竊榮遇
於一時臣生乏寸長世叨殊獎賤息奄先於犬馬頽
齡俯迫於桑榆獨念親逢莫有㳙埃之補報永惟宏
願豈忘香火之因緣伏蒙　皇帝陛下俯徇祈誠特
加美稱所懼封人之祝終以堯辭乃塵長者之園遽
如佛許仰慿護念誓畢熏修臣無任
　　　　依所乞私田充蔣山太平興國寺常住謝
　　　　表
臣某言緣恩昧冒方虞慁上之誅加意卑矜遂竊終
天之幸伏念臣少嘗陻阨晚悞褒崇榮祿雖多不逮
養親之日餘年向盡更爲哭子之人追營香火之緣
仰賴金繒之賜尚復祈恩而不已乃將徼福於無窮
伏蒙　陛下眷遇一於初終愛恤兼夫存没特撓常
法俯成私求雖老矣無能莫稱漏泉之施若死而未
泯豈忘結草之酬臣無任
　　　　辭免司空表二道
臣某言今月十一日三班差使崔汝諧至奉宣詔㫖
及齎賜制誥一道除授臣司空依前觀文殿大學士
集禧觀使加食邑四百戸食實封一百戸餘如故者
使軺馳授祗忝明恩家巷卧居敢叨虚奬(中謝)竊以
事官之所命異於時制之今除名稱三公班序一品
逢辰特幸稱位實難臣晚玷誤恩甞尸劇任曽無尺
寸粗報眷憐獨有丘山莫知負載荒逺攖痾之久休
明嗣服之初緜力薄材適甘於屏弃高秩厚禮更冒
於褒崇惟器與名恐身累國仰祈遷令追寢賛書庶
以衰􁍥獲所安之終吉亦令蹇淺免非據於具瞻臣
無任
　　　　二
臣某言近具表乞追寢恩命伏蒙　聖慈特降詔書
不允者隆施所逮懇辭弗俞輒冒天威更輸微𣢾(中/謝)
臣事勞無紀操行不修居竊萬鍾𥘉未知於辭富坐
彌九載方有俟於黜幽豈圖邦命之新尚眷求人之
舊寵靈覃𬒳危厲增加位高疾顚力少任重實前修
之切戒敢小醜之冒膺仰冀睿明顧憐衰朽改兹非
服免貽官謗之憂宥以罔功使獲里居之佚臣無任
　　　　乞致仕表(此表不曽奏發/薨後檢見遺藁)
臣某言􁄺以曠官嘗恃食功之舊老而辭祿敢忘知
止之廉輒冒天威具輸微款伏念臣小聞寡識薄力
淺材信獨善以一心昧自營之百慮久辜視遇特幸
遭逢昔也壯時尚無可紀今而耄矣豈有能爲敢望
睿明許之致仕實矜危朽賜以全生庶以衰􁍥豫佚
太平之樂亦令遲暮免離大耋之嗟
臨川先生文集卷第六十
臨川先生文集卷第六十一
　　表
　　　賀冊　仁宗　英宗徽號禮成表
　　　賀景靈宫奉安　列聖御容表
　　　賀　哲宗皇帝登極表
　　　賀升祔禮成表
　　　英宗山陵禮畢慰　皇帝表
　　　又慰　太皇太后表
　　　又慰　皇太后表
　　　英宗祔廟禮畢慰　皇帝表
　　　又慰　太皇太后表
　　　又慰　皇太后表
　　　慈聖光獻皇后昇遐慰　皇帝表
　　　慈聖光獻皇后啓殯及復土返虞慰　皇帝
　　　　　表二道
　　　慈聖光獻皇后神主祔廟慰　皇帝表
　　　慈聖光獻皇后朞祥除慰　皇帝表
　　　正旦奉慰表
　　　魯國大長公主薨慰表
　　　八皇子薨慰　皇帝表
　　　八皇子葬慰　皇帝表
　　　謝宰相笏記
　　　謝翰林學士笏記
　　　知常州謝上表
　　　南郊進奉表
　　　代鄆州韓資政謝上表
　　　代王魯公乞致仕表三道
　　　代人賀壽星表
　　　代人明州謝上表
　　　代王魯公德用乞罷樞密使表三道
　　　　賀冊　仁宗　英宗徽號禮成表
臣某言伏覩進奏院狀報冊告　仁宗皇帝　英宗
皇帝徽號禮成者肈稱縟禮追薦鴻名揚二聖之閎
休風四海以純孝惠心昭假釐事備成臣(中謝)恭惟
仁祖以堯之巍巍丕冒區夏　英考以舜之業業祗
承廟祧紹隆德至於難名崇報義存於無巳皇帝
陛下仰稽前憲俯采庶言命冊使而致嚴告匰主而
歸美神靈率籲其啓後於無疆品庶交欣以奉先而
不匱臣備叨殊眷獲睹上儀顧久負於沉痾乃獨妨
於旅進
　　　　賀景靈宫奉安　列聖御容表
臣某言新一代之上儀極二端之美報經始有俶實
自睿謀歡成無彊乃惟衆志臣(中謝)竊以閟宫鬼享
周特腆於姜嫄原廟神游漢獨隆於高帝逺或遺祖
近止及親恭惟　皇帝陛下服卑而即功食菲以致
孝嚴祖宗之衆像依仙釋而異宫館御因時𥘉豈忘
於茍簡修除備物乃有待於純熈宸宇祕嚴扁榜崇
麗祼獻式序妥侑維時藐然往初孰此倫擬臣久尸
榮祿尚負宿痾聞釐事之旣成與羣情而偕樂臣無
任
　　　賀　哲宗皇帝登極表
臣某言伏覩赦書皇帝陛下今月五日登寳位者
郊廟神靈永有宗依華夏蠻夷永有歸頼(中謝)恭惟
皇帝陛下光御歷服大承統緒以聖繼聖純祐無彊
臣遭遇先朝久叨榮祿不獲奔走瞻望清光臣無任
　　　　賀升祔禮成表
臣某言伏覩進奏院狀報七月十二日升祔禮成者
㳙選休辰肈稱吉禮神靈底豫品庻交欣(中謝)竊以
登儷紫庭歸配清廟於稽在昔有舉維時恭惟
皇帝陛下德茂承祧志深念祖倣唐文而制作致舜
孝於烝甞釐事旣成歡心溥協臣尚攖衰疾久隔清
光陪九賔之臚傳獨無厚幸偕四方而來賀徒有微
誠臣無任
　　　　英宗山陵禮畢慰　皇帝表
臣某言須百祀之材巳襄葬故設九虞之主方考祔
儀伏惟　皇帝陛下德懋欽明道隆勤孝雖送終之
禮巳備而追逺之念甫深惟順變以抑哀實含生之
至願臣限分鎭守阻豫班朝臣無任
　　　　慰　太皇太后表
臣某言宫車云返陵邑旣營凡在照臨豈勝摧慕伏
惟　太皇太后道侔坤育仁出天成永懷愛孝之隆
尤積悲恫之感稍舒慈念實慰輿情臣叨備從官限
分符守徒有攀號之至痛初無辨護之微勞臣無任
　　　　慰　皇太后表
臣某言威靈有集方祔於廟祧感慕無窮外覃於蠻
貊伏惟　太后比賢任姒纉慶塗莘祗協孫謀克襄
大事地非蒼梧之逺勢有霸陵之安唯割至哀尚膺
遐福臣備官有守奔問無階臣無任
　　　　英宗祔廟禮畢慰　皇帝表
臣某言七月而葬旣充奉於寢園萬世不祧遂崇成
於廟室凡居覆燾同盡攀號伏惟　皇帝陛下膺保
聖神踐行仁孝纒哀罔極率禮無違仙遊旣集於宗
祊聖念彌勤於翼室仰祈順變俯睠含生臣符守所
攖班朝莫豫臣無任
　　　　慰　太皇太后表
臣某言威靈來返祠廟有嚴序陳昭穆之倫定列祖
宗之次哀號罔極遐邇所同伏惟　太皇太后功佐
帝圖德齊坤載永惟孝愛尤積悲懷冀紓天性之慈
以永母儀之福臣無任
　　　　慰　皇太后表
臣某言宗祏告成皇靈來燕凡居覆露同盡哀摧伏
惟　太后協慶塗山比賢太姒方正坤儀之位上同
乾施之仁虞祔奄終攀號靡極冀哀恫之有節膺福
履之無疆臣限守州符阻趨天陛臣無任
　　　　慈聖光獻皇后昇遐慰　皇帝表
臣某言伏以上天降禍　太皇太后奄棄大養伏惟
皇帝陛下攀號感慕聖情難居臣限以衰疾在逺不
獲奔赴闕庭臣無任
　　　　慈聖光獻皇后啓殯及復土返虞慰
　　　　皇帝表
臣某言伏以日月徂遷伏承　大皇太后諏辰協吉
肈啓殯宫聖情攀號何以勝處恭惟　皇帝陛下聖
孝發中天報備至感嘆摧咽遐邇一情臣無任
　　　　二
臣某言伏承　太皇太后神宫復土奄及返虞聖心
傷摧何以勝處恭惟　太皇太后天助懿德以扶昌
運輔佐保佑功施三朝粤自棄捐宫闈爰及襄事
陛下哀恫夙夜發於至情追奉致隆有溢常禮顯情
報德内外單盡孝治所形人用感欷臣伏限在逺無
緣奔走瞻望闕庭臣無任
　　　　慈聖光獻皇后神主祔廟慰　皇帝表
臣某言伏承　慈聖光獻皇后神主祔廟旣克禮成
伏惟　皇帝陛下聖孝終始哀慕難勝日月徂遷禮
有順變伏望少抑至情以幸天下臣無任
　　　　慈聖光獻皇后朞祥除慰　皇帝表
臣某言伏以日月流邁　太皇太后捐棄大養奄及
朞祥仰惟　聖孝攀慕無極伏望深加裁抑以幸萬
方臣限以衰疾無緣奔詣闕庭臣無任
　　　　正旦奉慰表
臣某言伏以日晷流邁歲曆肈新　太皇太后棄捐
宫闈奄歷時序伏惟　皇帝陛下聖孝天至感慕難
勝臣以衰疾無緣奔走瞻望闕庭臣無任
　　　　魯國大長公主薨慰表
臣某言伏覩進奏官狀報魯國大長公主薨背伏惟
聖情痛悼臣以衰疾無緣奔走伏望以理寛釋俯慰
群情臣瞻望闕庭無任
　　　　八皇子薨慰　皇帝表
臣某言伏覩進奏院報八皇子薨背伏惟　聖情悲
悼難任敢乞抑割天慈以幸萬邦臣瞻望闕庭無任
　　　　八皇子葬慰　皇帝表
臣某言伏聞鄆王襄事有日靈輴即路伏惟　聖情
悲悼難勝敢乞割抑天慈以幸天下臣瞻望闕庭無
任
　　　　謝宰相笏記
祗荷寵靈載懷感懼竊念臣志雖慕古才不逮時誤
蒙記憐特賜收用伏惟　皇帝陛下紹膺天統遵養
聖功㫄招儁良橫及踈賤誓當罄竭仰稱寵光臣無
任
　　　　謝翰林學士笏記
含哀去國扶憊造朝黼坐禁嚴許之燕見玉堂閎麗
賜以叨居申飭使人就傳德意事雖有故寵實非常
莫知報稱之謂何徒荷眷求之如此臣無任
　　　　常州謝上表
臣某言以貧擇利以病辭　此於督責之朝皆在譴
何之域(中謝)伏念臣比在羣牧常求外官蒙恩朝廷
改職畿縣未識賢勞之力已纒悸眩之痾區區本懷
懇懇自訴遂蒙優詔特與便州維臣之愚所學非敏
受祿則辭貧而取富當官則讓劇而求閒使有以臨
知罪其極此蓋伏遇　皇帝陛下明照萬物寛惠四
方在宥而不探其可誅因能而不責其所乏顧雖無
用於當世嘗以有聞於先臣思報所蒙敢忘盡瘁然
而州郡撫循之勢患在數更官司考課之方要諸久
任惟此弊邑比多凶年歲行兩周守吏八易當郡人
煩勞之後以臣身疲病之餘自非少假以歲時將必
上孤於器使所祈降鑒姑使息肩則斷斷一臣不獨
免於大戾元元萬室儻有望於小休臣瞻天禱聖無
任
　　　　南郊進奉表(江寧)
臣某言伏以郊兆宗祈臣工顯相慶九畿之藩屏備
萬物之貢輸前件物掌於邦財歛自民職竊覩燎禋
之盛式修幣獻之常臣無任
　　　　代鄆州韓資政謝表
臣某言秘殿升華名城借重寵靈溢分媿懼交懷(中/謝)
竊念臣世系單平天姿滯固親逢文雅之會首玷秀
廉之科黽勉在公優游過紀𬒳蒙眷與度越等夷省
寺備官禁庭充衛分無可采懼抵冒於憲章寸有所
長使禆參於治政朴忠自信智慮罕通未盡將明之
才巳干訶讁之典至寛之度橫貸其愆禠夫左右之
聮寄以東南之屏敗財傷錦宜有衆多之譏增秩賜
金本非平素之望敢圖　上聖復眷孤臣就徙通班
改司善部惟汶陽之奥壤乃魯服之大邦豈繄薄材
稱是煩使此蓋　皇帝陛下遇臣之造於逺不忘燭
物之明雖微必逮追惟踦屨之舊特借叢雲之休切
自揣循將安報稱敢不激昻志尚陳悉政經宣布詔
條之寛綏安風俗之厚庶幾一得少𥙷萬分臣無任
　　　　代王魯公乞致仕表(德用)
臣某言臣聞下之所以忠於上力巳愆則不敢􁄺厥
官君之所以愛其臣年巳至則不思勞以事敢縁兹
義冒盡所言(中謝)伏念臣以斗筲之材加犬馬之齒
比甞得謝誤復見收血氣旣衰日月逾邁固已積妨
賢者之路豈獨多曠朝廷之儀伏望　聖慈許令致
仕則賴天之力使終晚節之優游訖臣之身得免大
誅之憒眊臣無任
　　　　二
臣某言愚臣之在暮年禮當求去　聖主之於舊物
恩不忍捐顧在禮之可言敢緣恩而茍止(中謝)伏念
臣起身疵賤逢世休嘉年除歲遷遂塵於非望夙興
夜寐常媿於無勞惟是寵榮殊非所欲矧知固陋豈
敢爲高徒以歲路之向窮不勝人言之甚衆爭前而
冒寵則辱之在後也或多蓋衆以擅榮則患之及身
也常酷是亦有傷於國體豈惟無𥙷於臣身此臣所
以迫切於歸誠而彷徨於受命也況　陛下接三后
之烈享百年之平勢盈則非易以持法久則當通其
變此誠致愼於安危之際而責難於將相之時雖臣
旅力之方剛亦宜知止豈此餘生之無幾尚可妨賢
伏望天慈俯循人欲上以終愛人之德下以免累
國之誅則膂力旣愆雖負捐軀之素志餘忠未訖猶
知請祝於明時干冒宸嚴臣無任
　　　　三
臣某言竊以將相之權臣之所貪得君親之命臣之
所憚違懇懇至於辭說之窮區區亦惟義理之迫(中/謝)
伏念臣典司機密陪輔清光年之侵尋職以曠廢假
息幸蒙於寛政引身輒匄於餘年豈期愚衷未動聖
察令臣股肱便敏足以趨賔賛之儀耳目精明足以
副謀謨之託雖知當退猶願自強奈何獨以罷癃之
軀而欲久私要劇之地自計且知其不可人言孰以
爲當然伏望　聖慈哀憐悃愊無空敦奬使得罷休
臣無任
　　　　代人賀壽星表
臣某言上靈儲祉南極效祥凡在觀瞻實増慶抃伏
以　皇帝陛下紹休　三聖博愛萬方唯乾則之棐
常宜星文之底應臣叨塵要近親會休嘉豫聞太史
之占敢後封人之祝無任
　　　　代人上明州到任表
臣某言奉勑差知明州巳於某月到任訖夷越故區
東南窮處施澤之下歡然有生庇身於兹坐以無事
(中謝)臣受材素薄推數頗竒居有朴忠之心進無通
顯之路晚塵郎位頗切郡章歸待辠於省中退得藩
於海上自初受命以至造官歷年兩周取道萬里備
更艱阨職臣之分使然卒就宴安賴上之恩抵此餘
年且索旅力巳愆尚何施爲可以報稱於茍利國家
之事靡所不思及未塡溝壑之時庶幾無愧臣無任
　　　　代王魯公德用乞罷樞密使表
臣聞周任有言曰陳力就列不能者止自惟賤官之
守猶或不敢冒居況於任重責大安危所繫豈其癃
昏憊耄可以久饕敢緣前言上冒聖聽伏念臣以疵
賤之身遭逢　陛下拔擢兼官將相典領機密内之
無陪輔將明之効外之無折衝禦侮之勞是　陛下
所以寵臣者不可勝此言而臣之所以報　陛下者
未甞能稱況今犬馬之齒七十有七不能者止宜在
此時顧貪戀聖世未敢乞身田里長違　陛下左右
惟機務之衆非臣疲曵所能勉強伏望　陛下憫臣
無狀賜罷樞密院職事母使久塞賢者之路臣不任
祈恩待命激切之至
　　　　二
臣比以􁍥餘之生久壅賢路願還要職退就散地天
聽高邈未蒙照省惓惓之私竊不自寧敢緣厚恩求
必愚瞽臣聞量臣以授官者君之所以仁於下也審
巳以從事者臣之所以忠於上也今臣罷老雖近在
臣身謀之有所不給況於官隆事劇所摠不一以臣
審巳誠不宜久叨權寵畏負　陛下任使之意伏惟
陛下量臣之聦明不足以逮事量臣之強力不足以
副禮聽臣所丐母令四方有議　陛下信任之失而
臣亦賴　陛下之賜免於官謗臣無任
　　　　三
惓惓之私至于再三上慁聖德而終未蒙省察奬誘
過渥非臣所堪區區之愚豈敢茍止伏念臣以顓蒙
遭遇拔擢人臣貴寵少在臣右而勞烈行治無稱於
時機密之地安危所繫雖臣方壯固懼不稱況於􁍥
年餘日豈宜尚汚印韍爲朝廷羞方今明明在上濟
濟多士足以典司樞要𥙷敝救失稱　陛下任使副
元元之望者甚衆　陛下雖欲茍私愚臣臣雖欲自
侍左右稱所以幸臣之意豈惟公論於臣有所不容
誠恐覆餗以虧　陛下知人之明而令賢能宜在高
位者久踦於聖世則夷身毀宗不足以塞責矣伏惟
陛下哀臣懇迫聽臣所丐以終　陛下眷寵老臣之
賜臣無任
臨川先生文集卷第六十一
臨川先生文集卷第六十二
　　論議
　　　郊宗議
　　　荅聖問𢋫歌事
　　　看詳雜議
　　　詳定十二事議
　　　　郊宗議(伏奉/聖問/撰議繳進)
問郊祀后稷以配天宗祀文王於明堂以配上帝二
者皆配天也或於郊之圓丘或於國之明堂或以冬
之日至或以季秋之月或以祖或以禰或曰配天或
曰配上帝其義何也對曰天道升降於四時其降也
與人道交其升也與人道辨冬日上天與人道辨之
時也先王於是乎以天道事之秋則猶未辨乎人也
先王於是乎以人道事之以天道事之則宜逺人宜
以自然故於郊於圓丘以人道事之則宜近人宜以
人爲故於國於明堂始而生之者天道也成而終之
者人道也冬之日至始而生之之時也季秋之月成
而終之之時也故以天道事之則以冬之日至以人
道事之則以季秋之月逺而尊者天道也邇而親者
人道也祖逺而尊故以天道事之則配以祖禰邇而
親故以人道事之則配以禰郊天祀之大者也徧於
天之羣神故曰以配天明堂則弗徧也故曰以配上
帝而已夫天與人異道也天神以人事之何也曰所
謂天者果異於人邪所謂人者果異於天邪故先王
之於人鬼也或以天道事之蕭合稷黍臭陽逹於牆
屋者以天道事之也嗚呼天人之不相異非知神之
所爲其孰能與於此此禮也尚矣孔子何以獨稱周
公曰嚴父配天者以得天爲盛天自民視聽者也所
謂得天得民而已矣自生民以來能繼父之志能述
父之事而得四海之驩心以事其父未有盛於周公
者也
　　　　荅聖問𢋫歌事
臣聞叙有典秩有禮命有德討有辠皆天命也人君
能勑正則治不能勑正則亂所以勑之不可以無其
爲一也然爲於可爲之時則治爲於不可爲之時則
亂故人君不可以不知時時有難易事有大細爲難
當於其易爲大當於其細幾者事細而易爲之時也
故人君不可以不知幾帝庸作歌曰勑天之命惟時
惟幾此之謂也人君雖知此然賢臣不心恱而服從
則不能興事造業而熈百工乃歌曰股肱喜哉元首
起哉百工熈哉此之謂也夫欲股肱之喜蓋有其道
矣蓋人君率其臣作而興事在明乎善而巳明乎善
在所爲法以示人者當所爲法以示人者當乃股肱
之所以喜也股肱喜而事功成事功成而能屢省以
不怠廢此又股肱之所以喜也爲是者在欽而巳矣
臯陶拜手稽首颺言曰念哉率作興事愼乃憲欽哉
屢省乃成欽哉此之謂也蓋憲者爲法以示人之謂
也所爲法以示人者當率法愼爲能然欽愼而不明
乎善亦何能濟故人君者以明乎善爲難苟明乎善
矣則人臣孰敢爲不善人臣無敢爲不善事其有不
治者乎乃𢋫載歌曰元首明哉股肱良哉庶事康哉
此之謂也人君不務近其人論先王之道以自明而
苟欲以耳目所見聞緫天下萬事而斷之以私智則
人臣皆將歸事於其君而不任其責淫辭邪說並至
而人君聽斷不知所出此事之所墮也又歌曰元首
叢脞哉股肱惰哉萬事墮哉此之謂也然則人君欲
股肱良而庶事康不在乎他在明乎善而已明乎善
不可以責諸人也伏惟天錫　陛下以堯舜之材自
秦漢以來欲治之主固未有能髣髴者然百工未熈
庶事未康者殆所謂近其人論先王之道以自明者
尚有所缺而非可以他求也臣昨日蒙德音喻及尚
書𢋫歌之事而愚憧倉卒言不及究故敢復具所聞
以獻伏惟　聖心加察幸甚
　　　　看詳雜議
臣今月二日至中書曽公亮傳　聖㫖以雜議一卷
付臣看詳臣謹具條奏如後
　議曰官有定貟則進趣雖多不能爲濫宜定臺省
　監寺之貟須有闕然後用
臣某曰今之臺省監寺之官雖名曰職事官而實非
前代之所謂職事官而與前代刺史等所帶檢校官
無以異前代檢校官之類亦不能定貟待有闕然後
擬前代所謂職事官即今所謂差遣是也今之差遣
固已有定貟須有闕然後用人矣若欲令今所謂職
事官亦有定貟則今職事官以差遣貟數校之幾至
兩倍而有功有考當陟者又未有以禦之欲有定貟
所謂可言而不可行者也
議曰内外之官正其名稱出則正刺史縣令之名
　入則還臺省之名
臣某曰前代有勲官有散官有檢校官有職事官勲
官散官當其有辠則皆得議請減而應免官則又可
以當官而檢校官與今行守之官無異故朝廷與奪
皆足以爲人榮辱利害今散官勲官檢校官旣不足
以爲人榮辱利害爲人榮辱利害者唯有職事官與
差遣而已今若令内外官正其名稱出則正刺史縣
令之名入則還臺省之名則是丞郎知州謂之刺史
京朝官知州亦謂之刺史不知職事官之貴賤何以
別乎又其祿秩位次不知當復如何若同之則理不
可行若不同則與未名之時又何以異臣以爲今州
郡長吏謂之知州非不正名所領職事官乃與前代
刺史等帶檢校官無異何傷於正名而欲改之乎且
漢以丞相史刺察州郡謂之刺史今欲名州郡長吏
爲刺史則何得謂之正名
　議曰罷官而止俸
臣某曰文王治𡵨仕者世祿武王克啇庶士倍祿蓋
人主於士大夫能饒之以財然後可責之以廉耻方
今士大夫所以鮮廉寡耻其原亦多出於祿賜不足
又以官多貟少之故大抵罷官數年而後復得一官
若罷官而止俸恐士大夫愈困窮而無廉耻士大夫
無廉耻最人主所當憂且邦財費省之大原乃不在
此議者但知引據唐事乃不知唐時官人俸厚故罷
爲前資未至困乏今官人俸薄則與唐時事不得同
且不吝於與人以官而欲吝於與官以祿非計之得
也
　議曰以釐務實日併爲三年以叙磨勘之法以符
　考績之義
臣某曰今欲以釐務實日併爲三年以叙磨勘之法
竊以爲不釐務者非人情之所欲也釐務者非人情
之所苦也今等之無功而釐務則計日得遷等之無
辠而不釐務則不得計日而遷恐未足以符考績之
義而適足以致不均之怨也且黜陟之法務在沮勸
辠功不知立法如此有何沮勸
　議曰置兵部審官院
臣某曰崇班以上置兵部審官院此恐可議而行然
崇班以上差遣盡付之兵部則不可行當約文字之
法相度所任輕重緩急有付之審官者有屬之樞密
者至於磨勘則官視卿監以下皆付之兵部審宫可
也
　議曰置兵部流内銓以代三班及置南曹
臣某曰三班院無以異於兵部流内銓何必以代三
班乎今三班自無闕事而又增置南曹則非省官之
意
議曰廢江淮荆浙發運使
臣某曰江淮荆浙發運使甞廢矣未幾復置者以不
可廢故也蓋發運使廢則其本司職事必令淮南轉
運使領之淮南轉運所緫州軍已多地里已逺而發
運司據六路之會以應接轉輸及他制置事亦不少
但以淮南轉運使領發運則發運一司事多壅廢此
蓋其所以廢而復置也臣比見許元爲發運使時諸
路有歲歉米貴則令輸錢以當年額而爲之就米賤
路分糴之以足年額諸路年額易辦而發運司所收
錢米常以有餘或以其餘借助諸路闕乏其所制置
利便多如此類要在揀擇能吏以爲發運而已廢之
不爲便也
　議曰廢都水監
臣某曰都水監亦恐不可廢今議者以謂比三司判
官主領之時事日煩費日廣舉天下之役其半在於
河渠隄埽故欲廢之此臣之所未喻也朝廷以爲天
下水利領於三司則三司事叢不得專意而河渠隄
埽之類有當經治而力不暇給故別置都水監此所
謂修廢官也官修則事舉事舉則雖煩何傷財費則
利興利興則雖費何害且所謂舉天下之役半在於
河渠隄埽者以爲不當役而役之乎以爲當役而役
之乎以爲不當役而役之則但當察官吏之不才而
不當廢監以爲當役而役之則役雖多是乃因置監
故吏得修其職而無廢事也何可以廢監乎且今水
土之利患抂置官不多而不患其穴也
　議曰合三部句院
臣某曰三部句院臣未知其詳然恐由近歲三司帳
籍鉤考之法大壞而不舉故三司句院有事簡處若
不然則此三部句院理不可合
　議曰提舉百司不當用内制但用如張師顔者
臣某曰提舉百司多用内制而今患其與三司並行
指揮庫務異同難稟臣以爲唯權均體敵乃可以相
檢制事有異同則理有枉直近在闕門之外則非理
皆得上聞庫務官司亦何嫌於難禀今若只用如張
師顔者一人與三司表裏綱紀細務則恐與三司權
不均體不敵雖足以綱紀細務而三司措置百司失
理莫能與之抗議今使内制一人緫其權以敵三司
又使如張師顔者一人躬親點檢細事小旣足以究
察諸司姦弊大又足以檢制三司如此處置未爲失
也若以爲費而當省則提舉百司於内制但爲兼職
廢之何所省乎
　議曰廢宮觀使副都監
臣某曰宫觀置使提舉都監誠爲穴散然今所置但
爲兼職其有特置則朝廷禮當尊寵而不以職事責
之者也廢與置其爲利害亦不多若議穴費則宫觀
之類自有可議非但置使提舉都監爲可省也
　議曰外則并郡縣
臣某曰中國受命至今百餘年無大兵革生齒之衆
蓋自秦漢以來莫及臣所見東南州縣大抵患在戸
口衆而官少不足以治之臣嘗奉使河北疑其所置
州縣太多如雄莫二州相去纔二十餘里聞如此者
甚衆其民徭役固多財力彫弊恐亦因此然臣不深
知其利害不敢有言
　議曰詔執事之臣下逮有司俾行審官銓選之職
　稍稍寛假使時有簡拔
臣某曰今朝廷使監司守倅及知雜以上各以所知
同辠薦舉人材然尚患其所舉不如舉狀今若令有
司行審官銓選之職時有簡拔臣恐以一二人之耳
目不足以盡天下之材而所簡拔不足以塞士大夫
之非議又其所任或不免交私則於時政徒有所損
而已
　議曰擇判司簿尉三考四考有兩𥿄三𥿄舉狀者
　引對給筆札條爲治目不拘文辭咸以事對命官
　考驗有理趣者除縣令三考績效有聞委提刑轉
　運上其實狀除京官再入兩任知縣如政績顯白
　與減一任通判便除知州
臣某曰議者以爲近世縣令最卑有出身三考無出
身四考不問其人材如何但非贓犯則以次而授焉
甚非重民安本之誼臣以爲今有出身三考無出身
四考皆有三人舉主乃得爲縣令非不問其人材如
何而特以次授也蓋近歲朝廷舉令之法最善故近
歲縣令亦稍勝於往時但朝廷誘養之道未純督察
之方未盡大抵人才難得非特縣令乏人今議者欲
擇判司簿尉三考四考有兩𥿄三𥿄舉狀者引對欲
除以爲令則與舉令之法無甚異也若欲以筆札條
對求治民之材臣恐不必得治材之實但得能文辭
談說者爾又以爲績效有聞則提刑轉運上其實狀
即除京官若令提刑轉運舉者至於五人而後與轉
京官則得轉京官者少若但要提刑轉運舉狀不必
五人而後轉則如此選擢之人何以知其賢於舉令
而遽優異之如此又以爲兩任知縣政績顯白與減
一任通判便除知州不知政績如何而可以謂之顯
白若有殊尤可賞則朝廷自當選擢及有升任指揮
若不足以致選擢及升任指揮則其政績不爲甚異
政績無甚異而更不用關陞之法便減一任通判與
除知州臣恐入知州者愈穴而所除又未必賢
　右臣所聞淺陋不足以知治體謹具條奏并元降
　雜議封上取　進止
　　　　詳定十二事議
起居舎人司馬光起請舊官九品之外別分職任差
遣爲十二等以進退羣臣十二等之制宰相第一兩
府第二兩制以上第三三司副使知雜御史第四三
司判官轉運使第五提點刑獄第六知州第七通判
第八知縣第九幕職第十令録第十一判司簿尉第
十二其餘文武職任差遣並以此比類爲十二等若
上等有闕則於次之中擇才以𥙷之奉　聖㫖兩制
詳定聞奏王珪等詳定司馬光起請難盡施行外致
治之要在任官之久欲乞知州令滿三年爲一任通
判人縁審官院見今貟多闕少候將來差遣得行亦
別取指揮知縣人今後𥘉入者並滿六周年方入通
判仍乞下審官詳定條約聞奏者臣愚以謂司馬光
十二等之說王珪等旣以爲難行而珪等所議知州
三年爲一任知縣六年方入通判亦無𥙷於官人失
得之數朝廷必欲大修法度甄序人材則以至誠惻
怛求治之心博延天下論議之士而與之反復必有
至當之論可施於當世凢區區變更而終無𥙷於事
實者臣愚竊恐皆不足爲

臨川先生文集卷第六十二
臨川先生文集卷第六十三
　　論議
　　　易泛論
　　　卦名解
　　　河圖洛書義
　　　諌官論
　　　伯夷
　　　　易泛論
柔巽隱伏制得其道則易制者魚也民之象也小人
女子之象也貪暴而止乎高者隼也貪竊而動乎隂
者䑕也狐疑也不果也牛順而強也羊很也羊前其
剛以觸者也鮒物之在下汙而微者也鳥飛而止則
困者也雉文明見乎外者也豹文之蔚然者也虎文
之炳然者也虎豹剛健君子大人之象也虎之搏物
擬而後動動而有獲者也鶴潔白以逺舉鳴之以時
而逺聞者也鴻進退以時而有序者也禽飲井之無
擇者也獖豕之牙能畜其剛而不可犯者也豕汙穢
也豚豕之微者也龜有靈德潜見以時而不志於養
者也龜人之所恃以知吉凶者也龍天類也能見能
躍能飛能雲雨而變化不測人不可係而服者也馬
地類也能行而係乎人其爲物有常者也鬼物之無
形者也几尊物也所馮以爲安者也牀安上以止者
也車載其上以行者也輪有運動之材而非車之全
也可以爲車之一器者也輿有承載之材而亦非車
之全者也輻車輿所以行者也缶圓虚以容而應者
也矢直而利平行者也弧攻逺之器也鼎成物之器
也鉉所舉鼎而行之者也鼎耳虚中以受鉉者也瓶
井之上水者也甕井水之巳出乎上而受之者也筐
女所以承實者也七鬯所以事宗廟社稷之器也樽
酒簋貳祭之約也貳簋享之約也幽而能正時者斗
也暮夜者隂盛之時也日中者豐之時也日呉者過
中當退之時也晝日者明進已盛而未至乎中之時
也日中則照天下矣日以明進至晝日其極盛也甲
仁屬也庚義屬也月幾望隂盛而不亢也雲隂上也
雨隂陽應也霜隂剛之微也堅氷隂剛而疑陽也膏
陽之澤也血隂之傷也汙出而不反也膚柔物之爲
間而易侵者也趾在下而行者也拇在下之微而無
能爲者也腹容物者也頄上體之見乎外而無能爲
者也臋下體之無能爲者也身躬巳也頂首之上者
也靣見乎外者也心體之主也限上下之所同也夤
上體之接乎限者也須柔而附剛者也陽物之飾也
背體之不接乎物而上者也尾後也首先也上也足
下也角剛之上窮者也肱上體之隨而附者也股下
體之隨而附者也腓趾之上股之下而體之隨而附
者也垂其翼下也耳所聽也東北止以近險也西南
順以逺險也西南衆也南明也西南坤之地也東北
違坤之所也西隂所也東陽所也左下也右上也載
者載上也負後也負者下道也乗者上道也載鬼以
鬼爲在上也負塗以塗爲在後也往從之也往之外
也往之上也來之已也來之内也渝變其德也億安
也居不行也安以静居也逐從求之也血去不來也
出自穴出不去也復反而得其所也反自外來而復
也見見彼也處不行也征進也盤桓動未進也枕止
而安之也動方征也起方往也遇逢而見之也躋升
也孕女之得其配也以有爲而未功也字育女之功
也田興事之大者也弋興事之小者也飛宜下不宜
上者也且方然也或疑辭也方也後也乃徐也方此
爻之時未可以然也要其終則然也田平夷著見之
地也非龍之所宜宅也大川險也沙近險而無難也
泥則近險而有難也沛澤之困乎水者也穴隂之宅
也在穴動物在隂之小者也淵龍之宅也在天則龍
有爲之地陸高平也陵陸之大也塗汚也井泥濁也
谷下也井谷㫄出而下流也臲卼乗剛也石堅而不
動者也金剛而趣變者也玉温潤粹美剛而不可變
者也干鴻之在下而不失其宜者也鴻所宜居者也
桷木之在上者也株木不能庇䕃其下者也磐進於
干而不失其安者也甘物之所美也苦物之所惡也
黃地色也玄天色也黃中之見乎色者也白成色之
主也白未受飾乎物者也朱紱天子飾下者也赤紱
人臣飾下者也泣血隂之憂也涕憂之見乎容貌者
也號嗟憂之見乎音聲者也號甚乎嗟者也藩内外
之隔也廬人所庇也升虚邑小而易之也升階平易
以有序以漸升而得位也伐邑者小之也伐國大事
也伐邑小事也城地道上承而外扞也復于隍則不
上承不外扞矣墉扞外以保内也自下之高者也二
簋隂象也門隂象也戸陽象也易曰猶未離其類也
故稱血焉易象之大槩見於乾坤之說推而長之則
凢易之象可不疑矣棟室壁之所恃也野空曠也同
人于野無適莫也龍戰于野無君臣也邑有事之地
也趣時而爲之者也郊逺乎有事之地次師旅之安
舎也巷出門庭而未易道也自牖自幽以即明也婚
媾内外之合也鄰比已者也妻配也王母幽以逺也
以父爲陽以母爲幽也以母爲近則王母爲逺也妣
以順配祖者也臣以順承君者也考父之有成德之
稱也長子一也弟子不一也僕卑以順也童未有與
也婦一乎順者也妾配之不正者也士未成夫之辭
也女未成婦之辭也娣女歸而不得正配者也衣上
飾也袽所以窒隙也裳下之飾也鞶帶在下體之上
而以柔爲飾也袂體乎衣者也囊所以畜物也茀所
以蔽車也履踐下而承上也履上道也載下道也不
可甚乎不利也可其爲利僅也有凶不必凶而凶在
其中也有厲不必厲而厲在其中也有悔不必悔而
悔在其中也
　　　　卦名解
剛柔始交而難生動乎險中故曰雲雷屯屯已大亨
則雷雨之動滿盈而爲解故曰雷雨作解動而免乎
險解山下有險非險在前也可徃而止焉必蒙者也
故爲蒙蹇則險在前者也險在前則不可以徃故爲
蹇彖曰見險而能止知矣哉知者反乎蒙者也需亦
險在前也其不爲乾健而進也非若艮之止也非坎
之所能陷也待時而進耳故爲需柔得位而上下應
之小者之畜也小者畜則其畜亦小矣故爲小畜以
小而畜大非柔之中也柔得位而不中不中而上下
應之小畜之道也能止徤大者之畜也大者畜則其
畜亦大矣故爲大畜四陽過二隂而陽得中故爲大
過大過者大者過也大者過則亦事之大過越也四
隂過二陽而隂得中故爲小過小過者小者過也小
者過則亦事之小過越者耳大有能有大者也大者
應之也柔得尊位大有者也同人同乎人者也柔得
位得中而應乎乾者也巽而麗乎内故爲家人止而
麗乎外故爲旅少男長女必惑山下有風必撓蠱者
撓惑之名也爲天下之蠱者事也故爲蠱少女少男
男下女上故爲咸咸者交感之名也長男長女男上
女下故爲恒姤隂遇陽故爲姤陽終决隂故爲夬柔
履剛故爲履履禮也禮者以柔履剛者也剛應順而
以動故爲豫上下交故爲泰不交故爲否以剛中爲
主而下順從故爲比順而止故爲謙動而說故爲隨
大者在上故爲觀大者壯故爲大壯剛浸長以臨柔
故爲臨臨者大臨小之名故曰臨者大也柔來文剛
分剛上而文柔故爲賁柔變剛爲剝剝者消爛之名
也剝窮上而剛反故曰復復者反而得其所之名也
天下雷行物應之故爲無妄雷之感物物之所以應
無妄者也剛退故爲遯明入地中故爲明夷明者傷
於暗之名也文王與紂當其象矣以爻考之自三以
下周象也自四以上殷象也明出地上晉臣進之象
卦也明出地上則方晝而未至乎中中則照天下晝
則進之盛而不亢乎王者也損上益下主於自損者
也故爲益損下益上主於自益者也故爲損乾道成
男坤道成女凡女卦皆受損者也凡男卦皆受益者
也損上益下損下益上此之謂也巽乎水而上水故
爲井以木巽火故爲鼎明以動故爲豐豐者光明盛
大之卦也剛上下而實在其間頥中有物之象也頥
中有物必噬噬則合矣故爲噬嗑嗑者有閒而通之
之卦也上險下說說以行險故爲節柔在内而剛得
中說而巽故爲中孚柔亦在内可謂對矣中孚者至
誠之卦也无妄則不妄而已一陽陷於二隂故爲坎
坎者陷也内明水象也一隂麗於二陽故爲離離麗
也外明火象也水之爲物陷者也火之爲物麗者也
推此則震巽艮兊可以類知之也上火下澤睽睽者
不合之名也二女之卦也火在水上未濟未濟者有
濟之道也男女之卦也水上火下男女相逮之卦也
故爲旣濟澤上火下二女不相得之卦也故爲革不
相得而相違革之所以生也以衆行險故爲師上剛
而下險險而健故爲訟上動而下止止而動故爲頥
止而動頥之道也上說而下順故爲萃上巽而下險
險而巽故爲渙渙者離散之名也巽而免乎險則不
蹇不困下雖險上巽而不健則不訟故爲渙而已困
則剛見揜者也在難中者也不可以不動矣蹇則難
在前者也不可以徃而已故彖曰利西南也順而巽
其進也孰禦焉故爲升止而巽有止之道故爲漸歸
妹者歸女之卦也妹少女也少女爲主於内故曰歸
妹歸妹女歸之以其時也故曰動而說所以爲歸妹
也陽在下則動而進故爲震進在隂上巳得其所則
止故爲艮内柔伏故爲巽外柔見故爲兊此其文皆
在繫辭或彖繫所不言以其所言反求其所不言則
知其所以然也
　　　　河圖洛書義
孔子曰河出圖洛出書聖人則之圖必出於河而洛
不謂之圖書必出於洛而河不謂之書者我知之矣
圖以示天道書以示人道故也蓋通於天者河而圖
者以象言也成象之謂天故使龍負之而其出在於
河龍善變而尚變者天道也中於地者洛而書者以
法言也效法之謂人故使龜負之而其出在於洛龜
善占而尚占者人道也此天地自然之意而聖人於
易所以則之者也
　　　　諌官論
以賢治不肖以貴治賤古之道也所謂貴者何也公
卿大夫是也所謂賤者何也士庶人是也同是人也
或爲公卿或爲士何也爲其不能公卿也故使之爲
士爲其賢於士也故使之爲公卿此所謂以賢治不
肖以貴治賤也今之諌官者　天子之所謂士也其
貴則　天子之三公也惟三公於安危治亂存亡之
故無所不任其責至於一官之廢一事之不得無所
不當言故其位在卿大夫之上所以貴之也其道德
必稱其位所謂以賢也至士則不然修一官而百官
之廢不可以預也守一事而百事之失可以母言也
稱其德副其材而命之以位也循其名傃其分以事
其上而不敢過也此君臣之分也上下之道也今命
之以士而責之以三公士之位而受三公之責非古
之道也孔子曰必也正名乎正名也者所以正分也
然且爲之非所謂正名也身不能正名而可以正天
下之名者未之有也蚳鼃爲士師孟子曰似也爲其
可以言也鼃諌於王而不用致爲臣而去孟子曰有
言責者不得其言則去有官守者不得其職則去然
則有官守者莫不有言責有言責者莫不有官守士
師之諌於王是也其諌也蓋以其官而已矣是古之
道也古者官師相規工執藝事以諌其或不能諌謂
之不恭則有常刑蓋自公卿至於百工各以其職諌
則君孰與爲不善自公卿至於百工皆失其職以阿
上之所好則諌官者乃　天子之所謂士耳吾未見
其能爲也待之以輕而要之以重非所以使臣之道
也其待巳也輕而取重任焉非所以事君之道也不
得已若唐之太宗庶乎其或可也雖然有道而知命
者果以爲可乎未之能處也唐太宗之時所謂諌官
者與丞弼俱進於前故一言之謬一事之失可救之
於將然不使其命巳布於天下然後從而爭之也君
不失其所以爲君臣不失其所以爲臣其亦庶乎其
近古也今也上之所欲爲丞弼所以言於上皆不得
而知也及其命之已出然後從而争之上聽之而改
則是士制命而君聽也不聽而遂行則是臣不得其
言而君耻過也臣不得其言士制命而君聽二者上
下所以相悖而否亂之勢也然且爲之其亦不知其
道矣及其諄諄而不用然後知道之不行其亦辨之
晚矣或曰周官之師氏保氏司徒之屬而大夫之秩
也曰嘗聞周公爲師而召公爲保矣周官則未之學
也
　　　　伯夷
事有出於千丗之前聖賢辯之甚詳而明然後丗不
深考之因以偏見獨識遂以爲說旣失其本而學士
大夫共守之不爲變者蓋有之矣伯夷是已夫伯夷
古之論有孔子孟子焉以孔孟之可信而又辯之反
復不一是愈益可信也孔子曰不念舊惡求仁而得
仁餓于首陽之下逸民也孟子曰伯夷非其君不事
不立惡人之朝避紂居北海之濵目不視惡色不事
不肖百丗之師也故孔孟皆以伯夷遭紂之惡不念
以怨不忍事之以求其仁餓而避不自降辱以待天
下之清而號爲聖人耳然則司馬遷以爲武王伐紂
伯夷叩馬而諌天下宗周而恥之義不食周粟而爲
采薇之歌韓子因之亦爲之頌以爲微二子亂臣賊
子接迹於後丗是大不然也夫商衰而紂以不仁殘
天下天下孰不病紂而尤者伯夷也嘗與太公聞西
伯善養老則往歸焉當是之時欲夷紂者二人之心
豈有異邪及武王一奮太公相之遂出元元於塗炭
之中伯夷乃不與何哉蓋二老所謂天下之大老行
年八十餘而春秋固已高矣自海濵而趨文王之都
計亦數千里之逺文王之興以至武王之丗歲亦不
下十數豈伯夷欲歸西伯而志不遂乃死於北海邪
抑來而死於道路邪抑其至文王之都而不足以及
武王之丗而死邪如是而言伯夷其亦理有不存者
也且武王倡大義於天下太公相而成之而獨以爲
非豈伯夷乎天下之道二仁與不仁也紂之爲君不
仁也武王之爲君仁也伯夷固不事不仁之紂以待
仁而後出武王之仁焉又不事之則伯夷何處乎余
故曰聖賢辯之甚明而後丗偏見獨識者之失其本
也嗚呼使伯夷之不死以及武王之時其烈豈獨太
公哉
臨川先生文集卷第六十三
臨川先生文集卷第六十四
　　論議
　　　三聖人
　　　周公
　　　子貢
　　　揚孟
　　　材論
　　　命解
　　　對疑
　　　　三聖人
孟子曰可欲之謂善有諸巳之謂信充實之謂美充
實而有光輝之謂大大而化之之謂聖聖之爲名道
之極德之至也非禮勿動非禮勿言非禮勿視非禮
勿聽此大賢者之事也賢者之事如此則可謂備矣
而猶未足以鑚聖人之堅仰聖人之高以聖人觀之
猶太山之於岡陵河海之於陂澤然則聖人之事可
知其大矣易曰與天地合其德與日月合其明與鬼
神合其吉凶此蓋聖人之事也德苟不足以合於天
地明苟不足以合於日月吉凶苟不足以合於鬼神
則非所謂聖人矣孟子論伯夷伊尹栁下惠皆曰聖
人也而又曰伯夷隘柳下惠不恭隘與不恭君子不
由也夫動言視聽苟有不合於禮者則不足以爲大
賢人而聖人之名非大賢人之所得擬也豈隘與不
恭者所得僭哉蓋聞聖人之言行不苟而已將以爲
天下法也昔者伊尹制其行於天下曰何事非君何
使非民治亦進亂亦進而後世之士多不能求伊尹
之心者由是多進而寡退苟得而害義此其流風末
俗之弊也聖人患其弊於是伯夷出而矯之制其行
於天下曰治則進亂則退非其君不事非其民不使
而後世之士多不能求伯夷之心者由是多退而寡
進過廉而復刻此其流風末世之弊也聖人又患其
弊於是栁下惠出而矯之制其行於天下曰不羞汗
君不辭小官遺逸而不怨阨窮而不憫而後世之士
多不能求栁下惠之心者由是多汙而寡㓗惡異而
尚同此其流風末世之弊也此三人者因時之偏而
救之非天下之中道也故久必弊至孔子之時三聖
人之弊各極於天下矣故孔子集其行而制成法於
天下曰可以速則速可以久則久可以仕則仕可以
處則處然後聖人之道大具而無一偏之弊矣其所
以大具而無弊者豈孔子一人之力哉四人者相爲
終始也故伯夷不清不足以救伊尹之弊栁下惠不
和不足以救伯夷之弊聖人之所以能大過人者蓋
能以身救弊於天下耳如皆欲爲孔子之行而忘天
下之弊則惡在其爲聖人哉是故使三人者當孔子
之時則皆足以爲孔子也然其所以爲之清爲之任
爲之和者時耳豈滯於此一端而已乎苟在於一端
而已則不足以爲賢人也豈孟子所謂聖人哉孟子
之所謂隘與不恭君子不由者亦言其時爾且夏之
道豈不矣哉而殷人以爲野殷之道豈不美哉而周
人以爲鬼所謂隘與不恭者何以異於是乎當孟子
之時有敎孟子枉尺直尋者有敎孟子權以援天下
者蓋其俗有似於伊尹之弊時也是以孟子論是三
人者必先伯夷亦所以矯天下之弊耳故曰聖人之
言行豈苟而已將以爲天下法也
　　　　周公
甚哉荀卿之好妄也載周公之言曰吾所執贄而見
者十人還䞇而相見者三十人貌執者百有餘人欲
言而請畢事千有餘人是誠周公之所爲則何周公
之小也夫聖人爲政於天下也初若無爲於天下而
天下卒以無所不治者其法誠修也故三代之制立
庠於黨立序於遂立學於國而盡其道以爲養賢敎
士之法是士之賢雖未及用而固無不見尊養者矣
此則周公待士之道也誠若荀卿之言則春申孟嘗
之行亂世之事也豈足爲周公乎且聖世之事各有
其業講道習藝患日之不足豈暇遊公卿之門哉彼
遊公卿之門求公卿之禮者皆戰國之奸民而毛遂
侯嬴之徒也荀卿生於亂世不能考論先王之法著
之天下而惑於亂世之俗遂以爲聖世之事亦若是
而已亦已過也且周公之所禮者大賢與則周公豈
唯執䞇見之而已固當薦之天子而共天位也如其
不賢不足與共天位則周公如何其與之爲禮也子
産聽鄭國之政以其乗輿濟人於溱洧孟子曰惠而
不知爲政蓋君子之爲政立善法於天下則天下治
立善法於一國則一國治如其不能立法而欲人人
恱之則日亦不足矣使周公知爲政則宜立學校之
法於天下矣不知立學校而徒能勞身以待天下之
士則不唯力有所不足而勢亦有所不得也或曰仰
祿之士猶可驕正身之士不可驕也夫君子之不驕
雖闇室不敢自慢豈爲其人之仰祿而可以驕乎嗚
呼所謂君子者貴其能不易乎世也荀卿生於亂世
而遂以亂世之事量聖人後世之士尊荀卿以爲大
儒而繼孟子者吾不信矣
　　　　子貢
予讀史所載子貢事疑傳之者妄不然子貢安得爲
儒哉夫所謂儒者用於君則憂君之憂食於民則患
民之患在下而不用則修身而巳當堯之時天下之
民患於洚水堯以爲憂故禹於九年之間三過其門
而不一省其子也回之生天下之民患有甚於洚水
天下之君憂有甚於堯然回以禹之賢而獨樂陋巷
之間曾不以天下憂患介其意也夫二人者豈不同
道哉所遇之時則異矣蓋生於禹之時而由回之行
則是揚朱也生於回之時而由禹之行則是墨翟也
故曰賢者用於君則以君之憂爲憂食於民則以民
之患爲患在下而不用於君則修其身而巳何憂患
之與哉夫所謂憂君之憂患民之患者亦以義也苟
不義而能釋君之憂除民之患賢者亦不爲矣史記
曰齊伐魯孔子聞之曰魯墳墓之國國危如此二三
子何爲莫出子貢因行說齊以伐吳說吳以救魯復
說越復說晉五國由是交兵或強或破或亂或覇卒
以存魯觀其言迹其事儀秦軫代無以異也嗟乎孔
子曰巳所不欲勿施於人已以墳墓之國而欲全之
則齊吳之人豈無是心哉奈何使之亂歟吾所以知
傳者之妄一也於史考之當是時孔子子貢爲匹夫
非有卿相之位萬鍾之祿也何以憂患爲哉然則異
於顔回之道矣吾所以知其傳者之妄二也墳墓之
國雖君子之所重然豈有憂患而謀爲不義哉借使
有憂患爲謀之義則豈可以變詐之說亡人之國而
求自存哉吾所以知其傳者之妄三也子貢之行雖
不能盡當於道然孔子之賢弟子也固不宜至於此
矧曰孔子使之也太史公曰學者多稱七十子之徒
譽者或過其實毀者或損其真子貢雖好辯詎至於
此邪亦所謂毀損其真者哉
　　　　楊孟
賢之所以賢不肖之所以不肖莫非性也賢而尊榮
壽考不肖而厄窮死䘮莫非命也論者曰人之性善
不肖之所以不肖者豈性也哉此學乎孟子之言性
而不知孟子之指也又曰人爲不爲命也不肖而厄
窮死䘮豈命也哉此學乎揚子之言命而不知揚子
之指也孟子之言性曰性善揚子之言性曰善惡混
孟子之言命曰莫非命也揚子之言命曰人爲不爲
命也孟揚之道未甞不同二子之說非有異也此孔
子所謂言豈一端而已各有所當者也孟子之所謂
性者正性也揚子之所謂性者兼性之不正者言之
也揚子之所謂命者正命也孟子之所謂命者兼命
之不正者言之也夫人之生莫不有羞惡之性有人
於此羞善行之不修惡善名之不立盡力乎善以充
其羞惡之性則其爲賢也孰禦哉此得乎性之正者
而孟子之所謂性也有人於此羞利之不厚惡利之
不多盡力乎利以充羞惡之性則其爲不肖也孰禦
哉此得乎性之不正而楊子之兼所謂性者也有人
於此才可以賤而賤辠可以死而死是人之所自爲
也此得乎命之不正者而孟子之所兼謂命者也有
人於此才可以貴而賤德可以生而死是非人之所
爲也此得乎命之正者而楊子之所謂命也今夫羞
利之不厚惡利之不多盡力乎利而至乎不肖則楊
子豈以謂人之性而不以辠其人哉亦必惡其失性
之正也才可以賤而賤辠可以死而死則孟子豈以
謂人之命而不以辠其人哉亦必惡其失命之正也
孟子曰口之於味也目之於色也耳之於聲也鼻之
於臭也四支之於安逸也性也有命焉君子不謂性
也仁之於父子也義之於君臣也禮之於賔主也知
之於賢者也聖人之於天道也命也有性焉君子不
謂命也然則孟楊之說果何異乎今學者是孟子則
非楊子是楊子則非孟子蓋知讀其文而不知求其
指耳而曰我知性命之理誣哉
　　　　材論
天下之患不患材之不衆患上之人不欲其衆不患
士之不欲爲患上之人不使其爲也夫材之用國之
棟梁也得之則安以榮失之則亡以辱然上之人不
欲其衆不使其爲者何也是有三蔽焉其尤蔽者以
爲吾之位可以去辱絶危終身無天下之患材之得
失無𥙷於治亂之數故偃然肆吾之志而卒入於敗
亂危辱此一蔽也又或以謂吾之爵祿貴富足以誘
天下之士榮辱憂戚抂我吾可以坐驕天下之士將
無不趨我者則亦卒入於敗亂危辱而已此亦一蔽
也又或不求所以養育取用之道而諰諰然以爲天
下實無材則亦卒入於敗亂危辱而巳此亦一蔽也
此三蔽者其爲患則同然而用心非不善而猶可以
論其失者獨以天下爲無材者耳蓋其心非不欲用
天下之材特未知其故也且人之有材能者其形何
以異於人哉惟其遇事而事治畫策而利害得治國
而國安利此其所以異於人也上之人苟不能精察
之審用之則雖抱臯䕫稷契之智且不能自異於衆
況其下者乎世之蔽者方曰人之有異能於其身猶
錐之在囊其末立見故未有有其實而不可見者也
此徒有見於錐之在囊而固未覩夫馬之在厩也駑
驥雜處飲水食芻嘶鳴啼齧求其所以異者蔑矣及
其引重車取夷路不屢策不煩御一頓其轡而千里
巳至矣當是之時使駑馬並驅則雖傾輪絕勒敗筋
傷骨不舎晝夜而追之遼乎其不可以及也夫然後
騏驥騕􁑄與駑駘別矣古之人君知其如此故不以
天下爲無材盡其道以求而試之試之之道在當其
所能而巳夫南越之修簳簇以百錬之精金羽以秋
鶚之勁翮加強弩之上而彍之干歩之外雖有犀兕
之捍無不立穿而死者此天下之利器而決勝覿武
之所寳也然用以敲扑則無以異於朽槁之挺是知
雖得天下之瑰材桀智而用之不得其方亦若此矣
古之人君知其如此於是銖量其能而審處之使大
者小者長者短者強者弱者無不適其任者焉如是
則士之愚蒙鄙陋者皆能奮其所知以効小事況其
賢能智力卓犖者乎嗚呼後之在位者蓋未嘗求其
說而試之以實也而坐曰天下果無材亦未之思而
已矣或曰古之人於材有以敎育成就之而子獨言
其求而用之者何也曰天下法度未立之後必先索
天下之材而用之如能用天下之材則能復先王之
法度能復先王之法度則天下之小事無不如先王
時矣況敎育成就人材之大者乎此吾所以獨言求
而用之之道也噫今天下蓋甞患無材吾聞之六國
合從而辯說之材出劉項並世而籌畫戰闘之徒起
唐太宗欲治而謨謀諌諍之佐來此數輩者方此數
君未出之時蓋未嘗有也人君苟欲之斯至矣天下
之廣人物之衆而曰果無材可用者吾不信也
　　　　命解
先王之俗壞天下相率而爲利則強者得行無道弱
者不得行道貴者得行無禮賤者不得行禮孔子修
身潔行言必由繩墨陳蔡大夫惡其議巳率衆而圍
之此乃所謂不得行道也公行有子之䘮右師往弔
入門有進而與右師言者有出位而與右師言者孟
子不與右師言右師不說孟子曰我欲爲禮也方是
時不獨右師不說凡與右師言者蓋皆不說也此乃
所謂不得行禮也然孔子不以弱而離道孟子不以
賤而失禮故立乎千世之上而爲學者師右師陳蔡
之大夫卒亦不得傷焉以其有命也今不知命之人
剛則不以道御之而曰有命焉彼安能困我由此則
死乎巖牆之下者猶正命也柔則不以禮節之而曰
不出懼及禍焉由此則是貧賤可以智去也夫柔而
不以禮節之剛而不以道御之其難免一也故易旅
之初六與上九同患悲夫離道以合丗去禮以從俗
苟命之窮矣孰能恃此以免者乎
　　　　對疑
己亥勑書自今内殿崇班以上大䘮致其事供奉官
以下則勿致如其故於是有疑者以爲供奉官以下
亦士大夫也而朝廷獨遇之如此顧而問曰今子以
謂如何甞竊原朝廷之意以對曰先王之制䘮禮不
飲酒不食肉不御於内以致其哀戚者所謂禮之實
而其行之在我者也不論其人之貴賤不視其世之
可否而使之同者也然而有疾則雖賤者亦使之飲
酒而食肉此所謂以權制者也或不言而事行或言
而後事行或身執事而後行者所謂禮之文而其行
之抂物者也論其人之貴賤視其世之可否而爲之
節者也視其丗之可否而爲之節故金革之事則雖
貴者亦有時乎而無辟此所謂以權制者也今欲使
三班趨走給使之吏大䘮則皆無以身執事而從古
者卿士大夫之禮此固盛丗之所宜急而先王以孝
理天下之意然而事又有先於此者古之時卿大夫
之䘮所以聽身不執事者爲其可以不身執事也其
可以不身執事者何也古之人君於其卿士大夫之
䘮所以存問養恤者蓋不詘於其在事之時其有大
䘮而得不以身執事者以其臣屬足使而祿賜足以
事養故也今三班趨走給使之吏其素所以富養之
非備厚也一日使去位而治䘮則朝廷視遇與庶人
之在野者無以異庶人之在野者所以葬祭其先人
畜養其妻子有常産矣三班趨走給使之吏去位而
治䘮則其使令非有臣屬事養非有祿賜一日無常
産則其窮乃有欲比於庶人而不得者若用事者不
爲之憂此而曰汝必無以身執事則亦有餓而死者
耳然而丗之議者方曰今之小吏去位而治䘮者衆
矣吾未見有餓而死者夫今之去位而治䘮者自非
多積餘藏有以活身則孰能無以身執事者乎今欲
使之去位而治䘮故欲使其致䘮之實而無以身執
事也苟不能使之無以身執事而徒使之去位則豈
盛丗之所急而先王以孝理天下之意也愚故曰事
又有先於此者謂所以存問恤養士大夫如古之時
者今之所先也夫明吾政以贍天下之財而存問恤
養士大夫如古之時此吾之所易爲也仰無以葬祭
其先人俯無以畜養其妻子然且去位而治䘮無以
身執事以致古者士大夫之禮此人所難行也捨吾
之所易爲而忽不謀曰是皆先王之事非吾今日之
所能爲也操人之所難行而誅之不釋曰古之士大
夫皆然爾奚事而不爲朝廷或者以爲此非先王以
權制䘮内恕及人之道故止而不爲雖然愚亦有疑
焉欲内恕以及人而不爲吾之所易爲者何也

臨川先生文集卷第六十四
臨川先生文集卷第六十五
　　論議
　　　洪範傳
　　　易象論
　　　　洪範傳
五行天所以命萬物者也故初一曰五行五事人所
以繼天道而成性者也故次二曰敬用五事五事人
君所以修其心治其身者也修其心治其身而後可
以爲政於天下故次三曰農用八政爲政必協之歲
月日星辰曆數之紀故次四曰協用五紀旣協之歲
月日星辰曆數之紀當立之以天下之中故次五曰
建用皇極中者所以立本而未足以趣時趣時則中
不中無常也唯所施之冝而已矣故次六曰乂用三
德有皇極以立本有三德以趣時而人君之能事具
矣雖然天下之故猶不能無疑也疑則如之何謀之
人以盡其智謀之鬼神以盡其神而不專用已也故
次七曰明用稽疑雖不專用已而參之於人物鬼神
然而反身不誠不善則明不足以盡人物幽不足以
盡鬼神則其在我者不可以不思在我者其得失微
而難知莫若質諸天物之顯而易見且可以爲戒也
故次八曰念用庶證自五事至於庶證各得其序則
五福之所集自五事至於庶證各失其序則六極之
所集故次九曰嚮用五福威用六極敬者何君子所
以直内也言五事之本在人心而已農者何厚也言
君子之道施於有政取諸此以厚彼而已有本以保
常而後可立也故皇極曰建有變以趣時而後可治
也故三德曰乂嚮者慕而欲其至也威者畏而欲其
亡也五行一曰水二曰火三曰木四曰金五曰土何
也五行也者成變化而行鬼神往來乎天地之間而
不窮者也是故謂之行天一生水其於物爲精精者
一之所生也地二生火其於物爲神神者有精而後
從之者也天三生木其於物爲魂魂從神者也地四
生金其於物爲魄魄者有魂而後從之者也天五生
土其於物爲意精神魂魄具而後有意自天一至於
天五五行之生數也以竒生者成而耦以耦生者成
而竒其成之者皆五五者天數之中也蓋中者所以
成物也道立於兩成於三變於五而天地之數具其
爲十也耦之而已蓋五行之爲物其時其位其材其
氣其性其形其事其情其色其聲其臭其味皆各有
耦推而散之無所不通一柔一剛一晦一明故有正
有邪有美有惡有醜有好有凶有吉性命之理道德
之意皆在是矣耦之中又有耦焉而萬物之變遂至
於無窮其相生也所以相繼也其相克也所以相治
也語器也以相治故序六府以相克語時也以相繼
故序盛德所在以相生洪範語道與命故其序與語
器與時者異也道者萬物莫不由之者也命者萬物
莫不聽之者也器者道之散時者命之運由於道聽
於命而不知者百姓也由於道聽於命而知之者君
子也道萬物而無所由命萬物而無所聽唯天下之
至神爲能與於此夫火之於水妻道也其於土母道
也故神從志無志則從意志致一之謂精唯天下之
至精爲能合天下之至神精與神一而不離則變化
之所爲在我而已是故能道萬物而無所由命萬物
而無所聽也水曰潤下火曰炎上木曰曲直金曰從
革土爰稼穡何也北方隂極而生寒寒生水南方陽
極而生熱熱生火故水潤而火炎水下而火上東方
陽動以散而生風風生木木者陽中也故能變能變
故曲直西方隂止以收而生燥燥生金金者隂中也
故能化能化故從革中央隂陽交而生濕濕生土土
者隂陽沖氣之所生也故發之而爲稼斂之而爲穡
曰者所以命其物爰者言於之稼穡而已潤者性也
炎者氣也上下者位也曲直者形也從革者材也稼
穡者人事也冬物之性復復者性之所故於水言其
性夏物之氣交交者氣之時故於火言其氣陽極上
隂極下而後各得其位故於水火言其位春物之形
著故於木言其形秋物之材成故於金言其材中央
人之位也故於土言人事水言潤則火熯土溽木敷
金斂皆可知也火言炎則水洌土烝木温金凊皆可
知也水言下火言上則木左金右土中央皆可知也
推類而反之則曰後曰前曰西曰東曰北曰南皆可
知也木言曲直則土圜金方火銳水平皆可知也金
言從革則木變土化水因火革皆可知也土言稼稽
則水之井洫火之㸑冶木金之爲械器皆可知也所
謂木變者何灼之而爲火爛之而爲土此之謂變所
謂土化者何能熯能潤能敷能斂此之謂化所謂水
因者何因甘而甘因苦而苦因蒼而蒼因白而白此
之謂因所謂火革者何革生以爲熟革柔以爲剛革
剛以爲柔此之謂革金亦能化而命之曰從革者何
可以圜可以平可以銳可以曲直然非火革之則不
能自化也是故命之曰從革也夫金隂精之純也是
其所以不能自化也蓋天地之用五行也水施之火
化之木生之金成之土和之施生以柔化成以剛故
木撓而水弱金堅而火悍悍堅而濟以和萬物之所
以成也奈何終於撓弱而欲以收成物之功哉潤下
作鹹炎上作苦曲直作酸從革作辛稼穡作甘何也
寒生水水生鹹故潤下作鹹熱生火火生苦故炎上
作苦風生木木生酸故曲直作酸燥生金金生辛故
從革作辛濕生土土生甘故稼穡作甘生物者氣也
成之者味也以竒生則成而耦以耦生則成而竒寒
之氣堅故其味可用以耎熱之氣耎故其味可用以
堅風之氣散故其味可用以收燥之氣收故其味可
用以散土者沖氣之所生也沖氣則無所不和故其
味可用以綏而已氣堅則壯故苦可以養氣脉耎則
和故鹹可以養脉骨收則強故酸可以養骨筋散則
不攣故辛可以養筋肉緩則不壅故甘可以養肉堅
之而後可以耎收之而後可以散欲緩則用甘不欲
則弗用也古之養生治疾者必先通乎此不通乎此
而能巳人之疾者蓋寡矣五事一曰貌二曰言三曰
視四曰聽五曰思貌曰㳟言曰從視曰明聽曰聦思
曰睿恭作肅從作乂明作哲聦作謀睿作聖何也恭
則貌欽故作肅從則言順故作乂明則善視故作哲
聦則善聽故作謀睿則思無所不通故作聖五事以
思爲主而貌最其所後也而其次之如此何也此言
修身之序也恭其貌順其言然後可以學而至於哲
旣哲矣然後能聽而成其謀能謀矣然後可以思而
至於聖思者事之所成終而所成始也思所以作聖
也旣聖矣則雖無思也無爲也寂然不動感而遂通
天下之故可也八政一曰食二曰貨三曰祀四曰司
空五曰司徒六曰司寇七曰賔八曰師何也食貨人
之所以相生養也故一曰食二曰貨有相生養之道
則不可不致孝於鬼神而著不忘其所自故三曰祀
有所以相生養之道而知不忘其所自然後能保其
居故四曰司空司空所以居民民保其居然後可敎
故五曰司徒司徒所以敎民敎之不率然後俟之以
刑戮故六曰司寇自食貨至于司寇而治内者具矣
故七曰賔八曰師賔所以接外治師所以接外亂也
自食貨至於賔師莫不有官以治之而獨曰司空司
徒司寇者言官則以知物之有官言物則以知官之
有物也五紀一曰歲二曰月三曰日四曰星辰五曰
曆數何也王省惟歲卿士惟月師尹惟日上考之星
辰下考之曆數然後歲月日時不失其政故一曰歲
二曰月三曰日四曰星辰五曰曆數曆者數也數者
一二三四是也五紀之所成終而所成始也非特曆
而已先王之舉事也莫不有時其制物也莫不有數
有時故莫敢廢有數故莫敢踰蓋堯舜所以同律度
量衡協時月正日而天下治者取諸此而已皇極皇
建其有極歛時五福用敷錫厥庶民何也皇君也極
中也言君建其有中則萬物得其所故能集五福以
敷錫其庶民也惟時厥庶民于汝極錫汝保極何也
言庶民以君爲中君保中則民與之也凡厥庶民無
有淫朋人無有比德惟皇作極何也言君中則民人
中也庶民無淫朋人無比德者惟君爲中而巳蓋君
有過行偏政則庶民有淫朋人有比德矣凡厥庶民
有猷有爲有守汝則念之不協于極不罹于咎皇則
受之而康而色曰予攸好德汝則錫之福時人斯其
惟皇之極何也言民之有猷有爲有守汝則念其所
猷所爲所守之當否所猷所爲所守不協于極亦不
罹于咎君則容受之而康汝顔色以誘之不協于極
不罹于咎雖未可以錫之福然亦可敎者也故當受
之而不當譴怒也詩曰載色載笑匪怒伊敎康而色
之謂也其曰我所好者德則是協于極則非但康汝
顔色以受之又當錫之福以勸焉如此則人惟君之
中矣不言攸好德則錫之福而言曰予攸好德則錫
之福何也謂之皇極則不爲巳甚也攸好德然後錫
之福則獲福者寡矣是爲巳甚而非所以勸也曰予
攸好德則錫之福則是苟革靣以從吾之攸好者吾
不深探其心而皆錫之福也此之謂皇極之道也無
虐煢獨而畏高明何也言苟曰好德則雖煢獨必進
寵之而不虐苟曰不好德則雖高明必辠廢之而不
畏也蓋煢獨也者衆之所違而虐之者也高明也者
衆之所比而畏之者也人君蔽於衆而不知自用其
福威則不期虐煢獨而煢獨實見虐矣不期畏高明
而高明實見畏矣㷀獨見虐而莫勸其作德則爲善
者不長高明見畏而莫懲其作僞則爲惡者不消善
不長惡不消人人離德作僞則大亂之道也然則虐
煢獨而寛朋黨之多畏高明而忽卑晦之賤最人君
之大戒也人之有能有爲使羞其行而邦其昌何也
言有能者使在職而羞其材有爲者使在位而羞其
德則邦昌也人君孰不欲有能者羞其材有爲者羞
其德然曠千數百年而未有一人致此蓋聦不明而
無以通天下之志誠不至而無以同天下之德則智
以難知而爲愚者所詘賢以寡助而爲不肖者所困
雖欲羞其行不可得也通天下之志在窮理同天下
之德在盡性窮理矣故知所謂咎而弗受知所謂德
而錫之福盡性矣故能不虐煢獨以爲仁不畏高明
以爲義如是則愚者可誘而爲智也雖不可誘而爲
智必不使之詘智者矣不肖者可革而爲賢也雖不
可革而爲賢必不使之困賢者矣夫然後有能有爲
者得羞其行而邦頼之以昌也凡厥正人旣富方榖
汝弗能使有好于而家時人斯其辜何也言几正人
之道旣富之然後善雖然徒富之亦不能善也必先
治其家使人有好於汝家然後人從汝而善也汝弗
能使有好於汝家則人無所視効而放僻邪侈亦無
不爲也蓋人君能自治然後可以治人能治人然後人
爲之用人爲之用然後可以爲政於天下爲政於天
下者在乎富之善之而善之必自吾家人始所謂自
治者惟皇作極是也所謂治人者弗協于極弗罹于
咎皇則受之而康而色曰予攸好德汝則錫之福無
虐煢獨而畏高明是也所謂人爲之用者有能有爲
使羞其行而邦其昌是也所謂爲政於天下者凡厥
正人是也旣曰能治人則人固巳善矣又曰富之然
後善何也所謂治人者敎化以善之也所謂富之然
後善者政以善之也徒敎化不能使人善故繼之曰
凡厥正人旣富方榖徒政亦不能使人善故卒之曰
汝弗能使有好干而家時人斯其辜也于其無好德
汝雖錫之福其作汝用咎何也旣言治家不善不足
以正人也又言用人不善不足以正身言崇長不好
德之人而錫之福亦用咎作汝而已矣無偏無陂遵
王之義無有作好遵王之道無有作惡遵王之路無
偏無黨王道蕩蕩無黨無偏王道平平無反無側王
道正直會其有極歸其有極曰皇極之敷言是彞是
訓于帝其訓何也言君所以虚其心平其意唯義所
在以會歸其有中者其說以爲人君以中道布言是
以爲彞是以爲訓者于天其訓而已夫天之爲物也
可謂無作好無作惡無偏無黨無反無側會其有極
歸其有極矣蕩蕩乎言乎其大平平者言乎其治大
而治終於正直而王道成矣無偏者言乎其所居無
黨者言乎其所與以所居者無偏故能所與者無黨
故曰無偏無黨以所與者無黨故能所居者無偏故
曰無黨無偏偏不已乃至於側陂不已乃至於反始
曰無偏無陂者率義以治心不可以有偏陂也卒曰
無反無側者及其成德也以中庸應物則要之使無
反側而已路大道也正直中德也始曰義中曰道曰
路卒曰正直尊德性而道問學致廣大而盡精微極
高明而道中庸之謂也孔子以爲示之以好惡而民
知禁今曰無有作好無有作惡何也好惡者性也天
命之謂性作者人爲也人爲則與性反矣書曰天命
有德五服五章哉天討有辠五刑五用哉命有德討
有辠皆天也則好惡者豈可以人爲哉所謂示之以
好惡者性而已矣凡厥庶民極之敷言是訓是行以
近天子之光曰天子作民父母以爲天下王何也言
凡厥庶民以中道布言是訓是行以近天子之光者
其說以爲天子作民父母以爲天下王當順而比之
以效其所爲而不可逆蓋君能順天而效之則民亦
順君而效之也二帝三王之誥命未嘗不稱天者所
謂于帝其訓也此人之所以化其上也及至後世矯
誣上天以布命于下而欲人之弗叛也不亦難乎三
德一曰正直二曰剛克三曰柔克何也直而不正者
有矣以正正直乃所謂正也曲而不直者有矣以直
正曲乃所謂直也正直也者變通以趣時而未離剛
柔之中者也剛克也者剛勝柔者也柔克也者柔勝
剛者也平康正直疆弗友剛克爕友柔克何也爕者
和孰上之所爲者也友者右助上之所爲者也疆者
弗柔從上之所爲者也弗友者弗右助上之所爲者
也君君臣臣適各當分所謂正直也若承之者所謂
柔克也若威之者所謂剛克也蓋先王用此三德於
一嚬一笑未嘗或失況以大施於慶賞刑威之際哉
故能爲之其未有也治之其未亂也沈潛剛克高明
柔克何也言人君之用剛克也沈潛之於内其用柔
克也發見之於外其用柔克也抗之以高明其用剛
克也養之以卑晦沈潛之於内所以制姦慝發見之
於外所以昭忠善抗之以高明則雖柔過而不廢養
之以卑晦則雖剛過而不折易曰道有變動故曰爻
爻有等故曰物物相雜故曰文文不當故吉凶生焉
吉凶之生豈在夫大哉蓋或一嚬一笑之間而已洪
範之言三德與舜典臯陶謨所序不同何也舜典所
序以敎胄子而臯陶謨所序以知人臣故皆先柔而
後剛洪範所序則人君也故獨先剛而後柔至於正
直則舜典洪範皆在剛柔之先而臯陶謨乃獨在剛
柔之中者敎人治人宜皆以正直爲先至於序德之
品則正直者中德也固宜在柔剛之中也惟辟作福
惟辟作威惟辟玉食臣無有作福作威玉食臣之有
作福作威玉食其害于而家凶于而國人用側頗僻
民用僭忒何也執常以事君者臣道也執權以御臣
者君道也三德者君道也作福柔克之事也作威剛
克之事也以其侔於神天也是故謂之福作福以懷
之作禍以威之言作福則知威之爲禍言作威則知
福之爲懷也皇極者君與臣民共由之者也三德者
君之所獨任而臣民不得僭焉者也有其權必有禮
以章其別故惟辟玉食也禮所以定其位權所以固
其政下僭禮則上失位下侵權則上失政上失位則
亦失政矣上失位失政人所以亂也故臣之有作福
作威玉食其害于而家凶于而國人用側頗僻民用
僭忒也側頗僻者臣有作福作威之効也僭忒者臣
有玉食之効也民側頗僻也易而其僭忒也難民僭
忒則人可知也人側頗僻則民可知也其曰庶民有
淫朋人有比德亦若此而已矣於淫朋曰庶民於僭
忒曰民而巳何也僭忒者民或有焉而非衆之所能
也天子皇王辟皆君也或曰天子或曰皇或曰王或
曰辟何也皇極于帝其訓者所以繼天而順之故稱
天子建有極者道故稱皇好惡者德故稱王福威者
政故稱辟道所以成德德所以立政故言政於三德
而稱辟也建有極者道故稱皇則其曰天子作民父
母以爲天下王何也吾所建者道而民所知者德而
巳矣七稽疑擇建立卜筮人乃命卜筮曰雨曰霽曰
蒙曰驛曰克曰貞曰悔凡七卜五占用二衍忒何也
言有所擇有所建則立卜筮人卜筮凡七而其爲卜
者五則其爲筮者二可知也先卜而後筮則筮之爲
正悔亦可知也衍者吉之謂也忒者凶之謂也吉言
衍則凶之爲耗可知也凶言忒則吉之爲當亦可知
也此言之法也蓋自始造書則固如此矣福之所以
爲福者於文從畐畐則衍之謂也禍所以爲禍者於
文從咼咼則忒之謂也蓋忒也當也言乎其位衍也
耗也言乎其數夫物有吉凶以其位與數而已六五
得位矣其爲九四所難者數不足故也九四得數矣
其爲六五所制者位不當故也數衍而位當者吉數
耗而位忒者凶此天地之道隂陽之義君子小人之
所以相爲消長中國夷狄之所以相爲強弱易曰人
謀鬼謀百姓與能蓋聖人君子以察存亡以御治亂
必先通乎此不通乎此而爲百姓之所與者蓋寡矣
立時人作卜筮三人占則從二人之言何也卜筮者
質諸鬼神其從與違爲難知故其占也從衆而已也
汝則有大疑謀及乃心謀及卿士謀及庶民謀及卜
筮何也言人君有大疑則當謀之於已已不足以决
然後謀之於卿士又不足以决然後謀之於庶民又
不足以决然後謀之於鬼神鬼神尤人君之所欽也
然而謀之反在乎卿士庶民之後者吾之所疑而謀
者人事也必先盡之人然後及鬼神焉固其理也聖
人以鬼神爲難知而卜筮如此其可信者易曰成天
下之亹亹者莫大乎蓍龜唯其誠之不至而已矣用
其至誠則鬼神其有不應而龜筮其有不告乎汝則
從龜從筮從卿士從庻民從是之謂大同身其康彊
子孫其逢吉何也將有作也心從之而人神之所弗
異則有餘慶矣故謂之大同而子孫其逢吉也汝則
從龜從筮從卿士逆庻民逆吉卿士從龜從筮從汝
則逆庻民逆吉庻民從龜從筮從汝則逆卿士逆吉
何也吾之所謀者疑也可以作可以無作然後謂之
疑疑而從者衆則作而吉也汝則從龜從筮逆卿士
逆庻民逆作内吉作外凶何也尊者從卑者逆故逆
者雖衆以作内猶吉也龜筮共違于人用静吉用作
凶何也所以謀之心謀之人者盡矣然猶不免於疑
則謀及於龜筮故龜筮之所共違不可以有作也庶
徴曰雨曰暘曰燠曰寒曰風曰時者何也曰雨曰暘
曰燠曰寒曰風者自肅時雨若以下是也曰時者自
王省惟歲以下是也五者來備各以其敘庶草蕃廡
何也隂陽和則萬物盡其性極其材言庶草者以爲
物之尤微而莫養又不知自養也而猶蕃廡則萬物
得其性皆可知也一極備凶一極無凶何也雨極備
則爲常雨暘極備則爲常暘風極備則爲常風燠極
無則爲常寒寒極無則爲常燠此饑饉疾癘之所由
作也故曰凶曰休徴曰肅時雨若曰乂時暘若曰哲
時燠若曰謀時寒若曰聖時風若曰咎徴曰狂恒雨
若曰僭恒暘若曰豫恒燠若曰急恒寒若曰蒙恒風
若何也言人君之有五事猶天之有五物也天之有
五物一極備凶一極無亦凶其施之小大緩急無常
其所以成物者要之適而巳人之有五事一極備凶
一極無亦凶施之小大緩急亦無常其所以成民者
亦要之適而已故雨暘燠寒風者五事之證也降而
萬物恱者肅也故若時雨然升而萬物理者乂也故
若時暘然哲者陽也故若時燠然謀者隂也故若時
寒然睿其思心無所不通以濟四事之善者聖也故
若時風然狂則蕩故常雨若僭則亢故常暘若豫則
解緩故常燠若急則縮栗故常寒若冥其思心無所
不入以濟四事之惡者蒙故常風若也孔子曰見賢
思齊見不賢而内自省也君子之於人也固常思齊
其賢而以其不肖爲戒況天者固人君之所當法象
也則質諸彼以驗此固其宜也然則丗之言災異者
非乎曰人君固輔相天地以理萬物者也天地萬物
不得其常則恐懼修省固亦其宜也今或以爲天有
是變必由我有是辠以致之或以爲災異自天事耳
何豫於我我知修人事而已蓋由前之說則蔽而葸
由後之說則固而怠不蔽不葸不固不怠者亦以天
變爲巳懼不曰天之有某變必以我爲某事而至也
亦以天下之正理考吾之失而巳矣此亦念用庶證
之意也王省惟歲卿士惟月師尹惟日何也言自王
至於師尹猶歲月日三者相繫屬也歲月日有常而
不可變所揔大者不可以侵小所治少者不可以僭
多自王至于師尹三者亦相繫屬有常而不可變所
揔大者亦不可以侵小所治少者亦不可以僭多故
歲月日者王及卿士師尹之證也歲月日時無易百
榖用成乂用明俊民用章家用平康日月歲時旣易
百榖用不成乂用昬不明俊民用微家用不寧何也
旣以歲月日三者之時爲王及卿士師尹之證也而
王及卿士師尹之職亦皆協之歲月日時之紀焉故
歲有會月有要日有成大者省其大而略小者治其
小而詳其小大詳略得其序則功用興而分職治矣
故百榖用成乂用明俊民用章家用平康小大詳略
失其序則功用無所程分職無所考故百榖用不成
乂用昬不明俊民用微家用不寧也庶民惟星星有
好風星有好雨何也言星之好不一猶庶民之欲不
同星之好不一待月而後得其所好而月不能違也
庶民之欲不同待卿士而後得其所欲而卿士亦不
能違也故星者庶民之證也日月之行則有冬有夏
何也言歲之所以爲歲以日月之有行而歲無爲也
猶王之所以爲王亦以卿士師尹之有行而王無爲
也春秋者隂陽之中冬夏者隂陽之正隂陽各致其
正而後歲成有冬有夏者言歲之成也月之從星則
以風雨何也言月之好惡不自用而從星則風雨作
而歲功成猶卿士之好惡不自用而從民則治敎政
令行而王事立矣書曰天聽自我民聽天視自我民
視夫民者天之所不能違也而況於王乎況於卿士
乎五福一曰壽二曰富三曰康寧四曰攸好德五曰
考終命何也人之始生也莫不有壽之道焉得其常
性則壽矣故一曰壽少長而有爲也莫不有富之道
焉得其常産則富矣故二曰富得其常性又得其常
産而繼之以母擾則康寧矣故三曰康寧也夫人君
使人得其常性又得其常産而繼之以母擾則人好
德矣故四曰攸好德好德則能以令終故五曰考終
命六極一曰凶短折二曰疾三曰憂四曰貧五曰惡
六曰弱何也不考終命謂之凶蚤死謂之短中絶謂
之折禍莫大於凶短折疾次之憂次之貧又次之故
一曰凶短折二曰疾三曰憂四曰貧凶者考終命之
反也短折者壽之反也疾憂者康寧之反也貧者富
之反也此四極者使人畏而欲其亡故先言人之所
尤畏者而以猶愈者次之夫君人者使人失其常性
又失其常産而繼之以擾則人不好德矣故五曰惡
六曰弱惡者小人之剛也弱者小人之柔也九疇曰
初曰次而五行五事八政五紀三德五福六極特以
一二數之何也九疇以五行爲初而水之於五行貌
之於五事食之於八政歲之於五紀正直之於三德
壽凶短折之於五福六極不可以爲初故也或曰箕
子之所次自五行至於庶證而今獨曰自五事至于
庶證各得其序則五福之所集自五事至于庶證各
爽其序則六極之所集何也曰人君之於五行也以
五事修其性以八政用其材以五紀協其數以皇極
建其常以三德治其變以稽疑考其難知以庶證證
其失得自五事至于庶證各得其序則五行固已得
其序矣或曰丗之不好德而能以令終與好德而不
得其死者衆矣今曰好德則能以令終何也曰孔子
以爲人之生也直罔之生也幸而免君子之於吉凶
禍福道其常而已幸而免與不幸而及焉蓋不道也
或曰孔子以爲富與貴人之所欲貧與賤人之所惡
而福極不言貴賤何也曰五福者自天子至于庶人
皆可使慕而欲其至六極者自天子至於庶人皆可
使畏而欲其亡若夫貴賤則有常分矣使自公侯至
於庶人皆慕貴欲其至而不欲賤之在已則陵犯篡
奪之行日起而上下莫安其命矣詩曰肅肅宵征抱
衾與禂寔命不猶蓋王者之丗使賤者之安其賤如
此夫豈使知貴之爲可慕而欲其至賤之爲可畏而
欲其亡乎
　　　　易象論解
君子之道始於自強不息故於乾也君子以自強不
息自強不息然後厚德載物故於坤也君子以厚德
載物自強積德以有載也廼能經綸故於屯也君子
以經綸經綸者君子有事之時故於蒙也君子以果
行育德果行育德則無事矣故於需也君子以飲食
宴樂飲食宴樂所以待人而與之從事者也故於訟
也君子以作事謀始作事謀始則能爲物主故於師
也君子以容民畜衆建萬國親諸侯容民畜衆之大
者故於比也先王以建萬國親諸侯諸侯親則無所
用武故於小畜也君子以懿文德德以禮爲體故於
履也君子以辨上下定民志禮也者因時之會通以
財成輔相天地者也故於泰也后以財成天地之道
輔相天地之宜以左右民物不能終泰故於否也君
子以儉德避難不可榮以祿泰則通否則辨故於同
人也君子以類族辨物族各有其類物各有其辨則
君子小人見矣故於大有君子以遏惡揚善順天休
命雖遏惡也不可以爲偏亢故於謙也君子以裒多
益寡稱物平施順天休命而以謙平施則人樂之故
於豫也先王以作樂崇德殷薦之上帝以配祖考樂
成而息故於隨也君子以嚮晦入宴息物不可終息
故於蠱也君子以振民育德振民育德莫大平敎思
無窮容保民無疆故於臨也君子以敎思無窮容保
民無疆敎思無窮容保民無疆莫大乎省方觀民設
敎故於觀也先王以省方觀民設敎敎至矣則明罰
勑法繼之故於噬嗑也先王以明罰勑法明罰勑法
者所以待之而非敢於折獄故於賁也君子以明庶
政無敢折獄無敢折獄者將以厚下也故於剝也上
以厚下安宅厚下者將使人無失其性命之情也欲
不失其性命之情則亦不違其性命之理而已故於
復也先王以至日閉關商旅不行后不省方者所以
應時知應時然後知對時育物故於無妄也先王以
茂對時育萬物對時育物者非稽古畜德之主則不
能故於大畜也君子以多識前言徃行以畜其德畜
德莫大乎養故於頥也君子以愼言語節飲食知自
養然後出處皆有以大過人故於大過也君子以獨
立不懼遯丗無悶出則欲獨立不懼處則欲遯丗無
悶則德不可無習故於坎也君子以常德行習敎事
德行不失其事敎事不廢其習然後可以繼明照四
方故於離也大人以繼明照于四方所謂明者非恃
其所明則資諸人而已故於咸也君子以虚受人惟
以虚受人而有節於内故於恒也君子以立不易方
所以有時而逺小人故於遯也君子以逺小人不惡
而嚴所謂嚴者亦禮而已矣故於大壯也君子以非
禮勿履非禮勿履德之所以昭也故於晉也君子以
自昭明德明者自明非所以莅衆故於明夷也君子
以莅衆用晦而明知自明又知所以莅衆則言有物
而行有常故於家人也君子以言有物而行有常言
有物行有常則知所同知所異於暌也君子以同而
異同故能有容異故能有辨反身修德言有辨也故
於蹇也君子以反身修德赦過宥辠言有容也故於
解也君子以赦過宥辠能反身修德赦過宥辠則其
欲也懲而窒矣故於損也君子以懲忿窒慾能懲忿
窒慾然後見善遷有過改故於益也君子以見善則
遷有過則改以居則修德以動則有功功不可以擅
德不可以居也故於夬也君子以施禄及下居德則
忌能施祿及下居德則忌則衆之所聽也故於姤也
后以施命誥四方衆之所聽不可不戒故於萃也君
子以除戎器戒不虞不虞知戒矣德之所以積也故
於升也君子以順德積小以高大積小以至高大而
至於命則志遂矣故於困也君子以致命遂志至於
命則所以成已也而後可以成民敎故於井也君子
以勞民勸相勞民勸相莫大乎恭愛故於革也君子
以治歷明時能治歷明時然後能正位凝命故於鼎
也君子以正位凝命正位凝命不可恃故於震也君
子以恐懼修省修省之道在於正已而已故於艮也
君子以思不出其位能正已則賢德可居俗可善故
於漸也君子以居賢德善俗俗善矣其終不能無愛
愛則敝矣故於歸妹也君子以永終知敝(知敝/則所)以待
人者盡矣故於豐也君子以折獄致刑折獄以刑君
子所以明愼之時也故於旅也君子以明愼用刑而
不留獄不留獄則治道終矣終則有始故於巽也君
子以申命行事申命行事不可以無學故於兊也君
子以朋友講習所講習者仁義而已故於渙也先王
以饗帝立廟饗帝立廟則仁之至義之盡矣其推行
之也度數不可以無制德行不可以無議故於節也
君子以制數度議德行制數度議德行則欲急已以
緩人故於中孚也君子以議獄緩死急已以緩人者
依於仁而已故於小過也君子以行過乎恭䘮過乎
哀用過乎儉依於仁則無患矣故於旣濟也君子以
思患而豫防之物不窮也故於未濟也君子以愼辨
物居方辨物居方者物之終始也
臨川先生文集卷第六十五
臨川先生文集卷第六十六
　　論議
　　　周南詩次解
　　　禮論
　　　禮樂論
　　　大人論
　　　致一論
　　　九卦論
　　　　周南詩次解
王者之治始之於家家之序本於夫婦正夫婦正者
在求有德之淑女爲后妃以配君子也故始之以關
睢夫淑女所以有德者其在家本於女工之事也故
次以葛覃有女功之本而后妃之職盡矣則當輔佐
君子求賢審官求賢審官者非所能專有志而已故
次之以卷耳有求賢審官之志以助治其外則於其
内治也其能有嫉妬而不逮下乎故次之樛木無嫉
妬而逮下則子孫衆多故次之以螽斯子孫衆多由
其不妬忌則致國之婦人亦化其上則勇女正㛰姻
時國無鰥民也故次之以桃天國無鰥民然後好德
賢人衆多故次之以兎罝好德賢人衆多是以室家
和平而婦人樂有子則后妃之美具矣故次之以芣
苡后妃至於國之婦人樂有子者由文王之化行使
南國江漢之人無思犯禮此德之廣也故次之以漢
廣德之所及者廣則化行乎汝墳之國能使婦人閔
其君子而勉之以正故次之以汝墳婦人能勉君子
以正則天下無犯非禮雖衰世公子皆能信厚此關
雎之應也故次之以麟之趾焉
　　　　禮論
嗚呼荀卿之不知禮也其言曰聖人化性而起僞吾
是以知其不知禮也知禮者貴乎知禮之意而荀卿
盛稱其法度節奏之美至於言化則以爲僞也亦烏
知禮之意哉故禮始於天而成於人知天而不知人
則野知人而不知天則僞聖人惡其野而疾其僞以
是禮興焉今荀卿以謂聖人之化性爲起僞則是不
知天之過也然彼亦有見而云爾凢爲禮者必詘其
放傲之心逆其嗜欲之性莫不欲逸而爲尊者勞莫
不欲得而爲長者讓擎跽曲拳以見其恭夫民之於
此豈皆有樂之之心哉患上之惡巳而隨之以刑也
故荀卿以爲特劫之法度之威而爲之於外爾此亦
不思之過也夫斵木而爲之器服馬而爲之駕此非
生而能者也故必削之以斧斤直之以繩墨圎之以
規而方之以矩束聮膠􁇀之而後器適於用焉前之
以銜勒之制後之以鞭策之威馳驟舒疾無得自放
而一聽於人而後馬適於駕焉由是觀之莫不劫之
於外而服之以力者也然聖人捨木而不爲器捨馬
而不爲駕者固亦因其天資之材也令人生而有嚴
父愛母之心聖人因其性之欲而爲之制焉故其制
雖有以強人而乃以順其性之欲也聖人苟不爲之
禮則天下蓋將有慢其父而疾其母者矣此亦可謂
失其性也得性者以爲僞則失其性者乃可以爲眞
乎此荀卿之所以爲不思也夫伹猿之形非不若人
也欲繩之以尊卑而節之以揖讓則彼有趨於深山
大麓而走耳雖畏之以威而馴之以化其可服邪以
謂天性無是而可以化之使僞耶則狙猿亦可使爲
禮矣故曰禮始於天而成於人天則無是而人欲爲
之者舉天下之物吾蓋未之見也
　　　　禮樂論
氣之所稟命者心也視之能必見聽之能必聞行之
能必至思之能必得是誠之所至也不聽而聦不視
而明不思而得不行而至是性之所固有而神之所
自生也盡心盡誠者之所至也故誠之所以能不測
者性也賢者盡誠以立性者也聖人盡性以至誠者
也神生於性性生於誠誠生於心心生於氣氣生於
形形者有生之本故養生在於保形充形在於育氣
養氣在於寧心寧心在於致誠養誠在於盡性不盡
性不足以養生能盡性者至誠者也能至誠者寧心
者也能寧心者養氣者也能養氣者保形者也能保
形者養生者也不養生不足以盡性也生與性之相
因循志之與氣相爲表裏也生渾則蔽性性渾則蔽
生猶志一則動氣氣一則動志也先王知其然是故
體天下之性而爲之禮和天下之性而爲之樂禮者
天下之中經樂者天下之中和禮樂者先王所以養
人之神正人氣而歸正性也是故大禮之極簡而無
文大樂之極易而希聲簡易者先王建禮樂之本意
也丗之所重聖人之所輕丗之所樂聖人之所悲非
聖人之情與丗人相反聖人内求丗人外求内求者
樂得其性外求者樂得其欲欲易發而性難知此情
性之所以正反也衣食所以養人之形氣禮樂所以
養人之性也禮反其所自始樂反其所自生吾於禮
樂見聖人所貴其生者至矣丗俗之言曰養生非君
子之事是未知先王建禮樂之意也養生以爲仁保
氣以爲義去情却欲以盡天下之性修神致明以趨
聖人之域聖人之言莫大顔淵之問非禮勿視非禮
勿聽非禮勿言非禮勿動則仁之道亦不逺也耳非
取人而後聦目非取人而後視口非取諸人而後言也
身非取諸人而後動也其守至約其取至近有心有
形者皆有之也然而顔子且猶病之何也蓋人之道
莫大於此非禮勿聽非謂掩耳而避之天下之物不
足以干吾之聦也非禮勿視非謂掩目而避之天下
之物不足以亂吾之明也非禮勿言非謂止口而無
言也天下之物不足以易吾之辭也非禮勿動非謂
止其躬而不動天下之物不足以干吾之氣也天下
之物豈特形骸自爲哉其所由來蓋微矣不聽之時
有先聦焉不視之時有先明焉不言之時有先言焉
不動之時有先動焉聖人之門惟顔子可以當斯語
矣是故非耳以爲聦而不知所以聦者不足以盡天
下之聽非目以爲明而不知所以明者不足以盡天
下之視聦明者耳目之所能爲而所以聦明者非耳
目之所能爲也是故待鐘鼔而後樂者非深於樂者
也待玉帛而後㳟者非深於禮者也蕢捊土鼔而樂
之道備矣燔黍捭豚汚尊杯飲禮旣備矣然大裘無
文大輅無飾聖人獨以其事之所貴者何也所以明
禮樂之本也故曰禮之近人情非其至者也曾子謂
孟敬子君子之所貴乎道者三動容貌斯逺暴慢矣
正顔色斯近信矣出辭氣斯逺鄙倍矣籩豆之事則
有司存觀此言也曾子而不知道也則可使曾子而
爲知道則道不違乎言貌辭氣之間何待於外哉是
故古之人目擊而道巳存不言而意巳傳不賞而人
自勸不罰而人自畏莫不由此也是故先王之道可
以傳諸言効諸行者皆其法度刑政而非神明之用
也易曰神而明之存乎其人黙而成之不言而信存
乎德行去情却欲而神明生矣修神致明而物自成
矣是故君子之道鮮矣齊明其心清明其德則天地
之間所有之物皆自至矣君子之守至約而其至也
廣其取至近而其應也逺易曰擬之而後言議之而
後動擬議以成其變化變化之應天人之極致也是
以書言天人之道莫大於洪範洪範之言天人之道
莫大於貌言視聽思大哉聖人獨見之理傳心之言
乎儲精晦息而通神明君子之所不至者三不失色
於人不失口於人不失足於人不失色者容貌精也
不失口者語黙精也不失足者行止精也君子之道
也語其大則天地不足容也語其小則不見秋毫之
末語其強則天下莫能敵也語其約則不能致傳記
聖人之遺言曰大禮與天地同節大樂與天地同和
蓋言性也大禮性之中大樂性之和中和之情通乎
神明故聖人儲精九重儀鳳凰修五事而關隂陽是
天地位而三光明四時行而萬物和詩曰鶴鳴於九
臯聲聞于天故孟子曰我善養吾浩然之氣充塞乎
天地之間楊子曰貌言視聽思性所有潛天而天潛
地而地也嗚呼禮樂之意不傳久矣天下之言養生
修性者歸於浮屠老子而已浮屠老子之說行而天
下爲禮樂者獨以順流俗而已夫使天下之人驅禮
樂之文以順流俗爲事欲成治其國家者此梁晉之
君所以取敗之禍也然而世非知之也者何耶特禮
樂之意大而難知老子之言近而易輕聖人之道得
諸巳從容人事之間而不離其類焉浮屠直空虚窮
苦絕山林之間然後足以善其身而已由是觀之聖
人之與釋老其逺近難易可知也是故賞與古人同
而勸不同罰與古人同而威不同仁與古人同而愛
不同智與古人同而識不同言與古人同而信不同
同者道也不同者心也易曰苟非其人道不虚行昔
宓子賤爲單父宰而單父之人化焉今王公大人有
堯舜伊尹之勢而無子賤一邑之功者得非學術素
淺而道未明歟夫天下之人非不勇爲聖人之道爲
聖人之道者時務速售諸人以爲進取之階今夫進
取之道譬諸鈎索物耳幸而多得其數則行爲王公
大人若不幸而少得其數則裂逢掖之衣爲啇賈矣
由是觀之王公大人同啇賈之得志者也此之謂學
術淺而道不明由此觀之得志而居人之上復治聖
人之道而不捨焉幾人矣内而好愛之容蠱其欲外
有便嬖之䛕驕其志向之所能者日已忘矣今之所
好者日已至矣孔子曰有顔回者好學不遷怒不貳
過又曰吾見其進未見其止也夫顔子之所學者非
世人之所學不遷怒者求諸已不貳過者見不善之
端而止之也世之人所謂退顔子之所謂進也人之
所謂益顔子之所謂損也易曰損先難而後獲顔子
之謂也耳損於聲目損於色口損於言身損於動非
先難歟及其至也耳無不聞目無不見言無不信動
無不服非後得歟是故君子之學始如愚人焉如童
蒙焉及其至也天地不足大人物不足多鬼神不足
爲隱諸子之支離不足惑也是故天之高也日月星
辰隂陽之氣可端策而數也地至大也山川丘陵萬
物之形人之常産可指籍而定也是故星曆之數天
地之法人物之所皆前世致精好學聖人者之所建
也後世之人守其成法而安能知其始焉傳曰百工
之事皆聖人作此之謂也故古之人言道者莫先於
天地言天地者莫先乎身言身者莫先乎性言性者
莫先乎精精者天之所以高地之所以厚聖人所以
配之故御人莫不盡能而造父獨得之非車馬不同
造父精之也射人莫不盡能而羿獨得之非弓矢之
不同羿精之也今之人與古之人一也然而用之則
二也造父用之以爲御羿用之以爲射盗蹠用之以
爲賊
　　　　大人論
孟子曰充實而有光輝之謂大大而化之之謂聖聖
而不可知之之謂神夫此三者皆聖人之名而所以
稱之之不同者所指異也由其道而言謂之神由其
德而言謂之聖由其事業而言謂之大人古之聖人
其道未嘗不入於神而其所稱止乎聖人者以其道
存乎虚無寂寞不可見之間苟存乎人則所謂德也
是以人之道雖神而不得以神自名名乎其德而巳
夫神雖至矣不聖則不顯聖雖顯矣不大則不形故
曰此三者皆聖人之名而所以稱之之不同者所指
異也易曰蓍之德圓而神卦之德方以智夫易之爲
書聖人之道於是乎盡矣而稱卦以智不稱以神者
以其存乎爻也存乎爻則道之用見於噐而剛柔有
所定之矣剛柔有所定之則非其所謂化也且易之
道於乾爲至而乾之盛莫盛於二五而二五之辭皆
稱利見大人言二爻之相求也夫二爻之道豈不至
於神矣乎而止稱大人者則所謂見於噐而剛柔有
所定爾蓋剛柔有所定則聖人之事業也稱其事業
以大人則其道之爲神德之爲聖可知也孔子曰顯
諸仁藏諸用鼔萬物而不與聖人同憂盛德大業至
矣哉此言神之所爲也神之所爲雖至而無所見於
天下仁而後著用而後功聖人以此洗心退藏於密
及其仁濟萬物而不窮用通萬世而不倦也則所謂
聖矣故神之所爲當在於盛德大業德則所謂聖業
則所謂大也世蓋有自爲之道而未甞知此者以爲
德業之卑不足以爲道道之至抂於神耳於是棄德
業而不爲夫爲君子者皆棄德業而不爲則萬物何
以得其生乎故孔子稱神而卒之以德業之至以明
其不可棄蓋神之用在乎德業之間則德業之至可
知矣故曰神非聖則不顯聖非大則不形此天地之
全古人之大體也
　　　　致一論
萬物莫不有至理焉能精其理則聖人也精其理之
道在乎致其一而已致其一則天下之物可以不思
而得也易曰一致而百慮言百慮之歸乎一也苟能
致一以精天下之理則可以入神矣旣入於神則道
之至也夫如是則無思無爲寂然不動之時也雖然
天下之事固有可思可爲者則豈可以不通其故哉
此聖人之所以又貴乎能致用者也致用之效始見
乎安身蓋天下之物莫親乎吾之身能利其用以安
吾之身則無所徃而不濟也無所徃而不濟則德其
有不崇哉故易曰精義入神以致用利用安身以崇
德此道之序也孔子旣巳語道之序矣患乎學者之
未明也於是又取於爻以喻焉非其所困而困非其
所據而據不恥不仁不畏不義以小善爲無益以小
惡爲無傷凡此皆非所以安身崇德也苟欲安其身
崇其德莫若藏器於身待時而後動也故君子舉是
兩端以明夫安身崇德之道蓋身之安不安德之崇
不崇莫不由此兩端而已身旣安德旣崇則可以致
用於天下之時也致用於天下者莫善乎治不忘亂
安不忘危莫不善乎德薄而位尊智小而謀大孔子
之舉此兩端又以明夫致用之道也蓋用有利不利
者亦莫不由此兩端而已夫身安德崇而又能致用
於天下則其事業可謂備也事業備而神有未窮者
則又當學以窮神焉能窮神則知微知彰知柔知剛
夫於微彰剛柔之際皆有以知之則道何以復加哉
聖人之道至於是而已也且以顔子之賢而未足以
及之則豈非道之至乎聖人之學至於此則其視天
下之理皆致乎一矣天下之理皆致乎一則莫能以
惑其心也故孔子取損之辭以明致一之道曰三人
行則損一人一人行則得其友也夫危以動懼以語
者豈有他哉不能致一以精天下之理故也故孔子
舉益之辭以戒曰立心勿恒凶勿恒者蓋不一也嗚
呼語道之序則先精義而後崇德及喻人以修之之
道則先崇德而後精義蓋道之序則自精而至粗學
之之道則自粗而至精此不易之理也夫不能精天
下之義則不能入神矣不能入神則天下之義亦不
可得而精也猶之人身之於崇德也身不安則不能
崇德矣不能崇德則身豈能安乎凡此宜若一而必
兩言之者語其序而已也
　　　　九卦論
處困之道君子之所難也非夫智足以窮理仁足以
盡性内有以固其德而外有以應其變者其孰能無
患哉古之人有極天下之困而其心能不累其行能
不移患至而不傷其身事起而不疑其變者蓋有以
處之也處之之道聖人嘗言之矣易曰履以和行謙
以制禮復以自知恒以一德損以逺害益以興利困
以寡怨井以辯義巽以行權此其處之之道也夫君
子之學至於是則備矣宜其通於天下也然而猶困
焉者非吾行之過也時有利不利也蓋古之所謂困
者非謂夫其行自困者謂夫行足以通而困於命者
耳蓋於此九卦者智有所不能明仁有所不能守則
其困也非所謂困而其處困也踈矣夫惟深於此九
者而能果以行之者則其通也宜而其困也有以處
之惟其學之之素也且君子之行大矣而待禮以和
仁義爲之内而和之以禮則行之成也而禮之實存
乎謙謙者禮之所自起禮者行之所自成也故君子
不可以不知履欲知履不可以不知謙夫禮雖發乎
其心而其文著乎外者也君子知禮而巳則溺乎其
文而失乎其實忘性命之本而莫能自復矣故禮之
弊必復乎本而後可以無患故君子不可以不知復
雖復乎其本而不能常其德以自固則有時而失之
矣故君子不可以不知恒雖能久其德而天下事物
之變相代乎吾之前如吾知恒而巳則吾之行有時
而不可通矣是必度其變而時有損益而後可故君
子不可以不知損益夫學如此其至德如此其備則
宜乎其通也然而猶困焉者則向所謂困於命者也
困於命則動而見病之時也則其事物之變尤衆而
吾之所以處之者尤難矣然則其行尤貴於逹事之
宜而適時之變也故辯義行權然後能以窮通而井
者所以辯義巽者所以行權也故君子之學至乎井
巽而大備而後足以自通乎困之時孔子曰作易者
其有憂患乎謂其言之足以自通乎困之時也嗚呼
後世之人一困於時則憂思其心而失其故行然卒
至於不能自存也是豈有他哉不知夫九者之義故
也
臨川先生文集卷第六十六
臨川先生文集卷第六十七
　　論議
　　　九變而賞罰可言
　　　夫子賢於堯舜
　　　三不欺
　　　非禮之禮
　　　王霸
　　　性情
　　　勇惠
　　　仁智
　　　中述
　　　行述
　　　　九變而賞罰可言
萬物待是而後存者天也莫不由是而之焉者道也
道之在我者德也以德愛者仁也愛而宜者義也仁
有先後義有上下謂之分先不擅後下不侵上謂之
守形者物此者也名者命此者也所謂物此者何也
貴賤親踈所以表飾之其物不同者是也所謂命此
者何也貴賤親踈所以稱號之其命不同者是也物
此者貴賤各有容矣命此者親踈各有號矣因親踈
貴賤任之以其所宜爲此之謂因任因任之以其所
宜爲矣放而不察乎則又將大㢮必原其情必省其
事此之謂原省原省明而後可以辨是非是非明而
後可以施賞罰故莊周曰先明天而道德次之道德
己明而仁義次之仁義巳明而分守次之分守巳明
而形名次之形名巳明而因任次之因任巳明而原
省次之原省巳明而是非次之是非巳明而賞罰次
之是說雖微莊周古之人孰不然古之言道德所自
出而屬之天者未之有也堯者聖人之盛也孔子稱
之曰惟天惟大惟堯則之此之謂明天聰明文思安
安此之謂明道德允恭克讓此之謂明仁義次九族
列百姓序萬邦此之謂明分守修五禮同律度量衡
以一天下此之謂明形名棄后稷契司徒臯陶士垂
共工此之謂明因任三載考績五載一廵狩此之謂
明原省命舜曰乃言底可績謂禹曰萬世永頼時乃
功蠢兹有苗昏迷不恭此之謂明是非臯陶方祗厥
叙方施象刑惟明此之謂明賞罰至後世則不然仰
而視之曰彼蒼蒼而大者何也其去吾不知其幾千
萬里是豈能知我何哉吾爲吾之所爲而巳安取彼
於是遂棄道德離仁義略分守慢形名忽因任而忘
原省直信吾之是非而加人以其賞罰於是天下始
大亂而寡弱者號無告聖人不作諸子者伺其間而
出於是言道德者至於窈冥而不可考以至世之有
爲者皆不足以爲言形名者守物誦數罷苦以至於
老而疑道德彼皆忘其智力之不贍魁然自以爲聖
人者此矣悲夫莊周曰五變而形名可舉九變而賞
罰可言語道而非其序安取道善乎其言之也莊周
古之荒唐人也其於道也蕩而不盡善聖人者與之
遇必有以約之約之而不能聽殆將擯四海之外而
不使之疑中國雖然其言之若此者聖人亦不能廢
　　　　夫子賢於堯舜
宰我曰以予觀於夫子賢於堯舜遠矣而世之解者
必曰是爲門人之私言而非天下公共之論也而孟
子亦曰生民以來未有如夫子是豈亦門人之私言
而非天下公共之論哉爲是言者蓋亦未之思也夫
所謂聖賢之言者無一辭之苟其發也必有指焉其
指也學者之所不可不思也夫聖者至乎道德之妙
而後世莫之増焉者之稱也苟有能加焉者則豈聖
也哉然孟子宰我之所以爲是說者蓋亦言其時而
巳也昔者道發乎伏羲而成乎堯舜繼而大之於禹
湯文武此數人者皆居天子之位而使天下之道􁋚
明􁋚備者也而又有在下而繼之者焉伊尹伯夷栁
下惠孔子是也夫伏羲旣發之也而其法未成至於
堯而後成焉堯雖能成聖人之法未若孔子之備也
夫以聖人之盛用一人之知足以備天下之法而必
待至於孔子者何哉蓋聖人之心不求有爲於天下
待天下之變至焉然後吾因其變而制之法耳至孔
子之時天下之變備矣故聖人之法亦自是而後備
也易曰通其變使民不倦此之謂也故其所以能備
者豈特孔子一人之力哉蓋所謂聖人者莫不預有
力也孟子曰孔子集大成者蓋言集諸聖人之事而
大成萬世之法耳此其所以賢於堯舜也
　　　　三不欺
昔論者曰君任德則下不忍欺君任察則下不能欺
君任刑則下不敢欺而遂以德察刑爲次蓋未之盡
也此三人者之爲政皆足以有取於聖人矣然未聞
聖人爲政之道也夫未聞聖人爲政之道而足以有
取於聖人者蓋人得聖人之一端耳且子賤之政使
人不忍欺古者任德之君宜莫如堯也然則驩兠猶
或以類舉於前則德之使人不欺豈可獨任也哉子
産之政使人不能欺夫君子可欺以其方故使畜魚
而校人烹之然則察之使人不欺豈可獨任也哉西
門豹之政使人不敢欺夫不及於德而任刑以治是
孔子所謂民免而無耻者也然則刑之使人不欺豈
可獨任也哉故曰此三人者未聞聖人爲政之道也
然聖人之道有出此三者乎亦兼用之而巳昔者堯
舜之時比屋之民皆足以封則民可謂不忍欺矣驩
兠以丹朱稱於前曰嚚訟可乎則民可謂不能欺矣
四罪而天下咸服則民可謂不敢欺矣故任德則有
不可化者任察則有不可周者任刑則有不可服者
然則子賤之政無以正暴惡子産之政無以周隱微
西門豹之政無以漸柔良然而三人者能以治者蓋
足以治小具而高亂世耳使當堯舜之時所大治者
則豈足用哉蓋聖人之政仁足以使民不忍欺智足
以使民不能欺政足以使民不敢欺然後天下無或
欺之者矣或曰刑亦足任以治乎曰所任者蓋亦非
專用之而足以治也豹治十二渠以利民至乎漢吏
不能廢民以爲西門君所爲不從吏以廢也則豹之
德亦足以感於民心矣然則尚刑故曰任刑焉耳使
無以懷之而惟刑之見則民豈得或不能欺之哉
　　　　非禮之禮
古之人以是爲禮而吾今必由之是未必合於古之
禮也古之人以是爲義而吾今必由之是未必合於
古之義也夫天下之事其爲變豈一乎哉固有迹同
而實異者矣今之人諰諰然求合於其迹而不知權
時之變是則所同者古人之迹而所異者其實也事
同於古人之迹而異於其實則其爲天下之害莫大
矣此聖人所以貴乎權時之變者也孟子曰非禮之
禮非義之義大人不爲蓋所謂迹同而實異者也夫
君之可愛而臣之不可以犯上蓋夫莫大之義而萬
世不可以易者也桀紂爲不善而湯武放弑之而天
下不以爲不義也蓋知向所謂義者義之常而湯武
之事有所變而吾欲守其故其爲蔽一而其爲天下
之患同矣使湯武暗於君臣之常義而不逹於時事
之權變則豈所謂湯武哉聖人之制禮也非不欲儉
以爲儉者非天下之欲也故制於奢儉之中焉蓋禮
之奢爲衆人之欲而聖人之意未嘗不欲儉也孔子
曰麻冕禮也今也純儉吾從衆然天下不以爲非禮
也蓋知向之所謂禮者禮之常而孔子之事爲禮之
權也且奢者爲衆人之所欲而制今衆人能儉則聖
人之所欲而禮之所宜矣然則可以無從乎使孔子
蔽於制禮之文而不逹於制禮之意則豈所謂孔子
哉故曰非禮之禮非義之義大人不爲釋者曰非禮
之禮若娶妻而朝暮拜之者是也非義之義若藉交
以報仇是也夫娶妻而朝暮拜之藉交以報仇中人
之所不爲者豈待大人而後能不爲乎嗚呼蓋亦失
孟子之意矣
　　　　王霸
仁義禮信天下之逹道而王霸之所同也夫王之與
霸其所以用者則同而其所以名者則異何也蓋其
心異而巳矣其心異則其事異其事異則其功異其
功異則其名不得不異也王者之道其心非有求於
天下也所以爲仁義禮信者以爲吾所當爲而巳矣
以仁義禮信修其身而移之政則天下莫不化之也
是故王者之治知爲之於此不知求之於彼而彼固
已化矣霸者之道則不然其心未嘗仁也而患天下
惡其不仁於是示之以仁其心未嘗義也而患天下
惡其不義於是示之以義其於禮信亦若是而巳矣
是故霸者之心爲利而假王者之道以示其所欲其
有爲也唯恐民之不見而天下之不聞也故曰其心
異也齊桓公劫於曹沬之刃而許歸其地夫欲歸其
地者非吾之心也許之者免死而巳由王者之道則
勿歸焉可也而桓公必歸之地晉文公伐原約三日
而退三日而原不降由王者之道則雖待其降焉可
也而文公必退其師蓋欲其信示於民者也凡所爲
仁義禮信亦無以異於此矣故曰其事異也王者之
大若天地然天地無所勞於萬物而萬物各得其性
萬物雖得其性而莫知其爲天地之功也王者無所
勞於天下而天下各得其治雖得其治然而莫知其
爲王者之德也霸者之道則不然若世之惠人耳寒
而與之衣飢而與之食民雖知吾之惠而吾之惠亦
不能及夫廣也故曰其功異也夫王霸之道則異矣
其用至誠以求其利而天下與之故王者之道雖不
求利之所歸霸者之道不主於利然不假王者之事
以接天下則天下孰與之哉
　　　　性情
性情一也世有論者曰性善情惡是徒識性情之名
而不知性情之實也喜怒哀樂好惡欲未發於外而
存於心性也喜怒哀樂好惡欲發於外而見於行情
也性者情之本情者性之用故吾曰性情一也彼曰
性善無它是嘗讀孟子之書而未嘗求孟子之意耳
彼曰情惡無它是有見於天下之以此七者而入於
惡而不知七者之出於性耳故此七者人生而有之
接於物而後動焉動而當於理則聖也賢也不當於
理則小人也彼徒有見於情之發於外者爲外物之
所累而遂入於惡也因曰情惡也害性者情也是曽
不察於情之發於外而爲外物之所感而遂入於善
者乎蓋君子養性之善故情亦善小人養性之惡故
情亦惡故君子之所以爲君子莫非情也小人之所
以爲小人莫非情也彼論之失者以其求性於君子
求情於小人耳自其所謂情者莫非喜怒哀樂好惡
欲也舜之聖也象喜亦喜使舜當喜而不喜則豈足
以爲舜乎文王之聖也王赫斯怒當怒而不怒則豈
足以爲文王乎舉此二者而明之則其餘可知矣如
其廢情則性雖善何以自明哉誠如今論者之說無
情者善則是若木石者尙矣是以知性情之相須猶
弓矢之相待而用若夫善惡則猶中與不中也曰然
則性有惡乎曰孟子曰養其大體爲大人養其小體
爲小人揚子曰人之性善惡混是知性可以爲惡也
　　　　勇惠
世之論者曰惠者輕與勇者輕死臨財而不訾臨難
而不避者聖人之所取而君子之行也吾曰不然惠
者重與勇者重死臨財而不訾臨難而不避者聖人
之所疾而小人之行也故所謂君子之行者有二焉
其未發也愼而已矣其旣發也義而已矣愼則待義
而後決義則待宜而後動蓋不苟而已也易曰吉凶
悔吝生乎動言動者賢不肖之所以分不可以苟爾
是以君子之動苟得巳則斯静矣故於義有可以不
與不死之道而必與必死者雖衆人之所謂難能而
君子未必善也於義有可與可死之道而不與不死
者雖衆人之所謂易出而君子未必非也是故尚難
而賤易者小人之行也無難無易而惟義之是者君
子之行也傳曰義者天下之制也制行而不以義雖
出乎聖人所不能亦歸於小人而巳矣季路之爲人
可謂賢也而孔子曰由也好勇過我無所取材夫孔
子之行惟義之是而子路過之是過於義也爲行而
過於義宜乎孔子之無取於其材也勇過於義孔子
不取則惠之過於義亦可知矣孟子曰可以與可以
無與與傷惠可以死可以無死死傷勇蓋君子之動
必於義無所疑而後發苟有疑焉斯無動也語曰多
見闕殆愼行其餘則寡悔言君子之行當愼處於義
爾而世有言孟子者曰孟子之文傳之者有所誤也
孟子之意當曰無與傷惠無死傷勇嗚呼蓋亦弗思
而巳矣
　　　　仁智
仁者聖之次也智者仁之次也未有仁而不智者也
未有智而不仁者也然則何智仁之別哉以其所以
得仁者異也仁吾所有也臨行而不思臨言而不擇
發之於事而無不當於仁也此仁者之事也仁吾所
未有也吾能知其爲仁也臨行而思臨言而擇發之
於事而無不當於仁也此智者之事也其所以得仁
則異矣及其爲仁則一也孔子曰仁者静智者動何
也曰譬今有二賈也一則旣富矣一則知富之術而
未富也旣富者雖焚舟折車無事於賈可也知富之
術而未富者則不得無事也此仁智之所以異其動
静也吾之仁足以上格乎天下浹乎草木㫄溢乎四
夷而吾之用不匱也然則吾何求哉此仁者之所以
能静也吾之知欲以上格乎天下浹乎草木㫄溢乎
四夷而吾之用有時而匱也然則吾可以無求乎此
智者之所以必動也故曰仁者樂山智者樂水山者
静而利物者也水者動而利物者也其動静則異其
利物則同矣曰仁者壽智者樂然則仁者不樂智者
不壽乎曰智者非不壽不若仁者之壽也仁者非不
樂樂不足以盡仁者之盛也能盡仁之道則聖人矣
然不曰仁而目之以聖者言其化也蓋能盡仁道則
能化矣如不能化吾未見其能盡仁道也顔回次孔
子者也而孔子稱之曰三月不違仁而巳然則能盡
仁道者非若孔子者誰乎
　　　　中述
君子所求於人者薄而辨是與非也無所苟孔子罪
宰予曰於予與何誅罪冉有曰小子鳴鼓而攻之可
也二子得罪於聖人若當絕也及爲科以列其門弟
子取者不過數人於宰予有辭命之善則取之於由
求有政事之善則取之不以不善而廢其善孔子豈
阿其所好哉所求於人者薄也管仲功施天下孔子
小之門弟子三千人孔子獨稱顔回爲好學問其餘
則未爲好學者閔損原憲曾子之徒不與焉冉求宰
我之得罪又如此孔子豈不樂道人之善哉辨是與
非無所苟也所求於人者薄所以取人者厚蓋辨是
與非者無所苟所以明聖人之道如宰予冉求二子
之不得列其善則士之難全者衆矣惡足以取人善
平如管仲無所貶則從政者若是而止矣七十子之
徒皆稱好學則好學者若是而止矣惡足以明聖人
之道乎取人如此則吾之自取者重而人之所處者
易明道如此則吾之與人其所由可知巳故薄於責
人而非匿其過不苟於論人所以求其全聖人之道
本乎中而巳春秋之㫖豈易於是哉
　　　　行述
古之人僕僕然勞其身以求行道於世而曰吾以學
孔子者惑矣孔子之始也食於魯魯亂而適齊齊大
夫欲害巳則反而食乎魯魯受女樂不朝者三日義
不可以留也則烏乎之曰甚矣衞靈公之無道也其
遇賢者庻乎其猶有禮耳於是之衞衞靈公不可與
處也於是不暇擇而之曹以適于宋鄭陳蔡衞楚之
郊其志猶去衞而之曹也老矣遂歸于魯以卒孔子
之行如此烏在其求行道也夫天子諸侯不以身先
於賢人其不足與有爲明也孔子而不知其何以爲
孔子也曰沽之哉沽之哉我待價者也僕僕然勞其
身以求行道於世是沽也子路曰君子之仕行其義
也道之不行已知之矣蓋孔子之心云耳然則孔子
無意於世之人乎曰道之將興歟命也道之將廢歟
命也苟命矣則如世之人何
臨川先生文集卷第六十七
臨川先生文集卷第六十八
　　論議
　　　䕫說
　　　鯀說
　　　季子
　　　荀卿
　　　楊墨
　　　老子
　　　莊周二
　　　原性
　　　性說
　　　對難
　　　　䕫說
舜命其臣而勑戒之未有不讓者焉至於䕫則獨無
所讓而又稱其樂之和美者何也夫禹垂益伯夷龍
皆新命者也故疇於衆臣而後命之而皆有讓矣棄
契臯陶䕫當是時蓋巳爲是官因命是五人者而勑
戒之焉耳故獨無所讓也孔氏曰禹垂益伯夷䕫龍
皆新命者蓋失之矣聖人之聦明雖大過於人然未
嘗自用聦明也故舜之命此九人者未嘗不咨而後
命焉則何獨於䕫而不然乎使䕫爲新命者則何稱
其樂之和美也使䕫之受命之日巳稱其樂之和美
則賢人之舉措亦少輕矣孔氏之說蓋惑於命汝典
樂之語爾夫汝作司徒汝作士之文豈異於命汝典
樂之語乎且所以知其非新命者蓋舜不疇而命之
而無所讓也舜之命䕫也亦無所疇䕫之受命也亦
無所讓則何以知其爲新命乎夫擊石拊石而百獸
率舞非䕫之所能爲也爲之者衆臣也非衆臣之所
能爲也爲之者舜也將有治於天下則可以無相乎
故命禹以宅百揆也民窘於衣食而欲其化而入於
善豈可得哉故次命棄以爲稷也民旣富而可以教
矣則豈可以無教哉故次命契以爲司徒也旣敎之
則民不能無不帥教者民有不帥教則豈可以無刑
乎故次命臯陶以爲士也此皆治人之所先急者備
矣則可以治末之時也工者治人之末者也故次命
垂以爲共工也於是治人之事具則宜及於鳥獸草
木也故次命益以爲虞也夫其所以治至於鳥獸草
木則天下之功至矣治天下之功至則可以制禮之
時也故次命伯夷以爲典禮也夫治至於鳥獸草木
而人有禮以節文之則政道成矣可以作樂以樂其
成也故次命䕫以爲典樂也借使禹不能揔百揆稷
不能富萬民契不能教臯陶不能士垂不能共工伯
夷不能典禮然則天下亂矣天下亂而䕫欲擊石拊
石百獸率舞其可得乎故曰爲之者衆臣也使舜不
能用是衆臣則是衆臣亦不能成其功矣故曰非衆
臣之所能爲也爲之者舜也夫䕫之所以稱其樂之
和美者豈以爲伐耶蓋以美舜也孔子之所謂將順
其美者其䕫哉
　　　　鯀說
堯咨孰能治水四岳皆對曰鯀然則在廷之臣可治
水者惟鯀耳水之患不可留而俟人鯀雖方命圯族
而其才則羣臣皆莫及然則舎鯀而孰使哉當此之
時禹蓋尚少而舜猶伏於下而未見乎上也夫舜禹
之聖也而堯之聖也羣臣之仁賢也其求治水之急
也而相遇之難如此後之不遇者亦可以無憾矣
　　　　季子
先王酌乎人情之中以制䘮禮使哀有餘者俯而就
之哀不足者企而及之哀不足者非聖人之所甚善
也善之者善其能勉於禮而巳延陵季子其長子死
旣封而號者三遂行孔子曰延陵季子之於禮其合
矣乎夫長子之䘮聖人爲之三年之服蓋以謂父子
之親而長子者爲親之後人情之所至重也今季子
三號遂行則於先王之禮爲不及矣今論者曰當是
之時季子聘於齊將君之命若夫季子之心則以謂
不可以私義而緩君命有勢不得以兩全者則當忍
哀以徇於尊者之事矣今將命而聘旣聘而返遂少
緩而盡哭之哀則於事君之義豈爲不足而害於使
事哉君臣父子之義勢足以兩全而不爲之盡禮也
則亦薄於骨肉之親而不用先王之禮爾其言曰骨
肉歸復于土命也若魂氣則無所不之矣夫骨肉之
復于土魂氣之無不之是人情之所哀者矣君子無
所不言命至於䘮則有性焉獨不可以謂命也昔莊
周䘮其妻鼔盆而歌東門吳䘮其子比於未有此棄
人齊物之道吾儒之罪人也觀季子之說蓋亦周吳
之徒矣父子之親仁義之所由始而長子者繼祖考
之重故䘮之三年所以重祖考也今季子不爲之盡
禮則近於棄仁義薄祖考矣孔子曰䘮事不敢不勉
也又曰臨䘮不哀吾何以觀之哉臨人之䘮而不哀
孔子猶以爲不足觀也況禮之䘮三年者乎然則此
言冝非取之矣蓋記其葬深不至於泉歛以時服旣
葬而封廣輪掩坎其高可隱孔子之稱之蓋稱其葬
之合於禮爾獨稱葬之合於禮則哀之不足可知也
衞有送葬者夫子觀之曰善哉此可以爲法矣若此
則夫子之所美也聖人之言辭隱而義顯豈徒然哉
學者之所不可不思也
　　　　荀卿
荀卿載孔子之言曰由智者若何仁者若何子路曰
智者使人知已仁者使人愛已子曰可謂士矣子曰
賜智者若何仁者若何子貢曰智者知人仁者愛人
子曰可謂士君子矣子曰回智者若何仁者若何顔
淵曰智者知己仁者愛已子曰可謂明君子矣是誠
孔子之言歟吾知其非也夫能近見而後能逺察能
利狹而後能澤廣明天下之理也故古之欲知人者
必先求知已欲愛人者必先求愛巳此亦理之所必
然而君子之所不能易者也請以事之近而天下之
所共知者諭之今有人於此不能見太山於咫尺之
内者則雖天下之至愚知其不能察秋毫於百歩之
外也蓋不能見於近則不能察於遠明矣而荀卿以
謂知已者賢於知人者是猶能察秋毫於百歩之外
者爲不若見太山於咫尺之内者之明也今有人於
此食不足以厭其腹衣不足以周其體者則雖天下
之至愚知其不能以贍足鄕黨也蓋不能利於狹則
不能澤於廣明矣而荀卿以謂愛已者賢於愛人者
是猶以贍足鄕黨爲不若食足以厭腹衣足以周體
者之富也由是言之荀卿之言其不察理已甚矣故
知已者智之端也可推以知人也愛已者仁之端也
可推以愛人也夫能盡智仁之道然後能使人知已
愛已是故能使人知己愛已者未有不能知人愛人
者也能知人愛人者未有不能知巳愛巳者也今荀
卿之言一切反之吾是以知其非孔子之言而爲荀
卿之妄矣楊子曰自愛仁之至也蓋言能自愛之道
則足以愛人耳非謂不能愛人而能愛巳者也噫古
之人愛人不能愛已者有之矣然非吾所謂愛人而
墨翟之道也若夫能知人而不能知巳者亦非吾所
謂知人矣
　　　　楊墨
楊墨之道得聖人之一而廢其百者是也聖人之道
兼楊墨而無可無不可者是也墨子之道摩頂放踵
以利天下而楊子之道利天下㧞一毛而不爲也夫
禹之於天下九年之間三過其門聞􁀾􁀾之泣而不
一省其子此亦可謂爲人矣顔回之於身簞食瓢飲
以獨樂於陋巷之間視天下之亂若無見者此亦可
謂爲已矣楊墨之道獨以爲人爲已得罪於聖人者
何哉此蓋所謂得聖人之一而廢其百者也是故由
楊子之道則不義由墨子之道則不仁於仁義之道
無所遺而用之不失其所者其唯聖人之徒歟二子
之失於仁義而不見天地之全則同矣及其所以得
罪則又有可論者也楊子之所執者爲已爲已學者
之本也墨子之所學者爲人爲人學者之末也是以
學者之事必先爲已其爲已有餘而天下之勢可以
爲人矣則不可以不爲人故學者之學也始不在於
爲人而卒所以能爲人也今夫始學之時其道未足
以爲巳而其志巳在於爲人也則亦可謂謬用其心
矣謬用其心者雖有志於爲人其能乎哉由是言之
楊子之道雖不足以爲人固知爲已矣墨子之志雖
在於爲人吾知其不能也嗚呼楊子知爲已之爲務
而不能逹於大禹之道也則亦可謂惑矣墨子者廢
人物親踈之別而方以天下爲已任是以所欲以利
人者適所以爲天下害患也豈不過甚哉故楊子近
於儒而墨子逺於道其異於聖人則同而其得罪則
宜有閒也
　　　　老子
道有本有末本者萬物之所以生也末者萬物之所
以成也本者出之自然故不假乎人之力而萬物以
生也末者渉乎形噐故待人力而後萬物以成也夫
其不假人之力而萬物以生則是聖人可以無言也
無爲也至乎有待於人力而萬物以成則是聖人之
所以不能無言也無爲也故昔聖人之在上而以萬
物爲巳任者必制四術焉四術者禮樂刑政是也所
以成萬物者也故聖人唯務修其成萬物者不言其
生萬物者蓋生者尸之於自然非人力之所得與矣
老子者獨不然以爲渉乎形器者皆不足言也不足
爲也故抵去禮樂刑政而唯道之稱焉是不察於理
而務高之過矣夫道之自然者又何預乎唯其渉乎
形噐是以必待於人之言也人之爲也其書曰三十
輻共一轂當其無有車之用夫轂輻之用固在於車
之無用然工之琢削未嘗及於無者蓋無出於自然
之力可以無與也今之治車者知治其轂輻而未嘗
及於無也然而車以成者蓋轂輻具則無必爲用矣
如其知無爲用而不治轂輻則爲車之術固巳踈矣
今知無之爲車用無之爲天下用然不知所以爲用
也故無之所以爲用者以有轂輻也無之所以爲天
下用者以有禮樂刑政也如其廢轂輻於車廢禮樂
刑政於天下而坐求其無之爲用也則亦近於愚矣
　　　　莊周上
世之論莊子者不一而學儒者曰莊子之書務詆孔
子以信其邪說要焚其書廢其徒而後可其曲直固
不足論也學儒者之言如此而好莊子之道者曰莊
子之德不以萬物干其慮而能信其道者也彼非不
知仁義也以爲仁義小而不足行已彼非不知禮樂
也以爲禮樂薄而不足化天下故老子曰道失後德
德失後仁仁失後義義失後禮是知莊子非不逹於
仁義禮樂之意也彼以爲仁義禮樂者道之末也故
薄之云耳夫儒者之言善也然未甞求莊子之意也
好莊子之言者固知讀莊子之書也然亦未嘗求莊
子之意也昔先王之澤至莊子之時竭矣天下之俗
譎詐大作質朴並散雖世之學士大夫未有知貴巳
賤物之道者也於是棄絶乎禮義之緒奪攘乎利害
之際趍利而不以爲辱殞身而不以爲怨漸漬陷溺
以至乎不可救已莊子病之思其說以矯天下之弊
而歸之於正也其心過慮以爲仁義禮樂皆不足以
正之故同是非齊彼我一利害則以足乎心爲得此
其所以矯天下之弊者也旣以其說矯弊矣又懼來
世之遂實吾說而不見天地之純古人之大體也於
是又傷其心於卒篇以自解故其篇曰詩以道志書
以道事禮以道行樂以道和易以道隂陽春秋以道
名分由此而觀之莊子豈不知聖人者哉又曰譬如
耳目鼻口皆有所明不能相通猶百家衆技皆有所
長時有所用用是以明聖人之道其全在彼而不在
此而亦自列其書於宋鈃愼到墨翟老聃之徒俱爲
不該不徧一曲之士蓋欲明吾之言有爲而作非大
道之全云耳然則莊子豈非有意於天下之弊而存
聖人之道乎伯夷之清栁下惠之和皆有矯於天下
者也莊子用其心亦二聖人之徒矣然而莊子之言
不得不爲邪說比者蓋其矯之過矣夫矯枉者欲其
直也矯之過則歸於枉矣莊子亦曰墨子之心則是
也墨子之行則非也推莊子之心以求其行則獨何
異於墨子哉後之讀莊子者善其爲書之心非其爲
書之說則可謂善讀矣此亦莊子之所願於後世之
讀其書者也今之讀者挾莊以謾吾儒曰莊子之道
大哉非儒之所能及知也不知求其意而以異於儒
者爲貴悲夫
　　　　莊周下
學者詆周非堯舜孔子余觀其書特有所寓而言耳
孟子曰說詩者不以文害辭不以辭害意以意逆志
是爲得之讀其文而不以意原之此爲周者之所以
詆也周曰上必無爲而用天下下必有爲而爲天下
用又自以爲處昏上亂相之間故窮而無所見其材
孰謂周之言皆不可措乎君臣父子之間而遭世遇
主終不可使有爲也及其引太廟犧以辭楚之聘使
彼蓋危言以懼衰世之常人耳夫以周之才豈迷出
處之方而專畏犧者哉蓋孔子所謂隱居放言者周
殆其人也然周之說其於道旣反之宜其得罪於聖
人之徒也夫中人之所及者聖人詳說而謹行之說
之不詳行之不謹則天下弊中人之所不及者聖人
藏乎其心而言之略不略而詳則天下惑且夫諄諄
而後喻譊譊而後服者豈所謂可以語上者哉惜乎
周之能言而不通乎此也
　　　　原性
或曰孟荀揚韓四子者皆古之有道仁人而性者有
生之大本也以古之有道仁人而言有生之大本其
爲言也宜無惑何其說之相戾也吾願聞子之所安
曰吾所安者孔子之言而已夫太極者五行之所由
生而五行非太極也性者五常之太極也而五常不
可以謂之性此吾所以異於韓子且韓子以仁義禮
智信五者謂之性而曰天下之性惡焉而已矣五者
之謂性而惡焉者豈五者之謂哉孟子言人之性善
荀子言人之性惡夫太極生五行然後利害生焉而
太極不可以利害言也性生乎情有情然後善惡形
焉而性不可以善惡言也此吾所以異於二子孟子
以惻隱之心人皆有之因以謂人之性無不仁就所
謂性者如其說必也怨毒忿戾之心人皆無之然後
可以言人之性無不善而人果皆無之乎孟子以惻
隱之心爲性者以其在内也夫惻隱之心與怨毒忿
戾之心其有感於外而後出乎中者有不同乎荀子
曰其爲善者僞也就所謂性者如其說必也惻隱之
心人皆無之然後可以言善者僞也爲人果皆無之
乎荀子曰陶人化土而爲埴埴豈土之性也哉夫陶
人不以木爲埴者惟土有埴之性焉烏在其爲僞也
且諸子之所言皆吾所謂情也習也非性也楊子之
言爲似矣猶未出乎以習而言性也古者有不謂喜
怒愛惡慾情者乎喜怒愛惡慾而善然後從而命之
曰仁也義也喜怒愛惡慾而不善然後從而命之曰
不仁也不義也故曰有情然後善惡形焉然則善惡
者情之成名而巳矣孔子曰性相近也習相逺也吾
之言如此然則上智與下愚不移有說乎曰此之謂
智愚吾所云者性與善惡也惡者之於善也爲之則
是愚者之於智也或不可強而有也伏羲作易而後
世聖人之言也非天下之至精至神其孰能與於此
孔子作春秋則游夏不能措一辭蓋伏羲之智非至
精至神不能與惟孔子之智雖游夏不可強而能也
況所謂下愚者哉其不移明矣或曰四子之云爾其
皆有意於教乎曰是說也吾不知也聖人之教正名
而巳
　　　　性說
孔子曰性相近也習相逺也吾是以與孔子也韓子
之言性也吾不有取焉然則孔子所謂中人以上可
以語上中人以下不可以語上惟上智與下愚不移
何說也曰習於善而巳矣所謂上智者習於惡而巳
矣所謂下愚者一習於善一習於惡所謂中人者上
智也下愚也中人也其卒也命之而已矣有人於此
未始爲不善也謂之上智可也其卒也去而爲不善
然後謂之中人可也有人於此未始爲善也謂之下
愚可也其卒也去而爲善然後謂之中人可也惟其
不移然後謂之上智惟其不移然後謂之下愚皆於
其卒也命之夫非生而不可移也且韓子之言弗顧
矣曰性之品三而其所以爲性五夫仁義禮智信孰
而可謂不善也又曰上焉者之於五主於一而行之
四下焉者之於五反於一而悖於四是其於性也不
一失焉而後謂之上焉者不一得焉而後謂之下焉
者是果性善而不善者習也然則堯之朱舜之均瞽
䏂之舜鯀之禹后稷越椒叔魚之事後所引者皆不
可信邪曰堯之朱舜之均固吾所謂習於惡而已者
瞽瞍之舜鯀之禹固吾所謂習於善而巳者后稷之
詩以異云而吾之所論者常也詩之言至以爲人子
而無父人子而無父猶可以推其質常乎夫言性亦
常而巳矣無以常乎則狂者蹈火而入河亦可以爲
性也越椒叔魚之事徒聞之左丘明丘明固不可信
也以言取人孔子失之宰我以貌失之子羽此兩人
者其成人也孔子朝夕與之居以言貌取之而失彼
其始生也婦人者以聲與貌定而卒得之婦人者獨
有過孔子者邪
　　　　對難
予爲揚孟論以辨言性命者之失而有難予者曰子
之言性則誠然矣至於言命則予以爲未也今有人
於此其才當處於天下之至賤而反處於天下之至
貴其行當得天下之大禍而反得天下之大福其才
當處於天下之至貴而反處於天下之至賤其行當
得天下之至福而反得天下之至禍此則悖於人之
所取而非人力之所及者矣於是君子曰爲之者天
也所謂命者蓋以謂命之於天云耳昔舜之王天下
也進九官誅四凶成王之王天下也尊二伯誅二叔
若九官之進也以其皆聖賢也四凶之誅者以其皆
不肖也二伯之尊者亦以其皆聖賢也二叔之誅者
亦以其皆不肖也是則人之所爲矣使舜爲不明進
四凶而誅九官成王爲不明尊二叔而誅二伯則所
謂非人力之所及而天之所命者也彼人之所爲可
強以爲之命哉曰聖賢之所以尊進命也不肖之所
以誅命也昔孔子懷九官二伯之德困於亂世脫身
於干戈者屢矣遑遑於天下之諸侯求有所用而卒
死於旅人也然則九官二伯雖曰聖賢其尊進者亦
命也盜跖之罪浮於四凶二叔竟以壽死然則四凶
二叔雖曰不肖其誅者亦命也是以聖人不言命教
人以盡乎人事而巳嗚呼又豈唯貴賤禍福哉凡人
之聖賢不肖莫非命矣曰貴賤禍福皆自外至者子
以謂聖賢之貴而福不肖之賤而禍皆有命則吾旣
聞之矣若夫聖賢不肖之所以爲聖賢不肖則在我
者也何以謂之命哉曰是誠君子志也古之好學者
之言未有不若此者也然孟子曰仁之於父子也義
之於君臣也禮之於賔主也知之於賢者也聖人之
於天道也命也有性焉君子不謂命也由此而言之
則聖賢之所以爲聖賢君子雖不謂之命而孟子固
曰命也已不肖之所以爲不肖何以異於此哉
臨川先生文集卷第六十八
臨川先生文集卷第六十九
　　論議
　　　祿隱
　　　太古
　　　原敎
　　　原過
　　　進說
　　　取材
　　　興賢
　　　委任
　　　知人
　　　風俗
　　　閔習
　　　　祿隱
孔子叙逸民先伯夷叔齊而後栁下惠曰不降其志
不辱其身伯夷叔齊也栁下惠降志辱身矣孟子叙
三聖人者亦以伯夷居伊尹之前而揚子亦曰孔子
高餓顯下祿隱夫聖人之所言高者是所取於人而
所行於已者也所言下者是所非於人而所棄於已
者也然而孔孟生於可避之世而未嘗避也蓋其不
合則去則可謂不降其志不辱其身矣至於揚子則
吾竊有疑焉爾當王莽之亂雖鄕里自喜者知逺其
辱而揚子親屈其體爲其左右之臣豈君子固多能
言而不能行乎抑亦有以處之非必出於此言乎曰
聖賢之言行有所同而有所不必同不可以一端求
也同者道也不同者迹也知所同而不知所不同非
君子也夫君子豈固欲爲此不同哉蓋時不同則言
行不得無不同唯其不同是所以同也如時不同而
固欲爲之同則是所同者迹也所不同者道也迹同
於聖人而道不同則其爲小人也孰禦哉世之士不
知道之不可一迹也久矣聖賢之宗於道猶水之宗
於海也水之流一曲焉一直焉未嘗同也至其宗於
海則同矣聖賢之言行一伸焉一屈焉未甞同也至
其宗於道則同矣故水因地而曲直故能宗於海聖
賢因時而屈伸故能宗於道孟子曰伯夷栁下惠聖
人也百世之師也如其高餓顯下祿隱而必其出於
所高則栁下惠安擬伯夷哉楊子曰塗雖曲而通諸
夏則由諸川雖曲而通諸海則由諸蓋言事雖曲而
通諸道則亦君子所當同也由是而言之餓顯之高
祿隱之下皆迹矣豈足以求聖賢哉唯其能無係累
於迹是以大過於人也如聖賢之道皆出於一而無
權時之變則又何聖賢之足稱乎聖者知權之大者
也賢者知權之小者也昔紂之時微子去之箕子爲
之奴比干諫而死此三人者道同也而其去就若此
者蓋亦所謂迹不必同矣易曰或岀或處或黙或語
言君子之無可無不可也使揚子寧不至于耽祿於
弊時哉蓋於時爲不可去必去則揚子之所知亦巳
小矣
　　　　太古
太古之人不與禽獸朋也幾何聖人惡之也制作焉
以別之下而戾於後世侈裳衣壯宫室隆耳目之觀
以囂天下君臣父子兄弟夫婦皆不得其所當然仁
義不足澤其性禮樂不足錮其情刑政不足網其惡
蕩然復與禽獸朋矣聖人不作昧者不識所以化之
之術顧引而歸之太古太古之道果可行之萬世聖
人惡用制作於其間必制作於其間爲太古之不可
行也顧欲引而歸之是去禽獸而之禽獸奚𥙷於化
哉吾以爲識治亂者當言所以化之之術曰歸之太
古非愚則誣
　　　　原敎
善敎者藏其用民化上而不知所以敎之之源不善
敎者反此民知所以敎之之源而不誠化上之意善
敎者之爲敎也致吾義忠而天下之君臣義且忠矣
致吾孝慈而天下之父子孝且慈矣致吾恩於兄弟
而天下之兄弟相爲恩矣致吾禮於夫婦而天下之
夫婦相爲禮矣天下之君君臣臣父父子子兄兄弟
弟夫夫婦婦皆吾敎也民則曰我何頼於彼哉此謂
化上而不知所以敎之之源也不善敎者之爲敎也
不此之務而暴爲之制煩爲之防劬劬於法令誥戒
之間藏於府憲於市屬民於鄙野必曰臣而臣君而
君子而子父而父兄弟者無失其爲兄弟也夫婦者
無失其爲夫婦也率是也有賞不然則罪鄕閭之師
族鄼之長踈者時讀密者日告若是其悉矣顧不
有服敎而附于刑者於是嘉石以慙之圜土以苦
之甚者弃之於市朝放之於裔末卒不可以已也
此謂民知所以敎之之源而不誠化上之意也善
教者浹於民心而耳目無聞焉以道擾民者也不
善教者施於民之耳目而求浹于心以道強民者
也擾之爲言猶山藪之擾毛羽川澤之擾鱗介也
豈有制哉自然然耳強之爲言其猶囿毛羽沼鱗
介乎一失其制脫然逝矣噫古之所以爲古無異
焉由前而巳矣今之所以不爲古無異焉由後而
已矣或曰法令誥戒不足以爲教乎曰法令誥戒
文也吾云爾者本也失其本而求之文吾不知其
可也
　　　　原過
天有過乎有之陵歷闘蝕是也地有過乎有之崩弛
竭塞是也天地舉有過卒不累覆且載者何善復常
也人介乎天地之間則固不能無過卒不害聖且賢
者何亦善復常也故太甲思庸孔子曰勿憚改過揚
雄貴遷善皆是術也予之朋有過而能悔悔而能改
人則曰是向之從事云爾今從事與向之從事弗類
非其性也飾表以疑丗也夫豈知言哉天播五行於
萬靈人固備而有之有而不思則失思而不行則廢
一日咎前之非沛然思而行之是失而復得廢而復
舉也顧曰非其性是率天下而戕性也且如人有財
見篡於盜巳而得之曰非夫人之財向篡於盜矣可
歟不可也財之在已固不若性之爲已有也財失復
得曰非其財且不可性失復得曰非其性可乎
　　　　進說
古之時士之在下者無求于上上之人日汲汲惟恐
一士之失也古者士之進有以德有以才有以言有
以曲藝今徒不然自茂才等而下之至于明法其進
退之皆有法度古之所謂德者才者無以爲也古之
所謂言者又未必應今之法度也誠有豪傑不丗出
之士不自進乎此上之人弗舉也誠進乎此而不應
今之法度有司弗取也夫自進乎此皆所謂枉已者
也孟子曰未有枉已能正人者也然而今之士不自
進乎此者未見也豈皆不如古之士自重以有恥乎
古者井天下之地而授之氓士之未命也則授一㕓
而爲氓其父母妻子𥙿如也自家逹有塾有序有庠
有學觀游止處師師友友弦歌堯舜之道自樂也磨
礱鐫切沉浸灌養行完而才備則曰上之人其舎我
哉上之人其亦莫之能舍也今也地不井國不學黨
不庠遂不序家不塾士之未命也則或無以𥙿父母
妻子無以處行完而才備上之人亦莫之舉也士安
得而不自進嗚呼使今之士不若古非人則然勢也
勢之異聖賢之所以不得同也孟子不見王公而孔
子爲季氏吏夫不以勢乎哉士之進退不惟其德與
才而惟今之法度而有司之好惡未必今之法度也
是士之進不惟今之法度而幾在有司之好惡耳今
之有司非昔之有司也後之有司又非今之有司也
有司之好惡豈常哉是士之進退果卒無所必而已
矣噫以言取人未之失也取焉而又不得其所謂言
是失之失也況又重以有司好惡之不可常哉古之
道其卒不可以見乎士也有得已之勢其得不已乎
得巳而不已未見其爲有道也楊叔明之兄弟以父
任皆京官其勢非吾所謂無以處無以𥙿父母妻子
而有不得已焉者也自枉而爲進士而又枉於有司
而又若不釋然二君固常自任以道而且朋友我矣
懼其猶未寤也爲進說與之
　　　　取材
夫工人之爲業也必先淬礪其器用掄度其材榦然
後致力寡而用功得矣聖人之於國也必先遴柬其
賢能練覈其名實然後任使逸而事以濟矣故取人
之道丗之急務也自古守文之君孰不有意於是哉
然其間得人者有之失士者不能無焉稱職者有之
謬舉者不能無焉必欲得人稱職不失士不謬舉宜
如漢左雄所議諸生試家法文吏課牋奏爲得矣所
謂文吏者不徒苟尚文辭而已必也通古今習禮法
天文人事政敎更張然後施之職事則以詳平政體
有大議論使以古今參之是也所謂諸生者不獨取
訓習句讀而巳必也習典禮明制度臣主威儀時政
㳂襲然後施之職事則以縁飾治道有大議論則以
經術斷之是也以今凖古今之進士古之文吏也今
之經學古之儒生也然其策進士則但以章句聲病
苟尚文辭類皆小能者爲之策經學者徒以記問爲
能不責大義類皆蒙鄙者能之使通才之人或見贅
於時高丗之士或見排於俗故屬文者至相戒曰涉
獵可爲也誣豔可尚也於政事何爲哉守經者曰傳
寫可爲也誦習可勤也於義理何取哉故其父兄朂
其子弟師長朂其門人相爲浮豔之作以追時好而
取丗資也何哉其取舍好尚如此所習不得不然也
若此之類而當擢之職位歷之仕塗一旦國家有大
議論立辟雍明堂損益禮制更著律令決讞疑獄彼
惡能以詳平政體縁飾治道以古今參之以經術斷
之哉是必唯唯而已文中子曰文乎文乎苟作云乎
哉必也貫乎道學乎學乎博誦云乎哉必也濟乎義
故才之不可苟取也久矣必若差別類能宜少依漢
之牋奏家法之義策進士者若曰邦家之大計何先
治人之要務何急政敎之利害何大安邊之計策何
出使之以時務之所宜言之不直以章句聲病累其
心策經學者宜曰禮樂之損益何宜天地之變化何
如禮器之制度何尚各傅經義以對不獨以記問傳
寫爲能然後署之甲乙以升黜之庶其取舍之鑑灼
于目前是豈惡有用而事無用辭逸而就勞哉故學
者不習無用之言則業專而修矣一心治道則習貫
而入矣若此之類施之朝廷用之牧民何嚮而不利
哉其他限年之議亦無取矣
　　　　興賢
國以任賢使能而興棄賢專已而衰此二者必然之
勢古今之通義流俗所共知耳何治安之丗有之而
能興昬亂之丗雖有之亦不興蓋用之與不用之謂
矣有賢而用國之福也有之而不用猶無有也商之
興也有仲虺伊尹其衰也亦有三仁周之興也同心
者十人其衰也亦有祭公謀父內史過兩漢之興也
有蕭曹寇鄧之徒其衰也亦有王嘉傅喜陳蕃李固
之衆魏晉而下至於李唐不可徧舉然其閒興衰之
丗亦皆同也由此觀之有賢而用之者國之福也有
之而不用猶無有也可不愼歟今猶古也今之天下
亦古之天下今之士民亦古之士民古雖擾攘之際
猶有賢能若是之衆況今太寧豈曰無之在君上用
之而已博詢衆庶則才能者進矣不有忌諱則讜直
之路𨳩矣不邇小人則讒䛕者自逺矣不拘文牽俗
則守職者辨治矣不責人以細過則能吏之志得以
盡其効矣苟行此道則何慮不跨兩漢軼三代然後
踐五帝三皇之塗哉
　　　　委任
人主以委任爲難人臣以塞責爲重任之重而責之
重可也任之輕而責之重不可也愚無他識請以漢
之事明之高祖之任人也可以任則任可以止則止
至於一人之身才有長短取其長則不問其短情有
忠僞信其忠則不疑其僞其意曰我以其人長於某
事而任之在它事雖短何害焉我以其人忠於我心
而任之在它人雖僞何害焉故蕭何刀筆之吏也委
之關中無復西顧之憂陳平亡命之虜也出捐四萬
餘金不問出入韓信輕猾之徒也與之百萬之衆而
不疑是三子者豈素著忠名哉蓋高祖推已之心而
寘於其心則它人不能離間而事以濟矣後丗循高
祖則鮮有敗事不循則失故孝文雖愛鄧通猶逞申
屠之志孝武不疑金霍終定天下大策當是時守文
之盛者二君而巳元成之後則不然雖有何武王嘉
師丹之賢而脅於外戚豎宦之寵牽於帷嬙近習之
制是以王道􁋚微而不免負謗於天下也中興之後
唯丗祖能馭大臣以寇鄧耿賈之徒爲任職所以威
名不減於高祖至於爲子孫慮則不然反以元成之
後三公之任多脅於外戚豎宦帷嬙近習之人而致
敗由是置三公之任而事歸臺閣以虚尊加之而巳
然而臺閣之臣位卑事穴無所統一而奪於衆多之
口此其爲脅於外戚豎宦帷嬙近習者愈矣至於治
有不進水旱不時災異或起則曰三公不能爕理隂
陽而策免之甚者至於誅死豈不痛哉沖質之後桓
靈之閒因循以爲故事雖有李固陳蕃之賢皆挫於
閹寺之手其餘則希丗用事全軀而巳何政治之能
立哉此所謂任輕責重之弊也噫常人之性有能有
不能有忠有不忠知其能則任之重可也謂其忠則
委之誠可也委之誠者人亦輸其誠任之重者人亦
荷其重使上下之誠相照恩結於其心是豈禽息鳥
視而不知荷恩盡力哉故曰不疑於物物亦誠焉且
蘇秦不信天下爲燕尾生此一蘇秦傾側數國之閒
於秦獨以然者誠燕君厚之之謂也故人主以狗彘
畜人者人亦狗彘其行以國士待人者人亦國士自
奮故曰常人之性有能有不能有忠有不忠顧人君
待之之意何如耳
　　　　知人
貪人廉淫人潔佞人直非終然也規有濟焉爾王莽
拜侯讓印不受假僭皇命得璽而喜以廉濟貪者也
晉王廣求爲冡嗣管絃遏密塵埃𬒳之陪扆未幾而
聲色喪邦以潔濟淫者也鄭注開陳治道激昻顔辭
君民翕然倚以致平卒用姦敗以直濟佞者也於戲
知人則哲惟帝其難之古今一也
　　　　風俗
夫天之所愛育者民也民之所係仰者君也聖人上
承天之意下爲民之主其要在安利之而安利之要
不在於它在乎正風俗而已故風俗之變遷染民志
關之盛衰不可不愼也君子制俗以儉其弊爲奢奢
而不制弊將若之何夫如是則有殫極財力僭瀆擬
倫以追時好者矣且天地之生財也有時人之爲力
也有限而日夜之費無窮以有時之財有限之力以
給無窮之費若不爲制所謂積之㳙㳙而洩之浩浩
如之何使斯民不貧且濫也　國家奄有諸夏四聖
繼統制度以定矣紀綱以緝矣賦歛不傷於民矣徭
役以均矣升平之運未有盛於今矣固當家給人足
無一夫不獲其所矣然而窶人之子短褐未盡完趨
末之民巧僞未盡抑其故何也殆風俗有所未盡淳
歟且聖人之化自近及逺由內及外是以京師者風
俗之樞機也四方之所靣內而依倣也加之士民富
庶財物畢會難以儉率易以奢變至於發一端作一
事衣冠車馬之竒器物服玩之具旦更竒制夕染諸
夏工者矜能於無用商者通貨於難得歲加一歲巧
昡之性不可窮好尚之勢多所易故物有未弊而見
毀於人人有循舊而見嗤於俗富者競以自勝貧者
恥其不若且曰彼人也我人也彼爲奉養若此之麗
而我反不及由是轉相慕効務盡鮮明使愚下之人
有逞一時之嗜欲破終身之貲産而不自知也且山
林不能給野火江海不能實漏巵淳朴之風散則貪
饕之行成貪饕之行成則上下之力匱如此則人無
完行士無廉聲尚陵逼者爲時宜守檢押者爲鄙野
節義之民少兼并之家多富者財産滿布州域貧者
困窮不免於溝壑夫人之爲性心充體逸則樂生心
鬱體勞則思死若是之俗何法令之能避哉故刑罰
所以不措者此也且壞崖破岩之水原自㳙㳙干雲
蔽日之木起於靑䓤禁微則易救末者難所宜略依
古之王制命市納賈以觀好惡有作竒技淫巧以疑
衆者糾罰之下至物器饌具爲之品制以節之工商
逐末者重租稅以困辱之民見末業之無用而又爲
糾罰困辱不得不趨田畒田畒闢則民無饑矣以此
顯示衆庶未有輦轂之内治而天下不治矣
　　　　閔習
父母死則燔而捐之水中其不可明也禁使葬之其
無不可亦明也然而吏相與非之乎上民相與怪之
乎下蓋其習之久也則至於戕賊父母而無以爲不
可顧曰禁之不可也嗚呼吾是以見先王之道難行
也先王之道不講乎天下而不勝乎小人之說非一
日之積也而小人之說其爲不可不皆若戕賊父母
之易明也先王之道不皆若禁使葬之之易行也嗚
呼吾是以見先王之道難行也正觀之行其庶矣惜
乎其臣有罪焉作閔習
臨川先生文集卷第六十九
臨川先生文集卷第七十
　　論議
　　　復讎解
　　　　推命對
　　　　使醫
　　　　汴說
　　雜著
　　　　論茶法
　　　　茶商十二說
　　　　制置三司條例
　　　　相鶴經
　　　　策問十一
　　　　復讎解
或問復讎對曰非治世之道也明天子在上自方伯
諸侯以至于有司各修其職其能殺不辜者少矣不
幸而有焉則其子弟以告于有司有司不能聽以告
于其君其君不能聽以告于方伯方伯不能聽以告
于天子則天子誅其不能聽者而爲之施刑於其讎
亂世則天子諸侯方伯皆不可以告故書說紂曰凡
有辜罪乃罔恒獲小民方興相爲敵讎蓋讎之所以
興以上之不可告辜罪之不常獲也方是時有父兄
之讎而輒殺之者君子權其勢恕其情而與之可也
故復讎之義見於春秋傳見於禮記爲亂世之爲子
弟者言之也春秋傳以爲父受誅子復讎不可也此
言不敢以身之私而害天下之公又以爲父不受誅
子復讎可也此言不以有可絶之義廢不可絶之恩
也周官之說曰凡復讎者書于士殺之無罪疑此非
周公之法也凡所以有復讎者以天下之亂而士之
不能聽也有士矣不使聽其殺人之罪以施行而使
爲人之子弟者讎之然則何取於士而禄之也古之
於殺人其聽之可謂盡矣猶懼其未也曰與其殺不
辜寧失不經今書干士則殺之無罪則所謂復讎者
果所謂可讎者乎庸詎知其不獨有可言者乎就當
聽其罪矣則不殺於士師而使讎者殺之何也故疑
此非周公之法也或曰世亂而有復讎之禁則寧殺
身以復讎乎將無復讎而以存人之祀乎曰可以復
讎而不復非孝也復讎而殄祀亦非孝也以讎未復
之恥居之終身焉蓋可也讎之不復者天也不忘復
讎者巳也克巳以畏天心不忘其親不亦可矣
　　　　推命對
吳里處士有善推命知貴賤禍福者或俾予問之予
辭焉他日復以請予對曰夫貴若賤天所爲也賢不
肖吾所爲也吾所爲者吾能自知之天所爲者吾獨
懵乎哉吾賢歟可以位公卿歟則萬鍾之禄固有焉
不幸而貧且賤則時也吾不賢歟不可以位公卿歟
則簞食豆羹無歉焉若幸而富且貴則咎也此吾知
之無疑奚率於彼者哉且禍與福君子置諸外焉君
子居必仁行必義反仁義而福君子不有也由仁義
而禍君子不屑也是故文王拘羑里孔子畏於匡彼
聖人之智豈不能脫禍患哉蓋道之存焉耳曰子以
爲貴若賤天所爲也然世賢而賤不肖而貴者亦天
所爲歟曰非也人不能合於天耳夫天之生斯人也
使賢者治不賢故賢者宜貴不賢者宜賤天之道也
擇而行之者人之謂也天人之道合則賢者貴不肖
者賤天人之道悖則賢者賤而不肖者貴也天人之
道悖合相半則賢不肖或貴或賤堯舜之世元凱用
而四凶殛是天人之道合也桀紂之世飛廉進而三
仁退是天人之道悖也漢魏而下賢不肖或貴或賤
是天人之道悖合相半也蓋天之命一而人之時不
能率合焉故君子脩身以俟命守道以任時貴賤禍
福之來不能沮也子不力於仁義以信其中而屑屑
焉甘意於誕謾虚怪之說不巳溺哉
　　　　使醫
一人疾焉而醫者十並使之歟曰使其尤良者一人
焉爾烏知其尤良而使之曰衆人之所謂尤良者而
隱之以吾心其可也夫能不相逮不相爲謀又相忌
也況愚智之相百者乎人之愚不能者常多而智能
者常少醫者十愚不能者烏知其不九邪並使之智
能者何用愚不能者何所不用一日而病且亡誰者
任其咎邪故予曰使其尤良者一人焉爾使其尤良
者有道藥云則藥食云則食坐云則坐作云則作夫
然故醫也得肆其術而無憾焉不幸而病且亡則少
矣藥云則食坐云則作曰姑如吾所安焉爾若人也
何必醫如吾所安焉可也凡疾而使醫之道皆然而
腹心爲甚有腹心之疾者得吾說而思之其庶矣
　　　　汴說
古者卜筮有常官所諏有常事若考歩人生辰星宿
所次訾相人儀狀色理逆斥人禍福考信於聖人無
有也不知從何許人傳宗其說者澶漫四出抵今爲
尤蕃舉天下而籍之以是自名者蓋數萬不啻而汴
不與焉舉汴而籍之蓋亦以萬計予甞眎汴之術士
菩挾竒而以動人者大祀宮廬服輿食飲之華封君
不如也其出也或召焉問之某人也朝貴人也其歸
也或賜焉問之某人也朝貴人也坐其廬旁歷其人
之往來肩相切踵相籍窮一朝暮則巳錯不可計竊
異之且竊歎曰吾儕治先聖人之言而脩其術張之
能爲天子營太平歛之猶足以禔身正家顧未甞有
公卿徹官若是其即之勤也或曰子知乎渴者期於
漿疾者期於醫治然也子誠能爲天子營太平禔身
正家彼所存勢與位爾勢不盈位不充則熱中熱中
則惑勢盈位充矣則病失之病失之則憂惑且憂則
思決以彼爲能決子亦能乎不能則無異其即彼䟽
此也因寤不復異乆之補吏淮南省親江南有金華
山人者率然相過自言能逆斥禍福噫今之世子之
術奚適而不遇哉因以汴說諗之
　　　　議茶法
國家罷搉茶之法而使民得自販於方今實爲便於
古義實爲宜而有非之者蓋聚歛之臣將盡財利於
毫末之間而不知與之爲取之過也夫茶之爲民用
等於米鹽不可一日以無而今官場所出皆麤惡不
可食故民之所食大率皆私販者夫奪民之所甘而
使不得食則嚴刑峻法有不能止者故鞭扑流徒之
罪未常少弛而私販私市者亦未嘗絶於道路也旣
罷㩁之之法則凡此之爲患皆可以無矣然則雖盡
充歲入之利亦爲國者之所當務也況關市之入自
足侔昔日之利乎昔桑洪羊興榷酤之議當時以爲
財用待此而給萬世不可易者然至霍光不學無術
之人遂能屈其論而罷其法蓋義之勝利乆矣今
朝廷之治方欲剗百代之弊而復堯舜之功而其爲
法度乃欲出於霍光之所羞爲者則可乎以今之勢
雖未能盡罷搉貨而能緩其一亦所以示上之人恤
民之深而興治之漸也彼區區聚歛之臣務以求利
爲功而不知與之爲取上之人亦當斷以義豈可以
人人合其私說然後行哉楊雄曰爲人父而搉其子
縱利如子何以雄之聦明其講天下之利害宜可信
然則今雖國用甚不足亦不可以復易巳行之法矣
是以國家之勢苟修其法度以使本盛而末衰則天
下之財不勝用庸詎而必區區於此哉
　　　　茶商十二說
臣竊以須仰巨商有十二之損爲害甚廣請試陳之
須仰巨商巨商數少相率旣易邀賤遂繁故有場饒
明減闇減累累不巳歲數百萬是饒減之損一也又
旣仰巨商巨商稀少積壓等候陳損旣多或棄或焚
或充雜用此稅旣陷正稅又饒是陷稅之損二也又
旣仰巨商饒豐價薄園民困耗逋欠歲程至如石橋
一場祖額一百七萬而近歲買納才得十萬而虧及
累年便乞減額是退額之損三也又旣仰巨商須慿
力禁是以捕捉之旅所在屯布掩緝之衆彌占川落
官貟請俸卒旅衣糧擾民費財揔計不細是力禁之
損四也又旣仰巨商須置㩁務諸郡津置或數千里
所載綱運率自省破船材兵費風波盗竊每歲之計
不爲不甚是逺萃之損五也又旣仰巨商必先多備
茶體輕怯難掌易損架閣利燥封角利密而官數浩
瀚堆積敖廩風枯雨濕氣味失奪俟售待給巳反陳
損是堆積之損六也又失物分輕則得衆得衆則易
竭今仰巨商本不及數千緡則不能行是分重而不
得衆也故難竭而成積滯分重之損七也又凡貨利
巳則精心精心則貨善貨善則易售今仰巨商非巳
甚衆始從小戸次輸主人方納官埸復支商旅是以
小戸偷竊主人殽雜姦吏容庇皆以非巳而致貨不
善也是非巳之損八也又旣仰巨商遂爲二等新好
者支筭商旅低陳者留賣南中食用不堪遂皆私易
故一縣大率每歳以茶被刑者徃徃百數是煩刑之
損九也又旣仰巨商茶多積壞瓌不堪賣遂轉𧖟茶
俵給戸民悉不堪食虚納所直諸郡甚多是剜本之
損十也又巨商悉係通商南方盡從官賣官賣旣不
堪食多配寺院茶坊茶多弃損錢實虚歛是削民之
損十一也旣仰巨商貨終難盡諸般折給從是生焉
雖依元價折錢變賣雜收什一請實虚損官亦虚損
是刻士之損十二也其爲害廣也如此不可不去也
　　　　乞制置三司條例
竊觀先王之法自畿之内賦入精麤以百里爲之差
而畿外邦國各以所有爲貢又爲經用通財之法以
懋遷之其治市之貨財則亡者使有害者使除市之
不售貨之滯於民用則吏爲歛之以待不時而買者
凡此非專利也蓋聚天下之人不可以無財理天下
之財不可以無義夫以義理天下之財則轉輸之勞
逸不可以不均用度之多寡不可以不通貨賄之有
無不可以不制而輕重歛散之權不可以無術今天
下財用窘急無餘典領之官拘於弊法内外不以相
知盈虚不以相補諸路上供歲有定額豐年便道可
以多致而不敢不贏年儉物貴難於供備而不敢不
足逺方有倍蓰之輸中都有半價之鬻三司發運使
按簿書促期㑹而巳無所可否増損於其間至遇軍
國郊祀之大費則遣使剗刷殆無餘藏諸司財用事
往往爲伏匿不敢實言以備緩急又憂年計之不足
則多爲支移折變以取之民納租稅數至或倍其本
數而朝廷所用之物多求於不産責於非時富商大
賈因時乗公私之急以擅輕重歛散之權臣等以謂
發運使揔六路之賦入而其職以制置茶鹽礬稅爲
事軍儲國用多所仰給宜假以錢貨繼其用之不給
使周知六路財賦之有無而移用之凡糴買稅歛上
供之物皆得徙貴就賤用近易逺令在京庫藏年支
見在之定數所當供辦者得以從便變賣以待上令
稍收輕重歛散之權歸之公上而制其有無以便轉
輸省勞費去重歛寛農民庶幾國用可足民財不匱
矣所有本司合置官屬許令辟舉及有合行事件令
依條例以聞奏下制置司叅議施行
　　　　相鶴經
鶴者陽鳥也而遊於隂因金氣依火精以自養金數
九火數七六十三年小變百六十年大變千六百年
形定生三年頂赤七年飛薄雲漢又七年夜十二時
鳴六十年大毛落茸毛生乃潔白如雪泥水不能汙
百六年雌雄相視而孕一千六百年飲而不食胎化
産爲仙人之騏驥也夫聲聞於天故頂赤食於水故
喙長輕於前故毛豐而肉踈脩頸以納新故天壽不
可量所以體無青黃二色土木之氣内養故不表於
外也是以行必依洲渚止不集林木蓋羽族之清崇
也其相曰隆鼻短喙則少瞑露睛赤白則視逺長頸
踈身則能鳴鳳翼雀尾則善飛龜背鼈腹㑹舞髙脛
促節足力其文李浮丘伯授王子晉又崔文子學道
於子晉得其文藏嵩山石室淮南公采藥得之遂傳
於近代熈寧十年正月一日臨川王某筆
　　　　策問
問堯舉鯀於書詳矣堯知其不可然且試之邪抑不
知之也不知非所以爲聖也知其不可然且試之則
九載之民其爲病也亦乆矣幸而羣臣遂舉舜禹不
幸復稱鯀此亦將以九載試之邪以堯之大聖知鯀
之大惡其知之也足以自信不疑矣何牽於羣臣也
必曰吾唯羣臣之聽不自任也聖人之心急於救民
其趣舎顧是否何如豈固然邪必以爲後世法得無
明哲之主牽制以召敗者邪或曰堯知水之數故先
之以鯀或曰乆民病以大禹功是皆不然堯必不以
民病私禹禹必不以利民病而大巳功以民病私其
臣利民病以爲已功烏在其爲堯禹也又以爲泥於
數其探聖人滋淺矣且謂之有數鯀何罪其殛死也
聖人之所以然愚不能釋吾子無隱焉耳
　　　　二
問臯陶曰在知人在安民大哉古之君臣相戒如此
夫雖有知人之明而無安民之惠心未可與爲治也
有安民之惠心而無知人之明則不能任人雖欲安
民亦有所不能焉然而天子之尊也四海之富也自
公至于士凡幾位自正至于旅凡幾職所謂知人者
其必有術可以二三子而不知乎
　　　　三
問聖人治世有本末其施之也有先後今天下困敝
不革其爲日也乆矣治教政令未甞放聖人之意而
爲之也失其本求之末當後者反先之天下靡靡然
入於亂者凡以此夫治天下不以聖人所以治其卒
不治也則爲士而不閑聖人之所以治非所以爲士
也願二三子盡道聖人所以治之本末與其所先後
以聞於有司
　　　　四
問記曰追王太王王季文王不以卑臨尊也夏商受
命固有祖考奚無追王之事邪
　　　　五
問聖人之爲道也人情而巳矣考之以事而不合隱
之以義而不通非道也洪範之陳五事合於事而通
於義者也如其休咎之効則予疑焉人君承天以從
事天不得其所當然則戒吾所以承之之事可也必
如傳云人君行然天則順之以然其固然邪僭常暘
若狂常雨若使狂且僭則天如何其順之也堯湯水
旱奚尤以取之邪意者微言深法非淺者之所能造
敢以質於二三子
　　　　六
問述詩書傳記百家之文二帝三王之所以基太平
而澤後世必曰禮樂云若政與刑乃其助爾禮節之
樂和之人巳大治之後其所謂助者幾不用矣下三
王而王者亦有議禮樂之情者乎其所謂禮樂如何
也儒衣冠而言制作者文采聲音云而已基太平而
澤後世儻在此邪宋之爲宋乆矣禮樂不接於民之
耳目何也抑猶未可以制作邪董仲舒王吉以爲王
者未制作用先王之禮樂宜於世者如欲用先王之
禮樂則何者宜於世邪
　　　　七
問舜命九官三后在焉吕刑所謂三后恤功于民乃
堯命之何也曰伯夷降典折民惟刑禹平水土主名
山川稷降播種農殖嘉糓以功次之禹也稷也伯夷
也其可也以事次之民之災也富之也教之也其可
也今考其文辭未有次焉何也曰士制百姓于刑之
中以教祗德降典也則以民云制于刑之中則以百
姓云何也
　　　　八
問夏之法至商而更之商之法至周而更之皆因世
就民而爲之節然其所以法意不相師乎
　　　　九
問易曰黃帝堯舜垂衣裳而天下治蓋取諸乾坤說
者曰垂衣裳以辨貴賤乾坤尊卑之義也夫垂衣裳
以辨貴賤自何世始始於黃帝獨曰黃帝可也於堯
舜曰堯曰舜可也兼三世而言之吾疑焉二三子姑
爲之解
　　　　十
問詩論商之所以王本之契論周本之后稷夫成湯
文武之仁聖而以當桀紂之天下此夏商所以破滅
而商周得之也彼千歲之稷契何功焉其本之也不
有說邪
　　　　十一
問挂兵於夷狄以弊百姓畋游倡樂賞賜無節而臺
榭陂池宮室之觀侈此國之所以貧今皆無此而有
司之所講常出於權利然亦不足於財信任親戚後
宮之家尊顯公卿大臣之世布衣巖穴之秀蔽鄣而
不得仕此官之所以曠今皆無此而所使在位皆公
天下之選也然亦不足於士異時甞多兵矣而不以
兵多故費財今民之壯者多去而爲兵而租賦盡於
糧餉然亦不足於兵異時甞多馬矣而不以馬多故
費土今内則空可耕之地以爲牧蓋鉅萬頃外則棄
錢幣以取之四夷然亦不足於馬此其故何也
臨川先生文集卷第七十
臨川先生文集卷第七十一
　　雜著
　　　先大夫述(并集序附)
　　　題王逢原講孟子後
　　　許氏世譜
　　　傷仲永
　　　同學一首别子固
　　　書瑞新道人壁
　　　讀孟甞君傳
　　　讀柳宗元傳
　　　讀江南録
　　　書李文公集後
　　　書刺客傳後
　　　孔子世家議
　　　書洪範傳後
　　　題張忠定書
　　　題燕華仙傳
　　　書金剛經義贈吳珪
　　　與妙應大師說
　　　題旁詩(仲子正字)
　　　　先大夫述
王氏其先出太原今爲撫州臨川人不知始所以徙
其後有隱君子某生某以子故贈尚書職方貟外郎
職方生衞尉寺丞某公考也公諱某始字捐之年十
七以文干張公詠張公竒之改字公舜良祥符八年
得進士第爲建安主簿時尚少縣人頗易之旣數月
皆畏翕然令賴以治甞疾病闔縣爲禱祠縣人不時
入稅州咎縣公曰孔目吏尚不時入稅貧民何獨爲
邪即與校至府門取孔目吏以歸杖二十與之期三
日盡期民之稅亦無不入自將巳下皆側目爲判官
臨江軍守不法公遇事輒据爭之以故事一政吏爲
文書謾其上至公輒閣軍有蕭灘號難度以腐船度
輒返吏呼公爲判官灘云豪吏大姓至相與出錢求
轉運使下吏出公領新淦縣縣大治今三十年吏民
稱說如公在改大理寺丞知廬陵縣又大治移知新
繁縣改殿中丞到縣條宿姦數人上府流惡處自餘
一以恩信治之甞歷歲不笞一人知韶州改太常博
士尚書屯田貟外郎夷越無男女之别前守類以爲
俗然即其得可巳皆弗究公曰同是人也不可瀆其
倫夫所謂因其俗者豈謂是邪凡有萌蘖一切擿矜
窮治之時未幾男女之行于市者不敢一塗胡先生
瑗爲政範亦掇公此事部縣翁源多虎公敎捕之民
言虎自斃者五令斷虎頭輿致州爲頌以獻公麾輿
者出以頌還令其不喜恠不以其道說之不說也如
此蜀効忠士屯者五百人代不到謀叛韶小州即有
變無所可枝梧佐吏始殊恐公不爲動獨捕其首五
人即日斷流之護出之界上劫佐吏固爭請付獄旣
而聞其徒謀若以首赴獄當夜劫之以叛衆乃愈服
公完營驛倉庫建坊道隨所施設有條理長老言自
嶺海服朝廷爲吾置州守未有賢公者丁衞尉府君
憂服除通判江寧府閱兩將一以府倚公辦寶元二
年二月二十三日以疾棄諸孤官下享年四十六公
於忠義孝友非勉也宦游常奉親行獨西川以逺又
法不聽在新繁未甞劇飲酒歲時思慕哭殊悲其自
奉如甚嗇者異時悉所有又貸於人治酒食須以娛
其親無秋毫愛也人乃或以爲奢居未甞怒笞子弟
每置酒從容爲陳孝悌仁義之本古今存亡治亂之
所以然甚適其自任以世之重也雖人望公則亦然
卒之官不充其材以夭嗚呼其命也母謝氏以公故
封永安縣君娶某氏封長壽縣君子男七人女一人
適張氏處兩人將以某月日葬某處子某等謹撰次
公事如右以求有道而文者銘焉以取信於後世
　　　　先大夫集序
君子於學其志未始不欲張而行之以致君下膏澤
於無窮唯其志之大故或不位於朝不位於朝而埶
不足以自効則思慕古之人而作爲文辭亦不失其
所志也二帝三王羣聖人之時賢俊並用雖窮處巖
穴亦扳而在髙位其志莫不得施而文之傳于後者
少矣後之時非古之時也人之不得志者常多而以
文自傳者紛如也先大夫少而博學及強年有仕進
之望其志欲有以爲而遽没其於文所不暇也一日
諸子閱橐中乃得舊歌詩百餘篇雖此不足盡識其
志然諷詠情性其亦有以助于道者不忍棄去也輒
序次之嗚呼公之詩君子視之當自知矣不敢賛也
　　　　題王逢原講孟子後
逢原在常江隂時學者有問以孟子而逢原爲之論
說是以如是其詳也未幾而逢原卒故其書纔終於
一篇而考之時不同蓋其志猶未就也雖然觀其說
亦足以槩見之矣若逢原所謂見其進未見其止也
其卒時年二十八嗚呼惜哉逢原卒於嘉祐已亥六
月後七年講義方行
　　　　許氏丗譜
伯夷神農之後也佐堯舜有大功賜姓曰姜其後見
經者四目曰申詩所謂申伯者是也曰呂書所謂呂
侯者是也曰齊曰許春秋内書齊侯許男是也周衰
許男甞從大侯侵伐會盟竟於春秋及後世復國而
子孫以其封姓然世傳有許由者堯以天下讓由由
不受逃之箕山箕山上蓋有許由冡焉其事不見於
經學者疑之或曰由亡求於世者耳雖與之天下蓋
不受也故好事者以云而由與伯夷其生後先所祖
同不同莫能知也漢興許氏侯者六人柏至侯盎宋
子侯瘛嚴侯猜此三侯者其始以將封而史不書其
州里平恩侯廣漢博望侯舜樂成侯延壽此三侯者
同産昆弟也以外戚起於宣元之世昌邑人也盎孫
昌甞爲丞相延壽及廣漢弟子嘉嘗爲大司馬至王
莽敗許氏始皆失其封云後漢會稽有許荆者循吏
也許愼者以經術顯許峻者爲易林傳於世許楊者
治鴻隙陂有德於汝南汝南之民報祭焉許靖者避
地交州後入蜀先主以爲太傅與從弟劭俱善論人
物劭兄䖍亦知名世稱平輿淵有二龍焉愼峻楊靖
皆汝南人也許禇者家於譙以忠力事魏封侯牟鄕
許慈者家南陽入蜀父子爲博士司馬晉時有許攻
者東陽人也德行高察孝廉不起老於家其子曰生
亦有至性焉初許氏爵邑於周子孫播散四方有紀
者猶不乏焉至昌邑始大者間興於汝南其後祖高
陽者爲最盛然高陽之族不見其所始有據者仕魏
歷校尉郡守生允爲鎭北將軍允三子皆仕司馬晉
竒司隷校尉猛幽州刺史竒子遐侍中猛子式平原
太子自允至式皆知名允後五世詢司馬晉甞召官
之不起詢孫珪爲旌陽太守於齊珪生勇慧齊太子
家令穴從僕射勇慧生懋篤學以孝聞卒於梁爲中
庻子懋生亨爲陳衛尉卿甞領史官次齊梁時事有
子善心爲之卒業是時有許紹者善心族父也通守
夷陵治有恩流戸自歸數十萬卒有勞於唐爵安陸
郡公圉師欽寂欽明其後也圉師紹少子寛博有器
幹別自封平恩勇與敬宗俱龍朔中宰相欽寂謂紹
曾大父也萬歲中帥師當契丹爲所敗執以如安東
使說守者降至安東曰賊今且破㓕公勉守無忘忠
也契丹即殺之是歲弟欽明亦遇殺欽明爲涼州都
督案行卒與突厥遇亦執使降至靈州顧爲庾言告
守者所以破賊兄弟將兵一旦同以身徇邊鄙賢者
榮之敬宗者善心子也始以公開郡於高陽與其孫
令伯以文稱當丗天寳之亂敬宗有孫曰逺與張廵
以睢陽抗賊自以不及廵推廵爲將而親爲之下久
之食已盡煑茶𥿄以食猶堅守賊所以不得南向以
睢陽弊其鋒也卒與俱死者皆天下豪傑義士云唐
亡逺孫儒不義朱梁自雍州入于江南終身不出焉
儒生稠沈毅有信仕江南李氏參德化王軍事稠生
規好道家言不以事自慁甞羇宣歙間聞㫄舎呻呼
就之曰我某郡人也察君長者且死願以骸骨屬君
因指槖中黃金十斤曰以是交長者規許諾敬負其
骨千里并黃金置死者家家大驚愧之因請獻金如
兒言以爲許君壽規不顧竟去於是聞者滋以規爲
長者卒葬池州後以子故贈大理評事生遂逖迴三
子遂善事母里母勵其子輒曰汝獨不慚許伯通乎
祥符中　天子有事於泰山加恩羣臣逖當遷讓其
兄遂　天子以遂試將作監主簿遂子俞字堯言名
能文章大臣屢薦之有與不合者官以故不遂甞知
興國軍大冶縣縣人至今稱之俞兩子均爲進士逖
字景山甞上書江南李氏李氏嘆竒之以爲崇文舘
校書郎歲終拜監察御史後復上書　太宗論邊事
宰相趙普奇其意以爲與巳合知興元府起鄼侯廢
堰以利民治灃荆揚三州爲盗者逃而去其事兄如
事父使妻事其長姒如事母故人無後爲嫁其女如
巳子有子五人恂黃州錄事叅軍恢尚書虞部貟外
郎怡今爲太子中舎簽書淮南節度判官㕔公事元
今爲江淮荆湖兩浙制置發運使平泰州海陵主簿
五人者咸孝友如其先人故士大夫論孝友者歸許
氏元以國子博士發運判官七年遂爲其使待制天
章閣自　天子大臣莫不以爲材其勞烈方在史氏
記余故不論而著其家行云迥字光逺其事母如伯
通之孝事其兄如景山之爲弟也慷慨有大意少甞
仕李氏後不復仕與其兄俱葬顔村有子會爲進士
方壯時亦慨然好議天下事今爲太廟齋郎臨川王
某曰余譜許氏自據以下其緒傳始顯焉然自許男
見於周其後數封而有紀之子孫多焉攷是論之夫
伯夷之所以佐其君治民余讀書未甞不喟然嘆思
之也傳曰盛德者必百世祀若伯夷者蓋庻幾焉彼
其後世忠孝之良亦使之遭時沐浴舜禹之間以盡
其材而與夫䕫臯羆虎之徒俱出而馳焉其孰能槪
之耶
　　　　傷仲永
金谿民方仲永丗隷耕仲永生五年未甞識書具忽
啼求之父異焉借㫄近與之即書詩四句并自爲其
名其詩以養父母收族爲意傳一鄕秀才觀之自是
指物作詩立就其文理皆有可觀者邑人奇之稍稍
賔客其父或以錢幣乞之父利其然也日扳仲永環
謁於邑人不使學予聞之也久明道中從先人還家
於舅家見之十二三矣令作詩不能稱前時之聞又
七年還自揚州復到舅家問焉曰泯然衆人矣王子
曰仲永之通悟受之天也其受之人也賢於材人逺
矣卒之爲衆人則其受於人者不至也彼其受之天
也如此其賢也不受之人且爲衆人今夫不受之天
固衆人又不受之人得爲衆人而巳邪
　　　　同學一首別子固
江之南有賢人焉字子固非今所謂賢人者予慕而
友之淮之南有賢人焉字正之非今所謂賢人者予
慕而友之二賢人者足未甞相過也口未甞相語也
辭幣未甞相接也其師若友豈盡同哉予考其言行
其不相似者何其少也曰學聖人而已矣學聖人則
其師若友必學聖人者聖人之言行豈有二哉其相
似也適然予在淮南爲正之道子固子固不予疑也
還江南爲子固道正之子固亦以爲然予又知所謂
賢人者旣相似又相信不疑也子固作懷友一首遺
予其大略欲相扳以至乎中庸而後已正之蓋亦常
云爾夫安驅徐行轥中庸之庭而造於其堂舎二賢
人者而誰哉予昔非敢自必其有至也亦願從事於
左右焉爾輔而進之其可也噫官有守私有繫會合
不可以常也作同學一首別子固以相警且相慰云
　　　　書瑞新道人壁
始瑞新道人治其衆於天童之景德予知鄞縣愛其
材能數與之遊後新主此山之四年予自淮南來視
蘇州之積水卒事訪焉則新旣死於其月某日矣人
知與不知莫不愴焉而予與之又久以深宜其悲也
夫新之材信奇矣然自放於世外而人悼惜之如此
彼公卿大夫操治民之勢而能以利澤加焉則其生
也榮其死也哀不亦宜乎皇祐五年六月十五日臨
川王某介甫題
　　　　讀孟嘗君傳
世皆稱孟甞君能得士士以故歸之而卒頼其力以
脫於虎豹之秦嗟乎孟甞君特雞鳴狗盜之雄耳豈
足以言得士不然擅齊之強得一士焉宜可以南靣
而制秦尚何取雞鳴狗盜之力哉夫雞鳴狗盜之出
其門此士之所以不至也
　　　　讀栁宗元傳
余觀八司馬皆天下之竒材也一爲叔文所誘遂陷
於不義至今士大夫欲爲君子者皆羞道而喜攻之
然此八人者旣困矣無所用於丗往往能自強以求
列於後丗而其名卒不廢焉而所謂欲爲君子者吾
多見其初而已要其終能毋與世俯仰以自別於小
人者少耳復何議彼哉
　　　　讀江南錄
故散騎常侍徐公鉉奉　太宗命撰江南錄至李氏
亡國之際不言其君之過但以歷數存亡論之雖有
愧於實錄其於春秋之義(春秋臣子爲/君親諱禮也)箕子之說(周/武)
(王克商問箕子商所以亡箕子/不忍言商惡以存亡國宜告之)徐氏錄爲得焉然吾
聞國之將亡必有太惡惡者無大於殺忠臣國君無
道不殺忠臣雖不至於治亦不至於亡紂爲君至暴
矣武王觀兵於孟津諸侯請伐紂武王曰未可及聞
其殺王子比干然後知其將亡也一舉而勝焉季梁
在隋隋人雖亂楚人不敢加兵虞以不用宮之竒之
言晉人始有納璧假道之謀然則忠臣國之與也存
與之存亡與之亡予自爲兒童時巳聞金陵臣潘佑
以直言見殺當時京師因舉兵來伐數以殺忠臣之
辠及得佑所上諫李氏表觀之詞意質直忠臣之言
予諸父中舊多爲江南官者其言金陵事頗詳聞佑
所以死則信然則李氏之亡不徒然也今觀徐氏錄
言佑死頗似妖妄與予舊所聞者甚不類不止於佑
其它所誅者皆以辠戾何也子甚怪焉若以商紂及
隋虞二君論之則李氏亡國之君必有濫誅吾知佑
之死信爲無辠是乃徐氏匿之耳何以知其然吾以
情得之大凡毀生於嫉嫉生於不勝此人之情也吾
聞鉉與佑皆李氏臣而俱稱有文學十餘年争名於
朝廷間當李氏之危也佑能切諌鉉獨無一說以佑
見誅鉉又不能力諍卒使其君有殺忠臣之名踐亡
國之禍皆鉉之由也鉉懼此過而又耻其善不及於
佑故匿其忠而汙以它辠此人情之常也以佑觀之
其它所誅者又可知矣噫若果有此吾謂鉉不唯厚
誣忠臣其欺吾君不亦甚乎
　　　　書李文公集後
文公非董子作仕不遇賦惜其自待不厚以予觀之
詩三百發憤於不遇者甚衆而孔子亦曰鳳鳥不至
河不出圖吾巳矣夫蓋嘆不遇也文公論高如此及
觀於史一不得職則詆宰相以自怏今吾於人也聽
其言而觀其行言不可獨信久矣雖然彼宰相名實
固有辨彼誠小人也則文公之發爲不忍於小人可
也爲史者獨安取其怒之以失職耶丗之淺者固好
以其利心量君子以爲觸宰相以近禍非以其私則
莫爲也夫文公之好惡蓋所謂皆過其分者耳方其
不信於天下更以推賢進善爲急一士之不顯至寢
食爲之不甘蓋奔走有力成其名而後已士之廢興
彼各有命身非王公大人之位取其任而私之又自
以爲賢僕僕然忘其身之勞也豈所謂知命者耶記
曰道之不行賢者過之不肖者不及也夫文公之過
也抑其所以爲賢歟
　　　　書刺客傳後
曹沫將而亡人之城又劫天下盟主管仲因勿倍以
市信一時可也予獨怪智伯國士豫讓豈顧不用其
策耶讓誠國士也曾不能逆策三晉救智伯之亡一
死區區尚足校哉其亦不欺其意者也聶政售於嚴
仲子荆軻豢於燕太子丹此兩人者汙隱困約之時
自責其身不妄願知亦曰有待焉彼挾道德以待丗
者何如哉
　　　　孔子世家議
太史公叔帝王則曰本紀公侯傳國則曰丗家公卿
特起則曰列傳此其例也其列孔子爲世家奚其進
退無所據耶孔子旅人也棲棲衰季之世無尺土之
柄此列之以傳宜矣曷爲世家哉豈以仲尼躬將聖
之資其敎化之盛舄奕萬世故爲之世家以抗之又
非極摯之論也夫仲尼之才帝王可也何特公侯哉
仲尼之道世天下可也何特世其家哉處之世家仲
尼之道不從而大置之列傳仲尼之道不從而小而
遷也自亂其例所謂多所抵牾者也
　　　　書洪範傳後
王某曰古之學者雖問以口而其傳以心雖聽以耳
而其受以意故爲師者不煩而學者有得也孔子曰
不憤不啓不悱不發舉一隅不以三隅反則不復也
夫孔子豈敢愛其道驁天下之學者而不使其蚤有
知乎以謂其問之不切則其聽之不專其思之不深
則其取之不固不專不固而可以入者口耳而巳矣
吾所以敎者非將善其口耳也孔子没道日以衰熄
浸淫至於漢而傳注之家作爲師則有講而無應爲
弟子則有讀而無問非不欲問也以經之意爲盡於
此矣吾可無問而得也豈特無問又將無思非不欲
思也以經之意爲盡於此矣吾可以無思而得也夫
如此使其傳注者皆已善矣固足以善學者之口耳
不足善其心況其有不善乎宜其歷年以千數而聖
人之經卒於不明而學者莫能資其言以施於世也
予悲夫洪範者武王之所以虚心而問與箕子之所
以悉意而言爲傳注者汨之以至於今冥冥也於是
爲作傳以通其意嗚呼學者不知古之所以敎而蔽
於傳注之學也久矣當其時欲其思之深問之切而
後復焉則吾將孰待而言邪孔子曰予欲無言然未
嘗無言也其言也蓋有不得已焉孟子則天下固以
爲好辯蓋邪說暴行作而孔子之道幾於熄焉孟子
者不如是不足與有明也故孟子曰予豈好辯哉予
不得已也夫予豈樂反古之所以敎而重爲此譊譊
哉其亦不得已焉者也
　　　　題張忠定書
忠定公没久矣士大夫至今稱之豈不以剛毅正直
有勞于世如公者少歟先公年十七以文見公實見
稱賞遂易字舜良時在昇州也竊觀遺蹟不勝感惻
之至
　　　　題燕華仙傳
燕華仙事異矣黃君所爲傳亦辯麗可憙十方世界
皆智所幻推智無方幻亦無窮必有合焉乃與爲類
則王夫人之遇豈偶然哉
　　　　書金剛經義贈吳珪
惟佛世尊具正等覺於十方刹見無邊身於一尋身
說無量義然㫄行之所載累譯之所通理窮於不可
得性盡於無所住金剛般若波羅蜜爲最上乗者如
斯而巳矣
　　　　與妙應大師說
妙應大師智緣診父之脉而知子之禍福翰林王承
㫖疑其古之無有緣曰昔秦醫和診晉侯之脉而知
良臣必死良臣之死乃見於晉侯之脉診父而知子
又何足怪哉熈寧庚戌十二月十九日某書
　　　　題旁詩(仲子正字)
旁近有詩云杜家園上好花時尚有梅花三兩枝日
莫欲歸巖下宿爲貪香雪故來遲俞秀老一見稱賞
不已云絶似唐人旁喜作詩如此詩甚工也
臨川先生文集卷第七十一
臨川先生文集卷第七十二
　　書
　　　荅韓求仁書
　　　荅龔深父書
　　　再荅龔深父論語孟子書
　　　荅王深父書三
　　　與王深父書二
　　　荅劉讀秀才書
　　　　荅韓求仁書
比承手筆問以所疑哀荒久不爲報勤勤之意不可
以虚辱故略以所聞致左右不自知其中否也唯求
仁所擇爾蓋序詩者不知何人然非逹先王之法言
者不能爲也故其言約而明肆而深要當精思而熟
講之爾不當疑其有失也二南皆文王之詩而其所
繫不同者周南之詩其志美其道盛微至於赳赳武
夫兎置之人逺至於江漢汝墳之域久至於衰世之
公子皆有以成其德召南則不能與於此此其所以
爲諸侯之風而繫之召公者也夫事出於一人而其
不同如此者蓋所入有淺深而所施有久近故爾所
謂小雅大雅者詩之序固曰政有小大故有小雅焉
有大雅焉然所謂大雅者積衆小而爲大故小雅之
末有疑於大雅者此不可不知也又作詩者其志各
有所主其言及於大而志之所主者小其言及於小
而志之所主者大此又不可不知也司馬遷以爲大
雅言王公大人而德逮黎庻小雅譏小巳之得失而
其流及上此言可用也又宣王之大雅其善疑於小
而幽王之小雅其惡疑於大蓋宣王之善微矣其大
者如此而已幽王之惡大矣其小者猶如此也凢序
言刺某者一人之事也言刺時者非一人之事也刺
言其事疾言其情或言其事或言其情其實一也何
以知其如此墻有茨衛人刺其上也而卒曰國人疾
之而不可道也是以知其如此也刺亂爲亂者作也
閔亂爲遭亂者作也何以知其如此平王之揚之水
先束薪而後束楚忽之揚之水先束楚而後束薪周
之亂在上而鄭之亂在下故也亂在上則刺其上亂
在下則閔其上是以知其如此也管蔡爲亂成王㓜
沖周公作鴟鴞以遺王非疾成王而刺之也特以救
亂而已故不言刺亂也言刺亂刺𥚹刺奢刺荒序其
所刺之事也言刺時者明非一人之事爾非謂其不
亂也關睢之詩所謂悠哉悠哉輾轉反側者孔子所
謂哀而不傷者也何彼禯矣之詩所謂平王者猶格
王寧王而巳非東周之平王也所謂齊侯者猶康侯
寧侯而已非營丘之齊侯也鄭緇衣之詩宜也好也
蓆也此其先後之序也此詩言武公父子善善之無
巳故序曰以明有國善善之功焉蓆多也宜者以言
其所善之當也多者以言其所善之衆也緇衣者君
臣同朝之服也適子之館者就之也爲之改作緇衣
而授之以粲者舉而養之也能就之又能舉而養之
此所以爲有國者之善善而異於匹夫之善善也夫
有國善善如此則優於天下矣其能父子善於其職
而國人美之不亦宜乎生民之詩所謂是任是負以
歸肇祀者言后稷旣開國任負所種之榖以歸而肇
祀爾非以謂兆帝祀於郊也所謂卭盛于豆于豆于
登其香始升上帝居歆者言我旣爲天子得祀郊則
盛于豆登其香始升而上帝居歆爾非以爲后稷得
郊也其卒曰故臭亶時庶無辠悔以迄于今者言上
帝所以居歆何臭之亶時乎乃以后稷肇祀則庶無
辠悔以迄于今得郊祀之時爾蓋所謂文武之功起
於后稷故推以配天者此也衛有邶鄘之詩而說者
以謂衛後世并邶鄘而取之理或然也旣無所受之
則疑而闕之可也意誠而心正心正則無所爲而不
正故孔子曰詩三百一言以蔽之曰思無邪此詩之
言故曰詩三百一言以蔽之也非以它經爲有異乎
此也吾之所受者爲此則彼者吾之所弃也所謂彼
哉彼哉者蓋孔子之所弃也孔子曰管仲如其仁仁
也揚子謂屈原如其智不智也猶之詩以不明爲明
又以不明爲昬考其辭之終始則其文雖同不害其
意異也忠足以盡巳恕足以盡物雖孔子之道又何
以加於此而論者或以謂孔子之道神明不測非忠
恕之所能盡雖然此非所以告曾子者也好勇過我
也者所謂能勇而不能怯者也能勇而不能怯非成
材也故孔子無所取古者鳳鳥至河出圖皆聖人在
上之時其言鳳鳥不至河不出圖者蓋曰無聖人在
上而已矣顔子具聖人之體而微所謂美人也其於
尊五美屏四惡非待敎也若夫鄭聲佞人則由外鑠
我者也雖若顔子者不放而逺之則其於爲邦也不
能無敗書曰能哲而惠何憂乎驩兠何畏乎巧言令
色孔壬由此觀之佞人者堯舜之所難而況於顔子
者乎夫佞人之所以入人者言而巳言之入人不如
聲之深則鄭聲之可畏固又甚矣孔子曰如有所譽
其有所試矣謂顔子三月不違仁者蓋有所試矣雖
然顔子之行非終於此其後孔子告之以克己復禮
而請事斯語矣夫能言動視聽以禮則蓋巳終身未
嘗違仁非特三月而巳也語道之全則無不在也無
不爲也學者所不能據也而不可以不心存焉道之
在我者爲德德可據也以德愛者爲仁仁譬則左也
義譬則右也德以仁爲主故君子在仁義之間所當
依者仁而已孔子之去魯也知者以爲爲無禮也乃
孔子則欲以微辠行也以微辠行也者依於仁而已
禮體此者也智知此者也信信此者也孔子曰志於
道據於德依於仁而不及乎義禮智信者其說蓋如
此也楊子曰道以道之德以得之仁以人之義以宜
之禮以體之天也合則渾離則散一人而兼統四體
者其身全乎老子曰失道而後德失德而後仁失仁
而後義失義而後禮揚子言其合老子言其離此其
所以異也韓文公知道有君子有小人德有凶有吉
而不知仁義之無以異於道德此爲不知道德也管
仲九合諸侯一正天下此孟子所謂天之大任者也
不能如大人正巳而物正此孔子所謂小器者也言
各有所當非相違也昔之論人者或謂之聖人或謂
之賢人或謂之君子或謂之仁人或謂之善人或謂
之士微子一篇記古之人出處去就蓋略有次序其
終所記八士者其行特可謂之士而巳矣當記此時
此八人之行蓋猶有所見今亡矣其行不可得而考
也無君子小人至於五丗則流澤盡澤盡則服盡而
尊親之禮息萬丗莫不尊親者孔子也故孟子曰予
未得爲孔子徒也予私淑諸人也孟子所謂市㕓而
不征法而不㕓者先儒以國中之地謂之㕓以周官
考之此說是也㕓而不征者賦其市地之㕓而不征
其貨法而不㕓者治之以市官之法而不賦其㕓或
㕓而不征或法而不㕓蓋制商賈者惡其盛盛則人
去本者衆又惡其衰衰則貨不通故制法以權之稍
盛則㕓而不征巳衰則法而不㕓文王之時關譏而
不征及周公制禮則凶荒札䘮然後無征蓋所以權
之也貢者夏后氏之法而孟子以爲不善者不善非
夏后氏之罪也時而巳矣責難於君者吾聞之矣責
善於友者吾聞之矣雖然其於君也曰以道事之不
可則止其於友也曰忠告而善道之不可則止王驩
於孟子非君也非友也彼未甞謀於孟子則孟子未
嘗與之言不亦宜平求仁所問於易者尚非易之藴
也能盡於詩書論語之言則此皆不問而可知某嘗
學易矣讀而思之自以爲如此則書之以待知易者
質其義當是時未可以學易也唯無師友之故不得
其序以過於進取乃今而後知昔之爲可悔而其書
往往巳爲不知者所傳追思之未嘗不媿也以某之
愧悔故亦欲求仁愼之蓋以求仁之才能而好問如
此某所以告於左右者不敢不盡冀有以亮之而已
至於春秋三傳旣不足信故於諸經尤爲難知辱問
皆不果荅亦冀有以亮之
　　　　荅龔深父書
某得手筆感慰尤喜侍奉萬福所示王深父事甚曉
然不爲小廉曲謹以投衆人耳目而趣舎必度於仁
義是乃深父所以合於古人而衆人所以不識深父
者也言之於深父何病揚雄亦用心於内不求於外
不修廉隅以徼名當丗故某以謂深父於爲雄幾可
以無悔揚雄者自孟軻以來未有及之者但後丗士
大夫多不能深考之爾孟軻聖人也賢人則其行不
皆合於聖人特其智足以知聖人而巳故某以謂深
父其知能知軻其於爲雄幾可以无悔揚雄之仕合
於孔子無不可之義奈何欲非之乎若以深父不仕
爲過於雄則自雄以來能不仕者多矣豈皆能過於
雄乎若以深父之不仕爲與雄異則孟子稱禹稷顔
回同道深父之於爲雄其以強學力行之所至仕不
仕特其所遭義命之不同未可以議於此深父吾友
也言其美尤不敢略亦不敢誣所以致忠信於吾友
然以久廢學恐所論尚不中不惜更詳喻及也
　　　　再荅龔深父論語孟子書
某啓所論及異論其曉然道德性命其宗一也道有
君子有小人德有吉有凶則命有順有逆性有善有
惡固其理又何足以疑伊尹曰兹爲不義習與性成
出善就惡謂之性亡不可謂之性成伊尹之言何謂
也召公曰惟不恭厥德乃早墜厥命者所謂命凶也
命凶者固自取然猶謂之命若小人之自取或幸而
免不可謂之命則召公之言何謂也是古之人以無
君子爲無道以無吉德爲無德則出善就惡謂之性
亡非不可也雖然可以謂之無道而不可謂之道無
小人可謂之無德而不可以謂德無凶可以謂之性
亡而不可以謂之性無惡孔子曰性相近也習相逺
也言相近之性以習而相逺則習不可以不愼非謂
天下之性皆相近而已矣孔子見南子爲有禮則孔
子不可告子路曰是禮也而曰天厭之乎孟子曰男
女授受不親禮也嫂溺援之以手者權也若有禮而
無權則何以爲孔子天下之理固不可以一言盡君
子有時而用禮故孟子不見諸侯有時而用權故孔
子可見南子孔子與蒲人盟而適衛者將以行法也
不如是則要盟者得志矣且有至于人而不得行則
聖人之無所奈何孔子適衛非蒲之所能至則孔子
何爲而不適衛蓋適衛然後足以明義此孔子之所
微也凢此皆略爲深甫道之以深甫之明何難於荅
是而千里以書見及此固深甫之好問嗜學之無已
也久廢筆墨言不逮意幸察
　　　　荅王深甫書
某拘於此鬱鬱不樂日夜望深甫之來以豁吾心而
得書乃不知所冀況自京師去頴良不逺深甫家事
會當有暇時豈宜愛數日之勞而不一顧我乎朋友
道䘮久矣此吾於深甫不能無望也向說天民與深
甫不同雖蒙丁寧相敎意尚未能與深甫相合也深
甫曰事君者以容於吾君爲恱安社稷者以安吾之
社稷爲恱天民者以行之天下而澤𬒳於民爲逹三
者皆執其志之所殖而成善者也而未及乎知命大
人則知命矣某則以謂善者所以繼道而行之可善
者也孔子曰智及之仁能守之莊以涖之動之不以
禮未善也又曰武盡美矣未盡善也孔子之所謂善
者如此則以容於吾君爲恱者未可謂能成善者也
亦曰容而已矣以容於吾君爲恱者則以不容爲戚
安吾社稷爲恱則以不安爲戚吾身之不容與社稷
之不安亦有命也而以爲吾戚此乃所謂不知命也
夫天民者逹可行於天下而後行之者也彼非以逹
可行於天下爲恱者也則其窮而不行也豈以爲戚
哉視吾之窮逹而無恱戚於吾心不知命者其何能
如此且深甫謂以民繫天者明其性命莫不稟於天
也有匹夫求逹其志於天下以養全其類是能順天
者敢取其號亦曰天民安有能順天而不知命者乎
深甫曰安有能視天以去就而德顧貶於大人者乎
某則以謂古之能視天以去就其德貶於大人者有
矣即深甫所謂管仲是也管仲不能正已者也然而
至於不死子糾而從小白其去就可謂知天矣天之
意固嘗甚重其民故孔子善其去就曰豈若匹夫匹
婦之爲諒也自經於溝瀆而莫之知也此乃吾所謂
德不如大人而尚能視天以去就者深甫曰正已以
事君者其道足以致容而已不容則命也何恱於吾
心哉正已而安社稷者其道足以致安而已不安則
命也何恱於吾心哉正已以正天下者其道足以行
天下而已不行則命也何窮逹於吾心哉某則以謂
大人之窮逹能無恱戚於吾心不能母欲逹孟子曰
我四十不動心又曰何爲不豫哉然而千里而見王
是予所欲也不遇故去豈予所欲哉王庻幾改之予
日望之夫孟子可謂大人矣而其言如此然則所謂
無窮逹於吾心者殆非也亦曰無恱戚而已矣深甫
曰惟其正已而不期於正物是以使萬物之正焉某
以謂期於正已而不期於正物而使萬物自正焉是
無治人之道也無治人之道者是老莊之爲也所謂
大人者豈老莊之爲哉正已不期於正物者非也正
已而期於正物者亦非也正已而不期於正物是無
義也正已而期於正物是無命也是謂大人者豈顧
無義命哉楊子曰先自治而後治人之謂大器楊子
所謂大器者蓋孟子之謂大人也物正焉者使物取
正乎我而後能正非使之自正也武王曰四方有辠
無辠惟我在天下曷敢有越厥志一人橫行於天下
武王耻之孟子所謂武王一怒而安天下之民不期
於正物而使物自正則一人橫行於天下武王無爲
怒也孟子没能言大人而不放於老莊者揚子而已
深甫嘗試以某之言與常君論之二君猶以爲未也
願以敎我
　　　　二
某學未成而仕仕又不能俛仰以赴時事之會居非
其好任非其事又不能逺引以避小人之謗讒此其
所以爲不肖而得辠於君子者而足下之所知也徃
者足下遽不棄絕手書勤勤尚告以其所不及幸甚
幸甚顧私心尚有欲言未知可否試甞言之某甞以
謂古者至治之世然後備禮而致刑不備禮之世非
無禮也有所不備耳不致刑之世非無刑也有所不
致耳故某於江東得吏之大辠有所不治而治其小
辠不知者以謂好伺人之小過以爲明知者又以爲
不果於除惡而使惡者反資此以爲言某乃異於此
以爲方今之理勢未可以致刑致刑則刑重矣而所
治者少不致刑則刑輕矣而所治者多理勢固然也
一路數千里之間吏方苟簡自然狃於養交取容之
俗而吾之治者五人小者罰金大者纔絀一官而豈
足以爲多乎工尹商陽非嗜殺人者猶殺三人而止
以爲不如是不足以反命某之事不幸而類此若夫
爲此紛紛而無與於道之廢興則旣亦知之矣抑所
謂君子之仕行其義者竊有意焉足下以爲如何自
江東日得毀於流俗之士顧吾心未甞爲之變則吾
之所存固無以媚斯世而不能合乎流俗也及吾朋
友亦以爲言然後怵然自疑且有自悔之心徐自反
念古者一道德以同天下之俗士之有爲於世也人
無異論今家異道人殊德又以愛憎喜怒變事實而
傳之則吾友庸詎非得於人之異論變事實之傳而
後疑我之言乎況足下知我深愛我厚吾之所以日
夜向徃而不忘者安得不甞試言吾之所自爲以冀
足下之察我乎使吾自爲如此而可以無辠固夫善
即足下尚有以告我使釋然知其所以爲辠雖吾往
者已不及尚可以爲來者之戒幸留意以報我無忽
　　　　三
某啓不見已兩月雖塵勞汨汨企望盛德何日無之
忽辱惠書承以論語義見敎言微㫖奥直造孔庭非
極高明孰能爲之仰羡仰羡近蒙子固夷甫過我因
與二公同觀尤所歎服何時得至金陵以盡逺懷
　　　　與王深父書
某頓首自與足下别日思規箴切劘之𥙷甚於飢渇
足下有所聞輒以告我近世朋友豈有如足下者乎
此固某所望於足下者惜乎與足下相去逺過失日
甚而不肯傳聞於足下誠使盡聞而盡敎之雖某之
愚其庻幾少有成乎惟足下不以數附書爲勤幸甚
幸甚
　　　　二
某頓首近已奉狀不知到否竟不得脫省中而今曰
就職聞足下當入都下幸能蚤來冀得一見若足下
來差池則某此月乞去至淮南迎親矣出不過三四
十日則還至都下幸足下且留以待某還事欲講於
左右者甚衆切勿遽去若今不得一見又不知何時
奉見切勿亟歸也有王逢原者卓犖可駭自常州與
之如江南已見其有過人者及歸而見之所學所守
愈超然殆不可及忽得報死矣天於善人君子如此
可歎可歎如逢原者求之於時殆未見比不知常君
方之孰賢耳可痛可痛恨足下不得見之耳書不盡
意自愛自愛
　　　　荅劉讀秀才書
久不聞問忽得書承侍奉萬福良以爲慰見問進退
去就之意蓋道之所存意有所不能致而意之所至
言有所不能盡第深考微子一篇則古之聖人君子
所以趣時合變蓋可睹矣阻闊愈逺惟自愛數以書
見及
臨川先生文集卷第七十二
臨川先生文集卷第七十三
　　書
　　　荅徐絳書
　　　荅李資深書
　　　荅韶州張殿丞書
　　　荅司馬諫議書
　　　荅曾公立書
　　　荅吕吉甫書
　　　與王子醇書四
　　　與趙卨書
　　　回蘇子瞻簡
　　　與陳和叔內翰簡
　　　荅許朝議書
　　　荅蔡天啓書
　　　與參政王禹玉書二
　　　荅曾子固書
　　　　荅徐絳書
某啓某鄙朴未嘗得邂逅而蒙以書辱於千里之逺
固已幸甚足下求免於今之世而求合於古之人不
以問世之能言而欲有取於不肖此某之所以難於
對也自生民以來爲書以示後世者莫深於易易之
所爲作不出足下之所求文王以伏羲爲未足以喻
世也故從而爲之辭至於孔子之有述也蓋又以文
王爲未足此皆聦明睿智天下至神然尚於此不能
以一言盡之而患其喻之難也況以區區之中材而
遇變故之無窮其能皆有所合而卒以自免乎雖能
有所合而有以自免其可以易言而遽曉乎此某夙
夜勉焉而懼終不及者也其能遽有以進左右者乎
然學者患其志之不同而有志者欲其爲之不已某
與足下幸志同矣如爲之不已佗日邂逅得各講其
所聞擇其可以守之庶共卒將有得焉蓋古之人其
成未嘗不以友者此亦區區有望於君子也
　　　　荅李資深書
某啓辱書勤勤敎我以義命之說此乃足下忠愛於
故舊不忍捐弃而欲誘之以善也不敢忘不敢忘雖
然天下之變故多矣而古之君子辭受取舍之方不
一彼皆内得於已有以待物而非有待乎物者也非
有待乎物故其迹時若可疑有以待物故其心未嘗
有悔也若是者豈以夫世之毀譽者槩其心哉若某
者不足以望此然私有志焉顧非與足下久相從而
熟講之不足以盡也多病無聊未知何時得復晤語
書不能一一千萬自愛
　　　　荅韶州張殿丞書
某啓伏蒙再賜書示及先君韶州之政爲吏民稱誦
至今不絶傷今之士大夫不盡知又恐史官不能記
載以次前世良吏之後此皆不肖之孤言行不足信
於天下不能推揚先人之功緒餘烈使人人得聞知
之所以夙夜愁痛疚心疾首而不敢息者以此也先
人之存某尚少不得備聞爲政之迹然嘗侍左右尚
能記誦敎誨之餘蓋先君所存嘗欲大潤澤於天下
一物枯槁以爲身羞大者旣不得試已試乃其小者
耳小者又將泯没而無傳則不肖之孤罪大釁厚矣
尚何以自立於天地之間耶閤下勤勤惻惻以不傳
爲念非夫仁人君子樂道人之善安能以及此自三
代之時國各有史而當時之史多世其家往往以身
死職不負其意蓋其所傳皆可考據後旣無諸侯之
史而近世非尊爵盛位雖雄竒儁烈道德滿衍不幸
不爲朝廷所稱輒不得見於史而執筆者又雜出一
時之貴人觀其在廷論議之時人人得講其然不尚
或以忠爲邪以異爲同誅當前而不慄訕在後而不
羞苟以饜其忿好之心而止耳而況隂挾翰墨以裁
前人之善惡疑可以貸襃似可以附毀往者不能訟
當否生者不得論曲直賞罰謗譽又不施其間以彼
其私獨安能無欺於冥昧之間邪善旣不盡傳而傳
者又不可盡信如此唯能言之君子有大公至正之
道名實足以信後世者耳目所遇一以言載之則遂
以不朽於無窮耳伏惟閤下於先人非有一日之雅
餘論所及無黨私之嫌苟以發潛德爲巳事務推所
聞告世之能言而足信者使得論次以傳焉則先君
之不得列於史官豈有恨哉
　　　　荅司馬諌議書
某啓昨日蒙敎竊以爲與君實游處相好之日久而
議事每不合所操之術多異故也雖欲強聒終必不
蒙見察故略上報不復一一自辨重念蒙君實視遇
厚於反覆不宜鹵莽故今具道所以冀君實或見恕
也蓋儒者所爭尤在於名實名實巳明而天下之理
得矣今君實所以見敎者以爲侵官生事征利拒諌
以致天下怨謗也某則以謂受命於人主議法度而
修之於朝廷以授之於有司不爲侵官舉先王之政
以興利除弊不爲生事爲天下理財不爲征利闢邪
說難壬人不爲拒諌至於怨誹之多則固前知其如
此也人習於苟且非一日士大夫多以不恤國事同
俗自媚於衆爲善　上乃欲變此而某不量敵之衆
寡欲出力助　上以抗之則衆何爲而不洶洶然盤
庚之遷胥怨者民也非特朝廷士大夫而已盤庚不
爲怨者故改其度度義而後動是而不見可悔故也
如君實責我以在位久未能助　上大有爲以膏澤
斯民則某知罪矣如曰今日當一切不事事守前所
爲而巳則非某之所敢知無由會晤不任區區向往
之至
　　　荅曽公立書
某啓示及青苗事治道之興邪人不利一興異論羣
聾和之意不在於法也孟子所言利者爲利吾國(如/曲)
(防遏/糴)利吾身耳至狗彘食人食則檢之野有餓莩則
發之是所謂政事政事所以理財理財乃所謂義也
一部周禮理財居其半周公豈爲利哉姦人者因名
實之近而欲亂之以眩上下其如民心之願何始以
爲不請而請者不可遏終以爲不納而納者不可却
蓋因民之所利而利之不得不然也然二分不及一
分一分不及不利而貸之貸之不若與之然不與之
而必至於二分者何也爲其來日之不可繼也不可
繼則是惠而不知爲政非惠而不費之道也故必貸
然而有官吏之俸輦運之費水旱之逋䑕雀之耗而
必欲廣之以待其飢不足而直與之也則無二分之
息可乎則二分者亦常平之中正也豈可易哉公立
更與深於道者論之則某之所論無一字不合於法
而世之譊譊者不足言也因書示及以爲如何
　　　　荅呂吉甫書
某啓與公同心以至異意皆緣國事豈有它哉同朝
紛紛公獨助我則我何憾於公人或言公吾無與焉
則公何尤於我趣時便事吾不知其說焉攷實論情
公宜昭其如此開喻重悉覽之悵然昔之在我者誠
無細故之可疑則今之在公者尚何舊惡之足念然
公以壯烈方進爲於聖世而某􁒜然衰疢特待盡於
山林趣舎異路則相呴以濕不如相忘之愈也想趣
召在朝夕惟良食爲時自愛
　　　　與王子醇書四
某啓得書承動止萬福良以爲慰洮河東西蕃漢集
附即武勝必爲帥府今日築城恐不當小若以目前
功多難成城大難守且爲一切之計亦宜勿隳舊城
審處地勢以待異時増廣城成之後想當分置市易
務爲蕃廵檢大作廨宇募蕃漢有力人假以官本置
坊列肆使蕃漢官私兩利則其守必易其集附必速
矣因書希詳喻經畫次第秋涼自愛不宣
　　　　二
某啓承巳築武勝又討定生羌甚善聞郢成珂等諸
酋皆聚所部防拓恩威所加於此可見矣然久使暴
露能無勞費恐非所以慰恱衆心令見内附之利謂
宜喻成珂等放散其衆量領精壯人馬防招隨宜犒
勞使悉懷惠城成之後更加厚賞人少則賞不費財
賜厚則衆樂爲用不知果當如此否請更詳酌蕩除
強梗必有榖可獲以供軍有地可募人以爲弓箭手
特恐新募未便得力若募選秦鳳涇原舊人投換仍
許其家人刺手承占本名官土人貟節級更與轉資
即素敎之兵足以鎭服初附事難遥度心所謂然聊
試言之爾諸當條奏想不憚煩露次勞苦爲時自愛
不宣
　　　　三
某啓得書喻以禦冦之方　上固欲公母渉難冒險
以百全取勝如所喻甚善甚善方今熈河所急在修
守備嚴戒諸將勿輕舉動武人多欲以討殺取功爲
事誠如此而不禁則一方憂未艾也竊謂公厚以恩
信撫屬羌察其材者收之爲用今多以錢粟養戌卒
乃適足備屬羌爲變而　未有以事秉常董氊也誠
能使屬羌爲我用則非特無內患亦宜賴其力以乗
外冦矣自古以好坑殺人致畔以能撫養收其用皆
公所覽見且王師以仁義爲本豈宜以多殺斂怨耶
喻及青唐旣與諸族作怨後無復合理固然也然則
近董氊諸族事定之後以兵威臨之而宥其罪使討
賊自贖隨加厚賞彼亦宜遂爲我用無復與賊合矣
與討而驅之使堅附賊爲我患利害不侔也事固有
攻彼而取此者服誠能挫董氊則諸羌自服安所事
討哉又聞屬羌經討者旣亡蓄積又廢耕作後無以
自存安得不屯聚爲㓂以梗商旅往來如募之力役
及伐材之類因以活之宜有可爲幸留意念恤邊事
難遥度想公自有定計意所及甞試言之春暄爲國
能使屬羌爲我用則非特無內患亦宜賴其力以乗
外冦矣自古以好坑殺人致畔以能撫養收其用皆
公所覽見且王師以仁義爲本豈宜以多殺斂怨耶
喻及青唐旣與諸族作怨後無復合理固然也然則
近董氊諸族事定之後以兵威臨之而宥其罪使討
賊自贖隨加厚賞彼亦宜遂爲我用無復與賊合矣
與討而驅之使堅附賊爲我患利害不侔也事固有
攻彼而取此者服誠能挫董氊則諸羌自服安所事
討哉又聞屬羌經討者旣亡蓄積又廢耕作後無以
自存安得不屯聚爲㓂以梗商旅往來如募之力役
及伐材之類因以活之宜有可爲幸留意念恤邊事
難遥度想公自有定計意所及甞試言之春暄爲國
自愛不宣
　　　　四
某啓久不得來問思仰可知木征內附熈河無復可
虞矣唯當省穴費理財榖爲經久之計而巳　上以
公功信積著虚懷委任疆場之事非復異論所能搖
沮公當展意思有以報　上餘無可疑者也某久曠
職事加以疲病不能自支幸蒙恩憐得釋重負然相
去彌逺不勝惓惓唯爲國自愛幸甚不宣
　　　　與趙卨書
某啓議者多言遽欲開納西人則示之以弱彼更倔
強以事情料之殆不如此以我衆大當彼寡小我尚
疲弊厭兵即彼偷欲得和可知我深閉固距使彼不
得安息則彼上下忿懼并力一心致死於我此彼所
以能倔強也我明示開納則彼孰敢違衆首議欲爲
倔強者就令有敢如此則彼舉國皆將德我而怨彼
孰肯爲之致死此所以怒我而怠㓂也老子曰抗兵
相加哀者勝矣此之謂也至於𨳩納之後與之約和
乃不可遽遽則彼將驕而易我蓋明示開納所以怠
其衆而紓吾患徐與之議所以示之難而堅其約
聖上恐龍圖未喻此指故令以書具道前降指揮如
西人有文字詞理恭順即與收接聞奏宜即明示界
上使我吏民與彼舉國皆知朝廷之意
　　　　回蘇子瞻簡
某啓承誨喻累幅知尚盤桓江北俯仰踰月豈勝感
得安息則彼上下忿懼并力一心致死於我此彼所
以能倔強也我明示開納則彼孰敢違衆首議欲爲
倔強者就令有敢如此則彼舉國皆將德我而怨彼
孰肯爲之致死此所以怒我而怠㓂也老子曰抗兵
相加哀者勝矣此之謂也至於𨳩納之後與之約和
乃不可遽遽則彼將驕而易我蓋明示開納所以怠
其衆而紓吾患徐與之議所以示之難而堅其約
聖上恐龍圖未喻此指故令以書具道前降指揮如
西人有文字詞理恭順即與收接聞奏宜即明示界
上使我吏民與彼舉國皆知朝廷之意
　　　　回蘇子瞻簡
某啓承誨喻累幅知尚盤桓江北俯仰踰月豈勝感
悵得秦君詩手不能捨葉致逺適見亦以爲清新嫵
麗與鮑謝似之不知公意如何餘卷正冒眩尚妨細
讀甞鼎一臠㫖可知也公竒秦君數口之不置吾又
獲詩手之不拾然聞秦君甞學至言妙道無乃笑我
與公嗜好過乎未相見跋渉自愛書不宣悉
　　　　與陳和叔內翰簡
某啓今日承以劵致饋喻令來取與和叔交游三十
年豈敢復相求於末度然人道所以相交際亦宜粗
有禮非苟以豢養爲利而巳是以不敢拜貺竊恐此
非公指然久客於此每以煩費公帑爲慙自是臺無
餽不亦善乎餘留靣叙不宣
　　　　荅許朝議書
某啓連得誨示豈勝感慰歲暮泫寒想比日安佳頃
在朝廷觀公議法毎求所以生之想今爲州亦用此
意公壽考康寧子孫蕃衍當以此也咫尺思一相見
情何有巳唯冀良食自愛永綏福履不宣
　　　　荅蔡天啓
某啓近附書想逹比日安否如何何時南來日以企
佇得書說同生基以色立誠如是也所謂猶如野馬
熠熠清擾者日光入隙所見是也衆生以識精氷合
此而成身衆生爲想所隂不依日光則不能見想隂
旣盡心光發宣則不假日光了了見此此即所謂見
同生基也未即會晤爲道自愛數以書見及尊敎授
想比日安佳未及爲書
　　　　與叅政王禹玉書
某啓越宿伏惟台候萬福某久尸宰事每念無以塞
責而比者憂患之餘衰疹浸加自惟身事漫不省察
持此謀國其能無所曠廢以稱主上任用之意乎況
自春以來求解職事至于四五今則疾病日甚必無
復任事之理仰恃契眷謂宜少敦僚友之義曲爲開
陳使得蚤遂所欲而不宜迪　上見留以重某逋慢
之罪也區區之懷言不能盡惟望深賜矜憐而已不
宣
　　　　二
某啓繼蒙賜臨傳喻　聖訓徬徨踧踖無所容措某
羇孤無助遭值大聖獨排衆毀付以宰事苟利於國
豈辭糜殞顧自念行不足以恱衆而怨怒實積於親
貴之尤智不足以知人而險詖常出於交游之厚且
據勢重而任事久有盈滿之憂意氣衰而精力弊有
曠失之懼歷觀前丗大臣如此而不知自弛乃能終
不累國者蓋未有也此某所以不敢逃逋慢之誅欲
及辠戾未積得優游里閭爲聖時知止不殆之臣庶
幾天下後世於　上拔擢任使無所譏議伏惟明公
方佐佑大政上爲朝廷公論下及僚友私計謂宜少
垂念慮特賜敷陳某旣不獲通章表所恃在明公一
言而巳心之精微書不能傳惟加憫察幸甚不宣
　　　　荅曽子固書
某啓久以疾病不爲問豈勝鄕往前書疑子固於讀
經有所不暇故語及之連得書疑某所謂經者佛經
也而敎之以佛經之亂俗某但言讀經則何以別於
中國聖人之經子固讀吾書毎如此亦某所以疑子
固於讀經有所不暇也然世之不見全經久矣讀經
而巳則不足以知經故某自百家諸子之書至於難
經素問本草諸小說無所不讀農夫女工無所不問
然後於經爲能知其大體而無疑蓋後丗學者與先
王之時異矣不如是不足以盡聖人故也楊雄雖爲
不好非聖人之書然於墨晏鄒莊申韓亦何所不讀
彼致其知而後讀以有所去取故異學不能亂也惟
其不能亂故能有所去取者所以明吾道而巳子固
視吾所知爲尚可以異學亂之者乎非知我也方今
亂俗不在於佛乃在於學士大夫沉没利欲以言相
尚不知自治而已子固以爲如何苦寒比日侍奉萬
福自愛
臨川先生文集卷第七十三
臨川先生文集卷第七十四
　　書
　　　上相府書
　　　上富相公書
　　　上曾參政書
　　　上執政書
　　　上歐陽永叔書四
　　　與劉原父書
　　　荅吳孝宗書二
　　　荅錢公輔學士書
　　　荅崔伯易書
　　　與郭祥正太博書三
　　　與吳特起書
　　　與曽子山書
　　　與吳司錄議王逢原姻事書
　　　　上相府書
某聞古者極治之時君臣施道以業天下之民匹夫
匹婦有不與其澤者爲之焦然耻而憂之瞽聾侏儒
亦各得以其材食之有司其誠心之所化至於牛羊
之踐不忍不仁於草木今行葦之詩是也況於所得
士大夫也哉此其所以上下輯睦而稱極治之時也
伏惟閤下方以古之道施天下而某之不肖幸以此
時竊官於朝受命佐州宜竭罷駑之力畢思慮治百
姓以副吾君吾相於設官任材休息元元之意不宜
以私慁上而自近於不敏之誅抑其勢有可言則亦
閤下之所宜憐者某少失先人今大母春秋高宜就
養於家之日久矣徒以內外數十口無田園以託一
日之命而取食不腆之祿以至於今不能也今去而
野處念自廢於苟賤不廉之地然後有以共裘葛具
魚菽而免於事親之憂則恐內傷先人之明而外以
累君子養完人材之德濡忍以不去又義之所不敢
出也故輒上書闕下願殯先人之丘冡自託於筦庫
以終犬馬之養焉伏惟閤下觀古之所以材瞽聾侏
儒之道覽行葦之仁憐士有好修之意者不窮之於
無所據以傷其操使老者得養而養者雖愚無能無
報盛德於以廣仁孝之政而曲成士大夫爲子孫之
誼是亦君子不宜得已者也黷冒威尊不任皇恐之
至
　　　　上冨相公書
某不肖當朝廷選用才能修立法度之時不以罪廢
而蒙器使此其幸固巳多矣某竊自度守一州尚不
足以勝任任有大於一州者固知其不勝也自𬒳使
江東夙夜震恐思得脫去非獨爲私計凡以此也三
司判官尤朝廷所選擇出則𬒳使漕運而金榖之事
某生平所不習此所以蒙恩反側而不敢冒也惟不
肖常得出入門下蒙眷遇爲不淺矣平居不敢具書
以勤左右之觀省幸緣恩惠所及敢布其私心誠望
閤下哀其忠誠載賜一州處幽閒之區寂寞之濱其
治民非敢謂能也庶幾地閒事少夙夜悉心力易以
塞責而免於官謗也若夫私養之勢不便於京師固
甞屢以聞朝廷而熟於左右者之聽矣今兹蒙恩厚
賜禄多豈宜復言私計不便乎雖然所辭者才力所
不能而所願猶未安理分也亦冀閤下哀之
　　　　上曽參政書
某聞古之君子立而相天下必因其材力之所宜形
勢之所安而役使之故人得盡其材而樂出乎其時
今也某材不足以任劇而又多病不敢自蔽而數以
聞執事矣而閤下必欲使之察一道之吏而寄之以
刑獄之事非所謂因其材力之所宜也某親老矣有
上氣之疾日久比年加之風眩勢不可以去左右閤
下必欲使之奔走跋渉不常乎親之側非所謂因其
形勢之所安也伏惟閤下由君子之道以相天下故
某得布其私焉論者或以爲事君使之左則左使之
右則右害有至於死而不敢避勞有至於病而不敢
辭者人臣之義也某竊以爲不然上之使人也旣因
其材力之所宜形勢之所安則使之左而左使之右
而右可也上之使人也不因其材力之所宜形勢之
所安上將無以報吾君下將無以慰吾親然且左右
惟所使則是無義無命而苟恱之爲可也害有至於
死而不敢避者義無所避之也勞有至於病而不敢
辭者義無所辭之也今天下之吏其材可以備一道
之使而無不可爲之勢其志又欲得此以有爲者蓋
不可勝數則某之事非所謂不可辭之地而不可避
之時也論者又以爲人臣之事其君與人子之事其
親其勢不可得而兼也其材不足以任事而勢不可
以去親之左右則致爲臣而養可也某又竊以爲不
然古之民也有常産矣然而事親者猶將輕其志重
其祿所以爲養今也仕則有常祿而居則無常産而
特將輕去其所以爲養非所謂爲人子事親之義也
且某之材固不足以任使事矣然尚有可任者在吾
君與吾相處之而已爾固不可以去親之左右矣然
任豈有不便於養者乎在吾君與吾相處之而已爾
然以某之賤未甞得比於門墻之側而慨然以鄙樸
之辭自通於閤下之前欲得其所求自常人觀之宜
其終齟齬而無所合也自君子觀之由君子之道以
相天下則宜不爲逺近易慮而不以親踈改施如天
之無不燾而施之各以其命之所宜如地之無不載
而生之各以其性之所有彼常人之心區區好忮而
自私不恕巳以及物者豈足以量之邪伏惟閤下垂
聽而念焉使天下士無復思古之君子而樂出乎閤
下之時而又使常人之觀閤下者不能量也豈非君
子所願而樂者乎冒黷威尊不任惶恐之至
　　　　上執政書
竊以方今仁聖在上四海九州冠帶之屬望其施爲
以福天下者皆聚於朝廷而某得以此時備使畿內
交遊親戚知能才識之士莫不爲某願此亦區區者
思自竭之時也事顧有不然者某無適時才用其始
仕也苟以得祿養親爲事耳日月推徙遂非其㨿今
親闈老矣日夜惟諸子壯大未能以有室家而某之
兄嫂尚皆客殯而不葬也其心有不樂於此及今愈
思自置江湖之上以便昆弟親戚往還之勢而成婚
姻葬送之謀故某在廷二年所求郡以十數非獨爲
食貧而口衆也亦其所懷如此非獨以此也某又不
幸今兹天𬒳之疾好學而苦眩稍加以憂思則往往
昏瞶不知所爲以京師千里之縣吏兵之衆民物之
稠所當悉心力耳目以稱上之恩施者蓋不可勝數
以某之不肖雖平居無他尚懼不給又況所以亂其
心如此而又爲疾病所侵乎歸印有司自請於天
子以待放絀而歸田里此人臣之明義而某之所當
守也顧親老矣而無所養勢不能爲也偷假歲月饕
祿賜以徼一日之幸而不忖事之可否又義之所不
敢爲竊自怒而求其猶可以冒者自非哀憐東南寛
閒之區幽僻之濵與之一官使得因吏事之力少施
其所學以庚祿賜之入則進無所逃其辠退無所託
其身不惟親之欲有之而已盖聞古者致治之世自
瞽矇昏瞶侏儒籧篨戚施之人上所以使之皆各得
盡其才鳥獸魚鼈昆蟲草木所以養之皆各得盡其
性而不失也於是裳裳者華魚藻之詩作於時而曰
左之左之君子宜之右之右之君子有之惟其有之
是以似之言古之君子於士之宜左者左之宜右者
右之各因其才而有之是以人人得似其先人又曰
魚在在藻依于其蒲王在在鎬有那其居魚者潜逃
深渺之物皆得其所安而樂王是以能那其居也方
今寛𥙿廣大有古之道大臣之在內有不便於京而
求出小臣之在外有不便於身而求歸朝廷未嘗不
可而士亦未有以此非之者也至於所以賜某者亦
可謂周矣爲其貧也使之有屋廬而多祿廪爲其求
在外而欲其內也置之京師而如其在外之求顧某
之私不得盡聞於上是以所懷齟齬而有不得也今
敢盡以聞於朝廷而又私布於執事矣伏惟執事察
其身之疾而從之盡其才憐其親之欲而養之盡其
性以完朝廷寛裕廣大之政而無使裳裳者華魚藻
之詩作於時則非獨於某爲幸甚
　　　　上歐陽永叔書
今日造門幸得接餘論以坐有客不得畢所欲言某
所以不願試職者向時則有婚嫁葬送之故勢不能
久處京師所圖甫畢而二兄一嫂相繼䘮亡於今窘
迫之勢比之向時爲甚若萬一幸被館閣之選則於
法當留一年藉令朝廷憐閔不及一年即與之外任
則人之多言亦甚可畏若朝廷必復召試某以必以
私急固辭竊度寛政必蒙矜允然召㫖旣下比及辭
而得請則所求外𥙷又當遷延矣親老口衆寄食於
官舟而不得躬養於今已數月矣早得所欲以紓家
之急此亦仁人宜有以相之也翰林雖嘗被㫖與某
試然某之到京師非諸公所當知以今之體須某自
言或有司以報乃當施行前命耳萬一理當施行遽
爲罷之於公義亦似未有害某私計爲得竊計明公
當不惜此區區之意不可以盡唯仁明憐察而聽從
之
　　　　二
某以不肖願趨走於先生長者之門久矣初以疵賤
不能自通閤下親屈勢位之尊忘名德之可以加人
而樂與之爲善顧某不肖私門多故又奔走職事不
得繼請左右及此蒙恩出守一州愈當逺去門牆不
聞議論之餘私心眷眷何可以處道途邅迴數月始
至敝邑以事之紛擾未得具啓以敘區區鄕往之意
過蒙獎引追賜詩書言高㫖逺足以爲學者師法惟
襃被過分非先進大人所宜施於後進之不肖豈所
謂誘之欲其至於是乎雖然懼終不能以上副也輒
勉強所乏以酬盛德之貺非敢言詩也惟赦其僣越
幸甚
　　　　三
某以五月去左右六月至楚州即七舎弟病留四十
日至揚州又與四舎弟俱失郡牧所生一子七月四
日視郡事承守將數易之後加之水旱吏事亦尚紛
冗故修啓不蚤伏惟幸察閤下以道德爲天下所望
方今之勢雖未得逺引以從雅懷之所尚惟攄所藴
以救時敝則出處之間無適不宜此自明哲所及者
承餘論及之因試薦其區區某到郡侍親幸且順適
但以不才而臨今日之民冥得辠於君子固有日矣
　　　　四
某以疵賤之身聞門願見非一日積幸以職事二年
京師以求議論之𥙷蒙恩不弃知遇特深違離未久
感戀殊甚然以私門多故未甞得進一書以謝左右
伏蒙恩憐再賜手書推獎存撫甚非後進所當得於
先生大人之門以愧以恐何可以言也秋冷伏惟動
止萬福惟爲時自重以副四方瞻望之意
　　　　與劉原父書
辱手敎勤勤尤感愧伏承動止萬福又良慰也河役
之罷以轉運賦功本狹與雨淫不止督役者以病告
故止耳昔梁王墮馬賈生悲哀泔魚傷人曽子涕泣
今勞人費財於前而利不遂於後此某所以愧恨無
窮也若夫事求遂功求成而不量天時人力之可否
此某所不能則論某者之紛紛豈敢怨哉閤下乃以
初不能無意爲有憾此非某之所敢聞也方今萬事
所以難合而易壞常以諸賢無意耳如鄙宗夷甫軰
稍稍騖於世矣仁聖在上故公家元海未敢跋扈耳
閤下論爲世師此雖戲言願勿廣也前月𬒳使江東
朝夕當走左右自餘須靣請
　　　　荅吳孝宗書(孝宗字/子經)
比得周秀才所示書即欲奉報以多病多事未能如
志重承手問尤以感愧知生事彌困爲之柰何某亦
以姻事見迫又田入不足故私計亦未能不以經心
然勞佚有命當順以聽之耳前書所示大抵不出先
志若子經欲以文辭高丗則丗之名能文辭者已無
過矣若欲以明道則離聖人之經皆不足以有明也
自秦漢已來儒者唯楊雄爲知言然尚恨有所未盡
今學士大夫往往不足以知雄則其於聖人之經宜
其有所未盡子經誠欲以文辭高丗則無爲見問矣
誠欲以明道則所欲爲子經道者非可以一言而盡
也子經所謂斜鑿以矯矢背柄以矯舟此天下之所
同而舟矢已來未之改也先志所論有非天下之所
同而特出子經之新意者則與矯舟矢之意爲不類
又子經以爲詩禮不可以相解乃如某之學則惟詩
禮足以相解以其理同故也子經以謂如何兩家各
多難無由會合許明年見過幸甚未爾自愛
　　　　荅吳孝宗論先志書
某辱書又示以先志而怪某尚有欲爲吾弟道者責
以一言盡之吾弟所爲書博矣所欲爲吾弟道者非
可以一言盡然吾弟自以爲才不及子貢而所言皆
子貢所欲聞於夫子而不得者也則某有欲爲吾弟
道者可勿怪也積憂久病廢學疲懶書不能逮意知
已就試國學隆暑自愛他俟試罷見過靣盡不宣
　　　　荅錢公輔學士書
比蒙以銘文見屬足下於世爲聞人力足以得顯者
銘父母以屬於不腆之文似其意非苟然故輙爲之
而不辭不圖乃猶未副所欲欲有所増損鄙文自有
意義不可改也宜以見還而求能如足下意者爲之
耳家廟以今法凖之恐足下未得立也足下雖多聞
要與識者講之如得甲科爲通判通判之署有池臺
竹林之勝此何足以爲太夫人之榮而必欲書之乎
貴爲天子富有天下苟不能行道適足以爲父母之
羞況一甲科通判苟粗知爲辭賦雖市井小人皆可
以得之何足道哉何足道哉故銘以謂閭巷之士以
爲太夫人榮明天下有識者不以置悲歡榮辱於其
心也太夫人能異於閭巷之士而與天下有識同此
其所以爲賢而宜銘者也至於諸孫亦不足列孰有
五子而無七孫者乎七孫業之有可道固不宜略若
皆兒童賢不肖未可知列之於義何當也諸不具道
計足下當與有識者講之南去愈逺君子惟順愛自
重
　　　　與崔伯易書
伯易足下得書於京師所以開我者不敢忘而人事
紛紛不得修報以爲到高郵即奉見得道所欲言者
去軍城止三十里而遇親舟遂挽以北念還軍中則
重煩親友然遂不得一見足下而西殊悒悒也逢原
遽如此痛念之無窮特爲之作銘因吳特起去奉呈
此於平生爲銘最爲無媿惜也如此人而年止如此
以某之不肖固不敢自謂足以知之然見逢原所學
所爲日進而比在高郵見之遂若不可企及竊以謂
可畏憚而有望其助我者莫踰此君雖足下之言亦
以謂如此今則已矣可痛可痛然此特可爲足下道
爾人之愛逢原者多矣亦豈如吾兩人者知之之盡
乎可痛可痛莘老必朝夕見之於京師不别致書爲
致意
　　　　與郭祥正太博書
某叩頭得手筆存問區區哀感所不可言示及詩篇
壯麗俊偉乃能至此良以嘆駭也輒留巾匭永以爲
玩山邑少事不足以煩剸治想多暇日足以吟詠無
緣一至左右惟自愛重以副鄕往之私幸甚
　　　　二
某叩頭辠逆餘生奄經時序咫尺無由自訴伏承存
錄貺以詩書不勝區區哀感詩已傳聞兩篇餘皆所
未見豪邁精絶固出於天才此非力學者所能逮也
雖在哀疚把翫不能自休謹輒藏之巾匭永以爲好
也知導引事稍熟希爲人愼疾自愛幸甚
　　　　三
某叩頭承示新句但知嘆愧子固之言未知所謂豈
以謂足下天才卓越更當約以古詩之法乎哀荒未
能劇論當俟異時爾聞有殤子之釁想能以理自釋
情累也某辠逆荼毒奄忽時序諸非靣訢無以盡
　　　　與吳特起書
某啓適見鍾檢正世美言上舎吳師禮浙人也有文
學節行欲爲逢原壻彼極多人欲壻之而慕逢原節
義故欲娶其女鍾爲人不妄吳亦有名故欲作書奉
報乃得來書更請審擇特起肯逺相過甚慰思渇老
年待盡若復得一相見豈非幸願今歲暑雨特甚多
逃於北山平生未甞畏暑年老氣衰復值此非常氣
候殊爲憊頓書不及悉千萬自愛
　　　　與曾子山書
某啓比聞上下呶呶何故人不患無材患韜晦之爲
難況州縣之勢固已相遼郡若摧縣易於拉朽此不
可不知也冬寒千萬自愛
　　　　與吳司錄議王逢原姻事書
某啓仲冬嚴寒伏惟尊體動止萬福王令秀才近見
文學才智行義皆高過人見留他來此修學雖貧不
應舉爲人亦通不至大叚苦節過當他恐二舅不欲
與作親久不得委曲不審尊意如何傳聞皆不可信
也某目見其所爲如此甚可愛也未拜見千萬乞保
尊重
　　　　二
某啓新正伏惟二舅都曹尊體動止萬福向曾上狀
不審得逹左右否王令秀才見在江隂聚學文學智
識與其性行誠是豪傑之士或傳其所爲過當皆不
足信某此深察其所爲大抵只是守節安貧耳近日
人從之學者甚衆亦不至絶貧乏況其家口寡亦易
爲贍足雖然不應舉以某計之今應舉者未必及第
未必不困窮更請斟酌此人但恐久逺非終困窮者
也雖終困窮其畜妻子當亦不至失所也渠却望二
舅有信來決知親事終如何幸一賜報也尚寒伏乞
善保尊重
臨川先生文集卷第七十四
臨川先生文集卷第七十五
　　書
　　　與王逢原書七
　　　與劉元忠待制書
　　　與沈道原舎人書二
　　　荅黎檢正書
　　　與丁元珍書
　　　上杜學士言開河書
　　　與馬運判書
　　　荅王伯虎書
　　　荅叚逢書
　　　荅姚闢書
　　　荅李參書
　　　荅史諷書
　　　上邵學士書
　　　　與王逢原書
某頓首逢原足下比得足下於客食中窘窘相造謝
不能取一日之閑以與足下極所欲語者而舟即柬
矣間閱足下之詩切有疑焉不敢不以告足下詩有
歎蒼生淚垂之說夫君子之於學也固有志於天下
矣然先吾身而後吾人吾身治矣而人之治不治係
吾得志與否耳身猶屬於命天下之治其可以不屬
於命乎孔子曰不知命無以爲君子又曰道之將行
也歟命也道之將廢也歟命也孔子之說如此而或
以爲君子之學汲汲以憂世者惑也惑於此而進退
之行不得於孔子者有之矣故有孔不暇暖席之說
吾獨以聖人之心未始有憂有難予者曰然則聖人
忘天下矣曰是不忘天下也否之象曰君子以儉德
避難不可榮以祿初六曰拔茅茹以其彚正吉象曰
拔茅正吉志在君也在君者不忘天下者也不可榮
以祿者知命也吾雖不忘天下而命不可必合憂之
其能合乎易曰遯世無悶樂天知命是也詩三百如
栢舟北門之類有憂也然仕於其時而不得其志不
得以不憂也仕不在於天下國家與夫不仕者未始
有憂君子陽陽考槃之類是也借有憂者不能奪聖
人不憂之說孟子曰伊尹視天下匹夫匹婦有不𬒳
其澤者若已推而納之溝中可謂憂天下也然湯聘
之猶囂囂然曰我處畎畝之間以樂堯舜之道豈如
彼所謂憂天下者僕僕自枉而幸售其道哉又論禹
稷顔回同道曰鄕鄰有鬪者𬒳髮纓冠而救之則惑
也今窮於下而曰我憂天下至於慟哭者無乃近救
鄕鄰之事乎孔子所以極其說於知命不憂者欲人
知治亂有命而進不可以苟則先王之道得伸也世
有能諭知命之說而不能重進退者有矣由知及之
仁不能守之也始得足下文特愛足下之才耳旣而
見足下衣刓屨缺坐而語未甞及已之窮退而詢足
下終歲食不葷不以絲忽妄售於人世之自立如足
下者有幾吾以謂知及之仁又能守之故以某之所
學報足下
　　　　二
某頓首讀所辱書辭見足下之材浩乎沛然非某之
所能及問諸邑人知足下之行學爲君子而方不已
者也惜乎某之行亟不得久留從足下以遊及求足
下所稱滿君者而見之所示藁副輒留傳玩不審定
復枉顧否不勝幸望也
　　　　三
某頓首逢原近已附書亦得所賜教殊感慰唯逢原
見敎正得鄙心之所欲方欲請而已𬒳　㫖還都遂
得脫此亦可喜也但今兹所除復非不肖所宜居不
免又干溷朝廷此更増不知者之毀然吾自計當如
此豈能顧流俗之紛紛乎不久到眞州冀逢原一來
見就不知有暇否幸因書見報某止寓和州耳來眞
唯迎親老來視女弟旣而歸和俟命也冬寒自愛
　　　　四
某頓首𬒳　命使江東按刑獄事明日遂行欲至楊
州宿留別乞一差遣切欲一見逢原幸枉駕見追只
於丹陽奉候切勿以事爲解也它須靣陳此不詳悉
切見過專奉遲切切
　　　　五
某頓首自別逢原一得書遂不知行李所在伏計已
逹曁陽今此介往幸喻動止之詳以慰思渇也居江
隂果可以徙否某之勢恐未能自脫於此矣辠釁日
積而缺然無友朋之救此寤寐所以怵惕而不知所
爲者也逢原不知可以遊番乎番亦多士可以優游
卒歲試思之也人還一報餘自愛重
　　　　六
某頓首得手教承尚在江州思企何可勝言某昨到
金陵怱怱遂歸番冬末須一到金陵不知逢原此行
以何時到江隂今必與吳親同舟而濟但到金陵莫
須求客舟以往否近制船難爲謀自金陵至潤只一
兩程到潤則求舫至江隂亦易矣某處此遂未有去
理如孫少述丁元珍曾子固尚以書見止不宜自求
便安數溷朝廷它人復可望其見察者乎辠釁日積
而不知所以自脫足下安以爲我謀哉配兵不習水
事甚善但計今之勢如此等事皆不可與論說不知
足下意以爲當如何施行幸試䟽示更有所聞悉望
見敎所至幸望留意訪以所不逮也至冬末到金陵
欲望逢原一至金陵見訪不知可否私心極有事欲
靣謁切試思之幸能一來爲惠大矣
　　　　七
某頓首逢原足下方欲作書而得所賜書尤感慰唯
逢原所以敎我得鄙心所欲出者窮僻無交游所與
議者皆不岀流俗之人非逢原之教我尚安得聞此
方力求所欲但未知何時得耳及冬春之交未得脫
此冀相遇於江寧不審肯顧否承敎許如此當可如
約也但不謀潤居何也江隂豈不可留乎若在潤則
相遇尤易耳配卒事須靣叙乃悉餘更有所聞悉望
見敎今世旣無朋友相告戒之道而言亦未必可用
大抵見敎者欲使某同乎俗合乎世耳非足下教我
尚何望於他人切無所惜也冬寒自愛
　　　　與劉元忠待制書
某啓久阻濶豈勝向往繼奉手誨勤勤懇懇尤荷眷
念承欲求宫觀方主上躬親庶政求才如不及之時
人臣雖有邪心安能有所軒輊謂宜黽勉以俟休命不須
如所喻也無縁靣晤幸深思鄙言而已炎溽爲時自愛
　　　　與沈道原舎人書
某啓辱手筆感慰又復冬至投老觸緒多感但日有東
歸之思爾上聦明日隮然流俗險膚未有已時亦安能
久自困苦於此北山松柏聞修雅說已極茂長一兩日令俞
遜往北山因欲漸治垣屋矣於道原欲略布所懷
　　　　二
某啓久不作書然思一相見極飢渇也近因歙州葉
戸曹至此論及說文因更思索鳥獸草木之名頗爲
解釋因悟孔子使人多識乃學者最後事也續當錄
寄道原何以淹留如此若道原有除吾甥當能一過
江相見諸欲靣晤何可勝言此時四姐亦當可以一
來相見矣未閒自愛
　　　　答黎檢正書(侁)
某啓前得所示熟讀蓋自秦漢以來所謂能文者不
過如此竊以爲士之所尚者志志之所貴者道苟不
合乎聖人則皆不足以爲道唯天下之英材爲可以
與此故欲以所聞告左右而嘗爲尊叔父道之足下
聞之而遂自悔以足下如此之才而復之不逺又能
如此此何所不至如某者衰久矣徒知思而巳尚何
能有所𥙷助乎辱書愧嘆以不即見爲恨饗寒自愛
　　　　與丁元珍書
某頓首過廣曾欲作書遣人奉詗動止以有故亟歸
是以雖作書而不果遣辱敎承知屢賜問然不得也
亦嘗附狀何爲皆不至乎曹振佳士已爲發令狀如
此人雖微元珍之敎固不敢失況重以元珍之見喻
乎前書已報左右恐不到故復以聞求郡固且止甚
荷見敎然某之所請不爲無辭若執政不察直以爲
辠則某何敢解免如欲盡其辭而然後加之辠則某
事固有本末非今日苟然欲避煩勞而求佚也古者
一道德以同俗故士有揆古人之所爲以自守則人
無異論今家異道人殊德士之欲自守者又牽於末
俗之勢不得事事如古則人之異論可悉弭乎要當
擇其近於禮義而無大譴者取之耳不審足下終將
何以爲僕謀哉秋冷自愛重之望冬間復到廣州冀
或一邀從者爲境上之會不審可求檄來否耳不宣
　　　　上杜學士言開河書
十月十日謹再拜奉書運使學士閤下某愚不更事
物之變備官節下以身得察於左右事可施設不敢
因循苟簡以孤大君子推引之意亦其職宜也鄞之
地邑跨負江海水有所去故人無水憂而深山長谷
之水四靣而出溝渠澮川十百相通長老言錢氏時
置營田吏卒歲浚治之人無旱憂恃以豐足營田之
廢六七十年吏者因循而民力不能自并向之渠川
稍稍淺塞山谷之水轉以入海而無所潴幸而雨澤
時至田猶不足於水方夏歷旬不雨則衆川之涸可
立而須故今之邑民最獨畏旱而旱輒連年是皆人
力不至而非歲之咎也某爲縣於此幸歲大穰以爲
宜乗人之有餘及其暇時大浚治川渠使有所潴可
以無不足水之患而無老壯稚少亦皆懲旱之數而
幸今之有餘力聞之翕然皆勸趨之無敢愛力夫小
人可與樂成難與慮始誠有大利猶將强之況其所
願欲哉竊以爲此亦執事之所欲聞也伏惟執事聦
明辨智天下之事悉已講而明之矣而又導利去害
汲汲若不足夫此最長民之吏當致意者故輒具以
聞州州旣具以聞執事矣顧其厝事之詳尚不得徹
輒復條件以聞唯執事少留聦明有所未安敎而勿
誅幸甚
　　　　與馬運判書
運判閤下比奉書即蒙寵荅以感以怍且承訪以所
聞何閤下逮下之周也嘗以謂方今之所以窮空不
獨費出之無節又失所以生財之道故也富其家者
資之國富其國者資之天下欲富天下則資之天地
蓋爲家者不爲其子生財有父之嚴而子富焉則何
求而不得今闔門而與其子市而門之外莫入焉雖
盡得子之財猶不富也蓋近世之言利雖善矣皆有
國者資天下之術耳直相市於門之內而已此其所
以困與在閤下之明宜巳盡知當患不得爲耳不得
爲則尚何頼於不肖者之言耶今歲東南饑饉如此
汴水又絕其經畫固勞心私竊度之京師兵食宜窘
薪蒭百榖之價亦必踴以謂宜料畿兵之駑怯者就
食諸郡可以舒漕輓之急古人論天下之兵以爲猶
人之血脉不及則枯聚則疽分使就食亦血脉流通
之勢也儻可上聞行之否
　　　　荅王伯虎書
辱書問以所疑如某者何足以語然聖人君子之行
則嘗聞於先生長者矣蓋曰不辱已不害人而已不
辱已所以爲有義不害人所以爲有仁若夫操至治
之成法責備於叔世以自絶與以仁施其身以及其
親則皆聖人君子之所不爲不知足下謂當如此否
因出見過得復從容爲左右道之
　　　　荅叚縫書
叚君足下某在京師時嘗爲足下道曽鞏善屬文未
嘗及其爲人也還江南始熟而慕焉友之又作文粗
道其行惠書以所聞詆鞏行無纎完其居家親友惴
畏焉怪某無文字規鞏見謂有黨果哉足下之言也
鞏固不然鞏文學論議在某交游中不見可敵其心
勇於適道殆不可以刑禍利禄動也父在困厄中左
右就養無虧行家事銖髮以上皆親之父亦愛之甚
甞曰吾宗敝所頼者此兒耳此某之所見也若足下
所聞非某之所見也鞏在京師避兄而舎此雖某亦
辠之也宜足下深攻之也於辠之中有足矜者顧不
可以書傳也事固有迹然而情不至是者如不循其
情而誅焉則誰不可誅邪鞏之迹固然邪然鞏爲人
弟於此不得無過但在京師時未深接之還江南又
旣往不可咎未嘗以此規之也鞏果於從事少許可
時時出於中道此則還江南時甞規之矣鞏聞之輒
瞿然鞏固有以敎某也其作懷友書兩通一自藏一
納某家皇皇焉求相切劘以免於悔者略見矣甞謂
友朋過差未可以絶固且規之規之從則已固且爲
文字自著見然後已邪則未甞也凡鞏之行如前之
云其旣往之過亦如前之云而已豈不得爲賢者哉
天下愚者衆而賢者希愚者固忌賢者賢者又自守
不與愚者合愚者加怨焉挾忌怨之心則無之焉而
不謗君子之過於聽者又傳而廣之故賢者常多謗
其困於下者尤甚勢不足以動俗名實未加於民愚
者易以謗謗易以傳也凡道鞏之云云者固忌固怨
固過於聽者也足下乃欲引忌者怨者過於聽者之
言縣斷賢者之是非甚不然也孔子曰衆好之必察
焉衆惡之必察焉孟子曰國人皆曰可殺未可也見
可殺焉然後殺之匡章通國以爲不孝孟子獨禮貌
之孔孟所以爲孔孟者爲其善自守不惑於衆人也
如惑於衆人亦衆人耳烏在其爲孔孟也足下姑自
重母輕議鞏
　　　　荅姚闢書
姚君足下別足下三年於兹一旦犯大寒絶不測之
江親屈來門岀所爲文書與謁并入若見貴者然始
驚以疑卒觀文書詞盛氣豪於理悖焉者希閒而論
衆經有所𨳩發私獨喜故舊之不予遺而朋友之足
望也今冠衣而名進士者用萬千計蹈道者有焉蹈
利者有焉蹈利者則否陷道者則未免離章絶句解
名釋數遽然自以聖人之術單此者有焉夫聖人之
術修其身治天下國家在於安危治亂不在章句名
數焉而巳而曰聖人之術單此者皆守經而不苟丗
者也守經而不苟世其於道也幾其去蹈利者則𬗟
然矣觀足下固已幾於道姑汲汲乎其可急於章句
名數乎徐徐之則古之蹈道者將無以岀足下上足
下以爲何如
　　　　荅李參書
李君足下留書獎引甚渥卒曰敎之育之在執事耳
某材德薄不能堪足下望之又何過也夫敎之育之
某之所以望於人也足下曽某之望乎豈欲享尫人
以壯者之食而强之負重乎然足下自言不樂雷同
不喜趨競審如是某誠愛焉誠慕焉誠欲告足下以
所聞焉曰其人誠甚貴有它長稍近於䛕則疾之若
數世之讐審如是亦過矣天下靡靡然足下之讐豈
少耶君子不爲已甚者求中焉其可也
　　　　荅史諷書
前日蒙訪及以易說一通且欲責某之一言以信之
天下大非某智力之所能任也某於易甞學之矣而
未之有得故雖恱足下志意之高辭說之明而不敢
斷其義之是非則何能推其義以信之天下雖然足
下屬我良重不可以無說蓋學者君子之務本而敎
者聖人之餘事故學則求之敎則應之有餘則應不
足則求蓋有餘而求之者有矣未有不足而能應者
也蓋見求而不應者矣未有不求而應之者也爲足
下計亦志於學而已學足乎已則不有知於上必有
知於下不有傳於今必有傳於後不幸而不見知於
上下而不傳於今又不傳於後古之人蓋猶不憾也
知我者其天乎此乃易所謂知命也命者非獨貴賤
死生爾萬物之廢興皆命也孟子曰君子行法以俟
命而已矣且足下求以誨人者也道無求而誨之者
求人而誨之則喪道喪道以求傳道則孰取以爲道
足下其試思之
　　　　上邵學士書
仲詳足下數日前辱示樂安公詩石本及足下所撰
復鑑湖記啓封緩讀心目開滌詞簡而精義深而明
不候按圖而盡越絶之形勝不候入國而熟賢牧之
愛民非夫誠發乎文文貫乎道仁思義色表裏相濟
者其孰能至於此哉因環列書室且欣且慶非有厚
也公義之然也某甞患近世之文辭弗顧於理理弗
顧於事以襞積故實爲有學以雕繪語句爲精新譬
之擷竒花之英積而玩之雖光華馨采鮮縟可愛求
其根柢濟用則蔑如也某幸觀樂安足下之所著譬
由笙磬之音圭璋之器有節奏焉有法度焉雖庸耳
必知雅正之可貴温潤之可寳也仲尼曰有德必有
言德不孤必有鄰其斯之謂乎昔昌黎爲唐儒宗得
子壻李漢然後其文益振其道益大今樂安公懿文
茂行起越朝右復得足下以宏識清議相須光潤苟
力而不已使後之議者必曰樂安公聖宋之儒宗也
猶唐之昌黎而勲業過之又曰邵公樂安公之壻也
猶昌黎之李漢而器略過之則韓李蔣邵之名各齊
驅並驟與此金石之刻不朽矣所以且欣且慶者在
於兹焉郡庠拘率偶足下有西笑之謀未獲親交談
議聊因手書以道欽謝之意且賀樂安公之得人也
臨川先生文集卷第七十五
臨川先生文集卷第七十六
　　書
　　　上田正言書二
　　　謝張學士書
　　　荅李秀才書
　　　荅孫長倩書
　　　上杜學士書
　　　與孫莘老書
　　　上徐兵部書
　　　上宋相公書
　　　上富相公書
　　　上張樞密書
　　　上郎侍郎書二
　　　上運使孫司諫書
　　　上浙漕孫司諫薦人書
　　　　上田正言書
正言執事某五月還家八月抵官每欲介西北之郵
布一書道區區之懷輒以事廢揚東南之吭也舟輿
至自汴者日十百數因得問汴事與執事息耗甚詳
其間薦紳道執事介然立朝無所跛倚甚盛甚盛顧
猶有疑執事者雖某亦然某之學也執事誨之進也
執事獎之執事知某不爲淺矣有疑焉不以聞何以
償執事之知哉初執事坐殿廡下對方正䇿指斥天
下利害奮不諱忌且曰願陛下行之無使天下謂制
科爲進取一塗耳方此時窺執事意豈若今所謂舉
方正者獵取名位而巳哉蓋曰行其志云爾今聮諫
官朝夕耳目天子行事即一切是非無不可言者欲
行其志冝莫若此時國之疵民之病亦多矣執事亦
抵職之日乆矣向之所謂疵者今或痤然若不可治
矣向之所謂病者今或痼然若不可起矣曾未聞執
事建一言寤主上也何向者指斥之切而今之䟽也
豈向之利於言而今之言不利邪豈不免若今之所
謂舉方正者獵取名位而巳邪人之疑執事者以此
爲執事解者或造辟而言詭辭而出䟽賤之人奚遽
知其微哉是不然矣傳所謂造辟而言者迺其言則
不可得而聞也其言之效則天下斯見之矣今國之
疵民之病有滋而無損焉烏所謂言之效邪復有爲
執事解者曰蓋造辟而言之矣如不用何是又不然
臣之事君三諫不從則去之禮也執事對䇿時常用
是著于篇今言之而不從亦當不翅三矣雖惓惓之
義未能自去孟子不云乎有言責者不得其言則去
盍亦辭其言責邪執事不能自免於疑也必矣雖堅
強之辯不能爲執事解也迺如某之愚則願執事不
矜寵利不憚誅責一爲天下昌言以寤主上起民之
病治國之疵蹇蹇一心如對䇿時則人之疑不解自
判矣惟執事念之如其不然願賜敎荅不宣
　　　　二
某聞公卿大夫才名與寵兼盛於世必有大功以宜
之否則君子撝之執事姿略穎然出常士之表應進
士中甲科舉方正爲第一將朝車通舉刺史事又陳
善䇿得璽書召名與寵不巳兼盛於世邪所未較著
者功爾本朝　太祖武靖天下　眞宗文持之
今上接祖宗之成兵不釋翳者蓋數十年近世無有
也所當設張之具猶若闕然重以羗酋梗邊主上方
覽衆䇿以濟之天下舉首戴目屬心執事者難以一
二計爲執事議者曰朝廷藉不吾以宜且自賛以植
顯效醻天下屬巳之意矧上惓惓然命之乎此固䇿
大功之會也抑聞之嶢嶢者易缺皦皦者易汙執事
才名與寵可謂易汙易缺者必若䇿大功適足宜之
而巳可無茂邪恭惟旦暮輔佐天子秉國事修所當
設張之具復邊人於安稱主上所以命之之意使天
下舉首戴目者盈其願而退則後世之書可勝傳哉
董仲舒有是才名顧不獲此寵公孫季有此寵不成
此功有此寵而成此功者宜在執事不宜在它草鄙
之人不達大誼辱獎訓之厚敢不盡愚
　　　　謝張學士書
某頓首某不肖學不得盡意於文章仕不得行其所
學苟居竊食動輒愧心而世之同好惡者巳云少矣
遇足下於此最爲相盡義不得諱其不腆之文過蒙
推襃非所望也朋友道喪爲日乆矣以某之不肖行
於前而誨於後自巳爲多矣況足下之明耶每望敎
督而終未蒙惟足下不遺以朋友之心見存不勝幸
甚更數日遂東去千萬自愛不勝思懷也
　　　　荅李秀才書
昨日蒙示書今日又得三篇詩足下少年而巳能如
此輔之以良師友而爲之不止何所不至自涇至此
蓋五百里而又有山川之阨足下樂從所聞而不以
爲遠亦有志矣然書之所願特出於名名者古人欲
之而非所以先足下之才力求古人之所汲汲者而
取之則名之歸孰能爭乎孔子曰君子去仁惡乎成
名古之成名在無事於文辭而足下之於文辭方力
學之而未止也則某之不肖何能副足下所求之意
邪
　　　　荅孫長倩書
孫君足下比過江寧家兄道足下雖穉年有竒意欲
務古人事於今世發爲詞章尤感切今世事犖犖有
可畏愛者語未究足下來門見示以文見責以敎誨
觀足下所爲文探足下志信然獨責敎誨爲失其所
焉爾古之道廢踣乆矣大賢閒起廢踣之中率常位
庳澤狹萬不救一二天下日更薄惡宦學者不謀道
主禄利而巳甞記一人焉甚貴且有名自言少時迷
喜學古文後乃大寤棄不學學治今時文章夫古文
何傷直與世少合耳尚不肯學而謂學者迷若行古
之道於今世則徃徃困矣其又肯行邪甚貴且有名
者云爾況其下碌碌者邪反於是其亦幾何矣足下
何覺之早邪其亦謀道而不主利禄者邪語曰塗之
人皆可以爲禹蓋人人有善性而未必善自充也若
足下者充之不巳不惑以變其又可量邪走將企警
嗟慕之不遑於敎誨乎何敢
　　　　上杜學士書
竊聞受命改使河北伏惟慶慰國家東西南北地各
萬里統而維之止十八道道數千里而轉運使獨一
二人其在部中吏無崇卑皆得按舉雖將相大臣氣
勢炟赫上所尊寵文書指麾勢不得恣一有罪過糺
詰按治遂行不請政令有大施舎常咨而後定生民
有大利害得以罷而行之金錢粟帛倉庾庫府舟車
漕引凡上之人皆須我主出信乎是任之重也而河
北又天下之重處左河右山強國之與鄰列而爲藩
者皆將相大臣所屯無非天下之勁兵悍卒以惠則
恣以威則搖幸時無事廟堂之上猶北顧而不敢忽
有事雖天子其憂未甞不在河北也今執事按臨東
南無幾何時浙河東西十有五州之吏士民未盡受
察便宜當行而害之可除去者猶未畢也而卒然舉
河比以付執事豈主上與一二股肱之臣不惟付予
必乆而後可要以效哉且以爲世之士大夫無足寄
以重獨執事爲能當之耳伏惟執事名行於天下而
材信於朝廷而處之宜必有𥙷於當世故雖某蒙恩
德最厚一日失所依據而釋然於心不敢恨望唯公
義之存而忘所私焉
　　　　與孫莘老書
某昨日相見殊怱怱所示及信獄事深思如此難處
足下試思其方因書示及今世人相識未見有切瑳
琢磨如古之朋友者蓋能受善言者少幸而其人有
善人之意而與游者猶以爲陽不信也此風甚可患
如某之不肖雖不爲有道計足下猶當以善言處我
而未甞有善言見賜豈以爲不足語乎足下尚如此
復何望於今世人也是爲事某亦雖多復辨論非敢
自強蔽以所職直以爲不如是則亦有所未悟彼此
之理不盡在他人恐以不能敬受其說而欲是者因
而巳在足下聦明想宜知鄙心要當往復窮究道理
耳古之人未有不須友以成者蓋無朋友則不聞其
過最患之大者況某之不肖所學者非世之所可用
而所任者非身之所能爲忍心拂性苟取衣食而冒
人之寄屬其大過宜日日有方理稽求可以自脫冀
足下時見諭也鹽秤子搔擾事幸䟽示其詳不敢作
足下文字施行要約束今後耳足下旣受人民社稷
於上官勢亦不得有所避避太過則其事將不直而
職事亦何由理也如鹽秤子事悉望䟽示自足下職
事然某不敢漏露也至麾嶺鄕詩奉寄一覽也秋冷
自愛
　　　　上徐兵部書
向蒙執事卑之嚴符開以歸路暮春三月登舟而南
浮江絶湖緜二千里風波勁悍雨潦湍猛窮兩月乃
至家展先人之墓寧祖母於堂十年縈鬱一旦釋去
戴執事之賜此時惟重還職不時以懼以慙然去父
母之道古人所爲遲遲也不識執事謫之貰之宜將
何如區區之懷無以自處矣恭惟執事寛通精明暴
著有年宜留本朝輔助風敎利權之柄國家誠重薦
紳之論猶爲嗟咨寵靈降集可拱以俟伏惟爲國自
壽迓迎休福某此月治行承序於左右在旦暮矣下
情無任依歸頌願之至
　　　　上宋相公書
某愚戅淺薄動多觸罪初叨一命則在幕府當此之
時尤爲無知自去吏屬之籍以至今日雖甞獲侍燕
語然不能自同衆人之數也閣下撫接顧待乆而加
親及以罪逆扶喪歸葬閣下發使弔問特在諸公之
先而所以顧恤之尤厚此蓋仁人君子樂於以禮長
育成就人材哀念一日之雅而忘其終身不肖之醜
顧在私心宜何以報當閤下以三公歸第四方奔走
賀慶之時而某尚以衰麻之故不能有一言自獻以
賛左右之喜歲時不居奄及喪除可以有獻矣然所
能進於左右乃不過如此蓋心之委曲有不勝言冀
蒙有以恕之而巳伏惟閤下以直道相先帝雖巳不
在政事之地然絶德至行九州四海所共矜式朝廷
大議在所謀謨伏惟爲時自重幸甚
　　　　上富相公書
某以閤下在相位時獨蒙拔擢在常人之情固以歸
德於左右然某以謂大君子以至公佐　天子進天
下士而某適以不肖誤在選中閤下非故爲賜也則
某宜不知所得矣及以不孝得罪天地扶喪南歸閤
下以上宰之重親屈手筆拊循慰勉過於朝夕出入
牆屏之人又加賜物以助其喪祭然後慨然有感槩
於私心而雖在攀號摧割之中不能以須臾忘也近
聞以旌纛出撫近鎭而尚以衰麻故不得參問動止
卷卷之情何可以勝日月不處旣除喪矣而繼以疾
病又念之曲折造次不足以自達故曠日引乆而闕
然不即叙感實冀寛大仁明有以容而察之而巳伏
惟閤下以盛德偉譽豐功茂烈爲天下所鄕往而又
忠言讜議終始如一此志義之士所以尤勤勤於祝
頌也伏惟體道爲國自重以荅輿人之心幸甚
　　　　上張樞密書
某惷陋𥚹迫不知所向在京師時自以備數有司而
閤下方斷國論故非公事未甞敢以先人之故私請
左右脩子姪之禮及以罪逆扶喪歸葬閤下方以醫
藥自輔哀疚迷謬闕於赴告凡此皆宜得踈絶之罪
者也然閤下拊循顧待旣乆而加親追賜手筆哀憐
備厚當是時某方纍然在喪服之中無以冀於全存
故不能有所獻以謝恩禮之厚今旣除喪可以叙感
矣然所能致於左右者不過如此蓋拳拳之心書不
能言實冀寛大仁明有以容而亮之而巳伏惟閤下
以正直相天下翊堯戴舜功不世有辭寵去寄而退
託一州所以承下風而望餘澤非特門牆小人而巳
伏惟爲國自重幸甚
　　　　上郎侍郎書
某啓伏念先人爲韶州明公使按其部存全挽進誼
固已厚先人不幸諸孤困蹷而又遭明公於此時閔
閔煦煦視猶子姪兩世受惠缺然不報唯其心不敢
一日置也身賤地遠又不敢輒以書通左右得邑海
上道當出越庶幾進望庭下解積年企仰之意失於
問聽到越而後知安車遷在杭也不敏之罪無所辭
誅伏惟尊明赦之不遽弃絶以終夙昔之賜幸也不
敢必然覬也旣到職下拘於法不得奔走以詗下從
者伏惟以道自壽下情不任惓惓之至
　　　　二
某啓昔者幸以先人之故得望歩趨伏蒙撫存敎道
如親子姪而去離門墻凡五六年一介之使一書之
問不徹於隷人之聽誠以苛禮不足報盛德空言不
能輸欲報之實顧不知執事察不察也去年得邑海
上塗當出越而問聽之繆謂執事在焉比至越而後
知車馬在杭行自念父黨之尊而德施之隆去五六
年而一書之不進又望門不造雖其心之勤企而欲
報者猶在而執事之見察其可必也且悔且恐不知
所云輒試陳不敏之罪於左右顧猶不敢必左右之
察也不圖執事遽然貶損手敎重之蜀牋兖墨之賜
文辭反復意指勤過然後知大人君子仁恩溥博度
量之廓大如此小人無狀不善隱度妄自悔恐而不
知所以裁之也一官自綴勢不得去欲趨而前其路
無由唯其思報心尚不怠
　　　　上運使孫司諫書
伏見閤下令吏民出錢購人捕鹽竊以爲過矣海旁
之鹽雖日殺人而禁之勢不止也今重誘之使相捕
告則州縣之獄必蕃而民之䧟刑者將衆無頼姦人
將乗此勢於海旁漁業之地搔動艚戸使不得成其
業艚戸失業則必有合而爲盗賊殺以相仇者此不
可不以爲慮也鄞於州爲大邑某爲縣於此兩年見
所謂大戸者其田多不過百畒少者至不滿百畒百
畒之直爲錢百千其尤良田乃直二百千而巳大抵
數口之家養生送死皆自田出州縣百湏又出於其
家方今田桑之家尤不可時得者錢也今責購而不
可得則其間必有鬻田以應責者夫使良民鬻田以
賞無頼告訐之人非所以爲政也又其間必有扞州
縣之令而不時出錢者州縣不得不鞭械以督之鞭
械吏民使之出錢以應捕鹽之購又非所以爲政也
且吏治宜何所師法也必曰古之君子重告訐之利
以敗俗廣誅求之害急較固之法以失百姓之心因
國家不得已之禁而又重之古之君子蓋未有然者
也犯者不休告者不止糶鹽之額不復於舊則購之
勢未見其止也購將安出哉出於吏之家而巳吏固
多貧而無有也出於大戸之家而巳大家將有由此
而破産失職者安有仁人在上而令下有失職之民
乎在上之仁人有所爲則世輙指以爲師故不可不
愼也使世之在上者指閤下之爲此而師之獨不害
閤下之義乎上好是物下必有甚者閤下之爲方爾
而有司或以謂將請於閤下求増購賞以勵告者故
某竊以謂閤下之欲有爲不可不愼也天下之吏不
由先王之道而主於利其所謂利者又非所以爲利
也非一日之積也公家日以窘而民日以窮而怨常
恐天下之勢積而不已以至於此雖力排之巳若無
奈何又從而爲之辭其與抱薪救火何異竊獨爲閤
下惜此也在閤下之勢必欲變今之法令如古之爲
固未能也非不能也勢不可也循今之法而無所變
有何不可而必欲重之乎伏惟閤下常立天子之側
而論古今所以存亡治亂將大有爲於世而復之乎
二帝三代之隆顧欲爲而不得者也如此等事豈待
講說而明今退而當財利責蓋迫於公家用調之不
足其勢不得不權事勢而爲此以紓一切之急也雖
然閤下亦過矣非所以得財利而救一切之道閤下
於古書無所不觀觀之於書以古巳然之事驗之其
易知較然不待某辭說也枉尺直尋而利古人尚不
肯爲安有此而可爲者乎今之時士之在下者浸漬
成俗苟以順從爲得而上之人亦徃徃憎人之言言
有忤巳者輒怒而不聽之故下情不得自言於上而
上不得聞其過恣所欲爲上可以使下之人自言者
惟閤下其職不得不自言者某也伏惟留思而幸聽
之文書雖巳施行追而改之若猶愈於遂行而不反
也干犯云云
　　　　上浙漕孫司諫薦人書
某今日遂出城以西度到潤州必得復望履舄故不
敢造辭以戀起居明州司法吏汪元吉者其爲吏廉
平州人無賢不肖皆推信其行喜近文史而尤明吏
事有論利害事一編今封獻左右伏惟暇日略賜觀
省其言有可採者不以某之言爲妄則儻可以牧備
從吏役使有仕進之望乎蓋薄惡之俗士大夫之修
行義者少矣況身處汙賤之勢而清議所不及者乎
勸獎之道亦當先錄小善務以下流之有善者爲始
今世胥史士大夫之論議常耻及之惟通古今而明
臨川先生文集卷第七十七
　　書
　　　上張太博書二
　　　上人書
　　　代人上凌屯田書
　　　與祖擇之書
　　　與孫子髙書
　　　與孫侔書三
　　　請杜醇先生入縣學書三
　　　荅孫元􁘠大資書
　　　荅孫少述書
　　　荅王該祕校書二
　　　荅張幾書
　　　荅楊忱書
　　　荅陳柅書
　　　荅余京書
　　　荅王景山書
　　　　上張太博書二
某愚不識事務之變而獨古人是信聞古有堯舜也
者其道大中至正常行之道也得其書閉門而讀之
不知憂樂之存乎已也穿貫上下浸淫其中小之爲
無間大之爲無崖岸要將一窮之而巳矣中不幸而
失先人母老弟弱衣穿食單有寒餓之疾始憮然欲
出仕徃即焉而乃幸得於今三年矣唯是憂患疾疹
筋力之懦而神明之昏也學日以落而廢職之咎幾
不能以免其敢出所有以求當世貴者之識哉其亦
偷禄焉而巳矣今也執事延之勤問之密而又使獻
其所爲文其又敢自閉匿以重不敏而虚敎命之辱
哉謹書所爲原說誌序書詞凡十篇獻左右夫文者
言乎志者也旣將獻故又書所志以爲之先焉冐犯
威重惟赦之
　　　　二
某惷昧淺薄不知所以爲文得君子過顧不能閉伏
所短以終取憐聞命之辱輒具以獻追自悔恐且得
罪戾而失所以望於君子者伏蒙執事有時之盛名
而不以矜愚有使者之重而不以驕微賤報之書授
之欲其至於道加賜所作使得覘而法之誠見執事
之賢於人也賢與衆人之所以異不在此其將安在
伏惟執事之用心持乆而力行則瓌偉閎廓自重之
士將皆願綴於門闌之游豈獨某哉其將從某者始
也旣拜賜敢不獻其將然
　　　　上人書
嘗謂文者禮敎治政云爾其書諸䇿而傳之人大體
歸然而巳而曰言之不文行之不遠云者徒謂辭之
不可以已也非聖人作文之本意也自孔子之死乆
韓子作望聖人於百千年中卓然也獨子厚名與韓
並子厚非韓比也然其文卒配韓以傳亦豪傑可畏
者也韓子甞語人以文矣曰云云子厚亦曰云云疑
二子者徒語人以其辭耳作文之本意不如是其巳
也孟子曰君子欲其自得之也自得之則居之安居
之安則資之深資之深則取諸左右逢其原孟子之
云爾非直施於文而巳然亦可託以爲作文之本意
且所謂文者務爲有𥙷於世而巳矣所謂辭者猶器
之有刻鏤繪畫也誠使巧且華不必適用誠使適用
亦不必巧且華要之以適用爲本以刻鏤繪畫爲之
容而已不適用非所以爲器也不爲之容其亦若是
乎否也然容亦未可巳也勿先之其可也某學文乆
數挾此說以自治始欲書之䇿而傳之人其試於事
者則有待矣其爲是非邪未能自定也執事正人也
不阿其所好者書雜文十篇獻左右願賜之敎使之
是非有定焉
　　　　上凌屯田書(代人作)
俞跗疾毉之良者也其足之所經耳目之所接有人
於此狼疾焉而不治則必欿然以爲巳病也雖人也
不以病俞跗焉則少矣隱而虞俞跗之心其族婣舊
故有狼疾焉則何如也末如之何其巳未有可以治
焉而忽者也今有人於此弱而孤壯而屯蹷困塞先
大父棄館舍于前而先人從之兩世之柩窶而不能
葬也甞觀傳記至春秋過時而不葬與子思所論未
葬不變服則戚然不知涕之流落也竊悲夫古之孝
子慈孫嚴親之終如此其甚也今也乃獨以窶故犯
春秋之義拂子思之說鬱其爲子孫之心而不得伸
猶人之狼疾也奚有間哉伏惟執事性仁而躬義憫
艱而悼厄窮人之俞跗也而又有先人一日之雅焉
某之疾庶幾可以治焉者也是敢不謀於龜不介於
人跋千里之途犯不測之川而造執事之門自以爲
得所歸也執事其忽之歟
　　　　與祖擇之書
治敎政令聖人之所謂文也書之䇿引而𬒳之天下
之民一也聖人之於道也蓋心得之作而爲治敎政
令也則有本末先後權勢制義而一之於極其書之
䇿也則道其然而巳矣彼陋者不然一適焉一否焉
非流焉則泥非過焉則不至甚者置其本求之末當
後者反先之無一焉不誖於極彼其於道也非心得
之也其書之䇿也獨能不誖耶故書之䇿而善引而
𬒳之天下之民反不善焉無矣二帝三王引而𬒳之
天下之民而善者也孔子孟子書之䇿而善者也皆
聖人也易地則皆然某生十二年而學學十四年矣
聖人之所謂文者私有意焉書之䇿則未也間或悱
然動於事而出於詞以警戒其躬若施於友朋𥚹迫
陋􁃠非敢謂之文也乃者執事欲收而敎之使獻焉
雖自知明敢自蓋邪謹書所爲書序原說若干篇因
叙所聞與所志獻左右惟賜覽觀焉
　　　　與孫子髙書
子髙足下辱賜敎獎勞甚渥反復誦觀慙生於心某
天介踈樸與時多舛始者徒以貧弊無以養故應書
京師名錯百千人中不願過爲人知亦誠無以取知
於人獨因友兄田仲通得進之仲寳二君子不我愚
而許之朋往往有溢美之言寘疑於人抑二君子實
過豈某願哉兄乃板其辭以爲貺是重二君子之過
而深某之慙也其敢承乎兄粹淳靜深文彩熖然而
摧縮鋒角不自夸奮具大樹立之器人所趨慕宜擇
豪異而朋之顧眷眷於某豈今所謂同年交者固皆
當然哉某願從兄游誠不待同年然後定也承日與
介第講肄圖史商較世俗甚盛甚盛孔子曰垂之空
言不如見之行事深切著明也私有望於兄焉此月
奉計牒當度江南十一日盡室行江山清華有可歎
愛無良朋以共之亦足憮然春暄職外奉親自壽
　　　　與孫侔書
某頓首辱書具感恩意之厚先人銘固嘗用子固文
但事有缺略向時忘與議定又有一事須至别作然
不可以書傳某於子固亦可以忘形迹矣而正之云
然則某不敢易矣雖然告正之作一碣立於墓門使
先人之名德不泯幸矣子固亦近得書甚安樂云不
復來此遂入京恐欲知故及此朱氏事固如足下說
而朱祕校乃巳入京考於禮蓋亦皆如足下之說但
愁痛不能具道此意以質於賢者耳銘事子固不以
此罪我兩人者以事有當然者且吾兩人與子固豈
當相求於形迹閒耶然能不失形迹亦大善唯碣宜
速見示也某憂痛愁苦千狀萬端書所不能具以此
思足下欲飛去可以言吾心所欲言者唯正之子固
耳思企思企千萬自愛
　　　　二
某辱手筆感媿近亦聞正之喪配未敢即問人生多
難乃至此乎當歸之命耳人情處此豈能無愁但當
以理遣之無自苦爲也然此乃某不能自勝者二年
之間愁釁相仍居常忽忽不自聊勉從俗往還其心
唯欲閉門坐卧耳欲往奉見乆矣況以書見趣乎親
老常多病生事怵迫如坐燒屋之下不可以一日輟
而不圖其能遠來千里之外乎欲足下一至廣德某
當走見矣爲十日之㑹亦足以晤言矣或潤州亦可
也諸俟靣論此不復云矣正之或來潤或廣德不可
復以它爲解矣某甚重去親側若正之難來此亦無
所係著但至潤及廣德尤爲易耳
　　　　三
某到京師已數月求一官以出旣未得所欲而一舟
爲火所燔爲生之具略盡所不燔者人而巳家人又
頗病人之多不適意豈獨我乎然足下之親愛我良
厚其亦欲知我所以處此之安否也故及此耳知與
公藴居甚適何時當邂逅以少釋愁苦之心乎且頻
以書見及某自度不能數十日亦當得一官以出但
不知何處耳子高當巳入京不知得及相見於京師
否諸不一一千萬自愛
　　　　請杜醇先生入縣學書
人之生乆矣父子夫婦兄弟賔客朋友其倫也孰持
其倫禮樂刑政文物數制事爲其具也其具孰持之
爲之君臣所以持之也君不得師則不知所以爲君
臣不得師則不知所以爲臣爲之師所以并持之也
君不知所以爲君臣不知所以爲臣人之類其不相
賊殺以至於盡者非幸歟信乎其爲師之重也古之
君子尊其身耻在舜下雖然有鄙夫問焉而不敢忽
歛然後其身似不及者有歸之以師之重而不辭曰
天之有斯道固將公之而我先得之得之而不推餘
於人使同我所有非天意且有所不忍也某得縣於
此踰年矣方因孔子廟爲學以敎養縣子弟願先生
留聽而賜臨之以爲之師某與有聞焉伏惟先生不
與古之君子者異意也幸甚
　　　　二
惠書何推襃之隆而辭讓之過也仁人君子有以敎
人義不辭讓固巳爲先生道之今先生過引孟子柳
宗元之說以自辭孟子謂人之患在好爲人師者謂
無諸中而爲有之者豈先生謂哉彼宗元惡知道韓
退之母爲師其孰能爲師天下士將惡乎師哉夫謗
與譽非君子所䘏也適於義而巳矣不曰適於義而
唯謗之䘏是薄世終無君子唯先生圖之示詩質而
無邪亦足見仁人之所存甚善甚善
　　　　荅孫元規大資書
某不學無術少孤以賤材行無可道而名聲不聞於
當世巨公貴人之門無可進之路而亦不敢輒有意
於求通以故聞閤下之名於天下之日乆而獨未甞
得望履舄於門比者得邑海上而聞左右之别業實
在敝境猶不敢因是以求聞名於從者卒然蒙賜敎
督讀之茫然不知其爲媿且恐也伏惟閤下危言讜
論流風善政簡在天子之心而諷於士大夫之口名
聲之盛位勢之尊不宜以細故茍自貶損今咳唾之
餘先加於新進之小生疑左右者之誤而非閤下之
本意也以是不敢即時報謝以忤眎聽以累左右而
自得不敏之誅顧未嘗一日而忘拜賜也今兹使來
又拜敎之辱然後知閤下眞有意其存之也夫禮之
有施報自敵以下不可廢況王公大人而先加禮新
進之小生而其報謝之禮缺然者乆之其爲罪也大
矣雖聦明寛閎其有以容而察於此而獨區區之心
不知所以裁焉
　　　　荅孫少述書
少述足下某天禀踈介與時不相值生平所得數人
而巳兄素固知之置此數人復欲強數指不可詘唯
接兄之日淺而相愛深别後焦然如失所憑兄賜問
者八九奉荅卒不過一再而巳以爲吾黨之相與情
誼何如爾問之密䟽不足計也不然今之游交竿牘
之使午行於涂豈某於兄顧不能哉此月十二日抵
眞州明日當舟行無事當爲朱先生叙字且賡所貺
詩以寄元珍六月代去民先受鄆辟爲之柰何近日
人事可嗟可恠者衆何時見兄論之春暄自重
　　　　荅王該祕校書
某不思其力之不任也而唯孔子之學操行之不得
取正於孔子焉而巳宦爲吏非志也竊自比古之爲
貧者不知可不可耶今之吏不可以語古拘於法限
於勢又不得乆以不見信於民民源源然日入貧惡
借令孔子在與之百里尚恐不得行其志於民故凡
某之施設亦茍然而巳未甞不自愧也足下乃從而
譽之豈其聽之不詳耶且古所謂蹈之者徒若是而
止耶殆不若是而止也易子之事未之聞也幸敎之
亦未敢忽也
　　　　二
某頓首自足下之歸未得以書候動止而以慰左右
者之憂乃辱書告以所不聞幸甚如見譽則過其實
甚矣告者欺足下也其尤顯白不可欺者縣之獄至
或歷累月而無一日之空屬民治以茍自免以得罰
者以十數安在乎民之無訟而服役之不辭哉且某
之不敏不幸而無以養故自縻於此蓋古之人有然
者謂之爲貧之仕爲乗田曰牛羊蕃而已矣爲委吏
曰㑹計當而巳矣牛羊之不蕃㑹計之不當斯足以
得罪牛羊蕃而已矣㑹計當而巳矣亦不足道也唯
其所聞數以見告幸甚
　　　　荅張幾書
張君足下某常以今之仕進爲皆詘道而信身者顧
有不得巳焉者捨爲仕進則無以自生捨爲仕進而
求其所以自生其詘道有甚焉此固某之亦不得巳
焉者獨甞爲進說以勸得已之士焉得已而巳焉者
未見其人也不圖今此而得足下焉足下恥爲進士
貴其身而以自娛於文而貧無以自存此尤所以爲
難者凡今於此不可母進謁也況如某少知義道之
所存乎今者足下乃先貶損而存之賜之書詞盛指
過不敢受而有也惟是不敏之罪不知所以辭敢布
左右惟幸察之而巳
　　　　荅楊忱書
承賜書屈欲交之不知其爲懼與媿也已又喜焉聞
君子者仁義塞其中澤於靣浹於背謀於四體而出
於言唯志仁義者察而識之耳然尚有其貌濟其言
匱其言濟其實匱者非天下之至察何與焉某甞窮
觀古之君子所以自爲者顧而自忖其中則欿然又
思昔者得見於足下俯數刻爾就使其中有絶於衆
人者亦未甞得與足下言也足下何愛而欲交之邪
或者焯然察其有似邪夫顧而自忖其中則欿然其
爲貌言也乃有以召君子之愛宜乎不知其爲懼與
媿也然而足下自許不妄交則其交之也固宜相切
以義以就其人之材而後巳爾則某也甚有頼其爲
言也可以巳邪
　　　　荅陳柅書
某啓伏蒙不遺不肖而身辱先之示之文章使得窺
究其所藴又取某所以應見問者序而存之以寵其
行足下之賜過矣不敢當也某懦陋淺薄學未成而
仕其言行往往背戾於聖人之道擯而後復者非一
事也自度尚不足與庸人爲師況如足下之材良俊
明安能一有所補邪雖然足下過聽所序而存者或
非某所聞於師友之本指也則義不得黙而巳莊生
之書其通性命之分而不以死生禍福累其心此其
近聖人也自非明智不能及此明智矣讀聖人之說
亦足以及此不足以及此而䧟溺於周之說則其爲
亂大矣墨翟非亢然詆聖人而立其說於世蓋學聖
人之道而失之耳雖周亦然韓氏作讀墨而又謂子
夏之後流而爲莊周則莊墨皆學聖人而失其源者
也老莊之書具在其說未甞及神仙唯葛洪爲二人
作傳以爲仙而足下謂老莊濳心於神仙疑非老莊
之實故甞爲足下道此老莊雖不及神仙而其說亦
不皆合於經蓋有志於道者聖人之說博大而閎深
要當不遺餘力以求之是二書雖欲讀抑有所不暇
某之所聞如此其離合於道惟足下自擇之
　　　　荅余京書
某行不足以配古之君子智不足應今時之變竊食
窮縣而無勢於天下非可以道德而謀功名之合也
今足下貶損手筆告之所存文辭博美義又宏廓守
而充之以卒不遷其至可量邪顧告之非其所推褒
之語不以實稱類有以不敏欺足下者孔子曰不患
人之不已知患巳不知人也此亦足傷足下知人之
明獨媿而巳不敢當也
　　　　荅王景山書
某愚不量力而唯古人之學求友于天下乆矣聞世
之文章者輙求而不置蓋取友不敢須臾忽也其意
豈止於文章耶讀其文章庶幾得其志之所存其文
是也則又欲求其質是則固將取以爲友焉故聞足
下之名亦欲得足下之文章以觀不圖不遺靣惠賜
之又語以見存之意幸甚幸甚書稱歐陽永叔尹師
魯蔡君謨諸君以見比此數公今之所謂賢者不可
以某比足下又以江南士大夫爲能文者而李泰伯
曾子固豪士某與納焉江南士大夫良多度足下不
徧識安知無有道與藝閉匿不自見於世者乎特以
二君槩之亦不可也況如某者豈足道哉恐傷足下
之信而又重某之無狀不敢當而有也孔子曰十室
之邑必有忠信如丘者聖人之言如此唯足下思之
而巳聞將東游它語須面盡之
臨川先生文集卷第七十七
臨川先生文集卷第七十八
　　書
　　　荅郟大夫書
　　　與章參政書
　　　與王宣徽書三
　　　與彭器資書
　　　與程公闢書
　　　與李修撰書(復圭)
　　　與徐賢良書
　　　與楊蟠推官書二
　　　與孟逸祕校手書九
　　　與樓郁教授書
　　　荅王逢原書
　　　荅王致先生書
　　　回文太尉書
　　　回元少保書二
　　　荅范峋提刑書二
　　　荅孫莘老書
　　　荅俞秀老書
　　　荅宋保國書
　　　荅熊伯通書二
　　　荅蔣頴叔書
　　　　荅郟大夫書
承教并致令嗣埋銘祭文發揮德美足以傳後信今
感惻豈可勝言衰疾倦於人事惟頃見令嗣數邀請
之心所愛尚不知應接之勞也不圖奄忽遂隔生死
言及於此秪傷慈念然壽夭有命悲痛無補惟當以
理自開釋耳無縁㑹晤千萬良食自愛
　　　　與章參政書
自聞休命日與賢士大夫同喜承誨示重以感愧又
喜動止多福某外尸榮禄幸可以小愒而痞喘稍瘳
即苦瞀眩投老殘年況不復乆唯祝公爲時自愛勉
建功業稱明主眷遇而巳書不逮意想蒙恕亮
　　　　與王宣徽書
某頓首再拜阻闊門墻浸彌年月惓惓鄕往豈可勝
言某屏居丘園衰疾日嬰闕於修問想蒙矜恕北都
衙校偶至北山得聞比日動止康豫深慰鄙情也南
北遼闊無縁進望履舄惟冀爲時倍保崇重無任禱
頌之至
　　　　二
某頓首再拜留守宣徽太尉(台座)乆遠言侍豈勝瞻
仰山川阻闊修問曠踈竊惟尊體動止萬福門内吉
慶新正伏冀爲國自重下情禱頌之至不宣
　　　　三
某惶恐再拜伏承屢求自佚　聖上貪賢想必未遂
髙懷無縁造詣豈勝企仰某衰疾日積待盡丘園每
荷眷記但深感切
　　　　與彭器資書
某啓數得㑹晤深以慰釋遽當乖闊豈勝係戀衰疾
無縁追路且爲道自愛謹勒此以代面叙
　　　　與程公闢書
某啓比承故人逺屈殊以不獲從容爲恨更煩專使
貺以好音豈勝感悵隂晴不常寒暄屢變尤喜䟦渉
動止安豫平字韻詩不敢違指聊供一笑集古句亦
勉副來喻不足傳示也尚此阻闊惓惓可知千萬自
愛以副情禱也不宣
厚之康強必數相見乆欲致書未果幸因晤語爲道
惓惓也
　　　　與李修撰書(復圭)
某啓比得奉餘論殊以不從容爲恨忽復改歲豈勝
思仰乃煩枉教慰感何可復言尤喜動止多福日冀
别膺休命復得展晤於丘園未間良食自壽不宣
　　　　與徐賢良書
某叩首罪逆茍活向蒙賢者不以無狀遠賜存省區
區哀感所不可言自後日欲修問而乃重煩手敎先
加撫慰重以愧惻也從是北征計在旬月過潤去此
甚近以几筵之故無由一至京口奉候瞻向之情可
以意知也自别後不復治禮亦時時體中疾病諸非
面見何可言也千萬自愛數以書見及幸甚尊兄支
福不及别削也
　　　　與楊蟠推官書
某頓首推官足下辱手筆所以見敎者過當不敢當
也某不爲通乎道者曰有志乎道可也方當求正乎
人其敢正人乎哉讀足下之文但知畏之而巳足下
固甞得賢人者而師之願造請所聞焉以私故未遑
謹奉手啓不宣
　　　　二
某頓首區區之意巳白左右卒不見亮而相責望加
焉夫豈敢有愛哉特無以當所欲耳雖然得閒將試
進其疑者亦冀足下或有以聞之不宣
　　　　與孟逸祕校手書
某頓首仲休兄足下自京師奉别於今已八九年事
物之役少休息時不得馳問但增勤企忽得書乃知
尚滯下邑幸得㑹合歡慰固無量顧忝一日之雅而
以公函見賜竊慙怍不知所謂也拜見在近千萬自
愛他留面陳
　　　　二
某頓首昨日以旱事奉報旣而且以書抵王公言今
旱者皆貧民有司必不得巳不若取諸富民之有良
田得榖多而售數倍之者貧民被災不可不恤也度
治所巳接狀矣然民旣爲使者所沮得無貧懦力不
能復自訴者乎唯念之屯田必巳入城矣前治宿松
事何其詳也錦鷄更求兩雌不欲忤物性耳秋涼自
愛
　　　　三
某頓首數日得奉談笑殊自慰别後懷渴殊深伏惟
動止萬福鷴巳領得感怍當有元給之直幸示下不
然則魯自是不贖人矣按田良苦惟寛中自愛兩日
稍寒矣尤宜自愛
　　　　四
某頓首到郡怱怱欲一詣邑奉見尚未果伏惟動止
萬福歲饑如此幸得賢令君相與爲治宜不至有失
所者然聞富室之藏尚有所閉而未發者切以謂方
今之急閤下宜勉數日之勞躬往隱括而發之裁其
價以予民損有餘以補不足天之道也悠悠之議恐
不足䘏在力行之而巳不知鄙見果可行否幸一報
有以見教幸多及屯田尊候萬福不及上狀不知端
州何時可以到此欲及其將至使人以書迓之幸一
爲致問示及不乆得奉見未爾自愛
　　　　五
某頓首某不肖學不得盡意於文章仕不得行其所
學茍居竊食動輒媿心而世之同好惡者巳云少矣
遇足下於此最爲相盡義不得諱其不腆之文過蒙
推褒非所望也朋友道喪之日乆矣以某之不肖行
於前而悔之於後自巳爲多矣況足下之明邪每望
敎督而終未蒙惟足下不遺以朋友之義見存不勝
幸甚更數日遂東去十里自愛不勝思懷也
　　　　六
某頓首辱書感慰想按田勞苦乞自愛惟下戸所得
亦不多又誠可哀至於豪右雖所蠲至少未爲損也
仁明審處之而巳質利甚好但某亦自質却數十千
恐不免嫌謗也邑中但痛繩之豈有不從者乎按置
一二人自然趨令矣日夕思一見無由聞常因檢覆
至近郊能入城否或不欲入城憚請謁之煩即至近
郊可示諭當走城外奉謁也
　　　七
某頓者辱書感慰非兄之愛厚何其能勤勤不忘如
此也奔走南北而事多不能如心去就之際未知所
擇安能無勞於心邪不知兄代者何時到乎春暄千
萬自愛以慰鄙懷也時以書見及不勝幸願
　　　　八
某頓首近别殊思渴雨不足遽止爲之柰何兩日欲
作書往而私門不幸再得小功之訃愁苦豈可以言
說邪元規得南信否昨日報之當更重其愛思然恐
其急於得實又當走人往候之故耳前日所議云何
欲以公往可否然元規方内憂暇議此否此決無害
事但巳之爲不可耳更裁之黃任道書煩送去無聊
上問不謹幸憐察
　　　　九
某頓首幸以一日之雅而每辱以公禮見加非所望
也蒙諭具曉盛意舉監若行辭不難也至於閤下治
行自爲諸公所知不患無知巳也惟以道自釋餘留
面究也𧖟麰之入今歲如何邑亡歲之凶固賢令仁
佐政治之所及也竊以爲慰
　　　　與樓郁敎授書
某竊邑無狀每自隱度宜得罪於賢者敢圖不遺辱
賜手筆而副以褒揚之辭乎此乃重某之不肖使不
得聞其過惡而非所以望敎誨之意也足下學行篤
美信於士友窮居海瀕自樂於屢空之内此某所仰
歎也
　　　　荅王逢原書
某啓不見巳兩月雖塵勞汨汨企望盛德何日忘之
忽辱惠書承以論語義見敎言㣲㫖奥直造孔庭非
極髙明孰能爲之仰羡仰羡近蒙子固夷甫過我因
與二公同觀尤所歎服何時得至金陵以盡遠懷不
宣
　　　　荅王致先生
某頓首先生足下乆不見顔色傾渴無量蒙賜手筆
存獎尤過新將頗慰民望固幸甚足下無事於職而
愛民之心乃至於此可以爲仁矣他留面陳怱怱不
謹
　　　　回文太尉書
某再拜留守太尉儀同(台座)乆遠言燕豈勝悵仰山
川阻闊乆曠馳問仰惟尊體動止萬福丘園衰疾候
望無階唯冀爲時倍保崇重下情祝望之至不宣
　　　　回元少保書
某啓比承存問不敢因郵叙感日詗營從之東馳布
悃愊專使臨門誨諭稠疊區區感激何可具言承動
止康寧深以爲慰相望數驛而衰憊日滋無縁馳詣
但有鄕往若春氣暄和乗興遊衍得陪几杖何幸如
之未爾閒伏乞良食自重不宜
　　　　二
某啓乆闕修問豈勝企仰新歲想膺多福貴眷各吉
慶山川相望拘綴無縁造晤冀倍自壽重以副惓惓
也程公闢想日得從容也
　　　　荅范峋提刑書
某啓乆阻闊豈勝鄕往承誨喻示及知舟馭巳在近
關良喜動止萬福冀得瞻晤又重以喜餘非面叙不
悉
　　　　二
某啓承營從數辱丘園得聞餘論多所𨳩釋戒行有
日適以服藥疲頓不獲追路豈勝愧悵冒渉方遠冀
良食自壽以慰係戀謹奉啓以代面叙
　　　　荅孫莘老書
某啓丘園自屏煩公遠屈衰疾不獲奉迓仰惟營從
跋渉勞苦謹遣人馳此奉候不宣
　　　　荅俞秀老書
某啓比嬰危疾療治百端僅乃小愈竊聞秀老亦乆
伏枕近纔康復不知營從何時如約一至乎歲盡當
營理報寧庵舎以佇遊愒餘非面叙不悉未相見間
自愛令弟見訪闕於從容及閒邀之巳過江矣聞不
乆復來不及别幅也
　　　　荅宋保國書
某啓使人三至示以經解副之佳句勤勤如此豈敢
鹵莽以虚來㫖所示極好尚有少疑想營從非乆淹
於符離冀異時肯顧我可以究懷未爾爲時自愛不
宣
　　　　荅熊伯通書
某啓幸得㑹晤豈勝欣慰遽復乖闊實深悵戀明日
當展親墓不獲追送瞻傃旌斾重增愧恐唯冀爲時
自重度非乆北還餘非面叙不可宣究也
　　　　二
某啓乆欲相送於崇果適值展墓今日聞舟師尚次
淮濵猶欲與七弟一往而疲憊殊甚惓惓之情何可
具言重煩誨喻感激感激沈氏書即馳送幸託婚姻
之末豈勝欣慰冬寒跋渉自愛想公非乆淹南方冀
復朝夕㑹晤於此爲時自愛不宣
　　　　荅蔣頴叔書
阻闊未乆豈勝思渴承手筆訪以所疑因得聞動止
良以爲慰如某所聞非神不能變而變以赴感特神
足耳所謂性者若四大是也所謂無性者若如來藏
是也雖無性而非斷絶故曰一性所謂無性曰一性
所謂無性則其實非有非無此可以意通難以言了
也惟無性故能變若有性則火不可以爲水水不可
以爲地地不可以爲風矣長來短對動來静對此但
令人勿着爾若了其語意則雖不著二邊而著中邊
此亦是著故經曰不此岸不彼岸不中流長瓜梵志
一切法不變而佛告之以受與不受亦不受皆爭論
也若知應生無所住心則但有所著皆在所訶雖不
渉二邊亦未出三句若無此過即在所可三十六對
無所施也妙法蓮華經說實相法然其所說亦行而
巳故導師曰安立行淨行無邊行上行也其所以名
芬陁利華取義甚多非但如今法師所釋也佛說有
性無非第一義諦若第一義諦有即是無無即是有
以無有像計度言語起而佛不二法離一切計度言
說謂之不二法亦是方便說耳此可冥㑹難以言了
也
臨川先生文集卷第七十八
臨川先生文集卷第七十九
　　啓
　　　賀韓魏公啓
　　　賀致政文太師啓
　　　賀留守侍中啓
　　　賀留守王太尉啓
　　　賀致仕趙少保啓
　　　賀吕參政啓
　　　回謝王參政啓
　　　賀章參政啓
　　　免參政上兩府啓
　　　荅髙麗國王啓
　　　罷相出鎭回謝啓
　　　謝皇親叔敖啓
　　　賀韓史館相公啓
　　　回留守太尉賀生日啓
　　　除參知政事謝執政啓
　　　回王參政免啓
　　　參知政事回宗室賀啓
　　　回曾簽書免啓
　　　上執政辭僕射啓
　　　除宰相上兩府大王免啓二
　　　回謝舎人啓
　　　回韓相公啓
　　　回文侍中啓
　　　　賀韓魏公啓
伏審判府司徒侍中寵辭上宰歸榮故鄕兼兩鎭之
節麾備三公之典䇿貴極富溢而無亢滿之累名遂
身退而有襃加之崇在於觀瞻孰不慶羡伏惟某官
受天閒氣爲世元龜誠節表於當時德望冠乎近代
典司密命揔攬中權毀譽幾至於萬端夷險常持於
一意故四海以公之用捨一時爲國之安危越執鴻
樞遂躋元輔以人才未用爲大恥以國本不建爲深
憂言衆人之所未嘗任大臣之所不敢及臻變故果
有成功　英宗以哀疚荒迷慈聖以謙冲退託内揆
百官之衆外當萬事之微國無危疑人以靜一周勃
霍光之於漢能定䇿而終以致疑姚崇宋璟之於唐
善政理而未甞遭變記在舊史號爲元功未有獨運
廟堂再安社稷弼亮三世敉寧四方崛然在諸公之
先煥乎如今日之懿若夫進退之當於義出處之適
其時以彼相方又爲特美某乆叨庇頼實預甄收職
在近臣欲致盡規之義世當大有更懷下比之嫌用
自絶於髙閎非敢忘於舊德逖聞新命竊仰遐風瞻
望門闌不任鄕徃之至
　　　　賀致政文太師啓
伏審明制閔煩安車歸憇位在三師之首名兼兩鎭
之崇誕告敷聞具瞻胥慶豈惟末契竊仰高風恭惟
致政儀同太師聲冠時髦望隆國棟天應時而生德
帝考實而念功蕭何漢之宗臣方叔周之元老寵靈
莫二宜受祉之難窮懇惻有加遂留賢而弗獲瞻承
雖阻企慕實深
　　　　賀留守侍中啓
伏以露章有請辭寵甚堅遂迴渙號之孚以徇撝謙
之美爰田衍食舊鎭撫臨雖非朝廷爵以報功之心
兹見君子廉以激貪之節髙風所洎薄俗以敦恭惟
留守太保侍中躬授將明之才出逢開泰之運謨謀
王體秉執事樞勲庸已著於三朝寵祿具膺於多祉
惟時出處作世表儀未遑慶牘之修首辱占書之貺
永言感戢實被悃悰
　　　　賀留守王太尉啓
恭聞孚號崇獎耆明肇建節旄再司管籥匪周邦之
獨慰乃黎獻之交欣伏惟留守太尉朝廷偉材宗廟
貴器華問旣大寵祿用光取甘茂之十官最先諸老
間季友於兩社乃允具瞻將壇之拜旣崇公衮之歸
豈晚某舊蒙識拔尚阻趨承踊躍之私實爲倍百
　　　　賀致政趙少保
竊審抗言辭寵得謝歸榮繇西省諫諍之官序東宫
師保之位殿庭鳴玉尚仍前日之班里舎揮金甫遂
髙年之樂伏惟慶慰資政少保懋昭賢業寅亮聖時
伯夷之直惟清仲山之明且哲所居之名赫赫豈獨
後思爾瞻之節巖巖方當上輔遂從雅志實激貪風
未即披承徒深欽仰
　　　　賀吕參政啓
竊聞明命登用大儒是宜夷夏之交歡豈特親朋之
私慶某官以君子之器值聖人之時直道正言石投
水而必受淫辭詖行雪見晛而自消果膺夢卜之求
式受鈞衡之任王功方就庶無一簣之虧國勢已安
更加九鼎之重豈徒惠好過示撝謙冀同雅操之堅
以稱茂恩之厚
　　　　回謝王參政啓
伏審光被上恩寵參國論明緡敷告庶位交忻歷選
迓衡之君疇咨當軸之輔尚尤違之敢弼則曰汝無
後言欲譽問之能宣則曰子有䟽附厥懷協濟乃稱
具瞻當盛德之日躋攬衆材而時舉懋膺休顯允屬
耆明恭惟參政侍郎秉哲在躬推仁及物告嘉謀于
后學皆㑹於本原揚孚號于庭辭必稽於典要以陳
善閉邪之賴應賛元經體之求重念羇單最稱眷舊
牽絲一府乆承論議之餘持橐三朝常出踐更之後
復叨榮於並命兹竊幸於爲僚曲荷至懷先詒重問
方勵同寅之志敢忘胥顧之勤
　　　　賀章參政啓
承聞大號登用正人國論所歸帝舉時當伏惟參政
諫議素所藴蓄實在生民乆於韜湮乃遇明主逺大
蓋存乎道術緒餘宜見夫功名湖海殘生門闌末契
方士師之未立可謂曰知於樂正之有爲云胡不喜
更荷誨言之無間但慚慶禮之不先
　　　　免參政上兩府啓
忽奉明緡俾參大政蒙恩則厚撫巳不遑切以聖明
之時尤艱輔弼之任置人或誤累上非輕内揆拙踈
仰慚優渥雖巳陳情而懇避猶疑渙汗之難迴敢竭
吝衷更煩公議伏惟某官望隆熈世謀協睿聦儻矜
一介之誠願借半辭之助使安常分無忝盛時亦所
以正選用之繆恩不獨荷保全之私惠
　　　　荅髙麗國王啓
伏以畿疆阻闊覯止無階道義流聞瞻言有素使旜
及國摰寳在庭逮以好音申之嘉惠眷存即厚慰感
實深恭惟大王膺保德名踐修猷訓纂榮懷之舊服
襲壽豈之多祥冀順節宣罙綏福履有少儀物具如
别牋
　　　　罷相出鎭回謝啓
比奉制恩許還宰柄妨賢廢事但淹歷於歲時辭劇
就安更叨逾於寵數受方國蕃宣之寄兼將相威儀
之多在於無功是謂叨寵此蓋留守太師忠能與善
美務成人顧惟疲曳之餘每賴推揚之助得紆符紱
歸賁丘園仰玷寵光之私實踰分願之素
　　　　謝皇親叔敖啓
此者叨𬒳命書延登揆路方至神之獨運追羣聖以
上行襃典所加治功宜稱顧薄材之難強豈髙位之
敢安甫集愧懷遽承慶問拜嘉甚寵叙感奚勝
　　　　賀韓史館相公啓
伏覩制命登用臣宗大忠當興衆正欣頼伏惟慶慰
恭惟史館相公世載賢業躬合聖時道直方而行以
不疑氣剛大而養之無害逮專國柄實佑帝庭貪夫
以廉惟伯夷之行是効枉者更直則成湯之舉可知
某乆曠舊恩尚竊榮禄以承流而自効知馳義之所
歸
　　　　回留守太尉賀生日啓
閭史記時永念劬勞之報牙兵傳敎乃蒙慰賜之加
仰荷眷憐豈勝感惻伏惟判府留守太尉望隆國棟
聲冠時髦如畎畒之餘生乃門闌之舊物尚負品題
之賜每愧愚憧敢圖恩紀之施未遺幽遠仰承嘉惠
增激懦衷
　　　　除參知政事謝執政啓
此者登備近司與聞大政誤膺休命良積媿懷竊念
某早以孤生出階賤仕稍蒙推擢遂至叨逾乆於侍
從之班初乏論思之效皇明繼照符守外分亟被召
還得參勸講巳汙禁林之選更陪宰席之延據非其
宜知有所自此蓋伏遇某官貫行忠恕啓佑善良因
令危拙之身亦與訏謨之地敢不自致進爲之義庶
以上同經濟之心
　　　　回王參政免啓
伏審升拜　帝恩進陪國論孚號布宣於朝位歡言
騰溢於士林草與朋游實先慶抃恭惟某官元精發
秀冲氣鍾和賛密命於三朝騖隆名於四海大忠無
拂常深簡於上心經德不回非外移於衆口乆蓄庇
民之施果膺置輔之求方當上同扶世之猷庶以自
免瘝官之責過煩重問曲喻至懷冀回操以就工遂
協謀而許國
　　　　參知政事回宗室賀啓
此者叨被　上恩使陪國論惟才能之淺陋荷眷遇
之特殊遜避弗容省循知畏此蓋伏遇某官道存博
愛志務上同肩許國之至懷樂推賢而與共因令孤
拙得冐寵靈先蒙慶問之勤尤積媿顔之厚
　　　　回曾簽書免啓
伏審顯膺優詔進貳中樞伏惟歡慰某官鍾才宏遠
逢運休明夙柬注於宸心克將明於王政乃寘民瞻
之地實資世濟之才明命誕敷師言咸允而剡章上
奏辭寵更堅惟祗若於王休庶共釐於邦采
　　　　上執政辭僕射啓
竊以中臺揆路之要左省侍班之崇以疇茂勲乃稱
公論某誤尸宰事乆曠天工方慙莫副於具瞻豈意
更叨於殊獎比陳愚款未賜俞音伏惟某官仁在曲
成義惟兼善特借末辭之助庶逃虚授之尤
　　　　除宰相上兩府大王免啓二
伏奉制命特授(云云)綸綍之言布宣於朝廷鈞衡之
任揔率於臣工必收特出之才乃稱具瞻之實某叨
塵事任叅豫政機雖有許國之愚忠初無濟時之明
效乆思自弛以免庶尤敢圖眷注之私更寘辨章之
地方蒙曲諭未獲終辭伏望某官深亮懇誠俯垂怜
惻少借半辭之助以紓曠責之慙
　　　　二
竊以鈞衡之任寔緫於百工苟非經濟之材曷熈於
庶績某曩叨柄用巳乏事功方追虚責之尤豈稱具
瞻之實敢圖隆眷未獲固辭伏惟某官仁以曲成義
惟兼濟願借重言之助庶逃虚授之慙
　　　　回謝舎人啓
伏審詔試公府書命帝庭茂對明緡之恩遂膺顯服
之賜豫遊惟舊懷慰良多舎人美行邁倫髙材濟務
自翺翔於朝路實熠燿於士林孚號載揚師虞惟允
未皇賛喜特枉鳴謙感愧之私敷言曷罄
　　　　回韓相公啓
伏審祗服命書已臨使府來章得請尤欣閭里之還
舊俗去思胥慶旌麾之入伏惟某官氣凝簡厚學造
本元忠義著於三朝功名垂於一代銅臺坐鎭居多
恬養之休棠訟日清乆被仁漸之化未遑馳慶先辱
貽書惕然汗顔俯以拜貺其爲感戢實倍悃悰
　　　　回文侍中啓
伏審顯奉制書榮遷官秩暫解樞衡之密出分藩輔
之憂伏惟某官器範曠夷才猷膚敏著三朝之茂烈
爲一代之宗工遽辭機務之繁屢貢近藩之請詔音
賜可顧志願之莫違寵數有加唯德功之宜稱豈期
明悊尚屈謙虚况當成命之行允協僉言之望冀廻
沖守以對茂恩
臨川先生文集卷第七十九
臨川先生文集卷第八十
　　啓
　　　回賀冬啓三
　　　回賀正啓三
　　　賀文太師啓
　　　謝知制誥啓
　　　回謝館職啓
　　　知常州上中書啓
　　　知常州上監司啓
　　　上揚州韓資政啓
　　　上郎侍郎啓二
　　　上田正言啓
　　　　上撫州知州啓
　　　　謝孫龍圖啓
　　　　謝王司封啓
　　　　謝提刑啓
　　　　謝夏噩察推啓
　　　　荅交代張廷訊啓
　　　　賀致政楊侍讀啓
　　　　荅桂帥余侍郎啓
　　　　逺迎宣徽太尉狀
　　　　上韓太尉先狀
　　　　荅程公闢議親書
　　　　　回賀冬啓三
伏以七始載華三㣲遂著方明主撫辰之盛宜哲人
膺祉之多㳟惟儀同太師一代宗工三朝壽俊適履
新陽之盛備膺諸福之歸屬以嬰痾阻於稱壽睠睠
祝頌實倍等夷
　　　　二
伏以四序密移一陽來復氣驗管灰之應官書雲物
之占伏惟某官佐主以將明之材庇民以平易之政
踐揚機要時所具瞻就立功名老方益壯甫臨榖旦
宜介多祥邈無薦壽之由第切馳情之極
　　　　三
伏以陽朋初復圭景寖長惟勲德之並隆宜福休之
荐至某官材髙百辟望重三朝收善世之榮名往蕃
王室暢經邦之逺業復荷天衢延跋台華彌增善頌
　　　　回賀正啓三
伏以杓回寅位德盛木行物乗引達之陽朝布始和
之令伏惟留守司徒侍中深忠許國令德在民方榖
旦之甫臨宜春祺之協應某方兹居里適阻造門顧
叙慶之弗遑在馳誠而曷巳
　　　　二
伏以杓回寅位德盛木行品物時亨吉人類長伏惟
某官元功致主茂德宜民烝庻之所詠歌神明之所
輔相甫臨榖旦宜介吉祥稱慶未遑鳴謙遽及感銘
之素敷叙何殫
　　　　三
肇履歲端始和治本惟國元老荷天純休伏惟某官
抗志極髙守氣甚約措之事業而盛大發爲聞望而
輝光暫息价藩佇還宰席瞻馳頌願倍百等夷
　　　　賀文太師啓
伏以歲旦更始物得以生當命相布德之時乃使民
觀象之月伏惟致政儀同太師王纉之事天降之才
冕服命圭極上公之貴號神旗豹尾總全魏之嘉師
宜獲相於明靈以時膺於戩榖某限以病居在遠慶
賀無階同善頌於輿人以自輸於微志
　　　　謝知制誥啓
據非其稱慙甚於榮切以通㑹朝之籍於禁中出誥
命之書於天下自昔必求乎良士方今尤謂之美官
非夫能道先王之言及通當世之務文章足以潤色
知術足以討論一有誤居必乖衆論某素出貧賤偶
遭盛明讀書雖勤未免是古之累更事雖乆終無適
時之才製作淹遲而不工思慮短淺而不敏有此一
物自足窮於多士之時兼是四端豈宜辱於邇臣之
列此蓋伏遇某官以忠純翼戴以寛大甄妆謂其引
分而無求儻或負能而有待因加獎借使得超踰蓋
大公之賜所加唯至誠之報爲稱敢不内盡致身之
德庶以上同許國之心
　　　　回謝館職啓
奉膺明詔綜理秘文凡與交游舉同慶慰惟館閣圖
書之府實朝廷俊乂之林或起賢良進士之髙科或
出公卿大臣之列薦因循流弊稍容濫進於平時選
用校讎多得眞才於近歳蓋爲其謨謀之巳審故不
必課試而後知某官以甚髙之資加至美之行服異
能於大衆蓋巳千人積素望於明時固非一日鉅工
所以極論而無避先帝所以特用而不疑雖列職書
林於償未塞然奮功朝露其進可量未獲造門先承
枉駕私懷感恧豈易敷言
　　　　知常州上中書啓
將母之求屢關於聽覽長民之寄終累於陶鎔勢則
便安心焉震悸蓋聞抱關擊柝所以待士之爲貧直
鎛蒙鏐所以處人之有疾其志卑者其獲少其能薄
者其任輕自非審分以取容則必近刑而速謗如某
者湮淪素業邀㑹時恩備官牧人旣以貧而擇利奉
使畿縣又以疾而告勞甚矣能薄而志卑宜乎任輕
而獲少尚蒙優詔猥備方州自惟缺然何以稱此兹
蓋伏遇某官上同一德而以寛裕處心旁燭萬情而
以平均待物遂令踈賤亦至叨逾永惟憂國之所存
獨可勤民而上副顧今州部巳逺朝廷田疇多荒守
將數易敎條之約束人無適從簿書之因縁吏有以
肆惟是妄庸之舊當兹凋瘵之餘自非上蒙寵靈少
假歳月則牧羊弗息彼將何望於少休畫土復墁此
亦無逃於大譴更期元造終賜曲成
　　　　知常州上監司啓
蒙恩寛裕得郡便安諏日造官以身受察竊念某鄙
陋之質拙踈於時聞先子之緒餘慕古人之名節黽
勉仕宦聊盡爲貧之謀苟簡歳時亦預在庭之數來
佐群牧甫更二年數求州符就更畿縣顧神明之罷
耗當事役之浩穰慙非其宜辭得所欲遂以一身之
賤猥分千里之憂荷覆露之生成出雋賢之撫按竊
惟幸㑹良用震驚惟此陋邦近更數守吏卒困將迎
之密里閭苦聽斷之煩自非函容少賜優假緩日月
之效使敎條之頒則何以上稱督臨下寛彫瘵伏惟
某官逢亨嘉之㑹奮將明之材簡在清衷乆於煩使
體愛養元元之意樂扶持斷斷之能庶幾始終得出
芘頼未期望履尤切馳情願順節宣以需褒寵
　　　　上揚州韓資政啓
某受才素卑趨世尤拙冒干從事之選積有敗官之
憂汔由恩臨得以理去違離大斾留止近邦惟德之
依無時以懈整僕夫之駕方爾就途拜使者於庭遽
然承敎未忘故吏之賤加賜上樽之餘望不素然報
將安所念當逺適顧獨長懷行願髙明之才還處機
要坐令衰廢之俗復觀太平伏惟爲上自頥副人所
望
　　　　上郎侍郎啓二
伏蒙過采浮議使承乏官借寵則榮循涯而懼願留
平聽得究下情頑䟽之人滯固於事席先子之緒業
玷太常之寺名備位於兹歷年無狀安全者幸廢去
乃宜何言誤知欲觀頌試審處私計追惟舊聞不越
俎以代庖蓋言有守未操刀而使割可必無傷輙敢
用是固辭誠願易而他使依違王事雖名理之未安
妄冒人知亦生平之不欲髙明在上悃愊發中臨啓
怔忪果於得請
　　　　二
某備官有守望履無階職是簿書之憂缺然竿牘之
獻顧惟薄陋最荷庇存實頼盛恩之臨不誅苛禮之
廢惟春且暮於氣巳暄伏惟養福有經衛生無恙伏
惟某官望隆先進德茂老成言歸典刑動應的表早
收功於要路晩得謝於明時貴而能貧恬以養智爲
時所嚮於義可師伏惟順序節宣慰人祈望
　　　　上田正言啓
謝去賔廷歸安子舎逮今旋月惟日想風㑹稽攷之
相仍顧幐書而不暇伏況賢哲異禀神明與休起居
安恬福履膍厚恭以某官剛絜不倚沈深内明逄時
以征取位如拾朝所恃頼士相据依矧惟甚盛之才
實在可言之職廟謀中失物議否臧有足敷陳諒無
回隱仰禆大政取顯官聮四靣所瞻一心以徯某早
煩敎育晩出薦延方兹辦裝不日臨職趣馳之地固
未有涯芘頼之心尚安所適
　　　　上撫州知州啓(代人/作)
講聞風聲積有時序刺史之天所芘先人之樹固存
仰髙之心惟日爲歳顧賤官之有守通私謁之無階
恭惟班宣有條保養多福伏以某官學周事變行應
表儀比以將明之才遂當寛博之選一麾坐府猶屈
於遠圖三節造庭宜膺於顯數伏惟爲國自愛副人
所瞻
　　　　謝孫龍圖啓
伏念某蕞爾之材儻然而仕進有官謗未甞不■退
無私田何以自處苟安朴野之分無意賢逹之遊矧
勢位之嚴尊加功名之儁偉　天子之所倚重士人
之所取平敢干冐進之誅自廢退藏之守過蒙收引
親賜撫臨因使下材得聞餘敎蓋忘千乗以友賤貧
之士先匹夫而輕貴富之身在古巳希豈今宜有顧
無報稱私用震驚比聞治舟旣祖取道恨造門之獨
後慚追路之不遑尚幸仁明儻存哀恕縻身於此望
履何階順變于時養安以節
　　　　謝王司封啓
伏念某孤窮之人少失所恃雖勉心竭力求以合於
古人而固陋顓蒙動輒乖於時變以此而遊於世未
甞見恕於人而自趨走下風習聞餘敎慰藉之禮稱
揚之私忤嚴顔而不加犯上之誅拂盛指而更以首
公爲是書辭報荅騎從見臨不以先進略後生不以
上官卑下吏以至其去重煩送將又賙其行使不留
滯爰初就道甫爾踰旬乖離雖新感仰殊甚伏惟順
節自壽副人所瞻
　　　　謝提刑啓
叨備一官甫更三歳不時罷廢實頼全安遭㑹使車
按臨州部頗望風而震恐將投劾以去歸敢圖髙明
見遇優過載衘盛德尤激下情乖離尚新企仰殊甚
茂惟賢儁善迓福祥固有神明隂來輔相襃陞之寵
倚立以湏伏惟爲上自頥副人所望
　　　　謝夏噩察推啓
伏審某官䇿足盛時收名異等以財自稱爲議所歸
時惟私幸之多代有同升之義惟當造請勢未暇遑
敢圖髙明不自重貴親存敝館申貺華牋窺觀以思
懼恐且媿咸池無頼於海鳥章甫不加乎越人夫何
謙辭乃爾虚辱方且揆日以時造門
　　　　荅交代張廷訊啓
某受才無它竊邑於此更書始下巳傾自附之誠賜
問撫臨重荷相存之意維兹地所邈在海濵方條敎
之未孚得仁賢而復治恭以某人天材粹美地勢髙
華生逢盛時進取顯仕分一雷之土雖屈遠圖撫干
室之弦坐期美政趨承在近企仰居深
　　　　賀致政楊侍讀啓
伏審得謝中楹戒歸下國孔戣致仕議臣雖願其留
踈廣乞身觀者固榮其去丁時翕赩取道阻長繫盛
德之可師宜明神之實相茂惟興止休有福祥伏惟
某官逢辰清明取位通顯義勇不挫忠精無疵登備
諫工甞巳告嘉猷于后奉將使節則以下膏澤於民
儀儀㑹朝凛凛侍從功名之美旣耀於將來智略之
閎猶嗟於不試引年去位循禮得中唯其養恬有以
鎭薄某望塵非數見器則深竊冒上官之大知唯所
不欲推揚後進之美意云何敢忘備位於兹仰髙無
止
　　　　荅桂帥余侍郎啓(安道)
受才無狀馳義有年矧以先人是爲雅故夫何竿牘
之問乃後門闌之厮誠以賢否之分殊而又卑尊之
勢隔恭惟某官以挺生輔世以簡僚帥邊戒滑夏之
近憂興保民之長利有紀之政當謹後世之傳無能
之詞敢虚逺人之屬過蒙收引先賜拊循丹青甚㣲
本累玉瑩之粹土木至陋猥承綈繡之華莫副推揚
徒知感服念當拜賜宜在至前冀歸節於本朝得望
塵於末路私懷未果善禱良深
　　　　逺迎宣徽太尉狀
伏審某官逺驅台斾甫次國都朝論具依上心虚佇
某阻於官制莫遂郊迎冀趨命之弗遲副瞻風而巳
乆謹奉狀攀迎
　　　　先狀上韓太尉(魏公)
昔者幸以鄙身託於盛府無薄才以參籌筴之用有
䟽節以累含容之寛乆而再惟滋以自愧伏惟某官
憂國愛君之操仁民恤物之方賔禮賢豪包收疵賤
蓋甞沭浴於餘澤而且歌舞於下風孰云去離遂自
䟽斥徒以地殊南北勢隔卑尊小夫竿牘之勤不足
自效莫府文書之衆或以爲煩方隨傳車得望歩履
固願階縁於疇昔因得鑚仰於緒餘敢圖高明先賜
勞來貴以下賤不矜其行之疵賢而容愚不誅其禮
之曠夫惟昔之有道皆愼所以與人欲示其自養之
汚隆必觀其所遇之能否深慙固陋有玷獎成將次
郊關即趨牆屏其爲感喜豈易談言
　　　　荅程公闢議親書
某啓言念某跂通德之門馳誠數仞叙宜家之慶拜
貺尺書伏承賢郎推官蘭砌傳芳鯉庭禀訓辱好逑
之首逮見乆要之彌敦鴻儀之復問敢稽鵲喜之叶
占旣吉眷惟姪女未習婦功交秦晉之歡仰從嘉命
望金張之館俯愧衰宗榮幸所兼敷陳疇悉謹奉狀
謝伏惟照察謹狀
臨川先生文集卷第八十
臨川先生文集卷第八十一
　　啓
　　　知常州謝運使元學士啓
　　　賀慶州杜待制啓
　　　賀運使轉官啓
　　　賀鈐轄柴太保啓
　　　賀知縣啓
　　　上宋相公啓
　　　上集賢相公啓
　　　上梅戸部啓
　　　上杭州范資政啓
　　　上江寧府王龍圖啓
　　　　上泉州畢少卿啓
　　　　上信州知郡大諌啓
　　　　上明州王司封啓
　　　　上運使孫司諌啓
　　　　上發運副使啓
　　　　上李仲偃運使啓
　　　　上通判啓
　　　　謝范資政啓
　　　　謝知州啓
　　　　謝隣郡通判啓
　　　　謝葛源郎中啓
　　　　謝林中舎啓
　　　　謝徐祕校啓
　　　　謝林肈長官啓
　　　　荅林中舎啓二
　　　　荅定海知縣啓
　　　　荅戚郎中啓
　　　　上樞密王尚書啓
　　　　與交代趙中舎啓
　　　　與張護戎啓
　　　　與譚主簿啓
　　　　上范資政先狀
　　　　謝許發運啓
　　　　謝王供奉啓
　　　荅馬太博啓二
　　　荅沈屯田啓
　　　荅陳推官啓
　　　賀集賢相公啓(代人作)
　　　賀樞密相公啓(代人作)
　　　賀鳳翔知府陳學士啓(代人作)
　　　賀樞密相公啓(代人作)
　　　賀昭文相公啓(代宋宣獻公作)
　　　謝及第啓
　　　　知常州謝運使元學士啓
叨恩兩觀備任一州以無能之賤身在有道之深庇
依歸之志已結於東南詗問之儀當塵於左右某官
爲國瑋器有時盛名久矣踐更之勞此焉寄屬之重
傳節所在神民具依膺時維休介福有𥙿約齎上路
將前受於指令請祝下風唯更加於調護
　　　　賀慶州杜待制啓
伏審拜命宸章作藩侯閫凡假聲猷之重居深慶蹈
之懷恭惟某官華國粹賢逢辰吉旦以儒雅飾治術
以器業結上知樹績計庭之司飛榮書殿之祕吳都
按部聳群吏之廉隅陜服登車峻列侯之風采國家
以邊城之寄戎路所圻眷内閣之近班督師臣之重
柄申伯宣力方維屏以顯庸韓侯獻功即介圭而入
覲佇叅鬷嘏以協具瞻北律方嚴沖眞尚逺希上爲
宗社保固襟靈
　　　　賀運使轉官啓
躋榮中㫖進秩郎闈服顯命之襃優竦輿情而驩抃
某官器博以逺道粹而明學際天人之端識通治亂
之本紬祕延閣剸劇外司彼方碌碌以巧圖此獨安
安而養正恬於所守人之難能本朝推越次之恩旌
非常之士遷左兵之名部實文臺之美資矜飾端廉
敦厚風敎尚煩使節之寄以漸台衮之榮某側聞詔
聲阻隨賔慶瞻望英重云云
　　　　賀鈐轄柴太保啓
榮拜恩章總持師柄伏惟慶慰竊以一都會之府二
浙統於權維諸刺史之兵五符歸於節制國家以安
娛之地域民甚於富穰備豫有經置使新於紀律宜
得魁壘之士以雄鎭領之方恭惟某官器範端良機
守強濟出天婣之貴而自任清節持使斧之重而素
高能聲此孰朝僉遂董戎寄韜謀成俗坐肅於南州
軒陛圖功即膺於寵數屬關掌於支郡阻面慶於賔
榮瞻企風稜豈勝欣悚
　　　　賀知縣啓
光膺芝檢榮宰花封凡屬庇庥良増欣抃恭惟某官
資性敏悟器懷坦夷直哉有古人之風挺然生賢者
之後自歷煩任罄施幹材美聲聞于帝聰佳器稱乎
國寶是乃拜綸綍之命殿子男之邦凜乎清風聳是
羣望操刀之能製錦素顯殊勲彈琴之不下堂行聞
異政
　　　　上宋相公啓
此者冒躋官次榮託使車躬裁瑣瑣之文私布惓惓
之意于磨爲吝震疊于懷會走幹之鼎來辱幐書而
寵荅優爲體皃略去等夷繄獎予之大隆滋回皇之
失次恭審鎭臨以簡保御惟和積有休祥來護興寢
伏況某官風華靈茂天韻閎深早冠冒於士人亟奮
翔於朝野讜言善策發爲天子之光厚實美名布在
輿人之誦惟江都之舊壤乃天塹之上游地接京師
聊倚諸侯之重民瞻嵓石方圖師尹之賢曽是頑踈
終然庇頼尚兹嬰薄未即趨馳
　　　　上集賢相公啓
爲吏南州抗塵未路處洪鈞之大器小以自持瞻英
衮之尊蹤孤而難附恭惟法宮議道賢業熈天變精
祲之至和納亨嘉之盛福伏惟某官乗堪輿浩直之
氣爲廟堂倚平之材逢辰清明發策高妙垂紳近署
之列直筆中臺之端龍閣之富圖書密承顧問蜀部
之風敎化遂協都俞遽促鋒車入叅鬷嘏旋屬圜虚
耀狼角之色狂冦毒清河之民擊義節以請行先堂
兵而制勝淮西入命晉公大宣慰之名朔方燀威子
儀𨳩幕府之盛盡劉大憝入奏元功式尊通宰之榮
上正文昌之坐方將圖講熈事修舉治綱坯冶一陶
輔成於醇化簫勺羣慝躋格於太寧顧惟平進之微
獲此庇暉之下伏希上爲國體保固台嚴西首鈞庭
下情無任云云
　　　　上梅戸部啓
某一涯承乏自晦於塵容百舎懷賢坐傾於風美欽
想承流之暇妙均安節之休恭惟某官奥學丕天懿
文華國躋榮膴仕逢吉太辰由郡署之階擢臺端之
要公毅執法而邪孽不奸謨明盡規而權綱自正疇
咨心術之具往貳計侯之司式是均勞遂淹𥙷外朱
轓問俗訪山水之昔遊文石䟽恩即楓槐而日見入
持政柄允副民瞻屬臨懷氣之辰尚逺隆堂之拜願
臻頥衞前對寵光
　　　　上杭州范資政啓
某近遊制壤久揖孤風當資斧之無容幸曵𥚑之有
地粹玉之彩開眉宇以照人縟星之文借談端而飾
物羈瑣方嗟於中露逢迎下問於翹材仍以安石之
甥復見牢之之舅兹惟雅故少稔燕閒言旋桑梓之
邦驟感神庥之詠冩吳綾之危思未盡攀瞻慿楚乙
之孤風但傷間闊恢台貫序虚白調神禱頌之私不
任下懇
　　　　上江寧府王龍圖啓
某位貌閒殊風規高逺思賢百舎無階贄見之儀承
乏一涯彌闊門牆之便恭審鎭臨會府燕息黃堂訟
缿晝清道環天粹伏惟知府龍圖巖廊佳品時棟上
材逹亨會於凝旒躋榮階於近署龍圖司祕閣之奥
使臺峻右陜之邦均逸方城爲國巨屏帝暉温晬召
還即對於清光台座熒煌圖任必歸於舊德蕭辰方
肅宇䕃尚遥伏希上爲治朝保和福履
　　　　上泉州畢少卿啓
自去容暉何甞候問朅來穴局顧委瑣之自爲隂想
价藩知崇高之難附伏審履和嘉月靜事雄堂訟缿
晝清道環天粹恭惟知府凝姿恬懿逺器廉深出相
衮之名家而無重衣之逸領使符於壯齒而無巧宦
之譏全德所高上意必簡方將治成坐鎭擢寘近班
習練臺閣之規光大勲業之舊某最惟孤苦夙佩獎
知短羽卑飛已甘心於枚粒隂虬自躍思逺耀於風
雲尚遥堂下之趨益切城中之詠
　　　　上信州知郡大諌啓
懷德名之重竊伏猷爲仰庭角之姿何甞贄見敢謂
玉堂之彦時飛寶刻之音垂賁塵容過形謙柄外惟
榮佩中所銘藏恭惟某官挺不世之資敦絶俗之器
敷揚大業陟降泰庭演潤鑾坡光大訓辭之羙保釐
天邑具瞻表則之材屬邪正之彚連亦勞逸之均致
銀符補郡聊福於民艱鴟㕔賛謀即稽於天若某海
濵承乏宇䕃未趨伏希上爲本朝精調均履
　　　　上明州王司封啓
伏審使旌來臨州部犯江湖之重阻留淮楚之近藩
令德所存明神來相茂惟興止休有福祥恭以某官
國之老成士所素仰入叅省計出擁州麾竊聽海瀕
之謡迎貪善政特憂朝右之計思得壯猷曽無幾時
遂去兹土某竊邑無狀芘身有歸
　　　　上運使孫司諌啓
近者承顔使扆獲拜於眞賢恪次海濵已䖍於命署
顧賦材之艱拙藉容厚之庇存蹈景爲懷向風増悚
某官清機昭理大業鎭浮以謨明抗論諌垣以才識
典校仙藏赤裳按部一新廢置之綱文石䟽恩即還
清切之禁伏冀爲時寶練延國寵章
　　　　上發運副使啓
海濵重複天韻闊踈想經制之會煩固和倪之粹隱
恭惟某官材爲時棟名著吏師澄清廢置之綱仰給
兵農之大寖成乆次即冠近班屬陽月之届和諒福
基之敦𥙿未涯拜伏益用瞻祈
　　　　上李仲偃運使啓
伏念某得邑海瀕寄身節下操舟取道持版過庭自
顧下寮之愚敢扳先子之雅坐蒙高義曲借善顔載
惟恩私有過分願去離門守來造署居取庇自今馳
情無逺要之蚤莫唯是曠官之憂庶也始終不爲愛
巳之負歲時回薄氣候沍寒明賢之姿休福所嚮伏
惟順節自壽副人所瞻
　　　　上通判啓
飈馳歲事斗曠音塵詠德所深搖旌曷諭伏審某官
陞華儲幄顯𬒳於王靈貳政侯藩益隆於宸寄忝守
官於支邑將仰芘於公材欣抃之誠倍萬常品
　　　　謝范資政啓
竊陶大化瞻若重霄執訊隆堂近修於常禮占辭記
室屢致於尊光賜逾褒衮之榮仰極高山之詠恭想
鎭海都會宣國福威御六氣之和薦百嘉之祐伏惟
某官道宗當世名重本朝思皇廊廟之材均逸股肱
之郡即還大政以澤含生某容跡海濵𬒳光台照童
烏署第夙荷於揄揚立鯉聮榮復深於契眷幸當棲
庇以處鈞成
　　　　謝知州啓
某攝承人乏附麗德輝顧庸陋之無堪辱庇存之尤
厚終逃官謗得近宸慈希驥仰高惟日爲歲恭惟布
宣善治棲有太和伏以某官美業内充懿文彌飾傅
會升平之世躋陞通顯之官風問日隆寵靈交至漢
廷下詔方尊千里之師謝守論功當爲九伯之冠行
登近列允副僉言秋氣正剛風華浸逺詹依禱頌倍
萬等倫
　　　　謝隣郡通判啓
某備官於兹聞問之久非席趨承之舊難陳嚮慕之
私敢圖高明過自貶損授之温敎獎以謙辭惟兹感
銘其敢忘去進德之盛知名於今當襃以遷可拱而
竢仰惟自壽下副所瞻
　　　　謝葛源郎中啓
伏念某受材單少趨道闊踈時所謂賢少焉知慕矧
先君之德友實當世之名卿唯門牆之高未始得望
故竿牘之褻無容自通如其仰望之勤豈有須臾之
間敢圖風誼親貶書辭追講前人之懽坐忘介子之
醜拜嘉己厚論媿則多恭以某官邦之耆明朝所貴
重聲舊行乎四海勢猶屈於一州雖牧養之仁士民
猶賴而襃升之寵日月以須唯兹惷愚其卒芘賴伏
惟爲道自愛副人所瞻
　　　　謝林中舎啓
鄕風有年修問無所維家伯氏得㛰高門顧惟幸會
之多曽是趨承之晩比問州邸云改縣章治所相望
私誠甚喜謂宜朝夕可布腹心敢圖高明見遇勤恪
先賜撫存之敎曲加獎引之辭雖睦婣之風可以厚
俗而貶損之意有如過中言觀以思頗恐且媿餘暑
謝去薄寒來歸吉士所居明神實相茂惟體氣怡有
休祥未即承顔惟祈養福
　　　　謝徐祕校啓
比因幸會得奉光儀再荷眷存之深遂傷睽隔之逺
忽承高誼特損謙辭顧獎引之過中非孤蒙之敢望
拜嘉之重爲媿則多賢儁之材神明所相茂惟興止
休有福祥未即趨承惟加調護竚膺殊擢以慰遐思
　　　　謝林肈長官啓
伏蒙貶損猥先臨存方以出行渠川未甞得望車騎
繼陳悃愊叙謝高明敢圖仁人見遇如舊申錫重問
相存有加唯賤且貧尤愚不肖學焉昧道仕則曠官
荷推褒之過情處負媿以終日三陽肈歲萬物同春
茂惟賢明休有祉福以時自壽良副所瞻
　　　　荅林中舎啓二
幸隣封畛叨綴戚婣仰風誠勤奉問顧缺敢圖盛意
申貺華辭荷相存之至隆非遽數之可旣欽承德履
茂享春祺更冀保綏少符傾嚮
　　　　二
去德不逺嚮風誠勤日有簡書之煩久無竿牘之獻
敢圖風誼逺損書辭仰銜存愛之隆實重頑踈之過
未由占對竊冀保綏禱頌之私指陳不旣
　　　　荅定海知縣啓
竊邑海旁得鄰境上布私書之未暇辱重問以相先
惟知感悰豈易縷指未涯占對尤積詠思惟加自頥
良副所望
　　　　荅戚郎中啓
阻闊風貌固常詠思重慶誥章擢陞郎署聞報之晩
裁賀未皇敢意謙明首形緘問辭博以厚義高且醇
承拜置前誦玩亡斁喜聞王事優簡神宇粹平某官
奉國不回處官以正秩中臺之顯要柄外鎭之慘舒
民無隱情治有異迹竚聞旌召續附慶書
　　　　上樞密王尚書啓
竊以璿璣上列齊七政以均和帝衮輔成欽四鄰之
基命親逢華旦允屬宗工恭惟某官與國忠純爽邦
明哲對越光華之旦居然文雅之宗簡在上心鬱爲
時棟雍容禁署甞密賛於睿謀叅貳宰司多委成於
治體奮庸甚盛注意特隆屬恩誥之誕頒分鎭臨之
重寄居留神甸爲表則於四方寵進樞庭當折衝於
萬里聲敎所曁慶抃率同俯念空踈夙叨存記綰縣
章而祗役望君幄以勞懷恭聽吉音豈勝至願
　　　　與交代趙中舎啓
甞請代期當留聽下單舟在境敢無告於候人善政
可師將有求於令尹自餘占對乃盡布陳
　　　　與張護戎
鼎來敝邑甫次近郊傳聞使旌適在州部將親盛德
尤激懽悰
　　　　與譚主簿
爰兹治舟亦以造境將聮職治可丐規模惟喜則多
非陳所悉
　　　　上范資政先狀
某此者之官敝邑取道樂郊引舟將次於近圻歛板
即趨於前屏瞻望麾㦸下情無任
　　　　謝許發運啓
近持悃愊進叩高明荷温敎之見存假善舟而使濟
亦旣就道即將造門惟兹下情感喜殊甚
　　　　謝王供奉啓
伏審拜恩鼎來視職惟兹踈賤將庇高明敢圖恩私
先賜敎督感竦之極敷言曷殫
　　　　荅馬太博啓二
伏審進𬒳恩章來臨職任兹惟幸會得奉光儀敢圖
隆私先賜華問感佩之至云云
　　　　二
伏審光奉聖恩巳諧禮上未皇修好先辱賜書感尉
至深叙陳不旣
　　　　荅沈屯田啓
趨承維舊違去尚新唯是企思之深曾無忘去之頃
敢圖恩紀特賜書辭仰荷眷存之尤内懷恐媿之極
歲云郁沐物且長贏茂惟賢明多有休福竊況藩宣
之盛倚成陪貳之良伏惟順序自頥副人所望
　　　　荅陳推官啓
某受材無它竊邑於此高明賜敎襃諭過情窺觀以
惡懼恐且媿未由占對良自保綏
　　　　賀集賢相公啓(代人/作)
恭以禁座流恩政堂遷秩寵兼常伯守在冬官伏惟
慶慰恭以某官襲氣堪輿禀精河岳風華懋美嶢若
東南之筠天韻純淪温如西北之璞不階尺木遂致
青雲世圖任於老成日對揚於休命股肱作相素同
國體之安喉舌命官遂致文明之政兹爲異數允荅
具瞻某充位外藩希風上國觀文辯敘彌高天老之
台通謁爲儀寖逺豆晏之日懽愉無狀震慄兼常
　　　　賀樞密相公啓(代人/作)
恭審遷秩上公聮華冡宰伏惟慶慰竊以某官略非
世出韻自天成時歸英特之材獨稟高明之器光華
漫漫遂適於泰辰文學彬彬適階於膴仕逮濬明之
正統圖衛翼之元勲周歷清華之階越登機密之首
通規亮節朝矜式以取平深䇿逺猷上咨嗟而倚重
懋惟徽數允合膚公命布幅貟喜盈觀聽某久從外
𥙷逖聽上臚曽馳謁之未遑第承風而竊抃瞻依之
厚度越干常
　　　　荅福州知府學士啓(代人/作)
某啓辭闊義風累更元曆雖疆城之相比愧緘䟽之
未皇敢意謙明首書存聘賜之良實重以好辭無因
至前承拜知悚某官卿材修固國器方廉登歩本朝
汪翔盛問維高閩之要地實南越之舊都顧賴忠良
鎭此襟帶旣聞善治宜有寵章用冀保和且須來命
　　　　賀鳳翔知府陳學士啓(代人/作)
恭審拜命恩綸頒條侯府竊惟慶慰某官器謀強濟
業履粹明名日起以貴成勢龍階而獨上儒林材職
之舘方指事以載功歧陽襟帶之邦出承流而宣化
國家試能𥙷郡籲俊熈天即頒寛大之書召還清切
之禁某衰晚無狀情契所同顧海上之身寖爲俗吏
瞻膀中之彦敢附青雲未涯贄見之儀益切瞻言之
素願臻持攝前對寵光
　　　　賀昭文相公啓(代宋宣/獻公作)
恭審肅𬒳寵靈叅司樞要伏惟慶慰竊以安危所繫
文武相須眷注意之殊時崇仰成之異體至若萬務
通于四海二柄萃干一門簡在休辰職繇全德恭以
某官風華博照天韻雄成挾旦奭之謀謨襲韋平之
系胃逢辰鼎盛序爵彌高清議𬒳民卓冠一時之傑
豐規振俗遄躋三代之隆嗟彼羗豪警吾邊吏有嚴
天討爰整王師上方深拱以倚平博謀而取重卑兹
全責欽若壯猷輿誦所同巖瞻惟允昔餽通函谷繄
沛邑之宗臣威𬒳匈奴實漢家之眞宰宜今具美與
古兼徽某夙附末光雅煩善庇仕藩城而待罪隱若
目安佔宿邸之移文跫然滋喜依歸之素有過等夷
　　　　謝及第啓
三月二十二日　皇帝御崇政殿放進士蒙　恩賜
及第釋褐者四方之傑茂對清光一介之技猥塵華
選冒榮之辱撫已而慙竊以國家攬八㝢之廣具萬
官之富一化所染人有善行數路之舉野無滯材取
士如此之詳得人於斯爲盛然猶謙不自足樂於旁
求比詔郡邑詳延巖穴向非蔚有聲采著在觀聽何
以醻上勤佇塞人煩言如某者族敝而賤材頑且踈
逢世治文追師鄕道貟冠方屨有賤儒之名高文大
冊無作者之實吳乾不弔先子夙䘮僑家異土歸掃
窮閻上不能執軒冕以取高下不能力稼穡而爲養
俛首干進蘄榮逮親適會詔之興甿遂負書而應令
鄕老署其行薦之明朝春官訾其材置以異等率趨
法座軰試殊庭僅成骫骳之談復玷高華之選夫何
抵此厥有繇然兹蓋伏遇某官德厚兼容風華博照
斟酌元氣洪纎溥𬒳其仁彫刻衆形妍惡曲成其彚
乗雲洒潤秉律嘘枯使是寒士階於榮路敢不審圖
大方惇率常憲取所承學著之行事唯仁之守唯誼
之循不以邪曲回精忠之操不以寵利汚廉潔之尚
庶期盡齒無負大賜易此而他未知所裁
臨川先生文集卷第八十一
臨川先生文集卷第八十二
　　記
　　　䖍州學記
　　　君子齋記
　　　度支副使㕔壁題名記
　　　桂州新城記
　　　太平州新學記
　　　繁昌縣學記
　　　芝閣記
　　　信州興造記
　　　餘姚縣海塘記
　　　通州海門興利記
　　　　䖍州學記
䖍州江南地最曠大山長谷荒翳險阻交廣閩越銅
鹽之販道所出入椎埋盗奪鼓鑄之姦視天下爲多
慶曆中甞詔立學州縣䖍亦應詔而卑陋褊迫不足
爲美觀州人欲合私財遷而大之乆矣然吏常力屈
於聽獄而不暇顧此凡二十一年而後改築於州所
治之東南以從州人之願蓋經始於治平元年二月
提點刑獄宋城蔡侯行州事之時而考之以十月者
知州事錢塘元侯也二侯皆天下所謂才吏故其就
此不勞而齋祠講說候望宿息以至庖湢莫不有所
又斥餘財市田及書以待學者内外完善矣於是州
人相與樂二侯之適巳而來請文以記其成余聞之
也先王所謂道德者性命之理而巳其度數在乎俎
豆鐘鼓管絃之間而常患乎難知故爲之官師爲之
學以聚天下之士期命辯說誦歌絃舞使之深知其
意夫士牧民者也牧知地之所在則彼不知者驅之
爾然士學而不知知而不行行而不至則柰何先王
於是乎有政矣夫政非爲勸沮而巳也然亦所以爲
勸沮故舉其學之成者以爲卿大夫其次雖未成而
不害其能至者以爲士此舜所謂庸之者也若夫道
隆而德駿者又不止此雖天子北靣而問焉而與之
迭爲賓主此舜所謂承之者也蔽䧟畔逃不可與有
言則撻之以誨其過書之以識其惡待之以歳月之
乆而終不化則放棄殺戮之刑隨其後此舜所謂威
之者也蓋其教法德則異之以智仁聖義忠和行則
同之以孝友睦婣任恤藝則盡之以禮樂射御書數
淫言詖行詭恠之術不足以輔世則無所容手其時
而諸侯之所以敎一皆聽於天子天子命之矣然後
興學命之曆數所以時其遲速命之權量所以節其
豐殺命不在是則上之人不以教而爲學者不道也
士之奔走揖讓酬酢笑語升降出入乎此則無非教
者高可以至於命其下亦不失爲人用其流及乎旣
衰矣尚可以鼓舞群衆使有以異於後世之人故當
是時婦人之所能言童子之所可知有後世老師宿
儒之所惑而不悟者也武夫之所道鄙人之所守有
後世豪傑名士之所憚而愧之者也堯舜三代從容
無爲同四海於一堂之上而流風餘俗詠歎之不息
凡以此也周道微不幸而有秦君臣莫知屈巳以學
而樂於自用其所建立悖矣而惡夫非之者乃燒詩
書殺學士掃除天下之庠序然後非之者愈多而終
於不勝何哉先王之道德出於性命之理而性命之
理出於人心詩書能循而逹之非能奪其所有而予
之以其所無也經雖亡出於人心者猶在則亦安能
使人舎巳之昭昭而從我於聾昏哉然是心非特秦
也當孔子時旣有欲毀鄕校者矣蓋上失其政人自
爲義不務出至善以勝之而患乎有爲之難則是心
非特秦也墨子區區不知失者在此而發尚同之論
彼其爲愚亦獨何異於秦嗚呼道之不一乆矣楊子
曰如將復駕其所說莫若使諸儒金口而木舌蓋有
意乎辟雍學校之事善乎其言雖孔子出必從之矣
今天子以盛德新即位庻幾能及此乎今之守吏實
古之諸侯其異於古者不在乎施設之不專而在乎
所受於朝廷未有先王之法度不在乎無所於教而
在乎所以教未有以成士太夫仁義之材䖍雖地曠
以逺得所以教則雖悍昏嚚凶抵禁觸法而不悔者
亦將有以聦明其耳目而善其心又况乎學問之民
故余爲書二侯之績因道古今之變及所望乎上者
使歸而刻石焉
　　　君子齋記
天子諸侯謂之君卿大夫謂之子古之爲此名也所
以命天下之有德故天下之有德通謂之君子有天
子諸侯卿大夫之位而無其德可以謂之君子蓋稱
其位也有天子諸侯卿大夫之德而無其位可以謂
之君子蓋稱其德也位在外也遇而有之則人以其
名予之而以貌事之德在我也求而有之則人以其
實予之而心服之夫人服之以貌而不以心與之以
名而不以實能以其位終身而無謫者蓋亦幸而巳
矣故古之人以名爲羞以實爲慊不務服人之貌而
思有以服人之心非獨如此也以爲求在外者不可
以力得也故雖窮困屈辱樂之而弗去非以夫窮困
屈辱爲人之樂者在是也以夫窮困詘辱不足以槩
吾心爲可樂也巳河南裴君主簿於洛陽治齋於其
官而命之曰君子裴君豈慕夫在外者而欲有之乎
豈以爲世之小人衆而躬行君子者獨我乎由前則
失巳由後則失人吾知裴君不爲是也亦曰勉於德
而巳蓋所以牓於其前朝夕出入觀焉思古之人所
以爲君子而務及之也獨仁不足以爲君子獨智不
足以爲君子仁足以盡性智足以窮理而又通乎命
此古之人所以爲君子也雖然古之人不云乎德輶
如毛毛猶有倫未有欲之而不得也然則裴君之爲
君子也孰禦焉故余嘉其志而樂爲道之
　　　　度支副使廳壁題名記
三司副使不書前人名姓嘉祐五年尚書戸部貟外
郎吕君沖之始稽之衆史而自李紘巳上至查道得
其名自楊偕巳上得其官自郭勸已下又得其在事
之歲時於是書石而鑱之東壁夫合天下之衆者財
理天下之財者法守天下之法者吏也吏不良則有
法而莫守法不善則有財而莫理有財而莫理則阡
陌閭巷之賤人皆能私取予之勢擅萬物之利以與
人主爭黔首而放其無窮之欲非必貴強桀大而後
能如是而天子猶爲不失其民者蓋特號而巳耳雖
欲食𬞞衣敝憔悴其身愁思其心以幸天下之給足
而安吾政吾知其猶不得也然則善吾法而擇吏以
守之以理天下之財雖上古堯舜猶不能母以此爲
先急而况於後世之紛紛乎三司副使方今之大吏
朝廷所以尊寵之甚備蓋今理財之法有不善者其
勢皆得以議於上而改爲之非特當守成法吝出入
以從有司之事而巳其職事如此則其人之賢不肖
利害施於天下如何也觀其人以其在事之歳時以
求其政事之見於今者而考其所以佐上理財之方
則其人之賢不肖與世之治否吾可以坐而得矣此
蓋吕君之志也
　　　　桂州新城記
儂智高反南方出入十有二州十有二州之守吏或
死或不死而無一人能守其州者豈其材皆不足歟
蓋夫城郭之不設甲兵之不戒雖有智勇猶不能以
勝一日之變也唯天子亦以爲任其罪者不獨守吏
故特推恩褒廣死節而一切貸其失職於是遂推選
士大夫所論以爲能者付之經略而今尚書戸部侍
郎余公靖當廣西焉冦平之明年蠻越接和乃大城
桂州其方六里其木甓瓦石之材以枚數之至四百
萬有竒用人之力以工數之至一十餘萬凡所以守
之具無一求而有不給者焉以至和元年八月始作
而以二年之六月成夫其爲役亦大矣蓋公之信於
民也乆而費之欲以衞其材勞之欲以休其力以故
爲是有大費與大勞而人莫或以爲勤也古者君臣
父子夫婦兄弟朋友之禮失則夷狄橫而窺中國方
是時中國非無城郭也卒於陵夷毀頓䧟滅而不捄
然則城郭者先王有之而非所以恃而爲存也及至
喟然覺寤興起舊政則城郭之修也又甞不敢以爲
後蓋有其患而圖之無其具有其具而守之非其人
有其人而治之無其法能以乆存而無敗者皆未之
聞也故文王之興也有四夷之難則城于朔方而以
南仲宣王之起也有諸侯之患則城于東方而以仲
山甫此二臣之德協于其君於爲國之本末與其所
先後可謂知之矣慮之以悄悄之勞而發赫赫之名
承之以翼翼之勤而續明明之功卒所以攘戎夷而
中國以全安者蓋其君臣如此而守衞之有其具也
今余公亦以文武之材當　明天子承平日乆欲補
弊立廢之時鎭撫一方修扞其民其勤於今與周之
有南仲仲山甫蓋等矣是宜有紀也故其將吏相與
謀而來取文將刻之城隅而以告後之人焉至和二
年九月丙辰群牧判官太常博士王某記
　　　　太平州新學記
太平新學在子城東南治平三年司農少卿建安李
侯定仲求所作侯之爲州也寛以有制靜以有謀故
不大罰戮而州旣治於是大姓相勸出錢造侯之庭
願興學以稱侯意侯爲相地遷之爲屋百間爲防環
之以待水患而爲田二十頃以食學者自門徂堂閎
壯麗密而所以祭養之噐具蓋徃來之人皆莫知其
經始而特見其成旣成矣而侯罷去州人善侯無窮
也乃來求文以識其時功嗟乎學之不可以已也乆
矣世之爲吏者或不足以知此而李侯知以爲先又
能不費財傷民而使其自勸以成之豈不賢哉然世
之爲士者知學矣而或不知所以學故余於其求文
而因以告焉蓋繼道莫如善守善莫如仁仁之施自
父子始積善而充之以至於聖而不可知之謂神推
仁而上之以至於聖人之於天道此學者之所當以
爲事也昔之造書者實告之矣有聞於上無聞於下
有見於初無見於終此道之所以散百家之所以盛
學者之所以訟也學乎學將以一天下之學者至於
無訟而止遊於斯餔於斯而余說之不知則是美食
逸居而已者也李侯之爲是也豈爲士之美食逸居
而巳者哉治平四年九月四日臨川王某記
　　　　䌓昌縣學記
奠先師先聖於學而無廟古也近世之法廟事孔子
而無學古者自京師至於鄕邑皆有學屬其民人相
與學道藝其中而不可使不知其學之所自於是乎
有釋菜奠幣之禮所以著其不忘然則事先師先聖
者以有學也今也無有學而徒廟事孔子吾不知其
說也而或者以謂孔子百世師通天下州邑爲之廟
此其所以報且尊榮之夫聖人與天地同其德天地
之大萬物無可稱德故其祀質而巳無文也通州邑
廟事之而可以稱聖人之德乎則古之事先聖何爲
而不然也宋因近世之法而無能改至今　天子始
詔天下有州者皆得立學奠孔子其中如古之爲而
縣之學士滿二百人者亦得爲之而䌓昌小邑也其
士少不能中律舊雖有孔子廟而庳下不完又其門
人之像惟顔子一人而巳今夏君希道太初至則修
而作之具爲子夏子路十人像而治其兩廡爲生師
之居以待縣之學者以書屬其故人臨川王某使記
其成之始夫離上之法而苟欲爲古之所爲者無法
流於今俗而思古者不聞教之所以本又義之所去
也太初是無變今之法而不失古之實其不可以無
傳也
　　　　芝閣記
祥符時封㤗山以文天下之平四方以芝來告者萬
數其大吏則　天子賜書以寵嘉之小吏若民輒錫
金帛方是時希世有力之大臣窮搜而逺采山農野
老攀縁狙􁂳以上至不測之高下至澗溪壑谷分崩
裂絶幽窮隱伏人迹之所不通徃徃求焉而芝出於
九州四海之閒蓋幾於盡矣至　今上即位謙讓不
德自大臣不敢言封禪詔有司以祥瑞告者皆勿納
於是神竒之産銷藏委翳於蒿藜榛莽之閒而山農
野老不復知其爲瑞也則知因一時之好惡而能成
天下之風俗況於行先王之治哉太丘陳君學文而
好竒芝生於庭能識其爲芝惜其可獻而莫售也故
閣於其居之東偏掇取而藏之蓋其好竒如此噫芝
一也或貴於天子或貴於十或辱於凡民夫豈不以
時乎哉士之有道固不役志於貴賤而卒所以貴賤
者何以異哉此予之所以歎也皇祐五年十月日記
　　　　信州興造記
晉陵張公治信之明年皇祐二年也姦彊帖柔隱詘
發舒旣政大行民以寧息夏六月乙亥大水公徙囚
於高獄命百隷戒不共有常誅夜漏半水破城滅府
寺苞民廬居公趨譙門坐其下敕吏士以桴收民鰥
孤老癃與所徙之囚咸得不死丙子水降公從賔佐
按行隱度符縣調富民水之所不至者夫錢戸七百
八十六妆佛寺之積材一千一百三十有二不足則
前此公所命富民出粟以賙貧民者二十三人自言
曰食新矣賙可以巳願輸粟直以佐材費七月甲午
募人城水之所入垣羣府之缺考監軍之室立司理
之獄營州之西北亢爽之墟以宅屯駐之師除其故
營以時教士刺伐坐作之法故所無也作驛曰饒陽
作宅曰迴車築二亭於南門之外左曰仁右曰智山
水之所附也梁四十有二舟于兩亭之間以通車徒
之道築一亭于州門之左曰宴月吉所以屬賓也凡
爲梁一爲城垣九千尺爲屋八以楹數之得五百五
十二自七月九日卒九月七日爲日五十二爲夫一
萬一千四百二十五中家以下見城郭室屋之完而
不知材之所出見徒之合散而不見役使之及已凡
故之所有必具其所無也廼今有之故其經費卒不
出縣官之給公所以捄災補敗之政如此其賢於世
吏逺矣今州縣之災相屬民未病災也且有治災之
政出焉弛舎之不適裒取之不中元姦宿豪舞手以
乗民而民始病病極矣吏乃始謷然自喜民相與誹
且笑之而不知也吏而不知爲政其重困民多如此
此予所以哀民而閔吏之不學也由是而言則爲公
之民不幸而遇害災其亦庻乎無憾矣十月二十日
臨川王某記
　　　　餘姚縣海塘記
自雲柯而南至于某有隄若干尺截然令海水之潮
汐不得冒其旁田者知縣事謝君爲之也始隄之成
謝君以書屬予記其成之始曰使來者有考焉得卒
任完之以不隳謝君者陽夏人也字師厚景初其名
也其先以文學稱天下而連世爲貴人至君遂以文
學世其家其爲縣不以材自負而忽其民之急方作
隄時歲丁亥十一月也能親以身當風霜氛霧之毒
且笑之而不知也吏而不知爲政其重困民多如此
此予所以哀民而閔吏之不學也由是而言則爲公
之民不幸而遇害災其亦庻乎無憾矣十月二十日
臨川王某記
　　　　餘姚縣海塘記
自雲柯而南至于某有隄若干尺截然令海水之潮
汐不得冒其旁田者知縣事謝君爲之也始隄之成
謝君以書屬予記其成之始曰使來者有考焉得卒
任完之以不隳謝君者陽夏人也字師厚景初其名
也其先以文學稱天下而連世爲貴人至君遂以文
學世其家其爲縣不以材自負而忽其民之急方作
隄時歲丁亥十一月也能親以身當風霜氛霧之毒
以勉民作而除其菑又能令其民翕然皆勸趨之而
忘其役之勞遂不踰時以有成功其仁民之心效見
於事如此亦可以已而猶自以爲未也又思有以告
後之人令嗣續而完之以永其存善夫仁人長慮却
顧圖民之災如此其至其不可以無傳而後之君子
考其傳得其所以爲其亦不可以無思而異時予嘗
以事至餘姚而君過予與予從容言天下之事君曰
道以閎大隱密聖人之所獨鼓萬物以然而皆莫知
其所以然者蓋有所難知也其治政敎今施爲之詳
凡與人共而尤丁寧以急者其易知較然者也通塗
川治田桑爲之隄防溝澮渠川以禦水旱之災而興
學校屬其民人相與習禮樂其中以化服之此其尤
丁寧以急而較然易知者也今世吏者其愚也固不
知所爲而其所謂能者務出竒爲聲威以驚世震俗
至或盡其力以事刀筆簿書之間而已而反以謂古
所爲尤丁寧以急者吾不暇以爲吾曾爲之而曾不
足以爲之萬有一人爲之且不足以名於世而見謂
材嘻其可歎也夫爲天下國家且百年而勝殘去殺
之效則猶未也其不出於當時予良以其言爲然旣
而聞君之爲其縣至則爲橋於江治學者以敎養縣
人之子弟旣而又有隄之役於是又信其言之行而
不予欺也巳爲之書其隄事因并書其言終始而存
之以告後之人慶曆八年七月日記
　　　　通州海門興利記
余讀豳詩以其婦子饁彼南畒田畯至喜嗟乎豳之
人帥其家人戮力以聽吏吏推其意以相民何其至
也夫喜者非自外至乃其中心固有以然也旣嘆其
吏之能民又思其君之所以待吏則亦欲善之心出
於至誠而已蓋不獨法度有以􁍰之也以賞罰用天
下而先王之俗廢有士於此能以豳之吏自爲而不
茍於其民豈非所謂有志者邪以余所聞吳興沈君
興宗海門之政可謂有志矣旣隄北海七十里以除
水患遂大浚渠川釃取江南以灌義寧等數鄕之田
方是時民之墊於海呻吟者相屬君至則寛禁緩求
以集流亡少焉誘起之以就功莫不蹶蹶然奮其憊
而來也由是觀之苟誠愛民而有以利之雖創殘窮
敝之餘可勉而用也況於力足者乎興宗好學知方
竟其學又將有大者焉此何足以盡吾沈君之才抑
可以觀其志矣而論者或以一邑之善不足書之今
天下之邑多矣其能有以遺其民而不愧於豳之吏
者果多乎不多則予不欲使其無傳也至和元年六
月六日臨川王某記
臨川先生文集卷第八十二
臨川先生文集卷第八十三
　　記
　　　鄞縣經遊記
　　　遊襃禪山記
　　　城陂縣興造記
　　　慈溪縣學記
　　　萬宗泉記
　　　揚州龍興講院記
　　　撫州招仙觀記
　　　石門亭記
　　　撫州通判㕔見山閣記
　　　眞州長蘆寺經藏記
　　　漣水軍淳化院經藏記
　　　大中祥符觀新修九曜閣記
　　　揚州新園亭記
　　　廬山文殊像現瑞記
　　　撫州祥符觀三清殿記
　　　　鄞縣經遊記
慶曆七年十一月丁丑余自縣出屬民使浚渠川至
萬靈鄕之左界宿慈福院戊寅升雞山觀碶工鑿石
遂入育王山宿廣利寺雨不克東辛巳下靈巖浮石
湫之壑以望海而謀作斗門于海濱宿靈巖之旌敎
院癸未至蘆江臨决渠之口轉以入于瑞巖之開善
院遂宿甲申遊天童山宿景德寺質明與其長老瑞
新上石望玲瓏巖須猿吟者乆之而還食寺之西堂
遂行至東吳具舟以西質明泊舟堰下食大梅山之
保福寺莊過五峯行十里許復具舟以西至小溪以
夜中質明觀新渠及洪水灣還食普寧院日下昃如
林村夜未中至資壽院質明戒桃源清道二鄕之民
以其事凡東西十有四鄕鄕之民畢已受事而余遂
歸云
　　　　遊襃禪山記
襃禪山亦謂之華山唐浮圖慧襃始舎於其址而卒
葬之以故其後名之曰襃禪今所謂慧空禪院者襃
之廬冡也距其院東五里所謂華山洞者以其乃華
山之陽名之也距洞百餘歩有碑仆道其文漫滅獨
其爲文猶可識曰花山今言華如華實之華者蓋音
謬也其下平曠有泉側出而記遊者甚衆所謂前洞
也由山以上五六里有穴窈然入之甚寒問其深則
其好遊者不能窮也謂之後洞余與四人擁火以入
入之愈深其進愈難而其見愈竒有怠而欲出者曰
不出火且盡遂與之俱出蓋予所至比好遊者尚不
能十一然視其左右來而記之者巳少蓋其又深則
其至又加少矣方是時予之力尚足以入火尚足以
明也旣其出則或咎其欲出者而子亦悔其隨之而
不得極夫遊之樂也於是予有歎焉古人之觀於天
地山川草木蟲魚鳥獸往往有得以其求思之深而
無不在也夫夷以近則遊者衆險以逺則至者少而
世之竒偉瑰怪非常之觀常在於險遠而人之所罕
至焉故非有志者不能至也有志矣不隨以止也然
力不足者亦不能至也有志與力而又不隨以怠至
於幽暗昏惑而無物以相之亦不能至也然力足以
至焉於人爲可譏而在已爲有悔盡吾志也而不能
至者可以無悔矣其孰能譏之乎此予之所得也余
於仆碑又以悲夫古書之不存後世之謬其傳而莫
能名者何可勝道也哉此所以學者不可以不深思
而愼取之也四人者廬陵蕭君圭君玉長樂王回深
父余弟安國平父安上純父至和元年七月某日臨
川王某記
　　　　城陂院興造記
靈谷者吾州之名山衞尉府君之所葬也山之水東
出而北折以合於城陂陂上有屋曰城陂院者僧法
沖居之而王氏諸父子之來視墓者退輒休於此當
慶曆之甲申法沖始傳其毀而有之至嘉祐之戊戌
而自門至于寢浮屠之所宜有者新作之皆具乃聚
其徒而謀曰自吾與爾有此屋取材於山取食於田
而又推其餘以致所無然猶不足以完也而又取貨
力於邑人以助蓋爲之以八年而後吾志就其勤如
此不可無記惟王氏世與吾接而衞尉府君之葬於
此也試往請焉宜肯於是其徒相與礱石於庭而使
來以請
　　　　慈溪縣學記
天下不可一日而無政教故學不可一日而亡於天
下古者井天下之田而黨庠遂序國學之法立乎其
中鄕射飲酒春秋合樂養老勞農尊賢使能攷藝選
言之政至于受成獻馘訊囚之事無不出於學於此
養天下智仁聖義忠和之士以至一偏一伎一曲之
學無所不養而又取士大夫之材行完㓗而其施設
巳甞試於位而去者以爲之師釋奠釋菜以教不忘
其學之所自遷徙偪逐以勉其怠而除其惡則士朝
夕所見所聞無非所以治天下國家之道其服習必
於仁義而所學必皆盡其材一日取以備公卿大夫
百執事之選則其材行皆已素定而士之備選者其
施設亦皆素所見聞而已不待閱習而後能者也古
之在上者事不慮而盡功不爲而足其要如此而已
此二帝三王所以治天下國家而立學之本意也後
世無井田之法而學亦或存或廢大抵所以治天下
國家者不復皆出於學而學之士羣居族處爲師弟
子之位者講章句課文字而巳至其陵夷之乆則四
方之學者廢而爲廟以祀孔子於天下斵木摶土如
浮屠道士法爲王者象州縣吏春秋帥其屬釋奠於
其堂而學士者或不預焉蓋廟之作出於學廢而近
世之法然也　今天子即位若干年頗修法度而革
近世之不然者當此之時學稍稍立於天下矣猶曰
州之士滿二百人乃得立學於是慈溪之士不得有
學而爲孔子廟如故廟又壞不治今劉君在中言于
州使民出錢將修而作之未及爲而去時慶曆某年
也後林君肈至則曰古之所以爲學者吾不得而見
而法者吾不可以母循也雖然吾之人民於此不可
以無教即因民錢作孔子廟如今之所云而治其四
旁爲學舎講堂其中帥縣之子弟起先生杜君醇爲
之師而興于學噫林君其有道者耶夫吏者無變今
之法而不失古之實此有道者之所能也林君之爲
其幾於此矣林君固賢令而慈溪小邑無珍産滛貨
以來四方游販之民田桑之美有以自足無水旱之
憂也無游販之民故其俗一而不雜有以自足故人
愼刑而易治而吾所見其邑之士亦多美茂之材易
成也杜君者越之隱君子其學行宜爲人師者也夫
以小邑得賢令又得宜爲人師者爲之師而以修醇
一易治之俗而進美茂易成之材雖拘於法限於勢
不得盡如古之所爲吾固信其教化之將行而風俗
之成也夫教化可以美風俗雖然必乆而後至于善
而今之吏其勢不能以乆也吾雖喜且幸其將行而
又憂夫來者之不吾繼也於是本其意以告來者
　　　　萬宗泉記
僧道光得泉之三年直歲善端治屋龍井之西北發
土得汍泉二萬宗命溝井而合焉東爲二池池各有
溝注于南池而東南其餘水以漑山麓之田旣甃善
端請名余爲名其泉曰萬宗云
　　　　揚州龍興講院記
予少時客遊金陵浮屠慧禮者從予遊予旣吏淮南
而慧禮得龍興佛舎與其徒日講其師之說甞出而
過焉􁃠屋數十椽上破而旁穿側出而視後則榛棘
出人不見垣端指以語予曰吾將除此而宫之雖然
其成也不以私吾後必求時之能行吾道者付之願
記以示後之人使不得私焉當是時禮方丐食飲以
卒日視其居枵然余特戲曰姑成之吾記無難者後
四年來曰昔之所欲爲凡百二十楹頼州人蔣氏之
力旣皆成盍有述焉噫何其能也蓋慧禮者予知之
其行謹㓗學博而才敏而又卒之以不私宜成此不
難也今夫衣冠而學者必曰自孔氏孔氏之道易行
也非有苦身窘形離性禁欲若彼之難也而士之行
可一卿才足一官者常少而浮屠之寺廟被四海則
彼其所謂材者寧獨禮耶以彼之材由此之道去至
難而就甚易宜其能也嗚呼失之此而彼得焉其有
以也夫
　　　　撫州招仙觀記
招仙觀在安仁郭西四十里始作者與其歲月予不
知也祥符中嘗廢廢四五十年而道士全自明以醫
游其邑邑之疾病者頼以治而皆憂其去人相與言
州出材力因廢基築宫而留之全與其從者一人爲
留而觀復興全識予舅氏而因舅氏以乞予書其復
興之歲月夫宮室器械衣服飲食凡所以生之具須
人而後具而人不須吾以足惟浮屠道士爲然而全
之爲道士人須之而不可以去也其所以養於人也
視其黨可以無媿矣予爲之書其亦可以無媿焉慶
曆七年七月復興之歳月也
　　　　石門亭記
石門亭在青田縣若干里令朱君爲之石門者名山
也古之人咸刻其觀遊之感槩留之山中其石相望
君至而爲亭悉取古今之刻立之亭中而以書與其
甥之壻王某使記其作亭之意夫所以作亭之意其
直好山乎其亦好觀遊眺望乎其亦於此問民之疾
憂乎其亦燕閒以自休息於此乎其亦憐夫人之刻
暴剥偃踣而無所庇障且泯滅乎夫人物之相好惡
必以類廣大茂美萬物附焉以生而不自以爲功者
山也好山仁也去郊而適野升髙以逺望其中必有
槩然者書不云乎予耄遜于荒詩不云乎駕言出遊
以寫我憂夫環顧其身無可憂而憂者必在天下憂
天下亦仁也人之否也敢自逸至即深山長谷之民
與之相對接而交言語以求其疾憂有其壅而不聞
者乎求民之疾憂亦仁也政不有小大不以德則民
不化服民化服然後可以無訟民不無訟今其能休
息無事優遊以嬉乎古今之名者其石幸在其文信
善則其人之名與石且傳而不朽成人之名而不奪
其志亦仁也作亭之意其然乎其不然乎
　　　　撫州通判㕔見山閣記
通判撫州太常博士施侯爲閣於其舎之西偏旣成
與客升以飲而爲之名曰見山且言曰吾人脫於兵
火洗沐仁聖之膏澤以休其父子者餘百年於今
天子恭儉陂池苑囿臺榭之觀有堙毀而無改作其
不欲有所騷動而思稱祖宗所以憫仁元元之意殊
甚故人得私其智力以逐於利而窮其欲自雖蠻夷
湖海山谷之聚大農富工豪賈之家往往能廣其宫
室高其樓觀以與通邑大都之有力者爭無窮之侈
夫民之富溢矣吏獨不當因其有餘力有以自娱樂
稱上施耶又況撫之爲州山耕而水蒔牧牛馬用虎
豹爲地千里而民之男女以萬數者五六十地大人
衆如此而通判與之爲之父母則其人奚可不賢雖
賢豈能無勞於爲治獨無觀游食饗之地以休其暇
日殆非先王使小人以力養君子之意吾所以樂爲
之就此而忘勞者非以爲吾之不肖能長有此顧不
如是不足以待後之賢者爾且夫人之慕於賢者爲
其所樂與天下之志同而不失然後能有餘以與民
而使皆得其所願而世之說者曰召公爲政於周方
春舎於蔽芾之棠聽男女之訟焉而不敢自休息于
宫恐民之從我者勤而害其田作之時蓋其隱約窮
苦而以自媚於民如此故其民愛思而詠歌之至於
不忍伐其所舎之棠今甘棠之詩是也嗟乎此殆非
召公之實事詩人之本指特墨子之餘言贅行吝細
𥚹迫者之所好而吾之所不能爲於是酒酣客皆歡
相與從容譽施侯所爲而稱其言之善又美大其閣
而嘉其所以名之者曰閣之上流目而環之則邑屋
草木川原阪隰之無蔽障者皆見施侯獨有見於山
而以爲之名何也豈以山之在吾左右前後若蹯若
踞若伏若鶩爲獨能適吾目之所觀邪其亦吾心有
得於是而樂之也施侯以客爲知言而以書抵予曰
吾所以爲閣而名之者如此子其爲我記之數辭不
得止則又因吾叔父之命以取焉遂爲之記以示後
之賢者使知夫施侯之所以爲閣而名之者其言如
此
　　　　眞州長蘆寺經藏記
西域有人焉止而無所繫觀而無所逐唯其無所繫
故有所繫者守之唯其無所逐故有所逐者從之從
而守之者不可爲量數則其言而應之議而辨之也
亦不可爲量數此其書之行乎中國所以至於五千
四十八卷而尚未足以爲多也眞州長蘆寺釋智福
者爲高屋建大軸兩輪而棲匭於輪閒以藏五千四
十八卷者其募錢至三千萬其土木丹漆珠璣萬金
之閎壯靡麗言者不能稱也唯觀者知焉夫道之在
天下莫非命而有廢興時也知出之有命興之有時
則彼所以當天下貧窶之時能獨鼔舞得其財以有
所建立每至於此蓋無足以疑智福有才略善治其
徒衆從余求識其成於是乎書
　　　　漣水軍淳化院經藏記
道之不一乆矣人善其所見以爲敎於天下而傳之
後世後世學者或狥乎身之所然或誘乎世之所趨
或得乎心之所好於是聖人之大體分裂而爲八九
博聞該見有志之士補苴調胹冀以就完而力不足
又無可爲之地故終不得蓋有見於無思無爲退藏
於密寂然不動者中國之老莊西域之佛也旣以此
爲教於天下而傳後世故爲其徒者多寛平而不忮
質静而無求不忮似仁無求似義當士之夸漫盗奪
有已而無物者多於世則超然高蹈其爲有似乎吾
之仁義者豈非所謂賢於彼而可與言者邪若通之
瑞新閩之懷璉皆今之爲佛而超然吾所謂賢而與
之遊者也此二人者旣以其所學自脫於世之滛濁
而又皆有聦明辯智之才故吾樂以其所得者間語
焉與之遊忘日月之多也璉甞謂余曰吾徒有善因
者得屋於漣水之城中而得吾所謂經者五千四十
八卷於京師歸市匭而藏諸屋將求能文者爲之書
其經藏者之歳時而以子之愛我也故使其徒來屬
能爲我強記之乎善因者蓋常爲屋於漣水之城中
而因瑞新以求予記其歳時予辭而不許者也於是
問其藏經之日某年月日也夫以二人者與余遊而
善因屬我之勤豈有它哉其不可以終辭乃爲之書
而并告之所以書之意使鑱諸石
　　　　大中祥符觀新修九曜閣記
某自揚州歸與叔父㑹京師叔父曰大中祥符觀所
謂九曜者道士丁用平募民錢爲堂庖廡已又爲閣
置九曜像其下從吾乞汝文記其年時汝爲之臨川
之城中東有大丘左溪水水南出而北并于江城之
東以溪爲隍吾廬當丘上北折而東百歩爲祥符觀
觀岸溪水東南之山不奄乎人家者可望也某少時
固甞從長者游而樂之以爲溪山之佳雖異州樂也
況吾父母之州而又去吾廬爲之近者邪雖其身去
爲吏獨其心不湏臾去也今道士又新其居以壯觀
游閣焉使游者得以窮登望之勝使可望者不唯東
南而巳豈不重可樂邪道士之所爲幾吾之所樂而
命吾文又叔父也即欲巳得邪惜乎安得與州之君
子者游焉以忘吾憂而慰吾思邪閣成之日某年月
日也
　　　　揚州新園亭記
諸侯宫室臺榭講軍實容俎豆各有制度揚古今大
都方伯所治處制度狹庳軍實不講俎豆無以容不
以偪諸侯哉宋公至自丞相府化清事省喟然有意
其圖之也今太常刁君實集其意㑹公去鎭鄆君即
而考之占府乾隅夷茀而基因城而垣並垣而溝周
六百歩竹萬箇覆其上故髙亭在垣東南循而西三
十軏作堂曰愛思道僚吏之不忘宋公也堂南北鄕
袤八筵廣六筵直北爲射埒列樹八百本以翼其旁
賔至而享吏休而宴於是乎在又循而西十有二軏
作亭曰隷武南北鄕袤四筵廣如之埒如堂列樹以
鄕歳時教士戰射坐作之法於是乎在始慶曆二年
十二月某日凡若干日卒功云初宋公之政務不煩
其民是役也力出於兵材資於宫之饒地瞰於公宫
之隙成公志也噫揚之物與監東南所規仰天子宰
相所垂意而選繼乎宜有若宋公者丞乎宜有若刁
君者金石可弊此無廢已慶曆三年四月某日臨川
王某記
　　　　廬山文殊像現瑞記
番陽劉定甞登廬山臨文殊金像所没之谷睹光明
雲瑞圖示臨川王某求記其事某曰有有以觀空空
亦幻空空以觀有幻亦實幻實果有辨乎然則如子
所睹可以記可以無記記無記果亦有辨乎雖然子
旣圖之矣余不可以無記也定以熈寧元年四月十
日十年九月二十七日睹某以元豐元年十一月二
十三日記
　　　　撫州祥符觀三清殿記
臨川之州城橫溪上西出出城之上有宫巋然溪之
沄沄流過其下東南之山皆在其門戸牎牖之閒者
曰祥符觀觀之中有屋四注深五十五尺廣七十二
尺陞之高居深十八分之一楹二十有四門兩夾䆫
中象三旁象二十有六者曰三清殿用其師之說以
動人而能有此者曰道士黎自新出其力以歸於道
士之說而卒成此者曰里之人鄧佺佺之子表故甞
與予遊予之歸表語其父之事而乞予文予不能拒
也夫用其師之說以動人者道士也予力顧出道士
臨川先生文集卷第八十四
　　序
　　　周禮義序
　　　詩義序
　　　書義序
　　　熈寧字說序
　　　新秦集序
　　　老杜詩後集序
　　　靈谷詩序
　　　送陳興之序
　　　送李著作之官高郵序
　　　石仲卿字序
　　　伴送北朝人使詩序
　　　唐百家詩選序
　　　善救方後序
　　　送陳升之序
　　　張刑部詩序
　　　送孫正之序
　　　送胡叔才序
　　　　周禮義序
士弊於俗學乆矣　聖上閔焉以經術造之乃集儒
臣訓釋厥旨將播之校學而臣某實董周官惟道之
在政事其貴賤有位其後先有序其多寡有數其遲
數有時制而用之存乎法推而行之存乎人其人足
以任官其官足以行法莫盛乎成周之時其法可施
於後世其文有見於載籍莫具乎周官之書蓋其因
習以崇之庚續以終之至於後世無以復加則豈特
文武周公之力哉猶四時之運隂陽積而成寒暑非
一日也自周之衰以至于今歷歲于數百矣太平之
遺迹掃蕩幾盡學者所見無復全經於是時也乃欲
訓而發之臣誠不自揆然知其難也以訓而發之之
爲難則又以知夫立政造事追而復之之爲難然竊
觀　聖上致法就功取成於心訓迪在位有馮有翼
亹亹乎郷六服承德之世矣以所觀乎今考所學乎
古所謂見而知之者臣誠不自揆妄以爲庻幾焉故
遂昧冒自竭而忘其材之弗及也謹列其書爲二十
有二卷凡十餘萬言上之　御府副在有司以待制
詔頒焉謹序
　　　　詩義序
詩三百十一篇其義具存其辭亡者六篇而已　上
旣使臣雱訓其辭又命臣某等訓其義書成以賜太
學布之天下又使臣某爲之序謹拜手稽首言曰詩
上通乎道德下止乎禮義放其言之文君子以興焉
循其道之序聖人以成焉然以孔子之門人賜也商
也有得於一言則孔子恱而進之蓋其說之難明如
此則自周衰以迄于今泯泯紛紛豈不宜哉伏惟
皇帝陛下内德純茂則神罔時恫外行恂逹則四方
以無侮日就月將學有緝熈于光明則頌之所形容
蓋有不足道也微言奥義旣自得之又命承學之臣
訓釋厥遺樂與天下共之顧臣等所聞如爝火焉豈
足以庚日月之餘光姑承明制代匱而已傳曰美成
在乆故棫樸之作人以壽考爲言蓋將有來者焉追
琢其章纉　聖志而成之也臣衰且老矣尚庻幾及
見之謹序
　　　　書義序
熈寧二年臣某以尚書入侍遂與政而子雱實嗣講
事有旨爲之說以獻八年下其說太學班焉惟虞夏
商周之遺文更秦而幾亡遭漢而僅存頼學士大夫
誦說以故不泯而世主莫或知其可用天縱　皇帝
大知實始操之以驗物考之以决事又命訓其義兼
明天下後世而臣父子以區區所聞承乏與榮焉然
言之淵懿而釋以淺陋命之重大而承以輕眇兹榮
也祗所以爲愧歟謹序
　　　　熈寧字說
文者奇偶剛柔雜比以相承如天地之文故謂之文
字者始於一二而生生至於無窮如母之字子故謂
之字其聲之抑揚開塞合散出入其形之衡從曲直
邪正上下內外左右皆有義皆本於自然非人私智
所能爲也與夫伏羲八卦文王六十四異用而同制
相待而成易先王以爲不可忽而患天下後世失其
法故三歲一同同之者一道德也秦燒詩書殺學士
而於是時始變古而爲􁑗蓋天之䘮斯文也不然則
秦何力之能爲余讀許愼說文而於書之意時有所
悟因序録其說爲二十卷以與門人所推經義附之
惜乎先王之文缺已乆愼所記不具又多舛而以余
之淺陋考之且有所不合雖然庸詎非天之將興斯
文也而以余賛其始故其教學必自此始能知此者
則於道德之意已十九矣
　　　　新秦集序
新秦集者故龍圖閣直學士尚書禮部郎中知諫院
􁄹畧楊公之文公以嘉祐七年四月某日甲子卒官
而外婣開封府推官尚書度支貟外郎中山李壽朋
廷老治其藁爲二十卷公諱畋字樂道世家新秦其
先人以忠力智謀爲將帥名聞天下至公始折節讀
書用進士起家甞提點荆湖北路刑獄數自擊叛蠻
有功得士卒心故儂智高反時自喪服中特起之往
擊其後爲三司副使天章閣待制侍讀知制誥數以
言事有直名故遷龍圖閣直學士知諌院又數言事
無所顧望所言有人所不能言者故其卒　天子錄
其忠賻賜之加等而士大夫知公者爲朝廷惜也公
所爲文莊厲謹潔類其爲人而尤好爲詩其詞平易
不迫而能自道其意讀其書詠其詩視其平生之大
節如此嗟乎蓋所謂善人之好學而能言者也
　　　　老杜詩後集序
予考古之詩尤愛杜甫氏作者其辭所從出一莫知
窮極而病未能學也世所傳巳多計尚有遺落思得
其完而觀之然每一篇出自然人知非人之所能爲
而爲之者惟其甫也輒能辨之予之令鄞客有授予
古之詩世所不傳者二百餘篇觀之予知非人之所
能爲而爲之實甫者其文與意之著也然甫之詩其
完見於今者自予得之世之學者至乎甫而後爲詩
不能至要之不知詩焉爾嗚呼詩其難惟有甫哉自
洗兵馬下序而次之以示知甫者且用自發焉皇祐
壬辰五月日臨川王某序
　　　　靈谷詩序
吾州之東南有靈谷者江南之名山也龍蛇之神虎
豹翬翟之文章楩柟豫章竹箭之材皆自山出而神
林鬼冡魑魅之穴與夫仙人釋子恢譎之觀咸附託
焉至其淑靈和清之氣盤礴委積於天地之間萬物
之所不能得者乃屬之於人而處士君實生其址君
姓吳氏家於山阯豪傑之望臨吾一州者蓋五六世
而後處士君出焉其行孝悌忠信其能以文學知名
於時惜乎其老矣不得與夫虎豹翬翟之文章楩柟
豫章竹箭之材俱出而爲用於天下顧藏其神奇而
與龍蛇雜此土以處也然君浩然有以自養遨遊於
山川之閒嘯歌謳吟以寓其所好終身樂之不厭而
有詩數百篇傳誦於閭里他日出靈谷三十二篇以
屬其甥曰爲我讀而序之惟君之所得蓋有伏而不
見者豈特盡於此詩而已雖然觀其鑱刻萬物而接
之以藻繢非夫詩人之巧者亦孰能至於此
　　　　送陳興之序
先人爲臨江軍判官實佐今駕部貟外郎陳公其後
二十五年公之子興之主泰之如臯簿某爲判官准
南以事出如皐遇之相好也其後二年歸京師興之
亦以進士得嘉慶院解復遇之相好加焉興之試禮
部有日今宰相其世父也奏前試罷之以避嫌興之
當逺官踰數月乃得泉之晉江主簿去陳公世大家
仕官四十年連坐謫流落不得所欲其意不能母望
興之貴富世其家也興之亦誠博學能文辭有氣節
吾意其爲進士宜有得焉今失所欲又爲所謂主簿
者逺其親三千里不啻是其心獨能母介然者邪夫
大公之道行上之人子弟苟賢者任而進之無嫌也
下之人固亦不以嫌之今興之去知者皆憐其才之
可以進焉而不得無以慰其親也吾於興之又世故
故又爲之思所以慰其親豁其心之介然者不得其
說而獨以悲大公之道不行焉
　　　　送李著作之官髙郵序
君之才搢紳多聞之初君眂金陵酒政人皆惜君不
試於劇而淪於卑穴君將優爲之曰孔子甞爲乗田
委吏矣㑹計當而巳矣牛羊蕃而已矣旣而又得調
高郵關吏人復惜君不試於劇而淪於卑穴君言如
初色滋蔓喜於戲今之公卿大夫據徼乗機鑚隙抵
巇僅不盈志則戚戚以悲吾乃皦然反之此蒙所以
高君也抑有猜焉古之柄國家者有戢景藏采恬處
下列拔而致之朝使相謨謀今豈不若古邪奚遂君
請而弗拔也
　　　　石仲卿字序
子生而父名之以别於人云爾冠而字成人之道也
奚而爲成人之道也成人則貴其所以成人而不敢
名之於是乎命以字之字之爲有可貴焉孔子作春
秋記人之行事或名之或字之皆因其行事之善惡
而貴賤之二百四十二年之間字而不名者十二人
而巳人有可貴而不失其所以貴乃爾其少也閩人
石仲卿來請字予以子正字之附其名之義而爲之
云爾子正於進士中名知經往往脫傳注而得經所
以云之意接之乆未見其行已有闕也庶幾不失其
所以貴者歟
　　　　伴送北朝人使詩序
某被勑送北客至塞上語言之不通而與之並轡十
有八日亦黙黙無所用吾意時竊詠歌以娛愁思當
笑語鞍馬之勞其言有不足取者然比諸戲謔之善
尚宜爲君子所取故悉録以歸示諸親友
　　　　唐百家詩選序
余與宋次道同爲三司判官時次道出其家藏唐詩
百餘編諉余擇其精者次道因名曰百家詩選廢日
力於此良可悔也雖然欲知唐詩者觀此足矣
　　　　善救方後序
孟子曰先王有不忍人之心斯有不忍人之政臣某
伏讀善救方而竊歎曰此可謂不忍人之政矣夫君
者制命者也推命而致之民者臣也君臣皆不失職
而天下受其治方今之時可謂有君矣生養之德通
乎四海至於蠻夷荒忽不救之病皆思有以救而存
之而臣等雖賤實受命治民不推　陛下之恩澤而
致之民則恐得罪於天下而無所辭誅謹以刻石樹
之縣門外左令觀赴者自得而不求有司云皇祐元
年二月二十八日序
　　　　送陳升之序
今世所謂良大夫者有之矣皆曰是宜任大臣之事
者作而任大臣之事則上下一失望何哉人之材有
小大而志有遠近也彼其任者小而責之近則煦煦
然仁而有餘於仁矣孑孑然義而有餘於義矣人見
其仁義有餘也則曰是其任者小而責之近大任將
有大此者然上下竢之云爾然後作而任大臣之事
作而任大臣之事宜有大此者焉然則煦煦然而巳
矣孑孑然而巳矣故上下一失望豈惟失望哉後日
誠有堪大臣之事其名實烝然於上上必懲前日之
所竢而逆疑焉暴於下下必懲前日之所竢而逆疑
焉上下交疑誠有堪大臣之事者而莫之或任幸欲
任則左右小人得引前日之所竢懲之矣噫聖人謂
知人難君子惡名之溢於實爲此則奈何亦精之而
巳矣惡之則奈何亦充之而已矣知難而不能精之
惡之而不能充之其亦殆哉予在揚州朝之人過焉
者多堪大臣之事可信而望者陳升之而巳矣今去
官於宿州予不知復幾何時乃一見之也予知升之
作而任大臣之事固有時矣煦煦然仁而巳矣孑孑
然義而巳矣非予所以望於升之也
　　　　張刑部詩序
刑部張君詩若干篇明而不華喜諷道而不刻切其
唐人善詩者之徒歟君並楊劉楊劉以其文詞染當
世學者迷其端原靡靡然窮日力以摹之粉墨青朱
顚錯叢庬無文章黼黻之序其屬情藉事不可考據
也方此時自守不汚者少矣君詩獨不然其自守不
汚者邪子夏曰詩者志之所之也觀君之志然則其
行亦自守不汚者邪豈唯其言而巳卑予詩而請序
者君之子彦博也彦博字文叔爲撫州司法還自揚
州識之日與之接云慶曆三年八月序
　　　　送孫正之序
時然而然衆人也己然而然君子也己然而然非私
已也聖人之道在焉爾夫君子有窮苦顚跌不肯一
失詘已以從時者不以特勝道也故其得志於君則
變時而之道若反手然彼其術素脩而志素定也時
乎楊墨已不然者孟軻氏而巳時乎釋老巳不然者
韓愈氏而巳如孟韓者可謂術素脩而志素定也不
以時勝道也惜也不得志於君使眞儒之效不白於
當世然其於衆人也卓矣嗚呼予觀今之世圎冠峩
如大裙䄡如坐而堯言起而舜趨不以孟韓之心爲
心者果異衆人乎予官於揚得友曰孫正之正之行
古之道又善爲古文予知其能以孟韓之心爲心而
不巳者也夫越人之望燕爲絶域也北轅而首之茍
不巳無不至孟韓之道去吾黨豈若越人之望燕哉
以正之之不已而不至焉予未之信也一日得志於
吾君而眞儒之效不白於當世予亦未之信也正之
之兄官於温奉其親以行將從之先爲言以處予予
欲黙安得而黙也慶曆二年閏九月十一日
　　　　送胡叔才序
叔才銅陵大宗世以貲名子弟豪者馳騁漁弋爲巳
事謹者務多闢田以殖其家先時邑之豪子弟有命
儒者耗其千金之産卒無就邑豪以爲諺莫肯命儒
者遇儒冠者皆指目逺去若將浼已然雖胡氏亦然
獨叔才之父母不然於叔才之幼捐重幣逆良先生
敎之旣壯可以遊資而遣之無所靳居數年朋試於
有司不合而歸邑人之訾者半竊笑者半其父母愈
篤不悔復資而遣之叔才純孝人也悱然感父母所
以教巳之篤追四方才賢學作文章思顯其身以及
其親不數年遂能褎然爲材進士復朋試於有司不
幸復詘於不已知不予愚而從之遊甞謂予言父母
之思而慙其邑人不能歸予曰歸也夫禄與位庸者
所待以爲榮者也彼賢者道弸於中而襮之以藝雖
無禄與位其榮者固在也子之親矯群庸而置子於
聖賢之途可謂不賢乎或訾或笑而終不悔不賢者
能之乎今而舎道德而榮禄與位殆不其然然則子
之所以榮親而釋慙者亦多矣昔之訾者竊笑者固
庸者爾豈子所宜慙哉姑持予言以歸爲父母壽其
亦喜無量於子何如因釋然寤治裝而歸予即書其
所以爲父母壽者送之云
臨川先生文集卷第八十四
臨川先生文集卷第八十五
　　祭文
　　　祭曾魯公文
　　　祭范穎州文
　　　祭周幾道文
　　　祭張左丞文
　　　祭高樞密文
　　　羣牧司祭髙公文
　　　祭吕侍讀文
　　　祭馬龍圖文
　　　祭曾博士易占文
　　　祭蘇虞部文
　　　祭李省副文
　　　祭髙師雄主簿文
　　　祭馬玘大夫文
　　　祭盛侍郎文
　　　祭杜待制文
　　　祭丁元珍學士文
　　　祭刁景純學士文
　　　祭韓欽聖學士文
　　　祭沈文通文
　　　祭杜慶州𣏌文
　　　　祭曾魯公文
肅肅魯公爲時臣宗小大具宜濟以勤恭寔相累朝
有德有庸帝序之爵三公是秩神介之祉乃終有吉
顯允嗣子能匹公休贊我事樞符帝之求公榮在家
禄養具美旣壽且康順以卒齒公則無憾以返其眞
天子震悼逮及國人況如安石辱知最乆西望涕頥
以薦食酒
　　　　祭范穎州文(仲淹)
嗚呼我公一世之師由初迄終名節無疵明肅之盛
身危志殖瑶華失位又隨以斥治功亟聞尹帝之都
閉姦興良稚子歌呼赫赫之家萬首俯趨獨繩其私
以走江湖士爭留公蹈禍不慄有危其辭謁與俱出
風俗之衰駭正怡邪蹇蹇我初人以疑嗟力行不回
慕者興起儒先酋酋以節相侈公之在貶愈勇爲忠
稽前引古誼不營躬外更三州施有餘澤如釃河江
以灌㝷尺宿贓自解不以刑加猾盜涵仁終老無邪
講藝弦歌慕來千里溝川障澤田桑有喜戎孽猘狂
敢齮我疆鑄印刻符公屏一方取將於伍後常名顯
收士至佐維邦之彦聲之所加虜不敢瀕以其餘威
走敵完鄰昔也始至瘡痍滿道藥之養之内外完好
旣其無爲飲酒笑歌百城晏眠吏士委蛇上嘉曰材
以副樞密稽首辭讓至于六七遂參宰相釐我典常
扶賢賛傑亂穴除荒官更於朝士變於鄕百治具修
偷墮勉强彼閼不遂歸侍帝側卒屏于外身屯道塞
謂宜耇老尚有以爲神乎孰忍使至於斯蓋公之才
猶不盡試肆其經綸功孰與計自公之貴廐庫逾空
和其色辭傲訐以容化于婦妾不靡珠玉翼翼公子
弊綈惡粟閔死憐窮惟是之奢孤女以嫁男成厥家
孰堙于深孰鍥乎厚其傳其詳以法永乆碩人今亡
邦國之憂矧鄙不肖辱公知尤承凶萬里不往而留
涕哭馳辭以贊醪羞
　　　　祭周幾道文
初我見君皆童而幘意氣豪悍崩山決澤弱冠相視
隱憂困窮貌則侔年心頽如翁俛仰悲歡超然一世
皓髪黧馘分當先弊孰知君子赴我稱孤發封涕洟
舉屋驚呼行與世乖惟君繾綣弔禍問疾書猶在眼
序銘於石以報德音設辭雖𥚹義不愧心君實愛我
祭其知歆
　　　　祭張左丞文(若谷)
嗚呼公作昇州先君實佐公爲其子請昏于我先君
不幸公覲京師訃逮公門公哭殊悲弔問賻祭使來
以時乃今公薨獨以窶故財無以襚　無以　祭又
不時獨悲以慕惟公之生明惠𥙿和善恕於人恩實
我多雖祭不時其吐之乎
　　　　祭髙樞密文
越初生民降訖于兹廢興亂治成敗安危猷爲之君
辯論之師章書傳記箴賦銘詩乖離詭駮有萬其辭
公於其間靡所不知江含海畜其富無訾孰窮其源
孰究其涯作時宗工出長羣司洋洋厥聞可以敷施
謂且永年左右諏咨曷云其凶弗耄弗期凡我常僚
曷巳其思爲此薄物以將我悲
　　　　羣牧司祭髙公文
嗚呼惟公學問文章丘山鬱鬱湖海茫茫弼我密命
作刑四方寅恭淑愼天子所臧駉駉之良兵賴以盛
公用勤告遂圖厥政某等在職維公之依孰奪以逝
邈乎不歸殯引就行有翩其旂來陳薄物以告長違
　　　　祭吕侍讀文
嗚呼伯夷相唐尚父賔周受氏胙國重光奕休于辰
之逢發我文靖公實冡嗣纘前之慶御書翰林典禮
太常是爲世臣焜燿家邦方騫方奮厥隕誰使震驚
咨嗟上自天子凡居此列惟公弟僚於公之殯祗薦
羞醪
　　　　祭馬龍圖父
嗚呼余託業於進士熟君名於垂髫旣備官於淮南
習爲縣之風謡去幕府而西遊依國門之嶕嶢始逢
君之執靮屢顧我而回鑣逮揚子之旣見方晥城之
窮漂遂有通家之好終無挾長之驕君言事以北出
予罷官而南僑一江亭之邂逅話宿昔以終宵以牧
官之在列當御史之還朝又追隨於暇日心所好而
忘遥距乖隔之幾何忽水淺而風飄畫半塗於萬里
棄餘日於一朝維知君之日乆信智邁而才超考前
人之治亂講後世之昬昭釋衆言之牴牾排異學之
傾揺衆相紛以異緒君獨悟而同條嗟墁人之已矣
斤欲奮而誰要想明靈之猶在冀薄禮之能招
　　　　祭曾博士易占文
嗚呼公以罪廢實以不幸卒困以夭亦惟其命命與
才違人實知之名之不幸知者爲誰公之閭里宗親
黨友知公之名於實無有嗚呼公初公志如何孰云
不諧而厄孔多地大天穹有時而毀星日脫敗山傾
谷圯人居其間萬物一偏固有窮通世數之然至其
壽夭尚何憂喜要之百年一蛻以死方其生時窘若
囚拘其死以歸混合空虚以生易死死者不祈唯其
不見生者之悲公今有子能隆公後惟彼生者可無
甚悼嗟理則然其情難忘哭泣馳辭往侑奠觴
　　　　祭蘇虞部文
君愼足以保其身和足以諧於世嗟乎不淑而不永
年受命徂東纔三年耳孰云今者君以喪歸交游之
情哀痛何極聊陳薄奠以告長違
　　　　祭李省副文(壽朋)
嗚呼君謂死者必先氣索而神零孰謂君氣足以薄
雲漢兮神昭晣乎日星而忽隕背乎不能保百年之
康寧惟君别我往祠太一笑言從容愈於平日旣至
卽事升降孔秩歸鞍在塗不返其室訃聞士夫環視
太息矧我於君情何可極具兹醪羞以告哀惻尚饗
　　　　祭髙師雄主簿文
我始寄此與君往還於時康定慶曆之間愛我勤我
急我所難日月一世疾於跳丸南北幾時相見悲歡
去歳憂除追㝷陳迹淮水之上冶城之側握手笑語
有如一昔屈指數日待君歸舲安知彌年乃見哭庭
維君家行可謂修飭如其智能亦豈多得垂老一命
終於遠域豈唯故人所爲歎惜撫棺一奠以告心惻
尚饗
　　　　祭馬玘大夫文
嗚呼惟君才敏强明爲時能吏剸劇撥煩易於屈指
近畏逺懷有譽無訾使于嶺南俗易夷鄙江東内遷
厥勢方起孰云一朝壽止如此攄懷以辭薦此薄菲
　　　　祭盛侍郎文
某聞之行義弗髙位與年尊慙者則巳行義旣髙位
與年下憾者則人在已無慙在人無憾有若公然其
又奚言惟昔先人捐我諸孤實在公藩公泫然哀襚
死賻存託殯得宫寓處得廬一出公恩公或我臨不
有其尊我獎我矜均其子孫戴德莫醻誰謂我人去
公三年問不再行豈曰怠忘賤不敢煩補官揚州公
得謝歸曾幾何時計者來門哭泣作書以弔後昆欲
醊棺前縻不可奔㑹有吏役盡室而南戢恨含慙轉
移寒暄乃今來歸公喪且朞纔命使人薄進蘋蘩嗟
嗟公恩死其敢諼
　　　　祭杜待制文
士恥無材恥不脩身身脩而材有不及民凡世可願
於公皆有孰窘其年不使難老貴者善防其有孰窺
公心豁豁不置牆帷有挾易驕不難拒善公義所在
服之無賤推以時施宜以每成又況於公强果以行
物貴於時常以其少悲矣予思我知其乆鍾山北蟠
江落而東完厚密牢萬世之宫其歸孰知愚與在此
酹公以文以配銘史
　　　　祭丁元珍學士文
我初閉門屈首書詩一出渉世茫無所知援挈覆護
免於阽危雝培浸灌使有華滋微吾元珍我始弗殖
如何棄我隕命一昔以忠出恕以信行仁至於白首
困厄窮屯又從躋之使以躓死豈伊人尤天實爲此
有槃彼石可誌於丘雖不屬我我其徂求請著君德
銘之九幽以馳我哀不在醪羞
　　　　祭刁景純學士文
嗚呼刁公不忮不求坦然立行之平𥙿然與人之周
旣貴賤以同觀亦始終之相侔惟其動必依於仁故
其壽若此之脩望音容而巳遠欲親弔以無由慨臨
風而出涕辭以侑乎醪羞
　　　　祭韓欽聖學士文
嗟爲君兮邦之特目揚秀兮顔髪澤紛百家兮並渉
超獨懷兮道德博蕩蕩兮無畛寛恂恂兮莫逆出當
官兮發論使權彊兮絫息年何尤兮止此禄不多兮
誰嗇具壷觴兮酹哭攀喪車兮啓夕豈獨愁兮吾僚
隱多聞兮諒直顧笑語兮巳矣冀來嘉兮䰟魄
　　　　祭沈文通文
嗚呼文通一世之英耀矣其光韡矣其榮有所不爲
爲無不果有所不學學無不成故治行簡於人主之
心名聲溢於時士之口謂且復起謀謨左右何與之
以如此之才而不副之以須臾之壽悲傷歎息舉世
皆然豈特故人爲之流漣馳哀一酹以訣終天
　　　　祭杜慶州𣏌文
嗚呼慶州一世之英濯濯其靈粲粲其明材能稱於
天下言行信於朝廷孰多其予而不足以齡不肖之
身始佐公揚公後來東有賜於明昔飲同堂今奠於
庭酒肴則薄豐者維誠再拜事公敢不如生
臨川先生文集卷第八十五
臨川先生文集卷第八十六
　　祭文
　　　祭吳侍中沖卿文
　　　祭歐陽文忠公文
　　　祭張安國檢正文
　　　祭李審言文
　　　祭沈中舎文
　　　祭束向元道文
　　　祭陳浚宣叔文
　　　祭王回深甫文
　　　祭刁博士繹文
　　　祭虞靖之文
　　　祭北山元長老文
　　　祭吕望之母郡太文
　　　祭程相公琳文
　　　祭秦國夫人文
　　　祭鮑君永泰王文二
　　　祈雨文
　　　謝雨文
　　哀辭
　　　李通叔哀辭
　　　泰興令周孝先哀辭
　　　　祭吳侍中沖卿文
嗚呼公命在酉長我一時公先我茁我後公萎中間
仕宦有合有離後我所踐公輒仍之出則交轡處則
連榱坐肘則並行肩則差豈願敢及天實我貽公之
停蓄及所設施有誥有誄亦有銘詩又將有史傳所
不疑我旣憊眊句辭能爲婚姻之故唯以告悲
　　　　祭歐陽文忠公文
夫事有人力之可致猶不可期況乎天理之溟漠又
安可得而推惟公生有聞于當時死有傳於後世茍
能如此足矣而亦又何悲如公器質之深厚智識之
髙逺而輔學術之精㣲故充於文章見於議論豪健
俊偉怪巧瑰琦其積於中者浩如江河之停蓄其發
於外者爛如日星之光輝其清音幽韻凄如飄風急
雨之驟至其雄辭閎辯快如輕車駿馬之奔馳世之
　　　　祭張安國檢正文
嗚呼善之不必福其巳乆矣豈今於君始悼歎其如
此自君䘮除知必顧予怪乆不至豈其病歟今也君
弟哭而來赴天不姑釋一士以爲予助何生之艱而
死之遽君始從我與吾兒游言動視聽正而不偷樂
於饑寒惟道之謀旣掾司法議爭讞失中書大理再
爲君屈遂升宰屬能撓彊倔辯正獄訟又常精出豈
君刑名爲獨窮深直諒明清靡所不任人恌莫知乃
惻我心君仁至矣勇施而忘已君孝至矣孺慕以至
死能人所難可謂君子嗚呼吾兒逝矣君又隨之我
留在世其與幾時酒食之哀侑以言辭
　　　　祭李審言文
嗚呼噫公之才豈獨我知公數困厄豈人能爲所畸
乎人豈能無疵所侔乎天我乃知之交不就利高明
所忌涖不失宜孤寡所思凡今君子疚實在兹公亦
如我如我公知厥交淡如唯正無私哀今亡矣侑醊
以辭
　　　　祭沈中舎文
惟公之生于朝搢紳夫人嬪之以作封君皆以壽終
而世有人昔我先子公倫之舊施于不肖遂爲世友
不腆之文旣藏于丘惟是區區以贊醪羞
　　　　祭束向元道文
嗚呼束君其信然耶奚仇友朋奚怨室家堂堂去之
我始疑嗟惟昔見君田子之自我欲疾走哭諸田氏
吾縻不赴田疾不知今乃獨哭誰同我悲始君求仕
士莫敢匹洪洪其聲碩碩其實霜落之林豪鷹儁鸇
萬鳥避逃直摩蒼天躓焉僅仕后愈以困洗藏銷塞
動輒失分如羇駿馬以駕柴車側身墮首與蹇同芻
命又不祥不能中壽百不一出孰知其有能知君者
世孰予多學則同游仕則同科出作揚官君實其郷
傾心倒肝迹斥形忘君於壽食我飲鄞水豈無此朋
念不去彼旣來自東乃臨君䘮閟閟隂宫梗野榛荒
東門之行不幾日月孰云於今萬世之别嗟屯怨窮
閔命不長世人皆然君子則亡予其何言君尚有知
具此酒食以陳我悲
　　　　祭陳浚宣叔文
嗟乎宣叔學以爲已不溺於俗孤騫介峙孰以不羸
孰忤不強卒躓窮巴乃命不祥怡怡在宫翼翼在外
胡是不福貴姦壽悖我思古人禄世其初悲君之食
不逮於孤古不背死隆親急故今此營營誰瞻誰助
自昔海濵以心相投俱官於南邂逅綢繆顔合意同
云誰無友諒直之好於君實厚有志不施又困無財
雖痛何爲維以告哀
　　　　祭王回深甫文
嗟嗟深甫眞棄我而先乎孰謂深甫之壯以死而吾
可以長年乎雖吾昔日執子之手歸言子之所爲實
受命于吾母曰如此人乃與爲友吾母知子過於予
初終子成德多吾不如嗚呼天乎旣䘮吾母又奪吾
友雖不即死吾何能乆搏匈一慟心摧志朽泣涕爲
文以薦食酒嗟嗟深甫子尚知否
　　　　祭刁博士繹文
惟君其先黻冕之華君弱而良遂世其家越天聖初
上始即位開延聞人間不容僞若古堯虞稷契親逄
君子其時奮追群龍五兩之綸三鍾之粟沈才下吏
間關楚蜀朅來揚州輔佐元侯朝其或者明試謨謀
最未及論泯焉之幽龜紫紛如朱丹其車昔之同升
泰亦衆巳胡寧若人乃此乎止旻天介壽宜良者多
良者弗壽謂旻天何親髪墮顚子髪猶羈帷堂一慟
誰者無悲令龜得日棺還無咎銘旌悠悠羽翣南首
惟君之舊惟僚及友徘徊路旁涕落奠觴
　　　　祭虞靖之文
剛耿直諒醇明博美敢於爲義我實知子逹我所願
窮吾所耻柰何終窮命也天只前年僕馬來自田里
白顚夷馘相見悲喜輸吾肝膈莫逆其韙衰老邂逅
綢繆山水念我難繼庶今少止飜然爲辭遂隔生死
寓哀一酹嗚呼巳矣
　　　　祭北山元長老文
元豐三年九月四日祭于北山長老覺海大師之靈
自我壯強與公周旋今皆老矣公棄而先逝孰云逺
大方現前饌陳告違世禮則然尚饗
　　　　祭吕望之母郡太文
嗚呼賢矣夫人善持門閭皓若玉雪一其終初允孝
維婦允仁維姑實生才子我所歎譽秉義率法困而
不渝夫人之敎著不可誣歸殯窀穸無悔無愉維子
之故具此俎壷
　　　　祭程相公琳文(爲髙若訥作)
嗚呼公在京師爲天子毗發論彊彊不茍其爲公於
四方爲鎭爲屏推良抑姦兩適寛猛自伯休父有稱
于周及公千年追配前休時文而文時武而武顧我
無狀辱公等仵庶見吉召乃聞凶歸馳哀一觴終古
之違
　　　　祭秦國夫人文(爲髙若訥作)
於惟夫人順愼和恭上之岐岐實護于中𨳩號大邦
福禄之隆康寧壽考而以榮終䘮車其行肇此明發
上用舊德情之鬱結凡我在位敢忘心怛奠云將之
具此薄物
　　　　祭鮑君永泰王文
年月日官某敢告于鮑君之神農之勞神之所知也
歳之四時而於冬爲最隙然猶築場圃治屋廬塗囷
倉糞田疇未甞一日而晏然以休息今兹令又以其
暇時屬之使治渠川比常歳則農之勞蓋有加焉神
宜哀憐而有以相之也治之無幾也而雨雨且止丁
壯老弱相與行水而涸之猶未也而又雨非民獨病
也而令亦夙夜以憂惟神相之以霽令是役早有卒
也夫令之所以憂其職民也惟神之食於民也爲已
乆而憂之亦不可在令後也謹告
　　　　二
年月日敢再告干鮑君之神謁於神之明日而天地
廓然以温民頼以供役且卒事而復雨雨滛不止民
愁而令恐意者令之治行無有可媚于神者而神不
卒聽之乎令則有罪而民何尤且霜雪風雨之濫滛
固其責自神而無與於令也巍然南靣饗人之歸事
已而利澤不加焉亦神羞也惟神降意以從令之言
母忽令亦能發明神之令德使民世事神不懈而有
加焉謹告
　　　　祈雨文
惟神美名正氣索之前史詳矣噫昔人也挺王臣之
節忠信我任德誼我負故時君倚焉今其神也享廟
食之貴隂陽吾職禍福吾柄故州民賴焉今千里旱
暵及時不雨農夫悼心郡將失色某遂躬率僚屬來
請于大廡下惟神全死生之大名𨳩聦明于一方霈
甘霪以足民食則前謂人神之靈於古今無愧焉尚
饗
　　　　謝雨文
夫廟其貌神其靈函聦明正直之德俾禍福倚伏之
時用黙於民而不知其所以用者斯之謂至神乎太
守領天子命藩一都㑹歳時豐凶疾苦得勞佚之使
百姓無愁歎之聲斯太守之事也神隂也隂陽契合
若影響然曏以郊原旱暵及夏不雨耘者耔者悼心
自失遂祈福于大廡下惟神惻然開明靈惠然納至
誡言然而雲興禱然而雨零苗枯而生民黙而聲又
得非神之至乎今吏民㓗牲體奔走歡呼請償其靈
某不佞輒書爲千古世諺尚饗
　　　　李通叔哀辭(并序)
通叔李不疑世爲閩民通叔再從太學進士試斥不
送自京師歸面其親道建溪溪水暴下反其舟溺死
年二十八云初予旣孤寄金陵家焉從二兄入學爲
諸生常感古人汲汲於友以相鐫切以入於道德予
材性生古人下學又不能力又不得友以相鐫切以
入於道德予其或者歸爲塗之人而巳邪爲此憂懼
旣而遇通叔於諸生間望其容而色睟然類君子即
而與之言皆君子之言也其容色在目其言在耳則
予放心不求而歸邪氣不伐而自遁去求其所爲文
則一夲於古華虚蕩肆之學蓋未嘗接於其心誠有
以開予者予得而友之憂懼釋然作太阿詩貽之道
氣類之同而合也通叔亦作雙松詩道氣類之同而
期之乆也以爲報自予之得通叔然後知聖人戸庭
可䇿而入也是不惟喻於其言而已蓋觀其行而得
焉者爲多其再斥於太學而歸也予待禮部試留京
師别且言曰通叔去而歸某也不没而入於愚也其
幾矣明年亦斥而歸或得官皆宜在淮江之南某也
不可以之閩通叔來若何通叔曰是亦不疑之言也
明年從事淮南將問且召焉則未也或以死狀訃旣
慟且疑且幸其不然㑹有江南之役遇閩人輒問狀
還泊東流尉許程者閩人也乃知訃者信又知陳安
石者亦溺死安石字伯起亦閩人予嘗問通叔素友
獨言伯起云噫二子豈行殆也其亦命而巳矣予悲
通叔窮以夭也其道之不及民也又悲天之不予相
也作哀辭
我思古人兮維友之求燕處日講兮行相爲謀相翼
以進兮相持以脩要歸于道兮不入于尤卒聖若賢
兮其本則然我無以是兮甚懼以憂猗嗟吾子兮畜
德挾材傑然自如兮不群庸游考講六藝兮造窮㣲
深匪富貴慕兮匪賤窮羞曰予旣逄兮朝夕其旁仁
義之光兮忠信之陬邪志蕩夷兮正氣獨完吾子賜
我兮於安以疇尚曰子興兮羽儀于世吾君德澤此
兮淳漓固偷孰神不棐兮隕子于溪子生適然兮欲
誰仇所嗟存者兮志孤道遼子之不就兮一朝而休
死不以所兮誰得子尸誰禭于棺兮誰坎于丘予欲
慟哭兮子豈有聞子不可作兮予生之愁
　　　　泰興令周孝先哀辭
吁嗟于思兮孝于父母施於族婣兮亦及朋友云然
兮宜不富又曷爲兮不壽藐藐兮其子煢㷀兮其妻
無廬與田兮哀者其誰吾無柰何兮哀以吾辭
臨川先生文集卷第八十六
臨川先生文集卷第八十七
　　神道碑
　　　贈司空兼侍中文元賈魏公神道碑
　　　檢校太尉贈侍中正惠馬公神道碑
　　　　贈司空兼侍中文元賈魏公神道碑
魏公旣薨之明年　皇帝篆其墓碑之首曰大儒元
老之碑有詔造文賜公子使之并刻臣某昧死序列
再拜稽首以聞曰
公諱昌朝字子明姓賈氏皇祕書省著作佐郎贈太
師中書令尚書令晉國公諱注之子皇太子左賛善
大夫贈太師中書令尚書令齊國公諱璉之孫晉中
書舎人史館修撰皇贈太師中書令魯國公諱緯之
曾孫其先南皮人中徙獲鹿今葬開封而爲其縣人
者自公皇考始公少則莊重謹密治經章解句逹老
師宿學譽歎以爲賢巳天禧元年獻文章召試賜同
進士出身除常州晉陵縣主簿國子監說書又以江
州德化縣令兼潁川郡王院伴讀當是時孫宣公領
國子一見聽語待以公相數舉公學問當在　人主
左右大臣有以親嫌者故乆弗用以知常州宜興開
封府東明兩縣監在京廣濟永濟兩倉又召置國子
監說書景祐元年積官至尚書都官貟外郎乃始置
崇政殿說書而以公爲之公於傳注訓詁不爲曲釋
至先王治心守身經理天下之意指物譬事析毫解
縷言則感心自　仁宗即位大臣或操法令斷天下
事稽古不至秦漢以上以儒術爲䟽闊然　上常獨
意郷堯舜三代得公以經開說則慨然皆以爲善而
公由此顯矣於是　上所質問多道德之要公請悉
記録歲終歸之太史詔以章獻太后故爲彭城郡王
諱其名公言母之諱禮不得以出於宫太平興國寺
災公以易春秋進戒因言近歲屢災寺觀天意蓋有
所在獨可勿繕治以稱　陛下畏天威愛人力之意
西域僧以佛骨銅像來獻公請加賜遣還母以所獻
示外　上皆從之以直集賢院天章閣侍講史館修
撰判尚書禮部判太府寺天章置侍講自公始故事
親祠郊廟燕遊慢戲之物皆在儀衛公奏除之無幾
遂以知制誥龍圖閣直學士權知通進銀臺司兼門
下封駮事權判吏部流内銓權知開封府又以右諫
議大夫權御史中丞兼判國子監而侍講如初公之
爲銓也河北蟲旱以公安撫公舉能詘姦於利害多
所興除異時縣令奉錢滿萬二千乃舉令公以爲法
如此則小縣終不得善治乃請槩舉令而與其奉如
大縣其在御史劉平爲趙元昊所得邊吏以降敵告
議收其族公言漢殺李陵母妻子陵不歸而漢悔
眞宗撫王繼忠家後賴其力且平事固未可知乃不
果收侍講林瑀者言　天子即位當歩其日占所得
卦以知吉凶公奏瑀所言不經不可用　上即爲公
罷瑀又奏劾駙馬都尉柴㳟僖公奪其州人以爲宜
初元昊反公言兵事起財不贍宜及今度經費罷減
諸不急至是詔與三司合議一歲所省率緡錢百萬
慶曆二年契丹來求地請婚公主其使責以信義告
之利害客詘服不能發口執政議使契丹攻元昊公
曰契丹許我而有功則必驕以弱我而責報無窮已
不且以我市於元昊矣且唐中極衰時聽吐蕃擊朱
泚陸贄尚以爲不可後乃知吐蕃隂與泚合而陽言
助國今獨安知契丹計不出此乃言所以待夷狄者
凡六事　上皆行其䇿三年遂以本官參知政事四
年以尚書工部侍郎檢校太傅爲樞宻使五年以集
賢殿大學士同中書門下平章事兼樞宻使居兩月
拜昭文館大學士監修國史議祔章惠太后太廟公
言其非禮及祔獻懿二后宻敕遷文武位一等賜外
内諸軍特支優給公又獨奏罷之旣而敕遷兩府官
公又不從乃巳元昊歸石元孫議賜死公爭言自古
將帥𬒳執歸多不死元孫以不死七年　上以旱避
正殿貶食自責公因稽首遜位章六七入乃除武勝
軍節度使檢校太傅同中書門下平章事判大名府
兼北京留守河北安撫使妖人王則謀舉大名反河
南北使其黨挾書妄言冀得近公公疑爲姦考問具
服則惶恐不及㑹獨嬰貝州以反公即使部將王信
孟元郝質馳兵操攻具徃且請自出搏賊不許終賊
所以擒滅功居多移鎭山南東道檢校太師賜爵安
國公公因請寛諸吏民爲則所脅者而捕河北妖人
治殺之無所漏河决商胡方暑公暴隄上躬親指畫出
倉廪與𬒳水百姓舎其流棄接以醫藥所活九十餘
萬口契丹誘亡卒號爲南軍以戰夏人而邊法卒亡
自歸者死公變其法有歸者故拔擢超其伍於是歸
者衆因以知契丹國事契丹亦因拒亡卒黜南軍不
用邊人以地外質公請重禁絶主不時贖人得贖而
有之地則盡歸邊以不爭皇祐元年徙鄭州從公求
也至見留爲祥源觀使旣而以尚書右僕射觀文殿
大學士判尚書都省朝㑹班宰相視其儀物歲中又
求任外除山南東道節度使右僕射檢校太師兼侍
中判鄭州固辭僕射侍中乃改同中書門下平章事
又欲遷公四子各一官亦以公辭而止二年母燕國
太夫人薨命以故官不起賜書寵慰從之公事燕國
以孝聞　上甞賜銀飾肩輿士大夫以爲榮及薨自
鄭歸葬扶舁蒼然肩足皆胝行路瞻望悲哀歎息四
年除故官侍講居頃出治許州將行矣　仁宗問易
之乾卦公旣講解又作書以亢龍爲戒手詔襃荅以
公所獻藏太史五年又涖大名安撫河北中書議塞
商胡決以公異論故使建言者專其事公猶爭不巳
河果不可塞建言者得罪而澶魏濵棣德博多水死
公乃請使撫廵賑救人用歸息嘉祐元年進封許國
公又兼侍中方避未聽而以樞宻使召卒罷侍中而
以尚中書門下建章事爲樞宻使三年以鎭安軍節
右僕射檢校太師兼侍中充景靈宫使又出許州七
年以保平軍節陜州大都督府長史移大名兼安撫
公凡三至魏及許鄭皆以寛惠爲治人安樂之它將
相賜公使錢多使牟利公度所賜爲用故在所尤不
擾　皇帝即位改節度鳯翔加左僕射鳯翔尹進封
魏國治平元年求還使侍中守許州至六七終不許
二年乃授許州入見又辭不許使撫諭須秋乃發六
月告疾中人太醫問視相屬又力求解將相乃以左
僕射觀文殿大學士判尚書都省七月戊寅薨
上親臨哭發涕爲不聽朝二日賜龍腦水銀以歛制
服出司賔祭弔别賜黃金給葬贈司空兼侍中謚曰
文元以九月甲申葬開封汴陽里晉公墓次公年六
十八散官開府儀同三司勲上柱國號推誠保德崇
仁守正忠亮佐運翊戴功臣邑户萬五千實封五千
六百公所著書有春秋要論十卷羣經音辨十卷通
紀八十卷本朝時令十二卷又奏議文集各三十卷
元配王氏尚書兵部郎中集賢殿修撰軫之女追封
莒國夫人繼配陳氏武信軍節度使康肅公堯咨之
女封魏國夫人六男子章太常博士集賢校理早卒
圭尚書比部貟外郎田尚書駕部貟外郎青尚書司
門貟外郎齊大理寺丞炎未仕三女子國子博士程
嗣弼大理寺丞宋惠國太常博士龐元英公壻也其
後　天子以炎守將作監丞又官公内外族親凡九
人賈氏自誼及耽傅王相帝皆以儒學至公又以經
術致將相出入文武有謀有功當中國治安四夷集
附寵禄光大始終褒榮君臣相遭於是爲盛銘曰
於皇　仁宗時宋之隆奠此中國四夷來同孰夾孰
承有宰魏公帝曰詢爾群公卿士朕欲考古以求亂
治有博六藝使熈朕志魏公乃來錫帝之求進于殿
中登闡沈幽乃尹開封治民不絿乃丞御史督制庶
尤膏澤在下熏烝在上參國政事遂都將相帝廵大
塗公帝之車帝御廣宫之屏之墉文條武鬯具獻膚
功終徂在天公則隨邁廷䘮元老隱加問賚有銘太
史有謚太常次詩不誣斲石墓旁
　　初卜葬公汴陽里以水故改卜熈寧元年八月
　　庚申葬許州陽翟縣三峯郷支流村奉　勑改
　　郷名曰大儒村名曰元老里朝散大夫右諫議
　　大夫參知政事太原郡開國侯食邑一千一百
　戸賜紫金魚袋臣王某謹記
　　　　檢校太尉贈侍中正惠馬公神道碑
推忠保順同德翊戴功臣彰德軍節度觀察留後特
進檢校太尉使持節相州刺史兼御史大夫上柱國
扶風郡開國公食邑六千六百戸食實封二千二百
戸謚曰正惠馬公以天禧三年十月戊戌葬開封祥
符縣某郷某里至嘉祐七年公孫慶崇始來請銘以
作公碑序曰馬氏故扶風人至公髙祖而徙處雲中
贈太師諱某者於公爲曽祖贈太師中書令諱某者
於公爲祖龍捷左廂都指揮使江州防禦使贈太師
中書令尚書令蔡公諱某者於公爲父蔡公從太祖
定天下力戰有功當是時雲中巳爲契丹所得故馬
氏又徙處浚儀今開封府祥符也公諱某字子元蔡
公之終也年七歲　太祖召見禁中有司言例當補
殿直詔特授西頭供奉官而賜以名開寳五年年十
八監彭州兵馬以嚴飭見憚如老將太平興國三年
領兵戍秦州清水姦人李飛雄乗驛稱詔捕公及秦
隴廵檢劉文𥙿等將擊之秦州因盗庫兵以反公辨
其詐與文𥙿執飛雄治殺之五年監潭州兵馬改東
頭供奉官雍熈二年又監博州兵馬劉延讓敗於君
子驛而契丹歸矣公方料丁壯集芻糧繕城治械如
冦至吏民初不恱其生事也巳而契丹果至度不可
攻乃去四年改西京作坊副使將屯于冀州端拱元
年移知定逺軍時議發河南十三州之民轉饟河北
公告轉運使樊知古此軍聚兵少而積粟多簸其腐
尚可得十七知古用此得粟五十萬斛以罷河南之
役事聞朝廷　太宗嘉之二年深州新蹂於契丹城
郭廬舎多壞而流民衆乃移公知深州公至數月則
壞者完流者復舉州忘其冦戎之故而以公爲能撫
我㑹保州不治移徃代之淳化二年又移知慶州羌
萬人以怨程德元來冦公誘其渠帥諭以威信即皆
引去四年遷西京作坊使知梓州五年李順爲亂於
蜀之西川以公徃討又以爲先鋒平劒州召還至三
泉而復以公與王繼恩討賊繼恩怒公抗直使守彭
州盡收其軍而與之羸卒三百賊率其衆至號十萬
公力戰一日亡其卒太半乃夜獨出招救兵復入賊
終不能得城而以敗去除成都府兵馬鈐轄遷洛苑
使五年除蜀漢九州都廵檢使巳而又兼成都府兵
馬鈐轄　眞宗即位改内苑使蜀卒劉旰聚黨數千
人爲亂所攻數州至輒取之公以卒三百追至蜀州
與戰旰走卭州而招安使上官正召公歸成都計事
公爲正畫曰賊破卭州必乗勝劫掠度江薄我旣息
而戰我軍雖倍未易敵也不如迎其弊急撃破之必
矣遂行次方井與正合殺旰等無噍類　眞宗賜書
獎諭賞以錦𫀆金帶咸平元年加澄州刺史知秦州
諸羌質子有三十年不釋者公悉歸之諸羌德公訖
公去無一人犯塞小泉銀坑乆不發掌吏盡産以償
歳課而責之不巳公奏得釋而歸其産四年就除西
上閤門使知成都府兼本州兵馬鈐轄有告龍騎士
謀爲變者所引以千數公捕殺其首七人而置其餘
無所問自乾德後歲漕蜀物以富人爲送吏多坐漂
失籍其家公奏擇三班使臣及三司軍大將代之而
課其漕事爲賞罰至今便之六年移鄜延路駐泊兵
馬都緫管兼知延州蜀人於公去皆環以泣公至延
州羌方以兵覻邊㑹上元開門張燈視以無爲而羌
卒不能爲冦又移知鎭州兼本州兵馬都緫管景德
元年契丹入邉民入保城公與之約盜一錢者死有
盜錢二百者公即殺之於是自澶以北城郭皆晝閉
詔使過公輙留之而募人間行送詔皆得其報以聞
又以便宜使所至受諸漕輓給邊之物故契丹欲虜
掠無所得車駕次澶州大將王超提卒數十萬逗留
不赴公屢趣之不爲動移書譙讓乃始出師猶辭以
中渡無橋則公先巳度材一夕而橋就　上聞手詔
褒之且知公果可以屬大事也二年移知定州又除
東上閣門使樞宻院都承㫖三年遂以檢校太保簽
書樞宻院事祥符元年東封泰山以爲行宫都緫管
自此行幸必以公爲都緫管而皆許之專殺公部分
明約束審出入肅然而未甞輒戮一人於是邊將言
契丹近塞大臣議皆請發兵以備公獨議使邊將移
書問狀從之契丹解去遷檢校太傅四年加宣徽北
院使五年除樞宻副使當是時契丹巳盟中國無爲
大臣方言符瑞而公每不然之獨常從容極言天下
雖安不可忘戰去兵之意及它爭議甚衆　眞宗多
以公言爲是七年除潁州防禦使知潞州州之稅賦
常移以輸邊公爲論其害自是所輸不過鄰州而巳
天禧元年移知大名府兼駐泊兵馬都總管使中貴
人勞問賜白金二千兩居頃之遂以爲宣徽南院使
知樞宻院事檢校太尉有足疾時詔内朝别爲一班
免其蹈舞二年疾病賜告求去位　眞宗不許而數
使中貴人勞問又幸其第賜白金三千兩巳而度公
實病不可强以事乃罷以爲彰德軍節度觀察留後
而公固求外鎭終不許居乆之稍間入謁　眞宗輙
使閤門祗候二人伺公至即扶以入因掖其拜起數
屏左右問事常聽用三年又求外鎮乃以公知貝州
兼本州兵馬都緫管將行矣召見又將付以政固辭
謝乆之乃巳而更以公爲本鎭至五月公疾作詔使
公子洵美將太醫徃視而魏路二鎭之人亦皆奔走
來問爲公請禱已而公疾革　眞宗又使公弟之子
成美馳驛召公歸京師而公以八月壬寅不起矣享
年六十五　眞宗爲之震悼罷朝詔贈侍中録其子
孫賻賜皆加等公前夫人丁氏某郡君後夫人沈氏
某郡夫人子男二人洵美終西京作坊使英州刺史
之美終内殿承制閤門祗候孫十六人其十四人皆
巳卒而慶宗今爲右班殿直慶崇今爲文思院知恩
州公少忼慨以武力智謀自喜又能好書賔友儒者
所與善必一時豪傑有集二十卷其文長於議論自
始仕以至登用遇事謇謇未甞有所顧憚王冀公丁
晉公用事每廷議得其不直輒靣詆之　眞宗初或
甚忤然終以此知公而天下至今稱其正直銘曰
在浚西南誰封誰樹有宋正惠馬公之墓公當
太宗　眞宗之時曁曁諤諤謀行計施以羸擊強以
少捕衆以賤抗貴維公之勇雖貴雖衆雖强必克維
公之敏亦維公直帝曰直哉汝予良弼見國而巳不
知家室内朝十年典掌機宻曁予一心綱紀庶物元
功宗謀莫汝敢匹公曰孤臣敢曠于榮纔說不用是
維帝明士或困窮莫知其有旣榮以位正或見醜公
於可願兩得其尤不訖大耄天爲不謀德歉於年孰
云耉老有賚後世公爲壽考刻趺篆首作此銘詩陳
之隧道永矣其詒
臨川先生文集卷第八十七
臨川先生文集卷第八十八
　　神道碑
　　　贈太師中書令勤威馮公神道碑
　　　翰林侍讀學士知許州軍州事梅公神道碑
　　　司農卿分司南京陳公神道碑
　　　虞部郎中贈衛尉卿李公神道碑
　　　　護衛忠果功臣侍衛親軍歩軍副都指揮
　　　　使威塞軍節度新州管内觀察處置等使
　　　　銀青光祿大夫檢校司空使持節新州刺
　　　　史兼御史大夫上柱國始平郡開國公食
　　　　邑二千一百戸食實封二百戸累贈太師
　　　　中書令兼尚書令追封魯國公謚勤威馮
　　　　公神道碑
馮氏有家於滑州之白馬者莫知其始所以徙至魯
公而甞以公開國於始平日其本出於漢杜陵楚相
唐之後也公諱守信字中孚自爲兒童狀貌嶷然慷
慨有大意人固已奇之矣旣冠從其鄕人受學以三
禮舉於鄕㑹太平興國初取兵民間公出應選有司
以公儒者欲免之公曰吾以子弟免而父兄任其勞
此儒者所不爲遂行以才武給宿衛　太宗征河東
公奮身冐兵數取俘馘以獻于行在　太宗壯而勞
之以功數遷至弓箭直副指揮使　眞宗兩駕河北
皆命公帥其所領先驅以禦契丹公所斬虜最諸將
遷天武軍都指揮使封州刺史充御前忠佐馬歩軍
都軍頭公雖在軍旅數以孝經論語爲人講說人尚
以儒者目之至是　眞宗召問出孝經使講公講天
子一章因言自天子至於士不可以無學學不必博
孝經論語皆聖人以誨學者言行之要臣愚不足以
盡識然所以事　陛下不敢一日而忘此　眞宗嗟
嘆者久之由封州數遷至捧日四廂都指揮使英州
防禦使知瀛州兼高陽關都部署由瀛州召還領歩
軍司公事當是時河決滑州天子以爲憂問誰可使
者公自言少長河上能知河利害詔以公爲侍衛親
軍歩軍副都指揮使容州觀察使知滑州兼修河都
部署河怒動埽埽且䧟公坐其上指畫自若也遂號
其部人以一日塞之　天子賜手書獎諭召還領歩
軍如初已而遷威塞軍節度使是歲天禧五年也公
年六十六以八月二日薨于位　天子悼慟爲之罷
朝二日贈太尉賜錢三百萬勑宣慶使蔣州團練使
韓守英禮部郞中直集賢院石中立給護其䘮事遂
以其年九月二十四日葬開封之祥符縣黃溝鄕大
里之原公曽祖諱倫祖諱筠皆不仕考諱蘊贈官至
左屯衛大將軍先夫人劉氏玉城縣君後夫人張氏
清河郡夫人子男十三人於是文懿左侍禁文吉文
握文德文慶文顯文質文貴文銳並右班殿直文燦
文俊並右侍禁文郁文雅皆已卒公孝謹忠篤遇人
有恩祖母夫人疾病公不釋帶以侍輙數月常患世
醫不足頼以爲養力學方藥遂通其術公弟常欲上
其子爲公子以取高䕃公對之慨然曰吾自行伍蒙
主上拔擢至此欲棄軀以報久矣顧未有所奈何欺
之是歲并公子無所䕃曰以明吾心於弟非有愛也
韋城董方廉直爲公所友其卒有二女無以嫁公爲
選士辦裝嫁之如巳子公將兵治民寛簡有法故人
人畏愛之而無敢犯所居有迹賢士大夫多稱之者
公葬之三十二年而以其子故累贈至中書令兼尚
書令追封魯國公又二年始請謚於　天子而
天子賜之謚曰勤威又五年文顯爲西京左藏庫副
使提點開封府界諸縣鎭公事始作碑以表公墓而
以銘來請予問誄於太常問書於太史問諸故老以
考公子之所告而得公之所爲如此於是爲銘曰
允文　眞宗俊藝在工相協予武有來馮公馮公額
額奮節金革有聲中邦外動夷狄自公在野手不去
經率其所學以撫戎兵公之所撫貔貅豹虎指麾進
退妥若兒女武窒以虣文罷於柔維時馮公兩取其
優孰施其文有壤千里孰致其武宿衛　天子
帝咨馮公爾往視河河決巳塞滑人來歌　帝聞而
嘉勞以手勑公拜稽首匪臣之力　帝曰來爾予釐
爾勤授之旄節留掌我軍方朝告薨有詔罷視弔贈
賻葬哀榮終始追拜爲令尚書中書賜爵國公胙以
魯墟士生顯榮没則多已維時馮公至今受祉在周
方虎咸有襃詩至漢充國雄爲之辭誰能詩公流示
無止刻碑墓門公實有子
　　　　翰林侍讀學士知許州軍州事梅公神道
　　　　碑
宋翰林侍讀學士正奉大夫行給事中知許州軍州
事兼管内堤堰橋道勸農事上柱國南昌郡開國公
食邑二千三百戸食實封六百戸賜紫金魚袋梅公
之墓在宣州宣城縣長安鄕西山里公有五子鼎臣
德臣寶臣輔臣清臣清臣今獨在爲尚書司門郞中
以公行狀及樂安歐陽公之銘來請文以刻墓碑時
熈寧元年八月四日也銘曰
公先梅伯後氏其國彌周渉秦不見史策有鋗有福
著漢名籍公福之孫詢字昌言三世弗仕陵陽之里
公第廷中判官利豐再歲而擢以丞將作以宰仁和
人譽用多主推御史侍考進士一見　天子以爲知
己詔曰試哉遂試中書舘之集賢賜服緋魚於時繼
遷兵我西鄙老弱餽守丁彊多死靈州告危　帝視
不怡公請擇人使潘羅支兵法所謂以夷攻夷
帝曰誰可無如臣者曰予汝嘉閉䧟奈何公拜且跪
颺言而起茍紓西師臣不愛死出書授之往訖爾謀
至疆勑還㑹棄靈州　帝察公藝可書　帝制相或
止之留佐三司其後羅支果窘西賊論將料敵皆如
所䇿或從或違或擠或推梧合阻夷神者公尸黜之
倅州用獄一眚去杭而蘇列國東屏漕輸淛河就付
將領三年告功僅得故省又以譴投守彼淮州有僚
許公相得於此與之欣然樂以忘徒使于湖北遷自
濠梁又奪一官往禆于襄坐發驛馬給奔䘮者于鄂
于蘇剖將之符握節關中使揔其輸煌煌金章厥賜
特殊謀復靈武度兵葫蘆秦有將瑋諾公與俱㑹瑋
召還公復淪胥有反咸陽能名氏朱始雖弗察後捕
而誅自懷徂池再副戎車　眞宗新陟罪垢皆滌爲
郎度支以將廣德外更四州楚壽陜荆乃還待制中
紏獄刑有巋龍圖其唐殖殖就以學士專其閣直輟
之銓衡乗傳臨并超遷郎秩進直樞密趣歸封駮考
國中失申命選事得權進絀加職侍讀改司群牧移
之審官審是在服伐閱積遷給事于中告疾出許鼔
歌從容方公少壯志立人上談辭慨然　帝恱而嚮
及後晩出皆爲將相公則老矣將歸田里康定辛巳
六月十日公七十八以其官卒公開南昌勲爵第一
夫人曰劉不及郡封封君彭城其卒先公公卒明年
季秋挾日于州山西卜祔而吉公有四子伯爲進士
丞于殿中與仲前死仲賜科名叔也皆丞將作殿中
或廢或興有顯惟季時丞衛尉今爲郎中論序初終
實來求詩刻示無窮
　　　　司農卿分司南京陳公神道碑
司農卿分司南京陳公旣以嘉祐七年九月某甲子
葬開封府之祥符縣西韓村皇考魏公之塋至十二
月公子世範等乃來求銘以作公碑蓋公昆弟皆從
先人游而某又甞得識公父子故爲序其實而繫以
銘序曰
公諱某字良器以贈太師尚書今兼中書令衛國公
諱嵩者爲曽祖以贈太師尚書令兼中書令燕國公
諱光嗣者爲祖而尚書左丞集賢院學士諱恕之子
也左丞當　眞宗時參知政事後以其子𡵨公之貴
而贈至太師尚書令兼中書令魏國公公𡵨公之弟
也而於魏公爲少子年六十八以嘉祐七年六月得
疾分司而以乙巳棄世于陳州階至朝散大夫勲至
上柱國爵至潁川郡開國子食邑至六百戸賜紫金
魚袋官終於司農卿而所更者祕書省正字太常寺
太祝大理評事光祿大理寺丞太子中舎殿中丞國
子博士尚書虞部比部駕部貟外郎郎中司農光禄
少卿少府監任終於知陳州而所歷者監楚州衡州
酒稅知衢州江山縣知南恩州通判江揚洪廬潭州
知衡州監江寧府糧料院知興化軍知均州判登聞
鼔院知曹州判殿中省知郢州鄭州其通判揚州廬
州皆有所避不赴知郢州則未赴而徙凢仕四十三
年蓋其行事可記者衆矣而公子所能記者在江州
人大饑且疫公爲具饘粥醫藥不足則取廬山諸佛
寺餘財以續之所活以萬數有盜刈人之禾而傷其
主者當死公曰古之荒政所以恤人者盡矣然尚緩
刑況今哉即奏貸其死洪州大水城之不滅者十五
水得城竇以入舉城惶擾不知所爲公豫具薪藁不
終日以塞州人德之曰無陳公吾屬如何矣衡州之
南山廣袤百餘里與夷接境大木蒙密中國人逋逃
其中冒稱夷人數出冦常寧諸邑其酋有挾左道者
人傳以爲能致風雨官軍尤憚之公誘以恩信則率
衆數百來自占巳而與其甥亡去又將爲冦州人皆
恐公設方略以一日捕得殺之　天子賜詔書奨諭
公因圖上山川形勢攻取之策以爲賊今不除黨附
日衆夷人謂中國無能爲必出助之可須農隙發千
人使操斧斤隨以強弩斬木除道則賊失所恃不攻
而自窮又出其材可以佐經用奏未報轉運使害其
事劾公擅擊斷不聽用佐吏又甞稱病不自祭炎帝
公坐此罷州人乞留不得而賊果侵㝷不制朝廷出
使發兵擊之數年然後定興化多進士就鄕舉者常
八九百人而學舎弊小無文籍公至則新而大之爲
之購書而國子之所有者皆具均州漢上舟子數溺
商旅取貨財而以險爲解公捕案寘法因取近灘數
家除其徭使表水險渉者因此得不死曹州多盜亡
命之尤凶强者七十餘人公集重購得之幾盡又修
律令五家爲保之法故盜往往逃去之它境蓋公施
於政者能如此公嘗爲書十二篇上之曰國政要事
其說多聽用而中書欲遷職事以奨之公乃自言外
祖王氏葬揚州無主後願除淮南所當得之一官以
往視其丘墓而已𡵨公之葬也　天子自曹州召公
歸襄事特詔許公升殿公謝𡵨公遭遇始終恩禮之
厚因乞御篆𡵨公之碑首上爲動容賜其首曰襃忠
之碑而公終無一言自及旣分司無田園僦官屋以
居自爲棺歛葬埋之制趣於儉而已少長好書以至
於老於篆籕尤善有集二十卷其文能世其家者也
夫人馮氏江南李氏時宰相延巳之孫子男五人世
範前商州洛南縣尉世安前廣州新會縣令世修大
理寺丞世永將作監主簿世弈太常寺太祝女四人
長適大理評事栁安期次適右班殿直王允懿次尚
㓜也陳氏漢太丘長諱寔之後故其望在潁川而世
居洪州之南昌縣當唐末五代之亂無仕者魏公布
衣起閭巷明敏諒直稱天下仍父子執國柄而至𡵨
公尤盛公於仕甞齟齬然尚至九卿以榮祿自終蓋
太丘之仁隱阨於一時而紀諶群泰貴顯者數世豈
魏公之先遭世不治亦有濳德晦行如太丘者乎不
然何其後世之興如此是故不可以無銘也銘曰
虞賔夏商其後爲陳屢絶復封以承聖人至漢太丘
棄時就德詒祿魏晉子孫世食旣又困窮乃生魏公
魏公之出魁名碩實有公有卿饋祀其室公則盛矣
天子所思繩繩維卿亦顯于時治官牧民入出具宜
胡公之虚太丘之里兩有州國紹榮本始歸葬浚郊
皇考在前峙此銘詩爲告新阡
　　　　虞部郎中贈衛尉卿李公神道碑
嘉祐八年六月某甲子制曰朕初即位大賚羣臣陞
朝者及其父母具官某父具官某率德蹈義不躬榮
祿能敎厥子並爲才臣加賜名命序諸卿位所以勸
天下之爲人父者豈特以慰孝子之心哉可特贈衛
尉卿翌日某甲子中書下其書告第又副其書賜寛
等以待墓焚寛等受書焚其副墓上乃撰次衛尉官
世行治始卒來請曰先人頼　天子慶施賜之官三
品矣而墓碑未刻惟德善可以有辭于後世者夫子
實聞知某曰然衛尉公墓隧宜得銘久矣於是爲序
而銘焉序曰
公姓李氏故隴西人七世祖諱某始遷于光山五世
祖諱某以其郡人王閩從之始爲建安人曽祖諱某
皆不仕考諱某嘗仕江南李氏稍顯矣江南國除又
舉進士中等以殿中丞致仕有學行名能知人贈其
父大理評事而已亦以子貴贈至吏部尚書遊豫章
樂其湖山曰吾必終於此於是又始爲豫章人尚書
之子伯曰虚巳官至尚書工部侍郎以才能聞天下
其季則公也公諱某字公濟少篤學讀書兼晝夜不
息一以進士舉不中即以兄䕃爲郊社齋郎再選福
州閩清洪州靖安縣尉有能名遷饒州餘干縣令至
於毀淫祠取其材以爲孔子廟率縣人之秀者興于
學豪宗大姓歛手不敢犯法州將部使者奏乞與京
官移之劇縣不報而坐不覺獄卒殺人以免當是時
侍郎方以分司就第公曰吾兄老矣我得朝夕從之
游以灑掃先人廬冡尚何求而仕遂止不復言仕侍
郎之卒也　天子以公試祕書省校書郎知江州德
安縣事辭不就後甞一至京師大臣交口勸說欲官
之終以其不可強也而晏元獻公爲公請乃除太子
洗馬致仕𥘉尚書未老棄其官以歸至侍郎及公之
退也亦皆未老自尚書至公再世皆有子而皆以嚴
治其家如吏治江西士大夫慕其世德稱其家法蓋
近世士多外自藩飾爲聲名而内實罕能治其家及
老往往顧利冒恥不知休息公獨父子兄弟能如此
嗚呼其可謂賢於人也已公事親孝比遭大䘮廬墓
六年然後已事兄與其寡姊衣食藥物必躬親之及
公老矣二子就養如公之爲子弟也寛甞爲江浙等
路提點鑄錢坑冶又甞提點江南西路刑獄定亦再
爲洪州官不去左右者十二年皆以才能爲世聞人
以恩遷公官至尚書虞部郎中階至朝奉郎勲至護
軍以嘉祐四年七月某甲子卒於豫章之第室年八
十九夫人長壽縣君趙氏先公卒八年旣葬矣五年
某月某甲子以公葬於夫人之墓左曰雷岡在新建
縣之桃花鄕新里夫人故衢州人某官湘之女湘有
文行尚書與爲友故爲公娶其女子三人寛定寔寔
守祕書省正字早世於公之葬也寛爲尚書司勲貟
外郎定爲尚書庫部貟外郎女子二人已嫁孫二十
有一人曽孫十有五人皆率公敎無違者公旣葬而
二子以恩贈公衛尉卿云銘曰
李世大家隴西其先於唐之季再世光山移遯于閩
嶺海之閒乃生尚書節行有偉始來江南考室章水
繩繩二子隱顯兼榮孰多後禄其季維卿㓜壯躬孝
唯君之踐能不盡用止於一縣退以德義釐身於家
外内肅雝人不疵嗟亦有二子維　天子使父曰往
矣致而臣身子曰歸哉以寧吾親以率其婦左右恂
恂以官就侍　天子之仁旣具祉福考終大耄追榮
于幽乃賜卿號伐石西山作爲螭龜管之墓上勒此
銘詩
臨川先生文集卷第八十
臨川先生文集卷第八十九
　　神道碑
　　廣西轉運使孫君墓碑
　　　贈左屯衛大將軍李公神道碑銘(并序)
　　　淮南江淛荆湖南北等路制置兼都大發運
　　　　　副使贈尚書工部侍郎蕭公神道碑
　　　尚書工部侍郎樞密直學士狄公神道碑
　　　尚書屯田員外郎贈刑部尚書李公神道碑
　　　贈禮部尚書安惠周公神道碑
　　　　廣西轉運使孫君墓碑
君少學問勤苦寄食浮屠山中歩行借書數百里升
樓誦之而去其階蓋數年而具衆經後遂博極天下
之書屬文操筆布紙謂爲方思而數百千言巳就以
天聖五年同學究出身𥙷滁州來安縣主簿洪州右
司理再舉進士甲科遷大理寺丞知常州晉陵縣移
知潯州潯當是時人未趣學乃改作廟學召吏民子
弟之秀者親爲據案講說誘勸以文藝居未幾旁州
士皆來學學者由此遂多以選通判耀州兵士有訟
財而不直者安撫使以爲直君爭之不得乃奏決於
大理大理以君所爭爲是而用君議編於勑慶曆二
年擢爲監察御史裏行於是彈奏狄武襄公不當沮
敗劉滬永洛城事又因日食言隂盛以後宫爲戒
仁宗大獵于城南衛士不及整而歸以夜明日將復
出有雉隕于殿中君奏䟽卽是夜有詔止獵蠻唐和
寇湖南以君安撫奏事有所不合因自劾乃知復州
又通判金州知漢陽軍吉州稍遷至尚書都官員外
郎提點江南西路刑獄有言常平歳凶當稍貴其粟
以利糴本者詔從之君言此非常平本意也詔又從
之儂智高反君卽出兵二千於嶺以助英韶㑹除廣
西轉運使馳至所部而智髙方煽　天子出大臣部
諸將兵數萬擊之君驅散亡殘敗之吏民轉芻米於
惶擾卒急之間又以餘力督守吏治城壍修器械屬
州多完而師飽以有功君勞居多以勞遷尚書司封
貟外郎初君請斬大將之北者發騎軍以討賊及後
賊所以破滅皆如君計䇿軍罷而人重困方恃君綏
撫君乗險阻冒瘴毒經理出入啓居無時以皇祐三
年三月初七日卒于治所年五十四官至尚書工部
郎中散官至朝奉郎勲至上騎都尉君所爲州整齊
其大體濶略其細故與賔客談說弦歌飲酒往往終
日而能聽用佐屬盡其力事以不廢在御史言事計
曲直利害如何不顧望大臣以此無助所爲文自少
及終以類集之至百卷天德地業人事之治掇拾貫
穿無所不言而詩爲多君諱抗字和叔姓孫氏得姓
於衞得望於富春其在黟縣自君之髙祖棄廣陵以
避孫儒之亂而至君曾大父諱師睦善治生以致富
歳饑賤出米糓以斗升付糴者得驩心於鄕里大父
諱旦始盡棄其産而能招士以敎子父諱遂良當終
時君始十餘歳後以君故贈尚書職方貟外郎君初
娶張氏又娶吳氏又娶舒氏封太康縣君五男子適
邈迪适遘適甞從予遊年十四論議著書足以驚人
終永州軍事推官邈今潞州上黨縣令亦好學能文
狀君行以求銘者邈也君之卒也　天子以适試祕
書省校書郎二女子一嫁太廟齋郎李簡夫一嫁進
士鄭安平君以其卒之年十二月二十五日葬黟縣
懷遠鄕上林村歙之爲州在山嶺澗谷﨑嶇之中自
去五代之亂百年名士大夫亦往往而出然不能多
也黟尤僻陋中州能人賢士之所罕至君孤童子徒
歩宦學終以就立爲朝廷顯用論次終始作爲銘詩
豈特以顯孫氏而慰其子孫乃亦以詒其鄉里銘曰
在　仁宗世蠻跳不制餽師牧民實有膚使踐艱乗
危條變畫竒瘭毒旣除膏熨以治方遷旣隕哀曁山
夷維此膚使文優以仕禄則不殖其書滿笥書藏于
家銘在墓前以告黟人孫氏之阡
　　　　故贈左屯衞大將軍李公神道碑銘(并序)
宋故贈左屯衛大將軍李公墓在河中府河東縣陶
邑鄕仙觀里紫金山北初咸平二年公以東班殿侍
隨彰國軍節度使康保裔部軍于髙陽關契丹内侵
眞宗狩于魏大將恃城千里閉逃保裔以其屬出公
提少卒所戰輒破寇搏我疾孤堅弗支舉軍陷焉乃
以義死當是時十二月五日也公年四十六有詔賻
恤録公子樞以爲西班殿侍蓋六十九年而樞以行
治勞烈積官至皇城使賀州團練使而甞一再辭賞
以求追榮其父母　天子亦數推恩以及朝士大夫
之親而公九贈官自太子左清道率府副率至左監
門衞大將軍逮　今上卽位則再至三品而公夫人
朱氏亦封錢塘仙遊永安縣太君太君有美志純行
年六十三以天聖七年六月六日卒於其子之官舍
而以嘉祐六年十一月十一日與公合葬公幼而愿
恭長而敏武渉書喜謀將有以爲而卒不克蓋知者
傷焉唯忠壯不屈以詒禄于其後世而團練君實能
力承以大厥家噫其可銘也哉李氏世家鄭之原武
公諱興字仲舉曽祖諱顒祖諱光父諱元超皆弗仕
公生一男二女二女皆早死孫六人其二人早死棻
今爲尚書都官郎中餘皆以父廕仕昌齡終三班差
使蕖今爲右班殿直　今爲左班殿直銘曰
李姓之始聃周隱史厥家鄭邦代晦其光公奮自田
啓蹟班行匪熊匪羆彼萬其旅帝徂伐之孰致予武
操戈以先所遇斃逃曰敵可盡其來滔滔終沉于戎
唯義之濟閔有傳禄追榮以曁誰無孫子錫命在幽
我以吾功克稱無羞詒詩後觀有石道周
　　　　故淮南江淛荆湖南北等路制置茶鹽礬
　　　　酒稅兼都大發運副使贈尚書工部侍郎
　　　　蕭公神道碑
蕭氏故長沙人也去馬氏亂遷江南又爲廬陵人公
曽祖諱霽仕李氏終洪州武寧縣令祖諱煥考諱良
輔皆不仕公諱定基字守一用天禧三年進士𥙷岳
州軍事推官以母夫人陳氏喪罷後除䖍州觀察推
官人饑說州將以便宜糶倉米秋糴償之所捄活甚
多監納潭州茶米舉者十八人遷大理寺丞知臨江
軍新喻縣移監成都府市買務蜀引二江漑諸縣田
多少有約李順爲亂時成都大豪樊氏盜約改一晝
夜爲六由此他縣歳賂樊氏縣乃得其餘水訟二十
年不決轉運使以屬公公曰約所以爲均卽不均約
不可恃也乃親決水視一晝夜而樊氏縣水有餘樊
氏卽伏罪諸縣得水如故約轉運使以爲能舉知黎
州州近蠻出善馬異時勢人多以託守公一拒絶蠻
大喜於是累遷至太常博士以博士召兼監察御史
裏行成都王鬷請鑄小鐵錢爲大錢當十鑄十得三
是廢十得三十也公䟽以爲不便而鬷議詘中貴人
妄告兩淛轉運使罪以公往治直之蘄州王蒙正恃
勢賂橫猾誣屬縣長罪死又以公往治告隨吏曰蒙
正賂汝受之以告我蒙正果賂吏直三百萬公因以
正其獄　仁宗欲官公一子公乃以讓其隨吏除開
封府判官於是自監察再遷至侍御史除江西水陸
計度轉運使奏事稱　上意賜三品服三司稅賦鵰
鶖羽民入一尺費餘百錢奏以鵝鸛代之宜州蠻爲
寇乃移廣西兼安撫公馳至問所以反曰吾知之矣
乃蒐諸州澄海忠敢士萬人守要害戒諸將賊至乃
擊歸則已蠻不復動明年邕州甲洞與永平寨將秦
玨爭銀冶殺珏反邊大擾公曰蠻何敢是必珏有以
致之問之果然乃廢銀冶誅道賊熟戸數十人又移
交州討殺珏者而邊遂定　仁宗曰邊吏好生事蕭
某如此可召用三司度支判官王琪使江淮淛議鹽
酒事請公俱往乃除三司鹽鐵判官與琪俱使江淮
淛議鹽酒事至吉州除江淮淛荆湖制置發運副使
以官卒于家享年五十四實慶曆二年五月十四日
以其年九月二十日葬廬陵儒行鄕故舎之原公寛
厚寡欲内行孝友稱於鄕里尤知爲吏在所皆有聲
績夫人河陽縣君毛氏五男子汝礪汝諧汝器汝士
汝奭皆進士汝礪終太常博士汝器終殿中丞汝諧
今爲尚書屯田貟外郎汝士今爲永州祈陽縣令故
累贈至尚書工部侍郎而墓碑未刻汝諧請曰先人
於王氏有故子銘士大夫多矣某曰然是宜以屬我
乃銘曰
蕭氏食鄼漢功之冠卒成齊梁以戾于唐人不絶史
與唐終始厥遷廬陵來自長沙使乎御史于宋初家
折獄禦戎有聲無譁禄則世繼而年不遐揚詩墓石
以相哀嗟
　　　　尚書工部侍郎樞密直學士狄公神道碑
狄氏故并人唐武后時有以諒直至宰相者有功中
宗以及社稷是爲梁公公梁公之十四世孫也諱棐
字輔之曾祖曰崇謙連州桂陽縣令祖曰文蔚全州
清湘縣令考曰希顔徐州録事參軍及公貴贈録事
君至兵部尚書而公母李氏封隴西郡太君蓋梁公
之後有兼謩者亦有名蹟至大官其後禄仕不終然
寖微弗顯及公乃以行能爲時用出使入侍終尚書
工部侍郎直樞密爲學士天下稱爲善人長者公少
孤力學中咸平三年進士甲科其官自大理評事歷
大理寺丞殿中丞太常博士尚書屯田都官職方貟
外郎祠部刑部郎中太常少卿右諫議大夫給事中
其職自直昭文館歷龍圖閣直學士其初任知袁州
分宜縣後甞知開封府司録通判鄧州成都府爲開
封府判官使京西成都府路轉運又使制置江淮荆
淛再判吏部流内銓知審官院知壁廣滑魏隨陜鄭
同揚九州河中河南二府其知陜州河中府以趙元
昊反擇西方守吏其知隨州則坐在魏時軍事有驕
不遜者不卽治其知揚州則不及赴而卒于京師慶
曆三年二月十七日也享年六十七公惇厚篤實未
甞妄言笑雖有喜愠未甞見色終身不言人過惡罷
南海所齎無南物在陜中貴人有力者言將援公於
上公爲不聞接以它語退而歎曰吾束髪至此得爵
禄皆以義可以老而自汚邪蓋其廉如此其治民出
於寛仁不忍雖以此甞得罪然自若弗悔也當時士
大夫聞其死多歎惜累階至中散大夫勲至上柱國
爵至山陽郡開國公食邑二千一百戸食實封四百
戸夫人武城縣君路氏左司諫知制誥振之女初公
以布衣見路公路公即譽公文學行治妻以其子生
六男子遵道遵度遵禮遵慤遵路遵彞遵度當天聖
初善爲古文志義甚髙甞爲襄州襄陽縣主簿不幸
早死君子莫不傷之遵路爲太常寺奉禮郎與遵道
遵慤遵彞亦皆早死遵禮今爲尚書虞部貟外郎六
女子嫁衞尉卿王罕衞尉卿魏琰樞密直學士何中
立尚書駕部郎中王信民二人早死狄氏當五代之
亂占潭之湘潭至公始葬武城君於許州陽翟縣張
澗里故以公合葬葬以慶曆五年旣葬二十年而遵
禮來求銘文刻之墓碑銘曰
維狄先公開號於梁扶國舉帝仁柔義剛施垂子孫
禄不曠仕歷世十四公爲循吏内行振振恕以與人
無恚無忌考終厥身陽翟古墟有幽新里銘詩不磨
彼石之視
　　　　尚書屯田貟外郎贈刑部尚書李公神道
　　　　碑
朝奉郎尚書屯田員外郎通判杭州軍州兼管内勸
農事上輕車都尉賜緋魚袋贈刑部尚書李公諱陟
字元昇少以進士舉太學衆推才髙不妄交游獨與
故相張文節公友善淳化中用甲科𥙷河南府澠池
縣尉羣盜阻殽以略行人朝廷出中貴人傳捕公率
其屬捕殺之盡以故爲轉運使所奏留再任方賞遭
父喪去而契丹犯河北卒亡命相聚爲寇所居内黃
大擾令尉初不自保公爲設方略擒滅縣賴以無事
改除貝州司理參軍州將邊公肅知公能有難輒以
■公逐劇賊用一日馳百里悉縛取以歸於是州及
轉運使爲論功驛召見除大理寺丞知漢州什邡縣
改殿中丞知秀州嘉興縣　眞宗東封改太常博士
通判通利軍又以祀汾隂改尚書屯田貟外郎河決
奪一官監眞州鹽倉杭州言淛江隄壞不可治詔江
淮荆淛發運使舉可用者以公通判杭州隄成度用
財力甚省而完且可乆乃復得故官留再任當是時
吕文靖公提點刑獄尤知公極論薦以爲材且召除
御史矣㑹母夫人死公行内脩事母尤以孝聞所收
恤親屬多貧不能北歸留治喪南京哀戚毀甚未及
服除而卒年五十三天禧三年六月八日也留守王
沂公賻助之乃能具棺殯凡五娶賈氏髙氏張氏耿
氏最後邊氏封太康縣君今皆贈郡太君邊氏則貝
州邊公女也邊公彊明少所可知公而好之故女以
其子太康有賢行蓋見於國史公二男四女男曰中
庸守大理寺丞致仕曰中師給事中天章閣待制西
京留守女嫁太子中舎聶復貝州漳南縣令葛初平
尚書比部貟外郎張參其一早死公初以文藝自進
然喜吏事所至強果辨治終以愛利爲人所思嘉祐
七年十一月二十三日葬于衞州新鄕縣貴德鄕戒
海里至熈寧元年十月乃始作銘刻之墓碑李氏故
博平人後徙内黃曽祖諱祚弗仕祖諱守澄開封府
襄邑縣尉考諱珣殿中丞銘曰
矯矯李公升自辭科啓迹澠池終功淛河課文曰治
武奏厥多毀于大喪曽不及皤素琴未御虞殯遂歌
垂延在後寵禄有那兆衞西南彼墳陂陁追秩榮矣
哀如之何
　　　　贈禮部尚書安惠周公神道碑
公諱某字某姓周氏爲人俶儻有大節敏於文學逹
於政事　眞宗初卽位以進士甲科除將作監丞通
判齊州卽有能名召還爲著作郎直史館提點開封
府諸縣鎭公事歷三司戸部度支判官又皆有能名
遂以右正言知制誥判吏部流内銓數進見奏事
眞宗以爲材其後置登聞鼓院糺察在京刑獄及考
進士以糊名謄録之法　眞宗皆自選主者而輒以
屬公居糺察未幾遂以樞密直學士知開封府聽斷
明審無留事　眞宗滋以爲材至甞幸其府問勞賦
詩樂飲然後去以公更外事未乆故不卽大用而以
公知河中府又以知永興移天雄軍所至輒有聲績
數賜詔書奬諭於是　眞宗知公果可付以政卽召
還除給事中同知樞密院事旣而又以爲尚書禮部
侍郎樞密副使　眞宗得疾幾不寤丁晉公用事逐
去寇萊公而以公爲黨亦逐去之以尚書戸部侍郎
知青州旣而又以爲太常少卿知光州　仁宗卽位
稍遷祕書監知杭揚二州晉公得罪去還公禮部侍
郎留守南京召見之將復用公病矣乃請知潁州自
潁徙陳自陳徙汝至汝若干年以某年某月某甲子
卒春秋五十九訃聞天子爲震悼贈禮部尚書賻賜
録其子孫加等謚曰安惠初公奮白衣數年遂知制
誥特爲　眞宗所禮禁中事大臣所不得聞者徃徃
爲公道之公亦慷慨爲上言事無所撓而其言祕世
莫得盡聞東封還公卿大夫皆獻文章頌功德公獨
上書進戒及在樞密進止侃侃不以丁晉公方盛爲
之詘節故爲所逐公好收挽後進士得一善汲汲如
世之夸者爲已進取未甞問家人生産好讀書善爲
文有文集二十卷獨奏事諸草則公旣焚之矣無在
者愛其弟越甚篤與越皆以能書爲世所稱每書輒
爲人取去積階至金紫光禄大夫勲至上柱國爵至
汝南郡開國公食邑至四千一百戸食實封至九百
戸甞爲東京留守判官東封考制度副使亦皆
眞宗所自選也周氏世爲淄州鄒平人公曾祖考諱
某祖考諱某皆儒者以學行知名山東考諱某仕歷
御史終尚書都官員外郎及公貴贈曽祖考某官祖
考某官考某官公夫人王氏北海郡夫人先公一年
卒於公之卒也公子延荷爲大理寺丞延讓爲太常
寺太祝延壽爲東頭供奉官閤門祗候延儁爲大理
評事以某年某月某甲子葬公鄭州新鄭縣平康鄕
之北原而以王氏祔其後若干年公子延儁爲尚書
都官郎中累贈公至某官始追序公世次閥閱行治
來請曰先人名位功德甞顯矣而墓碑無刻諸孤獨
延儁爲後死微夫子許我則無以詒永乆嗟乎公之
事逺矣蓋雖公子有所不及知故所次止於如此然
觀公所以進而公之材可見視公所以遂而公之行
可知懍懍乎一世之名臣矣所次如此不爲略也銘
曰
羣獻俣俣御于　帝所出入百年將相文武有如周
公左右　眞宗自初筮仕以至謀國晦顯險夷考終
一德公去州郡無民不思公來朝廷　天子所知發
論造功每成無隳誰私黨讎用國威福閒上不豫乃
讒乃逐旣投有罪而以公歸退施一州遂隕于腓美
矣邦士公之季子銘詩墓門載以龜趾
臨川先生集卷第八十九
臨川先生文集卷第九十
　　行狀
　　　尚書兵部貟外郎知制誥謝公行狀
　　　彰武軍節度使侍中曹穆公行狀
　　　魯國公贈太尉中書令王公行狀
　墓表
　　　寶文閣待制常公墓表
　　　太常博士鄭君墓表
　　　貴池主簿沈君墓表
　　　建昌王君墓表
　　　處士征君墓表
　　　鄱陽李夫人墓表
　　　外祖黃夫人墓表
　　　韶州翁源縣令楊府君墓表
　　　　尚書兵部貟外郎知制誥謝公行狀
公諱絳字希深其先陳郡陽夏人以試祕書省校書
郞起家中進士甲科守太常寺奉禮郞七遷至尚書
兵部貟外郞以卒嘗知汝之潁隂縣校理祕書直集
賢院通判常州河南府爲開封府三司度支判官與
修　眞宗史知制誥判吏部流内銓最後以請知鄧
州遂葬於鄧年四十六其卒以寶元二年公以文章
貴朝廷藏於家凢八十卷其制誥世所謂常楊元白
不足多也而又有政事材遇事尤劇尤若簡而有餘
所至輙大興學舎莊懿明肅太后起二陵於河南不
取一物於民而足皆公力也後河南聞公䘮有出涕
者諸生至今祠公像於學鄧州有僧某誘民男女數
百人以昏夜聚爲妖積六七年不發公至立殺其首
㢮其餘不問又欲破美陽堰廢職田復召信臣故渠
以水與民而罷其歲役以卒故不就於吏部所施置
爲後法其在朝大事或諌小事或以其職言郭皇后
失位稱詩白華以諷爭者貶公又救之嘗上書論四
民失業獻大寶箴議昭武皇帝不宜配上帝請罷内
作諸竒巧因災異推天所以譴告之意言時政又論
方士不宜入宫請追所賜詔又以爲詔令不宜偏出
數易請繇中書密院然後下其所嘗言甚衆不可悉
數及知制誥自以其近臣上一有所不聞其責今豫
我愈慷慨欲以論諌爲巳事故其葬也廬陵歐陽公
銘其墓尤嘆其不壽用不極其材云卒之日歐陽公
入哭其堂椸無新衣出視其家庫無餘財蓋食者數
十人三從孤弟妷皆在而治衣櫛纔二婢平居寛然
貌不自持至其敢言自守矯然壯者也謝氏本姓任
自受氏至漢魏無顯者而盛於晉宋之間至公再世
有名爵於朝而四人皆以材稱於世先人與公皆祥
符八年進士而公子景初等以歷官行事來曰願有
述也將獻之太史謹撰次如右謹狀
　　　　彰武軍節度使侍中曹穆公行狀
公諱瑋字寶臣眞定府靈壽縣人少以䕃爲天平武
寧二軍牙内都虞候至道中李繼遷盜據河西銀夏
等州後又擊諸部并其衆李繼隆范廷召等數出無
功而朝廷終棄靈武繼遷遂強屢入邊州爲冦當是
時公爲東頭供奉官閤門祗候年十九　太宗問大
臣誰可使當繼遷者武惠王以公應詔　太宗以知
渭州而欲除諸司使以遣之武惠王爲公固讓乃以
本官知渭州　眞宗即位改内殿崇班閤門通事舎
人西上閤門副使移知鎭戎軍當是時繼遷虐使其
衆人多怨者公即移書言朝廷恩信撫納之厚以動
之羌人得書往往感泣於是康奴諸族皆内附咸平
六年繼遷死其子德明求保塞公上書言繼遷擅中
國要害地終身旅拒使謀臣狼顧而憂方其國危子
弱不即捕滅後更盛強無以息民當是時朝廷欲以
恩致德明寢其書不用而河西大族延家妙等遂抜
其部人來歸諸將猶豫未知所以應公曰德明野心
去就尚疑今不急折其羽翮而長養就之其飛必矣
即自將騎士入天都山取之内徙德明由此遂弱而
至死不敢窺邊大中祥符元年召還除西上閤門使
邠寧環慶路兵馬都鈐轄兼知邠州東封遷東上閤
門使高州刺史再移眞定府定州路都鈐轄巳而又
以爲涇原路都鈐轄兼知渭州公乃圖涇原環慶兩
路山川城郭戰守之要以獻　眞宗留其一樞密院
而以其一付本路使諸將出兵皆按圖議事祀汾隂遷
四方館使𥘉章埋驕於武延鹹泊撥臧掘強於平涼
公皆誅之而汧渭之間遂無一差犯塞八年遷英州
團練使知秦州秦西南羌唃厮囉宗哥立遵始大遵
獻方物求稱賛普公上書言夷狄無猒足其求必輕
中國大臣方疑其事會得公書遂不許而猶以爲保
順軍節度使公曰我狃遵矣又將爲寇吾治兵以俟
爾遵使其舅賞様丹招熟戸郭厮敦爲鄕導公即誘
樣丹捕厮敦而許以一州様丹終殺厮敦公遂奏以
爲潁州刺史而樣丹亦舉南市城以獻先是張吉知
秦州生事熟戸多去爲遵耳目及公誅樣丹即皆惶
恐避逃公許之入贖自首還故地而至者數千人後
遂帖服皆爲用至明年囉遵果悉衆號十萬寇三都
公帥三將破之追北至沙州所俘斬以萬計事聞除
客省使康州防禦使其後又破滅馬波叱臘鬼留等
諸羌囉遵遂以窮孤逃入磧中而公斥境隴上置弓
門威逺凢十寨自是秦人無事矣天禧三年召還除
華州觀察使以西人之恃公也復以爲鄜延路馬歩
軍都部署四年遂除宣徽北院使鎭國軍節度觀察
留後簽署樞密院事丁晉公用事稍除不附巳者旣
貶冦萊公即指公爲黨改宣徽南院使出爲環慶路
都署又降容州觀察使知萊州晉公貶乃以公爲華
州觀察使知青州天聖三年除彰化軍節度觀察留
後知天雄軍又移知永興軍而詔使來朝至則除昭
武軍節度使而復還之天聖五年以疾病求知孟州
得之會言事者以公宿將有威名不當置之閒處乃
以爲眞定路馬歩軍都部署知定州七年換彰武軍
節度使八年正月薨于位年五十八　皇帝爲罷朝
兩日贈侍中謚曰武穆公爲將幾四十年用兵未嘗
敗衂尤有功於西方舊羌殺中國人得以羊馬贖死
如羗法公以謂如此非所尊中國而愛吾人奏請不
許其贖又請𥙷内附羌百族以爲上軍主假以勲階
爵秩如王官至今皆爲成法陜西歲取邊人爲弓箭
手而無所給公以塞上廢地募人爲之若干畒出一
卒若干畒出一馬至其重歛發兵戍守至今邊頼以
實所募皆爲精兵在渭州取隴外籠干川築城置兵
以守曰後當有用此者及李元昊叛兵數出卒以籠
干川爲德順將軍而自隴以西公所措置人悉以爲
便也自三都之戰威震四海唃厮囉聞公姓名即以
手加顙在天雄契丹使過魏地輙隂勒其從人無得
高語疾驅至多憚公不敢仰視契丹旣請盟　眞宗
於兵事尤重愼即有邊手詔詰難至十餘反而公每
守一議終無以奪　眞宗後愈聽信有論邊事者往
往密以付公可否好讀書所如必載書數兩兼通春
秋公羊榖梁左氏傳而尤熟於左氏始娶潘氏馮翊
郡夫人忠武軍節度使同中書門下平章事韓國公
美之子後娶沈氏安國太夫人故相左㒒射倫之孫
光祿少卿繼宗之子子男四人僖禮賔使知儀州當
元昊叛時以䇿說大將不能用反罪之遷韶州以死
倚終内殿崇班俁供備庫副使拒元昊於瓦亭戰死
贈寧州刺史倩右侍禁一女子適四方舘使滎州刺
史王德基孫五人諒諷東頭供奉官誼右侍禁閤門
祗候諝三班奉職諮右班殿直
　　　　魯國公贈太尉中書令王公行狀
公諱德用字元輔其先眞定人也世以財雄北邊而
蔣公邢公皆倜儻喜赴人急歲飢所活以千計武康
公當　太宗時貴寵任事以殿前都指揮使受遺詔
輔　眞宗葬其先公河南密縣縣後分屬鄭州管城
故今爲管城人焉公先䘮其母韓國夫人朱氏事繼
母魯國太夫人張氏以孝聞至道二年　太宗五路
出師以討李繼遷之叛而武康公出夏州當是時公
爲西頭供奉官而在武康之側年十七自護兵當前
所俘斬及得馬羊功爲多及歸公又請殿將至隘公
以爲歸之至隘而爭先必亂亂而繼遷薄我必敗於
是又請以所護兵馳前至隘而陣武康爲公令於軍
曰至陣而亂行者斬公亦令曰至吾陣而亂行者吾
亦如公令至陣士卒帖然以此行而武康公亦爲之
按轡繼遷兵相隨屬左右望公莫敢近於是武康公
嘆曰王氏有兒矣及論功武康公曰吾爲大將不可
使子弟與諸將分功絀公不列三年遷東頭供奉官
咸平二年遷内殿崇班三年換御前忠佐馬軍副都
頭景德二年爲馬軍都頭大中祥符元年爲邢洺磁
相巡檢提舉捉賊男子張鴻覇聚黨界中爲盜朝廷
以名捕久之不得公以氊車載壯士僞服爲婦人誘
之於野於是鴻覇與其黨三十二人皆得朝廷以爲
能移陜西東路提舉捉賊自陜以東爲盜者聞公擒
鴻霸事皆惴恐逃去五年爲環慶路指揮使奏事上
前忤㫖責授鄆州馬歩軍都指揮使是歲武康公薨
天子命公乗驛護䘮歸京師巳而還其舊軄七年遷
散虞候散都頭八年遷散貟内殿直都虞候天禧四
年爲殿前左班都虞候栁州刺史乾興元年爲捧日
左廂都指揮使英州團練使天聖三年改博州團練
使知康信軍城壞公使禁軍爲築築者久之而無敢
竊言望公使巳以非其事者城成　天子賜書獎諭
五年移冀州兼馬歩軍都部署是歲除康州防禦使
龍神衛四廂都指揮使又除捧日四廂都指揮使六
年除侍衛親軍歩軍都虞候歸就職又除環慶路副
都部署不行八年除并代州馬歩軍副都部署又除
殿前都虞候十年除桂州觀察使侍衛親軍歩軍副
都指揮使權馬軍都指揮使諸將皆遷與士之請馬
者皆不求有司而得故事取糞錢於軍以給公使自
公始罷之使各置庫以待其軍用明道元年除福州
觀察使軍人挾内詔求爲軍吏公爭曰軍人敢挾詔
以干軍制後不可復治且軍吏不可使求而得得則
軍人必大受其侵明肅太后固使與之公固不奉詔
巳而太后亦寤卒聽公及太后崩有司請衛士皆坐
甲公又不奉詔曰故事無爲太后䘮坐甲也於是
天子心賢公以爲可用及閱太后宫得爭軍吏事遂
以公檢校太保簽署樞密院事公固辭武人不學不
足以當大任　天子使中貴人趣公入院公於朝廷
臨義慷慨言無所顧計至於親戚故舊待之亦皆當
理而有恩故人爲人求官於公公問其得謝幾何故
人辭窮以實對公亦不拒也歸而使家人以銀與之
曰爾所求者在此矣官非吾有不可得居頃之除樞
密副使三年除明州奉國軍節度觀察留後同知樞
密院事四年除安德軍節度使五年檢校太尉充宣
徽南院使寶元元年李元昊叛公嘗請將以扞邊
天子不許曰吾以公謀可也卒所以鎭撫扞治者亦
多公計䇿始人或以公威名聞天下而狀皃竒偉疑
非人臣之相御史中丞孔道輔因以爲人言如此公
不宜典機密在上左右　天子不得已以公爲武寧
軍節度使徐州大都督府長史赴本鎭賜手詔慰遣
而言曰皆尚論公未止也又以公爲右千牛衛上將
軍知隨州人爲公懼恬然唯不接賔客而已移曹州
或聞孔道輔死以告曰是嘗害公者今死矣公愀然
曰孔中丞豈害某者乎彼其心所以事君當如此也
惜乎朝廷無一忠臣言者服公以謂有德而終身自
愧其言曹人喜闘多盜佗日獄未嘗空也公在曹嘗
無一人囚者數矣慶曆二年除檢校司空保靜軍節
度使　天子以手詔賜公曰賜卿重地勉視事母以
人言爲憂有傷卿者朕不聽契丹使劉六符過澶州
喜曰六符聞公久矣遇於此豈非幸也今此州歲大
熟豈非公仁政之効也公謝曰　明天子在上固常
多豐年此豈吾力也今朝廷多賢士大夫可畏者吾
老矣備位於此不足以累公稱數是歲移眞定府等
路駐泊馬歩軍都部署求奏事京師　天子使中貴
人諭公入覲除宣徽南院使判成德軍固辭不得未
行以契丹使使求周世宗所取三關故地聚兵幽薊
爲若侵邊者乃移公判定州兼三路都部署聽以便
宜從事而以楊崇勲知成德軍崇勲使客問公所以
戰公曰吾患不仁不患不威患不知不患無功蓋見
敵而後勝可制吾所戰豈可以豫言也公至定州則
明賞罰以敎戰契丹使人來覘或以告勸公執殺公
置之不問曰吾視士卒皆樂戰可用矣使彼得歸以
告其主是伏人之兵以不戰也明日大閱于郊公提
桴鼔誓師進退坐作終日不戮一人而畢乃下令具
糗糧聽鼔於中軍將盡以汝行唯吾其所鄕契丹聞
之震恐已而　天子密詔問公方略公上書論近世
用兵之失與今所以料敵制勝之方甚備㑹兵罷徙
公知陳州過　天子使中貴人勞賜問公欲見否
公辭謝備邊無功幸蒙　上恩赦誅徙内郡非有公
事當對者不敢見三年移孟州召還署宣徽院事巳
而出判相州六年除同中書門下平章事判澶州七
年移鄭州封祁國公八年還除會靈觀使又除(檢/校)太
師判鄭州過都　天子召見慰勞皇祐二年除集慶
軍節度使進封冀國公三年以年老求致仕詔以太
子太師致仕大朝會綴中書門下班公威名雖老矣
尚爲四夷所憚而　天子亦賢公以爲可屬大事也
四年復強起公以爲河陽三城節度使同中書門下
平章事判鄭州六年遂以爲樞密使契丹使至公伴
射使曰南朝以公使樞密而相富公可謂得人矣
天子聞之賜公御弓一矢五十以寵焉嘉祐九年進
封魯國公以年老求去位至六七　天子爲之不得
已猶以爲忠武軍節度使景靈宫使又以爲同羣牧
制置使有詔五日一會朝給扶者以一子若孫一人是
歲公年七十八矣明年二月辛未公以疾薨天子
至其第爲之罷朝一日又爲之素服發哀苑中而以
太尉中書令告其第又賜以黃金水銀龍腦等物出
内人撫其諸子公忠實樂易與人不疑不詰小過望
之毅然有不可犯之色及就之温如也平生少玩好
不以名位驕人而所得祿賜多施之親黨善治軍旅
寛仁愛士卒士卒樂爲之盡與士大夫遊士大夫亦
多服其度以爲莫能窺也夫人宋氏武勝軍節度使
延渥之女也累封安定郡夫人先公卒後以子追封
榮國夫人孝慈恭儉有助於公男子咸熈東頭供奉
官早卒以子故累贈至右千牛衛將軍次咸融西京
左藏庫使果州團練使次咸庶内殿崇班早卒次咸
英供備庫副使次咸康内殿承制女四人長嫁尚書
駕部郞中張叔詹其次嫁太常博士程嗣恭國子博
士寇諲皆早卒孫七人澤淵皆内殿崇班閤門祗候
淑左侍禁淇左班殿直潭右班殿直沅瀛左侍禁温
未仕淑淇皆早卒曾孫二人任左侍禁价未仕公子
卜以五月甲申葬管城之先塋而國夫人祔謹具公
歷官行事狀請牒考功太常議謚并史館
　　　　寶文閣待制常公墓表
右正言寶文閣待制特贈右諌議大夫汝隂常公以
熈寧十年二月巳酉卒以五月壬申葬臨川王某誌
其墓曰公學不期言也正其行而巳行不期聞也信
其義而已所不取也可使貪者矜焉而非彫斵以爲
廉所不爲也可使弱者立焉而非矯抗以爲勇官之
而不事召之而不赴或曰必退者也終此而已矣及
爲今天子所禮則出而應焉於是　天子恱其至虚
已而問焉使莅諌職以觀其迪已也使董學政以觀
其造士也公所言乎上者無傳然皆知其忠而不阿
所施乎下者無助然皆見其正而不苟詩曰胡不萬
年惜乎旣病而歸死也自周道隱觀學者所取舎大
抵時所好也違俗而適已獨行而特起嗚呼公賢遠
矣傳載公久莫如以石石可磨也亦可泐也謂公且
朽不可得也
　　　　太常博士鄭君墓表
德安鄭湜書其父太常博士諱詒字正臣之行治伐
閱世次因其妹壻廣陵朱介之以來請曰鄭氏故家
榮陽有善果者卒於唐江州刺史而子孫爲德安人
自善果至胵七世生裔爲樂清縣令君之大父也裔
生柬君之父也以詩書敎授鄕里而終不仕君以景
祐四年進士爲洪州都昌縣主簿於是令老矣事皆
決於君而都昌至今稱以爲能又爲廬州合淝縣尉
盜發輙得故其後無敢爲盜者又爲同州朝邑縣令
當陜西兵事起案簿書度民力所堪以均賦役而人
不困又掌集慶軍書記歲旱轉運使不欲除民租以
屬其守而使君出視君以實除民租如法又遷祕書
省著作佐郎知南康軍南康縣移知梧州方是時儂
智高爲亂吏多避匿即不徃君獨亟往治城壍集吏
民以守而州無事經略使舉君以知賔州再遷至太
常博士而歸爲陵臺令召見言事稱㫖賜緋衣銀魚
未赴以嘉祐三年三月二十四日卒年六十君前夫
人張氏後夫人吳氏子男三人其長則湜也次㳂次
深女四人其三人已嫁矣董振何贄朱介之其壻也
君爲人孝友諒直得人一善若已出能振窮急而自
養尤儉約自賔州歸所齎無南方一物其平生所爲
如此今旣以某年某月某日葬君德安之永㤗鄕谷
歩里而未有以碣諸墓也敢因介之以告介之於余
爲外姻而其妻能道君之實將懼泯没而無聞數涕
泣屬其夫求得余之一言以表之墓上蓋余甞奉使
江東泝九江上廬山愛其山川而問其州人士大夫
之賢而可與游者莫能言也今湜能言其父之賢如
此問其州人之游仕於此者乃以爲良然嗟乎鄭君
誠如此豈特一鄕之善士歟而其子男與女子又能
如此故爲序次其說使表之墓上
　　　　貴池主簿沈君墓表
予先君女子三人其季嫁沈子也他日有問予先君
之壻而予告以沈子其知沈子之家者必曰是其父
能文學他日從沈子於銅陵而遊觀其縣縣人得沈
子必曰是其父能政事已而予求其父所爲書於沈
子沈子曰先君卒於逆旅其書悉爲人取去無在者
又問其政事曰吾嘗聞於祖母矣先君爲池州貴池
縣主簿令不能而縣大治者先君之力也甞攝銅陵
縣事縣人有兄弟爭財者先君能爲辨其曲直而卒
使之感窹讓財相與同居其去也兩縣人追送涕泣
逺焉而後去其施設之方則吾不得其詳也沈子遂
言曰先君事生嚴䘮死哀自族人至於婚友無所不
盡其心終身好書未嘗一日不讀而於酣樂嫚戲未
嘗豫也循道守官以不謟其上而幾至於殆者數矣
故其仕嘗有去志而無留心唯不得壽考富貴以卒
其學問究其施設故其文章不多見而獨爲士友所
知其行義不博聞而獨爲親黨所稱其政事不大傳
而獨爲邑人所記日月行矣不即論次懼將卒於無
傳也吾願以此屬子矣予應曰然子之先君固賢而
又有賢子其後世將必大不可使無考也於是爲之
論次曰君諱某字某再世家于杭州之錢塘而其先
湖州之武康人也武康之族顯久矣至唐有旣濟者
爲尚書禮部貟外郎生傳師爲尚書吏部侍郎贈吏
部尚書尚書生詢爲潞州刺史昭義軍節度使自昭
義以上三丗皆有名迹列於國史昭義生丹爲舒州
團練判官舒州生牢江南李氏時爲饒州刺史饒州
生廷蘋爲濠州軍事推官濠州生承誨　大宋爲明
州定海縣主簿累贈光祿卿光祿生玉尚書屯田郞
中知眞州軍州事君眞州之子天聖二年以進士起
家楚州司法參軍再調爲池州貴池縣主簿年三十
六疾卒於京師之逆旅夫人元氏生男子伯莊季長
叔通皆爲進士而季長則子先君之壻也君以某年
某月某甲子葬眞州城北之原蓋其行義文學政事
皆如其子之言云
　　　　建昌王君墓表
君建昌南城人姓王氏諱某字君玉少則貧窶事親
盡力未嘗佚游慢戲以棄一日亦未嘗屈志變節以
辱於一人故雖食𬞞水飲而父母有歡愉之心徒歩
藍縷而鄕人有畏難之色及其有子則盡其方以教
子於是鄕人之子弟皆歸之君隨少長所能以敎又
盡其力蓋娶邑里周氏女有賢行能助君所爲生四
子無忌無咎無隱無悔皆進士無忌早卒而無咎獨
中第爲揚州江都縣尉率君之敎博學能文篤行不
怠然人以爲君能長者以有是子而非特其敎之力
也君亦甞舉進士不中某年年六十五以某月日卒
於江都其子之官舎明年三月二十四日葬所居縣
裏屯之原葬久矣無咎始求予文以表君墓當時無
咎弃台州天台縣令敎授於常州其學彌勤其行彌
厲其志蓋非有求於兹世而止能使君顯聞於後世
庶其在此以予不肖而言之不美也安能有所重以
稱君之孝子耶亦論次之如此
　　　　處士征君墓表
淮之南有善士三人皆居於眞州之揚子杜君者寓
於毉無貧富貴賤請之輙往與之財非義輙謝而不
受時時窮空幾不能以自存而未嘗有不足之色蓋
善言性命之理而其心曠然無累於物而予嘗與之
語久之而不厭也徐君忠信篤實遇人至謹雖疾病
召筮不正衣巾不見寓於筮日得百數十錢則止不
更筮也能爲詩亦好屬文有集若干卷兩人者以醫
筮故多爲賢士大夫所知而征君獨不聞於世征君
者諱某字某事其母夫人至孝居鄕里恂恂恭謹樂
振人之窮急而未嘗與人校曲直好蓄書能爲詩有
子五人而教其三人爲進士某今爲某官某今爲某
官某亦再貢於鄕征君與兩人者相爲友至驩而莫
逆也兩人者皆先征君以死而征君以某年某月某
甲子終于家年七十七噫古者一鄕之善士必有以
貴於一鄕一國之善士必有以貴於一國此道亡也
久矣余獨私愛夫三人者而樂爲好事者道之而征
君之子又以請於是書以遺之使之鑱諸墓上杜君
諱嬰字大和徐君諱仲堅字某
　　　　鄱陽李夫人墓表
鄱陽處士贈大理評事黄君諱某之妻太平縣君鄱
陽李氏者今太常博士巽之母也年若干以嘉祐五
年十一月乙酉終而以後年十一月丙子從其夫葬
鄱陽長順里之西原葬若干年而太君之子所與游
者臨川王某表其墓曰太君之爲女子以善事父母
聞於鄕里及嫁移所以事父於舅而致其禮有加焉
凡在舅黨者無不禮也移所以事母於姑而致其愛
無損焉凢在姑黨者無不愛也相其夫以正而順誨
其子以義而慈處士君甞娶而有子矣蓋視遇之無
異於已子其後太君之子以進士起爲聞人而州之
士大夫皆曰是母非獨能敎亦其爲善也宜有子𥘉
其子爲尉於宣州之太平又參䖍州録事皆欲迎太
君以往太君曰吾助汝父享祠春秋於此義終不得
獨往及爲南劒州順昌縣令知洪州新建縣事而處
士君巳不幸乃曰吾老矣今而後可以從子故其終
在新建其子之官寢太君生一男二女男即博士女
皆巳嫁其㓜蚤卒其長者少䘮其配事姑以孝聞而
不嫁州之士大夫又皆曰是母能教非獨施於其一
男而巳蓋其女子亦母之力也嗚呼豈不賢哉
　　　　外祖母黃夫人墓表
外祖夫人黃氏生二十二年歸吳氏歸五十年而卒
卒三月而葬康定二年十二月也夫人淵静𥙿和不
彊而安事舅姑夫撫子皆順適吳氏内外族甚大朝
夕相與居歲時以辭幣酒食相綴接卒夫人之丗戚
䟽愚良一無閒言又喜書史暁大致往往引以輔導
處士信厚聞於郷子爲士無虧行繄夫人之助夫人
資寡言笑聲若不能出雖族人亦不知其曉書史也
某外孫也故得之詳明道中過舅家夫人春秋高矣
視其禮猶若女婦然視其色不知其有喜愠也病且
革以薄葬命子億其可謂以正始終也已舅藩旣誌
其葬四年某還自揚州復其墓復表曰聖人之教必
繇閨門始後世誌於教者亦未之勤而巳天下相重
以戾相蕩以侈疣然斁矣自公卿大夫無完德豈或
女婦然或者女婦居不識㕔屏笑言不聞隣里是職
然也置則悖矣然其死也聞人傳焉以美之是亦教
之熄也人人之不能然也傳焉以美之宜也矧如夫
人者有不可表耶於戲
　　　　翁源縣令楊府君墓表
君諱某字某故華隂楊氏其爲臨江軍之清江人蓋
亦巳乆矣曾皇祖曰某仕江南李氏爲大理評事皇
祖曰某皇考曰某　眞宗時以行義聞嘗召之不起
初宰相王隨少時與友善　仁宗即位隨知杭州謀
以皇考奉章入賀旣至度不可屈乃巳後終推子弟
一官以與其子得太廟齋郎君是也初任袁州萍郷
縣尉㑹令免獨當一縣豪猾吏民以君少共爲十餘
獄嘗之君立㫁治大服又選饒州德興縣主簿舉餘
干縣令大水民乏食有死者君以便宜出常平未計
口賤糶又誘富人發錢米所活人蓋數萬縣人蘧璉
捕答盗父因殺子誣璉以求賂君治服語璉曰汝歸
以米百石餔貧民所以謝我至州州吏疑璉大姓持
賂當是時范文正公爲將問璉汝來時長官何言璉
道君語公曰楊某治此不自嫌可以無疑也璉卒得
雪歸餔民如君語蓋君爲文正公所信如此而能得
民樂輸多此類又除韶州翁源縣令轉運使舉監廣
州市舶司至一月卒年四十二某年某月某日也以
某年某月某日葬某縣某鄕某里君事後母孝至然
謹於人䘮或大寒脫衣買棺以赴之平生如此不一
旣巳未甞爲人道死之日家所有獨其父書十餘篋
舉者甚衆然仕終不遂其可惜也巳娶陳氏子曰遽
漳州軍事判官曰通池州建德縣尉皆時所謂才士
也天所以報施蓋將在於是

臨川先生文集卷第九十
臨川先生文集卷第九十一
　　墓誌
　　　太子太傅致仕田公墓誌銘
　　　給事中贈尚書工部侍郎孔公墓誌銘
　　　司封貟外郎祕閣校理丁君墓誌銘
　　　王平甫墓誌
　　　建安章君墓誌銘
　　　王𥙷之墓誌銘
　　　員外張君墓誌銘
　　　　太子太傅致仕田公墓誌銘
田氏故京兆人後遷信都晉亂公皇祖太傅入于契
丹景德初契丹澶州略得數百人以屬皇考太師太
師哀憐之悉縱去因自脫歸中國　天子以爲廷臣
積官至太子率府率以終爲人沉悍篤實不茍爲笑
語生八男子多知名而公爲長子公少卓犖有大志
好讀書書未甞去手無所不讀盖亦無所不記其爲
文章得𥿄筆立成而閎博辨麗稱天下初舉進士賜
同學究出身不就後數年遂中甲科補江寧府觀察
推官以母英國太夫人䘮罷去除䘮補楚州團練判
官用舉者監轉般倉遷祕書省著作佐郎又對賢良
方正䇿爲第一遷太常丞通判江寧府數上書言事
召還將以爲諫官方是時趙元昊反夏英公范文正
公經略陜西言臣等才力薄使事恐不能獨辦請得
田某自佐以公爲其判官直集賢院參都緫管軍事
自　眞宗弭兵至是且四十年諸老將盡死爲吏者
不知兵法師數䧟敗士民震恐二公隨事鎮撫其爲
世所善多公計䇿大將有欲悉數路兵出擊賊者朝
廷許之矣公極言其不可乃止又言所以治邊者十
四事多聽用還爲右正言判三司理欠憑由司權修
起居注遂知制誥判國子監於是陜西用兵未巳人
大困以公副今宰相樞宻副使韓公宣撫自宣撫歸
判三班院而河北告兵食闕又以公徃視而保州兵
士殺通判閉城爲亂又以公爲龍圖閣直學士知成
德軍眞定府定州安撫使徃執殺之論功遷起居舎
人又移秦鳯路都緫管經略安撫使知秦州遭太師
䘮辭起復者乆之　上使中貴人手敕趣公公不得
巳則乞歸葬然後起旣葬託邊事求見　上曰　陛
下以孝治天下方邊鄙無事朝廷不爲無人而區區
犬馬之心尚不得自從臣即死知不瞑矣因泫然泣
數行下　上視其貌甚瘠又聞其言悲之乃聽終䘮
蓋帥臣得終䘮自公始服除以樞宻直學士爲涇原
路兵馬都緫管經略安撫使知渭州遂自尚書禮部
郎中遷右諫議大夫知成都府充蜀梓利䕫路兵馬
鈐轄西南夷侵邊公嚴兵憚之而誘以恩信即皆稽
顙蜀自王均李順再亂遂號爲易動徃者得便宜决
事而多擅殺以爲威至雖小罪猶并妻子遷出之蜀
流離顚頓有以故死者公拊循敎誨兒女子畜其人
至有甚惡然後䋲以法蜀人愛公以繼張忠定而謂
公所斷治爲未甞有誤歲大凶寛賦減徭發廪以救
之而無餓者事聞賜書奬諭遷給事中以守御史中
丞充理檢使召焉未至以爲樞密直學士權三司使
旣而又以爲龍圖閣學士翰林學士又遷尚書禮部
侍郎正其使號自景德㑹計至公始復鈎考財賦盡
知其出入於是入多景德矣歲所出乃或多於入公
以謂厚斂疾費如此不可以持乆然欲有所掃除變
更興起法度使百姓得完其蓄積而縣官亦以有餘
在　上與執政所爲而主計者不能獨任也故爲皇
祐㑹計録上之論其故冀以寤　上上固恃公欲以
爲大臣居頃之遂以爲樞宻副使又以檢校太傅充
樞宻使公自常選數年遂任事於時及在樞密爲之
使又超其正天下皆以爲宜顧尚有恨公得之晚者
公行内修於諸弟尤篤爲人寛厚長者與人語𣢾𣢾
若恐不得當其意至其有所守人亦不能移也自江
寧歸宰相私使人招之公謝不往及爲諫官於小事
近功有所不言獨常從容爲　上言爲治大方而巳
范文正公等皆士大夫所望以爲公卿而其位未副
公得閒輒爲　上言之故文正公等未幾皆見用當
是時　上數以天下事責大臣慨然欲有所爲蓋其
志多自公發公所設施事趣可功期成因能任善不
必已出不爲獨行異言以峙聲名故功利之在人者
多而事迹可記者止於如此嘉祐二年十二月暴得
疾不能興　上聞悼駭敕中貴人太醫問視疾加損
輒以聞公即辭謝求去位奏至十四五猶不許而公
求之不已乃以爲尚書右丞觀文殿學士翰林侍讀
學士提舉景靈宫事而公求去位終不已於是遂以
太子少傅致仕致仕凡五年疾遂篤以八年二月乙
酉薨于第享年五十九號推誠保德功臣階特進勲
上柱國爵開國京兆郡公食邑三千五百戸實封八
百戸詔贈太子太傅而賻賜之甚厚公諱況字元均
皇曾祖諱祐贈太保皇祖諱行周贈太傅皇考諱延
昭贈太師妻富氏封永嘉郡夫人今宰相河南公之
女弟也無男子以弟之子至安爲主後女子一人尚
㓜田氏自太師始占其家開封而葬陽翟故今以公
從太師葬陽翟之三封郷西呉里於是公弟右賛善
大夫洵來曰卜塟公利四月甲午請所以誌其壙者
蓋公自佐江寧以至守蜀在所輒興學數親臨之以
進諸生某少也與公弟游而公所進以爲可教者也
知公爲審銘曰
田室於姜卒如龜祥後其孫子矌不世史於宋繼顯
目公攸始奮其華㽔配實之美乃發帝業深宏卓煒
乃興佐時宰飪調聏文馴武克内外隨施亦有厚仕
孰無衆毀公獨使彼若榮豫巳維昔皇考敢於活人
傳祉在公不集其身公又多譽公宜難老胡此殆疾
不終壽考掩詩於幽爲告永乆
　　　　給事中贈尚書工部侍郎孔公墓誌銘
宋故朝請大夫給事中知鄆州軍州事兼管内河堤
勸農同群牧使上護軍魯郡開國侯食邑一千六百
戸食實封二百戸賜紫金魚袋孔公者尚書工部侍
郎贈尚書吏部侍郎諱朂之子兖州曲阜縣令襲封
文宣公贈兵部尚書諱仁玉之孫兖州泗水縣主簿
諱光嗣之曾孫而孔子之四十五世孫也其仕當
今天子天聖寳元之間以剛毅諒直名聞天下甞知
諫院矣上書請　明肅太后歸政　天子而廷奏樞
密使曹利用尚御藥羅崇勲罪狀當是時崇勲操權
利與士大夫爲市而利用悍彊不遜内外憚之甞爲
御史中丞矣皇后郭氏廢引諫官御史伏閤以爭又
求見　上皆不許而固爭之得罪然後巳蓋公事君
之大節如此此其所以名聞天下而士大夫多以公
不終於大位爲天下惜者也公諱道輔字原魯𥘉以
進士釋褐𥙷寧州軍事推官年少耳然斷獄議事巳
能使老吏憚驚遂遷大理寺丞知兖州仙源縣事又
有能名其後甞直史館待制龍圖閣判三司理欠憑
由司登聞檢院吏部流内銓糺察在京刑獄知許徐
兖鄆泰五州留守南京而兖鄆御史中丞皆再至所
至官治數以爭職不阿或絀或遷而公持一節以終
身蓋未甞自詘也其在兖州也近臣有獻詩百篇者
執政請除龍圖閣直學士　上曰是詩雖多不如孔
道輔一言乃以公爲龍圖閣直學士於是人度公爲
上所思且不乆於外矣未幾果復召以爲中丞而宰
相使人說公稍折節以待遷公乃告以不能於是人
又度公且不得乆居中而公果出初開封府吏馮士
元坐獄語連大臣數人故移其獄御史御史劾士元
罪止於杖又多更赦公見　上上固怪士元以小吏
與大臣交私汙朝廷而所坐如此而執政又以謂公
爲大臣道地故出知鄆州公以寳元二年如鄆道得
疾以十二月壬申卒於滑州之韋城驛享年五十四
其後詔追復郭皇后位號而近臣有爲　上言公明
肅太后時事者　上亦記公平生所爲故特贈公尚
書工部侍郎公夫人金城郡君尚氏尚書都官貟外
郎諱賔之女生二男子曰淘今爲尚書屯田貟外郎
曰宗翰今爲太常博士皆有行治世其家累贈公金
紫光禄大夫尚書兵部侍郎而以嘉祐七年十月壬
寅葬公孔子墓之西南百歩公廉於財樂振施遇故
人子恩厚尤篤而尤不好鬼神禨祥事在寧州道士
治眞武像有蛇穿其前數出近人人傳以爲神州將
𣣔視驗以聞故率其屬徃拜之而蛇果出公即舉笏
擊蛇殺之自州將以下皆大驚巳而又皆大服公由
此始知名然余觀公數處朝廷大議視禍福無所擇
其智勇有過人者勝一蛇之妖何足道哉世多以此
稱公者故余亦不得而略也銘曰
展也孔公維志之求行有險夷不改其輈權彊所忌
䜛謟所讎考終厥位寵禄優優維皇好直是錫公休
序行納銘爲識諸幽
　　　　司封貟外郎袐閣校理丁君墓誌銘
朝奉郎尚書司封貟外郎充祕閣校理新差通判永
州軍州兼管内勸農事上輕車都尉賜緋魚袋晉陵
丁君卒王某曰噫吾僚也方吾少時輔我以仁義者
乃發哭吊其孤祭焉而許以銘越三月君壻以狀至
乃叙銘赴其葬叙曰君諱寳臣字元珍少與其兄宗
臣皆以文行稱郷里號爲二丁景祐中皆以進士起
家君爲峽州軍事判官與廬陵歐陽公游相好也又
爲淮南節度掌書記或誣富人以博州將貴人也猜
而專吏莫敢議君獨力爭正其獄又爲杭州觀察判
官用舉者兼州學敎授又用舉者遷太子中允知越
州剡縣蓋其始至流大姓一人而縣遂治卒除弊興
利甚衆人至今言之於是再遷爲太常博士移知端
州儂智髙反攻至其治所君出戰能有所捕斬然卒
不勝乃與其州人皆去而避之坐免一官徙黃州㑹
恩除太常丞監湖州酒又以大臣有解舉者遷博士
就差知越州諸曁縣其治諸曁如剡越人滋以君爲
循吏也　英宗即位以尚書屯田貟外郎編校祕閣
書籍遂爲校理同知太常禮院君質直自守接上下
以恕雖貧困未甞言利於朋友故舊無所不盡故其
不幸廢退則人莫不憐少進也則皆爲之喜居無何
御史論君甞廢矣不當復用遂出通判永州世皆以
咎言者謂爲不宜夫􁍰未甞教之卒臨不可守之城
以戰虎狼百倍之賊議今之法則獨可守死爾論古
之道則有不去以死有去之以生吏方操法以責士
則君之流離窮困幾至老死尚以得罪於言者亦其
理也君以治平三年待闕於常州於是再遷尚書司
封貟外郎以四年四月四日卒年五十八有文集四
十卷明年二月二十九日葬于武進縣懷德北郷郭
莊之原君曾祖諱輝祖諱諒皆弗仕考諱柬之贈尚
書工部侍郎夫人饒氏封晉陵縣君前死子男隅太
廟齋郎除隮爲進士其季恩兒尚㓜女嫁祕書省著
作佐郎集賢校理同縣胡宗愈其季未嫁嫁胡氏者
亦又死矣銘曰
文於辭爲逹行於德爲充道於古爲可命於今爲窮
嗚呼巳矣卜此新宫
　　　　王平甫墓誌
君臨川王氏諱安國字平甫贈太師中書令諱明之
曾孫贈太師中書令兼尚書令諱用之之孫贈太師
中書令兼尚書令康國公諱益之子自丱角未甞從
人受學操筆爲戲文皆成理年十二出其所爲銘詩
賦論數十篇觀者驚焉自是遂以文學爲一時賢士
大夫譽歎蓋於書無所不該於詞無所不工然數舉
進士不售舉茂材異等有司考其所獻序言第一又
以母䘮不試君孝友養母盡力䘮三年常在墓側出
血和墨書佛經甚衆州上其行義不報　今上即位
近臣共薦君材行卓越宜特見招選爲繕書其序言
以獻大臣亦多稱之手詔襃異召試賜進士及第除
武昌軍節度推官教授西京國子未幾校書崇文院
特改著作佐郎祕閣校理士皆以謂君且顯矣然卒
不偶官止於大理寺丞年止於四十七以熈寧七年
八月十七日不起越元豐三年四月二十七日葬江
寧府鍾山母楚國太夫人墓左百有十六歩有文集
六十卷妻曾氏子旊斿女婿葉濤處者四女濤有學
行知名旊斿亦皆嶷嶷有立君祉所施庶在於此
　　　　建安章君墓誌銘
君諱友直姓章氏少則卓越自放不覊不肯求選舉
然有高節大度過人之材其族人郇公爲宰相欲奏
而官之非其好不就也自江淮之上海嶺之間以至
京師無不遊將相大人豪傑之士以至閭巷庸人小
子皆與之交際未甞有所忤亦莫不得其懽心卒然
以是非利害加之而莫能知其喜愠視其心若不知
富貴貧賤之可以擇而取也頽然而已矣昔列禦冦
莊周當文武末世哀天下之士沈於得䘮䧟于毀譽
離性命之情而自託於人僞以爭須臾之欲故其所
稱述多所謂天之君子若君者似之矣君讀書通大
指尤善於相人然諱其術不多爲人道之知音樂書
畫奕棋皆以知名於一時皇祐中近臣言君文章善
篆有　㫖召試君辭焉於是大學篆石經又言君善
篆與李斯陽氷相上下又召君君即徃經成除試將
作監主簿不就也嘉祐七年十一月甲子以疾卒于
京師年五十七娶辛氏生二男存孺爲進士五女子
其長嫁常州晉陵縣主簿侍其璹早卒又娶其中女
次適歙州祈門縣令黃元二人未嫁君家建安者五
世矣其先則豫章人也君曾祖考諱某仕江南李氏
爲建州軍事推官祖考諱某皇著作佐郎贈工部尚
書考諱某京兆府節度判官君以某年某月某甲子
葬潤州丹陽縣金山之東園銘曰
弗繢弗彫弗跋以爲髙俯以狎於野仰以游於朝中
則有實視銘其昭
　　　　王𥙷之墓誌銘
君南城人王氏諱无咎字補之嘉祐二年進士也初
𥙷江都縣尉丁父憂服除調衛眞縣主簿甞弃天台
縣令以與予共學乆之無以衣食其妻子乃去𥙷南
康縣主簿㑹予召至京師因留教授上方興學校以
經術造士予言君可敎國子命且下而君死君所在
學者歸焉賢士大夫皆慕與之游然君寡合常閉門
治書唯與予言莫逆當熈寧初所謂質直好義不爲
利疚於回而學不厭者予獨知君而巳君之死年四
十有六實熈寧二年閠十一月丁巳至四年二月壬
申妻曽氏子絪緼始克葬君南城縣禮敎郷長義里
銘曰
安時所難學以爲巳於呼鮮哉可謂君子
　　　　尚書祠部貟外郎祕閣校理張君墓誌銘
滁全椒張君諱瑗字君玉其先有司泗州法者諱煦
於君爲曽祖甞曰吾施德於人多矣後當有顯者尚
書刑部侍郎參知政事諱洎者於君爲祖有二子生
君者長子諱安期官終國子博士君以進士甲科守
祕書省校書郎簽書平江軍節度判官㕔公事故事
得獻書求試君無所獻知建昌軍南豐縣通判鄂州
又將通判梓州而有以君爲言者乃召試以爲祕閣
校理於是自校書五遷爲尚書祠部貟外郎年五十
五以嘉祐五年四月壬申卒京師夫人蓬萊縣君王
氏生三男子伯孫仲孫世孫三女子其一嫁試將作
監主簿蘇泌其次尚㓜治平二年九月甲申葬君全
椒善政郷脩仁里於是伯孫主邵武軍光澤縣簿君
與余善其能貧而不爲利余所畏其於故事蓋無所
問而不知其好書天性也徃徃日旰竈薪不屬而闔
門讀書自若又能爲吏當官有所守嶷嶷必得其意
然平居妥言徐視易狎若無能者銘曰
有幽滁山滁水兩間槃礴演迤乃多君子我儀其蓄
以博厥聞我肖其滌以清厥身書此哀石永詒崖濵
臨川先生文集卷第九十一
臨川先生文集卷第九十二
　　墓誌
　　　戸部郎中贈諫議大夫曾公墓誌銘
　　　京東提點刑獄陸君墓誌銘
　　　廣西轉運使屯田員外郎蘇君墓誌銘
　　　太子中舎沈君墓誌銘
　　　祕書丞張君墓誌銘
　　　司封郎中張君墓誌銘
　　　葛興祖墓誌銘
　　　　戸部郎中贈諫議大夫曾公墓誌銘
公諱致堯字正臣其先封鄫鄫亡去邑爲氏王莽亂
都鄕侯據棄侯之豫章家之蓋豫章之南昌後分爲
南豐故今爲南豐人可徒爲宜州刺史再世生仁旺
贈尚書水部員外郎公考也李氏有江南撫州上公
進士第一不就太平興國八年乃舉進士中第選主
符離簿歲餘授興元府司録道遷大理評事遷光禄
寺丞監越州酒召見拜著作佐郎知淮陽軍將行天
子惜留之直史館賜緋魚袋使自汴至建安軍行漕
詔曰凡三司州郡事有不中理者卽驗之最鈎得匿
貨以五百萬計除祕書丞兩淛轉運副使改正使始
諫議大夫知蘇州魏庠侍御史知越州王柄不譬於
政而喜怒縱入庠介舊恩以進柄喜持上公到劾之
以聞上驚曰曾某乃敢治魏庠克畏也克畏可畏也
語轉而然庠柄皆被絀楊允恭督楊子運數言事多
可人厭苦之公每得詔曰使在外便文全巳非吾心
也輒不果行允恭告　上上使問公公以所守言
上繇此薄允恭不聽言苛稅一百三十餘條罷之移
知壽州壽俗挾貲自豪陳氏范氏名天下聞公至皆
迎自戢公亦盡歲無所罰旣代空一城人遮行至夜
乃從二卒騎出城去郡轉太常博士主客員外郎
章聖嗣位常親決細務公言之又言民憊甚宜弛利
禁是時羗數犯塞大臣議弃銀夏以解之公奏曰羌
虚款屬我我分地王之非計也令羌席此劫它種以
自助不過二三年患必復起矣宜擇人行塞下先調
兵食待其變而巳不報二年羌果反圍靈州議臣請
去靈州勿事公議曰羌所以易拒者以靈州綴其後
也判三司鹽鐡句院　天子欲以爲知制誥召試矣
大臣或忌之遷戸部員外郎京西轉運使請限公卿
大夫子官京師陳彭年議遣使行諸部减吏員下其
事京西公曰彭年議無賢愚一切置不用邪抑擇愚
而廢之邪擇愚而廢之人材其可以蚤暮驗邪　上
令趣追使還數論事上感之還公旣而王均誅命公
撫蜀所創更百餘事李繼遷再圍清遠靈武以丞相
齊賢爲邠寧環慶涇原儀渭經略使丞相引公爲判
官公奏記曰兵數十萬王超旣以都部署爲之主丞
相徒領一二朝士往臨之超肻用吾進退乎吾能以
謀付與超而有不能自將乎不并將西無補也超能
薄此重事願更審計丞相及公以爲言詔陜西即經
略使追兵皆以時赴公曰將在空虚無人之處事薄
而後追兵如後何遂辭行上怒未有所發㑹召賜金
紫公曰丞相敏中以非功德進官臣論其不可甫爾
臣受命事未有效不敢以冒賜固辭上繇此貶公爲
黃州團練副使旣而超果敗清遠靈武踵亡㑹南郊
恩復官知㤗州丁母夫人陳氏憂外除授吏部員外
郎知泉州公常謂選舉舊制非是請得論改之陳省
華子堯咨受請殿上爲姦以第卑舉人敗省華堯咨
有邪巧材朝廷皆患惡而方幸無敢斥之者公入十
餘䟽辯之移知蘇州至五日移知揚州揚州守職田
歲常得千斛然遣吏督貧民耕民苦之公不使耕
天子方崇符瑞興昭應諸宫且出幸祠公䟽言昔周
成王旣卜世三十卜年七百然觀於周禮其經緯國
體人事微細無不具則知王者受命必脩人事以稱
天所以命之之意不舉屬之天以怠人事也終曰
陛下始卽位以爵禄得君子近年以來以爵禄畜盜
賊大臣愈不懌移知鄂州封㤗山恩遷禮部郎中始
解揚州受添支差多一月公㝷自言患公者因復絀
公監江寧鹽酒西祀恩遷戸部郎中以祥符五年五
月丁亥疾不起年六十六階至朝請郎勲至騎都尉
遺戒曰毋陷於俗媚佛夷鬼以汙我家人之行所著
仙鳧羽翼三十卷廣中台志八十卷清邊前要五十
卷西陲要紀十卷爲臣要紀三卷直言集五卷文集
十卷傳於世尤長於歌詩云以其年十一月歸葬南
豐之東園水漬墓天聖元年改葬龍池鄕之源頭始
公娶黃氏生子男三人易占甞爲太常博士以能文
稱公以博士故贈至右諫議大夫公殁八年而博士
子鞏生生三十五年鞏以博士命次公生平事使來
曰爲我誌而銘之某視公猶大父也其少也則得公
之詳如其孫之云始公自任以當世之重也雖人望
公則亦然及遭　太宗自謂志可行卒之閉於姧邪
彼誠有命焉悲夫亦正之難合也雖其難合其可少
枉乎雖其少枉合乎未可必也彼誠有命焉雖然其
難合也秖所以見正也孔子曰所謂大臣者以道事
君不可則止於戲公之節非庶幾所謂大臣者歟銘
曰
旣墓而圯乃升宅原誰來求銘公子與孫公初洎終
惟義之事維才之完而薄于施乃其後人有克厥家
天啓予公非在兹邪
　　　　京東提點刑獄陸君墓誌銘
提點京東諸州軍刑獄公事兼本路勸農事朝奉郎
尚書司封員外郎充集賢校理上輕車都尉賜緋魚
袋借紫陸君諱廣字彦博其先吳郡人也至君之高
祖始遷福州之候官以避唐末之亂曽祖諱景遷仕
吳越爲驍騎上將官檢校太傅祖諱崇扆以威武軍
觀察推官從其王歸京師官至殿中丞歷知瀘道潮
貴四州以卒考諱中和不仕以君故贈官至尚書職
方員外郎君以天聖二年進士起至皇祐四年某月
以使走齊州某甲子卒於鄆之平隂君子長倩等以
嘉祐四年某月某甲子葬君杭州之錢塘某所之原
而書君繫世官職行能勞烈卒葬之地一時以來求
誌墓銘曰
於惟陸氏吳郡其始福之候官近自唐徙君曾大考
太傅將軍實仕吳越爲皇陪臣太傅有子始來皇朝
丞于殿中歷將四州卒葬候官實生處士贈官職方
君實其子維君諱廣彦博其字文辭甲科四府從事
起家邵武再選徐州遂監稅酒滿歲陳留許昌之招
寧海之從乃令烏程乃丞開封始佐著作去爲尉氏
詠歌仁明無有壯稺移卭大邑告母高年免蜀就養
稅商于泉又移導江斗榖千錢君命振之以我公田
盜屠民家尉以囚來囚言實盜君曰釋之尉方力爭
衆亦莫寤後得眞盜果如君慮離堆之江豪右擅焉
君修偃渠始詘其專灌田爲頃萬有七千鐫約示後
後無凶年鄭文肅公來治杭劇君以通判徃從其辟
州人僦屋吏代之輸君爲剏法遂無逋租中書選君
御史推直有言朝廷今以爲勑冬狩于郊大講戎兵
作箴以獻逆戒荒萌召寘集賢以爲校理當時名氏
簡在　天子出知婺州惡吏先鉏募能拯溺民以不
漁婺之明年改命治泉泉人習君謡語讙然爲橋南
江濟者免覆置廩州學士懷我育有告衆叛當君燕
時命捕立得坐人不知蘇饑息窮去害除弊使臣以
聞守政尤異智高螫邊吏不時搏君書驛上焯有方
略歸佐三司廷論南師帝曰可哉汝言予施河京以
東再執刑柄諏囚于齊至鄆而病棄世平隂壽五十
三有子四人扶喪而南長倩惟伯仲惟長緒長恕惟
叔季惟長愈倩掾秀州敏有辭章緒由君恩郊社齋
郎又女六人皆出陳氏維陳淑愼善相君子四男有
立女亦有歸受封長安卽養無違爰以嘉祐六年正
月歸君錢塘范村之穴惟君靜深不苟笑嘻隆親篤
友遇物愛慈讀書慨然慕古竒偉顧謂諸子仕當如
此官止外郎尚書司封又不得年以旣厥庸有文藏
家後世之詒於君所得可以此窺有幽斯竁掩石在
下撰君初終以告來者
　　　　廣西轉運使屯田員外郎蘇君墓誌銘
慶曆五年河北都轉運使龍圖閣直學士信都歐陽
脩以言事切直爲權貴人所怒因其孤甥女子有獄
誣以姦利事天子使三司戸部判官太常博士武功
蘇君與中貴人雜治當是時權貴人連内外諸怨惡
脩者爲惡言欲傾脩銳甚天下汹汹必脩不能自脫
蘇君卒白上曰脩無罪言者誣之耳於是權貴人大
怒誣君以不直絀使爲殿中丞泰州監稅然天子遂
寤言者不得意而脩等皆無恙蘇君以此名聞天下
嗟乎以忠爲不忠而誅不當於有罪人主之大戒然
古之陷此者相隨屬以有左右之讒而無如蘇君之
救是以卒至於敗亡而不寤然則蘇君一動其功於
天下豈小也哉蘇君旣出逐權貴人更用事凡五年
之間再赦而君六徙東西南北水陸奔走輒萬里其
心恬然無有怨悔遇事强果未甞少屈蓋孔子所謂
剛者殆蘇君乎蘇君之仁與智又有足稱者甞通判
陜府當葛懷敏之敗邊告急樞密使使取道路戍還
之卒再戍儀渭於是延州還者千人至陜聞再戍大
恐卽讙聚謀爲變吏白閉城城中無一人敢出君徐
以一騎出卒閒諭慰止之而以便宜還使者戍卒喜
曰微蘇君吾不得生陜人亦曰微蘇君吾其掠死矣
有令刺陜西之民以爲兵敢亡者死旣而亡者得有
司治之以死君輒縱去而言上曰令民以死者爲事
不集也事集矣亡者猶不赦恐其衆相率而爲盜惟
朝廷幸哀憐愚民使得自反　天子以君言爲然而
三十州之亡者皆不死其後知坊州州稅賦之無歸
者里正代爲之輸歲幣大家數十君悉鉤治使歸其
主坊人不憂爲里正自蘇君始也蘇君諱安世字夢
得其先武功人後徙蜀蜀亡歸家于京師今開封人
也曾大考諱進之率府副率大考諱繼殿直考諱咸
熈贈都官郎中君以進士起家三十二年其卒年五
十九爲廣西轉運使而官止於尚書屯田員外郎者
以君十五年不求磨勘也君娶南陽郭氏又娶清河
張氏爲清河縣君子台文永州推官祥文太廟齋郎
炳文試將作監主簿彦文未仕女子五人適進士㑹
稽江崧單州魚臺縣尉江山趙揚三人尚幼君旣卒
之三年嘉祐二年十月庚午其子葬君揚州之江都
東興寧鄕馬坊村而太常博士知常州軍州事臨川
王某爲銘曰
皇有四極周綏以福使維蘇君奠我南服亢亢蘇君
不圜其方不晦其明君子之剛其枉在人我得吾直
誰懟誰愠祗天之役日月有丘其下㝠㝠昭君無窮
安石之銘
　　　　太子中舎沈君墓誌銘
沈氏世家吳興其後有陵者仕吳越王卒官明州家
之五世而生公公諱兼字子逵以五舉進士得同學
究出身再補尉有能名用舉者遷衞尉寺丞知湖之
歸安縣移知邵武之歸化又有能名遷太子中舎通
判蘇州其以能聞愈甚公好剛遇事果急不顧計爲
通判日與守爭可否不爲之小屈重犯轉運使使守
相與害公入之法除名　天子薄其罪免所居官而
已公歸怡怡間爲五字詩自戲娛無躁戚言卒于家
年七十三慶曆六年七月也子男一人起女三人起
好學通政事能守節法爲進士與某同時得科名者
也公之坐獄爲判官滁門立弃官從公世以爲孝將
以某年某月葬公某處以夫人柳氏祔先三月來求
銘與銘曰
生也不得其須而死死也何有有嘉者子嗚呼巳矣
夫
　　　　祕書丞張君墓誌銘
君諱某字某其先成都之新繁人曾祖諱某不仕祖
諱某　太宗時以高貲徙内地除三班奉職非其好
也卽辭去不仕始家眞州之揚子而葬焉皇考諱某
起進士終登州軍事判官贈太常博士生三子而君
長子也君寛和厚重友愛諸弟甚篤待朋友以信而
樂弃財物以寛人之急年七歲日誦書數百言操筆
爲篇章立就及壯舉進士開封第一遂以釋褐爲宣
州寧國縣主簿㑹南陵無令州以君行令事有能名
用舉者令潁州之沈丘縣轉著作佐郎知江寧府上
元縣事又皆有能名移知英州遷祕書丞以嘉祐二
年十二月某甲子卒于州寢是時君年四十七　天
子官其一子師軻太廟齋郎君之疾病也州人相與
爲君奔走請命至有欲以身代者葢其得人心如此
夫人河南縣君丹陽吳氏生三男子長卽師軻次某
次某皆尚幼五女皆未嫁某年某月某甲子葬君某
州之某縣某鄕某所之原余與君相好又同年進士
也故與爲銘曰
嗚呼張公兮韡矣其光其先蜀産兮後葬于揚視瞻
先人兮兆此新塋深泉高壤兮萬世之藏
　　　　司封郎中張君墓誌銘
君張氏諱式字景則其先建州浦城人後徙建安蓋
弗仕者三世諱漢夫者曾祖也諱謨者祖也諱希顔
者父也父以君貴乃贈尚書職方員外郎有氣節知
君可敎乃付家事長子而縱君遊學及長文辭行義
爲鄕里所推天禧二年釋進士褐主福州閩縣簿又
主南劒將樂簿有銀冶坐歲課不足繫者常數百人
君籍其人使富貧財力相兼課遂有羨無繫者歸以
勞除開封府祥符縣尉趙稹將并州辟軍事判官稹
所爲有不可於衆徐啓諭弗許稹以故聽而君亦以
此稱長者未幾遭母夫人喪服除改祕書省著作佐
郎知福州古田縣耕籍田恩遷太常博士知開封府
咸平縣吕許公罷宰相以許州觀察判官辟從之又
通判饒州獄有十數年不決者君一言而決㑹擇河
北吏御史中丞舉君得洺州賜緋魚又以選知䖍州
䖍於東南州爲最劇君能鎭撫之以無事三司市紬
絹十餘萬非經數君拒弗市民以君爲有賜也又知
濠壽二州人縊其妻而以自殺告獄旣具詰立服舉
州讙以爲明居頃召爲開封府推官坐栲掠囚死出
知岳州皇祐二年九月六日卒享年六十二官至尚
書祠部郎中君廉靜好書長於政事所居官舉旣去
而人思見時事有不便往往能極言之無所忌趙元
昊反時誘人出財助軍誘多得賞於是吏或劫富人
出財君䟽罷之爲開封推官時宫中以私財爲佛寺
置田又䟽以爲亂法後遂以君言而止旣老矣終不
肯治田宅所得禄以置書曰吾子業此足以自活不
然雖田宅何足妻姓徐濮陽縣君子六人􁒱志思惎
愻憙􁒱以君故得太廟齋郎與惎同時中進士第女
二人皆巳嫁某月某日葬君某鄕某里銘曰
張祖留侯世窮久幽君始士服起家以學發於州縣
治見稱舉有言朝廷弊事用除維淸厥誨尚後弗渝
　　　葛興祖墓誌銘
許州長社縣主簿葛君諱良嗣字興祖其先處州之
麗水人而興祖之父徙居明州之鄞興祖葬其父潤
州之丹徒故今又爲丹徒人矣曾大父諱遇不仕大
父諱旴贈尚書都官郎中父諱源以尚書度支郎中
終　仁宗時度支君三子當天聖景祐之間以文有
聲赫然進士中先人甞受其摰閱之終篇而屢歎葛
氏之多子也旣而三子者伯仲皆蚤死獨其季在卽
興祖興祖博知多能數舉進士角出其上而刻勵修
潔篤於親友慨然欲有所爲以效於世者也年四十
餘始以進士出仕州縣餘十年而卒窮於無所遇以
死嗟乎命不可控引而才之難恃以自見蓋久矣然
興祖於仕未甞苟聞人疾苦欲去之如在已其臨視
雖細故人不以屬耳目者必皆致其心論者多怪之
曰興祖且老矣弊於州縣而服勤如此余曰是乃吾
所欲於興祖夫大仕之則奮小仕之則怠忽以不治
非知德者也興祖聞之以余之言爲然興祖娶胡氏
又娶鄭氏其卒年五十三實治平二年三月辛巳其
葬以胡氏祔在丹徒之長樂鄕顯揚村卽其年十一
月某甲子也興祖三男子蘩蘊皆有文學蘩許州臨
潁縣主簿藴鄧州穰縣主簿蘋尚幼也四女子皆未
嫁云銘曰
蹇於仕以爲人尤不憗施以年孰主孰謀無大憾於
德又將何求
臨川先生文集卷第九十二
臨川先生文集卷第九十三
　　墓誌
　　　太常博士曾公墓誌銘
　　　内翰沈公墓誌銘
　　　王深父墓誌銘
　　　王君墓誌銘
　　　郎中刁君墓誌銘
　　　王㑹之墓誌銘
　　　推官蕭君墓誌銘
　　　大理寺丞楊君墓誌銘
　　　推官陳君墓誌銘
　　　　太常博士曾公墓誌銘
公諱易占字不疑姓曾氏建昌南豐人其世出有公
之考贈諫議大夫致堯之碑大夫當　太宗　眞宗
世爲名臣公少以廕補太廟齋郎爲撫州宜黃臨川
二縣尉舉三司法中進士第改鎭東節度推官還改
武勝節度掌書記崇州軍事判官皆不往用舉者監
眞州裝卸米倉遷太子中允太常丞博士知泰州之
如臯信州之玉山二縣知信州錢仙芝者有所丐於
王山公不與卽誣公吏治之得所以誣公者仙芝則
請出御史當是時仙芝蓋有所挾故雖坐誣公抵罪
而公亦卒失博士歸不仕者十二年復如京師至南
京病遂卒娶周氏吳氏最後朱氏封崇安縣君子男
六人曅鞏牟宰布肈女九人公以端拱巳丑生卒時
慶曆丁亥也後卒之二年而葬其墓在南豐之先塋
始公以文章有名及試於事又愈以有名臨川之治
能不以威而使惡人之豪帥其黨數百人皆不復爲
惡在越州其守之合者倚公以治其不合者有所不
可公輕正之莊獻太后用道士言作乾明觀匠數百
人作數歲不成公語道士曰吾爲汝成之爲之捐其
費太半役未幾而罷如臯歳大饑固請於州而越海
以糴所活數萬人明年稍巳熟州欲收租賦如常公
獨不肻聽歲盡而泰之縣民有復亡者獨如臯爲完
旣又作孔子廟諷縣人興于學玉山之政旣除其大
惡而至於橋梁廨驛無所不治蓋公之巳試於事者
能如此旣仕不合卽自放爲文章十餘萬言而時議
十卷尤行於世時議者懲巳事憂來者不以一身之
窮而遺天下之憂以爲其志不見於事則欲發之於
文其文不施於世則欲以傳於後後世有行吾言者
而吾豈窮也哉葢公之所爲作之意也寶元中李元
昊反契丹亦以兵近邊陽爲欲棄約者　天子獨憂
之詔天下有能言者皆勿諱於是言者翕然論兵以
進公獨以謂天下之安危顧吾自治不耳吾巳自治
夷狄無可憂者不自治憂將在於近而夷狄豈足道
哉即上書言數事以爲事不爾後當如此旣而皆如
其云公之遭誣人以爲冤退而貧人爲之憂也而公
所爲十餘萬言皆天下事古今之所以存亡治亂至
其冤且困未甞一以爲言公沒而其家得其遺䟽曰
劉向有言讒邪之所以並進者由上多疑心用賢人
而行善政如或譖之則賢人捨而善政還此可謂明
白之論切於今者夫夷狄動於外百姓窮於下臣以
謂尚未足憂也臣之所謂可憂者特在分諸臣之忠
邪而巳其大略如此而其詳有人之難言者蓋公旣
病而爲之未及上而終云嗚呼其尤可以見公之志
也夫諌者貴言人之難言而傳者則有所不得言讀
其略不失其詳後世其有不明者乎公之事親心意
幾微輒逆得之好學不怠而不以求聞於世所見士
大夫之喪葬二人逆一人之柩以歸又字其孤又一
人者宰相舅甞爲贊善大夫死三十年猶殯殯壞公
爲増修又與宰相書責使葬之此公之行也蓋公之
試於事者小而不盡其材而行之所加又近唯其文
可以見公之所存而名後世故公之故人子王某取
其尤可以銘後世者而爲銘曰
夫辨邪正之實去萬事之例而歸宰相之責合兵爲
農以立天下之本設學校獎名節以材天下之士正
名分定考課通財弊以成制度之法古之所以治者
不皆出於此乎而時議之言如此讀其書以求其志
嗚呼公之志何如也
　　　　内翰沈公墓誌銘
公姓沈氏諱遘字文通世爲杭州錢塘人曾祖諱某
皇贈兵部尚書祖諱某皇贈吏部尚書父扶今爲尚
書金部員外郎公初以祖廕補郊社齋郎舉進士於
廷中爲第一大臣疑巳仕者例不得爲第一故以爲
第二除大理評事通判江寧府當是時公年二十人
吏少公而公所爲卓越巳足以動人然世多未知公
果可以有爲也祀明堂恩遷祕書省著作佐郎歲滿
召歸除太常丞集賢校理判登聞鼓院吏部南曹權
三司度支判官又判都理欠憑由司於是校理八年
矣平居閉門雖執政非公事不輒見也故雖執政初
亦莫知其爲材居乆之乃始以同修起居注召試知
制誥及爲制誥遂以文學稱天下金部君坐免歸求
知越州又移知杭州鉏治姦蠧所禁無不改崇獎賢
知得其歡心兩州人皆畫像祠之　英宗卽位召還
句當三班院兼提舉兵吏司封官告院兼判集賢院
延見勞問甚悉居一月權發遣開封府事公初至開
封指以相告曰此杭州沈公也及攝事人吏皆屏息
旣而以知審官院遂以龍圖閣直學士權知開封府
公旦晝視事日中則廷無留人出謝諸客從容笑語
客皆怪公獨有餘日而畿内翕然稱治人人如公坐
視其左右於是名實暴燿振發賢臨一時自　天子
大臣皆論以爲國之器而閭巷之士奔走談說讙呼
鼓舞以不及爲恐㑹母夫人疾病請東南一州視疾
英宗曰學士豈可以去朝廷也明日除翰林學士知
制誥充羣牧使兼權判吏部流内銓判尚書禮部公
雖去開封然皆以爲朝夕且大用矣而遭母夫人喪
以去　英宗聞公去尤悼惜時遣使者追賜黃金而
以金部君知蘇州公居喪致哀寢食如禮以某年某
月得疾杭州之墓次某日至蘇州而以某日卒年四
十有三三男子六女中男恭嗣後公六日卒隆嗣延
嗣與六女皆尚幼夫人陸氏封安定郡君公官右諌
議大夫散官朝散大夫勲輕車都尉爵長安縣開國
伯食邑八百戸有文集十卷公平居不常視書而文
辭敏麗可喜强記精識長於議論世所謂老師宿學
無所不讀通於世務者皆莫能屈也與人甚簡而察
其能否賢不肖尤詳視遇之各盡其理爲政號爲嚴
明而時有所縱舎於善良貧弱撫恤之尤至在杭州
待使客多所濶略而州人之貧無以葬及女子失怙
恃而無以嫁者以公使錢葬嫁之凡數百人於其卒
知與不知皆爲之歎惜某年某月某日葬公杭州某
鄕某里銘曰
沈公儀儀德義孔時升自東方其明孰夷視瞻歎譽
無我敢疵正晝而隕嗚呼可悲序傳有史亦在銘詩
　　　　王深父墓誌銘
吾友深父書足以致其言言足以遂其志志欲以聖
人之道爲巳任蓋非至於命弗止也故不爲小廉曲
謹以投衆人耳目而取舎進退去就必度於仁義世
皆稱其學問文章行治然眞知其人者不多而多見
謂迂濶不足趣時合變嗟乎是乃所以爲深父也令
深父而有以合乎彼則必無以同乎此矣甞獨以謂
天之生夫人也殆將以壽考成其才使有待而後顯
以施澤於天下或者誘其言以明先王之道覺後世
之民嗚呼孰以爲道不任於天德不酬於人而今死
矣甚哉聖人君子之難知也以孟軻之聖而弟子所
願止於管仲晏嬰況餘人乎至於楊雄尤當世之所
賤簡其爲門人者一侯芭而巳芭稱雄書以爲勝周
易易不可勝也芭尚不爲知雄者而人皆曰古之人
生無所遇合至其沒乆而後世莫不知若軻雄者其
沒皆過千歲讀其書知其意者甚少則後世所謂知
者未必眞也夫此兩人以老而終幸能著書書具在
然尚如此嗟乎深父其智雖能知軻其於爲雄雖幾
可以無悔然其志未就其書未具而旣早死豈特無
所遇於今又將無所傳於後天之生夫人也而命之
如此蓋非余所能知也深父諱回本河南王氏其後
自光州之固始遷福州之候官爲候官人者三世曾
祖諱某某官祖諱某某官考諱某尚書兵部員外郎
兵部葬潁州之汝隂故今爲汝隂人深父甞以進士
補亳州衞眞縣主簿歲餘自免去有勸之仕者輒辭
以養母其卒以治平二年七月二十八日年四十三
於是朝廷用薦者以爲某軍節度推官知陳州南頓
縣事書下而深父死矣夫人曾氏先若干日卒子男
一人某女二人皆尚㓜諸弟以某年某月某日葬深
父某縣某鄕某里以曾氏祔銘曰
嗚呼深父惟德之仔肩以迪徂武厥艱荒遐力必踐
取莫吾知庸亦莫吾侮神則尚反歸形此土
　　　　叔父臨川王君墓誌銘
孔子論天子諸侯卿大夫士庶人之孝固有等矣至
其以事親爲始而能竭吾才則自聖人至於士其可
以無憾焉一也余叔父諱師錫字某少孤則致孝於
其母憂悲愉樂不主巳以其母而巳學於他州凡被
服食飲玩好之物茍可以愜吾母而力能有之者皆
聚以歸雖甚勞窘終不廢豐其母以及其昆弟姑姉
妹不敢愛其力之所能得約其身以及其妻子不敢
歉其意之所欲爲其外行則自鄕黨鄰里及其甞所
與遊之人莫不得其歡心其不幸而蚤死也則莫不
爲之悲傷歎息夫其所以事親能如此雖有不至其
亦可以無憾矣自庠序聘舉之法壞而國論不及乎
閨門之隱士之務本者常詘於浮華淺薄之材故余
叔父之卒年三十七數以進士試於有司而猶不得
禄賜以寛一日之養焉而世之論士也以苟難爲賢
而余叔父之孝又未有以過古之中制也以故世之
稱其行者亦少焉蓋以叔父自爲則由外至者吾無
意於其間可也自君子之在勢者觀之使爲善者不
得職而無以成名則中材何以勉焉悲夫叔父娶朱
氏子男一人某女子一人皆尚㓜其葬也以至和四
年祔于眞州某縣某鄕銅山之原皇考諫議公之兆
爲銘銘曰
天孰爲之窮孰爲之爲吾能爲巳矣無悲
　　　　虞部郎中刁君墓誌銘
刁氏於江南爲顯姓當李氏時君曾祖諱某甚貴寵
甞節度昭信軍卒葬昭信城南皇祖諱某亦甞仕李
氏歸朝廷以尚書兵部郎中直祕閣終　眞宗時其
墓在江寧牛首之北後祕閣再世不大遂然多名人
在世議中尚書屯田員外郎諱某者葬丹徒於君爲
皇考故君爲丹徒人君諱某字某甞舉進士不中遂
用皇祖䕃仕州縣以尚書虞部郎中知廣德軍歸卒
于京師年六十一後卒之若干日治平二年二月十
五日葬丹徒樂亭村君敦厚謹飭治内外皆嚴以有
恩所居官舉其治以此多薦者初娶孫氏後娶郭氏
封金華縣君有六男子珉試將作監主簿璹守某縣
令次玘瓌玣珣爲進士三女長嫁尚書屯田員外郎
梁昱餘未嫁銘曰
刁氏南祖奮功以武詒禄于孫有蔚有文君以祖芘
厥艱初仕祗載不惰有榮于位徂相名原窾此新宫
筮云終吉銘告無窮
　　　　王㑹之墓誌銘
君諱逢字㑹之姓王氏太平州當塗縣人也甞舉進
士不中去以所學敎授於是蘇州士人從轉運使乞
君主其學學者常致數千百人君所獎養成就者多
矣乃始以進士起家權南雄州軍事判官歸試判超
等補袁州軍事判官留爲國子監直講兼隴西郡王
宅敎授李某行内修謹君蓋有力焉岐國公主旣嫁
爲君求遷有命矣君辭焉乃巳君少以文學知名於
書無所不觀而尤喜易作易傳十卷乾德指說一卷
復書七卷名士大夫多善其書者於是樞密使張公
舉君可試館職而宰相無知君者故不用通判徐州
以疾不赴求監蘇州酒以嘉祐八年正月六日不起
年五十九至太常博士君爲人樂易篤於朋友故舊
於勢利無所茍能愛人以得其歡心君皇祖考延嗣
祖考皆不仕而皇考以君故贈大理評事前夫人蘇
氏後夫人陳氏皆無子陳氏名家子亦有賢行以嘉
祐八年四月二日葬君蘇州吳縣三玄鄕陸公原以
前夫人蘇氏祔焉銘曰
宜壽也五十而已宜貴也止於博士謂卒有後也而
終無子嗚呼夫子命不可與謀其歸其安永矣兹丘
　　　　袁州軍事推官蕭君墓誌銘
袁州軍事推官新喻蕭君諱洵字公美初年十五以
父命就學於鄕里後數舉進士不合用父䕃試祕書
省校書郎選筠州司法甞獨守法爭議脫數人於幾
死又選吉州吉水縣主簿遂佐袁州攝行宜春令事
縣甚治用舉者十四人當召對以治平二年五月十
八日卒京師年四十五越四年二月三日葬新喻鍾
山鄕鍾山里於是夫人張氏前死而别葬子男一人
錞郊社齋郎女六人其四人旣爲士妻其二尚幼蕭
氏故長沙人當李氏時遷江南或居廬陵或新喻後
皆以才力名藝自顯君曾祖諱紹有儒學不仕祖諱
世則贈光禄卿父固甞以尚書刑部郎中集賢殿修
撰守桂州經略南方　能臣巳而有所牾以祠部
郎中分司遂致仕君惇厚謹密事親左右不怠當官
廉實以敏以故多舉者銘曰
於嗟蕭君營此新卜何性之祥而命之不榖匪父匪
母匪子爲憂自其邑里皆歎以愀有銘厥實藏在中
丘
　　　　大理寺丞楊君墓誌銘
君諱忱字明叔華隂楊氏子少卓犖以文章稱天下
治春秋不守先儒傳注資他經以佐其說其說超厲
踔越世儒莫能及也及其爲吏披姦發伏振擿利害
大人之以聲名權勢驕士者常逆爲君自詘蓋君有
以過人如此然峙其能奮其氣不治防畛以取通於
世故終於無所就以窮初君以父䕃守將作監主簿
數舉進士不中數上書言事其言有衆人所不敢言
者丁文簡公且死爲君求職君辭焉後用大臣薦召
試學士院又乆之不就積官至朝奉郎行大理寺丞
通判河中府事飛騎尉而坐小法絀監蘄州酒稅未
赴而以嘉祐七年四月辛巳卒於河南享年三十九
顧言曰焚吾所爲書無留也以柩從先人葬八年四
月辛卯從其父葬河南府洛陽縣平樂鄕張封村君
曾祖諱津祖諱守慶坊州司馬贈尚書左丞父諱偕
翰林侍讀學士以尚書工部侍郎致仕特贈尚書兵
部侍郎娶丁氏清河縣君尚書右丞度之女男兩人
景略守太常寺太祝好書學能自立景彦早卒君有
文集十卷又别爲春秋正論十卷微言十卷通例二
十卷銘曰
芒乎其孰始以有厥美昧乎其孰止以終於此納銘
幽宫以慰其子
　　　　節度推官陳君墓誌銘
人之所難得乎天者聦明辨智敏給之材旣得之矣
能學問修爲以自稱而不弊於無窮之欲此亦天之
所難得乎人者也天能以人之所難得者與人人欲
以天之所難得者徇天而天不少假以年則其得有
不暇乎修爲其爲有不至乎成就此孔子所以歎夫
未見其止而惜之者也陳君諱之元字某年二十七
爲武昌軍節度推官以卒自其爲兒童强記捷見能
不勞而超其長者少長慨然慕古人所爲而又能學
其文章旣以進士起家則喜曰無事於詩賦矣以吾
日力盡之於所好其庶乎吾可以成材於是悉橐其
家書之官而蚤夜讀以思思而不得則又從其朋友
講解至於逹而後巳其材與志如此使天少假以年
則其成就當如何哉然無幾何得疾病遂至於不起
嗟乎此亦所謂未見其止而可惜者也君某州之某
縣人曾祖曰某祖曰某考曰某以嘉祐某年某月某
甲子其兄之方爲之卜某州某縣某所之原以葬而
臨川王某爲銘曰
浮揚清明升氣之鄕沈翳濁墨降形之宅其升遠矣
其孰能追其降在此有銘昭之　臨川集卷九十三
臨川先生文集卷第九十四
　　墓誌
　　　集賢殿修撰蕭君墓誌銘
　　　光禄少卿趙君墓誌銘
　　　博士知常州李公墓誌銘
　　　殿直楊君墓誌銘
　　　内殿崇班錢君墓碣
　　　吳處士墓誌銘
　　　尚書司封員外郎張君墓誌銘
　　　員外郎仲君墓誌銘
　　　臨川吳子善墓誌銘
　　　　尚書祠部郎中集賢殿修撰蕭君墓誌銘
區希範誅廣西困於兵詔以尚書屯田員外郎蕭君
知桂州兼廣西都巡檢提舉兵甲溪峒事至則因其
故俗治以寛大廣西遂安而君以材選爲荆湖南路
提點刑獄未幾以君之信於南方也又以君爲廣西
水陸計度轉運使方是時儂智高蒐兵誘聚中國亡
命隂以其衆窺邊境而邊吏士尚皆不寤君獨憂此
以謂必爲南方之患乃選遣才辯吏說智高内屬上
書言狀請因以一官撫之使抗交趾且可以紓患書
下樞密樞密以智高故屬交趾納之生事以詔問君
能保交趾不爭智高智高終無爲冦則具以聞君曰
蠻夷視利則動必保其往非臣之所能顧今中國勢
未可以有事於蠻夷則如智高者撫之而巳且智高
才武强力非交趾所能爭而畜也就其能爭則蠻夷
方自相攻吾乃所以閒而無事爭議至五六而樞密
遂絀君言不報君又奏請擇將吏繕兵械修城郭以
待變亦至五六又皆不報而君以召歸智髙果反邕
州殺其守將出入廣東西十有一州所至殘破吏士
多走死樞密乃更歸責於君以知吉州一時士大夫
紛紛欲爲君訟君遂絶口無所道世以此稱君長者
又因知君智謀果可以任邊事居頃之遂復以爲廣
東轉運使又以直昭文館知桂州當是時儂宗旦聚
兵智高故地無所屬邕州爲之警諸將皆議興師君
又獨特招降之議朝廷用君議宗旦遂釋兵服以爲
西頭供奉官而邊無事於是君積官至尚書刑部郎
中以集賢殿修撰再任㑹蠻申紹泰反巡檢宋士堯
戰死　仁宗使中貴人出視君坐士堯死降知江州
而提點刑獄因中貴人言君罪狀朝廷爲置獄而君
所坐止於贖金諸提點刑獄所言多無之然猶奪兩
官以免稍除監撫州鹽酒辭不往以分司南京就第
諸公多欲薦起之者君遂告老卽以尚書祠部郎中
致仕君諱固字幹臣初以進士選桂陽監判官楚州
團練推官用舉者二十三人改大理寺丞知開封府
陽武永康軍青城兩縣通判䖍州以方略擒盜賜書
奬諭移知江州所至皆有善狀推賢舉善束縛姦吏
明而不殘於財利尤能開闔歛散故在廣東收銅鹽
課皆偣前以十萬數治平三年年六十五以九月十
七日卒於家初娶隴西縣君李氏再娶彭城縣君劉
氏子男二人洵袁州軍事推官前死泂試祕書省校
書郎知鄂州嘉魚縣事女三人嫁江州湖口縣主簿
何正臣龔州司戸參軍歐陽成其季尚㓜也孫男女
十八人蕭氏故長沙人君曽祖諱處鈞當湖南馬氏
時爲衡州司馬以馬氏方亂棄其官歸李氏江南不
願仕有賜田百頃袁州之新喻新喻後屬臨江軍故
今爲臨江新喻人祖諱紹考諱世則皆以儒學不仕
而考以君故贈官至光禄卿君之疾革也出其奏議
焚之其子孫所録傳尚二百餘篇蓋其言詳密多世
務之要四年九月二十二日葬君新喻安和鄕長宣
里佛子岡銘曰
司馬去荆望此南國君賁厥趾蕭宗以殖致功蠻方
時告厥猶朝爲弗聞疆埸用憂受慝不讓退安一州
旣窮而通終以無偶銘詩幽宫傳載永乆
　　　　贈光禄少卿趙君墓誌銘
儂智髙反廣南攻破諸州州將之以義死者二人而
康州趙君余甞知其爲賢者也君用叔祖䕃試將作
監主簿選許州陽翟縣主簿潭州司法參軍數以公
事抗轉運使連劾奏君而州將爲君訟於朝以故得
無坐用舉者爲温州樂清縣令又用舉者就除寧海
軍節度推官知衢州江山縣斷治出巳當於民心而
吏不能得民一錢棄物道上人無敢取者余甞至衢
州而君之去江山蓋巳乆矣衢人尚思君之所爲而
稱說之不容口又用舉者改大理寺丞知徐州彭城
縣祀明堂恩改太子右贊善大夫移知康州至二月
而儂智髙來攻君悉其卒三百以戰智髙爲之少郤
至夜君顧夫人取州印佩之使負其子以匿曰明日
賊必大至吾知不敵然不可以去汝留死無爲也明
日戰不勝遂抗賊以死於是君年四十二兵馬監押
馬貴者與卒三百人亦皆死而無一人亡者初君戰
時馬貴惶擾至不能食飲君獨飽如平時至夜貴卧
不能著寢君卽大鼾比明而後寤夫死生之故亦大
矣而君所以處之如此嗚呼其於義與命可謂能安
之矣君死之後二日而州司理譚必始爲之棺歛又
百日而君弟至遂護其喪歸葬至江山江山之人老
㓜相擕扶祭哭其迎君喪有數百里者而康州之人
亦請於安撫使而爲君置屋以祠安撫使以君之事
聞　天子贈君光禄少卿官其一子覲右侍禁官其
弟子試將作監主簿又以其弟潤州録事參軍師陟
爲大理寺丞簽書泰州軍事判官㕔公事君諱師旦
字濳叔其先單州之武成人曽祖諱晟贈太師祖諱
和尚書比部郎中贈光禄少卿考諱應言太常博士
贈尚書屯田郎中自君之祖始去武成而葬楚州之
山陽故今爲山陽人而君弟以嘉祐五年正月十六
日葬君山陽上鄕仁和之原於是夫人王氏亦卒矣
遂舉其喪以祔銘曰
可以無禍有功於時玩君安榮相顧莫爲誰其視死
髙蹈不疑嗚呼康州銘以昭之
　　　　朝奉郎守國子博士知常州李公墓誌銘
公李氏諱餘慶字昌宗年四十四官止國子博士知
常州以卒然公之威名氣略聞天下自其卒至今乆
矣天下尚多談公之爲有過於人者余甞過常州州
之長老道公卒時就葬於橫山州人塡道瞻送歎息
爲之出淚又爲之畫像寘之浮屠以祭之於是又知
公之有惠愛於常人也巳而與公之子處厚遊則得
公之所爲甚具蓋公之爲政精明强果事至能立斷
而得乆姦宿惡輒取之不貸至其化服則撫循養息
悉有其處所以威震逺近而蒙其德者亦思之無窮
也當明肅太后時甞欲用公矣公再上書論事其言
甚直以故不果用而出常州嗚呼公之自任豈止於
一州而巳此有志者所以爲之惜也始公以叔父任
起家應天府法曹參軍遇事輒爭之留守者不能奪
也卒薦公改太常寺太祝知湖州歸安縣其後通判
秀州州近盬公作華亭海鹽二監以業盜販之民歳
入緡錢八十萬又爲石堤自平望至吳江五十里以
除水患人至今賴之其所至處利害多如此然非公
大志所欲以就名成功者故不悉著著其利於民尤
大而能以乆者云公平生慷慨好議當世事其所趣
舎必欲如已意雖強有勢終不爲撓甞考前世治亂
之迹與其君臣之間議論編爲七十卷藏於家此蓋
其大志所存也公之先爲開封之陳留人五代祖爲
梁使閩因避地家於福之漣江曽大父周不仕大父
郁贈尚書虞部員外郎考慕玢祕書省著作佐郎贈
尚書工部貟外郎夫人龔氏永安縣君男五人處常
忠武軍節度推官與誼諴皆已卒處厚大理寺丞與
處道皆進士旣葬之二十三年至和元年余(銘/其)墓曰
公閩於家來自陳留維時方屯閉蓄函收其孰有源
而乆於幽自公之考乃施乃流其流至公孰敢泳游
茫洋演迤小大畢浮曷蹇于行使止一州庶其渙發
在後之修
　　　　左班殿直楊君墓誌銘
束鹿楊闢狀其先人曰君諱文詡字巨卿少孤鞠於
世父世父戰契丹于常山君始十七能以兵入得甲
馬其後世父爲峽州麻谿寨主合州兵討蠻之叛者
君以二十五卒馳前與蠻三千遇蠻傳畏君勇悉還
走險其酋據險下射殺君卒幾盡君以兩矢自下顚
其酋而後世父軍亦至遂戡其衆以歸　天子賞世
父一官而以君屬三班爲殿侍君曽祖諱淵祖諱君
正父諱德成皆以經術敎授鄕里遭五代變擾皆不
仕君亦少敏強記通五經刑名書數然負其材武思
一有所奮成功名以故爲武吏稍遷借職監睦州酒
由借職三遷爲左班殿直由睦州亦三遷爲邵州武
岡寨兵馬監押由武岡歸京師以慶曆七年二月二
十九日年七十三而卒初康定中將相欲五路兵攻
夏故相陳恭公爲陜西招討使欲君爲用知君者皆
曰君甞有所試今其時也勉之矣君不應而辭以疾
顧說恭公曰吾士卒惰乆矣而數敗以恐卒然歐之
以入不測戰乆講勝悍强之賊愚不知計策見其危
而已恭公黙然而其後兵果不得出自是君亦老矣
更讀書勸諸子以學無復言兵事方君少壯時喜兵
彎弓劒士莫敢伍然仁恕愛物遇人謙謹麻谿士卒
殺戮無所擇君爲救止全活甚衆其武岡以恩信得
諸蠻蠻有嵩敘上下誠等州刺史至呼君爲父終君
去不爲侵竊君夫人杜氏生三男其長子早卒次闢
爲大理寺丞次閎三女子皆已嫁其長亦早卒夫人
少君十歲以嘉祐二年五月二十三日卒于酸棗而
壽與君皆七十三六月二日合葬于陳州宛丘縣友
于鄕彭陵原臨川王某曰士之以材稱於世而能以
義克者少矣子路學孔子者也然怙其勇以不得死
君以此其材至白首無所遇而恂恂自克以考厥終
克有名子載其行治其可銘銘曰
擐堅挽强可扞四方視時弛張以不悖于常維士之
良
　　　　内殿崇班錢君墓碣
内殿崇班廣德軍兵馬都監錢君之墓在和州之歷
陽雞籠鄕永昌里初錢氏以布衣起王吳越當五代
時諸侯王僭悖獨常順事中國道閉無所出則閒以
其方物取海上輸之　天子至　宋受命欲一天下
吳越王即帥其屬朝京師而盡獻其地　天子受其
地王之淮海而襃題其子孫蓋至於今百年錢氏之
有籍於朝廷者殆不可勝數而以才稱於世甞任事
者比比出焉君諱某字某右屯衞將軍諱某之子昭
化軍節度使諱某之孫吳越文穆王諱某之曾孫錢
氏以才稱於世者也其爲子弟也父昆稱良焉其爲
父兄又能敎其子弟其爲吏又能修其職事而　天
子甞任之以爲材始以季父恩公䕃𥙷三班借職稍
遷至内殿崇班知欽州州人甚愛之歸奏事殿中稱
㫖遂遷内殿承制提點廣南西路刑獄在廣西四年
以功次遷供備庫副使刺舉當法賢士大夫多譽之
當是時儂智高爲姦數嫚邊吏邊吏莫能抗諸州又
皆無兵君卽奏請戍兵以待變奏至五六而大臣終
不許卽復上書求罷又不許而儂智髙果反君坐詘
三官監饒州酒居乆之稍復遷至内殿崇班廣德軍
兵馬都監至廣德之明年嘉祐二年君年七十一矣
以三月某甲子卒昭化之治和州也凡十八年有惠
愛於州人其卒子孫遂留以葬故君子淇沂沃溥奉
君喪以某年某月某甲子歸葬於永昌先人之兆而
淇沂以余曾從事於文辭自君之將葬至於今三年
跋渉而從余以求銘數矣然不止而愈勤噫其若是
余不可以無銘於是爲之敘次使歸而鑱諸墓
　　　　吳處士墓誌銘
君吳氏諱某字某其先建安大姓曽大父諱某建州
長史大父諱某館驛巡官檢校尚書吏部貟外郎皆
江南李氏所置也方李氏時吏部府君之父子同時
仕江南者以十數至君之考諱某始以汀州軍事推
官歸選於朝主鄭之新鄭簿君少孤事母夫人至孝
與其弟軻相愛春秋祭先人雖老矣眡牲省器皆不
以屬子孫俯仰齋慄如見其饗之者巳祭未甞不悲
哀也讀書取大指通而巳或勸之謀利曰吾貧乆矣
人以我爲憂而我以是爲樂不能改也有子三人甫
申冉皆不使事生産曰士而貧多於工商而富也三
人者皆以進士貢於鄕而申爲太平州軍事推官君
年七十八某年某月某日卒於太平之官舎甫等護
其柩歸葬於江州某縣某鄕某原某年某月日也夫
人前君卒别葬實南陽葉氏始君所居毀於水乃奉
母夫人來客江州愛其山川而遂家之故其葬也以
歸焉申之友南陽張頡論次君之事如此而申以告
曰先人不幸力爲善而不獲顯於天下今其葬宜得
銘使後世有見焉嗟乎予不及識君矣然予之故人
多能言君之敎諸子盡其道故卒皆有立而申之文
行尤以知名於世方今士大夫之列於朝者　天子
於其父母皆有以寵嘉之其官封之卑鉅視其子所
以勸天下之爲父母而慰其子之心以君之善敎而
子之材宜及其身有髙爵盛位之報焉其生也旣不
及其沒也孰知其不卒享也哉是故不宜無銘也銘
曰
士或爲仁稱止一鄕至其後興厥聞廼光或業以勤
而傳之圯維是不朽實君有子
　　　　尚書司封貟外郎張君墓誌銘
君姓張氏諱彦博字文叔其先家齊州之禹城曽祖
諱玘贈太子洗馬祖諱制又徙其家於蔡州贈尚書
吏部侍郎父諱保雍仕至尚書刑部郎中兩淛轉運
使君以廕爲太廟齋郎調武昌縣尉能禁抑淫祠使
盡去境内再調撫州司法甞攝令臨川始取强悍者
一人痛治以威而皆喜以畏却使者不急之須而使
者不敢怒徙亳州鄼縣令用薦者監蘄州石橋茶場
鎻廳應進士舉中其科㝷丁母憂服除調興化軍興
化縣令僧有連結爲姦黨者乆至三十餘年君悉捕
以置於法而廢其寺古田縣有劇賊卽遁去復調黃
州黃陂縣令稍築堤防以利農告使者更鹽利之法
自是役賴以均改袁州軍事判官以治平四年十月
六日卒于官享年四十九君少力學問尤知史書不
憚折節以交賢士大夫而喜趍人之急敎兄之孤子
至於登第撫三女悉得所歸而其仕也所爲又能不
茍故前後多薦者初娶劉氏又娶方氏子二人曰仲
偉曰次賢君昔去石橋遂留居於蘄故其葬也從劉
氏於蘄之安仁鄕芙蓉山蓋熈寧二年十月六日也
君於文章尤喜作歌詩有集四十卷藏於家銘曰
恭惠敏明交恱以稱不遂其成恢曠坦易或投以累
終以困躓惟人載德宜福多錫得壽亦嗇曷告其悲
銘續風詩萬世之貽
　　　　尙書屯田貟外郎仲君墓志銘
君仲氏諱訥字檏翁廣濟軍定陶人曾祖諱環祖諱
祚皆弗仕而至君父諱尹始仕至曹州觀察支使贈
右賛善大夫君景祐元年進士𧺫家莫州防禦推官
年少初官然上下無敢易者時傳契丹且大擾邉朝
廷使中貴人來問知州張崇俊未知所對公䇿契丹
無他爲具奏論之崇俊喜曰朝廷必知非吾能爲此
然亦當善我能聽用君也又權博州防禦判官以毋
夫人喪去去三年復權明州節度推官縣送海賊數
十人獄具矣君獨疑而辨之數十人者皆得雪用舉
者改大理寺丞知大名府清平卭州臨溪两縣又通
判解州於是三遷爲尙書屯田貟外郎而以皇祐五
年十二月二十一日卒年五十五君厚重有大志不
妄言笑喜讀書爲古文章晩而尤好爲詩詩尤稱於
世所在有聲績然直道自信於權貴人不肯有所屈
故好者少然亦多知其非常人也其在越蜀士多從
之學當寳元康定閒言者喜論兵其計不過攻守而
巳君獨推書所謂食哉唯時柔逺能邇惇德允元而
難任人蠻夷率服爲禦戎議二篇嗟乎此流俗所羞
以爲迂而弗言者也非明於先王之義則孰知夫中
國安富尊強之爲必出於此君知此矣則其自信不
屈宜以有所負而然惜乎其未試也君初娶王氏尙
書駕部郎中蘭之女又娶李氏尙書虞部貟外郎宋
卿之女三男子伯逹爲太常博士次伯适伯同爲進
士三女子嫁殿中丞任庾并州交城縣尉崔絳興元
府戸曹參軍任膺博士以熈寕元年十一月二十一
日葬君於定陶之閔丘鄕而以余之聞君也來求銘
銘曰
於戯檏翁天偶人觭翔其德音而躓於時
　　　　臨川吳子善墓誌銘
臨川吳氏有子興宗字子善年二十䘮母而其父以
生事付之則先日出以作後日入以息日午矣家一
人未飯其夫婦必尚空腹天寒矣家一人未纊其夫
婦必尙單衣盖如此者二十年而終三十年而巳死
凡嫁五妹辦數䘮又以其筋力之餘及於鄕黨茍有
故必我勞人佚先徃後歸而尤篤於友愛見弟有過
則顔色愈温須飲酒歡極之間乃㣲示以意既而卽
泣下曰吾親屬我以汝吾所以不避艱險者保汝而
已其弟終感悟悔改爲善士以文學名於世此待其
弟乃爾若於他人則絶口不渉其非然里中少年聞
其謦欬之音徃徃逃匿若匿不及則俛首恐愧而嘗
有所絓一至訟庭及着械同絓數十人爲之皆哭掌
獄者驚起白守守立免焉其見畏愛多此類某謂其
父爲諸舅甚知其所爲故於其弟子經孝宗之求誌
以葬也爲道而不辭子善甞應進士舉後專於耕飬
遂不復應其死以治平四年八月九日而十二月十
二日與其母黃氏共葬於靈源村父墓之域中父諱
偃亦有行義用疾弗仕祖諱表㣲尙書屯田貟外郎
曽祖諱英殿中丞𥘉妻姓王氏一男良弼皆前卒再
娶楊氏生蕘适枉蕘始九歳而四女幼者一歳云
臨川先生文集卷第九十四
臨川先生文集卷第九十五
　　墓誌
　　　比部貟外郎陳君墓誌銘
　　　吏部侍郎句公墓誌銘
　　　工部郎中傅公墓誌銘
　　　貟外郎郭公墓誌銘
　　　刑部侍郎王公墓誌銘
　　　貟外郎馬君墓誌銘
　　　海陵縣主簿許君墓誌銘
　　　縣令陳君墓誌銘
　　　　比部貟外郎陳君墓誌銘
陳晉公有子五人其一人今宰相是也公晉公之中
子而今宰相弟晉公諱某事始卒在史官公諱某字
某九歲用晉公恩守祕書省校書郎晉公薨恩改太
常寺奉禮郎服除乆之㑹封禪恩改大理評事監鳯
翔府酒稅又㑹祀汾隂改衛尉寺丞歸以最升知邵
武之邵武縣獻文章得試學士院宰相才之議與科
名公固辭親在願得進官職也不願得科名從之通
判秀州改大理寺丞歸又獻文章表乞治劇郡得淮
陽軍改太子中舎　今上卽位恩改殿中丞是歲賜
緋衣銀魚知臨江軍還得睦州薦者數人　天子以
公名屬審官又徙知遂州以齊國太夫人疾辭還改
虞部貟外郎上便宜數事得引對因自賛　天子欲
稍進用之而遭齊國大夫人之䘮以去居無何睦州
人王稷上書斥公赦前數事服除猶坐是監䖍州稅
明道元年恩改比部貟外郎通判建州改駕部用舉
者徙知吉州坐法免起爲比部監泗州糧料又坐法
免起爲虞部監饒州錢監復得比部歸羇居京師乆
之乃出監江隂軍酒稅道疾病上書自言先臣恕得
幸　先皇帝至大臣階先臣以得仕屢進所學蒙記
識方壯少時頗汲汲欲自奮收一日之效以卒事
陛下而孤行單立無黨友之助又薄命不幸數遭小
人以見困蹶負先臣餘教辱　陛下器使之恩今老
矣念終無以報盛德深自媿耻夙夜憂畏以故得疾
病且死無田園以歸無強有力子弟以養唯男一人
世昌去年爲進士得嘉慶院解臣兄在中書奏不得
試禮部今當爲遠官去臣旁逺甚　陛下憐之幸聽
臣分司改世昌蘇常間一官以卒養臣天地之賜也
臣誠窮即不自言誰當爲臣言者書入未報竟卒於
江寧得年若干時某年月也夫人某氏子男兩人世
昌泉之晉江主簿次世長前死女兩人皆巳嫁主簿
將以某年月日葬公某處葬有日使來乞銘初公爲
臨江軍先君爲之佐其後二十五年某得主簿於淮
南而兄事之仍世有好義不可以辭無銘也公名臣
子少壯得美仕間以文藝自進意自以爲且貴富世
其家而遭平世槩以文法持臣下故其材不得有所
肆而卒以齟齬窮其感激怨懟徃徃見於文辭主簿
離其藁爲二十卷讀之知其心之所存也而其求分
司語尤悲因掇其大槩而存之噫其亦可悲也夫銘
曰
於此有木焉一本而中分其材均樹之時又均或斷
而焚或剖以爲犧尊誰令然耶其偶然耶吾又何嗟
　　　　贈尚書吏部侍郎句公墓誌銘
公句氏諱希仲字衮臣景德六年以開封浚儀進士
起家歷選於吏部爲揚州江都主簿洪州新建縣尉
權管句洪州奉新縣事開封府右軍巡判官其後除
於審官爲監黃州𡵨亭鎭茶鹽酒稅監䖍州稅知洪
州分寧縣知容州句當在京左右廂店宅務知高郵
軍知岳安袁吉筠五州又其後除於中書爲知隨州
又遂以疾求分司西京而以皇祐三年四月丁亥卒
於安州之傳舍享年七十一散官至朝奉郎職事官
至光禄卿勲至上柱國賜緋魚袋公通訓詁工篆隷
書能傳其父學又善爲詩其在高郵歲大饑以便宜
振救所活萬餘人在鄂州前吏以逃戸諸稅責鄰人
至或無桑矣而猶責其絲公歎曰　上恩及於無告
而州縣若此壅之可也即奏除之在吉州州素多事
公至則御之以簡奸吏惡民顧不得有爲至相戒而
去公奉寡嫂畜孤兄子尤篤於恩禮自爲郎中先任
其兄子次及諸從最後乃䕃公子兄外孫尹構幼失
父母公收教之再舉進士禮部矣顧言以構名聞構
由此𥙷郊社齋郎蓋其爲人敦厚長者詳於施人而
畧於養巳如此句氏其先京兆人公曾祖諱同章始
遷成都之華陽祖諱令宣皇贈光禄寺丞父諱中正
爲孟氏武泰軍節度使掌書記　太宗時自潞州録
事參軍召拜著作佐郎直史舘其後改直昭文在兩
舘二十六年同舘事多去爲將相而公脩職守道未
嘗爲之少屈以尚書屯田郎中卒於　眞宗之初而
葬浚儀浚儀今祥符也故公卒以某年某月某甲子
葬公開封之開封縣保安郷永寧村公元配清河張
氏繼配楚丘邊氏祥符劉氏劉氏封延安郡君三男
子諶尚書屯田員外郎詵早世請太廟室長女子九
人嫁尚書駕部員外郎王正巳湖州德清縣令郭眞
卿尚書虞部郎中楊定殿中丞劉偁榮州録事叅軍
張道古起居舎人鍾鼎臣殿中丞杜師益泰寧軍節
度推官謝京登州司理參軍王朂及公之葬也以公
子諶故張夫人追封仙遊縣太君邊夫人追封仙源
縣太君劉夫人追封仁壽郡太君而公亦贈宫至尚
書吏部侍郎銘曰
句宗華陽世實京兆來家東都公考有廟温温句公
有美有相不衒不求卒爲圭璋考翼在上公丞在下
爲此幽宫亦浚之野
　　　　山南東道節度推官贈尚書工部郎中傅
　　　　公墓誌銘
公姓傅氏諱立字伯禮其先大名内黃人今鄆須城
人也慶曆二年以五舉進士得同三禮出身主鄭州
管城縣簿用舉者爲滑州靈河縣令遭母夫人喪喪
除以山南東道節度推官知磁州昭德縣事嘉祐四
年七月六日卒于官舎享年六十六公以文行有聲
於郷其志氣甚大旣乆困不遂因不復有仕意郷人
强之乃起佐管城所爲問義理如何不肯有所顧計
貝州妖人爲亂吏坐不察者衆州縣懲艾有以妖告
者輙又致之刑辟或誣浮屠道人爲妖州捕之急公
辯其無罪即釋之在昭德縣人治河隄揔役者妄怒
以立威諸縣畏其糺劾莫敢校及笞公縣人公奪之
縱去縣人感恱不督而功自倍揔役者亦不敢復犯
公所部其施於政者多如此故其卒老稚相扶携祭
哭思慕乆之不怠蓋公孝慈忠信剛毅有守遇事不
爲可愧其仁心尤至旣病亟呼其季子告曰吾甞質
田於鄲數十口頼以活者三十年今田主往往而在
汝兄仕於朝所不足者非財可以劵還之於是長子
方官於莫州及歸遭喪終以田歸主如公戒公曽祖
諱凝贈尚書庫部貟外郎祖諱世隆尚書戸部貟外
郎知卭州父諱珏右班殿直凡三世皆以經學舉至
公始爲進士而公子亦皆爲進士曰堯俞尚書兵部
員外郎曰舜俞郊社齋郎曰君俞未仕餘四人皆早
死兵部君以才德爲世名人甞爲諫官以言事不合
辭知雜御史不肯就以熈寧二年十月某日葬公於
孟州濟源縣清廉郷美化里以夫人長壽縣太君王
氏祔於是公贈官至尚書工部郎中太君有賢行方
兵部除知雜御史也適北使未返而親故皆賀夫人
弗受治裝爲行及兵部歸而果辭不就以出也銘曰
惟傅厥先相武丁告功皇天上比星公躬服仁世守
經奮發華藻揚芬馨宜殖福禄引厥齡摧藏沉淹以
濎濙齎志弗獲終冥冥爰有美子集帝庭忠功孝名
神所聽卜塋高原日永寧
　　　　尚書度支貟外郎郭公墓誌銘
公諱維字仲逸少好學有大志年二十五起爲泰州
司理調泰眞二州判官以能聞監眞州之酒稅丁母
憂服除改著作佐郎知南豐縣俗喜訟令始至豪猾
輒搆事入縣察令能否公至即得其妄窮而徙之由
此無敢犯法改新都縣又以治稱旣去民思之相與
繪公像祠焉使者薦其材就知雅州王蒙正姻明肅
太后家侵民田幾至百家有訴者更數獄無敢直其
事詔公治之其行也人爲公憚公至則拔根擿節不
漏毫末以田歸民蒙正坐除名旣歸　天子目之賜
之朱衣得尚書屯田貟外郎知常州至州索宿姦數
人流之州以無事移提點淮南刑獄吏不治道聞公
至往往豫以事求解部中肅然遷度支以卒慶曆二
年正月也凡仕二十七年公剛毅能斷當事勇不自
恤繇景德祥符之間四海平治寛文法待吏而吏乃
相習爲遨嬉浮沉者或按一吏則交議群詆以爲暴
刻生事日浸月積而民敝於下矣至公始按吏而獨
急於權倖有大臣出揚不治曲以禮事公公奏斥不
報旣代猶斥之以是𬒳按一無憾言以聲威聞而所
至即有惠愛某甞覉游過常里中民有以䙝語相罵
者其長者怒曰爾欲忘郭屯田邪蓋公在常以此法
其民時卒巳九年矣猶不忘之惜乎朝廷方欲顯用
而公巳不幸其出於治者猶未足以盡其志故不悉
書特掇其一二而存之此足以見公之志也祖某不
仕父某贈殿中丞母劉氏仙源縣太君妻張氏南陽
縣君子男三人先正烏江縣尉聦正舉進士祥正星
子主簿女六人以某年月日葬公於某處公之里也
將葬先正等以今司封貟外郎趙諴書來乞銘先人
與公祥符八年以進士起而公子且與某遊有好也
銘不敢讓銘曰
翼翼汾陽子儀始王德完道粹功蓋于唐宜享世澤
流如海長原原南寓孰嗣而昌公生而明剛簡自徇
㧞身貧羇誼不辱進蘇窮厈姦惠立威振而年不長
志不時盡旣奮旣材天奚弗憖刻銘在幽來者之感
　　　　贈尚書刑部侍郎王公墓誌銘
江陵縣有合葬龍山之西者爲宋龍川令贈尚書刑
部侍郎王公之墓公之卒得年七十一其葬之歲在
辛卯爲皇祐三年十二月甲申龍川其所卒也以刑
部侍郎贈公者曰公之子光禄卿周公諱文亮字昭
逺其先晉丞相導也丞相十有六世之孫儉爲唐正
議大夫刺明州始去長安之萬年爲明之奉化人大
夫之兄曰潨潨生紳紳生韶韶生公四世咸爲縣令
方錢氏之王吳越也公甞試䇿入等爲其屬州之掾
國除選於京師復掾宻州尉䕫奉節爲邢之任令舉
者二十餘人不用歎曰吾旣其衰矣而爲是是不可
以已耶即以疾去去之八年無復言進仕黨故强起
之復歎曰仕不仕惟義也吾敢自必於其間耶起令
龍川遂卒始公尚少以文稱於士友甞度浙江有忘
白金百斤於舟公最後獨見之留三日得忘者歸之
而後去而不告以名佗日從者以爲言於是又稱其
長者今兩縣吏民皆曰賢令也旣亡皆哀焉合葬于
龍山者天水郡太君權氏善草隷書誦數經能略通
其說實唐貞孝公臯之十七世孫云子男四人向頻
高爲進士充其業其季光禄君也女三人皆歸聞人
光禄君方潔勤審下賢好學人以爲君子之子焉自
晉之亂而戎夷盜賊穴有中國且亂且治至于今歲
于年士大夫之家流落顚頓不常其世後雖有振起
者多不知其族之所出獨光禄君之家爲世其家而
能自道尤詳自大夫伯仲至公四世之告命皆具在
命其宗人之子某銘公之墓者光禄君也銘曰
公先籍秦系相導大夫相孫維作守兄潨遂留家海
浦子紳孫韶公祖考于東四傳弗甚耀藏仁厥家以
賚後後蕃而昌其必效今卿追公爲之兆
　　　　兵部貟外郎馬君墓誌銘
馬君諱遵字仲塗世家饒州之樂平舉進士自禮部
至於廷書其等皆第一守祕書省校書郎知洪州之
奉新縣移知康州當是時　天子更置大臣欲有所
爲求才能之士以察諸路而君自大理寺丞除太子
中允福建路轉運判官以憂不赴憂除知開封縣爲
江淮荆湖兩浙制置發運判官於是君爲太常博士
朝廷方尊寵其使事以監六路乃以君爲監察御史
又以爲殿中侍御史遂爲副使巳而還之臺以爲言
事御史至則彈宰相之爲不法者宰相用此罷而君
亦以此出知宣州至宣州一日移京東路轉運使又
還臺爲右司諫知諫院又爲尚書禮部貟外郎兼侍
御史知雜事同判流内銓數言時政多聽用始君讀
書郎以文辭辯麗稱天下及出仕所至號爲辨治論
議條鬯人反覆之而不能窮平居頽然若與人無所
諧及遇事有所建則必得其所守開封常以權豪請
託不可治客至有所請君輒善遇之無所拒客退視
其事一斷以法居乆之人知君之不可以私屬也縣
遂無事及爲諌官御史又能如此於是士大夫歎曰
馬君之智蓋能時其柔剛以有爲也嘉祐二年君以
疾求罷職以出至五六乃以爲尚書吏部貟外郎直
龍圖閣猶不許其出某月某甲子君卒年四十七
天子以其子某官某爲某官又官其兄子持國某官
夫人某縣君鄭氏以某年某月某甲子葬君信州之
弋陽縣歸仁郷裏沙之原君故與予善予常愛其智
略以爲今士大夫多不能如惜其不得盡用亦其不
幸早世不終於貴富也然世方懲尚賢任智之弊而
操成法以一天下之士則君雖壽考且終於貴富其
所畜亦豈能盡用哉嗚呼可悲也巳旣葬夫人與其
家人謀而使持國來以請曰願有紀也使君爲死而
不朽乃爲之論次而繫之以辭曰
歸以才能兮又予以時投之逺塗兮使驟而馳前無
禦者兮後有推之忽稅不駕兮其然奚爲哀哀煢婦
兮孰慰其思墓門有石兮書以余辭
　　　　泰州海陵縣主簿許君墓誌銘
君諱平字秉之姓許氏余甞譜其世家所謂今泰州
海陵縣主簿者也君旣與兄元相友愛稱天下而自
少卓犖不羈善辨說與其兄俱以智略爲當世大人
所器寳元時朝廷開方略之選以招天下異能之士
而陜西大帥范文正公鄭文肅公爭以君所爲書以
薦於是得召試爲太廟齋郎巳而選泰州海陵縣主
簿貴人多薦君有大才可試以事不宜棄之州縣君
亦常慨然自許欲有所爲然終不得一用其智能以
卒噫其可哀也巳士固有離世異俗獨行其意罵譏
笑侮困辱而不悔彼皆無衆人之求而有所待於後
世者也其齟齬固宜若夫智謀功名之士窺時俯仰
以赴勢物之㑹而輒不遇者乃亦不可勝數辯足以
移萬物而窮於用說之時謀足以奪三軍而辱於右
武之國此又何說哉嗟乎彼有所待而不悔者其知
之矣君年五十九以嘉祐某年某月某甲子葬眞州
之揚子縣甘露郷某所之原夫人李氏子男瓌不仕
璋眞州司戸參軍琦太廟齋郎琳進士女子五人巳
嫁二人進士周奉先泰州泰興縣令陶舜元銘曰
有㧞而起之莫擠而止之嗚呼許君而已於斯誰或
使之
　　　　漢陽軍漢川縣令陳君墓誌銘
陳君之墓在某州某縣某郷某所之原以某年某月
某甲子葬陳君者諱之祥字某家某州之某縣其業
進士其中等以皇祐二年其官滁州全椒縣主簿漢
陽軍漢川縣令其爲人强於學果於行能使爲之長
者聽爲之民者思其卒年三十二有一男一女皆出
夫人李氏其葬臨川王某爲之銘
芒乎旣壯而能充忽乎奚去而誰從歸形幽隂兮窾
土以爲宫聚封其上兮爲記無窮

臨川先生文集卷第九十五
臨川先生文集卷第九十六
　　墓誌
　　　亡兄王常甫墓誌銘
　　　王公墓誌銘
　　　胡君墓誌銘
　　　貟外郎邵君墓誌銘
　　　馬漢臣墓誌銘
　　　主簿蕭君墓誌銘
　　　祕書丞謝師宰墓誌銘
　　　郎中周公墓誌銘
　　　侍禁周君墓誌銘
　　　叅軍周君墓誌銘
　　　貟外郎周君墓誌銘
　　　郎中晁君墓誌銘
　　　郎中葛公墓誌銘
　　　　亡兄王常甫墓誌銘
先生七歲好學毅然不苟戲笑讀書二十年當慶曆
中　天子以書賜州縣大置學先生學完行高江淮
間州爭欲以爲師所留輒以詩書禮易春秋授弟子
慕聞來者徃徃千餘里磨礱淬濯成就其器不可勝
數而先生始以進士下科補宣州司戸至三月轉運
使以監江寧府鹽院又三月卒又七月葬則卒之明
年四月也實皇祐四年墓在先君東南五歩先君姓
王氏諱益官世行治旣有銘先生其長子諱安仁字
常甫年三十七生兩女嗚呼先生之道德蓄於身而
施於家不博見於天下文章名於世特以應世之湏
爾大志所欲論著蓋未出也而世之工言能使不朽
者又知先生莫能深嗚呼先生之所存其卒於無傳
耶始先生常以爲功與名不足懷蓋亦有命焉君子
之學盡其性而巳然則先生之無傳蓋不憾也雖然
先生孝友最隆委百世之重而無所屬以傳有母有
弟方壯而奪之使不得相處以乆先生尚有知其無
窮憂矣嗚呼以徃而推存痛其有巳耶痛其有巳耶
先生有文十五卷其弟旣次以藏其家又次行治藏
於墓嗚呼酷矣極矣銘止矣其能使先生傳耶
　　　　主客郎中知興元王公墓誌銘
公王氏諱某字某其先著望太原而公之曾大考諱
某考諱某皆葬撫州之臨川縣公少力學以孝悌稱
於郷里旣壯起進士爲漢州軍事推官至則以材任
劇在上者交舉之遷大理寺丞知大名府大名縣就
除通判忻州又通判眞定府府帥王嗣宗恃氣侮折
其屬爲不法以故乆之莫敢爲通判者公行嗣宗固
不懌稍侵公以氣公恬然不爲校也以禮示之而巳
嗣宗詘服居十餘日公請視獄獄中繫者常數百人
嗣宗意愠輒乆之不問吏亦不敢言治公視獄所當
者數十人而巳餘悉當釋無所坐於是嗣宗趣有司
如公指即日斷出之自是事無不聽公所爲公頼分
別可否而使其政皆由嗣宗以出雖府人或不知公
於嗣宗日有助也一府遂治而士以此稱公爲長者
始公中進士時同進有常陵公者嫉公先以𬒳酒取
公勑牒裂燒之公爲諱其事以失亡告有司而巳及
後陵公者爲屬吏公舉遷之或非公以德報怨公曰
受詔舉京官彼今爲吾屬而任京官吾則舉之何報
怨之謂哉且吾與彼乃未始有怨也蓋公之行巳多
如此居一歲移知保州又以舉者移知深州又以選
移知齊州二州之人皆曰公愛我巳而提點刑獄淮
南兼勸農事公於爲獄務在寛民而以課田桑爲急
按渠陂之故誘民作而修之利田至萬九十頃
天子賜書獎諭後出氏名付大臣召用而當是時丁
謂爲宰相先是謂以二人屬公善視之曰皆能吏也
至則皆有罪公發其狀以聞由此謂欲傷公不果而
乆之公所任吏亦有贓坐即絀公監池州順安鎭酒
稅㑹　今上即位移滁州又移知興元府自丁謂得
罪徙南方論者皆以公宜復用而公亦且得疾不起
矣享年六十二官至尚書主客郎中明年天聖七年
葬和州之歷陽縣後若干年公夫人張氏葬而公墓
墊乃改卜合葬於眞州楊子縣萬寧郷銅山之原公
子六人於是存者二人曰某爲殿中丞曰某爲進士
其四人皆巳卒曰某開封士曹叅軍曰某楚州寳應
縣主簿曰某曰某爲進士而公以殿中君積贈官至
右諫議大夫某公兄孫也受命於叔父而爲銘銘而
次公之行事不能詳者以不得事公而公之没叔父
皆尚少故也嗚呼於公之行事雖不得其詳而其略
所聞如是蓋可以考公德矣銘曰
王亡晉封逺跡南土公始有廟妥其禰祖孰强而勝
孰忌以爭孚予恭寛在窒而亨嶷嶷之節因時乃發
曰黜予咎匪仇予遏避善不名亦不隕聞寘銘新基
維以長存
　　　　胡君墓誌銘
王某之治鄞三月其故人胡舜元凶服立於門揖入
問弔故則喪其父五月留而館意獨怪其來之早也
居數月語吾弟曰吾釋父之殯跋山浮江從子之兄
于海旁願有謁也乆矣不敢以言吾親之生我學於
四方不得所欲以養今巳不幸卒也得子之兄誌而
銘之藏之墓中可以顯於今世以傳於後雖吾小人
與榮焉無悔焉不知子之兄可不可吾弟以告予歎
曰審如是可以爲孝君子固成人之孝而吾與之又
舊其何顧而辭耶取吾所素知者爲之誌而銘之誌
曰君諱某池之銅陵人生於丁丑興國之年也卒於
丁亥是爲慶曆七年子七人某以十月葬君於谷垂
山胡氏世大家闔門數百人君有子舜元獨招里先
生敎之爲士其卒也族分而貲衰舜元爲善士銘曰
壽七十一不爲不多吾與之銘千古不磨
　　　　屯田貟外郎邵君墓誌銘
邵公旣國燕其子孫處者猶食其初邑至後世遂爲
邵氏今有田里丹陽者獨爲大家其所出徃往稱天
下君丹陽人也諱某字某少敏爽皇考某欲大就之
爲破貲聚留師賔以發其材及壯行内修不摽飾爲
名而有譽於爲士者年四十始以進士出佐鎭東軍
積功次入尚書爲屯田貟外郎通判亳州遭母夫人
某氏喪不行以卒君工爲詩歌喜飲酒與人交恬如
也尤不好官爵至京師一不問權貴人所舎事有類
君者自言得遷或勸君自言終不許然起家十九年
更三縣以材奏君者甚衆卒之明年皇祐某年某月
弟某葬君某所以夫人某氏祔子男兩人曰某曰某
一女子尚㓜銘曰
乗於朝葬於里厥嬪祔之祭則子以完歸親維有祉
　　　　馬漢臣墓誌銘
合淝人馬仲舒字漢臣其先茂陵人父臯爲江東撥
發寘其家金陵漢臣因入學齒諸生爲人喜酒色其
相語以褻私侈爲主父母不欲之又隆愛之不能逆
其意以敎也然漢臣亦踈金錢急人險艱不自顧計
於衆中尤慕近予予亦識其可敎以禮法開之果大
寤遂自挫刻務以入禮法從予學作進士旣數月其
辭章粲然充其科者也漢臣長予四年予兄弟視之
漢臣視予則師弟子如也甞助予叔父之喪若子姓
然慶曆六年漢臣冠五年矣從予入京師待進士舉
六月病死死時予亦病其叔父在京師因得棺斂歸
金陵殯之某年某月乃葬于某處孔子曰秀而不實
者有矣夫漢臣幾是矣噫誌其墓云
　　　　贑縣主簿蕭君墓誌銘
君諱化基字子固實蕭氏其先有自長沙避地廬陵
者曰霽方李氏有江南爲洪之武寧令於君爲曾太
父其後再世曰煥曰良輔皆不仕至君之兄侍御史
定基始以材起爲名家而追贈其皇考尚書工部員
外郎君於工部爲少子少謹厚能自力業其世以善
富旣御史貴得任子弟君猶私其能不願治民然御
史竟官君爲明之奉化尉主簿於䖍之贛縣監眞州
酒恬愼祗修在勢者任之春秋六十二至和元年四
月癸酉以官卒其子汝霖汝能汝爲汝正護其柩歸
以十一月壬午葬其縣之儒行郷白沙原夫人楊氏
前葬矣今不祔先人於御史以弟交君予丈人行也
二父皆有子知名南方交於予以故請銘銘者所以
名前人而燕孝子之心也於是爲銘銘曰
韡矣蕭宗楚産之良繩繩主簿有善其郷我脩不茍
　　爲康圖銘壙石維後之藏
　　　　秘書丞謝師宰墓誌銘
君姓謝氏諱景平字師宰尚書兵部員外郎知制誥
陽夏公贈禮部尚書諱絳之子太子賔客陳留公贈
禮部尚書諱濤之孫㤗寧君掌書記贈尚書吏部侍
郎諱崇禮之曽孫初以祖父廕試秘書省校書郎守
將作監主簿旣而中進士第僉書崇信軍節度判官
㕔公事監楚州西河轉般倉累官至秘書丞年三十
三以治平元年十二月庚申卒妻尹氏生男女四人
皆前死其兄以某年某月某日葬君鄧州穰縣五隴
山南謝氏故家河南緱氏君六世祖仕吳越故自陳
留公以上三世葬杭之富陽至君始葬陽夏公於鄧
爲穰人而今以君祔葬君於忿不忮於欲不求雖學
之力亦其天性故其孝弟忠信寛柔遜讓莊靜謹潔
稱於兒童以至壯長而成不充其志施不盡其材此
學士大夫所以哀其死而多爲之出涕也然君文學
政事言語巳能自逹於一時其於道德之意性命之
理則求之而不至聞矣而不疑嗚呼可謂賢巳銘曰
陽夏四子皆賢而材季也早死吾銘其埋今又銘叔
嗚呼可哀古之死者以死爲息嗟叔方剛何愒之亟
昭昭者逝嶷嶷者藏爲識在斯銘則不亡
　　　　尚書刑部郎中周公墓誌銘
周氏其先自華隂入蜀蜀孟氏時公之皇考諱敬述
以文章知名甞至要官任事矣孟氏亡因不復仕而
天子召以爲壽州下蔡令由下蔡以爲太子中允知
江州賜紫衣金魚使撫初附之民其後爲祕書丞知
泰州以卒而得州之北原以葬有子四人其卒皆位
於朝而公第二公諱嘉正字榦之少與其晜弟俱以
進士甲科起家爲通州軍事推官其後通判廣州提
點福建刑獄知壽州爲三司鹽鐡判官故宰相丁謂
慮其材　天子以爲河北轉運使而公不就巳而謂
得罪公坐出知金州又知海州又知濠州而以工部
郎中分司南京歸治疾于海陵之第明道元年以恩
遷刑部二年年六十四以卒公寛厚而廉清而其才
尤長於政事自爲推官時巳能有所建易爲士民所
記及奉使福建獄有冤輒辨有疑若可貸輒以聞所
活至數十人而其治大抵遇姦吏爲獨急子男五人
曰象先今爲武康軍節度推官監台州稅曰彦先爲
右侍禁知循州興寧縣曰茂先爲泰州司法叅軍曰
行先爲山南東道節度推官知江州彭澤縣曰嗣先
爲進士女七人皆嫁爲士大夫妻嘉祐三年三月千
申公子與孫葬公皇考祕書丞贈尚書工部侍郎之
兆東以安喜縣君錢氏祔縣君實左右公以有家者
也銘曰周遷于蜀爰自先人考有四子發于海濵公
有令聞貴維次子歸寛民人施刻在巳方飛方騫方
■于天旣鎩以歸旣隕于泉有高其後有　其前作
爲銘詩兆此新阡
　　　　右侍禁周君墓誌銘
君周氏諱彦先字師古曽大父諱瓌贈大理評事大
父諱述祕書丞贈尚書工部侍郎考諱嘉正尚書刑
部郎中君少以郎中君䕃補三班奉職監泗州浮橋
又監楚州船場爲揚泰州巡檢而近臣薦君閤門祗
候大臣曰周某可用矣然吾將試之邊乃白以爲􁧤莫
等七州軍㳂邊巡檢邊人兩界上爲羣盗君得姓名以
白安撫使移之契丹契丹悉捕斬之自是乆之邊無盗
也巳而君上書言漕事又言邊將使人耕邊以給公
使不即禁止往往能生事於是邊將大怒而君所部
卒有犯法者因詆君以不詰坐是監廣州清逺縣鹽
場轉運使留君以監市舶它吏方習爲姦賕事而君
獨不買舶中一物轉運使甞數稱君以媿它吏而薦
君以知循州之興寧縣至則相縣南三十里寧昌驛
以爲治所而吏自此得不以瘴死然君旣得疾於興
寧矣遂卒卒時年四十二縣人以君爲能撫我思之
也君先夫人盛氏尚書工部侍郎諱京之子後夫人
王氏尚書主客郎中諱貫之之子皆有賢行五子濤
洵洧渥澥皆爲進士二女子嫁如臯史堪德安鄭汾
亦皆爲進士而濤今爲著作佐郎知汝州梁縣以嘉
祐三年三月壬申葬君皇考郎中之兆次而以先夫
人祔臨川王某爲銘曰
君弟吾嫂夫人吾姑君能有家不失疾徐治兵與民
威愛之孚銘昭子孫以告不誣
　　　　泰州司法叅軍周君墓誌銘
君周氏諱茂先字去華其先成都人至君大父諱述
爲祕書丞知泰州以卒始葬泰州之北原而子孫遂
爲州人不去父諱嘉正尚書刑部郎中君以父䕃爲
楚州司戸叅軍又爲泰州司法叅軍皆有能名明道
二年五月刑部君終于第君思慕哭泣至其年十月
亦卒於是君年三十二夫人南陽張氏守其孤不嫁
其后孤渙以進士起家洪州南昌縣主簿二女子嫁
池州貴池縣尉宣城查塾進士建安吳觀而以嘉祐
三年三月壬申葬君北原之兆銘曰
綿綿之孤屬于單妻旣恃而殖龜錫告命曰維孝子
從先人宅
　　　　尚書屯田貟外郎周君墓誌銘
君周姓諱濤字幾道中慶曆六年進士甲科歷亳州
觀察推官撫州軍事推官著作佐郎祕書丞太常博
士尚書屯田貟外郎知汝州梁杭州錢唐二縣内行
敏能爲政壹自急飭視民疾如在巳不肯釋事實爲
名聲要利所在民愛譽甚於士大夫治平三年六月
在京師授簽書梓州判官事七月十三日以官卒年
四十有四曽祖諱述故郫人皇祕書丞贈工部侍郎
始占海陵以葬祖諱嘉正皇刑部郎中父諱彦先終
右侍禁贈右監門衛將軍妻曰昭德縣君錢氏子男
五人　穜秩穆稌以其年十月十六日葬君揚州江
都縣同軌南郷東武里銘曰
於勢與聲蹲循弗爭無忌其生於善與恥操終如始
有哀其死
　　　　虞部郎中晁君墓誌銘
尚書虞部郎中晁君諱仲參字孝先以治平四年五
月九日卒於通判舒州事其子以熈寧二年正月二
十九日卜濟州任城縣諌議郷吕村之原以葬狀君
之行來乞銘掇其語爲銘曰
晁望潁川衛有卿丙錯以術用作漢家令魏晉南北
史無傳人良正官唐仍不大振開封于家徙鉅野縣
辟時囏屯出宋而顯迴奮布衣太子太師宗慤秉政
父子一時三朝四世錫榮丘墓佺令中書爲君曽祖
有子迪者刑部侍郎乃生宗簡世德孔揚使京東西
郎于刑部君實其嗣少則多譽仲父保任主簿上虞
宰墨隳政易君仕初從容調聏史莫玩法墨以廉終
弱伸强懾按察擾獄夙如我謀君不爲奪械囚于州
將范文正歎愛而謂畏宜繩私公勇勿畏君願持此
畢身無尤薦監越酒旋宅父憂判官于滁擢丞大理
汝州郟城來知縣事富姓賕吏寓田勢家役煩且窘
中戸愁嗟君裒僞劵應手即辨完蠹嘘枯俗戒以勸
秦王諸孫上冡入郛卒榜驛隷君擒而誅將劾中人
匿車夜遁移内侍省罪令即訊迄明年至徒御無譁
能聲震越號稱其家易曹濟隂太子賛善督尉索盜
里閭宴衎馬入罷牧地租于民厨傳費劇輸之殆貧
君曰閔哉責豈無豫操書鐫守多絀其數遷官博士
去領開州大築學校率衣冠游温湯之鹽實不酬課
歲蠲五萬奏自君可氓疾不治謁巫代毉敎以餌藥
盡投詭祠失怙恃者予其娶嫁坐堂朝晡飮酒閒暇
英宗纂極貟外于虞比駕二部閱最而除今　天子
恩始正郎位攝舒朞年條敎逾肄殍來鄰邦賑使無
僵扶携飽去又遺之種敦於除害未始愛力取樅陽
河避羅刹石析池口征合于銅陵官不失筭舟無危
行人幸是爲曠數十載趨令驩呼無有稚艾孤山馬
當歲漂百航鑿秋口浦直走雷江脫險風濤幾五百
里章隨驛聞就付其事方冬告役君夏而徂壽五十
五識者歎吁齊公孫氏作配甚似封永康君誕惟四
子端仁端義端禮端智仁中進士常州司理義郊社
郎餘則未仕五女四人歸爲士妻石端俁彦俁歸而
􁁪范胡二壻純粹僧孺㓜處于家君孫有五男節符
籛其二則女惟君平生外晦内明忤出不意黙無與
爭禄賙族婣恩稱䟽戚庖無朝炊笑語如昔晩尤靜
曠病不告遺極談性命方絶之時子丐埋辭衰麄走
汴掇其緒餘以質幽竁
　　　　度支郎中葛公墓誌銘
葛公姓也源名也宗聖字也處州之麗水公所生也
明州之鄞後所遷也貫曽大考也遇大考也旺累贈
都官郎中考也進士公所起也洪州左司理叅軍吉
州太和縣主簿江州德化縣令監興國茶場威武軍
節度推官知廣州四㑹縣著作佐郎知開封府雍丘
縣祕書丞知泉州同安縣太常博士通判建州屯田
貟外郎知慶成軍都官貟外郎知南劒州司封貟外
郎祠部郎中江浙荆湖福建廣南提點銀銅坑冶鑄
錢度支郎中荆湖北提點刑獄此公之所閱官也州
將之甥與異母兄毆人而甥殺之州將脅公曰兩人
者皆吾甥而殺人者乃其兄也我知之彼大姓也無
爲有司所誤不然此獄也將必覆公劾不爲變此公
之爲司理叅軍也州符徙吉水行令事他日令始至
大猾吏輒誘民數百訟庭下設變詐以動令如此數
日令厭事則事常在吏矣公至立訟者兩廡下取其
狀視有如吏所爲者使自書所訴不能書者吏授之
往往不能如狀窮輒曰我不知爲此乃某吏教我所
爲也悉捕劾致之法訟以故少吏亦終不得其意毛
氏寡婦告其子以恩義說之不得即使人微捕得之
與閒語者驗其對乃書寡婦告者也窮治具服爲私
謀誣其子孫距州溪水惡而歲租幾千萬碩舟善敗
民以輸爲愁公始議縣置倉以受輸則官漕之亦便
州不聽公論之不巳倉成至今賴其利此公之爲主
簿也中貴人擊驛吏取所給過家以言府府不敢劾
公曰中貴人何憚爲吾民而有陵之者吾亦恥之上
書論其事中貴人坐絀此公之爲縣於雍丘也屬吏
常有隙於公同進者因讒之公察其㫖不聽以爲舉
首此公之爲州於南劒也鑄錢歲十六萬其所施置
後以爲法程此公之爲銀銅坑冶鑄錢也鄂州崇陽
大姓與人妻謀而殺其夫州受賕出之公使再劾劾
者又受賕獄如初而公終以爲不直其弟訴之轉運
使雖他在事者亦莫不以爲冤復置之獄卒得其姦
賕狀論如法此公之爲提點刑獄也甲子四百三十
五公所享年也至和元年六月乙未卒之年月日也
潤州之丹徒縣長樂郷顯陽村公所葬也嘉祐元年
十月壬申葬之年月日也郷邑孫氏今祔以葬者公
元配也萬年縣君范陽盧氏公繼配也良肱良佐良
嗣公子也妻太常博士黃知良曰金華縣君公女也
起進士爲越州餘姚縣尉主公之喪而請銘以葬者
良嗣也論次其所得於良嗣而爲之銘者臨川王某
也銘曰
士窾以養交兮弛官之不忌維公之所至兮樂職嗜
事彼能顯聞兮公則不晣不銘示後兮孰勸爲瘁
臨川先生文集卷第九十六
臨川先生文集卷第九十七
　　墓誌
　　　王逢原墓誌銘
　　　司封郎中孫公墓誌銘
　　　郎中劉君墓誌銘
　　　運使李君墓誌銘
　　　博士致仕李君墓誌銘
　　　成固縣楊君墓誌銘
　　　致仕周公墓誌銘
　　　張常勝墓誌銘
　　　　王逢原墓誌銘
嗚呼道之不明邪豈特敎之不至也士亦有罪焉嗚
呼道之不行邪豈特化之不至也士亦有罪焉蓋無
常産而有常心者古之所謂士也士誠有常心以操
聖人之說而力行之則道雖不明乎天下必明於巳
道雖不行於天下必行於妻子内有以明於巳外有
以行於妻子則其言行必不孤立於天下矣此孔子
孟子伯夷柳下惠揚雄之徒所以有功於世也嗚呼
以予之昬弱不肖固亦士之有罪者而得友焉余友
字逢原諱令姓王氏廣陵人也始予愛其文章而得
其所以言中予愛其節行而得其所以行卒予得其
所以言浩浩乎其將㳂而不窮也得其所以行超超
乎其將追而不至也於是慨然歎以爲可以任世之
重而有功於天下者將在於此余將友之而不得也
嗚呼今弃予而死矣悲夫逢原左武衛大將軍諱奉
諲之曾孫大理評事諱珙之孫而鄭州管城縣主簿
諱世倫之子五歲而孤二十八而卒卒之九十三日
嘉祐四年九月丙申葬于常州武進縣南郷薛村之
原夫人吳氏亦有賢行於是方娠也未知其子之男
女銘曰
壽胡不多天實爾嗇曰天不相胡厚爾德厚也培之
嗇也推之樂以不罷不怨以疑嗚呼天民將在于兹
　　　　宋尚書司封郎中孫公墓誌銘
公諱錫字昌齡曾祖釗祖易從父再榮皆弗仕及公
仕贈其父至尚書兵部侍郎公以天聖二年進士起
家和州歷陽無爲巢二縣主簿部使者及兩制以御
扎舉者十餘人改鎭江軍節度推官知杭州仁和縣
籍取兇惡戒以不改必窮極案治而治其餘一以仁
恕故縣人畏愛之以兵部喪去三年乃用舉者以集
慶軍節度掌書記充國子監直講豫校史記前後漢
書南北史脩集韻選蘇王宫伴讀敎導有法宗室召
燕飲未甞往居頃之改著作佐郎當罷矣又留爲國
子監丞講讀七年乃用舉者召試集賢校理同知太
常禮院判吏部南曹登聞鼓院爲開封府推官賜緋
魚坐考鏁㕔進士舉籍中有不中格者兩人降監和
州清酒務當是時龎宰相爲樞密使薦宜侍講禁中
方召而公以謫去乆之㑹明堂恩召還同判尚書刑
部先時主者多持事往決於中書公獨視法如何不
往戎州人向吉等操兵賈販恃其衆所過不輸物稅
州縣捕逐皆散走成都鈐轄司奏請不以南郊赦除
其罪從之逮捕親屬繫獄至更兩赦有詣闕訴者刑
部詳覆官以爲特勑遇赦不原者雖數赦猶論如法
公獨奏釋之凡釋百二十三人公於議法多如此復
爲開封府推官當隨尹奏事　仁宗問大辟幾何且
以愼刑愛人爲戒公因奏開封勑有重於編勑而當
改者數事　仁宗皆以爲然它日問尹以公姓名稱
之於是貴戚女使有奏讞上薄其罪付公監決曰此
人平恕可任也道士趙清貺出入龐宰相家受賕御
史以劾龐府治實清貺自爲龐不知也清貺坐杖配
沙門島行兩日死御史又劾府希宰相指故杖清貺
殺之滅口　仁宗亦疑乃悉罷知府推判官而以公
知太平州初淸貺事獨判官王礪劾決公不自辨也
未幾　仁宗即寤罷者皆復而以公提點淮南路刑
獄在淮南二年所活大辟十三人考課爲天下第一
所舉多善士未甞聽人請屬還爲三司戸部判官求
知宣州許之特詔秩禄視轉運使至則召五縣令約
以州所下書有不便封還故縣得自爲政而州無事
且滿州人詣轉運使提點刑獄乞留還又知舒州發
常平廣惠倉以活陳許潁蔡流人及歸計口量逺近
給食遣去去者率錢買香焚之府門以祝公至或感
泣初提點刑獄恐聚流人爲盗又惜常平廣惠倉數
牒止公不聽申以手書又不聽佐屬皆爭曰不可公
行之自若比代去州人闔城門留之薄暮與爭門乃
得出遂以告老致仕於是官至尚書度支郎中散官
至朝奉郎勲至上柱國　今上即位遷司封賜金紫
以熈寜元年正月十二日卒年七十八孫氏世爲廣
陵富姓兵部兄弟五人其季婦有子寡欲分財以義
譬解不得乃悉推田宅與諸兄弟脫身携公居建安
軍揚子故今爲眞州人諸兄弟後破産而兵部居揚
子又卒爲富姓爲公千里迎師立學舎市書至六七
千卷公感勵奮激誦習忘寢食年十九舉進士開封
第二坐同保匿服罷而再舉又第一當是時以文學
稱天下及仕號爲忠厚正直終身未甞言利老而貧
不以爲悔郷人尤歸其長者有文集二十卷𥘉娶莊
氏早卒又娶裴氏刁氏刁氏封壽安縣君亦前死子
湜澄泳淵淑湘早卒溱太廟齋郎後公數月死澄楚
州寳應主簿洙祕書丞集賢校理漸太廟齋郎女十
人一人嫁三人未嫁三人嫁而卒三人未嫁而卒九
月十六日葬公揚子縣懷民鄕北原銘曰
於戲孫公有直其道爲之少時以濟壯老人信公行
承趨薦保天順公德與公壽考維公有子䘮事哀祗
慰其考思用此銘詩
　　　　荆湖北路轉運判官尚書屯田郎中劉君
　　　　墓誌銘(并序)
治平元年五月六日荆湖北路轉運判官尚書屯田
郎中劉君年五十四以官卒三年卜十月某日葬其
州揚子縣蜀岡而子洙以武寧章望之狀來求銘噫
余故人也爲序而銘焉序曰君諱牧字先之其先杭
州臨安縣人君曾大父諱彦琛爲吳越王將有功刺
衢州葬西安於是劉氏又爲西安人當　太宗時甞
求諸有功於吳越者録其後而君大父諱仁祚辭以
疾及君父諱知禮又不仕而郷人稱爲君子後以君
故贈官至尚書職方郎中君少則明敏年十六求舉
進士不中曰有司豈枉我哉乃多買書閉戸治之及
再舉遂爲舉首起家饒州軍事推官與州將爭公事
爲所擠幾不免及後將范文正公至君大喜曰此吾
師也遂以爲師文正公亦數稱君勉以學君論議仁
恕急人之窮於財物無所顧計凡以慕文正公故也
弋陽富人爲客所誣將抵死君得實以告文正公未
甚信然以君故使吏雜治之居數日富人得不死文
正公由此愈知君任以事歳終將舉京官君以讓其
同官有親而老者文正公爲歎息許之曰吾不可以
不成君之善及文正公安撫河東乃始舉君可治劇
於是君爲兖州觀察推官又學春秋於孫復與石介
爲友州旱蝗奏便宜十餘事其一事請通登萊鹽啇
至今以爲賴改大理寺丞知大名府館陶縣中貴人
隨契丹使往來多擾縣君視遇有理人吏以無所苦
先是多盜君用其黨推逐有發輒得後遂無爲盜者
詔集強壯刺其手爲義勇多惶怖不知所爲欲走君
諭以詔意爲言利害皆就刺欣然曰劉君不吾欺也
留守稱其能雖府事徃徃咨君計䇿用舉者通判廣
信軍以親老不行通判建州當是時今河陽宰相富
公以樞宻副使使河北奏君掌機宜文字保州兵士
爲亂富公請君撫視君自長垣乗驛至其城下以三
日㑹富公罷出君乃之建州方并屬縣諸里均其徭
役人大喜而遭職方君喪以去通判青州又以母夫
人喪罷又通判廬州朝廷弛茶㩁以君使江西議均
其稅蓋期年而後反客曰平生聞君敏而敢爲今濡
滯若此何故也君笑曰是固君之所能易也而我則
不能且是役也朝廷豈以爲它亦曰愛人而已今不
深知其利害而茍簡以成之君雖以吾爲敏而人必
有不勝其弊者及奏事皆聽人果便之除廣南西路
轉運判官於是修險阨募丁壯以減戍卒徙倉便輸
考攝官功次絶其行賕居二年凡利害無所不興廢
乃移荆湖北路至踰月卒家貧無以爲䘮自棺椁諸
物皆荆南士人爲具君娶江氏生五男二女男曰洙
沂汶爲進士洙以君故試將作監主簿餘尚幼初君
爲范富二公所知一時士大夫爭譽其才君亦慨然
自以當得意已而屯邅流落抑没於庸人之中幾老
矣乃稍出爲世用若將有以爲也而旣死此愛君者
所爲恨惜然士之赫赫爲世所願者可睹矣以君始
終得䘮相除亦何負彼之有哉銘曰
嗟乎劉君宜壽而顯何畜之乆而施之淺雖或止之
亦或使之唯其有命故止於斯
　　　　廣西轉運使李君墓誌銘(并序)
君諱寛字伯強姓李氏其先隴西人後移光山至君
六世祖又移建安今爲南昌人者以君大皇考爲鼻
祖君皇考諱某以太子洗馬致仕終尚書虞部郎中
其贈官至衛尉卿大皇考諱某以殿中丞致仕其贈
官至吏部尚書曾大皇考諱某當五代之亂無爵禄
以尚書故贈大理評事君始以世父䕃守將作監主
簿監洪州鹽院用歲課倍得知袁州宜春縣改知福
州福清縣當是時能聞朝廷矣就除通判桂州又通
判江州二州皆治遂知吉州請於　天子立學以敎
學者常三百人施方略捕盗賊無衆寡逺近必得以
至米鹽酒㩁皆爲除弊致利移衡州不赴改江州州
人曰是甞涖我矣不待至而服未幾移潤州不赴改
信州又不赴改太平州轉運使言饒大劇州將不能
治而太平不足用君乃換饒州屬縣惡吏聞且至有
弃其官而去至則禁巫醫之罔民案畜蠱者遂以無
事安撫使言治行於江南爲第一母夫人終去位三
年知䖍州將行三司請君制置糧草河北一歳減緡
錢八十七萬由此提點江浙等路鑄錢坑冶以衛尉
老奏徙治所南昌從之移提點荆湖北刑獄辭不徃
又請便官以養乃改江西居一月遭衛尉䘮服除乆
之尚不忍去墓所詔就起君提點江東刑獄又移京
西除廣西轉運使自儂智高反宿軍邕州歲漕不足
乃多治船設賞罰而邕軍食以有餘所部攝官以三
十四貟爲額待攝常數十百人一貟闕皆爭賕吏君
第其課爲三等有闕以次補攝官不賕吏由此始二
廣使者故不以春夏出㑹有詔閱邉卒君即出道遇
瘴歸卒年六十治平二年九月二十三日也初李氏
旣居江南尚書未老致其事歸養其子侍郎以分司
歸亦未老當侍郎之歸衛尉又以從其兄弗仕仍世
德義爲南人所慕君旣生有美質而積習名敎自爲
兒童侍衛尉側不惰終日及壯砥礪以材能自顯其
於吏治精壯果敏機張鍵閉姦不可知目所指取必
得其情狀故所在豪人猾吏重手累足以終君去不
敢有所觸君視遇其屬士大夫賢者尤謹所拔舉過
百人後多知名云夫人胡氏仁和縣君子男五人長
曰承勉宣州旌德縣令早卒次曰亞夫太廟齋郎曰
獻夫試將作監主簿曰渭夫試祕書省校書郎曰太
平奴方晬而夭女二人長適蘇州常熟縣主簿余公
弼次適大理寺丞田眞卿孫男三人君與弟尚書司
門郎中定相友愛尤篤遺奏以司門之子簡夫聞詔
除司門知太平州𥙷簡夫郊社齋郎又詔君䘮所過
州發卒護送以明年二月歸殯于洪州某月某日葬
新建縣桃花郷曹山去先墓五里君所自爲壽藏也
君積散官至朝奉郎職事官至尚書金部郎中勲至
護軍賜服佩至三品銘曰
李姓章浦自君考祖弃閩徂遷望此荆楚君於治人
無有黨讎部我千里如農一丘薅姦鉏彊以殖善柔
均之利澤深蒔平耰乃登禄實尚饋春秋君能孝祀
君則多子有來無窮其視章水
　　　　國子博士致仕李君墓誌銘
朝奉郎國子博士致仕騎都尉賜緋魚袋廣陵李君
者諱問字某以數舉進士賜同學究出身甞爲韶州
樂昌無爲軍廬江二縣主簿河中府臨晉縣令以昭
德軍節度推官知邢州平鄕縣以大理寺丞知蘇州
吳江衢州江山二縣又以太子中舎殿中丞監在京
箔場太平州蕪湖縣酒稅遂告老㑹　今上即位遷
博士至明年而卒又明年十二月二十五日葬廣陵
某郷某里君善爲詩當時名人柳開王禹偁稱之少
貧幾不自存有姊氏以田宅弗取也及爲吏所在推
誠愛人人至不忍有所負以累君去輒遮泣挽留及
老矣而彌貧然終不以貧故變節有所取年九十精
悍如此及將卒尚讀書與家人笑語自若投其書若
將寐者遂卒卒時治平元年十一月十一日也李氏
故金陵人其後遷高郵又遷廣陵君曾祖諱某祖諱
某考諱某以君故贈殿中丞君娶開封浩氏有兩男
子察山南東道節度推官蚤卒定集慶軍節度推官
一女嫁杭州新城縣令許仲蔚定有文行從余遊故
與爲銘銘曰
斬曠平窾幽宻工相方史諏日於惟君考此室猶其
永寧尚終吉
　　　　朝奉郎守殿中丞前知興元府成固縣楊
　　　　君墓誌銘
楊氏自太尉震守節於漢以死而將相名臣之族多
出於華隂歷八九百年以至於今不絶爲士大夫家
而尚能譜太尉之昭穆當五代之亂君曾祖諱某者
在呉越因相其王王遷國除於太宗之時而國相
之子孫歸仕於　天子又多賢顯尚書刑部郎中諱
某者君皇祖也尚書司封郎中諱某者君皇考也楊
氏之爲江都人者自君皇考始君諱某字公適幼詳
敏知好文學故我叔祖興元府君嫁之以其子及長
而仕號爲能吏所在官治多舉者自太廟齋郎更九
官而以殿中丞知興元府成固縣事治平元年歸得
疾於楚州二月二十一日卒年六十五夫人王氏即
興元府君尚書主客郎中諱某之女五男子湜洙治
滌浡湜宿州符離縣尉餘皆進士洙治前死四女子
其巳嫁者二人太常少卿吕璹試將作監主簿孫綖
者君壻也其一人未嫁而前死諸子孫以二年十一
月四日葬君江都東興鄕之北原以某甞得侍君而
君知之於少時者也故屬以銘銘曰
赫赫太尉窮于季世華隂之楊終煽而昌艱難徂遷
亦相其王王以家朝相隨内屬有子有姓尚多顯服
君勱厥紹考終世禄書銘在京兆實初卜
　　　　都官郎中致仕周公墓誌銘
尚書都官郎中南康周公卒之明年皇祐五年葬某
所子藴詠使請銘次其語曰公諱某字某其先占蔡
之汝陽唐末遇亂於光蘄遷江州之星子鎭太平興
國中以鎭爲縣又以爲南康軍故今爲南康人焉曾
大父某大父某當李氏時皆以學行爲處士家皇考
某累贈尚書職方郎中始以進士起至尚書屯田郎
中求監池之永豐監遂致仕已而　今天子大享明
堂恩除都官于家以卒甞令岳之沅江壽之霍丘池
之建德卭之依政河南之洛陽凡五縣通判池州守
二州曰蓬曰安其治之寛嚴視事劇易尤惠於池蓬
蓬人愛思至爲公畫像在洛陽明肅太后使中貴人
用事者來留守傾身媚附之中人諷公請已獨拒之
不往故相張士遜薦公說書國學且諭公見執政公
固謝之其篤學果行蓋有世士夫所難者卒時春秋
七十七戒䘮葬無用浮屠說有文十卷世傳之先夫
人王氏封仁壽縣君二子藴保信軍節度推官詠太
廟齋郎銘曰
余聞異時宦官之幸雖隆名尊爵有紀於時者往往
爲之詘焉又觀古之士能無折身以市於貴勢蓋亦
少也信公之所守則其賢逺矣我銘公藏不刻其他
惟兹之存以勸母邪
　　　　張常勝墓誌銘
君湖州烏程縣人姓張氏名文剛字常勝好學能文
孝友順祥再舉進士不第年二十七熈寧五年九月
九日卒以六年二月十日葬于鳯凰山曾祖任祖維
贈刑部侍郎父先尚書都官郎中致仕女三人君妻
予從父妹也故君從予學銘曰
才足以貴而莫之知善足以壽而止於斯嗚呼逝矣
兮銘以哀之
臨川先生文集卷第九十七
臨川先生文集卷第九十八
　　墓誌
　　　御史王公墓誌銘
　　　孔處士墓誌銘
　　　致仕王君墓誌銘
　　　貟外郎張君墓誌銘
　　　謝景回墓誌銘
　　　參軍杜君墓誌銘
　　　金溪呉君墓誌銘
　　　南京沈公墓誌銘
　　　呉録事墓誌
　　　郡公宗辯墓誌銘
　　　南康侯仲行墓誌銘
　　　華隂侯仲厖墓誌銘
　　　祁國公宗述墓誌銘
　　　將軍仲夔墓誌銘
　　　大將軍世仍墓誌銘
　　　　尚書都官貟外郎侍御史王公墓碣銘
慶曆五年　天子以尚書都官貟外郎通判荆南府
王公爲侍御史居一年以入三司爲戸部判官又一
年還之爲言事御史頃之奏事殿中疾作歸翌日卒
其家以不起聞　天子悼閔走中人賻之金帛又官
其一子先是御史有物故者不賻由公故乃敕有司
并賻蓋　天子之所以録其忠如此自公舉進士時
巳能力學自立以經術游於江淮之南爲學者所歸
至爲許州司理參軍則以其職與強貴人抗曲直獄
疑當死賴以活者至數人再主簿於杭之臨安開封
之扶溝遂選開封府法曹參軍令皆不能出其治尹
亦不敢侵其守而薦者以十數歲當遷府推官惡不
順巳持其奏不肯書欲詘公請已公故不詘推官度
終無可奈何乃卒任公遷祕書省著作佐郎巳而覃
恩遷祕書丞乃出知洪州分寜縣入爲審刑詳議官
數以疑似辨上前輒釋及佐荆南能以義憚其守錯
諸不法事甞上書論南方用師討傜蠻不如撫而降
之利先是公在京師　天子以災異詔百官言事公
所言有以儆世者其後御史府惡老者在事不能自
巳以言趣之去位公以謂於老者薄非所以廣仁孝
於天下且養之非其道使至於無恥而專以法格之
滋所以使人薄也乃推三代禮意爲養老頌以諷凡
公之行巳治民及所以論於上者皆出於寛厚誠恕
而其言易直以明故其召而爲御史也未至而好公
者巳信其能稱職矣同時御史聞一事皆爭言塞職
其巳甞言公未甞繼以言曰可悟上意足矣然排黨
幸爲獨切其言多同時御史所不能言者毎承上閒
言人不能無過若以古繩墨治之世殆無全人爲國
家用者要之忠信而巳忠信雖有過尚足用也其大
指所存如此嗚呼古所謂淑人君子者公於是可以
當之矣公旣行内修其大者爲世所稱至其施於小
亦皆敏而盡力顧余不得盡載也然讀余之所載則
亦槩足以知公矣公諱某字某其先爲漢鴈門太守
者曰澤澤後十八世雄爲唐東都留守封望太原族
墓在河南而世宦學不絶爲聞姓至唐之將亡雄諸
孫頗陵夷始自缺其譜亡不知幾傳而至護始居福
之候官曰本河南人雄之後也護生伸伸生廷簡當
閩王審知時𬒳署爲安逺使有勞烈於其國審知死
遂置其官以老安逺二子其季居政娶邑里姚氏女
生公自護四世至公始以文行發名追官皇考至祕
書丞而以昭德縣太君封其母夫人曾氏贈尚書兵
部侍郎㑹之女封金華縣君婦順母嚴公所以紀其
家蓋有助焉生五男子回向固同冏皆爲士其文學
行義有過絶人者故人莫不知公後世之將大顯以
蕃而以公之仕不充其志爲無憾也公年六十三以
旣卒之三年葬潁州之某鄕某原初公嘗過游潁之
樂故諸孤御其母家焉而以公於葬至是回之友臨
川王某追銘墓上實至和二年也銘曰
顯姓維王出不一宗公先河南實祖於雄來閩四世
乃挺以生其來則否其去而亨歸忠于君播惠在甿
配時前人駿發以升世不載德孰爲榮名謂公有後
其豈公卿
　　　　孔處士墓誌銘
先生諱旼字寧極睦州桐廬縣尉諱詢之曾孫贈國
子博士諱延滔之孫尚書都官貟外郎諱昭亮之子
自都官而上至孔子四十五世先生甞欲舉進士已
而悔曰吾豈有不得巳於此邪遂居于汝州之龍興
山而上葬其親於汝汝人爭訟之不可平者不聽有
司而聽先生之一言不羞犯有司之刑而以不得於
先生爲耻慶曆七年詔求天下行義之士而守臣以
先生應詔於是朝廷賜之米帛又勑州縣除其雜賦
嘉祐三年近臣多言先生有道德可用而執政度以
爲不肯屈除守祕書省校書郎致仕四年近臣又多
以爲言乃召以爲國子監直講先生辭乃除守光禄
寺丞致仕五年大臣有請先生爲其屬縣者於是天
子以知汝州龍興縣事先生又辭辭未聽而六月某
日先生終於家年六十七大臣有爲之請命者乃特
贈太常丞至七年月日弟噅葬先生於堯山都官之
兆而以夫人李氏祔李氏故大理評事昌符之女生
一女嫁爲士人妻而先物故先生事父母至孝居喪
如禮遇人恂恂雖㒒奴不忍以辭氣加焉衣食與田
桑有餘輒以賙其鄕里貸而後不能償者未甞問也
未甞疑人人亦以故不忍欺之而世之傳先生者多
異學士大夫有知而能言者蓋先生孝弟忠信無求
于世足以使其鄕人畏服之如此而先生未甞爲異
也先生博學尤喜易未甞著書獨大衍一篇傳於世
考其行治非有得於内其孰能致此耶當漢之東徙
高守節之士而亦以故成俗故當世處士之聞獨多
於後世乃至於今知名爲賢而處者蓋亦無有幾人
豈世之所不尚遂湮没而無聞抑士之趨操亦有待
於世邪若先生固不爲有待於世而卓然自見於時
豈非所謂豪傑之士者哉其可銘也巳銘曰
有入而不出以身易物有徃而不反以私其佚嗚呼
先生好㓗而無尤匪佚之爲私維志之求
　　　　右領軍衛將軍致仕王君墓誌銘
君王氏諱乙字次公其望在太原而實家大名之元
城不知其始所以徙曾祖諱安當周世宗時爲閤門
通事舎人祖諱廷温開寳中泰寧軍節度副使考諱
奉諲右班殿直贈左武衛大將軍君甞舉進士不中
因獻其所藏書祕閣而上書言先臣某逮　許王於
先皇帝有一日之幸臣實其子天子下其問驗以爲
三班借職累遷至内殿崇班閤門祗候淮南東路都
巡檢使皇祐二年年七十三以右領軍衛將軍致仕
卒於海州而以嘉祐二年葬眞州之揚子縣某鄕某
原以後夫人劉氏祔於是先夫人林氏旣葬矣君強
記博聞剛毅而聦明好讀書雖老矣讀書未甞少止
於窮人賤士茍義所在樂與之爲膠漆一欲以不直
加我雖嚴貴人義終不爲受也數上書言事皆中世
病而用事者多不聽聽者兩言耳又事之小者然當
時蒙其利言楚州可去堰爲牐歳省卒二十一萬七
千人錢一百三十萬米六萬八千石又言河隂可以
茶鹽募入榖而漕之河北爲十說以排三司之難三
司不能絀其一此當時蒙其利者也　宋興百年大
定於　太宗至　眞宗内外富矣内外自是遂務以
無爲養息天下朝廷所尚賢良進士而將相大臣之
世用君方慨然懷古人趨赴功業之意欲起貧賤不
勢左右而以其辯智當人主衆圎獨方用非其時卒
以不合嗚呼甚可悲也然天下不肖多畏惡君以其
伉直而幸其齟齬不得意以老獨賢者哀之耳君子
越石秦州觀察判官其次子仁傑爲進士女二人嫁
進士林度陳州項城主簿宋造余嘗爲君僚而與其
子越石同年進士也銘其葬曰
強能吾嬴吾與之爲抗嬴者惴惴吾與之爲讓卒嬴
于強以窒于行維其心之享以實其聲也
　　　　朝奉郎尚書司封貟外郎張君墓誌銘
朝奉郎尚書司封貟外郎知安州軍州兼管内勸農
事騎都尉賜緋魚袋借紫張君年五十六以皇祐二
年十二月十一日卒以熈寧元年某月某日葬君諱
祹字聖休餘杭人曾祖曰浩祖曰文寳弗仕考曰延
遇仕至左侍禁贈官至左驍騎將軍君少孤與其弟
祗皆文行知名以布衣敎授宗室後中進士第歷宣
州宣城縣主簿撫州司法參軍用舉者遷大理寺丞
知雅州名山洪州奉新兩縣監海州榷貨務通判池
廣兩州乃自尚書屯田貟外郎召拜殿中侍御史用
磨勘遷侍御史劾奏殿前都指揮使郭承祐恃恩驕
嫚論宦官雖高不當坐侍燕而謫請求者又論不當
禁諫官御史風聞言事　仁宗皆以爲然君之爲吏
也數決疑獄所至稱辨治及是言事又能舉其職方
是時爲御史者㧞舉多不次君素寛𥙿靜退耻以彈
治人得用未幾即稱疾求出乃知安州州大治㑹卒
人追䘮車慟哭初驍騎府君監湖州兵遂葬卞山至
是君從葬以夫人京兆縣君施氏祔施氏生一子稚
恭爲進士一女適信州司理參軍王汶孫大正大成
大亨大鈞今尚㓜君事母孝友其弟甚篤於權勢財
利能廉吏治尤可紀在廣州奏請城之未及築外郛
而召後儂智高反州人賴君所築活以不卒功爲恨
銘曰
有嘉張君質靜寛徐進非所好人用稱譽視利在前
蹲循弗趨退施一州用智之餘嘻其葬矣次有銘書
　　　　謝景回墓誌銘
君姓謝氏諱景回字師復以泰寜軍節度掌書記諱
崇禮者爲曾大父以太子賔客陳留公諱濤者爲大
父而兵部貟外郎知制誥陽夏公諱絳者之少子也
㓜好學有大志聦明卓然不類童子年十九所爲文
辭巳可傳載於是得疾不可治以嘉祐四年十二月
丙子棄世於漢東人莫不爲謝氏哀之諸兄以八年
十月乙酉葬君鄧州穰縣五壟原之兆而臨川王某
爲銘曰
攻乎其爲良汰乎其爲精吾見其質吾聞其聲如或
毀之用不旣於成哀以銘詩亦慰其兄
　　　　眞州司法參軍杜君墓誌銘
眞州司法京兆杜渙濟叔年三十七以皇祐四年四
月辛酉卒子男某尚稺自將以下合貨財以葬於北
城之野而留其孥以處杜氏世占永寜之博野父詢
甞歷江寧府司録參軍遂葬家焉有子五人濟叔最
少實慶曆六年進士臨川王某銘其葬焉銘曰
猗嗟杜氏博野之良有官于南遂宅以藏是生司法
以節自強頎而陽陽翼翼而才其生可懷死矣皆傷
江之北垣南墓在望奚葬不歸卜者曰祥後有子孫
旣實而昌求藏厥初來考銘章
　　　　金溪吳君墓誌銘
君和易罕言外如其中言未甞極人過失至論前世
善惡其國家存亡治亂成敗所繇甚可聽也甞所讀
書甚衆尤好古而學其辭其辭又能盡其議論年四
十三四以進士試於有司而卒困於無所就其葬也
以皇祐六年某月日撫州之金溪縣歸德郷石廩之
原在其舎南五里當是時君母夫人旣老而子世隆
世範皆尚㓜三女子其一卒其二未嫁云嗚呼以君
之有與夫世之貴富而名聞天下者計焉其獨歉彼
耶然而不得禄以行其意以祭以養以遺其子孫以
卒此其士友之所以悲也夫學者將以盡其性盡性
而命可知也知命矣於君之不得意其又何悲耶銘
曰
蕃君名字彦弼氏呉其先自姬出以儒起家世冕黻
獨成之難幽以折厥銘維甥訂君實
　　　　太常少卿分司南京沈公墓誌銘
皇祐三年十一月庚申太常少卿分司南京錢塘沈
公卒明年子披子括葬公錢塘龍居里先公尚書之
兆卜十月甲戌吉與其宗謀銘則書公官壽行世来
以請予論次其書曰沈氏自沈子逞以身屬社稷書
於春秋文學賢勞功名不曠于史而武康之族尤獨
顯於天下至公高祖始徙去自爲錢塘人大王父某
當錢氏時匿不仕王父某官咸平端拱閒至大理寺
丞父某學行顯聞早世無爵位由長子同及公贈兵
部尚書公諱周字望之少孤與其兄相踵爲進士起
家掾漢陽從事高郵用舉者入大理爲丞監蘇州酒
知簡之平泉縣縣人銘其政於石遂自封州守佐蘇
州由蘇州爲侍御史有以丞相指謁公者不爲聽居
頃之出刺潤州又刺泉州其爲治取簡易訟有可巳
者輒諭以義使歸思之獄以故少泉州舊多盗日暮
市門盡閉禁民勿徃來公至除其禁而盜亦以止佐
開封訟數年不遣者以百數公斷治立盡甞代其尹
爭獄於上大臣爲公自絀三司使請鑄大錢下其書
議議者無敢忤公爲其判官獨曰壞四錢爲之可以
當十民盜變舊錢且盡鑄之爲誘民死耳不如無鑄
議上如公言於是　天子以江東之按察爲巳悉聞
公寛厚即以爲使盡歲無所劾而部亦以治稱然公
巳老不樂事權自請得明州明年遂以分司歸第三
月卒夫人許氏六安縣君兩男世其家一女子巳嫁
公廉靜寛愼貌和而内有守春秋七十四更十三官
而不一挂於法鄕黨故舊聞其歸則喜喪哭之多哀
而無一人恨望者銘曰
公生四方卒於故里先君之從祭則孫子有檟有松
有鬱其岡不阤不騫萬世之藏
　　　　呉録事墓誌
君諱蕡字成之世爲撫州金谿人曾祖某不仕祖德
筠尚書屯田貟外郎父敏尚書都官貟外郎君以䕃
入官任吉州太和袁州萍鄕縣主簿尉蘄州石橋茶
場廬州司理亳壽州江寧府録事參軍以某年月日
卒于家享年若干君事親孝友于兄弟與厭侈父母
兄弟寧窮困身妻子故老妻長子人不勝憂也義不
忍貲親遺産悉推兄弟比没世妻子遵約鄕人賢以
爲難君甞議獄上官指敎再三君弗許再三上宫顧
歎許舉京官君弗謝乃終弗舉後他上官率以質直
弗舉也二男子偉豪長有志行如君二女子歸晏脩
睦王令季有特操如令豪養寡姊妹嫁孤甥夫婦孳
孳郷人又以爲難卜以元豐八年某月日葬于唐州
桐栢縣淮源鄕實李祔臨川王某誌
　　　　宋贈保慶軍節度觀察留後追封東陽郡
　　　　公宗辯墓誌銘
公諱宗辯字愼微祖諱元佐是爲魏泰憲王考諱允
升太師平陽郡王謚曰㳟懿公平陽第十三子生數
歲而平陽薨事母孝友于兄弟好讀書不舎晝夜常
獻所爲文得試學士院兄弟四人皆中優等遷官而
仁宗遇公甚寵甞親書近親才賢好文博古八字賜
之公旣好書又嗜醫方所蓄方甚衆每躬自治藥以
振人之疾其惻隱不倦蓋天性也以熈寧元年七月
巳卯終于睦親北宅享年四十六官至右衛大將軍
金州防禦使爵天水郡開國公食邑三千戸食實封
五百戸贈保寧軍節度觀察留後追封東陽郡公夫
人李氏封德安郡君贈尚書中書令漢瓊之孫子男
十五人仲富右内率府副率仲㝷右羽林軍大將軍
黎州團練使仲綰右武衛大將軍雅州刺史仲瑝右
武衛大將軍彭州刺史仲緘右千牛衛將軍仲汧右
監門率府率仲琨右内率府副率仲富前公卒餘亦
皆蚤死女子十九人嫁者四人未嫁而死者九人餘
尚幼也二年二月十七日葬河南永安縣銘曰
猗歟賢公蕃此皇國耀其藻章以賁明德能不外勩
維家之飭厥承詵詵餽我無射如何不怡遂永窀穸
　　　　贈䖍州觀察使追封南康侯仲行墓誌銘
公諱仲行字德之故婺州觀察使諱宗迥之子贈節
度使同中書門下平章事蔡國公諱允言之孫魏王
諱元佐之曾孫母曰齊安郡君梁氏慶曆四年賜名
除太子右衞率府率右監門衛大將軍爵天水郡開
國侯食邑一千三百戸年二十二以治平四年八月
二十九日卒贈䖍州觀察使追封南康侯夫人張氏
封壽昌縣君子男士仡早卒士泉右監門率府率其
季與女皆尚幼君仁而好學其卒也宗室皆憐傷其
葬也以熈寧二年二月十七日葬河南府永安縣銘
曰
爵之尊禄之殖維年之卑不配德
　　　　贈華州觀察使追封華隂侯仲厖墓誌銘
公諱仲厖字子厚濮國公宗樸之子濮安懿王諱允
讓之孫魯恭靖王諱元份之曾孫也母曰蕭國夫人
王氏以皇祐元年賜名除太子右内率府副率二年
改太子右監門率府率嘉祐五年改右千牛衛將軍
八年改右監門衛大將軍治平二年領嘉州刺史四
改右武衛大將軍領雅州團練使熙寧元年年二十
四以三月三日卒　上爲不視朝一日内出司賔祭
弔贈華州觀察使追封華隂侯公生而秀麗長而聰
敏於宗室爲好學上承下撫無不得意故其卒哭者
皆爲盡哀妻馬氏封安平縣君女一人尚幼公以熈
寧二年二月十七日葬河南府永安縣銘曰
維濮丗封實承安懿公緒厥慶尚終有嗣奄其䘮矣
一女之存歸銘幽宫以慰公魂
　　　　贈奉寧軍節度使追封祁國公宗述墓誌
　　　　銘
公諱宗述字子耆韓恭懿王諱元偓之孫而東平郡
王名允弼之子也以天聖元年生以景祐元年賜名
除右侍禁歷太子右司禦率府右監門衛將軍左屯
衛大將軍廉州刺史隰州團練使濰州嘉州防禦使
熈寧元年正月十八日以不起聞　上幸其第奠哭
之贈奉寧軍節度使追封祁國公越明年二月十七
日葬河南永安縣公重厚寡笑言内行治未甞有謫
樂振施知音樂善射尤爲東平王所愛妻任氏樂安
郡君子男七人仲璆仲俶仲誘仲　仲醻仲璆早卒
兩人未名而死銘曰
維德之嘉維能之多惟命之不遐宗室之嗟
　　　　右千牛衛將軍仲夔墓誌銘
君諱仲夔字彦之曾祖諱元佐是爲魏㳟憲王祖諱
允言贈安逺軍節度使同中書門下平章事封密國
公父宗恱前左屯衛大將軍池州團練使祁國公君
官至右千牛衛將軍坐法廢熈寧元年年二十二以
五月二十五日卒至某年某月某日葬河南府永安
縣妻郭氏有六男子死者四人士㱺今爲右監門率
府率一人尚㓜銘曰
託靈皇宗慶之多終以無禄傷如何棄此白日營山
阿
　　　　贈右屯衛大將軍世仍墓誌銘
君諱世仍字季遷宣城郡公從審第十子宣城以越
懿王諱德昭爲祖以安定郡公諱惟和爲考君母曰
渤海郡夫人吳氏實山南東道節度使元扆之孫娶
潘氏鄭王美之孫也年二十二生二男子一女以熙
寧元年八月二十三日卒於是官至右千牛衛將軍
制以右屯衛大將軍告其第用二年二月十九日葬
于河南府永安縣君授尚書能通章句遇人㳟謹有
恩然喜飲酒以故得疾死銘曰
有昭其明有韡其榮維其弗馮以隕其生
臨川先生文集卷第九十八
臨川先生文集卷第九十九
　　墓誌
　　　仙源縣太君夏侯氏墓碣
　　　揚州進士滿夫人楊氏墓誌銘
　　　曽公夫人萬年太君黃氏墓誌銘
　　　太常博士楊君夫人金華縣君吳氏墓誌銘
　　　長安縣太君王氏墓誌
　　　永安縣太君蔣氏墓誌銘
　　　建陽陳夫人墓誌銘
　　　李君夫人盛氏墓誌銘
　　　金太君徐氏墓誌銘
　　楚國太夫人陳氏墓誌銘
　　　寧國縣太君樂氏墓誌銘
　　　仙居縣太君魏氏墓誌銘
　　　右武衞大將軍黎州刺史丗岳故妻安喜縣
　　　　　君李氏墓誌銘
　　　仁壽縣君楊氏墓誌銘
　　　　仙源縣太君夏侯氏墓碣
仙源縣太君夏侯氏濟州鉅野人尚書駕部貟外郎
諱晟之子翰林侍讀學士尚書戸部侍郎譙公諱嶠
之孫贈太子太師諱浦之曽孫尚書兵部貟外郎知
制誥知鄧州軍州事陽夏公謝氏諱絳之夫人太常
博士通判汾州軍州事景初之母年二十三卒後五
年葬杭州之富陽於是時陽夏公爲太常丞祕閣校
理博士生五歲矣而其女兄一人亦幼又十五年康
定二年博士舉夫人如鄧以合於陽夏公之墓而臨
川王某書其碣曰
夫人以順爲婦而交族親以謹以嚴爲母而撫媵御
以寛陽夏公之名天下莫不聞而曰吾不以家爲恤
六年於此者夫人之相我也故於其卒聞者欲其有
後而夫人之子果以才稱於丗嗚呼陽夏公之事在
太史雖無刻石吾知其不朽矣若夫夫人之善不有
以表之隧上其能與公之烈相久而傳乎此博士所
以屬予之意也予讀詩惟周士大夫侯公之妃修身
飾行動止以禮能輔佐勸勉其君子而王道賴以成
蓋其法度之敎非一日而其習俗不得不然也及至
後丗自當丗所謂賢者於其家不能以獨化而夫人
卓然如此惜乎其蚤丗也顧其行治雖列之於風以
爲後丗觀豈愧也哉
　　　　揚州進士滿夫人楊氏墓誌銘
揚州進士滿涇之夫人楊氏者著作元賔之女也年
六十有一以治平四年十月庚戍卒而以熈寧二年
八月庚申葬其墓在江都縣馬坊里之南原有子七
人建中居中執中存中方中閎中求中皆嚮學建中
壽州壽春縣令執中潁州萬壽縣令居中舉進士女
二人孫男女八人夫人性温恭靜約事當意與否未
嘗形於喜愠以止有吾母也故思其父愈久而猶悲
以不逮吾姑也故事其舅愈勞而不懈承其夫以順
勵其子以善而汎接於族人也又能以惠振其貧以
慈撫其賤以恕掩其過以篤悛其悍老矣歲時尚先
諸婦以莅祭祀蓋夫人之性行可稱者多至如此而
其子又貇貇不巳以求余銘故勉爲之銘曰
滿氏有家保族衍大夫人來嬪德協内外夫喜而謂
偕我鮐背子祈以盡温凊之愛奚命之畸使棄弗逮
維前之祥德則弗諼惟後之祥有子才賢銘慰諸幽
亦賁新阡
　　　　曽公夫人萬年太君黃氏墓誌銘
夫人江寧黃氏兼侍御史知永安場諱某之十南豐
曽氏贈尚書水部貟外郎諱某之婦贈諌議大夫諱
某之妻凡受縣君封者四蕭山江夏遂昌雒陽受縣
太君封者二㑹稽萬年男子四女子三以慶曆四年
某月日卒於撫州壽九十有二明年某月葬于南豐
之某地夫人十四歲無母事永安府君至孝修家事
有法二十三歲歸曽氏不及舅水部府君之養以事
永安之孝事姑陳留縣君以治父母之家治夫家事
姑之黨稱其所以事姑之禮事夫與夫之黨若嚴上
然眎子慈眎子之黨若子然毎自戒不處白人善否
有問之曰順爲正婦道也吾勤此而巳處白人善否
靡靡然爲聦明非婦人宜也以此爲女與婦其傳而
至於没與爲女婦時弗差也故内外親無老幼踈近
無智不能尊者皆愛輩者皆附卑者皆慕之爲女婦
在其前者多自歎不及後來者皆曰可矜法也其言
色在視聽則皆得所欲其離別則涕洟不能捨有疾
皆憂及喪來弔哭皆哀有餘於戲夫人之德如是是
宜有銘者銘曰
女子之德煦願愉愉敎隳弗行婦妾乗夫趨爲亢厲
勵之顓愚猗嗟夫人惟德之經媚于族姻柔色淑聲
其究女初不傾不盈誰疑不信來監于銘
　　　　太常博士楊君夫人金華縣君吳氏墓誌
　　　　銘(并序)
錢塘楊蟠將合葬其母縗絰以走晉陵而問銘於其
守臨川王某王某曰古者諸侯大夫有德善功烈其
子孫必爲器以銘而國之人必能爲之辭越國而求
銘予未之聞也今杭大州以文稱於時者蓋有而蟠
也釋其殯千里以取銘於予蓋所以嚴其親之終而
欲信其善於後世如此其愼也予豈敢孤其意以愛
不腆之辭乎於是爲之序曰故太常博士知婺州東
陽縣事楊君諱翶字翰之之夫人金華縣君吳氏丗
爲婺州之金華人自其大父文顗始有籍於杭州之
錢塘而楊君亦自其父徵始去處州之麗水而爲錢
塘人而葬於錢塘之履泰鄕龍井之原楊君之卒也
年六十七以慶曆二年十二月二十一日從其先人
以葬而夫人後君十六年以卒卒時嘉祐二年年七
十三而以明年二月二十日祔于楊君之墓楊君少
以文學中進士甲科而晚以廉靜不苟合窮於丗夫
人有馴德淑行協于上下内外無怨楊君有子十一
人其一人則孽也夫人母其孽子猶吳氏之甥雖鄕
人之習於楊君者不知爲異母旣楊君卒敎養嫁娶
皆各不失其時而子端子蟠同時以進士起家爲密
和二州推官隣里歎慕以爲夫人榮然夫人不爲之
喜也至楊君之弟子完及進士第乃喜曰吾姒老矣
此亦足以慰其心也蓋其仁如此夫人生男女十人
卒時子輔國子端與其女子七人皆巳卒而蟠獨在
爲泗州軍事推官銘曰
博士有家夫人實紹博士有子夫人實敎遊其門庭
弦誦之聲御其堂奥賔祭齋明皇命淑人維君郡縣
問名考德夫人實踐歸哉萬年博士之丘銘以昭之
無有春秋
　　　　長安縣太君王氏墓誌
長安縣太君臨川王氏尚書都官貟外郎贈太師中
書令兼尚書令潭國公諱益之女尚書左丞張公諱
若谷之婦尚書比部郎中諱奎之妻國子博士䙼開
封府雍丘尉視之母十四而嫁五十一而老五十六
而卒其卒在潁州子䙼官舎實元豐三年正月巳酉
君爲婦而婦爲妻而妻爲母而母爲姑而姑皆可譽
歎莫能閒毀工詩善書強記博聞明辨敏逹有過人
者循循恭謹不自高顯晩好佛書亦信踐之衣不求
華食不猒𬞞慈哀所使不治小過欲歸歸之欲嫁嫁
之君二女長不慧不可以適人其季殿中丞龔原妻
也十六年葬江州德化縣兄安石爲誌如此弟安上
書丹
　　　　永安縣太君蔣氏墓誌銘
毗陵錢公餗公謹公輔公儀公佐以皇祐六年三月
戊子葬其母永安縣太君蔣氏方是時太君年七十
矣公謹爲鄭州新鄭尉公輔爲太常丞集賢校理五
子者卜明年之三月壬午祔于皇考府君屯田貟外
郎贈兵部貟外郎諱冶之墓而具書使圖所以昭後
丗者叙曰蔣氏常之宜興人丗以財傑其鄕而其族
人有以進士至大官者太君年二十一歸于錢氏與
兵部君致其孝兵部君没太君進諸子於學惡衣惡
食御之不愠均親嫡庶有鳲鳩之德終不以貧故使
諸子者趨於利以適巳旣其子官於朝豐顯矣里巷
之士以爲太君榮而家人卒亦不見其喜焉自其嫁
至於老中饋之事親之惟謹自其老至於没紉縫之
勞猶不廢子婦甞諌止之曰吾爲婦此固其職也子
婦化服循其法嗚呼不流於時俗而樂盡其行已之
道窮通榮辱之接乎身而不失其常心今學士大夫
之所難而以女子能之是尤難也女六人皆有歸孫
七人皆幼云銘曰
詩始關雎士莫不知孰能其家内外無違聞豈在多
善成於好於惟夫人孰輔而告婦功之修母道之行
宜休而勸不耄以明紹良配淑式糓爾後朂哉其興
以克有廟
　　　　建陽陳夫人墓誌銘
夫人建陽陳氏嫁同縣人余君爲繼室余君諱楚有
子四人其二人則夫人之子夫人之少子翼生三歲
而余君卒余氏丗大姓也夫人盡其産以仁先母之
子而使翼之四方遊學戒曰徃成汝志必力無以吾
貧爲恤於是翼年十五蓋在外十二年而後以進士
起家爲吏歸見夫人於鄕里方此時夫人閉門窮窶
幾無以自存母子相泣閭巷聚觀歎息曰賢哉是母
有子食其祿宜也蓋食其子之祿十四年翼尉宿松
而夫人年七十八以某年某月卒於宿松之官舎某
年某月某日葬宣州宣城縣鳳林鄕竹塘里夫人之
子長曰某死矣翼有文學善議論雖久困無所舎然
一時文人多知之者其卒能追榮夫人乎於其葬臨
川王某銘曰
在句之隂有幽新宅誰筮葬母瘞銘斯石子閩余姓
母氏惟陳煢煢其行婉婉其仁善祿有終名則不泯
　　　　李君夫人盛氏墓誌銘
夫人盛氏其先錢塘人曾大父諱某某官贈某官父
諱某某官贈某官實始去吳有里籍於汴夫人之幼
季父文肅公稱其智曰宜以某字遂名之年二十三
歸隴西李某爲某官以後生三男子皆進士某某官
其季曰某女子四人其長嫁某官某次嫁某官某處
者其季也春秋若干先李君卒卒於寧海之官舎卒
之某年葬某所實皇祐四年夫人事舅姑以孝聞持
喪哀臞事齋飾卑衣食以其餘推親黨能讀易論語
孝經諸子之書親以敎子子男女娶嫁必問賢否有
挾貴以請者李君輒不聽維夫人有助云銘曰
夫人之德順愼明祗來胥有家婦子師師維師之難
我敏爲之誰爲女史視此銘辭
　　　　金太君徐氏墓誌銘
夫人天性篤於孝謹女工婦事不懈以敏恭儉有節
仁於宗族故以事其舅而順以相其君子而宜以臨
其子孫而治以有賢子大其家室其享諸福終于壽
考銘曰
婉婉女工彼徐之子來嬪金宗有衍其始鄱人大家
相望而有誰則無父無姑無母帝嘉汝子服位在朝
賜邑用書象首錦櫜孝祗順慈俯仰皆宜考終榮禄
於慶有施偉歟夫人叶此銘詩
　　　　楚國太夫人陳氏墓誌銘
夫人陳氏故鎭安軍節度使檢校太師同中書門下
平章事贈太師中書令兼尚書令定國文簡程公諱
琳之妻也陳氏丗家壽春其先潁川人漢太丘長寔
之後也夫人曽皇考諱　左班殿直皇祖考諱誨皇
考諱京皆不仕而皇考愛賢夫人不欲以妻鄕邑乃
徙居京師擇所居得定公以嫁當是夫人年十九定
公尚爲進士其後公至將相終于位夫人用公自臨
潁縣君九封而爲衞國夫人用公子加號陳國夫人
再封而得楚國夫人莊而仁儉而禮上承下御無不
得宜故在父母家爲淑女旣嫁爲令妻其卒有子爲
賢母公薨六年當嘉祐七年夫人年七十一以十一
月戊午薨于開封武成坊之第室至明年二月甲申
而公子以夫人祔于河南伊闕縣神隂鄕定公之墓
於是公子四人嗣隆爲尚書屯田貟外郎嗣弼爲國
子博士嗣恭爲尚書屯田貟外郎嗣先爲大理寺丞
女子五人公壻榮諲爲尚書刑部郎中韓縝爲侍御
史晁仲綽爲尚書屯田郎中潘士龍爲殿中丞王偁
爲試將作監主簿銘曰
程公克壯萬夫所嚮奮功發名乃取將相云誰公配
嬀姓氏陳文武自出太姬之孫歸佐休顯自公初屯
序歷爵邑爲君夫人公旣樹纛以相爲伯帝曰哿矣
夫人好德能勸其夫使有嘉績往以朕命賜封大國
出書五色玳首金葩襃之重錦來告于家有豫不怠
有盈不侈致好内外具宜福履侔仁鳲鳩以母諸子
歲時振振爲壽在廷手笏腰章亦有公甥維子之才
而甥又獻維貴維富而兼壽善嗟此婉娩考終得願
作詩并藏爲識新竁
　　　　寧國縣太君樂氏墓誌銘
尚書屯田貟外郎通判河南府西京留守司事陳君
諱見素之夫人樂氏太常博士諱黃裳之子尚書職
方貟外郎直史館贈尚書兵部侍郎諱史之孫而贈
尚書刑部郎中諱璋之曽孫也其先自京兆遷江南
爲臨川人至李氏國除而史館君歸仕於　皇朝子
孫多顯者於是又遷其家爲河南人焉夫人以祥符
八年歸嬪陳氏封萬年縣君又以其子封寧國縣太
君年七十五以嘉祐八年二月辛已卒于京師卜以
三月丙寅祔葬河南唐興鄕屯田君之墓於是夫人
之子男三人其一人爲太常博士集賢校理其一人
爲祕書丞集賢校理其一人爲祕書省著作佐郎開
封府戸曹參軍女子六人存者三人皆已嫁諸孫男
女十九人曾孫一人尚幼也夫人少知讀書能略識
其大指微諫數當故博士君特愛而賢之欲有所爲
多與之謀及歸陳氏不逮養皇姑矣屯田君二弟皆
尚幼也夫人鞠視如巳子出匳中物以助施族人游
士之貧者蓋其家蕭然也而無愠色治諸子有節法
誨厲敎督造次必於文學故諸子皆以藝自奮名稱
一時以至諸孫亦多有爲善士先人與屯田君皆祥
符八年進士昆弟又與夫人子爲同年友故其葬來
屬以銘銘曰
夫人旣嚴兮又順以祥來配君子兮是生三良以才
自致兮名聲之揚慶曁諸孫兮學問文章象服命書
兮寵祿方將氣䰟天游兮體魄在牀徃營新宫兮嶷
洛之陽作詩幽石兮示後無疆
　　　　仙居縣太君魏氏墓誌銘
臨川王某曰俗之壞久矣自學士大夫多不能終其
節況女子乎當是時仙居縣太君魏氏抱數歲之孤
專屋而閒居躬爲桑麻以取衣食窮苦困阨久矣而
無變志卒就其子以能有家受封于朝而爲里賢母
嗚呼其可銘也於其葬爲序而銘焉序曰魏氏其先
江寧人太君之曽祖諱某光祿寺卿祖諱某池州刺
史考諱某太子諭德皆江南李氏時也李氏國除而
諭德易名居中退居于常州以太君爲賢而選所嫁
得江隂沈君諱某曰此可以與吾女矣於是時太君
年十九歸沈氏歸十年生兩子而沈君以進士甲科
爲廣德軍判官以卒太君親以詩論語孝經敎兩子
兩子就外學時數歲耳則巳能誦此三經矣其後子
迥爲進士子遵爲殿中丞知連州軍州而太君年六
十有四以終于州之正寢時皇祐二年六月庚辰也
嘉祐二年十二月庚申兩子葬太君江隂申港之西
懷仁里於是遵爲太常博士通判建州軍州事而沈
君贈官至太常博士銘曰
山朝于躋其下惟谷纉我博士夫人之淑其淑維何
博士其家二子翼翼萼跗其華詵詵諸孫其實其葩
孰云其昌其始萌芽皇有顯報曰維在後碩大蕃衍
刲牲以告視銘考施夫人之效
　　　　右武衞太將軍黎州刺史丗岳故妻安喜
　　　　縣君李氏墓誌銘
安喜縣君李氏連州刺史贈太師中書令尚書令繼
昌之曾孫鎭國軍節度使駙馬都尉贈太師中書尚
書令秦國文和公遵勉之孫供備庫使贈安武軍節
度使端憲之子是爲皇族右武衞大將軍黎州刺史
丗岳之妻温柔靜恭内外親稱之治平四年年二十
五以十一月二十四日感疾死至二年二月十七日
葬河南府永安縣銘曰
懿懿獻穆下歸以祉有來肅雍施及孫子厥嬪皇宗
莫醜具美噫乎終藏兆此新里
　　　　仁壽縣君楊氏墓誌銘
太子中允致仕晉陵孫君貫之之夫人仁壽縣君楊
氏者其先青州千乗人曾祖諱元祖諱從皆不仕父
諱霖爲進士數舉不遂初徙其家常州之無錫夫人
年十七歸孫氏舅姑曰吾婦之承我也孝夫曰吾妻
之助我也仁至生子而成爲士能賢以有名則又曰
吾母之能誨我也自内外族親以至州里之言則又
皆以其舅姑夫子之言爲信嗚呼可謂賢矣夫人生
三男子伯曰舜卿季曰昌言皆早死曰昌齡簽書建
康軍節度判官㕔公事治平三年自尚書屯田貟外
郎召爲御史五月十四日次高郵而夫人卒享年六
十四以某月某日葬某縣某鄕某里銘曰
猗嗟夫人女德之茂中允之妻御史之母孝其舅姑
以順其夫又善敎子終成御史官封偕老禄養卒齒
歸安新丘送者空里其哀無窮榮則多已
臨川先生文集卷第九十九
臨川先生文集卷第一百
　　墓誌
　　　鄞女墓誌銘
　　　太君羅氏墓誌銘
　　　縣君王氏墓誌銘
　　　太君曾氏墓誌銘
　　　夫人呉氏墓誌銘
　　　郡君翟氏墓誌銘
　　　郡君齊氏墓誌銘
　　　郡君劉氏墓誌銘
　　　太君徐氏墓誌銘
　　　縣君陳氏墓誌銘
　　　王夫人墓誌銘
　　　縣君康氏墓誌銘
　　　太君李氏墓誌銘
　　　縣君武氏墓誌銘
　　　夫人李氏墓誌銘
　　　　鄞女墓誌銘
鄞女者知鄞縣事臨川王某之女子也慶曆七年四
月壬戍前日出而生明年六月辛巳後日入而死壬
午日出葬崇法院之西北吾女生惠異甚吾固疑其
成之難也噫
　　　　仙遊縣太君羅氏墓誌銘
仙遊縣太君羅氏世家南劒州之沙縣祕書少監陳
君諱某之妻北部貟外郎儼古田縣尉侃衛尉寺丞
佩同學究出身偉殿中丞偁之母年八十三以某年
某月某甲子卒女一人適張氏孫男女若干人太君
有賢行事皇姑蕭氏順焉諸妣慕其所爲後亦皆稱
孝婦經紀内治能勤不懈以至於老少監君行治勞
烈稱天下有施於後世其子孫蕃衍能中其家法皆
由太君善相其夫而能敎子陳氏之所以興太君與
有力焉銘曰
嗚呼夫人有德有祉婦于嚴姑酒食燕喜乃相君子
陳宗以興乃敎衆兒有以賢稱樂其室家以曁孫曾
歸然壽寵宜後之承
　　　　壽安縣君王氏墓誌銘
江淮荆湖兩浙制置發運使少府監廣陵孫君之夫
人夀安縣君太原王氏其先自滄州之清池徙河南
世有顯人太府卿諱某者皇曾祖也庫部貟外郎贈
禮部侍郎諱某者皇祖也屯田郎中贈吏部侍郎諱
某者皇考也至夫人諸兄亦皆爲郎尚書而多以材
藝稱當世夫人好讀書善爲詩靜專而能謀勤約以
有禮吏部君愛之尤而擇所嫁於是少府君爲大理
評事簽書淮南節度判官㕔公事以夫人歸焉皇姑
曰自兒有婦内外族人加親而吾食寢甘焉少府君
材能爲朝廷所信以至休顯其盡心外事不以家爲
䘏者以夫人爲之内也嘉祐四年某月某甲子夫人
卒年五十三明年某月某甲子葬揚州之天長縣博
陵郷皇姑之兆子男二人某某女六人一嫁蘇州節
度推官毗陵張誨一尚㓜四先夫人卒銘曰
朅朅少府有儀有聲誰相其祁以迄休成維王淑女
順婦慈母内諧尊卑燕及婚友錦韜象軸告命之華
序章爵邑維榮有家方大茀禄以宜寵服嗚呼其徂
葬有吉卜
　　　　河東縣太君曾氏墓誌銘
尚書都官貟外郎臨川吳君諱某之夫人河東太君
南豐曾氏尚書吏部郎中贈右諌議大夫諱某之子
諫議君伉直以擯死而都官君尤孝友忠信鄕里稱
爲長者夫人於財無所蓄於物無所玩自司馬氏以
下史所記世治亂人賢不肖無所不讀蓋其明辨智
識當世游談學問知名之士有不能如也雖内外族
親之悍強頑鄙者猶知嚴憚其爲賢而夫人拊循應
接親踈小大皆有禮焉嘉祐三年某月某甲子年七
十四終于寢有子四人苪祕書丞蕡亳州録事叅軍
其次蕃蒙曾出也皆進士而蒙爲濠州司戸叅軍於
是蕡蕃皆已卒苪蒙以某年某月某甲子葬夫人某
縣某鄕某所之原某實夫人之外孫而夫人歸之以
其孫者也涕泣而爲銘曰
靜專幽閒女子之方閎觀博考乃士之常猗歟夫人
學問明智其德女子其能則士我求于往孰與比齊
嗚呼公父穆伯之妻
　　　　曾公夫人呉氏墓誌銘
夫人吳氏太常博士南豐曾君之配世家臨川二十
四歸曾氏三十有五以病終子男三鞏牟宰女一時
博士方爲越州節度推官某年月日乃啓其殯臨川
葬南豐之某地前葬鞏謀於宗之長者而請於博士
曰夫人事皇姑萬壽太君承顔色敎令一主於順斟
酌衣服飲食盡其力皇姑愛之如巳女於大人得輔
佐之宜於族人上下適其分今其葬宜得銘祕之墓
中於以永永延夫人之德無不可者博士曰然乃來
求銘夫人固早没不及見其存時雖然博士先人行
也而又鞏於友莫厚焉於夫人之葬而銘也其何讓
銘曰
宋且百年江之南有名世者先焉是爲夫人之子葬
夫人於此於戯
　　　　樂安郡君翟氏墓誌銘(并序)
尚書主客貟外郎錢塘沈君名扶之夫人翟氏者鄂
州節度推官諱希言之子太子左清道率府率致仕
諱守序之孫利州葭萌縣令諱令圖之曾孫少則賢
孝父母稱之及嫁爲婦則舅姑稱之如父母處娣姒
能和以有禮畜妾御能正以有仁閨門雝雝上下順
治自皇舅尚書公以才爲時用繼以主客及夫人之
子而沈氏日大矣夫人之德善亦日以顯内外親皆
悅服而歸之以謂其必大享爵禄終於壽考乃以治
平三年九月十日卒于京師享年五十七初主客自
河北提點刑獄移知明州而長子方領開封府事治
有異狀爲　上所禮以夫人乆疾請於　上留主客
京師詔特聽留以佐三司於是諸名毉治夫人無所
不爲然終不起始封長安縣君進京兆樂安二郡君
生五男三女男曰　翰林學士右諌議大夫知制誥
曰迥泰州軍事判官曰遼將作監主簿監壽州酒曰
遬漳州漳浦縣主簿曰逌試將作監主簿女適祕書
省著作佐郎顔處恭邢州堯山縣令王子韶太常博
士監察御史裏行蔣之竒翟氏濟州金鄕人啇州團
練使守素者當　太祖時親信任事族人因多爲武
吏而皇考獨好文學舉進士中第負材任氣不肯有
所屈以終不得意夫人之兄嚴亦知名又早卒夫人
傷其家替每獨歎息　今上即位翰林守杭州其季
舅惟康以奉獻得仕今爲道州寧逺縣主簿夫人旣
卒詔以主客知蘇州十二月某日葬夫人杭州錢塘
縣龍居山舅姑之兆銘曰
沈侯世獻得相惟媛歸嬪于宗誨子而彦相之斯何
德則有儀誨之斯何慶則有貽始周姓姬後氏爲翟
於梁曰璜實佐其國至漢高陵又以才稱世降弗嗣
乃隮女子許公之妻公武之母昭於銘詩無盛與夷
彼暴而興亦遄其沮我以吾仁其昌孰禦梴梴中丘
萬木如茨徃從舅姑協我初龜
　　　　高陽郡君齊氏墓誌銘
夫人故翰林侍讀學士贈開府儀同三司王公諱洙
之妻故光禄寺丞力臣今太常寺太祝欽臣祕書省
著作佐郎陟臣祕書省正字曾臣之繼母也齊氏好
讀書能文章有高節美行治平二年年五十五以五
月初三日終于亳州其子之官舎治平三年十月初
八日祔葬於南京虞城縣孟諸郷田丘里初夫人自
哀早孤誓不嫁以養母及公失初妻諸子㓜聞夫人
賢行求之曰是必能母吾子於是母兄強嫁之及歸
果能母諸子聦明而仁㳟儉以有禮闔門欣欣無一
異言始封縣文安又封郡高陽而公卒即舉家政屬
之子婦齋居素服不御酒樂以至没齒雖時爲詩然
未甞以視人及終乃得五十四篇其言高潔曠逺非
近世婦人女子之所能爲又得遺令一篇令薄葬其
言死生之故甚有理齊氏祁州蒲隂人夫人曾祖諱
某故不仕祖諱安故不仕考諱永淸莫州防禦推官
兄恢弟惲皆知名公四男一女女嫁尚書職方貟外
郎陳安道夫人旣善撫諸子而諸子亦多賢能致孝
於葬來求銘銘曰
在冀中山有孝季齊少孤恃母悲不忍離及以義行
乃終順慈顯顯王公學問文章族爲大家爵禄寵光
來繼來助其賢則譽銘詩幽宮以告齊終齊終有始
自其爲子
　　　　同安郡君劉氏墓誌銘
尚書戸部侍郎致仕廬陵王公䞇之夫人同縣劉氏
女也父諱某祖諱某曾祖諱某三世皆弗仕然常爲
州大妵方公少時夫人父知公必貴故歸以其子夫
人之在父母家旣以孝聞及嫁舅姑又稱其孝能相
其夫以順又能畜其婦子以慈公當　仁宗時以御
史見聽用閱天章龍圖樞密三學士夫人亦累封爲
同安郡君治平四年十一月七日終於廬陵宣化坊
之私第有二子儀殿中丞前死億今爲尚書都官貟
外郎女一人嫁撫州軍事推官蕭迅公之告老詔以
億通判本州以養及是喪夫人能自致焉明年某月
某日葬某縣某郷某里銘曰
於美夫人明祗順飭來嬪王宗時蓺其德公榮在朝
皇命所特出使入侍徃來赫赫登爲大家自我承翼
有田有廬偕老而息亦有孝子媚于朝夕噫乎終哉
兆此幽宅
　　　　仁壽縣太君徐氏墓誌銘
夫人徐氏饒州浮梁縣人曾祖諱某某官祖諱某父
諱某皆不仕夫曰尚書屯田郎中金君諱某同縣人
也生子十一人男四人君著君佐君卿君佑皆進士
君卿今爲尚書職方貟外郎女七人皆適士族孫十
九人男六人女十三人巳嫁者十二人曾孫男女十
四人外孫四十七人夫人以職方故封金堂壽安二
縣君又封仁壽縣太君後郎中之没九年享年七十
七卒於池州官舎實治平三年八月十三日以四年
某月某日藏柩于某郷某里祔郎中之葬夫人天性
篤於孝謹女功婦事不懈以敏躬儉有節仁於宗族
故以事其舅姑而順以相其君子而宜以臨其子孫
而治以有賢子大其家室具享諸福終于壽考臨川
王某銘其葬曰
婉婉女工彼徐之子來嬪金宗有衍其始鄱人大家
相望而有誰則無父無姑無母帝嘉汝子服位在朝
賜邑用書象首錦櫜孝祗順慈俯仰皆宜考終榮禄
於慶有施偉歟夫人協此銘詩
　　　　永嘉縣君陳氏墓誌銘
陳氏於蘇州爲大姓夫人者太子中允諱之武之子
某官贈太常卿諱郁之孫左賛善大夫諱質之曾孫
而太常博士王君諱逢之妻也聦明順善動有禮灋
以不及養舅姑也故於祭祀尤謹博士禄賜盡之宗
族朋友不足則出衣服簪珥助之而不言選飾妾御
進之不忌然博士終無子蓋吾聞於博士者如此撫
博士之兄子如己子哭博士三年未甞如陳氏除喪
大貧顯者求以爲妻族人強之不可又強之則涕泣
自誓居頃感疾以死蓋吾聞於博士之兄子景元者
如此然夫人之行非特出於二人之言凡習陳氏王
氏者皆知其爲賢而哀其志其封曰永嘉縣君其卒
於蘇州以治平二年十一月九日年三十八其葬以
三年十一月某日從博士於閶門之西原銘曰
榖也從於此喪也隨以死歸義與命奚傷乎無子
　　　　王夫人墓誌銘
右侍禁知循州興寧縣事海陵周君諱彦先之夫人
王氏我叔祖尚書主客郎中贈右諫議大夫諱貫之
之子年二十三嫁周氏嫁六年生一子澥而周君卒
後十八年子濤爲祕書省著作佐郎知汝州梁縣事
而夫人年四十八以疾棄丗於梁縣子濤等護其喪
歸以嘉祐四年十一月二十九日庚申葬海陵城北
之兆夫人心莊而行厲氣和而色婉撫接内外親䟽
皆有恩意而於人終身不校嗚呼其賢如此銘曰
於嗟夫人少憫憂祗專靜嘉好衆仇克協婦子祠春
秋方胥有家𥙿厥羞不永于享其何尤序哀以銘款
諸幽
　　　　右監門衛大將軍世耀故妻仁壽縣君康
　　　　氏墓誌銘
皇族右監門大將軍世耀之妻康氏故内殿崇班閤
門祗候遵度之子祖曰廷翰皇任磁州防禦使曾祖
曰碩皇贈左千牛衛大將軍以嘉祐三年爲宗婦封
仁壽縣君生一子令優爲右千牛衛將軍而以熈寧
元年六月九日疾病死享年二十有六自爲女子以
至於爲母卑尊㓜長無所非議故於其死皆哀憐二
年二月十七日葬河南永安銘曰
芒乎其孰致而來奄乎其孰推而徃爲之幽宫覆以
新壤魂浮氣游變化惚恍宛其德音尚可追想
　　　　壽安縣太君李氏墓誌銘
新喻蕭渤狀其母授息緫使來求銘以葬惟夫人姓
李氏於邑里實大姓曾祖諱某祖諱某考諱某皆弗
仕而曾祖以其孫憲成公故贈官至太子太師夫人
柔順靜專仰俯有儀年十有五而嫁是爲鼎州圑練
推官蕭君諱蕡之妻年二十有二生渤淇澈三男一
女子而寡執節不嫁父母欲奪之不得卒就其男宦
學歸其女爲士妻孫曾詵詵饋祀𥙿如鄕人歸高稱
諺歎息治平三年渤用尚書駕部貟外郎選主廣濟
河漕而夫人年六十有八以九月八日卒于東都之
私寢越明年某月十有一日合葬新喻某郷某里於
是推官君以渤故贈右諫議大夫夫人封壽安縣太
君銘曰
有幽新宫在阜之陽慶旣造家乃終同藏共伯之妻
文伯之母於嘉夫人亦緒厥後磨石摛丹詒銘永乆
　　　　右千牛衛將軍仲焉故妻永嘉縣君武氏
　　　　墓誌銘
皇族右千牛衛將軍仲焉之妻故永嘉縣君武氏内
殿崇班掖之子故左班殿直昭遜之孫贈尚書工部
侍郎崇亮之曾孫年十八以熙寧元年十二月十四
日棄世以明年二月十七日葬河南永安縣君在襁
褓父母以爲婉及嫁節儉慈仁人稱之銘曰
象服之粲兮容車之睆兮歸于陵陂哀歌以相挽兮
摛銘壙石識幽以告逺兮
　　　　鄭公夫人李氏墓誌銘
尚書祠部郎中贈戶部侍郎安陸鄭公諱紓之夫人
追封汝南郡太君李氏者尚書駕部郎中贈衛尉卿
文蔚之子也光州仙居縣令贈工部貟外郎諱岵之
孫以祥符九年嫁至天聖九年年三十二以八月壬
辰卒於其夫爲安州應城縣主簿之時後三十七年
爲熈寧元年八月庚申祔於其夫安陸太平鄕進賢
里之墓於是夫人兩子獮爲祕書丞知潭州攸縣獬
爲翰林學士尚書兵部貟外郎知制誥一女子嫁郊
社齋郎張蒙山夫人敏於德詳於禮事皇姑稱孝内
諧外附上下𥙿如鄭公大姓甞以其富主四方之游
士至侍郎則始貧而專於學夫人又故富家盡其資
以助賔祭補紉澣濯饎爨朝夕人有不任其勞苦夫
人歡終日如未甞貧故侍郎亦以自安於困約之時
如未甞富鄭氏蓋將日顯矣而夫人不及其顯禄嗚
呼良可悲也於其葬臨川人王某爲銘曰
於嗟夫人歸孔昭兮窈其爲德婉有儀兮命云如何
壯則萎兮烝烝令子悲慕思兮有嚴葬祔祭配祗兮
告哀無窮銘此詩兮
臨川先生文集卷第一百
王臨川文集後序
邑侯應君雲鸑刻荆公集成余適東
探禹穴窺石梁鴈蕩而歸屬序其後
嗚呼是文獻之所存也夙志繫焉雖
不敏其何敢辭惟公文章發於經術
雄偉精深長雄一代然其未嘗刻意
殆亦天授視昌黎所誌子厚者逺矣
乃顧寥落不得與歐蘇諸集並流天
下撫雖公桑梓之區而亦無梓焉豈
非世儒疵公相業横議不明使然耶
夫公之相業明道象山之論公矣精
矣或疑明道不非新法而訾陸黨焉
此與兒童之見何異然竊嘗恠之公
以間世之英氣魄蓋世負伊周之志
宗孔孟之學其不邇聲色不殖貨利
難進易退之介固已信於天下遇大
有爲之君而師行先王之法意雖其
條理弛張或未盡善彼其志蓋昭然
可覩也然而新法一行群議鼎沸一
時攻訐成風至詆爲奸邪其故何㢤
聖道絶而學術裂也夫聖人是非之
凖也春秋賢卿大夫其見稱於孔子
者不少矣而獨多管仲之功曰民到
于今受其賜㣲管仲吾其𬒳髮左袵
矣及其攝相未㡬而誅亂政大夫勤
師郈費豈群情之所趨㢤彼亦睿聖
獨見治亂之原耳况夷狄之逼中國
豈魯三都比耶乃有洞見亂原以先
王之道匡天下而不爲管仲者非夫
子之所深與㢤世䘮道千有餘年非
實得其墜緒如濓溪明道者固難優
扵春秋賢卿大夫至其束私見而攣
故習雖賢者不免焉則是非之謬扵
聖人乆矣何者見有所囿則蔽扵覩
逺意有所詫則樂扵黨同其勢然也
昔充國平羗之䇿裴度伐蔡之議此
特一事耳自其成而觀之雖庸人無
疑也而其始舉朝異之况大取天下
之弊法而更張之者㢤宋之中葉國
勢寖弱民志不振夷狄交侵遼夏爲
急猶人癰疽並發于肩臂而神力俱
疲咸以其無甚作楚因謂之安公既
憂者果誰執其咎而顧横加諸公是
尚爲有是非之心乎使繼相者有若
明道以大公之學善其後則于公有
光矣豈至淪胥以敗㢤當時問相之
對愽舉而不一及之者亦以其素不
排公故耳雖然公自謂用志精則知
人明乃亦不知薦以自代何邪一時
英望之去多公素與公意爲天下忍
之欲俟法行還之與樂成耳知者行
之仁者守之明道已不可其說而公
不從卒貽後悔非亦有所蔽與公謂
未有不得先王之道而能行先王之
法者是也其憂斯民之左袵不以身
家貳其志豈非自任以至誠惻怛得
先王之道乎而不知其激扵群言果
扵行法者巳不免意必偏黨之私其
心之扵哀矜而有所忿􁂯矣烏能得
其正而不辟㢤是公之所以爲蔽不
精扵聖學之過也扵諸賢何獨尤㢤
至其洞見幽逺圗患扵未形雖聖人
不昜也其後忠定因水災而憂虜變
蓋公之餘明也而天下服其忠知欽
高相之不下𥙿陵之倚公者以此然
其禦繫恢復諸䇿亦卒奪扵䜛議而
㡬危其身况公圗之扵未形乎扵乎
有宋夷狄之禍極矣使公不能制之
扵未亂之前而忠定不能救之扵既
變之後則横議之禍流也夫學術不
明使下無公論上無信史蔽人心而
奪國是卒亡宋扵虜豈獨使公負重
毁扵後世㢤此余所以重爲千古發
慨而不能已也若夫新法之未始皆
不善也介菴子序之詳矣後世亦多
祖而用之故余畧焉特取其大而隱
者著之耳昔陳申公述鄭亞之言以
序李集謂其藴開物致君之才居丞
弼上公之位建靖難平戎之䇿垂經
天緯地之文公雖未盡得先王之道
也將不優扵斯語乎善讀公集者當
自得之矣應侯寜波人公嘗令鄞邑
稱循吏而廟食焉民至今神之其法
施扵民也侯習聞之故梓其集扵臨
川云
嘉靖丙午秋九月既望邑後學陳九
川叙
書臨川文集後
嘉靖丙午秋八月臨川邑侯象川應
君刻荆國王文公集成謂衮邑人也
宜有以序其事昔我象山陸文安公
序公祠堂扵宋草廬呉文正公序公
文集扵元二公皆命世大儒其事核
而精其文直而肆公之純疪得失猶
方員之囿扵規矩也予末小子安敢
復有所贅然竊惟公之相業所以未
能成先資之信快人心之公者直以
變法之故爾二公之言雖巳抉發隱
義提挈宏綱而其端緒曲折尚若有
未暇及者故雖不敏不敢過避焉夫
善觀人者必驗乎心跡善爲治者必
核乎名實心跡不明則名實不正名
實不正則爵禄廢置生誅予奪皆失
其道而天下之治靡矣若公與神宗
之事豈非千萬世名實不正之最甚
者乎宋之有天下燕雲盡失契丹已
強扵北元昊繼起兵力又奪扵西不
能數戰則其勢不得不出扵求和轉
輸金繒毎歲不貲卑禮丼言惟恐挑
禍漢之文景國辱而民不困時則有
文景之辱而無文景之利此盖凛然
不可恃以常安之勢也治平熈寜之
際上刓下弊綱紀法度根本枝葉無
不受病譬如中年之人雖容色言動
無異少時然縱恣之餘腹心肝鬲之
疾纒綿膠錮待時而發此盖㫁然不
容怠忽玩愒之時也神宗深知天下
之勢將欲大有所爲而又不御游畋
不治宫室眷求義徳與圖治理誠曠
世一出人臣所當效力致死之君也
乃公之莭行文章旣巳大過扵人而
道徳經濟又獨惓惓以身任之當仁
宗在位之日使回一書究極治體直
欲化裁三代以趣時變與區區隨世
遷就諸人規模夐别繼論時政則語
意益切岌然如禍亂之逼乎其後賈
太傅之痛哭劉賢良之剴切可謂異
世同符矣有臣如此盖亦曠世一出
人君所當虛巳委任共享天心者也
夫其君臣相遇之盛如此而時勢所
值又當否㤗安危徃來消長之際然
則公與神宗所以悉心謀議創制立
法而將以伸其大有爲之志扵天下
豈但君臣之分義則然固亦天命人
心所不容已也今考當時常平倉司
馬公所謂三代之良法放青苗錢之
害小廢常平倉之害大者也然積滯
不散侵移他用平時既無𥙷扵貧民
必待年㐫物貴然後出糶而所及者
又皆城市游手之軰况糓貴則减價
而糶惟富民爲能應其糶糓賤則增
價而糴惟富民爲能應其糴貧民下
戶既無可糶又不能糴勢不免扵借
貸蘇頴濱曰天下之人無田以爲農
無財以爲商禁而勿貸不免轉死扵
溝壑使富民爲貸則用不仁之法收
太半之息不然亦不免脫衣避屋以
爲貭民受其困而上不享其利周官
之法使民之貸者與其有司辨其貴
賤而以國服爲息今可使郡縣盡貸
而任之以其土著之民頴濱此論則
公所行青苗錢之法也考之扵古景
公之扵齊子皮之扵鄭司城子罕之
扵宋既皆以貸而得民驗之扵今則
前此陜西一路巳翕然稱便矣然則
青苗錢之放乃所以救常平之失而
修耕歛𥙷助之政也古者民多則國
強民少則國弱兵無非民故也宋自
雍熈端拱以來西北多事朝廷争言
募兵旣募征行之兵又募力役之兵
大率非游手之徒則亡命之軰扵是
始聚百萬之兵而仰食扵縣官非如
漢唐之𥘉有事則擐甲胄以蹈行陳
無事則服田積糓以廣軍儲冗而無
制則老弱叅半而不堪戰鬪聚而不
散則偃蹇驕隋而易扵爲亂而上下
以爲得計方且盡用衰世棓刻之術
剥吾民以㗖之及不可用則又爲之
俛首以事驕虜而使此軰自安扵營
伍之中况是時京東京西淮南諸路
劇盗如王倫張海軰肆意横行建旗
鳴皷官吏逄迎入城與之宴飮雖有
畨戌之兵如入無人之境兵制之壊
莫甚扵此此公保甲之法所由行也
其要在扵訓練齊民使皆可戰稍復
府兵之舊以减募兵紓民力當時蘇
東坡極言養兵之害而欲訓練州縣
之土兵以省禁兵意亦如此然必畿
甸就緒乃以漸推之扵天下始但隷
扵司農以捕盗賊相保任繼乃肄習
武事定其賞罰而隷扵兵部其政令
一聴扵樞宻盖公所以計之者審矣
民情莫不欲富亦莫不欲逸也宋至
中葉役法大壊産破家亡視爲常事
而衙前州役爲甚韓絳則言民有父
自經死冀免其子逐嫁祖母與母析
居以圖避免者司馬公則言自置鄉
戸衙前以來民益困乏不敢营生多
種一桑多置一牛畜二年之粮藏十
疋之帛則巳目爲富戸抉充衙前呉
充則言鄉役之中衙前爲重至有家
貲巳竭而逋負未除子孫旣没而隣
保尤逮田地不敢多耕骨肉不敢義
聚者然則當役之家出錢以雇役坊
郭女戸品官之家歛錢以助役官又
爲之賣坊塲給閒田以充雇直固先
王致民財以禄庻人在官之意也况
公之爲是法也楬示一月民無異詞
乃著爲令令下之日物情大快扵是
始行諸天下而亦各從其便以爲法
此則雇役法之大畧也諸路上供歳
有定數年有豊㐫故出辦有難易道
有逺近故勞費有多寡典領之官專
務取􁏮内外不相知饒乏不相𥙷四
方有倍蓰之輸中都有半價之鬻徒
使富商大賈乘公私之急以擅輕重
歛散之權而農民重困國用無餘扵
是均輸之法行焉先王之扵商也夫
嘗不𣣔抑之以懲游末亦未嘗不欲
厚之以通貨賄其扵民也固嘗𥙷助
扵耕歛之時又欲周給扵祭祀䘮紀
困迫之日此周官泉府之法所以爲
厚也今雖萬室之邑然貨之滯而不
售民之欲賖且貸者已不貲矣而况
都㑹之地哉公之所以創爲市易之
法者固將抑兼并以厚商賈備經制
以利民用而必量取一分二分之息
者亦欲其仁可繼尔諸監旣廢賦牧
地以佐芻粟諸兵騎戰仰給市馬而
義勇保甲之馬復從官給畨部飬馬
旣不常行各邉市馬又患不足此戸
馬保馬之法所由以行也然戶馬則
蠲科賦保馬則蠲征役而馬又皆從
官級也藉使尤或少厲扵民則亦斟
酌脩改之而已國固可使乏馬馬顧
可使獨在邉畨而成周丘甸所出之
馬豈皆官飬之邪若夫熈河一帶西
控吐畨東蔽涇凉夏人右臂實維兹
地若使彼間而取之則豈惟鄜延一
路不解甲哉將秦隴復受兵矣而西
域之不可通無論也此公所以銳意
扵王韶之䇿歟宋之扵北虜雖慙扵
納賂亦怯扵用兵惟怯故彼得肆無
厭之求惟慙故此常懐憤恨之意然
旣不能攻之以雪其慙則亦驕之以
圖其後未有不能攻之又不能驕之
而睢盱以幸目前之安者此公所以
割地卑遼且曰將欲取之必固與之
也他如銷并軍營脩復水利罷詩賦
頒經義與夫方田之法之類雖若紛
然並出扵一時然君以堯舜其民之
心堅主之扵上臣以堯舜其君之心
力賛之扵下要皆以爲天下而非私
已也諸臣若能原其心以議其法因
其得以救其失推廣以究未明之義
損益以矯偏勝之情務在恊心一徳
慱求賢才以行新法宋室未必不尚
有利也而乃一令方下一謗隨之今
日閧然而攻者安石也明日譁然而
議者新法也臺諌借此以賈敢言之
名公卿藉此以徼恤民之譽逺方下
吏隨聲附和以自托扵廷臣之黨而
政事之堂㡬爲交悪之地且當是時
下則未有不逞之民指新法以爲倡
亂之端逺則未有二虜之使因新法
而出不遜之語而搢紳之士先自交
構横潰洶洶如狂人挾勝心牢不可
破祖宗之法㮣以爲善其果皆善乎
新創之法槩詆爲悪其果皆悪乎抑
其爲議有一人之口而自相牴牾如
蘇頴濱嘗言官自借貸之便而乃力
詆青苗錢之非司馬公在英宗時嘗
言農民租稅之外當無所與衙前當
募民爲之而乃力詆雇役之非蘇東
坡嘗言不取靈武則無以通西域西
域不通則契丹之強未有艾而乃力
詆熈河之役之非又如巳非雇役不
可行而他日又力争雇役不可罷之
類是也有事體相類自來行之則以
爲是公行之則以爲非如河北弓箭
社實與保甲相表裏蘇東坡請增脩
社約并加存恤而獨深悪保甲法之
類是也青苗錢之放專爲資業貧民
不使富民乘急以邀倍稱之息司馬
韓歐諸公既極言此錢不可放則亦
求所以抑兼并而振貧弱可也乃徒
訟此之非利而不顧彼之爲害何邪
蘇東坡論雇役至謂士夫宣力之餘
亦欲取樂若厨傳蕭然則似危邦之
陋風恐非太平之盛觀似此之類旣
非眞知是非之定論亦非曲盡利害
之訐謨宜公槩謂流俗而主之益堅
行之益力也一時議論既如此矣而
左右記注之官異時紀載之筆又皆
務爲巧詆至或離析文義單摭数語
而張皇之如三不足之說公之所以
告君者何嘗如是也然則當時所以
攻新法者非實攻新法也悪公而半
反其法爾昔者桓公舉夷吾扵士師
而委之以國夷吾乃爲之作内政興
䀋筴委幣以歛州縣之糓守凖以御
輕重之權舉齊國之政而更張其太
半且曰國之重噐莫重扵令虧令者
死益令者死不行令者死留令者死
不從令者死桓公卒頼其計以成九
合之功子産之相鄭也使都鄙有章
上下有服田有封洫廬井有伍作丘
賦制參辟鑄刑書舉鄭國之政而更
張其太半雖國人孰殺子産之謡叔
向將亡多制之書士文伯火未出而
作火以鑄刑噐不火何爲又六月火
現而鄭果灾之先見明驗亦銳然行
之而無所疑畏卒之鄭頼以安雖晋
楚之強莫能加焉又其下如衛鞅之
扵孝公盡取秦法而更爲之盡取秦
民而束縳馳驟之雖丼龍辨說之煩
秦民言令不便者以千数而鞅終不
爲沮卒之國内大治諸侯重足屏息
争西嚮而割地彼数子諸侯之貴臣
爾然皆以其計数之審果敢堅忍大
得逞扵其國而公以世不常有之材
當四海爲家之日君臣相契有如魚
水乃顧落落如彼者時勢異而􁀬忌
衆故也夫國内多故四竟多敵譬彼
舟流不知所屇惟才與智衆必歸之
此管仲諸人所以得志也宋之治體
本渉優柔眞仁而降此風䆮盛士大
夫競以含糊爲寛厚因循爲老成又
或高談雅望不肯破觚觧攣以就功
名而其小人晏然如終歳在閑之馬
雖或蒭豆不足一旦圉人剪拂而燒
剔之必將趯然蹄而齗然齧當此時
而欲頓改前轍以行新法無惑乎其
駭且謗矣公之所以不俚扵口者此
也賈誼年少羙才䟽逺之臣慨然欲
爲國家改制立法當時絳灌之徒雖
惎害之而未至若是之甚者以誼未
嘗得政而文帝直以衆人待之也公
令問廣譽傾一世旣已爲人所忌加
以南人驟貴父子兄弟蟬聮禁近神
宗又動以聖人目之而寄以心膂及
撗議蠭起公又悍然以身任天下之
怨力與之抗而不顧公之所以不俚
扵口者此也古人自脩身正家以至
治國平天下莫不有法而懿徳善道
實行扵其間未有捨法度而可以爲
仁義者也或乃謂公不務其本而專
事法度然則孟子不以仁政不能平
治天下之說非邪古者水土𥘉平即
底愼則壌以制國用周官一書理財
㝡備而大易明著理財正辭禁民爲
非之訓盖古之人未嘗諱理財也後
儒始忌諱尔而或病公專言理財然
則國非其國可耶宋之儒者大率㨿
經泥古尊三代而羞漢唐至有欲復
井田封建之法者然亦幸其未試尔
如其試焉能不如公之叢謗乎當時
一伊川在朝其事權視公不啻十分
之一而巳不勝其醜詆之多則扵公
又何言哉元豊之末公旣罷相神宗
相繼徂落群議旣息事體亦安元祐
若能守而不變循習日乆膏澤自潤
孰謂非繼述之善也乃毅然追懟必
欲盡罷熈豊之法公以瞑眩之藥攻
治之扵先司馬公又以瞑眩之藥潰
亂之扵後遂使國論屡揺民心再擾
夷想當時言新法可不罷者當不止
扵范純仁李清臣数子特史氏排公
不巳不欲備存其說尔不然哲宗非
漢獻晋惠比也何楊畏一言而章惇
即相章惇一來而黨人盡逐新法復
行哉悲夫始也群臣共爲一黨以抗
君終也君子小人各自爲黨以求勝
紏紛决裂費時失事至扵易世而尤
不知止從古以來如是而不禍且敗
者有是理哉公昔言扵仁宗謂晋武
帝因循苟且不爲子孫長逺之謀當
將在位亦皆偷合苟容棄禮義捐法
制後果海内大擾中國淪扵夷狄者
二百餘年又謂可以有爲之時莫急
扵今日過今日則恐有無及之悔由
此觀之靖康之禍公巳逆知其然所
以苦心戮力不畏艱難不避謗議而
毎事必爲者固公旦天未隂雨綢繆
牗戸之心也况熈豊之用章惇公爲
之也元祐之用章惇亦公爲之乎而
古今議者乃以靖康之禍之獄獨歸
扵公無亦秦人梟轘參夷之習未忘
乎名實者政事之本治亂之原也春
秋二百四十二年之間諸侯卿大夫
之心跡莫不詳其本末權其輕重而
折諸天以正名議辟羙悪功罪不相
掩也夫是以天理明而王法著禮樂
刑政可得而措焉由公而前若唐晋
两漢之世由公而後若崇觀宣靖紹
興開禧之間大臣之賢不肖可知也
然或幸而得免扵司冦之議或雖議
而未盡其罪或適得本罪而未誅其
意乃公獨以體國之忠救時之志而
蒙衆悪皆歸之謗使後世幹蠱興事
之臣戒扵覆轍而妬賢嫉能之軰引
以藉口此吾所以痛悼扵千萬世名
實之不正也雖然公亦不得無罪焉
夫天地之道浸言以漸也况扵人事
哉而公乃謂論善俗之方始欲徐徐
而變革思愛日之義又將汲汲扵施
爲坐此蔽而欲速之弊不免矣古者
謀及乃心謀及卿士謀及庻人謀及
卜筮聖人扵革之時必以已日乃孚
革言三就爲訓而公乃謂以物役巳
則神志有交戰之勞以道狥衆則事
功無必成之望坐此蔽而自用之弊
不免矣當世之患上之人畏下太甚
而不能果㫁下之人持上太急而動
生謗議公之意見偶蔽扵此故扵異
議之人㮣以讒說罷之然禹臯吁咈
反以相和周召異同不妨共政公不
以此自勉而欲以誅罰勝之豈子産
安定國家必大焉先之道邪公嘗謂
洪水之患不可留而俟人而諸臣之
才惟鯀優扵治水故雖妨命圯族而
不能捨鯀其平昔議論如此所以不
恤衆論而用章吕者亦曰姑取其才
以濟吾事尔然豈有欲求善治而用
小人既用小人而無後悔者邪数者
公之罪也雖不無不幸扵其間然律
以皇極無有偏黨好悪之義誰能爲
公諱也公之文集凢百卷邑以公重
故集以地名自宋以來文章名家累
数十往往退譲下風而莫敢争列草
廬日星海獄之喻盖定論也夫以公
所立之高所任之大旣如彼其文之
不易及又如此徒以大中未恊偏蔽
尤存不能不競不絿不剛不柔以通
天下之志渙天下之群故雖遭逄誼
辟而沮撓牽奪之餘非惟不足以酬
其堯舜君民之志反以増重異議者
之勢使之勇扵附和以抑蔽其君臣
相與之至情正義扵天下後世然則
後之儒者其毋以影響未試之學而
自許太過也夫其尚克偏去蔽以爲
王治之本而毋以議論勝事實也夫
或曰使神宗享國比扵殷武而公之
行政得如管仲將群疑終不亡而事
功終無成乎予曰嘻此予所以重爲
公嘅也此予所以知天之無意扵宋
也不然以彼之君臣乘崇高富貴之
勢而乆扵其道乃顧出齊桓管仲諸
人之下耶是爲序
嘉靖丙午秋八月望日邑後學章衮
汝明謹書
荆國文公古詩十三卷律詩二十一
卷挽詞一卷集句歌曲二卷四言詩
古賦樂章銘讃一卷書䟽一卷奏状
一卷劄子四卷内制四卷外制七卷
表六卷論議九卷襍著一卷書七卷
啓三卷記二卷序一卷祭文哀詞二
卷神道碑三卷行状墓表一卷墓誌
十卷舊閩浙蘇呉俱有刻公梓里臨
川顧缺無傳予忝牧以来每用爲慨
謀梓之購善本而無從也走取家蔵
舊本讐校而翻刻焉於乎公之文取
材百氏附翼六經與韓柳歐蘇曾氏
卓然成七大家並傳海内當與日月
争光豈以刻不刻爲公重哉憶予少
小時侍先君古愚公論宋史至熈寜
奮𬒮哨公先君厲聲曰穉兒母乃勦
說時慙退不知所云異時逰四明泛
鑑湖公撰述吟咏勒在木石璀璨陸
離與山光水色争䧺競䴡心目眩瞀
不可攬結盖私極愛慕願爲執鞭乆
矣旣而旅金陵得公全集昕夕讀不
忍去手然直謂公文章家丈人耳徐
考公宰鄞諸政青苗保甲市易水利
種種有成蹟可按鄞民至今頼之乃
喟然嘆曰若公者豈獨長于文巳乎
豈獨能於宰巳乎夫隆汙者道也成
敗者數也公動稽尭舜心表天日乗
時遇主謂周官徃軌運掌可脩而靡
所究竟此豈專任自信之過哉一時
名賢弗克和衷胥匡變而之道此何
咎焉矧公學本經術才弘經濟志存
周孔行比夷由固傑然一人豪也一
咻衆排甚者冤以靖康禍本此非所
謂勦說者耶公墓不知所在謀所以
專祠公而不獲公二十二世孫王生
瑞從予乞祀田子既刻公文復稍助
之以延公祀云
嘉靖丙午九月旣望臨川縣知縣后
學象山應雲鸑謹識
