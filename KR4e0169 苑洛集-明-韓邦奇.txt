#+TITLE: 苑洛集-明-韓邦奇
#+DATE: 2018-05-12 10:20:10
#+SOURCE: github.com/kanripo/KR4e0169 master dc76b687                
欽定四庫全書　　　　　　集部六
　苑洛集　　　　　　　　　别集類五(明/)
　　提要
　　　　(臣/)等謹案苑洛集二十三巻明韓邦竒撰邦
　　　　竒有易學啟蒙意見已著録是集凡序二巻記一
　　　　巻誌銘三巻表一巻傳一巻策問一巻詩一巻
　　　　詞一巻奏議五巻見聞攷隨録五巻乃嘉靖
　　　　末所刋汾陽孔天允為之序當正嘉之際北
　　　　地信陽方用其學提唱海内邦竒獨不相附
　　　　和以著書餘事發為文章不必沾沾求合於
　　　　古人而記問淹通凡天官地理律吕數術兵
　　　　法之屬無不博覽精思得其要領故其徵引
　　　　之富議論之核一一具有根柢不同綴拾浮
　　　　華至見聞考隨録所紀朝廷典故頗為詳備
　　　　其間如譏于謙不能匡正之失及辨張綵阿
　　　　附劉瑾之事雖不免小有偏駁而序次明晰
　　　　可資考据其他辨論經議闡發易數更多精
　　　　確可傳盖有本之學雖𤨏聞雜記亦與空談
　　　　者異也乾隆四十三年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　苑洛集巻一
　　　　　　　　　　　　明　韓邦竒　撰
　　洪範圖解序
昔者上天式教出書於洛大禹因書以第疇箕子因疇
以衍義九以綱之五十以紀之治天下之大經大法燦
然明備古今所謂洪範者也有宋蔡九峰氏因律吕之
變悟洛書之㫖乃推數而賛之辭由占以致其用泄大
禹之神藏發箕子之妙用而範之為範總於稽疑矣大
哉範乎上配周易洪纎脗合無毫髮爽其為占也蓍皆
五十用皆四十有九洛書體方而用圓圓者用三故揲
以三河圖體圓而用方方者用四故揲以四竒以三乗
三三為九九九八十一而六千五百六十一之數具矣
偶以四乗二四為八八八六十四而四千九十六之數
具矣至於分掛揲歸終始皆同自然配合若天地隂陽
不可少其一雖康節之經世亦别為機軸太𤣥潛虛之
屬安能涉其波流乎夫羲文之學見於易禹箕之學見
於範孔子作十翼而易以傳箕子既没不得而傳焉九
峯生於二千餘年之後始紹其絶理由心得業不師傳
其功懋矣當宋時五星聚奎實範成之兆其他諸儒明
道立徳註釋經書固漢唐以來儒者之常不得與於斯
也數辭未備而蔡子卒乃又絶矣鰲峯氏補其缺辭而
訓釋之其義復明然棊有陰陽蓍惟竒偶而考占未備
焉至於今其殆將又絶矣乎洪範傳曰象以偶為用者
也有應則吉範以竒為用者也有對則㓙又曰正數者
天地之正氣也其吉㓙也確間數者天地之間氣也其
吉㓙也雜此範學傳燈之秘也著之篇末以示讀範之
士云
　　正䝉拾遺序
學不足以一天人合萬物不足以言學吾讀正蒙知天
人萬物本一體也混沌之初也一元之氣渣滓融盡湛
然清寧而萬象皆具一極中易所謂太極天之性也及
其動靜繼成之後氣化形生並育並行是天率天之性
而行是之謂天道夫子所謂一隂一陽之謂道中庸所
謂道並行而不相悖者也人生之初也天賦之理無偏
不倚凝然靜一而萬行皆備於其中書所謂降衷人之
性也及其感通幾㣲之際形生神發隨接隨應是人率
人之性而行是之謂人道子思所謂率性之謂道夫子
所謂天下之達道者也鳶飛戾天魚躍於淵流行上下
之昭著者至於鼃鳴蟬噪蟻走蠅飛皆天道也親親仁
民忠君敬長明體適用之大者至於一言一動之發一
事一物之處皆人道也君子之自強不息即化育之川
逝如斯夫道一而已矣道也者葢皆指其發見流行顯
仁之用踐履制作彰施之功夫豈論於無聲無臭不睹
不聞之際哉不有卵乎黄白耳雛未之見也羽血骨肉
心肝腸腎缺一而雛不完卵則雛之極也不有核乎仁
種耳木未之見也花葉枝幹根株果實缺一而木不完
核則木之極也卵核者即雛木之本體不雜乎雛木不
離乎雛木而為言耳夫天地者萬物之父母萬物天地
之子也子有不肖父母者乎天地萬物其始也先有生
後有成其終也先消成後消生生而少少而壯矣壯而
衰衰而滅矣天之開也斯昭昭之多積一萬八百年而
天始成地之闢也一撮土之多積一萬八百年而地始
成山以漸而高矣海以漸而大矣若一開闢焉天地山
海即若是之髙且大也則是人一出乎胎也即髮委地
而鬚拂膺堂堂七尺之軀經營幹理通達萬變矣木一
出乎核即合抱參天果實俱完矣有是理乎其消也天
吾知其日削其圓地吾知其日損其方山吾知其日卑
矣海吾知其日小矣但其化幾㣲人不之覺焉如今目
前之世萬民萬物濟濟林立忽一日而盡皆没滅亦可
傷也是故造化之運消長之機方混沌即漸開闢方開
闢即漸混沌如圜無端無一息之停長於子漸至於已
開闢極矣消於午漸至於亥復混沌矣自子至寅厯三
時而形象備自酉至亥厯三時而渣滓盡然則一元十
二辰混沌者六辰開闢者六辰一嵗之候晝夜之道也
唐虞三代當午之正時雍風動之化其盛極矣前此以
來渾厚敦龎日進於文明後此以徃澆漓乖賊日趨於
澌盡嗟夫今午日昃一代䧏於一代造化老矣孰能挽
回唐虞三代之治乎創業之君守成之賢主不過服藥
節食使少病康強爾固不能紅顔黑髮如少壯之年也
張子曰大虚無形其聚其散變化之客形爾又曰知虚
空即氣則無無察乎此則先儒所謂道為太極其理則
謂之道老氏所謂無佛氏所謂空不辨而自白孟子曰
經正則庶民興君子反經而已矣凡此皆正蒙之本㫖
諸註之所遺也謹為之拾
　　樂休園詩序
雄山仇子既家食乃作園園名樂休既而詠以詩既而
賢士大夫遊於園者和之既而和之者衆合為集而仇
子没矣仇子之弟儀賔君森刋諸木夫樂者情之一也
無徃而不在樂休者休之樂樂之一也夫樂者情之正
動以天自足於已而不累於物者也何假於園與詩哉
夫園與詩適以寄此樂言此情而已樂固不在乎是也
嗟夫情既熾而物是役世之人知樂之真者鮮矣夫茍
得是樂之真也則雖無是園與是詩亦樂也夫茍不得
是樂之真也則是園與是詩喪志而逐物憂之媒也夫
樂無徃而不在者也憂不出其位者也時行則行所以
儆戒盡瘁者皆樂也時止則止所以省身勤家者皆樂
也古之賢聖所以憂勤惕勵無時豫怠者防此樂之或
喪耳夫茍既休矣謂榮名利達之所不繫遂乃軒然自
得快然自娯徜徉於山水花木詞翰之間置生事世故
於不聞此衆人之所謂樂而君子之所甚憂者也其如
真樂何哉如吾仇子則知樂之真而不役於物者也何
以言之觀仇子之家範可知矣觀仇子之家範則其所
以憂勤惕勵者可考也而所以處乎休者可考也然則
仇子之樂豈真在於園與詩哉
　　啓䝉意見序
夫易理數辭象而已矣理者主乎此者也數者計乎此
者也辭者述乎此者也象者狀乎此者也圖書者理之
輿也辭之方也數之備也象之顯也是故聖人觀象以
畫卦因數以命爻修辭以達義極深以窮理易以立焉
自夫子稱相盪而先天之義㣲㣲之者後儒失之也夫
相盪者自八而六十四者也先天者加一倍者也其本
同其末異其生異其成同而漢以下莫能一焉宋邵康
節氏自八而十六自十六而三十二自三十二而六十
四朱晦庵氏為之本圖書為之原卦畫為之明蓍策為
之考占變於是乎易之先後始有其序而理數辭象之
功懋矣竒也魯而善忘誦而習之有所得焉則識之於
册將以備温故焉竒也愚而少達思而辨之有弗悟焉
則自為之說將以就有道焉是故為之備其象盡其數
増釋其辭矣理則吾末如之何也
　　刻闗西奏議序
奏議少師大學士邃庵楊公先後涖闗西經略疏也𢎞
治中孝皇用廷臣議勅公以御史中丞督馬政嗣改撫
全陜未幾授鉞總制三邊正徳中以大學士謝事歸今
上以大司馬兼御史大夫起復總制奏議事類三茶馬
巡撫總制巻十八凡一百九十四章大抵皆籌邊策也
先已板行然各為一帙侍御劉公裒而為一復刋之葢
期逖流遐布風斯世也以序屬竒夫國之大事在兵而
邊兵為尤大邊務者在今時尤當急為處畫而不可頃
刻忘者也昔漢唐宋之興也當北敵之盛冒頓突厥皆
一時雄桀遼金則儼然強大鄰國矣當其時君臣上下
日夕講求惟和親征戰嵗幣之務是故備邊之法為甚
詳我國家隆興當北敵之弱元自太祖以來據有淮北
世祖奄有中華承平百年諸寇皆化而與中國之人等
前代當承平之時武備雖弛尚有備邊之兵元則華夷
一統雖邊備亦廢矧其人驕佚怠惰服役惟漢南之民
豈惟與中國之人等且中國之不若矣我高皇遣將北
定中原元順奉首漠竄而大命革矣又值我文皇之英
武乗百戰之威提兵北狩窮追逺討彼以素昔屋居粟
食之人一旦而處露宿茹血之地身不勝甲胄手不習
干戈駿奔脫生之不暇又安敢向南發一矢哉當其弱
也是故備邊之法較先代略焉距今幾二百年彼之生
養教訓復其故性而内地雍熈日久人不知兵徃嵗敵
入上谷則犯我畿甸入雲中則掠我太原入上郡則環
慶以北所過無遺民幾已可虞漸不可長也漢儒有言
識時務者呼為俊傑公之文章著在闗陜侍御公獨取
是編而表章之揚先烈作國兵先真知時務之要者哉
自時海内豪傑如霍衛者振奮而起宣我國家之素威
挫彼屢勝之強敵為中夏千萬年之計孰非公之遺教
孰非侍御公表章之功哉是編也燦若景星人所快覩
竒也安能賛一辭
　　梁園寓稿序
山林多隱逸之士田野多廢閒之才下僚多宏碩之器
此世亂之徵也載觀徃古有道之時圜數千里之逺農
商工賈之外無餘人間有一二則懸車之老或罪戾之
夫也予讀夏臺王先生梁園寓稿夷論其世深有感焉
先生晉之夏人所著有敝箒集山林樵唱克復自驗錄
及斯稿敝箒集𢎞治中已刻之木中憲先君為之序兹
夏尹髙君又將刻是稿先生曽孫繼善從予遊請序之
稿首先生問學該博義理淵㣲文章典雅詩律清新生
衰元之季不屑茍祿隱居中條山講學稽徳若將終身
焉洪武中徵拜翰林編修晉之産先生同時同徳杜公
徵拜為尚書壺闗四賢共惟登庸焉昔箕子有言五事
曰聖俊民用章國乃平康五事曰狂俊民用㣲國乃不
寧元至正間非無鷹揚豹變之人以供壯猷熙績之用
當其時上恣下慢疇敗倫斁晝夜頟頟敷同罔功志功
名者播棄而不錄志道徳者珍修以自藏於是主勢日
孤國脈日絶羣雄並起而天下大亂矣我太祖髙皇帝
以聖武之徳承神天之運光復華夏垂創緒業成湯武
弔伐之功致堯舜平協之治凡資以為耳目股肱之用
者彬彬濟濟景附雲從多先元之遺賢也夫天下之治
忽係乎賢賢才之出處觀乎徳古之善謀國者乾乾翼
翼自周圖終崇玉鉉金鼎之愛保䕶而重惜之孰肯為
淵以敺魚為叢以敺雀哉是故漢有二傑焉蕭何者秦
之邑吏也韓信者楚之亡將也
　　順天府鄉試錄序
仰惟皇上中興起運聖學緝熙明徳峻極剗先朝之弊
𢎞祖宗之舊而於人材一事尤加意焉嘉靖戊子當鄉
試之期順天府府尹臣黎奭以考試官請上命右庶子
臣韓邦竒臣方鵬主其事而同考試官則署員外郎臣
鄧尚義主事臣方一桂臣呉麟行人臣楊春芳助教臣
薛僑教諭臣李憲臣李粹然訓導臣張善臣何器也祖
宗之初司文衡者不惟其官惟其人耳其後乃一切皆
用儒官取人之途既狹而欲收得人之效顧不難哉邇
者皇上用廷臣議畿内擇京官進士出身文學著聲名
者每經各一人而其餘儒官遴選之視昔亦加嚴矣比
入院監試則監察御史臣丘道隆臣呉鎧先期經理而
臣奭實任提調之責維時士之就試者三千五百一十
七人三試之中式者百三十有五人制也事竣乃録其
姓氏及文之尤者為録以獻臣當序諸首臣惟我皇上
以非常之主龍飛特起而於文衡之司今特用以非常
之選者此無他兾得夫非常之才耳責望之深付託之
重凡我諸執事其不自懼以求自副乎此無他其道惟
公與明耳公則取之有其本而不才者不得以亂真明
則照之有其具而不才者不能以亂真明非臣等所敢
知也是惟孜孜於公以求自盡而免折覆之咎焉由是
而求之非常之才其庶可得乎夫聖天子垂情如此諸
職事戒慎如此凡以為諸士子也諸士子其亦知所自
懼求以自副乎此無他以非常之事業自期待耳今觀
諸士子之所陳郁郁乎慥慥乎非道莫言也究義理皆
斯道之精㣲條事物皆斯道之殊散論政治皆斯道之
顯發即是而觀之諸士子其能建非常之事業以自奮
者乎此無他行是言也勿庸違焉耳惟時諸執事不負
其職而有以答聖天子之休諸士子不負其言而有以
慰諸職事之望矣此無他惟我聖天子非常之德覆冐
如天地浸漬如江河如臣等一草一木之㣲孰不自盡
其生生之化乎經曰元首起哉股肱喜哉又曰帝光天
之下萬邦黎獻共惟帝臣其惟今休與諸職事諸士子
其非常之遭際何如也其非常之榮幸何如也凡我諸
職事其朂之凡我諸士子其朂之
　　厯官表奏序
少師大學士介溪嚴公之左史録公厯官表奏彚為巨
帙而分類有七曰論建曰題奏曰辭免曰稱賀曰陳謝
曰題請曰避言十巻一百六十二通竒習見公荷聖天
子之倚眷晉日三接益錫十朋言則都俞位則元輔矣
且見公德望勲庸天下尊而仰之肅而將之矣及得是
編而讀之乃知聖天子所以倚眷公及公之大作獲知
遇之隆有所自也惟古昔名臣碩輔際聖王遭明旹也
登名鼎彞垂光汗簡其發之也宏必其蓄之也富然考
其大要惟二焉有高天下之才曰相才有高天下之度
曰相度夫大臣之責萬幾攸代天下之重一身任之非
才高天下何以能勝非度高天下何以能容然度在人
情尤為所難辛甘燥濕欲其調劑黯闇汙濁欲其茹納
非包荒之量忍巽之堅其何以濟昔有宋之命相也非
才俯一世名冠一時者不得預其選自今觀之有高下
之不同者非其才之不足葢度之未恢也是編也其經
綸惠亮之宏猷通權達變之妙用鳳翔豹變之文章無
不畢見中間曲折調䕶則又見其心勞力瘁牖巷之納
遇因事以就忠將順以成志有非尋常者所能測至於
不知公者屢加詆誣公豈惟不之較有䟽而論救者夫
何古今以為難者而公獨處之易哉聞公方六嵗書過
目即弗忘即曉解義理在庠序旹人即以公輔期之然
則公之才與度盖得之天而養之素者也書曰㫖哉乃
言惟服聖天子之納善也又曰敢對揚天子之休命公
之報稱也嗚呼盛矣哉
　　北畿鄉試同年叙齒録序
戊子余及矯亭方公被命主考順天鄉試明年中式諸
君子以其齒録而刻之時余已里居壬辰余復至京師
諸君子請余序夫鄉試有録矣復録此者存厚也宋儒
有言士以忠厚為本厚者萬善之基百行之首也是故
厚於國者臣之忠者也厚於家者子之孝者也是録也
諸君子朋友之厚者也朋友且厚矣而况於國乎况於
家乎然則諸君子為忠為孝即是録而盡之矣忠與孝
萬善百行盡之矣兹録之刻也其益博矣乎故事余當
序諸首而矯亭序諸後矯亭余戊辰同年也齒則先余
五年是故進矯亭於首而余後焉亦以厚也余又以厚
而為諸君子倡也諸君子其勿忘厚乎夫峭焉而訐非
厚也比焉而同亦非厚也諸君子其察厚之道乎
　　易林推用序
五星連珠日月合璧所謂七曜齊元之法數之始也三
百六十五日四分日之一一嵗天運之全數也㣲秘不
盡餘數也三百四十八一嵗月運之數也三百六十者
六甲相乗六甲之全數也月甲之數非造化之正而聖
人兼取之者乾坤之大用也今夫端陽之日非五氣之
五日也諸家之術用之必驗六甲非氣之全自古紀數
必用者乾坤之用不可遺也數雖萬變不齊然實不過
於三元再倍而六得全日三百六十六雖曰日之所餘
厯不能齊於全日無損焉聖人倚數於此矣是數也以
天運為體以月運紀年以甲子紀日嵗餘三時四餘益
一支干起於兩上元之首三百六十年一運之始推自
坎中焉直日之爻千嵗可坐而致矣為京氏之學者此
其階也
　　澤州志序
予友友山王子仲和之守澤也有邦亮采文典是敦爰
命儒學正郭君撰州志志成將刋之屬予序夫志紀也
紀其實也是故志貴實而已矣天下類有作焉實則鮮
矣其何以徵乎是故采風者憾焉自吾朝邑言之副都
御史李公以鄉舉興方一綂志之作也諸生華以進士
之稱纂修者弗能正也北洛大川冒漆沮之名相去逺
矣申屠思恭四賢之大節遺而不録懐丙之瑣細胡取
乎夫進士登科録可考也川源地理之顯著者也四賢
之事唐史所載甚明也一綂志館閣名臣所述也如斯
而已矣他何望焉故實者鮮矣是集也其足以徵乎王
子論篤博雅君子也其必有以考實矣是故可以託諸
木矣
　　王公行實序
王公既没於是丹徒靳宗伯為王公墓表杜鄠王選部
為王公誌銘髙陵吕太史為王公傳秦安胡太史為王
公狀而王公厯履始末詳矣王公亢爽不羈所為皆大
度事喜直言故立朝多所論列王公能面可否人人或
有過枉輒被詰人以是謹避王公王公以是重得罪於
人而王公盖囂囂不戚也今觀四家之所稱述大率皆
類此可為王公行實矣
　　北司獄中聮句序
余既為守臣狀論徵詣京師下錦衣北司獄越二十餘
日東巖以言禮並繫又二十餘日於是各出所懐相得
甚懽或物感必為詩詩必聮聮止盡意不求工也故雖
拷掠禁錮不覺有愁苦狀余與東巖相聞已久今日則
動静飲食須臾不違語所謂造次顛沛之時於是相知
始真矣東巖曰斯及也又何幸也乃得東北之朋可以
世講矣顧余夷坦踈逸雖弗若東巖之沉毅淵黙然昔
則同年也平生則同心也今又同守坎血之需而不違
明夷之道以達其變也况余之得罪不在於守臣之狀
東巖之得罪不專於言禮之章天下容有詳之者其事
復偶有相同矣君子以同道為朋誠若東巖之云哉夫
古之人不輕於定交亦不輕於絶交惟其終之不可以
輕絶故其始不輕定交於可絶之人若其本同而末異
違忠孝之節觸貪殘之禁懐䜛諂之奸友以義合者也
請終絶之何恤朱穆之貞孤其一言一行出入小德之
中將由涓涓以成江海雖在千里勿忘箴規亦不得為
蘇章之矯激友之時義大矣哉昔管華並學齊名海内
夫何未幾一則秉服道德為天下髙士一則躬親惡逆
為千古罪人一念之萌逺矣又嘗見古今豪傑之士一
為時所棄斥遂荒唐曠達寄情於神仙麴糵之間自以
為迥出風塵之外而不知已落風塵之下矣此尤今日
責善之切務也余與東巖其懋勅之别矣各録其詩一
通以誌意而復為前説云
　　陜西奏議序
侍御張公欽承天子明德巡於西嶽既年餘奏議積成
巨帙吾陜藩臬諸公請刻以傳公按陜也風采凝肅威
動河華羣司百執事竦息屏慴奔命趨職㒺敢或後一
時咸稱明作賢士大夫徃徃誦説今復獲見奏議焉夫
言不切於時務不關於經世則雖富如相如竒如子雲
徒為君子嗤吾病夫建議者泛言蔓説虛談迂論檄牒
紛紛罔裨實用遂使胥史目為通行諸司揮而弗視謄
録者執筆稱苦依准者惜紙浩歎滑稽之士摘其浮謬
之甚者以為話柄則亦何貴於言哉今觀公䟽纍纍幾
萬言中間昭功勅罰矜眚刑故佑善懲姦防㣲剔蠧結
久滯之獄發積弊之隠是皆可示戒可用勸可底行是
故延綏撫鎮之論天子為之收回成命特賜嘉納自餘
諸章部院復逆僉同亦多允俞昔漢人以識時務為俊
傑宋人以彈文為經世然則羣司百執事震服於公而
收明作之效者有由矣是故藩臬刻而傳之奏議凡若
干巻計若干通
　　南渠存稿序
南渠大中丞黃巖王公號也稿録公所著也存稿録其
存者也録其存亡者多矣奚其亡公遭天蕩之變盡沉
之江也公子南臺經歴君得之家笥訪之朋舊索之公
署及故吏有潜録之者詩九巻文五巻䟽二巻盖十之
四五耳然已富矣昔嵗公舟覆於江流數十里幾至金
山舟尚不拆公扶樓柱而立水没胷時同溺者書生公
曰吾平生無逆理事今若此命也書生姑慰觧之曰尚
未可知公曰已若此知為江耶海耶何謂未可知舟子
溺者抱鼓楹浮於江漁舟拯之舟子言公溺乃集數舟
追公適潮逆湧覆舟上流衆環視援䇿無所出乃載薪
舟下衆曰採薪者必有斧斤呼薪舟至共鑿舟厎出公
及書生公曰水深吾兒㓜必死矣衆人鑿兒艙并出之
衆請公登岸公曰尚有𨽻數人豈可吾父子獨生而遽
徃乃命鑿𨽻艙皆出之嗚呼長江天蕩之險大風舟覆
漂流數十里鑿舟而出無一溺死者異矣哉聞之傳紀
古之人有䝉大難而不死者必天地鬼神有以相之天
地鬼神夫豈有私於人哉必其人有大德行足以感天
地動鬼神而後獲其應然必使之遭此者盖將顯君子
之善申祐命之公以為下土勸也嘗稽公之履察公之
安清操峻節忠言惠政行已立朝足以式士類而範官
常是變也當死生大故之時乃能從容就命不忘拯同
難之細人即此亦可以徵其所養可謂盛徳君子矣豈
可謂適而遭幸而脱哉若斯稿之風調則李陸諸公評
品已詳而讀斯稿者亦能自得焉故獨取公之出坎陷
而亨貞者詳著稿存之由且以昭德感示天應云
　　介一集序
雷生洵溥刻其父介一集來問序介一起家名進士拜
官行人性介直罔諧於時早就里居因以介一自號里
居者二十餘年故得從容於詩文今卒矣洵溥二生刻
之夫人子於其親之手澤雖物玩之㣲且珍藏之弗忍
遺也况詩文乃前人精神心術之所運所以詔來裔而
示後進者仁人孝子忍弗傳乎且二生者亦敏秀能詩
文是又能以身傳其親之善者豈徒託之木而已哉若
其詩調文格讀其集者能自得之固不俟吾言也
　　志樂序
昔子華有志於樂孔子扣之曰非曰能之願學焉竒何
人也議及於斯竊有志而未能也故曰志樂云夫樂生
於心者也有是心而無所寄宣其意於言言成章為詩
而猶未足以盡其意也而被之聲容是謂之樂樂無詩
非樂也亦無樂也古樂之亡久矣周禮失其真樂記遺
其制去籍於諸侯之僣殘壊於秦火之焚漢儒附㑹於
其前諸家紛紜於其後上誣天文下誣地理中誣人事
配五行四時八卦四隅十二辰此通彼滯小就大遺零
星破碎補凑牽合取其一庶或可用㑹其同則見難行
卒皆人為之私夫豈天然之妙於人心固已戾矣又何
暇論雅與淫古與今哉是編也一以質實為體敷施為
用諧聲為止中律為的凡宫商之相應正變之相接全
半之相濟陰陽之相宜如星之麗天如風之行水如織
貝之經緯乎文綺雖萬象錯列而各有條理皆取諸造
化之自然而不敢附之以己意期於宣人情而承詩歌
耳雖不必屑屑乎考天文察地理稽人事配五行四時
八卦四隅十二辰自有所符契焉考之古人制作之極
用之圜丘而天神降用之方澤而地示出用之宗廟而
祖考格用之朝廷而庶尹諧用之房中而宫闈睦此無
他順其自然發乎人心宫商正變全半隂陽中節而已
矣顧兹薄藝亦惟可以措之行事美其觀聽不失乎樂
之情焉耳若夫究其功用極感通之妙探其本原繼䕫
倫之志以承古人之絶學以備一時之制作則有子有
言以俟君子云
　　永和孝行圖序
嘉靖乙酉苑洛子守冀南聞王仁而克愛也入汾謁王
見王恭而有禮也丙申苑洛子撫晉陽再入汾謁王則
王愛益博禮亦至矣王之言曰貴不期驕為善最樂我
宗室祿位既崇髙矣乃復剥民以益依勢以陵豈所以
光祖訓而保邦家哉苑洛子心善之意王行既有所成
德必有所本也既而世子出王孝行圖冊假觀焉苑洛
子曰嗟夫此王所以恭而愛也有子曰孝弟也者其為
仁之本歟王克孝焉則仁不期愛而禮不期恭矣經有
之愛親者不敢惡於人敬親者不敢慢於人夫王孝則
自能愛而恭焉觀王之愛且恭則不必考圖披冊而王
之孝固可徵矣昔武王誥康叔曰率由典常慎乃服命
𢎞乃烈祖世世享德則王能光祖訓而保邦家也必矣
王曰善哉言矣寡人將進之苑洛子曰孟軻氏有言人
皆有所不忍達之則仁人皆有所不為達之則義在王
擴而充之矣王曰寡人願安承教
　　論式序
論文之一體也自春秋迄於今代有作焉春秋秦漢之
文富而麗雄而健淵宏而博大波瀾轉折變化無端入
口膾炙擲地金聲莫之尚矣魏晉之文介乎漢唐之間
至唐則去春秋秦漢固十倍矣而况於宋乎而况於宋
之衰乎國家中塲以論取士士之文優者刻之以式士
子而士子式焉曰程文成化以前類春秋秦漢體也𢎞
治間則效唐而專於韓柳或效宋則亦專於歐蘇嘉靖
初年以來一二文衡之士效衰宋之體刻之録同考之
士見其非時舊格也而未見秦漢之大妄以古文批註
之窮鄉僻邑之士以為真古文也而效之夫衰宋之文
枯澀萎弱已不足觀而效之為程文者已不及矣而士
子又未見衰宋之文也止模程文而效之又不及矣文
之衰亦至此乎夫論議也辯也譬之人焉秦漢之文若
儀秦在六國之堂指譬曉告縱橫馳騁言切利害事析
毫釐聽者拱聳人莫得而難之衰宋之文正如吃人獻
説於項籍張飛之前叱咤顧盼之下惴惴焉畧達乎已
意而氣已索然銷沮矣其為髙下可知也因取自春秋
以及唐宋論之平正體裁類今舉業者十數篇為吾家
子弟式夫取法乎上僅得其中諸子弟其知所從事云
　　正䝉㑹稿序
正德中吾友何子仲黙以近山劉先生正䝉㑹稿見遺
初𢎞治中余嘗為正䝉解結大抵先其難者繼見蘭江
張子廷式正䝉發㣲詳盡及於易者顧於予之鮮畧焉
嘗欲合二書而刻之今見㑹稿則難易兼偹矣乃取解
結焚之使廷式見之亦將焚其發㣲乎先生為郡守權
瑾慕其名而超遷之官至大司徒先生不樂居其位時
權瑾方以勵精嚴肅責廷臣先生每朝故布素至部則
痛飲而卧不治事以冀不合於瑾而去瑾果怒欲罷先
生後竟中䇿士之料弗獲遂及瑾敗内閣諸大臣議也
使瑾果成其逆劉近山雖萬剉其屍亦不從也然亦竟
致仕先生有大受之才有休休之量有堅貞不可奪之
操乃一蹶而不起其皆不知先生耶其亦知之而不敢
言耶語云負大任者難釋抱大屈者難伸其亦先生之
屈事自大耶故因序是稿而著此使讀先生之書者得
以論其世焉
　　律吕直解序
觧數學者類以筭法乗之古文訓之讀者益難律學尤
其難者直觧者不文欲易讀也戰國嬴秦之間律學幾
絶矣兩漢諸儒著論頗多馬遷班固為之宗而固尤得
其正至晉荀朂號為知音能以牛鐸為全半子二十三
聲莫不中律朂樂既成奏之阮咸以為髙中聲一黍朂
以為妄及撅得周玉尺較已所造樂器皆髙一黍朂始
服咸精隋萬寳常擊食噐聲若咸韶當時律學諸君子
以寳常優伶之子恥與同列咸常二子庶神契乎中聲
者矣而咸位下僚常生賤品是天不欲古樂之興也唐
宋以來制作紛紛殊無一定蔡西山氏上宗班固斟酌
馬遷以下諸儒論議著為律吕新書亦略明備矣然理
雖顯而文隱數雖著而意深𢎞治間余為舉子時為之
直解正德己巳僉憲西蜀王公刻之濮州尚書崑山周
公為御史時刻之平陽都憲蒲田方公為布政時刻之
杭州州幕洪洞岳君溥刻之同州至今四十餘年律學
諸君子或謂黃鍾用九不用十無體數新書不當分體
用夫謂作樂用九不用十可也黃鍾無十權衡度量何
自而生天下之務廢矣此論盖讀直解而得者新書何
嘗分體用直解始分之耳論者徒見直解附於新書之
下而不知實非新書之説故云以是知為讀直解而得
者也或謂必求中聲不當從事於噐數夫聖人之道有
下學有上達惟聖人則一以貫之學者必由下學然後
可以上達求中聲而不由噐數正猶孟子所謂不由善
信而欲至於聖神也天下之事學則熟熟則精精則妙
妙則神矣且聖人不能以一身周天下之用故制為法
度以教萬世孔子在齊聞韶當時戞擊而搏拊者非皆
䕫倫也其美如此者噐數存故也若謂聖人既徃法不
可恃則五經可焚矣或謂太𤣥無形太隂無聲茍得其
妙一絃可也無絃亦可也荀朂寳常安用八音哉夫聖
人之禮有本有文建中道於一身被中聲於八音是以
為金為石為絲為竹為歌為舞為𤣥為黃有文有武有
羽有干有繁有簡有踈有數不一而足今試以祭祀之
時宴享之際盡去八音使荀朂搖牛鐸寳常擊食噐可
乎不可乎故君子不為荒唐之虛言究心制作之實用
黃鍾之用宏矣豈獨樂哉制事立法度物軌則大而天
地日月小而衣服盤盂皆其用也其體物而不遺者乎
　苑洛集巻一
欽定四庫全書
　苑洛集巻二
　　　　　　　　　　　　明　韓邦竒　撰
　　賀封考功郎中思竹錢公七十序
嘉靖丁未公夀七十視聽聰明精神凝固顔色清潤髯
髪始斑言動若强仕人公子銀臺大夫景山公迎養南
都初景山官天官勲部公封承德郎署員外郎景山官
考功封奉政大夫郎中十月十二日初辰也羣公畢賀
賀皆以文景山復以文屬余夫人固貴於夀矣夀而匪
福者累福矣福而匪德者辱故人有年夀有福夀有德
夀惟德則尚夀也箕子演疇用昭福極首之以夀而曰
貧極曰疾極曰憂極斯不亦累矣乎累奚以夀申之以
富康寧而曰惡極曰弱極斯不亦辱矣乎辱奚以夀故
以攸好徳終焉夫茍好徳則其夀千萬世未已也公今
七十猶健期頥未艾兩膺封典勅誥焜煌厚蓄好禮榮
享祿養景山孝竭無方百順迎和可謂夀而福矣公之
初封也皇帝勅曰行履端方操持謙慎事親惟孝教子
惟忠丕誕鍾仁之本大開積善之基其再封也皇帝制
曰厚善在躬隱於世緒榮及夀康斯作德之報使非公
好德之篤輝光何以上聞若是耶箕子又曰遵王之道
是訓是行公其有之昔伏生九十傳經於漢張萬福八
十振直於唐文彦博八十有五平章於宋自漢以來千
七百年間九十若八十不知幾千萬人而三公獨以夀
名謂雖至今存可也是尚夀也公自是而徃上感聖褒
下衍素履善與年進老而不回重以景山之賢崇階峻
封必極顯揚仰追古人永辭後世盖無量也豈止為百
年之身而已哉公世官隂陽正術以父號竹隱故取思
竹自號云
　　送王侯東歸序
丙戌部使者分行天下督邊税王侯告最部使者旌焉
陳牲加幣益以庶品侯考檄而納之民曰此盛舉也盍
大其烹乃盛為供張於㕔事士大夫銘功於旌常賀焉
明年丁亥院使者代天子西廵華嶽謂侯為侈將按之
侯曰知縣誠有罪焉耳時之通禮知縣不能違也院使
者曰禁酤充閭發者當之何謂通禮哉乃告之刺史方
伯刺史方伯曰人情也請原之院使者曰吾法官也安
用情為請如法於是刺史方伯下之郡守郡守曰此非
太甚復請於院使者而院使者復以法辭遂罷侯官侯
行矣吾邑人曰侯以功獲罪惜也夫禍福相為倚伏造
化弗可先知得馬而折肱折肱而免戍侯之被旌也謂
升騰有日矣抑孰知其為戾階乎侯之歸也又安知無
隱福哉侯亦可以自慰矣昔朱浮下河東解印綬去者
三十人三賢者誤入焉士之升沉有命從古皆然侯亦
可以自慰矣
　　一田贈公卻金序
贈公西川柱史方君父也一田公號也卻金公卻負公
者金也古之人出則人食其力居則自食其力惟田為
本商若賈君子以為貨殖云夫厥土黃壤田之上也歳
取十千田之獲也若乃廣斥之田雖耕耨耰播人力無
以施其工風雲雨露天澤難以神其化其能厚獲矣乎
故農者務上田云公既以一田自號復自賛曰天包無
外而歛之一掬地載無餘而量則不足義守而疆畎修
仁涵而榖種熟然則公所耕者方寸之地乎存仁思義
黃壤之心自修天啓百善基之矣仁若義也於公郤金
事見之有逸馬入公廐公言之官秣以待主逾年有男
子云馬主也遇馬於閑毆牧僕奪馬去居數日而僕死
男子大懼懐金求免公郤之男子愈益懼益百金叩首
求納公欵誠譬慰固卻之男子始信公感謝去出而頌
曰使公子孫世世顯貴也夫秣馬待主而男子毆僕奪
馬負公多矣數日僕死以報無道我匪彼穽當之人命
夫復何辭此誠死生危急之際也百金至重餽以贖辜
必無後虞人情所易動也公不加怒而辭卻之夫仁者
不乗人之危義者不利人之有公得不謂之仁且義耶
疆畎修而榖種熟殆不愧於自賛者耶是故恩愛溥於
家庭行誼達於鄉國九族化焉四境式焉有本者如是
爾然則公所務者田之上上真黃壤者也西川柱史負
豸乗騘異時而卿而相潤身潤國以潤民推公所獲以
食天下其顯揚於公者無既也是豈十千之富徒潤其
屋者耶所獲厚矣人力天澤盖兼得之故為之序且賛
曰務廣田之田者荒務廣心之田者昌男子者頌於兹
而證
　　夀特進少師大學士嚴公七十序
嘉靖己酉春正月二十有二日少師大學士介谿嚴公
夀登七十百僚羣辟罔不忻慶皆為文以賀而南都諸
君子共圖為公祝竒曰惟上天篤夀名臣惟名臣克享
天心惟聖主篤任名臣惟名臣克堪主德惟天最難諶
非至平通徹三極而無間天曽不私夀之周公人臣之
極也尚曰天休滋至惟時二人弗堪天心豈易享耶惟
聖主最難遇聖主者不世出也而又備髙天下之德縱
髙天下之才富髙天下之學人臣者非其噐冠朝臣而
絶百工何以克堪其任使哉自昔繼世之主莫盛於成
康非召公永篤棐三朝之夀何以成刑措不用之化非
畢公永弼亮四世之夀何以成道洽政治之休有周八
百年之祚自此基焉天夀之主任之臣成之也然則名
臣之夀將以夀國家夀萬民豈一身之慶一人之祥哉
公躋七旬精神内固氣血循軌耳目聰明步履輕健顔
色清和其晉接也天威嚴重公叅侍移日比出殿庭諸
侍者皆困乏疲躓公獨從容舒泰若無所事事者驗今
徵後百嵗即今日也非天所以篤夀乎公者能若是哉
今天子聖神應運中興才兼勲華徳極廣運學貫精㣲
羣臣少當其意者每嘆真才之難得而獨於公特加懋
眷盖公自拜大宗伯即䝉異數入侍西禁預叅機宻及
簡貳輔每䝉獨召顧首輔有莫得預聞者晉首輔恒虛
貳輔不設以專其任運籌帷幄都俞吁咈和若鹽梅親
猶父子宻札下問日至數四或字而不名位特進祿一
品幾十年來恩禮日隆聖天子萬夀無疆公盖與咸休
矣然天豈私篤夀於公聖天子豈私篤任於公哉公之
所以奉答而對揚盖有髙出於羣僚之外者公幼為江
右竒童自布衣時學已成名即抱台輔之望既而登進
士入翰院讀中秘書乞木石居進修涵養則益淵懿宏
肆矣公才浚明敏達冠絶時髦每召對或面授筆札裁
答随應造膝詰問應對如響無不中事幾可上心者定
大事决大疑從容數語當事之邦轉危為安幾否而泰
矣聖天子勵精率作責效臣下明無不照莫遺於纎悉
法無不施無間於崇卑一不克宅即加詰究中或有甚
難處者公潜黙之轉移牖巷之遇納曲折調劑鎮定解
紓盖有人不及知者昔人謂夏忠靖惟天與祖宗知之
公之隠惠惟天與聖天子知之至於公樂與之量受人
之虛不倦之勤勞謙之恭真得元輔之體是故天夀之
聖天子任之今聖天子至治大化恭已南面於以夀國
家於億萬載之長今天下之民用協式見安享太平咸
登於仁夀之域抑誰之力歟是公一身之夀其衍而為
國家天下萬民之夀其所以酬聖主者皆所以答天休
也古人謂通於天下之謂達然則公之夀不謂之達夀
已乎
　　送大司徒松泉夏公之南都序
古之大臣負康濟之才者必於其難而見之書曰若㳺
大川㑹其難也易曰利艱貞濟難之道也稽之古昔事
有所窮則經畫之難時有所扼則展布之難人習於縱
則振起之難非名德君子曷以濟之户部司天下錢榖
而南户部則總南都之錢穀前南司徒䟽陳部政之難
備極其狀盖天時告災歳有所逋而年支有常額必取
盈經畫難也窮則變變則通力不能以自專而勢有所
不行展布難也仕南都者咸以清暇自居安於無為上
之人一或督率之嚴則目為多事怨議橫生振起之難
也今嵗春南司徒告員缺大宰䟽名上請天子簡公畀
之命下之日廷臣共喜以得人慶吏部司大夫髙君諸
僚以公及予皆故部屬也將贈公以文屬予嘗觀古之
人當其窮也坐視浩嘆不能自溢於常法之外既制於
時又叅之已則吾之所司十已去其四五矣忿積習之
頺而無㢲入之漸人孰能堪不幾於用罔耶此難之益
難也已惟公敭厯中外幾四十年自部屬厯藩臬總制
運儲副貳兩京司徒卿宦跡徧宇内聞望滿士林兹行
也運𢎞濟之才竭大作之忠鎮以素昔之重望窮弗能
困時弗能扼人固徯志以趨命當書之難而行易以濟
之昔之難者今則易然南都之儲無足虞矣經有之公
其成周建無窮之基亦有無窮之聞此正留都之業端
有望於公焉是則聖天子簡畀之意也諸大臣明揚之
意也諸君子贈言之意也
　　賀太守呉公初辰序
十一月十日公初辰郃陽尹李君豸介書請文賀且曰
我公之撫助我也情同造化豸心感之非文莫宣今適
其誕日也謹圖之我苑洛先生焉苑洛子曰施之厚則
感之深感之深則形於言言不足以盡其情也則宣之
於文自夫羣分類聚之情見人之所施者異而其所感
者亦不同故徳同道合彈冠結綬則謂之朋是為君子
之施感淫比曲附二天三窟則謂之黨是為小人之施
感朋進而邦則榮懐黨進而邦則杌􁂟泰之初九曰拔
茅茹以其彚初九方進而二九即隨之世之所以泰也
否之初六亦曰拔茅茹以其彚初六方進而二六即隨
之世之所以否也始而一人之公私終而一國一世之
隆替感施時義亦大矣自李尹之治郃陽公之治吾西
安也甫三載藩臬之旌奬撫按之薦剡交上遞下殆十
餘章謂李尹治行為諸邑最謂公治行為諸郡最是故
公以李尹為賢而好之李尹䝉公之澤而感之則可見
公非作好李尹非阿私善善者同是公而已矣昔周公
以寅畏天命為夀之基夫與賢之公畏天之大者也天
下之泰可以致之况一身之泰乎公壽耋期可徵也
　　贈孫子子魚謫南川序
孫子子魚謫南川將行苑洛子攜樊子恕夫孟子汝熙
趙子子春趙子汝完弟汝度子汝聰子汝翼子往餞焉
主賔既洽罇俎畢陳汝聰子曰清商初發星河在天征
車不可留矣苑洛子曰時哉觴之汝翼子曰臨長河而
出涕望霸陵而銷魂悲莫悲於生離者矣苑洛子曰情
哉觴之汝度子曰遼海之車既駕而子安之雅麗斯陳
衡州之役既行而嘉州之清新繼出吾有詩以壯子魚
之行矣苑洛子曰文哉觴之汝完子曰感牛山而起舞
臨陽關而三疊吾將歌以侑觴矣苑洛子曰壯哉觴之
子魚避席而言曰金罍已過玉山將頺鯨也不勝徳酌
矣鯨也不佞弗若於時弗徇於人志逺而程阻心勞而
寡與情發於既醉感生於長别悲夫於是樊子振袂而
言曰吾聞子魚之治洪洞也夙興而夜寐可謂勤矣薄
斂而節用可謂亷矣澤施而仁博可謂惠矣兹行也何
以昭黜陟而示懲勸哉孟子曰有是哉千章之木風不
停自㓗之士毁常至孟軻見沮於臧倉子路見愬於伯
寮勢也命也烏足異哉趙子曰有是哉好惡情也邪正
類也吾聞憲官之按山西也龍湫子端溪子白閣子世
之所謂賢人君子也而憲官皆論劾之王叅政李僉事
舉世之所共棄者也而憲官皆薦揚之情也類也子魚
之劾其如情類何哉子魚捧觴再拜曰諸君子之愛我
各盡其情矣至矣極矣其将何以命我哉於是樊子師
錫苑洛子曰是惟苑洛先生哉苑洛子曰智慧生於疢
疾生全出於憂患困窮拂欝玉汝於成南川雖小有民
人焉有社稷焉冉求之足民言㳺之禮樂孰非可師者
詩曰他山之石可以攻玉子魚之謂乎於是子魚翻然
喜惕然警充然若有所得曰謹受教矣在坐者執友郭
君景華請書之於巻苑洛子曰可子魚名鯨同進士出
身
　　賀魯府典寳封徵仕郎刑科給事中王公八十序
公給舍復軒君父也今年夀且八十矣公經明行飾早
負廣譽以博士諸生拜魯王典寳才豐而位儉道亨而
程阻人多惜公而公顧泊如也王沖年豪飲於羣臣時
加狎戲或怒而呵之公輙以禮强諫王察其忠實不怒
錫祿米文幣焉後益多導䛕王者王益驕公曰是豈特
醴酒不設哉即去魯㑹國僚皆被逮公獨超然不累既
歸絶迹城市獨與鄉耆賢者樂其日用後學儀式焉二
月九日公初辰也越五月有二日太廟工成禮備皇上
推恩臣下封徵仕郎刑科給事中復軒君僚傅巖王君
石峯李君練溪胡君松溪李君近山羅君以公受封之
慶適八十之期咸以為榮稱賀焉以文命余夫夀者天
人相待者也基於天成於人天者一而人者二是故天
篤者夀德格者夀和迎者夀夫或弗既其天者人伐之
也或自勝其天者人致之也二者未盡矣是故古人原
諸天謂命禀於初非人所移盖清純鍾其氣凝定毓其
質則沴戾弗侵夀自享矣然强德篤義天乃自成千人
共指真懿必晰盖嚴恭寅畏堅實精明則血氣循輔精
神内固上可以奪神功改天定下可以保命原奉初有
孔子所謂大德者夀也語有之和樂丕應導迎善氣者
夀盖受之天者完履之徳者盛矣茍拂逆日困於心憂
虞時衡諸志所謂大者或為之搖焉是故往無弗利動
無所忤優㳺豫悦嵗月自供盖人之迎者又所以為天
之助也斯三者一係之天一係之已一係之遇是故兼
有之難矣公今八十康强若壯固天錫以難老也為士
而修為臣而忠見幾用哲安恒秉義其徳不亦成乎給
舍君𢎞噐逺到陟要登榮賁勲名於盛世先諧孝於庭
闈服養固已無方矣自給舍君而下四子十五孫者桂
芳蘭茂又皆休昭堂搆志紹箕裘克類而弗墜焉二曾
孫者雖孩提在襁然已玉粹珠輝可玩而樂也然則公
舉目咸順適怡悦之境無違厄干犯之戚所謂導迎善
氣者公且膺之是故夀矣傳曰聖人在位而王道得人
多夀今公生際明時躬逢大典龍章焜燿章服輝煌華
階美衘一時均錫其所以慰適其心者又導迎之至也
公之夀自是盖無量矣余聞之西極之山有𤣥鶴焉雲
身而朱頂千年而羽始齊盖得義氣之精者也東極之
山有靈木焉赤章而翠葉三千年而實始成盖得仁氣
之精者也然皆生於烟霞之外長於雲霄之中畢羅彈
射所不驚斧斤樵採之不及其得於培養者亦沃矣是
故觀諸物理云故曰夀者天人相待者也因書以為序
　　送邃谷子詩序
邃谷子謫嶺南與余遇於越海之上萍㑹他鄉相看若
夢締歡言於促膝掩離涕於交頥悲喜可知矣昔送邃
谷子赴北山之役謂歸期當三月也比邃谷子還余已
得罪出判平陽白樓滄海動隔關河又三年余來按兩
浙邃谷子則蕭蕭江上身為逐客矣於時潮平江闊日
白天青傷嵗序之易流慨升沉之靡定舉目山河之異
回首故里之思感時追昔悵然興懐且悲余生事茫茫
後㑹知何地耶詩以送之
　　贈龍湖張公簡命禮部尚書兼文淵閣大學士序
天下之重天子主之輔弼之臣佐理之輔弼者經綸寅
亮式百僚熈帝載懐萬國鎮四夷旁迓平治𢎞濟艱難
百責攸萃任至大也古今皆崇重之而我國家尤極其
選非才猷超衆品聞望振一時莫得與焉嵗戊申元輔
以員缺聞且請簡賢以自副上報曰少待盖皇上嚴惟
圖治其難其慎不與他官例也今年春元輔再請上報
曰俞命冢宰合文武臺諫集議北闕下疏名上請上親
首簡公俾與元輔協恭命下之日朝野懽騰謂皇上之
明克宅克俊謂公之簡賢於夢卜而南都諸縉紳尤習
公而儀式者也為文賀焉非賀公也為天下賀也夫輔
弼之任誠重矣然上有三接之寵則下必有十朋之益
而位極百僚之首則必才極天下之全古之人固有戡
定削平勲盖一世者顧有悔於乾又其有清修峻節名
髙千古者乃括囊於坤此一偏之長而非全徳之噐惟
乾之九二普施於利見其徳文明也惟坤之六二不習
无不利其德直方大也迓衡於乾𢎞濟於坤乾坤大用
非全才君子孰能與於斯哉乾易為也而悔坤難為也
而利才之全與不全故耳輔弼重任非全才君子孰能
與於斯哉公蚤嵗大魁天下固已俯視一世矣繼覽中
秘書為天子門生涵養極研浩乎大成週遊館閣敭厯
中外幾三十年作日大望日隆士林快覩竒受知於公
最久備叅公論其治身行已之道撫世酬物之宜因中
求正即事授理虛盈伸縮天下之事在其消息之中且
留心世務近自都邑逺至邊陲於凡錢榖戎馬鹽法水
利地理星厯莫不考究盡其精詳細大不遺非所謂全
才者乎畢命曰惟公懋德克勤細物迓衡𢎞濟以副經
綸寅亮之位以成奮庸富有之業非公孰能與於斯哉
夫難致者位難有者才難際者時載觀今古雖大聖大
賢終身不遇位不能以必得也賢人鍾間氣而生如麟
鳳之不常出才非可以常有也雖宅俊之賢居可効之
位克由繹之以盡其能而後可成用協丕式之治時不
易逢也公際乾道大明之盛時受知聖主簡擢元輔以
康濟之全才居輔弼之重位可謂古今極難得者矣其
將明揚天下之士翕受敷施使小大各得其位共效用
於明時永保平治之休而無艱難之虞上以酬聖主之
知遇下以答天下之仰望固公之責也書曰四海之内
咸仰朕德時乃風又曰敢對揚天子之休命荅其師以
是為公望且以為公賀故曰非為公也為天下賀也
　　送判府歐公此歸序
公吾邑侯之父戒日將北歸矣吾邑諸君子以公兹來
也實禆化理匪直空行爰動念懐之情載興詩歌之頌
而𦕈末贈言之㫖亦如斯矣越惟辛卯之春吾侯敷政
甫及六月庶事浚明兆民忻戴既竭在公之忠思展庭
闈之孝於是迎公於梓里就養於花封維公子雖貴顯
不忘庭訓吾見其慈也維侯承歡朝夕養以大邦吾見
其孝也由是基履之貞標凖斯建紹聞是衣敷錫無疆
吾邑之民盡懿則於天衷儀典刑於神㑹孰不為父咸
興慈焉孰不為子咸興孝焉夫豈但一人之慶一家之
榮而已哉是不必考聲教於絃歌求阜厚於倉積而侯
之治亦有徵矣昔昭明之化原於家庭鳴鳩之教本之
父子則吾邑之民不言而化不令而行者是盖風火之
機動於威孚之下和平之休速於山澤之感自弗能已
矣傳曰不出家而成教於國公及侯之謂歟載惟諸君
子於公齒毛遐隔非芝蘭之交勢分相懸無瓜葛之附
而瞻戀之懐油然不忍者豈非沐侯之徳深感侯之德
至而然歟古之人飲泉思脉見玉懐山凡吾人四境晏
然五品不斁者孰非侯之澤公之教哉故公之來也吾
人仰之公之去也吾人思之
　　贈大方伯松崖方公致仕序
人臣以進言為忠士以勇退為義忠者臣之大節義者
士之美行言矣無補於當時退矣不關於世教斯亦泛
言茍退耳復何足以為忠為義哉嵗乙亥冬浙江守臣
假和賣以媚貴近公為大方伯方伯掌一方財賦出納
無不由焉守臣召公語之故且侈言貴臣之能生殺予
奪人以挾公公固執不可守臣強之益急公嘆曰吾受
一方之寄乃不能為國永圖為民敷錫則亦已矣顧欲
聚歛以奉人容身為邪即上疏乞歸避居私室於是郡
邑竟不能違集數萬金於藩司别藏已而朝廷以公素
有時望弗即允俞公乃復起視事守臣將取所集金獻
之公故弗即給宻具疏上聞辭㫖甚激切留中不出公
以諫不行義不可留復乞歸朝廷乃出公疏行之特㫖
命公起公三疏竟辭去於是朝廷從諫之聖遇臣之禮
公事君之誠致身之道兩盡其美而無負矣嗟夫朝廷
之徳浩乎乾坤之大公之節巍乎泰華之高斯民熙熙
然獲萬金之賜又有如霖雨膏澤之潤而海内達而臣
文而士莫不頑聞之亷懦聞之立足以書之史冊風乎
當時傳諸後世為一代之榮也豈公一身之忠一人之
義耶雖然忠不忘君義不絶物以時考之方將大有所
為其誰能遐棄於公哉公今歸矣其思所以酬時以荅
天休者乎若曰兹行也可以茹芝而避穀矣則非予之
所敢知
　　贈南考功正郎沱村史子考績序
南部考功郎中史子三年考績入覲史子先為監察御
史廵按湖廣正法度忤權貴外調者幾年今稍遷至郎
中史子為人直而不激亷而不耀正而不諒外和内剛
樂易而能執宦逰所至風裁昭聞秉徳治行表表在人
耳目官箴士脩無弗與也又焉用考哉經言考績其為
中人而立乎必率作而後舉必稽察而後見中人也夫
其無待而興聲實見於世上下信之逺邇揚之若史子
儔者焉用考哉聖人不得已而立此考法激中人也古
之人立徳立言光垂於百世士且然矣而況於有位者
乎後世且然矣而況於當時者乎使虞廷當時皆如五
臣焉用考哉於如伯鯀僝功如共工异若僝不足憑也
而考法立焉俾人畏而警慕而勉成中人也我國家辨
官論材上稽唐虞三代之制損益裁度用集大成三年
初考六年再考九年察其繁簡咨其髙下視其身言進
陟有差亦以待中人也若夫茂才異等則又不俟再考
迪簡而超遷焉如吾史子又焉用考哉初嘉靖丙午史
子為主事時大冢宰奏薦主事可吏部近大冢宰又薦
郎中可行省叅知政事然則史子果無用考也此行也
史子其晉升矣序以贈之
　　贈邑侯王君奬勵序
我國家稽古率作黜陟幽明内則冢宰外則憲臣憲臣
舉冢宰酌而陟之憲臣刺冢宰酌而黜之舉刺者激勤
怠闗進退最重典也嘉靖己亥監察何公督鹽已一載
吾邑王侯治朝邑將三載監察雖開院山西然陜之西
安河南之河南諸郡縣盡屬按治監察一載得代將入
覲舉刺羣屬舉憲二旌與奬也吾侯獲奬焉陳牲兼幣
肆筵張樂明揚于衆示異等也且曰侯之賢宜聞於朝
綸詔有限則監察舉止山西而陜西河南弗得舉也先
是監察唐公李公皆嘗列牘薦侯于是二尹張君三尹
王君蓮幕劉君曰侯自此升矣請文以贈夫勸而後有
為非君子之志也非勸而有為亦非君子之志也君子
者正誼不謀利明道不計功是故觀其所由而君子之
情見賞罰無章是非不明儀物不備是故君子不可以
虚拘故慶賞者鼓豪傑之心納天下於善二帝三王之
所以不廢者也是故車服庸功懋賞勤者勵而怠者興
矣夫侯才乂士也非見利而進必勸而始趨於善者也
夫侯才乂士也沮之而强顔就列斥之而忍心弗去侯
能不思所以髙蹈哉故曰非君子之志也由是而志得
伸行有孚令聞益達將以施於一邑者大施焉故曰侯
自此升矣
　　贈大司寇貞庵周公考績歸南都序
南京大司寇貞庵周公考績至京師既竣事陛辭將歸
朝卿大夫因公西臺和韻之章賡而贈之竒也公門下
士乃為之文惟有虞氏三載考績成周氏六服大明當
其世作百工於惟時倡九牧而其喜古今稱治莫盛於
虞周惟我國家稽古建官逺宗其道近通其變百七十
年以來上下交脩中外勵翼雍熈太和之治虞周而降
孰有盛於我國家哉惟公弼亮三世夷險一節所以輔
成我國家之盛者兹考也其大畧也然公之已考者六
而其未考者三公始尹新安也脩廢墮剔蠧弊發政愛
民揆文振徳養道浮於天災聲教浹於士類稱循良焉
繼為御史也止中宫之佛事上閫外之便宜薦直泰於
廢閉劾奸興於幸寵又其大者恥屈身於權瑾之門始
罷其官繼中以禍介然而弗移稱風節焉嘗丞大理矣
稱平恕焉又嘗兩拜都御史矣稱貞肅焉又嘗兩拜部
侍郎矣稱浚明焉今為大司寇敭厯兩京聲望益隆於
是天官卿引公於奉天門下北靣稽首對百僚以揚休
面九重而奏最天子曰都往即乃司於是春官卿奏言
公功棐篤既賁及於先人宜慶延於後嗣天子曰俞勿
替舊典於是公自孫碩膚引年謝事天子曰咈爾精爾
力爾尚康强其勿困哉此公之已考者天下之所共知
者也其未考者竒則獨知之公宰相器也竒昔嘗事公
而察其所安公有容無我斂多能而若無他技相度也
棟隆井洌可大受而克勤細物相才也厚重如山弗可
激之怒弗可媚之喜相節也當今明天子寤寐元老公
方懋厥徳異時朝廷下白麻之詔置之黄閣之地公竭
十朋之益以酬三接之寵相與保國家熈和之治於千
萬年者諸君子之所望也朝廷簡賢圖治之意也是為序
　　贈掌教王君九載考績序
士風之不振也久矣夫司政者治官也司教者儒官也
是風化之由也官義則士習從之官利則士習亦從之
官者又士之由也今厯數十年以來環數千里之地吾
未見夫言義之官言且不聞而況有為之者乎治官教
官之弊也久矣而司教者為尤甚始則官壞其士終則
士壞其官官士相尋風化益壞昔余徳輝以為弊端謬
種不可不亟拯而力救之朝議為之太息識者以為名
言作而振之弗在貞一君子乎君燕産也少事經義壯
試文闈晩謁天部繼教海豐教華陰教華陰亦既二載
矣將赴冢宰考績華之諸生介郝生誥來問序贈君誥
曰君之教華陰也義以為尚利弗之急貧者富者敏者
魯者沈潛者髙明者同仁視之二年間終始惟一故士
懐之上與之士懐之故羣聚而保留之上與之故奬書
屢下焉夫信君倡之義也其亦時之僅見者乎華之士
他日當有感動而興起者矣昔成化中吾邑師有榆次
翟方氏吾邑侯有南陽蘇槃氏翟師以義教蘇侯以義
治吾邑式化厥訓人才軰出若雷大名之剛毅若周廣
平之醇懿若郭盧氏之介直是皆聞義勇為見利而恥
者也是皆翟師蘇侯之啓敎也然則華之士不有興起
者乎君兹行也陟而為治官則將尹一邑焉陟而為敎
官則將敎一郡焉蘇侯治之則也翟師敎之則也則夫
一邑一郡之士又將有興起者矣奚獨華之士乎誥余
門牆友也其言足徵乃為之序
　　贈張乾溝序
世固有不言而能行無名而抱實外樸而中華者不可
忽也醫士張乾溝者其近似乎世亦有髙談竒論以衒
其能陽秘隂露以神其術使病家視之如造化有生覆
之功考其用則殺人者非挺與刃也又張之罪人矣予
年十四學醫十年來未得其要蒲多醫楊某者其著聞
者也予堂弟病迎楊至予素慕之陳罇爼列管絃舟於
縣南之蓮池賞花釣魚以樂楊從容問曰予聞醫之道
其要在究病源察脉理識藥性審天時然乎楊曰此其
綱耳病源莫要於究虚實虚虛實實者死補㵼得宜可
生也脉理莫要於察生尅生生尅尅者死子母相乘可
生也君臣佐使藥性之要也君以主之臣以輔之使以
行之而反佐之功不至則驕溢横出者死或一君而四
佐或三佐而二君察其受病之淺深可也五運六氣天
時之要也氣運凉病雖温加温藥氣運温病雖凉加凉
藥凉一於温温一於凉死矣詳是四者而醫道備矣予
曰然楊又曰病有三百六十目脉有三百六十度藥有
三百六十種時有三百六十變予頗厭其太拘楊曰使
君知醫之經傳乎内經本草其經也秦越人淳于意華
陀孫思邈劉河間李東垣諸家所著其傳也且誦其書
甚悉予人心服其博記再思曰凡楊之言皆予所知者
予之治病無起死回生之功楊其能度越人乎心復疑
之堂弟勿藥恙耳疾愈而楊去楊自髙其術非隆禮厚
資不能致正徳丁卯予病甚百計迎楊來并蒲之名醫
數人環視嗟嘆弗能治有張乾溝者自言能愈疾張形
容朴野衆皆笑之楊問曰汝能究病源察脉理乎曰不
能汝能識藥性審天時乎曰不能楊曰汝皆不能來何
為者張曰但能愈疾耳乃出藥十餘丸楊曰此丸之後
更何藥乎張曰無楊曰此疾愈後調理尚須百貼張不
答諸醫知予疾難治也託張而散予弟五泉大夫計無
所出持藥告諸天曰吾兄之病篤矣而命醫者又山人
也惟神其佑之藥進而予蘇明日煩懣不能寐張以竹
葉糯米麥門冬煎湯與之而安問餘藥曰米粥少加白
煑肉耳遂辭去又二十年予撫晉陽感秘結疾藩臬諸
君子召楊至且為之先容曰博聞廣記羣醫不能及也
乃誦其所謂究病源察脉理識藥性審天時之槩藥兩
劑弗即功予却藥三日事急矣晉王遣典膳送雜牲數
品典膳自言能醫出開結枳實丸三十枚楊笑曰我用
防風通聖散大黄朴硝尚不能行枳實豈推陳致新者
哉予以其藥品雖無益亦無損試服之明日而通予呼
典膳而問之典膳顧楊曰君不思防風通聖散之名乎
傷寒用防風以發表防風善結中用硝黄佐之耳非推
蕩之劑也楊黙然去二事相去二十年如合符節漢人
曰為治不在多言顧力行如何耳又曰萬石君家不言
而躬行此之謂也然後知天下之事自有真豈惟醫哉
豈惟醫哉予自晉陽謝事歸張老矣因書以贈之
　　賀沈母太宜人八十序
太宜人鳳崗廷尉沈公母鳳崗貴封太宜人今年二月
七日年八十矣夫七十稱古稀矧八十乎是可賀也太
宜人貞静恒一老執内則是固凢知徳者所樂道矧鳳
崗為人子而又篤孝者乎初鳳崗為給舍時嵗在戊戌
太宜人夀七十然其時太宜人先以太慶覃恩封太孺
人矣鳳崗有友二人焉趙太史氏尹太史氏撰沈太孺
人夀文賀焉故今八十以文屬苑洛子苑洛子者亦鳳
崗友也為之序曰山藴粹而玉生玉既孕而山潤前人
之善慶必垂於後後人之善福亦延于前斯物理之自
然天道之必至吾于是徵之沈氏世徳云故有太冝人
之徳則有以篤鳳崗之賢有鳳崗之賢則有以衍太冝
人之夀人孰無母母有夀者孰有太冝人之徳人孰無
子子有貴者孰有鳳崗之賢惟太宜人閑閑静女實兼
士行絲枲不停其機巻册恒在其側義撫伯氏之孤順
緩贈君之怫奉先祠之獻享而盡其誠隨中饋之豐儉
而致其潔蚤脩婦徳孝竭翁姑中罹大變獨持家政晩
收母敎訓子大成是以振沈氏之中衰膺褒封之盛典
夀髙八十不杖不扶自是耄而康期而健盖無量也惟
鳳崗㓜有至性夙承世訓學以充英毅之資才以運碩
膚之用富羣業於翰苑益十朋于諌垣得金矢於廷尉
一時聲望雅重士林異日為名卿為賢相所必至也古
之孝子有一念誠懇能延親年起親疾者矧鳳崗之賢
謂無介於太宜人之壽不可也趙太史曰樹徳明道以
光壽於太孺人千萬世者仲子之責也其斯之謂歟古
之賢母有斷機模灰而子以大顯者則鳳崗之賢固皆
太宜人之餘慶也尹太史曰不知仲子之賢盍觀太宜
人身教之全其斯之謂歟太宜人姓張氏泰州名族父
兄皆舉進士為時名人沈氏雖中衰然故名族也故進
士公以太宜人歸贈公贈公亦以鳳崗貴贈給事中厚
蓄未暉強仕而殁所謂中罹大變者也仲子鳳崗之行次
　　贈大叅喻君之雲南序
君余巡浙時屬友也以河間守叅知滇南政事初我國
家内置中書省設叅政以貳平章外置十三行省設官
如中書叅政以藩臣重且要之官舉職者為難君兹行
也其能舉是職而無負哉夫人固有未行而知其能事
固有未為而知其成非億中也驗其已然而決其將然
耳孔子曰吾之於人也誰毁誰譽如有所譽者其有所
試矣余其有以試君而驗之也哉君昔尹臨海也以循
良稱而余時巡浙東是故嘗與之矣君昔按闗内也以
清肅稱而余時伏里舍是故嘗被之矣君昔守真定也
真定為畿輔大郡當天下要衝守是郡者鮮無失墜君
剔弊蠧興廢蠱平理政訟應酬賔旅不期年而真定治
被其澤者懐出其途者恱言天下郡守者必以君為最
而余適自闗内趨京師道真定焉是故嘗見之矣其治
河間也猶夫真定也而益宏以領是故嘗聞之矣語有
之善規者必能圓善矩者必能方天下之理一也滇之
民固臨海闗内真定河間之民滇之事固臨海闗内真
定河間之事以尹臨海者治滇則惠施矣以按闗内者
治滇則威行矣以守真定河間者治滇則庶政浚明矣
是故可以舉職而無負也夫宦成而怠心生治成而易
心生名成而驕心生古之人鮮克有終者多矣君慎之
敬之讓之如臨海時闗内時真定河間時胡怠胡易胡
驕焉以已然而驗將然以已然而保將然皆自夫君也
君將行矣君之僚某某脩故事當以文贈河間侯徐子
銘余門牆友也且以君為予舊屬友來請序君諱茂堅
號月􁀙
　　贈衛侯奬勵序
我國家統馭羣工大明之典總之一人越在外服惟兹
憲臣獲專揚刺故一檄之下榮比十朋而超階允升於
兹邁迹能者膺之廣譽歸焉我朝邑行鹽解池爾然東
臨大慶防於西據太平窰子鹽利天成取之靡盡轉販
之徒羣趨若市奸日以滋訟日以繁私日以蕃公日以
削衛侯曰吁其咎在民其責在我我既在兹蠢兹麗罰
兹義罔赦乃嚴其禁多其邏有獲者笞繫之輸徒之獄
成而讞於是人鮮冒法解商四達昭聞於上巡鹽院使
曰都孰如令賢承我者鮮憲綱明明有典有冊懋爾能
選爾勞罔勸厥勸諸屬罔勸署之休詞備以盛物匪幣
帛之榮實顯爾之能匪牲卣之馨實勞爾之成爾令休
享侯既奉檄吾邑諸獻將紀之旌常焉予惟唐虞明庶
以功車服以庸我祖宗稽古圖治不僣不濫今天子綜
核勵精嚬笑是重憲臣業業奉法莫敢爽侮侯兹承兹
厥惟光哉匪侯匪教侯亦有造匪侯匪澤侯亦邁種厥
徳院使之錫各脩其職而已矣易有之益用大作命自
上宣或得之而勵或得之而肆侯其勵哉書有之乃汝
教工下承其命宜徳則興勸爽徳則興怠侯宜徳哉諸
獻曰可以為侯贈矣遂書之侯名傑山西夏縣人
　　贈太守鄧君奬勵序
初君未下車也同人問焉予曰是能舉職者乎同人曰
何以知之夫江漢始流人知其必致海者其源大也干
將莫邪在匣人知其必利者嘗試故也君昔教榆次而
化行晉之兩院使奏書旌之甫三年而擢清水尹清水
治最秦之兩院使亦奏書旌之擢守吾同天下之道一
而已安有善於教而不善於治良於治清水而不良於
治同哉君既涖政未期年繡衣使者以為賢下檄奬之
冠花襲幣生牲庶品秬鬯二卣且曰顯示於衆咸俾見
聞風百辟也初兵司集諸侯兵大閱朝邑君遣僚貳率
其鄉兵至士氣精明器械整肅諸侯兵莫不望而稱服
曰此同州兵也兵司大恱報最於繡衣君之奬者本兵
司推薦之力也君余戊子主考京畿鄉試所取士也徃
賀焉君避席問政葢感知遇圖報稱也告之曰為政之
道中而已矣嚴以立法而寛以行之惠以澤民而義以
裁之廉以持已而約以助之才以集事而敬以將之恭
以接士而誠以率之詞訟不以聴㫁為察而務清簡可
也催科不以速辦為能而期完足可也興革不以無益
病衆而急先務可也由是數者而無倦政有不立者乎
同諸士曰吾鄧侯克邁先生訓請銘之旌常為侯賀且
為侯望焉
　　贈馬母許孺人八十序
母孺人副憲馬公元配翰林吉士君母以副憲公官諫
垣封孺人云嵗丁未予入賀吉士在告中圖歸養焉予
就省之謂實授歸未晩也吉士辭謝予曰一日之養勝
三公吉士是也得命歸今年母孺人壽八十六月十八
日初辰吉士予戊子主考京闈文場友為文兼幣賀焉
初副憲公自諫垣左遷掲陽丞稍遷至滇南副憲滇南
者世云萬里雲南也母孺人皆從副憲公又詿誣圜土
數年比得釋歸而上天降割矣母孺人方中年當大變
獨持家政辛苦萬狀然猶勤節致積延師於塾訓吉士
學既成而吉士病正徳丁丑嘉靖丁亥病皆危甚䕶牀
越嵗乃興悟當病時凡起卧藥食母孺人日夜䕶持若
嬰兒乃又辛苦萬狀吉士曰非母則一朝冺滅母實再
生也夫母以慈為道者也母孺人中遭家變竭力訓子
猶母徳之恒也至於吉士兩遭危疾得母以平母孺人
實再劬勞矣葢慈之慈者也子以孝為道者也吉士色
養志養甘㫖之奉顯揚之道猶子職之恒也至於棄官
就養若將終身其人情所難乎蓋孝之孝者也即是二
者母孺人壽百年可期也稽之載籍植徳篤祜自我聰
明天道也裒多益寡稱物平施天道也古有富人術者
謂其不壽富人侈費享年始中身而資盡壽延九十母
孺人婦德式内固宜偕老齊眉矣而中道煢煢無天誰恃
吉士竭孝抱徳固宜平格壽母矣而又辭不貲之富貴
以奉朝夕凡為母孺人也母慈子孝持此二不盡之積
則知母孺人壽百年可期也
　　賀汪母太宜人七十序
太宜人四子長春谷君南京太常寺卿次宗凱君户部
員外郎宗伊君兵部主事宗召君中式舉人主事君今
為叔氏中丞公嗣太宜人丙申嵗以春谷君南京給事
中時封太孺人戊戌嵗以户部君工部員外郎時封太
宜人今年壽七十十二月十八日初辰也人子於親所
深願者惟壽為重人必壽而后能享多福子之孝於親
者惟顯揚為大是非以其富貴榮之也因其子之賢且
貴而親之善以彰況婦徳之貞隠在閨壼尤不能不賴
於子古之賢母隨業京師丸熊佐讀非其子為名賢為
名卿孰為鏤之方冊傳諸後世哉太宜人四子皆賢貴
則太宜人之徳可徵而其壽之無涯者亦可徵矣夫壽
者得之於天全之於人傳曰命稟於有生之初非今所
能移言天道也又曰敬則堅實精明者壽和則怡恱豫
樂者壽言人道也天隂陽剛柔雜糅絪緼固有脩短之
不齊率其固有完其本真不自絶於天者寧幾人哉太
宜人年及七旬康強若壯步履輕健不杖不扶望者不
知其為老人其得於天者固已厚矣方其從父在室女
徳幽閑及其釐裝於歸婦道飭謹中柄内政母儀孔式
針絲烹餁不學而能孝經女訓授巻即通翁姑恱其孝
妯娌讓其恭鄉閭範焉兹不以敬乎春谷君員外郎君
主事君舉人君伯仲四難金玉交輝聨翩科甲照耀省
寺祿養色養孝竭無方夫一子之貴人所難得況四子
皆貴乎一子之賢人所難得況四子皆賢乎賢者未必
貴貴者未必賢况貴而且賢乎太宜人善獲其祥子迎
其志處達順之地怡恱豫樂可知矣春谷君已陟崇階
柄用指日員外郎諸君駸駸晉顯厯階可待異時樹勲
業於明時垂芳華於簡冊太宜人名因之而顯豈特隠
於閨壼而已哉太宜人四川彭縣尹汪公元配憲長楊
素菴之孫教授楊桂溪之女
　　贈户部副郎李君之南都序
嘉靖丁未君來守吾同同古馮翊也先漢之遺風猶存
又益之君有弗治者乎明年而報政又明年行省諸平
章行臺諸刺史郡太守皆稱其能薦之都院使監察院
使亦皆素聞君薦之於朝下之冢宰冢宰亦素聞君明
年遷南京户部員外郎君僚二守董君節判常君州幕
喬君述其舊治之良欲文乎新政之道焉請文於予夫
古之君子所遇有尊卑為治無二道治身治人治家治
國一而已矣而况於舊與新乎可以治同者弗可以治
部乎君之治同也儒以飾吏庶務彬彬有藝道焉剖決
酬答案無停積得果義焉臨民發政上交下接緩急適
宜圓通無窒識達理焉夫藝而流則文果而流則忽達
而流則隨實以濟文曰藝詳以濟忽曰果介以濟隨曰
達昔孔子論門弟子曰由也果賜也達求也藝於從政
乎何有君能酌而用之同之治也何難乎今夫驥未馳
而知其致千里者惟伯樂為然已致千里雖常人亦知
其為驥也驗舊徵新可以治同弗可以治部乎且州守
之職百責所萃崇五教典三禮若百工作人才理錢榖
詰刑名治甲兵諸曹之政無不總之但所治廣狹之不
同户屬之任錢榖一事耳可以治同弗可以治部乎雖
然治道雖同而規模條貫或異其用故金一也龍泉之
利不可施之以鑿石百斤之杵不可用之以剥雀所司
不同也守有君道焉伸縮予奪抑揚高下隨接而應皆
由乎已宏大闊略皆其用也部屬之分有臣道焉上有
司徒亞有左右大夫輕重若毫釐長短若分寸多寡若
合勺皆取裁於堂官無得而專焉以君之才無施不可
也是為序
　
　苑洛集巻二
欽定四庫全書
　苑洛集巻三
　　　　　　　　　　　　明　韓邦竒　撰
　　河中書院記
苑洛韓子河中書院記曰河中書院者故東嶽祠也世
人言五嶽皆有神獨㤗山神主地下死人人之死者皆
𨽻㤗山不與他嶽比故其祠遍天下蒲有祠在州東三
里所州人率以嵗六月歌舞爲㑹以樂神云爲其死者
之父母親戚觧脫即弗樂神神且苦其死者之父母親
戚云九川吕子云禮教不興而惟鬼之務有司者之過
也今夫㤗山非蒲人所可私事也古者禮徳則祀食功
則祀然制無僣神而饗無滛鬼也夫擊鐘鼓釃牲醴羣
巫在前三老在後使其婦人女子羣集而奔走焉此天
下之弊俗也夫魯有杏壇絃歌之聲至漢不輟何則教
化行而禮譲之俗可作也語曰弗琢弗光弗闡弗明言
教化之行自上倡之也故導則易流嘘則易爇勢使之
然也孟子曰經正則庻民興庻民興斯無邪慝矣吾将
正其經焉吕子毁其祠以為河中書院生徒入院而習
業者幾百餘人吕子曰今夫學者羣居而相議也窮志
而竭思月月而程之卒嵗而計功凡以為道也舜之告
禹曰人心惟危道心惟微惟精惟一允執厥中道之至
也夫蒲舜之居也故度徳而較功莫舜若也清如殷伯
夷叔齊大如文中子王通正如文清公薛瑄善人如黄
覇諸子皆于徳莫可貶少而功及于蒲者也吕子遂即
書院為祠以祀舜以下吕子者嘗為吏科都給事中舉
劾無所避忌而留中不出人所不及知者尚多至於甲
戍之䟽指陳時事畧盡尤非人所敢言丙子冬中者出
為蒲州同知吕子毁東嶽祠為書院也乃在明年五月
云得屋殿寢廊廡凡若干間以其中殿為重華殿重華
者即以祀舜配食者即伯夷叔齊王通薛瑄凡四人以
東堂為名宦祠名宦者凡四十三人漢黄霸周堪田延
年杜詩劉祐史弼杜畿晉王濬路述薛善元淑隋楊尚
希楊𢎞丘和党君素唐杜楚客蒋儼陸象先顔真卿徐
𢎞敏姜師度郭子儀韋陟宋晁補之范仲淹范純仁趙
尚寛朱夀昌錢晦孫載㳺師雄郝仲連金張萬公巴圖
嚕完顔䇿丹額克元劉天孚拜珠哈雅靳克忠國朝康
茂才徐政張㢘邵童曹端西堂為鄉賢祠鄉賢者凡四
十七人周段干木漢姚平司馬遷暴勝之胡建晉張華
魏皇甫遐敬珍隋薛濬陳孝意趙綽敬肅張文詡唐吕
子藏敬播羅道宗桞範桞澤吕諲裴晃桞芳薛珏盧操
楊巨源樊宗師馬存亮胡証薛逄趙匡司空圖宋桞開
李興姚宗明侯仲良金强伸王廷筠龎整侯小叔田世
英李獻甫陳元凱裴居敬國朝薛魯張福馮祥衛述楊
瑩以旁殿為講堂五所以露臺為尊經閣以餘屋居生
徒已而太守又盡取其舊屋而葺之為坊牌四為甎門
一有扁為井二有亭檢閒田二百有八畆為祀養作新
屋若干間又與同知為文告以諭意為條約以勸生徒
太守者甲戌進士王君治蒲有聲民恱而安之先是時
太守適廵下邑不視州事故同知得自治書院事然卒
成之者太守也於是太守與善之羙翊正之功又可尚
已昔者河水為患父老乃為河伯娶婦西門豹令鄴乃不
為河伯娶婦而穿三渠以濟民民獲其利至漢時乃毁
令所穿渠為馳道夫賢者作法不肖者疑焉君子所為
衆人固不識也故曰善作者不必善成善始者不必善
終言繼之者之難也二君之為書院也誠羙矣予懼其
他日之為鄴令之三渠也後之人可不念哉可不念哉
　　劉烈女祠堂記
烈女既歿三十年苑洛子為之傳有二十年郜侯始建
祠考而祠焉既而伐石構亭将請文撰述本末而郜侯
以卓異徵矣既而紀侯敷奏至京受郜侯之托歸而言
之王侯陳侯永終是圖夫自光岳氣分人無全節雖芹
宫碩士類朝燕闕而暮秦庭矧蘭室麗人能却魯金而
完趙壁斯亦不足崇之廟貌薦之牲牷勒之􁌛珉銘之
彛鼎者乎此郜侯所以興思仰止表樹于前而王侯紀
侯陳侯所以濟羙恊心緝成於後也烈女者朝邑龍門
村人也幼有至性長不踰閑從徳度人針絲絶類雖目
不知書而心涵大道足不履外而情見大觀若夫色雲護
翠竹於階異樂擁仙娥入寢此又其母誕烈女之祥而
兆之夢寐者也天人之際靈秀之鍾亦豈尋常也哉烈
女幼字里舍兒未徃之家而里舍兒死烈女聞之易服
不食涕泣請徇乃復自謂死得其所重於丘山義或未
諧自同溝瀆徃就諸卞偉而質焉偉曰異哉斯女也夫
歸妹天地之大義從夫倫理之宏綱顧恒一之風乆而
不作而大過之行俗之所駭雖子之甚善如衆之所笑
何烈女曰天下之理是而已矣茍即乎此心之安又何
恤於萬口之騰哉乃改女餙脩婦容縊而死焉嗟夫西
周之迹熄而鄭衛之風行麀聚之羞閭閻相望雞鳴之
想風雨猶存故再醮之婦釐装以自恱五姤之女冶容
以媚人烈女雖緑藿之傾惟陽是尚而芳梅之隕於春
未知乃能舍生取義殺身成仁抑又何所為歟且其就
死之際詳擇所托雖化聖大賢之從容無以加此彼烈
夫志士之感慨者未足論也非所謂得死非難處死為
難者乎昔五泉大夫將採拾烈女之事入于縣誌執其
傳而泣曰斯人也所謂建諸天地而不悖質諸鬼神而
無疑百世以俟聖人而不惑者也嗚呼斯言也盡之矣
夫其高標峻節絶操清風使君子興悲方之至理則千
百世而下可徵矣夫仲尼臨河傷類而悲燕士適越見
似而喜烈女之行尚矣郜侯王侯紀侯陳侯秉彛好徳
之心興賢翊正之志亦不足稱歟祠堂正堂三間門房
一座偉監察御史識高而行正故烈女質焉郜侯名相
澤州人王侯名思賢樂平人俱大尹紀侯名年曹縣人
二尹陳侯名廷桂五臺人三尹五泉大夫里人韓邦靖
苑洛子者韓邦竒作是記者也
　　高先生祠堂記
先生姓高諱翔洪武中以明經拜監察御史靖難之師
至江上先生遂革除之義云邦竒自為兒童時徃徃聞
父老稱説先生事感慕咨嗟輙泣下数行顧以文典未
徴徒識於心未敢稱述㑹見侍御張君芹備遺録載先
生姓名官稱適五泉大夫韓邦靖為朝邑志爰命次序
先生事于書而先生之事始白於人人矣當洪武時高
皇帝甚眷注先生先生所奏事無不關國家幾事當上
心者及革除文皇帝素間先生乃召先生欲用之先生
以衰服見語又乏膚敏左右遂兵之嘉靖元年冬部侯
來尹吾邑樂節慕古咨詢文獻惟日孜孜邦竒乃以先
生語侯侯曰嗟乎世俗之敝也乆矣計利者忘義謀家
者負國孰有殺身成仁如先生者哉夫當革除時變通
之士比之惟初受他吉者多矣而過渉滅頂先生乃蹈
之夫褒死者所以勸生者起頑懦而激民風相之責也
乃建祠肖像於五衢之地俾過者居者咸有式焉事竣
乃屬邦竒為文勒之石夫先生之沒至今百五十餘年
而表樹之典始興於今日者豈前人好徳之心或有間
歟徒以先生為主之忠發於吠堯之節故論者徃徃以
為非時之宜耳昔者武王孟津之㑹順天應人夷齊乃
叩馬而諫使當時非太公之言則夷齊亦刃下人也其
后亦竟餓死于首陽之阿千百世之下武王不失為聖
夷齊不失為賢然則祠先生者又何過焉練子寕方孝
孺張鷃庵與先生同事者也子寕祠于江西孝孺祠于
台州鷃庵祠于富平又永樂時有朝貴變姓名為子寕
諱者文皇聞之曰使子寕在朕固當用之於是乎見聖
人之本心矣然則祠先生者又何過焉
　　大理左寺題名記
余大理左寺諸君子伐石礱之為題名碑以文屬余夫
石以題名文以述㫖將以彰徃昔昭後世示勸戒也夫
名者名也名之題也名斯立焉孔子曰君子疾沒世而
名不稱焉君子弗求名亦甚惜名也然名不貴茍得故
君子篤實而輝光請以名實為諸君子告大理古廷尉
刑官也昔周書訓刑大要有五曰清曰公曰明曰勤曰
仁此五者刑之則而名由以成者也是故奉禄而訖富
清也則有清名循法而弗撓公也則有公名㣲暧情偽
之必燭明也則有明名剖斷無滯以由慰勤也則有勤
名匪削以入弗縱以出仁也則有仁名否則獲貪名焉
否則獲私名焉否則獲昏名焉否則獲怠名焉否則獲
慘刻之名焉善哉名之題乎懼哉名之題乎諸君子於
名也宜無所茍矣是故忘名而名者名之上者也為名
而名者名之次者也偽於中而餙名於外焉名亦末如
之何已諸君子於名也宜有所擇矣經曰人無水監當
于民監張釋之于定國賢名至今焉張湯杜周厲名至
今焉誠如是也千百世之乆史為之碑而人心之公為
之記雖無是石若文焉可也諸君子其圖名於碑之外
乎建是碑者寺正孫裕寺副陳京吳㻞評事馮恵潘高
李文鳳而為之文者余也余與諸君子又興事題名之
首尤人所指者其於名也可不慎諸是為記
　　郃陽張侯救荒之記
嵗辛卯當陽九之餘占之維旱雖多方受之而郃陽惟
甚郃陽為北山之坂去大河北洛五六十里或七八十
里地高而土堅地高則恒風雲氣弗能交故恒陽土堅
則不能受澤㣲雨則滋而随焦大雨則奔流趨下地斥
為溝直扺两河之濵而後已獨潤雨而乆禾乃生故他
邑皆旱而郃陽之旱為甚侯有憂之稽之民謀之士籌
度於心得救荒之䇿四焉恵而不費簡而不擾本之人
情而無所拂請之撫臣撫臣佳賞令推行之侯乃停不
急之訟罷泛常之役節浮冗之費循行周察専意撫安
於是亡者復餓者興郃陽之旱雖甚於他邑郃陽之民
則安於他邑夫災厄天數也救災人事也天弗可逃人
定則勝傳稱大猷之世無災非無災也雖有災弗能害
如無災郃陽之旱焉能為侯之災乎經曰鮮以不浮於
天時於侯有徵焉侯名道山西洪洞人嚴而不虐敏而
果足以推行其仁爱之心云郃陽之士若民為之立石
乃請記侯余門牆友也素知其賢因以是書之
　　同州重修州廨記
吾同郡侯唐公既新郡廨於是二守劉君漢倫節判張
君朝宗賛郡岳君溥共立石以記其事請予為記是役
也自經始及告成閱再嵗正堂五間東西夾室各一間
東西幕各三間東西廊各十五楹後堂六楹退思堂六
楹皆極敝而更新之若創建也正徳初予謁州大夫見
廨宇傾圮適大雨州火夫傘於廳執事者棚席於廊余
出而問諸民民曰太守貪不暇為也正徳末余再謁州
大夫其傾圮視昔加甚則風日弗能蔽矣余出而問諸
民民曰太守㢘不肯為也夫君子之治國也如治家使
其家之敝壊若此克家之子寕肯坐視哉夫貪則已矣
幸而亷顧乃避勞傷之嫌慮侵尅之誣使公居廢頓至
不可息何其爱身者甚重而爱國者甚輕也君子之心
固如是乎皆非也嘉靖三年予復詣州謁侯見其煥然
更新翼然壮麗矣予出而問諸民民曰太守賢百廢興
焉然則侯斯舉也非所謂治國如治家者哉乃復問其
費曰以千百計問其工亦曰以千百計夫費以千百其
用侈民将怨曰太守之取民也有道奚其怨工以千百
其役繁民将怨曰太守之役民也有節奚其怨夫用民
之財而民不以為貪役民之力而民不以為勞侯胡以
得此治國如治家公也惟公也故民服民服故忘其勞
且費也固宜民以侯為賢也亦宜夫如是則亦何害於
㢘哉侯姓唐氏名相字舜夫大寜都司營州中屯衛軍
籍順天府薊州平谷縣人侯之善政多矣此指其振廢
之一節云
　　澄城縣重脩文廟記
余生華岳之下長而遊齊魯陟㤗岳逰晉代陟恒岳遊
梁豫陟嵩岳逰荆楚陟衡岳歴吳越觀於甌閩足跡將
遍天下凡梵宇琳宫巍然壯麗有上擬廷闕者類皆其
徒為之乃閱孔廟視學宫頺敝剥落甚者不庇風雨今
官於郡縣者獨非孔氏之徒與且琳梵之脩建國有禁
例若廟學又孰從而禁之哉侍御鄭公謫尹是邑未朞
年政通民和乃撤文廟學宫而重新之神有依而士有
業羣情大恱於是學教諭訓導率諸生來問記若公者
其真孔氏之徒歟余讀宋史至循吏傳意其人必吁吁
煦煦無所動於民也及觀其治行乃肅紀綱正法度闢
田野實倉庫捕盗賊濬水渠繕城池抑兼併脩武備謹
置郵禮百神興學校於是嘆史臣之有識也若公者得
不謂之循吏也哉公之素善余已備識於樵樓記其行
已立政皆孔氏之徒也豈特廟學之脩而已哉使琳梵
之徒見之亦將嘆曰吾軰方行天下獨見鄭公耳公諱
光溥山東益都人起家進士
　　重脩城隍廟記
我太祖高皇帝誕膺天命為百神主洪武元年詔天下
郡縣建城隍廟封爵有差以帝以王以公以侯以伯五
等以爵不應經意改稱本號司官民善惡凡吏於其土
者始至必齋宿廟舍先與神誓而後視事祀孤魂則以
神主其祭盖寄以幽明之責誠要神也古不載祀典唐
李陽氷一為縉雲城隍廟碑其文不過三數行然亦非
制也我高皇帝始著之令典徧祀於天下聖謨幽潜神
道設教之心度越百王矣吾邑城隍廟成化中祥符李
公英増拓之𢎞治中南陽蘓公槃重新之嘉靖初澤州
郜公相再新之二十年來朽蠧剥落日就頽圮今劉公
始加脩復夫有司之職治民事神二者而已然惟賢者
則敬神否則自絶於神何敬之有故賢者惟恐神之不
靈不肖者惟恐其靈也賢者潔已爱民弗得於人將求
之神是故惟恐神之弗靈無以鑒已之誠不肖者黷貨
虐民外欺乎人必忌乎神是惟恐神之靈以燭彼之隐
然神之靈不可昧也自廟之建垂百七十年而中間長
於斯佐於斯幕於斯不知其幾而脩之者四公盖皆循
良令也故於神崇焉是役也不取之民不取之官於有
罪者從惟輕之典以示罰故用而不費成之速而民弗
知勞劉公諱尚義晉之汾州人以名進士拜監察御史
謫判秦州稍遷至今職其先大父諱志嘗丞朝邑亦以
㢘著云
　　思萱堂記
情有所感弗能已則有思思之甚而無所泄則必有所
寄古今之人或為之碑或為之臺或為之觀皆所以寄
其情而泄其思也然情之真思之篤有弗可以物釋弗
可以理慰弗可以命喻則惟親耳此仁人孝子窮天終
地而罔有所極者也王母任孺人卒其子生璦生璇生
珙既盡其哀矣殯矣葬矣為之誌為之表矣思之不置
乃為之堂且為之扁乃又請余為之記夫王生之思是
盖出於天𠂻之弗能自已者也乃若思其居處思其笑
語思其所樂思其所嗜念念而思哀哀而慕朝夕如見
焉此人子之常耳王生其知所以慎思乎夫父母之於
子無所不用其情則子於父母當無不致其思節飲食
謹動息履薄圖全思其疾之憂也澄心志勵操行博施
於禮爱思不虧體以遺辱也勤儉立其本輯睦逹其用
思以用宏家賁也樹功名闡經濟用光佑啓思所以顯
揚也慎此四者可以為子矣否則雖嘔心而出子道何
加焉孟子有曰大孝終身慕父母王生其勿遷乎瑷璇
珙皆學生瑷璇余門牆友也乃為之記
　　仇氏安貞堂記
易坤傳曰安貞之吉應地無疆安順也貞正也順而正
婦之道也地道也坤道也仇氏名堂之義盖取諸此仇
氏為潞大族爰及高祖給事君始範于家内外是正子
孫嗣守之五世矣今惟宿州吏目君楫瀋府儀賔君森
又撝張其緒于是作堂以申教曰有序曰同心曰安貞
登堂各有訓言每旦㑹集以禮長而誨幼則于有序堂
男之㑹食則于同心堂而安貞堂則女之㑹食之所也
有序同心訓語載仇氏家傳安貞之訓曰昔我高祖勞
于作家詔我後之人凡我内人勿竊勿妬勿不順勿迷
夫子勿多言以幻是非而二我骨肉有一于此庸壊我
高祖之訓將舉禮議法以行夫仇氏之家既已正矣吏
目君儀賔君思皇思武篤叙弗已者以懼夫極而變乆
而湮將永終之難圖也夫貞又固也固者所以永終者
也考之于易漸之女歸則正始之貞家人之無攸遂則
從夫之貞恒之從一則終身之貞察夫是三者而女徳
備矣又家人上九曰有孚威如終吉朱子曰正家乆逺
之道也然則家之正固在于女之貞而所以為之則者
主家者也仇氏之訓諸家也而并庸是以告之而後之
人克嗣服之又何患乎終之不可圖哉仇氏取易之義
名夫堂吾故始終以易告焉吾邑侯王公數言仇氏之
家訓也吾以是詳于仇氏而為之記
　　朝邑縣大慶關創建戍城記
大慶關新城既成周圍一千二百歩高二丈五尺厚下
三丈頂二丈闗士耆老介國子生趙子瓘來問記夫集
事非難得才為難才得而事舉矣負才者多知要者鮮
才而不知其要則事僨矣故曰人存則政舉言得才也
所惡於智者為其鑿言不知要也廣陵之盜人莫能治
天下以為難張綱一至而平之鯀之才雖虞廷諸臣亦
皆推譲而卒汨陳其五行是豈才之不足哉易曰易簡
而天下之理得矣然則治平之道易簡而已矣易簡者
才而知要之謂也甲辰歸正人數言北敵欲擁衆下平
陽掠蒲坂渡河西入闗内人情洶洶大中丞北村路公
相山川察形勢謂夏陽以北两崖山險敵不能渡南至
潼闗曠然平地而朝邑大慶闗其衝也謀築城以戍之
且慮工大難舉非得人不足以圖成察庻僚惟吾郡二
守朱公也委重焉公至甫一月西北二工告成余問諸
民曰功大而速民其苦矣民曰無苦也朱使君平易近
人不作刑威順衆情布公道與士庻父老圖謀議擬用
人若已惟善之從䟽食之餘躬親勸閱故民忘其勞焉
若公者可謂達易簡之理矣彼悻悻呶呶者舞機變眩
智能中藏私慝毒痛生民何益哉余家食來既病且懶
未嘗出里門聞公善而私徃觀之公聞之邀余入坐曰
淳哉朝邑之民数千人一呼而至無脫役無惰工官不
勞而功速成余駭然而驚愴然而嘆曰吾入仕來幾四
十年凡蒞乎民者皆苦民之難治而怨忿之而公獨歸
徳於民焉異哉斯言鬼神聼之予出而問諸士何朱公
之不尤民也士曰先儒有言無求取於人則不尤人宜
公之歸徳於民也公其逹易簡矣乎既而工皆告成士
民又曰料丁夫公僉𣲖先後勞來以播民和則二尹王
君相成之力也終始給事則本闗廵檢黄鑑高陵典史
耿臣余曰皆實録也遂書以為記朱公諱光霽句容人
王君諱㦸觀城人
　　木軒墨跡記(𢎞治甲寅/)
木軒余友也其締交也志合陳雷情投膠漆之好墨跡
者木軒漫筆也及其别也白樓滄海不勝雲樹之思偶
檢箧笥中得墨跡焉展而玩之明珠拱璧猶照顔色乃
装潢成軸而懸之且為之記木軒浙東天台人也秀稱
人傑粹禀清資余關内長春人也志在四方情篤友誼
乃於𢎞治中嵗維壬子月應黄鐘相遇於福州南臺之
上夫两浙三秦相違萬里非西北東南之極乎矧夫岊
水圜瘴江之滸三山俯烟海之洋南臺之區又千餘里
矣於是乎異國萍逄同心蘭契盍簮脩伐木之情傾盖
結斷金之友夫豈偶然而已哉余常聞天台山水之盛
佳麗瑰竒甲於天下心切慕之而身未之登臨也與吾
木軒交如入芝蘭之室倚瓊玉之屏則固神暢於建標
之霞心沃於界道之水氷雪逼人清凉透骨矣夫申毓
嶽降眉濯蘇生地靈則人傑吾不知赤城之為木軒而
木軒之為赤城也斯時也余與木軒年各二七髻未纓
冠問道登蕭朱之門論文分王楊之席晝倚芸忩夜燒
薫篆未嘗頃刻之相違也而梅亭風雨之宵時酬麗句
芋原鶯花之候每倒芳樽盖五年於兹焉一旦碧簫吹
月聲㫁陽關錦瑟華年歌殘南浦烟帆畵舫木軒之北
下也夢繞荆門雨盖雕鞍𦕈末之西歸也魂銷㶚水物
存人逺覩物思人爱其人而亦爱其物見其物而如見
其人墨跡之記也如此
　　王氏世徳記
善必積而後大澤必衍而後長古今世家名族類則然
矣今讀王氏乗而知吾友友山子之所以大也王氏自
善以來稱善世自聚以來占仕籍而友山子興玉季金
昆桂枝寳樹聮翩科甲光耀士林可謂盛矣孰非友山
子之餘乎王氏乗者友山子子潼谷府伯自述其家世
之典因以問記云王氏之先本大梁人自善始避亂居
朝邑之伯子村善以下無可考幾世而生佐佐生聚以
材選歴永濟奉新驛丞調全州局大使性仁信寕受人
欺不疑人也聚生斌以邑掾授中牟典史居守官㢘中
牟人頌之以子貴贈户部主事斌生卺字汝噐成化辛
卯中式入太學司成丘公試其文佳甚噐重異諸生𢎞
治庚戌登進士歴官户部郎中屡上封事謫阿迷州同
知遷和州知州調亳州稍遷至蘇州府同知免官歸太
史王渼陂稱其負志挾氣吞吐風雲排擊山嶽謂卿相
可立致也所著有養浩論綱目兵法子六朝璽字國重
監生有氣岸不茍屈用世之志老而不衰故號益壮齋
母歿廬墓三年朝雍字仲和即友山子也初名朝㻾丁
卯秋試夢甕去底榜出為今名盖監臨易之也别號友
山子授嚴州府推官歴澤州知州懐慶府同知陞南京
戸部員外郎郎中山西按察司僉事疾作潼谷君迎養
府邸卒友山子擇言而發慎行其餘資性英懿才識宏
逹富有淑乎生徒敦睦刑於家室盖儒者之行非以文
學論也其治嚴及澤也法嚴行恕政平訟理上信其賢
下懐其恵涖而畏且爱之去而思且頌之盖循良之治
非以功名論也所著有燕石稿板行之朝流字仲冕丁
丑進士授三河知縣調鹿邑陞宿州知州未任卒三河
權銳故里也時銳貴震天下生殺予奪出於造次仲冕
守法不阿屡忤其意故調史官韓苑洛稱其當正徳時
羣閹擅權疇敗倫斁天下靡靡而嵗寒顯後彫之資風
急見獨揺之操仲冕其人也朝望字徳輝縣學生早卒
朝􁁊字季良乙酉鄉進士授獲鹿知縣調永清朝璋國
重二子三策生員三獻友山子五子三省字誠甫所謂
潼谷府伯也癸未進士歴官保定府知府年甫四十餘
以疾懇乞歸歸來誦讀述作亹亹不倦如書生三知三
益三畏俱生員三至三恕仲冕子二三俊生員三傑徳
輝子三譲季良子一三復朝璋二子三聘三友潼谷君
子傳鄉進士登第時年甫弱冠也王氏自善翁著姓朝
邑世有聞人時稱顯族而諸生粹美敏秀皆可大成潼
谷君時雖養晦然徴諸今昔文學政蹟山川其舍異時
膺薦而興名位建立豈有量哉至如友山子即其所至
使生春秋時可預速肖七十子之列當先漢時雖與龔
黄同傳可也可謂淳且大矣嗚呼王氏其盛矣乎自佐
翁而下世次刻之碑隂自徳輝而上行業載之誌表兹
不詳書云
　　郃陽増脩城學記
郃陽王侯増脩城學既即工侯僚属暨郃士大夫介司
訓楊君琳茂才禇子鏜來請記夫城垣固地方重務在
今日尤所當先學校固六事首政在郃陽尤所當急初
自庚子以來北敵入雲中掠至太原入上谷掠至完縣
入上郡掠至鄜延辛亥春歸正人傳言敵欲犯三原撫
臣檄下郡縣戒嚴郃陽故城女牆土嵗脩嵗損民苦其
役閱視使者至飾以灰而使者又不時至或妨稼穡侯
易以磚城故有損薄増築之郃陽古形勝地也被山帶
河環以深塹得人以守雖數萬之敵環攻嵗月亦末如
之何也書曰申畫郊圻慎固封守以康四海是豈泛然
興作而已乎郃陽自乙酉以來脫鄉榜幾三十年吏於
土者每下視之神宫學宇傾頺至不蔽風雨侯徹而新
之且為通道已酉中式者一人郃陽古人材區也自周
卜子夏漢司馬遷之下代不乏人
　
　
　
　
　
　苑洛集巻三
欽定四庫全書
　苑洛集巻四
　　　　　　　　　　　　明　韓邦竒　撰
　　廬州府同知贈通議大夫都察院右副都御史頋
　　　公暨配周太淑人合𦵏墓誌銘
晉顧榮之後有裔孫廬州府同知曰似翁士則孝㢘治
則循良號似齋鄉學士仰而尊之也稱似翁以子南京
刑部右侍郎秋山公巡撫時贈通議大夫都察院右副
都御史云太淑人女稱曰淑婦稱曰順克逑君子亦以
秋山獲封云翁生於成化乙酉七月初八日卒於嘉靖
壬辰正月初九日享年六十有八太淑人生於成化戊
子十二月二十有六日申時卒於嘉靖丁未十一月二
十日丑時享年八十秋山及兄弟將以戊申年(闕/)月(闕/)
　日合葬於姚之烏戎湖山之陽以端溪少司空王公
瓶山大卿項公狀問誌銘云翁諱蘭字斯馨浙之紹興
府餘姚縣人也其先本㑹稽人八世祖曰華甫以明經
膺元世祖聘授安慶知府左遷餘姚鹺司副使始附籍
餘姚高祖考諱斯道字汝立號一齋以鄉貢為樂平府
經歴妣陸氏曽祖考諱善敬字克恭妣丁氏祖考諱敏
義字邦直妣汪氏父諱駿字天馴號澹庵贈都察院右
副都御史母應氏贈淑人皆以秋山貴也太淑人姓周
氏亦姚之大族也父諱瑞母徐太君門第相若故結好
云翁幼而穎敏從伯父驌學禮經又從邵公文盛邵博
學敦徳名儒也自是翁所造益宏矣𢎞治甲子月湖楊
公典鄉試得先生巻動容稱羡遂登名魁亞明年乙丑
南宫弗偶入太學監期將滿聞澹庵公疾告歸養大司
成楓山章公留行俟附選翁固辭章公大加噐重踰二
年澹庵公卒翁居䘮葬祔虞祥一循古禮正徳辛巳授
大名府判職専捕盜翁多為間諜所在擒捕無遺地方
以寜壬午河南大盗上堂擁衆犯山東河北中外以為
憂翁躬率驍勇扼其北渡無隻馬犯境者恒滑諸郡縣
瀕河善崩築塞之費嵗以萬計㭬聲不息旋即衝决少
司空章朴菴公檄翁治其事河政大脩用省而功倍矣
濬滑民饑翁煑粥多所存活又以米價騰貴縁䑕孽潜
熾商旅弗通也乃分遣義兵四出廵邏舟車始無阻趨
利者盈道價折若有年甲申入賀至保定有盜將犯翁
問知翁也曰是大名慈恵顧使君兒郎軰豈得相犯竟
引去翁佐郡七年撫廵當路薦者七奨勞者四十餘銓
部上翁最贈澹庵公如其官應淑人封太安人太淑人
亦封安人己丑擢廬州府同知甫三月聞應太淑人訃
歸葬一如澹菴公禮逾三年卒鄉之大夫士識與不識
咸悼惜之太淑人幼警慧織絍烹調不習而能在閨時
遇父母疾即憂不自安太君曰吾女以事父母者他日
事舅姑當婦徳矣及笄歸翁事汪祖姑澹菴公應淑人
備極孝養澹菴公喜曰得佳婦矣翁遘疾幾三年太淑
人湯藥省伺朝夕忘瘁及翁官大名廬州每當行縣太
淑人必扃鑰門户戒僮僕無私出每家宴輙語翁曰民
猶子也財民命也撫其子而忍夷之命将誰與我人謂
翁之賢太淑人内助居多翁歿諸孫皆幼太淑人躬自
訓飭務令讀書知禮節俾罔墜於家聲又督諸婦務勤
儉去奢靡皆身先之性好施予䘏貧至觧衣脫簮珥翁
好學不倦士多從之遊其最知名則桂林工部侍郎蒋
公淦屠公楷兵部郎中鄭琬同郡廬江尹吳廸進士俞
大有南康判沈有年沒後十餘年提學徐少湖舉入鄉
賢祠大名守張鄮西舉入名宦祠两血食焉太淑人雖
未學文然曉識大義當封時齋戒焚香拜闕受恩既而
泫然流涕曰我先大夫勤苦沒世獨不見此傷哉秋山
每迎養輙不徃曰我冢婦也當奉先祠秋山轉刑部以
太淑人年高延緩圖終養太淑人不恱曰汝但盡心王
事勿以吾為念汝不行吾不食矣秋山始之官嘗聴諸
孫讀舜完廪事曰吾家免此矣又聞讀小學失節事大
餓死事小曰諸婦聽之但不願見此也子男四逹同安
訓導遂所謂秋山者也正徳中諫上廵逰杖之闕下逺
早卒逵國子生孫男八亷大理評事衮國子生庻序奱
俱學生麃爕褒曽孫男四女二銘曰難諶者天可諶者
仁維仁之先克孝於親維仁之實施徳於民允廸君子
似翁其人嗟嗟乎似翁道逺而位邇畜亨而施屯乃蕃
衍於嗣世奚必於其身端溪之狀所謂不可欺者天足
以上格鬼神者邪維太淑人閑閑内行維此顧氏一門
之盛遡其源咸太淑人中弼之餘慶也於衍猗衍姚山
之野外列四獸中容萬馬欝欝佳城以待仁者永福永
譽千百世之下
　　一峯屈先生墓誌銘
太華之隂渭水之南有斐然君子屈先生卒年八十矣
先生温乎其恭肅乎其矩坦坦而易侃侃而直廣顙美
髯神徤骨聳風格峻偉望者生敬焉竒自童子時即識
先生今竒已班白矣而先生卒嗚呼傷哉先生孫生員
作奉都御史華峯先生状來問銘華峯先生為先生姪
鄉之名徳時之貞臣也其言固足徵云先生諱𢎞智字
鑑之號一峯姓屈氏其先楚之公族漢高帝徙齊楚豪
傑於闗中始為華隂屈氏曽祖唐始宏厥家祖文通以
才行著聞洪武中高皇帝欲官之文通不欲仕附軍籍
免守令辟脩西嶽廟禮遇之且令一子為生員父韶字
九成弱冠充縣學生以文章顯名闗輔入國學祭酒司
馬公噐重之試陞上舍後授山西隰州同知有遺爱見
三原王端毅先生墓碑母李安人勤儉治内以婦道稱
族里先生生而穎秀七嵗入縣學三髻能文遇試援筆
立就每出竒語既長博通子史前後提學憲使多噐重
之或録其文傳示諸生故闗内士多願交先生而先生
亦好納識豪傑由是先生名益著然阨於天凡十一應
鄉試竟不第初成化乙未創建白河縣臨川伍憲使徵
先生充白河生先生曰俊乂之士便當魁名天下乃不
能自立于鄉邑而欲就僻邑之廪哉且吾父母老非人
子逺遊時也至正徳辛未創建紫陽縣寳應朱憲使以
先生年幾六十弗第徵應紫陽貢亦不就庚辰先生年
七十矣乃嘆曰古者七十致仕吾尚可為諸生也哉士
之弗遇古今亦不獨𢎞智也棄其廪就閒信陽何憲使
亦素重先生與之諸生服終其身自是杜門謝事當世
顯貴人雖素交厚亦不與靣惟理先壠脩祭祀教子孫
耕讀而已暇偕華峯先生講說今古辨析聖賢㣲㫖每
至分夜或燕服便巾徜徉於華麓渭濵之間忻然自得
曰此皆樂地也先生情静識逺畏義好徳恒以天理人
心隂隲感報勸示家人因人之行而預占其禍福皆中
云配李孺人亦以内則聞子男二長鈍娶張氏繼馮氏
次介娶牛氏女二長適聽選官李松次字縣學生牛文
騂卒孫男七奮聘丁氏企聘丁氏作娶馮氏喬娶府檢
校李世芳女倬偉常童俱幼孫女四長適都司吏萬泰
次字丁受餘未字曽孫男一天赦鈍等卜是年十一月
十日將葬先生於臨渭祖塋之次銘曰彬彬先生有斐
其儀經明行脩乃阨於時嗚呼先生如圭如璋如瑚如
璉君子之章白河弗屑紫陽是棄鵬摶之志鴻漸之翼
天不可道實命不同其羽可餙匪塞匪窮匪塞匪窮令
名不已而耕而讀爾孫爾子維渭之南維華之隂馬鬛
崇崇欝草茂林匪地之祥維徳之吉先生康哉過者是
式
　　岢嵐州判官周公墓誌銘
公諱文盛字時中别號中立其先陕西富平人洪武初
調潼闗遂為潼闗人高祖清曽祖璟祖鏞父廣隂陽學
正術母洪孺人公天性剛敏儀度魁梧弱冠為衛庠生
鄉試累不第𢎞治癸亥嵗貢入國學正徳丙子授鳳陽
夀州管馬判官適郡大旱數月不雨尋復大水漫城公
竭誠致禱皆有竒應撫院檄監正陽鈔闗闗者利府也
當是任者多自敗公獨無所染商人稱便焉闗有江西
豪商汪强専闗利徃徃局負諸商商人苦之然素險徤
善持官府隂私人莫之誰何公既監闗民呉淮者訟强
負其貼舡金强初傲然不服公以計出其所負金以示
之强語塞嚴刑以徇闗人畏服庚辰武皇南征時權彬
用事諸將依憑寵靈威福生於造次公兊馬淮揚間軍
務又重馬芻茭且萬計公處之裕如也夀之額馬嵗徵私
歛不勝其擾公奏言馬每匹宜徵銀十八两而民困始蘇
至今以為例後以公事誣罷廵按任君辯復之然代者已
至矣公即浩然西歸家居及三年有以出處之迹不白激
公者公復就仕補山西岢嵐州州乆缺長貳事弛民玩公
至不一月政法大脩後署興縣適歳大饑流民集至興人
欲逐之公曰彼民即吾民也給米僧寺為粥以賑偏頭等
處賊衆數百人據寨為亂刼寨民令不敢動及賊敗言
民皆盜民亦洶洶自為備上司疑之以屬公公單騎詣寨
民争出自辯所活甚衆或曰民與賊同處今辯之或當公
以故縱其何以辭公曰辯寃得罪所甘心也戊子致仕
歸公生于天順甲申八月十有四日未時卒于嘉靖辛
卯正月十有八日已時享年六十有八配余孺人子男
二長鳳來例授散官娶宋氏次鳳翔太學生娶宋氏孫
男五女二鳳來等将以今年(闕/)月(闕/)　　日葬公於金盆
城祖塋之次鳳翔奉孫生承賓狀來問銘銘曰賢哉公
也世之沾沾立名者寜殺人以自㓗萃寃積枉上干天
和越至於今矣偏頭之伸理何其廣也淮陽之役顧不
難哉憲臣太僕其凡幾也馬之擾乃遏於公夫非有才
度者乎若夫退漫城之水囘彌時之旱稽之庻徴亦不
可謂之適然也嗚呼賢哉
　　　嘉議大夫都察院右副都御史西野曹公墓
　　　　誌銘
正徳己巳五月二十一日未時公卒初丙寅以來八黨
擅權而瑾尤肆毒中外稱為内相凡藩郡入為京官必
重賄方免禍曰方曰千方者萬金也干者千金也見則
長跪稽首内相不為禮丁卯公自廵撫延綏都察御史
回院公𢎞治中所造士也不習諛阿禮又不知賄事適
朝廷十日不御門或曰盍先謁内相公曰未見天子而
先謁權宦邪不見瑾固含怒後見瑾又長揖不拜瑾佯
問入京幾日示見遲意公曰十日瑾又言都御史知回
院故邪公曰聖恩也瑾復問何以報稱公曰都御史風
憲官振肅紀綱激揚淑慝耳瑾怒目揖公出公歸即上
䟽乞休不報旬日再䟽亦不報時瑾嚴勘天下錢穀以
中士夫禍勘使者希瑾意言延綏布糧浥瀾過縁主者
公適丁外艱所司奏公當守制瑾乃罷公官聽勘竟誣
公償布五百粟千石立限繫家屬緩則將籍公家公亟
盡鬻世産完報然瑾怒未觧也公隐憂發憤端坐不疾
而卒明年庚午瑾誅朝廷遣官諭祭且給金營葬及今
葬事且不能如制而墓銘尚缺即此葬誌亦足以徵公
長者云公姓曹諱鳳字嗚岐别號西野河南汝寕之新
蔡人也高祖諱世隆曽祖諱恭祖諱英考諱端以公御
史時封如公官性度夷爽亷信不茍妣劉亦以公貴封
孺人貞静慈淑為中饋式天順丁丑十二月初九日午
時生公前一日孺人出舂於外歸見火光如車輪當其
前明日公乃生公生而靈異比就外傅畧加訓説即了
大義甫三髻舉子業精粹度越諸生尤以檢身歛心為
務天台陳公選大儒也督學中州甚噐重之曰曹生非
他生儔也成化丁酉以詩經鄉試中式辛丑登進士除
徽州府祁門知縣少年初試或為公難之曰祁土浮俗
偽且徤訟當思以處之公曰若使我先逆民耶逆必設
機械不得則重刑将有悞罹法網者卒不以偽逆祁民
凡訟至分下都長虚心考其成隐奸巧詆莫遁其情然
亦不深疾也祁民爱之於是祁門治行為最而當時徽
之諸邑莫不推先祁門者三原王端毅公為冡宰雅知
公𢎞治己酉公考績謁部奏薦陜西道監察御史陕西
王公鄉也當孝廟熈洽之世公獨持風裁崇論正議多
所嘉納嘗奏事失儀鴻臚紏上上特宥之謂左右曰此
曹御史也好官當畧其細過辛亥御史奏績於是封公
及劉孺人皆獲封焉廵按江北潁僉事某敖虐不戢公
將論之然僉事素善持人短長且嘗忤公而潁新蔡又
甚邇或謂公曰此易興謗階宜寛之公曰身為風憲而
避嫌不激濁必将挾私而傾善矣竟劾罷之一路肅然
御史七年陞蘇州府知府蘇州富饒甲天下俗廼奢靡
且崇祀非鬼親死則多火之公下車首置義塚以畀貧
者而禁火葬定婚䘮禮不得過制凡餞迎時序一切務
從儉素違者刑之毁滛祠政平訟理而當時各郡又莫
不推先蘇州者𢎞治壬戌述職入覲時宰臣奏宴天下
賢有司於廷公與焉盖異數也尋陞山西左參政湖廣
右布政擢都察院右副都御史廵撫延綏地方孝廟時
寇乆不入疆塲無警武備稍弛公涖鎮則嚴部伍實倉
廪謹操練明賞罰推誠馭下將士感恱各思効力終公
之任寇至數止邉外無内掠焉回院而遭瑾禍卒享年
五十三嵗云公性清介孝友誠謹私居終身不御紈綺
不畜婢妾不問貨殖父母兄弟無間言與人和易不為
矯激之行處鄉黨恂恂煦煦若無廟廊貴者宦跡所至
遺爱在民祁門則竪碑立祠蘇州則誌列名宦延綏則
將士戴服至今猶有過其宅墓而問且拜者至其不屈
身於權瑾危行大節稱重於天下余總河道時公孫亨
守兖以循良聞上交下交無抗行無過禮余心異之及
詳公狀乃知公家法源流公豈真屈而莫伸邪配劉封孺
人繼郭氏子男一大夏以亨貴封承徳郎刑部山西司
主事娶張氏封安人女三長殤次適邑庠生員吳一中
早孀守志季適生員張葵俱劉出孫男三長立生員娶
孔氏繼張氏仲亨即守兖而著治者也今陞湖廣按察
司副使娶王氏繼孫氏俱封安人季亶崇王府典膳娶
李氏曽孫守訓守純守約俱幼劉郭今悉合𦵏於公域
主事封君以翰林吳公状来問銘銘曰仰維古之君子
居常奉職而不求異於人及其臨大利害則皎然屹然
而不淄不磷吁嗟乎末世於凢沾沾之節儀人莫如我
何者而攘臂為之至於一關大利害則退然逺避索然
消沮而心膽堕地矣休哉𢡟哉夷考公行古之君子公
與之并維汝之陽有蘆其崗隐隐隆隆公之幽堂視此
銘章非公一人之慶乃邦家之光
　　中順大夫四川等處提刑按察司整飭松潘兵備
　　　副使前山邵公墓誌銘
公諱鏞字伯倫别號前山邵氏之先太平府當塗縣延
福鄉人高祖諱興從高皇帝渡江功陞羽林右衛右所
正千户後文皇帝北征改長陵衛仍籍羽林曽祖諱貴
祖諱偉父諱瑛以公貴封承徳郎南京戸部四川司主
事母徐封安人生子三長欽仲鉞皆先卒公季也幼聰
敏端重大異羣児年甫十九𢎞治辛酉鄉試中式正徳
戊辰登吕柟榜進士以親老懇乞南部授戸部四川司
主事三載考績封公徐安人皆獲封大司徒悉公㢘慎
數委徵商税公皆辭不奉檄懼利所也尋陞郎中司有
羡餘數千金悉藉之官人皆推重郎中而郎中聲稱籍
甚鄰舍郎公出妻數毆其妾妾苦甚自垣缺奔入公舍
公適宿風徐安人轉送一同官郎家而公乃以形迹疑
竟出知雲南府公身䝉重謗畧不自沮益自砥礪雲南
郡乃稱治廵撫何公尤深賞識何公征十八寨擒捕者
衆公殫心推鞫少疑似即開釋乃務好已者顧譏其太
自信弗恤也前軍亦俘數百臨刑稱寃雖言語侏􁃞難
曉而情状慘切可矜公以身蔽之為求死語覈果無得
俱放歸復諷紀功風憲多方辯驗從事者多斬玀婦冐
功公驗以水法即仰伏異狀莫掩其偽自是玀婦無横
死者㨗奏有白金文綺之賜前守下車慮要囚越獄輙
重箠之多死公食饑療病矜恤周至然獄亦無虞也後
公去日哭聲振戸外貧民逋負者多錮死公令他有罪
者代完而免其當人两䝉恵城門閉其中两司以上至
始啓郡守即不得由公白啓之銅課掌於中官公取以
𨽻府其他善政隨事施澤滇人戴頌撫按交章論薦知
府嘉靖癸未陞四川按察司副使備松潘松潘去成都
千里山險途隘轉輸甚難公設法逓運人不告勞邉餉
充溢軍儲折色収發副使道主之火耗羡餘留之道公
止収批文銀之出納付之衛有尅减即罪主者護衛軍
守南路者谿澗僅容一騎諸軍魚貫而度賊偵護軍來
乃多阻險計殺之兵司無可奈何賂以茶銀始免公設
謀掩捕夷其巢立一堡三墩於上絶松邉一巨害撫廵
聞於朝倉大使田文秀為土畨强酋所殺虜其妻女公
勒兵捕獲斬二十三人被虜妻女官送還鄉邉地人不
知學公㧞秀延師躬臨考閲及今士彬彬若内郡風洞
闗山高入雲表四時積雪不消北風一作六月如冬戍
士畏寒多亡去公厚給衣糧節其代期申嚴號令恩威
並施士無亡者遇寇發主帥惟遣将校公乃撤盖乗馬
身先士卒主帥自是亦被執出叅将某不法公按治之
軍中畏服廨之西築運籌亭日居其中左右立二碑左
圖山川險易及土畨出没之處右刻其豫儲選將之法
攻戰噐械之詳撫按復交章論薦副使而副使以親老
乞休章三上皆不報初雲南一知州私土官後母欲爵
其子且受重賄而誣殺土官事覺贓露公當知州抵罪
法及公入蜀知州姻家者同寅深恨公㑹其弟御史雲
南清軍云知州枉釋之犯罪者通判賍多弗能完清軍
謂通判引公實分賍否則禁死矣通判從之適公遣僕
至雲南領未支薪金清軍偵獲之曰此乃公賍然有字
可辯則㓕其鑿因劾公公累䟽具悉事白薪金給公丙
戌入覲竟以鄰舍郎及此事疑罷公官公長嘯拂衣而
歸既而喜曰得遂吾養親願矣自是事二親竭孝無方
初南宫不第歸益勵志讀書每焚香告天願减夀一紀
得早遂禄養孝實天性也後封公徐安人次苐卒塟祭
以禮事兄嫂撫諸姪恩禮篤切親友貧無棺者賻之女
不能嫁者賙之家食二十餘年一字不入公門絶口不
談時事惟二三知友飲酒奕棋而己巳酉夏疾作每誦
淵明自祭文曰陶子将辭逆旅之舘永歸於本宅且曰
吾足矣吾足矣至秋將屬纊謂其子恒吉曰顧七知我
托為我狀能白我受誣二事吾瞑目地下矣二事鄰舍
郎妾奔雲南府分金也又曰必苑洛子誌我墓遂卒恒
吉奉状請苑洛子按狀而申之夫自昔賢人君子䝉誣
負毁者多矣然未有不卒白也歐陽文忠有帷簿不根
之謗馬援有薏苡明珠之疑然千載之下豈以二公為
貪墨滛婪人哉實安能掩也公生於成化壬寅十二月
二十七日酉時卒於嘉靖己酉七月十六日丑時享年
六十有八配金安人子男一即恒吉生員娶某氏女一
琭姜適錦衣百户林岱早卒孫男一曰如阜尚幼恒吉
將以年月日塟公於大店坊喬家山之新阡銘曰司農
利所飭爾簠簋滇南訟獄實得金矢赫赫憲使松潘底
平爾鎻爾鑰斯干斯城孰塞爾晉孰蹶爾行載鬼一車
貝錦乃成歐陽文忠帷簿不根明珠薏苡嗟嗟馬援不
理於人不獲於天嗟嗟君子自禱心田矧有顧七我勒
銘章靈神洋洋瞑目𤣥堂
　　河南府通判王公墓誌銘
公諱道字純甫世居澤之陵川故曰陵川王氏公遜其
懿故號曰倥侗氏陵有六泉故又號六泉氏鄉試中式
授朝邑令陟臨洮府判起復河南府故人稱為王判氏
高祖曰九成志操孤潔不樂進取曽祖曰玘祖曰景祥
經明行飭為儒學生父曰璋七品散官母曰韓孺人著
家範故又稱為世徳王氏(潘大夫登其堂題之曰/世徳王氏之堂有記)公生
六嵗而韓孺人卒大母張孺人保育焉時其寒燠饑飽
而衣哺之節其出入起居而提携之防陵損而護衛之
擇師友而教誨之是故公獲成立焉其行也脩其飬也
孝其士也名鄉人禮之邑宰竒之諸生推之是故朝邑
之政舉焉正徳丁丑公至於朝邑嚴捕緝故盗賊息明
聼斷故詞訟簡清荒税故貧困蘇崇文獻故典籍具服
上禮下故聲稱洽是故天官推擢焉嘉靖丙戌公至於
河南河南多盜設判捕之公知盜故弊令曰里人弗發
覺者有常刑受命弗戮力者有常刑以賂故縱者有大
刑怙勢藏匿者有大刑是故四境寜焉㢘以督運而軍
餉充信以撫嵩而礦徒服智以徴税而逋欠完是故刺
史稱能焉藩臬交徴公奉臬司檄藩司怒之是故服公
官刑焉公既著賢聲於嵩洛未𢡟賞而䝉逸罰心不平
之遂棄官歸陵是故飲恨而沒焉配婁孺人克相夫子
實儀中饋是故稱内徳焉子男三充耕儒學生嵗試魁
多士大科可期是故明公之遺慶焉娶婁氏充耘娶仇
氏充耔未娶女二長適壺闗郭㢘次適高平申去疾成
化丙申十二月二十六日公生嘉靖己丑正月初七日
公卒享年五十有四四月二十日塟孕秀塋是故為之
銘焉銘曰於維公河渭之間其名揚伊洛之間思不忘
公匪禄之將而善之為光匪夀之祥而恵之為昌孰奪
爾年孰蹶爾行天道明明貽榖爾嗣終有慶太行之陽
公即幽堂匪時月之良支壠之康公澤荒哉永無疆哉
　　劉太孺人墓誌銘
太孺人卒子僉憲公介書捧状來告曰孤義不䝉於覆
載母太孺人奄忽捐背嗟母太孺人當我劉氏家運衰
㣲辛苦萬状比孤義稍致通顯而孤義不省不能俯仰
於時旋即遷謫幾年來東西南北數萬里母太孺人皆
随孤義以驅馳渉河渭陟隴坂渡大江越太行經山海
窺塞垣勞悴極矣兹棲於遼西將籍升斗之禄稍供子
職乃遽及此天下之人多矣悠悠蒼天何其専降割於
我家也孤義籲號莫迨所望仁人君子摘母太孺人之
實誌而銘之庶孤義少伸情事於萬一而母太孺人亦
庻永慰於冥漠矣按状太孺人姓朱氏汾州衛人膚施
縣丞贈文林郎監察御史劉公之配山東按察司僉事
公母也父諱某母某媪太孺人生而性閑慧貞謹柔嘉
針絲纂組精巧絶人劉翁聞其淑女也聘為贈公配劉
翁者贈公父也以貢士授朝邑縣丞亷介有聲太孺人
既歸贈公務盡婦道事翁姑竭力孝敬處贈公弟妹和
順無間言内外賔至中饋雖不豐腆然亦甚整潔翁姑
自慶得賢婦焉事贈公恭敬如賔贈公讀書至夜分太
孺人女工亦至夜分鷄鳴燃燈促贈公起誦以是贈公
學業有成提學嵗試輙高選比家衆析居時贈公既屡
窘於科目止有廪一石田六畝而僉事公兄弟皆幼弱
日用饔餐或告乏太孺人日事針剪杼機易粟以資用
又無婢僕可倚翁姑而下衣服飲食凡刀尺舂㸑太孺
人皆親操之艱難困苦安心處之畧無戚容故劉氏雖
貧而不至凍餒者本太孺人内助之力也僉事公兄弟
既知學贈公立教頗嚴而太孺人嚴又甚二子畏太孺
人過贈公一日僉事公與人奕太孺人撻其背數之曰
爾父艱難育爾成立乃為此破落事豈書生之所宜為
者哉嘉靖庚寅贈公以貢士授陜西膚施縣丞壬辰贈
公卒于官太孺人扶柩歸塟痛贈公志有未酬每召二
子語曰爾父平生篤學期登大科竟不如願汝軰宜奮
勵讀書以成父志庶少慰欝欝之魂於地下也因泣下
二子亦感泣甲午僉事公鄉試中式乙未登進士拜監
察御史推恩贈公太孺人獲封贈焉尋堂官不好僉事
公乃謫僉事公秦州判今稍遷至按察司僉事分廵遼
陽次子尚禮庚子鄉試中式授陕西富平縣知縣人謂
太孺人之教至是有成而贈公之志亦可慰矣庚戌冬
十月太孺人疾作僉事公逺近迎名醫藥皆不即功十
一月初三日卒于正寢遡太孺人生于成化辛卯十一
月二十一日至卒享年八十嵗太孺人雖女子不事詩
書然質美暗合有若丈夫學士者嵗時享薦祖考粢盛
酺醢之屬割烹炊㸑手自為之一菓蔬未祭不得先嘗
僉事公間以遷謫事告訴笑曰當時順從亦無害既任
直取禍何恨然亦命也崇素儉不事奢靡僉事公既有
禄製羅綺請時服之曰華服必他出方可著不從每見
僉事公羅牲割雞輙戒曰爾俸幾何而欲日具甘㫖也
僉事公雖一錢尺布必致之太孺人而太孺人亦不以
絲毫私與人遼陽之行僉事公以邉塞逺險非所以奉
老親欲具疏終飬請命太孺人曰不可恐人以汝為避
難也子男二長即僉事公諱尚義先為吾朝邑令治行
循良建築新城起重樓曲處得宜數月工成規模宏逺
然無分毫科取於民士民至今稱之娶宋氏封孺人次
即尚禮娶閻氏女二長適朱濟次適靳朝用孫男四繼
龍繼光繼益繼臯女四長適監生吕構次適常安次字
王某次字安某僉事公等以今年某月某日啓贈公之
壙奉太孺人之柩而塟焉銘曰屈之乆者終必伸錫之
天者感於人龍蛇之蟄以存身嚴冬之後生陽春女工
易粟資家貧孺人早嵗何邅迍模灰畫荻接孟鄰慈萱
立教過嚴椿二子文章郁彬彬鵬飛鯤化摶蒼旻僉事
昔為西䑓臣孺人寵封龍章新晩年眉夀福洊臻朝夕
禄養牲鼎陳子孫濟濟列鳳麟堂前綵服舞簮紳考終
仙逝正八旬華表百尺磋貞珉巍巍馬鬛髙嶙峋佳氣
欝葱永穸窀
　　馮翊眭公墓誌銘
眭氏世居馮翊之寺前鎮今馮翊盖萬室之郡莫與眭
氏並焉公子祥瑞琦皆倜儻有智畧雖未究於詩書即
其作止有士君子風睦氏之興三子之力也公諱敖字
大有少習舉子業未就乃純藝黍稷逺服賈家遂饒裕
成化中携祥行貨過臨清小灘有盜詭為傭任輸于杭
既成劵忽有翁杖而告曰彼傭實盜也將殺汝父子矣
翁忽不見公大驚故以少值構盜毁劵公好施樂成人
之美里之貧弗能婚䘮者每資給之戚里或大㑹則以
孝弟勤勉誨之治家尚嚴諸子姪雖甚爱也然稍渉非
道即痛懲之必改過乃與顔色公生於永樂二十年六
月十五日亥時卒於𢎞治三年十二月初九日享年六
十有五初眭氏未甚豐也公父浩永樂間商於汴拾客
百金客泣尋金欲死公究客實亡金者與客金故人謂
公三子之才及公不死於盜者浩與客亡金所致也配
張孺人子男三長即祥次瑞次琦女三瑞男禄次楠琦
男帥祥等将以嘉靖四年閠十二月十九日塟公於鎮
西洛山原先塋之次來問銘銘曰楊氏放雀宋氏渡蟻
一念之仁福祉與之矧浩捐金以活汴客予匪望報天
實鑒德乃篤生敖以及于祥暨瑞暨琦家乃用昌
　　太行逸人墓誌銘
丁丑冬苑洛子里居婁君西以書通謁曰西固願見惟
先生是與之苑洛子見焉西辭去苑洛子曰美哉西也
雅而恭敏而識者也足以興乎越明年戊寅冬西又介
書持哀來告曰孤西不穀天乃弗殛罰及于先君先君
歿焉孤西昔得見先生於心不忘也顧先君之行冺然
無傳孤西所弗忍也惟先生是與之是孤西之志而先
君之光也孤西斬然衰絰之中奠哭焉事而弗能來也
而又非儀也其將若之何苑洛子受之而為之銘太行
逸人者山西澤之陵川人也性篤於孝母病護床逸人
時為縣學生曰夫士也誦習之謂何顧因以分養吾安
能忍之朝夕從子職即簡䇿也數年廢業婁氏既大家
父老且治事逸人曰力田為秋也生子為老也夫孝者
不勞親以立名用情者不遺近而務逺功名於我何有
哉謝儒冠而就養焉逸人善占歩有司薦而官之命以
事逸人請辭有司再命之逸人幡然曰斯不可以自見
矣乎不然人将等我以匏𤓰也捕盜而盜緝督運而運
先里之訟者多就而求直既而曰吾已試矣夫豈吾真
哉夫仇奸非智也司利非義也無命于上而聴于下非
法也又将安用之乃徜徉於太行山水之中飄飄乎若雲
外之鶴浩浩乎若海濵之鯨閑適脫落物莫得而羈焉
自號曰太行逸人逸人姓婁氏諱瓉字廷噐自六世祖
裕以明經為鴻臚序班遷通判河中府復遷知青州府
裕生斌陽信縣丞斌生彦威彦威生確確娶崔氏繼娶
李氏實生逸人配武氏子男三長東娶李氏次南先逸
人卒次即西縣學生娶徐氏女六長適郭惟精次適朝
邑縣知縣王道次適都永思次適蘇朝臣次適王良臣
次適趙相惟精永思皆縣學生孫男二曰凌雲生員曰
凌漢女五曽孫一曰承基逸人生于某年月日時卒於
正徳戊寅十月二十一日申時享年六十有七東等将
以明年己邜正月十一日附塟於李家掌先塋之次銘
曰太行之巔􁌛􁌛其石君子樂之田之宅之太行之麓
草木蕃蕃君子封之如振如軒生與之㳺没與之休彼
太行兮仁者之儔
　　贈昭勇将軍潼闗衛指揮使姚公暨配封太淑人
　　　劉氏遷𦵏墓誌銘
公諱鎮字公鼎號玊崗姚氏之先古河中府六管村人
村今𨽻蒲州相傳系出舜公族今其村有舜祠族人嵗
時享祀幾世祖魁中元至正戊子鄉試官淮安府桃源
縣學教諭既謝事聞河中大荒卜築揚州府興化縣遂
為興化人桃源公與里沙善人交好里人仰重桃源善
人名其地為桃沙庄云桃源子庸至正辛丑進士歴官
永平知府進階右叅議永平公子五庚一庚二庚三庚
四庚五我太祖高皇帝龍飛五庚仗劒從屡立戰功庚
一公陞雲南瀾滄衛指揮同知庚二公遼東鐡嶺衛指
揮使庚三公直𨽻潁上守禦千户所正千户庚四公以
小旗從文皇至北平護衛寔公啓建祖也庚五公韓府
護衛小旗庚四公生倫為公髙祖補小旗陞總旗總旗
生厚陞薊州衛百户從文皇征北敵因留北平洪武三
十二年文皇靖内難百户領兵克雄縣景州真定陞副
千户䇿應永平攻夹溝火寕戰鄭村垻勝之三十三年
戰白溝河攻濟南陞正千戸克滄州陞薊州衛指揮僉
事大戰東昌下之扈蹕還北平三十四年二月文皇自
將南下僉事為前鋒戰夾河藁城大㨗進懐逺將軍指
揮同知三十五年克東阿戰肥河大店靈壁克泗州渡
淮文皇入正大統論功䝉綵段襲衣白金之賜進昭勇
將軍指揮使初文皇既舉兵平都司力抗王師不能進
然天下素畏文皇英武乃選貌若已者十人金甲名馬
各帥兵突出平軍望見大驚潰十人者昭勇其一也永
樂改元之明年上以潼闗中原要地調掌衛事命每嵗
正旦入朝而以衛直𨽻宣府賜襲衣文幣且以符驗授
之許乗傳徃來是年冬秦王入朝夜至闗左右呼門甚
急昭勇曰朝廷禁門深夜不得啓也王怒止闗外至京
靣上垂泣曰潼闗姚指揮慢朝廷甚夜不容臣入闗上
但㣲笑旬日正旦昭勇來朝上問秦王不得入闗事奏
曰潼闗國家重地也臣止知陛下非知秦王上顧左右
曰如姚指揮真鎻鑰之臣賜寳鈔明年上将北幸值昭
勇來朝勅還鎮奸細撒伏臘假僧過闗緝獲斬之後開
言官交論不當先誅奸細者上曰言官論是但即斬奸
細則指揮軍威大振指揮處亦是也㑹按西鄙事得當
上甚恱十八年四月卒上悼惜之遣官祭昭勇生深襲
指揮使功陞都指揮同知宣徳中鎮守寜夏北敵大舉
入冦鎮守負流矢大戰斬獲甚衆㨗間賜錦衣白金名
馬奏建潼闗衛學鎮守生琮襲指揮使掌衛事配李淑
人生公貌偉氣清讀書好古太保劉公見而爱之妻以
仲女是所稱劉太淑人也新都楊公椿督學湖廣過闗
公謁楊旅邸楊謂其子廷和曰是兒英年羙質他日佳
士也可與交逰廷和者世所稱石齋先生也少師大學
士自是金蘭縉紳聲譽日洽云㑹送姑適陜西左布政
孫公得竒疾卒於長安先一日見緋衣白馬使者曰使
君有請不可乆稽也明日雷雨大作公歸矣後以子諫
官贈昭勇将軍指揮使太淑人既出自名族幼閑女則
公没時始年二十七誓欲死殉翁姑以禮制開諭從之
自是奉翁姑撫子女以孝慈聞既而翁姑前後繼卒皆
塟祭如禮遇婢僕以恩常曉諸子曰若軰亦人子也勿
以奴名之姚氏内範至今井井皆太淑人遺澤云亦以
子諫官封嘉靖庚子兵備副使何君以太淑人貞節事
言諸廵按御史樊君已覈實上聞矣公生於正統戊辰
七月二十二日卒於成化戊戌六月二十九日得年三
十有一太淑人生於景泰壬申十月初八日卒於正徳
甲戌十月十一日享年六十有三子男二長即諫先淑
人卒娶曹氏太子太保豊潤伯之女次詢散官娶渭南
張同知之女女三長適光禄少卿孫大經次適潼闗衛
指揮使黎諄次適百户鄭簡孫男二勝祖諫之子襲指
揮使掌衛事娶靈寳楊布政女次同祖詢之子儒學生
員卒太淑人卒時勝祖合塟公於祖塋之側宗伯周公
洪謨嘗銘諸墓矣兹以祖塋道脩艱於時享乃卜闗東
七里玉中之金盆将以嘉靖壬寅八月二十九日遷塟
焉來問銘銘曰姚氏閥閲世顯以武彬彬玉崗力學好
古我思蓬麻英髦是媚方仰大成緋衣已至貞貞淑人
恒一其徳母儀婦道式我内則孝孫䖍䖍欲便時享遷
於玉山金盆之崗
　
　
　
　
　
　
　
　
　
　
　
　
　
　
　
　苑洛集巻四
欽定四庫全書
　苑洛集巻五
　　　　　　　　　　　　　　明　韓邦奇　撰
　　　趙太淑人墓誌銘
太淑人贈中大夫太僕卿直菴趙公之配總督宣大山西
偏保諸鎮軍餉户部右侍郎兼都察院右僉都御史公之母
也既卒兼公訃聞于上曰臣母荷國厚恩封太淑人今殁
矣文階三品國有常經臣今泣血以請上稽兼公資勞報
以全制遣官諭祭錫繈調庸以營葬事開壙之期郡守身
至陳牲奠桂詔相秉冊儀采彬彬於是弔者賵者四方來觀
者萬夫塞道四田成蹊識士耆父嘖嘖稱嘆謂太淑人賢謂
兼公名德上非濫錫下宜榮有也初兼公近侍逺鎮敭歴兩京
太淑人皆從祿養歲壬寅北寇蹂我晉陽欲窺畿甸天子震
怒命将薄伐簡兼公督軍餉時太淑人偶感風疾然兵革也
義弗得辭冒險又不可恐震驚乃奉歸開屬弟姪侍湯藥甫
歴夏秋而太淑人已報辭堂矣兼公追念二十年來婉愉莊
栗朝夕䕫䕫忽焉及此悲傷痛恨志不懷生及恩命洊
渥光賁泉壤乃知忠孝兼得楊顯為終其情始少慰云
太淑人姓張氏其先河南項城人曽祖均博通經史鄉
試中式訓導開州遂籍于開今開之士盛于甲科者本
訓導敷教之力也訓導公二子晳進士監察御史著舉
人郟縣令郟縣太淑人祖也父勲一鄉善士母陳孺人
以内德稱惟生太淑人性頴慧温貞精女工通列女傳
大義父母愛甚氷氏踵門不輕許曰是兒非有福人弗
能偶也乃擇字直菴公蓋時直菴公父中大夫贈公崇
尚義氣鄉閭敬憚故善士結二姓之好云比太淑人歸
趙氏贈公及配張淑人皆謝世太淑人恒以不獲事舅姑
為歉繼姑樊孺人四子俱㓜太淑人委曲承順凡餽紉
悉出其手樊大安悦直菴公性嚴急又好賓客倉卒治
具豐腆潔備直菴公每督兼公兄弟讀書至分夜太淑
人亦不寢直菴公綜理家務日夕勞瘁太淑人譬之曰
家頗裕諸子中必有頴拔者興何自苦爾直菴公曰吾
豈憧憧不卭自恤哉凡所以為諸弟也然汝言亦大是
待婢僕以寛雖大失悞未嘗惡聲叱罵禮答姻黨宗戚
每及儀物故内外愛敬之甲申朝廷上兩宮徽號以兼
公給事中封孺人後兼公進位通政迎養京邸直菴公
病太淑人躬進湯藥敬事若年少時直菴公殁痛哭輙
弗止兼公兄弟泣勸則曰我未亡人何能自顧也丙申
大慶覃恩以兼公太僕卿封太淑人兼公撫陜毎當出
視事太淑人輙戒之曰汝勿乗怒過鞭撻吏民吾甚懼
此久之秦人皆知兼公之仁出自内教初兼公迎養毎
歲時稱觴為壽太淑人必曰汝其盡心所事吾母子䝉
恩已足矣及兼公晉陽之别倥偬疾病間猶以忠勤勉
之且令勿以已為念但云邊事寜當速囘耳太淑人既
丁趙氏富有顧内政益嚴朝夕弗怠簮珥服用靡事華
耀及兩膺大典龍章疊賁命服輝􁀙而勤懇儉素終始
不渝云夫富而無驕賢者所難知足不辱古今誦説太
淑人富且貴矣而不忘勤儉至以忠勤勉兼公自謂已
足是豈尋常女德哉世以男子弗能自拔者目為婦人
然則太淑人得不謂之女中丈夫哉太淑人生于成化
癸巳五月十五日卒于嘉靖癸卯九月十八日享年七
十一歲子男三長即兼公諱廷瑞正德辛巳進士七命
歴今官内治外攘功在國史兹不附書配孫氏屢封淑
人次廷璋官生兼公以其廕讓娶郭氏次廷瓉隂陽典
術娶李氏孫男四長栗國子生次果次木次葉孫女四
一適王三命一適王三重一字孫庚一㓜未字曽孫女
一㓜未字以嘉靖二十四年正月八日啓直菴公龍河
新阡之兆合葬焉前給事中今某官主事傅君學禮兼
公舊僚也以狀來問銘銘曰於太淑人維閨之秀静女
閒閒君子是姤治爾宮事柔嘉有儀廟祀斯嚴百福來
兹於太淑人維女之英豈曰婦德君子之行孰富而儉
孰貴而勤惟我知足誨子忠仁子德孔那撫我秦中内
修外攘既奏膚功子德令昭萬夫之望維國楨幹太淑
人慶穹碑峩峩蟠螭走鼉煌煌宸翰玉鑿􁌛磨昔也不
遑其苦如芩今兹恩榮始慰子心惟開有支坦坦而來
其平如掌中藏乳胎吉匪四獸祥豈萬馬元吉百祥惟
有德者温温淑德鬱鬱佳城我勒斯銘斯銘稱情
　　間太安人墓誌銘
太安人崞陽隠君子解公之女贈主事間公滋之配户
部主事仲宇之母也嘉靖十一年十一月二十三日以
疾卒(狀云太安人生於某年某/月某日距卒享年七十九)仲宇將啓贈公之壙而
合葬焉奉狀問銘夫女德之治尚矣間氏代之大家也
間世中衰矣及贈公之身其興也勃然太安人修内之
勞也惟太安人静一其德婉娩其質少而歸焉(狀云年/十四歸)
(間/氏)宜其家人承贈公之嚴也而委順之終其身無輻脱
也必敬無攸遂也以貞示從也其於翁姑也(狀云翁榮/壽公姑楊)
(太孺/人)曲養無方焉事生也致哀以禮焉事死也故諸婦
式焉靈神祐焉(狀云太安人得奇疾遇異/人而愈人以為孝感所致)昭孝也濟濟
乎三男之成器而命之愛而教之寛也農春也賈宇也
學得其養而膺其榮(狀云庚寅圜丘成以主/事君貴推恩封太安人)致慈也難
乎二女同居而志不同行也暌次於家人恕其非意而
先其勞妯娌懷之分其績刺而體其情小姑愛之怡怡
乎以讓以親敦睦也察雞豚而孕字之料核蔬而樹藝
之納酒漿而儲備之賓客之供足矣翁夫之好得矣(狀/云)
(翁及贈公俱好賓客嗜飲太安人精於/制造善於存蓄蔬果酒肴皆預處之)著理也若夫析
而合焉(狀云翁姑以家口衆大命異産/太安人親睦既久不忍析也)族黨之婚喪而
資給焉鄉閭之災患而賑恤焉浴而發治命死而安焉
(狀云太安人病起/沐浴更衣乃就簀)斯丈夫之鮮能而君子之所尚也其
賢矣乎夫男女天地之大義也成於交愛而毁於晨鳴
狀稱間氏之興太安人之勞也不其然乎信女德之治
尚矣太安人子男三長仲寛娶康氏繼李氏次仲春
娶劉氏繼樊氏次仲宇娶丁氏繼冀氏方氏俱封安
人女四長適霍子秀次適汪鰲次適謝治次適知州董
槐孫男七鏜娶黄氏銅娶張氏鈞娶王氏固娶趙氏邦
娶趙氏立娶蒋氏位娶馬氏孫女四一適生員宋國卿一
適趙汝翼一適李基一適李三省曽孫五繼先紹先繼
元喜兒保兒曽孫女三𦵏之期嘉靖十二年十月初十
日也銘曰維代之陽有崇其崗蜿蜒俯馴鬱鬱蒼蒼横
形止生太安人之藏子孫繩繩保此無疆
　　通議大夫兵部左侍郎贈都察院右都御史潘公
　　　墓誌銘
嘉靖戊申七月初五日公卒己酉大宗伯以祭葬請上
曰如制大冢宰以贈官請上曰潘珍准贈都察院右都
御史時朝廷方嚴恤典三品官兼得者鮮以公名德祭
葬贈官均錫云公姓潘氏諱珍字玉卿藴玉之華也初
號曰朴菴氏山有峩峯也故又曰峩峯氏以峯之碧也
歸田後故又曰碧峯氏峯有兩也故又曰兩峯氏晩而
退以卑牧曰益以拙叟云潘氏之先姬姓周畢公之子
季孫食采於潘因為氏後服租傭閩之三山唐廣明間
逢辰公者憫時之亂上書闕下亟言時事不報隱于歙
之黄墩遷于婺源之桃溪是為桃溪潘氏四世至初公
七歲不言一日母携之登樓忽朗吟一絶家人驚異及
長識趣異常大度好施人呼為謫仙云初公生汝翼公
宋紹興進士官至秘校秘校生松年公登第官洪州錄
事叅軍叅軍生宣議公汶汶生奉議公執禮執禮生涇
公紹定間選郡馬郡馬生崇龍公崇龍公生廷璧公淮
西安撫計議值宋亡元興誓不仕守東陵之節教子孫
耕讀廷璧公生克勉公無子以兄子侑公嗣侑公生虎
公虎公生勤才公配張氏生坦公字循理號閒菴敦尚
仁厚鄉稱長者配張氏勤才公及閒菴公皆以公貴贈
通議大夫兵部左侍郎二張皆贈淑人張妣淑人夣五
色烏投于懷公生七歲就外傅勤勉敦朴不類羣兒閒
菴封公甚愛之為廣延名師躬督課業甫弱冠充縣附
學生提學歲試愛其文取魁縣士戊午中式壬戌登康
海榜進士授浙江紹興府諸暨縣知縣政務循良不事
苛矯創建預備倉扁其門曰養惠更拓養濟院名其巷
曰先斯新孔子廟程力計工民不知勞以治行徵拜大
理寺左評事初公尹諸暨迎養閒菴封公不肯行報書
曰吾豈能以朝夕盤飱遂舍山林之趣哉汝當務顯揚
亦勿若曽元屑屑於口體也又曰民命至重汝勿誤於
庶獄故諸暨之治膏澤為多云陞左寺副考滿廷尉西
臺政府咸以明敏允克署其實於是閒菴封公封如公
官張妣封孺人陞左寺正尋陞山東按察司僉事時劇
宼劉六等流刼東郡公分巡東兖駐兖州整搠民兵護
衛親藩賊猝至城下攻東門不得入乃去大掠曲阜公
奏白徙縣築城而曲阜始寧明年更巡海右都司某多
内援怙勢侵削軍士怨苦公廉訪獲狀按治抵法一道
肅然更巡東兖再更遼東東寧陞本司副使巡察海道
而遼東撫按以公巡東寧稱也奏以副使仍巡東寜吏
部報曰有成命矣時沿海衞倉官攅滿待勘吏緣為奸
查駁至四五年典衣鬻子有隕身者公為立法不再勘
死者厚恤之㑹丁閒菴封公憂服闋起巡福建海道捕
擒劇宼三百餘有白金紵絲之賜括民間私造大船可
浮海者買給水寨禁弗得再造而奸源塞矣陞山東按
察使公凡三任山東施澤既久人心信愛稱為潘青天
云陞湖廣右布政使尋轉左時巨璫差脩承天皇陵供費
甚侈公量司帑所蓄既汰其三之二復分派隣省及取
九江料銀協濟而湖民之困以舒湖賦王祿為重近富
之屬率賂脱顧派取逺貧下邑既劑量不平又多逋欠
公隨地所宜而賦之民皆稱便陞右副都御史巡撫遼
東賛理軍務公築邊墻繕城堡濬壕塹清屯田廣積蓄
利器械内修大備明年乞休不許丁張淑人憂服闋改
南京右副都御史提督操江乃教造蜈蚣船及八槳船
皆迅速如飛追賊無弗及者擒斬番賊徐勲等獲其番
物輸之官尋陞南京兵部右侍郎召入兵部改左適安
南請討莫登庸廷議遣将提兵問罪公抗疏言北寇陸
梁邊烽屢警宜備北㓂以急不可懷之強寇安南逺裔
又本陳氏故土黎氏簒之今莫氏復簒之禍亂相仍夷
方常事宜先遣使諭以禍福如其欵服則順而撫之䧏
封受職以奠南荒未可遽勤王師廷議以成命既下不
宜撓阻罷公閒住後師至南中凡處一如公言而安南
平於是南臺合章乞還公官不報㑹遇恩詔公獲致仕
是後大臣撫按多薦起公將大用公而公卒矣公生于
成化丁酉五月二十六日距卒享年七十有二公居常
恂恂不事奇峻及臨大利害則英發堅定確乎不可奪
學務自得不為口耳動止迂怪之習才抱浚明而遇事
慄慄勤勉不敢自暇自忽可謂亂而敬擾而毅愿而恭
矣家食十年餘優游自適即星溪之北建四美亭即
柳溪之南建休休亭約邑老為壽朋㑹歡娛笑語脱略
城府若無廟廊之貴者鄉後生仰而式之公自筮仕至
里居大臣撫按科道連篇累牘薦者三十餘章或見其
才或見其節或見其學政或見其文章皆極華褒夫當
官而薦是其常也若里居非清德重望冠士倫者不得
與然則公身雖未得大行而道則亨矣公所著舉業有
珍珠集奏稿有愚𠂻錄省愆錄詩文有兩峯存稿年紀
錄榮樂集三錫錄世業錄凡若干巻藏于家配張淑人
柔嘉閑淑且明知若學士自公歴官中外禆助者多非
特為内式也先三歲卒内行備載慈德錄中公已自為
誌納之壙矣子男二長即鏊鄉貢進士母病則刲股殁
則廬墓娶汪氏次曰鑾補廕國子生娶王氏女一京玉
適戴緋孫男榮未聘女二桂英元英未字鏊等将以是
年冬十月啓張淑人之壙合葬焉捧讓溪游公之狀來
問銘銘曰維嘉靖己酉公窆於桃溪之新阡有山負扆
有水之𤣥騰萬馬於後懷萬寳於前鐫穹碑兮干雲蟠
雙龍兮天章郡侯承命兮駿奔陳犧牷牲兮明堂賵𤣥
纁兮璣組奠桂酒兮椒漿於維休哉公之勲績銘弗克
殫著其赫奕有莫簒黎廷議詰兵公獨抗疏謂不宜征
乃奪公官道則愈亨終用公言安南乃平公謂北㓂勢
漸桀強宜急為備以振邊疆使逺猷之見售無太原之
殘傷於維那哉公言之昌用之有效違則弗祥赫赫明
明皇祖大訓邊戍戰争備之宜慎安南限隔僻在一方
彼不為患無倚富強至哉皇言公敢對揚公之忠誠實
昭國是我勒斯銘用告太史豈告太史以式臣子
　　鄉進士趙子春墓誌銘
嗚呼傷哉吾子春乃遽至是邪子春将屬纊屬其友張
省試子静曰芳也受學於苑洛先生佩訓兹終身焉必
先生銘我墓芳也将服勤於地下矣子静以狀來告銘
噫吾尚忍銘吾子春邪吾忍不銘之邪銘之乎吾心割
矣然吾不銘欲将孰銘也嗚呼傷哉吾子春倜儻豪邁
而勅禮教明達聰碩而正節概剛侃强毅而服忍讓文
章彬彬然蔚如也使乎南征之志遂而其浚明之績又
可量乎而乃遽至是耶卒之時母且八十而子垂髫此
子春惓惓不盡之痛恨也萬人皆涕淚矣嗚呼傷哉子
春姓趙氏諱芳字子春别號左輔陜西西安同之朝邑
箔子村人也趙氏之先本長安人高祖益避元亂始來
箔子村曽祖讓業農弗仕祖謹以國子生歴利津丘縣
簿五十致仕百歲乃卒封兵馬指揮鄉士大夫大崇敬
之曰趙老先生祖妣陳封孺人老先生豁達有逺識治
利丘聲稱卓然父璜兵馬指揮封文林郎母陳封孺人
有内德京畿多豪右正德中為尤甚文林明敏執法人
甚憚之方以治行進官而文林卒矣子春始學於渭北
趙知郡渭北一見稱之曰之子也眉間數寸瞳子精明
質豐而氣清君子之流歟親愛之有異聞焉正德丙子
苑洛子之家食也子春執羲經而問焉苑洛子授以否
泰二卦子春曰乾與坤消長之間欲整頓耶芳也何德
以堪之問坎離而苑洛子弗答子春曰未濟既濟之相
交其後乎非芳也之急苑洛子奇之曰是可以言進退
存亡之道矣遂手著本義詳説二十六巻以授之俾誦
習焉嘉靖乙酉領省薦累試春官弗第戊戌又弗第過
晉陽謁苑洛子苑洛子曰子今强仕文如子學如子大
科弗第天也子春曰寛以居之悠久成物春官之首命
也先生嘗特授芳也弗習人也天曷故焉歸将詳服先
生之教期驗於來春矣歸之五月而病又二月而篤乃
顧其兄苣曰死生常理也母老而弗能事子幼而弗能
教死不瞑目也既而曰母老兄能事之子幼兄能教之
遂卒子春性孝弟事文林陳孺人終身不違顔色事兄
蘭及苣甚恭貧時嘗脱内子之簮珥醫蘭之目而目以
明族人有死無棺槨者於我殯配楊氏一子世瞻娶許
氏二女長安順字謝氏次安貞字徐氏子春生于𢎞治
己未十月十八日卒於嘉靖十八年十一月二十四日
得年四十嗚呼子春吾見其生也吾見其成也乃吾又
見其死也傷哉蘭苣将於己亥二月七日葬子春於先
塋之次銘曰維沙之苑維渭之陽中有美人如圭如璋
有郁其文有成其行嗟嗟子春士林之望孰富爾有孰
促爾亡天不可問㝠㝠蒼蒼嗚呼傷哉嗚呼傷哉
　　中順大夫四川䕫州府知府劉公徳徵墓誌
　　　銘
德徵余友也别且十三年矣今歲再過定州而德徵已
臥病執余手曰堪兒為我教之兹與君永訣焉余心知
其不起也姑寛慰之出而泣下比余至京師而堪持狀
來問墓銘矣嗚呼傷哉德徵姓劉氏諱文煥别號蘭村
德徵其字也亦字子緯劉氏之先蓋世為山西懷仁人
祖忠應戍大同中護衞永樂初調定州衞遂為定州衞
人父傑嫡母黄氏生母王氏以德徵貴傑贈承德郎兵
部主事黄氏王氏贈太安人云德徵生而哲靈蓋六七
歲善為奇對諸奇字輙善省識之里中有李溥進士者
蓋稱精鑑一見器異之曰是非尋常兒也以女字之弱
冠進學官弟子提學陳公試其文大賞之曰劉生天下
士也於是劉生聲稱籍甚畿内士無不推先劉生者蓋
提學陳公延譽之力也正德丁卯鄉試中式明年登進
士第授駕部主事蓋𨽻大司馬大司馬乃數數對衆稱
説主事時朝邑韓邦奇為選部員外郎長安劉公璣為
大司徒蓋皆善大冡宰相與推薦之曰主事當吏部德
徵聞知亟抵員外郎曰天下豈少才文煥何以得此員
外郎曰主事賢德徵曰員外郎以主事賢竊恐天下以
為員外郎私也員外郎文煥友大司徒文煥戚主事茍
賢奈何天下無知者獨其友與戚知之何也乃推他主
事其後又有辭御史事蓋天子用大冡宰議選内外諸
司明習國家事著聲名者充御史冡宰獨責之員外郎
蓋薦四十人皆時俊德徵預焉員外郎意德徵且來辭
避不見德徵窘甚夜排闥入扣牖呼曰文煥今日辭御
史非前日辭吏部意也文煥生未晬而王母死黄母育
成瘁甚矣今老且衰可為御史逺巡耶員外郎矍然起
曰邦奇不知其不便如此事遂寢㑹黄太安人卒守制
去服闋補客部遷儀部員外郎進客部郎中再調駕部
大司馬每條奏議下諸部未能言郎中盡為之對大司
馬恱之曰若郎中數十軰天下事豈足辦哉蓋諸部自
以能不如郎中而郎中日益親重於大司馬乃擢東昌
府知府時大将軍彬導天子南巡江漢蓋彬日侍帷幄
一切奏白盡從之貴震天下諸所過郡縣賄累巨千長
跪稽首始得免德徵嘆曰文煥守此地乃不能邀還車
駕惠鮮困瘁亦已矣奈何剝下溷禮以媚權貴哉吾不
習是也彬大怒繫置之至揚州有李提督者彬親信之
謂德徵曰知府寧不知大将軍尊重今天下第一人可
亟圖之不則叵測德徵苐張目熟視不為應蓋提督心
實是之為白遣之彬怒且未休曰知府不稱東昌乃調
䕫州䕫蜀之僻下郡也蓋多豪家習横不服租庸健訟
又多無情實前後知府率因循待調耳德徵既至乃下
令曰不用命者有常刑知府不能行姑息之政也然知
府亦不故刻害汝蓋自是無有弗服鮮有無情者矣䕫
州稱治又䕫及旁郡多貴人往往倚府為奇貨德徵皆
不禮之有一貴人射木利蓋木值可四五十金過索五
百金平章司臺憲司皆已許之德徵持不與都御史方
列牘議薦且陞晉諸貴人盡害之初德徵官京師時又
嘗以直忤要司官有氣力者乗此隙曰知府病矣宜罷
然實不病德徵既家食闔門課讀暇則問農灌圃與諸
生商確古今有言及時事者輙拂衣起宗族有不足賙
之彊弗友教之皆習其化感其惠處鄉里人以禮然性
頗豪俠有機謀善口辯故人亦不敢犯事黄太安人終
身不違顔色以孝聞締交皆當世名士云乃於嘉靖丁
亥九月内疾作至戊子三月壬申卒距其生成化壬寅
三月丙戌年四十七配李安人即李進士女也側室竺
氏子男堪粹美能文雅重士林娶董氏垣亦聰敏勤學
娶李氏皆生員李安人出􁀙尚孩提秀異常兒竺氏出
女二蘭適里人韓永壽桂適定州衛指揮使陳璣孫男
柯堪子也将以是年五月三日葬城南蘭家左之原銘
曰何仲黙稱德徵書類羲之詩擬杜甫其才甚美學可
達於用雖歴舉時之俊彦未能或過也使大其位誠有
可述為權貴所害甚可悼惜今觀駕部之聲東昌之操
䕫州之治其所藴抱亦畧施行矣德徵雖不誕有天年
堪之粹垣之敏􁀙之秀将必有嗣而興者天匪難諶也
　　通議大夫大理寺卿龍湫王公墓誌銘
公開人也性貞廉介直正德初開守不理於多口時適
大明黜陟苑洛韓邦奇為考功員外郎太宰以守治狀
不飾諭考功詢之多士皆如太宰言然考功素知守才
疑之聞公往問焉公當飯客考功故久不起公曰吾當
飯客考功請同飯公曰弗堪供奉考功曰安有户曹主
事可食者而吏曹員外郎不可食乎乃出一盂糲食二
豆蔬共食之客去考功以開守問公徐曰開之士大夫
皆曰守治開無狀民則皆謂守良守後得不黜考功以
公違衆持公議草具待賓戚獨立佳士也遂定交云公
諱綖字邃伯别號龍湫王氏之先本鳳陽人始祖玉洪
武初避兵于開之别駕里遂為開州人玉生福榮福榮
生貴貴生溥陽曲縣丞始封承德郎户部主事繼贈通
議大夫右副都御史配牛始封安人繼贈淑人生公公
童時莊重不羣少長即知敏學伯右布政每見而喜曰
昌吾宗者此子也弱冠中𢎞治戊午鄉試春試不第卒
業大學先後所交知浚川王公後渠崔公蒼谷王公無
涯孟公皆海内名士乙丑登進士授户部主事是歲夏
推恩贈翁及牛淑人皆獲封尋陞本部員外郎署郎中
時權瑾用事羣閹倚勢請託公皆不顧未幾贈翁卒于
官邸公哀毁如不欲生扶柩還葬服闋陞河南衞輝知
府公振舉宿廢屏除積奸公移滿案兩造盈庭從容詳
處皆中情理儒學諸生季必嚴試重行賞罰皆始怨而
終服丙子當鄉試監臨東塘毛公以公有文望辟外簾
錄文多出公手毛公喜曰中州之錄可以式矣特疏薦
曰知府學問深䆳可學校憲職丁丑當考績時歲荒歉
撫按以公素得人心留以撫之又二年遷湖廣副使初
衛輝為水陸南北通衢臺省權貴過者連車接艤公惟
庭見一揖耳人固素知公亦不深尤也至湖廣適武廟
賓天羣臣奉皇太后旨迎今上嗣統巨閹谷大用者八
黨之一亦在迎侍中强公長跪公不屈肆行悖侮公脱
冠裂服奔赴王府伏啓王深慰答之而公即棄官歸今
上登極公上疏奏劾大用奸惡辭甚激切凡五上而大
用斥矣尋起復河南鑛宼王鏜横行河朔間公討平之
總督奏言副使累經戰陳親冒矢石故致克㨗癸未陞
山西右叅政時巨宼黄太寳摽掠殺戮流毒郡邑公擒
之當道累疏薦叅政顧改鴈門行太僕卿公乃乞歸疏
凡三上始得允銓部覆奏謂公有氷檗之操州守朱君
喜其名孚表其閭曰氷檗己丑薦起四川左布政使土
蕃芒部讐殺累年公以恩信諭平之㑹牛淑人疾即具
疏乞歸鎮巡僚友懇留弗顧比泊廣都而淑人卒壬辰
春起江西甲午陞都察院右副都御史巡撫本省地方
以恩詔階通議大夫贈翁牛淑人皆獲贈子行恕廕入
太學公撫江西督逋欠清詞訟禁侈俗理陂塘恤民瘼
事闗藩臬符驗頗犯衆怒亦舉行之大者上聞乙未擢
大理卿大理自正德以來避部院尊要久失叅駁之職
公力舉行之由是衆情不堪私比者多不便左遷山東
叅政蒞任疾作乞休不允部移慰留而疾愈甚疏再具
未上而公卒矣公入仕來凡四里居耕田讀書絶不干
謁有司曲加敬重其取與進退大節無毫髮茍可以對
越神明日用居處蕭蕭如寒士平生雖好為詩文然多
不存稿卒後行恕訪之親友僅得三百餘篇痛兄氏早
亡撫諸孤若子先世所遺産盡以畀之公生于成化丁
酉四月初六日卒于嘉靖丁酉正月十一日享年六十
一歲有司延其主祀于鄉賢祠云配吳淑人繼張繼陳
淑人子男三長行簡先公卒次行恕官生娶張氏次行
果娶李氏俱陳出女四長適生員麻秉直次適趙玉俱
吳出次適生員劉謙貞四未字陳出孫男二長事稼殤
次事穡未聘行恕等葬公於漢宣房宮祖瑩之東新阡
之兆銘曰古之君子寧身被窘辱不狥人以非禮之恭
寧違衆孤立不少移乎堅定之守寧窮約終世不茍於
一芥之取正徳中如瑾如永成如大用生殺予奪生於
呼吸公卿而下伏謁恐後孰敢與之較禮哉公獨抗而
弗屈雖䝉横逆而道愈亨矣其在大理也推評叅駁無
間大小卒之衆議交口屹然不搖至謫遷而不悔也官
至金紫而卑宮室菲飲食苦節以没齒焉得不謂之古
之君子哉嗟夫塜纍纍兮名永垂兮太史碑兮汗青之
辭
　　嘉議大夫貴州按察使雲心于公墓誌銘
公余同年友也精敏絶人余同年三百五十人張榜甫
三日公皆識其字無遺一人故其為士居官聲稱異等
用不盡才時論咸惜云公諱鏊字器之號雲心于氏之
先本揚之儀真人勝國末諱彦成者徙籍于滁洪武初
彦成伯子小乙從戎鎮江衞卒從高祖忠嗣之改編滁
州曽大父和來省樂其土遂家于滁和生大父椿軒處
士能(闕/)　父(闕/)號南溪母莊氏成化六年庚寅正月八
日丁亥生公公生而靈異少而穎悟甫十九嵗廪于州
庠𢎞治壬子應天鄉試中式春試弗第卒業太學歴事
刑部留心律例諸生或曰于子學養子而嫁耶將備大
人之事乎公曰書言典常作之師是祖宗創述精意一
代法程也況今日歴事乎非昔國學諸生也正德戊辰
登吕柟榜進士授户部主事部送大倉銀十數萬給邊
羨餘數百悉籍以付主者嗣部檄主守徐州倉以慎修
聞庚午時太宰以風憲重要宜博選天下知名有効士
充之且以其事宻付文選主事韓邦奇兩京部寺及府
佐以下預選者三十餘人公為優薦焉改授廣西道監
察御史公有憂色曰朋益之慶可榮而鼎重之勝可懼
也而御史之聲名乃著通歴三載奏最於是南溪翁封
文林郎監察御史莊贈孺人繼母周及室余并封孺人
尋奉勅督長蘆鹽法兼視河道所至剗弊剔蠧風裁自
持時薊賊楊虎等大掠河間諸郡縣勢甚猖獗公適駐
滄賊前驅猝至城下州守遁去人情惶駭莫為守賊登
城讙甚公策賊衆多脅從非得已者服朱衣坐臺中臺
面城邇賊從城上望見公相戒曰毋驚動欽差果相率
詣臺門乞命公諭以無留城中及殺人刼庫自非首惡
並許自新皆懽呼羅拜而去公命吏數軰招降數百人
賊勢孤餘兇就縛後按巡宣大宗屬監軍厮養誘脅大
户包納而率乾没公私受蠧公廉知之詭曰是多詐譎
焉有帝胄中貴不自愛重者掩捕十數人治其罪勒限
令償上下肅然莫敢犯踰年代還有武臣獻其妹侍武
廟而憑籍寵靈緣為奸利公率衆御史攻之不報抗疏
再陳至曰不韋進美姬而潜易秦春申惑季園而卒傾
楚明皇寵祿山而幾危唐亦不報左都御史彭公慎許
可獨器公令與張御史淮㸔詳諸文字㑹大理寺丞缺
員銓部欲擬公公聞之急白彭公言故事官即等當以
俸差周御史倫實先于鏊階弗可越彭公嘆曰君可謂
虞廷之吏矣丙子陞浙江按察司副使浙為大藩獄訟
繁劇號難理公治之易初孝豐土豪湯毛九等負險拒
命積歲不服上命都御史張公津提兵克之公與議協
有白金文綺之賜壬午今天子龍飛覃恩臣下南溪翁
得與公服色同進金紫既陞山東按察使初余孺人卒
繼室宣聖裔孫及使命下公引嫌求改適考察當路有
啣公弗狥者為非語中遂調貴州公曰吾拊心無怍已
矣人言詎損我哉欣然抵家拜先隴登堂稱壽召昆季
姻友陳説平生無幾微見顔面乃抵貴貴俗故龐厚又
莫有撓者公甚安之嘗曰得行其志者其貴陽乎乙酉
入覲然公意亦倦游矣遂致仕時年五十有五南溪翁
既八十翁之弟率菴居士亦七十有七皆白首康強歲
時公率弟姪洎子若孫殆數百指拜階下人嘆羨以為
難得公自筮仕至休致一亷自持比歸籯無餘貲已而
貴陽舊僚致前未支俸七十金至付子弟令綱紀以贍
生家始日裕乃買田左山上泉之麓搆屋其上雜蒔花
木義興杭公淮額之曰上泉莊因自謂泉莊老農且為
莊之十四景各有標題徜徉瞻眺超然有舞雩之意且
曰景外之景標題豈能窮哉寺州時與公游未嘗輙有
造請郡公禮敬焉南溪翁病公侍湯藥如少兒既卒歛
葬虞祥一如古禮比禫則公年亦七十矣與鄉先生為
清平㑹公自里居雖絶不干謁然不忘拯世之志凡有
可以便民禆治者必告有司傾懷無隱問學務精詩文
不事模擬而能道已所欲言尤究心六書之學平生精
力徤甚幾八十燭下猶能作蠅頭楷書衆以為雖耋未
艾也乃丁未冬病胃痛藥不即功以今戊申春二月二
十有八日卒于正寢享年七十有九配余孺人繼孔孺
人皆先公卒子男九長野亨貢士山東城武知縣奔訃
哀痛感疾後公百日卒娶張氏次咸亨先公七年卒娶
李氏次光亨大學生先九年卒娶王氏次節亨蚤卒俱
余出次賁亨孔出次心亨亦早卒次復亨中亨永亨俱
側室沈氏出女四自孔出者適滁州衛指揮同知謝承
勲自沈出者一字指揮僉事姚應禎二未字孫男四曰
世材世延郡學生茂而賢克世其家世建世瞻皆㓜女
十曽孫男三曰居厚居黙居易女二賁亨等卜以十有
一月二十五日葬公左家山隴世材以大叅胡公狀來
問銘銘曰惟滁之陽山有泉莊山高千仭上有鳳翔莊
景奇絶標題靡窮徜徉瞻眺有冠有童昔我冠豸實抱
先憂出持風裁入獻忠猷我竭勤誠世兮我遺時哉後
樂萬景俱宜不忘拯世有拂吾膺吾豈寒蟬嗤彼季陵
公年八十黄髪童顔謂當百齡遽爾貞還公才則豐公
位靡亨斯志斯銘斯銘稱情
　　中順大夫䕫州府知府韓公墓誌銘
𢎞治戊午予與公應試長安㑹旅邸蓋蒲多士冠也見
其方直樂易心愛重之既聞公登正德癸酉鄉試明年
登進士嘉靖戊子再㑹京師而公已歴官至户部郎中
後拜知䕫州府壬辰公高蹈歸乃聞之許判言公善處
鄉鄉之縣尹以下無弗善公且言其康強不似老人當
獲上壽癸卯則公季子綸持王舉人業狀來問墓銘然
享年已七十一矣公諱坤字子厚號上原姓韓氏世為
華之蒲城雙桂里人高祖志川曽祖林祖鋭父宣贈工
部主事母李氏封安人皆以公貴也公生而有殊質穎
敏絶人八歲就學日誦千餘言人皆奇之未弱冠補縣
學生每試輙居上第既登進士授嘉興知縣嘉興為浙
巨縣民衆事劇且當吳越閩楚衝號稱難治公單車之
任約為章程次第而徐理之剗弊修利治為郡邑最時
宸濠稱亂楊儀賓者濠黨也潛穴公境内府守貳疑莫
敢動公毅然發吏捕之生員金燦者父為糧長折價三
千餘兩燦禁錮累歲莫能償然力學不怠公悲憐其意
釋之後燦登進士為御史初燦既釋懷金幣謝公曰吾
為天下惜才非私燦也卻之嘉人為詩歌其廉陞工部
主事督臨清閘章聖皇太后自興邸駕經臨清嘉公能
錫金牌羊酒勞之今上登寳位推恩宣翁李安人獲封
贈焉既而改户部督催湖廣軍餉㑹李安人卒守制服
闋陞員外郎尋陞郎中公自主事至郎中部尚書皆稱
曰能陞四川䕫州府知府䕫為蜀僻郡吏治多茍且民
習久弊樂寛縱便姑息紀綱弛甚公曰為政如水火火
烈易避水弱易溺民已慢矣是上䧟之也乃更約束易
置府吏以剛克之未朞年治效至不拾遺南川賊勢猖
獗兵備張公謀築隄城中隄方五里高三丈人以為必
須歲月公計丈任工身自督之五日而成蜀人以為神有
神明伯夷之歌然公既方直不隨俗好忤當道意乃解
印歸歸則日以讀書教子栽花種竹為樂歲時招延
故人賓客宴笑終日人間事若弗知也優游林下蓋十
餘年卒公生于成化九年十月初五日子時卒于嘉靖
二十二年三月初八日戌時公雅好圖書尤䆳易學又
樂與人為善每見里中後學有善即極稱揚晩年尤任
真不矯飾人有過必面諭之改云配原氏封安人有内
德二室陸氏劉氏子男六邦維先公十七年卒娶李氏
繼郭氏邦紀娶孫氏邦績娶屈氏邦緒驛丞娶李氏繼
原氏闗氏邦經生員先公七年卒娶武氏邦綸監生娶
孫氏女三改兒字李氏䕫兒未字丁兒未字孫男六女
九小釧適生員曹紳四釧字原氏詩娶趙氏繼王氏釧
兒適郭資桂兒未字説娶孫氏繼闗氏諒聘屈氏三釧
字郭氏詔未聘翠兒字孫氏長春未字謨諫俱未聘玉佩
蟾桂俱未字曽孫女一香兒未字邦紀等以是年九月
二十九日葬公於先塋之次銘曰蒲之水水清清思義
君子無忝爾生蒲之原原如砥方直君子視其所履嘉
之政如霖之潤䕫之政如霆之震公之才如金之鍊可
革可從因地而見蒲之隴鬱乎䓤蒼公之幽堂龍首之
藏
　　通議大夫都察院右副都御史進階正奉大夫陳
　　　公墓誌銘
公卒訃聞上命禮部遣官諭祭工部營葬事公甥叅知
大夫郗君元洪具狀子詩介子誨來請銘曰公治命也
予好公蓋十五年餘比予督撫山西蓋又三年餘毎公
禮公必至予室歲時予亦省公于第蓋自是情欵愈浹
洽然公未嘗一言及私予乃疏薦之朝畧曰都御史璘
歴任以來聲名耿耿抱籌邊馭衆之才有謹身務實之
行及膺巡撫之任適當多事之時七疏求歸而未得一
被人言而即罷可當大任者蓋未及柄用而公卒矣公
諱璘字邦瑞號一石山西太原之陽曲人也曽祖福聚
祖榮贈知州加贈右副都御史配趙氏贈宜人加贈淑
人父智至兩淮都轉運鹽使司同知封右副都御史母
商氏初封宜人加封淑人其世徳懿行蓋載陳氏家傳
云初商淑人將就蓐天大雷雨生公既浴而霽蓋以是
人知其逺到云公㓜聰穎度越與羣兒嬉每曰我蓋官
也爾軰為胥輿羣兒皆用命云當就外傅時轉運翁命
師王公槐受蔡沉尚書盡得其精微槐蓋三晉明經士
云十九歲充府學生少師楊公督學政課諸生見其文
奇之曰陳生俊乂士也由是陳生聲名籍甚三晉士無
不推先陳生者本少師延譽之力也少師者世所稱䆳
菴者也蓋素秉知人之鑑云𢎞治己酉中鄉試第二刋
文為程式癸丑賜同進士出身第一授太常博士同官
者蓋推博士多識典常也乙卯相孝廟享南郊見博士
氣宇周旋悦甚面咨何官蓋欲超遷不果錫寶鏹一時
縉紳稱榮云三載考績封商淑人為宜人蓋從轉運翁
知州時階也戊午拜監察御史勑巡居庸諸闗闗者崇
崗峻壁天限華夷惟數十里或百餘里稍鳥道通城守
之固若金湯前後監察蓋率付下吏閲圖貼竟事耳于
是御史乃躬歴險阨疏可城守者立将官増戍兵曰勞
一時可為千百年之計者上曰御史言是蓋迄今邊腹
永賴云未幾巡按山東有近貴來山東取礦砂蓋近貴
素多内援又荷上命若御史無若我何御史曰民力竭
矣豈復堪益此邪疏論之礦役竟罷蔡河淤塞河流逆
決民田匯為巨浸而税尚在民民白之御史御史曰是
可導入漕河者蓋後蔡果入漕粒食乃登云先是孔闕
遭回祿修未完御史度工定期尋乃奏成上遣官立御
製碑文特嘉御史績御史勞資既深宰司轉遷有彛格
御史執法不阿多忤尊貴人尊貴人盡憎嫉之遷浙江
提刑僉事蓋臺官以僉事為淹滯人多為僉事心不平
云僉事至浙摘發興除不異山東時既而又遷陜西苑
馬少卿少卿亦不以苑馬為閒散馬蓋蕃息焉時少師
楊公總制三邊疏薦少卿賢遷布政司叅政蓋督軍餉
於是邊儲大足而民且稱便云遷河南按察使蓋其時
豪猾交納宗室侵越法制及發覺然又依憑城社乃罔
恒獲人皆患苦之按察使下令曰自今敢匿人者連坐
捕獲悉正其罪境内肅然鎮守王太監蓋殘墨特甚然
又正德時也民不堪命按察使面責之而王亦知自戢
云遷右布政轉左布政蓋自此經濟大畧益為著聞乃
遷都御史巡撫湖廣改撫延綏蓋北敵宼邊警報特甚
以都御史抱籌邊才也于是繕城堡利器械足倉廪募
戍兵選将官邊威益震丙子敵人寇邊斬獲甚多武皇
降勑奨勵定靖清平邊墻功成有金幣之錫敵復寇邊
復大斬獲㨗聞上嘉都御史能稱賜蟒衣三襲前此都
御史未有者蓋異數云都御史三年天官舉常憲奏上
錫誥推恩及祖且廕嗣入監旋推兵侍蓋公亞有内援
者得之既而以轉運翁及商淑人老累疏乞歸上曰璘
素有才識又曰璘操守清慎已有旨勉留著用心巡撫
地方乃復起視事時總兵柳勇叅将李永定把總許國
卜雲蓋交納中貴人緣為姦利軍心憤怨目為四害都
御史曰凶虐若此坐視之是都御史縱長耶劾罷之三
軍稱快㑹大将軍彬導天子北巡邊塞駐蹕延綏蓋三
月天子寛仁恭儉惟彬黨横甚處之難都御史執大體
酌時宜雖彬兇熖竟不害帥臣戴欽恃其權位又彬黨
也敢肆簡傲都御史怒甚蓋手自擊之有逆子既成獄
彬欲活之亦不聽邊人相語為真都御史云乃都御史
又引疾乞歸上亦不許報曰璘素有才譽有疾善自調
理以副委任亦不允蓋未幾而商淑人轉運翁訃先后
至矣公自以前後乞休心本為親乃弟能侍湯藥奉治
命哀痛踰禮幾至滅性疏聞上命工禮二部祭葬如例時
彬又導天子南巡江漢蓋廷議以上郡北邊重鎮天子
外巡乃奪公至情固留公候代已而武皇上賓有不好
公者蓋疏論公謂都御史宜罷詔從之公竟罷去未㡬
詔進公階正奉大夫云公才既敏達而性復剛毅茂實
敦本崇儉不能為閃倐媚悦之態為諸生時教讀提刑
司有攘金人為亡金者訟攘金人蓋以二百金賄公公
嚴拒不納同事生潜誘取之而亡金者坐誣後亡金者
得直事發覺同事生皆坐法公獨不汙登甲時蓋有當
道知公者或謂通名可得吉士官公不通名當彬竊柄
時蓋諸司皆以賂贐彬公不贐賂慷慨任事凡所為蓋
時所深避而不肯為者云公生于成化三年八月十八
日申時卒于嘉靖十七年戊戌十月初七日申時享年
七十有二配閻氏贈淑人繼周氏封淑人生男詩官生
娶郭氏繼張氏女長適太原指揮榮㤗次適陜西叅議
郗元洪俱封恭人繼雷氏先公卒側室段氏生男論監
生行二娶張氏張氏生男誨府庠生行三娶張氏謨行
五聘秦氏生女適喬永殷官生王氏生男諮行四聘包
氏張氏生男讜行六訓行七俱幼彭氏生女字周元禕
孫男恩女二詩等将以嘉靖十八年(闕/)月(闕/)日葬于勑
建新塋馬南之原銘曰於惟那哉公才浚明濟濟晉多
士孰不推陳生雍雍顯相天子咨名侃侃監察六郡澄
清得金矢於廉訪銘旌常於節鎮山之東河之南揄之
北憲憲令聞我既持斧孰敢越厥行我既秉鑑孰敢譸
且張我既杖鉞孰敢侵于之疆公奏膚公折馘滿車天
子曰都若汝予嘉蟒衣燁燁襲幣煌煌益之以白金
錫之以龍章崇闗巍巍中華賴之蔡河湯湯斯民戴之
吁嗟乎公哉有庸豐哉勤勤七疏懇乞投簮天子曰咈
往盡乃心公既歸止恬然忘世戊戌孟冬公乃長逝有
司訃聞天子曰噫勑葬佳城隆以諭祭佳城如崗鬱鬱
蒼蒼萬寳不足以為固四備不足以為祥於惟那哉公
之德千百世其永昌
　　通議大夫都察院右副都御史張公墓誌銘
正德戊辰余與公同登呂柟榜進士識公於南宮後十
餘年同官於晉陽撫臣當歲薦凡藩臬皆列奏牘而余
與公獨弗與余時致仕将歸公憮然抵余書曰君兹歸
矣文魁退且未能進則弗達将若之何哉余復公曰或
去或不去歸潔其身而已矣公翻然曰我道無怨無尤
餘将付之天也後余起撫晉陽公亦撫朔方未幾皆乞
歸比余起總河道方擬得再晤而公已卒云悲夫公姓
張氏諱文魁字元甫别號字川河南開封府蘭陽縣人
也其先本山東單縣人勝國之季高祖長公者避兵蘭
陽因家焉曽祖宗信贈通議大夫都察院右副都御史
配某氏贈淑人父讓逓運所大使封承德郎刑部主事
贈奉政大夫按察司僉事加贈通議大夫都察院右副
都御史配畢氏封安人贈宜人加贈淑人初𢎞治辛亥
公方垂髫河決城舉家舟而覆恍有朱衣人掖公泊於
林杪以免弱冠補縣學生正德丁卯鄉試中式戊辰登
進士授刑部陜西司主事時權瑾流毒縉紳衆爭以苛
刻冀自免公獨多平反人皆危之弗恤也既而連丁内
外艱服闋赴部冡宰曰是權瑾時執平主事耶陞刑部
山東司員外郎平反如主事時陞山西按察司僉事巡
冀北道初大同當權倖隨駕經過之後地方官緣為姦
利至是巡按張侍御英檄公勘之公按都指揮章傑宋
文尅削軍資十四萬褫其職竄巨猾陳萬尚寧於炎荒
既而督修沿邊險隘身往臨巡嘗遇伏兵於橋頭堡公
以護兵直前迫之皆遁去胡中丞錠薦公才賜帑金十
兩陞布政司左叅議復守冀北首疏宗室聰灍長史趙
寛太監王哲總兵楊玉數十家之横罪其黨二百八十
餘人權勢歛跡覈追豪商蘇霑逋税八萬餘金皇店李
瑀逋課十萬餘金充軍儲又閉大同闗王廟以釐請罪
之俗毁瀋府聖母祠以絶結緣之妖楊中丞志學俞侍
御集皆謂公宜民之仁足餉之才擊強之威可方古人
云陞陜西行太僕寺少卿大同副總雅重公以鞍馬金
器馳賀於陜公曰吾不以易地易界也卻之陞苑馬寺
卿裁革豪强私買私賣之弊馬政以清勑有亷靖不茍
淵塞有猷之奨陞山西布政司右布政使尋轉山東左
使革堂食裁冗費羨餘月計千餘金别貯以資海道備
倭之用楊太史維聰謂公直諒之心剛方之氣清苦之
操淹貫之學經綸之畧實有人所不可及者云適寧夏
撫臣告缺庭議以公久歴闗陜大同陞都察院右副都
御史建節朔方敵三入公指畫方畧捕斬四百餘名顆
㨗聞凡三拜白金文綺銀牌之賜陞俸正二品唐吏侍
龍謂公秉度䇿勲儼然為疆塲之鎮夏人管黄門律亦
曰夏州撫臣剛折而柔廢惟公不茹不吐得撫臣體云
嘉靖戊戌春虜困夏遊擊於宴官湖公得報自率大衆
援之虜始遁因襲寒感疾力求解任不允㑹大慶推恩
封通議大夫誥有鎮危立利比於南仲之詞於是信公
某淑人讓公畢淑人皆獲封贈廕一子入監乃有不悦
公者罷公節鉞俾叅知行省政事公力辭以都御史致
仕云既歸杜門謝客鳴琴賦詩時召親故子弟能文者
考德問業終日不倦偶晨興曰何錦衣甲馬者充斥
吾庭耶居數日乃卒云公生於成化己亥九月二十七
日卒於嘉靖二十一年七月十九日享年六十有四訃
聞特遣河南布政司孫左使存諭祭有式揚風紀屢獲
戎功爰念往勞良用悼惜之文兼賜帑金二百兩夫匠
一百名襄葬事飾禮備物制也維公聰察沉毅剛直果
斷内行修謹雖隆夏未嘗裸體晏坐盛怒未嘗撫案大
叱嚴於嫉惡見吏之貪汙者如仇讐然服善休休若已
有之陸太史釴謂公氣清而貎癯身若不勝衣而中剛有
制至臨大事決大疑確不可移云配許氏繼配王氏俱
贈安人淑人繼配郭氏封淑人子二長九德早卒娶袁
氏以貞節顯次三綱官生娶袁氏三綱将以是年三月
初十日葬公於縣西十五里之白雲山來問銘銘曰都
丕休哉大河之濱混混淵淵篤生偉人侃侃按察為豸
為軼昔彼憑城今成竄黜廉靖不茍淵塞有猷公拜稽
首對揚皇休羡餘是蓄乃去堂餐清苦之操楊太史言
天子命我仗鉞西疆首功四百我伐用張皇三錫命金
幣斯承惟公大作益之十朋爰念徃勞天子悼惜飾禮
備物用光窀穸傳有太史勲有旌常維千百年並視銘
章
　　封刑部河南司主事王公墓誌銘
公蒲善士為養而商也生財而有道行貨而敦義轉輸
居積而手不離簡冊志不忘惠澤鄉閭愛之朋儕宗之
士大夫崇讓之唐儒有言人固有墨名而儒行者夷論
公世可謂商名而儒行矣斯亦不足以有述乎公卒子
安慶太守君奉狀問銘太守君予貳司寇時友也僉推
入本科本科者貫城弼教之間謂之掌三法司事蓋司
寇三士之奇選云公諱瑤字文允號素菴姓王氏山西
蒲州宣化坊人系出龍門後徙榮河元季始祖仲文為
河中府掾配戈孺人洪武初籍于蒲仲文生彦純彦純
生秉信公高祖也曽祖景嚴祖榮壽官父馨號敬齋以
貢士授鄧州訓導陞魯山教諭贈徵仕郎中書舍人配
張氏贈孺人以季子中書某貴云公幼而純雅不與羣
兒爭稍長贈公授以孝經四書即領畧大旨贈公累試
不第家業中衰公乃肇服賈𢎞治丙辰贈公之鄧州諸
子皆從祿薄弗給公貿易鄧裕襄陜間而資漸豐乙丑
贈公遷魯山地産竹木麻漆公取良産治器用中度至
今土人式之正德中贈公致仕歸資漸耗費公行貨張
掖酒泉間又嘗同諸商依酒泉兵憲陳公赴河西忽傳
兵至急趨近堡守者不納衆惶懼失措公從容安置貨
物城下團列騾馬挽弓抽刀倚城自保陳公行城見之
納入堡問曰敵迫近何爾整肅不亂也公曰等死耳須
竭力拒衞安能俯首待戮陳公壯之公因出布絹犒軍
吏陳公義之隨陳公至酒泉適哈宻之變軍将多宻約
寇為内應陳公孤危無可與計事者乃召公集諸商誓
曰今我與爾軰寄命於此即有變俱當首禍其為我親
軍公率諸商晝夜披甲胄挾弓刀環衞儼然一禆将矣
陳公盡收反者誅之復貨鹽淮浙蘇湖間往返數年資
乃復豐故贈公張孺人暮年樂享孝養嘉靖壬午贈公
卒公哀毁踰禮築堂奉柩癸未張孺人繼卒公哀毁如
贈公越明年合葬新阡家衆請析公以見金與弟姪獨
取長蘆引數千尋赴長蘆守支未獲孫安人卒太守君
及諸女俱幼公聞訃泣曰瑶三十年勤苦未嘗念妻子
今忽若此誰為撫顧急欲圖歸大名王某故人也為其
戚張商者貸二百金公盡鹽貨付之張商不償遂僑滯
大名有夫死子㓜翁姑將賣婦為棺婦泣曰以一棺而子
母翁姑離矣公憐之周以棺婦感激撫子養翁姑終身
不再適忽聞中書君疾革棄負資奔赴至京而中書君
已卒公日夜號泣携孀孤扶櫬歸蒲以餘資命長子服
賈供二家費辛卯州守請鄉飲固辭始就後再不赴家
有祟公曰瑶家世樹德祟者何也為文訴神祟息明年
太守君以進士授刑部主事公作書以五刑明允勿致
枉抑為戒又明年迎養至京廟祀禮成推恩封承德郎
主事次日趨朝謝恩縉紳榮之為詩文以贈居京六載
與金陵熊公杭州馬公㑹稽周公張公蒋公胡公南昌
胡公杜公闗西張公都城賈公為九老㑹命工審象繪
形各藏之家為子孫世講計庚戌太守君有安慶之命
公曰汝今為六縣主一舉動即六縣安危也君奉公抵
家請就養府邸公以久離鄉土欲且盤桓數月君重違
公意辭行公申戒曰吾不憂汝不能振耀官常利用明
作但謂果于自信過激或罔耳君抵安慶甫百日方圖
奉迎而公訃至矣公素強徤日南至謁先祖中寒明日
戍刻卒逺近吊者幾千人哭皆盡哀初公天性孝友侍
贈公張孺人曲養無方兄弟衆多公身任其勞内則孫
安人獨為窘悴當衆子大變恐傷親心不使聞知寸絲
尺帛不入私室每念諸兄弟無依雖在京師猶以鹽引
經營以資其用與人交忠信不疑於故舊竭力惓惓雖
僕厮亦令得所云公生于成化甲午八月初十日未時
卒于嘉靖庚戌十一月初七日戌時享年七十有七配
孫安人先公卒别有誌繼孟安人子男三長崇義娶張
氏次崇祖未娶卒季崇古即太守君也娶張氏女五長
適沈江二適張允齡三適閻一鶚四適監生寗瓊早卒
五適庠生劉一直早卒皆孫出孫男三女四以今年仲
冬十又二日葬公于祖塋之次銘曰蒲有美人儒而商
江南塞北飛車航本為養親營四方王氏奕奕家用昌
兵憲孤危無可将我披甲胄事戎行桓桓兵憲謀孔臧
流血滿城逆屍僵有子負才上廟廊西臺凛凛持刑綱
公乃教子慎允明(叶/)勿令五麗含寃傷煌煌龍誥承恩
光衣冠俯伏覲神皇白身誰登天子堂瑶函錦軸陳詩
章九老彬彬真良朋(叶/)佳辰勝境時徜徉審像圖形各
家藏子孫世守思不忘惟公積善有餘慶(叶/)馬鬛鬱鬱
氣葱蒼趾生横形公之崗千祀萬祀永無疆
　
　
　
　
　
　
　
　
　
　
　
　苑洛集巻五
欽定四庫全書
　苑洛集巻六
　　　　　　　　　　　　　明　韓邦奇　撰
　　叔祖考朴菴府君暨叔祖妣陳孺人合𦵏墓誌
　　　銘
惟我韓氏世揚武烈肇基有宋邁迹先元鎮于蒲闗封
兹朝邑至于髯祖志違膚敏守東陵之節樂首陽之薇
始罷武階齊于編户我先祖平輔府君不違光德得春
府君乃構肯堂惟我高祖府君恭克類惟肖不隕厥問
惟我曽祖府君整聿将厥家用宏兹賁曽祖生五子長
我伯祖考府君希孟次我祖考奉政大夫府君顯次我
叔祖考武清令府君倫次即我叔祖考朴菴府君次我
叔祖考府君俞朴菴府君靈俊越人芝玉是粹我曽祖
曰都惟家之慶命之曰英字以世傑爰擇名族卜于媒
氏媒氏曰都惟陳孺人其德恒一乃召六禮敬戒歸焉乃
弗弔天毒降災中遭家變我祖考府君方踰弱冠奄
忽捐殞我先君中憲府君紹宗晬未及周呱呱而泣而
我曽祖乃復倦勤于家集諸祖考分授以事曰希孟汝
綽而惠其司吾出納庶不召讐敵于鄉倫汝敏而秀其
勤于學庶光吾宗英汝謀而紀其行貨于商庶將茍美
俞汝勤而茂其視我田疇庶有京積怡如威如庭無間
言故我先君雍容力學臻于大成諸祖考擁翊之功于
兹宏矣惟我朴菴府君玉立長身沉毅善智既奉我曽
祖之命逺服賈酌財費修宗族之恩廣鄉閭之義外禮
賓親交納當世貴人而吾韓氏益以大矣又嘗先身解
阨士之難煑穀活殍人之饑返枉判之田誅不義之僕
望廬息爭者之訟迎門多長者之車而我朴菴府君令
聞廣譽蓋于一鄉矣惟我陳叔祖妣貞柔淑慧婦道是
修妯娌説其恭則孝可知矣臣妾感其惠則慈可知矣
我朴菴府君行聞既成則其内助可知矣易曰男正乎
外女正乎内吾韓氏之興不有由哉子男一續宗娶仇
氏繼孟氏女四長適謝誾次適仇便次適白儒次適賈
宗學孫男六邦憲縣學生娶許氏邦忠國子生娶王氏
邦樹承差娶趙氏仇所出邦召生員邦望邦本尚幼孟
所出曽孫邦憲男一仲讓生員聘李氏女二采蘋字生
員樊藻采繁邦忠男仲謙聘樊氏仲講聘程氏仲誦聘
孟氏女二采蓮采芃朴菴府君生于正統庚申正月二
十日卒于嘉靖二年九月二十一日壽八十有四陳叔
祖妣生于正統己未四月二十五日卒于嘉靖四年七
月二十五日壽八十有七銘曰維嘉靖乙酉十二月有
六日我叔祖考妣往即幽堂阡于垣中域彼四方裁肪
切玉佳氣鬱蒼惟吾叔祖考妣之德吾族其将永昌
　　西河散人墓誌銘
西河散人郭守道自號也散人者散散之人八極之表
漈落之淵舉萬物莫得而拘焉乾坤不得覆載我日月
不得照燭我雨露不得霑濡我四時不得寒燠我隂陽
五行不得化育我究其本真歸諸大源莫容莫破莫得
而名焉又其次爵祿不能維繫我貨利不能引誘我功
名不能羈絆我寵遇横逆不能感激我若千仭之鳳萬
里之鵬飛翔扶揺于天衢之外人孰得而攀之散之義
大矣守道自號也何居考其言論幾于窺次散之意乎
守道天資異越胷襟脱落觀其外循循乎若無懷氏葛
天氏之民也叩其中其莊南華列𤣥洞之儔歟郭氏闗
之大族祖父以來中衰矣守道裕然自適若無不足者
既老猶不長尺寸初里人以守道之能能大郭氏者勸
之營産業為妻子計守道曰法聞之斯世羈棲之宅也
夫婦偶合之情也兒女邂逅之恩也吾身性真之主也
夫羈棲者至暫也性真者至重也偶合之情邂逅之恩
至輕也夫營全於至暫之寓者愚戕至重以趨至輕者
惑法弗能智亦安敢愚法弗能哲亦安敢惑法不敢愚
且惑故不敢勞勞然以傷吾真也有詈守道於市者若
罔聞知人或為之怒曰郭守道何有於豎子耶顧為之
辱於市守道曰人之所爭者勝也彼詈吾吾固勝矣今
夫人於羣衆之中曰某德之表也則将欣然而悦之矣
某德之棄也則将忿然而怒之矣彼無故而詈吾於市
彼德之亡衆所耳目也彼固自詈而頌吾德矣焉用較
有司兩舉鄉飲皆不就或謂之曰鄉飲禮法之所在也
深衣幅巾所以示成德也斯固榮名之所在而鄉里之
所崇矣守道曰誠若此異乎吾之撰夫禮法者性之縲
絏也巾服者身之桎梏也榮名者人之䧟穽也若之何
而被縲絏荷桎梏自蹈於䧟穽之中歟初張居士王伯
利者闗之善士也中興王氏公納交而崇讓之長老或
謂守道曰郭氏子何崇二氏之深也無乃羡其能而見
其有乎守道曰然顧法無所利也夫矜不能而妒勝已
避已嫌而逺善人常情也惟有度者能無妒能不避也
法焉有度心寔好之矣一日與鄉老泛舟而觴一叟澘
然泣下守道亦泣焉守道曰吾叟何悲也叟曰吾傷夫
流水之無盡吾生之易窮也吾始成童吾祖父携吾舟
於斯固若是之湯湯也吾壯而客於江湖之外幾往而
幾歸固若是之湯湯也古今之代謝生死之相繼吾如
水何哉守道曰叟過矣夫往者過來者續叟見水之無
盡也然過者過矣過者未嘗續也焉用悲叟曰子亦何
悲也守道曰吾見叟之悲而悲之又以見物我之同情
矣水與吾固一體也又何羡於彼乎正德丁丑十二月
十一日守道疾革呼諸子曰生寄也死歸也如久客於
外而得返鄉園樂莫大焉諸子可勿深哀遂卒年八十
三守道諱子法守道其字也吾朝邑大慶闗人配張氏
子男二長侃起家幾萬金秦府典膳闗雖幾千家莫侃
並焉娶趙氏繼娶張氏次爵克佐侃守業娶王氏女一
適李倫先卒孫男五孫女七侃之子希孟娶潘氏希閔
聘張氏一適商人樊㑹一適商人王廷祿一適庠生韓
邦達一適商人楊鼎爵之子希曽娶衞氏希冉聘王氏
希顔未聘一適秦府典膳姚本源一適商人何騰一幼
未字銘曰守道又有言曰地無撮勺之土天無呼吸之
氣江河巍巍而高泰華滔滔而逝晝昏昏而夜昭昭象
兩翼而鶴兩齒茫茫宇宙孰生孰死載觀斯言亦散之
旨
　　茂才趙生仲禮墓誌銘
嗚呼痛哉吾仲禮萬人之傑也今遽已矣夫死生修短
常理也吾不傷之吾傷夫其志也仲禮不知余之不肖
也謂行已之學治平之業在兹矣篤信而深依之探其
志蓋欲凌跨董賈比迹闗閩奮乎百世之下也廼竟不
售嗚呼痛哉仲禮諱天秩字仲禮世為吾朝邑泊子村
人父世榮亦從余學母馬孺人仲禮生而靈異幼而端
楷里之士夫父老每曰趙氏兒行不左右顧惟以目視
鼻未嘗見與人交一言其族祖省試子春謂其天生道
學不假修習書一過目記憶不忘博通五經子史諸大
家文章而周易尚書兩經能為舉子業尤精易占六歲
時世榮遣其兄天叙就師仲禮亦欲往世榮不許乃終
日不食世榮從遣之每誦讀雖暑夜世榮已起将農穫
而燈猶未熄每奪其燈令寢焉年十五余歸自晉陽仲
禮請從遊世榮以其㓜恐無受教之地乃涕泣固請來
學時於周易已精且熟余以春秋以來論式示之數日
後課一題即單襄公論陳亡體也甚奇之自是學愈勤
無故足不越閾不妄與人談立曰光隂可惜也庚子治
尚書纔五十日而亦精且熟余乃言之太守兄及紫陽
諸弟召令誦説終始不訛一字試以義若老於尚書者
共驚以為神乃謀以族孫女妻之癸卯春鳯泉王公歲
試即以尚書魁多士余每語諸生古人建立事功多在
少年知孫䇿殁時纔二十七他日再言之仲禮曰所遭
之不同也使天秩當其際豈肯令孫權保有江東哉余
嘆曰此武侯志也是歲秋闈不第歸途次感疾抵家三
月而卒仲禮静淵沉毅人莫窺其際余未見漢黄叔度
當亦不過是也而竟以夭殁嗚呼惜哉痛哉仲禮生于
嘉靖甲申十月十九日卯時卒于嘉靖癸卯十一月二
十九日未時年纔二十耳事天叙友愛特重天叙亦以
奇童竝名先卒無子仲禮奉嘗焉初馬孺人數夣兩紫
龍入室即飛去二子生生而皆夭此其徵也配韓氏無
子以堂兄天祐子光業嗣銘曰余嘗觀闗中形勝西自
崑崙發脉落於三輔長河自西北而南華嶽諸山自西
而東㑹於潼闗水口纔丈餘耳闗鎻之宻結構之巧天
下莫並也京兆扶風漢唐來名賢相望而朝邑又氣止
之地顧少聞焉意謂必有建功立德之賢待時特起及
見吾仲禮謂文武之器将相之業在是矣乃又少折豈
渭洛二水界破天心邪且三水皆崩走不常故氣之聚
也則賢才生其散也則隨之而殁如吾五泉大夫靈陂
雷子往往皆然可恨哉嗟吁乎紫龍飛兮何日歸兮吾無
淚可揮兮
　　傅太宜人墓誌銘
太宜人卒子武庫大夫學禮余同鄉友也往吊焉學禮
衰麻哀泣稽顙請銘初武庫居諫垣弗能緣時俯仰左
遷當外補以太宜人年高将力田侍養終身焉伏里舍
已七越歲屬洪洋趙公撫陜武庫舊僚也因勸駕而武
庫有難色太宜人覺之曰吾兒之不出以我故邪我尚
徤能隨汝養武庫奉命服官政比遷武庫郎中而太宜
人日思少女武庫急欲告歸而繫籍于公不得遂時相
知者又以武庫資當叙遷可便道侍歸武庫朝夕以是
慰太宜人太宜人亦雅欲見武庫遷也時吏部方擬武
庫補方面而選司以武庫内艱員缺告乃相與歎惜云太
宜人姓王氏陜西慶陽之真寧著姓清江提舉司提舉
公諱道之女贈奉政大夫兵部武庫司郎中傑公之配
也聰惠貞静甫八歲授以内訓諸篇輙領悟提舉公特
愛之提舉公官清江時翁諱得才以将仕階官南都贈
公隨侍豪俊有逺志遂合二家之好云贈公既大度不
事家人生業而又廪于庠肆力于學太宜人濟以勤儉
故家不告匱及贈公擯于提學益養浩頥真超然自得
有遺世之志凡家政小大咸太宜人綜理姑李孺人臥
病十餘年侍奉周旋順適無方孺人忘其苦云将仕公
李孺人相繼殁襄事皆倚辦太宜人故當時人稱贈公
之行飄然若忘機者本太宜人内助之德也初武庫幼
時贈公謂太宜人曰是兒性格難馴與其過懲而傷莫
若預導之教乃命出就外傅入則太宜人示之以禮夜
則口授以句讀又親札影本以課倣書武庫君學既通
乃脱簮珥為束修以就明師及武庫中式鄉試登進士
入仕籍而太宜人又善節理生事家稍裕即留意於周
貧濟急云女工中饋事事精鑿尤謹内外非至親未嘗
接面自為父為母為姑未嘗一日或怠贈公既捐館舍
武庫勸其勿親家政頥養天年惟女工則未嘗暫衰曰
我有所事事則心安而樂不以為勞也太宜人生於成
化十二年八月二十二日卒於嘉靖二十五年八月二
十一日享年七十有一子男一即武庫娶黄氏贈宜人
繼駱氏孫男一女四武庫扶柩歸将安葬於贈公之原
銘曰母以成子為慈非煦煦吁吁之謂也太宜人於武
庫也始教之學終命之仕而武庫生得榮祿養病得侍
湯藥沒得奉治命可謂孝矣皆太宜人成之若其他内
則懿行固女德之恒也維嘉靖丙午朔吉武庫奉太宜
人之柩歸於慶之陽爰啓贈公之壙乃窆而藏鬱草茂
林有崇其崗𤣥垂朱翔長發其祥
　　南京刑科給事中首山史公墓誌銘
首山子道豐而位儉體達而用阻志士至今心惻昔首
山子官南都居諫垣也竭節致忠伸志就列侃侃然彈
射勿畏高明巧中者指宗室傷之而首山子罷蓋正德
中也比及天日既朗心跡已白而首山子病天下知首
山子者日望其愈而興者衆矣乃留連二十餘年而竟
不起天於首山子何饒於賦而靳於施邪嗚呼賈生屈
于長沙仲淹老于河汾從古則然哉公姓史氏諱魯字
宗道號首山子山西平陽蒲之大族也曽祖諱仲謙祖
諱全義官考諱臣南陽府經歴封給事中妣馮氏封孺
人公㓜聰悟初授書讀聲朗朗即通曉大義顧莊雅不
同羣兒好學不倦雖暑夜且就燈火學既成章而尤精
舉子業𢎞治戊午以尚書魁鄉多士入太學祭酒方石
謝公校六館士而公為監元曰與監元者性理之學也
正德戊辰登進士授鎮江府推官時羣閹擅政上下交
征吏治多茍且公治其尤者數人而一郡肅清江東訟
者皆願之公曰史青天也然又決久寃之獄而人祀其
惠寢懷金之謝而衆服其廉裂大宰之刺而人莫干
以私三年而政成頌興當道交章論薦之曰循良吏也乃
擢給事中比當權瑾之後言路久塞公乃以諫議為己
任彈射皆當世貴人蓋自吏部尚書而下二十餘人既
而又劾叅賛司馬及守備太監曰表裏擅權淫朋也寧
藩宸濠逆節已萌人皆知之然濠權術巧中嬰之者奇
禍立至又以離間典重在省在廷無敢言者公乃首發
其奸曰濠必為變無疑也又上疏請省國用以節民財
蓋前後二十餘章劉駕部讀之曰此切當世之務俊傑
之見也㑹師臣不合於幸寧寧嗾稔奸枉狀訐師臣守
備太監素善稔奸因簒公名于狀曰給事中師臣門下
士也遂罷歸公素敦孝友事封公孺人終身仁若孺人
卒卧地枕塊感疾風濕痿痺幾傷生處其弟知縣君周
情同憂喜人以為難乃又艱闗脱封公之難南都極迎
養之懽生則構堂而奉沒則建祠而祀嘗誨諸子曰孝
弟者仁之本也未嘗刻意為詩文然自典則爾雅絶腐
脱俗所著有首山集曰學務自得文藝末也為人坦夷
平易𢎞人之度素優終身未嘗與人有睚眦絶口不言
人短不較人惡高知州瀹貪狠悖德尋常視公及事敗
士民盡欲害之圜圍其第公問遺如常瀹祈曰知州罪
則滔天矣奈妻子何惟仁人是望公允其託圖全歸之
或以為過厚曰犯而不校學者所當師也與人恭雖卑
賤亦為抗禮曰均是人也初公既里居閉門掃軌不事
請謁惟與諸生商確義理校勘古今為物我進修之圖
公素不營産業凡俸薪又不入私室歲少歉妻子不免
饑寒或鬻田圃具粗糲充腸而已然未嘗有所怨故蒲
人曰貞庵之後惟公一人貞庵者蒲産楊少叅也清介
慎取與蒲人重之君子曰首山子可謂安貧樂道者也
公生於成化癸巳八月二十七日卒于嘉靖己亥五月
二十七日享年六十七歲配王氏封孺人先公卒繼吳
氏齊氏子男四長資治州學生先卒娶李氏資教鄉進
士娶馮氏繼姬氏次資化州學生娶李氏資世聘王氏
女六長適王尚忠次適王元從次適庠生楊鏞次適庠
生傅𢎞烈次適范學誥次字許敬孫男五女六曽孫女
一資教等将以庚子十二月二十五日與王孺人合葬
於東原程胡莊之兆資教持狀來問銘銘曰經有之天
道福善禍淫首山給舍國士也當其給舍時彈射無所
顧忌可謂忠且直矣窮其藴抱豈歉於古之經世君子
哉乃未及五十而病病二十年而没位不過郎官福不
繼於廪祿天果不可諶與首山之子粹美宏碩有首山
風殆将興乎經有之積善餘慶天之福首山其慶在嗣
邪然則首山未為不伸也首山之陽青青者薇有斐美
人終以之歸高原膴膴隴佳者庚巍巍馬鬛上有薇生
　　張雲霄墓誌銘
正德己卯四月三日雲霄以瘡卒年五十一卒之一日
弔者千人焉哭皆盡哀出皆嘆息皆謂雲霄善士也其
疾若斯其年若斯人又烏用為善哉嗚呼其為人可知
矣雲霄諱鳯字雲霄世為朝邑大慶闗人自祖父來
以貲雄于闗皆素食修讓好施樂德鄉里稱積善之家
必與張氏云父貞齋諱質配郭氏繼配辛氏許氏俱先
貞齋卒郭氏生雲霄張氏至貞齋尤克光大其世𢎞治
乙丑貞齋卒張氏燬於盗貲産幾盡焚殁者數人雲霄
早年倜儻任放不事家人生業貞齋既殁又遭家中衰
内乏兄弟外鮮宗親乃痛自刻厲盡反舊好不數年家
至幾萬金於是睦鄉黨禮親友交納達官貴人張氏又
大振云雲霄性温雅終身未嘗與人競人見者皆愛重
之配禇氏先雲霄卒繼配劉氏子男二梧娶蕭氏栢尚
幼女二一聘韓仲祥一聘王義皆劉所生也雲霄疾為
左撘肩瘡百餘孔狀如蜂絡治法宜托裏表外清火散
毒乃不三日醫顧針破之令兩人力擁瘡鮮血迸出腫
應手而起瘡遂大發勢固已危迫又一醫連用牽牛巴
豆諸劑利數日而血氣大憊瘡遂内潰不可為矣蓋二
醫者本市井游惰素不通方脉偶隨方外士得一二偏
方鄉里小疾幸得効彼遂自以為能而至此也先是三
月十日雲霄來㑹時尚無恙余告之曰觀雲霄之色惘
而怠枯而鮮華疾将作矣歸且慎之雲霄謂隂上舍曰
我尚善飯韓公謂何既而復曰往年韓公謂郭景華景
華病月餘今又謂我我其殆哉居五日而疾作又十餘
日遂至大故使雲霄因余言即藥於未病既發即求良
醫付之遽至此哉可哀也已故因誌雲霄並書此以為
謹疾而命醫者之戒書曰天降威罔非惟酒究其極莫
非命也夫梧将以是月二十二日葬雲霄於闗之西原
來問銘銘曰張氏世善之家也雲霄善士也而所遭若
此人所憾於天地固如此邪或曰季世之天災祥固難
諶矣非邪是邪伯道無後諸曹皆賢幽逺難知有憾也
天惟此令名千載有傳
　　處士一菴尚公暨配郭孺人王孺人合葬墓
　　　誌銘
公卒子道余門墻友也捧同邑趙殿試九經狀來問銘
公諱秉彛字天性姓尚氏别號一菴山西平陽府夏縣
師村里人也曽祖考諱達祖考諱宣父諱釗母孫孺人
公㓜即敦朴不為欺誑及長見尚氏中衰也嗣爾股肱
幹蠱用譽家以大饒曰不理其家非孝也人而不孝非
子也弗孝弗子吾懼之矣吾自食其力豈望而罔之者
哉公又以興家莫大於教子命道習舉子業督責之嚴
奨掖之愛恩慈義方兩盡之正德丁丑謂道曰爾裒然
儒華之中而弗能秀也而又弗克於農也其将若之何
吾聞苑洛子者授生徒於河西爾往從之苑洛子為蔡
沈尚書傳義二十巻俾道誦習焉嘉靖丙申遇例冠帶
復其家一人有司舉鄉飲固辭不就曰冠帶恩詔也以
夀吾年八十吾安焉鄉飲大典也以德吾何以堪之壽
而靡德古謂之辱不亦羞典矣乎人益與其質公年九
十殿試往候之至其家僮僕訢訢子姓肅肅公雙目炯
然辭氣雍雍歩不用杖坐不傾欹雅若儒適若僊殿試
曰斯翁也非中畜而外發者乎春秋名卿賢大夫視其
國君諸侯容貌辭氣吉凶卒不爽即公容止公之福壽命
定於天者固多而德将於人者不可誣也公雖敦本不
求人知闇然日章自莫能掩云公生於天順二年正月
十二日卒於嘉靖二十八年十月初七日享年九十三
歲配郭孺人先公卒無出繼配王孺人閒閒静女克慎
中饋事翁姑處妯娌教子婦撫僮僕上下無間言也生
於天順八年五月初十日卒於嘉靖二十八年十二月
十八日享年八十六歲夫婦皆享高壽偕老同年而卒
亦世之鮮見者也子男一即道以尚書應貢入國學娶
田氏繼娶韓氏繼娶鄭氏女二長適觧輔次適韓哲孫
男三長惟勤業農娶盧氏次惟肖業儒娶盧氏次惟馨
幼女三曾孫男一篤女二道将以是年十一月十三日
合葬公及郭孺人王孺人於村北新阡之兆銘曰内有
善外日彰生有善没則揚公雖闇然有銘章夫婦壽同
年亡埋玉處鬱葱蒼垣裁平取公幽堂
　　監察御史楊公墓誌銘
公諱本深字季淵號西村陜之延安膚施縣人也楊氏
之先本廬州府人曽祖順隨高伯祖武德将軍旺戍闗
中為西安官籍後順游延安覽山川壯偉愛之徙膚施
祖春父威蜀府教授贈奉政大夫南京户部郎中母白
氏贈宜人以公兄本源貴也公七歲入小學弱冠充府
學生有文名癸酉以書經魁鄉薦試南宮聞贈公之變
奔喪歸未幾宜人繼卒公自贈公宜人始卒及虞祔祥
禫皆以禮每南宮不第輙闔户讀書曰人事未盡也足
不履市肆公門乃竟弗第曰命矣乎癸巳謁選吏部授
湖廣荆州府推官苦節砥行淡泊無異儒生凡訟至庭
數言即允兩造俱服然後平反數四恐懦者不得盡其
情也石首奸民佐貪令肆虐歲復饑饉民囂然不寧公
往署邑事撫賑之捕奸民抵法四境寧肅後新令至歸
民遮道泣留一邑傾動時土夷叛兵備鄭君氣命公往
撫至則召其酋長宣布朝廷威德諭以順逆禍福羣夷
聽命他如釋陳顯華之枉破王允節之奸士民至今誦
説嘉靖戊戌考績北上屬官贐餽者不閲封却之太守
李公笑謂公曰楊公畏四知耶故荆人數清白吏謂鮮
與公為儷者己亥擢貴州道監察御史庚子奉命巡視
京通倉儲去奸剔蠧夙弊頓革凡運領不法者論治之
辛丑敵大犯山西公條陳設伏禦敵方畧乃論劾總撫
大臣毁櫃之罪上嘉納之是歲巡按山東見東人勞瘁
不忍峻治雖憲體甚嚴每以慈惠行之故所歴郡縣民
皆安堵不擾若無顯貴人臨者惟貪吏則不少假借也
壬寅得敵諜者云賊欲掠臨清臨清天下水陸之衝財
貨所聚也乃與都御史曽公㑹議築羅城是役也有生
人之道民亦子來不日即工事聞命銓部候擢京寺仍
有白金文幣之錫甲辰再按畿輔是秋敵犯紫荆公㑹
撫鎮請命調軍分布闗要敵掠完縣而去乙巳刷巻京
畿道蓋御史之極選也非資深望重不得與乃丙午四
月二十四日庚戌無疾正衣冠危坐而逝公友愛誠朴
季弟本潔孤弱撫育成立本潔又卒遺孤甫七歲復撫
育之愈於已子姊適董氏夫亡家貧二子飄泊迎之任
奉養焉自生員至末世亷潔自持取與不茍世俗紛華
亦無所好訾笑言動必慎矩度宴居獨處如對賓客凡
接人待物退焉謙抑居官所至問民疾苦不設方畛若
和樂易與者然持法嚴肅人不可犯云銓部将錄公功
而超遷之而公逝矣公生於成化丁未三月二十六日
距卒享年六十歲配甄氏贈孺人繼配忽氏太守忠之
長女封孺人子男二長吉府庠生粹美可成立娶劉氏
次兆府庠生娶劉氏女三長字岳某次字恩生馬某次
字艾某孫男一女二尚幼吉奉公之柩歸里将卜日以
葬以公友兵部郎中傅君狀來問銘銘曰惟士之㢘以
端百行惟官之㢘以立百政抑抑監察氷玉自持爾吏
一貪百惡從之一夫横行萬民何罪非故爾言實妨我
惠行憲之風佐府之仁威德時出庶幾斯人
　　大梁驛驛丞張君墓誌銘
君諱繼宗字述之姓張氏華隂大員里人祖微以詩經
中鄉試授山西興縣儒學訓導封奉政大夫工部都水
司郎中祖母陳氏贈宜人父壽剛稜善執彊直不隨以
禮記中鄉試初太原為晉故地秦郡縣天下公子王孫
皆為編户而長吏顧其故民心忿不平其俗剛勁勇敢
好謀善傾而三晉公族又多至西漢時猶訐告至二千
石太原屬邑固皆難治而榆次悍訐特甚其人任俠使
氣好勝恥屈長吏稍不平即羣聚而排之有䧟其身家
者不特罷官而已雖銓司亦以為憂夀候銓京邸舍時
榆次令缺同舍生榆人也謂壽曰舍長可吾邑令既而
果令榆次同舍生設酒饌候賀壽至大怒曰我為榆次
令生為榆次人乃敢浸潤我令家人拉之地壽手杖之
即徙居他舍治裝令家人荷兩担壽杖而歩至保定榆
次丞遣夫騎迎夀夀杖却之至榆次申丞不當起夫騎
迎令坐之法既視事獲殺人盗贓仗既明堂階左掘一
坑埋盗至肩大挺碎其首死擁土為墳又有不孝子母
告之供實令不孝子買一棺來立杖殺之埋堂階右亦
為墳左右纍纍相對曰張知縣不用大明律其法如此
自是嚴刑峻法有犯痛治之不少假借榆民股慄饔飱
惡草九年一節成化二十二年行取自是榆次始可治
初榆次羣俠苦夀束縳不敢肆百計搜羅無所得成化
庚子鄉試檄壽外簾羣俠於赴省必由之途設謀䧟之
求貌類壽者偽曰知縣輿馬傘蓋夫𨽻棨㦸皆如知縣
前驅者一人至他縣大家謂主人曰今日榆次縣主至
可得宻室為舘主人素聞壽名盛饌以候前驅宻曰縣
主久清苦今乗此差欲假數日娛樂可備一歌者既而
知縣至主人侍飲至更初從容謂知縣曰某有家樂暫
令侑觴知縣笑曰勿令人知㑹一人走入擲白金十兩
於地曰賞樂趨出知縣追問何人其人逺跪不前曰某
里長也急起去知縣笑曰刁弟子明日知縣去主人不
知其偽也適壽受巡按檄勘事他邑由他途入省久之
俠告里長科銀里長初故不服刑乃言官問科銀何用
曰知縣賞樂婦耳按察使疑之又以壽入省未經此途
計得其偽狀事乃白俠首捶死窮治其黨壽至京授工
部主事歴員外郎郎中工部事涉内府權貴人多干請
有權貴人不知壽也託壽為攬頭地壽對使者大罵手
裂其帖曰今番且將就再來者我早朝靣奏天子自是
無敢請託者人以壽刑人之狀呼為張扯鑚名聞孝皇
一日上幸後山壽巡視皇城刑人大内聲徹御座上問
之左右以張郎中刑人對上笑曰從渠扯鑚中使或謂
壽曰上在後山壽大呌曰今日是何節令幸此何為中
使驚走郎中六年不調致仕歸母詹氏封宜人君美髯
長身喜修容儀由承差授大梁驛丞大梁為天下要衝
河南行省平章且建治大梁百司分列行旅輻輳前後
丞往往弗稱使任多罷去驛丞獨無所違失於是逺近
多稱説驛丞者汴有黠盜流刼郡縣主盜司弗能禁官
民以為憂道使者言於都院使院使曰吾察羣吏獨張
驛丞勇敢多智可屬盜事乃有檄檄驛丞果捕獲之又
數數得偽印兩院大喜共表薦驛丞能九年致仕歸守
臣使得乗傳入闗寵異之嘉靖戊子歲大饑君戒家人
勿得徵羣逋曰此周貧之時也一婦亡金釵君之野獲
之亡釵婦覺亡返哭於道君呼婦與釵人稱惠義云君
生于景泰乙亥十一月二十六日卒於嘉靖己丑十月
二十四日享年七十有五配邊氏子男四長璿生員娶
陳氏次璣娶王氏次玉娶石氏璣玉俱太學生次衡承
差娶楊氏女六長適叙州府知府趙儒次適生員馮時
欽次適朝邑縣生員李聘次適王廷新次適生員史廷
謨次適承差潘錡孫男八女八將以今年十一月二十
八日葬于城東南祖塋之次來問銘銘曰人言華隂張
丞家居三十年豈直閭里畏服前後華隂尹崇敬之禮
如顯人不與他丞等是必有以致之矣人固貴自立非
以爵與位言也亦郎中公遺澤之未斬歟
　　登仕郎臨汾縣主簿幽齋雷君暨配劉氏合𦵏墓
　　　誌銘
君余同舍友也資容秀美性質温雅語言進止循循然
謙抑而中節與李明經聘相友善同舍生皆以逺大期
之亦甚愛且重焉君諱復亨字自坤號幽齋西安同之
朝邑縣西闗人也高祖昇昇生曇曇生時時生霓鄉試
中式歴官淮安通判配聶氏生君年弱冠補縣學生歴
試秋闈不第正德中援例入國學國學生亦皆愛重君嘉
靖四年授山西臨汾縣主簿治易州厰事厰司厚利前
後官皆罪罷君日夜兢惕翼翼供職三年還治臨汾時
境内盗黄鍾等刼掠居民聚散無常逺近騷動君設法
捕之藩臬知君能檄君主盗事盡擒獲藩臬下牲幣奨
勵邑東有高橋年久塌損行旅病涉君修復之邑人立
石紀其功佐縣事三四年間臨汾人甚安便之而君不
能媚上官乃罷歸歸之日民哭送之既家食亦惟事田
園安日用之常耳配劉氏幽閒有婦德繼娶徐氏尤為
貞淑十五年來事君如賓君病篤焚香誓天願守恒一
及君卒喪祭大事皆其經營也君生於成化十四年五
月二十三日卒于嘉靖十五年正月十九日享年五十
九歲劉孺人生於成化十八年九月二十一日卒于嘉
靖元年七月初一日享年四十一歲子男三長儒生先
卒次汝震以侍君疾亦得疾君服未闋亦卒娶魏氏次
汝化聘劉氏皆劉出孫男一子魯将以是年九月二十
九日合葬于新塋來問銘銘曰君雖不究於科目文則
斐然位雖卑而守職則惟汝賢追昔好而志此期後世
之有傳
　　純齋處士楊公墓誌銘
楊氏之先本華隂人元亂徙朝邑街子里至處士蓋七
葉矣而徙祖名字無傳祖耀贈衞經歴祖妣曹氏封太
孺人父寅應歲薦為富峪衞經歴三考署上上授徵仕
郎陞四川嘉定州同知母李孺人處士名錦字尚絅號
純齋性誠篤喜恬静見顯貴人若里之惡少謹避去曰
物有所弗合也志有所弗樂也軒然負氣之人孰能為
之應哉與物無忤自童及老未嘗至訟庭曰忤則争争
則訟君子胡争也鄉鄰有鬬若将凂焉或強質之則為
之判白兩争皆允曰擾擾焉非居身之珍也昧昧焉非
直諒之道也如斯可也有某氏兄弟相惡枉狀其姪死
罪羣軰皆擠之潜賂處士請共証焉處士弗許曰夫子
欲之而以命錦人急之謂何欲因以為利有如天道矣
初徵仕宦富峪與嘉定也道路險逺曹太孺人老弗充
從處士事之謹曰傷哉吾父之志王事靡盬不遑将母
也撫教二子甚嚴少有拂經即正色弗與言二子謝過
始解曰吾懼夫嘻嘻之吝霜凝則日烈楊氏立於斯楊
氏毁於斯二子其圖之事其兄隆友其弟訓導縉驛丞
䕫怡怡然終身不衰曰是帝之明也鞠之哀也敢弗敦
與御羣僕嚴而有恩曰是亦人子也饑寒休苦弗與人
同情哉處士生于天順二年七月十四日卒于嘉靖八
年十一月二十四日享年七十有一配劉氏子男二長
時雍省祭官文而矩容儀彬彬搢紳之流也娶王氏次
時禮壬午舉人粹而立雅而一經明而行舉其将大楊
氏者哉娶孟氏繼娶仇氏陳氏女一適本村馬居全孫
男二曰瓊曰瑶孫女四一字嚴氏一字屈氏一字賈氏
一㓜時雍兄弟将以明年二月十一日葬處士於陽昌
村祖塋左之新兆來問銘銘曰吾友程君範言處士天
資甚美言行多暗合論其世信然程君又言嘗觀華隂
楊氏之族譜謂楊氏漢太尉震之後世次甚詳謂渭北
有十七房處士族蓋其一乎楊氏之源逺矣
　　光禄寺良醢署署丞李公暨配東孺人合𦵏墓誌
　　　銘
公諱宗禮字天節姓李氏陜西西安府同州朝邑縣嚴
伯村人也父政以公官贈光祿寺良醢署署丞母常氏
贈孺人叔諱本御用監太監英皇時賜蟒衣玉帶歴憲
孝武三朝皆䝉眷遇奏公為嗣公幼習舉子業弱冠選
充縣學生鄉試不第援例入國學司禮監歴事附選給
假歸累入鄉試不第謁選吏部授鴻臚寺序班朝儀閑
習無差尺寸武皇登極公充正使捧詔之雲南公通敏
善交人堂官同僚多為延譽序班六年餘選部将擬陞
知縣公雅不欲出尋陞光祿寺典簿㕔錄事公大家故
克慎取與㕔事又皆理堂官薦之部陞本寺良醢署署
丞三年考績父母獲贈焉御用公年八十餘乞致仕孝
皇遣中使送歸私第公事之甚謹御用公喜愛之呼為
四哥而不名御用公卒公營葬事禮儀極其觀美守制
三年蕭單二嫂浮坵於都城西門外公擇地葬之初御
用公期公必登科目公思承其志聞明師益友必趨講
席每應試偕同忩友行路費飲食皆公自備既入仕招
延賓客卿士大夫有慶餞禮必主之公雖西山之逺必
輟公事徃從云公生于成化丙戌三月十三日卒于嘉
靖甲申八月十九日享年五十九歲配東氏亦以公官
封孺人東氏故大家孺人父俊又善經理家事遂以貲
雄孺人生于成化己丑十二月二十一日卒于嘉靖壬
辰正月初二日享年六十三歲子男三長德源援例授
府照磨娶韓春桂吾妹也皆先孺人卒側室張氏無子
以族子守稱嗣次德澄錦衣冠帶總旗娶䕫州府知府
劉公孫女皆先孺人卒繼娶王氏側室京張氏無子以
堂姪慶祺嗣次德滋先孺人卒娶都轉鹽運司運使華州
東公女女一適邑庠生王廷祐孫男一即守稱娶東氏
慶祺娶蕭氏女年十四貞烈飲毒死京張出京張者京
師人也夫亡年少尚書苑洛為之傳曰将不詳書其事
烈女之心無考也将詳書耶甚非烈女之志也推烈女
之心寧無書焉庶烈女之心慰矣古今烈女多矣事之
難處情之難決如烈女則古今所無也嗚呼傷哉吾之
為此一字萬涕矣守稱将以是年十月初十日合葬公
及東孺人于祖塋之右來問銘銘曰吾每思公家事嘆
惜而求其故不能得也公善士也平生無作一傷害事
未嘗有傾擠心公卒時子孫濟濟比孺人卒皆殞滅無
存苑洛乃拂衆情而立守稱然後援例而立慶祺不然
公已矣因以銘之庶後之君子思而得其理焉
　　處士權公暨配党孺人合𦵏墓誌銘
公卒子朝卿余門墻友也捧吾友王殿試一治狀請誌
銘公諱景魁字時仰號質菴姓權氏世為吾朝邑人先
居江家社遷許村後遷八里莊高祖諱秉中曽祖諱士
祖諱福父諱祥世皆務本食力母王孺人初權氏以貲
雄朝邑後稍衰焉公甫弱冠祥公知公之能立也以家
政付之公振奮而起不數年權氏復中興八里莊言富
族必列權氏公剛稜豪宕里人咸畏服有不當公意者
輙示以聲色即其人惶恐不自安必悦公而後已里有
争訟必質公既判定無能違者然見人有貧困患難必
思周援公嘗曰有親者不可不知醫方書本草不離左
右親病自擇藥餌将進必親嘗莊雖數百家俗競藝黍
稷逺服賈鮮修文學公獨教朝卿業儒卒以成立暮年
有司延為鄉飲賓一預後辭不至曰吾安能以高年僕
僕於樽俎之間哉公性勤儉家雖完美且自抱甕視汲
量入為用曰成之不易保之惟艱也殿試又引吾友廣
文劉公羆之言謂公雖不試典籍而質美暗合若高陵
大川羆未嘗登其麓涉其波安能測其中之有哉廣文
論篤人也其言足徵云公生于成化壬辰十二月初三
日卒于嘉靖庚戌十一月二十六日享年七十九歲孺
人姓党氏亦本邑營田莊名族父澤母史孺人孺人工
針刺務績紡納酒醤以供祀事事烹飪以待賓客奉翁
姑孝處妯娌和教朝進等慈而不溺權氏中興孺人有
力焉殿試曰女德婦道母儀皆無歉焉生于成化戊子
七月十七日卒于嘉靖庚戌二月二十四日享年八十
有三子男三長朝用掾士早卒娶張氏次朝進娶麻氏
次即朝卿廪膳生員累應秋試娶張氏女三長適周銘
次適高寸心次適高守已孫男四濟經娶王氏寓經聘
党氏建經未聘明經未聘女二俱未字朝進等将以明
年辛亥二月二十四日合葬公暨孺人于先塋之次銘
曰權氏名族世以貲雄既而中衰振起于公公行侃侃
剛稜豪岩莊數百室誰敢不讓謂孝在醫從事岐黄親
當有疾湯藥親嘗衆逐末利我敦文教彬彬朝卿邁迹
儒校幽閒静女君子是逑母儀克盡婦道孔修酒醤烹
飪針刺紡績權氏中興孺人有力歲當庚戌同年而歸
偕老齊眉世之所稀
　　處士任君墓誌銘
余為諸生時君亦充華隂學生因識君於庠舍又十餘
年而君就隱德又三十年而君卒矣四十年間忽忽如
昨日嗚呼傷哉初君遣其子今舉人代伯來就學且曰
昔嘗聽朝邑韓先生説易明且盡令人恍然有悟我心
慕之汝往從遊焉至是代伯持狀來問銘君諱傑字漢
臣世為華州人高祖真避元亂來遷居華山之西甕峪
口再遷於東里村遂家焉真生士中士中生壽官昉昉
生耆老鏜鏜配袁氏生君資性秀敏年十一選充生員
弱冠能詩文善楷書三十而名弗耀嘆曰儒冠誤人一
至此矣吾安能欝欝與人較藝終身哉遂告歸里舍然
誦讀書史終身不怠暇則於居前隙地射鵠為游息或
邀里之善士從容談飲娛樂焉君有雅度性惻隱有宰
事才一男子投君就役後盜叔氏金誣君寄藏也君易
産償後盗金事白衆喜趨告君亦卒不自明人曰此今
之直不疑也里有死不能葬者君出貲以助不足則請
同志共襄其事人曰此今之范麥舟也里有斂散衆必
歸君則甚平人曰此今之陳孺子也嘗謂代伯曰讀書
以四書五經性理子史為要文以典實潔暢為美泛博
浮逞無益也有司知君累請為鄉飲賓不就壬寅冬感
疾癸卯春復起夏疾再作卒君生於成化戊戌七月初
七日卒於嘉靖癸卯六月二十一日享年六十有六配
李孺人先君卒代伯自為之銘納之幽壙云子男四進
忠娶王氏進孝娶張氏出承堂叔生員朝嗣代伯娶牛
氏繼丁氏甲午舉人代倌娶袁氏生員女三長適王道
次適史吉次未笄孫男五簡娶楊氏筏聘史氏笠筥笴
俱未聘女七長適承差石汝静次字史權餘未字曽孫
一攘兒進忠等将以本年十一月二十日開母壙合葬
焉銘曰厚其積不獲其伸慶弗於其履於其嗣人晦其
名利王賀之貞永終吉鬱鬱佳城
　　席君墓誌銘
蒲士秦子克明謁余曰吾蒲有百口同居者席君銘也
克明義之今既卒矣敢以狀聞左右夫秦晉之俗敝也
久矣父母尚存兄弟異産而席君豈易得哉可以銘矣
君諱銘字克新姓席氏號玉臺山西平陽府某縣東靳
里人也逺祖國初戌蒲州守禦千户所有諱清者始顯
名配陳氏生秉德配張氏生魁配樊氏生貴配郭氏生
祥號竹村配賈氏生君君㓜時學舉子業不成又不喜
農耕曰丈夫茍不能立功名于世抑豈為汗粒之偶不
能樹基業于家哉于是歴吳越遊楚魏泛江湖懋遷居
積起家巨萬金而蒲稱大家必曰南席云自是崇義讓
惇宗族睦鄰里親友賑貧恤乏解紛息訟成人之美納
交當世君子雖蒲之州大夫所将軍不以行伍衆庶待
之而席氏之家聲益振孝于親刑于室友于兄弟義以
訓子姪故今百口同㸑無間言無二志臧獲盈庭亦無
争者既老以家事付子日與一二知契杖履山水間優
遊閒雅風度若儒士有司乃延為鄉飲賓初正德中君
蓋以竹村之命援例冠帶云君生于成化十七年正月
二十九日午時卒于嘉靖二十一年四月二十七日戌
時享年六十有三配張氏子一遇春國子生娶張氏繼
史氏女六長適文深次適梁志高吳剛王粹俱商人羅
鳯梧郭嵐俱州學生孫男二長東聘賈氏次上遇春卜
以是年九月葬君于城東石莊村新阡之兆銘曰昔淮
隂資身無䇿敵人輕之馬援自示其能千金散而復積
然則從事于貨殖之疇者非特以利裕也銘亦州閭之
雄傑也哉至于百口同居可謂好禮矣
　　外孫廪膳生南陽張士榮墓誌銘
吾尚忍銘吾孫哉舉筆輙肝腸寸裂然吾孫隱而未見
蓄而未泄孰能詳哉古人謂一字一涕吾為是銘一字
千涕且萬涕矣吾孫姓張氏諱士榮字仁亨號南陽世
為闗内馮翊朝邑陽村人後其父徙寺後社南陽者吾
里名也吾孫生于南陽長于南陽學于南陽且置莊于
南陽将卜築焉未卒前五十日病亟其母始携之歸寺
後然朝夕猶取南陽水飲食之蓋自落地至歸真皆南
陽也號南陽者不忘南陽也不忘南陽不忘吾也死者
有知神其在南陽乎此吾所以哀痛之無已也吾豈不
達死生之故哉高祖諱藝配雷氏曽祖諱軏配王氏祖
諱瀚配蕭氏父騰蛟累應秋試充歲貢母吾女外祖吾
叅贊機務尚書外祖母張淑人吾孫幼有至性三歲時
見庭前舞者屏後側身效之見吾拊琴歸以兩手作勢
告其母爺爺如此吾聞之嘆曰此孟母所以三遷也九
歲時讀尚書至璿璣玉衡章蔡傳引張衡渾天儀説吾
曰此書舉子多不讀吾孫曰安有書而不讀者乎吾授
之明日再授不肯過吾恐其幼不能悟命姑讀過泣三
日曰我不知如何過吾試告之吾孫即以竹篾葦筒為
一儀象以呈吾大奇之以是知前此所讀書皆知其義
矣十三四時即暢達三場文字侍吾逺宦於外不及就秋
試嘉靖己亥年十七提學龔笑齋取應秋試乙巳吾在吏
部問吾孫致太平之道對曰今之舉子業與前代不同五
經四書傳註皆祖宗之制律例者國之成憲今庠序之士
為文不詳傳註郡縣之吏治獄不依律例昔周王訓官
曰其爾典常作之師祖宗制度尚違越如此況望其學
古議事者乎欲致太平必先正此二者葢致天下之治
者在郡縣之吏而他日為吏者皆庠序之士也吾與一
厚僚贊美一大臣吾孫於屏後聽之客去謂吾曰適聞
所論兒殊未喻大臣與言官不同言官遇有朝廷缺失
即當言大臣審其必能見納然後可言若明知其不能
行身徒殛竄自取虚名使朝廷添一過舉四海加一瘡
痍非大臣忠愛之實也吾曰然則如之何孫曰以道事
君不可則止吾他日以二事告契僚大驚曰此豈尋常
舉子之見哉丙午吾淑人病孫朝夕侍湯藥吾命應秋
試不肯行屢促之不従吾怒治装繻嚴遣之明日孫跪
曰兒今陳情吾曰陳何情孫曰祖母病矣而欲從事於
功名得失孰輕孰重哉晉天子異代之君李宻逋播之
臣宻尚得陳情養祖母今爺爺不容孫子陳情何也伏
地痛哭吾亦泣姑允之淑人病亟孫哀號呼天計無所
出割股肉為羮以進又嘗所出否及淑人卒孫哀毁踰
禮既殯始應秋試不第回扶柩歸京師至吾家三千里
冬寒孫露卧柩傍既葬虞祔祥禫考古禮行義服三年
初吾自撫晉陽歸視穡感癘疾坐于㕔命孫召淑人語
對曰祖可入祖母不可出吾曰我病不能孫驚仆于地
口鼻出血左右扶起入告淑人淑人聞其言見其狀亦
驚仆孫出視其祖入視其祖母往來號呼不覺披髮徒
跣淚血滿膺食頃吾蘇衆為束髮顔面孫曰真愈邪安
我邪吾曰取粥來孫喜見顔面然痛定思痛淚下如雨
紫陽弟曰今日遑遑惟士榮耳預營葬地於吾墓之側
曰異日身後以便服勤於地下云己酉病不終殤庚戌
病亟吾悲泣孫正色曰死生有命既而曰天下事未可
知借言死生尚未定止吾悲也至卒井井不亂嗚呼吾
孫遽至是邪痛哉痛哉吾孫事父母孝而有道母不喜
飲酒終身不近壺觴祀不飲福歴覽羣書尤精于蔡子
壁經及朱子周易占于凡律厯天度樂器龜卜方藥之
屬皆究其樞要逺識宏見出人意表有經理之才事無
巨細處之能當其則沉機應變淵深莫測善用自牖遇
巷之謀故行無不利而少沮逆然動必以理論必以正
無或拂經焉吾意其必為國家宣力乃竟止于是也惜
哉惜哉吾孫生于嘉靖甲申六月初八日卒於嘉靖辛
亥正月十一日得年二十有八配趙氏繼李氏男一可
賢未聘女一字生員許三畏長子爾立銘曰吾孫既没
渭北趙先生以書來弔曰張子士林仰重德性閒雅漢
之黄憲未或先焉哀傷之過宜有之矣讀斯言也吾孫
庶自慰於地下乎悠悠蒼天謂之何哉胡奪爾年胡富
爾才胡富爾才胡奪爾年謂之何哉悠悠蒼天
　　王安人墓誌銘
予述提刑孫大夫王安人狀流涕閣筆者數四傷哉春
風不見桃李實欲養而不逮古人所以深悲哀嘆也安
人當王氏中衰以閨房弱質舉王氏一門烏獲之任憂
勤勞悴年五十餘尚未亨利竟殞殁焉後十三年而子
太守君崇古登大科又三年太守君以刑部主事䝉覃
恩贈安人勑曰以孝睦為令婦以愛勞為慈母遺澤有
加而榮養不逮良可悼也孫大夫曰綸綍煥然足光閫
德謂非天錫之報耶古人謂天道雖悠逺而終不僣信
夫安人姓孫氏封刑部主事素菴主公元配也蒲清白
著姓父諱某號坦菴時稱長者母王孺人安人生而閒
慧柔嘉少與諸姊妹從孫姑馮孺人居静黙無競温然
自淑馮教以女工鍼縷纂組輙盡馮巧而又時或過之
馮甚喜愛謂王孺人曰是兒幽良妙麗必為人家内則
也長歸素菴公事翁姑孝處妯娌和視素菴弟妹若同
胞翁敬齋公授鄧州訓導旅資不給安人脱簮珥充費
奉姑張孺人同至任敬齋公遷魯山教諭兩任歴十二
年敬齋公有士望逺近樂于交遊素菴公日召工匠製
器用安人既無妯娌又乏婢僕晝則外應賓客樽爼工
食内供翁姑羞膳夜則治諸子衣履備極苦辛張孺人
每憐念之安人久益竭力故敬齋公得樂于冷宦素菴
公得專意貨殖而安人疾作矣敬齋公致仕歸安人乆
違父母暨獲見益増悲感然無一言述其勞翁姑乃數
數言之戚黨以贊其賢小姑景孺人少折遺孤甥方在
抱姑素鍾愛小姑哭不已安人亦有女在抱取孤甥同
乳之而愛護有加以慰姑哀思家口既衆情性靡一又
無蓄積素菴公經營四方每數年始一歸中間坎坷拂
抑人所不堪安人順受之雖素菴公亦不盡聞素菴得
以保和兄弟終始無間者安人内助有力焉敬齋公暮
年多病損食安人每饔飱極其謹潔惟恐不當意聞少
餟即喜動顔色張孺人久病痺不能舉手安人親為理
髮足病瘡每痛發安人以手砭摩張孺人每對人言其
孝勞輙至泣下父母相繼卒安人雖哀痛特甚而不廢
翁姑之禮翁姑相繼卒安人相素菴公襄事虞祔祥禫
祀必馨潔安人痛姑之殁數謂嫂氏言每憶從事三十
年間居家隨宦備極窘瘁輙咽噎不能語或夣姑呼其
理髪痛哭失聲事素菴公終身順正素菴公亦禮重如
賓性本勤儉樸素親課諸子讀書不令少逸有過必聲
其狀責治之衣令蔽體食令充腸而已見家人溺愛者
曰非兒女之福也諸女皆命先讀孝經曉其文義而後
及女工中饋畜子婦特慈未嘗少令知勞每憂長子崇
義未嗣後育一孫疹發安人驚悸疾益而卒時太守君
未冠諸女在閨素菴公又商于外親戚内外罔不悲嘆
曰耕而未食蠺而未衣可哀也已安人生于成化丁酉
十二月十九日酉時卒于嘉靖丁亥十二月二十六日
未時享年五十二歲崇義等将以嘉靖辛亥十一月十
二日啓安人之壙與素菴公合葬焉嗣世詳具素菴公
誌兹不再書銘曰蒲有淑女君子儷之威如交愛式昭
母儀一身之微當王氏衰劬勞盡瘁芩蘖自持天道明
明爾嗣穀穀爾德孔那受天之祿王氏赫赫實爾之福
爾積爾遺如岳如瀆食不三牲祀陳五鼎鶴表興悲龍
章錫寵松楸蒼蒼高塚纍纍他年太史為寫宸碑
　
　
　
　
　
　
　
　
　
　
　
　
　苑洛集巻六
欽定四庫全書
　苑洛集巻七
　　　　　　　　　　　　明　韓邦竒　撰
　　長蘆都轉運鹽使司運使進階嘉議大夫劉公墓
　　　表
正徳初聞代之陽有劉鐵漢者公也秉猷持憲直躬逆
時獲罪權奸濵死無悔幸而人謀効義天神協靈得再
生焉當是時也羣宦擅權瑾尤肆虐頥指為皇制聲動
即天章喜愠回生死呼吸撼乾坤干心忤意則汗瀦宫
牆希㫖承顔則金紫嗣世迫脅海内燻煽朝廷文章之
士牙籖錦軸頌徳者盈几介胄之夫首功汗級呈勲者
填門比當大賀之時適瑾有私家之慶公卿百執事嵩
呼舞蹈於丹陛者十惟八九而稽首崩角於瑾前者則
濟濟㒺缺焉是何時也公何人也而與之抗昔東漢黨
錮之禍如爐如鑊孔褒以投主爭死皇甫規以無名耻
生千載壯之皆成仁取義之志公無愧焉嗚呼可以表
其墓矣丙寅公總理遼東糧儲兼屯種瑾初擅權正急
于貪或告瑾曰文官富有惟邊郎耳瑾明言指意而公
弗從瑾怒械至京師枷號示衆時枷重法嚴晝夜監守
雖親友莫敢近他枷者多十日餘即死獨公枷月餘不
死時公同郡王沉庵者以死侍側日夕不離公曰我死
其職分也如君何王終不去方枷時有黄冠者至公邸
遺家人藥一丸曰日剥一分服之盡則難脱是日公夣仙
人自霄而下以一丸藥納之口覺而口尚有藥香監守
者俱言見老人送藥忽不見於是喧聞九市上達朝堂
而西麓張太宰乗此異言之瑾得釋為民後太宰又言
宜起用以示公道遂授監察御史未幾而瑾敗朝野稱
為鐵漢云若夫公㓜而悟長而文持已之行正家之教
範鄉之義涖官之政所當書者不具書而獨取公處死
生大節彰彰於時者為世楷法云公諱繹字以成號斗
山姓劉氏山西太原府代州西闗人也登成化丁未費
宏榜進士初授户部主事歴郎中改監察御史陞河南
衛輝府知府陞長蘆都轉運塩使司運使進階嘉議大
夫云
　　前嘉議大夫都察院右副都御史九川吕公
　　　墓表
九川公飲恨而卒其友朝邑韓苑洛發其隠摭其大及
取名士潘子髙之論痛哭流涕長太息表其墓曰書曰
善降祥又曰天難諶公闗中即俊即宅之賢也懐安攘
之志抱忠亮之節藴貞懿之學秉亷介之操中遭震撼
放遺終身道逺而位促光已輝而弗續志士至今傷之
公之撫遼陽也清屯田裁冗役嚴號令禁奸宄按豪雄
料丁力將築邊墉以遏侵軼一二渠兇魁罪懼將必當
大法惑衆倡亂而公危矣初公以左布政起復入京故
事必先補原職而後徐遷之先相以公國士也不可以
常調拘陞副都御史巡撫遼東及變上近貴以先相故大
怨誤以公為先相與因欲罪之憲使者又不為公申有
詔收繫公詔獄使者至遼陽諸兇并使者笞辱之林侍
郎廷昻奉勅勘公事諸兇閉之憲使者出帑金大賚乃
啟門且撫慰諸兇謂公必重坐盖圖悦諸兇心隠其械
詔使窘侍郎弗以聞而公果重坐逺戍憲使者以平定
論功超遷矣公平生建立如何而枉罹横尤若此祥邪
非邪天邪果難諶邪然公議無泯時士林扼腕嘆息位
雖褫而名弗損身雖屈而道則亨後公之嗣子光于科
甲顯于庠序繩繩未艾擠公者今安在也天難諶邪非
邪公今已矣傳於史冊罪也功也是邪非邪嗚呼可以
徴矣吾友潘子髙曰正徳間閹宦武夫相繼盜弄國柄
生殺予奪頥指氣使當其時勢摧威刦中外風靡士大
夫依阿涊淟以保身全妻子鮮有能自立者公于時明
目張膽數侃侃論天下事不置建儲保治諸疏讀之凛凛
使人毛髮竦立疾風勁草狂瀾砥柱公之謂與大同數
逆而失處諸鎮効尤焉為政者往往務為姑息不敢下
一令伸一法遂使狂狡之卒裒兇鞠頑待釁而動養患
貽戚至于今未已也公以身任其事務改絃而更張之
天若厭禍公得大行其道豈惟遼左永清即大同諸鎮
亦當警懾知有朝廷矣乃志未就而變即作獨使公一
人當之豈非天哉語有曰非常之元黎民懼焉及臻厥
成天下宴如也人徒見公受禍之慘而未覩宴如之效
乃併大同諸鎮事置不講藩鎮之鑒其不逺也已有志
于天下者其無忽諸此乃公之隠而且大者也吾恐後
世莫察其情焉故表而出之公之子南京刑部郎中顒
再拜泣血登之石若公之詳載之誌銘不具書公諱經
字道夫號九川姓呂氏陜西慶陽府寧州人也起家進
士授禮科給事中歴吏科都給事中調山西蒲州同知
詔起陞山東布政司左㕘政歴按察使左右布政陞都
察院右副都御史公生于成化丙申十二月初八日卒
于嘉靖甲辰十一月十五日享年六十九嵗云
　　國子生西河趙子墓表
西河子諱瓘字汝完姓趙氏别號西河諸友以其周於
文學呼為西河子闗内馮翊之朝邑大慶闗人也未弱
冠入為縣附學生以朱子詩屢應秋試補廪膳甫五年
朝廷用輔臣議令天下郡縣選懐才抱徳之士充嵗貢
西河子應例上春官遊國學歴部事天官考勤籍入仕
版選期已届而西河子卒矣其師尚書韓苑洛表其墓
曰聖賢豈匏𤓰哉傅說之版築膠鬲之魚塩何其屑屑
也古之人惟求得其本心初不拘於形迹生民之業無
問崇卑無必清濁介在義利之間耳庠序之中誦習之
際寧無義利之分耶市㕓之上貨殖之際寧無義利之
分耶非法無言也非法無行也隠于干禄藉以沽名是
誦習之際利在其中矣非其義也非其道也一介不以
與人一介不以取人是貨殖之際義在其中矣利義之
别亦心而已矣西河子之鄉萬餘家皆習商賈苦艱于
息不益西河子笑曰何若是之艱哉吾聞之苑師曰馬
援微時人不知名乃自表其能千金散而復積世有無
用之儒者哉不數年起家數千金而人莫窺其所自也
西河子文章典雅楷書深入顔室持已荘接人㳟信而
無偽黙而寡辭若拘迂之士而其通敏闊畧又如此可
謂達矣孔子曰賜也達於從政乎何有漢司馬遷氏作
史記述貨殖詳子貢事而深崇之是非喻于利也存魯
之業在是矣使西河子得郡邑而治之亷魯之業豈多
讓哉顧止于是而已矣豈不深可惜哉其子邃勒之石
邃雖不事典籍居䘮如禮哀痛若弗能盡者西河子可
謂不死云
　　贈中大夫光禄寺卿馬公墓表
公諱貴字尚賔以字行號靖川姓馬氏三原丁村人也
正統癸亥公没𢎞治甲子冡宰端毅王公表其墓嘉靖
癸巳以孫谿田子貴推恩贈官皇帝若曰處士貴光禄
卿理之祖父也篤孝友于家庭化良善于里黨優㳺不
仕人稱靖節之風授受有徒世仰河汾之化其贈中大
夫光禄寺卿理者谿田子也谿田子思所以昭皇恩光
先徳也故再表其墓以文命予曾祖仕禄服田求志祖
彦真膂力絶人能舉牛馬逾垣度險徙居王村元亂避
兵淳化山中卒全其家洪武四年天下大定乃返王村
村人盡死於兵廬室盡燬乃徙丁村云祖妣徐孺人太
原同知眭嚴先生女也父仲良仁讓謹飭口不言人過
失與人交乆而敬之處鄉里犯而不校嘗有野鴿羣集
所居廬若忘機者將卒出末命一編皆篤厚親故鄰里
之說子孫至今珍存云妣傅孺人生公予讀馬氏家史
而知谿田子所以大也夫湍不急則淵不深畜不極則
發不輝光馬氏自仕禄以來篤行可欲代為善人及公
則日新充實益𢎞世徳使當時置之廊廟之間加之蒸
民之上其施為建立豈不道光富有哉乃竟抑而莫伸
隠没岩穴乃今谿田子興焉急而淵畜而發孰謂非公
所不盡哉請詳論公世而表其墓公㓜而靈俊徐孺人
教之學乃日夜誦讀太原遺書即能曉識大意家貧弗
能時具紙筆常以荻畫地學書及長友同邑杜知府棠
張教諭顯石處士彦華髙處士銘切磋講輔考尋載籍
上稽天文下測地理中極人事然未有指歸也一日徐
孺人語之曰吾聞之爾太原外府君道在中庸不必旁
求也公悟遂專意中庸師處士敏深于中庸者也又相
與研極中庸之理公南居丁村處士北居巷村間有石
橋每相過講有遺論送各期于橋則止一夕自巷村歸
論難不已不覺其曙也忽見行人過始别去鄉人因曰
分襟橋乆之於六籍兩間無弗見中庸而日以自學舉
以教人者皆中庸也吉士解栖霞嘗就問退而嘆服贈
公詩有公生質類顔淵之句一時學士大夫皆尊信之
公于中庸盖手舞足蹈矣永樂中詔舉隠遺有司以公
應詔不就公能用周易六壬皇極諸書占事知來皆竒
驗事親孝父病藥不即功乃割股肉和羮以進疾遂愈
時杜知府師處士皆親䘮廬墓人稱三孝子云公生于
洪武二十七年甲戌卒于正統八年癸亥年五十預知
卒期語門人曰某日日入時大風吾歸矣果如期卒葬
于丁村之幞頭田杜知府所相地也門弟子服心䘮嵗
時拜掃其墓涇陽周銘者過墓必拜告所如還反靣公
所著有語録一巻周易雜占一巻中庸講義一巻配張
淑人古有恒言探數原者鬼忌泄天機者神嫉由漢以
來京翼李郭之流皆能察兆知先洞照今古禎祥妖孽
毛髮莫逃然卒不能自有其身嚴君平邵堯夫盖能將
之以徳則鬼神之道自我出矣如公者方且慶延嗣世
綿綿無窮豈特身安而徳尊也哉御史大夫何栢齋謂
當與君平堯夫同傳信矣予又謂中庸之㫖原誠明于
天道致精一于人心其極至于位天地育萬物公能升
其堂而窺其大焉雖與程朱之徒同傳亦可也益見谿
田子之興源流深長矣
　　奉政大夫承天府同知許公墓表
公𢎞治甲子舉人歴任承天府同知卒于官父拙庵翁
與我先君同登成化戊戌進士公又我省試同年盖世
好也乃為之表其墓公諱世昌字順徳號東崖姓許氏
陜之澄城人拙庵翁諱英歴官至刑部郎中母楊太宜
人公㓜孤鮮兄弟伯叔既長勵志勤學比登鄉試尤日
孳孳屢試南宫竟不第以太宜人老謁選吏部授太和
知縣迎母就養知縣七年太和大治為諸邑最都院使
院使奏書旌之章凡五上省平章行御史臺諸司下檄
奨之者三十二于是拙庵翁贈奉議大夫楊太宜人亦
獲封嘉靖乙酉轉開封府判捕盜不朞年地方寧謐院
使又旌之丁亥陞順慶府同知起程日汴父老遮道拜
送抵順慶適廣安賊勢猖獗殺官吏攻城甚急公領民
兵直抵廣安圍乃解蜀榖不熟而廣安饑尤甚死散者
甚衆公夙夜圖賑救之䇿頼以活者千計民乏種及牛
具公告于當道給種買牛而荒蕪闢矣府素苦水城屢
崩民且嵗苦修役院使者召公圖之乃開渠西山以泄
水而患息院使大加稱重命立石紀其功委署涪州小
河一帯盜賊蜂起公奉檄勦平都院使設太平宴以勞
之且上其功賞白金二十兩公念太宜人年髙蜀道險
逺不能迎養懇䟽陳情終養及太宜人病公奉湯藥夜
不解衣及卒哀毁踰禮三年不越户限服既闋且皇皇
然如新䘮復除承天府公益勵清操盡心職務車駕南
巡公適署府事百責艱大夙夜奔勞至于昏斃復蘇者
幾時又改修陵寝開築城池建立觀廟添設司衛皆取
辦于府兩院使方列牘共薦而公因勞遘疾不起矣兩
院使諸司憫公亷貧卒于王事各給傳騎送抵家公生
于成化戊戌三月十五日卒于嘉靖庚子四月三十日
享年六十三嵗公姿容秀整沉毅敏達强學修行衆方
以大科顯仕望之及入仕前後旌奨幾四十章而竟止
于是是固南宫失選銓曹論格也而其享年亦竟止下
夀天亦不可恃與謂之何哉
　　提督操江南京後軍都督府都督僉事陳公墓
　　　表
正徳甲戌余以按察僉事巡兩浙公正位浙閫盖始識
公别公二十年而公卒又十五年余㕘贊南京機務公
孫府學生應龍來問表盖公治命也公謹重周詳内機
智而外温醇與人交夷險通塞不易其初盖士大夫多
好公而公亦聲稱籍甚官至樞府榮封三世云公諱璠
字汝玉號思古浙江湖州府安吉之荆溪鄉人髙祖諱
興洪武初實授百户没于陣曾祖諱翼盖白溝功陞都
督同知祖諱文襲金吾右衛指揮同知改温州衛正統
間盖平鄧冦功陞浙江都司都指揮僉事父諱綱襲指
揮同知貌偉才達人謂可繼白溝之爵乃年强仕即殞
殁成化丁未公嗣職年甫十七也掌衛事盖十八年而
温衛稱振舉𢎞治甲子以都指揮體統行事縂浙江糧
運乙丑武皇繼統推恩授署都指揮僉事丁卯總理屯
局庚午揚州等處備倭冦衛有缺官俸鈔及嵗入餘利
向涖事者盖多入私家公盡籍為公費又查革冒濫軍
糧嵗計盖四千八百餘石壬申流賊猖獗公為統帥時
武弁多濫及無告者為功次有邏卒誤獲防守卒六人
喜報公立辯釋之癸酉推浙江都司軍政掌印丁丑實
授都指揮僉事盖録孝豐湯毛九功己卯充㕘將協同
漕運尋有宸濠之變奉勅符旗牌闗防不妨運事鎮蘇
松常鎮四府地方公既受命查革冗濫嵗省軍儲盖萬
五百餘石復查局不事事者當之罪初公領部檄調集
兵馬聴候迎駕及是宸濠就擒上受賀班師大燕公與
焉有文幣白金牌花之賜太倉鎮海嘉興三衛軍餘四
百名貼守金山衛蔡廟港崇明所軍人五百名防守潭
子港皆支行糧然潭子港已坍入江軍猶影射支糧蔡
廟港附近衛城公皆議革罷每嵗省糧盖三千五百四
十石嘉靖壬午推南京大教塲坐營丁亥改團營果敢
營坐營尋奉勅充㕘將通州駐劄驗給官銀兼修河道
省車脚餘銀盖二十四萬有竒解户部發太倉收貯陞
俸一級兼賜文幣辛卯陞授署都督僉事南京後府僉
書壬辰奉勅不妨府事提督操江兼理巡捕公以江防
重務舊無符驗闗防不便行事䟽請允給推恩實授都
督僉事追贈祖父如其官甲午春三月公卒賜葬于永
嘉宋萬山之原祭一壇云
　　叔祖考武清縣知縣墓表
越惟成化之末中幸持權汪直梁昉威勢傾宇内寵貴
震朝廷公卿長跪稽首奉命唯謹頡頏振瑾雖永銳而
下不論也畿邑武清軍屯皇庒徧四境最稱難治我叔
祖美髯豐面身長玉立動止儼雅器度荘偉天官卿簡
畀而尹之時昉牧馬斯地為害百端叔祖不為應付昉
怒縛里正懸髙杆以示之曰知縣豈不見此叔祖乃擒
昉頭目者亦杆而懸之曰釋里正則釋頭目矣昉不得
已釋之昉至京言叔祖不稱武清遂罷歸自是杜門不
出縣尹以禮致之不能子堂叔繼宗適應里正役尹故
苦里正以為叔祖必可致乃曰彼縣官自苦里正於我
何預焉竟不見後尹愧悔言之分守車平章平章曰尹
差矣致賢豈以威力哉率尹踵門請數次始一見示初
我先君兄子也生而孤表伯李公貞姊子也少失母叔
祖躬撫教之先君登進士貞亦中鄉試先君諱紹宗官
至按察司副使封中憲大夫贈通議大夫右副都御史
云叔祖性介直執義蹈矩動以禮檢見子姪亦具大衣
庻幾可謂幽獨無愧影衾言不妄發色不假人見世之
多文飾者則以為詐云近世評品人物類以膚敏為髙
下歴觀前古興衰撥亂類非脂韋智巧之人所能堪叔
祖侃侃諤諤終於放逸夫豈有所不足哉大學謂家齊
而後國治我叔祖藏居田里成教於家我先君表伯孤
哀無告者也皆至成立今我韓氏聨翩科甲衣冠濟濟
皆我叔祖之餘也使其授之以政作人之效豈不至于
大行哉顧泯泯而没世莫得而述焉漢之張綱李膺豈
不能翊贊皇猷澤潤生民直方之不能行從古皆然也
即其所至家人威如之吉矣惟晉五允升上合豈不難
哉豈不難哉叔祖諱倫字秉彛天順七年以蔡沉書鄉
試中式云
　　裕菴處士曹縣紀君墓表
紀氏之先田不滿三百畆及處士之身有田三千粟萬
石金千斤曹稱大家惟紀氏處士曰吾茍富矣夫富務
施不施則人怨富務與不與則力孤富務恭不恭則衆
嫉人怨衆嫉力孤而且富禍之媒也家之索也將如富
何經曰富而禮天祐之吾將祈天焉於是積義儲以資
婚䘮建𤓰室以待疾病設途爨以濟行旅而懐之者多
上交官府貴人下結州閭豪傑而翼之者衆内修宗族
外禮鄉賔而愛之者溥懐多則譽發矣翼衆則勢順矣
愛溥則行達矣處士曰吾徃利矣是嵗也麥兩穗𤓰兩
葉牛兩犢馬兩駒而財貨倍入焉於是處士曰吾修之
人而得之天矣行弗可怠也福弗可恃也乃修堰張河
葺青華開元二寺焚負劵賑窮乏捐數百緡焉壬申之
變流賊劉七入于曹圍處士不忍害惟求名馬處士弗
與或曰賊勢淫矣郡縣且不能支也君族危在旦夕奈
何惜馬哉處士曰賊干紀而命旺夫助賊殺人非仁也
資馬為亂非法也旺則焉敢賊怒焚其居君子曰吾以
處士惠人也乃知義矣處士諱旺字恭明别號裕菴山
東曹縣人也生于永樂十七年正月二十八日卒于正
徳八年七月十二日享年七十四嵗朝邑縣丞子年書
之石以表公墓
　　文林郎四川道監察御史嚴君墓表
嘉靖己酉十一月十九日君卒于京邸既歸葬越明年
十二月君弟殿試天祐請表其墓先是君抵予書曰疾
勢留連啟候縁踈予以為無藥恙耳訃聞悲嘆累日夫
造化之不齊將安問也以君所負應止于是耶嗚呼傷
哉君諱天祥字叔善號雙洲姓嚴氏吾闗内馮翊之朝
邑望仙觀人也嚴氏之先唐嚴思善之後世居長眷之
西原思善初諱譔後以字行或曰唐有梓人節度使嚴
譔贓私狼籍得罪誅而節度從祖震又封馮翊郡王史
氏重思善厚徳避譔嫌稱以字思善有大節善推占武
后時來周峻法思善獨尚寛平全活者甚衆來周疾之
謫交趾後稍遷至著作佐郎兼太史令官至禮部侍郎
子向為鳳翔尹今西原有思善墓祠云向曾孫諱威遷
望仙觀父諱堯黼母李孺人君生而靈異頴悟過人八
嵗能熟誦大學論語即通大義邑侯部君循良吏也素
重人才見君大加竒賞厚遺之十二入縣學受學於叔
父堯黻君講習經書至忘寝食而堯黻君又俊乂士也
君盡得其學堯黻君又以渭北趙永州之賢命君從之
遊是夜永州有竒夣焉嵗試兩魁諸生僉憲開州劉君
珂有精鑒得君巻曰嚴生國士也於是逺近無不推先
嚴生者本僉憲賞識之力也庚子中陜西鄉試第六刻
經義為多士程甲辰登秦鳴雷榜進士觀政刑部授絳
縣知縣期年而絳治人知向化野無盜賊案無停積獄
幾空虛有兇犯毆傷人股致死者累檢傷股人骨無他
君取二股骨察其形色長短新舊不同大訊之兇犯具
服盖吏仵受兇犯賄潛以他人枯骨易之寡母告子不
孝君亷得母與僧姦狀憐而釋之亦不治母曰子母之
際難言也撫按有疑獄輒以付君惟明克允君之治絳
也不以刑罰為威而以亷故不苛而豪猾畏不以賑費
為惠而以靖故不擾而民衆懐不以戒令為期而以信
故不勞而庻績熈而君又敏達勤慎故並其有土厥鄰
環三晉而郡縣者七十餘絳縣治行第一撫按共聞于
朝戊申徴拜四川道試監察御史明年實授未幾疾作
彌留卒遡君生于正徳甲戌某月某日至卒得年三十
有六君性孝友五六嵗時每遇美果食必先奉母既長
朝夕惟以承歡父母為念母病泣跪進食呼天而禱父
落一齒持之泣累日嘗因事諫父父怒以履踏其面笑
而受之父乃感悟天祐多病飲食湯藥必親嘗之學每
有所得必以語天祐居鄉謙謹重法禮鄉人愛之及為
御史遺書家人曰凡居鄉必順天理合人情毋挾勢凌
物利已損人常以天字安在眉頭行無不利矣初絳平
陽富邑君三年間俸薪外分毫無取去絳時僚屬士民
争以進饋皆不受曰取予士人之大節豈以在絳去絳
而遷其守乎昔兩漢取士以孝亷為首成周效邦君養
恬為先夷視君履居身之珍治絳之美兩無所歉云
　　清軒處士富平紀公墓表
公諱鶴字霄鶴號清軒言鶴唳清也世為西安富平盖
村里人没已乆矣曾孫道將於嘉靖十八年十一月初
三日舉二代之䘮而葬焉道予門牆士也請表其墓昔
三代盛時徳藝兼用下及兩漢猶存一二亷叔度以家
僕存主孤遂舉民牧治行稱平民安頌作傳列青史名
垂千古藝何有焉近代專較文藝是故篤行之士泯没
遁世矣聞公事親孝養生送死㒺不以禮哭母終而䘮
明勤父疾而傷生其處兄弟之間尤為恭友析産自取
其薄饒沃歸於兄弟撫育族孤有室成業至于捐粟以
濟嵗凶煑粥以活餓殍則又行義施於鄉黨者也若公
者得不謂之篤行之士哉俾寄之百里之命即無赫奕
之聲其視世之取髙科司郡邑貪黷肆賊機械巧中誘
惡傾善欺上毒下蕩然無復亷恥者逺矣然竟泯没遁
世焉公生于正統元年三月初三日卒於成化二十年
八月初四日得年四十有九配趙孺人子男一女一孫
男四曾孫男八女八𤣥孫男七女四公惠人也身儕於
齊民夀甫過五十人謂天道亦無知矣今觀公狀子子
孫孫繩繩衆多間有聞人孰謂天道果無知哉
　　堂弟縣學生韓汝聰墓表
華木千葉者多不實靈駒千里者多難牧天地有憾造
化靡齊人亦莫得而詰也痛哉吾汝聰弟多才而位弗
偶資秀而嗣弗續且不以中夀已矣嗚呼痛哉汝聰諱
邦達字汝聰陜之西安朝邑之南陽人也我韓氏本慶
陽府安化縣人宋元以來世以武貴至元中葉以金牌
萬户鎮蒲闗闗今𨽻朝邑又數世卜壠於邑南馬坊頭
規模宏碩松栢十數種種皆百株壠外供祭田百畆吳
彦常者世佃其田取租每嵗清明辦牲品餘租供族之
生員後稍稍為田隣侵而吳亦隂賣之正徳中乃計見
田三十七畆與彦常姪雄為符書供租如故事初洪武
初髯祖者始罷武階為齊民亡入洛南縣家史失其名
但相傳髯祖云後念朝邑壠在焉携長子平輔祖歸朝
邑留餘子於洛南今其族亦甚繁盛云又四世至祖顯
奉政大夫刑部郎中贈通議大夫都察院右副都御史
配張淑人初封太安人繼封太宜人贈淑人旌表節婦
生伯父珏義官伯母白孺人生汝聰少頴敏美姿容先
中憲府君愛之取為子以蔡沉書補縣學廪膳生後伯
父以余兄弟四人俱登名仕版伯父八子獨汝聰乃復
取回子之初汝聰赴同州嵗試伯父偶得暴疾急召汝
聰歸已易簀不能言汝聰號哭計無所出跪吮伯父喉
中痰出乃張目一視曰汝歸矣遂卒汝聰謙讓能忍納
交時豪門多長者車轍然嚴毅有智畧人多畏而不敢
犯里中有争皆赴愬多不之官一判則人不敢再辭再
辭則傾財助直者必令勝白孺人之䘮逺近賢傑無弗
弔送者宗人以為吾韓氏駕海之梁云生于𢎞治庚戌
七月十七日卒于嘉靖甲辰八月初七日享年五十四
嵗先以嘉靖二十三年十一月二十五日葬于新阡縣
南西原之上因畧摭其世系行實梗槩表其墓云
　　故蒲城雷公墓表
公既卒子介一行人既自為誌納諸幽壙矣嘉靖壬寅
介一卒孫縣學生洵溥予門牆友也將葬介一請文以
表公墓公諱太初字本仁姓雷氏世為陜之西安蒲城
人今聖天子龍飛改元誕恩公以夀官公㓜淳謹以孝
恭聞讀書僅能紀家務性狷介寡合故異趨者頗不悦
而同道者則愛重之慎取與畏法義見非分之物必懼
焉若凂成化初西邊用兵官府給金購糴寛限以召商
人争趨之公獨不領金衆曰值髙限逺竒貨可居也奈
何弗取公不答逾年徴糴以年之稔也倍其數且輸之
邊死從者殆百家後部糧甘肅衆以官值易市冀規厚
利公獨齎本色同行者笑其拙抵肅而兵殷用急部使
者比杖日且二三四邊一時不能貿易有司督併妻子
捶楚無完膚至破家以償一日昧爽偕同里數人適野
途中偶坐者見來疑其捕已也不暇取所携走見遺金
一袋衆競分之公獨不取且曰異哉亡金客見諸君分
金而弗顧恐有他故且非分之物得之不祥越月監司
獲盜諸分金者皆為盜指誣而被刦家又皆識其為家
金也竟無以自白斃於獄正徳中縣侯劉東岡大謨以
御史謫循良尹也以公負鄉望辟為鄉飲賔不就劉親
身至其第卒亦不赴劉甚髙之平生凡與鄉人論談每
以力田教子守分為先家政外則課子讀書泊然静處
而已公生于正統六年辛酉閏十一月二十六日卒于
嘉靖十三年甲午六月初四日享年九十有四子雨所
謂介一也正徳甲戌舉進士為行人司副以縣令致仕
朱子曰求利未得而害已隨之惟仁義則未嘗不利也
公不領糴金不貿官金不分遺金人皆嗤其愚也卒之
衆皆亡身破家而公獨安樂焉信利義之相去逺矣因
詳書以表公墓為世之貪利而不思害者之鑑云
　　贈文林郎河津縣知縣逸恬樊公墓表
公歿且二十有六年矣子得仁以監察御史擢四川行
省㕘知政事將表其墓以文問予予觀樊氏世徳知樊
氏之必興也予迨交公公精神秀爽資性聰敏心意豁
如也田園廬室茍合茍完不戚戚以求美不妬勝不曲
狥茍志同情適暢飲終日若遺棄生事者得仁則剛毅
而通達浚明而仁厚乆要不忘有古人風尹河津按直
𨽻民懐士頌聲望卓然故觀公則知今日有得仁觀得
仁則知樊氏之大將不止今日矣公諱勛字功甫號逸
恬馮翊朝邑之北石村人也以得仁為河津時贈文林
郎河津縣知縣父清齋公為榮縣典史時川蜀盜起清
齋公部餉松茂病甚公代領卒事為諸郡邑先榮尹下
堂迎勞上官以詩對旌之㑹清齋公入覲至湯隂寒病
不汗公解衣温抱如是三日猶不汗且不食夜夣老翁
曰是病得艾愈乃迎艾醫分痛炙病果愈其事母嚴王
楊繼母望仙楊皆以孝聞公雖不卒學然曉識大義初
成化乙巳嵗大饑清齋公欲公以例入監公辭曰一子
侍養典章也以才自貴顯者尚乞歸况以粟易官為邪
且迎伯父義及諸從兄弟就食於榮又樊朗者伯父遺
腹子也清齋公撫至成立畀之婚室田業公亦體父志
友愛之冬月鄉人有寒者公解衣衣之其人請計值後
償公曰勛賣衣者邪配楊孺人亦以得仁官封云
　　四川瀘州吏目屈君墓表
君諱泰字道隆姓屈氏本楚公族也漢髙帝徙齊楚豪
傑於闗中遂為華隂人世居義合里祖諱韶縣學生入
太學祭酒司馬公詢合六舘試之每魁多士謁選吏部
授山西隰州同知有仁政祖妣李孺人考諱𢎞仁以君
兄都御史西溪先生官刑部時封員外郎天性淳雅言
行不茍曰朱子我師也吾大者弗能乃弗能遵小學耶
楷書遒勁類歐陽詢仗義輕財愛人謙已鄉人式焉妣
李宜人亦以西溪先生贈君生八月而李宜人卒育于
李孺人同知公既守亷不茍取比謝事歸又適成化乙
巳之荒西溪先生已為學生君力田供養父兄弗暇業
儒稍裕則長矣就吏一考嘆曰吾家世以儒而吾以胥
史何為者哉不赴調縣尹謁同知公勸之進後授河南
永城縣典史署縣事時西溪先生督撫淮揚縣里正懼
君依勢為威多歛銀麥餽之君皆叱却正旦各里循故
事具白金為節儀弗容進一人偽言㕘禀入于堂擲金
於地疾馳去君追還付之流賊猖獗撫司發銀千兩為
軍需君與暢進吏者方易其半賊至城陷盡焚之吏謀
曰既焚無稽餘銀五百若通纂入完案誰則知之君厲
色曰國家多艱又因以為利即子孫乞於市亦不為此
縣有國戚二張素横逺近趨媚君獨弗禮家衆大不平
欲辱之一人曰渠西人素剛安肯甘受則損威多事矣
幸庵彭公總制河南知君檄供事軍門屢獲功賞總制
凱還論功奏陞四川瀘州吏目欽賞白金縀疋羊酒瀘
蜀大郡也憲司治焉民俗好訟憲司有難决事輒下君
後巡撫大臣行瀘税多欠下君典徴事民素畏君皆完
大桀某收侵數千石君亷實某懼懐二百金求免君不
聴竟置於理時營建宫室採大木千餘章巡撫及採木
司空選能幹官解木君與焉水手解户千餘人徃返日
費總萬餘咸君主支無纎毫不明瀘之分界居民倚兩
郡影射尤習刁悍官亦弗能禁君嘗􁎗槐牙鎮鎮分界
處也有囂民立公側言詞悖慢問之曰富順民也究之
實瀘民百餘人持械器譟至君呈兵司治以法自是無
梗民矣庚辰春思封公年髙致仕歸家居十餘年安分
自律非公事不入城郭君居官十年餘里居十年餘業
業謹篤如一日可謂難得也已公生于成化三年十一
月初四日卒于嘉靖十二年五月二十九日享年六十
有七瀘士吳子莫曰屈南衙不好士人獨與子莫善因
飲從容叩之南衙曰泰行素為士人輕動曰胥史也泰
仰之若天日及泰遊歴四方見官于郡縣者貪殘巧中
教奸詆善發財黷貨動以萬計民有一怨言立亡身破
家剥民之脂膏以媚權貴賢人君子無如我何者百計
凌之以張已威類皆士人也泰又心疑之子莫不覺擊
几長嘆曰若此者視南衙取與不茍强禦不畏也奚啻
溷厠哉君子縣學生徴請以表其墓
　　湖廣高竅巡檢司巡檢贈文林郎山西襄陵縣知
　　　縣尚公墓表
正徳丙子六月十八日公卒坵淺土越三十餘年嘉靖
辛亥二月二十六日公子主事君薫等𦵏公于縣東髙
原祖塋之左朝邑韓苑洛表其墓曰北條之水有長河
西合於崑崙東分為九河九曲圜乎華夷北之水惟河
為大也南條之水有長江上連乎洞庭下㑹于彭蠡一
水限乎南北南之水惟江為大也人見河之大則仰思
星宿之海人見江之大則仰思岷陽之泉納漢沔受蘭
賔萬流奔趨遡流而源汪洋淜湃可知矣使河非星海
則行潦耳將朝盈而夕涸使江非岷泉則雨集耳將秋
澤而春乾安能其大若是乎傳以顯揚為孝之大者非
以其子之賢可以盖前人之過愆非以其子之貴可以
榮前人之封號潛徳幽行前人㝠㝠之仁因是而可徴
也古之人三公奕世楊氏放雀之仁著矣九卿顯名于
氏治獄之仁著矣公雖歿矣公之嗣子若蘭若薫若芳
聨翩仕籍而薫以進士為部屬芳以鄉舉為縣令二君
才名濟濟異日崇階大拜未可量也非公隂徳之隆何
以致是夫隂者人不得而知也若顯徳著聞或以名彰
或以位貴或以禄富身積其徳身受其報非隂也必蓄
徳盈缶泯然無聞於終世然後不盡之福衍及後人而
前之善始著焉公位不過下士禄不過代耕名不過見
知於閭里使非二君亦曠野蕭然一荒塜耳故觀公者
當觀於崑崙九河洞庭彭蠡以遡於星宿之海岷陽之
泉可也若公居官而守官箴居鄉而篤鄉誼居家而肅
家政如状之所列人之所知者特沱潛既道灉汳支流
耳不足以盡公也易曰積善之家必有餘慶盖以子孫
之慶歸前人之善焉公諱達字伯通姓尚氏闗内西安
之武功人以掾士授山東青州府永阜倉大使改授義
河馬房草厰大使改授湖廣髙竅鎮巡檢司巡檢以薫
襄陵縣知縣三年考績贈公如其官生于正統乙丑六
月初五日卒于正徳丙子七月十八日享年七十二嵗
云
　　大中大夫陜西布政司右㕘政北澗王公
　　　墓表
公道富而施不既職舉而位不究行脩而人不知中遭
毁阻放逸没世寒泉弗汲君子心惻焉於是尚書韓苑
洛表其墓曰夫登山者不必至其巔但峯巒翠抱有花
有竹有松有栢可息可亭即勝地也涉泉者不必至其
源但瀦匯清深有荷有菱有蝦有魚可舟可釣即佳境
也登仕版者位無崇卑克宅為賢職無小大就列為稱
公始稽鈔闗繼監兊運㑹計稱當習蠱盡剔督理邊餉
出納惟允芻糧充足三軍感恱當其時節鎮大臣至與
之商確邊機謀議撫政而元戎㕘佐莫不稱嘆敬服其
浚明亮采溢於常職之外又如此此其主事員外郎中
舉職于部屬者也自郎中進㕘議分守闗西開司平凉
平凉多宗室且驕横淩轢官府侵虐小民公均禄糧以
治其本根刑撥置以翦其羽翼姻眷比附者連坐以法
由是豪强歛跡官民不擾胡店有劇冦大肆刼掠公擒
其渠魁釋其脅從地方以寧撫臣上其事天子嘉其功
金幣羊酒均錫焉由㕘議進副使振揚風紀一道澄清
乃承祖母之重繼接祖父之䘮哭奠殯窆必誠必信虞
祔祥禫一遵古禮起復河南尋進㕘政整理驛傳闗内
稱平而公罷歸矣此其歴藩臬而舉職于外臺者也使
其進節鎮陟卿相則其贊襄陳力豈不如今日哉彼負
重而棟撓實美而鼎折一䌇之外失足則隕百泓之中
逼視則陷又惡用登蓮華之峯問崑崙之西哉夫鈔闗
監兊皆貨利之所藩㕘臬副皆顯要之官至於大同邊
郎羡餘每巨萬而開中招買之利動輒不貲公始終氷
玉自持無毫髮誣染又常以士亷女㓗一虧終玷訓其
諸弟姪則其自處可知矣而當道以簠簋不飾論罷公
官夫瓠巴鼓瑟至感流魚奏之王門誰為之聴故卞氏
之璧徒抱泣于中野而已士之見知古今為難人不知
公豈足異哉雖然方田王公之状南澗楊公之誌歴歴
可述漁石唐公謂之中流砥柱異時觀風者采之布之
天下傳之後世孰謂人果不知公哉昔貞晦先生没世
而名不稱唐儒申之曰天至髙而卑聴鬼神至幽而明
聴天知之鬼神知之何謂名不稱哉嘗聞之水深而波
易動木髙而風易揺方田謂公方正自持不習諂媚是
故有以招之矣然合抱之良蛟龍之生胡損焉公姓王
氏諱納言字允忠號北澗山東淄川人正徳丁丑進士
孤時思時鍚登之石
　　文林郎長夀縣知縣贈承徳郎工部虞衡清吏司
　　　主事趙先生墓表
先生卒且三十餘年矣嘉靖壬子子永州太守渭北公
粤若稽古撰述懿行請吾友四川行省少平章渭野樊
子為之状㕘贊尚書苑洛韓子童時習知先生素履状
又實録也于是表其墓曰士君子胸懐脫落而無所閉
藏資性淳懿而恥為機械制行坦夷而不為隠怪此居
身昌後之道希賢進徳之基也今觀樊平章所述亹亹
千餘言凡先生生而家士而庠出而官處而鄉平考無
遺大率若此所謂脫落淳懿坦夷者皆先生之所長閉
藏機械隠怪皆先生之所恥也世固有雄才宏畧談笑
以揮天下之事而胷藏險陂又其有髙視闊步問學自
修托跡于孔孟而内實荏汚人見其飾功揚名登榮陟
顯或者峻視于先生而不知皆先生之罪人也先生以
是而孝于親以是而友于兄弟以是而尊賢取友以是
而敦本崇質立教于延津以是而省刑薄歛敷治于長
夀以是而周貧濟急敦睦于鄉閭是故父母安之兄弟
友之朋友與之學日光大教日𢎞敷民日感懐鄉閭敬
而慕之矣以先生之實則雖有服大僚可也乃位不過
郎官名不過鄉士人謂善無徴也而渭北公通達明敏
强學飭躬服先生之教益𢎞其業登名鄉試賜第黄甲
官部屬終郡守宦跡所至卓有令聞而先生以渭北公
官工部時贈承徳郎虞衡清吏司主事然後士君子之
報始伸而先生之心慰矣先生諱龍字虞臣己酉鄉試
中式授河南延津縣教諭陞四川長夀縣知縣配仇安
人渭北公諱儒字席珍號渭北云
　
　
　
　
　
　
　
　
　
　
　
　
　
　
　
　苑洛集巻七
欽定四庫全書
　苑洛集巻八
　　　　　　　　　　　　明　韓邦竒　撰
　　葉母還金傳
利者人所同欲金又利之重者也世衰道㣲士多懐利
豈惟後世昔榮夷公好利則成周時已然矣豈惟成周
三苗冺冺棼棼富者以貨奪法雖唐虞時固已然矣豈
惟唐虞黄帝時蚩尤始倡争端以殘其衆而利源以興
載觀斯世固有髙才雄辯談笑而揮天下之事亦或博
洽修文胷富五車之書手操班楊之筆至于棼冺之利
顧戀戀焉弗能引而决之以賈禍媒敗者衆矣故見利
思義古今所難也葉母以閨房之人能返自來無後虞
之金斯不足表而揚之以風汙俗乎作葉母還金傳葉
母新安人今中書君彬母也隨夫封公僑杭時中書君
甫六嵗獲遺罐函金二兩歸諸母母驚曰無力而有獲
不祥環里閭求亡金子終莫得母曰函金于罐末賈也
盖罄其産而亡將無生矣夫已利而殺人大不祥將安
用是乃命僮俟諸閭布販者亡金子涕泣言遺状審果
亡金者遂付之亡金子以疋布謝母又固却之亡金子
感泣去明日率妻孥稽首庭下且曰我小子徐誠也惟
母子子孫孫永享禄後過門必拜母乆不便途則專謁
且以母徳告諸人人而當世長者聞母還金徳歌詠之
撰述之集成巻册云贊曰昔宻康公得三女宻母曰女
三為粲粲美物也何徳以堪之必致之王而康公不聴
王㓕宻宻母葉母其見同而康公中書君異也今中書
君直内廬日與宰輔供機事而他日晉陞無量矣班彪
有言嬰母知廢陵母知興然則宻母知禍而葉母獲福
邪
　　王太安人傳
嘉靖丙戌正月初七日太安人卒其子吾友蒼谷王子
以傳問竒顧竒也辱王子知爰以其所聞者序次之初
正徳壬申王子以山西左㕘棄官歸養不習王子者或
非刺之戊寅薦㕘四川不起壬午改元奉詔起用乙酉
薦㕘陜西起才五月而太安人卒王子匍匐出闗哭之
慟人以王子過禮矣夫王子之志可傷也王子學期壯
行而十五年漠然伏里舍下夫豈忘情於斯世哉凡為
太安人也王子淬礪名節如完趙璧顧甘心謗議浩然
長徃夫豈以過行自履哉凡為太安人也當王子之薦
也方固辭太安人命之出王子曰母老矣太安人曰正
吾老汝宜出矧今吾尚徤復幾年即汝真弗能出矣吾
將再世見汝大行哉王子幡然起單車入陜進退之志
尚未定也乃遽及此王子之志可傷也其慟宜已太安
人姓聶氏郟人平山先生之配也平山先生姓王氏名
璇字天器以貢士授漢中府南鄭縣訓導陞宜川教諭
以王子貴贈承徳郎兵部職方主事太安人亦以獲封
焉父聶翁倜儻慷慨義孚於鄉閭人咸尊之稱曰聶翁
母王孺人敦厚醇慤太安人生而異常女静慧婉娩㓜
能服勤鍼絲終日聶翁愛之每媒氏至聶翁輒曰女須
名儒也時平山先生秀出士林聶翁擇而歸之初王氏
為郟大族至平山先生中衰矣太安人適遭其阨年始
十七乃躬操井臼事翁姑曲逢其意翁病乆䕶床妯娌
事之或稍怠太安人為益慎且曉譬諸怠者姑每病太
安人晝夜扶掖至手滌溺器君子曰太安人孝姑性嚴
家政必均妯娌或欲獨勞太安人者姑覺問太安人且
曲揜蔽之伯兄父子習訟善誣衆共訾之太安人曰是
誠未能感之他日復及太安人人或白之太安人曰誠
不足也誠茍至奚宜至哉君子曰太安人讓平山先生
既廪食太安人復内政甚理王氏中興焉成化甲辰嵗
大凶人相食太安人佐平山先生施糓賑饑全活餓人
王富輩甚衆諸餓人死且言太安人不置平山先生在
南鄭時漢中守長者也為女擇婿因延太安人試問之
太安人曰吾兒已指腹獲耦矣子婦董氏死南鄭平山
先生任滿家衆欲瘞其地太安人必載之歸君子曰太
安人義平山先生性介急酒而益厲太安人曲為承順
終其身敬如賔每平山先生從外來聞其履聲即肅然
戒容平山先生既卒家政悉聴王子王子方以安貧樂
道為髙人或有所餽辭受悉聴王子曰勿奪吾兒志君
子曰太安人順初諸婦或中饋未脩平山先生怒命撻
之太安人持杖入厨惟擊藁席若撻聲子婦雖多女視
之有過未嘗面數撫愛王子兄弟備至及諸孫亦未嘗
不以義方訓之君子曰太安人慈平山先生始一貧甚
髙氏女奔歸告饑適絶糧平山先生無何為汲水綆復
短續以腰帯女既飲曰水止止渇爾太安人抱之泣既
貴顯每每稱説故貧時事弗諱寒素之士多述太安人
毖其妻妻得接聞太安人者皆驩然歸也正徳末諫巡
遊者多杖死太安人聞之泣曰吾兒薄粥復自兹始矣
君子曰太安人識太安人生於正統十二年八月十三
日至卒享年八十嵗子男六尚忠娶董氏繼趙氏尚文
娶寳豐牛氏尚志娶劉氏尚綗娶周安人即竒稱吾友
蒼谷王子也尚明縣學生平山先生病明嘗刲股太安
人疾不赴試提學蕭公鳴鳳移文旌之娶汪氏尚簡冠
帶生員娶郭氏繼文氏女三長適孝子髙光霽先太安
人十日而卒次適太學生劉山青次適里人于思瀾孫
男十二女十七漸娶徐氏津儒士娶郭氏渡聘趙氏長
適周氏次適生員岳縉次適劉型次㓜未字尚忠出湯
娶馬氏􁠜生員娶宋氏闌聘趙氏長適周迪次適咎思
鳴次字郭上尚文出漸娶梁氏洞娶劉氏潺娶仝氏長
字郝師堯次字髙抗尚志出同壬午舉人娶祥符李氏
和生員周安人卒與爻廬墓三年爻殤又獨居三年府
㓜俱未聘長適太學生信陽何夫次字葉縣儒士牛沈
裕尚綗出長適髙東次字劉桐次字生員張思次字宋
光亨餘㓜未字尚明出曾孫男五女五贊曰女徳之貞
尚矣即其房闥閨壼之懿質諸史册君子固以為難也
固未聞布積糓活餓殍反忠致誠安貧知常儼乎丈夫
大賢之極致者斯亦不足以式内乎太安人者盖鮮矣
　　郭宜人貞節傳
慨夫淳風既漓季世日偷苦節殊勞視為身外䝉垢偷
逸厚誣性命雖章縫之士且志圖乎膚敏矧簮珥之人
能操存於恒一斯亦不足尚乎作郭宜人貞節傳宜人
姓談氏户部江西司郎中郭君汝能母也年十七歸贈
君贈君有二子孟某仲為郎中贈君歿宜人未及三十
而孟某繼歿郎中甫九嵗當嵗大凶鄉人宦而富者見
宜人家貧又無依倚數凍餓幾死謂其志可奪媒問之
宜人痛哭曰凍餓死小事耳吾不死殉者以遺孤在也
吾豈畏死者即死可見吾良人於地下媒何以至此哉
即嚙指流血淋漓呼贈君之靈酹而誓之以示不二媒
氏嘆懼而退乃力作田績撫郎中當就外傅時命之學
用或不及鬻田為資或解衣為郎中購書而郎中學遂
成登名正徳丙子鄉舉録矣後郎中歴州郡至今官濟
職有聞者本激節婦之苦心撫教也嘉靖戊戌有司以
宜人貞節事聞詔表其門士大夫髙宜人之節争為詩
及文頌揚之乙巳太廟工成禮備天子推恩臣下贈君
得贈奉政大夫户部江西司郎中宜人亦獲贈云贊曰
吾友王端溪曰易所謂貞夫一者其斯人歟夫古之制
莫先範女師女師立而男女正萬化出矣談氏之行可
謂錫類也
　　李烈女傳
他女之烈者耻汚之辱已也死烈女已能㓗矣而耻人
之汚死焉鳴呼烈矣作李烈女傳烈女姓李氏陜西西
安府同州朝邑縣嚴伯村人錦衣衛冠帯總旗徳澄之
女也嫡母劉氏早卒繼母王氏生母京張氏烈女甫六
嵗而父卒李氏名族門第甚髙王氏恐其汚也改事他
姓烈女獨與京張氏處張氏者京師人故稱京張氏夫
亡年少烈女不勝其汚也然痛父之無後哀母之無依
大哭三日服毒死年十四贊曰將不詳書其事烈女之
心無考也將詳書耶甚非烈女之志也推烈女之心寧
無書焉庻烈女之心慰矣古今烈女多矣事之難處情
之難决如烈女則古今所無也嗚呼傷哉吾之為此一
字萬涕矣
　　資善大夫都察院右都御史贈工部尚書陳公傳
公姓陳諱鳳梧字文鳴號静齋陳氏之先金陵人後占
著名數家於泰和家史始祥可祥可生道源道源生良
佐良佐生季榮季榮生彬通地理學公曾祖也祖震贈
通議大夫都察院右副都御史配黄氏贈淑人父泰號
東菴封承徳郎刑部主事贈通議大夫都察院右副都
御史母姚氏封安人贈淑人公㓜而靈異生五嵗東菴
公即命就社師所即能勤勉同社生祀先聖即取古聖
賢列名號祀之東菴公為模夫子石刻像畀之里善繪
者王䧡嘉公志畫夫子及配哲像遺公公謹事於家南
樓朝夕焚香拜春秋上下請於東菴公致牲品奠祭人
有夣朝衣朝冠上下樓者皆謂公精誠感格神像來𢎞
治己酉年十四提學敖公山考附學敖名士慎許可獨
稱器公乙卯二十一鄉試中式九月東宫千秋節縣尹
率僚屬稱賀四相缺一公即代缺相登降卒禮若學生
人知其偉度云丙辰登朱希周榜進士選入翰林讀中
秘書戊午授刑部廣西司主事清寧宫災公應詔言時
政曰保全外戚謂皇親張鶴齡寵賚過厚也曰追奨忠
直謂太監何文鼎直諫死郎中丁哲執法誣故勘吏徐
珪論救哲編之民也鶴齡貴震天下文鼎孝皇惡怒甚
而哲又權幸所切齒者曰痛抑奔競曰斥絶異端曰慎
重民力䟽上孝皇感悟文鼎與祭葬哲起用珪免考與
本等除縣丞云辛酉主事三年進階承徳郎東菴公封
如公官韋淑人及配蕭淑人皆封安人大司冦閔公簡
公入本科典章奏壬戌陞浙江司員外郎二月上副榜
舉人䟽曰寛副榜之額曰弛限年之禁七月上嚴祀典
以尊先師䟽癸亥奉命江南審録重囚多所平反初巡
按御史誤决要囚部擬公便勘孝皇遣中官問内閣輔
臣曰員外能勘御史事輔臣曰雖員外有風力者公以
囚當死特失候命耳今既遷官宜從紀録法上允之公
嘗曰仕優則學必先審刑獄精律例方可及考古一時
主事王守仁潘某鄭某皆名士也講學論文或至分夜
當時或稱西翰林云九月陞湖廣按察司提學僉事公
仰體勅諭一以崇正學迪正道為己任推衍聖制為十
八條自為三十一條刻行郡縣為諸生規品士維公同
年御史弟某公表弟某列下第縣學官為請白公曰顧
公論在學校而提學學校首安可私凡以督士者何邪
閱巻務詳盡一字一句必加評品曰一巻一人之功名
也吾一人可受不明即士子屈負恨矣見星出見星歸
五日召諸生親為講解曰吾盖作師勤先也日四生更
迭在門諸生來㕘者兩生引至當唱曰某處生某人某
事見曰非特尊崇師道亦示無私謁也陞山西副使督
學政亦如湖廣時撫按不得預試事制也巡按多侵越
公曰是遵御史不遵朝廷如職守何初湖廣當試期公
預白之巡按巡按達大體者李君天賦從之後至山西
則巡按已檄下二司矣公自度不可以言語諍乃具䟽
兼程上聞上報曰如制巡按乃不試初湖廣時湯巡撫
送黜退生且欲復廪翁巡按送民生十數入學公皆黜
革之守武當者韋太監故司禮監也又正徳時故事二
司皆坐旁席公謁韋府門中扃公報曰開中門則入否
則投刺回及入公據正席而揖韋前席辛未擢湖廣右
㕘政時流賊刦掠南贛提督發兵勦捕撫臣以公守郴
桂盖以接壤南贛也公檄守備提兵營於交界以俟夾
攻復覽秀於湘江洞庭登眺於太岳石鼓所至查理錢
糓詢問民隠暇則召諸生論文督武士較藝時郡守頌
曰詞華宋玉號令條侯也壬申聞韋安人訃哭幾絶水
漿三日不入口抵家哭又幾絶葬虞卒哭斂祔祥禫一
遵古禮初邑城新築有䘮者率入城公曰制䘮不入城
吾導靈輀入非易簀意也豈葬之以禮乎服闋擢山西
按察使丙子廷議起都御史王公雲鳳整理塩法王公
薦名賢七人代而公預焉王公篤道荘肅少與可俯視
一世者也乃推讓公五月聞東菴公訃哀痛䘮儀一如
韋安人之歿戊寅服闋己卯補河南按察使辛巳谷閹
大用迎今上入繼大統谷正徳中八黨之梟素擅權驕
貴視公卿如僕吏副使王公綖出謁人曰谷素尊大當
長跪王守道士也曰君子寧身被窘辱不狥人以非禮
之恭大用果怒辱之河南二司聞之大懼議接見禮公
曰三司方面無跪人禮在禮當留茶話衆皆黙黙公曰
王公見辱勢孤耳今吾三司俱在彼雖恃勢亦不能加
至則長揖再拜大用果荅拜茶話如禮皇上初登寳位
上䟽言時務一曰正大本二曰崇聖學三曰勤聖政四
曰簡近習五曰慎朝祭六曰舉人才七曰選邊將八曰
正風俗公性既明决而法律又精故無寃民省發明速
無罪者令各自便歸故胥史解人無以投其隙兩省刑
獄稱允克云陞山東左布政使案無停移門無候人一
切銀兩付之右布政陳君奎凡收支秤扣一任之陳而
公分毫不經手曰士之清猶女之節豈惟身不可失男
羣亦不可入也陞右副都御史巡撫山東時益都萊蕪
礦賊王堂等聚衆流刦山東河南北直𨽻勢甚猖獗公
相機剿撫㨗聞降勅奨勵白金綵幣均錫焉朝廷上章
聖皇太后尊號覃恩公進階通議大夫祖考妣考妣俱
獲贈甲申三年考績廕孫圻入監讀書初公以山東差
役繁重民流田蕪比之他省為甚凡事務從節省安静
不擾其大者奏聞臨清倉夫級管倉内官剥削需索且
拘留數年不得脫應是役者往往傾家甚怨苦之公奏
徴銀募役年終更替官馬之養死補備驢馬户至賣子
鬻産不能償公亦因事奏令每馬徴銀二十兩解太僕
寺買補云改南京都察院攝院事八月上丁祭先師故
事五品官前一日常服至文廟四拜禮回公檄各官祭
服陪祀先赴監禮御史報名查考改南吏部侍郎遷右
都御史總理糧儲兼巡撫應天十一府地方時寧國府
宣寧五縣愚民相率擾亂凌辱官府據守城門内外不
通盖髙淳縣原養官馬五百匹而淳民日困腴田多為
宣城五縣富民買去淳民屢奏貧困賣田状先撫臣議
覆撥淳馬二百匹𣲖宣城諸縣本均平法當時有司處
之失當故致變報至人心懼惑然是時符驗闗防書吏
俱未至公從權諭撫令各解散保身家養馬事别議處
分五縣民即時聴命乃㑹南太僕及應天巡按共議馬
匹仍淳民領養以淳之驛傳銀改𣲖五縣奏下如擬而
淳及五縣民心俱服廕孫圻殤公以疾乞休上報曰卿
敭歴中外素有才望南畿重地宜用心撫巡以副委任
不允辭初上元江寧二縣差役繁重人民凋耗其稍富
者往往投充内府神帛堂以圖影射正徳十六年詔革
之後守備中官復奏補貧下之民將迯竄公具䟽奏免
南京各衙門非奉公差輙檄望夫𨽻輿馬硃墨紙筆柴
炭小民怨苦公檄下應天府力禁之由是小民雖得息
肩而顯貴者頗不說蘇松等處税糧甲天下逋欠者多
大家公下令曰租五十石不納者各户自解人畏自解
争完報於是大家率怨主守民多侵欺轉販重坐至破
家不革公檄府候三四起差官督解而侵欺之弊絶再
䟽乞休上温㫖勉留男曙補廕上䟽祠武進兵部尚書
陳洽於常州府毁淫祠祀土糓之神令春秋仲月里正
率户民致祭㑹飲讀法或為社倉儲常平或為社學訓
䝉士復䟽乞休上復勉留再䟽未及下而不知公者惑
於顯貴人諸大家多口論罷公矣公怡然就道既抵家
閉門掃軌不輕接謁進脩著述無間時日辛丑三月中
旬疽發於背至四月初一日酉時卒卒之辰尚洮頮衣
冠如平時享年六十有七訃聞賜祭二壇官為營塟事
贈工部尚書云公容貌偉秀儀度儼雅望之知其為有
道人方剛執法人無私干雖權貴不少假借然謙抑恭
慎不以爵位自大一念好賢之心不啻自口出為政以
人才教化為先歴官所至興學校褒節義禮賢俊奨恬
退黜奔競賑貧乏抑豪右凡有禆風化靡不舉行立法
雖嚴然以惠澤為主故山西河南湖廣啟行時士民號
哭擁送道路填塞事親孝處兄弟友愛然必以禮節奉
先有祠嵗時朔望朝夕皆如儀强學日新老而不倦所
著有脩辭録毛詩集解困知記集定古易静齋奏議學
以聖賢為師範不屑屑於詞藝之末整庵羅公欽順曰
公手不停披集解六經多至百巻旁搜約取率有定見
而不為茍同近世異言滿耳離真失正終莫自悟後生
小子或分一席寓一榻於斯以日聞公之緒綸以弗迷
其所向又非幸歟而胡公纘宗亦曰公之學古學云配
蕭淑人子男三長時次曙補廕者也次睢女四孫男二
長即圻次垣贊曰為國任怨者臣之忠忘一身利害者
士之節當正徳時權宦肆虐流毒縉紳省閣臺垣罔不
降志屈身韋太監之正席谷大用之正禮不亦壮哉今
時豪傑臨死生禍福大節輕若鴻毛漠然無所動顧于
監察諫垣則黙然退遜莫敢與之較是非品得失湖湘
之黜民生晉陽之阻小試侃侃然無所顧忌非古之豪
傑乎至於南畿之政孜孜為民而貴宦大家之怨不避
焉雖終罹多口遺佚沒齒臣忠士節斯無負矣昔公之
每離任而行也士民輙號泣擁留填塞道路有由然哉
曾子曰戰戰兢兢如臨深淵如履薄氷公卒之辰尚洮
頮衣冠危坐西廡則平日之矜持於動止威儀可知矣
然則考公歴履有本者如是爾胡纘宗氏謂之古學也
信夫
　　嘉議大夫總督漕運兼巡撫淮揚等處地方都察
　　院左副都御史西溪屈公傳
公諱直字道伸姓屈氏號西溪其先楚公族漢髙祖徙
齊楚豪傑於闗中屈氏與焉遂為華隂人曾祖亨洪武
初書幣徴禮甚急亨雅不欲仕附族人從戎者免祖諱
韶字九成號誠齋經明行脩歳薦入國學祭酒司馬公
詢器重之仕山西隰州同知有惠政隰人至今稱説不
忘父諱𢎞仁字愛之號樸庵涉獵諸史小學善楷書秉
義執禮至老不倦以公官刑部時封奉直大夫署郎中
事員外郎母李宜人公甫十嵗而李宜人卒繼母劉宜
人撫育之初公生之夕樸庵夣日出大如輪紅光異常
流入于懐驚覺而公生天性聰敏過人六七嵗時樸庵
口授以詩歌及大小學論語經文即記憶不忘稍長就
師慨然有志聖賢之學手不釋巻隆冬盛暑或誦讀徹
夜成化乙未充邑庠生庚子浮梁戴恭簡公嵗試至華
隂恭簡規法未成材臨時不得為成材文時學官怒公
貧故以公當未成材公既就試兩題皆為之又皆甚佳
恭簡深加奨譽而撻學官秋遂中式甲辰登李旻榜進
士秋九月劉宜人卒公守制適嵗大饑絶糧推官賑華
隂公謁推官乞賑推官日三邀公㑹食次日公辭曰使
君法官日訊罪囚數數見邀恐生物議推官曰子家貧
甚賑濟能幾何吾所訊囚二人者將論邊戍數數邀子
來故示知厚彼必求援吾釋之必厚謝子公曰在使君
髙義則可直則進身之初當清白自勵賑公道可受賂
援罪人則不可矧又傷使君之公哉推官嘆服謝丁未
授刑部浙江司主事執法不撓案無滯獄不數月主事
聲名籍甚尚書江西何公甚禮重故事郎中缺員印必
他郎中署有員外郎亦不得印時司員外郎郎中俱出
勘何公輒命主事印主事以故事辭尚書曰主事非常
主事亦不可以常格待也刑部主事署印盖自公始故
部獄卒往往厚索要囚稍不如意輒縊殺之公㸃獄事
卒白鑑縊殺一囚是夜夣囚訴卒明旦根治得状白于
尚書尚書曰要囚也姑置之公執不可卒論如法自是
卒無敢殺囚者錦衣奸人依憑權勢郡縣土賦至輒局
誘解人代納號稱攬頭往往負苦解人多令破産有數
攬頭發覺公白尚書按治尚書不許公固請及逮繫攬
頭權勢人果邀奪之尚書聞之且懼且怨曰我初不許
今何也縱之如法何急之部且多事矣而急詣錦衣謝
公曰直自有處老先生勿慮也明日入朝言於錦衣曰
攬頭犯法刑官逮之奈何弗與錦衣朝廷心腹法官乃
不容刑官守法耶錦衣曰法不敢撓畏君法外之刑耳
公曰縱罪人固非法有意加之亦非法也直亦奚敢錦
衣喜曰如是諸犯即當出矣明日送攬頭至徴其賦直
俱抵之罪尚書復大喜𢎞治壬子陞廣西司員外郎甲
寅朝邑韓邦竒侍父福建按察副使蓮峯先生入覲駐
通州邸命邦竒訊公時邦竒來自閩七千里又蓮峯先
生與公新結男女之好也公留食出生韮一品湯粟數
盂邦竒飽食之公曰子饑甚也邦竒曰尊公以古人自
處亦以古人待邦竒不敢不飽也明日邦竒反命蓮峯
先生方與同覲者㕘政陳公奕邦竒言陜西有人屈
秋官不負門牆盖公蓮峯先生授經生也因言留食事
邦竒時年十七陳公以手執碁熟視邦竒謂蓮峯先生
曰恠哉此子顔子之志也若他兒必恨其簡矣乙夘陞
山西司郎中遼東巡撫武臣交惡朝廷命選差剛正官
勘問屬公偕給事中于君宣公直巡撫而抵武臣以法
武臣枉状奏公徒有清白之名而無變通之才又謂公
本光明正大誤聴按察之言而重彼罪朝廷知公論當
不問公刑部歴三司幾十年訖威訖富權貴人憚之丙
辰陞重慶知府土官軍衛雜處且富庻而謗議易生自
有知府以來無見任陞遷者云風水使然也公既拜命
人或以是慮之公曰試使夷齊飲終當不易心貪泉之
不能移也又曰士君子盡其在我陞遷何足較公既視
事吏持金床簿鋪面簿地步簿呈公征需七八千金公
嘆曰小民營利為生何預於官而為此横斂耶取簿付
之火府有妖擲甎石毁人房屋先民居漸及吏舍及首
領佐貳官又有火災或柱頭房簷或牆頭積草有火起
或柴頭有火或綿絮包火落于民間房院内公乃告於
城隍謂城隍與直相表裏皆受天子寵命以主此一方
若强暴横行及民之不得其所者則是直失其責矣妖
恠肆行以為民患尊神亦安得辭其責哉伏望宣越神
威㓕此災異母或矌職以作神羞妖火遂息境内旱禾
稼枯槁公將禱於真武山是日天甚晴明啟行忽有白
雲如盖往返隨之士夫隨行者莫不見而私驚異焉既
而果大雨如注嵗則大熟於是重士大夫有三異贈巻
守重慶凡九年撫按剡薦者八䟽巡撫蕭君又特䟽薦
曰重慶地方軍民雜處民尚嚚訟素稱難治入其境見
六事孔脩四境乂安倉庫有餘羡之積囹圄無留滯之
囚存心正大而有亷慎之操處事公平而著勤能之譽
乃四川多官中之傑然者必須不次擢用方協輿論乙
丑冬陞河南㕘政永城縣楊姓者為豪族誣苦公得状
治豪族罪楊氏獲伸為公立生祠初布政司二門外居
民叢聚貨食及公署印事咸徙出外公恠問之咸謂使
君衙無滯事人無乆留者貨食不便徙出别求生理耳
撫按交章薦㕘政正徳丁卯陞浙江按察使公自念官
以提刑為名以按察為職深懼負乗鞫問糾治一以至
公處之菲約自持門無私謁法無枉縱一方澄清司禮
監巨璫劉籍故都御史錢公鉞家未至公陞河南布政
將之任鎮守劉公謂公曰劉太監聲勢甚大公去事難
濟矣劉璫至果怙勢作威欲三司跪謁公率衆不屈劉
璫怒甚衆懼莫敢言公從容曰朝廷之下衙門最大者
内府司禮監天子之下内臣最尊者蟒衣玉帯太監我
輩豈敢不敬第不知見怒得何罪也劉璫即改容曰憲
長好人援公手揖衆入坐衆謂公既不激劉怒又不瀆
禮善處也初公至浙巡按欲懲司吏公曰事不集大抵
皆官也乞寛三月事尚爾豈惟吏官亦當論巡按罷懲
不待期皆報完甫至河南陞太僕卿太僕司馬利近幸
相沿為竒貨地包攬代納請托苞苴百計求中至郡縣
亦嵗有常例馬多不堪公力禁革之太僕為之肅清近
幸不恱乃相與共譖于權瑾瑾令邏者偵察盡得其情
乃謂人曰屈某好官太僕官乆習汚濁今别是一衙門
也諸譖不行遷南京操江都御史復改南京大理卿多
所平反有駁稿存未幾復改漕運都御史公以運舡多
稽遲置方眼簿給付運官日記所運水程及阻風守淺
時日備查考其法至今用之故事都御史例坐漕運總
兵左瑾不恱公乃托此曰都御史豈大于公侯伯今屈
某坐伏羗伯毛銳左且云舊例我差人拿來㸔是舊例
否公將上京議事山陽知縣餽銀器一桌公怒甚知縣
曰舊例也公曰是何憲綱所載責知縣叱出瑾既敗某
御史倡言公為瑾鄉人數數遷轉宜罷遂致仕初當道
與藍田南氏有故怨公連姻南氏當道欲傾公雖一嵗
四遷實惟布政遷都御史耳而言者不察又公為按察
時某御史為歸安知縣民告言知縣科歛至萬金公按
治之知縣懐白金三百兩餽公求解公叱却之按治益
急而公陞河南知縣遂得解及知縣為御史起復赴京
至淮安謁公漕府執屬官禮甚恭公喜宴談及浙事偶
忘其為某御史也因言直平生未嘗分毫茍取如浙屬
一知縣餽金求解贜事當時叱出及今猶耿耿不知其
人何如也某御史色沮愈恭公恠之及罷㑹諦思之則
某御史也公大悔恨無及矣及某御史至京而瑾敗當
時科道皆嘗伏謁瑾惟某御史始入道於瑾無染故得
肆意傾擠不特公一人也衆雖知公枉然畏某御史莫
敢言公直而有謀剛而不虐才敏而力足以行之故宦
迹所至皆有聲稱與人言侃侃無隠亹亹不倦然亦以
此得罪于人嘗曰造化運而不息君子憂勤之心無時
而可逸居官則當盡心國事居家則當盡心家事優㳺
自放不幾于猖狂耶故公里居以來二十年耕讀不倦
嘗身親農事手披載籍為子弟式雖官至大臣非慶賀
大賔客未嘗衣錦於人無貴賤謙謙致禮無少慢事樸
庵孝樸庵年九十卒公年七十哀毁皆如禮公弟泰寓
京感時疾公親視湯藥家人以傳染諫公曰兄弟至親
豈得相避忌如此哉時有名醫然難致公跪於門醫感
而至謝禮亦不受曰公為友愛人某獨不得為義人耶
嘉靖丁亥奉詔進階己丑總制尚書王公䟽薦起用不
果公才足以勝重而見沮於怨者知公者咸惜之公年
雖七十餘而强徤如少年衆謂必有樸庵先生之夀乃
一疾竟不起其亦命也夫訃聞皇上遣官諭祭營𦵏事
公生於天順戊寅八月初五日子時卒于嘉靖辛卯六
月二十日戌時享年七十有四配石宜人側室田氏子
男四召國子生娶王氏繼娶宜氏登娶榮氏石宜人出
嘉邑庠生娶李氏愚漢㓜未聘田氏出女五曰士適洪
銅縣丞李鉞曰淑適山西布政司㕘議朝邑韓邦靖曰
愛適國子生商州南溱石宜人出曰淮適邑庠生靈寳
許佲曰五字邑庠生李光祖田氏出孫男七孫女五贊
曰亷者士之大閑也簠簋一汚周公才美不足觀也已
世之人假借貴觀顔色以耀閭里受賕惟來以瀆知厚
者衆矣卓哉公乎嵗饑乞賑顧乃辭日三之請却賂脫
罪人之惠至今聴其言凛凛然令人振奮感動肅恭生
敬起採薇簞瓢之志孟子曰周之則受賜之則不受一
於義而已矣當其時閉户饑死則於陵仲子之儔又非
公之志也予既詳書於傳而復論著於此使吾黨之士
景行仰止且知先進登大位非倖致也
　　王安人傳
安人姓周氏吾友山西㕘政蒼谷子王君之配也以蒼
谷貴獲封安人云初母劉感異夣而生安人育於嫡母
王㓜警慧異人父九梅君與平山居士君飲懽因出安
人平山君詰以誰氏所生或紿以劉或紿以王衆方圜
視聳聴安人指園南大桑樹曰我其生於此邪衆咸異
之平山君者蒼谷父别號平山居士云年十四王命
學女工於蘇姆鍼絲纂組輒盡姆巧乃又時或過之
於是姆歎曰周氏兒妙麗不常我安能為若師也二
十歸蒼谷隨蒼谷入國學及歴事通政司既竣蒼谷
將謀歸安人曰事垂成而欲棄之邪於是蒼谷感其
言卒與龍湫浣溪諸子相與講習於京師安人率以
女工茶菓佐蒼谷夜誦而蒼谷之學自是有聞矣王
氏既世以樹徳不積資業而蒼谷又操行務修㓗故
蒼谷雖歴政府至方面衣金紫比其棄官而歸也家無
餘畜安人勤紡績時孕字以奉姑氏供賔客故蒼谷再
詔不起時謂安人有助焉安人雖女子然有識度初
蒼谷為舉子時邸巷有惡少横逆蒼谷不能平安人
勸止之乃是晩惡少以他忿縊死蒼谷為吏部時同
官以吏故觸怒太宰蒼谷遂欲决去就安人曰奈何
以小忿而忘大功且中人計又太宰意未可知也既
而竟得考上上辛未六月晦京師大水比舍傾壊衆
懼謀筏安人從容具饌且給比鄰竟亦無事安人事翁
姑以孝處妯娌以讓待童僕以恩平山君之卒也聞訃
幾絶脫簮珥以給塟凡朝夕虞哭朔祥奠祀皆取辦於
安人然又甚精㓗也祖姑李年九十衣服必手製飲食
居起必扶佑之李病且不起矣聞安人茶至則茶饌至
則饌他人奉之則揺首不食娌氏有毁其匙筯出誶語
者安人笑領之顧轉怒欲毆則安人匿不可見矣僕春
陽得罪蒼谷欲擿伏懲之安人曰遣之足矣或欲拘其
衣糧安人皆與之安人雖不讀書而曉識義理自歸蒼
谷非賔客祀祭慶喜事不施脂粉當居平山之䘮安人
去母氏既若干年比至郟偕蒼谷奉几筵禫後方歸寧
一布綳歴五兒不易嘗亡一劔行坐思之既得乃已曰
物雖㣲非婦慎也蒼谷每集諸名士飲安人輒於屏後
識聴其語退與蒼谷評之皆當其理乃於己卯十二月
二十二日以疾卒卒之前二日家人欲問巫安人拒之
安人生於成化己亥閏十月初十日巳時至卒享年四
十有一子男五同娶何氏合才府常安人卒後兩月而
殤女二曰淑媛字何某荷媛贊曰霸妻勸起樂羊斷機
世稱蒼谷子今之有道人也及觀王安人譜而知其有
由矣夫其他懿行淑言固婦職之恒也若其居平山之
䘮禫而後歸寧則幾於聞道矣豈可以常女子論哉而
其所享顧若此蒼谷曰蓄而未發勞而未逸耕而未食
豈不信歟嗚呼惜哉
　　韓氏三世貞節傳
孟子曰故人樂有賢父兄也然亦樂有賢姑嫜也内徳
之教其感尤深也我韓氏自先祖母張淑人至貞恒一
先嬸雷氏繼之弟婦許氏又繼之一門三節世所鮮見
豈非有所倡率儀式而然哉嗚呼我韓氏何不幸三世
見夭禍又何幸三世得貞婦也作韓氏三世貞節傳先
祖母姓張氏年二十七先祖贈都御史府君卒先君生
纔數月祖母性剛嚴先伯父年幾五十怒輒撻之凡呼
子婦稍遲不唯即以兩手自擊其股股為之青我先君
為刑部郎中時孝皇覃恩羣臣親老者許歸省先君奉
命至家時先母亦兩封至宜人矣祖母命先母與伯母
負水先君他出歸見命二𨽻人代負祖母怒持杖迎出
將擊之以杖指先君罵曰如有皂𨽻令皂𨽻代無則不
喫水邪先君笑曰媳婦身强有力豈不堪負嫂子薄弱
且有娠以是代之祖母怒始解病革已易簀就正寝忽
張目呼予曰邦竒幾乎忘却一言我死後無與爾祖父
同穴予曰何故曰我節婦也豈可又與男子同穴予對
曰正為我祖父守節正當同穴又曰汝子細商量無致
人恥笑氣遂絶有司上其事聖㫖建坊旌表其門雷氏
年二十五夫韓繼宗卒遭繼姑之虐怒輒以簮刺其股
肱流血淋漓又遭惡叔凌害百端竹罄南山晝理生事
夜則閉門慟哭徹夜有司上其事聖㫖旌表其門坊價
已領時值饑饉食費乏坊牌至今未建雷氏大名府同
知爵之妹也爵清脩苦節老而彌篤可謂難兄難妹矣
許氏年二十四夫韓邦仁卒無子家用不足辛苦萬状
巡按下所屬辟節婦本縣以十人應命巡按以其太多
取年最少而無子者三人許氏其一也奏下禮部行憲
司覈勘覆奏下禮部三人家貧無後至今未䝉施行可
嘆哉許氏鄉善士英之孫女也英脩行執禮若儒生鄉
人敬服贊曰慷慨殺身易從容就義難四五十年間春
花秋月夜雨鷄鳴非鉄石肝腸金玉操履其能堪乎我
祖母當易簀之時發死不同穴之命則五十年來兢業
自持可知矣然尚處順境也雷氏則當其逆然有子可
依許氏則無子矣更何所為乎詩曰人之秉彛好是懿
徳信矣夫
　　韓邦靖傳
韓邦靖既卒其兄邦竒墨淚而作傳且敘曰昔者班固
范氏雖非理人亦非有貫盈之惡也及其身被淫刑當
時不以為寃後世且議其非竊嘗疑之及觀兩漢書而
知其由矣夫人之所履可枉於生前不可掩於後世君
子力善而䝉禍小人肆惡而幸福所計以伸者非史冊
乎乃又昧焉天災人禍兹其至矣今觀兩漢書上下數
百十年中間其無因其同已而隠其惡者邪其無因其
異已而蔽其善者邪其無稱人之惡而損其真揚人之
善而過其實者邪其無善或遺而惡弗盡而善惡顧或
背之者邪數者有一焉班也范也奚其辭嗚呼宜矣亡
弟病且亟謂予曰我病且死兄愛我之深痛我之至知
我之真者也夫惟愛我之深痛我之至知我之真也我
即死兄必自為我作傳昔我之有生也每聞大人君子
之揚我也惕惕然汲汲然求以副之懼或負焉為知已
羞今兄之述我也可無盡也弗可過也其有過之者我
今已矣進脩者無地即我負過情之耻於終天矣夫愛
我之深痛我之至知我之真也而可使我至此也予泣
而允之亡弟既卒予乃為之傳上懼班范之禍下傷亡
弟之志弗敢一字無情焉嗚呼痛哉嘉靖二年春二月
十日靖歸自大同謁孔廟揖邑宰拜先壠牲見於祠堂
與諸兄弟登堂稱觴於母氏懽宴終日乃是月十八日
病損食不豫其兄邦竒為之逺近迎名醫皆不即功乃
愈益病四月十日衣冠如平生呼邦竒曰吾將逝矣十
九日必大雷雨即為我戒衣衾又曰先君之歸在是月
二十一日吾强待之使兄好作忌辰也卜九日昧爽天
色晦㝠家人恐靖覺雷雨遂逝令二人力掩其耳問曰
掩耳者何也邦竒紿之曰醫謂掩耳息氣也已而果大
雷雨如在寝室門牗皆震動而靖不語矣邦竒為之正
冠乃揺首邦竒泣曰待二十一日乎乃首之二十日邦
竒問曰歸期明日乎靖不應邦竒痛哭曰吾弟力不能
支矣乃又首之俄而遂卒卒之一月武功康對山來弔
曰徃年秦山崩吾謂三秦豪傑必有當之者既而何仲
黙卒吾謂仲黙陜西官山之崩在是矣今乃知非也乃
應吾五泉子靖字汝慶别號五泉子陜西西安府朝邑
縣人也其先為慶陽府安化縣人宋元以來世以武宦
元末以金牌萬户鎮蒲關蒲關即今朝邑東境也洪武
初至髯翁始罷武階為齊民遂為朝邑人髯翁者韓氏
朝邑始祖多髯家史失其名故子孫相傳為髯翁云髯
翁生平輔平輔生得春得春生恭恭生整整生顯贈奉
政大夫刑部山東司郎中顯配張氏封太宜人旌表節
婦生紹宗字裕後號蓮峯鄉學士以蓮峯長者呼為蓮
峯先生云蓮峯先生起家進士累官按察副使加封中
憲大夫蓮峯先生配閻恭人𢎞治元年閏正月初一日
子時生靖是夜閻恭人夣聞五色雲中奏異樂玉女十
餘人持盖擁一美童子入寝室覺而生靖靖生而靈異
三嵗能哦詩百餘首四嵗蓮峯先生命之讀孝經未終
篇即能自誦小學即了大義五嵗蓮峯先生抱之讀文
王至徳篇忽掩巻若有所思蓮峯先生問之對曰即如
是武王非矣安得同為聖人蓮峯先生大竒之八嵗通
舉子業十四舉𢎞治辛酉鄉試二十一登正徳戊辰進
士己巳二十二除工部虞衡主事陞都水員外郎甲戌
二十七以諫罷歸辛巳三十四奉詔起用嘉靖壬午三
十五擢山西布政司左㕘議癸未三十六自劾歸歸之
四月而亡云其在虞衡也部檄監收十庫時宦勢正熾
大廢舊典部官徃下吏視之靖至庫羣宦不為禮乃自
取坐前席羣宦不平紿曰部尚書至因起徹坐靖詰之
荅曰部官故事無前席者然止一飯無預庫事也靖曰
然則我當回耳荅曰當署案靖曰部官無預庫事者安
得復署案羣宦不得巳卒如舊禮既而又檄監收黑窯
厰厰亦宦者主之厰弊尤甚靖至厰數日羣宦款以厚
燕而不言公事靖曰可臨事矣乃身自視秤羣宦笑曰
部官領數耳奈何𤨏𤨏如此吾輩厚費而來此欲何為
靖弗顧羣宦始動以禍福次誘以情禮終不移後適靖
次當浙江抽分去矣抽分者司利之職也人率避嫌重
取於商進羡餘以自白靖曰避已嫌而困民非忘身之
臣也乃下令非巨材若竹木成器者皆免徴比滿代正
課且不足部科皆以法奏靖靖亦自劾求罷頼宰臣知
其事得原先是課皆寄府幕官領之靖曰府有司幕卑
官使司重利部官欲之幕無如之何乃建言寄布政司
又建言抽分司有刑獄事悉發按察司庻法無所出入
皆至今為例初鎮守劉太監者谷大用黨也多權術榮
辱生於造次浙之百司皆倚事之故事每抽分嵗聴囑
客賂千金靖一無所聴劉始怒而終信之後幸宦來浙
將索之分司劉曰某願代奉勿求韓主事也壬申南北
直𨽻諸路盜起朝廷命將征𠞰例工部官一人前除時
賊勢猖獗出沒無常至憑陵郊甸行者多遇害應行者
數輩皆懼甚假告圖免有泣於尚書之側者尚書亦莫
忍决次不當靖尚書知靖素勇敢可使數目靖靖毅然
請行道數值警而未遇害然亦危矣已而陞員外郎檄
徃直𨽻陜西山西查徴歴年匠班值既見其民貧甚乃
建言宜罷徴是時急於用財不許後以乾清宫災竟罷
之而天子于是方以災異下詔求直言者靖歸上䟽畧
曰夫民者樂安而思治惡危而厭亂向背之際甚可畏
也臣竊見陛下自即位以來朝政不脩經筵㒺御盤遊
無節狎近羣憸摧折骨鯁之臣閉塞諫諍之路百度乖
違庻事叢脞府庫空竭閭閻流散冦賊災異荐至迭興
危亂之形已成社稷之憂將大頃者乾清宫災陛下下
詔求言在位羣臣䟽論剴切時政缺失指陳畧盡天下
之人皆以為天心仁愛啟佑聖衷必將延覽聴納革既
徃之愆圖維新之化澤潤生民永昌社稷在此一舉不
意陛下徒事虚文不脩實政凡諸過舉仍遵徃轍臣工
章䟽㒺有施行而部官黄體行乃又以言罷去天下人
心莫不囂然沮䘮以為陛下遭此大異因循恬安尚復
如此是陛下無悔悟之期天下無治安之日涣散支離
不可收拾書曰民可近不可下下尚不可而况使之離
哉夫親離者家散民離者國揺故漢儒有土崩之言先
哲有摶沙之喻臣毎念及此實懐隠憂伏望陛下以社
稷為念將各官章䟽采擇施行將前後言事得罪之人
并黄體行取回録用于以收既散之人心迓將來之福
澤天下國家不勝慶幸䟽上天子震怒繫錦衣獄給事
中李君鐸率衆論救之乃得奪官為民家居八年餘足
跡不至城市明農之暇閉門自檢而已初蓮峯先生既
里居邦竒亦遣為民人皆以靖性敏年青勸之專意讀
書靖曰已欲資見聞而以勞事遺父兄豈其情哉遂躬
親農畆胼胝自甘樂如也九川吕子曰五泉子可謂孝
弟力田矣時御史師君存智范君輅給事中徐君之鸞
皆奏起用不果行今上即位起擢山西布政司左㕘議
分守大同靖起自廢黜感恩圖報單身之任不挾童僕
精白展布知無不為革奸弊卹民隠輕徭薄歛訟獄平
允權豪歛迹又以邊陲之地兵糧所係止一分守分巡
非如省下三司并置也而分守官故事無印弊端之起
實由之乃上䟽援提學水利例請給關防時又以朝廷
脩定策功賞議内閣外戚潛邸臣將封爵靖以髙皇帝
定萬世之策兄終弟及今上乃天敘所宜諸臣何功之
有亦上䟽論之皆不報髙山陽和等衛軍人開墾草塲
數千餘頃皆為豪家占種靖皆奪之歸於官招人佃種
乃上䟽畧曰公侯之家平原負郭膏腴極望水陸衝要
棟梁滿市嵗入之利盖已饒餘豈應復于邊方争此㣲
利不過為鼓鐘之餘緒庖厨之厭棄耳即今邊儲大困
軍餉不繼荷戈之士金玉糟糠饔飱草樹前項地土招
人佃種每畆徴糧五升可得千石則一月之間千人飽
食而佃人之利不與焉其于公私不無小補矣䟽奏亦
不報未幾大同嵗饑人相食又奏議乞發内帑賑濟事
下該部部不許且駁之靖憮然輟食將再論之或曰君
之心盡矣其不行者責有所歸君何自苦如此靖曰言
而不復自謂已責已盡而委咎於人此詐臣之自便而
釣名者之為也乃復抗䟽論列其畧曰臣因大同地方
民貧嵗歉具奏蠲免停徴税糧近奉户部行臣文劄似
以臣言為妄臣觀本部所議有曰正徳十六年大同有
災州縣衛所已照分數除豁無災税糧不知縁何停徴
者臣惟大同連年饑荒小民貧苦去冬今春斗米幾值
銀三錢事勢之極言之不殫至于先年奏報災傷欠真
乃是有司不卹民隠之罪豈可以此遂以為大同有無
災之地有不饑之民哉本部所議又有曰大同一鎮本
部給發甚多者夫大同所發該部錢糧乃是供給軍馬
調度之用固未聞該部發幾萬兩濟某縣之饑又曾發
幾萬兩寛某州之税也今乃以此而塞臣之請是猶以
東家之負欠而奪西鄰之契劵也本部所議又有曰本
鎮嵗徴不足嵗用天地所生財貨百物不在官則在民
收貯在官者堪以接濟則拖欠在民者乃可寛徴者臣
愚不能逺舉古昔且如成化年間山西陜西之饑比時
朝廷亦發太倉銀百餘萬兩分遣大臣出賑近時山東
直𨽻亦饑朝廷亦發太倉銀數拾萬兩出賑臣愚不知
彼時發銀之時各處地方在官者豈皆在在贏餘邪亦
為當時在官者已竭而後發太倉之銀又未知當時各
該地方賑之而仍徴税糧與否也大同之饑實與之同
而又過之賑濟既已不得求免税糧又所不允是大同
之民既不得與徃日山西陜西之民比又不得與今日
山東直𨽻之民比也夫邊民之苦較之腹裏特為異甚
腹裏每畆徴草二束而大同乃每畆四束腹裏税糧毎
有輕折而大同存留之外皆供王府禄米此其苦一也
地寒霜早耕穫不得其時或有虜患人畜時亡此其苦
二也軍儲缺乏毎有動調人馬輒搜索民間名雖和買
其實害不可言此其苦三也商販不通無貿易之利此
其苦四也州縣長吏舉人者少進士絶無惟知科索不
知撫字而各衛所首領官員及分守守備内臣比肩而
立皆須供億民少官多此其苦五也是以數十年來村
邑蕭條版籍凋落其視成化𢎞治以前十去六七此而
不恤必至無民若茍無民豈有大同既無大同豈復有
京師夫邊民者所以捍禦腹裏朝廷恩澤宜特加優渥
今乃有腹裏所無之苦無腹裏所有之恩何也今大同
北有强敵南有礦賊而號稱虎頭者時又竊發今州縣
小民以升斗之粟坐强盜死者不少中間有弟兄三四
人者又有親戚三四人者此其事勢豈可不慮夫民心
離向機㣲隠伏固知朝堂之上此非所急至於變生禍
作獨不用財乎該部所稱天之所生財貨百物不在官
則在民是誠至論臣愚不知今日之財貨果在官乎果
在民乎若以為今之天下家給人足臣雖無似斷不敢
以是欺陛下也昔者先帝臨御號稱積財如權奸劉瑾
宸濠錢寧江彬張銳之屬皆富敵于國今皆抄没在官
當時内府即無人掌管豈無文簿收記此乃今日財賦
糧源之地司國計者正當惟是之求當稽其出入而盡
還之于太倉使宫闈不得占據貴戚内臣不得濫竊一
䟽不允再䟽請之再䟽不允三䟽請之三䟽不允則以
身為之去就繼之者又復如是則聖明在上豈有終不
見從者哉足國裕民實在於此若以此等財貨皆入左
右近侍宫闈貴戚之手不可必得而姑民之求則非今
日聖明之治而亦非天下之所望於該部者也該部所
議又有曰若是依擬停徴盡免作何區處可勾放支臣
愚以為區處之策惟力請内帑之銀是也臣聞之古之
賢聖君臣所以足國裕民亦自有其道昔者漢文帝露
臺惜百金之費所幸慎夫人衣不曳地而復今年賜民
田租明年賜民田租衛文侯衣大布之衣始年有車五
十乗季年乃三百乗今朝廷之上内外官廕日有濫書
貴戚賞賜占據横不可制司禮監之奏乞諸内臣之濫
設言者屡及之而不抑所以糜爛其財賦者不知其幾
何此正司國計者之憂乃于靡有孑遺之民而屑屑取
盈焉此其道何也臣前奏免糧該部令臣查考區處見
今有司徴停兩無所從臣近日又奏邊務事亦未奉有
明示敷政優㳺固為聖朝寛裕博大之體然于臣等小
臣熈事圖功承流宣化不無延引嵗月伏乞陛下特敕
該部查臣所奏如果妄誕乞即加罪譴明示天下以為
人臣不忠之戒如或有理乞即施行免賜立案及又行
查以消時日臣不勝戰慄顒望之至事復下該部部司
頗不說靖亦不顧於是侍郎臧公鳳經畧宣大䟽薦畧
曰臣伏見左㕘議邦靖頴秀夙成早登科甲操心平正
而素履清慎居官奉法而威富惟訖問學博洽議論淵
源任之提學必能以身率士薫陶徳器上可以華國下
可以有造其于治道必有禆補矣都御史楊公志學亦
䟽薦畧曰左㕘議邦靖操持剛正事毎法乎古人問學
優長心毎存乎澤物乞將邦靖遇有提學員缺推補則
將來賢才日有成矣御史俞君集亦䟽薦畧曰左㕘議
邦靖有學有守動以古人自期有猷有為志以救民為
急上皆下之吏部先是八月靖疾作雖已平復慮或春
深復發遂上䟽乞休都御史張公文錦䟽留曰臣伏見
左㕘議邦靖學術醇正人品清高以方壮之年當難為
之際輕徭薄斂革弊除奸一方軍民之所仰頼雖稱有
疾尚堪調理乞將本官陞授兵備副使仍留本道以慰
軍民之望上亦下之吏部不允靖去靖雖慮疾作然感
時知遇欲扶疾視事而心偶有所不說乃復上䟽乞休
䟽拜即去矣於是御史許君宗魯奏靖去状而御史朱
君實昌䟽薦靖及邦竒其畧曰㕘議邦竒邦靖學問自
相師友綽有淵源名節交相砥礪毫無瑕玷乞吏部將
邦靖病痊起用事下吏部時朝廷方用言官議申舊例
外官不得養病吏部上奏曰左㕘議邦靖操履學識俱
有可取乞將本官暫令致仕病痊之日具奏起用不為
常例上報曰如吏部議初軍民聞公去皆跪泣遮留之
靖紿曰吾赴省頃當即回衆曰吾民不敢乆留使君願
將明年均徭一𣲖而去可也靖撫慰而行靖雖一動一
言之細亦矜名節然孝弟友恭尤為切至事蓮峯先生
及閻恭人終身不違顔色己夘蓮峯先生病湯藥必親
嘗起居必親扶掖晝或忘食夜不解衣越四月餘蓮峯
先生屬纊之際呼而嘆曰汝可謂純孝人矣及蓮峯先
生卒哀毁幾死水漿三日不入口未塟之三月席草枕
塊柩下腰絰不除時盛夏虱虫叢積振衣躍落形瘁骨
立見者泣下靖之疾實由於此浸淫至今日及卒閻恭
人悔曰吾兒居䘮時少能以禮自節豈至此哉蓮峯先
生既塟邦竒廬于墓靖倚廬于中門之外以奉閻恭人
朝夕至墓與邦竒焚香哀泣陪邦竒必分夜事伯兄知
縣邦彦及邦竒二姊撫弟監生邦翊情文俱盡邦竒疾
于廬幾一載汗惡之氣人咸不堪靖侍側未嘗頃刻離
飲食必親奉湯藥必分飲之以察其寒煖補㵼之宜至
於穢溺必諦視之以觀其清濁燥潤之色姊李孺人患
惡疾四五年靖事之極其盡力撫愛諸姪一飯之頃未
嘗或忘鄉士夫為立孝弟碑為鄉閭式邦竒曰當先君
大故及吾病甚時吾弟痛楚酸苦之情憂勞悴迫之状
吾不能言而文不能盡也初大同積弊之餘法度廢弛
靖曰紀綱不立雖有仁恩不行焉下車即按權顯不法
者幾人於是號令風行靖行政以仁民為本而馭吏甚
嚴吏汙貪者輒去之曰民與貪吏不兩立不嚴於彼必
不能寛於此也有枉囚十餘輩靖得其情檄原問辯之
原問曰事經巡按及部寺靖曰吾無問爾第於爾索囚
生也原問不得已徑從開釋後當審録靖偶在告囚皆
泣告諸審者曰死無所恨願一望見布政也靖才既明
敏而復勤察故訟者盈庭皆於當日了之兩造具服人
稱神君焉清儉樸實衣取蔽體而已公服外終身布素
丙子蓮峯先生賜一叚靖製為衣謂其内屈安人曰今
日衣錦矣安人笑曰此惡草也窮秀才自謂過之初往
浙江再往大同終其任未嘗買其地尺布寸帛初屈安
人病八九年䕶床痿痼安人勸其置妾為後嗣計曰汝
年㓜當有好期也其在浙及𤓰同年趙推官者好友也
以屈安人病買一婢將遺之不受趙曰此婢頗有姿色
越女也曰正恐其有姿色耳終却之靖深沉有謀畧而
濟以勇果之氣慮定而發據理而行排山倒海萬夫莫
禦識見宏逺而濟以英偉之才故事至物來衆方議擬
未定而靖巳處分矣平居處衆坦夷平易退焉如懦至
於當取予進退死生大節確然不可奪精思絶人童時
先輩試其能以百餘錢擲於地命一視即收錢即荅曰
錢若干皆如其數雖百試不差嘗與客奕背坐不視局
以口對奕者始終不差一著學有淵源自㓜即以經濟
為志其言曰人之所以自重而易退者急於進而欲濟
時也人所以重生者欲待其死所也不然茍生何為使
天假之年而大其位其功業豈止於是而已邪嗚呼惜
哉配屈安人女一異元無子以族子仲譜嗣初靖病且
亟邦竒日慟靖譬之曰死生命也吾兄今不解衣不滋
味者二月餘形且甚悴我生尚如此我死復當如何髙
堂在上兄其勉自愛邦竒泣曰吾弟憶東坡之詩乎來
生之因尚當同為兄弟也將易簀邦竒襲已衣著靖靖
曰是欲華也邦竒痛哭曰欲令吾弟九原之下常如我
在側也吾弟其永懐之勿忘我也及靖卒邦竒廢寝食
哭絶賔客遺生事殯依于棺塟依于墓衰服䟽食祥而
弗懈皇皇焉望望焉常如靖之在左右也事或有疑忘
靖之卒欲就之質朝夕臨食忘靖之卒欲命之共問安
於閻恭人忘靖之卒欲約之往盖恍然見其生忽然疑
其死數呼其名若告焉若命焉邦竒嘗謂其友樊子恕
夫曰世安有司馬遷(欲其/作傳)關漢卿(欲其/作記)之筆乎能為吾
寫吾思吾弟痛吾弟之情吾當以此身終世報之靖自
五嵗知義理所以事邦竒者三十一年未嘗有一話言
之相違一顔色之相失忽焉及此宜邦竒思之痛之無
窮已也夫樊恕夫孝弟碑曰自有兄弟以來中間道徳
之相髙功業之相映亦多矣至於相愛之深相信之篤
所見之同如五泉子兄弟可謂曠世少有矣嗚呼可謂
知言也已痛哉痛哉贊曰太史公(鄠杜王/九思)曰予自京師
見五泉子七言絶句詩類杜子美及予罷歸為予誦其
古詞歌浸淫唐初逼漢魏矣觀朝邑志其文章之宏麗
者乎夷考其行盖曠世之英全徳之士也敘傳曰迅雷
兆變異夣呈祥大同之民思之不忘秦山之崩而靖乃
傾惟天地人弗能無情胡於爾夀乃獨弗豐茫茫宇宙
恨也何窮拾遺曰甲申邦竒守冀北既下鴈門士民父
老圜告於邦竒曰先使君子治誠善矣願使君守而勿
失即吾人幸甚㑹僕名來省邦竒問曰名來自民間大
同之人謂我如何名曰名自入大同也咸謂二叔新至
者惟三叔則雖深山窮谷婦女小兒皆能誦說其行事
之詳感慕咨嗟有泣下者是嵗仲冬之變邦竒夜出撫
衆衆先率兵來告曰使君天心我衆安忍加害來者恐
驚動使君奉衛耳又曰前使君於使君為何人今安在
邦竒曰弟也衆嘆曰使此使君在安有今日哉使君者
謂邦竒前使君者靖也二叔者謂邦竒三叔者靖也夫
靖既去矣而大同之人追慕如此况五堡變卒戕主帥
抗王師玩紀律兇悖悍戾靡所不至其於靖也感思嘆
息於夜半搶攘之時嗚呼於是亦可以徴靖也已
　　烈女小桂傳
小桂姓劉氏伶籍也誓願從良每伶氏問聘輒涕泣不
食既長復有伶氏來問父母納其聘擇日將歸小桂知
不能已大哭服毒死父母怒其不為家長財捲之席棄
之中野羣犬啖之贊曰小桂之節顧不異哉出自伶族
其烈如此秋蟬之出于蜣蜋蓮華之出于汚泥古之聖
賢不係于世累尚矣孔子曰志士不忘在溝壑勇士不
忘䘮其元小桂無有之嗚呼烈哉
　　朝邑三亷吏傳
大名府同知雷公諱爵字廷臣鄉試中式授保定府清
苑知縣清苑當天下陸路之衝然富庻邑也歴九年菲
食惡衣常禄外無分毫取遷淮安府邳州知州邳當天
下水路之衝州又彫敝近幸過者每折乾至百餘金夫
至千餘名公力為裁抑民雖少蘇而貴人多不恱者又
九年遷四川烏撒軍民府同知三年守制歸起復赴部
時少師大學士䆳庵楊公為尚書見公名曰子清苑知
縣邳州知州雷爵乎公曰是也楊公嘆曰我為外臺時
過清苑者二過邳州者三歴歴聞子名今乃見之老矣
大名天下名郡授子為暮年優㳺之地公出笑曰大名
養濟院耶我七十年孀居嫠婦今再醮乎至大名每行
縣蕭然疋馬米蔬自隨至南樂知縣鄉人也餽餼牲數
品公却之知縣曰此某之自辦非取之民公曰知縣自
辦非同知自辦也終不受時都御史柳泉馬公為郡守
告予曰自雷先生貳大名我雖言語亦不敢輕發况敢
妄行一事乎數年間直得一嚴師矣
盧氏縣知縣郭公諱鼐字國器鄉試中式授盧氏知縣
不茹不吐威行惠施盧氏有礦山吏其邑者多縁以為
利公一無所取人畏而愛之
鄭州知州韓公諱邦彦字汝哲鄉試中式授儀封知縣
正法度節浮冗均徭役公聴斷儀封稱治守制歸儀人
少保浚川王公抵予書曰民思舊尹不置也起復授髙
陽以奏薦調河間時方議行取有不恱者尼之曰知縣
簡傲不恭尚書張公為御史時曾按河間曰韓知縣居
官自有家法應行之禮未曾缺少但無奴顔婢膝耳然
竟不果取遷鄭州知州發政皆如儀封時公三尹大縣
一典名州歸之日諸兄弟問曰俸資若何公曰六十兩
耳諸兄弟不信謂公避富有之名也安有尹三縣守一
州俸金止六十兩乎後遭火災諸兄弟曰銀經火雖銷
而不耗所積在何處公指之諸兄弟於灰中得之鎔為
一鉼權之果六十兩諸兄弟皆大哭曰有官如此竟而
沈謝當其時司激揚而持進退之柄者誰也贊曰可欲
哉三君子之優仕也心之馨香上達神天真足以範官
常而振頺風卒皆抱屈而殁焉諒無怨悔矣丕休哉我
朝邑之多賢也如寺丞楊翁珪知府劉翁倖僉事王君
朝雍左㕘議韓子邦靖茹氷囓檗豈在三君子之後然
皆登榮建事衆與自全奚待於予言况寺丞名公讓其
儼雅後學式其經術知府享血食於文水著仙迹於晉
陽僉事桂子蘭孫照耀科甲光前啟後君子稱述左㕘
議忠節文名著聞士林識者謂其為曠世全徳之英一
代詞人之冠固已表表矣
　　盧氏縣訓導張公傳
公諱瑶字獲珍號席軒姓張氏陜西朝邑嚴王社人本
華隂王和村人洪武初髙祖八徙居朝邑曾祖孟真祖
順父安母喬孺人公生而淳謹敏悟八嵗時就鄉師授
讀稍長授講即能曉解既弱冠入為縣附學生未幾提
學盧公嵗試列上第補廩膳時上公寧孟公曉及公皆
名士以文學相髙人皆期以大科御史馬公提學䆳庵
楊公虎谷王公皆與進六試秋塲竟不遇公荘重慎容
儀動必以度言必有章居上舍又乆後生敬憚若師承
焉正徳戊辰應貢入國學謁選吏部授河南盧氏縣訓
導公以所學不酬於已欲淑諸人以周易四書授諸生
諸生環聴終日每退欣然相慶謂聞所未聞五年而教
成化洽諸生親之若父母而公卒矣所著有本義講說
中庸要義諸生皆誦讀公生於正統乙丑十月十一日
卒於正徳丁丑正月初三日享年七十有二配王孺人
繼嚴孺人子鳳翼鳳翺孫明仁生員明儲明傳生員曾
孫彭夀贊曰吾又聞公廪膳時遘厲虐疾弟璣受學于
公年十八禱於廟神願以身代既而公果愈而璣忽即
死俱亦可尚也已因并著論亦以見公友愛之深所感
云
　　周氏世濟清忠傳
通政公彧永樂中以明經徴亷直敢言每有論劾必著
緋衣諸大臣每早皆使人候公長安門外見公緋衣各
令取素衣角帶為待罪具當視朝果有論糾糾者必得
罪如此數嵗貴近多忌公有譖公貪者上怒公下獄死
命籍其家惟米數斗布衣數件召公夫人問曰縱彧亷
無俸金耶夫人曰彧俸金寄通政司庫而本司上彧庫
金上悟大怒立誅譖公者以金給公家命良鄉至陜西
經過州縣各致祭復其官僉事公導彧姪初鄉試中式
歸至華隂乗傳驢以驛童隨之有婦人從後大呼追公
公待之婦人曰我寡婦唯守此一兒今當渡渭我送過
河公曰塗逺野空婦人同行不便子母又勞乃下驢負
任徒步歸家人以其中式出迎於閭外見公負行來以
為未中也皆迴公至家良乆父曰人皆妄言汝中公曰
中矣父曰既中如何步行公語之故父稱嘆後拜監察
御史巡按雲南陞山西按察司僉事有惠政卒于官比
發引士民哭奠五日始出城通判公瑄導姪亷謹温醇
鄉試中式授廣平府推官陞通判兩任十八年歸之日
空囊耳年八十讀書不倦每有未達獨乗一驢來就問
予如此數嵗周氏家至今子孫空乏贊曰易稱積善餘
慶周氏三世清忠而子孫家徒壁立何也若通政之剛
毅造物或忌之而僉事之仁惠通判之醇謹又何也或
曰君子為善之誠初不責報於天斯人道也如天道何
意者天道弗僭遅速未必耳然乎哉
　
　
　
　
　
　
　
　
　
　苑洛集巻八
欽定四庫全書
　苑洛集巻九
　　　　　　　　　　　　明　韓邦竒　撰
　正徳八年山西鄉試
　　問黄鍾為萬事根本樂由之而作焉古樂之亡乆
　　　矣兹欲復雲門之和繼伶倫之妙舍黄鍾何以
　　　哉黄鍾定而十二律得矣漢唐而下制作紛紛
　　　卒未有得其術者今舉其要而摘其疑與諸士
　　　子商之㣲若聲若之何吹而和也細若氣若之
　　　何候而應也天地之數十而已黄鍾之實何以
　　　用九黄鍾之數九而已黄鍾之長何以用十管
　　　員而分方何以容之律正而有變何以通之子
　　　為黄鍾之管寅辰午申戌為寸分釐毫絲之數
　　　子寅辰為陽是矣午申戌何以屬之陽哉亥為
　　　黄鍾之實酉未巳卯丑為寸分釐毫絲之法亥
　　　酉未為隂是矣巳卯丑何以屬之隂哉十一律
　　　皆得黄鍾之數而成者又有三分損益何歟十
　　　一律皆次黄鍾之序而間者又有隔八相生何
　　　歟調有六十乗五而得者也可詳言乎聲有八
　　　十四乗七而得者也可指陳乎載觀前古治定
　　　功成而禮樂作焉我列聖相承百五十年大禮
　　　與天地同節大樂與天地同和諸士子於律吕
　　　之學講之有素矣其詳言之毋畧
聖人先得元聲而制器數學者當察器數而求元聲夫
得元聲而制器數上達之妙聖人之神也察器數而求
元聲下學之功學者之事也上達不可以頓悟下學亦
可以馴致及其成功則一也聖人徃矣欲求元聲而不
於器數正猶孟子之論聖神而不於善信聖神何自而
入哉請因明問而荅之天下之事習則熟熟則精精則
神神則上達矣雲門之音既絶舍器數則何所持循哉
為荒唐之說者曰欲興古樂必先得元聲不必屑屑於
器數之末是未能真積自得而窺元聲之涯者也昔者
聖人不能以一身周天下之用故制為器數以教萬世
使升髙者之有階梯孔子聞韶於齊當其時戛擊而搏
拊者非皆䕫倫也而其美如此器數存故也律吕之學
歴代諸儒各有論著而是非頗謬於聖人惟漢之班固
頗執其樞而宋之蔡氏為得其宗即二子之見律吕可
得而言矣盖嘗考之聲有五也必以律而和之假令黄
鍾為宫則太簇為商姑洗為角林鍾為徴南吕為羽大
吕為宫則夾鍾為商仲吕為角夷則為徴無射為羽其
他律吕亦皆以次而和也氣有十二也必以律而候之
假令冬至則黄鍾應氣升伍分一釐三毫大寒則大吕
應氣升三分七釐六毫其他律吕亦皆以時而候也天
地之數十而黄鍾之實用九者約體之十以為九使損
益無竒零之積乃黄鍾之用數也黄鍾之數九而黄鍾
之長用十者分用之九以為十使乗積得九九之實乃
黄鍾之體數也平置十二分均而方之規而員之有餘
不足各四而為全分者一規外四餘不用而得方分者
九此非管員而分方之說乎仲吕之實以三分之不盡
二筭以變律之六而得六三之數因六三之積而乗仲
吕之實此非律正而有變之説乎子一者黄鍾之律也
其寅九則黄鍾之寸數辰八十一則黄鍾之分數午七
百二十九則黄鍾之釐數申六千五百六十一則黄鍾
之毫數戌五萬九千四十九則黄鍾之絲數此以一為
一者也亥一十七萬七千一百四十七者黄鍾之實也
其酉一萬九千六百八十三為黄鍾之寸法未二千一
百八十七為黄鍾之分法已二百四十三為黄鍾之釐
法卯二十七為黄鍾之毫法丑三為黄鍾之絲法此以
三為一者也午申戍本隂辰而曰陽者豈非以㽔賔夷
則無射三陽律在位邪巳卯丑本陽辰而曰隂者豈非
以林鍾南吕應鍾三隂律在位邪黄鍾一分為九寸林
鍾得九之六太簇得九之八南吕得九之五十分寸之
三姑洗得九之七十分寸之一應鍾㽔賔得全釐大吕
夷則得全毫夾鍾無射得全絲而仲吕則得九之六有
五分八釐三毫四絲六忽此十一律之生專主黄鍾而
言者也至於黄鍾損一而得林鍾林鍾益一而得太簇
太簇損一而得南吕南吕益一而得姑洗姑洗損一而
得應鍾應鍾益一而得㽔賔㽔賔損一而得大吕大吕
益一而得夷則夷則損一而得夾鍾夾鍾益一而得無
射無射損一而得仲吕非以十二律互相生而言之者
乎黄鍾而大吕大吕而太簇太簇而夾鍾夾鍾而姑洗
姑洗而仲吕仲吕而㽔賔㽔賔而林鍾林鍾而夷則夷
則而南吕南吕而無射無射而應鍾此以隂陽長短之
序而言之者也主於黄鍾隔八下生林鍾林鍾隔八上
生太簇太簇隔八下生南吕南吕隔八上生姑洗姑洗
隔八下生應鍾應鍾隔八上生㽔賔㽔賔隔八下生大
吕大吕隔八上生夷則夷則隔八下生夾鍾夾鍾隔八
上生無射無射隔八下生仲吕非以十二律相生之序
而言之者乎六十調者十二律盡五聲五聲各得十二
律以律之十二乗聲之五共六十調所謂乗五而得者
如此八十四聲者十二律盡七聲七聲各得十二律以
律之十二乗聲之七共八十四聲所謂乗七而得者如
此嗚呼樂者所以象功而昭徳也堯欽明而時雍則奏
大章舜重華而風動則作大韶茍徒極聲容之盛而無
和樂之實則樂云樂云鍾鼓云乎哉亦聖人所不取也
我列聖相承禮法制而教化脩三綱正而九疇敘百姓
太和萬物咸若八風之氣宣而天下之情平矣猗歟盛
哉
　　問論士者以年少則精敏也而新進者多浮薄年
　　　邁則老成也而耄期者多倦勤然考之於古有
　　　中興漢室而為雲臺之冠者有保障江東而成
　　　赤壁之功者有定策隆中而談笑以却曹兵者
　　　有决策澶淵而博謔以退遼師者或捫虱而談
　　　當世之務或建節而負克敵之志或拜御史而
　　　人為之膽落或任招討而賊為之膽寒是皆年
　　　少者也而建立乃如此浮薄果足為年少累乎
　　　有起自渭濵而成伐商之功者有膂力既愆而
　　　止伐鄭之舉者有使秦而十數言存鄭者有擊
　　　先零以萬三百餘人屯田者或以狄仁傑之薦
　　　而復唐于周或賀陽城之諫而名重天下或以
　　　矍鑠示勇而天子稱嘆或以相業顯名而敵使
　　　動容是皆年邁者也而勲名乃如此倦勤果足
　　　為年邁累乎將用之於年邁者耶一言成天書
　　　之誤者非年少之人也抑用之於年少者耶附
　　　㑹新法之行者非年邁之人也二者何居而後
　　　可其明言之母隠
君子之建功也必本於道人主之用人也不拘其迹夫
天下之事未嘗不以得人而興不得人而廢天下之士
未嘗不以知道為賢不知道為不肖然士之於道也有
淺深而見於功業有大小彼黯黯焉不知道為何物者
適足以敗天下之事以自僨而已矣人主者操天下之
衡以權天下之士亦惟舉其賢者而進之取其不肖者
而退之使進之而拘其迹則進賢之路不廣退之而拘
其迹則退不肖之法不嚴路不廣則君子或滯於不用
法不嚴則小人或幸於茍容是故少而賢也吾進之少
而不肖也吾退之老而賢也吾進之老而不肖也吾退
之吾知有道而已矣年之老少吾何計哉古者登崇俊
良與之共政摧折鎮定付之以𤓰牙之權咨議論思委
之以腹心之寄雖以武王之聖穆公之賢漢唐而下諸
君之英武亦必資於太公蹇叔之流或有以興創業中
興之烈或有以成治内捍外之功當是時也擇賢而用
之隨才而使之初何嘗論其年之老少乎且新法之行
舉天下稱其不便而始終附㑹之者曾布也人將曰年
少者之所為也是豈年少之病哉人自病耳今以一人
而盡疑天下之年少者不猶因噎以廢食者乎天書之
誤舉朝廷知其不可而一言贊成之者杜鎬也人將曰
年邁者之所為也是豈年邁之病哉人自病耳今以一
人而盡疑天下之年邁者不猶因刖而廢屨者乎以年
少者而言之孝平不造西漢之鼎已移於巨君之手矣
鄧仲華杖策以從光武數言之間而天下之大計以定
其為雲臺之冠不亦宜哉獻生不辰東漢之鹿已掎於
孟徳之手矣周公瑾决策以贊孫權一炬之火而江東
之大勢以張其成赤壁之功不亦竒哉老瞞之下江陵
也戰檄一示而羣臣失色張昭輩已倡迎降之議合孫
吳之勢而却之者亮之所以為人龍也契丹之冦澶淵
也邊書一告而中外震駭欽若輩已建出幸之策得高
瓊之助而退之者準之所以為鎻鑰也桓温既入關中
王景畧留心江左捫虱而談當世之務可謂三秦豪傑
之才矣惜温之不見知金人既䧟中原岳鵬舉唾手雲
燕建節而負克敵之志可謂南渡精忠之將矣惜檜之
不見容温造為御史而劾李祐祐為之膽落其風力可
嘉也韓琦任招討而鎮西夏賊為之膽寒其威名可畏
也數君子者皆年少之人也而建立乃如此豈奸䛕皆
如布者哉以年邁者而言之周武怒商受之虐為伐商
之舉得太公以為輔卒成四海永清之功牧野洋洋之
頌至今尚昭昭也秦穆信杞子之言為侵鄭之謀忽蹇
叔而不聴卒獲三帥被囚之耻良士番番之戒至今尚
耿耿也趙充國以萬三百餘人而屯田其智將之流矣
當是時先零倡亂於先䍐幵脅從於後漢之邊鄙盖擾
擾也卒之䍐开既服而先零亦降充國之功不亦多乎
燭之武以十數言而存鄭其辯士之流矣當是時晉軍
於函陵秦軍於氾南鄭之社稷蓋岌岌也卒之秦伯既
恱而晉侯亦解之武之功不亦茂乎天后革唐之號自
立為帝罪莫大焉廷誅佞幸而復唐於周者張柬之也
陽城論列延齡營救陸贄罪莫測焉廷拜言官而名重
天下者張萬福也馬援以矍鑠示勇而天子稱嘆其心
可謂壯矣文彦搏以相業顯名而敵使動容其儀可以
象矣數君子者皆年邁之人也而勲名乃如此豈昏庸
皆如鎬者哉為今之計者少不必拘也少而如布之姦
䛕則斥之如孔明諸人則用之老不必拘也老而如鎬
之昏庸則去之如太公諸人則進之進而用之者皆賢
也斥而去之者皆不肖也年之老少吾不得而知之也
嗟夫天下之事功未有不本於道者也事功而不本於
道是功利私智而已然求人才於三代之上道純而功
亦隆求人才於三代之下則亦隨其分之所得而為功
之所著耳太公不可尚矣孔明可興禮樂盖天民之未
粹者其餘諸君子或得其一偏而全體之未窺或資之
暗合而造詣之未盡故亦能因事而有成隨事而輒效
也其下如布如鎬者得免於王誅亦幸矣何道之足云
哉
　　問書曰今惟淫舍牿牛馬詩曰駟騵彭彭肆伐大
　　　商征伐之資於馬也尚矣其制始於黄帝備於
　　　周官漢唐宋各有其法而我國家尤為詳悉内
　　　有太僕寺矣而府州縣設佐吏以專領之外有
　　　行太僕矣而苑馬寺設監苑以分領之互市有
　　　茶馬也分蕃有圉長也設官何其備歟既有見
　　　馬以給軍又有寄馬以給民既責之以牧養而
　　　又責之以孳息印烙以防之也考課以驗之也
　　　立法何其詳歟若是者宜馬之蕃盛也夫何一
　　　遇小警馬即告乏出帑藏之錢遣市馬之使所
　　　謂見馬寄馬者何在乎經有之學古入官議事
　　　以制是準今者必酌乎古今舉古人一二事試
　　　與諸士子商確之一馬復三卒内郡之制也令
　　　民自畜馬邊塞之制也至於封君而下以次出
　　　馬官給牝馬歸息什一不有墜於先烈乎府兵
　　　既立給錢而市之府兵既變給馬而用之至於
　　　一縑一馬息士十萬别色為羣望如雲錦不有
　　　禆於國家乎曰官馬曰户馬曰戎馬法亦善矣
　　　及保馬之法行而天下之民困當是時也首倡
　　　其議而力稱不便者誰歟騏翼鑾鏘玁狁息整
　　　居之禍龍驪駮白匃奴肆平城之圍馬之關於
　　　成敗亦重矣然則蕃育之有官嵗時之有祭宜
　　　也今欲使在内者有有驪有黄之多在外者有
　　　既佶且閑之盛其道安在將酌古法而行之歟
　　　抑我國家法已詳備今莫若脩其廢墜歟二者
　　　何居
經天下之政存乎法行天下之法存乎人故為治者不
患法之不脩而患人之未得吾見法具而不得其人者
有矣未見得其人而法有不舉者也馬政之制國朝之
經畫已備特承平日乆怠於吏而玩於民法固未嘗有
敝也敝之者人也今能一振而作之其所以經天下者
沛乎有餘裕焉茍徒是古非今役役於紛更改革之勞
而不知脩復之道其為為治之累豈小小哉孔子曰文
武之政布在方策其人存則其政舉其人亡則其政息
不我欺也請因明問而復之武王之伐商也有駟騵彭
彭之詩魯侯之征淮夷也有淫舍牛馬之誓則馬之用
於征伐也尚矣玁狁整居焦穫矣而宣王成薄伐之功
者以騏翼鑾鏘之盛髙帝威加海内矣而匃奴肆平城
之圍者以龍驪駮白之多則馬之係於成敗也大矣此
歴代以來所以考成分屬有蕃育之官祈休報賜有嵗
時之祭也以其官而言之其廐有未央承華騊駼騎馬
路軨大廐之異其官有三令四令丞五監長之殊而掌
之於太僕者漢制也其署有六閑八坊四十八監之類
其官有主簿直司圉官牧尉排馬羣頭之屬而領之於
太僕者唐制也至於騏驥有院天駟有監天廐有坊既
置羣牧司又置羣牧使此在内監牧之法自河北至許
州已有十八監兩河陜西有都總管處復置一監太原
交城又復置馬監既委羣牧司又委守倅兼領此在外
監牧之法又非有宋之制乎以其祭而言之春祭馬祖
夏則祭先牧秋祭馬社冬則祭馬歩者周禮也牲用少
牢地用大澤四祭之禮同積柴以燔坎地以埋四神之
禮異者隋禮也至於筮日致齋於未祭之先瘞􁀙燎柴
於既祭之後又非開元禮乎肆惟我國家列聖相承立
經陳紀㕘之於徃昔之規斷之以聰明之獨其設官不
為不備矣其立法不為不詳矣是宜馬之蕃盛也邇者
青蜀之賊一興邊關之冦少警廐既竭乏馬則𤣥黄朝
廷遣市馬之使帑藏出市馬之錢遂使閭閻之下槽櫪
為之一空價值為之騰湧此無他良以我國家長治乆
安百五十年以來天下雍容於禮樂文章之化熈皡於
富夀安樂之天官雖備也世平則易玩法雖詳也嵗乆
則易湮其欲在内者有有黄有驪之多在外者有既佶
且閑之盛不亦難哉策曰準今者必酌乎古將酌古法
而行之歟抑我國家法已詳備今莫若脩其廢墮歟嗟
夫泥古者不通遵先王者無過今舉古人一二事而言
之勸民養馬有一匹者復卒三人蓋居閑則免三人之
算有事則當三人之卒此内郡然也縱民畜牧官不為
禁或致馬千匹或致馬數千此邊塞然也是非漢制乎
當給馬者官與其直市之毎匹錢二萬五千刺史折斷
果毅嵗周察不任戰者鬻之以其錢更市不足則府供
之此給錢以市也府兵漸壊兵貧難致乃給以監牧之
馬此給馬以用也是非唐制乎至於有宋之時有曰官
馬畜於監牧者也曰民馬散於編户者也曰戍馬市於
邊郡者也此皆古人之法執事所欲㕘酌以行之者而
愚生直以為不可也是何也蓋彼法之善者當今既以
采而用之矣其不宜於時者則又不可行也載考當時
之制内有太僕寺矣而府州縣設佐吏以專領之外有
行太僕矣而苑馬寺設監苑以分領之户市有茶馬也
分蕃有圉長也其設官也擬之漢唐宋豈不為尤宻乎
今亦取其賢者而任之取其不肖者而退之耳既有見
馬以給軍而又有寄馬以給民既責之以牧養而又責
之以孳息印烙以防之也考課以驗之也其立法也視
之漢唐宋豈不為尤密乎今亦摘其弊而祛之舉其墜
而興之耳嗚呼祖宗之法至精至備行之天下而無弊
傳之萬世而可法今馬政之未舉者則亦講求之未明
脩復之未至耳豈可不責之人而惟法之是咎不究乎
今而惟古之是圖哉夫以我祖宗精備之法適我聖天
子大有為之日碩俊簡布於朝廷羣能分列於外服竭
蹇蹇之忠秉明明之節司太僕者寧無張萬嵗其人耶
司苑馬者寧無王毛仲其人耶誠一振舉於萎薾之餘
剗剔乎奸㣲之弊則一縑一馬雲錦成羣亦何難致之
有哉若夫孝武上自封君以次出馬官給牝馬歸息什
一至安石信曾孝寛之言忽文彦博之議卒行保馬之
法而為天下之害則漢宋之敝政不敢屑屑為執事陳
也雖然滌膓續骨醫者之技雖妙不如不疾之為愈焦
頭爛額救者之功固多不如不焚之為貴與其畜馬以
為用不如無事而不用馬也書曰歸馬於華山之陽此
又愚生言外之望也不知執事以為何如
　　問昔先王經國子民必先食貨而重戎兵肆我列
　　　聖法古制治以食貨言之既有邊儲矣復有京
　　　運存留之設食宜無不足也而何倉廩毎至於
　　　空乏既有嵗辦矣復有丁傭貨搉之例貨宜無
　　　不足也而何帑藏每至於匱竭稽之於古二十
　　　稅一取民何輕也乃有海内庻富之治課役皆
　　　免賦民何寛也乃有斗米三錢之效今自山西
　　　所急言之邊已云儲而督併之使屢遣乎廷臣
　　　禄已云班而告乏之䟽累陳於藩室厥咎何由
　　　乎所以充足之者抑有道乎夫令有緩急而物
　　　有重輕嵗有凶穰而糓有貴賤食所當平也幣
　　　重則民不堪幣輕則民亦患貨所當權也二者
　　　古人已有定制矣而可行於今乎三年耕必有
　　　一年之積九年耕有三年之積足食之道也千
　　　乗之國藏鏹百萬萬乗之國藏鏹千萬足貨之
　　　道也二者當今亦畧施行矣其有合於古乎以
　　　戎兵言之内有五府也又設衛所以分屬之綜
　　　理周矣外有司衛也又設將臣以總率之經畧
　　　備矣稽之於古府兵之制不為不善何以致蕃
　　　鎮之禍衙廂之制不為不密何以有金人之變
　　　今自近日之事言之饑民嘯聚流刦郡縣嘗調
　　　京軍以捕禦矣而飄忽震蕩過無堅城卒頼邊
　　　軍以剿之京軍抑不足恃耶套衆驕縱侵竊邊
　　　關嘗有邊軍以屯戍矣而憑陵斥突陣無勇將
　　　復調京軍以捍之邊軍又不足恃耶其弊安在
　　　乎所以振揚之者抑有道乎夫潢池弄兵置而
　　　不捕較之捕盗朝歌以安民者孰得得是人而
　　　用之盜可弭乎備敵數嵗戢兵不戰比之兩炬
　　　疑敵一戰而取勝者孰優得是人而用之邊可
　　　備乎夫識時務者在俊傑數者時務之大者也
　　　諸士子其詳言之毋以俊傑為嫌而自讓
有足國之大本有强國之大本食貨者足國之道也而
其本在於節用戎兵者强國之道也而其本在於安民
用既節則國不期足而自足民既安則國不期强而自
强茍務國之足而不本於節用吾知所入者不能給其
所出雖頭㑹箕斂民力愈竭而用益不足矣務國之强
而不本於安民吾知本既先撥而戎狄乗之良民善衆
亦且化而為大盜矣孔子曰節用而愛人請以是並為
明問復盖嘗聞之洪範先食貨於八政故知有天下者
不可無財用周官列司馬於六卿故知有天下者不可
無戎兵昔者先王因地制貢則壤成賦料丁起役而食
貨興矣我國家之制既有邊儲矣復有京運存留之設
既有嵗辦矣復有丁傭貨摧之例其綜理之詳雖夏后
之貢成周之徹何以加焉若是者食宜無不足也貨宜
無不充也今自山西所急而言之督併之使屢下于邊
陲告乏之䟽累陳于藩室噫有由然哉輸於邊者有常
數而客兵調集每至若林之多供乎禄者有定額而天
潢繁衍乃有螽斯之盛况夫窮民之逋欠災傷之蠲除
豪右竊攬代之權貪夫肆侵漁之利其欲粟陳而不可
食貫朽而不可較不亦難哉為今之計者宜何如耶粟
之貴賤所當平也貴則减價以糶之賤則增價以糴之
是亦古人備荒之一䇿也幣之輕重所當權也幣輕則
母權子而行幣重則子權母而行是亦古人救時之一
法也今之存積即先王積餘之意脩其廢焉非常之用
寧不足充乎今之預備即先王藏鏹之意舉其墜焉不
時之需寧不足給乎夫然後時檢校以閱其實嚴刑罰
以禁其奸其庻乎食貨之可足矣雖然䆒其本而言之
不有節用者乎無名之賞賜有度不急之土木不興非
時之逰觀有節無益之冗贅不設如是而已耳先王威
諸侯平邦國除盜賊而戎兵興矣我國家之制内有五
府也又設衛所以分屬之外有司衛也又設將臣以總
率之其經畧之備雖商之赫業周之詰揚莫有過焉若
此者蠻夷宜率服也盜賊宜屏息也今自近日之事而
言之饑民嘯聚流刦郡縣嘗調京軍以捕禦之乃至飄
忽震蕩過無堅城而剿之者卒頼邊軍焉是郡縣之變
京軍既不足恃矣套衆驕縱侵竊邊闗嘗有邊軍以屯
戍之乃至斥突憑陵陣無勇將而禦之者又調京軍焉
是邊闗之變邊軍亦不足恃矣噫有由然哉武弁以甲
胄為耻而慕文墨軍士以工賈為業而惡戰鬬况夫坐
作進退之未習而卒不知兵敿糓鍜礪之未第而兵無
完器精鋭或隠於權門老弱多充於部伍其欲摧鋒䧟
敵折馘執俘不亦難哉為今之計者宜何如耶選將以
主兵閲卒以實伍而兵之本以立簡器以利用演陣以
教戰而兵之用以備治渤海如龔遂長朝歌如虞詡必
求是人而任以捕盜之責備北邊如李牧守雲中如亷
范必擇是人而付以備邊之任夫然後鼓之以慶賞震
之以刑威庻乎戎兵可振矣雖然究其本而言之不有
安民者乎生之而不傷厚之而不困扶之而不危節其
力而不盡如是而已耳稽之於古度官禄量國用以徴
其租出口錢計算錢以課其丁或至三十税一者漢之
取民可謂寛矣而文景乃有海内庻富之效田有租家
有調丁有傭既以為經常之制量事宜度災變差老少
又以為減除之權或至課役皆免者唐之取民可謂輕
矣而太宗乃有斗米三錢之效此漢唐食貨之大畧也
府兵之制不為不善而卒致藩鎮之禍者府兵之制壞
而彍騎之兵興彍騎之兵變而藩鎮之權重至其末年
朝廷行姑息之政强將擁不制之兵而唐亡矣衙廂之
兵不為不密而卒致金人之變者藩鎮之權釋而兵始
弱保甲之法行而民始困至其末年主之以非人用之
以妖術而宋危矣此唐宋戎兵之大畧也或始焉粗備
而僅致小康或終焉不戢而卒成大禍漢唐宋之所以
為漢唐宋也曷足以為當時法而執事陳哉
　嘉靖七年順天府鄉試
　　問數載乎理理寓於數數非理莫立理非數莫彰
　　　理之備而數之顯莫過於圖書昔者圖出于河
　　　伏羲因圖以畫卦文周因畫以繫辭筮者其用
　　　之一也書出于洛大禹因書以第疇箕子因疇
　　　以衍義筮者其目之一也易至朱子作啓䝉以
　　　盡乎蓍之變範至蔡子作皇極以通乎蓍之用
　　　然易之揲以四範之揲以三竒偶殊其用宜若
　　　相背矣其分卦揲歸之法通變極數之妙考占
　　　成業之義乃又㕘同契合者何也竊又疑之易
　　　經四聖而始成範乃成於蔡子一人之手而其
　　　數之妙直與大易同流似非三代以還儒者之
　　　所能到也其或别有所授乎易爻用變今載之
　　　經惟九六耳朱子筮儀四爻五爻之變乃用之
　　　卦不變之爻易無七八之爻也何自而占乎不
　　　知於孔子大傳之說合乎否乎抑亦别有說乎
　　　河圖洛書數之大者也諸士子究心乆矣其詳
　　　言之勿隠
對數之為用有不同而聖賢之著述亦不同其理則一
而已矣理之一則不害其用之不同著述之不同也聖
賢之著述豈聖賢自為一端臆想之說哉數有是理也
聖賢為之著述以發其藴耳聖賢何以知之也揆之理
而已矣聖賢之著述一於理也學者論聖賢之著述也
亦一於理而已矣請因明問而答之道原於一而散於
萬原者理也散者數也天下有不同之數而無不同之
理理者數之神宰也數者理之形象也非理則數不生
非數則理不著舍數而言理者虚無之學也舍理而言
數者技術之流也故吾道者合理與數而言之也昔者
伏羲氏繼天而王龍馬負圖出於河所謂一六居北二
七居南三八居東四九居西五十居中者是也卦之理
寓焉伏羲因而則之以為乾兊離震巽坎艮坤之八卦
六十四卦既成文王繫卦辭周公繫爻辭筮則用之一
耳大禹治水成功神龜負書出於洛所謂戴九履一左
三右七二四為肩六八為足者是也範之理寓焉禹因
而陳之以為五行五事八政五紀皇極三徳稽疑庻徴
福極之九疇九疇既列箕子衍其義武王傳其學筮則
目之一耳易筮起於前古至朱子作啓䝉以盡乎蓍之
變其揲也以四三變而一爻具九變而小成乾一兊二
離三震四巽五坎六艮七坤八大抵卦至於八圖之秘
固已泄矣由是十有八變而大成觸類而長之六十四
卦之變而四千九十六卦於是乎備天下之疑决焉天
下之業定焉範筮前無所考至蔡子作皇極以通乎蓍
之用其揲也以三一揲而綱以立再揲而目以具一一
為一一二為二一三為三二一為四二二為五二三為
六三一為七三二為八三三為九大抵數至於九書之
秘固已泄矣四揲而八十一章成由是觸類而長之至
於八揲而四㑹六千五百六十一數於是乎備天命人
事由是較焉吉凶禍福由是彰焉易之揲四而其變三
體方而用員者也範之揲三而其變二體員而用方者
也此執事所謂分卦揲歸之法通變極數之妙考占成
業之義無一不同者盖理之同也於此不同則亦不足
以為數矣夫易廣矣大矣而範之數直與之同流執事
疑非蔡子之作愚生亦謂數學自易以後雖代有作者
經世倣於易而為之者也大𤣥潛虚之類支離破碎强
合難通未有如範數之大不用乎易而能準乎易者此
必上世以來有所秘傳混於丹竈之家而蔡子得之於
異人之授不然則蔡子既聖矣乎何以能作也孔子曰
動則觀其變而玩其占乾之羣龍用九坤之永貞用六
今朱子啟䝉考占之法四爻五爻之變乃占之卦不變
之爻易之爻非九則六而不變之爻非七則八也易無
七八之爻何自而占乎且於孔子觀變之說有不合矣
意者義理則先儒之論精詳至到無可言者至於名物
度數雖聖人亦有未及學而或不盡者也夫天下古今
理而已矣理之同也遵之不以為阿理未同也議之不
以為僭此末學之臆見或亦執事發問之意也大哉數
乎天非數不覆地非數不載人非數不成彰徃知來者
數也通幽達變者數也藏神顯化者數也數豈易言哉
今執事問及愚生則不敢然也然未知其是否謹對
　　問威天下在乎兵而主兵者在於將吳子有言三
　　　軍之衆百萬之師張設輕重在於一人將固不
　　　可以不知兵矣嘗即一二兵法而觀之途有所
　　　不由也不由崤澠者成七國之功由壷頭者致
　　　五溪之敗城有所不攻也不攻華費者完兵而
　　　深入攻郢郡者衆潰而走死君命有所不受也
　　　叱吳使之說者成覇越之功拒長史之謀者舍
　　　格天之業士卒當如愛子也與士卒分勞苦者
　　　著績于河西不恤士卒饑寒者見殺於安陽數
　　　將於兵法合之則成違之則敗是固然矣然有
　　　可疑者争北山而敗髙陵不可向也或以蹙馬
　　　鞍山而取勝以卒神而勝妖術似可用也或以
　　　用六甲而致敗臨泜水而退舍全軍宜矣何退
　　　舍澗水者卒至䘮師日夜行三百里敗走宜矣
　　　何日夜行二百里者卒至成功是又於兵法也
　　　或同合而成敗頓殊或同違而勝負特異然則
　　　為將者將無事於兵法乎其或兵法之變有非
　　　可以常法拘乎文事武備皆諸士子分内事也
　　　毋曰吾儒生未學於軍旅
對有用兵之常有用兵之變常者固兵法也變者亦兵
法也自其常而觀之合乎兵法者知兵法者也自其變
而觀之合乎兵法者固知兵法者也不合乎兵法者亦
知兵法者也夫兵者隨機應變因敵制勝者也何常形
之有哉昔趙括能讀父書奢不能難岳飛好野戰不用
古法盖飛知變而括不知變也觀乎此則可以答明問
矣夫威天下在於兵而主兵者在於將三軍之衆百萬
之師張設輕重在於一人為將者固不可不知兵用兵
之妙存乎一心㣲乎㣲乎應形於無窮而談兵者又不
可不知變也崤澠誠不可由也亞夫於是竟走藍田所
謂途有所不由者而馬援之困敗盖不知壷頭之不可
由矣華費誠不可攻也曹公所以深入徐州所謂城有
所不攻者而沈攸之之走死盖不知郢郡之不可攻矣
越王許吳王之成范蠡不從其命乃叱王孫雄之請而
遂成霸越之功董卓挾漢帝之命皇甫嵩欲赴其召乃
忽梁衍之謀而竟就匹夫之諒將在外君命有所不受
蠡則知之而嵩不知也吳起親裹贏糧與士卒分勞苦
守河西而拒强秦之兵宋義置酒大㑹不恤士卒之凍
餒留安陽而致項羽之誅愛士卒當如愛子起則知之
而義不知也數將者其於兵法合之則成違之則敗所
謂合之者知兵法者也不合者不知兵法者也兵法之
常也髙陵不可向也趙奢先拒北山秦師争山不得秦
師大敗劉備先據馬鞍山陸遜四面蹙之漢師大敗盖
遜以乗勝之兵蹙備已敗之兵是得夫激水之疾可以
漂石之意若秦師大敗則兩軍相敵未有勝負者也豈
可槩論乎祥疑所當禁也田單令一卒為神以破燕者
田單智勇之將乗忿怒之軍志復宗國是得夫能愚士
卒耳目之意若郭京之敗則市井無頼原不知兵者也
豈可以同語乎陽處父退舍於泜水此合令半濟而擊
之之法符堅駐軍於澗水揮兵使却亦合此法也退不
可止而大敗者盖堅軍無紀律耳是豈知法令孰嚴之
㫖哉魏武日夜行三百里逐先主于當陽正犯百里争
利則擒之法唐太宗日夜行二百里追宋金剛于雀䑕
谷亦犯此法也遂破金剛而大捷者盖金剛已敗沮耳
是豈非其疾如風之㫖哉所謂合之者固知兵法者也
不合者亦知兵法者也兵法之變也即是而觀之則常
者固常也而變者亦常也孫子有言聲不過五五聲之
變不可勝聴也色不過五五色之變不可勝視也兵不
過竒正竒正之變不可勝窮也變之一字其用兵之最
要者乎抑又有説焉兵凶器也黷之則危然昔有周當
成康之時四方無虞九夷通道矣召公告以張皇六師
周公告以詰爾戎兵二公豈導君以威武者哉盖人主
於天下無事之時多留心於儀文制度之間以為藻飾
太平之具至於兵之一事往往視為不急之務言之者
以為不祥為之者以為多事及天下卒然有變則茫然
無以為應奸人賊子得以肆其淊天之惡而天下遂至
於大亂唐𤣥宗之時何等全勝之天下也安禄山漁陽
一鼓而諸鎮瓦解乗輿播越矣今天下萬國乂治百蠻
欵塞庻職奉法文章禮樂閭巷彬彬而愚生之慮以為
所因循而不振者兵與將耳此亦或執事未發之意也
敢僭言之謹對
　　問天下之大勢在外則邊陲在内則郡邑邊陲所
　　　以禦外侮郡邑所以安内治也今邊陲之上軍
　　　士怯怠矣紀綱陵遲矣帑藏空虚矣其何以禦
　　　外乎郡邑之中風俗頽敗矣盜賊竊發矣生民
　　　困瘁矣安在其安内乎致是者厥咎何由也今
　　　所以處之者何道也遐想古之人教步兵于澤
　　　潞者天下推勇誅亂將於朔方者諸鎮奉法屯
　　　要害浚溝渠而興屯田者羌夷降敗是皆名將
　　　也得是人而用之軍氣可振帑藏可足紀綱可
　　　伸歟守蜀郡者治崇禮義長朝歌者人稱神明
　　　勸農桑重牧養而禁奢侈者郡有蓄積是皆良
　　　吏也得是人而用之民生可蘇盜賊可息風俗
　　　可淳歟古人未嘗借才于異代今天下文武之
　　　士嵗進幾千人獨無是人出于其間歟抑或有
　　　之而莫之用歟此天下剥膚之弊而廟堂之所
　　　欲聞者也諸士子其縱言之主司者為之達
有致弊之源有拯弊之道然欲拯其弊當先究其源拯
弊而不究其源是猶醫者之治病茍不究乎病源之所
在抑何以施治療之法哉生也恭承明問而有以知前
日致弊之源今日拯弊之道矣天下之道二義與利之
間也天下尚義則治尚利則亂前日之致弊者利也今
日拯弊之道亦有義而已矣仰我聖天子在上日勤聖
學總攬乾綱備二帝三王之徳則固宜有太和雍熙之
治也而天下之弊如執事所言種種者何哉在邊陲帥
臣格之也在郡縣有司格之也自正徳十六年間權奸
相繼用事政以賄成我祖宗以來生養安全之道禮義
亷恥之教綱紀法度之制掃蕩無幾外而邊陲之將内
而郡縣之吏陟者以利而超遷黜者以利而幸免而將
與吏多不得其人矣將既不得其人則邊陲之上軍士
不得不怯怠帑藏不得不空虚紀綱不得不陵遲也吏
既不得其人則郡縣之内生民不得不困瘁盜賊不得
不竊發風俗不得不頽敗也是前日所以致是弊者無
他利而已矣知前日所以致弊之源則今日所以拯弊
之道可得而言矣盖嘗聞之士有百善惟亷為最士有
百惡惟貪為最盖亷則衆欲皆伏而逹之於政自無不
善貪則衆欲皆起而逹之於政自不能善亷者義之大
也貪者不義之大也是故今日之所急者義而已矣必
也絶請托之私重苞苴之禁公銓選之法明黜陟之典
則前日之私既足以驅天下於利而今日之公獨不足
以驅天下於義乎誠使邊陲之將郡縣之吏皆忘一身
之私秉為國之公則前日之弊將不革而自除焉不然
則操演雖勤徒足以為觀聴之具轉輸雖多徒足以長
侵漁之奸誅戮雖嚴徒足以激凶頑之怒矣邊陲何自
而理哉蠲賑雖頻徒足以資里書之欺捕詰雖急徒足
以貽地方之擾教戒雖切徒足以為文具之虚矣郡縣
何自而治哉遐想古人李抱真之帥澤潞也教習步兵
而天下推勇郭子儀之至朔方也按誅亂將而諸鎮奉
法趙充國屯要害浚溝渠而興屯田於是羌夷降敗是
皆名將也得是人而布之邊陲之上如李抱真焉何患
乎軍士之不振如郭子儀焉何患乎紀綱之不伸如趙
充國焉何患乎帑藏之不足今武舉之選世襲之胄多
矣其中獨無是人歟文翁之守蜀郡也建立學校而治
崇禮義虞詡之長朝歌也誘擒盜賊而人稱神明龔遂
勸農桑重牧養而禁奢侈於是郡有蓄積是皆良吏也
得是人而布於郡縣之中如文翁焉何患乎風俗之不
淳如虞詡焉何患乎盜賊之不息如龔遂焉何患乎民
生之不安今科目之舉畿藩之貢多矣其中獨無是人
歟易曰蠱先甲三日後甲三日夫天下之勢在外則邊
陲在内則郡縣今邊陲之上郡縣之内其弊如此可謂
蠱之極矣然則今日治蠱之責能無勞於聖天子之心
乎先甲後甲治蠱之道也程子曰治蠱者先究其所以
然則知救之之道後慮其所將然則知備之之方善救
則前弊可革善備則後利可乆今日拯弊之要無踰于
此者矣雖然竊又嘗究理亂之勢推盛衰之迹乃既為
今日憂而又為今日喜書曰天閟毖我成功所然則今
日聖天子承先朝之大弊雖不能不厪宵旰之憂而其
所以𢎞中興之業永萬世之譽者亦豈不在於是乎是
故商道不衰無以成髙宗之名周道不衰無以見宣王
之績今天下行將太平矣明明天子令聞不已敢為今
日誦謹對
　
　
　
　
　
　
　
　
　苑洛集巻九
欽定四庫全書
　苑洛集巻十
　　　　　　　　　　　　明　韓邦奇　撰
　　妾薄命
昔郎年少時妾在蘭閨中見郎錦城西緑駬嘶春風
妾作郎家婦郎行萬里舟妾心無所願欲作長江流
妾不如春月花開到郎側郎心匪飄風妾無傾城色
桃花紅復紅江水深復深花紅强似面水深不如心
流螢度珠簾秋夜長無極為郎製羅衣淚痕密如織
妾始嫁郎時永言受郎恩但得郎舟回妾願鎖長門
嵗序不可轉六月或清霜郎豈無歸日時復理紅裝
　　買劔曲
千金買寶劔百金裝赤鞘意欲獻上方騎馬長安道
劔拔風塵昏囊貯血肉腥古来游侠兒一擲雙丸青
瀚海憶􁌛珉天山起􁃜鼓落日照轅門將軍怒如虎
年少氣亦俠常思萬戸侯磨刀桑乾河欲唱大刀頭
金印大如斗旌旗百尺高不上燕然山不插侍中貂
少小事戎行生長亦朔漠君恩重如山鐵衣輕如葛
朔風蕭蕭來七月如深秋馬騰槽邊嘶笑取金絡頭
男兒介胄身死葬崑崙山却笑班將軍生入玉門關
　　𤣥庵
大化運氣機綱維不可測至性有淵源於人見天則一
覺明真境西方談空色啟關走龍虎揮神凌八極是非
千萬載大易重消息
　　雜意
崑崗峻且崇鑿出雙玉華磨之勞沙石堅好無纎瑕製
為雙玎璫組以雜𤣥黄其價且萬鎰以佩君子裳
貴陽長靈杉千章百尺高秋來動風色雲外起天濤負
此棟梁材生之萬山隈世無魯公輸千載委荆萊
金門多良竹春風生新枝猗猗青且堅薄言一采之物
用各各殊感之重嗟吁或為虞廷簫或為吳姬竽
灼灼檻中花日結紅芳友惜此妍麗資隳折佳人手幽
草澗邊生春發秋還榮三嘆犧牛身使我淚沾纓
　　晉溪
峩峩太原山混混晉溪水山有合抱材水有蛟螭起合
抱作棟梁蛟螭興雲雨棟梁無條枝雲雨或愆期造化
有不能物豈無參差奮飛從神龍未必乏行施遽命許
旌陽我心實傷悲
　　渭濱叟
西伯本事商後車載老人豈期牧之野空有十亂臣我
獨負鷹揚談笑誅商辛峩峩首陽山其下渭之濱
　　　渭水至首陽山下東入河夷齊餓死首陽山
　　周公居東　周公聖人又王室懿親進退之際天
　　　下安危係之被䜛居東二年餘召公太公未嘗
　　　發一言援釋及成王卜風雷之變得周公請命
　　　之書二公猶以為不知聖人舉動未易言也
周公王懿親進退係安危居東二年餘四海皆嗟咨二
公位阿衡未見出一詞王以風雷變出郊親逆之各各
懷忠誠二公心始知
　　　成王悟二公之心白矣
　　鵑聲至
洛陽鵑聲至爾意亦何勤宋室諸縉紳誰為達紫宸莫
謂禽無知性或靈於人負爾數聲血千載徒悲辛
　　徐世勣　世勣與褚遂良同受太宗顧命曰佳兒
　　　佳婦皆以付卿後高宗欲廢皇后立武氏遂良
　　　不可世勣勸成之世勣以其孫敬業有滅族相
　　　使入林麓縱火焚之敬業倉卒無所逃引佩刀
　　　剖馬腹匿腹内火過浴血出後敬業討武氏之
　　　罪不克死之遂族徐氏
宗室殺欲盡汙穢蒸宸扆太宗托孤心是誰亂唐紀智
哉浴血兒火燒不能死火燒兒不死于以見天理
　　　敬業死徐族不滅
　　駱賓王　武氏簒唐改號周然知任狄梁公武氏
　　　欲以天下與武氏梁公曰陛下以天下與太子
　　　則千秋萬嵗後血食於太廟若與武氏未聞姪
　　　為天子祔姑於廟者也乃移中宗於東宫後五
　　　王擁立中宗勒武氏還宫初武氏臨朝時駱賓
　　　王佐李敬業討武氏罪不克死之
狄梁回兇牝房州還東宫敬業伸大義揮戈振群䝉烈
烈賓王檄如日當天中寧為敬業死不立狄梁功
　　張紫巖浚　當時立主和議浚始終不從宋儒與
　　　之曲端以直遂見誅岳飛以忤觸見擠
黄閣主和議紫巖志恢復聽之真可人誰有孔明腹曲
端既已誅武穆見忤觸試使當筵舞再䝉宣和辱
　　　既不能令又不受命
　　殷謝　浩不出衆曰深源不起當如蒼生何安不
　　　出衆曰安石不起當如蒼生何後天子徴浩桓
　　　温辟安皆起
深源與安石皆為士望宗天子徴浩入于以抗桓公嗟
嗟桓晉間誰復識變通智哉東山子蒼生戲高崧感此
殷謝事成敗論英雄
　　　高崧餞安於新亭戲曰昔安石當如蒼生何今
　　　蒼生當如安石何
　　人不歸
憶我莫苦吟苦吟傷子心寄子莫忘歸忘歸失我依清
清在山泉忽為九仞淵流水不復返我心日慘慘
客自河曲來寄我雙鯉魚長跪接鯉魚或有尺素書剖
魚乃空腹使我心成疽生此女子身不如委溝渠
　　金臺送士人歸關中
朔風驚客耳歸興難攀牽遊韁繫長栁帶劍登祖筵把
酒共嘆息逼側何足憐霜雪蔽天地征裳獨蹁躚衆芳
滿洲渚老鴈新饑還君志在商嶺浩歌出幽燕閑雲落
南浦野鳥入青天誰愛黄金臺不必重凄然
　　檗谷　王侍郎圖
王子自閩來揪愀顔色枯須臾隕雙淚語我檗谷圖旻
天覆下土林鴉亦哺雛我獨失其怙懷抱泣呱呱哀此
北堂人青春撫遺孤中道復棄捐旻天降虐膚晨鷄入
省視㷀㷀鮮盤壺今也稍豐裕肥甘逮妻孥敝廬多寒
暑簟裀無褐蒲冠裳錫雙誥安得奉桑榆旻天覆下土
不聞予號呼桐棺薄如墨土淺且墳壚兹能讀喪禮空
有龍虎區朝露零春華秋霜寒如鋪牲醴亦嘉㫖安得
奉庖厨旻天覆下土胡戾獨予誅空山栢如金其味苦
如荼茫茫風木恨直與乾坤俱聞之重感傷為君歌且
都努力樹名德毋愧曾閔徒
　　東郭遺叟　雷給舍翁
給舍展綃帙示我遺叟行讀之三嘆息乃識虚與盈遺
叟尚𤣥德位獨弗稱情給舍珪璋器唾手公與卿遺叟
吳臯彦早嵗負才名持筆謁天曹文章冠群英今觀畿
輔地遍野甘棠生温温清苑判施澤先孤惸挺挺松栢
資虬枝霜雪勁嗤被鶯與燕視我同春榮𤣥鶴已千仞
刷羽雲霄鳴郭東有梅竹良友堪同盟相隨詠舞雩心
與賢聖并
　　富陽民謡
富陽江之魚富陽山之茶魚肥賣我子茶香破我家采
茶婦捕魚夫官府拷掠無完膚昊天胡不仁此地亦何
辜魚胡不生别縣茶胡不生别都富陽山何日摧富陽
江何日枯山摧茶亦死江枮魚始無山難摧江難枯我
民不可蘇
　　獄中集古　東岩同扉
天地身何往故鄉不可思蕭蕭北風勁慘慘中膓悲多
病久加飯開懷無愧辭眼前列杻械報主爾何遅
　　　右一寄杜位二赤谷三江村四送方書記五雨
　　　六詠懷七草堂八有感
徘徊虎穴上性命由他人漂梗無安地塗泥任此身浮
生㸔物變薄宦走風塵烱烱一心在天高難重陳
　　　右一寄贊上人二懷鄭司戸三征夫四送陵州
　　　路使君之任五又示兩兒六贈别何邕七嚴武
　　　八奉贈鮮于京兆
赤縣昔同遊忽在天一方危時暫相見鬢髮各已蒼隂
風千里來嵗暮有嚴霜人間夜寥閒落月滿屋梁出處
同世網涕淚濺我裳平生方寸心嫉惡懷剛膓痛憤寄
所宣激烈思時康皇皇太宗業道德仰今王丈夫誓許
國志士懷感傷吾道正羈束真宰意茫茫
　　　右一贈蘇四徯二成都府三送舍弟赴齊州四
　　　贈衞八處士五吳侍御江上宅六壯遊七夜聽
　　　許十誦詩八夢李白九鄭公䖍十栁少府十一
　　　舟中苦熱十二壯遊十三義鵠十四夏夜歎十
　　　五北征十六洛城𤣥元皇帝廟十七前出塞曲
　　　十八贈李四丈十九觀水漲二十遣興
樓角凌風逈夜深露氣清今夕復何夕寂寞壯心驚故
國十年别轉衰病相嬰妻子隔絶久萬里正含情惆悵
年半百何得尚浮名鴟鴞志意滿豺虎正縱横麟鳯在
赤霄赤驥頓長纓志士淚如水忠臣氣不平挺身艱難
際萬古一死生感恩義不小永懷丹鳯城
　　　右一東樓二玩月呈漢中王三贈衞八處士四
　　　嵗暮五客居六春陵行七述懷八客夜九立秋
　　　後題十水檻遣興十一病栢十二久客十三幽
　　　人十四述懷十五聽楊氏歌十六嚴武十七送
　　　韋評事十八詠懷十九送盧侍郎二十送覃二
　　　判官
　　右集杜
感激平生意此心誰見明與君歌一曲一半是秦聲
　　　右一贈易秀才二鄴中王大勸入石門山三將
　　　進酒四觀胡人吹笛
狂風吹古月腸斷白楊聲寒雪梅中盡空歌懷友生
　　　右一司馬將軍歌二上留田行三宫中行樂詞
　　　其七四九日
燕臣昔慟哭千載為悲辛聖代復元古如君何足珍
　　　右一古風其三十七二古風其四十八三古風
　　　其一四效古其二
鴈度秋色逺林光淡碧滋長歌盡白日不覺鬂成絲
　　　右一摘蒼耳作二與賈至舍人三遊南陽白水
　　　四上三峽
鬱悒獨愁坐煙蘿欲暝時秦雲起嶺樹及此有相思
　　　右一酬崔五郎中二遊昌禪師山池三登新平
　　　樓四遊秋浦白笴歌
獻納青雲際狂言非至公何由返初服美酒沽新豐
　　　右一答高山人二挂席江上待三過盧郎中四
　　　效古
嵗落衆芳歇秋來百草生萬重關塞斷慷慨淚沾纓
　　　右一太原早秋二贈閭丘宿松三奔亡道中四
　　　經亂離後天恩流夜郎
昔獻長揚賦風雲四海生遭逢聖明主禮樂秀群英
　　　右一答杜秀才五松見贈二讀諸葛武侯傳贈
　　　崔少府三書情贈蔡舍人雄四留别金陵諸公
潛虬隠尺水海鳥知天風霜鬂兩邊白出門悲路窮
　　　右一贈别舍人弟臺卿之江南二贈任城盧主
　　　簿三贈友人其三四贈從兄襄陽少府皓
蹭蹬遭䜛毁空懷戀主情賢人當重寄或冀一人生
　　　右一贈張相鎬其二二觀胡人吹笛三贈昇州
　　　三使君忠臣四繫尋陽上崔相渙
朔雲横天高逺海動風色蕭颯望中來摧殘梧桐葉感
歎發秋興蒼然五情熱長安如夢中雲山萬里隔前期
浩漫漫落日歸心絶生事如轉蓬一官已髮白昨日東
樓醉緑楊正可折今兹大火落已屬流芳歇壯心惜暮
年嵗光屢奔迫天地一浮雲生死殊飄忽李斯上蔡門
窮途方慟哭張翰江東去清風洒蘭雪世路今太行非
時將安適結心寄青松千春卧蓬闕且復命酒樽浩歌
待明月
　　　右一酬崔五郎中二早秋贈裴十七三玉真公
　　　主别館四塞下曲其四五峴山懷古六古風其
　　　五七送陸判官八望夫山九登敬山亭南望懷
　　　古十蘇武十一贈從兄少府十二贈韋祕書十
　　　三魯中東樓醉起十四書懷寄從弟十五將遊
　　　衡岳過雙松亭十六送崔十二遊天竺十七玉
　　　壺吟十八淮南卧病書懷十九贈别從甥高五
　　　二十憶崔郎中宗之遊南陽二十一留别于十
　　　一兄逖二十二古風其五十四二十三送張舍
　　　人之江東二十四别魯頌二十五擬古其七二
　　　十六擬古二十七望黄鶴樓二十八天台曉望
　　　二十九春歸終南山松龍舊隠三十春日醉起
　　　言志
空名適自誤寡識冒天刑應念投沙客多愧魯連生感
此三嘆息淚滿逐臣纓白日在青天為君前致辭我本
草間人幸遭聖明時投軀寄天下逺為千載期一度浙
江北茫然使心悲世路成奔峭萬姓危朝霜修蛇横洞
庭獨坐傷激揚六駁食猛虎剪棘樹蘭芳獻書入金闕
著論談興亡浮雲蔽紫闥虹霓掩天光黄金消衆口青
蠅遂成寃其事竟不就小節豈足言松栢本孤直虬龍
盤古根瑶草寒不死猶懷明主恩
　　　右一經亂離後天恩流夜郎二望鸚鵡洲三贈
　　　漢陽輔録事四聞李太尉大舉秦兵五遊大山
　　　六觀番人吹笛七還山留别金門知已八書懷
　　　贈南陵常贊府九讀諸葛武侯傳十詶崔郎中
　　　十一鄴中王大勸入石門山幽居十二尋魯城
　　　北范居士十三贈上判官十四送王屋山人十
　　　五經亂將避地剡中十六獄中上崔相十七荆
　　　州賊平臨洞庭言懷作十八贈從孫義興宰銘
　　　十九送張秀才從軍二十叙舊贈江陽宰二十
　　　一金門答蘇秀才二十二贈别舍人弟二十三
　　　古風其三十七二十四答高山人兼呈權顧二
　　　侯二十五送薛九被䜛去魯二十六書情贈蔡
　　　舍人雄二十七贈張相鎬二十八贈從兄襄陽
　　　少府皓二十九古風其十二三十贈宣城趙太
　　　守悦三十一送郄昻謫巴中三十二同王昌齡
　　　旅第
　　右集李
　　齋居　時𨽻司徒卿
奉天承帝戒東省肅齋居竹䕃春階月燈明夜榻書天
風傳禁漏郊露濕鑾輿清曉朝班事兢兢整珮琚
暮鴉巢樹定春望正漫漫月夜地曹靜風郊天仗寒萬
年周社稷百辟漢衣冠深愧書生腐惟餘一寸丹
　　九日邀石泉大司寇
虛館晝無事秋光驚客心踈籬三逕菊斜日萬家砧行
役嗟歸鴈幽情望逺岑缻中有桑落相對一豪吟
萬里荒城暮三秋使節來共攜杜陵酒同上越王臺俊
逸知高興踈狂愧菲才過從能幾度早晩鷺車回
　　春崗
崗自嵩高發春來旺氣生卿雲千樹合修竹萬竿清漢
野曾龍卧周岐有鳯鳴地靈久融結今日見鍾英
　　送唐中丞撫蜀
聖主憂三蜀中丞憲府開西南全勝地經濟出群才節
鉞辭楓陛風霜動栢臺鷺車應早發聞有御中催
　　送梅溪
寒江歸去晩秋樹望中踈霜没金蟾影風傳玉鴈書青
山依别浦白髮對征車相送萬餘里思君入夢初
　　送光禄大夫王子之南都時以九廟功成遷
聖皇崇孝理恩命被儀臣帝里龍蟠舊仙槎鳯覽新十
年負才略九廟見忠勤暫爾留都試行當侍紫宸
　　萬給舍擢山東少參
畫舫春江渡臺高鳯欲翔風生青𤨏闥花靜紫薇堂報
政聞齊魯封章動廟廊經綸應不負咫尺仲尼鄉
　　送錢銀臺自考部之南都
考功天部客長嘯出春明祖席開燕閣繁花發帝城晩
風催去舫新月照行旌聖主思𢎞化應還召賈生
　　盧秋官辭京部之南部為親也
帝里青春好千家桃李開君翻辭玉闕誰不愛金臺望
切秋雲逈心驚暮日催即今承彩服朝夕奉霞盃
　　詩寄端溪一首
端溪天下士高卧在林泉四海蒼生望千年道學傳聖
皇今側席君子好彈冠王佐明時彦風流陋謝安
　　節婦義女　為楊侍御題
悲風起天暮開帙感雙真緑藿偏傾日芳梅未識春三
秋深夜雨百折嵗寒身誰秉如椽筆休令漫泯淪
　　西盤冡宰奏功入京
北闕趨環佩南都報治成百僚師揆度四海仰均平輕
舸過天蕩高標拂月明此行應簡在天子舊知名
　　浙上送邃谷　無涯白石入廣五泉明農今復見
　　　子傷哉獨為四子耶
知已半零落生離幾愴神忽逢洛下客亦是嶺南人時
事頻相問憂心未敢陳京華四千里回首一沾巾
　　送劉司訓罷歸蜀
萬里川南道秋深感慨多漢江衝雨渡棧道拂雲過對
月應懷友臨盃且浩歌到家問黄菊三逕長青蘿
　　再過霍州
此地吾嘗治風塵幾度遊道隨汾水折雲擁霍山浮昔
往黄梅雨今來白鴈秋萍踪倦行役何處是滄洲
　　平遥夜坐
漠漠荒城暮飄飄旅笛哀坐㸔寒燭盡愁絶夜更催冀
北花爭發秦西鴈不來嵗華容易改春盡且塵埃
　　同戈懷古
英俊同戈地隋唐百戰秋晉陽戎馬歇𤓰步錦帆收風
野平沙合霜林落葉稠更憐金水碧咽咽下徐溝
　　送高都御史總督南糧儲
留都根本地國計仰臺臣民力東南竭天菑逺近臻(傳/曰)
(饑饉/洊臻)聖皇思博濟君子抱經綸獨嘆陽城拙空勞撫字
仁
　　麗水道中答慧岩
驅車下麗水倐雨發微凉晴樹遙偏緑秋山晩更蒼闗
城嚴虎豹郡邑少豺狼更喜薇垣使春風滿婺陽
　　聞舍弟下獄
邸報封章事敷陳與世違怪來明主怒原是小臣非事
業千年逺存亡一葉微高堂雙白髮如我只宜歸
　　出獄至蒲
驅車下蒲坂雲樹見吾家覆苑堤堤栁沿河曲曲花生
還仍故國客去幾天涯不寐今宵月鷄鳴問渡槎
　　詔獄　自浙至京未嘗頃刻釋三刑
五品監司貴朝廷法不私一封瀆明主十口累相知黄
巻春扉靜青燈夜榻遅舊聞胡憲使此日慰相思
　　　胡先在錦衣獄
　　懷慧岩　嚴江夜半之别在於夢寐之中覺而視
　　　之但見孤舟揺揺烟波浩浩於天涯之外回首
　　　仙舟殆不能為懷却恨當初萍聚處只將歡㑹
　　　作尋常耳小詩見意幸賜俯和以慰客情
畫舫潮來别孤帆夜不眠寒江烟浩浩秋野草芊芊客
病經三月天涯又一年薇垣新月上今夕最堪憐
　　具慶受勅　繼母也
東署多勞績褒封感聖明錦雲宫墨淡寶篆玉香清雨
露椿萱秀恩波泉壤榮高堂春酒緑悲喜可勝情
　　送焦少師閣老致仕
聖主咨元老封章遽乞歸黄麻心尚壯白髮願何違事
業存青史勲階冠紫薇泌陽富花鳥相對好忘機
　　懷友
闗西一羇旅燕北苦孤吟夢落沙樓月魂消灞水心思
君無藥力念爾獨情深湖海孤舟夜秋來風雨侵
　　聞車駕幸北邊
聖主思𢎞業揚兵出紫宸天威凌瀚海殺氣薄秋旻鏖
戰有邊將奇勲多近臣傳聞奏凱日還欲下三秦
　　獄中對棊
畫地為棊局相㸔趣亦深推移惟信手勝負不闗心得
著知秦漢收枰嘆古今達人觀物變志士惜分隂
　　獄成坐獄誹謗
獄吏傳招下文羅亦大深青蠅聞㸃璧黄口果銷金欲
效燕人哭應悲楚澤吟神靈存九廟堪獻小臣心
　　孫羽士太初　闗内人隠於浙江西湖之上
羽士闗中産高名逺近聞洞賓通變化太白富詩文華
岳三峯月終南萬壑雲西湖歌舞地簫皷日紛紛
　　雲中道
景物邊城異多愁旅更増風高聞晝柝(白日/擊柝)日薄結秋
氷(八月/有氷)渡水愁沙陷(桑乾河沙忽然陷人/馬陷下俱無踪跡)登山畏石崩
(度陵山踈土嵌石大/石忽崩下人不能避)晩來孤館宿燃木即為燈
　　晩至沁州書懷
昔嵗蒲闗度淹留直至今病來改蓬鬢春到益鄉心萬
壑迷寒雨孤城隔逺林須臾悲角起悵望一沾襟
　　畢尹祈雨有應
夜半隂雲合滂沱應候霖參天萬竿玉遍地一犂金歌
舞斯民樂精誠大尹心五行洪範傳感應驗于今
　　慶源堂　松臯閣老
舊趾留遺澤新堂起慶源河泉自星宿山脈發崐崘𣲖
到函闗大峯惟嵩嶽尊精靈鍾勝地閥閱冠中原瑞氣
通黄閣天星照紫垣一門三宰相兩代八賢孫聲實心
名在勲功汗簡存師臣(松臯老/先生也)榮極品大作答皇恩
　　送介溪宗伯承天祀陵
達孝隆追王天恩顯大倫星槎勞使節圭璧奏皇仁犧
酌靈神格鸞刑至敬伸登歌周禮樂奔走漢儒紳厯嵗
松楸古凌空殿閣新荆衡萬馬下江漢九龍馴期㑹隆
昌運精英毓聖人宸碑光御翰寵命被詞臣問俗周郊
甸觀風駐駱駰民情與吏治還望達楓宸
　　靈石道中
汾水環靈石蒼山落日程攢峯寒霧結宿莽暮烟生牧
笛横牛背樵歌雜鴈聲夕陽催去騎緑樹遶行旌墜葉
三秋思飄蓬萬里情家山漸喜近人語似秦城
　　褫亭道中
雲際千巖落照荒村幾樹輕烟暗水聲聞澗底流鶯啼
傍花前
落日旌旗摇曳晩風鼙鼓填諠新栁滿堤春色長楊夾
道黄昏
　　再過禠亭
初去煖風緑栁重來冷雨黄花天末數聲塞鴈庭前滿
樹寒鴉
野戍凄凄畫角山城處處寒砧最是秋風羇客不堪暮
雨鄉心
　　盤石道中
萬里久淹海嶠一官又到春初花鳥更添客思雲山還
滯鄉書
聞說南荒溽暑原來海國寒多盤石桃花未(闕/)長安春
色如何
　苑洛集巻十
欽定四庫全書
　苑洛集巻十一
　　　　　　　　　　　　明　韓邦竒　撰
　　世芳樓襄毅少保
世芳樓下花竹稠太華拱揖長河流襄毅少保一代良
正宜經綸坐朝堂當時是誰握衡鈞却令少保養閒身
君不見吐魯番時逞陸梁乃敢擄我西藩王少保赫然
揮甲兵提戈直指哈密城其酋膽落驚逃奔金印付還
元王孫又不見當時劉瑾持朝權百僚稽首皆争先少
保直節難磷磨一見不肯矧肯阿元元不幸頺朝綱再
令少保樂世芳松臯閣老際聖明三部尚書進阿衡敭
厯中外五十年巍巍勲業真光前吾皇神武御紫宸昌
期自應生名臣我願天子益嚴師閣老大作安邉陲只
使常懷廊廟憂莫教獨樂世芳樓
　　送南太守之保寜
燕山二月杏花開千樹萬樹御城隈栁條新發夾長路
祖筵却傍黄金臺臺下獨䇿征車去東風日暮起飛埃
我思郭隗三歎息他年還騎青驄來
　　劉中鎮萃美
杭州佳麗天下强中鎮才名動聖皇近侍班中親簡陟
玉符金篆雙龍勅號令一出神鬼驚兩浙六月寒風生
叱咤指顧雷電走智士勇夫皆俯首我有忠勤結主知
御書時復來丹墀我行我止誰敢斁一或攖予天子怒
上方四時充珎鮮長江大海飛黄船三十二宫被龍鳯
匪我𤣥纁誰許貢湖山奇處起生祠飛碧流丹百尺危
穹碑高碣鑿瑶石雄文大字論功績復有錢塘百萬民
黄童白叟傳俱真湖山高湖水深恩光蕩漾君王心湖
水深湖山高燁燁聲華中鎮勞
　　劉吏部考滿
石頭城下長江流中有美人乘仙舟順風大帆西北去
不消一月到皇州知君報最獻天子旭日遥瞻五鳯樓
金臺正在鳯樓下君好乘春一上遊
　　七里灘
行路難春風七里灘隂崖暗白日危石湱驚湍挽夫力
竭舵師瘠盡日才能進咫尺狹塘水隘忽迸流滿船相
顧無魂魄君不見南來簫鼓輕帆舟一日一夜到杭州
　　長子和沈提學沁州壁間韻
長平山下多白骨趙王墓上牛羊牧三晉自古稱繁華
海水桑田幾翻覆平原公子今如何故宅蕭蕭秋草多
人生休懷千嵗憂百嵗浮踪蓬一科塵世紛紛何足較
昔日紅顔今老貌瀛闕開軒邀皓月樂地從來在名教
閑雲清泉景物良休將身跡滯他方桃花纔落渚蓮發
回首却已摧羣芳高鴻渺渺入青天安得與爾同飛翔
長歌一聲生風雨坐對黄花金傘張
　　東烏嶺
東烏嶺上愁雲停東烏嶺下流水腥千章夏木隂森合
一道盤旋摩青𡨕鐵崖萬尺窨沉洞俯視還恐坤軸傾
群峯爭起劍㦸列當闗拱揖擁嚴城一夫荷戈千人廢
天險豈可階而升却憶當年劉六到如履平地任憑陵
刺史墜馬三軍走流血如海烏嶺紅長驅西下破竹勢
劉六豈是真英雄君不見監軍總制紛紛出千金懸賞
期侯封又不見趙城炊兒赫然怒手提屠刀摧元兇
　　　炊兒年十八九嵗與妹母同居流賊三人至其
　　　家欲犯其妹炊兒怒以其不備提刀盡殺之
　　送劉尚書自日講學士下南都
北斗星移帝座前詞臣拜命下堯天行行郡國江湖逺
渺渺蓬瀛日月邊漢殿十年千巻史秦淮萬里一帆煙
黄金臺下離歌歇駐馬停盃各愴然
　　秋旅
赤葉蕭蕭下晩林客舟暫繫轉愁深十年宦迹雙蓬鬢
萬里浮踪一破琴江閣風高悲旅笛霜城日暮急秋砧
郵亭寂寞逢村酒獨對黄花一醉吟
　　送僉憲張君按闗西
西北窮邊已自荒年來時復報災傷但令風裁揺山嶽
便是霖膏渥稿壤聞說豺狼盈道路不憂鋒鏑在疆場
(貪吏之害/甚于鋒鏑)定知刺史褰帷日千里澄清六月霜
　　山東參議致仕歸　時年四十三
鄉國清幽萬景奇年來每動古人思首陽月照夷齊墓
(在吾家東三/十里一奇也)渭野風飄尚父絲(在吾家南二/十里一奇也)纔捧綸音
膺帝命(奉詔起用/纔兩月)却將迂論起人疑(時差官校拏高唐/州官以供應缺失)
(也撫按三司皆認罪予在省外不知上疏/諌止之聖明不較而同時者以為立異)歸來家有書
千巻獨取羲經日玩辭
　　下獄　余既自浙繫至南司聞詔下送北司天威
　　　赫怒故事下錦衣獄者不過四十乃杖之八十
　　　且命人監視之
丹詔驚聞下紫宸罪多知與死為隣欲將忠孝酬明世
敢為艱危惜此身才步月華方憶越(家累/在越)忽㸔雲影即
思秦(老親/在秦)寸心一夜愁千里怪得朝來兩鬢新
　　獄中有感
秋聲瑟瑟夜茫茫此際孤臣倍感傷四海生靈惟聖主
萬年宗社自先皇殷憂直共條山盡痛淚應同汨水長
却憶秦廷十九客茅焦終得悟君王
梧落霜清鴈已歸可堪縲絏鎖圜扉堦前深羨蝸知足
海上真慚鳥見幾萬死自甘明主棄一官多與世情違
山妻舊補牛衣在何日重披上釣磯
　　山西副使致仕
偶因衰病乞閒身敢向明時學隠淪十度拜官多棄斥
(下獄二為民/一致仕二)七年竊禄半風塵(官雖十任止/厯俸七年)但能知足
皆為樂幸得歸來豈患貧遥憶到家正重九黄花無數
滿籬新
　　雜興　癸夘九月也
面拜龍章下玉墀虎頭闗上督邊師幾年沙漠無消息
萬里河山足護持雪滿紅崖春寂寂秋高紫塞草離離
即今多病成衰謝却學書生日課詩
西風瑟瑟雨疎疎木落沙寒嘆索居無奈琴樽聊共汝
却㸔花鳥轉愁予年年九日移食枕處處三闗報羽書
獨卧青山秋欲暮兩河戎馬幾時除
蕭蕭華髮已桑榆五十年來一病軀三度草廬天詔下
兩番圜土聖恩殊棲遲嵗月慙明世俯仰乾坤笑腐儒
匡濟曽無纎芥力空教三逕屢荒蕪
四海風塵多戰伐十年踪跡漫林丘尋山問水成頭白
絮栁飛花過眼愁見說長河是天險坐㸔敵騎亦安流
休將白眼輕班衞金印空懸萬戸侯
形勝杭州天下先曽持憲節共群賢江分吳越連滄海
雲擁金衢入楚天文獻彬彬三道議(杭嚴有碑金衢有/奏詞寧紹有記)
忠邪厯厯萬人傳他年青史誰收拾莫使浮名負簡編
虚名誤入蓬瀛選侍講常依日月邊雲拂翠華開寶扇
香飄御几展緗編昌期景運逢千載周誥虞謨達九天
遥憶秋來炎暑退定開春殿御經筵
幾上封章學治安迂疎無補却懸冠秦川秋晩花仍發
晉野春深血未乾聖主幾年勞側席將軍何日獨登壇
病來深愧雙函劍日日扶藜㸔藥闌(所務如此/可愧也)
數年戎馬滿闗河魯督提兵夜又過塞外生俘今幾萬
雲中甲士近如何曽聞漢將旌旗逺謾說邊庭戰騎多
咫尺太原接畿輔莫教戎馬渡滹沱
　　入晉陽
又䇿征車入晉陽青山無數晩蒼蒼秋深畦黍經霜熟
雨後林花見日香幾逐孤蓬淹嵗月漫㸔流水嘆年光
遥思故國東籬下三逕無人蔓草長
　　獄中憶五泉舍弟　時五泉先以諌下獄罷歸
豈是世間少兄弟古今寧有此相知思君盡日應無淚
憶我今宵定有詩同為逆時逢棄斥幾因多難數分離
聖恩不久金鷄下共醉村南麻子池
　　晉陽致仕　時年四十五
封章七上許歸田深感皇恩自九天衰病豈縁三黜直
(一謫一為民/兩致仕)迂庸敢謂二疏賢山園赤棗堪釀酒(邑人/以棗)
(為/酒)家沼金鱗不用錢更有雲霄南去鴈相隨同到華峰
前
　　　時家兄亦致仕
　　接駕
千步廊邊集珮環寶香紅霧襲朝班天街風煖聞韶樂
仙仗雲低識聖顔圭璧承休來五福黄朱昭德列千蠻
書生過計真迂腐猶說虞廷尚克艱
　　岳墳
黄閣紛紛議講和江淮從此欲投戈萬松宫晩笙簫逈
五國城高雨雪多楚澤竟亡周社稷燕京誰復漢山河
祠前弔古憂時客暮倚南枝一慨歌
　　送邃谷子
十載相思隔帝州天涯此日復離愁湖明返照吳山暮
楓落寒潮越海秋流涕賈生空上䇿懷鄉王粲謾登樓
茫茫水國銷魂地萬里煙波一葉舟
閶闔沉沉萬里遥五雲深處擁簫韶誰將麟史開春講
日有龍旂候早朝黄閣雍雍周俊彦金貂楚楚漢驃姚
如君獨上憂時䇿越嶺東南見海潮
　　蘭谿夜坐呈慧岩　九月十日也
秋淨星河夜色遥江城獨坐思迢迢燒殘小閣雙銀爉
聽盡高樓幾玉簫桂送暗香如妬月(庭前有/桂一株)竹揺疎影
欲凌霄(窓外有/竹一叢)昨朝畫舫逢佳節撑到西湖第幾橋
　　慰遣嚴州士民　時調江西奏免進貢章下
匪才尸素聖思深士庻何勞淚滿襟明主昌言神禹度
斯民直道葛天心還㸔匣有平津劔更喜囊無暮夜金
惆悵此時不忍去且維輕舸越江潯
　　喜友見訪
多病還驚嵗月過靜㸔周易養天和經春陋巷無冠蓋
此日柴門掃薜蘿兩世交情詩巻在十年為別夢魂多
當時童子今華髮且對清樽一浩歌
　　送兩洲宗伯
萬樹春梅映曉晴一川淑氣拂行旌鳯翔北闕臺空在
龍繞長江水自清一代風雲虚鼎席百年禮樂屬春卿
相逢若問思歸客衰鬢蕭蕭病已成
　　送慧岩歸　舟回夜泊野渡頭
人世銷魂是祖筵朋情別思重凄然烟江風雨秋帆共
山館琴樽夜榻聯寒露自㸔梧樹月重陽空負菊花天
(時九月/八日也)孤舟獨有缾中酒痛飲和衣一醉眠
　　桐廬舟中
海天時候乍隂晴嵗晏孤帆逐水程兩岸蒼山寒霧合
一江溟雨暮潮生幾年漂泊歸心切萬里奔忙宦況輕
深夜茫茫風浪起推蓬却見月華明
　　西盤尚書
海内耆英復幾人此心無日不山林謾㸔結緑思歸匣
慨拂絲朱自解音竹滿西盤來鳯宿泉流姑射聽龍吟
(泉有/龍祠)也知景物鄉園好天下蒼生屬望深
　　別端溪尚書
四十年前春進士交情今見舊陳雷青襟緑鬢遊燕閣
皓首蒼顔上鳯臺新句每裁秋夜月素心同㸔嵗寒梅
衰余已上求歸疏如子還酬濟世才
　　怡椿軒　椿崗總憲侍刑部時追思尊翁大司寇
　　　有作和韻
老幹森森獨占春芳枝還比舊精神隂濃西部雲霄古
秀發南臺雨露新華國共推金作鼎傳家再見玉垂紳
高軒珍重怡神意聖主年來眷命頻
　　送世寧晉帖吳筆
風動微綃落五雲花生吳律掃千軍天涵華嶽雙峯碧
潮逆長河九派分江令夢醒文思逈張顛醉後姓名聞
寥寥末世蘇黄體滿架珊瑚且贈君
　　蘭谿九日
越水吳山久倦遊登臨轉覺動人愁一簑烟笛滄江暮
萬壑寒聲落葉秋佳節莫㸔陶令菊異鄉休上仲宣樓
楚臺荒草經霜白且把茱萸對酒甌
　　答無涯都御史
無涯詞伯久馳名寄我新詩字字清靈運池邊春草緑
滕王閣外浦雲生九霄風雨驚龍躍一曲簫韶聽鳯鳴
安得滄洲同結舍盡將花鳥冩春情
　　南行
兩嵗天涯總客程蕭蕭此日復南行新砂潮接長江下
漁浦風從北海生春色欲隨吳地盡野花空逐越山明
當年俊逸薇垣使千里方舟獨有情
　　甲子夢中　𢎞治十七年
自入雲宣兩月程風光漸異獨傷情戍樓月落城門閉
野塞風寒戰馬行幕府神兵傳號令沙場鬼火乍鮮明
玉闗人老真堪笑誰息狼烟致太平
　　聞舍弟至
去年送汝下杭州吳水燕山萬里愁青草忽驚靈運夢
白河即報李膺舟艱危蓬役經年別飄泊萍踪此世浮
已辦新醅期共醉征驂急䇿莫淹留
　　書南闗壁
四壁青山列畫圍一川流水逐驂騑鶯啼花落春將去
日暮天遥鳥倦飛家逺還時㸔鴈字途窮應恐負牛衣
驅馳萬里如飄絮回首茫茫覺已非
　　徐家園竹
碧䦨重䕶小山隂誰種淇涯緑滿林千尺雲霄看鳯宿
五更風雨聽龍吟寒香欲挹芳梅操直節還通翠栢心
却憶故園棲迹處秋來高覆草堂深
　　潞州分司大雨
忽聽千山起迅雷送來溟雨滿霜臺萬竿銀竹參天發
滿院琪花簇地開坐見乾坤成草昩俄驚滄海走塵埃
大風不久驅雲散還挽晴光白日回
　　晩下竹竿坡趨靈石
萬壑林濤似海波驅車晩下竹竿坡無邊赤葉愁中見
幾度黄花客裏過蓬髩還逢秋色改歸心偏傍月明多
到家不用鱸魚美半畝蔬園十畝禾
　　高平懷古
路入長平日已昏野花爭發渚禽諠蕭蕭荒塜横殘碣
寂寂頽祠倚敗垣澤潞已消唐將業山河猶帶趙人寃
征途弔古三秦客惆悵東風一斷魂
　　丹坪砦
泥馬南來勢已危東窻長舌計成時十年功廢將軍痛
(飛曰十年之/功廢於一旦)五國(二帝/流此)山遥二帝悲畫省三千周俊彦
羽林百萬漢旌旗(二者高宗/皆不能用)請㸔沁北丹坪砦一旅還
能抗敵師(土人豪傑據此砦金人不能取與/宋聲問不通與砦人力抗金師)
　　盤陀驛
青山行盡見孤村下馬盤陀日已昏緑樹滿庭春寂寂
東風時送鳥聲喧
　　長平
悲風陣陣逐山來日暮坑峯白骨堆千載誰磨秦劒血
長平不及杜郵哀
行人指㸃說秦軍往事凄凉那忍聞上黨誰更亷頗將
趙人錯怨武安君
　　李將軍和嵩山長平驛韻
諸鎮還推澤潞軍抱真勲業至今聞秋來故砦迷深草
日暮沙寒生野雲
　　自高平趨潞州和菊軒韻
昨宵風雨過高平今日晴川栁色明漁笛一聲漳水暮
青山寒擁潞州城
　　平陽四首　時予以吏部謫判平陽
汾水春深落晩霞沿堤十里盡桃花畫船簫鼓遊人醉
謾說風流是杜家
薰風緑沼碧荷香玳宴歌兒舞袖長一醉襄陵傾百盞
不知風景是平陽
姑射泉邊萬竹稠來青樓外四山秋重陽醉後歸來晩
黄菊紛紛插滿頭
清曉寒霜候早朝小童羸馬禁天遥平陽判府催徴出
棨㦸重羅過豫橋
　　魯提督
聖皇神武降千古提督威聲振四陲十萬强兵皆竄伏
不須復勒燕山碑
幾年邊騎乘秋入今嵗三闗獨晏然聞說元戎負韜畧
三軍齊唱凱歌旋
　　哭雷仲華
淚洒霜天十萬行為君今日裂肝膓西風吹落靈陂月
荒塜蕭蕭秋草長
　　介休三首
　　緜山
緜山夕照墨雲馳疑似當年縱火時抱玉卞和雙刖足
古今不獨介之推
　　潞公宅
潞公勲業古今騰自昔人情有愛憎千載故廬人敬仰
不聞更說錦籠燈
　　郭林宗祠
四海誰扶漢室顛桐江風節一絲傳知君真隠真明哲
千載人稱范母賢
　　得恕夫書
旅舍邊城病不休一封書到慰鄉愁栁青沙苑春堪折
何日同君上白樓
　　　宇文泰敗高歡於沙苑植栁千株白樂天懷友
　　　詩曰煙入白樓沙苑暮栁苑白樓吾家也
　　韓信廟
養虎自遺天下患漢高圜轉用張良蒯生好似鴻門玦
不必登壇論項王
　　權店樓
四月深山似九秋瀟瀟寒雨長離愁仲宣無復荆州意
日暮他鄉一倚樓
　　渡桑乾
少小不知邊塞道鴈門聞說在天涯如今流落桑乾外
南望山隂即是家
　　　山隂在鴈門闗外
　　詔獄過慧岩里
去年送子越江西幾度相思夢轉迷此日械舟雙棹急
夜深風雨過梁溪
　　答浙客
憐君風雪入潼闗斯世茫茫行路難爾是浙人應自悉
蕭蕭生事比君寒
　　釣臺
江上雙臺俯白雲子陵風節古今聞臯䕫熙績唐虞世
精一相傳在典墳
華山長卧墮驢翁功成海外虬鬚老天下已屬赤符人
惟有桐江一絲好
　　竹　題宗元畫軸
勁節虚心本自奇四時常見緑猗猗笑他江上羅浮樹
只放寒花三兩枝
　　梅答宗元　正德丙子宗元和尚自謂通文武學
　　　宿於村廟請見六日不許㑹五泉弟他出過廟
　　　宗元邀入廟講論至夜深指天曰一天新星象
　　　五泉歸告予明日宗元再請見亦不許宗元以
　　　畫梅一軸請詩宗元見詩曰不可致矣明日去
凌霜傲雪不凡才直到嚴冬爛熳開不為春光便改色
鶯鶯燕燕莫相猜
　　謝却洪尹贈金　至崇德洪尹異以白金為贈且
　　　曰此某之俸金非取之民者余曰感君高義但
　　　司縣之際恐終非法也異曰患難中非平時比
　　　余曰君不讀論語乎顛沛必於是異乃持去且
　　　徧以予言告諸士民異平素喜節好義昔宿戸
　　　部得罪且將死親朋不敢近異時為舉子為之
　　　侍湯藥四十日宿得生還固非密令比也
洪尹高情太古音艱危昏夜贈行金為仁君子存顛沛
不是當年伯起心
　　魯橋神　魯橋猿仙神者時傳其能預言人禍福
　　　官校孫百戸等謁神且布施神一見即曰汝輩
　　　非拿韓僉事者乎衆曰諾神曰韓公大好官好
　　　人浙江民以青天呼之王鎮守無天理我近日
　　　來自京科道部寺無一人不惜其枉世界如翻
　　　餅時當不久此人異日當大用爾輩當小心待
　　　之衆應曰不敢神怒曰張某狡猾無狀不念爾
　　　六嵗鱉膞子兒乎張股慄叩頭蓋張實遇余少
　　　禮年六十餘始得是兒項短故神言之官校既
　　　回皆詣予賀自是待余愈恭而張某尤謹
尸素何曾有寸勞虚名空使萬民謠聖朝法度山難轉
不似仙神在魯橋
　　醉翁亭
滁陽天外數峯青暮帶雲霞似畫屏每向離騷悲楚客
何心更上醉翁亭
　　偕邃谷子登映江樓
秋風遙上越江樓(邃谷/)兩岸雲山共別愁日暮海門潮
正急(苑洛/)煙生沙磧樹如浮襟期此日還㸔劒(邃谷/)尊
酒他鄉且繫舟梅嶺古來多瘴厲(苑洛/)南行敢說是奇
遊(邃谷/)
　　再過邃谷子
暮雨江頭使節來(邃谷/)茅齋一醉菊花盃連朝案牘慚
吾俗(苑洛/)今代文章羨子才落木荒雲秋色逺(邃谷/)孤
城寒角夜聲哀相㸔俱是天涯客(苑洛/)此地過從更幾
回(邃谷/)
　　邃谷將行話別
十年海上謾相逢(苑洛/)坐對清尊聽晩松(慧岩/)長路風
塵悲逐客(邃谷/)南荒禮樂見儒宗(苑洛/)㸔山是處還三
宿(慧岩/)去國無心更萬鍾(邃谷/)聖主即今思化理(苑洛/)
未應直道獨難容(慧岩/)
　　再㑹邃谷觀潮閣
萬山落木望蕭蕭(苑洛/)久客殊鄉倍寂寥(慧岩/)對景益
増離思苦(友竹/)望雲空有夢魂遙(䆳谷/)蒹葭淩亂江風
白(慧岩/)島嶼微茫海氣消(苑洛/)尊酒明朝與君別(友竹/)
相思何處獨聞簫(邃谷/)
落日招提上(邃谷/)西風越海邊(苑洛/)浩歌聞野牧(慧岩/)
長笛隔離筵(邃谷/)庾嶺千山瘴(苑洛/)藍闗萬里天(慧岩/)
北歸吾未卜(邃谷/)相對一澘然(苑洛/)
　　㑹邃谷子天然閣
三吳佳麗地(苑洛/)高閣一開扉(慧岩/)鷲嶺開圖畫(邃谷/)
松闗入翠微(苑洛/)江潮衝雨下(慧岩/)木葉帶雲飛(邃谷/)
海國相逢幾(苑洛/)年來故舊稀(慧岩/)
烟雨秋江上(友竹/)闗河故國思(苑洛/)開尊疑夢寐(邃谷/)
執手惜暌離(慧岩/)逺道風塵惡(友竹/)他鄉嵗月遅(苑洛/)
潮陽何日見(邃谷/)不愧讀韓碑(慧岩/)
燈火湖邊寺(邃谷/)相㸔夜欲闌(苑洛/)海雲松影暗(慧岩/)
風塔鐸聲殘(䆳谷/)飯出胡麻供(苑洛/)更消金秤丸(慧岩/)
詩成僧入定(䆳谷/)山月正團團(苑洛/)
霜鴈驚鄉思(慧岩/)星槎望海門(䆳谷/)欲歸還覔句(苑洛/)
既醉復移尊(慧岩/)說法聽山鬼(邃谷/)行歌答嶺猿(苑洛/)
明朝即城市(慧岩/)此意共誰論(䆳谷/)
月出千山白(邃谷/)風高萬壑哀(慧岩/)滄江連海闊(苑洛/)
飛閣倚雲開(䆳谷/)貧病秋還客(苑洛/)登臨夜復杯(慧岩/)
天涯幾知已(䆳谷/)候吏莫相催(慧岩/)
　　留邃谷子
江頭忽報理行舟(苑洛/)急䇿征驂向子留滿眼黄花近
佳節(慧岩/)數聲白鴈過高秋越王臺上可登眺(苑洛/)和
靖祠前多倡酬且盡渭城一盃酒(慧岩/)錢塘南去揔離
愁(苑洛/)
　　九日約邃谷子飲邃谷子遊勝果寺余二人不能
　　從
昨宵風雨是重陽(苑洛/)滿地黄花笑客忙飄泊遥憐知
已在(慧岩/)登臨謾逐野僧狂白衣負我東籬約(苑洛/)烏
帽從渠短髮蒼湖上秋光未零落(慧岩/)不妨小艇載清
觴(苑洛/)
　　登保俶寺　錢越王俶入朝於宋國人建塔祝其
　　　來今其塔相傳為保俶寺因以名
百尺浮圖上碧霄(苑洛/)登臨此日憶前朝(慧岩/)夕陽天
外千山暮(邃谷/)秋海江頭八月潮(苑洛/)社稷有臣揮痛
淚(慧岩/)君王何事樹降標(䆳谷/)當年城郭分明在(苑洛/)
十里長塘見野橋(慧岩/)
封疆吳越百年傳(慧岩/)一渡長江竟不還(邃谷/)北望猶
存蕭寺塔(苑洛/)南歸曽見御函牋(慧岩/)秋深宫殿迷寒
草(邃谷/)日落湖山起暮煙(苑洛/)千古興亡回首夢(慧岩/)
清尊相對重悽然(䆳谷/)
　　邃谷將行餞之
秋江兩月駐行旌(苑洛/)一度相過一度情(慧岩/)明日即
為南去客(邃谷/)臨岐數問北歸程(苑洛/)霜紅越樹重城
隔(慧岩/)雲黑蠻溪萬里行(䆳谷/)人世生離今夕是(苑洛/)
謾同尊酒嘆浮萍(慧岩/)
夜靜潮鳴閣(慧岩/)江空月影寒(苑洛/)一尊成逺別(邃谷/)
萬里願加飡(慧岩/)不愧三龍水(苑洛水在廣東韓/文公過此有詩)深慙
七里灘(邃谷/)播遷吾道在(慧岩/)共説報君難(苑洛/)
　　别梅溪
才喜逢君又逺違(梅溪/)海鄉相對思依依風高古木猿
聲急(苑洛/)霜落寒江鴈影稀共向離歌悲祖席(梅溪/)不
堪別淚㸃征衣闗河萬里滇南道(苑洛/)我獨驅馳駟牡
騑(梅溪/)
痛飲新聯興轉豪(梅溪/)還驚秋色下庭臯雨過叢菊開
金苑(苑洛/)風入長林動碧濤山對小樓峯似㦸(梅溪/)潮
生滄海水如刀天涯零落綈袍在(苑洛/)一事無成早二
毛(梅溪/)
　　岳墳
武穆祠前落葉秋(慧岩/)悲風長夜起松楸精忠萬古南
枝在(苑洛/)遺恨無窮汴水流鳯閣誰為天子詔(慧岩/)龍
沙空抱上皇憂輿圖竟付東窻計(苑洛/)寂寞崖山一葉
舟(慧岩/)
　　謁廟
古栢高秋露氣寒(慧岩/)橋門初日集儒冠萬年制作從
周禮(苑洛/)千仞宫牆拜漢官自是聖朝多化雨(慧岩/)還
㸔吾道障狂瀾迂疎愧我真無補(苑洛/)山斗于今正仰
韓(慧岩/)
　　松崖方都憲號(時致仕/)
烏石山高隔世塵(苑洛/)長松鬱鬱八千春暖雲不斷靈
脂結(慧岩/)晴雪初乾老榦新萬木惟應梅作使(苑洛/)孤
根還許竹為隣山腰松下茅堂小(慧岩/)中有高翁樂性
真(苑洛/)
　　夜話
小坐依脩竹(苑洛/)新凉滌素襟殘砧秋戍外(慧岩/)長笛
越江潯一客驚蓬鬢(苑洛/)孤燈共此心相㸔清漏盡(慧/)
(岩/)月轉碧梧隂(苑洛/)
　　閲城
東南論勝地(慧岩/)吳越此名邦天險連三省(苑洛/)城高
帶二江貔貅明劒㦸(慧岩/)虎豹擁旌幢萬國車書一(苑/)
(洛/)寰瀛氣自降(慧岩/)
　　登天寧寺
石磴層雲出(苑洛/)風林百鳥啼秋隂花外轉(慧岩/)午院
竹邊低野興逢僧發(苑洛/)狂懷共客題浮踪今兩浙(慧/)
(岩/)歸夢自闗西(苑洛/)
　　夜歸宿公署
竹光明夜露(慧岩/)湖影浸秋城月白千家靜(苑洛/)霜寒
九陌清山輿歸路並(慧岩/)風榻客窻横千古陳雷意(苑/)
(洛/)相從幸此生(慧岩/)
　　索戸部夜話
寒雨響簷溜(索/)孤燈共夜堂鄉愁聞海柝(韓/)旅況對春
觴逺別匆匆話(索/)浮生處處忙相㸔渾不寐(韓/)江戍漏
聲長(索/)
　　慧岩將賦歸小酌話别
海内論英俊(苑洛/)如君復幾人(友竹/)還林非倦翼(約齋/)
縱壑愧修鱗(慧岩/)别意春江暮(苑洛/)孤懷夜月新(東溪/)
寄聲頻託鴈(約齋/)千里見情真(友竹/)
庭竹暝烟亂(約齋/)江雲野鶴還(慧岩/)山光梁水外(苑洛/)
鳥哢武林間(友竹/)得著先收局(約齋/)躭春欲問山(東溪/)
懸知非俗駕(友竹/)世路自漫漫(苑洛/)
多難知交誼(友竹/)離筵倍感懷(約齋/)江山真得友(東溪/)
花鳥欲忘骸(苑洛/)聖代恩波濶(慧岩/)高名物理乖(苑洛/)
先機今勇退(友竹/)塵絆媿吾儕(約齋/)
雲凈天光逺(慧岩/)江空别意長(苑洛/)驪歌聞栁外(友竹/)
祖席醉花旁(約齋/)夜雨他年夢(東溪/)巔崖此日韁(慧岩/)
欲歸歸便得(約齋/)洛渭正滄滄(苑洛/)
　　將適雙溪
江上樓船待客歸(苑洛/)山城尊酒且依依宦途嵗月他
年夢(慧岩/)鄉國田園昨日非露冷槿花聞鴈度(苑洛/)風
牽荇帶憶鱸肥淹留不覺秋宵永(慧岩/)漏盡寒譙月滿
扉(苑洛/)
　　别慧岩
滿江風雨解離舟(苑洛/)病客難禁萬斛愁欲去為君仍
水宿(慧岩/)重來共我一山遊多情衢婺詩篇在(苑洛/)過
眼鶯花嵗月浮脈脈尊前不成醉(慧岩/)海天蒼莽是杭
州(苑洛/)
　　獄中　徐東岩御史
多病親三木(東岩/)虚名有四知何能酬聖主(苑洛/)深愧
負明時月落寒砧急(東岩/)秋高夜漏遲推枰聽雞唱(苑/)
(洛/)故國動相思(東岩/)
南省名曾並(苑洛/)西臺罪有餘身如罝裏兔(東岩/)命似
釡中魚痛哭懷宣室(苑洛/)佯狂問卜居古今一生死(東/)
(岩/)吾道竟何如(苑洛/)
窻外蕭蕭葉(苑洛/)堦前唧唧蛩夜深人寂寞(東岩/)天逈
月朣朧愚直逢明世(苑洛/)狂言瀆聖聰拘幽皆自致(東/)
(岩/)敢謂小臣忠(苑洛/)
　　梅溪赴滇南
吳江秋雨正瀟瀟(松臯/)江上離愁黯不消(苑洛/)萬里雲
山初解纜(慧岩/)十年京國幾聯鑣(苑洛/)鄉情不盡陽闗
酒(慧岩/)客夢還驚越海潮(松臯/)萬里滇池俯金馬(慧岩/)
征鴻渺渺暮天遙(松臯/)
　　獄中
月華如水近中天(東岩/)脈脈相㸔夜不眠湖海蕭條家
在越(苑洛/)風塵荏苒客居燕先幾今已慚張翰(東岩/)小
雅曾聞悼馬遷此夕感時多少淚(苑洛/)盡隨旅夢入雲
煙(東岩/)
圜土無人晝掩扉(東岩/)西風吹送雨霏微愁隨落葉蕭
蕭下(苑洛/)心逐行雲片片歸萬死寧嫌同草木(東岩/)一
官原不為輕肥平生㸃檢知無愧(苑洛/)塵世何勞較是
非(東岩/)
兩髩蕭蕭百病攻(東岩/)天涯秋盡且飄蓬半籬殘雨催
寒菊(苑洛/)幾樹酸聲下晩松愁入夢魂歸故里(東岩/)身
無羽翼脫樊籠隂房寂寂人踪少(苑洛/)白日時㸔鬼火
紅(東岩/)
重門深鎖一燈昏(東岩/)十載交情此夜論諌草問君焚
幾度(苑洛/)窮途見子謫三番疎窻時有驚風入(東岩/)晩
樹猶聞宿鳥喧咫尺堯天傳玉漏(苑洛/)聖明不久布洪
恩(東岩/)
落葉西風過短牆(東岩/)逺林疎雨遞微凉三秋松菊鄉
園在(苑洛/)五夜闗河客夢長世事了知棋一局(東岩/)年
華空負酒盈觴與君欲學東山卧(苑洛/)十載君恩詎敢
忘(東岩/)
瞽言無補聖明時(苑洛/)幾筯氷鮮萬姓脂(予以奏免/進貢得罪)兩
浙口碑遐邇見(東岩/)百年心事鬼神知茫茫誰識成周
禮(苑洛東岩以言/    禮得罪)黙黙惟觀易卦辭燈下相㸔成一笑
(東岩/)鐵交窻外冷風吹(苑洛/)
千里寒城起暮烟(苑洛/)蛩聲斷續惱人眠披衣坐對青
燈暗(東岩/)步月愁㸔白鴈還永夜床頭周易在(苑洛/)羇
懷雲外蜀山連夏黄記取當年事(東岩/)聞道應知愧昔
賢(苑洛/)
　　獄中懷程以道
一別茫茫近十年(苑洛/)偶來手字墨猶鮮殷勤始見交
遊誼(東岩/)激切時聞諌議篇涇野聯鑣秋色晩(苑洛/)幖
山對榻雨聲連知君此夜相思夢(東岩/)定繞圜扉碧樹
煙(苑洛/)
　　獄中懷吕道夫
如君鄉國最心知(苑洛/)咫尺空勞兩地思何日論文重
對酒(東岩/)今宵遣興且憑詩秋深青瑣愁多少(苑洛/)月
落滄江夢幾時況是艱危佳節後(東岩/)黄花寒雨滿東
籬(苑洛/)
　　獄中懷曾東石
少岷清瘦近如何(東岩/)雲樹相思病轉多別後詩篇今
幾帙(苑洛/)秋來風雨憶重過青春已負前年約(東岩/)明
月應憐此夜歌生事茫茫各萍梗(苑洛/)幾回搔首嘆蹉
跎(東岩/)
　　言別
京華一別七年過(苑洛/)忽訝相逢在網羅月落梧桐疑
是夢(東岩/)夜闌風雨不成歌平生許國心還壯(苑洛/)此
日分襟恨轉多去去相期各努力(東岩/)敢將衰朽負賢
科(苑洛/)
　
　
　
　
　
　
　
　
　
　
　
　
　
　苑洛集巻十一
欽定四庫全書
　苑洛集巻十二
　　　　　　　　　　　　明　韓邦奇　撰
　　滿江紅　廣武道中
漠漠霜天孤城下九秋時節飄零處寒燈獨照荒山幾
疊渺渺長空哀鴈呌凄凄野戍悲笳咽望秦川今夜到
明朝頭應白　來時候栁可折纔回首流芳歇嘆玉闗
人老嵗光奔迫代馬踏殘青海草塞風吹落雲中月愧
浮沉今已負平生應悲切
　　金菊對芙蓉　閱兵鴈門登城
樓起層城城蟠絶岫旌旄上拂雲天㸔龍蛇陣繞虎豹
闗嚴班聲一喏桑乾沸青霄外震裂恒山有英雄驍將
黄金繡鎧白玉雕鞍　北望殺氣騰騰更飛霜漠漠萬
里行遥把壯心引動鼙鼓填然(君子聞鼙鼓之/聲則思戰伐)合當痛
飲黄龍府縱兵十日蒐畋好生擒开罕招徕冐頓約束
樓蘭
　　滿江紅　哀仲禮
四野停雲哀猿哭瀟瀟渭水傷心處青山雨歇白楊風
起十二樓中誰是主(昔宋儒不忍倍其師云主家十二/樓妾身當三千忍妍主衣裳為人)
(作春/著)三千門下空珠履想當時雪夜渡氷舟成何濟(仲/禮)
(每同諸友雪夜趨講席者/三冬渡洛水每三鼓始歸)五經義十九史班馬才闗閩
志但萋萋荒塜寒莎遍地長夜沉沉何日曉綿綿此恨
何時已㸔穹碑厯厯寫衷腸千行涕
　　踏莎行　(趙氏二子仲典仲禮皆以奇童稱仲典/十七秋試歸病於途死仲禮十九秋試)
　　　(歸病於途死二子生時其母夢紫龍入室即/飛去人見二子奇特謂必大成皆夭歿異矣)
緑栁沙迷(宇文泰所植/千株在沙苑)白樓烟裊(白樂天同州懷/友皆二子原所)莎青
花落鵑聲杳紫龍兩兩没遙天雙雙𤣥鶴歸華表　子
建才高甘羅年少論經綸那有君懷抱竟一抔黄土掩
英賢想九原痛恨乾坤老
　　滿江紅　吳中秋
時序驚心庭臯下梧桐一葉才回首春光幾許早來秋
色遙憶去年燕市酒忽㸔今夕吳中月最飄零無定似
浮萍功名客　江千折山萬疊壯志寒歸心切筭人間
業帳何時了絶百嵗奔忙愁裏過楚臺漢塜君知得若
待黄粱夢醒始知休真癡惑
　　踏莎行　春思
夢轉紅英愁生緑綺小窻獨對應無語雨餘花氣細侵
簾畫梁燕子雙飛去　情緒千端家山萬里鄉心不為
功名繫沉雲重隔華山青長河不斷空流水
　　滿江紅　客思
雪浪連天還幾陣隂風怒作正此際潮生越海吳江楓
落萬里孤舟漁火對滿山溟雨灘聲惡縱缾中有酒洌
如泉那堪酌　愁似海心如爍多病體難支閣說海棠
開了便酬初約七夕重陽都已過楚臺空負朝雲合望
長安雲樹阻歸程成蕭索
　　踏莎行　盟臺
落日荒荒停雲脈脈行人共指盟臺說相如曾此挫强
秦汗青萬古稱豪傑　韓信興劉陶朱霸越英雄自有
謀王䇿當時一怒顧長刀將軍頸上空流血
　　玉樓春　客中春
檻外桃花紅似血岸上栁條青可折美人何處春醉眠
獨倚高樓㸔明月　樓上玉簫聲斷絶江上琵琶還慘
切夜深風送海潮來回首秦闗腸欲結
　　踏莎行　韓信廟
高嶺連雲繁烟帶雨長楊滿路悲風起將軍墓上草蕭
蕭荒祠白日眠狐䑕　九里山前未央宫裏凄凉往事
煩胷臆烏江汾水兩悠悠東流不盡英雄淚
　　西江月　春思
殘雪已消往事東風又報春愁珠簾不捲玉香鈎庭院
遲遲清晝　細雨繁花上院輕烟碧草汀洲一聲啼鳥
水東流春在小橋楊栁
　　沁園春　重陽
木葉初飛重樓鴈過又是重陽有缾開清洌樽中酒緑
枝含瘦冷籬下花黄佳節難逢茱莄細㸔劇飲高歌總
不妨君聽取但此身粗徤莫更思量　古今總是亡羊
漫得失輸嬴夢一場㸔龍山事往夕陽明滅楚臺人去
烟草荒凉半瞬流光百年浮世回首西風易斷腸對知
音且頺然一醉山月蒼茫
　　鷓鴣天　鎮虜臺宴諸將
戈㦸叢中玳宴開正同諸將捉生回十年高卧希夷峽
此日還登鎮虜臺　長劒舞巨觥催帳前金鼓震風雷
李陵碑外天驕遁遥見旌旗報捷來
　　西江月　同前
臺下縱横鐵騎筵前錯落金巵風煙不警太平時正是
賞心樂事　流水落花片片小橋垂栁絲絲韶光那覺
是邊陲此日須抛一醉
　　臨江仙　三月三十日
芍藥牡丹開已罷明朝不是春光鶯兒撩亂送斜陽繁
華應不盡蜂蝶且休忙　幾架薔薇依碧檻新荷更滿
芳塘水晶簾外細飄香推枰聽玉樹移座倒金觴
　　西江月　易水
西望逺山落日南來暮栁繁烟鳥啼花發自年年成敗
興亡幾變　白水河邊壯士黄金臺下英賢到頭惟有
斬燕丹干古令人哀嘆
　　祝英臺近　妾薄命
夜光闌紗窻曉啼鳥正當戸春夢岑岑遍繞天涯去恨
來還自尋思五更風雨應不到東君去處　東君處如
有這箇風光應思我難度況又東風早晩縈飛絮㸔㸔
太半韶華匆匆過了是誰把青春孤負
　　臨江仙　重陽
藍水經霜清徹底玉山遥送青來寒雲浮雨過庭槐白
衣攜酒至黄菊幾枝開　盛友還逢佳節賞獨憐多病
形骸登臨未減昔年懷西風齊著力送我上高臺
　　永遇樂　妾薄命
鶯舌輕調燕泥新綴蝶夢先醒籬落誰家夭桃臨水横
放一枝紅影此時無奈青樓音信却似缾沉玉井歎青
春容易抛擲早過二分光景　珠簾半捲銀屏獨倚還
把雲糚重整檢㸃韶華嬌栁夭桃誰占東君窮此君還
似楊花無定㸃㸃和烟芳徑但無言憑欄悄悄此心自
省
　　謁金門　春樓
珠簾捲樓外春愁無限雨過荼䕷春色減落紅驚滿院
　枝上燕慵鶯懶誰與韶光為伴煙栁絲絲迷望眼䦨
干空倚徧
　　風流子　京華
京華佳麗地風光好難解故園思況洛苑雲山渭濵花
栁安排春色日待人歸金臺下數聲青燕語幾㸃白楊
飛喚起庾愁驚回楚夢不須秋到便想鱸魚　虚名和
虚利中何用苦苦為這棲遲那黄粱易熟白駒難羈教
旅魂無著鄉心如碎晝長人逺且飲芳巵最是不堪消
遣午醉醒時
　　臨江仙　塞上
烽火戍樓明萬里昏昏漠月蕭闗數聲羌笛夜漫漫邊
愁聽不盡鄉淚望澘然　逢人莫說封侯事暮雲白骨
沙寒煖河流血幾時乾將軍多廟筭不久凱歌還
　　臨江仙　同前
月明敵騎乘秋入兵氛處處塵烟霜清草白曉尤寒塞
風吹黑水天霰暗隂山　將軍親授黄龍鉞提兵十萬
當先不擒冐頓不回轅怒披金縷甲直指玉門闗
　　滿庭芳
九夏初長午隂方轉緑檠翠葆團團芰荷風動香度畫
屏前簾捲晝閑人靜驚心處時序推遷三春裏嬌鶯乳
燕今已老花間　此身還却似亭池萍泛飄泊自年年
歎一生湖海兩髩闌鬖蕭索思鄉王粲更憔悴多病文
園虚窻下不堪情況白日抱琴眠
　　風入松　客春
畫樓簾捲篆烟微煖雨霏霏雲山極目家千里天涯何
日歸期寂寞庾愁似海飄蕭潘髩成絲　鶯兒壓折海
棠枝飛上薔薇深紅淺緑應無數逐東風滿院芬菲最
是惜花心切只憂花落春歸
　　燭影揺紅　端午
荷緑翻風榴紅鬬日端陽節湖光百里碧波揺是
處華筵列菰角玉紅銀白泛金觴香蒲瓊液綵懸
艾虎錦奪龍舟佳人豪客　笑語聲諠誰知此際
堪悲咽騷魂千載尚悠悠日暮吟湘澤幾㸃黄梅
雨歇欲懷古俄成悽惻不如醉了還勝似醒時免
煩胷膈
　　中秋月　別舍弟
同在天涯君歸也(協/)日暮長途煩蒸溽暑孤館泊誰家
蘆溝橋下望灞陵一様銷魂塞水流沙　月滿蒹葭飄
零也渭水川川秦山疊疊無奈嶺雲遮迢迢今夜(協/)想
池塘客夢岑岑還繞京華
　　踏莎行　夜餞良謀進士入函谷已已
畫閣東頭荼䕷架底一輪明月天如洗潘安年少更多
才馬卿抱病春尤劇　愁溢朱醅情添緑綺天涯易落
驪歌淚說明朝人渡灞陵橋夢魂隨繞函闗去
　　踏莎行　送童推官
霜滿遥山雲連荒戍征車獨䇿天涯際幾畨回首望京
華風煙不斷闗河樹　鄭國流風晉陽邊地幾年遷逐
飄零處近聞天子奏神功紫泥不久徴君去
　　醉蓬萊　七夕
正素秋新霽玉宇澄凉金風蕩暑月上珠簾却鈎簾不
起逺岫雲生奇峯忽出比山峯還翠緑䕃瑶階紅香寶
檻碧天如水　靈鵲橋成銀河喜度迢迢今夜年年此
㑹灞水銷魂有橋平如砥人在流沙㸔㸔已老只經年
别淚天上人間歡娛何處悲愁何處
　　蘇幕遮　風雨春暮
昨朝風今夜雨雨横風狂偏在梁園裏斷送春光春幾
許寂寂紅芳漫委青苔墜(詩落花寂寂委青苔/詞餘紅落盡青苔院)　蝶蜂
忙鶯燕語共怨東君不替花為主無計留春春欲去多少
春愁且對殘紅醉(殘紅且愛/且惜也)
　　木蘭花慢　重陽
碧梧寒景物呈秋象好秋光正玉鴈南飛金風西動白
露含霜缾中茱萸酒緑東籬下還見菊花黄試問人間
佳節一年幾度重陽　共知音一醉紫霞觴得徜徉便
短髮蕭蕭從渠落帽也自無妨龍山高人已往㸔龍山
依舊晩蒼蒼樂處須開笑口休思身在他鄉
　　襄城遺曲　瑟奏
多才自累百感攢結天涯渴病思歸客渭水新豐家山
在那些南南北北奔馳嵗嵗年年飄泊悽切悽切好悽
切鴻鴈又來也天末數聲哀聚散梧桐葉幾陣西風瑟
瑟玉簫聲斷秦樓月秦樓月星河縹緲萬里波揺照徹
長江千折長江東下何時歇六代繁華都泯滅夜半寒
潮蓼岸荒洲石頭建業
　　踏莎行　秋江
赤葉凋霜黄花冒雨鴈聲秋斷寒江渚一篙新水海潮
來滿山宿莽嵐煙起　紅蓼灘頭白蘋岸底小航深繫
漁郎醉笑𤓰洲壩下利名人向夜來還逐風波去
　　黄粱夢　謝仕歸
見青山猛自驚又黄粱一夢醒喜高鳥脫樊籠寶劒空
鳴滿柙兵書都没用　有慶雲天上生㸔甘泉地下湧
說風火九邊寧豫大豐亨白髮書生心自醒
　　漢宫春　過驪山山下有華清池温水數泓
綉嶺温泓自艶妃浴後池水難澄至今千年粉臭百里
脂腥想當時帶得洗兒湯傾入華清秦下客往迴過此
風來掩鼻趨行　辱没山靈并天鑪騰碧地竈燒紅不
如滻河飄雪灞水逆氷却教人到與馬嵬泥一様㸔成
君聽取漁陽鼙鼓方知哲婦傾城
　　長安月　驪山
望驪山秦宫凌漢周火連天到如今繁華理瓦礫恩愛
(褒/姒)付塵煙周家長秦家短眼前一様凋殘　嘆温泉玉
娥(貴/妃)參乘翠輦嗚鑾到如今西風吹水冷孤月照沙寒
飛霜樓明珠殿無人更倚朱闌
　　踏莎行　劉道長生子
麟鳯呈祥熊羆夢協明珠掌上圓如月萬家燈火慶長
年初辰明日元宵節　閥閱高門箕裘世業天公固永
仁人澤馮京原是玉皇童釋伽親抱來銀闕
　　浪淘沙　華陰諸生賀翟長教會試
師道最尊嚴綘帳高懸門前立雪盡英賢況有文章堪
樂與桃李翩翩　暫且擁青毡不日鵬摶明年春滿杏
花天聖主臨軒親䇿士身上金鑾
　　踏莎行　于少保石将軍
乘勝驕兵憑凌中夏高才謀國于司馬將軍一砲定江
山至今閭巷傳詞話(小說家編成石家/詞話優人唱説)　莫説南宫見存
東駕虎符誰向襄藩下智哉長史止王車難將一手瞞
天下
　　踏莎行　客中清明
萬㸃紅芳千條金絮韶光爛漫春無際愁人抱病在天
涯却如赤葉霜枝墜　舊塜笙歌新墳涕泪紛紛冷雨
迷烟樹杏花村有酒縱如泉對壺觴反著鄉心碎
　　水仙子　秋思
月娟娟空上海棠枝(已無/花)風瑟瑟催殘楊栁絲露零零
易落梧桐淚倚西樓㸔鴈歸　隔天涯萬里相思休說
到夢中是假暫歡娛還勝醒時夜迢迢夢也還稀
　　折桂令　金陵
上高城嘆息金陵望不盡萬樹楸梧何處是六代宫庭
陳宋繁華齊梁文藻王謝流風都做了一場話柄還落
不得半箇虚名只有那江漢多情依舊朝宗寂寞殺夜
半石頭潮打空城
　　駐馬聽　春思
春思依依習習和風春晝遲㸔他遊春杜甫喜見春來
又怕春歸耽春不覺髩如絲向海棠還問春消息燕語
鶯啼碧闌干外春光有幾
　　同前
春雨霏霏緑栁絲絲春漸肥㸔他萬花枝上都是春光
蜂蝶休疑擔頭春酒隴頭詩風流人是春光主燕語鶯
啼碧闌干外春光有幾
　　滿庭芳　洛陽懷古
深秋旅程邙山雲起洛浦風生風悲雲慘斜陽映往事
傷情牛羊坂是英雄墳塜禾黍場是帝王宫庭今和古
成長夢只丢下些虚名虚姓糢糊在斷碑中
　　綿搭絮邊城春到遲
昏昏漠日下荒臺望遥天極目凄凄春盡邊山花未開
對寒盃百感興懷家鄉萬里白髮還催何處是渭水秦
城雪滿紅崖鴈不來
　　同前　邊城秋來早
邊沙慘慘逐人來見西風纔報新秋赤葉蕭蕭霜已催
上高臺百感興懷你㸔那燕闗趙塞都做了古往今來
當不得弔古思鄉野戍悽悽却又畫角哀
　　駐馬聽　寄答世寧進士壬申
别意悠悠又是西風萬里秋那堪雲迷白鴈露冷黄花
月滿朱樓栁條折斷水東流思君一夜把潘腰瘦多少
離愁輕塵弱草人非如舊
　　緜搭絮　咸陽懷古
滿堤衰栁暮蟬鳴倚西風駐馬高崗極目咸陽百感生
嘆英雄霸業成空望不盡寒莎烟荻尋不著漢闕秦宫
只丢下㱔剩水殘山雲物凄凉落照中
　　清江引　曉秋
銀箭催更天漸曉金井梧桐落(勞協/去)西風小閣寒殘月
疎簾照王仲宣此際愁多少
緑樹滿庭清氣生寶鴨消銀鼎風傳玉鴈聲霜没金蟬
影就不是宋玉也愁難整
樓上殘更鷄呌徹銀蠟還明滅笛飄别院風砧急長廊
月蕭條庾信愁難說
河漢西傾生白露三四寒鴉語黄花月下殘紅葉風前
舞張衡到此把愁添做五
　　駐馬聽　餞堯甫舉人時在闗中𢎞治乙丑
夜色蒼蒼酒滿芳樽恨轉長那堪聲沉玉漏香盡金鑪
燭冷銀缸離情纔說兩三行簷前却早鷄三唱休題起
行裝却早把殘魂銷盡不須到灞陵橋上
　　水仙子　同州道中懷古
落花不見採蓮舟亂栁難尋沙苑樓莎青白塜清明後
長春宫麋鹿遊把豪華都做了一望荒丘長揚坂繁烟
埋恨夕陽亭落日生愁留不住渭水東流
　　滿庭芳　送宗周舉人已已京師
陽闗栁新玉河波煖燕閣(協/稿)春深斜陽滿目増愁悶别
酒重斟北邙坂英雄休問霸陵橋芳勝休尋越兠起離
人恨似這等浮名絆引只待長卧華山雲
　　朱履曲　邊城夜雨
對寒燈邊城今夜望長安家山在那些鴈南歸人没箇
去時節風瑟瑟催殘漏雨瀟瀟打紅葉多管是替愁人
來添悶也
　　駐馬聽　過北邙
落日荒荒羸馬西風度北邙但見寒鴉古木衰草平原
殘栁長崗纍纍高塜卧斜陽知他是何朝何代何卿相
展轉思量榮華富貴古為今様
終嵗奔忙十度驅車過北邙當時朱顔緑鬢如今短髮
蕭蕭古貌蒼蒼五十年一枕夢黄梁到醒來回首堪惆
悵世路茫茫山河如舊人情新様
　　寄生草　晉陽懷歸
晩霜遙玉壘寒晩雲多金臺迥想蓴鱸禁不得西風動
對鶯兒彈不出南薫弄望烟霞丢不下東山景急歸來
却早是白頭人到此時㸔破了黄粱夢
　　又
又不是貪山水又不是愛神仙人家筵席也終須散諕
殺人鶴唳華亭嘆愁殺人鳥盡淮隂怨聰明人須早過
是非闗英雄漢挑不起功名擔
肯排山山能撼肯倒海海可翻只是我意兒裏不要緊
心兒裏懶沒來頭無限閑拘管不中用多少閑文案黄
石橋收了子房編玉門闗掛起班侯劍
　　又
我本是釣鰲人做不得攀龍客(協/上)千萬般怕負了皇恩
大二十年償不盡經綸債兩三翻空惹得青山怪歸來
一嘯海天空醉時節還覺得乾坤窄(協/上)
洛陽橋春栁新岳陽樓隂風動蔓草長休迷了淵明逕
華峯高還尋著希夷洞五湖深繫不住陶朱艇養閒身
猿鶴伴丹霄鑄衰顔龍虎蟠金鼎
你㸔那三傑忙你㸔那四皓閑漢家青史都把名兒顯
白樓緑栁是吾家苑渭濱河曲與漁樵伴對知音還取
古琴彈散幽情細把羲經㸃
　　朱履曲　思歸
我也曽披金甲坐鎮玉闗我也曽步玉階侍講金鑾都
是一場傀儡閙喧喧也未必山林好也未必省臺安得
抽身便宜了千千萬
　　新水令帶過折桂令　秋思
客窓風雨苦瀟瀟幾番將離魂驚覺(協/呌)晩沙秦苑逈秋
水灞陵遥極目迢迢又天涯一夜曉　短髮彫搔病不
相饒愁不相饒為病多減了酒量為愁多瘦了詩腰酒
量減劉伶潦倒詩腰瘦庾信蕭條鴈下空壕葉落庭臯
不曉事草砌寒蛩夜深時絮絮叨叨
　　朱履曲　子房從赤松子遊托也
廷尉司蕭何械繫未央宫韓信誅夷那英雄早已見先
幾赤松子人何在黄石公數真奇知情的只有箇越范
蠡
　　新水令帶過折桂令　别仲華進士辛巳
曉亭三疊奏陽闗共離情春愁黯黯鶯聲遥入座花氣
細侵簾梅雨無端把韶光一夜換　休怪我懶上雕鞍
量這些過隙浮踪消幾度千里闗山栁折金絲酒斟玉
斚詩滿雲箋魏俊逸才高子建晉風流年少潘安苑草
芊芊渭水川川(二句佳/景也)也知到後㑹多期再來時只怕
我兩髩斑斑
　　鴈兒落聯得勝令　閩中秋邀楊喬夫飲𢎞治乙
　　　夘
斫霜螯紫蟹鮮傾秋露芳樽滿小園中緑橘垂疎籬下
黄花綻碧亭亭窓外兩峯寒却不覺身在瘴江邊金陡
潼闗道(子家/也)天台玉瀑泉(喬夫/家也)望鄉園萬里雲山逺且
追歡醉如泥錦瑟前
　
　
　
　
　
　
　
　
　苑洛集巻十二
欽定四庫全書
　苑洛集巻十三
　　　　　　　　　　　　明　韓邦竒　撰
　　蘇民困以保安地方事
浙江等處提刑按察司僉事臣韓邦竒謹奏為蘇民困
以保安地方事臣巡厯至嚴州府建徳等縣杭州府富
陽等縣地方據軍民人等稟稱本處地方雖出魚鰾茶
綾等物人民艱苦肆府太監差人催督擾害地方雞犬
不得安生要行禁約等因到臣為照前項魚茶綾鰾係
供用之物未敢擅專又訪得鎮守太監王堂市舶太監
崔珤織造太監晁進督造太監張玉各差叅隨人等在
於杭嚴二府地方催攅前項進貢固已勒要收頭銀兩
而不才有司官吏及糧里人等倚是貢物無敢稽察任
意科歛地方被害人不聊生而肆太監伴貢之物動以
萬計是陛下所得者壹而太監即所得者十叅隨人等
所得者百有司官吏所得者千糧里人等所得者萬利
歸於私家怨歸於朝廷上供者一而下取者萬況此等
之物品不甚竒味不甚美何足以供陛下之用哉及照
建富等縣地方地瘠民貧山枯乏樵獵之饒江清鮮魚
鰕之利兼以近年以來水旱相仍徵科肆出軍民困瘁
已極故前嵗流民相聚為亂一呼千百幾生大變幸賴
無捕而安今尚洶洶未靖往事在鑑實可寒心伏望陛
下勅下該部將前項貢物特從停止仍行巡按御史并
按察司及該道分巡官掲榜戒諭今後敢有指稱進貢
名色在於各地方需索財物騷擾為害應叅奏者奏請
究治應拏問者徑自拏問庶民困可蘇而地方可保無
虞矣為此專差謹具奏聞正徳十一年四月日(户禮二/部覆題)
(准免後鎮守等太監奏以阻絶進/貢誹謗等事詔獄為民復進貢)
　　慎刑獄以光新政事
山東等處承宣布政使司右叅議臣韓邦竒謹奏為慎
刑獄以光新政事臣聞刑者人主治天下之大防而天
下治忽所由係書稱堯舜之治至於四方風動其究歸
於皋陶象刑之功故刑者人主之所當重慎而不可忽
者也國家法古制刑内則總之三法司外則總之提刑
按察司後又特差監察御史審錄都御史巡撫且皆付
以糾察之寄其法詳且盡矣至於錦衣衛之設盖以待
夫隱罪極惡天子非時震怒特遣下之非以為常者也
然其制列聖相承止行於畿内至正徳二年以來權姦
相繼用事假此報復私讐中傷善類用張淫威迫脅海
内官校紛紛而出所在有如豺虎破家亡身者郡邑相
望天下洶洶幾至大亂使非聖明繼世中興革而正之
天下未可知也近者聖母駕過山東高唐州同知金波
供應有缺陛下詔錦衣衛官校拏至京師天下諤然驚
疑謂聖明在上亦復有此夫金波小官何足以動天下
之聽聞而錦衣官校出京拏人則固天下聽聞之所係
也伏望陛下特宥金波之罪自後在外府州縣官有犯
付之按察司三司官有犯付之撫按官撫按官有犯付
之三法司如此則内外相承體綂不紊罪皆閱實孰可
逃刑哉臣以外服之臣乃敢塵穢聖聽罪誠難逭但臣
山東方靣官高唐臣山東屬州金波臣山東屬官陛下
差錦衣衛官校拏人自臣山東始故敢輒肆狂瞽以獻
芹曝惟聖明采擇焉為此專差謹具奏聞正徳十六年
十一月日(都察院覆題先是撫按三司皆認罪時出巡/在外不知也奏下撫按三司皆不恱遂自陳)
(致/仕)
　　自陳不職乞賜罷黜以消天變事
大理寺左少卿臣韓邦竒謹奏為自陳不職乞賜罷黜
以消天變事邇者彗星見於井宿之間陛下既躬盡克
謹之誠又命羣臣痛加修省臣惟以人動天惟刑為甚
速天下典刑之官惟大理寺為甚要昔之人所以一婦
啣寃遂致大旱而廷尉稱為天下之平也稱斯職者必
得仁明平正之人而後可如臣之凡庸愚昧豈能堪此
要任曠官尸位上干天和彗星之變臣有其咎伏望皇
上將臣速賜罷黜以消天變之一端也臣不勝戴罪恐
懼之至為此親齎謹具奏聞嘉靖十一年八月
　　自陳不職乞賜罷黜以公考察事
巡撫宣府等處地方都察院左僉都御史臣韓邦竒謹
奏為自陳不職乞賜罷黜以公考察事臣惟國朝舊例
兩京官員每遇六年一考察四品以上皆令自陳舉職
者留之不職者退之此誠黜陟幽明之盛典也今臣待
罪都御史之官誤膺巡撫之任受兵民之寄假便宜之
權況宣府一鎮擁衛京師當二敵之衝制五路之將使
非有達機應變之才其何以勝重而致逺也伏念臣駑
駘之品驅䇿固已不前而蒲柳之姿衰病又加日迫知
足之念每懷於平時而揣分之誠尤切於今日顧惟車
非其馭則輻脫而載傾鼎非其器則足折而餗覆如臣
之凡庸綿薄而叨此重大之任豈不遺地方之患負恩
遇之隆哉伏望皇上俯賜宸斷將臣黜罷則大明之典
協成周之公而熈績之功邁有虞之盛矣為此親齎謹
具奏聞嘉靖十二年二月
　　乞給馬匹以實營伍事
謹奏為乞給馬匹以實營伍事臣惟防邊禦敵截殺追
襲莫要於騎兵今宣府一鎮累年以來倒損馬匹數多
其無馬官軍中間殊有驍勇善騎射之人若選而用之
給之以馬皆為精兵則是給一馬即増一兵故邊人有
言出兵不如發馬此誠達機知實之語也況今大敵臨
境時出輕騎欲行剽掠而騎兵尤所當急伏望皇上軫
念宣府地方為擁衛京畿重鎮勅下該部於太僕寺給
撥馬四五千匹則卒然之頃即增四五千精銳之兵矣
為此親齎謹具奏聞嘉靖十二年三月初三日(給馬三/千匹)
　　預處邊儲以濟缺乏以備急用事
謹奏為預處邊儲以濟缺乏以備急用事臣聞糧多則
兵自强士飽則氣自倍茍糧乏而士餒則雖孫呉之智
無以施其謀賁獲之勇不能致其力故糧者三軍之司
命而凡行師者必以為急者也臣據宣府公差人員節
次稟報去冬河凍之時北敵大衆渡河而東即今分散
輕騎於各隘口潛駐或晝或夜窺我無備即行剽掠必
須隨處發兵按伏且聞走回人口報稱彼中約㑹大衆
欲要南侵雖兵機難測未可全信察其事勢草生之時
必然大舉深入今本鎮嵗額錢糧僅足軍士月糧之支
雖有先年所買之糧若彼果大舉而來必當調集客兵
防禦截殺而所買之糧尚不足客兵之用至於按伏之
糧全無措備必待臨期糴買則米價騰踊所費多而得
糧少若於成熟之時預為處置則每銀一兩可以得二
兩之用所費少而得糧多其月支之糧雖名為一石然
除本色外其折糧之銀或七八錢或六錢以上其實每
月止得糧七八斗五六斗所以士多饑色心恒怨咨夫
以饑色之人而懷怨咨之心乃欲責其奮勇效死以赴
敵者未之聞也伏望聖明勅下該部於大倉動支銀二
十萬兩解赴本鎮管糧郎中處交收聽臣等乘時糴買
以為按伏客兵之支其軍士月糧當春夏米價太貴之
時全支本色如此則糧多而士飽以攻則勝以守則固
矣為此專差親齎謹具奏聞嘉靖十二年三月日(發銀/八萬)
(兩/)
　　舉將才以禆邊務事
謹奏為舉將才以禆邊務事臣自到鎮以來即以將才
為事留心訪察似得其真然臣又以為干城之將不可
以二卵棄蹄齧之馬乃能致千里故取其所長而畧其
所短恕其既往而責其將來則人皆有可用之才茍以
壹事而棄其平生以壹時而擯於没齒斯下無全人而
臨事有才難之嘆矣臣鎮所屬武臣其謀勇著聞才力
通敏而罪過無累者臣固舉之其雖因事罷閒而謀勇
足稱才力有為者壹併奏聞以候聖明采擇焉臣訪得
萬全都司軍政都指揮僉事王鎮坐營武舉都指揮同
知梁桓此皆可以任遊擊而綂援兵領叅將而守壹路
者也保安衛掌印指揮使郭梁宣府右衛軍政管屯指
揮使趙鏜宣府前衛掌印指揮同知俞鎮龍門衛掌印
指揮同知信乾懷來衛掌印指揮同知陳綱此皆堪為
大城守備保固疆場者也至於革任叅將都指揮僉事
李彬勇號萬人之敵各路之守將皆出其下革任守備
隆慶左衛指揮僉事劉環名擅壹時之英各城之守備
莫之或先二臣者若使復其原職建立必有可觀此其
曖昧之過詿誤之失在所當畧者也如䝉勅下該部再
加訪察如果臣言不妄將王鎮等擢用李彬等錄用則
於邊務亦可少有禆補矣緣係舉將才以禆邊務事理
具本專差謹題請㫖嘉靖十二年七月十二日
　　分守官員兼理道事以禆地方事
謹奏為分守官員兼理道事以禆地方事臣㑹同巡按
直𨽻監察御史議照宣府大同皆西北重鎮宣府地方
五路叅將四十二城堡大同地方三路叅將一十七城
堡而大同原設有布政司分守官一員按察司分巡官
一員一府四州七縣又設有掌印佐貳首領官員今宣
府止設僉事一員二州一縣況宣府兵馬之衆錢糧之
多事務之繁比之大同又加三之一而所設之官無大
同三之一僉事幹理固已不周及遇陞黜事故缺官又
復動經數月深為未便再照繁簡隨乎時因革通其變
宣府地方嵗入百萬凡各路城堡召商糴買殆無虚日
夫利之所在弊緣之生利積則争訟日起弊久則巧偽
日滋由今視昔繁簡大殊因時拯弊幾在今日而大同
布政司分守官事亦簡少宣大二鎮地方相去不逺分
守官可以兼理二鎮事務如䝉勅下該部再加議處如
果臣言可采行令大同布政司分守官兼理宣府事務
照例依期交代或添設叅議一員於山西布政司列䘖
如本鎮僉事事例僉事行分巡事分守官行分守事各
官如或有缺更相帶管如此則上下相承體綂有等政
務可以振舉而地方亦有少禆矣緣係分守官員兼理
道事以禆地方事理具本専差謹題請㫖嘉靖十二年
七月二十七日
　　墩軍大缺盔甲器械不便瞭報防守事
謹題為墩軍大缺盔甲器械不便瞭報防守事節該欽
奉勅諭命爾巡撫宣府等處地方整飭邊備訓練軍馬
俱要衣甲整齊器械鋒利欽此已經通行各路分守叅
將欽遵督同守備等官即將軍士衣甲器械一一㸃視
其有損壞者修補製造應自備者責其自備應官給者
在官給與其旗幟金鼔有損舊者悉與更換務要鮮明
響喨仍將查勘修補製造更換過數目開報通行去後
日久未據回報又經節次催查近准分守東北中西南
五路左右叅將馮勲李懋都勲郝鎮劉江手本各稱查
得所屬墩臺隘口守墩軍士原闗盔甲什物委因年久
破爛不堪并節年被敵疎失各路通共缺少盔六千六
百八十頂甲七千二百二十二副腰刀三千六百一十
八把等因到臣為照各路守墩軍人共八千五百二十
九名今缺盔者至六千六百八十名缺甲者七千二百
二十二名缺腰刀者三千六百一十八名是數千人者
皆赤身空手之人也臣為之警諤慨嘆不意邊備之廢
弛一至於此臣惟宣府一鎮擁衛京師去敵人駐牧之
地甚近視各邊最為要𦂳而墩軍日與敵人相臨所恃
以典司砲火傳報聲息把截隘口助揚軍威使敵人不
敢以深入者較諸軍尤為要𦂳者也顧可使之赤身空
手以當之哉臣嘗因各管墩官申報墩軍下墩取水及
走報聲息往往為三五零敵即行擒去或在墩上為敵
射傷臣竊疑之本鎮墩臺甚密相去不過二三里舉旗
發砲鄰近各墩及設伏之兵二三十人卒然可具遇三
五零敵來擒墩軍縱不能斬獲追逐而應援救䕶力亦
所能何至為之擒去且敵在墩下軍在墩上身披堅甲
墩上又有女墻遮蔽自下而上仰而發矢何至射傷孰
知其盔甲器械之不備如此夫盔甲所以衛身器械所
以攻人今皆無之以赤身空手之人而遇强敵雖百不
能以當一其擒去射傷固其宜矣古云器械不利是以
其卒與敵也況皆無乎言之可為痛哭思之可為寒心
不可不亟為之處也再照西路城堡極邊衝要敵人不
時出没已經量給過盔甲腰刀各八百件隨查得萬全
都司見在貯庫盔三百六十六頂甲三百五十七副腰
刀五百四把并收先年京操官軍帶回堪中盔八百九
十九頂甲四十六副腰刀五千三百五十三把及京營
兊調軍器盔一千九百一十七頂甲一千九百四十七
副腰刀二千一百四十八把除腰刀可勾支用惟盔甲
在庫數少不敷如䝉乞勅兵部查議合無准令將前各
項軍器支給其欠少之數於該部見收盔甲内扣筭照
數發運前來聽臣分給各路墩軍收領其各路損壞不
堪盔甲腰刀收送都司堪修補者修補查候腹裏軍人
有缺者給付庶守墩軍人衛身攻人各有其具而瞭報
防守兩便矣緣係墩軍大缺盔甲器械不便瞭報防守
事理未敢擅便為此専差謹題請㫖嘉靖十二年八月
二十六日
　　鄰境官軍殺死總兵官員事
謹題為鄰境官軍殺死總兵官員事嘉靖十二年十月
初九日辰時分據大同巡撫都御史差來夜不收劉名
報稱十月初六日三更時分本城官軍聚衆放砲呐喊
將總兵官李瑾殺死及將本官公廨燒燬等因得此㑹
同總兵官都督僉事議得大同官軍聚衆殺死總兵官
燒燬公廨地方大變除行各路叅守等官申嚴號令整
搠人馬嚴為隄備盤詰姦細外縁係鄰境官軍殺死總
兵官員事理為此專差謹題請㫖嘉靖十二年十月初
九日
　　怯懦將官燒荒遇敵奔敗事
謹題為怯懦將官燒荒遇敵奔敗事據宣府在城坐營
管操都指揮僉事朱彬呈據把總千户孫鎮等呈稱本
年十月初一日䝉鎮守總兵官劉淵綂領坐營都指揮
朱彬等官軍三千餘員名前往中路青邊口堡燒荒至
本月初二日卯時分與同本路叅將都勲守備操守官
楊鉞王勲靳尚武張輔等人馬俱從本堡大變新臺西
空出境都勲領兵前哨朱彬等後哨相繼行走至未時
分哨至地名紅崖兒等處與張家口堡燒荒宣府遊擊
王鎮南路叅將劉江人馬㑹合仍分兵各從原路回還
朱彬等當先都勲等人馬繼後各責令夜不收四散燃
火至地名大莊窩被南山溝内潜伏北敵約有二十餘
騎乘隙風煙前敵突出拍馬喊呌衝來各官軍并叅將
都勲帶領有馬官軍往東混亂跑走遺下步軍被敵邀
追射破當䝉總兵官劉淵坐營官朱彬督率職等官軍
齊力奮勇與敵兵刃相接射中三敵拖拉去訖將步軍
馬匹救入營内復督官軍追至紅崖兒其敵敗遯山林
趨避欲再窮追山河艱險樹林深密時值天晩恐墮敵
計收兵回還查得本管並無疎虞若不具呈又思官軍
怯懦跑走儻將本管人馬驚亂致失大事恐難分辯呈
乞轉達等因備呈前來行間隨准分守中路左叅將都
指揮使都勲手本嘉靖十二年十月初二日卯時䝉鎮
守總兵官劉淵統領宣府并本路官軍從青邊口新臺
西空出境燒荒分布本職等前哨行至地名紅崖兒等
處離邊約逺七十餘里各下營劄立傳令官軍發火焚
燒至未時分起營回還總兵官劉淵前行本職收兵後
行至地名大莊窩迤西比時煙霧蔽天忽被南溝林内
突出北敵二十餘騎拍馬喊呌來衝本職督令官軍下
馬各用神鎗弓矢射打當有總兵官劉淵急來救援復
督官軍齊力奮勇射打傷中數敵各賊見我兵勢衆大
慌張奔走往西北去訖欲要追赶山險林密河道阻隔
恐墮敵計收兵入境續據葛峪堡守備指揮楊鉞呈稱
查得被敵射傷旗軍三名劉剛崔恕武三射死軍人李
小大下馬一匹操守常峪口堡指揮靳尚武呈稱查得
被敵射傷軍人二名田仲禮周小柴操守羊房堡指揮
王勲呈稱查得被敵射死軍人一名潘永倉擄去本軍
下馬一匹神鎗一把再無别項疎虞又據操守青邊口
堡指揮張輔呈查得本堡並無損傷官軍馬匹等因各
呈到職恐有漏報取具各官不致隱漏結狀在官等因
備具手本到臣會同巡按直𨽻監察御史叅照左叅將
某當燒荒之際為殿後之軍提數千之精兵遇二十騎
之零敵兵刃未交望風退縮致諸軍之大敗而四散奔
逃使羣敵之長驅而縱横出没重為邊境之羞益驕敵
人之志良以本官才本凡庸性復怯懦惟平昔之威名
欠振故臨陣之紀律不嚴及至開報縁由又多隱匿情
實圖脫重罪肆揑虚文再照守備操守等官某各提一
堡之兵同為奔北之將使當時有一人負勇而自立則
諸軍必不至相視而大潰通屬有違法當叅究如䝉勑
下法司將某等依律從重究治庶邊臣知警而軍威可
振矣縁係怯懦將官燒荒遇賊奔敗事理未敢擅便為
此専差謹題請㫖嘉靖十二年十月十一日
　　親王至鎮欲要赴闕事
謹題為親王至鎮欲要赴闕事嘉靖十二年十月十一
日午時有代府承奉呉聰齎王令帖到臣内開為叛逆
軍人兇惡逼迫私出禁城親詣赴闕事嘉靖十二年十
月初六日晩三更時分本爵在宫聞知城中放砲呐喊
差人門首打探言說軍士燒燬總兵官都察院門及至
天明將總兵官李瑾殺死將總兵官及都察院衣服等
件盡行搶去又將各店客貨亦行搶去有經過府門者
言說要本爵與他做主於初七日申時分將各處修邊
按伏軍馬調入城中本爵慌懼引領承奉呉總褻衣小
㡌就混入於衆人之中從北門而出前至金谷莊潜伏
一更時分將管莊人王宣帶領跟隨前至四家莊將管
莊人宋景春亦隨前來至順聖川西城劉叅將容暫一
宿初九日起身有總旗張文錦楊達因在東井村催糧
亦隨前來等因到臣至本日未時臣謹迎王入至鎮城
臣慰安及整備一切供用外㑹同總兵官都督僉事看
得大同軍變王因出至臣等鎮城實不得已但要親詣
赴闕未奉明㫖臣等啓王留住鎮城候明㫖以為進止
縁係親王至鎮欲要赴闕事理臣等未敢擅便為此專
差謹題請㫖嘉靖十二年十月日
　　實邊鎮以振兵威以防敵患事
謹題為實邊鎮以振兵威以防敵患事據萬全都司坐
營管操都指揮僉事朱彬呈稱照得宣府在城前後營
並竒兵新舊遊兵營原設馬隊官軍一萬四千餘員名
聽征馬一萬二百餘匹近因大同軍變䝉將竒兵營舊
遊兵營新遊兵營並將前後營及南路叅將兵馬盡數
調去及北中西各路精壯官軍亦摘選通行征勦大同
止遺前營走報夜不收並存留傳報各處城堡擺撥等
項官軍一千餘員名日逐差遣不暇馬匹節漸疲憊況
今敵中走回人口傳說大舉兵馬要來搶掠及邊報聲
息絡繹不絶倘遇警急動調追勦深為未便如䝉准呈
乞早裁處庶克濟事等因到臣為照去嵗冬間大敵渡
河而東特命文武大臣總制提督軍務且調遼東延綏
之兵以為應援盖為宣大二鎮預防敵患而設今總制
提督既專意西征大同臣鎮竒兵舊遊兵新遊兵南路
叅將兵遼東延綏兵既盡數調去而前營後營及中北
西各路精銳之兵謀勇之將亦各抽選而去本鎮止留
竒兵一千餘名又近日使者交馳錢糧解發往來䕶送
日見疲損操演且不能以成陣況遇警禦敵而可責其
成功也哉倘北敵乘虚而來雖孫呉不能支而況臣輩
凡庸者乎兵法曰勿恃其不來恃吾有以待之今待之
者無具矣豈可不為之預處耶臣查得本鎮步軍倒死
馬軍及壯餘人等綽有驍勇之人若授以什物給以馬
匹數千精兵旬日可具所缺者馬耳如䝉勅下兵部議
處將太僕寺馬匹給發二三千匹聽臣抽選前項步馬
壯餘人等給授之編成司隊作為一營又臣本鎮嘉靖
十一年十二年馬價共該四萬兩不曽解發再乞勅下
户部將前年例銀兩照數差官解送臣鎮收買馬匹置
辦什物亦給抽選前項步馬壯餘給授之編成司隊作
為一營但馬數甚多恐一時收買不及合無將前項銀
兩内取三萬轉發兵部每銀十五兩折馬一匹給發前
來一萬兩徑解臣鎮為置買什物及本鎮買馬之用臣
仍於本鎮空閑叅守都司等官中推選謀勇著聞之人
二員統領之待事寧之日分撥前竒新舊遊兵諸營補
其逃亡之數如此則不惟可以為本鎮防敵之備亦可
以遥為進征大同諸軍之聲援此亦救時之一策也臣
叨承撫寄事在剥膚故敢昧死上陳惟聖明鑑察焉縁
係實邊鎮以振兵威以防敵患事理未敢擅便為此專
差謹題請㫖嘉靖十二年十一月日
　　選軍給馬暫團營伍以實邊鎮事
謹題為選軍給馬暫團營伍以實邊鎮事會同總兵官
都督僉事議照本鎮近因大同事變兵馬多調西征本
鎮實為空虚臣等謹便宜㑹選得無馬軍人及步軍一
千四百三十四名從公推選得空閑都司李淮才力有
為謀勇可取暫委為千總職事試驗得指揮千百户旗
舍六十六員名俱各年力精壯弓馬熟嫺指揮等官范
紹宗等六員為把總職事千百户旗舍李陞等六十員
名為管隊貼隊職事及置買旗招響器䭾鼓長鎗柞木
等項俱已完備每把總四員旗軍一千名作為一營就
令李淮統領以聽征調其餘官軍亦令李淮暫管候足
千人之數别選謀勇官員委為千總職事統領另行具
題事寧之後仍令各歸本伍縁係選軍給馬暫團營伍
以實邊鎮事理未敢擅便為此專差謹題請㫖嘉靖十
三年正月二十二日
　　逆軍引誘北敵大舉入侵鄰境預防邊患事
謹題為逆軍引誘北敵大舉入侵鄰境預防邊患事本
月二十日據遊擊將軍夏杲差夜不收孫良報稱大同
逆軍引誘北敵五萬有餘至大同城下將遊擊將軍王
鎮等殺敗即今賊尚未退二十二日又據巡撫大同樊
都御史差來齎本百户鄭鎮稟稱即今北敵大衆尚在
大同城下分遣精銳三千餘名南搶應州等處自聚落
堡至大同城下道路不通二十三日又據擺撥軍人任
福玉傳提督軍門號令運糧之車且不必來本日又據
夜不收劉章報稱東闗宣府㕘將李彬兵北闗宣府副
總兵張鎮兵㕘將劉江兵俱被圍困六日未支糧料先
據宣府分守東路右㕘將馮勲稟帖開報十六日大舉
敵兵從永寧邊方擁衆入境本職統領官軍林錦等急
出迎敵不料敵衆兵寡混砍一處倡令我兵捨命對敵
占據山梁傷中敵人敵馬數多俱被鈎䭾内敵漢語呌
說不要放箭與你荅話你們人馬去闗大同我大納延
也來了先使三箇頭兒領衆兵卒搶殺等語據此切詳
所言中間顯有姦細復來之舉旦夕難測除對敵縁由
另行呈報等因各到臣會同總兵官都督僉事議照大
同逆軍引誘北敵大舉入侵直抵城下敗我官軍駐兵
不退且分兵搶掠圍困諸將阻絶餉道似與尋常入侵
不同臣恐大同既已得利必侵宣府縱或暫回其勢草
生凍解必然大舉分侵宣大兩鎮而東敵亦有大納延
引兵也來之說及照近因西征大同臣鎮竒兵舊遊擊
兵新遊擊兵南路參將兵盡行調去而前後營及各路
精銳之兵謀勇之將亦行摘調臣鎮實為空虚夫以大
同城下京營及各路兵馬林立雲集尚且敗挫不支而
況空虚之宣府哉且敵中既有逆軍為之畫謀鄉導則
我各邊之虚實夷險彼皆詳知其大舉入侵必然之理
也夫以一北敵大同城下數路之兵不能支若東敵入
自東路北敵入自西路一宣府豈能支哉夫宣府者大
同之根本京師之隄防也大同雖已失利茍宣府無事
則猶可據此以圖再舉而京師亦不至於震驚儻宣府
亦復失利譬之根本既枯枝葉無從而生隄防既決下
流必受其害則大同不可圖而京師之勢孤且危矣況
大同城下衝鋒處險被圍被殺張鎮劉江李彬王鎮部
下皆宣府調去之軍則宣府之虚豈但目前而已哉臣
等叨承重寄鎮撫一方事在剥膚心誠危懼故敢昧死
上陳伏望皇上軫念邊方重鎮勅下該部會集多官從
長計處將新調延綏遼東之兵發與臣鎮聽臣等調遣
節制仍再調别鎮兵馬防禦及多給馬匹聽臣等選軍
給授如此庶乎有備無患而邊境可保無虞矣縁係逆
軍引誘北敵大舉入侵鄰境預防邊患事理未敢擅便
為此專差謹題請㫖嘉靖十三年正月二十四日
　　乆缺極邊要路參將官員事
謹題為久缺極邊要路參將官員事臣會同總兵官都
督僉事議照南路參將劉江中路參將李彬因大同軍
變調去西征及照前項二路係極邊要地當勁敵之衝
而參將官員外以防禦勁敵内以聨絡諸城一時所不
可缺者今既逾時改嵗矣況今鄰境軍變大敵壓境又
非平時之比也臣等雖委官暫管然止可於平居無事
之時奉行文移幹理政務而已若夫遇警臨陣諸委官
固不能致身於他人之職而諸軍士亦豈能效死於暫
委之官哉此固理勢之必然也臣等嘗見雖諸司卑微
之職一遇暫委政務輒廢況㕘將受朝廷之勑當一方
之寄掌握兵權攘外安内豈可久以權假之官居之哉
況劉江李彬素有謀勇既去西征他日功成報捷當膺
賞擢亦必不復居舊職矣如䝉勑下該部再加議處推
選素有謀勇之人領勑前來管領二路兵馬惟復聖明
别有裁度縁係久缺極邊要路參將官員事理具本專
差謹題請㫖嘉靖十三年二月日
　　選軍給馬暫團營伍以實邊鎮事
謹題為選軍給馬暫團營伍以實邊鎮事會同總兵官
都督僉事議照本鎮先因大同事變兵馬多調西征已
經會選得無馬軍人及步軍一千四百三十四名推選
得空閑都指揮李淮為千總指揮等官范紹宗等六員
為把總千百户旗舍李陞等六十員名為管隊貼隊及
置買旗招響器䭾鼓長鎗柞木等項俱已完備每把總
四員旗軍一千名作為一營就令李淮統領以聽征調
其餘官軍亦令李淮暫管縁由先已具題訖臣等今復
會選過官軍五百六十二員名並前餘剩軍士四百三
十四名把總管貼隊官旗二十二員名共凑一千之數
從公推選得空門指揮同知路鏜久厯邊方熟知邊務
暫委為千總職事試驗得指揮千百户旗舍二十四員
名俱各年力精壯弓馬熟嫺指揮等官王清等二員為
把總職事官旗舍孫清等二十二員名為管隊貼隊職
事一體置買旗招響器䭾鼓長鎗柞木等項就令路鏜
統領以聽征調事寧之日各歸本伍縁係選軍給馬暫
團營伍以實邊鎮事理開坐具本專差謹題請㫖嘉靖
十三年閏二月日
　　地方疲憊乞處稅糧以蘇民困事
謹題為地方疲憊乞處稅糧以蘇民困事臣會同巡按
直𨽻監察御史議照本鎮地方懷來衛隆慶右衛隆慶
州永寧縣保安衛美峪所宣府鎮城衛所萬全左衛懷
安衛保安右衛東城西城深井等處近因大同事變征
需調發百倍往時凡軍需火器糧料草束及一切攻戰
之具皆係本鎮運送兼以使者交馳大軍經過宗室流
寓車牛夫馬動以萬計家無閑丁役及婦女日無寧時
繼之以夜差役固已繁重況其時天寒地凍雪深氷滑
損傷者不計其數又以極邊之地人無多蓄數月之間
閭閻困瘁前項地方嘉靖十三年稅糧已䝉聖恩蠲免
五分其該徵五分委的辦納不前再照地方固所當䘏
國儲亦所當惜臣等查得萬全都司庫内所貯厯年樁
朋年例及近日兵部二次發下馬價銀兩以往年嵗驗
馬匹計之可足嘉靖十三年十四年十五年三年之支
況各年又各有朋合年例銀兩雖四年之支亦且有餘
去年户部解到十一年年例銀二萬兩見在如䝉勑下
該部再加議處將前項地方五分稅糧蠲免將前項户
部年例銀二萬兩發管糧郎中為接濟軍儲之用如此
則地方既得蘇息而國儲亦可以少補矣萬民幸甚臣
等幸甚縁係地方疲憊乞處稅糧以蘇民困事理未敢
擅便為此具本專差謹題請㫖嘉靖十三年四月日
　　議處年久浥爛預備倉糧以濟時艱事
謹題為議處年久浥爛預備倉糧以濟時艱事據宣府
前衛申據本衛預備倉委官見監鎮撫劉鎮等各呈告
自嘉靖二年起至嘉靖十三年四月終止除放支外見
在倉麤細糧五萬五千三百八十三石三升四勺八抄
六撮九圭在厫盛放年久節䝉查盤踏躧虧折坐問侵
盜經收人員晝夜思慕性命攸闗錢糧為重地氣濕浥
米粒日漸蟲飡經年㸔守有損無増愈加致累不得聊
生等情具申定奪等因到臣行間續據宣府左衛申開
預備倉委官見監千户楊欽見任千户竺雄等名下見
在麤細糧一萬八千五百二十九石九合八勺宣府右
衛申開預備倉委官見監千戸尹鸞見任千户李政等
名下見在麤細糧八千四百八十二石八升七合五勺
五抄二撮興和守禦千户所申開預備倉委官百户李
雄等名下見在麤細糧三千五十石七斗八升三合四
勺四抄三撮亦各稱年久日有壞爛無支放之期又據
千户王鎮開稱在城時估毎絲銀一兩糴粟米八斗又
據軍人郭驢兒等亦稟稱米價甚貴正當青黃不接之
期折色糴米養贍不足乞要放支本色等情通據得此
臣會同總理糧儲户部郎中議照前項倉糧委因年乆
浥爛經收人員問罪追陪往往至於破家亡身其見在
倉糧臣等取而視之委將浥爛目下青黄不接時值委
為太高軍士糧價月止陸錢五分糴糧不過五斗委於
養贍有所不足又召商糴買銀一兩三四錢方可得糧
一石而米價愈至於騰踴若不因時議處何以克濟時
艱合無將前項倉糧借支給與本城軍士作為月糧候
秋成之時將萬億庫所貯軍儲銀兩糴買抵斗還倉如
此則一轉移之間有五便焉以陳朽而得新好國儲不
至於有虧一便也軍士得受其實惠而不至於怨咨二
便也富商不得專大利而時估可平三便也所費之銀
少而得米多四便也經收人員不至啣寃負枉破家而
亡身五便也再照倉糧之浥爛米價之高貴軍士之缺
食不特鎮城一處為然在各邊亦多如此而米價之貴
又有甚於鎮城者亦合通行從宜酌處如䝉勑下該部
再加議處如果臣等所言可采乞俯賜施行則臣等幸
甚地方幸甚縁係議處年久浥爛預備倉糧以濟時艱
事理未敢擅便為此具本專差謹題請㫖嘉靖十三年
四月二十九日
　　安設兵馬防禦敵騎以明烽堠以固地方事
謹題為安設兵馬防禦敵騎以明烽堠以固地方事案
照先據萬全都司呈將估計過懷安城李信屯新築土
堡一座設盖公解倉場營房等項該用木鐵等料共銀
一千三十七兩一錢七分一釐等因備細造冊繳報前
來據此案照先據守備懷安城指揮同知周鏜呈稱本
城西北地名李信屯與隔鎮大同所轄天城邊界相去
五十餘里地方平漫各年敵人往往乘隙由彼邊方入
侵我境多被殘害合無修築土堡一座設立墩臺撥軍
防守等情已經行據守備官周鏜將各項該用物料銀
兩數目估計呈報又經案行該司估計明白臣會同巡
按直𨽻監察御史議照前項李信屯地方係兩鎮交界
之衝兩山俱盡之所實敵人由大同地方入侵宣府咽
喉之地若於本屯地方設堡立墩斬崖築牆屯兵戍守
則敵人必不敢長驅而下以侵西南二路地方而意外
隱憂亦可為備誠有如守備周鏜之所言者既經該本
官與都司估計停當相應依擬除行文都司將修築土
堡設盖倉場公廨等項通共用銀一千三十七兩一錢
七分一釐於官庫見收節年農民銀内動支一千兩贓
罰銀内支領三十七兩一錢七分一釐選委的當官員
買辦木鐵等料如法造作匠役於預備倉毎名驗日支
給口糧一升五合起撥無馬軍士借倩屯田空閑舍餘
輪班修築其築堡占用屯田地畆有糧地土於别項無
碍地内照畆易換撥給該用防守軍士三百名查照先
准兵部咨該南京浙江道監察御史喬英奏本部議擬
題准移咨各邊巡撫都御史轉行所屬衛鎮守巡等官
但有額缺正軍清勾補伍其舍餘軍餘果有年力精壯
通曉武藝情願竭忠報效之人查照各邊軍丁收操事
例量給月糧隨宜選用操守有功一體陞賞事例委官
前去該城公同守備官如數召募舍餘軍餘候築堡盖
房完日安挿居住收支月糧缺少盔甲什物官庫查給
該用把總管貼隊官旗另行推選管理約束操守防禦
騎操馬匹照常估買給發外縁係安設兵馬防禦外患
以明烽堠以固地方事理開坐具本專差謹具題知嘉
靖十三年十月十七日
　
　
　
　
　
　
　
　
　
　
　
　
　
　苑洛集巻十三
欽定四庫全書
　苑洛集巻十四
　　　　　　　　　　　　明　韓邦竒　撰
　　議處通敵要堡以遏敵患以衛地方事
欽差提督鴈門等闗兼巡撫山西地方都察院右副都
御史臣韓邦竒謹題為議處通敵要堡以遏敵患以衛
地方事臣會同鎮守山西副總兵閲視邊闗至八角堡
地方看得本堡東去寧武闗九十里南至鎮西衛一百
四十里西至偏頭闗九十里北至老營堡九十里乃適
中用兵之地正衝大同西路平朔奶河堡荍麥川一帶
敵人入来之路又兼地方不甚險隘敵騎可以長驅昔
年大敵南犯屢由本堡出沒於嘉靖四年設立守禦千
户所改撥並召募官軍共計額數一千四百員名添設
守禦指揮一員操練兵馬修理城池保障居民縁自立
所以來其守禦官員未經奏請止是暫委空閒指揮署
管彼因責重任輕又且更調無常以此兵將不識威令
不行事務掣肘人心懈怠軍伍日漸消耗邊備毎見廢
弛況本邊武職官員甚少管隊等職皆係旗軍雖百户
亦無其守禦指揮皆是腹裏衛分坐委是以戰陣不諳
怯懦無用徒擁虚器寄空名而已臣等議照宣府地方
如新河新開等堡官軍不過三四百員名又無衛所亦
設守備一員管理今本堡官軍一千四百員名又有守
禦千户所在内似應比照新河等堡設立守備一員專
管如䝉勑下該部再加議處如果臣等所言可采於邊
衛推選堪任守備二員奏請簡用前來管理庶乎職專
任重人心畏服而敵患可遏地方亦可少賴矣縁係議
處通敵要堡以遏敵患以衛地方事理未敢擅便為此
具本專差謹題請㫖嘉靖十五年正月十一日
　　添擇𦂳要縣分官員以備地方事
謹題為添擇𦂳要縣分官員以備地方事據山西布按
二司守巡冀寧等道左參政等官高叔嗣等呈稱照得
山西地迫北境連盡三闗屯兵儲糧防據要害所屬繁
峙縣附近鴈門敵人游騎往年常牧城下縣人尚能言
其處實係𦂳切地方謹查諸司職掌各縣若不及二十
里長者裁減縣丞主簿繁峙縣一十九里設知縣典史
各一員固國家定制但該縣比與他裁減地方不同各
道會議得前事相應奏處該縣可添設縣丞或主簿一
員管理一應糧草以備缺官掌印及别項調遣警急應
用為便利如䝉軫念地方乞為奏請定奪施行具呈到
臣議照繁峙縣當鴈門迤東一帶山隘周圜數百里其
東北境内為闗者一曰平刑寔乃山西之咽喉中國之
樞紐若敵人異謀大舉圖入中國必由此途茍得人以
守之不惟可以為山西一省之保障亦可以為天下之
藩籬矣其北為隘口者四曰北樓口曰大石口曰小石
口曰茹越口山皆壁立石多崇竦所謂一夫當闗千人
莫敵者是也又為巡檢司者三曰北樓巡檢司曰平刑
巡檢司曰茹越巡檢司各設官吏弓兵以備非常且有
各處民壯輪流上班常川防守又為驛者一曰沙澗其
偏頭寧武鴈門及陜西延綏等處公差人役往來經由
絡繹不絶況本縣境内地有遺利民有餘力田多膏腴
人復純實故太原府言上等縣分必以繁峙雖止設有
一十九里然其險則為阨塞之處其地則為富庶之區
其途亦為衝要之所若得豪傑之士掌而治之則巍然
雄鎮豈特為大縣而已哉顧以里長限制止設知縣典
史各一員中間一遇各官丁憂陞調革職縁事等項事
故則政皆委之吏胥再照該縣知縣又往往多以監生
及各處才力不及人員除調舉人出身者甚少進士出
身者絶無是以平居無事則錢糧之徵解欠明詞訟之
枉抑蝟集境内之地利未興行旅之支應告乏而兵壯
人等往往逃避脫役若遇一旦警急其不足以為禦外
捍内之倚仗可知矣誠有如左參政等官高叔嗣等所
呈如䝉勑下該部如果臣等所言可采合無將該縣添
設縣丞或主簿一員分理縣事及備缺官署印仍選擇
進士中强幹有才力者一人選為知縣如此則數年之
間整理教養足食足兵禦外捍内之備修而卒然之變
可保無虞矣縁係添擇𦂳要縣分官員以備地方事理
臣等未敢擅便為此具本專差謹題請㫖嘉靖十五年
三月日
　　惡逆攅害尊長搆賊殺死多命賄官枉法故勘肆
　　獄淹禁生靈乞恩差官急救以伸大寃以決乆訟
　　等事
謹題為惡逆攅害尊長搆賊殺死多命賄官枉法故勘
肆獄淹禁生靈乞恩差官急救以伸大寃以決乆訟等
事據山西按察司等衙門署印副使等官呈會問得犯
人李儒招年(云/云)等因具招連人參呈到臣簿查先節該
前巡撫山西右僉都御史案驗為查理告人下落事又
據慶成王府校尉金漢告為因姦毆死人命乆禁屍親
不得伸寃事又據該府儀賓李儒具狀令家人李保兒
抱告為勢惡攻圍住宅射死人命買使投充刀徒揑詞
裝陷苦主事又據李儒具狀令李保兒抱告為勢惡謀
領羣賊射死人命買通讐豪家丁扶同攅害姦謀將軍
違例出郭囑誣苦主等事俱經批行山西按察司究問
明的具招詳奪間續准都察院咨該慶成王府革爵鎮
國將軍竒瀶同男輔國將軍表􁀙表㭦奏為惡逆攅害
尊長搆賊殺死多命賄官枉法故勘肆獄淹滯生靈乞
恩差官急救以伸大寃以決乆訟事又據該府鎮國將
軍竒澣令家人王保兒抱告為極惡庶人累犯不悛招
賊刼截坐守分贓刃傷親兄刼出獄囚嚇打民財違法
等事又據竒瀶訴為姦豪賄囑主文改易供詞故陷無
辜寃抑等事又據陜西咸寧縣人任山西太原府同知
郭鏗男郭芹訴為素惡讐誣職官事又據巡按山西監
察御史會稿奉都察院巡按山西八千四百八十一號
勘合亦該竒瀶奏為懇乞天恩哀憐孤苦稔惡讐陷願
隨祖居避毒害全恩義以免大難事又奉都察院巡按
山西八千六百二十六號勘合該慶成王府茘蒲郡君
儀賓李儒具本令姪李廷寳抱奏為讐惡將軍糾領賊
黨擅用弓箭射死人命反揑虚詞攅害苦主乞恩以伸
寃抑事又奉都察院巡按山西八千六百三十二號勘
合該竒瀶同男輔國將軍表􁀙表㭦前奏為惡逆攅害
尊長搆賊殺死多命賄官枉法故勘肆獄淹禁生靈乞
恩差官急救以伸大寃以決乆訟等事又奉都察院巡
按山西八千六百四十二號勘合該已故慶成王竒湏
妃侯氏奏為謄錄敗倫庶人朦朧奏討冠帶紊亂成憲
事又該竒瀶同男表􁀙表㭦奏為肆惡逆搆强賊殺死
人命賄貪官害尊長乞天恩彰大法殄元兇雪寃抑以
息乆訟以免釀成大變事行間又准都察院咨又該竒
瀶奏為賊姪殺死多命攅謀屈陷尊長屢奏未得公勘
死生抱負大寃懇乞天恩比例差官急救焚溺以明大
獄等事又准都察院咨該慶成王府鎮國將軍竒澣具
本令家人王保兒抱奏為大肆黨惡招聚强冦刼掠殺
人坐守分贓刃傷親兄謀刼獄囚貽害地方等事俱經
會行該司併勘從公虚心鞫問明實干礙應參人員一
併招參以慿覈實會奏施行間又該前巡撫山西左僉
都御史批據太原府同知郭鏗呈為懇乞致任暫准回
籍仍候聽結久案以便下情事又據郭鏗呈為挾讐詿
奏已經勘明牽滯不結先乞摘發以便下情事又據汾
州申䝉本院批據竒瀶具狀令家人小計兒抱訴為乞
明訪察善惡查究先後供詞辯雪讐寃誣枉等事又據
山西按察司分巡冀南道呈繳前巡撫山西右副都御
史批據汾州衛申為鎗劄親兄乞驗傷捕羣賊以安地
方事及竒澣令家人張汾州抱告亦為前事及前巡撫
山西右僉都御史批據汾州衛申稱竒瀶令家人小周
兒抱告為豪姪挾讐打死嬸母措謀父傷遮飾罪犯事
竒澣令家人王保兒抱告為惡弟率賊持鎗劄傷親兄
事竒瀶又令家人小周兒抱告為黨惡糾賊謀害親叔
殺死二命激變地方事李儒令家人李廷住抱告為讐
兇聚賊搶剥事又據汾州民任長夀告為勢豪將軍挾
讐裝誣良善賊情屈禁親隣家口急救生命事各該告
詞繳報前來又該竒澣夫人宋氏具狀令家人金保兒
告為擅放屢巻强賊故陷人命氣死親兄淹滯寃抑等
事竒瀶告為惡逆不孝烝姦庶母争分家財氣死親父
聽信儀賓宿娼酗酒率領羣賊欺毆尊長乞究以免患
害等事續又准都察院咨該慶成王府已故鎮國將軍
竒澣夫人宋氏具本令汾州兒抱奏為盖世逆弟挾讐
劄死兄長勢致强賊脫獄嚇陷人命乞恩辯明寃苦急
救生靈等事内稱臣夫不甘奏行一本為敗倫傷化革
職庶人不改前非故違祖訓招集兇徒刼財放火謀殘
骨肉虜掠强淫逼死人命罪惡淊天乞除寃害事一本
敗倫庶人冒封子祿挾讐刃傷親兄窩賊刼財謀死數
命激變地方懇乞天㫖差官懲首惡掃餘黨以正祖宗
成法事行間又准都察院咨又該慶成王府革爵鎮國
將軍竒瀶具本令家人小郭兒抱奏為兇梟惡逆不孝
不義不道不睦烝淫庶母多分家財氣死親父鴆弟姦
妹殺人害叔懇乞天恩明正誅戮以警風化以除大患
事又准都察院咨亦又該竒瀶奏為酷虐貪官受財枉
法故禁平人致死故入宗室贓罪事發脫逃冒任京職
乞恩袪究以警欺􁀙等事又准都察院咨該户部廣西
清吏司員外郎郭鏗下義男郭芹奏為讐害問官嚇詐
未遂不遵勘明成案添揑前詞覆行奏擾乞賜矜察以
警稔惡以息刁風事俱該本院覆題查得竒瀶等節次
奏詞已行撫按會勘未報本院欲候命下仍咨巡撫都
御史會同巡按御史查提先今奏内人犯逐一作急
勘究明白如果干礙郭鏗一併參奏議擬施行等因題
奉聖㫖是欽此欽遵備咨前來節經㑹案並批行該司
掌印官㑹同都布二司掌印官逐節從公鞫問明實連
人招㕘詳審續據該司看得各項奏告頭緒多端事體
頗大議呈欲委太原府知府張承祚平陽府知府李檟
親詣汾州勘問縁由到臣又經批仰該司依擬委用期
在完結去後今據招㕘解繳前來會同巡按山西監察
御史公同三司各掌印官一一細加研審俱無異詞除
批行各官將犯人李儒監候明文至日施行小周兒劉
釗等定衛發遣王達等依擬發落金漢冀璠等各奏告
人命撥置等情仍聽守巡道歸結未獲强賊晏倫等行
州衛巡捕官緝拏未到俞賢等並本省故闗巡檢司官
吏嚴提問結其鎮撫等官李棠等行令聴㕘外看得慶
成王府革爵庶人竒瀶心比蛇虺更多機變之智性如
狼虎尤有奸巧之能招羣小為爪牙任從撥置捐一身
為城杜大肆兇殘以嚇詐為竒謀逞鬭訟為美事逼財
害命窩盜殺人凌問官刼罪囚恃勢難以枚舉包樂婦
侵官地違法不止一端劄傷親兄更何有於倫理揑誣
親姪實無異於仇讐摭拾勘官肆為虛誕驀越赴奏實
犯條章昔罪已懲前非不改今不重治後豈能悛輔國
將軍表檬表桐表􁮚健訟好鬭全無禮讓之風聴誘為
非罔知法律之禁包樂婦而姦占自比娼優收棍徒以
刼財何殊盜賊表􁮚平民被其打嚇尚延調于追贓表
檬告叔亦有虚誣且買屍以圖賴又與表􁮚服中挾妓
作樂忘哀輔國將軍表􁀙敢肆兇暴毆打公差與竒瀶
表檬等節次乖違俱不遵乎祖訓親屬搆害實有玷于
宗藩㕘照山西都司汾州衛把門鎮撫李棠門禁是司
稽察不謹以致宗室擅出封城該衛巡捕指揮王夀敢
受賊盜之財而公然賣放又與掌印指揮張文愷均有
地方之責而全欠闗防慶成王府武陽郡君儀賓郭經
本因恐嚇頭畜添誣刼奪重情該府署教授事典仗衛
㺬明知揑誣不行啓復及至檢舉又增虚詞俱屬違法
律合提問再照竒瀶奏稱表檬與高要郡君通姦又將
父妾王氏薛氏表􁮚將春梅表槽將來喜各烝淫竒澣
奏稱竒瀶與六合縣君通姦儀賓葉繼重氣身死俱千
宫闈吕氏王氏二屍亦在竒瀶府内外人難以進入必
須内臣體勘方得明白合候命下行晉府長史司備由
啓王特差承奉一員親詣汾州會同該道守巡官勘問
庶事可結絶不致後詞縁竒瀶表檬表桐表􁮚表􁀙俱
宗室郭經係儀賓張文愷王夀李棠俱軍職衛㺬係王
府官李儒係行止有虧儀賓例應奏請發落及係惡逆
攅害尊長搆賊殺死多命賄官枉法故勘肆獄淹禁生
靈乞恩差官急救以伸大寃以決乆訟等事并節奉欽
依事理臣等未敢擅便為此具本專差謹題請旨嘉靖
十五年三月日
　　下情激切懇乞天恩願辭料價早賜夫匠修理府
　　第以全母子居處事
謹題為下情激切懇乞天恩願辭料價早賜夫匠修理
府第以全母子居處事據山西布政使司呈原議合用
夫二千五百名匠七百二十名分派澤沁二州并本府
各屬縣分共計一千三百一十餘里每里夫匠二名半
每日工食銀夫三分匠五分該州縣拘㸃齊備差委合
屬官一員管領赴工中間若有願出銀雇覔者聴令交
收在官給付委官領解工所雇人替當等因已經申報
今䝉行勘但原議夫匠若使解人則夫匠之更畨不便
官司之撥遣亦煩且工乆人怠不無逃竄之虞若使免
差則將夫匠之雜差盡歸貧難之下户且日久差繁不
無靠損之累是解人不如解銀免差不如不免之為便
也其原議夫匠每里各出二名半雖若相應但里分有
大小人户有貧富若概令照里出派亦似未均合無行
令各州縣掌印官查照賦役文冊酌量三等九則分派
前項工食銀兩中間里大而富户多者量為加増里小
而貧户多者量為減少每年通融均派陸續徵完解赴
本府貯庫就近雇倩夫匠解發管工官處著役仍委本
府佐貳官一員不時查㸃不許管工官作弊賣放如此
庶重輕易舉而民無偏累事有稽查而工可就矣及照
府第宫殿廂房門樓并燒造瑠璃甎瓦築砌牆垣等項
工程浩大若以五年或恐過多而民力不堪若以三年
似乎太少而工難就緒今定擬四年為期庶民不甚勞
而工得早完通呈照詳䝉巡撫山西右副都御史批
據本司呈前事䝉批以三千之夫匠共四年之工役是
三千壯丁四年失業中間逃亡事故勢所必有議擬徵
解工銀足見為民為事之意但本省地方近年以來屢
遭災傷兼以徵科繁重今又益以是銀不惟民力不堪
抑且追徵難完則民有實勞工無實濟抑再議處别有
良便之法呈來具奏繳䝉此案照已經該道勘議前來
通呈詳奪去後今䝉前因議照修理府第料價夫匠皆
不可缺已經守巡等官估計合用料價銀五萬四千餘
兩夫二千五百名匠七百二十名瀋王乃灼見時艱深
恤民隱辭免料價止用夫匠今該守巡道會議前來欲
將潞安澤沁府州縣分概里均派工食銀兩雇倩夫匠
以四年為期夫三千夫匠不為不多四年為期不為不
逺倘處置失宜則王府無落成之期有司吏胥恣别項
之弊況前項地方累經災傷近頗豐稔而祿糧邊餉自
十年以來逋欠數多一時併徵急於星火小民破産賣
兒以應官司殊不聊生今再加以此役則一府二州之
民無一里而不應役無一人而不應役其為負累尤為
繁重雖議徵銀比之應役頗為便利但州縣之吏胥緣
以為奸嗣嵗之豐凶難以預料倘致小民逃竄徵解不
前不惟有誤工程抑且貽憂地方誠有如本院之所慮
者相應議處合無將本司并所屬各庫無礙銀兩通行
查出務凑十萬兩之數本年先解四萬兩以後十六年
十七年十八年每年二萬兩差官徑送本府長史司交
割責令雇倩夫匠與本府旗校人等相兼做工等因備
呈到臣簿查先據山西布政使司呈前事已經批議去
後今據前因㑹同巡按山西監察御史看得布政司呈
稱要將本司并所屬各庫無礙銀兩通行查出務凑十
萬兩之數本年先解四萬兩以後十六年十七年十八
年每年二萬兩差官徑送本府長史司交割責令雇倩
夫匠一節無非期大工之早成寛里甲之出辦謹作事
之流弊體皇上親䘏之義擴賢王愛民之仁不為無見
既經該司勘議前來相應奏請如䝉勑下該部再加查
議合無將布政司并所屬各庫無礙銀兩通行查出務
凑十萬兩之數本年先解四萬兩以後十六年十七年
十八年每年二萬兩差官徑送本府長史司交割責令
雇倩夫匠與本府旗校人等相兼做工事完之日通將
做過工程用過銀兩買過物料各數目造冊奏繳查考
如此庶工料得以有濟而府第早見其成小人亦免偏
累之苦矣惟復别賜定奪縁係下情激切懇乞天恩願
辭料價早賜夫匠修理府第以全母子居處事理臣等
未敢擅便為此具本專差謹題請㫖嘉靖十五年四月
十六日
　　地方災異自陳不職嚴糾庶官以圖消弭事
謹題為地方災異自陳不職嚴糾庶官以圖消弭事嘉
靖十五年六月二十九日起至本年七月二十四日止
節據平陽府稷山縣臨晉縣太原府五臺縣祁縣河曲
縣石州静樂縣清源縣沁州武鄉縣汾州介休縣孝義
縣鎮西衞寧化八角寧武守禦千戸所各申稱本年五六
等月日不等猛風大作驟雨連綿山水泛漲致將地方
軍民所種夏秋田苗俱被淹没無存稷山縣及稱各家
房屋倒塌民人樊月等淹死衣服器皿頭畜猪羊等物
被水漂没臨晉縣及稱峨嵋坡水泛漲將北門并城牆
衡開五百餘丈擁入城内水高約有丈餘致將居民周
輕等房舍一千五百餘間穀麥家活等器并鄉村衡倒
房牆壓死婦女馬氏等馬驘牛羊鷄犬無數及布按分
司府治六房牢獄儒學兩廡官宅齋號等房庫樓倉牆
養濟院盡行倒塌各房文巻泥壓破壞河曲縣及稱蝗
蟲從西北飛來遮隱天日喫毁田苗石州及稱將民郭
永陳等房屋一百三十五間被水推没介休縣及稱將
民住房多有淹塌鎮西衞及稱蝗蟲從西空飛約長數
十餘里從東北梁家坪等屯飛去寧化守禦千户所及
稱天池汾河狂水泛漲沿北闗城牆埧口頽傾五十餘
丈水流不及城門塞滿垜口進入闗廂南平等屯漂去
人口軍餘賈伏胡興王政等房屋衣糧漂毁數多八角
守禦千戸所及稱溝渠平地淤漫田禾孳畜無存蝗蟲
從本所地方北甘河等處寛約三十餘里長約四十餘
里遮天隱日喫田十無一二寧武守禦千户所及稱蝗
蝻將太原前衞虎北屯太原左衞麻峪等屯并本所三
岔溝屯田苗喫毁又據嵐縣申稱本年七月十三日蝗
飛遮天落食田稼一空興縣申稱蝗蟲經過苗稼俱被
喫傷不得秀實各等情緣由陸續具申到臣看得前項
災傷係干民瘼重事除行山西布政司委官分投踏勘
明實另行具奏續據平陽府蒲州申稱將南北二鄉欠
糧十圖人户拘集東馬房立大比較間於本年六月二
十三日午時分忽有暴雨如注將馬道高牆淋漓牆根
浮動房屋一齊傾倒當即搬救内有打傷者一十五名
打壓身死者二十六名等縁由亦申到臣看係變異仍
批行該州死者賞給埋葬傷者亦給醫藥經該官吏另
行外巻查本年六月内先為天鼔鳴響事續為災異事
將天鼔鳴響氷雹打傷禾稼大水淹没死傷人畜等情
已經二次具題訖今據前因為照山西一省數月以來
天鼓鳴氷雹降霖雨作蝗蟲生其災異可謂重且數矣
除行都布按三司并府州縣衞所等衙門大小官員痛
自修省以圖消弭外臣聞之天人之際相為流通感應
之機有如桴鼓故和氣致祥乖氣致異人事所召天道
弗僭此固必然之理也臣又聞之洪範庶徵隨分省驗
職任有崇卑休咎有大小日月有久近地方有廣狹各
有所屬理不容紊臣為山西巡撫官今山西地方災變
累見感召之由其咎在臣縁臣才本凡庸加之衰病雖
葵藿之心徒勞效竭而駑駘之質驅策不前待罪巡撫
年餘以來尸素日深負乘無補人事有缺災變斯應臣
不任其咎而委之誰哉伏望皇上將臣特賜罷黜别選
賢能以充任使再照山西地方有司官員其庸劣貪懦
職業不修之人比之他處特甚一事之小動經嵗時一
訟之微動費十百理斷不公寃抑不理强凌衆暴者益
肆姦傾術擠者日滋兼以撫字失道徵派無方貧難之
人無以自伸弱者舉家逃亡强者草竊行刼鬱結之氣
積而為災合無勑下該部再加議處行巡按御史比常
嚴加考覈將各官不職實跡具奏一體罷黜庶幾災變
可弭而地方有賴矣縁係地方災異自陳不職嚴糾庶
官以圖消弭事理為此具本專差謹題請旨嘉靖十五
年七月二十九日
　　倉糧事
謹題為倉糧事據山西布政司等衙門左布政使等官
呈稱據太原府申據本府大盈倉手本開稱本倉宇宙
厫不堪穀二千二百四十石𤣥黃厫不堪穀一千一百
八十一石三升七合八勺二抄信字厫不堪穀一千五
百五十八石五斗寒字厫不堪穀三千九百七十石閏
餘厫不堪雜糧穀一千四十三石五斗小麥一十石黑
豆四十一石五斗縁由到府轉申到司案查先抄䝉巡
撫山西地方都察院右副都御史案驗據太原府知府
掲稱親詣大盈倉將厫内收貯各年積穀上而去皮下
而至底於中取出一斗當面舂簸止得米一升一合累
舂皆然令人作飯食驗味苦難食備由案仰本司即便
會行糧儲道并都按二司掌印官將前項倉穀逐一從
長計議作何處分期為良便通將議處過緣由呈報等
因䝉此已經行查去後今據前因會同本司掌印左布
政使右布政使糧儲道右㕘政按察司副使都司都指
揮僉事議照前項倉糧積貯年深兼以地氣上升雨澤
下濕鋪墊無法曬晾非時以致陳朽不堪一至於此所
據經手人員本當追賠但年逺事故無慿提究失今不
處後將益甚今知府舉以為言相應亟處合無候詳允
日仍行太原府管糧官吊取該倉節年厫經巻簿到官
逐一通查明白除近年堆積堪用外其餘前項陳朽不
堪者盡行搬出曬晾扇簸㓗净盤驗見數要見陳朽若
干堪用若干另厫鋪墊如法收貯毎遇支放軍糧之日
搭配放支及將巡撫衙門并司府衞縣等衙門官吏月
糧通行搭配庶不至於薫蒸概壞但倉穀數多事體重
大必須奏請庶可施行緣䝉案仰從長計議作何處分
事理各職未敢擅專擬合會議通呈為此今將前項縁
由呈乞照詳施行等因會呈到臣巻查先據太原府知
府掲帖前事已經案行山西布政司會同糧儲道并都
按二司掌印官從長計議處分呈報去後今據前因會
同巡按山西監察御史議照所呈前項倉糧委因積貯
年深兼以地氣上升雨澤下濕鋪墊無法曬晾非時以
致陳朽不堪一斗舂簸止得一升一合失今不處將來
陳朽日甚一日皆至通為灰塵是以有用之物盡致之
無用之地矣再照該倉經手人員法當追賠委皆年逺
事故無慿查究如䝉勑下該部再加查處合無行令太
原府管糧官弔取該倉節年厫經巻簿到官逐一通查
明白除近年堆積堪用外其餘前項陳朽不堪者盡行
搬出曬晾扇簸㓗净盤驗見數陳朽若干堪用若干陳
朽者開除堪用者另厫鋪墊如法收貯每遇支放軍糧
之日酌量搭配放支及將巡撫衙門并司府衞縣等衙
門官吏月糧通行搭配如此雖於原數不無有虧尚可
存十分之一二不至薫蒸概壞盡為灰塵矣縁係倉糧
事理臣等未敢擅便為此具本專差謹題請旨嘉靖十
五年七月二十九日
　　傳報大舉聲息事
謹題為傳報大舉聲息事嘉靖十五年九月二十一日
據山西按察司分巡冀寧道帶管鴈門兵備僉事稟帖
報稱偏頭闗副總兵差夜不收報稱十七日敵人約有
二萬餘騎從青糜子溝等處進邊到於老營堡地方岩
頭寺下營離堡十五里副總兵盡率偏闗馬軍十八日
到八柳樹堡下營離敵營二十里本道十八日二更時
分奉到本院明文即夜發行三闗并八角守備等官嚴
加防守外等因據此本月二十三日又據太原右衞巡
捕指揮稟帖報稱本月二十三日酉時䝉偏頭闗傅總
兵差夜不收李欽等報稱敵人約有四萬餘騎三股分
行本月十七日虎頭墩放砲一箇總兵官守備領人馬
前到地名高家荘迎見東山墩夜不收報說敵人約有
二萬餘騎往南行至岩頭寺方城下營有老營堡坐營
指揮王言本日卯時分領人馬至營盤梁下營敵人約
有三千餘騎與王言對敵間續到敵人約有一萬將王
言人馬圍定總兵官差夜不收傳與王言每軍一名牽
馬三匹步軍後排各拏鎗砲又傳與老營堡管新軍指
揮領步軍䇿應王言總兵官又差夜不收三十名各拏
火砲至黃家營放砲呐喊䇿應王言馬盡入堡步軍與
敵人對敵奪下敵馬二匹總兵官八柳樹堡領兵前往
老營堡䇿應後添平虜衞㕘將右衞㕘將共領官軍九
百員名合兵一處敵人哨見盡往西南去訖與岢嵐州
相鄰其賊未回等因隨據太原左等衞把總指揮稟報
䝉委本職統領人馬二十一日卯時到代州守備十九
日未時起程有寧武闗守備差夜不收傳報總兵官分
付調取本城兵馬本日起程前赴偏頭闗合營平敵衞
朔州等處俱有大舉敵人傳放砲火不絶等情稟報前
來又據代州守備稟帖報稱今有大舉敵人深入頭哨
馬俱是先年叛軍引領深知地道墩堡下聲言要米段
布疋適今在邊駐牧要來深入南搶鴈門十八隘口委
的缺人守把其見在操軍不足行伍秋班遊兵上班實
難支持等因又准鎮守山西副總兵差夜不收齎執大
同總兵官手本内開九月十四日據東路㕘將差夜不
收楊義口報十二日午時瞭報邊外西北來精兵鋭卒
約有二萬餘騎往東行走離邊約逺三十里據報得此
會同巡撫大同都御史會議得北敵隊長小王子前次
大舉入境搶掠被我兵馬敵退出邊今又舉衆復来南
侵勢甚難禦本鎮兵力寡少必須請兵聨合遏截歸路
共圖成功等情手本前來調取本鎮遊兵前去接援等
因亦報前來本日據寧武闗守備差夜不收報稱九月
二十日敵人約有一萬往馬邑縣灰泉子朔州等處去
訖二十一日敵人約有三萬餘騎往朔州馬邑縣圪老
瓘去訖二十五日又據鎮西衞指揮稟帖報稱九月十
七日敵人由朔州邊入十九日前敵兵八騎至本衞離
城六十里地名後子窪等處大營在於太原前衞小辛
莊等處其餘黨漫散於本衞右所大寨等處偶值天雨
通宵不止未嘗大肆攻搶附近地方多無疎虞等因稟
報前來二十七日又據太原左衞指揮稟帖報稱䝉委
本職於九月二十三日到天門闗二十四日帶領官軍
前到地名鐵漏窪溝離闗一十五里溝微窄處垜石牆
一處山頂上臨邊集石塊二十堆秤搭溝山上垜石牆
一處隨石牆下挑壕一處集石塊三十堆柞山岔小路
四處天門闗至凌井驛三十里俱石山溝通無斬削去
處二十七日帶領各軍前去垜壘夾驢石口等因陸續
稟報到臣巻查本年八月二十八日先准鎮守山西副
總兵手本為傳報鄰境重大聲息事八月二十四日該
鎮守大同總兵官差夜不收楊雄傳報敵兵二萬餘騎
拆邊進入紅寺兒灣下營本鎮遊兵調去朔州住劄但
恐敵兵侵越三關地方兵力委的不支等情前來已經
差人齎文前去巡撫延綏都御史處煩照兵部題奉欽
依内事理將聴調官兵督發前來偏頭闗防禦隨准巡
撫延綏都御史咨稱准鎮守延綏總兵官手本查得本
鎮竒遊兵二枝兵馬俱䝉總制三邊軍務兵部左侍郎
調往西路哨守定邊等營堡一帶地方所徵官軍無從
督發等緣由前來臣恐大敵一時侵犯兵馬寡弱何以
支持隨即移文副總兵如遇有警暫將禦冬黄河把總
指揮所統兵馬調去防禦間本月十二日准鎮守山西
副總兵手本及據三闗遊擊呈各開稱本年八月二十
四日已時准大同總兵官手本將本鎮遊兵調去朔州
應援後與大同人馬合營分哨行至地名金家莊被敵
將遊擊祝雄左小指右腿肚左肩甲俱砍傷重不能領
兵況今大敵尚在鄰封乞要委官暫代遊擊祝雄領兵
防禦各等情俱各稟報到臣看得本省三闗山西所屬
東路與大同渾源應州西路與大同朔州馬邑等處地
方相為掎角山南兵力寡弱全恃渾應朔州馬邑地方
以為屏蔽近日前項地方不可倚恃而本省山南地方
承平無備恐大敵深入未免地方受害一靣案行鴈門
兵備道三闗八角守備官及岢嵐保徳河曲代州繁峙
等州縣各所屬地方俱要歸併堡舍預備器械銃砲多
積甎石灰瓶等物防禦一遇有警各就收歛人畜堅壁
清野一靣行委都指揮使前赴老管堡代綂遊擊兵馬
選委都指揮僉事帶領官軍前去鎮西衞等處地方把
總指揮帶領官軍前去代州等處地方指揮帶領官軍
前去天門闗等處地方各防守去後今據前因為照前
項敵人自今年正月以來屢犯我邊或逐赶出境或斬
獲首級今乃於九月十七日大舉至邊深入我境東至
繁峙縣地方西至鎮西衞五所大寨地方目今雖已出
境而大營尚在朔州邊地住劄察其形勢及各官所報
較之往年侵邊情狀頗異一枝入洪州地方以綴大同
東路之兵一枝既入老營堡地方旋入復出以綴大同
西路之兵使兩路之兵各自為救不能應援鄰封之師
而大營則深入徑下五所大寨可以肆然出境而無邀
截之患其為機謀亦深矣且調延綏應援之兵又却不
至再照本鎮極臨邊境兵孤將寡而外援不至況今敵
計深密異常即今正係馬肥弓勁敵騎馳突之時彼敵
人之性未必遽厭若再大舉深入其何以支哉伏望皇
上軫念三闗地方為中外分界重地勅下該部早加議
處及行大同延綏援兵如遇敵人大舉深入三闗地方
隨即應援勿得自分彼此致誤邊事庶敵人入無搶掠
之利出有邀截之患則我地得安彼勢亦挫不敢復為
深入之舉矣邊方幸甚微臣幸甚縁係傳報大舉聲息
事理未敢擅便為此具本專差謹題請㫖嘉靖十五年
十月初一日
　　來降人口傳報聲息事
謹題為來降人口傳報聲息事嘉靖十五年十月初六
日據守備寧武闗地方以都指揮體統行事指揮使稟
帖報稱本年十月初四日已時據朔州南窯子長哨夜
不收傳說平虜衞來降敵人說大舉敵人在大邊黒石
崖駐牧各殺牛羊整理鍬钁熟食要搶南邊地方等因
稟報到臣看得所報前項强敵先次大舉擁衆深入我
境仰仗皇上神威逺布敵退出邊今又復謀入邊雖敵
情難測聲東擊西未必即來然敵人之意在乎并吞況
先次累入未經敗挫其氣頗驕復来之舉難保必無且
各殺牛羊整理鍬钁熟食似有攻穵城堡之意況先次
延綏援兵預調不來而大同援兵亦復未至倘若一時
深入而三闗兵力寡弱其何以支如䝉勅下該部再加
議處合無行文大同延綏撫鎮官員敵果大舉入邊三
闗本鎮調取兵馬各督發聴調竒遊等兵星夜兼程前
來偏闗住劄隨敵聲勢應援截殺若或敵勢衆大深入
乆住聴臣亦調宣府遊兵應援庶邊鎮有賴而地方無
虞矣縁係來降人口傳報聲息事理未敢擅便為此具
本專差謹題請旨嘉靖十五年十月初七日
　　請官專管庫藏以便收放防革奸弊事
謹題為請官專管庫藏以便收放防革奸弊事據山西
太原府代州知州申照得本省先年稅糧徵派本色本
州原設監收同知一員經收邊儲等倉場糧草正徳十
年間奉布政司明文會議得平陽太原二府澤潞等州
縣稅糧馬草坐派三闗各營堡折收價銀解司差官類
解兵備道案發本州因缺監收去任知州代收出給通
闗銷繳銀兩聴候三闗并振武衞官軍月糧料草之用
嘉靖元年以後監收同知管理收放中間多有吏員出
身往往因事問革被盜皆因職微官卑人心不服及查
得每年解到糧草價銀三十餘萬兩每月三闗支放一
萬七八千兩有之二萬兩有之見今該積銀三十一萬
餘兩況本州相離偏頭闗并各營堡路途四百餘里寧
武闗一百八十餘里鴈門闗四十餘里每月差委官旗
赴州支領錢糧甚是不便況係邊餉重務為照大同庫
藏設有部官今本州監收同知官小力難支持錢糧重
大亦與大同事體相同查得寧武闗先年設有官庫專
一貯放糧價合無將本州原收三闗錢糧乞改本闗適
中地方比照大同事例奏請部官一員職專管理防革
奸弊庶使官軍支給兩便錢糧不致疎虞縁係邊儲重
大事理卑州未敢擅專擬合就行為此今將前項縁由
理合具申伏乞照詳施行等因具申到臣看得代州知
州申稱本州設有監收同知專管收放三闗各倉場糧
草價銀每年三十餘萬兩節年監收同知任内往往被
盜問革皆因職微官卑人心不服及要改設寧武闗適
中地方比照大同事例奏請部官一員職專管理防革
奸弊一節不為無見但事干改設監收軍餉重務會案
行據山西布政司等衙門左布政使副使都指揮僉事
會議呈報與前相同議照將勇兵强而後邊疆可寧士
飽馬騰而後兵威可振故足食足兵王政之要而不可
有所偏重也昔有漢之興蕭何不絶餉道至與韓信並
稱為傑而我國家防邊禦敵凡有大兵重鎮如宣府等
處皆有郎中總督軍餉親自收支時有大警往往又以
大臣督餉如近年大同之變總制軍務則兵部侍郎總
督糧餉則戸部侍郎司糧儲之官顧不重哉今山西三
闗之地偏頭闗有副總兵老營堡有遊擊將軍守備而
下衞所闗城營堡并黄河禦冬官軍三十餘處及二府
五十餘州縣修守民壯又數千餘名嵗辦糧銀三十餘
萬兩而總司之者一代州同知耳又往往多吏員出身
及年老之人前項糧銀皆其自收自放是其司兵柄者
則比之宣府等處亦甚重而司糧儲者比之宣府等處
為太輕矣夫以卑官下品之人而司重利彼其日暮途
阻中間虚出高收被挾聴囑自守且不能矣況夫重利
所在大弊從之其豪强勢要之包攬衞所司隊之扣尅
積年奸書之侵索肆溢百出彼又何以能禁之哉故其
官往往多不能以自全或既罷官猶守支數年新官無
肯接管者知其利重弊多先已扣尅其餘矣況偏頭闗
老營堡在本省極西北之隅而代州在本省極東北之
隅相去數百餘里而寧武闗則在適中之地城中舊有
庫藏其公館數處亦頗宏大比之他州縣不同若於此
處住劄收放則各官闗領銀人員甚為利便誠有如代
州知州所言及山西布政司等衙門左布政使等官所
議者如䝉勅下該部再加議處合無比照宣府等處事
例稍加低昻差主事一員奉勅管理親自收受各府州
縣解到價銀并勘酌本折坐放各衞所司隊官軍俸糧
草料及因時因地酌量主客兵馬糴買糧料草束稽察
姦弊或給批前來三年改選其代州同知查照偏頭寧
武二闗同知事體遇有部官坐到本處倉場糧料草束
收放如此則姦弊可革豪强可禁錢糧不至缺乏而邊
兵有賴矣縁係請官專管庫藏以便收放防革姦弊事
理臣等未敢擅便為此具本專差謹題請旨嘉靖十五
年十月初十日
　　大舉聲息事
謹題為大舉聲息事嘉靖十五年十月十九日酉時准
鎮守山西副總兵差夜不收報稱本月十五日敵人二
萬餘騎從平虜井坪至朔州前後寨劄營十六日開營
由温嶺灰泉梁水溝三股頭兒過神池土棚至義井坪
下營十七日早起營由大辛莊等處擡營徑徃西南去
訖偏闗老營堡兵馬十六日午時到八角堡合營不滿
四千員名支糧料襲敵尾當差火牌夜不收調大同兵
馬未至待敵兵分散開營搶擄再報在野人畜已二日
前收歛盡入堅固堡寨等因具報到臣巻查本年八月
二十九日先為傳報鄰境重大聲息事已經差人齎文
前去延綏巡撫衙門請調兵馬間本年九月初十日續
為哨探聲息議調鄰兵預防寇患事將敵人近邊兵馬
不敷議調援兵等情具題并差人齎文延綏大同各巡
撫衙門請兵俱未督發前來本年十月初一日又為傳
報大舉聲息事將敵人入境援兵不至等情備本具題
本月初六日又為來降人口傳報聲息事已將來降敵
人傳說大舉敵人在大邊黒石崖駐牧各殺牛羊整理
鍬钁熟食要搶南邊地方攻穵城堡等縁由具題及又
調取兵馬間本月十八日止准巡撫大同右副都御史
咨稱遊擊將軍統領本部兵馬前去朔州聴候應援等
因回咨到臣兵馬亦未到鎮臣會同副總兵案行鴈門
兵備僉事轉行三闗守備等官將沿邊一帶地方𦂳要
城堡修築城垣隘牆挑穵壕塹坑窖并分布步軍民壯
各嚴謹防守及預為收歛人畜堅壁清野其腹裏地方
臣會同巡按山西監察御史備行司府州縣修城池築
堡寨操民壯嚴保甲操舍餘防隘口謹烽堠脩戎器發
火器動錢糧嚴號令明賞罰防禦外今准前因臣已會
行副總兵與遊擊所統兵馬合營隨敵向徃追襲行令
各城堡守備各守疆域防禦截殺其腹裏要害去處行
委都指揮張源統領寧武闗下班官軍前去静樂等處
按伏截殺指揮於信統領太原三衞隨操餘丁前去天
門闗防守指揮李承祖統領馬步官軍前去忻口等處
按伏遏殺以備不虞切縁北敵近日以來累次大舉深
入形勢異常臣嘗三次具題上徹宸覽兩次告急調兵
鄰封荷䝉聖恩累次勅下該部查議亦䝉本部酌量緩
急處置周詳其鄰封援兵今竟不至即今敵人率其徒
衆直至大辛莊等處擡營南下與静樂縣地方相近倘
乘虚深入腹裏地方承平日乆人不知兵為患非輕而
本鎮兵孤將寡委難支抵伏望皇上軫念邊方重地勅
下該部再加議處合無行文大同延綏鎮撫官員作急
督發竒遊等兵星夜兼程前來隨敵聲勢應援截殺如
或敵人深入乆駐查照臣先次具題許臣亦調宣府遊
兵應援庶敵人少挫不敢肆然而入邊鎮有賴而地方
可保無虞矣縁係大舉聲息事理為此具本專差親齎
謹題請旨嘉靖十五年十月二十日
　　十分𦂳急重大敵人累次深入攻圍城堡事
謹題為十分𦂳急重大敵人累次深入攻圍城堡事嘉
靖十五年十月二十一日夘時據寧化守禦千户所署
印千户丘山稟帖報稱本月十七等日敵人不知其數
從寧武闗支鍋石口等處進入搶掠十八日寅時分約
有三千餘騎到於本所城北一股四散各屯村搶掠殺
人放火一股東北攻圍城池墩臺本所署印千户丘山
隨即督率官軍舍餘并鄰城居住静樂縣民人上城分
撥四靣各用弓矢器械火砲石頭砍打至本日申時分
方纔退回離城八里石佛屯大舉敵人住劄放火燒房
搶擄人畜等情本日戌時又據偏頭闗守備楊璲稟帖
報稱本月十七日午時分據原差平寇衞傳事夜不收
段三稟稱十六日本城走回人口來說邊外還有六萬
敵兵十七八要搶山西本月二十二日又准副總兵差
夜不收武剪兒口報大舉敵兵不知其數前後聨絡三
十餘里深入鎮西衞地方徃西南去訖各等情稟報到
臣看得前項敵人近來糾集徒衆累次大舉深入本年
八月二十五日越過大同鎮渾源應州廣昌等州縣及
過界山直入繁峙縣地方九月十八日越過老營堡偏
頭闗八角所等處直入鎮西衞伍所大寨地方十月十
七日又從平虜井坪朔州由温嶺灰泉梁水溝過神池
土棚義井至大辛莊直至静樂縣界至寧化所攻圍城
堡今又糾合大衆前後聮絡三十餘里深入鎮西衞地
方西南去訖為照前項敵人先年固有深入之時然皆
數年一至旋入即出未有如近日前後不三月間四次
深入而每入動則數萬至於今次之入敵營聨絡三十
餘里勢甚浩大而攻城放火大異尋常且敵既入鎮西
衞地方則長驅南下無復武備腹裏地方承平日乆人
不知兵孰能為之支抵正使敵無他志得利即回又安
知既去不即復來而本鎮兵孤將寡副總兵及遊擊將
軍合兵不過四千餘員名累調鄰兵匹馬不至而敵勢
浩大如此雖使豪傑之士遇之寡固不能以敵衆一固
不能以當百而況臣等凡庸之輩哉臣事在剥膚心誠
危懼伏望皇上軫念民命至重地方可虞十分急迫勅
下該部早加議處查照嘉靖十二年宣大重大聲息事
例調發遼東延綏遊兵各一枝前來聴臣及副總兵調
用事寧各歸本鎮或照臣近日節次具題調大同延綏
遊兵應援及敵乆住深入亦調宣府遊兵庶敵人少挫
不敢再為深入之舉矣邊方幸甚微臣幸甚縁係十分
𦂳急重大敵人累次深入攻圍城堡事理為此具本專
差親齎謹題請旨嘉靖十五年十月二十三日
　　風憲官員患病危迫事
謹題為風憲官員患病危迫事據山西按察司分巡河
東道兼理兵備僉事王世隆呈據河東運司經厯司承
准使司照會切照巡按山西等處監察御史沈鐸自巡
按河東徧厯蒲解二州猗氏等十二縣清審鹽丁除革
奸弊因風土不宜飲食不節遂起痰𠻳寒熱之疾藥石
罔效近來前疾愈甚況舊有怔忡腸風痔漏等症不思
飲食日見本官病勢狼狽不敢隠黙況鹺政係干邊儲
事闗三省不可一日缺官合行照會本司即便轉呈施
行等因到道為照本院自接臨河東本道亦嘗巡厯相
隨親見本官委有前疾且今復作愈重誠難料理鹽法
擬合呈報為此今將前項縁由理合呈乞照詳奏報施
行等因具呈到臣看得所呈惟恐尚堪調理復差醫官
李九思前去胗看得本官委有前疾亦報到臣據此切
照巡按山西等處監察御史沈鐸自受命以來徧厯州
縣清審鹽丁大小鹽政理處得宜風力丕著憲度克修
人心畏懷地方仰賴正宜始終其事以荅羣望但委因
風土不宜致成前疾況本官夙有怔忡腸風痔漏等症
新舊之疾一時交作藥不即功體日以弱不能經理一
切政務必須乆於静養方可望其生全如䝉伏望皇上
軫念鹽政重務事闗三省不可一日缺人合無勅下該
部查例行令本官回籍調理病痊赴部聴用仍别差御
史一員前來接管鹽政如此則不惟本官得以荷皇上
曲成再造之恩而鹽政亦不至於廢弛矣縁係風憲官
員患病危迫事理未敢擅便為此具本專差親齎謹題
請旨嘉靖十五年十一月初六日
　
　
　
　苑洛集巻十四
欽定四庫全書
　苑洛集巻十五
　　　　　　　　　　　　明　韓邦竒　撰
　　薦舉地方賢才事
謹題為薦舉地方賢才事臣惟人才之生也固有數其
習養而成也尤難得大抵人之材質不甚相逺惟習與
養耳習養則達習養之久則成夫習養於數十年之久
而廢之於一旦誠為可惜此古人所以有人惟求舊之
說也臣於所屬地方得三人焉是皆習之於歴任而養
之於累年大可以康濟一時次可以浚明庶政而不可
久棄者也原任都察院右副都御史張潤才猷宏逺而
譽望素隆持守堅定而涵養已久原任巡撫遼東都察
院右副都御史成文秉公持正再蹶而氣不衰氣碩才
優一誠而人皆與原任通政使司右通政党承志獨立
不阿而無攀附之私斂華自韜而有在中之美臣又訪
得各官家食以來杜門讀書不事干謁造詣益深習養
益進鄉評攸重士論咸惜焉如蒙勅下該部再加訪察
如果臣言不妄將張潤等特賜起用則人材不至於輕
棄而於治道不無少補矣縁係薦舉地方賢才事理未
敢擅便為此具本專差親齎謹題請㫖嘉靖十五年十
一月二十五日
　　北敵大舉深入官軍奮勇追殺斬獲隊長徒衆首
　　級奪獲戰馬軍器等事
謹題為比敵大舉深入官軍奮勇追殺斬獲隊長徒衆
首級奪獲戰馬軍器等事據守備偏頭關指揮使楊璲
呈嘉靖十五年十月十四日戌時據平寇城傳事夜不
收走報本日卯時大舉敵人約有二萬餘騎進入大邊
磨兒山往南行走後有灰塵不斷十六日丑時據原差
夜不收走報哨至平寇衛哨得前敵十四日至地名團
城子下營離平寇城十里十五日起營由担子山往南
去訖等因得此即時馳報䝉巡撫山西右副都御史韓
某㑹同鎮守山西副總兵傅鐸調統逰擊將軍祝雄營
有馬遊兵官軍二干餘員名并本職偏關有馬官軍一
千二百餘員名十六日申時至八角堡哨得前敵十六
日辰時分從朔州前後寨起營由温嶺灰泉梁等處越
過本鎮疆界本日申時至寜武關地方義井坪下營復
蒙副總兵傅鐸料得北敵衆舉深入必侵鎮西岢嵐等
處為害差人掣調寜武關守備蔡希倫帶領有馬官軍
一千餘員名八角守備萬山帶領有馬官軍四百餘員
名合營起行間十七日午時哨得前敵由羊房紫塞入
山越過支鍋石隘口徑往寜武關地方三馬營等處去
訖䝉副總兵傅鐸發號統領本職并遊擊祝雄等各家
兵馬本日酉時由八角起行至十八日黎明到於寜武
關當䝉副總兵傅鐸與遊擊祝雄分哨兩路並進本日
未時至地名分水嶺迎據夜不收走報哨見大舉敵人
在於地名三馬營等處下營分遣敵人四散搶掠得此
䝉副總兵傅鐸申嚴號令㑹合遊擊祝雄身先士卒督
率官軍急進本日申時至三馬營地方其衆遙見人馬
披戴盔甲擺列營陣衝突前來䝉副總兵傅鐸督令本
職等鼔舞官軍各用鎗砲弓箭骨朶奮勇爭先射打内
一人身長六尺披戴明盔堅甲即若鐵人當先指示衆
兵與官軍交戰良久當被本職部下小旗薛資才撲入敵
陣將隊長砍重落馬餘敵棄營潰散我軍乗勝追殺就
陣斬獲首級掣奪旗號戰馬軍器等件及將敵人營巢
躧奪彼欲窮追天晩恐墮敵計收兵就彼下營將其行
道路堵截十九日黎明其衆披戴盔甲張打旗號復來
衝突塵土蔽天矢注如雨蒙副總兵傅鐸督率本職等
當先迎敵衝戰數十餘陣敵見兵馬强勁内一人勒馬
荅話我是大同人你是那裏人馬令通事回荅是偏關
并老營堡人馬其人說不曽搶了你地方你將我大頭
兒父子都殺了又殺了我許多兵卒衆人號泣討路放
過去罷我軍布置營疊周密無隙可逃輒由地名酒務
溝登山沿梁從黄土坡直抵樓子山徑奔黄花嶺遯去
當將收獲被擄牛羊驢畜就彼召主認領訖二十日卯
時據寜武闗陽方堡坐月夜不收走報十九日申時復
進敵人三萬餘騎到於朔州前後寨直抵陽方二墩紅
崖兒止營長三十餘里備報得此蒙副總兵傅鐸揆度
此敵動靜接踵前來必有深入之謀故意緩我兵馬東
援決定西侵移兵寧化城探敵向往二十一日報到前
敵仍由温嶺過界至義井大小辛莊下營探知五所寨
按伏步兵有備二十二日起營分為三股不敢四散擡
營徑往西走䝉副總兵傅鐸統領本職等各枝兵馬急
由支鍋石口從鞦韆溝黄花梁到於五所寨二十三日
跟襲敵蹤追逐其衆遙見兵馬灰塵大起本日夜起營
由木奎溝蒿溝梁石豁子等處往北去訖二十四日未
時分馳至地名鄧家山被收後精騎敵人約有一千餘
騎披帶盔甲衝突前來䝉副總兵傅鐸并遊擊祝雄身
先士卒督令官軍齊力射砍連衝數陣敵人敗遁就陣
斬獲首級戰馬軍器等件其衆見得本鎮兵馬連日鏖
戰又見大同遊擊趙綱尹堂領兵繼後聲勢聮絡不斷
往北且行且戰我軍追逐不捨本日酉時其衆由岩頭
寺等處出於三邊外下營䝉副總兵傅鐸統兵於南溝
梁下營與之對壘其衆本日夜三更時起營由馬頭山
遁出邊外二十五日將其拆邊垜口砌完固收兵於老
營堡二十六日領兵全勝回關為此今將斬獲首級有
功官軍分别衞所職役并奪獲戰馬軍器理合具呈伏
乞施行等因續據鴈門等三關遊擊將軍祝雄手本為
傳報鄰封大敵深入侵越地方官軍奮勇殺敗其衆斬
獲隊首奪獲戰馬軍器等事開據坐營都指揮僉事王
言呈開本營斬獲首級有功官軍分别首從備開衞所
職役并奪獲戰馬軍器等件及重傷旗軍追殺縁由前
來等因節據寧武守備蔡希倫八角守備萬山各呈開
前項月日與大敵交戰各部下斬獲首級戰馬軍器等
件數目到臣據此案照先為傳報鄰境大敵侵越地方
官軍迎敵斬獲首級戰馬軍器事據偏頭寧武八角守
備指揮楊璲蔡希倫萬山各呈開本年九月十七日大
舉敵人由巖頭寺等處進入至二十三日統兵追殺斬
獲首級戰馬及奪獲被擄牛羊縁由并遊兵坐營都指
揮僉事王言呈開本月十七日至十八日本官領兵與
大敵對敵攻戰奪獲戰馬重傷陣亡官軍數目到臣除
將前項奪獲被擄牛羊召主認領取領附巻及通行各
官從公查勘敵人經過地方搶擄頭畜損折官軍數目
有無隠匿仍取各官不致扶隠甘結呈報以憑㑹議㕘
究去後及照節該臣遵照兵部題奉欽依隄備事宜又
經㑹發各闗步兵續該臣㑹帖行鎮守山西副總兵傅
鐸將偏關春班官軍仍留預先分布各該闗隘營堡按
伏備行各闗守備等官各將沿邊一帶地方緊要城堡
修築城垣隘牆挑穵壕塹坑窖及將所部兵馬嚴加整
搠鋒利戰具分布要害地方按伏堵截又該臣㑹同鎮
守山西副總兵傅鐸行令遊擊祝雄所統兵馬合營隨
其向往追襲截殺及調發寧武闗下班官軍及選操餘
丁新置馬軍前去靜樂天門闗忻口等要害之處按伏
遏殺中外布置嚴密外今據前因㑹同鎮守山西副總
兵傅鐸議照敵人糾集各部落羣類屢次大舉侵犯地
方形勢比往甚有不同頃復進逼深入腹裏全無顧忌
臣等仰仗皇上神威逺布及該臣等預先設伏兵馬收
斂人畜堅壁清野烽火嚴明督調逰擊守總等官提孤
兵臨大敵日夜奔馳鏖戰出奇邀撃追殺斬獲隊長并徒
衆首級二十九顆掣奪旗幟四桿戰馬六十九匹軍器
三千四百一十二件支躧奪敵人營巢除將首級送巡
按山西監察御史紀驗馬匹給軍騎操軍器發山西都
司貯庫節次敵人出沒地方有無被擄人畜并損折官
軍通候查勘明實另行具題外為照殺敵有功官軍臨
陣奮勇斬獲首級奪獲戰馬軍器功雖不多然敵風大
挫士氣少振再照副總兵傅鐸平昔之謀勇素優臨陣
之機宜咸當故能提一旅之孤軍挫數萬之强敵逰擊
將軍祝雄先因應援大同主兵皆潰身被數傷而鏖戰
不衰今以合兵本鎮褁瘡奮出挺身先鋒而遂致斬獲
伏望皇上軫念邊兵効勞以寡敵衆勅下兵部將有功
官軍照例奏請陞賞傅鐸祝雄量加賞勞以示激勸則
官軍奮勵將來大功可期敵患可彌矣縁係北敵大舉
深入官軍奮勇追殺斬獲隊長徒衆首級奪獲戰馬軍
器等事理臣等未敢擅便為此開坐具本專差親齎謹
題請㫖嘉靖十五年十一月二十七日
　　自劾不職乞恩罷黜舉劾將官不能遏敵以致殘
　　傷地方事
謹題為自劾不職乞恩罷黜舉劾將官不能遏敵以致
殘傷地方事照得臣提督所屬地方本年八月二十五
日敵人深入繁峙縣地方搶掠九月十八日深入鎮西
衞五所大寨地方搶掠十月十七日至靜樂縣界又入
寧化所等處搶掠十月二十二日又該鎮守山西副總
兵傅鐸差夜不收口報大舉敵人不知其數前後聯絡
三十餘里又入鎮西衞地方搶掠又准鎮守山西副總
兵傅鐸手本開稱逰擊祝雄部下斬首七顆守備楊璲
部下斬首一十五顆守備蔡希倫部下斬首四顆守備
萬山部下斬首三顆共二十九顆臣俱先後具題訖其
各地方失事縁由除繁峙縣地方臣先行分守冀寧道
查報未明駁行復勘五所大寨寧化靜樂鎮西等處臣
行山西按察司僉事查勘至日另行具題外㕘照鎮守
山西副總兵傅鐸既受三闗之重寄不能却深入之敵
鋒逰擊將軍祝雄偏頭闗守備楊璲寧武闗守備蔡希
倫八角堡守備萬山代州守備王臣均有提兵之責各
有失事之罪縁各官雖稱衆寡不敵及有斬獲微勞然
功罪自不相掩再照臣以一介迂腐之書生叨居提督
之重任乏禦侮之長策致地方之殘傷功則出於他人
失則由於自致鰥曠之辜宜坐典守之責難辭法所不
容罪當萬死伏望皇上憫臣愚昧將臣先行薄賜罷黜
將各官仍行巡按御史查勘明白具奏勅下該部酌量
功罪另行議處臣不勝待罪恐懼之至縁係自劾不職
乞恩罷黜舉劾將官不能遏敵以致殘傷地方事理未
敢擅便為此具本專差親齎謹題請㫖嘉靖十五年十
二月初二日
　　大慶事
謹奏為大慶事仰惟皇上聖徳格於皇天乾坤鍾乎秀
氣於本年十月初六日荷帝之休恊時之吉皇子篤生
焉惟達孝顯於昌後肆元嗣誕於光前益増九廟之輝
榮大衍萬年之𦙍祚寰瀛忻忭臣庶懽騰况臣昔侍經
筵之時曽忝春宫之職下情喜躍萬倍尋常臣謹吉服
望闕叩頭拜疏稱賀縁係大慶事理為此具本專差親
齎謹具奏聞嘉靖十五年十二月二十五日
　　擒斬賊徒地方已寧事
謹題為擒斬賊徒地方已寧事據山西按察司分巡冀
南道兼理潞安兵備僉事方日乾呈問得犯人賈得鳳
等招由并㕘呈到臣巻查嘉靖十五年八月初五日該
山西按察司分巡河東道兼理兵備僉事王世隆呈為
宗室謀害父叔放火殺人事臣㑹同前巡按山西監察
御史趙元夫具題前事隨委山西都司都指揮使紀振
統兵前去相機剿捕及行山西守巡冀寧等道嚴督府
衞州縣隄備并陽曲等王府教授查各宗室因何事故
興此逆謀又恐賊勢窮促奔逸鄰省隨即㑹行陜西河
南北直𨽻撫按衙門遇有侵犯一體剿捕并明立賞格
曉示催督該道等官追剿間本年八月十六日僉事王
世隆呈稱賊徒張世朝等擒斬地方已安仍該臣㑹同
巡按山西監察御史趙元夫巡按山西等處監察御史
沈鐸各具本題知及坐委山西按察司整飭石隰兵備
僉事朱旒親詣地方查勘有功失事人員未報本年九
月初三日又准兵部咨職方清吏司案呈奉本部送兵
科抄出臣等題前事奉聖㫖該部知道欽此欽遵該本
部看得山西撫按等官都御史韓某等題稱山西陽曲
王府鎮國中尉知􁀙等因與父叔有讐要行謀害潛養
强盗逯得儒等糾同西河王府奉國將軍表寨并指揮
張世朝等四十餘人進入伊父府内打開軍器房搶出
盔甲放火燒毁官民房屋殺傷軍民人等府衛軍兵隨
即追捕已獲知燋及擒獲逯得儒等拘繫監候内有宗
室及指揮張世朝等奪門而出一節為照前事干係宗
室及地方重情除巡按官查勘明白徑自具奏定奪但
内稱各賊奪門而出况平陽地方連年荒歉若勢迫利
誘則人心易搖訪得指揮張世朝極其兇惡無頼不早
捕滅未免貽患地方所據前奏相應議處合候命下之
日本部差人馬上齎文與巡撫都御史㑹同巡按御史
督同該道守巡等官并都司紀振整率軍兵民快隨賊
向往設法剿捕務在目下盡絶以靖地方慮恐宗室在
内衆賊假借位號官軍畏法不敢擒剿必須先降明㫖
處分庶為便益等因覆題奉聖㫖是便差人馬上齎文
與撫按等官著整搠兵快隨賊向往設法剿捕務在目
下盡絶以靖地方宗室在内的一體擒挐不許畏避誤
事欽此欽遵又經㑹行委官僉事朱旒與該道僉事王
世隆查勘間十月二十日據委官僉事朱旒與該道僉
事王世隆各將查過前項事情招㕘前來臣恐事情未
悉併行僉事方日乾覆勘間今據前因㑹同巡按山西
監察御史覆詳明白除首惡宗室知􁀙知燋指揮張世
朝生前猖亂俱各死斬再難别議外㕘照强盗犯人見
在賈得鳳等三十六名俱以狠惡之性隂助亂逆之謀
聚衆殺人肆行無忌焚倉刼庫極其兇殘俱問斬罪照
例梟首但李景堂等雖各監故若不嚴伸乎國法何以
警戒於將來合將各犯斬首與張世朝周名馬亢兒首
級一體梟掛情法相應人心稱快及照充軍犯人劉江
等一十四名擅入王府教誘為非設局開塲騙財賭愽
揆於見行條例俱當邊衛充軍㸔得西河王府奉國將
軍表寨叨居宗室罔知祖訓之遵陽曲王府信都鄉君
儀賓鄭志海濫厠王賓甘作逆儔之黨且各助成虐燄
拒敵乎官兵鼔舞羣兇殺傷乎民快情犯深重人心怨
憤但表寨於被執之後揚言投首原非悔悞之本心鄭
志海於事敗之餘棄馬奔逃特為茍免之私計宜坐惟
均之典難同末减之條相應㕘奏查照重典施行再照
巡按山西監察御史趙元夫警報一聞㑹發官軍以剿
捕而兼出招安之策巡按山西等處監察御史沈鐸賊
衆猝至督發官快以應援而遂致斬獲之功二臣者風
紀振揚法令清肅分布於闗山津渡而把截之甚周傳
報於本省鄰封而防禦之極密以是各賊戰則不能奔
則無地原賊之就擒則二臣之功賞宜從厚者也先任
山西布政司左參政今陞湖廣按察司按察使高叔嗣
親臨戢理反側以安山西都司都指揮使紀振直抵摉
除亂蘖俱盡平陽府知府李檟督率官兵以應敵併力
防禦而成功本府通判陳實冐鋒向往而義不辭艱運
司副使張雲鵬發兵應援而勢因振舉臨汾縣知縣趙
統以義倡民市人為之樂戰以身應敵餘賊因之克平
平陽衛指揮僉事崔憲戚銘身當士卒之先斬獲兇魁
之首本衞指揮使王鉞閑住指揮同知孫廷相並奮敵
愾之勇均收野戰之功曲沃縣主簿劉廷瑚安邑縣縣
丞郭守中臨汾縣典史黄誥臨事不避艱危捕賊俱多
得獲以上各官勞績可嘉亦當重賞以勸有功者也太
原左等衞指揮同知等官劉勝陳彬李承祖陳价頓登
竹勲平陽衞指揮同知崔崇引兵赴調而摉捕未盡之
奸平陽衞右所正千户李滄王廷臣副千户王鈺前所
副千户楊遇先盧桂後所正千户李賢百户李俊因事
効勤而阻遏方張之勢以上各官亦應量賞以酬有事
者也又照巡捕平陽衞指揮同知錢鍾平陽府檢校李
大綸臨汾主簿高桂職膺巡捕事欠防閑既蹈興戎之
變難辭失事之愆陽曲王府教授見任田鳳去任劉沄
登牒不審冒亂宗枝又與西河王府今丁憂教授安睿
署印典膳楊杲輔導無方深負職業平陽衞守門鎮撫
丁鸞後所百户何大寧右所百户孫富專司啟閉之責
全乏譏察之嚴賊入而不知防賊出而不能拒俱屬有
違律合提問但錢鍾李大綸高桂陣前各有㣲勞限内
舉見捕獲以功論罪似應准贖又與田鳳等俱犯革前
及劉沄安睿在任犯罪去任事發縁表寨係宗室鄭志
海係儀賓高叔嗣等俱有功官員田鳳等俱王府官錢
鍾等俱軍職均乞聖裁强賊賈得鳳等俱重刑牢固監
候待報施行已斬獲强賊張世朝周名馬亢兒首級并
監故李景堂等俱梟首示衆已解散未獲李良等行令
各該府衛州縣嚴限巡捕官兵緝拏外縁係節奉欽依
是便差人馬上齎文與撫按等官差整搠兵快隨賊向
往設法剿捕務在目下盡絶以靖地方及并擒斬賊徒
地方已寧事理臣等未敢擅便為此具本專差親齎謹
題請㫖嘉靖十五年閏十二月二十五日
　　教職親老懇乞調任以全禄養事
謹題為教職親老懇乞調任以全禄養事據山西平陽
府蒲州猗氏縣儒學申准本學教諭宋剛闗等因備闗
學司擬合就行為此今將孤身逺任不能禄養事干切
已縁由理合申乞裁照轉奏調任施行等因具申到臣
㸔得所申教諭宋剛闗稱母年八十相離原籍二千餘
里家貧不能顧養乞要調任附近以便養親一節為照
本官家貧親老為禄而仕今親年八十原籍去任所二
千餘里辭禄而歸養則貧無以資就禄以迎養則力不
能致心實可哀情非得已况我國家設官以來司教之
職亦有除授本省者改選附近法亦相應仰惟皇上躬
行大孝以化天下天下臣民歸其有極所謂堯舜帥天
下以仁而民從之者宜乎本官於此不能自己也伏望
皇上憫其孝思之心體其不得已之情勅下該部將本
官改選附近地方如此則不惟本官仰荷皇上曲成之
徳圖報之誠益加効竭而凡為人子者亦將益興其孝
矣縁係教職親老懇乞調任以全禄養事理未敢擅便
為此具本專差親齎謹題請㫖嘉靖十五年閏十二月
二十五日
　　乞恩迴避事
謹奏為乞恩迴避事照得臣因所屬三闗地方大敵深
入殺掠人畜見該科部官員查勘臣以一介書生叨居
重任不能運安攘之䇿以致地方殘傷雖萬死不足以
塞責荷䝉聖明不即加斧鉞之誅命官查勘臣雖粉骨
碎身不能仰荅洪恩於萬一然於法於義臣當迴避蓋
臣之所當迴避者有二也一則科部官查勘必須委官
必取地方人等結狀臣既在任行事則委官地方人等
脫有分毫欠實難免顧忌之疑其咎皆在於臣也一則
臣與他邊都御史不同他邊都御史所管止是邊境地
方事務臣乃兼管山西腹裏一省三府一十六州七十
縣以十分為率計之邊事不過十之二而腹裏之事則
有十之八臣既被勘則人心玩易法令難行臣雖竭力
趨事終難展布雖靦顔就列心實欠安臣恐日久職隳
臣之一身名節罪戾不足惜遺患地方所係非輕也伏
望皇上軫念邊腹地方容臣迴避不候交代回還原籍
聽勘則臣不勝感戴天恩隕越待罪之至縁係乞恩迴
避事理為此具本專差親齎謹具奏聞嘉靖十六年正
月初三日
　　恤災固本事
謹題為恤災固本事案照先該兵部奏奉欽依内事理
行令各處鎮守總兵巡撫内外官員嚴督所屬守備等
官查勘所守地方但有緊闗要害城堡墩臺等項坍塌
者量撥官軍修理堅完之日將脩過工程數目開報查
考等因已經通行偏頭寧武代州三闗并八角守備指
揮使楊璲等各將所守地方邊牆墩堡闗隘但係緊闗
要害去處應脩應補等項工程務要脩理堅完回報以
憑㑹奏去後今據各官呈開嘉靖十五年正月起至本
年閏十二月終止各將脩補并創立過各項工程數目
到臣㑹同鎮守山西副總兵傅鐸查勘相同外為此開
坐具本專差親齎謹具題知嘉靖十六年二月二十日
　　公薦舉以備任用事
謹題為公薦舉以備任用事准吏部咨該本部題文選
清吏司案呈奉本部送吏科抄出太師兼太子太師武
定侯臣郭某奏嘉靖十五年十一月二十五日臣郭某
臣李某臣夏某欽䝉皇上召見於文華殿西室荷䝉聖
明品題文武官員每以人才不足任用為嘆臣惟天生
一世之才自足一世之用除見任外即今文武大小官
員充軍為民冠帶閒住及致仕去任者有所犯或情輕
律重者有誤犯罪遣者有因考察所司誤聽人言或平
生鯁介不能奉承致人左道者原所劾者後雖自覺其
非亦無可奈何矣况又有吏部題准嚴例不許奏辯所
以考察黜退有才者不得復用虧枉者不敢辯理至於
大禮大獄被黜之人大赦在所不原仰見皇上惡惡之
嚴垂戒之逺但其中有專主者有附和者有佐貳及屬
官不得已而隨從者譴謫日久自新無路情重者固難
輕宥若果出不得已才識可用者亦許從公推舉如䝉
聖明開天地再造之恩將臣所奏前項事情乞勅府部
九卿科道等官及南京各衙門并各處巡撫巡按各舉
所知備開來歴不拘名數或奏聞於上或咨送該部類總
奏請簡用皇上求賢之心庶不負矣等因奏奉聖㫖吏
兵二部看了來說欽此欽遵該本部議處合候命下通
行兩京府部九卿科道及在外撫按官查照本官奏内
事理從實舉奏等因覆題奉聖㫖是欽此欽遵備咨到
臣除原任都察院右副都御史張潤成文通政司使右
通政党承志臣先已舉薦外臣訪得臣所屬地方原任
南京兵部尚書劉龍久侍經筵繼膺參贊才猷茂著學
行素聞特以用一人之非買一魚之細見論而罷豈非
所謂以二卵棄干城之將者哉原任都察院右副都御
史陳璘歴任以來聲名耿耿抱籌邊馭衆之才有謹身
務實之行及膺巡撫之任適當難處之時七疏求歸而
未能一被人言而遂罷先任南京福建道監察御史今
閒住江西按察司僉事賈世祥歴官未久失徳未聞直
以互相糾劾之時遂致吹毛求疵之舉年富才清未可
遽棄况三臣者家食以來讀書力田不事干謁鄉評攸
重士論咸惜縱有㣲愆悔悟已深矣伏望皇上俯念人
才難得勅下該部再加訪察果如臣言將劉龍等起用
庶人才不至於輕棄而三臣之心迹亦得自明矣縁係
公薦舉以備任用及奉欽依内事理未敢擅便為此具
本專差親齎謹題請㫖嘉靖十六年六月初八日
軍情敵中走回男子傳報軍情乞討火器以防侵掠事
謹題為敵中走回男子傳報軍情乞討火器以防侵掠
事據守備寧武闗地方以都指揮體統行事指揮同知
雷澤呈稱䝉臣發下偏頭闗守備程九疇解到來降敵
人周禄哥子等三名到職依䝉隨拘本闗通事段子倉
等番語審得周禄哥子等俱係陜西寧夏鹽池人自幼
搶去在敵牧放馬匹聽得衆敵人們說有小王子因北
敵烏梁海無子小王子要將他兒子與烏梁海做子承
襲他說要合兵一處馬肥草茂時入南朝來搶等因具
由呈報到臣據此巻查先為敵中走回男子事據偏頭
闗守備程九疇呈稱嘉靖十六年五月十六日申時據
大邊永安墩坐月夜不收馬士友等伴送敵中走回男
子周禄哥子等到職審得俱係陜西鹽池人於嘉靖元
年正月内被敵人搶去今夏在於河東邀放孳牧大小
母子馬匹見得衆敵人醉了偷赶馬四十五匹乗空得
脫騎赶前來在敵營時聽得彼中每說到馬壯時候來
要報讐搶殺等情前來除㑹行三闗遊擊守備守堡等
官修堡練兵比常十分加謹隄備外㑹同鎮守山西三
闗副總兵右軍都督府都督僉事看得寧武闗守備雷
澤呈稱審得周禄哥子等說稱自㓜搶去在敵牧放馬
匹聽得衆敵人們說有小王子因北敵烏梁海無子小
王子要將他兒子與烏梁海做子承襲他說要合兵一
處馬肥草茂時入南朝來搶報讐一節議照雖係傳聞
之言未必可信要之敵中有此深謀故走回人口得以
聽知雖彼未必决來然防之不可不預臣聞烏梁海者
所謂黄毛敵人是也勇悍倍於北敵世居北敵之北先
屬北敵後乃背叛彼此互相讐殺數十年來殆無虛歲
每當北敵深入我地則烏梁海必率領精銳襲其巢穴
北敵憚之今乃議要連和合兵來搶必有奸人為之謀
畫其為秘計亦異矣古云外國相攻中國之福也果如
人口之言則外國連和豈非中國之憂哉况敵性本自
勁勇又挾報復之忿且欲連和羣類合勢而來是必簡
聚精强以圖深入以快慘殺為邊疆之害不淺矣再照
中國長技火器為上北敵所畏亦火器為最而火器之
中佛郎機鋴尤為便利邊闗之地所以自衛攻敵者惟
此是恃也伏望皇上軫念邊方勅下該部將見貯佛郎
機鋴發送一千付聽臣等分給各城堡以防敵至如此
庶幾有備無患而邊境有頼矣地方幸甚臣等幸甚縁
係敵中走回男子傳報軍情乞討火器以防侵掠事理
臣等未敢擅便為此具本專差親齎謹題請㫖嘉靖十
六年六月初八日
　
　
　
　苑洛集巻十五
欽定四庫全書
　苑洛集巻十六
　　　　　　　　　　　　明　韓邦竒　撰
　　大舉聲息事
謹題為大舉聲息事嘉靖十六年八月十七日辰時據
鴈門等三闗遊擊署都指揮僉事祝雄差夜不收口報
敵人約有三萬餘騎從渾水并青糜子二溝出到八柳
樹地方至林家坪下營二十里長約有三里寛後有灰
塵十里不斷本日申時又該鎮守山西三闗副總兵右
軍都督府都督僉事周尚文差夜不收口報八月十四
日平敵衛傳報夜不收報說平敵衛大邊墩石垜山敵
人分作六股頭行約有四萬往南行走十五日周總兵
領人馬要去八角截殺十九日又該大同副總兵郝鏜
差夜不收口報副總兵帶領本部人馬於本月十八日
於大同起行本日又據鴈門兵備副使禀帖報稱據寧
武闗守備雷澤差夜不收報稱十六日未時分有敵人
四萬餘騎自八角地方西窪村擡營行至鎮西衛地名
五所大寨往西南不住徐徐行走總兵官周尚文督率
遊擊祝雄守備雷澤等合兵一處隨敵向往跟襲截殺
本月二十日又據大同㕘將李彬差夜不收口報李㕘
將帶領本部人馬已到與周總兵人馬合營應援等因
節報到臣巻查先於本年六月十一等日節據鴈門兵
備副使節次報為火砲聲息事已經㑹本具題及嚴行
三闗遊守等官嚴加隄備并行文宣大等鎮遇有警報
各查照兵部題奉欽依内事理各帶領本部人馬前來
應援去後今據前因除選委太原左等衛指揮宫勲等
各帶領馬歩官軍於寧化等處臨邊要害地方按伏截
殺寧化所宫勲岢嵐州張文愷靜樂縣李承祖嵐縣竹
勲興縣頓登及選委原任守備指揮張文總領五處官
軍相機調度又選委指揮袁漢吕調陽各帶領人馬前
去袁漢天門闗吕調陽忻口各按伏截殺并給各官輕
便火器及嚴督三闗遊守等官各嚴明號令相機戰守
仍行兵備副使分布軍壯於十八隘口設伏其各地方
官員有無失事及有無斬獲功次候敵退之日另行具
題外縁係大舉聲息事理為此具本專差親齎謹具題
知嘉靖十六年八月二十一日
　　大舉敵人出邊事
謹題為大舉敵人出邊事嘉靖十六年八月二十四日
據太原左衛中軍指揮同知劉勝禀帖審得周總兵原
差夜不收報說本月二十日敵人在鎮西衛地方三井
下營二十一日三井起營行至狼窩山下營二十二日
狼窩山起營行至鄧家山見陣本日從巖頭寺往西北
行走本月二十五日又據鴈門兵備副使禀帖報稱本
年八月二十三日未時據本道原差夜不收前去八角
等處哨探回還報稱敵人於本月二十日在於鎮西衛
地名三井村開營二十二日仍從舊路北去人馬追赶
等情本日又據中軍指揮同知劉勝禀帖報稱本月二
十五日祝遊擊差總旗朱友貴報稱本月二十二日敵
人從巖頭寺青糜子溝鴿子窯東山馬頭山等墩紅門
迤東出口去訖等因節報到臣巻查先為大舉聲息事
節據鴈門等三闗遊擊署都指揮僉事祝雄等差夜不
收報稱有四萬餘騎擡營行至鎮西衞等處地方臣選
委太原左等衞指揮宫勲等各帶領馬步官軍於寧化
等處臨邊要害地方按伏截殺及嚴行三闗遊守等官
各嚴明號令相機戰守仍行兵備副使分布軍壯於十
八隘口設伏備由於本年八月二十一日具題訖今據
前因除地方有無搶戰人畜及各官有無斬獲功次候
查明另行具題外為照敵人大舉深入臣已先行具本
題知今敵人既已出境若待查明具奏臣恐上厪皇上
西顧之憂縁係大舉敵人出邊事理為此具本專差親
齎謹具題知嘉靖十六年八月二十五日
　　大勢敵人擁衆深入急調隣兵㑹合迎敵官軍奮
　　勇斬獲首級奪獲戰馬軍器人口等事
謹題為大勢敵人擁衆深入急調隣兵㑹合迎敵官軍
奮勇斬獲首級奪獲戰馬軍器人口等事據守備偏頭
闗署都指揮僉事程九疇等各呈前事備報到臣㑹同
鎮守山西副總兵周某議得敵人隂蓄機謀糾集套衆
吉囊等部落慣戰羣類侵越三闗犯我晉省投來人言
意搶綾段人畜久不露形偶爾舉衆陽從大同邊界墳
嶺等處倉卒入我境界暗由夾道西來意在攻我無備
幸得差哨早報信砲分傳臣等差人分投省諭隄備敵
從偏闗平凉泉等墩進邊烽火通明柴堆并焚四野早
知人畜趨避無虞前敵深入臣等查照總督軍務都察
院右都御史兼兵部左侍郎周某節行咨文及兵部題
奉明㫖但遇警急徴調隣兵互相應援事宜分投差人
即調隣兵繼後協力日夜逐追據報前敵散去搶掠岢
嵐等處止留一半守營將士乗彼分勢奮不顧身向前
齊力用命射砍三日鏖戰五次仰仗皇上神威聖武傷
死敵人甚多但交鋒之際不及斬首多被鈎駝去訖鋒
前斬獲首級奪獲戰馬軍器等件功雖不多士氣少振
敵人深入由貳邊至於老營堡八角三岔五所大寨一
路往還五百六七十里兵衆相挾俱未得搶追逼計窮
擡營前到鎮西岢嵐刼搶人畜止是半日因兵後擊前
敵各山旋馬當日掣回擡營遁去搶掠人數因兵追戰
太半丢棄自回鄉土縁敵營部落數多别糾來侵事計
難測除行各闗守備遊擊各整兵馬仍行沿邊各路墩
臺守瞭人員比常十分加謹隄備及申明催督前項敵
經衛所州縣各令鄉屯急添堡寨各編堡頭設置柴堆
輪撥夫守遇砲傳燒柴堆人畜早知收堡堅壁四野外
查得沿邊州縣衛所惟靖樂興縣申報前敵未到地方
其各衆經行鎮西岢嵐寧化嵐縣行令雁門兵備副使
行查未報欲候查到慮恐遲悞除將斬獲隊首奪獲戰
馬軍器開送巡按山西監察御史紀驗明實及各敵經
地方有無搶掠人畜另行具奏外臣等先將敵來日期
并官舎旗軍通事人等衝鋒殺敵奮勇當先三日鏖戰
五次殺傷前敵鋒前斬獲首級奪獲戰馬軍器等項有
功官軍縁由具奏伏望皇上軫念邊兵以寡敵衆苦中
得生乞勅下部仍行查勘明白照例奏請陞賞以勵人
心以激將來再照當鏖戰之時彼衆我寡敵人旋繞綴
擊我軍不解甲者五日不飲食者三日人心危懼幸得
副總兵周尚文隨機應變申近來未行之軍法斬退縮
違令之軍人揭竿懸首然後衆心始堅殊死効力敵衆
望見懸首以口咬指是以我軍得以保全敵人終於退
遁縁係大勢敵人擁衆深入急調隣兵㑹合迎敵官軍
奮勇斬獲首級奪獲戰馬軍器人口等事理臣等未敢
擅便為此具本專差親齎謹題請㫖嘉靖十六年九月
初六日
　　欽遵勅諭因時察勢益兵據險以防敵患以衛中
　　華事
謹題為欽遵勅諭因時察勢益兵據險以防敵患以衛
中華事嘉靖十六年五月二十七日欽奉勅巡撫山西
都御史韓某副總兵都指揮僉事傅鐸近該監察御史
徐九臯奏稱各邊武備廢弛請命大臣行邊逐一經畧
修舉等因朕以爾等久膺邊方重寄特兹勅諭爾等親
歴各處嚴督所屬逐一㸃視何處軍馬缺乏所當選補
何處兵甲損壞所當修葺墻垣壕塹有無髙深墩臺城
堡有無完固器械有無齊備糧草有無充足或修或補
督令有司着實用工或増或益不許虚應故事其軍職
官員如有貪懦無為役占軍士以致操守不嚴備禦無
法者爾等㕘奏拏問凡利有可興弊有可革者聽爾便
宜處置應奏請者具實奏聞爾等須悉心整理務使邊
備修舉地方寧謐庶副委任如或照前因循廢弛以致
臨期誤事責有所歸年終通將整理修舉過事蹟造冊
奏繳以憑查考爾等勉之慎之故勅欽此欽遵臣遵奉
勅諭除選軍行鴈門兵備副使吕阼見今召選馬匹行
令山西都司都指揮鄔祐兵備副使吕阼行太僕寺卿
郭五常陸續買補馬二千七百餘匹兵甲并器械臣㑹
同鎮守山西副總兵右軍都督府都督僉事周尚文動
支官銀修葺過三闗八角等處軍士什物盔甲弓箭旗
鼓響器等項器械完備墻垣壕塹臣行令兵備副使吕
阼將坍塌邊墻壕塹賺馬品字坑窖并通人小路逐一
包砌補修剷削截斷挑穵各深濶陡峻墩臺城堡臣㑹
同鎮守山西副總兵右軍都督府都督僉事周尚文將
沿邊一帶添築墩臺一十八座堡寨五十一處崖窨百
十餘座臣又以老營堡舊城狹薄不堪容衆固守軍皆
分番終非土著臣謹以召募新軍一千餘名常備將輪
班官軍改回本處防守臣親歴本堡督同先任兵備副
使賈啓沿山履野逐一驗看經畫於堡東展築城垣一
座週圍三面共長三百六十八丈六尺底濶二丈八尺
收頂一丈八尺髙二丈垜口小墻髙六尺敵臺三座上
蓋舗舎各一間堡内起蓋營房一千五百間編立千文
字號分給新軍居住官㕔一所大小房二十五間石砌
水口一處磚劵東南門二座幫修過舊城北面連敵䑓
三座東西共長一百五十八丈九尺西南二面并東北
角一處共長二百八十八丈九尺各底濶一丈收頂六
尺髙二丈垜口小墻髙五尺裏面攔馬小墻髙二尺七
寸俱已完固糧草臣行令管糧主事許登瀛見今督催
糴買其軍職官員貪懦無為役占軍士以致操守不嚴
備禦無法者查訪明白之日另行指實㕘奏照得山西
三闗一帶沿邊地方寧武以東隘口及山岡平漫之處
雖敵騎可通然有隘可據若得人以守敵終不能長驅
而入寧武以西與敵切近為隣則漫然平曠敵騎可以
長驅無阻而原設兵將比之他邊甚少城堡亦甚稀疎
然前此敵人顧少侵襲者何也以大同重兵為之屏蔽
也且由老營堡至八角所等處土曠人稀無所擄掠必
深入至鎮西衞地方人畜堡寨始繁縱有所得及其返
也又有大同平朔等處之兵截於前老營偏頭等處之
兵乗其後往返必須數日則大同鎮城重兵亦皆㑹集
據險邀擊往往失利而去彼雖意欲奪險然亦有所畏
憚不敢輕入故三闗之地兵雖寡弱老營堡等處雖極
臨邊境地方平曠而敵之侵襲比之他邊為少也臣等
又查得山西汾州潞州平陽等衞所官軍撥去大同防
禦者七千餘名官軍月糧仍在山西支給夫以山西官
軍戍守大同山西糧儲供給大同者正以其屏蔽山西
也且敵之侵襲三闗必由大同邊境而入今者大同之
境時被侵襲切於自顧勢難他及而世平時久事失其
初大同三闗又各自分彼此如此則三闗之地已為大
邊極塞而老營堡一路平曠若此兵馬之寡弱若此將
官城堡之稀少若此敵騎擁衆南下其何能支哉兵法
曰勿恃其不來恃吾有以待之今待之者無其具也惟
恃其不來耳此在我者如此也臣等載觀近日敵之入
來深謀秘計與昔不同向也無甲胄今則明盔明甲勢
甚剽疾矣向也短於下馬不敢攻穵城堡今則整備鍬
钁攻穵城堡矣向也不知我之虚實夷險雖或深入不
敢久留今則從容久掠按轡而歸矣向也羣聚而入羣
聚而出忽若飄風今則大舉决於一處分掠各邊使不
暇應援矣向也兵無紀律烏合而來星散而去今則部
伍嚴整旗幟號令分明矣向也不焚廬舎今則放火焚
燒矣其故何哉有中國之人為之謀畫有中國之人為
之鄉導有中國之人為之姦細有中國之人遺易之以
鐵器况事變之時投入敵中者又皆慣戰有勇之人也
此在敵者如此也度我度彼勝負從可知矣臣等聞之
萌芽不剪滋蔓必長履霜不戒堅氷斯至今大同之兵
既不能為三闗屏蔽也而三闗之兵馬不増將官不選
城堡不加規畫臣等惟恐今年深入明年深入今年得
利而回明年得利而回漸不可長大起於細邊人塗炭
不足言也數年之後敵且生心矣臣等竊見各處大邊
如宣府延綏等處敵皆不得肆然而入何也一則兵力
强盛一則闗山險隘一則百戰之餘豪傑彚生皆未有
如老營堡之空虛為可乗者也敵若狃於常勝妄興異
謀圖入中國惟此途為甚便臣等嘗詳察晉地之界自
大河以東由石隰岢嵐靜樂寧武至鴈門歴紫荆居庸
直抵山海闗一帶界山崇岡峻岅固天所以限封疆而
保障生民者也中古以來類皆守於險外以為重險之
固紫荆居庸之外則有宣府一鎮鎮城既設重兵復設
五路㕘將大小城堡各設守備操守把總等官原額旗
軍一十二萬雁門之外則有大同一鎮鎮城既有重兵
復設三路㕘將九州縣大小城堡各設守備等官原額
旗軍八萬餘名其城之堅必不可攻也其池之深必不
可越也馭邊設險之道誠莫有加焉寧武以西其險則
在興嵐石隰等處古人皆以此地建節國家亦守於險
外置偏頭老營諸城堡然止設一副總兵一遊擊并近
日巡撫奏設止有四守備騎兵惟九千餘名而興嵐等
處則又棄而不守其城數日之間可攻而破也其池頃
刻之際可負土而平也且宣大既有巨鎮重兵而内猶
守居庸紫荆鴈門之險今偏頭等處既已兵孤將寡而
興嵐等處乃又棄而不守敵騎長驅而下更何所恃以
為藩屏哉我國家設險馭邉自遼東以至甘肅經理周宻
獨偏頭等處乃一大空缺故臣等以為敵若妄興他志
圖入中國必由此地而入也夫善動者因其時先機者
通其變當今之時變而宜通之時也以臣計之岢嵐州
實彼此之界有險可據宜設一㕘將益兵三千神池堡
要害之地宜拓一城設一守備益兵五百八角之東寧
武之西八角之西偏頭之東適中之地亦各為一堡各
設一守備或於五寨前後設立據險以便截殺亦各益
兵五百所益之兵聽臣等召募或於民壯中户大者僉
取副總兵宜陞為總兵推選謀勇都督領之駐劄寧武
其偏闗仍一守備益兵八百可也提督都御史不必兼
理巡撫山西一省止巡撫沿邊一帶地方忻代保嵐石
五州所屬及雁門石隰二兵備并都司布政司管糧官
按察司管屯官并守巡冀寧道及參遊守備俱聽節制
其餘山西布按二司府州縣官員賢否軍民詞訟歲辦
差役俱不必管理庻得專意經略邊事老營堡宜設一
所以管常備新軍夫不一勞者不久逸不暫費者不永
寧是不過給馬七千匹發銀十萬兩工程可計日而定
也其山西汾州等衞所防禦大同官軍仍掣回山西三
闗防守遇有警急與大同互相應援如此則不惟三闗
之兵威可振而大同之勢亦遙為之壯矣如䝉勅下該
部再加議處仍行總督宣大偏闗等處地方軍務都察
院右都御史兼兵部左侍郎周某愽訪羣議覆題如果
臣之所言少切時務伏惟聖明俯賜采擇焉臣等不勝
隕越待罪之至縁係欽遵勅諭因時察勢益兵據險以
防敵患以衛中華事理臣等未敢擅便為此具本專差
親齎謹題請㫖嘉靖十六年九月十二日
　　慎重邊疆以保安地方事
謹題為慎重邊疆以保安地方事據山西布政司等衙
門右參政等官趙錦㑹呈䝉巡撫山西右副都御史韓
某批據本司等衙門左布政使等官衛道等㑹呈據各
經歴司呈抄䝉巡按山西監察御史案驗奉都察院巡
按山西九千六百五十九號勘合准兵部咨該太師兼
太子太師武定侯郭勛奏陳前事計開一欵山西三闗
地方廣闊先年因在腹裏經畧未備近年官軍十分數
少鎮堡倉塲糧草在在空虚遇有警報束手無策任其
搶掠若不思患預防抑恐將來為害匪細乞勅兵部㑹
同戶部不必專按舊日繩墨虚應故事必須著實舉行
如某闗可以添兵馬若干在某衛食糧某處可以添糧
料草束若干可彀主客兵馬幾時之用務要計出萬全
永保無虞方免將來之患矣等因具題該本部議擬覆
題奉欽依准議欽此欽遵移咨備劄轉行三司㑹同議
處回報施行抄呈各司㑹議間續抄䝉巡撫山西右副
都御史韓某案驗准兵部咨前事案行各司即行掌印
官㑹同雁門兵備道從長議處要見某闗衝要該多添
人馬若干某闗偏僻該量添人馬若干編入行伍應與
某衛食糧務要計慮周詳㑹議停當具由呈來以憑㑹
奏施行䝉此依䝉該布政司左布政使衞道㑹同按察
司按察使丁汝䕫都司署都指揮僉事鄭東雁門等闗
兵備副使吕阼議照山西地方大同三闗一帶皆畿輔
藩籬防敵重地大同逼近北敵故當時經略亦備城堡
聮絡軍馬浩大敵雖有勇可保無虞三闗稍近腹裏以
大同為之屏蔽故當時經略未詳職等查得雁門闗之
東自大安口迤西至本闗及寧武偏頭闗向南至河曲
縣等處地方延袤一千三百餘里代州守備所統官軍
不過一千七百餘員名有馬者不過五百餘員名寧武
闗及神池土棚陽方口王也兒梁等處及西八隘口乃
敵人出没要路守備所統官軍不過二千餘員名有馬
者不過一千餘員名至於偏頭闗儘在西北尤為孤懸
夏秋之間尚隔一河氷結之後彼此同地總兵守備兩
營所統官軍不過二千三百餘員名有馬者亦止二千
餘員名老營堡雖設有遊擊一員統領官軍三千餘員
名此外雖有守城步卒中半老弱不堪調用夫以不滿
萬之兵守千餘里之地而當數十萬之强敵實是衆寡
不敵近年以來敵志張甚知我虚實毎扣三闗深入腹
裏萬騎星馳飄忽如風雨東奔則忻代受毒西下則興
嵐被擾況各衛軍旗逃亡數多營伍空虚兵力寡弱沿
邊備禦十分疎略而敵勢日强誠可為之寒心也今照
偏頭闗去雁門甚逺寧武闗居三闗之中為今之計合
無將副總兵官移鎮寧武適中之地令其往來調度隨
機戰守地方有警易於策應偏頭闗改設參將一員益
兵三千於岢嵐州添設守備一員益兵五百神池堡拓
築一城設守備一員益兵五百八角堡之東寧武闗之
西八角堡之西偏頭闗之東適中之地亦各築一堡各
設守備一員或於五寨前後設立據險以便截殺亦各
益兵五百俱與三闗遊守相為犄角彼此應援其所益
之兵或召募土著强勇或僉於民壯中大户盔甲弓箭
取於本省所屬衞所歳造馬匹請給太僕寺寄養馬七
千匹或馬價銀二三萬兩於本處收買撥付騎征各營
應用把總管隊等官於各衛所指揮千百戶内熟於邊
務者選擇推用召僉新軍近寧武如神池八角之東者
附𨽻寧武所八角之西者附𨽻偏頭所各收籍食糧終
身開除子孫願繼者聽仍照近日兵部題准召募土軍
事例每軍各賞銀三兩以資置辦軍装什物庶乎人心
樂從又查得大同備禦山西平陽汾潞等衞所官軍七
千餘員名原非舊規向以正統土木之變暫留戍守遂
成定例每年輪班逺戍異鎮月糧猶在山西支給且訪
各軍到彼不過買閑私門徒充厮役而已方今敵人勢
大住邊未退且聞敵中走回人口往往傳說不久集衆
大舉深入搶掠譎詐之言固難盡信防禦之策不可不
嚴合無將前備禦大同官軍七千員名掣回撥派三闗
仍照舊規分為春秋兩班更番戍守如有不足召募新
軍以充其數掣回官軍除在衞應有月糧外在邊仍每
軍日支行糧一升五合新募軍人止給月米如徵調逺
出亦各照例支給行糧芻糧如有不足行布政司照數
派徴支用再照將者三軍司命地方安危繫焉三闗地
方止設副總兵一員每於都指揮内推用責重任輕無
以鎮壓人心懾服外敵似宜改陞總兵官職銜推選謀
勇都督充之如此則軍威壯而邊防増重將勢强而地
方改觀三闗一帶可以永保無虞借或大同有警亦可
尅期調用矣呈乞照詳䝉批議處固已詳的但事體重
大及原額歳支歳入錢糧總數及應増之數尚未入議
將官之宜參宜守兵馬之宜减宜増城堡之宜廣宜狹
仰再㑹議回報繳䝉此案照先為前事已經㑹議呈奪
去後今䝉前因該布政司署印右參政趙錦㑹同按察
司署印副使章僑都司署都指揮僉事茂鎮雁門等闗
兵備副使吕阼覆議得除原議掣取大同備禦平陽等
衞官軍改戍三闗事體利便無容别議外今照偏頭闗
副總兵改設總兵官推選謀勇都督充之移住寧武道
里適中揆以時勢似為相應但本官原係副總兵所治
仍須添設參將一員益兵三千名馬二千匹及查得岢
嵐州乃古來秦漢中外之界尤戎馬出没之衝長城基
址猶存又查神池堡接壤温嶺為平敵之衝亦敵馬侵
凌要害重地先議於岢嵐州及神池等堡各添設守備
一員益兵五百抑恐兵㣲將寡終不能以防遏敵患職
等愚計合無於岢嵐州添設參將一員増置官軍三千
員名馬二千五百匹神池相地拓築一城設守備一員
益兵八百員名馬五百匹八角所之東寧武闗之西偏
頭闗之東適中之地各立一堡各設守備一員或於五
寨前後設立據險以便截殺亦各益兵八百員名馬各
五百匹庶幾外實而内亦不虚新募軍人仍照近日兵
部題准募軍事例各賞銀三兩募軍附𨽻鎮西衞并偏
寧二所收籍食糧通計所益召募土兵以八千四百名
為率每名月支米一石每歳共計該糧一十萬八百石
掣回平陽等衞官軍仍舊分為春秋兩班更番戍守每
班以三千員名為率兩班六千員名每員名月支行糧
四斗五升每歳共計該糧三萬二千四百石二項共該
糧一十三萬三千二百石每石折支銀六錢共該銀七
萬九千九百二十兩馬六千匹為率每匹月支草三十
束料九斗每歳止支六箇月計草一百八萬束每束折
支銀一分五釐共該銀一萬六千二百兩料三萬二千
四百石每石折支銀五錢共計該銀一萬六千二百兩
通前共計該銀一十一萬二千三百二十兩查得布政
司㑹計内坐派三闗夏秋稅糧馬草起存本折全抛共
徴銀三十三萬八千五十二兩有零屯田子粒大約徴
銀一萬二千餘兩三闗實在兵馬大約每歳支用銀二
十八九萬兩計數雖若有餘然中間遇災蠲免拖欠等
項勢亦難免每年合於河東淮浙等鹽内請發八九萬
兩庶足前項増益兵馬支用其修建城池公館工料及
召募新軍給賞該部量發銀數萬兩應用如此則兵食
足而邊防有備守禦嚴而敵患潛消矣惟復别有定奪
為此今將前項縁由理合㑹呈伏乞照詳施行等因㑹
呈到臣㑹同巡按山西監察御史㸔得布政等司署印
右參政等官趙錦等㑹議呈稱掣取大同備禦平陽等
衛官軍改戍三闗副總兵改設總兵官推選謀勇都督
充之移住寧武本闗添設參將一員益兵三千名馬二
千匹及稱岢嵐州宜添設參將一員増置官軍三千員
名馬二千五百匹神池堡拓築一城設守備一員益兵
八百員名馬五百匹八角之東寧武之西八角之西偏
頭之東適中之地各立一堡各設守備一員或於五寨
前後設立據險以便截殺亦各益兵八百員名馬各五
百匹召募新軍各賞銀三兩募軍附𨽻鎮西衞并偏寧
二所收籍食糧通計所議召募土軍掣回平陽等衞官
軍更番戍守増馬六千匹糧草共該折支銀一十一萬
二千三百二十兩又稱查得布政司㑹計坐派三闗夏
秋糧草每歳徴銀三十三萬八千五十二兩有零屯田
子粒大約徴銀一萬二千餘兩三闗實在兵馬大約每
歳支用銀二十八九萬兩計數雖若有餘然中間遇災
蠲免拖欠等項勢亦難免每年合於淮浙河東等鹽内
請發八九萬兩庻足前項増益兵馬之用其修建城池公
館工料及召募新軍給賞該部量發銀數萬兩應用一
節臣等議照事無定體惟變是趨治有先機因時而動
山西三闗比之他邊原額軍馬寡弱錢糧數少近來敵
人形勢異常氣勢日甚習知中國險易虚實往往糾合
羣衆大舉深入舎隘就易避實擊虚將來為患殆不可
測所據添設將官増益軍馬建拓城堡處置錢糧相機
防禦乗時經略正在今日此太師兼太子太師武定侯
郭勛所以有前項論列而參政等官趙錦等所以因有
此議呈也如䝉勅下該部再加查議如果臣等所言少
裨邊務伏望皇上俯賜采擇施行則邊方幸甚臣等幸
甚縁係慎重邊疆以保安地方事理臣等未敢擅便為
此具本專差親齎謹題請㫖嘉靖十六年十二月二十
八日
　　舉薦文學官員以備擢用事
謹題為舉薦文學官員以備擢用事臣惟天下之治係
教化而教化之原在賢才今之提學實主教之官也茍
得其人則賢才成而教化立治豈有不成者乎臣訪得
山西等處提刑按察司僉事趙廷松操履嚴肅氣節著
聞既有立教之本詩文典雅舉業精純又有立教之具
誠一時難得之才也如䝉勅下該部再加訪察果如臣
言將本官遇有提學員缺推補則庶乎教化可裨而人
才有造矣縁係舉薦文學官員以備擢用事理未敢擅
便為此具本專差親齎謹題請㫖嘉靖十七年正月日
　　舉賢才以禆治道事
謹題為舉賢才以禆治道事臣惟我國家以科目取士天下賢
才盡在網羅之中登其選者莫非俊乂之士高下相去
實為不逺惟在習與不習耳夫人才固為難得而造就
尤為難成習之於累年而棄之於一旦誠為可惜臣謹
以所屬地方聲名著聞年力未衰者四人各因所長具
實上陳臣訪得原任兵部左侍郎兼都察院右副都御
史劉源清忠義之性實本於天成經略之才有驗于施
設退閒已久増益良深此其文武皆通堪任提兵之官
者也原任國子監祭酒王道識逺而志髙心純而學正
式觀造詣無負斯文原任河南按察司副使王崇慶簡
冊日隨文章為侣甘窮約以終身樂恬退而無悶此二
臣者清修篤志堪任文學之官者也原任山西布政司
使右參政胡松深逺之見明敏之才修職無負於言退
身益勵其志此則浚明亮采之器隨事而能効者也伏
望聖明俯念人才之難勅下吏部再加訪察如果臣言
不妄將各官隨才起用其於治道不無少補矣縁係舉
賢才以裨治道事理為此具本專差親齎謹題請㫖嘉
靖二十四年三月日
　　遵勅諭專職務舉薦所屬賢能官員事
謹題為遵勅諭專職務舉薦所屬賢能官員事臣奉命
總理河道所屬直𨽻南直𨽻山東河南地方甚為廣濶
中間賢能官員甚多然臣所奉勅書止是掌印管河兵
備官員其他佐貳官員雖有賢能臣固不敢濫舉其雖
係掌印官而於河道無干者臣亦不敢濫舉其雖於河
道著有賢勞然任淺如整飭曹州等處兵備兼管河道
山東等處提刑按察司副使王傅整飭沂州等處兵備
山東等處提刑按察司僉事徐鶴齡濟寧州知州張崇
德陞任管河兼管水利河南等處提刑按察司副使呉
惺臣亦不敢並舉外臣訪得山東等處承宣布政司使
左布政使葉照施設詳明器識宏逺慎端嚴之操足表
率乎一方抱經畧之才克撫馭乎大鎮整飭大名等處
兵備兼管河道河南等處提刑按察司副使喬瑞明達
之才端亷之操督兵而武事修舉兼訟獄之公平管河
而水道疏通更吏民之畏服直𨽻大名府知府張謙寛
嚴得體端潔自持約戒精詳諸邑較若畫一差徭酌審
歳省幾至萬金山東東昌府知府歐思誠通敏之才練
達之器勤恤民隠而澤及於困窮剗剔弊端而事振於
廢墮兖州府知府曹亨操持亷謹才器老成善撫來乎
流移而人多稱頌克釐正乎積弊而政報循良直𨽻河
間府管河通判牛恒温雅之質明敏之才官謫而志不
隳政舉而人不擾大名府管河通判張文明勤於管河
明於斷獄孝友著聞於鄉國操守無玷於官箴直𨽻大
明府長垣縣知縣郝良臣官久而守益堅宦成而事愈
振開舊河以通水利節浮費以省民財以上各官皆其
克修職務有禆河道者也乞勅吏部再加訪察果如臣
言將各官量其資才擢用則賢能者進而人知所勸矣
縁係遵勅諭專職務舉薦所屬賢能官員事理未敢擅
便為此具本專差親齎謹題請㫖嘉靖二十四年三月
日
　　謝恩事
刑部右侍郎臣韓邦竒謹奏為謝恩事本月初七日臣
以衰病不能供職具本乞恩休致十五日准吏部咨内
閣奉聖㫖韓邦竒不准辭吏部知道欽此欽遵備咨到
臣感戴聖明洪恩天髙地厚罔極難名謹伏枕流涕叩
頭奏謝為此具本專差親齎謹具奏聞嘉靖二十四年
十月十七日
　　陳愚慮以奠江防以固重地事
參贊機務南京兵部尚書臣韓邦竒謹題為陳愚慮以
奠江防以固重地事職方清吏司案呈奉本部送准兵
部咨該本部題職方清吏司案呈奉本部送吏科抄出
南京戶科給事中李萬實奏前事内稱南京城外新江
浦子二口並據南北之衝犄角相資長城天塹王公設
險此其要圖然新江近在附郭向屬操江浦子逺隔一
江全無統攝雖屢經先任都御史簡霄及南京兵科給
事中萬虞愷奏行南京兵部等衙門覆議當時堂屬等
官各懐胸臆之見不推體國之誠謂五衞久屬本部一
旦分轄操巡顧體面則嫌於損威惜成規則嫌於作俑
止録常行奏覆遂至沮格不行不知事當興革則遇變
而通茍利國家則同心共濟但去藩籬爾汝之私自無
彼此異同之碍查得浦子口應天等五衛并作一營原
額逃亡十去其六其指揮千百户等官坐擁重資荒淫
驕蹇軍之富者安享於家貧者商販於外每遇守備操
練臨時顧覔應名兵部㸃操有官期年僅一再至將皆
紈袴卒盡浮游目不辨旌旗之位耳不嫺金鼓之音折
箭敗戈韜囊倚壁習懶成癖安所用之甚者禦貨乗機
坐窩為盗根連窮詰掩覆多方皆因統馭無人以致驕
玩太甚況二口事體既分臨轄各異譬之秦越原不同
心設有緩急憂虞安肯互相應援是平時在浦子既坐
享其安而有警則新江獨受其敝若得備查簡霄萬虞
愷原奏著實議處將浦口五衛仍屬兵部衙門但江防
事宜兼聽操巡約束閑暇則照舊營操以備不虞有事
則調遣䇿應以為聲援其應否量撥操船悉聽該部酌
處應輔車相倚而勢不孤號令一新而兵自足況職方
原屬不改其舊部院節制無害其同似亦事之可行者
也等因奏奉聖㫖該部知道欽此欽遵抄出送司巻查
先為再陳愚見以裨江防等事該操江都御史簡霄南
京兵科等科給事中萬虞愷等題本部覆奉欽依行准
南京兵部等衙門㑹議得浦子口五衛本為拱䕶京城
與南京各營事體相同自來不係操江管轄是以器無
戰船軍非水卒㑹典亦無開載遵行年久且無江操器
具而徒屬操江管轄恐於事體無益等因照舊不必更
改今該前因通查案呈到部看得南京户科給事中李
萬實奏稱新江浦子二口並據南北之衝然新江口向
屬操江而浦子口全無統攝以致官軍驕玩緩急不肯
應援要照簡霄萬虞愷原奏將浦子口五衛仍屬兵部
江防事宜兼聽操巡約束調遣為照江洋一帶南有新
江北有浦子二口邊臨大江水陸咽喉極其要害新江
口屬之操江有戰船水軍以防江㓂浦子口屬之兵部
聽守備操練以禦陸衝設備之䇿無不盡善但二口瀕
江俱當衝要江面廣濶鹽盜為多先年雖有小警隨即
撲滅無足為患近年盜賊出没無時屢肆猖獗官軍不
能追勦往往失事以故嘉靖十八年操江都御史簡霄
具奏於先二十三年兵科給事中萬虞愷復奏於後俱
各酌量地方身親目擊要將浦口五衛亦屬操江管轄
操習水戰以備應援深為有見但先年查議拘定成規
惜割分轄事成掣肘不便施行以致本官復有此奏要
將五衞仍屬兵部江防事宜兼聽操巡約束既不失舊
屬之成規又不失部院之節制甚於江防有益事體相
宜但事干南京守備參贊等衙門未經覆議遽難准允
合候命下仍咨南京兵部㑹同都察院及科道各掌印
官將所奏浦子口五衞仍屬兵部衙門江防事宜兼聽
操巡約束閑暇照舊營操以備不虞有事調遣䇿應以
為聲援及應否量撥操船演習水戰等項逐一虛心㑹
議務使弭盜安民江防可障作速具奏以憑覆議上請
定奪施行如此則通變得宜而江防有備矣等因題奉
欽依移咨到部送司通行欽遵查照外巻查嘉靖十二
年巡江御史宋宜題為陳愚見以安地方事内稱浦子
口與龍江闗對峙南至江浦縣北至六合縣江浦則屬
乎上江六合則屬乎下江而浦口獨處其中兩無所屬
雖築有城堡設有守禦及應天等衞所然守禦官臣不
得而督責巡捕官臣不得而委用合無行令守禦等官
聽臣委用等因該兵部議擬移咨南京兵部㑹同操江
都御史查勘浦子口地方巡捕守禦官員從長議處應
否聽巡江御史督責委用中間有無違碍議處明白具
奏施行該本部尚書劉龍等㑹議得浦子口號為京營
本為拱䕶南京而設然器無戰船軍非水卒不與操江
之事者正以雄據江岸備江北鳳陽一路之警以遏其
過江設立以來止聽南京内外守備參贊衙門節制正
德年間該操江都御史范鏞奏請本浦守禦官員應否
聽其節制該兵部題奉欽依南京操江都御史設立已
久事有定規不可増損合無本部移咨南京兵部查勘
浦子口五衛果係沿江要害地方未設守禦之先俱係
操江管轄就將守禦指揮聽受都御史節制若自來不
係操江管轄宜從照舊不必更改等因具題又該兵部
覆議題奉聖㫖准議咨部通行遵照嘉靖二十三年乂
該南京兵科等科給事中萬虞愷等奏為陳愚見重操
江以固祖宗根本重地事奏内開稱新江口近在城外
則屬操江而浦子口逺在江北反屬兵部操江節制但
行於新江營而不行於浦口營形勢相依事權不屬萬
一江上有事則新江口有孤立無援之勢而浦子口得
坐觀推避之安若得𨽻操江聽其節制與新江口相為
應援此誠歸一事體頗切江防等因奏奉聖㫖兵部知
道欽此欽遵該部議擬題奉欽依備咨前來又該本部
尚書宋景等㑹議得應天等五衛官軍設立浦子口營
操備防守與京城各營事體相同且南京據有江險而
守險當不止於江洋是以南有新江口水操以備上下
二江之警北有浦子口營五以遏淮鳳陸路之衝水陸
操備不同均為拱䕶南京而設各有專責不無深意設
立以來止聽南京内外守備參贊衙門節制續又聽科
道及本部委官㸃察控制之司不為不多糾察之法不
為不詳且無江操器具而徒屬操江管轄恐於事體無
益適使衞所多事况先經覆議照舊不必更改奉有欽
依遵行年久臣等似難别議題覆通行遵照外今該前
因通查案呈到部臣㑹同南京都察院署院事右副都
御史王守南京吏科署科事南京户科給事中李萬實
南京户科給事中李萬實南京禮科給事中鄭維誠南
京兵科給事中甄成徳南京刑科署科事南京禮科給
事中鄭維誠南京工科給事中林懋舉南京浙江道試
監察御史張鑑南京廣西道試監察御史朱木南京四
川道署道事南京江西道試監察御史趙錦南京福建
道試監察御史李九功南京山西道試監察御史王民
南京江西道試監察御史趙錦南京湖廣道試監察御
史歐陽震南京廣東道試監察御史金豪南京雲南道
署道事南京福建道監察御史楊順南京貴州道試監
察御史陳澤南京山東道試監察御史李尚智南京河
南道署道事南京福建道監察御史楊順南京陜西道
署道事南京湖廣道試監察御史歐陽震看得戶科給
事中李萬實所奏要將浦子口守禦應天五衞官軍俱
屬操江節制及浦子口指揮千百戶荒淫驕蹇軍之富
者安享於家貧者商販於外每遇操練顧覔應名甚者
禦貨乗機坐窩為盜二口事體既分安肯互相應援其
應否量撥操船悉聽該部酌處一節無非振揚武備輯
寧地方之意臣等議照我國家以南京都城根本重地
據長江天險分京城各衛官軍為五營在城三營神機
營大教塲小教塲京城之外二營江南設新江口水軍
以禦水㓂江北設浦子口陸軍以禦陸宼水陸二軍南
北掎角互為聲勢使水㓂不得以登㟁陸宼不得以渡
江雖二軍不同皆以拱衞都城五營通屬内外守備參
贊尚書節制設立以來永為遵守若以浦子口之軍撥
船習水則水軍獨増而陸軍全無水戰未習而陸營已
廢北來之㓂何以禦之浦子口之軍既不可改為水軍
則雖屬之操江亦為無益且操江官之職止以操演新
江口水軍以拱衛都城為務其軍亦不得調遣他出本
官欽奉勑諭操習水戰整理戰船振揚威武壯固根本
是也故自設新江口水軍以來江海之㓂衆寡不一未
嘗一經調遣其操江兼管巡江擒捕盜賊自有沿江一
帶衛所有司巡捕官軍火甲人等賊勢重大又得通調
沿江一帶衛所有司軍夫所屬不下數萬又何仰於浦
子口之軍哉况係祖宗累朝舊制先後部院科道各官
㑹題照舊累次奉有欽依難再别議其指揮等官荒淫
驕蹇等弊誠或有之則申明先年題准比照京營事例
科道官及本部委官不時㸃查嚴加禁約各官如有縱
放軍士安享商販顧覔應名者具實㕘問其有乗機坐
窩分贓者犯出依律重治本管官員受財故縱者一體
治罪再照新江浦子二口皆係京營今新江口之軍每
年春秋操期守備參贊諸臣各一次閱操嚴行賞罰則
浦子口之軍當春秋操期内外守備參贊官亦合各一
閱視嚴行賞罰如此則舊制不至於更改而戎務亦不
至於廢弛矣伏乞勅下該部再加詳議上請定奪縁係
陳愚慮以奠江防以固重地及奉欽依内事理未敢擅
便為此專差親齎謹題請㫖嘉靖二十八年六月二十
五日
　
　
　
　
　
　
　
　
　
　
　
　
　
　
　苑洛集巻十六
欽定四庫全書
　苑洛集巻十七
　　　　　　　　　　　　明　韓邦竒　撰
　　乞恩休致事
山東等處承宣布政使司右㕘議臣謹奏為乞恩休致
事奉聖㫖吏部知道吏部行山東布政司留疏遺巡撫
都御史陳公鳳梧奏薦略曰臣伏見右㕘議韓邦竒秉
恬退之節抱經濟之才偶因脾疾之攻遂起思親之念
既上疏以乞休即促裝而就道伏望皇上軫念人才難
得將本官暫令致仕以遂其恬退之節病痊起用以盡
其經濟之才吏部覆題奉聖㫖韓邦竒暫准致仕病痊
之日有司奏來起用
　　乞恩休致事
山東等處承宣布政使司右㕘議臣謹奏為乞恩休致
事奉聖㫖吏部知道疏遺
　　再乞天恩休致事
謹奏為再乞天恩休致事奉聖㫖吏部知道疏遺致仕
間陞副使
　　懇乞天恩休致事
山西等處提刑按察司副使臣謹奏為懇乞天恩休致
事吏部覆題奉聖㫖韓邦竒准致仕疏遺
　　乞恩休致事
南京太僕寺丞臣謹奏為乞恩休致事奉聖㫖吏部知
道吏部行南京太僕寺留疏遺
　　十分病危再乞天恩休致事
謹奏為十分病危再乞天恩休致事奉聖㫖吏部知道
吏部行南京吏部留疏遺
　　乞恩休致事
大理寺左少卿臣謹奏為乞恩休致事吏部覆題奉聖
㫖韓邦竒不准致仕疏遺
　　久病不時舉發再乞天恩休致事
謹奏為久病不時舉發再乞天恩休致事臣見年五十
五歳陜西西安府同州朝邑縣人由進士厯任今職臣
先因感患勞瘵之疾已於去年十月十七日具奏乞休
吏部題奉欽依不准致仕臣復用藥調理未曾全愈感
恩思奮扶疾而出自後不時舉發入春以來遂加沉劇
臣疾留連困苦前奏備陳其狀不敢再瀆天聽伏念臣
才質凡庸自入仕以來五蒙罷免自分終身里舍幸而
遭際聖明三起臣於廢病之餘厯擢臣以華要之職臣
雖粉骨碎身無以仰答恩遇而臣福縁淺薄驅䇿不前
無可効㳙埃之地伏望聖慈矜臣病篤容臣休致使臣
得送骸骨於鄉土則臣不勝感戴天恩之至為此具夲
專差親齎謹具奏聞嘉靖十二年二月(闕/)　日聖㫖韓
邦竒不准致仕
　　舊疾大作乞恩休致事
吏部為舊疾大作乞恩休致事考功清吏司案呈奉本
部送吏科抄出欽差提督鴈門等闗兼巡撫山西地方
右副都御史韓奏臣見年五十七歳陜西西安府同州
朝邑縣人由進士厯任今職臣素有痰濕之疾不時舉
發入秋以來遂加沉劇晝則頭眩困卧夜則發熱盗汗
兩目腫赤精神短少飲食日减形體日削察其病勢終
不能愈况臣身任巡撫責寄民兵任大責重豈衰病之
人可卧治哉伏念臣一介書生荷䝉眷遇秩至三品官
至都御史感恩圖報際時宣力臣之本心而臣才微命
薄福過生菑遂至如此雖犬馬之心無已而蒲栁之資
早彫茍為勉强就列必取尸素之罪矣伏望聖恩容臣
休致則臣此後一日餘年皆聖恩之所賜是臣之一身
進與退均荷大造之仁也臣不勝感戴天恩之至等因
奏奉聖㫖吏部知道欽此欽遵抄出送司案呈到部㸔
得本官才望素隆地方倚重暫爾有疾難擬休致合咨
貴職煩為查照施行須至咨者嘉靖十四年九月十七
日
　　舊病大作再乞天恩休致事
謹奏為舊病大作再乞天恩休致事臣疾危迫前疏已
具不敢再陳煩瀆聖聽伏念臣迂腐拘儒遭際聖明三
起臣於廢病之餘厯擢臣以華要之職負此海嶽之恩
未有㳙埃之報匪躬委命臣子之分也况當羣賢彚征
之時臣雖愚下豈無奮庸之念但臣疾委實日加沉劇
不能驅䇿而在外巡撫之官責任重大居則綜理政務
出則巡厯地方豈衰病之人所能勉强哉伏望聖明矜
臣久疾察臣愚誠容臣休致則臣不勝感戴天恩之至
為此具本謹具奏聞嘉靖十四年九月三十日奉聖㫖
韓邦竒不准致仕
　　乆病不痊懇乞天恩休致事
謹奏為久病不痊懇乞天恩休致事臣素有痰濕之疾
不時舉發巳於去年八月十二月内二次乞休伏䝉聖
恩不准致仕臣感恩思奮强起視事乃自今年交春以
來日加沉劇即今腰膝酸痛兩目赤腫夜則盗汗不眠
晝則昏沉困欝飲食减損形體消弱葢臣疾起於火熱
入春木旺遂至如此交夏火盛難保生全矣伏念臣入
仕以來仰荷聖恩優沃天髙地厚嶽重海深正當少竭
犬馬之勞用伸芹曝之願而臣福縁淺薄遂至如此雖
瞻天戀闕須臾未忘而氣乏力憊驅䇿難進故敢復陳
血誠懇瀆天聽伏望陛下矜臣久疾容臣休致使臣得
遂首丘之願則臣不勝感戴天恩之至為此具本謹具
奏聞嘉靖十五年二月(闕/)　日(吏部移咨以大義責之/)
　　乆病纒綿調治不痊懇乞天恩休致事
謹奏為乆病纒綿調治不痊懇乞天恩休致事臣於去
年八月間舊疾復作具疏乞休十月間再疏乞休伏䝉
聖恩不准致仕臣扶疾辦事殊不能支於今年三月二
十五日三疏乞休至今未䝉該部題覆顧臣病委係沉
劇留連調理已經改歳藥餌全未即功伏念臣遭際明
時荷皇上覆載之恩瞻天戀聖感恩圖報之心臣前疏
已備披瀝血誠不敢復陳以瀆天聽但臣病日深一日
無望生全况臣身後無述事之子出門乏資旅之人誠
恐自此不起遂至遺櫬他鄉良可哀也伏望皇上矜臣
乆病察臣愚誠容臣休致使臣得遂首丘之願則臣不
勝感戴天恩之至為此具本專差親齎謹具奏聞嘉靖
十五年四月二十七日
　　乆病危篤調理不痊乞恩休致事
謹奏為乆病危篤調理不痊乞恩休致事臣素有痰濕
之疾不時舉發近於去年八月間赴邊隨帶綿衣數少
比至十一月間夜趨寧武闗偶遇大雪衣薄感寒用藥
調理留連至三月初旬方得少愈因旱少雨臣勉强赴
城隍廟祈禱遂致勞復即今晝則畏風戰慄夜則盗汗
發熱且兩耳聾閉百事健忘至於目流冷淚鼻引清涕
則又人所共見也葢以衰暮之年當此大病又不得專
意靜養生全且難保矣况望其精神復舊而可居官理
事乎伏念臣一介儒生叨䝉恩遇官至九卿三品雖効
死於職分所當然但臣身為巡撫責寄民兵既已衰病昏
憒久則事廢法弛遺患地方所係非輕也伏望聖明憫
臣衰病察臣愚誠容臣致仕臣不勝感戴天恩之至為
此具本專差親齎謹具奏聞嘉靖十七年三月三十日
　　乆病不痊再乞天恩休致事
吏部為乆病不痊再乞天恩休致事該本部題考功清
吏司案呈奉本部送吏科抄出提督鴈門等闗兼巡撫
山西地方都察院右副都御史韓邦竒奏臣以舊病大
作於本年三月三十日具奏乞休未准該部查覆臣疾
危廹之狀衰弱之態不得已之情前疏悉具不敢重覆
煩瀆聖聽伏念臣一介書生遭遇聖明官至九卿三品
雖粉骨碎身不能圖報聖恩之萬一但臣疾委實留連
日久不愈始以醫藥繼以灸火皆不見效即今昏沉困
卧晝夜呻吟且又心牽官事憂懼不寧愈加沉劇一旦
遺櫬異鄉情實可哀臣幸身際明時當賢智奮庸之際
而臣福縁淺薄遂至於此伏望皇上矜臣衰病察臣愚
誠容臣休致使臣得遂首丘之願則臣不勝感戴天恩
之至等因奏奉聖㫖吏部知道欽此欽遵抄出送司案
呈到部㸔得提督鴈門等闗巡撫山西地方右副都御
史韓邦竒奏稱有疾乞要休致一節為照本官人品豪
邁强學且文遭際聖明陟官中外卓有令聞方當精力
未衰之年正期奮庸一面之寄但感患前疾日久不痊
以故屢奏乞休詞意懇切况本官兼理軍機邊務委非
卧病所宜相應議處合無候命下准令本官回籍致仕
調理員缺另行推補待病痊之日有司具奏起用庶有
用之才不致終棄可惜但係巡撫重臣去留恩典出自
朝廷臣等未敢擅擬伏乞聖裁縁係久病不痊再乞天
恩休致及節奉聖㫖吏部知道事理嘉靖十七年六月
二十五日太子太保吏部尚書許　等具題本月二十七
日奉聖㫖韓邦竒既有病著致仕欽此欽遵擬合就行
為此合咨貴職查照本部題奉明㫖内事理欽遵施行
須至咨者嘉靖十七年六月三十日
　　衰病不能供職懇乞天恩休致事
吏部為衰病不能供職懇乞天恩休致事考功清吏司
案呈奉本部送吏科抄出刑部右侍郎韓奏臣見年六
十七歳厯任今職臣禀賦素弱疾病時常舉發乃於今
年六月内因中濕熱兩耳出膿用藥調理膿止而耳遂
重聴聲稍低㣲即不能辨臨事接物有如癡呆深為未
便况又痰火上攻頭腹生瘡發熱盗汗食减不寐時當
金水之交尚且如此春來木火旺相難保生全矣伏念
臣一介書生累蒙聖恩擢臣至六卿之佐雖粉骨碎身
不能圖報於萬一而臣福縁淺薄不遂犬馬㣲誠伏望
聖慈俯憐臣疾容臣休致使臣得遂首丘之願臣不勝
感戴天恩之至等因奏奉聖㫖韓邦竒不准辭吏部知
道欽此欽遵抄出送司案呈到部擬合就行為此移咨
貴職煩為查照欽依内事理欽遵施行須至咨者嘉靖
二十四年十月初七日
　　七十多病乞恩休致事
吏部為七十多病乞恩休致事該本部題考功清吏司
案呈奉本部送吏科抄出叅賛機務南京兵部尚書韓
奏臣見年七十歳係陜西西安府同州朝邑縣民籍由
進士厯任今職臣伏覩大明㑹典一欵内外大小官員
年七十者聽令致仕欽此欽遵今臣年已七十於例相
應致仕况臣素有痰濕之疾不時舉發每發則潮熱盗
汗頭眩神昏卧床動經一二月即今暮年尤甚伏念臣
一介書生遭際聖明登仕四十二年厯官二十六任位
至尚書海嶽洪恩未有涓埃之報竭力效勞是臣本心
而臣年既如此病復如此驅䇿不前徒懐感戀且南京
實根本重地而尚書有叅賛之責誠非七十多病之人
所能堪也伏望聖明容臣休致則臣既得逭尸素之罪
復得遂首丘之願矣臣不勝感戴天恩之至等因奉聖
㫖吏部知道欽此欽遵抄出送司案呈到部㸔得叅賛
機務南京兵部尚書韓遵例奏稱七十多病乞要休致
一節為照本官敭厯中外才望素隆年雖七十精力未
衰尚堪供職遽難准理但係南京堂上二品官員去留
出自朝廷非臣等所敢定擬伏乞聖裁縁係七十多病
乞恩休致及吏部知道事理未敢擅便嘉靖二十七年
二月二十六日太子太保本部尚書聞　等具題本月二
十九日奉聖㫖韓邦竒不准致仕着照舊供職欽此欽
遵擬合就行為此合咨貴職煩照本部題奉欽依内事
理欽遵施行須至咨者嘉靖二十七年三月初四日
　　衰病不能供職懇乞天恩休致事
吏部為衰病不能供職懇乞天恩休致事該本部題考
功清吏司案呈奉本部送吏科抄出叅賛機務南京兵
部尚書韓奏臣見年七十歳由進士厯任今職臣自幼
氣體虚弱疾病時常舉發動輙卧床數月今衰暮之年
每疾雖愈精神不能復舊亦自然之理也今年三月感
瀉痢之疾一月有餘方愈即出供職六月間面目皆腫
至八月間復感瘧疾留連二十八日未得全愈臣心不
安勉强復出供職至今瘧疾復作飲食日减寒熱往來
徹夜不寐盡日呻吟藥不即功况臣年七十耳暗不能
聽微聲目昏不能視細字神短不能憶往事夫神者一
身之主耳目者聰明之用今既如此復加之病日久事
廢勢所必至也况留都本兵重任而又加之叅賛大責
豈衰病之人所宜居哉伏念臣以一介草茅荷䝉聖恩
官至尚書雖粉骨碎身尚不足為㳙埃之報竭力思効
本臣素心而臣衰病至此誠不足以勝重而負大也伏
望聖恩俯察臣誠容臣休致使得遂首丘之願則臣不
勝感戴天恩之至等因奉聖㫖吏部知道欽此欽遵抄
出送司案查嘉靖二十七年二月内該本官奏為七十
多病乞恩休致事該本部議照本官敭厯中外才望素
隆年雖七十精力未衰等因題奉聖㫖韓邦竒不准致
仕着照舊供職欽此已行本官欽遵照舊供職去後今
該前因通查案呈到部㸔得叅賛機務南京兵部尚書
韓奏稱衰病不能供職乞恩休致一節為照本官厯有
年勞素負才望雖稱有疾尚堪調治况奉㫖留用未久
遽難准理但係南京堂上二品官員去留出自朝廷非
臣等所敢定擬伏乞聖裁縁係衰病不能供職懇乞天
恩休致及奉欽依吏部知道事理未敢擅便嘉靖二十
七年十一月二十二日太子太保本部尚書聞　等具題
本月二十五日奉聖㫖韓邦竒准留用欽此欽遵擬合
就行為此合咨貴職煩照本部題奉欽依内事理欽遵
施行須至咨者嘉靖二十七年十一月二十五日
　　衰弱不能供職懇乞天恩休致事
吏部為衰弱不能供職懇乞天恩休致事該本部題考
功清吏司案呈奉本部送吏科抄出叅賛機務南京兵
部尚書韓奏臣見年七十一歳由進士厯任今職縁臣
禀氣素弱自㓜多疾年逾七十衰殘特甚先於嘉靖二
十七年正月内七十循例具奏乞休該吏部題覆伏䝉
聖㫖韓邦竒不准致仕著照舊供職欽此欽遵臣即扶
病任事至本年十月内疾復大作臣再具奏乞休亦該
吏部題覆伏䝉聖㫖韓邦竒准留用欽此欽遵臣感激
屏營望闕叩頭恭謝天恩勉强供職外但臣兩耳重聽
兩目欠明於心實為不安於力實亦難支臣衰殘之狀
前奏已具不敢復陳上瀆聖聽伏念臣疾時作時止或
有愈時至於耳暗目昏力弱則臣衰暮之年當日甚一
日無復回少之時矣且臣官為尚書四司屬官每日升
堂禀事不但一時一事而已臣聽欠聰應答一或有差
誤事不小况臣又兼叅賛之責儻或有機宻重事若髙
聲大言豈不宣泄而衙門時有奏本字畫謹細臣必映
對日光方能㸔視一入暗室即不能見矣臣遭際聖明
官至尚書感恩圖報是臣本心而臣福縁淺薄衰殘至
此臣亦不勝其自傷矣伏望聖明俯察臣誠憫臣衰殘
容臣休致不勝感戴天恩之至等因奏奉聖㫖吏部知
道欽此欽遵抄出送司案呈到部㸔得叅賛機務南京
兵部尚書韓奏稱衰弱不能供職乞要休致一節為照
本官敭厯中外才望素優况精力未衰雖稱有疾尚堪
調理遽令休致似為可惜但係南京二品堂上官員去
留出自朝廷非臣等所敢定擬伏乞聖裁縁係衰弱不
能供職懇乞天恩休致及奉欽依吏部知道事理未敢
擅便嘉靖二十八年五月初六日太子太保本部尚書
聞　等具題本月初八日奉聖㫖韓邦竒既精力未衰著
照舊供職欽此欽遵擬合就行為此合咨貴職煩照本
部題奉欽依内事理欽遵查照施行須至咨者嘉靖二
十八年五月初九日
　　衰年耳暗目昏不能供職懇乞天恩休致事
吏部為衰年耳暗目昏不能供職懇乞天恩休致事該
本部題考功清吏司案呈奉本部送吏科抄出叅賛機
務南京兵部尚書韓奏臣見年七十一歳陜西西安府
同州朝邑縣人由進士厯任今職伏念臣一介書生遭
逢聖主官至尚書雖粉骨碎身無以酬洪恩於萬一竭
力圖報臣之本心但臣禀氣素弱年過七十衰殘特甚
痰瘧時發困乏䕶牀耳目視聽皆失其思臣為尚書之官
各司屬官每日毎事公堂禀説臣既重聽應答一或有
差誤事不小然此髙聲尚可聽聞至於臣之兩目本年
四月間右目忽然失明精有白㸃曈人不照已成殘疾
今於十月初左目昏花初則不能辯細字既而雖常行
文移字面亦不能辯用藥㸃服㡬一月皆不見效居官
而視聽如此其職隳事廢必然矣臣入仕四十餘年厯
官二十餘任雖懷犬馬之心未有涓埃之報而臣福縁
淺薄遂至廢疾臣瞻天戀闕伏枕流泣不勝其自傷矣
伏望聖明俯察臣誠憐臣衰病容臣休致使得遂首丘
之願則臣不勝感戴天恩之至等因奏奉聖㫖吏部知
道欽此欽遵抄出送司案查嘉靖二十七年二月内該
本官奏為七十多病乞恩休致事該本部覆題奉聖㫖
韓邦竒不准致仕著照舊供職欽此本年十一月續該
本官奏為衰病不能供職懇乞天恩休致事該本部覆
題奉聖㫖韓邦竒准留用欽此嘉靖二十八年五月内
又該本官奏為衰弱不能供職懇乞天恩休致事該本
部覆題奉聖㫖韓邦竒既精力未衰著照舊供職欽此
已經咨行本官欽遵去後今該前因通查案呈到部㸔
得叅賛機務南京兵部尚書韓奏稱衰年耳暗目昏不
能供職乞要容令休致一節為照本官敭厯中外才望
素優近因衰病節次具奏休致累奉明㫖留用今復奏
稱前因情詞懇切似非得已合無准令致仕惟復别有
定奪但係南京二品堂上官員去留出自朝廷非臣等
所敢定擬伏乞聖裁縁係衰年耳暗目昏不能供職懇
乞天恩休致及奉欽依吏部知道事理未敢擅便嘉靖
二十八年十二月十三日本部尚書夏　等具題本月十
五日奉聖㫖韓邦竒既屢奏衰病情詞懇切准致仕欽
此欽遵擬合就行為此合咨貴職煩照本部題奉欽依
内事理欽遵施行須至咨者嘉靖二十八年十二月十
七日
　
　
　
　
　
　苑洛集巻十七
欽定四庫全書
　苑洛集巻十八
　　　　　　　　　　　　　明　韓邦竒　撰
　　見聞考隨録(一/)
漢唐宋三代與我國家防邊之法不同漢唐宋防之之法宻
我國家防之之法疎其故何也漢髙帝當匈奴冒頓葢振古
豪傑平東北諸國獨霸塞外控弦四十萬髙帝憚之天下既
定乗百戰之威自將至平城被圍非陳平之計幾至敗亡故
其防之也極其詳四百年間君臣上下日夕講求非戰鬬則
和親未嘗一日忘唐太宗當匈奴突厥之強至于稱臣請兵
以取天下故其防之之法亦甚詳宋則當遼金元之強自朝
廷以及閭閻所事者嵗幣戍兵也我國家當元之甚弱葢元
自太祖入中華世祖一統宇内一百五十年来元人化為中
國人視中國人為尤弱而兵之一事為尤弱葢中國腹裏
武事雖弛猶有備邊之兵元則中外一統雖邊備亦無矣
況當時凡百苦役皆漢人力辦元人驕惰尤甚是以我太
祖既平羣盗命徐達北定中原元人即北遁未嘗向南
發一矢我兵復窮追至不敢相見又值我文皇之英武
三犁其庭敵人破膽逺遁葢以平日屋居榖食之人一
旦身無居腹無食救死之不暇雖尋常之兵臨之亦不
能支况我百戰之兵乎是以防邊之兵較前代為疎葢
前代當敵之强我國家當敵之弱今我承平二百年人
不知兵而彼生養教習亦二百年復其故性若之何而
守株以待乎可憂也
今之邊事不大改革軍威必不能振所謂改革者無他
修復祖宗之故酌以漢唐之法而行之耳今議者皆曰
任將考其説皆壊將之道也古之任將者築壇推轂君
命不受故將得以行其志今豈無將特不用耳所謂用
者非與之官也盡其用也今將之在軍叱喝而奴𨽻視
者十餘軰奴顔婢氣一人欠謹而譏斥至矣漢唐以來
邊將非一人上下㡬千年考之載籍何曾遣一使至軍
查勘哉此明白而易見者我祖宗朝亦罕有之近者每
一交鋒即遣一使而使者又不曉國體軍機務在羅織
其罪必去之以自尊崇安有才難之惜使為將者惴惴
焉手足無措避罪之不暇安能自奮揚哉至於人才剥
落臨時無措則出之囹圄之中譬之傷弓之鳥見矢而
驚寧能飲啄於洲渚之中哉即使子牙遇此時彼惟卒
釣於渭濱耳强而付之將亦莫如之何也已
建元二年衛青至龍城斬敵首數百將軍敖亦亡七千
騎
元朔元年衛青出鴈門斬敵首數千明年匈奴殺太守
虜漢二千餘人
元朔二年衛青出雲中斬敵數千獲畜數十萬匹青封
侯明年匈奴殺代郡太守掠鴈門千餘人又明年匈奴
入定襄殺掠數千人
元朔五年衛青出髙闕圍匈奴右賢王王夜獨與愛妾
壯騎百餘夜潰圍遁獲右賢禆王十餘人擒殺萬五千餘
人獲畜數千百萬是年秋匈奴入代殺都尉朱央
元朔六年衛青出定襄擊匈奴斬敵萬餘匈奴殺禆將
趙信軍三千信敗匈奴誘之遂将其餘騎可八百俱降
匈奴禆將蘇建全軍敗沒單身遁歸衛青青送武帝赦
建罪免為庶人
元狩二年霍去病出塞過支山千餘里執匈奴渾邪王
子及相國都尉斬首八千餘級去病復踰居延斬首三
萬二百級獲五王及王母單于閼氏王子千五十九人
相國將軍都尉六十六人明年匈奴入右北平定襄殺
掠千餘人
元狩四年衛青霍去病出塞擊匈奴青度幕出塞千餘
里斬萬餘級至趙信城得匈奴積粟食軍悉燒其餘粟
去病封狼居胥東臨瀚海斬萬四百餘級自是漢與匈
奴相持各拘留其使
太初三年匈奴入酒泉張掖殺掠數千人
竒謀勝算不在髙逺切于時務即是竒勝葢事切於時
務即有益於國家有益於生民如諸葛孔明髙卧南陽
之時熟觀天下之勢曹操據有中原挾天子以令諸侯
孫權據有江東任賢使能基業已固俱不可圖獨蜀漢
之地未得豪傑據守可以立基故一見昭烈即以為言
而終身事業雖志决身殱以圖興復不過若此而已矣
以髙逺言之誅曹孫簒弑竊據之罪克復漢家天下豈
不光明俊偉然勢决不可行也故司馬徽云識時務者
呼為俊傑且目以為卧龍葢為此也今天下大計禦敵
之䇿雖募百萬之師費億萬之財亦無益於當時其切
務惟在於修邊然今之言修邊者每以宣大為説則失
䇿甚矣葢宣大之邊不惟不能修而亦不必修何謂不
能修宣大大邊廣千餘里力豈易辦縱修之亦不能遍
守然决不必修也何謂不必修葢中外之界限本在寧
武至山海闗一帶界山宣大在險之外而鎮城又在外
之邊與敵共處一地不守險而守之險外以鎮城而置
之極邊此古今英豪之深意且宣大之設以天下之錢
糧選天下之兵將守之者非為宣大之地計為屏蔽天
下也今宣府彈丸之地總兵有正兵副總兵有竒兵遊
擊有遊兵五路有叅將四十二城堡皆設兵將大同總
兵副將遊擊同三路有三叅將十七城堡若望以屛蔽
天下次擇名將而畀之若只保守宣大地方中人可以
守之半其兵將可以當之又何必以修邊為哉所謂不
必修也今邊之宜修者山西真定順天也力既易成險
亦可守樞機在此山西之邊自鴈門以東其險可恃此
惟有一二步卒牽引竊入敵騎决不可長驅但有人守
之即不可越所謂一人當闗千夫莫敵者也惟鴈門以
西則夷險不一其地雖二百餘里然不須修者多其山
險處不必修平漫接修之十不二三其土山平漫者可
斬削當自偏闗宣武舊墻接修之其真定順天一帶山
口可塞者塞可築者築居庸最險潮河以隨時修整不
甚費力則天下之事畢矣宣大二鎮各城既有髙城深
池堅甲利兵其餘民間私建小堡一一歸併敵入則堅
壁清野又重兵以拒之彼無所掠五日則自遁矣候其
歸乏則邀而擊之且可獲功何必修邊為哉此修邊之
説也
用兵之要攻與守二者而已守則如前攻則我當先發
若彼既入侵是簡其精兵而來不可以與之爭鋒惟當
固守如前我邊防備乃選將練兵候彼數十萬駐牧我
邊近地牛羊老小帳房俱在彼必以我兵素不出攻不
為之備吾乃帥師攻之然必為萬全不可敗之勢方可
言攻吾察各陣為兵火一營且攻且守雖彼百萬之衆
四面攻圍亦不礙吾之進退可取必勝攻吾前則吾前
衝之攻吾後則吾後衝之前後左右無不如意進退攻
守皆由于我雖圍吾十匝則吾益得志兵火營大略以
大車廂後為陽門板三孔安砲仍以牌遮其口畵為虎
頭形廂兩頭横安二砲廂後者扎營用之廂兩頭者行
則用之但用多帶火藥糧草每用火藥手五人挽車者
十人如東面兵至中軍扯起青單號帶第一砲放雙號
帶第二砲放三號帶第三砲放三砲既畢一砲可裝起
矣西南北各如其制若四面齊來則四面砲齊放此劄
駐時制也若吾欲回軍則徐徐行之既圍之固則攻其
前若彼圍其左右則用横廂砲後則如常制且行且攻
彼必逺遁豈敢近吾彼敗則出吾營中軍以擊斬之此
乃决不敗之陣也都城四面平曠最宜用此陣若於潮
河川盧溝橋左近為此營則敵必不敢近而吾可得志
大抵用兵之法要知地故曰地生量量生數數生稱稱
生勝每營止可用三千多則五千然多多益善攻守之
具無事之時不可不講不可不備臨渴掘井卒然未善
此攻邊之説也
當今禦邊之法較之前代為疎為不專昔漢時高帝當
匈奴强盛之時又以冒頓之梟雄是以備之者甚詳雲
中上谷北地朔方遼東西北平漁陽金城上郡皆止各
一太守專兵專錢穀專刑專舉辟且乆任但責以地方
不失中小勝小負俱不計賞罰亦不加是以邊臣得盡
力盡謀今一總兵而不與之賞罰之權監之以巡撫巡
按守巡郎中一有勝負則府通判衛經厯皆得監制之
唐朝以一監軍而軍功不成况監軍數軰者乎今之巡
撫甚為無謂既無調兵之權又無臨陣之責凡一切戰
伐進退俱不干預若何而受彼之賞受彼之罪哉唐之
初興有資於敵稱臣突厥亦當敵强盛之時宋則不須
言矣是以當時朝廷之上日夕所圖惟者惟邊計耳我
朝當敵之極衰當我太祖之聖神又值我成祖之英武
中國强盛未有如今日者夫强則畏弱則忽陟羊腸者
不蹶而或仆於平原臨深淵者不䧟而或傾於行潦畏
與忽使之然也况今我當承平日乆彼當教習之餘我
弱而彼强矣是豈可以尋常視之哉今當倣漢唐制而
行之各邊巡撫皆去之其巡按不必預邊事管糧官聽
總兵官節制府州縣官俱聽總兵節制如巡撫之體小
小勝負不必行勘但令地方無事耳國家之制止是來
則備之去則守境而不追所以監之巡撫察之巡按錢
糧刑名皆不得預舉辟潜移於巡撫止是防邊將之肆
也在今時則當變而通之况此各官之設起自近代亦
非太祖成祖之法也天下之事必知之明論之定而後
可經理以守之若貿貿然隨事設論日見其煩擾而終
無分寸之益今日之定論修邊是也山西真定順天是
也邊兵不可常調一則錢糧供給不敷一則以勞待逸
此猶較可仍恐有意外之虞古人所謂不戢則自焚
矣
今儒生談兵動曰賞罰今提兵者手無一破錢賞何所
施
西北之大邊六宣府最為緊要額兵十二萬其次大同
額兵八萬其餘各鎮其兵俱少於是臨邉一帶界山自
山海至居庸紫荆鴈門寧武寧化自岢嵐保徳偏闗直
抵黄河岸自北南視如千仞崇垣㧞地而起固天所以
限中外也中古始守以險外以為藩蘺居庸紫荆之外
有宣府鴈門寧武之外有大同我國家又設老營堡居
庸紫荆鴈門寧武皆設兵將寧化以西乃略而不備秦
時城址猶在若考其地而設兵如鴈門等處敵必不能
長驅而入矣若止從老營堡修至寧武亦不為甚費今
敵入中國惟老營堡地方乃一大空闕異時敵妄興異
志以侵内地惟此塗為便既過老營地方而寧化岢嵐
等處無守則天門忻口𤣥崗陽方之險不足恃矣偏闗
之城昔在山麓下若敵乗山而攻旦夕可破移於城西
築以甬道長不過二里即至山顛上闊二丈髙三丈兩
面環以女墻設數舗房敵至以兵守之金湯之固矣
人於念慮未發未應事接物之時檢㸃日用所為有無
違理即是戒謹恐懼之一端
善人當好也過於厚非平也惡人當惡也過于法非平
也中者有權之道焉
京氏易傳至百餘巻必其於四千九十六卦俱有所附
五星衆星之經留順逆遲速守犯自開物以至閉物俱
有定局若太乙數之式者惜無所考也姑億識之
京氏易若今星士之五星子平但二書論一人之休咎
京易論一世之休咎
樂記感於物故形於聲聲相應故生變變成方謂之音
本於虞書言志數句來但變其文耳變是清濁髙下樂
記一篇好文字古今有兩篇好文字易大傳樂記是也
萬世莫及其次則孫武子十三篇郭景純葬經
發於聲音形於動靜只此二句盡乎樂矣聲容備矣
天地間止一陽氣之流行自冬至至夏至則日升自夏
至至冬至則日降升於上則為温為熱降於下則為凉
為寒隂是靜的物本寒共體也隨陽之升降為寒熱耳
冬寒矣而地下則煖夏熱矣而地下則寒夏至後氣降
若何飛灰觀今風匣可知進而吹固生風退而縮亦生
風
李文察謂律生五聲不如言律和五聲此説良是人之
聲自有五但以律正之而可調然作和字又不如孟子
言正字尤好
琴七絃内備變宫變徵正調入散音十一調為宫則各
其徽為十二宫聲商角徵羽皆然為管各用其孔也
焦氏四千九十六變孔氏之正傳也
京氏直爻則以已意衍之也
聲七律十二每律聲鐘聲各十二准十二律今止用一
均七而以五為啞古鐘磬每架十二張文收掘地得大
樂古鐘十二是也愚意作七架或九變或八或六或七
或五各取用之
鐘十二磬十二今止用七餘五不用七者黄鐘一均之
備宫商角徵羽變宫變徵也是止七聲何八十四聲之
有是且不成一調何六十調之有
琴徽十三置一為黄鐘半清聲在首其餘十二徽自尾
起黄鐘一黃鐘二大吕以至應鐘各按其徽則每一絃
皆為十二律是七聲役過十二律各有七聲所以旋宫
有八十四聲調有六十瑟則隨柱取聲如今之箏
黃帝命伶倫鑄十二鐘單穆公曰十二辰之鐘也周十
二鎛隨月用律編鐘十二長短隨其律口闊則同
特磬十二有長短有厚薄長而薄則聲濁短而厚則聲
清
九奏在琴散音一下徽二中二上二泛音上一下一
此心最難持非昏昧則外馳
人於匆冗忙廹之時即自省其心使勿隨事俱忙亦處
事持心之一法也
人於靜坐時必㸃檢已行之事則當否可考悔心愧心
生庶可補過矣
孔子大聖且每事問凡臨事勿憚數問若恐人以已為
不知而耻問非克已好善者之存心也
人於不得意處不必自銷沮當審其是非已果是固當
坦然縱是差失只當速改亦不必過於悔愧徒銷沮何
益
有聖人之學有大賢之學有賢人之學方念慮未萌時
即戒謹恐懼自無惡念之發聖人之學也湯武反之是
也蓋無事於慎獨矣戒謹恐懼矣而資未極粹忽然非
心萌焉即遏止之不使見之於行大賢之學也過止在
心無行過也資又下也遏之未能遂見於行然後悔而
改之此賢人之學也故學有三等若堯舜則不待學也
念慮未萌此天理渾全無虧損時人於此時便能存養
雖有非念之發遏之較易若未發時不用工夫非心之
發如湍水之决六馬之馳其遏難矣日用體驗自見
主一無適存心處事之至要事至若能主一事自不得
錯惟方理此事却思别事便有錯
天人之際鬼神之理非深造君子未易言也學者惟篤
信孔子之言與行及五經之㫖可也
古今學者顧惜名節亦害事一有顧惜名節之心所為
便有曲意畏忌之心安得光明俊偉必并其名節而忘
之惟義是從天下非之而不顧可也流俗不知之有識
之士必知之有識之士不知之天地鬼神必照之天地
鬼神不照之吾心不自知之乎必如是方為大丈夫
學者於此心能戒慎省察則日用之間縱使把持不定
小過不及則有之至於逆天拂經損人利已之事必無
矣不肯損人利己况肯損國以利已乎茍施者必茍取
因忿而損身者必不能取義以捨生見義而攘臂爭先
者必見害而潜為自脱之計人忘富貴貧賤不足為大
丈夫必忘其死生忘死生不足為大丈夫必忘名節有
顧名節之意便是私心
氣失其平而為疾雖孔子亦不能免甚而昏憒亦有之
豈惟聖人雖天地亦不能免當寒而温當暑而凉風雨
晦暝旱澇為災星辰失度日月薄蝕之類皆天地之氣
失其平者也
學者動靜起居雖暗室屋漏之際寢卧之時亦矜持禮
節然後接物時從容自得若隠顯不一在人前雖勉强
矜持終不自然必有脚忙手亂時
見善勇為惟恐人知退焉有慚色此誠於為善者也
一部易經當以一正字為主當㸔時字才字坤時若不
可為若有直方大之才亦可為若六四則括嚢而已
周子無極而太極即老子無生有周子重無字以無為
本觀下文云無極之真不言太極可見况原本云自無
極而為太極而朱子削去自為二字乃以吾儒正理釋
之則亦回䕶之過矣
先儒謂老氏以有無為二周子以有無爲一非也周子亦
以有無為二有無為一朱子之正論也
余以至無而至有釋無極而太極亦回䕶也
天地間惟水為最先生自子運至午日長自未漸消短
東南始皆水涯水漸落而地出故西北之地先出地脉
㧞盡故人物漸衰東南地脉方盛故人物漸長天地之
開也自西北始故天地之閉亦自西北始
斗指日躔為六合
人能為善事耻在人先則為已之真者也若揚揚然爭
先倡首恐亦非盡善
儒行篇讀之生愧恐非孔子之言也
他書只懸空説箇道理惟易則日用之間事事物物皆
有箇處分學者不可不讀
學者養心之法固不可令其放逸亦不可太拘反為心
害正如仙家導氣佛家入禪孟子所言勿忘勿助最好
試於日用之間驗之自見
夜氣一節惟孟子有之他儒皆無觀程朱夜氣之説即
可見其原無此氣葢其得於天者未甚粹不如孟子多
矣余二十以前未食之前此欲淡然全無及食後則欲
心萌矣到明日早時回思昨日之欲此身寒吝真如在
穢溺中惡惡臭尚不足方也自悔死迷乎何以至此到
飯後時欲心又萌明早却又悔惡懼夫梏之反覆也以
此知程朱原無此氣
易比不追其去求其比也而反不追其去何也葢求士
之道不惟招之可以來士雖其去不留亦可以來士若
士既入其國不聽其去則士皆謂去就不得自遂入其
國不合而不得去士皆懼而不來矣中庸治國平天下
曰嘉善而矜不能正欲致善者而用之也
養心之法無問動靜應接推行之際即省察之必合道
義而後發無事之時預防此心勿使非念之萌然此心
難制一有非念之萌即遏之勿使逹之事為之著便是
養心之法世儒不曾留心窮理博學切問妄意忖度乃
令學者閉目盤坐名曰收心如此必遺棄倫理生事如
釋氏可也哀哉夫人自少至老無一時無職事焉有工
夫終日靜坐一日靜坐即一日失學是人自人學自學
人與學判無相干矣哀哉
遇大事不動心大賢以上事甚難然本無難義未至故
為難或為毁譽其次為利害又其下則為得失矣若疑
惑則又係天資學不至不疑惑更説恐懼不得子路之
死雖不恐懼乃恐懼之最甚者未至不疑惑故也
與楊椒山書曰心之當養無間動靜里居之日供耒耜
逺服賈亦養心之時也臨政之時詰訟獄裁檄牒亦養
心之時也于凡應對賔客盤桓樽俎莫非養心之時孔
子曰出門如見大賔使民如承大祭此之謂也若夫凝
然正坐却除世事則佛氏之養心也吐納導引使不内
耗則仙家之養心也三代之士最為精粹秦漢及唐質
美暗合下此類多禪學矣考之經史亦自可見
意是心之發誠意即中庸之謹獨心是其本體正心即
中庸之戒慎修身則是端九容各有工夫如燕居之申
申夭夭入朝之色勃足躩臨下之莊敬享禮之容色之
類皆是也傳者釋正修或指其用或推其原非正解也
子思之功自靜而動曾子之功由動而靜皆説箇大綱
孟子之有事勿正勿助勿忘則其中之節次也人能敬
以持心雖盛暑正午之時衣冠而坐亦不覺熱雖熟睡
時其體亦自不放
君子當以三代學者為法程庶大節大本不至顛覆
此心運而不息有如江河汪洋浩蕩流而不息養心之
道如禹之治水去其壅塞耳若夫閉目靜坐使此心如
槁木死灰是池沼之澄清耳
此心之犬與造化同造化運而不息此心亦運而不息
惟有動靜耳有冬有夏晝有為夜有寢是也此心應事
接物時及念慮萌動時此時省察斟酌使必合乎理便
是養心事物未來念慮未萌敬以持之亦養心之道也
古之聖人於靜坐之時經綸酬度周遊天下亦所以養
心也
易曰君子以慎言語節飲食朱子釋之曰養徳養身之
切務言語也何謂養徳孔子曰先行其言而後從之只
此一句便是躬行之實自是無過言無虚言無狂言無
戲言無俗言言慎則徳成日用之間體驗之自見
中庸戒慎謹獨一日行之則一日聖賢一月行之則一
月聖賢終身行之則終身聖賢雖顔子之賢不能不違
于三月之後是豈易能哉此段功夫不惟可以養心亦
可以却疾若把持太過反有以傷其心亦能致疾孟子
曰必有事焉而勿正心勿忘勿助長也此其法也
夜氣梏于飲食以此知仙家忌煙火食但吾儒從容而
進仙家欲躐等而成飲食豈可廢哉
孔子曰一隂一陽之謂道化育流行是也道字解作路
字指流行發見者而言春秋之時世道衰微天道人道
人皆不知而以窈㝠昏黙者當之故孔子明天道曰一
隂一陽之謂道子思明人道曰率性之謂道皆指流行
發見者而言
學不足以合天人一萬物非學也萬物者天地之子天
下未有子不似父者人之子必似人牛之子必似牛馬
之子必似馬杏之子必似杏桃之子必似桃天人萬物
豈有二哉
性道一物也存之於心謂之性寂然不動者是也發之
於外謂之道感而遂通者是也人有人之性人率人之
性而行發而見諸行事為道子思所謂率性之謂道是
也天有天之性天率天之性而行發而見諸化育流行
為道孔子所謂一隂一陽之謂道是也至於凢物卵為
性發而為雛知覺運動是道也核為性發而為樹榮瘁
開落是道也孔子逝者如斯子思鳶飛魚躍皆謂是也
宋儒於中庸解人道則是於易大傳解天道乃謂隂陽
迭運者氣其理則謂之道則非孔子本㫖矣若然是以
寂然不動者為道矣宋儒又謂道為太極太極是寂然
不動時物道是動而生陽以後物安得以道為太極哉
宋儒於中庸解天道以四時日月錯行代明為天道亦
是而獨於解易則非者葢於形而上謂之道一句未分
曉耳易謂形而上非謂氣而上也
且凡之謂字是直指且有曉示羣非之義若曰衆論非
道一隂一陽之謂道也豈可解作二義正䝉所謂字不
如孔子之謂字為的確此又聖賢之别一元未闢渾渾
沌沌太極之未形也是天之性也如堯舜之心至靜未
感萬理咸具即太極也是堯舜之性也一元既動二氣
五行化生萬物無一息之間河嶽奠動植遂無一物之
欠此天之事業也是天之道也堯舜之心感物而動發
而為言語應接敦敘九族平章百姓協和萬邦做出許
多事業是堯舜之道也
天地萬物本同一氣其成也皆小而大未有陡然而大
者天開一萬八百年而後天始成地闢一萬八百年而
後地始成又萬八百年而後萬物始成子思於中庸著
論曰今夫天斯昭昭之多及其無窮也萬物覆焉今夫
地一撮土之多及其廣厚萬物載焉正見天道流行不
息之意宋儒乃謂天地非由積累而後大誤矣如此則
是木之一出便有枝葉花果矣且天地亦有老時自子
至午則漸長自未至亥則漸消天地渾沌亦以漸而沒
若陡然如今世界就一時渾沌了亦可傷矣萬物有死
時天地有渾沌時即今已到未字上以後漸漸一代不
如一代天地將老乃欲挽而為唐虞三代正午之治難
矣
由渾沌至於開闢由開闢至於渾沌一消一息未嘗一
刻之停開闢了就渾沌渾沌了就開闢由渾沌至始開
闢三㑹由始閉物至渾沌三㑹則渾沌者六㑹開闢者
六㑹
逝者如斯鳶飛魚躍聖賢指其顯著者而言其餘如鷄
鳴犬吠蛙鳴蟬噪皆化育之流行皆道也其小至於蠅
飛蟻走皆化育之流行皆道也
知太虚即氣則無無此張子灼見道體之本然他人所
不能道太虚無極本非空寂只有形不形之異耳三五
是十五五三亦十五三五雖不同不過皆十五但變易
不同也形不形雖不同一氣也但聚散不同也一動一
靜一聚一散是謂參五變易愛惡之情同出於太虚此
横渠灼見性命之真故敢為此言自孟子言性善之後
諸儒不敢為此言孟子言性善非謂性全無欲只以當
時人皆説人性無善故孟子言人性固有欲然萬善皆
備於性非謂全無欲也孟子嘗曰孩提之童無不知愛
其親也及其長也無不敬其兄也以為性善之驗若果
如此則愛親猶待孩提敬兄猶待長若一生下時便要
食乳卧一汚濕則啼雖母就汚濕不能顧然則人之生
欲在先乎善在先乎只為時人謂性中無善故孟子曰
孩提知愛親長知敬兄皆自然之良無待於習可見人
性中本也有善此孟子立言之㫖也若謂止有善全無
欲則以告子之辯豈不能以前理欲先後折孟子遽肯
黙然而服哉
未嘗無之謂體所謂氣坱然太虚自漢唐宋以來儒者
未有見到此者是以不惟不能為此言亦不敢為此言
也
上智下愚與性相逺孔子之言平正的實萬世無弊宋
儒謂下愚可移直自誣耳人之生欲與善氣與理同受
但曉悟則欲在先而善在後雖孔子堯舜亦然但不假
修習耳宋儒㸔不透孟子之意故多强釋於文義似矣
驗之人其實非然也
太極未嘗無也所謂無者萬有之未發也所謂有者有
是體而無形也未嘗無之謂體太極也如此則諸子之
陋不待言而自見矣
前知其變有道術以通之變通二字此君子立身撫世
之大權濟事成功之妙用事雖可為卜不可為亦不為
事雖不可為卜可為則為之如復國讐討强逆此事之
可為者時力不能則宜止越之於吳其讐耻豈可忘之
勾踐既已返國事吳甚謹進西施獻巨木十年來無或
怠豈忘吳哉俟時力既可而吳亡矣如髙貴鄉公忿司
馬昭之逆奮然率衆討之昭豈不當討時力不可也遂
至身亡國滅弟之殺兄事之不可為路人知之周公誅
管叔蓋不如此管叔亦且死而周之社稷滅矣使殺周
公而周可安周公寧死而管叔不可誅也不獨如此大
事雖日用之間固有可為而不可為不可為而可為者
君子當精於義處事每如此安有敗事是以可以措諸
民也他書惟以義行之而成敗非所計易則圖萬全何
以能之㡬在事前也如殺身成仁此大好事而過渉滅
頂以㐫字與之㐫者不順理也如文天祥之死宋可謂
殺身成仁不順理在何處非死之時不順理度宗以前
是何時也天祥不為儉德之避乃出而顯名此時已不
順理矣到那為相時只得死此而不死愛身負國揚雄
之徒耳使天祥於理宗之末知禍亂之必至埋名而處
如荷蓧耦耕之徒宋室既亡豈無十畆種𤓰田哉而萬
全可保矣故曰有道術以通之道術二字下得極好
坤至柔而動也剛乃積大勢成而然也先至柔而後動
可剛若直以剛動如何何必先柔皆為坤也力有所不
足若五伯之盛直以乾道臨之何必先柔當玩一坤字
漢髙可以當之時未可也力未能也鴻門之謝漢中之
往垂首而行及其可為也定三秦平燕齊滅楚於垓下
何剛如之用易君子幸勿輕率以禍人之家國也哉故
曰積大勢成
坤先迷不知所從故失道後能聽順則得其常矣坤亦
不是小物上配乎天坤以隂柔而握乾符故先迷而失
道後能聽言納諫信任元臣乃得其常此節商之太甲
可以當之
坤之五幼冲之主有柔中之徳如漢之昭帝周之成王
可以當之然得二之輔周公霍光是也故元吉
隋承南北朝之亂至隋季則坤隂已極時當來復險難
甚矣唐太宗有黃裳之徳振而起之成太平一統之業
李宻王世充輩何人而紛紛若此徒自殺其身而已然
則當如之何不有六四乎括囊如四皓可也學者察此
則於易也思過半矣
外雖積險茍處之心亨不疑則雖難必濟人處險中方
寸先自亂處之無道難何以濟心亨不動無所疑懼則
所以謀脱其難者周悉萬全有不濟乎又有義命當吉
當㐫當否當亨者聖人不使避㐫趨吉一以貞勝而不
顧如大人否亨有隕自天過渉滅頂㐫無咎損益龜不
克違及其命亂也之類三者情異不可不察此節非易
之本㫖夫易者見㡬趨時審力合道以求萬全乃聖人
之妙用義命不足言也橫渠以吉㐫二字恐學者既不
見㡬矣及當其時乃為偷生脱死趨利避害之謀故示
之以此以為未盡易者之防易近老子稍走作了便是
奸邪過渉滅頂㐫此殺身成仁之事㐫不順理也漢之
龔勝宋之文天祥足以當之方王氏賈似道擅權之時
成哀理度衰亂之際便當見㡬審力歛其徳操以見堅
氷使人視之如傭夫僕類如此莽又安能以禄位加之
宋之傾危亦無與於已也既不能然勝之聲名已著天
祥名位俱隆及莽徴宋亡此時而不死豈儒者哉天祥
當時不屢圖興復隠處林泉如何不可也位登宰輔國
滅而全身無是理也為二子者當如薰膏之翁可也庶
僚百官國滅而全身可乎不當為興復之圖乎若有昭
烈孔明之才不歛其徳可也圖興復亦可也執一而論
又非易矣
蓼蕭裳華有譽處方皆謂君接已温厚而下情可伸人
主之尊如天威嚴之下誰敢盡其情惟人主降辭色以
誘之則下情始得伸上下之情既通則讒毁不敢入彼
奸人雖好傾擠讒譖然交情宻篤彼亦不敢進其邪惟
其情意逺絶誣不能明彼方得乗機而入故下情通則
讒毁不得入䜛毁不行君臣孚信上下交而德業成令
聞廣譽施及萬世矣
狼䟦美周公不失其聖君臣之際其可畏哉大臣之責
危疑之際其難處哉夫以周公之聖遭讒而退召公太
公身居宰輔責寄安危又與周公皆開國功臣所遭如
此二年之間曾無一言為之營救伸明必待成王自悟
而後迎周公歸有若權位相軋危而不扶者何也此其
所以為召公太公此周公所以得迎歸此周家所以八
百年之靈長也當成王之疑未釋茍輕率言之言未必
從王若疑其朋比則周公之身或不可保并二公不安
其位矣二公豈為已位之不安哉二公又去則周之社
稷何倚焉况以成王之賢得二公之佐天下亦可安寧
故持久以需之易需于穴出于血此之謂也若淺識狹度
一有為名潔已避嫌之意國家之事去矣
周公之居東亦二公之志也使周公不去而周可安公
亦不避擅權貪位之嫌茍焉為肥遯之謀惟其不去也
内既主疑臣危外則流言易入不終朝而禍亂作矣此
周公所以引而去也蔡子曰公豈自為身計哉亦盡其
忠誠而已矣得周公之心矣
衍忒未分有悔吝之防尚書洪範衍曰卜五曰雨曰霽曰䝉
曰驛曰克占用二曰貞曰悔自夫子賛易之後卜書不傳
占法貞悔乃四千九十六卦之凡例六爻無動内卦為貞
外卦為悔六爻有動遇卦為貞之卦為悔詳見啓䝉
五年一禘王者追祭太祖之所自出於太廟而以太祖
配之也三年太祫合七廟祧廟之主於太祖之廟而祀
之四時各祭合七廟之主於太祖之廟而祀之四時各
祭於七廟而各祀之皆天子之制也
庶子不祭祖明其宗也不祭禰明其宗也禮書經秦火
之後漢儒集成己未可盡信况三代之時與今時異宜
三代之禮嫡庶之分甚嚴者當時諸侯卿大夫皆世官
不得不嚴正如今之武職豈敢分毫違越若通天下而
論庶子不祭祖不祭禰設使禰無嫡子又無叔伯則二
世皆絶不祭仁人孝子何以自處仁人君子之為政亦
何忍如此安可泥古而不酌之今哉
七廟之禮决不可行止以尚書七世之廟可以觀徳之
文所謂七世之廟非七座廟也禮經諸侯去其籍又遭
秦火之焚漢儒附㑹而成至宋儒既不以身體又不以
理察又不以時日計度遂議定以為不刋之典今大祭
之禮一行須一二時若七廟畢一廟而復一廟出一廟
而入一廟一日之間亦不能周是君臣上下終日不食
則奔走登拜之勞腹又無食精神疲倦豈能堪乎若祭
一二廟而食亦無是理也况古禮繁多今禮簡少不過
十之二一日之間安能周乎若分日而祭古又無是禮也
鋪筵設同几疑左右几一云交鬼神異於人故夫婦
而同几求之或於室或於祊也此二段事同几言神位
室祊言祀神之所書成王歿設五席兼設平生之坐先
儒謂知神之在此乎在彼乎故兼設亦或室或祊之意
也
天子因生以賜姓諸侯以字為諡葢以尊統上卑統下
之義天子尊故統乎上者諸侯卑故統乎下者上謂諸
侯下謂大夫生是一方諡是一人
凡祭割烹為要詩書稱馨香之氣葢鬼神無形惟氣而
已聞馨香之氣即是享之禮失求之於野今天下之人
皆言鬼神為聞其氣而已是也古禮割烹於廟門之外
取其近于神位而馨香之氣未散今徒有體薦而不饋
食神何所享乎古禮有饋食而無體薦者未有有體薦
而無饋食者
祭祀用尸其義精深尸不能行也而易以土木之像像
又不能行也而易之畫影二者猶有用尸之義至宋儒
謂影像與祖考無干專用木主不知數寸之木與祖考
有何相干也古人木主之設葢以古人用尸皆以子弟
為之髙曽祖考無以分别故用主以識之今不用尸而
獨用主正如今之鄉飲主介賔僎之帖獨有帖而無人
也
古祭禮無所考其節奏之詳惟士虞禮少牢饋食諸章
今禮之所無者迎尸送尸九飯告飽獻賔獻衆賔獻兄
弟獻衆兄弟獻祝獻佐食數節諸章亦不載旅酬之禮
豈旅酬天子之禮歟
古之坐即今之跪儀禮所載凡祭主至神位賛者曰坐
是也
氣之性本虚而神虚字為無極字神字為太極字虚而
神正是無極而太極氣是隂陽五行
指遊魂為變為輪廻釋氏亦窺見些子造化夫造化氣
聚於形則生氣離於形則復歸於造化釋氏乃謂今散
之氣有善惡則復聚之氣為人物故有輪廻之説釋氏
亦豈不知無是理哉彼見聖人謂為善得福為惡得禍
然有不盡然者故人率怠於為善釋氏乃謂生雖不得
報死後亦須報將驅天下之人使之為善然欺之也聖
人之教以誠釋氏之教以偽夫感人以誠猶懼人之不
從况偽乎古今之人忠臣孝子義士烈女比比皆然或
得其一肢得其一事或得其全體皆入聖人之教者也
遵釋氏之教者不過誦經食素削髪捨施以求免於禍
甚者殺人為盗乃修齋誦經以求免有一人慈悲遣累
如釋氏者哉古今未見講學㑹友者之為亂假白蓮之
教聚而為巨盗以亂天下賊生民者古今多矣何也釋
氏以偽立教故其徒亦以偽應之也其學之是非又烏
足辯哉
釋氏語實際乃知道者所謂誠也天徳也其語到實際
則以人生為幻妄佛氏以死為歸真生為幻妄亦只是
主客之意但幻妄字便有箇無用的意思須是不用此
形骸氣性方無累所以彼必絶男女之配絶男女不百
年人消物盡方是真誠的道理殊不知天所以為天以
其用之不息也若只混沌一塊氣要他何用然此亦自
然之理天與聖人非有意安排張子所謂是皆不得已
而然者也豈佛氏所能挽而回之今天下之人比比趨
於佛氏而遵佛氏之教者天下無一人也借使人之靈
佛氏可以誘而教之盡絶夫婦之交至於物之雌雄牝
牡佛氏亦無若之何此真終不可歸也佛氏之教亦窮
矣
形聚為物形潰反原此意張子屢發之曰潰曰聚指氣
之附形者言古人謂減一尺地則有一尺氣非也地中
亦有氣天地間惟氣為交宻雖山川河海草木人物皆
氣之充塞無毫髮無者張子此説先儒多議之是乃在
冊子中窺造化不曾回首㸔眼前造化之實故邵子有
觀物之説而大易仰觀俯察以得造化之實
詩言駿奔走在廟書言駿奔走執豆籩所謂速如奔馬
也禮之嚴如此故有子曰還從容些為貴若太從容則
慢矣
在伍則抗而立在朝則俯而立
長裕不設正如孟子所謂心勿忘勿助長也言自益益
人固貴不已其功然須優柔有漸間斷固不可急廹亦
不可此為學之要法
孔子刪詩書於詩録商頌魯頌於書録魯費誓秦誓兩
録侯國之事係於帝王之後者見周之天下成之於周
公録商頌者見周之天下得之於商録秦誓者見周之
天下失之於秦始終其辭云耳
江西律吕一䇿所論皆正但謂黃鐘無十非也黄鐘萬
事根本樂之黃鐘無十如分寸尺丈引鑰合升斗斛銖
兩斤鈞石豈無十哉新書十數總論黄鐘非止樂之黄
鐘也䇿謂新書不當言體數新書何嘗言體數直解言
之耳以此知其學得之於直解
中庸發育萬物峻極于天言道之極于至大而無外正
易所謂一隂一陽之謂道萬物皆隂陽二氣之發育即
道之發育也天無涯隂陽二氣亦無涯即道之峻極於
天也
中立而不倚最難非義精仁熟者不能凡事有所依憑
則不倚無所倚憑則易至於倚盖時措之妙也如不違
乎親意人子依此而行何難之有乎却有以違親之意
為中者大舜不吿而娶是也有可其不可者亦有不可
其可者豈易能哉中是無過不及倚是過不及也日用
之間酬酢萬變初無定體皆欲合中非得時措之宜者
非過則不及矣
人來請謁者由威福作於已也若隨物應之則請謁自
不至矣有人居官終身而人無一字相通者是其驗也
為治之道無過於一誠此心之誠可潜通於夷狄通之
者非接其人而感化之也非施以德而懐柔之也誠立
於中國自是不來侵犯莫知其所以然而然也學者無
以為迂
上行下效有如桴鼓聖賢之言的然無疑余接人常帶
笑容每升堂見吏人以下及屬官叅謁皆帶笑容余自
愧何人之慢我如此一日忽自悟曰知其由於余也且
思聖人有言臨之以莊則敬明日升堂正色而坐吏人
以下勃然變色端肅而立屬官叅謁者亦勃然變色凛
然而退使其以言教之雖數十日亦不能成且不能齊
自是不待行禁而肅清韓尹廷學曰不知近日每入道
何故如臨淵氷
易曰分隂分陽迭用柔剛只此二句撫世酬物之大權
經綸勘定之妙用盡之矣雖黄石經亦有所遺分陽者
以大臨小五覇是也分隂者以小事大勾踐事吳是也
迭用柔剛者隨時消詳乗勢發機之用也君子握此安
有敗事
為治之道在於平不用刑而人畏不施徳而人愛則平
矣
形而上之謂道氣而上之謂性
　
　
　
　
　
　苑洛集巻十八
欽定四庫全書
　苑洛集巻十九
　　　　　　　　　　　　　明　韓邦竒　撰
　　見聞考隨録(二/)
當今所最急者宗室禄米不足也邊軍糧料不足也以
宗室言之國初宗室少即今宗室多葢有百倍於昔者
而糧額如故謂之曰少誠無所處矣以邊軍言之國初
軍馬多即今軍馬少不過十之六七國初糧料於正額
外猶有餘數即今正額之外無所減若之何而不足也𢎞
治以前倉廩露積未聞告乏今乃往往告饑若謂水旱災
傷及小民之逋欠國初以來豈無水旱災傷及逋欠者乎
況邊税又不在捐免之例是必有其故矣
各處巡撫初以侍郎為之其權甚重某侍郎初至坊方考
察二司官提學官亦在論劾中衆曰提學官無大過巡撫
曰既無大過吏負之責五板姑留供職
官不久任雖欲言治皆茍而已百弊皆生於不久任百利
皆生於久任非可以言説盡也不必上考古制我髙皇之法
三年一考六年二考九年三考然後考功司付文選司因其
考語之髙下或平除或陞一級或陞二級間有𦂳急用人功
業顯著六年以後亦得超陞若不再考而陞者考功必詰之
文選何所憑據而知其賢乎𢎞治以前皆遵行之舊事按
察司官惟按察使陞布政副僉鮮有陞布政司者惟風力
不著之人間以陞之副使李隆陞㕘政見邸報泣曰我何
負於其職而陞此官乎遂致仕去布政司官亦鮮陞按察
司者至正徳中止因躁進無耻之士干求權幸而圖速化
吏部以其年資尚淺無可奈何或以僉事陞㕘議或以㕘
議陞副使而祖宗之成法壞矣嘉靖初凡正德中弊政小
大皆釐正之此係政之最大者不循其舊是祖宗百年之
成法顧不能守而正德中一時之弊乃守之而不失以耳
目之所見聞者朝邑知縣劉道立成化十八年以進士除
授中間兩次考滿并縁事之日至𢎞治五年十年餘方行
取為御史繼道立者蘇槃𢎞治五年以舉人除授至𢎞
治十五年一十年餘考滿去槃又循良吏也當是時上
下相安盜賊不生地方無擾果園菜圃不設墻垣不設
防守倉庫充盈閭閻殷殖猶可想見其氣象也自𢎞治
十五年至今四十餘年知縣十五餘人即今環數百邑
庫無百金之積村落之中在在室如懸磬催科之人晝
夜號呌雞犬亦不得寧也
陜西防邊之法考唐三城守之於河外上䇿也蓋守之
於河外則險在我而易為力守之於河南則險在虜而
難為功也修夾道之墻時出精兵以搜套中䇿也其下
䇿來則浪戰去則坐守而已
蘇秦亦識天下之勢不幸而不遇急於富貴而為合從
非其本見也初學既成知周室易興説周顯王顯王不
能用次知天下惟秦强可輔之霸而説秦惠王惠王不
能用然後説六國使合從非其本心也卒之殺身使顯
王用之則周之威令可復振秦惠用之則秦可霸而身
可全
人才可惜造就之難㸃汚之易易之鼎以金鉉玉鉉象
之金鉉玉鉉人所寶愛而珍䕶之人能愛才如愛鉉其
愛國之忠深矣古人九載黜陟幽明今制三年考察其
法已密在外撫按事竣復有旌劾是又不時考察矣其
所劾固有貪殘之輩中間或小過或詿誣或譖謗或語
言不合趨承未至以致黜退我國家以科目取士中其
選者皆俊乂之器才識不大相遠但習與不習耳習之
於累年棄之於一旦以壯年有用之才終身閒廢深可
惜也夫旌異之典以待茂才異等論劾者以處元兇巨
惡不可待考察之期者今所劾者果不可待考察之期
乎聖人制刑多加寛恤惟鼎爻覆公餗其刑剭以其蔽
九二之賢也剭族刑也不少假借聖人之意深矣
天下之安危在斯民斯民之利病在縣令最要官也當
今之縣令與前代不同漢唐宋之縣令一體視之惟以
賢否為髙下今則分為二途進士除者雖横行逆施上
之人必曲為回䕶舉貢除者一有過失即斥去至於接
見稱謂之間亦大不同進士官但能舉職即得大典舉
貢官雖竭盡心力亦不能得間有得之者亦是通變趨
時之士豈惟上人雖下民視之必有輕重進士官自少
至老官至公卿舉貢官鮮有十年者至方面官者絶少
自非有志之士獨立不懼自知日暮途遠必為私家之
計矣此雖非祖宗立法之意其勢堅不可破決不能一
即使二途並用年歲亦不可齊進士中式年未二十即
授官舉人雖二十中式坐監厯事聽選三十以後方得
選官歲貢雖二十補廪五十方得貢出六十以上方得
選官前程能有幾何不有以變通之如天下斯民何莫
若多取進士每科千名鄉試量其地方加之或三之一
或四之一或五之一庶乎無偏無黨而治可成矣
正德三年六月中早朝拜伏既起御階上有無名掲帖
一本皆言劉瑾事上命錦衣衛查既而瑾傳旨令百官
至奉天門下跪候發落辰刻命堂上官起出已刻瑾出
立門東翰林院官就東跪訴内監待翰林院官素厚豈
肯如此瑾令起出御史甯杲訴於瑾曰御史等官素知
法度豈敢如此此乃新進士所為瑾曰新進士與他有
何相干你每把朝廷事件件壞了略加處置就都怨恨
太祖法度你每不曾見豈不聞知瑾令百官皆起照舊
站立㸔有掲帖處是何官太監黄公偉曰凡朝四品以
上各照班次五品以下皆雜立丢帖之人豈肯復立於
此虧了人瑾令復跪又㸃武士令各官家搜稿黄公曰
他幹此事雖妻子亦不得知豈肯留稿瑾已之此事若
非黄公不惟擾害不知搜出何等無端事件為禍不淺
時天暑日烈通無寸雲微風僵者數人命拽出黄公忿
曰你帖子説的都是為國為民事挺身出來死了也是
好男子枉累别人瑾怒曰在外匿名帖子尚該死罪御
前如此是何為國為民好男子如何不明白具奏皆入
留太監李公榮監之李曰你們倒一倒衆内使擲下氷
𤓰甚多李曰你們取食之瑾出李曰你們都跪著來了
來了瑾見甚怒復入既而傳出李公私宅閑住黄公南
京閑住申刻旨出都拏送錦衣衛追究進士盧伸昏迷
擡至錦衣衛監中不能容丢放院内是夜不知何時身
死都人洶洶皆罷市初各官拏送錦衣時途中賣飯者
皆爭以飯逓送各官不索價明日瑾微聞帖子乃内人
所為命軍官丢下乃命各堂上將各官領出辦事
成化中萬妃寵冠後宫弟萬二權傾中外京師呼為萬
舅門達素貧不能自立萬二微時通達妻官至錦衣衛
指揮學士萬安附為同族入内閣權寵異尋常吏李自
省僧計曉皆以藥術自省官至禮部侍郎曉稱為法王
佛子皆謁見無時曉以黄絨䌇絡左手於項揖公卿内
臣止以右手曰左手有所用也萬妃酷愛寶石京師富
家多進寶石得寵幸賞賜累巨萬内帑幾為之空京師
呼曰某寶石家某寶石家畏之也孝皇初自省等皆得
罪寶石則追其原價入官各家破産不能償
正德中每免朝後司禮監諸璫至左順門西面立各衙
門説事如御門禮如吏部引復堂官北面跪説畢司禮
監首璫云聖旨著復職鴻臚寺官贊云叩頭起揖諸璫
答揖如都察院引巡按説畢首璫云聖旨著東邊的去
禮如引復尚書楊公一清當謝恩至掖門顧隨行主事
曰既叩頭便是朝廷之上不可揖司禮監不當答揖既
相揖便不可叩頭須如何處主事曰叩頭禮不可不行
不揖可也公曰正然
都督韓公觀提督兩廣初入境生員來迎觀素不識生
員見其巾衫異常人命刀手縛斬之左右曰此生員也
觀曰生員亦賊耳盡斬之朝廷聞之喜曰韓觀善應變
使其聞生員而止則軍令出而不行矣豈不損威
提督韓公觀殺人甚多御史欲劾之一日觀召御史飲
以人皮為坐褥耳目口鼻顯然髮散垂褥首披椅後殽
上中一人首觀以筯取二目食之曰他禽獸目皆不可
食惟人目甚美觀前席坐每拏人至觀命斬之不回首
視已而血流滿庭觀曰此輩與禽獸無異斬之如殺虎
豹耳御史竟不能劾
都御史韓公雍才髙有智略提督兩廣令布按二司官
皆行跪禮提學某曰提學官與軍門無干請勿跪公曰
提學既不行跪禮明日另見明早取應死罪人置之廂
房命劊手曰待我言殺了汝等大聲應之及提學來見
既至堂甫揖下公大聲曰拏下殺了衆應之如雷提學
以為殺已也不覺跪下二司官笑之曰不如昨日同跪
無形迹也此可以警悻悻無實守者
又公巡撫江西每對生員稱説詩書時江西科目方盛
生員私相謂曰巡撫千字文秀才耳安得稱説詩書公
聞之命提學送諸生來考以律吕調陽為論以閏餘成
歲為策諸生皆不能詳公曰我們做秀才時讀了百家
姓便讀千字文諸生如何連千字文也不知聞者絶倒
此可以警浮薄之習
于忠愍石國公各集紀載者皆實錄但文之抑揚殊有
未當二公皆有功於社禝非忠愍則天下之治亂未可
必而分為南北則必然矣非國公之宣威敵未必遽退
也其罪則皆有可言者當英廟北狩李實楊善出使奉
迎不持一御衣不持一珠玉其意何如也此衆情之所
深憤英廟之所痛恨者遣使敵庭正兵部事忠愍委之
不知可乎回鑾之日入于南城此理義之至公無可言
者憲廟已立太子而廢之此國家之大事忠愍雖為兵
部篁墩謂其以大司馬兼行六卿之事隱然拜相之制
當時何無一言及之乎當景皇帝病篤之時已出駕帖
取楚世子繼統王長史勸世子無行而止取藩王入嗣
極大之事豈有内閣兵部不與聞乎而雙溪乃謂景皇
帝賓天之後廷臣必推戴英廟何謂也復辟之事當與
天下共豈國公所當專為者哉忠愍之得罪得罪於英
廟國公之有功有功於英廟至於廢儲取世子一節則
其得罪非特英廟而已大司寇彭公作名臣錄人以不
錄忠愍問彭公曰功之首也蓋謂罪之魁此至當之論
而國公之罪則恃寵驕縱知進而不知退知存而不知
亡耳今忠愍祠于杭州嘉靖初南都言官謂當復國公
之爵而祠之顧未施行此論于石者之所當識也
霅川頻洲云當今相業當以端毅王公為首稱或問李
西涯如何曰文學亦可觀相業則槩乎未之聞也
御史張公芹奏牘云李榮陳寛劉瑾張永魏彬數人性
行不同而東陽皆得其懽心其結納神奸誠不可測矣
五泉子李西涯琢碑行云平生一字值千金忍使全篇
俱椎鑿
雙溪雜記云正德初韓忠定率九卿伏闕請劉瑾等八
人下獄内則太監王公岳外則大學士劉公健合謀已
得旨但是日天晩候明早即宣旨送出瑾等而瑾等不
知也大學士李公東陽泄其謀於瑾瑾等始大驚時上
御豹房二鼔環泣叩頭於上側且云待明日臣等不得
見爺爺矣是夜以瑾為司禮監傳旨云已發落矣遂成
正德中之禍
孝皇十八年不輕下詔獄錦衣乙丑主事李夢陽劾張鶴
齡疏有云陛下待張氏者厚矣上震怒下夢陽錦衣獄
中外洶洶莫敢言越數日上召大學士劉公健議事畢
健從容請曰李夢陽不知胡大罪皇上怒之甚也上曰
他無禮直呼皇后為張氏健頓首曰張氏指鶴齡非謂
皇后也上曰人謂婦人為氏健曰此則不同昔漢人曰
為劉氏者左祖宋人曰趙氏安而苗氏危蓋謂劉家趙
家也若曰張家天顔大悦即命出夢陽復其官(屈西/溪云)
𢎞治中孝皇中人命一巡按以公錯箠一縣丞後丞病
死丞者中貴戚也丞子奏巡按箠死伊父下之都院當
巡按不應上讞上怒甚召大學士劉公健曰巡按故勘
丞死而法司當以杖罪何也劉頓首曰凡上司箠死人
有三因公事如法責之邂逅致死謂之因公止應杖罪
復職非法用刑致死謂之酷刑問罪為民因讐挾私致
死始謂之故勘應抵命天顔怡悦謂劉曰朕㸔律未精
幾乎誤人今後遇此等事卿須盡言孝皇從善如流且
又導之使言雖堯舜莫加焉何聖如之(屈西/溪云)
崆峒密集云尚書韓忠定率九卿伏闕請劉瑾等下獄
太監李榮密傳旨已得允候明日即施行公等且退忠
定公云恐未的李公云此朝廷大事我此膊項是鐵葉
裹着敢虚説次日復傳旨已各打十五發落矣
崆峒記云正德初劉瑾等八人擅權忠定韓公具疏率
六卿請下八人獄伏闕不肯起太監李公榮諭意而忠
定出明日召六卿入衆懼叵測襄毅許公進同行至掖
門裏謂忠定曰不知汝疏中如何説忠定不答故拽履
而後
正德初劉瑾擅權肆虐流毒縉紳大則籍没其家小則
殺其身公卿而下竦息戰慄視之若雷電鬼神求希其
意而不能測況敢與之講議乎吏部尚書張公彩入朝
始敢進言凡事于順門講議虐政多所中止然後六部
效之中外之情始通僉事呉廷舉劾瑾瑾諱其疏中以
他事必欲致之死彩申救得免他如御史劉寓生等皆
得生還復起御史劉毅以示前日枷號之為公凡此皆
以術勸説之
江西京官外調命已下矣彩勸止之
辦事官某以訐告授都察院司務已到任矣彩勸罷其
官
大學士焦芳導瑾為惡劉宇首阿附瑾與瑾交厚甚密
未易離間也彩皆勸退之
郎中髙選戍宣府彩勸瑾復其官曰就令宣府管粮以
動人之視聽
初劉瑾納賄皆萬金以上一日瑾召尚書張公彩飲情
既洽彩從容言曰凡各官饋送非取之官庫則科之小
民下招民怨上損國儲凡貨財足用可也多亦無益瑾
喜納之時有太監侍郎錦衣衛指揮勘事回餽白金二
萬兩瑾怒奏發其事銀入官庫三人皆罷官
瑾不用東厰錦衣衛校尉訪事自命門下人名曰内行
出外訪事甚為衣冠之禍大臣至有抄没其家者張公
彩言之瑾瑾遂罷之不遣
張公彩自恃其才足以轉移一世然乏忠靖之誠且有
驕矜之意逢時不理欲倚權宦以就事功雖謙抑敬慎
且懼不免而況驕矜以促之易曰比之匪人不亦傷乎
彩之謂也
大學士李公東陽約二僚置酒天寧寺請尚書張公彩
以接慇懃之懽是日早東陽偕二僚親至彩第邀之彩
尚未起命曰請坐喫茶既而復命曰請先行東陽等出
笑曰張西麓直以辦事官待吾輩耳内閣係宰輔而相
待如此彩之驕可知矣
尚書張公彩查大倉所積國初來歲積若干自正德元
年冗食者多歲支過原額若干計數年後大倉空矣言
之瑾稿已具郎中以稿示韓主事主事曰為我謝堂尊
此事未可舉也昔韓琦富弼同心為相又值仁宗之明
磨勘廕子之法一行幾乎殺身初琦不肯行至是弼中
夜不寐繞床而行嘆曰韓琦真聖人今乃欲依權宦以
行此事乎當暌隔之時不過小小救正而已郎中笑曰
事已成無多言割了舌頭命既下内而永彬大用永成
諸權貴家衆所革尤多外而文武大臣幸廕者革之亦
多且令其各還鄉里法令既嚴行之無漸由是内外皆
怨而彩之禍基於此矣
瑾既就擒翼日張公彩收繫廷鞫當之結交近侍斬罪
彩乃以十六事自辯皆歸之東陽謂某事某事部中如
何處東陽皆票旨不依有原稿可察疏已下刑科時文
選諸君適有事於科給事中出疏共觀未竟内閣命官
将疏收入留中不出明日有旨再問彩遂坐以謀反
初張永自寧夏還瑾以旨止之良鄉令無進城明日將
又以旨發永南京策士勸永無奉命徑當入朝翼日早
瑾暨諸僚至順門故事謝恩見辭既畢當六卿議事諸
僚自瑾背後遂去瑾獨留是日諸僚欲退瑾以臂止之
曰今日之事當衆共議之諸君何往乃宣吏部尚書張
公彩上語久復曰宣兵部彩退止數歩俯首若沉思狀
尚書王公上瑾頓足甚恨論説移時王公面色如土復
宣刑部未上忽中使直至曰有旨宣瑾瑾曰有何事中
使曰張公公進東華門矣瑾曰如何不待聖旨急促去
明日瑾就擒矣
今獻彚言所論頗有未當者如韓忠定一代偉人豈可
少訾正德初忠定匪躬竭節伏闕抗疏忠貫日月心獻
神明不幸為奸人泄其謀其事不成豈可以成敗論哉
湖州沈公蘋洲集所載甚公而彚言不錄何也
名臣錄作者數家惟彭司寇去取甚真自序論于忠愍
尤為切當
當國家豫泰事非臺諫進危言而死及幾死耳目所覩
記者在洪熙時學士李時勉論宫掖事已打折肋三支
押赴市曹行刑幸監斬官路走來遲天威少霽命錦衣
衛監候在正統時學士劉球論時政得罪王振下錦衣
獄餓死衛官函球首送振觀在成化時主事林俊論計
曉事下錦衣獄𢎞治中主事李夢陽論張鶴齡下錦衣
獄在正德時有僉事呉廷舉論劉瑾下錦衣獄
當今文臣堪將帥之寄者惟太傅王公鉞耳塞外威寧
海子水草肥美林木茂盛北敵珍倚之羣聚於此數為
大同患公巡撫大同提兵征之壯者或殺或遁老弱婦
女皆俘之歸㨗奏公封威寧伯後大同缺總兵官公以
都督掛印充總兵官鎮守大同北敵畏之不敢侵入至
今敵人每過海子望之而泣然以其地㐫不再居公髙
才有宏畧作為詩詞新竒雄放出人意表
吐魯番逐忠順王據哈密城甘肅鎮守都督劉公寧偕
巡撫都御史許公進提兵征之克其城復立忠順王而
還時塞外乏水軍馬困渇吐魯番率兵追之不及三十
里而我軍入關魯兵引去
正德中河南鎮守廖太監姪愷入河南鄉試監臨以下
皆取之監試僉事張公璡執不肯監臨與二司計出張
僉事於外愷遂中式及宴張令徹出愷席不容愷與宴
二司固勸之張知不可爭拂衣出不與宴
權寵之人若行好事如薦賢去惡益國利民之類便當
奨與行之若以其出於權寵阻而不行則妨賢長惡病
國殃民在我矣天順中石國公薦儒者呉與弼呉一時
之賢人君子也大學士李文達公因而用之未為不可
彚言指此以文達為國公之黨且云為國公草薦疏草
疏之事有無不可知國公欲薦賢不能自為疏而大臣
代之亦可也假使魯欲誅顔子季氏力能救之而不能
草疏托之孔子孔子辭而拒之可乎英廟委任文達有
㒺兼㒺知之誠文達始終持廉秉公未嘗行一胷臆入
一苞苴自後來觀之可謂富貴不能淫之大丈夫矣豈
可輕誣之哉
大學士劉公珝不拘拘於曲謹而有大節成化中欲易
儲召内閣諸輔臣議他莫敢言公執不可上命出公立
不退必欲得命上悟從之聞史冊不載此事
𢎞治中國戚張鶴齡時入禁宫侍宴太監何文鼎戒鶴
齡曰祖宗有法非内官入此門者許諸人斬之國舅再
無入鶴齡不悛一日復入侍文鼎仗劍立門外曰今日
必誅鶴齡内使密報上命收縛文鼎鶴齡既出上面訊
文鼎曰汝内臣安能如此是誰主使文鼎曰主使者二
人皇上亦無如之何上曰彼為何人而我無如之何文
鼎曰孔子孟子上曰孔孟古之聖賢如何主使文鼎曰
孔孟著書教人為忠為孝臣自㓜讀孔孟之書乃敢盡
忠上怒命武士𤓰擊之文鼎病瘡死
大學論新民曰平天下吾儒當國致治惟在於平否則
為偏黨為惡不小矣書曰無黨無偏王道平平武定侯
郭勛恃寵驕恣固為有罪何曽謀反無此而加之是誣
陷之也名曰扶公道其實害公道名曰惡惡而反自為
惡厥罪均矣當時刑部尚書呉公山執而不肯衆議紛
紛臺諫交論呉公不動為民去識者謂呉為真刑部尚
書可謂天下非之而不顧矣
都御史胡守中拜郭勛夫婦為父母勛敗守中劾之後
守中以罪下獄勛面罵曰我雖不曾生下汝汝夫婦也
曽呌爺呌娘乃劾我耶可謂萬世士者之羞矣胡守中
之死於律亦欠合今之所論非以守中曾為都御史也
非以守中曾中進士也直以盜論守中耳守中乃當死
之盜耶不當死之盜耶强盜得財者斬不得財者徒監
守自盜得財者准徒不得財者不應耳守中雖聽許銀
八千兩銀尚在庫未到守中之手乃監守自盜不得財
者也豈可坐以死罪誅一守中如芟一腐草耳何足惜
哉明明之法可惜也
孝皇賓天中使持其白綾血衣慟哭曰古今有幾箇這
等聖人因言孝皇方御膳金夫人泣訴主事李夢陽事
曰皇上在夢陽尚敢如此他日我家無遺育矣固請罪
夢陽孝皇怒揮膳而起終不罪夢陽
左都御史戴公珊屢以疾辭孝皇不得已使中使諭曰
既不肯留君臣之情可不一面辭乎珊扶病入辭孝皇
見其羸弱曰卿真病也賜茶珊叩頭辭上泣下曰與卿
長别矣珊復叩頭曰臣不去也上揮淚曰却不好數月
珊卒于京山忠亮不阿始終以道自持
𢎞治中周公經為户部尚書孝皇欲起一别宫患缺用
左右曰何不取之户部上曰周經得無不可乎左右曰
皇上取之經豈不與命下經曰此軍儲也不可動奏上
上欲已之左右曰命既下豈可中止復下之部左侍郎
韓公文復上奏上亦欲已之左右曰不准尚書奏豈可
准侍郎復下之部右侍郎許公進復上奏上顧謂左右
曰朕謂不可果然若不已之明日科道又言矣遂報罷
英皇既退大學士李公賢命吏部推簡久不上英皇召
尚書王公翺問故翺曰皇上既退賢必求一人勝於賢
或與賢等者方可英皇曰李賢果何如翺曰本分人也
廷臣無有過於賢者英皇復召賢入内閣
吏部久任尚書王公翺十餘年初尚書王公直掌印翺
副之然事皆決於翺後直去位翺專為尚書尹公旻侍
郎尚書亦十餘年當其時也吏稱其職民安其業
初大學士萬公安素鮮文學圖為祭酒而時不與適祭
酒缺吏部推安為首邢公讓次之安讓私第相連侍郎
與讓厚者書一小帖曰萬首邢次意在其次丸之過讓
第適安之子戲讓第門侍郎以為讓之子也投其帖于
子安見之甚恨既而果㸃讓為祭酒後安認萬妃為同
宗入内閣誣收繫讓枷于監門前奪其官後並逐尚書
尹公旻
孝皇重人命陜西巡按御史李興恃才舞智任刑執法
人多死杖下巡撫都御史列其箠死之人奏興曰養犬
所以防盜今不吠盜而吠主養猫所以捕鼠今不捕鼠
而捕鷄設官所以安民今不安民而殺民孝皇以其箠
死人命數多震怒收興廷訊當斬吏部尚書王公恕陜
西三原人也初興巡厯至三原搜索王家無所得黜其
儒學生員太半至是王公上疏論救謂興執法不撓克
盡憲職孝皇素重恕興免死打一百邊遠充軍
宫人鄭金蓮其兄火者鄭某鄭金蓮與宫人王女兒同
宫為火者言皇儲為王女兒所出火者告之王女兒家
人共趨之稱為皇親王女兒父兄王某等一時炫赫緝
事衙門奏聞孝皇以事干宫闈親御𤣥武門鞫之鄭金
蓮箠死火者斬于市王女兒收入宫王某等問罪發之
里
成化中給事中鄒某左遷蕭山知縣蕭山人御史王某
以事充軍潛回里二人皆恃才放縱不拘禮法初交甚
懽後不相下久搆為讐鄒惟以逃軍解王預寫文書僉
定解人路費馬匹俱已預備久不得見一日王飲于三
十里之外鄒命解人即席縳之行王家知之已遲鄒又
使人截于途追不能及至廣信王以病死王之子欲報
之鄒防之謹後鄒陞按察司僉事飲于餞家還王子率
家衆縳鄒剜其兩目實目孔以灰置之糞舟中鄒乃不
死告之官王子當絞後大學士蘇州王公鏊悉其故因
是釋之文士撰為戲文今扮演盛行扮鄒者以銅為二
目納之以灰備諸醜態
　
　
　苑洛集巻十九
欽定四庫全書
　苑洛集巻二十
　　　　　　　　　　　　　　明　韓邦竒　撰
　　見聞考隨録(三/)
出主降神㕘神初亞終獻飲福徹饌送神為九獻
樂書云鐘以相生擊之擊宫則及徵次商次羽次角應宫
者為徵初不拘於定位也
奏黄鐘一均之備至㽔賔七聲下生大吕故大吕起一均則
黄鐘為商矣此左旋也又歌大吕五生為仲吕一均之備雖
右轉然左轉隔五而為太簇起調皆天然也豈人為之私哉
聲所以有二變只為黄鐘之角不能接下調大吕之宫故
有二變夾鐘以黄鐘為羽又用黄鐘之羽故曰羽之羽周
樂起調終調零星補凑可疑然其節奏亦合倡和亦妙周
變九六八甚牽合難通
聲之有七自然之數非聖人以理推排也先儒或謂當用
二變或謂不當用二變皆臆説也
凡聲至七生則過律一自其長短之序無一毫之紊如
黄鐘至七聲盡為㽔賓㽔賓實生大吕少一不得多一
不得十二律皆然
律吕之全與正不同全是十二律長短之數正是十二
律三分損益隔八相生之正數如黄鐘九寸正也三分
損一隔八下生林鐘六寸為正林鐘三分益一隔八上
生太簇八寸為正太簇三分損一隔八下生南吕五寸
三分為正南吕三分益一隔八上生姑洗七寸一分為
正姑洗三分損一隔八下生應鐘四寸六分有竒為正
應鐘三分益一隔八上生㽔賓六寸二分有竒為正皆
全也㽔賓三分損一隔八下生大吕四寸一分有竒為
正非全也大吕三分益一隔八上生夷則五寸五分有
竒為正夷則三分損一隔八下生夾鐘三寸六分有竒
為正非全也夾鍾三分益一隔八上生無射四寸八分
有竒為正無射三分損一隔八下生仲吕三寸二分有
竒為正非全也正若何而非全大吕為黄鐘之次十二
月之管若止用正數其管短甚何以為用必倍其正數
方可為黄鐘之次此亦非聖人以意倍之也自然之數
也蓋黄鐘七音既畢為㽔賓㽔賓生大吕以起宫自然
之妙如此必倍之而后謂之全夾鐘仲吕倣此所謂在
陽倍之是也
惟黄鐘一均皆用正不用半七聲回宫亦用正十二律
回宫亦用正
中聲者固為難曉然必自下學始器數是也真積力久
豈終不可得哉蓋久則精精則神凡事皆然先儒類慕
中聲之妙馳心髙遠謂不必屑屑於器數之末既不從
事於下學安能上達哉正猶孟子之論聖神然必自善
信始也夫能撫琴然後可以得琴之妙能鼓瑟然後可
以得瑟之妙然撫琴難鼔瑟易而近古反不達瑟者以
不傳也以易也故不傳必能吹排簫然後得排簫之妙
必能吹笙笛然後得笙笛之妙然笙笛難而排簫易近
古反不達排簫者以不傳也以易也故不傳鐘磬則惟
制造之難耳
管聲有不恊者或二孔取一聲或三孔取一聲或四孔
取一聲此樂家之用變也
瑟隔十二絃應備樂須用五十絃此製瑟之初所以五
十絃也今以六陰律折馬後二十七絃足矣今以六絃
應者後世簡便之法也排簫亦以十二管應今隔八應
者以相生之次也徵無定在應宫者為徵短者倡而長
者和以長律為凖
瑟絃隔六應自然之序不可易也古人以中絃不用前
十二絃為十二律之正聲後十二絃為十二律之應聲
當作兩架調第十三絃之聲即第六絃之聲也瑟馬自
不能齊一
瑟古人常用琴則用之者少如由之瑟曽㸃鼓瑟孔子
取瑟而歌三見於論語
宫動而徵應商動而羽應角動而變宫應變徵動而七
聲盡復回宫天然之數也
宫徵各當其位惟琴之九徽為然三絃跌半徽者待變
徵也七絃為大吕天然之妙已著於桑梓之上不待伶
倫而後成也
若七聲回宫第一絃中絃不用至二十七絃折馬後為
變宫十二律足矣備樂須用三十七絃除頭三絃中絃
不用宋時蜀人撅得三十六管玉笙上之正於此瑟合
古人重樂器得美玉皆為笙磬簫笛
甲申大同之變都御史張公文錦巡撫地方初宸濠之
變文錦守安慶濠兵至城下百計攻之文錦仗忠義誓
士民竭力拒守濠氣大沮賊黨皆怠有散去者及濠敗
文錦以功超遷至巡撫文錦思圖報稱性本急功喜事
好剛忽衆而又嗇於用財故激成此變大同鎮城孤懸
極邊與外敵共處一地無寸山尺水之隔堅城深池設
以重兵治以總兵巡撫副總兵兩遊擊都司守巡郎中
府縣城以裏立衛所州縣城堡大城臨邊以禦外侮使
小得以安内附小城聨絡於内以為大城之拱衛此我
祖宗神謀聖算經略之宏規也文錦顧以鎮城之重反
在極邊欲作五堡以為藩蔽幸而其事不成文錦以一
身當之使其事成後來將為國家之患矣初文錦將營
五堡衆皆以為不可而莫敢言事下前左㕘議左㕘以
三十萬計報並報總制臧公鳳鳳笑曰五堡脩不成矣
左㕘議曰何以知之鳳曰張巡撫視國之財如家之財
安能捐三十萬金以成此堡乎左㕘亦笑文錦果已之
繼前左㕘議者右㕘議以三萬計上文錦決意行之即
具奏上聞營造間財用甚少成命業已下乃撥軍入山
伐材木燒灰瓦㕘將賈鑑督工嚴急軍心已怨堡既成
茍率太甚每軍營房一間及撥戍軍皆憚行文錦示以
公撥麾下官軍往於是總兵太監皆撥其麾下不充其
數以伐木軍足之三堂麾下官軍素驕逸固已不堪矣
諸軍告願單身分番而往文錦必欲帶妻子常駐諸軍
相謀曰人各有妻子或女又有馬匹一間營房何以能
容且莫説敵人來只秋深一陣大風雨一家死矣等死
也不如殺了賈㕘將投入北中遂殺鑑文錦使人招諸
軍回城而虎狼入室矣諸軍見文錦文錦曰汝輩來了
我的賈㕘將何在不即為處分居數日奸桀者倡曰張
都堂潛行出城赴京具奏諸軍相聚至都察院奪門而
入文錦懼踰垣匿宗室第諸軍遂搶檢家財勢不能已
矣執家人欲殺之問文錦所往告以匿宗室諸軍環譟
宗室第宗室出文錦衆爭殺之總兵知府出走兩遊擊
郎中匿民間為首者號於衆曰衆人莫懼但同心共事
他日問罪不過將我輩首惡十數人與之而已廷臣以
文錦激變請詔宥旨既至開讀諸軍跪聽諸軍相顧曰
此安我也豈有殺巡撫遊擊而不問者乎有起而伏匿
者既畢詔使倉皇而回衆心洶洶以兵守四門朝廷簡
都督桂公勇為總兵官太監武公忠為鎮守起復左㕘
議於家分守大同既到任請入大同御史儲公良材曰
大同城中如血海公此行如以肉投虎口何益之有如
是公手中事死生以之可也今他人壞事而公往死之
非義也左㕘曰諸公終日言大同事㕘議大同官在此
於心何安且作亂者大同一城耳冀北十七衛所州縣
豈皆作亂乎㕘議出鴈門量可而進且以繫屬冀北人
心儲公曰如此可也八月左㕘既出鴈門自度已與大
同之人素無讐嫌朝廷既有恩赦而軍士猶不靖者無
主耳乃直抵西安驛西安去大同城才六十里耳大同
城中大驚探事者二人故恐左㕘露刃而上言大同不
可入左㕘曰汝回報大同城我明日決進是夜又故放
火燒㕘將宅以恐左㕘明日左㕘竟入大同亂軍嚴兵
露刃城門内外然不敢失迎接之禮大同人心由是少
安時城中無一文職出政者獨左㕘一人耳乃約法兩
條以禁軍士之暴餘皆以無事處之下令於邊關曰一
切人等非有本道關防不得放過有應行者皆便宜行
之初不以條格拘左右或以為僭左㕘曰以此得罪亦
所不恤甫兩月地方大安而巡撫都御史蔡公天佑始
至
拾月蔡公至代州左㕘插四大營於鴈門關下親帥四
守備令盛裝戎服謁蔡公於代邸蔡公驚曰公何為如
此左㕘曰㕘議豈過為奉上者大同變後巡撫之威甚
削大同人止知有㕘議耳不身先降禮何以帥衆且言
插營蔡公固欲散營軍曰公既出大同又盛陳武備大
同人必疑吾與公圖彼豈不生變左㕘曰㕘議已有處
謁公後即先入大同㕘議既入大同則人心安矣蔡公
曰善左㕘即晝夜馳入大同時有譏左㕘過於奉上者
左㕘以李愬迎裴論試應州諸生蔡公既至大同左㕘
約法地方便宜二十六條上之蔡公曰善就作我巡撫
條約令大同推官馬隆榜示所屬人心大悦左㕘治大
同獨尚嚴武公素不悦左㕘於會中大言曰我輩安心
樂飲地方或再有變自有頂綱之人蓋謂左㕘也
拾壹月蔡公㑹同桂公及左㕘僉事因捕盜桂公率遊
兵擒逆軍八十人杖殺之遼陽某㕘將帥所部軍趨甘
肅過大同地方人閉堡不容止宿㕘將軍罵曰㑹與延
綏軍殺此反賊户部李主事齎接濟銀兩來或曰此賞
征大同軍之銀以此三事奸人乘機互相恐動初七日
夜二鼔變作砲喊之聲震天諸軍先趨左㕘分司叩門
呼曰書吏出來書吏出左㕘亦出軍士曰㕘議老爹天
心地方恩府速報左㕘老爹安心還來回話若驚動左
㕘老爹寸斬不饒書吏曰左㕘老爹在此左㕘問以作
變之由軍士言朝廷赦小的衆老爹必欲殺之左㕘告
以原無相害之意再三諭止之諸軍曰遼陽兵已至城
下奸細以遼陽鞍子為號已拿得矣老爹去睡三堂今
夜一箇不留揮其兵進且分兵至李主事分司要出賫
銀文書㸔為何事又分兵至鎮守府武公極其困辱分
兵至總兵府桂公不屈諸軍喧噪桂公曰殺便殺何用
喧噪衆曰既無殺我輩之心如何將家小暗送出城乃
要桂公妻女出見至都察院要巡撫出再三論説軍士
曰此與左㕘之説同且止之初八日黎明左㕘升堂如
平時出謁巡撫時亂軍填塞道路見左㕘出皆分道立
旁時巡撫門尚未啓扣門而入巡撫迎左㕘笑曰紀綱
何在地方想無事矣不然公何以得至此今計將安出
左㕘曰彼未曾殺人犯上搶掠尚可招來面諭左㕘回
司治酒召郎中主事分巡共飲諸公曰地方有事宜早
散左㕘曰彼豈草竊者乎殺人豈問昏明徒示弱耳二
鼔方散初九日總兵遣我軍按伏時大風雪出西門外
衆曰五堡軍殺都堂㕘將且無事我輩且按伏耶呐喊
而散是夜更初砲喊者三四面俱起不但五堡亂軍而
已圍桂總兵宅左㕘自書告示一通備陳禍福利害話
言曉之令書手關路持往招之左㕘自出立於道中已
而見西南火起問過軍曰火何也答曰殺桂總兵焚其
宅耳左㕘令關路還曰彼既為逆招來何用左㕘乃回
司閉門時月正午左㕘召書吏人等誓曰彼既殺三堂
必迫我為主或令討赦二者皆不可待彼攻破司門則
我已自處矣事定後朝廷必遣京官來勘汝輩詳記我
二夜所行所言以告之然實非殺桂總兵乃大同縣火
起知縣死焉巡撫遣人諭之初十日左㕘謁巡撫以所
書告示示巡撫巡撫曰善命書數十張榜諭通衢巡撫
曰何以處之左㕘曰必須面諭乃約總兵鎮守太監郎
中㕘將副總兵遊擊㑹都司路經代府代王梯墻而語
至午不了時五歩之外兵戈林立左㕘恐變生大言曰
各官諸軍尚未早飯王請回宫既至都司無一人言者
總兵乃言欲致仕歸衆亦不應左㕘曰君掛斗大金印
是我分守關防耶今日請公安諭地方何言致仕總兵
怒起而出諸公知諸軍怒總兵無敢留者左㕘隨之而
出時諸軍皆在二門外左㕘自度可因此發言乃謂諸
軍曰汝桂老爹欲去汝輩捨得耶諸軍皆跪曰好總兵
不要錢不欠糧草只是心狠耳總兵曰我與左㕘老爹
不同左㕘老爹是汝父母問汝饑寒者我是汝師長鞭
汝皮膚者今日倒持太阿倉庫城池汝輩據之旗牌兵
器汝輩搶之留我何用且軍法遣之不行輕則杖之一
百重則斫頭汝輩得依我乎諸軍曰小的每日食朝廷
之糧如何不受總兵之命左㕘笑曰諸軍説你心狠真
箇心狠諸軍捨不得你去你如何捨得諸軍去也拉總
兵入命諸軍隨之而入左㕘及總兵坐定諸軍皆跪於
堂下諸公無一人發言者左㕘以天將暮諸軍久跪不
見處分恐又生變問曰朝廷已赦汝輩乃又如此何也
諸軍曰朝廷雖赦小的老爹們不肯赦小的左㕘曰何
以言之諸軍曰捕盜止是指揮耳遊擊將軍非邊患不
調今乃以遊擊兵巡捕是欲殺小的也左㕘曰汝輩固
未見遊擊兵巡捕吾亦未見明盔明甲白日打劫王府
者如此為盜則如此捕盜耳諸軍曰小的每其實驚慌
望老爹徹去遊擊兵今後再有為盜者小的每自相擒
來好便待秋後處決否則就便打死左㕘曰你們若如
此守法即便徹了遊兵才省我行糧耳諸軍請各巷口
立柵門左㕘曰門外也有你們門裏也有你們立柵門
何用你們自編火甲禁防盜賊可也諸軍又曰屯糧實
納不起太監武公知此糧決不可免欲激怒諸軍謂左
㕘曰此事亦先生處分左㕘曰屯糧之納王府食乎各
官食乎汝諸軍自食耳奈何不納諸軍曰正經屯糧如
何不納張老爹將無影荒糧每軍𣲖與三斗如何納得
左㕘曰此糧不但今日我初到大同時便已行查尚未
回報屯糧照舊徵納荒糧查明蠲免衆應曰諾其聲如
雷左㕘笑謂武公曰亦處分矣諸公曰可以具奏矣奏
草亦煩左㕘為之就對衆公堂一揮筆可也稿成諸公
傳覽稱善三堂各令寫本人寫就各用印實封即時差
人出城奏聞地方稍安奏下兵部朝廷以大同逆軍再
犯不悛簡侍郎胡公瓉為文提督都督魯公綱為武提
督出師問罪勅内開寫首惡郭疤子等十三人的名仍
勅瓉等若大同送出首惡即便班師如不送出進兵征
勦瓉等駐師天城密行總兵巡撫取首惡郭疤子十三
人逆軍羣噪於帥府曰進本討赦却請的兵來時逆軍
知取首惡而不知有的名蔡公諭曰朝廷止取首惡餘
皆受賞前日擒殺八十人可作首惡你們都該受賞矣
替你奏本班師奏既上衆心稍安諸首惡皆係三堂頭
領在三堂肘掖之下每三堂有行必㕘其議於是桂公
獨定密謀伏兵於宅後烹羊煑酒召郭疤子等議賞格
議畢令入後飲酒至則當頭一銅𤓰打倒拉入堂後斬
首如此者殺十一人最後者二人同至議畢令入飲酒
二人者覺其形色異常奪門而走上營房大呌曰總兵
拏首惡俚桂公親提兵捕獲斬其首送赴提督軍門即
以提督印信告示明告諸軍曰首惡皆有的名今已擒
獲餘皆當賞矣人無譁者偉哉桂公此功身墜滄海之
中而能擒斬鯨鯢於藩落顧始壞於人之輕動終掩於
人之沮抑紀事者又不宣之惜哉㨗至軍門胡公宴諸
㕘佐諸公稱頌功德不已左㕘曰明公功德非言所能
盡㕘議觀桂勇之功出於計取而非力勝也若明公止
照勅旨首惡既得即便明出告示散賞班師倘明公忿
諸軍之逆必欲進征則非㕘議所宜言胡公不語少頃
左㕘曰日將暮矣明公宜早決遲恐生變胡公曰少㕘
飲酒我有軍法以違令者斬木牌置左㕘之前諸將佐
皆散出胡公召大同聽事者夜不收入加以刑令再報
首惡數十人以鈞牌付千户馬勇胡公素愛勇恐其有
言告勇曰汝毋多言言則斬首矣勇知其不可而不敢
言領牌而出然聽事者已逃回報大同城軍矣復以鈞
牌大書副總兵時陳左㕘議領所部軍圍大同城東西
南三面城門子時起身違悮泄漏者斬露布而下起鼓
時馬勇倉皇至左㕘道告左㕘以再取首惡之故且曰
老爹們千言萬語如金如玉大同人皆不信逆軍之言
大同人信之如蓍龜何也上人失信故耳朝廷勅旨送
出首惡班師給賞今首惡既得已出告示給賞班師今
又取首惡禍變不淺矣使君不言誰再敢言左㕘取圍
城牌示勇曰其牌如此我豈可再入勇咨嗟而去二鼔
時時陳呼門不得越墻而入至左㕘卧所曰大同城中
精兵五萬我與公部下三千安能為敵且時陳圍南門
公圍東門誰則圍西門我寧為違令之將死於軍門豈
肯為敗將死於城下胡桃大字史書上要寫時陳姓名
左㕘曰恐胡公有别謀若違悮其罪在我輩且牌有吾
輩起身時刻而無到城下時刻第徐徐而行令人禀魯
提督轉達胡公陳曰既露布而出何言泄漏有何他謀
直漫為耳既而果報曰且駐兵聚落堡時城中已得再
取首惡之報逆軍號衆軍曰我説殺了首惡便殺五堡
軍殺了五堡軍便屠城你們不信如今如何又取首惡
於是衆軍哄然而起收勇家衆男女一十九人皆殺之
仍活剖四人腹去其膓胃着以衣冠柱之以杖二死人
把勇宅門二死人把帥府門餘皆懸首通衢擁勇出於
市欲殺之靳副總兵隨之蔡公出救諭衆曰殺了桂總
兵家衆也無查考殺了總兵如何回報朝廷靳曰蔡老
爹説的是一軍斫靳首血流被面復以刀斫蔡公轎蔡
公曰我替你們做好事你們思量衆曰也罷葉總兵家
眷最多着葉總兵寫箇領狀領了桂總兵去若走了桂
總兵葉家一家寸斬不饒諸軍於獄中取出舊總兵朱
振立為總兵馬勇不得入城回以變告胡公取牌引燭
焚之謂勇曰無令人知遂班師而歸乃隱其别情奏言
如勅旨既得首惡因以班師至於囚桂勇立朱振則不
可聞乃奏言桂勇宜回府辦事又薦朱振堪為總兵兵
部亦朦朧覆奏從之兹事也首惡既得若即便班師而
不再妄動則朝廷恩威兩著紀綱肅然振舉及其激成
禍變正宜赫然揮戈進兵征勦却乃狼狽而歸於是乎
大同紀綱廢墜不可收拾矣殺戮之慘不足言也後半
年桂公猶在囚中蔡公再三開諭始放之歸大同諸志
無一字實者因著其大略而未及詳也
黄鍾為宫天下之君也十一律為宫列國之君也故黄
鍾不為他律役
人之聲有得黄鍾者有得應鍾者於中皆有宫商角徵
羽人聲髙下不外乎十二律
徵律接商律反宫律而用之以應律為凖如琴九徽一
絃為宫四絃為徵若以徵接商則以五絃為徵不敢以
下陵上也
造化人心不過動靜兩端而已纔離於動便屬靜纔離
於靜便屬動古之聖賢只説動靜於中捻出一幾字已
屬之動矣
冬至一歲正氣之首子之始也厯家截其中而用之子
之前半尚屬去歲然復卦中無坤泰卦中無臨子月帶
亥月之半寅月帶丑月之半天心安得無改移哉
動有二靜惟一有大動有小動無小靜大靜也陽常有
餘陰常不足故也
經世數始終天地十二萬九千餘年太乙數至今已十
五萬餘年二家之論不同經世康節獨得之學後人用
之多不驗太乙是與天地筭命先立下箇八字然後推
筭中間頭緒頗多既排諸星又論三元又論七十二候
又論卦運乂論陽九百六又論得地失地得失之濟吉
凶所關不以常例拘又論筭數和與不和又論八門中
間細目又有掩迫關囚之類學者一有不詳誤人多矣
晝夜者開闢渾沌之小象也開闢之極即漸渾沌渾沌
之極即漸開闢無一息之停
乾元亨利貞乾字是伏羲的卦元亨利貞是文王繫的
辭乾卦中有箇大通至正的道理故文王繫以元亨利
貞之辭有四様解説各不相關其一以卜筮言上古所
傳朱子之本義是也其二大哉乾元雲行雨施乾道變
化三節是説乾字是天元亨是春夏生長物利貞是秋
冬收藏物如曰乾元亨利貞者天以春夏秋冬生長收
藏萬物之謂也此以造化解也其三大明終始首出庶
物二節是説乾字是聖人之德元亨是聖人得位利貞
是成天下之治如曰乾元亨利貞者以聖人之德在天
子之位成天下之治之謂也此以聖人功業解也其四
元者善之長也君子體仁長人君子行此四德三節是
説乾是健元亨利貞是仁義禮智如曰乾元亨利貞者
君子以健而行仁義禮智之謂也此又以君子之學解
也其他倣此
龍德而隱是有聖人之德而隱若伊吕之徒聖人樂則
行之是他本欲見是之人今不見是而無悶如巢許之
徒彼自忘世矣不必言無悶也若林和靖四皓隱士耳
非龍德而隱也
剛健中正都在龍德上正中以時位言也庸言四句是
龍德意德博一句是正中意向非出潛離隱何以能化
哉庸言庸行之信謹正見德之盛處蓋凡於朝廷宗廟
及衆所觀聽之際信之謹之但有德者皆能至於尋常
小小言行非德之至純者鮮所不忽邪字指外物或指
心之私以言行言之亦可邪乃誠之害也故閑邪所以
存其誠善字德字皆指上三句言博是及人之博指化
而言
忠信是進德之本修辭是居業之本朱子小字所謂有
此心方㑹進德是也知至至之就是進德知終終之就
是居業蓋惟有此忠信之心而后能知至至之有此修
辭之誠而后能知終終之上至字是理之極處下至字
是求要到去那地位終是已到此修辭立誠地位下終
字是守之悠久至是指理之極處言終是就理之歸宿
言其實一也但自理之至而言謂之至自吾已到謂之
終能知至而求至則知之已真故能於念慮萌動處審
其善惡而能存之能知終終之則行之已熟故能泛應
曲當從心所欲皆合理節是能權而化也
大抵此爻重進字上蓋進退無恒便見欲進上下不常
便見欲上退不是自上而退是原所處本等之位進便
是進不進只在原處地位上便是退蓋欲進而不能進
便是進退無常也上下亦然
上即物類之同明聖人與人同類作而人覩下又即物
類以見聖人之所以作而人覩者以其同類相從故也
無位無民尚可至於貴而無位髙而無民尤為危道也
如宋孝宗既禪光宗漢獻受制於强諸侯是也楚霸王
可謂賢不輔如子房陳平韓信英彭俱去而從漢無民
從出乎人位之外亦可
順健者非是順而又健順而健也蓋順而無一息之不
順方為順而健固守其順者也若有一毫健焉則非健
矣所以謂之坤有一毫之健即復卦也乾曰元亨利貞
坤曰元亨利牝馬之貞乾之時君子以正自持便了坤
之時正固不可離然須和柔委曲方能行之此君子處
治亂之道也
坤厚載物德合無疆厚字指坤之德是化機之亨氣載
物是物之亨也此無疆是乾之亨品物流形者也含𢎞
光大即厚德亦指化機説含𢎞言無處無之其含甚𢎞
也光大是昭著於兩間其光甚大也如夏氣一動無處
無之是含𢎞含字是容字不是含藏之含夏氣之熱是
其光明著見而大也未説到物上到咸亨始到物矣
易道固當因時也要論自家材器坤之時本不可為也
有直方大之德亦可為也商山四皓是六四之材只可
隱處若不自量而出如酈生之徒殺身必矣蕭何張良
有直方大之用也
上六龍戰陽雖衰猶龍也陰雖非龍盛則亦龍矣故稱
龍戰或以龍只指陽言陰與陽戰也未見正義如臣之
於君夷狄之於中國是也
餘慶餘殃起於一念之善不善弑君弑父由於一念之
僭逆若堅氷之由於履霜也當臣子初萌僭逆背逆之
時就曲處之則可免禍若其勢已成而方辨之則禍立
至如王莽司馬氏方其匿情求名及初握兵柄時處之
何難直至平帝髙貴鄉公時乃以晨星之從方欲奮於
一戈其能免賈充鴆酒之禍哉辨之不早辨也不早辨
尤不若不辨也
當屯之時既有濟屯之才如何又不遽進理勢當如此
也彼秦隋之亂極矣陳勝李密之徒既無亨屯之才又
不知未可遽進之義時未可而攸往適足以殺身為真
主之驅除漢髙祖唐太宗負濟屯之才知其未可攸往
也方且潛龍於芒碭晉陽之間待時而動天下一矣時
乎時乎讀易君子尚其玩之此興亡之幾也
建侯而不寧楚項王既分列諸侯自都彭城而驕得非
建侯而寧者楚之亡也忽焉聖人之言可謂必應者矣
可畏哉
君子經綸雲雷要見草昧意方見是屯又要見未通意
經是總其綱綸是分其目綱目備舉大小不遺方成濟
屯之功漢萬目不舉經而未綸也
屯如邅如屯是為其所難邅是遲回不進是蓋人有濟
屯之才上亦有可為之君而為權幸所羈也然權幸初
非有害我之意蓋欲以勢利籠絡納交於我耳但君子
守正不為所籠絡至於久而必通權幸之妄求者去而
九五之明君合矣女子貞不字馬融之就梁冀班固之
從竇憲可謂不守女子之貞者矣
屯其膏陽剛中正居尊有應本可為者但為坎體身居
陰中已既難為六二才弱不足以濟既無人宣其化初
九得民於下又有人阻其化此其所以終不能為也如
晉時簡文雖賢王謝之才本弱桓溫又擅其權於下禮
樂征伐其能以號天下乎
䝉亨斷作明者發䝉一邊説為是本義乃占法也如比
卦云若欲比人則亦以是而反觀之耳此證最明童䝉
求我重明者自重不為童䝉求教之切也筮者明則人
當求我而暗者固有亨道也筮者暗則我當求人而暗
者亦有亨道也利貞亦是筮者明則明者教暗當以正
筮者暗亦是明者教暗當以正也
利用刑人是立法要嚴用説桎梏是把那用的刑罰寛
些子蓋發䝉之道當嚴以督之然不可强其必能若有
未通時徐徐待他自省若不管淺深逼著他時則反無
益於䝉而我遂失了發䝉之道非吝而何吝是發䝉者
之吝刑人是刑杖之人用是人以治人也
治䝉過剛正是我擊䝉為䝉冦害也取必太過攻治太
深是害了䝉者故不當過嚴外誘是害乎䝉者則當過
嚴利不利只當不當耳
孚以心言蓋人於當需之事雖勉以需之而心或有欲
速者非需也故以孚為言言實心以需之也光亨亦是
心中如此蓋人於事之當待者稍有外慕則急躁煩擾
便不光明通達矣貞以事言若心能待凡諸所行又要
俱合理不可非理是從言所行也不是為僥幸求進之
事以進仕一事言此心待命畧無求仕之心然不可謂
無求仕之心而所為全不致謹又於凡事都要守理不
是不為求進之事也此卦於人之居常遇變安於知命
居易盡性處説得委曲詳盡學者茍留心則平生無不
足之事矣
入于穴敬之以上是象終吉是占三陽有援人之力者本
欲害已因以敬而反救已昔文天祥囚於元元使人監
之天祥朝夕誠意待之久而反親指示南歸之途天祥
遂脱難正合此爻也
利用恒是本象以著占需于郊而可能久耐也故曰恒
利是險可濟
九三居坎體之下去險愈近則是將陷於險而需之也
然能用恒於需猶之可也況又過剛不中輕進妄動以
趨之則致外侮之至而為害大矣其象如此占者之凶
不言可知
此與彖傳對貞即需于酒食此處需于酒食是象彖傳
為有孚得正之象則需于酒食包孚正二意此處貞是
占即彖傳有孚貞之占辭
窒還是不遇聽訟之好人或曰五中正大人若何而又
為不正耶主二而言則非正應矣易隨爻取象正不可
如此拘吉字只是窒有通終凶者以訟不可成故也蓋
終其訟不惟曲者凶而直者亦凶
天與水違行天勢下行水勢上行故曰違行不是天在
上水在下也
剛為險主正是險而健本欲訟然一則以有柔中之德
一則以勢不可敵故不克訟彼非純德者但有柔中耳
使其勢可敵彼亦敵之矣若更無這些德時雖遇不可
敵之人彼亦不量力而與之抗矣
或錫之鞶帶本義終字勝字俱工皆從剛字來因恃其
剛故終其訟又取勝或字當玩蓋無理訟本不能取勝
而或有勝焉非定理也
此彖辭全以理言之卦中原無此意又一例也
爻中本無律與否臧之意只據初爻為出師之始遂以
理言出師之始當如此也與卦辭同
不寧方來後夫凶愚意一串觀本義中將字又字可見
將者欲歸未歸也蓋未歸亦不安思欲歸之即歸之則
可矣中間又有疑豫而不歸則凶後夫即不寧者也如
後漢隗囂幾欲歸光武所謂不寧方來者何乃又遲疑
而不往故終誅死竇融不寧即來矣封侯永世不亦宜
乎
比之匪人不亦傷乎士君子寜孤立無助不失身於可
賤之人古之人如班固之於竇憲蔡邕之於董卓栁子
厚之於王叔文是可傷也若夫卑卑小輩何足以為傷
乎近時如張西麓欲依劉瑾以行其志遂至殺身亡家
可傷之甚也若夫楊遇石文義之徒何足以為傷乎
畜未極而施未行下指陰説是言所畜者小之義别在
人事上取一象蓋言君子當羣小見沮之時雖可亨然
終不能大有所為如李綱見沮於汪黄雖未能便退以
李綱終為他打擾終亦不成大事紂雖不能殺文王是
文王尚可亨然終不能施德於天下到後來畜極則三
分有二可遠施矣
陽本是在上的今欲復進而上然其進而上也由乎正
道而進自由也道者進之具也復不是復於道是復其
上位由道而復也无咎是進得好吉是進而無阻
輿説輻夫妻反目説盡小人之情狀古人所謂其暫為
朋者偽也蓋本諸此
有孚血去惕出无咎此不以小人畜君子言亦不是才
弱的又只在勢弱位卑耳有孚是柔順得正虚巽者誠
實而無虚假也二陽助之孚之所感也體字是外對中
而言皆爻義占在外柔順得正虚中巽體二陽助之是
有孚之象陰本不能畜陽是血惕之象然柔順得正虚
中巽體二陽助之而能畜陽是血去惕出之象无咎宜
矣
還是小人極盛朋黨固結分布天下勢成事就之時尚
德載正是非一朝一夕之故此爻如曹操武后之流荀
彧周來之輩所謂征凶者也陰陽和只是為雨而言非
是君子與小人和也月幾望是象以陰勝為貞然加於
陽則不可故厲君子陽也故往則凶俱指占者既雨既
處是盛尚德載是畜極正與上畜未極而施未行對
蓋履有所躡而進之義也伏羲以此卦以柔履剛是能
盡履危之道而可不見傷為可進有躡而進之之義故
名其為履文王係辭亦只就伏羲名卦之義即卦德以
著其象言以和悦而躡剛强之後則雖履危而不見傷
為可進故本義不别解卦名只於和悦以躡剛强之後
有履虎尾而不見傷之象故名卦為履以見卦為履者
以其和悦以躡剛强雖履危而不見傷之象之義也如
訟卦伏羲名卦之義以上剛下險内險外健已險彼健
而文王係辭即取是象窒惕之義是名卦與係辭之義
不同故本義别解之先解卦所以為訟而後係辭之意
此是伏羲名卦與文王係辭只一義故總解之至其占
亦只是此義故云而占如是也
眇能視至咥人一串説是不以和悦履剛强取象雖不
一然皆本於不中不正才柔而志剛來也柔而志剛貼
武夫為大君是帶説柔而志剛為大君必定肆暴非是
為武者便才弱而志剛是才弱志剛的喚作武人若才
剛志剛則為名將矣
無平不陂泰將極而去也無往不復否去久而來也艱
貞艱是思慮貞是施為食是亨意如食舊德之食無往
不復以上是天運不能無艱貞以下是人事所當盡此
是保泰而得其效也
否之匪人是爻義下二句方是占貞正是泰之九二爻
中行之道也君不君臣不臣便非人道大往小來是言
不利君子貞之故
榮字是加字此非君子輕禄人不能用也蓋君子歛其
德人不知為君子自不得以禄加之如漢龔勝非歛德
者為王莽逼迫而死
否傾固天運如此還因君子有陽剛之德所謂天下大
亂非髙光之才不能定也
曠遠無私只是這裏也同那裏也同不偏厚在一邊於
人無彼此是所同者無私非所同之事無私也未可説
到天下一家中國一人上亨與利渉俱從于野上來利
渉上又添以健而行的意利渉是遇難而亨君子貞是
發明于野之意利字只是復説亨利渉之意象則所謂
未有大同於物不正者不正則自不能大同
同人之初未有私主言其時無私蓋數十人來相與初
見之時未有厚薄不但人之公者能然雖私之人初見
人時何厚薄之分至於處之既久公者則但無厚薄私
者則漸有厚薄不同矣以剛在下則其德无私也上无
係應又無邪人在彼來誘我也同人于門只是同人无
私之象然此止説无私意未説到曠遠也
陽為大有五陽故為大有健明是德居尊是位時行是
治治即德之發用處大有只是天下皆在照臨之中而
乾健離明居尊應天以得元亨者則治天下之道與其
效也
无交害匪咎是爻義艱則无咎是戒占初九本為五之
大有在此則亦為當大有之人大有者也交害只是富
則易驕多有而害生凡事久則有失而害生事之初未
有失也故未渉害
大車是剛中之象載是應上之占有才德為上信任也
有大車而不以載則大車徒空耳未説到勝重上載字
重有物得用上不重勝重細詳自見有所往而如是兼
剛中得應上无咎則勝任而免責矣
内止是其心抑止而無發揚之意猶厭住其有不外見
也亨是行得去人不阻抑拂亂有終是那所有始雖晦
而不彰終自著聞不可掩非是亨又有終也亨是眼前
終是後面事内無驕心外無驕行在上能謙從六五來
不富從六字來鄰從五陽來不富不是在上能謙在上
能謙在不富之上一層惟其在上能謙所以能不富以
其鄰利用侵伐雖是所當伐者亦本於謙而得衆來惟
謙而得衆所以侵伐能勝不然雖有所當伐亦不能勝
是不但征伐也凡事皆利德字從不富之象來利用二
句則占也
和樂應上是豫之正義順以動是所以致豫之由也卦
辭中以順動含和應蓋能順動則自然和應矣俱在利
字上
盍合也簪聚也速也聚而合之義速也由字上已有潤
澤的意蓋因有澤及人故人悦樂然又必盡誠以來天
下之賢為之輔助斯可保此和樂於無窮也朋來一句
順動之意但上之順動所以致和樂也此之順動所以
保和樂也順動一也用有不同耳天下皆和樂故為大
有得
此重物來隨已上剛柔以柔為已而剛為物彼此以此
為已而彼為物言固有主賓也已能隨物二句不平因
已能隨物故物來隨已然何以見其能隨物處陰自能
感陽動自能獲應元亨推開去指所為無礙也大凡人
輔者多則事易行然有无咎之亨有有咎之亨如亂臣
十人之在周故凡制禮作樂刑罰討罪沛然施行無不
隨意宋朝王安石引用蔡章之徒充塞朝廷當時一時
所為誰敢阻滯然罪大惡極矣
隨有獲此爻郭子儀可以當之貞字是得民之正自是
盡臣職耳非如田常厚施於國暗邀人心者也然亦凶
上之所甚忌莫過於大臣之得人心謂其附彼而離我
也昔宋太宗於真宗之立不喜曰人心遽屬太子置朕
何地父子之間猶然凶危可畏哉
艮巽非蠱乃所以致成蠱也
陽剛字要玩是有用世之才德者也若止不事王侯而
不髙尚其事猖狂於天下如竹林七賢之徒亦不足貴
也
此卦之意蓋言當陽長之時固大通利正然恃其長盛
一或不謹自此以往亨者不亨而正者不得遂矣唐之
五王宋元祐諸賢似之八月是自子十一月至未六月
也剛長中亦有貞意剛非貞而何體德中亦有元亨義
其善如此自可大通
知何以為大君之宜蓋以一事自為之猶之可也大君
以一人之身總萬幾之衆是可不任人乎中庸曰舜之
所以為大智者以其不自用而取諸人也與此同
九五居上言有觀之位内順外巽言有觀之德夫有位
而無德則固無以觀天下有德而無位則亦不能以觀
天下此觀之意順巽就是中正致其㓗清四句是不敢
輕易舉動凡有所為熟思審處也孚是示天下之孚顒
若是為人所仰總是一箇觀字有孚顒若是君身可為
人仰非人已仰之也示者仰者皆中正也
觀我生進退如漆雕開吾斯之未能信則不仕是也此
謂可進可退之時若決不可進之時雖通亦不進矣此
時不是時世之時乃所遇之時如孔子當大亂之世可
以進則進是也
觀國之光主二四言用賓主占者言
生字本陽剛中正蔡氏曰六三觀我生進退能含象九
五乃占何也曰六三居下之上可進可退便有自審之
意九五陽剛中正以居尊位其下四陰仰而觀之君子
之象也原无觀之意曰觀我生者戒占者而已如是是
字指爻中君子
上九處賓師之位人之所仰也謂之主賓者以我字直
指自家其字自他人説我觀猶人云那上九自觀他所
為故云主賓也就字意有如此分别以爻義觀皆是自
觀也
亨字泛説不指折獄言既亨又利於折獄也正如謙之
六五利用侵伐又無不利也噬嗑伏羲本意只是去其
阻塞則合文王以大通明之折獄是文王卦中又指出
一事而言後周公六爻皆以折獄言之非伏羲名卦即
以獄為主也非如訟卦本為訟也亨字斷不可用折獄
説是非未辯而有爭物之間也是非既明則合矣
得黄金黄字亦從五來厲是操心危已當還恐未當惟
恐其或差也作危殆者非是
賁亨通則通矣而所通者小何也有文可通無本故小
攸往亨亦在賁道發揮陽本能行而内又離明故亨陰
本不能行又艮止於外以得剛文故小利有攸往不能
行於外也
敦本尚質從柔中來得賁之道從為賁之主來賁文也
如何本實為得賁之道本實乃賁之主也束帛戔戔即
形容那丘園之狀也敦本為質自其陰性吝嗇言束帛
戔戔雖是得賁之道然却薄小蓋因其性之吝嗇做出
本實薄小之事然是賁之主但分兩下耳戔戔又狀那
束帛也此丘園之象正論語所謂先進於禮樂野人也
以宫人寵無不利利是有貴人以為之主故凡事順遂
或以其行已也恭其事上也敬其為已也順其為人也
忠此是講无咎非利字意
得輿剥廬是象占具其中得輿在五陰在下承一陽取
象剝在一陽在上五陰欲覆取象剝廬者小人本頼君
子以安也今衆小人把君子都剝落了到那禍亂既成
小人自家亦不能保是自剝其廬矣自古如漢唐宦官
把那君子都殺盡到了袁紹朱温來時盡行誅族豈非
自剝其廬乎狄仁傑在武后時正似碩果
此復字全從剝來至坤則陽氣已萌特未成耳亦足以
見天地消息之機聖人知幾之神也方剝之時陰方盛
而尚隔純坤然復之陽已根於此矣正與剝之上九本
義所謂剝未盡陽復生相表裏
不復本於六來終迷本於上來復終則為姤矣其能復
乎災指天説如星辰晝見水旱不時之類在一人則如
疾病之類𤯝指人説如盜賊弑奪之類在一人則如獄
訟之類此爻義是以一人説行師非真用師是言其凶
之大也十年不克征則又終凶矣
无妄九五遠人稍有不恭便欲近攻遠討非勿藥也必
如周公之於殷民夏禹之於有苗然後為勿藥也或以
上下相交言言其相信之深或有讒譖之至勿辨蓋相
信之深讒譖之言必不入若辨之則反多事矣或以嫌
疑小生不必辨則大非既相信又何足嫌疑有嫌疑又
何以為无妄之至耶
健極則難畜畜極則當變而不畜故畜極而通一句總
承上二句來譬以堤障水到那水滿時堤固不能障水
亦自溢是所以畜之者與為所畜者皆極矣故通二陽
同類豈相畜俱進重三三隨上而進良馬只指三説艱
貞輿衛四字平説然艱貞乃所以行輿衛之道也輿是
致用之具治平之法是也衛是自防之術如左右近幸
指吾為非及奸人縁法作弊險小之人求吾之失而致
譖皆思所以防之者如何輿乃治之法衛乃法之防須
有了如此本事方可居官如良馬之逐也利有攸往即
良馬之逐也所以艱貞習閑者只是為三過剛進鋭來
非為九不可防也
觀頥二句不是正之實是考其正與不正也求字解作
考字慎言語節飲食只是養德養身之急務觀頥口實
所包者濶不止二者而已節飲食可取鄉黨夫子飲食
之節
此是人初能自守而終遂改節者如漢之紀唐始以清
修著名後仕王莽及光武起而得罪矣爾指初九我指
四朶頥亦指初謂初見四而朶頥也
大過不是剛過亦不是中强之弊本末之弱只是有非
常之變而大異於常之時棟撓是當事變之時無非常
之才事必敗如漢之竇武何進之去宦官子之之讓國
趙括之為將皆是剛過只是去其過而就中是其才可
以濟大過如周公伊尹霍光之處幼主湯武之征伐皆
能濟事而成功蓋謂行權者言也
大抵此爻言剛柔得中剛可濟過偏於柔則不可濟遇
兩意也得中由爻以陽居陰來至於柔以爻以陽居陰
已中了又應之於陰則過於陰矣大抵當有變之時過
于柔過于剛俱不可只要得中隆是其才只可當大事
吉是事成了
水最是能陷而險者陽陷于陰如物沉于水險可知矣
人最是外焉若無事内藏禍心為險陷若外面有些機
緘發露猶可測度故内實外虚為陷險之義也
初六以陰柔居重險之下陰柔既非濟險之才又居重
陰之下則其勢又難于自免其象則為習坎而入于坎
窞矣自習坎而入于坎窞也以六三言之入于坎窞不
言習坎例之可見窞者坎中之小穴乃險中之險可見
是險中又險無可出之理矣凡言坎者猶有可濟之理
入于坎窞終無可出之理矣
此只是附麗之麗无明義其象為火體陰用陽正是説
附蓋火是陰體附是陽為用不説是火明何也下彖辭
無明之義也或曰麗字兼附與明陰麗于陽是附之義
其象為火是明之義下彖亦有重明字眼
缶是常用之物大耋之嗟是取象言當將衰之際愁悶
不能自遣也不止為嗟耋且將死言人於盛極而衰之
際不能自處則凶如霍氏既收兵權之後乃不逹缶樂
之理兄弟相對而泣所謂大耋之嗟也遂滅其族又常
見當世之貴人一被淪棄不勝其憂多至亡身或不勝
其戚戚之心寄情於神仙盃酒之間往往敗名破業皆
所謂凶也嗟夫士君子當其未遇之時固嘗困窮拂逆
矣及其既陟華要而被罷遣是固吾偶得之常耳乃往
往不能自安名為逹人大觀者亦不能不動於中矣夫
惟孟子貧賤不移難矣哉吾知免夫是矣
　
　
　
　苑洛集巻二十
欽定四庫全書
　苑洛集巻二十一
　　　　　　　　　　　　　明　韓邦竒　撰
　　見聞考隨録(四/)
取女是卦中取出最大一事别言之葢所感之不正在
夫婦尤為甚重茍合淫奔者其能為終身之托而成其
家乎故特指而言之取女要本於正來如得其時待其
求之類亨始之正得亨又要利貞以保之朱子云然不
以貞則失其亨可見必正而亨非正者无亨也
二在那卦之第二爻正似腓之在膝下足上此是那性躁
急不常之人而却知道義无虐毒的然感人之道已之於
人固不可以是而自處人之於我與其得口蜜腹劒之人
不若得是人而緩急猶可恃也
咸股是執隨之象執隨是咸股之正義往不是隨是以此
隨道而往以利勢感人也如衆人好利即亦従而好與人
相交皆以利不以義是也股之取象有兩義三當其處又
隨足而動如三隨二初而動也執其隨只是於三在二初
上取義九字上亦有些意思言是能静為陰所移九三宜
静而動為可羞如王莽時羣臣争獻符瑞者此不足怪揚
雄為世名儒乃亦美新其為莽大夫乃為可耻
此恒字却以尋常言非以常久言也尋常對異而言常
久對暫而言然未有不尋常而能常久者也震上巽下
便是理之常若陽下陰上便是陰陽易位大變也有雷
便有風是常理二體以震巽剛柔相應言六爻以三陰
三陽相應言剛柔相應是天下之常不應則變莫大焉
浚是深求恒是常理古之人如京房之進諫孔融之納
交卒之身家俱敗是也勢分懸隔不但名位也雖情不
洽亦然如茍彧之於曹操一則己未可求一則人不可
求一則已不度力一則已好求四者凑合則凶矣如盡
心諫君責友豈不是正道然時未可也
田无禽此只是人之所為不得其要道所以雖久無功
如人主治天下其道在任賢却乃自親政事一身之小
雖日夜不休亦不能給雖百年何益古人如王安石之
為相是也此只是箇不㑹幹事的非奸邪也
退避二字要分明是陽退而避陰也蓋惟六月夏至之
後陰漸來陽漸去便是陽退避陰也
後尾從初來初以上下言之則在一卦之下故曰後或
以陰柔故不能早退未免於厲晦處是儉徳韜光意靜俟如
伯夷居海濱待天下之清也遯尾是在位者退之不早
勿用是占者當其時當不可進也指未仕者言
陽剛則操介嚴持守確卦外則本事外之人未曾出仕無
係無應則非外物所能動者故有肥遯之象自由自在
何不利之有嘉遯在已處之雖好然還有尋著時如龔
勝之屬嘉遯是在位者張子房似之肥遯是原不曾在
位四皓似之
是于卦體上取了羊之象六五上取了喪之象蓋卦體
為壯如羊也六五不能壯是喪羊也柔則退縮不敢進
中則自守不欲進此正如漢之石慶當夫東方朔張湯
諸人爭名効進之時而能醇謹自守雖失了為相之道
然却得善終
明出地上言萬邦皆文明之化也文明是明字意萬邦
是地之意順而麗乎大明重順字大明字輕是言有如
此德以附乎君順是恭順守王度遵侯職而僭越之無
有也柔進而上行只是説以謙恭禮下之德居乎尊位
柔是謙恭温和無剛强驕亢之意安國指天子之國
吉只是進福就是吉也王母占中假象享先妣是説占
法非以此為祭祀説也不可以錫馬三接為福蓋彼是
功臣受此褒寵此是仕之初耳只是居天位而食天禄
也
艱貞只是晦明蓋人於患難之時盡將那些忠貞之氣
晦而不露若愚人相似而中之忠貞蓋未嘗泯没重在
不用其明上上是明夷之時下是處明夷之道
初遠於五是君子見傷去而志不得伸去字象飛志不
得伸象見傷垂翼初九象君子君子如鳥見傷從卦來
要見因明而見傷如弼正建明之類因明見傷也主字
作活字㸔主於人有言非主人也如孔子在陳絶糧孟
子去梁適齊而齊王又託疾召孟子所如不合是也于
行主去此國言攸往主往彼國言飛而垂翼正如孟子
去齊不豫也
利女貞正是刑于寡妻之意蓋必能刑于寡妻而后可
為父子兄弟之法也是必然之理家人指男女男女濶
凡一家之中為夫者父兄弟子姪之屬皆男也為女者
母妻兄弟子婦皆女也故曰一家之人
此正是男正乎外重九五上蓋以九五有是德而得賢
妃之助王假有家是家齊矣由是不必憂而天下平正
是外正也然正外必本於正内王假有家是内正吉是
外无不正俱是占假字只是齊之意指中正而言此是
家齊國治天下平的道理
天之所命為性心之所懷為志性字志字當分曉歸是
之子于歸之歸指女子之嫁而言也中女少女歸至夫
家各不同愛
遇主于巷與納約自牖不同牖是就其所明而通之巷
是君臣之情不通不聽其言正道不得行由他道而往
期欲君心改悟而已如張良招四皓以安惠帝是也
此爻象占通不在本爻取只在承乘有應之爻取義因
處於二陽之間故有曳掣之象又從睽上取上九猜狠
之象睽字從卦來天劓即猜狠之假象非猜狠之外又
有髠劓也髠劓皆刑髠是割其髮劓是割其鼻因上九
陽剛為正應故有有終之占使非陽剛正應則終不得
合矣
不言吉者蓋有可濟之理尚未濟也本義居尊貼大蹇
剛健中正貼朋來
大人據九五爻當兼德位來碩是爻義利見是曉占者
二句一意上六只是説天下大亂无所之正所謂茫茫
四海皆魚鱉何處堪容魯仲連滔滔者天下皆是也鄧
仲華杖䇿以見光武曰願攀鱗附翼効尺寸之功垂芳
名於竹簡耳來碩之意也當時天下皆亂赤眉銅馬王
郎公孫之輩紛紛冦攘何所之乎只得從光武也
言天下之難既解若果盡平也則安靜之若猶有未平
也則早為之不早往則患將萌民被其害不早來則擾
民不休
負且乘不是正義是假象吝是不勝其位尸位可羞正
所謂不稱其位而有愧於心是也非指夫位為羞致冦
至中已有失位之意貞是位之得雖不是自已攀附權
倖謟佞人主營求而得乃出於公朝之薦人君之命然
不勝其位自可羞古之人如殷浩楊琯王安石之流皆
是滿朝薦舉人君屢聘而起然皆負乘矣或以鄧通為
言通還是不正
損益二卦以主賓㸔來以君為主則損之為義損乎君
也益之為義益乎君也以下與内為民上與外為君朱
子云剥民奉君所以為損此言當玩味蓋以損指君也
有孚還是損下是出於不得已有征伐工役之興於常
制之外取之然是實不得已非假之為剥削計也
酌損之是盡言當論其淺深損是盡已之忠陳東歐陽
徹忠則忠矣酌損之義則未盡也
細㸔來卦體有二意損上初畫益下初畫是就二體兩
爻一益一損對待言自上卦下下卦是以二體上下之
位自上而下一直言之前則是損已益民後則言惠自
已及民也諸家通作惠自上而及下失損益之本旨矣
初九元是所為之事合理吉是事功成无咎蓋以位卑
言髙宜有咎然大善而吉有以報乎君恩故无咎非以
盡職為无咎此見臣子職分為難盡又不可不為大事
為大事却又有出位之失必元吉可免也此正如陸贄
之於徳宗雖不在相位眷遇則厚矣
朱子云決之而已言易也如以鍬去物一決而已揚于
王庭使小人之罪明孚號其類使君子之朋合尚有危
厲知其奸深術巧不可以其勢衰而忽之也告自邑以
理勝也不利即戎不以力爭也戎即是不可恃其同類
之多還當以理勝之告自邑二句又言正去邪之本非
是因危而防彼投隙也言不可專恃其力又當以理為
本也
壯于前趾往不勝於初字上取趾下位之義也於九字
上取壯于前勇於決陰之義也決義從卦上來雖是君
子衆九之位則在下又失其決之之道故陰雖弱亦不
能勝不勝者一則在下位一則壯故也
姤遇也好箇遇字聖人下的如此有意蓋是那方盛之
時忽一箇敗衰之事萌動乃心之所甚不意料而至者
人所深不願見者也故曰遇其慨恨不願見之意溢于
言表聖人多少扶陽抑陰之意壯字不是言陰漸盛只
是不正遇而偶合固已非正已壯矣一陰五陽則壯之
甚者也壯字在遇字與一陰五陽上取出非以其漸盛
也為陽之害只是淫亂使為夫家之禍
九五以杞包𤓰此正如唐文宗時候宦官盈朝若于此
時生出箇剛健中正之君來倘不量其淺深就欲誅戮
鮮有不致敗者必靜以制之則彼之首惡若有死亡或
有可乘之隙然後乘之則可勝矣自天而降言忽然而
來也如當時逆瑾權勢燻灼人皆以為無可奈何于八
月十三日忽然就擒誠如天降也唐憲宗漢質帝只為
不含章俱不保身唐宣宗隱德于潛龍之際後為天子
閉目摇手不敢一問宦官豈其心一日有忘哉知其無
可奈何姑俟之耳但未能成有隕之功也謂之靜以制
之則亦非拱手聽其自來然中間自脩于已時觀其隙
以圖其機者未嘗頃刻有忘但不露泄耳木包𤓰𤓰爛
而木存正如含章有隕自天也
坤順兑説九五剛中而二應之是乃萬物萃聚之象也
蓋卦德中有彼此之聚卦體中有上下之聚澤地中有
草木鱗甲之聚總為萬物萃聚之象
六二引吉觀本義雜字還以二陰為小人小人其可引
而用之乎則牽引是二附五也蓋為二陰所隔不得即
萃必牽引而後萃也虚中誠實皆是孚虚則無物無他
詐偽者是實性理諸儒有明説孚字指卜祭者言虚中
誠實俱在爻上孚之形也禴祭是薄的非是就用禴祭
只象薄物亦可祭
升字全重自下卦進至上卦又要見時之義見得在下
卦之上當進也巽順是有可進之具有應是有可進之
機故進而大通不然進不得通矣見大人南征一意但
自見天子言為見大人自從下而欲上進則為南征勿
恤是得了禄位有慶意吉是其道大行志行意俱是元
亨之實
陰則惟務升而不顧理升極則一惟升是務而不止者
也不息不止正是人之用功蔡氏云㝠字是據上六才
質言也利于不息之貞是為占者設一變化之道也是
變易以從道也書曰惟狂克念作聖君子為善惟日不
足小人為不善亦惟日不足㝠升與不息之貞之謂也
㝠升汲汲于外者也不息者汲汲于内者也知利于不
息之貞則知㝠升之不利矣
全從升與巽來當升之時是固可升也巽於二陽又有
人助之以升也故允升大吉允升大吉通作占説初以
陰柔居下只就居巽下説非全卦之下也
无咎只指孚字蓋不誠是咎故能誠則无咎非謂謟瀆
求媚也
自坤上取升有阻義自升陽剛上取可升義
酒食指禄朱紱指恩寵俱是取象當困之時當此大位
重責憂危不安是為富貴所困也
惟困于石據于蒺藜則有不見其妻之禍不見其妻是
名辱身危死至家敗之象凶字就是上文言占者當困
之時困于石據于蒺藜則有不見其妻之凶困據亦本
陰柔不中正來上本三之應也故有不見其妻之象困
于石就不可為之事言如李訓鄭注之去宦官是也
此辭於卦德卦體卦變卦象俱無所取只從井之理推
説往來井井不重能及物上只説隨他汲水者不同而
井固只是此井也不必以首句為井之體下二句為井
之用大抵只是説人事仍舊而不紛更則無所損益而
事自若不能守舊而中途都又紛更便是幾成而敗凶
可知矣上一條井之事下一條汲井之事改邑正見井
不可改
以六字取井泥舊井之義於初字取不食无禽之義蓋
井泥則人不汲不汲則人不食人不食則禽亦不顧矣
此蓋行之汚下為時所棄者无禽甚言其為時所棄也
因人不食故井上無水而禽亦不食
大人虎變是兩樣變一是自新使民皆變自新處常之
大人堯舜是也一是順天應人把天命變了處變之大
人湯武是也虎方夏之時毛希到秋來變的毨好此於
五上取大人之象九五上取虎變之象愚意只作革命
言自新新民之極了遂順天應人天命由諸侯而為天
子自百里而有天下為是
元吉就人主上説當濶説或只指凝命或只指善皆太
狹鼎亦有善之意須火上木下方為鼎試㸔竈中之火
皆木下而火上木上火下非鼎也烹只是煮飪有調和
之意論語解飪字為烹調生熟之節也
九四象大臣任重如鼎之重也應初六象大臣任小人
鼎之折足也必誤國害民如鼎實之覆也亦由鼎折足
四應初取象也刑渥於鼎上無所取亦因上爻義而來
不勝任只指用小人蓋大臣之職正在用人因此致覆
餗本義自明
耳象君從五居尊來黄象君有中德從五居中來耳虚
能受鉉之貫又象君能虚已下賢從六字來六陰故虚
也於應爻九二上取賢者有德之意鉉指賢者金則有
德也耳之黄君之有德能虚已下賢者也
震之為動重一始字蓋忽然一陽生是非常之變忽然
而來為可驚也亨亦是占辭下四句是震所以亨之實
震有亨道者以震來能恐懼故也笑言啞啞是致福假
象非真笑乃占中之象不喪匕鬯愚意以為只是象不
失其常如坎之心亨言當大變之來而此心之主不為
之摇所謂威武不能屈也言由平日能常如震時恐懼
故於震來也不失其常
此乃見人而自省者正如秦攻韓而趙魏自為之備不
能救韓言是鄰怨蓋上之力量救不得人非坐視也未
及身不是全無震震未及身耳二震字亦本卦來皆指
事變
艮其背是箇頭腦處然艮其背則不獲其身艮其背不
獲其身則行其庭不見其人矣一層一層疊下來身動
背乃止而不隨身動此不有其身之義人之一於理而
不顧其身正猶背之止不隨身而動也以身為靜以人
為動動靜主靜止於理亦靜之義也動靜皆主於理之
所止而不動於欲故為主靜此文王借伏羲卦名為義
如履虎尾者也蔡子曰人必止於所當止之地則於身
之利害得喪不暇恤矣是艮其背不獲其身也夫既能
止於所當止而不獲其身則於人之是非予奪不暇恤
矣是雖行其庭而不見其人也蓋庭乃往來所由正有
人之地也
此爻主君説列其夤象中之象薰心是其病勢日深將
攻心矣所謂病入膏肓是也於三在上卦下卦之間取
限象其義則上下之間也於過剛不中取艮其限象其
義則上下之情不通也如此敗亡之禍將及身如人之
病勢攻心將死矣
止則不妄進人惟不能少止也故進之急不以漸止自
能漸進巽自能循序止巽中俱有漸進之義其進以漸
亦指六二謂由初而二也磐不是位安而可保是居是
位而心安不當得而得之便居到大位上也不安與飲
食衎衎同飲食指鴻取象者非二也吉只從禄位可永
上説磐衎有二意一則本於得君而有功從爻之柔順
中正應九五來一則由於漸進非躐居要地者從爻漸
進來
歸妺二字就合不正之義長少相從非以年配年固不
正以説動相從非以德配德亦不正故曰皆不正往指
女之初嫁之時无攸利則歸以後事也重女而男從之
則皆凶而不利也以卦名歸妹故重女不正從女起端
而男從之則亦非正矣位不當柔乘剛還分貼
明以動致豐之道宜中者保豐之道蓋王者當豐大之
時易至於不中而恃其承平之盛多至於有所興作改
其常度或征伐之舉或土木之功此常情也皆不能守
常而為過盛之為者也故戒曰宜日中
无咎只就明動相資上説明動皆無偏而有用就是无
咎只指初言四之動有所用雖指四亦初之无咎也以
初為主此是同僚事非君臣也不必用上下字入講正
如漢相丙魏丙以寛濟魏之嚴唐相房杜房善謀杜善
斷以此相濟是也
火在山上是火去其所止矣火往上行便是去其止為
旅旅之亨與吉大抵相似貞字細玩故自有其正還是
旅時正道即中外順剛退止離明是也
始亡一矢終得譽命正射雉之意此爻雖曰有柔順得
中文明三意大抵重文明字蓋為離之主曰柔順曰得
中皆文明柔順文明得中只體貼箇射雉譽命耳蓋人
之為旅雖有大德一時人皆不知不加敬重至於久之
則人皆知之矣豈不有譽命乎正如射雉者雖亡一矢
而可得雉也射雉為際亨嘉文明之運一矢亡為立功
者未免勞心經綸得譽命為能建功立事
小亨從以陰為主説利有攸往以初四從二三五上説
利見大人以初四從九五説各有所主
獲三品是説反得陽之助不徒助而多助如田獲三品
也是假象與史巫紛若同
六四陰柔无應承乘皆剛是以柔弱之人遇剛强之人
木為難處有悔者也然以柔則用柔居上之下則能謙
是以能處而悔可亡又不但悔可亡也反得陽之助其
助也不特一事之助而事事之皆助不特一時之助而
時時之皆助有如田者獲三品之禽獸可以實乾豆可
以奉賓客可以充庖廚也占田者得之則吉矣
誠信説而亨説字在我上説不指人之説蓋以誠信為
説之道則人説矣故亨大抵人之和説者易至於詭隨
而無特立之操故又戒以利貞剛在中故曰中柔在上
故曰外
爻中原無孚剝之意爻本是不信讒邪之人但因爻設
戒耳五雖不信邪而不可不戒如舜豈傲虐者而益戒
之是也蔡子云剝謂陰能剝陽者也蓋陰柔小人内則
蠱惑人之心志外則虧喪人之德業何剝如之剝之一
字旨哉
亨假廟利渉三句平㸔剛來而得中六往居三得九之
位而同四固不假於假廟利渉也亨是濟天下之渙假
廟是濟祖考之渙利渉是濟一已之渙大川是至危難險危
之際非指濟民之難也利貞總承
於初字上取渙之始六則非濟渙之才上承九二則能
用壯馬壯馬只是拯速而著力當渙之初即拯而拯之
又力拯字壯馬字俱從九二來
澤是水之止者其容有限江河則流通故納百川而不
溢言有限正見多則溢亨是節可行言二五即知其得
中矣節有兩義有數度之節減省撙節之謂有德行之
節節義之節所謂清風髙節者也且如用度固有節度
然減省大甚則有宴享軍需之興將何以備所謂大貉
小貉者人之行已固當以節義為重然太甚如仲子申
屠豈可為常法也故曰不可貞
初是時不可出陽剛得正則能因時而自守不出矣使
非陽剛得正則雖時未可出亦出如楊時出於靖康之
間是也
中孚自其欲之不擾言中實自其理之無間言一也誠
感豚魚則人無不感故曰吉吉字與利字對貞是言所
感所濟又要貞蓋世固有不正而感人如男女之相説
至死而甘心者亦有不貞而濟難如人之賄賂勢要以
脱禍者所謂行險以僥倖是也
大意本爻應爻俱不善故有此象上九位之窮則反無
位不能常三陰柔不中既無獨斷之才又居説之極性
好順從乎人故上九無常也六三亦從之而或鼔或罷
或泣或歌之無常正如俗所謂無主張之人隨人言隨
人語隨人笑隨人哭之謂上九本是無常的六三從之
亦無常
亨是陰亨陰本無致亨之理但以其朋比衆多凡有事
扶持輔翼者多故可亨如那司馬懿王莽之徒豈不亦
能亨者但未正耳夫陰多固可亨然不可恃其朋比而
交合以害正則亨可保如那程异之不敢知印押班是
也下皆是利貞之實二事字指小者而言蓋是小者當
小過之時當如此然則此為小人謀矣夫聖人於此有
正不得已者當此之時既没奈何不成教小人害君子
哉只得教其如此則吉不如此則凶如郭璞之戒王敦
之類為小人謀正為君子謀也
夫陰柔固是箇好進之人又上面有人援引他又得遂
其進之之心又當過時則其躁進又皆過乃是上而不
下者正與飛鳥之聲下而不上相反故凶
上二句正義在象外下二句正義在象中又一格也大
抵此爻言為臣者不為强梁䟦扈之事而為恭順忠靖
之行則不逼僭其君而得為臣之道矣於三四上取祖
於五上取妣又於五上取君二上取臣又於卦上取過
意所以能如此者以二能柔順中正也
初吉終亂是推利貞之由既濟之時大事如建侯行師
都亨過了今雖一政一令之小事亦有亨之道矣火下
水上便是君臣相得六爻各安其位便是君臣上下各
安其分事安有不濟乎蔡氏云只縁既字不好好事已
亨過了所謂飲酒酩酊花開離披時㕘義曰水居上受
火之熱火居下則能熱乎水水火相為用也彼此相為
用事之必濟者也六爻之位各得其正初陽二陰三陽
四陰五陽上陰位各得正所處無有不正者亦事之所
以濟也
喪茀全在五爻當既濟上來七日得全本二來古人有
言天下有道則仕今既濟之時賢者反不得行其道必
待過時方可行如何蓋人主於治安之時天下無事不
知賢者之不可無也常有慢賢之意當夫國家多難之
時則寤寐思賢矣所謂髙鳥盡良弓藏家貧思賢妻者
是也七日得指茀是得行其志之象
小狐汔濟濡其尾是象无攸利是占不當位則未濟剛
柔應則可亨未濟非不濟也未字當玩正如漢髙起自
豐沛之初那時那裏見得濟處到後來得良平信布而
遂得天下所謂亨也又如苻堅始焉削平燕趙幾於成
矣然其黷武窮兵不能敬懼遂至於亡豈汔濟而濡尾
歟
以九二應六五居柔得中則是以才髙任重之臣遇柔
順之君且當艱難之際有凌逼之嫌者也然以其靖恭
忠順能安乎為臣自止於下殆猶車之曳輪而不行焉
如是則得為臣之道而功名禄位可保於悠久矣何吉
如之唐之郭子儀漢之孔明足以當之矣
六三以陰柔居下體之上不中也以陰柔居三陽之上
不正也當未濟之時若不度德量才而有所往焉吾見
事不克濟而大禍即發矣其凶為何如哉然三以柔而
乘九二之剛將出乎坎則是䟦扈强梁之輩未易圖也
而用柔以圖之乘機而發待時而動則功成而險濟矣
其利為何如哉
只作變化氣質説吉只是愚者明柔者强伐鬼方二句
只是勉强之功所謂百倍之功也受賞是克了欲帶在
功内語非言其效也夫始焉未正未濟也終焉以正則
濟矣
要𦂳一箇好義字有命有義命者天運之自然義者人
事之當然也自養非真飲酒只是快活過日不勞思費
力求夫人之休咎有命有義命者一定義者當然人之
休咎固有一定之命不必勞心以妄求然又盡人事以
待之茍恃其天有一定之命而放肆怠緩則命固不移
而義則失之矣諸家未到趙太祖微行云有天命者任
自為之可謂信命矣然微行豈人主之道乎失其義矣
　
　
　
　
　
　
　
　
　
　
　
　
　
　
　苑洛集巻二十一
欽定四庫全書
　苑洛集巻二十二
　　　　　　　　　　　　明　韓邦竒　撰
　　見聞考隨録(五/)
闗中好箇風水山自西而東河自西而北自北而東自
東而南山河相㑹之處水口纔丈餘耳中間明堂秦川
八百里所以漢唐以前人才最勝也好箇形勝
地氣自西北崑崙發脉漸漸東南去了此理勢之自然
但分得破碎耳
江淮之問風水最大
天下大水如江漢皆出於關中長河亦圜繞關中而東
下淮濟流乎其中餘皆小水耳
江南所受之全氣自岷峩循江而南自南而北自北而
東矣
天下山明水秀無有過寧紹者所受皆是自家的氣脉
洛陽不見有大風水山水又背乃在天之中蓋所得者
天氣耳
數生於五行萬物不能逃也
朱子得易之一枝程傳得易之餘蘊京氏得其門矣而
未見堂室之大
黑水為梁雍二州之西界據其文勢當自雍之北境直
抵梁之南境乃一大水横過二州西界今四川止疊溪
千户所有黑水合汶江入成都府經茂州而安縣亦有
黑水安縣本汶江縣地蓋黑水合汶江入茂州安縣入
于羅江漢地志云黑水出犍為郡南廣縣汾關山符即
今之叙州府慶符縣以志山符二字故縣以慶符名今
慶符有黑水與蔡傳漢志同然蔡傳少一符字而其水
乃自西夷中來北流入江漢志亦謂黑水至𤏡道入江
且安縣黑水在成都北而叙州在成都之南一入羅江
一入大江兩入江又不同於經文至於三危入于南海
者不合雍之黒水五亦各異源一在平凉府開城縣入
黄河一在寧夏衛東亦入黄河一出文縣守禦千户所
素嶺山入于白水一出鎮夷千户所城西經行都司城
西北入居延海與經文漢志蔡傳皆不合今獨肅州衛
城西一十五里黑水所出與漢志顔師古註相近而水
經引之志云黑水出張掖郡雞山南至燉煌過三危山
燉煌今肅州西沙州東南即其地也志又云南流入于
南海則當遂入于梁梁全無考豈梁雍西界各自有黑
水為界不同歟與導黑水之黑水各為黑水不相渉歟
程氏又謂葉榆澤為黑水之源葉榆即西珥海其地有
黑水祠西珥海出今雲南大理府鄧川州㸃蒼山匯為
巨湖周三百里去雍之三危南北數千里又不經流梁
境又不出於張掖顔師古亦謂滇池西北有黑水祠豈
黑水既入西域故人莫得而知又南至西珥海復入中
國又流入于南海歟然不可考矣若牽合以為相屬則
張掖在極北西珥在極南安得以相屬哉燉煌在陜西
肅州衛西今屬外畨是國家極北境葉榆在雲南大理
府是國家極南境梁境黑水是疊溪黑水斷非導黑水
之黑水也至謂水黑為榆葉之積尤為不通源頭之黑
或可通若流而數千里其色尚不變有是理哉且梁雍
為黒水者凡七而漢中亦有黑水未聞皆有榆葉落其
下也
洪範占法事類以棊子定棊子全為事類而設詳見下
　先將事類寫定或一陽或二陽或三陽或一陰或二
　陰或三陰雜陰雜陽或水或火或金木土
先㸔斷詞
　或大數或小數
次蓍數
　次㸔筮得之畫或一陽或二陽或三陽或一陰或二
　陰或三陰或水或火或金木土與事類合不合再㸔
　純陰純陽雜陰雜陽
次甲子
　後㸔當時年月日時或一陽或二陽或三陽或一二
　三陰或水火金木土與事類合不合再㸔純陰純陽
　雜陰雜陽
蓍定三陰三陽雜陰雜陽
　綱竒目一為一陽目二為二陽目三為三陽綱偶目
　一二三俱為陰主綱綱竒偶合目數一為七為陽二
　為八為陰三為九為陽雖多一陽數然所合亦多所
　對亦多吉凶無偏陽固有餘理也九固多一陽也一
　三為雜陽二為雜陰主目
棊定三陽三陰雜陰雜陽
　如陽畫一一為一陽二二為二陽三三為三陽如一
　二一三二一二三三一三二為陽者九
　如陰畫一一為一陰二二為二陰三三為三陰如一
　二為二陰一三為三陰二一為一陰二三為三陰三
　一為一陰三二為二陰為陰者九
　如陰陽二畫一之一一之二一之三二之一二之二
　二之三三之一三之二三之三謂之雜陰雜陽或綱
　陽而目陰或綱陰而目陽凡為純陰純陽者九雜陰
　雜陽者九(綱陽目陰為雜陽/綱陰目陽為雜陰)
甲子定三陰三陽
　本極有圖
蓍定五行
　一綱一目其揲下數一六為水二七為火三八為木
　四九為金中五為土
事類定五行
　一綱一目其棊子排下數一六為水二七為火三八
　為木四九為金中五為土
甲子定五行
　本極有圖
定事類
　如筮者欲年上占排定棊子年是三陽則此事即屬
　三陽餘倣此㸔年上數是一或六即為水餘倣此(月/日)
　(時隨/人)
五行上下取陰陽之數首目取數東西取
定吉凶
　一以揲下畫占大數小數
　一以棊子擲下雜取其八自上而下者二自西而東
　者四筮者北面故自西而東其畫上下皆陽為純陽
　上下皆陰為純陰上陽下陰上陰下陽為雜陰雜陽
　上分陰陽下主一二三數如一一陽畫是一陽一二
　陽畫是二陽一三陽畫是三陽如三一陰畫是一陰
　三二陰畫是二陰三三陰畫是三陰餘倣此如上一
　陽畫下一陰畫上一陰畫下一陽畫為雜陰雜陽此
　事類分陰陽也棊畫上下為一六為水四九為火二
　七為金三八為木五為土此事類分五行也
　一以揲下數與事類棊畫㸔如事類是一陽數亦一
　陽大吉二陽三陽次吉事類是一陽數是一陰大凶
　二陰三陰次凶如事類雜陰雜陽數亦雜陰雜陽或
　純陰純陽皆不相對不相合通為雜論吉凶㕘半如
　事類是火數是木為生大吉土為相次吉水為尅大
　凶金為賊次凶水生木木生火火生土土生金金生
　水水尅火火尅金金尅木木尅土土尅水我生者為
　相我尅者為賊
　一以甲子陰陽五行與事類㸔陰陽㸔合與不合五
　行㸔生相尅賊
一㸔大數各以所占事定吉凶曰正吉不正則凶矣曰
靜吉動則凶矣無吉凶并行者在人消詳
一斷法有三名為三其實七古人占卜皆用三二吉一
凶斷以吉二凶一吉斷以凶三吉大吉三凶大凶詞一
也數分陰陽五行一也甲子分陰陽五行一也共三(數/分)
(陰陽五行純雜者三者甲/子分陰陽五行純雜  三)
正數者天地之正氣也其吉凶也確問數者天地之間
氣也其吉凶也雜
純陰純陽為正雜陰雜陽為間如事類三陽數亦三陽
大吉數三陰大凶之類故曰確如事類雜陰雜陽數亦
雜陰雜陽或純陰純陽不相合未見吉不相對未見凶
縱使事類相對相合而本數陰陽已差參矣吉凶未定
故曰雜
象以偶為用者也有應則吉數以竒為用者也有對則
凶
易卦陰與陽正應則吉範數陰與陽相對則凶相對即
是正應甲子陽干陽支為純陽陰干陰支為純陰陽干
陰支陰干陽支為雜(此以純雜合與不合/為吉凶非以陰陽論)
　事類甲子數純陰純陽雜陰雜陽在三陽三陰數裏
　如數棊一一陽畫是純陽就是一陽甲子如甲為一
　陽就是純陽乙巳為三陽就是雜陽大抵此占主蓍
　與棊子二事合事類即是合棊子
北平郡驪城縣即平州今直隸永平府撫寧縣其西南
即本府昌黎縣也有山遠望穹窿似塚山頂有石特起
如柱此碣石也離海三十里
東海至永平府南發出一洋東西百餘里河從此洋之
西自北注之此洋正逆河也碣石在右轉屈之間碣石
在海洋北洋闊五百餘里自洋南遠㸔如在海中實未
淪入于海也
江水自四川成都府茂州岷山發源西南至威州過汶
川轉而東南至灌縣過金口至新津縣合皂江水入敘
州府宜賓縣與馬湖江合東北入瀘州合江縣至瀘州
東北入重慶府巴縣經涪州合州黔江忠州入夔州府
萬縣雲安奉節經瞿塘硤入湖廣荆州府歸州出硤厯
夷陵宜都枝江公安石首入沔陽州過雲夢澤入武昌
府嘉魚縣經江夏縣東㑹漢水南過武昌縣入岳州府
巴陵縣過洞庭湖東至武昌府咸寧縣東入江西九江
府德化縣入南康府星子縣過鄱陽湖入南直隸安慶
府懷寧縣入池州府東流縣北流又折而東厯李陽河
口梅根口銅陵縣東入太平府當塗縣入和州為横江
入應天府上元江寧入揚州府經儀真縣厯江都經常
州府江陰縣江南江陰江北泰州經蘇州府常熟縣至
揚州府通州入海江南常熟江北通州
天體至圓天本無涯何體之可測度謂天體者二十八
宿之環列者以次相挨左旋地外此天盤之内地平之
外可測度者也
周圍三百六十五度四分度之一九百四十分為一度
四分度之一者將九百四十分分為四分(去/聲)每分(去/聲)該
二百三十五分則天體周圓共該三百六十五度零二
百三十五分
　角十二度　　　亢九度　　　　氐十六度
　房六度　　　　心六度　　　　尾十九度
　箕十一度　　　斗二十五度　　牛七度
　女十一度　　　虚九度　　　　危十六度
　室十七度　　　壁九度　　　　奎十六度
　婁十二度　　　胃十五度　　　昴十一度
　畢十七度　　　觜(二百三/十五分)　　　參十一度
　井三十四度　　鬼三度　　　　栁十四度
　星七度　　　　張十七度　　　翼十九度
　軫十七度
繞地左旋常一日繞地一周而過一度冬至初一日角
起子字位到第二日時則過子位一度稍東矣二十八
宿天盤一定之次如二十八宿釘在車輪輪轉則釘轉
角行則二十七宿皆行角易一度則二十七星皆易一
度到那三百六十五日零三箇時辰時恰好天多行了
一遭
日麗天而少遲故日行一日亦繞地一周而在天為不
及一度積三百六十五日九百四十分日之二百三十
五而與天㑹是一歲日行之數也
此九百四十分是説日二百三十五分是四分日之一
天以九百四十分為一度日以九百四十分為一日二
百三十五分是三箇時把十二時分作四分也九百四
十分日之二百三十五者是説九百四十分中的二百
三十五分蓋三百六十五日零那九百四十分中的二
百三十五分若只説三百六十五日零二百三十五分
為尤明渠却帶其母而言之
天與日冬至初一日子時同在子一度上起到初二日
時日只到舊位天則過子位二度上了
一日過一度十日過十度一百日過一百度三百日過
三百度又五十五日則過三百五十五度還有二百三
十五分又三箇時辰時又過二百三十五分則與日到
寅字上㑹日與天㑹是一年已畢又起第二年矣歲之
有三百六十五日零四分日之一者以天體有三百六
十五度四分度之一也
月麗天而尤遲一日常不及天十三度十九分度之七
積二十九日九百四十分日之四百九十九而與日㑹
凡月與日㑹自朔至晦凡二十九日零六箇時辰有竒
十九分度之七難算若照常數以十計之雖微秒不盡
其餘今厘以下通變其法以四竒為一厘十九息為一
竒則乘除始無竒零以九百四十分分為十九分每分
該四十九分四厘二竒十八息内取七分該三百四十
六分三厘十二息
十二㑹得全日三百四十八此十二箇二十九日餘分
之積又五千九百八十八此十二箇四百九十九分
如日法九百四十而一得六不盡三百四十八日法九
百四十分為一日以九百四十分為一日約之前五千
九百八十八該六日零三百四十八分而一者一日也
得六者得六日也
通計得日三百五十四九百四十分日之三百四十八
以全日三百四十八及餘積六日并不盡之數通共三
百五十四日零三百四十八分
是一歲月行之數也
歲有十二月月有三十日三百六十者一歲之常數也
故日與天㑹而多五日九百四十分日之二百三十五
者為氣盈月與日㑹而少五日九百四十分日之五百
九十二者為朔虚合氣盈朔虚而閏生焉天運有常何
嘗有有餘不足之數其不能齊者厯不能齊也所以置
閏者只為月氣不能與節氣相同故反以節氣就朔氣
若不論朔只一節一中排定則節氣又正厯亦省便但
初一月不與日㑹十五月不圓耳然不用朔氣似與天
時無害夫有陽必有陰月之氣亦自與萬物相關豈可
不論
三百六十者一歲之常由前面所註日與天㑹為三百
六十五日零三時多五日强月與日會三百五十四日
零七時强為少五日日五日多月五日少相合來十日
然皆是月之不足者
故一歲閏率則十日九百四十分日之八百二十七將
及十一日
三歲一閏則三十二日九百四十分日之六百單一五
歲再閏則五十四日九百四十分日之三百七十五十
有九歲七閏則氣朔分齊是為一章也十有九年餘一
百九十日一萬五千七百十三分以日法除之得二百
六日六百七十三分為七閏之數氣朔之分齊矣
三百六十為一歲之常者甲子六十日甲寅六十日甲
辰六十日甲午六十日甲申六十日甲戍六十日六六
三十六也
大餘是月不及天之數小餘是日不及天之數
武都漢時為郡所治甚遠西北自陜西鞏昌府成縣東
南至漢中府沔縣千八百餘里沔縣有天池故曰都此
武都之得名也武當今湖廣均縣郢州今安陸州京山
縣二州縣地三澨在京山縣西八十里汊澨漳澨􁆯澨
故曰三澨靜海縣今省入通州屬南直揚州府
漢水之源論者不一或以為出於鞏昌漢志曰東漢受
氐道水或以為出於漢中大抵鞏昌為是蓋嶓冢山在
可証也漢中無嶓冢山常氏謂鞏昌之漢為東源三泉
之漢為西源又曰西縣為東源是以西縣為鞏昌矣是
不知鞏昌非西縣去西縣千八百里鞏昌在西三泉在
西縣之東豈可以鞏漢為東源(闕/)通州等處至此則為
中江至今土人猶有上江下江之稱漢言北江則江為
南江可知此因漢以見江江言中江則漢亦為中江可
知此因江以見漢互言之也曰東匯曰東為者謂漢自
西東流而匯為彭蠡又東流而為北江非謂漢之東邊
也何足疑哉
漢中沔水源出金牛山人以為漢水既誤以為漢水以
漢水出于嶓冢山也遂以金牛山為嶓冢後人不知金
牛山為漢水之誤為嶓冢反以嶓冢之名為漢水之證
謂既非漢水縁何出於嶓冢山
四時騐日影春分於夘夏至於午秋分於酉冬至於子
子不可考止言平在朔易
渾天儀不難造難於激水之法其遲速之節正如銅壺
滴漏
用乾坤不若用既濟未濟仙家有見于此取為長生之
道乾卦治中有亂坤卦亂中有治既濟常治而不亂生
而不死者也未濟常亂而不治死而不生者也況又從
水火相交而來
革除中張公紞殺身成仁可謂王臣蹇蹇方公孝孺髙
公翔殺身而仁未盡所謂過渉滅頂者方髙二公其忠
至矣夫惟君子中庸難矣哉知道君子為之傷痛
漆水止據蔡傳云自同官縣來他更無證而鳳翔有漆
鞏昌有沮皆自本境入渭源𣲖甚明但其地在灃水入
渭之上與經文不合惟考有洛水源遠流長而𣲖明通
洛水出慶陽府環縣即古洛源縣也經延安府甘泉縣
即古雕陰縣也經鄜州宜君縣子午嶺至中部縣入西
安府界經耀州及同官縣至富平縣合沮水厯蒲城同
州至朝邑縣東南入渭沿河三府之人至今皆呼為洛
河漆沮之名亦不知也古今郡縣慶陽有洛源縣延安
有洛川縣及三川洛其一也朝邑有洛苑鄉水經言延
安形勝云洛水之交漢志亦云雍州其浸渭洛左馮翊
註云洛水經北條荆山而東南入渭此尤為明證漢志
又曰洛都曰襄洛皆延安近洛之地畧無一字及漆者
獨漢上郡志有曰漆垣者又不知何所指也而顔師古
曰洛水即漆沮也此後世指洛為漆沮之由豈洛亦名
漆歟作記者不知鳳鞏自有漆沮二水以二漆為一水
而莫究其源但云自同官縣界來而不知自同官來者
洛也一統志遂言同官之漆出自鳳翔而不知漆水為
涇汭所間其能飛度涇汭而來同官耶秦士往往疑此
故詳考而著之焉
沮水出宜君縣至子午嶺合子午水厯中部縣東南流
入西安府界至富平縣合漆水即洛也子午嶺乃子午
山一支其山厯延安慶陽西安三府綿亘八百里蔡傳
合榆谷川非也予嘗至同官縣見一大潭水湧出三面
皆青石山如壁立水流出東壑問其居人父老曰漆潭
正所謂自同官縣界來者然至富平不百里即入洛豈
洛自洛漆沮二水皆入洛歟但其水甚小禹何故舎洛
而取漆豈無施勞者雖大亦畧歟顔師古曰漆沮即馮
翊之洛水也不知蔡傳何以不引此
或者漆沮實鳳鞏之水詩人詠之亦名川也而經文有
錯簡漆沮既從當在灃水攸同之前歟如此則洛與沮
㑹禹未嘗書而漆潭一溝水耳故古志不載
漆水出鳳翔府隴州東入渭漢志右扶風有漆在正西
指此也亦名川
沮水出鞏昌府階州角弩谷東南入渭蔡傳謂延安沮
水合榆谷水榆谷在臨洮去渭源近正謂此沮水延安
沮水何由西行數百里至臨洮既至臨洮又何由至西
安之耀州
其他文字皆可著作惟醫藥之書不可輕為一字茍一
字不當殺人多矣其罪與殺一家非死罪三人者等學
者可不慎哉
造化不如人聖人能全其性造化不能全其性脩齊治
平聖人之功業也聖人無虐民之政生物者造化之功
業也虺蛇射工鯨鯢造化不能自克也
堯冬至日在虚昬中昴今冬至日在斗昏中壁中星不
同者蓋天有三百六十五度四分度之一歲有三百六
十五日四分日之一天度四分之一而有餘歲日四分
之一而不足故天度常平運而舒日道常内轉而縮天
漸差而西歲漸差而東斗二十五度牛七度女十一度
虚九度共五十二度壁九度奎十六度婁十二度胃十
五度昴十一度共六十三度昏中多十一度者蓋日在
斗之末昏中在壁昴之中歟大較若此
晉虞喜始以天為天以歲為歲乃立差以追其變約以
五十年退一度何承天以為太過乃倍其年而又反不
及至隋劉焯取二家中數七十五年為近之以七十五
年乘九百四十分每年該十二分半强自唐堯甲子至
宋寧宗己未以七十五約之則五十二度雖未齊一亦
不甚遠矣天運微秒雖巧厯不能齊厯家那前趲後以
歩之如閏法耳二十八宿安次則由右運行則由左
九河故道今永平府撫寧縣西有碣石山去海三十里
遠望穹窿如塚中有石持起如柱在海東南之灣與諸
家所載碣石之狀甚相合則九河之地在滄平之間無
疑九河非有他水止將一河分而為九𣲖以殺黄河之
勢今河身既徙而南則九河已為平地又何形迹之可
求且今河入海之處去古河入海之處將二千里豈惟
九河之地雖河身故處今皆為田廬為城市已不可辨
況九河乎河之故道自鞏縣厯懷衛彰順名真數郡今
止長垣開州清豐畧見其迹然亦非禹時故道也觀此
則九河在其界中矣海之灣永平謂之南海此洋東西
長而南北狹如江河之狀此或逆河則河從此入海今
河徙而洋存
山東通志馬頰在商河覆鬴在海豐鈎盤在德平鬲津
在樂陵徒駭在齊河皆濟南府所屬今真定府三百里
方是濟南之北境真定去濟南東西又六百餘里古河
自洚水直趨而北至於大陸則皆真定之地又北播為
九河則固永平河間地也不應河至大陸折而東反迴
流而南以至濟南之境當時河自南而北道西經冀東
經兖冀髙兖下水直溢於兖故禹治之於兖北疏殺其
勢以泄其水不應反自西導九渠而東以灌兖經上言
播為九河下言同為逆河則既分而復合為一今乃散
渙不一紆曲旋繞八九百里方合而入海恐無此理
　
　
　
　
　
　
　
　
　
　
　
　
　苑洛集巻二十二
