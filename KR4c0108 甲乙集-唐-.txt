#+TITLE: 甲乙集-唐-
#+DATE: 2018-05-12 10:19:06
#+SOURCE: github.com/kanripo/KR4c0108 master d2d14332                
甲乙集目録
　　　　　　　　餘　杭　羅　隱昭諫
第一卷
　　曲江春感　皇陂
　　寄鄭補闕　牡卅花
　　黃河　汴河
　　西京崇德里居　投所思
　　經張舎人舊居　維城作
　　陪曹使君逰　寄姑蘇曹使君
　　送章碣赴舉　寄楊袐書
　　金庭勝事見示敘　得竇尚書書二首
　　雪　暇日寄曹使君
　　寄右省王諫議　焚書坈
　　始皇陵　送沈先輩
　　春日葉秀才曲江　西京道德里
　　憶夏口　武牢關
　　途中獻孟中丞　長安秋夜
　　秋晚寄友人　春晚寄鍾尚書
　　秋日有酬　所思
　　送魏校書　四皓廟
　　浮雲　早發
　　香　鄴城
　第二卷
　　七夕　送臧潰
　　清明日曲江懷友　送鄭州嚴郎中
　　孫貟外赴闕　衡陽泊木居士廟
　　鍾陵見楊秀才　登孫權城
　　寄盧校書　賀盧貟外賜緋
　　春日獨遊禪智寺　送韋士赴
　　后土廟　金陵夜泊
　　上江州陳貟外　廣陵開元寺作
　　上鄂州韋尚書　早春巴陵道中
　　酬臧潰見寄　送李司空朝覲
　　見裴郎中題名　憶池陽有寄
　　題岳麓寺僧舎　出試後投所知
　　湘南春日懷古　江州望廬川
　　金陵寄竇尚書　清溪江今公宅
　　鄭州獻盧舎人　別池陽所居
　　送内使周大夫　酬黃從事見寄
　　繡　西施
　　自遣　白角箆
　　銅雀臺　鶯鵡
　　金錢花　梅
　第三卷
　　錢尚父生日　寄前户部陸郎中
　　登瓦棺寺閣　費徴君所居
　　途中寄懷　京口見李侍御
　　秋日酬張特玄　登髙詠菊
　　登夏州城棲　水邊偶題
　　傷洛陽公　杜陵秋思
　　過江陵感事　夜泊毗陵無錫縣
　　桃花　籌筆驛
　　過故兵部李侍郎　商驛樓東望有感
　　寄南城韋逸人　梅花
　　髙駢所造迎仙樓　和禪月大師見贈
　　謁文宣王廟　代文宣王荅
　　重送朗州張貟外　秋夜讀常修三篇
　　逼試投所知　漢江上作
　　秋夜寄進士顧榮　寄渭北徐從事
　　徐㓂南逼感事　寄三衢孫貟外
　　送盧端公歸臺　煬帝陵
　　馬嵬坡　柳
　　隋堤柳　孟浩然墓
　　秦紀　仙掌
　第四卷
　　詠月　宿荆州江陵館
　　撫州别阮兵曹　新安投所思
　　江邊有寄　送友人歸夷門
　　湘中見進士喬詡　上霅川裴郎中
　　錢塘江潮　送人赴職任褒中
　　　臨川投穆中丞　早春送張坤
　　　東歸途中作　送臧濆歸池州
　　　湘中贈范鄖　寄張侍郎
　　　渚宫愁思　閑居早秋
　　　建康　送傅少府
　　　經故洛陽城　夏州胡常侍
　　　寄進士盧休　贈■先輩令狐補闕
　　　送秦州從事　裴郎中赴闕
　　　秋日寄裴郎中　西塞山
　　　秋日客舎酬友人　東歸
　　李僕射　哭孫貟外
　　篋中得王郎中書　淚
　　子規　姑蘇臺
　　王濬墓　京中晩望
　　寄竇澤處士二首
　第五卷
　　秋風生桂枝　思故人
　　寄陸龜蒙　題方干詩
　　秋江　寄制誥李舎人
　　秋日懷孟夷庚　送李右丞分司
　　郴江遷客　感舊
　　鷹　秋日寄狄補闕
　　寄易定公乗億　寄大理徐郎中
　　寄蘇拾遺　寄許融
　　寄禮部鄭貟外　菊
　　臺城　舊遊
　　寄䖍州薛大夫　蘇小小墓
　　寒食日早春城東　秋日懷賈惰進士
　　亂後逢友人　殘花
　　秋日冨春江行　寄侯慱士
　　送沈光侍御　寄袁皓侍御
　　寄金吾李蓀常侍　與于韞玉話别
　　封禪寺居　錢
　　投寄韋右丞　紅葉
　　期徐道者不至　歳除夜
　　雪　旅夢
　　秋寄張坤　傷華髮
　　九江早秋　初秋寄友人
　　秋居有寄　雪霽
　　堠子　初夏寄顧紹宗
　　寄第五尊師　寄西華黃鍊師
　　所思
　第六卷
　　送蕭中丞赴闕　送人歸湘中
　　自貽　暇日感懷寄呉蛻
　　偶興　題鑿石山僧院
　　圉城偶作　烏程
　　送楊錬師　暇日投錢尙父
　　覽齊史　感别元帥尙父
　　尚父建小樓三首　題玄同先生草堂(三/首)
　　　城西作　冬暮城西曉眺
　　　秋霽後　茅齋
　　　使者　途中逢劉知逺
　　　遁跡　隴頭水
　　　秦中冨人　思歸行
　　　即事中元甲子　魏城􁆩故人
　　　游江夏口　春思
　　　黃鶴驛偶題　安陸贈徐礪
　　　寄鍾常侍　中秋夜不見月
　　　羅令公附卷有迴　寄處黙師
　　病中上錢尚父
　第七卷
　　送梅處士歸寧國　經故友所居
　　大梁從事居汜水　杜處士新居
　　絶境　雪中懷故人
　　秋晚　昇遷橋
　　姑蘇眞娘墓　靈山寺
　　倚棹　秋夕對月
　　寄徵士魏貟外　宿彭蠡館
　　螢　早秋宿葉隨所居
　　蝶　春居
　　輕飈　燕
　　陜西晚思　除夜寄張逹
　　寄羅令公五首　投錢塘元帥尚父
　　又　錢塘府亭
　　野狐泉　宿紀南驛
　　贈無相禪師　遣興
　　江南酬髙崇節　鶯聲
　　放玉臺體
　第八卷
　　　戲呈義興邑宰　聽琵琶
　　　經林工部墓　題張逸人所居
　　　昇平公主舊第　寄黔中王從事
　　　關亭春望　寄徐濟進士
　　　寄韋贍　霅溪晚泊寄裴庶子
　　　送姚安之赴任　寄喬逸人
　　　塞外　裴庶子除太僕卿
　　　詠史　中元夜泊淮口
　　　寄池州鄭貟外　歸夢
　　　送溪州使君　送霅川鄭貟外
　　酬寄右司李貟外　蓮塘驛
　　甘露寺火後　春日登石頭故城
　　送宣武徐巡官　冬暮寄裴郎中
　　駕幸蜀四首　題潤州妙善前石羊
　　寄竇常侍　臺城
　　看雪上周相公　寄陸郎中昆仲
　　偶題　故都
　　董仲舒　獻尚父大王
　　蜂　簾二首
　第九卷
　　送顧雲下第　村橋
　　送劉校書　官池秋夕
　　奉使宛陵　金陵思古
　　送王使君赴蘇臺　憶九華
　　送裴饒歸㑹稽　送程尊師之晉陵
　　寄句曲道友　貴池曉望
　　寄崔慶孫　寄揚袐書
　　酬章處士見寄　送丁明府赴任
　　寄前宣州竇常侍秦望山僧院
　　送光禄崔卿赴闕　寄程尊師
　　　定逺樓　送程尊師東遊
　　　江亭别裴饒　江南寄周僕射
　　　錢塘見芮逢　江都
　　　歳暮感懷寄友人　送張綰游鍾陵
　　　送𧦬光大師　息夫人廟
　　　漂母塚　感懷
　　　扇上畫牡丹　書懷
　　　七夕　柳
　　　羅敷水　正月七日立春
　　　貴遊　嚴陵灘
　第十卷
　　牡丹　縣齋秋晚酬友人
　　第五將軍入道　寄無相禪師
　　秋日有寄　送前南昌崔令
　　下第作　丁亥歳作
　　北邙山　三衢哭孫貟外
　　送蘄州裴貟外　重九日廣陵道中
　　東歸别所知　旅舎書懷寄所知(二/首)
　　秋思　西京道中
　　粉　贈漁翁
　　下第寄張坤　東歸别常翰
　　言　蕳令生日
　　晚眺　野花
　　病騘馬　狄浦
　　南康道中　北固亭東望寄黙師
　　華清宫　韓信廟
　　韋公子　望思臺
　　帝幸蜀　王夷甫
　　鷺鷥　書淮隂侯傳
　　青山廟　小松
　竹　漫天嶺
甲乙集目録
甲乙集卷第一
　　　　　　餘杭羅　隱昭諫
　詩
　　　曲江春感
江頭日暖花又開江東行客心悠哉髙陽酒徒
半彫落終南山色空崔嵬聖代也知無棄物侯
門未必用非才滿船明月一竿竹家往五湖歸
去來
　　　皇陂
皇陂㶑灧深復深陂西下馬聊登臨垂楊風輕
弄翠帶鯉魚日暖跳黃金三月窮途無勝事十
年流水見歸心輸他谷口鄭夫子偷得閑名直
至今
　　　寄鄭𥙷闕
夫子門前數仞墻毎經過處憶遊梁路從青瑣
無因見恩在丹心不可忘未必便爲讒口隔只
應貪草諫書忙别來愁悴知多少兩度槐花馬
上黃
　　　牡丹花
似共東風别有因絳羅髙卷不勝春若教解語
應傾國任是無情亦動人芍樂與君爲近侍芙
蓉何處避芳塵可憐韓令功成後辜負穠華過
此身
　　　黃河
莫把阿膠向此傾此中天意固難明解通銀漢
應須曲纔出崑崙便不清髙祖誓功衣帶小仙
人占斗客槎輕三千年後知誰在何必勞君報
太平
　　　汴河
當時天子是閑遊今日行人特地愁柳色縱饒
粧故國水聲何忍到揚州乾坤有意終難㑹黎
庶無情豈自由應笑秦皇用心錯謾驅神鬼海
東頭
　　　西京崇德里居
進乏梯媒退又難強隨豪貴殢長安風從昨夜
吹銀漢淚擬何門落玉盤抛擲紅塵應有恨思
量仙桂也無端錦鱗頳尾平生事却𬒳閑人把
釣竿
　　　投所思
顦顇長安何所爲旅魂窮命自相疑滿川碧嶂
無歸日一塌紅塵有淚時雕琢只應勞郢匠膏
肓終恐悟秦醫浮生七十今三十從此恓惶未
可知
　　　經張舎人舊居
行塵不是昔時塵謾向朱門憶侍臣一塌巳無
開眼處九泉應有愛才人文餘吐鳯他年詔樹
想栖鸞舊日春從此恩深轉難報夕陽衰草淚
沾巾
　　　維城作
大鹵旌旗出洛濵此中煙月巳埃塵更無樓閣
㝷行處只有山川識野人早得鑄金誇范蠡旋
聞垂釣哭平津舊遊難得時難遇迴首空城百
草春
　　　姑蘇城南湖陪曹使君遊
水蓼花紅稻穗黃使君蘭棹泛迴塘倚風藻荇
先開路迎斾鳬鷖盡着行手裏兵符神與術腰
間金印綵爲囊少年太守勲庸盛應笑燕臺兩
鬢霜
　　　秋日有寄姑蘇曹使君
多病無因棹小舟闔閭城下謁名侯水寒不見
雙魚信風便唯聞五袴謳早說用兵長暗合近
傳觀稼亦閑遊須知謝奕依前醉間阻清談又
一秋
　　　送章碣赴舉
苹鹿歌終别酒催粉闈星綵動昭回乆經罹亂
心應破乍覩昇平眼漸開顧我昔年悲玉石憐
君今日藴風雷龍門盛事無因見費盡黃金老
隗臺
　　　寄楊祕書
潮水平來見鯉魚偶因烹處得瓊琚披㝷藻思
千重後吟想冰光萬里餘漳浦病來情轉薄赤
城吟苦意何如錦衣公子憐君在十載兵戈從
板輿
　　　往年進士趙能卿嘗話金庭勝事見示
　　　叙
㑹稽詩客趙能卿往歳相逢話石城正恨故人
無上壽喜聞良宰有髙情山朝佐命層層聳水
接飛流歩歩清兩火一刀罹亂後㑹須乗興雪
中行
　　　得宣州竇尚書書因投寄二首
雙魚迢遞到江濵傷感南陵舊主人萬里朝臺
勞寄夢十年侯國阻趨塵㝷知亂後嘗辭禄共
喜閑來得養神時見齊山敬亭客不堪戎馬戰
征頻
曽逐旌旗過板橋丗途多難竟蓬飄歩兵校尉
辭公府車騎將軍憶本朝醉裏舊遊還歷歷病
中衰鬢柰蕭蕭遺簮墜履應留念門客如今只
下僚
　　　雪
細玉羅紋下碧霄杜門傾巷落偏饒巢居只恐
髙柯折旅客愁聞去路遥撅凍野𬞞和粉重掃
庭松葉帶酥燒寒䆫呵筆㝷詩句一片飛來紙
上銷
　　　暇日有寄姑蘇曹使君兼呈張郎中郡
　　　中賔僚
嘉植隂隂覆劒池此中能政動神祗湖邊觀稼
雨迎馬城外犒軍風滿旗融酒徒誇無筭爵儉
蓮還少最髙枝珊瑚筆架眞珠履曽和陳王幾
首詩
　　　寄右省王諌議
耳邊要靜不得靜心裏欲閑終未閑自是宿縁
應有累可能時事更相關魚慙張翰辭東府鶴
怨周顒負北山看却金庭芝术老又驅車入七
人班
　　　焚書坑
千載遺蹤一窖塵路傍耕者亦傷神祖龍筭事
渾乖角將爲詩書活得人
　　　始皇陵
荒堆無草樹無枝懶向行人問昔時六國英雄
謾多事到頭徐福是男兒
　　　送沈先輩歸宋上嘉禮
青青仙桂觸人香白苧衫輕稱沈郎好繼馬卿
歸故里況聞山簡在襄陽盃傾别岸應須醉花
傍征車漸欲芳擬把金錢贈嘉禮不堪栖屑困
名埸
　　　春日葉秀才曲江
江花江草暖相隈也向江邊把酒盃春色惱人
遮不得别愁如瘧避還來安排賤跡無良䇿禆
補明時望重才一曲呉歌齊拍手十年塵眼未
曽開
　　　西京道德里
秦樹團團夕結隂此中莊舄動悲吟一枝丹桂
未入手萬里滄波長負心老去漸知時態薄愁
來惟願酒盃深七雄三傑今何在休爲閑人淚
滿襟
　　　憶夏口
漢陽渡口蘭爲舟漢陽城下多酒樓當年不得
盡一醉别夢有時還重遊襟帶可憐吞塞鴈風
煙好是冷江鷗月明更想曽行處吹笛橋邊木
葉秋
　　　武牢關
楚人曽此限封疆不見清隂六里長一壑暮聲
何怨望數峯秋勢自顚狂由來四皓須神伏大
底秦皇謾氣強欲學鷄鳴試關吏太平時節懶
思量
　　　途中獻晉州孟中丞
太平天子念蒲東又委星郎養育功昨日隼旟
辭闕下今朝珠履在河中樓移庾亮千山月樹
待袁宏一扇風不及政成應入拜晉州何足展
清通
　　　秋晚寄友人
洞庭霜落水雲秋又泛輕漣任去留丗界髙談
今巳得宦途清貴舊曽遊手中綵筆誇題鳯天
上泥封奨狎鷗更見南來釣翁說醉吟還上木
蘭舟
　　　秋日有酬
舊業傳家有佩刀近聞揮力更揮毫腰間印綬
黃樞貴卷裏文章白雪髙宴罷佳賔吟鳯藻獵
歸諸將問龍韜登壇甲子纔三十猶擬迴頭賭
錦𫀆
　　　所思
梁王兎苑荆榛裏煬帝鷄臺夢想中只覺惘然
悲謝傳未知何以報文翁生靈不幸台星拆造
化無情丗界空劃盡寒灰始堪歎滿庭霜葉一
牎風
　　　送魏校書兼呈曹使君
亂罹無計駐生涯又事東遊惜歳華村店酒旗
沽竹葉野橋梅雨泊蘆花讎書發跡官雖屈負
米安親路不賖應見使君論丗舊掃門重得向
曹家
　　　四皓廟
漢惠秦皇事巳聞廟前髙木眼前雲楚王謾費
閑心力六里青山盡屬君
　　　浮雲
溶溶曵曵自舒張不向蒼梧即帝郷莫道無心
便無事也曽愁殺楚襄王
　　　早發
北去南來無定居此生生計竟何如酷憐一覺
平明睡長𬒳雞聲惡破除
　　　香
沉水良材食栢珍愽山爐暖玉樓春憐君亦是
無端物貪作馨香忘却身
　　　鄴城
臺上年年掩翠蛾臺前髙樹夾漳河英雄亦到
分香處能共常人校幾多
甲乙集卷第一
輕才子好謁尤常醉少年萬里故郷雲縹緲一
春生計淚瀾汍多情柱史應相問與話歸心正
浩然
　　　清明日曲江懷友
君與田蘇即舊遊我於交分亦綢繆二年隔絶
黃泉下盡日悲涼曲水頭鷗鳥似能齊物理杏
花疑欲伴人愁寡妻稚子應寒食遥望江陵一
淚流
　　　送鄭州嚴貟外
欲將刀筆潤王猷東去先分聖主憂滿扇好風
揺鄭圃一車甘雨别皇州尚書磧冷鴻聲晚僕
射陂寒樹影秋從此文星在何處武牢關外庾
公樓
　　　孫貟外赴闕後重到三衢
逺山髙樹思悠哉重倚危樓盡一杯謝守巳隨
徴詔入魯儒猶逐斷蓬來地寒謾憶移暄手時
急方須濟丗才宣室夜䦨如有問可能全忘未
燃灰
　　　衡陽泊木居士廟下作
鳥噪殘陽草滿庭此中枯木似人形只應水物
長爲主未必浮槎即有靈八月風波飄不去四
時黍稷薦惟馨南朝庾信無因賦牢落祠前水
氣腥
　　　鍾陵見楊秀才
孺亭滕閣少踟蹰三度南遊一事無秪覺流年
如鳥逝不知何處有龍圖雲歸洪井枝柯歛水
下漳江氣色麤賴得與君同此醉醒醒爭柰𬒳
椰榆
　　　自湘川東下立春泊口阻風登孫權城
吳門此去逾千里湘浦離來想數旬只見風師
長占路不知青帝巳行春危憐壞堞猶遮水狂
愛寒梅欲傍人事往時移何足問且憑村酒暖
精神
　　　春日憶湖南舊遊寄盧校書
旅榜前年過洞庭曽提刀筆事甘寧玳筵離隔
將軍幕朱履頻窺處士星(校書自處/士受命尔)恩重匣中
孤劒在夢餘江畔數峯青金貂見鵩嘉賔散迴
首昭丘一涕零
　　　賀淮南節度盧貟外賜緋
儉蓮髙貴九霄聞粲粲朱衣降五雲騘馬早年
曽避路銀魚今日且從軍御題綵服垂天眷袍
展花心透榖紋應笑當年老萊子鮮華都自降
明君
　　　春日獨遊禪智寺
逺樹連天水接空幾年行樂舊隋宫花開花謝
還如此人去人來自不同鸞鳯調髙何處酒呉
牛蹄健滿車風思量只合騰騰醉煑海平陳一
夢中
　　　和淮南李司空同轉運貟外
層層髙閣舊瀛洲此地須徵第一流丞相近年
榮倚望重才今日喜遨遊榮持健筆金黃貴恨
咽離筵筦吹秋誰繼伊臯送行句梁王詩好郢
人愁
　　　后土廟
四海兵戈尚未寧始於雲水學儀形九天玄女
猶無聖后土夫人豈有靈一戴好雲侵鬢緑兩
層危岫拂眉青韋郎年少知何在端坐思量太
白經
　　　金陵夜泊
冷煙輕■傍衰叢此夕秦淮駐斷蓬栖鳥逺驚
沽酒火亂鵶髙避落帆風地銷旺氣波聲急山
帶秋隂樹影空六代精靈人不見思量應在月
明中
　　　上江州陳貟外
寒江九派轉城樓東下鍾陵第一州人自中臺
方貴盛地從西晉即風流舊班乆望鵷晴翥餘
力猶聞虎夜浮應恨屬官無健令異時佳節阻
閑遊
　　　廣陵開元寺閣上作
滿檻山川漾落暉檻前前事去如飛雲中鷄犬
劉安過月裏笙歌煬帝歸江蹙海門帆散出地
吞淮口樹相依紅樓翠幕知多少長向東風有
是非
　　　上鄂州韋尚書
往歳先皇馭九州侍臣才業最風流文窮典誥
雖餘力俗致雍熈盡密謀蘭省換班青作綬柏
臺前引絳爲韝都縁未負江山興開濟生靈校
一秋
　　　早春巴陵道中
逺雪亭亭望未銷岳陽春淺似相饒短蘆冒土
初生笋髙柳偷風巳弄條波泛洞庭獱獺健谷
連荆楚鬼神妖中流菱唱泊何處一隻畫船蘭
作橈
　　　廣陵秋日酬進士臧濆見寄
驛西斜日滿䆫蟬獨凭秋欄思渺然數尺斷蓬
慙故國一輪清鏡泣流年巳知丗事眞徒尔縱
有心期亦偶焉空媿荀家好兄弟鴈來魚去是
因縁
　　　送淮南李司空朝覲
聖君霄旰望時雍丹詔西來雨露濃宣父道髙
休歎鳯武侯才太本吟龍九州似鼎終須負萬
物爲銅秪待鎔臘後春前更何事便看經度奏
東封
　　　秋日禪智寺見裴郎中題名寄韋贍
野寺踈鍾萬木秋偶㝷題處認名侯官離南郡
應閑暇地勝東山想駐留百盞醲醪成别夢兩
行垂露浣羇愁心知只有韋公在更對眞蹤話
舊遊
　　　廣陵春日憶池陽有寄
煙水濛濛接板橋數年經歷駐征橈醉凭危檻
波千頃愁倚長亭柳萬條别後故人冠獬豸病
來知己賞鷦鷯清流夾宅千家住㑹待閑乗一
信潮
　　　春中湘中題岳麓寺僧舎
蟾宫虎穴兩皆休來凭危欄送逺愁多事林鶯
還謾語薄情邊鴈不迴頭春融只待乾坤醉水
闊深知丗界浮欲共髙僧話心跡野花芳草柰
相尤
　　　出試後投所知
此去蓬壷兩日程當時消息甚分明桃須曼倩
催分熟橘待洪崖遣始行島外音書應有意眼
前塵土漸無情莫交更似西山鼠嚙破愁腸恨
一生
　　　湘南春日懷古
晴江春暖蘭蕙薫鳬鷖苒苒鷗着羣洛陽賈誼
自無命少陵杜甫兼有文空闊逺帆遮落日蒼
　　　礙歸雲松醪酒好昭潭靜閑過中流一
弔君
　　　江州望廬山
東南蒼翠何崔嵬横流一望幽抱開影寒巳冷
水底去脚闊欲過湖心來深處不唯容鬼怪暗
中兼恐有風雷仙人往往今誰在紅杏花香重
首迴
　　　金陵寄竇尚書
二年歧路有西東長憶優遊楚驛中虎帳談髙
無客繼馬卿官傲少人同丗危肯使依劉表山
好猶能憶謝公此去此恩言不得謾將閑淚對
春風
　　　清溪江令公宅
蠻牋象筦夜深時曽賦陳宫第一詩宴罷風流
人不見廢來蹤跡草何冝鶯憐勝事啼空卷蝶
戀餘芳舞好枝還有往年金甃井牧童樵叟等
閑窺
　　　鄭州獻盧舎人(時本官王令公/收復兩京後)
海槎閑暇閬風輕不是安流不肯行雞省露濃
湯餅熟鳯池煙暖詔書成漁籌巳合光儒夢堯
印何妨且治兵㑹待兩都收復後右圖儀表左
題名
　　　别池陽所居
黃塵初起此留連火耨刀耕六七年雨夜老農
傷水旱雪晴漁父共舟船已悲丗亂身須去肯
愧途危跡屢遷却是九華山有意列行相送到
江邊
　　　送内使周大夫自杭州朝貢
入都上將近平戎便附輶軒奏聖聦三變駕前
朝覲禮一函江表戰征功雲間閬闕何時見水
底瑶池觸處通知有殿庭餘力在莫辭消息寄
西風
　　　酬黃從事懷舊見寄
舊遊不合到心中把得君詩意亦同水館酒䦨
清夜月香街人散白楊風長䋲繫日雖難絆辯
口談天不易窮丗事自隨蓬轉在思量何處是
飛蓬
　　　繡
一片緑羅　洞房西室女工勞花隨玉指
添春色鳥逐金針長羽毛蜀錦謾誇聲自貴越
綾虚說價功髙可中用作鴛鴦被紅葉枝枝不
礙刀
　　　西施
家國興亡自有時呉人何苦進西施西施若解
傾吳國越國亡來又是誰
　　　自遣
得即髙歌失即休多愁多恨亦悠悠今朝有酒
今朝醉明日愁來明日愁
　　　白角箆
白似瓊瑶滑似苔隨梳伴鏡拂塵埃莫言此箇
尖頭物幾度撩人惡髮來
　　　銅雀臺
強歌強舞竟難勝花落花開淚滿纓秪合當年
伴君死免交憔悴望西陵
　　　鸚鵡
莫恨雕籠翠羽殘江南地暖隴西寒勸君不用
分明語語得分明出轉難
　　　金錢花
占得佳名繞樹芳依依相伴向秋光若交此物
堪收貯應被豪門盡斸將
　　　梅
天賜烟脂一䏞腮盤中磊落笛中哀雖然未得
和羮便曾與將軍止渇來

甲乙集卷第二
甲乙集卷第三
　　　　　　　餘杭羅　隱昭諫
　詩
　　　錢尚父生日
大昴分光降斗牛興唐宗社作諸侯伊夔事業
扶千載韓白機謀冠九州貴盛上持龍節鉞延
長應續鶴春秋錦衣玉食將何報更俟莊椿一
舉頭
　　　寄前户部陸郎中
出馴桑雉入朝簮蕭洒清名映士林近日篇章
欺白雪早年詞賦得黃金桂堂縱道探龍頷蘭
省何曽駐鶴心罹亂事多人不㑹酒濃花暖且
閑吟
　　　登瓦棺寺閣
下盤雲跡上雲浮偶逐僧行歩歩愁暫憩巳知
須用意漸來爭忍不迴頭煙鐘樹老重江晚林
鐸風輕四境秋懶指臺城更東望鵲飛龍鬪盡
荒丘
　　　九華山費徴君所居
草堂何處試徘徊見說遺蹤向此開蟾樹自歸
三逕後鶴書曽降九天來白雲事跡依前在青
瑣光隂竟不迴盡夕爲君思曩日野泉嗚咽路
莓苔
　　　途中寄懷
不知何處是前程合掌騰騰信馬行兩鬚巳衰
時未與數峯雖在病相嬰塵埃鞏洛虚光景詩
酒江湖漫姓名試哭軍門看誰問舊來還似禰
先生
　　　京口見李侍郎
傞傞江柳欲矜春鐵瓮城邊見故人屈指不堪
言甲子披風常記是庚申别來且喜身俱健亂
後休悲業盡貧還有杖頭沽酒物待㝷山寺話
逡巡
　　　秋日酬張特玄
病寄南徐兩度秋故人依約亦揚州偶因鴈足
思閑事擬棹孤舟訪舊遊風急幾聞江上笛月
髙誰共酒家樓平生意氣消磨盡甘露軒前看
水流
　　　登髙詠菊盡
籬畔霜前偶得存苦教遲晚避蘭蓀能銷造化
幾多力不受陽和一點恩生處豈容依玉砌要
時還許上金罇陶公没後無知己露滴幽叢見
淚痕
　　　登夏州城樓
寒聲獵獵戍旗風獨倚危欄悵望中萬里山川
唐土地千年魂魄晉英雄離心不忍聽邊馬往
事應須問塞鴻好脫儒冠從校尉一枝長㦸六
鈞弓
　　　水邊偶題
野水無情去不迴水邊花好爲誰開只知事逐
眼前去不覺老從頭上來窮似丘軻休歎息達
如周召亦塵埃思量此理何人㑹家邑先生最
有才
　　　故洛陽公鎭大梁時隱得遊門下今之
　　　經歷事往人非聊杼所懷以傷以謝
孤舟欲泊思何窮曽憶西來值雪中朱履少年
初滿座白衣遊子也從公狂抛賦筆瑠璃冷醉
倚歌筵玳瑁紅今日斯文向誰說淚碑棠樹兩
成空
　　　杜陵秋思
南望商於北帝都兩堪栖托兩無圖只聞斥逐
張公子不覺悲同楚大夫巖畔早涼生紫桂井
邊踈影落髙梧一杯渌酒他年憶瀝向清波寄
五湖
　　　隱甞在江陵忝故中令白公叨蒙知遇
　　　今復重過渚宫感事悲身遂成長句
往歳鄼侯鎭渚宫曽將清律暖孤蓬才憐曼倩
三冬後蓺許由基一箭中言重不能輕薄命地
寒終是立春風鳯凰也合台星拆迴首𡵨山憶
至公
　　　夜泊毗陵無錫縣有寄
草蟲幽咽樹初團獨繫孤舟夜巳䦨濁浪勢奔
呉宛急踈鐘聲出慧山寒愁催鬢髮彫何易貧
戀家郷别漸難他日親朋應大笑始知書劒是
無端
　　　桃花
暖觸衣襟漠漠香間梅遮柳不勝芳數枝艶拂
文君酒半里紅欹宋玉墻盡日無人疑悵望有
時經雨乍凄涼舊山山下還如此迴首東風一
斷腸
　　　籌筆驛
抛擲南郷爲主憂北征東討盡良籌時來天地
皆同力運去英雄不自由千里山河輕孺子兩
朝冠劒恨譙周唯餘喦下多情水猶解年年傍
驛流
　　　重過隨州故兵部李侍郎恩知因杼長
　　　句
■周髙論百牙琴閑夜思量淚滿襟四海共誰
言近事九原從此負初心鷗翻漢浦風波急鴈
下鄖溪霧雨深慚愧蒼生還有意解歌𥜗袴至
如今
　　　商驛樓東望有感
山川去接漢江東曽伴隋侯醉此中歌遶夜梁
珠宛轉舞嬌春席雪朦朧棠遺善政隂猶在薤
送哀聲事巳空惆悵知音竟難得兩行清淚白
楊風
　　　寄南城韋逸人
杜甫詩中韋曲花至今無賴尚家家美人晚折
露沾袖公子醉時香滿車萬里丹青傳不得二
年風雨恨無涯羡他南澗髙眠客春去春來任
物華
　　　梅花
吳王醉處十餘里照夜拂衣今正煩經雨不隨
山鳥散倚風疑共路人言愁憐粉艶飄歌席靜
愛寒香撲酒罇欲寄所思無好信爲君惆悵又
黃昏
　　　淮南髙駢所造迎仙樓
鸞音鶴信杳難迴鳯駕龍車早晚來仙境是誰
知處所人間空自造樓臺雲侵朱檻應難到蟲
網閑䆫永不開子細思量成底事露凝風擺作
塵埃
　　　和禪月大師見贈
髙僧惠我七言詩頓豁塵心展白眉秀似谷中
花媚日清如潭底月圎時應觀法界蓮千葉肯
折人間桂一枝漂蕩秦呉十餘載因循猶恨識
師遲
　　　謁文宣王廟
晚來乗興謁先師松栢淒淒人不知九仞蕭墻
堆瓦礫三間茅殿走狐狸雨霖狀似悲麟泣露
滴還同歎鳯悲儻使小儒名粗立豈教吾道受
栖遲
　　　代文宣王荅
三教之中儒最尊止戈爲武武尊文吾仐尚自
披蓑笠你等何須讀典墤釋氏寳樓侵碧漢道
家宫殿拂青雲若教顔閔英靈在終不羞他李
老君
　　　重送朗州張貟外
朱輪此去正春風且駐青門聽斷蓬一榻早年
容孺子雙旌今日别文翁誠知汲善心常在爭
柰干時跡轉窮酬德酬恩兩無路謾勞惆悵鳯
城東
　　　廣陵秋夜讀進士常修三篇因題
入蜀歸呉三首詩藏於篋笥重於師劒關夜讀
相如聽瓜歩秋吟煬帝悲景物也知輸健筆時
情誰不許髙枝明年二月春風裏江島閑人尉
所思
　　　逼試投所知
桃在仙翁舊苑傍暖煙晴靄撲人香十年北地
頻偷眼二月春風最斷腸曽恨夢中無好事也
知囊裏有仙方㝷思仙骨終難得始與回頭問
玉皇
　　　漢江上作
漢江波浪渌於苔毎到江邊病眼開半雨半風
終日恨無名無跡幾時迴雲生岸谷秋隂合樹
接㠶檣晚思來對此空慙聖明代忍教纓上有
塵埃
　　　秋夜寄進士顧榮
秋河耿耿夜沉沉往事三更盡到心多病謾勞
窺聖代薄才終是費知音家山夢後帆千尺塵
土搔來髮一簮空羡良朋盡髙價可怜東箭與
南金
　　　寄渭北徐從事
暖雲慵墮柳垂條騘馬徐郎過渭橋官秩舊參
荀袐監罇罍今伴霍嫖姚科隨鵠箭頻曽中禮
向侯弓以重招莫恨東風促行李不多時節却
歸朝
　　　徐㓂南逼感事獻江南知己次韻
酒䦨離思浩無窮西望惟揚憶■公萬里漂零
身未了一家知奨意曽同雲撗晉國塵應暗路
轉呉江信不通今日便成盧子諒滿襟珠淚墮
霜風
　　　寄三衢孫貟外
小敷文伯見何時南望三衢渇復飢天子未能
崇典誥諸生徒欲戀旌旗風髙緑野苗千頃露
冷平樓酒滿巵盡是數旬倍奉處使君爭肯不
相思
　　　淮南送盧端公歸臺
鸞凰勢逸九霄寛北去南來任羽翰朱紱兩驂
王儉府繡衣三領杜林官道從■國曽匡濟才
向牢盆始重難應笑張綱謾生事埋輪不得在
長安
　　　煬帝陵
入郭登橋出郭船紅樓日日柳年年君王忍把
平陳業只换雷塘數畒田
　　　馬嵬坡
佛屋前頭野草春貴妃輕骨此爲塵從來絶色
知難得不破中原未是人
　　　柳
灞岸晴來送别頻相偎相倚不勝春自家飛絮
猶無定爭解垂絲絆路人
　　　隋堤柳
夾岸依依千里遥路人迴首認隋朝春風未借
宣華意猶費工夫長緑條
　　　孟浩然墓
數歩荒榛接舊蹊寒江漠漠草萋萋鹿門黃土
無多少恰到書生塚便低
　　　秦紀
長䇿東鞭極海隅鼋鼉奔走鬼神趨憐君未到
沙丘日肯信人間有死無
　　　仙掌
掌前流水駐無■掌下軒車日日新謾向山頭
髙舉手何曽招得路行人
甲乙集卷第三
甲乙集卷第四
　　　　　　餘　杭　羅　隠昭諫
　詩
　　　詠月
湖上風髙動白蘋暫延清景此逡巡隔年違别
成何事半夜相看似故人蟾向靜中矜爪距兎
隈明處弄精神常娥老大應惆悵倚泣蒼蒼桂
一輪
　　　宿荆州江陵館
西游象闕媿知音東下荆溪稱越吟風動芰荷
香四散月明樓閣影相侵閑欹别枕千般夢醉
送征帆萬里心薜荔衣裳木蘭檝異時煙雨好
追㝷
　　　撫州别阮兵曹
雪時天外見諸峯幽軋行輪有去踨内史宅邊
今獨恨歩兵廚畔舊相容十年别鬢疑朝鏡千
里歸心着晚鍾若不他時更青眼未知誰肯薦
臨卭
　　　新安投所知
少年容易捨樵漁曽辱明公薦子虚漢殿夜寒
時不食宋都風急命何踈雲埋野艇吟歸去草
没山田賦遂初長劒一㝷歌一奏此心爭肯爲
鱸魚
　　　江邊有寄
江邊舊業半彫殘毎軫歸心即萬端狂折野梅
山店暖醉聽村笛酒樓寒只言聖代謀身易爭
柰貧儒得路難同病同憂更何事爲君提筆畫
漁竿
　　　送友人歸夷門
二年流落大梁城毎送君歸即有情别路筭來
成底事舊遊言著似前生花荒懶認詞人㑹門
在空憐烈士名至竟男兒分應定不須惆悵谷
中鸎
　　　湘中見進士喬詡
呉公臺下别經秋破虜城邊暫駐留一笑有時
堪解夢數年無處不同遊雲牽楚思横漁艇柳
送郷心入酒樓且酌松醪依舊醉誰能相見向
春愁
　　　上霅川裴郎中
貴提金印出咸秦蕭灑江城兩度春一泒水清
疑見膽數重山翠欲留人望崇早合歸黃閣詩
好何妨戀白蘋自是受恩心未足却垂雙翅羡
呉均
　　　錢塘江潮
怒聲汹汹勢悠悠羅刹江邊地欲浮漫道往來
存大信也知返覆向平流任抛巨浸疑無底猛
過西陵只有頭至竟朝昏誰主掌好騎赤鯉問
陽侯
　　　送人赴職任褒中
物態時情難重陳夫君此去莫傷春男兒只要
有知己才子何堪更問津萬轉江山通蜀國兩
行珠翠見褒人海棠花謝東風老應念京都共
苦辛
　　　臨川投穆中丞
試將生計問蓬根心委寒灰首戴盆翅弱未知
三㠀路舌頑虚棹五侯門嘯煙白狖沉髙木擣
月清砧觸旅魂家在碧江歸不得十年漁艇長
苔痕
　　　早春送張坤歸大梁
蕭蕭羸馬正塵埃又送歸軒向吹臺别酒莫辭
今夜醉故人知是幾時迴泉經華岳猶應凍花
到梁園始合開爲謝東門抱關吏不堪惆悵滿
離杯
　　　東歸途中作
村橘蒼黃覆釣磯早年生計近年違老知風月
終堪恨貧覺家山不易歸别鴈客帆知岸落逺
程霜葉向人飛買臣嚴助精靈在應笑無成一
布衣
　　　送進士臧濆下第後歸池州
賦成無處換黃金却向春風動越吟天子愛才
雖仄席諸生多病又沾襟柳攀灞岸狂遮袂水
憶池陽渌滿心珍重綵衣歸正好莫將閑事繫
昇沉
　　　湘中贈范鄖
丹桂無心彼此諳二年踈懶共江潭愁如酒盞
終難捨老覺人情轉不堪雲外鴛鸞非故舊眼
前膠􁈍是煙嵐勞歌一奏霜風暮擊折湘妃白
玉簮
　　　寄張侍郎
衰羸豈合話荆州爭柰恩多不自由無路重趨
桓典馬有詩曽上仲宣樓塵銷别跡堪垂淚樹
拂他門懶舉頭一種人間太平日獨教零落憶
滄洲
　　　渚宫愁思
楚城日暮煙靄深楚人駐馬還登臨襄王臺下
水無賴神女廟前雲有心千載是非難重問一
江風雨好閑吟欲招屈宋當時魄蘭敗荷枯不
可㝷
　　　閑居早秋
槐杪清蟬煙雨餘蕭蕭涼葉墜衣裾噪槎鳥散
沉蒼嶺弄杵風髙上碧虚百歳夢生悲蛺蝶一
朝香死泣芙蕖六宫誰買相如賦團扇恩情日
日踈
　　　建康
潮平逺岸草侵沙東晉衰來最可嗟庾舅巳能
窺帝室王郎還是預人家山寒老樹啼風曲泉
暖枯骸動芷牙欲起九原看一遍秦淮聲急日
西斜
　　　送舒州宿松縣傅少府
離江漠漠樹重重東過清淮到宿松縣好也知
臨浣水官閑應得看灊峯春生緑野呉歌怨雪
霽平郊楚酒濃留取餘杯待張翰明年歸棹一
從容
　　　經故洛陽城
敗垣危堞跡依稀試駐羸驂吊落暉跋扈以成
梁冀在簡書雖問杜喬歸由來丗事須翻覆未
必餘材解是非千載昆陽好功業與君門下作
恩威
　　　夏州胡常侍
百尺髙臺勃勃州大刀長㦸漢諸侯征鴻過盡
邊雲闕戰馬閑來塞草秋國計巳推肝膽許家
財不爲子孫謀仍聞隴蜀由多事深喜將軍未
白頭
　　　寄進士盧休
半年池口恨萍蓬今日思量巳夢中遊子馬蹄
難重到故人罇酒與誰同山橫翠後千層緑蠟
想歌時一燼紅從此客程君不見麥秋梅雨遍
江東
　　　贈■先輩令狐補闕
中閒聲跡早薰然阻避鈞衡過十年碧海浪髙
終濟物蒼梧雲好巳歸天花迎綵服離鶯谷柳
旁東風觸馬鞭應念凄涼洞庭客夜深雙淚憶
漁船
　　　送秦州從事
一枝何足解人愁抛却還隨定逺侯紫陌紅塵
今別恨九衢雙闕夜同遊芳時易失勞行止良
㑹難期且駐留若到邊庭有來使試批書尾話
梁州
　　　湖州裴郎中赴闕後投簡寄友生
錦帳郎官塞詔年汀州曽駐木蘭船禰衡酒醒
春瓶到柳惲詩成海月圓歌蹙逺山珠滴滴漏
催香燭淚連連使君入拜吾徒在宣室他時豈
偶然
　　　秋日泊平望驛寄太常裴郎中
蘋洲重到杳難期西倚郵亭憶往時北海罇中
常有酒東陽樓上豈無詩地清毎負生靈望官
重方升禮樂司聞說江南舊歌曲至今猶自唱
呉姬
　　　西塞山
呉塞當時指此山呉都亡後水孱顔嶺梅乍暖
殘粧恨沙鳥初晴小隊閑波闊魚龍應混雜壁
危猨狖正姧頑㑹將一副寒蓑笠來與漁翁作
往還
　　　秋日汴河客舎酬友人
梁宋追遊早歳同偶然違别事皆空年如流水
催何急道似危途動即窮醉舞且忻連夜月狂
吟還聚上樓風煩君更枉騷人句白鳯靈虵滿
袖中
　　　東歸
仙桂髙髙似有神貂裘弊盡取無因唯將白髪
期公道不覺丹枝屬别人雙闕往來慙請謁五
湖歸後恥交親盈槃紫蟹千巵酒添得臨歧淚
滿巾
　　　廣陵李僕射借示近詩因投獻
朝論國計暮論兵餘力由隨鳯藻生語繼槃盂
抛俗格氣兼河岳帶商聲閑㝷綺思千花麗靜
想髙吟六義清天柄巳持堯典在更堪回首問
縁情
　　　重過三衢哭孫貟外
爛柯山下忍重到雙檜樓前日欲殘華屋未移
春照灼故侯何在淚瀾汍不唯濟物工夫大長
憶容才尺度寛一慟旁人莫相笑知音衰盡路
行難
　　　篋中得故王郎中書
鳯里前年别望郎丁寧唯恐滯呉郷勸踈杯酒
知妨事乞與書題作褁粮苹鹿未能移海曲縣
花㝷巳落河陽九原自此無因見返覆遺蹤淚
萬行
　　　淚
逼臉撗頥咽復匀也曽讒毀也傷神自從魯國
澘然後不是姧人即婦人
　　　子規
銅梁路逺草青青此恨那堪枕上聽一種有冤
由可報不如銜石疊滄溟
　　　姑蘇臺
讓髙泰伯開基日賢見延陵復命時未㑹子孫
因底事解崇臺榭爲西施
　　　王濬墓
男兒未必盡英雄俱到時來命即通若使呉都
由王氣將軍何處事殊功
　　　京中晚望
心如野鹿跡如萍謾向人間性一靈往事不知
多少夢夜來和酒一時醒
　　　寄竇澤處士二首
蘭亭醉客舊知聞欲問平安隔海雲不是金陵
錢太尉丗間誰肯更容身
鼇背樓臺拂白榆此中槎客亦踟蹰牢山道士
無仙骨却向人間作酒徒
甲乙集卷第四
甲乙集卷第五
　　　　　　餘　杭　羅　隱昭諫
　　詩
　　　省試秋風生桂枝
涼吹從何起中宵景象清漫隨雲葉動髙傍桂
枝生漠漠看無際蕭蕭别有聲逺吹斜漢轉低
拂白榆輕寥泬工夫大乾坤歳序更因悲■歸
客長望一枝榮
　　　思故人
故人不可見聊復拂鳴琴鵲繞風枝急螢藏露
草深平生四方志此夜五湖心惆悵友朋盡洋
洋漫好音
　　　寄陸龜蒙(李相公在淮南/徵陸龜蒙詩)
龍樓李丞相昔歳仰髙文黃閣㝷無主青山竟
未焚夜船乗海月秋寺伴江雲却恐塵埃裏浮
名點汚君
　　　題方干詩
中間李建州夏汭偶同遊顧我論佳句推君最
上流九霄無鶴板雙鬢老漁舟丗難方如此何
當浣旅愁
　　　秋江
秋江待晚潮客思斾旌遥細雨翻蘆葉髙風却
柳條兵戈村落破飢儉虎狼驕吾土兼連此離
魂望裏銷
　　　寄制誥李舎人
梁王握豹韜雪裏見枚皐上客趨丹陛遊人歎
二毛門閑知待詔星動想濡毫一首長陽賦應
嫌索價髙
　　　秋日懷孟夷庚
秋日黃陂下孤舟憶共誰江山三楚分風雨二
妃祠知巳秦貂没流年賈鵩悲中原正兵馬相
見是何時
　　　送李右丞分司
分曹得洛川讜議更昭然左省曽批勑中臺肯
避權所悲時漸薄共賀道由全賣與清平代相
兼直幾錢
　　　郴江遷客
不是逢清丗何由見皂囊事雖危虎尾名勝汨
鴛行毒霧郴江闊愁雲楚驛長歸時有詩賦一
爲吊沉湘
　　　感舊
劒佩孫弘閤戈鋌太舊營重言虚有位孤立竟
無成丘壠笳簫咽池臺歳月平此恩何以報歸
處是柴荆
　　　鷹
越海霜天暮辭韜野草乾俊通司􁒐職嚴奉武
夫官眼惡藏蜂在心麤逐物殫近來脂膩足驅
遣不妨難
　　　秋日寄狄補闕
紅塵擾擾間立馬看南山謾道經年往何妨逐
日閑病中霜葉赤愁裏鬢毛斑不爲良知在驅
車巳出關
　　　寄易定公乗億
謝舞仍宫柳髙竒丗少雙侍中生不到園令死
須降班秩通烏府罇罍奉碧幢昭王有餘烈試
爲禱迷邦
　　　寄大理徐郎中
佐棘竟誰同因思證聖中事難忘顯報理合有
隂功官序詵枝老幽塵范甑空幾時潘好禮重
與話清風
　　　寄蘇拾遺
早歳長楊賦當今諫獵書格髙時輩伏言數宦
情踈慷慨傳丹桂艱難保舊居退朝■藁草能
望馬相如
　　　寄許融
多病仍踈拙唯君與我同帝郷年共老江外業
俱空燕冷辭華屋蟬涼咽晚叢白雲髙幾許全
屬採芝翁
　　　寄禮部鄭貟外
欒郄門風大裴王禮樂優班資冠雞舌人品壓
龍頭夜直爐香細晴編䟽草稠■聞潘散騎三
十二悲秋
　　　菊
籬落歳云暮數枝聊自芳雪裁纎蘂宻金坼小
苞香千載白衣酒一生青女霜春叢莫輕薄彼
此有行藏
　　　臺城
水國春長在臺城夜未寒麗華承寵渥江令捧
杯盤宴罷明堂爛詩成寶炬殘兵來吾有計金
井玉构欄
　　　舊遊
良時不復再漸老更難言逺水猶經眼髙樓似
斷魂依依宋玉宅歷歷長卿村今日空江畔相
於只酒罇
　　　寄䖍州薛大夫
祝融峯下别三載夢魂勞地轉南康重官兼亞
相髙海鵬終負日神馬背眠槽㑹得窺成績幽
䆫染兎毫
　　　蘇小小墓
魂兮擕里城由未有人耕好月當年事殘花觸
處情向誰曽艶冶隨分得聲名應待呉王日蘭
橈暗送迎
　　　寒食日早春城東
青門欲曉天車馬巳喧闐禁柳踈風細墻花拆
露鮮唯言誇麗景只是歎流年不得髙飛便迴
頭望帶鳶
　　　秋日懷賈隋進士
邊宼日搔動故人音信稀長纓慚賈誼孤塚憶
韓非曉匣魚腸冷春園鴨掌肥知君安未得聊
且示忘機
　　　亂後逢友人
滄海去未得倚舟聊問津生靈㓂盗盡方鎮改
更貧夢裏舊行處眼前新貴人從來事如此君
莫獨沾巾
　　　殘花
巳歎良時晩仍悲别酒催暖芳隨日薄輕片逐
風迴黛歛愁歌扇粧殘泣鏡臺繁隂莫矜衒終
是共塵埃
　　　秋日冨春江行
逺岸平如翦澄江靜似鋪紫鱗仙客馭金顆李
衡奴冷疊羣山闊清凾萬象殊嚴陵亦髙見歸
卧是良圖
　　　寄侯博士
規諫揚雄賦邅迴賈誼官乆貧還往少孤立轉
遷難清鏡流年急髙槐旅舎寒侏儒亦何有飽
食向長安
　　　送沈光侍御赴職閩中
未至應居■全家出帝郷禮優逢苑雪官重帶
臺霜夜浦呉潮亂春灘建水狂延平有風雨從
此是騰驤
　　　寄袁皓侍郎
東堂失路歧榮辱事堪悲我寢牛衣弊君居象
角危風塵慚上品才業愧明時千里芙蓉幕何
由話所思
　　　寄金吾李蓀常侍
西班掌禁兵蘭錡最分明曉色嚴天仗春寒避
火城安危雖巳任韜略即嘉聲請問何功德壷
關㓂始平
　　　商驛與于韞玉話別
南朝徐庾流洛下憶同遊酒採閑坊菊山登逺
寺樓相思勞寄夢偶别巳經秋還被青青桂催
君不自由
　　　封禪寺居
盛禮何由覩嘉名偶寄居周南太史淚蠻徼長
卿書砌竹揺風直庭花泣露踈誰能賦秋興千
里隔吾廬
　　　錢
志士不敢道貯之成禍胎小人無事蓺假爾作
梯媒解釋愁腸結能分睡眼開朱門狼虎性一
半逐君迴
　　　投寄韋右丞
赤壁徵文聘中臺拜郄詵官資參令僕曹署轄
星辰幞被從誰起持綱自此新舉朝明典教封
納詔書頻禁樹曽摛藻臺烏舊避塵便應酬倚
注何處話窮鱗
　　　紅葉
不柰荒城畔那堪晚照中野情霜裛緑山冷雨
催紅遊子霸陵道美人長信宫等閑居歳暮揺
落意無窮
　　　期徐道者不至
遼鶴虚空語冥鴻未易親偶然來即是必擬見
無因霜霰窮冬冷杯盤旅舎貧只應薊子訓醉
後懶分身
　　　歳除夜
官曆行將盡村醪強自傾猒寒思暖律畏老惜
殘更歳月巳如此㓂戎猶未平兒童不諳事歌
次待天明
　　　雪
盡道豐年瑞豐年事若何長安有貧者爲瑞不
冝多
　　　旅夢
旅夢思遷次窮愁有歎嗟子鵝京口逺粳米㑹
稽賖漏澁纔成滴燈寒不作花出門聊一望蟾
桂向人斜
　　　秋寄張坤
庭樹巳黃落閉門俱寂寥未知棲托處空羡聖
明朝酒醒郷心闊雲晴客思遥吾徒自多感顔
子只簞瓢
　　　傷華髮
舊國迢迢逺清秋種種新巳衰曽軫慮初見忽
沾巾日薄梳兼懶根危鑷恐頻青銅不自見只
擬老他人
　　　九江早秋
雨過晚涼生樓中枕簟清海風吹亂木巖磬落
孤城百歳幾多日四蹄無限程西隣莫髙唱俱
是别離情
　　　初秋寄友人
九華曽屏跡罹亂與心違是處堪終老新秋又
未歸病中芳草歇愁裏白雲飛樵侣兼同志音
書近亦稀
　　　秋居有寄
端居湖岸東生計有無中魘處千般鬼寒時百
種風性靈從道拙心事奈成空多謝金臺客何
當一笑同
　　　雪霽
南山雪乍晴寒氣轉崢嶸鎻却閑門出隨他駿
馬行一竿如有計五鼎豈須烹秋見天街草青
青又欲生
　　　堠子
終日路歧旁前程亦可量未能慚面黒只是恨
頭方雅㫖逾千里髙文近兩行君知不識字第
一莫形相
　　　初夏寄顧紹宗
江上偶分袂四回寒暑更青山無路入白髮滿
頭生郢浦鴈㝷過鏡湖蟬又鳴憐君未歸日杯
酒若爲情
　　　寄第五尊師
苕溪煙月乆因循野鶴衣裘獨蠒綸只說泊船
無定處不知攜手是何人朱黃㨂日囚尸鬼青
白臨時注腦神欲訪先生問經訣丗間難得自
由身
　　　寄西華黃錬師
西華有路入中華依約山川認永嘉羽客昔時
留篠簜故人今又種煙霞壇髙巳降三清鶴海
近應通八月槎盛事兩般君揔得老萊衣服戴
顒家
　　　所思
西上青雲未有期東浮滄海去何遲酒闌夢覺
不稱意花落日明空所思長恐病侵多事日可
堪忙過少年時闘雞走犬五陵道惆悵輸他輕
薄兒
甲乙集卷第五
甲乙集卷第六
　　　　　　餘　杭　羅　隱昭諫
　　詩
　　　送支使蕭中丞赴闕
八年刀筆别京華歸去青冥路未賖今日風流
卿相客舊時基業帝王家彤庭綵鳯雖添瑞望
府紅蓮巳減花從此常僚如有問海邊麋鹿斗
邊槎
　　　送人歸湘中兼寄舊知
青溪煙雨九華山亂後應同夢寐間萬里分飛
休掩袂兩旬相見且開顔君依宰府貂蟬貴我
戀王門鬢髮斑爲謝伏波筵上客幾時金印擬
西還
　　　自貽
衰老應難更進趨藥畦經卷自朝晡縱無顯效
亦藏拙若有所成甘守株漢武巡游虚軋軋秦
皇吞併謾驅驅如何只見丁家鶴依舊遼東歎
緑蕪
　　　暇日感懷因寄同院呉蛻拾遺
璧池清秩訪燕臺曽捧瀛洲札翰來今日二難
俱大夜當時三幅謾髙才戲悲槐市便便笥狂
憶樟亭滿滿杯猶幸小蘭同舎在毎因相見即
銜哀
　　　偶興
逐隊隨行二十春曲江池畔避車塵如今夢得
將衰老閑看人間得意人
　　　題鑿石山僧院
日夜潮聲送是非一迴登眺一忘機憐師好事
無人見不把蘭芽染褐衣
　　　圉城偶作
東望陳留日欲曛毎因刀筆想夫君自從郭泰
碑銘後只見黃金不見文
　　　烏程
兩府攀陪十五年郡中甘雨幕中蓮一缾猶是
烏程酒須對霜風度泫然
　　　送楊鍊師却歸眞浩巖
宦途不復更經營歸去東南任意行别後幾回
思㑹面到來相見似前生乆居竹蓋知勤苦舊
業蓮峯想變更爲謝佯狂呉道士耳中時有鐵
船聲
　　　暇日投錢尙父
牛斗星邊女宿間棟梁虚敞麗江關望髙漢相
東西閤名重淮王大小山醴設闘傾金鑿落馬
歸爭撼玉連環自慚麋鹿無能事未報深恩鬢
巳斑
　　　覽齊史(張翰思呉中鱸膾蓴􁄘)
齊王僚属好男兒偶覔東歸便得歸滿目路歧
抛似夢一船風雨去如飛盤擎紫線蓴初熟筯
撥紅絲膾正肥惆悵中途無限事與君千載兩
亡機
　　　感别元帥尚父
玉函瑶檢下台司記得當時捧領時半壁龍蛇
蟠造化滿筐山岳動神祗疲牛䑛犢心猶切隂
鶴鳴鶵力巳衰稚子不才身抱疾日窺眞跡淚
雙垂
　　　尚父偶建小樓特摛麗藻絶句不敢稱
　　　揚三首
結搆叨馮柱石材敢期􁋌蓋此徘徊陽春曲調
髙難和盡日焚香倚隗臺
玳簮珠履愧非才時凭欄干首重迴只待淮妖
剪除後别傾巵酒賀行臺
欄檻初成愧楚才不知星彩尚迃迴風流孔今
陶鈞外猶記山妖逼小臺
　　　題玄同先生草堂三首
杳杳諸天路蒼蒼大滌山景輿留不得毛節去
應閑相府舊知已教門新啓關太平匡濟術流
落在人間
先生訣行日曽奉數行書意宻㝷難㑹情深恨
有餘石橋春暖後勾漏藥成初珍重雲兼鶴從
來不定居
常時憶討論歷歷事猶存酒向餘杭盡雲從大
滌昏往來無道侶歸去有台恩自此玄言絶長
應閉洞門
　　　城西作
從軍無一事終日掩空齋道薄交游少才踈進
取乖野禽鳴聒耳庭草緑侵階幸自同樗櫟何
妨愜所懷
　　　冬暮城西晚眺
謬忝蓮華幕虚沾栢署官欹危長抱疾衰老不
禁寒時事巳日過丗途行轉難千崖兼萬壑只
向望中看
　　　秋霽後
淨碧山光冷圎明露點匀渚蓮丹臉恨堤柳翠
眉顰蟬巳送行客鴈應辭主人蠅蚊漸無況日
晩自相親
　　　茅齋
從事不從事養生非養生職爲尸禄本官是受
恩名時態巳相失歳華徒自驚西齋一巵酒衰
老與誰傾
　　　使者
使者銜中㫖﨑嶇萬里行人心猶未革天意似
難明四海霍光第六龍張奉營陪臣無以報西
望不勝情
　　　途中逢劉知逺
吳■煙波裏巢由季孟間只言無事貴不道致
身閑别渚蓮根斷歸心桂樹頑空勞鍾璞意塵
丗隔函關
　　　遁跡
遁跡知安住沾襟欲柰何朝廷猶禮樂郡邑忍
干戈華馬慿誰問胡塵自此多因思漢明帝中
夜憶廉頗
　　　隴頭水
借問隴頭水年年恨何事全疑嗚咽聲中有征
人淚自古無長䇿況我非深智何計謝潺湲一
宵空不寐
　　　秦中冨人
髙髙起華堂區區引流水糞土金玉珍猶嫌未
奢侈陋巷滿蓬蒿誰知有顔子
　　　思歸行
不耕南畒田爲愛東堂桂身同樹上花一落又
經歳交親益相薄知已恩潜替日開十二門自
是無歸計
　　　即事中元甲子
三秦流血巳成川塞上黃雲戰馬閑只有羸兵
塡渭水終無竒士出商山田園已没紅塵内弟
姪相逢白刃間惆悵翠華猶未返淚痕空滴劒
文斑
　　　魏城逢故人
一年兩度錦江游前值東風後值秋芳草有情
皆礙馬好雲無處不遮樓山將别恨和心斷水
帶離聲入夢流今日因君試迴首淡煙喬木隔
緜州
　　　游江夏口
醉别江東酒一盃往年曽此駐塵埃魚聽建業
歌聲過水看瞿塘雪影來黃祖不能容賤客費
禕終是負仙才平生膽氣平生恨今日江邊首
懶迴
　　　春思
蕩漾春風渌似波惹情摇恨去傞傞燕翻永日
音聲好柳舞空城意緒多蜀國暖迴溪峽浪衞
娘清轉遏雲歌可憐户外桃兼李仲蔚蓬蒿柰
你何
　　　黃鶴驛寓題
野雲芳草遶離鞭敢對青樓倚少年秋色來催
榆塞鴈人心先下洞庭船髙歌酒市非狂者大
嚼屠門亦偶然車馬同歸莫同恨古人頭白盡
林泉
　　　安陸贈徐礪
靈蛇橋下水聲聲曽向橋邊話别情一榻偶依
陳太守二年深憶禰先生塵欺鬢色非前事火
爇蓬根有去程還把餘杯童相勸不堪秋色背
鄖城
　　　寄鍾常侍
一從朱履歩金臺蘖苦冰寒奉􁁻台峻節不由
人學得逺途終是自將來風髙漸展摩天翼幹
聳方呈構厦材應笑樟髙舊同舎九州無驗滿
爐灰
　　　中秋夜不見月
隂雲薄暮上空虚此夕清光共破除只恐異時
開霽後玉輪依舊養蟾蜍
　　　魏慱羅令公附卷有迴
寒門雖得在諸宗棲北巢南恨不同馬上固慚
銷髀肉幄中由羡愈頭風蹉蛇歳月心仍切迢
遞江山夢未通深荷吾■有知已好將刀筆爲
英雄
　　　寄處黙師
甘露卷簾看雨脚樟亭倚柱望潮頭十年顧我
醉中過兩地與師方外游乆隔兵戈長寄夢近
無書信更堪憂香爐煙靄虎溪月終棹鐵船㝷
惠休
　　　病中上錢尚父
左脚方行右臂攣毎慚名跡汚賔筵緃饒呉主
容衰病爭柰燕臺費料錢藜杖巳乾難更把竹
轝雖在不堪懸深恩重德無言處迴首浮生淚
泫然
甲乙集卷第六
甲乙集卷第七
　　　　　　餘　杭　羅　隱昭諫
　詩
　　　送梅處士歸寜國
十五年前即别君别時天下未紛紜亂罹且喜
身俱在存没那堪耳更聞良㑹謾勞悲曩跡舊
交誰去弔荒墳慇懃爲謝逃名客想望千秋嶺
上雲
　　　經故友所居
槐花漠漠向人黃此地追遊跡巳荒清論不知
莊叟逹死交空嘆趙岐忙病來未忍言閑事老
去唯知覔醉郷日暮街東䇿羸馬一聲横笛似
山陽
　　　大梁從事居汜水
前年帝里從行塵記得仙家第四人泉暖舊諳
龍隁息露寒初見鶴精神歌聲上榻梁園晚夢
遶殘鍾汜水春知有篋中篇什在只應從此是
經綸
　　　杜處士新居
翠歛王孫草荒誅宋玉茅宼餘無故物時薄少
深交迸笋侵行逕飢鶵出壞巢小園吾亦有多
病近來抛
　　　絶境
絶境非身事流年但物華水梳苔髮直風引蕙
心斜凡客從題鳯膚音未勝蛙小船兼有槳始
與問漁家
　　　雪中懷友人
臘酒復臘雪故人今越郷所思誰把盞端坐恨
無航兎苑舊遊盡龜臺仙路長未知鄒孟子何
以奉梁王
　　　秋晚
宰邑慙良術爲文愧壯圖縱饒長委命爭柰漸
非夫盃酒有時有亂罹無處無金庭在何域迴
首一踟蹰
　　　昇遷橋
危梁枕路歧駐馬問前時價自友朋得名因婦
女知直須論運命不得逞文詞執㦸君郷里榮
華竟若爲
　　　姑蘇眞娘墓
春草荒墳墓萋萋向虎丘死猶嫌寂寞生肯不
風流皎鏡山泉冷輕𥚑海霧秋還應伴西子香
逕夜深遊
　　　靈山寺
晚景聊攄抱憑欄幾蕩魂檻虚從四面江闊柰
孤根幽徑薜蘿色小山苔蘚痕欲依師問道何
處繫心猿
　　　倚棹
倚棹聽隣笛沾衣認酒爐自縁悲巨室誰復爲
窮途樹解將軍夢城遺御史烏直應齊始了傾
酌向寒蕪
　　　秋夕對月
夜月色可掬倚樓聊解顔未能分宼盗徒欲滿
闗山背冷金蟾滑毛寒玉兎頑姮娥謾偷藥長
寡老中間
　　　寄徴士魏貟外
家遁蘇門節清貧粉署官不矜朝命重只恨路
行難䆫曉雞譚倦庭秋蝶夢闌羡君歸未得還
有釣魚竿
　　　宿彭蠡館
孤館少年旅解鞍増别愁逺山矜薄暮髙柳怯
清秋病裏見時態醉中思舊遊所懷今巳矣何
必恨東流
　　　螢
空庭夜未央點滴度西墻抱影何微細乗時忽
發揚不思曽腐草便擬倚孤光若道通文翰車
公業肯長
　　　早秋宿葉墮所居
池荷葉正圎長曆報時殫曠野雲蒸熱空庭雨
始寒蝇蚊猶得志簟席若爲安浮丗知誰是勞
歌共一懽
　　　蝶
漢王刀筆精寫爾逼天生舞巧何妨急飛髙所
恨輕野田黃雀慮山館主人情此物那堪作莊
周夢不成
　　　春居
東風百卉摇舊國路迢迢偶病成踈散因貧得
寂寥倚簷髙柳弱乗露小桃妖春色常無處村
醪更一瓢
　　　輕飈
輕飈掠晚莎秋物慘關河戰壘平時少齋壇上
處多楚雖屈子重漢亦憶廉頗不及雲臺議空
山老薜蘿
　　　燕
不必嫌溧露何妨養羽毛漢妃金屋逺盧女杏
梁髙野逈雙飛急煙晴對語勞猶勝黃雀在棲
息是蓬蒿
　　　陜西晚思
長途巳自窮此去更西東樹色榮衰裏人心往
返中别情流水急歸意故山空莫忘交遊分從
來事一同
　　　除夜寄張逹
梅花已着眼竹葉況粘脣只此留殘歳那堪憶
故人亂罹書不逺衰病日相親江浦思歸意明
朝又一春
　　　寄酬鄴王羅令公五首
營室東迴廕斥丘少年承襲擁青油坐調金鼎
尊明主横把琱戈■列侯書札二王爭巧拙篇
章七子避風流西園舊跡今應在衰老無由奉
勝游
脉散源分歷幾朝縱然官宦只卑僚正憂末派
淪滄海忽見髙枝拂絳霄十萬貔貅趨玉帳三
千賔客珥金貂良時難得吾宗少應念■門更
寂寥
敢將衰弱附強宗細筭還縁血脉同湘浦煙波
無舊跡鄴都蘭菊有遺風毎憐罹亂書猶逹所
恨雲泥路不通珍重珠璣兼繡叚草玄堂下寄
揚雄
水雲開霽立髙亭依約黎陽對福星只見篇章
矜鏤管不知勲業柱青冥早縁入夢金方礪晚
爲傳家鼎始銘鶴髮四垂煙閣逺此生何處拜
儀形
錦笈朱囊連復連紫鸞　浙江邊綃從海室
奪煙霧樂奏帝宫勝管絃長笑應劉悲顯逹毎
嫌伊霍少詩篇戴灣老圃根基薄虚費工夫八
十年
　　　春日投錢唐元帥尚父二首
正憂衰耄辱金臺敢望昭王顧問來門外旌旗
屯虎豹壁間章句動風雷三都節巳聮翩降兩
地花應次第開若比紫髯分鼎足未聞餘力有
瓊瓌
征東幕府十三州敢望非才忝上游官秩巳叨
呉品職姓名兼顯魯春秋鹽車頋後聲方重火
井窺來熖始浮一句黃河千載事麥城王粲謾
登樓
　　　錢唐府亭
新恩别啓館娃宮還拜呉王向此中九牧土田
周制在兩藩茅社漢儀同春生舊苑芳洲雨香
入髙臺小徑風更有寵光人未見問安調膳盡
三公
　　　野狐泉
潏潏寒光濺路塵相傳妖物此潜身又應改換
皮毛後何處人間作好人
　　　宿紀南驛
䇿蹇南游憶楚朝隂風淅淅樹蕭蕭不知無忌
姧邪骨又作何山野葛苗
　　　贈無相禪師
人人盡道事空王心裏忙於市井忙唯有馬當
山上客死門生路兩相忘
　　　遣興
青雲路不通歸計柰長蒙老恐醫方悞窮憂酒
盞空何堪罹亂後更入是非中長短遭譏笑迴
頭避釣翁
　　　江夏酬髙崇節
臘雪都堂試春風汴水行十年雖抱疾何處不
無情羣盜正當路此游應隔生勞君問流落山
下巳躬耕
　　　鶯聲
井上梧桐暗花間霧露稀一枝晴復暖百囀是
兼非金屋夢初覺玉關人未歸不堪閑日聽因
爾又沾衣
　　　放玉臺體
青樓枕路隅壁甃復椒塗晚夢通簾押春寒逼
酒爐解吟憐芍藥難見恨菖蒲試問年多少隣
姬亦姓胡
甲乙集卷第七
甲乙集卷第八
　　　　　　餘　杭　羅　隱昭諫
　　詩
　　　夜泊義興戲呈邑宰
溪畔維舟問戴星此中三害在圖經長橋可避
南山逺却恐難妨是最靈
　　　聽琵琶
香筵酒散思朝散偶向梧桐晤處聞大底曲中
皆有恨滿樓人自不知君
　　　經來陽今林工部墓
紫菊馨香覆楚醪奠君江畔雨蕭騷旅魂自是
才相累閑骨何妨塚更髙驥騄喪來空蹇蹶芝
蘭衰後長蓬蒿屈原宋玉憐君處幾駕青螭緩
鬱陶
　　　題袁溪張逸人所居
蒲梢健健燕差差數里溪光日落時芳樹文君
機上錦逺山孫壽鏡中眉雞䆫夜靜開書卷魚
檻春深展釣絲若使浮名拘絆得丗間何處有
男兒
　　　昇平公主舊第
乗鳯仙人降此時玉篇纔罷到文詞兩輪水磑
光明照百尺絞綃換好詩帶礪山河今盡在風
流罇俎見無期壇埸客散香街暝惆悵齊竽取
次吹
　　　寄黔中王從事
故人刀筆事軍書南轉黔江半月餘别後郷關
情幾許近來詩酒興何如貪將醉袖矜鶯谷不
把瑶緘附鯉魚今日舉埸君莫問生涯牢落鬢
蕭踈
　　　關亭春望
關畔春雲拂馬頭馬前春事共悠悠風欺岸柳
長條困露裛山花小朶愁越信功夫髙似狗裴
王氣力大於牛未知至竟將何用渭水涇川一
向流
　　　寄徐濟進士
往年踈嬾共江湖月滿花香記得無霜壓楚蓮
秋後折雨催蠻酒夜深酤紅塵偶别迷前事丹
桂相輕愧後徒出得函關抽得手從來不及阮
元瑜
　　　寄韋贍
石城蓑笠阻心期落盡山花有所思羸馬二年
蓬轉後故人何處月明時風催曉燕看看别雨
脅秋蝇漸漸癡禪智闌干市橋酒縱然相見只
相悲
　　　霅溪晚泊寄裴庶子
溪風如扇雨如絲閑歩閑吟柳惲詩盃酒踈狂
非曩日野花狼籍似當時道窮謾有依劉感才
急應無借宼期滿眼雲山莫相笑與君俱是受
深知
　　　送姚安之赴任秋浦
官罷春坊地象雷片帆髙指貴池開五侯水暖
魚鱗去九子山晴鴈敘來江夏黃童徒逞辯廣
都龐今恐非才到頭稱意須年少贏得時光向
酒盃
　　　寄喬逸人
南經湘浦北揚州别後風帆幾度游春酒誰家
禁爛熳野花何處最淹留欲憑尺素邊鴻懶未
定雕梁海燕愁長短此行須入手更饒君占一
年秋
　　　塞外
塞外偷兒塞内兵聖君宵旰望昇平碧幢未作
朝廷計白挺猶驅婦女行可使禦戎無上䇿只
應憂國是虚聲漢皇第宅秦田土今日將軍巳
自榮
　　　裴庶子除太僕卿因賀
楚珪班序未爲輕莫惜良途副聖明宮省舊推
皇甫謐寺曹今得夏侯嬰秩隨科第臨時貴官
逐簮裾到處清應笑馬安虚巧宦四迴遷轉始
爲卿
　　　詠史
蠹簡遺編試一㝷寂寥前事似如今徐陵筆硯
珊瑚架趙勝賔朋玳瑁簮未必片言資國計只
應邪說動人心九原郝泚何由起虚誤西蕃八
尺金
　　　中元夜泊淮口
木葉迴飄水面平偶停孤棹巳三更秋涼霧露
侵燈下夜靜魚龍逼岸行欹枕正牽題柱思隔
樓誰轉遶梁聲錦帆天子狂魂魄應過揚州看
月明
　　　寄池州鄭貟外
獸繞朱輪酒滿船郡城蕭灑貴池邊衣同萊子
曽分筆扇似袁宏别有天九點好山樓上客兩
行髙柳雨中煙陵陽百姓將何福社舞村歌又
一年
　　　歸夢
陸海波濤漸漸深一迥歸夢抵千金路傍草色
休多事墻外鶯聲肯有心日晚向隅悲斷梗夜
䦨澆酒哭知音貪財敗陣誰相悉鮑叔如今不
可尋
　　　送溪州使君
兵㓂傷殘國力衰就中南土藉良醫鳯銜泥詔
辭丹闕鵰倚霜風上畫旗官職不須輕逺地生
靈只是計臨時灞橋酒盞黔巫月從此江心兩
所思
　　　送霅川鄭貟外
明時塞詔列分麾東擁朱輪出帝畿銅虎貴提
天子印銀魚榮傍老萊衣歌聽茗塢春山暖詩
詠蘋洲暮鳥飛知有掖垣南歩在可能須待政
成歸
　　　酬寄右司李貟外
當年憶見桂枝春自此清途未四旬左省望髙
推健筆右曹官重得名人閑摛麗藻嫌秋興靜
獵遺編笑過秦猶把隋和向泥滓應憐踈散任
天眞
　　　蓮塘驛
蓮塘館東初日明蓮塘館西行人行隔林啼鳥
似相應當路好花疑有情一夢不須追往事數
盃猶可慰勞生莫言來去只如此君看鬢邊霜
幾莖
　　　甘露寺火後
六朝勝事巳塵埃猶有閑人悵望來只道鬼神
能護物不知龍象自成灰犀慙水府渾非怪燕
說吳宫未是災還識平泉故侯否一生蹤跡比
樓臺
　　　春日登上元石頭故城
萬里傷心極目春東南王氣只逡巡野花相笑
落满地山鳥自■啼傍人謾道城池須險阻可
知豪傑亦埃塵太平寺主惟輕薄却把三公與
賊臣
　　　送宣武徐巡官
傲睨公卿二十年東來西去盡悠然白知關畔
元非馬玄覺壷中别有天漢帝詔銜應異日梁
王風雪是初筵臨行不惜刀圭便愁殺長安買
笑錢
　　　冬暮寄裴郎中
曉髮星星入鏡冝早年容易近年悲敢言得事
時將晚只恐酬恩日漸遲南國傾心應望速東
堂開口欲從誰仙郎舊有黃金約瀝膽隳肝更
禱祈
　　　中元甲子以辛丑駕幸蜀四首
子儀不起渾瑊亡西幸誰人從武皇四海爲家
雖未逺九此多事竟難防巳聞旰食思眞將㑹
待畋游致假王應感兩朝巡狩跡緑槐端正驛
荒涼
爪牙柱石兩俱銷一點渝塵九土摇敢恨甲兵
爲弃物所嗟流品誤清朝幾時睿筭殱張角■
處愚人載隗囂跪望峻山重啓告可能餘烈不
勝妖
邪氣奔屯瑞氣移清平過盡到艱危縱饒犬彘
迷常理不柰犲狼幸此時九廟有靈思李令三
川悲憶恨張儀不憐一曲還京樂重對紅蕉教
蜀兒
白丁攘臂犯長安翠輦蒼黃路屈盤丹鳯有情
塵外逺玉龍無跡渡頭寒靜憐貴族謀身易危
惜文王創業難不將不侯何計是釣魚船上淚
闌干
　　　題潤州妙善前石羊(傳云吳主孫權與/蜀主劉備嘗此置)
(會/云)
紫髯桑蓋此沉吟銀石猶存事可㝷漢鼎未安
聊把手楚醪雖滿肯同心英雄巳往時難問苔
蘇何知日漸深還有市鄽沽酒客雀喧鳩聚話
蹄涔
　　　登宛陵條風樓寄竇常侍
亂罹時節懶登臨試借條風半日吟逺見晚山
含曉律不知髙閣動歸心溪喧晚棹千聲浪雲
護寒郊數丈隂自笑踈慵似麋鹿也教臺上費
黃金
　　　臺城
晚雲隂映下空城六代纍纍夕照明玉井巳乾
龍不起金甌雖破虎曽爭亦知罷丗才難得却
是窮塵事最平深谷作陵山作海茂弘流輩莫
傷情
　　　甘露寺看雪上周相公
篩寒灑白亂溟濛禱請功兼造化功光薄乍迷
京口月影交初轉海門風細粘謝客衣裾上輕
墮梁王酒盞中一種爲祥君看取半攘災沴半
年豐
　　　寄京闕陸郎中昆仲
栢臺蘭署四周旋賔榻何妨鴈影連纔見玳簮
欹細柳便知油幕勝紅蓮家從入洛聲名大跡
爲依劉事分偏爭柰亂罹人漸少麥城新賦許
誰傳
　　　偶題
鍾陵醉别十餘春重見雲英掌上身我未成名
君未嫁可能俱是不如人
　　　故都
江南江北兩風流一作迷津一拜侯至竟不如
隋煬帝破家猶得到揚州
　　　董仲舒
災變儒生不合聞謾將刀筆指乾坤偶然留得
隂陽術閉却南門又北門
　　　獻尚父大王
數年鐵甲定東甌夜渡江山瞻斗牛今日朱方
平殄後虎符龍節十三州
　　　蜂
不論平地與山尖無限風光盡被占採得百花
成蜜後不知辛苦爲誰甜
　　　簾二首
疊影重紋映畫堂玉鈎銀燭共熒煌㑹應得見
神仙在休下眞珠十二行
翡翠佳名丗共稀玉堂髙下巧相冝殷勤爲囑
纎纎手捲上銀鈎莫放垂
甲乙集卷第八
甲乙集卷第九
　　　　　　餘　杭　羅　隠昭諫
　　詩
　　　送顧雲下第
行行盃酒莫辭頻怨嘆勞歌兩未伸漢帝後宫
猶識字楚王前殿更無人年深旅舎衣裳弊潮
打村田活計貧百歳都來多幾日不堪相别又
傷春
　　　村橋
村橋酒斾月明樓偶逐漁舟繫葉舟莫學魯人
疑海鳥須知莊叟惡犧牛心寒巳分灰無熖事
往曽將水共流除却思量太平在肯抛踈散換
公侯
　　　送劉校書之新安寄呉常侍
野雲如火照行塵㑹績溪邊去問津才子省銜
非末客楚君科第是同人彺思下國千埸醉病
負東堂兩度春他日酒筵應見問鹿裘漁艇隔
朱輪
　　　官池秋夕
池邊月影閑婆娑池上醉來成短歌芙蓉抵死
怨珠露蟋蟀苦口嫌金波往事向人言不得舊
遊臨老恨空多松醪作酒蘭爲棹十載煙塵柰
爾何
　　　奉使宛陵别二三從事
梁王雪裏有深知偶别家郷隔路歧官品共傳
勝曩日酒盃爭肯忍當時豫章地暖矜千尺越
嶠天寒愧一枝還有釣魚蓑笠在不堪風雨失
歸期
　　　金陵思古
杜秋在時花解言杜秋死後花更繁柔姿曼態
葬何處夭紅膩白愁荒原髙洞紫簫吹夢想小
䆫殘雨濕精魂綺筵金縷無消息一陣征帆過
海門
　　　送王使君赴蘇臺
東南一望可長吁猶憶王孫領虎符兩地干戈
連越絶數年麋鹿卧姑蘇疲甿賦重全家盡舊
族兵侵太半無料得伍貟兼旅寓不妨招取好
椰榆
　　　憶九華
九華巉崪廕柴扉長憶前時此息機黃菊倚風
村酒熟緑蒲低雨釣魚歸干戈巳是三年别塵
土那堪萬事違迴首佳期恨多少夜闌霜露又
沾衣
　　　送裴饒歸㑹􁽠
金庭路指剡川隈珍重良朋自此來兩鬢不堪
悲歳月一巵猶得話塵埃家通曩分心空在丗
逼横流眼未開笑殺山隂雪中客等閑乗興又
須迴
　　　送程尊師之晉陵
棟間雲岀認行軒郊外隂隂夏木繁髙道乍爲
張翰侣使君兼是丗龍孫溪含句曲清連底酒
貰餘杭渌滿樽莫見時危便乗興人來何處不
桃源
　　　吳門晚泊寄句曲道友
採香逕在人不留採香逕下停葉舟桃花李花
鬪紅白山鳥水鳥自獻酬十萬梅鋗空寸土二
分孫䇿竟荒丘未知到了關身否笑殺雷平許
逺游
　　　貴池曉望
根莠叅天翦未平且乗孤棹且行行計踈狡兎
無三窟羈甚賔鴻欲一生合眼亦知非本意傷
心其柰是多情前溪好泊誰爲主昨夜沙禽占
月明
　　　寄崔慶孫
故人何處又留連月冷風髙鏡水邊文陣解圍
纔昨日醉郷分𬒮巳三年交情澹薄應長在俗
態流離且勉旃還擬山隂一乗興雪寒難得渡
江船
　　　寄楊祕書
蕭蕭簷雪打䆫聲因憶江東阮歩兵兩信海潮
書不逹數峯􁽠嶺眼長明梅繁幾處垂鞭看酒
好何人倚檻傾㑹待與君開社瓮滿船般載鏡
中行
　　　酬章處士見寄
中原甲馬未曽安今日逢君萬事端亂後幾迴
郷夢隔别來何處路行難霜鱗共落三門浪雪
鬢同歸七里灘何必新詩更相戲小樓吟罷暮
天寒
　　　送丁明府赴紫溪任
金徽玉軫肯躇蹰偶滯良途半月餘樓上酒䦨
梅拆後馬前山好雪晴初欒公社在憐郷樹潘
令花繁賀版輿縣譜莫辭留舊本異時■度更
何如
　　　寄前宣州竇常侍
往年西謁謝玄暉罇酒留懽醉始歸曲檻柳濃
鶯未老小園花嫰蝶初飛噴香瑞獸金三尺舞
雪佳人玉一圍今日亂罹㝷不得滿蓑風雨釣
魚磯
　　　春望山僧院
巉巉危岫倚滄洲聞說秦皇亦此游霸主卷衣
纔二丗老僧傳錫巳千秋隂崖水賴松根直蘚
壁苔侵畫像愁各是病來俱未了莫將煩惱問
湯休
　　　送光禄崔卿赴闕
十年目斷望西轅此日殷勤聖主恩上國巳留
虞寄命中朝應聽范汪言官從府幕歸卿寺路
向干戈見禁門鵷侣寂寥曹署泠更堪嗚咽問
田園
　　　寄程尊師
鶴信雖然到五湖煙波迢遞路﨑嶇玉書分簿
花生眼金鼎功遲雪滿鬚三秀紫芝勞夢寐一
畨紅槿恨朝晡未知朽敗凡間骨中授先生指
教無
　　　定逺樓
前年上將定妖氛曽築嚴城駐大軍近日關防
雖弛柝舊時欄檻尚侵雲蠻兵續盛人皆伏坐
石名髙丗共聞唯恐亂來良吏少不知誰解敘
功勲
　　　送程尊師東游有寄
華蓋峯前擬卜耕主人無柰又閑行且憑鶴駕
㝷滄海必恐犀軒過赤城絳簡便應朝右弼紫
旄兼合見東卿勸君莫忘歸時節芝似螢光處
處生
　　　江亭別裴饒
行盃且待怨歌終多病憐君事事同衰鬢别來
光影裏故郷歸去亂惟中乾坤墊列三分在井
邑摧殘一半空日晚長亭問西使不堪車駕尚
萍蓬
　　　江南寄所知周僕射
曽陪公子醉西園峴首碑前事懶言丗亂共嗟
王粲老時危俱受信陵恩潮憐把盞吟江徼雨
憶平闌望海門飛蓋寂寥清宴罷不知簮履更
誰存
　　　錢唐見芮逢
蔡倫池北鴈峯前罹亂相兼十九年所喜故人
猶㑹面不堪良牧巳重泉醉思把筯欹歌席狂
憶判身入酒船今日與君嬴得在戴家灣裏兩
皤然
　　　江都
淮王髙宴動江都曽憶狂生亦坐隅九里樓臺
牽翡翠兩行鵷鷺踏眞珠歌聽麗句秦雲咽詩
轉新題蜀錦鋪惆悵晉陽星拆後丗間兵革地
荒蕪
　　　湖上歳暮感懷有寄友人
雪天螢席幾辛勤同志當時四五人蘭版地寒
俱受露桂堂風惡獨傷春音書乆絕應埋玉編
簡難言竟委塵唯有廣都龐令在白頭罇酒憶
交親
　　　送張綰游鍾陵
南憶龍砂兩岸行當時天下尚清平醉眠野寺
花方落吟倚江樓月欲明老去亦知難重到亂
來爭肯不牽情西山十二眞人在從此煩君話
姓名
　　　送𧦬光大師(師以草書應制)
禹祠分首戴灣逢健筆㝷知逹九重聖主賜衣
憐絶藝侍臣摛藻許髙蹤寜親乆别街西寺衘
詔初離江上峯一種苦心師得了不須迴首笑
龍鍾
　　　息夫人廟
百雉摧殘連野青廟門猶見昔朝庭一生雖抱
楚王恨千載終爲息地靈蟲網翠鬟終縹緲風
吹寶瑟助微冥玉顔渾似羞來客依舊無言照
畫屏
　　　漂母塚
寂寂荒墳一水濵蘆洲絶㠀自相親青娥巳落
淮邊月白骨甘爲泉下塵原上荻花飄素髮道
傍菰葉碎羅巾雖然寂寞千秋魄猶是韓侯舊
主人
　　　感懷
石逕松軒亦自由謾隨浮丗逐飄流駑駘路結
　　恨蟋蟀牀生半夜秋掩耳惡聞宫妾語低
顔須向路人羞誰教小事相催逼未到青雲擬
白頭
　　　扇上畫牡丹
爲愛紅芳滿砌堦教人扇上畫將來葉隨綵筆
參差長花逐輕風次第開閑掛幾曽停蛺蝶頻
揺不怕落莓苔根生無地如仙桂疑是姮娥月
裏栽
　　　書懷
釣船抛却異郷來擬向何門用不才日晚獨登
樓上望馬蹄車轍滿塵埃
　　　七夕
月帳星房次第開兩情唯恐曙光催時人不用
穿針待没得心情送巧來
　　　柳
一簇青煙鎻玉樓半垂欄畔半垂溝明年更有
新條在繞亂春風卒未休
　　　羅敷水
雉聲角角野田春試駐征車問水濵數樹枯桑
雖不語思量應合識秦人
　　　京中正月七日立春
一二三四五六七萬木生涯是今日逺天歸鴈
拂雲飛近水游魚迸冰出
　　　貴游
館陶園外雨初晴繡轂香車入鳯城八尺家僮
三尺箠何知髙祖要蒼生
　　　嚴陵灘
中都九鼎勤英毛漁釣牛蓑且遁逃丗祖昇遐
天子死原陵不及釣臺髙

　甲乙集卷第九
甲乙集卷第十
　　　　　　餘　杭　羅　隱昭諫
　詩
　　　虚白堂前牡丹相傳云太傅手植在錢
　　唐
欲詢往事柰無言六十年來此托根香暖幾飄
袁虎扇格髙長對孔融罇曽憂丗亂隂難合且
喜春殘色尚存莫背欄干便相笑與君俱受主
人恩
　　　縣齋秋晚酬友人朱瓉見寄
中和節後捧瓊瓌坐讀行吟數月來只嘆雕龍
方擅價不知頳尾竟空迴千枝白露陶潜柳百
尺黃金郭隗臺惆悵報君無玉案水天東望一
徘徊
　　　第五將軍於餘杭天柱宫入道因寄
交梨火棗味何如聞說苕川巳下車瓦榼尚攜
京口酒草堂應寫潁陽書亦知得意猶乗鶴未
必忘機便釣魚却恐武皇還望祀軟輪徴入問
玄虚
　　　寄無相禪師
老住西峯第幾層爲師迴首憶南能有縁有想
應非佛無我無人始是僧爛椹作袍名復利鑠
金爲講愛兼憎何如一衲塵埃外日日香煙夜
夜燈
　　　秋日有寄
丹青未合便迴頭見盡人間事始休只有百神
朝寶鏡永無纎浪犯虚舟曽臨䥫瓮雖分職近
得金陵亦偶游東去西來人不㑹上卿蹤跡本
玄洲
　　　送前南昌崔令替任映攝新城縣
五年苛政甚蟲螟深喜夫君已戴星大族不唯
專禮樂上才終是惜生靈亦知單父琴猶在莫
厭東歸酒未醒二月春風何處好亞夫營畔柳
青青
　　　下第作
年年模様一般般何似東歸把釣竿喦谷謾勞
思雨露彩雲終是逐鵷鸞塵迷魏闕身應老水
到呉門葉欲殘至竟窮多也須逹不能長與世
人看
　　　丁亥歳作(中元甲子)
病想醫門渇望梅十年心地槿成灰早知丗事
長如此自是孤寒不合來谷畔氣濃髙蔽日蟄
邊聲暖乍聞雷滿城桃李君看取一一還從舊
處開
　　　北邙山
一種山前路入秦嵩山堪愛此傷神魏明未死
虚留意莊叟雖生酌滿巾何必更尋無主骨也
知曽有弄權人羡他緱嶺吹簫客閑傍雲頭看
俗塵
　　　三衢哭孫貟外
燕戀雕梁馬戀軒此心從此更何言直將塵外
三生命未敵君侯一日恩紅蠟有時還入夢片
帆何處獨銷魂忍看明發衣襟上珠淚痕中見
酒痕
　　　送蘄州裴貟外
六枝仙桂最先春蕭灑髙辭九陌塵兩晉家聲
須有主大朝文雅别無人榮驅豹尾抛同輩貴
上螭頭見近臣蘄水蒼生莫　看歸去掌
絲綸
　　　重九日廣陵道中
秋山抱病何處登前時韋曲今廣陵廣陵大醉
不解悶韋曲舊遊堪拊膺佳節縱饒隨分過流
年無柰得人憎却驅羸馬向前去牢落路歧非
所能
　　　東歸别所知
芙蓉宫闕二妃壇兩處因依五歳寒鄒律有風
吹不變郄枝無分住應難愁心似火還燒鬢别
淚非珠謾落盤却羡淮南好雞犬也能終始逐
劉安
　　　旅舎書懷寄所知二首
思量前事不堪㝷牢落餘情滿素琴四海豈無
騰躍路一家長有别離心道從汩没甘雌㐲跡
恐因循更陸沉寂寞誰應吊空館異郷時節獨
沾澿
簟卷兩床琴瑟秋暫慿前計柰相尤塵飄馬尾
甘蓬轉酒憶江邊有夢游隋帝舊祠雖寂寞楚
妃清唱亦風流可憐别恨無人易獨背殘陽下
寺樓
　　　西京道中
半夜秋聲觸斷蓬百年身事筭成空禰生詞賦
抛江夏漢祖精神憶沛中未必他時能富貴只
應從此見窮通邊禽隴水休相笑自有滄洲一
棹風
　　　粉
毎持纎白助君時霜自無憀雪自疑郎若姓何
應解傅女論窺宋不勞施粧成麗色唯花妬落
盡啼痕只鏡知最好玉京仙署裏更和秋月照
瓊枝
　　　贈漁翁
葉艇悠揚鶴髮垂生涯空托一輪絲是非不向
眼前起寒暑任從波上移風瀁長歌籠月裏夢
和春雨晝眠時逍遥此意誰人㑹應有青山渌
水知
　　　下第寄張坤
謾費精神棹五侯破琴孤劒是身讎九衢雙闕
擬何去玉壘銅梁空舊游蝴蝶有情牽晚夢杜
䳌無賴伴春愁思量不及張公子經歳池江倚
酒樓
　　　東歸别常修
六載辛勤九陌中却尋歸路五湖東名慙桂苑
一枝緑鱠憶松江兩筯紅浮丗到頭須適性男
兒何必盡成功唯慙鮑叔深知我他日蒲帆百
尺風
　　　言
珪玷猶來尚可磨似篁終日復如何成名成事
皆因愼亡國亡家只爲多須信禍胎生利口莫
將譏思逞懸河猩猩鸚鵡無端解長向人間被
網羅
　　　簡今生日
祥煙靄靄拂樓臺慶績玄元節後來已向青陽
摽四序便從嵩嶽應三台龜銜玉柄増年筭鶴
舞瓊筵獻夀盃自顧下儒何以祝柱天功業濟
時才
　　　晚眺
凭古城邊眺晚晴逺村髙樹轉分明天如鏡面
都來淨地似人心揔不平雲向嶺頭閑不徹水
流溪裏太忙生誰人得及莊居老免被榮枯寵
辱驚
　　　野花
萬點紅芳血色殷爲無名字對空山多因戲蝶
㝷香住少有行人輟棹攀若在侯門看不足爲
生江岸見如閑結根必竟輸桃李長向春城紫
陌間
　　　病騘馬
櫪上病騘蹄褭褭江邊廢宅路迢迢自經梅雨
長垂耳乍食菰漿欲折腰金絡銜頭光未滅玉
花毛色瘦來焦曽聽禁漏驚街鼓慣踏康塵怕
小橋夜半雄聲心尚壯日中髙卧尾還摇龍媒
落地天池逺何事牽牛在碧霄
　　　狄浦
晴川倚落暉極目思依依野色寒來淺人家亂
後稀乆貧身不逹多病意長違還有漁舟在時
時夢裏歸
　　　南康道中
弱冠負文翰此中聽鹿鳴使君延上塌時輩仰
前程丹桂竟多故白雲空有情唯餘路旁淚沾
灑向塵纓
　　　北固亭東望寄黙師
髙亭暮色中往事更誰同水謾矜天闊山應到
此窮病憐京口酒老怯海門風唯有言堪解何
由見逺公
　　　華清宫
樓殿層層佳氣多開元時節好笙歌也知道德
勝堯舜爭奈楊妃解笑何
　　　韓信廟
剪項移秦勢自雄布衣還是貟深功寡妻稚女
俱堪恨休把餘盃奠蒯通
　　　韋公子
擊筯狂歌惨别顔百年人事夢魂間李將軍自
嘉聲在不得封侯亦是閑
　　　望思臺
芳草臺邊魂不歸野煙喬木弄殘暉可憐高祖
清平業留與閑人作是非
　　　帝幸蜀(乹符歳)
馬嵬山色翠依依又見鑾轝幸蜀歸泉下阿蠻
應有語這迴休更怨楊妃
　　　王夷甫
把得閑書坐水濵讀來前事亦酸辛莫言麈尾
清譚柄壞却淳風是此人
　　　鷺鷥
斜陽澹澹柳隂隂風褭寒絲映水深不要向人
誇索白也知常有羡魚心
　　　書淮隂侯傳
寒燈挑盡見遺塵試瀝椒漿合有神莫恨髙皇
不終始滅秦謀項是何人
　　　青山廟
市蕭聲咽跡﨑嶇雪耻酬恩此丈夫霸王兩亡
時亦異不知魂魄更歸無
　　　小松
巳有清隂逼座隅愛聲仙客肯過無陵遷谷變
須髙節莫向人間作大夫
　　　竹
籬外清隂接藥欄晚風交戞碧琅玕子猷殁後
知音少粉節霜匀謾歳寒
　　　謾天嶺
西去休言蜀道難此中危峻巳多端到頭未㑹
蒼蒼色爭得禁他兩度漫
甲乙集卷第十
