#+TITLE: 默堂集-宋-陳淵
#+DATE: 2016-06-11 12:24:50
#+SOURCE: github.com/kanripo/KR4d0207 master 347358b5                
序
自孟子沒道學失傳異端競起淺聞多岐莫適所從不求
其本而從事扵末六經載籍為之晦蝕學術頗僻汨䘮良
性不知夫聖人之所以為學徒相率為口耳誦數之餘夸
多鬪靡以文辭相矜漢唐以來以儒名家傑立而不世出
者有矣然論性有以為善惡混有別而為三品者故論篤
者莫之與也夫性萬物之一源非有我之私得也性而不
知其離道而違仁也遠矣宋興河南二程夫子受學扵濓
溪周茂叔先生講明道學究聖賢之藴彂千載不傳之妙
學者趨之如水赴壑時唯龜山楊先生覩奥入室尊所聞
而行所知盡得其傳焉眀道徳之歸以覺斯人以善天下
然是道也不絶如綫則有陳公知黙以剛眀果毅之資得
師友源流之正自其少也親炙了翁而翁器之謂能任重
而致遠及其後見龜山先生師事執經不憚寒暑其始遺
之以書致篤信好學之義與孳孳為善之説及夫伊尹之
所覺周公之所思孔子之所貫顔子之所樂而質諸龜山
自是服勤三紀漸摩道徳之埸眀致知格物之理究竆六
經考其至當之歸其著述㣲詞奥義竆幽探賾使斯文之
不墜為世模楷豈區區漢唐之士以多文自富務為詞章
以驚眩末俗所可比儗哉故平居履踐立朝進退莫不以
是無慙古人之大節果以是垂後而名世不幸遭擯斥扵
時宰不大施扵用而齎志以沒學者至今悲之余昔從公
受業左右幾二十年嘗以存誠齋銘示諸學者謂萬物皆
備扵我非自外得反求諸身而已反身而至扵誠則合内
外同物我無兮扵天人且成已乃所以成物學者有進扵
斯則何患不造古人之域余服膺高堅因得其遺文五百
一十四篇釐為二十二卷序而刊之廣諸同志苟有志扵
學者探索而求之則源流固有在矣公諱淵字知黙榜所
居之室曰黙堂故後學以黙堂先生稱焉其立朝節㮣則
有行狀在可考而知也紹興十七年三月日門人沈度序
予來毗陵之數月欲扵事外隂求是邦之良士未暇也一
日有秀才陳生簵者來謁予貌甚野氣甚静予固異之坐
之而叩其挾則吃吃言伊川之學予益怪焉盖是學也今
之大夫乆矣其諱談也不唯大夫也今之士亦然而生獨
不然其不可怪也乎問之盖黙堂先生陳公之子也然則
其不諱談也又奚怪焉盖昔者道學之正統八傳而至孔
子若顔子曽子則見而傳之若子思孟子則聞而傳之統
之至扵孟子也其前無絶其後無嗣嗣千有餘歲之絶者
不在伊川乎其學以天理為宗以致知為力以仁為寤以
敬為守以誠為歸曠乎聖門之孔邇忽乎斯道之來前也
一時之士從之學者豈少也得之者謝氏而止耳㳺氏而
止耳楊氏而止耳黙堂先生楊氏之髙弟也且親焉吾聞
其人矣吾仰其風矣未見其書也問諸簵則有文集若干
卷就求而觀之其詞質而逹其意坦而遠其氣暢而幽至
扵立朝廷當言責正君心排權臣蹇蹇不折也是豈今之
所謂文哉盖道學之充乎其中而溢乎其外形乎其躳而
聲乎其言者歟既歸其書扵簵而簵請序扵予予謝曰先
生此書豈以序之作不作而為傳不傳哉序或不可以廢
也亦必其人而後可也如予者豈所謂其人乎然士之騖
扵人也至扵今亦極矣文彌工道彌邈極甚必反其不待
於先生此書乎序此書予不知其可也一言以驗學者予
不知其不可也先生諱淵字幾叟嘗為正言終官宗正少
卿南約人了翁之猶子云淳熈戊戌十月日誠齋野客廬
陵楊萬里序
黙堂先生文集目錄
　　　　　　　　　　　門人　沈　度　編
　　第一卷
　　　詩
　　　　延平江上呈呉國華先生
　　　　玉山驛見周東老題詩和之
　　　　立我軒　和人獨酌二絶
　　　　鄰有張生者病革勢不可救忽夢醫人鄧舜臣
　　　　　言服萬病九如説服之遂安感而作詩
　　　　崇安分水嶺　離𬗋溪驛
　　　　鉛山　信州禪月院晚眺
　　　　舟中初晴　登睦州環峰亭
　　　　泊姑蘇憑滙亭候同行不至
　　　　次韻李仲虎召伯相遇
　　　　重陽後送謹常兄之符離
　　　　九月二十二日秋舉失利出門用中相餞夜歩
　　　　　河上留別
　　　　錢塘遇廖次山以詩見贈次韻
　　　　次韻欲㳺西湖阻雨　蕭山覺苑寺雪後杜門
　　　　錢清待湖　錢清過堰
　　　　蕭山雪中寄季脩　過鑑湖
　　　　季脩欲之仰山預作詩送之
　　　　病減枕上五首
　　　　季脩有詩求公晦顔公書元次山碑銘既而公
　　　　　晦和成使病者亦賦之
　　　　季脩舍舟趨諸暨謁劉元成獨泛錢清江有懐
　　　　　其人
　　　　聞許景受上書被召二首
　　　　聞公晦叔往㢘州以詩送之
　　　　觀獵　登奔牛堰山亭
　　第二卷
　　　詩
　　　　謁滿處冲歸以詩贈之
　　　　處冲見和復次韻二首
　　　　處冲又和頗及佛理亦次韻答之
　　　　處冲為棲神導氣之術每曉起得意成詩前後
　　　　　四首次其韻　秋夕
　　　　七夕三首
　　　　七夕閨意戲范濟美三首
　　　　九日登莊樓二首　次韻范濟美秋雨感懐
　　　　代句龍君輔上潼川令
　　　　同魏季脩雪中閒步二首
　　　　次韻俞徳翁述懐二首
　　　　寄内　春雪
　　　　歲暮述懐寄安常兄
　　　　三月十一日欲往荆南景徳寺睡起呈曹令徳
　　　　令徳送余都門外眷眷惜別余恨不欵作詩寄
　　　　　之
　　　　同楊遵道出京本欲作詩而吟咏乆廢恐取道
　　　　　襄陽弔古遺迹遵道有作不能多繼也光以
　　　　　詩謝之
　　　　十五日過許夜雨暴作眀日行四十里宿于潁
　　　　　橋又眀日晴書事　汝州道中呈遵道
　　　　承遵道和又用前韻書懐
　　　　春晚書事　楊花二首
　　　　木香花二首
　　　　自入襄城即有山水之興路中稍有賡唱因呈
　　　　　遵道　和遵道楊花
　　　　漫興
　　第三卷
　　　詩
　　　　登峴山二首　晚行
　　　　懐鄧南夫　思安常兄
　　　　春晚入荆州　早行
　　　　京師相善者鄉友四人各賦一篇以見所慕
　　　　　適正　載徳
　　　　　如愚　令徳
　　　　到荆州寄用中
　　　　用中既和成以示山口唐藴眀藴眀亦和再用
　　　　　前韻呈二公　容齋書事二首
　　　　和向和卿嘗茶　寄謝用中
　　　　得用中書有禮人不答之悔作詩觧之
　　　　送遵道　陳漕生辰
　　　　席提舉生辰
　　　　入荆州學四絶句呈昭祖
　　　　金鑾兩絶　次韻楊丈夜寒直舍
　　　　春日偶題　次韻張從道三首
　　　　石首道中　自建寕泛江至石首
　　　　　月夜江行　次韻從道夜宿推院
　　　　送昭遠兼寄昭祖諸友
　　　　寄内
　　第四卷
　　　詩
　　　　奉酬楊逹甫見贈　小軒觀月呈興宗叔
　　　　流長亭
　　　　再用送昭遠詩韻寄昭遠昆仲
　　　　小軒閒題二首　約令徳郊行二首
　　　　酬晏伯達　錢塘書懐二首
　　　　錢塘學中寄伯思六言五首
　　　　雪中入國門寄令徳三首
　　　　下汴　過淮
　　　　登召伯斗野亭
　　　　過浦城贈王令長源二首
　　　　題緑波亭　還舍
　　　　鄧元孚待制挽詞四首
　　　　與楊如愚四首
　　　　存誠齋夏日呈龜山先生二首
　　　　答朱晉老見責不赴㑹
　　　　逹觀軒
　　　　宿仙霞聖仙寺呈伯思子静二首
　　　　通州夏雨
　　　　延平林力道閣上觀水二首
　　　　兩浙周提刑生日
　　第五卷
　　　詩
　　　　看論語四首　夢得亭上
　　　　留別鄧南夫四首　越州道中雜詩十三首
　　　　和如愚思劎溪
　　　　馮元用九日約白雲寺登髙以追昔年都城望
　　　　　津之㑹偶以事不往蒙示長篇次韻
　　　　次韻酬鄧天啓
　　　　次韻邦美叔和天啓見寄
　　　　三月二日泛舟下延平晚泊西芹
　　　　次韻令徳答天啓
　　　　復次韻答令徳見和來詩及維摩黙然之意
　　　　用令徳韻題嚴陵祠
　　　　跋子静所藏魯直書樂天八字偈
　　　　題公敘舫齋　和羅仲素寄子静長篇
　　　　和子静三絶　亭竹二首
　　　　　漁父一首
　　　　舟中誦子静江上之作為和二絶
　　第六卷
　　　詩
　　　　閩縣令陳夢兆魚樂軒
　　　　午睡懐安縣風篁亭
　　　　次韻鄧志宏送張思道㳺福唐
　　　　自京回次韻鄧志宏見贈
　　　　翁承事挽詞五首　泊舟延平二絶
　　　　寓漳南浄衆寺三月晦信步到菴亭曠望乆之
　　　　　聊寄所感
　　　　過永春劇頭舖見壁間石刻臨漳王漕詩輒題
　　　　　數句
　　　　次韻徳純通判賀用中生子
　　　　次韻李伯紀舍人招飲
　　　　再和李伯紀舍人韻　和李舍人留題泛碧齋
　　　　陪知縣夜飲泛碧齋再用前韻
　　　　鉛山道中小休　贈別楊至㳺三首
　　　　次韻李伯紀舍人食了齋所寄石芝有感
　　　　書室獨坐
　　　　自浦城放船下建安寄龎幾先
　　　　奉陪婺州守南樓宴集
　　　　奉陪龜山先生觀修城
　　　　次韻鄧志宏和吏部謝公鐵字韻詩二首
　　　　再和鄧志宏韻二首　廖成伯奉議生辰
　　　　交溪静安院見許尉題壁次韻
　　第七卷
　　　詩
　　　　用中示以字瑞既書其事又賦詩一首
　　　　字瑞竒特再用前韻　提舉生辰
　　　　俞憲生辰　耿憲生辰
　　　　鄭漕生辰二首　唐大夫生辰
　　　　次韻運使龍圖寵示道中夜行之什
　　　　次韻子静　黄兵部生辰四首
　　　　遯齋有感　戲題延平閣上
　　　　謁羅養蒙辱示長篇次韻
　　　　小詩七首寄養蒙兼呈景駮
　　　　翫月　三絶句寄幾先
　　　　道出南浦見蕭子莊十首
　　　　過江郎巖下少駐感而有作
　　第八卷
　　　詩
　　　　三衢道中感懐寄龎㡬先
　　　　二月五日入都􁨃乆坐候山甫不至􁨃前桃花
　　　　　一夜風雨落盡感事寫懐
　　　　暁登嚴陵釣臺和安止所留詩
　　　　再用前韻　過崇仁莫宿山寺書事
　　　　自梅花村回道中書壁四首
　　　　邑中諸公見和再用前韻
　　　　被檄下鄉督税作釋負
　　　　夏日雨後戲書　與張司錄
　　　　奉和司錄道中二首　山行
　　　　　偶成
　　　　和司録行縣道中偶風雨有感之作六首
　　　　饒州張宏中挽詞二首
　　　　次韻李聳卿
　　　　次韻李聳卿和太守禱雨有應二首
　　　　歸自郡城見道中山礬盛開
　　　　香嚴寺洗足　山寺早梅二首
　　　　又題山寺二首　即席和焦貫道
　　　　趙元述慶得子次韻
　　　　和周唐獻郎中登普光寺閣
　　第九卷
　　　詩
　　　　寄曹載徳諫議二首
　　　　茂實被檄權永新以詩寄之
　　　　次韻李光祖南山四偈
　　　　次韻光祖避地眉溪十絶
　　　　眉溪與光祖共談得四絶句
　　　　交溪庵中因檢藥囊偶成
　　　　次韻陸時可歲暮感懐
　　　　又和時可　再和時可二首
　　　　又用元韻呈時可　次韻光祖閒居感懐
　　　　初到臨安二首　錢塘江
　　　　次韻王長源飲垂絲海棠花下
　　　　鄧季眀挽詞三首　省題筆諫詩
　　　　和叅謀至日喜雪三首
　　　　和叅謀參議尋春
　　　　次韻呉叅議病中懐歸因以自見
　　　　次韻安茂通同薛參議上已日唱和
　　　　三月二十日逰東山參議不至有詩次韻
　　第十卷
　　　詩
　　　　參謀得告蹔歸留別同舍次韻
　　　　次韻茂通喜雨
　　　　送張巨山著作使閩分韻得我字
　　　　石夫人挽詞　送黄平國倅邵武
　　　　答吳濟仲見寄
　　　　次韻鄧天啓賀茅舍新成二首
　　　　次韻延年弟相慶　次韻宗仁弟相慶
　　　　次韻沈公雅相慶　代朝宗弟和餞行二首
　　　　興國璨老往漳州二偈送之
　　　　鄧端友臨要閣五首
　　　　端友和臨要閣詩再次韻五首
　　　　送朝宗弟赴試南宫　慶鄧徳達得子
　　　　書心畫詩　題興國寺碧落軒
　　　　端友以桂漿兩樽見惠賦詩六首
　　　　代陳應之作
　　　　謁璨老病未能起留二偈示之
　　　　和璨老示雙井茶紙被簡板三偈
　　　　次韻蕭茂徳
　　第十一卷
　　　啓
　　　　賀張左丞遷中書　賀王右丞遷左丞
　　　　賀李内翰遷右丞　又賀張中書
　　　　又賀王左丞　又賀李右丞
　　　　賀楊㢘訪轉官　賀俞提刑賜帶
　　　　賀張市舶再任　賀張侍郎知福州
　　　　賀耿提刑賜帶　又賀張市舶再任
　　　　賀胡帥到洪州　賀許左丞
　　　　謝辛帥　回南劒通判
　　　　回廖提點
　　　　代鄧彦通及第謝陳逹野運使
　　　　代彦通謝陸徽猷舉狀
　　　　代趙令賀吉州楊龍圖
　　　　荆南府謝觧　福建鎖試謝觧
　　　　代龜山謝許侍郎　謝太守舉狀
　　　　迎賀吉州楊龍圖　回南劒太守
　　　　回郡縣諸官　除察院回外官
　　　　又回曽提刑　除正言回楊通判
　　　　答蘭谿宰　回黄知縣
　　　　除宗正少卿謝胡運使
　　　　賀年　賀嚴州通判冬至
　　　　謝州縣官賀冬
　　第十二卷
　　　表
　　　　代漕使謝轉副使　代黄兵部謝賜曆日
　　　　代漕使貢金器　代常平賀表
　　　　代耿提刑賀天寜節
　　　　代廖用中謝除本路提刑
　　　　代廖用中謝除吏部侍郎兼侍讀
　　　　代廖用中謝除給事　代廖用中尚書遺表
　　　　代龜山先生楊侍郎遺表
　　　　謝宫祠表　再謝宫祠表
　　　　代宰相辭免兼修國史表
　　　　代宰相謝除兼修國史表
　　　劄子
　　　　十二月上殿　論放税
　　　奏狀
　　　　論莫将除徽猷閣待制
　　　　論宰執不和　論鄭億年除資政
　　　　代江西帥李丞相薦蕭茂徳
　　第十三卷
　　　奏状
　　　　辭免舉賢良　辭免監察御史
　　　　辭免右正言　再辭免
　　　　辭免秘書少監　再辭崇政殿説書
　　　劄子
　　　　赴召與執政　壬子八月十八日上殿
　　　　紹興九年十一月上殿
　　　　紹興十年正月上殿　正月十五進入
　　　　正月十七日上殿　正月二十三日上殿
　　第十四卷
　　　劄子
　　　　與李泰發尚書　薦詹力行
　　　　與李丞相論王權等家屬
　　　　論考實　論用宗子
　　　　論除盗賊　論時事十一
　　　　　衛兵　薄歛
　　　　　用老成　用有徳
　　　　　覈實　聖學
　　　　　求諫　閩冦
　　　　　用兵必先修政事　學者以孔孟為師
　　　　　仁政得民心　論心過
　　　　經筵進故事　進寫龜山先生論語觧
　　第十五卷
　　　書
　　　　上楊判官　代人上梅節推
　　　　代喬卿上陳令　上謝簿論盗
　　　　代安常上福州吳倅　代陳元禮上王提舉
　　　　代張積中上陳大年　答廖用中
　　　　與㳺定夫先生　答陳了翁
　　　　答晦之叔　答羅仲素
　　　　上鄒侍郎
　　第十六卷
　　　書
　　　　答翁子静論陶淵眀　上皇帝
　　　　代人上杭州守　見余縣丞
　　　　答陳了翁右司　答廖用中正言
　　　　與龜山先生楊諫議　答陸伯任
　　　　與翁士特學士　與廖用中中丞
　　　　與李叔易學士　與向伯共侍郎
　　第十七卷
　　　書
　　　　與胡康侯侍讀　答胡寕和仲郎中
　　　　又論龜山墓志中事　差市易務事始末
　　　　　攻王氏一章行狀不載墓誌載之
　　　　　三經義辨止載朱公有益學者之詞
　　　　代龜山與南劒張守　答廖用中侍郎
　　　　與梁兼濟提刑　答李光祖
　　　　與鄧端友通判　與魏邦達侍郎
　　　　又與胡康侯侍讀　再與龜山先生楊諫議
　　第十八卷
　　　書
　　　　與鄒徳乆郎中　再與向伯共侍郎
　　　　與李丞相　與許少伊左丞
　　　　與何伯夀中丞　與李先之祭酒
　　　　與胡少汲尚書　與李濟之察院
　　　　與鄒至文　答朱喬年吏部
　　　　與曹仲素通判　與荘參謀
　　　　與王直閣　與胡處晦學士
　　　　與張如瑩侍郎　與王帥
　　　　與張給事子猷　與王長源通判
　　　　與陳子通　與胡眀仲侍郎
　　　　建昌寄邵武徐守　再與翁士特學士
　　第十九卷
　　　書
　　　　上都督張丞相　答張子猷給事
　　　　與曹載徳諫議　答鄧天啓
　　　　與李深道知府　代人上王帥
　　　　答邦美叔　答鄧志宏正言
　　　　與奉議叔論墨縗　答羅仲素
　　　　與李叔易學士　與季深
　　　　與胡幾仲　與黄用和宗博
　　　　答曹公訓　答范益謙郎中
　　　　與吕居仁舍人　與范致聞安撫
　　　　與黄運使　與十弟
　　　　答汪端中　與将樂王宰
　　　　與鄭彦繼　與李外甥
　　　　答蕭茂徳　與李子家
　　　　與鄭致遠知縣　與顔岹縣丞
　　　　與孫次卿學士　與鄧徳裕刪定
　　　　鄧家回定　潤叟入聘
　　　　為族姪求婚　代回胡給事定
　　　　代沈家下定　謝鄧氏問姪女婚
　　　　聖節致語口號
　　第二十卷
　　　雜文
　　　　存誠齊銘　容齋記
　　　　介堂記　邵武軍光澤縣學記
　　　　甘露寺題名記　定交篇
　　　　跋定交篇後　講論語序
　　　　鄧徳㳟字序　無諍道人辨
　　　　代廷試䇿　䇿問三首
　　　　觧論語十二叚　裴老真賛
　　　　寄椰子様茶羅與光祖頌
　　　　留龍居士試建茶既去輒分送弄頌寄之
　　　　得老龍見和復呈
　　　　題仙霞嶺上菴中示仲思
　　　　鄒昭州盡像賛　楊補之真賛
　　　　轎版銘
　　第二十一卷
　　　雜文
　　　　陳伯瑜宣義行狀　廖成伯朝請墓表
　　　　祭叔祖右司　祭李先之祭酒
　　　　祭龜山先生　祭胡寳學
　　　　祭廖尚書　祭鄧南夫
　　　　代翁子静祭奉議叔祖
　　　　代郡守祭衢州高龍圖
　　　　代郡守祭江給事母夫人
　　　　又代漕使　又代龎幾先運幹
　　　　祭廖成伯　代楊文祭翁子静
　　　　祭表弟余君　祭楊遵道
　　　　代龜山先生祭葉朝請
　　　　祭翁評事　祭先兄
　　　　祭翁甥
　　　　代龜山先生祭陸太孺人
　　　　祭公敘十叔
　　第二十二卷
　　　雜文
　　　　天貺節青詞　代高文思祈福醮詞
　　　　代高左藏郡君醮詞　代人祈雨文
　　　　代人又䟽　又代人
　　　　永豐祈雨文　代人謝雨文
　　　　郊後祭神文　皇帝登寳位後祭神文
　　　　永豐消灾道埸䟽文　幼山修造䟽文
　　　雜説
　　　　書楊𥙷之所藏了齋及道鄉帖
　　　　題富鄭公河北安邊䇿
　　　　偶言　中庸觧義
　　　　論子重　論用兵
　　　　輄軏　書唐子西集後
　　　　書倦㳺雜録後　題了齋所書觧禪偈後
　　　　題了齋所書佛語卷後
　　　　題了齋所書鄧功曹事
　　　　書蕭茂徳楚詞後
　　　　書楊𥙷之所藏了齋書佛語
　　　　題陸仲思寫中庸後　題龜山易義稾
　　　　書臨江守琳長老所得了齋帖
　　　　書了齋筆供養彂願文
　　　　又雜說十四段
黙堂先生文集目錄
黙堂先生文集卷第一
　　　　　　　　　　　門人　沈　度　編
　　　詩
　　　　延平江上呈呉國華先生
青山如偉人可望不可制屹然瞰碧流龍翔虎豹視春風
何時來草木舞深翠禽鳥暖相依飛鳴得真意誰言静無
作坐致無邉利願言斬茆茨結室傍薈蔚且要觀此身功
業亦細事
　　　　玉山驛見周東老題詩和之
塵勞千種秖紛紛之子歸來始一春掉舌不知何處去又
還攜劍出南閩
　　　　立我軒(其書院<折 t="33"/>鄧南夫名)
是身猶逆旅真吾所寄耳若人問真吾本空何可擬立我
物必隨我應為物使捐物更求我是以物為已文章鏡面
塵富貴路傍屣胡為認而有展轉迷不已此迷自何得定
以有我起逹人齊萬變視彼猶視此隤然天地間形槁心
如水獨有長存者萬刼不能死夷齊與盗跖趣操定誰美
是非儻難分物我那相訿君懐經濟心題牓故云爾我乏
異俗才詩言亦其理
　　　　和人獨酌二絶
共矜春色盡銜盃文字紅裙各有儕何似西園閒處士一
盃花下畏人來
休論身外千端事且醉花前一榻風舉盞但能邀皓月隔
籬何必喚鄰翁
　　　　鄰有張生者病革勢不可救忽夢醫人鄧舜臣
　　　　　言服萬病圓如説服之遂安感而作詩
醫王脱超如蜕蟬幻身變滅成飛烟百年薪盡火猶傳直
驅神馬竆青天自從和扁不少延冀北萬疋今蕭然挾方
儲藥人摩肩閒花野卉紛爭妍昨夢宵蝶正蹁蹮忽忽神
遇髙人前舊交量見意終圓相顧眼笑如忘年因言癘疫
興哀憐語我妙藥醒沈緜唯有岐婆世所賢此物病極猶
能痊覺來攬衣視星躔明月墮落遥山巔挑燈草簡便求
旃十粒入手收淮蠙平明攻疾才下咽頓活始信真天全
先生愛習不忍捐尚念故國多凡縁秖應造物相留連閔
此衆萬刼火煎故令丹成猶未仙妙畀神力司隂權世間
愚術謀相先不計性命徒論錢誰能如公心不偏此詩義
直何當宣付與末俗懲輕悁
　　　　崇安分水嶺
已見江南艸木菲筍輿愁下亂山圍但将雙淚憑西注寄
語江神穩送歸
　　　　離紫溪驛
小風吹面雨㢘纎輕薄衣裳懶更添一線離情裁不㫁暮
雲将過粵山尖
　　　　鉛山
欲留無計去還悲漸逺閩山物象非家在天南今北首忍
看歸鳥背人飛
　　　　信州禪月院晚眺
一覺華胥日又曛晚來愁緒亂紛紛角聲對起重城近吹
動靈山萬疊雲
　　　　舟中初晴
碧玉空江漾曉暉水光浮簟影交飛酒昏頭重慵扶起臥
看蛟龍上客衣
　　　　登睦州環峯亭
月照空山杜宇啼喚歸漁艇夜天低那堪又是雙溪水獨
上危樓十二梯
　　　　泊姑蘇憑滙亭候同行不至
扁舟繫岸五六日草屨遶亭千百迴欲行無計住不可夣
想萬亊心如摧燕雀飛鳴意自適翩翩簷外相往來乃知
荆棘殊不惡培風萬里真勞哉
　　　　次韻李仲虎召伯相遇
區區千里為浮名小隱終慚鄭子真雙闕幾時瞻北極萬
山無處望南閩尊前壯士今如夢胯下真王跡已塵共俯
淮流追往事玉蟾依舊水鱗鱗(噲韓信廟<折 t="33"/>此地有樊)
　　　　重陽後送謹常兄之符離
鎖外分攜處離觴話逺途黄花看不足寒雁去何孤農圃
非吾業衣冠本世儒應當(御名)行止無使世氛汙
　　　　九月二十二日秋舉失利出門用中相餞夜步
　　　　　河上留別
太平今日古無鄰觸目郊原事事新年少自應迷鼓吹野
人終是厭塵埃忘懐處世思同俗有事闗心不為身藥石
有能醫乆痼此生寧復怨垂綸
　　　　錢塘過廖次山以詩見贈次韻
往來江海兩年餘自怪鄉音已變呉樽酒每思難㑹面客
鄉何意復趨隅雨寒君未瞻天竺水涸吾妨適鏡湖幸此
徘徊緩分袂笑談猶得對氷壺(適越水淺未能去因此遂<折 t="33"/>次山有意逰湖阻雨僕将)
(塘相㑹<折 t="33"/>得乆于錢)
　　　　次韻欲㳺西湖阻雨
去年賞西湖薄暑攀躋難同逰幸勝士酒沃衣巾斑今嵗
來錢塘臘雨扁舟寒友朋適四集局蹙樊籠間此生分林
泉造物猶余慳未為登嶽禱且作訪戴還無私本天理敢
怨隂雲頑向來旱蝗惡征賦亦未寛寧令風作雪要看麥
堆山
　　　　蕭山覺苑寺雪後杜門
雪融簷溜如秋霖古寺掩闗無足音詩書廢放道眼浄鐘
鼓杳隔禪房深老僧勸坐媒以火茶鼎静聽蒼蠅吟胸中
激梗造澄澈一念不作千憂沈浮生半日未易得邂逅勝
境聊安心明日孤帆落何許嵗晚濁醪誰共斟
　　　　錢清待潮
江潮來去自有時扁舟閣淺心如飛岸容霜竹青照眼春
信雪梅香撲衣天寒鄞江道路阻嵗晏錢清風俗非故園
回首二千里落日看盡行雲歸
　　　　錢清過堰
小風吹樹寒流止始覺西江潮正起須㬰倒卷縠紋來已
沒岸痕猶未已江流自下河自髙逆上更堪行罔水九牛
回首竹索細十丈沙泥拒舟底舟師絶呌鼙鼓喧觀者騈
肩汗如洗未經破碎亦偶然得造漣漪真幸爾世間何事
非人力計乆終須倚天理他年我欲治河源要使黄流貫
清泚
　　　　蕭山雪中寄季脩
南雪一尺餘兹事豈常有直恐春氣融不忍加以帚我友
隔十里無人共觴酒披衣坐短蓬吟苦千呵手疾風穿簾
幙隂霧低牎牖思君欲乗興奈此衣見肘吾生為已踈未
即學耕耦要令天下肥自以一身後三登今告祥此意亦
云偶端能歌豐年擊壤和田叟
　　　　過鑑湖
稽山霸業已蕪沒賀老鑑湖今幾時當年乞得亦清絶不
道後日知誰尸人生底物乃吾有謬辱君賜寧非癡逰人
依舊逐勝賞歌舞自昔皆塵泥荷枯葦折洲渚出深處不
變清琉璃汪汪萬頃撓不濁坐令我憶牛醫兒
　　　　季脩欲之仰山預作詩送之
飄零今日海東偏見子奔馳不自憐洛社求師霜入屨仰
山尋隱艸連天白雲南望家雖近璧水東來計已然頼有
從前息心地不令塵土化流年
　　　　病減枕上五首
堦草無期日自生獨餘貧病破元正春風一種生生意誰
道年來也世情
飄零古寺倚江邉髙臥春風百病纒造化小兒真戲我不
令歌酒趂新年
多情春夢草生池起欲尋芳力尚疲未觧維摩無一語故
應習氣欲題詩
塵埃子石蒙蛛網殘落霜毫暗蘚紋未把語言為戲劇新
年不作送窮文
三釡承親計已踈萬鍾行道竟何如安貧未赴闍黎飯信
命寧裁宰相書(八上宰相書<折 t="33"/>退之年二十)
　　　　季脩有詩求公晦顔公書元次山碑銘既而公
　　　　晦和成使病者亦賦之
英雄仙去形骸薧空有遺銘臥荒艸誰将後事付平原石
刻長隨天不老古來筆法多神逸㫁碣塵埃誰復掃顧無
清議藹人間末伎縱工何足道往年好古搜竒蹟百過曾
看爭坐藁直詞無復假軍容僣逆知公能辨早教兒秖欲
傳家法揮金可笑歐陽媪豈知名義重丘山遺屨終令魯
人寳此碑文墨兩竒偉千載漫郎猶有考當時談笑傲豺
狼首領不求明哲保至今心畫落銀鈎逸若驊騮初脱皁
先生年來好收書兼愛此翁忠有餘豈惟筆力求深造定
要聲名不減渠
　　　　季脩舍舟趨諸暨謁劉元成獨泛錢清江有懐
　　　　　其人
人遠牛羊暮春深草樹滋野橋低映水溪岸曲縈籬風雨
江湖思乾坤杖屨疑論心竟誰是短棹欲何之
　　　　聞許景受上書被召二首
九萬須憑負翼風男兒端不爲貧竆當時三顧應虚出畢
竟論功要有終
男兒出處欲如神莫謾将身過許人今日萬人看中鵠挾
弓持矢且逡巡
　　　　聞公晦叔往亷州以詩送之(謫亷<折 t="33"/>時了翁)
宗之瀟灑玉為顔叔夜麤踈萬事寛天與海邉嘗瘴癘意
令他日慣艱難功名自古誰能必忠孝于今衆所觀志士
殺身當不顧小人懐土但求安
　　　　觀獵
蒼鷹黄犬五花驄木落風髙箭上弓三穴若能捜狡兔九
天方可下㝠鴻
　　　　登奔牛堰山亭
桑隂濃處已深春小市喧呼迥不聞誰與山頭共逰戲静
看禽鳥鬬紛紛

黙堂先生文集卷第一
黙堂先生文集卷第二
　　　詩
　　　　謁滿處冲歸詩以贈之
八年重見各蹉跎把酒論文奈別何行止未應經掃地是
非安用辯傾河陽春屬和從來少流水知音不必多妙語
驚人慵舉似歸來如學病維摩
　　　　處沖見和復次韻二首
髙談無補自風波畢竟平生意若何萬里誤逰梁苑囿三
年悔寄楚山河(在淮海間<折 t="33"/>三年往來俱)軒裳氣味情終可林壑風流
興已多頼有故人真遠器㑹看鵬翼九天摩
嵗月空驚去若波樗材渾欲樹無何人情不似春生草末
學方矜水灌河顧我嶔崎徒意廣如君飄逸患才多周南
縱復嗟留滯未便懸頭學揣摩
　　　　處沖又和頗及佛理亦次韻答之
相逢雖許借餘波此理而今更問何便合形骸同槁木不
須文墨騁懸河五千遺教元非實三萬藏書亦太多此外
別傳應有路頓根無物可漸摩
　　　　處沖為棲神導氣之術每曉起得意成詩前後
　　　　　四首次其韻
功名亦誤人自古誰能了老大欲退藏少壯知幾少彤墀
班已齊宿鳥尚木杪豈無山林心路長天杳杳
少時自樹立勁氣干雲霄一枕夢初覺萬古心何寥年來
畏禍機自悟空嶢嶢小竆不必送真隱誰能招
交鬬存龍虎經中學熊鳥嬰兒檢奔放姹女棲窈窕神仙
豈無術自為志已湫晨興一炷香吾意竆三藐
朝氣爽不昏清浄天無霞善惡兩相融世慮遺塵沙踈鐘
下殘月餘響逓幽遐了失去來心淤泥出荷茄
　　　　秋夕
衰榆弱柳未經霜已見飄零片片黄雨後晚風生户牖莫
将燈火汗清涼
　　　　七夕三首
北里南鄰錦繡陳萬端千疊日初晴收藏犢鼻何須掛不
與人間鬬獨清
天上銀蟾曲似鈎人間簫鼓萬家浮從來世事俱兒戲不
獨秦娥乞巧樓
信馬隨車力不勝聊将觴豆樂交朋青樓乞巧真兒女我
亦如今拙未能
　　　　七夕閨意戲范濟美三首
衡陽新雁幾時歸惆悵佳人萬事非蓬首西風還拜月夜
涼贏得露霑衣
經年不復到庭除又見秋風柳欲踈看罷巧樓歸小閣牀
頭重檢近來書
祝君樽酒醉羅裳此夜應須石作腸幸自書生惡滋味那
堪千里羡牛郎
　　　　九日登莊樓二首
久客驚秋意天涯思不竆三年猶北國萬里對西風時序
悲歌裏乾坤醉眼中黄花一樽酒千古此心同
木落秋容浄時平國勢雄望雲心自遠采菊興誰同詩酒
浮生過功名一笑空留連憑痛飲冠幘任髙風
　　　　次韻范濟美秋雨感懐
一別劍谿水三換京塵秋夜聽空堦雨嵗月驚如流豈不
念故國水清山亦幽螻蟻有㣲情未忍追浮丘平生老蒼
交夫子賢其尤竆經三十年一字不見收頼有管城公落
紙無全牛他時恐不免速達吾所羞
　　　　代勾龍君輔上潼川令
卓魯當時事風流莫與班最成三載後名在兩川間桑梓
深聆德弦歌幸毖頑牛刀淹試可驥足暫投閒偃室何當
造膺門早許攀丹墀初受命墨綬遽言還何子方㳺學終
童未出闗梁園今萬里蜀道自千山籍眼終多白萊衣念
戲斑歸期春服就潼水㑹承顔
　　　　同魏季脩雪中閒步二首
纎纎月色淡黄昏城郭千家雪照人攜手望春同茗飲小
坊燈火自相親
草草瑶池小宴終玉人招我廣寒宫歸來懐袖天香滿月
照梅梢雪未融
　　　　次韻俞德翁述懐二首
事業無媒秖漫勞平生扵世一牛毛三年萬里看飛雪不
向人前愧緼袍
飄泊天涯不繫舟又還竆臘動離愁軒裳瑣瑣知何者直
自時平未肻休
　　　　寄内
去住初難料行藏只是嫌天髙山簇劒江静月磨鎌久別
平安否新愁覺夢兼雙魚何日寄迢逓嵗将淹
　　　　春雪(太學)
隂風度嚴切宻雪紛如霧虚窗覺逾明臘紙黏飛絮文書
不掛眼對榻聊箕踞春愁暗乗人怱怱出非慮門前亦有
酒官禁不可酤永懐傲江湖何當脱羈馽
　　　　嵗暮述懐寄安常兄
意廣詩餘怨才狂酒見真雪梅新濺淚霜月冷傷神短劍
深藏匣哀絃乆委塵良㳺惜遲莫雲物又驚春
　　　　三月十一日欲往荆南景德寺睡起呈曹令德
風門自開闔門外黄塵暮午衾温留人春夢如飛絮我行
指洞庭千里始頓屨僕夫呼起起寸心撮百慮此生睡不
足正坐奔馳故四年四往來日月途中度美人亦念我贈
以別知賦英辭粲星斗深語發妙悟坐起再三讀一一明
月句何似謝所投静黙有佳趣
　　　　令德送余都門外眷眷惜別余恨不𣢾作詩寄
　　　　　之
行人不忍別遇酒輒醉倒僕夫怪何遲謬應行亦好憐君
如弟兄每見開懐抱天涯重分攜祖席都門道城頭傾落
日酒盡跡還掃留連意雖勤晤語終草草君如汗血駒千
里未脱皁我若隨波魚圉圉依寒藻去住各有謀聚散初
不保惟餘一寸心耿耿遲君老
　　　　同楊遵道出京本欲作詩而吟咏久廢恐取道
　　　　　襄陽弔古遺跡遵道有作不能多繼也先以
　　　　　詩謝之
經年不作詩意到無好語强欲理短綆頽井暗塵土夫子
賢逹流奔逸不受圉風流夢鱣後清德逼而祖文章守家
法騷雅到前古屈宋或交綏曹劉真臭乳而我獨何人詞
格本寒苦枯腸費􁆱攪況復乆不吐胡為謬見假亦使郊
繼愈無乃縁葭莩遂與噲等伍此行過襄陽倒指不旬數
龎公亦安之孟子不可覩聲名向千載石刻餘羊杜山川
空形勝耆舊一仰俯終當弔遺跡尊酒酹江滸恐君成感
慨嚴韻儻見侮作詩謝不能亦以丐斤斧
　　　　十五日過許夜雨暴作明日行四十里宿扵潁
　　　　　橋又明日晴書時
狂風撼平野沙礫眯兩目筍輿我與君道遠疲徵逐驚雷
一夜發暴雨溢川谷平明泥沒趾寸步不容續我生賦竆
蹇觸處背天福風雨豈不好行路非所欲中途聊息肩村
驛便可宿我勞固其分端恐僵僮僕燎爐燃濕薪傍舍酒
初熟安能浣愁腸但取充飢腹中宵耿不眠明月忽掛屋
攬衣起視夜秣馬亦膏轂人情易喜慍天道有飜覆隂霽
那可知去去無欲速
　　　　汝州道中呈遵道
青烟漠漠柳依依落日雲中雁北飛咄咄書空誰的㑹遲
遲行道子同歸桑隂盖地牛羊困麥秀漫山鳥雀肥向晚
未知投宿處敗籬踈屋火烟微
　　　　承遵道和又用前韻書懐
端的荆州得所依羽翰終欲更南飛閩山萬里長牽夢蜀
鳥千言只喚歸當日朋儕俱草澤而今兒女自輕肥白雲
南望三年客長是尊前誦式微
　　　　春晚書事
楊花撲面春如夢麥穗齊腰日似年多病不縁詩得瘦放
懐全藉酒能仙
　　　　楊花二首
出處陶潜宅興亡煬帝堤窗扉容㸃綴原野自髙低地迥
棲難穩風髙去易迷顛忙能幾日萍滿水東西
漫天方作雪糝徑忽鋪氊已是春如酒那堪爾似綿
　　　　木香花二首
翠袖青裙襯雪膚雨餘終日醉相扶秖應不使朱鉛汙獨
抱幽香與世踈
直自江梅墮雪英便遲幽艶到清明楊花著地香初破乞
與愁人一觧酲
　　　　自入襄城即有山水之興路中稍有賡唱因呈
　　　　　遵道
風沙乆迷神山水忽照眼鱗鱗碧玉甃叠叠青螺綰人烟
盛樂土草樹亦精産雲霞入杳㝠禽鳥度盃醆放情千里
迥悟意一笑莞胷襟得竒趣詶唱出新譔蟲魚怯嘲誚文
史困鳩僝我詩實易成淡薄非佳饌君詞頗簡出嚴絶類
燒棧自應即退縮强爾取驚𧹞㣲言固可録狂論猶未剗
勿使俗人知歸途畏書簡
　　　　和遵道楊花
金明池道緑隂稠萬㸃顛忙正可愁馬上只貪看舞雪不
知飛滿帽簷毬
　　　　漫興
雲林恰恰鸎能友沙路行行蟻有臣雖有溪山供醉眼亦
嫌塵土汙芳春
黙堂先生文集卷第二
黙堂先生文集卷第三
　　　詩
　　　　登峴山二首
五百年門一夢中登臨回首興何竆當時事業軒天起此
日風流掃地空墮淚山頭春艸長沈碑江上晚烟濛故令
倦客成惆悵目㫁斜陽不忍東
路過青山曲轉腰松門楸嶺背塵囂烟雲西望孤鴻沒舟
楫東來一水朝忠義有懐空鬱鬱功名餘事漫寥寥無人
就與山西将緩帶輕裘虜自消
　　　　晚行
晚烟低掃樹千重一簇人家接遠空日暮荒陂行客盡只
尋牛跡去匆匆
　　　　懐鄧南夫
丈室經年踈玉麈數行何日寄銀鉤只應立我軒前柳滿
眼飛綿綠正稠(夫軒名<折 t="33"/>立我南)
　　　　思安常兄
凌虚閣下烟波濶升俊坊前艸木香歸去溪南春正好不
應蕭索對松篁
　　　　春晚入荆州
綠樹連雲草濕烟亂花飄錦柳飛綿三春別我無多日萬
㸃愁人又一年池館勝逰空過眼江山佳處欲投鞭從君
預覔清涼地准備南州五月天
　　　　早行
夢中聞得子規啼燈下驚呼馬亦嘶宿霧故迷山遠近肩
輿才辨路髙低雞鳴犬吠遥相應野草幽花自不齊待得
晨光開霽色不知行道幾人迷
　　　　京師相善者鄉友四人各賦一篇以見所慕
　　　　　適正
淡薄不易親和平不可離平生一樽酒萬事醒復醉詩成
稿不存物至情無累紛紛塵俗中笑裏有真意
　　　　　載徳
辭寡覺我喧氣定覺我煩沈吟孤鶴立戲謔陽春温豈不
苦鞭䇿去馬終戀軒由來君子德寡怨非其恩
　　　　　如愚
義重財自輕氣剛語還直毁譽不掛懐行坐頗自得浮生
困局蹙世路亦囏棘思君膽如斗觧我愁似織
　　　　　令徳
襟懐冬日温容貌秋水浄惠然肻顧我蒹葭玉相映詩人
固難肥酒客亦多病善保千金軀愛子清而勁
　　　　至荆州寄用中
前年攜手東水門秋月夜看黄流奔匆匆別話苦不盡鳴
雞吠犬催朝暾放船鎖外望回騎清淚滴滴如泉源飄零
可念浪萍散得喪未把秋毫論閩山萬叠阻歸計越國半
年空㫁魂朅來璧水就朋友聞子荆渚将魚軒尺書迢逓
忽寄我消息乆絶知生存妻孥同活似慰意伏臘不給誰
可言但期君馬當北首豈謂我轡今南轅客鄉邂逅不易
得想見妙語如春温況聞邇來治經術蟲魚瑣細竆朝昏
傾嚢倒廪幸見　不須羞澁時所尊
　　　　用中既和成以示山口唐藴明藴明亦和再用
　　　　　前韻呈二公
髙城繚繞環居門草樹蔽日鼪鼯奔踈篁轉影涼午枕臥
看鳥雀嬉晴暾清香一縷爇沈水濃茗十分烹壑源乗風
欲效玉川子蓬萊無路心難論虚堂愁坐漠無語頃刻百
慮空勞魂緬懐皇祐賢御史當日直氣何軒軒臧孫彊諫
宜有後竒士果見諸孫存流傳佳語忽到我展卷疾讀皆
㣲言平生廖子口如鐵肻為此友西其轅故應目擊得深
省千載無愧孔與温更将餘力事酬唱巧注未以黄金昏
古來求友貴勝已二子年徳皆吾尊
　　　　容齋書事二首
南國餘梅潤東墻更竹隂門庭迂市井草樹似山林客寄
吾家是齋居古意深微風過枕簟何有萬黄金
方丈孤城角風來夢亦醒分明更無事俯仰忽忘形小室
塵誰掃空亭栢自青生涯任流轉天地一浮萍
　　　　和向和卿嘗茶
俗子醉紅裙羶葷敗人意花甆烹月團此樂天不畀諸公
各英姿淡薄得真味聊為下季隱不替江湖思輕雲落杯
醆飛雪灑腸胃笑談出氷玊毫末視鼎貴我作月旦評全
勝家置喙傳聞茶後詩便得古人配誰能三百餅一洗玉
川睡御風歸蓬萊髙論驚兒軰
　　　　寄謝用中
黄蘗無多法維摩不二門此間堪折柱吾道亦難言學者
初何有師乎貴不煩十年成我志今日是君恩
　　　　得用中書有禮人不答之悔作詩觧之
一時先逹總飄零亦有陽春世莫聽漫剌從來無處著曵
裾今日欲誰經只應舊友頭空白難使新知眼便青射獵
南山休夜出灞陵有尉宿君亭
　　　　送遵道
秋月隔踈簾光體終隠㣲捲簾試寓目萬里餘清輝人生
異肝膽同一造化機君心乃余心南北非相違三年遲君
來一見悟前非況乃度寒暑葭玉容相依與君忘年交沒
齒其庶幾月色亦良好君胡捐我歸
　　　　陳漕生辰(丈作<折 t="33"/>代楊)
六管陽初復前宵月尚圓長庚俄夢李崧岳故興宣膚使
新恩數忠臣夙眷偏節龍開遠目衣繡聳華年日月聲名
起風雷號令傳自應威動嶽曾是力回天相國闗中粟尚
書地上錢委藏淹府庫飛輓亂車船南獠元歸地西方正
拓邉定知新将飽尤頼我公賢赫赫蘭臺舊飄飄鳯沼仙
終焉還魏闕聊亦駐荆川曲學聮珠履非才汙綵牋千秋
期鶴壽萬里附鵬騫
　　　　席提舉生辰(丈作<折 t="33"/>代楊)
朔風迎臘換堯蓂一葉堦前尚吐英天上麒麟來昨夢河
東鸑鷟自時名錦衣故國今誰有棣蕚中朝日更榮終上
青㝠環坐座弧南長並一星明
　　　　入荆州學四絶句呈昭祖
問舍求田不可遲十年羈落意多違須知澤雉樊中畜不
及蓬鳩地上飛
拂天喬木映修廊滿目簾間白苧忙曾是壁池踈散慣臥
聽鳴鼓懶衣裳
短栢森森團積雪踈篁簌簌撼㣲風從前不道容齋好此
景而今落夢中
明知安分即忘機故倚春風看落暉叔度汪汪陂萬頃未
應如我苦懐歸
　　　　金鑾兩絶
雨過窗明夏簟虚紛紛鳥雀静庭除維摩丈室無人問一
枕薫風聽粥魚
門外塗泥一尺深髙車誰復更幽尋不因雨後看亭栢安
得山僧數見臨
　　　　次韻楊丈夜寒直舍
天寒官舍轉騷騷敗壁飢蟲永夜號應對短檠呵凍手只
将長卷掃氷毫宦㳺乆矣空環轍生事蕭然孰載醪亦有
從前經國意拔賢人或望山濤
鑾輅鹽車等是勞便逢良樂肻鳴號秖應末路歌牛角不
及寒窗禿兔毫世事分明如昨夢人情端的勝春醪終當
短艇從公去俯仰江湖戲怒濤
　　　　春日偶題
未可郊原縱曉鞍人間猶似有輕寒春光不似常年短過
了清明更好看
　　　　次韻張從道三首
　　　　　石首道中
疋馬江村路長鞭短袂裘問民知所病驅御去如流霧卷
千山曉霜餘萬木秋古來奔走吏流落有竒謀
　　　　　自建寧泛江至石首
江注天圍盡舟排浪陣輕岸容踈柳色秋氣㫁鴻聲風日
雖堪愛雲烟易妒晴鱸魚如有興好在未知名
　　　　　月夜江行
吏隠飄然在一涯更堪行役退年華多情却有空江月長
伴離人夢到家
　　　　次韻從道夜宿推院
誰遣叅軍阨所長夜聽鈴鼓度修廊風流偶未逢狂客歌
頌空驚逼漫郎莫恨驊騮縻皁櫪要令松栢飽氷霜如聞
委吏真勞擾不許歸田是孔方
　　　　送昭遠兼寄昭祖諸友
離腸如亂絲欲觧紛無緒別話似泉源衮衮日夜注幾年
見君文萬里偶相聚一日不易得矧兹寒暑度孤雲向北
飛三鳯各南騖人生類泛梗後約亦何據傷心璧池東塵
土暗歸路憑髙極遠目不見籃輿去君如千里駒奔放尤
難御强使就檢繩不入駑駘步何當宴瑶池定欲求飛兔
鹽車未可嘶俛首且羈馽余生易語言開口初莫慮一從
摩詰㳺便省黙黙處何時遂攜孥入隠南山霧招君賢昆
季静坐契深悟濁醪聊共傾清境煩君賦況有林下人觧
道因風絮
　　　　寄内
眀月向人圓愛之不忍睡坐乆風露寒忽忽心如醉念君
一適我所遇無歡意況乃久別離相思到夢寐我生百不
堪繆學屠龍技于今半世人升斗亦未遂頼有室中友素
懐隠居志肻與梁伯鸞扁舟共東逝
黙堂先生文集卷第三
黙堂先生文集卷第四
　　　詩
　　　　奉酬楊逹甫見贈
春風不世情暖入閒門艸君詩其似之披拂逮枯槁平生
金石友嵗晚跡如掃一見楊夫子胷腹便傾倒間闗六年
別一字寄不早忽蒙錦繡贈光采照龍藻嗟我獨何人揖
我謂我好無乃嗜好偏收拾到羊棗從來詩人竆君亦行
此道我欲從君㳺山林不知老
　　　　小軒觀月呈興宗叔
茆簷手可攀修行出簷上寒蟾漏踈眀碎影羅屏障情知
月色好逹覽在虚曠東家富池臺端坐不能訪山林足寓
目細大初無相但使人心安景物自清暢霜風中夜作曲
沼金飜浪禽鳥㫁飛鳴杉松起酬唱燎爐宿殘火尚可温
新釀數杯遣沈㝠萬慮一時放誰能外形骸于世無所仰
晤語一亭間頽然齊得喪(老堂也<折 t="33"/>東家謂佚)
　　　　流長亭(先塋<折 t="33"/>曹載德)
江拆亂山圍西來素練飛嵐光環石窆潭影漾松扉欲静
風前樹難忘草上暉但期流澤遠長與水東歸
　　　　再用送昭遠詩韻寄昭遠昆仲
六經學不傳誰能尋墜緒君家有師承不數蟲魚注公子
韋氏門粲若五星聚胷中容萬頃一一黄叔度人情悦紛
華世路争馳騖取樂須臾間轉首已失據余生末俗中蚤
幸識夷路折桂從乃翁頻年麾不去冉有豈辭僕樊遲亦
能御雍容荆渚間夫子步亦步初從言下入筌蹄索魚兔
終遂義中行良樂驅騏馽有時坐終夕收視息浮慮了了
不可言明明有佳處別來能幾時心月翳雲霧諸郎幸不
遠寄語多予悟坐為塵事攖空詠別知賦遥想玉華逰春
夢如飛絮(聞令德為和詩今作此他日當以示令德也<折 t="33"/>京師與昭遠約逰玉華既而返舍以事阻爽約)
　　　　小軒閒題二首
舍南舍北梅墻裏墻外竹逌然寄其間不見一物俗東風
将小雨夜漲春池綠俯檻數龜魚仰簷送鴻鵠交情石投
水坐客氷照玉從容得此生已矣萬事足誰言南軒小正
可陋華屋但恐世故攖不容長處獨
青山拱簷楹緑水鑒毛髮花香晚更清鳥語静不聒客至
不能飲舉觴聊自罰坐嘯激清風起舞㺯眀月是身如浮
漚起滅在溟渤百年一彈指何者為不沒文章㑹消磨名
譽易衰歇淵明吾之師兹理乆已逹
　　　　約令德郊行二首
簷前揺風拂面低麥芽穿雪緑齊齊憑君便作遊春計莫
待花繁去路迷
小雪纎纎盖地皮一翻風過忽成泥東君似勸人行樂不
使塵埃趂馬蹄
　　　　酬晏伯逹
半生流轉任飛蓬萬里歸來興又東寂寞倦投揚子宅低
回却寄魯矦宫阻尋雞黍他年約長憶園林一醉同何日
過君花下飲爛看濃艶舞春風
　　　　錢塘書懐二首
遠客真秦贅清時謝楚狂斑衣辭故國青佩久殊方世俗
蠻争觸余生穀似臧正須逃姓字毋使異庚桑
客舍連朝雨春愁醉夢如白雲千里目黄犬萬金書所幸
交情薄從來世事踈只應狼疐尾空自詠歸歟
　　　　錢塘學中寄伯思六言五首
門外鸎驚短夢窗間雨送清寒亦有惜春情緒分眀不奈
花殘
㸃㸃榆錢委砌㝠㝠柳絮穿簾日暖野禽争食紛綸忽墮
危檐
劒水庭闈底處苕谿水月彌深綠草年年離恨白雲日日
歸心
世路紅塵可厭人情白首如新便可閉門端坐不須開眼
看人
部伍亭前歸路鳯凰山下蕭齋我自無聊不住君如有興
重來
　　　　雪中入國門寄令德三首
紛紛輕薄欲誰從愛子從來臭味同千里遠來應念我速
須鞭馬要從容
此生扵世已心灰自笑都城十往來為有飢寒餘慮在故
應隨俗强低回
誰能一飲　千鍾分付閒愁入酒中共向重樓看曉景一
天飛絮舞春風
　　　　下汴
參天古柳鳴蟬急卷地黄流轉岸多好去扁舟穩扶柂秋
風吹水易揚波
　　　　過淮
天髙秋月涼風定秋水清扁舟淮海間愛此一葉輕㣲生
乆羈旅囏險已飽更經今幾往來始見波浪平篙師且停
櫂莫遣魚龍驚吾行欲安之要待東方明
　　　　登召伯斗野亭
落帆新城曲維舟古河右幽尋得危亭星斗穿户牖西風
掃殘葉庭宇不待帚娟娟雲間月亦復照杯酒明朝又東
南汙流映衰柳莫以此時心熾然兮浄垢
　　　　過浦城贈王令長源二首
化龍潭上濯滄浪夢筆峰前憩小棠十載不辭淹簿領一
同聊欲課耕桑經綸未展風霜力文采空餘錦繡腸莫嘆
竆荒縻驥足萬人飢凍要扶傷
半生流落倦塵埃聞説英名首重回畵虎自慙非妙手割
雞空復嘆髙才北堂戀戀思歸夢南浦匆匆惜別杯此去
山林真已矣看公雲翮振風雷
　　　　題緑波亭
南浦江波緑陽闗柳色青夕陽千古恨分付短長亭
　　　　還舍
半生走長途所冀亦已㣲田園已蕪沒及此徒手歸妻孥
攜幼稚相望天一涯所嗟垂老親甘㫖不得時季妺復未
嫁長姊貧且嫠皇皇三十口未欲聽所之平生道義交嵗
晚無晨炊豈不念我貧閉户長苦飢髙門多自足我復拙
言詞已矣可奈何顔公猶食糜
　　　　鄧元孚待制挽詞四首
從容紹聖末直節更誰攀不見豺當路懸知虎在山石渠
聊試可江國竟投閒尚冀調金鼎那知去不還
永泰君臣分欽慈母子恩淵衷雖有在孤跡自難論身去
朝廷遠名垂簡冊尊秖應延閣命猶未厭輿言
季父恩稽報平生不自安諸郎方未命猶子遽先官義氣
今何在髙風衆所難惜哉耆老逝閭里欲何觀
越岸方投紱将回出岫雲楹間俄夢奠地下去修文落日
川原静悲風草樹薫但令千載後掩涕想餘芬
　　　　與楊如愚四首
文章初不計工拙言語何嘗識重輕不向故人齊物我一
生懐抱為誰傾
半生踪跡辱泥沙胷膽初無獻子家臧穀亡羊俱可念不
須蠻觸故紛拏
十年相見不予踈亦記平生戲笑無縦有伯禽堪寓意可
能終不記狂奴
谷風凄怨不堪歌奈此人情世態何流俗但隨憂樂轉故
人應合起頽波
　　　　存誠齋夏日呈龜山先生二首
長者一牀室先生五柳門度人聊示病觀物欲忘言小圃
池臺足薫風艸樹繁杖藜隨處處歸鳥報黄昏
雙檜軒之北髙梧户以南午隂臨短夢曉吹落清談鬬老
三無喜嵇生七不堪天涯復相值此意得重參
　　　　答朱晉老見責不赴㑹
屠龍事業初何有畫餅聲名不願求春色未䦨猶足賞亂
花深處要追㳺
　　　　逹觀軒(學中<折 t="33"/>延平)
林杪飛空出栱枅登臨髙處亂烟迷雲鵬撃水南溟近霜
劍凌空北斗低千里江山圍萬井一潭風月納雙溪同誰
此地呈胸腹下視囂塵萬不齊
　　　　宿仙霞聖仙寺呈伯思子静二首
風物吾鄉似山川地勢分稻畦飜碧浪麥壠布黄雲客舍
常争席山僧獨獻芹茆柴餘瀝在聊餉僕夫勤(老僧以茆<折 t="33"/>夜泊聖仙)
(餘可以飲僕<折 t="33"/>柴酒見餉其)
曉日山原静薫風杖屨輕開談時造極得意自難名奔走
非前計淹留見俗情頼渠金石友端的慰平生
　　　　通州夏雨
長風卷地驅炎暑暴雨飜空送晚凉只此蚊蠅俱掃跡不
須迢遞待秋霜
　　　　延平林力道閣上觀水二首
千重翠巘分三岸十里寒潭合兩溪更得横流吞險瀬豈
嫌春水濁如泥
要看春水拍天流更為溪山一日留誰遣白雲迷眼界坐
令歸思入扁舟
　　　　兩浙周提刑生日
淮南艸木亦知威故國重看衣繡歸不用埋輪留魏闕故
應持斧静圜扉天瞻柳舍雙丸㑹地應蓂階五葉飛此日
長庚來吉夢弧南終並一星暉

黙堂先生文集卷第四
黙堂先生文集卷第五
　　　詩
　　　　看論語四首
明明孔聖能毋四的的曾參所貴三一部魯論開聖域古
人無死要重參
天道文章豈兩岐雷聲淵黙本同時如何子貢能言者説
與無言更有疑
陋巷從容一事無不因鄰鬬出吾廬簞瓢豈是忘憂物自
是從容樂有餘
直從堯舜以中傳又到東丘續㫁絃看取子思親的處始
知論語自無偏
　　　　夢得亭上
雷霆卷地灘聲急旌斾揺空樹影寒千古西山留爽氣雨
餘容我倚欄看
　　　　留別鄧南夫四首
平生交友各飄蓬只有丸丸雪後松萬里歸來還往絶獨
君時許略從容
昻昻勁氣初無作蕩蕩竒胸乆息機容我醉時開讜論一
軒眀月夜忘歸
有子才如汗血駒新門髙大可容車故應袖手藏深渺怜
我氷霜涉畏途
比余扵玉有竒文一落泥塗十二春慚愧深知同鮑叔尚
言荆璞定逢人(其文甚美今余被貢適三上故有是句<折 t="33"/>十二年前南夫有玉説一篇送子入太學)
　　　　越州道中雜詩十三首
心息久相依息調心自住忽焉不自知根塵失所寓向來
尚有錐今我已忘兔似入無功鄉不由嵇阮路
暴氣燎原火淺量盈澮水不見楊闗西此生真已矣誰言
佩豭由不作緼袍恥至道儻有聞客塵如脱屣
世儒讀論語未脱小兒氣豈悟無絃琴中藏千古意顔淵
黙然處曾子亦心醉處處儻逢渠字字皆有味
人心有黙契晤語不在多一笑離凡情萬象皆含和孰是
忘言人聽此無聲歌有懐閲古堂夢中時一過(蕭山縣宅<折 t="33"/>閲古堂在)
浮雲作秋隂細雨如朝霧放形山水間意適無艱步忽遇
王通禮法士談道則未然雖聞一字中尚倚諸子偏區區
尊孔子未悟失其傳自聖猶不疑續經何足愆
堂堂陸忠州談辯如傾河從容仁義途步武尋丘軻一斥
不復返方書事研磨至今諌草存滄溟遺一波
我行何所挾萬里一毛穎服勞髪欲秃未語意先領畸人
如告我心清事自省從今中書君亦復免馳騁
　　　　和如愚思劒谿
佳人經嵗隔參辰柳緑桃紅奈遠情遥想玉樓春睡起一
江風日㺯清明
　　　　馮元用九日約白雲寺登髙以追昔年都城望
　　　　　津之㑹偶以事不往蒙示長篇次韻
與君都城別星霜屢變易每懐望津㳺悵然如有失此生
羈旅中嵗序驚心魄還家幾何時自愧不暖席建溪古渡
頭短棹凌虚碧掀蓬忽見君恍若夢中得相攜定舍館石
徑走迂直危亭至如歸坐午及昏黒黄花笑東籬未許蓬
蒿沒只尺白雲樓坐阻造豪逸人生正似兹有志誰能必
當時連鼇手至今猶挾䇿髙才真楚璞末技同齊瑟無心
效騫騰自分投閒僻望津儻同登意氣那復昔
　　　　次韻酬鄧天啓
少年翰墨塲自詫穿楊箭誰論第一功不數曹參戰聖門
窺管豹一斑時許見棄捐憂患中更欲資陶錬兩鄧富文
采端可同席硯投璧或未知賈石誰敢衒小栟詩益竒出
語人所羨過門遺新篇無乃思與捐我懐古作者臨文頻
撫卷孰能掃千人期君當八面
　　　　次韻邦美叔和天啓見寄
竹風挾雨撼蓬窗静聴秋聲轉騒窣朝來飢臥媚㣲涼叩
門不作淵眀乞小栟見餉有新詩七言端為吾家出共誰
渠有古人風孰識中藏謫仙骨書如周鼓未差訛語效商
盤仍詰屈誰與和者叔不痴落筆成章一嗟咄無用如今
君豈樗自冦從來我非漆板茆他日儻相尋好在山深林
更宻(名樗故云<折 t="33"/>邦美作軒)
　　　　三月二日泛舟下延平晚泊西芹
扁舟劣容身風浪困掀簸曲肱逰華胥夢㫁千山過縱横
波間石滿目牛羊臥秋毫儻不支巨鑑忽已破篙師號神
逸却立變衰懦我豈未之思懸知無可奈此生足驚憂似
為天所癉那能一生死且復耐摧挫日暮同濟人舉酒紛
相賀一笑盡餘觴歌罷無予和
　　　　次韻令德答天啓
小栟妙語言下筆初無難曹郎更精深一字不苟安我師
陶靖節亦未㳺其藩但覺萬仞淵中有蛟龍蟠人言失故
步乃在學邯鄲平淡恐未臻先作郊島寒古來文墨士十
九姓字漫尚頼相可否鹽梅助鹹酸
　　　　復次韻答令德見和來詩及維摩黙然之意
多言亦焉用守黙良獨難維摩得此門衆生病自安當時
許子将不造寔與蕃終以月旦評有愧申屠蟠忠良覆漢
鼎魯酒圍邯鄲獨愛千頃陂滄波照人寒君豈叔度歟胷
襟江海漫自然已憤厥不須珍柚酸
　　　　用令德韻題嚴陵祠
　　　　　嚴子陵以匹夫見萬乗乃堅臥不起所謂髙
　　　　　氣盖世者又謂光武差増扵往意若未甚許
　　　　　之則其所藴豈冦鄧耿賈之儔乎司徒霸位
　　　　　三事而正名其為癡光武乃以諫議大夫處
　　　　　子陵宜其弗屑也余觀湯之扵伊尹武王之
　　　　　扵呂望皆師事之故能致王業之隆後世貧
　　　　　賤屈扵富貴此道遂衰聞客星把帝座之事
　　　　　則相顧驚嘆以為甚異況扵尊之為師乎光
　　　　　武扵故人厚者借乎其不知此也世疑子陵
　　　　　之去就殊不得其當予謂光武不能用子陵
　　　　　豈子陵之失哉故因和令徳聊以見意焉
價㣲良易酬器博無近用騏驥非良樂萬里誰能控蕭王
漢中興四海倚為重誰為淵敺魚一呼百萬衆妙算環無
端竒功射必中忘機諒未能豈數漢隂甕故人鉤尚直倦
作儀韶鳯應無萬牛力負此丘山棟羊裘又獨往苦語餘
嘲㺯至今賣菜言空記當時夢
　　　　跋子静所藏魯直書樂天八字偈
凝師八字源則豐樂天説偈流無竆山谷眼明如日中落
筆驚電馳蛟龍誰其得之建溪翁(姓也<折 t="33"/>子静)取人所棄豈俗同
􁆱竒抉怪晉餘風嫉邪憤世髮上衝自我觀之案兩重巧
偷豪奪願不逢好語傳播人所攻斯言有味當見容(六年<折 t="33"/>政和)
(附子静所跋之後<折 t="33"/>七月無諍道人書)
　　　　題公敘舫齋
胥靡來時楫鴟夷去後舟濟川曾入夢浮海竟難留忠信
雖堪倚行藏要自謀應同仙似泰不數勇如由濶水風濤夕
鱸肥浦嶼秋落帆如得計整棹欲何求明月時堪載新醪
便可浮江山無盡意長艤劒谿頭
　　　　和羅仲素寄子静長篇
　　　　　蒙示所與子静長篇論髙而理正讀之感嘆
　　　　　不能自已是日偶思道來訪問以老兄安否
　　　　　云自崇福還却往龍湖而來書不及此二刹
　　　　　皆雪峰髙弟所廬也豈復問道扵此乎輒次
　　　　　嚴韻聊致區區之意甚不自揆也
龜山絶壑蟠豫章秀幹往往參天長十年收拾多散亡只
有太白追蟾光知君所得不可詳宴坐鐔溪名益彰獨嘗
為我露其鋩盡掃楊墨揮韓莊邇來黄面稍侵疆劒藏扵
室矢在房分将肌肉剜為瘡猶説道心乃平常(平常心是<折 t="33"/>剜肉為瘡)
(語也<折 t="33"/>道禪家)我欲從之挹餘芳竟坐此傳乖所望新詩謾説陋
漢唐直以未畫窮羲皇豈知藩籬不自防欲舉萬目誰為
綱況彼桀驁非勤王安用援手登之堂愛君駿足如飛黄
一空冀北無留良四蹄雷雹方騰驤肻如駑馬徒争强
　　　　和子静三絶
　　　　　亭竹二首
窗外度聲風宛轉庭前舒影月分明參横斗轉情無盡骨
冷䰟清夢不成
霜雪豈能摧勁節埃塵無復入虚懐故應淡薄無人管不
是子猷誰復來
　　　　　漁父一首
一聲横笛起蘆花驚㫁天邉雁字斜白首飽諳鱸鱖美未
能連夜網㳺鰕
　　　　舟中誦子静江上之作為和二絶
月下長吟露濕衣謫仙嘗憶謝元暉澄江一句無今古何
似晴空獨鳥飛(云爾<折 t="33"/>子静詩)
扁舟直與石相摩得到平流幸已多夜泊寒潭風不定更
憂雷雨作驚波
黙堂先生文集卷第五
黙堂先生文集卷第六
　　　詩
　　　　閩縣令陳夢兆魚樂軒
有樂寧勿憂無憂乃至樂觀身見物理魚樂豈予各萬生
擾為病安静即艮藥何以適其情已定要無虐江湖與此
池等是泉未涸周旅苟得所是處覺寛綽君看瀕海民兹
物困剽掠縱横墮鈎網瑣細入杯杓誰云滄溟廣㳺泳渺
無託乃知尺澤間所樂逾縱壑我家一畆宫隙地不容鑿
未能禁數罟念爾每懐怍陳公吏之師養善息羣惡愛民
以及魚退念此盤礴魚亦喜公來出沒供笑謔當年濠上
㳺天籟紛酬酢昭琴既不鼓應問兩俱錯賢哉鄭國僑一
物心無著但信悠然語未悟已投鑊懸知此魚烹不羨波
間躍誰當較異同我亦無今昨
　　　　午睡懐安縣風篁亭
旌旗蔽野堦除寂環佩鳴空枕簟涼夢㫁鈞天知是想一
溝泉落樂聲長
　　　　次韻鄧志宏送張思道㳺福唐
紛紛涴耳俱宜洗坐遣髙人厭丘里迅流早自促行舟更
有西風滿江葦當年筆陣掃千軍今日流軰推能文英詞
谹辯灑醉墨倐忽百變春空雲人間萬事秋毫細軒冕儻
來誰著意身隨去棹落波間興逐㝠鴻渺天際三山便到
蓬萊宫卸帆海嶼窺魚龍夜涼横笛㺯明月萬頃琉璃秋
色中
　　　　自京回次韻鄧志宏見贈
妙齡才思湧如泉末技文章不自賢餘子豈知多問寡老
生端許一當千淹留莫止為山簣收拾終同至海川雲路
筆間天尺五㑹令雞犬亦能仙
　　　　翁承事挽詞五首
徐行直視日如愚律己齊家盡可書九十一年由砥道肻
令荆棘敝衣裾
不将堯舜等瞿曇簡語寧同賣菜添惆悵老成無復見一
時流俗正清談(意深曉堯舜之道則佛在其中矣<折 t="33"/>公言簡而意足語人曰吾不知佛竊)
苦語熏心不易忘它時聞教我為詳須知令尹多仁術實
自嚴君有義方
霜髯碧眼照華燈夾道游人避履聲曾是元宵隨步月西
風何忍見銘旌(至今人追思之<折 t="33"/>是年公上元出逰)
樓閣谿山兩鬬雄中横千丈未雩龍當時令尹兒啼處依
舊東流遶七峰
　　　　泊舟延平二絶
野梅飄盡喜春歸又見谿桃片片飛醉臥暖風呼不醒亂
紅無數㸃人衣
星河不動水東流夜影揺空逼釣舟夢破滄浪歌在耳欲
尋溪友向煙洲
　　　　寓漳南浄衆寺三月晦信步到庵亭曠望久之
　　　　　聊寄所感
意行不知遠倚杖囂埃外南州風物繁此地谿山㑹俯窺
城市喧蟻垤幾成壊只爾可忘情未用旋吾斾
　　　　過永春劇頭舖見壁間石刻臨漳王漕詩輒題
　　　　　數句
壁間得㣲詞語盡意有餘模傳豈真知無乃勢所驅從來
碧紗籠不䕶寒士書焉知題柱生終無駟馬車粉板㑹當
洗援毫聊自娯從人分輕重削跡今何如
　　　　次韻德純通判賀用中生子
暴客年來不過門羡君三秀各生春懸弧適在龍溪側履
迹知從劍水濱魯國考祥欣得鯉杜陵占夢信為麟問名
更取詩翁語盛事流傳西鬬新(取絶筆之義故云<折 t="33"/>德純欲名之為麟奴)
　　　　次韻李伯紀舍人招飲
胸中造物可與友筆下騷人真是奴共傳排佛似遷愈獨
喜賦梅追隠逋盤空未念鴟腐䑕在野寧無駒束芻時時
造席聞妙語謬辱知己非夷吾
　　　　再和李伯紀舍人韻
時來将相寧有種衛青故是民家奴懸鶉未用嘆嵗惡闊
網近喜除官逋(蠲逋負<折 t="33"/>詔書近)本無得喪任失馬但有言説皆陳
芻從公一飲百壺盡醉倒不知誰謂吾
　　　　和李舍人留題泛碧齋
山脚回環挿遠潯碧琉璃上玉為岑共憐采鷁風前試正
值滄波雨後深應為蓴鱸輕去國遂令胡越盡同心濟川
此去為舟楫也念江湖有陸沈
　　　　陪知縣夜飲泛碧齋再用前韻
暑雨初收水拍潯谿光南北影千岑移舟為愛玻璃闊放
盞那知琥珀深緩帶小風來水面倚欄凉月轉天心酒酣
更駐凌波襪直待銀河夜色沈
　　　　鉛山道中小休
秋陽如獵火四顧不可避肩輿得㣲隂休此僕夫瘁我生
道途間嵗月七之四山林固清遠及物乃初意黄雲堆隴
畆早稻一尺穗所欣居者樂未敢嘆勞勩詔書寛逋負豪
吏不少置民竆戒勿擾天下適無事
　　　　贈別楊至㳺三首
醉鄉佳處許誰臨幸有匏尊可共斟要試從前寛窄量但
知空盞莫辭深
和平簡易是吾師自有家風更問誰不是妙年狂氣歇可
能從我獨無疑
貪嗔痴盡即如如究竟心源一法無應悟濓谿真古佛始
知伊洛是醇儒
　　　　次韻李伯紀舍人食了齋所寄石芝有感
石芝附石元無根有名不載農黄文絳囊遠致自東海謫
仙為向詩中論談餘得味仍遭苦未辨終甘莫輕吐此言
要自顯真心不比繁詞較鍾乳太丘晚交誰獨深梁谿心
如百鍊金只應異代友元禮許國有盟今更尋雙魚萬里
将芹子妙意難名聊寄耳餘甘橄欖正須渠它日忠信今
悟矣(而微苦乆方發甘知此味者鮮矣宜以為獻也<折 t="33"/>了齋書與舍人云石芝東州物也初食淡然已)
　　　　書室獨坐
春入庭柯寸寸藍風簷孤坐怯輕衫青天白日從來好栢
樹桃花子細參
　　　　自浦城放船下建安寄龎幾先
扁舟西下趂殘陽目㫁雲邉歸雁行短棹莫辭風浪惡人
間平地有羊腸
茆柴也觧發清狂仰看雲天盡十觴白首歲寒猶道路自
憐無意避風霜
　　　　奉陪婺州守南樓宴集
谿山自昔東陽勝賔客偏扵北海多四座英標真倚玉一
時雄辯劇懸河淹留慚應三刀夢豈弟仍傳五袴歌更避
正堂延盖老待将清静繼蕭何(曹相國尊盖公事云<折 t="33"/>公待龜山異甚故用)
　　　　奉陪龜山先生觀修城
西山淼淼送斜陽往事回頭一夢長萬里喜霑新雨露百
年重拓舊金湯杵聲撼野雷初動鍤柄揮風蟻自行尊俎
折衝今可恃補牢端為念亡羊
　　　　次韻鄧志宏和吏部謝公鐵字韻詩二首
結交自惜羞餘耳直要人情淡如水晏嬰鮑叔乆已亡嗟
我欲從誰氏子大栟筆陣掃千人詩成不顧俗士瞋長歌
欲奪謫仙氣短韻更逼宣城真(城謂謝吏部也<折 t="33"/>謫仙謂李舍人宣)爾來念
我知交絶託以不能資老拙自笑今年錐也無何須更覔
針頭鐵
愁霖十日槎生耳寒氣薄人如著水坐對毗耶數卷書未
厭銅鑪燒栢子區區我亦可憐人只有無求人不瞋雖無
名字振京國不屈未應慚子真凍琴壁間絃自絶袖手深
藏鳩更拙本無流水遣誰知此去從人譏嚼鐵
　　　　再和鄧志宏韻二首
石馬祠門餘隻耳夢魂先過瞿塘水人間得喪豈偶然可
笑紛紛夸奪子文章自古多窮人妙奪造化天應嗔謾言
勤苦得富貴見彈求鴞何日真張羅門巷行人絶嵗晏誰
憐生事拙竆通有數勿復言已辦此心堅似鐵
先友遺書猶在耳念之清淚如鉛水可憐萬事已忘情獨
嘗託我芝蘭子阿戎文采映前人脱畧不顧妻孥瞋却能
飲我瞑眩藥知我老大言尤真利欲昏人須猛絶妙年母
謂吾謀拙古來觧使玉如泥劒鋩除是錕鋙鐵
　　　　廖成伯奉議生辰
曾聽尊前世綵歌喜聞煙袖舞婆娑(祖諌議有小詞云綵<折 t="33"/>用中建堂名世綵叔)
(烟熏舞袖故云<折 t="33"/>衣長乆五世祥)名駒汗血得夷路老栢凌霜只舊柯桃李
盛時隨地有芝蘭生處近人多春風二月年年事莫問靈
椿嵗幾何
　　　　交溪静安院見許尉題壁次韻
柱頥脩劍上凌烟自古功名亦偶然鍾鼎山林俱不惡一
瓢吾欲盡餘年
黙堂先生文集卷第六
黙堂先生文集卷第七
　　　詩
　　　　用中示以字瑞既書其事又賦詩一首
河圖布畫非人力鳥跡成文豈偶然自昔秘藏神所䕶至
今陳露墨猶鮮胷襟有道推先覺斤斧無情肻自全但欲
剖心彰景命㸑桐何意擬薫絃
　　　　字瑞竒特再用前韻
春來無物不争妍㸑木呈祥孰使然應為竒文開奧穾不
隨凡卉競蕃鮮窪隆宻向睽中合㸃畫仍從毁處全御史
説符直可騐從来謀國直如絃
　　　　提舉生辰
東井遥觀盾日升南風猶入舜絃鳴鵬程九萬豈終息椿
嵗八千方再榮平世功名期鳯鳥一時文采應長庚浮瓜
沈李年年事稽首弧南一㸃眀
　　　　俞憲生辰(代龐幾先)
北固樓前萬頃秋月眀風定大江流從來此地多英傑果
有竒才副簡求秀氣一天開夜色威名千里駕潮頭山川
長在人難老應抱文章入相周
淮南持斧功成後甌粵乗軺喜蹔臨使者英標衣蹙繡近
臣新渥帯横金三山氣入中秋好八郡香焚曉霧深已爲
黎元開夀域可無椿嵗慰人心
　　　　耿憲生辰
象緯祥光動門弧瑞氣纒秋來孤鶴健霜近古松堅鄰境
豺狼盡新恩雨露偏軺車猶問俗寳帶獨優賢投筆男兒
志封侯烈士年老成端可侍終冀勒燕然
　　　　鄭漕生辰二首(代幾先作)
至公無轍迹萬變歸諸正誰云學則然要在成以性我公
鍾間氣異禀剛且勁一毫不容私心境自澄映超然是非
表燭物眼常浄還将溟渤量一了百川競由來仁者夀兹
理天所命欲知椿齡永視此寛平政桂花弄小春晚香適
再盛年年幾望月影泛杯中聖尚書心如水遠裔有餘慶
(也<折 t="33"/>鄭相)何以繼清風家聲南北鄭
象緯祥光動門弧瑞氣盈小陽春在序幾望月偏明他日
三千牘清時九萬程名因使粵重功自備呉成偉量溟波
濶竒詞錦段呈褒揚看唾玉輕重倚提衡松柏真難老芝
蘭足後生筍班行趣召金帶已先横内史言何美(當時<折 t="33"/>謂鄭)尚
書心自清(崇<折 t="33"/>謂鄭)秖應南北相(鄭餘慶<折 t="33"/>謂鄭絪)重振舊家聲
　　　　唐大夫生辰
氣轉初寒候祥開既望辰應時來鸑鷟占夢獲麒麟盛德
圭無玷髙才竹有筠胸襟藏巨壑人物妙洪鈞使者光華
遠朝廷寵數新鵬程九萬里椿幹八千春鼎鼐虚前席風
雲即要津黒頭紆衮繡天意在斯民
　　　　次韻運使龍圖寵示道中夜行之什
畏途千里可宵行正是鄰邦䑕盗平諭蜀昔傳司馬檄備
呉今罷亞夫營隂雲掃地千林出曉月凌空萬騎迎緩帶
驛亭留險語春雷端使蟄虫驚
　　　　次韻子静
淵眀束帶向督郵已覺歸思不可留紛紛朱墨何時休豈
得置錐無一丘平生涉世如虚舟明月從人驚暗投胸次
已無涇渭流不應罪我縁春秋
　　　　黄兵部生辰四首
中朝人物競推先富貴前途看永年九萬里程飛正遠八
千春幹久彌堅
南國初持使節回斑衣仍把錦新裁大椿更向萱堂祝長
到春來共壽杯
蚤嵗飛榮應宿郎至今雞舌尚含香未應駟馬誇流俗只
為慈親樂故鄉
地上泉流府庫充囏難天與嵗時豐他時若論闗中漕合
數蕭何第一功
　　　　遯齋有感
逹士豈嫌祠竈請虞人安可以旌招由來不戀五斗粟自
是叩門勝折腰
　　　　戲題延平閣上
黄昏欲去更凭欄珍重銀蟾照膽寒可是歌眉能繫別人
間無此好溪山
西風吹露濕峩冠迥立三山二水間後夜江樓應殢酒一
鉤殘月與誰㸔
　　　　謁羅養蒙辱示長篇次韻
它時對語聞鸎遷青秧離離初揷田重來刈稻歌有年浪
過日月将誰憐故人落筆生雲烟胸中端有萬斛泉從來
經笥謾便便詩書何如一囊錢有時玉樹臨風前仰視落
日窺層巔已知萬古然不然得處往往多忘筌正須青綾
䕶醉眠坐使士類歸埴埏不應直為蓴鱸還夜聴秋雨窮
遺編我今已辦訪戴船日欲倚棹寒潭邉要當學海如百
川未信軻死今無傳
　　　　小詩七首寄養蒙兼呈景駿
粥魚齋鼓網蛛窠古寺長廊客少過唯有一溪明月在夜
寒偏向㫁垣多
斜陽不到竹隂幽小徑縈紆傍碧流行到艸深橋㫁處却
乗明月泛歸舟
它時樽酒對春風夜雨霏霏抵曉鐘但説尋常往來地豈
知重到有丹楓
太史溪頭十里間朝陽峰下水涵天青鞋不踏紅塵陌夢
㫁僧窗又一年
才踈不下孔北海道廣更師陳太丘世路風波無著處却
尋真隠得清逰
二妙胷中萬頃寛詩成千字海濤翻已能共入淵騫室自
是同登李杜壇
晚交誰似兩龔清氷雪情懐獨老成揚秕在前容齒長積
薪居上看文鳴
　　　　翫月
據牀招佳月月轉牀屢移夜久風露涼孤斟樂忘歸氷輪
擅空闊是處留清輝浮雲掃除盡如與賞心期我行萬物
表中空無一疵光明徧十方毫髮了無遺心境互融澈起
坐迷東西此生看此月十年悼無時它日客共飲淋浪酒
霑衣十語久不契此心唯自知西風掃殘暑秋色日益竒
憂國付鼎食消閒屬山棲恐妨此時樂勿露囊中錐
　　　　三絶句寄幾先
陽眀連絡四支中胃氣由來處處通但使黄婆能飽飯客
邪端的不須攻
冷煖平生既自知是中無病欲誰醫但思寒熱從何得未
用長吟譴鬼詩
敵犯東南夜壘驚却防西北有竒兵将軍堅臥鼻雷吼七
國峥嶸次第平(所必攻則卒至之敵不能爲害<折 t="33"/>善治病者如周亞夫用兵守其)
　　　　道出南浦見蕭子莊十首
霧壓山城石徑遥筍輿乘月度溪橋已投柳舍人方起却
訪鱣堂市未囂
墻仭未容肩可及豹斑時許管能窺相逢一笑無餘事明
月滿懐心自知
雨絲收盡暮天涼萬竅號風釀曉霜待趂新晴出閩嶺夜
談還喜漏偏長
平生交契獨公深嵗晚那無裹飯心白首它年林下約此
盟端的幾時尋
五年重見各蒼顔往事紛紛醉夢間不為投閒多暇日豈
能千里謁龜山
龜山涉世若虚舟觸處忘懐得自由道大不容長役役心
閒無事只休休
了齊已復歸黄壤便恐人間此道微後代不知誰得法秖
今無復敢傳衣
四海知心有幾人淡然今與鬼為鄰天下共寃渠不恨平
生憂國自忘身(然居士<折 t="33"/>子静號淡)
斯文初不間衡茅但有玄經豈患嘲騏驥從他千里足鷦
鷯容我一枝巢
我在龍潭直下居西來應不少雙魚故人南浦如相憶為
寄平安尺素書(静相與為友而師事之故詩中併及焉<折 t="33"/>龜山了齋其道則兄弟也余與子莊子)
　　　　過江郎巖下少駐感而有作
三峰卓立蒼崕裏朝夕雲烟自圍繞幾年不向眼中青忽
露全身萬山曉凝然不動亘今昔陌上行人空自老我生
悟此其已乆夢事縈人嗟未了却怪神龍依絶頂獨以一
身蟠故沼風雷際㑹豈無時忍視饑氓日紛擾未能呵汝
救凶年眀朝馬首霜風早
黙堂先生文集卷第七
黙堂先生文集巻第八
　　　詩
　　　　三衢道中感懐寄龎幾先
霜風巻地號逹曉不成雨㳺雲乍蔽虧朝日翳復吐衢梁
三日行去往迷處所茆簷得小休蔬飯不能舉所嗟兵火
餘白骨莽無主鄰邦歲又惡賈飯逐婺女遏糴彼何忍楚
越視心膂況欲賊取之不救溝壑苦生逢堯舜代短袖不
容舞空餘衛物心持此欲誰語故人幕中傑籌畫多所補
朝譽競推先丘壑終自許平生陳琳檄觧使頭風愈容我
七子間泛愛果輕與此生聽造物未怒狙公芋牧羊或可
息抱關亦易處要以一溉勤聊潤漢隂圃
　　　　二月五日入都㕔乆坐候山甫不至㕔前桃花
　　　　　一夜風雨落盡感事冩懐
簿書堆裏只匆匆過眼繁紅夜雨中可念青春看又老一
杯無計略從容
　　　　曉登嚴陵釣臺和安止所留詩
溪山有底好適契貧士欲敢論生不侯但喜夢非僕千秋
釣臺水不濯市朝足而我獨何人得寓塵埃目攜笻縱朝
步初日穿林麓西風扶兩腋一舉千里鵠東窺夫差國繁
華混真俗濁流駕頽波一往不可復之子居其間嗜古追
前躅爲寄無絃琴一和郢中曲
　　　　再用前韻
人閒得安眠夢斷了無欲那思趨朝士一馬百夫僕況聞
稻苗盛昨夜新雨足一飽如可期吾事豈多目盆山鬱葱
蒨酌水周其麓照我本來面真白非浴鵠故應此間住却
掃便違俗超然寂照中無往亦非復百年只爾是行矣毋
躑躅區區欲何為世路羊腸曲
　　　　過崇仁莫宿山寺書事
驛路塗泥一尺深竹輿髙下歴千岑愁霖洗盡梅梢雪把
酒無人慰此心
　　　　自梅花村回道中書壁四首
刺水秧針出已齊雨餘膏澤未全犁道傍牛喘無情問慚
愧林間布榖啼
綫路縈紆遶亂山筍輿追逐棘林間艱難那觧蘇疲瘵自
笑奔馳未得閒
野花無數不知名映竹臨流若有情掃盡殘紅春去後亂
山深處眼增眀
城郭初看委地紅川原今見緑蒙茸驚人節物催華髪留
滯竆山醉夢中
　　　　邑中諸公見和再用前韻
郭外盈疇草又齊十年猶負帶經犂未應五斗能留我端
為癡兒索飯啼
馬上悠悠夢故山茆齋依舊水雲間長懐竊轡塵沙外豈
願駢頭十二閑
冷艶幽香不可名老年春去獨關情林深霧暗何由見頼
有薫風為證眀
看盡愁人萬㸃紅曉来霜鬢白扵茸它時儻記江南夢畫
我黄梅細雨中
　　　　被檄下鄉督税作釋負
詔書寛逋負國用豈云闕郡邑有常供征求安敢輟稽遲
推蚤莫釣摘劇豪髪飢民困鞭箠十室九告竭連雨催早
稻雪穗迷空闊要令公私辦當復俟旬月平生慮患深獻
玉每遭刖憂民已無䇿問俗聊省罰陽城吾所慕晚官敢
求逹寧無撫字心便覺催科拙
　　　　夏日雨後戲書
雷霆挾雨驚殘夢蕭艾乗風醒宿酲黄檗一盃清晝永張
羅誰復問交情
　　　　與張司録
沈李浮瓜記昔㳺重来氈㡌映貂裘乗風喜見經旬御泛
雪難留半夜舟坐上談機通一馬筆間詞刃失全牛尊前
它日論詩地柱後㣲文阻獻酬(已十餘日仍雪中往返故<折 t="33"/>時自那中來經安福到縣)
(泛雪事<折 t="33"/>用乗風)
　　　　奉和司録道中二首
　　　　　山行
浪蘂浮花逐去程流紅應恨水無情簷間頗厭催歸語木
杪空憐喚友聲念逺却回鴻陣急忘貧重到燕巢成待憑
物理追風御懐抱如今喜盡傾
　　　　　偶成
雲露横翔計似踈二原清賞更誰如池塘艸滿供詩夢烟
雨春来入畫圖落莫早知貧是病參池今悟直為迂傍人
大笑公焉取為説忘機或類吾
　　　　和司録行縣道中偶風雨有感之作六首
葉底鸎初囀枝頭蝶漸稀雨餘憐草長風定恐花飛遲暮
歌終窶淹留嘆式㣲更堪西去雁聲逐晚雲歸
吏隱深藏霧天㳺更御風分攜妨舉白轉眄忽堆紅北去
豺狼盡春回雨露同向來相對飲應復念鄰翁
非闗濃艶能傾國可是幽香觧返魂正爾彫零廢吟賞欲
留佳麗度晨昏
酴醿臥雨有餘態芍藥倚風無限情正是江南花欲盡淡
雲來往日㣲眀
山頭漠漠烟藏樹山下潺潺水滿溪全勝長安花柳陌萬
人塵裏逐輪蹄
江山似為詩人設風雨故應春日多醉裡吟哦聊自適眼
前開落莫誰何
　　　　饒州張宏中挽詞二首
壯歳英標冠士林暮年詩酒任浮沈竒姿不見臨風玉妙
語空傳擲地金殘稿有誰知句眼斷絃何處覔琴心他時
戲笑成陳迹惆悵江亭十畆隂(時同賔友燕賞其中<折 t="33"/>公所居處臨流為亭)
畫棟雕甍照水村簮裳多在脊令原百年得計南山豆萬
事忘懐北海尊自昔功名何世乏迨今文字幾人存遺書
儻有毫芒在為語韓公請備論
　　　　次韻李聳卿
前軰風流曉露零忽逢豪士壯心驚雷霆落筆千人掃珠
玉成詩萬户輕應許翰林追敏捷肻容開府鬬新清向来
乞米無佳傳端欲投瓜趣報瓊(䛕暮之戲<折 t="33"/>以來詩有)
　　　　次韻李聳卿賀太守禱雨有應二首
一寸丹誠貫上穹坐令千里走龍宮驕陽彌月苗將槁甘
雨連宵澤已豐便覺風霜傾意盡豈愁荆棘致年凶江南
歲漕知無缺遥想中都喜氣同
使君憂國願年豐肻放炎威乆病農盡道胸中藏渤澥誰
知筆下起蛟龍曉凉秋氣生蘄簟夢斷簷聲帶梵鐘髙臥
已傳民訟息秖應仁政古難逢
　　　　歸自郡城見道中山礬盛開
梅豆斑斑已滿枝暗香猶未吐酴醿和風暖日江南路正
是山礬爛熳時
　　　　香嚴寺洗足
肩輿苦頓撼步入山間路﨑嶇歴荆榛砂礫窘芒屨披雲
造蕭寺弛擔日已暮僧房急觧襪一洗塵泥汙瓦盆深及
膝湯煖得頻注須臾和氣逹凛凛毛髪豎翛然入無何醉
夢寧知處此生事奔走早晏失期度念兹頃刻閒百日不
一遇啖蔗入佳境鐘響忽予寤蒲團赴㣲火黙坐聊箕踞
眀朝塵沙黄莫憶少陵句
　　　　山寺早梅三首
竹籬茆舍近前溪烟淡風㣲月上遲認得暗香來去處夜
寒無路覓横枝
氷雪情懐未遽開芝蘭風味已先回故人隔歲無因見一
夜月眀何處來
丹蕚猶含綽約肌水邊籬落雪晴時此間妙得無言意只
有西湖處士詩
　　　　又題山寺二首
雲間初日慘無光天外歸鴻豈戀行短景去人如掣電不
應留滯野梅香
雲母燒香不見烟夜深齋閤閉龍涎此生暇日真難得蕭
寺重来已四年
　　　　即席和焦貫道
馬上無端髀肉消老来功業正寥寥便須舉白追年少莫
恨紅粧不我饒
　　　　趙元述慶得子次韻
貧家豈有石麒麟説夢哦詩愧杜陵但得過庭追孔鯉不
愁傳鉢欠盧能
　　　　和周唐獻郎中登普光寺閣
官閒竟日身無事雨過連巒氣似熏未暇含香朝瑣闥且
來飛舄躡青雲九天已振摶風翼萬目難藏隠霧文誰凭
危欄親玉唾笑談應復許隨群
黙堂先生文集巻第八
黙堂先生文集巻第九
　　　詩
　　　　寄曹載德諌議二首
不將塵土嘆徒勞白首驅馳任所遭鸞鳳尚能安枳棘鸒
鳩何敢厭蓬蒿論材競欲推囊穎備物何由數澗毛末路
固竆真自許未應延頸試鳴號
晚途無復計行藏捶楚塵埃秖自傷未即賣刀歸買犢自
憐挾䇿亦亡羊已無竿牘勤毛穎肻為簞瓢念孔方尤喜
故人書斷絶不將栖棘戲仇香
　　　　茂實被檄權永新以詩寄之
澗松那可比山苗謾説凌寒有後彫更向鷄蟲論得失何
如鵬鷃各逍遥三鍾幸自堪攘臂五斗誰能更折腰正使
爭先任勞苦虞人寧不愧弓招
　　　　次韻李光祖南山四偈
聲外聞和豈待言棒頭猶是老婆禪如何更被文殊惑却
道維摩但黙然
臘竆春到不須臾霜下陳根豈用耡若信彫榮如轉轂故
應揺落有扶踈
窗前松竹翠連山窗下絃歌晝掩闗雪裏忍看梅欲吐烟
中遥認鳥知還
未暇南山訪隱居秖應無處不逢渠憑君一省從前夢莫
嘆離羣歲又除
　　　　次韻光祖避地眉溪十絶
眼在句中寧易知意存言外一何㣲柏舟故是仁人事豈
為淹留念奮飛
浮木如何濟巨川積薪其下火將然是中已有安身地許
爾垂紳玉几前
㺯雲㣲月淡廻廊十室連甍占上方誰道各無容足地夜
談猶欲致時康
少年憑恃氣方强膚理㣲邪未覺傷迨得病深無治法始
知先甲是農黄
訪道尋幽歴萬山神仙元不在山間須知對面長相失莫
嘆喬松去不還
四海黔黎共一君須知盜賊亦吾民由來齊梃勝秦甲要
在人如父子親
當時先主得闗張能使西周弱勝强今日中原豈無士坐
愁豺虎亂要荒
汙萊正爾肥蚯蚓滯穗那能飽􁄙斯布榖似嫌新曆緩每
從清曉報農時
何人更下仲舉榻舉世願登元禮門千古家聲君與我未
知何以起斯文(李也<折 t="33"/>謂陳與)
了齋力欲排邪説誰遣竒竆道不興長恨人亡琴亦往頼
傳心法有盧(愛甥也<折 t="33"/>光祖了齋)
　　　　眉溪與光祖共談得四絶句
乾坤今古自昭然此意何勞宻處論不是逢人喜傾倒正
應公事合公言
青山雨後足竒態好鳥簷間無俗音縱使麯生難㑹面可
無毛穎觧傳心
流泉為演秘宻藏枕上聲從澗底來半夜夢回聴説偈似
傳衣鉢向黄梅
谿邊索共桃花笑雨打風吹掃地空待訪靈雲舊消息急
流無處覓殘紅
　　　　交溪庵中因檢藥囊偶成
道人頭上經春雪不羡少年何首烏已覺老来甘草莽便
當歸去訪田廬
　　　　次韻陸時可歲暮感懐
小橋横截一溪雲隔岸遥通避世人釣艇偶隨秋雁泊吟
窗今見臘梅新烟塵已覺千山靜雨露行看萬國春詩酒
暮年生處樂一瓢歸去豈辭貧
　　　　又和時可
風御泠然幾過旬異鄉竆臘作離人淹留頼有交情重翻
覆從教俗態新扵世無求心似水向人多可氣如春也知
已造顔原室不恥人間賤與貧
　　　　再和時可二首
芝眉不見忽經旬屢出新篇故惱人應共翰林爭敏捷豈
如開府但清新雞豚且入他鄉社桃李何殊故國春白髪
蒼髯共攜手從來管鮑兩忘貧
甲子公今不記旬磻溪垂釣豈其人安心有道年年健出
語無塵字字新鬬智莫爭三十里貪生何用八千春直須
凖備新年醉無地容錐未是貧
　　　　又用元韻呈時可
古來兵出僅三旬便欲修文格逺人圖蔓可堪師已老滌
瑕當與俗更新舞干止殺知何日賣劍歸耕要及春但得
耡耰徧原野飯藜何惜一身貧
　　　　次韻光祖閒居感懐
風義乆已喪交道何其衰艱窘無與俱乃歌風及頽誰言
經由地過門有犂來霜雪豈不惡松筠真耐摧富貴如浮
雲扵我何有哉所嗟道不興兹士猶塵埃
　　　　初到臨安二首
風際管絃朝病酒雲中樓閣夜聞香十年一夢沙河路獨
步春泥覺燕忙
青鞋踏雨花鋪徑朱艦凌風柳拂堤天竺舊㳺心已懶孤
山行處路應迷
　　　　錢塘江
潮頭駕月衝殘夢水色浮空送峭寒十幅輕蒲連夜發不
知身到海門山
　　　　次韻王長源飲垂絲海棠花下
冦盗縱横已十春今年花下得㣲曛應憐萬木灰薪槱喜
見竒葩脱斧斤遣將幾人非鞅鞅覆盟今日尚棼棼憑君
為國施長䇿莫戀垂絲鄙獻芹
　　　　鄧季眀挽詞三首
少年長揖出賢闗自許行藏契孔顔雲路不求千載遇篳
門贏得一生閒竒言盡掃雞三足妙意誰窺豹一斑盡道
東牀如李漢㑹傳餘論落人間
它時膚使早還鄉駐節傍連避世墻雁序風標蓮破蕚鳳
雛衣袂桂飄香花邊對酒春難老竹裏圍棋日自長曾共
國人歌友愛傷心重到棣華堂
道人扵世已忘名相府聞風眼自青險韻舊聮韓子句直
詞今稱蔡邕銘壁間玉唾情何厚梁上銀鈎墨尚馨只爾
便知君不朽豈縁中説載元齡
　　　　省題筆諌詩
志士憂君切還將筆効忠但扵心取正不向字求工理自
胷襟得情因翰墨通一言毛頴喻千古史魚風託意揮毫
上成名補衮中誰知執藝事功與諍臣同
　　　　和叅謀至日喜雪三首
風鳴竹屋懼將顛起視同雲隘萬川共喜葭灰初應律那
知柳絮已漫天傳杯莫怕山頽玉閉户從教徑糝氈幕府
老成堪倚仗故應衰病得安眠
玉花初著亂山顛入夜俄驚月滿川雖有冷光凝白晝尚
餘隂曀鎖青天屬車未返瑶池駿逺使猶餐北海氈夢斷
忽傳淮蔡捷喜臨尊酒已忘眠(句用李愬擒元濟事也<折 t="33"/>是日報淝上大捷故有是)
協氣方占大有年珠璣填道璧沈川塵埃已洗三千界雲
霧終開尺五天羔袖久慚依帥幕牛衣端不羡蠻氈求田
好趂豐登候乞與元龍榻上眠
　　　　和叅謀叅議尋春
二老俱傳正始音春來詩思轉精深風前未展垂天翼筆
下空聞擲地金曉日若將開霽色宿雲先已弄輕隂落花
流水年年事只恐桃源不可尋
　　　　次韻呉叅議病中懐歸因以自見
柳絲埀地整如梳春盡長懐舊隱居艸暖屢眠斜照外水
香時潄落花餘西山忍餓初疑隘北海無功竟坐踈同是
念歸公得請自憐濡滯一軒渠
　　　　次韻安茂通同薛參議上巳日唱和
扁舟衝浪去(造船<折 t="33"/>茂通監)羸馬傍城行(修城<折 t="33"/>子發監)飄泊傷春緒囏
難作吏情豈無賢者樂亦有聖人清莫繼蘭亭㑹愁連曲
水生
　　　　三月二十日㳺東山參議不至有詩次韻
羈懐厭朝市逸興薄江山放杖囂塵外傳觴紫翠間碧雲
猶未合飛鳥已知還不見髙車過重城欲上闗
黙堂先生文集巻第九
黙堂先生文集巻第十
　　　詩
　　　　參謀得暫假歸留别同舍次韻
青蒿何敢附蒼官要以陳根託歲寒萬事忘情知我拙一
窗容膝許同歡也知堅臥元非病況是無心可得安歸去
儻餘饑溺念豈能無意復纓冠
　　　　次韻茂通喜雨
師行初不犯秋毫坐縛兇渠泚與滔和氣自應迴歲旱豐
年當復驗秋髙横流是處通飛鷁歸佩何時脱孟勞要廣
江南千里潤須令天下入甄陶
　　　　送張巨山著作使閩分韻得我字(嵲)
道山仙者居是中乃置我白前英俊前糠粃出揚簸同寮
事闊畧未忍棄衰惰日聞所不聞更欲學其可張侯廊廟
器文字粲藻火一斑見餘論已足踐青瑣欣然取使節去
我何其果無乃萬斛舟未授濟川柁相攜湖上别酒盡重
城鎖分離情已重去住計誰左從來洞庭野乘雁不加夥
何日西江潮送我東歸舸
　　　　石夫人挽詞
好客陶家舊多才謝女風一窺知帝輔三徙得儒宫遺子
經猶在知人鑒已空里閭推逹識愛壻有乗驄
　　　　送黄平國倅邵武
雪到蓬山尚破裘倦聴餘子説封侯松楸更作連宵夢桂
玉寧堪卒歲留衣繡故應人所羡題輿仍為國分憂艱難
兀坐添華髪亦欲如公可得否
　　　　答呉濟仲見寄
季子觀周樂妙意傳青簡諸孫拾其遺破具前人眼新詩
如珠璧字字無可㨂故應意有餘不但音睍睆念昔我方
壯意輕三子撰自聞歌白雪欲和色先赧中間各流落念
子忘寢饌阻尋千里盟未卜一笑莞書來得佳句竒字富
瑟僴推先情已厚感舊涕應潸周宣致中興土宇日益昄
膚使盡蘇張九合寧須轏(也<折 t="33"/>兵車)天才必有用造物豈徒産
椽筆儻容揮斗印定當綰既去却須来毋絶漢中棧
　　　　次韻鄧天啓賀茅舍新成二首
長者一牀室先生五柳廬乆貧應似我多病或如渠客少
門常寂身閒日自舒窺園知鮮暇安得摻君裾
艱難思健士誰復數寒儒老去懐三徑歸來就一區春情
縈夢艸晚步及栖烏不愧王摩詰新詩有畫圖
　　　　次韻延年弟相慶
逐客身無事乗閒葺敝廬堂成因有室水到自成渠地迥
千巖秀春迴一氣舒幸為時所棄容我懶簮裾
經年待清宴飽食愧侏儒脱跡鵷鴻路忘懐草木區朝簷
看鬬雀晚檻引飢烏已覺蓬蒿適誰能九萬圖
　　　　次韻宗仁弟相慶
吾閩山水國幽絶勝衡廬隱几雲生席開軒柳映渠連枝
均魯衞異説屏荆舒此外無他慕何門可曳裾
侵疆猶未復世不乏真儒肻使金湯地長為豺虎區頽齡
真病鶴急警任飛烏縱有藏身處偷安豈逺圖
　　　　次韻沈公雅相慶(度)
沈子膏粱胄從余一艸廬幾年同寂寞此日更勤渠師範
宗韓孟源流接誼舒艱難思報國猶未厠朝裾
尚書足勛業振跡自竆儒清徳逾三世忠名滿八區詩才
推道韞玄㫖頼童烏豈厭隆中臥慙無八陣圖
　　　　代朝宗弟和餞行二首
　　　　　鄉人羅公修撰未第時其父夢有授之詩云
　　　　　吾閭仙桂作􁅼榮紫陌先登歴幾春昨夜月
　　　　　娥親付與黄金㮄上第三人是年羅公雖中
　　　　　第不如所夢次舉叔祖諫議應焉名次既不
　　　　　差而所謂仙桂作􁅼者謂祖與兄嘗占甲科
　　　　　也後令尹王公盡換邑中坊額或欲與諫議
　　　　　書齋巷口置坊名為􁅼桂坊門已立而王公
　　　　　去不果名已而為火所燬今巷陌故存凡卜
　　　　　居扵此者如曹公樞宻族兄大夫家兄少卿
　　　　　皆相繼登科之人盖不獨諫議一齋而已而
　　　　　某之陋舍幸厠其間鄉鄰欲再建坊門取此
　　　　　名掲之乆矣誠若有待輒恃知遇先此上干
　　　　　尊聽故于和詩末章及之幸恕狂率也
席門誰復顧寒儒深愧頻迂長者車更為穆生時設醴應
憐馮子食無魚諸生乆被絃歌化盛禮誰將簡册書從此
邑人蒙勸奬定知容駟有髙閭
少年經業富三餘肻羡相如駟馬車要向青雲開羽翼豈
辭黄巻註蟲魚平生頗負連鼇手老大猶隨薦鶚書此去
果符􁅼桂兆敢求椽筆掲吾閭
　　　　興國璨老往漳州二偈送之
江梅又趂一陽迴身在旃檀林下來行到漳南香未歇百
花聞此一時開
浮雲出岫本無心桔橰俯仰人所引一大藏教留後人看
與不看渠自省
　　　　鄧端友臨要閣五首
昔年曾到十三樓一日西湖十頃秋寒碧軒中最宜暑只
縁修竹近清流(樓之一絶似此景故云<折 t="33"/>寒碧軒乃西湖上十三間)
十里煙波竹外谿隔谿青嶂遶窗扉詩人不見東坡老直
節空餘一尺圍(修竹一尺圍也<折 t="33"/>東坡詩所謂窗前)
誰家多竹門可欵臨要閣前沙㟁傍謾道薫風能觧愠正
應蒼玉自生凉
繁枝盖地欲成幄傑幹凌空不礙簷為語韓公莫除好此
間風月豈須添(添風月應除數百竿<折 t="33"/>退之竹洞詩云若要)
甘苦原從舌上知竹間風味與誰期萬竿可斬從人説一
榻乗涼要自嬉
　　　　端友和臨要閣詩再次韻五首
茅齋西望水邊樓亦復開軒對奕秋欲效子猷偏種竹竹
前那得一谿流
乗興誰當訪剡谿竹間應復掩雙扉也知劇暑攻人急正
頼青奴一觧圍
午窗清夢接羲皇茗椀無多置我傍此味若令兒軰覺人
間容有竹風凉
宿靄初收一巻簾萬山騰沓擁飛簷靜看野色連蒼竹便
覺閒中氣味添
不將朝服換斑衣正以親年慰所期却恐英名喧衆口未
容萊子作兒嬉
　　　　送朝宗弟赴試南宫
霜餘賓雁日南征念子衝寒去我閩應向月娥占昨夢欲
攀仙桂赴新春平生學海真無底晚節詞鋒更有神要路
爭先吾老矣可無髙論躡平津
　　　　慶鄧徳逹得子
海中仙果真難得天上麒麟必異才速客未為湯餅供薦
觴須俟鯉魚來
　　　　書心畫詩
書法從中得難將筆下尋欲知神合處始悟畫由心篆隷
秦非古真行晉迄今竒蹤存翰墨妙意本胸襟雄健猊翻
石騫騰鳥出林古人求筆正八法響隨音
　　　　題興國寺碧落軒
北山其下僧伽塔影落軒前草樹間誰向月明看白牯靜
中相對兩俱閒
休論暮四同朝四且説前三與後三造物戲人無足較老
禪深處要重叅
　　　　端友以桂漿兩罇見惠賦詩六首
白衣挈榼踵吾門頗説雙泉更有兄洗盞為君開醉色不
知人世有王閎
秋水無聲㵼玉觥鏡奩初啓淨無塵未將滋味誇殊勝已
覺風神最惱人
濁者為賢聖是清古人無復論甘辛因觀表裏如氷玉始
信荀揚未盡醇
䑕竊跳梁十里間數杯中夜得安眠千艘雷動人方擾一
榻山頺我自仙
餉我兩罇才斗許客來索飲不論升明朝此物豈易得縱
有市酤寧獨醒
投轄誰云有祖風啜醨難與貴人同竹林若許供雞黍助
我醇醪幸少豐
　　　　代陳應之作
淑徳初無玷髙情更出塵擇鄰思教子剪髪為延賔裁鑒
推前識提攜即偉人東牀他日選烏府號忠臣
　　　　謁璨老病未能起留二偈示之
黙堂先生文集巻第十一
　　　啓
　　　　賀張左丞遷中書(代知府)
伏審被恩丹禁貳政紫㣲九天之成命星馳萬國之歡聲
鼎沸竊以輔弼之任古今所難取之扵陶漁者以上下之
交孚求之扵夢卜者以精神之感格豈如聖世擢自近司
道之將行人惟求舊恭惟某官學優而識逺才大而氣充
天下服其無雙中朝推為第一頃登丞轄宻賛政機忠義
自結聖知紀綱為之日振乆膺眷倚益著勲猷將飛歩扵
台躔姑濯鱗扵鳯沼某久違鈞席竊守鄉邦應龍翔而雲
霧從但覺層霄之逺大厦成而燕雀賀庶無零雨之憂慶
邦家之有光均生靈而受賜其如喜躍實倍等倫
　　　　賀王右丞遷左丞(代)
恭聞明命寵任宗工進司左轄之權益振中臺之氣士夫
相慶海㝢交歡伏以某官學造淵㣲氣充剛大青天白日
誰不仰扵清明璞玉渾金終莫名扵器用荐居要路偏歴
榮途富貴固已自知功名乃其餘事正應眷注獨頼經綸
總領文昌坐致紀綱之肅運動樞極佇觀霖雨之施某蚤
綴從班久依鈞庇盖将慶生靈之福豈獨深知舊之情身
滯南州正逺龍門之峻神馳東閤徒忻燕厦之誠喜躍之
私敷宣罔既
　　　　賀李内翰遷右丞(代)
伏審光膺帝制入賛國鈞凡在陶鎔誰不鼔舞竊以文章
之妙本扵精神之㣲功業之隆發扵道徳之緒唯書扵簡
者油然而不竭故施扵政者沛乎其有餘正須得經天緯
地之才乃能當提綱振領之任真儒登用學者共榮恭惟
某官吾道大醇斯民先覺金口木舌教已達扵士林錦心
繡腸名獨髙扵詞苑果從内相進貳中臺縉紳斂衽以避
車馬之塵夷夏傾心以幸霖雨之澤盖将為天下之福豈
獨見朝廷之尊某蚤綴從班久依台席逖聞休命益想英
逰剖竹分憂正滯南州之守登龍稱慶阻陪東閤之賔傾
頌之私欵誠難敘
　　　　賀張中書(代鄭漕)
恭聞明制寵任宗工由中臺丞轄之司陞紫㣲機宻之地
輿情交慶萬口同聲伏以某官學際天人識該今古泰山
北斗賢愚莫不共尊寳鼎元龜華夷之所倚重荐居要路
徧歷榮塗富貴固已自知功名乃其餘事頃參國政式副
民瞻将飛步扵台躔姑濯鱗扵鳯沼方上下交泰之日實
生靈受福之初某自逺台階屢更歲籥側聆播告但劇歡
愉攬轡觀風正擁南閩之節登門稱慶莫陪東閤之賔瞻
頌之誠敷宣罔既
　　　　又賀王左丞(代)
伏聞明制寵用大儒峻躋左轄之隆増重中臺之勢士夫
胥慶夷夏交歡恭惟某官吾道大醇斯民先覺泰山北斗
人皆仰之白日青天誰不知者頃登丞弼茂著勲猷管轄
文昌坐肅萬機之本運動樞極行調一化之元即正鈞衡
豈待旬月某乆依台䕃逺馭使軺應龍翔而雲霧從但慶
亨嘉之㑹大厦成而燕雀賀庶無凌震之憂喜倍常情言
莫能敘
　　　　又賀李右丞(代)
伏審光奉眀綸入參大政郵音逺播輿頌交興竊以古今
所難得者輔弼之才聖賢所甚重者出處之節欲使堯舜
湯武功大而名顯亦在臯䕫伊吕言聴而計從自謂得時
足以行道側聆政柄允屬儒宗名實已加扵人勲業可立
而待恭惟某官學優而識逺才大而氣充以金口木舌而
鳴其道扵士林以錦心繡腸而振其聲扵詞苑遂由内相
進貳中臺推經天緯地之文處振領提綱之任聊試鈞陶
之手益觀柱石之才朝廷得人縉紳増氣某逺違鈞席久
玷使星持節南州正逺龍門之峻寓書東閤但忻燕厦之
成喜抃無涯欵誠難敘
　　　　賀楊亷訪轉官(代黄兵部)
伏審光膺顯命峻陟殊階公論攸宜輿情胥慶恭惟某官
異才超絶偉量宏深咳唾成珠乆已參天扵咫尺威稜揺
嶽暫兹持節扵東南徳厚不居功成必報果䝉異眷亟奉
龎恩某竊庇餘輝預聞盛美其為喜躍實倍等倫
　　　　賀俞提刑賜帶(代)
伏審顯被異恩榮膺珍錫餘光所逮同列増榮恭惟某官
名自聖知才出衆上貪鄙望風而竄伏姦兇絶跡以氷消
智畧著聞旌崇惟稱雲章千字屢聞踰衮之褒寳帶萬釘
更佩横金之寵某久依䕃潤尚阻趨承慶盛事之流傳撫
懦衷而竊抃
　　　　賀張市舶再任(代)
伏審䟽恩甚寵圖舊惟專共知委注之隆交慶功名之㑹
恭惟某官才猷夙著譽望益休乗軺蚤應扵使星衣錦遂
還扵仁里舳艫輻輳日聞夷俗之歸心寳貨雲屯坐見海
商之富國以兹成效未易重權自憐挽粟之非才行即及
瓜而受代喜宸衷之篤信倍輿頌以増歡
　　　　賀張侍郎知福州
伏審出殿大藩歸榮故里宸衷委注靡拘三互之文民意
悦孚幸被二難之政縉紳為之聳動父老莫不懽呼恭惟
某官學造淵㣲氣充剛大忠貫金石而濟之以勇謀合蓍
龜而發之以誠權豪斂衽以避車馬之塵中外傾心以徯
霖雨之澤他年同氣去思之徳未忘此日專城來暮之歌
繼作實伯仲一時之盛擅江山千里之雄雖臥閤之尚淹
亦過家之可樂某叨持使節久駐鄉邦深慚衣錦之非才
方幸及瓜之有代輕裘緩帶儻陪咳唾之音挽粟飛芻猶
頼提攜之力其如喜躍曷易名言
　　　　賀耿提刑賜帶(代知府)
伏審拜綸章難得之褒被鏐帶非常之賜宸恩甚寵輿議
交歡恭惟某官深宏博大而濟之以眀正直剛方而行之
以恕家傳儒學獨髙投筆之風人畏威名共仰埋輪之節
遂使山林無嘯呼之警囹圄息愁嘆之聲澤被全閩功施
鄰壤九環束衽坐令衣繡之増輝萬里封侯行看佩魚之
加賜某叨膺符竹宻庇仞墻適飛騎之逺征悵登門之尚
阻其如喜躍曷易名言
　　　　賀張市舶再任(代)
伏審載奉眀綸仍持舊節甚矣報功之速信哉圖任之專
凡在庇休誰不欣躍恭惟某官忠誠自許志業推優富貴
固已前知功名乃其餘事三年故國寧矜衣錦之榮萬里
逺夷不絶獻琛之願遂使百賈輕風波之險而悅扵招致
萬寳如丘山之阜而易以征求積此顯庸宜膺久任某叨
承郡寄幸竊台輝曽尺牘之未修遽珍凾之先及拜塵尚
阻賀厦已稽喜與愧并言莫能敘
　　　　賀胡帥到洪州
伏審祗奉宸恩光臨帥府屈朝廷之元老而専豈弟牧民
之任當閫外之重寄而有富貴還鄉之榮凡在見聞誰不
慶戴惟南昌之故郡實江右之雄藩旁連荆衡近控甌粤
訃安千里政常病扵難成兼制九城患多萌扵不慮矧今
夷狄自恣軍旅方興未紓北顧之憂姑置南巡之議寛大
之詔屢下逺邇之聴未孚兵數潰而益驕民既竆而多怨
以姑息為抑彊之術者不念蜂蠆之有毒以暴征為足用
之計者莫知根本之易搖将因循而弗圖則緩急以何頼
宜得萬人之傑屹若長城坐令十國之連固如磐石恭惟
某官恢閎博大簡易端方通郤縠之詩書深眀其變兼吉
甫之文武何適不宜盖嘗保城社扵孤危莫援之餘而能
全身名扵艱險備嘗之後蘇武之漢節猶在相如之趙璧
終歸再居㗋舌之司仍受腹心之託雖神眀所䕶獨昭忠
義之誠然夀考無疆實繫生靈之福顧東南久爾無備而
牧守未必皆賢方此屯邅尤資彈壓必欲盡蠲逋負一洗
煩苛息争訟扵笑談之中絶姦宄扵樽俎之上江山佳處
竆昔日之勝逰管籥聲中召一時之和氣副上所倚非公
孰能但以經綸尚鬱扵巖瞻智畧獨垂扵睿想雖過家之
樂足以自慰而居外之久豈其所宜諒衣錦之莫留忽賜
環之已至甘棠小憇誰無召伯之思緑竹難忘行看武公
之入淵迂踈末學坎壈餘生卑哉枳棘之棲甚矣泥塗之
辱洪都飛斾共傳五馬之良滕閣揮毫未列三王之次登
門尚阻賀厦無從但伸慶問之勤莫究瞻依之切
　　　　賀許左丞(少伊)
伏審光膺帝制入賛國鈞位升左轄之隆氣凜中臺之峻
朝廷増重海内交歡竊以古今所鮮有者輔弼之才君臣
所難偶者聖賢之㑹幽眀黙契熊羆前兆扵磻溪精爽潛
交舟楫忽形扵傅野豈如眀世擢自近班道之將行天豈
無意恭惟某官學臻聖域徳秀儒林文章一世之楷模業
履三朝之標準泰山北斗賢愚莫不共尊寳鼎元龜華夷
之所倚重正應眷注獨頼經綸管轄文昌坐肅萬機之本
運動樞極行調一化之元然而當國家多難之時任春秋
賢者之責宜盡攄其素藴庶亟慰扵輿情似聞造膝之間
屢啓沃心之論雖天地通氣莫窺澤物之功而山川出雲
已有為霖之望淵登門有舊仰庇殊深悃愊之詞欲少伸
扵知遇歸依之素實兼倍扵等夷傾遡之誠敷陳莫究
　　　　謝辛帥(代用中提刑)
親闈結戀方辭寵扵省曹天度遂私俾按刑扵鄉部異恩
曲被緜力難勝幸借潤扵餘波庶少安扵孤迹恭惟某官
名傾四海勇冠三軍赫然百戰百勝之威偉矣萬舉萬全
之䇿早膺宸眷乆直禁嚴暫分閫外之權一定海隅之擾
蜂屯蟻聚初煩禆將之陳師電掃風除遽慶平民之復業
飛聲逺暢後患潜消遂寛南顧之憂益茂中興之業某偶
縁叨冐幸竊庇庥究觀施設之有方巳覺妄庸之可免行
圖參覲躳奉教條粗伸感激之私莫罄瞻依之切
　　　　回南劍通判
伏審顯膺帝制來佐侯邦竊聆視事之初尤慰依仁之願
恭惟某官材猷卓越術業精深未陞禁路之華姑副題輿
之選淵負疴退處進謁未皇遽承飛翰之先臨益愧登門
之尚阻
　　　　回廖提㸃
典屬籍以睦親既叨優選侍經帷而講道併荷殊私榮寵
有加愧懼増劇此盖某官真誠篤厚雅量恢宏身雖退而
道益伸年彌髙而志逾勵情深憂國毎思被髪以纓冠志
在得人唯務匿暇而藏垢致兹晚暮屢被超除方圖尺牘
之修遽奉雙魚之遺其如銘佩曷罄敷宣
　　　　代鄧彦通及第謝陳達野運使
草茅賤士瞻日月之餘光糟粕腐儒奉絲綸之眀詔此古
人難以必遇在今日乃得盡言敢論末第之㣲但慶平生
之幸竊以三代賢能之書廢兩漢選舉之法踈道不同條
人為異趣華藻名家之學激昻死黨之風因循東晉之清
虚熟爛李唐之詞賦功名富貴尚多有之用舎行藏無足
道者賈太傅因讒夫而傷古張廷尉貶髙論以徇君十事
要功甚矣姚崇之譎三書自薦惜哉韓愈之卑賢者未免
有疵衆人夫復何望若夫顔子之樂陋巷孟氏之逰諸侯
其處也藏器待時其出也殉身以道亦曰得君而後用固
非異俗以為髙方嘉㑹千載難逢適大聖萬世一遇宜展
山林之素藴以膺廊廟之旁求止雖止扵為貧進不妨扵
行義此所以盟心鐵硯裹飯棘圍雖鼔瑟不利扵干王而
焚舟必期扵圖霸如某者嶔崎歷落真可笑潦倒麤踈已
不堪詩學毎懼面墻下筆固無腹藳流落喪家之狗浮沈
水上之萍乆待詔扵公車屢隨書扵禮部周旋反復者四
千里不啻險阻艱難者二十年有餘呵故將扵夜中誰非
醉尉辱王孫扵胯下盡是少年趨時自知不工立意誠亦
有待乃者畏貽譏扵畫虎妄有意扵連鼇復縁鄉吏之薦
名遂預春官之别考孤軍當隊逺雁失羣不圖寒族之㣲
忝在貴㳺之末雖遺羮無路空餘寸草之心然捧檄承顔
不負一經之教静量忝竊盖有夤縁此盖伏遇某官道大
兼容仁深樂育一麾南國三載故鄉衣錦飛榮復擁八城
之寄登車思治坐令萬物之春曽是品題致䝉收録念昔
曳裾而稱客于今歛板以趨庭雖禮數之相遼諒故情之
猶在竹頭木屑既叨暇日之收馬勃牛溲願備異時之用
過此以往未知所裁
　　　　代彦通謝陸徽猷舉状
少年激懦妄意功名晚節知難敢論經濟甘作求田問舎
之計尚餘愛民利物之心黽勉無堪因循多愧三年均地
幸逃消骨之深憂百里牧民更覺吹毛之可畏神迷獄訟
力困簿書自貽傷錦之譏有負割雞之戲折腰而戀五斗
本出為貧攘臂而受三鍾方虞責實豈期金諾誤賜衮褒
初無左右之先容獨信平生之可保此盖伏遇某官名髙
當世徳冠羣公他日讜言石投水而黙契至今幽黨雪見
晛以無留淮陽非汲直所居河内唯冦君之借暫據蕃宣
之地益隆清浄之風毎思便事以臨民更欲得人而宣化
致兹庸陋誤辱眷憐豈惟寸進之階盖是終身之託竹頭
木屑奚棄物之足收雞壅豕零庶有時而可用刳肝難敘
刻骨敢忘
　　　　代趙令賀吉州楊龍圖
伏審光膺宸命榮鎮侯藩凡屬庇庥舉皆欣抃惟螺川之
劇郡實江右之奥區國家念千里之遙毎嚴選擇朝廷屈
萬人之傑實頼蕃宣恭惟某官器識恢宏謀猷深逺亟赴
功名之㑹少攄經濟之材不鄙逺民肯臨外服三刀作夢
聊施撫字之勞五袴興謠竚見循良之譽某備員屬邑託
跡下僚披霧有期未覺江湖之逺拜塵尚阻敢稽竿牘之
修祝頌實深敷宣罔既
　　　　荆南府謝觧(崇寧乙酉)
燕國求賢姑從隗始漢壇論將驟以信登選雖自公得豈
無媿竊以望隆南楚境接西州右襟唐鄧之墟左據衡湘
之㑹實四方㳺宦以為重地故一時同進莫匪名家父子
彪固之相傳兄弟機雲之並出文摛錦繡義薄雲天陽春
白雪之歌故應寡和流水髙山之意況有知音自非卓爾
之才曷稱褎然之舉如淵者性甚榆㝠材惟樗散嘗聞長
者之謦咳竊窺大道之淵源同物我之殊觀㑹天人扵一
理回亡未聞好學妄意庶幾軻死不得其傳儻或在是年
今及壮志尚未成守業益堅顧舎縵之焉敢干時甚拙嗟
鼔瑟以何求憶昨誤玷賢書偶隨方貢旋見遺扵蘭省因
自託扵璧池展黄卷以自娛敢有虀鹽之厭望白雲而興
嘆永懐菽水之歡遂息慮扵功名仍退安扵寂寞不問雞
蟲之得失但知鵬鷃之逍遥然而南畝投閒雖一􁍭而已
足北堂致養乏三釡以奚堪遽離劒水之潯再指梁園之
曲周旋徃反者馳驅動四千里險阻囏難者前後盖十餘
年道心蕩扵名利之㣲日力費扵科舉之末素非萬舉萬
全之智殆貽三戰三北之羞義所難安事非獲己何蕃在
學久未寧親李漢求師因而授室雖在荆湖之逺實同洙
泗之逰方探聖賢之用心豈知歲月之将老鳶魚作士分
長謝扵西廱芹藻育材偶暫留扵魯泮方外臺較藝之日
乃諸儒決勝之秋勉臨矢石之間已甘氣竭繆借吹嘘之
力曲致灰然何期揚粃在前積薪居上禰衡一鶚既叨小
已之榮劉氏二龍復與同門之慶可謂幸矣何以當之此
盖伏遇某官吾道大醇此民先覺思皇王國之多士樂得
天下之英材規矩準䋲足以器成後學抑揚去取自能風
變斯文致兹妄庸首與掄採荆龜納錫幸充前列之珍齊
鳥奮飛願鼔冲天之翼過此以往未知所裁
　　　　福建鎖試謝觧
溝中斷木文已謝扵青黄㸑下焦桐音偶諧扵律吕得非
所望愧甚扵榮竊以庠序育才科舉取士三年論秀踈宻
適得其中歷世垂規英傑並由兹出頃縁補敝浸廢前功
稍仍祖宗舊貫之良庶招巖穴異能之彦彈冠競起共矜
白雪之歌結軌偕來莫匪青錢之選況七閩儒者之盛萃
八郡貴㳺之多父子彪固之相傳兄弟機雲之並出家家
抱璞一一吹竽自非必勝之才曷稱至公之舉如某者伶
俜冷族蹭蹬畸人備歷險囏飽嘗憂患他時狂妄真有意
扵屠龍晚節邅回僅貽譏扵畫虎終負一鳴之願莫酬十
上之勞繼被特恩尤乖初志退不能隠居而求志進無以
立身而揚名工商既已耻為飢凍從而見迫鬱鬱簣中之
恨悠悠跨下之思因忘操瑟之徒工更欲焚舟而再戰雖
無古意類流水之難知尚頼先容庶朽株之可器獸既困
而猶鬬灰已死而復然豈竆蹇之敢期實品題之有自此
盖伏遇某官取人以恕與善無厭樂育天下之英才思皇
王國之多士激揚所逮幸嘗借扵餘波陶冶而成更兼收
扵棄物致兹庸妄過被選掄敢不仰體深仁益圖來效竹
頭木屑既䝉暇日之儲馬勃牛溲當備異時之用過此以
往未知所裁
　　　　代龜山謝許侍郎
少而為學但稽糟粕之傳長也效官甘視牛羊之壮徒爾
畫墁而求食未嘗操瑟以立門因無取扵匠民斤斧之餘
遂自棄扵化工鑪冶之外自頃聖神振起學校鼎新收之
投閒置散之中處以傳道授業之任三年南楚始幸脱扵
虀鹽百里東吳復自纒扵朱墨人民社稷之寄惟重財賦
獄訟之責實繁方虞製錦之難未省割雞之易折腰以為
五斗将終身焉仰首而效一鳴非其志也正慮轉㗋而觸
諱誰能搖尾而乞憐豈期特達之知誤被孤寒之迹褒逾
華衮諾重千金自昔嘗聞扵今親見此盖伏遇某官思皇
多士樂育英材謂以道而事君宜薦賢而報國忽此吹嘘
之見借非由左右之先容爲其不能枉尋使之得以進寸
頑非木石銘在肺肝敢不益勵初心愈堅晚節守先王之
道以待後學尚期素願之獲伸論國士之風而報己知猶
幸竆途之可勉
　　　　謝太守舉状
伏蒙照牒舉某堪充縣令親民任使者遲暮無堪徒自縻
扵寸禄低回未去猶結戀扵餘輝實虞譴斥之難逃敢冀
薦論之誤及寵榮逾分循省若驚竊以自昔上臣事君以
人當時賢士樂道忘勢其或降志辱身以自溷必也虛心
屈體以勤求盖惟上下之相資莫知貴賤之有間世道並
喪風猷浸隳居下者以難進為拙謀挾貴者以旁招為餘
事公論殆廢私謁肆行待價而沽顧連城而莫售無因而
至雖照乗以難前儻乏先容孰非棄物如某者駑駘下駟
樗櫟散材本無富貴功名之資敢厭塵埃箠楚之冗人言
鸞鳯難堪枳棘之棲自顧鷽鳩但覺蓬蒿之適一昨去家
千里佐政一同息肩纔逮扵兼旬捧檄遽趨扵鄰境銅章
攝事再逢壠麥之屯雲蓮幕服勞兩見江梅之飛雪幸逃
瘝曠皆出庇庥黔慰我心初乏細民之譽髯令公喜謾貽
同列之譏因引分以退歸庶遜賢而免咎深戒冶金之躍
忍為轍鮒之呼豈謂搜揚曲記疵賤此盖伏遇某官至公
處已内恕及人恢大度以并包推至仁而普施致兹衰朽
亦累陶鎔識慮迂踈豈精眀之足取學問荒廢何該博之
可稱過形踰衮之褒仍借重金之諾頑非木石銘在肺肝
敢不洗滌初心激昂晚節青雲在望曽揮附驥之鞭黄閣
言旋行曳登龍之履
　　　　迎賀吉州楊龍圖
伏審茂膺宸檢榮領郡符由使星已試之才而屈守偏方
綴延閣至近之班而俯臨逺服暫假朱轓之重一分黄屋
之憂矧江右之名邦唯廬陵為樂土豐穰仍歲而倉廩充
實姦宄絶跡而閭里恬安不煩撫字之勞已底和平之治
共傳豈弟孰不歡忻恭惟某官杞梓異材珪璋德器文采
一時之傑特謀謨異代之忠嘉雖更委任之煩未暢經綸
之志愛民有素行聞五袴之歌居外豈宜聊應三刀之夢
某箕裘腐學枳棘卑棲簿書期㑹之間此生已老捶楚塵
埃之末萬事忘情震風懐夏屋之安披霧幸青天之覩炎
威已極未親一扇之風奔走無階敢後雙魚之問傾慕之
至敷述難周
　　　　回南劍太守
親闈結戀方辭寵扵省曹天度遂私俾按刑扵鄉部異恩
曲被緜力難勝頼撫字之得朋庶衰遲之可濟恭惟某官
忠惟憂國志在康時眷言凋瘵之民日軫哀矜之念餘波
所逮尺朽知榮洗垢索瘢已戒煩苛之令賣刀買犢尤資
豈弟之風豈謂勞謙遽貽榮問辱奨提之甚惠覺孤陋之
難當尚阻瞻承徒深愧感
　　　　回郡縣諸官
被命中宸按刑鄉部恩隆望外愧溢顔間念非剸劇之才
謬處觀風之任幸依輝䕃庶逭譴訶未遑竿牘之修遽奉
緘縢之賜謙勤過甚感激難名尚阻参承第深瞻跂
　　　　徐察院回外官賀狀
祗奉宸恩叨居臺屬得非其稱愧甚扵榮此盖某官宏度
包荒至誠與善以平昔吹噓之賜振暮年鬱滯之餘刮垢
磨光方幸聖時之不棄揚清激濁實虞公議之難諧方将
益講前聞徧詢先達正恨披雲之阻遽蒙墜翼之先感佩
兹深筆舌難究
　　　　又回曽提刑
蓬山藏拙久慚英俊之㳺烏府效官復玷忠良之選超踰
過分憂懼増深此盖某官學造精㣲氣鍾純粹闢邪以正
至言追孟氏之風用罰惟中餘事乃蘇公之意達之氣類
雅賜吹噓致此賤庸亦蒙收録未暇敘情而伸感先䝉貶
誨以示勤祗服眷私但深愧戢
　　　　除正言回楊通判
紏違曠責已慚六察之聮掌諌非才更預七人之列超踰
過分感懼増深此盖某官義動簮紳名傾朝野風雨不渝
扵常度雪霜彌見扵後凋江國並逰嘗曳龍門之履蓬山
承乏亦參驥尾之塵仰盛徳之無疵奚間言之能凂暫從
監郡久未造朝雖中外之跡稍踈而眷奨之情益厚致兹
朽質亦冒殊恩未遑竿牘之修遽奉緘縢之賜其如感佩
曷罄敷陳
　　　　答蘭谿宰
紏違曠責已慚六察之聮掌諌非才更預七人之列超踰
過分感懼増深此盖某官學造精㣲氣鍾純粹追風無逺
嗟絆驥以何施㳺刃若新嘆割雞之焉用久矣知交之厚
偶兹出處之殊推先毎恨于言輕居上獨慚扵後至匿瑕
藏垢素荷兼容激濁揚清實資延譽致兹朽質亦累誤恩
未伸感徳之私遽辱飛牋之及其如銘佩曷罄敷宣
　　　　回黄知縣
伏審光膺宸命縈綰縣章百里蒙仁共慶若人之君子一
􁇋託跡愧非賢者之大夫未伸桑梓之恭先拜瓊琚之贈
謙虛下逮愧懼滋深恭惟某官豈弟撫民公清率下誕布
優優之政不求赫赫之名堂上鳴琴方擴愛人之學桑間
馴雉已彰遂物之仁牛刀姑試扵小鮮驥足肻辭扵峻坂
顧惟遲暮幸竊庇庥堯庭方戀扵朝班偃室阻陪扵賔序
正恨龍門之逺遽勤衮字之褒但切感銘若為報稱
　　　　除宗正少卿謝胡運使
典屬籍以睦親遽叨優選簉經帷而談道併荷殊私退省
非才實愧公議此盖某官異才間出雅望素隆論思宜在
扵朝端漕輓尚淹扵外計不忘事道固将以道而事君惟
務足民盖欲因民而足國擴此愛人之徳毎深引類之仁
是致踈庸亦蒙甄拔未暇敘情而伸感先蒙貶誨以示勤
祗服眷私但深銘刻
　　　　賀年
堯曆頒新序協履端之始夏時因舊祥開嗣歳之興三陽
既交萬物自遂恭惟某官器推廊廟名聳縉紳適丁道泰
之辰宜享類升之福淵正拘官守尚阻參承徒深慶頌之
私莫究瞻依之切
　　　　賀嚴州通判冬至(代揚文)
乾文仰察日當大昴之躔律管下旋候應黄鍾之氣驗新
陽之來復知有徳之偕升恭惟某官望重縉紳名傾朝野
尚屈一時之經畫暫裨千里之承宣履兹道長之辰宜擁
大來之吉某限拘職守阻遂㕘承徒深祝頌之私莫究瞻
依之切
　　　　謝州縣官賀冬
一陽來復萬寳向榮斯正人道長之初實同徳彚征之漸
尚稽慶問先辱珍凾愧感交深欵誠難敘
黙堂先生文集巻第十一
黙堂先生文集巻第十二
　　　表
　　　　代漕使謝轉副使
金字遽傳榮奉十行之札綸言甚渥寵升一路之權逺自
日邊驟臨海角拜恩益厚揣分逾涯(中謝)臣質本凡庸仕
逢休顯徒以非常之眷屢叨不次之遷一忝使星再更歲
籥惟此甌閩之地近連吳越之疆方攘竊之旁興亦轉輸
之所病誠心憂國但知足食以裕民竭力奉公詎敢飬交
而避謗實懼異同之論各懷忌嫉之私指瑕公肆扵吹毛
伺隙宻謀扵射影豈圗聖鑒灼見愚衷曲示保全更隆委
任荷殊私之誤及愧綿力之難勝此盖　皇帝陛下天
大普容日明洞照泯是非扵衆多之口辨邪正扵疑似之
間獨昭孤立之忠特畀久虛之職超踰過望報稱尤難績
效蔑聞已負勸能之賞死生無變誓堅享上之心
　　　　代黄兵部謝賜曆日
合六氣以育羣生以極財成之效定四時而熈庶績更存
欽授之文祗荷寵頒具宣徳意(中謝)恭惟皇帝陛下順帝
之則與物為春正底日不失日之官謹先時不及時之罰
隂陽寒暑既得其常草木昆蟲咸遂其性尚稽故事均錫
新書而臣叨備觀風預聞頒朔敢不夙興夜寐期勿奪扵
衆時儻使民和年豐亦何憂扵國用
　　　　代漕使貢金器
精鏐顯瑞出千古之秘藏良匠效能極一時之至巧寳非
地愛功若天成輒傾歸報之誠庶備燕閒之奉(中謝)臣聞
眀主輕難得之貨而應其徳者必來治世有畢至之祥而
適扵用者常寡惟是五材之美莫先百鍊之剛山澤欲以
效其珍鬼神為之發其奥因假鑪錘之妙俾親日月之光
恭惟皇帝陛下示㪟朴以厚民寳儉慈而裕國勢足以兼
庶邦之享而亷扵自奉仁足以得四海之助而樂扵無求
故雖物之無情亦以誠而能動遂致精堅之質逺生僻陋
之區究觀盛事之難逢盖為聖時而特出考周官之制玩
好猶共原召保之心器用斯獻願隨方貢仰慁宸嚴庶憑
役志之勤益盡敬恭之義
　　　　代常平賀表
天開地闢昔殊夷夏之疆陲電掃風馳今正唐虞之境土
胡虜棄戈而逺遁燕雲奉籍以来歸詔音一傳普天同慶
(中賀)竊以幽都尾箕之分舊屬中原契丹豺虺之羣邈居
大漠頃乗五季因陷數州縁祖宗意在扵靖民故朝廷許
之以繼好錫予良厚豢養浸驕乃自絶扵天常致上煩扵
睿算師徒壓境誕揚問罪之辭種落攜心莫守必争之地
遂開故壤俯慰遺黎返巢穴之播流而保以金湯收介鱗
之傷殘而被以冠帶盡釋累朝之憤丕成不世之勲金石
可磨乾坤無盡恭惟皇帝陛下以慈故勇匪怒而威命將
出師適副來蘇之望收兵巻甲坐臻不殺之仁混區宇扵
一家息烽烟扵萬里而臣叨持使節逺在海涯服勞莫預
扵前驅上夀阻陪扵下列舞干敷徳喜消北顧之憂鏤牒
告功願獻東封之頌
　　　　代耿提刑賀天寧節
天開景命屬良月之就盈運啓興王兆流虹之嘉應人神
協慶夷夏均歡豈繄眷奨之餘敢忘歸報之義(中謝)恭惟
皇帝陛下天臨九有子育羣生出百年塗炭之民盡還冠
帶極千里金湯之地一變耕桑積兹博愛之仁宜獲無疆
之福而臣逺将使指乆誤宸恩攬轡自憐莫預鴛鴦之列
奉觴斯阻空餘螻蟻之情但同天下以歸心請祝聖人之
多夀
　　　　代廖用中謝除本路提刑
分職郎曹初以養親而丐免按刑鄉部遽䝉改命以遂私
幸嘗熟習扵民風庶獲盡心扵邦憲戴恩甚渥撫已増榮
(中謝)臣賦命竒竆謀身迂拙雖朝廷收録之意每厚然丘
壑退藏之日為多憂患餘生自阻風雲之㑹艱難多故未
伸犬馬之勞常思量力以效忠不敢愛身而擇事迺者猥
膺召擢亟欲犇趨偶嬰疾扵中途復言旋扵故里旋值冦
攘之作近興阡陌之間方愚民乗勢擁衆以横行適所在
乏兵經時而勿問善良無所控告井邑至扵丘墟目傷沸
鼎之聚魚身慮積薪之及火遂忘出位姑事招攜盖念無
知之氓本皆樂業之俗或縁飢凍早失撫存但欲自全寧
不知悔因廣好生之徳盡寛必死之誅尸祝不可以治庖
實慚越俎鄉鄰有望扵救闘寧免纓冠豈謂赦其强聒之
諐委以澄清之任庶幾将母不必逺家示曲記扵孤忠冀
或收扵來效叨塵若此綿薄何堪此盖　皇帝陛下堯
大普容舜眀徧照開逺俗自新之路無疾扵頑嘉儒生欲
善之心不求其備謂撫民在去其邪虐而折獄莫尚乎哀
矜取其息一鄉之争或可當八郡之寄刀劍漸消扵牛犢
共歸觧網之仁衣裳不易扵介鱗終頼舞干之化此聖徳
之所感召豈愚臣足以奉承但竭疲駑少逃瘝曠
　　　　代廖用中謝除吏部侍郎兼侍讀
銓吏劇曹濫蒙超擢談經䆳幄并荷殊私辭不獲從愧無
所措(中謝)臣聞聖人立言以垂教盖将謂萬世之傳眀主
稽古以乂民必欲兼百王之治使孔孟之訓愈久而無替
則文武之道何時而不行然而書雖存而跡已陳語有竆
而意無盡非得通方之學曷眀至當之歸顧臣何人辱兹
遴選此盖伏遇皇帝陛下舜智好問禹能不矜當國家多
故之時修祖宗暇日之事詳延儒雅博考異同横槊賦詩
不數建安之小技投戈講藝獨追光武之遺風豈唯資所
得以正心固将推有餘以濟物夫何孤陋獲預講眀得扵
手而應扵心姑進輪人之議眀扵上而親扵下是為王者
之師願尊方冊之聖賢益重寸隂扵閒燕庶憑辯説仰助
崇深
　　　　代廖用中謝除給事表
憂患摧傷偶存餘息讒誣昭雪復玷近班丹墀方幸扵朝
趨瑣闥已還扵夕拜恩榮沓被感涕横流(中謝)臣聞忠邪
無分則賞罰不足以懲勸因革失當則法度因之而廢弛
此自古立政任人之所由失與今日舉偏救弊之所宜先
必将大協扵輿情要在不違扵公議儻失是非之實漸成
朋比之私朝廷之謀偶有未周臺諌之言或未暇及不有
論駁孰防蔽欺然而務闊畧者或昧扵先幾謹苛細者或
傷扵大體必得踈通之學乃眀獻替之宜如臣至愚涉道
甚淺斷斷無技碌碌因人鑾輅親征身逺干戈之役凱歌
遄返恩先将士之勞徒以經幄舊儒暮年乆廢重煩眷奨
特此超除此盖　皇帝陛下堯大兼眀舜眀徧照盡屏
異同之跡獨收威福之權惇徳允元已見逺人之率服發
號出令終期萬國之咸休故扵出納之司特隆紏察之任
自惟白首復造黄扉實慙衰病之餘尚綴清華之選回天
有路所憂綿力之難勝填海何期獨恃此心之不變
　　　　代廖用中尚書遺表
佚老山間已負捐軀之誓歸全牖下敢忘報徳之心念平
生遭遇之由荷累聖眷憐之厚正冠待盡雪涕眀忠(中謝)
臣振跡寒㣲逢辰休顯越自泮雍之選浸膺臺省之除遂
綴從班稍塵要路記言柱史曾㣲直筆之稱擇吏銓曹又
蔑得人之效以至鎖闥論事䆳幄談經併出誤恩舉非素
望因求補郡繼欲引年方馳謝事之章遽被還朝之詔迂
愚無取乃承乏扵中司嫌怨已深復升華扵八座顧天地
之賜極矣而螻蟻之報缺然自取譏彈敢辭黜免尚聮内
閣仍奉真祠終還已褫之官更允就閒之請㣲生何幸晚
節知榮豈謂憂逐喜來病與衰㑹始經旬月已在膏肓馬
勃牛溲姑聴醫師之用舎鼠肝蟲臂一隨造物之推移觀
自性之本空豈殘骸之可戀尚留餘息請畢愚衷恭惟皇
帝陛下孝悌通扵神眀忠信行乎蠻貊以上聖無以加之
德成萬世不可及之功固将恢帝王敦樸之風躳祖宗勤
儉之實杜知謀而不用卷兵甲以深藏益懋基圖大同夷
夏然人情觧緩不生扵艱棘之初而治道因循常起扵宴
安之後山霤穿石蟻穴潰堤實平世之所難防唯眀主乃
能察此所以三苖格舜伯益嘗戒扵無虞西旅賔周召保
猶期扵慎徳忽兹不務非臣所知願扵既安且治之初納
此至愚甚陋之說此生已瞑迄無補扵明時厚徳難忘徒
有期扵再世
　　　　代龜山先生楊侍郎遺表
生必有終未究捐軀之報死無可戀尚餘憂國之忠輒布
盡言仰瀆髙聽伏念臣奮跡寒苦涉世竒囏身已老而志
始伸時可為而力不逮上皇採其虛譽驟寘講筵淵聖謂
為樸忠超除諌省乃縁多病亟請就閒方大駕之親巡思
舊人而共政召從祠館擢貳冬卿恩榮併及扵衰殘筋力
益難扵彊勉遽求觧職庶免曠官繼陳謝事之章始遂歸
田之懇一離行闕八易周星魚鳥相親雖獲首丘之願豺
狼横騖寧忘向日之誠殺身已負扵初心泥古更尋扵舊
學竊謂淫辭之尚熾盖由正道之不眀欲袪百世之疑當
辨諸儒之失簡編垂就老疾益侵屬暮景之将沈豈頺波
之可復前功已廢空貽覆醤之譏厚徳難酬徒有獻芹之
意姑留殘喘少畢愚衷伏願皇帝陛下推堯舜孝弟之誠
心遵祖宗勤儉之至徳事惟師古法必用中諦觀世變之
推移已驗人情之向背公忠是任奚朋黨之足疑欺誕必
誅豈讒邪之敢肆至扵境土之未復與夫夷狄之尚驕非
無百戰之威當計萬全之利盖功求成者常病扵欲速而
慮既善者尤戒扵失時此自昔成敗之機乃今日進退之
決仰惟聖鑒俯察㣲誠尚憐忍死之無他肻信遺言之有
補幽塗頓逺此生永隔扵望雲餘習未忘後效猶期扵結
草
　　　　謝宫祠表
歴試無堪已招尤扵公議得閒為幸猶竊食扵真祠過大
恩寛感深涕隕(中謝)臣山林棄物蓬蓽寒儒早從師友之
磨礲粗識聖賢之奥穾以兹自信無復他求雖畎畝愛君
嘗講致身之義然蠻夷猾夏本無適用之才偶縁盛世之
旁搜獲預一時之嚴召驟加湔洗浸被馳驅諫垣不次之
遷既䝉寵任經幄非常之選亦荷優除忠嘉無聞怨咎徒
積迹其叨冒寧免撃排正頼矜憐秖從罷免方切飢寒之
慮復霑餼廩之優深惟速進之易顛尚幸小懲之致福此
盖伏遇皇帝陛下聰眀睿智恭儉慈仁收威福扵指顧之
間英豪畢集眀是非扵升黜之際黨與潛消罄海内以歸
心宜虜酋之喪膽大勲方集亘古所難而臣抱疾經年圖
報無所逺想功名之㑹毎懐尸素之羞此生巳迫扵桑榆
敢忘初志朽質未先扵犬馬空有餘忠但憑香火之勤莫
賛乾坤之徳
　　　　再謝宫祠表
應誅而釋久逃寛典之公以老得閒更冐真祠之寵眷憐
未替感戴難名(中謝)臣坎壈孤蹤摧頺暮境忠不足以自
達而當諌垣越分之遷學不足以有眀而任經幄非常之
選因招怨怒迄致顛擠去國頻年始慮飢寒之見迫資身
無䇿重䝉紅腐之均霑無地效勞拜恩知幸兹盖伏遇皇
帝陛下際天覆燾並日照臨奄九有以宅師邇遐靡間奉
三無而馭下邪正自分尚記衰殘曲加矜恤此生已老猶
餘報徳之心後效無期敢怠捐軀之誓
　　　　代宰相辭免兼修國史表
載筆之重擇才為難儻非得人何以行逺盖自元祐而降
宣和以前當國家内外無事之時承禮樂制作大備之後
典章損益或縁好惡之私簡冊流傳積有異同之論扵今
為患厥後何觀方将補綴遺亡是正訛謬發前代光明之
緒極一時筆削之功如臣瑣材敢承斯責況此囏難之際
獨當委任之専討論雖藉扵諸儒去取實闗扵偏見愛既
深而智困才将盡而力竆豈敢辭勞固難勉力伏望聖慈
察臣誠懇改命能臣儻亟見扵新書亦何據扵舊例
　　　　代宰相謝除兼修國史表
燮調元化本非經濟之才潤色王猷更冐纂修之寵屬申
舊例簡在眷慈辭不獲從愧無以喻(中謝)臣聞自昔二帝
三王之事皆見扵書當時列國諸侯之㣲亦各有史故春
秋褒貶乃典謨之餘意而太史紀傳有筆削之遺風雖是
非未必盡同然善惡終不可掩前修己邈成法具存茍非
其人孰堪兹事如臣甚陋遭世多虞方憂機務之繁復有
文辭之責網羅遺逸豈無意扵鋪張領袖諸儒徒有慚扵
去取亦其志也非曰能之此盖伏遇皇帝陛下肩堯聰眀
躳舜孝友念累朝之大典将就新編付直筆扵近司益重
其選臣惟天地造化固難形容乃若日月往來亦可推步
彼不自揆各徇其情未忘牛李之私過為歆向之論此而
不察後必難明願鑒已然精加核實事将詞稱敢同左氏
之誣言與意㣲庶洗馬遷之謗尚期訖事獲薦成書
　　　劄子
　　　　十二月上殿劄子
臣聞古人有言曰為治者不在多言顧力行如何耳夫言
而不能行自古所病譬之欲之燕者北首而趨不舎朝夕
雖有遲速終必至燕若坐而説燕亦何能至此傅説所以
言行之惟艱而孔子所以貴夫躳行也雖然知之者不如
好之者好之者不如樂之者好而樂之所以行也而必先
扵知之則知其可已乎盖不知而必行譬之適燕而南轅
縱復疾馳心幽并而足吳越必不至矣臣觀墨子之道取
茆茨土階之儉悅手胼足胝之勤摩頂放踵利天下為之
則其所行宜若扵儒者無異矣然孟子闢之以為兼愛無
父作扵其心害扵其事作扵其事害扵其政不可以訓是
豈儒者之所為乎故是堯舜而非桀紂儒墨之所同乃若
堯舜之所以為堯舜墨固有所未知也未知堯舜而託扵
堯舜以行其私意此孟子所以正名其為邪說而闢之與
由是言之行之雖囏而知之亦未易也自王氏之學達扵
天下其徒尊之與孔子等動之以卓詭之行而矜之以華
麗之文如以錦繡䝉覆陷阱悦而從之鮮不墜者行之六
十餘年其禍已見今可以改矣而人之所知初無以異扵
昔也方此之時欲使天下學者背邪以歸正棄舊以圖新
非反其所知以知聖人其能一變而至扵道乎孟子曰學
則三代共之皆所以眀人倫也又曰聖人人倫之至也又
曰堯舜之道孝弟而已矣夫學所以眀人倫而人倫之至
不越孝弟此固王氏以為淺近而不足知者而不知同天
人通我物合内外之道有在扵是是之不知其何以行之
哉今陛下躳堯舜之孝弟行之既久至誠感神而夷狄自
格其效己著豈非有以深知之耶然陛下既知而行之亦
當使天下皆知之知而行之者衆則吾道不期而已至矣
前年之詔諭天下學者當以孔孟為師是固然矣然王氏
之説未即禁止朝野紛然莫知所適謂宜眀示好惡一切
罷黜使學者膠口不敢復道庶㡬各舎其故而天下之真
知出矣臣不勝區區之心惟陛下裁察
臣伏見比年以来以宗室為添差塲務官而使之釐務其
為不可明矣而所在舊額監官外或加一二人已不勝其
弊而其多有至扵三四人者此非祖宗不刋之制也豈可
不革且如州縣稅務歲課自有租額虧則有罰増則有賞
任其事者惟不願増然所増之課已極而所取之數亦有
定例初不以官少而加損亦不以官多而加益也而居是
職者供須之物使令之人不從官給一切出扵務中圓融
異時官止一員稍或貪鄙已足厲民況額外復有添員乎
又況所添至扵三四乎十羊九牧秖益為累而内則轉相
倣效公肆侵欺外則挟官擾民僅同攘奪州縣莫敢禁止
商旅為之阻絶校其所得今不異昔此臣所謂不可不革
者也事極扵此非痛與裁處必不能盡去前弊臣願自今
塲務官不復添差宗室使之釐務雖有例陳乞亦不當許
所有見任及已差下者欲並改為不釐務官後來叅部者
或不願待闕皆以宫廟處之仍扵州縣寄居所在限以員
數如見行法不奪其禄使之足以自養不任其事使之得
以寡過則親親之恩盡矣如臣言可採伏望睿㫖早賜改
正施行
臣聞商旅不行則有無不能以相資有無不能以相資則
物之有餘者常病扵無用而物之不足者常患乎難得民
始有受其弊者矣故舜之懋遷有無周之阜通貨賄不厄
商旅乃所以利民而救其弊也自賤夫罔利始有征商之
法盖惡夫茍得無厭将使人人棄本而逐末欲以是抑之
耳及至後世算及舟車此何道也而自漢以來未之有改
豈非國用待之而後裕耶由是言之古之征商抑其貪所
以利民今之征商取其贏所以利國夫利國而不及民已
非先王之意況其所征有甚扵異日乎臣觀國家見行條
法凡課利塲務視元額多寡趂辦不及者罰之若増之過
倍即有減年之賞應賞而有餘者十分之一以給官吏凡
所以籠絡而督責之亦可謂盡其術矣而任其事者往往
猶以為未足則商旅安得而不困乎故比年以来物價騰
踊日甚一日貧民下户尤為不易皆由征商太重之所致
也臣不敢悉以所聞為言姑及近地之可見者只如是衢
州至臨安水陸之所經由應税者凡七處使其毎處止扵
三十而税一不為多矣比及臨安扵其所販已加二分之
費而負載糧食之用又不在是是非得三分之息不可為
也借使善斡其能扵十日之間數百里之内致三分之息
乎必不能矣如是則所聚之處誠不可以賤售所聚之處
既貴則所出之處益不可以賤得此商旅所以不通百貨
之直所以久而不能平也雖然此特常用之物而其害已
如此至扵用之所急一有不通其害尤甚如今歲旱乾蘇
湖雖不至大歉而衢信所收十無五六若蘇湖之米不移
則衢信上下來年必至乏食此又人所甚急者如不早為
之慮待其流離旋行賑恤亦恐無及故米麥之税臣願權
與除免使商旅轉販得以私相接濟久之價平則人人可
與備預不至重貽宵旰之憂矣此聖主所以留意不可緩
者自餘可税之物縱未能盡如祖宗之舊亦當眀諭有司
視其所販之直惟務蠲減不求甚増宜足以救目前物貴
之弊也萬一臣之愚慮偶合聖心欲乞先下兩浙徧及諸
路灾傷去處並令依此施行臣不勝過計之至惟陛下財
擇
　　　　論放税劄子
臣聞君者出令者也臣者行君之令而致之民者也此古
今不易之道也茍出乎上者已審而行乎下者無稽違廢
慢之失則上之徳意志慮無不孚扵民而民咸被其澤矣
往者宣和之間權臣用事播告之外自有風㫖為吏者從
其風㫖而不從其言罪弗及也以故一時號令不信扵天
下雖寛恤之詔季一舉行掛之墻壁徒為文具而已上意
益勤民情愈怨愁嘆之氣熏穹纒壤無所赴告遂為今日
難觧之禍盖吏不能行令之過也陛下即位以來深鑒其
弊茍有方命必罰無赦内外小大之臣宜其精白一心以
承休徳無敢不恭而貪殘之吏尚仍舊習有累聖政臣竊
憤之今年春建冦既平陛下加惠一方宥過無大所以洗
滌瑕疵蠲除逋負安集奔竄無不曲盡徳至渥也令下未
幾已聞州縣之間百端沮抑莫肻奉承論者以為患陛下
既已眀示威福而申告之矣今又聞赦文以上四州軍殘
破為甚全故今年二税下四州軍不免騷擾止取其半而
吏引著令諸稱赦放者不得過三分盡追其餘以備急闕
是以一定之典而輕議非常之恩以厚誣之計而力沮已
行之命遂使陛下愛民之詔㡬成虛發此而不懲無以示
信且舊書所載或以故例或縁泛恩所指無定處所釋無
限量今以兵火之後傷殘凋瘵之餘曲示寛典固不同矣
又況喪亂以来民不堪命常賦所入十才得四五止取其
半猶慮惠不及民況十取其七乎自甌粤之亂陛下為之
宵衣旰食者二年扵此至遣執政大臣國之良将親往平
之然後復安既安之後所頼以撫綏吾民者唯監司守令
而已而行法如此陛下何望焉若其事出于監司宻諭而
守令奉之與夫守令率意擅行而監司勿問皆不能無罪
也臣愚願先降眀詔諭以前日之誠意立行改正然後核
監司守令稽違廢慢之實嚴賜黜責自今以往庶幾貪殘
之吏不敢舞文以為奸倚法以僥倖臣不勝區區之心唯
陛下財察
　　　奏狀
　　　　論莫將除徽猷閣待制奏状
右臣伏覩十一月十一日奉聖㫖莫將奉使宣力特除徽
猷閣待制京畿都轉運使兼主管奉迎梓宫一行事務臣
聞祖宗朝慎重名器未嘗輕以假人至扵次對之官尤所
吝惜惟徳是命不以賞功異時有嘗為侍從帶權字者雖
復積年或遷外任猶不以是予之則下扵侍從之列從可
知矣自崇觀以来蔡京用事專扵私恩敢違舊制凡被此
選者非京之親則其黨與也至今人無賢愚皆知其非方
陛下中興之初舉偏救弊大振頹綱如此等事豈宜不改
臣謹按莫将昨自司農卿出将使命曽未累月遽有此除
近例所無實駭觀聴臣初與将不相識但聞外議籍籍皆
以将為乗時射利之徒未必有守陛下灼見其才足以倚
辦斷而用之正須假以歲月俟其績效稍著粗厭人望然
後以次命之似或未晚況聖主用人顧眄所及人自知徳
豈特美遷方肻盡力若使事有前比固非令猷如其不然
庸可以一将之故遂廢萬世可行之法哉臣職在言路創
見此舉事干政體不敢緘黙伏望聖慈特寝已行之命以
允公議或不得已扵近下職名中處之不獨使朝廷恩賞
有名亦使將軰知美官難得安扵分守以待任使不至過
有僥倖臣不勝區區之忠惟陛下裁察謹録奏聞伏候敕
㫖
右臣今月十五日具奏言莫将以奉使宣力除徽猷閣待
制不當乞扵近下職名處将未䝉施行臣之所論未敢遽
已臣聞人主用人其情出扵喜怒之初而其事見扵予奪
之後喜而未予人猶以為榮怒而未奪人猶以為懼盖榮
之者榮其方來未已之恩懼之者懼其後日必至之患今
陛下棄法而用将拔擢之意人皆知之雖復改命而用将
之意猶在也将其有不知耶故䟽恩以示情吝予以應法
稍就近下職名處之無損扵将又合公論可謂兩得之矣
臣章未降外議沸騰臣縱欲緘嘿不言以固初寵亦何以
上副陛下廣開言路之意哉臣惟往者尹焞亦自卿聮命
以次對之職盖由焞先除從班續以疾辭至扵十數朝廷
惜其老不可留以此寵之所以命有徳也扵将何有焉将
固非焞之比借使其才可用亦須俟其有功然後加以此
名庶厭人望自古才有餘而徳不足者飢則為用飽則颺
去先為之極何以使人陛下必以奉迎梓宫使之應辦欲
重其事與之以其所宜得者不復盡奪已為過扵厚矣将
復何求臣所惜者非分之恩所畏者衆多之口事干政體
豈可雷同伏望聖慈念臣職事之所當言察臣忠樸之所
宜守必賜俞允以示聴從臣不勝俯伏待命之至謹録奏
聞伏候勅㫖
　　　　論宰執不和奏状
右臣近聞宰相秦檜與參知政事李光因御前奏對互有
異同不知所争何事而外議紛紛以為大臣不和有累國
體臣身在闕門之外得之傳聞恐非其實以此累日未敢
論列今又聞檜以疾在告光亦乞去則是大臣果有不和
之跡矣臣職在諌省豈可不言臣聞舜命九官濟濟相遜
和之至也衆賢和扵朝則萬物和扵野故簫韶九成而鳯
凰來儀擊石拊石而百獸率舞夫功成作樂寫人心之和
而已樂作而物應其理固然然所以感之則出扵人心而
非樂也子思子曰喜怒哀樂之未發謂之中發而皆中節
謂之和致中和天地位焉萬物育焉夫中者和之隐扵心
而和者中之見扵外者也此内外之符也通天下一氣耳
動扵此應扵彼間不容髮矣致之有道則天下安得而不
位萬物安得而不育兹其所以為舜之時乎且中無常位
以偏而後見中足以召和而偏亦足以生乖和氣致祥乖
氣致異各以類應而國之安危繫之盖自古及今未有朝
廷不和而能有為扵天下者也今陛下躳行孝弟而逺人
請盟不以兵車而疆土自復臣雖愚懵亦知其所自矣而
朝廷之上一二大臣陛下所與同心協謀以終中興之功
者方且各持偏見不能共和以濟國事臣未見其可也且
光與檜争其事之大小緩急臣固不得而知之也然事小
而緩亦當退而合議進而聴㫖都俞之間一言可喻何至
廟堂之上聲色俱厲取笑四方乎昔光為小官已能力抗
朱冲及陽朔之貶一時稱之逮守宣城譽望尤著然其性
素剛不能下人屢進屢退皆縁難合而檜亦喜其為人引
與共事光又謂檜臨難嘗有不奪之節欣然肻來惟上所
用亦既踰年矣今者不顧往日之契而驟起異同之論事
之輕重有不及慮而分之上下有不暇恤則其意必有在
矣況非一朝夕之積也必欲其再合宜非他人所得與者
在陛下訓諭之如何耳若復丁寧告戒以今日之所當務
者使之忘私以徇公宜若可合而猶或不能無芥蔕扵胸
中則其不能相與乆處也可見矣縱復可以乆處其不能
降氣以相從協力以濟務又可見矣夫事有是非理有曲
直非獨二人者自知之陛下固已深知之矣大臣去就固
自有義進退之際惟明主裁之謹録奏聞伏候敕㫖
　　　　論鄭億年除資政奏状
右臣伏覩正月二十八日指揮鄭億年復資政殿學士依
舊提舉醴泉觀行在居住仍奉朝請臣聞賞罰者國之紀
綱也聖人用之有萬世之公有一時之權萬世之公可常
而不可變一時之權可蹔而不可久故能賞當其功罰當
其罪而國之紀綱立矣今者忘萬世之功而任一時之權
用賊豫之所以悦億年者以寵億年將使為善者不勸而
為惡者不懼無益扵紀綱而有害中興之政臣固不得不
論也臣謹案億年故相居中之子雖嘗為從官無他技能
而有從賊之醜夫陷扵賊固非人之所欲然從之而得美
官必有取非其道者因赦而復之是以賊豫之所悦而與
之者為正也其可乎且去歲大霈所謂權也凡有官者不
奪亦所以安反側耳而又有褒而遷之者以其不辱僭叛
其義不可掩也又有遷而用之者以其眀習将畧其才不
可廢也億年名在侍從之列其可自同扵反側者乎其義
果可褒而其才果可用乎此不待臣言也然則用權以廢
公非所以待億年亦眀矣而其所以可恕者宰輔之世身
為從官不幸而陷扵賊為不足誅耳然居中之秉政無状
天下所共知者億年寅縁以取兩制使無他過以至今日
猶在討論追削之域而況扵已嘗從賊不奪舊官而加之
以職名乎夫以從官所宜得之職名在億年尚不宜予則
執政所宜得之職名億年其可與乎且資政隆名賊豫之
所竊而與之者也固不可以言復矣陛下必以復為言者
則已著其從賊之罪矣使億年粗有知識必不敢受强而
授之則彼以義而獲褒如凌唐佐李亘之黨必曰億年以
仕賊亦褒矣吾屬何榮彼以才而見用如李顯忠趙彬之
軰必曰億年以負國亦用矣吾屬何安由是而推之必又
謂嘗為賊豫将相者他日來歸未必不以将相處之也此
聲一傳誰不觧體是以一時之權寵一億年初無所補徒
使為善者不勸為惡者不懼自壊賞罰之紀綱而更為今
日中興之累也此而不改民将失望後必難悔矣伏望斷
自聖心将億年所帶職名特賜追寝使之在外居住庶幾
逺去班列少息紛紛之論臣不勝幸甚謹録奏聞伏候敕
㫖
　　　　代江西帥李丞相薦蕭茂徳奏狀
臣伏覩臨江軍進士蕭建功介特自守而勇扵為義親仁
好善而無所茍合居扵峽江之上人無賢愚皆欽而愛之
幼喪父事母至孝杜門養志不汲汲扵進取方盜賊並興
所過焚蕩唯建功所居之廬獨得不燬人以是推其賢故
贈諌議大夫陳瓘以論蔡京姦惡得罪竄嶺表累年既還
而其子正彚復以言事投海島流離困餓無所扵歸天下
皆知其忠而不敢顧恤其家建功獨往師焉瓘竒之遂妻
以正彚之女其為賢者所愛重如此又故贈寳文閣待制
李樸紹聖間因議隆祐太后之賢為小人誣告久坐廢黜
晚得令臨江軍之清江縣既罷官貧不能歸建功築室延
之朝夕執經問難唯恐其去故二人之學建功得之為多
至其洞曉物情練習世務又自有過人者方朝廷急扵得
才共知中興如建功軰豈可終棄謹因臨江軍之請益以
臣之所聞仰溷天聰乞賜收録庶使山林修潔退藏之士
仰體朝廷招徠之意不忍韜晦競為世用臣不勝區區之
願
黙堂先生文集卷第十二
黙堂先生文集巻第十三
　　　奏狀
　　　　辭免舉賢良状
右脩職郎改差監潭州南嶽廟陳淵
　准尚書省紹興七年六月一日劄子左朝散郎充徽猷
　閣待制提舉江州太平觀胡安國奏承潭州公文准禮
　部牒三省樞宻同奉手詔中外侍從之臣各舉能直言
　極諫之士一人者臣伏見右脩職郎權江西按撫制置
　大使司主管機宜文字陳淵深究先聖之㣲言能談當
　世之要務通達國體曉知政經若獲造廷俾攄所藴必
　有忠讜上副詳延伏候敕㫖五月二十八日三省同奉
　聖㫖劄與胡安國依紹興元年九月十一日已降指揮
　具陳淵詞業繳進劄付淵須至申聞者
右淵竊以賢良方正能直言極諌之舉起扵漢之孝文盛
扵武宣逮其衰世猶不敢廢故得人之盛至今稱之唐因
其制進士之外設為制舉以待非常之才一時名臣多此
途出至扵本朝尤重其選既舉之以侍從之公又稽之以
平昔之業必也行藝適稱然後試之以六論詞學俱優然
後考之以廷對盖每發必中始獲與選斯亦可謂難矣自
非深竆經史百氏之書博考傳記諸儒之說通達國體眀
習世務必不能仰副朝廷招徠之意如淵學問荒踈志業
無取至扵文墨尤不足觀豈可茍冒榮名自取黜辱所有
繳進詞業指揮不敢承命謹具状申尚書省伏乞照㑹施
行謹状
　紹興七年七月日具位
　　　　辭免監察御史奏状
左承事郎守秘書丞臣陳淵右臣今月某日准尚書省劄
子四月十八日三省同奉聖㫖除臣監察御史者臣聞命
震驚㒺知所措伏念臣困而後學老不適時頃縁貧病過
竊奉祠之禄退安林藪已為僥幸重蒙恩召賜對改秩且
復寘之書府尤非其分今在官未及一年告假殆居其半
瘝曠之罪日俟汰斥而乃更冐臺察之除雖由親擢其敢
奉承臣仰惟國家自祖宗以來崇奨紀綱之地信用其言
故凡居憲府者不論髙下必以守道不回忠信可考之人
為之所以止邪扵未萌而消患扵無形者用此道也顧臣
何人乃獲兹寵況臣祖父名監與今所除銜上一字聲韻
雖殊而字畫無别稱用之際情所未安欲望收回成命改
授能臣上以遵累朝任擇之意下以弭賤臣濫得之譏臣
不勝區區之願謹録奏聞伏候敕㫖
　　　　辭免右正言奏狀
左承事郎守監察御史臣陳淵右臣今月二十八日准尚
書省劄子十月二十七日三省同奉聖㫖除臣右正言者
臣聞命震驚罔知所措伏念臣一介賤士百無所長陛下
拔自逺方寘之要職久稽報效未即棄捐臣非不欲傾竭
肺肝仰酬知遇而年衰氣索鞭䇿不前復此超除義實難
處況諌省乆虛之職乃朝廷不次之遷豈惟公論之所不
容亦恐後來無以塞責伏望聖慈收回成命以待異材改
除臣一在外合入差遣少安愚分謹録奏聞伏候敕㫖
　　　　再辭免奏状
右臣近具奏辭免除臣右正言恩命准尚書省劄子奉聖
㫖不允臣以非才義難祗受須至再有陳請伏念臣頃以
貧窶之故仰禄嶽祠未及終任特䝉收召臣名在仕版不
敢違命比至闕下薦被誤恩一年之間已遷臺屬皆非臣
所宜得者辭不獲從亦既就列臣惟近制察官唯以分糾
六曹稽違為職繙校簿書僅同胥史非若前代用人必有
回天之力動搖山嶽之勢然後可以辦也故如臣軰衰遲
踈繆之甚茍安分守亦可勉彊然進非其序固已大愧物
論未皇自劾遽又超遷況諫省之官自昔難得其人若非
望實兼隆豈宜輕授而又中興之初陛下與一時名臣共
圖雋功克昌大業雖深謀逺慮必出宸斷而拾遺補闕亦
頼正人顧臣何者敢冒兹責此所以聞命驚憂無所容措
懼必得罪而不敢以亟遷為榮也伏望聖慈察臣誠懇實
非飾辭特賜檢㑹前奏如臣所乞以允公議臣不勝祈天
俟命之至伏候勅㫖
　　　　辭免秘書少監劄子
左承事郎守右正言陳淵准尚書省劄子節文二月八月
三省同奉聖㫖陳淵除秘書少監兼崇政殿說書進講左
氏傳淵衰晚不才昨䝉誤恩擢寘諌省淵智識淺短議論
濶踈曽無毫髪上副聖主求諫之意朝夕憂懼無所容措
方俟譴逐又辱超除惟秘省越分之遷經筵非常之選如
淵何者敢當此寵況淵祖父名監與今來官稱正應迴避
所有上件恩命不敢祗受欲乞特賜敷奏收還成命改除
淵一在外合入差遣以安愚分
　　　　再辭崇政殿說書奏状
左承事郎新除宗正少卿兼崇政殿說書臣陳淵右臣近
䝉聖恩除臣秘書少監兼崇政殿說書進講左氏傳縁臣
祖父名監已具申尚書省乞賜敷奏改除臣一在外差遣
再蒙聖恩除臣宗正少卿其崇政殿說書進講左氏傳之
命尚仍其舊臣義當辭免不敢輒避煩瀆重干聖聴臣聞
春秋之有三傳所見不同互有得失故自漢以來如歆向
父子猶不能無異同之論以陛下聖學髙眀尤深扵春秋
其扵左氏傳亦宜有所去取以通經㫖如臣淺陋無識顧
何足以上當勸講之職所有除命未敢祗受伏望聖慈特
賜收還以安愚分伏候敕㫖
　貼黄臣初除秘書少監兼崇政殿說書秘書少監扵近
　降指揮不合辭免縁臣祖父名監扵法當避已具申尚
　書省乞賜敷奏除臣一在外差遣伏䝉聖恩改除臣宗
　正少卿臣已祗受訖所有崇政殿說書例許辭免在臣
　分義不敢但已遂至上凟天聽臣不勝皇懼戰栗之至
　　　劄子
　　　　赴召與執政劄子
淵往者蒙恩賜對旋復被罪朝廷憫其無他特與洗滌更
縁薦引置之樞府編摩之地遲暮踈拙懼不能當尋請嶽
祠庶幾亟獲㣲禄可以自活自承改命以來忽已兩考方
幸投跡丘壑少酬素志今兹又蒙收召顧職分則不敢違
禮而飾詞念庸妄則難以冒榮而茍進彷徨失據驚悸成
疾乆之不免扶持就道冀逭有司慢令之誅而已無何纔
至闕下重蒙睿㫖再令登對揣已無堪益増愧恐恭惟廟
堂諸公以堯舜之道輔佐聖主固将盡攬天下英才同徳
一心共濟囏運海内遺逸之士誰不歸心如淵等軰鳬雁
飛集初無損益伏望啓迪之暇略賜開陳使不肖者姑以
奉祠之禄待罪山林終此一任因之自免以老就閒如是
則是非昭融取舎公當非惟少弭朝廷一時過聽之譏亦
所以興起天下彈冠願仕之志淵雖與鹿豕為羣其幸多
矣
　　　　壬子八月十八日上殿劄子
臣嘗謂僣竊未平則二聖之歸無期夷狄之禍不觧南北
分裂生靈塗炭此固不可一日而寧居也然而欲平僭竊
而内有盜賊為之梗則盜賊未除僭竊亦不可得而平矣
牽制踰淮之師涵養逆冦之勢因循不振職此之由故為
今日之計莫若先除盜賊俟其不能為患然後北向以定
中原跨河越岱而并居之乗機應變坐制黠虜宜無不如
意者昔劉先主之入蜀也欲資其富饒以争天下其先定
之計固将滅魏并吳而存漢然孟獲未降諸葛孔眀不敢
越險而東出則以掣肘者在其後故爾故其討獲也七擒
而七縱之力屈而不誅其人勢敗而不絶其欲竄之山谷
乃所以安之獲安而蜀人安矣蜀人安然後孔眀得以十
倍曹丕之才併力而擊魏魏亡吳服而漢不得不興此其
志也惜乎謀已定而數竒師未捷而身殞然其所建立已
足以取信扵後世矣今江湖荆楚閩廣之冦盖非止一孟
獲而已而其所過殘滅井邑為墟暴虐之甚又非獲比則
為民除害誠有不可緩者而陛下連歲出師必遣宰執又
副之以大将芟夷招納舉無遺算其所以度内外之勢審
先後之序固不待臣之言矣然臣以謂討之之難不若安
之之難盖自宣和以來監司守令不得其人掊克相師繼
以殘忍民無所赴愬棄耡耰而帶刀劍者幾年扵兹矣今
旌麾所臨次第平定而郡縣牧民之官又不加擇兇渠雖
殱禍根未絶萬一舊弊繁興逆意復萌雖欲人人誅之不
可得矣臣故曰討之之難漢宣帝謂龔遂曰選任賢良固
将安之故臣願陛下及其初定任擇忠信之使分按諸路
諭以重民之意委以刺舉之權俾奸貪不法之吏不容扵
時而公正廉勤之人得以自效然後拔其殊尤聞之朝廷
以為郡縣之長則逺方受賜鰥寡孤獨宜無不得其所矣
此安之之道也必欲濟師舊邦以慰簞食壺漿之民而盡
復祖宗之境土須吾民之安然後擁衆横行以圖決勝似
或未晩傳曰欲速則不達又曰必有忍其乃有濟區區之
忠唯陛下察之
臣聞古之為臣者有稟令無議令故令出扵上下知奉承
之而已此法之所以行而事之所以立也往者靖康之初
淵聖皇帝以兼容之度博訪羣言俱收而並用之甚盛徳
也而忠邪雜糅是非不公故毎下一令上自禁從下至百
執事之臣與夫布衣韋帶之士必群起而交攻之或已發
而中廢或盛行而遽改或姑存之終至扵委靡不振而後
已以故一事無成拱手以待禍其為弊至今尚在也此而
不革無以立政故臣不避僭越之誅為陛下極諫之夫議
政之地昔時士大夫屏息而過之如恐犯分及其後風俗
一變乃始有竊議其非者又其後公肆詆訐無所忌憚則
今日之弊是也亷陛不分莫此為甚朝廷之勢安得而尊
朝廷不尊則國威不立國威不立而欲以指麾顧盻定天
下之大議臣固知其難矣傳曰下輕其上爵賤人圖柄臣
則國家揺動而人不静矣此古今通患也今天下之事宰
相行之臺諫言之若是亦足矣臺諫耳目有所不及則詢
之侍從侍從思慮有所未至則求之百執事其有遺䇿乎
而又下取布衣韋帶之士俾道聽塗說之流得以肆其不
根之論臣恐徒為紛紛無益扵治雖然人主之徳莫大乎
聽納如陛下之舎己從人不間貴賤雖堯舜亦不過此臣
子所宜将順者也而臣私憂過計更為此言者非固欲棄
愚者一得之慮也以謂布衣韋帶之議資之以廣聰眀則
可也若創法立度而惟此曹之徇適足以自眩而已自古
造事者謀之以同斷之以獨故總覽兼聴之誠常施之扵
未決之前而是非可否之私不容扵已定之後為是故也
故臣愚願陛下自今凡有大事議之而後行已行而議者
勿聽毋使眀謨坐困曲説則天下幸甚
　　　　紹興九年十一月上殿劄子
臣聞孔子之言智仁勇曰知斯三者則知所以修身知所
以修身則知所以治人知所以治人則知所以治天下國
家矣夫自修身治人以至為天下國家莫不以此故子思
子曰智仁勇三者天下之達徳也所以行之者一也無所
不達而行之以一則扵斯三者莫知所先後矣臣至愚甚
陋陛下不知其不才處之諫省若将責以言者臣井蛙之
知誠不足以測知滄溟之大亦何所逺然臣嘗讀中庸之
書竊窺三者之㫖求所以合乎聖徳者以謂陛下仁智則
有餘矣而獨扵勇未嘗加意焉此臣所以不能無疑也何
以眀之陛下無所不知而能行其所無事智之至也無所
不愛而能克己以消兵仁之至也乃若抑畏太甚而示人
以弱則靳扵勇矣夫勇非撫劒疾視曰彼烏敢當我之謂
也如天之行健終古不息如水之攻堅疆莫之能先操至
權以黙運斡萬化扵不測夫是之謂真勇神器待之而後
安四海依之以為命其又可畧耶昔者以大事小莫若湯
之扵葛文王之扵昆夷以小事大莫若太王之扵獯鬻勾
踐之扵吳孟子盖嘗以是為仁且智矣彼其處心積慮豈
有異扵陛下乎如太王勾踐固不足為陛下道至扵湯文
之事乃陛下之所安行者然以臣觀之湯事葛文王事昆
夷雖曰無所不至及其十一征而無敵扵天下命将帥遣
戍役以守衛中國亦何有扵葛與昆夷哉故忘己以樂天
者雖聖人之事而用兵以保民者亦王者之所不得已焉
此湯之勇所以表正萬邦文王之勇所以一怒而安天下
之民也由是言之湯之扵葛文王之扵昆夷方其事之也
勇已行乎其中矣苐不露其威而已今陛下之扵鄰國将
不露其威乎亦将信之而不以爲備乎此臣所以通夕不
寐求其說而不可得也或曰小役大弱役彊天也順天者
存吾何容心哉臣則以謂欲知天道視民之去就而已民
心歸之天其有不從乎湯以七十里文王以百里其彊大
不足言矣而孔子以湯武之事爲順乎天而應乎人得民
故也得民斯得天矣曷不觀今日河南陜右之民乎已叛
者欲歸方叛者隨悔此豈人力之所能致哉天實使之也
然則或以不校爲順天或以征誅爲順天其義一也陛下
孝弟之至通扵神眀凡遐方異類不可以言化而理諭者
固将有以感之也則兩宫之還宜有近日未還之間隱忍
以致愛親之誠既還之後釋憾以睦鄰國之好此固陛下
已定之意其誰曰不然然臣之所言盖非謂今日之所當
行也以謂天下之大宗廟社稷之重祖宗開創之至勤累
世扶守之不易適當小雅盡廢之後而陛下承之其可不
為後來慮乎天命靡常事變難測以天下之力過為之備
以待不虞非失計也記曰凡事豫則立不豫則廢故臣願
陛下稍收異議以来天下敢言之士毋或輕棄厚積錢穀
以為他日糗糧之用毋或妄費宻飭諸将練兵秣馬毋得
輕動失信亦毋恃其不來以豫立事而養之以勇庶㡬萬
世根本扵我乎定則天下幸甚
臣聞儉非聖人之中制而孔子對林放之問則曰禮與其
奢也寧儉豈以儉為禮之本故與盖常人之情由儉入奢
易由奢入儉難故當用儉之時不可不慎不慎而無以約
之則末流之弊将至扵不可勝救矣臣觀自昔創業之主
皆有儉徳盖其興扵閭閻熟知民間之疾苦稼穡之艱難
故愛惜天物有不期然而然者禹之治水八年扵外三過
其門而不入逮地平天成之後乃作禹貢既第田以制賦
又因民之所願而取其有餘其㣲及扵漆枲絺紵羽毛齒
革與夫魚鹽橘柚之可扵口菁茅簵楛之適扵用皆在所
取盖亦莫非民力之所得者方禹櫛風沐雨手胼足胝之
時親見百姓之勞苦已而安享其奉固宜有所不忍也故
禹菲飲食惡衣服卑宫室孔子美之以為無間豈所謂愛
惜天物有不期然而然者歟至扵守成之君往往不然輕
費妄用卒以召亂求如漢之孝文盖亦千一耳今陛下所
乗之勢如孝文而天性似之所歷之艱險如禹又不待學
而後至其扵儉徳天下户知之矣而臣强聒猶欲有所獻
者書之稱禹曰克勤于邦克儉于家或曰儉可以施扵家
而已是大不然國之本在家而儉固将施之扵國也孝文
惜百金之費而制度不立終愧前古使其儉扵一已又能
推而廣之如彼其質雖二帝三王之功可跂而及矣可勝
惜哉比年以來陛下恩惠太泛賞給太厚匪頒賜與之費
幾扵無節此固陛下甚盛徳事然府庫空虛而發之不已
財賦匱竭而取之益詳陵寝未成郊祀不逺内有諸将之
饋外有鄰境之好所用既衆而所入寔寡此臣所甚懼也
周官唯王及后世子不㑹說者曰不得以有司之法治之
誠然是周公作法開後世人主侈用之端也而可乎臣謂
周之冢宰以九式均節財用有司雖不㑹冢宰得以式而
論之矣若事事如式雖不㑹猶㑹也故臣願陛下自今凡
有錫賚法之所無而扵例有疑者或輕重非倫或多寡不
類事下三省則三省得以共議事下户部則户部得以執
奏出納之吝有司得以獻其疑可否之宜臺諫得以論其
失凡所經由不許承誤陛下聞其言又從而嘉納之一有
失當即行改正則前日之弊庶幾可息矣上以省費用之
煩下以絶僥倖之求無善扵此臣不勝過計惟陛下財擇
　　　　紹興十年正月上殿劄子
臣伏見藍公佐歸自異域王倫獨留金人過有需索且求
盟書此其意非淺淺者而朝廷視以為常不謀扵衆萬一
應之差若毫釐則安危之機扵此判矣前計已得要在終
之而已而終之之説必有變通臣為言官寂無所聞而又
不能廣陛下之聰明不幾扵失職乎臣惟古者國有大疑
謀之扵心又謀之扵卿士庶人欲其同也同而行之則無
悔矣今縱未能謀及庶人為卿士者獨不可一詢之乎自
風俗之壊士大夫往往　扵廷諍而怯扵公言故朝廷有
事彼此相視不吐一辭事成則曰我固知其如此盖不必
言事敗則曰我豈不欲言顧言之未必見聴爾是以上下
相戒以言為出位以不言為守職今若出自聖意必使之
言則人無以為辭矣且朝廷設官有言責者彼自不得不
言至扵侍從之臣以論思獻納為職盖陛下腹心之任也
徳盛位尊實上所親擢而深知之者豈可有事而不與之
議乎願詔宰相徧召從官示之以其事使之各盡其説毋
有所隱庶幾所同者衆則國論自定萬一從官又有異見
不欲宣言扵衆實封上聞取自聖斷然後行之則上下不
惑而萬世可遵矣臣不勝區區之忠惟陛下裁擇
臣聞朝廷自藍公佐既歸之後嘗有大議而諫官不得與
聞比者外間詾詾一日百變雖有所聞亦復不知其實尸
厥官罔聞知臣不敢逃罪輒進瞽言惟陛下留神而幸察
焉臣聞和戰有二議其實一事然自靖康以來朝廷上下
公卿大夫之間以和為是者必以戰為非以戰為可者必
以和為否二者各執所見不能合而為一此聴其說者所
以乆而益惑也夫和與戰初不在我也彼倡而我應之爾
應之者其可豫為一定之論乎方我之欲和也而彼欲戰
戰固不可已也則和之說廢矣逮我之欲戰也而彼欲和
和固不可已也則戰之説廢矣故和之與戰二議而一事
不可不察也曷不以前日之所嘗行與其所已驗者而觀
之則其議決矣方胡騎之長驅東南也所過殘滅不遺餘
力當是時果可以求和乎其後淮上之師屢出屢勝國勢
已安則戰之效也戰未必不如和扵此可見矣劉豫數敗
彼知我之不可圖也間以使來歸其侵疆而許我以和當
是時果可以請戰乎已而不遺一鏃奄有河南陜右之地
十分天下而復其九則和之效也和未必不如戰扵此又
可見矣夫事之已驗如此而議和者不言戰議戰者不言
和亦已過矣然則和之與戰唯所施之宜而已其又可執
耶今者虜人留王倫為質要我以歲幣迫我以誓書趣我
以來使臣固不知其詳然以臣觀之其皆未可遽許乎何
以言之歲幣必薄然後可繼而彼之所須者太厚誓書必
實然後可信而彼之所約者太過使人有辭然後可遣而
彼之所期者太速許之則終必失信不許猶冀其見察也
或曰彼将不和則如之何曰吾方待命未嘗求絶彼何不
和之有假使不和我有辭矣辭順而彼不聴是其本無意
扵和也今雖偽以為和後亦将變矣變之遲速亦何擇焉
且和終不可恃也和變而為戰則往年淮上之師是也豈
皆為彼所敗乎其倡在彼其應在我臣故曰和之與戰唯
所施之宜而已孟子曰未聞以千里畏人者也況今日之
地十有千里者乎臣僣議國事罪當萬死然臣所言天下
之公論非臣私言也臣已有奏劄乞令從官㑹議今先為
此言以進其聴而從之罪而誅之臣不敢有所擇也臣不
勝皇懼戰　之至
　　　　正月十五日進入劄子
臣近以朝廷議欲遣人再使金國曾具奏劄乞詔宰臣徧
召從官示之以其事使之各盡其説庶幾所同者衆則國
論自定如從官或有異見不欲宣言扵衆俾實封上聞取
自聖斷至今累日未蒙施行豈聖意自有所在而非臣下
之可與乎無乃紛紛之論可厭而朝廷大臣以謂不足恤
乎古者國有大疑謀及卿士似不如此臣之所言未可已
也臣聞以天下為天下則身佚而功倍以一已為天下則
力勞而效淺盖天下者民心之所在也民之所欲天必從
之湯以七十里而興商文王以百里而興周其後世子孫
更數百年而不絶者得民心而已民與之則天與之矣雖
然民則衆矣欲知其心何自而察之乎察其所服從者斯
可矣百官者民之所服從也百官亦多矣欲知其心何自
而察之乎察其所仰望者斯可矣朝廷侍從之臣百官之
所仰望也異時宰執由此其選盖人物之傑然者也國有
大事過而徇之天下之心扵此可考矣故多不患扵難諧
寡不溺扵偏見亦何憚而不使之議乎夫以朝廷侍從之
臣而不使之參議國之大事則陛下之所取謀者二三大
臣而已萬一二三大臣不能無蔽陛下必從其説将誰使
正之艱難以來十有五年扵兹矣陛下焦心勞思不皇暇
食以至今日幸而國勢已立夷狄有所畏憚海内跂踵以
俟中興正須博採兼聴唯是之從布宣徳意曲順民心而
廟堂之上容有秘而不示者豈啓迪聖主以天下為天下
之道乎幸聴臣言詔令從官都堂㑹議必有至當之論以
助陛下矣古人有言曰所言公公言之所言私王者無私
私則有偏公則無執有偏則民易以怨無執則衆莫不從
上下内外莫不從之天下可運扵掌矣惟陛下毋以臣言
爲不足聴而忽扵用衆則天下幸甚
　　　　正月十七日上殿劄子
臣既言和與戰二議而一事不可徧執惟所施之宜而已
又以謂天下有必勝之勢亦有必敗之理我與敵人之所
共用者若其必勝之勢在我而必敗之理在彼則在我者
不可以不用雖未能用亦不必過爲之慮知此則和與戰
之議可決矣何以言之昔者三國之際魏最强吳次之蜀
又次之方孫權劉備無恙時以曹操之姦雄溉平中原僣
亂因其餘勇以却烏孫鮮卑一弱子之力耳而不能并吳
蜀而有之則以吳蜀之險可恃故也故吳蜀利扵守魏利
扵戰魏雖能戰而吳蜀必不可入吳蜀併力以攻魏則魏
可亡魏與吳蜀合而為一則内陵外侮皆不足憂矣唯其
各守其所久之而不能合雖合而無以守之此其所以有
而不能久也今我據有吳蜀以為根本虜雖强大終莫能
侵又益我以河南陜右六十州之地盖三國之所雖合者
此雖大帝三王之天下絶長補短未能遠過顧吾所以主
張和維持之者如何耳故用此以戰則戰無不克用此以
和則和無不成此所謂有必勝之勢也自古彊盛無過扵
秦既已蠶食六國遂并天下莫與為敵矣然夷狄種性仁
義不施而暴虐是用故傳之二世而亡今虜邈在萬里之
外豺狼狐兔之與居非能為秦也而以小加大志得氣滿
貪黷無厭方且骨肉之間自相屠戮心腹之内日以離間
專為淫侈以夸其所有之富旁附之國至有不忍其虐逃
而遠之者察其所為必不能久此所謂有必敗之理也用
我之所必勝以當彼之所必敗可以有為而我方約和不
欲言戰惴惴然唯恐虜之復來此虜所以得而輕我也且
我之所以不欲言戰者豈非以往日維揚之遷徙浙東之
奔播有不可以不戒乎此又過慮也胡不觀今日之勢與
靖康以後為如何今日之勢方興也靖康以後之勢已壊
也此豈可同年而語哉盖自宣和以來朝廷所以待金人
者有得有失其失在扵靖康之前而不在扵建炎之後不
可不辨也靖康以前敗􁋼扵契丹貪得扵燕雲賊來不拒
賊去不追其失已不足咎矣建炎以後不守南都避而之
維揚不守維揚避而之臨安又之㑹稽四眀如太王之扵
狄人盖有不得已而然者非失計也其後復歸臨安彼固
以我為怯無足憚者故我得以收人心彊國勢選将治兵
嚴為之備所以屢戰屢勝十年無患此非其得耶觀虜之
意既得中原豈不欲謀吳而據蜀兼有四海之利乎然每
舉輒敗知我之有備也必将待時而發則雖名得中原其
實不可保矣與其既得而不能保孰若棄而不守猶足以
緩我而市恩乎此虜所以廢劉豫而退保河南之意也而
我之所有如此猶且以往日之禍為戒亦已過矣臣甞逰
荆州見荆人所以事闗羽者家置一祠雖父子兄弟室中
之語度非羽之所欲則必相戒以勿言唯恐羽之知之也
夫羽之死已數百年其不能定以害人也審矣而荆人畏
之如此以其餘威在人上下相傳有以誑惑其心耳今金
人去中國限以北虜水慄陸讋不知經幾聚落然後能復
至燕雲也不為之備而徒畏之豈知所先務乎且虜所謂
生女真之兵者自南而北所存無幾所可致者諸蕃烏合
之醜類耳散而復集其勢實難集而使之遠來必不能久
縱使駐足扵燕雲之境而垂涎扵雍梁之地亦必有豫未
敢輕入盖進則有山寨必叛之虞退則有契丹修怨之慮
不顧而越河亦虜之所忌也又況河南之民既歸而安必
以死守虜雖善戰恐亦未必得志耳臣故曰用我之所必
勝當彼之所必敗可以有為不當以前事為戒而和與戰
之事可決而無疑者為是故也臣本書生扵用兵之事實
不能曉至扵天下之理盖嘗得之扵經術矣意之所見不
敢緘塞若和未可變戰亦當備則臣所言未必全無補也
臣願陛下察今日勝敗之由與在我者可以有為在彼者
可以無戒雖未絶和以戰為主如陛下所以諭臣者此計
一定萬世無患矣臣不勝區區之忠惟陛下財擇
　　　　正月二十三日上殿劄子
臣衰晚不才誤蒙陛下寘之諫省凡有所陳必賜開納在
臣微分可謂千載一時而自到省以來臣所不散不言者
往往多是細故雖蒙施行可以自幸而亦可以為媿以是
朝夕皇懼木知所以上副陛下容諫之意者幾欲乞賜罷
黜未敢遽發近因藍公佐歸自金國而同時正使王倫輒
為金人所留又聞金人盡誅往日主議之人且悔前約以
此重有邀索國事之大無過扵此扵是輒以和戰二議不
可偏執之說仰慁宸嚴冀以少塞臣責荷陛下過聴臣計
且語臣曰今日之和非惟不可偏執自當以戰為主意欲
積財練兵選将帥固要害過為之備以待不虞可和則和
可戰則戰此宗社之福天下萬世之幸也臣當時不能自
已雖已畧涷曲折多是承意稱賛退而自省有未盡者将
復進其瞽言未果而數日以來不聞廣行咨訪但見已命
之使又有升黜将趣其行莫測所謂臣固不可中輟必盡
言之惟陛下矜其狂愚而加察焉臣聞衆論未孚必稽其
實是非混淆當俟其定語雍容則易從詞迫切則難聴臣
既已知之矣而今日之事臣必欲亟效其區區者以謂事
機之彂近在朝夕不容有所待故也且陛下既知今日之
和自當以戰為主則和之不可堅守而戰之不可不備也
審矣今乃急扵遣使而不及其他此臣所以疑也且使之
所以不可不遣者以虜之不能無求而我亦不得不許也
雖不得不許而亦有不可許者如取河北之民則失人心
用彼之正朔而亂國政若此類者誠不可許朝廷亦捋不
許之矣至扵誓書之有從違歳幣之有多寡又在夫可許
與不可許之間斟酌而予奪之尤所當慎也盖誓書之未
行必待歲幣之有定而歳幣之數寡則可從多則難繼彼
方挾彊以凌我求之者多而與之者寡必不諧矣且為後
日之計又不可多然則使其可遽遣而莫之議乎臣觀祖
宗之待契丹可謂過扵厚矣然景徳所賜朝廷本有過許
曹利用損之止扵三十萬慶曆所賜朝廷又有過許富弼
損之止扵三十萬方是之時金帛之直每一疋兩不過千
錢省陌總而計之為省錢五十萬緍而已人猶以為多也
今疋之直不下十倍而兩之直三倍有餘矣如聞虜人欲
援舊例此乃祖宗續增之數其可盡許乎又況必不止此
而奉使之人又未必有如利用與弼者若一一如其所請
而不與之較後悔無及矣且獨不見宣和靖康間趙良嗣
李悦李鄴之所許乎𥘉欲靖難不復深慮其後虜人得以
藉口遂致今日難弭之禍徒以使之不得其人故也使之
不可遽遣亦可見扵此矣且使之不可遽遣而亦不可以
不遣遣之則必有所許亦必有所不許臣既陳之扵前矣
若遂遣之亦誠有可議者以臣愚見許之多固不若許之
寡也盖虜之所求無厭以其本無意扵和也洗已見其觧
和之兆乎今吾固有所不許則已咈其欲矣就其可許者
而許者十七八而不許者十二三可謂許之者多而不許
者寡矣使其有意扵和則可不然許之多者不足以得其
喜而許之寡者適足以彂其怒多固不喜寡亦必怒皆不
可以得其和則與其多許而失和不若寡許而失和之為
愈也何則多與無益寡與無損故也盖和戰兩途彼之意
常欲戰不得已而後為和我之意常欲和不得已而後有
戰戰非我之意和亦非彼之意不能以相易也何以知其
然以往者京城浙東之變知之也方虜之犯京城必邀二
聖以往凡皇族之在城中無一人得脱者及來浙東逼逐
衛兵遠建海涯幾及屬車之塵此其意豈欲復存我宋萬
世之祀哉頼皇天悔禍宗廟社稷之靈與海内愛戴之心
共惟陛下以臨九有十年之間國勢已立以守則固以戰
則勝故虜亦不得已而約和耳然其不欲存我之迹固在
彼非本石亦將懼我必欲滅之之謀矣緃陛下以天地之
度愛惜生靈㫁無復讐之心彼其能自安乎彼不能以自
安其能終容我乎然則和之必變可立而待矣或者必欲
多與之幣以幸其乆而無變無是道也故臣願陛下以和
為息戰之權以戰為守和之備惜財以厚民吝予以存信
不計目前之利務為長久之䇿臨遣使臣訓之以不欺之
誠示之以一定之議俾毋輕許以誤大計則雖蠻貊之邦
無足憂矣然後遴擇謀臣精練戰士多積穀帛以備糗糧
之用　固封守以保安業之民觀釁而動動不失時則以
和以戰惟我所欲耳古語有之無待其不來恃吾有以待
之如是則金人之彊將無所施其扵厚幣以求􁋼不亦遠
乎臣至愚甚陋自以天下至計莫尚扵此敢布腹心伏候
採擇
默堂先生文集卷第十三
黙堂先生文集巻第十四
　　　劄子
　　　　與李泰彂尚書
淵側聞尚書重名乆矣陽朔之行淵實親見靖康鯁論得
之先生長者為詳宣城之政人人能道之至扵出處去就
又有大過人者盖嘗願見而不可得而自到臨安以来執
事適出今幸大斾之旋輒以平昔慕望之勤冀瞻風采而
又以聲氣臭味之似布腹心扵左右投機之㑹間不容髪
不暇如禮裁書儻容而察之有可採者淵聞宰相之進退
天下安危治亂之所繫焉自朋黨之論興天下之士有詆
訐大臣搖奪公議以行其私者臺諫侍從之臣莫之敢救
非直不敢救而已徃徃以毁其人爲直而以譽其人爲諂
由是賢者在上孑然無助方将犯天下之所難以持危扶
顛爲務而異意之人以不便扵己巧爲邪說媒糵其短深
排而力攻之人主或不察賢者又勇扵必退小人得計而
天下之事去矣自上即位以来當忠邪難辨之時進退大
臣或不恊扵公議者則朋黨之論有以害之也去年范丞
相去位上既灼見前日輕信之失奮然不顧擢用二相其
一以有天下之大功其一以有天下之大節自是髙舉逺
引無所附離之人争先淬礪不愛其身以徇國家之急上
亦傾心倚注指日以冀成功以謂小人之言自兹可息中
興之業庻㡬有濟而比者至有寒士獻書闕下大肆狂悖
欲以蔽聖主之聰明其言所指不一盖皆所謂安危治亂
之機者此其措意豈淺哉若幸身在朝廷又為上所親信
釋而不論則後日之患将有不可勝言者矣竊意此書非
寒士所能為觀其文詞委曲若素在朝廷之上者是必姦
人有以使之也盖兩年来君子登用小人稍稍退黜群枉
失勢期免後禍且圖進身故伺隙抵巇借人之筆舌以逞
其欺㒺之說将變已定之計為今日之害此甚可慮也且
非特如是而已必又内連左右近習之徒外結背公死黨
之士相為應援以中陷忠良此而可忍孰不可忍其書計
左右必見之若其言有及扵執事者自有公論不足深校
然今日淮西之事上所委任不為不重将由是恢復中原
攘却夷狄以伸四海積年之憤為萬世無疆之計萬一鼔
行而前而讒邪之徒相與瑕疵之扵後欲求不世之勲扵
千數百里之外豈不難哉况其言潜傾大臣而以其所汲
引之人為有黨此尤不可不辨者願以區區之意聞扵上
若聖主已覽其奏洞然不疑則前日閫外之寄便當身任
其責雖冒危難所不可辭不然去就之際猶當斟酌之也
　　　　薦詹力行
淵等伏覩本州廸功郎監合同塲詹勉學問粹深操履堅
正方崇觀政宣間學校之士務為詭詞曲說追逐時好唯
恐不售而勉獨以謝顯道陳可中為師竆幽極㣲期扵自
得晚得一官為貧就禄不求茍合可謂自信甚篤躳行無
倦老成之人而沈匿下僚鮮有知者伏望鈞慈考其所學
特賜旌别庻㡬晚進有所激勸不為無補
　　　　與李丞相論王權等家屬
淵竊惟江西盜賊服叛不常皆縁自來治之無法所以連
年猖獗不已大為民害比者王權蘇勝劉文脩潘汝霖等
四人伏誅上下交慶乃知天之所不赦亦必待人而後行
也自兹兇渠宜亦知所畏懾而一路之害可悉降矣然前
日賊首赴使司唯蘇勝以其老弱偕至比以呈稟䝉鈞㫖
押下吉州并王權等家屬並送千里外軍州編管若以王
權等殺人之多則其家屬罪止編管已為輕典縁王權等
之黨無慮數百人當時皆受招安後來有違節制者四人
而已其兄弟妻子無與也四人既誅其家屬不可依其餘
黨而盡釋之乎夫誅四人違節制也釋其家屬從吉州之
始招也如是則既來者足以安其反側之心未來者亦可
以開其自新之路人情愛生而惡死使來者知必可以得
生孰肻舎生而就死哉消弭未然之患或出扵此淵愚意
欲乞以此四人家屬送吉州依元招安指揮放令逐便庻
㡬威不獨立恩有所歸兩得其道也儻有可采伏望不棄
狂言特賜施行
　　　　論考實
臣聞人主之道在乎知人而知人之要莫若考實不考其
實而欲以耳目之所聞見心志之所測度期扵得人雖堯
舜不能也今夫騏驥之扵駑駘其技固不相侔矣使之同
一皁櫪羈縻而飲食之雖騏驥亦何以自别乎故必待歷
塊超澗奔逸絶塵然後知其異扵凡馬也堯舜號為知人
而書之所稱曰眀試以功車服以庸夫眀試以功考其實
也車服以庸因其實而用之耳若舜之在下堯既聞其聰
眀矣又歴試之至扵用鯀亦然四岳舉之堯曰方命圯族
既而曰試可乃已自今觀之若舜者宜不待試而若鯀者
又不必試然且云爾者考其實而已唯考其實故舜之聖
終有以底績而鯀之不肖不能逃其罪扵九載之後也迺
者朝廷進用人才間有異扵是者雖陛下眀扵知人處之
莫不曲當無可議者然臣嘗謂人之才智隠扵無為若功
業則遇事而後見方其無為非識者莫能辨逮遇事之後
雖庸人亦得而可否之故用人之際唯在考實考實之法
非固尚勞績而畧志節也所以審衆情而核真偽者不得
不然也况庻官之扵侍從如霄壤之不相侔百官之扵臺
省如涇渭之不相似若不待其經歷既乆名稱流聞人人
皆以為宜遷然後授之亦恐艱難之際終不足以厭人望
矣臣故以堯舜考實之道為獻位卑言髙唯陛下裁赦
　　　　論用宗子
匹夫角力壮羸不等則壮者必勝使二羸而當一壮則勝
負未可知也乂况扵羸者之多乎故閭閻細民以父子昆
弟之多寡為强弱急難之際豈無他人不若親戚為可恃
也豈獨閭閻之民為然雖大而天下亦莫不然武王克商
同時而封者五十三人而異姓不在是焉當時不以為私
後世不以為過豈其才智皆足以過人而徳業皆可以服
天下乎所以布枝葉而芘本根强手足而衛頭目不得不
然也周之所以卜世三十卜年八百者其以此耳今夷狄
之强既與吾為敵國而吾之親族衰替未有甚扵此時不
圖所以紏集而簡拔之使居腹心之地以為吾援壮羸異
勢其何以濟此夷狄所以輕視中國易發而難制也頃者
虜騎憑陵二帝北狩戚屬之在東都者席巻而從之獨陛
下一人適居扵外天實留之以興我宋其餘宗室散處遐
方下國又皆踈屬卑秩不近畿甸幸而獲免亦已寡矣謂
宜旁搜逺訪使各陳族系圖而上之近還近地親加試擇
焉其有屬尊而官髙聞望素著者俾領方面或處監郡之
任其次委以州縣掌兵之職若已嘗出仕而貪墨殘忍不
才無能者姑仍其舊後生可教者教之俟其成就然後用
焉如此則數年之後聲績傳播将有如漢之河間東平者
出夷狄聞之必謂中國親族多賢足以自輔自然畏威而
不敢肆矣昔仁祖朝富弼在樞府仁祖詔弼專管北事弼
因上安邊十三䇿其一則論宗室當教而用之所以强本
支而服四夷者以謂虜人貴親多以近親為眀王将相以
治國事以掌兵柄所以自强而中國未聞有皇親可以為
朝廷屏翰者虜必謂王室孤危無所扶助本根不固易以
搖動此誠宜為夷狄之所窺測也此言仁祖時也其後熈
寧元豐間始行教養考試之法英才軰出雖未嘗大用無
赫赫功名震耀海内而亦不得為無人矣不幸遭值冦攘
徃徃罹害流離殊邦凋喪殆盡今又有甚扵仁祖以前矣
然弼言扵仁祖時是時海内乂安兵革不用而又契丹講
和之後而其反復切至如此使當今日其所獻計又宜如
何也區區管見惟陛下深念之
　　　　論除盜賊
天命唯周公不敢知然今日之事以理觀之天之眷宋未
有艾也何則祖宗之徳澤在人未竭而民之戴宋無有竆
已故也故請試言之昔我太祖皇帝市不易肆而得天下
太宗繼之四方僭偽不勞而復真宗仁宗視民如傷屈意
和戎以安赤子不殺之徳入人心髓復更五世以至今日
中間奸臣繼執國命百姓征彸無所措其手足故夷狄得
以侵侮中國自古王室遽爾敗壊遂至扵不可支持者未
有酷扵此時然民心猶未離也豈非祖宗徳澤在人未竭
而民之戴宋無竆乎觀民之從違則天意可得而知矣方
淵聖入繼大統雖兄弟之間不能無疑而獨扵陛下親厚
此有以見天意也當是時大臣如耿南仲之徒茍可以獻
疑扵淵聖者無所不至及其奉陛下為大元帥莫有阻遏
之者陛下雖欲不去京城不可得也此又有以見天意也
使北之行未果虜已入冦方圖引還而二聖逺狩皇族内
外莫不扈駕以徃而陛下適逺父兄之側故王室陵夷而
宗廟社稷賴陛下復存此又有以見天意也天留陛下以
興我宋其意之篤盖如此當此之時但當欽承天意以追
復祖宗之舊而已盖天之所以付陛下甚重而其責亦不
輕若二聖未歸宗社未復天人未一金人之仇未報則祖
宗之業因循而不復振而陛下之責亦不能塞矣此宜朝
夕黽勉坐薪嘗膽而以為憂也然以今日之勢觀之則有
未能遽如陛下所欲者盖大江之南荆湖之間與夫閩廣
之冦尚為内患故也夫歸二聖復宗社一天下以報金人
之仇而内患不除若出師北向以竆逺畧則鼠竊狗偷近
生肘腋亦足以牽制我矣故當先静其内然後外亂可弭
也諸葛亮必禽孟獲然後出師盖為是爾徃者朝廷嘗命
宰執副以大将先由福建以次及江東西湖南北之盜盖
有意先平内患也臣以謂既有以平之必圖所以守之
擇守令毋拘以常制而使之以愛民為本豈獨施扵内而
已哉雖削平僭竊鞭撻夷狄而臣之亦可也
　　　　論時事十一首
　　　　　衛兵
臣聞兵以强弱多寡為輕重常使内重而外輕則王室尊
而諸夏安矣昔楚漢相距扵滎陽京索之間天下之勢如
提衡然未知所軒輊也髙帝始得蕭何張良又得陳平猶
以為未足又得韓信屬之以數十萬之兵戰勝攻取無不
如意然後天下之勢其重在漢項氏已衰漢業未成昔之
躡足而封者已據千里之地漢雖滅楚而輕重之勢又變
矣故信之王髙帝之所深憂也方髙帝築壇以拜信既委
之以諸将之兵矣而髙帝所将之兵猶衆也其分兵多扵
信所以使之東向以争天下而扵己未能去兵者亦所以
制信是以雲夢之㑹信不得遯故嘗謂髙帝曰陛下不善
将兵而善将将此信所以為陛下禽也嗚呼此髙帝所以
能并一天下而終扵無患也歟今自人主不復将兵而諸
将在外人提數十萬之師朝廷所資以禦夷狄除冦盜者
而進退去就唯其所欲此豈非可慮之事乎而樞宻三衙
尚仍舊法自相牽制而所蓄之兵益損扵舊使其力足以
制之猶患所以使之者非其人况强弱多寡相什百耶故
臣愚願増其數使與外兵畧相當而又去資格私昵之弊
搜求傑特取其才智之優扵諸将者命以為帥無事則歸
宿衛有事則統之以出戰力飽而氣不挫有所不出出則
宜無不勝矣如是則人主雖不将兵其與親御六軍何異
既以増重朝廷之勢而又使諸将望風知懼艱難之際有
所招麾不敢首鼠自營為一身計此亦今日之急務也
　　　　　薄斂
哀公問扵有若曰年饑用不足如之何有若對曰盍徹乎
公曰二吾猶不足如之何其徹也曰百姓足君孰與不足
百姓不足君孰與足夫夏后氏五十而貢商人七十而助
周人百畆而徹其實皆什一也夫取民以什二用之猶不
足而告之以什一之法不亦迂乎此儒者之論所以多不
見聽扵時君而商財榷利之臣所以常得行其計也然世
之患不足者始則多取扵民民既不足又從而暴斂之掊
克屢興扵是有轉徙流散去而為盜賊者終扵不足雖加
之以刑戮財何自而得乎非特如此而已因之以致大亂
者是不反其本之過也由是言之雖若甚迂直在其中矣
　　　　　用老成
夫學然後知其不足經歷既乆然後知其誤謬方少年恃
其天資過人盛氣以待物更事之後未有無悔者也悔而
知改猶足以為善悔而不改終扵敗國亡家者有之矣故
學不可以已也若乃學焉而未至事不素練則老成之人
可尊而不可忽人主深居九重之中稼穡艱難之未知而
能應天下方來之變者知此而已昔者孫權年未及冠而
能使曹操望其營壘曰生子當如孫仲謀此可謂一時豪
傑之主矣然其母嘗以屬張昭故昭毎諫之必以太后為
言我太祖皇帝英偉之資無與倫比而杜太后嘗令趙普
輔之夫孫權之智不減張昭而太祖之聖豈趙普所可跂
及乎取其經變之多歷事之乆而已况扵不及二君而欲
棄老成人未見其可也
　　　　　用有徳
天下之士有有徳者有有才者有有智者人君用之唯其
其宜而已智者謀之才者辨之有徳者守之是三者闕一
不可用或偏焉必不能有所濟矣故書曰凡厥庻民有猷
有為有守汝則念之才智與有徳者之謂也或曰治平之
時唯徳是任艱難之際所當用者才與智而已是不然夫
有徳者何施而不可昔髙帝定天下天下所謂傑然者三
人既已為其腹心爪牙之用矣其餘如曹參周勃陳平亦
皆足以相國才智之徒盖不少也然必待四老人者出以
傅太子然後漢室以安光武中興冦鄧耿賈之流二十八
人者依乗風雲俱有可稱所謂才智者亦衆矣然必起良
吏卓茂以為太傅然後風俗以變由是言之才智之士艱
難之時雖不可無而有徳者亦不宜忽矣
　　　　　覈實
夫實之不可不覈乆矣今使寒族與世胄並進則世胄疑
扵練習老成與少壮俱用則少壮疑扵敢為樸茂與輕俊
角才則輕俊疑扵多能木訥與利口共談則利口疑扵通
曉如不覈其實方且任情違理以私害公斷而用之是使
寒族老成樸茂木訥之人皆見棄扵一時豈不亦甚可惜
哉故人主惟實之求見其可而後用之内以自信外以信
扵人故讒邪不能損其眀欺蔽不能乗其間而天下之真
賢實能相與彈冠而起為吾所用矣
　　　　　聖學
子入太廟毎事問或曰孰謂郰人之子知禮乎入太廟毎
事問子聞之曰是禮也昔之稱聖人者必曰生知夫生而
知之者知其禮而已至扵儀章器數其在事物之間者盖
有不能盡知也故孔子問禮扵老聃學琴扵師襄問官名
扵郯子嘗曰吾十有五而志扵學又曰十室之邑必有忠
信如丘者焉不如丘之好學也又曰以思無益不如學也
又曰我非生而知之者好古敏以求之者也又曰聖則吾
不能我學不厭而教不倦也故孟子曰夫聖孔子不居夫
居其聖則終至扵不能聖唯不居其聖所以無所不學而
聖益聖也
　　　　　求諫四首
天地至大日月至眀而人之㳺乎覆載之中出乎照臨之
下皆其徳也今使人旦朝賛之暮夜譽之則人必以為得
狂疾矣何則天地日月非賛譽之所能益而亦無待乎人
之賛譽也人主之徳其大如天地其眀如日月盖其所當
然者雖賛譽何加焉故其平居所宜聞者切直之論而已
虚詞飾說以相媚悦非所急也且凡賛譽者非欺則䛕使
欺且䛕者得行其志人臣之利也而人主何利焉若夫切
直之言乃人主之利而又人臣之所不利故人主聞切直
之言常少而聞賛譽之語常多此不可不察也開道而求
諌和顔而受之猶懼不至況樂輭熟喜便佞而惡聞其過
乎昔在崇觀迄扵宣和一時用人往往将順者多而正救
者少馴至敗亂職此之由誠願推切直之為利監賛譽之
為害狂愚者雖甚必恕䛕佞者雖寡必逺則下情得以上
通而天下治矣
昔之治世工誦箴諫大夫規誨士傳言庻人謗夫謗猶不
廢也非直不廢而已舜之求言乃立謗木是使人謗己也
而周公之戒成王曰小人怨汝詈汝則皇自敬徳是又不
禁人之詈己也由是言之後世所謂謗訕之刑指斥之誅
豈古之道哉祖宗之時謗訕指斥之律盖有不得已行之
者自紹聖以来至扵宣和之末何多也使誠有是事聞而
改之可也又豈可以一人之勢而盡箝天下之公論乎若
其無是事而文致其罪則天下之士聞之将有藏其身而
不見膠其口而不言者矣此今日之禍所由致真宗朝有
訟事投匭者言涉不遜真宗録其所訟之事以示外廷曰
若以其言盡付之有司所寃未直而指斥之罪先加之矣
真宗之心與舜周公之意可謂不期而合者也後之子孫
其可不以為法乎陸贄曰諫者多表我之能好諌者直示
我之能賢諫者之狂愚眀我之能恕諌者之漏泄彰我之
能從有一扵兹皆為盛徳人主欲知諫之有益斯言盡之
矣
人之所以惡聞其過者求已勝也而不知求勝扵人終莫
能勝唯不求勝乃能勝人書曰予視天下愚夫愚婦一能
勝予夫如是故能合天下之勝已者資之以成已何慮乎
不勝孔子曰丘也幸茍有過人必知之孟子曰古之君子
過則改之盖聖人未嘗無過以人知之為幸而君子有過
亦以改之為貴未聞有惡聞其過者此所以有能有功而
天下莫能與之争也其為勝也不亦多乎何則今人之為
不善其知而故為之者固不足道有以善為之莫之覺而
入扵不善者是其始扵善不善特未眀也有人扵此指摘
其瑕疵而譏議之則其見聞智愚必有以勝扵我矣若拒
而不受彼言之者固無所損而吾之不善自若也如取其
言之善以為一已之有是以天下之善為吾善也雖欲不
勝人其可得乎
太宗皇帝嘗以里語告真宗曰道吾惡者是吾師是雖人
之常談而聖人取之盖人主唯不知其過故與亂同事而
不自悟使聞其過而改之雖堯舜可進也由是言之道吾
惡者非師而何孔子曰三人行必有吾師焉擇其善者而
從之其不善者而改之夫不善者猶将内自省焉而以為
師而况扵攻我之惡乃所以進我扵善也其可師也眀矣
仲虺之誥湯曰能自得師者王如是而得師又豈因人而
得之哉不因人而得之夫是之謂自得人主能自得師則
天下莫不歸焉其為王也孰禦
　　　　　閩冦二首
閩中之冦本縁饑饉方其時補助賑濟之政不加焉暴賦
横斂又從而困苦之民竆而無告此其所以為冦也若乗
其未熾誅其渠帥而撫其餘黨使之各安其業莫或擾之
則庻乎可息矣徃者捕之既失其時逮其滋蔓難圖又不
得已而招之招之之賞既厚復使之私有其衆而莫為之
散愚民有獲爵之榮而不失為冦之利幾何其不相效耶
效之者競起爵賞又不能人人而厭足之前者未敗後者
繼作衮衮不休終莫能禁職其事者始忿疾焉扵是陽招
而隂誅之既招而誅無以示信誰復可誘扵是數請益兵
而果扵殄滅矣然而聚兵既多則又有餽餉煩費之患不
免重科扵民盜賊焚刼之扵前官吏誅求之扵後而民始
不聊亦相率而為亂矣此所以上勤聖主宵旰之憂未能
遽解逺方積年塗炭之禍也今朝廷遣一參政副以大将
統兵數萬以竆討之顧何患不盡誅耶然又有可慮者二
使凱旋之後萬一失業之民狃扵故態輒復再叛其可再
以大兵除之乎故為今之計不若預擇士人之有智畧而
熟扵其事者付以强卒三二千令漕司日給其費以備緩
急仍權罷本路一嵗上供之物聽得募士或遇竊發使人
人得以自効有功者賞之庻㡬豪强者在官樂扵殺冦而
憚扵為冦而又申飭郡縣之吏舉行比年寛恤之詔應公
家逋負之物有未輸者一切蠲除之如是則流亡歸業百
姓各安其居而後患永弭矣
閩中之冦可以計敗而不可以力勝今以大兵臨之力若
有餘矣然大兵之出不可以為常使彼逆知大兵供億之
難賞給之厚朝廷重扵擾民不復再出既去而復叛則如
之何其亦恃吾之力耶亦思所以敗之之計耶故嘗謂以
大兵而討竆冦猶之殺虎然今以十人而制一虎則虎必
可擒矣然機穽不設虎有奔突之患其勢必至扵殺人夫
殺人而得虎不若不殺人而得之為愈也故殺虎者必廣
為機穽多方以誤之俟其既陷然後以强弓毒矢加焉而
虎不能脱矣此所謂以計敗也盖兵詭道也臨機應變不
一而足全在得人而已若所乗之勢或殊則所操之術亦
異今閩中之地不滿千里而山川林麓常居五分之四雖
有長刀大劍衝突之騎何所用之故異時為賊所陷者皆
精鋭之兵不量可否驟進而深入之之過也然則大兵非
不能勝也雖或勝之必有所傷最為可惜竊謂自今萬一
群偷再作不若用其土豪率其土人以本路官軍節制之
假以嵗月期扵必得散據其要害而伺察其出入左右交
攻縱横相援閃誤追誘衝陷掩襲縱未即擒必不能廣為
州縣之害矣又且減費用之煩省科率之擾民之所願何
憚而不為耶夫衝城之器不可以窒穴致逺之技不可以
捕鼠昔人論之詳矣若以為賊徒之衆非王師不可必誅
然自古盖有以少擊衆者亦在朝廷精選智畧之士運用
之如何耳又豈在多乎
　　　　　用兵必先修政事
用兵中興之一事耳然事有相待而後成者不一而足而
今之言兵者勇扵必進不恤其他故不得不為之慮也臣
嘗讀詩至周之小雅觀文武成王所以致太平之效與夫
宣王所以成中興之業其迹可得而言者盖自鹿鳴以至
魚麗文武之詩也自南有嘉魚以至菁菁者莪成王之詩
也自六月以至無羊宣王之詩也孔子嘗以其世之先後
而次第之其意若曰作扵前者不如是不足以為文武繼
扵後者不如是不足以為成王後之為君者得此則治失
此則亂六月之序曰小雅盡廢四夷交侵中國㣲矣則失
乎此者也車攻之序曰宣王能内修政事外攘夷狄復文
武之境土則得乎此者也夫自文武至扵成王其詩亦多
目矣一詩廢則一事闕茍有所闕已不純乎文武之政而
況扵紀綱文章蕩然大壊乎彼宣王中興非能舎文武之
政以自為也補其闕而已自六月至扵無羊補其闕之道
也盖復境土必本扵攘夷狄攘夷狄必本扵修政事政事
既修然後兵可用未有政事不修而先扵用兵者也臣故
曰事有相待而後成者不一而足為是故耳今姑以兵之
一事言之而眀其所以相待者如器械之備餽餉之煩賞
給之費與夫修城浚池選将練卒之故是皆不可闕者一
有不至兵不可出矣亦安得不為之慮乎盖古者用兵能
發之必思所以勝之能勝之必思所以守之發而不勝不
如不發勝而不守不如不勝故臣願陛下上思祖宗之所
畀付下念生靈之所愛戴大修政事使在我者無可乗之
隙而在彼者有來蘇之願則天戈所指宜無不承順者矣
宣王中興之道盖出扵此是謂萬全之䇿惟陛下留意幸
甚
　　　　　學者以孔孟為師
昔者孟軻著書七篇其末章歷叙堯舜至扵孔子有見而
知之者有聞而知之者而其終繼之以去聖人之世若此
其未逺也近聖人之居若此其甚近也然而無有乎爾則
亦無有乎爾其意以謂道之在天下自古自今無適不然
必有人焉發眀而推行之然後傳之萬世而無弊是數聖
人者道之所賴以傳者也道固不竆傳亦無盡由孔子而
來至扵軻猶可以耳目接也得其傳者非軻而誰故自漢
迄唐知道之士如揚雄韓愈莫不推尊孟氏而世之言道
者亦必曰孔孟孔孟云者眀其無二致也豈諸子百家之
所可擬歟近者陛下詔天下學者當以孔孟為師無所偏
執此誠萬世不可易之論也然孔孟之言載在方策昭如
日星有目者之所共睹有心者之所共知其要焉在豈非
所謂大中至正之道乎大中至正之道則孔孟之所以為
孔孟也若夫諸子百家之學或蔽扵人而不知天或蔽扵
天而不知人或蔽扵為我而不足以及物或蔽扵兼愛而
不足以成已幽眀殊歸内外不合扵是詼詭譎怪之論興
詖邪淫遁之詞勝而大中至正之道始不行矣今欲學者
以孔孟為師則必使之知大中至正之道自更科以來天
下學士無所適從若朝廷尚不免以文章取人謂宜眀詔
有司審所去處毋溺扵諸子百家之說唯大中至正之道
是從俾堯舜禹湯文武周公之志復行扵今豈唯今日學
者之幸将天下後世實幸
　　　　　仁政得民心
治天下有萬世不易之道有一時解紛之計不易之道猶
饑渇之扵飲食不可一日而無解紛之計若病之用藥已
則去之戰國之世諸侯以詐力相吞所患者國之不富兵
之不强耳是以當時謀臣䇿士非富國强兵之説不進扵
其君而孟子則鄙之曰仲尼之徒無道齊晉之事者是以
後世無傳焉故雖如管仲之扵威公九合諸侯一康天下
其功可謂盛矣而孟子猶不為也豈以管仲之所成就者
可以濟一時之急而不可行之萬世乎方梁惠王以天下
莫强之國東敗扵齊西喪地扵秦南辱扵楚欲以一洒其
恥問扵孟子宜其有甚髙絶異之謀轉禍扵立談之頃而
成功扵反掌之易者而孟子則對之以施仁政扵民省刑
薄斂深耕易耨修其孝弟忠信而已又何其不切歟盖濟
一時之急者不過富國而强兵行萬世而無弊者非仁政
不可也夫仁政得民之術也得天下有道得其民斯得天
下矣得其民有道得其心斯得民矣彼所謂富國者困民
之本也所謂强兵者毒民之資也以是而欲得民之心不
亦難乎雖然不言富國非委貨財而不取也不言强兵非
消甲兵而不用也治其本而末從之矣本之如何得民心
是已民心既得以之足食則君孰與不足以之治兵則效
死而民弗去此湯武之王所以無敵扵天下也今為兵而
理財取財而虐民民不堪命将轉而為盜賊姦宄莫禁饑
饉乗之其患有不可勝言者矣願思孟子之言修仁政以
固民心毋以祖宗之徳澤未替為言而忽扵恤民則天下
幸甚
　　　　論心過
臣聞古之聖賢不能無過雖周公孔子顔子皆有過也而
萬世所法焉茍知過而改之亦何足以累徳哉故曰過而
不改是謂過矣過而能改善莫大焉夫聖賢之過二有形
扵事者周孔之過也有動扵心者顔子之過也形之扵事
或不可悔則當改之扵後来動之扵心在所當克則當改
之扵方作故有心過有行過人主之所宜改者心過而已
心過不作而行過亦無矣顔子之不貳過過扵心不貳之
扵行也故孔子之稱顔回曰有不善未嘗不知知之未嘗
復行也夫如是何過之可名哉祖宗之設諫官盖不自以
為無過使之進諫以補過也然形扵事者可得而言而毎
患扵難改動扵心者宜若易改而毎患扵難言故心過非
自知而改之不可也孔子之語顔回曰非禮勿視非禮勿
聽非禮勿言非禮勿動所防者心過而已盖操則存舎則
亡出入無時莫知其鄉者人心也而人君之在天下一日
萬幾語黙動静之間所應多矣安能無過而居補過之職
者亦何所致力哉然臣嘗聞之師曰心有私焉過也仁而
不私則無過矣心有偏焉過也心而不偏則無過矣心有
利焉過也義而忘利則無過矣是三者正心也理義之心
也過或生焉如大空之有雲霧乍起乍滅而空之體常自
若也如眀鑑之有塵埃或去或留而鑑之體常自若也扵
此乎知之則偏私而利将無所容矣是之為說見扵論語
之所謂仁子思之所謂誠孟子之所謂性堯舜之所以帝
禹湯文武之所以王以心傳心後之王者不可不知也故
臣願陛下所防者心過而行過自無者以此敢縁職事輒
陳所學庻幾涓塵有補海嶽區區僭言唯陛下赦之
　　　　經筵進故事
　前漢書汲黯傳大将軍青侍中上踞厠視之丞相洪晏
　見上或時不冠至如見黯不冠不見也上嘗坐武帳黯
　前奏事上不冠望見黯避帷中使人可其奏其見欽禮
　如此
臣聞汲黯在朝淮南王憚而寢謀世謂黯之忠知無不言
言無不力故諸侯将叛畏之而不敢彂黯扵是為有功扵
漢矣臣竊以謂黯之忠古今鮮儷然使武帝棄而不用黯
言何所發哉淮南寢謀雖曰憚黯亦武帝用之之功也何
以言之方武帝欲崇儒術以興禮樂則用公孫洪為丞相
欲定律令以振紀綱則用張湯為御史大夫欲攘夷狄以
强中國則用衛青為大将軍丞相固上所親信御史大夫
尤為用事天下重足而立大将軍貴寵無二公卿以下皆
卑奉之而黯嘗廷詰洪以為齊人多詐始與人建議後皆
倍之又青湯不能安國富民何空取髙帝約束紛更之為
又或說黯以為大将軍尊重不可不拜黯曰使大将軍有
揖客反不重耶黯之正直不撓如此以故朝廷一時貴臣
莫不憚之盖不特如是而已武帝招延士大夫常若不足
然性嚴峻或小有犯法或欺罔輒案誅之無所寛假當時
在位誰不惴恐而黯面折廷諍終無所屈嘗謂武帝陛下
内多欲而外施仁義奈何欲效唐虞之治帝為之變色罷
朝且以黯為戅又以為愚又以為不學若不能堪者至其
與嚴助論戅則必以社稷之臣目之此固武帝之所甚重
而深與之也故史載武帝之待遇黯曰大将軍侍中上踞
厠視之丞相宴見上或時不冠至如汲黯見上不冠不見
也盖武帝之欽禮黯其過扵丞相大将軍如此則凡為将
相大臣者安得而不憚故淮南憚黯由将相大臣憚之也
将相大臣憚黯由武帝欽禮之也然則淮南寢謀非武帝
之功而何臣又聞人主據天下之利勢生殺予奪唯我所
欲其誰敢抗之以其莫敢抗也泰然居扵民上無所畏忌
則賢者懼禍亦将逺引深藏不復為世用矣賢者不為世
用而讒諂面諛之人得志其不及扵危亂者無是道也故
如武帝之好兵喜殺竆奢極侈實無足取至其欽禮汲黯
以絶未萌之禍後世不可不法也祖宗之設臺諫官所以
崇奨之者無所不至亦近扵此雖無汲黯其誰敢不憚使
常得其人又不亟除而輕去之臣知姦雄自兹屏息矣蘇
軾有言曰姦雄之始以臺諫折之而有餘及其盛也以干
戈取之而不足故崇奨臺諫莫尚扵祖宗之法唯陛下念
之
　　　　進寫龜山先生論語解
臣昨面奉聖訓令楊適脩寫父時解論語及禮記中庸義
進入臣除已同共校對恭依聖訓作大字脩寫投進訖今
來臣又别繕寫到小字本共壹拾壹冊見在殿門外祗侯
進入伏望聖慈特賜宣索取進止

黙堂先生文集巻第十四
黙堂先生文集巻第十五
　　　書
　　　　上楊判官(為建陽丞<折 t="33"/>時龜山先生)
三月二十五日鄉姪陳淵謹裁書􁧅獻判官先生閤下某
聞之人之性無不通亦無不備無不通者體神無不備者
藏理神無方理無竆聖賢之與愚衆等具是物其所以判
然二道者在充與不充耳孟子曰可欲之謂善有諸已之
謂信人均有是善當其未有諸已聖賢之與愚衆何以異
及其既有諸已則已自視了然如數一二夫是之謂信古
之人旦暮由是而行之猶嬰兒之長而莫知其所増益也
為聖為賢其或皆出扵此乎孔子曰篤信好學夫好學而
内無所信則盡心扵非聖人之道者有之矣故子使漆雕
開仕曰吾斯之未能信而子悅然則學者莫不自信始也
某嘗讀論語觀孔子所以教羣弟子者皆使之求之一性
之中自性之外盖鮮及焉夫然後知古之人所以泛應萬
物者曾不出吾方寸之地扵是又思得古人所謂自信者
而篤之斯可以深造扵道而不止為口耳之賤儒今也茫
然如在中流風波正起而失所以濟盖不知方其信而行
之古人何所見耶夫信者知其在我者有是也學而且能
信之雖君子之細事至其進而不止可以積而入扵不可
知之神矣豈不大哉故某嘗竊疑孔子之門所以人人皆
可畏者實自此入也若聖人之教人未能使之自信道無
自得矣且以子路行行之氣屢見沮扵其師終不少貶宜
不足與語至孔子憚門人之不敬之也則曰由也升堂矣
未入扵室也其曰未者以謂孔子之室在子路非不可入
也特其入有漸耳若必曰好學如顔子然後得以在寢則
世亦何藉扵聖人哉故夫茍有得扵信雖以子路充之可
以入聖人之室茍無得扵信管仲之功曾西之所不為也
嗟乎某今無所得扵此則可矣儻他日幸而有所設施就
使正如管仲仲尼之徒尚且不比數之是其所學乃聖門
之罪人也某其忍為是哉此某之所以當食投箸中夜浩
嘆而不能自己也昔宰予晝寢孔子曰扵予與何誅夫晝
寝非大惡得罪扵聖人如彼其嚴何也盖道之在心要在
念念而不舍焉一息或忘去之逺矣晝寝其何暇乎予也
無所用其心者也無所用其心盖初不知所以安心耳信
者安心之地也方予之欲短喪肻自安扵至醜之行而不
悔夫扵彼而安則扵此未得所以安也未得所以安則雖
汩沒扵至醜之行恬莫之省何足怪哉人性之善惡扵予
有疑焉且懼此心終未有所安而今而後行歸扵小人也
扵是輙有請扵左右先生其亦憐而幸教之乎始某方幼
年時聞之諸公長者以謂先生正容以悟物使人名利之
心氷釋某時雖不識所以從師然毎扵平居宴處間窺之
人人有不能然者扵是已知先生為不可及矣其後幾冠
逰太學常與友人廖用中論當今人物且為其亟見先生
也遂以問之用中謂先生嘗有言曰舜之雞鳴而起孳孳
為善其所孳孳者果何事耶退而反求之若有以當扵吾
心者然且不得所以進也扵是某願見之心愈篤迨丙子
嵗不利扵秋官既歸膝下且欲徑奏将樂一見因循多故
若有柅之者此未易言也繼又聞先生如京師去秋始還
舎某時卧病冬末始平終不得踵門一摯幣謁扵将命者
今兹適有璧水之行取道東陽而先生偶官扵此遂獲一
拜道貌積年嚮慕之意亦可少償矣因念昔年所以聞先
生扵人者扵是復修不腆之詞道此意焉且欲先生知其
非茍然至前也夫舜之為善學者之所當致志也今也欲
為之且不得其塗徑以入當如之何哉雖然是善也舜其
獨然乎孟子曰舜聞一善言見一善行若決江河沛然莫
之能禦夫聞見在外而悟之心心則所謂聞者自聞也見
者自見也充其所以聞見之極人孰不可故顔子曰舜何
人也予何人也有為者亦若是是則非舜獨能也審矣故
某嘗謂伊尹之所覺周公之所思孔子之所貫顔子之所
樂亦是道也其與舜之所為有以異乎今先生固已充實
而有餘矣願聞所以初入此道其所執持而取信者果何
在若使不肖者得聞咳唾之餘願即影響而思之庶㡬縁
是探古聖賢至處得其萬分之一亦可以粗寄此身扵霄
壤間不為虚人矣某又聞之大河之源彂扵崑崙其流而
下者才一滴耳出積石過龍門放乎澶滑之間奔衝泰華
之陽望之洶然使人心悼而股慄其本支而為南北之流
以達舟航之運儲而為陂池為溝洫為田畆之浸又為荒
畦野圃之所資而抱甕者有事焉其利亦博矣然河非求
有利夫爾也人者利之河不得而吝故雖利之所及若大
若小若多若寡咸其自取而河無所擇焉古之抱道懐徳
之人其胸中之所自得者黙而該之其精不可辨揮而散
之其大不可圍竆而為道術雖善一身而不以為狹達而
為功名雖澤及扵天下而不以為廣是固惟所遇焉而無
所擇也故委吏乗田抱關擊柝古聖人之所不屑亦曰無
所擇而已先生之所藴誠非不肖者之所能窺測至扵乆
處卑秩固已不厭夫有識者之論而先生安為之此其存
諸胸中者亦逺矣肇自一滴散為無竆無竆之中惟物自
取斯道也疑自向之所謂善與信而充之也某何足以教
之然區區之心正有求扵先生不識所謂一滴者可以見
分否逆旅紛冗言不逮意先生亦觀其心如何耳
　　　　代人上梅節推
僕竊嘗悲世之君子不　所以得名而悦扵人之見知是
以覼縷語言粉澤容貌以求裕扵先達者之觀聽臠巻姝
濡無所不至夫無實而貴名者固不足議若自修誠篤而
名之為徇其志亦不宏矣何則妙道無竆方寸之間索之
而愈有為聖為賢皆由心造耳何為扵未成就中而遽受
人之知乎故士志之髙逺愚嘗扵畏名者見之古之人如
顔氏之子塊然處乎陋巷之間其胸中之所以自許自期
者雖其流軰有莫能測且㣲孔子之言誰且知之以彼所
為若求有以自表扵當年後世固已絶人而乃不露纎芥
深閉固藏粥粥若無能者何故盖其所以學扵孔子者有
進無已要之不到聖人不畫也使彼且以今之所為不自
悔扵衆人後之所得盖未可量與其速播而小吾名也孰
若守吾終身之志待其充足然後大之乎故吾非惡名而
逃之也亦曰　所以得名而已耳然則顔子之深閉固藏
宜其或出扵此與昔者兒寛初授經扵褚氏及褚自梁相
而召也寛適為御史大夫褚意頗輕之至扵議封禪扵武
帝前則又自以不及寛故禇之諸生也其材識之深淺固
不能外其師之所鑒又何其師許可之易變耶盖人固有
一旦穎脱而自悟者有力修强記而加富者當自今觀之
其故不足論也是以君子其學未成幸而有一人知之吾
亦有所不屑爾也故觀兒寛非昔日之人也則顔子之心
可見矣觀顔子之所以自晦扵世也則士之不茍為人之
所知理固然矣又何必速扵必售以自累乎孔子曰不患
莫已知求為可知也夫可知而人知之君子何惡之有直
嫌扵内不足耳若顔子者其志果在扵為聖人則其他舉
非其好也名将安取哉以某之不肖無状誠無足知亦不
願人之知方求為可知而未能者然早嵗且嘗以聲病偶
儷之文見取扵左右矣今還視之汗顔熱中而又聞先生
愛忘毎以故所取者見稱也是以一再見先生道此志以
自達焉夫得名之不　今已不可追若自今觀之某之志
自待甚未易也先生亦試揣其中如何耳若猶有取扵今
尚幸先生竟教之庶㡬異日不為流俗所汩沒而得以力
溯道徳之源則先生知人不虚而其賜益厚矣雖然其志
則是也而其所學亦未敢自道扵人也王良秣驥子萬里
之足非可以一朝期要須待其力勝縶維是必有可觀者
若其無取扵此某之心正自求恬黙退處之不暇其誰實
能辨之逆旅紙筆不荘或不以狂妄為罪幸容之
　　　　代喬卿上陳令書
某聞之善用法者當原其情不知人情則無以用法矣春
秋之書以一字褒貶寓萬世賞罰二百四十二年之間舍
跡而論心去名而誅實者皆是也而世方曰守法者不容
情亦已過矣夫聖人之制法将以杜天下之私心而畏奸
吏之上下其手也使人人如臯蘇則三尺無所用矣惟其
不能爾也故一切格之以法然則法雖出扵天子而吏則
當以意而行之矣昔者某以公事適至扵眀公之庭方小
人之倚扵疑似之間以騁其無根之辯雖某不能以口舌
難也而眀公方㳺刃餘地運斤成風而盤根錯節釋然以
解盖非曲盡人情不滯扵法則某之銜冤負恨其或無所
訴而詆欺者将得以自肆矣顧眀公之扵某盖未嘗有半
面之知以某之奥滯卑凡尚獲自直則一邑之澤當如何
哉此某所以僕僕然强顔執贄求見扵下執事而欲復伸
其喙也且某之事未易一二言也某乆在京師家素無所
蓄積也一切資用徒取給扵先人之薄業及歸老親埀白
田廬蕭然號寒啼饑之態殆不堪處而所以分朝夕饘粥
之養以利同氣之夫家者豈以其有餘然後為是耶誠以
手足之愛既已事人則周旋動作唯其人之聽故凡不敢
辭其無厭之求者盖将以訓其虐也而女子無知僅不得
終其天年以沒扵牖下則彼之為虐可見其不悛矣然則
向之所與者其可以不問乎此某所以必奪之而無愧也
某嘗讀史見相如完璧之事未嘗不竒之也方秦以城求
璧扵趙也趙安知其不以城償之乎故璧不可不與盖以
謂不與則强虎狼之秦其加我者有甚扵求璧者矣及其
既與之而城不可必得也故相如亦得以詐取而豪奪之
自世俗觀之疑若其信不足道矣然當時所以與之者勢
也無取扵恩則今日之所以歸之者義也何有扵信况信
之不可要而復乎嗟乎得玉無厭骨肉有至扵相戕受施
不報鄰國有至扵結怨人情所同然也若夫義重扵内則
物為之輕古之人盖有掛劒以徇死友之情者某誠不難
為此藉令為之亦誰察某之心而彼獨何人哉此某之所
以拘囹圄被金木從吏訊毎顧而不悔者也雖然凡此者
眀公舉知之而懐不能黙復陳扵此眀公試察某之心其
有愧乎其無愧乎某嘗以謂君子之施徳扵斯民也不擇
地之廣狹而皆能與物為春夫春之扵物恩亦厚矣惟其
非有心扵利物故物無所歸其徳昔范滂被繫霍諝理之
滂往候之而不謝或以責滂滂曰叔向不告祁奚之免之
也今眀公治天子之民而用天子之法既已出扵公無私
矣而謝之之言亦安所施哉計謝與不謝眀公不復䘏此
而某之所以来者非謝人之利已也謝眀公之深扵法而
其心又将以是為一邑之被其澤者謝也伏惟眀公以其
禮進退之幸甚幸甚
　　　　上謝簿論盜
某聞之以道致尊人莫得而卑以徳致貴人莫得而賤古
之君子修身扵環堵之中眇然如不足扵一芥之㣲而其
自視盖有餘扵泰山之重也孟軻一布衣耳﨑嶇扵齊梁
滕薛之間居是國其國之君擁篲而師事之豈其過託倨
傲之名以招諸侯之敬哉彼其中固自有所存矣以某之
不肖固沈溺扵可卑可賤之地而不自悟矣至扵道之尊
徳之貴妄嘗以謂可學而至也是故非其義也僕僕然屑
已以從人亦有所不為也今将以敝邑盜賊之事論之左
右不待問而言不敢必其不輕也執事儻能容之乎僕嘗
讀舊史見尹賞之治長安也鮮衣凶服少年之無賴者使
吏民雜舉悉籍記之一旦收捕寘之虎穴私竊以謂治盜
之罪法制存焉不應如是之甚也及觀海曲之人為吕母
報讐者其初乃屠酤軰耳而終成赤眉之亂夫然後知繡
衣直指之使廣爲誅戮不若嚴之扵将然也孔子曰居上
不寛吾何以觀之哉盖殘虐之政非聖人之教也然有不
得已焉義亦不可廢矣今夫攘鄰雞而不止其漸必至扵
探囊彂篋又其漸則椎埋鼔鑄取庫兵據城邑而後已爲
吏者不從其本而小懲創之及其甚也民以無禁陷扵刑
辟者多矣吏復忍爲之此何理哉鄭子産謂子大叔曰有
徳者能以寛服人其次莫若猛及大叔爲政不忍猛也鄭
國多盜取人扵萑苻之澤大叔悔不從子産之言徒兵攻
之盡殺然後止夫以大叔之慈豈必欲多殺人以已亂哉
盖其事非多殺人不可救也然則吾何爲忍小寛而忘大
猛乎由是觀之治盜必救其漸而仁愛之心非所以施扵
此屬也以敝邑之民䝉前政之㢮玩固已數年比方公之
来稍加整齊之人扵是知有官庭之可畏惟方公以此邦
為欺誕之俗故毎扵為盜者疑人之枉之也考讞之際輙
平反之更以累及其被盜之人故群盜得計剽竊攘取扵
今為多聞之野老田翁牛羊不敢山棲而豚犬室處也人
艱扵夜行而倉庾必守禦也公猶未之知焉從㣲至著遂
成厲階恐自今而徃後之繼為政者或至深竆治之為盜
者鳩集黨與而恣鈔掠矣當是之時雖欲小懲創之其可
得耶夫盜不嚴其始後必難治徃年廖恩初不過為私商
耳至其後遂貽朝廷之憂故以蕞爾之冦役八州之師環
鐵城曠嵗月而攻之不能克也嵗比不登人多㳺手盜賊
縱横必為後患執事獨不念此乎夫欺誕之俗誠可惡也
然萬一誠被盜反為盜之所誣而文致扵法者将若之何
盜憎主人自古而然彼方務巧計竒中而吾以欺誕逆論
其主人傳之遠方此為號令耳執事扵一邑之中與大夫
同其休戚者也果埀一言之賜以慰人望此何難哉某持
是說乆矣欲進扵方公既而自謂曰進人以言易而受人
之言難况下材末技不足以動人愈取戾矣然終不能黙
黙也故輙布扵執事焉惟執事髙眀仁厚某之不肖可得
而親者也今有人焉三世不入公府世以孝弟聞扵鄉里
適亦為盜所陷邑大夫果不見察行将論刑嵗云暮矣其
人舉家卧病蕭然如不可終日斯亦足矜矣執事果以某
之所言為信告扵方公而出之則某言之行也實自此人
始庶㡬聞者知方公雖惡欺誕而非長奸也執事實有助
焉如其不然某亦無所逃罪矣區區之心惟所裁亮不宣
某再拜
　　　　代安常上福州吳倅
某聞之人莫不有所已為亦莫不有所未為觀人者不待
考其所已為而知其所未為天下之真識也世稱伯樂相
馬之善工也人未始知而彼獨知之是其所以難也今夫
蒼驥騄耳厀齧乗旦汗血之駒銅骨蘭筋風鬃霧鬛目如
夾鏡耳如批竹毛如散雲蹄如踣鐡浴之以清泉而食之
以芻豆以玉勒時其進退以和鸞節其步驟表而出之曰
此天下之馬觀者睥睨審其不誣矣則曰世何貴扵伯樂
哉此固衆人之所能識也及使天下之馬與疲駑下駟同
皁齕艸飲水喜而相嬉戯怒而相蹄齧初無有甚異者當
是時人已不能去取扵其間矣藉令能去取之至扵與疲
駑下駟齊驅並駕沬塗吻瘡潰膚俯首穹脊若無以自活
顧誰能知之盖其養之也非向日之物其飾之也非向日
之具而其御之者又猥以庸夫也則馬之伎能愈無以自
白矣是故九折之坂鹽車之下過之者日不爲無人雖求
哀乞憐甚矣而人莫之肻顧也一見伯樂振迅號鳴伯樂
爲之慘而不忍扵是給善價以歸焉時其飢飽以生其氣
力被之文采以作其精神造父執轡韓哀附輿跌宕乎奔
風飄忽乎莫烟崑崙之虚瑤池之曲一秣萬里僅若歷塊
昔之見者累千萬軰曽不為之埀情者今乃汗顔扵伯樂
矣兹馬也固非移易其形扵今日也棄之則如彼寶之則
如此嗟夫孰信夫負鹽車之馬能若是乎此伯樂之所以
為相馬之善工也盖人之相馬也論其形伯樂之相馬也
論其神毛色牝牡曽莫之辨報以千金唯恐不鬻兹豈尋
常肉眼之所能到哉是其胸中必有大過人者矣夫相人
者亦何以異扵相馬不求之扵形而求之扵神然後真馬
得不求之扵迹而求之扵心然後異人得故曰觀人不待
考其所已為而知其所未為天下之真識也人皆賢禹稷
未必知顔子盖已為者易見而未為者難眀故也後世名
世之士既不可多得所謂真馬又不世出而圖八駿者乃
以麒麟龍鳯螳蜋為肖也夫馬一也其所以甚不同者不
在扵形彼惟形之論耳豈不亦誠外哉故其扵觀人也亦
然若今之士其求裕扵權貴之門唯恐人之不我與也僂
背而疾趨低眉而後言盖亦可謂賤矣扵此設有竒偉特
立之人不幸適羣扵衆以進紛然造庭隤然就位唯然而
出乃始有過扵受贄之君子矣夫受贄之君子又何過也
爾其所以進者泛耳以某之不肖其所以自許自期者固
未嘗敢落人後竒偉特立者固非某之所自謂然尋常闒
茸之流亦非某之所願學若夫困辱憔悴無以自表扵流
俗之中豈真困扵鹽車者之比哉而閣下文章豈弟誠亦
士之伯樂也故願以貧賤之身歸之左右試此號鳴不識
可以與之一顧以増其價否干冐威嚴進退唯命某再拜
　　　　代陳元禮上王提舉
僕嘗讀韓文至扵上于襄陽書觀其言先達後進之相須
所論甚美而其終篇秖欲丐一朝之享以為芻秣僕馬之
資而已私竊怪之以謂君子之扵人非其義不可以一介
取扵人是汲汲扵利者固退之之短也及讀閔已賦與復
李翺書觀其稱孔子之賢顔子者在隠約而平寛而以為
哲人之細事且自悲其無簞食瓢飲無以取資則餓且死
其事尤難扵顔子僕然後知彼以利而求裕扵人者不得
已也盖自井田之法既壊士之貧者至無以自養郡縣之
權太輕王公大人之門始無用扵士士以無用之身當未
仕之際而裘葛虀鹽之費不給欲自逃扵山林之下養髙
完名傲睨一世而坐須好事之載酒鄰僧之送米縣令之
助俸是則難矣故退之之薦侯叔起亦不以其讀書為文
以干扵有位者為非而發其名在十人之上然則曳裾扵
王門散跡扵侯館今人羞之古人以為常也某東南之鄙
人也家貧而求仕欲仕而不獲扵科舉身㳺太學十年不
啻矣困厄愁苦如喪家狗如負鹽車之馬世之竆者莫己
若也雖其自期未嘗敢後扵人至扵干扵有位之君子則
亦時有不得已焉者毎自思天下儻有竒偉慷慨之人肻
忘其一手足之勞以拯水火之急則願託之以此身然以
四海之大賢人達士之多非無竒偉慷慨之人而竒偉慷
慨之人卒以竆而莫之遇也自昔過濟南已聞閣下之道
徳文章學者争先師之唯恐其後當時以衣食扵奔走不
得備掃除之役以漸咳唾之餘論瞻望風采扵今幾年矣
兹者又聞閣下屈使者之車出布一方之惠澤親戚故舊
争相勸勉以謂竒偉慷慨之人昔之咨嗟嘆息以為難遇
者今可以一行矣某因念濟南之不及見也扵是僕僕然
不憚千里之逺唯閣下之歸焉其來之意閣下深計察之
矣退之亦曰齪齪當世士所憂在饑寒如前所陳則退之
固嘗以饑寒為憂矣盖憂有大扵饑寒者而不幸饑寒為
之累彈鋏歸來之歌雖鳴扵齒頰之間君子固宜哀而取
之也若取其所憂有大扵饑寒者則必以衣食養其所以
憂矣是又君子之所存心也然則某之來也閣下其将以
其齪齪而鄙之耶其亦将哀而取之耶俯伏門下惶恐流
汗之至
　　　　代張積中上陳太年
某嘗謂古之士也重今之士也輕古之士也貴今之士也
賤其勢然也三代之賢能為善扵家取賞扵朝其平居里
閭雖未厠扵縉紳之間已隱然有公輔之望不待表飾尊
崇而奥渫汙辱已逺矣漢唐之間為士者猶可用扵郡縣
盖簿書獄訟之事不獨委之小夫庸吏也今則守令之權
與古不同矣上之人既無取扵下逺郊小邑竆居之士懐
才藴竒非在仕版則阨扵不試雖欲不輕且賤不可得矣
故曰今之士也輕而賤其勢然也雖然士者道之所在也
民之所景望而取則焉者也豈以其用與不用而遂薄之
哉而或者以謂為吏而待士士必恃吏之勢以撓法陵民
然則待士盖有道焉不可不審也某在京師有來自南方
者聞閣下之待士也可謂盡矣接之以禮使其上不至扵
撓法示之以義使其下不至扵陵民優㳺寛暇教誨而長
育之此敝邑之陋所以不煩執事者法令之嚴而禮義之
俗易成也某羈旅飄泊扵今三年矣雖聞愷悌之政欲備
掃除之役有未能爾者瞻望門牆惟日為嵗重念某讀書
為文本非期自表扵世俗也方其少時憂患侵陵薾然百
駭不可堪忍苐杜門端坐屛絶人事精竆佛妙唯欲蟬蛻
囂之中中耳今則不憚數千里之逺辭親遺孥客食太學
固已大異其初心矣盖念先兄以家籍堙替之故力得一
第不幸早夭門户竟以未立雖饘粥菽水不至缺扵奉親
而庻人之役則未之能脫也與其輸将服勞奔走驅馳扵
公家力有不任則應舉干禄亦姑就其易者耳則以夫山
林麋鹿之姿而束扵規矩檢繩之内以從少年之後豈其
情哉實有不得已焉者也夫争名者扵朝争利者扵市某
固不可以處鄉里矣此所以企詠閣下之勤而終不獲一
歸摳衣凾丈以漸教誨長育之餘恩也雖然某之昆弟親
戚其受閣下之賜盖亦多矣亦何必親䝉其澤哉感激之
情扵是尤篤方今學校之教徧扵天下惟至誠惻怛以待
士為心者然後可以上副眀天子之美意其若閣下之所
以厚扵敝邑之士者自古未有無見效者也佇觀課最以
膺君相不次之求而某也他日庻㡬有成猶可以邑之子
弟拜起扵堂下以謝今日之徳未為晚也南望寓書言不
盡意惟乞順序節宣使百里之民有所怙恃下情不勝祝
頌之至
　　　　答廖用中
某啟昔者奉書已不記憶曽出何語及領所教申以辯論
乃審謬妄且感且慚某扵佛祖初無入處嘗試以其書讀
之隠之吾心未有合者豈遂信焉如山野之人雖未嘗覩
京邑之鉅麗至者告之固知其不我誣也而來書便謂某
身到其地故有無著佛祖處之語此過疑耳若公以兹事
非急務正沈扵名利者之說僕方事科舉科豈敢以左右
為非但其所謂大患不可不復者不免云云也孔孟之教
莫非眀兹事者子思中庸其傳處的切故其語最可信所
謂中庸者非使人人皆扵之求合焉盖學至扵道則應變
曲當自無過與不及中庸在其中矣孔子曰中庸之為徳
也其至矣乎民鮮能乆矣子思亦曰中庸不可能也是故
夫婦之愚可知可能者非其至也若其至雖聖人亦有所
不能也然則是果何道耶舜之惟精惟一然後能允執厥
中湯之懋昭大徳然後能建中扵民故曰極髙明而道中
庸者如此而已佛氏之言道亦曰平常心是道若了此事
著衣吃飯而已若其不了而止能著衣吃飯是亦痴人爾
何足貴哉唯不可名以痴人而起居飲食曽與人無異者
夫豈逆理失正而麗扵過不及耶此則中庸之所以為中
庸也非極髙明者能之乎故凡不得之髙眀而惟中庸之
求者未有得扵中庸者也子路欲使門人為臣孔子以為
欺天其始盖以善為之至其槩之以道乃如此然則學者
當自其末而求之乎抑亦即其本而學之也所以不貴夫
漸進而貴夫頓悟者以此書曰惟狂克念作聖夫狂者妄
行疾趨之人耳其一念之正則初與聖人無異也故入聖
為易是以曽㸃願學聖人所以深與之若學道者必歷階
級是狂終不可以作聖耶吾聖人門户堂室之說接引中
下根之辭耳歷塊越澗之馬一秣千里恐良樂不復限其
步驟使之猥與駑駘同駕也孔子曰由也未入扵室也又
曰顔淵未見其止也二三子之逰扵聖門要之不到聖人
所學不止其曰未者盖謂其必可至云爾非謂此止可以
入室而彼止可以升堂也不然則人皆可以為堯舜聖人
豈欺人哉若曰西方聖人不能使頓悟者之多則又不然
夫頓悟固西方之教也至其悟之頓不頓則在人爾聖人
安能必使之意其不能必使人之頓悟遂罪其教豈理也
哉所謂釋氏撤去屛障洞見底裏望之者謂可以直造故
人皆有狂心夫人之所以不至扵道之室者盖以屛障為
之限也屛障所以得而限之者以其心自隔也使人人望
之而見彼無陷穽之可畏何憚而不入所以難入者正以
望之未見耳雖吾聖人之教固所謂循循善誘者彼有妄
情以柴柵其至虛小識以狹劣其所居者其終日行住坐
卧初不離扵吾聖人之堂室也然其由之而不知聖人雖
欲使之悟亦不可得也若無深閉固拒示之以難者豈聖
人之心哉子貢曰不得其門而入不見宗廟之美百官之
富得其門者或寡矣而僕所謂悟之頓與不頓則在人者
此也然則撤去屏障洞見底表又豈獨佛氏為然耶惟公
以儒佛合而為一而以儒者之教為非歴階級則不至故
不得不異耳夫六經之說應時物而為之時異物變故其
言亦不得不繁以其諄復之故便即之以求聖人而不扵
本然者致志焉亦恐成入海算沙磨塼作鏡徒勤無益耳
古今一道聖人一心公之所言也若幸不鄙棄則僕之言
似有相應者然非敢以為真是也若以為不然希再見教
不可以為不足復而置之遂廢琢磨之益也
　　　　與㳺定夫先生
淵徃年在太學時先生實為博士博士扵諸生師弟子也
宜其朝夕請間以求咳唾之益乃獨碌碌稠人之後抑首
扵無以異人之眉宇而守株扵可以言傳之餘論不能一
通名左右豈稔聞盛徳獨無向徃之心乎政以學未有疑
無以為請問之資不敢徒見耳其後八年先生在憲臺某
又適來京師謂扵是可以數候起居而卧病經時足跡復
不一至門下病且愈則又有海陵倉卒之行既至海陵聞
先生出守歷陽歷陽扵海陵皆綿地淮南相距數舎耳舉
足不必浹旬可到摳衣凾丈冝若易然而某方侍長者之
側勢不得以有己雖瞻望不逺又無縁如所欲而徃也且
今天下如先生之賢者㡬人若某之有志扵學亦可謂知
所擇而從焉者使其幸一日拜起扵堂下未必在可斥之
數也而自識先生風度慕望之不已扵今十二年矣要之
終身所願攀附固不可一日致勤而後慊然十二年之間
㡬欲見而㡬不獲也則其他尚可必乎人将以是為因循
自棄者故某不避飾說之嫌為左右一陳之也先生能亮
之否始某過建陽問道扵将樂楊公公憐而教之既而許
妻以女道路南北迨三年然後成昏成昏今一年矣非惟
寅緣葭莩之幸實有幸扵得畢其學問之素志庻㡬不虚
作一世人也先生與公朋友故某聞先生扵公為多夫道
一而已矣而所因以入者門户則衆某今扵道亦未也使
顔孟並出扵仲尼之門安得不兩見之以究其所以學乎
故淵雖受教扵楊公知其與先生無異矣而猶欲一見先
生不能自釋也伏惟先生以中和之徳誠身以剛大之氣
應變謝去才智而㳺刃乎無事之境故雖一毫未舉而天
下想見其必為之功此世俗所以深畏而害之而志士仁
人所以嘆息其不用幸神眀之休相而庻幾斯道之将興
也雖然道之行不行為有命矣若夫得天下英才而教育
之付之以正論之淵源使夫子之文章不墜扵地是可以
力為者先生獨無意乎誠然則如淵者其亦可以辱門下
士矣適病起㑹外舅遣人作書言不逮意然自今可以繼
聞動止矣其詳當在後便也正逺教誨瞻仰益深惟冀倍
加保重以慰天下士夫之望
　　　　答陳了翁
淵承教以疑之為道謹當佩服銘刻不敢忘也所謂楊子
雲扵玄可謂好之篤者不可謂不知仁淵竊有疑焉淵未
嘗學玄固不知其深然觀其立名以三方九州二十七部
八十一家著為定法此固與易異夫易以相錯故能變以
能變故不竆既有定法則不能以相錯不能以相錯則不
定變矣豈易之道哉故来教以堯夫之書為過扵玄而曰
雄之發扵玄者死法耳為是故也使雄知易則玄必不作
其作必不爾然而曰好之篤者亦恐雄不得所以好也雄
之言曰好盡其心扵聖人之道者君子也人亦有好盡其
心矣未必聖人之道也此真自排耳淵雖不學玄然扵法
言十三篇則既熟讀之矣法言論聖人處無一語是扵是
知雄為不知聖人夫學者用心如雄然而不知聖人則其
所學可知也已故北方之學所以不比數之者盖有以辨
之也夫擬人必扵其倫如法言以顔子之孝為過扵猗頓
孟子之勇為過扵荆軻仲尼之聖為過扵范蔡此盖當時
流俗之所見常人足以知之何足以見扵書其間辨乎其
不足問問乎其不必疑與夫媚莽從亂之語尚多又不在
是也至若禍福死生之際尤不足觀故淵敢以謂雄之扵
仁疑有未知者亦非敢妄疑也所見然爾盖孔子門人所
學莫不求有以知仁知仁則道可進矣未有不知仁而知
道未有不知道而知聖人者也今雄之扵孔門弟子其智
曽不逮宰我子貢有若之徒而乃斷然自附扵孟子不知
其以孟子又為何如人也法言有曰仁以人之此雄依放
前哲之語臆度人之為道而以為說也其陋盖如此而謂
知而好之毋乃太恕乎淵扵左右及楊丈處毎得一語必
謹識之已而未盡了則必反復問難不敢不盡盖恐先生
長者故為疑似不切之說蔓衍無涯之詞以觀學者之所
向而啓其所疑使其無所捕捉而扵中流風波之中忽得
一壺以自據也此自昔聖賢亦然安知来教不出扵此乎
淵讀論語見樊遲學稼圃宰我欲短喪告之者未極其說
而問之者已無所疑及其退也聖人懼其終莫之悟為之
悉意而申言之盖憫其智有所不入而不能復發問也然
則聖人之教人亦豈必待憤悱然後終其說哉如前所陳
愚懵之見如此其是與否更望裁之毋惜諄諄埀誨為幸
耳答吕君誠眀之說前此未有釋經明白如此使人可以
坐進者如聞近㸔中庸計已有成說楊丈欲為中庸義尚
未有暇也然意已定矣淵拜覆
　　　　答晦之叔
示近詩三篇清逺閒易讀之嘆服不能自已亦欲追和自
量綴白雪以巴詞恐負續貂之誚也不作此乆矣自今春
入學齋舎無事試勉為數章然復不佳不敢自隱輒呈左
右得賜㸃竄為幸耳日省曆子前書謾及之不知亦見取
扵左右也鄉黨一篇粗妙俱融步步不離兹事聖人之極
致也觀顔子為近之亦在夫視聽言動無非禮而已自老
荘之學盛行扵世而世之君子始猖狂妄行為達而終自
棄扵無方之民特未之思耳了翁書論曽子之扵道以魯
得之故戰戰兢兢且死而未已又言舜非行仁義而孶孳
為善所謂曲頥而厲者也盖眀此也自得此益信昔之所
聞為不謬而竊喜坐進之無難矣聞之李似祖云左右自
㳺山歸来所得益勝遂齋居𬞞茹日造禅定想見正襟危
坐心形兩寂也大學云知止而後有定定而後能静静而
後能安安而後能慮慮而後能得此合内外之道也左右
之所為豈有意扵此乎世人終身役役扵塵勞妄想之中
醉生夢死莫覺莫悟其原在扵不知止而求定耳間有自
修之士乃避事而求道夫事焉可避哉無事則道亦無矣
故惟止而求定者乃期扵慮而得也至扵慮而得則灑掃
應對之際莫非妙用而天下國家盖不足為矣而况扵一
身乎何時侍見話此等事瞻仰淵再覆
　　　　答羅仲素
淵啟比年朋友道絶自去嵗還里相與者既寡幸而得一
二人徃徃朝夕徃来惟以戱笑為樂故平居行已則有過
而莫吾正讀書則有疑而莫吾適用是大懼自得吾仲素
乃復有切磨論難之益而今而後知學之可進矣幸甚幸
甚前日辱埀諭皆經㫖之奥自顧荒淺何足以知之然既
䝉問不敢不復輒布所聞以卜當否尚俟裁擇君子之出
處去就不可比而同之觀其所遇如何耳如柏舟之仁人
簡兮之賢者北門之忠臣所以低回而不去者非不能去
也柏舟之詩曰耿耿不寐如有隠憂彼其所以深思逺慮
者豈在扵一身乎箕子為之奴初不與㣲子同也桞下惠
援而止之而止初不與伯夷同也其道則一而已其不去
也乃所謂仁簡兮之仕扵伶官則禄仕者也道之不行而
擇其所可能者以就禄雖伶官之賤猶能安之非賢者能
若是乎若曰任之非其事不可不去則是委吏乗田聖人
不當為也耶北門之忠非直在乎從事獨賢而不怨盖國
爾忘家者也其不見察扵室人則家之不遑恤故爾夫既
已任其君之事乃辭難以求退此何義也故亦莫之去也
觀孟子三宿出晝之義則古之去其君者盖皆不得已者
也豈其所欲哉若乃伊尹之以天下自任然非湯則不起
是其始之擇君以為去就不得不爾至湯没而太甲興太
甲初未嘗見察也伊尹其可遽去乎此不可不知也君子
陽陽其事類簡兮且所欲者求免扵亂世而已得其所欲
奚為而不樂非如柏舟之嘗任其責者也柏舟之所憂憂
其國君子陽陽之所樂樂其道各有攸趣也至扵伯兮鴇
羽之君子則又以君子之道而執庻人之役者也以庻人
役君子役之過時使不得保其妻子養其父母則其時可
知也已此其所以可刺時則可刺若君子之義庻人召之
役則往役亦奚以為辱其曰下從征役非必在位之君子
處君子以小人雖謂之下從可也古之不得志而在下者
躳耕乃常事爾以蓺黍稷稻粱為念盖欲共為子職而不
可得者此其所以呼天而嘆也撥冗作此以代面承或以
為不然更望指教
　　　　上鄒侍郎(至完)
世俗之為說曰欲知人之賢視天下之公論而已夫豈不
然而未之盡也何則衆人之譽有近俗而得之者有好名
而得之者是二者實無與扵賢也而必以公論取之無乃
或失乎淵則以謂欲觀人之賢求諸君子之所欽愛者而
已盖君子之取人也以身為則以道為公是是非非無所
容貸是誠足信也始淵之幼年得侍四眀叔祖出入起居
盖未嘗不在側也其後成人即㳺學四方遇同郡楊先生
從之因授室焉是二人者君子人也其情則淵之親而其
道則淵之師也楊公有友曰建安㳺和州者非世俗之交
也而叔祖之深契則惟執事一人而已此非特四賢者自
謂也雖今舉天下之人皆云爾也淵故不熟和州之為人
獨因楊公知之亦未嘗拜執事也而篤信其為天下賢者
盖以叔祖之言而已故嘗願執掃除之役以從二公之後
冀竊聞其謦咳庻㡬得所歸焉而未之得迺者偶有以不
肖之名聞扵和州者公不鄙夷之辱惠書曰是可教也則
和州雖未之見其心已相許矣獨執事之門初無貧賤之
迹顧今天下如執事之賢者㡬人若淵之愚又自謂粗知
執事所存之萬一而乃因循自柅不一望其履舄其不㡬
扵自棄者乎伏惟執事道徳之髙術智之眀事業之隆名
節之重夫人而能言之不待淵飾說以自進也以淵所聞
執事之養心如雲行空無意扵逆順而徃来也以風故心
得其正其應事也如權在衡無意扵髙下而輕重也以物
故事適扵平心得其正則無徃而不安事適扵平則毎舉
而必當此天之所助人之所與聖主它日之所倚付天下
後世所以被惠澤而不竆而志士仁人所以跂踵引領而
望之者也嗟乎自古君子小人之消長有以關隂陽之運
非適今也若天終無意扵君子則已不然則世之所謂繫
社稷之安危生民之休戚者宜不得以自逸矣淵誠恐朝
廷一旦開悟詔起諸公則如執事之賢固當首被登進以
慰夷夏之心淵扵是時方将擊壤田間歌咏太平之至樂
雖欲一瞻風采有不可得此淵今日所以僕僕然仰干将
命不自知其不肖不足以辱執事之降接也惟執事矜其
聞風之日乆願見之情篤而以禮進退之不勝幸甚

黙堂先生文集巻第十五
黙堂先生文集巻第十六
　　　書
　　　　答翁子静論陶淵眀
所論王摩詰責淵眀非是精當頃聞之蘇黄門稱淵眀欲
仕則仕不以求人為嫌欲己則已不以去人為髙飢則叩
門以求食飽則雞黍以延客古今賢之貴其真也若此語
深得淵眀之心矣今公所謂真者無乃㡬是乎雖然此語
可謂得淵眀之心而不可謂義之盡也淵眀以小人鄙督
郵而不肻以己下之非孟子所謂隘乎仕為令尹乃曰徒
為五斗米而已以此為可欲而就以此為可輕而去此何
義哉誠如此是廢規矩準繩而任吾意耳孔子曰和順于
道徳而理于義又曰行義以達其道淵眀至處或㡬扵道
矣扵義則未也舎義而言道自聖學不傳之後其弊至今
尚在則佛之徒是已淵眀何㡬乎盖孟子之言氣以為配
義與道若曰配義而已則扵體有不完配道而已則扵用
有不濟彼舎義而言道則是有體而無用也而可乎體用
兼眀此古人所以動静一如而聖學所以為無弊也今言
淵眀氣象雖萬鍾不可留數頃公田其能挽住耶是則然
矣然不顧萬鍾一也至扵孟子則去其君必有謂焉何哉
徒得其義而已此不可不辨也君子扵其言無所茍而已
矣愛其人當學其為人淵眀固賢扵晉宋之人逺矣扵此
竊有疑焉過承語及不敢自黙恐或未然更願埀教
　　　　上皇帝(代院粹孟作)
臣生長東南以儒為業間嘗學兵自太公司馬孫吳之書
擊刺行陣坐作進退之法與夫歴代謀臣猛將竒正相生
虚實相形合散無常變化莫測戰勝攻取謹守豫備之術
以至隂陽卜筮天星地志占謝厭禳異端曲學之説凡支
離而不合交路而難通者實無所不觀亦無所不知盖自
堯舜夏商周秦漢以来迄扵五代之間所以得失成敗治
亂安危之跡如春秋史籍之所著見者以臣所知揆之如
辨白黒如數一二如駕輕車馳駟馬而行扵四通五達之
衢唯意所適無不快者又嘗以謂古今殊時利害相絶故
當世之務尤不可不講扵是本之天時驗以物理辨風氣
之所宜察南北之異習相山川之險易稽人情之思斁較
天性之能不别民力之勇怯究習俗之向背度夷狄之従
違如是者盖有年反而自觀亦以觀世胸中之所既得者
了無可疑矣而未有能彂之者方少年時志氣激昻過自
標置誠有所負而臣所居邈在閩海之陬爰自勝衣以至
今日游泳太平和氣之中耳不聞鉦鼔之聲目不覩旌旗
之色雖欲自効其道無由是以泯黙退處自同寒蟬若有
所待不自知其愚不肖不足以為當世用也去年以臣老
親之命俾臣求試禮部謂縱罷斥例當得官臣以家貧急
扵禄飬間關逺来至㑹稽遇故人為守將留臣踰月是時
睦冦方跳梁扵山谷之間或謂不旬日當就擒戮實無足
慮臣獨言甕牖繩樞之子一旦猖獗聚徒萬計安得不慮
或者笑之臣已而以心語口曰是難與他人計者當囊書
北去言之君父庶㡬萬有一達焉其遇不遇雖死無悔及
臣来京師試扵禮部不偶幸與廷對復處下列又自以謂
古者功名之士必其資可以富貴今臣命竆如此借使其
術不踈亦必無補扵事以是亟欲南歸又念臣親年八十
臣今既歸勢不可逺去膝下遂將老死巖穴而平生所志
終不能少攄一二以報陛下天地覆育之恩顧欲與麋鹿
相為春秋草木同歸扵盡何果扵自棄之甚也扵是洗心
易慮追書曩時所自得者為兵説十篇雖詞意儇淺計策
無取引脰長命自其真性非自欺以欺陛下者比也敢獻
之闕下惟陛下留神而幸察焉臣聞趙括讀其父書至其
論兵雖奢不能以口舌難也然無救扵長平之敗孫臏吳
起各有著述考其所言臏尤精密而屢有敵國之辱由是
觀之言之不足信也固矣故霍去病曰顧方畧何如耳不
至學古兵法夫言之而善如二子者尚不足信况如臣十
篇之説言不能達其心文不能究其言亦何足道又况草
竊未誅上自朝廷下至布衣韋帶之士竒謀碩畫日陳扵
黼座之側盖必有瑰偉絶特之論過如臣萬萬者方斯時
也持其狂瞽欲以上動冕旒之聴臣固知其難矣雖然漢
之所以定三秦擒項羽者韓信之䇿也蜀之所以制孫權
取劉璋者諸葛孔明之䇿也是皆立談之頃遂定大計卒
如其説使言皆不足信又焉有此夫言豈可以一㮣論哉
惟真知兵者為能言唯善聴言者為能用耳今臣區區之
忠欲以自見非適為利文雖不工志或可取陛下幸聴臣
言以為不欺置之用兵之地使臣有所依附時出智畧以
禆主帥或能為陛下安反側之心收散亡之卒使逆賊腹
心内潰黨援外離割裂糜潰卒扵無以自植臣扵是盖不
能無分毫之助矣干冒雷霆罪當萬死謹繕寫兵説十篇
并書一通投進臣不勝俯伏戰懼待命之至
　　　　代人上杭州守
某不肖往嵗備員屬吏得以瞻望風采日聞謦欬之音竊
謂凡人之所能者閣下皆能之至扵閣下之所能者人未
必能也以是進而踧踖聴命則不敢阿諛以求附退而奔
走服役則不敢矯激以為髙異同之論無以彂其愚可否
之獻無以賈其直衮衮稠人廣衆之中眇然若無見也盖
嘗黙窺盛徳之一二私切志之以謂他日幸而有所施設
以所嘗聞推之扵是庶㡬有以乗時而御變又念流落蹇
滯之跡年將五十顧亦何求扵世借使不能自已其誰實
與之去年秋求試漕臺偶為有司所錄意造物者稍復見
憐俾更仕籍已而又為禮部所黜自惟薄命何敢怨尤而
飢凍迫之不免從宦今得官江西將就食扵竆僻寂寥之
境日逺君子恐遂為庸人之歸因循以老顧平生所以向
風願學之意思欲一備掃除之役而不可得者有如不言
終扵委棄閣下亦何従而察其心乎此某所以不避飾説
之嫌歴陳仰慕之萬一也某聞之天下之事無甚難非其
人則難亦無甚易得其人則易難易不在夫事而在夫人
之得失此為天下得人古人所以汲汲而不敢後也閣下
所臨錢唐為東南一都㑹素號繁劇難治比年兵火之餘
比之他郡其害為甚盖其他仍錢氏割據之舊繼以本朝
鉅公偉人之遺烈民生其間不見兵革戰鬬之苦者二百
餘年異時堂皇之廣可容千人而門闈之制甲扵淮浙與
夫浮圖仙聖之宫富人大家之室樓觀倚空金碧照映與
江山雄傑之氣相稱一旦燔燬僅存州宅繼復被灾曩所
謂宏麗壯觀之處十失八九此其害所以特甚而治之所
以益難也自衆人觀之方財殫力屈之際欲復其故積以
二十年之功猶懼不完今閣下来此曽未再秋而荆榛瓦
礫之墟化為重簷廣厦之䕃丹漆雕繪爛然溢目至扵増
城浚池益侈其舊而上下帖然不以為病此其計果安出
乎而閣下動容嬉笑無以異扵平居無事之日所以㳺刃
餘地其必有道矣然則人之所難者誠閣下所易也方閣
下之司漕計也公私之用裕然有餘人以為善扵理財及
其為中執法也上不畏雷霆之威下不顧權貴之勢人以
為長扵論事自兹出守建安寛而不弛猛而不殘以寡取
為富民之要以不擾為安民之本惠澤甚博既久而人益
思之逮移錢唐其事業章著暴白卓犖瓌竒盖又如此昔
汲長孺在朝淮南憚而寢謀雖以人主之尊不冠不敢見
也故其忠誠義氣形扵出使則有發倉之仁顯扵治郡則
有清静之政然積薪之論或譏其褊豈其學有所未至與
今閣下有彊眀英偉之資愛民利物之志而輔之以精深
博辨之學故随其所歴率能有濟方古名世之士猶將躐
而先之則其胷中所藴豈淺之為丈夫者所能測哉然某
嘗謂古之所謂智者審度以趨扵是而已而所謂才者剸
裁以適其宜而已乃若才智過人而氣或不足亦不能行
則氣也者才智之所待以有成者也盖天地之氣其稟之
扵人與形俱生與神同運充乎四體而不見其畛而人之
在天地一氣之内猶魚之泳扵水也夫能内外合一同然
無間則體之充者固已塞乎天地之間矣以是行乎萬物
之表富貴不能淫威武不能屈儀秦不能逞其辭賁育不
能奮其勇雷厲風飛而莫測其迹山藏海納而莫見其礙
故語其剛大無以尚之此天下之士所以俯伏聴従而莫
能與之抗也故某論閣下之徳所以獨立不懾者惟其氣
之剛大而已才與智盖其細者爾則向之所謂能人之所
不能者其非有得扵此乎某之仰慕誠在扵此夫以某之
不肖非敢自謂粗能識閣下之所存也然凡今出扵閣下
之門而閣下借之齒牙之論剪拂而成就之者盖亦未必
皆能識之而某也獨以奥泄塵冗不獲自躍扵鑪錘之末
則今日之言其可已耶惟閣下留意而誨察之豈勝幸甚
干冒台嚴伏増惴悚
　　　　見余縣丞(代人)
某聞之人㳺乎隂陽之一氣猶木之浮扵海風波之中偶
然相值蓋萬有一焉不可必也已遇而復睽後將冀其復
合是則難矣以閣下之聰眀器識出乎天性翺翔學校曽
未數年遂掇髙第而又生長扵公卿達官之家其氣勢之
盛足以吹嘘枯槁轉為陽春稍借攀援則亦鳴珮曳履扵
朝廷之上矣顧乃徘徊迂左屈為縣佐辱臨敝邑此固不
得而得者而某也衣食扵奔走留連他方久而忘返今兹
不幸遽攖大故杜門假息喘喘扵苫塊之間偶未即死適
當閣下来暮之日躳竊餘庇亦所不自期也夫以閣下好
賢樂善之誠心與某向風懐德之勤意俱不期至此若扵
此時猶以喪服自拘不復仰干將命以道其區區之心一
旦閣下驟被識擢且去為教導之官遂梯貴近而某以孤
苦摧毀奄然就木是終不獲親聞咳唾之餘論矣比之浮
木幸㑹扵今日又將趑趄不進是果何時而復合乎此某
所以不知容貌之不足以動人而以不腆之辭墨衣扶杖
布願見之心扵下執事也閣下其察之進退唯命
　　　　答陳了翁右司
淵扵易書嘗習讀其句讀而已比連辱兩書皆以所得易
之精微見教自量不肖何足以當此意反覆玩味且幸且
慚所論自賁至頥凡八卦發一義例引而同之使參差不
齊者如魚貫栁又以孔子之教人曽參之不忽孟子之存
養舜之孜孜為善與夫大學致知格物之意參錯其間事
理互融義語俱妙而始終連絡曲當人心乃知古之作書
者非獨措意圓備其造語立言亦無不該徧也此可以傳
不朽矣而以淵之初學特辱教之淵安能受之而不慚乎
當更熟讀而精思之恐日後扵此　能有所進也存其心
養其性使所居不狭以達夫大者之大至扵蕪梗廓然不
為吾礙進而得所止矣而又自視欿然不有其大勞謙以
終之然後不為小人之歸淵既粗聞其㮣矣若乃學易之
道以維為要體之扵身其維安在生生之謂易豈續維絶
之道乎又恐諸行無常事屬生滅有生有滅不可以言易
矣夫維絶而復續可也然而曰固我之維又曰舎我之舟
何也舎舟而不易維可乎所謂物不格則易而無體易而
無體則不足以見易如是則易未嘗無體也而孔子曰神
無方易無體何也豈此所謂體者無體之體乎孟子曰必
有事焉格物而物格之謂也以是為易信乎其有體矣而
今之為易者離人而言易故常措易扵無用之地是以涉
有者滯色而入無者墮空而易之道喪矣然則舜與曽參
之所有事者彼何足以知之向非左右以髙眀之學廓古
人所未彂其孰能至此賁所謂柔来而文剛者以剛為體
而柔以文之也故亨分剛上而文柔者以柔為體而剛以
文之也故小利有攸往皆天文也其亨者以剛勝其小利
有攸往者以柔勝而已夫柔不可以偏勝也舎車而徒以
有趾也寧徒而弗乗顧吾之義而已自彊之道也而賁之
所以亨者以剛勝也故賁其趾為賁之初焉未之能行唯
恐有聞其行者自行也尚何待乎至扵白賁則見素抱璞
無所事乎外之文也故憂患不能入焉是以無咎而志得
志得不在外故也然既謂之白而曰無色者豈以白可以
受采而本無定色耶四教之所以先聖人施教扵人也故
宜先易而後難力行之所後教人以為巳之學也故宜先
内而後外此其所以不同也凡此雖不敢不對而亦不敢
以為然者也其疑者求解其是者求證如斯而已前書所
謂震奮受震而非能自震者也抑管中窺豹時見一班耳
安能聞聞扵未聲之前思修扵既聞之後乎所寄語錄序
已領浄土觀音二記扵似祖處見之用意精深皆非淺陋
者所能究測也如有石本乞賜兩本為重
　　　　答廖用中正言
承示邪説辨一篇誠哉是言也特䝉埀誨至感至感不肖
亦嘗如此作文數篇其大㮣以謂今日之禍起扵王氏王
氏之學不熄則祖宗之治不復祖宗之治不復則中興之
功不成中興之功不成則被髮左袵之嘆近在朝夕矣夫
王氏所謂道上不畏天下不恤民訕薄宗廟輕侮老成以
異端為正道以公論為流俗尚功利之臣開邉鄙之隙長
奔競之風啓欺蔽之漸影傳蔓滋以至今日遂使忠臣義
士放逐而不伸姦朋逆黨猖狂而莫禁㓂賊侵侮二聖播
越祖宗百數十年之基業一旦㡬覆考其根芽所自證據
甚眀非特空言盖存實迹若非條析而縷數之如前所陳
以示天下期扵掃除絶滅而後已則祖宗所以用人制法
理財治兵安養百姓而綏服四夷之意何自而眀而天下
士大夫承陋守固之俗亦何自而知之乎夫士大夫天子
所與共理者也扵是有所不知而猶安扵故習則所望以
致中興者誰耶如是則外侮復至而中原將為夷狄之區
矣此非難知之事也何則王氏之學既已膠固入人心髓
不可解矣而世無大人先生以道自任開迪而訓誘之又
無縉紳大臣以天下後世為心排斥而禁止之其人往往
随時所尚以徼利達口談祖宗之美而實倍先聖之道者
充塞海内恬無忌憚間又以邪説自文其誤以謂輕死節
而外美名吾慮不如莊周重一身而忘天下吾慮不如楊
朱同善惡滅禮樂吾慮不如老聃樂閒曠避世患吾慮不
如佛之徒凡此皆彂扵王氏而成扵偷安徇利之俗故天
下靡靡日入扵衰薄亂亡而不悟此而不變今日之禍使
誰救乎而祖宗已壊之基業將何以致中興乎盖禍本起
扵王氏而今之士大夫皆其末流所教養而成就者也以
禍易禍其為不可亦眀矣故王氏之學其本不去去而又
不能絶天下不可為也且申韓之術其流至扵秦項之亂
天下之民死者十八九以其無以熄之耳今王氏之學所
以致禍幸未至此又幸有知其為邪説者不圖所以熄之
吾方為吾之説彼亦將為彼之説幸其自敗而自止耳萬
一不敗又自以為是也吾恐聖人所以禁暴而止亂必不
如是不果矣孟子曰吾為此懼閑先聖之道距楊墨放淫
辭使邪説者不得作方孟子之在下使之不得作者有以
辨之也幸而在上為楊墨者不從則如之何其亦用辨乎
其將誅而絶之乎故曰能言距楊墨者聖人之徒也或距
之以言或距之以刑其道一而已矣吾將為聖人之徒其
敢緘黙而無説乎畧陳所志非公無以彂不肖之狂言
　　　　與龜山先生楊諫議
淵上覆上嗣位之初遽有兵革之事賴聖德已孚人心歸
順醜類竆􁕟即日奔潰乃宗廟社稷之靈天下之福也然
前日頓革積敝多出扵太上之設後来雖有㫖凡擾民害
物之事一切除去令官司悉意奉行敢有茍簡滅裂者寘
之重典而監司守令尚懐猶豫申請待報遂使澤不下究
為害豈細謂宜條舉縷析眀示本意繼以升黜則人知所
向不敢沮格矣如郡邑之有守令雖不能盡知其賢否至
扵諸路監司豈不易察間有貪暴不法愚暗無識狃扵舊
習未遽悛革之人尚容居職雖名盡復祖宗法度誰為行
之大抵今日之事如救焚拯溺勢不可緩一失機㑹後將
費力諸公議論既一上復見信正當此時不可憚煩要須
一一為上深言之且多方汲引趣死不顧利害之人使之
各出其力共致太平庶㡬無悔若乃意指未定賞罰不眀
内外百官疑扵趨赴日復一日不見成效後之視今亦恐
無以異扵今之視昔也比者頗聞四方俊彦稍復召用為
之竊喜然類皆厭聞熟識之士深恐眀目達聰尚或未廣
夫求賢之路不廣則所取以充位者必多舊人舊人衆多
其間嘗歴要官者寧無懼罪幸變之意以夫懼罪幸變之
人雜然並進操兩可之説挾嫉害之情萬一見聴大事去
矣此不可不早計而熟慮也昔元符之末一時忠義之士
往往集扵京師弊源不除禍根猶在而臺諫議論唯務平
静自以謂大中至正之道無易扵此至有先朝老成剛毅
素著者不復收召而異時罪首遺患後来者更見尊異識
者寒心而諸公莫悟其非也未㡬小人得志幽黨成市牢
不可破盖自辛巳迄扵乙巳二十有五年間蠧國害民之
政相仍無間太上雖灼見其事屢詔更革然卒不勝小人
之衆乍變乍復遂至開邉隙来冦盜㡬亂天下不有堯舜
則祖宗基業何術可保今也天幸攘刼之餘帖然無虞小
人之罪既得而天下所謂賢者又已進用不扵是時招致
俊良期扵無遺芟夷奸佞期扵絶跡乃復因循果何所待
耶如聞渠魁尚未伏誅逺方不得其實借使果不赦亦當
播告海内使人人無疑然後可以責之自盡以奉其上也
眀道先生云變化人材易作成人材難盖作成之道非一
朝夕乃若變化之則在朝廷之上示之以趨向而已如漢
唐之初用以致治者皆異代所棄之人也豈必先有儲蓄
然後可用哉今天下已仕之人或無令名而亦未有惡聲
者莫不欲洗心向道乗時有為若朝廷之意堅確不移人
人可使為善而成功矣亦在兼收博取不求其備而已諫
省久不除人丈人居是官天下所共嘆仰以為得人愚者
一得之慮儻或可取幸委曲留意也始欲致書李左丞陳
數事方其驟貴又且有功其勢懸絶恐言之無益又嘗論
郡邑之敝為二十篇欲進扵上亦未敢所懐鬱鬱不展因
奉起居之問輒及一二不揆不揆
淵再拜覆行在雖去廬陵不逺然此地迂僻絶無所聞邸
報動經數月不到不審淮南賊盜已平百姓安堵否詔音
寛大而實惠不及民此弊根源深逺未能遽革若朝廷號
令議之既審然後發庶㡬必行則不至失信信則民知所
趨赴矣郡邑之官絶少陶汰頃者臨軒遣使俾察吏之㢘
汙勤惰若務為姑息縦舎太甚則此行果何為耶祖宗之
法民聞其將復未嘗得利而已喜不自勝所以安反側息
鬬訟絶覬覦鎮逺服盖已有其效然小吏懐疑貳而不舉
長吏樂因循而不察督責之政不施扵其間欺蔽沮隔甚
扵前日只如止科率平税賦正官名募民兵此數事州縣
今如何奉行監司郡守曽遵朝廷之意否他處不可得知
江西一路則親見聞也無名之取以備緩急加耗之征未
減常嵗冗員雖去而案籍仍舊游手蠧財而教閲無法朝
廷之意非不美也而千里之外亦已如此欲使實惠及民
不亦難乎夫號令不行徒為文具則朝廷不尊而紀綱日
以不振民猶飢之待食旱之望雨而積日繼月曽無毫髪
之利以慰其心欲民心之不離不可得矣夫民心宗社之
根本也今天下有叛兵無叛民則民心信若可結矣若必
守祖宗之法而以愛民之意行之不為虚文專求實效則
民將相率同歸膠固而不釋矣中興之功豈不可濟乎不
然西北卒未可復東南又無以守之積薪之下其火已燃
而暴風不已天下之勢安危之機判矣謂宜精求博訪有
用之才凡有意扵斯民而通知祖宗致治之意者俾當監
司郡守之選計東南所用之員畧更置之去者不必深究
其罪來者責其見效嵗月之間稍有可觀則黜陟勸沮之
政加焉其誰敢不勉若乃邑之有令其數實繁不能徧察
儻監司郡守真得其人間有可委以除授移易者聴其擇
才不拘以法則貪汙殘刻頑鈍疲輭之人將無所容而積
弊之害民者庶乎其可革矣其畧如此其詳不待多言也
且行祖宗之法在得人而人材之乏莫甚扵今日為上者
常患乏材又不思所以收拾儲養激厲而旌勸之往者無
及又將因之顧何以善其後乎此甚可慮也夫東南之勢
如孫權之扵吳劉備之扵蜀觀當日所用之人所行之事
與今果如何然僅足以解紛排難而不能合天下為一由
是知漢光武之再造為甚難而唐肅宗雖能削平僭亂使
眀皇復歸京師而不能使後世子孫以天下之勢取河北
此亦不足怪也如救焚如拯溺奮不顧身猶懼不濟而朝
廷大臣方且持祿保位朋黨比周以蔽君子玩㓂啟侮莫
此為甚此而可忍其如宗廟社稷何其如二聖何計已在
思慮之内何待晚進之言但因論東南今日之弊不覺縷
縷及此幸勿以僭易為罪也
　　　　答陸伯任
伏承示責己論一篇良有開彂中庸之書世之儒者近始
知讀之然知其味者尚鮮不謂乃得吾友發揮而躳履之
何此道之幸也子思曰射有似乎君子失諸正鵠反求諸
其身求仁而已唯仁之求何暇責人乎然公所論固佳以
鄙意觀之又似有未盡者如曰世有反此者終身用之而
不自反是惡夫責人者之言也故為未盡也孔子論仁曰
好仁者無以尚之惡不仁者其為仁矣不使不仁者加乎
其身夫不使不仁者加乎其身第能使在我者無不仁而
已若夫好仁則己至扵仁矣譬如磨鏡垢盡眀見已見其
明垢復何在故惡不仁者去垢之説也好仁者其鏡之已
眀者與此好仁與惡不仁者之所以異也故求仁而至扵
好則責己之道庶乎其能盡哉孔子曰君子之道四丘未
能一焉顔子有若無實若虚犯而不校其始也責已而已
其終也至扵無己可責矣然文詞牽迫非可以一言而足
又或相待以明自有抑揚非見理者之病偶縁無事故相
指㸃要以来佳論耳儻因寄聲更告詳見教也
　　　　與翁士特學士
淵輒以所見上浼聰聴東南在今日盖天下根本之地異
時苛撓之政未能盡革財殫力屈不可再擾比者經制司
不得已調發民兵所給錢榖皆出扵官郡縣所有粗可支
吾民未加賦也已而經　遍行剗刷毫髪不可輒用漕司
又以募兵之餘封樁之外復督随軍財物萬數不免取之
百姓嵗饑民貧所在草竊不禁重以科須萬一有意外之
警何以處之今仁聖在上人心悦服必無可畏然北宼未
寧逺方疑駭亦似不可不過計也又閩中召募膽勇經由
江西者六千餘人本以赴闕指揮徑往似聞未有所屬若
畿甸清野則至者無歸此軰稍稍恣横久之糧盡計竆其
將奈何惟天下大勢非小已所當僭論然如士特在經制
幕中實任足食足兵之責亦宜反復熟慮也淵不勝私憂
之甚惟勿罪率易為幸
淵昨者不量因論東南在今日乃根本之地而財力俱困
復調兵督糧未已極為可慮未䝉見答教其不逮豈忽之
耶為復令已行不可改耶今固無及矣然亡羊補牢亦當
為後来計更冀留念也適有一事不敢不言亦公所宜聞
者江西十城豫章為㑹府其次䖍與吉為大郡二郡守人
提千餘卒合安撫司所領兵同赴京師之急安撫統一路
自當亟去若䖍守雖去而憲臺在焉緩急猶有所賴唯吉
守不宜輕動彼迫扵勤王之詔未皇熟慮老拙盖嘗為陳
利害又不䝉見聽今既去行即到闕矣然自古姦宄竊彂
本無常形方時凋弊尤不可忽郡有守人所信服所以弭
患扵未然今綿地千里邈在一隅旁無彊援遺而他之萬
一有警誰任其責方公豈弟慈祥克勤細務吏不能容其
姦人甚安之數月間發兵召募至扵再三更辦随軍之物
所費動以萬計府庫空乏而民不以為病斯亦可見其措
置有方矣乃過扵畏慎勉為此行征車一動攘刼四起雖
旋擒獲終掃不盡非直鄙人以為深憂也夫以千百新收
之卒進無所屬欲以何為若随大軍或有毫髪之助盖必
有能其事者而非儒生之所可辦也今舎其所宜守彊其
所難堪非徒無益其害甚大謂宜俟其既至麾下即可以
領兵付之健者速遣還任責以守郡之效庶㡬一方赤子
有所依附豈非使司所樂為乎儻可以瞽言聞之中丞否
此事盖東南大利害東南之扵天下猶四體之一耳一體
受病餘體不得寧矣今江西諸處關報盜賊唯䖍吉諸邑
為甚念之寒心伏幸埀聴恕其僭易之罪淵不勝懇到之
至
　　　　與廖用中中丞
淵再拜伏承以先丈朝請墓表見屬俾得序次其實豈勝
榮幸竊惟老成前軰潛德隠行未易窺測宜得當世大手
筆妙扵語言名高而位重者發揮晦㣲庶以取信天下昭
示後世顧如不肖疵賤無聞詞意淺陋實無足取雖公愛
予之厚出扵誠意其何以當重念不肖昔年數侍先丈燕
閒備聞誨飭又嘗扵公粗得其平昔所志所為之一二盖
不可謂不知者而公又忘其奥渫卑冗眷然不置過以相
託其敢以為辭但恨文字暗弱不能形容盛美萬一而衰
退埋沒仰累下取之意雖勉彊紬繹粗能成篇輒塵視聴
其如愧懼若何可言謹具錄如右伏俟裁擇
淵再拜自得北来之報惋恨憤嘆㡬廢眠食至今每上心
輒忽忽如不欲生賴今上入繼大統宗社再安天下幸甚
重念祖宗百數十年基緒巍巍如此乃生無一人奮不顧
身以徇國家之難者遂使二聖播越皇族波迸拱手不救
嗚呼何其痛哉何其痛哉淵人微跡賤無足比數懐不能
已尚爾無以為情况如吾兄嘗被兩朝拔擢方以家禍坐
苫廬中萬里聞之痛當如何近者諸賢皆召以此中絶不
得邸報不知施設復如何似聞伯紀入覲議以大駕還東
都建康之遷復不果誠爾南北未分中興之功當可期也
不知彼中所聞又如何何由晤見以盡鬱鬱之懐臨紙悵
惘曷已
淵再拜前書敘説先丈得病以至臨終及公所以安厝始
終孝養甚詳讀之令人愴然不得釋者久之然人子之心
何有竆已既襄大事又當念所以追報當如何耳慎勿過
摧毀也又知贖得溪邉族人舊居葺治既畢老人得易簣
扵此想亦以為喜也不飲食七八日精神不昏但氣漸微
即奄然而逝此所謂順其道得正命而終者盖積行之報
亦平生無外慕他營之驗也正叔先生臨去如此佛之徒
至扵坐忘立脱亦以無怛化而已初不殊也墓誌如此做
不知可用否恐意或未以為然未敢書去此等文字手生
又不喜循常轍發明已所知者慮與公意不同然力盡北
矣果以為可刻則讀書去未晚也又郡中事多必一兩日
方書得了而来人久候不遑故且令攜藁上呈耳後便告
及其詳或改亦無吝示喻又不暇往復則陳子通亦自能
書如篆額既煩子通并書丹亦佳名姓不必假他逹官恐
與求銘意不同如何如何
埋銘見貺甚荷然少商量謝氏盖祔也謂葬扵其宅則以
謝氏爲主矣季子之墓孔子書之不名著也今不名以子
不可名其父也然則自爲誌非也以辛丙記向面出扵近
世隂陽家古無是然謂向辛則據乙可知矣葬以丙午嵗
十二月甲申如是焉書之可也而又繼以卒哭之眀日何
也豈欲以卒哭推知其歿之月日乎古者既葬而虞遂祔
廟然後卒哭然則未葬不廢哭也所謂卒哭之眀日葬其
言似不順矣今世俗以百日過爲卒哭亦起扵大夫士庶
人三月而葬之禮顧後世隂陽家之説行士大夫葬期鮮
有在百日之内者故以百日爲斷非古道也此其可以爲
據而又以爲節且以表見其歿之月日耶石已埋則無及
矣或未埋請改鐫之如何墓表前題竊以謂當去服色而
加致仕二字所作人姓名當附其末唯今天子及上字全
行提起餘如國字召字之類只空一二字遇言公者勿提
此古法也世俗尊所作文之人扵前凡遇稱亡者輒空字
不可效此屢經持論謾及之恐可助思慮也碑字如苦要
不肖寫急遣人来喻亦不争三四十日幸悉之
　　　　與李叔易學士
淵再拜自別後未嘗通起居之問非直寡便實無可言今
兹不能無言倘辱不鄙豈勝幸甚了齋之得罪斥逐以至
扵死天下共知其寃至其心所規為䝉患難而不變者自
吾軰之外誰復知之知而不與之眀與不知何以異頃不
肖如南康時右丞嘗與之書見屬傳去已而了齋有數百
言復之中述三人皆嘗居相位者此其知右丞之必至此
位以有為無疑也其逺取狄梁公又有深意今右丞輔聖
主朝萬國呼吸之間掃平驕虜再安宗社遂居柄任則了
齋先見之眀亦驗矣前語云云非付囑乎然則欲以眀之
實在右丞不可已也了齋諫省論事天下所共聞今皆時
過之語唯王氏日錄一事則其始終所留意者盖自紹聖
以来天下忠言嘉謨皆坐以謗訕宗廟之罪而其所謂謗
訕者特其用意與王氏不同而已非有異扵神祖也若日
錄之書詆誣譏玩上陵宗廟見者切齒而昔之用事者反
遵其言追議刑賞故了齋以死眀之其自言由熙寧以来
至今紛紛不已者其禍皆出扵此書此書不復施行則祖
宗之法可以漸復不然亂亡之不暇䘏其暇計一身之危
辱哉其著四眀尊堯集所以痛絶王氏中間有㫖取索或
惡其言之深已謫其人又禁其傳播以是留藁扵不肖之
姪孫今尚在也朝廷若以為其人忠誠義節所宜尊奬則
凡有舌者皆可辨白如曰天下之禍舉在此書不可不毀
毁之所以除後来無竆之患則尊堯之意其可沒而不聞
乎比覩詔音盡復祖宗法度贈溫公以太師之官祖宗俱
可法則熙豐之緒不必偏執温公既無過則王氏之意不
當獨取然此其大目也若乃條分而件析之又在委曲講
眀不應茍求無事而已往者元符之末諸公皆顧惜事體
争持大中之説謂此可以靖國弊本不除禍根未翦不一
二年間小人得志天下遂被其害如是者二十有餘年春
初冦難若非堯舜在上民心歸往則祖宗基業何術可保
不待逺引異時亂亡之證兹可以監矣惟天下之事吾發
之吾能收之然後可以傳之久逺而無弊或乃容而勿問
忽而不察亦恐千丈之堤蟻穴可潰事過而語雖悔無及
矣了齋嘗有一詩相送今謾錄去觀此則知淵之言亦不
可已也果䝉埀聴乞扵暇日説似右丞以不肖意爲望更
有臆説具扵龜山書别紙如見安止令取一觀或可采亦
幸告右丞也不揆不揆仲輔季言知己赴官久矣想常得
書他日聞公得北州幕官待二年闕而去嵗北州不可往
故疑公決在京師或有書幸付安止寄来慰此傾想
　　　　與向伯共侍郎
淵再拜前年秋忽承泰寧葉龍圖送示所頒省劄又領胡
給事父子及范節推書道台意相與之厚必欲寘之賔幕
使以時速来且喜且懼若無所容尋即奔走承命㑹至江
閩接境有自衡州安仁来者云所在擾攘前塗已不可去
且湖外尤甚而向公已辭新除不果赴踰嶺而南矣扵是
遂反將樂居無何將樂順昌兩邑羣盜相繼而起蜂屯蟻
雜動以萬計汀邵去路不復可通展轉賊巢朝夕惴恐不
免乗流東下避地福唐盖自去年中春至八月末始獲歸
見龜山驅馳水陸疾病因之嵗且盡菽絮不給或謂前所
差違年又公已改命鄂渚則辟吏當随府罷㑹廖用中由
省曹遷右史以其般家人速不肖叅部方此月十四日離
家行三程而湖東所遣人追至伏奉十一月八日手誨敦
諭勤懇實出望外非獨義當改轅其扵私計尤便前此僦
僕賃馬已作赴行在計更有一二事當至浙中又問之徃
来者謂湖東雖已平帖而由贑入桂陽自永新趨荼陵皆
取途江西汀邵間道尚阻未可遽前復成留滯想望籌帷
恨無羽翼耳重念淵衰遲疵賤人所鄙薄雖飢凍迫之終
不忍抗容飾詞乞憐扵當世君子借齒牙之餘論以活其
身用是遭世艱難其困益甚正爾自棄不知公何従知之
又辱憐而收之情久而無倦禮過而益勤顧惟何人敢違
執事者之意耶而人事參差有適然者正可嘆亦可笑也
然不肖此行初為參選而往今不復爾則淛間般旋當亦
不久度不過一月必由衢信以歸問道稍通或不過家徑
趨幕下春夏之交決見公扵湖湘之上矣又未知以此得
罪左右否康侯書云自公再来湖東孔彦舟既為馬友所
敗逾洞庭走荆江而東馬友亦聴帥司節制而曹成李宏
者衆至數十萬又皆稟約束吳錫復肻就招更能出力掃
平李冬至之亂生擒其衆盖不計數積嵗流毒一旦廓然
無事自非雄畧邁倫慮無遺䇿誰克有此公之勲烈扵是
無前比矣誠然有志之士孰不願出門下而不肖首被賞
拔寧不知幸固將激昻衰懦少伸末路之感以報國士之
遇而躊躇稽滯豈其情哉伏惟寛眀必有以照察之也然
近者妻弟自㑹稽回頗能道行朝事又得用中書云聖徳
日躋二相同心其進退人材往往合扵公論康侯既有西
掖之除朝廷累遣趣之旦夕俟其至將遂大用不容退處
又有言公扵上者謂宜在廟堂之上而公近者觧紛排難
其所成就卓卓如此恐與康侯皆不得久扵外矣正恐竆
命所招僕去而公已来如相避也儻縁天幸得遂其私心
豈勝至願又不敢以一已之私妨四海之待膏澤者伏紙
敘情徒自不皇寧耳梁溪兄弟書謹已遣去必無遺墜龜
山别時甚安有書附来介自致政以来亦頗有論譔幸其
益健了所著述也子發久聞而未之識未遑裁書第増傾
向九卒有不至者竆冬逺来路迂費倍勞苦之甚秖重不
肖之罪其還畧有以助之若由䖍吉而去則薪粲之價稍
平庶㡬可疾到也不勝覼縷殊覺僭易又旅次不復具外
啓併望原恕幸甚
淵再拜淵受深知扵門下者十年獨恨未嘗㳟識瞻慕盛徳
無以自釋今兹誤䝉收召獲造行朝方有承顔之幸曽未
旬浃遽違教席平生所懐未及傾盡乃復隔濶殊劇悵仰
不審比日履兹乍寒啓處何似伏惟豈弟宜民百福順集
益祈調䕶寢興上副倚注下慰輿望淵不勝區區之情
平江之政未三數月上下稱頌以為前後鮮儷豈非道之
以徳故其效速耶幸竊聞之賛嘆無已嵗復大稔想見千里
之内人人飽食安居黠吏不能擾也論者多謂老成不應
逺去禁掖久處外服然股肱郡得人則近壮朝廷逺推徳
意艱難之際所補亦不淺意公以道事君必無彼此之間
苐恐聖眷素隆不容委蛇扵外也佇聞環召以慰公議
淵曩者仰禄嶽祠遽奉詔㫖不敢不来既至重叠被恩皆
過其分又不獲辭避衰晚迂踈以榮為懼雖復黽勉就職
實不皇安每念竆薄之甚動輒顛躓已分退藏丘壑終身
不厭何意朽株尚汙繩墨無乃吹嘘過當造物者重違執
事之意致此叨冒耶所恨地寒人微意廣年邁未知所以
為報下情懐感而已筆墨所陳莫謝萬一
黙堂先生文集巻第十六
黙堂先生文集卷第十七
　　　書
　　　　與胡康侯侍讀
秋暑方熾伏惟台侯動止萬福淵前月十八日以久不奉
問起居遂遣家僕上狀今必塵清聴矣方兹俟報忽拜六
月初間誨翰伏審邇來尊體益健極慰瞻仰召命嚴峻既
巳弗藥便可趣装上副明主虚懐久待之意矣佇聞柄任
海内所同未叅侍間伏乞為道倍萬調䕶謹奉狀不宣
淵前月下旬伏䝉省劄備坐宫使侍讀薦淵應直言極諌
科奉聖㫖依已降指揮令具詞業繳進竊惟制舉之設自
漢及唐沿襲不廢盖皆以待非常之才至本朝尤重其選
自非精通經史百氏之書深明古今治亂之變達於世務
而文采又足以發之不以應詔如淵學術荒淺議論踈濶
而又年衰多病文思僻澀一無足取俾充兹選公議謂何
故自聞命以來雖復自幸不敢以爲榮也況淵實無所有
尤善累人往者當路或憐其竆漫加剪拂便遭廢逐今兹
積垢未洗縦復不能晦跡逺遁豈可更以彈擊之餘上玷
左右知人之鑒三復重言但増戰慄唯公名徳之重天下
歸向咳唾所及駑蹇増價誰不願出門下必有真賢實能
仰副搜拔如淵不肖徒知感激而已已具詞免狀申省謹
布肺腑尚冀孚察亦不敢具公啓上謝併幸原恕
淵區區之意已具前書不復縷縷上凂台聴誌中不可加
損之喻已悉尊㫖然字説雖不行於世病根猶未盡除如
間日之瘧寒熱才退便若無事萬一其證尚在尤宜急攻
要須見不復發乃可去藥耳元祐紹聖之事可以觀矣誠
恐後之視今亦無以異扵今之視昔也明道先生云但得
道在勿問今與後已與人此言甚大公既無疑矣了齋云
身短而事長難與急者論實中不肖之病然未能不以為
憂也徒有愧扵諄諄之誨耳伏冀深察之龜山論語及易
義盡扵所送去者承復索其餘更待問諸楊恐必無也何
由承教臨風徒切傾渇
淵再拜專人至伏䝉書誨方渴仰中獲聞春夏之交尊體
益康健豈勝慰釋自前月見邸報已聞給事被召中外交
慶況如淵者其喜可知而來教畧不及當是路遠朝報未
到耳如近人朝廷用人頗復求舊諸公咸集以俟長者之
至當不復辭矣衰晩扵世無求但與天下蒼生跂踵以承
膏澤又不知果扵何日起程萬一未迴鄉里間得欵遂一
見莫大之幸也伏紙懐想言不盡意
春秋傳久欲受教以相去差逺不敢面請今兹辱頒惠仰
荷不棄豈勝誠感所恨未見全帙又不能無望也伊川先
生曰春秋聖人之用也學聖人而見其用無餘藴矣畧窺
一二驗之扵心推之扵事皆可施行深切著明如見聖人
筆削而躳授之計自秦漢以來雖如董生研究恐未覩此
秘也行年六十餘矣獲見斯文豈不知幸淵已請扵丞相
再候乞宫祠有報若許不許皆令暫歸計所報當在端節
前後逺不出後月半間春秋傳猶有二十巻乞及期附來
至懇至懇定夫所撰思復行狀顯道墓志與龜山所撰定
夫墓志皆無本但記得思復墓志盡載行狀之詞唯結處
論世儒之失即龜山之文也諫臣所論罪在無知盖不足
辯經筵一二公尚放得下閒人又可彊觧事耶承喻愧恐
愧恐尚書省及免役事初不詳聞易傳親傳者别無本今
納去看畢示下幸甚幸甚龜山文集已編成六十巻得諸
楊書云爾伏恐尊悉
淵再拜承諭春秋傳已脱藁當已繕寫奏御矣無由一見
全帙想望凾丈恨無羽翼耳淵不肖雖不足仰窺作者之
意然亦嘗竊聞一二矣至如論齊晉之事重道義而輕功
利此自孟子以後儒者所未嘗及脱或及之莫能純一故
王霸儒墨混為一區而伊吕管晏擬非其倫矣是無他知
之不明講之不精故也左右傳道扵已絶復續之餘所見
既的所守甚嚴而文字之妙又足以絢發之則其作聖賢
扵千載豈在他人乎前所賛嘆不為過矣所恨衰晚未能
千里負笈面承緒論若傳本已多其藁無用䝉借錄俾聰
明未衰之間得以玩習他日復見公林下誾誾侃侃亦足
以奉承餘誨矣不審肻賜矜許否
　　　　答胡寧和仲郎中
昨奉書久無來報意多事不暇遣人遂發家僕馳問方此
懸望忽辱專介惠書獲聞邇來侍奉多福喜慰可知也尊
丈召除大慰海内之望前書已具賀伏䝉誨諭益荷眷予
之厚耆徳彚征天下之福然來教以老者為言非賤冗衰
退之人所當覬望也朝夕引去終嶽祠之任即不復就祿
矣末由晤見千萬為親愛重謹奉狀不宣
䝉論及淵明事若以人物言之如雲漢在天可仰而不可
及但學者是是非非又不可茍夫正人之是非乃所以正
已也豈可以輕議為嫌前書謂陶公何譏焉者盖謂秦漢
以來道義不明諸子百家各懐私見故雖如陶公之賢亦
未嘗子細觀誠有見焉非妄説也若以為雅意素有所主
即棄官為是如此則晨門荷蓧長沮桀溺之流不經聖人
指㸃誰敢以為非乎揚子雲云古者髙餓顯下祿隱不知
何所據而言恐只是失身扵天祿而不能去恐或議之聊
以自湔耳伯夷栁下惠孔子皆以為賢孟子亦曰其趨一
也何髙下之辨乎故論其髙淵明乃千載之士論其是古
人軌轍較然亦可見也龜山婺州之任未嘗從辟盖方是
時饑餓不能出門户帥司以攝闕員耳仕固有為貧者未
易疵也但尊丈既以栁下惠許之不當更引淵明例耳不
就二字已悉雅意墓志第二本已送去將樂矣請知之久
以病在告不曽見丞相前此甚望春秋傳來計得之喜甚旦夕
叩問之金紫辭不下乞宫祠又未許不知今嵗得去否
淵䝉侍讀以大科相薦自顧何人敢當此舉想出扵諸友
賛揚之力愧荷愧荷或云侍讀意不在科目徒欲因此振
發衰懦耳果爾尤不可也淵行年六十餘日覺昏憊縦使
向前亦何所補深恐緣是益重其過更為長者之累雖所
幸也其能安乎近有問淵尊丈何以相知遂形論薦淵答
以此翁必是見不肖與張柬之公孫生年齒相上下故以
其似而薦之不知淵學問名節與此兩公大懸遠也問者
遂大笑因侍次幸道之
　　　　　又論龜山墓志中事
　　　　　差市易務事始末
龜山宣和四年既罷祠官貧甚不果赴部郭慎求在朝以
書問所欲公年已七十矣(嵗在壬寅巳年七十<折 t="33"/>癸巳生至宣和四年)答以老不
能辦事唯求一筦庫為貧耳慎求得書詢吏部見闕監當
官近毗陵未差者吏部報以常州市易務即為求得之馳
以告公慎求初亦不知前一日為人所授公聞之曰非見
闕固扵吾事無濟然市易事吾素不以為然縦便得祿其
可就乎盖慎求不察吾意耳至五年秋末果退闕因傅國
華之薦召赴都堂審察即以足疾辭不赴六年國華又以
前請未行再薦遂以秘書郎召對且御筆詔若辭者坐罪
乃不克免先是傅國華奉使三韓得㫖許扵經由三路凡
人才可薦者薦之不限以員及歸具奏臣往來京西淮淛
人才可薦者甚多然抱道處晦無如楊某者願以所得薦
三路人才薦此一人上亦聞公名故始召審察又召上殿
云若謂監市易務不就除秘書郎即就即非同時事失其
實矣今削去不就二字為當更恐欲見其實故具之然如
市易務方待闕未上雖不見扵墓志亦可也
　　　　　攻王氏一章行狀不載墓志載之
公嘗為某言自佛入中國聰明辯智之士多為其所惑鮮
不從者唯韓退之歐陽文忠立得定然佛之徒未必誠服
其説其餘能文章好議論者扵佛之道實未必知而恥扵
不知往往樂其誕而自小更入其黨無足議者如王荆公
晚年深取其言自謂己知之而知有不盡此非同乎流俗
也盖其扵儒者之道未嘗深造故溺焉而不自悟耳是以
為世大害自元祐以來世之賢者多攻之而亦多不得其
要領某扵明道先生哀詞中論世儒之學云物我異辨天
人殊觀中庸髙明之學析而為二而道因以不行矣雖王
氏復生不能以口舌觧也其道不然也如此其見之行事
顛倒悖謬盖不可以一二舉所謂從許子之道相率而為
偽者也惡能治國家故淵嘗竊謂龜山諫省所論王氏一
章正名其為邪説是矣然則其流弊足以亂天下為言猶
是一時之論至扵拔本塞源當與待後之賢者相與推明
其意如孟子之辯楊墨然後能成龜山之終也墓志所載
雖用全篇亦持其端而已又可畧乎
　　　　　三經義辨止載朱公有益學者之詞
龜山與給事書云荆公黜王爵罷配享嘗謂其所論多邪
説取怨於其徒此三經義辨所不得巳也如日錄字説亦
有少論著然此事不可易為之云云又龜山既從蕭子荘
之請為作浦城學殿記言王氏立言之謬又答其書云向
在諫垣嘗論王氏之失太學諸生安於所習鬨然羣起而
非之頼君相之明卒從其言今雖有定論而學者真知其
非者或寡矣屏居投閒因摭三經義有害扵理處是正之
以示後學云云以此兩書之詞觀之則三經義辨用之於
王氏豈無意乎又豈止為觧釋文義之不當遂欲求勝乎
誠以道術所在萬世所待以開明者不可闕耳今墓志所
書止引朱子發奏疏云所著三經義辨有益學者某之愚
見更欲少賜提掇之庶㡬不與末篇所謂凡訓釋論撰同
為空言也如何如何
淵啓令弟又荷錄示疑問至感至感果何求哉心則逺矣
此兩句極幽遠有味連上文讀至此語若不足意已獨至
盖不必稽之陶公而後得龜山之為人也陶公扵此功名
富貴誠不足以累其心然於道其㡬矣扵義則未也豈可
與行義以達其道者同日語哉孟子論伊尹之取與既以
謂合扵道又以謂合扵義其論養氣既以謂配道又以謂
配義此理恐陶公所未講也何則仕為令尹乃曰徒為五
斗米而已一束帶見督郵便棄官而歸其去就果何義乎
孔子之言易曰和順扵道德而理扵義體用不分而動静
一如矣自聖學不傳學者各任其意則有舎義而言道者
佛之徒是也陶公何譏焉恐不可以龜山為比如後來再
問心逺所對數條鄙意以謂以語陶公猶未到他履踐處
況扵龜山此盖老人恐學者不悟其語故為是委曲辨析
之詞未敢聞命繫辭曰以言乎遠則不禦夫豈有畔岸哉
嘗試以是觀之恐是老人初意更告為問過也鄒陳以師
禮事龜山胡公實傳其學此居仁作行狀失於審詳之故
銘序中不及淵知其意矣如以宣和御筆為當時海行指
揮可謂斬釘截鐵之論春秋筆削豈復有假借乎欽服欽
服
　　　　代龜山與南劍張守
比辰霜寒伏惟鎮撫多暇尊候動止萬福某衰晚里居幸
依餘庇得以茍安無足道者少意上聞今日見廵尉云縣
中被符起發弓兵百五十人隨吴成忠入郡防托而邑令
憚扵申明即日移文巡尉遣行此事係一邑利害某雖閒
人不敢隠黙盖將樂經殘破之後居民近稍有歸者今嵗
收成十不及二三人雖畏禍而饑凍迫之其勢不能保其
必不為亂比緣制置司召汀州民兵經由此地公肆刼勍
甚者至盡取其家貲殺其人焚其廬上下驚擾無處竄避
尋常所恃唯甲户槍手緩急可倚又以先次盡數揀發所
頼唯巡尉少尉弓兵隂與彈壓庶㡬不逞之徒未遽猖獗
而一邑善良恃以偷生今若上稟嚴㫖悉令赴郡郡中得
此未必有補而蕭然新破之邑大為闕事矣欲望矜察特
免起發豈勝幸甚此不獨區區自全之計實一邑之幸也
建安之寇不知任都統者如何處置雖禽獲可卜然自順
昌將樂一帶賊所出入並無遮障萬一假道順昌奔衝將
樂未審何以禦之前此一派直趨沙縣入尤溪如蹈無人
之境為此處獨闕隄防耳因見任團練更與議之也便中
草草言不能盡惟祝為民自厚
　　　　答廖用中侍郎
秋暑方熾伏惟鎮撫多暇台候動止萬福淵自去年劍浦
違别左右至今不䝉存問方兹懐仰忽奉賜誨喜慰可知
也頗聞漳南自艱難以來風物與昔無異民淳事簡賦役
易辦此道已行上下相安尤觧滯念不肖累乞歸而帥座
不許暮年索居凡事不便又近嵗稍葺先疇庶㡬退處無
求而飽緣是一出前功盡廢兒軰又失學懐抱可知盖非
獨以無補欲辭衍祿也丞相在南昌化弱為强易貧為富
威令既行坐以無事正是衰晚偷閒竊幸去取豈不自幸
然所樂不存亦自無如竆命何耳盖自去冬至今夏月月
請去謂欲周旋人情不免流滯稍涼當必行其志也恐公
要知曲折故此縷縷伏乞為道保重上副眷倚下慰人望
不宣
　　　　與梁兼濟提刑
比到郡承周守示及德久與龜山及左右兩書尋具咨目
欲附歐承去便奉納而歐承遽行不告遂并留少賈處未
發間忽家中送到正月所答手誨眷意殷厚慰勉周至大
釋久仰之懐幸甚幸甚别紙論及不呼徳字為非是且以
見責尤荷不鄙顧不肖何者敢當此意淵昨侍了齋見龜
山與之書中間語及伯思光祖皆以字獨李徳駿稱其官
了齋謂徳駿事師甚勤未有可絶之罪理宜稱字書辭反
復至數百言盖春秋書邾儀父字也而傳以為貴之之稱
然則自上而稱其下以字誠可貴者此了齋所以辨而不
置也又淵紹聖間嘗在京師是時了齋官博士黄冕仲為
禮部貳卿二人實平主之友而了齋登科先於冕仲書問
之間雖各以字呼不為過而了齋以冕仲既作侍從止稱
其官盖尊之也由是言之自上以字而稱其下為可貴若
為下者以字而稱其上則㡬扵僭矣故凡尋常庸流之人
語先逹貴仕必以官不如是者謂之不遜今淵齒雖長扵
同軰而學問不進德日益衰其所知所能俱落人後比之
尋常庸流之人相去不能以寸其敢挾長以自取不遜之
譏乎故前此稱公以官而不以字者非敢為謟也避僭而
已耳此亦了齋之遺教也雖然公之義亦髙矣身為部使
者且嘗參丞相幕府之畫衆所仰戴而乃過自謙抑俯伸
鄉曲之敬下同扵寒賤廢棄之人非忘其勢位自克以禮
者能若是乎使不肖堅守前是不復改易則公之謙抑不
彰扵朋友之間而淵始得罪矣恭承雅喻敢不欽從自今
謹以親戚之契知交之舊佩服來訓不敢失墜或以問焉
則以公之意告之庶免扵戾也姑布其情仰謝萬一不宣
李徳駿以唐縣令拒賊死扵兵其家屬幸賊未至先奔京
師已而南歸屢為羣盜追及囊槖罄盡所存者唯妻與子
五人餘皆被害今其妻又亡諸幼寄食扵外家其猶子鋏
素隨徳駿學後不利扵為儒以武得官德駿家事頼此一
子緩急實得其力見任黄州監稅官滿代者至矣忽為淮
西漕李公所劾李馭吏甚嚴凡事必核實已追鋏赴蘄州
獄豈能無罪然其家距勘所二千餘里並無彊幹子弟在
彼照管妻孥即日已見狼狽實可矜憫左右離淮西未久
所在必有相識或因以書往還乞為問之欲知其實以報
建安幸賜留念萬一有罪固無如之何或使者以是警之
亦未可知使其老母得此消息猶可安心也得一實信活
兩家之命又使死難之士其後不至填委溝壑此仁人君
子所宜動心也
長沙控制上流在本朝為重鎮異時内外無事亦必擇賢
有才而譽望素著可以服人者為之帥不敢輕授況今艱
難之際尤宜遴選舉以付公孰曰不宜此有識之士所以
交相慶賀而親戚朋遊之間所以喜而不寐也地逺不得
面慶又以無便久稽馳問先辱恵誨何勝愧感謹因布復
畧致欣躍之誠伏幸照察
兼濟平生有意功名未得展盡素藴今遇聖主深知特隆
委任真足以有為矣幸毋避嫌也竊惟事君之道茍得行
其志願不以遠近為異湖湘雖邈在南服而地大物衆國
家安危所繫儻賢者不鄙其民而繼以無倦何後效之難
圖耶願公勉之異　撃壤田野得以盡年亦頼餘潤所及
也真􁃶真􁃶
柘臯之捷真可慶者盖朝廷不得已而後用兵故報效之
速如此自此中原可據而祖宗之基業可復矣天下幸甚
天下幸甚淵雖罪廢聞此勝事其喜與得志而行道者無
異況公出帥一方安危所繫欣快宜如何耶淵去秋輙作
得茅舎數間今已遷入但初不自料所費之多故春夏以
來貧困良甚或謂當請祠官近已令人詣行朝投劄恐未
必得耳若朝廷不與又不復見罪仍舊杜門亦幸事也用
中春間得一相見降官殊不以為意子猷侍親安健養䝉
亦無恙日夕得從㳺竄迹之幸適李興祖來自言與左右
有半面之契堅要一詣湖南奉謁故得奉此書㑹郎中多
事作字草草勿罪幸甚興祖乃叔平提舉之子扵光祖為
弟光祖之賢與其家世子孫之詳公既知之審矣興祖舊
所得業數年来畧盡往往為飢凍所迫此行盖不得已又
今嵗女當嫁子當赴省試無從所出果可埀手否其竆急
遠去不自斟量幸勿深訝也
不奉起居之問累月忽將樂寄到七月間所賜教獲聞坐
鎮大藩逺近畏服啓處増勝眷集各䝉休祉大慰懐仰湖
湘雖逺境倚注之重足以攄發素藴宜亦樂之苐恐政績
普聞行歸禁近不得久扵彼耳尚阻承教臨風可勝悵惘
來誨委曲周盡足見謙予之意感荷無已朝廷今嵗革積
弊出人意表憂國之士初以為慮已而帖然無事乃知廟
謨固自有道也淵得祠官少解目前之窘荷恩從欲唯知
感戴聚口日衆向者糟厰無處今又有茅舎可居行年六
十有餘若復更念飢寒懐抱何時得蹔寛耶承問漫及之
李興祖不量果成逺適初為所煎迫因以數字上浼且報
前書而公以不肖之故鐫俸贈之如是足矣猶復自謂不
滿令人愧悚無已乗便草此併以為謝
郷人葉超然者要往明仲處道過長沙因得奉此葉昨為
䖍州外縣尉無辜為孫帥所削今合得參部貧甚無以為
資故明仲以故舊許其來欲擘晝權攝處之然近見報此
公意欲閒去切恐又失指準其為人自信太過過彼如己
乏絶若幸有所驅䇿使之乗檄詣永以養其真率尤荷郷
里之義也至游聞二十八日長行亦有人來此相問未果
附之書以葉尉相先後行耳至游可謂得所矣為之慶慰
不已子猷侍老親閒居甚安與養䝉間得㑹晤用中亦頻
通音好光祖循義行即相見矣恐尊悉
　　　　答李光祖
昨專人回承報教不數日黄侁歸復辱誨翰伏審近日動
履之詳感慰無喻知難而未能必退固仁人君子之心也
然已不待謀之人而已疾辭矣豈其素定扵胸中者以退
為真也耶三復髙詞但増嘆服前者似續門户之疑以公
往者屢曽為親應舉恐有所迫耳若髙尚其事善始而能
終之此固朋友之所願也今之所處實無不盡自兹益茂
先業恢舊家之風昭龜山之訓庶其在此其為門户計逺
矣尚阻奉承臨風増想
䝉諭去年辱慰問已拜領即日具報當無不逹自爾至今
盖又一年始奉誨音固不能不以為怪前此曽扵安止書
中略及傾渇之意不知遂聞扵左右也悚惕悚惕吾軰平
生共學朋友間最為相知又聮親契情義特厚相濡以沫
固未足為逹若曰以道相忘則或未能故為别既久不得
來托時扵仰徳之際不能無憾也僕年將六十餘日㡬何
公亦不得為少自今日日相從猶恐不及既未能爾而書
問頓踈動隔年嵗其果以江湖相值為偶然耶然則平生
所以相期者後日何可望乎安止書云想公亦久無光澤
之便附書此言殊有味然僕自恕之詞以謂竆愁憔悴多
難之人又貧不能自遣人則以此言舎其迹而取其心可
也公扵此亦有所不暇乎因理前話輒復縷縷可付一笑
也
集道姻事以僕首議故相關白仍令自今徑以書逹兩家
之情俾公無與甚荷愛念然僕前嵗因在烏洲室中夜寒
附火陪公欵語公因言進祖長女及嫁未有親情如將樂
兩士一廖一陳似可託者至游在傍云廖已問何人婚矣
僕素與子通厚因作將樂書遂及之且慶集道雖少年鰥
居已為公所知是時集道方居母憂意恐服闋若令姪未
許人或可問也不謂子通聞之大喜即徑求龜山老人書
請扵思祖而思祖與公共議許之逮信来臨安則已下定
禮矣然則發此議者果誰先耶且既許之必有以取之取
之者有在則其他可畧責以盡禮彼或難従又可强耶龜
山父子以為其家處之既安扵我何執安之一字似有來
處若不悔前議則以此恕之可也南容雖賢然孔子所以
妻之者所取扵彼甚薄故足以為萬世法勢利不足道學
問又是無竆之事愈難望人其家有老者徇其意似不為
過也如何如何
淵久不作書上問獲罪左右多矣謂遂䝉棄外今兹復收
八月初間所惠翰甚荷照察且審孝履支持為慰然踈慢
之咎若何可文愧恐愧恐春間所喻崇安相見陳進盖嘗
言之甚欲一欵然始謀不來已而住家數月或謂其豈無
説故勉作此行到劒建間少留已大熱聞光祖憔悴之甚
不欲坐屈義當往慰而暑塗已難濡遲故作浦城省程之
計實乖素心亦不謂吾友急扵邂逅欲以見教也慙恨慙
恨淵五月十九日到臨安是日連接公兩書因循無便附
報然雅意已黙喻矣尋被臺察之除辭不獲從進退失措
厚顔扵此無以自觧益以賔客書問之煩日不遑給故至
六月盡間因循義遣人至泰寧及邵武許守處遂令帶咨
去盖略答前書不知如何不達益重其罪也平生相知
不我責萬一遂見疑扵相忘亦自取耳夫復何言前書
見容有不同若曰經綸君子屯極而亨則不敢承也今
臺屬不容言事衮衮簿書胥吏之役日復一日非不欲
去顧未有間耳中司舊友固相知心若欲超邁前昔聳
瞻聴不但茍來無咎而已(之語<折 t="33"/>來書)此是前軰如何様人方
付以此話也淵之無状不足望吾友所素知者縦使中
志合言從扵我何所取乎已矣無復平生之意矣唯能
身以去而已此所以有愧光祖久之不敢有所請也淵
臺已四月餘日日益多事㡬無頃刻之暇以連三月宿
故得盡答親知之書不然此書又遷延矣尚稽晤言臨
紙増仰七姨孺人萬福令似承務得書尚未及報因此致
意賢女想日可喜孫子安否許守有書往來否是嘗出入
龜山門下者恐或識之故及自餘唯冀節哀省慮以為後
學模楷他無足言不宣
昨日齋宫中已作書欲出來附便未果今晚以雨作客少
遂檢尋得舊所惠書有合報者故再此上聞所喻頼先疇
可以少粥用給喪費豈非以不肖扵此有所怪而反之乎
然毁産以具葬古人亦不許也不得為過論奠儀誠失禮
蓋所謂直情徑行者得罪宜矣杜延年事忘其所始言公
以為中前日所疑惜乎語緒未終也士為知己者死又曰
士信扵知己極荷見教然在不肖分上却無許多侈説但
從之以圖一己之私反之以合衆論之公皆未暇耳自古
相知無如鮑叔之扵管仲然管仲所以報之者初不以死
唯豫子狂生假智伯以欺世盗名司馬子長多愛又從而
張大其事顧所從者智伯耳何足取哉今天下一家四海
一君為臣而事君義不可逃而亦有去就或知而薦之扵
君用與不用則去就在我矣其知在彼其用在此各不相
渉也若乃用之扵君而得盡其道以是報君扵知己其有
遺乎故凡私扵己者不知事君者也不知事君而能報知
己者未之有也且世之所謂善醫者為其能識病也膏肓
之疾而以為微痾其扵識病如何哉今謂其人有起死之
手而恐其誤施於砭劑則已正名其不能起死矣又謂視
為㣲痾猶靳妙方毋乃故相假借而為之詞乎然不肖則
以為病者未嘗汲汲扵治也雖有玅方必欲登門造席數
其将亡之證而强授之不為人操戈而逐者鮮矣故病者
未嘗見用也而公以為己用醫者未嘗施藥也而公以為
誤施此所以不得不疑也孔子曰先行其言而後從之此
光祖提以教不肖者前日之書意畧盡矣歸去來兮亦當
有説也孟子曰迎之致敬以有禮言将行其言也則就之
禮貌未衰言弗行也則去之其次雖未行其言也迎之致
敬以有禮則就之禮貌衰則去之今吾未嘗言難責其行
言不行而去誠亦未晩不審左右以為如何淵非好辯者
以光祖責之以不見答故亦不得已耳應之叔始欲去為
貧故也自遷郎及檢詳其俸尤厚而所職者有司之事力
可自辦故留家無置錐之地而有七十嵗之老母若必求
外補須待逺闕何以為菽水之奉乎故如應之留不肖不
以為過敕局改秩辭亦得不辭亦得夫何可以不辭盖召
為刪定其遇我止扵如此我又於為刪定無愧則凡扵格
法所當受者宜皆不必辭也光祖以為然否夫事不難無
以見君子然又戒扵不行其所無事唯千萬亮之幸甚
自成才歸郷辱所寄書䝉許垂訪亦月半後可至敝里日
夕望車馬之至故不復為作書以報逮七月盡間得安止
來問方知尊候嘗不快以是遷延即欲專人詗動止偶為
事奪未果忽拜誨翰之辱具審所苦己遂平復上下俱康
健大慰飢渴牾見雖尚悠悠且喜彼此閒居無恙後㑹可
冀也幸甚幸甚承示易傳參同契俾衰晩空踈之人得以
展玩聞所未聞仰佩不倦之誨其意良厚何以克當銘感
銘感但來教以所著述取正扵淵且曰龜山云亡吾道凋
喪學者鮮知利善之分其責在不肖則此言過矣龜山之
扵二程先生相去一間耳而明道之扵孟子未知所先後
也二程扵孟子盖聞而知之者龜山扵明道又見而知之
龜山不可及矣而其所以垂世傳逺者猶未能無憾況學
扵龜山者初無所見聞偶為吾友所知便欲享尩人以壯
者之食而强之負重其果足以勝其任乎就正之喻雖出
謙誨不敢承也如光祖之學凡出扵龜山之門者未見其
比至扵足目俱到當扵古人中求之識者皆以為然非特
不肖私意也儻有所述自以為得雖聖人復起不易吾矣
將誰使正之但其書未出辱在朋友者幸先寓目焉有疑
而未達者許其問而不拒可也如是則願聞咳唾之音豈
獨不肖一人而已乎文字浩博縦使累日披閲猶未能徧
而來介趣歸輒欲留之几案晨夕玩味俟有疑焉詳具問
目并所示回納或前此晤見有期躳自扣請幸弗訝草草
上復也見謂不欲流落别處已悉雅意餘惟為道厚自保
練
　　　　　又内柬
易傳序并發明易更三聖成書之由極詳明反復繹味不
忘賛嘆易傳諸卦留來使一日兩夜亦畧渉獵大率皆可
傳間有不能無疑者聞見不同也如乾坤兩卦所釋凡十
八條淵所疑者往往過半若論天德鬼神潛龍之憂樂以
天下與夫直方大與孟子之論氣不同餘慶餘殃為本不
應有謂辨之不早不曰由不早辨皆不肖所疑也剛健中
正純粹精也上一句自是四字下句續上意也乾卦如大
象下初觧爻辭五句又觧或躍在淵兩句與繼剛健中正
純粹精而下三句句法皆然或者命是為乾之七徳盖不
識句讀而妄有穿鑿者也又何足辨至扵言乾始能以美
利利天下只作一句不知誰作兩句讀來如淵之意此猶
未是斷句直至不言所利作一句乃達繫辭之義耳此等
觧盖不足以見扵書公以謂淵只論一板不同已有不可
勝言者逺書其可遽以紙筆盡耶切幸亮察
八月間承惠教輒因回介具報當已達左右如論易處語
言踈率不見訝否范蜀公與司馬温公議論往復至五七
反猶各守所見不變當年簡牘具在若尚氣者之為而二
公情義金石膠漆也今之學者往往隨俗上下相師以諂
一有可否便成芥蔕前軰風流盡矣可駭亦可嘆也只如
吾軰中近年每以書問踈闊為非然翰墨往來亦止扵敘
寒温而已過不自知學無所進職此之由古人以文㑹友
以友輔仁似不如此唯吾光祖不以世俗待我有書見及
未嘗不以規誨為先此意厚矣敢不奉承此所以不揆淺
陋凡有所疑必欲就正也不審光祖能洞察其肺肝否前
書是非不敢執正欲發公玅論萬一不惜見教莫大之幸
也
　　　　與鄧端友通判
中冬凝寒伏惟尊候萬福嚴作德及張彦時來俱辱誨翰
亦既馳報又䝉趙巡檢所示來問得知比日啓處之詳尤
以慰釋政譽籍籍已傳千里之外矣為上者得所助在下
者有所頼今之監郡千百無一也度牒不許抑配金隨所
出産弟之不拘元降數却易辦又得如吾友者奉行吾閩
無慮矣淵久在臺中無補比䝉恩除因乞外補有㫖不允
即今供職衰晚叨冒唯劇愧懼耳尚阻承晤惟冀為民保
練
嚴作德薦削猶未足廖丈言扵鄭使既許之矣聞公與陳
漕稍密可為一言否如作徳臨政百事過人但一味孤寒
使人難著力耳雖然不可不留意也少綝在松谿古錐放
光所謂本分衲子可喜可喜獲賊即斷其臂以送獄只此
一事亦自過人近年以來為守令者多務招安盖茍求無
事以自便耳刀鋸斧鑕本是除惡之物今為惡者執此以
害善良莫為之禁而反命之官何以示勸懲耶故中司扵
建寧之事嘗極論之恨未盡行耳恐或以松谿事為疑畧
為觧之仍致意少綝經年不得書良以為念也適此賔客
擾擾撥冗作此言不能盡
今嵗春事甚早三月未破百卉索然貧居多故暮境寡徒
先自倦游而風雨連緜只在睡中度日不知端友盛年監
郡為况果如何官事無竆亦復妨人作樂否傾渴之極恨
不得朝夕從㳺也所示新茗曽經具眼人拈出終是不同
屢與佳客烹試但知感激而已見諭使之鑒别本不能辨
又不敢相諛盖嘗卜之子猷以為製造甚精若非常品然
受湯無力香不逺而味短豈是今嵗所得止如此或用處
多均分不能廣耶子猷亦以為然且云前日答書稱好而
已若以實告恐絶再來之路也僕謂不然萬一左右以此
相嘗再來知易與佳品其肻輕出乎聊因致謝少敘一時
往復之語想見讀至此掀髯大笑不自已也夢授舎弟曽
發建安否畧無秏豈俟踏青後方歸耶後園景物已不堪
舉眼矣無由承欵臨風悵然唯冀惠序保重不宣
秋暑可畏承惠書伏審廬居摧苦孝履僅支又聞精竆佛
妙深入不二法門遂至冤親平等可謂頓進欽仰欽仰病
軀仍舊舊學盡廢辱發其緒餘指示心要尤副所望見喻
撥置家事静以處之百病自除以謂從上祖師只是勸人
休歇此語尤為徑捷但有少疑更欲就正不能自已不肖
愚鈍不盡了釋氏之書㝷常扵儒教中只將文王日昃不
皇暇食與舜恭己正南面而已二事一處看了又嘗剽聞
祖師垂訓有一日不作一日不食之語不審是已休歇者
猶如此唯復未休歇前亦如此也豐干對人問只以隨時
二字真得休歇之意不知此是著衣喫飯外事耶為復只
在著衣喫飯間耶伏冀髙明詳以見曉淵既多病又為家
事所牽一聞休歇之語欣然如有所得公已發端更願不
惜諄諄庶㡬頺齡或有所省也近復藥覺與初夏差異稍
可出入首當造謁未間更乞節哀自重不宣
　　　　與魏邦達侍郎
不奉廬側之問久矣非以衮衮多事遂望傾仰實慮哀痛
摧苦之念未觧倦於應接不欲以竿牘末禮上勤省覽而
沈倩之來過辱記憶反䝉賜誨雖幸聞動静足以自慰然
愧懼深矣不審終恕其無他否向來一幅之諭敢不聞命
繼自今有便頻問起居也下情恐悚言不能喻
淵中夏之下浣既至臨安便䝉枉教委曲周旋至扵累紙
感慰之甚不可為言而便人一去絶跡以是不獲上報重
煩下詢益仞眷意之勤尤覺踈慢無所逃罪也族弟與沈
親詣見皆䝉展轉存問顧淵何者敢辱愛念如此知幸知
幸臺中無補久不能去已累知人之明似聞朝廷未許乞
外殊未知所處也不知何以教之傾渴傾渴
伏聞襄事既畢種植松檟之暇不以毁瘠形見為孝則後
來追報人所仰望古人既葬讀祭禮豈以家廟祭祀猶有
終身之慕耶移孝為忠故是一事方當遵飬之時豈忘他
日經濟之業願公勉進𬞞食以禮自克上副宸眷下慰士
夫之祝區區誠懇非以私也
昨沈倩經由所寓幸獲參承及歸得聞動静之詳已足深
慰况復出示台翰所以眷存撫奄之意良厚遷貶之中誰
復有此顧唯以善養人無間踈逺自是長者常事然如不
肖何以當之感刻感刻沈倩頗能道見念之語尤不皇安
藏之肺腑非他日面承莫能謝也
頃者往來江閩之間失扵一見區區歸依之誠莫獲傾倒
至今猶以為恨每與子猷話及名徳之重未嘗不欽仰也
唯公議論之實著聞海内縉紳所共稱賛而積年退處未
遂施設雖賢者顯晦無適不安其如人望何天其或者必
有以發之正恐常情未察耳跂而望之以日為年非私情
爾也
淵今春偶遇避冦去家百里外寓居古寺中凡半年其地
卑濕為甚因得足疾困臥累月至今猶未却藥中間碎累
畨病有喪亡者以此憂撓人事殆廢故雖如左右之側亦
不暇尋便致問也不審見察否淵年將七十縦有餘日其
何能久所以未能乞骸者以家貧累重菽絮不給也向䝉
朝廷畀以奉祠之祿今冬當滿便可掛冠矣恐欲知邇來
惡況不覺覼縷幸恕喋喋也
　　　　與胡康侯侍讀
龜山先生云亡後學無所依仰海内知識所同傷悼況如
不肖骨肉之親承奉之義追念平昔教誨撫育之意苦痛
摧割情當如何末由敘訴先辱誨問伏讀悲感無以為喻
仰惟給事道義之契天下共聞契濶積年遽聞此訃諒深
哀痛淵前年了亡室葬事後便至寕化娶沈氏女子以歸
忽忽歳盡至去年眷始得一至將樂日與梁兼濟李光祖
叅隨老人杖履劇飲連夕畧無倦色至扵文字未暇詳及
偶以用中迫行而别亦欲夏初再來為久住計無何到家
為足疾所苦未果如約繼聞其不快亦謂尋常無病行當
勿藥何意强健如許兩月之間便隔生死苦痛苦痛嗟乎
豈世復有此老者乎良可為天下慟矣伏紙流涕言不能
盡
淵䝉喻編次龜山著述文字不可有遺此固在下懐但冦
盜以來不免散失已囑昭祖安止􁆱求十得六七矣候成
集當錄呈左右論語義比壬子年所見本又改動前十篇
及三經義辨皆有手藁又有易義三十餘卦并日錄辨數
十段文義燦然久已無復増損所可深恨者未成全書耳
至如中庸解及所為詩用鄒徳久寫者與晚年刪正雜文
浄藁讀之皆無筆誤去處此已可傳無疑唯明道伊川語
錄意欲修之未暇亦以不肖有室家之禍歸葬沙縣久不
得往侍先生之側遂無人催趣成就此重可痛也三經義
辨已校對定増入正經全文及王氏義成十巻已進去久
矣尚未有報不知諸公又如何處置也此事吾道所係非
人力所可必想給事扵此亦未能忘懐也無由承教筆墨
莫究所欲陳者感泣之餘甚愧草草耳
䝉不鄙屬以徐尉已即日奉來書於丞相矣此公學有從
來志行甚篤雖微公言為上者有不知乎龜山棄斯世復
二年矣追念平昔但深悲痛聖主崇伊洛之學甚至士大
夫争先淬厲志扵利祿而已或者不知又從而吹揚之邪
説横議充塞道路吾道何其不幸邪方此之時徳人云亡
無所付託而至言精義隠而未著先生長者能不為天下
動心否恐因造經義言可以上通聊為分别之庶㡬迴狂
瀾扵既倒也如何如何論語義比舊加文焉以無人錄呈
今如來誨寫子貢問夫子為衛君一段及學而首章已改
正者去如易義詩巻亦未暇錄也義辨向伯海已令人寫
去比之進本所無者三十段恐尊悉李光祖近得刪定官
近來此相㑹月餘而去學問智識真有以過人漫及之
頃者諫省既論伊川之學不可以訓後又有以李處廉為
言者亦行下云是吕書之文亦不易發也如聞今日縉紳
間有得扵伊川者深若淺上皆已知之憮然之詔特迫扵
尚同之論耳左右被召盖斷自嚴衷所以金字從内出也
舊例宫觀兼侍讀乃前兩府復用之漸聖意可知矣辭劄
温柔敦厚之氣溢扵文詞展期之請終必見許但未起發
間催趣不已不知更用入文字否相去差逺無由面叩切
幸詳以見諭
明仲舎人近寄及春秋傳印本雕造極精甚荷逺意之勤
近者事閒因得反覆詳觀雖不足以窺涯涘然斯文所託
不出此書矣衰晚得以坐參幸甚三經義辨未有㫖頒行
而用中以公使錢刋本恐不主伊川之學者復動其喙其
亦可已耶頃得子發内翰書以送秘府為是先是有詔奬
諭指揮又寂然紛紛之論至今未静但未果抗章耳道之
難明良可慮也世事儘悠悠廟堂要静以處之盖懲前日
之失恐須得真賢為衆所服議論方定耳
　　　　再與龜山先生諫議
淵再覆比來不審寓居維揚如何想君臣道合志意可伸
然丈人今日之責實重中興之功海内朝夕以冀不知有
誰相助可以成此盜賊充斥中原已為夷狄所據退而保
東南此孫仲謀之所甚難至扵躳擐甲胄與武夫悍卒為
伍百戰然後能守者也當時人物如周瑜軰盖百世之士
若其他智勇紛出莫可悉數非如今日養交持祿怯懦畏
死之流然尚惴惴自保不敢北窺曹氏圖所以一之者何
則勢不便也今夷狄之禍强扵曹氏而廟堂之上藐然無
䇿天下之士鉗口結舌不敢奮身昌言出力排難以徇國
家之急方是之時雖有伊傅而任之不專何益扵亂由是
言之丈人今日之責雖欲辭以不能不可避也如聞王公
已過八座恐除中憲果爾去計不可緩也若由是遂登二
府恐益負人望矣不肖至親且受教門下若曰規利而求
進則不出此言唯深察之幸甚

黙堂先生文集巻第十七
黙堂先生文集巻第十八
　　　書
　　　　與鄒德久郎中
令弟相見言李樞密家書報公授官仍召對未到除密院
編修賢者進用有漸士論同慶況朝廷甄錄盛德之後舉
當其才尤可為天下賀也前奉書可見區區之情矣不知
公何時到闕扵甚日引見已赴新任未也李公可謂社稷
之臣前功甚俊偉後責尤重得吾友左右盖萬人敵此非
不肖私言也致廣大也必盡精微毫髪不盡廣大之體虧
矣潮頭過處無有别浦末勢既迴乃入溝港氣横八極而
其心愈小然後人為之用籩豆之事則有司存也此在徳
久或有取扵不肖之言自餘無可願者
淵數扵令弟徳裕處聞動静足慰懐仰更䝉眷念重賜手
翰雖荷不相遐棄之意然愧恐多矣見諭久無書恐淵以
此不足正失鄙意方今國歩如此誠願公等専意世務不
以人事虚費日力竿牘之不繼又何怪乎北耗連獲捷報
大寛逺旅之懐況身近朝廷其喜可知矣自兹海内平定
非獨得行其志者可以享福退而安閒尤足樂也幸甚幸
甚久别所欲言扵左右者多矣臨紙悵然莫能萬一
徳久以英偉之資名重海内雖嘗被識拔而久處閒散未
慰輿論似聞無所施設鬱鬱未快頗欲引去正不應爾漢
金馬門乃風雲㑹遇之地而東方生扵此避世宜顯而能
晦兹其所以為賢耶況先徳未昭聖鑒不遺天生魁傑必
有所試聊復安職以俟振舉此朋友之至願也淵屢乞歸
而主人不許其去扵公無補私計亦不甚便只候熱退再
理前話必可脱也
叔祖右司盛徳重名四海所待以康濟斯民不幸傾逝誰
不悲悼況於骨肉之間子孫之列平生愛與之厚者其痛
傷宜何如淵不肖自為兒時已被誨育至今垂三十年所
以撫念䇿勵之意益久不替自顧竆蹇愁悴道不加修玷
辱師友無所措其顔面而去年南康省見則教之曰凡為
士者不當以利欲汩其中儻來之榮初未嘗以此期汝也
不知何所取扵不肖而然仰惟此恩圖報無所但極悲感
愧嘆而已維揚之葬未必亡者之意要之及時了畢大事
扵禮無悔其得多矣至扵身後緣業當付之造物耳其亦
奈何淵正困乏中思見崇仁諸尊長又以徒往無益而止
今專人往致奠令自江隂回逹此誠懇無聊之甚喋喋為
愧
龜山僑寓毗陵有屋有田可以久居皆吾友之力雖尊賢
樂善之誠無所不至誰則能爾甚可嘆服也世道如此唯
勇扵必退為得䇿退而無食安之實難如聞整頓生事頗
復有敘為超然長往之慮深矣鴻飛㝠㝠弋人何慕可為
當路者太息也
為别忽復五年傾渴誨論未嘗須臾忘也獨以相去隔闊
不獲數奉起居之問兹為愧歉前年陳夢兆遣人至都下
道由浙江嘗具慰状託楊家諸公上浼比人還得龜山書
語不及此不知杲達否流落之跡衆人所棄德久未必厭
我也當是多故無緒相濡沫耳去嵗失意即由洪撫而歸
到家數欲問訊龜山而鄉僕不肻入浙因循至今夏始獲
便中附書則其他處可知其無竿牘往來之禮矣所以然
者盖皆有説不足為吾友道也比年以來出龜山門下者
如參辰之不相值非南北阻絶顯晦殊志則中道自廢者
也獨我徳久道義益隆名稱普聞凡我同學皆出其後兹
可為主斯文者慶矣幸與同志豈不仰徳而綿薄無堪駑
蹇自滯徒深愧嘆耳淵就祿之計亦大可笑但竆途扵此
欲免飢凍不得不然想望髙人如在雲漢自兹便恐埋沒
塵土未遂相從因人或辱寄聲告鞭䇿其所不逮毋為獨
善也非徳久吾誰望耶
　　　　再與向伯恭侍郎
薌林幽居名聞海内固夢寐所不能忘自度尚堪一行庶
觧平生願承教誨之志而世路風波動恐累人坐想墻仞
徒深嘆仰耳淵年老志衰中間䝉朝廷記錄拔之閒散皆
左右住時力賜薦援之故豈不知徳而屢試罔功自取廢
棄更為知巳之辱何愧如之意欲俟祠官任滿即圖掛冠
此計若遂便可千里從公遊矣伏紙増懐語不能載
僧祖初昨住峽江善法寺己酉淵赴辟陜右道由峽江識
之未㡬遇南昌之變因觧擔寺中不數日山冦並起逺近
遭刼奪來者如雲至有全家衣不盖體者初公皆處之煖
室朝夕贍之畧無吝情如是累月比其去毫髪無所取此
豈尋常裸顛露足持鉢自營之徒所能爲哉以是常愛之
重之每恨衰晚流落無以取信扵人坐使此老行業未著
比聞嘗緣嵗歉無以輸官遂棄去善法已又累年往往齋
粥不給年老無歸最可憐憫欲望左右因與郡官從容委
曲及之或䝉收拾俾得把茅盖頭如淵受賜也
　　　　與李丞相
伏自毘陵拜違侍側忽復五年下情傾仰無以況喻久不
奉書記室實以浮沈逺宦塵冗卑賤自踈門下罪不可文
唯劇愧懼比辰氣候向寒不審鈞履何似伏惟游神物表
與道為一獲福無量益祈倍萬調䕶以慰海内跂踵引領
不勝飢渴之至
相公立不世之勲熏穹纒壤貫于幽眇忠誠義氣有生之
類所同愛戴至扵出處進退為社稷安危所繫天下士夫
視以去就故朝有動静暮傳四海淵雖在遐方陋邑亦獲
與聞良慰懐想唯是竿牘之問始慮浼黷聴覽終致懈慢
然前年聞蹔過臨川去嵗聞入秉鈞軸俱嘗專遣人拜書
適不果達此未易一二言也唯大人君子察其肺肝未賜
遣絶淵不勝幸甚
往者天幸執事者留寓沙陽獲與鄉里後進躳服掃除之
役日聞咳唾之音䝉所以提攜訓誘之特異衆人仰荷知
憐恨無以報唯冀公在廊廟江海之大不卻細流庶㡬此
時有以自效不為門下之辱今世道若此公復居外此情
千萬如何可言唯公用舎天實為之天如未喪斯文公之
公之在旦夕矣恃此無慮然亦不能忘懐也
自頃相公謀安宗社遂踐樞廷已而復登台輔是時天下
毛髮絲粟之才莫不争先疾馳以赴功名之㑹獨不肖辱
在泥塗未累陶冶雖親戚知舊咸以為疑必欲有以自達
扵公者淵謂公之用扵世假以嵗月必致中興如淵衰晚
無堪獲為太平幸民不猶愈乎惟大厦將成雖榱桷之微
不以散材燕雀何知徒竊庇扵帡幪已成之後耳獨當為
天下蒼生祝公之歸不敢以私一已也
淵到永豐已書三考又八月矣代者不至尚此竊食幸江
西郡邑無事可以藏拙飬病其餘不足道也春間䝉胡帥
辟筠掾不行已而冦撫諭者素昧平生以許右丞意招至
豫章欲相率詣行在又以故不果往即日再權永新令新
官後月當來來即歸永豐矣此去鄂渚不十日可到恨拘
縻官守無由一造墻仞瞻望聲光以日為嵗伏紙敘懐莫
究曲折
往在豫章見田元邈張元象甚欵知皆出門下田固徳人
張亦竒偉之士不見如許人乆矣吳㑹昌亦扵此時邂逅
吳張皆能道昔時相從事幸詳聞之益復令人嘆仰不能
巳也鄧至宏得近書胡處晦兩月前過宣城亦附便相問
自言初無所補要且先度嶺習儀耳亦可見别後所學也
龜山先生即得就閒亟欲鄉鄉乃爲閩冦所阻想亦以滯
留浙中不樂也久不收書鄂渚必有往來之信知其安耳
昨了齋叔祖爲作黙堂箴來廬陵始獲善工并徳久篆字
刻成今輒納一本去幸賜披覽人去速愧装背不如法也
此箴頃在沙陽嘗以真蹟拜呈䝉留玩數日且許爲一言
繼不敢以請徳久嘗爲作記諸賢多有論述所以昭先訓
而起後學猶有待扵相公也衰晚已無求扵世不朽之託
唯左右念之恃久在門下敢以浼聞
　　　　與許少伊左丞
去年諸公相繼引去之後都城復遭犬羊圍迫已而二聖
逺狩未報還期臣子所同痛憤每一念至欲死無所況如
左右嘗䝉眷遇特深情當如何伏計再還闥禁感事傷懐
尤為難處但以宗廟社稷復安聖主英睿必致中興君臣
之間方當共濟囏厄四海傾注幸公尚留遂膺柄任固不
應輕為去就也瞻望誨席尤劇惓惓
伏聞向者所寓去京師不遠兹被賜環必已入覲朝夕啓
沃固多𨳩益天下幸甚苐廬陵僻處江西如坐井底却不
得到闕之耗至如龜山亦復半年無書不知已在朝廷否
近者諸賢議論似不一今日救焚拯溺之時豈容如此如
左右既䝉異眷當圖所以靖之不然恐非廉藺體國之意
也如駕敝車冒險疾馳昧扵所適而惡人之指其迷何由
濟乎僭越易言恃有以深察之
淵少意冒聞周子美者同官乃温人盖甞參侍兹者為令
永豐㑹軍興之際盜賊羣起人人危懼輒奮不顧身深入
險阻鋤其酋豪兩州因以無事功状明白或欲蔽之而不
可得遂為保奏今邑人感之親送郡章詣行在或恐難達
乞台㫖引付所屬也渠意似望達者一言之助苐恐不相
關渉耳然此人實有可觀非敢以鄉人舊識相求也
始以中憲有是非可否之權足以駕道而公以中和之氣
從容廟堂之上何事不濟竊與中外共慶今審入賛機政
㫁而行之莫不在我方之言職猶易為力自兹君臣同德
號令日明天既悔禍夷狄必向風效順矣惟人才隱伏未
盡進用然公既斡大化必有纓冠而來者民心固未遽離
今又有以懐之財匱力殫徐為之計不足多慮也喜不自
已不覺僭易唯恕罪幸甚
淵衰晚茍祿無足言者今年二月幸書三考唯是未有代
者日夕念歸計無從出昔者黽勉出仕實以貧寠求活亦
冀緣是及物庶不虚作一世人而簿領奔走老益難堪平
生意緒消鑠殆盡矣若幸脱去遂永為丘壑之物唯賢者
在上昆蟲草木宜無不得其所行當安扵田里歌詠中興
之功以畢餘境而已區區之情尚冀知察
昨以罪去國匆匆就道不獲詣違臨行伏奉誨問所以存
撫慰勉之良厚雖忝交契僚屬之舊方兹廢黜誰則有此
用是銘感在心久不能釋念欲奉書少伸區區傾依之意
適公復領臺綱而不肖名在罪籍不敢遽尋舊好遂因循
至今伏候台察
循義何為不遑寕處然江隂亦自不惡夢達惠州固佳處
五馬豈易得但未知闕逺近如何耳安止極可憐當頼公
少振發之博學能文可以續龜山之燈者切幸留念
　　　　與李先之祭酒
自五月以來伏聞朝廷艱難二聖播越朝夕憤嘆寝食無
味尚此懐祿實亦何顔況如左右已被召擢而經濟之心
未獲展露天下休戚固當以身任之其情宜如何耶仰惟
憂國愛君之誠如拯溺然不得趣召至扵再三也不勝狂
易伏幸深察
衰遲之跡雖鳬雁飛集無足比數亦復不安其職欲去不
果未知所濟謂宜得如左右者勉强一起庶㡬上下有望
只如朝廷隄備西北未見可守之方若将棄之而去此分
裂之漸也縦不得已遷建康則東南數路豈可重困今在
事者百端擾之将失民心朝廷不知也則憂國愛民之士
安得恝然不以為慮乎此事盖非執事為上極言之将以
誰冀昨䝉下諭欲乞宫祠為私計則便矣奈宗社何此不
可廣也人㣲意陋以左右見知之深不敢默默仰祈孚察
　　　　與胡少汲尚書
竊聞出鎮名藩已遂視事不勝懽慶惟豫章於江西為㑹
府地大物夥號為難理異時國家内外無事猶必以名徳
之重為士夫所推先者臨之然後吏畏民安而奸宄潜息
矧今囏棘之際選置師帥尤難其人正上下延頸跂踵以
俟適得老成臥治想見號令未行千里帖然盜賊獄訟日
益消弭也淵備員簿領實在部封十城之内得以託跡竊
食豈不知幸所恨拘縻無由躳聴約束嘆仰何已臨風敘
情言不能既
朝廷以江西一路軍民之重付之麾下其委任之専有他
日帥司之所不得與者名實所加萬口交慶但舊徳宿望
久居扵外非今日急賢之意旦夕必有召節謂宜闊畧細
故凡所施行先其大者期以旬月其源清矣果遂西歸則
後之來者無更革之難而有遵承之便其憂不濟耶賀客
一通上浼台嚴非獨為禮亦各言其志耳衰晚僭易伏幸
矜恕
淵少時學扵叔祖了齋其後二十五六嵗始獲承教扵龜
山楊先生因授室焉凡出入扵兩公之門者盖莫如淵之
久也惟執事扵兩公友善故淵扵師席議論之餘得以略
聞盛德髙風固嘗想望聲光冀獲親炙而道路南北邈不
可得今兹幸接武屬吏之後且復相去不逺天其或者俾
遂見公以成其夙志耶喜慰之懐扵是為甚第未知公未
還朝間淵果無所抳否匏繫扵此心往形留矣
　　　　與李濟之察院
自五月以來伏聞國家多難二聖逺征至今痛恨如不欲
生雖衰晚卑職無足比數要自不能釋然耳茍祿遠宦未
知攸濟雖嘗䝉誨不逮而末路强顔亦復難處聖主備嘗
囏險所以扶持宗社固自有道何由即見中興之效得與
海内遂其麋鹿之性乎唯公伯仲家世忠義固當爲蒼生
强起不應久處閒曠以負天下之望也義迫扵中不得不
言唯深察之
朝廷今日之禍根源深遠已至此不足追論但諸公所以
救此者似未得其道何以言之朝廷議遷建康爲萬一不
得巳之計耳營造修築何必豫謀若大駕果南巡舎西北
而不顧則天下之勢分矣又以宫室城池之役大擾江湖
淮淛之民縦得所保東南其可恃乎西北已揺東南又失
人心欲望雪二聖遠狩之辱復祖宗累世之舊是則難矣
此事灼然而主上未之知也要之先達素信扵人者為吾
君極言之庶㡬東南不至糜潰頃者祭酒已嘗被召中道
而返方今日求賢如渴之際兄先而弟從之偉論一出大
事定矣不審以為如何儻可聴從天下之幸
祭酒道徳文章擅名當世往者泥蟠方深澤未及遠一為
憸人所陷流落遐方遂至白首雖終䝉兩朝知察有意大
用而未皇入覲遽爾厭世有識之士誰不痛悼況復手足
至親平生友愛其如摧割何以堪處惟公以父兄道術所付
痛自排遣無使憂鬱致疾以慰斯人之望則海内幸甚
元祐人物之賢三十餘年間淪喪殆盡幸有一人如令兄
者人望以有濟朝廷又已見知且頻年趣召将處之以其
所宜為者不幸奄棄豈非命耶死生有定數無可歸咎幸
天悔禍不榮其身而昌其徳有公在焉足以為無竆之託
則亡者為不亡矣自餘無足言者
近承有臺察之除聖主急賢士夫交慶適以左右同氣殞
逝不敢别具賀狀竊審辭不赴召恐不須再三也方囏難
之際莫有以身許國者若賢人君子為時所用又欲退避
所望以致中興之功者誰耶仰恃眷私不敢隠黙伏幸原
恕
　　　　與鄒至文
右司叔祖遽爾傾背聞之傷悼至今不能已想在親愛哀
痛難處始恐諸公扶䕶還郷為之憂慮寝食殆廢今葬於
維揚諸事無悔得所處矣但族中多貧無以相助淵雖在
婺女又以路費不繼且無以藉手未果西去想望几筵徒
殞涕耳去年五月見叔祖扵南康為留數日時以㓂盗未
平碎累縈心恨不獲疑臨别見問何時再㑹淵言更一二
年當扵都下參侍叔祖笑曰此夢太遠孰知其遂至此耶
苦事苦事聞得之時出平江正之亦如四明果何所幹遽
離苫闈耶況生事未就諸叔數出極非䇿至文家居相近
當以告之三山無耗或云當陳状曽與德久商量否崇仁
計甚無聊今專遣人問之來書必詳及邇來動静也自餘
何言
　　　　答朱喬年吏部
衰晚廢黜非唯人所賤簡亦自不敢以罪跡累人用是畧
去世俗往來之禮一二年頗復安之故扵喬年亦不果頻
問起居自取踈斥可謂甚矣不謂寛容猶復記念示以誨
翰委曲眷存有加扵昔不知所以得扵左右者感服之餘
但自省責而已淵杜門念咎聊以永日不敢上勤矜恤唯
冀公道盛行得如公之賢光輔聖主終致中興大慰蒼生
之望耳自餘何言
　　　　與曹仲素通判
去嵗狂盜竊發㑹稽尤為危急徒得左右忠誠義氣轉禍
為福出數千萬人扵必死之地其為功盖一時所無而僅
有也聞之踴躍欣羨不能自已至扵郷人榮公遷秩之際
則不敢以是致賀所以起居之問因循至今想素䝉愛忘
未遂遣罪也相去不數程尚阻晤見臨風敘情莫盡睠睠
之意
　　　　與莊參謀
自公去後始見公詩皆佳作唯書輞川圖數絶為尤竒故
常咏嘆之無已恨匆匆未及深語遂相遠也張子房佐漢
滅楚易扵拉朽觀其状貌乃如婦人故司馬遷常惑之公
志追嫖姚而羸然如不勝衣此豈常人所易知也造物者
乃處之遐荒名為郡守而使之居不安食不飽所未喻也
財賦匱竭盗賊縦横君子居之日久必可為若民受其賜
亦復何憾更願為民社少留使逺方侯藩有所矜式豈勝
幸甚此外無可言者
　　　　與王直閣
近别台顔方欲上狀未果乃䝉賜教累數百言詞意之重
待遇之勤皆非衰晚廢棄之人之所能當捧讀皇恐惘然
如醉夢中莫知所答故久不敢上報不審果辱照亮否公
扵不肖為前軰位望聲名過人數等固晚進所欽仰儻有
所使令孰敢不力況前日垂諭實欲宣之人人以昭潛德
但懼舌短耳過形謙誨誠所未安不敢以為榮幸也比辰
霜寒伏審台候起居萬福區區尚稽面承謹具状上謝言
莫能盡
辱示歷官劄子巳即時通呈丞相因及左右欲辨明之意
丞相謂知之已詳不待言也淵黙窺其意無他但異時付
公以河北招撫之事故不免徧詢熟議以盡賢者之情疑
若禮厚而誠至今者帥府無事不必謀之扵人已可自了
故雖如公過從之踈亦復何言此公所以反覆過慮恐為
謗議所轉致知已者前恭而後倨也來教固云考言者之
素行與被譖者之顯跡因以用誠而懲妄此言極有味然
吾既已知之他人其有不知乎願公盡掃前日之疑不改
平昔之度徐侍其察縦塵垢未浄亦豈鑑面本有之物耶
恐公未能忘懐故聊復一言以塞懸望自餘非筆墨可既
也
幕中雖無事然謁謝書問頗費日力臨别十日之約深負
前言也衰老役役濫厠羣彦之列茍祿無補俯仰増愧近
亦力乞去未䝉見許嵗行盡矣若因循逢春私事俱廢奈
何台斾復欲入城不審待得一見否無聊之甚尚冀欵教
庶寛旅懐也澤民以羅養䝉歸遂當還任二漕留宰髙安
旦夕可赴官矣伯陽舉状遂溢格末路真可喜耳北耗頗
慰人意觀德音可見矣逢漕遷副使余憲已過贛恐要知
故及之
　　　　與胡處晦學士(珵)
近便中伏䝉誨翰審聞動履之詳極慰傾仰淵自壬子秋
得罪離臨安竄逐牢落繼以禍患疾病人事廢絶積四年
不謂左右之問謂公以踈慢見罪既久遂相忘矣豈意愧
念之中恕其不逮更賜咳唾之音委曲存問有過平昔衰
晚何以得此幸甚幸甚館中況味如何留守真相知必不
久為冷官矣文章之氣不振無若近世鋪張揚厲要在得
人願公講明正道握管濡毫以遲中興使一代之典無愧
前古亦儒者之極功也自餘非有所望扵公者
　　　　與張如瑩侍郎(澄)
衰晚不任謬當要職方圖自効已至人言跡其狂瞽投竄
有餘矣而聖恩秖從罷免可謂莫大之幸自反鄉社忽忽
復見初夏蓽門蓬户可以休老若非咳唾之餘每加容覆
何以得此知感知感所恨桑榆暮境未知所以為報徒切
傾遡耳
周子美節推白首下僚實可憐憫昨在臨安最蒙異顧嘗
辱薦引至今未有繼者如聞替期尚遠適左右超擢之初
餘光可借倘財計之司有取㢘士則如斯人當在鑪錘之
間矣蚊䖟負山愧不量力為與之有舊頗惜其已老尚在
選調耳不罪僭易
　　　　與王帥
江西之有帥府自昔雖存安撫之名而無西北藩方之實
今朝廷在焉四方朝貢所㑹盖東都建康之配非天下大
都所可比儗也由是言之公之權雖重而其責亦可謂不
輕矣此淵所以仰懐知遇至扵通昔不寐思所以補報萬
一而不能黙也何則今一切須索出扵一路而上供正數
曽不少損則凡所征求比之他路必有偏重不均之患官
吏将何以應辦而百姓必受其弊其或緣是遂失民心非
所以濟中興之業也古語有之凡舉大事必順民心民心
所向天意從之而得民心有道所欲與之聚之所惡勿施
爾耳此固在宏度之内不待言者稍加留意母忽則宗社
之福也
　　　　與張給事子猷(致逺)
比見所與徳裕書頗有迎侍之意伏想念親朝夕不能釋
方朝廷力圖恢復實頼賢者賛相之助而二年來往往相
繼求去自便之計得矣上何頼焉惟公清議所屬宸眷尤
厚獻納論思之地為國重輕不可遽為去就而堂上康寕
有賢弟足以奉承萬一老人不欲逺去鄉里姑俟年嵗之
間若此道盡行君親恃以無憂其過温凊定省之孝逺矣
不審公以為如何恃平昔眷予輒為一言幸恕僭易之罪
　　　　與王長源通判
奉違忽復兩月瞻仰殊不勝情比來霜寒不審侍奉如何
伏想寓興林泉日有餘樂足以悦親神明相之百福來㑹
淵到家生理殆不可説行李雖已整頓有緒緣債負未償
欲去不果坐想就食之地如在異域始欲乗便走見少畢
區區請教之意今亦未能矣斑戲之㑹自兹乃夢境也傾
渴抵掌談笑之適無日不然臨風敘情莫究萬一
仲素邇來況味如何少賈已安居未也想時得過從此邑
冬事比他處為擾貧士雖閒莫我顧者遠想平演絶致登
髙賦詩朋友同之最為可樂頗恨為饑所驅作此暌阻雖
欲紬繹滯思發揚雲山煙水之勝却恐塵埃口舌滓穢清
賞為我謝演仙他年芒鞋藜杖相從似不甚逺爾時主人
無恙能扵歌舞叢中畧輟半日之閒復尋舊盟否因筆謾
寄一笑切莫作實談看也數小碑本似佳可置山齋壁間
輒送上收留幸也
　　　　與陳子通别紙
區區之跡子通素所知察凡所以不得已而應悶然而受
惘然而處之者他人不我喻也言之扵不見喻者適以自
㸃而喻之者又不必言故聞吾事者或以賀或以弔皆可
付之一笑也久不為問其以是耶自去嵗與令郎同途而
歸之後適親友數人俱在里中可以日夕過從欣然忘懐
便不覺過一夏留連至秋杪聞子静有縲紲之厄遂之建
安省之住二十日而歸久在林間乍入喧囂意緒不樂既
歸益安困竆之分嵗将盡或憐其貧趣令攝事建安曹局
飢凍所驅固無所擇至此㡬兩月雖䝉諸公相知然筮仕
之初遽當繁劇已不能堪忍矣淵明不以五斗米為督郵
折腰寕叩門以乞食昔人嘗議之嗟乎士之不遇賞音千
古所同真可悲哉自今觀之强之其所不樂雖萬鍾可辭
而況五斗乎辭之不幸至扵乞食固吾所樂也而又何恤
焉淵明百世一人豈淺之為丈夫者所能窺測亦及之而
後知耳恐子通要知不肖安否因書聊復云云不足為餘
子道也
　　　　與胡明仲侍郎(寅)
久不奉記室之問懐仰無竆相去既逺若湖湘無來便私
居又不能遣人往往終嵗兩不相聞唯扵邸報中日俟召
還之信却聞不樂守郡又未知雅意如何遽欲脱去益令
人不能釋恨無由面晤也公再治永民樂公豈弟之政久
矣倘留上下之情少留麾節貽此邦嵗月之安宜亦不惡
而乃辭疾丐閒恐必有説也便中幸教之庶觧所惑見所
寄子猷輸藏記偉哉論也非見處親切諦當而以身任吾
道不及此矣何意暮年聞此扵公乎欽服之餘不覺増嘆
昨䝉見諭姻事尋遣人扵四明家叔處得回音欲奉報久
矣厄扵無便忽復幾年愧悚無已家叔既謂世間豈復有
此親却云不敢以子壻奉凂當是鄒氏尚相黏綴耳不欲
更詢之亦恐相去數千里難扵等候滯左右他處擇對也
家叔帖子巳寄和仲處恐尊悉鄉人葉超然自言公曽許
其來數千里逺去已有定意不可回故因附之書亦以久
不聞動静欲報前議别無的便也去意渠自能言之貧甚
又無資可以叅選真可憐耳
淵罪竄之餘平生意氣毫髪不存自聞公入朝日有建明
而讜論豁議聳動羣聴為之不覺失聲而嘆者屢矣方慶
朝廷得人恢復有漸遽承補外良用憮然即日不審已還
侍側啓處何似想惟忠誠義節無間内外有以自適者故
非常見所能窺測也夫公道難行正論易屈非適今也茍
知君臣之㑹合無常功名之成敗有素則一是之外無可
留情者矣此明仲早已得之家學盖不待老者之言也唯
冀坐進此道以俟聖察中興之功誠有望扵左右也
別紙詳教備見愛君憂國之意欽服欽服水事唯上饒守
申奏為悉已而便乞宫祠而去豈有所疑耶行朝近日平
静但趙相又遭言章復有吉陽軍之命身在瘴鄉復當逺
道何以堪之鄉里盜賊再來遂深入刧虜帥司如不聞才
退復走泉南破同安不知朝廷得聞否所幸海冦猖獗已
從招撫而大兵許來沙縣防遏然而豺虺之羣埀涎扵吾
邑久矣不大得意當不止鄉民如何得安居也眼病甚作
字不能多
　　　　建昌寄邵武徐守
叔祖右司雖與世不偶而其所與遊者皆天下士淵奉承
左右埀三十年竊甞窺諸公長者相従之盛其人非文章
氣節聳動海内則必澹然無營獨立扵聲利之表者若見
若聞皆可師仰今也梁木其壊而芝蘭之氣未歇得見其
所與遊者猶将興起衰懦況扵聞執事之風復親熏而炙
之耶幸甚過望不可言也悲夫世變屢移冷煖隨之人情
苦不甚逺至扵死生既隔猶且委曲問念眷眷無已非達
人大觀迥超世外誰復能爾乃者愛憐照卹下逮不肖見
者異焉若區區之心非專為是謝也因風不憚縷縷亦冀
深察
　　　　再與翁士特學士
伏審先學士安厝已畢而士特所以致其誠信者於禮無
悔國人稱頌之盛幸竊聞之嘆仰無已賢者不得志於今
必有傳扵後先學士雖晚達遽終即其所為已足以暴燿
當世況以士特為其子其不朽無疑矣此士夫所屬望願
益勉之以為天下之勸淵不勝區區之情

黙堂先生文集巻第十八
黙堂先生文集巻第十九
　　　書
　　　　上都督張丞相書(紹興壬戌二月)
淵惶恐頓首再拜淵受閣下之恩厚矣誰不知者然自始
至今十有四年之間思所以報而未得其所固已大負公
議若曰道里修阻上下之勢殊絶以此未能逺造墻仞進
瞻履舄猶有可言至於起居之問未甞一慁隷人之聴此
其為罪雖儀秦之辯不能以自文也然淵聞之寛裕有容
乃大賢之所必同而因循自棄亦常人之所不免淵之得
罪誠不可文然詢之甞出入門下者以謂左右未甞以此
為疑也則淵亦安得自絶於長者之門而獨不為一言哉
言之而重得罪也死不恨矣淵建炎間攝邑於江西之永
新實與東州周頴為代穎到官不數月以才被召是時閣
下適有川陜之行遇穎於途問所與逰者穎以淵之不得
罪於永新之民也輒以為對閣下因處淵以行司屬官淵
以前此名未甞以聞也閣下過聴而遽拔之其必有以深
知不肖者不可辭也被命即行舟至臨江聞金人將襲南
昌舎舟而逃㡬不免者屢矣比其出老身雖無恙而裘葛
裹糧為之一空且自臨江而西所在荆棘故不得已歸閩
因致書左右道其竆愁無聊失所依棲之狀託周君附便
以謝初不知其人以病告歸至錢塘物故遂不果達自兹
閩中大擾竄伏轉徙之中亦復無暇通問盜少息或者教
以出仕以解飢凍方待逺闕復遭口語謫官嶺外盖三年
然後得識繼聞閣下還朝進秉鈞軸淵於是欲敘前日之
感則後時不足以為禮欲伸一時之賀則趨勢非所以盖
愆操牘濡筆不能成詞但自悔責而已故甞平居無事一
念至此汗流浹背若無所容且懼且愧非適今也淵因循
自棄之甚無可言者然淵五六年前甞聞廖公尚書之言
以謂閣下往日在朝每欲出焦桐於新㸑之餘被斷木以
青黄之飾誠不能無意於淵獨未有間耳而近者又得熊
祠部書復道閣下語及不肖恨未之識自顧何者敢煩齒
記如此盖閣下寛裕有容自其常度非可以常情測也仰
惟此恩何以為報恭惟宫使少傅相公以直道結聖知以
誠節慰人望忠貫金石謀合蓍龜盖天之所賚以興我宋
雖出處有内外之殊而社稷安危所係天下歸心焉今兹
得間適契所願然已成之功讒言所不能摇素定之䇿異
議所不能變上所依重行即詔還矣方此之時士皆有求
於公而公亦何待於士哉而一介㣲賤辱在泥途有如淵
者猶不能舍此其志豈易量耶孟子之言伊尹曰思天下
之民匹夫匹婦有不與被堯舜之澤者如已推而内之溝
中其自任以天下之重如此此固閣下之志而淵何足以
當之為是猶不能忘聞閣下將如湖湘道出劒浦去敝里
為近猶以前日之罪不敢負荆迎見輒具手書因女夫沈
度面投伏冀燕閒特賜披覽許以自新豈勝幸甚沈度乃
道源侍講之孫讀書為文頗有祖風頃在福唐甞辱照恤
以其數幸叅侍也故以書授之干冒鈞嚴下情不勝戰慄
之至
　　　　答張子猷給事(致逺)
人來又辱惠誨伏審秋暑増熱台候益勝感慰無喻了齋
詩跋稍改舊文益佳三復嘆仰無已然來諭終欲措荀卿
於孟子之列則意所未安荀楊所至固可取但許之以傳
堯舜之道則非彼所能當耳何則道之所在不容有小疵
者所能傳也若曰漢儒甞列之鄒國漢儒於此盖未之達
恐不足據唯退之原道見處最親故來諭以為欲且從原
道正與鄙意相契然原道以謂軻之死不得其傳焉豈復
數荀揚哉讀荀子篇其末云荀與楊大醇而小疵此猶是
恕語二子書具存豈特小疵而已此原道所以言不得其
傳也歟今後生傳洛學者斥浮屠此何足論龜山云佛氏
之於吾儒極其所至所差眇忽耳此語雖達如王氏尚未
能窺其藩籬彼將以口耳之學評議兩家多見其不知量
也以給事素不以賢貴自挾故有言必盡幸勿見罪也齒
長之誨益見寛厚唯足思慕栖雲之風私以禪額其院初
甞獻疑恐私字未穏然得其實又似無害更有一事前書
已奉聞恐忽而未諒今再提起幸留情高文意在了齋欲
為延福不朽之傳却只作題跋而不名以記實不肖所未
達方公得了齋詩推重其人以為延福改律為禪肇自了
齋故寺僧畫像設祠使後人知所從來而名足師所居之
堂為了堂成文以記之則其事自顯矣今文成不名以記
而徒跋其詩之後他日萬一有不悦者去其詩板則堂亦
從而廢矣幸為延福加慮易跋為記庶乆逺有所附託不
為庸人湮沒初意似尤善也不審尊意以為如何公平生
唯以謙損為務此固可以為鄉黨法然或謂之跋或謂之
記其實皆欲尊信前軰初無毫髪増損願更裁酌其中不
勝萬幸淵鄙意狂戇以公見容故㝷常語言無擇往來書
問有相可否處幸勿示俗人恐烏焉成馬便成罪過耳暑
氣過於長夏病軀揮熱不暇作字不謹併幸照察尚阻叅
承更冀奉親倍保崇重不宣
　　　　與曹載徳諫議(輔)
江西唯廬陵為僻左北來之音幾無而僅有以故不復頻
問動静之詳然至於老兄遷擢之峻眷倚之重天下所共
嘆仰者則亦未始不知也比承超除諫省人無賢愚莫不
相慶況若不肖平生熏炙徳義情同手足之親其喜宜如
何而竿牘之問獨後衆人者顧以謂老兄今日之達當在
五六年之前屬者龍翔雲興諫行而言聴輿論猶以為遲
而又艱棘之初責任之篤非他職可比曽無一言仰禆高
明萬一其敢以為賀乎唯恕亮之
淵少年時獲侍左右氣不下人自謂古人事業可以力致
世或鄙笑唯老兄稍取之至於今往日之意衰矣而䝉顧
特異豈所以取之者未遽替乎何幸何幸然淵自菴山與
老兄别爾後南北多暌少合雖合亦不復如向者同硯席
之欵以故胸中所欲言者未甞得自敘也盖不肖自見龜
山先生始覺平生所學無毫髪是逮了翁三謫還相見扵
湓江乃深相知今了翁逝矣誰明此心龜山今嵗遭遇旋
即告老與其從人固不若自晦也一時故人多在雲天之
上茍有問者為言無何有之樗不殘於斧斤幸矣亦何求
於匠氏哉恐欲知老懷聊復及之
吕丈諫議知同省不敢上狀謹此起居少伊康侯兩舍人
常從容否各乆别以乆不奉書今聞在廊廟何敢通問也
朝廷事固非踈逺冗賤之所敢僣言若郡縣間積弊十未
革一二也令未孚澤未普根本所在無以固結之如西北
之擾乃其可見者要當圖之於未形耳未知諸公以為如
何
承諭北鄙陷溺之民有壺漿内附之意其果然耶其亦生
事者之意耶祖宗惠養夷夏實同一家所以為後來之慮
逺矣盟書具在自可而渝之無乃不可乎以今日朝廷財
富而兵强當契丹兄弟内潰女直外擾之時一舉而空其
巢穴正兵家之利宜無以為非者然王者之師豈忍乗人
之敝於此而弗問則所以固結其心當益深於澶淵縱敵
之恩矣若事不出於下如載徳雖位卑然閫外之憂守倅
同之固當言之朝廷以為去就不應黙黙而已也
　　　　答鄧天啓
淵乆不聞動靜被教伏審孝履支持為慰㑹山中董工治
墓不及即報想䝉推恕所喻勤懇足見不恥下問之意辱
誠愛不敢自黙姑道所聞唯吾子裁之今之詩風雅之苗
裔也以之吟詠性情於居憂之時君子於此宜有所不暇
矣三年不為樂樂必崩宰我之疑問也而孔子之言如彼
可不思乎然詩道甚難果有意為之當求之古之作者自
杜子美一鳴今古鮮儷方之風雅尚未必皆合聖人之意
況其餘乎以淵所聞學而不師聖人出言而倍之以為戲
事可也夫戲非徒無益而於學為有害盡心力於無益而
得其害豈君子之志哉其流則然矣故淵甞不欲作詩非
直以今日之罪逆遂不為也吾子偶好此道當所不暇為
之時姑置之其亦可矣至於他文或直詞以述事若太鄙
朴則於理不瑩稍加櫽括使就句讀固儒者之常度也雖
在喪居為之何害而遂懼終三年之喪不親筆硯當為粗
俗人不亦過憂乎大抵古人之學用心於内夫用心於内
其事無竆如得其門則言語文章亦不足為矣是在學者
所當汲汲者如吾子之高識必知所輕重豈待多言然後
喻哉衰絰而墨之非古也亦甞推究其所自來乎況今為
此者為與吉事耳居喪固不可以與吉事也然當任家事
又有不得已而墨之者夫至扵不得已而墨之其孰以為
罪者若乃居則以是接人出則以是為贄謁逰從之服是
不為服也復何議哉記曰衰與其不當物也寜無衰以墨
衰為喪服豈止不當物而已如曰行禮俟朞月而後為之
是紾兄臂而姑徐徐之説也吾子其盡禮哉不然則亦施
之於不得已而已可也荒塞之詞無復次敘唯加亮幸甚
　　　　與李深道知府
近以塵冗不果數上問唯是瞻仰盛徳無已頗聞遣人迎
新守益欲馳見而病軀艱於將䕶水陸多畏不審臘中遂
得瞻覿否羣偷掃跡嵗事又登此郡大治而公遽去奈此
民情何尚祈調攝别迓新寵區區語不能載
淵少意上浼親情鄧廸功覲純彦之弟徳符之壻也一第
累年不調日欲赴部而貧無以為資又限於銓試每至期
輒不能發足正當仕進之時實可念聞郡中尚有未發綱
運不知可差此人否萬一今冬已應副相知其數不足則
來春亦可預差若遂還朝後守自不當渝雅意也不審台
慈以為如何果䝉垂憐如衰晚得之矣干冒勿罪容易
賊先聲可畏邑民易動争為奔避之計百里蕭然亭舎不
烟若非賢太守處之有道禍不止此一廛所託頼庇為多
幸甚幸甚況又過䝉照恤書問繼頒顧惟何者敢承此意
但深愧戢耳所諭已得㫖令葉帥提兵疾來韓侯續統軍
至而盧焦兩將已在山前如此則掃除逆類當有日諸郡
可恃以無患矣行看就擒益顯處畫之功即與邑民同慶
也佇俟
夏秋之交暑氣尤熾不敢上状恐煩揮答沈倩歸方以復
聞坐鎮清暇為慰又辱真字捧讀悚感如接顔詞益釋滯
念頗聞公事有閒時得與賓客笑傲於山巔水涯之外遡
雙溪之清風挹演山之佳氣一觴一咏有足樂者但恨衰
晚未能羽翼病軀日陪勝賞也傾渇傾渇沈倩又得從容
教益重䝉眷予豈勝榮幸所諭可謂愛忘其拙多荷多荷
揮熱言不盡情賜察為幸
竊知御書閣當先諸郡而成足見奉上之敏延平在南服
湫隘為甚而此閣規摹雄傑正據其㑹他日欄檻横空氣
出千山之上便覺國勢益張矣此邦人之幸也惟公髙才
留滯偏方曽無展䄂之地而襟度恢濶措畫無茍坐使山
麓河漘易小為大豈易與俗人言哉行看飛聲上徹冕旒
即對超除以慰上下之望官醖為況極荷記念去嵗避盜
逺適家釀篘不及時比歸盡壞病中無以飲藥忽白衣遽
至甚副所欲也多感
　　　　代人上􁓡帥(厚)
某不肖無以過人然自顧才力所施猶可以及未老之年
或有成事譬之疲駑下駟筋力尚壯遇良樂驅䇿其致逺
無難也今也正坐茸闒之中困於不試自以鬰鬱若使進
瞻節鉞服勞於士伍之間奔走承風亦未必百不能也惟
執事之勢可以攀附而從之而又不費攀援之勞故敢輒
以控告仰冀賜察辱憐而收之不勝幸甚干冐威嚴不寒
而栗
某甞聞先太尉以文武之資值聖人有為之時開疆闢國
雖古賢將不能過常恨不及見之今閣下英姿逺畧是續
是似人皆以為有太尉之風故先聲所壓不煩指麾而旗
鼔増氣某地寒官卑復不得與聞號令之末以黙觀神機
之運想見風采夢寐不忘使誠心足以自達他日之遇猶
覬其萬有一得也
　　　　答邦美叔
承諭讀易已兩終親依得所想見超卓欽羡欽羡淵在了
翁及龜山左右以未甞學易不敢輒問今喪事已畢幸未
即死得此披閱而質疑無處每當開巻未甞不嗟悼也吾
叔在彼且宜著力非惟盛年易過亦恐暇日難得如淵者
真可為戒也所引飲甘露不消翻成毒藥之喻以證噬嗑
六三噬腊肉遇毒之吝則恐未然噬嗑一卦利用獄而已
六三之吝疑而不得其情者也故孔子於繫辭釋其初上
兩爻明君子用刑之道與夫小人可刑之理則其餘爻視
此可以類推若更入他說卦之全體析矣甞謂聖人立象
以盡意象近而意逺故玩辭不必求異惟在得味而已觀
易要得味伊川發之其說始於子思今人所未喻也味之
一字若甚淺也然真知味者誠鮮伊川有嗜炙之喻亦甞
見之否因書畧及所聞儻或不然願更䟽示一二淵拜復
　　　　答鄧志宏正言
淵承示令弟所書楞嚴呪諦觀惻然想見追慕之誠孤苦
餘生重之疾病凡可以自盡者心力俱廢覩此勝縁欽嘆
之餘不知涕泗之横流也所諭欲使不肖為序以冠經首
固願附名其間傳於無竆然淵自亡母葬期已得吉卜日
夕營治送終之具思慮損心土以無助而水氣妄行中虛
下泄踰月未已方金行益深彌不自支若使紬繹鄙思稱
述能事其必不可成矣厚意虚辱徒有愧畏素䝉矜照想
不以為罪也
淵辱惠翰稱道過當豈不肖之所宜䝉感慚感慚吾里人
物英秀者多但考其文采議論似未有琢磨之益天才之
美易壞難成其或由此獨吾子昆仲超然離俗不蹈羣行
之轍他時聳壑昻霄未易量也然謙虚下逮不棄衰退之
人毋乃失所冀乎更願博求良師益友以取修途誰有所
聞不願傾倒字序固不敢以拙惡為辭但今哀苦中未可
為也亮之
　　　　與奉議叔論墨縗
昔晉襄公伐秦墨衰絰晉扵是始墨君子譏之則墨衣之
制盖非古也今卒哭之奠不待安厝而以百日為斷固已
失禮既百日則遂從事慶弔並行又益失禮而以墨衣為
贄謁之服雖君子由之比之昔人非不得已此何義也故
淵不欲具墨衣雖然慶弔無與焉可也三年之喪亦已乆
矣骨肉之戚且尊者不可以乆不見也顧今俗不族居雖
至親而異家者多矣家異則情異事異盖有老者病者事
之可慶賀者皆諱凶服入其門然則雖欲請見問候其勢
或不可則亦將墨其衰絰以從俗乎抑以喪服請見不我
見則莫之恤乎乞裁酌其中而辱教之令可行也淵俯伏
俟命
　　　　答羅仲素
别紙之諭極荷謙予之厚固不敢以智識淺陋而不復也
管仲與伊尹同是不召之臣與舜同是天降大任此與人
之辭也曽西不肻比之盖其自為如此方其與之也同是
不召則王之與霸孰分同是大任則聖之與賢奚擇猶之
孔子許之以仁也是豈三王之仁乎仁可以許之則不召
之與大任盖其實事又其細者也何遽欲等其道哉乃若
自為則孔子之門何有於管仲宜曽西不為也伊尹處畎
畆之中由是以樂堯舜之道言道之所在無間於畎畆也
吾奚為不自得哉雖竆居無歉矣然樂於畎畆推而之天
下一也此其所以幡然而改其改之也改其故跡而已豈
改此道也夫惟此道素行於畎畆之中則致是君澤是民
亦此道耳故曰合内外之道也固時措之宜也又何不完
之有使其終不以湯聘而改則疑於不完矣明於庶物則
竆物之理是也智為物昏則是非決擇將不得其當矣其
將何以為仁義而由之乎獨善其身獨行其道此道之所
以明也淑諸人傳諸後以是而已雖竆而在下何甞不與
衆共耶其曰獨者必其在我者而已周公之過盖㣲矣如
彼其智豈不足以知管叔而使之監殷者篤於親親之恩
而不暇擇故也及其誅也周公豈能無過然周公終不
兄弟之私情而屈天下之公義以王命正典刑是所謂改
故曰及其更也人皆仰之以此而已萬物無乎不備之處
仁在其中反身而誠無一物之非我不待外求而已得矣
何樂如之然既知有是則必體之然後於仁不逺强恕而
行則物我一矣所以體此道也不然踐履不到終不近矣
䝉虛已下問謹具所見以聞有未是處䟽示幸甚
　　　　與李叔易學士别紙
兹者伏承令兄右丞立非常之功膺不次之用朝廷得人
海内同慶况門下士如不肖者最䝉異顧其喜可知又況
手足之愛如公昆弟道同心契共以天下為憂者一旦得
志有為乃出於平時磨切薰習之餘雖賢者經綸固自有
素而一時應變議論不必踰閾而已定兹其為樂豈若世
俗富貴之情哉欽嘆無已輒以為賀淵於右丞誠不敢自
外然不果奉啓稱慶者以昔時甞以故人諸孫與賔客之
列今為奔走之吏勢分懸絶或㡬於僣易且嫌謟上也又
無以見其欣躍之誠故敢私布尺牘於下執事伏幸深察
　　　　與季深别紙
朝廷設官以臺諫為名使之於天下事無所不得言也若
不能言或言之不當便當改命何至取布衣應詔之言一
二行之豈臺諫無人耶其亦言之不足采耶自古朝廷必
有主議之臣是非可否取決焉然後事出於一而上下有
所依附如此人不易得者今為誰耶漢之勃報功可也識
慮則劣唐之琯用譽可也應變則拙功有難易譽有虚實
是又不可不審也
　　　　與胡幾仲
不審比日履兹初霜動止何似如聞侍奉還豫章已復㡬
月經涉艱險而能全其身名復逰里閈不失榮寵自古所
難得者今誰如公父子乎非神相忠義何以至此敢以為
賀所恨拘縶尚稽欵奉臨風可勝拳拳之至
淵乆在龜山門下聞公議論文章與夫志趣之逺節行之
高居常欽服恨未承接亦復因循不果通問唯是區區懷
想無已雖人生遇合要自有數無足悦戚然聲氣所同是
亦人情之至樂哉今春龜山令預辦睢陽之行時以道阻
不果不謂我不即公而公復南來此去豫章不逺似決有
晤見之期第未知遲速如何耳望風喜慰無以為喻
　　　　與黄用和宗博
昨兩䝉將樂寄到所惠教眷意甚勤足見不棄以所居沙
縣僻陋無便其去將樂三驛或將樂有人入浙又不及知
故乆不果上報踈慢之罪言莫能文祗用愧恐夏間承賜
對改秩繼有除命歡喜之甚亦未暇慶問不審尚䝉照恕
否冬深寒甚比日起居如何生事有敘閒居足以自逸計
不以逺闕為病苐聖主寤寐忠賢行即召擢不容退處耳
衰老跧伏田廬智力俱困不復有他念惟冀朋友道行為
蒼生之福擊壤畎畆時得一快也
壬子之秋幸獲邂逅畧欵晤語繼承遽歸不得面别至今
不足竄逐之跡自還閩中連年禍患不可殫敘想已知之
去嵗例䝉朝廷湔洗續除樞屬已過所望縁貧甚非就禄
無以糊口而編修闕逺不敢守株遂乞嶽祠得之方以自
幸忽丞相以幕官見處素荷知察不免單騎一來本不為
乆計倐經三時尚此竊食碎累懸隔情何以堪次第春初
乃獲從所請也丞相在江西未及一年百事就緒又天與
豐穰民情欣悦所深慮者唯兵不足耳然王師所向克捷
賊虜逺遁南昌近裏又似不足憂也恐公欲知此中委曲
故輒及之
龜山先生云亡士失依仰過朞祥又半年矣觸境悲痛不
可為言昨朱丈言於朝廷遂䝉宣索三經義辨既進御乆
之却付秘府收藏正論未眀學者頗以為疑未知他日更
有施行否此書行不行繫道之存亡故欲及今傳授以幸
天下若曰為解釋文義與王氏争當否而已失其本意矣
頃甞作書與臨安諸公反復論此自愧言輕近得徳乆來
音謂獨甞與吾友論之他人或不知也不審亦以僕之所
言為然否無由請教臨風但増悵仰
　　　　答曹公訓
所論故者以利為本竊恐未然孟子一部書始末只是分
别義利所以與諸子不同舜跖之分利與善之間耳利既
無取則故非性明矣而天下之言性者唯故而已豈其然
哉雖然故出於自然亦可以言性所惡於故者為其本於
利也猶之以鑿為智也若用智而不鑿如禹之行水也亦
何惡於智乎盖故非不善也其害在利智非不善也其失
在鑿而已不然作曆者茍求其故千嵗之日至可坐而致
而故亦可貴矣莊周曰無以人滅天無以故㓕命然聖人
未甞廢人也又曰去智與故循天之理然聖人未甞棄智
也人在所不廢智在所不棄則故之為用豈可無哉要在
不以利為本而已耳茍或有疑更望䟽示
　　　　答范益謙郎中
側聞休譽為日滋乆每恨道路參差不獲承接唯劇瞻仰
中間甞辱誨問詞意良勤所宜即報而所居僻逺因循多
事無便可乗遂成怠慢不審果蒙賜察否即日天氣清肅
伏惟進道不已如川方至視世間幻妄去來無足以動心
者從容無為福履自集尚逺晤言臨風傾渇意不能悉
昨䝉示書與居仁舎人誨帖同至極知雅意之勤以公之
賢士夫推重之多雖㣲居仁其有不聞者乎但前後過予
之詞有淵所不敢承者又推原道學所自謂淵親傳師說
獨紹正宗尤為難當乆不具報者雖出於困循其實不知
所以答也皇恐皇恐淵為兒時已知誦先給事所著唐鑑
後既冠稍通文義朝夕玩味常恨不見其人又五六年始
見龜山因得出其門下龜山盖學於伊洛而得其傳者甞
以唐鑑所論質之乃知先給事所得實與伊洛之學無異
轍也信守前聞不覺已老猶欲訪其子孫所甞親薰而炙
之者庶㡬有所考證幸先侍讀有子如公未棄衰朽可以
扣請今反以下詢無乃過聽乎聊布真誠以謝不敏
來教以先生見稱先生盖弟子謂其師之詞或齒徳俱尊
然後可以稱之不然無實之毁隨之矣今猥及不肖何耶
師道不行乆矣昔韓退之文章妙天下甞作師說因抗顔
為師謗誚交至身不得寜退之於此名宜若無歉人猶不
以是予之況餘人乎萬一他日又有以見教幸去此二字
使無愧懼焉受賜尤厚也所諭止為此事而已足見雅意
若曰此事不可無師以四海之廣亦有可以當此名者益
謙更博求之或不廢朋友資以為切磋琢磨之益淵雖非
直諒多聞者俾挾䇿以從公後不敢辭也病中語言無擇
幸併容恕
　　　　與吕居仁舍人
桐江拜别忽已五年庚申之夏歸自臨安舟過蘭谿聞大
斾已離郡城當趨衢梁喜有承接之幸比至其處徧問所
寓莫有得之者或云道中留滯盖留兩日以俟而來耗寂
然遂怏怏而南固知後㑹難必然不謂至今尚爾隔濶也
瞻仰之情無日不然中間甞辱誨帖又於子猷書中每䝉
垂問絶知眷予之勤感戴無喻縁所居僻逺無便致書但
深愧怍不審果能寛恕否即日秋氣清爽伏惟啓處増勝
百福順集益祈調䕶即膺休寵下情豈勝䖍祝
今嵗縁避㓂居山寺中凡數月坐臥卑濕之地遂得足疾
入夏増劇既歸鄉里痢疫大作全家番病兒軰婢僕中有
喪亡者老懷大不能堪幾至斃踣頼秋氣日清積熱稍退
雖未灑然無事可冀不死以是人事廢絶故於左右亦復
無暇奉問此來祠官已滿任食貧累重不能無慮不免再
申前請因得附此病中草草幸賜察也范益謙甞聞其名
未識其面有書見遺甚勤昨甞煩左右指揮送示逮今方
獲馳報淵晩學一無所得䝉公吹噓之過或者慕龜山而
不可見往往欲置之朋友之間此意何敢承也好善之弊
遂至於此後有問不肖者願公姑道其實而已使問者不
至妄聽亦空踈之幸也淵不勝至懇
　　　　與范致聞安撫
伏審就閒仙里安居有暇遂以餘力營創甲第雕甍畫棟
輝映演山之下至於池臺園囿尤劇觀美雖復經年不䝉
誨問而謦咳指呼之音常聞百里之外以兹頗知朝暮動
靜之詳所以慰釋寒陋勝於翰墨日至也幸甚幸甚然近
者朝廷方偃兵息民而文事荐興百度修舉正須宏才賛
助中興如公已試見效自不當乆在外也蠒絲之計唯老
者為宜正恨無力耳聊復及之以發一笑
　　　　與黄運使
比至衢遣回建卒曽具問想已達尊聽季夏酷暑伏惟台
候萬福少意輒凂聞嚴日休察判薦章尚少職司一員已
䝉鄭使憐其垂成許為發奏而長者甞有特與催趣之諭
伏計哀憫孤寒必能宛轉成就之也大熱賔客叢中作此
數字復遵一紙之約切乞照亮自餘益願為國保重
　　　　與十弟
朝宗弟得書審所履之佳為慰知向來曽患傷寒乆之方
得汗今雖無事要是中年人血氣日耗更宜調攝也齋㑹
今年科塲恐聚散無常如何五八郎果是長進皆吾弟教
道之功其父氣義過人其母孝愛無比必須有後造物不
吾欺也明年省試當在行朝免觧者及今便可下手作省
課期於必取年漸髙不可因循若只睹采是先服輸矣至
祝至祝王程之學是者用之未暇趨時此固是也自古及
今唯有一是若真得其是雖孔孟何加苐恐人各是其所
是則有以非為是者矣以非為是豈人之情哉違道以徇
私或者未悟耳今其言曰據已所見無乃於道灼然無疑
乎不然以非為是恐未免也要須叅之孔孟然孔孟豈易
知者耶諫省始論程氏之徒有詔行下及再有人辨明又
復頒示天下所主者果誰耶而學者便以王程並論失其
㫖矣王氏以熈豐以來發明六經固甞以孔孟自任然六
十餘年間瀆貨害民開邊生事壞已成之良法啓欺蔽之
幸門遂使夷狄亂華二聖播越生民塗炭中國失守葢自
古禍亂未有如此之酷者誰實兆之今其書具在可驗也
若此而猶可以為是乎雖世無孔孟吾恐不免於聖代之
誅矣孟子曰管仲曽西之所不為也子欲於此擇其是亦
陋矣無由面言信筆畧及之自餘加愛不一
　　　　答汪端中
沈倩幸與交㳺之末因之獲聞緒論又覩近文足見學業
之富自此充之不已古人不難到也而撫奄之詞乃復下
逮不肖果何取耶惟公家有哲匠文字之妙冠絶古今四
海願以為模範思欲親炙之而不可得公將求天下之師
其有過於此乎而與善無厭更欲借聴於聾雖䝉泛愛未
敢聞命也臨書恐懼言不能載
昨䝉朝廷過聴寘之諫省百無所成竟以罪去至今羞見
朋友乃辱賛譽亦何敢承此職乃叔祖了齋平生履歷之
地所以名傳萬世其基於此而不肖之孫幸承其後已是
未厭衆論而怯懦無補自取廢黜實爲門户之辱不謂重
言更賜推許反復來諭但増駭懼耳何由共談少謝不敏
　　　　與將樂王宰
少意恃公不鄙輒以浼聞清流簿蕭子莊乃不肖所畏之
友其學問操履人所共服不待言也不幸遽亡家貧累衆
幾不能全櫬以歸幸潘宰以同官之故稍加賻恤已於初
四日發離計程當已至仙邑恐有所幹如買舟雇脚之類
幸賜指揮也偶左右未行間其孤經由治下盖非常之遇
若䝉憐憫存殁受賜不敢忘矣
陳致虛秀才與其弟宗虞識之否才學可觀而謹畏自守
鄉里所推若數至凾文願有以教督之以成就其資質也
　　　　與鄭彦繼
到家百故毛起況味可知近者賔客少息冬事有間始圖
觀書而我故人雅意不期而同者又在數驛之外未由合
并此情可想而知矣中間聞甞一至臨安果何為耶又知
今嵗秋試頗如意考官雖不果取往往道公文字議論之
美兹亦可以言命矣得失毫末計應手掃除不復留胸臆
也諸令似知讀書益精深可喜可喜竆達不足道要當使
家學有傳乃佳耳尹彦明辭新命甚堅近已到建康不知
終如何辭劄極可人意比得明仲書以謂此公真洛門後
出龍象信不誣矣康侯數得書近專人方回春秋傳博辨
精㣲著書如此故可傳逺耳淵已老餘無所待亦欲粗畢
平生綴實尚未得間也伏𥿄言不能盡
　　　　與李外甥
五八甥得書知孝履支持為慰所寄詩賦大段長進可喜
可喜尊君平生辛苦晚得一第未酬雅志流落殊方衆所
嘆息賢母歴盡囏險未得汝力遽然長逝每一念至痛割
何竆今汝盡變幼習刻苦讀書心識開明果易啓發自此
充之何所不至更須不舎晝夜復振門户非惟汝所當然
亦所以迪前人之光塞外家之責也書齋若散聊可且歸
屋下自看文字勿外逰也至囑
　　　　答蕭茂徳别紙(建功)
了齋甞言侯孝恭善奕碁天性本高無待於學初來京師
為孫侁李伯祥饒三路盖一二年不復進客食貧困憤而
從劉仲甫為攜碁具徧詣諸公貴家教奕以此為餬口計
有從學者以饒九路為始如是一年教成孝恭常旁睨亦
不介意一日仲甫謂曰汝可與孫李敵手矣孝恭自以不
及俄而孫李俱至仲甫令争先賭勝二人初不服已而不
得已從之皆為孝恭所敗既去仲甫問汝知所以進耶曰
不知也仲甫曰汝之奕非學成者性之所得本高初不知
九著以下之著故爲此等用是取勝其所以敗過猶不及
也自汝從余教人則知此矣故二人無所致其巧孝恭乃
大悟夫趣識本高則不屑爲其卑者此學者之大病也故
善學者無所不學若在朝廷而不知田野之事通經術而
以史籍爲不足觀謂道足以揆事而世務有所不通謂理
足以御變而人情有所不察内外不合天人殊致此王氏
所以失也自以爲高而人人得以欺之豈非不習低著爲
人所敗之類耶甞以了齋之言有味故書之䇿云
　　　　與李子家簡
雨涼伏惟侍奉萬福連日不見丞相欲有所言未得昨日
幸見公又以人衆不果請間殊極悵惘近使司差屬官相
驗和買絹初令抽摘㸃檢既又有指揮揀稱至今未了屬
官承命固不敢滅裂近又聞候稱盤畢有輕短者貼錢納
官不知果否和買絹官錢極少而未甞支今民間輸官每
買一疋用錢六七貫足其他裹費又不在是已輸在官如
不堪上供則罪在稱揀之人若令納者貼錢雖云絶攬家
之弊此錢入官如何收支徒失寛恤之名重獲苛細之譏
此甚不可也昨任州縣官常主兹事每自揀擇但取無糊
藥者至其輕一二兩短一二尺者初不問也盖上供交納
處只見大槩衣賜若無糊藥人争取之何暇計少許輕短
耶今應近降指揮合差官㸃檢固不可已亦湏得通曉事
體粗知人户輸納之艱者斟酌舊例僅勝常嵗即無退駁
庶㡬官物易足不然姦弊百出雖欲多方闗防未易革也
訪聞未㸃檢前一縣之輸日百數十疋近者鞭笞催趣不
過三五疋而已萬一失此一時致令輸官遲細將來大數
不足奈何奈何願罷貼錢之議及禁無絹納錢之説斷自
今日已後官吏不得容情收接惡物犯者罪之若前此已
納在官者勿問可也仍須受納官先申一日交絹之數報
㸃檢次日早入稱盤入庫不中者退之物寡而易見令簡
而必行當亦不至大段不堪上供也不審可以以此上聞
丞相否不敢頻造書館縷縷幸察看畢勿出尤荷容恕也
　　　　與鄭致逺知縣
昨日到興國遣人往郡中投牒遂留連抵晚佳節恐不廢
燕賞否欲因出造詣積雨作凉秋風益可喜伏計客去心
閒撥煩剸劇日有餘暇可以從容承誨然老人踵門又恐
煩公倒屣相迎不能不妨臥治雖復懷仰之深亦以自抳
坐想遺外形骸之真傲睨古今之論時一悵然謹專人問
起居一二日或得馳謁他竢面言
　　　　與顔岹縣丞
邑有丞例以嫌不可否事令唯無助遂致庶政不理累年
於兹矣方公之來以百里為己任令丞洞然無間吏不敢
肆欺其間積弊頓革上下莫不安之而上司遽爾奪去何
不思之甚也昨日方聞如此為之嘆息不已區區豈止為
一廛之託而已耶萬一若公不厭此民或可辭免使敝里
終受其惠豈勝幸甚衰疾無由晤見莫究曲折併竢照察
　　　　與孫次卿學士
不見顔色之日乆矣實願少親談麈居無事時不敢坐屈
長者及高車過門又縁偶有出入不得伺偵先驅得罪何
言然自秋至今凡四辱寵訪三以致齋一以臥病斯亦可
以相亮矣而愧畏懷想之私終恐踈慢上忤實徳故輒道
其區區不敢更望推恕也
　　　　與鄧徳裕刪定
伏承先承事優被贈典舉焚告之禮此乃世徳所招人子
至榮鄉閭踈濶之事義當奔走墓下執籩致勤少伸平生
慕望之意因與邦人共慶盛舉況辱寵召其何以辭偶縁
抱病不克如所欲但深悚嘆更冀孚察不以為罪幸甚
　　　　鄧家回定書
河潤所霑幸竊里閭之好絲緡下逮敢辭門閥之卑承命
雖榮負慚為甚共惟令嗣秘省簮紳著姓蘭玉克冢乆欽
三復之稱宜獲五長之助孱然殘息豈謂好逑但憑鳴鳯
之占庶答采葑之貺
　　　　潤叟入聘書
頃縁聲氣之同獲講婚姻之重卜筮既無其咎男女亦欲
及時問禮所宜已失桃華之方盛請期斯緩庶㡬梅實之
猶存謹布㣲誠恭竢嘉命有少聘幣具如别牋
　　　　為族姪求婚書
葑菲不棄幸甞附於高門聲氣所同將復修於舊好過恃
朱陳之契輒忘齊鄭之嫌仰締華姻俯慚非敵舎弟某箕
裘肄業簮紱承家已及成人尚虛中饋伏承令女第二小
娘子懿徳夙親於保傅善聲乆溢於庭闈坦腹東床愧辱
擇人之鑒采蘋南澗願資承祖之能謹致薄儀冀聞嘉命
　　　　代回胡給事定書
執鞭慕義方愧難攀委幣問名乃䝉謙予豈以葑菲之獲
采盖縁臭味之或同誨諭甚勤寒㣲滋懼恭惟令嗣承務
芝蘭挺秀圭璧效珍共惟三復之賢宜獲五長之助眷求
箕帚俯及衡茅敢自棄於高門庶逺徼於餘福
　　　　代沈家下定書
依庇深仁正頼葭莩之契修盟舊好更資河潤之餘益愧
寒門復攀高援共承令姪女言容有教禮法是循而某姪
庠粗知師友之源幸無子弟之過敢恃朱陳通婚之舊輒
忘齊鄭非偶之嫌恭惟菲儀冀聞嘉命
　　　　謝鄧氏問姪女婚書
恭承嘉命申喻雅懷問名不棄於衰門合姓益㪟於曩契
無從遜避但切兢慚伏承令孫秀才賦性甚明好學不倦
當盛年而求匹豈賤息所能當庶憑鳴鳳之占少答采葑
之貺
　　　　聖節致語口號(代人)
上帝垂休申錫無疆之歷真人誕降自膺有永之年稽流
烏受命之符實繞電發祥之日人神胥慶夷夏交歡均燕
樂以示慈罄邇遐而䝉福恭惟皇帝陛下天臨四海子育
羣生日月照而四時行無逺弗届風雲從而萬物覩聞徳
皆來當重十之慶辰撫當千之景運洞庭九奏春回儀鳯
之音嵩岳三呼雷震後天之祝但某等叨居樂部幸遇昌
期遥望闕廷敢奏口號
黙堂先生文集巻第十九
黙堂先生文集巻第二十
　　　雜文
　　　　存誠齋銘(并序)
余甞問所以為道之方於龜山楊先生先生曰大學之書
聖學之門庭也是可讀而求之余退而學焉觀其言修身
齊家治國平天下之道其本在扵誠吾意而已其説簡而
盡其理直而周其用要而博雖不敢疑而未知其必可行
也已而質之先生先生曰是固然又辱教之曰中庸之書
大道之淵源也是可讀而知之余又退而學焉至其論至
誠不息其極至扵不見而章不動而變無為而成則作而
嘆曰嗚呼盛哉誠若此天下國家其不足為也已又從而
考之則天之所以髙明地之所以博厚山嶽之所以峙江
海之所以流莫不以此盖甞收視反聴一塵之慮不萌於
胸中表裏洞然機心自息既自以爲知之矣又以謂其致
之也不凝則其居之也必不安其養之也不熟則其發之
也必不粹斯道也其可須臾離哉以其不可違也而莫之
違之故吾誠甞存焉盖古之聖賢未有釋此而能至者以
余之不肖幸與知之而數年之間汨沒扵奔走曽不得少
暇以休滌其心而坐進乎此此余之所以乆而不入扵道
也大觀元年先生官扵餘杭夏四月余自親側復來因即
縣宇之東舊屋數椽治爲講習之所掲其牓曰存誠齋盖
有志乎力行其所知也自今而往凡吾飲食起居出處語
黙之際必常見其所謂誠者了然於吾心然後出之庶㡬
日進於君子而不為小人之歸也則命名之意可無愧矣
既以自矢且為之銘以自省銘曰
天地之道為物不貳君子養心致一而已喜怒哀樂未發
其㡬意必固我絶之於㣲正當此時寂然不動有物感之
全體即用是之謂一匪一無誠一日至焉天下歸仁我觀
聖賢異域殊世惟是之存若合符契敬以為宅忠恕其門
自我譬之推而及人惟我與物初無二體各私其私則有
彼已私智磨盡成性渾然無物非我其天守全天理所在
如鏡如像有來斯應不與俱往又如月影散落萬川定相
不分處處皆圓相彼世儒内外不一不勝其私機變横出
孰知至人動莫非真飲食起居誠無不形我作此齋大可
容膝宴坐其間虛而不迫迴光内照隱几無言氣専神凝
息調而淵表裏俱融焉有所倚或紛乎前行以無事古人
逺矣斯道莫傳以銘存誠其庶幾焉
　　　　容齋記
江陵教授之㕔事東有廊廡南引而屬於門其修可四尋
舊以為書室余治其三之一而有之可以置几席羅經史
百氏之書宴坐寢休其間名之曰容齋始余客㳺大梁幾
年而楊先生職江陵學官使招余以來既至方盛夏南地
本卑濕而官舍狹陋不庇風雨其西南去古城不百步艸
木蓊鬱虵虺蚊蚋之所匿伏處則無以休其怠惰之情出
則無以宣其湫底之氣余竊不樂而先生安之怡然如顔
子之在陋巷晏然如原憲之居環堵出對賔客入見子弟
常自若也兹豈無得而然哉故予每以是為愧且自狀其
不學之過而思夫人所以進此道者已而胸中廓然顧向
之滯思了無毫髪可得環視所居簷宇之隘綽綽乎有餘
地矣則又存吾所固然之廣大扵性委吾所不可必之外
物扵命自以謂室雖愈小茍可以容吾身處之不厭也容
齋之作其此時乎嗚呼天地亦大矣曽不能外吾方寸之
地則是身之在心猶海中之一漚耳萬物之理大則不容
小則易措故人能漚視其身者必能隨所託而安之蓬户
甕牖亦奚以為戚哉孟子曰堂高數仞榱題數尺我得志
弗為也夫孟子之得志於此或不暇為則士方竆時修其
所必為以須時者其不有大於居室者乎修其所甚大而
遺其所甚小此方丈之内所以能容我而不迫也古之人
在畎畆則樂處畎畆素夷狄則行乎夷狄以至死生之際
無所變懾其原盖出於此或者舍天下之廣居厚蕞爾之
小體遇事不釋隨之以憂愁憤怨雖天壤之間將無往而
不為碍也則夫丹楹藻井之宏麗其足以容之乎盖得其
所安則無隘而有餘失其所安則無廣而不足所安之得
失皆自其心則齋之有容不可以他求也故予深悼其初
心之不然書是於齋以自訟焉崇寜二年七月十五日劒
溪陳淵記
　　　　介堂記
江西之士多以通才逹觀自處視修潔謹細為不足道間
有言動不違於理取予必以其義負繩墨而蹈規矩者衆
必指以為迂怪曰是了然自異欲以奚為縉紳先生導其
説於前而放曠不羈之徒又噪而助之以故名節不聞於
時偷薄成風而㢘恥之道盡矣余靖康建炎間甞假令於
廬陵之永新地廣物衆比他邑為難治思所以救前日之
弊者唯反其所習而勸之為不可緩於是博訪端慤自守
不為流俗所移之士尊其道而友其人庻幾下觀而化盖
乆而後得龍君時升焉時升抱才處晦厄竆不改其度交
非其類如將凂已推之辭受之際雖毫髪不茍也其平居
接人無貴賤戚踈必盡其誠一語失中必反復折難歸於
直而後已人亦以是畏憚之盖古之介者也與向所謂自
處以通達而流入於偷薄者異矣故余樂與之㳺又因其
作堂秀溪之上將以逺城市避喧囂離人而立於獨也則
請以介名之且示余區區相與之意所以勸也或者曰介
者不同於衆與物多忤其失為矯激為僻滯為執而不通
為隘而不容子何善夫爾也余曰君子之行所至不同而
介則不可去也若乃命介以小節而以和光同塵為處世
之法脂韋汩沒終亦無所名矣昔者孟子論伯夷栁下惠
或以為聖之清或以為聖之和夫清固疑於介而和何有
焉然而孟子又曰栁下惠不以三公易其介是雖和也介
其可少乎盖不羞汙君不卑小官援而止之而止者下惠
之和也使其枉道而事人戀戀於父母之邦而不能去或
處之以三公則不辨禮義而受之是亦茍賤無恥之人耳
亦何貴於和哉故曰君子不可以去介者為是故也雖然
仲子不義與之齊國而不受人皆信之而孟子則以謂以
其小者信其大者為不可盖簞食豆羮之與萬鍾其為物
一也而人常輕於舍簞食而重於辭萬鍾者道義之不明
則物之多寡有以亂之耳是故易於為其小而難於為其
大也夫道義者應物之權衡也伊尹不以一介與人不以
一介取諸人至於禄之以天下弗顧繫馬千駟弗視一以
是處之又豈有難易乎由是言之仲子之於齊國下惠之
於三公俱非其所甞試也而孟子於此有信有不信焉者
亦自其道義以觀之耳故知仲子之不足信然後知下惠
之所以異知下惠之可信然後知伊尹之所以同非深達
孟子之㫖者不足與語此今余既取時升之介且以名其
堂於時升無間然者又欲進之以古人之道義則所期於
時升者其有既乎時升其勉為栁下惠之介余之望也紹
興七年五月十三日延平陳淵記
　　　　邵武軍光澤縣學記
上即位十有六年稍厭金革之事専修文徳中外晏然人
用休息於是振舉舊制以彰中興越明年詔即行在所建
太學設師儒之官増弟子員凡所以教養考選之具視祖
宗時為備天下學士聞風而至闕下願就誨育者至不可
勝數上親臨其宫加勸奬焉仍以宸翰所書經子之文均
賜外郡學由是州縣之吏職在流承者莫不以學校為急
務竭力赴功唯恐居後光澤之學成盖其時也而余友順
興吳君璋適寓兹邑以書來告且道邑令王君之賢舉事
之敏願有紀焉余惟光澤得邑介於江閩兩境之間地瘠
而民貧雖當往來之衝而非商旅化財居貨之地他日為
政於此者常若無暇而王君獨能以撫字之隙改築鄉校
祗上之徳先之訖事而民不以為病是可嘉也已故為敘
其因而益以余之所聞庶以廣王君勸學之意云盖學者
學為善而已善者性之正有之而為信充之而為美擴之
而為大大而能化則入於聖矣故周官以六徳教民聖在
其中善之所積也而或者易之以為不足為無乃未之思
耶孟子曰學則三代共之皆所以眀人倫也而人倫之眀
自事親始事親必本於誠身誠身必本於眀善善之不眀
而欲積之以成徳而期於神眀自得是猶却行而求及前
人也末世竆年終不近矣雖然善亦難明哉學者必甞於
喜怒哀樂未發之前意必固我兼忘之後旋視而反聽之
當其入乎無間而行乎非有如人之始生而愛其親已長
而欽其兄亦豈利而為之哉純乎善而不雜於利此舜之
所以為舜也使學者憂不如舜日孜孜而不知倦其於作
聖也何有故曰學者學為善而已渠不信夫今聖上躳舜
孝於九重之中固已通於神明光於四海宜其下觀而化
疾於影響而且以得乎先聖之意者寓諸心畫之間以幸
多士所謂眀善以誠身誠身以事親之說見於孔子子思
孟子之書昭然如雲漢之在天有目者皆可睹也人倫之
所以眀誠出於此將見人才衆多天下可運於掌矣盖宣
王北伐之後方有事於蠻荆而新田之芑已有可采卒之
復文武之業者亦未必不由此也王君為政於光澤知所
先後其有見於斯乎如聞邑舊有學乆弊弗葺學徒雖衆
而藏修㳺息之所甞苦益陋以故圓冠方屨之士動以千
數而進登仕籍者累數十年或無一人王君始至憫焉於
是為易而新之峻其欄宇以揮發山川之秀氣庶幾自此
異人間出繼為盛世之用此亦為人上者愷悌之善政也
然仕止於為禄習科舉之文者皆足以得之科舉所以誘
人為善而非古人所謂善也學者眀乎古人所謂善利之
分而無愧於王君樂育之誠則又善矣王君名聿求福唐
人余未及識之觀其勸學之意亦可知其為人焉紹興十
五年二月十日延平陳淵記
　　　　甘露寺題名記
崇寜丙戌嵗七月十二日候潮於瓜州時秋暑熾甚舟中
鬱鬱不快獨與友人張載徳拏上艇破駭浪乗凉於金山
是夕天宇空濶江上月眀觀波瀾之洶湧魚龍之出沒秋
光蕩搖萬頃一色清風薄人毛髪盡立恍然不知身世之
所在也明日曉霧初霽草屨藜杖相與登絶頂憩留雲亭
上俯視舟楫江上絡繹往來真夢境也更數刻下謁滿公
於妙高臺飯罷而日既午矣遂渡京口至北固浴其山之
下風乎淨名齋之前楹下瞰衆峰騰蹙中圍萬井山林城
市之趣兼得之盖東南竒觀也日暮攜手上方北眺楊子
所謂龍㳺焦山海門數島簸揚其間盖㣲矣東望滄海天
水相銜雲濤渺然使人有隘人間之志欲脫去塵世而未
能也須臾㣲雨作且止將宿焉僕來告余舟已南矣乃步
月而歸劒谿陳淵題淵字知黙載徳名公厚云
　　　　定交篇
朋友以情相親者不若以義相許以義相許者不若以道
相從余在太學求切磋琢磨之益乆矣上焉者盖僅有之
其次可三五人又其次則亦十數而止耳嗚呼何其得之
之難也豈余之所以自樹立者不足以取信於人其人奔
逸逺引而莫余見歟抑亦致之之誠有所未盡歟夫所以
取信於人者余既不敢不勉若人之信否固不可必也而
余之於朋友亦可謂盡其誠矣方其未得之也則致其眷
眷慕望不已之意其既得之也則惟恐不獲其歡心至其
日乆所為未必盡同有索我於形骸之内者則必為之戚
戚然反覆譬喻以申余之志而使之察已而見察則如醉
夢之醒如昆弟親戚之乆離而再見如廢手足之以藥而
獲遂也余之於朋友盖如此其誠豈有不盡者乎然而誠
既盡而寡與信矣其難得哉余觀世之君子其羣居握手
昵昵無間誓以死生真若可信者一旦少迕其意則目怒
背毁遇之若視路人絶之如遺草芥豈其得不必艱而謂
不足惜歟不然何其離合之易然也建安陸敬思余舊聞
之於太學盖所謂眷眷慕望之不已者獨恨未識其面一
日訪余外舅楊先生於荆州余得之於語黙步趨之間君
子人也與余言若有意於余者余知其勝已願從之㳺而
不敢以為友也及其相聚既乆則傾竭肺腑而忘其形迹
之所在余亦不自知其不肖不足以取累於人惟恐其舍
余以去既去余念之無已而繹其所以規切我者皆欲以
成我而期我於逺也此豈世俗無故而合者之比耶余於
敬思於是不止求之情義之間而已然則敬思寜不有以
處我哉余外舅甞告余曰耳餘之交或以謂凶終於勢利
非也直相責之深而相知之淺耳余考之史信然故常以
是為戒不知敬思於我其以人譽而取我乎其亦有以知
之乎夫以一人譽而取之則必以一人之毁而棄之此理
之必至者敬思之於我其不然審矣盖必有以處我也余
實無足知則敬思所以處我者將何以乎此不可不余告
也予雖不敏竊甞慕顔閔㳺夏之風而欲求道於洙泗之
間期萬有一得焉以為終身依據之地庻幾不為父兄朋
友之累而敬思之志既與余同矣誠以是自處亦以處我
則吾二人者其有愧於古之人乎其不異於世俗之紛紛
者乎孔子曰定其交而後求盖必如是而後交可定也作
定交一篇以寄敬思敬思儻告我以其志願安承教
　　　　跋定交篇後
始余見敬思於荆州傾盖如故經月而後别時敬思逰京
師余適有感焉為此文欲以寄之因循未果盖崇寜三年
也其後敬思亦請昏於楊氏又四年復㑹於餘杭之官舍
日侍先生之側益以親狎志同而氣合魚川泳而鳥雲飛
也則向之所期於敬思亦既得之矣此文遂不復出大觀
二年春偶於故藁中見之因語及焉敬思聞而欲之謂余
曰吾二人之相得今非昔也則此文宜若無用矣然以為
無所用而棄之不若録以相遺庶以識吾二人者之初心
為不偶然也因忘其語言之不工不辭而授之三月十五
日延平陳淵書
　　　　講論語序
論語之書載孔子與其羣弟子問辨之言當時學者相與
守之以傳後世者也然自秦漢以來以迄於今其間以儒
自名者窺其藩籬則有之矣入其門升其堂而踐其閫奥
者實無一二焉嗚呼論語之難知也如此非其書之難知
道之難知故也以余之不肖其敢自謂足以知之乎然求
之二十餘年矣亦不可謂無其意也故甞謂道之難知古
人常病其難而今人不以為病也惟病其難故求之勤唯
求之勤此其所以有得焉何以明之昔者孔子居於魯從
之㳺者盖三千其徒其歴聘諸侯之國至有為之僕御而
不辭者凡師之所在其徒未甞不在也削跡於衛伐木於
宋圍於商周厄於陳蔡流離奔走其困可謂甚矣子路愠
竆顔淵疑死是人皆躬被其害而終莫之去盖其勤如此
夫以四科之賢類非齪齪無用於世者使稍推其緒餘宜
皆有以過人如彼其才求名而名歸趨利而利附顧乃輕
富貴而忘貧賤捨安逸而䝉憂患重之以飢困之辱而不
恤臨之以死生之變而無懼此豈人情哉而且為之是必
其所求有大於此者故未能以此而易彼也然猶有得焉
有不得焉則道之難知可知也已諸君讀是書觀孔門學
者如此之勤亦甞深思其所以然乎思之深然後有所疑
疑之篤然後知所病學而至於知所病則此書之所載庶
乎其不知倦矣且書者道之所寓也楊子云曰七十子之
徒日聞所不聞見所不見文章亦不足為矣夫學於孔子
者文章猶不足為則其所聞所見豈世俗之所謂聞見乎
盖必有不可以言傳者而非書之所能該也雖非書之所
能該捐書而求之又不可也以吾心之權衡驗當時之答
問其初也即此而下學其終也非離此而上逹從容自得
於幽閒之中而超然黙㑹於意言之表古之知道者亦必
由之不然以孔門學者終身之所傳而資吾一旦之所取
衆人之所有而博吾一已之所問如是而猶不獲焉雖躳
逢聖人而親炙之其如我何哉余於此書誠不足以知之
至於一斑之見亦時有焉諸君其勉之儻有所聞其敢不
告若夫學而不之思思而無所疑疑而不以為疾非所望
於諸君矣
　　　　鄧徳恭字序(至宏<折 t="33"/>肅初字)
余友鄧南夫之子名肅請字於余余字之徳恭又趣余廣
其説乆之未暇及也一日從余為庵山之逰煩暑思隂適
得異木逍遙乎其下周視茂林嘉卉之旁連者舒翅揚英
姿媚横發因為之言曰子欲知徳恭之義乎觀於木斯可
矣夫木之為物傾欹乎巖崖之巔夭矯乎磵壑之側挺秀
含輝吐竒呈怪其升如擢其埀如墜其縈紆曲折如龍虵
之蜿蜒其森植勁拔如劒㦸之轇轕日麗雨㓗春濃秋瘠
盡態極妍不可繪畫此其敷榮於外蔚然而似恭者也故
五行木曰曲直在事為貌而貌曰恭盖取諸此雖然擾雲
之幹逹而上者非以為高也蔽牛之枝樛而下者非以為
卑也其宛轉磅礴因風而為容者非以為同而其寡特剛
實凌霜而挺節者非以為異也盡貌之變俯仰皆得則亦
本諸自然而已夫惟得之自然而無侈乎外此恭所以本
於肅而肅乃所以為恭者徳也恭則徳之形於外者耳形
於外者約之以恭而主於中者根之以肅徳其有不全者
乎故曰恭儉惟徳無載爾偽而木道行矣若乃以聲音笑
貌為恭而不將之以嚴威儼恪之誠安在其為徳也古之
人合内外之道其見於洒掃應對之末起居飲食之際經
禮三百曲禮三千盖皆所謂持其志無暴其氣者其戒慎
恐懼於不睹不聞之中豈茍然而已哉知此而已今子妙
質夙成天才宏放視世俗之所能舉若無足為者盖將乗
其高氣放浪乎萬物之表則周旋進退之間古人欲其曲
而中者宜其不經意矣廼翁以肅名子得無意乎故余願
以恭勉子而恭欲其出於徳焉亦所以逹其名之義也詩
曰肅肅兔置施於中林徳之所在曽何隱顯之間乎子其
篤實以孚其名如玉有質吾言其攻石哉言已退而為之
序
　　　　無諍道人辨
崇寜壬午之春余自淮南來京師或有以無諍道人相命
者其眀年寄食太學俛首衆中而是非臧否意在而言忘
於是名若能體之者作無諍道人辨以自見焉其詞曰
無諍道人逰乎無何有之鄉造有謂先生於虛堂之上先
衆賔而展謁後衆賔而就席兀然若遺骸漠然若欺魄先
生方讙於衆賔之問答雖已怪之未暇詰也既而衆賔歡
洽起坐參差儳說噆告矛盾交戞自古今成敗人物短長
有天地以來六合之内外與夫山川草木鳥獸蟲魚之情
狀變化無不及也其高者抗太虚其下者潛黄泉孰事緒
之㣲而弗抽奚理窟之深而未究乎於是喧囂滋煩互相
傾擠卬眉嚼齒鼓掌頓足或附耳呫囁或反唇爾汝或髮
上衝冠或拔劍擊柱少焉氣得者悔義而負辱者神喪紛
然投袂起矣先生周旋衆賔俟其登車攬轡已反揖道人
而進之熟視其狀貌窅然若無接也告之故則唯然而應
質之疑則泛然而辭益怪焉曰是乃所以為無諍也耶道
人曰向之譊譊者奚為哉若予者理之所否而智之所取
也人之所奴而天之所主也先生曰有是哉然子得之而
不盡者也夫雞之鬬也馬之蹄也牛羊之角觸也虎豹之
瓜牙搏噬也造物者固甞賦之以是矣子之舌無恙乎亦
安得而噤黙乎道人曰今若則既有謂矣余試為若妄陳
之吾甞逰於物之初矣㝠㝠濛濛莫擇其中吾又甞觀夫
物之内矣錚錚樅樅為窪為隆將交乎物之所接則物斯
我敵若休乎物之所一則我與物俱泯矣若余者盖細視
域中而自適其適者也先生曰密人之距而周西伯之怒
夾谷之辱而魯司㓂之叱朱翟翳路孟氏所以好辯釋老
倚門韓公所以不能下氣也而獨不聞之乎且子亦甞見
水之礙於石乎衝回流而遄往乗逆勢而反却斂萬頃扵
尺尋瀉怒濤於絶壁盪摩排拶雪墳鼎烹奔騰洶湧山頽
地傾陽山之險閩溪之惡吕溪之峻瞿塘灔澦之隘如鵝
雁之雜呼如車騎之駿奔如風吼林而雷春驚也至於一
得平地滔滔汨汨東放之海則漻然而已矣然則有聲者
盖亦不得其平而然耶遇其不平而後有聲是有聲者乃
所以求無聲乎故輗軏龍躍而澄寂不動者水之性也若
夫滿而流流而礙礙而有聲豈其所樂哉不得已也道人
曰古人所不得已者僕既獲聞命矣夫其不得已也豈以
求勝哉若水之不得其平而有聲也非水自爾也彼有為
不平者也故其有聲也石為之聲是以終之無聲焉所謂
以不平平之則其為平也平矣昔者蚡嬰交訾於東朝渾
濬掠美於吳㑹國師之移太常中郎之小令史嗣復託譏
於佩劍史肇發怒於毛錐自我觀之富貴外物也不足相
尊功名餘事也不足立已六經陳跡也不足伐異文章末
技也不足自喜朋黨殊趣也各植其私事業殊用也亦惟
有時而又奚以相過乎吾將鄙蠻觸於蝸角而同堯桀之
毁譽等臧榖以亡羊而泯夷跖之是非則夫儒墨之徒相
誹相隳孰為莛楹孰為厲施其亦劍首之吷而蠅頭之㣲
矣子又何暇規我以古人而攖我以世禍乎先生曰嘻辨
哉夫子終欲藏其狂言而晦晦於黮闇乎其亦有待乎道
人曰春氣上蒸草木倒植者時焉爾非敢有待也恐不能
脫於理也昔者藺將軍懦於㢘頗而意在存趙陳丞相怯
於王陵而謀欲安劉故出胯不校者終成名而唾面勿拭
者斯全身此皆鄰於道者也而豈未之思耶先生俯而諦
思仰而自弔已而長言之曰茅靡耶波流耶彼其所以紛
紛耶聚塊耶積塵耶此其所以忘情耶彼何人者耶其獨
無間處耶道人於是使之反之搏髀為之節而和之曰以
石投水無沒者之可索耶以水投水無易牙之可得耶其
將三語而黙契耶亦將眉之揚而目之擊耶所謂如人飲
水冷煖自知者耶歌數終逌然不揖主人而退主人亦不
知降階序而送焉莊周曰終日言而未甞言幾是已作無
諍道人辨
　　　　代廷試䇿
臣聞仲尼之道覆燾如天持載如地錯行如四時代明如
日月原其法之備則比堯舜為逺過要其徳之至則視三
聖為大成則其所以為聖自生民以來盖未之有宜其無
所不能於教人為有餘而於學無不足矣然而官名禮樂
之問猶下詢於郯子老𣆀師襄之流而不廢其在洙泗之
間與群弟子辨疑答問之際盖亦時有取焉是以子夏有
得於詩之一言則興起予之歎顔淵無所不說則發非助
我之辭由此觀之彼人之所學賢者雖以教人為事其獨
無所學乎故傅說之進於高宗曰惟斆學半盖謂是也今
陛下躳仲尼天縱之聖居得志之位操可為之勢以先王
之道啓後學之䝉蔽可謂千載一人矣而又推行三舍之
法徧逮海宇所以焦勞於九重之中而不自暇者莫非以
學校為先務故凡播之訓詞而著之甲令以眀倫善俗無
一不關於聖慮者方此之時非直天下之材所願終身承
教於陛下雖陛下亦以教事自任也則今日所䇿臣等無
乃奉行祖宗之故事不得不然而其實無所待乎其亦將
有所取乎不然官名禮樂之問胡為下及於艸茅之賤士
也如臣所陳快炙背而美芹子之類也顧何足以自獻乎
雖然狂夫之言聖人擇焉愚者千慮必有一得惟陛下不
以其疵陋而忽之庶乎涓埃之㣲或有所助也乃若顔淵
之無所不説臣未之能子夏之可與言則在陛下取之而
已臣愚不佞謹昧死上對
　　　　䇿問三首
不舉子之俗惟閩中為甚而吾郡積習盖敝俗也幾年於
兹未之能革議者患之聖人在上旁燭幽隱比降詔書俾
䟽法令以示民使之知禁宜其下觀而化速於影響然或
者尚慮革之之難也聞之昔之為順興者深究其敝於是
先之以訓誘申之以威信茍觸憲網必刑無赦曽未嵗餘
此風遂變其後數年有恱其事者以彼之所為施之將樂
稍加懲艾闔境大擾夫縣令於民為親所以承流宣化其
勢甚利而父母之殺其子性固不忍以兹利勢順民性而
導之宜若易然今或以為難何也豈治民者未得其術與
抑亦舊染之習未可以卒令與若乃二宰之政其得其失
至今先生長者類能言之諸君儻聞其說乎幸迹其本末
併䟽已見眀以告我當道之賢守令使推行之庶㡬革積
年之敝自吾郡始他日芣苢之詩被之絃歌是亦諸君之
助也
昔孟子之言性曰人之性善荀子從而非之曰人之性惡
楊子以人之性善又不能無惡也因為之言曰善惡混而
韓子者又以三子之言為猶有所遺别之以三品焉曰上
焉者善下焉者惡中焉者可導而上下也自四子之說興
天下之言性者紛然不一而卒無定論夫性者人之所固
有也學者期復乎是而止耳誠不可不知而其論之不一
如此將孰從乎彼性惡之説後世莫不深罪其言之偏而
不敢正以為非如不敢正以為非則是以楊子韓子之説
為得而孟子之說為未盡矣夫孟子百世之師也學者所
取以為標凖者也其果不能盡夫性之説而有待於楊韓
耶人之言曰楊子之言性兼性之不正者言之實無害於
孟子之説然公都子之問甞曰性無善無不善又曰性可
以為善可以為不善又曰有性善有性不善而孟子既辨
之於其書矣彼楊子韓子之説其果能外是乎不然則學
者於此不容無説孔子曰性相近也習相遠也或曰孔孟
之言性一也或又曰不能無異誠有異乎其無異乎夫性
之在人既不可不知宜瑩其説使無疑焉然後反身而誠
庻乎其能盡之今也如繫風捕影茫然失據將以誰斯謂
宜有至當之論以證四子之言以發吾夫子未盡之意此
吾黨羣居所宜切磨以求益者也儻有所聞幸相為言之
毋隱
或問佛於王通通曰聖人也其教如何曰西方之教也中
國則泥盖有取於其心不取其迹也佛法之行於中國盖
千數百年於兹矣豪傑名世之士往往不鄙其說一有詰
之以非吾儒之道則過而為王通之論者不知幾何人也
予疑夫迹之於心猶木之有末而水之有流也豈有迹非
而心是者今其教益熾而學士大夫所以奉之者比隋唐
之際又甚世無韓子其孰以為不然借使原道之論興而
以燕伐燕之譏得以勝之矣嗟乎道之不眀異端害之也
彼其所以入人之深亦各有理豈易以口舌爭乎然倘至
於道則有不可不辨者聖人在上人倫已眀茍用其言於
法有禁未火其書意可見矣然猶不能絶人之心好也願
與諸君極其本原而揚㩁之深眀前世儒者取予之是非
槩之以先王禮義之誠意以證今日學士大夫所以奉之
之失庶幾從上之令於道弗畔非茍為異也亦以自治而
已諸君以為如何
　　　　觧論語十二段
子張
仁在其中矣
　仁人心也求之於外則不足以得仁矣
君子學以致其道
　致其道致一之謂也一息或違斯道逺矣故孔子曰君
　子無終日之間違仁造次必於是顛沛必於是
士見危致命見得思義祭思敬喪思哀其可已矣
　君子之學始乎為士終乎為聖人未能有至焉不可已
　也若夫為士則如是已足矣故曰其可已矣不然亦不
　可也
執徳不弘信道不篤焉能為有焉能為亡
　此觀人之法也才智之士亦能為時重輕然非道徳以
　本之亦不足以任重致遠矣淮南王視說公孫等如發
　䝉所憚者唯汲黯近社稷之臣洪容而已矣
子夏之門人問交於子張
　有所擇所以立已始學之事也無所擇所以同衆為成
　徳者言之君子之言當其可而已非有異也皆所以進
　人為善
雖小道必有可觀
　如老聃莊周以其說救一時之弊可也然行之萬世則
　膠而不通矣
日知其所亡
　習矣而不察者衆人也察則知之而不能忘矣
百工居肆以成其事君子學以致其道
　致道者格物之謂也格物而物格焉道斯得矣　盖道
　不可須臾離也故造次必於是顛沛必於是方之百工
　能成其事亦云用志不分而已
小人之過也必文
　小人自私而已不能克已也有過唯恐人知之故必文
君子有三變
　此夫子之容也子夏知之故謂君子當如此見之於容
　如此其中常自若也
大徳不踰閑小徳出入可也
　或遠或近或去或不去則有出入焉若夫歸潔其身則
　一而已矣故曰小徳川流大徳㪟化
堯曰篇
　聖人代天理物者也堯咨舜曰天之曆數在爾躳天實
　命之也天命之而人之所為不可以不至所謂允執厥
　中者所以繼天禄夫有民斯有君民不竆則為君者可
　以長保其禄民無所歸禄亦永終矣聖人所以代天理
　物者不出此道舜亦以命禹道無二也夏之有天下其
　禄既終矣湯得是道故以身任天下之責而不以有罪
　歸之萬方周率是道利則歸人過則歸已此二帝三王
　之所以為天下國家之意社稷長乆之大畧也今周又
　衰矣繼周而興者當如何孔子於是盖有道矣雖不得
　施可得而言也謹權量審法度修廢官興滅國繼絶世
　舉逸民所當先行在此六者其事則民食喪祭為不可
　輕而其術則不過寛信敏公而已是故孔子不幸無位
　耳使其得志二帝三王之道其有異乎此論語所以終
　也
　　　賛頌
　　　　裴老真賛
一切虛空有作皆障於所作中庸分真妄師圖其像謂是
為真畫非實相師亦何人認物為我我固非我見畫猶身
存之亦可師於彼此兩無所安亦無所離作如是觀
　　　　寄椰子様茶羅與光祖頌
不得其髓而象其皮膠漆所成甚是而非有隔其中羅動
塵飛麤中求細扵焉用篩彼昏不滌視此器之有如公者
奚以此為
　　　　留龍居士試建茶既去輒分送并頌寄之
未下鈐鎚墨如漆已入篩羅白如雪從來黒白不相融吸
盡方知了無別老龍過我睡初醒為破雲腴同一啜舌根
回味只自知放盞相看欲何說
　　　　得老龍見和復呈(而一味無别故末云云<折 t="33"/>來頌云内性白外形黒)
是渠白芽聚為黒塊方訝墨堅復如粉碎生滅滅已元非
内外説性説形又説一味急㸃一盃扶居士醉
　　　　題仙霞嶺上菴中示仲思
媯之後封于兹出我車濟乎沂龍得雨燕始歸一投匕遂
拂衣忠州孫見者思發一笑譯其辭
　　　　鄒昭州畫像賛
粹乎其為容即之者莫測其剛也實無所不能而獨不露
其所長也其毅然不撓者遇事而後見之而其超然自遂
者顛沛造次是以為常也玉在山而木潤淵生珠而崖不
枯吾睹其似者而猶恱之盖其所不可得而形容者雖百
世不亡也
　　　　楊補之真賛
分别黒白而無愛憎之私故人不怒㳺戲翰墨而無好名
之累故人不爭頽然天放盖幾於忘我者而不能已其不
平之鳴吾聞至人灰心槁骸有口掛壁其聲如雷是謂不
言之辯終日如愚古唯有回彼有十年端坐莫或得之畫
工乃能傳此一黙豈非吾師
　　　　轎版銘
我坐籃輿按此禪版誰歟荷者肩頳足蠒若古有義上下
相臣我獨何為役此賤貧孰謂殊形不切於已爾背流汗
吾顙有泚車中憑軾馬上據鞍不可徒行匪毒斯安我恬
豢養處非其義矜此勞人銘以志愧

黙堂先生文集巻第二十
黙堂先生文集巻第二十一
　　　雜文
　　　　陳伯瑜宣義行狀
公諱某字伯瑜姓陳氏南劍之沙縣人髙祖諱文餘以其
子祕書少監之貴贈官至尚書駕部員外郎陳氏為延平
大族自少監公之後世有顯人名徳震天下而公之曽祖
可法皇祖大祖皇考瑄盖三世不仕公自少時即發憤讀
書欲張大其家聲刻苦不少懈宗黨多譽之尤為叔祖朝
議之所信愛雖逰宦逺方未甞不以自隨也以是公得徧
歴通都大邑從良師友以學學且成其施於科舉若有餘
矣然每出輒不利中年益竒蹇遂棄而家居往來田野間
若無意於斯世者獨教其子升戩曰耕而穫常理也旱潦
則亦有焉汝力於學以追少監之子孫無我多愧且吾先
世多潜徳至於今盖乆寜常晦而不彰乎二子遵其言日
進不已其後數年果有貢於禮部者雖不偶而其志愈勵
矣公從容謂其夫人曰吾兒類能自立者上方興太學英
材輻輳學者求琢磨之益宜必於是吾將遣二子逰焉而
貧無以為道路之費奈何夫人曰如不可已則唯所命公
於是鬻饘粥之田資其子以行里俗或笑之公逌然不以
介意又二年當元祐三年而戩舉進士中第嚮之笑者始
相與驚嘆以公之不計目前為得又十年當紹聖四年而
升復登科人以是大服公則又相與抃蹈為公深賀公謝
客曰教子欲其才吾志也以文墨而得禄比比皆然何足
賀識者謂公器度過人遠甚其子卒皆有成矣豈其教之
固有道歟崇寜中戩調於吏部得䖍州幕官虔於江西為
大郡當江嶺之衝貴人達官常所往來與夫朝廷之有事
於交廣者出入必過焉其見戩者則以䖍之屬吏為得人
㑹羣蠻擾邊克之朝廷以廣西融宜等州别為一路隷黔
南自幕僚以上皆堂選重其事也由是諸公之任事於此
者交辟之書奏就除融州判官戩以公老不忍逺去書來
告曰必辭是公聞之即輕騎詣其子所詰之曰男子志四
方事業亦欲及時汝為汝之所為毋以我故自滯儻汝有
立雖行萬里之外如在吾側不然徒朝夕相依無謂也汝
必往戩不得辭公因挈其婦孫以歸而使戩獨之官後果
以戎功改通直郎用元圭恩封公承事郎又用郊祀恩再
封公宣義郎暮年躳被寵榮人為公喜而公之辭色卒不
見其有異於平日也戩居黔南日乆屬以侍養乞於朝已
而得請當詣闕遂亟授福州閩縣丞以歸既歸父子相見
歡甚乆之迎公如閩盖朞年而後返其眀年二子亦返未
㡬公復趣二子還任戩曰長樂佳山水游觀休息之所為
多且飲食醫藥尤便老人其必之此乎升進而言曰始戩
之令於四眀之昌國也涉江逾海道逺且阻翁甞與俱北
南歸而丞於閩也又得侍翁以往今升領建之松溪邑事
其去家於閩為近居處口體之奉非所憂當為升行戩不
必聴公笑而從之其在松溪强健如未病時冬十月朔晨
興正冠修容坐堂上子孫以次賀婦進饋就視則已奄然
逝矣盖政和四年也享年八十有四公純直樂易其於孝
友盖不待勉强而後能至平居語莊而氣平於人無貴賤
戚踈視之若一宜其遇事易撓然一有不歉於義無茍從
者其奉已至約而施予無吝悦之不以其好弗屑也在昌
國其子官滿奉之以歸至郡即先走㑹稽告其去於部使
者民有聚白金三百兩伺公出羅拜庭下願以為公夀且
曰前此為敝邑者盖許之也以大夫之嚴不敢以請輒私
於下執事幸不以為罪公麾而出之曰令為國牧民反於
汝乎責貨何義也汝必速反吾兒知之其不汝容矣民感
泣而去公晚嵗貲稍裕計其所用之餘遇新陳不繼之際
輒平價出之閭里之貧者頼以不困所居去城市稍逺俗
不餌藥唯以巫祝為尚公為儲金石草木之可以療疾者
依古方和之散以予民當癘疫並興公前後所全活甚衆
鄉人徳之始戩之官於黔南也戎事有間凡嶺外珍竒之
物詭異之玩儻可以娛心意快耳目者莫不畢致以獻扵
公又屬其族子弟築亭於居第之東宏壯偉麗大溪横其
前喬木蒼然掩映左右以為公親戚故舊燕逰之地至於
觴豆之器射壺博奕之具無一不備來者樂之且以公之
難老為有子也公曰吾兒念我欲以是相悦然吾豈待此
而後足不遽止之亦所以慰其逺情耳公之清修恬漠盖
如此公夫人邑里鄧氏資淑慎治家嚴整而用物有度方
公捐書就間不以生事攖心窶甚夫人為均節有無至婚
喪祭祀賔客之所宜費者率不更其素故人以為難盖長
公一嵗前公十年而終亦以其子陞朝贈孺人生三男子
長曰升次堯輔而季則戩也堯輔蚤世升後公一年亦卒
官止文林郎女二人適進士黄約羅世英孫男四人將以
六年十二月二日辛酉葬公於縣之崇仁里故發冲之原
夫人之兆宜有顯刻以傳不朽謹敘次其世系仁義如右
以告當世之君子使誌公之墓者得以考焉
　　　　廖成伯朝請墓表
公諱某字成伯姓廖氏廖氏之先盖出於周文王之子伯
廖以字為氏自東漢以來時有顯者然皆莫知其所承襲
至唐或居太原之晉陽遭天寶之亂以其族避地閩中家
延平山谷間號龍池唐亡龍池之族仕王氏多以軍功有
聞其子孫蕃衍遂為延平著姓至公八世祖始由龍池分
處順昌縣之交溪故今為交溪人曽祖諱某祖諱某父諱
某皆潜徳弗仕世積善以高夀終鄉人化慕焉公少力學
工文詞以其母楊氏意應舉為場屋有名士母卒即棄去
故習益求其所未至而養其所固有者以教其子已而其
子擢進士第列官於朝遇政和六年郊祀恩始封承事郎
致仕自是國有大慶必進封逮今天子即位凡十年八遷
至朝請郎乃以年賜三品服以靖康元年十月庚辰終於
家享年九十有四初娶謝氏再娶陳氏累贈若封皆安人
生子男三人長曰冽蚤世次曰剛朝奉郎守右正言次曰
副女一人適進士吳權孫男六人軒輯遲過遂蘧孫女三
人以是年十二月庚申葬於縣之溪南祖塋公天性質直
簡而不偷易而不㢮遇人無戚踈小大一以誠處事唯理
所在未甞幸利而薰然慈愛下逮僮僕見之者知其為篤
厚君子也故其孝愛行於閨門信義著於朋友恭順達於
里閭得之自然不待矯拂平居無事唯以詩酒為樂客至
必飲飲或終日無醉色其為詩操筆立成宛轉清切能道
人所難言不主風刺自適而已始余為太學諸生與正言
公同舍遂相與為忘年交盖乆而益親間甞察其所知所
能而訊其所從來則曰某事吾父謂某如是某行之某事
某如是行之而吾父以為然者也方余未識公時則已於
其子知公矣其後見公於嘉興又見公於臨漳皆其子之
官舍聴其言觀其行益信其為人最後見公於交谿年愈
髙貌愈温氣愈和使人即之而不能去也豈古所謂老成
人其徳可尊而事之者耶公之教子初不以勢利為先故
自其子之始得官以至歴清要享豐禄人皆榮之而公未
甞有喜色其子在宣和初甞除太學録辭不報俄遷監察
御史即亟以公老求去比得守莆陽盖二年然後迎公之
官居無何復以侍疾乞歸方築室買田為乆安計㑹上躳
聽斷屏絶姦佞求正直士補諫官闕員遽命以右正言召
還時公疾已作亦不果赴正言公尚恬退至是雖其義皆
不得不然然非公素不以人之所榮者有望於其子則為
之子者雖欲必行其志以終其孝養其可得乎故余以公
之子知公而反復咏嘆之不已者非茍云也公歿之明年
正言公欲誌其平生以傳於後書來告曰先君不幸既葬
未及銘身隱而跡晦懼無以傳遠今世俗多借譽於達官
之文茍以榮親無益不信吾父子四海相知唯子一人宜
有以表之余既深知公而其子又知余之深余雖賤且不
能文其何以辭於是為論次其行實因道余所以知公者
附益焉已又述於其後曰維廖氏世有徳善畜既乆將大
發於公公靳弗施以至於老且死又寓其所積之厚於其
子子且顯公為不朽矣若公者所謂假舟楫絶江河行不
必以踵也吾聞有徳者其後必大豈以夫載而之後世者
有所附託而然歟故曰人有不為也然後可以有為吾見
其兆矣請以是鑱諸石表於公之墓以俟年月日同郡陳
淵述
　　　　祭叔祖右司文
維宣和四年十月丙戌朔二十日乙巳姪孫淵謹以清酌
家饌之奠致祭於亡叔祖宫使右司之靈嗚呼叔祖當代
之傑百世之師其道徳之髙術智之深議論之精文章之
妙無與倫比盖夫人而能言之至其忠貫金石謀合鬼神
辯屈儀秦勇抗賁育横騖别驅而卒反於正則雖譽之善
者有不能極其美而嫉之深者有不能指其疵昔者紹聖
之初公臥江海之上或得其賢用之匪宜三年學省困於
鹽虀而英偉之資豪邁之氣髙視縉紳之表危言極論盖
莫知其官之卑朔方一出令聞四馳逮真人之勃興任諫
垣而補遺國爾忘家衆正所依故當雷霆之威而不懾任
萬鈞之重而不辭審厥是以獨往禍已及而弗移淮壖謫
守召不及朞曽坐席之未溫復議政於都司一斥不復二
紀於兹家乏宿儲無適不怡豈至誠之所存置得喪於毫
釐嗚呼公之言曰金百死而不化水萬折以東流言可為
也而志不可㡬志可似也而其屢屈而不撓乆竆而不變
霜雪雨雹衆凌而並虐獨公凛然挺松栢之姿觸瘴霧以
深入視囹圄其猶歸人不能堪已甘如飴此天下蒼生所
以跂踵而有待而有志之士所以隱伏不耀珍其貨以須
時孰謂公厭斯世而去也彀必中之矢而終不一彂斂山
嶽之積而㣲塵弗施盖庸人孺子樵夫販婦聞公之亡猶
為之墮淚而不禁況於知舊親戚抱恨銜冤則其情可推
顧惟不肖自為童稚已被誨育至於今三十餘年矣撫而
憐之盖益乆而不衰報徳無所公今已而將門户薄祐困
躓厄竆之所招耶生民何辜哲人遽萎嗚呼公於所親不
責其所未至而於其賢不竆其所不知其待我也尤為不
疑盖甞語同志之士於公公信其人謂逺大之可期數年
之間先後公而逝矣存者其誰平生坎壈公知其㣲公去
我留欲以奚爲北向長號莫知我悲
　　　　祭李先之祭酒文
維建炎二年嵗次戊申五月甲申朔某日某甲子迪功郎
吉水永豐縣主簿陳淵謹以清酌庶羞之奠致祭於故李
公祭酒舍人之靈嗚呼我宋人物之盛章明乎咸平景徳
之間而烜赫乎嘉祐治平之際更熈寜而一變逮元祐而
復熾乗時崛起不可勝計學窺孔孟之奥文挾班楊之氣
挺松筠以抗節決江河而建議公於斯時擢冠多士參夜
光眀月以效珍儷芝艸鳯凰而呈瑞俯青雲於咫尺日千
里其必至方騁轡於修塗俄遭䜛而逺棄嗟道大之不容
亦名高之爲累彼小人之自絶實天命之有制儻定數之
莫移奚智巧之能避自公邅迴既歴一世正人懔以結舌
邪説閧其如沸亂鹿鳴於邇言速㓂攘於殊裔㑹大人之
繼眀創禍根之所自誅奸惡之已盈訪忠良於乆廢起徳
人於荒服嵗五遷而未既接鴛鷺其有期阻豺狼之尚肆
遂移疾於中途遡衡門而遂志豈愛君之無已憤孤忠之
未契致深憂之莫舒厭乆生而遽逝嗚呼哀哉仁者宜夀
徳必得位何滛朋之煽凶亦龎眉而競貴謂天道之漠然
彼作善者誰恃顧横流之滔天痛箕疇之未畀庶胼胝之
奏功亘萬世而無弊何斯道之遂衰困長謀於不試寜姻
戚之是懷嘆含生之失庇它時江濵邂逅相值舟中之語
情不予祕憶緒誨之渠渠悵摳衣之莫繼繄死生之去來
豈空花之無柢茍師傳之未泯民異時其受賜公實無憾
情鍾我軰紛世慮以何極集牢愁於幽意聊緘詞以敘心
冩餘哀於一涕
　　　　祭龜山先生文
維紹興五年嵗次乙卯十月庚子朔十八日丁巳壻具位
陳淵謹以清酌庶羞之奠致祭於亡外舅致政龍圖楊公
先生之靈嗚呼泰山其頽梁木其壞四海所悲而况於骨
肉之愛我於公門親則子壻恩已篤矣又兼乎師資之義
此所以哀慕痛切乆而不能自已也自我識公建之東陽
從公荆州轉於浙江乆客念歸各旋故里多合鮮離前後
三紀衣之食之援而撫之教之誨之誘而與之如工之造
器刻雕琢磨而冀其用如農之養苗灌溉薅芸以俟其實
曽厚徳之未酬忽莫知其所適若嬰兒之失其母也其能
不以為戚耶嗚呼先生清而不隘和而不流澹然無營心
逸日休其體之於身而安也亦以是施於民其行之於畎
畆而宜也亦以是達於朝廷故退不為崖異之行而進不
求矯激之名盖所謂從容而自中豈智巧果敢之足云乎
公甞謂孟子之所謂善子思之所謂誠實同名異而皆達
於孔子之仁仁固無私誠不自成故能合内外通物我無
分於天人也伊洛得之眀以授我我行乎中用惟其可或
畔乎此辨而正之期於萬世匪我敢私公之云亡士失所
恃幸聖朝之眷舊起斯文於將廢倘邪説之遂熄何異乎
存而得志矧公有子惟公是似遵正塗而遄往信遺風之
可繼公則無憾斯人所喟文以告哀詞不逮意
　　　　祭胡寶學文
維紹興八年九月戊寅朔某日某甲子左承事郎守秘書
丞陳淵謹以清酌庶羞之奠致祭於故侍讀寶學文定胡
公之靈嗚呼孟軻既歿聖學莫繼楊墨雖衰異端猶熾漢
黜百家不耡其根文景黄老武宣申韓權謀尚功名節輕
死清虚懲之遂來釋氏晉促其祚梁遽以亡有好弗稽復
張於唐韓公憤然欲火其書積習既深弊終弗除宋興百
年此蠧仍在衆正彚升羣邪氷觧訖於荆舒謂得其要引
聃援瞿鑿經談妙末流滔天正塗孔堙帝閔其然是興二
程天人靡間内外兩盡體極無始而有感應王氏未衰此
道已行發其幽光元祐之仁大程所傳龜山具體小程春
秋公得其髓正名定分别嫌眀㣲如權在衡錙銖不欺自
公少年文已驚世況有此書密傳孔志孔志所在孟子擬
之其闢楊墨春秋啓之盖曰三代人倫必明無父無君周
公所膺楊墨之過猶以其弊佛所從來豈容勿議公眀春
秋用夷則夷是真夷者公其敢私人曰裸顛兹特其跡舍
跡論心世儒之失公不徒言亦健於行君焉父母友焉弟
兄仁修於家忠施於國算計見效儒者之特公之事君惟
道是從退不茍去進非尚容晚節逢辰八年三起突未及
黔鴻鵠千里人願公來帝降匪遲執經以待公行不歸念
昔龜山於公為友相望巍然泰山北斗龜山云亡世失其
師公又逝矣人將焉倚賴有遺編聖心所取至言一出異
說箝口嗟我公從蹇駑附驥所不鄙者臭味相似付囑之
深薦揚之力厚徳未酬泉臺永隔惟公有子萬人之英氣
横八極勇冠三軍振公餘烈將必有日如鵬乗風暫兹一
息生榮死哀身遠徳尊後有傳焉餘何足云緘辭寓奠有
淚如雨公歆我誠此酒不吐
　　　　祭廖尚書文
維紹興十三年嵗次癸亥十一月癸丑朔十七日己巳左
宣教郎主管台州崇道觀陳淵謹以清酌庶羞之奠致祭
於故致政徽學尚書廖公之靈惟公仕至八座名高當世
夀逾七十禄埀後裔凡古人之所難值者公晏然而皆得
而世俗之所無有者公裕然而已備遺五福而弗居謝塵
縁而釋累公固無憾人亦何喟所不足者遭時艱難餘藴
未既朝廷喪其老成後學失所依庇此有志之士所以深
悲與夫識與不識莫不為之揮涕也嗟乎一氣無私有種
純粹率曠世而不逢未百年而遽逝其竆而在下者顧豈
無人而其達而在上者又止於此造物者其果有意乎其
無意乎吾不可得而知己昔我未冠唯公是比針芥相投
不約而契跂龜山中庸之學慕了齋浩然之氣匪曰身謀
為天下計故處則管鮑之相許出則王貢之相繼五十年
間義均兄弟晚嵗同朝臺諫並峙道然而然心同跡似方
抗志以輸忠忽遭讒而俱廢我既還里後公亦至幸家居
之無遠庻安車之易詣曽日月之㡬何遽訃音之來謂嗚
呼哀哉於生知死達人細事公了此其有餘豈待言而後
㑹顧平生之交逰盡矣雖乆生其何恃歌此奠章公歆我
意
　　　　祭鄧南夫文
維宣和二年九月丁卯朔二十八日辛丑陳淵謹以清酌
庶羞之奠致祭於亡友南夫十九兄之靈嗚呼哀哉吾衰
何乆母逝兄亡又喪吾友吾友多矣實唯兄賢孝友忠信
匪學則然謙以自牧恕以接物孚於宗黨無頑不革其待
我也洞然勿疑相知之深如琴子期人亦有言趣舍殊志
曽是不謀若合符契我家陋巷只尺高門曳履往來朝坐
及昏三年於兹連牆莫睹炯炯此心將以誰語夢間剥琢
推枕從之出户無人孰知我悲嗚呼哀哉命不可知軒昻
磊落而止於斯誰謂報施疾於影響是獨何歟乃遭夭枉
一昨西逰同寓京師飲食起居跬步不離情隨事遷長慟
以别冀兄榮歸豈謂永訣一時同進孰與兄才竟坐敢言
事故不諧得喪秋毫本不足計數極而終又焉擇地男兒
結髪志在四方馬革褁尸於我何傷天地為家莫非真宅
既知而歸舉世皆客彼方客逰念人旅死夢中占夢果何
時已况兄易簀有友可依全櫬亟還復不愆時殆至送終
咸得其禮人曰幸哉唯兄有子我觀令子汗血之駒氣吞
無垠未飽以芻望燕首越萬里終去我豈私之伯樂所顧
頼以不亡不在此耶富貴而夀其亦爾耶昔兄别時以是
為託渠固自立我生不怍死而有知尚聞此言瀝酒陳詩
淚如迸泉
　　　　代翁子靜祭奉議叔祖文
維宣和四年三月庚申朔十二日辛未具位翁某謹以清
酌庶羞之奠致祭於致政奉議陳公之靈嗚呼我官沙陽
善政蔑聞公實教我唯仁得民遵公此言百敝一新曽未
半年民氣如春惟公里居有徳有齒奬借賛助民以易使
方須功成遽喪先子銜哀而去遺恨何已哀傷贈誄恩隆
一時有徳未報公今永歸禍患疾困哭不及幃奠兹一觴
莫知我悲
　　　　代郡守祭衢州高龍圖文
嗚呼士方阨竆百不一施懷竒負能誰獨識之如公初年
其數亦竒更涉險囏厥聞乃馳浙㓂跳梁所過紛披蜂屯
蟻結蔓蔓弗夷公在廣信位卑力㣲奮袂一呼羣情響隨
勇如亞夫堅臥釋圍忠如張許江淮是依東南再安此功
為誰帝用褒崇延閤帥麾兵火之餘金城湯池指顧所移
流亡畢歸平時士夫衣輕乗肥高論怨誹曰不吾知一旦
變生鳥竄莫追抗顔視公寜不忸怩謂公百年為帝龍䕫
不圖奄忽遽盡於斯凡我同氣莫不涕揮况在鄰壤惟公
實師死生命歟詎可理推奠兹一觴孰知我悲
　　　　代郡守祭江給事母夫人文
莫先之福唯夀而夫人以夀終不朽之託唯子而夫人之
子賢閨門之行或殁世無聞而夫人播令譽於衆口誨育
之勤或不䝉其利而夫人享厚養於暮年生榮死哀又何
憾焉唯其子之賢而公輔之望尚鬱於輿論故縉紳之意
於夫人之夀幸其數之延嗟九原之莫作獨遺恨於終天
念昔夕郎寓官建安夫人舊逰山川儼然悵綵輿之不返
忽丹旐之翩翩聊陳一觴我亦涕漣
　　　又代漕使
嗚呼夫人閨門之秀孝慈惠和令聞惟舊藴徳不耀是生
賢子寶鼎元龜邦家所倚文章器業甞試其餘瑣闥雍容
陳帝之謨帝顧槐庭虛心以向孰謂夫人遽棄榮養胡不
少延慰其子心富貴夀考益昭徳音我懷昔人剪髮延客
或歴台躔乃其遺澤死生夢覺盖不必傷有子實賢夫人
不亡
　　　　又代龎㡬先運幹
古者朋友視猶兄弟我於夫人盖子之義夕郎與我同年
之契叅幕漕臺又甞聮事雲天雖隔志則無異母事夫人
已孤之意不見幾時翩旐俄至陳跡依然痛傷何已徙居
翦髮世濟其美胡不百年以待其子我觀令子公輔之器
瑣闥掖垣餘藴未既夫人之徳庶鍾於此逝者有知可無
憾矣
　　　　祭廖成伯文
維建炎元年嵗次丁未八月某朔某日具位陳淵謹以清
酌庶羞之奠致祭於太原廖公朝請丈之靈惟公天資質
直副以忠厚彂於自然不待矯揉深耕熟耘盡地之力豐
穰報之子有賢徳我友公子自其少時相知之深如琴子
期寅縁識公拜公牀下謂我兒輩可與語者不見幾時遂
隔生死維墓有碑我誌其美公之所藴我豈盡知公子命
我其何以辭校書墓旁可置萬家翠琰巍然直詞匪夸埀
名萬年公則有後我附以名世傳不朽緘詩千里寄此一
樽公乎不亡其尚有聞
　　　　代楊丈祭翁子靜文
嗚呼子靜少而力學唯善是師長也効官勇於有為氣剛
大而識明用無適而不宜嘆州縣之徒勞積誠厚而薄施
方崇安之扞㓂實全閩之所依吏屏跡以自全已忘家而
即危豈險隘之足恃抑民情之説歸變怯懦於有勇凛長
城而振威彼怙勢以自賢謂爾謀之何違因抗辭而不屈
乃建繫於圜扉終負疾以投荒冒炎烝而遠馳委孤嫠於
老母忽中道而告萎嗚呼哀哉昔睢上之相從掩借來而
獨竒徳既成而望著遽一跌而止兹則夫予之為慟豈姻
婭之是私冀皇明之逺燭亦嗣子之可期憑斯文以告幽
寫老懷之獨悲
　　　　祭表弟余君文(代龜山)
嗚呼造物之於人畀付無私而人之所遇有厚有薄自爾
不齊謂為善者得福常多則彼為不善者胡為尚蕃其子
孫又皓首而厖眉豈非偶然耶抑亦有數存乎其間而理
不可推不然以余亡舅之徳固當流裔昌熾而晚得二子
汝實長而早世曽後嗣之頓隳昔余得官於荆州别汝母
於将溪之上視汝孝友温恭之質謂必業余舅氏之家而
侈其傳者在兹今其已矣念汝母之既老雖汝之受於天
者有命唯不獲終其孝則為可悲寓詞千里道余所以痛
汝之意亦以泄余渭陽之思
　　　　祭楊遵道文
維崇寜四年嵗次乙酉十一月乙未朔十九日癸丑延平
陳淵謹以果酒之奠致祭於亡友兄遵道之靈嗚呼遵道
學有師傳文以能名年甫半世遽殞其身昔我始見汴水
之曲偉矣議論温其如玉謂我朋友許我以姻使獲種徳
先生之門三年契闊相去萬里南來一笑寛我夢寐從以
籃輿由汴如荆歌詩賡酬愈出愈新至則成昏畧去苛禮
婉婉淑人今則有子衝寒冒暑或此致疾今其亡矣匪報
繄徳秋闈較藝謬處衆先仲季三人偕試春官有懷竒才
通昔拭淚臨行一觴酹此㣲意
　　　　代龜山先生祭葉朝請文(書之父<折 t="33"/>端禮尚)
惟靈稟性冲和操行純實斂跡丘園鄉閭之式毫髪莫施
神懿其徳俾昌厥後以重王國譬公喬嶽敦大靜一神秀
所鍾宜生申伯祝公夀考與山無極曽未百年乗化而息
念昔見公笑談密勿碧眼霜髯銀章赤紱謂公難老天所
永錫今幾何時死生永隔與公情親豈縁姻戚奠此一觴
涕淚横臆
　　　　祭翁評事文
維政和八年六月壬子朔二十四日乙亥潁川陳淵謹以
清酌庶羞之奠致祭於京兆承事翁公之靈惟公天畀忠
純行如其性年逾九十終之以正生榮死哀實惟子賢正
斯已矣又何憾焉我從公子交契良厚公命聮姻愛忘其
醜情深義重感極痛深詞以告哀莫究我心
　　　　祭先兄文
維兄忠信孝友徳全於天襟度坦夷與世周旋貧而無求
困而寡怨自昔罕聞於今親見平生詩酒雅有真趣譏刺
紛然不改其度我亦有言謂我勿恤人生百年如駒過隙
吾師無功以醉為鄉一杯到手萬慮俱忘門户得汝庶㡬
有立幼稚滿前奚憂不給再拜此言此意良厚四十無成
我則有負前年辭親求試辟雍志竟未諧扁舟遽東不謂
吾母奄棄諸孤百死中途偶還敝廬號呼相持心肝隕裂
適襄大事兄以毁折嗚呼哀哉兄弟二人手足之愛里閭
所聞毁産教我終窶不顧未報此恩遺我而去天禍亟至
積釁所延既喪吾母又喪吾兄我雖在世與死奚擇徒以
愛妹尚忍餘息憂大事叢勢㣲力弱俯視猶子日虞衰削
兄既委我我不敢欺未議婚嫁保無凍飢死生貧富兄已
深達匪兄之憂我志不越天命靡常期之十年儻未就木
酬兄豈難喪事即遠所不敢稽盡蠲俗禮於事為宜官塘
之原宅兆惟吉從吾親逰宜無不適靈輀將駕奠此一觴
以告此心誓終不忘
　　　　祭翁甥文
昔我建安嵗在庚寅我友翁子笑言始親同舟浙江共榻
甌閩傾寫不盡唯一心真十年憂患如齒依脣居雖異鄉
家事莫分我友謂我吾兒可人是猶汝子請以為姻欣然
從之自忘賤貧書幣未酬俄以訃聞念子粹然甚質而文
忠信孝友實光我門云何不淑奚辜於神死生夭夀孰測
其因往事本空顧何足論我友聞道修之以仁黙觀去來
如臂屈伸㑹當掃除不立一塵子如知此歸安於墳將此
深心報㒺極恩
　　　　代龜山先生祭陸太孺人文
嗚呼夫人淑慎温柔根於所性以配君子惟義之聽我聞
徳門靡率匪正為女擇歸俾親常行方兹傾心益資餘慶
胡不少延數豈天定有子孝愛禮與誠罄夫人何憾其可
以瞑
　　　　祭公叙十叔文
維紹興十四年嵗次甲子十月戊寅朔二十一日戊戌姪
具位淵謹以清酌庶羞之奠致祭於故叔父承事之靈嗚
呼我曽叔祖特進公之盛徳上配尚書公勲業之富為無
忝下啓諫議公名節之重為有光輝今映古無與倫擬則
以負荷之於前而誘掖之於後者得其道故也故其鍾之
為陂澤彂之為泉源者特進公之力為多此其後世子孫
蕃衍盛大世守家法愈乆而弗墜也歟惟我叔父乃特進
公之嗣孫賢而有才者也特進公平生好施不倦晚無餘
資而其子孫有散於異鄉而不能以自存者公獨以儉自
持幻貧為富且聚其弟姪歸保桑梓若婚若嫁俾之各得
其所守墳墓而不去又以其餘力進諸子於學問有以文
章取科第者天之報施其不可信耶盖公生則安逸歿以
夀考凡人之所難得者在公皆可以無憾而於特進公諸
孫之列獨能無愧者誠有自也淵也不肖少從公㳺以至
於老其戚踈無間則父子之仁也其尊卑忘分則朋友之
義也其疑有質其行有導其緩急有所赴愬今其亡矣凡
利害憂樂莫與同者追慕之極何可言耶念公避冦東去
以為即返吾里也不果遠送及公屬纊之際又不聞付囑
之音以至復土猶以衰病不能任責抑惟愛子之厚何以
為報有淚如雨莫明此心聊陳薄奠侑以斯文以泄其哀
公其鑒之哉
黙堂先生文集巻第二十一
黙堂先生文集巻第二十二
　　　雜文
　　　　天貺節青詞(代郡守)
伏以天心昭格曽遺祕密之文神迹難竆獨記流傳之日
二陰在序六筴開蓂適嘉節之膺期欵眞庭而薦潔法筵
祗設遥瞻北極之尊聖夀無疆冀比南山之固無任懇禱
之至
　　　　代高文思祈福醮詞
能覆以生者天之道欲安而夀者人之情雖至徳無私本
不偏於所施然愚衷有禱自難己於過求仰瀆蒼穹俯陳
丹懇伏念臣某蚤縁勲閥濫服官箴竊禄逾涯積辜招釁
神祗雖未詰責衰晚寧不震驚盖以叢百口於一門寄餘
生於逺地既乏陰功之襲慶但憑真宰之埀休是用肅具
法筵潛迎帝馭輸肺肝而謝過薦蘋藻以昭忠如作善必
可降祥則好徳終期錫福伏願少假甄陶之力俾同艸木
之春殄灾沴於無形保康寧於卒嵗
　　　　代髙左藏郡君醮詞
臣妾聞造化無私生成不已雖隂陽有數降年黙定於菌
椿然禍福無門應物自同於影響願懴可追之悔庶來畢
至之祥伏願臣妾汙辱㣲軀凡庸陋質蘋蘩致潔初無承
祖之能箕帚執勤未盡人事之義業縁火熾罪障塵䝉宜
取戾於鬼神當不容於覆燾一身孱弱百病侵陵緜緜幾
及於膏肓奄奄僅存於喘息卜有再三之瀆醫無十一之
功留連日深控告無所是用祈哀洪造備物真詞少輸螻
蟻之誠冀延犬馬之齒且有生艸木尚䝉雨露之涵濡而
乆蟄龍虵亦頼雷霆之震奮况臣禀氣為物最靈宜推妙
化之毫芒庶假餘生之晷刻至誠所感本無間於幽遐大
徳曰生亦豈遺於㣲賤
　　　　代人祈雨文
右伏以佛以方便誓度衆生人之歸依如仰慈父不有難
名之神力寜伸莫訴之勤誠恭惟佛牙舍利具本凈明得
常堅固真精所寓盖有感而必通變化無方亦何求而弗
獲今兹亢陽為害早稻將枯奔告已勤殆徧山川之祀懇
祈雖切未舒溝壑之憂是用逺欵名藍恭迎真馭冀埀仁
於焦卷稍借助於明靈霈為三日之霖大布一方之澤吏
則不徳敢冀矜憐民也何辜在所深憫尚期皇覺俯遂羣
心
　　　　代人又䟽
右伏以承流宣化愧吏責之難逃捍患禦灾幸神功之可
頼頃縁夏旱恐害秋成輒露精衷仰祈靈貺雨應期而屢
降惠猶狹而未周靡不有初既甞䝉於霑潤益觀其後庶
無吝於滂沱恭惟禾山靈牙舎利南安定應大師妙質常
存迥超今古化身普現寜限邇遐與天地以同根通隂陽
而無間沛為甘澤何勞指顧之餘化作豐年特在須臾之
頃敢布無厭之請願埀不倦之仁
　　　　代人又䟽
右伏以常暘為害嘉澤愆期夏田既已索然晚稻又將槁
矣倘縁饑饉遂致流離若無山林嘯呼之虞必有溝壑填
委之患靜言撫字良積驚憂莫知所為焉能勿禱昔在煙
岡之野俗傳玉女之祠仙聖下臨年榖常熟仰祈餘潤徧
及一同諒㣲噀火之勞立致夢魚之應人䝉其利益願賣
劒而買牛家有餘財當見乞漿而得酒恩埀不報徳播無
竆
　　　　永豐祈雨文
造物無情神司其柄孰是弗求唯誠之聴往者積雨平地
可泳過足而止不為民病曽未踰月早田已盛炎威赫然
遽為旱證神始休之今豈爾吝甘澤乆愆咎在疵政謹欵
靈祠為民請命咳唾風雲沛然響應匪我敢私百里之慶
　　　　代人謝雨文(佛牙舍利)
春生秋成物無以歸其徳瓦飄舟觸人不得以為仇茍恩
怨之心不存則施報之禮亦已念昔焚空之虐天豈不忍
於今盈澮之祥佛亦何有唯是艱難而後得至於滂沛而
有餘頓回萬畆之埀枯大慰三農之渇仰雖無功者聖人
之事然易感者常俗之情既沐殊休敢忘恭謝
　　　　郊後祭神文
上即位二十有六年海内乂安民物康阜乃於冬至之日
祀天圓丘肆赦天下盛禮告成幽明莫不受賜睠神之休
不忘秩祀具有彝憲敢怠奉承惟至治馨香蘋藻可薦酒
殽菲薄庶鑒其誠
　　　　皇帝登寶位後祭神文
比奉赦書以今皇帝踐祚俾郡縣之吏各祭其地之神某
實攝兹邑職在欽承恭惟二聖相授曠古絶今無與倫擬
固將同享無疆之夀樂此太平與天無極歡呼抃蹈海内
所同神司其幽宜介以福古人有言無徳不報上之所命
禮意甚渥神其歆之
　　　　永豐消灾道塲䟽文
右竊以天道無常惟徳斯輔神功至敏無感不酬茍警懼
之或形亦祈禳之可弭屬者妖星流布衆目驚疑亘若長
虹激如飛電雖灾祥在徳未明所召之因然禍福無門敢
廢不虞之戒是用恭憑浄侣同演祕文大啓法筵潜迎真
馭力敘積憂之懇少明謝過之誠庶倚伏之未彰或吉凶
之中變為民請命非一己之敢私自天降康冀萬生之永
保
　　　　幼山修造䟽文
化身普現咸推及物之仁神迹難名多在遠人之域惟幼
峰之勝境乃沙邑之名山勢接高穹千里仰烟雲之覆根
盤厚載萬家依松檜之隂醴泉彂藥以觸痾甘雨應期而
蘇旱有求皆應無感不通豈衆岫之所尊故英靈之特異
頃縁野燒延及精廬煨燼之餘荆榛弗翦欲資檀施力助
營修我室已安當念真仙之暴露衆縁易辦願推豐嵗之
贏餘共結勝因聿來多福
　　　　書楊補之所藏了齋及道鄉帖
了齋剛正而不容姦道鄉清介而不受汙觀其字想見其
為人凛然皆見於心畫之間矣方二蔡無恙時士之欲謀
其身而免於咎者必先瑕疵此兩人乃能得志是時公論
不行於朝廷之上而此兩人者竄逐流落皇皇無歸以至
於死然兩人者身可廢家可破而天下謂之鄒陳則自始
迄今無異辭也此豈口舌之所能得哉其必有感人心者
矣此簡作於異鄉竆阨之中語言翰墨初不經意而能乆
存者豈非為無求於世者得之獨取其人而不以時為輕
重耶建炎二年七月十一日陳淵書
　　　　題富鄭公河北安邊䇿
富鄭公安邊十三䇿得之玉山尉喻子才子才盖龜山門
人有意兹世者傳書甚多異日當盡就借録焉紹興六年
二月十日舟次胡頭書
　　　　偶言
人之言人是非初非有嫌怨也出於偶然而其人亦無意
屬垣也忽焉已至若偵伺者驗之多矣此何謂也或曰人
與人同㳺乎一氣或逺或近雖離而未甞不合也故相違
隔世或見於夢所居異室願言則嚏而世之言它心通者
坐於奥穾之間而千里之外輒能知之此戒慎乎其所不
睹恐懼乎其所不聞所以為中庸慎獨之學也子思曰道
不可須臾離也可離非道也而龜山之言曰譬之天地四
方離東則之西離南則之北若夫無所往而非道則欲離
將焉之乎夫惟不可離是以未甞不合雖然如是其説猶
未離思慮之内必有非思慮而得之者吾將聞焉則未之
見也
　　　　中庸觧義
天命之謂性言性莫非天也率性之謂道言道莫非性也
修道之謂教言教莫非道也離而為三則曰性曰道曰教
合而為一則亦天而已以率性為道道之在人者也以修
道為教因其在人者還以治之也循天下固然之理莫之
舍焉又勿助也夫是之為率立之以中過不及者有以裁
之夫是之謂修率性所以成已也修道所以成物也成已
仁也成物知也性之徳也故學中庸者其要在於知性知
性則知天矣率性而修道所以事天也終至於賛天地之
化育與天地參此其本與
知逺之近必正其本知風之自必謹其始知㣲之顯必慎
其小夫如是故可與入徳徳者得其在我者而已
　　　　論子重
昔子重簡師以伐吳無故而喪楚之良君子以為所獲不
如所亡故子重病之遇心疾而卒嗟乎子重之死以其所
亡之多也其所亡之多以其初不計所獲也夫不計所獲
而易於出師則其得心疾也乆矣豈必喪良而後見乎形
盡於喪良之後心　於出師之前故子重之死原其受病
非一日之積也後之用人如求其成功觀其本心如何耳
無為事敗然後論其致病之由則善矣
　　　　論用兵
用兵而至於多殺豈君子之所欲哉然較一時之勝負繫
國安危則亦有不得已而至於多殺者君子為之為國計
也徳宗欲取石堡城王忠嗣以謂非二萬人不可逗撓不
進以此得罪方唐之盛安危之機似不在此然忠嗣終不
以二萬人之命易一時之功者重於殺人故也又豈以得
罪為悔哉孟子曰争地以戰殺人盈野争城以戰殺人盈
城此所謂率土地而食人肉罪不容於死夫孟子之所罪
者王忠嗣之所畏也而忠嗣反不免於徳宗之貶何哉當
是之時權其輕重者無如孟子之賢耳
　　　　輗軏
大車恃牛而行而輗所以駕牛者也小車恃馬而行而軏
所以駕馬者也無輗則不可以駕牛無軏則不可以駕馬
輗軏不具車雖欲行其可得乎故曰自古皆有死民無信
不立為是故也
　　　　書唐子西集後
今人得蜀人唐子西詩文二百餘篇於吳少綝反覆玩味
不能釋手真佳作也余觀近世文人其議論精深雅有前
軰風流的然可施於用如此公殆無而僅有也惜其不年
齎恨以沒可為太息壬寅六月七日
　　　　書倦㳺雜録後
此書記胥魁之賣女羣吏之偕逃辨誣也表何仙之腐敗
于師之醜穢闢邪也慢行之踰垣跣足之規利誅奸也予
於是見斯人之不可惑矣戯述如是不無小補豈獨賢於
已乎靖康元年十一月二十日螺川書室書
　　　　題了齋所書觧禪偈後
了齋謂佛為覺謂禪為定人人皆可學而至如使足目俱
到便登聖地至於不歴階級如吾儒所謂由之而行非行
之者盖未之甞言以待學者自得焉故甞愛司馬温公觧
禪偈其意猶此其書以與人不知凡幾本而李興祖得之
字畫尤妙愛其字而求其意兩公之心可見矣子思子之
言曰或生而知之或學而知之或困而知之及其知之一
也或安而行之或利而行之或勉强而行之及其成功一
也粗妙兩融心迹一致雖聖人復起不易其言矣彼以舍
迹而論心棄粗而逐妙然後為得道非正論也紹聖二年
正月二十五日姪孫淵書
　　　　題了齋所書佛語巻後
了翁謫去合浦以書告淵曰天下之死一也死於瘴癘死
也死於囹圄亦死也死於刀鋸亦死也吾今一視之俱無
所擇又曰吾平生學佛唯於死生之際了然無怖汝等既
知此理亦須處之有素若處之無素驟入苦趣無安樂法
子路死於衛難不忘結纓其安而樂之如此處之有素故
耳翁在宣和間雖獲沒於牖下平生經涉殆遍危險而不
以為怨世徒悲其憂患難堪而不知其志之先定盖如此
觀所書佛語皆欲於苦趣中習行安樂法者後有子孫當
識此意也姪孫淵謹書
　　　　題了齋所書鄧功曹事
鄧功曹諱某南劍沙縣人也南縣未郡時功曹為延平鎮
吏民有被誣法當死功曹直其冤民徳之願割家貲之半
鉅萬為報功曹卻焉所親强之受功曹有恐殃及子孫之
語至今鄉人猶能誦之又甞赴官江州未至次於徳安縣
㑹曹翰屠江州縣吏例以功曹繫獄功曹憂悸黙禱時天
旱獲雨雪之應已而杻械自脱甞於所供觀音地藏畫像
親記其事甚詳其五世孫轂得之鄉僧乆寶藏之政和七
年春叔祖右司客居溢浦轂敘述本末寓書叔祖求證其
事獲書如此功曹不朽之託其在兹乎明年十一月陳淵
題
　　　　書蕭茂徳楚詞後(建功)
右楚詞十巻峽江蕭茂徳得之叔祖了翁之家盖翁之所
甞讀而以善本校定者塗竄注改皆其親筆觀其心畫想
見其為人則其遺風餘烈或得於此此所以為可寶也茂
徳翁之孫壻也始予見其初昏於南康恨未之欵後八年
訪余於永豐之官舍考其學問以窺其志之所存盖足以
知翁之㣲而能推大其所未究者已而出此書相示感念
疇昔至於流涕太息則其寶是物也豈徒然而已哉建炎
二年六月二十日姪孫陳淵書
　　　　書楊補之所藏了齋書佛語(糢糊惜無從抄補<折 t="33"/>以下二頁係宋本已)

　　　　書了齋筆供養彂願文
右筆供養發願文乃了翁謫官合浦過長沙時為興化平
禪師作也翁甞寫華嚴經盡八十巻不錯一字或以問之
曰方吾落筆時一㸃一畫心無不至焉故能如此夫心與
筆相應而筆與經黙㑹則華嚴樓閣之内種種所有莫不
呈露於目前矣以是求佛雖不出几硯之間曷甞不與善
財同叅乎宜其語言之妙如佛所説使後之以毛錐子隨
喜佛事者誦其文可依之而入也璨公方寫是經謹書以
為贈紹興八年三月二十三日姪孫淵書
　　　　雜説
仁人心也人皆有是心而不能至於仁者失其本心故也
故曰學問之道無他求其放心而已矣知所求則得其心
得其心斯得仁矣寂然不動感而後應其應也因物而已
初無一毫之私也無私故能合并以為公公則仁在其中
矣孟子又曰三子者不同道其趨一也一者何也曰仁也
君子亦仁而已矣何必同故商之三仁同謂之仁者亦以
得其本心而已不然一於私而已此之謂失其本心
人臣之事君義所當然而其志或不同上焉者為道術其
次為功名又其次為爵禄而已茍志在爵禄而已固不足
道若未能舍爵禄而喜功名盖數千百人而不一遇也至
於資功名以行道術又其卓然不群希世間出者耳故人
主用人不可不察也夫惟知爵禄之士為可輕則必知道
術之美為可重與之重則信之篤信之篤則言聴計從而
治效見矣雖然君臣以義合者也必欲重與之篤信之相
期於臯䕫稷契之間適然相值亦何從而察之耶唯其學
同然後有道術者得行其志其志同然後立功名者得盡
其術故志同而學不同者人或得而間之學同而志不同
者始雖或離而終必合盖湯之於伊尹威公之於管仲皆
學焉而後臣之此其所以終始如一而天下國家可得而
理也古者君臣之際如石投水何有不合若乃以水投石
而冀其同心同徳以濟世務是猶相索於形骸之内而望
其精神之黙契何可得耶
為善無近名黙而修之不求人之知可也為惡無近刑惡
其可為乎為是説者盖不知人性本善而未甞有惡也孟
子之言性善盖本於孔子所謂一隂一陽之謂道繼之者
善成之者性之説故性之本善而已矣離乎善斯入於惡
矣君子所不可及者其惟人之所不可見乎此為善之誠
也何貴於近名乎若夫為惡而不恃人之知且以不近於
刑為貴此奸人之所為也又可進耶莊周之學出於老氏
老氏同善惡而以翕張彊弱為㣲明之術且曰國之利器
不可以示人故莊周見而恱之因彂此論楊雄遂以善惡
混為人之性至言人偽特係乎作輟之間而已其説盖有
取於老氏言道徳之意此為不知善惡之所以分也孟子
教人為善而去利為利未必皆惡然志在於利而不明乎
義此惡所由起也故曰欲知舜與跖之分無他利與善之
間也又對梁惠王曰何必曰利又語宋牼曰先生以利説
秦楚之王使三軍之士樂罷而悦於利終至父子兄弟懷
利以相接以亡其國其惡利如此盖以惡之所由起不可
不禁耳然則孟子所謂性善之説實本於孔子夫豈不察
而王氏乃曰楊子之言性兼性之不正者言之也盖有取
於善惡混之説也其曰義者陽也利者隂也隂當隱匿陽
當宣著利非不可為也特不當宣著為利之實而已此不
知利之為害將使善惡兩行如莊周之所謂也其言民可
使由之不可使知之之義實出於孔子而非孔子之本意
盖其源流如此故其為天下假借六藝之言變亂事實傅
㑹先王之法隂奪民財雖能茍安於目前而後用其術者
卒至大亂抑有由矣孟子曰誠身有道不明乎善不誠其
身矣又曰人不可以為善善固未易擇也吾故非莊周而
是孟子反之於正以明王氏之不知道云
五霸假之也夫假之者外也聖人亦許其假乎曰此罪五
霸之辭也非許之也孟子曰五霸三王之罪人也又曰春
秋無義戰而春秋之事則齊威晉文也其不許眀矣然則
其説云何曰所謂乆假而不歸者不歸於帝王之誠也烏
知其非有則以五霸終不知其非已有也不知其非已有
也者以竊其名樂其利不由乎中而為之也故曰五霸假
之也罪五霸之辭也若夫堯舜性之也此由仁義行得之
自然而然也湯武身之也此行仁義有心於為之也性之
為自誠而眀不勉而中不思而得身之為自眀而誠勉而
後中思而後得誠無淺深皆由中而出也既謂之假則亦
偽而已誠與偽相去逺矣此五霸之所以分也
或曰古之人修其天爵而人爵從之從之為言無所要而
自至也與要之者異矣曰修天爵以俟人爵猶未能忘乎
人爵也然則如之何曰從之者任其自爾之謂也在我者
徒知修天爵而已人爵何有焉從之字與從其白於外也
之從同
孟子之稱柳下惠曰油油然與之偕而不自失焉唯不自
失此下惠所以為介直道而事人三黜於士師而不去推
而之於三公一也夫如是其和足稱也
子思曰仁者人也親親為大義者宜也尊賢為大而孟子
則曰仁之實事親是也義之實從兄是也或以義為尊賢
或以義為從兄何以不同曰子思之言自家以及國孟子
之言修身以及家此其所以異也夫義因仁而廣之唯所
施之宜而已施之於家由事親别而為從兄宜也施之於
國由親親别而為尊賢亦宜也合而為仁離而為義無二
道也以言修身以及家故終之以樂斯二者以其言齊家
以及國故始之以為政在人
不使不仁者加乎其身特惡不仁者之事也若夫好仁則
為已有矣
愛之能勿勞乎忠焉能勿誨乎何也勞者撫人以恩為上
之道也誨者教人以善為師之道也非其所當勞而勞之
非其所得誨而誨之則人斯不服矣愛而不已則疑於勞
忠而不已則疑於誨為愛為忠而入於勞與誨者君子之
所當戒然受其勞與誨亦宜察也
樓仲輝云從來觧書義誰觧得好余曰若論注觧莫無出
荆公由漢以來專門之學各有所長唯荆公取其所長絢
彂於文字之間故荆公為最仲輝云穿鑿奈何余曰穿鑿
固荆公之過然荆公之所以失不在注觧在乎道術之不
正遂生穿鑿穿鑿之害小道術之害大仲輝曰荆公之說
本於先儒先儒亦有害乎曰先儒只是訓詁而已不以已
意附㑹正經於道術初無損益也只如荆公引擅生殺之
謂王能利害之謂王此申商韓非之所為豈是先王之道
而彼不悟反以證經曰此自荀子之說何為不善曰若論
道則荀卿容有不知者其説亦何足取荀卿之門出李斯
斯之術卒以亂秦源流有所自矣然則書言惟辟作福惟
辟作威非耶余曰今人勸人主攬權多用此説而不知聖
人之言意有所主其下文云臣無有作福作威玉食臣之
有作福作威玉食其害于而家凶于而國盖曰威福之作
唯人主當爾人臣如此必致凶害所以戒也豈生殺由我
之謂哉曰用人惟已之義又如何曰用人惟已見賢焉然
後用之不以左右大夫國人之譽而用人也人主深居九
重人之賢否何自而知之必有以聞於我者其用不用則
在我矣是之謂用人惟已如今之特㫖識者不以為然豈
有有司定罪不至於此而人主固欲重行此何理哉故凡
人主欲攬權柄者必為臣下所奪矣趙韓王再相太宗既
罷對於便殿太宗問人主如何得威柄在已對曰若事事
付之有司則威柄在已若事事要出於已則威柄歸宰相
矣天下以為名言或曰普自以不復用故言於太宗不然
亦普之所祕也
曽天㳺云人須是躳行說得不濟事余曰此極是然不獨
行之艱知之亦難只為不知知豈不能行曰人非下愚誰
不知者只為不能行若日中見溝塹終不到陷在其中唯
夜間則不可知余曰只為日中見得分明且非獨夜間如
盲人雖日中亦有時乎為溝塹所陷不見故也此所以貴
乎知知之則能行之矣
吕居仁云曽問楊丈舍生受生事楊丈答書云俟他日面
見說子細後來楊丈有事至今不得其說如何余曰來無
所從去無所止不知舍是何人受是何物
曽天㳺云古之學者為已今之學者為人所謂為已盡其
在我者而已此甚分眀不知為人如何說又謂子韶云為
人乃求人之知恐不然余曰為人如有人則作無人則輟
之類是也為已何千人事此聖人發眀古今學者之所以
不同大率後世作事都是為人如五霸假仁義以尊周室
徒説其名其誠安在誠是為己偽是為人
己未十一月十七日夜夢邵康節論數手持一巻紙縱横
界如棊局其上有字不依窠眼翻巻之示余云天地之數
不可干他陽生自至余甞論命以謂上聖至於下愚莫不
有分分既定矣不能乗之以往而欲致力於其間非贅則
虧故人為非命也孟子曰莫之致而至者命也周公告君
奭曰在亶乗兹大命所以處之其說盡矣由是言之數既
已定又豈可干乎待其自至可也世之不知命者謂人力
可以必為縱其欲利之心無所不至而終無所成者多矣
或者推之荒忽一切不為怠惰委靡使天之所賦莫或助
之其亦自暴自棄而已二者胥失也故命於人無不定聖
人安之君子信之至於下愚則役於隂陽而不自知矣

黙堂先生文集巻第二十二
跋
右默堂先生文集二十二卷宋陳淵撰淵字知默沙縣人紹興
七年詔舉直言敢諫之士以胡安國薦除御史官至宗正少卿
嘗牓其室曰默堂門人沈度爲編次其詩文因以名其集直齋
書錄解題載淵集卷數與此本合宋史藝文志則稱二十六卷
詞三卷此本有詩無詞宋志所載蓋别本也此本首葉有影寫
崑山徐氏傳是樓所藏宋槧本一行知從舊本傳錄卷二十二
第十葉因原本字跡糢糊故脫去楊補之所藏了齋書佛語一
文共三十七行檢四庫全書所錄鮑士恭家進呈本亦闕然庫
本并第九葉書蕭茂德楚詞後及第十二葉書了齋筆供養發
願文亦闕而不載則尤在此本下矣此本有東郡楊氏宋存書
室珍藏東郡楊紹和字彥合藏書之印彥合珍存諸印知是海
源閣故物繭紙精寫乃康乾間人手跡彌可珍也海寧趙萬里
