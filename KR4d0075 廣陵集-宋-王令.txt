#+TITLE: 廣陵集-宋-王令
#+DATE: 2018-05-12 10:19:14
#+SOURCE: github.com/kanripo/KR4d0075 master 0603c50f                
欽定四庫全書　　　　　集部三
　廣陵集　　　　　　　　别集類二(宋/)
　　提要
　　　　(臣/)等謹案廣陵集三十一巻宋王令撰令元
　　　　城人㓜隨其叔祖乙居廣陵遂為廣陵人初
　　　　字欽美後王萃字之曰逢原少不檢既而折
　　　　節力學王安石以妻呉氏之妹妻之年二十
　　　　八卒遺腹一女適呉師禮生子曰説其集即
　　　　説所編凡詩賦十八巻文十二巻又拾遺一
　　　　巻墓誌事狀及交遊投贈追述之作皆附焉
　　　　今才思竒軼所為詩磅礴奥衍大率以韓愈
　　　　為宗而出入於盧仝李賀孟郊之間雖得年
　　　　不永未能鍛鍊以老其材或不免縱横太過
　　　　而視局促剽竊者流則固倜倜乎逺矣劉克
　　　　莊後村詩話嘗稱其暑旱苦熱詩骨力老蒼
　　　　識度髙逺又稱其富公并門人相答孫莘老
　　　　聞雁諸篇古文如性説等篇亦自成一家之
　　　　言王安石於人少許可而最重令同時勝流
　　　　如劉敞等並推服之固非阿私所好矣其集
　　　　久無刋本傳寫訛脱幾不可讀今於有考校
　　　　者悉為釐正其必不可通者則姑仍舊本庶
　　　　不失闕疑之意焉乾隆四十六年十一月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官(臣/)陸　費　墀
欽定四庫全書
　廣陵集巻一　　　　　　　宋　王令　撰
　　藏芝賦并序
丙申嵗自四月至六月(一本作/夏四月)大雨而余之所客天長
縣東北皆瀕(一夲/作邊)湖澤地浸以下頗以水為患傷草木
多死邑居無薪芻而益貴薪益來自逺以余之所居則
薪之自北來者常售於余間而有得若枯華斷穎根梗
蔕芥支離臃腫與碩實所(一本/作頗)異於常草者而皆取以
戲就其中嘗試視之余得則芝也折傷不全計之於完
此當一葉耳不知其他安在也其生不知逺近要皆在
縣之北以常負薪之所來則芝從可知也示人(一本作/以之示)
(人/)則不齊(一本作/不能辨)有由是而知有芝有由是而信為(一/本)
(作/有)芝有雖得是而弗之信者然芝之為物不常有而或
出可愛者也自古詩之作見於今者凡三百篇其以風
賦比興而附見於物若蘋蘩薇蕨荇苞(一本/作芑)苦藿荑唐
䔰蓫瓠匏𤓰葛鬱薁葵藚葑芹藻莫茅荼蕳苓蓬莠苹
蒿萇蒲萑葦葭菼蕭艾稂荍蓍芑禾麻菽麥黍稷豆菽
秬秠穈粟稻粱菅苧巻耳芣苢菁莪莠葽荷華游龍茹
藘芍藥之類雜見並出然此特草耳其多蓋如此而未
嘗及芝也自詩而下長辭章而善自托者獨有屈原今
其離騷九歌具存而可考然其况意所及自詩人所紀
之外復益以江蘺芙蓉杜若薜荔木蘭白蘋畱荑掲車
蕙芷茝菊芰蘅薋菉葹蕪葯蓀而地所常產目所同識
之草盡矣若夫陳忠而直私忿廢而怨逐託於彼而取
此以見義此則予之所知至於道則予不得而一也然
稱類巳衆而芝復獨遺是誠何故耶説者遂以九歌之
三秀為芝余以其不明又其辭也則曰適山而採之則
芝非獨山草蓋未足據信也及觀漢樂歌蓋當時文工
槧人縁飾世治以裁(一本無/裁字)主意耳非有如詩人騷客
鬱於中而不得言憑於物而後見者皆非予所好也今
予得芝而賦之意皆在於賦序故不道也
庭勾突萌抽蔚擢秀孰非春兮坯培壅堙播溉軋蒔孰
非人兮不為常生時見挺出芝則神兮靈幹不阿衆葉
類附不孤有鄰兮生莫時期毓無種裔天生徳兮芣苢
薦庭􁋍(一本/作蘼)蕪薦道退野即兮生無(一本/作有)本根㧞不滯
茹無吝惜兮榮而不華槁而不枯莫損益兮茨萊翳陰
髙出下蔽適以取容兮朝囷射干齊長並秀徳不校同
兮荒原穢壤棄放委廢若將終兮知者謂(一本/作為)誰何為
來者似不必逢兮困於不知束於薪蘇自信不恥兮摧
戕折傷披本斷幹禍不自巳兮火災木焚投置不縮知
命有止兮偶於自生不祈見聞吾與爾巳兮
　　懐感賦寄滿建中粹翁并序
懐感賦者何感於此而懐於彼也孰可懐之河東滿姓
粹翁其字也懐之者何賦以見之也
朝忽忽兮置食而嘆暮戚戚兮黙笑與言莞襲襲而重
美兮几按按而巳安宜而能自休兮何不安以坐眠既
峩乎而冠兮衣而裒完出可以遊兮入居而端幸竊而
得食兮他無病患豈怡融之不有兮曷苦心而蹙顔嗚
呼莫知我思兮思將奚殫念彼淑人之逺兮東南之偏
其人雖小兮巳冠而人肩其徳孔明兮百燎其燀既濯
潔於江漢兮又秋陽暴其明鮮我俯仰而不知其髙且
厚兮疑此而為地天苟世之無知兮猶將盻千世而懸
懸既有而不吾托兮如之何而不思旃企長途之坦坦
兮人百馬轅而不繫而覊於我足兮勢不得而自前嗚
呼命也兮不遇則難吾從事於人兮亦久有年既齟齬
於不合兮間一收於百千惟燭外不燭内兮(一本作言/恂恂如可)
(信/兮)但見睨美而笑妍(一本作面睨/美而笑妍)惟其心不可量兮如
平流之與深川忽揚而波兮急而為湍以木而涉豈不
既利兮亦時忽而摧顛昔吾平地而不之信兮今乃為
解維之船巳濟而悔兮嗟曷為乎此縁以是望夫子兮
實純白而完堅使我有得如夫子者兮則我之思將二
三而不專今不見而疑無兮浩東望而汎濫(一本作/汎瀾)非
我能一於夫子兮實世無夫子而使然
　　言歸賦三章
歸乎歸乎從兹世以奚為世不能以是而從吾吾安能
從世以適非求吾志則不得苟以食則從之非大人之
獨畏吾且慚於臺豎之窺彼皎皎之潔不受汚嶢嶢之
髙不受瀦吾盍繇(一本/作從)此以歸乎
歸乎歸乎人誰適從盍求(一本/作守)吾之志乎俱杲日而有
(一本作/以是)逃乎恤影之息乎從夫人以適越眷吾車之柅
乎不剡足以狥屨合終跣而巳乎嗟匏𤓰之不食安知
不得之(一本/作自)濟乎
歸乎歸乎吾何歸乎吾食無田吾寢無廬吾㸑無蒭吾
餔無葅四方不可遊吾亦無馬以取道眷魚鹽與工賈
吾豈從買賣子以為撓然則無以歸而柰何安吾命以
施夷從吾志以委蛇歸乎歸乎歸何時乎南山之阿
　　竹賦
於此有物焉其材劇而色剛其軀瘠癯不配所長色盛
氣充膚理有光臨臨兮其髙其可仰也挺挺兮其直其
不可以枉也毅毅兮其羣其不為黨也其立自樹(一本/作直)
而不倚其長絶衆而不離恬無盛衰以聼四時置身嘗
安視物死生弟子不敏昧於考成罹世斮刖甚者遇烹
其守不移附者益(一本/作日)増愚所不知請筮以明筮曰斯
夫其始甚鋭既極而止(一本/作上)者歟後生晩起超出輩類
者歟確乎不㧞以節終始者歟死傳其徒不私以(一本/作其)
子者歟生久處而不回死知命而不恐老者求以自輔
少者得之而無用是其繇曰誰藏孔殷而不思藩彼架
未柱我安事(一本/作俟)椽優哉游哉聊以永年幸聼筮之請
以竹言
　　倚楹操序
魯漆室女倚柱(一本/作楹)悲吟鄰人疑其有淫心而欲
嫁也漆室女曰楚(一本/作魯)人得罪於其君逃吾東家
馬逸蹈(一本/作食)吾園葵使吾終年不食菜吾西鄰失羊
請吾兄追之霧濁水出使吾兄溺死終身死兄(一本作/使予終)
(身無/兄)政之致也吾憂國傷人心悲而嘯豈欲嫁哉自傷
為人所疑入山林見女貞之木嘆息絃歌作二操而自
經死
馬則食葵而余則飢盜則得羊而余無兄知誰為此(一/本)
(作/同)兮余不聊生誰余哀兮余思深中忽忽兮外不知其
嘯吟野哉鄰妻兮曽謂余淫以己逆人兮余不知其何
心
亡羊奔奔豈不有鄰子可閉門亡羊不復去何自逐身
則非牧霧濛濛兮水漰漰謂兄無行兮兄行不忍一失
於鄰而思失厥身雖然(一本無/此二字)殞子之身兮其亦如亡
羊之鄰
　　鼷鼠操序
魯文公七年鼷鼠食郊牛之角魯南之野老聞而嘆曰
不可不知懼也既而又曰天下之事備矣
鼷鼠鼷鼠實食其牛牛則不知彼牛彼牛既卜以郊傷
則免之(鼷䑕傷物而物不知/故世謂之甘口鼠)
　　噫田操四章章六句寄呈王介甫
田彼黍矣則食於秋我人之耕載芟載薅(一本作春/載來耨)豈
不憚勞將食無攸
田彼黍矣幾不螽蝝我人之耕而不謀年唯其(一本無/其字)
不謀年是用卒食
伐木伐木無廢於勤不足柱榱猶用以薪豈弟君子無
易於人
誰能(一本/作云)采芹不適有獲果蓏樹之則食其實豈弟君
子孔敬且力
　　終雌操
林鳩之雌兮不有巢而子兮而有巢以止兮吁嗟乎巳
兮終雌之從兮吁嗟乎雄兮終巢之樂兮吁嗟乎鵲兮
　　終風操
雲之揚揚油油其䝉望我雨以卒(一本/作適)從以風雲之油
油揚揚其去我挽不可泣立以佇終風不休終雲不留
不雨我田不穀我收巖巖南山有川其下徒能必雲不
能必雨蓁蓁者林有越而樛人伐以歸我徂安休嗟今
之人顧己是求有顧者木曷為而材大折以薪小生何
哉嗟今之人誰同我哀
　　夕日操
煜煜夕日逝何忽兮有輝而星爾留曷其我視而㝠我
適不行我盡日乃傾獨何求於爾星煜煜夕日不尚有
朝皦皦君子去誰繇招死如可從生百不聊繹繹道周
伊誰之園夙不築自(一本無/自字)垣今安以樊人各有心亦
不思旃
　　於忽操序
劉表見龎公將起之而公不願也表曰然則何謂公曰
我可歌乎既歌命弟子治(一本/作絃)之凡三操
於忽乎不可以為其又奚為離婁之精夜何有於明瞽
曠之耳聾者亦有爾(一本作塞/何有於聲)束王良之手兮後車載
之前行險以既覆兮後逐逐其猶來雖目盼而心駭兮
顧其能之安施委墨繩以聼人兮雖班輸亦奚以為
於忽乎不可以為其又奚為椽櫨桷榱之累重顧柱小
之柰何方風雨之晦陰行者艱而莫休居者坐以笑歌
不知壓之忽然兮其謂安何
於忽乎不可以為其又奚為謂雞斯飛誰得而覊謂豕
斯突何取於縳是皆以食而得之吾方飢而噫雞兮豕
兮死以是兮
　　辭粟操序
子列子辭鄭子陽粟歸而作是操
食人之粟飽復何(一本/作奚)為當人之賜罪亦(一本/作欲)何辭有
以我為是兮豈無以我為非巳兮巳兮吾何以勝人之
言兮
　　陬操(孔子去/趙作)
行曷為兮天下老吾身而不歸人固舎吾而弗從吾安
得狥人而從之昔所聞其是兮今也見之則非嗟若人
之弗類尚何足以與為彼天下之皆然嗟乎去此而從
誰信亦命巳矣夫固行兮而曷疑
　
　廣陵集巻一
欽定四庫全書
　廣陵集巻二　　　　　　　宋　王令　撰
　　樗髙操(一云/仙樗)
　　　惠子去聖(一本/作宋)望大樗而作
崇崇北丘其上有樗(一本作崇崇北/山其山有樗)逺者以為梁或者
爭以柱就而睨(一本/作視)之曽無事於欂櫨嗚呼木乎期我
於逺者歟(一本作何取/於求室歟)
　　松休操
蔚彼南(一本/作北)山有松其猗孰堂而基孰壊不支逺莫與
(一本/作以)識其(一本/作斯)斬以狙猿之杙是近是度謂(一本/作喟)家之
無桷嗚呼松乎余歸此休乎
　　南山之田贈王介甫
南山之田兮誰為而蕪南山之人兮誰教墮且來者何
為而徃者誰趾草漫靡兮不種何自始吾徃兮無耜吾
將歸兮客吾止要以田兮寄我治我耕淺兮穀不遂(一/本)
(作/穟)耕之深兮石撓吾耒吾耒撓兮耕嗟難雨專水兮日
專旱借不然兮穎以秀螟懸心兮螣開口我雖力兮功
何有雖然不可以巳兮時寧我違而我無時負
　　送黄莘任道赴揚州主學
子之來兮東之舟暮不至兮誰牽(舊本/作撓)以留子之去兮
西之馬朝何亟兮不秣而駕駕明(一本/作何)適兮徂揚揚之
郊兮泮之央泮之氷兮春之水泮之莪兮芽茁於涘泮
之鷺兮㓗白以止泮之土(一本/作官)兮除掃不滓泮之人兮
立以望子久不可待(一本作待/子不來)兮足併以跂子未至兮
謂奚子之至(一本/作來)兮何以慰之招其來而挽其去納以
寛而不嚴以恕増其長而救厥玷(一本/作阽)失培其根而使
華以實泮之人兮子喜子先何適兮不夙吾治
　　送黄任道歌
吾門之達兮爾可疑以入兮進之不時兮吾豈不爾待
兮何後未至兮前巳過之來猶有望兮去何勝追俯吾
著(直居/切)而即兮况堂若室兮又歌曰
敖耶學耶為來徃耶衣之荼荼冠膝膝耶何進趨之舒
不若退走之速耶雖終不吾聼兮猶無貽我嗟
　　翩翩弓之張兮詩三章寄王介甫
翩翩弓之張兮其亦弛則藏兮惟此乘馬不秣而駕維
彼乘駒不駕以芻
翩翩弓之觩兮其亦弛則櫜兮廐我乘馬不適以駕同
彼乘駒亦食以芻
瞻彼車兮既徴其輻有駒斯服有馬斯牧心之憂矣聊
以反覆
　　我策我馬寄王介甫
我策我馬將安從人之冲冲誰適逢言歸於東
我策我馬將安求人之悠悠誰適謀言東之遊
井則有泉渇者俯之燎之陽陽寒者附之君子則髙吾
則仰之
　　無衣一首招黄任道歸
豈曰無衣不能素裳縫齊有鏘直韍以方豈曰無衣不
能素履絇以為戒夙夜以無怠素裳夷夷誰渉不褰素
履几几誰渉不止始也何所為我推我宗惡余之無從
睢盱以為恭今也既宣我力羣心慝慝毁予以自徳曽
莫肯巳直爾我目矣何為而睡聰亦云聼曽莫有告謀
及於道佛且訕以笑謂白蓋黒或者亦以赤行何必有
足巧言以成迹以我有常從爾罔極翩翩者舟在河之
深人持不至亦以自濟嗟爾君子歸歟予遲
　　效醉翁吟(一本云寄/題醉翁亭)
山巖巖兮谷幽幽(一本作山巉/巉兮木修)水無人兮自流始與誰
兮樂此昔之遊者兮今非是清(一本/作滌)吾樽兮㓗吾斚欲
御以酒兮誰宜夀者山蘼春兮野鹿遊亭無人兮飛鳥
下喜公有遺兮樂相道語從人以遊兮告以其處髙公
所望兮卑公所遊公為廬兮燕笑以休摭(一本/作摝)山果以
侑酒登溪魚而供(去/聲)羞仰春木以塞華俯秋泉而潄流
公朝來兮暮去肩乘輿兮馬兩御來與我民兮不間以
處誰不此留兮公則去遽花垂實兮樹生枝我公之去
兮今忽幾時知來之不可望(一本/作願)兮悔去而莫追人皆
可來兮公何不歸青山宛宛兮誰為公思
　　桃源行送張頡仲舉歸武陵
山環環兮相圍溪亂亂兮漣漪花漫漫兮不極路繚繚
兮安之棄舟歩岸兮欲進復疑山平阜斷兮忽得平原
巨澤莽不知其東西桑麻言言兮田野孔治(平/聲)風回地
近兮將亦聞乎犬雞信有居者兮盍亦徃而從之語何
為乎獨秦服何為乎異時見何驚兮遌錯貎何野而棲
遲問何迂兮古昔聼何感而喑噫秦崩晉代兮河覆山
移天顛地陷兮何有不知上無君兮孰主下無令兮孰
隨身羣居而孰法子娶嫁而孰媒既棄此而不用何久
保而弗離豈畏伏於亂世兮猶魚潛而鳥棲寧知君之
為擾兮不知上之可依豈懲薄而過厚兮遂篤信而忘
欺將久習以成俗兮亦耳目之無知眷叙言之綢繆與
歡意之依稀及情終而禮闋忽回腸而念歸更酸顔而
慘頞嘆異世之從容惜暫遇之偶然嗟永離而莫同舟
招招而去岸帆冉冉以行風豁山靄之披袪赫曉日之
曈曨驚迴舟而返盼忽逕斷而溪窮目恍惚兮圖畫心
輈張兮夢中何一人之獨悟遂萬世之迷踪惟天地之
茫茫兮故神怪之或容惟昔王之制治兮惡魑魅之人
逢逮後世之凌夷兮固人鬼之爭雄抑武陵之麗秀兮
故水複而山重及崖懸而磴絶人跡之不到兮反疑與
夫仙通君生其地兮宜神氣之所鍾觀顔面之悄悄兮
其秀猶有山水之餘風憫斯民之無知兮久鬼覆而仙
䝉顧窮探兮逺覽究非是之所從因髙言而大唱一洗
世之昏聾
　　我思古人答焦千之伯强
我思古人兮不(一本/作忽)古今之異時生兹世之誰期欲勿
思而奈何獨斯人之不見聊(一本/作故)永懐而自歌樂吾行
之舒舒忘兹(舊本作/忽忘)世之汲汲睇萬里以自驚兮豈寧
俯以効拾載重道逺兮予欲行而誰與累九鼎以自重
兮顧尫之弗舉矯身以為衡兮權世之重輕廣道以為
路兮聼人之來去
　　魯仲連辭趙歌并序
司馬遷謂魯仲連不合於大道(一本/作義)以余考之信然要
之一時則連固壯士而有所不為此則余喜之(一本作/所喜)
常壯其辭趙之意惜其不廣也因為之歌曰
秋風起兮天寒壯士醉酒兮歌解顔螳螂何怒兮轍下
蟻何鬬兮穴間紛擾擾兮誰者則賢井方崩兮治隧屋
且壓兮雕椽生則役兮弗繫念此禍至而知悔兮身忽
焉其已死陶唐虞夏兮今則古矣彼秦且帝兮連有蹈
東海而死耳
　　山中詞
山中兮何游登彼山兮樂天髙棄吾馬以取歩降吾車
兮足兩履石當道兮行旁木碍上兮下俯曽蹈險之非
艱聊憑髙兮下顧何所視之乃牛而獨見之如鼠彼促
促者出其下兮曽其身之非傴吁嗟徂兮離婁之死則
巳古之不較其為短長兮何獨計其髙下山髙兮崔嵬
山之(舊本作/山中之)路兮百折而千回趨前行(舊本作/行趨前)而就挽
笑顧後使推之彼游者誰兮何以子之車來
　　江上詞(渡江遇/風作)
江之水兮東流泝湍流兮寄人舟舟無袽兮載函重風
乘波兮棹人用濟不濟兮奈何横中流兮涕滂沱來何
為兮不待今雖嗟兮安悔舟方乘兮人不吾以覆且溺
兮我則同人死
江之水兮東流濟欲濟兮何由水浸浸兮灘露暮濤下
兮夜潦收舟不行兮推之兮陸力不足兮汗顔行無由
兮塗足時不逝兮奈何歸日暮兮塗逺去風髙兮水波
行躊躇兮佇望聊逍遥兮永歌
江之水兮東流㳂湍流兮望歸舟舟來歸兮何時步芳
洲兮濯足陟南山兮采薇江風波兮日暮望夫人兮未
來
江之水兮東流㳂湍流兮望歸舟風滔滔兮浪波苦嗟
徃者兮未還惜行人兮將去去何適兮歸何時執子手
兮牽子衣行何如兮來復濟豈無兮他時
　　寒林石屏
虢山之逺數千里虢石之重難將持舟車虢來每苦重
金盎尚棄不肯携苟非世尚且竒怪孰肯甚逺載以來
何况虢人自珍秘得一不換千瓊瑰流傳中州盛稱賞
主以詫客客見祈世人賤真珍貴假見者喜色留膚皮
强材美幹立修蔭羅列滿野誰復窺我嘗客坐例一見
實亦可愛小且竒初疑秋波瑩明凈魚子變怪成蛟螭
鱗鬚爪角尚小碎但見蜿蜒相參差又如開張一尺素
醉筆倒畫胡髯髭如何石上非自然猶是軟弱從風枝
髙樓曉憑秋色老烟容雨氣相䝉垂喬林隱約出天際
醉目逺暝分茫微不然誰家老圖畫破碎偶此一片遺
借令人乎弄㸃畫尚恐巧拙成瑕疵如何石理自生長
安得當世無猜疑髙堆黄金募辯說萬口利鋭如磨錐
或云南山產巨怪意欲手把乾坤移先偷日月送嵓㡳
次取草木陰栽培天公怒恐浸成就六丁桃斧摩雲揮
世人乗此得分裂鍛琢片段貿財貲至今風雨虢山夜
樹石號作鬼神悲又云春氣入山骨欲自石裏生蒿藜
根株芽枿未及出卒遇匠手相鑱隳多稱老松已變石
此固剪截根鬚離又云鬼手亦能畫多向石色成屏帷
固知物怪浩難盡誰能向此明是非城狐老能男女變
海蜃口或樓臺吹世間自是有此類何必詰曲窮所歸
細思此屏竟無用石不中礩木莫(一本/作不)支徒將文理有
小異招聚瞽説成籠欺咄哉閉口不復論為語愛者無
我譏
　　贈慎東美伯筠
世網掛士如蛛絲大不及取小綴之宜乎倜(一本/作髙)儻不
低斂醉脚倒踏青雲歸前日才能始誰播一口驚張萬
誇和雷公訴帝喘似吹(一本作/乞少淹)盛恐聲名塞天破文章
喜以怪自娛不肯裁縮要有餘多為峭句不姿媚天骨
老硬無皮膚人傳書槧莫對當破卵驚出鸞鳳(一本/作飄)翔間
或老筆不肯屈鐵索縳急蛟龍僵少年倚氣狂不覊虎
脅挿翼赤日飛欲將獨立跨萬世笑誚李白為痴兒(一/本)
(作嬰/兒)四天無壁財可家醉膽憤痒遣酒拏欲偷北斗酌
竭海才㧞木華鏖鯨牙世儒口軟聲如蠅好於壯士為
忌憎我獨久仰願得見浩歌不敢兒女聲
　
　
　
　
　
　
　
　
　
　
　
　
　廣陵集巻二
欽定四庫全書
　廣陵集巻三　　　　　　　宋　王令　撰
　　吕氏假山
鯨牙鯤鬛相摩捽巨靈戯撮天凹突舊山風老狂雲根
重湖凍脱秋波骨我來謂怪非得真醉掲碧海瞰蛟窟
不然禹鼎魑魅形神顛鬼脅相撑挾
　　偶聞有感
鯨豗海翻飛陸塵鐡房孤劍枯紫鱗擠排壯士仆不起
天公始自誇為神誰令冦敵牙枿横不㧞不鋤安得平
常星作彗倘可假出手為掃中原清
　　寄題韓丞相定州閲古堂
始聞定作閲古堂又聞定有閲古詩揚之逺定五千里
思得兩翅擘以飛偶聞人來説堂事初敝兩壁無塵疵
間時公來命繪匠親以玉指交畫揮教令某載若某狀
匠拜奉命唯不辭左圖守相父母吏右狀將帥熊羆姿
長冠峩峩偉笏佩鬬以𤣥白為裳衣屹如丁寧立以議
遜若避讓行而隨圖成儼(一本/作嚴)毅色可讋過吏不敢竊
目窺仍令大筆署行事寫出黒膽朱肝脾死者有靈如
不冺合有英氣來附兹故公之謀不知出宜有神鬼(一/本)
(作/物)陰助其茫茫九泉謂巳朽豈意一旦存形儀請留中
壁素莫繪待千嵗後公以歸當搜國匠第一手狀寫公
像存依稀要知文完武繩備遺與萬世瞻思資我知觀
者定墮淚不復峴首羊公碑又聞當世大手筆磊砢詩
句相撑支手摶蛟龍㧞解角爪擘虎豹全脱皮鄆州溪
堂遂寂寞韓詩塵蔽人不吹想應從此傳萬世粹玉貫
串珠縈纍小戎何為而縮伏久滯公斧血不滋何事功
成事業就兩手一掃清三垂(一本/作陲)歸來天子喜以頷泰
階輝煥平無欺(一本/作欹)次招當世草茅士各使呈露心腹
披締裾聨纓上廊廟留與後世圖為師然後回謝閲古
堂彼合異代今一時
　　龍興雙樹
春城花草(一本作/草木)窮朱殷俗兒趂走脚欲穿問來無悰
喜自適時到雙樹為竒觀莊如天官植幢蓋毅若壯士
蒼衣冠老枝又芽忽並出似欲併力擎青天靈根深盤
不可究疑與地軸相拘攣不知培栽竟誰手而又始植
為何年行捫歩遶不可問但見茂色連雲烟東風牽人
少游此佛屋日日重門關雖有大蔭人不及於此尤得
志士憐束蒿為楹樗為柱居者畧不憂其顛乃令遺材
抱美植不得總載桷與椽髙堂傾欹未支柱匠者日亦
經其邊不思大幹有强用反以斧鈍難其堅吁今誰是
愛材者定知惜此雙樹篇
　　原蝗
蝗生於(一本/作蒲)野誰所為秋一母死遺百兒埋藏地下不
腐爛(一本作/朽腐)疑有鬼黨相收(一本/作扶)持寒禽冬飢啄地食
拾掇穀種無餘遺吻惟掠卵不加破意似留與人為飢
去年冬温臘雪少土脉不凍無氷凘春氣蒸炊出地靣
戢戢密若在釡糜老農頑愚不識事小不撲滅大莫(一/本)
(作/不)追遂令相聚成氣勢來若大水無垠涯蓬蒿滿眼幸
無用爾縱嚼盡誰爾譏而何存留不咀嚼反向禾黍加
傷夷鴟鵶啄啣各取飽充實腸腹如撑支兒童跳躍仰
靣笑却愛甚密嫌踈稀吾思萬物造作始一一盡可天
理推四其行蹄翼不假(一本/作反)上既載(一本/作戴)角齒乃虧夫
何此獨出羣類既使躍跳仍令飛麒麟千載或(一本/作始)一
見仁足不忍踏草萎鳳凰偶出即為瑞亦曰竹食梧桐
棲彼何甚少此何衆况(一本/作而)又口腹害不訾遂令思慮
不可及萬目仰面號天私天公被誣莫自辨慘慘白日
陰無輝而余昏狂不自度欲盡物理窮毫絲要袪衆惑
運獨見中夜力為窮研思如知在人不在天譬之蚤虱
生裳衣捫搜剔撥要歸盡是豈人者尚好之然而身尚
不絶種豈復垢舊招致斯魚朽生蟲肉腐蠧理有常爾
無何疑誰為憂國太息者應喜我有原蝗詩
　　别老者王元之
二敵之來始何自乘我中國方迷昏各投(一本/作設)陰誣(一/本)
(作險/怪)張誕妄尋附罅隙為株根例誇難能壓甚畏釣博
天下要推尊其流汗漫巳不制尚自冲蕩洪其源一敵
中侵欲内侮猶遣萬甲疆塲屯何哉二敵日内壊不思
刷去仍資存嘗聞古人第氣類皆以化外不足論惜乎
無倫弗禮義幾希不得人相捫吾觀世之陷此者不啻
火立足向燔豈期之子既自悟不思跳出乃欲􁞝余方
徃就西北食聞子亦整東南轅雖然去就固在子安忍
惜手不試援
　　答李公安
自古名士紛如毛多見博帶裳衣褒如其可學不可逮
(一本/作殆)三滿夫子皆儒豪其文淵源尤可愛江海駕蕩相
吞滔方吾少時未識愧引領日望聲齊髙窮吮折吻氣
力絶始盡退伏非所曹近來筆硯思置去新詩苟有亦
自韜間時屢索不肯出若欲獻貴賤厥操李君南來久
有日我姑得見試捾搯忽逢詩挑欲我接快句鋭利磨
(一本/作如)矛刀要令口獻近章句若急敵迫不可逃顔頳舌
澀不可吐滯若亂緒强抽搔惟其自陳尚訥怍况又聼
者寧不聱退歸自與敗者比誓欲棄甲弓矢櫜新詩見
殺又須和咄哉自守何不牢
　　廣黄醇正叔二思詩
木落不去根水流常背源木落方病寒尚覆本根温水
流忘由來散亂(一本/作漫)卑濕牽讀子二思詩起予二者言
木實類君子老有孝感(一本/作慕)存水亦(一本/作乃)人迹然動由
名利(一本/作為)世俗牽(一本/作纒)使我父母感(一本作感/我父母恩)一夕身
百翻人世但可悲(一本人生/徒可悲)小官何足言情䝉有相奪
心迹固此(一本/作巳)分勉之多自寛行見西歸轅
　　晝睡
太古一去浩萬世百智競起紛修治(平/聲)交將砭刀潰瘡
痏縱得平好無完皮傾山竭河論麯水都投大海為酒
池中間秫稻不滿掬日益醖釀成澆漓不知淳風竟何
適萬手齊舉招(一本/作爭)不回北窻清踈鳥聲好晝扇自穩
間支龜塵埃不到日影薄枕簟拂拂生凉颸四支舒安
百慮廢髣髴認得太古遺散(一本/作精)魂怡愉不旁適心肺
正靜無邪思因能不有世俗夢獨與淳氣相盤嬉伏羲
持刀割文畫古意蕩盡無銖釐睡無吉凶無得失縱欲
强卦安能為故能獨存至今日人各已有反不知須知
睡義大亦(一本/作益)盛(一本/作甚)豈獨床第誇昏迷君子勞心事
業暇得時休息安天倪小人一心包萬險迨退就枕皆
平夷使其睡心大充擴去與君子何毫絲當年嘗聞曲
肱樂曽及至聖宜無非何况於夢更有得不見公旦因
嗟衰後來紛紛不知樂舎去大路趨邪歧竹林猖狂事
飲鍛捫撥蚤虱無留衣好惡低上浩萬端竟不及此亦
可嗤蚊虻紛然始誰造一一口吻如針錐食人肌膚得
腹飽不解黙去猶鳴飛攘拳揮臂不可却聒耳不異笙
匏吹雖然今尚爾無奈當有獵獵秋風時爾軀糜潰爾
口壊我床安穩我枕欹平時多賢貴不及念日偃瞑休
恬怡(一本作/怡怡)
　　哭辭
一哭摧心肝屢哭彫朱顔心肝摧日痛朱顔彫日乾二
十人未壯我衰巳毛斑古人不得(一本/作可)見今人誠可嘆
　　古興
出門將何從與物隨紛紛不得所欲為還與俗人羣外
跡久巳非獨嗟心所存自信有可羞彼人何足論
　　秋居
秋居寒蕭踈秋意愁交并飽犬無吠志飢烏有凶聲庭
空鳥交下墻穴鼠更爭浩歎欲出門日暮不可行
　　雪中聞鳩
孰謂拙者鳩巳厭不可彈吾寒方病雪爾何雪(一本/作喜)自
喚寒城千萬家什伍赤兩骭通衢結沮氷走指堕或半
門閉市無人竈冷煙不㸑俗以雪為賀我獨雪之歎富
貴宜為憂不憂亦何患
　　吳江長橋
老匠鐵手風運斤一挾刄入千山髠明堂有在不見用
此為失地猶濟人西瀦巨澤江海通獰風撼地波撑空
當道獨能支地險更東安得與天窮莫比垂天紳莫比
跨地帶渇龍枯死乾無鱗絶海失舟踏鯨背秦帝東遊
逐仙跡累重肉多飛未(一本/作不)得三洲水隔不到山借得
紫虹千萬尺平時塵土埋吳雄吾亦棄劍來遊東欲觀
水盡朝宗海安得身乗破浪風為約他年可歸處頻倚
欄干不思去季鷹范蠡不足竒待我為名千古歸
　　題滿氏申申亭
申申亭者名自誰河東大人身銘(一本/作名)之方其作亭自
休息固欲申暢名其題雖然自奉頗幽樂豈敢兼忽當
世為若日所憂非所及因以遯世無悶辭丈人踈髙喜
自適志不限約來無時門無賔僚車馬絶室有几杖衣
冠(一本作/巾冠)欹夜徑行招海月伴晝榻坐與天雲期春林
喧和鳥聲好勝聼俗論相啞(一本/作嗢)吚塵埃縱爾得風力
卒不到此徒自飛亭前朱朱有冶態亭下白白無俗姿
好木留存竟見實惡草鋤㧞無容茨嘗聞景勝未易敵
須有大句相參差故吾經年不敢徃日望詩老力可支
偶來為游適巳晩花梢尚有春餘遺髙哦遶樹惜時節
拾嚼紅庁行逶遲回㸔北林竹萬顆(一本/作箇)寒氣(一本/作翠)欲
起凌人威清風時來助氣勢寒甲夜聚言語私方將投
間日來此脚踏樹下成交蹊無端塵土又為隔明日跨
馬西北馳心思夢好定頻到不必直俟歸風吹
　　晩嵗
晩嵗(一本作/嵗晩)意不適新詩老無情萬古共(一本/作去)一嘆百
年行半生貧憂世累重賤喜身責輕義有不可嗟(一本/作必)
(可/嗟)非吾不能平
　　聞太學議
白日流上天牛蝨無遁形萬目盡為用而不駭日明穴
鼠夜值螢嗾嗾相聚驚鼠穴不日通鼠足不日行巳矣
不日識乃此螢爝矜鮞鰕䧟井坎莫與江海爭籠禽不
失飛詎識雲漢𡨕咄哉浮薄兒勉為髙大營
　　贈别晏成績懋父太祝
懋甫相門兒家世踏(一本/作㳫)纓紞早年綴官薄青衫蔚於
菼本宜多驕矜不謂鋭意敢意貪英雄交一手欲四攬
偶來濫予㑹臂搦手巳頷酒獰誇胷襟頂踵都一膽壯
心羞摧藏義内喜葅歜要言相死從(一本作/死相從)顧豈苟難
斬聼其自陳論峭㧞不平漸要之當一切固令不黤黯
(一本/作黮)憶予少年時亦自喜黠㶒於今老而悔壯意(一本/作志)
日凋减惜夫相遇遲君放我巳檢驟聞强大語若虎餓
得㗖巳無相髙心徒有志氣感春風吹天昏醉目睨愁
慘念當相别去兩懐不無黪何時重來過慰我涸轍噞
唯其去後懐猶一飽復歉幸有西南風時作寄我槧
　　别張粤南夫温子堅元白滿執中子權黄兾端微
始吾得三滿自謂得過人一日不見之巳恐愚賤濵憂
思叢中來腹腸生毛鱗輕舟刺而南久結願解紳入門
顧我笑喜氣沃以新徐徐相抽尋軋軋聼引陳先生固
天賢擬議何可鄰諸君人相得熱炙杳相熏而我拱其
間貪喜乃失神鳯凰朝百鳥鴟鴉亦來羣然其氣類同
終獨鳳鶴親發為鳴聲和上下相鏗純苟非治平世不
得此類馴故其聞之者舞蹈相揺振輕風促回舠後㑹
无涯根(一本/作垠)作詩謝幸甚顛倒迷歡欣如將銘自賀又
欲書諸紳
　
　
　
　
　
　
　
　
　
　
　
　
　
　廣陵集巻三
欽定四庫全書
　廣陵集卷四　　　　　　　宋　王令　撰
　　寄李常伯滿粹翁
我思古人不可見獨以兩眼紙上求苦讀才疲即伏枕
亦兾夢寐從之遊每疑賢聖世間有豈獨古出今則不
心之所藏弗靣見常恨世腹不可搜雖然其中充美者
間或外發文章彪揚淮而南誰名聲盛說李滿乾萬喉
青天白日所同見衆亦不敢加瑕疵而余零丁始就學
獨矯衆棄先拈(一本/作抬)收要其所學與必至不止顔孟須
孔周决將健走獨取到顧我不肯少待留新詩惠見薦
自讋若遇重壓併見投星機織成付地錦神冶鑄出舂
天矛輝光交華目反眩􁩲咀過美涎并流退歸畏愛復
願學恍若見富潛謀偷顧其才力非當對猶以一髪紖
十牛使我苦勉不少(一本/作可)得搦筆欲下先慙羞有如姣
惡各具(一本/作異)體肉骨不可强彫鎪或云才華乃天與何
寡不益多仍(一本/作猶)裒幾時髙車得(一本/作來)㑹合預期蹈抃
呼旁陬臨風呻哦欲有寄自恨拙繭無長抽
　　寒林石
嘗聞千嵗松為石豈意今逢林出屏苟非木根久自化
豈此石理能有靈世間萬怪浩莫(一本/作難)問枉哉山海徒
有經舒山虢水固險異疑有神手藏幽㝠
　　謝束丈見贈
賤生不自辰親没身孤零家無一稜田不得農以耕巧
智不迨人工賈難自名妄來覷(一本/作親)文字朱墨紛縱横
合窮心狂髙不肯束世程掲欲望孔孟今昔相招迎去
古逺莫到復今難回行窮歩匍匐歸失虎犬不成顛倒
塵土中甚若魚噞羮祖死不反骨姊寡歸携甥蒼黄無
為謀嘆慨私失聲叩頭屋厦借解衣鍋蓋(一本作/盎釡)賡(一/本)
(作/更)甔石固莫致升掬猶時營學左世共笑身賤人交輕
父戒子勿効妻引夫無朋妄承西來招喜色轉以騂非
惟巡脱死始有心期生兒童相回環朋友推弟兄有問
多無對新聞多慚驚自羞陋淺人偷竊幸未黥風窻敝
清虚飽腹摩膨脝睡足起有書案几交堆盈自喜主人
仁不我賢而惸新詩重來貺褒揚借光榮何以示相謝
以銘踰血盟
　　夢蝗
至和改元之一年有蝗不知自何來朝飛蔽天不見日
若以萬布篩塵灰暮行嚙地赤千頃積疊數尺交相埋
樹皮竹顛盡剥枯况又草穀之根荄一蝗百兒月兩(一/本)
(作/再)孕漸恐髙厚塞九垓嘉禾美草不敢惜却恐壓地陷
入海萬生未死飢餓間支骸遂轉蛟龍醢羣農聚哭天
血滴地爛皮蒼蒼𡨕𡨕逺復逺天聞不聞不可知我時
心知悲墮淚注兩目發為疾蝗詩憤掃百筆秃一吟青
天白日昏兩誦九原萬鬼哭私心直兾天耳聞半夜起
立三千讀上天未聞間忽作遇蝗夢夢蝗千萬來我前口
似嚅囁色似寃初時吻角猶唧嗾終遂大論如人間(一/本)
(作/然)問我子何愚乃有疾我詩我爾各生不相預子何詩
我盍陳之我時憤且驚噪舌生條枝謂此腐穢餘敢來
為人譏爾雖族黨多我謀久已就方將訴天公借我巨
靈手盡㧞東南竹栢松屈鐵纒縛都為箒掃爾納海壓
以山使爾萬噍同一朽尚敢託人言議我詩可否羣蝗
顧我嗟不謂相望多我欲為子言幸子未易呶我雖身
為蝗心頗通爾人爾人相召呼飲啜為主賔賔飲啜嚼
百豆爵主不加詬加歡欣此竟果有否子盍來我陳予
應之曰然此固人間禮儐价迎召來飲食固可喜蝗曰
子言然予食可愧哉我豈能自生人自召我來啜食借
使我過甚從而加詬爾亦乖嘗聞爾人中貴賤等第殊
雍雍材能官雅雅仁義儒脱剥虎豹皮借假堯舜趨齒
牙隱針錐腹腸包蟲蛆開口有福威頥指專賞誅四海
應呼吸千里隨卷舒割剥赤子身飲血肥皮膚噬啖善
人黨嚼口不肯吐連床列竽笙别屋連嬪姝(一本作别/室閑嬪姝)
一身萬椽家一口千倉儲兒童襲公卿奴婢聨簪裾犬
豢羡膏粱馬廐餘繡塗其次爾人間兵皁倡優徒(一本/作兵)
(倡釋/老徒)子不父而父妻不夫而夫臣不君爾事民不家爾
居目不識牛桑手不親犂鋤平時不把兵皮革包矛殳
開口坐待食萬廩傾所須家世不藏機繪繡緜(一本作/繡繪錦)
衣襦髙堂傾美酒臠肉膾百魚良材琢梓楠重屋擎空
虚貧者無室廬父子各席居賤者餓無食妻子相對吁
貴賤雖云異其類同一初此固人食人爾責反捨諸
我類蝗名目所食况有餘吳饑可食越齊餓食魯邾吾
害尚可逃爾害死不除而作疾我詩子語(一本/作言)得無迂
　　寄滿子權
吾愛子權詩苦嚼味不盡窮思欲名狀百比無一近初
如貪追兵屢請忽許進旗旄左右幢㦸劍後先刃方爭
奮拏先忽覩斬亂狥徐驅得平郊萬甲合一陣偏裨走
起頗中間坐吳臏喊呀鬭志酣髣髴窮敵訒前軍奔交
兵後馬走斷紖須臾聲金收萬噪快一儁羣降挑戈矛
叩拜乞用釁蒼黄請命間竊視不敢瞬𤣥雲壓空虚半
夜暴霆震睡耳起欲掩驚仆失肝腎壯者固巳然况余
乃齠齔及其久詳味欲吐復自恡有如羅百珍次第嘬
嚼順貪豐不辭多愛美忘餘餕故其㽞人口雖乆咽喉
潤何時匹馬來(一本/作東)畏愛氣兩振唯其未合間如不獲
謝藺望風為此詩顛倒猶合燼
　　再寄滿子權二首
秋盡啼衰蟲君思云奈何我愚得君思合少君賢勞我
心則多非獨辭源長瀉海為江河平生未始有㸃(一本/作玷)
缺玉日拂拭金燒磨尋常貙與貍見一足已蹉又况一
地卧三虎狗彘雖勇何敢過揚州我何思青山無一螺
午市不畜寳米鹽財如他而吾三夫子一身各丘軻瓊
林自生寒結露成氷柯文章日組緯玉機飛金梭誰有
真珠繩結作張麟羅㧞為當世祥聲為太廟歌我願叅
衆民手足揺婆娑
有錢莫買金多買江東紙江東紙白如春雲獨君詩華
宜相親綴連巻大十牛腹要盡寄我無寄人我將携之
東(一本作携/之東海去)脚踏海水洗齒唇轉來清澈飲百斛蕩滌
腸肺無纎塵嘗聞泰山髙髙處天為鄰借如無梯不得
上亦欲大呌呼天神鋪陳君所詩噪口雷鼔震世多俗
耳固莫告當冀上帝依稀聞正聲定不感凡類舞躍百
鳳千龍麟安能學俗兒一巻不復呻天公聞否尚未快
(一本/作决)安得纎翼穿秋旻
　　答束徽之索詩
世味久已諳多惡竟少好惟詩素所嗜决切欲深造人
安已不休衆恥我獨冒有如獺行跡欲改復自蹈肝腸
困尋搜吻舌倦搏造心靈無餘多為此日有耗巳勤尚
無成既苦每自勞自笑如秋蟬飢極不止噪努力排韓
門屈拜媚孟竈惟此二公才百牛飽懐抱我如餓旁(一/本)
(作旁/飢)者盻盻不得犒不知去幾多窮行究未到無門隔
籓籬發罅窺堂奥愛之不可入抵觸發狂譟借使苟有
成不知竟何要孤名非所求弊俗詎足傲况乃非所及
窮海未為浩不知何時休定訖死與耄因疑今世人恐
有我同操徽之才超髙竿幢出標纛為學尚淹藴富櫜
不肯暴文章内未豹外襲一以皂大論尤堅强推舟出
行奡珉砆不施功徑欲制珪瑁幸此不我陋敎誨日陳
告昨因語及詩請我使自道屢謝不得命迫窄遂顛倒
披堅誘羸兵伏瓴待穿盗取勝雖然必窘窮亦堪悼勉
為瓦磚投幸有金珠(一本作/珠玉)報
　　寄滿居中衡父
前㑹去莫追後見來死期别嘆後見難悔恨前㑹稀惟
吾衡父兄(一本/作友)金純玉光輝裁磨殺圭角不與瓦礫齊
大匠陶百窑不問履下泥一衡舉十鈞何棄毫與釐余
獨何為人乃不忍使遺有如横道芻萬足踏不疑子何
嗜好殊獨俯掇(一本/作拾)以歸整束使不茨欲令襍蘭芝蘭
芝有天香芻賤雜則非然其厠置間適與薫染資文章
每借觀罅隙窺晴曦議論使坐聼穴瞶聞英池春園或
承招遊騎亦許隨劇雲愛風枝爇火圍夜棋縱談心(一/本)
(作/襟)開張倒笑冠欹披匹馬載以來東首頸脰疲夜夢不
厭勞百里夕一馳想見目與眉百障千藩籬不虞自投
置遂若鳥遭黐何時獲因縁連箠促馬蹄誓當盡晨昏
不復起退辭
　　自訟答束熙之
洞洞之室或者穿巖巖之墻或者縁墻縁室穿(一本作/墻室穿)
(縁/)來何哉中有玉萬黄金千金玉固非盗所有盗者然
衆人不知謂爾富不知爾自(一本/作亦)何心顔盗財固為小
人戮盗名自是君子奸咄哉自訟毋自欺幾希不在穿
縁間
　　謝李常伯
人從東南來忽得連紙詩行義不赫曄名聲無萎蕤雖
嘗誤見辱旋則拜席歸别久謂巳忘不圖猶記之長封
大書字顧我巳忸怩開縢把之讀推與果失宜剥虎䝉
羊猪借使出類竒見豺先自奔遇豢還羣隨是故古之
人為巳賤若斯有聞未之行季路終不嬉名浮過所實
孟氏恥以非今而承所賜乃此亦可噫賢者寧過哉當
是我有欺忍愧讀終篇喜驚改肝脾嚀嚀教誨言舉舉
仁義辭初令探本根喻以海與池乾坤老六經遺編爛
孔姬尚恐惑異說教之無遷移强聞終日乾仁不三月
違卒以二者終要我勉不疑百誦百再拜下淚如掛糜
(一本/作麋)交朋百愚䛕此語聞之誰憶初從粹翁睡耳忽得
提震驚破百昏寐覺悼前迷今而去之久苐塞心叢茨
驟承夫子言快斧加芟荑舊穢忽剗削新除(一本/作涂)坦平
夷念當不舎去戴服同冠衣猶恐免袒間復作須臾離
且將鑱之心不止涅之皮二者苟不能終死庶不遺平
生苦嗜詩此篇况驟馳喁哦夜不休齮嚼午忘飢仰嗟
天骨雄俯嘆人莫為星明有常髙日圓無食虧讀久口
益嚵舌軟涎流垂想當措意初嚼雲吐虹蜺唇牙哆華
鮮肺腸湧光輝故其紙上言飄有霄漢姿何可對酬謝
約(一本/作度)海量珠璣
　　對月憶滿子權
長風掠海來吹月散百鍊(一本作/白鍊)青天豁四碧雲靄不
容縁牕軒飄先秋露氣入簟扇寛(一本/作空)庭生夜凉蚊口
不得擅人靜暮客去坐偃適自便清牽睡思醒明發醉
膽健披風睨白月瞪視不為眩未甘景獨勝思出大句
衒狂搜得無竒猛吐復自吮篇成若奴婢氣骨終(一本/作竟)
凢賤棄置不復收嘆感退自旋起探君寄詩兀坐諷百
遍駮哉劇雄勁百札洞一箭間逢騁新竒春雲弄晴霰
古鏡終重厚九鼎掛一鉉吾嘗笑夫人語富則自願及
嬰愛君念始自信惓惓閲女當求嬙慕士在獲彦鄙哉
尋常者何用目識徧得逢誠幸多既别遂堪喭乖離時
况久㑹合卜未先思之不可見飛魂不身戀秋城崔嵬
髙圍我屹若圈安得擘風翅飛出不自殿巧為相見謀
反覆竟未善惟當逺相要共借月為靣相離苟同天舉
目亦兩見又况相去間財止百里縣不知竟可否寄詩
代請勸
　　八檜圖
客有要我八檜吟手携八檜圖來懸掛張滿壁惕可駭
盼顧左右同嗟嘆旁摹石刻署名狀各有憑附相夤縁
或髙相扶互倚礙或斷欲蹷猶支顛强枝抝回信有力
髙幹復俯蛟虯拳尋根及枝逮條蘖例不㧞直皆旁偏
雷疲風休雲雨去蛇龍鬭死猶鈎纒安分爪角(一本/作無)與
尾鬛徒見上下相蜿蜒不知生時竟何謂畧不參類常
木然宜乎今古惑昧者揺擺舌吻歸之仙一龍盤拳老
髙大傳云(一本/作曰)聃者由飛躚當時駕鹿蹋以上跡有町
疃遺相連多應蝎殘鳥啄啄不爾誕者强鑱鐫聃能惑
人已自幸豈此上去能欺天借如聃功可升躍鹿亦何
幸飛相連於中一木特甚異膚華逆理紐左旋傳云聃
人(一本/作手)所自栽我知此語定鑿穿苟令實為聃者植推
以天意猶可言當年曷不紐向右若曰世為左道牽如
何衆輙(一本/作識)不省究反重神怪令聃專乾坤中含萬品
彚此獨自異誰令旃(一本作/殊陶甄)窮思竟慮莫可索欲世不
惑誰能搴(一本/作褰)仙書虛荒喜誕妄推説事理尤緜延世
人一讀即化變日望飛奮相迷癲豈非此木乆樹此浸
漬亦為異說遷故其形植與生死時以異怪招驚憐先
時世不早斤斧放大其老訛誇傳當年同生好材幹半
以直伐成燒燃憑妖附誕相樹立卒自死活終完全葉
枝凋踈不有蔭材直弗柱曲莫轅不知留存䕶飬者竟
以何理惜不捐我有尺鐵大剛利久以鑄斧磨山巔卒
無柯柄尚棄置懶乞月桂求嬋娟
　　秋夜
秋夕不自曉百蟲齊一鳴時節適使然鼓脅亦有聲爭
喧鼠公盗窸窣蛇陰行獨有東家雞苦心為昏明
　　答束孝先
純金出鎔鑪(一本/作爐)烜赫掩熾火錦成洗春江衆目炫莫
柰魚鹽物誠微誤用幸不涴君家兄弟賢我見始驚夥
文章露光芒藏藴包叢脞關門當自足何暇更待我固
知仁人心姑欲恤窮餓苟論才不才自合棄如唾憶昨
西來初戚惕侍(一本/作恃)客坐交持駕説口張闔不可鏁間
發辨經義鐵舌莫摩挫髙文忽下投白日駭天墮眩怖
欲前掩布帛不可裹初視(一本/作觀)固宜驚獨獲亦堪賀又
如遇(一本/作逢)貴人繡錦飾婀娜回眸忽自鑑惡靣復窶裸
屈降心巳甘嘆憤志亦頗雄髙豈復爭愛恤亦加荷大
詩又(一本/作忽)來及推與太浮過自無賢可稱以是惡甚播
譬如享尫人豆食止則可苟强擔石負蹉跌適足禍何
以論報心結草効鬼(一本云結/草同魏)顆
　　戯食雀
秋風雲氣寒秋雨晝夜兼飢禽濕不飛左右煩顧瞻有
雀獨飛下施徐入吾簷毛羽刷參差嘴距交鈎銛(一本/作鉗)
跳乗新舂箕取飽公不嫌而吾本有意聼之取微纎忽
驚自飛去􁀙聿不少淹反就髙髙枝啁􁛲氣不恬嗟乎
此微類豈不無以厭來既冐彈射固難責其亷然(一本/作而)
余乃無罪見怒何過嚴
　
　
　
　
　廣陵集巻四
欽定四庫全書
　廣陵集巻五　　　　　　　宋　王令　撰
　　金繩掛空虚自勉兼示束孝先
金繩掛空虚日月繫兩垂天童坐戯弄縱掣成東西百
年未死間晝夜無窮期短短固可惜舒舒定非宜有聞
未之行有學未及知白髮巳班踈朱顔亦童黎智慮昏
晩年聰明退前時縱欲加自修去日何勝追奈何少自
廢老則成空悲
　　寄洪與權
與權江南來適自滿門㑹初無合我志財以客靣待時
時相鈎探稍稍互酬對根源豁披張扄鐍失分解君然
頷還嗟我恐敬若戴相逢時既多相待兩交快予初請
子交子曰何可外中又謝不徳卒曰吾而愛既而苐以
年子合我兄拜揚雖士云多徃徃事冠帶中間滿夫子
崛出百萬最更以子從之而吾米則稗朋從偶許攀㑹
合日與在春晨巧誇招月夕因論話書狂逸飛蛇碁毒
甚含蠆相謀務竒勝聚口笑拙敗貪驩不知嵗冬律忽
移再余飢奔先西餓色靣留菜子待去亦恨書以問我
奈别來君何如思子我心痗朋分無舊歡世險有新態
髙言足瑕疵俗學牽細碎貧知身貴重病覺學力怠壯
心已無多况去日有退豫期後相見頑陋徒老大好勤
寄余書思子百憂萃
　　寄滿子權
子權今謂何久不治蘭書子素賜我多豈以此遂疎予
亦知嘗時病與貧相俱冉冉草没階客脚不踏廬貴者
事名位崖岸誇異殊賢者縱肯來顧我欲取(一本作/取取)無
惟餘齪齪徒吾亦羞與居潭潭一室空編帙環三隅暴
陽不憂償偷飽幸未誅且可延朝昏憂思老頑愚獨有
思子懐涕下時喑嗚
　　冬陰寄滿子權
𤣥雲載雨惜不下北風吹急水相黏周遮覆蓋不通透
錮結巳厚難披燖微陽未復老陰壯計去暖律時猶淹
青天何可一日失漸恐此去無由瞻日馭自懼不得脱
畧出急入地下潛憑陰托寒恣凌爍風伯得意(一本/作志)欣
沾沾但幸天公不省悟誰顧地下人嗟讒隔絶霜露曠
不下帝有潤澤何由霑非惟勾芽凍天折亦恐萬類由
兹殱九龍銜火互相煖稱有日我借不甘羣兒鋭奮不
量席欲仰吐氣吁以炎惟有壯士抱劍卧思得美酒聊
自酣
　　弱弱誰氏子
弱弱誰氏子鮮鮮一何姝來奔富人家妻與富人俱(一/本)
(作/居)嚴(一本/作華)粧問夫子我豈彼室如夫子笑遣之彼寧與
汝(舊本/作爾)都升堂(一本作/褰裳)由阼階徳色溢以舒親賔不敢
笑退語相嚱吁髙堂聚羣婢唯諾相咨睢家事忽不圖
顧指取自如朝令拆柱薪暮遣藩籬除風雨半夜來百
釁生不虞屋壓盗隨至夫死别嫁夫東鄰有淑子(一本/作女)
惟(一本/作恬)不事鉛朱端居待人求正色不敷腴清鏡見(一/本)
(作/照)白髮行媒不顧閭不知愛妻人取舎何異歟
　　贈黄任道
長河之流幾萬里駭若瀉自天上來奔湍衝山㧞地走
直有到海無邪回人之所觀乃流沬猶以激射憂天摧
想其根源發聲勢如縱烈火燒千雷古來走死萬萬脚
竟莫識自何來哉我疑鴻荒混沌日冲破天地之元胎
夸娥揺頭巨靈走避不敢道曽疏開鋤耰之成乃畎澮
欲計議此誠可咍長㠶大艦不敢絶尚恐飄去無垠崖
愚兒脚慣踏潢潦安敢逆此如泝洄
　　答黄藪富道
角角適時足力走猶或遲從而不逮人不若坐視之而
予始用此巳無先人思間自念斯世固亦未易為以其
得而慚曷若退自宜老身可孔顔餓死猶夷齊予心最
樂此尤喜用自持豈將六尺軀賤易五羖皮但無百畆
田得(一本/作可)抱剛氣歸年來事窮蹙露暴無自依姊寡不
能嫁(一本作無為家又/一本作子得家)兒孤牽我啼平生事文字無路
活寒飢勉從進士科束若縛襁兒時時忽自笑(一本作/笑自忽)
徃徃窮加悲(一本作/述窮悲)有如髙飛鳥中路飢自低鋭知從
食來不(一本/作豈)意身投黐神龍拏白日挾雨萬里飛使其
(一本/作之)口有銜安得無馴隨雖然平生志固未忍相遺間
時自散開縱吟助嘘􁃩財將舒(一本/作輸)己和豈敢偷人知
黄君道徳者術業何頎頎手提九黄鐘旁取折籥吹懸
知失氣類誤以唱和期不知里社歌不可郊廟施况余
衰病餘有氣亦巳卑加之困俗學羝角方牽羸詩陳盡
自道幸子憐無疵(一本/作玼)
　　春風
春風東來暖如嘘過拂我靣撩我裾不知我心老有異
亦欲調我兒女如庭前花枝笑自愛風裏草力更相扶
旁林曲樹足飛鳥不問燕雀鴟鳶烏求雌要雄各有意
豈但聞競爭春呼春巢成多夏卵衆明年計此更有餘
非唯喧呼亂人耳漸恐巢穴妨人居收殘射中豈無道
我亦力可彎長弧林深枝曲矢不入况弓待借家所無
行吁坐盻不可奈安得靜黙投身俱
　　長風
長風吹百草勢力亦隨靡地長風易休草力復隨起長
風隨令歸風去何時來百草安正繁蘭生爾何哉
　　東風
東風來幾日窮巷不見春不知得花由只見挿花人東
(舊本/作春)風能幾時聼爾多歡欣徒恐春風歸汝我同悲辛
　　哭詩其一
死者徒巳死思之恨無涯生者非素心還作死者嗟今
古悲畧同斯道竟奈何哀絃直易絶哭詞曲難歌
　　其二
朝歌聲吁吁暮哭聲轉無聲無血隨盡安得目不枯目
枯不足嘆無目心自安目存多所見不若無目完
　　其三
切切復切切淚盡琴絃絶憤氣吐不出内作心肝熱朝
漿渇不勝暮潦濁不清何以慰我懐安得滄海氷
　　其四
哭莫傍滄海淚落長海流流深風濤多駕蕩覆我舟不
若灑春草荆榛蕪蔓莖怨氣觸草死猶得香蘭生
　　其五(一云又哭/詩二首)
朝歌憂思多暮歌無奈何偶嘆氣亦絶未慟血先沱淚
落入口少不如出眼多安得常病軀不為瘠且瘥
　　其六
目雖淚所出由來心乃源白日照我靣意欲乾汎瀾而
不照我心我淚何由乾况在重雲遮使我何自安
　　張巡
禄兒射火燒九天鬼手不撲神聼旃羣庸仰口不肯唾
反出長喙嘘之燃睢陽城窮縮死鼈危繫一髮懸九淵
巡瞋睨逺兩眥拆(一本作/折兩)怒嚼齒碎鬚張肩恨身不毛
劍無翼不能飛去殘賊嚥翁軀腥刀子磔爼日嚼血肉
猶經年霽雲東攘兩臂去西來才有九指還胸中憤氣
吐不散去隨箭入浮屠㙛忠窮智索其自効更臠愛妾
嘗飢涎我疑没日賊不食恐其肉酖死不痊又疑身骨
不化土定作金鐵埋重泉何時山移陵谷變發出鼓鑄
戈或鋋吾如得之顧有用不誅巳然誅未然
　　贈李定資深
渉川固有道造舟不如梁曽聞水覆舟不聞死乘杠奈
何掲厲子先先勇褰裳豈盡水害人固亦謀非臧鳳雖
謂靈畜無竹或(一本/作終)死飢竹今無方無鳳云非其時使
之羣(一本/作隨)鴟鳶飢飽為止飛非惟失所(一本/作厥)靈亦與彈
射期
　　又
坦坦誰之田施施繳且弋烏來玩其機鵲至喜其食長
鴻飛㝠㝠志與萬里極豈無啄飲心寧飢不人得湍激
日蹙蹙風稜勢漫漫奈何舟上人試死才一間苟不以
利渉安坐思誠艱客雖懼謀梁而木嗟在山
　　古廟
古廟隆隆敝庭扉風雨剥壁黦柱榱我來安知神所依
穹堂窸窣風旛旂神君龎軀突鬚眉視我睨睚坐倨箕
惕爍觀者駭不怡羣鬼後先張福威直東之廂步逶迤
目益所見怪可嘘馬牛羊犬雜豕雞或戴以首旁四支
間有人靣身亦非老祝趨前為衆詞口吻囁嚅言嗢吚
稱别狀類顧東西唱號名字分何誰空虛㝠寞非所期
豈亦以此為人尸視其膚革巳彪狸寧有中反恬肝脾
又有械器身挈持(一本作/提携)傳言癘疫此乃資古之日行
厯虚危猶恐盛陰鬼所隨磔儺於門驅使馳今安取此
廟以祠不念延虚殆尫羸農凶年多苦餓飢苟幸得飽
不擇(一本/作釋)祈來則拜叩盡敬祗幸天之澤偷自歸民徳
且恐報之時餗肴豊鮮牲魚肥欲奠以獻更濯巵進謝
千語拜百低工鼓於庭巫舞衣祝傳神醉下福禧農謝
神去祝徹之庭前匕割棄餘遺鵠烏下爭趂不飛回顧
神靣如故時意者不為祭謝移嗚呼神固非吾知
　　襍詩
方春不種蘭終嵗無自佩良田弗加芟徒穉亦無嵗空
令雨露恩日夕被蒿艾安坐飢怨天此理果誰在一日
不為田百草巳有根况復間三時其穢何待論豈不有
錢鎛從羞慵借勤嵗晩憂不耕何獨議鋤耘毶毶晩春
樹上下聚百蟲不有口似躉則生尾如蜂設不二者然
亦徒生無庸清陰不可居嵗晩還秋風
　
　
　
　
　
　
　
　
　
　
　
　廣陵集巻五
欽定四庫全書
　廣陵集巻六　　　　　　宋　王令　撰
　　猛虎
猛虎出白日其欲未易量人人有怒心常懼不敢戕壯
士獨何者忿氣裂怒腸脱身㧞劍去奮躍如驚翔雖挟
必勝術豈無邂逅傷虎不食壯士壯士自虎當意貪衆
人完豈暇為軀防虎死衆人惠虎存憂一鄉果哉彼丈
夫頼有一劍將使其無所操未免伏道旁有劍不刺虎
為謀信非臧無劍徒虎爭雖勇適為狂利劍亦可嗟人
有我獨(一本作/獨我)亡日暮南山阿直道何可望一虎固已
爾况復千豺狼
　　答問詩十二篇寄呈滿子權
　令既愛盧仝蕭宅二三子之詩而猶恨其發之輕也
　然忘其効而更重之則得矣逮子權之起予予實慕
　之輙為十二篇其意亦不異子權所謂東墅諸子答
　問者予獨廣之爾其水車之篇獨異於子權然特其
　文則然吾之子權與吾與他知詩者謂為不異也
　　鎛問耒
金堅雖不磨木曲亦已揉幸䝉主人用反要主隨後適
從(一本/作彼)慵耕兒雖功不見取良田常無収何塞不耕咎
　　耒答鎛
我用常在金任金適由木苟得金為用何惜木微曲幸
得主人隨不恤汗行犢必求隨主人我用諴不足
　　又
我用於主人良田无虛種主人不我以我適為無用不
知主人飢嵗卒安自奉由来我求人孰與求我重
　　又
我必為人用不必用於人若也責不耕君眞問諸田
　　耒問鎛
一畦失之荒爾力亦可耨天下方漫蕪爾功亦何有
　　鎛問耒(一本作/答耒)
天下方漫蕪顧我適有庸使其巳除滌我將何以功我
豈大無效(一本作/無大效)自是用我慵
　　耒問斧
子斧誰爾為黒白大分别朝伐一樗死暮伐千樗蘖爾
終不自謀幾日(一本作/幾何)不缺折
　　斧問耒
大樗吾猶伐小樗何畏蘖吾缺猶俟磨爾折將奈何
　　水車問龍
来何必召雲去何必飛天我名不為龍何能雨爾田
　　龍答水車
神龍謝子車子能未足多上潤雖已然(一本/作足)下竭將奈
何
　　水車謝龍
水車謝神龍下竭固無奈旱則我為用爾龍尚何謂
　　龍謝水車
神龍謝水車吾語爾来前爾雖用於人亦我用於天在
物固不同於用豈殊然水下髙田乾爾能俯水取假人
不爾用爾受田責否吾身雖為龍動亦天所主天猶不
有命我安事為雨
　　秋懐
槭槭庭前樹(一本作槭/槭庭樹葉)朝零非昔稠呦呦草蟲鳴暮急
曉未休爾雖無不平豈亦有哀憂胡為勞吟呻與士傷
感投壮士亦何者哀我與蟲酬所抱不列陳調苦難謡
謳髙目有逺見直懐羞曲求蒿藜襲乆安功名忘前休
日月忽未幾天地今復秋少壮負所懐老大將安謀生
無及人功死骨埋泉羞胡為不奮飛徒與寒餓仇
　　中夜
晝日苦卒卒忽焉(一本/作然)不加思長夜漫不眠起復日所
為所為浩多愧不與初心期虛云聖賢學實從世俗歸
雖恥猶奈何長歌涕垂頥
　　又
擾擾從俗為日與所學戾茫茫坐三復心面自相愧守
道惡從人取俗(一本/作食)患髙世誰令二者異不得一吾致
　　士患常不學
士患常不學不學常㒺然學成安所施用舍繫諸天孔
孟去已乆寥寥泣遺編斯道未易為今古如同年
　　舉舉媚學子
舉舉媚學子居曰不吾知知而有不能無乃失於欺不
知未為患不欺浩難期咄哉天下懐何以天下為
　　秋日
秋日不照天秋雲自明晦脱葉下衰草蜩蟬事今退天
地功方成草木猶怨顇志士感所懐長吁下清淚
　　秋興
秋風吹人有髙興醉懐感物傷盛衰秋来縱得蒿艾死
嵗晩已非蘭蕙時哀歌不入俗耳聼大笑自與萬古期
長鴻𡨕𡨕爾飛好雖有繒繳安所施
　　翩翩水中舟
翩翩水中舟既滿何用載主舟者誰子無乃忽於敗兼
濟雖期仁過任適為害自是人致然已溺何足怪
　　書懐寄黄任道滿子權
西風吹雲空晴日露髙曬駑馬無速騁歸客思逺届長
林剥霜紅逺水漾寒派露蟲悲自(一本/作且)咽風菊老猶介
昔予来方春㷔㷔樹生態今歸亦未幾馬踏落葉壊時
物固有然盛衰信難概吁嗟為生勞黽勉計無奈伊余
有遐致乆此困俗械嘗思擺絶去自放出世外髙懐樂
天寛逺目斥人礙有田足晨昏有圃具葅菜父母不待
養妻子固易頼世孰得丘山亦孰失蔕芥人自能輕重
吾將守所愛六經老誠明萬古熟成敗得時為醢鹽滋
味和鼎鼐失猶有萬世令名自沽賣自視乆已明决不
事謀蔡寄詩侑子觴期子和而(一本/作且)再
　　令既有髙郵之行而束先兄弟索余詩云
擾擾利學者乆不可與謀讀書乃何為老不知軻丘弗
恤義所在務期髙爵収嘗聞失則嗟不聞得之羞知誰
洪其源使世乗其流於今巳汗漫更乆將遡游嘗聞古
人言饕餮為共兠謂惡豈必多偷飽徳弗修不知自思
者舍此何所由故余早知懼誓將異人求寜為寒餓嗟
不同富貴謳此行况有獲師徳髙前修因嘗請子行勉
子無逗遛於吾乃何有同病不獨瘳雖愛謂予然尚疑
子終不惜子有髙材竿幢揭華旒苟能自擺去不為世
學囚行將見逺到强弩射弱菆何必請予詩自合治子
輈
　　酬束丈貺詩兼叙所懐
白日立中路犬去不形相夜以(一本/作有)盗自来何敢怨犬
傷主人忽加念謝恕犬無良盗子愧伏前有言願加詳
見賜固巳多恕犬誠未臧
　　惜交詩贈束孝先
千金得寳刀不若得揷歸寳刀雖云利邂逅傷瘡痍傷
瘡有復日傷皮無完時不若逺所傷取揷安自持一鑿
以成井再鑿以深資清泉冽其中定徳發不移飲可沃
吾心浴能清吾肌此道如必尚(一本/作當)庻幾有常為既庸
銘我前又書薦余知
　　再贈束孝先
玊缺見不撓劍折知真剛張目不見心人固未易量念
我未知子徒知(一本/作然)外觀望安識子所懐赤日包白光
去去終我身兩兩無相忘縱予道路憂骨尚付子藏
　　卜居
吾求一屋逮兩月貧不謀貴(一本/作富)何以圖朅来自放就
窮巷幸得之喜何敢吁頺簷斷柱不相締瓦墮散地梁
架虚門無藩䦨户不閉時時犬彘入自居主人於我莫
自致為我補葺加垍塗翻翻匠氏乃誰子頡頏作氣厲
呌呼羣雄洶洶助聲勢睥睨凌我要我酤歸来嘆息無
自得兩日財致酒一壺徴多償少意不惬棄我忽去如
逃逋重来閴寂不可問依舊四壁編空蘆嗟余雖貧日
猶爨可不善為盎釡謨外户不閉古則爾今也盗賊過
街衢乞錢買籬作籓固更學關楗防朝晡鄰翁問我乃
何者得毋亦以名自儒王朝潭潭聚冠盖幾人不載卿
相車子何布被不盖肉浪自名士(一本作浪/稱為士)實則奴假
為無能守編户猶可自擇安閻閭胡為慘戚卒困此去
矣何屋不可徂此居卑注不待説四髙中下流無渠夏
霖連延乆積注徃徃竈下秋生魚始来圖此不自擇終
見坐與蚯蚓俱何况梁壊日蛀(一本/作傾)腐一仆非爾力可
扶苟来暫安急旦夕反以身就殞壓虞乃知窮則失自
愛死得正命有幾且翁乎爾言誠得矣我方困甚非眞
愚
　　聞哭
冬温春疫早死者晨滿街但聞哭子悲不聞哭母哀老
慈愛益深壯剛氣則乖嗜欲奪天性情思占妻孩詩三
百具存聲巳亡南陔人情古不美况復嗟今哉
　　養賢
萬鍾豈不多財得孟子辭千乗友子思猶曰須我師古
賢不易養養賢則巳而今賢養自易無於古加疑
　
　廣陵集巻六
欽定四庫全書
　廣陵集巻七　　　　　　　宋　王令　撰
　　送李公安赴舉
行子冠上塵梁宋道傍土塵逐冠敝損人来還復去馬
蹄日月長踏盡西北路近者何紛紛姿状頗秀舉傳言
天子詔士得四方赴来如鵲翅翻去若蠅頭聚市兒屈
指計過百日未暮昔周方盛時得士纔十數唐虞此為
盛中復容女婦昔何稱才難今也寜異趣但恐所取異
今古殊尺度夫君乃髙才乆有及物慮今又奮絶去挺
㧞欲自樹余窮非所知乆有山林素但無百畆粟乃就
羣才賦仕道得亦嗟困窮失為懼二者各有命予亦(一/本)
(作/又)何所與
　　離髙郵答謝朱元弼兼簡崔伯易
昔来何悠悠今去亦泛泛豈自果進退姑且便飲啗三
代今去遼士食乆已濫徒死不為義可無苟石擔平生
墮百為且就投鈆槧束身入世程開口就人歎怒喜有
失得眉睫煩窺瞰野鳥或在籠山猿有終檻能安此為
命雖失亦何(一本作/何所)憾予嘗勇自明磨古得前鑑抱關
賢所容較獵聖或暫庶未負初學尚為神所監予行人
之嗟我笑不為頷子獨辱所厚以詩繫歸䌫命和始自
書狂言庶非儳
　　東園贈周翊
嘗聞東園游觀嘉晩趂時節亦自到東風不知来者多
一日芳蹊踏無草山櫻着子寒尚遲江梅殞蘤香可吊
扶踈枝葉未成䕃偶来正值斜陽照千株紅杏暖自酣
風引髙炬燒晴燥夭桃未老已抽青略略朱旗冠翠纛
雖然素李不爭花似洗朱丹誇瑩皓其他百種不可名
如列錦繡快晴曝何低何髙何後先一一盡觧承春笑
楊花輕佻最得力飛過青天去何冐弱柳低垂弗辭賤
以力憑風為春掃黄鸝嘲啁(一本作/啁啾)聲語和似對逰人
見情抱蝴蝶填委不知數飛亂人眼漫顛倒黄蜂雖忙
不為身以甘遺人竟何道子規終日勸客歸吾無間然
念何報嗟余多病所趨乖又懶讙呼逐年少經年一春
為嘉時行過不恤每自譙然雖無酒不觧歌索逰尚少
貧交召何時期子早再逰風雨不(一本/作何)可旦夕料
　　龍角歌和崔公度伯易
嘗聞螾出軒轅丘其長百尋圍十牛民驚臣愕爭論詶
帝亦謂應土徳修賜螾傍海連十洲俾朝食壤暮飲流
仍命九龍狎其游視龍有角急起羞亟去訴帝龍有(一/本)
(作/可)憂帝憐不呵許為謀召一龍食繫其喉揮萬力士乗
其頭披肉斷角塞螾求螾取而冠萬鬼􁀙雷號電(一本/作雨)
泣竟莫捄黿擗鼉踊弔蛟虬奮穴出哭勞鱔鰌八龍怒
走乞天仇天賜六丁皆劍矛取螾㧞角磔大幽下龍載
(一本/作拜)帝問何由臣攀墮髯不可留竟去不知天所尤龍
寃雖復骨不収傳流下古説易(一本/作不)浮我聞其語疑有
由以龍易螾理若不愛不知蔽似有繇人皆傷龍為歎
啾我獨鄙其與禍投嘗聞龍徳神自周出飛于天入海
休棄此不處與螾儔以養就人理固偷果死以此嗟何
仇我来但愛遺角觩是非欲竟理莫搜君學窮物功(一/本)
(作/巧)搳掊其説獨挽萬蠒抽當有實論破衆廋勉矣投以
釣海鈎
　　春人
春人輕飄喜聚散春筵笑長白日短柳芽嚼雪噴盡寒
桃花燒風作春暖春衣少年當酒歌起舞四顧以笑和
紅天緑爛狂未足春更不去將奈何
　　送贈王平甫
士學何漫漫近習忘逺紹文章多自名誰出得髙調子
才希世珍㧞俗起孤峭如觧萬里駿不以覊縻要篇章
綴清新霞電絢天彯(一本/作縹)夜歸借之讀掩紙疑有耀洗
手脱世塵飛身就遐眺舌骨誰謂朽死魄如可召縮手
不願學神巧謝人妙余材生何偏日月費吟嘯収竒欲
身名攬古願獨弔平生勇前爭未始卻自料一日接大
敵説舌忽忘挑如秋九磨鏡廹我以醜照貪觀朝日明
退失兩目瞭願假斧斤惠刻形近天肖寄聲誠甚勤獻
璞定逄笑
　　山陽思歸書寄女兄
淮風情舒舒楚水日夜流風能駕吾㠶水可載我舟余
歸知幾時子望懸百憂念我兄弟寡商參各殊州十年
不一逄㑹合何所由幸逄子来歸與我相慰投甥兒入
吾牽甥女出吾留子吾笑其間貧不知可愁心如熈春
陽樂若醉酒酬憶我别子日將行更逗遛泣恐傷子心
淚出仰目収别日才幾時别思日九秋心隨西北風日
望東南樓主人仁且賢憐我覊旅遊晨粳玉炊香暮酒
金注甌盤蔬羅春青豆脯兼夕鱐為食豈不美義咽不
下喉要當歸子同半菽飽亦優始予志所學義當望軻
丘朅来與世評衆口忽起咻嘗觀世金朱此道乆巳偷
胡為不奮去附世如贅旒而子亦待人特以貧不謀參
差兩如此偃蹇勢畧侔要當共引去逸世出網罘遐追
避世徒子與侍巾裘吾將亦娶婦力以石臼求貿田
結歸廬種樹屋四周子居課桑蠶我出鞭耕牛教妻績
以筐使兒餉東疇坐笑忘嵗時聚首成白頭歸乎當何
時(一本作歸/依期何時)詩以侑子謳
　　大舟
大舟無風㠶不舉小舟榜入青𡨕去漁子舟中呼且歌
夜半聞魚誰得多
　　望花有感
春来幾時余不知但怪日日柳梢好我嗟無地自種花
常恐東風只生草誰家有園不可入時時縱欲信自到
寒梅最香落巳䦨桃杏雖遲亦顛倒髙枝飛鳥夜踏空
低樹狂兒日摧抝惟余零落滿地紅主人更聼奴頻掃
悲来四顧慷慨歌要且傾酒澆顔酡春歸欲挽誰有力
河濁雖泣行奈何
　　小雨
一夜風聲驚屋破四鄰叩壁呼我賀乆知旱勢非所期
果見雨逐浮雲過庭塘流注已有餘田畆不霑亦何奈
(一本/作那)雷嗔電笑竟何為(一本作雷嗔/電笑爾奚為)幽人空廢南軒卧
　　餓者行
雨雪不止泥路迂馬倒伏地人下無(一本/作扶)居者不出行
者止(一本/作返)午市不合入空衢道中獨行乃誰子餓者負
席縁門呼髙堂食飲豈無棄願從犬彘求其餘耳聞門
閕身就拜拜伏不起呼羣奴喉乾無聲哭無淚引杖去
此他何如路(一本/作道)旁少年無所語歸視紙上還長吁
　　世言
紛紛世俗言病(一本/作倦)客乆厭聼聖賢没已逺(一本作賢/聖轍巳逺)
是非乆無定六經紙上言黒白欲誰証獨有自信人中
得不外競
　　暨陽居其一
出無王事牽入不治居舍蒿藜(一本/作菜)入墻屋塵垢變几
架糟糠苟無憂智力取自暇逄詩即廢日得客輙忘夜
積懶遂成性習勤反如詐幾不類怠傲(一本/作放)愧(一本/作羞)恥
將何謝
身非爵與官車馬乆不謀家無田倉儲雀䑕非我仇朝
出從人居詩書講前修暮從兒子嬉歡笑何所憂間將
筋力疲懶使志慮収斗糈尚煩送誰謂能無求
　　復繼前題二首
自吾暨陽居巳見月四周流年不我謀寒暑忽巳遒老
来何足嘆(一本/作嗟)苟死固(一本/作亦)可羞子今(一本作/而今)用力薄
暮齒將何収
斯道乆冺冺斯人固悠悠歸豚非吾心在禮惡不酬從
人效屈伸俯仰不自由於命有當然信矣何足羞
　　寄題宣州太平縣衆樂亭為孫莘老作
令君架亭樂荒幽得地適興萬景投亭成雖名為衆樂
地僻無客誰與逰訟休民去吏隨散獨有文字與令留
把書開闔坐自笑囬視令職忘卑陬昔聞酒賤喜易醉
今説魚美予(一本/作余)何憂彈(一本/作權)琴有聲尚近俗要觧弦
絶以意求况持髙懐屈下邑志氣畧與彭澤侔身嬰民
憂手持(一本/作提)版心愛山水寜非偷景好不見但聞説使
我耳目私相仇亭前行跡不破草亭下野鳥常喧啾山
雲朝嘘翠巘出海月夜下清溪浮春花夏䕃巳有(一本/作可)
愛况使風雪(一本/作馬)囬冬秋惜予不得與快意共上岑崒
望九州黄山聞好眼未識夢想欲到迷無由圖傳粉墨
固未好願假壮筆一攬収果逄来篇騁雄勝(一本/作怪)若執
造化窮凋(一本/作雕)鎪(一本/作搜)一時文工豈不偉千里寄我何
以酬耳昏俗語乆欲洗為我一謝山前流
　
　
　
　
　
　
　
　
　
　廣陵集巻七
欽定四庫全書
　廣陵集巻八　　　　　　　宋　王令　撰
　　謝客二首
擾擾車馬客各(一本/作出)以勢利奔自問閭巷人何為亦紛
紛與客成徃還勉就俗所敦禮不經聖人頗厭後世煩
欲問無所得歸視紙上文非以孔子心尚拜陽貨豚乃
知偪仄間心跡乆(一本/作固)已分去矣可奈何更問来者門
　　又
躚躚出何為奄奄歸就卧不知身所謀徒與俗相和本
無聲利求(一本/作營)乆厭車馬過詩書雖滿前走奔不暇坐
收身衣食餘抱病嵗月破得不勝所忘進亦(一本/作益)何可
課前躅杳(一本/作莽)難躋下愚旋易墮(一本作/知自墮)得勢有然爾
命矣何可奈
　　春遊(一本作/城西遊)
春風誰相呼鳥語到庭户罷書起何遊(一本/作徃)繫馬城西
樹寜須客衆隨聊與春相遇髙林美風竹踈影有清覆
可以便行坐觧脱快巾屨日長天地寛飄戾飛雲度風
枝緑未柔(一本/作舒)日蕚紅先露芳辰信可尚嘉興惜無寓
舊聞黄公壚頗(一本/作屢)枉壯士顧予雖輕數子自適偶同
趣起觧身上衣就貰青旗酤獨酌不待勸(一本作/誰勸酬)興至
還自注對物無所語似若喧譁惡雖無歌舞勸幸可篇
章賦乾坤本閒暇人物自紛遽勞苦曷不樂嵗月失巳
屢酒䦨起四望落日不可駐饑馬自知家何須問歸路
　　游江陰夀寜寺
寥蕭枝上風蜩蟄以秋告黯靉道旁樹䕃緑凉可冐况
承積隂餘急(一本/作忽)雨蕩晴昊初凉逞(一本/作騁)新威宿暑懲
舊躁漫漫(一本/作悠)出門路踽踽可誰造江聲洶西奔海逺
劇東到中間可行望洗滌(一本/作濯)去塵(一本/作陳)抱况於林阜
間古屋架晴燥蚊蝱稍歛收軒户可淹傲惜乎余獨游
不可(一本/作自)擕所好踟蹰竚歸歩風作冷相勞
　　賦黄任道韓幹馬
天寳天子盛天廐吐蕃入馬上天夀紫衣馭吏偏坐前
騎入都門不容驟西極苜蓿得氣肥六閑飛黄卧嗟瘦
千秋(一本作/承明)殿下誰把筆當時人無出幹右傳聞三馬
同日死死魄到紙氣方就鐡勒夹口重兩衘墨絲丱尾
合䨇紐天門未上人就觀老騶驚嗟失開口生搜朔野
空毛羣死斷世工無後手當時天子惜不傳送入御府
置官守邊塵勃欎燕薊来宫闕蕭騷既焚後誰棄千金
出手收足踏萬里避奔走幾經蹂蹀道邊塵今日寜無
紙上垢罇前病客不識畵但驚馬氣世未有冀北駿骨
無時無生不逄幹死空朽世工無手不肯休任使氣骨
陋如狗
　　甲午雪
平居汩汩喜自墮萬事過目不省窺一年南北兩見雪
未始把筆成一詩朝㸔氣象浩茫昧夜歸瞑想通幽疑
夢乘虛空謁帝所砆礩象柱承瓊榱坦塗壁堊相照射
鶴扇虧蔽狐腋帷帝旁鮮鮮舞萬女寳綃雅冶吹裳衣
纍蠙(舊本/作珠)貫瑀錯組佩斥棄朱黛素兩眉撩搔王母戯
華髪袒脱(一本作/指㸃)姑射爭膚肌提璫擲珥互投報顧我
塵垢加笑譏其傍臨臨立萬鬼帝所寵與借色辭密呵
細紵賜裘舄笑齒發露寒差差諸神斂(舊本/作畏)避不敢望
棄唾墮落成珠璣朝懽􁃩怡棄烟霞暮慨吁(一本/作呼)吸成
雲霏互偷天帑購黨與散布(舊本作/布散)萬與分千珪紈羅
練縠不計數(一本作/較計)逆取倒曵交横披鞭驅巨靈刦夸
父揮斧觧繫(一本作/繫觧)關星機東觀豗頺墮壁角南顧秃
鬝亡斗箕其他雜冗(舊本作/冗小)莫分辨從見漫亂如籮篩
雷公爭前泣訴帝至此豈可無省知願分羽衛勑(一本/作急)
天討助以積雹千山(舊本作/山中)齊金神擁遏(舊本作/前驅)按行
道後乘駕以萬玉蜺寳刀聨(舊本/作聊)翻夹鐡盾玉㦸鈎子
横珠旗天(舊本/作霜)風蕭蕭吹縞素貝甲合陣(舊本作/夜合)窮天
圍磨砮揷羽注萬矢强弩競發相聨飛奸窮詐極不保
守引組自縛相連歸纍俘奏(舊本/作獻)愷闖天陛越雉㧞羽
按舞儀帝呼祝融付焚棄散灰下地無留遺徴朋索黨
計輕重斬戮屏翳囚風師扶桑瞳瞳露軒豁日御復反
天衢馳覺来四顧駭皓白心與恍惚爭是非冬雷無聲
電不照疑亦衆鬼乘其私天髙地下非所職且可把酒
無咨嗟
　　日蝕
錢塘山人大署壁曰十月朔日且蝕坐者跳起行者留
愚聞之驚智為惑我時過市偶自停眩兩目視閙耳聼
自嗟身賤不有位安得置此誅四刑惟此丙申日在未
天面黯欎昏不濟舉頭仰日巳半虧羣隂得志雲不披
塵函欲開鏡尚掩誰把白壁塗之泥大哉𤣥象浩難測
安有庸人以術得天乎反成竪子名不念吾皇禳以徳
吾聞日名為大明光一自出减月星今乃為之成薄蝕
安得君子不為小人乘
　　送曹杜赴試禮部
霜風琅琅鳴鼓鼙鳥寒夜噪樹折枝居者不出行者歸
廐馬解銜車棄脂長河夜冰船就維百賈晏起朝閉扉
為問當今行者誰出門千里到何處母送拊背父嘆嘻
兒惜欲去哭挽衣上馬反顧紛涕洟非所願欲去何為
家雖有田豐嵗稀所得償公不及私况望羶薌事庭闈
結髪從學今十朞始自有志狥孔姫豈願從世成依違
髙堂華髪紆素絲暮年待子為光輝望我日乆莫報之
苟得一笑辱弗辭况望(舊本/作得)三釡家無飢吾於二子乆
所知怪其才髙所就卑今乃語此誠可思近聞天子變
典彛欲撥舊况收新竒子行出仕適其期驊騮得路無
啣覊罷酒行矣無自遲去取天寵酬親慈
　　同孫祖仁王平甫遊蔣山作
山形欎盤陀石路隨直紆(一本/作迂)䕃松坐興長飲泉百煩
除憶望江上樓采翠横晴虚愛之不能去取席卧與俱
若逄佳賔客不暇(一本/作假)外禮拘意愛交自然笑語畧可
無常思一徃遊杖履窮昏(一本/作朝)晡忽從賢豪招氣類喜
不殊更以肴酒隨傾瀉談笑餘仰躋蒼崖巔下視白日
徂夜半身在髙若騎箕尾居懽餘悲感集論説追古初
在昔天下衰羣姦起相屠相地視八極懐險歸此都全
吴既臣魏餘晉仍避胡此右山所瞻形勢髙四隅游者
昔為誰名字不見書想當出塵樊盤礴望八區固宜有
髙興何亦妄滯濡憶在初元年虎狼出當塗衆豪泣相
盟萬甲聚一呼樓船下三江千里懸旌旗忠謀屈巨猾
弱力張逺圖乞靈訴明神至此當踟(一本/作躊)蹰想當得請
初勝勢先羣誅雖時幸成功偪仄已可吁豈無當時人
縮伏巖下廬約身甘賤貧卑勢無憂虞坐視擾擾中同
為禍福軀我當明時来木石聊自娱遺祠今莫問故邑
已成墟歸謝山下民相期在犁鋤
　　對竹
竹風何撩(一本/作寥)蕭晝盡發寒籟修纎諤天官揚揖縱玊
佩豈無俗子遇自㑹幽人愛心虚中養恬節密外禦介
春萌喜含養夏籜竟分解無花與物爭有䕃亦人頼威
威南山鳳爾飛何時届(舊本/作戒)道逺寜不飢寒枝乆虚待
豈非繒繳虞安有羽翮態(一本/作􁁄)當奈葉間蟲蠧爾所食
壊
　　暮行
晴烟去人髙暮色上天半山衘日入深雲佇星出緩塗
昏歸鞍長林近去翎短悠悠宵偃慵衍衍暮行欵南城
岌髙躋近野匝四坦来期遐思舒暮雲所見罕星星颭
風燈歴歴吹月琯(一本/作管)靜樂遺世喧清思破塵懶心通
江海浮(舊本/作清)氣寒天地滿兹興將誰同(舊本作/同誰)兒輩未
宜筭
　　野歩
乆攖末俗喧脱(一本/作去)就緑野靜方隨巾屨便那暇賔客
命林紅落春衰草(一本/作桑)緑爭夏盛時從老農語乆佇行
子聼謂言勞苦後各以(一本作/相與)閒暇慶時逄瓶盎酒(一/本)
(作/活)亦有肴核稱喧嘲忽無次歌唱仍相詠酒䦨紛起坐
白髪忽(一本/作或)兩凴兒乘旁樹嬉牛卧前籬瞑予方困俗
累愛此近天性何當從之歸買舍與相並
　　古風
古風何寥踈世方盛誇慕利塗劇先趨直軌迷曲注渾
渾九河翻仡仡百川注分爭或多岐險枕纔一趣睢盱
承至歡讋叠謝絶怒才得升斗多勉售形骸顧不知萬
鍾得孰與一日裕况承丘山羞願易頃刻遇誰能脱近
役自放就遐騖航湖足茭魚㧞野厭芼茹行招千古遊
坐與来世語延風敝虛襟揖月坐嘉樹此意固有然(一/本)
(作自/有尚)童兒(一本作/兒童)未堪預
　　蘄口道中三首
舟行邈棲遲江流潏排蕩魚驚躍或出鷺下飛何颺交
游偶相舍偃息聊自放回首失匡廬雲霏暮方上
　　又
稍稍(一本作/悄悄)江上雨聲入牕壁寒悄悄(一本作/稍稍)舟中人
曲肘自枕眠安卧不成寐起坐浩長嘆離家日逾百行
路忽巳千昔與燕俱来今見北鴈還道里苦不通寄書
如棄捐風水相噴薄歸期𣺌無端空令秋夜夢反覆如
循環
維舟泝江流人力與水爭回視東下人恍如御風行誰
能倒長江奔瀉暫西傾聊用快客意何憚魚龍驚
　
　
　
　
　
　
　
　
　
　
　
　
　
　
　廣陵集巻八
欽定四庫全書
　廣陵集巻九　　　　　　　宋　王令　撰
　　贈廬山老居訥
訥公匡廬老詩句整以雅標韻樂天淳不肯外禮假所
居遠城市絶俗就閒暇崗崖道路惡亦為佳客下余雖
昔所聞相見今乃乍愛其語言好超絶忽世跨馬舁就
其居燈火共清夜惜不見其壯巳老吁可訝髙才可施
用售世嗟無價臨别更何論共是忘言者(一本作共/是相忘者)
　　旅次寄寳覺訥師
小雨破宿暑曉風忽焉遒山深樹翳陰蜩蚻應已秋清
坐想髙絶語言誰應酬豈不念一徃抱病終自留覊旅
少徃還有来或非儔命僕一謝之縱我冠屨休移牀上
髙堂解書散牀頭於此有嘉興念世誰與謀獨思山林
人(一本作/林下人)兹意可綢繆何當買田廬共遂丘壑游
　　寄吕惠卿吉甫兼簡林伯通(吕詩/附)
踆踆門外馬客至知謂(一本/作為)誰昔靣尚未逢那論心相
知揖客拜上堂(一本作拜/客揖上堂)謝客辱弗遺寒暑相問酬唯
諾坐無為靜黙近尤遠多言足瑕玼勉從客所論還顧
所學非念此廢無益對書坐長嘻(一本作為此嘆無/益廢書坐長嘻)獨
思同懐子念遠莫見之豈無寄我書嵗晩若苦遲聞頗
困王事豈無閒暇時况有同僚賢相期在書詩人生天
地間常恐食所縻去就兩莫謀㑹合寜有期余病不自
樂舊學益以隳(一本作/日益隳)近者非所同遠者勞夢思江水
日夕東道途宛而夷寄書當在勤(一本作寄/遠當日勤)無謂徃還
稀
　　答逢原　　　　　　　　　　　吕惠卿
晨在趨長司跪坐與之言偶然脱齟齬相送顔色温歸
舍未休鞍簿書隨滿門相仍賔客過欹午僅朝餐平生
性懶惰應接非吾真况乃重戕賊良氣能幾存就夜甫
得息閲我几上文開巻未及讀睡思巳昏昏自知小人
歸昭昭復何云每於清夜夢多見夫子魂側耳聼髙議
如飲黄金罇覺来不得徃欲飛無羽翰昨日得子詩我
心子先論怪我詩(一本/作書)苦遲友道宜所敦豈不旦夕思
實苦案牘煩豈無同官賢未免走與奔相見鞅掌間有
言無暇陳嗟嗟兹世士無食同所患念我力難任聞子
謀更艱乆知為之天安能怨寠貧吾聞君子仕行義而
巳焉亦將逹吾義豈遂為利牽東海有滄溟西極有崑
崙古来到者誰不過數子尊子巳具車航吾亦為檝輪
欲一從子游不知何時然
　　寄崔伯易
擾擾閭巷士過我何所為屢来徒我煩不来我弗思少
年樂知聞喜與客子隨晩歲事恬黙與世益參差騎馬
出尋人中路輒自歸歸来亦何樂書史自相期巳與徃
者親可無兹世違欲語無所得起視北鴈飛念子遠千
里昔别今巳期寄聲雖云多所得竟亦稀近者忽報書
期我徃就之不知予苦窮繫此不可離尚廹朝暮憂寜
有道路資人生少所同老去財幾時予勢既若此子復
不肯来但恐百年間齟齬終其齊詩以(一本/作僅)寄子招亦
以冩我悲
　　寄孫莘老
黙黙不自得勞勞非吾任不與君子逢誰復明此心偶
客来自南口有千里音知無木索勤頗復山水吟對之
為一笑欣如獲千金宣城風物佳古語昔巳忱太平又
其有道途邈幽深溪流𣺌彎環山勢屹抱臨况復寂寞
人黄綬事陸沉公田秫既收客席酒屢斟悔予昔南浮
不徃一就尋波濤忘日月疾病廢古今歸来就覊銜外
慮日巳侵適時愧非才對客輒自瘖譬如火炙膚(一本/作炙)
(肌/)暫忍乆莫禁惟思(一本/作致)百畝田為可足釡鬵投身脱
世箝歛足蹈古箴寄言所(一本/作我)同懐相期在中林
　　夏日平居奉寄崔伯易兼簡朱元弼
天風變春和晝日差夏永門䦨(一本/作庭)閉無事燕雀志益
靜紛翻詩書帙棄散懶收整時来就枕卧復可取窺省
心恬逐物閒迹濶與世屏鮮鮮南山煖秀色在脩􁌥(一/本)
(作/穎)苟嫌(一本/作逃)安坐慵還可(一本/作與)遠遊騁自縁智能薄反
得閑暇幸交朋乆相逺疎懶欲誰警
憮憮庭下樹隂影日已敷癯癯閉門人簟席自巻舒髙枝就
逺冠曲枝掛裳裾(一本/作襦)還來從此息卧視詩與書桓桓門外
客從徒駕驪駒不知來何聞(一本/作為)乃肯顧我閭呼兒往應門
謂言出在塗非我敢厭客非客與我疎以予拙語言無
以得客娛一不當客意恐與世患俱不如兩相忘何能
效紛如
　　效古
流沙不勝車弱水不載舟謂言行子歸無苦事逺遊寄
子素絲裳聞子衣苦單失今不来還歲晩將奈寒
　　送朱明之昌叔赴尉山陽
朱使拜書天上回志以身試百里障青衫飄若風外荷
借馬載出塵土上凖眉嶄如見天秀獨立繫馬萬里望
身軀雖小胷腹寛沛如絶海横秋漲乆宜脱絶事髙致
豈願卑冗勞俗狀髙堂華髪親老矣四海無家寄几杖
世外言髙信獨竒人前腰折嗟已强尉官雖小俸雖薄
猶有餘錢買甘養想當家帷奉顔靣綵衣躬(一本/作身)率婦
子餉詵詵兒女戲滿前累累諸兄坐相向人間此樂不
可幸一笑自足百辱當時清固應稀盗賊俗弊寜不煩
笞掠好偷閒暇事簡編思予(一本/作我)寜無尺字况
　　學子
𤨏𤨏来學子從我問古風謂(一本/作吾)言古之人學不求世
功以其明智餘施與天下同能知學為身自不恤窮通
童子顧我笑是言得無䝉斯道使可遵曽不聞父翁謂
言童子歸益自謀厥躬吾不能爾言亦不必爾從(吾不/能爾)
(言一本作吾/能為爾言)
　　出門
出門將何從中道忽自思彼懐與爾殊亦合念子歸樂
有詩與書遊有山與陂誰言竟無從猶有影自隨
　　雜詩(一云/古人)
古人重非道飢不苟豆羮有為非其心或不脱冕行如
何後世人以官業其生鄙哉樂欺人猶以聖自名
　　寄滿子權
昔心何悠悠今學益漫漫莽如浮江河(一本作/滄海)浩不際
崖㟁生雖樂文字勤不償几案重編空堆塵折簡乆枯
汗徒知陳市肆表列環四畔巳無探討勤胡可賢否按
零丁晩觀𤣥泯滅舊習彖得指来歲期失忘去日筭嘗
聞勤惰間巳是愚智判䝉羞欲何顔避恥愧無翰不能
繩已怠何力禁人叛文章觸世嫌議語限客竄時牽好
惡卑俗撓是非亂早衰奪舊剛多病襲新懦心經衣食
艱事廢米鹽半何謀脱身去割迹與俗斷耕荒食新收
鑿窒復舊貫念生如冬冰至死僅春泮其間能幾時何
恃苦自緩翩翩淮南英顯顯士林冠方手未為辱游子
昔同閈篇章覿新華論説聼横捍包竒晩自走去實王
府玩近書何相撩頗以名見謾不知老者拙棄此乆巳
斷(决斷/之斷)子方勇自樹解轡縱新駻行期拾春青采綴綰
歸腕乖(一本/作暌)離思舊歡遷徙就新絆無琴雖自歌有酒
欲誰伴閒暇當寄詩持此資賀換
　　梅花
風吹冬暖變春暖江梅艶艶横新枝經年不逢間何乆
忽此相遇如有期初開珊珊尚寂寞仙人綴佩懸瑶(一/本)
(作/珠)璣後日重来不可辨漫漫月樹留寒輝清香芬敷志
何逺可惜不使蝶得知遊人爭至無日夜對之但笑果
喜誰不知春工用何術摶造萬物皆可為得非各使出
所巧約與鬭競合一時不然裁剪未易給鞭役衆鬼寜
不噫終年成功財幾日旋亦墮壊良可悲傳聞昔時大
烹享九牛合鼎羊豕隨一取所實薦滋味神啜不吐人
食宜安知後世無所用兒嚼不美還棄之古今萬事皆
若此為爾(一本/作汝)遠樹成嗟咨
　　金山
長江從天来意欲以地分西山避之逃東山開為門木
石(一本作/石木)所不捍土沙固隨奔東西兩隨海(一本作/兩通海)勢
巳無完坤如何中流居獨遏萬里渾坤維頼繫得地靈
煩窺捫不然巳飄泊兩分不相存禹力所不除天意固
可論全欲沉(一本/作决)九淵下視萬古根畏强激常情中立
愛此墩詩成欲誰和感慨心徒煩
　　客次寄王正叔
夜長夢反覆百瞑百到家歲計晩未(一本/作難)成客愁與日
加(一本云客/悲同日増)長途千萬門何地容我過(一本/作車)而子壯亦
貧與余同一歌
　　南山雪
世於利禄不擇義苟可走奪足恐蹉家儲千金吝銖兩
不敢盡費烏(一本/作焉)用多百年到(一本/作至)死財幾日恃若固
有理則那莊生嘗以富為病愛其放逹與俗過南山衣
雪變羣(一本/作為)玊舉以賣世(一本/作俗)售幾何山翁固亦富自
喜稚子無誚(一本/作謂)貧猶歌
　　短謡
忩中燈冷暈重緑忩前西風葉相逐曉霜披瓦月上軒
枕夢不成鴈聲續拂衣起歩行繞壁萬慮無成淚沾臆
鉄房老劒澁不青閃繫(一本/作擊)八柱不可索白晝出門歸
路迷冬日易夜還空歸人將豪傑視如草天困英雄未
與時長鯨滯斬海波揺塞甲不巻邊塵囂吾徒顦顇乃
(一本/作我)如此安得長喙呼重霄
　　暑旱苦熱
清風無力屠得熱落日著翅飛上山人固已懼江海竭
天豈不惜河漢乾崑崙之高有積雪蓬莱之逺常遺寒
不能手提天下徃何忍身志遊其間
　　贈杜漸子長
吾鄙少與合杜子愛所多直木有正性深源無亂波齒
少蔚未冠心古先巳皤卓哉金石姿勉矣勤鍜磨
　　交難贈杜漸
兩䑕共謀渴相飲期入水(一本作/及水)一䑕下縋缶一䑕上
􁋚尾前䑕以之跌(一本/作失)後䑕以之死䑕死何足噫夫人
纔可悲平地把手笑乘崕撥足擠賊防易為力壯楗完
墻籬交防難為人笑靣惡肝脾前日信其是今日悟其
非安得先知明有如灼火龜然則奈之何期子同吁巇
　
　
　
　
　
　
　
　
　
　
　
　
　
　
　
　廣陵集巻九
欽定四庫全書
　廣陵集巻十　　　　　　　宋　王令　撰
　　答友人
幽蘭生深林不佩亦自臭天馬苟伏皁駑足日加驟蘭
生喻人學不為仕乃究馬伏侔自怠一失遂永後以今
曷為言念子不可逗前我初識子愛其肌骨秀又觀所
為詩徃徃擅髙右迨熟相與言低俯如有就我樂成美
者遽以古(一本/作鄙)詩叩上言髙雄張中雜富貴鬬且將起
其貪固(一本/作因)欲激其懋尚謂非重邀猶恐信不厚揮汗
謝為書戴雨去自奏予始喜此讀若獲弦逐彀如何答
我詩遽此與前謬我始得則謝實若答雉(一本/作雄)嗅大凡
欲有為當决如蝠狖苟進又安(一本/作欲)退何自䑕穴首吾
見人自荒未有(一本/作見)耕不收設或堅决為加以勤自副
石將為溜穿曲亦因累揉大可入聖域中能踐賢囿借
使不及然(一本/作此)猶足聞見富中吾不可止在我固無疚
已迷不自復懼子遂著陋(著一本/作䝉)聼之無予違斯言將
不又
　　道士王元之以詩為贈多見哀勉因以古詩為答
利劍不刺䑕大釣不聯鮞天昏白日沉劍决浮雲披地
蕩海水揺釣引九鯨縻固其用不常安得易用為當其
未效間是亦鉛與鈹吾非小丈夫胸中少翹竒少年嗜
勇黠跨壓百雄低兩眼皆豚羊一腹千熊羆使氣睨羣
輩問今當我誰四海有守兵謂予皆恥之左手將醢戎
右手期鋤夷書足記姓名劍亦棄不治(平聲一/本作持)不願當
世是不羞羣曹嗤曰富貴在我又何有年時塊視勒山
功芥拾封侯龜一日忽自悟吾豈䖍强兒舊聞有六經
條(一本/作修)理兩可師無不至聖人有學中自隳勿遂謂不
及吾由(一本/作猶)未嘗追好勇不好道吾將自誅非浩乎如
有失茫乎其若思望乎如未獲專乎如有期夜或不記
寢晝或忘其飢不以懦自卻不以庸自卑樹而不可㧞
山而不可移拒之不使雜磨之不容疵孰為古之聖孰
為今之推孰逺不可到孰髙不可訾置易攻其難力險
肆自夷上自太古先岐軒而望羲下至三代来堯舜禹
湯姬周公汲汲勞仲尼皇皇疲軻况比踵游雄愈磨肩
馳或示我使嚮或導我使隨或鑿我未開或完我已虧
或退而我引或墜而我提或輔而我夹或顛而我支或
砭我贅疣或膏我瘡痍浴我抆我垢醖我釀我離計昔
以較今悞是而恨迷固知於聖賢實辱再造私道逺致
力多功大收效遲今而所存者(一本/作有)財一毛於皮苟曰
成不成我有罪未知如夫用不用敢繫天為辭若寒餒
貧賤此於我何居若誇毁譽訾此其如予奚王君異學
者見我加嗟咨叙其念惜心(一本/作情)投以弔勉詩語愛則
然爾燭理似或遺輙自訟由来强答非所宜
　　客杭思李常伯滿粹翁及衡夫子權因寄此
始予既迂疎城郭非所樂聞呉富山水思徃頗計較脱
身東南来見實與聞效呉之山稜稜呉水清不撓豈無
適之徑以可泳以棹而獨何為然反門自閑(一本/作閉)罩念
我西北州數子呉莫(一本/作甚)較正心醇無醨粹行瑩不皰
逓言張聖賢賡口唱弟孝大非友宜當實可師而傚我
愚不敢望時以管覘(一本/作窺)豹進如暗赴明退必醜厭貌
自恥以别白疾匝天地趠坐思朝成痴夢遇夜不覺山
水雖素喜實不如誨教嗚呼何時歸作詩以自閙
　　夜坐
破忩多穿風冷燭無定焰滴瀝隨衣淚反覆到心念趨
生迷夷塗失城陷深塹病拙未為療膏肓不容砭無家
可容歸有竈亦斷掭鳬短鶴脛長飲啄兩自贍天有不
可問何獨於我欠吾觀序卦辭否乃適泰漸而余何為
者獨此不見騐譬如白為緇一造遂永染乆生人所羨
我獨處之厭安得盖棺去手足同一斂
　　寄姊夫焦韞叔兼簡三姊
風舟挽晴江載客日夜行身逺心在家腹腸何由平未
知所到期先計還歸程時尋别時語涕淚下縱横仰觀
風中雲下視水上萍共在天地間可無同飄零瀉此罇
中酒美魚其飲羮雖飽不厭飢强醉終自醒笑言雖在
逺音問猶有(一本作/有可)形願因東南風時寄西北聲
　　采選示王聖美葛子明
酒盞(一本作/清罇)厭連行衆客喧巳醉忽得(一本/作指)簿上籍共
出名外仕孤昂忽雄軒泯黙亦馴致追爭相後先得失
自愚智隨時有能稱逐釁得呵訾有非人力為竟亦(一/本)
(適/與)天幸值或果以禍覆亦有終自遂卒無及物效徒自
髙人氣回罇變新局忽若巳異世嗟人乆巳迷髙爵樂
自嗜誰為衎衎飽竟是(一本/作逐)孜孜利矜驕决(一本/作快)雄奢
摧折嘆淹滯昏昏忘所大擾擾爭其細安知茫昧間身
非天所戲是非未暇辨歡戚先巳至退之昔裁詩頗以
豪横恃暮年志氣得金玊多自慰買居紀堂(一本/作廂)榮顧
影樂簪佩喜將閭巷好持與妻子議彼哉何足道進退
於焉繫安知九列榮顧是徳所累寜論聖人為適莫固
以義有時曲肱樂不以易富貴吾曹頗勉修兹道乆自
詣何必問浮雲斯理固可視
　　古興
颭颭樹頭葉翻翻水中浮暮潮通長河載入江海流顛
倒濕就溺紛淪来不休行人坐成嘆風惡乆藏舟
　　中秋望月
月形何完完秋靜氣彌放玉輪困瑕纇投擲去天仗前
無衡軛施憑誰挽能上回旋天地周馳騁固(一本/作信)巳壯
古今磨不磷剛耿固可諒予欲假之游自投上窮亢東
折扶桑枝(一本/作株)西塞昧谷曠天機與廻斡日馭縱休暢
苟留揚輝中無復顛(一本/作傾)側悵是謀敢吾專行矣天(一/本)
(作/期)帝訪傳聞天路艱蹉蹶(一本/作跌)就淪䘮帝居深九閽有
謁未易傍鬼神喜陰暗陳列忌忠亮進知自致艱退使
斯謀妄回頭暮堂上(一本/作中)螢爝光相望
　　病起聞説貪山頗有泉石遂不能遊
一病百志墮起逢秋物䦨力弱未勝行厭聞客言山言
山多在逺雖近尚莫攀拏深吾無舟逐陸誰借鞍不如
無所聞收心就恬安南軒頗扶疎古木髙四觀不知秋
葉疎但怪朝影斑羸軀便偃側籍有藁與莞仰攀孤雲
高卧見飛鳥還苟此且自適何能謀所艱(一本作奚/能謀所艱)
　　衆鳥
鵶鵶枝上鳴欲下飛復屢忽投羣輩先以我棄肉去羣
鳥起爭攫既失反親慕餓鴟盤且(一本/作礴)下欲奪進復懼
羣鵲(一本作/鶴来)何軒軒聚噪如罵怒鳩鴿恨不逮回旋自
號呼庭雀審細微知非已能預跳梁暮堂下不舍稗粒
顧
　　贈周伯玉下第
京塵漠無聊客書聞報罷㧞身衆人後載水千里下微
裝困無餘歸馬劇連跨邈無失時嘆抗舉與俗謝但言
廢文學從今益休暇(一本作/閒暇)詩書得窮搜(一作/搜尋)朋友可
邀迓如解萬里駿脱去銜(一本/作衡)軛駕雖時念親貧歎息
忽自咤已如嬰兒啼心在聲不嗄悲樂于(一本/作與)俗異使
我喜失詫吾聞百年生暫就天地舍中間有逢遇窮逹
何足訝譬之適時運寒暑變冬夏炎凉忽焉殊裘葛代
相藉於身亦何預時與外物借嘗聞莊生言中不怛外
化逢鷄就知時遇彈因求炙况持身售人五羖豈真價
士材嫌易知女好固擇(一本作女/好惜輕)嫁勉之時我過酒賤
衣可貰
　　送僧自總
吾病不喜語客来但寒暄頰舌且不能况事文字間彼
總乃吾舊不見今三年一日踏我門告我將南遷問之
行所止其去何由縁言方學從師惜以日月閒將求佛
所宗就乞世未傳浮舟江海波蹀屣山岳顛行方極所
到未可(一本/作異)歲月還謂余昔同遊當得(一本作/得相)送以言
噫佛與吾學兩分不相全今余與子遇無異東西轅共
憇中道間邂逅相留連我駕志在逺子驅良亦遄吾終
不爾從爾終不回旋兩各劇所勤相逺日益懸又出所
為文要我加量銓熒熒掇其英曄曄粲滿編惜哉不經
師如珠莫鑽穿雖有可寳資終以無用捐吾觀古人書
盖亦不但然道徳藹於中口實助使宣豈有㧞其根而
望華可搴不知源所来何用其流沿人材苟不長得一
且可專六經衆子文其治自足觀身當聖人時来學浩
萬千獨顔纔庻幾他固未可肩人有老於行不聞可逃
天子何不從此去就異説攣弗思自解縱又欲引世纒
常觀已論徒恥出妻子前彼髠以為羞爾以為忻懽生
棄父母養(舊本作生/而棄父母)士得執以鞭彼為則遇刑爾還自
稱賢羞惡所不存爾説尚何先予欲收子身解去子所
牽浴以清冷波佩以蘭與荃相從中道驅障塞異道(一/本)
(作道/所)偏愛之幸其聼不聼誠可憐
　　雜詩
關雎后之淑棫樸君之明兎罝尚好徳况乃公與卿所
以彼行葦敦然遂其生誰能絃此歌為我發古聲
召公方伯尊材亦聖人亞農時憚煩民聼訟小棠下嗟
今千里長巳恥問耕稼彈琴髙堂上欲以無為化
　
　
　廣陵集巻十
欽定四庫全書
　廣陵集巻十一　　　　　　宋　王令　撰
　　答友
客嘗疑西伯何至羑里辱瞽鰥雖父子尚脱井廩酷昏
主雖聖臣飛禍安可卜致命遂其志雖窮不為戮
　　送崔伯易歸髙郵
山頭喬木長山髙山下泉深沒榜篙春牛畢耕巳閒暇
春馬還有人逰遨田中青旗署沽酒道上雙孫抉白毛
子有歸資好来比我方飄泊可嗟勞
　　觀魚
江渚日夜歸江痕下汀磯漁者不自勞推舟就寒漪得
魚樂㡬多忽忘身在泥未聞任民風豈信絲緍非
　　山中
山頭樹青青山水日泠泠攀樹掛冠(一本/作衣)裳飲水清肺
腸自然古心髙忽與世態忘有道不足名無責身始康
　　快哉行呈諸友兼簡仲美
脱巾草坐踏地歌花影落酒生紅波㧞劒横膝仰面笑
醒眼不識天為何平時塵土埋英雄却學弄筆為雕蟲
太阿補履不足用老驥捕䑕終無功安得雄心大胆子
與之把臂論心事不使生前眼見仇何用死時尸磔市
人生病老多壮時百嵗祗如梭過機安能跼促努筋力
眼穿仰望丹桂枝
　　壬辰三月二十一日讀李翰林墓銘云少以任俠
　　　為事因激素志示杜子長并序
皇祐壬辰嵗天子詔天下興賢者予以故不預因竊自
念生太平世讀書學古自少壮期切切以自奮進裨補
當世之萬一不幸窮蹇顚倒不得比常流作古詩二十
韻示山東杜子長秀才喜我者也亦可預進士舉因以
勉之云
嗟吾為顓䝉木朴無所思成童始就學數嵗通書詩十
五尚意氣自待固不卑嘗為冨貴易有如塗上泥苟意
欲自進足至則履之二十忽自笑學乃謀寒飢倘冨貴
是致其亦壟斷為雖曰為學難我易易則冝墻籬號障
塞猶可鑽隙窺豈此聖人道苦勉不及期反覆私自念
已急猶懼遲思而或有得行之固不疑跛以見聖賢不
及猶可随道逺志所畢疾驅亦忘疲逮兹五十年財若
穿銅鎚柄執似可役持用寧無施何意甚困躓不及庸
常兒多病骨出露薄食筋力羸䑕飽晝睡穴鷄飛暮乗
塒世旣鷄䑕儔冝吾安窮竒
　　慎交
昏鏡無好面惡土無善禾鏡不但自昏損人顔色多地
惡根不長禾死其奈何必欲識巳真抆鏡除埃塵必欲
得善禾易地勤耕耘安得浪與兒誦口而思身
　　西園月夜醉作短歌二闋
我有壹欝氣從来未經吐欲作大嘆吁向天穿天作孔
恐天怒琥珀春撥醅泛艶紅出盃無客尚有月把對心
尚(一本/作暫)開踏地長歌仰天笑突兀坐見朱顔頽從他日
月趂人老一醉萬事皆悠哉丈夫身在不憂困未必天
心竟不囬
　　又
醉眼不識天疑是髙帳幙忿月喝不住起欲取繩縛誰
令吾不飲飲劇始知樂若令東海觧醉人吾亦去取北
斗酌
　　春夣
春風兒女喜不合丈夫愛日午困魔来四體倦欲觧春
禽只随花中飛幸此無聲聒我睡一夣夣周公笑與伊
尹語問今天下賢者誰何為見棄不見取紙傳周官十
巻書安用久留不燒去二夣夣孔父㦸手怒目瞋天下
皆曰自孔氏獵取利禄安榮身髙官志遂不思道牽以
嗜利露已真如何貧賤用我者皆是冨貴用我無一人
三夣夣我身化為鳴鳯雛飛飛兩足髙迅迅六翮舒直
上髙髙天天門閉鎻阻我囘我留不肯去以翼摶天天
門開天公遣玉女問我何事来再拜謝天公賤臣無所
知幸至天公前敢問無(一本/作何)所尸臣聞伊尹于湯旦于
周安致天下如山丘愚孫騃子相承繼卜世以過天位
留自從中代来世世亦有相如何反覆無定時猶以亂
割醫瘡痍天公何忍是不救恰如旁坐觀奕棋又聞人
間人一一天與命孔飢孟退荀楊賤天公豈不知其賢
與聖顔子號庶幾早死不久生子夏旣䘮子左丘亦失
眀伯牛疾牖間原憲貧病成晁錯死非命賈誼夭不卿
賜死蕭望之罪免劉更生羊祜許國斸墓破反得墜折
無完肱又如草木及禽獸苟推以理亦莫知春氣不加
松柏好秋風先敗蘭蕙枝蝮虺中人皆巳死鴟梟食母
然後飛願天明告臣以祛臣心疑天公未及言起遂東
風吹覺来何所喻壹欝雙泪垂
　　寄王正叔
形骸飫饜城市勞思得逺志與俗逃借来馬病行欲倒
著鞭廹急翻奔跳連綿半日走十堠急雨随濕衣與袍
到家覔火烘衣濕亟書名紙揮墨毫由来道同志易合
頋人謂我此(一本/作子)可交形穢向逄珠在側聯坐愧用狗
續貂喜愛常令對面月招延不許他有庖𤣥談直抵世
不到大論許致君為尭喧呼脱落(一本/作路)笑絶倒中樂不
肯旁誚嘲久孤得聚(一本/作助)氣遂振張目視人皆麽么促
席捉手坐接膝不肯放去逾分宵平明懶睡未及起稠
叠僕足煩見招披嚢示我丈數紙晚霞爛漫(一本/作滿)新晴
霄魂迷心醉不敢議畏伏縮若䑕見猫同騎疲(一本/作瘦)馬
逺眺望獨止不進湏連鑣江東山水雅豐冨熟視若在
圖畫抄嶙峋髙疑地作限浪(一本/作浩)𣺌逺若天不包是時
髙秋鱸可鱠愛欲棄綬同魚舠直道有知私自賀生平
欝結數日消笑顔快意面改色食飲愜足腸生膋今之
腐儒不可洽欲近俗氣先腥臊尋常語我我不聼視如
秋月鳴蜩蟧數日忽得正叔語温玉摐(一本/作縱)擊金相敲
胸懐坦儻氣熖大天馬斷轡鯨横濤惜乎偶㑹復促别
歸鞭行袖交相飄還家日益無聊頼口久不語如著膠
畏人常先走木猭得食毎後殘桃螬飄風西来嵗月晚
寒壓天面低不凹一夕濃霜死(一本/作洗)羣翠病若火逼毛
髮焦鳴鴻南飛(一本/作歸)地得暖鴉(一本/作雛)烏暮去林有巢使
人對之亦自感平時乃此窮途號百憂叢侵方寸亂頂
髪不癢手自搔時時強酒期自醉不忍把筆(一本作把/筆不忍)
私成騷近嫌文字不足學欲出簡札臨淵抛惟思邊堠
願得到耳静意若聞金刀安得鐵馬十數萬少負弩矢
加矛腰力在快戰不願守直令疻鬬而血鏖東西南北
四問罪使人不敢誣天驕增尸為城骨築壘滴血釁地
塵不囂歸来再拜賀太平亟出敵首都城梟如何壮志
不可遂窮愁壓挫朱顔彫因君知我故道此以代面語
相喧呶
　　贈劉成文
予生謝早先晚世相逅邂禮俗不可徴百孔千瘡壊平
時以是念食美不知噆(一本/作嘬)誰為醫國者已亟不圖瘥
引脰望古人去我逺以太斕斑紙上語十才一二在思
人樂其言把讀不知懈愛其善調理未訖已期再探窺
古人心憤懣世俗敗常思得英竒肝肺相誘勱以是求
世人未免許以漑不特學憂孤直恐性失介嗚呼聖賢
人旣以舍我邁如何有常者亦不可得拜雖然衆嘲揚
未忍徑伍噲劉生江東儒心臆寛不隘遇我數日語收
若俯拾芥久從固所望驟得尤所快立海觀鯨鯤乘霄
飲沆瀣和風吹滯酲利爪搔痒疥我質遂媿陋香禾映
粃粺和言遂愧踈長江掩涔派辱索冝有獻百擇無一
愛作詩期笑咍幸無怒目睚
　　唐介并序
唐介以言事得罪人多詩之僕亦欲詩之又嘗思曰為
諫官以諫得罪冝矣而人詩之是亦當世以諫得罪者
少也然則介又可詩也已
以諫得罪者為誰(一本作/聞者誰)四海多作唐介詩俗兒口狹
文字碎欲状介事語反卑嗟嗟我亦介之徒(一本作/介之比)此
恨不助(一本作恨/不助介)掀目眉三更燈死百慮息四睫不交
雙目眵推枕起坐状介節以手捫臆為介思信乎介亦
壮男子直能金鐵其肝脾雷霆之怒萬鈞重人主之威
猶過之一語所犯百死在要領可斷族可夷堂堂介也
人之難不畏所畏将所持捧書入奏伏文陛身視赴死
如食飴面折庭諍語論險直舌鐵硬堅不移天子怒叱
大臣語衆笏交(一本/作共)抵侔戈揮如何面笑目不瞬氣不
略讋顔怡怡即日議下得逺斥中使臨遣監妻兒奈何
左右口吻毒只有死請無還辭然今天子甚明聖雖暫
盛怒終復歸嗚呼能對治亂鑑介也能抆其瑕疵語曰
五諫吾從諷仲尼逮(一本作/遣殆)有激而為後世巽懦禄位
徒縁此粉飾尸素非必也事有不得已冝乎訖死争不
囬偉哉介也已不朽日月為字天為碑寄語𤨏𤨏媒孽
子介縱蹈死吾何悲
　　還東野詩
吾於古人少所同惟識韓家十八翁其辭浩大無崖岸
有似碧海吞浸秋晴空此老頗自負把人常常㸔于時
未嘗有誇詫只説東野口不乾我生最遲暮不識東野
身能得韓老低頭拜料得亦是無量文章人前日杜子
長借我孟子詩三日三夜讀不倦坐得脊折臀生胑旁
人笑我苦若是何為竟此故字紙童子請我願去燒此
詩苦澁讀不喜吾聞旁人咲嘆之殊不巳又畏童子言
藏之不敢示奈何天下俱若然吾與東野安得不冺焉
　　偶作
女醜忌明鏡不知自羞人士醜忌公言不知自羞身羞
人不出前醜聲日可湮修身無不至令問(一本作/令聞)日益
振鏡與言何尤見忌不見親
　　烏鴟
雄烏無空衝雌烏無定飛一巢不易成兩口千柴枝巳
髙懼風顚已下憂人窺欲集更自翔旣安復重移烏巢
又生烏復哺猶可期鴟梟亦有巢母死子後飛嗚呼造
物者於此竟誰尸
　　寄王正叔
微生不過人氣力兩𦕈麽力學失自謀徑古與今左病
世相陷賊樹性期剛果豈不中是時然亦未嘗過奈何
衆好殊未語咻已夥倀倀獨何之云云鋭亦(一本/作易)挫忠
言不售耳直面屢得唾怒目瞋以環謗口焰而(一本/作如)火
出門先自羞(一本/作慚)有衣恍疑裸過市不成歩傴僂侔鼈
跛周旋不出扉迷若蟻循磨人惡固為甚自厭近亦頗
媚世定有術欲學從誰可必也泥自售(一本/作信)恐由此始
禍賢子逺相問幸有以敎我得報速是冝翹企不容坐
　　不願漁
終焉(一本/作身)可伯為不願為漁子當時渭陽人自是(一本/作示)
直釣耳今非結網身(一本/作心)豈有得魚喜試身風波間特
用豢妻子古今同為漁意義不相似採薇南山阿歸耕
南山下食苦心無虞守約自閒暇出處皆有(一本/作由)義在
理無用訝今人舉一隅何足語學稼
　　雜詩效孫莘老(孫詩/附)
魚蝦無所能動輒困人得蛟鯨能則乖覆舟取人食龜
龞能謂殊刳剥同一劇龍不入網羅亦不為人識犬羊
飬扵人壮則人食之猛虎嗜人肉(一本作/能食人)終(一本/作亦)昧獵
者機豺狼與狗同為害豈必威封(一本/作豊)狐能為人還作
行子妻
　　雜詩呈逄源　　　　　　　　　孫　覺
鴻雁最知時未逃羅與網不能忘稲粱千里安得徃鳴
蜩腹空虛見喙因其響丹鳯穴九霄虞人常夣想
　
　
　
　
　
　
　
　
　
　
　廣陵集巻十一
欽定四庫全書
　廣陵集巻十二　　　　　　宋　王令　撰
　　呼雞
雞呼雞来前犬嗾犬至止夫豈必可召役以食乃爾今
吾曷為悲人而雞犬為自計無自存西山謝夷齊
　　江上其一
風吹平江起長瀾野客坐嘯酒在顔興来就上南山觀
固應散髮㳺更好何用美質加弊冠
　　其二
夣載十舟勝一鈎曵緡萬里懸十牛飽食身至東海投
還踞秦山待魚食所得果可餔九州
　　其三
山頭斫竹下作竿繫鈎沉水坐㟁觀餌魚水濁魚不干
棲遲終日或有得歸去猶可(一本/作取)妻子歡
　　其四
江頭風平可照水衣冠面目略相似與我同咲固相喜
何用妄携客子来不可與語祗相視
　　飲客(一本作/青山)
青山何巗巗江流自渾渾欲由白石道先自長松門其
間有萬景軒豁忘乾坤適可得以心不可為客論安得
山水交共無世俗言携琴冩古聲酌泉求清源適時固
雖(一本/作巳)踈謀道豈不敦誰能歌此詩侑我飲客(一本/作此)樽
　　江城
江城酒熟賤賣(一本/作買)醉江人提魚不到市半道得錢相
(一本/作歸)和歌翁倒子扶相枕睡江南山髙不見天江北水
逺無復地馬驚堕崖舟(一本/作船)覆波可惜行人(一本/作子)死聲
利
　　效退之青青水中蒲
雙雙水中鳬足短翼有餘飛髙旣能逺行陸安事俱
　　又
雙雙水中鳬来疾去閑暇江湖風晚波泛泛自髙下
　　又
雙雙水中鳬已徃又囬頋弋者窺未知舟来避還去
　　又
雙雙水中鳬常在水中居還有籠中䳱騰軒仰不如
　　又
雙雙水中鳬食飽不出水靈鳯来何時鴻鵠志萬里
　　霜風(一本作/冬夜)
霜風裂寒窓餘响到我牀聞䑕有嚙聲不省何物傷兒
呼湏我起頋無燈燭光伏枕置所念志夣通扶桑
　　孟子
孟子不肯比伊尹仲尼方可(一本/作且)期文王聖賢自得(一/本)
(作/待)固厚重庸俗始以已較量微生喜以佞面(一本/作為)詆臧
氏惡非禮所當惜哉二子不自重(一本/作思)以人可否何不
詳
　　過揚子江
長江来何從逺自西極詹中破蜀山流始與巴水兼川
原日混合激射勢益嚴奔渾萬里流不自頃刻淹駭如
㵼天来急若赴海添潮汐日徃復旦暮難安恬攻冲氣
何雄吞囓勢未厭因思禹功成自匪尭謀僉久巳口効
噞豈復頭今黔余来方冬時怒風何沾沾掀轟駕髙浪
山阜相聯粘有如合萬鼎就沸烹羣憸天陽盛焚爍鬼
力争炰燖聲勢欲状説有口嗟如箝湏臾稍收斂晴風
蕩氛􁁊涵澄動自息拂拭痕無纎宛然帝女鏡仰照青
天奩遐觀清神心俯視分眉髯有如尭舜時惠澤四海
霑登賢黙與慮流惡聲無霑(一本/作呫)洗除巗穴空蕩滌昏
奸殱恩波浩滂沛浸潤咸滋漸羣山西南来垂天下帷
幨霜風月凌厲紫翠生觚㢘無波互澄照黯惨畫一縑
扁舟出中流俯仰迷頋瞻人生貴自便苟信何用占方
期謝黄塵竊身放蒼蒹閒從魚鳥逰黙相蛟龍潜築室
近(舊本作/水起)釣㟁巉崕挿居簷行春掇苞薇坐晚登鱨鮎
仰思峻極髙俯愛善下謙更與虛曠間日放詩鋒銛行
求避世交望醉江城帘出處要皆道終窮亦何嫌
　　晚泊
月形如張弓下影射秋水寒江風静時逮目失洲址漁
歌去時唱歸和讙未巳豈無人間樂自快適為喜客子
有倦懐歸心動秋葦更假滄浪清聊用洗塵耳
　　姚堅老見約偶成
初正布新和餘臘争近候升騰陽力㣲恇怯老隂鬬江
雲蕩空碧(舊本作/無據)踈(舊本/作朝)雨沐清晝林梢釋冬枯土蘖
壮春簇萎蕤風日舒刻畫山野秀闗闗先春鳥格磔弄
晴咮無人與調和(去/聲)終日自嘲詬唯君卜近適過我
許来就遷延日屢蹉嘆惜月復彀人生誠多故世事那
可究惟當自推置障絶俗慮冦休閒倘能偷踈懶當自
宥徒行苟憚勞借馬欲誰廏清沽如定携佳客可先購
勉之無使遲梅蕚(舊本/作蕋)已堪齅
　　初聞思歸鳥憶昨寄崔伯易朱元弼
去年春日花盛開嘗有鳥啼歸去来余詩告爾東海志
子笑属我南山杯将睎遐踪蹈髙軼就㧞去跡離俗堆
同時㳺者最誰上朱子峭擢凌春材門關午景卧正懶
過我呼號如春雷鄰驚偷(一本/作争)窺婦女怪婢騃奔(一本/作棄)
走兒童咍門開納坐聼論列咲口侈哆傾胸懐寒葅半
菽要同飰韲醤呌乞喧鄰隈僧從南浮雲(一本/作櫜)異角尉
觧西去遺亭䑓心争誇漫(一本/作誕)詰蜒蜿日樂虛豁留崔
嵬栁梢黪黪坌晴絮杏蕚爍爍翻遺埃春湖平停照空
碧涯㠶曉上攙天桅西歸頗阨窮餓久南泛未免丐乞
哀朅来随人事卑折忽自頋影慚紙摧平時客坐不敢
語苟以唯諾償嫌猜胸中糾結浩千萬到口不吐如横
枚比来頗自撥俗礙日傍竹樹良徘徊昏昏萬事置不
省知已踈懶心難裁一聞春風動啼鳥猛若重睡忽喚
囬咨嗟嵗月急若矢嘆息無地安蒿莱比于見人日加
懶行恐合(一本/作接)俗老益乖不知飄浮寄兹世竟亦何計
收形骸春林沾沾風日好飛止自便冝爾諧何為猶尚
歸不得世間萬事真悠哉
　　望招隠山花囬逰江山思崔伯易因寄朱元弼(一/本)
　　　(作春/日)
春山曬日開百花紅紫亂眼生交加青(一本/作晴)天晴(一本/作青)
髙褰翠幄繡被堆叠帝所家平江千里鋪一席扁舟晩
若棄履舄安得一醉眠千年(一本作/百年)世間萬事都棄捐
　　同頋保之逰靈隠
閉門不知春色到出城始見江梅開行探幽泉至髙絶
共坐巨石聊徘徊時逄天風吹客過還有野鳥驚人来
林間躬惜所未歴歸馬空載斜陽囬
　　揚子江阻風
揚子江風十月初西駕巨浪𣺌無隅常憂傾摇地為動意
欲起塞天無虛大舟不行就繫㟁小舟分去争得魚舟
中壮士起坐笑有酒更為斜陽酤
　　山中
山中亦有出山路山人自不與世通拂衣起行飲流水
枕書就卧聼松風地寛江河競摇蕩天濶日月争西東
乾坤自為四時役萬事不到幽人胸
　　出門
出門萬事非聊復閉闗坐親識久相逺與世絶弔賀適
時旣非謀接俗益加惰外物等不来何必問客過
　　南徐懐古
昔人戰血化為土今人常懐昔人苦大江𠖇𠖇截海流
鐵甕城髙排萬虎乾坤未定龍蛇争日月湏歸仁義主
江山本不為英雄英雄自負江山死
　　東城
昔予出東城初見壟上耕忽忽自北至嵗月令人驚雖
云一草死萬物尚華榮誰能當此時歎息微隂生
　　餓虎不食子
餓虎不食子飢鷹不雌求虎餓不擇肉盛怒遇子收鷹
飢爪喙獰尚與雌同韝人豈二者然㤙義冝綢繆親戚
不冝怒割㤙以為仇此割非常割此傷無血流肉割愈
有(一本作/有愈)日㤙割傷不收一割大義死(一本/作䘮)再割面相
仇親戚尚皆然况又他人儔是巳與世絶于世何足尤
　　松江曲
松江深處八九尺去眼百里長風波吾山井泉廢不汲
一泓不知深㡬何君家自無千尺綆那知江深不如井
　　贈王介甫
當世胸懐萬古淳平生才術(一本作平/生事業)老經綸况逄尭
舜登賢日不復伊周望古人得志定知移弊俗聞風猶
足警(一本/作起)斯民九門無謁天旋䆳(一本/作過)何惜長令仕為
貧
　　贈王平甫
當世所交識者稀十年聞子幸見之平生所負自信重
他日可期人莫知誰肯草茅窮釣築世方簡策誦臯䕫
丈夫出處誠何較却痛蒼生為泪垂
　　贈孫莘老
至愚不學常如足盛德之充久自彰管小始疑天可盡
綆窮終信海非量始慚自待從来薄不及時中適取狂
安得此生天與幸沒身得不去門墻
　　思京口戯周噐之
江南别日醉方醺貪愛青天帶水痕忘却碧山歸路直
誤投浮世俗塵昏終期散髮江邊釣當有漁舟日繫門
但恨故人猶喜仕他時胸腹未堪論
　　舟中作
杳杳波濤去莫窮要須流合海無東長㠶百尺嗟無用
醉絶重湖咲逆風
　　寄束伯仁
身逐南舟去不囬匡廬留滯得徘徊峰頭夜宿平㸔斗
岩下朝隂俯聼雷西頋波濤浮日月東歸天地入塵埃
何時得遂幽棲志常把韋編静處開
　　題假山
擾擾人心巧謂何我腸愚只愛無它目前好且留平地
浪愛山髙險自多
　
　
　廣陵集巻十二
欽定四庫全書
　廣陵集巻十三　　　　　　宋　王令　撰
　　夜歸
冲冲行路自多岐已踏歸途尚慮非夜犬只知人是盗
不知人亦夜来歸
　　口占示姊
盎竭嚢空且笑歌更從吾命聼如何不湏直有牛羊樂
只以無求冨自多
　　姊荅
無求子樂我何悲且與兒曹并日饑子道合人終不苟
有求雖欲可從誰
　　和孫莘老将赴太平
先生素志已形詩弟子何妨鼓瑟希時若伊周方有任
命如孔孟可無歸要終四海乗槎去髙謝西山食粟非
此道難言身未果且當從世共依違
　　又
紛紛世俗競朱金仕道人人説直尋但以一官求飬志
豈扵千古有遺心嗜偏羊棗情何甚戯及牛刀意自深
何日山林遂歸計南風進講五絃琹
　　露筋貞女廟
待夫以死如知命信已輕生可謂貞指原為愚今尚衆
莫言吾志不難行
　　渰渰
渰渰輕雲弄落暉壊簷巢滿燕来歸小園桃李東風後
却㸔楊花自在飛
　　寄聱隅先生黄晞
王朝簮笏擁天扉肯以經綸假布衣老信蒼生終有命
窮憂當世益思歸一身誰作千年望兩眼空㸔萬事非
聞説韋編日開閲可應三復嘆知㡬
　　春愁
只聞来客説春逰不遂花前咲自留浪説春期計春盡
留春無術只春愁
　　少年答春愁
花枝裊裊咲當觴且作春風㡬日狂縱使春歸猶有酒
酒酣春去亦何傷
　　和朱元弼春逰
閉門無著只踈慵謾出留連與衆同栁却有情愁落日
花惟能笑謝東風恨無日到三春外盡㸔人狂六極中
泛泛相逄且相咲久将吾道付窮通
　　春日
提壺聒聒惟呼酒杜宇喧喧只説歸坐怪鳥聲皆有取
静于人事益知非巳嫌世濁胡為混能待河清固巳稀
為語夷齊旣甘餓可能分我首陽薇
　　對花
憂愁卒卒人無樂花草紛紛物又春安得無憂與無慮
對花還作笑歌人
　　靡靡
源源世俗尚依違靡靡風流日正㣲吾病未䏻終是是
人言何似喜非非况當天下難能地欲撥憸人未發機
要格君心是知術不然應合買山歸
　　觀水
細如蝦影足留連大可蛟鯨出自然當使川流應到海
只今坎止亦成淵民憂不見尭咨日地礙何由禹鑿穿
可惜卧龍無意思不随雲去雨春(一本/作秋)田
　　讀孟子
去梁無故又辭齊弟子紛紛益不知天下未平雖我事
巳身巳枉更何為後来誰是聞風者當世何嘗不召師
士要自髙無頋世遺編今亦有人疑
　　鸛
毛羽人将鶴品流斜陽髙處自遲留人言殺爾三年旱
應是巢成更不憂
　　寄朱元弼
春城春雨緑春潭冉冉(一本作/刻刻)歸舟上去㠶愛子有詩
留我别悔予無酒伴君銜東風随巻行人袖落日猶明
去客衫好有新詩寄幽寂我心(一本作/孤懐)無泊似摇􁀙
　　春逰
春城兒女縱春逰醉倚層臺笑上樓滿眼落花多少意
若何無箇觧春愁
　　龍池二絶
滿目塵埃白日隂皇天無命且深沉終當力巻滄溟水
来作人間十日霖
　　又
盡道神龍此有靈一池澄静暮痕清如何蟠屈無飛志
却放鳴蛙有怒聲
　　月蝕
盧仝不作昌黎死天目雖盲未(一本/作孰)見嗟坐嘆(一本/作睨)清
光無惜處一将吞吐聼蝦䗫
　　偶成
種花紅不實俗客醉仍喧㧞去樹加榖日無人過門
　　偶感
壮志老来退窮愁無易攻風雲詩氣㷔天地醉心胸午
枕著不覺晝門闗更慵由来自踈拙底處不相容
　　寄滿子權
西北風吹數紙詩神門樞鑰鬼闗機九原黄土英靈活
萬古青天霹靂飛我是懦夫無壮志近思依日竊餘輝
髙樓暮挿暗空助東望君心㸔翅歸
　　寄洪與權
劒氣寒髙倚暮空男兒日月鏁心胸莫藏牙爪同痴虎
好召風雷起卧龍舊説王侯無世種古嘗冨貴及耕傭
湏将大道為竒遇莫踏人間齷齪踪
　　上聱隅先生
夫子儒門傑心誠行亦醇玉金精粹美椒桂性芬辛一
入随邦計咸期利國賔生民待儒效天意属人倫蜀犬
争驚日鄒人不識麟窮途千古泪白髮四方塵弊世誰
思救仁賢自合振愛狙徒食費好鶴浪軒馴不結臨川
網偷安厝火薪忠言驚苦逆恬議貴因循漆軌書三上
清時死九濵不思防蟻壌徒欲衞龍鱗當道豺狼愎升
堂犬馬嚚旱餘雲不雨命塞噐藏身獨抱遺經老来為
後進陳手提三聖出口壓九師堙衆耳雷霆震羣觀日
月新韋編重(一本/作垂)斷絶文席互酬詢魯變全歸道陳糧
絶更貧賤生無自幸俗繫弗容親盆覆徒經日龜埋不
仗人短詩徒自訟巳伏下斯民
　　春晚雨後
東風柔弱事春權劇雨無端轉愴然不惜好花都委地
却令逺草直平天龍蛇久蟄應思奮蛙蟈(一本/作蠙)乗時巳
自先緑栁由来却堪笑葉眉愁劇遂長眠
　　良農
良農手足胝老賈不親犂歉嵗糠糟絶髙門犬馬肥天
心不冝咎人理自誰尸安得悠悠者来同予一悲
　　瓊花
無雙亭下枝宻宻復稀稀蚌碎珠駢出鬚牽蝶合圍㑹
湏珍作寳常恐散成飛况是東風後(一本/作暮)㳺人莫易歸
　　夜深吟
叩几悲歌涕滿襟聖賢千古我如今凍琴絃斷燈青暈
誰㑹男兒半夜心
　　和合春雪
莫嘆年来雪句遲雪遲詩句更依㣲風来海國鹽波涸
春入仙田玉氣肥雛鶴暖嬌揺羽脱老龍枯痒退鱗飛
天工人代如端的安得吾能及九畿
　　紙鳶
誰作輕鳶壮逺觀似嫌飛鳥未多端才乗一線慿風去
便有愚兒仰面看未必碧霄因可到偶䏻終日遂為安
扶揺不起滄溟逺笑殺鵬搏似爾難
　　贈别晏樊父太祝
縮伏蒿莱聼命沉舊房孤劒鐵塵侵方思力舉滄溟水
潑殺生平氣焰心不謂偶君誇意氣無端起我舊胸襟
男兒合是公侯噐未忍風前墮泪吟
　　和洪與權
溝中老弱轉流尸夫不容妻母棄兒常得民愚猶是幸
不然死等更何為布衣空有蒿莱泪肉食方多妾馬思
君也天心省民數未知死所又何辭
　　題天長縣蘇太尉廟
唐室無臣覆手移坐㸔悍媪制庸兒思量可惜當年死
却是西来問鼎師
　　春雪有感呈王正叔束徽之
彼雪晚何滛乗時横此臨必将滋及物自合大為霖也
道春来好何餘臈後隂冬𠖇誠不道蒼帝亦何心俗口
誇同粉愚觀謂似琳獨于平處薄不似險中深逆吹争
為力凌寒苦助(一本作/坐見)侵落疑天未悟壓恐地難任蟄
户開重墐氷魚上復沉欲開花謾妬垂死草奚禁短韻
徒堪嘆慿君附入琴
　　古鑑
一片靈光合有神不知鎔鑄更何人春耕破塜衣冠盡
鬼手摩天日月新鑒面祗知西子姣照心難見比干真
主人深有收藏意當待清明不受塵
　　代人送常州致仕張待制
心貪進退適全冝上印飛書劇去翬荐口不加張耒老
明朝竟放孔戣歸黄堂合有遺思在青史還留後世稀
此去江湖見鷗鳥為言今合信無機
　　代人送常州張卿掛冠
清優四皓官瀟洒二疏顔直道空華髮明時獨買山如
聞元老議尚恐輭輪還誰是塵埃者清風合自攀
　　謝束丈
卓鄭簪裾宻作林相如貧病強来臨藜羮才飽無他志
肉食俄充有媿心死馬偶能逄市骨濫竽常恐負知音
古来一飯皆論報何日王孫遂有金
　　和束熈之雨後
獵獵風吹雨氣腥誰翻碧海踏天傾如何農畯三時望
只得官蛙一處鳴何處斷虹殘冷落有時斜照蹔分明
當車收轍雲藏迹依舊晴空萬里平
　　寄衡父滿翁(甲午/十六)
隻卓来篇不許雙社壇髙處立旌幢自知孤敵難為勝
欲豎長幡一面降湏學依墻勤哭楚莫同伏弩助收龎
何時王子歸重搦笑倒秋醪㶑灔缸
　　幽居感懐寄滿子權(乙未/夏)
卜得幽居四絶鄰尋常庭巷斷蹄輪門前犬豕卧横道
城上牛羊下視人滿眼夕陽閒草樹囬頭歸路正埃塵
思君未有東来計何日雙眉對面伸
　
　
　
　
　
　
　
　廣陵集巻十三
欽定四庫全書
　廣陵集巻十四　　　　　　宋　王令　撰
　　詩
　　　偶成
十日九自病偶平還苦吟萬金無枉志千古有遺心静
隐支憑几寒搔髪解簮南風乆寂寞誰繼五絃琴
　　　信筆
紛紛世趣竟多途失在從人得在吾苟獲一時兒女笑
定罹千古聖賢誅㣲生何事疑人佞孟子當年亦自迂
滿眼悠悠懶商較盡留來者議賢愚
　　　蜣蜋
擾擾蜣蜋不足評區區只逐糞丸行若乘飲露嘶風便
又作人間第一清(世言蜣蜋變蟬/騐之亦有然者)
　　　荅王薄正叔
當年論友笑常情誰使風波忽沸騰自有赤心包白日
竟無綺語敵青蠅重來赭面還如火自許清誠卒似氷
反覆來篇却堪嘆待將遺恨寄朱繩
　　　秋懐寄呈子權先示徽之兼簡孝先之熙(滿子/權詩)
　　　　(附/)
樹哭寒蜩草哭蟲何堪覊客憤時窮卒無可樂羣書外
百不堪言一嘆中雲黯暮天沉白日土塵平地斷清風
支居若問秋來况泪滿遺編髪亂蓬
　　　次逢原秋夜見寄　　　　　　滿執中
病對園林萬事空肯將寂寞感途窮消磨壯憤詩書外
破碎閒愁笑傲中霜苦亂蟲清呌夜夢寒孤竹冷敲風
思君别有悲秋意不為南湖一釣蓬
　　　送仲寳叔赴秦幕
秦闗千古有雄名秦地寧時自心戰爭草野英雄無敵國
朝廷勲徳倚長城錦纒紅帕將軍府紫電清霜武庫兵
絶幕烽烟沉逺候太平金鼓雜讙聲淮西司馬新恩重
魯國儒生舊望清黑膽赤心男子事大弨長劒丈夫行
待垂賈誼言餘餌就試終軍請去纓縱不首傳函報死
亦須頸繫背笞生當年功業鯨鯢盡振古勲名日月明
莫嘆暫從紅幕去待于歸望碧幢迎愚時若忝書功筆
未信燕然有舊銘
　　　從光師求花
我有歸心不可寛憶君花好舊常歡若令醉眼異郷見
定作故人相笑㸔知有靈根分客易却憂平地得春難
只應胡蝶還相識飛過東風又可嘆
　　　九日寄滿子權
懶將衰病照清流為有歸心欲白頭幸自好花開便笑
不甘為客見成愁長歌欲強秋風醉髙處先輸俗子遊
我在無聊元亮死當年今日共悠悠
　　　上黄任道
家世無䨇舊材資第一良山川儲地秀日月合天光逺
色抵千古洪聲壓四方道如天未喪子讓世誰當文斧
摩空運儒工縮手藏鎔金斥淄石截玉出端剛追復軒
羲舊裨縫典誥亡誇傳爭噍噍問望蔚堂堂章甫通期
冠緇裘詎合裳計量遺丈引収取竟尋常有漸雖宜賀
論才固在傷偶來官簿版何異任牛羊客有装垂槖時
窮道括囊貧才完竪褐義不及妻糠劍折終羞屈蘭移
不改香幸偷容足地恥學反羮墻同日如無善當年尚
取狂互鄉前事在北面有先望
　　　荅滿子權兼簡衡父
居唱奈髙何君休我試歌古今愚智府天地是非羅何
日功名就青雲日月磨俗兒吾不較計此竟誰多
　　　寄滿粹翁
心愛滿夫子論師不敢交誠明大中性二五老陽爻後
學誰思進吾䝉乆辱包思之無見日夢把客門敲
　　　寄滿衡父
寒葉落傞傞荆榛刺出柯四鄰松竹少晚歳雪霜多兹
世居無可勞生計奈何此心須見子不敢向人歌
　　　多隂
寒雲慘四垂萬景浩成悲白日不可見青天自取欺晚
烟先夜色宿雨借寒威(借/韵)泥潦莫相涴西風㑹有時
　　　次韵立之紅葉
雨露三春少風霜一夜多從來有根本不怕下枝柯楚
岸楓相屬吳山橘與和秋居好相慰醉色伴吾酡
　　　聞富并州入相
元首賡歌樂股肱四方強逺(一本/作廣)喜聲盈忠賢不死天
心在輔弼終歸聖慮精中國自今應更重本朝前日可
嗟輕要須待見成堯舜未敢輕浮作頌聲
　　　寄黄任道
勞生滚滚欲何如去髪紛紛日(一本/作巳)滿梳萬古聖賢同
夢寐百年天地只蘧蒢詩書計出田園後歲月期收道
路餘安得優㳺似濠上共將談笑戲觀魚
　　　答劉仲美
多謝劉夫子殷懃寄我編何時共杯酒一笑似當年嵗
月囬霜雪生涯廢簡編終期收晚學茅屋送(一本/作賦)歸田
　　　舟次
梢梢修竹夾溪斜樹繫孤篷白淺沙風力引雲行玉馬
水光流月動金蛇村酤客聚還成市晚釣舟横便當家
山野生涯本閒暇誰令客子自勞嗟
　　　次韵子權京口夜宿見寄
寒江漠漠客㠶稀獨泊扁舟望翠㣲巳㵼綠􁚐聊自適
更邀白鳥共忘機水閑海月寒初上(一本/作漾)樹盡秋城碧
自圍嗟我相思邈千里不來同此兩忘歸
　　　答孫莘老見寄
髙門鞍馬日光榮勢力紛紛起共爭偶以不能聊自便
敢于兹世獨求清生無人愧寧非樂死有天知豈待名
客食官居同是苟何須稱别異平生
　　　登郡樓
江城朝雨濕晴烟樓上風㠶送去船苟得息肩閒歲月
時來開口笑山川田園啼鳥三春月江海扁舟萬里天
何計脫身來此老青山白髪兩忘年
　　　感憤
二十男兒面似氷出門嘘氣玉蜺横未甘身世成虛老
大見天心却太平狂去詩渾誇俗句醉餘歌有過人聲
燕然未勒胡雛在不信吾無萬古名
　　　聞邕盗
病中䨇泪語前流藜藿無端肉食憂常嘆平時輕死士
未知誰手付天矛好将弓劍随軍去况是英雄得志秋
若使班超終把筆由來何路取封侯
　　　登𤓰州迎波亭
海面清風萬里寛偶來知巳脫塵闗自嗟客世無虛日
却被斜陽占盡山海鳥不來青嶂静漁師歸去暮江閑
從來雲水有期約直待功成是厚顔
　　　聞雁
可憐飲啄鎮随陽何處聞時最斷腸萬里波濤九秋後
五更風雨一燈旁乾坤莽莽連舟楫繒繳紛紛羃稻梁
安得人同覊旅意悠悠南北不相傷
　　　憶潤州葛使君
六朝遊觀委蒿蓬想像當時事巳空(一本作清/談事竟空)半夜樓
臺横海日萬家簫鼓過江風金山寺近塵埃絶鐡甕城
深(一本/作為)氣象雄欲放船随明月去應(一本/作當)留閒暇待詩
翁
　　何處難忘酒十首
　　　其一
何處難忘酒君臣草昧初謀臣偷賊胆力士(一本/作首)幹凶
鋤日月明將霽乾坤害欲除此時無一盞何以壮(一本/作訖)
(又一本/作助)雄圖
　　　其二
何處難忘酒天心渇太平焚山急賢出㧞草惡奸生議
盡芻蕘口歌囬雅頌音此時無一盞何以快(一本/作暢)輿情
　　　其三
何處難忘酒登賢入用初一身兼禹稷四海再唐虞去
聖千年恨明時一日舒此時無一盞何以酹亨衢
　　　其四
何處難忘酒王朝四海中魚鳶上下樂𦍑狄朔南通萬
玉叢丹陛千簮合辟廱此時無一盞何以樂成功
　　　其五
何處難忘酒君王宴豫年羣謀安一統無口議將然閒
暇開元後優㳺大業前此時無一盞何以慰遺賢
　　　其六
何處難忘酒王臣立藎方羣邪終自直萬死不摧剛社
䑕旁難塞(一本作/䑕社)龍鱗逆易傷此時無一盞何以洗憂
腸
　　　其七
何處難忘酒窮邊壮士歌寒弓彎未試秋劍㧞新磨月
落隂山暗沙昏伏甲多此時無一盞何以陷前戈
　　　其八
何處難忘酒欃槍世不平孤兒未勝甲孀母送為兵氣
絶心肝裂號窮血泪横此時無一盞何以活餘生
　　　其九
何處難忘酒窮才世不知出門無直道開口碍當時白
髪無端速青山不忍期此時無一盞何以慰憂思
　　　其十
何處難忘酒亡君復舊逰黍離經故國(一本/作土)麥秀悼前
羞逺目何勝盡行車逆自留此時無一盞何以謝悠悠
　
　
　
　
　
　
　
　
　
　
　廣陵集巻十四
欽定四庫全書
　廣陵集巻十五　　　　　　宋　王令　撰
　　詩
　　　送錢公輔赴舉
廣庭簮紱立差肩黼坐雍容第(一本作當衙/一本作䇿)衆賢士得采
衣如晝錦人瞻歸馬若天仙况提巨筆乘時出應有髙
文與世傳我乆踈慵無壮思聊傾病耳待江邊
　　　春興
眼前紅緑日加增欲遣春愁興未能安得好花渾自實
使無閒地得生荆欲圖(一本作/願圖)長醉貧無計起逐東風
懶不勝芳草斜陽正柔(一本/作姿)媚益知髙處不堪登
　　　庭草
庭草綠毰毸庭花閒自開長鴻抱寒去輕燕逐春來時
節㸔風栁生涯寄酒杯傷春欲誰語逰子正徘徊
平時巳多病春至更蹉跎惡土種花少東風生草多客
愁渾寄泪野思不堪歌獨有詩心在時時一自哦
　　　春怨
掃地待花落惜花輕着塵逰人空眷戀踏去却尋春
春來還自有逰人常是春歸獨念春落後見花尤更惜
不知誰忍掃和塵
　　　又
三月殘花落更開小簷日日燕飛來子規夜半猶啼血
不信東風喚不囬
　　　暑中懶出
暑雲無雨易飛揚旱日當天不可望浪走俗塵無逺到
不如嘉樹坐餘凉巳嫌風少難平暑更被蟬饑取實腸
夢到周公才我事如何陶令說羲皇
　　　暑熱思風
坐将赤熱憂天下安得清風借我曹力巻雨來無歲旱
盡欣雲去放天髙豈随虎口令輕嘯願助鴻毛絶逺勞
江海可憐無際岸等閒假借作波濤
　　　悲秋
歲事荒凉晚易悲西風日夜弄寒威秋來寡婦尤勤織
誰是行人未有衣常恐衰顔随節換空㸔落葉倚風飛
從來最是悲秋者况是悲秋客未歸
　　　秋日寄滿子權
樓前暮靄暗平林樓上人愁意思深未必薄雲能作雨
從來秋日自多隂三年客夢迷歸路一夜西風老壮心
欲作新聲寄遺恨直絃先斷淚盈琴
　　　次韵介父冬日
客夢愁生枕雞號喜向晨朔風能動地短日更随人宫
栁㸔埋凍江梅想漏春淹留歸未得塵土暗烏巾
　　　白雞冠花
如飛如舞對瑶臺一頂春雲若剪裁誰為移根蓂莢畔
玉雞應為太平來
　　　去草
毶毶出土初如直嫋嫋随風競自斜漫借人鋤勞剗㧞
只消夜雨又萌芽良田力盡農夫嘆直道春荒志士嗟
滿目青青盡蕪蔓更於何處問蓬麻
　　　次韵和人古松
直枝難立(一本/作與)鳥徘徊地瘦根孤(一本作/孤根)礙石囬山野
不逢終更老閭閻無用始為材更無匠伯身嘗過祗有
幽人眼暫開誰與(一本/作向)東(一本/作春)風記霜雪争令平地肯
栽培
　　　大松
十尋瘦幹三冬綠一畆濃隂六月清莫謂世材難見用
須知天意不徒生長蛟老蜃空中影驟雨驚雷半夜聲
却笑五株喬嶽下肯将直節事秦嬴
　　　松
直道􁵋􁵋日蚪拳雷㧞僵龍出靄烟(一本作長枝冉冉/葉戔戔龍失風雷)
(卧矯/拳)但假深根常得地何憂直幹不扶天雖然世匠遺
掄度肯與凡材較後先可惜春(一本/作東)風愛桃李獨令霜
雪漫年年
　　　和人䨇柏
一時封植由誰力萬古樵萊偶自全不惜以材同失地
好留更老共支天人疑乆有神靈守客愛生無雨露偏
為語長松號孤勁得秦封爵果何縁
　　　慈竹
不求丹鳯食不學景龍吟自有慈仁意相依歲月深潜
符君子道可媿世人心徒爾秋郊外青青數畆隂
　　　落葉
暮秋木落剥霜紅俄覺平林一夜空茂遂本憑枝幹力
却辭枝幹逐西風
　　　不雨
去歲秋霖若决川今春不雨旱良田道邊老㓜饑將死
雲外蛟龍懶自眠赤日有威空射地清江無際漫連天
誰將民瘼牋䨇闕四海皇恩一漏泉
　　　雨後
毶毶栁色綠垂齊草引青天去自迷人說春園有尋路
我嗟荒徑正行泥蝶多平日渾如夢花好誰家又有蹊
兒女狂嬌随馬逐髙眠可惜日垂西
　　　約僧宿北山庵先寄平甫
上人合動山間興吾恨衰遲學謝安納屐操笻那有限
吹雲落雨漫無端先憑報信春枝破預想分題雪屋寒
林下不諳人世苦笑將霜鬂與君㸔
　　　和人乆雨
拂拂春郊起綠煙羣農日日望豐年龍移海去遺天漏
蚓得泥深樂地穿憶酒有心吞俗價傷春無語寄哀絃
無田却作無憂者贏得豐凶一聴天
　　　對月
栁梢地面絶㣲風一片寒光萬里同氷骨直疑潜裏換
塵心(一本/作襟)都覺坐來空蚌胎有露珠成顆蟾窟無雲玉
作宫莫怪幽人吟到曉不知清興自無窮
　　　夜月
可嗟落日志悠然便有羣星出見天夜月自明人自愛
不妨人亦閉門眠
　　　孤雲
一片孤雲逐吹飛東西終日竟何依旁人莫道能為雨
惟恨青山未得歸
　　　晚晴寄滿子權
常恐朝隂至夕曛好風吹去信多勤得逢白日忽開眼
可惜青天尚有雲安得植梯懸碧落共操長帚掃妖氛
恨無玉纊充天耳垤鸛鳴鳩願不聞
　　　晚虹
晚虹随雨過山巔誰挿青雲倒掛懸可惜兩垂空到海
不令一直徑冲天不堪暮靄難相蔽嘗到斜陽亦可憐
好使渇來能劇飲且教溪壑减清淵
　　　春城望湖
春城綠野欝相望閑客閑來興自長不見暮雲成宿雨
空㸔芳草到斜陽花生惡土終成笑蘭不逢人自信香
雖有塵纓無處濯坐觀漁者滿滄浪
　　　樓上望湖
樓上人腸渴欲枯樓前終日望平湖無舟得往滄浪去
為問漁人得意無
　　　江上
羃羃江城沒逺烟暮雲歸族忽相連春江流水出天外
晚渡歸舟下日邊杏蕚春深翻淺纈栁花風逺曳晴綿
無錢買得江頭樹輸與漁人繫釣船
　　　野外
綠野愛平寛偶來或永嘆村兒駭車馬野犬吠衣冠亂
草無閑地斜陽有去鞍良田半蹊徑始信直行難
　　　暮歸馬上口占
林宻村村暗寒鴉(一本作/鴉寒)處處啼水光連野白雪意逐
雲低風勁童呵指泥深馬失蹄客心兼暮色歸去兩凄
凄
　　　小雨
平生從事漫徒勞時以休閒近酒醪東海可從誰自重
南山如與客爭髙老将日月來䨇鬂生委乾坤寄一毛
更展韋編探萬絶懶從人世問滔滔
　　　餘杭倦逰
醉倚秋風笑自攻偶來還去竟何蹤巳夫鳯鳥今不至
行矣鱣鯨非所容且把心胸同伏虎誰知頭角是真龍
歸乎伊畆殊難得死爾西山尚有從
　　　送和秘校
野客從誰忽解顔樂聞髙論厭樊間致身富貴時寧少
仕道功名古亦艱好説青山從我老當分白日與君閒
扁舟聞說明朝别何日音書可到山
　　　送聱隅黄先生
黄風吹土截天横瘦馬着鞭驅不行尚說苦心酬直道
誰知白髪為蒼生平時夷狄恬忠藎常日公卿足仰成
雖有英雄無用處却令老去買牛耕
　　　送周噐之歸潤再索
何須别子始沾衣乆有江南去夢飛為語青山幸相望
壮夫終不白頭歸
　　　送庭老罷尉金壇
心無畦畛見天真落落男兒七尺身莫嘆一官淹聖代
聊將三釡慰慈親月明空照居民侣風急随飄去馬塵
寂寞西軒人別後海棠花好為誰春
　　　送李廷尉濠梁
直道無通可小官真漫論夫君自行義而我更何言獨
柱難為力横流不奈渾此心持送子飲泪當前樽
　　　送束徽之入京
出處身之道窮通命有時九門無直謁千里去何為南
畆春耕近西風去馬羸白雲况多恨歸計莫令遲
　　　別陳藥院
客居平日有誰親一别三年百病身為道難言輕感慨
羡君無病更醫人
　　　寄介甫
天(一本/作髙)門㢘陛鬰(一本/作益)巍巍勢利寧無淡泊譏誰與跖
徒爭有道好思吾黨共(一本/作自)言歸古人踽踽今何(一本/作誰)
取天下滔滔昔已非終見乘桴去滄海好留餘地許相
依
　　　奉寄黄任道
蒿萊日日沒幽居時得新詩亦自娛為有逺懐希稷卨
或時飛夢見唐虞乆諳末俗難謀道益厭庸兒妄問儒
絶筆斷絃無意寄笑將逺目睨清虛
　　　奉寄朱昌叔
勞勞忽忽欲誰從要有田園去自終衰俗未知誰得失
古風期與子窮通三年客興㸔秋葉萬里歸心寄斷蓬
知有世嘲無意解自慚踈懶甚揚雄
　
　
　
　
　
　廣陵集巻十五
欽定四庫全書
　廣陵集巻十六　　　　　　宋　王令　撰
　　詩
　　　到潤望竹林寺憶朱昌叔
常與幽人過竹林重來無地豁煩襟青山欲去誰堪語
薄俗相期不到心何計江湖終隐釣去随魚鳥共飛沉
塵埃聞說難為客早晚歸來憶舊吟
　　　奉寄伯兄㤗伯
心迹牽覊逐勢分一生襟抱向誰論十年漂泊迷南北
千里憂思厭夢魂書託逺懐期日月眼和衰淚望乾坤
何時得就歸來賦老守桑麻聚一門
　　　奉寄崔伯易
功業嘗聞亦有時可能天命出依違終看世態真何道
不得吾心自合歸(一本作厭從流俗學依違已知/兹世非吾事况有斯人起我歸)廊廟
得逢應有義草茅雖老尚知非秋來客况無他異時向
西風誦式微
　　　寄滿子權
窓前干枕夢忘還門外清風晝掩闗天下誰當千古後
牀頭自笑六經閑能將道繫窮通裏安用身居進退間
自愧公心猶有蔽清時無日不思山
　　　又
終年謀食亦何得浪取窮愁只自侵餓死有時非正命
勞生幾不愧常心百年此去塵埃在(一本/作滿)萬古從來意
思深莫說山林是輕往窮來無計得山林
　　　寄李君厚
一笑東風去十年重來稚子巳差肩脱衣呼客家聲舊
把酒論心士氣全病驥逺思牽直道老鷹秋夢入青天
自言出處身無累一把窮通寄自然(一本作自言暮齒/雖憔悴醉胆猶能)
(忽十/年)
　　　寄滿粹翁
滿子吾逢乆皇皇未見閒老成終到孔窮死亦為顔學
術思無際誠明去一間吾雖有心者力苦未能攀
　　　強顔寄任道子權
強顔求世亦何從甔石時時得復空何日能無寒餓役
此身得與聖賢終人生汲汲須髙致世態渾渾未易窮
安得相逢共相語荒城囬首又春風
　　　招夏和叔
矻矻雕鐫役俗兒六經塵土有誰吹我追往聖思前躅
子苟安行即後時大遇定為當世福不逢猶作後來師
思量最是男兒事此外吾曹不足期
　　　贈崔伯易
巉嵓惡面挿蒼鬚中道時時自笑呼但怪佯狂輕去俗
果聞髙論足開余惡㸔富貴庸男子喜見徜徉隐丈夫
我是自髙無許可今朝為子一長吁
　　　贈裴仲卿
匣劍光芒射斗牛持携天下洗人仇英雄心胆老猶壯
道路風塵行未休名重更須完小節義高何必論閑愁
濛濛細雨陵陽市折取重梅上酒樓
　　　寄都下二三子失舉
翹翹數子㧞羣倫落筆文章妙有神清世暫時藏琬琰
紅塵終不卧麒麟淹留京國三年客牢落江河一病身
得喪窮通雖付命䨇眉忍淚巳沾巾
　　　又
太學虀鹽共苦辛寒窓筆硯日相親梁王臺畔一分袂
揚子江頭三換春篋裏黄金須買酒髩邊白髪解欺人
窮通得喪誰能定况是男兒有此身
　　　李南夫罷舉歸隐
夢寐風儀近十年塵埃無路覩雲天清朝未得榮簮紱
黄巻何妨樂聖賢物外髙情誰與共人間佳句已爭傳
欲知富貴終難動一片丹心本寂然
　　　甫里
甫里先生得古風放身全入隐淪中足磨漢榻星辰動
筆挫吳天物象空往事欲尋人寂寂舊田安在雨濛濛
當時引重髙才者誰是曾來一畆宫
　　　次韵朱昌叔見贈
雖無才學可人羣偶有誠心與古親兹世幾人能永富
此身何恤不終貧生無簮綬身寧屈死有詩書志尚伸
自匪與君嘗素計斯言何敢易謀人
　　　次韵滿子權見寄
當世雄圖不可懐退居蒿艾自沉埋門無來足荆生道
病不能鋤草上階自是直方違世易况将踈懶合人乖
無由與子同樵種囬首平林浪可柴
　　　和束熙之論舊
當年齠齔偶同門餬口重來巳十春仰嘆早成渾屬子
始知老拙盡輸人火烟論友勞薫灼桂蘗為生合苦辛
待㸔聖賢堂奥去願持箕帚掃遺塵
　　　謝束丈
喜赴西招足屢蹉自慙愚鄙取無他能終未學生何幸
得活諸孤賜最多愧面未甘徒巳矣報心全寄命如何
須知下客終思用不必時時彈鋏歌
　　　答許勤之
不作明堂柱石(一本作唐/虞稷契)臣要當歸去老江濱不知何
處田堪買抛却浮生一片塵
　　　答劉成父四愁詩
倦客維揚每自悲有時䨇淚等閒垂眼前所識皆庸我
天下為憂可語誰把臂便嫌逢子晚開縢乃見起予詩
巻舒萬徹吟千遍此後多應手有胝
　　　謝成父
舊說詩無三百年于今拭目讀君篇巳嗟吾道微如綫
不意斯文未喪天金玉有聲情不俗蕙蘭之臭美尤全
塵埃滿眼逢何晚氣類相期乆合堅以義求人今遂得
于心無媿果為賢不須刺口論憔悴吾輩(一本/作黨)恓惶自
古然
　　　還蕭幾道詩巻
武夷山骨挿青㝠秀氣中蟠産俊英髙似君平于市隐
窮如東野以詩鳴驊騮老騁青雲足綠綺純含太古聲
顧我自憂衰病乆為君䨇眼暫時明
　　　再次元韵答幾道
塵囂擺落到鴻㝠始見當時遁世英叢棘敢思丹鳯至
寸筳慚叩巨鐘鳴須知奔競浮榮路未若喧傳不朽聲
此道固為流俗笑苟非夫子欲誰明
　　　謝幾道見示佳什因次元韵
曾酬唱和向家溪嫫母終慙敵艶妻豈意誤將三獻玉
翻來輕博一丸泥利能絶地同莊劍巧可凌雲上魯梯
巾衍珍藏雖巳固祗愁飛去化為霓
　　　又
篇篇光絶奪春華中有純音正不邪跛鼈乆慚追駭足
降旗今巳怯崇牙清新格調空吟諷猥冗言辭自咄嗟
為我指迷終有得曲蓬從此長叢麻
　　　偶古
卒卒往來舟翻翻逐利謀中流誰自溺方去不囬頭
　　　思歸
平生孤憤自􁉓然不作春蠺但食眠干禄有心羞枉道
無田虛日望豐年每將浩嘆期黄巻已許多憂競白顛
舊笑古人輕獨往近來還自憶林泉
　　　秋日感憤
擊劒髙歌四顧遐男兒何事繫如瓜蛟龍不是池中物
燕雀烏知隴上嗟命有儻來猶未耳天徒生我使窮耶
謝安未是才難者底事蒼生却盛誇
　　　又
坐睨歸鴻起自嗟西風吹落淚痕斜聚書老懶堆塵楮
秋劍寒酸蟄鐡蛇自是卧龍猶戢角浪嗟穴虎向生牙
從來思擲班傭筆况是西山舊有家
　　　襲襲
襲襲前修與後生要言髙爵是身榮却將獵較誣師聖
不見三年學有成
　　　病中
十日身無一日寧病源知向百憂生寒侵騏驥應方瘦
蠧滿楩楠豈易榮小閣晝閑書帙亂畫堂風静藥羅聲
北山扶杖終歸去寄語嵒猿莫曉驚
　　　寄介甫(時為郡牧/)
已推事業皆歸命空有文章自滿家借使牛羊雖有責
豈于鳯鳥獨無嗟人留孟子皆非道客議揚雄正自譁
賢哲相望每千古得逢猶設與時差
　　　上杭帥吕舍人(溱/)
玉海澄中粹金山㧞外佳無前誰與敵獨進不容偕列
象明星璧遺思結舘娃(蘇為/舊治)一麾迎日下四海望霖乖
今見詢僉允從來注意諧推溝常巳任濟域定民皆富
裕吳中俗優游治外懐樽環常滿客醉擁坐添釵賤子
儒名業平生客旁淮塵埃方困頓時命兩沉埋居拙思
營窟炊窮欲析骸毛生禰衡刺麻繋吕匡鞋海逺狂圖
酌天髙妄欲階請雖非乆得來實為貧嗟况是常瞻目
将希未施崕雖然愚者慮庶享惡人齋肉骨非難力銘
心謝莫涯定須為進互庶或未愚柴
　　　上邵寳文(必/)
出處身之道窮通命所闗孔猶聞宋逐軻亦退梁還兹
道方中否流風有後艱客來方病憲人戚不堪顔士有
髙山仰身嘗送駕攀徑心思古到獨手欲今扳憔悴窮
年學乖踈五兩綸魚鹽聞古隐畎畆識今閑蹈海時何
謂無田力亦孱清醒甘澤畔富貴奈墦間進壯羝羊觸
行屯乘馬班食貧欣道在愠見笑兒頑時巳輸雌雉心
猶恥瘠環偶逢邦有道喜睠涕無􁉓觀水求窺海知天
顧適山雖歸滕國聖尚賤許行蠻進効無横草希仁等
棄官聖門猶進惑恵政况先鰥自道非能賦幾希不敢
(一本/作取)刪誤知何(一本/作奚)以報忠信赤心殷
　　　贈致政郭大丞
冠盖冲冲語退居幾人年少褫銀魚風波脫去都無累
日月閑來靜有餘一斗獨傾花下酒五車時晒腹中書
(大丞洪飲而自儒書之外浮圖老/子隂陽方技之說無所不覽故云)論詩深媿非商也敢
向邱門望起予
　　　閑居奉寄幾道
門前一徑長寒莎耳冷不聞車馬過踈竹有風堪待月
空庭無雀可張羅道心自覺閑中得懶性還從病後多
囬首西城望詩老此心此性復如何
　
　
　
　
　
　
　
　
　
　
　
　廣陵集巻十六
欽定四庫全書
　廣陵集巻十七　　　　　　宋　王令　撰
　　詩
　　　慵
衣冠慵整鬂慵梳萬事從來静有餘却笑嵇康慵未得
區區猶作絶交書
　　　金山寺
萬頃清江浸碧山乾坤都向此中寛樓臺影落魚龍駭
鐘磬聲來水石寒日暮海門飛白鳥潮囬瓜歩見黄灘
當時戸外風波惡祗得髙僧静處看
　　　登甘露寺閣
忽忽勞生歲月催時偷髙跡出浮埃風沾草樹江朝動
春入川源緑夜囬欲出壮懐臨八極可無樽酒到髙臺
江山不與人相語似待忘言野客來
　　　讀西漢
漢得孤秦萬弊時當年丞相要無為洛陽年少空流涕
誰謂書生果有知
　　　讀東漢
漢鼎重炎逆血熬當時天子亦勤勞不能乘作唐虞計
未㑹嚴陵所謂髙
　　　讀商君傳
利害從來識所存固難輕重與人論趙良不自身為客
剛欲都君使灌園
　　　書孔融傳
戲撥虎鬚求不嚙何如縮手袖中歸虛云坐上客常滿
許下惟聞哭習脂
　　　武侯
三顧雖然志意(一本/作計)深出非由道此(一本/作處)何心平時(一/本)
胸腹能多少且(一本/作只)與羣兒梁父吟
　　　叔孫通
弟子從來學未純異時得失(一本作/失得)亦頻頻一官所買
知(一本/作曾)多少便議先生作聖人
　　　韓吏部
宣尼夾谷叱強齊吏部深州破賊圍始信真儒能見用
可為邦國大皇威
　　　讀老杜詩集
氣吞風雅妙無倫碌碌當年不見珍自是古賢因發憤
非闗詩道可窮人鐫鑱物象三千首照耀乾坤四百春
寂寞有名身後事惟餘孤塜耒江濵
　　　讀白樂天集
北邙山下一孤墳流落三千綺麗文後世聲名髙白日
當年榮利等浮雲屏除憂憤歸禪寂消遣光隂在酒醺
若使篇章深李杜竹符還不到君分
　　　過伍子胥廟
西風騷客倦逰吳弔古心懐此暫舒鬼籙乆應除佞嚭
民思今果廟神胥雖然邪正皆歸死奈有忠䜛各異書
囬首舊江江水在怒濤猶是不平初
　　　㤗伯廟
古廟鬰崔嵬朱門傃道開今人不為讓間或乞靈來
　　　和人古劒
安知歲月幾經今傳記汗漫不可尋得自廢墟埋萬古
失曾飛將購千金客思秋水龍泉冷士嘆中原虎穴深
好與壯夫同隠約鐡房寒澁壁塵侵
　　　琴
古風寥落欲何尋常記南風素意深聞説五絃絃不斷
欲于何處借人琴
不獨區區操縵間要期追逐古風還吾民有愠何當解
學得南風不敢彈
　　　謝張和仲恵寳雲茶
故人有意真憐我靈荈封題寄蓽門與療文園消渇病
還招楚客獨醒䰟烹來似帶吳雲脚摘處應無糓雨痕
果肯同嘗竹林下寒泉應有恵山存(先有詩云寳雲更/許同嘗否擬待重)
(烹第二泉/故有是句)
　　　和人孤雁
朔磧雲深憶舊行心驚漢月忽騫翔江南水濶無天地
漠北沙寒有雪霜逺目送飛沉暮靄西風吹影過斜陽
衡南未到歸何日須信張羅近稻粱
　　　雁
萬里長為客飛飛豈自由情知稻粱急莫近網羅求闗
塞風髙夜江湖水落秋哀鳴徒自切誰謂爾悲愁
　　　送雁
來時羣雁去相随病眼㸔天逺不知為有客愁歸未得
獨凴斜日望多時遲遲南國無春雪細細東風滿栁枝
蝴蝶黄鶯有期約好加歸翥莫令遲
　　　鴉鳴
庭前佳樹緑隂成樹抄飛鴉去就輕自顧主人無敗徳
豈嫌爾口有凶聲平生直道常多禍兩耳清風一聴鳴
輙莫為人輕自重須知彈射易忘生
　　　馴鹿
日日野心新籠欄外強馴祗消指馬相便有逐原人昔
起歌賓興今無伏囿仁豺狼好牙爪應笑角如麟
　　　和人放魚
春溪水暖緑蒲沉兩兩逰鱗躍紫金必以直鈎應不得
果知非命亦何心舟吞逺海鯨鯢老餌滿平湖網罟深
縱爾豈知吾有意渭川人去事難尋
　　　和人促織
秋虫何爾亦怱怱何處人心與爾同夢枕幾年懸客淚
曉窓殘月破西風人思絶漠氷霜早婦嘆窮閻杼柚空
更有孤砧共岑寂平明華髪滿青銅
　　　問促織
衰草風來響不(一本/作自)知破窓燈滅月藏輝白頭老婦無
機織卧(一本/作坐)聴鄰兒懶打衣
　　　苦熱
土燥木根焦禽窮自㧞毛龍遺赤日走天避火雲髙虎
懼千山熾鯨憂四海熬風㣲不飽腹蟬亦為身號
　　　和束䝉初九日不見菊登髙
從來秋菊不曾栽敢向西風怨不開我自傷秋有髙興
非闗特為菊花來
　　　簾
髙明庭宇好崇基枉把踈簾窣地垂必欲滿堂隂有樂
誰能暗室自無欺巻舒未必風無意開隙須防燕解窺
莫道人終可遮障可終遮障亦何為
　　　詆燕
金屋人嬌奈燕何暮簾好捲放來過今年已見燕無數
何况明年燕更多
　　　燕答
春日樓臺暖氣低東風無主(一本/作着)自東西尋常(一本作/人家)
簾幙有多少何處畫梁無燕泥
　　　觀飲
不飲雖然合衆難何妨衆客自盤桓巳看手足互顛倒
更聴人人自謂歡
　　　答耿奎
浮生飄泊委蓬蒿洴澼無封耿嘆勞心學古人方有媿
身從衰俗忽為髙苟慚枉駕干簞食肯謂非時愛一毛
末學從兹益知守善人不鄙與華裒
　　　江上
浩𣺌烟波不可名我來閑自濯塵纓乆思滄海収身去
安得長舟破浪行天濶水雲連黯淡日間鷗鷺自飛鳴
屈平死後漁人盡後世憑誰論濁清
　　　洗竹
去年春笋宻相扶洗去心圖翠色踈髙節欲令人盡見
枉枝何惜手親除臨川常可持為釣待鳳猶能飽有餘
須㸔月明風勁夜寒聲薄影滿茅居
　　　春夢
湘水茫茫春意闗岑郎一睡片時間誰知行盡江南路
枕上離家枕上還
　　　秋日偶成呈杜子長顯之兼簡仲美劉丈
丈夫不合自窮愁藜藿先須天下憂君不唐虞皆我罪
民推溝壑更誰尤須将兼濟為吾事若只誠身亦我羞
滿紙古人皆有道如其所學願軻邱
　　　歲暮言懐呈諸友
萬事無成只一吁窮年况復嘆窮途功名未立頭先白
貧病相仍氣尚粗富貴早知皆有命窮通料是不由吾
㑹須開口随時笑一曲長歌醉倒壺
　　　日益無聊頼偶成呈子長
一夕西風葉下柯覊人憔悴發沉疴窮來無子知難得
命薄于人可奈何困卧牛衣空有泪劇彈鐡劍不成歌
陶家壁冷塵埃滿何日雲雷起鐡梭
　　　醉後
醉裡分明别是天最宜沉溺過流年平時政要全稽古
盛世朝廷不乏賢但得有生皆自遂不妨吾屬亦陶然
沉湘死屈如何者却把醒名欲自専
　　　梅花
曉枝開早未多稠屢齅清香不忍収萬木巳知春盡到
百花常負後來羞東風也合相和暖臘雪無端欲滯留
滿眼蕭踈正堪惜莫将横笛起人愁
　　　木𤓰花
簇簇紅葩開緑荄陽和閑暇不須催天教爾艶呈竒絶
不與夭桃次第開
　　　蔬蘭
曉折寒蔬野圃間荒林深處有芳蘭世無賢士紉為佩
猶有幽人日取餐
　
　
　
　
　
　
　
　廣陵集巻十七
欽定四庫全書
　廣陵集巻十八　　　　　　宋　王令　撰
　　詩
　　　九曲池悼古
刳地決洪波深流隐(一本/作引)木鵞檣髙㠶繫錦堤煖栁藏
河㤗甚心方兆顛危念則那去都如脫屣東下若瘳疴
殿脚千論女宫眉斛計螺迷樓挿空逺水調掲聲和忠
切聞無路愚䛕面自阿君顔未囬笑賊首已稱戈運去
天移鼎人遷地見禾當年遺廢沼及此尚名歌古往悲
奚寄今傳跡未訛水寒波刺甲土老岸髯莎落照留歸
(一本/作飛)鳥西風困舊荷暮林迷逺嶼夕靄暝前波(一本/作坡)亡
國誰堪問覊人恨自多凭欄不成去歸意為蹉跎
　　　寄宿倅陸經子履
勲業悠悠未可貪直須随處酌醺酣君知仕路三無愠
我與人情七不堪聞借朱衣為别乘想囬青眼憶髙談
東風尚有西行約甬水橋邊定解驂
　　　太湖
西南無盡望吞恐罄吳郊海近私憑蓄天低不敢包蛟
龍宜自宅螾蛭莫令巢逺浦纔分㸃歸檣畧認梢水乘
潮更濶地過底宜坳鳥絶烟維斷風凌浪脊交大橋横
作書別岸缺成爻吟恐詩無氣圖憂筆費抄歸輸范蠡
得官許季鷹抛志憶心應繫歸誇口定勞窮何須蹈海
來好卜編茅著户生同隐居民釣自庖滄浪未容濯魚
枻夜停敲
　　　答劉仲美
莽莽晴川水寥寥病客舟來随風浩蕩去逐雨淹留生
計梁邊燕歸心海上鷗多慙故人句欹卧一長謳
　　　平山堂寄歐陽公
廢苑繁華未可尋孤城西北路􁃔崯檐邊月過峯巒頂
柱下雲囬草樹隂賓客日随千騎樂管絃風入萬家深
知公白玉堂中夢未負當時壮觀心
　　　歲暮呈王介甫平甫
歲暮逺為客一身歸計深塵沙日翳翳雨雪夜隂隂喜
色開南信悲懐動北琴感時須寂寞何獨少陵心
　　　塵土呈介甫
塵土紛紛起處㣲祗随風力亂嘘吹髙張白霧横宫闕
低引輕雲暗路岐客坐昏䝉歸耳目人行斑白上鬚眉
誰知霶霈天飛雨洗滌輕浮㑹有時
　　　溪上
溪上清漣樹老蒼行穿溪樹踏青陽溪深樹宻無人處
祗有幽花度水香
　　　金山
馬蹄行盡九州閒無處歡娛得破顔只有此中宜曠望
誰令天作海門山
　　　朝雲
朝雲飛飛來無窮暮雲漠漠昏相䝉閑來既自不成雨
拂去安用遮長空擬鞭屏翳問白日更謫星伯誅長風
盡(一本/作書)令萬物被光景夜看北斗朝天中
　　　登城
病來萬事懶自宜髙城有樓間登(一本/作可)躋來期清風脱
日熱坐厭逺日㸔天低閑郊(一本/作雪)草樹漫䝉昧落日燕
雀争依棲臨風一嘆人不㑹(一本作/人誰㑹)直氣飛去添虹霓
　　　招束伯仁杜子長夜話
乆隂忽晴已可賞况復夜氣驅蚊藏清風逆囬六月熱
急雨借得三秋凉非惟歸雲人目快更有白月天心當
從來萬古有未盡待子一夕心胸張
　　　臨別𤓰州
十年來往常依依此日復去來何時青山有意退弗忍
白髪不逢歸未遲乾坤不盡萬里望草木無限西風悲
塵纓欲濯惡獨潔滄浪流去清無涯
　　　春意
春空漠漠多愁容春意冉冉随歸鴻寒雲飛髙不肯雨
白日翳暗何時風閒花野草各意態濃烟弱栁相昏䝉
北窓厭睡不知夜起見海月如秋空
　　雜誌
　　　性説
或問性者何謂也曰難言也曰古聖人亦不言歟曰古
聖人言不得巳而言不得已而言是哀生民之愚也余
業聖人者也敢廢言乎哉曰然則性何出也曰上而億
萬世下而億萬世其源吾心是也推吾心而以通萬物
之心一心也是則性者萬物之源乎廓而無形象也寂
而無兆朕也不日不月陰陽不能晦也不雷不霆氣象
所由應也天蒼然禀之而上也地隤然禀之而下也日
月星禀之所以經緯也山川禀之所以融結也然則人
介其間禀之粹者也人皆有禀之之資而不知所以禀
也是蔽之也蔽之來非一日二日也當湛然之時無思
也無為也粘湛而情生則感氣而育矣感氣而育則溺
之形質矣溺之形質則事物之攻将千馳萬驟而不能
反其源也嗚呼物格則局之視也聲激則局之聴也事
牽則局之思也舌鼓則局之言也樂生則欣喜集也苦
纒則悲哀來也好惡相兵也是非相戰也異而出于同
同而反之異以繩墨辨曲直也而不知不繩不墨所以
為曲直也以氷炭等寒暄也而不知不氷不炭所以通
寒暄也噫大道昭昭彌綸于天地間奈何世之人不逹
也世之人所以不逹者喜惡之情為之縳也善者曰吾
守是舍吾守何道之有也惡者曰吾守是舍吾守亦何
道之有也善者泥于善惡者泥于惡頑然封執而不知
聖人之變也曰然則善惡等歟曰善與惡利害則殊矣
要其事為皆出于情也今夫霜露之濡生殺不能廢一
也知露之能生霜之能殺而不知霜之所以為霜露之
所以為露要之于潤則一耳彼人所以執霜露云者局
之于生殺之情也善惡之于人豈異此哉曰然則善惡
之情不足辨歟不辨何以為聖人也然則善惡之來各
縁其習也薄也厚也隐也顯也人固有始善而終惡者
始惡而終善者本末渾然而善者始終渾然而惡者有
善惡叅相用者此皆何也曰向吾所謂善惡之來皆縁
其習也者此也始善而終惡是善情薄而惡情勝也始
惡而終善是惡情薄而善情勝也本末渾然於善善善
者也始終渾然於惡惡惡者也善惡交相用是善惡之
情交相勝也曰然則性果無善惡歟曰性無善惡也有
善有惡者皆情耳曰善惡紛紛何由復其性也曰夫明
覺之人不留善也不滯惡也善惡忘則好惡平好惡平
則物我等物我等則湛然無情于其間故能與太虛等
矣曰當是之時則與太虛等亦無有為歟曰是何言也
水之止萬物之鑑也谷之空萬物之應也聖人者天下
之母肯遺天下之子哉天下之子不可計也非而悖于
是者有矣惡而忘于善者有矣非而悖于是惡而忘于
善聖人未嘗忘于心也心不安則思有制作行于其間
矣紀綱教化所以敦天下之本也典章法度所以開天
下之誠也符璽斗斛所以公天下之平也刑法號令所
以檢天下之奸也春秋以是為春秋也禮樂以是為禮
樂也易以是為易也詩書以是為詩書也噫古之逹此
道者皆聖人也伊尹曰以先知覺後知先覺覺後覺予
天民之先覺者也予將以斯道覺斯民也伊尹覺斯民
之道上而億萬世下而億萬世舍吾所謂性者無可覺
者矣噫聖人没典法淪䘮知吾道者幾人也後之世徳
行不修仁義不著使天下之人冺冺然入頑獷之俗而
不自知者皆不知性之罪也有志于天下者可不念哉
　　　師說
上古之書既巳汩沒其他治具不可稽見而五常(一本/作五)
(帝/)之學求諸傳記間或見之夏商之書雖號殘缺然學
亦有名(一本作學/之名具存)法周則大偹故其施設炳然彰白若
然帝王之於治具(一本/作日)它雖世有取舍于學則未聞或
廢也豈非君師云者兩立不可一蹶歟夫惟至治之世
其措民各有本而次第之以及其化故地各井而民自
食其業雖有士農工商之異未嘗不力而食因其資給
然後繩其㳺惰澄其淫(一本/作遷)衺耡其強梗其治畧以定
矣然猶鄉遂有庠序之教家國有塾學之設自庶子以
及卿大夫士之子皆入學為之師以諭其道為之保以
詔其業示之知仁聖義中和使相充擴(一本作/存藴)孝友睦
婣任恤使相修飭(一本/作行)禮樂射御書數使相開曉故其
左右之聞前後之觀不仁義則禮樂迨其淬磨漬漸(一/本)
(作漸/浸)之成則入孝而出悌尊尊而長長然後取而置之
民上則君盡其所以為君臣盡其所以為臣卒無有一
背戾者其出於學而存於師也道之衰微迄於餘周(一/本)
(作戰/國)如絙石之於將墜其引綴未絶者猶一綫髪繼之
暴秦不扶而抑遂至崩壊漢興宜大更制而財補縫之
故其俗無所防範聴民所為卒放壊不至治然能郡縣
創孔子祠立五經博士置弟子徒員䇿賢良本經術以
對當時得失於古雖未為善而其風遂號為治平豈前
世遺風餘化漬染而未斬耶抑民苦秦而效見易也當
此之時士猶能相尊師故終漢世傳詩書禮易春秋而
名家者以百數十計晉魏而下寖以沉溺更數十世惟
唐為近古大抵財追齊漢治而未能逺過嗚呼何為而
止此也夫天下之所以不治患在不用儒而漢唐以來
例常任儒矣卒不至甚治者何也有儒名有儒位不儒
用(一本作不/用儒術)而然爾其弊在于學師不立而育賢無方
聖人之道不講不明士無根源而競支流故不識所以
治亂之本而不知所以為儒之任而又上之取之不以
實而以言故也夫人所以能自誠而明者非生而知則
出於教導之明而脩習之至也如無為師則天下之士
雖有強力向進之心且何自而明且誠也夫天下之才
力訓導而懋勉之猶患其粃窳故七十子身逢聖人而
親薫炙之其聞與見不為不至猶且柴愚參魯師辟由
喭賜不受命而貨殖冉求為宰而賦粟倍又况後聖人
數千歲其書殘缺朽蠧又資材下于數子而欲聴其自
為而不立學與師猶其願穫而顧不耕也如必待其自
賢而取之多見其稀濶不可俟也自周至唐緜數千歲
其卓然取賢自名可以治國者由孟軻抵韓愈纔四人
是其力能扶持其教而竟不之用者所以歴年巳逺人
出甚少也如其多則或用之矣苟患其少無如廣學樹
師續其所不長擢其所未髙使知所以為治而識所以
救亂然後名聞而實取之則庶矣天下之師絶巳乆今
之名門徒教組刺章句希望科第而巳昔者子路使子
羔為費宰子曰賊夫人之子今賊人者皆是皆取戾於
孔子者其惡得為人師惡得為人師
　
　
　
　
　
　
　
　
　
　廣陵集巻十八
欽定四庫全書
　廣陵集巻十九　　　　　　宋　王令　撰
　　雜誌
　　　招學說寄興叔(乙未/)
曰吾固愛木之不自已焉安得吾學而木然也安得人
學而木然也吾學而然將有以與之人也人學而然將
有以取於人也吾學而然與之人友道也人學而然取
於吾師道也友且師學而不倦者夫木哉木哉安得吾
學而木然也安得人學而木然也今夫木始於萌蘖眇
於毫髪計其根萌之徑相長不過以寸及其春夏之綿
苗雨露之兼仍積之日長生之不休彌抱而不可拱焉
則休者安其隂息者仰其材睨而上計之千百尋而不
可逮視其芽蘖毫髪時豈不過甚而得巳耶然而不足
猶若也向使其拱把而止則朽折若芽茁然惡在能千
百尋哉今夫木生於山林而用厦屋木非能手舉以招
言列於人而自謂其材也而又山林之與厦屋其逺勝
言哉而人不能遺斧斤必至焉故木患不材耳安有材
而遺者也使其材而或遺則為材益大則世豈能終遺
之哉雖然木生自爾也非為材而後生也非為人不以
為材而不生也故木有似夫君子吾固曰學者曰吾固
愛木之不自已焉安得吾學而木然也安得人學而木
然也今夫人之所以異於禽獸者非謂其衣(一本/作角)而不
毛也以其聰明視聴然也視父而知為親聴長而知為
順此人之所以異於禽獸也然而未善視聴焉百歩之
間荒忽之外察一芒毛之垂而熟蚊蠅之聲者邾婁師
曠之所以異於衆人也然而未及大視聴焉顔子坐而
視百世之上見舜之行焉聞舜之言焉坐而視當世見
孔子之行焉聞孔子之言焉閒而視一身見過欲萌于
無形非欲倡于無心聲故孑然自持循且曰舜何人也
予何人也又曰瞻之在前忽焉在後惟顔子為能見也
他人固不之見也非惟顔子為然惟舜亦然舜樂取於
人以為善取於人以為善是見而取之也樂取於人以
為善是聞而取之也非惟舜為然孔子亦然孔子曰今
吾于人也聴其言而觀其行顔子以之自明舜以之取
人孔子以之改過夫人(一本無/人字)能自明若取人與改過
豈不為大視聴哉故邾婁之明師曠之聰是天與之也
顔子之聰顔子之明學得之也天與之故能勝人學得
之故能勝天今夫視者聴者纔天與之也然而未如學
得之也學得之如何如顔子而巳矣如之何如顔子學
不倦而巳矣大哉學夫今夫(一本/作之)人莫不學(一本作莫/不好學)
也然而未得名(一本/作為)好學者猶范之冠蟹之筐耳以其
名為而實非也人有能惡(一本/作知)范冠蟹筐之心則知好
學矣夫道固不逺人而人自逺之苟有求道之心而持
之至誠則何可當耶苟為有求道之心而不能持以至
誠亦末如之何也巳詩不云乎伐柯如之何匪斧不克
謂其學道非至誠不能也人皆曰我智過禽獸而視之
而未有以過之也故求髙不如鳥求深不如魚千仭之
山人不勝其髙也而鳥常卑之更擇髙而巢焉以是人
不得而窺也千仭之淵人不勝其深也然而魚猶薄之
汨其深而穴焉故人不得而釣也苟能充魚鳥髙深之
心而施之學則人能及之者鮮矣夫道無逺而人無不
能有逺不能者謂不為也今有人曰吾不能走千里之
逺而能反覆百歩之間不休則千里也夫末喜子都天
下之大姣者也人同以末喜子都為大姣而末喜子都
尚自懼未為姣更漸朱塗粉慊慊然唯懼人或美於已
而不得(一本/作能)美於人嗚呼曾謂好聖人者不及末喜子
都好姣乎然學者亦舍已而先人故夫今之人責人一
以義而待已卒以恕責人以恕則人之就聖人也速待
已以恕則己之去小人也緩且不知責人不已竟何多
於已也苟能以攻人之心而攻已之心則過失不勝其
多矣夫觸刑辟而為非禮義者小人之肆者也懼刑辟
而不為非禮義者小人之拘不得志者也可以為非禮
義而不為非禮義學者之守也情安禮而行安義君子
哉惜乎未及好學者也吾學而求為君子者也嗚呼不
為小人之拘不為小人之肆者幾希哉夫人之於人則
患有不知有不能問而自為已則安不知而學不能陋
夫欺人哉今有疽瘍之在身則求於人而願去雖撓困
折顙累百拜而不辭也有不求而為之治而愈則必思
謝之至於(一本/作有)過惡之在身而不知求人或者告之則
不謝更怒甚哉疾惡之不如疽瘍也斯人而有恥者鮮
矣人之為父兄愛子弟皆知擇師而教之至於已身而
反不知學悲矣夫惑矣夫
　　　迂說
非禮之舉非義之動皆是也以其非禮非義而止者盖
未之見也以其非禮非義而止之者又未之見也今有
學聖人之道而行聖人之義者皆曰迂以其迂而止者
皆是也以其迂而止之者又皆是是也是何勇於彼而
惡乎適此也止之為愛人耶豈樂人之為非禮義而懼
人之為聖人也耶
　　　是非說
是非人人之有也是非或非人人之有也何為其然指
已與人曰爾為爾我為我人皆曰是也智者觀之亦曰
是也指已與人曰爾為我我為爾則人皆曰非也智者
觀之亦曰非也斯其為是非是也故曰人人之有也於
此有人生而未嘗之山也而原藪是居又未嘗聞人說
山之為何如也一日客有自山而來者以山之髙大語
之原藪之人相與笑駭曰是豈有是出吾門適吾野䟦
足引目而四望之地皆平也何曾為有山則語其為山
者是也謂其無山者非也故曰是非或非人人之有也
今人所以能是非原藪之民者以其常見聞諸山也如
不嘗聞與見則原藪之民何以異故曰是非不徒於山
也夫道則亦有然者矣
　　　交說送杜漸
孟子道性善信其性之善也然其有不善者非其才之
罪也不能擴而充之而習之逺之然也有能資性之善
而充之習不相逺之則信夫純乎哉前吾學者吾師也
吾見其擴巳充而習不逺者也吾不知其始為何如然
也後吾學者吾之徒也吾多見其不能擴而充之而習
之逺之始吾亦為然然後知杜子賢夫人逺者也能資
性之善而充之習不相逺之是將信夫純者也杜子名
漸年少朴茂韜藏不挑抉平日未嘗輙語言與吾居且
五年乂最為親洽而未見其懈且過也言之有實也行
之有信也與吾交而游者多矣未見其可愛如杜子者
故吾獨樂朋友之杜子亦猶然乃不輙他人之從而獨
我自待也居相為羣也別相為思也見相為喜也言語
相唱答而出處相往來也故悲而同為吁窮而相為謀
樂而相為讓去就相為之可否過失相為之扳牽吾獨
杜子望而杜子亦望予然也方吾窮困寒餓牽而之東
西不旬月必復合于其未合間已共嘆恨而况今而去
吾乃乆也故序其行獨道其可愛與相合與去可嘆恨
而不及所學者吾與杜子素講之熟矣吾知杜子之不
吾忘而吾又敢自忘耶
　　　龍池說
距真而西七十里曰六合縣地皆原阜無川澤縣行五
里曰龍池池之南居民數十家又有亭以休行者余嘗
過而宿焉愛其池之寛逺既而䇿之又殊渾不可窮極
且怪其龍池之謂因求而問之則曰世傳此地舊無池
為常人居昔而忽䧟焉既而有龍居之也今其池之東
北冬寒水涸淺處尚見柱石與遺井在焉以是騐之舊
為人居也决不疑矣民四時必具祭否則水旱如旁郡
即不爾則風雹害稼余舊嘗疑於龍今又得此說私怪
駭之因退而思之曰天地人三才也上而為天日月星
辰在焉而不得下而雜人也下而為地山川草木在焉
而不得上而雜天也况又中而人與禽獸哉是各有分
定而不可雜以上下也故飛者雖髙巳上則窮穴者雖
卑巳深則死而龍者潜而伏淵躍而飛天風雷雲雨動
且從焉是其神亦大矣獨能雜出於天地人之間吁亦
盛哉今何孑然獨居此也夫人非龍曹也地陷真郊人
則䧟死龍獨害人而居之安耶祭而有求也所求非所
力則雖祭當不受而民或不祭而龍又當凌風厲雹以
驚禍之耶夫風雨天之付龍者以其能行雲施雨蘓焦
活枯而然爾龍何旱而不用為雨不祭而用是求食耶
江海至大也横亘數千里鯤鰕共容之龍盍居而且樂
焉而何為齪齪居此與蚯蚓伍也豈彼不容龍而龍私
居此耶不然則龍懼其大而不往也余觀易之乾卦及他
經傳所載凡擬聖人君子則必以龍是豈龍者能利人
而不自私者耶今何乃爾也夫龍者豈盡居此焉耶又
將若人者有君子人而有小人人耶
　　　馬說
東郭之兒生而未嘗逢馬意其四足而甚大者皆牛也
他日適市而逢馬焉驚而呼之曰是牛何以是斑斑也
其聞者笑之語之市人而市人笑之東郭之兒自失焉
歸而語諸長者則馬也以是不語者三日東郭之先生
聞而過之曰孺子亦有所失乎曰非也吾嘗以馬為牛
既知其為馬矣吾慙而未言將無以見市人也先生曰
噫馬信為馬矣孺子以為牛孺子之過也市人乃能笑
孺子者是以馬云也苟不以馬而以他使是非幾不能
不以牛為馬其於孺子有間乎孺子殆未之學耳市人
固不足慙也
　
　
　
　
　
　
　
　
　
　
　廣陵集巻十九
欽定四庫全書
　廣陵集卷二十　　　　　　宋　王令　撰
　　正命
語曰子罕言命然則命固聖人罕言之矣自西夷入中
國以佛而性命之說始雜而孟子嘗謂人之性善而荀
揚者互出以爭之自二子之興而孟子之說益明而今
世言性者尤多而詳大要歸孟子則為得而世之好事
者徃徃偷去以附佛而為說然亦言性者未罄也而命
之說尤旡言而佛者盡狀人死生終始之迹以籠人而
為命而隂陽之家復推歩五行之支榦日月星辰之經
躔遲速以迎合人之脩短貴賤以為命而愚者自思旡
以出其說而信惑之其源盖始出于惡不必斥賢不必
用而人始惑于貴賤矣死有脩短而賢者或丁其短而
愚不肖或老而稱年(一本作老/而二字)而人始惑于死生矣故
佛老包妄以為談而隂陽者騁竒以取衒然人之信且
惑者大要不知命也夫舜賤而為庶人貴而為天子是
莫之致而至者也然而舜致之以孝使堯之時而舜以
孝且聖則命亦可為邪抑堯以丹朱為不嗣而廢之耶
以旡命而廢之耶而舜避之南河之南舜何為不知命
使舜而為知命則避亦詐哉歴者曰歴之数始于易是
伏羲而來知易莫如文王也然而文王拘于羑里曷為
不知命苟為知命曷為憂患而作易哉(一本無而/作易三字)文王
之後聖且知易又未有如孔子也孔子曷為不知命苟
為知命曷為聘七十二國老而後止哉如古之文王孔
子猶且不知命而謂今之星家歴翁能知釋者能言耶
借釋氏隂陽之言之然則是人無死非命也人無死非
命則死實命之由然而不在人則是桀殺龍逢桀非有
罪也龍逢之命之(一本無之/字下同)然也桀順天而致命者也
紂殺比干紂非有罪也比干之命之然也紂順天而致
命者也如是則桀紂不必為善為善不免于誅命之然
也跖蹻不必不為惡為惡而死不减夀命之然也幸而
釋氏隂陽之言不盡信民則惑而無自立不幸而釋氏
隂陽之言盡信之則當死者不死不得以義責命之由
然也當生而死之不得以義正命之由然也若是則上
無暴誅誅者命其時也下無暴死死之者命其時也夫
然則烏是堯舜烏非桀紂哉嗚乎其亦不思矣夫人之
學釋氏隂陽者謂堯舜生桀紂之時則亦為桀紂之暴
耶不然則人之命死者何自處之也謂桀紂生堯舜之
時則亦為堯舜之仁耶不然則人之命不死者桀紂安
得而暴哉使釋氏隂陽之說行而天下盡信以為命則
將見盗殺其父而子不復曰父(一本無父/字君字)命適至然也
盗殺其君而臣不復曰君命適至然也不然則不知命
而逆天理矣故予嘗謂人不可不知命而不可知非命
不可知非命者前之謂釋氏隂陽者之謂是也人不可
不知命者知其命之自我云也命之自我云者天下有
道以道殉身富貴我命之也是命在我者也天下無道
以身殉道雖窮賤死而不囘亦我命之也是命在我者
也夫人生之有死人之終也死雖有長短一歸于終爾
故曰死生非為命唯其死生之者為命貴賤貧富非為
命唯其貴賤貧富之者為命若是則死生有義我不敢
苟死生亦義之云也我所以命之云也故事父有道事
父不敢不死事父之義云也我之事父之命云也事君
有道事君不可不死事君之義云也我之事君之命云
也如是則子得其子之命臣得其臣之命旁推而逺及
之無適而不得命君子謂之知命昔者孔子嘗言命矣
在困之卦曰君子致命遂志夫困為無用之世有言而
不信君子尚何命以動哉故君子致而遂志耳使如人
各有命則雖死何可致耶又彌子瑕嘗謂子路曰孔子
主我衛卿可得孔子曰有命然則命者謂我有義命之
也不可主佞人以求卿也其傷顔子則又曰不幸短命
伯牛則曰亡之命矣夫者亦謂二子之死之短不能盡
其所以自命云耳而孟子亦謂知命者不立巖墻之下
而桎梏者非正命夫然之謂知命
　　志述
士之所志不同因以有得失則信然予固不能一也若
夫明哲自重之士惟其道之所以而信之猶謂其志有
得失余盖非之而未信也夫士之所趨不同固多而其
志則有二利與道云也志于利者禦人而襲其千金䝉
惡犯上以盗其國與非其道而枉人之斗筲雖所以取
之不同輕重小大之各異然志于利則為之不志于利
皆不為也是其志于利則同也夫禦人而人亦禦之䝉
惡犯上而不獲任人之斗筲而不得其是曰失吾志云
耳然則是失其志也若夫志于道者得其時挟其道進
而行之天下所得吾志者道也富貴豈吾之志哉非其
時而道不行于天下去富貴而不居是猶吾之志也曽
何損益于吾心哉以是言之士苟以其志進退于世雖
大行窮居于勢利則然其為志則一也夫心雖不可必
得之于天下豈不可得之于一身哉故曰士未嘗有失
志也今之沛然坐人上以享牛羊之食者人視其面盖
赫然退而語之者謂得其志故也是人亦謂以吾之得
志故也今褐衣不完飯糟糠嚃藜羮以自顧者盖其氣
怫然人之言者曰是其失志故也其人亦曰為其失吾
志故也不知人將志于富貴者乎直將志于道者乎夫
苟志于富貴則誠然苟志于道則余知其兩失也若夫
良志則不然其堅如金石其常如金石其照如日月豈
以外物之接與否遂以為得失哉余觀世之顯者驕而
不見其道于天下賤者失已不能自恱以余考之常兩
失其志如此今吾言之欲求其志者知在此不在彼則
將有得巳而巳者雖然余亦用自鑒耳或曰孟子之言
得志者非歟曰彼以天下言也故有得失余言志之在
身者故無得失然歟然則孟子與余言何異哉
　　醫喻
一邑之醫舉十人一人實能而九人名不能能者嘗任
醫不能者嘗任人任醫者如何曰某病也是必砭某病
也是必藥曰砭楚而藥苦奈何曰病必砭藥而巳如為
置楚苦則死未可諱也任人者如何曰某病也是宜砭
某病也是宜藥曰砭甚楚如可藥易之曰是亦藥可也
惡在其必砭曰藥甚苦且奈何曰是亦有甘者耳惡在
其必苦以故而不能者常為用能者常不用他日邑長
病疇咨左右而可者召其九人之一人焉重数月而病
無損又召其一人焉則仍無損更五六而不及能者然
後嘆曰邑無醫後之者不尚前不若復召初為醫者巳
而召之噫是人也何不思使其有可療之道則前固用
之矣不待数月而後徒巳也如為無益雖召之將加病
何一日困且憊其子有為能者言則罵之曰醫召固在
我是故惡出夫彼吁乃人也何其瘳其于未死也幸
　　讀孟子
予讀孟氏之書一年而奮奮于㫖中二年而縮縮懼不
能行三年而退黙以吁嗚呼孟氏之道可知矣方周之
衰天下諸侯紛起以爭强謀相弱(一本作/脅弱)衆謀一寡天
下之士鋒口以起迍兵交戈相搖以(一本無/以字)鬬而不休
惟恐殺人之不殘收地之不多屠城滅國之在(一本作/或在)
人後然後天下之君下堂去席引手側耳以願就其說
而謀聽計行故朝而襲人於前暮而人襲于後一勝一
負不移踵而相復血骨滿野不一顧者而日磨銛淬鋒
以力齊地醜抗不相上下方是時貪狼之君朝敗而暮
討已心疾(一本/作忌)口歎謂復恥之不速又聽昏視淫廹於
一切之見方此時而教以王者仁義則謂為迂濶而無
益于事也必矣辟猶志在逐免寧肯輟坐以待免(一本/作鹿)
又肯信不顧之走墮穽而遇虎耶故三代之季暴亂未
有久于周者無他聖人不出賢者擯逺不聽而中庸之
君耳窒目蔽樂于所以亡而不悟所以興卒至咽呑銷
蕩財六國而秦復暴有之又遂大亂而聖人之言息矣
漢興孟子與五經連置博士而當世學者不知先此自
西漢賈誼劉向軰號為多言又嘗爭出以謀憂天下而
于孟氏之學不切切深造則漢儒之學可語哉自唐韓
愈前(一本/作首)倡之後天下日知所向至今則孔孟之學盈
然矣然卒有疑者今其言區區欲以百里数百里之國
五年七年之間懐諸侯以有四海復為政于天下又其
言皆曰有七十里五十里興者未聞以千里畏人何時
如此其難而功如此甚大效如此甚速也而孟子之後
學孟子者皆為公相輔有天子之天下而乃至不能治
辦務理顛倒而不能條貫舉天下求柔四夷年飢蔬榖
不登則民皆殍散烏在其能不以千里畏人也豈孟子
利于自一國而有天下以為政(一本無/此三字)而不利為政于
天下耶不然虛語耶不然吾何言哉吁
　　書墨後
班固言墨書七十一篇而今之傳墨者財十三篇耳又
其書多非墨所素心予嘗按書傳之雜出者合質之多
無得也然論其大㮣亦時時取吾儒裼襲以自出故同
是堯舜而非桀紂無足疑也自司馬遷之博聞而猶不
知生於何時故云或先後孔子而未知也予嘗評之而
謂使翟而先孔子以生則翟之荒愚當得先矜哀而後
誅使翟而生孔子後則元惡何待教耶予讀其書至其
所謂絲染篇則益憐翟之昏不明而妄傷人之失習而
不知巳將習人以失也然後亦疑翟實生孔子前也然
翟學之興雖翟固有罪而所由亦時然方周之衰先王
之法禁盡廢天下之士爭出而名家者甚衆然翟亦其
一爾方此之時先王之道息天下之士皆不知自為學
雖仲尼之先之後而道未盡信天下故翟于此時出與
間㑹故從翟者多也然翟之能偷天下以自名豈不為
幸耶而予獨傷翟之不得後孔子故不能自有知又其
書傳之不幸而令人信以遲永翟罪以予觀之翟乃不
幸也然予獨愛孟子之能第次人曰逃墨必歸于楊今
而視之雖害人者有殊差而豈能一逃孟子之言予嘗
病世之釋老者則思得楊墨之書以校比其淺深故嘗
兼求之而楊氏之言絶矣豈害輕者去之易耶而墨之
書雖不完在然要之世傳不盡廢也其書雖缺而其大
槩固具存爾夫楊氏為我㧞一毛利天下不為豈老之
謂耶墨氏明鬼尚同磨頂放踵而為之則佛矣然佛老
之害當世雖同然當世之受害則老輕于佛以是計之
又豈逃楊歸墨(一本作逃/墨歸楊)之效耶至于二夷之荒妄雄
猾所以資禍當世者計楊墨則其倍又百矣然世之學
多謂孟子之後楊墨者空矣而不知老楊佛墨之関合
如此也嗚呼道之不行自文武(一本作/成康)而來其巳逺矣
然仲尼之後数十年而墨墨数十年而秦秦数十年而
老老数百年而佛佛今千有餘年矣而其間特力獨抗
撥邪說而自正者財孟子與韓二人爾然又身立無由
道不及天下財空言以待後世則今其道得不絶冺者
抑亦二賢之言耶而予嘗觀當世佛老者徒張誕以射
愚而人不知其為害者信亦幸矣亦不幸吾儒之道不
被不為却掃逺弃耳而亦幸而釋老之無人不然則孔
子不復容于今而暴秦不獨暴于古也然世之學者獨
奮攘兩手直進不旁顧以鋭于入夷非唯終自愚更左
右出以牽獵當世合羣起而助之攻噫亦甚哉予嘗視
世之䧟佛老者有道惟貪與懦愚不思耳貪故樂為之
誘懦故易為之懼愚不思則自擇不明合三者于一心
則何適而不入耶今予之區區惜翟之不後孔子以生
而惡前孔子者非徒愛翟也欲學者之知今而學翟者
罪之過翟也言學翟之罪過翟者又欲其知釋老之又
甚之也作讀墨
　
　
　
　
　
　
　
　
　
　
　廣陵集卷二十
欽定四庫全書
　廣陵集卷二十一　　　　　宋　王令　撰
　　書秦醫後
太史公曰秦醫其智矣乎夫知其不可為而不為也彼
攻之不可逹之不及藥不至焉醫亦何以為也吾觀世
之醫而死者甚多未見知其不可為而不為之也彼知
其不可為而不為之者其良醫乎其亦智矣乎
　　書明皇紀後
唐續大亂之後天下困苦人人思休息迨(一作/逮)諸盗殱
盡四方無事抛棄弓斧歸復耒耜民始有生心時亦小
康至貞觀中君臣胥熙上招下來朝無遺謀民無遺殃
而天下治平矣然當世之臣猶失淺近故唐雖暫平而
無長久光大之策卒使于古有愧繼之髙宗循而不修
終無事於天下而武氏女子排房闥出自稱制而天下
亦安之豈非武德以來積治承平民方德唐而未思亂
也及明皇帝平韋氏戡内難出承睿攬有天下然能多
自勤明又天資神度超㧞上世而亦鋭意有天下心又
開元以來諸臣忠公宣力悉心加之天時連仍吉而不
凶故能斗米五錢民行千里不裹粮糇天下既富矣人
人自愛䕶不肯欵觸刑辟故連嵗决獄纔数十計自周
漢而下千百嵗已來語為治平無出貞觀開元也太平
既久上志日益銷墮當時窮謀竭力之臣半以老死後
來者幸以佞媚進亦以佞媚終然不雄悍狡愎隂為中
賊故直者伐㧞忠者流逐天下之事靡靡寖敗壊而不
之悟方且伐鼓賡歌曰形咏太平更漬溺(一本作/清竭)幸愛
雄牧要官随意授之不問其賢能何如故内包國忠之
奸而外稔禄山之禍又天下久平人不識兵革令守皆
常俗吏惟知循奉條章文飾奸隙以窺伺富貴而巳故
潼關一䧟而京師旋溺天下守土之臣如壙土爾誰知
赴君死國之為宜然哉及其西遷之初棲棲如旅人以
天子之尊数世之德而不能活一妃妾宗族逋棄或且
誅死而方抆淚􁃩吁以為無甚負天下不亦謬哉迨肅
宗即位計較户籍而禄山一亂所失五百餘萬存者半
之吁人死又勝数哉百姓何罪也唐室之衰自此始矣
嗚呼明皇帝以積德之後又承豐餘富庶之時如此然
且不免一旦之亂又况其不及明皇者可不思哉詩曰
迨天之未隂雨徹彼桑土綢繆牖户今此下民或敢侮
予信夫作此詩者知道也非周公吾其謂何
　　書李勣傳後
論曰隋唐之交天下大潰而所在虎鬬龍争而勣於此
時能牙爪出以自用天下巳平矣文皇猶多事四夷而
嘗得勣以甘心故突厥延陁之平勣尤用自偉而世主
亦多尚之獨君子者有以罪勣也而文皇頓傾心以注
勣雖耏鬚有以為勣用者猶不嫌有損以賜之而况其
外者耶殆其終盡之言則甚矣太宗寢疾謂髙宗曰汝
于李勣無恩我將責出之我死後汝當授以僕射則必
致其死力豈於勣猶有遺憂而平時亦以竒御勣耶及
髙宗廢后之議竟亦得勣力以致武氏移天下然余嘗
病文皇之不果于明如使勣尚為用固巳嘗用之如猶
有一日之憂尚多其前功則自可休豢之且俾來者無
授以柄則巳矣如天下方有事顧勣獨有能不若亦以
忠死之(一本作不若/以赤心死之)又惡在賣之以収其力哉然如勣
雖有用于一切而常不可為文臣謂其未知夫所以愛
君也方武氏之議如遂良無忌軰更探沸(一本/作湯)以患熱
而勣獨忍不顧雖其心固自有存然亦有所從來也然
勣曺終無用假之得其力尚何用之適宜為憂矣余讀
之至此惜其知人常無難而使人常難于知人又病其使
人者多不以道也故重言之然至勣之孫敬業竟以兵
動武后時而謂為復唐以誅豈非天耶然為人臣者亦
不可不知其愛君也
　　讀石介原亂因書
古之治要自井田之壊百實同踣無復張起昉于衰周
以至今日二千年間其為治平如客寄故靡靡日轉潰
腐猶一軀緜百創雖間有膚儒碩人摩按吮傅為得飬
䕶旋即剖割以至於肉盡骨出無可奈何猶將觧筋折
節抆血視髓破碎而未之止嗚呼弊吾道者不巳甚乎
於予何從而誅也雖然固有可疑者聖人不出賢者棄
之不用而邪駢蠧交相扇蕩而不休又豈孔孟之謂天
之將喪斯文與未欲平治之然耶宋有天下行百年名
儒六七作然猶逗滯淺近未經絶古雖間得聖人之遺
言苟置于大有為則未免泥與匱以是使人不多喜其
書及得石公操所留文若原亂明禁等篇是亦欲有為
者也有欲救之言無可救之道吾則謂斯(一本作/斯吾)具不
為公操爾惜夫不之用也巳
　　道傍老父言(癸/巳)
道傍老父髯而黒瘠天甚寒衣破上而露下王子過而
嗟之老父曰小子何為嗟答曰翁老矣衣食不足以勝
寒餓筋力巳疲不能得自休小子不肖竊有志故敢以
嗟父曰子來前吾語汝夫畜者求食蒭犬者懐葅然則
尸之者宜若然耶且不知吾軰又尸之誰也天乃亦宜
牛馬其思歟答曰太平之世明天子在上四民各獲其
利衣食所不及者游惰之民爾雖然公何為至是父曰
時運凶有田不足以償租負子孫散亡不能見保然則
老人者尚有罪耶謝之曰公無多怨歳飢爾奈之何父
怒曰飢可罪邪受人之羊匪牧是思十羊而來九皮而
歸曰羊病死奚牧之非然則可乎小子未可與語也又
何志之有邪掖其杖而去追而謝之弗復應
　　段秀實太尉傳(作時新唐/書未出)
吾每讀栁子厚上史館書及太尉遺事再三欲捨而不
能也心疑其韓退之直史館時而久不得太尉傳今而
得之徒齗齗無竒節又烏覩所謂遺事哉巳而疑子厚
實獻否也間取而并之此則栁志耳更為之賛云
段秀實字成公隴州汧陽人也方六嵗時母且病侍不
食者七日及長喜自厚重内敢㫁而與人欵欵不疑實
剛决者初從安西節度馬靈詧討䕶密以功為其府别
將更事髙仙芝而李嗣業請以為判官得綏德府折衝
肅宗起靈武呼安西兵節度使梁宰不起應秀實見嗣
業曰事繆矣天子令而有不從者嗣業亟以白宰得兵
五千去赴朔方而以秀實為之助力戰有功㑹父死以
喪去嗣業不可曰公且去(一本作/爾去)嗣業失兩手無能矣
起之為節度判官復奏為懐州長史知其州而嗣業卒
秀實哭泣營塟之皆有禮荔非元禮見而義之復奏為
節度判官及白孝德為使累遷太常卿為度支營田副
使而大將焦令諶以田課民曰比秋入我熟(一本無/熟字)㑹
嵗旱以訴不得哀民其窮有死終無以輸乃以狀関營
田秀實書其狀仍使人求柔諶諶怒入田民罵曰段秀
實非我所畏也爾何心謂我畏而訴之叱以所書狀加
其背而杖之人二十訖垂死輿以來秀實走䁕之泣曰
爾窮以我為歸意我脱爾也借我不自能則亦巳矣今
又苦爾使得杖咎實我為之不在諶即呼水來為洗其
血手裂裳帛裹藥傅所創即觧馬使賤以速售得急錢
以入令諶而令諶亦不之知軍有尹少榮旁不之平䟽
令諶而罵之令諶聞而大負媿不自食且曰段公仁人
我尚何面目見之一夕亦㑹其卒軍之遷西時汾陽王
子郭晞軍客在(一本/作于)邠士卒甚亂暴而不加制而節度
白孝德亦顧惜自(一本/作其)為難聽不加裁秀實不可之孝
德曰公言非不願獨汾陽奈何秀實曰公誠能以都虞
候假秀實當無不可者孝德喜如言既一日晞軍十七
人坐市飲奰不相平奮以兵㫪醸器壊酒出流散秀實
急取斬以令市晞軍聞而怒譟且盡甲矣孝德懼以謀
秀實曰無恐也行往辭之因觧其(一本作/觧去)所佩刀麾御
者曰退命一人老而躄者進隨以行入晞軍笑謂甲者
曰爾徒取而殺我我徒一老卒耳惡用譟我且來以吾
頭授爾爾可不待甲也晞軍大驚不敢害且俾見晞秀
實譲晞曰汾陽王于國家有甚盛功雖然為子者可不
終為惜愛耶借尚書軍有一旦之變尚書雖自為何如
乃惡連汾陽也今尚書兵暴縱無賴取掠恬不為嫌乃
至折人手足撞殺孕婦夫軍有甚暴幾日而不大亂邪
晞拜謝之且曰晞之幸以得公教願以軍從公顧叱左
右者令觧甲去而秀實徐謂晞曰秀實方來時猶未食
願得食于公晞辦之而食無疑矣謂躄者曰我疾作不
可以歸矣爾可以吾馬去須來日復來遂就卧晞軍晞
敬寢不脱衣遲旦同謝孝德請去而之他以故邠州僅
免禍㝷拜涇州刺史而尚為邠寧軍之虞候馬璘亦奏
加開府儀同三司璘視軍寧有一不合秀實者輒據爭
之㑹有詔璘去軍士心猝摇校有王童之欲得之以亂
間以其謀來白童之以夜盡相約至旦叛矣秀實持不
為動徒戒鼓人加于常少促之鼓未四更而夜已曉叛
者不及發又焚軍草于埸期救者于(一本/作以)亂秀實令中
軍曰火且發有動與言救者斬爾戒軍門無入童之救
以故又不及亂出(一本/作旦)盡取斬之璘去至鄭潁舉以秀
實為思又奏為司馬兼都知兵馬使而吐蕃㓂鹽倉戰
璘軍却虜阻不得歸部校稍稍棄而間來秀實召譲之
曰兵法失將麾下盡坐之公等奈何以頸迎兵而來邪
諸將恐且拜秀實命統竒兵出張以示虜虜懼觧去璘亦
賴此得歸及璘疾又奏秀實攝節度使㝷拜涇原鄭潁
節度使吐蕃懼之去不踏邉德宗即位加檢校户部尚
書張掖郡王建中初宰相楊炎元載用事請城原州秀
實以方春不宜輟農以土功炎怒降徵為司農卿將行
戒其壻韋晤曰吾家過岐朱泚且有間慎勿為受(一本/作必)
(致饋慎/不可受)泚果致綾三百晤竟不得謝秀實怒甚晤對不
可辭秀實曰雖然終不可凂吾家置于司農堂之梁及
朱泚以姚令言兵反意秀實以楊炎故有憾宜可得與
謀秀實又啖之似從且欲隂有以圖而未及得㑹源休
教朱泚以韓旻將兵三千去(一本/作共)迎上奉天且圖不利
于上秀實謀于劉海賔何明禮等曰事殆矣韓旻至則
上不可勝諱公軰奈何時姚令言用賊事而岐靈岳為
判官因急盗令言印將為將追韓旻而不果得事且急
取司農印倒署之符以還旻旻果疑以囘秀實謂海賔
曰旻且來吾屬今不死後亦為泚得猶不若先搏泚擊
之死假弗及不猶快乎海賔然之明禮亦願外為之應
明日泚呼秀實議秀實當戎衣與源休㑹泚前休語及
泚秀實奮起奪休笏急走唾泚靣罵曰狂賊爾身不斬
萬叚我恨且死欲誘我反可得耶即以笏急擊之泚窮
以臂自遮不得擊財中額流血以走而海賔明禮不至
羣盗初驚人人自失志未及動秀實曰我終不從而反
可殺我也衆殘之而海賔明禮及焉德宗聞而惜之自
悔曰誰為(一本/作謂)前日不加(一本/作知)哉詔諡以忠烈贈太尉
賛曰自古勇傑奮義之仕(一本/作士)尚矣然遭平時不自得
而徒以死者亦多使人人如秀實而死不虛所得可勝
言耶以是知士之與時逢者常少而秀實乃能自㑹如此
其死何假嗟耶然人人未嘗不卒以死而人常樂待自
盡而不喜死而得義者豈以長短為較耶吾嘗計秀實
之死以及朱泚之敗財不及歳月其間源休姚令言軰
竟以逆誅以是較之與秀實所得又孰多哉惜乎得自
終死而人不食尚不及犬彘惡在其偷日以生哉秀實
之孝仁勇義巳自能皦然不待文而後明也雖為之文
復何以加之哉故徒傷其死之難得而人常不善擇死
而巳吁夫
　
　
　
　
　
　
　
　
　
　
　
　
　廣陵集卷二十一
欽定四庫全書
　廣陵集卷二十二　　　　　宋　王令　撰
　　烈婦倪氏傳
近世父母死兄弟相利以財遂因縁不相容必分以居
予嘗恨之又求世之謂律者自非父母在與喪則聽皆
勿科噫造律者何邪豈以孤孺未自立(一本/作主)則强不仁
者得以侵而分之為限耶使其果孤孺而偶强不仁縱
分而不侵者有幾使其不孤孺而為相利(一本作/人為利)以分
幾何不長而不容㓜而不弟哉(一本作兄/而不容弟)奈何不禁且
刑也予觀今世父母在(一本作/在盛)時則兄弟常無不容或
時有亦能相觧補(一本作相/利觧補助)死則遂割裂以相(一本/作自)殊
絶巳而復多相復懽以是而言豈有他哉財既利矣(一/本)
(作/之)律復開不禁之爾嗚呼孝悌苟不能尚將教及之奈
何率天下而路也噫造律者何邪故今世謂久能相家
者為義門朝里交多之徃徃加旌識復租調以為表勸
而民猶不樂從信哉孝悌見於薄世也况又見者少耶
可悲也巳天長縣而有夏侯氏兄弟而家者二十年予
固常疑其久也巳而徴之乃為勣(一本作乃/名為勣)者力焉勣
善縂維每相求柔之族賴以久勣死則夏侯氏之族離
矣甫其釁者曰開性愎拂不樂相長㓜既利分逼兄以
兵既而從之巳饕其財田尚慊於他兄弟欲稍稍并欺
之間爭不為有則尤强自為利時時攘宼無忌其妻恥
而諫者數四巳而知不從又欲奪弟之廡門不得怒捽
弟於階墜之傷其妻爭之强既不勝且嘆曰吾言不用
爾類相吞嚼終殘傷無復時(一本作/尚時)我不得終為若家
婦且死矣是不忍目見如夫為也言之明日而亡既得
之死於池池之水纔深三尺自非甚疾恨與篤自信者
不能死嗚呼果哉使其婦於人尚不以此容於夫而為
之死使其夫且官又肯容於民哉其行已又可知巳予
聞而惜之為之傳且傷世之兄弟者又嘆家有一如勣
者尚不能動死則遂然况君子乎天下可知矣烈婦姓
倪亦天長縣人也
　　急箴
急人之知枉巳之為急人之好枉巳之道世不已好
世不已知必為不移守道不隨吁亦幾希
　　憂箴
天下為憂將道是求一身為憂將利是謀道求我悦利
謀我拙悦固莫加拙亦我嗟嗚呼得天下為憂而不憂
者又豈若我視一身又况視天下不及我視一身者耶
　　説孟子序
自孔子沒百家之説興而聖人之道始散逮至於今而
天下之説亂矣故學者求其有知而無所從焉自堯舜
三代之書既缺先王之言亡於世者㡬半而異端之説
日興則天下之學者㡬希不去先王以從夷狄也夫五
經雖存而説者繆異學者安所取信哉昔孔子没羣弟
子各取所聞集於書今之論語是也幸而聖人嘗言之
幸而弟子能存之今其書財此耳不幸言之不及言及
而不存者固多矣有如仁有如性有如命皆一時之罕
問問而智不及之皆孔子所不對也故語以謂孔子罕
言然則論語之載亦畧矣世之傳論語者多矣少而讀
之壯而不知其義老且忘之終不察其何用故世通以
此書為習而未聞有篤信好學守死是道者則其于五經
之學可知也今嘗自孔子之後考古之書合于論語者
獨得孟子以其言信其人與孔子不異惜其古之人學
是書者稀也自戰國荀卿劉漢揚雄隋末王通皆有書
以配孟子稱于世而荀卿之非孟子見于書王通盖未
嘗道也夫不知而非之與不知而不言其為雖殊要皆
不知孟子者也就三家之中獨揚雄以謂孟子知言之
要知德之奥非苟知之亦允蹈之其言雖不多見然亦
足以發雄之知言也彼孟子之所為直與聖人者竝信
夫二子亦何預之哉昔昌黎有言曰夫㳂河而下苟不
止雖有疾遲必至于海如不得其道雖疾不止終莫幸
而至焉故學者必慎其所道求觀聖人之道必自孟子
始雖昌黎斯言則然今其書具存而可考其他亦多與孟
子不合然則昌黎之闢楊墨以排釋老此得之于孟子
者也至于性命之際出處致身之大要則又有與孟子
異者固多矣故王通力學而不知道荀卿言道而不知
要昌黎立言而不及德獨雄其庶乎大學亦難矣哉是
其能立學名世如三子者亦稀矣然或失如此使孟子
而在三子者同時固應有辨也假孟子而出其後于其
書固應有所取舍惟雄切近之庶幾取合焉令嘗考求
古書之當否以聖人折之葢所見如此故令于孟氏嘗
願學我猶病其不能故于所疑皆闕之今其所言皆令
所巳信者然亦不敢自謂必與孟子合諸君子盍去其
不肖而加擇焉夫道豈難能哉顧其力行何如耳苟聽
之于耳以存于心用㑹于行事則古之好學者皆然也
不然亦何為出入于口耳之間徒以為煩耶孔子曰知
之者不如好之者好之者不如樂之者學者可不勉乎
　　送黄莘任道赴揚學序
人有長冠偉裾氣敦色舒白而輕軀傴而善趋者豈士
之謂耶曰非也士豈獨以此而或者士以此耳人有窮
窮處處徽攣纒牽􁗒肌出精磨㓕日年粘毛續綜錯㑹
朱丹終年求其名能一朝以之入官者豈學之謂耶曰
非也學豈獨以此而或者學以此耳人有行肩相差坐
肱相支苟論其同不論是非轉圓而旋惡方不然好惡
出已去就以焉者豈交之謂耶曰非也交豈獨是而或
者交以是敢問何謂耶曰始吾而先千百年古人有為
此者吾不得而見也始吾而先千百年古人有惡此者
吾得與稽焉昔之人嘗有竒衣婦飾者矣聞有荀子者
非之曰是非士之道也昔人嘗有彫蟲篆刻者矣聞有
揚子者非之曰是非學之道也昔之人嘗有小人成羣
者矣聞有詩人者惡之曰是非交之道也或問士惡乎
宜曰仁義是言也仁義是行也學惡乎宜曰遷善而逺
過交惡乎宜曰今人與居古人與稽好賢而進不能然
則惡從來曰源于經流于人或問人曰師也士之不相
師也久矣自三代而降聖賢者久不作天下之弊為日
逺矣凡一民之有不獲扵古一事之有不宜于今者皆
學者所宜焦思苦心以取古而付今於此時而士如此
士學如此學交如此交而不知求所師其為不仁亦大
哉國家自慶歴以來詔書屢以育材飬士為志而郡縣
多立學學益弟子員然鋭精之士野不减少而學不加
多或者聘師之道未廣耶前日稍稍聞揚官有學議既
而起縣主簿黄任道先生以主之余謂其人也嘗徃賀
之而任道語余曰教育非我所願當也然我將起州之
信有道者與之俱而河南滿建中粹公者乃人也令聞
之喜而憂之退而思之曰粹翁賢者也豈特一州善士
哉然投藏蔀隱者久矣揚之士誰為知者請誦其一端
昔令嘗居揚矣揚之士徃徃見之而獨粹翁而未嘗見
也嘗徴于人曰某宜佳士捨曰不之識則吾言為過矣
它日就見之則色温而言厲其為則大不與吾同令凡
心與志就爭者久之未樂也既而矢學之進而視其禮
退而復其言者三年而後盡信之故令嘗師處之而粹
翁許我則友也雖然嘗試思(一本/作私)之先令而學于粹翁
者令嘗問之矣而未之聞也後令而學于粹翁者令宜
見之矣而未之見也夫學者更三年猶不肯一就見之
借粹翁為任道來假有如令而從粹翁者肯直三年而
待盡信耶使令之不自逢粹翁則今日之學前所謂學
也今日之交雖璘亦覿耶以我而計人粹翁豈意知之
此令之所以當喜而憂也今嘗視任道之為則甚哉多
似吾粹翁也所為似之則令之憂于人者同矣如其不
然則將見揚學之成也師師而友友坐者譲先行者避
後居之家而祥處之鄉而宜登之朝廷而才風而示天
下則環千里而慕以來嗚呼盛哉雖然固在學者也于
其行為之歌曰(歌在古/詩之中)
　　周伯玉字元韞序
至和二年髙郵之學成後三月而令來因盡得髙郵之
士方是時元韞之來葢巳久而學之人多附而喜者令
至獨甚後元韞間嘗謂子曰人之于我則然而我之于
人要待子則合也予猶辭且不之嘗然觀其泛泛相上
下與衆殊不相分久雖知其意自有所在而外終如無
所好惡者然此乃令之所不能也令性朴畧趋世喜自
逕不能曲折以顧避以是多失于人間亦自撓引時就
低下未幾而復以是亦自憂而子乃得吾所不能者久
則願合焉一日乃請曰吾親之名予以玉殆亦有訓而
字者忘所稱今敢望子焉令謂之曰甚哉大人之善名
子也然他人之字子既不稱是吾亦人也子何所望哉
雖然古之言玉者多矣皆非予所及也予獨愛孔子之
言曰沽之哉我待價者也葢予嘗盡心焉又常思玉之
所以能取重于世者由玉終自貴重世有知玉而願用
之或時(一本/作將)自求去假人無所用之則玉貴猶爾也信
乎有玉而强人使售之非唯玉以是賤(一本作以/是自賤)而得
者亦不知玉將安用之也葢聖人之取于玉者如此予
亦敢用是以為元韞之愛也至和之二年二月日王令
序
　　杜漸字序
杜君山東士名漸少嗜學性澄淡不易語笑平居循循
若不自足予與之交且三年不甚見其喜之與怒也一
日採字于予歸作漸説以字之曰舉世奚不漸天地不
漸也一分而永定也聖人不漸也自誠而明者也不午
不斥不望不豐日月亦以時而然也履霜而堅氷首夏
而清和寒暑亦不即至一抔土之多一毫末之㣲山林
之所以廣大也漬涔行潦乘卑而深積少而多江河之
所以無量也(一本作河海之/所以不竭也)􁀾呱而嬰(一本作􁀾/􁀾而兒)羈貫
而童(一本作羈/貫成童)華巔而班白人亦(一本/作以)㓜而後老也(一/本)
(作人以㓜/而漸老也)故飛而上者先卑走而逺者先近(一本欲上/飛者先卑)
(欲逺走/者先近)物理然也非聖人學亦有漸也(一本作雖聖人/學且有漸也)
無漸奚其至故日月寒暑天之有然山林江河地之有
也有漸無不至飛禽走獸與人同也有漸有不至自止
之也學亦飛走之匹有漸有不至戒之在止則長久而
後見其見也必至嗚呼哉請字曰子長幸聽之無忽河
東王令序
　
　
　
　
　
　
　
　
　
　
　
　
　
　
　廣陵集卷二十二
欽定四庫全書
　廣陵集巻二十三　　　　　宋　王令　撰
　　潤州逰山記
之潤而東順江而下六十里而後至其山名􁁜(一作/圌)
昔余居淮南嘗以事至其下而望之則其東皆平去
􁁜而西逆江而上五十里而逺始有山三其二合為
海門一為焦焦山世傳漢之隐者焦光居之今其旁
猶有傳為其後者世以其故名焉江之源出於西南
其流至是蓋萬里自金山而分分而復合故其流湍
而善覆舟之經者皆逆刺而順下山之道南出人之
遊者入於北以至寺其花則櫻其石則崖其樹薄木
而厚竹余嘗至其上以望江海之交下求晋將軍王
羲之銘而觀之蓋嘗終日焉直焦而南其山石翁去
其西六里而逺曰花山又其西三里而近曰甘露二
山皆有寺而甘露清輝閣為最佳余嘗至考其往古
遺蹟以問狠石之何是其傳曰漢末吳蜀二主之所
逰也其地皆岡其東而益盤其城為鐡甕别西折於江
其山蒜其下河北距於江以泝金山自余之喜逰上下
淮江之間七年之中凡九至其上下憇於頭陁朝陽之
巗去而每思之直金山而南其山扁其東之山龍堂其
西之山白虎又其西之山盖不知其幾百十里而後絶
其所望而見者若長山若五州若青山若髙麗若覆舟
自白虎而南别為阿益卑為阜其附為城其裔為岡屬
於山凡十數里山皆石土雜無竹樹其石鑱而轉於城
中載而入旁地可為梁可砥柱可捍旁江岸可為道中
轍所用既博則取者無日不至其草可爨其下多牧故
其山貧獨招隐為最富昔其地戴顒之所居也山負南
而抱北寺偏其左去寺而西道數百歩而分自南而東
得泉二虎跑鹿跑井二煉丹自西而北有庵曰披雲庵
之南軒(一無/四字)山之最佳處也其地敏竹其樹宜松其果
多梅李桃杏梨栗其他尚衆而雜宻不可紀識忽焉視
之如髪其西之山盤為虎窟其泉出於真珠歩其東而
上有泉曰一人下更十數山而至鶴林鶴林盖竹林也
傳云晋末髙祖方㣲時嘗卧其下自以見黄鶴為祥至
其後改之其語應然其東皆岡阜斷輙復續以與鐡甕
交潤之地倚江其城亦倚山而為固自漢唐之亂方天
下之分時潤常當戰衝其祸乆結而不改世傳其民為
甚苦方其平時伐山刋林下浮於江海其他黿魚茭蕨
萑葦薪炭以擅其饒食用既足棄其餘於旁近至猶得
其贏資又因其山水之勝歳時之間憑髙以臨逺思去
者以望来皆生遊其間而死𦵏其下其民顧亦獨樂也
州之南北通河江故其俗輕有舟於其歳時都人士女
之出無馬俗不用車舁其逰皆委蛇皇暇故於山泉之
㣲木石之細遇有過異輙得傳一州以為觀宜其事物
載於民間者多也令既自視無所用於天下去而逃之
民間日偷其衣食之閒以軼於事緒(一本/作物)之外忽焉
樂而忘疲也間而思天下之盛時君臣相與之際士有
出於其時者皆心經萬事之煩日覽天下之㑹身任四
海之重乃至有九年於外三過其門而不入其有所思
夜以繼日幸而得之則坐以待旦所謂煩勞用其力於
天下乃如此於其休閒則其人盖已貴富非其(一作/有)賔
客在前則詔相居右施身於拜跪揖讓之間(舊本/作是)苟目
之所及手之所指則左右争走操執以從事金石絲竹
羅而合比於前(一作/後前)干戚羽籥列而舞布於左右雖終
其身何暇一日之及山水之間哉假有樂之者又其時
土㫁壤絶分裂以為國非有天下之事王者之命身不
能輒過其下况又得嵗月樂於其間哉自其下君臣相
得之日少士之生於其時遇非其道者稍稍引而去之
入於山林與木石居與鹿豕逰不願世之賔客儐价也
私居燕閒妻子趨坐以相給不願世之左右趨走也泉
流鳥啼風薄木以成聲不願世之歌舞也其於朝廷廟
社之間非身有其役亦不為之至也斯士者皆士之得
所樂於中致其身于進退晋接之次物外之可樂盖其得
失之如此予讀詩至于考槃而後知士之得已而可巳
也彼浴乎沂風乎舞雩詠而歸盖聖人嘗以曾㸃之言
為然又從而嘆之孔子亦嘗曰隐居以求其志未見其
人也自孔子孟子沒非有合道而進以其不合而去者
也以予考之要其終不與聖人悖者盖稀方其去時若
真有合(一作/挟)待世之必合而後為者間亦時君世主招
之使言(一作/進)得道其欲為於天下而其言多齬繆予竊
惑之然不知於山林果何以也及予去所事縱身於山
水之間以為甚樂而後知彼盖亦有所惑者也夫隐非
求志慕山林以長徃與進非其道樂芻豢稲粱而不能
去者其事雖殊然為失則一也是皆為玩物之士書曰
玩物䘮志然則隐者之於此固有以求其志而亦可以
䘮其志也傳曰苟非其人道不虛行夫隐也其亦固有
是哉
　　過唐論
隋文帝收前世之弊開南北之礙兼通而無累矣當時
亦謂能乆且傳而無窮及其勢去日迫亡不及議而天
下巳起而争迨唐公面睍一顧而天下之士相視以起
故李宻舉東都薛舉陷扶風竇建徳役西河宇文化及㨿
魏王世充汙洛陽李子通瀦江都皆樹兵南面而其他
蠭起之師蜋抗之盗所在自名以並(一作/争)起而不可勝
數逺而數年近則數月争斧析以分天下一跌立失據
則水火以相滅及太宗文皇帝戈指筆奮四面以呼而
天下震傾以歸雖有長兵深城(一作長/城深池)皆草折卵脆(一/作)
碎隨向以壞然猶馬不輟鞍士不替甲者數嵗而天下
畧平更因餘勇以外事四夷故東舉遼海西蹶髙昌北
平突厥其餘氊裘之君鴂舌之長皆心(一作/氣)奪色赤(一/作)
失面内而望驚争祈胭頓角(一作/首)奴入以事朝威德包
覆四夷無事矣貞觀初君臣諧熈政事修舉年榖屢登
民衆繁息各安無事刑用以稀雖王功未成而稱頌之
臣已先(一作/先言)太平矣而房喬杜如晦初猶用有為及其
才窮術殫更迎君以入無為以謂堯舜適然爾嗚呼其
亦可道哉(一作可/惜哉)然愚嘗謂後世有思貞觀而不得見
者喬如晦適能為功後世有思三代而不得見者則喬
如晦亦未能無罪也逮髙宗中睿之世其亦(一作/益)無足
道而中間武氏女子乃坐以唐周運席上(一作以唐為/周作運席上)
則當時用人得材之何如可知矣及開元之間亦號為
平而世所指以名世者如姚崇宋璟輩爾是其材知簿
書成要之為務刑名聚歛之為職聼弊决㫁之為官是
之為常俗能耳非有公天下之志追合古先之謀度長
計逺之思身相時君手運天下而不能知有為歲乆日
積賞罰既行矣而不能進退賢不肖當是之時君智不
加明朝廷不加修天下之方(一作/多)聞廣(一作/博)識之士不
加進左右便嬖倖佞之人不加損民之貧富不知限兵
農不知一此同守天下而幸安者爾庸知為相哉及其
身死之日肉未及寒而小人滿朝天下浸老矣而明皇
帝自若也及范陽之人狼顧一呼而乆安之民股慓而
不及遁向者倚忠㐲用之臣争狐(一作/孤争)兎走以失區區
西奔求為旅人以自保而不必(一作/可)得視向之荒樂怠
傲其得失如之何哉天下方未難一日時假人有試言
其必然則明皇亦肯動心而留聼耶然禄山以庸奴之
材踐拔起之勢聚險膚臺豎之謀一朝而倒行然猶所
攻無前所壓破壊流毒被天下而唐以積世之資貞觀
開元之惠天時美豐盛盈之餘府庫藏積奇贏之材扶
義以起有如靈武而左右宣力効忠之臣有如郭子儀
李光弼守堅挫鋭之士有如張廵許逺逆知隂料之師
偹預之智有如顔真卿加以民思唐未厭之心然猶所
在鳥驚以散魚爛不收者三年而僅得以誅則為天
下計者可不知懼耶
　　殺太子建成論
或問文皇帝殺太子建成得為義乎使聖人者如何為
處令應之曰是焉得為義也吾聞置天下而兄弟讓者
有矣尚未得為聖人也又况以天下而殺其兄者乎聖
人處之則讓也讓而不獲死奈何曰是亦命之云爾也
然則周公有罪耶曰周公何罪哉天下固成王天下也
周公事成王者也周公東征可不行乎及其誅之也人
固謂周公我實謂有司也周公不無念哉或猶未之喻
譬之曰今人有轉移為人執事者間而主家有盗焉主
怒而盗之禦也乃執事是呼不幸而盗乃執事者兄也
則行之否乎曰行矣執事念其兄者而不殺之而同行
者殺之則執事者猶有罪耶曰無矣然則周公獨何罪
哉文皇之於周公又異也曰湯放桀武王伐紂然乎曰
然也然則為民耶曰為民也謂其為民而殺君可乎曰
桀行不君矣為民而殺之惡乎不可曰建成亦有罪奈
何曰君之有天下之尊者以其能君也今而不君矣可
不去之耶故曰為民而去之義也兄之有弟之尊者親
也親可絶耶况又建成之罪不逮古之取放伐者也抑
使桀且紂為其弟者尚不忍於殺而身代之也曰文皇
為民則奈何曰是猶一人負販而有千金之家其家又
百數十口也而其兄惟奢滛是思日散金數十其家相
為謀而饑變是懼因惡其兄而喜其弟焉曰安得弟而
家是為也其弟率然曰是不難刄其兄而斃之乃弟泣
曰兄非不念也吾為一家爾也然則何異哉或者猶不
喻又曰自三代而下數百年間而有文皇奈何又訾之
曰以貞觀言之吾故有取焉如附建成而言之是猶惜
千金之子曰幸而彼有家奈何復責殺兄也吾見其戾
矣今之言太子建成者曰將脅髙祖而為不利吾固疑
其加之也設或不為然然則魏徴王珪文皇尚忍用耶
　
　
　
　
　
　
　
　
　廣陵集巻二十三
欽定四庫全書
　廣陵集卷二十四　　　　宋　王令　撰
　　代韓退之答栁子厚示浩初序書
子厚足下相别闊久時得南方人道譽盛徳甚相為
慰快又間得子厚文皆雄辨强據淵源衍長世之名
文者多矣未見加子厚右者也其間亦小有務辨而
屈理趨文而背實者然古之立言者未必皆不然亦
説詩者不以文害辭之一端也愈比置之近有傳送
浩初序來者讀而駭之不知真子厚作否也雖然子
厚素友之宜真子厚作然反覆讀之亦駭而疑又恐
非子厚而他人作然也不然何子厚見禍大甚耶來
序稱浮圖誠有不可斥者與往古聖人之書周易論
語合其于情性奭然不與孔子異道雖使聖人復生
不得而斥之也子厚亦不思哉夫易自乾坤以及未
濟皆人道之始終聖賢君子之出處事業至於次第
配類莫不具倫理故孔子原聖人設卦之因而繫辭
之首則曰天尊地卑乾坤定矣卑髙以陳貴賤位矣之
類是也其中則曰有天地然後有萬物有萬物然後有
男女有男女然後有夫婦有夫婦然後有父子有父子
然後有君臣有君臣然後有上下有上下然後禮義有
所措夫婦之道不可以不久也故受之以恒主器莫若
長子故受之以震又其下則曰漸女歸待男行也歸妹
女之終也而皆不若浮圗氏棄絶君臣拂滅父子㫁除
夫婦之説若論語二十篇大率不過弟子問仁問政問
為邦問患盗之類爾至子路問鬼神與死則皆曰未能
事人與焉知死之類又非若浮圗氏誇誕牽合以塗瞽
天下而云也不識子厚謂為與易論語合者何哉借如
其中有萬一偶竊吾聖人之言則君子者遂不思其患
而崇好之耶是拯救桀跖之誅以耳聞而目見有類乎
堯也孔子曰如有周公之才之美使驕且吝其餘不足
觀也巳况去父子夫婦而無萬一於周公之美者耶且
子厚謂愈所罪(一本/作好)者跡也而不知其石中有玉者不
知子厚之學果中與跡亦異耶夫然子厚心仁義而手
㧞劍以逐父兄謂其為跡則亦可耶子厚患愈因跡斥浮
圗以夷反為之説曰将友盗跖悪来而踐季札由余也
嗚呼子厚又不思矣哉昔者孔子作春秋諸侯用夷禮
者夷之若杞侯稱子是也若愈不得斥浮圖以夷則孔
子亦不得斥把子以跡而不思其中也聖如孔子者其
取舍猶不免子厚之過邪又不知子厚謂季札由余者
皆若浮圗氏之拂君臣父子耶不然則否也愈嘗探佛
之説擬議前世盛徳者而皆無一得也若堯舜孔子者
皆佛之甚有罪者也以智者觀之不知堯舜孔子果當
然耶不然佛妄人也自孔子死千數嵗惟孟子卓然獨
立今讀其書則皆教人興利除害驅龍蛇除禽獸與殺
牛牲犬豕以飬老(一作/生)祭死其大不與佛合則若君子
之親親而仁民仁民而愛物以堯舜之知而不徧愛物
者急先務也以堯舜之仁而不徧愛人者急親賢也不
能三年之䘮而緦小功之察放飯流啜而問無齒决是
之謂不知務以是言之是孟子又異於佛而得罪也甚
矣且不知子厚之讀堯舜孔孟之書也将讀而盡信之
耶抑徒取其一二而棄其十百也不然則孔佛之不相
容亦已較然何獨子厚能容之也愈常觀士之不蹈道
者一失於君則轉而之山林羣麋鹿終死而不悔乃至
有負石而自沉者以君子觀之是皆薄於中而急於外
者矣惜夫何至是哉今子厚雖不幸擯斥於朝乃亦不
能自寛存以至於蹈夷狄而不悔也薄於中而急於外
在盛徳雖不當然然智者觀之不得無過也必求其不
愛官不争能樂山水而嗜安閒者則浩初之心尚何完
如(一作/於)麋鹿也心溺於虛髙之言而遺於人倫之大端
其比於負石而沉河者孰得哉愈嘗笑今人之謂有智
(一作/知)者為毁釋氏釋氏非毁之也譬之器然舊嘗完而
暴礫之謂為毁也可矣其從前不為器者是自然耳豈
人毁之耶此皆不知道者之言也自釋氏之説入中國
流數千百年其徒樹其説而枝葉之者衆矣烏知其有
不取此以假彼者耶况又玩其説者常名像也孟子謂
矢人豈不仁於函人者豈盡無意耶正謂是也使佛之
福可求其言可信其教等於堯舜孔子而或上之則君
子者當先衆民而學且行之矣伐彼善而固為我異謂
愈肯自行而為之耶雖然子厚猶謂愈為之也子曰道
不逺人為釋氏者竟不逺人耶謂為聖人不得斥者果
信然哉果信然哉石中之玉信何如也愈白
　　上王介甫書
元城王令謹候臨川先生之起居以書進於左右揚子
曰在則仁亡則經是經亦猶人也孟子曰聞風不如親
炙之則何先人而後聞哉而韓子亦謂彼囬也有聖人
者為之依歸而恨巳不逢然後知揚子之言之畧也自
孔子沒而後世之弟子源移流漫故六經之學皆襍出
異同駢為門户而後世學者老身白首更疑是非銜黙
終死無所折問與其親承聖學口出耳納者何可概論
又惡在人而經同也又仲尼之世髙第弟子名列迹著
者凡七十人雖名庶幾者獨顔氏之子而他皆指學入
堂戸卓為髙絶自仲尼沒緜今二千年其經俱存而七
十子不時輩出則經人之效又可概見矣夫然聞風不
若身親服修不如習化也决矣嗚呼如孔孟者率千載
不一出猶學者積思紵念身将如見之設有庶幾孔孟
者同時而出則宜何如哉其向望有從来矣伏惟座下
純道厚徳髙於近古休風盛烈流决當世䝉童瞽年皆
覘望盛徳思欲奮起以沾被餘澤豈令顧不願得事前
後耶徒以身困地逺自致無由耳今座下入為天子用
而令適在路隅因自奮餙以来希丐教命且償其素心
耳其如聖賢進時退身之道當世之取舍所宜皆座下
從来所自飬者况令知不及之何敢言哉南山之田詩
一首輒敢歸賦從者輕瀆左右慙負無已令再拜
　　代人上時相書
夫天下有三言其上者以道言其次以志言其下以窮
言夫以道言者用以有為者也以志言者不得其有為
者也以窮言者有逢而不自得者也假窮而無逢與有
逢而無足愬語者皆不言也故不得於道則言志志猶
有為也窮則何所謂耶不得於身而已爾是故古之昌
明之朝甚盛之際明君在上賢宰相掖以輔之故其用
人之詳得士之急日招延而望来更推挽以惡去故天
下之士無有以志言者謂其口能輸心舌以播慮故在
上者虛耳而側諦為下者披腹以露藏(一作/腸)如是則天
下之士恨自用之不足何暇畜以為志耶志猶且無言
又况其窮者哉其無可知已伏惟昭文相公閣下昔嘗
柄天下以自任矣未幾而去去未幾而天子思太平知
所由来則復在相公則相公之所以任於天下者甚重
而天下之所以待相公而任者亦不輕也所宜回唐虞
於已歸赫禹稷於既晦則将見天下之士口寫腹竭而
後無以志言則窮者又可忽耶嘗聞古者至治之世民
有㓜而無父謂之孤老而無子謂之獨孤獨之民謂之
窮而無告而有為者莫不先之夫有子而無以為飬與
無何殊有親而無以為孝與無何異苟如是若某者亦
宜仁人之所念也又况適逢大有為之時而家世於門
下復有一日之雅者耶則今日之言雖實以窮来而今
日之賜亦仁人大有為者問窮恤故之資也干冐臺嚴恐
悚待罪不宣某再拜
　　見朱秘丞書
日月元城王令謹以書見於著作執事揚子曰周之士
也貴秦之士也賤雖然豈獨秦哉取士賤自秦而始耳
方三代之盛時教化之具修􁁏故士出有從来及其成
也賔於鄉論於司徒拜受於王皆自有禮致然大要皆
為上者有取於下而在下者無求於上而士之出處巳
有方矣周衰之末天下大壞而戰國之世其君皆狼視
虎吞以腊肉天下而深謀巧譎之士罅隙以出顧其為
何足道語哉然當世之君皆撤席屣履伏傴而願見如
子思孟子之髙引不下合而時君亦恐恐其不及飬是
其故豈有他哉以其心常有求於士爾當是之時進退
去就常在士而取舍不在人及秦漢而下變天下郡縣
而以郡守丞尉主之而郡守丞尉常自有法度之成熟
而無求於士而士始無用於天下一求於京師蹉跌一
失之則有老身不及遇者故士之不遇當世者始多甚
者不知士於天下為何用也然此固士賤之道爾而令
亦嘗笑天下之士善自賤也夫士之無去就之分者多
矣惟其自待不高故望人也速自守不固故求人也輕
不徒不擇而見之而又不知見之謂何也今夫卒卒而
趨唧唧以見俯承聼如不及望入門以自媚者此果有
道者所為耶顧不畜狗而冠爾曷足以士進退論哉始
令之既學也嘗願以古之人士就而見之既而卒無得
也伏惟閣下為縣之日已藹然衆相以為賀既而修治
矣然猶切切日不暇視其所為心常偲偲日在民然常
較之雖環千里而更數十年謀其為民者未易一得也
令雖久聞執事之風而始有猶待者今則自来矣惟其
所以見執事不敢妄而令自處不敢輕敢以書焉幸執
事照之不宣令再拜
　　上邵不疑書
知軍學士閣下夫草茅之㣲布衣之賤遊身於公侯之
門託迹於卿相之庭古人為之為宜今人為之為羞學
大而謀逺先義而後禄古人為之為祥今人為之為狂
雖道非不同而義非有二也其時與勢有然也昔者孔
子既聖矣盖身見者七十君而孟子亦進退齊梁滕薛
之間盖終死而後巳何其勤且勞哉是一聖一賢豈亦
身希公卿之髙而意得萬鍾之多哉其以道云也然猶
大夫不得齊諸侯不得髙故陽貨饋豚則瞰亡而投問
齊王欲朝則以疾而謝行非樂於自髙而忘其為卑也
義有然也亦士之有以用而然也今夫裂天下之分而
占官府以坐居者豈一人哉然皆有左右之吏即而守
三尺法度之成書是其所為自足而所責已盡其又烏
待士之為哉故士之仕於今世者何所為哉人無用而
自進幾希而不羞人無用而自學幾希而不狂既羞而
狂幾希而不自絀窮且自絀幾希而能自樂然而有不
自絀而能自樂者非徒以義云也亦有以説云也今夫
人之所謂利欲者豈以富貴尊髙之為哉今人之富貴
尊髙者不少也是非為良富貴尊髙也獨士能有富貴
尊髙為異也夫恬無求而樂易足則富不可勝用也知
天下之所以貴而不為可賤則貴不可勝用也扳堯禹
以自學配聖賢而為名則尊不可勝用也謙而益光卑
而不可踰則髙不可勝用也士之有是四者則何慊於
富貴尊髙哉又安用不得於身而戚嗟求於人而不獲
則憤懣哉故士之有直巳而不屈信道而不回雖窮餓
死而不悔者誠以中有以存也雖然皆非令之所能也
亦嘗仰其餘風矣非其義也非其道也亦不敢見也故
學彌久而勢益窮身加修而時譽(一作/愈)不至凍餓身腹
而人不恤孤者不育而處者不嫁日近衣食之圗以牽
所學其勢信益蹙其迹信益窮然而處之不敢不恬也
亦古人所謂知其無可奈何而安之命者也雖然目不
望富貴之門身不雜縉紳之間非惟巳不喜取合於人
計其從之亦人之不取也伏惟閣下之徳其聞有日矣
始也迫窮餓之役願從事於左右而無由今則少間以
来也幸閣下憐進之雜文一編輙敢贄左右律詩一首
因以賦侍者其學淺狭無足收采如閣下姑進之則令
齒尚少自待未易巳則閣下猶可待其他日之成庶幾
不辱門下也干凂尊聼慙恐無巳不宣令再拜
　
　
　
　
　
　
　
　
　廣陵集巻二十四
欽定四庫全書
　廣陵集巻二十五　　　　　宋　王令　撰
　　上孫莘老書(乙/未)
莘老老先生座下六經之道備矣而學者必以詩為先
雖聖人教人亦然昔者孔子嘗言詩矣曰詩可以興可
以觀可以羣可以怨邇之事父遠之事君多識於鳥獸
草木之名莫近於詩葢孔子之言詩如此而令嘗按聖
人既删之後而㕘求後來世作之詩殆與古異矣承流
相沿終不反以至今而詩之道大壊嘗推索孔子所謂
可以興觀羣怨者幾絶矣則是邇之事父遠之事君之
道其亦畧乎今其僅存者鳥獸草木而巳烏在其能
識之乎然令嘗怪後世待詩之簿而探求當世之所以
敝而後知其然者詩之無主故也古之為詩者有道禮
義政治詩之主也風雅頌詩之體也賦比興詩之言也
正之與變詩之時也鳥獸草木詩之文也夫禮義政治
之道得則君臣之道正家國之道順天下之為父子夫婦
之道定則風者本是以為風雅者用是以為雅而頌者
狀是以為頌則賦者賦此者也比者直而彰此者也興
者曲而明此者也正之與變得失於此者也鳥獸草木
文此者也是古之為詩者有主則風賦比興雅頌以成
之而鳥獸草木以文之而巳而後之詩者不思其本而
徒取其鳥獸草木之文以紛更之惡在其不陋也然詩
既有風雅頌之體凡三而頌者待成功以吿神明而後
作則平時固未易為而風雅之道後世亦無采取而散
逸草野然士之有天下之志者言天下之事則其詩當
近於雅有一國之志者言一國之事則其詩當近於風
而變正之道又繫之時而為詩者多無所主而不知所
懼則詩之得正而不變者有幾以是言之則詩之得者
槩少矣然甞聞説者謂古詩之數葢三千而孔子取者
三百後之學者皆爭不謂實然以謂多不稱所取然以
後世之詩觀之非徒得聖人所删之多然又勝聖人所
取之少耶其亦可知矣而令嘗讀詩至幽厲之後天下
大亂之際觀天下之窮臣怨民棄妻逐妻之心而求之
詩而後又得之興也觀其言辨而當質而不俚文而不
華曲而暢婉而不隱以順言之則可以議禮以公言之
則可以論義以直言之則可以議政以曲言之則可以
議刑然後知詩之道博而聖人删而存之者不徒云而
古之詩者得之多也令甞愛之而傷今焉然猶未之有
能也始者既承從於弊學而甚久晩而知詩之不易為
而絶筆於今者久之然聞先生之風而願見之退求無
以宜贄者則追索舊作得數十篇以獻學未副志無以
自白又敢書所説以通左右者意有待也先生何以教
之詩三章道其所以來爾憐不加忽則幸矣不宣令再
拜
　　上王樂道書
人未甞不自直也常直而行然未甞卒善自直也何以
謂人未嘗不自直者以其氣而言也是未嘗不自直也
何以謂人之未嘗卒善自直者以其非道與義而有也
是未嘗卒善自直也何以言之夫一言狹容也一犯易
恕也卒然及之終悖不沉容奮然而色作忽然而氣動
覆目以相睨手指口質以相訾祈長短於横釐較重輕
於塵烟爭用是以相曲直相加不休更轉鬬而入死是
辨者事之未用也然辨者以曲而爭之是人未嘗不自
直也千鈞之重一羽之輕其懸有殊也顧尫而腹饑與
駢脅而勇飽者豈易並哉卒然及之有奮不顧慮起鬬
而入死者是鬬嘗不敵而人之所難不為也然而鬬者
以勇而為之是人未嘗不自直也多枉之弓重前之矢
修矛之鍛房鈎㦸之摩刅而能者為之前敵之殊也與
其迎前而踾膺冐撥以嬰脅豈若退恬逸之安全哉卒
然及之有忿蹈死不遑暇視者是死重故也人之所難
能也然而勇者以敢而為之是人未嘗不自直也雖然
皆未足議直也夫人有是好辨有是必為有是決果前
掩死而不回後延生而不顧信乎其自強且勇也然要
其所求志在一直而巳等為之直然何嘗失於輕褊邪
故勇而直氣者愚常見矣勇而直道者何愚常願見而
不遇耶然常較之夫自信不阿孰若怒辨以相訾性同
(一作/確固)而材可勉孰若疰力以相懸守義盡死而不囬
孰若蹈敵而不顧死然而常恬於為彼而愕於為此
者豈不失其素心哉所以為然者何也情動於氣則
易而義勝於心(一作/氣)為難爾是果為難耶亦存之不
素也故曰徒直不足與議道徒勇不足與議直謂其
非義士也士之為士也衆矣何直道不若直氣之果哉
使其直道如直氣(一本作而/為直氣)則道猶有不直者未信
也昔令嘗觀鬬者矣終日而不休夫張弮據兵代巾代
傷豈不為苦哉計其中豈無折脅殞目之憂也然終日
而不休是以直所不直爾待勝直而後止心放而氣安
甚哉人之果於剛也及直道則懼不偶人而從人何曾
不若必鬬之剛哉可羞也已始令有志於是也常恐不得
天下剛鋭之士而見之每誦詩讀書去其人已千數百
年猶惕息起㳟如將親見之者及其恨有所不盡於其
人也猶流涕而嘅嗟况同令之世不遠而有者耶伏惟
閣下明道篤義其聞有以起不肖也有日矣卒然遇之
而令方貧有朝夕之役不能決舍以徃從事則其自嗟
傷無時而巳也念區區終不自效輙敢以書告所期而
道其向慕焉伏惟閣下憐而念之不宣令再拜
　　再上卲不疑書(丙/申)
知軍學士閣下貴富矣何求而不得哉窮南之珠極西
之玉山海之象犀蜀里之錦楚南荆北之材天下之殊
也然皆水斷陸絶去其人常千萬有餘里然一日欲之
則無不如意而至前何其甚易如出於左右哉然(一作/然哉)
能不愛􁬾幣重寶以易之則其得如取爾(一本無其/得二字)故
曰富貴矣何求而不得哉惟其不可得者士也士則有
窮而無求不可以貨取也賤而不屈不可以勢動也行
義以達死不可以力脅也世雖有富貴假有求而欲得
之非其義也非其道也則其人亦肯自(一本無/二字)枉耶世
之藏珠玉象犀而衣錦以居荆楚之材者多矣貴富者
皆是也而潔定之人信篤之士不幸而世不欲之假有
欲之而可從者誰也斯語不敢講於人久矣常謂閣下
其所好惡為與不為殆有異於世富貴者而令雖不肖
竊有意於古之士而願學之昔者嘗有一日之幸而閣
下以令有婦以貧而不嫁過時將捐金幣以資之時適
無可親者則止矣世之靡靡方以妾馬從事而閣下乃
獨恤人之孤世之方思得其所無而閣下乃思散其所
有以令之甚賤才謀不足以裨左右之長譽説不足以
取當世之重不識閣下是誠何求哉信亦與世之異也
故令今且將終其所賜以實閣下之德焉夫高郵小地
也是亦地(一作/勢)不能分高而借人力不能舉重以與士
也亦明矣而一時之人勢力出閣下者猶衆然不之彼
而之此去有餘而就不足以求之良以閣下之所好惡
而為與不為者與世之富貴者異也異日閣下常有以
賜之而令辭不受今則謁之而閣下之所得士之自信
如此難有也閣下之德如何雜文一軸少見所志幸加
采焉不宣再拜
　　上人書
某官閣下世之富貴者其勢如父而令非其子其次如
兄而令非其弟其次如其君長而令非其臣𨽻奴嬖其
次有官府貴賤而令適無左右使令之役以故漠然雖
富貴之門當路而日過之以其無事於其間不敢謁以
入也前日聞閣下風義甚高意者若將求教然久之思
所以幸進而不得辭念無以通左右則止矣退而益學
每追講古人之義原其所以進退之槩上自堯舜下逮
聖人賢士中行者之所嘗言觀其上下所以交合之際
似皆有命而殆與今世異然果於有聞則將矜以為守
豈心之所知而古之有道皆若是顧身不繇哉則雖心
存閣下之下而跡有不敢至焉者良以身在人下而進
於上苟不繇道則何也豈獨異於人哉視古之人所謂
㳟敬者多如此久之益困而令則有姊身為人弟不自
有衣食之能以自苦又餓其長上年過齒長無資以歸
嫁間坐思之則其中忽然不知其心之何如也然謂猶
有命耳不敢不安也而不腆之交平時與令遊者多矣
未嘗以言及令之窮也自閣下當路而哀令者多以為
言其未從之則為令者以謂可罪矣誠其皆愛心後義
則未敢信然乃至得長者之教育耳間而思之士之所
自信者顧其心之如何耳古之人所以進退信美矣然
猶有見可之仕若其勢也今則已異矣古之人雖甚窮
要猶有以自足不如令之皆不然也
　　上縣令書
元城王令謹内謁以書自道於長官執事令多見今之
士人中無所存外不能自高媚以勝倨出入公卿大夫
之門與奴𨽻俱視其靣則喜若得志者而未嘗有愧令
雖不肖乃中有所存者視今之公卿大夫揣巳之所自
存故未嘗一自枉見非特但異於人也亦有可見者而
後見之焉耳伏自執事居䘮時令與公子遊每得窺公
之為人至今二三年間始卒若一伏惟執事之孝之亷
固當世之所不有古人之所未易過也然則小子安得
不就見耶不宣令再拜
　　定吳夫人書
令啓昔者聞閨中之淑而士大夫言宜之令始放意以
及且不自實宜乃謂得請耶巳辱來命竊羞其非當雖
然何辭及矣秋初較爽於前惟尊候安否比近何如伏
惟萬福輙有來幣開在别紙七月初九日不宣令再拜
丈人都曹坐前
　
　
　
　
　
　
　
　廣陵集巻二十五
欽定四庫全書
　廣陵集巻二十六　　　　　宋　王令　撰
　　上葛閎都官(丁/酉)
知郡都官閣下士之無所用於世久矣閣下乃愛之何
耶以其卑陬曲拳樂其為㳟耶進俯退傴樂其為容耶
將與之考正道德使承下風耶士固有辱身以為㳟媚
世以為容縟文而薄質假其華以鬻其實是皆欺冀之
道而閭巷之士與市井之人相與修之而日陳於前以
為衒侮爾是豈君子之宜蓄哉異日士有主閣下之門
以歸者皆忠信倜儻自信之士固有以身為是恥天下
以為非雖於利禄爵賞在前一不得於已則去之(一作逃/而去之)
山林而不顧其自重如此則肯以非其道而見閣下耶
於是乎閣下之賢於世逺矣葢士之主於人而能以道
德自直(一作/重)者此皆當世之人所難有士惡夫不然而
不肯從者此也而有能之者宜乎士之主閣下以歸也
前日令忘其不肖於閣下之容與雅有一日之幸異時
聞其緒餘嘗為閣下道之一日閣下聞而未之見且將
疑其是非又其去閣下之門非有道里之難致而其身
不至於前則左右有以為不㳟者此則令所懼也輙敢以
書通焉不宣令再拜
　　與知縣
令聞古之君子雖居富貴貧賤之間其勢則異矣及至
進退出處則其道一也然則富貴貧賤之勢既異而進
退出處則一者何也必有道而云也然古之為士苟時
之不遇雖萬鍾之禄非其義則不徃也非其道則不取
也苟有所遇雖尺寸禄亦可以進而仕也然皆有以存
心而然也心之存者亦有常矣然則何謂常也謂舉措
不失其道而然也苟得志而處王公之位居卿相之聯
而其勢可謂尊且大也然有賢未嘗不欲見之也苟未
得志退而處草萊之下亦未嘗以道自屈之也退而尊
德樂道必待時而用也然苟在上者樂育多士而急於
下賢而何嘗不徃而從之也哉葢時有遇而然也是皆
古之君子進退出處之有道矣而令竊嘗仰其盛德而
願學之矣㳟惟知縣贊善抱明誠之資懐聖賢之道勲
烈之傳亦有日矣凡居之邦雖困廹窮處之士小有異
能則何嘗不䝉被餘澤哉而令獨敢以古人之道進於
門下亦不忽矣惟執事不以狂狷而不教之則不勝幸
矣不宣令再拜
　　與主簿
令嘗惑今之世士者無志而官者無求無志故不知其
有貴也無求故不知其可貴也不知其有貴者賤其身
不知其可貴者賊其身賤其身者求於人之謂也賊其
身者自取之謂也故一失於不自高一失於自高不自
高者非也失於自高者亦非也令嘗惑而悲之且又喜
自得也間而思天下富貴不能淫貧賤不能移者果誰
耶幸而有之信夫可以賀不幸而不見之其又如恨何伏
惟閣下屈主縣簿三年矣邑之士者日造焉退而皆自
得也令固賤世之士者雖不敢仰疑盛德猶懼而未進
也今而決自來期不辱而有得也孔子曰居是邦也事
其大夫之賢者友其士之仁者則愚何敢廢哉惟富貴
不能淫貧賤不能移將有所得而又願親之焉不宣令
再拜
　　答劉公著微之書
令再拜辱詩大見稱奨反覆讀之而益慙置而評之如
斯言為當世盛德者發而不在令然夫聖人之學賢有
道者之事業此固不可假人以悦惟盛德者宜當之而
令亦不悦也惜乎足下不留以副敢當者而妄以况令
假令得此名而悦乃淺小人曷足以辱足下交使令得
名而不敢悦則適資之恐且懼耳何足以賜令也此所
以反覆而益慙者也夫德名者天之尊爵也今夫人爵
人之求者猶研精苦思捫隙發罅以窺求門户雖所學
固不中節然張巧射中之心不為不勤矣然猶有老身
長子而不之得者况天之尊爵豈易干哉學者乃思不
一心而學不竭力耳其名而苦所行慨然自謂得之而
已足忽然人謂之而不愧吾亦見求之甚妄而得之亦
淺也令雖不肖又敢自陷於此耶則若令者何敢當足
下云耶雖然嘗聞足下自序矣日病無賢師友而妄學
章句烏識聖人之道者此又見足下自枉過甚也然令
亦有一説試願陳之所謂儒者非謂踽踽凉凉者也謂
其蹈道而得德耳蹈道故行已以義得德故足中而不
外求行已以義則於富貴不妄足中而不外求則終貧
賤而不羞惟二者然後能守道能守道然後能治人治
人者無他正巳以待天下耳故古之君子者以此夫今
之士不學章句也亦有以古之國有學遂有序黨有庠
家有塾者所以養材也夫人生各有材自非上聖者不
待教則就其下者湏養以成故為之師為之保者教六
經六行而巳及其成也則曰賢德行之下者曰藝禮樂
射御書數而巳及其成也曰能能者能此而巳則所謂
賢者固巳有差殊焉以是知古之聖人教人之有道也
如此故曰德成而上藝成而下藝且猶下之况成而不
名藝者耶今夫章句之學非徒不足以養材而又善害
人之材今夫窮心劇力茫然日雕刻為事而不暇外顧
者其成何哉初豈無適道學古之材固為章句之敗耳
自章句之興學者日馳以爭入其為言皆鑽鑿破碎又
有尺寸物色之限終其業猶忽九牛而計其毛假能舉
其皮而忽其一犍猶未得能名嗚呼亦巳勞哉夫古之
為衣服器械禮樂名物之用大要不過適時便人爾自
夫三代之君各有損益非固為異也亦沿時而制作爾
假後世有賢聖者作計未必盡取此其間亦各有取舍
又况足班班盡心耶古之人未有聖如孔子孟子者也
若畢戰問井地孟子曰嘗聞其畧哀公問舜冠孔子忽
而不對使蔕芥區區可名為學則二聖人者可忽而不
言耶然則今之名數事物之學何足稱君子之門也自
章句之學興天下之學者忘所宜學而進身甚速忘所
宜學則無聞知進身甚速則謀道之日淺甚者不知誦
經讀書何以名學徒曰求入以仕夫學者仕比之市人
市夫市者所以通貨財也人之有貨財則有適市之心
如無貨財徒能疾走以入市於道謂何哉今之仕者何
以異於是夫高位重禄學者之市也道德利澤學者之
貨財也有行道施德與民利澤之心然後求位與禄可
也今夫章句而進者何異於無貨財而徒疾走者哉雖
適市於道何也故士之不學章句者以如此終不得已
必待此而後進以仕則始徐徐先謀道而後思進亦未
晩也令之所聞如此其自待亦以此足下謂之何也如
聞從楊學又將守此以賀不宣令再拜
　　留孫莘老教授書
始者先生盛賜令以臨之今而乃久矣而䝉惠猶若也
惟視不明視之有不精聽不聰聽之有不詳心之㝠頑
而窒塞不通以自庶幾雖然亦嘗試之矣進而私得先
生之儀悔前之夷退而復企先生之躅忘力之不足雖
然先生亦巳勞矣通其來不閉而開而招使之歸曲而
教旁䟽而逺導不責其無近效口諄諄而氣怡心下接
而色垂扳鉗枿牙障杜徑岐父無子憂兄不弟係交名
雜贄拜列第次論歸取先後至無地危冠長纓溢出户
外雖然令等亦樂矣昕而興黙息以聽儲神㑹精開聖
人之經朝而議暮而執所事洗目去穢識先生之禮方
圖久而庻乎曾謂先生絶令之忽然也雖然令等先狀
諸襟刻剥無所取益如畜舊䑕累過千百不足取用祇
益有損然先生既惠於厥初幸賴終賜之何勝拳拳仰
慕之至不宣令再拜
　　納孫莘老教授拜書
夫愚不可為甚矣愚而可為幾希而不夷夷不可為也
是愚不可為也然所以謂愚者無知也愚而無知雖夷
猶可愚惟其有知而不為以自夷則愚之有罪者焉雖
然令何知夫六經之學聖人之事業皆所以仰望於先
生也令亦何所知始者先生既甚惠不鄙夷而以教日
益以所聞此諸生未知獲幸之何由也然從事之日巳
久而禮不立無上下之分而雜以相抗非惟不安於心
又左右顧以畏人然先生亦何惜不以安諸生也令方
兒時固嘗學事人巳知㳟嚴禮貌之不可失於人也又
况於所師哉今而既學矣反悵然無所下豈有能於童
子而不能於成人欲行之於鄉人而忽於盛德此非令
之所知也伏惟先生念之夫師道之不見於世久矣願
先生少有以示之令所幸也諸生之所望也不宣令再
拜
　　慰崔伯易䟽
令再拜㳟弔於伯易足下伏聞不幸以至大故伏惟伯
易天崩地潰何以為容心摧腹裂何以為哀坐作起居
几案(一作/杖)牆户顧猶昔然而親巳矣何以為思雖然命
有適然理有終巳而丈人奄及上壽則伯易之養固有
長日矣勉思人子為後之義無至毁滅謹奉慰何勝哀
慘伯易其自重令再拜
　　講罷謝卲牧不疑書
令嘗聞春秋之學約而暢隱而不没事皆繫聖人之取
舍進退非誠通聖心而志在事變者不可與也後儒沾
沾各以意近有不自得弗肯恬巳以意實猜誣巳自聖
鑿孔納柄非有條枝務自名家不恤非是則聖人之言
暴君汙臣有不討誅聖人之後援類比近(一作/引比)無所證
騐以傳合經疑是而非適為二三無足表暴令嘗學之
三年而未能也嘗思得通實之士而見之今也既自幸
又推思其從來則閣下有以賜之何敢不拜有如窮逹
之分貴賤上下之等進皆有拜伏承事之禮是皆僕僕
事人之道而令方有所學力不足使令令不敢辱執事
亦不敢拜以是伏惟閣下加亮焉不宣令再拜
　　謝卲牧
伏承學士明公哀令之窮特有餽贐感愧之素何能巳
巳雖然令之所學有不安者(一作有/所不安)輙敢以辭夫士之
不敢望於貴有位也舊矣雖得萬鍾之多不願易並日
而食雖得執圭之貴顧不如鋤犁棘荆豈惟志不願哉
是其有命而中亦有以自足者令每讀其書思見其人
顧巳之反乎是者汗出滿背左右顧人以慙非曰能必
然亦願有所學也又嘗聞古之君子周之則受賜之不
敢拜然閣下必以為周令已有餘而無或不足賜不敢
拜閣下必以為賜則士之不敢當有前聞矣何獨今而
疑之人固各有志令方志在貧賤願閣下憐其有志全
之而不強假為無志則閣下之門亦無所用之不勝皇
恐之至不宣令再拜
　　又謝卲牧
重承來貺益加愧懼然士之不能自守久矣一不從於
朋友猶且懼之况當路富貴之門喜怒禍福所自出哉
以閣下之門而容有自守之士顧不美耶以令賤窮而
能有不顧之勢所獲多矣輙敢再拜以聞不宣令再拜
　　寄孫莘老書
令啓近不聞問巳嘗上狀並鄙詩今應在道也得來教
伏承起居萬福近所苦者何事於此絶不聞願一示及
所喻介甫甚悉於此疑者固亦多畧類此是亦何所疑
哉彼教之不改而後誅之固善也以今之世上下代易
如朝暮之客耳乃欲以古之成法責之恐非知變者之
論也夫聖人之於刑豈樂輕用耶惟過與不知者宥之
耳至於後世民之饑寒而刑其為盗不教而責其孝悌
故曾子謂如得其情則哀矜而勿喜者此耳論者以謂
吏之以賄敗者過邪不知邪以禄食民而為此尚亦哀
矜之耶法令之著天下甚矣此屬豈不盡曉耶於此教
之而不斥於他尚有斥之者乎必有斥之者於此爭先
後耳於他無他者是留以禍天下也夫以位在人上而
有盗賊之行尚何以在人上乎不可在人上廢之而不
用宜矣論者既牽於古説不察其輕重為此紛紛耳餘
須面請不宣令再拜
　
　
　
　廣陵集巻二十六
欽定四庫全書
　廣陵集巻二十七　　　　　宋　王令　撰
　　與劉秀才書
令惶恐向嘗令子之辱廹於尊命黾勉以從不得終讓
自獲來過日見穎發方且駭愕歎愛疑較比而不及何
暇自乘以師耶後生可畏聖人猶或難之况令小人學
出衆後方期從人以師未終所業惡敢輕自加人以高
耶徒以天拙無業早知通文字偶來於此日鈎掇童子
以自脱莩餓雖以得飽然其謂所學何以是懼慚無寧
日臨食興嗟志折心缺此惟所臨童子猶爾况令子開
敏者何可復當也念終不敢自愛懼徒損以無益以孤
左右虧辱厚意終宜有償之此其時也伏聞辛君秀才
旦夕至縣雖令與之踈素不盡知其為學然齒高日深
從事之歳久雖它賢傑無異論苟財如令軰合遠過之
况其以貧來所資尚慊令得於人有餘以此易彼甚為
允協又况如令實德不加之而令子素所從㳺者不可
忽也古人有言曰女智莫若婦男智莫如夫此徒習聞
耳猶待久而彌通况志於道者哉是所宜也伏惟加念
之令惶恐
　　與束伯仁手書
令頓首向托任道奉書得否袁君來辱書甚勤伏承起
居無恙至慰至慰令即此已與學朋㑹頗自為學疑繆
多矣無從考正奈何比日奉計為學不輟足下居家多
閒無衣食之憂能肆然不以外物自干一縱於學此天
之資也更在撥其故常無狥世俗則後日將奉見於古
人之地可不勉哉藏芝賦以見索之故常録一夲適値
發介甫書將附少文字以獻今雖得寫夲而藁草尚在
𤓰州葢托袁君録之須後信奉呈近頗作詩亦不能得
嘉思惟山中詞江上詞作非苟然雖未為工然其素心
也以素所好愛輒謾致之試與㸔之不然示下冬寒保
衛元韞行速(一作/迅)不謹令頓首
　　又
令啓向嘗奉狀後久不得報中間令亦自揚徃還求不
得便者久之固無以為問比日起居何似思企思企任
道歸後亦相見否縣中諸事何如别有何相識為學計
不懶則進德無量然更望勉之自圖高大無滯區區之
間久辱見愛輟望道此高文時見寄春寒自愛不宣令
啓
　　又
令啓連辱两問及辱賜詩過以所為文示如令鄙者豈
能知識然甚喜為學之進唯更勉之後將過是則令益
當媿也比日起居安否令居此幸無他向欲至揚後竟
以病罷久别再所攀仰近日病何經因便示及鄙文屢
辱齒索然以粗繆頗羞示人以故久之虚損勤厚輟録
少許奉上惟以所非告之良幸微之兩得書亦以所文
為寄比益進可喜春暖自愛無事能至此否必不可時
寄書不宣令再拜啓
　　又
令啓今日丈文行已附狀洎鄙文計已得之伯仁昆仲
固相愛無惜所短見示向托伯易先寄㳺山記去不知
得未如未得因便取之令近益偷衣食之間以自學尤
思相與講之也新又近有否進學應不已無流於俗不
泥於近斯二者皆學之大患所竊思以為戒者辱見愛
因道之近得宗魯書知㑹聚如故殊眷眷也家叔累欲
奉書多以事廢今又與趙興者不相㑹因不及奉狀也
如果見訪甚幸令以女兄之故殊思遠遷恐後難相遇
也此事不欲人傳幸秘之未間保重珍愛不宣令啓
　　又
令啓前人囬令已在舟中當日遂行到江隂又已經月
向累累奉書欲早來圖一相見竟不能如願良用悵然
離潤日長奉一小簡後得元韞書知已附去還達否比
日安否何如伏計萬福令侍外無他自入夏病作與去
年無異可怪南北遷徙事累日甚學益廢奈何奈何令
以女兄親期甚廹太平之遺已到自計猶有未足輒以
書奉干尊丈薄有所假宜亦見哀若萬一目即闕之不
及見假亦望立示一報所假與綿但送元韞可也仍告
示送所假徃之潤葢恐去取者相差介甫到常必興學
此亦稀濶之遇果來從之大好尤須為長久之計爾師
學難遇今世之學分于多門以令所考自揚雄以來葢
未有臨川之學也更在勉之餘未及盡令啓
　　又
令啓四月南航比今方還道路濡遲連經疾苦復思家
謀歸殊無情况抵眞復病今日方似差已雖奉思無已
終不暇致書其勢以此故耳比聞兄弟皆失薦殊用驚
歎士之食不足干兹世者失此不能得禄故亦可哀伯
仁兄弟家幸足雖失亦何足多恤必如以材古之名賢
尚爾况吾軰學未巳者則今日之失亦安知非福也比
有暇謀學否令於此尚可留數日足下果肯顧之或可
得旬日之㑹幸留意切切令脚疾不已不樂南居至家
當北遷恐復還潤恐欲知也宗魯安否以病中伏枕遣
此不暇上狀想亦見諒也嘗許其子名序在蘄嘗錯鄙
意後輒無暇至家當成以奉寄矣不訝不訝諸相識道
意千萬一來久别殊思相見一咲樂不可失也令啓
　　又
令啓既逓書奉候三日疑足下終不來令以兩家叔歸
輙至揚省之徃還復四日得書具審㫖意仍惠筆團皆
已収訖愧悚相去甚近令以足病不便乘馬以故不可
上謁伯仁昆仲家事皆主於父兄何係而惜一來此耶
令留此尚須數日無惜一來甚幸鄙文别後時亦有之
令病不能書果肯枉顧可就録之也承見教以自愼此
令之所志然每失輙自悔恨其不肖者未嘗不在此今
伯仁復以自振我敢不拜貺媿荷媿荷如有所聞無憚
頻示人無以言藥我者久矣伯仁果不遺令之幸也餘
須俟面盡冬寒凛冽千萬保愛珍重自惜令啓
　　又
令啓向遇趙具于常具聞動靜伏承惠書告以不逮相
别之久殊慰所思及承來問益恨相遠不得再就所益
愧荷無巳愧荷無已令既至家已冬至復以生用之窘
已從常人之招旦夕當遷既定居且復近書以講所未
至甚思足下與同也不審伯仁昆仲能一來乎常視潤
雖差遠要無所虞一也何惜而不見顧乎餘須靣謁冬
寒比劇千萬保䕶不宣令啓
　　又
令前以家事干丈人言愉色垂似有意窮困者退歸喜
幸達旦不寐思其遂有成宜如何圖報也令每觀前世
豪傑之士方甚窮溺時或偶有力者鈎援之每色然背
靣汗如身承若人賜者因自喜願有德于人而未能今
而乃希望門下令雖不肖不能自修尚以及古豪傑以
光承盛德卒徒以死猶將忍絶而歎息狐首以不瞑爾
侍餘幸開説之非敢廹促也備忽忘於左右爾如何如
何不宣令啓
　　謝束丈
令皇恐不肖無所用於人因縁于此去而復來苟得食
以自延其於丈人有賜素厚也居自念之卒與足酬報
者廹于莩餓又不得自引以去其慚于旦暮不忘也一
有所貺見之汗出且憂甚區區無以辭與辭而不得請
媿于中而拜于外則心迹判别而相羞所不安乃此不
謂復辱所命輙道此唯薄其賜圖其安所以望也何勝
欵欵不宣令皇恐
　　又
令頓首令觀古之聖人賢者賤事開端初亦似有可疑
者及諦讀而審思之則有義焉無疑也故孟子於長者
之賜雖不義之許卻而弟子疑之而孟子不自疑也後
來學者不貪其得而於進退之間不自疑如孟子者希
也又况令哉雖然取之者義也又復赧然于外而心悛
而不皇暇也令不肖無才能又少孤以故不容當世近
于飢餓不能不濫思其西來以所聞學欺紿童子以貿
易旦夕之餓含愧忍恥有靦面目固非古所謂仁義孝
弟宜得食於人者豈容復拜他賜耶夫周恤貧賤古人
皆望于諸侯大夫而不在丈人也何以承奉不勝愧赧
不宣令頓首
　　謝束熈之
令老鄙徒犬馬之齒加長所學與為皆荒茀不蹈道晝
夜自思冀一二於千萬間或能力行自脱於小人亦非
今日之謂葢終身云也熈之春秋富盛聞見蒂核延蔓
接連而不殊絶作為文字皆純粹遒勁使當世有盛德
美材者皆將畏伏懼縮崩角折􁀙而願相朋友如令軰
何敢冀望後塵哉比此西來而足下窮餓之憫恤也借
之聲色為幸已過昨日復偕令昆抗拜堅强不可移易
承奉之際髪立股栗不知何自而當之也憂愧未輟再
拜詩賜閲其言詞若形容千百歳古之人者不然則須
當世之賢者而後當之或者猶讓也令獨何人非敢售
也少當詣門拜從者之辱不勝恐慄不宣令啓
　　答王介甫書
令再拜啓辱所賜書伏承起居萬福令已至眞吏歸不
過三五日耳令以足疾不樂南方竊欲於潤謀一息肩
之地不知果得否也人情不易遽去既至家當遲留至
春初車馬至江寧幸一見問當謀侍謁也道路時聞流
議固俗人常態耳求之於義未見有失也此職安可以
久居所請雖頻要有得而後止耳辭既遜順雖煩亦何
所害承見示諸君之論以謂不宜自求便安數溷朝廷
此似不量為使與請郡輕重者也使要之不可為則請
雖煩有不避也世之與官爵有所徼求與自以為寃而
求直者書有數十上矣若以義論之則使不可為决矣
以義論之則雖煩與彼何異耶何為而遽止以憚煩耶
近聞江東在位徃徃怨怒此皆令所親見介夫所待遇
未有以失之也然而人之如此者以其所為異耳特公
心不阿黨以逰兹世難恐久而不免人禍也古之人非
其時有魚鹽賈販自沽者多矣然未有為貧而為公卿
大夫者非惟不可亦勢不便耳今既参差其間要得郡
後止耳不審何如配兵不習水事竊以為上論無害今
居其職安得無所言耶若乞河北山東関西河東等路
應已配人量道里遠近各配重役或無江河處但非邊
江雖在江南似亦可若江池太平等州或上以更有邊
江州郡似此類者必闕兵士應役或於旁郡不廢綱運
州郡如舒蘄信歙等州抽壩應用如江東轉運司於江
寧别作小營聚十州兵士祗偹上綱之類如已配在江
池等州此人不㑹水者並乞改配不邊江腹内州軍不
審亦可否或聞亦有條不許差北人上綱信否仍問知
兵士既上綱為重役法當二年一替今既上綱即四五
年不替多為用財者所侵聞支士既滿限飢寒不能自
存多逃竄以求脱雖十將節級皆然其下可知也但不
知提刑司亦治此否道路其他無聞其所施置所置炭
定磁民間甚以為便乞知之冬寒砭骨伏乞保愛令再
拜
　後批
　　請郡事不可已幸思之以北人易他郡南人雖連
　　家遷亦似無害
　　與王介甫書
令啓舟行濡遲以十一月到家十二月遷常久不得行
李所在殊竊怪人向辱賜書定來淮南遇人之此來者
輙問之竟不得所審以至今不知比近起居如何伏惟
萬福所請後復如何使不得所欲後更匱乏未審何計
以自持必不得已以從之後且有大于是者何以辭之
乎然必欲不受以今日之窮觀之彼有以制我矣雖無
從可乎苟必為不受(一作苟必/不為不受)則孰與今日自必乎此
亦機㑹不可不愼者也不審所擇如何令之來此事故
亦紛紛矣徃還雖多不見所同只以廢日足疾之餘心
虛喜忘恍惚無聊學固廢矣思仰教喻不審何時復得
侍謁若在淮南異時或幸一見未間時乞賜問春末日
熱伏惟愛䕶不宣令再拜
　廣陵集巻二十七
欽定四庫全書
　廣陵集巻二十八　　　　　宋　王令　撰
　　答吕吉甫書
令頓首吉甫閣下辱教甚厚其所推望期我於君子令
乃鄙者何能及是乎雖然事固有不然不容黙黙令以
謂今之庠序非古之庠序也惟章句是程苟得利者是
學日夜講之㡬希而不禍仁義也必由今之法度則不
待自信之士不由今之法度惟古義是陳則不有問者
言之何哉不有聽者告之何哉古之人所以教者葢曰
不憤不啓不悱不發舉一隅不以三隅反則不復也孔
子豈不欲人盡聞其道耶勢不可耳以謂不若是則人非
自得之非自得之則資之不深資之不深則居之不安
令觀近世之士固有力學矣惟其志意不安於所聞行
義不繇於道其弊在學之不明知而不信耳學之不明
惑也復何言哉知而不信者繇口言之而耳聽之其思
不至乎心故也語曰學而不思則罔思而不學則殆况
欲聚無求之人告以其所笑之行耶其不聽也必矣假
有聽之者君子其告之若是乎令故曰今之庠序有德
者所不居不及德則不敢居然前之所言葢推明今古
之同異有德者之為不為耳皆不為不肖發也前日至
揚州有以其拒府命告之者令怵惕以驚知非其所居
也忸怩以慙既不得已也輙以是告之自以不肖之學
慕於古人者當如是敢自取進退於其間也夫世之公
卿大夫不謀道德也久矣今馮公信賢不知令之不肖
欲㧞之于民衆之編折公卿之勢而以禮加之此乃不
苟然者葢有意於道德也令亦以謂人之過以古人望
我我雖不及是苟以世人容悦之道報之不盡其所言
竊以謂不忠因自進其區區不謂其傳乃爾也令之不
肖不足以信於人久矣彼以所聞之異故驚也夫以無
足信之言告不信之人傳所驚異之語宜復於上者失
令之心也吉甫視令平日之言豈不然乎詩非法言與
孔子弟子不為詩令諸嘗有之但傳者失令之意耳夫
七十子之於仲尼日聞所不聞見所不見彼方瞻之在
前忽焉在後何暇以作詩為事乎後世學聖人者取其
文字而學之數百年其説漫漫㳂其流而遠其言攀其
華而不取其實士之舍道德而爭以文字為學也令竊
悲之因其間而及此耳夫古詩之在者三百皆聖人因
人言而存者謂其道有在乎是者故不廢也孔子嘗言
曰為此詩者其知道乎以鴟鴞之詩為知道則其他有
不及道者矣故其用於詩者可以興可以觀可以羣可
以怨用是而邇之事父則不悖遠之事君則知義夫學
固多術矣欲為大人者學為大人欲為善人者學為善
人何謂大人之學非先王之法言不言非先王之德行不
行口無擇言身無擇行者也何謂善人不踐迹亦不入
於室者也古詩之得聖人之道者多矣其有不合於聖
人者豈少乎然其意之所存要歸乎善則其作於善人
者多矣豈容無擇乎士之學孔子者乃知盡信其言而
不擇推古之為者以為道而教後世乃大放於言以馳
騁其末習用壯其夸滛靡麗之為其間雖有不失正者
吾恐揚子所謂風一而勸百壯夫固不為也孔子曰君
子於其言無所苟而已矣如世之作詩者能無苟乎令
故廣孔子之意以為存詩所以載道而不作今世之詩
未必不為道也何以言之夫多聞擇其善者而從之多
見而識之此古人之所以學也施之於古詩不可耶顔
子曰博我以文約我以禮夫學固自有約也夫孔子之
言傳於今者葢然其詩有曰不忮不求何用不臧豈不
爾思室是遠而則曰未之思也夫何遠之有夫孔子豈
毁詩者耶言之有不便義之有不盡耳固曰學者豈可
執詩以盡信乎因吉甫之問復自陳其不肖試一思回
示其末也不宣令再拜
　　與杜子長書
子長足下令貧無資身術從禮有責不敢易受寒餓死懼
辱先人後以故偷苟自全令將伏聖人之道以乞丐於
諸公非不自念其詭拙念此外又甚詭拙也此月二十
日欲與諸公㑹子長還喜來否令載拜
　　又
令載拜相識多日所道多常式言不及所存暮而多切
急怨歎語宜乎君子疑且畏也雖然相交結之道固心
須相同耳若夫出處遠近旦夕旬月之不相面者此固
迹耳心同而迹異於交何所害所患者迹同心異耳十
囚同圄亦非不同處也至於心則二五其異矣幸得君
子聽信之為學雖然貴相親近有漸摩然君子與僕尚
同州里間必不遂棄則言語相問對文字相假借亦固
尚無疑直恐君子必疑我書此以待後質令再拜
　　與李君厚書
令頓首令之西來初未為媿也及日以所學食於人然
後大有媿焉夫古食於人而安不皇媿者皆内有餘而
推以及不足故當世之聞者從而過者化故曰其君用
之則安富尊榮子弟從之則孝弟忠信者以其賢有道
者之效如此爾假不為然安得人人而食之今令之所
食則異矣已不足而强於人故聽者不從觀者不化日
㝷鞭抶而學者雖懼猶附離相半然後自歎非賢有道
而益知人不可欺也方日懼慚奚暇貪有所取也所賜
束修謹具回納懇愊懇愊不宣令頓首
　　魯子思哀詞
令居揚之日久而相從事為友者槩多求其久而相親
歡者惟魯氏兄弟令方少年時尤狭中不能容人過故
與友者初時猶相能終多置吾而去之而於兄弟則未
之然也令學日益久而所為益與前日異而視二魯殊
沾沾(一作/怡怡)可喜如前日時每退而懼之久而亦(一作/益)相
好也問以年而第之二魯皆長於吾則從而兄之二魯
初讓不肯予當也久亦從之今年之八月予以事如揚
從魯氏家則見其仲氏康安民而不見其伯氏子思者
怪而問之曰疾也予雖不得見之為不足亦謂時時小
有疾人人之所不免亦不加憂也歸而令亦病久不通
人事而忘為問也或者以死聞而不類傳疑者信矣子
思之死也予之西來甚窮所為亦(一作/益)自信益以為友
不堪而去之者衆今乃聞子思之喪其心之哀可知也
子思少孤無他兄弟其兄弟安民者為子思叔父之子
子思之死時尚未娶無子而其後絶矣嗚呼可哀也已
作哀詞一首寄其弟安民與故與子思㳺者見之無過
余怨也詞曰
嗚呼子思信去我而死耶生有死而為常猶行者之必
(一作/有)歸然衆人之安以施遲而子何去乃忽兮豈視今
世之無可樂兮釋然自脱以去之不然繫之天者命兮
才止絶於斯始子之學汲汲兮固願有以設施既充而
成科兮豈寧就死而不寧待時雖適世之不逢兮顧居
身之甚約而前聖古(一作/後)賢兮道固不樂因(一作/顧)忽然
而逝兮何其無乃非子之(一作/無子)然兮命也止斯嗚呼不
可論兮天有知而無知曰人人而命者人竟誰為間不
吾應兮思之益疑善人如子兮殞亦先時評(一作/誶)曰嗚
呼子思人之無良口豁髪蒼駢走不僵子而不祥年夭
以殤蒼天蒼天彼人謂何此何不長嗚呼子思人之無
良食玉以朝衣金於腰子何不祥不容糠糟蒼天蒼天
彼人謂何此何不聊嗚呼子思人之無良十百孫子𤓰
瓞延裔子而不祥斬先人嗣蒼天蒼天彼人謂何此而
不世嗚呼子思兮已矣可懷來不及父飬兮去不子遺
名無留世兮學與腹埋嗚呼子思兮何負于天哉
　　弔李顯之秀才文
至和三年閠三月二十一日元城王令謹以文敬弔於
亡友李君顯之之靈曰
嗚呼顯之死為無知歸於冺黙一世之勞萬世以息死
為有知子適何去又果與生孰為樂否親呼吾子弟號
我兄腸裂心崩絶不復生人不忍聞子忍去之似非子
心乃命之為禍福之來應不在身有如乘高射其下人
中者乃偶不中則多理其若兹又安用嗟子有高材躓
於世學急名一科以就親樂其為文章振振儀儀如裂
錦紈製為裳衣玉尺金刀度裁適宜合以縫袵上祫下
齊可衣以㳺亦可以朝人皆子宜子亦逍遥嘗謂吾學
不可得禄挟已有餘慊吾不足曽敢謂子而不得科又
終夭年命其如何吾嘗有持要取自適不寧愉愉從人
戚戚生死有天窮達我命學非以官求輔吾性以是而
言孰為短長孰為生死孰為得喪何欣何嗟何咲何洟
唯其義仁情則有之子為有靈吾言其䆒子而無靈何
憾之有
　　送窮文
維皇祐壬辰十二月三十日謹奉香酒送窮鬼而告之
曰嗚呼窮哉果有鬼歟人皆送爾行爾又行乎自我之
生迄於如今拘前追後失險堕深舉頭礙天伸足無地
重上小下卒莫安置刻瘠不肥骨出見皮冬燠常寒晝
短猶飢衰人之趨幸徑㨗途已或徐徐衆人之避蝮手
斷臂已或必至人趨宜前人避宜去不前不去為我何
故是宜有鬼扳前推後不然曷為顛倒去就今日晦日傳子
欲行有酌斯清有焚斯馨揖行頌禱期爾之行在昔有
唐賢曰韓公立爾名字俾傳無窮謂鬼為無公豈紿我
疑鬼為有爾其來些跛倚以須目瞑心醉若有若無若
發夢寐軒然而來翼然而至叠足竦膊閃目哆喙如將
有言臨吐復止顧視前後更相咲指乃進而言曰贈行
以言在人則然我徒鬼爾何有於言必欲遣我是亦有
畏桃茢葦索古人所謂我非常鬼亦不畏是主人乃恐
悚而前攝衣謝之然則不敏敢問何畏曰夫長足先趨
長手疾取見利忘義喜得忘與此名曰貪笑面美口拜
膝喏手進常在前退每居後此名曰佞負口苦身中藏
外貧磨針續髮補故代新此名曰吝比終輕初勇於利
圖閉目百思開口千塗此名曰巧貪佞吝巧我實畏之
有不我遣我背而馳借問主人子還有否主人乃愧心
汗手澁舌訥口鄙實無之去留願受
　　五銘序
古之人於物常有銘自經見之餘而它傳記之雜出尚
多唯古人之不徒為言而來者愛之益新非余敢謂為
能也然余獨取不得余心者銘庶㡬以自觀耳
　　冠銘
不可以已不可以薦趾既尚而貴亦有以弊棄
　　衣銘
誰能有衣不惟其良誰能正衣不素其裳
　　履銘
既素而承胡不用以行
　　杖銘
惟其不能而願行跂而便軀可輔而趨既偃且踣其亦
何力嗚呼杖不能扶人而人用杖扶吁
　　門銘
入而謂何出者誰其日缺然以開非所宜者來而常盜
是離(一作/罹)可不慎哉
　　言銘
昔余嘗有言矣而不知售言之難也及人有言于余而
後知售言之難而余猶在小人也然人之言于余皆非
其過而余猶不能虛以答于不既况余嘗實刺中人所
甚病幸而及君子則余復何言不幸如余等小人則余
之獲罪於人多矣作銘自誦且戒多言是可誦也且可
戒也銘曰
子必于賢人之于賢胡有言人之為言非子然人以為
言胡得焉舍旃舍旃子以為言胡恤焉人不必賢於不
必賢胡有言子以為言雖子然子之為言胡得焉舍旃
舍旃人之為言胡獲焉
　　故秘書丞徐君墓誌銘
嘉祐三年東平吕倚將葬其舅徐君於揚州江都縣某
鄉某原卜以某月甲子吉語其㳺王令曰舅諱天錫字
日休故吳忠武王温之後秘書丞某之子秘書君之葬
南豐曽鞏銘其墓序其家世甚詳惟舅氏㓜有竒志方
其少時徐氏雖失勢然故將相大家子弟絶不近書舅
氏獨為學以自業天禧中以進士起家為筠州司理叅
軍主祥符縣簿荐者多論其材至於亷以謂可學而不
可及也改著作佐郎知寳應縣改秘書丞明道二年三
月十二日以疾卒卒時年四十九及舅氏時倚尚㓜未
嘗從之以久其為人沉深終不自道其能以故不能得
其所為也及其既卒倚嘗愛思其賢惜其無所聞于後
而一時交㳺無復在者下從其家之故老遺𨽻問其所
為又皆鄙俚賤人無所紀識獨能道其富時視財利無
所愛惜至其甚貧亷葢毫不假也人有誣取其田者不
與之校亦終不非其人然此皆倚所已知于舅氏之所
為乃其常耳非其慷慨大節也其治寳應寳應之人飢
大疫募民出米為饘粥以食民聚醫藥以治病者其家
屢戒之使自愛無身行民間以切近病人君以為為令
當然不聽也然竟卒以疫後二十五年倚過寳應而問
之吏民猶能記其卒之年月日時葢其稱念不忘也卒
而無子先人痛傷之至于倚而力及葬葬宜有銘而舅
之為不傳此倚之所以問也令謂之曰古之志士仁人
號名施於後世其行事無聞者葢多徒以聖賢學士所
嘗推道之爾後世信其人謂其所稱者不誣必然也今
子欲見其舅于後世而不求人之道德可信者乃以問
令此令之所以自懼其不肖也雖然徐君信佳士其為
不復見其詳今其所聞猶足銘其人也銘曰
因其所有輙推散之不求其無喜亷自持以我任民死
弗顧辭猗歟淑人宜後之貽
　
　
　
　
　
　
　
　
　
　廣陵集巻二十八
欽定四庫全書
　廣陵集巻二十九　　　　宋　王　令　撰
　　故屯田郎中張夫人許氏墓銘
許氏之孝愛三世而益聞當世之賢士大夫多喜道其
事而見之書為之譜説序記甚詳凡數千言行于世而
世益信其孝愛之篤也葢許氏之先巳(一作/既)嘗通顯矣
今又貴暴而有聞且世有孝實亦宜其然也夫人先司
封外郎某之女而今天章閣行制元之兄適屯田郎中
張公某若干年而卒方夫人之歸張公已嘗娶有二子
一女皆兒孩夫人撫之曰是亦吾子也吾獨何忍不愛
之愛而不能教猶非我心也故二子某某卒頼夫人以
成登進士第而夫人亦有二子沆瀣沆亦以進士入官
今為某縣令瀣好學有文既立矣而卒然葬夫人者沆
也夫人少時於文學聲技無所不學而卒通于詩樂于
琴時習于筭數故其子正静淡漠不失于幹者殆其有
以自資也尤于詩能考而知義張公之在恩州夫人巳
病念父母之逺而涕泣嘆息曰既從夫矣如吾父母何
死于此命也病且亟如欲有所言者公曰雖然有不幸
吾且俾子為進士而女嫁士大夫夫人曰然無憾矣然
終如其言夫人之卒先公十有㡬年而葬與公同日沆
既以夫人尹氏祔于公則夫人之墓次于左也以夫人
徳宜有銘銘曰
詩始國風以家所自夫人以之資就完懿孝不忘夫慈
能成子云誰不學而克能此
　　西頭供奉官王君墓誌銘
君諱懷忠字孝傑世家開封府開封縣景徳中契丹入
邉天子視師澶州募民間可使將者于是同日見者十
人上皆與之問荅審知其果能也人與兵二千使分城
北隅為十寨其一人即君之父貞也後至殿前班都虞
侯以卒詔贈其父美率府率以君為三班借職上即位
恩加奉職監在京河南草埸澶州河南酒務加右班殿
直監興元府西縣商税和州兵馬監押坐免遇寳元郊
祀恩起為右班殿直潭桂二州廵轄馬遞鋪黄捉鬼為
盗荆湖提㸃刑獄司言自盗起不意兵擾未治更多無
足頼者輙擇其可用以聞幸上聴從之詔以君為全邵
永三州同廵簡改左班殿直自羣蠻亂南方皆天下至
險之處兵雖乆頓不敢言入有敢入者随敗君諜知山
川道里之詳夜召壯士數十人與之俱行襲之遇賊輙
戰戰而巳屈者聴降前後斬首一十九降者四十六人
所奪甲弩鎗盾過當明年轉運使議於衡道永三州置
寨奏以君為樂山主寨君城樂山塹山為壕鹿角四重
城上為乳垣敵樓石砲連弩吊橋閘門所以防域之具
畢備城中廬巷㑹庫各便其所而易守又蔽山為隧道
突門通城中以備賊斬白水峒主雷勝父子及其党一
十八人自是羣蠻去君部無入者矣君居南方八年罷
歸去安撫司奏君功可賞樞宻使難之與兩次合人家
便差遣而巳以故得揚州江都廣陵兩縣廵簡改右侍
禁用大享明堂恩加左侍禁用大臣薦充泰州如臯等
縣廵簡加西頭供奉官卒於京師年四十有九君娶田
氏有子七人男四人確礪皆舉進士女三人長嫁殿直
趙資令四人並㓜將以某年某月日葬君開封縣某鄉
某原確礪問銘于守元城王令令以謂國家自景徳以
至慶歴四十年間南北互有事而王氏父子仍踐其地
惟其任軍有輕重遇敵有小大故其收功有厚薄要皆嘗
捐身原野争冒鋒矢之下方是之時死不暇顧寧論異
時之富貴乎由此言之豈有他哉忠者不忘其上而勇
者羞于苟生其大欲遏亂沮暴于天下小亦盡其職而
無媿也一食其食畢其死力而不悔此與夫世之事人
以職而苟為容容之計者其行義固有間矣此予之所
以銘也銘曰
宋有天下登民於平吏守弗䖍胡敢内驚既齮我邉遂
飲于河疇奮自民為王前戈桓桓虞侯氣動上顧勇形
于軍指死而騖君于前人實纉實類在昔南荒羣獠方
猘窮崖絶峌保為巢穴無復人行鴥為騰猱君居其間
捍城厲軍時入其阻輙以㨗聞吏苦無功稍自誣冒君
縱使降不以俘告皇有顯澤用嘉爾績君不言薄曰維
臣職謂宜大壽以它就功曷壯未老遽仆以㓙惟汴之
隂陽原之下鑚石勒銘用關萬古
　　左班殿直袁君墓銘并序
袁氏之出為舜後與陳分於袁鄉而世居陽夏其流不
可窮巳君世于舒天聖中以家自西來吏於江淮發運
司親死不歸葬遂占藉為真州之揚子人景祐中以乆
能平亷例當官得三班借職更三官而得左班殿直廵
簡楊之銅城鎮坐免以歸君亦適老矣退居揚之尹婁
河上其地蓋君嘗官而樂之也既居二年令侍叔父以
官來令方少得君之子相歡也君雖以病瘖然一聞客
來争冠帶以出間有過之者與之相對終日而笑喜自
如獨其言呐呐無能矣以是益不知平生之所為而君
之二子視尚之尚㓜于君之為概不能省念間有所聞
亦不過公能忘私苴補奸漏得稱能官而巳計其是亦
有以過人而取之也獨其官乆而益貧家居如新為生
顧其用又甚儉則信矣如忠亷者而君尤喜書人亦多
稱為能雖君亦嘗刻于學也而其子遂以世其家既數
年而令學自省加於前時間嘗怪二袁齗齗無所異而
樂自鄙以循俗令亦誚之二袁慨然曰如子儒者也雖
予亦樂此吾親老矣左右之飬朝不謀夕自知家貧以
得食為急古之士者處之燕閑則業專修而知益明顧
予力有不足者雖然我豈盡忘之聞常道自孝弟始如
此固予不敢不勉也令嘗憐其志而傷之間觀其事君
然後知其言為實然也居無何而令去聞君亦卒矣葬
有日二子來請曰雖然必子銘顧所與之如何予亦曰
令固知無銘為難也君諱某字某二子翼軫葬君于真
之揚子縣某鄉某原從先人之兆次時某年月日也銘
曰
已矣凡莫不爾尚何嗟此葬父母于是君亦歸于是距
葬君者又子死生之義備矣
　　前左班殿直袁君墓誌銘
君既退居令始與君子㳺後七年而君卒卒三年而葬
前葬之三月君之子謁令以銘令為次其行事而銘焉
叙曰袁氏之出于陳為舜後君之先世乆不顯忘其譜
記不知其流何别也君諱康字諱之世家舒之懷寧仕
于淮南江浙荆湖發運司積十五年而得三班借職監
𤓰州堰遷奉職監䖍州税某州銀銅場遷右班殿直改
揚州銅城鎮廵簡遷左班殿直坐免歸老于揚州之𤓰
洲君為人寛和其御事平亷其涖家整約其教子修謹
娶某氏卒從娶楊氏有二子翼軫與令㳺者也其葬以
某年某月其地在真州揚子縣某鄉某原銘曰
地阜而隆曲宛而窪中卜以宜君宮嵗月既諏日時孔
良洵求且祥君安歸矣不騫不圯以祉其孫子
　　叔祖左領軍衞將軍致仕王公行狀
王氏舊望太原自公之五世祖居魏之元城縣不知其
始何迁也以至公皆元城人曾祖某仕某朝至閣門通
事舎人祖庭温開寳中仕為泰寧軍莭度副使考奉諲
右班殿直贈左武衞大將軍公諱乙字次公公生少孤
長能自奮以學連以進士上輙罷下㳺于江淮間景徳
中詔求秘書于天下公適有之去獻之京師上書言臣
父常得事許王府推于先帝有一日之幸臣實其子天
子下其書問騐補三班借職廵睦衢婺三州私茶監改
三班奉職温台明越四州廵簡用舉者監越州西興鎮
兵馬轉運使薦公才可益就用之改蘇湖秀州青龍鎮
廵簡於是上居東宫公上書言太子方少陛下為擇師
傅皆賢誠甚盛美獨左右小臣行能未聞有以過人夫
師傅之進有時則太子與小臣居以為常苟但無過猶嫌
不能有益一有不正其習可不慎哉願陛下擇于朝庭
賢有聞者益求其比以輔成太子書奏不報故事士之
出兩川仕朝庭者雖老猶不聴歸公獨上言曰陛下幸
以其材任官何獨猶疑之如此蜀地雖險陛下臨之蓋
甚惠仕者又皆其賢人情不宜有他且蜀去京師逺老
者不可載之與俱則去離父母生嬰終身之憂死弃萬
里之外臣誠恐孝愛之士終不為國家用也臣愚以謂
聴還之甚便詔許兩川之士復歸又得離其旁近官自
公言始又言奸貪吏如李溥邉肅材雖有過人幸復聴
用之猶不可使為州以近民又言比年制度請益復古
而朝廷大臣下至九品吏皆無廟與士庻人同祭於寢
非所以嚴鬼神長恩愛厚孝實于天下也幸以次限之
立廟不報恩加左班殿直乾興初朝庭新逐宰相大臣
用事指巳之不便者以為党逐之宣徽使曹瑋素名忠
正亦在譴公以䟽争曰曹瑋忠臣先帝用以為陜西河
北三路部署以藩陛下蓋察其材任之也豈顧不知其
忠耶陛下新即位亦當引瑋類聚以自助何逺散逐之
臣固知非陛下意而大臣敢以奸亂國也賞罰天下之
所信陛下可自取用之毋聴大臣自便書奏一時皆為
之驚改監楚州啇税請廢北神堰置閘嵗省役二十一
萬一千三百人米六萬八千石詔以公言為閘果便加
右侍禁大臣荐之加閣門祗侯監定州兵馬改提舉黄
河埽岸上書言將帥微弱所養非所用不可應一旦其
畧曰臣觀三代之政至于乆而不能無弊况其下邪自
唐末大亂盛强者争起以分天下所在阻兵以自守國
家得之于戰争之後上天厭兵乆矣故太祖皇帝稍歛
將帥而奪之權行之既乆其弊微弱卒有四方叛而起
者恐非邉將之能應况天下之勢弱甚陛下獨不監秦
耶夫北方之盛日乆矣極盛必衰其外有黒水強大之
敵下有中山廣平強弗順之族臣觀其勢不能無變假
如五單于復分于今有若呼韓邪附而願歸者不從之
則合而為患從之則為朝庭者計將安出耶夫人之材
能不同則上之用舎各異夫駢脅多力臂強走悍刺堅而
中深此人之能也可為人用而不能用人今置將不問
其材謀何當一以能使之臣見其敗軍也夫以能將能
以指使指不若臂之使指也臣視在邉之將誠論其材
謀幾能以臂指之不同耶夫軍事至重陛下既遣將又
置監軍監軍苟知兵尚安俟將苟不知兵後與將衡决
于事無益也夫兵趨時如飄風搏利如飛鳥機發于心
變見于目身走赴之一跌則後矣其為豈一一以盡傳
耶使皆上聞報可而後用之是兵乃陛下與大臣自用
耳安用將居千里之外耶如必疑之則勿用不疑而用
之一切可聴其自為無以尺寸䋲之如是而不效更覆
其軍皆可斬之無赦以懲艾其後敢以非其任而當此
者使知其果死也夫茶鹽取之山海其出無窮陛下苟
聴民之有力者行其利于天下卒使輸粟益邉則邉實
可備也不聴天聖中遣御史河北聚糴以備邉公獨言
河北粟少又近邉不宜糴以空民食不若以茶鹽募江
淮入穀河隂良便事下三司議以為非是公奏曰臣言
誠甚利三司徒以臣為賤故沮之臣願身置三司辨其
非是狀已而發利害十事三司不能折其一詔以公議
當是從之果便由是三司始害公能加右侍禁監杭州
駐泊兵馬公自言曰臣始言入彀河隂嘗與三司使胡則
有曲直後葢自以事罷獨疑以臣故罷之是豈能無忿于
其心今知杭州而臣官屬之後應有以報臣也書上改
真州駐泊加東頭供奉官以病乞監滁州商税改泗州
普照塔用舉者改揚州駐泊兵馬坐免復起為東頭供
奉官監光化軍商税復閤門祗侯荐者言公能幸它用
之改淮南西路都廵簡使恩加内殿崇班連上書請民
牛聴耕迯開田請賑飢民以息冦賊請罷荆湖路酒課
以便民限民出錢償官則民不觸罪請如殺牛馬之賞
更倍之以購殺人者則罪輙得又言鑄銅為錢其利甚
薄兩母一子今銅復竭宜禁民鍚雜銅鑄之法其付二
宜能支一切皆不聴上書言臣方少時常願盡其能以
進効今老矣願觧所官上以為左領軍衛將軍聴其致
仕書方下卒于海州年七十有三公内剛外恂居與人
交歡然及加以不直雖强其才不可以勢得也故公之所
在雖嚴貴人多憚之于其所職每列以是非争之每揺
而不動去而其下亦多思之皆能道其行事以嘆其後
反不然者然其直亦其平生終不以進退得失之故以
自枉故仕嘗材名矣大臣屢荐之卒不用其言之又多
廢者亦以此然公盖自得不悔也嘗從容言于客曰義
固有必直雖天子敢以死争不憚即如非義雖賤人吾
屈矣然則吾守亦約矣居家慈其族多頼以飬公先娶
林氏早卒後娶劉氏于公之卒林巳葬今用劉氏合葬
焉子三人越石秦州觀察判官子建仁傑皆舉進士女
二人長嫁進士林度次嫁項城主簿宋适孫三人之翰
彦暉彦卿將以某日葬公真州揚子縣某鄉某原謹状公
之行事將求世之有道者銘之謹狀荆公作誌
　
　
　
　
　
　廣陵集巻二十九
欽定四庫全書
　廣陵集巻三十　　　　宋　王　令　撰
　　外域
問外域之與中國抗甚矣大者並帝而爭強扵其小弱
猶以王自居令之而不肯聽拒之而不可制國家四有
天下東盡海浦南連交廣西引羗巴北極并代中貫萬
里不為無地生口蕃衍載在簿籍者不可勝數不為無
人鍜金挽革貢甲萬里獸皮鳥羽膠漆絲枲隨其所出
交易扵天下以相為用砥礪剡刻日無休工其器錯出
扵州郡交輸扵天府所在充塞不為無器拔距投石猿
臂駢脅蹶強挽長射中飛鳥走及走馬(一作/奔馬)一日令下
則以身自試者無慮千萬不為無士金角旗鼓進退坐
作未嘗一日廢習不為無敎因百年之安承既富之後
以天下之力不為無備每一議據前世以占成敗盈廷
自天子謙謙大臣好問延及幽側其披草萊奮巖穴自
出者不可勝紀不為無謀以主對客以逸待勞以我之
直加彼之不直不為無名然而師出無功遇敵輒挫頓
重兵扵乆屯屈至謀扵成筭外不得休内不得息財困
扵重弊糓糜扵乆費中國力為之勞財為之貧而外域
葢自若也以予考之自秦漢而下皆然其術不足道也
自三代之時其詳雖不得聞然其大畧可舉也予竊疑
之方其盛時天子合諸侯以禦冦攘其勢固易為力與
今無甚異也扵其衰末中國自相并伐方是之時如韓
晋秦趙皆以國自立被兵終世然力亦能支之今反不
然何也諸君子行且仕矣有如陪大夫之末議承朝廷
之遺問其將何以計此諸君子幸明以示我
　　肉刑
問肉刑之用扵世今其明見扵書傳者三代之法爾唐
虞之世不可得而詳矣故記説多謂起扵夏后之世而
書亦曰象刑惟明故荀氏者謂非之曰象刑非起扵治
古葢起扵亂今所謂象刑者象天道而制刑耳如使殺
人者不死傷人者不誅赭衣屝屨以為戮雖尭舜之聖
不足以治而適所以為亂其為論甚詳世皆以為然而
揚子雲獨曰唐虞象刑惟明夏后肉辟三千何不相從
之如此諸君子之學其講唐虞之治詳矣肉刑之用否
豈無説乎今日之學葢異時之用扵世之道也可無議
哉
　　稅法
問古者之稅其法什一而民足後世之稅加寛矣如漢
文景之間或三十税一而民尚貧雖今亦然願聞厚税
而民富之道何術可行扵今薄歛民貧何由而異扵古
此亦治道也幸無譲
　　禮樂征伐
問孔子曰天下有道禮樂征伐自天子出天下無道自
諸侯出此孔子之所以作春秋也以余攷之扵春秋諸
侯之變禮易樂者有矣侵伐圍入者有矣斯皆孔子之
意也至扵征則不言何也使當世之無是事孔子不應
曰征伐自天子出有而不書孔子之意安在若曰征者
上伐下敵國不相征則天王亦不稱征何也願試辯之
　　言行
問孝經曰言滿天下無口過行滿天下無怨惡葢卿大
夫之孝也昔孔子嘗言矣陳蔡之大夫惡其議也至圍
之以兵將殺之其行也宋桓魋欲害之孟子行其禮扵
齊王驩怨其簡巳甚矣其人聖賢也或以言或以行其
不得扵天下如此考其下賢士大夫見扵書傳既嘗位
扵朝廷而親信矣後卒以讒惡敗者未嘗不以言行也
何獨孝經之言然言聖賢者皆不能然也諸君子學且
進以仕其為卿大夫何以自取扵孝而免扵怨惡余竊
欲聞之焉
　　為邦
問顔淵問為邦孔子曰行夏之時乘殷輅服周冕樂則
韶舞放鄭聲逺佞人夫夏時自漢固巳行之矣假如後
之作者有乘是輅服是冕求韶之遺音而舞之斥鄭聲
與佞人而逺之苟盡是道亦能致治如古之時否
　　封建
問周建子弟同姬姓者五十三國秦起周後謂周以封
建失天下盡除前世之法雖子弟不得有土然傳二世
而秦亡漢監秦弊當世之士争以封建推言周秦所以
長短者故髙祖文景之間子弟半天下後頗以敗亂然
斷則復續與漢相終凡四百年由是晋宋隋唐之間言
封建者益多晋取用之卒敗隋唐之間名雖用封而實
與周漢異矣然唐亦垂四百年故後世議者多以封建
為守矣敢問周漢唐之君歴年之乆秦之歴年之短果
以此耶果以此則周漢之君所頼者何事必不以此求
破後之議者以何説夫封建同姓以自藩屏用求永世
果聖人之意乎非聖人之意則周公為周而用之何也
諸君明以敎焉幸無讓
　　治效
問孔子曰如有用我者三年有成孟子曰有得百里之
地皆足以朝諸侯有天下苟大國不過五年小國不過
七年必為政扵天下自周秦而下漢唐之間仕者非經
明行修世通以為不稱而孔子之學大盛扵天下士之
挾是道以進者世常至宰相大官方是之時時君世主
皆巳統有天下號令興廢通行扵四海非如百里之小
而朝諸侯之難士之大者出有為小者出有言其居朝
廷甚者終身至淺少矣猶不啻扵七年五年三年而功
效曾不見扵天下不知學古人者何失之也諸君子既
學孔子行且進仕扵朝廷嘗以思往者之失而有所得
乎而令願聞之
　　賞罰
問湯之伐桀其誓曰爾尚輔予一人致天之罰予其大
賚汝爾不從誓言予則孥戮汝武王之伐紂亦曰多功
有厚賞不廸有顯戮予以謂桀與紂天下之大惡湯武
天下之至仁致其伐亦曰順乎人而巳矣故書以謂東
征則西夷怨南征則北狄怨曰傒我后后來其蘓夫民
望之若此故曰無敵于天下夫因人欲去而去之其勢
如以水滅火何獨廹其人而用之狃之以賞罰其誓乃
如此予竊惑之願聞明教
　　分田
問分田之法計民之口以授食自五口之家逓而上至
九口以為下中上凡三等其家雖授地不同固亦均矣
自其外子孫之蕃過扵是者則有餘夫之田予嘗考之
扵書以周制言之其法甚備然皆地巳均定獨餘夫之
田因其食口之衆而增之不知取扵何地以今視之上
農之家食或數十人古豈無此邪其田亦何可勝給也
分民以就田則父子相離如近郊逺郊之差葢相逺數
十里况四封之内其逺有過甚者耶苟老者無以養則
少者之居安耶誠使其往來無間則地逺有不勝者力
從而廢扵田則王政果何如耶諸君子博學知古其說
如何
　　稅法
問漢武外事四方饋餉賜予内興宫室池臺苑囿一切
過古封禪廵逰招延方士禱祀非鬼求致神仙其費極
甚以至扵不可勝算逮其末年財用大屈扵是用𢎞羊
之計始𣙜酒以禁天下至唐天寳中天下大亂兵用滋
廣第五琦自蜀以御史使淮南始收塩利以禁民至其
後以天下之財十分計之塩利占其六自是方鎮稍稍
自負其強阻兵以叛不復貢賦凡數十州方是時中國
之費益多財賦之入日衆至張滂王涯以茶亦可禁如
酒自是山海之利無有在民者矣扵是趙賛復建雜稅
今之百物之征古未之有葢自賛發之雖然賛獨用以
資常平視嵗之豐儉以為出入以便民不以給國家費
也朝廷承五代之後百年以至今日天下既平四夷無
事宫室苑囿不増禱祀一切如禮行在未嘗廵逰天下
一家貢賦非有缺虧凡唐漢之利皆盡用之而有司之
費尚闕不聞富足何也夫承中國多事之後財力困竭
之時一得其利猶用以濟安有如平時兼用之而反有
不足者今竊怪之諸君子以謂其弊安在思欲革而治
之何法語曰好謀而成夫欲進而仕者謀國之道所宜
謀也
　　禮樂
問禮樂壊扵世乆矣今其書尚存而可考然皆廢不復
舉當世屢痛之豈惟今哉求扵前世自三代而後皆然
也往者卿大夫或請扵朝士亦奮行扵家見者頗怪之
甚者以為笑而皆不能明也况扵行之乎以予考之扵
古葢三代異禮而樂亦不同也夫欲新一世之民而民
不聽乃欲家至而人觀之使必置而用此耶近者嘗作
樂矣陳其器皆世所未識也按其聲則宜審而莫辯夫
興禮之士皆獨行以抗一世世亦不相為用反頋而笑
之自縉紳之士且然而欲望下俗末流被服其風聲不
亦難乎予固疑其不然則禮樂何縁而變也諸君子當
有以言之
　　讓徳
問讓者天下之盛徳而聖人之所推髙也然而吾徳當
之聖賢固有其事而弗讓也伊尹嘗曰惟尹暨湯受天
明命周公曰在予小子旦孔子曰文不在兹乎孟子曰
舍我其誰哉葢吾徳當之聖賢固有其事而弗讓也若
堯以天下歸之舜舜曰徳弗嗣舜以天下歸之禹禹曰
徳罔克然二聖人者若其徳誠不足以當天下之任則
並時而在舜禹之上者誰歟苟無其人其偽讓乎且堯
之命舜以相天下而不聞有辭至舜命禹而以相讓之
稷契暨臯陶垂又讓扵殳斨伯與益又讓虞扵朱虎熊
羆伯夷又讓䕫龍而讓其秩宗焉舜之命官必當厥徳
而裁諸位者也四人者宜如舜之宅相而弗讓可也反
固辭者何歟然又終不聞易四人之位以遂其稱如稷
契䕫臯陶今猶見之書而列扵二十有二人之職至扵
殳斨伯與朱虎熊羆又不見舜以垂益之推避而卒任
其人以成其讓道而列扵是職盖其才各稱而不可易
也然則四人者是偽辭歟孔子曰䕫逹樂而不逹禮而
伯夷乃讓以典禮焉又豈舉爾所知乎或曰堯舜之朝
其臣雖有盛徳猶不敢當盛位盖其道之素行也然伊
尹周公登師保之位未聞稽首推避如古四人者孔子
孟子自任天下之道而不曰有人焉語曰泰伯可謂盛
徳謂其能以天下讓也夫其能讓則其不讓者所不直
歟不然則巳徳當焉皆宜固有其事而弗辭可也諸君
幸詳言之
　　謀斷
問予讀書至舜禹之盛亦可謂盛矣然其相告戒盖曰
弗詢之謀勿庸也或者以謂人之謀不相同乆矣以孔
子孟子之聖避扵天下數獨扵諸侯當世卿士大夫任
朝廷之事者其甚則欲殺之其下猶以為迂濶無足用
也故其自道曰莫我知也夫吾見亦罕矣吾退而寒之
者衆也使其謀之皆同問之皆得則其困不如是也昔
漢文帝議以賈生任公卿在朝之臣訕之以謂年少其
為專欲紛亂耳而賈生卒以是見踈唐憲宗將伐淮西
裴度獨持其議其他將相大臣皆以為未可而度卒有
功夫二主固嘗詢之矣漢文詢而從之則非憲宗詢而
不聽則有功惡在其必詢也其考扵詩亦患人謀之不
同其詩曰謀夫孔多是用不集何是詩書之不相同也
諸君子以謂如何
　　徳禄
問記曰大徳必得其位必得其禄必得其名必得其夀
古之可謂大徳者誰歟非孔子伯夷栁下恵顔淵冉伯
牛之徒歟然而絀扵魯逐扵宋周旋扵天下應其聘者
七十國卒以窮死位可必得乎飯疏食飲水曲肱以樂
絶糧扵陳蔡禄可必得乎無仲尼則西山餓夫與東國
絀臣名可必得乎伯牛夭顔淵短命以死夀可必得乎
昔孔子之扵世亦曰無所必而巳矣今乃必得之何也
或者以為此語指舜而言也夫既曰大徳矣則天下皆
然也豈止舜一人哉諸君其明言焉
　　民食
問民食之制尚矣余考扵周禮廪人之職是其制曰凡
萬民之食食者人四鬴上也又三鬴中也又二鬴下也
說者以為此給萬民糧食之法也謂四鬴三鬴二鬴皆
舉一月云也夫年雖豐凶無常然民食多少固有常也
亦可增減乎夫食二鬴而足則多至四鬴不亦過乎食
二鬴而不足則制民者下嵗亦使民飢乎給食之法果
何如也苟聚歛扵國則期扵民者逺矣出納能無難乎
苟散廪扵野期民扵近則吏職不勝其多也夫民食要
為之制而巳耳使其蓄之有餘用之有節民自為藏良
易也欲以千里之地天子為置吏而以時給之不亦難
乎其扵食之不足則移民就糓必如斯言則遂空其地
苟空其地則耕耨安得以時耶不空其地其移民之制
何如哉古亦有行之者見扵書傳者乎後世嵗凶民之
流亡甚苦矣在上者思以法制之而議者難焉諸君子
學且進扵仕則可不思扵此乎
　　兵法
問世之言兵者不宗孫武之書則司馬法也其道何足
言哉然其謀人之國帥人之兵計利以去害其說亦有
長者自武之後至今葢千有餘嵗或未之能過也則其
可無取乎其說曰兵乆而國利者未之有也予視後世
良然間者西方亦常有事矣兵出三年而大臣憂頓兵
費財非利就其臣伏輒釋其罪而聽從之盖朝廷經國
恤民之制也以予考之扵古乃不然易曰髙宗伐鬼方
三年克之詩書載周公東征其久亦與髙宗無以異以
二聖之智何其成功之緩也以後世計之兵乆而國不
為利者髙宗周公亦不憂扵此乎固有憂而不得巳者
乎豈聖人之兵與後世之兵有異也
　　賦稅
問聖人職在飬民亦所以資民而飬也然而天下之廣
調度之煩賦之稅之不適多寡之中是桀貊之道考之
扵古葢有什一之法在焉此謀治體者所宜圗也國家
承五季之弊馭四海之衆旁連三垂延衺萬里其間復
有偏伯之地先朝納土之後務在便安元元一從寛假
是以稅法雖存而重輕未適其中今一旦欲舉天下之
籍而均之然慮民心乆安重為煩擾至扵經制之方注
錯之術亦未知所從諸君講學洽聞必有佳畫悉心陳
之庶驚䝉陋
　
　
　
　
　
　
　
　
　
　
　
　廣陵集巻三十
欽定四庫全書
　廣陵集附録
　　有宋王逄原墓誌銘　　　　　　王安石
嗚呼道之不明耶豈特教之不至也士亦有罪焉嗚呼
道之不行耶豈特化之不至也士亦有罪焉盖無常産而
有常心者古之所謂士也士誠有常心以操羣聖人之
說而力行之則道雖不明乎天下必明於巳道雖不行
乎天下必行於妻子内有以明於巳外有以行於妻子
則其言行必不孤立於天下矣此孔子孟子伯夷柳下
恵揚雄之徒所以有功於世也嗚呼以余之昏弱不肖
亦固士之有罪者而得友焉余友字逄原諱令系王氏
元城人也始余愛其文章而得其所以言中余愛其節
行而得其所以行卒余得其所以言浩浩乎其將沿而
不可窮也得其所以行超超乎其將追而不可至也於
是慨然嘆以為可以任世之重而有功於天下者將在
於此余將有之而不得也嗚呼令去余而死矣悲夫逄
原左武衛大將軍諱奉諲之曽孫大理評事諱珙之孫
而鄭州管城縣主簿諱世倫之子也五歳而孤二十八
嵗而卒卒之九十三日嘉祐四年九月丙申葬於常州
武進縣懐徳南鄉薛村之原夫人吳氏亦有賢行於是
方娠也未知其子之男女銘曰
壽胡不多天實爾嗇曰天不相胡厚爾徳厚也培之樂
以不罷嗇也推之不怨以疑嗚呼天民將在乎兹
　　廣陵先生傳　　　　　　　　　劉　發
王氏舊望太原自先生之七世祖居於魏之元城不知
其始何遷也叔祖父乙居廣陵先生㓜育於乙故遂為
廣陵人年十數嵗晝從羣兒嬉夜獨誦書徃徃達旦不
眠率以是為常未嘗從師為辭章即雄偉老成人見之
皆驚年稍長倜儻不覊束周鄉里之急為不義者面加
毁折無所避人皆畏而服之里人滿執中謹厚人也一
日先生過之執中以先生所為為非是先生因自悔更
閉門讀書乆之所得益以閎深乃為竹賦以自廣具載
文集其姊寡居貧無以自存乃聚徒天長巳而積薪之
中得芝之葉先生有感焉乃著藏芝賦賦序多不載載
其賦(具載/文集)是時丞相荆國公赴召道由淮南先生賦南
山之田詩徃見之公得先生大喜期其材可與共功業
於天下因妻以夫人之女弟焉既而徙髙郵大守邵公
必延請主學先生辭不獲巳强應之尋亦辭去邵公為
部使者以其節行聞於朝廷不報先生既喜退隐思江
南山水之勝乃遷居潤賦江上山中之詞居頃之熟於
潤之山川道里又著逰山記以寓其意居無何以江隂
幽僻乃去潤遷江隂江隂地下濕得疾苦足弱因復遷
常未幾以足疾終天下士大夫無論識不識皆痛惜之
荆國公為誌其墓荆國既誌其墓又哀思之著於詩多
至十數篇先生徳業之敏如駕四馬馭夷路駸駸驟馳
雖徤歩者邈不可及然聞一善言見一善行未嘗不嘆
慕自以為不逮事寡姊如事父教姊之孤兒不啻巳子
歳時祭祀於其考妣必流涕親識饋遺纎介無所受諸
生有獻度其家為禮雖甚貧不取也平生為文多操紙
立書未嘗有藁或有藁即焚毁故其終家無遺文先生方生
管城君命之曰令兒未及更立名而管城君卒故先生
因名令初字鍾美建安黄莘以其造道之深字之曰逄
原吳氏從先生一年而寡歸治田桑布素以待盡其趨
操議論皆是宜為先生配先生既終方得女荆國公為
擇所宜歸歸吳夫人族師禮亦名士嗚呼道之不明於
世乆矣惟道之不明故士之出處皆莫知其所宜守仕
於朝廷者知進而巳時不足以有為雖或援而去之猶
不能自止也不然則溺於厚利苟狥世俗以自私無足
道也隐於山林者知退而巳時若可以有為雖或援而
出之猶不能自屈也不然則喜於名髙苟違世俗以自
顯而無足取也夫天下有道以道狥身天下無道以身
狥道古之君子無必出也無必退也顧道何如耳苟外
於道而拘於出處之迹宜其無自而可也方先王之盛
時所以造士者有術優㳺崇養成其自得之實而不使
其少累於外物故士多見夫道之大全而進止行遁無
所於􁒜三代而後世不知所以造士士未明所以行巳
而紛紛外物既巳變易其思慮矣則其所守無所適當
固其所也嗚呼若先生者可謂豪傑之士矣去三代之
乆如此而以宏材敏識偉節髙行特立於一時使其無
不幸之死而幸於世則其所施設當如何哉雖然以太
王王季文王武王成就天下之士至於易商為周而士
之備道徳之美者宜不可勝數矣管蔡一以流言而朝
廷上下遂皆信之知保周公而賦四國者才十夫而巳
然則士不待文王而興者豈特罕聞於後世哉雖先王
之世固巳然矣推此則若先生者其可易得哉世之知
先生者或以其文或以其行未為知先生者也知先生
者惟荆國公而世或疑之故詳載先生之行事而論次
之門人劉發謹傳
　　與王逄原書　　　　　　　　　王安石
安石頓首讀所辱書辭見足下之才浩乎沛然非安石
之所能及問諸邑人知足下之行學為君子而方不巳
者也惜乎安石之行急不得乆㽞從足下以逰及求足
下所稱滿君者而見之所示稿副輙㽞玩不審定復枉
顧否不勝幸望也
　　二
安石頓首逢原足下比得足下於客食中窘窘相造謝不
能取一日之間以與足下極所欲語者而舟即東矣閲足下
之書竊有疑焉不敢不以告足下書有嘆蒼生淚垂之説夫
君子之於學也固有志於天下矣然先吾身而後吾人吾身
治矣而人之治不治係吾得志與否耳身猶属於命天下之
治其可以不属於命乎得於行而不得於知吾耻之也得於
知而不得於行吾不恤也盡吾性而巳孔子曰不知命無以
為君子又曰道之将行也與命也道之将廢也與命也孔
子之説如此而或以為君子之學汲汲以憂世者惑也惑
於此而進退之行不得於孔子者有之矣故有孔子不暇
席暖之説韓子亦以為説吾獨以聖人之心未始有憂有
難予者曰然則聖人忘天下矣曰是不忘天下也否之
象曰君子以儉徳避難不可榮以禄初六曰㧞茅茹以
其彚正吉象曰㧞茅正吉志在君也在君者不忘天下
也不可榮以禄者知命也吾雖不忘天下而命不可必
合憂之其能合乎易曰遯世無悶樂天知命是也詩三
百如栢舟北門之類有憂也然仕於其時而不得其志
不得以不憂也仕於勢不在於天下國家與夫不仕者
未始有憂君子陽陽考槃之類是也借有憂者不能奪
聖人不憂之説詩者非一人之辭也出諸國之賢者則
道不能盡軌於聖人也宜矣然汲汲以憂世事孔子固
有取而不為也孟子曰伊尹視天下匹夫匹婦有不被
其澤者若巳推而内之溝中可謂憂天下也然湯聘之
巳猶囂囂然曰我處畎畆之中以樂堯舜之道豈如彼
所謂憂天下者僕僕自枉而幸售其道哉然其謂孔子
曰可以仕則仕可以止則止率皆聖人也乃吾所願則
學孔子也又論禹稷顔囘同道曰鄉隣有鬬被髪纓冠
而救之則惑也今窮於下而曰我憂天下至於慟哭者
無乃近救鄉隣之事乎孔子所以極其説於知命不憂
者欲人知治亂有命而進不可以苟則先王之道得伸
也噫且以七十子之賢親出於孔子之時獨曰用之則
行舍之則藏惟顔囘有是况去聖人之乆而私力於學
者耶孔子論聖人有先後者學者知其然則宜法孔子
安可慕其所以慕而巳乎世有能喻知命之説而不能
重進退者有矣由知及之仁不能守之也始得足下之
文特愛足下之才耳既而見足下衣刓屨缺坐而語未
嘗及巳之窮退而語足下終歳食不葷不以銖忽妄售
於人世之自立如足下者有幾吾以為知及之則必能守之
故以安石之所學報足下荀子曰塗之人可以為禹以
足下之才行僕安敢不以孔子之道友足下乎不宣安
石頓首
　　三
安石頓首逄原近已附書亦得所賜教殊感慰唯逄原
見教正得鄙心之所欲方欲請而已被㫖還都遂得脱
此亦可喜也但今兹所除復非不肖所宜居不免又干
溷朝廷更增不知者之毁然吾自計當如此豈能顧流
俗之紛紛乎不乆到真州冀逄原一來見就不知有暇
否幸因書見報安石止寓和州耳來真唯迎老親來視
女弟既而歸和俟命也冬寒自愛安石頓首
　　四
安石頓首承䟦渉到江隂與賢閤萬福良以為慰安石
居此鬱鬱殊無聊念非見君子誰與論此不乆來江寜
冀逄原一來不審可否倘可與子明同來乎不知脚氣
近日如何切自慎愛千萬千萬近見莘老其不肯與人
事固知其如此乆矣而書來過相稱譽似以俗人見遇
不知其故何也既巳在此職事矣彼以此遇我殆其宜
也冬寒自愛
　　五
安石頓首辱書感慰舟但乘至蘄陽當無人何問兼是
吳舅法所當亦何嫌不自駕之以徃還就載官物可也
旅居僧舍良亦無聊千萬自愛時以書見教今日尚苦
大風不可行怱怱不謹
　　六
安石頓首被命使江東按刑獄事明日遂行欲至揚州
宿留别乞一差切欲一見逄原幸枉駕見追只於丹陽
奉候切勿以事為解也他湏面陳此不詳悉切見過専
奉遲切切
　　七
安石頓首辱教具曉盛指陳山人今在此幸便訪友也
他事面謁怱怱不謹安石頓首
　　八
安石頓首比辱足下來見顧存而人事紛紛殊不得從
容盡所欲言而遂爾逺違區區嚮徃之情豈可以盡言
哉到天長乃知行李巳到毘陵脚氣已漸平復殊以為
慰即日動止想與吳閤俱萬福貴眷各康寜巳到宿薄
晩遂行更數日即到京師别上狀然書所傳道豈可以
盡意乎近見説脚氣但於早起未下牀未語以前取唾
以手大指摩脚心取極熱乃下牀乆之自不復發嘗試
為之此乃嘗有人以此除疾為之方也葛子明得書否
二舅處有書來否熱不可勝任殊以為憂為之奈何安
石頓首
　　九
安石頓首不見已兩月雖塵勞僕僕企望盛徳何日無
之怱辱惠書承以論語義見教見微㫖奥直造孔庭非
極髙明孰能為之仰羡近辱子固夷甫過我因與二公
同觀大所嘆服何時得至金陵以盡逺懐安石頓首
　　十
安石頓首自别逄原一得書遂不知行李所在伏惟巳
還暨陽今此介徃幸喻動止之詳以慰思渇也居江隂
果可以徙否安石之勢恐未能自脱於此矣罪戾日積
而缺然無友朋之救此寤寐所以怵惕而不知其所為
者也逄原不知可以逰番乎番亦多士可以優㳺卒歳
試思之也人還一報幸自愛重安石頓首
　　十一
安石頓首得手教承尚在江州思企何可勝言安石昨
到金陵匆匆遂歸番陽冬末須一到金陵不知逄原此
行以何時到江隂今必與吳親同舟而濟但到金陵莫
湏求客舟以徃否近制舡難為謀自金陵至潤只一兩
程到潤則求舫至江隂亦易矣安石處此遂未有去理
如孫少述丁元珍曽子固尚以書見止不宜自求便安
數溷朝廷則他人復有可望其見察者乎罪釁日積而
不知所以自脱足下奚以為我謀哉配兵不習水事甚
善但計今之勢如此等事皆不可與論説不知足下意
以為當如何施行幸試疏示更有所聞悉望見教所至
幸望留意訪以所不逮也至冬末到金陵欲望逄原一
至金陵見訪不知可否私心極有事欲面謁切試思之
幸能一來為恵大矣安石頓首
　　十二
安石頓首逄原足下方欲作書而得所賜書尤感慰唯
逄原所以教我得鄙心所欲出者窮僻無交㳺所與議
者皆不出流俗之人非逄原之教我尚安得聞此方力
求所欲但未知何時得耳及冬春之交未得脱此冀相
遇於江寜不審肯顧否承教許如此當可如約也但不
謀潤居何也江隂豈不可留乎若在潤則相遇尤易耳
配卒事湏靣叙乃悉餘更有所聞悉望見教今世既無
朋友相告戒之道而言亦未可必用大抵見教者欲使
安石同乎俗合乎世耳非足下教我尚何望於他人切
無所惜也冬寒自愛安石頓首
　　寄王逄原　　　　　　　　　王安石
北風吹雲埋九垓草木零落空池䑓六龍避逃不敢出
地上獨有寒崔巍披衣起行愁不惬歸且把巻闔且開
永懐古人今已矣感此近世何為哉申韓百家爇天起
孔子大道寒於灰儒衣紛紛欲滿地無復氣熖空煤炲
力排異端誰助我憶見夫子真竒材楩楠豫章槩白日
只要匠石聊穿裁我方官拘不得往子有閒暇宜能來
晤言相與入聖處一取萬古光芒廽
　　哭逄原　　　　　　　　　　　王安石
布衣阡陌動成羣卓犖髙材獨見君杞梓豫章蟠絶壑
騏驎腰䮍跨浮雲行藏巳許終身共生死那知半路分
便恐世間無妙質鼻端從此罷揮斤
　　逄原挽辭　　　　　　　　　　王安石
蒿里竟何在死生從此分謾傳仙掌藉誰見鬼修文蔡
琰能傳業侯芭為起墳傷心北風路吹淚濕江雲
　　思逄原　　　　　　　　　　　王安石
自吾失逄原觸事輙愁思豈獨為故人撫心良自悲我
善孰相我孰知我瑕玼我思誰能謀我語聼者誰朝出
一馬驅暝歸一馬馳馳驅不自得談笑强追隨仰屋卧
太息起行涕淋漓念子塚上土草茅已紛披婉婦且少
年㷀㷀一兄婺髙義動閭里尚能致財貲嗟我衣冠朝
畧能具饘糜葬祭(一本/作豆)無所助衷顔亦何施聞婦欲北
返跂予常望之寒汴已閉口此行又参差又説當産子
産子知何時賢者宜有後固當夢熊羆天方不可恃我
願適在兹我疲學更誤與世不相宜夙昔心巳許同岡
結茅茨此事今巳矣已矣尚誰知𣺌𣺌江與潭茫茫山
與陂安能乆竊食終負故人期
　　思逄原　　　　　　　　　　王安石
蓬蒿今日想紛披塚上秋風又一吹妙質不為平世得
微言惟有故人知廬山南墮當書案湓水東來入酒巵
陳跡可憐随手盡欲歡無復似當時
　　又
百年相望濟時功嵗路何知向此窮鷹隼奮飛凰羽短
麒麟埋没馬羣空中郎舊業無兒付康子髙才有婦同
想見江南原上墓樹枝零落紙錢風
　　與舅氏吳司録議王逄原姻事書　王安石
安石啟仲冬嚴寒伏惟尊體動止萬福王令秀才近見
文學才智行義皆髙過人見留他來此修學雖貧不應
舉為人亦通不至大段苦節過當他恐二舅不欲與
做親乆不得委曲不審尊意如何傳聞皆不可信也安
石目見其所為如此其可愛也未拜見千萬乞保尊重
不備安石拜上
　　又
安石啓新正伏惟二舅都曹尊體動止萬福向曽上狀
不審得達左右否王令秀才見在江隂聚學文學智識
與其性行誠是豪傑之士或傳其所為過當皆不足信
安石此深察其所為大抵只是守節安貧耳近日人從
之學者甚衆亦不至絶貧乏况其家口寡亦易為贍足
雖然不應舉以安石計之今應舉者未必及第雖及第
未必不困窮更請酌之此人但恐乆逺非終困窮者也雖
終困窮其畜妻子當亦不至失所也渠却望二舅有信
來决知親事終如何幸一賜報也尚寒伏乞善保尊重
不備安石頓首
　　與崔伯易思王逄原書　　　　　王安石
伯易足下逄原遽如此痛念之無窮特為之作銘因吳
特起去奉呈此於平生為銘最為無愧惜也如此人而
年止如此以安石之不肖固不敢謂足以知之然見逄
原所學所為日進而在髙郵見之遂若不可企及竊以
為可畏惮而有望其助我者莫如此君雖足下之言亦
以為如此今則已矣可痛可痛然此特可為足下道爾
人之愛逄原者多矣亦豈如吾兩人者知之之盡乎可
痛可痛安石再拜
　　與王深甫　　　　　　　　　王安石
安石頓首近已奉狀不知到否竟不得脱省中巳今日
就職聞足下當入都下幸能早來冀得一見若足下來
差池則安石此月乞去淮南迎親矣出不過三四日則
還至都下幸足下且留以待安石還事欲講於左右者
甚衆切勿遽去若令不得一見又不知何時奉見切勿
急歸也有王逄原者卓犖可駭自常州與之如江南巳
見其有過人者及歸而見之所學所守愈超然殆不可
及忽得報死矣天於善人君子如此可嘆可嘆如逄原
者求之於時殆未見比不知常君方之孰賢耳可痛可
痛恨足下不得見之耳書不盡意自愛自愛安石頓首
　　别孫莘老思王逄原詩　　　　王安石
逄原未熟我巳與子相知自吾得逄原知子更不疑手
把湖上舟望子欲歸時茫然乃分散獨背東南馳寥寥
西城居解后與子期鷄鳴入省門朱墨來紛披含意不
自得强顔聊爾為㑹合常在夜青燈照書詩徃徃並衾
語至明不言疲匆匆舍我去使我當從誰送子不出門
我身方覊縻我心得自如今與子相隨隨子至湖上逄
原所嘗嬉想見荷葉盡北風巻寒漪巳懐今日愁更念
昔日悲相逄亦何有但見鏡中絲
　　客有示余王逄原詩編者因成短韻逄原廣陵人
　　　死年二十八嵗　　　　　　　張舜民
古人深恨不同時雖得同時不識之獨把遺編想風質
皇天何負十年期
　　王逄原哀詞　　　　　　　　郭祥正
追髣髴兮故國之山邱與子之相遇兮聼其言而若秋
雍雍而肆兮嚴嚴而收樂我之心兮以遨以逰子將娶
兮於南州不得從子以徃兮翻自省以幽幽川陸兮沉
浮日月兮再周聞子之長逝兮愴我之深憂子不可見
兮道將誰求彼蒼者天兮胡與胡求疇如子之學兮使
不位於公侯欲奠生芻兮靈何自而荐羞想風期兮奈
何悵平昔兮悠悠
　　淮南部使者邵必奏狀
臣伏見國家詔下開嵗貢士丁寜告勸勤亦至矣然士
亦有負其業不求聞達者臣恐州縣不得而荐天子不
得而知臣伏見揚州布衣王令文學徳行俱出人右奉
寡姊如嚴父教孤甥如愛子寒飢窮困不改其守求之
士人未見其比臣叨列職司國家利病皆得言之見賢
不舉實臣之罪
　　先生行實
前忠武軍節度推官知滁州來安縣孫侔為通直郎致
仕侔上言尋醫已二十二年乞致仕特除之侔字少述
吳興人四嵗而孤與母胡氏居七嵗能屬文既長讀書
多自得之文甚竒古内行孤峻少許可非其所善雖鄰
不與通也慶厯皇祐中與王安石曽鞏名聞江淮間應
進士不中母病革時以為恨故侔義不得仕客居吳門
吳興丹陽揚子間士大夫敬畏之知揚州劉敞荐之曰
侔居則孝悌仕則忠信足以矯俗扶世求之朝廷呂公
著王安石之流也詔以為試秘書省校書郎揚州州學
教授辭不赴敞知永興軍奏辟管句機宜文字亦以病
免英宗即位沈遘王陶荐侔及王回常秩可備侍從皆
除用之侔以忠武軍節度推官知滁州來安縣熈寜三
年翰林學士韓維復荐之以為常州團練推官皆不受
安石少與侔友善兄事侔安石為軍相道過真州侔待
之如布衣時然侔晚年卞急至於罵坐怒鄰論者以為
年耆而徳衰也初王囘常秩王令皆有盛名令行能尤
異諸公稱述之最早囘亦不夀秩仕差顯惟侔不仕終
始(出哲宗皇/帝實録)
　　先生逸事
處士之有道者孫侔常秩王令侔揚州人居於蘇州湖
間好為古文章尤方亷不能與俗浮沉而接物則㳟以
和秩潁州人應進士舉初未為人知歐陽永叔守頴令
吏較郡中户籍正其等秩貲薄在第七衆人遽請曰常
秀才亷貧願寛其等永叔怪其有讓問之皆曰常秀才
孝悌有徳非庸衆人也永叔為除其籍而請秩與相見
說其為人秩由此知名及張唐公守頴因荐秩於朝廷
賜以粟麥束帛固讓不受自陳方應舉無隐者之實不
敢當賜是時余守揚州亦以孫侔聞朝廷賜之如秩侔
受而不謝兩人者取舍異或講其意予以為秩尚節而
侔安禮者也可謂周之亦可受矣尚節者潔而介安禮
者廣而通令亦揚州人時落拓不檢未為鄉里所重後
折節讀書作文章有古人風王介甫獨知之以比顔囘
也(出翰林侍讀學/士劉公敞雜録)
　　吳夫人傳
吳氏臨川人家世儒學聞見習熟㓜而有智既嫁而寡
其夫之友王安石弔之曰康子髙才有婦同盖以氏黔
婁之妻也王氏吳氏皆臨川望族人物之盛世通婚姻
故安石知其賢為詳元祐七年三月唐州言伏見本州
泌陽縣上馬鄉故江寜府録事叅軍吳蕡女年二十二
嵗而歸布衣王令未及一年而令卒是時王婦方二十三
嵗獨有遺腹一女其兄欲奪而嫁之號泣弗許歸老父
母之家屏跡田桑以事兄嫂荆釵布素不事塗飾如此
三十二年矣今在本縣黄池陂獨居掌治陂事每嵗農
隙躬率農夫數千餘人修治堤堰蓄水灌田利及一方
一方之人循稟教令子弟有不率者自擕檟楚以求治
之罪農民無知非有威刑不可以齊苟非節義出衆何
以服之欲乞朝廷特賜旌表詔賜絹一十匹米一十石
其後以壽終於泌陽所居焉(出國史/列女傳)
　　節婦夫人吳氏墓碣銘
　　　姪朝請大夫擢發遣簡州軍州事王雲撰
夫人吳氏撫州臨川人廣陵先生元城王公之妻先生
諱令字逄原道徳文章名一世二十八而卒夫人抱始
生之孤徃歸母兄䘮除議所適泣涕自誓屏居别墅僅
蔽風雨惡衣糲食人所不堪三十有五年以終厥身
凜然古之節婦天下稱之家始來唐唐多曠土熈寜中詔
募民菑墾治廢陂復召信民杜詩之跡衆惮其役之大
煩於是畧睨莫敢舉夫人因其兄占田陂旁慨然謂衆
曰吾非徒自謀陂興實一州之利當如是作如是成乃
闢汚萊均灌溉身任其勞築環隄以瀦水䟽斗門以洩
水壤化為膏腴民飯秔稻而其家資亦累鉅萬夫人一
毫不私服用之儉猶昔也方且汲汲振窮乏周疾䘮貸
不能償則為焚劵徳聲日聞逺邇信服訟不詣官决於
一言乆之四境無復凶嵗民深徳夫人之惠相與列言
於州州聞於朝優賜米帛而鄉人矜以為榮跡其澤被
一方功昭於時豈特古今女子所未嘗有雖烈丈夫建
立無以過之嗚呼是真先生之配也夫人尚書屯田貟
外郎徳筠之曽孫尚書都官貟外郎敏之孫江寜府司
録叅軍蕡之子婉婉慧成父異之嫁不輕諾廣陵先生
妙年英特聲振江淮荆公一見以為友勸其舅以夫人
歸焉居無何而寡遺腹有一女長有淑徳荆公髙選諸
生以嫁錢塘吳師禮厯博士諫官右司貟外郎為時名
臣夫人天才超然辭翰之工不假師授喜讀孟軻氏書
議論宿儒所不及謂非婦能皆秘弗耀父事兄母事姊
姊亡感慟得疾卒年五十九實元祐八年十二月二十
七日兄豪竒士也夫人既卒二年以先生葬常州躬䕶
柩北來道病亦卒十年乃克合葬(一本/作窆)於唐州桐栢縣
之淮源鄉又十四年外孫説擢官大農出佐雍州以其
州朝夕之念不逺數千里力請易襄過唐上冡顧墓碑
未刻乃使來請雲曰室家之道古難其全清規懿範曠
不並紀今先生名在國史夫人繼有佳傳夫婦俱賢偉
竒傑出髙視千載邈無與儔昔荆公誌先生之墓以為
可以任世之重有功於天下且謂夫人有賢行又詩哭
之曰康子髙才有婦同暨銘司録公則曰季女有特操
如夫荆公世之師而每稱重如此可以知其賢矣斯又
垂世炳如日星孰敢措一辭於其後哉雖然前誌誌常
州之葬爾今合葬於唐而無辭以紀則百世之下安所
考信族子誠不肖為是悼懼敢以伯母夫人之徳烈碣
於墓上為唐人無窮之傳銘曰
烈烈夫人婦節髙世有功於民才實國士興陂溉田均
利千里唐無凶年歳已四紀方城之南百萬生齒及爾
雲來敢忘兹惠桐栢嶷嶷淮流其東維徳不朽維名無
窮墓門有石刻紀嘉績凡唐之人過者必式
　
　
　廣陵集附録
