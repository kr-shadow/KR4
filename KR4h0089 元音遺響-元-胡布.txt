#+TITLE: 元音遺響-元-胡布
#+DATE: 2018-05-12 10:20:51
#+SOURCE: github.com/kanripo/KR4h0089 master 587a835b                
欽定四庫全書　　　　　集部八
　元音遺響　　　　　　　總集類
　　提要
　　　　(臣/)等謹案元音遺響十巻前八巻為胡布詩
　　　　又名崆峒樵音後二巻則張達劉紹詩也三
　　　　人葢元之遺老而他書未有叙述及之者故
　　　　其出處莫詳今即詩中考之則紹為布姻家
　　　　曾入汝南王幕布與紹詩序稱俱客閩帥不
　　　　遂所志葢元末皆嘗㕘謀軍事者布又有詩
　　　　云我時瘴癘使分迹南荒最又云自我使島
　　　　夷銜命出蠻障是布復嘗奉使海外矣又布
　　　　有入理問所作及丙辰嵗獄中元夕詩注云
　　　　先生以髙蹈有忤時政被謫又丙辰十月初
　　　　五發龍江詩云覊人得遣如承檄日暮登舟
　　　　似到家丙辰為洪武九年是必明初徵之不
　　　　屈被囚既而得釋者也至其近聞自從諸詩
　　　　中有想見霓旌擁行在之句當在順帝北狩
　　　　後所作故國故君之思拳拳不置志有可憫
　　　　其他格調亦皆髙古不失漢魏遺音乃自来
　　　　選元明詩者多不能舉其姓氏此本不知誰
　　　　何輯録亦可謂僅而獲存者矣布字子申達
　　　　字秀充皆旴江人紹字子憲黎川人也乾隆
　　　　四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　元音遺響巻一　　　　　　元　胡布　撰
　　五言古詩
　　　雜詩(三十六首/)
𤣥運㝠至理化機無停輪昏久則昭明陽隂一亨屯草
昧得養長膴膴全生仁籥吹苟乖違秋霜何其繁聖人
混異曲真蔵寡私恩獨不悟天隨先哲欲無言
　　　其二
聖道在天地昭昭不吾欺如何握異符理與仁義違淳
古仰明哲處汚虞艱時矧伊濁世士迫此無纎遺曰彼
布天毒何言久相縻綿綿為魚肉跬步迹禍機大徳俱
淪亡昌惡益隆滋周孔格至理詰言今安歸
　　　其三
惟天生險阻以膠王霸心倚地展私力民生塗炭深黄
帝征蚩尤干戈傳至今古有革不享用武具所任後来
侈封疆勢奪利由侵造化果有仁無地産黄金川嶽可
坦夷庶㡬竟微忱
　　　其四
浮雲翳四澤萬象周昏芒初日川上來重隂閟晶光齊
人喟永歎慷慨悲夜長長劒諒可憑一决披天章
　　　其五
莊列得捷徑異軌尚同歸千載味𤣥言真至始云知澤
世苦不早大藥亦有資仲尼何拳拳三綱果誰持煩憂
非後遣典則莫前窺惟有乗風術飄飄近無為
　　　其六
肅肅平原樹凄風拂柔條衆鳥豈不棲巢危霜葉凋達
士志草澤大名世寥寥非無絲與竹大音不見招芥蔕
爾何知蕣榮乃崇朝飢羸寳蒲稗復此棄場苗失路信
多岐反道獲天妖式靡巨姦毒宏仁来者要
　　　其七
良辰惬幽趣曳杖窮山樊冉冉草澤中披荆擷皋蘭馨
香臨絶谷懿此出清源毋以遊好人搴芳移本根
　　　其八
楚項恃重瞳驕吝洊漁獵假力削暴横資漢闡丕業范
増不老死寧與天命乖衆口徒喧紛吕翁豈凡材驅掃
如流電平良實膏煤陳迹遵徃軌朗鑒循昭囘但諗天
下慝古先莫能裁
　　　其九
古莽國西極晝夜一昏曉民居類化遷日月光不照見
者反虚妄寤寐劇真要意彼實踐蹊逗翳涵㝠杳吾欲
騰滄海往處晦機兆逐日非我能嵗程庶當料
　　　其十
一士永日笑一夫終年悲醒者常拳拳醉者未易窺天
地有川陸浮沈多是非撫心徒自憑豈惬人道違老耼
適西戎尼父志九夷朴風安土習片善猶擇棲同塵諒
不汚永懐杜徳機
　　　其十一
吾愛宓子賤彈琴坐髙堂單父頌賢聲四民沐春陽垂
拱開至化軒轅儼衣裳帝力何有哉順則歸陶唐小大
功不殊一本葉萬疆誰謂局州邑牛刀安可量
　　　其十二
有生知有義利萌恥亦喪茍得益寸私當理委虚賞勢
門易變態靜燭情萬狀昔者且感傷末流愈乖蕩寡求
足養氣澹慮始澄想衣食接有道虚心守彌曠已矣賦
逺遊逍遥釋塵網
　　　其十三
庖犧結網罟季世漁民物宇宙一括囊生生死窮窟仰
聞無懐氏樸重如木訥自有嘐嘐民兢兢負憂骨島夷
異終禮父母死屠裂孰是暴所恩詭智茍全活宣尼徳
無位庶類由天孽生後三代時幽憂遂何發
　　　其十四
古來文章士立言稱達生靡靡衣食事切切生死情塊
然泊虚堂髙志越八紘徒言學仙蜕十九拘神形質盡
同草腐光輝蔚何靈有身為心患伯陽葆元晶超舉世
塵外茫茫閬風清
　　　其十五
炎帝五絃琴軒轅十二筒聲律身為度子民育和雍秦
音厲爽迫鄭衛佚滛風晚代美無度商聲雜汚隆豈曰
穆黎庶侔徳在王宫中國流聖化禮樂以知終
　　　其十六
壯士貴便捷出門當蝮蛇螫手恐傷身腕落毒莫加全
孝不幸中殘形其奈何以彼豺虎聲慘毁苦無多
　　　其十七
黄帝夢風力秦嬴登斯髙梟鸞以類合徳惡豈獨操顧
彼聲利居影響無遺毫取近方跬步即微如牛毛用等
逐其流立言寡虚遭擇技誠不易戢羽尚騷勞梧臺有
燕石楚澤多蓬蒿百爾慎厥章儀監罔或韜聖賢惡似
是利語劇昆刀含章介貞祐黽勉示同曹
　　　其十八
炲煤飯㡬許聖人乃生疑心信目易惑感深陳蔡時二
叔誣周公後母毒伯竒天倫且反薄他人安可知綱常
茍不虧大義均等夷豈無日月明疇盡耳目私秉徳各
莊簡千鈞諒自持
　　　其十九
昨日至今日今夕復明朝少年忽老大白髮肯相饒舜
禹亦孜孜憂端所空招跖蹻膺惡柄僥倖毎矜驕世路
自多岐媒孽迹非遼彼善則昏昏此惡既昭昭同沈腐
草質彌逐贅疣消情實非嵗年天道固難要
　　　其二十
昔承長老訓天人貫一理名言徴簡籍格覈百子史四
序代化遷二氣齊物始福禍向有門轘轅鑒旋軌顔淵
如其仁何事傷夭脆彭耼稱古夀千嵗終已矣咄嗟人
事盡天理謂可致報施已多乖㝠㝠有無事
　　　其二十一
髙掲日月行孤抗羣物紛任公戒天伐首陽非全仁二
途侔失得寡昧將誰親聖人無恒師反側意已勤願處
皥皥鄉遺身若飄雲往止邈悠悠禮義且無聞微軀焉
足累虚白庶怡真
　　　其二十二
俛仰天地間文章諒何補茍云躬踐履遑恤身後顧知
行本一軌佩言希往古如何服堯舜行與桀紂伍彬彬
資辯捷詭飾増文縷誅心誠未靦賊徳果何懼亹亹揚
法言隂衷益膠固生非三代世瞬息交逆覩魯叟苦彌
縫當時滿區宇末途負乖躅諸老折心膂六臂挽不迴
相隨共塵土
　　　其二十三
絶世一美人盈盈誇徳色明珠耀玉臉蘭芳吐微息傾
城寡心侣令顔逞絶國鄉閭懐顯富願獻時王側時王
所愛慕貴寵可立得美人有素志毁折不自惜託身緇
衣流髙睨湛虚寂既往無再返貞堅確如石使御徒辛
酸觀者徒辟易寄聲路旁子毋以貌見測
　　　其二十四
堯舜與桀紂共此日月光飢亦進食飲寒亦儼衣裳所
異一寸心天下莫能當逺遺生靈福近迫子孫殃暴民
取萬世貽笑彼秦皇
　　　其二十五
茫茫蒼梧雲羃歴九疑樹二妃泣重華竹上淚如雨千
秋悵不返坏土空丘墓如何天下尊至今無知處
　　　其二十六
清霜昨夜下繒纊始挟温顧念藜藿士懸鶉守窮門甕
牖有餘安闒然蓬蒿園毫芒且不動豈受外物憐蹈仁
如冒刃雖死道猶存髙度凌萬世一生焉足言
　　　其二十七
清時被雅素聨軫皆良朋名都倍美麗嘉游自兹興時
日藹春華芳樹鳴倉庚山川叩隱遊城闕羅簮纓在位
多君子側覩泰階平從容取聞暇廣筵喜合并觴行酒
無度飲至或忘形誦徳掞文言記辭屢叨名往逰隨夢
化結想空如酲再歌鹿鳴章感時懐友生豈無向來心
已矣非我情
　　　其二十八
的的露泡中天地折涓埃朝陽晞華采滅迹于蒿莱粒
粟在滄海㝠心同死灰晶光茍自畜神理洞八垓呼吸
原一氣同天可縈迴大有起纎芒金風混虚臺身局浮
休内心逐浮休開誰言方寸微世外有竒懐
　　　其二十九
山中有偉士周世寡同調人言長安樂出門向西笑流
雲眇天末浪意凌絶杪俯仰一何心身卑青天小芬芳
世可揖舒巻迹難料期我皷清風長空躡秋杳
　　　其三十
儒服世冉冉理言亦紛披躬行實不逮聲聞每過之君
子重有言入道由不欺誰云異今昨萬古誠一時
　　　其三十一
靈草偃瑶艶英葩懌春陽采采登嘉薦薰蕕表時芳所
思安可竟涉險不得將豈曰擴夙懐疇能委馨香馨香
稱世譽都冶非休祥藿靡奚足貴克念所難忘
　　　其三十二
神仙王子喬乃為人間遊緱山舉手後桑海更春秋六
合雖莽蒼卑汚足誠羞顧念浮世情累此眄睞周斯道
云可復何能為人謀
　　　其三十三
蠧幹豈獨朽華厦亦云摧巧言甘自受媒糵信難迴達
道處常變曲形遺世埃榮華桃李場青松顔色衰年貌
委時代苦心已多乖如何蹈機士冉冉在蒿萊
　　　其三十四
雞鶩無知者舉世爭辨之㝠㝠生昭昭人物起是非禽
獸有素性人心或天欺鑒燭析塵微自諒靡不私吾欲
一真贋彼棄我不違勵古以成愚封巳恒若遺何暇亹
亹仁將全矜恕慈聖哲欲如天無言行四時
　　其三十五
野鶴本智鳥投羽希自全斤斤伐根者忘已以仇愆㝠
㑹符嘉祥傾心罔幽𤣥轘轅豈象識報施非徒然
　　　其三十六
禄帛砥石器厲世磨鈍民漢髙用賢才天下歸吾仁歴
禩垂四百旋踵登異人大徳嘉永年文武開祚君後來
多雄才樹本亦已勤積寸以遺尺何由化風淳
　　　感懐(十九首/)
晨興駕言邁勞心欎以忡之子萬里道浮雲無定蹤昔
者諧心素白首委終窮風霜一失意摇落歸本藂念我
鶱飛人青雲翼㝠鴻憂端成望想山水㡬千重延頸企
九門悲嘯激流風翹思託箕潁遺音冀我同
　　　其二
迴飈振踈櫺明月當前除羅帷自飄揚夢寐誰與俱同
心負誠約晤言義不渝髙髙天路逈繁隂澤不敷逝景
浩川流枯榮遞相須駑駘非泛騖自足踐脩途
　　　其三
翼翼雙黄鵠千里一悲鳴音㝠豈不逺舉翮周八紘淫
蕩天下志匪徒謬推稱白日無雲翳揚風扇太清
　　　其四
堯髙巢許節揖以天下讓巢許亦何心矯跡成髙尚超
特發倫理道矢豈終枉至今髙風人天下不可強
　　　其五
擾擾闤中闠來往安所之側覩明君子交臂艶夸毗窮
達委命分所抱各攜持願拂衣上塵郤君相恵施拊劒
顧頽陽玉石同崦嵫駑駿爭馳騖流眄重光輝上蔡有
東門相對首陽基舉世公毁譽豈能在一時咄嗟同志
士涕泗不能揮
　　　其六
羲和無停景寸隂誠足戀任道有天和豈獨遺迍賤寥
寥百世下六籍所深眷即理窮幽討探𤣥燭微逺天道
固難知人事多懲勸劇否兆吉徴憂端倘遐遣
　　　其七
惟昔承嘉運冀獲展經緯預聆賢達風國士所倫擬竒
偉乃方薦矯迹循髙軌揮霍臨白刄摧頽秋霜裏壯齒
眷良圗英英挾雄氣鷦鵬方食潔三河梟獍峙臨路拭
浮埃彎弓不可恃白日頽西陸悲風長夜起周公入我
夢孔聖或譏理貞蔵多苦心哀竟將誰俟
　　　其八
粲粲東園樹桃李相後先秋霜草花落彼美豈専妍窮
老見鄙棄安能復少年勉力䇿勲望營營尚多愆智謀
無旋軌千嵗非偶然夸父骨已朽去日西山巔榮貴茍
可求黔婁為不賢
　　　其九
志士有同方小人茍波扇處晦非乖異求仁蹈時蹇黄
帝焦心身堯肌甚於腊許子煩一瓢天下不可易碩鼠
食我苗飢牛尚負軛熒熒雙鳴雉華采麗朝日鷦鷯巢
一枝分願得幽室任已全天性賢聖不踰閾用舍一樞
機寡昧所由適當世匪宏度負愧謂夷逸
　　　其十
勁弩常蹶張步驟射天狼天狼畏楛矢足折心摧蔵多
士毎喧沸焉能相中傷世無英雄人暴戾故有常
　　　其十一
良日登名山馳轡夸壯圗卿雲萬里外飄颻天壤俱行
子在㝠漠易軌信多途顧念懐傾側内熱自中敷虎奮
及龍驤風雲起須臾烈劒不蔵影吞舟局江湖置此臨
丘垤兀兀蓬蒿居廣宇抗宏峙比足於桑樞流覽勉夷
曠茫茫將焉如長嘯振寰區冀此心膽舒
　　　其十二
崇岡非百尺嵑􁤞出天險世路紛迂互人心利刀劒在
貴富所資處賤貧始卑一朝異顔色忠信反見疑直在
李騫期三閭且乖違昔者希嘉命欎抑在今時達理懼
盈滿掩晦昭内機良田曲蹊逕蒲稗逺勝之令名豈不
美氷炭所推移直道無茍容遺黙天下谿
　　　其十三
季葉事浮靡多岐彌搆患堯不剪茅茨禹有㫖酒歎游
術傾戰國中古法周漢皇綱振威霸王道此由亂詭時
俠烈出矢已偉雄觀潛徳登清嘉千秋一輝煥驅殄冀
宏泰歘興春花燦理勢運衰榮崇朝不終晏晷度莫踰
越自古増憤惋勿以竒齡邁迢遞豈乖串
　　　其十四
晨風鼓勁羽翩翩翔鄧林樗櫟不自賤何意託嘉禽所
託非貞榦焉得慕髙深幽芳既已渥怵惕實居心垂聲
謝君子榮險非所欽
　　　其十五
鮑叔知我者毁我三河傍三河當途人怵惕心内傷盛
徳過情譽委棄不見彰樗櫟保天年摧折者柱梁
　　　其十六
採藥蓬萊山斸地百餘尺偓佺憩倒景屑玉鍊璚液揮
手招松子安期起射的閶闔自天啓卿雲爛五色九仙
馳鸞馭俛仰躡日月足下隘寰區臨流嘯空碧納氣化
腥腐凝神于𤣥極即我舊山川披豁諒貞白浮丘顧我
笑歴示凡庸客魚目混夜光紛紜抗孤特何况天人異
勢有雲泥隔永蹈無為外𤣥化豈消息
　　　其十七
遊鯤運北溟洪波充四裔暘谷晨霞爛日出百泉沸神
仙依天棖寳玉間縹氣逍遥堪輿内金石同莖脆芒忽
達遥問既來不旋逝局此塵沙體嘐嘐誦仁義我欲因
風雨一息九萬里放神周要眇呼吸孰能制獨立𤣥㝠
中清風激天地
　　　其十八
班班衢路子亹亹窮舌端好惡屈信際縱横逞私言安
知英雄人超竒出天然歘興賔明主理諒天下先萬化
得本原一夫無飢寒進隆雍熈治退不居其賢豈事贅
朱墨掞思為世妍
　　　其十九
竒士局鄉鄙抗志周八極叱咤奔流電英風何烜赫敝
屣棄天下侯王在揮斥一説七十城笑歸雙鴻璧世殊
萬事異天道忽復易大言過夸逞浪漫無規則隘此樊
籠裏伊軋相煎迫理有浩蒙蹇飛龍蔚時澤安知來者
恃偉矣垂天翼
　　　詠史(十二首/)
儀象出心易開天肇人文厚生烹飪具禮以儷皮昏二
十五弦瑟聲諧時晏温庶物皥康哉嶷嶷徳無尊一畫
以統萬幽探萬化原先天天不違推䇿蓍龜言
　　　其二
牛首起烈山赭鞭鞭草木嗇事師有恒維時播百穀品
藥别味性利誨保生育食天子庶民重卦演成卜昭蘇
遂出息區萌達時燠恵我萬世仁澹然化隆俗
　　　其三
宛朐得寳鼎五種藝成功治氣安民生教用利不窮聖
徳美狥齊夢臣俱景從五行起消息星厯尚推崇瑞應
玉英見垂䫇迎異龍與虚合不死弓劒綴遺蹤瑄玉與
嘉牲薦饗登奮庸昌哉備制禮奕世澤休風
　　　其四
純衣冠黄收惟徳則天大飯啜土形塯茅茨椽不采善
旌謗有木天下服四罪順則安耕鑿帝力何有在禾箑
脯生厨鳯儀綿十瑞偉歟揖讓化萬世休光逮蕩蕩無
能名執中大無外
　　　其五
陶器不苦窳竹器成夀丘至徳讓不懌皇天鰥下求二
女正閫綱頑嚚致和柔五十慕父母反傲誠亦周敬敷
承五教藎臣格天休授受恢聖謨我人沐嘉猷
　　　其六
續業疾先非胼胝役心骨仁美徳不違身度聲為律沕
穆乃綱紀權衡稱以出開道決山澤給餘均食物職貢
各有常三壤賦成實孜孜在黎庶泣罪刑既恤大功訖
四海九徳甫寧一天與子啓賢重命用休匹
　　　其七
夏亡伊洛竭天棄不渝紀蛟妾告吉㓙矜驕事専質暴
民昧大難為國徇姦軌萬姓乃不堪匹夫無嗛志唯昔
走三㚇石泣泰山起喋血毒庶蕃禍淫由怨始
　　　其八
祝網既歸仁視民知治道阿衡正天下復亳申帝誥有
衆率怠惰嗷嗷不自保上帝錫湯征把鉞嚴天討徳威
定海内甚武崇王號四瀆亦已脩民居仰宏造
　　　其九
獨夫亂天事毁信崇惡機詭智足拒諫巧言能飾非天
下奉一已㓙奰日孜孜炰烋斂衆怨委棄鹿臺資七竅
哀忠良斮脛虐無遺萬民塗肝腦嗛嗛中顧私龜毛兔
亦角河竭兆其危寳玉衣自焚聰明致愚嗤
　　　其十
崇虎譖既息羑里脱樊籠茀禄懋承天駿命畀至公漢
汝逺被化虞芮質成功期頤歸善養貊矣徳音洪寰區
三有二服事禮彌恭大善徳不形典則嗣惟崇藝王積
有素錫利載周封至治穆烝哉拳拳夢飛熊
　　　其十一
芮諫卒不從榮公終得禄衛巫善監謗道路行以目侈
傲日専利發器漦出櫝流毒産褒棄荒淫軌前躅川竭
岐山崩檿弧驗箕服連㷭奉一笑遂至驪山麓失徳緒
已微東西既無續
　　　其十二
綱常挈萬代禮樂範百王道尊徳無位金口振四方明
先人紀立發後世維張不有集大成人何仰休光用行
蠻貊化退舍不民忘惟功非禹下式廓侔素皇桀紂不
我師背道棄天常徳興昭久澤暴速實自戕尊賤有述
作因之陳五章大哉善淫戒俾化與天長徽猷沐萬世
仁惠浩無疆
　　　雜言(二十首/)
流目睇逺天遥情千里外延佇豈不勞神馳與心㑹昔
我笄丱時探賾窺萬代兵爭歴年長壯節秉剛介大志
喟中乖飲和養屯昧天人理悠逺生死非芥蔕孰使確
石堅而來委氷潰屢空行不亂克已無尤懟久視諧夙
心於焉道斯在
　　　其二
髙臺翼崇漢舉首凌飛霞俯視一氣中吹嘘達羣葩自
天均所賦夷等定㢘奢我惟貴靜専安能侣紛譁順流
何滔滔渤潏激㘭凹隆殺既難平人心遂無涯吾欲一
穹下元元叶亨嘉志意倘可符誰云昧幽遐
　　　其三
尺水般微風揚波衍紋縷疎林間藂竹摵摵響秋雨曠
士懐浩蕩貞心不遑處事功與願違抱素徒延佇去鳥
度流景幽憂味酸楚孰是狎兒曹徴今邁前古癡情際
天眇空闊寄髙步願一託㝠鴻因之事鶱翥
　　　其四
南華贍文藻物我理亦齊潛真發伯陽貽毁尊仲尼衍
溢非外象寓辭益以巵至哉警聾瞽式廓和天倪孰美
達生言遂違經世私往往稽喻方啓彼癡人疑誠能越
寰象斯語徒豁而
　　　其五
班生厭書囚投筆取侯爵爰有不器才邦家膺重託稱
兵非得已教戰廣民學棄置禦亦疲殘生軫元惡維時
討不廷威柄仗掎角用武久為黷徳荄暴雄略曰我太
公望宏基肇開拓訓誓無一辭㓙器古尤薄道家期三
世繼後寖痿弱勉強責數竒稽心少仁慤
　　　其六
豪士日萬言愚夫恒一黙黙者非擬量言多累深忒聖
人育㢘簡守黒居楷則豈曰訥為愚損言將辨惑吉㓙
分靜躁喜怒徴失得孰肯友嗤嗤素皇道榛塞
　　　其七
髙天浩無涯塵世汨下土中立眇寸心測量窺萬古如
何狂馳子長物隨營騖金玉非服食浮榮事環注塊影
氣為積週迴息窮度四敘行在我陽充隂消沍達無道
雲布獨善體天寓挺挺六尺軀何能共遺腐空言豈憚
勞淬礪鑒𠂻素
　　　其八
貧者得資財裕如成富家鄰親忽貴重行路為矜誇錦
綺煖莫増珍錯飽難加以此迹炎凉世情惬豪奢有生
一形體來去理幽遐而况儔物殊凝銷似遺查孜孜闤
闠中膏火相焦煆豈不以此故嘘枯變光華人以物誘
心我惟靜澄譁茫茫撫大化有作終紛拏至人寓寥廓
曠絶超雲霞汚濁較錙銖疇能共咨嗟
　　　其九
鳴鳯既寂寞雅音世無聞啁啾百鳥羣聲入耳不分憶
我陟堯廷九章炳離文金苞凜威采百鳥仰徳尊鳯去
夢亦老仁聲心耳存菶菶梧桐枝䲭梟蔽南園囚飛與
盜啅映日相鶱翻小子謬時見老夫知不言物違時亦
異衷素向誰論
　　　其十
帝者恥秦政傳國寳秦璽桀紂職汚名淫刑後來侈三
王崇揖讓季葉安簒弑訊古朴以愚宜今美華麗遂初
既返道鑒燭乃唇齒代降偽亦滋人心異天理是今非
古情瞽惑世聾耳良史徒喧譁遺氓竟鈎餌以仁為失
道於暴斯得計周孔不復生元元長已矣
　　　其十一
悲風蕩江介客子衣裳單珠玉内自充何傷暫飢寒志
學企前喆經綸微緒端夷世拙營謀閑邪不可干出門
負氣節中道搆憂患俯仰懐匹儔吞聲納辛酸皎日麗
長空海清無波瀾坦途成踸踔中止竟良難阮生尚沈
湎陶子觴弦彈期運苟不符淵潛事龍蟠鼎鼎寰宇中
日月雙彈丸老驥萬里途力強心未殫遺黎式遂望天
道諒昭貫
　　　其十二
寒暑有代謝陵谷為變遷况此血肉軀欲期金石堅積
善既云徳侈惡豈辭愆影響媒福禍畢酧終古然丁時
動轗軻喟彼人勝天玉石蹂躪餘深衷嗟物捐大賢當
閉隔塊獨安靜便頥貞度長夜傾否乗乾旋苦節得安
行四時功巳全昭昭迅機兆吹萬登春妍相與際天定
亨衢安永年
　　　其十三
趨權如蹈火顛踣邀事功希合影爓間音威亘長空歘
焉為禍門跬步狐兔蹤達人感物變矯迹託髙風鳯鸞
何夔夔翼曠矰繳窮東湖有諸葛黨錮亦相從榜目在
君門吉人知避㓙所願保明哲危時全令終垂聲世俗
士功利謝愚蒙
　　　其十四
局局蓬室士泰然心宇寛草衣飯藜藿弦誦有餘驩貧
者性㢘靜富室尚貪殘焦燒至累心斂怨飲恨端伯陽
體無為龎子故遺安孔聖弗茍去段生遂踰垣彼富我
以仁道存斯達觀一生或不足千古横髙翰尺鷃爾何
知南圗息鵬摶
　　　其十五
一土培萬彚亭毒俱遂生深仁軄覆燾於物如無情熈
和達屯昧清肅謹嚴程少長老而死賢愚同墓塋人生
異草木恥與共衰榮百年亦何為勉樹髙世名豈較錐
刀利兀為時俗營吾將超寰宇税駕白玉京
　　　其十六
朱均稟不肖鯀子為聖人五世安可期福禍何能因至
仁如無恩至公無私親嘐嘐誦善淫達道非所云古来
唇吻際良史孰為真聖賢處難能垂鑒意已勤放士屏
形迹虚懐視無垠逍遙即理化天地具一身疇與析餘
波相従汩囂塵
　　　其十七
仁義亦有網道徳為綱維三代承搴布浩如周孔施成
湯祝亦至賢聖羅雍熈禮節實經緯恢恢天不違堯桀
異弛張有生諗何時黔黎當末世漁獵殆無遺總總入
囊括大鈞不煩期至徳在好生轘轅戴宏慈執天歸有
道提挈果誰司勗此曠蕩懐允符來者規寄言抗俗士
裂網被寛夷
　　　其十八
神龍至陽精體化司變幻舒放與天張巻蔵入無間九
淵非窟宅升降何汗漫甘澍幸沾濡人間故延盼從以
雲為類及時拯焦旱幽深嗟久蟄蛇虺則彌曼爰有東
海檄為霖迄江漢仁澤勿留延甦枯已稽緩雲霓慰企
望翕歘聳竒觀何必訝崢嶸生生拔塗炭
　　　其十九
夏周天雨金吳漢雨穀錫蒼昊理有知黎民濟饑迫貧
哉翁仲孺十斛已豐積孰謂不干天茫茫歸有徳柰何
劇凍餒覆戴為閉隔造化終芒昧不仁乖隱惻至此果
無知杞人重憂忒善淫昭感格何以致深阨徒欲叩九
門至公窮詰責好生均化育仁惠司衛翼真宰果誰為
毋庸曠天職
　　　其二十
三才位得中五常無愧怍鼎鼎握乾文動亨靜貞固㓜
稽天人學至理豁聾瞽此焉非致格象緯徒呈露川竭
山亦崩三辰行失序兵荒至殰殈天地竟乖措我獨致
泰康何能自安處周孔不可作塵迷孰為悟彭耼信竒
夀閲歴異前古物理已難齊駕言事輕舉
　　　擬古(十首/)
北風吹行雲飄颻南飛翔參辰何歴歴招揺明月光欎
悒達長夜沈吟憂内傷行雲不為霖斷絶我中腸
　　　其二
徒步上太行山深道里逺不念行者苦但傷白日晚谿
谷多氷雪虎狼卧荒陂延頸望所思迷惑失所之感歎
臨中路囘顧盼平原欲御泠然風飛墮所思前
　　　其三
驅車出東門揮涕臨長河徘徊理舟檝逺身寄風波所
遇非同心人各尚偏頗在貴矜苦辛勢屈理無訛桃李
有本性松柏託山阿誰能逃真情轗軻亂天和與君結
厚愛去日恒苦多抱寂不同聲維懐諒匪他松柏質靈
夀百歳欲如何
　　　其四
良時不再至相見愁苦辛執手臨衢路冉冉見行人去
者何草草來者日繽紛貧賤不自保富貴易情親忍作
膠投漆已復海塵雲雲泥各異勢邈若隔越秦子豈羨
管鮑百年猶重陳
　　　其五
君子克終令小人貴一義邵生𤓰田中遺榮在鋤理昔
者為人羨今者固如此進退當及時毋貽富貴累人生
有得意何用顧彫瘁願得早旋歸安命寄一世毋為牽
所思憂患強蒙蔽
　　　其六
駑駘乏駕馭委置亦在廏履歴尋常路隨意飽蒭豆良
馬食盡粟花韉被文繡馳驅日千里汗血亦已久拙逸
巧常勞美薄見蠢厚人生極外寵而不眷内守胡為寳
金玉照耀使傾覆樗櫟非良材山林永年夀
　　　其七
日暮涼風起流雲激曽隂庭柯委緑葉藂篁飄商音志
士惜寸晷感時良苦心盛年徒激烈坐恐二毛侵榮名
與茍利古來爭至今將子營世勲寵辱念幽深守道不
封巳艱難豁胸襟君亮執宏度齟齬豈嬰忱努力致經
綸毋以不克任
　　　其八
今日非昨日慷慨負憂患問子何所懐聆子心欲言聞
有墨胎子抗節首陽山將醜天下士臣周義無餐君受
雖淫昏民人不干天衆人徒悠悠時徳以仇愆大義炳
日月投軀任獨難斯人久已没髙風世凜然我願陟幽
遐登山越山顛引領弔遺跡返古冀昭宣
　　　其九
嚴風斷枯草去去何足道飄零不自知榮盛苦獨好故
人日衰蹇新人相照耀貧老無依棲黄金惜年少北邙
多丘壠荒途荆棘蕃子孫不之識問是何人墳生死有
常理豈能逃聖賢但恨去日逺奄忽遂飈塵
　　　其十
戚戚何所懐達人在大觀盛名為世寳令徳藹辭言生
當以適意既死委道存陳力昧其常何能自棄捐緑草
被春華芬芳相鮮新披拂臨衢路葉葉如可紉傷彼蕙
蘭花同生雜埃塵薦馨豈獨好願託清水渾培植固有
常去草以除根
　　　曽易山居五詠(五首/)
　　　　白石山
太古一片雪飛來成九龍天空不敢鑿萬仞裂芙蓉芙
蓉峙瑶柱碎玉粲可數堯舜登郊廟拊擊百獸舞月落
洞庭波霞光入秋曙歌徹飰牛人熬熬鼎鐺煮
　　　　中流井
汲水采月華探穴得蛟井百鍊蒼龍筋璚枝結脩綆銅
瓶一失手環鳯不見影拭淚照寒泉清心挹朝暝
　　　　古樓基
咸陽一炬火宫殿逐煙消得似林泉客故址碧山遥碧
山紅日曉雲水空江杳古樹撼秋風彷彿髙樓杪髙樓
昔突兀舉手接中台坐客三千人浩嘯如喧雷萬事夢
幻間笑談成土灰長歌文物地去薙北山萊
　　　　飲馬橋
長虹不經天飲水落幽磵至今榑桑雲旭日相煥爛流
風響中外天籟激吹萬枕石横髙秋悠然卧長坂驊騮
昔在野玉勒軛不挽俯飲碧潭波龍文五花粲幽隂風
雨地想像起流眄七月烏鵲來天河共清淺
　　　　三孫樟
潛蛟漏大網遺形老樹雄批鱗拾蜕骨觸目訝腥風落
落聳髙柯紫翠相蔚重不登將軍傳何恥大夫封深根
託厚土烈氣挟蒼穹靈物有化遷南平感神龍休光澤
奕世天地保終窮
　　　效古(二首/)
身如東海山日出被光華誰能長夜裏埃霧相邀遮濯
濯榑桑枝浮廣毓朝霞朝霞蔽昏雨連隂交沮洳潤澤
不周物何如一坏土
　　　其二
自為蕩子妻身是良家婦蕩子事萬里縦横窮幽討㑹
促别日長非恨相抛早恩義在人心窮達安足道况未
居貧賤心親情不衰黄金舊釵釧長日市餔糜留得形
容在當見歸来時
　　　劉紹山居十詠(十首/)
　　　　柿林
月白霜花濃青天紫雲起連林三百株錦障四十里天
然吐竒粲豈假粉黛貴燠此丹霞藪終年擅七美廣文
惜落葉萬斛書漢隸頗怪不出山多為勝槩累
　　　　蕉磵
雲巻緑玉函東皇閟丹經泠風時一展葉葉開天青下
有暘谷波上激天籟鳴披函玩膏液神龍躍其清飛火
鍊金鼎還泉漱瑶英雲卧䕃緑髮清心仰天行芳緘不
動色巻奉兹山靈但恐緱嶺鶴衝之上紫京
　　　　仙臺山
仙臺何穹窿蔚當霄漢表二儀割天險恥接羣峰小滄
溟環其左華嶽備列曜虎嘯風出林鯤化雲起沼煙蘿
秋可掬璧月夜還照山人茅宇深罷瑟發清嘯濯塵坐
磐石習靜窮要眇兹山與憑陵氣岸成二妙吾知雙龍
物穢迹沈光耀烈氣不上騰張公復何誚
　　　　蓮橋
十里紅雪香流虹來飲水溪光醉心目枕石眠不起恍
疑天台路霞散石梁綺路出鏡湖秋分明若耶似
　　　　石泉庵
佛法如止水以淨悉諸根道人湛虚照結屋俯清源燭
燭摩尼珠能澄濁水渾如筏渡彼岸水行龍力勤觀相
印朗月見影了無痕世學昧此理此理世罕聞鄰山龎
居士可以喻吾言
　　　　慧月寺
逺公結蓮社康樂愛名山觀空知佛性歴刼洞人寰般
若微塵大須彌粒粟慳千蓮出火底一葦渡波間苦海
旃檀閣虚舟明月環梵煙金殿古花雨白樓斑得句従
隣近投書憶大還來題鸚塔偈笑别虎溪灣勝概文章
在禪心日月閒好因清淨域了悟死生闗
　　　　瓦窑峯
槖籥鼓形兆羣動皆森羅滄桑理更變否泰無乖譌山
嶽在天地洪鑪查滓多人眇海中塵元氣克負何浩然
遂所養鼎鼎居天和用能充六合巻不局隈阿芻狗昧
前度宇宙則何頗哲人懋貞節危迹混其波靜性安吾
仁道存心匪他眼中對崒嵂胸次盪煩痾鍛鍊我英氣
陶冶使盈科非必事清玩探竒聆笑歌誠願宏偉度勗
徳保瑶瑳鐫辭有昆刀萬紀庶不磨
　　　　興雲嶠
虹光石磴曉黛峭空崕淨飛龍蟠古根神動如見影乾
元握機化天人兆𤣥文珪璋羅前星川嶽遥吐吞萃靈
𦙍碩徳閟精啓偉人奮激風雲氣超越忠孝門天樞裂
管轄大經洊違戾聖道與時闢上智韜㝠翳潛幽遂遯
頥堅髙屹相峙九門風浩浩崢嶸深窟底神變感無方
多自池中起
　　　　桃花泉
自别劉郎後鉛華棄不收臙脂三百斛亂㸃碧波流照
日霞光爛啼風淚血稠愁心寄春色漂蕩曲江頭
　　　　鳯仙坡
吹笙望碧海徙倚巻石間桂女紅玉頬雲中雙綵鸞排
風下層霄翊衛停霞幡南極一古老龎眉如雪皤擊節
諧宫徴流聲響空山王喬謝律度正容來聽觀鈞天欲
備薦風雅傷凋殘知音天上少莫道世人難曲罷登螭
駕無倪以盤桓
　　　有感(三首/)
宋人不識玉至寳竒燕石乃笑卞和愚哀哀負刑阨多
見嫉邪者羣邪乗奸慝齊聲指佞人世爾乖辨惑帝舜
友傲象士師謝盜跖賢聖天倫際判然不踰閾俯仰無
愧怍孰為名玷實聖道大坦夷名言日昭晰
　　　其二
燕人少作客老歸不識鄉過晉誤形似血泣廬塚荒一
朝達故墟悲盡更無傷嬪婦慟前夫來者誣其聲誠負
金石心豈有後來情親疎跡既亂真贋世難明斯言傳
千載周孔當復生
　　　其三
海鳥避風濤安得饗非禮小物去就輕髙飛擇所止燕
雀企遐慕䲭梟兀而峙貽笑魯展禽垂涎太牢味事多
輕致重理有譽成毁不見鄒孟軻泣下心如水
　　　奉寄黄編脩肅
楚楚清夢闌晨月燭我帷起坐瞻華宇繁星粲以輝所
思竟長夜室空終不歸及此忘朝夕為復夜何其君亮
蓄貞榦不顧兄弟私願為雙鳴雉五采麗天飛
　　　曉立
在山日苦長在市日苦短蹊險水流急溪平山流緩靜
中涵羣動萬理歸一貫驟雨漲百川入海略不滿參横
月過畢半落夜當半野曠天風清立待東方旦
　　　在海上作
扶桑升朝暉海水深波瀾坤維儼靈軸乾象耀浮寰一
氣混元化二儀相轘轅百體本巨微生類始頗偏人生
無賢愚舒巻信有然何者齊彭殤萬世俱摧殘鷦鷯以
微免吞舟保巨完潛澤所不容不在潛澤間
　　　澹泊齋詩
解我彭澤綬歸條成都桑功名諒有素苦節保貞蔵芄
蘭生中沚幽夢結春芳薦馨不同時藿靡竟夭常軒榮
邈若遺立志懼弗莊佩服哲人訓逍遙時景光
　　　詠史
尺音有重根腐新有餘輝誰是悲鄉土棄置草間啼蘇
季百金盡還家恥嫂妻一朝冀榮寵出口保安危富貴
不役人兒女自奔馳何言况草木及時遂華滋客子常
畏人途路有相知
　　　擬明月何皎皎
明月何皎皎列宿縦復横延襟坐華軒泫彼秋露零矯
首俯流景浩嘯激凄清迴瞻嶧嶽礪左顧黄河縈素心
邈千古悲歌雄劒鳴何得同志士指㸃向青㝠御風凌
八表歡笑極中京永願匪易惬壯懐空自憑
　　　崑人辭
客行無停櫂言念道里違憩息棠隂下聽彼崑人辭新
官雖云好終是少相知舊官不可師我里日已疲昔采
桑樹葉今攀桑樹枝今日獄訟理昨日獄訟稀公庭髙
且逺所思諒何依俛首東南城使星徒參差
　　　空山茅屋詩(為何伯明賦/)
弱齡局世患習靜窮山隂放神八極外萃此虚堂深伊
古達世士抗志青霄岑巻舒景元化事功所克任歘興
有明運獨善豈初心抱膝非茍蔵何傷梁父吟清泉足
洗耳磐石坐弦琴道引牛車駕隴避鶴書尋倘瞻芒碭
氣不得謝投簮
　　　古意
妾身當何許君来相爾汝煩憂在胸懐轉厭聞笑語妾
面芙容紅妾心蓮菂苦蓮菂苦心盡芙容守紅死不學
鴛鴦棲亦化蝴蝶舞
　　　樹中草
微根拔下土賦質寄髙枝懋洽陽和徳恩榮雨露私承
條交緑潤並色奪青輝繁隂分雪積強榦障炎威風搖
知雀過葉落畏鴉飛被蒙翳護情矯抗中立姿願宏千
嵗久結託百年期厚徳良有懐深根死不移
　　　自勵(二首/)
但見日日夜倐焉冬復春賢愚一逆旅萬有終埃塵少
壯志經濟為邦心不泯勇行成齟齬恍若墮重淵道徳
弛英芒乖違千古人中途喜王霸達道求諸身何言事
狡獪韞匵全天真知非未五十恵澤謝八垠至徳各勉
旃綿綿安世仁
　　　其二
輪蹄激塵土青天起埃霧来去不可留日日朝成暮少
年忽老醜耆舊漸物故借問疇能然烏兔無停度英雄
暴威武曠士守冲素覺悟哂愚迷聚散均迷悟聖賢誠
有道遷化歸何所理運本自然希君早囘顧
　　　贈劉紹陳介程源
至寳任天棄奪天阨反深舉世笑愚人孰撫卞和心自
有燕石来碔砆不光輝塗朱覆以墨轉覺朱無色穢富
恥貧士讒毁成其徳賤交吹毫毛井井中私億聖賢求
同理流俗計汚隆因笑夷叔狂甘死戴昏庸義有重山
嶽性命毫髮中委身以成仁萬古蹈遐蹤
　　　答劉紹(四首/)
　　僕前以詩贈劉紹陳介程源紹獨不取詩之意因
　　勉答二章今附于此僕復以四章答之
　大器貴深蔵藴真匪求售三獻事可羞刖身竟何咎
　紛吾迫世網往者負深疚坎止斯見㡬悔尤詔前受
　凄其盼夷叔今古道容謬千駟未足誇食薇詎攘訽
　所悲同轍鮒濡沬感深舊堅白不可緇含章託坤厚
　　　又
　跖蹻負浮榮孔顔致深阨福善理有違昊穹意難測
　羈艱昧前算處賤同偪側蒿目虞世情殷憂浩中積
　非無凌摩志日暮還斂翼在野蔚羅張誰能中鉤弋
　英賢昔轗軻貞遯介如石猶有鹿門期希君恒守黙
卞和事三獻孰恥顧一身舉世惑大寳刖足豈傷仁亹
亹夸毗子英英負世珍求售咥不逮隕身良有因富貴
或擬倫節義私屈信大寳一失所因之斁彛倫矢哉甘
戮辱迷誤遂知津所以誅心源負愧多古人
　　　其二
君臣道已喪夷叔表中興亘古髙其人綱常所由徴宣
尼聖之時激揚於濁清列聖各有方易軌不殊行異端
絶潢港寥寥以謬稱至人驅衆疑析理存大經
　　　其三
聖賢任天道致阨故恒深跖蹻鼓邪行汚昧已力任梟
鳯非倫方福善禍終淫前籌信天啓茂徳日居心固窮
道未賤君子豈嬰忱
　　　其四
美女事寒夫身為貧家妻百嵗同生死天常義無違貧
家日淪替飢寒切膚肌美女舍之去自言幸見㡬人情
雖賤惡故無偪側為志士避世艱如何當見危
　　　劉紹宅刻竹
旭日隕朝露孤芳挺修楨泠風沸天籟偃羽助金聲惟
彼青雲士虚心事友朋㝠棲奮逸想苦節道彌貞千秋
勗雅操徴徳以崇名表榦克端直繁實諒敷榮綿綿相
照灼顧盼道所膺洗拂九霄上知時来鳯鳴
　　　畫菜(為曹銘翁賦/)
太牢尚甘肥至味澹以醇達士飲天和養頥貴葆真膏
粱薄滋味不使口累身不見啖氷蘗勵志以成仁畫圗
逼爽脆老圃有餘春願一驅腥腐彌甦肉食人
　　　題歸山巻子
蔑俗薄功利束書歸舊山羊腸天坦夷比足世路艱蹇
子越時網倦翼尚知還疲驢愧駿驥猶可代躋攀山闊
煙霧稠如凌青㝠間雲梯一萬丈舉手傍天闗拂我三
珠樹秋花正斑斑徒侣希世儔羣儕美令顔泠風挹仙
氣内視有餘閒返真吾廬下始慨昔非難
　　　樂善齋詩(為周季持作/)
哲人循天性棲息有餘安日居月云積達道本夷寛動
止仰明訓幽憂無異干徳心逸日休在已良足驩雲行
布時雨乾健侔天觀蔚爾澤四周闓舒企宏端巻蔵杳
滅迹深窟或龍蟠用舍所攸宜及時則大般怡愉順我
適矩度何疑難卓哉勗前脩勉力誠未殫
　　　胡永年兄弟石莊八詠(八首/)
　　　　固陂九曲
疏鑿道江海衍溢入陂渠溥澤均霖雨小施溉菑畬神
功被萬物退舍用還舒九淵法脩觀南溟化遊魚𤣥感
無小大飛鳶戾蒼虚碩徳一流暢千載固陂如
　　　　響石曽標
混沌裂元氣萃華𦙍剛瓊泠風排四表金玉韻秋清拂
此蔚藍色湛之太虚聲龍騰因掛影鳯翥或諧鳴山雖
緣地秀地固假人靈濯濯紫荆株灑灑黄金莖升曦相
照耀竒采煥交并君子介遐祉石年與天傾
　　　　永興鍾梵
鮑照在山澤幽居隣湯休髙談超物表脱略事天遊常
以金縷偶敷言寳華樓大地徹風輪若海纜虚舟越彼
人我境九十一刼周鮑公遥領悟緘黙晦所投宴坐薝
蔔林㝠㝠思葉秋佛來魔亦去客往主不留智寳已具
足色身寄蜉蝣永願棲大乗觀化登名流毋以一木桮
凌河渡滄洲
　　　　古印雲舂
山水亦機括因之功利生真端任理路闗鍵合天成動
以勢使導靜為物批嬰自非𤣥象運孰挽天瓢傾吾宗
世文印在在光儀刑含星出坱圠石氣秋威稜衍拔相
主客奔衝實憑陵微波遥黛色絶谷應虚聲朝旭承碧
霞雲錦眩空青披賞惬貞素喧紛融性靈山外非無響
囂囂人力營
　　　　湖墟嵐彩
曙色靄六合空濛切朝光山人早集市如在紫翠鄉暘
雨無愆期三農藉時康秋登既慰意耕絍亦有方咫尺
接城府終年坐相望贏餘兩貿易匱乏各充將聞道長
安市金門白玉堂我屋補薜蘿楚雲棲中梁聞道王侯
第綺食錯珠漿我有平皋水清池薦嘉魴寒不厭縞素
飢不絶餱糧生無豪貴夢安分乃天常獨羨南飛雁髙
視蔚羅張
　　　　流月虹橋
飛虹跨瑶磵縹氣拂天起金波漾空潭碧落如秋水風
行鏡花亂玉瀉菱光碎虚冏冀澄清神臨宛如對
　　　　棗嶺樵腔
纂纂横林樹商聲起樵人南山日在眼白石調悲辛絲
管雜紛韻荒淫信殊倫參差激吹萬流響發天真灌木
嘯烈秋萬籟傷形神寥寥徽音異希古踵清塵倘逢堯
舜禪此曲豈重陳
　　　　雙溪磐石
吕望得賔師嚴光避臣服共守磐石心俱把淇園竹釣
竿何嫋嫋芳餌且肥鮮長絲非挽俗直道尚鈎賢石流
何齒齒潛波緑雲起清濯漁父纓淨洗巢由耳達道志
天下山樊知坎止隱顯古何心悠悠雙溪水
　　　艮岑菴詩
堯以天下讓巢由之河濵跡隱道彌著求仁斯得仁龍
驤迅逸翥蠖屈求其伸所貴委虚尚名卑實為賔至今
江海間畫圗識潛淪黄子慨英誼正焉意忠勤衆見亦
云非鼎鑊無全民寥寥太古情卓絶志不羣展巻清秋
杪長歌當八垠
　　　題畫
夷逸非朝市山水擬蓬壺金銀初識氣鯤鯨猶學魚緑
逕通華館清闌傍石渠排林疑碍日濺瀑不成珠晦迹
嘉肥遯壯節介貞居磻溪本坐石圯橋或遺書曳杖將
何見候氣啓天圗
　　　種菊軒
解綬去彭澤養疴向東籬團團清秋露湛我黄花枝擷
英飲膏泉益志登期頥花木以人貴擅名隱逸宜倪君
仁者夀愛物誠不疑矯矯懐古情抱此貞獨姿名花七
十二苦口清心脾介夀邁前條世澤及物私偉矣勗繁
祉千秋表貞期
　　　雪漁
吕望干王輔嚴光髙友道共此嵗寒心同功不同操窮
隂迫天暮華鄂亂飛皓不易餌物心得之彌草草吾聞
釣賢者直取無曲抱異此斂蔵時暴軀以佁好希賢果
何尚事功匪人造出不枉途曲處既避名盜于理有可
徴斯言儻綏勞
　　　題畫
陶唐民熈熈帝則不識知惟此箕潁客天下邈如遺遺
身在江海擊檝風雲隨漁鈎非餌賢直道取不疑姜尚
干西伯范蠡薄君私絢已有中道嚴陵為得之豈必煦
煦仁超然陟髙危何似異形迹枉道達先㡬出處志不
侔矢心毋自欺壯懐麗鸞鶴飄颻横天霓寄言垂綸者
髙風恒若斯
　　　雙谿佳士詩
雄山峙飛壁環以雙溪流中有遯世士探竒迹㝠捜山
川惬素尚城闕希同儔緇塵涴素服白眼偶來游玩景
隱顯間放情八極周日暮睇故園囘岡沿近丘塵纓思
一濯跬步林泉幽豈曰曠流覽豁然清殷憂巻舒合天
隨匪躬道不侔烏喙日已逺安事五湖舟
　　　楊國順先生畫像
伊昔當明運矯矯人中龍卓犖志不羣青天貫長虹達
人識時變身與道汚隆弓刀正旁午斂迹如旋蓬以我
風雲氣蟄之掌握中歸休故山陽邈若遺世蹤坐致渭
川漁言尋黄綺翁姬昌叶吉占久矣俟清風
　　　金谷園圗(楊周卿畫/)
列棟煥金碧鱗甍儗天居層樓何巍巍覆此萬斛珠伊
晉厄陽九哲人遘危塗豪奢稱敵國氷解理無渝萬金
增買死寸土不掩膚何必一榻安千椽為人娱楊君懲
世者告誡以為圗
　　　送楊周卿歸故里
雲卧愛丘壑㝠棲此山隂因之紫霞想俛首故山岑故
山楚東曲清池俯喬林忽忽桑梓夢如聆猿鶴音𤣥壺
不縮地乃致山陽吟澹墨麗形肖飛神宛如臨圗以惬
貞素詩以曠幽尋浩歌待明時當君諧夙心
　　　㑹稽夏衍宜陽八詠(八首/)
　　　　經畬堂
太極判羲畫執中啓堯咨列聖垂教言典墳萬世師言
以立人紀理用綱天維緒餘遺土苴文章觀設施簡冊
炳日星丘索範模規空言繪行事先哲豈吾欺力學廸
前條寸晷猶可追三年曰成效蕪穢已伐治登堂仰聖
訓勗此天陳辭
　　　　碩果軒
萬物遂時養實充生意敷君子復正道徳為民所輿冠
毁裳亦裂剥極理既舒乾健無間息翕然返厥初將非
兆機括厚積恢逺模名軒識深義行矣盼良圖
　　　　垂綸磯(為嚴公逺作/)
清風嚴陵瀨鑿鑿白石磯方乗我賔僚爵禄亦已微先
民確直道貧賤不去之至今麟鳯姿髙光邈難羈西流
晝達夜魚變學龍飛念彼垂綸人磐石屹不移坐觀成
陳迹俯仰忽如遺寄言寥廓者澹蕩滄洲期
　　　　大迂墩
至言似濶畧至理罙超特矯迹同汚曲巧諛為徳賊古
誼尚孤抗人情悦顔色誰云背時好彼棄此獨得丘垤
傲睨物磊磈與世隔因之翹企情乃眷疎慵客紛妍恥
抱拙擁腫疇能測苦節嘉遯頥千秋諒貞白
　　　　麗澤池
道徳貴涵濡利濟兼天下養容功浸潤均波及物者猗
惟抗志士守株甘在野同氣不孤鄰淬礪于時暇發蹤
宜有素功用壯揮咤期運期迅符黔黎亟霑灑
　　　　鳴琴丘
熒熒枯桐枝絙以朱絲弦秦筝奪素澹雅韻久莫宣金
徽滅光采試拂龍唇圓古来有貞操彈向薫風前一倡
無再和諧聲徒自妍不辭今絶響恐墜昔所傳引領睇
㝠鴻南雲際髙天心心託泠風碧落不可援緬懐丘壑
誼交石弄清泉長嘯謝華袞山林期永年
　　　　容膝
聖席不暇暖賢室掩榛荆錦繡終被體華居非養榮天
地一罏冶品彚陶含靈山川布帷薄日月昭文明烈風
扇枯條樞牖障頽傾衡茅蔽凌爍自足謝厦成居安一
榻廣任道坐無營孰謂天下理毫芒違此庭
　　　　林水
旭日標海嶠林泉切朝紅堪輿竭萬象落我杯水中晨
起御旦氣憑髙挹青空放浪稽古懐蔚為經天虹大塊
合噫咽流波西北充撫運慨神化養直守屯蒙途路何
嘻嘻玩芳安所同余意在塵外去來彼閬風
　　　隱居圖
神堯有至徳巢許遂孤髙揖以天下讓去之如委毛衆
人何囂囂逸徳彼終操至今山澤士矯節託蓬蒿頥遯
固貞吉潛光事天遨耕釣我所安吾廬緬江皋相從有
歸人五湖櫂輕舠握手話穹壤延襟息塵勞樂天以永
世千古藉薫陶
　　　示同難(二首/)
白鶴何嗷嗷遺侣羣胡雁飲亦共清泚飛亦振霄漢路
逢王子晉矯手緱山畔一舉凌九皋再翔俯日觀仙物
終騰邁九靈每淆亂垂聲謝同義毛質已殊判
　　　其二
翩翩雲中雀嘖嘖麗重霄小物易髙鶱憑空睨鷹鵰剛
風播九有薄翮不崇朝上辭搏擊禍下值虞羅邀昇髙
志恒溢禍淫由自招持盈有介士林藪羨鷦鷯
　　　刑柄
刑柄一頑獷扑教勵㢘恥於情無可矜先王非得已大
禹泣下車堯舜民心已海枯石亦爛候不逢其世先哲
傷季時謀心人自愧枉枉直其直為敢劇如此不聞枉
其直棄置於無地耳目忍及之而况躬臨涖何以言蚩
蚩古道心如水
　　　清風亭詩(為鄧彦誠賦/)
道在心適安身閒景逾受孤亭納虚冏六合屹曽阜衆
人瞻泰宇我不恥華構俯視浮雲生斯須變蒼狗卓哉
雲林彦龍卧亦蒙垢一返南陽廬韜光閟天牖端倪此
終志百鍊當摩蹂杜徳固有機申章藉坤厚
　　　送宋都事之河南省幕
小邑失賢佐雄藩屬英才偉哉中原器功自咸寧来天
道聿更化謀謨克幽諧惟難在贊理宋子鍾輿懐擴以
一方澤屏翰敷春荄熈和叶嘉猷洗拂薙草萊禆化廣
遐邇豈獨河南該行矣勉青年鵬摶凌九垓
　　　奉和劉二紹見寄秋懐之什(二首/)
四澤被重隂羣芳播蕃結潢汙濯霖潦江海逾通越朔
風號外野來雁初悲切塵匣閟純鈎千秋玉花熱清霜
逐流景常恐飄華髮靡靡萬古愁南天耿秋月釃君酒
亦醉服君徳彌潔猶有慰羈孤鍾鏞為予發
　　　其二
卧痾煩幖帙攬衣起弦琴慨彼古哲人危言豈傷今至
徳諒遐曠南薫嗟陸沈泠風拂朱絲朗月為知音霜露
泫時再羈人將苦心平原落木下灝爽澄秋隂羽鎩孰
興眸鷦鷯克幽尋莊夢囿成算杞憂非己任長嘯舒憤
衷逍遥肆冲襟壺觴藉儔侣不醉復同斟
　　　煮石窩詩(為道士陳虚中賦/)
元氣運槖籥乾坤為鼎鐺開明陶萬類金石融光晶却
老助脂髓還元得長生至今延外景禆道蒙常經龍虎
相埏埴天和内交清囘風洞九有保合一我靈朗朗混
自然無為人自寧閴寥太虚象湛冏何泠泠
　　　方壺吞吐雲夢圗(為劉二紹賦/)
天地一俯仰有形具吾中驅之布海嶽納則包鴻蒙浩
氣溢八垠浮寰融化工巻舒事在我至道豈汚隆偉造
廓神設括嚢非外容恢圗卑贊育冲抱懌屯蒙徹迹飲
太和澄心一醇空茫茫剛風外槖籥以還終
　　　方壺雨後青山圗(為劉二紹賦/)
磊磈在胸中天瓢洗空翠祥風淨六合運廓大無外遐
峙仰英芒貞剛礪竒瑰堪輿安覆燾日月任顯晦形肖
幻天設混成稟神萃壺子仙者流迹我乾坤蜕
　　　陳懐簡劉二紹
薄徳累虚名自反安直道踐艱知逆順冒恥成醜老撫
膺有夙願不昧惟時悼日月信昭明羈違亦枯槁髙堂
垂白髮弱女離襁褓誰能客彌年觸此嬰煩抱摧頽動
履拙迂忤鍾天造貴富不可求泰然從吾好息庇四逾
月沈痾迹如掃沐徳薫教言掞文煥聲藻多君懋古節
金玉堅相保努力振儒風宏綱布穹昊
　　　戴孝子詩
綱常分内事彌重者君親家國有不幸炳焉忠孝人如
何百世下徳譽乃諄諄勵此梟獍徒庶㡬薄俗敦
　　　遊百法寺懐香峪主者喬允澤
磵峻流益急路險山始竒徒躭眼中趣豈覺步履危豁
然逺平原始訝來逕微平生山水志道逺足力疲稍息
百法林洗心澄江湄釋褐了無言懐賢如可期素聞薄
簪組幸可謝塵羈林下閒居意惟應靜者知
　　　魚藻圗(為官得名賦/)
南溟富天藻皷翼運遊鯤一息掩芒忽搏擊浩八垠穹
壤局其卑摩空儕鳯羣斥鷃與鷦鷯貽笑腐草根孰侔
超物志恥彼洋洋人寄言髙世才千秋揖芳芬
　　　題米元暉萬里意(為葛彦誠賦/)
流目浩八極長江際青空遊鯤方運化震蕩顧盼中大
塊何茫茫百脈本源同日月彈丸内經天西復東浮寰
豈無垠一息以知窮笑指虚舟客披圗灑泠風
　　　為劉俊民鎮撫賦蘭室詩
志士確貞操同心藹芳言靈均世已逺九畹秋霜繁託
根君子庭聨芳燠朝暾氣物以類感薰蕕齊化原有徳
此有鄰天和煦春温文修武亦備仁至道彌敦勗哉定
王胄餘慶在賢門奕葉表千祀矢言並清芬
　　　荅霍共辰見寄
青空奮鵰鶚快此搏擊能毛血灑江漢赭雲為之興鵬
飛息南運飄爍無所憑往窒止亦艱剛風浩難乗希有
鎩勁翮顧軀内若崩同類感愆尤鴻濛適相仍氛埃幸
倐忽簸激尚泓澄終共翔寥廓清揚傷沸騰
　　　四時(四首/)
投跡泉石間怡情事虚曠和風藹庭宇弦琴發清響青
陽暢萌達萬物日滋長膴此生物仁倫儕迹幽賞閒居
永年夀安阜遂時養山水有知音滄洲緬遐想
　　　其二
炎天日益長我屋青山下松濤隂籟沸飛瀑交湍瀉掃
逕延親友棋枰坐清野永晝無雜言機深敵彌寡塵勞
願屏息心手乗閒暇勝負意俱忘傍觀奚足訝
　　　其三
金風蕩囂暑髙天散餘凉樓居愛清爽良友来何方牙
籖榜羣帙肄習登時良至理何昭昭稽覈窮干霜蔚為
命世賢道統紹羲皇餘波禆聖化皥皥斯民康
　　　其四
繁隂沍凄洌九野天一色伏檻睇逺山瑶華灑虚白至
陽㝠物化羣動根無極開端兆方来轘轅循軌則展圖
契周子設象明羲畫太古畫如何鴻蒙非象識
　　　山隂興
西野皓積雪故人清賞違扁舟泛明月聚首良可期浩
有握手志而無覿面私情深豈憚逺情盡返不疑往復
成吾趣何必待渠知晉人事脱略風致畫圗宜志士勗
前脩何言清曠為
　　　顧定之竹石圖(為趙文諒賦/)
緑竹生秋隂拳石通雲氣瀟灑畫圗中一片江南意穆
如當九夏四座凉飇起寫者野王孫寳之宋公子
　　　方壺聳壑昂霄圗(為海百川賦/)
出門見竒石舉首日月蔽砥柱屹中天孤髙障元氣膏
泉潏成澤伏蜃下窮底露夕散凉颸秋芳藹藂桂山樊
容偃蹇浩素澄涯涘潛徳貴頥貞達人知坎止
　　　次韻鄧子方真人述懐之作(六首/)
曠士謝塵樊鄙夫瞇時網巻舒分靜躁適意優得喪遺
珠今何在千古較象罔膏火以明焚風泉假空響誰能
廓靈府古道緬夷蕩
　　　其二
遊鯤方息運斥鷃遂貽誚去取相是非抱熏自焚燎殊
塗登正軌萬轍遵一妙至道契忘忘漆園有同調
　　　其三
和氏不自惜乃寳希世珍舉世惑耳目疇能識仁人知
言諒有以觀水必遡源東湖候諸葛明哲可評論
　　　其四
流年撫穉老憑化觀始終珠玉矧自懐逍遥適微躬萬
物不異我陶然藹吾中誠能造要眇未敢辭道窮
　　　其五
振衣步空庭涼月耿窻户單居澹無營飲水味甘露壯
心委時邁一志確純素有道居靜専何傷業遲暮
　　　其六
止水見毫髮秋霜雙鬢侵欎然思古人愧獨非我心體
受安定分歸全思大任終當勗遐祉千載擴冲襟
　
　
　
　元音遺響巻一
欽定四庫全書
　元音遺響巻二　　　　　　元　胡布　撰
　　五言古詩
　　　周秀才楨入閩采詩
大雅三百篇詩亡千載下蘇李泄其淳曹王綺其亞六
朝相侈靡鏗遜諧音聲唐始鳴清新李杜乃恢宏下逮
末世才浮華虧理質豔冶風月間鄙俚寡聲律鐘鏞久
絶響瓦缶暢紛披雕琢掩神明舉世尚然非喧闐起好
惡摸倣牽緒餘糟粕益縈纒駁雜昧専途君子悼世降
詩廢理隨湮不有闗禮化曷得較情真眷言觀世風無
為擬纎郁尚録七哀辭因之四愁曲聖哲存鄭衛返古
勵澆漓鼓刀叩角語不得獨棄之子行保明哲履視勿
傷殘八閩多霧雨杯酒以加餐丈夫局空堂天下終環
軌異俗有所尚尤宜陳厥始髙志古人行力求古人心
行當萬里外洗耳治平音
　　　與劉紹論詩文作
黄口至白髮鼎鼎鳴文章嘐嘐古之人濡沫粃與糠既
無卓爾見難局升斗量披竊月露餘已如風雲翔翹首
故踧踖穉辭聲老蒼識每下萬人足未踰一邦師學無
從來反規以求方留難譏苦澁陳腐始馨香烈烈三百
篇王風肇鴻龎五言起漢魏已泄大雅莊文字炳秦漢
六代弊流唐對偶一相諧理趣因隨亡况事尖麗間委
曲叶宫商言新意不續道失語徒狂樸素輕典刑巧薄
髙飛揚稍無效顰恥安受時譽光我欲竟此曲此曲悲
且長枉君陳矢辭端謁世儒行
　　　友竹張神童歸林之軒
緑雲藹千畝緑玉灑寒梢苦節承孤幹虚心納故交神
鳯酌清醴葳𬎼紫金苞珠實為其食瑤林為其巢朝陽
何杲杲刷翮秋空早華采麗曽霄長鳴振穹昊浮雲如
車盖奄忽摧陽光中道惜羽儀迴身歸九章託以千春
秋㝠棲最嘉祥梟獍亦有科鵰鶚且飛揚磔彼父與母
搏空啖肥香小鳥有同心鷦鷯一枝蔵時哉逰郊藪永
恊瑞世康不逢堯舜禪共老丹山陽
　　　示同志張仲文
學苦未達道時乖豈尤貧自矜事育恩敢辭萍梗身不
逢鴻荒世仰希太古民薄宦一失意屠釣乃逡巡家國
有深願大任非小臣投迹去兵戎東西南北人逺游戒
明訓念念倚門頻親歸良悦意窮山思隱淪殷勤菽水
歡慈愛見天倫業田盡鷹犬所慮熾膏焚而我甘澹泊
里市肆紛紜委吏無茍安擊柝久不晨何况浩然氣揮
霍欲成雲志大時不偶情疎義更真白眼泥塗裏黄金
安足云永願果同符早承堯舜君一夫無飢寒理化職
全仁尚友魯連子長揖恥論勲
　　　留别本齋姐夫
久客慣逺道臨岐憚感傷愴為百里别執手上河梁昔
者浩勲庸弱齡志四方事君恨未立老母尚康彊揮金
閩楚地泣玉吴越邦南北千萬里長驅不裹糧嶽氣凌
紫霄龍精閟隂芒王霸道異同弓刀非我長脱畧簮笏
累輕舟泛滄浪掣鼇東海上濯足潁水陽豪傑掃六國
川陸淨江湘招要故山鶴歸拜幽諼堂骨肉忽滿眼甥
姪紛成行老母念幼子眼枯緑鬢霜子負家國憂雄圗
蔚不彰顛危建苦節直道矢行蔵豈敢後温凊終身懐
顯揚倚賴諸兄姊孝養竭天常各惟膺重寄忠孝篤彛
綱塞風吹征棹足迹君子鄉姻親敷世好道理故相妨
我姊忝齊眉我甥偉諸郎十年手足情勉飲各盡觴至
愛有深期宣言著瑶章拳拳登嘉誼佩服安可忘釃酒
睇遙空熏膏淬干將努力䇿迍賤敢渝日月光翹企鸞
鳯儀千秋勗貞祥眀時事開濟同致寰宇康
　　　答党萬
至人非寡昧豈以累傷生飢渴且不顧珪組安足榮惟
昔被清時拳拳志儀刑休禎允克任濟世豈無情常恐
後子民矢心戒驕盈乾旋有晷度徽猷有常程而我際
艱符摧裂負初心長路何迢迢十步一屏營駑鈍非不
前繁霜濡素莖矯情恵中達守墨故心㝠植徳冀封茂
懼隕負荷名居然一培塿寧為岱嶽傾自分全其天夷
曠所服膺萬物貴有適尼父惜繁纓
　　　杏田巻子
韓公避名累宋子毁積劵匪矯濟世情達生尚周變惟
昔符元運决志乘化機孰謂惟蹇患獨善眷疇歸至徳
互不渝否達理宜為陳力追往哲肆飲聆上池哮虎無
林居蕪穢深自治諒由方寸理春陽燠物私纍纍丹葩
芳離離零雨滋冲霄怡逺性涵真瑩康期願席保民術
以遂戴清夷
　　　奉寄邾郳仲
昔從太霞君東入蓬萊山浩嘯俯寰㝢風雲隨往還揮
手招玉華凌虚步瑶壇粲粲六銖服歴歴九星冠被體
蘭紉佩餌砂金作盤授我空洞章保服千嵗顔竦身隔
弱水指顧邈追攀雲澹綵鸞逺月碧洞簫閒悵望不可
及凝神霄漢間
　　　題黎川鶴仙觀壁
四叙相代謝萬世迭衰興此身非金石詎得免枯榮往
念艱道途今歸復紆縈南榮有至戒東野况疲征跬步
陟幽素尋古竭𤣥㝠何言土木摧不辨犀象驚飛塵亂
縞綵畫迹剝霓旌碑隂揭代久籖史見神靈仰聆雷霆
聲彷彿鐘磬鳴仙凡成濩落遲子獨凄清役役百年内
悵惘歎勞生逝川日已逺緑鬢尚含情對此滯久懐壯
心空屏營而我千古意日月何當明終遂隆𢎞度一使
戴休禎毋為局流景矯首謝方平
　　　長安道
秣馬晨登道長安樹如薺非必松與柏藂深荆棘裏霧
露襲衣裾嵐光惚雙眥泥深馬没足頑石嚙屐齒夜永
慘林猿月黒亂山鬼男兒負長劒慷慨事萬里莫邪雖
慄烈出匣刃傷指跋馬東南望泰山髙可擬思我同心
人銜杯淚如水君自亘長途企迹逺遊子中行多曲折
汚險豈自止虎嘯獨驚風鳩鳴尚愁雨盈盈踸踔步嵗
月不吾與願得凌穹壌披豁我心故鉛刀况可割鷦鵬
終一翥壯心劇良圖奮迅欲飛騖
　　　反君馬黄
良馬處内廏食充體滿盈肥驕反促氣緩步駑駘行六
轡間金錯緑玉曼朱纓羣羈相照耀障泥錦織成矯飾
有餘輝奔突力難勝極知非詭遇牧養過嗟稱吴坂險
而峻天閑豈復經危機所不蹈馳騁尚無能伯樂委時
棄九方謬見徴終然具形儀才徳假虚名汪洋縻天禄
君恩素匪輕義當竭賤愚報効乏忠誠有知寧負恥顧
影絶嘶聲造父猥哀憐備存竟何榮臠肉奉庖御庶以
謝天刑
　　　奉寄劉都司紹詩并敘
　僕與子憲為世姻家曩俱客閩師不克所志既而參
　商南北者踰十年始予留淛秀州州進士聞人樞上
　春官還得黄編修肅書知憲自京師出佐汝南王幕
　又數年皆以天道纍纍返鄉里始傳亦南還憲至淛
　而予巳發棹矣抵鄉里留連信宿悲慟驚喜為之澘
　然者再四憲歸省墳墓復天倫相望卜逺而拳拳之
　懐不能輒廢非長詩又不能叙情斐然成章因便以
　寄
伊昔負雄畧義客王師壘决志歸一途預籌失得累敗
亡均自取好惡擅功罪在在勢相髙起非衣裳㑹利器
已𤓰裂外否由中潰孤憤委良謀全身保先退我時瘴
癘使分迹南荒最子學魯仲連乗風蹈滄海區區縻淛
食友信魚鱗萃逺得翰林書殷勤報同類子以直相忤
去國佐中外汾陽知待士得才契魚水青蠅登市朝兀
隉賢良輩周吕(友人周壯/興吕學可)我同儕去留豈乖背夢寐想
容輝停雲邈如對始子過西湖我適先歸佩應酹岳王
墳蓴羮斫鱸鱠及兹一握手驚喜成聊賴共保生還軀
暫收家國淚死者何茫茫生者蓬根脆離别踰十年㡬
何天地内寰極閟神寳嘉遯嚴幽晦將使全天彛同塵
養貞遂歸来舊雲壑第屋依松檜翾飛在清時徳盛功
逾邁相望泰山髙縈結黄河帶
　　　趙竹所挽詩
伊昔寄閩壘處義同休戚大臣或齟齬中外懐震迫倉
惶問親故孰是周反側翁母煦春和舉手蔽憂特自我
使島夷獻嵗一再周銜命出蠻障折膂負國憂天道惡
險盈人靈誕阻脩遂使狂馳子纍纍反舊丘翁母敦古
道踰情骨肉親非無骨肉親反我衢路人銜恩重至義
感激發天真居我所居堂食不異盤飱孜孜相勉勞崇
朝以至昏八月海查還始愴河上别翁母留王山我家
客吳越十年薄宦情未老心先輟流歴曠南北浩有志
苦節鶴髮倚髙堂逺遊戒先哲南歸語天彛母老父就
土方涕蓼莪詩况聞翁母故艱難賢令子伯也守先墓
煙霧萬山深不解逺行苦往願偕父歸仲忽哭父死何
言離家日正翁萎棄時母墳添宿草新塜暈苔衣兄弟
松楸裏淚血亂交頥負骨自閩嶠陟險歸故山故山秋
草白脩竹雨斑斑念我五情熱肝膽為辛酸崩悼撓胸
次撫墳咽慨歎所嘉兵革地翁母保稀年二子力桑梓
何憾悲終天咄我千古心忠孝未獲全因之激世理揮
淚不能言
　　　贈别陳景夀還㑹稽(景夀父思可與余為友任/崇仁來攝金谿)
生世半行路暌違夙所經如何千里外復此慰人情念
昔與而翁友誼如弟兄窮途負烈氣轗軻不易行一别
四五年雲泥阻脩程翁時被鶚薦歘起厠羣英飛盖荆
楚来鴻雁有遺聲崇仁禮義地文雅世推稱理化吴夫
子百年光典刑粤從攝上幕去苛以㢘明佩服登法言
期月報政成我来僅百里炯此雙眼青殷勤成悲咤欵
敘念平生往與翁别時翁壯我弱齡今歸喜聚首翁髪
已星星諸昆忽老蒼玉立美璣瓊仲也眷桑梓嚴駕夙
晨征霜雪山隂道禹穴見天清感彼逺遊人愴怳懐内
驚五年一握手百嵗㡬合并鼎鼎寰宇内日月屢虧盈
當願勗偉才太丘好雲仍勞翁司民牧拜掃切憂營勤
子省松楸親故問安寧兹行保明哲早及綵衣榮相勉
無誕辭克全忠孝名
　　　贈地理曹希鳴
昔我候雲氣力窮芒碭山因之察地脈龍虎相蔚盤玉
陽𤣥星人白日駕紫鸞佩我豁落圗籍我欝羅斑指地
穴丹屋囘風鍊大還飛光繞隂井百日造𤣥闗斷自郭
景純文成啓其端一悟山水靈葆真寄浮寰芒忽視下
土誤翼横天翰山河不足斂天池為之乾曹子羲皇人
東来慰憂患捫胸粲星斗流目渾峯巒五嶽等培塿風
行穹壤間顧陳列仙窟秀結金斑爛疊疊蒼龍枝習坎
清紅環我欲遨八表凝神萃竒觀並子白鹿車朱輪明
月團蓬萊好形勢三十六轘轅射的峙其南弱流為襟
闌穴去黍珠境歴地五丈寛子能弄紫翠逍遥達泥丸
何必張孚子驗法九宫安
　　　經荒原廢塚作
白骨何颯颯霜露所摧拉狂風吹流塵日久成蹲沓烏
鳶啄其腐狗彘充莖脆遺骸能㡬何委棄皆查滓誰有
百嵗身而多千嵗計刼刼營已私日苦不稱意昔人故
如此今人且迷誤骨肉及黄泉遂謂得歸所
　　　自斗華山遷居鳯山之麓作
欣欣臨池樹膏雨煥春華繁柯曰已滋盈條實丹葩北
堂康食飲龎眉已雪皤妻孥雖鄙樸蠶織事不訛怡怡
奉髙年至樂保天和柴門烏雀喜賔友逺来過語笑任
真情忘形於詠歌逍遥適理性即道心靡他富貴豈不
足貧賤未偏頗窮年得安逸過此欲如何
　　　竹窻詩(為鄧仲恭賦/)
天籟噫𤣥籥吹萬日交榮虚心灑瑶瀑一室涵空青我
来窺明月因風激秋聲披襟北窻下慨彼千古情伊昔
抗志士巻舒與心㝠歘興仰徽猷獨善元化并豈必事
華屋負累我體形焉能撫紅紫㸃綴我幽貞履素造有
常澹泊蒙訓經過此矯真性怡愉非所嬰
　　　湖隠詩(為許仲仁賦/)
范蠡薄句踐扁舟去五湖功成不枉道漂棄如土苴浩
蕩涉煙水釣賢非餌魚風波逐身逺天壤與心俱咫尺
八紘内飛龍翔九區揚眉一舉櫂江海可長驅雲巻杳
無迹英謀忽若愚至今滄江上不敢輕釣徒許子託髙
義湖隈築衡廬懐賢慨塵想攬結期自舒欲問交古人
事功所同殊歸休得効似澤世將焉如
　　　望不來
登髙以望逺塵生謂子來飇風忽過耳憶念故難裁觀
海見波濤噴薄雪山摧鯨鯢喧暫息萬艘安在哉朝日
升榑桑夕月臨髙臺夢想覩顔色良時相見乖子豈無
𢎞願獨與寸心諧蒼蒼不假緣俛結路何階各惟崇令
徳輕榮亟圗迴烈劒尚同形千秋出塵埃徳邁實天輔
乾乾當自媒
　　　草堂詩(為夏柏承賦/)
帝堯有天下土階樹茅茨一人示質素八表𢎞雍熙所
以希世士不忘在蓬藜富貴孰不欲非道莫致之豈必
抗崇峙華采眩端倪豈必寳金玉鏤真干我私大觀鄙
物化羣動紛嶷嶷猛虎室空谷鷦鷯安一枝雲巻不可
窮天張迅𤣥機若人等巢許志局穹壤卑世無天下雄
何此卧希夷
　　　東光
北風何泠泠鷄鳴聞皷聲摳衣仰河漢不見月與星斂
袂以危坐坐待東方明東方雲濛濛五皷未及終雄雞
一再唱寥天暝色同鴉飛門前樹黄葉隨風舞荆扉次
第開山逺少人來山前看虎跡山後長莓苔行人霧裏
出牛寒挽不迴昏昏似夢覺隠隠見浮埃又無雨雪霰
甘蔵何處隈夜長不可度夜長不肯曙天明人共喜天
明如夜裏
　　　庚金日大風不止偶志
大塊皷槖籥浮休中震凌輕揚重安靜羣動紛相仍曰
余坐虚白目視耳忘聽一室洽春融淵光涵杳㝠太和
體健順無我媾清寧萬嵗非長生得一天下貞
　　　雨後即事
好雨澤萬彚河渠引通流緑竹北窻下清隂被廣疇禾
黍滿平野三農喜登秋以慰髙卧人長歌肆百憂問君
當豐年百憂復何求吾聞成湯時至徳及㝠捜大旱累
七載羣黎暴怨尤况此季世民何徳承天休端恐不克
任方同沐徽猷愚夫恒多慮坎壈迂逺遊念君非達者
戚戚杞人儔得酒且盡歡終年保優游君看堯桀民俱
作一土丘文武仁義君八百祚移周不見嬴氏虐理極
得寛柔吾徒且加餐天孽故有由
　　　題烈婦張魏巻子
夷叔入首陽三綱振天下道喪蔚中興横流遏奔吒國
家有不幸忠義輩出之髙光燭汗簡壯節友天維荆楚
多世家忠臣求孝子遺烈及婦人從容見張魏城圍身
兀隉城破天軒輊豈茍殉辱生不渝以義死至今古城
曲獵獵隂風起惟此涵育民仁恩戴百祀蜂蠆始蜿蜒
流毒相胥靡忠臣雄血食烈女光徽懿千載豈寥寥斯
人紹貞軌醜儒位公侯隱忍為狐媚欲持魯連節遂短
馮道氣何幸一婦人愧彼天下士泰山鐫我辭庶足夀
萬紀
　　　贈唐伯雍
瘍疕滿天下仁人獨留心針砭起四海侃侃慰知音藝
祖挟竒能閲人洞微忱戾肩顯鼻者大言取孔任子實
紹前業河圗披素襟縦横非一途達道技彌深五運訛
秩敘六時伐陽隂大方乖籥吹霜露已繁侵嚴寒至裂
體酷暑亦融金子有甦時藥代石舉𤣥鍼何幸起疲癃
顛連詔于今堪輿一俛仰澤世宛如臨以我夙昔願期
子遂幽尋
　　　梅竹雙清圗
二士處幽谷邈焉遺世氛逍遥寄膺期雅植藹素芬有
徳此有鄰艶冶非所文而我敞逸節友之為三君虚心
彌道義同氣交蒸熏時暘起衆芳負恥羅繁殷卓絶隕
墜下豈伊弱卉羣力幹表穹壤介焉清白分根株既得
所霜雪徒紜紜傲世知寡儔凡材尚希聞
　　　罹難(乙卯十一月初十日/)
天地亦有否賢人乃韜光避影趨日中毫髮彌昭彰蹇
予克重荷末徳懼乖張大厦不可支潛幽保貞蔵負恥
五百士寧親在髙堂頽然坐窮山放虎實自防朽樗甘
委質自足永頥康孰謂累薄交譽言為徳殃慈親亦投
杼疑失豈尤償天孽猶可違憂虞道其常明夷利箕子
羑里息姬王賢聖久寂寞愚蒙或同方至公涵㝠昧惟
善降百祥矢心不枉道彼短任吾長經綸若時雍凡百
慎括囊
　　　春寒
晨霞艶東旭中道翳陽光隂澤不下周昏霾為雪霜嘉
樹秀敷植條柯被曽岡寒風振林薄野色欎青蒼彼美
君子材淬礪質彌剛嚴威弱操下峭蒨亦蕃昌常恐愆
融和養蒙抑屯芒如何經緯人與道互乖傷至理自心
得致平宜有方浮雲期一决萬彚仰天章
　　　贈别胡石莊之㢘州管勾復職
一别週一紀千春㡬承顔丈夫雖無淚臨感意彌艱我
里碩宗葉煌煌粲璵璠及時構多事迹逺異憂患君枉
文江幕薄禄守微官四民漸徳澤田野有餘驩我時縻
秀水川陸且間闗豈不盼鄉閭疇能辭路難脩途廣萬
里趙璧喜歸全各負金石志矢心堅嵗寒遐荒課海利
董役在得賢嘉旋美上日侃侃撫諸蠻卉服法冠冕王
風譯綸言來朝恪遜節入室問親安復此懿交㑹增情
欎以煩執手睇征鴻黄雲靄秋山愧無圗南翮翼彼横
天翰願託泠然風吹情穹壤間君當霄漢上早慰綵衣
還
　　　白雲篇
昔在鳯麟洲南陟射的山戀子五百人舉手閶闔闗俯
視四海流豈勝杯酌間天地小培塿九州為彈丸帝者
握赤符驂騑雜龍鸞日月經天周呼吸一息完白雲流
元氣下隘六合寛神晶隨變感清虚忽彌漫用之贊化
育一洗蒼生安浪形吐川嶽冉冉不可干浮休有崩裂
還精蟄宏端乃知至陽物舒巻罙昭貫太空終掃迹無
倪以神觀
　　　送鄧行夫歸雲林
蕩蕩青天上行雲揚素秋當舒澤亦洽倐巻迹不留志
士介草茅深衷勗前脩業成經濟具才展宰牧優撫緝
自州邑由之達遐陬八荒恵衍溢九野漸薫蕕名遂不
居功勇退如轉眸翩翩紫霞想掩袂凌滄洲故山雲林
曲白馬環峯稠卓筆耿光發琵琶蒼玉流息以風雲氣
睠兹山水幽期頥夀金玉閟蹟延㝠捜賣金宴宗族解
綬營菟裘返掉今㡬人冠裳来舊丘乃知南陽後徳沃
世益周椅桐邁貞節雲鶴窮天游他日應相值塵湖山
北頭
　　　送胡鈜鼎文歸松江
賢愚夀天人宇宙同羈旅眇以方寸心軒軒視前古况
我碩宗葉文聲被韶舞陶冶恪周賔春秋迪簪組疇昔
繼蕃衍風枝植燕楚天道蓄晶芒昆吾閟幽土神光豈
淪隔會合訝脩阻十載一承顔百年㡬胥晤紛紛過眼
疾故誼罙敦敘得曠幾日驩愴為别離苦排雲發浩嘯
華髮竦已竪鵬鳯孰可羈青空運摩翥竒齡等金玉仗
徳擫貞度五萬奇柱維終當女媧補
　　　過安慶城
鯨鯢誅不盡天海為軒輊蕞爾大龍山横瀾障元氣剛
風扇六合白日斂氛翳不及魯陽戈金湯竟頽圯志士
秉雄節殺身蹈仁義砥柱此既傾東南溺吞噬髙光固
有在汗簡今何事何能當國難如君得萬士大厦茍可
支維張天下計良圗委土苴時棄有餘淚行相樹草莽
望門表英偉芊綿交户庭此日誰能薙
　　　守璞齋詩(為閻如璋賦/)
至寳處渾龎塊獨全天真𤣥蔵閟晶焰抱雌韜至神用
舍貴知㡬持盈不踰分隱顯居吾天頤貞確常倫昔為
耀世資今為晦匵珍出負璠璵器歸如葛天民巻舒豈
固必一志無緇磷所希仁者靜主夀等閻君
　　　題南極像(為史彦章賦/)
堯舜昔垂拱無為致休康四民日熈熈九域同嘉祥君
仁莫不仁至徳在遐荒膴膴遂養長頥貞永天常上善
勗千齡八百逮人皇碩考表南極日月昭同光靜者有
鮐背黄眉蟄龜房天地齊終始竒耆浩無疆錢氏𢎞麗
慕丹葩掞星芒仁以居史君願言夀亨昌
　　　卞永清求母
兵革二十年忠孝可屈指天道感至誠豈孤難能事東
平卞孝子載毒失慈母哀哀陟屺辭喪亂不知所兩鄉
十三載子念母憂苦天人理交孚至誼格敦敘皎如青
天表日月復可覩彛倫久罙全悲喜殆旁午粤更壬辰
變烽燹均率土骨肉異風枝周南忽行路繼黄惟祖曹
汗簡竊有取將使居子臣天下知君父多君踵往哲俛
仰無愧怍金石夀吾辭髙光邁前古
　　　送袁在中遊龍虎山
漢祖去青城税劒宜陽市畫地立丹罏兩山龍虎備琵
琶導卓筆白馬雲林峙環拱百折山沿洄曼枝水人間
宏大教天上膺隆位祖武繼清寧𤣥風越千祀至言豁
聾瞽世澤敷皇治上徳所服膺稽古求同理探竒覈幽
閟粤自萬里至大道本無為寰區保康濟袁子富文藻
譚禪契深㫖忽企白雲遊反身求黍米拳拳謁名師豈
敢強聰慧吾甥神明胄夙格天仙嗣萬法特一原捷蹊
掃涯涘羣英列侍衛笑咤風雪起金玉俯身中教言方
及耳因知猶龍化析誕和二氣妙悟在此行混融旌道
紀囘首兩眸子瞭瞭燭品彚握手三谷間逍遥人間世
　　　倪雲林雲崖圗賦
鐵圍標古石龍象萃淵環嘘呵翳大塊晻靄亘飛巒六
合擁浮漚乾坤微彈丸香風匝淨土清泰撫㝠翰顧盼
四無垠竦身空花間摩尼忽在眼覿面表竒觀要眇纜
虚舟同塵接囘瀾握手成三笑幻泡浩漫漫
　　　楊將軍望雲圗
緑竹懋貞榦駢羅此幽扃南山客户牖望眼窮秋㝠冉
冉白雲下嚴親舍髙庭王事豈不遑無因候康寧宜春
眇何許雲樹隔闗陘撫子愧事親心摧臂無憑四知寳
家訓武勲期汗青輸忠道所在克孝徳惟馨千秋斯二
者所願由天經
　　　東丹瘦馬圗
伊昔在天閑材髙四十萬曽隨穆天子弄影瑶池岸一
食盡石粟驍騰入神觀知己九方歅推稱價無筭穆皇
狩不返羣牧少蒭豢所食弗盡材﨑嶇䇿吴坂田方仁
恵養伯樂浩才歎顔色愧駑駘精神殆無間攻駒尚少
齒劣蹇矜珠汗自足侣鴛鸞何堪棄衰慢暮途蓄壯志
千里無留難不雜蹄嚙材希君别真贋
　　　題十牛六牧圗
生生育物類人道歸全仁撫養在時須飢牧渴飲津天
皇十二頭澹泊化自淳代亡用其教利物不及身先哲
歎才難司牧貴得人于以託耒耜食天子萬民十食纔
一牧五子意已勤得人一已足非才􁀤彌殷所害良匪
輕失力乖常倫季世獨貴我及物愛益貧堯禹道㝠昧
人獸無全羣孰為憂撫養此志久埃塵石爛夜漫漫長
歌竟誰陳猶恐怒特祠武都客妖氛毋使亂義苗展圗
鼻酸辛
　　　贈地理鏡山和尚
乾坤幻罏冶川嶽序穹卑惟人濯厥靈中立奠二儀是
身稟元化賦受天弗違孰謂眇此軀存亡有攸歸曰彼
土親膚何能惬寸私遺體實蒙被安養勗自來景純得
泉脈孚子法坤維迴互顧眄間九宫析幽微鏡山宏佛
學早契司馬機轘轅等虚泡培塿質成規驗法既已神
趨向靡有遺内明常湛湛外視亦䕫䕫竅妙發餘事𤣥
感坐可期猗歟孝友士青眼必見知去去聿相值至言
探矢辭
　　　贈陳文用製筆
蒼頡始制字人文觀化成微彼蒙將軍疇能知象形以
兹示天下紀載宣文明偉矣帝王道簡編如日星後来
貴疾速分𨽻亦兼并鍾蔡數公輩躬事擇製精繼以昆
刀利錐石如發硎太丘好孫子稽古理罙徴用舍得心
法功多紬繹能毫芒淳益就端直順相承置之夫子庭
傳道粲六經冉冉海内士聿瞻斯文興毋為居史職咄
咄是非情
　　　范慈母行義詩
蔡子早失恃范姨鞠育慈大兵後㓙荒嬰弱保年飢父
子聚浃旬未竟終天悲艱難徳姨氏誨養同已兒曰克
自樹立姨氏復長離血泣服齊衰終身痛無違薄禄不
逮養拳拳膺孝思猗歟孝子心㝠㝠果有知寸草誠可
達號天挽春暉我歌孝慈行令典敦民彛
　　　何將軍鍼灸
情慾病天下眇軀觸寒凉隨感以致乖四民為内傷仁
人獨留意利濟各有方顒顒何將軍偉矣昭聞望鋭金
髙山玉氣至效腧蔵正行得逆順迎隨意和良臨深易
沃水循掘去衝妨始一數終九五三别微芒信若風吹
雲明明覩青蒼黔黎順正氣夀夭安天常乃知攻伐仁
掃逆開蕪荒願擴及物志寰區歌太康
　　　徐堅醫師詩
四敘異寒温形體為大患於情易感觸熾欲煩不散炎
帝品百草躬嘗工製煅軒岐事砭法療理推秦緩内外
始分經越人資果斷後來太素出覘覿預昭煥世微思
邈明經絡曷通貫嘗聞上池水一飲炯神觀不有起我
人疲癃殆過半世家東海子儒業勵精悍眷此及物私
靈樞肆披玩天人洞至理指落無留難恥猶賢宋清韓
康避名誕生生寰宇内瘍疣相揉爛久待甦民瘼顛連
日滋蔓尚資調䕶手和暢洽吹萬拭目仁夀鄉熈熈保
遐算
　　　清虚朗上人詩
天道貴得一人靈常昧初中和適體用知及仁守諸誠
者天之道誠之人所踰體仁合天道一本統萬殊惟精
故能一惟一奠中居方寸既盎然天光乃舒徐上人西
方業捷岐歸正途匪曰學同源誠身為已圗皇皇炯四
達神明徹幽都盛徳日輝光澤媚深蔵珠願言法瞻顧
圓方窺楷模空虚可梯接式用表根株
　　　送朱彦平之廣東巡檢
脩齊固有法治平亦多方㓜學長而仕用行舍則蔵朱
君富儒術抱道蟄時康烈氣干斗樞龍精發隂芒達人
事兼濟徳溥用彌昌于以擴休風宏仁被遐荒昔賢驅
暴鰐令聞蔚昭彰島夷始有學五典肅彛綱大道在人
𢎞前修允相望畢副賢哲事錦衣歸故鄉
　　　湛碧軒詩(為朱彦平賦/)
飛閣闞澄潭清心俯泓玉涼飈灑然至璧月弄寒緑沛
國有逸士端居偶貞獨坎止勗靜便足音寄空谷以兹
鑒靈府懲忿先窒慾盛徳洽淵泉涵濡遏流洑浮休賦
羣有一定注塵目澤物在時春為霖為霡霂弛張功用
際有道禆化育活水出清源考亭繼芳躅
　　　耆山庵詩(為太青子賦/)
大患為有身居仁緬安宅外垣備城郭鄞鄂司内息爰
處靜以翕其營動而直三物合一無神機目為則衆隂
辟消爍正陽晃虚域春澤俱盎然解氷何液液反驗弱
為柄清明洞無極外象安幻成伏蔵秉貞白前瞻巖穴
仙後踞虎龍翼即此運化樞松泉丁服食𤣥基已叅序
審諦自無惑夙共録天圗今當同一得
　　　南山秋灝軒(為張孟虞作/)
茅堂倚千仞灝爽齊嶔崟以彼攬結懐企予寥廓心青
天可對面下視浮雲隂萬物眇毫芒蜉蝣何所任吾觀
八紘化氣岸排淺深所賦有定形短長迹侵尋達人均
物我至道匪升沈緬邈成三髙相忘四冲襟亨期髙世
志清賞丘中琴徙倚泠風表希聲諧大音
　　　題方壺畫(為張成子賦/)
沄沄湛溪水漠漠空山雲芳樹豈不華茅廬挹清芬偉
歟抗志士傲岸古所聞眇體局虚堂髙懐凌世氛青天
有明月匡坐對夜分自謂同雅操耿光澹無文悠然天
地外脱畧思不羣豈顧山中趣躭幽逺紛紜泠風皷竽
籟長嘯藹蘭熏引領莽空闊飄颻何所云
　　　汪道原醫師詩
眇身託宇宙大海一塵微何况四序殊感觸易乖違口
體致情慾中腸氷炭移於時失所養形氣寖已羸炎聖
子庶類品草療瘡痍軒岐事鍼砭素女理窮辭深索炳
倉景晉謐見發揮逆知隋太素遷置祝由機孰謂侔越
人世稱盧扁師王和診有訣完素病原疽思邈達經絡
切膚佗厲竒俱挟仁濟術蔚開来世規代資調䕶手枯
弱尚充而汪氏勵古學儒冠隱南陲利物蓄素心拳拳
思保釐長桑授要妙攜手飲上池汎覽列聖言羣賢决
幽疑洞然徹五内逺邇起刀圭令徳日益崇躋民夀亨
期所願宏此道元元浩仁施四民遂生植天下無殿屎
大哉仁者恵不獨中顧私夀祉有自來相期洽雍熈
　　　奉寄表兄劉二紹
杪秋病世故息冗君子庭飲食飫豐潔教言承訓經結
軫共清遊倡訓屢相仍憑髙舒磊砢浩嘯睨八溟各有
凌厲志南雲隔寥青斂翼事卑棲守株坐柴扃多君擫
儲偫吟遣混濁涇豈曰曠天才浪懐陶性靈暌違感夙
昔冲抱不遑寧因以寫憂惔申章託鴻㝠
　　　奉寄王轍文通
江漢一為别山川阻音徽雖乗閩楚流大海終同歸曩
昔露肝膽長天秋月輝西風入兩鬢浩素耿中逵子實
袖經濟宏才掞文闈眼空睨八表烈氣干虹霓而我似
鷦鷯巢深甘息機風雲成夢幻逸思邁天飛金石確久
要竒齡祝亨期垂天各有翮九萬尚何辭
　　　柏雪齋詩(為南昌王化道興賦/)
柏緑灑幽户寒隂薄晴暉亭亭鶴氅人坐挹玉屑霏君
子勵貞撡喬柯金石姿匪徒傲霜雪實足障炎威食苦
養頥徳泠泠沁詩脾深衷神禹契烈氣孔明祠所願駐
長日天香下清颸游心觀大易端坐在書帷
　　　東湖草堂(為吕知縣賦/)
吕侯藴雅量直與東湖平朗朗甓社珠流光射曽城昔
為民社寄吹萬秀枯莖盱水韻玉琴大邦戴休禎達人
鄙軒冕雲巻去無停誅茅淮南岸列帙聖賢經我里剰
條桑我田思力耕斂此濟時略散為山水情至今為治
者溢耳懐儀刑猗誰起安石嘘灑為蒼生
　　　南州髙士圗(為西湖徐髙風題/)
炎季阨閹竪烈士希令終明哲思保身若人曠遐蹤姜
袁相擬望申茅方厚崇黨錮亦周旋君門榜目空東湖
一諸葛偉氣表麟龍陳榻尚辭辟瓊門無貴通道行扇
豫章畫圗旌徳容遐想人如玉月明皎雙瞳西山挹灝
爽千古凜髙風已矣磨鏡客取信灌園翁
　　　施勗仲勉赴㑹試
㓜學壯則行由家達邦國君親分内事忠孝丈夫職施
子起庠序窮經偉才識庭訓賢父兄同門友三益棘闈
魁大郡天對徴良䇿薄發貴從容仕優學彌積上無負
萬乗下不負學力行矣化此民以身先典則摩天思一
展黽勉崇令徳忠孝期兩全永言樹嘉績
　　　凃欽文將赴㑹試
積學亦有基設施驗行事過庭敦孝友立國建忠義日
用舉無遺力行道斯致黎川秀凃子懇懇學為巳黌宫
擢英彦誠慤惬輿議西垣既領薦北上達軒陛廊廟嘉
良材早丁瑚璉器仕優毋忘學致澤當先計利濟不居
功堂堂丈夫氣忠誠子所蓄奮迅及時至拭目俟雍熈
勉旃念儒貴
　　　黄遜以㦛赴㑹試
潁川富徳澤遺𦙍賢孫枝皇皇大成宫之子才瑰竒蚤
負卓犖氣讀書勵衷私有得斯積中笑談擢秋闈大臨
展素藴長䇿必䕫䕫試涉經濟略宏仁浩敷施以彼孝
敬誠擴為忠直資由家以及國既仕學無違九萬迅逸
程脩翎煥雲涯贈言匪誇誕賢哲勉深期
　　　陳權子才赴㑹試
燁燁泮宫彦太丘好雲仍一經躋閫奥百氏資技能頴
古翰墨精筆端山水情凌雲探月窟分得桂枝榮師友
既交譽慈親慰家聲春闈覲天光校藝當大廷子實萬
人敵蟠胸富竒兵武庫森衛翼捷書破連城持以奉明
主屈人非戰征柄用任匪輕仕優學益増所願禆聖化
尊主庇羣靈儒術在力行勉全忠孝名
　　　奉寄姚東之
同氣結同心含光異流俗白首惬素懐子病猶我辱丈
夫區㝢志道枉非戚促彼取吾棄捐紛華恥貞獨青松
翼髙阜風颶激喧觸豈不蕩枝梧根深植彌沃長安信
可樂西笑尚極目餘子竟嘻嘻阮生何慟哭採薇道如
砥往矢無返曲將子懋永年髙光冀相燭
　　　中和堂詩(為施有慶賦/)
大本立彌堅達道行益廣性徳體端居情正用孚暢吾
觀天人際失常病滋長位育致康泰時乖亦安養止水
鑒明鏡靜貞動交盎充塞既無間天地我同象施君謹
微獨仁恵斯指掌澤濟在元元家國以身倣極功由學
力能事追聖往懋爾賢子孫繼承副深仰
　　　南皋草堂詩(為李子冲賦/)
午位緬平陸草堂構崇深琅玕生清風雲石㝠晝隂徴
士鄴侯裔牙籖榜書林出試㑹計勞浩然返陽岑逍遥
二三子被褐懐璆琳開口説道義摛辭吐英音時来共
髙敞夷散供幽尋龍門昔榮擬登陟久所欽况以表虚
堂萬理具一心清明探逸操豁達流冲襟勿謂無知己
丘中有鳴琴
　　　清白堂詩(為李子冲賦/唯清白)　(温公詩云所存舊業/)
君子勗内守瑩中湼不緇長物非我娛擴焉冲素期惟
彼抱道者靜専澄内私乃心澹無外歴世確不違成紀
美華𦙍扁堂遵祖規昭昭示明徳于以傳孫枝穢富艷
里閭蕣榮暮已衰遺安斯得計代久恒光輝大賢資舊
業司馬正葩詩授受明訓存堂顔為世師
　　　南山耕牧(為厚居丘尹瞻賦/)
時雨溉甫田秋登慰成望川原交葱蒨孳畜方茁壯道
逢斧斤客弛擔坐林莽去去歴村墟暮歸朝共往河南
有佳士抗俗契髙尚菑畬伐蕪穢生物遂時養先廬傍
泉石畫史列函丈豈不懐達兼誰能委幽曠南山久覿
面傲岸並穹壤浩然眄軒豁物我氣交暢矢言惬貞操
比徳副崇仰于以懋脩齡千秋表遐賞
　　　天淵詩(為南昌劉允登賦/)
廣闊遍穹昊靜深湛泉源四徳儼有臨時發皆當然劉
子味費隱天機察魚鳶水流物生植㣲顯道體全理寓
有形發道由無形傳既無性外物統體歸一元利以見
大徳及時安所便聖作萬物覩空洞用交宣至哉惟堯
舜盛徳宜配天行行心乃心不忝亦不愆川流斯浹洽
敦化識大原所願希聖人坦途軌名言
　　　方洲詩(為南昌李士宗賦/)
伯休淪市藥東方狎金門大隱當墨居丘樊焉足論子
牟身江湖目擊魏闕存奈何隴西士青紫與世捐豈必
蟄陵藪矯迹事孤騫方洲渺心素蓬島無異源澄神湛
方寸蟻壤車馬喧一室遂幽閒囂囂外塵煩多君抗傑
特闤闠斯林園顔生亦鑿坏段子空踰垣何如睨天壤
勗此道義尊寄謝隠淪客千秋躅髙轅
　　　縠溪漁者(為應希勝賦/)
汎汎縠溪水清風揚素波悠悠垂綸客擊檝起漁歌昔
懐仁義釣真道取不頗天壤契閒情徴書到江河小試
出納勞徳言美瑶瑳行當廓步武素緼發熈和致澤諒
匪難天人理無訛湖江心魏闕有道矢靡他休璉贍偉
才維時克負荷縠流清益澈明進必盈科希古業磻溪
盛名宜不磨
　　　雲松巢詩(為朱仲毅賦/)
雲巢話髙松逸興邁天壤浩有太古懐放神青霄上調
仙負才氣雅操何倜儻髙視廓八紘遥情寄遐想三吴
有偉士沛國承聞望文掾蟄冷氊幽貞契林莽泠泠丘
中琴餘響流絳帳湖江心魏闕脱畧緬夷曠吏隱斯可
兼永言迹髙尚
　　　谿山曉行圗
拂曙戒嚴程丘樊涉零露秋清快駑蹇林薄澹延佇松
隂帶川壑石壁出庭户拂我衣上塵還山氣容與昔年
浩功用壯志業遲暮知非返舊藂長嘯舒衷素填胸消
磊塊適意忘簪組清泉忽在望故道未榛莽訪我樵牧
徒琴樽叙儔侣行雲際空闊舒巻忘形趣永願結同心
期頥越千古
　　　題御風子巻(為倪孟冲賦/)
神忘與虚合輕舉超化機朗朗一息周憑陵軼希微八
埏隘灝爽髙擴遵坦夷何所待飈輪淵潛泳天飛倪子
抗世士黄冠雅葳蕤𤣥言味禦寇舉化蒙莊師剛大斯
内充清明宇端倪至人至忘忘往息澹無為願從廣漠
野共迹逍遥期無朕不可形泠然與同歸
　　　次韻鄧子方真人見寄
闗門候紫氣令尹識聖人不有沮溺徒仲由豈知津柰
何希世士託迹清渭濵期運不可符淵潛藉同仁猶龍
隱柱史𤣥理以言陳木舌金口宣道尊徳無隣鳯麟世
寂寞梟獍捷若神揖讓化莫覩巢由竟誰賔南陽有古
老談笑四海春大雅何寥寥斯人發天真悲歌萬籟沸
浩嘯凌蒼旻貽我太古音澹然味清醇嘉言匪易貺欵
叙及芳辰所期耀世資韞匵為家珍逸志倘可遂何煩
當世嗔
　　　松檜軒詩(為吳子澄賦/)
秦松封大夫孔檜植魯廟託根雖不同材質豈殊調延
陵有雅致構宇顔二妙巢雲兩白鶴唳月激清嘯萬籟
號天風行雲散空杪吾心方宇泰氣岸並秋杳能共守
端倪千齡閟晶耀
　　　題方壺所畫山川出雲圗(為余昱方賦/)
川嶽萃靈氣風雲相吐吞搴舒彌六合巻退歸無垠大
宇何昭昭虚中炳離文雨暘曰時若蒸搏生氤氲歘起
亘坱圠崩騰乗厚坤用舍不稽方澹然天地春壺子握
機兆達觀契天真一揮九雲夢吐納安足云此道付知
者昱方為後昆有才屬雅望𤣥理窮轘轅勗爾好心手
幻成璀璨繁毫端儼造設舉動紛騰鶱要眇納元包浮
休無窮門太虚非象識一畫亦已煩擴此神化周傳心
竟何言相期軼埃壒湛冏邈淵源
　　　湛碧軒詩(為張宇清賦/)
秋水靜襟度淵澄冏靈臺神明資挺生屬望青城来吾
家魏陽元宅相譽雲雷灝爽豁眉宇虚懐絶纎埃眷此
活水源仁端貴封培箕裘道徳學位育在心荄綵服被
春華天光豔徘徊髙軒穆憩止瑶笈泠風開所願介遐祉
𤣥功亘昭迴千齡挹仙氣仁澤廣梯階
　　　讀武成王傳
子牙獵渭水叶夢為帝師望重名益崇太公俟子来殷
授太阿柄興王闡鴻基一怒天下安熊羆實佐之如何
上古書誓命無一辭聖道薄武功用變當天時窮兵非得
已㓙術尚誰咨黄帝革不享揚威樹旄旗堯民服四罪
干戈寖已隳孔聖鄙軍旅尚力徳已衰脩徳保宗社教
民戰無違熈熈安耕鑿此道寧可期
　　　種玉軒(為藍伯玉賦/)
種玉亦有地藍田毓竒材樹徳此有基仁端在深培惟
彼丹霞士潛幽迹蒿萊温温貴涵濡清潤澄纖埃聖功
澤蒙養勗祉崇方來藴貞暢萌達煥發膴皇荄陽葩内
彌充徳溥功亦倍願言閟光晶天牖廊四開勿效和氏
仁矜矜泣自媒
　　　松石軒
髙僧邁雅操同徳勵貞剛勗此嵗寒質千秋玩英芒猗
惟靜者意潛伏表龍蔵舒巻一何心虚空齊景光清軒
湛梵唄流水聲琅琅翠濤翻晝隂蒼玉生夏凉宴坐太古
前息心稽無方頴師發金徽贊公焚妙香㑹約鮑明逺
同吟蘭若房
　　　𤣥隱子巻
柯山柴逸士守黒窮易學簪笏非所榮㝠棲向林薄天
人格至理汗漫翔寥廓漚泡俯仰間前期有成約我攜
支機石君平不可作欲問璞玉貞崑崙竟誰託至人候
旦氣覘覿悟風角區區何足云有道葆芒萼相期攬八
極九萬息揮霍從此閟天樞轘轅貫㝠漠
　　　南谷丹房詩(為江仲謙賦/)
天地幻鑪鞴陽隂交混融惟復建始萌兆基在中宫鄞
鄂表黄輿凝神備乾功虚無合元化化感體𤣥同江君
宅午谷習靜懌屯蒙汎水汲玉泉假火樵蒼松中文首
羣武温養徳彌充闓舒確至寳大道順以鴻内功證天
圗外藥起疲癃㑹約列禦寇八紘御泠風
　　　雲壑詩(為朱彦隆賦/)
魏闕饒宦情江湖託幽趣為國報効心懐鄉桑梓故昔
年卧大壑舒巻浩容與翕忽從飛龍青空運鶱翥濟時
有宏願用在及物溥未展甦枯志終畜為霖具秋山碧
玉磵迴首舊棲處古木翳芳隂清風繞庭户丈夫事忠
孝家國道並舉遲爾功澤周歸来惬貞素
　　　送黄用經赴選
達士訊機兆仕止諒惟時拳拳經濟心兼善乃宏施潁
川稱治最遺烈懋孫枝宣教蟄黌宫多士蔚来師摛藻
麗霄漢金苞瞻鳯儀歘起厠羣英辟書光故知大道何
堂堂文風擫綱維眷言竭忠義努力致雍熙
　　　煮雪軒詩
六合斂隂翳鴻濛睇瑶華空齋坐觀白湛湛玉無瑕石
鼎鍊陽精百沸白乳花頫昂漱璚液意氣凌紫霞浩有
物外情厭耳區中譁泠風灑秋杪五内粲天葩至人飲
太和至味澹無涯舉手鶴上仙相從太清家
　　　候樵軒詩
日夕牛羊下負薪人未歸餘芳留杖䇿悵惘倚荆扉彼
美中林士空山歌式微巻舒歸有道𤣥化體初㡬朗朗
八埏内閒勞相是非至人寓延覽流景意無遺我志勗
靜便山樊夀期頥翕焉安冲素浪迹逺馽羈永願嵗功
成徯君君不違
　　　送施伯撝赴選
聖學儼倫序脩齊先治平積之充則仕忠孝為常經苦
節確固窮説從得安行曰惟吉有功變易斯可徴周道
直如矢台階羅雋英及時相奮勵逸翮控脩程名義古
所敦坦夷君子貞髙堂綵衣望勉力竭忠誠
　　　奉和劉二紹見寄詠懐(十首/)
吹萬泄元包混沌以竅死端行遂不偶當理生仁義衆
口苦難調任真澹無昧大觀祛物役仁至歸吾事泰宇
何皇皇坦途紹前軌
　　　其二
三盜各得宜大鈞播羣有元兀逐利欲攘竊生腋肘至
哉無為化不欲賞不取誰能盜清寧不仁物芻狗
　　　其三
湛露晞朝陽隆寒倐凄洌㷀㷀逺行子企志邁前哲力
疲東野馬逐日心彌切時往道阻脩行難不可輟食梅
納酸楚抱素徒哽咽志士不忘勞惽怓浩中結
　　　其四
萬化一原出天人理交孚中和由已致天下為亨衢古
聖邈已逺名言徴簡書先賢誰繼踵太極蔚成圗後際
良不外前瞻亦無餘斯言茍有合何陋九夷居
　　　其五
圓方一培塿萬有衡氣機原始以要終達觀守端倪生
生質纖巨賦受體穹卑匪汚合跖蹻匪清屬夷齊物理
有自然昭昭澹無為空林坐逸士終日恒不違欲語無
極言因之决羣疑
　　　其六
燕臺欎穹望爽氣奠南服慷慨功名場百年鳥過目蜚
鴻紛滿野畔援何局促忽忽成殿屎譽髦悲異曲至人
齊機括坎止寄榮辱天外有竒懐抱雌勗貞獨
　　　其七
梁棟適大用斧斤嗟夭傷陳犧被文繡終以致烹鬺蝠
鼠逺豆籩薪樗爨無光有才非所貴廢棄保天常黄犬
以獵亡商顔是非鄉相與合涇渭無為清濁妨
　　　其八
一理誕元化洪纎不偏乖觀天見五賊俯仰定三才撓
我既不濁澄清復何階輪飛蹈水火神觀聿昭囘臣兆
順令行天君炳虚臺勉焉誠之實際此燭心荄
　　　其九
姦軌出多岐靡然赴聲勢權門徼功利大道且榛穢魏
瓠稱廣容街術工妍麗愚公太行計神力竭精衛豈若
遺囂囂巢居抗髙誼式廓返一真羲皇妙心契
　　　其十
二氣妙陶冶定形各昭融反常為變易閉隔久彌通麟
鳯稱不祥虎狼暴威雄梟獍磔父母鷙翔殄元兇以我
皷善行孰云妨徳風勝人在天定萬古理攸同
　　　次韻孫作大雅卧疴(三首/)
千嵗如一日達生諒非難寸心交衆欲水火乗空閒昔
者視耆耄深淵睇髙山侵尋白髭髪在我明鏡間自非
金石姿何能駐紅顔生化迭萬世理運有必然神仙道
云在經濟事已闌達人悟大觀疣贅不足歎
　　　其二
生死道不昧還元法無為非必乗羽翰希仙學佺期彭
顔私夀夭歸盡均所之厚薄假器来凝銷理終齊陽和
既赫烈零露泫以凄不藉凜洌功萬萌曷葳蕤時芳富
顔色揺落忽在兹蒙叟委順言阮生語徒悲何傷及齒
髮歴世心更危所賴剛大充清明克扶衰明窻塵寂寂
比意死灰知疇使外造化而貽達人嗤
　　　其三
勞勞假一息既息澄百勞泰定宇天和晶熒匣中刀守
雌伏利器用炯適自熬調元冲澹久養直彚置牢軒后
與虚合乗龍道尊髙愚䝉膠情慾于理反遁逃晉賢尚
清虚至道眇一毫陶公契武略惠逺施文韜
　　　挹翠軒(為雪庭立上人賦/)
丈室面簫峯秋隂被層玉禪餘拂几席餘潤生衆緑立
公釋庭彦世諦豁心曲業白不二門幽尋契巖谷長松
沸天籟髙石寫瑶瀑一黙湛衆喧跏趺寄貞獨飽聞臻
上乗領悟知止足願以甘露涼下方灑炎毒
　　　弱嵗二首
弱嵗别鄉曲棲身戎馬間路難畏客子心逺窮河山浩
有帝王道宏仁拯頺殘圓方乖枘鑿徳惡各持端囘顧
弛妄勞採芝託商顔葆光誠自得仁澤已彌艱
　　　又
弱嵗負烈氣澄清志天下中途倦羈艱未老心已化追
求昔所藴梗塞中自咤世故莽蒼凉乖違奚足訝安知
貧賤士於道未云寡豁爾忘達觀前非覺長夜浮休寄
囊括露泡迹野馬靜者自虚明悠悠樂閒暇
　　　怡敬堂詩
太伯耿髙光義以天下讓遺風及奕世千古相尊尚仁
邑系名族敬愛遂親養昆弟樂友于髙堂翕時享一從事
弓劒彛倫久疎講何幸見延陵文林蔚華奬忠臣求孝
子雍穆洽鄉黨拭目觀化成青雲緬遐想
　　　楚地春光
雄楚跨萬里四民燠熈春司牧既得才化風被清淳堯
舜儼端冕視歸天下仁豈徒一藩屏八表煦晏温推誠
致位育豁達萬化源所願宏此道前修勗髙鶱予當晲
穹壤太古希天民
　　　暮雲春樹圗
君子敦友道五常為並脩輔仁貴益已三損戒亦周同
心必同徳氣感以類求伐木既興懐鹿鳴思獻酬暌違
秖夢寐落月屋梁秋雲樹豈不遥馳情悵遐陬何言江
渭隔沈欎日悠悠合并諒不難雲聚信有由千祀豐城
劒神光貫斗牛
　　　題郭熈畫
毫墨澹幽趣隱淪藹髙情見山將杖䇿臨水思濯纓彚
置粲機巧穹卑幻天成煙霞迂道里車馬偶經行願拉
李意期相攜馬明生泠風邀八表流目憩五城世梗何
茫茫氛埃非所營斂之千古意長嘯激秋清
　　　石鼎聨句圗
彌明擅狡獪吐氣壓侯劉證以昌黎作羣然起喧啾含
機諒有在營度意難酬以夢語癡人班班寤寐求姓名
疑似際得匪異人儔自此有鄒訢空同為道流將非迹
竒詭式用廣㝠捜
　　　送嚴博文應辟
介士勗前修達兼事宏濟歘興登昌運盤錯見利器昭
昭富春叟隱徳𦙍遥裔懐才安一邦抱道不偶世嘉苖
信挺拔奮發殆天啟經綸君子業忠孝丈夫事勿以一
身謀弛彼天下利蒼蒼惟輔徳仁澤可力致贈言古所
敦踐履願深慰
　　　善山徐氏交柯圗詩
厚徳比封植髙柯驗交孚仁至澤亦流休祥徴㝠符素
聞東海士偃蹇在林居天壤寄髙情乃心道為娱為善
既有積衷誠宜誕敷以之生物遂浃洽貫根株王槐衍
後慶髙門多令譽宜爾繼承賢宏仁表無踰清芬綿奕
葉世徳藹方腴所願體祖懐林林詔新圗
　　　潘仲擴充嵗貢
安仁美丰度奕世韜文芒諸孫勗偉才庠序振珮璜大
易稽大人遺編覈千霜推能䇿天府致用承休光懋擴
爾孝友蔚為世忠良仁居天下利毋以一已妨有道事
兼濟休禎藉時康聖言斯服膺黽俛昭聞望
　　　躋寧樓詩(為黄文彦賦/)
翼彼君子居穹窻跋𢎞敞登升儼聽事休息遂安養㢘
隅衛嚴正尊大副髙爽緗帙富牙籤竒捜惬𤣥賞琴樽
斯暢洽道義日宣朗如此竟長年熈和達春盎非時麟
不祥潛徳龍用壯豈但美攸芋髙光蔚瞻仰
　　　同虚傅髙士詩
一身同太虚萬有齊物我至士執天行毫芒迹無涴傅
君𤣥圃客龍虎潛幽邏鳬舄忽經天璚筵登右个歸来
契無始偃蹇空林卧達生豁聾瞽流景浮雲過化化體
物先無聲足諧和子如補竅鑿混沌元安妥八表灑泠
風虚舟縦㝠柂
　　　送倪伯簡應辟
羣材登昌運楠梓各有長廣厦鳩衆工千金掄棟梁倪
子守詩禮過庭敦義方歘起應明辟賢聲藹班行孝友
擴素著忠貞懋時彰豈無精悍才優贍屬老蒼浩有禆
至化顯榮慰髙堂亨衢迹九萬遲子佩琳琅
　　　崔斯行應辟
偉士博陵彦掞才煥天葩山樊不可留鶚薦登皇家奎
璧粲東府亨衢際雲霞長行㓜所學展翮扶揺賖孝
敬素所聞忠誠耿光華班班翊泰運佩玉何交加柄用
盡儒門雍熙被幽遐聖言遵往哲佩服既登嘉洗耳韶
濩音因之韻無涯
　　　三友圗(為徐紹頴作/)
徂徠樹貞榦淇澳養虚心友彼羅浮仙清妍塵不侵三
子在林藪逍遥結繁隂嵗寒勗幽芳濡澤遂髙深灼灼
桃李花傾姿媚中林非無嬌艶質零露忽沾襟豈與懋
永年盤根固南金式瞻毫素意拂石坐弦琴
　　　雙清棲詩(為袁用賦/)
天人皆得一萬物凌囂煩内外致不殊虚明徹淵源袁
子美氷玉乃心洽春温孤髙抗塵俗崇搆何軒軒内以
冏吾中外而接光妍至人齊物我道合氣交宣位育致
不難聖功無間然所希貞白業世徳懋髙年
　　　吳季孺家有六槐徴詩
泰伯㢘讓風髙光亘千古遐哉遺緒賢儼恪踵前武峩
峩縠弁下文采豁眉宇華構夹六槐書聲被林莽託根
澤先世驗徳自王祜雲屯當九夏結翠振能舞面彼公
位尊舍市如舊舉逢迎尚誾侃揖讓禮斯覩黽俛迪前
修餘光照珪組
　　　戚戚篇
戚戚復戚戚中心以憂惕問君竟何為端坐苦崩迫昔
在鴻荒世區宇戴清淳代降偽滋多舉世遂失真象筯
不足巧玉杯器其常蚩蚩為囂囂混元隨湮亡我有無
為治清已式天下四時運日月寒暑相代謝抗志希往
古有生矜季世遂貴一我真細民不外事彬彬秩餘禮
私淑崇聖道聰明生奸慝教令使無好代遺空言治返
故純益亂至人法天運授徳冺脩短仲尼欲無言莊周
遊逍遥大道丕物化卦理丕物要沈憂非艱時艱人為
陳此緘心亦遺誰折衷柱下史
　
　
　
　
　
　
　
　
　
　
　元音遺響巻二
欽定四庫全書
　元音遺響巻三　　　　　　元　胡布　撰
　　七言古詩
　　　張子𤣥畫梅詩(為季充先生賦/)
清河之子鐵石腸寒玉為操冰為裳湘簾風靜小窻夜
月澹梨雲飛夢長夢中彷彿孤山下西湖處士知我者
弱水茫茫玉笛寒翠禽聲起鞦韆架碎冰和墨幻璚真
桃腮杏臉慚丰神一片江南秋水白天香亂擈羅浮春
有時半折臙脂顆酒暈衝寒晚香破有時斜抹縞衣籠
絶似黄昏澹煙涴補之寫手近代竒清河獨師王㑹稽
平生自得冰玉骨脱略毫素囘天機閩南十九徴揮翰
萬幅瑶花蒼鐵榦更須蓓蕾待和羮千古圗酸表雄觀
　　　䝉山春曉圗(為周清之賦/)
愛蓮先生孫子賢置郵三載来杭川軺車盈盈驛騎駛
公館一飯無留延畫師乗閒拂毫素萬里䝉山生尺楮
家鄰鄒魯邈歸途宦薄閩門澹遊趣故山春明萬彚隂
青陽旭日開中林泉分五乳石流淨苔蝕璚崖甘露深
琳宫晶熒倚天表絳樹㣲茫接空杳東峯斜月照行人
北鄙蒼煙度歸鳥圗中鄉國夢中詩魏闕身心江海思
此日職司忠有在他年丘壠孝無違我亦雍丘種𤓰老
憂天之人共鄉堡何時一曲望江南同上蒙山拾瑶草
　　　題方壺嶰谷朝陽
老壺心受李後王筆力肩齊金少海時於毫素灑清泠
㡬葉瀟湘發天籟玉鈎金錯勢不同屈鐵盤薄驚神工
干將錯莫閟秋影劒羽淅瀝吹霜風緑金莖上日杲杲
甘露盈條翠香好掣鼇東海筋榦存待鳯蒼梧繁實老
餘梢裊裊干虹霓伶倫取韻成㕘差鈞天九奏欲備薦
韶濩雲英相倡隨養䝉濡澤空山道松古梅芳交逸操
侵天蔽日㑹有時九夏炎威迹如掃壺子天機龍虎精
虚心勁節邈生成隃糜煖暈璚瑶色繭楮寒芒風雨聲
置之髙軒光雪墅鳯咮蒼凉楚雲暮玉軸泠風莫巻舒
鸞翎神采將飛騖
　　　老將歎
長風飛沙三萬里漠漠平原戰塵裏漢家諸將氣如雲
萬騎飲馬天山水天山水深寒入骨苜蓿經霜吐花紫
塞嶂縁雲玉堞長邉秋泣月金鉦起昔年従事將軍青
寘顔山石曽刻名前年斬頭八九萬幕南始見無王庭
竒材劒客爭交結王公貴人皆折節名譽起身刀劒中
勲庸忽在王侯列幸逢聖治罷弓刀得兔猶勝走狗勞
不同曲逆遊雲夢錫壤分符表威重畫圗麟閣貌生時
裹屍馬革得全歸成功受禄榮㢘退太平金玉寳耆頥
間經五原獵禽獸信馬邊場剪楊栁黄沙帶水尚熏腥
白骨如山半摧朽始慙富貴在一身萬死豈盡無辜人
不惜萬死易一生猶希百世享尊榮死者一一富貴心
當得瓦礫變黄金天地生金起爭戰世上黄金不願見
　　　清明日作
黄雲滿江江樹紫碧草荒城繞流水平原歌哭雜悲驩
㡬處松楸裂新紙死者白骨委路岐生者不歸何處所
煙華澹澹鳥飛来野田無主生桑梓昔年大官厭粱肉
攘攘僕妾衣紈綺尊酒須傾十家産搥楚見血瀝膏髓
東鄰無田坐凍餒百草糠籺盡竟死夫病在床子乞食
鄉里紛紛説兵事西隣有田牛入官男女殷勤供耒耜
徴需不足来囹圄喘息奄奄面如鬼河西大家日求趁
終嵗無人戀針指擔頭鰕莱徒紛紜辛苦得錢爭換米
三邊百戰矢如雨十室八九驅瘟癘翁死垂頭尚顧子
子死父母無全計吁嗟乎天胡不仁豈若假手塗生類
就使横屍積山壘銅駝金谷皆荆杞周宣中興偉臣在
枉死呻吟眷仁治偏禆戮力建武功上徳有道存經緯
小農食飽大農喜樂嵗終身保妻子羈臣拭目瞻治平
當使八表皇風被
　　　贈龎將軍
龎將軍虬髯㦸烈凌秋旻當闗叱咤萬夫勇一語不合
輕王臣去年謝事歸東海鶡冠縞衣佩蘭􁉤斛雷手語
託素心轉闗濩索通悲灑君不是賀懐智石槽鐵撥雲
雷氣又不是康崑崙激流鏦錚金鐵渾玉盤驪珠千萬
轉春氷百裂黄河奔髙堂秋空夜氣昏中天月色爛若
銀請君别按伊州調不作青衫灑淚人
　　　殿前生桂樹
金花濕露溶青𤨏玉宫繁手匀秋顆翠隂亂月散香塵
十二闌干曉風過驚烏起飛仙子殘舞鸞交枝凉葉翻
銀縈玓瓅熏羅被翠鏤搔頭綰鳯鬟鳯鬟羞花悼春
逺欲倩春時花滿眼
　　　憂且吟
寸草爇火林可燃尺鐵鑿石山為穿快劒斫水徒勞割
利口詆聾何用言人生所貴推時美萬語不矜一語喜
武乙何尤死暴雷盜跖端居保遐紀衛鞅嘗陳帝王道
直以霸術符君好向使相容客舍人詎知法令為强暴
明君素矜賈誼才時將不偶反見灾當其魯鈍保年夀
何物鵩鳥興悲哀黄河不異流清濁一入大海勝杯勺
混混魚龍奮頭角跳蝦走蟹相㕘錯行者苦短論苦長
邪人邪正祥不祥縦能鞭石填滄海亦有愚公計太行
　　　楊妃春睡圗
蘭湯濕玉臙脂軟雲螺隨枕腮紅淺漁陽鼙皷夢中驚
不似三郎喚不醒亡國冶容留粉墨此夢至今醒未得
　　　題方壺雲山蕭寺圗
山人行樂溪橋東蒻帽衲子欣相逢相逢相攜成一笑
老刹有路山南通山南青瓊十二峯雲嵐列綵蒼景重
請君為我激長嘯萬木古壑號天風行雲躡屐度飛磵
龍光走潭碧珠粲雄山之神不敢呵物變金沙界長坂
長坂迴塘紫篠林薝蔔花香貝葉深歴歴晨鍾翠微出
朝光斜切玉山岑一逕浮莎青錦織喬松偃羽寒蛟色
金繩耿光揺佛日鐵鳯交簷威梵國世尊寥寥空殿秋
龍象慘戚隂風颼山僧逢迎禮闊略遥指寳華當白樓
白樓之西小有洞僧伽文釋三千衆瞿曇石上説根源
旃檀閣裏㕘疑夢山人瞑坐天雨飄醍醐味冷夙煩消
從此靜通成大徹迴頭世火謾焚燒出塵直出塵中幻
浪説三途起八難此軀此相即真空八難何曽有空幻
畫裏寰區塵眼塵風雲色界幻天真壺仙為幻區中眼
難幻區中眼外人
　　　題朗吟飛過洞庭湖圗
純陽早得莊列術飄然凌空履芒忽岳陽樓觀千萬人
望眼依微生恍惚此皆幻譎籠世目神觀一返如轉燭
何風可乗虚可憑吹天地影掛粒粟當時寫圗局形肖
詩以遣真傳者誚此人應與此樓齊不爾那容海門嘯
河山色界非道心囘仙豈泥區中音為君擊節夢中曲
八表無倪何處尋
　　　道士魏晦初詩
混混鴻濛彈丸戲兆形分裂為天地厥初生人自二氣
抱一吹萬奠品彚剛嘘柔吸互成體誕靈為物昧常始
至士返真宅無滓窮身所受復元理洞以明明削涯涘
𤣥根灌溉達軒陛何以誠之心合意逍遥自然湛無際
此與晦初非二義子其佩言味道味
　　　聽箏堂送朱啓文歸虎林省親
秦人破瑟促瑶柱翻作清商去聲譜唳鶴羣髙咽素雲
雛鸎語滑烘春樹故家王謝挹風流罷笛徐將玉撥搊
桓伊雙手金縢曲風繞鵾弦璧月秋欲鼓陽春和彌寡
調髙誰是知音者改撥驪歌慰壯遊白雲冉冉吴山下
　　　題方壺寄虞還淳金錯刀
老壺胸宇珠璣海散作文章敷五采筆端磊砢金錯刀
㸃染風雲噫大塊璚枝矯矯浴月明劒羽獵獵吹秋清
千年龍髯老不化㡬葉鳯咮寒無聲金張華館苦欲置
購以千金人莫貰殷勤寫寄虞仙家虚堂白日雷霆氣
虞仙霞佩凌空翔挟之綃帛虎盤囊臨風莫展青瑶軸
㑹化神龍去紫蒼
　　　題方壺臨金顯宗金錯刀贈劉二紹
卯金飛書子壺子欲覔琅玕寫生紙壺子箧中金錯刀
少海天機忍相遺拂開蜀昶古硬黄信筆揮搨騰干將
虬枝獵獵閟秋影龍氣習習吹寒芒玉竿蒼涼屈鐵利
鈎距生風漲清泚上清宫裏狡獪成題以保成摹筆戲
幽軒白石對此君勁節虚心為寫真仙翁帝子俱物化
劒羽空餘鸞鳯文卯金珍襲置邃閣太乙青藜映銛鍔
披圗長嘯挹清芬天外泠風灑寥廓
　　　題王子慶畫開元寺圗
吕蒙故宅清溪側山木林林峭空碧千秋化作梵王宫
唐年錫以開元額門前喬柯鐵屈蟠階下流水龍遊盤
坐開寳月擁金相梵徹雨花飄玉闌丹青傑出蒼山表
雲際髙俯青空杪鴻漸遥分一掬泉獅峯不放千林曉
松濤入夜亂溪聲燈鏡連宵助月明清淨域中觀小刼
金銀色界照重城兹山未許他峰並古塔不讓閩南盛
一原堂上演大乗玉璣東序超無證我来亭上尋紫芝
名籃兩醉春風期見花解得西來意擊竹因聞向上機
畫裏幻成塵境幻具眼良工心手粲巻圗長嘯激清風
一色虚空覿神觀
　　　背面鞦韆美人圗
妾夫二十顔如玉綺户銀窻照華屋屋前桃李花錦團
屋後鞦韆栁隂曲百尺䈥竿駐綵旗同心寳帶挽朱絲
髙天下地鴛鴦結去月來風連理枝夫今不歸傷獨自
翠被春深積殷漬熏香消盡曉帷寒乳燕歸来小簾紫
玉雁慵梭瑟上塵金鈿羞帖鏡中春挂絲微染鴉黄淺
收淚生憎粉汗匀寥寥雁字雲中度望望羊車去時路
不須囘首怨東風背面啼痕灑瑶柱
　　　題畫
緑潤紅殷春似織梁家紈綺無消息百花香底醉遊蜂
小院寒輕翠簾窄飛来青鳥栁枝柔戢羽憑風為食謀
小物從来操毒蟄未應一啄向饑喉
　　　題方壺古木風湍圗(為潘真卿賦/)
畸人平生山水癖經行領略多竒蹟見圗何啻坐山樊
悦目洗心看水石何物昂蔵挺老株青蒼㸃綴忽成圗
天風撇裂起毫素龍氣溟漲當交衢攣拳培塿森凉玉
逺挹泓渟湛寒緑飛湍九折天外來萬壑瑶華灑空谷
猗惟應龍潛九淵靜者一志安林泉眼中偃蹇柱碧落
絶似端倪窮化先畸人流玩有餘暇何意同心在林下
老壺仙筆世罕儔半幅瀟湘玉無價山城鑒賞如雲屯
寳子新作同璵璠因之毫墨感知己泠風巻送潘黄門
　　　題闗河秋晚圗(為曽子常賦/)
半生慣作江湖客畫裏青山似相識長憶江南緑樹秋
千峰落照摧行色傍水人家草屋深憑闌浩嘯豁冲襟
南天漠漠鳥飛盡潮落空江龍夜吟漁舟隔岸縈浦溆
莎逕蒼茫入煙路桃花源出武陵溪山閣排風杪秋駐
兩翁矍鑠巢許儔崇闗之北茅堂幽登登囘顧蹇驢客
撩亂瀑花天際流曽厓竦峭凌危棧絶似青城度盤磵
瞿唐豔澦勢東奔鳥道縁雲接西坂掃門古老意安閒
覿面雲㟼跨石壇中田金碧開日觀天東一峯横黛鬟
野橋流水楓林赤去去迢遥抵沙磧山川今古行路難
駑駿同途受驅䇿幻夢塵勞見畫圗却從空闊望寰區
浮林俯仰紛萬有一息端倪歸化初曽君好古嘉竒蹟
圖史相親置東壁更覔更生和我歌青藜千古同輝赫
　　　百鵲圗
威鳯髙翔九千仞徳輝不下無餘聞人間鳥雀勢如雲
㨿地經天已成陳金苞誰復覩九章耳根啁唽聲相忘
不如百鵲入圗畫俛啄飛鳴相頡頏空山老樹清溪曲
渴飲膏泉食野粟巢成不用占吉方太嵗何由在窮
谷天河搆架嵗一来不雜囚飛盜啅材何年傾耳喜音
至陳我六符瞻泰階
　　　百鷺圗
連雲葭菼汀煙緑雪鳥飛来集溪曲林下幽棲飲啄清
虞羅彈射何能逐青㝠鎩翮非無志鵰鶚横秋不厭欲
自愧摩天翼南運猶堪刷羽隨鴻鵠䕫龍班班来校序
振彼西雝戾清肅容儀燕舞美君臣我客翩翩雅幽淑
絶無鷗鳥同棲啄活水魚肥山有粟白衣何啻百為羣
一志相攜戀林麓寥天霞散霜月皎一舉冲霄豁心目
秖應𤣥鶴共歸来髙結雲巢傍梧竹
　　　題倪雲林畫(為劉二紹賦/)
昔在松陵識幻霞仙風雅度玉無瑕泖湖秋水通吴㑹
攜手同登星漢槎俱邀劒履侯王第玉饍珍鮭濁無味
多情紫步袁使君館以髙軒顔緑綺緑綺泠泠瓊作臺
流蘇香拂碧霞杯題封烜赫壁間出珂佩琳琅天外来
傾心放意塵臺古知我鴻濛事鶱舉至今金骨尚塵寰
碧眼方瞳浪相許曉移綵鷁三髙祠青絲蓴脆鱸魚肥
雪花水鳥供異饌九醖時傾金屈巵軟羅蜀纈飄巾幘
翠氅初来罽賔國醉呼蒲璧換黄庭遥見掉頭心不懌
却従寳帶望九峯囘橈蕩漾横江龍袁使倚枕髙士醉
我獨披襟乗晚風過従小隱湖東曲繞逕蒼梧夹脩竹
溪亭金碧帶斜陽一抹飛煙澹華屋青瑶盌薄犀筯輕
紫鱗出釜炊黄精明珠屑粉如璚液舌乳西施香骨清
琅玕誌刻邾儀仲草聖来游陳盖衆時同緑綺架閣君
三珠樹底鸞簫弄轉盼相攜二十年展圗如見雲林仙
瓏璁苔石玉在璞偃蹇喬柯龍際天掣鼇長得侵雲幹
㡬棄鸞翎入神觀當時筆底覿風雲此日人間竦竒玩
東平寳愛如瑶琨以我知心徴舊言千秋交誼悵何釋
遥託髙情長嘯軒
　　　贈地理鄭升逺
博望河源探水磧青囊孤首窮泉脈景純驗此類成書
孚子因之相隂宅蓬萊形勢三山壯青海明堂相主客
弱流襟帶鳯麟洲射的嵌空出其側中田黍珠為正穴
三花結秀呈虚白傍臨君位餘可推堆堆囘囘人莫測
君臨仙士側臨人富有賢才禆至徳寰中險曲定背向
枯槁㘭凹下青黒犯之逆道戾天經醜類縱横滿家國
鄭君學古搜𤣥秘更擬游衍周南北山之西為帝堯蔵
周漢闗陜環竒蹟不用聨綿惑九疑雙瞳湛湛君應識
咸陽松楸隘蓁莽帶礪河山障區域就中祥雲蟄王氣
聖徳文言掞方䇿桀紂遺汚死無後過指虚寢呵幽魄
仁人死歸尚何顧七十二冡姦雄坼若從美惡責由來
堯舜之子無瑕慝賢愚根本自二氣百爾慎此非祥覿
君子小人艮有以孟子期之五世澤君行閲歴由内觀
習坎技龍體全式孰肯心田符地靈天下自此民無阨
我有清明方寸地中虚七穴相通直君還具眼得真蹤
便許名髙列仙籍
　　　奉寄林鴻子羽
我客樵川方十日君亦入闗尋寓室北橋青眼識同心
古寺琴樽話稠密浮雲軒冕委敝屣四顧天壤窮儔匹
酒酣長嘯吐虹霓磊磈填胸恍如失君下三山度劒津
我留杭邑未彌旬忽聞行李有蹉跌太息中道生緇磷
長天茫茫白日曉一氣吹萬迴陽春樊籠豈得繫麟鳯
即喜透網遺窮鱗太原冷氊蟄文掾書來羨爾無懐民
冶遊縱飲足肆志冲抱灑灑凌秋旻我欲從之路遐阻
嵗暮褰裳畏零露明年花栁晉安春握手狂吟醉何處
江海間闗人物改往事囂虚難此數風雲遺夢去無蹤
俯仰閒情亘終古離鸞别調寄瑶軫餘韻蒼凉繞閩楚
何當把袂挹泠風刷羽南圖事鶱舉
　　　次韻臨川李進士衡元成見寄并求字(二首/)
早嵗相知不相見况聞清譽如郵傳太平經濟蟄英芒
江海文章掣奔電鄴侯家學富胸宇世梗都無一毫罥青
年虎榜早題名逆旅洪都嘗問絹新詩慷慨慰林下繭
紙題封白於練鍾王墨妙我何有彷彿雲煙筆端見倘
歸少室掃蓬户拂拭心畫龍蛇展眼中塵俗君所鄙雲
鶴遊天足揮遣懐仙有意汗漫期願托泠風一披巻
　　　其二
弱嵗窺天管中見為儒鄙俚窮經傳一從落魄燕粤來
自倚文芒扇流電南圗羽翮風暫息秋水襟期塵不罥
謫仙許與神交意下筆㓜婦矜黄絹多君逸思凌穹昊
一峡文瀾寫飛練傾胸耿耿付閴寥吾道卑卑時隱見
青㝠九萬期簸蕩有翅垂天思一展不然拂袖去城闕
長嘯空山百憂遣達人出處貴自然天壤閒雲任舒巻
　　　太白問月圗
翰林失意辭金馬散漫雄文繼騷雅一種停杯問月情
自言舉世無知者盛時冠盖隘神州豪爽巳應無比儔
填胸磊磈付杯酒嘯咤風雲江海秋畫圖睥睨寥天表
問答深衷契㝠杳當年心事竟誰同萬古茫茫海天小
文章英誼八百年貌得玉樹臨風前月明亦有金樽酒
此意千秋誰與傳
　　　次韻臨川饒䕫秀才見贈
法書不可見稽古看石刻孰與辨正鋒如沙以錐畫古
人渾朴鄙澆漓俗眼不識隗囂碑授受心傳晉李衛二
王咄咄為深知法敗顔栁諸賢輩偽流八法承其次要
皆彷彿得緒餘各自成家岐亦異近人聾瞽無師授髙
者唐刻鮮有同况敢毫芒希漢魏揮遣於人何所宗君
今有學繼騷雅物鑑妍嗤孰云寡胡為蹂雜龍與蛇虎
犬未聞能並駕窮源入道自有門逆順偏正歸評論千
秋傳後法何在時名濫厠徒晨昏公孫劒器飛晴雪吐
沓光芒亦人傑好籠長頸伺周迴勿與癡人談墨訣
　　　無為天師為逺峯東堂作秋林僧舍求題
老壺畫史擅一代尺素寒芒掃飛黛吾甥幻筆得天機
授受傳心貌形外逺公老禪清梵餘扶藜信步猶龍居
談𤣥造詣無二致丘壑風雲同巻舒西原雪晴玉為質
展拂璚臺耀秋日飛光運肘古墨香㸃染溟漲龍鸞蔚
須彌堂堂柱法身性海泱漭川無垠秋林花雨淨如洗
茅屋清泉薝蔔村儼然東隠章溪曲翠竹黄花瞭心目
青天雲氣徹荒墟相對跏趺小山緑堂中之人緇素流
一㸃湛波千峯秋遥情空闊際無相桮渡隱隱凌滄洲
山川今古不盡興人境相忘表殊勝還師仙筆圖幻空
蕩蕩虚空絶安柄
　　　昱方畫贈逺峯逺峯求題
壺公學徒真幻工吾甥入室俞方從甥今主教俞方侍
弟子妙筆師髙風顒師起詣僧中雄俞方契誼相混融
閒來揮灑起斑剥暝色欎渤開鴻濛孤峯南峙表天柱
一水東注環晴虹長林草屋倚怪石蒼蘚古磵生秋容
隂風慘慄嘯虓虎雲氣下上隨飛龍老禪得此狀無色
位置丘壑僧堂中僧堂東隠白雪壁拂拭古意看題封
鸞綾玉軸好神采對鏡情忘幻泡空空虚湛湛非影象
此意貌得非凡庸因師更覔太古畫羲聖無端一畫窮
　　　次韻余樵谷見寄求書之作
江波月色環古城榜歌悠悠思濯纓雙魚錦字過眼明
書致樵谷通清名掞辭滔滔文翰精混龎正氣師天成
謂余草聖如伯英一掃澆漓浮俗驚我自正鋒虚腕生
雷奔電繞海沸騰恍如公孫渾脱舞赤幟翩翩漢歸楚
流光擫鐵啓迷悟川泳雲飛殆天助為君鈎格展毫素
識者其誰儼聲譽神交眷眷遣呵護千里之親如目覩
姑山肯枉笙鶴度贈子延年𤣥鹿脯
　　　南豐縣丞章好徳贈草書歌走筆次韻答之
司徒筆法連城價運腕光芒洞神化三春桑柘老飢蠶
六合風雲驅戰馬正鋒屈鐵舒流霆右軍咄咄李衛驚
虎卧龍跳迅鶱翥遊絲飛帛潛充盈章君筮仕青霄上
墨訣翩翩氣豪爽朅來投贈感相知鈎格傳心無背向
蘭亭貯匣古墨斑雲鶴悠悠天色寒鍾王在世止如此
餘子紛紛空慨歎
　　　次韻鄧子方真人見寄
南陽髙士神仙氣家住雲林好山水才名當世李謫仙
意義千秋魯連子一杯一曲紫玉簫泠風天外招松喬
方瞳炯炯睨萬古浪迹蓬丘憩𤣥圃飄飄琴鶴度璚林
笑咤風雲生玉塵仙翁自是黄綺流威稜豪爽凌滄洲
遺我織成雲錦段天機不許世人求
　　　題畫(為張孺文作/)
壯遊汗漫成陳迹緑水青山慣相識老年展巻起遐思
魏闕江湖心歴歴茆堂囂虚六月寒漁樵語話臨風湍
扁舟同是寄萍梗天地浩蕩心胸寛却從蘿逕通幽谷
芳樹環林草為屋碧波如練野橋横有客歸來抱貞獨
我昔華髮從神州師彼子長為逺遊河山形勢豁心目
浩素耿耿凌清秋西風霜鬢不相待良圗萼草人誰在
但見肉從髀裏生那知容貌鏡中改卜居泉石效隱淪
始覺半生㡬誤身只今畫裏見箕潁意外脱畧超紅塵
悠然之軒有逸士讀書灌畦安所事㝠搜或擬探草𤣥
載酒時能問竒字山中雅致惬鄙懐沃洲可買移家来
桃花春水武陵路絶似劉阮迷天台太平經濟付年少
草澤期頥我同調填胸磊磈不可留散漫髙天劃長嘯
髙天指顧雲霞流悵望玉花連十洲他時蓬島邈佳勝
更擬元龍百尺樓
　　　次韻臨川洪韶九成有贈
平生肝膽國士風快意鵰鶚摶青空千秋氣義炳火日
過眼浮華非所鍾五峯洪子美徳容浩以炯炯窺瞢瞢
朅來投翰秉至公知子學問如麟龍有才棲棲甘養蒙
唯感契誼當雲從勉脩天爵歸有道珂珮指日明光宫
　　　觀禱即事
璧月流光玉臺露青瑶玓瓅三珠樹盤螭鏤篆騰紫霞
雲母交窻引霏霧翠仙離離翠羽軿九章迭奏參差璚
寥天雲錦遏空碧時雨寳華歸望青𤣥黄太史三天史
清心肅神覲天帝祈民福夀考終命善人相延保世世
香風灑灑聆至言靜定嘘吸成汞鉛萬山明月出滄海
一片秋水涵長天矯首鴻濛禮無上八垠湛湛瞻虚曠
轉頭金玉五枝燈一瞬囘光燭無象
　　琴操
　　　採薇操
彼腥腐為氤氲兮紛舉世而飴之曰趨風而委順兮悼
冉冉而危之冀可免於萬一兮顧衷私而違之匪獨善
於斯須兮慨大義而歸之山之薇兮潔而肥之既得以
療吾飢兮我則宜之
　　　採芝操
嗟嗟皓天甘彼巖穴肆志游盤以茹芳潔深谷髙陵光
被日月非我羽翼豈我喉舌飄颻還山天下勇決邈矣
唐虞保身明哲
　　　八公操
猗歟青紫被體而微兮味以珍鮭充腸而肥兮吞啖腥
羶馨香則遺兮玩彼長物清明遂疲兮天錫公其來下
兮吸光彩而騰雲螭披閶闔而過北斗兮俯塵世如淤
泥示要道之不煩兮澹虚中而無為願相攜於玉京兮
惟太清之是歸
　　歌
　　　平圃歌
帝之平圃連崑丘仁麟祥鳯居其洲堯廷來儀瑞聖世
魯狩反悼非時遊先王揖讓化成效天人感格臻嘉猷
非時為祥乃為咎不見哲人興古憂
　　　聖人出
黄河清泰階平甘露降庭醴泉生布卿雲耀景星粤若
稽古兆休禎天人合萬化并五常並脩見玉英天則瑞
聖何徴元元延佇久屏營曰縱暴以亟盈休傾之否泰
可迎肅後塵播先聲鳯凰覽徳輝來庭囂歊息區宇
寧聖人出仁風興
　　　紫陽仙子歌
紫陽玉貌絶世華雲琚羽服擁丹霞翔鳯徘徊九霄上
蟠龍步驟五雲車上元仙子同旌輦玉轡苔裳囘南面
青䭀還邀紫府仙𤣥棃不逐崑崙宴婺娥纖歌彈月箏
雙成妙舞參差璚三十一枝風色勁秋空亂灑步虚聲
不分錦衾留洛浦情知霞佩遺交甫一從鸞鶴去西華
雲雨樓臺想南楚紫霞仙尉當青霄清心端簡聆囘鑣
賜以長生碧瑶笈仙經脈望蠧塵銷佩服仙經食脈望
一雙青鳥遥相向别乗綵鳯導飛璚逍遥黍珠騰玉京
　　　若之何歌
天地昏昏日月薄蝕泰山為陵河海流逆杞人忘憂林
類乃賊宋人竒玉卞和寳石離婁掩蔡烏獲無力相逢
衢路側欲進詎能前詰屈羊腸坂覆車繼後先保退涉
逆流鹿豕為我縁㝠㝠障霧集隂風凄以旋饑渴猶可
忍單裾濕不牽願得乗桴浮洪濤日滔天幽隂舞鰌鱔
毒唇坐嘘煙願得棲巖穴蛇虺肆蜿蜒惡草尚被藉瘡
痍且蔓延西南有古莽不照日月明東北有阜落嘉苗
所不生天髙邈難攀地厚載可勝由來雖怵惕既往亦
徒行若之何兮憂内平毋以為此傷中情禍有仇綏福
有膺劇亂委治實相經滄海桑田終變更理有極否泰
符徴
　　　西王母歌
雲和琴瑟飛瓊弄青鳥鸞繙曉通夢夜光珠綴九霞冠
王母親傳密香送上元六山火玉佩緑金之笈丹景㑹
辟非更出紫錦囊酒闌五鳯鮫綃隊俯觀流景念濁世
貴富浮榮等汚穢紛拏外景織深衷蔽障靈光城郭敝
促今成古烏兔走蟻壤營營不囘首生生天元具大有
飲澹除華㡬人受東方暫之紫泥海歸遣明生拉隂宰
揮呵雷霆用不難抱一還元致交泰重以千年女鹿脯
碧桃杯寛納區宇清涼五内消隂滓一真冏若超今古
不惜真詮泄至道六甲靈飛確皇寳直從虚湛復本元
歴刼吾當錫仙誥
　　　新霽後望西山作
曉雲城闕霽宿雨氛埃淨東旭披素光西峯倒圓景山
川庶物秀洪南仙迹竒標昔所探舞鳯三江週沔水奔
龍九疊障靈巖靈巖芳潤生佳木楩楠如金杞梓玉楚
材幽森挺楨榦楚俗熙和地饒沃繁花媚栁照江城兵
後樓臺列將營玉勒曉風看騎氣金鉦夜月靜邊聲陳
家待客空懸榻宋室求賢浪得名君山傑閣空中影並
峙薇垣代藩屏三川紺緼春四時一片緑雲秋萬頃堂
堂考皷鏗鯨鐘浦樹溪林衛㡬重天道宏文垂麗日和
風膏雨渥恩濃水國之妖業蜃子劇來禍民干地紀都
仙太史夙所𨽻天帝錫以長生璽玉淵飛刃馘潛妖鐵
柱中流遏洪水下感遺黎樂道真至今江海淨無塵雲
中雞犬通仙路畫裏牛羊識幻身壯遊跼蹐留吳越仙
景參差殊未謁何意南來作楚囚新亭舉目白蘋洲鴻門
玉碎羣雄散芒碭雲空王氣收此景此時傷偪側填胸
磊砢紛如織孔聖因知北鄙竒謝公遂愛東山屐東山
屐齒躡青雲時止時行道不羣為君一掬南溟水天下
蒼生滌垢氛
　　　毛將軍古劒歌
炎精烈烈赤幟王手掣匣龍威四方澤中巨蟒迎刃斷
玉碎鴻門并楚漢鋒霜濯濯不居功年深玉蝕紫苔封
芝山名將應時起神物啓閟涵秋水純鈎太阿同冶歐
卞家餘材琫蒼虬剸妖刳佞靖六國毫芒不動臙脂坼
置之金鏤螭錦囊批鱗擫匣騰晶光平津望氣勞心力
雷令於官竟何益爭如脱頴少年時今日髙堂佩陸離
願俾將軍夀金鐵寰宇清澄似明月
　　　還樸歌(為許從善賦/)
二儀奠位清濁判舒為萬有羅輝煥三才設造無纖竄
兆形賦質枝縁幹以情矯偽物欲亂知覺既生渾龎散
至士悼世不返汗示道析理囘迷誕葆靈於體止流漫
教出師成從侃侃上徳佩服内凝浣下愚笑毁忽而慢
猗歟許子夙昭貫懇懇求師走江漢立雪止闇夜達旦
求已元元畫爻彖用為風雲守成算斂蔵韜神保和緩
八方軌則等浮幻掃掠痕瑕入神觀一真湛冏復虚綄
柄斗于北當南看天人恢拓固無間還樸澄澄理彌粲
　　　與隱者陳洞陽論三教
我昔放白鹿天行杖青藜雄文烈焰照萬古勢局軒冕
披雲霓皋䕫無文不識字堯舜言傳心法是衰周季時
民異心坦途蔚開柱下史乃有仙風皷㝠漠宏儒上智
優不作西方大言理則同聖者以之捷徑中我乃從容
即交萃因知三宗不在外調笑文章天地間流觀豪傑
風塵内亦有當世䇿恥陳封禪書時命若腐草光輝燭
泥塗囘視色身幻長物何纏縈一貫唯達道逆氣求長
生爾來九萬嵗得之無為天下寧瞭然區㝢中蟻壤八
極何營營鯤化之南有天池泉脈湛湛波淪漪自從一
掬洗心眼飛光天門射紫㣲胸中培塿累萬億囘風電
掃了無迹崑崙西出榑桑東月出月落經天中鳴龍嘯
虎風雲表仰髙鑽堅入㝠杳宏之芥子六合寛斂之穹
壤一塵小亞聖三月不違仁西來直指心在身漆園實
得息起踵數子理見超凡倫要當脱略凌萬仞明如青空
擊秋隼衆人萬語畢一言獨於黙者領本原能方其體
用其圓何不世外行觀天
　　　敕勒歌
敕勒川環隂山氊作穹廬觴酒弦彈牛羊萬計各有羣
動有禮節情逾真土風渾龎徳澤熈淳視民如已一體
歸同仁地偏西北庶類殷中國聖域何能馴
　　　王子喬
王子喬緱山笙鶴望亦勤分明舉手謝時人蔑彼天子
貴獨善愛一身嵩髙山三十春道成飛馭玉臺津拉浮
丘覲紫皇排閶闔凌昊蒼黍珠遊樂殊未央王子喬棄
仁而不為身謀已多仙道誠樂矣嗟爾遺民顒望何
　　　長相思(三首/)
長相思久離别此身雖逺情還徹一寸心千愁結羌笛
怨邊秋離人倚樓月鯉書歸封斷雁錦迴文滅
　　　其二
長相思久離别單于臺上伊州月玉帳寒金鉦徹三年
故國人百里隂山雪暮雨塞塵黄哀笳隴雲咽
　　　其三
長相思望歸難羅幃斷夢㡬時還欹月枕掩雲鬟紅樓
春尚淺翠被曉猶寒滴堦朝雨絶淚眼不曽乾
　　　同熊經彭聿宋季陳介陳亨嘉陳景夀遊翠
　　　　雲闗得磵字
手䇿緑玉杖嶙峋涉天梯雲峰峙六合面面翠鬟低我
昔乗風陟武夷俯臨三十六曲之迴溪嵐花霧彩漾空
碧摩蕩日月相交輝長松百尺大十圍怪石嵑􁤞虬龍
飛空山無人風落木半夜月出青猿啼東平劉生劃長
嘯手中龍泉電光繞三山鸞鶴不可留一片行雲入秋
杪璚軒逍遥君玉頰明珠紅笑指白石洞揮霍雙青
龍為予歴陳華與嵩天台南來雁宕之髙峯膏泉輸并
注其下奔馬萬仞開鴻濛雲闗雙穴天河通捲浪八極
周崆峒乃聞異人演至義毘羅法門開不二二士從容
獨後來龍蛇翰墨雲花墜西來老翁追莫及石樓青虚
壁鐵立照影空潭得月明掉頭歸去天風急念我三生
主玉林天下名山諧夙心自聞躍馬泉中柱恨不一覩
鏘璆琳屈指十年滄海變逍遥君登九華殿予亦騎龍
擁翠鸞東歸麻姑尋紫壇長年青䭀飯食實翠琅玕
飛來紫霞凌羽翰竦身忽在青㝠端一皷剛風挟素
月列峯照眼金斑斕白馬秀出雲林山爛銀查堆如彈
丸卓筆之峯出其右手接南斗挹囘轅攀蘿縁石坂汲
水松花磵笑殺鶴上人吹笙碧桃晚三時玉女吐蘭臭
九門霹靂巨鼇吼隂崖風雨碧波涼潭底雷文赤蛟走
脱我紫綺裘因之雙佩玦濯足巖下泉凌空掃瑶雪莫
碎白玉斗且拂珊瑚枝山花與醉客何處不相宜請君
看取天目之西陲嶄然枝傾天崿頽人靈八百萬不啻
一土抔請君看取崑崙之北角萬斧昆吾不能斫巨靈
一劈迹如削亂鬼衝風六時作一山一水直萬錢且復
對此酣歌眠黄河九曲猶清濁泰山髙髙荆棘天致身
福地人中仙何用戚戚悲流年願從置酒三百斛一斛
為君揮百篇
　　　贈瞽師吳炯中
君不見文成將軍叶五聲京房易學窮三星管公器識
薄何鄧蒼生已信誤寧馨我生半生江海上河圗星史
多招訪十年歸濯三谷流思得異人歌逺遊五峯吳子
好才氣逺来談天折經緯黄鐘律厯森玉衡紫微天元
發金記生死之門三十六子盍居之迹仙躅帝恐泄道
隕厥身可憐雙瞳如滅燭文成京房非至人子今内養
充陽神河海形勝瞭衷曲堯舜之主巢由賓小儒行蔵
安足云大聖厄宋窮蔡陳當時天地快一擲金盤采奪
萬人勲功成治定潁川水尚友赤松攜列子垂天鎩雲
㝠漠間子能相從海上山若遇少年天日表髙歌此曲
豁心顔
　　　烏生八九子
城上烏夜棲城頭樹城頭樹弱枝本輕棲飛不定啞啞
聲強承彭澤飯示靈方朔經火流王屋瑞幕集楚師傾
一年乳雛將八九毳毛纔生剥黄口棲冠昔在曽氏先
墮翼長驚羿弓後雛多巢轉狹風髙葉早凋時啼御
史府直填織女橋不學奔波覆車粟却歸空城身局促
月明無枝猶有樹鷹隼飛来驚不去
　　　隴頭水
山隆隆路疊重哀笳沈落月空吹裂悲風驚沙起隴雲
隂隂覆隴水不是隴水聲辛酸千古萬古英雄流淚血
至今幽咽不曽乾
　　　惻惻篇
問子何惻惻杯水吞舟苦崩迫仲尼一人在魯國刮眼
刳精不之識後世乃有秦始皇操弧挟矢坐天堂先王
禮樂成灰燼下愚黔首安可當上古之世鴻荒民中古
熈和雜澆淳仲尼遑遑来相弔三月愁眉不得伸何况
萬人掩坑穴足一蹴踏燕趙裂逸翮雲横四海秋大旗
風掃六國血魯連恥帝東蹈海李斯挟書西入秦上蔡
獵犬歎丞相望夷鹿馬惑國君沛中劉生好隆凖烏合
一舉當九門躡足附耳䇿雄略天張雲巻登乾元量能
恢宏布大恩子孫王業四百年殘嬴豈無萬年計大寳
猶多一再傳
　　　獨漉篇
獨漉獨漉水濁見月水濁可澄心濁傷明泥深道苦挽
行無侣非不獨行獨行多虎蒼蒼長松獵獵大風客有
所懐如青天虹明明旭日横天東出鵬羽鎩秋陽光若
失錦繡入火文章膏煤火滅成塵不異藁灰驥發遲遲
志在千里刀不斬仇孰以施利嵩嶽何髙海水何深穹
壤其極不如寸心
　　　鰕䱉篇
戢戢鰕䱉如塵如毛自江達海逐浪乗濤終然假水力
江海任逢遭揚鬚播鬛不盈分毫列隊排波得志滔滔
乃復笑潛龍養志事天遨屈身濁水湄風雷走江皋魚
目皆見哂鰕䱉軒軒勢相髙欲見葉公葉公懼豫且制
我於兒曹鉛刀一割利誰復識昆刀猛虎落坑陷反愧
當路獒時來無貴賤天地可能逃
　　　行路難(四首/)
膝上青桐枝朱絲琅琅金作徽傾君三雅爵皷我九奏
泠風辭拂君蒼龍切玉之雄劒解我紫鳯承珠之寳犀
繫取夸父西追之白日照以太乙夜光之青藜紅顔不
留白日暮凡愚上智俱塵土衆人刼刼眼前榮黔婁取
足身後名眼前身後知何用但見纍纍北邙塚
　　　其二
染玉易改色中心宛然守故白何言㷀㷀傷踧踖素懐
因今念疇昔拊劒以浩歌繁星朗朗當天河繁星豈無
光不似明月何掉頭咄嗟心轗軻誰能聲折膺天譌還
君白馬雙玉璧殫決河流良太息
　　　其三
鐵網滿江海珊瑚網易求文犀一照水萬里將横流君
不見紂寳金玉棄善人死衣寳玉自焚身唐堯三尺土
階上八元八凱承華勲殘嬴赫起六國吞魯連恥之去
若雲沛上吕翁得佳婿平良以之心使臂入闗但遣收
圖書善人相延四百嵗失人難得人易寳玉富國家何
曽延萬世石崇金谷園財多𦵏無地誰能滅至寳善人
行當起
　　　其四
苗生萬穗千穗成野草無種日交榮藉令野草可食實
田不耰鋤牛不耕東鄰有子業儒術仁義檢身動合律
衣不蔽體登年飢才恥周時世見欺不似西家出無賴
十八行兇當義師義師一旦遭驅逐身率醜惡横路岐
至今家富丁力壯自矜年少五男兒贏餘肯濟東鄰子
書生財輕重羞恥明朝人去空茆茨行雲無方不可止
閭閻傳笑何班班富貴豈同貧士顔草花苗實異根蔕
苗當實時草自殷君看跖蹻負浮美何似仲尼陳蔡間
　　　逺如期
排閶闔遨紫清長風結佩霞引旌拉禦寇攜莊周觀化
八紘逍遥遊跨東海濯洧盤酌漿斗柄長闌干澆沆瀣
和隂陽臂挽六龍駐三光翻雲笈閲寳書潛啓九籥窮
天圗伏絳闕祈洪私請君遐齡民夀期弭患􁀤登福嘉
天下普洽國無譁帝憫誠聆昌言卿雲翔空當九門錫
璚醴勞玉筵惠慶繁祉益夀年服宏徳顧子民荅天忠
君孝養親母自孽冒毒機生蹈五常死不違
　　　陌上桑
清箏且徐徐聽我歌羅敷羅敷入豔里閭提籠采桑當
路隅使君停五馬顧問何温如黄鸎自啼蝶自舞羅敷
有夫君有婦此身肯學野鴛鴦豈得提籠自采桑妾家
夫婿侍中郎黄金為門玉作堂腰間碧雪鵝肪佩耳畔
翠雲魚鬛璫人人矜妾佳夫婿雄才英英照天地生来
一諾重千金人誇金張竊獨鄙夫才婦色兩恢諧各有
節義臨身乖使妾家貧成獨處夢魂亦繞青陵臺君早
去莫延佇君妻肯采桑亦有道邊樹道邊車騎眼中花
何不迴顧向君家
　　　上邪
榮公爵幽石卿寵厲氣感類從上下同體正以正觸邪
邪以邪矯正汚流引濁源曲木無端影申商髙位弊國
政李斯濫刑秦祚罄仁虐俱抱材道合必授柄衆楚咻
齊君尚攸宜善善惡惡毁譽交譏㝠㑹從心物自来根
荄符契理不違君誠好樂下委隨善淫鏡鑒萬世規
　　吟
　　東武吟
弱穉讀古書十三知大義訓習粗可觀傾鄉值戎事十
七從征戰隨軍謹溝壘自懼弛負勞不敢廢文史楚楚
揮翰成措辭通性理十九客閩師顒卭四方使嘗挟金
鏡䇿上窺唐虞際亟欲洗囂煩廓清掃氛翳既冠責成
效侃侃牧庶類宏仁願亦溥志大竟乖惠圓方世齟齬
徳惡異倫擬鷹犬血爪牙鷦鷯則林避長饑信陶詠餘
富徴黔謐匪曰恃末才儒先委時棄風雲息胸宇澤濟
韜涯涘聞道一何先未老心如醉貞情安晚節虚冏挹
仙氣向来滯形迹囘顧析非是何歎失東隅桑榆良有
遂
　　　次韻許維翰見示龍虎山吟
三十年来憩龍虎天闗地軸相騫踞就中真靈呵護神
仙居𤣥圃閬風無閒住陽平治𨽻青城山飛度此地成
還丹温温鑪鼎崛起仙巖畔綿綿嗣系欎羅班千有餘
年猶龍宏教起累朝錫號侈爵四海崇髙美至道忘
忘湛一真至人無我為元始輔元翊運禆化工竅補混
沌天玲瓏竒山射的峯巒似怪石鳯麟洲渚同鬼工絶
巖呈巧搆龍井古壑開幽宫以誠投之致應格有物往
復施報無終窮塵湖琵琶接突兀雲林白馬拱衛當成
功天上地下三十六一轘轅中幻海屋太和元化體同
仁一氣相親自敦睦吾甥眉宇真天人帝錫玉笈金宫籙
金宫籙集百祥臻五福臻五福公侯名爵位神仙不與
憂患承天禄
　　　麟角吟
歌我麟角吟傾君熊耳材堂中三千士一一笑顔開君
不見蔡丞相曷鼻巨肩不可向躍馬食肉四十年富貴
何曽有形狀又不見漢黥王輸作驪山為叛亡羣雄躡
足定楚漢兔死鳥盡良弓蔵人生貧賤多論議龍飛虎
變知誰是伊尹從來五就湯魯連畢竟羞秦帝長城三
萬里禍在蕭墻起碩儒無事向遭坑亭長何曽識文字
天長地久今如此黄河清濁皆流水不見愁雲咽隴頭
何限英雄眼中淚去亦不足惜來亦不足矜但願髙標
迴白日春花秋月醉良朋黄金堆山嶽美酒為君酤北
斗作酒杓東海作酒壺勸君飲君君莫辭風雲感㑹在
須臾何乃局局悲榮枯當使功成拂衣去攜取西施遊
五湖
　
　
　
　元音遺響巻三
欽定四庫全書
　元音遺響巻四　　　　　　元　胡布　撰
　　行類
　　　長劒行
男兒當作萬夫豪俯拾青紫如鴻毛時来擁篲横區宇
剖决浮雲凌九霄蘇秦昔時貧賤阨掉三寸舌相六國
位髙金多歸故鄉入門妻嫂皆下堂一家勢利尚如此
路上行人誰家子丈夫恥作児女悲燕雀焉知鴻鵠志
酒酣憤歌歌激烈雙眼窺天唾地裂便從東海批龍鱗
更向南山探虎穴寧能寂寂雞鶩羣微與螻蟻爭紛紜
金盤六博快一擲采取將相圗麒麟不然凌風事逺舉
南招羨門拉松子汎覽清氣乗隂陽周流無極御八荒
　　　君子行(奉寄𤣥瑋張先生/)
饑從猛虎食渴酌天池泉天池清且逺猛虎食恒鮮莫
以松柏貞不樹桃與李莫以蒭蕘賤鄙言不入耳慷慨
求衣食直道偏荆杞有異春華榮不同秋霜死古之英
雄人豈得處疑似
　　　滿歌行
蚤嵗逢危迨長百罹從軍苦樂遐路險巇途窮涉逺
海飢蛟毒鰐聲參差眇體寄波上驚憂百折殆不能奮
飛中道混異流不為貧賤移原生拙貨殖陶子常苦飢
陽山猛虎夾路啼參辰錯莫夜無期夜無期殷憂填胸
誰當我知入山蹈海思懐自安獨善之事奚益於遺黎
願見海清泰階平睿哲握機寰宇享毁珠與玉寳善人
以致平成周道如砥直如矢萬方熈熈登春臺塊獨與
天為徒共安畊鑿誠快哉
　　　擬得牆欲髙行
乾大包物地無疆海不擇流源深長廣庭倚力柱梁一
醜百惡圓鑿枘方漢卿毁齒楚臣蹈江九重囘眀豈捄
亡願君如天宏畢照擬日光
　　　擬當事君行
處貴不矜下徳由尊不及卑此直難同彼枉衆楚咻一
齊美惡但聞譽譏譽譏君見宜一誠俟事萬機樸忠信
不欺
　　　反當欲遊南山行
日月不同經山海且周移理亂相踰越萬世若通逵文
武帝天下獨夫見陵夷周公三吐哺天下相同歸大聖
不獨斷衆人盡所私股肱信善善賢愚類不違各有王
佐才趨向審所之
　　　反當車已駕行
具薄酒冀敷厚情主賔合徳絲管停聲起舞奉萬夀樂
獻答千齡勿愧暫驩宴期念長合并
　　　君子有所思行
嚴駕出燕冀引領東都門曽臺鱗雕甍繡柱擎飛軒八
節考鐘皷列筵鼎食尊歌舞徴齊趙粉黛不給繁泰安
棄兵甲搆艱十一存尚倚仁洽久宗祀幸未湮匪直戒
滿盈諒由觀化原豈惟堯舜治歴年遂不泯真儒可乏
術横天肆流奔衛翼藉康哲圗迴獨煩陳端念勞居逸
積思盡厥臣百職監繇𨽻宴安豈禍根迴天自有經興
復歸本元將告衆多士服徳以昭愆
　　　江南行
吴姬白苧衫撥櫂唱江南江花鬭繁錦江水漾新藍吴
児雙雙歌竹枝弄篙濺水不成泥風過楊花吹不起鴛
鴦相間白鷗飛别有紅樓花的的鮫結綵囊信抛擲十
二方釵隔畫簾鵶黄螺翠春無力小儂新挽北人頭壓
鬢雲鸞吐月鈎别按中州去聲韻繁弦度曲和輕謳北
客過從經北里南船買賣来南市囘頭不顧買笑金過
眼何曽羨公子為君醉為若歌不為兔絲依女蘿但願
一顰還一笑見骨金鐶無用照
　　　傷歌行
百川逝水絶還流夸父逐日不囘頭秋風鴻雁春風燕
河東織女西牽牛湘君見竹還見淚逺人歸来石當起
汨羅濯徳君可迴憂天未崩杞人死黄河奔流接太行
終不難行道里長有窮之君雙斷臂難返九日駐頽光
神仙可憑藥可久不見秦皇并漢武
　　　放歌行
宿雲流隂度城闕城頭烏啼城上月胡笳歇拍羌笛哀
穹廬將軍淚成血匣劒星文光欲動羅帷青燈明復滅
空將夢裏見先皇曽是軍中識英傑伊昔青㝠奮鵰鶚
鶱飛百萬翔寥廓而今白眼泣麒麟啁啾鳥雀追風塵
風塵隂隂暗河縣經過行人問征戰還將漢北裂帛紅
囘向遼東帶書箭箭飛翎折鏃斷金馬死沙塲春草深
不見征塵掩骸骨朝朝暮暮隴雲隂西當太白環荆楚
北斬樓蘭叱降虜黄鬚鮮卑應夢来白面終童棄繻去
可憐功業歸偏將道傍枕藉成丘壤九衢呵從何紛紜
列屋珠貂不相讓别有南陽開甲第轉日回天擅經濟
意氣由来縛虎雄縦横烏事屠龍計屠龍縛虎技難憑
續弦煎膠竒自矜自謂亞夫知劇孟過從易水問荆卿
國難欲除恥欲雪督亢圗窮匕不發將軍不惜將軍頭
侠客空成汗漫遊
　　　猛虎行
蒲稗傷禾黍潢潦汚道路渴吸潢潦水蒲稗行且茹食
而充中復煦煦子既云可孰不豫謂我南山有蒻蒲昔
為展席潔可敷底春土腴石乃滋推枝布葉何離離願
同子坐欎棲裂葉鑱根啖而嬉實我飢潔子綏謂如不
可潔孰云美且都謂如不可潔孰云棄禮謨蒻蒲可食
子奚不懌誰不自憐謂我子識
　　　煌煌京洛行
獨處傷鰥盛室妬妍位道無規飾過多怨魯連恥帝千
金何顧豫讓不死伏橋有俟天下雲従夷齊竟去加冠
于屨義所弗處荆卿攘袂燕得國士將軍授首謂死王
事叔孫之起兩生毅然且聖且賢不昧我天極量恢恢
遺風泰基市門茍留梅生長之皇業宏仁暢越八表我
寧一枝無所感妙得主隳仇良足於留極人臣貴登神
仙遊
　　　墻上難為趨行
東方曈曈星晳晳鵲飛門前梧樹集啓我荆扉視遥見
逺人以晨征客從東西南北來息疲馬結綬拂長纓請
客上堂出屈巵自言空村但餔糜客辭别家年及期九
州豺虎夾道啼豪賢在路不擇噬月黒水白汨深泥曠
野無人居雨雪何霏霏狐兔在地走機羅空設施麏䴥
成羣飲人脂獸走啖不及逺道行人往往不能馳蒿萊
蔽目生黄雀飛去暮未棲虎大見雀駭見雀去山樹雀
遺弊虎皮虎視空睥睨白日禽獸爭馳突人羣呵禦至
日没日没復縦横人各不保生路難行棘與荆何能逺
游逐利名拂客面上塵爬搔蟣與蝨食我餔糜居我山
水窟飲泉力耕種山樊寥寥夀安逸客今憂思父與兄
何不拔劍邀徒旅斫草驅狐兔彎弓月張抨豺虎黄雀
麏䴥不足數父母妻子得相見乃不此身隔異縣慊慊
心意闗莫以此言淚如霰
　　　孤兒行
兒無父母尚在家貧不自保身寄他鄉罹患害父母生
兒時貴兒貴是男屬當休明時親朋来盍簪陳禮羅酒
漿衎衎譽言談長且八九尺仁厚豐令顔羣下若屏氣威
容不可干父母樂安逸家事所擯斥百萬上留田買花
度年日強奴事慈父利我所貨殖資財竟蕩盡兒大無
家室父母貧又老咨嗟何所道父逺兒不歸良時委芳
草豈無鄉里思人情多是非豈無鄉里人貌好心不知兒
父天一隅寒温莫候期道路日悠逺行人去且遲拔劍
出門去恥作兒女啼四顧多悲風浮雲掠天飛熊羆號
前虎嘯後怒髮指天汗流頤兒命一何辜蒼蒼當為誰
兒有寸心天若為憐時羿前驅奡後乗烏獲奔車魯陽
駐景列仙縮地軒轅出令保合骨肉遺民全命稷契皋
陶允平庶政大道無為民法不競下逮萬世休光猗盛
　　　黄鵠行
黄鵠早寡哀思故雄無何怨尤義命允終君家有髙樓
雕楹繡柱錦盤龍綺羅疊裀褥金錯豔重重儂居茅盖
屋長夜卧如弓志尚不相謀寸心遂難同君家椎肥牛
飲醇酒歌鐘歴亂彈箏擊缶儂登北山采薇茹芝潔若
氷雪強神注頥自非口體人安事相追隨豈茍富貴慕
豈易貧賤去所長泉下恥所短寰中苦大義不乖違死
生誠何事儂是一婦人欲愧天下士
　　　對酒行
我有一片心寥落萬古愁今晨對美酒浩蕩付東流我
昔探穴求虎子西登芒碭候雲氣皷刀之人理釣竿南
山牛歌長夜起少年激烈負壯圗自當天下竒丈夫直
欲乗風破巨浪入海攫取驪龍珠英英湛盧劒玉琫青
珊瑚久不得剸犀象斬猰㺄星文繡澁霜花枯幽隂汚
土豈足掩神王寳氣貫斗干天樞時来天地賭一擲握
柄身先萬夫敵大人虎變非擬量肯為竪子迴容色肆
中虬髯生撫刃強調笑流目視河山餘子等末照一目
飛龍人君先我同調豈無昂蔵凌九霄以爾席巻歸包
茅雙龍偃蹇不並駕鳯凰鵰鶚各有巢舉觴酣歌酹萬
古悲風蕭條為我起九日不可迴青天古人心事長已
矣長已矣不復来千秋一知已餘子將相才棄瓢老翁
好襟懐寥寥乃見富春臺風雲圗畫出東海百代碌碌
徒喧豗我御泠風振髙節上追數子相超越皷翼九萬
登鴻蒙浩與大塊同噫咽括囊元氣於巻舒槖籥六合
天為徒
　　　踸踔行
朝亦恒苦飢暮亦恒苦飢山中好薇蕨猛虎向人啼我
行茫茫安所之白日無光天昏翳隂風慘如西北起執
手河梁上我無舟檝子不得共濟還顧途路間塵沙被
肌體牛奔同馬走毛冷縮如蝟道里在咫尺難行不可
止三百六十日㡬日如夢裏
　　　相逢行
世路多岐曲岐曲達長安妍醜紛相逐輪蹄交其間去
者不憚逺来人或悲酸榮辱理有常孰能籌萬端維昔
尚聲勢捷逕所攀援事君本無誠功烈侈宏觀利禄及
妻子奴𨽻肆餘驩孜孜狥一已僥倖涉國難尺長有丈
展寸否千憂煩陽揜隂為惡暴白詎可殫姦私深自恤
汗簡乃欺謾矯首東都門歴歴銜怨訕脩天以要人未
必淪異患物誠事不忤清源無濁瀾相逢岐曲人欲竟
此長歎
　　　鞠歌行
魚目哂明珠鰕䱉笑龍蟄三獻何貽刖足羞荆山萬玉
為之泣仲尼大聖人削迹於魯衛蔡澤狀嵌枯詭譎致
相位賈生不必恥絳灌漢廷羽翼藉園綺時命有同然
逸民猶任使盜跖之惡已横天令終康裕登遐年顔囘
竟夭折亞聖何能冀自全化工無私循至理善善惡惡
如流水達道貴自然梟獍非倫擬
　　　艶歌行
杏梁初月上桂障晚香團並照花羞面聨芳氣拂蘭流
鸎慚曲度舞燕比腰寛買笑千金易知音一顧難瑶琴
聲乍轉嬌歌興已䦨含笑俱傾意託語尚羞顔藕絲裙
帶合竹葉酒杯殘的的帷中燭灼灼腕上環情如斷金
石恩有重丘山誠願垂燭光多幸保環圓
　　引類
　　　鹽梅引
甘以酸為和味以鹹為主傷鹽喉哽咽過梅心悽楚調
適貴得中心手天為度間髮不容私吹毛亦兼與神功
佐四運翼徳懋公輔璇璣典寛衡日月光合宇仁和扇
恵風膏澤均時雨惟天予我心惟正儀我矩一夫曰飢
寒由已使無所皋䕫有玉燭永言佩斯語
　　　雲龍引
芒碭秋空見羽毛龍光雲氣與天髙五湖何處無明月
斫竹南山坐釣鼇
　　　思歸引
春行倦長路赫日逼隆暑肅殺每傷神嚴威雪交雨怫
欎念鄉邑剛風起郊墅衣錦夜行遊將何辨文縷非無
逐日足豺狼正旁午欲假圗南翼䲭梟列行伍儼儼五
雲表玉闕開金户天黒不見人妖狐友虓虎饞扠與惡
嚼遥目無逆覩延頸望所思龜山蔽東魯樊籠傷局促
缿筩嗟幽聚皎如萬璣珵信美在異土焚籠斬世網駕
雲返吾宇
　　曲類
　　　入塞曲
入塞常在先出戰常在前骨不委沙塲貌不上凌煙死
逐百戰塵生全萬死身不封李飛將餓殺真將軍鬼雄
與人傑生死答君恩
　　　出塞曲
被甲二十年全軀萬矢中腥風凌白刃人死我成功受
降論百萬俘馘過西東窴顔石復刻烏丸壘亦空振武
揚兵氣宣徳暢皇風金鞭行擊節八面凱歌同天子臨
軒陛剖符登美封簪花上林苑醉酒明光宫再拜奉萬
年太平歌治隆所願全民命不敢計勲庸
　　　懐仙曲
矯首寥天見黄鶴雲翎翩翩入青廓金泉百沸湧丹砂
九靈老人烹紫霞霓結斾旌星軫駕逸虚之宫五光夜
待予鵠立𤣥黄中一激清風洗天下
　　　磨刀曲(二首/)
恨不早有生目逆夷齊清恨不能丹青貌取魯連形持
此恥天下誰為天下英
　　　其二
莫作青銅鏡照面不照心常恐日月光覆盆難俯臨願
君憑龍背直見海底深
　　　大道曲
鳥鼠不足登鼎爼羅網不能致龍虎所以曠達人甘心
託卑汚乘田委吏豈足數聖人當之安所主潔世隕天
全傷清非律度堯舜百代事規規有常程夷齊以義去
後代死沽名伊尹三往來效者失其誠老耼伏柱史切
切避虚聲子房全去就去就魯連輕欲食當思耕欲衣
樹蠶桑逞舌畫雄畧假仁仁義亡鯤鵬鎩翮蔽三光鷦
鷯深處一枝蔵竹花結實鳯凰至卿雲五采明朝陽經
天緯地論賢聖王喬矯手畧不聽呼吸元氣御日月天
地有窮道難盡巻者不復舒志尚焉可並萬世迭更變
億兆各順令
　　　烏棲曲(四首/)
宜城春酒鬱金黄樓上屠蘇百和香同心寳帶合歡結
烏棲樹頭拜明月
　　　其二
錦幔遥屏輝五采烏棲月出薫香藹此時氣息兩相憐
含嬌弄態不能前
　　　其三
感郎言誓為郎憶魚為比目鳥比翼烏啼月落東曙開
俱飛魚鳥約重来
　　　其四
疊股釵横金鳯凰連環佩結玉鴛鴦啼烏啞啞楚天曙
金玉容華逐郎去
　　五言雜體
　　　輕舉篇
弱齡秉清戒齊心學上騰羨門教服术偓佺引拾璚鍊
氣常通液補腦急還精歴紀校功滿一舉得身輕寳駕
乗流電珠履躡繁星憑虚倚閶闔肆遊寓紫京木精友
方朔日華驗廣成靈桃豔芝囿璚蘂粲椒庭樹剝玉文
棗枝懸金脊藤黄眉覽六著青瞳指五城徒侣皆仙氣
服御盡長生俯見泰山小坐待黄河清率土不足顧六
合豈難并始異塵愚境進卑世俗情
　　　古思
去年征小月今嵗入雲中書去春鶯後夢歸秋鴈空瑤
筝折繁柱翠被掩重籠裁衣猶想體臨粧羞照容妾豈
懐私意君亮裏精忠但惜芳年邁未建列侯功君行當
䇿勲妾行當預封
　　　驄馬驅
十五學劒器偏騎生馬駒二十斬樓蘭輕身西射胡虵
弓彎月影鳥陳布星圗響碧鳴珂玉生紅滴汗珠自矜
毫髮義寧憚萬金軀身當國難死名恥衆人俱必使清
區㝢垂勲竹帛書
　　　槐
虚魄初凝始公位屢徴今兔目經時淺鼠耳訝春深炕
枝承麗日斂柯條纂林曲曲朱闌靜葉業緑雲隂首冬
若服實長生諒可任
　　　排難
烈士有名累不恥貧賤時聖哲畏匡宋蒙莊且授譏柰
何改故容猶得辨妍嗤達道乃自順異服尚云非豈伊
賢聖姿抗力虎狼威而况當季世冉冉輕薄為矯首謝
岐路斯文不在兹
　　　公孫伏威隱居
北山移象設東壁耿奎光累葉曽題里髙門表署鄉河
山鍾地脈雲漢儼天章臺似嚴灘曲門當潁水陽紫霞
虚亂棟翠蘚蝕飛梁石磴縁平陸煙樓接上方林泉韜
紱冕經濟眷巖廊冠豈秦鶚歎歌猶楚鳯狂士矜才不
世天鑒徳惟良
　　　奉和鄭編脩本解難(二首/)
聖主中興日神功佐運年卿雲開華嶽王氣障幽燕望
闕河山近瞻天日月懸九成來鳯鳥八表淨狼煙跋扈
將軍死通明宰相賢可無慚漢節喜復戴堯天
　　　其二
帝力歌垂拱民思樂治平百靈方效順萬㝢欲銷兵衛
翼金湯固陶甄玉燭明皇畿歸大統天眷及羣生九鼎
終神器三光體國衡寸心雲漢表决眥望宸京
　　　慶夀堂詩(為鮑别駕徳和賦/)
靈椿湛異卉華屋仰垂眉履仁敦孝友積善保耆頥鳩
盤南極杖玉賜偓佺枝綵服八龍被秋花五桂時白光
延素牖繁翠結瑶芝風生交玉佩塵起拂蘭衣十年不
去亂百口幸無遺生全處泰道居安眷洪私化理神堯
治山川箕潁違詎忘瞻穆穆于以樂怡怡
　　　賞靜軒詩(為張廣文奎賦/)
幽棲安僻地泉石友芳襟倚景覽時秀虚扃延賞音躧
君游郭履眄彼北山岑水華籠月沼竹屋韻風琴葉落
驚孤鶴花動起鳴禽論感潛夫癖瓢累許由心觸此後
留憩俛世詎遺簮
　　　友竹軒詩(為戴尚質作/)
遺簮二十載閒居眷朋儔感念負竒節虚心事交游廣
庭風雨外青燈几案頭賴子相容與以遂慰清秋既此
歎長夜復盼空樽愁將子共貞操永竟百年謀
　　　同聶鏞茂宣王行止仲袁養福能伯宴劉别
　　　　駕勝彦清宅得青字
上客佳時集衡門緹騎停鏗金披艶藻鳴玉振芳庭麟
卣歸肴核鸞觴浮醁醽花明雜樹錦山翠鳯凰翎覽景
念時聚薦芳惟徳馨酣歌退落日緩帶倚春屏主奉以
百年賔酬願千齡詎知今日懐明時在丹青
　　　忽然有喜作(寄張叔亨/)
國仰朝廷大民瞻日月明百年均徳澤萬嵗樂昇平期
運彌天久輿圗倚地并㳙埃蜂蠆毒謬戾虎龍爭玉闕
當宵旰金甌識姓名民多屠伯虐臣有智囊傾貢楚包
茅入封齊錫爵榮東宫嚴事育北斗運璣衡將帥承新
澤謳歌返舊京小臣無以報獻賦頌河清
　　　陳迹
渡江清秋暮乗槎碧海通何意抱熏心方嗟委爨桐驚
坐無陳子掃門還魏公目眩牂牁馬心折衡陽鴻客以
韎任賤我惟天眷崇臣職守銅墨衆口蹇豪雄拔羽久
危鶴佐王非夢熊劒舄駢羅貴禘祫包茅空叨恩眷東
候擊壤意南風雖同熠燿照尚想昔邪重
　　　宿吴興𤣥妙觀
𤣥圃邀遐賞方外息塵機丹書寳真字隂洞紀靈辭脈
望從經得𤣥鶴自天飛鳥下窺魚餌花落罥蛛絲流雲
懸度影蕩水不成漪綵石綴珠露翠草偃金芝玩芳思
寄迹逐異遽乖時吏隱懐梅福冲素緬安期欲結超然
志方眷二儀私
　　　同牛諒士良董在彦志王欽守敬莘野叔耕莫
　　　　士安惟恭朱武仲桓徐賁以文何恒得常宿
　　　　馬庸敬常舟中時禁酤次早偕九君子為馮
　　　　信祖母執紼得逐字
懐宴喜留袪揭厲不成曲掞思麗霄漢緬斚想醽醁客
留廣練被榻共侏儒宿環篆盤螭暖咽漏銅龍促坐披
庾亮月佩韻元昆玉風靜餘春逺星發流雲逐嵐氣蕩
鮮颷鏡水摩空緑舟停鷗許訝夜渴波還掬摛藻鏘瑶
豔列綺光華燭尚懐同驥附終以愧貂續
　　　竹軒詩(為王簿欽賦/)
三逕伐經屢七賢游足夸樓似黄州見詩多衛武奢風
裏琴聲韻月時秋氣華翠梁封蘚色玉榦蝕蘿花刻桷
文初直代瓦火將斜來鳯猶鳴節掩貍終委沙
　　　客至
長薄煙飛翠芳堞雨零珠跬步愁泥滑荒城况道紆歌
裏来波艦架上亂風書所思驚夢想攜手尚揶揄嵇眼
將青共阮淚及漣如語盜猶懐已之闗詎委繻感義金
非貴待價玉還沽有虎方如勇見龍當遂圗
　　　夏侯敬業桃花别墅圗
嵌竇棲雲屋湍洄帶海潮危峰虚紫翠激磵墮琨瑶樹
密潛通寺山深不見樵苔磯浮雨色藥逕引春苗碧藻
刺波出赬鯉透層跳緑蘿疑礙石榰木自成橋傲迹韜
軒冕伊臣畏市朝繫船猶種栁飲水詎辭瓢幸此覺塵
夢何言圗縠綃
　　　發霅上
理棹環枝水依岸歴横塘織翠將苔葉流曲度花航綺
席餘香散澄湖明月光懐人將遂見望途猶恨長奔走
知形累青紫與時忘養真非谷口讀賦感山陽䲭夷故
宅逺麋鹿古臺荒去水芳年逝落葉暮山蒼詎自矜班
志暫假似顔蔵
　　　懐荆楚
南昌鐵柱觀西坂銅陵橋懐鄉望似見阻兵路竟遥不
孝疏親問負愧秩臣朝順襮猶方裏束帶自垂腰隋卿
初賀雀秦冠徒歎鴞石媚愚將寳玉禍淚成邀文木知
摧用武弁敢云貂雖懐銅柱援終返玉闗超
　　　結客少年場行
射獵隂山下經過狭邪口俱邀信陵客共酌新豐酒不
韋膠漆契郭解死生友共念雪國讎漫睇蒙塵垢剪草
除草根殺人恥人後所貴豪侠義不辭骨肉朽縦死秦
王劒何負將軍首
　　　自敘
艱時負弱操虚已盡天爵軌途將鑒往衆感紛非昨在
昔任架搆言念中榱桷三千經名禮九方遡寥廓慕義
披天日抽腸見葵藿膽氣識子龍風浪懐宗慤揮金去
閩楚抱玉緬河洛局局前途隘紛紛後塵錯世衢春草
豔物表秋雲薄孤情動故臣長䇿矜時藥抱熏自煎㷈
同汚遂支度敗垣竟可踰深坏亦㡬鑿事農畦園靜望
海雲霞漠蜜香知蜂起潮退縁魚落躑躅墮丹心齟齬
韜雄略素絲無色染散髮煩巾著尚疲東野馬欲展清
秋鶚天徳何酬許賤生當激作心逺冀宏圗時脩嚴重
託迴復循至理非予獨謇諤
　　　對鏡
壯氣愁籩减朱顔客裏凋帝京紅日逺親舍白雲銷裂
土天猶廣長驅地匪遥三公殊玉節七葉愧金貂直是
民思漢何曽犬吠堯䜟誣方士語旌返大夫招木石禽
填海河梁鵲架橋鈎陳垂王氣熒惑隕星妖恢復應多
士民人諒久要竭忠文武畧禆益聖明朝
　　賦獨孤隱居詩
萬竹巢孤鳯雙潭據獨龍穴深留禹跡松古受秦封日
月閒窻牖雷霆被劒鋒坐憑南郭几行䇿大宛笻苜蓿
經秋嫩雕胡任水舂金方丹劵閟瑶笈彩雲重巾擲成
橋度銀飛是雪溶魁罡繩步武天漢豁心胸令徳髙巢
許名言振皷鐘未緣酬夙契空欲躡遺蹤
　　　海上有懐
五雲連海闊一水與天通日月三台近乾坤八表同遐
荒歸震蕩草澤數英雄霸業矜文治天兵小武功麒麟
當大路鵰鶚展秋空上將雲臺舊宗公玉節崇羣方連
國難率土返王風血滿秦城下笳吟楚帳中敢忘將寸
草不必歎孤蓬徙倚瞻霄漢龍光接岱嵩
　　　殷憂
殷憂初假發觸語竟焦思尚鎩飛鸞翮逺企應龍期泥
沙有雲雨指顧及崦嵫舉施心猶振畫地自矜竒投鞭
一水斷擊楫萬方齊燠燠推民牧元元司保釐毋讒去
寸短毋變易長規眷謝舊典刑欲嚴新切治何言追緑
兕終當磨白圭億萬天子夀永年𢎞緝熈
　　　鶴沙道中
空林初見月老樹獨禁秋雁影望中没鯨波天際流竹
深僧寺靜逕古客亭幽去亂思劉表懐才念馬周豈無
霄漢志不展稻粱謀潛澤猶多彦中興在列侯星河環
北極蛇豕眷南疇去日馳芳景飛雲想巨艘短衣愁逐
虎長夜學歌牛收拾狂蹤去箕山累許由
　　　懐八禮臺架閣
我為狂馳子負媿羈俯育方念逺家國凍衣饑食粟閩
楚事偃蹇河洛行局促欲願自青海及留傷白屋異土
居大朔浮名駭民俗鄙人尚潔操時議非同欲拂拭爨
下桐温存髀裏肉子拔屠伯困心逺羅鉗辱即地由矛
盾合汚避騁逐握手九山雲快意十里目葵藿類物性
功名固邊幅夙昔分憂願噓呵濟時祝一轉成蹭蹬半
生若顛覆我留迹龔勝子去追梅福去留無異理方順
猶風襮竊效無君弔豈擬盡途哭悒悒我不如望望子
来速萬彚仰日月羣生韞金玉肯惜匡世材為拯登年
毒風雲快鵰鶚式遂歌鴻鵠
　　　贈别戚景純
夙昔悵行邁淹阻及戈革共難九折路况寄千里迹雲
龍渴心膽談笑致羽翼良時詎可要淑景何能即傾盖
晤顔采居蘭忽盈溢塵汚或眼青齟齬彌心赤子未貧
負抱我固洞披識斯文拯淪溺餘子遂規則淳古有其
人聖世終見獲天代閟神器人靈寳幽匿雖全蹈海恥
㡬晦潔身䇿子去此猶彼我傷家異國丈夫忠孝願鄉
里生還客有道貴達兼窮途慎憂惕多詩極忠愛溺志
周反側莫以空言勞長負世儒追贈子魚腸劒淬此霜
花白計義感雷鳴雪恥委刃敵生當建名節既死雄血
食勿以女兒情别淚灑胸臆
　　　得二兄消息書示鄉人
弱弟知臣節諸兄戴母慈家猶隣戰伐國敢計安危異
俗衣冠舊深恩將相知青絲調白馬赤手竊潢池力必
先烏獲兵當後食其五雲封鸑鷟一老應熊羆上徳精
圗治仁師貴保遺山河崇衛翼日月望旌旗天道囘經
緯吾徒豈磷緇百年忠孝願三復脊令詩
　　　恒山白龍潭寺題壁
行路苦煩隘暮嵗方奔走来非梅福道去恥魯連後遑
遑㡬暇弔汲汲奚能就獨事陟幽遐披靈豁星斗乾文
迴炳蔚帝坐銷塵垢仁徳允中興蜂蠆隨懸首沈憂家
國願藉力英雄手心靜足忘疲道在形俱瘦恢宏諒有
素葫蘆矜含秀豈是顧祭臨澄懐遣詩酒寒泉心膽徹
潄石笙簧奏白龍霖雨資翠巘煙霞友不為洗囂頑終
當避天吼
　　　何鍊師碧雲詩
矯首青㝠上飛神八極中蓬萊萬里外紫翠結鴻濛仙
人雙鳯簫導鶴倚秋空散花將桂女捧藥見芝童要我
從太霞凝情碧雲裏遺以崑崙謡學飡蓬虆子冉冉六
銖服燄燄五枝燈盤螭離火下裂鼎震雷升問道元無
始大徳不能名雲行青天上寓影以寄蹤有情在川澤
豈擬當飛龍巻舒本自然茫昧信難測忽起必經天既
行遂滅迹瀛洲如可待一皷冲天翼毋為相邀遮九萬
當不息
　　　題便面
近翠漂殘靄遥青出逺岑天光通野水雲氣亂秋隂貔
虎空林外龍蛇大澤深箕山無異夢魏闕有初心鳩玉
方仙杖星徽擬舜琴不須彈别曲江漢少知音
　　　章山人隂陽教授秩滿歸嘉禾
泠泠石峯水煜煜君山雲若人盤谷間髙舉凌世氛出
侔天地宰知與造化羣方儀表坤軸晷度法乾文寒暑
無停機持滿俟毫分至理豁胸臆一試無遺論功成不
枉已拂袖竟何言望望流水逺雲山靄孤鶱寄謝狂馳
子長歌歸故園
　　奉寄江知司漢
弱節委虚名江海負羈靮叨友賢俊人春風幸披識晤
言勞軫念讜論陳宏蹟豈謂隕良圗俯仰成今昔分飛
况鱗次相視煩蓁棘梅尉終飄舉顔坏茍棲息共有家
國懐俱渴雲龍迹拊膺九折路感義千金璧大聖畏匡
人遲遲去魯國所願隆𢎞美致身保明徳翻飛尚一鎩
奮鼓垂天翼君若迅青雲我豈歌田石
　　　邯鄲才人嫁為厮養卒婦
隱妾擅花容三千眷女紅寵遊名共輦被榮曽冠宫年
將舊色改夢與故恩空一自經塵土百死念微躬破壁
蛩吟夜枯樹鳥呼風貴榮少不逮賤辱老相從茍全父
母體况慚婦寺忠
　　　闗山月
未久辭沙漠奉命討祁連後逐李飛將追躡至燕然疾
風飄沙礫彫弓不控弦黄旗開虎翼緑玉匣龍淵地逈
聞笳咽山空見月圓持比君心照白骨滿三邊
　　　有所思篇
相思不可巳相見邈難期當君懐鄉夜是妾夢歸時寳
奩殘匣粉瑶瑟脆弦絲文杏酣嬌暈弱栁展愁眉綵屏
香霧掩綺帳曉寒低照骨環金析見膽鏡塵飛苦為芳
年去坐恐故心衰裂帛待秋雁掩淚聽朝雞亭亭將影
弔脈脈寄心知香裏愁還熾想中人似來裁詩織錦去
憶箭帶書歸望極將情逺途遙念馬遲素懐鍾契愛良
願豈乖違一札緣風至萬里幸星馳
　　　芳樹篇
碧樹臨秋風芳枝蔚華露寂寂憂思人冉冉徒行步青
春去不來白日朝成暮坐恐雙輪車行摧九折路焦螟
隂井歇熠燿踈簾度語夢暫留驩懐情恍如遇新人容
自新故人心尚故勿以疲馬憂當計亡羊慮萬山皆北
拱一水猶東注愁結楚天雲淚涕湘江雨
　　　臨髙臺篇
臨髙臺翼翼何軒軒所思乃各天一方終日騁望不能
還天長水且闊兩臂無翅翎安得鶱飛霄漢間臺髙高
百尺臺下有水清而寒遊魚躍其中仰首見飛鳶上下
亦可察山海亦可移愚夫一寸心萬智不逆知對面尚
難同望想何由期臺髙水深望不極望極徒令長太息
　　　里之鄭氏子業醫于陳求詩美之
神農嘗百草疲癃蔚以興岐黄道砭法賢哲代相承和
出保周民越人資内經倉公極炎漢晉謐術天成隋楊
業太素祝由法交并至哉孫思邈剖析驗符徴縦横分
寸間俞經從井榮理訣本王氏指落起沈㝠六部悉百
骸四節委七情真筌世不乏掇拾師唐冰顧彼女蘿託
何傷蔓葛尋落蕣榮終夕客鳥倦還林雄才智助徳澤
世尚為霖危遜有明訓夷逸豈恒任
　　　柬謝江漢枉駕山中
蒹葭植弱節玉樹引芳柯謬有攀髙望深慚接武多千
山迎騎氣一水淨鷗波珠履青雲士金聲白雪歌貴無
嫌菲薄貧肯厭經過但恐凌霄漢何因掃薜蘿
　　　愛妾換馬
私恩徒累志國難或危身方缺閨中念將收塞上勲千
金猶市骨一笑豈囘春不矜蛾比月願得騎乗雲寳釧
銷羈絡雕鞍飾鏤銀壯夫要汗血少女拂啼痕誰云惜
窈窕當取畫麒麟
　　　陳山人隱居
曠俗遺軒冕誅茆結薜蘿天心片月出雲際萬山多羽
盖繙林葉芳茵被逕莎空瓢留玉磵老樹泛星河道在
身俱重時非迹豈譌猗蘭當擬操藂桂有招歌射日弓
間弩屠龍劒不磨風飡猶煮石雨種或披蓑何意攜紅
拂無心跨白騾蓬萊今咫尺桑海事如何
　　　陪莊沈二隱君宴城東黄氏樓
蒼山凌晻靄緑水淨波瀾樓出孤城外天臨四野寛璚
筵開勝地玉酒奠仙壇笛曲穿雲弄箏歌對月彈隠侯
熊耳爵傲吏虎皮冠盖世推才氣横秋擅羽翰自縁無
谷應非欲久泥蟠憂漢多時䇿歸周但釣竿簪纓今日
㑹圗像異時看共作山公醉樽空興未闌
　　　胡永年兄弟石莊二隱巻
吾宗帝舜胄歘紹陳胡公百葉被奕世千齡暢皇風麟
趾肅家廟鸞虬偉才雄璠璵相炳煥岸宇凌煙虹葳㽔
吐綺采彛鼎光軒墉諸生啓春秋天下歌中庸曰余悚
負荷越迹台垣中弱冠忝民牧十年歴兵戎塵裂匣中
劒弦清膝上桐意闊時不偶心摧道非窮徒揮萬金産
豈累六尺躬步影眀月裏浪懐秋天空以此傲物表長
歌翼南鴻伯兄冠羣才鶚薦厠鄰封綜理局卑鄙遺民
樂時雍文江水如練一勺此心同仲氏職行人公府步
顒顒宣化廓清宇流誠達深𠂻累挹紫薇露時乗白鼻
驄俱懐柱史隱共恥魯連功英英石莊雲歴歴山潭龍
既舒彌宇宙欲巻絶㝠濛出處象日月翹鶱如岱嵩黄
鶴在玉芝青山夾蒼松願勗金石年分光荆棣藂若魏
兩應起保漢二疏終
　　　與姚東之言懐作
志士仰天庭終身恥居卑空名提向楚獨善竟何施伊
昔裂冠裳白日慘簷帷髙臺舞突獸烈火出絳旗欃槍
掃六國廷闕髙五噫志士束名義思全中顧私北海節
旄盡西風霜鬢吹心計周宣起眼穿漢武時終假扶搖
力來臨天日姿機緣萬一間喬齡深本支囘龍闡故業
捫蝨綱皇維螫手當斷腕微服偶違譏拂袖向滄浪扁
舟侣䲭夷君誠東山客豈慰蒼生思挟此虎龍氣因迹
雲泥機九萬有迅程波瀾浩天池如何一杯水遂活枯
魚為終當匡濟任俱負鼎鈞持敢竭駑駘材共宏霄漢
儀成功蹈海去恥貺璧與珪天壤倘攜手君應哦此詩
　　　黄鳥
黄鳥西窻樹低枝拂短簷曉帷驚楚夢春恨隔湘簾篆
碧殘香印愁紅薄鏡奩逺期龜未兆近信鵲能占酒淺
金浮彩筝清玉㺯尖芳心待明月留意語纖纖
　　　山莊休沐懐鄭桓居貞(桓别十年僅得一詩見/寄)
微月出遥嶺南山生夕隂石林通玉磵風閣韻瑶琴八
表縦游目四溟曠冲襟方乖簮組累忽悵别離深慨舊
緬遐想披新迂逺尋雁分踰十嵗鴻末得孤吟子戀䝉
山隱余懐潁水心千金保樗櫟萬古繼徽音因之固膠
漆何以貺璆琳
　　　送桂子山鄒縣省親
江東又送客鄒魯去寧親别席花盈酒征衣露涴塵秋
中淮海路畫裏嶧山人嚴父忠為令諸昆孝法民賢邦
推雅治亂世得儒臣衣錦斑衣後鄉閭拭目頻
　　　題畫送亷希魯
鯨波遥際海龍幹直擎天石隱連城玉淵澄澤物泉翠
竿仙子釣桂檝孝㢘船氣合神彌曠言深理造𤣥風雲
徒入夢屠釣不妨賢杳杳迷形役㝠㝠逮嵗年青萍光
彩動紫氣斗牛連握手論心後誰先祖逖鞭
　　　答楊茂建秀才二十韻
道喪真儒病詩亡政化隳斯文天汩没大雅日陵夷應
絶金鐘委聲亡月缶宜理音誰間作華采世優為古學
非文字名言析本支語雖遺汗簡恵欲驗敷施子服先
賢訓吾遵列聖規才難俱皓首業癖友黄眉開濟寧無
術風雲自有期未淹朱墨鄙且分草茅私白眼嵇康共
清心鮑叔知情窺滄海淺志局泰山卑惜别分神劒懐
歸咏紫芝蓴鱸今夜夢猿鶴故山悲善養清明氣彌堅
鐵石姿用須鏗爾作舍豈浩然移任道恒先已當仁敢
讓師麟方哀魯狩鳯秖見堯墀上徳符三曜亨衢展九
馗扶顛良有願試誦别離辭
　　　歸隱圖(為張叔夏作/)
舟檝江湖逺雲霞島嶼平遥天兼水淨遲日帶霜明草
澤人誰在林泉計已成問津逢季路蹈海識田横去斂
千秋氣來矜萬古情風雲徒入夢屠釣不嫌名望氣知
埋劒臨流想濯纓明珠雖萬斛魁璧重連城書得圯橋
秘門如谷口清卧龍終一起嘘灑為蒼生
　　　賦得春日閒居言志
穹楣朝日澹邃閣曉寒新羅薄承熏淺香飄入幌頻閒
情闗淑景雅致屬芳辰植園平達道濯水逺通津栁深
鶯度曲花重蝶迷春琪樹羅金塢瓊樓照玉人雨山開
黛鬛風沼蹙波鱗九野均天澤遺黎樂道真遜言居悔
吝治世掞經綸虎變寧無待龍蟄豈終淪詎言因玩物
嗒爾忘歸仁
　　　鵪鶉
夷磵石礧礧陽坡草離離取適飲啄情養成山澤姿樊
籠事格鬭脆翮互差池王風有深喻貧士無完衣物理
賦自然奔奔竟何為
　　　奉寄全禪師
髙僧惬勝槩卓錫憩三華梵唄下天樂香雲將雨花萬
法匯一源衆流息紛拏方知湛淵黙足以絶世譁止水
鑒空影飄風散流霞夙聞契圎悟方便演三車勉旃各
遂養願得近袈裟
　　　即事
溪堂霽靄散巖樹雲光落白鳥度曽巒青煙起長薄采
芝逢逸叟隱几比東郭勗此山澤癯西笑長安樂雲泥
分靜躁隱顯世叅錯異曲既無能夀橒斯有託
　　　企雲樓(為黄伯孚作/)
慈親竭孝養令子企雲思温凊豈不懐征徭敢後期斑
衣惟間隙愛日每舒遲引領睇白衣恍如在庭闈傳之
尺素圖啓彼孝慈詩于以著令典永言敦民彛
　　　次韻追和李仲公先生詩
文以化為工俗儒局成法紛彼負疣贅芥蔕強扳扱負
芒竟誰刺代痛㡬自搯珠玉既沈淵虎兕空出柙以兹
迹元化渾渾綿翕哈蕪穢闢菑畬望穫有畚插掞才擴
聞識舉乙必繼甲牲血久在槃俟與竒材㰱
　
　
　
　
　
　
　
　
　
　
　
　
　元音遺響巻四
欽定四庫全書
　元音遺響巻五　　　　　　元　胡布　撰
　　五言律詩
　　　隱居(十首/)
擾擾自不靜營營誰肯休能閒非俗客入道鮮時流浩
氣乾坤塞髙風海嶽秋由來超世士自古在林丘
　　　其二
安貧宜有素處世欲無言拘束尊名教煩憂念庶蕃衣
冠符道氣學行表儒門試與論消息流觀萬化原
　　　其三
劉向青藜杖林宗折角巾山川古莽國人物葛天民息
比穹林鳥游如活水鱗桃源人世上此處是通津
　　　其四
坦夷敦樸素澹泊得閒情長日惟端坐窮年遂養生摶
風鵬翮起望月兔胎成倘有夸毗意毋勞勸耦耕
　　　其五
行輕便草屨卧煖愛苑廬克己成儒行教人看道書雲
行天浩蕩春盎物舒徐彼此無殊致元元得自如
　　　其六
否獨當危行幽貞謝衆紛見人如顧敵入獸不驚羣風
雨隨琴操星辰緯劒文囂囂塵世事漸覺耳無聞
　　　其七
農桑千里接雨露四時調河海流通貫山川氣泬寥梅
花詩滿壁柏葉酒盈瓢莫怪踰垣去衣冠未可要
　　　其八
不復趨人利方將恤我仁閒應腴道味懶得任天真溪
水淨堪浴皋蘭香可紉翛然成獨樂靜定瑩心神
　　　其九
即水窮源滙探丸見括囊綱常人道立匡廓世維張凡
翳淘虚晃天和貫混茫昔年縈抱意胸宇淨毫芒
　　　其十
習靜宜塵想觀心息動機名言根體用至道徹淵微美
利乾能事休傾否弗違永言貞遯吉兹理有攸歸
　　　閒居(十首/)
功利誣前志畊蠶息此鄉年華忙裏迫日晷靜中長山
水窮雙屐風雲富八荒憑將千古意長嘯暮天蒼
　　　其二
得法飡蓬虆無根養昔邪培金初長鑛種玉早成葩顔
色青精飯肌膚白乳花但能存靜嘿㑹自結丹砂
　　　其三
野水通花逕迴流䕃果園游鳬如葉縣飛鶴自雷門澤
世勲名晚居閒道義尊此身同草木何有荅乾坤
　　　其四
溪山隣勝迹樓觀接中台銀漢流雲散金天霽月来不
言均四序何徳備三才自得天然趣幽懐萬古開
　　　其五
柴扉芳草徧桂障小山幽月白吹簫夜天空倚杖秋乾
坤塵漠漠江海思悠悠只合將琴劒移家住沃洲
　　　其六
助胃多烹术輕身久茹芝昌陽根益夀雲母粉充饑靈
液滋金骨瓊漿潄玉池乗風何所待莊列澹無為
　　　其七
斗室寛天下虚中抱至仁應酬能中節物我總熈春海
嶽増雄觀浮休寄𦕈身不須矜白眼已是出紅塵
　　　其八
遺珠探象罔煮土識長生脈望仙經得驚精玉釜烹士
惟崇至徳道不貴虚名自有清明在非求外物成
　　　其九
天葩開罨畫地籟鼓雲和夕嶂兼空淨秋江得月多黄
金髙武弁白屋守文魔俎豆尋常禮當時講㡬何
　　　其十
釀秫方充酒樵林始足薪入山無利路負郭有閒人碧
笈清都籍黄圖太古民秖應雲作伴慣得鶴隨身
　　　遷居雜興(十首/)
野艇隨流水長天際落霞江湖塵外靜穹壤望中賒石
鼎翻茶縠陶樽汎菊花飽諳山澤僻畊種在雲涯
　　　其二
岸閣紫雲深山扉綠栁隂水風醒醉眼溪月洗塵心天
道從消長人寰遞古今平生知此意不復計升沈
　　　其三
桃竹緣臯堞檉蘿蝕磵梁栁坰金散縷梅甸玉飄香生
殖山中富豪華世上狂那知垂釣者心事付滄浪
　　　其四
種藥宜巖竇澆畦有桔橰中山移縹李度索擬蟠桃春
色郊原迥朝光海岱髙眼前今古興流覽意滔滔
　　　其五
花重錦圍亭山環綺疊屏茶香清鶴夢琴弄託鴻㝠東
渚遥空碧南雲隔望青憑髙一披豁步月返嵓扃
　　　其六
髙士下瑶軿清風坐野亭澄懐虚北海飲量隘南溟磊
石種魚法乗軒相鶴經未能垂朽腐且共養羶腥
　　　其七
山翁黄獨酒羽客紫霞杯刻竹題詩罷開軒待月来群
英鍾嶽秀華藻發天才昨夜星芒動文光炯上台
　　　其八
虚懐無一事端坐息浮埃萬化由心出羣靈假氣来鳶
飛觀感察龍卧識胚胎昨夜山頭雨還經地底雷
　　　其九
逝水惜流年深山樂靜便煙霞如有待風月浩無邊混
沌遺形外鴻濛象帝先無端羲畫出萬古泄幽𤣥
　　　其十
衣食寄樵漁山樊任巻舒無知同培塿有象表籧篨運
化天為轂成形地作輿明窻塵彷彿一擬託清虚
　　　先民(二首/)
先民敦樸素末俗事驕奢重義多貧士為仁少富家綱
常吾不忝漁獵爾何誇徳惡符㝠感昭昭理有涯
　　　又
韜光誠自愛守黙更誰禁老幻匡時願貧辜博施心鼓
刀無夙望叩角有遺音亦欲資章甫羞將短髮簪
　　　題竹溪書屋為永嘉李華逺賦
一泓通巨海千幹掣連鰲劒古金秋勁堂空璧月髙紅
牙籖舊帙宫錦奪新袍經史鄴侯富元非詩酒豪
　　　寳劒篇
釁子經歐冶望氣入豐城池雄朝已化匣雌夜屢驚琫
玉交花萼刄血掩星明掛墓猶將信負背恐難憑
　　　詠石
仇車方誤中神鞭驚血流人化懸知節羊變或難求蘚
潤珠含露蘿碧月生秋方向君平問當念宋人留
　　　所居(二首/)
江靜銀河接雲銷玉宇空門當五栁曲身在百花中寳
瑟紅樓近仙槎碧海通自全樗櫟質不是傲英雄
　　　又
逸志惟求靜棲身不寄譁謳歌同野老鼓吹聽池蛙雲
氣連遥樹江光散落霞無因樹勲業亦是託生涯
　　　採桑女
妾苦蠶無食郎自袖懐金向非照膽鏡對面不窺心妾
若愛黄金詎肯事籠筐黄金多人有君妻不採桑
　　　秋夜即事
碧樹生秋思澄江散晚隂中天雲色靜萬户月華深栁
甸環煙寺花樓出翠岑因循逺塵垢何必計山林
　　　莫摘蓮花葉
莫摘蓮花葉摘葉子不肥莫採泥中藕弱蔕幸牽絲摘
蓮傷嫩刺採藕罥輕泥泥深妾没足刺痛妾愁眉
　　　寄展邦雄
大隠猶蒙垢狂夫乃呌閽諸侯初按節天子久臨軒圖
畫刁𤣥偽朝廷李勉尊十年江海客何以補乾坤
　　　止海濱
去亂豈辭難寧親缺問安窮河知地逺望海覺天寛客
久通吳語童昏揖漢官十年家國願未擬尚盤桓
　　　村居(三首/)
魯酒盈缸熟江花過眼新主家貧好客稚子笑迎人井
邑三農稔河山四望春故鄉明月在依舊隔兵塵
　　　其二
元亮猶躭菊儀休恥茹葵宦情孤劒在國難大臣知自
顧同涇渭非闗泣路岐五雲天日表拭淚望京師
　　　其三
碧草迷荒壘春桑藹近郊驚烏棲擇木客燕去辭巢禮
有朝廷舊貧多市井交苦無簪笏願不累子雲嘲
　　　題張氏珍蔵倪雲林小景
蘿月當溪屋松雲繞石亭瑟空閒玉柱劒古滅金星望
氣覘三曜開襟極八溟白鵝承逺寄翌日寫黄庭
　　　雙桐生空井
翠葉承華露銀床拂勁枝泉將季月竭根分沃土滋具
實留丹鳯汲古縆朱絲時春還照影鸞交湛碧漪
　　　故居燕
燕燕復燕燕冷去炎来見認取舊時巢識得新人面懸
知廷火灾不是悲紅線得食勿喃喃新人保深眷
　　　坐雨(二首/)
碧落羣峰外衡門五栁邉頑雲猶障水麗日欲經天問
俗増愁苦論兵憶嵗年如何王猛計寂寞祖生鞭
　　　又
落葉初飄瓦流風故亂簾山虚雲抱石樹闊雨交簷已
分黄雞社方膺赤雀占平生千古意牢落著書淹
　　　有所傳
北闕皇風振東宫寳厯登雖殘周太廟足倚漢中興徳
在仁無敵恩先勇莫矜好符堯舜治星象泰階徴
　　　曉坐
一夜雨聲盡繞溪流水深停鸞依竹實眠鶴戀松隂煮
石供真賞看雲契道心那堪小窻靜相對斗華岑
　　　荅何伯度寄畫竹
自分得清曠秋空山月髙坐閲滄洲客玉鈎金錯刀風
枝調鳯羽雲葉展龍綃待取侵天日連竿掣六鰲
　　　偶題
水落見魚梁秋空數雁行浮烟欺弱草古木耐殘陽緑
蟻金壺滿花苔玉劒長誰能戀幽賞相對髩毛蒼
　　　巫山髙
彷彿巫山髙雲雨陽臺曲妖鬼惑襄王夸辭躭宋玉風
髙碧巒靜林逺浮烟綠月出秋㝠㝠喧聲夜猿續
　　　題雲山便面為官仲肅賦
紫氣通函谷滄波接潁隂留雲三畝宅棹月五湖心楚
鳯歌猶寡齊牛歎已深因君持此曲江海覔知音
　　　有道寫寄叔夏隱士
有道應知命無求足養和少憂聞禮晚貧恥受恩多尤
怨乖名義因循致亂訛周公頻入夢搔首意如何
　　　澹湖熊氏幽居(二首/)
柏葉三秋嫩松隂六月涼斷橋通水氣虚牖納天光鮮
鱠銀絲滑香粳玉頴長過庭詩禮在何意問巖廊
　　　又
鶴帳虚山館温坡接野亭丹楓圍錦幛雪嶺出銀屏謾
倚將軍樹還瞻處士星飛騰好才力早晚破滄溟
　　　奉寄宋季仲温
不見宋髙士頓亡書法竒風雲洞筋腕金鐵起蛟螭吝
字詩尤簡逃名世愈知若君躬履踐豈後古人為
　　　客懐(四首/)
踰月留花縣山寒晝不暄如何嗔眼暗秖是覺天昏玉
飯魚羮美銀酥鼈炙繁歸心似流水百匝繞家園
　　　其二
岸岸栽桑梓村村足稻粱近山民病虎入郭吏如商作
客非懐土思親故望鄉近途羸馬在猶得涉氷霜
　　　其三
獨客懐親夜髙堂憶别時久隂妨去路一月後歸期望
日青天逺看雲白雁遲平生家國願百折氣扶衰
　　　其四
山雪明殘夜江雲薄曉隂寒莎輕綠淨凍葉亂紅深論
是潛夫癖瓢煩靜者心從来泉石趣何待此投簪
　　　荅宋倬
不為相思苦情知會面艱别從兵後數見似夢中看抱
璞非留滯衝霄好羽翰為農亦暫爾豈得久泥蟠
　　　贈别天台柯山人
山人拂素手擊劍動剛風忽與行雲滅流歌繞太空天
横銀漢白日爛海門紅望望苑龍逺星橋落綵虹
　　　琴
朱絲結緑綺流水將髙山抑節金徽裡飄響碧雲間曲
調古今異音聲理亂闗急管繁弦出枯桐合久閒
　　　贈别山石英
海客抱竒璞自言山石英清心事知已奴僕待公卿笑
盡一壺酒將為萬里行知君未豹變穢濁且潛名
　　　草
綠草知人意聨隂傍石闌霜根秋不死劒葉夏生寒亂
稼非同莠無香愧似蘭皇天生植意推分故相安
　　　春曉即事
栁重金盈縷梅緘玉滿枝早雲將鳯鬛斜月帶蛾眉人
坐熙春裏山開太古時衡門倚泉石相過有佳期
　　　大垂手
翠袖雲初巻金蓮步欲欹雪纖迴鳯態酒暈暖蛾眉逐
吹微淹氣臨箏誤拂絲金谷休教晚春風惜少時
　　　小垂手
寳釵輕按節犀筯半諧聲腰斜低舞燕喉趂小春鶯杏
粉塗黄潤桃臉畫眉清若弄㕘差玉疑降許飛璚
　　　上清道士方方壺為表叔冲虚天師作五圖皆
　　　　龍虎名勝庚戌過自山中表叔冲虚公命賦
　　　　詩
　　　　南山秋色
太古有蒼玉翬飛凌素秋一從開混沌元氣相和流乾
象耀圓景坤儀迹方周至哉歸有道尺素竭㝠捜
　　　　噅玉垂綸
至人撫𤣥運神功㝠化機豈於得魚意遂以忘筌為天
闊山空處水流雲定時際此心手契物我了無疑
　　　　髙風振衣
萬壑灑朝瞑連山漲雄圖𤣥風皷大漠天籟縁空虚引
我碧瑶玦因之紫霞裾飄然極八表游心觀太初
　　　　臨坡髙興
坡仙滑稽流壺子江海氣爰以一寸毫邈此百年意攜
鱸寄雅興夢鶴亦竒思慷慨展新圖髙情見形似
　　　　湘水斗壇
瀟湘好雲水流月豔藂篁掃石仰碧落乾文星斗章一
彈龍唇琴再拂虎盤囊鶴唳泠風至飛步躡三光
　　　還山居作
汲磵引滄浪看山詠鳯凰河圖雄地紀雲錦絢天章牧
豎淹齊相耰夫隱楚狂寥寥春草裏誰識禹餘糧
　　　晚坐聞陳山人歌
谿樹晚隂合水亭涼氣多殘霞遥海色曲沼逼天河華
髮青㝠士商音白石歌為君一洗耳三掬入溟波
　　　晚歸别柯陳善
野服稱朱顔松谿看藥還披襟延皓月闢户納青山道
在何論隱時危不厭閒惟應將隻履送客入秦闗
　　　白雲舍(二首誤按古/詩原  編)
髫齓失慈訓所依仰椿齡游方忍盤娛惻惻吾在經晨
發陟遥岑東瞻際滄溟浮雲莽鄉園千里餘空青
　　　又
慨此念親舍興恨涕交零死者吾弗逮生者無歸寧躑
躅向周道終朝耿余情何當逐飛雲舒巻還柴荆􁊍瀡
奉父志攀號過母塋餘生慰存没庶用諧天經
　　　江上曉懐
曙拂千峯斂秋澄萬木隂亂紅銷日上淨碧染江深紂
世歸山意秦年蹈海心鍾期久淪落何許辨徽音
　　　送饒彦材太原省親
思親西望日為國北征心見子先家問懐鄉記土音一
門敦孝誼萬里竭忠忱早使清區宇聨鑣返故林
　　　挽黄先生
壯節文聲舊危時隱徳優子賢方禄養志大忽天游司
馬書猶在延陵劒不收佳城將短些勒石表貞丘
　　　題梨花枝上黄鸝語
恰恰金調羽盈盈玉拂枝青樓傷曉夢碧樹感秋時舌
巧含風潤花清照日遲章臺多彈射莫作後歸期
　　　挽辛伯初
哀哀辛處士吾淚盡江東里閈藥縁在朋儕交誼窮時
乖家有子道屈世無功安寢兵戈裏㡬人棺槨同
　　　題畫(二首/)
老樹生秋氣遥山切暝隂天空銀漢曉月黑草堂深園
綺終難致巢由或可尋黒頭家國願未惬畫圖心
　　　又
草昧風雲起空濛宇宙分窮山週水澤無地著人羣落
落擎天幹霏霏障日氛九疑千古淚不是弔湘君
　　　城山閣詩
危閣憑孤堞虚窻納萬山曉紅銷掛鏡秋緑淨飛鬟作
吏攜書往寧親待禄還南陽好孫子家慶老逾閒
　　　春曉
虹梁棲弱燕翠栁度新鶯旭日千門曉春花萬樹明望
雲心更切居美道彌貞試待舒蒼翮翾飛四海清
　　　春日即事
栁暗掖垣深春濃小院隂啼梟空啄屋困雀不驚林發
土看雄劍拘幽被雅琴澄清當日事憤悱此時心
　　　偶題四首寄張隱士
畊鑿此山中年深鄙俚通詩成教稚子酒熟勸隣翁霽
月金沙白流霞玉洞紅人情兼物理不是偶然同
　　　其二
門跨猗蘭逕亭臨太乙池荷香侵盞斚竹氣淨簾帷虚
湛根無極塵勞息有為達生窮夢幻蕉鹿已深期
　　　其三
白首淹雄略清心問大還露華滋紺髮丹髓駐紅顔長
䇿憂天下虚名避世間徳公遺意在乗興鹿門山
　　　其四
泠風生玉樹膏露潤芝田斧劚雲根术瓢探石竇泉浮
寰光載地𤣥象近瞻天中有髙明士端居體自然
　　　示從遊
虚無為道體剛健本乾行竅妙光中合心花靜裏明化
機由一氣𤣥感合三清寄語無鞅衆斯言廣度生
　　　倪雲林小畫并自題因次韻道舊
尚友松陵舊方舟遡泖流雲林邀劒履丹壑閟蔵脩葉
縣曽飛舄函闗或駕牛惟餘毫素在清興滿滄洲
　　　荅逸虚道者
靜定忘形體光芒運化工去来呼吸裏出入有無中抱
一寧非子乗虚不待風東華旌道要與我此言同
　　武當練山人謂余隱居有仙氣徴詩因感(四首/)
草樹青連野谿潭白映空林風琴自韻軒月酒誰同北
海襟懐裏東山氣宇中飛飛寥廓意心事託㝠鴻
　　　其二
投閒唯養浩觀化欲凌虚許侍中仙骨陶山相隠居匡
維虚碧落中正奠黄輿試坐苑齋裏春風席晏如
　　　其三
六著黄眉老三參碧眼師分風縮地脈鍊石補天維夕
弄紫泥海朝飡金榦芝鳯麟洲上路邀我折璚枝
　　　其四
朱鳥三秋見氷蠶九夏涼文犀裁卧簟紫錦織奚囊秉
簡陳安世傳言郭密香五千言外意應不在文章
　　　濯足圖為吳良材作(按古詩/原誤編)
靈均滄浪清杜老八荒意千古有竒懐滔滔東流水長
風鼓松籟磐石淨如洗望眼際寥天南圖息千里
　　　野老
野老無餘事陶瓶有宿糧花開籬下賞酒熟甕邉嘗覆
屋黄苑煖揺風緑樹涼魚羮飽飯後濯足望滄浪
　　　囊空(二首/)
中和貧亦達莊敬行方成天地氣同順蠻夷化必行固
窮安義命有道自亨貞金玉身中物歸求已富盈
　　　又
性迂躭已學計拙背人情道大富千古心髙貧一生坦
夷培曠達恬澹朂清明迹我熙春域家珎禁大成
　　　挽李五松先生
題里承髙義華旌慘禮魂詩書遺傳舍賔友散龍門仙
李仁風逺靈椿世澤繁唯餘五松樹掛劒表孤墳
　
　
　
　
　元音遺響巻五
欽定四庫全書
　元音遺響巻六　　　　　　元　胡布　撰
　　七言律詩
　　　崇仁義渡
水流南國渡皆同不似崇仁有古風渡口亭田思逺業
官家父子濟川功蓬瀛脈絡三山合閩粤車書萬里通
豈但口碑傳盛事恩波涵泳表無窮
　　　次韻崇仁鄧伯恭知縣見寄
南陽聲譽早蜚揚模範恢恢企素王大邑鳴琴遺徳
化中天列宿爛文光雨添荻磵千林潤門倚春山萬彚
張珎重新詩將逸操逺貽藂桂賦髙堂
　　　新霽後登城樓
長江脈脈瀉隂雷八表雲銷萬馬来南挹軍峰天柱壯
東臨閩嶠地維開典章遺物逃秦火草樹餘春長楚材
何必新亭淚如雨孤臣孽子豈凡才
　　　學劒
學劒無成效蠧魚空將然諾重璠璵一雙白璧酬知已
萬兩黄金積古書雛鳯雅音希瑞世卧龍迂計失苑廬
宋人才辨非無識燕石分明玉不如
　　　延平
延平神物久淪亡玉匣鉛刀耿夜光自此東門無獵犬
懸知去國有屠羊寰中日月驅流電海上風雲擁大
荒向子素来諳曲調不勝聞笛感山陽
　　　題方壺雲崖圖為后山湯導師賦
一片生綃萬里同髙堂相對似山中崖堪作柱支寰宇
雲欲為霖布太空金碧光搖閩嶂日松杉聲韻虎溪風
陶潛靜裏觀心法蓮漏何煩問逺公
　　　為史天然題方壺畫
半幅㝠濛灑閴寥小山藂桂便堪招嵐飛絶壁千峰曉
日麗中天萬祲銷威鳯有巢饑啄竹祖龍無穴蟄通潮
披圖老矣滄洲思擬學天然樂一瓢
　　　天馬圖為張希悦題
駿骨稜稜火鬛分鐵連錢映五花文江南豈有真龍種
冀北當空萬馬羣我昔天閑瞻步武人今墨素識風雲
披圖惆悵憐神物四海猶思汗血勲
　　　山中
石林苑屋久相依半畝松隂䕶釣磯自有隴狐延上客
不教山鳥怪儒衣清江南下星河近白日西流草樹微
莫把柴闗掩秋色恐妨孤鶴夜深歸
　　　即景
霞綵星文綺疊層萬山金翠與憑陵川涵落月寒光早
雲淨遥天旭日升北極九門通虎豹南圖一息起鯤鵬
非闗松菊招陶令本為蓴鱸返季鷹
　　　臨清樓詩(樓在㑹稽吳越兩山間/)
髙樓百尺俯澄灣落日憑虚縹緲間石壁倚風青鳥下
鸞簫吹月玉龍還霸圖猶在英雄夢雲氣俄連吳越山
何限興亡眼前事五湖煙水不相闗
　　　怡雲閣詩為夏簿煥賦
白雲城郭接苑簷寄迹何妨吏隱兼總向宅邊栽五栁
還從畫裏覔陶潛舊編翠竹裁長笛新染紅牙刺短籖
且共區區眼前事明時有道諒何淹
　　　偶書(四月四日/)
綠竹藂藂䕶暖沙清溪岸岸帶疎花東風故壘迷雙燕
斜日方塘吠亂蛙天地無情悲物化江湖遺恨泣龍蛇
壯懐未欲憑流景徙倚青霄淬鏌鋣
　　　送人從軍
漠漠黄沙障曉氛離離紫塞立中軍三邉虎旅風雲
氣七尺龍駒錦繡文齊國金貂加上將漢家銅柱表竒
勲朝廷自獻平戎策苑土終當驗爵分
　　　去國
去國軒軒眷治隆為農寂寂願年豐投金空學屠龍技
拖玉深慙縛虎雄斷石土花誰試劒荒臺雲樹自歌風
微軀恨不凌霄漢六合乾坤入望中
　　　次韻輔州尹長民得消息天使罹禍
羣方凋瘵力無餘載毒登年古不如塞上新聞輕使節
江南故老望征車許身豈有空攘袂螫手何能遂補苴
望斷五雲瞻帝闕欎葱佳氣接青徐
　　　次韻張廣文奎得京師消息
八荒分壤列諸侯十嵗侏儒擁道周玉壘秋雲浮霸氣
金鉦夜月起邉愁自慚劇孟成虚譽恥為燕丹作浪游
只合歸山袖龍劒吹簫醉卧木蘭舟
　　　釋悶
千金裘弊黒貂寒萬里身嗟蜀道難鐵甲虎賁三窟外
玉京龍闕五雲端可憐陋巷空彈鋏不見都門有掛冠
贏得江湖雙白眼英雄只好暫時看
　　　銅瓶(按古詩/原誤編)
石床封翠琉璃冷苔花血漬鴛鴦頸迴鸞交綺闒京綃
疊字連環倒螭影瑶華碧井落夢房轆轤秋聲停夜梁
婺娥雲纎亂青淚薤圍裂金絲斷繫
　　　老圃
老圃葵花曉露稀北堂萱草映朝暉一年春事愁邉過
三谷青山夢裏歸聞道楚闗無信使中興漢業有光輝
黒頭不愧梁江總已旁鷗波築釣磯
　　　萬松亭詩為獨孤子雲賦
隂隂桑梓石塘斜梧竹林深隠者家素壁嵐光欺野色
春江雲影散簷花萬松亭繞冲天鶴九曲池通貫月楂
猶共老僧分半榻崑崙峯頂鍊丹砂
　　　曉起
一并雨聲鄉夢殘越羅翡翠耐春寒遥知叔夜頻搔垢
底事逢萌懶著冠千古雲龍心總碎十年塵土鏡羞看
長風𣺌𣺌青㝠闊惟待圖南臂羽翰
　　　吳城即事
浮槎隠隠逐飛蓬一脈潮来萬水通暫止行雲將霧雨
欲憑孤鴈駕天風千秋王氣麋臺冷百里邉聲雉堞空
今古興亡固如此青山何似愧英雄
　　　自遺
自遺銅墨倦飛翰但拂塵埃著舊冠過雨山為磨劒石
排雲竹是掣鰲竿地窮大海三江盡天在方池一曲寛
何限胸吞九雲夢舉頭紅日見長安
　　　淮隂侯墓下
殘嬴鹿馬望夷宫亭長恩威起沛中肉食果能天下計
布衣何得草間雄恢宏漢業孤墳在覆戴齊王尺土功
囘首五陵斜日逺行雲萬㸃亂秋空
　　　近聞(二首/)
銅駝金谷剪蒿萊文物衣冠塹刼灰天下魯連羞帝業
江南馮道竭奴才九闗蛇虎乗驅掃千古雲龍即㑹垓
好向空山望牛斗天文垂曜景圖迴
　　　又
金臺寥落並燕山王氣纒綿虎豹闗龍去鼎湖遺劒在
鶴飛緱嶺載笙還興唐大位臨藩邸復漢雄才涉草間
想見霓旌擁行在五雲紅日照天顔
　　　自從
自從先帝視同仁四海謳歌萬嵗春豈謂衣冠輕剏業
不教蛇虎啖生民百年興復乗元氣一舉存亡在大臣
夙昔賢才負雄畧早披天日展經綸
　　　奉答空山處士胥叔丈
何必顔坏鑿曠㝠誰從蔣逕倚空青萬花潭水架溪屋
九曲雲山環草亭大角流光搖璧月中天幕翠點瑶星
枯桐剰有南薫曲彈向秋風獨鶴聽
　　　雪
白龍鱗甲逐西流碎剪瑶華夜不收八面玉峯開素壁
萬家銀樹倚璚樓天連弱水三千里人在梅花第一洲
㡬擬山中尋皓鶴又傳江上失浮鷗
　　　訪陳通守介不遇
谷口獨尋陳漷洲紫荆門巷萬杉稠靈山杳接虎龍氣
銀漢或同江海流塵匣夜寒剸象劒敗垣雲濕釣鰲鈎
元龍亦枉山城駕誰卧乾坤百尺樓
　　　久隂
萬山浮嵐生夕㝠老樹撼雨龍鱗腥匝地雲煙連北粤
滔天波浪出南溟夢囘孤枕家何在花落殘燈酒乍醒
一擬狂風掃隂氣明看旭日海門青
　　　陪江漢常允小鳯岡登眺
麗日横空淑景開凌風長嘯挹中台江如匹練排雲去
山似羣龍擁翠来三月煙花低草樹一培城郭小樓臺
王維更有江南思剰把新詩畫裏裁
　　　題把釣圖為嚴作義賦
碧石嶙峋繞四周㝠㝠啼鳥數峯秋㡬株古木干雲上
六月寒泉徹海流狂客袖歸搏虎技脩竿坐擁掣鰲鈎
箕山本避唐堯讓笑指圖中問許由
　　　山城即事
一道河流碧繞城纍纍雉堞表干旌殘民避虎當官道
甲第圖麟列將營驟雨来時白日黒游雲斷處青天横
對此有懐如土梗不堪孤劒匣中鳴
　　　俠烈
馬如疋練過吳門杯酒相逢貴片言藥經利已無論命
汗血過霜不染痕一死何慚諾公子千金聊報飯王孫
冰霜萬里交河道獨騎西来惱吐渾
　　　臨川吳道士清谿詩
青瞳仙子延陵孫鍊丹羊角之東原華盖山當磨劒石
臨汝水合洗頭盆鞭龍或擊黄金勒馭鹿多凭紫氣軒
黍珠去地只十丈第一峯頭尋九門
　　　綠竹
綠竹秋花啄野禽鳯凰何處憇清隂東山戀客蒼生老
南浦遺珠碧海深計拙豈無投鼠器力窮空有望鰲心
青㝠善養冲霄翮快覩剛風擊捷音
　　　無題
湘江脩竹淚斑斑惆悵重瞳去不還黄道星辰環北極
蒼生霖雨在東山長江䲭革風波逺落日漁歌草澤閒
天壤相逢無限恨強將軒豁破愁顔
　　　觀獵
弧矢晶晶獵騎驍草中狐兔半魂銷饑鷹自足隨黄犬
倦鶴何知訝皁鵰東里歸心晴嶂逺南天望眼楚雲遥
平生擊搏無才力不敢彎弓向九霄
　　　冠山隠居為虞還淳賦
聞道年來只閉闗紅塵不涴綠蓑閒囘光𢷬治周鄞鄂
隱水金花遂退還靜裏風雲雙白鶴望中今古一青山
冠山境與清都接㑹躡泠然指顧間
　　　古木幽篁圖為藍世康賦
掣鰲已長連雲榦泛海將刳貫月楂培塿靜忘身世小
湖江寛受洑流斜鮮雲拂曙迷青靄涼月分秋到白沙
林下可能容杖履擬攜琴鶴過東家
　　　答劉惟學見寄
半生鼻息吐虹霓袖握文光太乙藜江海十年歸震蕩
弓刀千里事提攜無端忌器難投鼠有計開闗恥學雞
顧我匣中雄劒在感君詩思啓愚迷
　　　周柏夀隠居詩
學律窮經事已譌鶱飛囘首畏矰羅潛蛟入海風濤靜
来鳯成巢竹實多爨下枯桐當雅操山中藂桂擬招歌
移文不愧重来客千古髙情意若何
　　　楊將軍竹所詩
將軍玉立萬琅玕九夏清風草閣寒裁管試吹来鳯操
培根欲拂掣鼇竿南州文物交游盛北海樽罍氣宇寛
頗怪草𤣥終日裏笑談帷幄四民安
　　　答楊恭叔見寄
抱璞燕然計不諧傾財楚館事多乖連城白璧憑誰售
百鎰黄金祇自懐蟲蠧文章淹壯志魚龍江海愧英材
感君髙誼垂青眼磊磈心胷得少排
　　　題芝峯春曉圖
翠微清梵曉琅琅靜裏鐘聲徹上方金粟樓臺通海氣
紫芝雲樹發天香道林神駿誇騏驥康樂名山詠鳯凰
聞道玉機虚講席西来意㫖印東堂
　　　廬山圖
路入匡廬望紫霄雲開紅日射山椒喫茶先到東林寺
送客不過虎溪橋斷岸水雷留宿艇近村煙火候歸樵
畫圖老眼成陳迹拂拭蒼松欲掛瓢
　　　答吳志夫見寄
海内衣冠頌徳聲八閩文物舊知名巢由有道全髙節
李杜多才集大成白璧連城方售價黄河千古待澄清
蒲輪肯為蒼生起早使簫韶學鳯鳴
　　　王若水畫笋竹桃雀圖
綠隂籬落引遊絲景物春融萬彚遲老翠拂天無並榦
嬌紅照日有爭枝毫端㸃染成幽鳥淛右風流好畫師
昨夜小軒披尺素東風淑氣藹簾帷
　　　次韻劉二紹見寄夢中之作(二首/)
鶴氅寛裁白袷袍泠風直擬太清遨揮戈駐景陽光合
舉手捫天步武髙一氣化機號地籟八紘端倪析秋毫
鳯麟洲渚今清淺箕踞何妨濯翠濤
　　　又
綠玉星冠紫綺袍片雲孤鶴事天遨神仙子晉飛鳬逺
湖海元龍卧榻髙方寸淵涵虚湛鏡斗牛囊括影吹毫
自從識得先天學半夜中峯湧海濤
　　　鶴仙枯坐再用韻(二首/)
東平仙吏我同袍綠鬢歸休歎浪遨經世文章江漢闊
閒居氣㟁海天髙胸中萬巻餘孤憤身外千金杪一毫
自信天池窮渤澥鯨鯢終古駕雲濤(右奉/柬)
　　　又
閩楚歸来脱戰袍列仙通籍友盧遨青天劒氣龍光老
明月簫聲鶴背髙山水餘清分坐榻風雲遺夢散吟毫
夘金肯借青藜杖共陟蓬壺看雪濤(右自/述)
　　　又用韻二首奉答
虎盤囊映赤霜袍獵獵霞裾稱逺遨星漢河源窮博望
魚龍江海識琴髙崆峒老去詮龜筴閬苑歸来翳鳯毫
自向漆園逢傲吏耳根𤣥籥鼓風濤
　　　又
夢裏雲霞覲赭袍飛煙冉冉紫京遨璚林碧玉三田暖
仙掌黄金一柱髙化氣贅疣歸大幻剛風身世翼輕毫
甦枯不用天瓢滴挽取銀河瀉瀑濤
　　　送安上人住資聖入覲
雪霽南天楚水新慈航北上泛通津呈橈已擬千人渡
見影方傳一脈真猊座香雲開梵宇龍河花雨覲楓宸
垂聲已慰藂林望資聖堂中萬刼春
　　　慧明二上人皆次鄙韻見贈二首僕復用韻成
　　　　二首答之
髙僧語黙道機新每向迷塗示要津總羨恵能通末著
那知迦葉得初真丹山鸞鳯依黄道玉殿簫韶奉紫宸
直指倘蒙登野老玲瓏巖畔碧桃春(右答慧上/人照空)
　　　又
皎皎寥天璧月新流光大地燭迷津已堪息影觀漚泡
不用當臺覔鏡真道上紗籠騰石馬眼中金屑瞇楓宸
荆州此日神交意爛漫曇華刼外春(右答明上/人皎然)
　　　璉上人主太平誠實願力金碧一新用韻美之
兠率重開此土新黄金樓閣是通津仁周世諦含諸有
體絶孤圓湛一真凡聖混融超法網君臣和合藹崇宸
㑹看萬善菩提果五葉葳蕤大地春
　　　入理問所作(先生以髙蹈有忤時政被謫/)
羅網還堪致鳯凰亭亭飛影企朝陽南圖已分添希有
西狩何勞獲不祥暗室撫心無少愧覆盆瞻隙有餘光
青㝠我有冲霄翮奮激清風灑八荒
　　　獄中元夕(丙辰嵗/)
思親淚盡血俱流綵服心違滯楚囚燈月不孤囹圄夜
梟鸞何憾網羅憂楚家亡狖延林木殷子明夷顧匹儔
不有司空發寃獄經天紫氣㡬時收
　　　次韻饒晟秀才見贈(二首/)
壯嵗扁舟去五湖浮雲身世巻還舒空懐慷慨濟時䇿
底用太平封禪書雲水閒情天宇闊乾坤髙榻世塵疎
掣鼇留得長竿在縮手林泉學釣魚(右自/述)
　　　又
飽聞龍卧蟄江湖天壤閒雲與巻舒祖訓百年髙士傳
韋編千古聖人書多君武庫詞鋒勁老我文魔世梗疎
九萬亨衢當拭目風雲終化北溟魚(右奉/答)
　　　次韻余樵谷見寄(字南坡/)
青年儒素耿孤蹤師表賢才服事恭四海言窮羞説劒
千金技老困屠龍月来髙樹軒居靜春到空山草木濃
同是隱淪知此意為君揮灑散憂悰(右自/述)
　　　又
羨子衡茒守定蹤神交道義意彌恭草深平野騎蒼鹿
雲滿清溪放白龍大角英芒遥拱衛少微光燄拂髙濃
自從披誦新詩後悵望南坡企逸悰(右奉/簡)
　　　還山
壯遊千里歎孤蓬中道知非返故藂浪有才名聞海内
秖憑生計在山中清明一掬神仙氣然諾千金國士風
不是久無仁及物巻舒心事與雲同
　　　黎川李反正有詩表兄劉紹為和章徴余次韻
　　　　(二首/)
江海棲蓬十載餘故林歸興在幽居早聞綵服趨庭孝
晚積牙籖插架書泉水清甘刳竹引莆田腴潤帶經鋤
新詩剰有超然志陡覺心胷磊磈舒
　　　又
知君生計有贏餘藹藹桑麻繞竹居林下交游還結伴
山中種植已成書苔磯春水誰緄舫蓆帽秋風自荷鋤
此意秖應同逸者寸心天壤(缺/)
　　　次韻黄文彦見寄(三首/)
達兼恥在英雄後獨善身當道義尊敢藉文章鳴大雅
勉為賢哲仰諸昆隠居𢎞景甘棲遯著論虞卿厭坐樊
林下閒情天壤闊飛潛何羨北溟鯤
　　　其二
經濟有時何憚晚文章於道未為尊皋夔王佐如心膂
伊吕師臣儼弟昆黄石蟻封隨土壤素書魚蠧在山樊
惟餘晉室清狂客漫有才華擬謝鯤
　　　其三
相從泉石敢辭煩友誼從容徳望尊寂寂委金稱管子
琅琅鏘玉識元昆歌龍大澤君舒憤放虎窮山我息樊
自信南圖運鶱翥風雲終古縱遊鯤
　　　次韻劉二紹見寄感興近體(二首/)
𦕈軀中立體無為入道由誠亦有涯常以恕心忘彼咎
更于慎獨發吾私風雲化感仁兼濟靈雨亨貞澤溥施
天爵克脩歸有道名言昭晰豈吾欺
　　　又
雲卧天行信有為昭昭立極渾無涯二儀孚洽元功溥
萬有熙和化育私消息氣機乗理運縦横象緯柄文施
黄中濯濯期通直慎獨持端貴不欺
　　　徵君(二首/)
山林鐘鼎兩忘情推分天和足養榮胷宇同仁閒宰相
文章有道富書生鵬摶一息周天運龍卧千江得月明
試鼓無弦彭澤操自然鳴鶴九皋聲
　　　又
投分林泉遺世情自膺天爵被身榮倫儕豈但齊三士
氣岸何如魯兩生秋水襟期通汗漫春風庭户藹虚明
不嫌太古天然調𤣥籥參差萬籟聲
　　　村居即事
百折青山老樹村一川雲氣護柴門空濛矯矯垂天翼
江海滔滔活水源蔬飯神清忘肉食茒堂心穏傲華軒
英雄過眼迷荒土莫怪先生學灌園
　　　宜陽道中
禾黍離離長野田風煙漠漠度平川樓臺萬户居無主
租賦三農課有年䲭革沈浮將范蠡銀潢消息斷張騫
荒村踸踔從迷逕還憶長安在日邉
　　　峩冠
峩冠左袒白羊裘時向煙霞混道流勲業無情風過耳
神仙有分雪盈頭飄飄身世雙龍劒蕩蕩乾坤一月鈎
攜取枯桐彈别鶴碧波如練楚江秋
　　　鳯岡曉望
曙色蒼茫四望昏榑桑雲錦眩朝暾一襟灝爽凌天
宇萬里風濤息海門大化範圍包宇宙𦕈身中立柱乾
坤平生經緯陽和力八表終當被晏温
　　　感興(二首/)
元包混沌儼胚胎清濁纔分化理開一氣曲成森萬有
二儀中立具三才修齊道擬前賢並位育功由自已来
如此聖人能事畢就中羲畫見深培
　　　又
天位穹窿地勢低中間交媾育羣黎陶鈞汗漫乾坤洽
吹萬參差物我齊四海涵濡杯勺水九州埏埴彈丸泥
自從囊括成功用一氣循環表路蹊
　　　予既為冲齋李先生賦南杲之詩威雨吳先生
　　　　偕冲齋聨璧而至方喜二妙過我適有事城
　　　　府茶話怱怱及二君子訪彦堂黄先生書樓
　　　　彦堂與予有衛國之約俱不果延欵相視悵
　　　　惘且期重来口占近體以謝并確前盟柬三
　　　　君子
雀啄空庭梧樹涼衣冠聨璧過林塘愧無魯酒延清話
謾有新詩賦草堂雄劒夙聞成許諾(缺/)　　　　輝光
汪汪叔度隣居好道義交從數不妨
　　　再登鳯岡有作
南天漠漠楚江明八表光華際太清身在兩間為砥柱
望窮千里抱金城寥寥宇宙如無客獵獵風雲似有情
誰識謝公珎重意東山髙卧計蒼生
　　　次韻臨川許謙維翰見寄(二首/)
湖海才名白髮多歸休丱角舊行窩寰區浩蕩推兼濟
胸宇清明足飲和談道為誰揮玉塵趨時從自笑金鵝
相從愧我為疵癘珪玷由来尚可磨
　　　又
木桮清潤稱藤槃草屋幽深卧榻安琪樹拂雲丹鳯老
洞簫吹月玉龍寒著書未試圯橋履倣古猶裁薛縣冠
此去瀛洲如可約秋風攜手駕青鸞
　　　答洞陽道者
廣脩爭似學無為息得貪求是子時禍若許禳天受諂
福如可致道容私萬殊不别根荄在一念初萌影響隨
若到此途猶有步無中光景自家知
　　　答中孚道者(二首/)
體為居宅四肢親神氣完全是主人内守謹嚴防物誘
中虚靜定發天真英英道萼三田煖拍拍仁風萬象春
光景本然如此好熙熙未讓葛天民
　　　又
得失場中掉臂行陶然人我兩忘情虚懐應物非同俗
端坐澄心是養生姤就中孚成渾沌離消無妄見光晶
君如不識庖犧畫太極轘轅本異名
　　　訪艾逸虚不值(二首/)
髙士棲神石室遥獨騎𤣥鶴訪參寥長生寳笈繙金軸
延夀丹泉汲玉瓢一縷簫聲空裏聽千山雲氣望中消
無因把臂琴窻夕共話桑田看海潮
　　　又
羽軿飛騖適無方過客留延坐紫房玉盌瑶花新練乳
寳鑪雲篆夙煎香寰中雅致林泉勝世外髙蹤日月長
遥睇青山覿神采泠風重約覲虚皇
　　　對酒偶書(四首/)
髙樹黄雲際逺天秋風鴻雁滿長川孔融北海無消息
安石東山有嵗年夷散自應躭道味經綸誰復踵常編
塵埃囘首知何限物色幽懐到酒邉
　　　其二
氛祲㝠㝠嵗月深鏡中華髮苦相侵非闗志士淹忠憤
自信仁人蓄素心經緯有程稽往古英雄無夢慨来今
惟憑淺酌澆愁酒舒嘯束皋碧玉岑
　　　其三
平生仁願及蒼生齟齬憂思殆玉成枯槁未甦霖雨在
烽烟暫息海田更榑桑麗日光華近芒碭游雲氣宇清
且共芳樽澆磊磈南天昨夜泰階平
　　　其四
當杯入手莫辭頻一曲清歌四座春世外雲天皆自得
胸中海宇遂同仁曼容不飲期成學崇質留行慰養親
猶待徳輝来下日金苞並照羽儀新
　　　次韻劉二紹過上藍訪友(二首/)
海嶠東邉眩錦暾幽尋應到上藍村山中酒儗流霞豔
席上人如美玉温琴操九皋招獨鶴劒歌遥夜倒芳樽
東平佳句張公谷遲我留題次小軒
　　　又
天上星辰識少微人間隱者芰荷衣千章老樹雲成幄
四面青山玉作圍肖象有懐求築野非熊無夢到漁磯
淮南不盡登臨興朗詠招歌䇿馬歸
　　　偕表兄劉二紹訪友留飲求書因而有贈(二首/)
龍安豪客氣如龍秩秩賔筵異味重少室山林無俗氣
桐江水石有遺蹤能詩總羨劉公幹不飲休嫌邴曼容
最愛野亭梧竹裏牙籖文史足三冬
　　　又
歸来一榻卧松雲徙倚簷峰對夕曛月滿溪山尋虎迹
秋空牛斗識龍文多君早負青雲器老我狂書白練裙
不是山隂逢道士可能乗興換鵝羣
　　　次韻劉二紹菊節日與友興雲嶠登髙之作
他鄉此日共登臺八表微茫望眼開江海嵗時佳節換山
川雲物杪秋来風琴清宴驩朋集鶴髮髙堂憶子迴
枉辱親親敦世好望雲慚舉菊花杯
　　　遊正觀寺次劉紹韻(二首/)
黄花樵悴倚東籬碧草㢘纖蔓曲池入室早逢僧慧可
来遊還共鄭當時山川佳氣寰中勝雲水髙蹤世外期
今日上方隨喜去秪應祗樹採三芝
　　　又
綠竹新編護檻籬清泉緩引放生池拈花已得單傳意
彈指何妨出定時牧笛斜陽黄犢下釣臺秋水白鷗期
相攜喜共煙霞賞况有淮南詠紫芝
　　　遊福山寺
老樹繁隂瑣閴寥飛湍百折窵岧嶤仁深苦海非無筏
度廣迷津亦有橋薝蔔花林行處見醍醐甘露坐来招
絶勝恵逺青蓮社何必匡廬望紫霄
　　　入山後復次前韻
鷲嶺風雲護閴寥繡峰雲樹倚岧嶤人疑廬阜邀蓮社
磵似天台跨石橋陶令已諧開士約虞人何薦大夫招
遥瞻錫影迴蒼峡始覺鈴聲下紫霄
　　　返棹圖
野人自愛住江干綠鬢歸来一榻安好樹成林多杞梓
狂流入海息波瀾欲從范蠡尋歸櫂更向任公覔釣竿
如此青山明月夜扁舟無那劒空彈
　　　王鶴林造墨
聞道鶴林王墨卿松煙金屑乳瓊英分来羽客丹砂和
借得嫦娥玉杵成九域輿圖増煥發千秋紀載覩文明
憑君莫入編修館唇吻雌黄失正情
　
　
　
　
　
　
　
　
　
　
　
　
　
　元音遺響巻六
欽定四庫全書
　元音遺響巻七　　　　　　元　胡布　撰
　　五言絶句
　　　子夜變歌(十首/)
劈碎短竹笻誰能居山峰峰生山中央磊磈刺心胷
　　　其二
打殺雙鴛鴦催死到白頭白頭不肯飛守分合當休
　　　其三
相思如江水東流不向西東流有迴轉相思見歸時
　　　其四
春蠶掛門口抱絲到莊前鏡昏不見面施朱紅可憐
　　　其五
儂愛芙蓉花如何拔花根花乾綴枝蒂老死守紅痕
　　　其六
出門無所道尋龜卦憂惱見龜猶自可無龜當奈何
　　　其七
蒲是無心蒲藕是荷根蒂蒲花見散亂蓮子結心苦
　　　其八
汲井不能乾井深望瓶還雖是轆轤轉手繩見泉難
　　　其九
船自當風信失怨浪顛傾牽絲繩大柁竿長難支撑
　　　其十
愛歡人共道遇歡夢暫見心是九疑山腸作車輪轉
　　　墨菊
彭澤歸来後緇塵㸃鬢絲烏紗漉酒罷掛在菊花枝
　　　曉望
憑虚御旦氣曠望當髙臺水白將天去雲紅挟日来
　　　把釣
八十皷刀翁風雲渭水逢三千六百釣一釣取齊封
　　　自君之出矣(四首/)
自君之出矣鸞鏡黯無光不嫌紅粉汚持底試新粧
　　　其二
自君之出矣不是怨空閨勲庸久未立封章那可齊
　　　其三
君勞王事日妾事舅姑心别離千萬年恩情生死深
　　　其四
憶别翻成夢愁寒預寄衣穿衣見妾面得信似君歸
　　　夢中作
拂拭紫霞裾騰身白玉京天空雲氣冷夜半露華生
　　　雪夜作
羽帳梨雲白虚窻霽雪明正當長夜裏只道日光生
　　　聞并州旱
江水解牽愁愁心百折流憑將無限淚灑雨向并州
　　七言絶句
　　　山中雜興(十首/)
山如奔馬水遊龍獵獵雲霞錦綺重一覽九州明望眼
天髙日朗豁心胷
　　　其二
壯心登涉不辭危俯愛熙和遂物私忽漫青雲生步履
便從西北補天維
　　　其三
登山有屐水乗舟匹馬籃輿任遠遊磊磈滿懐艱步履
只堪青眼睇浮休
　　　其四
歸来江上鼓雲和曲罷泠風振珮珂惆悵無人將逸操
鏡天秋淨月明多
　　　其五
坐深清興滿林塘老樹隂濃比屋涼自足一巵澆磊磈
茒齋髙枕到羲皇
　　　其六
髙天鴻雁翼秋清海宇紅雲去路明傳語鯤鵬今㡬息
南圖空闊豈無情
　　　其七
銀漢浮楂八月寒河源清淺共誰看鑿空攜石歸来後
從此天機不得安
　　　其八
澄清真欲剪鯨鯢壯氣威稜力未疲更竭五湖翻四海
大甦枯槁洗瘡痍
　　　其九
求田問舍拙謀為百事無營足養頥賴有清明方寸地
靜如秋肅動春熙
　　　其十
朗朗心田物我同相忘塵世與山中浮雲淨掃秋無際
璧月光華徹太空
　　　遊仙詩(十首/)
眇軀天地寄蜉蝣囊括虚丸位斗牛流目紫霞三萬里
泠風一息廣寒遊
　　　其二
松花久服羽毛輕鶴上璚簫弄月明拂拭紫宫磨鏡石
中天端坐待河清
　　　其三
濟隂園客事蠶桑草實充飢五色香怪得繅絲繭如甕
織成星斗滿衣裳
　　　其四
天髙地下杳難攀欲詰皇人溟涬間仙境清虚塵世濁
深仁何事棄浮寰
　　　其五
竦身徐步達清都下視茫茫歴刼汚欲倒天瓢澆九域
人寰合返古初無
　　　其六
霓旌閃閃絳臺微緩引空歌啓玉扉𤣥鹿脯延千歳夀
氷蠶絲織六銖衣
　　　其七
遥遥閶闔緑金門路近璚林玉氣温北望鳯巢雲萬頃
拂天珠樹倚崑崙
　　　其八
錦段囊琴憶楚明瑶箏㡬曲受飛璚八風從律諧宫徴
廣樂鈞天九奏成
　　　其九
蒼龍天矯迎黄帝白鶴飄颻道紫皇自得金精和五氣
便將呼吸納三光
　　　其十
玉貌長年浩養頥金風午夜透簾帷太虚一氣恢無象
元始非予却認誰
　　　奉寄二兄
兄奉慈闈傍楚山弟勤王命客閩闗人生忠孝行天下
千里渾如跬步間
　　　夢中作
雲裾縹緲躡飛霞路入玉京仙子家瑶堦長日碧䦨靜
一陣狂風掃落花
　　　虬鬚客
羣雄圖䜟已多門餘子無過將相尊不入長安經卦肆
白騾依舊向中原
　　　明皇吹笛圖
緑玉昭華别有名自從吹曲戰塵生三郎曽灑伊州淚
凝碧池頭弔海青
　　　絶句(二首/)
蘆荻花殘豆葉黄秋風八月雁南翔年年墜露漙枯木
老樹何心耐九霜
　　　又
碧波千里漾浮漚畫槳驚飛入亂流莫漫水村煙霧裏
虞羅多在釣磯頭
　　　久隂
江南冬暖不知寒長把晴雲帶雨看如今累月愁隂合
轉盼青天白日難
　　　發澹湖
鶴林輕霧散餘寒翠竹交隂不礙冠十里曉風花作陳
亂飛梅雪擁征鞍
　　　劉紹宅題芭蕉
碧玉盈盈翠袖寒月明秋影盼青鸞雲緘不展芳心嫩
怨向西風泣露團
　　　再刻竹(二首/)
玉鸞雙引綵雲中劒羽泠泠灑碧空一曲昭華明月裏
飛璚無力任秋風
　　　又
翡翠啼煙亂晚青斜穿璧月過瑶屏雙成九弄玲瓏玉
同躡金苞紫鳯翎
　　　有贈
三珠樹底紫鸞笙九弄參差玉譜成青鳥不来明月冷
六銖衣薄怯秋清
　　　月夜鳯山笛聲
月光如水寫秋空長笛悲来萬里風不是山髙去天近
那因吹入五雲中
　　　得陳堯咨胡璉書知故交存殁悵然賦此
三千里外書能到五六年間事已非今日徒將天下淚
倚天傾作萬珠璣
　　　答孫行簡見寄(二首/)
自分青萍閟紫芒誰論鐵筆厲秋霜銀箏不是彈明月
悶向空山泣鳯凰
　　　又
時来軒冕可能逃君有長才信所遭莫遣蒲輪恐山客
山中松桂訝旌旄
　　　題畫
自從贏得五湖身白眼江干笑問津只道五湖風浪惡
狂流更有濟川人
　　　返棹圖
歸来江上有扁舟相伴閒身狎白鷗棹向江東訪徐庶
無端談笑取公侯
　　　蒼松圖
緑竹如雲草閣寒門前流水五湖寛長松自挺山林氣
莫作當年柱石看
　　　有感
雲林遥隔鹿門山長路囂塵倦往還自信龎公逺城府
不因名姓在人間
　　　題畫(二首/)
華髪歸来著素冠碧山秋興楚天寛自從閒却風雲手
江漢經綸理釣竿
　　　又
綠水青山草澤春悠悠舟檝寄閒身五湖淪落無知已
畫裏䲭夷識故人
　　　丙辰十月初五日發龍江
覊人得遣如承檄日暮登舟似到家烏鵲定傳天外喜
慈闈今夜占燈花
　　　畫馬
當時造父為誰容變幻風雲有類從一自穆王窮轍跡
天閑何處覔真龍
　　　墨菊
陶潛宅是右軍家移得秋芳共嵗華金質曉凝煙霧重
東籬爛漫墨池花
　　　紅梅
半酣姑射臉烘桃玉笛風清絳雪髙買得鮫綃重著色
猩猩血染赤霜袍
　　　題二牧死節巻(栢君夀疊子初/)
國士從容盡節秋二公忠倡起遐陬三山明月清漳水
一様丹𠂻萬古流
　　　天鵝
斷岸蘆花撲浪腥一雙棲泊向長汀鶱飛未欲凌霄漢
豈傍蓬蒿畏海青
　　　富春垂釣圖
軒冕泥塗本異名論交一宿去天庭十年老我江湖夢
祇向圖中覔客星
　　　題畫
江上琴聲水面風空山流響振霜鍾平生心手南薫曲
鼓向潛淵起蟄龍
　　　牛自牧畫竹寄馮宗泰求題
蒼鸞七葉紫金苞露冷葳蕤憶舊巢分得一枝来嶰谷
掣鰲竿上化龍梢
　　　方壺畫竹寄周知州
太守題封金瀣沆壺仙折寄玉琳琅鳯翎㡬葉瀟湘露
留作髙軒九夏涼
　　　送聶尚文赴選
衛國諸孫國士風九苞華采麗蒼穹都將久蟄林泉志
散作為霖澤物功
　　　題方壺半窻風雨竹
折得琅玕㡬葉青泠風入手翠濤輕金苞不展湘蕤露
灑向秋窻作雨聲
　　　題方壺畫江雲渭樹寄黄子邕
壺子慇懃畫裏詩寄来工部慰相思都將魏闕風雲意
散作湖江汗漫期
　　　送黄伯章應辟
潁川遺徳懋諸孫廊廟璠璵白玉温此去挟書千萬乗
好將忠孝繼賢門
　　　陳本初應辟
昭代才華出頖宫元龍豪氣拂秋空致君堯舜須儒術
好建良臣濟世功
　　　棲雀圖(二首/)
章臺羅綺錦成團花栁繁隂有彈丸何似空山荆棘裏
春風穩借一枝安
　　　又
跳出穠芳萬錦團暫棲榛棘避金丸上林無限間闗者
不似山樊夢寐安
　　　次韻孫作大雅思歸四絶各述已志
學得條桑種薄田竹溪茒屋鳯山前青雲長得三珠樹
碧落飛来一道泉
　　　其二
浩蕩乾坤寄此身苞蘆蝦菜戀江村自從天爵拘名節
只合經書遺子孫
　　　其三
老去虚心將勁竹饑来返哺愛慈鴉忠貞孝友無消息
惆悵南天白日斜
　　　其四
壯髮飄蕭四十踰羈艱何意問陶漁為屠白額除民患
每掣金鰲備饌厨
　　　次韻倪雲林自題竹石小畫
筆底天章逈不羣寫生羞説李將軍空林著得林貞魄
笑殺師雄媚縞裙
　　　題風煙雪月梅(四首/)
翠羽聲殘夢覺時昭華玉琯曉參差璚林昨夜春寒淺
貌得梨雲不受吹
　　　其二
羅浮仙子黯香魂筆底陽和水墨痕多事縞衣蒙玉質
三千弱水又黄昏
　　　其三
玉屑盈盈玉瓣低陽烏東上醉如泥寫真好似楊生手
璚樹千秋翠羽啼
　　　其四
瑶葩萬樹俯清江宵魄寒囘玉笛腔不是金波吹瀲灧
肯分清影到書窻
　　　題宋好古横披竹
鳯翎蕭瑟吐寒芒碧玉分隂剪剪香試啓横窻看月色
清風天籟起瀟湘
　　　題錢舜舉折枝桃
五陵春色巧胚胎桃李家山取次開不惜月中攀桂手
寫他長者折枝来
　　　漫興(四首/)
石林環抱白雲村曲沼潛通活水源莫訝山中富葩藻
春風萬彚藹蓬門
　　　其二
家住雲林結翠微故交寥落過門稀滄江夜色樵漁罷
水月虚明送客歸
　　　其三
學得䲭夷世外遊雲濤天壤寄安流五陵書劒隨行李
頭白江湖一釣舟
　　　其四
江海風塵瞇壯圖故山生計在樵蘇年来金土皆同價
辭賦雖工肯賣無
　　　題出山便面
琴劒西遊㡬日還秋風疋馬度江闗石門松籟休囘顧
不為蒼生不出山
　　　蕭翼賺蘭亭圖
唐皇智取誠何在蕭翼諛成計已深傳笑畫圖因玩物
君臣千古戒欺心
　　　昱方畫寄無盡無盡轉贈逺峰逺峰求題
昱方佳製寄傳翁持比璚瑶貺逺峰不是無言一轉語
風雲毫素起蛟龍
　　　三友雙雀圖
三友自矜霜雪操雙禽穩借嵗寒枝鶱飛未欲當隂慘
共待陽和布物私
　　　九龍圖(三首/)
陽九亨貞徳正中甦枯澤物瑞年豐祇應毫素圖神器
不遣風雲訝葉公
　　　其二
寰宇無塵海不波忽然隂慘出羣魔漁民損物成何事
周處雄才世上多
　　　其三
天池潛躍久無聞用九非時豈有羣似是筆端千古意
摩挲老眼識風雲
　　　題畫
冉冉行雲翳太空竟無霖雨作年豐毒龍不挽天河水
徒使蒼生怨化工
　　　雨後泛舟有作(二首/)
隂霾亘日黯愁寒深藉狂風為掃殘此夕月涼蘭棹穏
寥天雲氣共誰看
　　　又
雲消四裔淨無塵忽漫青天萬彚新驟雨狂風不知處
五湖明月屬閒人
　　　松谷詩
好從巖穴養貞姿大厦傾頽豈易支此去化龍蟠后土
千秋西北障天維
　
　
　
　
　元音遺響巻七
欽定四庫全書
　元音遺響巻八　　　　　　元　胡布　撰
　　五言聨句
　　　下山與諸公宿丘愚宅偕劉二紹聨句
佳友接良覯名山惬幽期方欣樽俎異(紹/)少息登頓危
樓宇豁秋杪(布/)星河澹清輝遥旻度寒吹(紹/)爽氣浸棟
衣公幹懐古驩(布/)延陵企遐思朗吟黄鶴篇(紹/)倒瀉金
屈巵浩有萬古意(布/)而舒千載悲飛觴竟華筵(紹/)妙舞
弦朱絲咸籍抱異材(布/)過庭美蘭芝汝南負重器(紹/)雅
量涵澄陂不辭清夜閒(布/)但惜白日馳各厲鴻鵠志(紹/)
毋矜兒女私艱虞方薦臻(布/)哀樂本相持有遺事兼濟
(紹/)藴真諒惟時申章朂前脩(布/)篤誼敦明規令終在黽
俛(紹/)久要謝瑕疵尚顧離别懐矢言金石辭(布/)
　　七言聨句
　　　中秋後三日偕表兄劉紹由上藍經龍塘尋訪
　　　　普彦清隱居于資福之麓留宿聨句
晨霏澹沲雨毿毿(紹/)首路聨鑣過上藍(布/)遥嶂白雲生
木末(紹/)美人秋水望江南(布/)子真舊谷時難覔(紹/)康樂
名山性所躭(布/)湖海盍簪樽酒夕(紹/)㡬人相共寫憂惔
(布/)
　　　再聨韻三首柬彦清知已
支離江海鬢毛毿(布/)為愛丘樊隱蔚藍(紹/)茒屋石田孤
嶼外(布/)竹林莎逕一溪南(紹/)渭莘雄業何能致(布/)箕潁
閒情好共躭(紹/)顧我艱難安出處(布/)感君交誼共憂惔
(紹/)
　　　其二
烏帽西風兩鬢毿逺尋髙隱叩精藍(布/)山騰玉氣風雲
表地插金精象緯南(紹/)盖世勲名情愈薄居閒耕釣老
逾躭(布/)遊從剰有東林興已覺覊心散内惔(紹/)
　　　其三
落落喬松翠羽毿沄沄溪脈淨于藍(紹/)秋風鴻雁来天
外野艇鸕鷀繞舍南(布/)從古飯牛知寗戚于今呼鸖有
盧躭(紹/)相逢何幸居林下悶世愔愔適自惔(布/)
　　　　彦清次韻
　碧山凉樹甫毿毿秋入澄溪水似藍彈鋏不無居稷
　下摛文何有賦江南東山屐齒尋常補北海樽醪夙
　昔躭枉沐髙軒連璧至草堂今夕釋憂惔
　　　囘途有懐彦清知已聨句(四首/)
涉江歸路采芙蓉悵望佳人莫我從(紹/)髙樹絶涼紅葉
暗逺山秋淨白雲封(布/)㝠㝠寥廓翔威鳯湛湛淵􁪣隱
蟄龍(紹/)此意祇應陶令解東籬千古企孤蹤(布/)
　　　其二
馬頭飛雨濕征衫来到幽居思不凡(布/)一榻卧雲茒屋
靜五松環逕古苔緘(紹/)青精老去同誰飯黄獨肥時祇
自劖(布/)乗興不嫌来往數重攜琴鶴度秋岩(紹/)
　　　其三
江鄉雲物澹秋容(布/)靜者幽居得過從(紹/)三逕鞠存髙
士節(布/)千齡松恥大夫封(紹/)名髙日下知鳴鶴(布/)道隱
隆中憶卧龍(紹/)自慰鄙懐欣逺覿(布/)孰能肥遯慕遐蹤
(紹/)
　　　其四
西風涼氣透輕衫(紹/)馬上看山自不凡(布/)半嶺夕陽鴻
雁度(紹/)一川秋色水雲緘(布/)靈芝為約髙人賦(紹/)琥珀
還從野老劖(布/)終古為霖期大澤(紹/)旁求何必問商巖
(布/)
　　　次聨句韻三首柬彦清知已嘯軒暨劉二紹表
　　　　兄并述已志
空山松柏翠交毿上拂寥天氣蔚藍閩嶠金城通表裏
軍峰砥柱障東南風雲夢老三生石龍虎丹成十月躭
猶向塵勞歎淹泊秖應和樂滌歊惔
　　　重陽後一日偕表兄劉二紹過饒季和宅留飲
　　　　聨句
蒹葭零露曉瀼瀼(紹/)酒熟山中訪草堂(布/)芳宴夙承酬
令節(紹/)菊花今已過重陽(布/)雕盤白雪翻魚鱠(紹/)玉盌
清風飲蔗漿(布/)自信朱陳風俗美(紹/)酣歌千古意難忘
(布/)
　　四言
　　　清綏黄孝子詩
　予童時聞鄉里黄一真尋母事又見鄉先生頌之以
　文章詩長罹于艱去亂一紀涉歴北南知父母兄弟
　妻子之暌違于兵也天下之廣有甚焉者嗚呼國家
　一有不幸忠臣孝子出矣忠孝之在天地猶金鐵之
　在火百鍊而不為所移非貞剛堅挺之質不足當之
　天常之所攸宜非異能也季世淪惑徴諸矜譽悲夫
　己亥嵗黄諸孫古愚求詩入帙予獨感壬辰以来天
　下之為人子者不愧黄一真㡬希乃追為之詩曰
民彜自天理亂義存蹈危何靦死無傷恩惟皇建國一
視同仁革宋踐阼兵下南藩俘掠不道擴靖中原曰黄
氏母奔亂愛身道逺息薄客三十春兒大知禮痛母不
還發廣大願緇衣髠顔越歴海甸走達荆蠻渚宫襄郢
如跬步間孝感天致大義昭貫歘下汝州知母所安子
見母喜母念子難彛倫世表骨肉天完佛力道心克踰
孔艱迎致千里生養死全旌門渠渠兵後巋然曰予生
晚後數十年目逆頌文耳流事傳何意丁危迹踐憂患
聖訓昭昭服膺拳拳寸心二者百感紛干再歌屺岵翹
企首山得不愧怍天下孰先春蘭其芳寒菊其鮮猗黄
母子尚薦九泉
　　　南風歌
至徳交孚生物暢茂以洽萬民愠解財阜賡歌責難卿
雲象徳鼚軒鼓舞俊乂在側授受休光仁被八表前王
聖哲後世夢杳
　　　白雲謡
昔觴瑶池八駿躨躨惟皇夀穀以冀後来思予東歸和
洽羣黎去不復野山川儼而駑駘雄雄御䇿天飛八駿
云逝顧所望非
　　　送鴻墩
流目寥青八風揚揚揮弦心逺去翼天長蹇予冲曠寓
不稽方培塿何知情澹坐忘一周俯仰萬象駢羅文光
吞啖日月盪摩首川浩浩壅決洪波九萬一息不盈嘘
呵道巻體蔵曰嬰山樊恬養取適維昧所安六合謭隘
塵芥寛閒行雲悠悠援琴載彈
　　六言律詩
　　　走筆賦六言(二首/)
萬里慈親塞外三秋倦客天涯鴻溝白日塵滿龍闕青
雲路賖父老悲風錦樹將軍古血銅花十年戰骨秋草
一枕漁樵嵗華
　　　其二
江海情親鶴氅風塵淚灑龍淵西憶庭闈雲下北望長
安日邉射䇿金門有願勒勛銅柱何年半生忠孝未遂
浩志淹留豈然
　
　元音遺響巻八
欽定四庫全書
　元音遺響巻九(附/)　　　　　元　張達　撰
　　　太和篇(龍興汪生索賦/)
一氣未肇判太和渾絪緼如何盤古氏琢喪揚囂塵遂
使末俗下居然昧常倫上窺太和際邈若蕕與薰汪生
富春秋惻惻一問津拜父濠水湄涕涙盈衣巾事母竭
甘㫖色養終冬春太和署軒屏庶類同厥身階庭芝蘭
秀水木魚鳥親人生茍適意豈計富與貧我来屬多難
感子厚意陳要我賦太和令我愧無垠不覩太和事焉
知太和淳身違太和時心存太和真舉手謝太和相攜
歸隱淪
　　　義婦辭為王佐妻萬氏作
結髪事閨閫盟心同死生如何中棄捐不得長合并邇
者被嘉命校藝赴吳城臨岐重寄託肅穆候親庭㫖甘
毋或缺旦夕善寢興斯情靡有違庶用慰徂征豈不戀
兹愛所憂在國程自從分别来魂夢但怔營歸途冒霜
露果為二豎嬰百藥鮮一效良工徒折肱拊膺哭九京
白日昧光晶蒼旻胡不仁妾身獨㷀㷀婦人失所天貴
富何足榮生命雖云艱獨生寧自經跂予慕髙躅感此
雙涕零時俗薄倫敘骨肉猶相輕何况合恩義焉識墨
與繩夫有忠孝誠婦有義烈稱清風播萬古粲粲垂令
名太史采篇什此辭良可徴
　　　君子齋巻為邵文斌作
卜地結華構夙昔嚴興居諒哉成徳士秉心恒晏如弃
置塵俗累玩守聖賢書斯文未墜地小大任巻舒自匪
不器資焉能識㡬微篇章契道真觴酌陶情娛晞髪暴
暘谷潄齒臨清渠放意横八區俛仰貴不渝徳業日已
崇庶用復其初允矣君子與廓然霄壤俱
　　　十一月十九日題
原上鳴脊鴒僶俛思急難如何二十載恂恂遘憂患綵
服明曉日菽水怡令顔諒哉致婉愉朂率無間言前除
風雪交北堂霜露繁紫荆日萎絶華髮萃九原陟岵獨
延佇復誰念覊艱載歌棠棣詩惻愴摧肺肝
　　　夢二子(集慶城中寓所/)
江水淨篹篹鯉魚俱遡遊歸鴻盡北嚮不為報安否前
者附書去到家應一月空有上林期翻令消息絶昨夢
中男至仍似昔時癡殷勤論家事十問九解頥稚子笑
相語遥指江頭路記得月圓時阿爺從彼去悽悽猶逆
旅欵欵疑歸家妻孥各會面歡笑還咨嗟覺来失所在
摸索空宇中蓬屋荻為户颯颯来悲風人生寄百歳我
今已過半俛仰夢幻間浩歌發長嘆
　　　題成和公義字説
成子有至性端居常晏如名言謹佩服肅穆古制初濟
物懐恵愛秉心無鉏鋙温温春陽集藹藹衆卉舒耕鑿
肆餘暇還讀案上書有時忽而笑掩巻重嗟吁得意任
所遇焉知毁與譽荷鋤蓺芳甸把釣臨清渠客至供脱
粟採掇園中蔬上堂具甘㫖炊黍膾鮮魚且復自懽樂
瀟灑送居諸顧慚覊旅士學問靡所儲安得從爾游講
習暫依於朂爾慎所趨慰我離索居
　　　贈别魏士昭南遊
積雪直川陸河流沍氷澌僑居已傷懐言别復此時我
切桑梓念子志風雲期出處雖殊致寵榮應自知驚飊
蕩六合曀曀隂霾垂羣動悉奔伏衆卉紛攘披登陟一
瞻眺白雲在天涯朂爾慎所持以慰居者思
　　　斗室詩(蕭驛丞索賦甲寅二月濟南堰頭鎮/)
蕭侯任天性脱畧違氛垢築室清河濆容膝僅如斗竒
懐曠緬邈廣厦知何有月色淨庭除波光揺户牖興至
即髙歌客来每沽酒篇章互酬答翰墨紛左右十年守
一官不厭清塵後退食詠康衢那能計榮朽怡情步芳
甸延目睇層阜澹然至人心外物信芻狗
　　　雲山深處圖(金谿何氏索賦/)
山色逗竒秀雲光澹冲融斯游日成趣幽杳焉可窮樂
意魚鳥適曠懐猿鶴通讀書長松下斸藥林藪中體倦
時一息閉闗保𤣥冲于焉謝簪紱即爾徂春冬羽客衒
豪素揮灑寫清風何當解塵鞅嵗晏逺相從
　　　雪夜感懐
雪霰大如拳風吹墮檐端鏦錚迸萬瓦令我心苦酸跼
蹐敗絮中徹夜不成寐譏裁今昔事直欲迴天地梁温
有率土原憲無置錐兇殘必軒翥忠信反離披感念五
情熱狂呼呌蒼昊徒然宰化育不肯均覆燾那得寫此
曲逺寄雲中人竒懐莫汝訴誰識明月珎忠賢啓壯圖
達士乗逸興意適自為娛功成孰能並而我且僵卧棲
棲無與儔何由共攜手繼此清夜遊期爾各努力僶俛
加飡飯時来倘會遇式副平生願
　　　雜言(四十九首/)
大化運亭毒三光燭乾坤氣機往復来一理妙屈伸咨
爾萬物育流形見陶甄綱維孰云是主宰道固神
　　　其二
隂陽始清濁萬物邈以分不有聖神作天工誰與陳盤
古代主宰庖犧肇人文仰觀則懸象近取譬乃身允矣
立民祿財成盡經綸
　　　其三
神農教耕稼所重在民食軒居垂衣裳端拱作民則休
風扇五帝堯舜興讓徳舉世躋雍熙曽何知帝力
　　　其四
大禹拜昌言夙聞精一語帝鴻既以抑受命主中土吾
聞𤣥圭錫明徳日斯普尚憶胼胝憂江流思萬古
　　　其五
桀紂棄成憲炰焚恣淫威有邦起仁人大旱興雲霓惟
彼湯與武征誅適逢時南巢放獨夫盟津鑠王師扶義
匪貪位奉天恤民痍猶聞夷叔議叩馬以陳辭
　　　其六
泰伯恥翦商泯蹤去宗國文王有天命終不失臣職小
心日寅畏羑里聞演易惟彼至徳稱宣尼誠感激
　　　其七
六籍著聖道昭昭日行空仲尼茍不作萬古誠昏蒙吾
觀春秋成經世由至公斯志倘有遂興周在其東夢奠
豈虚垂百王仰休風
　　　其八
力政弊强秦商斯廢王道焚坑事誣天失鹿宜不保所
悲炎劉興制作徒草草當時去古近遺意尚可攷云何
事茍簡亂政乃循蹈遂令三王迹泯没如電掃安得起
兩生從之展懐抱
　　　其九
八政先食貨裕民為國基農桑茍不給禮義焉所施所
以制民産先王有恒規一夫或失所慮患起細微鴻雁
賦中澤王風始云衰相將念嗷嗷流冗斯可悲
　　　其十
五典係彜倫降𠂻有恒性聖人日恭巳命教先庶政欽
哉司徒職敷播始由敬振徳時在寛從容俾就正後来
何茍簡所好非所令三季嘅澆漓黎民罔興行孰似返
淳龎遐遵有虞盛
　　　其十一
聖人繼大寳心法傳厥中一徳無過差千齡事攸同堯
舜相揖遜殷周誅彼兇揆道本無異天行惟至公
　　　其十二
九卦處憂患巽云以行權居變不失常時中義斯全竊
柄事弗順逐君成矯䖍誰云鄭祭仲可與伊摯肩
　　　其十三
禮樂化民具斯須難去身躬行本敬和制作諧天人鳴
鳥以之至土風由是淳夸毗何卑卑經國徒虚文固陋
昧常典哇淫喪天真
　　　其十四
民則具君身形端影斯正聖神治天下所貴能盡性恢
綱播𢎞範熙載凝庶政率土咸宅心禎祥播休詠宜彼
皇極君自天成永命
　　　其十五
易道首咸恒闗雎著風始人倫本夫婦外治由内理閨
門尚雍睦淫辟罔干紀率禮斯蹈和王猷以成美傷哉
牝雞晨乃爾播姦宄孰復戒隂凝齊家先正已
　　　其十六
天下亦大具匪容小力持無賢倀如瞽詭説焉足隨㢘
来昔造佞箕子早見累𢎞血化為碧周網不能支所以
元首哲股肱克綱維賡歌戒叢脞萬事良由隳
　　　其十七
君徳本於學得師聖則然成昭與君疇千古光遺編我
愛版築士致君有名言惟學念素志進脩若淵泉愚闇
基世禍瞽行成自専厥首用顛殞邦家徒棄捐
　　　其十八
祖龍遊沙丘秦鹿特競獲尉佗入南夷陳勝呼楚澤中
原竟糜爛黔首罹鋒鏑世無隆準人誰與拯沈溺芒碭
雲氣起長劒誠不忒扶義振三綱休光並四百云何千
載下尚力不尚徳
　　　其十九
貝錦進輕翾家邦逢酖毒觸龍誠成佞桀惡彌以沃傷
哉龍逄死松社走麋鹿殷鑒諒匪遥舉行一何酷㢘来
煽兇禍大聖遭僇辱玉馬忽朝周誰云罄忠告尚憶都
俞音天風𦕈鳴玉
　　　其二十
詐力有時盡戰爭自遺患佳兵誠不祥其事乃好還秦
人昔虎視項氏初入闗猛氣讋六國雄風拔河山屠毒
慘未已燎原恣兇殘不戢竟自焚哀哀誰與憐
　　　其二十一
立國本忠厚推恩王者心文景有遺愛休光到如今吾
聞當時詔惻隠由中忱豈但足勝殘田閭免呻吟斯意
何寂寞民勞汔誰任
　　　其二十二
分土古来有哲王務安邊虚内以事外經邦道非然周
雅詠薄伐漢兵出祁連天威豈不伸彼土終棄捐卓爾
金城畧屯師丐留田持重實逺計武功信由全
　　　其二十三
霸力見假仁足云輔衰季桓文世不爾周道其久墜恢
功却荆楚摟合振凋弊明禁整頽綱朝王興曠制遂令
横潰時猶復識名義所嗟原本淺詭遇由小器功烈如
彼卑謀為終徇利
　　　其二十四
三季世下降貪淫日漸寖國風成僭差侈靡斯莫禁權
奸務平奪安宴懐毒酖民情滋效尤展轉益以甚傷哉
賈生涕痛哭時連衽
　　　其二十五
漢武喜開邉雄心事争逐鑿空探河源因勢縻近屬大
宛獻神馬玁狁潛北谷𢎞矣衛霍功天山繼遐躅中原
竟凋弊省已乃多慾不有輪臺音民奚去荼毒
　　　其二十六
九五位中正聰明不宜昏執疑来讒口持斷開枉門所
以負黼扆古来警君身翫彼履隂柔竪閹敢持鈞猶豫
棄剛斷審言循偽真終焉喪賢傅漢元成不君
　　　其二十七
懐寵足喪身饕淫自貽咎多車奔秦鍼窟室死伯有古
来功名士器量隨所受匪徳負浮榮焉能以持久黙觀
隂陽化消長順常守知止曷不先終焉見臧否
　　　其二十八
大鵬升天池翼若垂天雲搏擊九萬里茫茫渾埃塵斥
鷃日啁啾翺翔止荆榛騰躍不數仞亦云任其真情性
不自適誰能安厥身
　　　其二十九
造父昔善馭抑縦不窮馬鳴鸞日有節轍迹遍天下賤
工何拘拘揮箠不遑舍終焉盡馬力奔弊傷解瓦哲人
契斯理為治尚寛假艱虞懼銜橛綏撫道安雅億兆奚
可窮誰其戒東野
　　　其三十
為治有大政米鹽非所宜秦皇日衡書勞瘁誠可悲軒
后皆垂拱有虞亦無為䕫龍時滿朝皥皥臻雍熈
　　　其三十一
扁鵲謂桓侯君疾在腠理於時用湯熨所患猶可靡桓
侯不深信諱疾忌言已病至乃迎之無能救其死
　　　其三十二
和氏識秦王又識楚王心三獻乃見刖豈云遇知音我
有太古瑟朱絃間徽金一彈降靈雨再鼓丹鳯吟師襄
久不作子野亦已沈持之蒼梧野日暮浮雲深掩泣更
延佇徘徊九嶷岑
　　　其三十三
十五讀詩書十六學劒術二十事荒遊揚帆泛溪浡扶
桑睇初曉水底見日出鰲抃動三山金光時滅没良遊
竟成夢局迹愧華髮安得招鳯麟瀛洲看明月
　　　其三十四
九達去榛傷險途冒風水窮達理之常所貴端厥履簞
瓢樂顔巷帯索懽榮啓聖賢數有竒云何事姦宄乖張
越常分負乗致㓙否哀彼幕上巢忘軀輩由已
　　　其三十五
賞罰奉天心綱常日攸植武公據曲沃以孽戕宗國九
伐有所施王誅詎容釋云何東周君刑用乃爾辟一軍
俾為侯跋扈竟接迹嗟彼三晉封其来豈朝夕
　　　其三十六
顯道善天下韜行臧厥躬用舍奚與已疇能保厥中堯
舜相授受素王走西東窮達亦自天于時嘅汚隆觖望
匪脩正宣淫基禍㓙嗣宗何其愚乃爾悲途窮
　　　其三十七
鼠玉本殊器方言偶云同懐璞過鄭郊周人亦何蒙名
實恥不符鳯凰異昆虫宵人負釁戾矯偽徒為恭哲匠
有明鑒瑜瑕當類從
　　　其三十八
嚴陵負孤介巢許見髙志光武昔下之東鄰崇節義乃
知風化原信自人主致茍能激頽風孰不恥汚穢
　　　其三十九
太古去我逺登髙思凄其風雲何茫茫飛羽時安之𣺌
莽俯一氣空荒曠無涯蕭蕭寒聲来㵳波増我悲慷慨
發孤詠憑虚振余衣
　　　其四十
典午卑六經清談賤名檢紛紛飾莊老曠逺類行險濫
觴自夷甫陶誕行莫掩神州竟陸沈千古有汚玷
　　　其四十一
陽道貴日舒興邦全士氣哲人嘅云亡家國宜殄瘁傷
哉黨錮禍媒孽于漢世羣隂紛内訌排擯先所忌孰不
戒履霜艱虞有前備弱齡不好弄蘭畹結芳佩聿慕田
子風凜然餘節槩
　　　其四十二
登髙盼神州觀秀向嵩岱嘯歌風雲起懐古何慷慨年
来桑田變嵗月悵斯邁流離阮籍途撫迹傷狭隘獨夜
發哀音凄其激天籟
　　　其四十三
王業昔偏安孔明任開濟鞠躬日盡瘁欲以報先帝方
其事經畧謀畫信前計煥矣渭上師姦雄誠懾氣天心
胡不祐志決身竟斃緬彼八陣存千秋餘涕淚
　　　其四十四
二五妙生成馬圖泄𤣥造人文肇羲畫則象存易道吾
觀竒耦間至理極冲浩萬化本一原先天豈云老發揮
繼三聖神明恣精討九師何區區異論淆醜好
　　　其四十五
書紀帝王道遺編火于秦嗟哉伏生傳幸益孔壁文六
體備明訓昭昭條彜倫雖無百篇完終見至治因繼述
有成憲君行本諸身
　　　其四十六
六義本情性于時見興衰覽之思無邪亦曰興於詩刪
定有深意勸懲義無遺兹焉鑒善惡諷詠開民彜齊韓
何専門毛鄭徒棲棲至理自矛盾于今傷背馳
　　　其四十七
魯叟昔成經憲章垂萬世聖人不得位于是見微意悄
然事筆削有志文武治是非明天心褒貶達王事麟出
豈非時允為春秋至
　　　其四十八
儀禮備經制周官如合模大哉姬公言文武道在兹王
澤日薫蒸漸摩洽肌膚百年禮樂興萬世昭良圖誰云
出隂謀蠡測徒區區
　　　其四十九
負下未易居下流多謗議撝謙不違則悔吝非已致在
陳孔何歉居東旦無懟榮辱自外来中虚識明志自矜
兆瑕釁妄想服憂悸折翼庸得飛傷行誠罔利所嗟負
性險疲滑喪中慮樂善吾敢忘知非仰前智
　　　詠懐(十二首/)
夜中喟然嘆撫瑟發孤憤交遊徧海内零落殆已盡蕭
條感知已飲恨中自隠騏驥不用良秋霜蕙花殞愴愧
激清歌衣沾涕徒抆
　　　其二
把酒勸流景為余駐飛光促中多憂虞世故莽茫茫幽
若黯霜露蒹葭睇青蒼登髙望浮雲不見鳴鳥翔塊爾
獨傷處秋思凌八荒
　　　其三
種蓮洿池中根淺萌未樹風波日潛驤華耀寧復吐鳬
鷖傷鎩翮悵悵獨爾顧豈無荃與蘅嵗月逼霜露嗟我
懐美人逍遥嘆遲暮
　　　其四
邪徑捷轘轅康莊塞荆榛趨舍既異路誰能復隨羣作
苦念田家值兹伏臘辰酒酣仰天呼盡醉同比隣生世
聊復爾委身亦奚論
　　　其五
懸黎出寳匣爛然光滿目宋人貴燕石按劒不爾蓄抱
真方什襲待價斯韞匵舉世無賞音何勞楚庭哭
　　　其六
端居抱岑戚世故繁乃慮身卑動見尤悒欝誰與語出
門瞰中澤鴻雁傷落羽寒風時悲號白日窘隂霧寂寞
稻粱謀憂来淚如注
　　　其七
大海渺無際敝舟駕洪流狂飊怒屏翳駭浪興陽侯維
楫中道失揺揺寸心愁所具本不素没身竟何尤
　　　其八
世情靡如意忽忽若有亡欲學廣成子沈憂焉可忘烈
火燎中野洪流没川梁經途塞夔虚㝠室悲游光達生
茍不然身命何能當
　　　其九
昔我遊邯鄲悲歌上叢臺黄雲蔽原野秋色南中来愴
怳弔陳迹繁華空綠苔平原君不見知已安在哉志士
無蠖屈山林有遺材興言惜往日千古餘悲哀
　　　其十
霜氣肅大澤虞衡方有為緣山置罘罝遐邇寧逸飛列
格掩狡兔彎弧墜鵾雞披林踐幽荒探薄窮險巇所中
必翮羽流磻豈虚機焉見凌雲雀飄颻極天涯
　　　其十一
少年負長劒猛志厲秋霜獨見絶衆慮髙翔起遐方燕
趙徧轍跡周秦慨興亡河山欎雲飛壯觀思悠揚及此
悲局促鬢髪華已蒼樊籠豈不念短翮情自傷
　　　其十二
闊别慨參商懐思極令晨積憤莽胸臆所親路無因嵗
月不我與曜靈下西津零霜衆芳歇鶗鴂徒悲辛杳杳
念索處栖栖愧離羣髙山獨有奏牙曠誰其人
　　　寄復見心上人
杪秋靚遥夜木落中帷響攬衣不遑寐起視明月朗南
雲矯鴻雁候氣悽以愴援琴傷我悰懐人嘆河廣憶昔
奉末契蕭閒詣方丈清談霏玉屑了悟示天壤眷兹别
離久塵務紛鞅掌年華感流邁身世悲俯仰時有東林
思何能共来往
　　　寄防季潭上人
華雨散白日法雲徧空海菩提妙真相厯刼恒不改吾
師探天根圓對朗如解澄源滅諸惱掩室時自在汨余
游苦波智性日昏騃𤣥闗昧精進六入競沈痗如何久
離索執熱孰云灑安得憇旃林西来擥芳茝
　　　送嚴鵬飛助教告老囘桃縣
解組適閒身蕭條丘中賞故山跨梁宋秋色多榛莽囘
車戀桑梓父老共来往伏臘倒樽盆髙歌遞清響孤雲
眇嵩少一葦嘆河廣何所見相思長淮沙月朗
　　　真意軒
欎抱塞氷炭迷陽瘁吾神有生亦懸贅曷若陶吾真大
化本自然天君絶纖塵中虚自閒豫畦町徒紛紜我屋
此山下開軒緬青雲松風行共逺流水春盈津理至情
自適悠然太初民咄爾誰與此懐哉彭澤人
　　　其二
寂感意彌曠雄觀契天真大塊斯噫氣洪爐煽無垠誰
將悟吹萬一理通𤣥根匡坐對山月悲歌入寥旻
　　　重闈堂為丁允共題
臨川有孝子構堂署重闈誓報罔極恩養志思弗違念
昔童豎日豺狼塞郊圻母姙父義死太母是為依提攜
風塵際倉卒將安歸迨今幸樹立深仰鞠育慈伯也奉
祖母試吏旴水湄季也守桑梓事母竭甘肥各言遂厥
志庶使行不虧我聞服髙義盛嘆重歔欷勉哉慎所執
始終無或渝觀風倘相及請試陳兹辭
　　　讀劉伶傳
劉伶好遊山荷鍤嘗自隨死𦵏必以禮殯殮乃所宜茍
云曠達懐安用埋蔵為晝夜與寒暑如斯往復之暴骨
棄中野銘勛樹穹碑百年等塵土榮辱定焉如往哲或
可作吾將議其微
　　　贈别施伯暈
負疴卧衡宇過客陳苦辭政值九日勝遽興千里思黄
華適蓓蕾醁醑復淋漓稱夀捧清酌怡顔舞斑衣于此
不為樂居然就分攜長塗積霧壅水陸羅蛟螭舟車一
失守悔吝坐相推所以達識者臨岐審先㡬鳯山際漢
表旴水赴海涯囘顧山水會白雲長在兹撫膺但延佇
握手知能期去矣慎所趨勿為行子欺
　　　交柯圖為徐子真作
種植紀昌運維善為休徴相期樹交柯居然家道興真
契果有驗雙盖供前楹兒孫日熾盛帑廪逾豐盈詩書
列髙座青紫羅廣庭朅来四百年世胄飄華纓奈何人
事易刼火焚林坰當時古櫧樟一旦成榛荆但見掃地
赤不睹參天青空餘風雲合無復虬龍陞應念培植勤
載使柯葉榮毋徒玩粉墨撫巻謾勞情
　　　曽氏母挽謌辭
怕見隴雲合忍歌薤露晞居然壅氛沴溘爾下慈闈令
子効戎幕良人事幽棲一朝失所助兩地同其悲涷雨
灑長薄驚風蕩交衢情来但感念誰不増歔欷
　　　先澤齋巻為黄以實作
層構躡雲標偏楹跨風麓珎蔵百氏典巻巻自緘束重
是前代人摩挲屢曛旭每常舒巻會悽惋輒盈目憶昔
冠學初竒文貪積蓄柰何值變故一旦成蕩覆寇火暨
淫霖漂焚棄空谷焉知三十載編帙弗載矚安得從爾
遊大觀恣所欲風簾逆朝暾雨楹燒夕燭饜飫九流迷
馳驅四庫錄匪惟娛識界且以慰𠂻曲感此復徒然相
看反悲蹙揮毫寫新詠鄙吝聊自沃
　　　贈黄空明
髙士敦古學持心常了了體存虚𤣥初用徹品類表昭
示顯沈瞢若鑑靈臺沼匪徒燭曠逺亦弗昧纎小軒農
通内典誦説達清曉親知多俊彦名聞著根杪憶昔南
州翁引痾苦相擾一裁刀圭劑二竪頃刻剿載感厚意
陳揄揚那肯少雄辭聳崢嶸妙札馳騕褭生平慕竒術
芳躅無由紹聞此倍欣然臨風首頻矯願言諧宿心行
矣襲佳兆
　　　歴山祖餞圖贈别蕭郎中之官陕西
素楮揮𤣥靄寫此相思緒沙頭一瓢酒酌别秋城暮長
安豪侠地在昔矜王度畫諾慎嘉猷庶㡬存畏慕揮手
從此辭願言保貞固雖無萬里途何由重會遇漠漠秦
川雲離離歴山樹貽爾慎巻舒豈為誇豪素
　　　贈别孫思明
穴蟲辨隂曀巢鳥驚早寒所以知微士不為異患干孫
侯抱利器射䇿来吳關楊葉已百中錯節試一刋春風
動歸興慷慨懐悲酸稽首謝絳闕掛冠趨考槃方舟晚
相遇意過平生歡倩論發幽賾脱跳盤中丸視彼昧㡬
者孰能識其端浮雲翳大壑短水翻長瀾君歸適歡會
我往足憂艱岐路一分手壯懐良已彈釣水步清淺采
山陟㠝岏斯遊儻可遂酌酒開芳顔
　　　齋居有感
遥遥萬里道恨恨千古心人生駒隙間胡乃苦其身庭
除滋碧草桑梓翳白雲髙齋掩扉坐時聞簷鐸聲
　　　對月
月光爾何榮覆地寫我形我形無汚雜我心自清明願
得生翅翎九萬隨鵬程大風浩泠泠扶揺遊太清
　　　夏至聞蟬有感
昔嵗值兹晨聞蟬在齊郡已畏别期賒還憂日方永予
今卧鄉國妻子得相省却念平生言愁来愈難整
　　　秋齋夜卧有感
俛黙抱愚拙空齋獨掩扉清風入牕户明月下床幃念
彼林居叟行行深夜歸何言躡髙躅徒使寸心違
　　　夜遊竹間憶髙士葉季文
竹裏風月好獨遊深夜時月光與竹色鑑映無塵緇我
心政如此清興適在斯那得意中人復此同襟期
　　　寄廬山陳汝言
林卧疏塵事閉門春草深東風偶然来披拂壁間琴感
彼動中意􁀙予靜者心坐看西日馳落景惜頽侵我本
楚狂人望氣江海隂南来託孤劒然諾唾千金豈不眷
勲庸而甘與浮沈當世屬大度志氣尚難任皷刀矜餘
力叩角有知音何必蹈東海功成還舊林
　　　夜思
痩骨榻痕清虚堂蟲響小怊悵萬古情朦朧一牕曉
　　　古意
驪龍頷下珠光彩奪明月所適盡惛朦孤忱向誰雪
　　　感遇
我有一寳劒鋒芒照膽寒無人能識鑑留取自家看
　
　
　
　
　
　
　
　元音遺響巻九
欽定四庫全書
　元音遺響巻十　　　　　　元　劉紹　撰
　　　秋懷(十七首/)
竟嵗寡歡緒時閒俯東軒秋風意蕭瑟愛此寒榮妍曄
曄浥朝露芳馨比荃蘭飡英豈無志值此冰霜堅忽與
念榮悴俛焉黙無言
　　　其二
忽忽犬宇内殷憂日如麻十九不稱情有懐浩無涯節
至風物美孤芳澹清華輝林㪚愁悰起舞西日斜生死
一夜旦大耋奚庸嗟
　　　其三
萬物付定命詎云憂賤貧舉觴問青天孰若陶吾真夷
叔餓首陽千載寂不聞終古今歸盡念之獨傷神
　　　其四
緬俗結紆軫易初吾弗為臨流采香薄日與佳人期舉
世厭芳草薫蕕以同施撫襟悵余懐䇿駕臨海涯聞有
魯連子千金棄如遺髙情倘可起攜手斯與歸
　　　其五
少年厲猛志振翮慕髙翥奄忽歳月徂壯心無復豫力
綿氣就耗撫事日増慮枕險莫安寐憂虞懼前路凄其
念華髮僶俛惜馳騖猶有丘首思從誰嘆遲暮
　　　其六
大化日旋運羲娥去悠悠俛仰宇宙間身命誰能留迷
復眚在已不耕寧有秋雞鳴起為善思與大徳儔朝露
竟㡬何悵然日増憂
　　　其七
夙抱尚林壑浮榮非素謀一命已七載伐檀誠自羞晨
出北郭門浩然思清秋黄虞翳榛莽落日馳耕丘惟餘
故鄉念慷慨興悲謳
　　　其八
攜手上濠梁慨然憶莊周魚我不復辨達生亦悠悠但
見飛鳥翔荒煙映寒流烏鳶啄腥腐鸞鳯聲自由感此
涕無已咄哉嘆行休
　　　其九
萬象日昭著三光自無私古今何寥寥人道常相夷為
善未有應為惡殆不疑昏昏昧靈臺慘慘誠可悲黙爾
重吾感天定人焉違
　　　其十
全理日茫昧人情溺其私達生茍不然在世復㡬時秋
釀比隣熟寒華滿東籬稱意且謀醉綠鬢終成絲
　　　其十一
夜中起長嘆仰視明月輝驚雀栖不定吾生亦何依彈
劒拂秋蓮含悽步前墀秋霜草華落嵗月詎我稽感往
事難復念来情亦悲無將契𤣥理委順斯不疑
　　　其十二
擥涕以佇擬邈然懐太初洪荒不可模樸散今何如智
詐日成偽荆榛塞莊衢羣邪沸湯火嗜慾戕乃軀語徳
去以逺諐中匪良圖雲咸世無奏孰洗哇淫汙
　　　其十三
隂陽鼓靈籥日月如轉丸窅窅神化運誰能測其端春
暘美萬物秋露凄以寒乗時變榮悴天道終何言
　　　其十四
髙步視六合河山邈悠悠浮雲西北来慘淡増我憂世
乏稷卨儔皇皇將焉求乾坤妙閶闔元氣浩不收經綸
信有待明哲奚淹留自非遺世士何能守斯丘
　　　其十五
藝蘭十餘畝種蕙連崇岡荷鉏理荒穢恒恐摧幽芳穆
穆膏露滋飄飄靈風翔俟我將采刈佩服期不忘
　　　其十六
晨興步前除欎彼佳樹林上有好鳥鳴索羣揚哀音興
言念我友髙誼明斷金如何久離别不得同夙心投袂
出東郊浩歌盼西岑悽悽廣陵散惻惻梁父吟丈夫貴
壯健毋俾徒荒淫
　　　其十七
磷磷澗中石蕭蕭松上雨美人采三秀嵗晏孰華予凄
其念逺道薄暮澹延佇秋風愴我懐澄雲日凝宇泠然
參差發悵望大江浦帝子不我期中情竟何與所嗟頃
筐意周道渺何許遺玦謾馳思沈憂忍終古
　　　雜詩十首示宰獻
夜中見明月臨牖御清輝涼飊忽以起草樹聲自悲怫
欎暫延佇援琴不能揮繁愁尚何訴但覺雙淚垂囘身
入空房零露沾我衣離鴻亦何苦塌翼寒相依
　　　其二
朝出北郭門暮登西郭山不見采薇人倚松但何言涼
風振林薄密雲翳岡巒凄凄鶗鴂鳴心事如波瀾舉世
不尚異酺糟豈非難諒持獨醒理尚友三閭賢
　　　其三
洛陽昔云盛豪貴聨華裾甲第冠京邑田園極膏腴出
則富車馬入將倚金輿臺輿被錦繡聲價凌三衢一朝
大運摧荆棘銅駞居烜赫不復見榮枯同翳如
　　　其四
飛飛南来鳥薄暮無宿棲銜哀迅中野午夜聲轉悲壯
志困冰雪蕭條羽毛摧乾坤豈不廣周道今無歸枳棘
富羅網泰山益巍巍托身忍云失失路誠不辭
　　　其五
日暮懐所思涉江采芳澤飄飄蘭蕙花春氣滿南國如
何同心人言笑千里隔采之不成遺中道寘愉懌凄風
忽悲鳴鶗鴂聲惻惻恒恐芳意摧榮華不常得
　　　其六
西城髙崔嵬華閣翼雲起闌干倚霄漢户牖納霞綺彼
姝者誰子抱瑟中自理一彈振林木再響韻流水凄清
囘宫商觀者餘涕泗誰能為賞音世乏鍾期子
　　　其七
驅車北邙道墓門欎纍纍嘆彼泉下人㝠㝠即長途松
蘿蔓荆棘狐兔凌丘隅千載不復生榮名竟何如人生
信如寄日月寧居諸及時當惕厲毋俾同丘墟
　　　其八
少小事遊侠西遊咸陽中金張不躡跡趙李何能從走
馬逸絶景挽弧墜飛鴻心知不稱意尚友来山東黄塵
忽以起白日驚鴻濛壯意竟何遂浮生成轉蓬猶餘固
窮節不愧千夫雄
　　　其九
朔風雨寒雪庭户颯以凄佳人閨中處日夕愁孤幃良
人客燕趙嵗月久不歸榮華恐難恃會合知何期思惟
極長夜夢想若見之如何千秋懽夢覺忽爾違何能同
飛鸞去住偕君飛引領意難釋沈思涕沾衣鳴雞夜將
旦惻惻誰能知
　　　其十
房星耀西極天馬産渥洼龍媒世難得被策来中華伏
櫪器未展忽云軛鹽車峨峨西蜀山九折道里賒日晏
勢頽迫束芻不云加棄擲道南谷長鳴若咨嗟誰能卒
恵養猶可凌風沙
　　　存誠齋
潛鱗泳淵深游翼摩髙蒼積實塞天地流行極昭明寥
寥太初人一氣涵混茫成性善自持藴真保其臧子觀
思無邪靈府何煌煌碧津湛華月太宇昭天光我願沐
咸池乗雲憩扶桑逍遥卧松雪暨爾歌瑶章
　　　送開學臣還河南
解綬違辟雍揚舲赴京洛長雲驚嵗晏别我愧離索興
懐靡夷届餞宴悲執爵鴥彼盼飛翰髙馳已寥廓嵩丘
古竒勝瑶華翳叢薄空谷歸白駒從誰賦場藿紛吾梏
形縶宿抱詎如昨悵望紫芝歌投情寄猿鶴
　　　題豐城送别圖為張叔通賦
秋暘散林木霽景生繁隂華蕋被汀岸輕雲冠遥岑眷
戀客遊子登艫屬江潯張筵俯洪流别鵠凄朱琴賔飲
豈不盡舉觴思煩襟廣厦構梁棟多才美南金翰飛仰
青㝠九萬徴在今歡好良有極来鴻睇遺音
　　　送王潤之官陕西
逺宦入秦闗雞鳴肅征袂咸陽秋莽蒼古水咽清渭登
臨盼形勝立馬慨興廢落日照終南行人在空翠凄涼
鄉國念慘淡遊子意孰和莊舄吟遐思眇天外繄余契
金石惜别勞夢寐何所更持情臨分乏瓊珮
　　　送王貞念之官泉南
大厦攬羣材明庭集時彦皇恩暨東海宰牧恵遐縣鵷
鸞異棲棘刀尺舊裁練游刄恢有餘審機中無眩卓魯
世所希龔黄眼中見紛吾契傾盖喜子勤覿面接愛畏
暌離凝情遲祖餞江楓丹落日野菊黄逺甸孤帆天末
杳驚雁雲中斷佇立思蒼茫臨風寄孤嘆
　　　鍾山曉晴圖為尚書生陳宗進賦
靈崖多幽姿朝日射翠微丹黄冒其顛絳氣蔚以彌璨
璨梵王宫朱甍儼崔嵬雲光發天藻綴户紛陸離遐瞰
極鴻濛元和囿天倪瓊英灼三秀玉樹交春荑我願酌
石髓駕言候安期天門正鳴鳯菶菶梧桐萋
　　　華峯晴翠圖為牟銘賦
素抱白雲志未諳林壑居闗山緬河華夙昔悲馳驅奔
峭入天府斷崖當空虚青㝠倚臺髙仙掌開芙蕖及此
勞夢寐憑軒疑畫圖林巒翳青蒼赤氣紛扶疎彷彿玉
女祠霓旌曳雲衢鳬舄如可借終期陟蓬壺
　　　送錢仲宜入陜
仗劒事西遊雞鳴度函谷黄河駭奔浪三華時在目雲
霞爛仙掌旭日照髙陸停䇿望咸陽平蕪際天緑悲涼
過秦賦惆悵清渭曲百二壯山河興亡成轉燭我歌歎
行邁秋氣紛落木遺玦寄遥思懐人美如玉
　　　鎦季鵬山水圖
杳杳叢桂咏悠悠紫芝歌青山豈不美嵗月良蹉跎寂
寞異城曲蕭條負㣲痾迴巒倚空青崿嶂中嵯峨飛霧
洒遥雨層林翳岩阿側見滌煩抱願言與經過牽迫緬
脩途濯英想流波佳人邈何許遲暮思如何終期侣麋
鹿獨往依雲蘿
　　　題陳思禮如在堂
大孝慕父母百年即崇晨黄泉邈難及欎欎何能伸惕
想結沈憤呼天路無因升堂儼戚容帷箔悲流塵罔極
恩難報忍云死吾親肅肅見羮墻欬音日如聞菽水尚
得奉肝腸以酸辛躑躅弗遑舍靈思怳繽紛永念膝下
歡事亡終我身
　　　皇甫志道雙桂軒
嘉樹日競爽月華散秋林天香下層雲圓影結繁隂延
佇中林士徘徊尚友心虚堂耿中夕晤對成沈吟自聞
燕山謡或契郄氏忱雨露日夜滋芳馨嵗年深希聲雖
寡和終竟有知音山人賦招隠行且投吾簪
　　　送危於幰教授安慶
皎皎明月珠熒熒珊瑚樹承恩出畿甸典教任文署長
波駕征楫鮮袂望江路煙景際平蕪空濛見楚雨緬懐
舒古城夙昔守王度遺烈儼威容孤忠共誰賦𤣥成家
業舊振鐸𢎞化澍相望極我思三山水雲暮
　　　送李端甫歸覃懐
典教出中州趨庭憶河縣長波瀉天塹掛席過淮甸游
雲澹飛雨碧樹欎葱蒨豈不煩爾思臨衢極深盼繁華
貴知止道養沐殊眷日暮念遊方升堂慰情戀論交我
無晚結分誠婉孌悵望王屋雲懐人夢中見
　　　送李致周之廣西
選秀詣公車承恩任民寄要章聿南騖穀旦傷解袂都
門供帳設水驛郵籖備繁吹過行雲驚飊速行斾蒼梧
眇遐嶂巨浸極荒裔孰起虞舜思聨綿九嶷翠隨陽笑
南雁局促轅下志同是肝肺存滄溟深别意
　　　思故齋
至道日炳煥靈臺本無私昭昭君子堂棣萼時相輝粤
此尚持一居恒敢忘思靜息冀有養動察無自欺藴真
含元和微瑩存天彜觴豆日接愛肅雍應塤箎豈不念
逸豫於焉勉夔夔般樂有聖訓緝熙法前規永言相爾
室式用陳抑詩
　　　藥石齋
美譽成疢疾嘉言信良規齋居藉藥石古訓安敢違俯
仰則先哲脩名保恒彜知非念行邁聞過慎所思善惡
紛在鑒閑邪貴知幾緬彼邪佞子攖心喪天倪讒諛一
投隙令徳從磷緇屋漏尚不愧箴言求抑詩通山有嘉
澤允矣君子思
　　　𤣥黙齋
解知居化先葆真遊物表嗒然吾喪我道在匪昏窅緬
觀四時運萬象紛以兆天體竟何言神行日星皎偉兹
順性命靈府謝棼擾斂華杜徳機㝠蹤却虚矯羌吾導
壹氣囊括中窈窕極覽鄰泰初無聲契幽眇尚欲保靜
専因之寄𤣥要
　　　題蘭石
(缺/)
　
　　　擬古(十首/)
竅鑿混沌死人情迷至公忠信有不偶端行見途窮嘅
爾七尺軀便娟難取容宿秉耿介節邪毗紛異同大庭
何遼哉磊塊煩心胸
　　　其二
天地盜萬物萬物更盜之匪盜不成功東陵亦無時所
以巢居子軒裳不能羈髙度跨世外澹然守無為桎梏
有形内但為此人嗤
　　　其三
萬物本乎心天人理無違中和致位育舉此臻雍熙遥
遥三五人去我胡倐而巧偽滋變幻秉時蹈危機卓矣
我尼父喟然欲居夷
　　　其四
清商變炎候霜露凄庭蕪嵗晏行且至微情莫能攄獨
坐念逺道雞鳴夜將徂浮雲莽空荒遊子誰與居引領
睇闗塞寸心豈云疎
　　　其五
大鈞運神氣萬彚各有形弱肉竟強食曷如無厥生吾
觀虎狼徒牙爪紛縱横麟鳯世乃稀孰云保休貞惻爾
憶善類終悲梟獍行
　　　其六
落落大宇内古今浩無窮人夀竟㡬何孰能觀厥終萬
變日紛更羣行遂汚隆夷叔乃饑死佞壬恒取容我願
吸瑶翠後天老崆峒一觀善惡定康哉返淳風
　　　其七
疇昔登燕臺南望緬江介黄雲塞中區秋氣薄恒岱所
悲霜露迫眷此歳華改落葉日夜飛離獸翩翩邁欎欎
孰得言愁思渺天外
　　　其八
楩梓居鄧林崢嶸山谷間中道夭斧斤多才實為患秦
斯悲東門園綺走商顔綵繡非不美為犧誠所憚惟彼
樗櫟夀浮雲良可嘆
　　　其九
大道日昭昭物情無所遁圓方奠髙下布指知尺寸天
經孰能昧撓我澄源溷心出妖孽生焦灼自成困廓爾
保靈臺兼山吾止艮
　　　其十
勢詐溺流俗翕張相雌雄棧棧荆棘場廣術難我容傲
志孰藪澤巢林仰髙風遺榮保精誠憑化觀始終坤用
了不秘氣機妙相從守此豈云亢寧悲吾道窮
　　　易水渡
朝發良鄉城驅車經易水沙鳴風飛揚日晏雲四起登
臨弔荆卿惻愴悼前軌尚想擊筑情捐軀報知已畏天
小事大為國資道揆曷展匹夫雄居焉圖寸七燕丹事
不成秦帝當世恥至今河流聲鳴憤猶未已我行慕英
俠悲嘯哭山鬼死者不可生嗟哉田光子
　　　涿州
抱介恥儇媚離尤滋慨慷扣閽道無由惻惻辭帝鄉寒
冬百卉腓驅馬踐嚴霜晨過涿鹿城驚飈恍沙場息徒
用税駕遐眺臨空荒羣山從西来千里横青蒼倚劒事
悲咤令人憶軒皇蚩尤今則亡戰伐何茫茫落日笳皷
發連營旌斾揚吾行竟何之流止嗟殊方
　　　樓桑地故宅近廟
落景被層阿崇朝悵行邁停驂得遺廟瞻仰時再拜中
堂神物憑古壁蟲蘚壊龍袞尚依然英風緬如在因思
炎祚微四海嘆横潰斯地産斯人含𢎞際光大凄其志
興復飛羽才敵愾天命茍不違曹瞞豈其對我来千載
後感激魚水會喬林動靈飊隂洞秘𤣥怪尚想樓桑存
童童狀車盖時危兵革浩往蹇昧前戒英傑孰可期陳
詞致深酹
　　　真定城
客行抵燕南獨夜車軋軋斜月耿流光繁星動天末逶
迤出深壁彷彿見城闕擊柝接耳聞哀笳向晨發維時
重圍解二鎮兵禍結吞噬狥乃私邊隅忍流血防虞此
何謂國恥殊未雪感此意惘然悲歌激林樾
　　　滹沱河
夙駕違鎮都客行有前期蓬飛歳將晏恨恨臨髙岐長
河動我前夾岸流水澌需次向晨渡馬鳴遊子悲天寒
野無人世梗道路疑豈無故鄉懐辛苦曷得辭貧賤本
吾分險艱庸自持嗟哉雲臺勲千載今得知
　　　邯鄲
訪古慕英俠壯遊過邯鄲連山飛翠来馬首如揚瀾貫
酒呼美人浩歌弔平原天空響雲濤野闊凌孤翰憶昔
致多士蛾眉去無難賔筵燦珠璣簫鼓清夜闌報効豈
無人鶱翻濟時艱蹇我匪脱頴懐賢邈難扳干戈浩縱
横長路方漫漫感激詎有已登車摧肺肝
　　　磁州市
髙原黯平蕪霜重日色死客懐増悲辛行邁日靡靡汾
陽跨邢衛雞犬接閭里隱賑富人煙漁鹽喜成市岐亭
向朝泊接淅事薪水貫酒慰我徒停驂縱遐視側聞西
州事唇齒莫相倚列㦸滿潼闗并吞詎能已
　　　同陳仲宣臨漳眺三臺感賦
暮雨灑平陸渾漳飛急流停車訪遺趾蕭瑟餘煙丘憶
昔炎運否黄星射中州䖍劉矯天威叱咤風雷愁構此
睨霄漢憑軒攬壯猷蜀棧小諸葛三江卑仲謀歌鍾綺
筵開冠盖紛夷猶詭計棄土苴姦圖照千秋誰憐狐媚
情總遺石氏羞老我詠梁甫臨河思綢繆緬懐分香悲
敢與西伯儔鬼魅嘯林慮西陵風木颼干戈愴物色行
役吾増憂
　　　羑里祠
陳跡使人感天秋一登臨髙堂肅遺像孰識千古心伊
昔植昏暴披猖肆邪淫宫鄰縱金虎大聖逢幽禁縲絏
豈我罪天行敢無欽鞠躬待王誅苦節明斷金遐想狴
犴艱圜扉欎森沈天昏慘無人殺氣吹㝠隂怨慕日罪
已明夷以沈吟至今臣道難帝命惟棐忱明祀仰萬古
我行適幽尋蘋蘩愧無奠肅拜偕朋簪白日照殷甸霜
風疑遥岑髙歌昌黎詞感嘅徴在今
　　　鄴下述懐
殘壘宿歸雲鴉鳴滿長洲驚風日夕起倒捲漳河流借
問客遊子蓬飛㡬時休沙塵暗長淮風雨迷舊丘獻業
不得意征車曽少留此邦古名都控帶綿西州井竈列
萬家甲兵當戎蒐以守足固禦以功伐先謀在昔雄武
人憑城逞英猷蟻封曹瞞冡塵滅髙懽樓陳迹竟已矣
登臨眇予愁側聞轅門開將令嚴如秋斬牲誓貔虎建
斾揮蚩尤三明集幕下一羽開遐陬獻馘諒有冀寢兵
可前籌而我尚落魄龍鳴動吳鈎功名倘有遂買棹隨
輕鷗
　　　曹瞞疑冡
懐古意激昂河山去逶迤曹瞞世已矣遺冡何纍纍大
陸晝晦晏驚飈蕩殷圻我行倦中野登望興遐思國步
屬艱難委身濟傾危丈夫功業立忠孝銘常彜漢賊不
兩立雄姦當世知遺骸委黄壤千載孰忍欺我欲假六
丁伐兹使平夷一洗狐媚恥無將行路疑
　　　殷大師比干墓下
層城帶河流坑坎延邐迤城門一凝望突兀孤墳峙故
老向我言曽聞比干死商辛昔昏戾社稷見傾圯直諫
有斯人龍逄事堪擬想當批逆鱗誠惻吐臧否改過冀
君情捐生非為已先王我同出去此吾焉止顛覆忍見
之含悽向泉裏我来屬多難感激在千禩靖獻人自謀
忠仁孰能企摩挲仲尼書朗詠道傍誄𤣥隂黯中陵莽
蒼寒吹起他日牧野師誰憐商鼎徙
　　　孟津
飲馬臨盟津濟河俟横舟天空浪濤急嵗晏風雲愁懐
古睇平皋神州浩悠悠憶昔誓白旄師征遏䖍劉軒裳
不期来飛斾迷層丘伐暴奉天吏来蘇慰民憂至今川
嶽輝尚識鷹揚秋桓武頌日逺興亡嘅殷周干戈未偃
息洶洶悲洪流
　　　清化鎮
驅馬出衛郊羈離嘆流冗窮冬天雨雪所歴涉深恐兹
晨過名鎮井屋河山拱天外見戍樓雲旗晝飛動江淮
事綿邈闗陜勢奔洶大厦孰得扶時艱百千孔棲幽緬
龍卧上乗驚鶴寵行矣拂青萍悲風鼓餘勇
　　　福昌寨在宜陽西
崤澠通宜陽中條勢聨絡嶄巖福昌寨岡阜相倚薄上
平衍千畝下瞰延清洛喪亂設重闗哀笳間鳴柝我行
愧青嵗憑覽感今昨秋色滿南雲寒聲殷寥廓蒼茫嵩
潁思寂寞采芝約孰與濟時艱含凄嘆淹泊
　　　河南露寳寨近嵩州鳴皋地
搏壁上層峰乗雲躡天闗風濤鼓羣有九野何漫漫二
氣無端倪隂陽自循環河山拱中區萬古情不刋而我
一粟微覽之意茫然天地則瘡痍風塵暗荆蠻連山黯
巫衡殺氣迴飛翰感往豈不慼悲来愴朱顔
　　　白馬峯在河南西
名山奠中區突兀倚天半振衣登雲梯奮志凌汗漫攀
蘿出絶頂髙步跨飛翰元氣畫淋漓羲娥遞昏旦凝然
嵩華敵遐眺越江漢聨絡走龍蛇南行勢無斷吾思平
泉逸况乃值紛亂黄鵠招不来憑崖發深嘆
　　　宜陽洛南山二十里至楚家莊
洛南多青山走勢連二室幽林石巃嵸谷轉峯􁘯欎我
行觸奔突登頓迷徑術沍溜發岩光寒隂籠白日况聞
避地人陶復相比密喪亂各因依偷生餘臲卼兵戎幾
時已撫事傷孱質山空魍魎號石裂蛇蟒出豈復慰曩
懐行行悵如失
　　　屺思軒
甫晬失所恃終天抱餘悲羈艱屬行役感物寧不思晨
發踐嚴霜迢迢陟崔嵬鄉閭眇闗河無母吾焉歸憶昔
在襁褓劬勞念慈闈成人靡由視下土應含悽眷此意
難釋兒生亦何為聿瞻風木號白日無停枝血淚骨中
出夜臺杳難期側聞著存訓企彼詩中詞名室示旅瑣
敢云忘恩慈揚顯尚有志懐我重民彜
　　　來徳堂
樹棟非一尋築臺非一尺綿綿詠𤓰瓞長發由厚積偉
兹誇名宗衍慶表先徳奕葉方著華所因誠自昔基深
業從大淵浚流以益何善不流光家聲宜赫奕矧伊奉
嘗蒸華構先塋側黙佑克有馮名堂敢忘澤析薪貴負
荷敷播冀成穡来者尚滔滔雲仍幸無斁
　　　晚翠堂
斂跡抱幽貞仰喬托髙木遥軒挹飛爽壯節時自朂菀
兹虬龍姿盤踞出空谷落落千丈隂氷霜散繁綠孤雲
自棲泊野鶴與吟宿不逐桃李顔飄颻古城曲多君守
中素砥行跨流俗堅白恥磷緇髙風企孤竹秋濤響天
末華月照蘿屋亦欲振余衣相從斸黄獨
　　　送李鉉應辟
勸駕起英賢首途肅征斾都門冠盖盛穀旦惬良會繁
箏愴離曲清吹動浮靄飛雨濠上来淮隂殷蕭籟我歌
思寥廓子舞情慷慨九萬竚南圖蜚英振文代
　　　守節巻
壹志礪誠操嵗寒心不移歸酅企前軌粤有先民彜憶
昔結嬿婉百年以為期貞剛皦秋陽造次日靡違慨君
溘先露妾生亦何依撫棺罄悲號同穴分所宜君母儼
在堂君兒且孤遺妾死自不重含哀奉親慈爾来三十
年終養義弗虧兒長克成立銀章映中闈足以慰所天
黄泉豈無知板蕩感周道柏舟風已微申章愧麟筆于
以敦澆漓
　　　落雲軒
華頂拂秋影陽林澹初暉山雲落層軒爽氣吹岩扉黙
爾契心賞横琴當翠微飛蘿結松暝雨色涵清池信美
子雲宅載醪將問竒
　　　雲蘿山房
䆗窱㑹幽谷夤緣度迴谿長蘿分杳㝠雲氣恒霏霏眷
此賦場藿心和無町畦羡爾事耕鋤斂志時息機翠靄
拂巖户開軒延夕暉鶴鳴聞九皋暝色生遥圻洗酌適
吾適懐人奏金徽商顔豈獨逺矯首歌紫芝
　　　養浩軒
正氣塞吾體粤余抱剛貞所保詎不全欿然疑懼并卓
爾配道義私忘中自生精𠂻孰可撓以直曷不勝嘅彼
鑿厥智羣邪日交萌撫已一有怍清明豈流行善養著
軻訓反身亦由誠無將事業棄百體諧天經
　　　紀善活水軒
雲構倚中谷檻泉溢清池澄源日漼只汩汩恒如斯相
彼著道體鳶魚同躍飛往者或以息来者寧若兹所以
君子人于焉契天機勵精尚不已進徳維緝熙潢潦嘅
無本純誠匪容私猗歟川上嘆行健功難虧
　　　紀善志古齋
渾沌日以鑿無懐世湮淪鴻飛去我久孰復還龎淳我
志慕𤣥古泰初以為鄰居恒中守樸服食遵先民一徳
中自樂天行順彜倫慨彼益流偽雕文昧天真薫蒸灼
原燎淫蠱疲形神道喪邈難續伊懐誰與伸卓爾體冲
素㝠機謝人羣耕餘韻土鼓于以歌熙春
　　　寄金徳進助教
杪嵗去京國窮冬忽焉臨喬林替繁䕃虚硤餘哀音肅
肅鴻雁度遥遥霜霰侵撫襟諒成嘅揆往寧繼今良友
阻脩道索居思難任長淮捲飛濤白日時載隂婉嬿冀
有托孰為諧夙心式瞻庶不鄙炯誡期来箴
　　　送黄伯益應辟
即聘與計偕鶱翻屬昌期祥麟久在野靈鳯来何遲蔚
此九苞羽神光分陸離覽輝應鳴韶千載誠一時煌煌
紫宸宫虎衛森彤墀龍衮日當宁懐賢如渇饑君才師
賈生磊落胷中竒夜半即前席跪敷當有禆秋雨霽廣
漢征車日南馳彈冠集英游獻酌臨淮湄朋好固繾綣
簡書亦難稽雲程會九萬鵾化看天池
　　　尚友齋
古道日遼闊神交千載心齋居肅遐尚六籍窮追尋賢
聖儼生存名言式規箴寥寥景髙行進取期斷金勤厲
我所則匪邪吾弗任徳機恒躍如釋度誠所欽耕野伊
志大居仁顔樂深仰瞻冀踵武投分徴在今
　　　集陶句奉秋壁
結髮念善事驅役無停息遲遲將囘步𤣥髮早已白嚴
霜結野草落葉掩長陌顧瞻無匹儔素抱深可惜與子
相遇来嵗月忽已積竒文共欣賞載醪袪所惑願就留
君住樂與數晨夕一形佀有制正爾不能得常恐大化
盡前途漸就窄且為陶一觴是咨無不塞
　　　贈王繼逺
俶儻負竒氣夙聞英達風千金啻一羽髙視平原雄腰
佩虎鞶囊劒華煙芙蓉推仁務拯溺急難哀途窮肝膽
信所託恩成恥言功而我澹蕩人悲歌仰㝠鴻相逢古
鍾離倒屣論心胷長淮㡬萬里瀉入滄溟東季布重然
諾魯連邈遐蹤臨岐忍把袂别思凌飛蓬
　　　題畫(二首/)
碧嶂拂霜雪華堂俯清漪輕飈左右至婉孌芙蓉披隱
几看歸鳥鳴絃當落暉無應志肥遯習靜中忘機
　　　又
嘉木結繁䕃山房抱秋隂開門白雲入爽氣吹森沈惆
悵飛羽夕清歌對孤岑誰歟賦招隱興發丘中琴
　　　江風山月亭
華月上蘿壁江風澹疎櫺金波泛遥渚長夜秋泠泠蕭
瑟瀛海思悲歌緬雲屏無彈五十弦恐有蛟龍聽
　　　次韻荅秋壁
種蕙冀連岡採蘭思滿握冰霜歳云邁遲暮竟何托憶
彼鳯與鸞乗時思飲啄重華世難見髙舉際㝠廓揆余
胡栖栖孰與乗軒鶴素飡諒為恥飽食慚黍穱俛仰視
古人托身寧不怍欎念結芳馨終悲隨燕雀
　　　題巢居
介行志丘樊斂華日棲約茒堂甫容膝養素契貞樂松
雲拂牕牖蘿薜結帷幄崖月照鳴琴天風振寥廓因懐
大庭世渾沌時久鑿搆此即巢居淳風誰復作從流厭
雕鏤恬思致𤣥爵惟彼一枝安蕭然甘淡薄
　　　題學圃
大患為有身百年總云遊榮辱自外至謫居亦何尤朝
旦致吾勤山園薙荒幽荷鋤豈不倦生理子兹謀時雨
夜来過連筒引泉流葵根日已長庶用供晨羞食力良
自苦安時固無求申言委天命敢嘆吾行休
　　　送官還鄉
采采誇鳯毛振振賦麟趾鳴珂久梁苑典璽歴朱邸丰
容霽秋月朗譽藹芳芷秀發看妙年鄒枚誠足擬一朝
識盈虚道養尚知止援例告還山飄颻返桑梓淮雲澹
清夏飛雨戒行李取别向親知浮雲棄如屣晨風駕飛
鷁祖席湛清醴潮汐見相思因之懐浙水
　　　懐友古詩
懐友枉銀鉤思親䖍手澤人倫各惟盡有子表先徳伊
昔屬離居天涯意蕭索停雲慨千里洒翰寄芳墨繾綣
結遐悰斯懐見膠漆誰云人事異歳月有存没書到感
人亡悲吟徒愴惻所欣幸天祜文嗣餘世嫡相見付遺
言哀哀淚横臆彜常古攸重鞠育恩罔極字字起親思
時從見顔色珍蔵貴瑜瑾百嵗矢無斁薄俗尚可敦濡
毫著民則
　　　秋壁以詩荅友人
夙予尚交友雅志思徳馨孱愉謝煩鄙粤惟君子并投
分五十載哲人嘅晨星念兹步前除不見蘭蕙青卓彼
傲霜露嵗寒挹孤榮冲素諒有惬老懐誰為傾感之用
投贈舉世無獨醒俛仰憶湘纍先猷孰為程飡英願同
賦庶以慰竛竮嗟爾造化狭壑舟豈吾情無將陶公句
菊為制頽齡
　　　送陳訓導丁内艱還閩
泣血促晨駕北風襲麻衣捫心子何痛無母將焉歸愴
怳歴淮漢徬徨出郊畿闗河渺萬里挹此終天悲憶昔
志四方顯揚思有為瞻光豈不美乃爾成長離違養罪
莫釋九泉杳難期興懐孰可寫魂魄寧靡知永感慕純
孝難忘蓼莪詞惟因情事展聿有昭恒彜
　　　穆清堂
嘉木繚周垣曲地䕃叢薄華堂澹初旭昭昭紛沃若鳴
弦寫幽曠屬詠接芳酌風至穆以清髙興蕩喧濁因懐
柴桑逺道在匪㝠漠感物時自欣千齡兹有託
　　　具慶堂
椿榦菀寒翠萱葩豔朝暘東風澹微和白髮悦且康酌
酒介眉夀斑衣映華堂南陔式用續繁祉宜未央申章
餘孝思為爾増慨慷
　　　居易軒
履坦順吾事素行率彜常艱貞矢弗替委命容匪臧嘅
彼務㨗鬭靈臺昧天光邪淫日窘步荆棘迷康莊守分
未喪義依仁謝讎殃安時諒無尤至理炳以章機械業
所恥簞瓢樂難忘興文著居易養徳宜斯堂
　　　綠筠軒
大隱向城偏開軒種修竹青雲覆炎夏蕭洒森翠玉天
聲動靈籟雨色散芳沐始惬君子心髙閒繼前躅嗟嗟
武公逺發興在淇澳貞操孰切磋堅持念幽獨秋清石
闌爽華月簾隂綠安得和鳯吟從君鼓𤣥曲
　　　畸軒
矩行守良彜瞻睇誇特異剛貞曷不偶俛仰亦何悸了
觀大宇内得喪逐聲利在理已多違同流適増穢獨醒
吾未厭直道焉不遂酬酢諒匪難侔天湛中慮丘軻嘗
坎壈箕潁誠足企嘉遯嘆畸人漆園非傲吏
　　　繹求賦
作聖屬睿思操行炳嚴訓心官有所主淺計吾敢狥昭
兹方寸危善惡機亦隱寅念日有加脩為分跖舜繄其
仰遺徳事至從審順理緒固淵微細尋虞悔吝夸毗誕
厥志妄作遘瑕釁弗慮胡有成披猖隕先聞多君秉純
儉思逺憂弗近於燦述繹章存誠期自奮
　　　送鍾州判任光州
純湛溢龍光璵璠騰寳氣彚征拔茅茹賢俊紛在位鍾
侯文江彦展采効才藝蜀棧著休聲優遷從内地美兹
淮壖州碩畫諧佐治耕墾務存常應為振煩弊江風石
林落山晚雲濤翠行矣莫辭勞貽蘭見交義
　　　賦得浙江送别
大江蟠東區雲塹限吳越連檣互来往利涉由兩浙壯
哉潮汐勢神怪日隳突萬鼓喧海門驚濤捲飛雪緬思
䲭夷浮沈魄欎忠烈白馬躍中流時猶見旌節君歸且
前渡落日蘭棹發弔古豈無懐悲歌向山月
　　　送舍人歸姑孰省墓
遊宦久王宫田廬悵榛翳慈闈九原恨丘隴誰與治晨
興欎南望雨泣傷掩袂謁告遂言還攀號展情事登途
適長夏飛斾拂空翠冠盖擁都門遥遥攬征轡江澄采
石月目斷青山寺(缺/)　　　　揮毫寄離思
　　　送王生省兄囘閩
愛至路方永别難辭重陳淮山引征棹越鳥隨歸人雨
酌意繾綣風琴念殷勤無應二難恨去住餘悲辛
　　　題春江送别圖
碧草滿江南雜花迎逺渚東風晚来急立馬向漁浦歌
餘折楊亂别思黯清酤落日照蘭(缺/)　　　　許
　　　題大隱處士卷
足跡事深栖潛光謝瑕垢仰天曠髙志養素非不偶紛
吾瞰流俗甘分依畎畝朝與麋鹿游循常未貽咎務光
邈千里巢許斯尚友嵗晏不逢人清謌時擊缶孤風悵
流邁峻節世希有述徳聿有懐青㝠仰崇阜
　　　惜隂軒
績學企聖賢勉脩力難任飛光不我與逝者何駸駸念
彼日孳孳俛焉競流隂朝餘搴芳蘭夕擥中洲岑春秋
奄代序少壯豈重臨迫爾欎中腸操行明斷金東升眷
初暘西景慮載沈常恐白髮至菁華難繼今惕勵著乾
象希天聖猶欽興文惜居諸允矣勞我心
　　　哭陳助教
滄江咽寒流白日黯精魄勁風摧危柯嘅念我心識憶
昔奉末契論交託胷臆脩名用斧藻砥行藉䖍飭離居
能㡬何豈謂子永隔沈綿嬰宿患千載尚窀穸遺形嗟
莫紹隕涕傷毁璧知已今則亡吾生亦何益
　　　雲林讀書所
層石屹青㝠懸藤施喬木嵐光雜雲氣迢遞起中谷若
人志肥遯山崦宜卜築時聞縱經史展巻樂幽獨琴清
月當几雨過泉潄玉鳴鶴忽以聞天風激林麓因懐武
夷棹雪漲春濤綠安得抱遺篇從君結茒屋
　　　送光州鍾尚賢州判之京師
展采佐名州攄中樹政績勤勞越三載報政上京國軺
車駕言邁飛斾拂空碧鵬運緬天池三千從奮擊蹇余
本鄉曲交好非夙昔傾盖論素懐羈艱託胸臆凉雲薄
淮嶂悲管觴日夕無念居者思秋期重難覿
　　　四明嚴氏於先塋之側作堂祀其祖考名曰永
　　　　思裔孫敘班良矩求題為賦此
一氣接吾身人生本乎祖游魂嵗年逺丘壠翳榛莽以
兹軫余念愾慕耿終古邈矣九原深昔容復何覩幸斯
敞華構昭穆爰以敘時祀致我思蒸嘗奠清酤嗟嗟焄
蒿意謦欬如在户誠至乃著存余懐孰云侮深基仰来
徳祉錫昌厥緒永念極滄溟千齡繩祖武
　　　友梅軒
哲人契嘉遯觀物怡我情薄俗嘅汚鄙眷焉慕幽貞咨
爾異衆芳蕭條向巖坰氷霜不磨湼嵗晏恒敷榮尚友
實我志素懐惟徳馨載瞻春陽臨百卉日以萌豈無桃
李華輕薄未足稱投分與孤結申章副脩名
　　　思親圖
碧嶂拂煙樹林園翳春暉東風吹白華念我来何遲憶
昔去膝下不云長别離違懽踰嵗年慘慘焉不悲晨發
陟層丘游雲邈天涯霑襟愴余懐好爵焉敢縻王事日
靡盬歸心悵依依南陔庶可續永以存吾思
　　　送傅元宗歸金川
應辟入天府辭榮歸故鄉髙年願加飡千里遥相望憶
昔未識子知名自詞場獻珎羞卞和山谷猶含章暨此
文運啓髙岡鳴鳯凰詔書下求賢作者鏗琳琅君才稱
老成桃浪翻雄芒吐論繼董賈摛文麗班揚雲路闊萬
里乗時冀翺翔屯難胡不虞抱痾耿中腸乃爾念丘首
西還沐恩光子月北風厲長途浩氷霜買帆向明發逆
浪開舟航匡阜轉彭蠡西山屹南昌旬月定到家梅花
滿山莊木落崖谷裏行體形色康縱觀適閒情白髮當
壺觴我有紫芝咏雲林思難忘耦耕豈無懐黙爾情自
傷行邁有餘興春来煩寄將
　　　黄伯聲小立池上
碧嶂過微雨殘陽在疎林蕭蕭池上風拂彼丘中琴萬
物妙容與誰歟知我心
　　　醉後同伯聲有賦書竹上
黙黙契真想悠悠息塵機青山如故人與我中林期歌
皷𤣥籟作飄蕭白雲飛蒙莊稱達士千載今何之但得
飲中趣毋勞嗟夕暉
　　　又
廓落天地心蹉跎丘中賞古人不可見千載吾獨往嗟
嗟鳶魚趣妙領非外奬醉裏黙無言沈思結𤣥想
　　　成知縣東洲隱居
海甸峙雄姿長洲延迤邐神飈散初旭草樹紛靃靡若
人企商皓斂華外聲利茒屋僅數椽安時思樂止閒情
狎鷗鳥逺近澹煙水飛爽跂遥岑寒聲靜中起顧予束
塵務咄咄嗟未已安得泛滄波浩歌林壑美
　　　風木亭
子道貴終事百年欎沈憂羈孤自童丱罔極恩難酬晨
起陟岵謌徬徨睇松丘攀號仰風枝白日無時休木性
豈不靜寒聲故颼飀慨兹愴余懐血淚徒交流天乎獨
我棄欲養親難留漠漠下土厚㝠㝠夜何求無將終古
恨上與皋魚儔
　
　
　
　元音遺響巻十
