#+TITLE: 碧雲集-南唐-
#+DATE: 2016-06-11 12:24:30
#+SOURCE: github.com/kanripo/KR4c0086 master f9a5debe                
碧雲集序
　　　朝議郎守尚書水部郎中武騎尉賜紫金魚袋孟賔于
昔者仲尼刪三百篇梁太子選十九首厥後㳂
朝垂名者不少苦志者彌多入室升堂有其數
矣然六義之旨二南之風後來未甚窮日沉淪
者怨刺傷多取事者雅頌一貫亂後江南鄭都
官王貞白用情創意不共轍不同塗俱不及矣
今覩淦陽宰隴西李中字有中縁情入妙麗則
可知出示全編備多竒句秖如乾坤一夕雨草
木萬方春此乃王澤所均春風廣扇姑蘇懷古
云歌舞一場夢煙波千古愁因想繁華之日引
成興歎之詞書王秀才壁句貧來賣書劔病起
憶江湖詩入興歎時政如何聽鄭道士琴秋月
空山寂淳風一夜生乃景清虚眞風迴返徐司
徒池亭句扶踈皆竹樹冷淡似瀟湘心匠所到
景致尤殊落花句酷恨西園雨生憎南陌風阻
公子懽動旅人■感寒江暮泊寄左偃云煙火
人家逺汀洲暮雨寒詩人之作客況淒然秋雨
句秋聲在梧葉潤氣逼書幃廬山句谷春攢錦
繡石潤疊瓊琳比興之言搜羅尤異江行泊句
半夜風雷過一天星斗寒恐怖一場虚明徹晚
寄劉鈞云閑花半落處幽谷未來時得故人消
息句夢歸殘月曉信到落花時肺腸難述懷想
可知訪龍光謙上人云相留看山雪盡日論風
騷見請道之相於望寒山之不捨又七言宿廬
山白雲峯重道者院句雲開碧落星河近月出
滄溟丗界秋又海上從事秋旦書懷句千里夢
隨殘月斷一聲蟬送早秋來又夜泊寄詩友魚
龍不動沉江逺煙霧皆收皎月髙東林寺逺大
師句杉檜巳依靈塔老煙霞空鎻影堂深登毗
陵青山樓有感句千里呉山青不斷一邊遼海
浸無窮訪洞仙宫不遇邵道者句羽客不知何
處去洞前花落立多時憶溪居句杜若菰蒲煙
雨歇一溪春色屬何人又六言句半落銅臺月
曉亂飄金谷風多客中春思云又聽黃鳥緜蠻
月斷家郷未還春水引將客夢悠悠遶遍關山
濳泉句誰當秋霽後獨聽月明中柴司徒亭前
假山句螢影夜濳疑曉起茶煙朝出認雲歸衆
目所觀他心不到春暮懷故人句池舘寂寥三
月暮落花重疊蓋莓苔惜春眷戀不忍掃感物
心情無計開贈王道士云槎流海上波濤闊酒
滿壷中天地春論玄酒大羮常徒肯愛述神龍
真虎賢者則知公負勤苦值干戈從軍之後受
命巳來上表中朝乞歸故國以同氣殁丗二親
在堂弃一宰於淮西獲安家於都邑公之忠孝
彰矣賢彦稱之載佩朱衣猶思丹桂乃爲言曰
且名隨牓上者衆藝逐雲髙者稀今之人秖儔
方干處士賈島長江向湏第一者哉公理淦民
飲淦水清白著矣歌詠興焉況今賢爲寶以禮
示人必當閨籍將書清庭即踐愚生於邂逅得
遂披承時也素月流天澄江如練對滄州而援
筆乏麗藻以當仁以公五七言兼六言三百篇
目曰碧雲集癸酉年八月五日序
碧雲集目録
　　　　　登仕郎守新淦縣令知鎭事賜緋魚袋李　中
　卷上
　　春日作　寒江暮泊寄左偃
　　喜春雨有寄　魏夫人壇
　　訪邵道者不遇　寄贈沈彬郎中
　　贈別　送劉恭遊廬山
　　宿廬山重道者院　海上從事書懷
　　訪蔡處士留題　寄廬岳鑒上人
　　書小齋壁　懷王道者
　　　桃花　思舊遊有感
　　　送李相公赴昭武　姑蘇懷古二首
　　　贈史虚白　贈蒯亮處士
　　　春夕偶作　子規
　　　書王秀才壁　春日途中作
　　　和王去微見寄　送孫孔二秀才
　　　春日野望懷故人　遊玄真觀
　　　劔客　鶴
　　　送沈郎中遊廬山　題廬山逺師影堂
　　　庭葦　寄左偃
　　山店寄令圖上人　途中問子規
　　春日書懷　所思代人
　　春晚過明氏閑居　贈重安寂道者
　　江邊吟　獻張義方常侍
　　贈永貞杜翶少府　獻中書韓舎人
　　獻徐舎人　新秋有感
　　秋雨　寄廬山白大師
　　訪龍光智謙上人　送遷客
　　柳　又
　　送廬阜僧歸山陽　投所知
　　　寄左偃　遊北山洞神宫
　　　寄重道者　雲
　　　徐司徒池亭　賦得江邊草
　　　江行夜泊　訪山叟留題
　　　晚泊寄湓城知友　秋夕書情
　　　感興　舟中望九華山
　　　漁父　贈紫極宫劉先生
　　　勉同志　寄劉鈞秀才
　　　離亭前思有寄　贈上都先業大師
　　　思九江舊居三首　贈東林白大師
　　　春曉　聽鄭羽人彈琴
　　　秋夕書事寄友人　秋日途中
　　　秋夜吟寄左偃　竹
　　　懷廬岳舊遊　依韻酬智謙上人
　　　落花　題柳
　　　贈謙明上人　書蔡隱士壁
　　　贈鍾尊師遊茅山　訪徐長史留題水閣
　　　夕陽　鸂䳵
　　　所思　春閨辭二首
　　　臘中作　海城秋日書懷
　　題柴司徒亭假山　都下寒食夜作
　　客中春思六言　所思六言
　卷中
　　江館秋思　贈朐山楊宰
　　廬山　送孫霽書記
　　聽蟬寄孫明府　寄劉鈞正字
　　贈孫明府　贈書記張濟貟外
　　對竹　送孫明府
　　經廢宅　溪邊吟
　　得故人消息　芳草
　　　江南春　悼亡
　　　春晏寄從弟德潤　贈致仕沈彬郎中
　　　憶溪居　登下蔡縣樓
　　　下蔡春偶作　再遊洞神宫
　　　秋雨二首　經古觀有感
　　　訪蔡處士留題　烈祖孝髙挽歌
　　　又　贈文依上人
　　　秋夕病中作　寄黃鶚秀才
　　　春日書懷　柴司徒宅牡丹
　　　贈王道者　春閨辭二首
　　暮春懷故人　秋日登潤州城樓
　　晚春客次偶吟　對雨寄林番明府
　　落花六言　鷰六言
　　鶯六言　宿山中寺
　　依韻酬左偃見寄　春晚招魯從事
　　和易秀才(春日/見寄)送黃秀才
　　庭竹　送戴秀才
　　病起作　離家
　　村行　獻喬侍郎
　　獻中書張舎人　和郎貟外赴倅職
　　　又送赴闕　書郭判官幽齋壁
　　　石棊局獻時宰　海城秋夕寄懷舎弟
　　　和夏侯秀才　送夏侯秀才
　　　江南重㑹友人　又
　　　捧宣頭離下蔡　哭舎弟二首
　　　書情寄詩友　讀蜀志
　　　獻張拾遺　獻中書湯舎人
　　　太守新剏東亭　宫詞二首
　　　採蓮女　鍾陵春思
　　　贈夏秀才　夏日書依上人壁
　　下蔡春暮旅懷　捧宣頭許歸侍養
　　途中作　都下再㑹友人
　　登毗陵青山樓　和陳銳秀才見寄
　　春苔　夏雲
　　書夏秀才幽居壁　紅花
　　秋吟寄陳祕書　酬王少府見貽
　　暮春寄宋維貟外　題新栽小松
　　貽綬上人(念法/華經)秋日途中
　　宿韋校書幽居　和友人秋夕見寄
　　酬髙援秀才見贈　送智雄上人
　　覽友人詩卷　送人南遊
　　晉陵縣夏日作　夕陽
　卷下
　　郵亭蚤起　客中寒食
　　旅館秋夕　宿米處士幽居
　　維舟秋浦逢故人　代別
　　悼懷王喪妃　酒醒
　　送虞道士　懷舊夜吟寄趙𣏌
　　宿臨江驛　途中柳
　　隔墻花　廣陵寒食夜
　　寄廬山莊隱士　吉水寄閻侍御
　　送張少府之江隂　鍾陵禁煙寄從弟
　　夜泊江渚　依韻酬華松秀才
　　貽清溪觀王尊師　王昭君
　　送姚端先輩歸寜　江村晚秋作
　　蛩　感秋書事
　　訪廬山歸章禪伯　栖隱洞留題
　　江行值暴夙雨　杪秋夕吟懷宋維
　　七夕　酬閻侍御見寄
　　清溪逢張秀才　送閻侍御歸闕
　　柴太尉席上作　海上春夕寄左偃
　　江次維舟登古寺　春日招宋維先輩
　　吹笛兒　所思
　　酬夏侯秀才見寄　和友人喜雪
　　感事呈所知　送汪濤
　　言志寄劉鈞秀才　訪澄上人
　　經古寺　送王道士遊東海
　　貽青陽宰　哭故主人陳太師
　　秋江夜泊寄劉鈞　和潯陽宰五絶句
　　哭柴郎中　訪章禪老
　　　泊秋浦　閑居言懷
　　　舟次彭澤　宿鍾山知覺院
　　　遊茅山二首　鶴
　　　暮春吟懷寄姚端　送圖上人歸廬山
　　　送相里秀才　漁父二首
　　　旅次聞砧　寄楊先生六言
　　　對酒招陳昭用　旅夜聞笛
　　　送紹明上人　再到山陽(尋故人/不遇)
　　　又　寄簡寂觀重道者
　　　思湓浦舊居　感舊寄柴司徒五首
　　　泉　題徐五教池亭
　　　遥賦義興濳泉　和毗陵曹糾見寄
　　　貽奉長老　吉水逢蔡秀才
　　　寄彭仁正字　和彭正字見寄
　　　和柴軍使(清明/書事)壬申歳再過廬山
　　　留題胡參卿幽居　放鷺鷥
　　　柳絮　早春
　　　春雲　送姚秀才遊毗陵
　　　和魯𥙿見寄　叙吟二首
　　　梅花　冬懷寄惟眞大師
　　獻中書潘舎人
碧雲集目録終
　　　臨安府棚北睦親坊南陳宅書籍鋪印
碧雲集卷上
　　　登仕郎守新淦縣令知鎮事賜緋魚袋李中
　　　　春日作
和氣來無象物情還暗新乾坤一夕雨草木萬
方春染水煙光媚催花鳥語頻髙臺曠望處歌
詠屬詩人
　　　　寒江暮泊寄左偃
維舟蘆荻岸離恨若爲寛煙火人家逺汀洲暮
雨寒天涯孤夢去篷底一燈殘不是慿騷雅相
思寫亦難
　　　　喜春雨有寄
青春終日雨公子莫思晴任阻西園㑹且觀南
畒耕最憐滋壠麥不恨濕林鸎父老應相賀豐
年兆巳成
　　　　魏夫人壇
僊壇遺跡在苔合落花明絳節何年返白雲終
日生旋新芳草色依舊偃松聲欲問希夷事音
塵隔上清
　　　　訪洞神宫邵道者不遇
閑來僊觀問希夷雲滿星壇水滿池羽客不知
何處去洞前花落立多時(雲滿一/作雲隔)
　　　　寄贈致仕沈彬郎中
鶴氅換朝服逍遥雲水郷有時乗一葉載酒入
三湘塵夢年來息詩魔老亦(一作/更)狂蓴羮與鱸
鱠秋興最冝長(冝一/作應)
　　　　贈别
行盃酌罷歌聲歇不覺前汀月又生自是離人
䰟易斷落花芳草本無情
　　　　送劉恭遊廬山兼寄令上人
松桂煙霞蔽梵宫詩流閑去訪支公石堂磬斷
相逢夜五老月生谿影空
　　　　宿廬山白雲峯重道者院
絶頂松堂喜暫遊一宵玄論接浮丘雲開碧落
星河近月出滄溟丗界秋塵裏年光何急急夢
中強弱自悠悠他時書劔酬恩了願逐鸞車看
十洲
　　　　海上從事秋日書懷
悠悠旅宦役塵埃舊業那堪信未迴千里夢隨
殘月斷一聲蟬送早秋來壷傾濁酒終難醉匣
鎻青萍乆不開唯有搜吟遣懷抱涼風時復上
髙臺
　　　　訪蔡文慶處士留題
幽人棲息處一到滌塵心蘚色花隂闊碁聲竹
逕深籬根眠野鹿池靣戯江禽多謝相留宿開
樽拂素琴
　　　　寄廬岳鑒上人
岳寺棲缾錫常人親亦難病披青衲重晚剃白
髭寒烘壁茶煙暗塡溝木葉乾昔年皆禮謁頻
到碧雲端
　　　　書小齋壁
其誰肯見㝷冷淡少知音塵土侵閑榻煙波隔
故林竹風醒晚醉䆫月伴秋吟道在惟求巳明
時豈陸沉
　　　　懷王道者
閑思王道者逸格丗難羣何處眠青嶂從來愛
白雲酒沽應獨醉藥熟許誰分正作趨名計如
何得見君
　　　　桃花
秪應紅杏是知音灼灼偏冝間竹隂幾樹半開
金谷曉一溪齊綻武陵深艶舒百葉時皆重子
熟千年事莫㝷誰歩宋牆明月下好香和影上
衣襟
　　　思舊遊有感
長憶衘盃處酕醄尚未䦨江南正煙雨樓上恰
春寒好樹藏鶯密平蕪徹野寛如今無　音
信隔波瀾
　　　依韻和智謙上人送李相公赴昭武軍
暫別廟堂上雄藩去豁情秋風生鴈渚晚霧濕
龍旌吟裏過侯服夢中歸帝城下車軍庶樂千
里月華清
　　　姑蘇懷古
闔閭興霸日繁盛復風流歌舞一場夢煙波千
古愁樵人歸野逕漁笛起扁舟觸目牽傷感將
行又駐留
　　　又
蘇臺蹤跡在曠望向江濵往事誰堪問連空草
自春花疑西子臉濤想伍胥神吟盡情難盡斜
陽照路塵
　　　贈史虚白
致主嘉謀尚未伸慨然深志與誰論喚迴古意
琴開匣陶出眞情酒滿樽明月過溪吟釣艇落
花堆蓆睡僧軒九重夢卜時終在莫向深雲獨
閉門
　　　贈蒯亮處士
著得新書義更幽負琴何處不遨遊玄宫寄宿
月華冷羽客伴吟松韻秋滿户煙霞思紫閣一
帆風雨憶滄洲吾君側席求賢切未可懸瓢枕
碧流
　　　春夕偶作
早是春愁觸目生郍堪春夕酒初醒貫珠聲罷
人歸去半落桃花月在庭
　　　子規
暮春滴血一(聲/聲)花落年年不忍聽帶月莫啼江
畔樹酒醒遊子在離亭
　　　書王秀才壁
茅舎何寥落門庭長緑蕪貧來賣書劔病起憶
江湖對枕暮山碧伴吟涼月孤前賢多晚逹莫
嘆有霜鬚
　　　春日途中作
干禄趨名者迢迢別故林春風短亭路芳草異
郷心雨過江山出鶯啼村落深未知將雅道何
處謝知音
　　　依韻和蠡澤王去微秀才見寄
咫尺風騷客難諧面繼酬相思對煙雨一鴈下
汀洲花影誰家塢笛聲何處樓榰笻朗吟罷搔
首獨遲留
　　　送孫孔二秀才遊廬山
廬山多勝景偏稱二君遊松逕蒼苔合花隂碧
澗流傾壷同坐石捜句共登樓莫學天台客逢
山即駐留
　　　春日野望懷故人
野外登臨望蒼蒼煙景昏暖風醫病草甘雨洗
荒村雲散天邊影潮迴島上痕故人不可見倚
杖役吟䰟
　　　遊玄眞觀
閑閑遊古觀靜慮想神僊上景非難度隂功不
易全醮壇松作蓋丹井蘚成錢浩浩紅塵裏誰
來叩自然
　　　劔客
恩讎期必報豈是輒輕生神劔冲霄去爲誰平
不平
　　鶴
警露精神異冲天羽翼新千年一歸日誰識令
威身
　　　送致仕沈彬郎中遊茅山
掛却朝冠披鶴氅羽人相伴恣遨遊忽因風月
思茅嶺便挈琴樽上葉舟野寺宿時䰟夢冷海
門吟處水雲秋華陽洞府年光永莫向僊郷擬
駐留
　　　題廬山東寺逺大師影堂
逺公遺迹在東林往事名存動苦吟杉檜巳依
靈塔老煙霞空鎻影堂深入簾輕吹催香印落
石幽泉雜磬音十八賢人消息斷蓮池千載月
沉沉
　　　庭葦
品格清於竹詩家景最幽從栽向池沼長似在
汀洲玩好招溪叟棲堪待野鷗影踈當夕照花
亂正深秋韻細堪清耳根牢好繫舟故溪髙岸
上冷淡有誰遊
　　　寄左堰
每病風騷路荒涼人莫遊惟君還似我成癖未
能休捨寐縁孤月忘形爲九秋垂名如不朽那
恨雪生頭
　　　宿山店書懷寄東林令圖上人
一宿山前店旅情安可窮猿聲郷夢後月影竹
牎中南楚征途闊東呉舊業空虎溪蓮社客應
笑此飄蓬
　　　途中聞子規
春殘杜宇愁越客思悠悠雨歇孤村裏花飛逺
水頭微風聲漸咽髙樹血應流因此頻迴首家
山隔幾州
　　　春日書懷
千峯雪盡鳥聲春永日孤吟野水濵霄漢路𡵨
昇未得花時空拂滿衣塵
　　　所思代人
巫峽雲深湘水遥更無消息夢空勞夢迴深夜
不成寐起立閑庭花月髙
　　　春晚過明氏閑居
寥寥陋巷獨扄門自樂清虚不厭貧數局碁中
消永日一罇酒裏送殘春雨催緑蘚鋪三徑風
送飛花入四鄰羡爾朗吟無外事滄洲何必去
垂綸
　　　贈重安寂道者
寒松肌骨鶴心情混俗陶陶隱姓名白髮只聞
悲短景紅塵誰解信長生壷中日月存心近島
外煙霞入夢清每許相親應計分琴餘常見話
蓬瀛
　　　江邊吟
風暖汀洲吟興生逺山如畫雨新晴殘陽影裏
水東注芳草煙中人獨行閃閃酒帘招醉客深
深緑樹隱啼鶯盤桓漁舎忘歸去雲靜髙空月
又明
　　　獻張義方常侍
雄飛看是逼嵓廊逸思常聞不暫忘公署靜眠
思水石古屏閑展看瀟湘老來酒病雖然減秋
杪詩魔更是狂乗興有時招羽客橫琴移月啓
茅堂
　　　贈永貞杜翶少府
藍𫀆竹簡佐琴堂縣僻人稀覺日長愛靜不嫌
官況冷苦吟從聽鬢毛蒼閑㝷野寺聽秋水寄
睡僧牎到夕陽騫翥㑹應霄漢去漁竿休更戀
滄浪
　　　獻中書韓舎人
丹墀朝退後靜院即冥搜盡日卷簾坐前峯當
檻秋烹茶留野客展畫看滄洲見說東林夜㝷
常秉燭遊
　　　獻徐舎人
清名喧四海何止並南金奥學群英伏多才萬
乗欽秩叅金殿峻歩歷紫微深顧問承中旨絲
綸演帝心褒雄饒義路賈馬避詞林下直無他
事開門對逺岑軒牎來晚吹池沼歇秋霖蘚點
生棊石茶煙過竹隂希夷元巳逹躁競豈能侵
羽客閑陪飲詩人伴靜吟自慙爲滯物多幸辱
虚襟此日重遭遇心期出陸沉
　　　新秋有感
門巷涼秋至髙梧一葉驚漸添衾簟爽頓覺夢
魂清暗促蓮開艶乍催蟬發聲雨降炎氣減竹
引冷煙生戍客添歸思行人怯逺程未逢征鴈
下漸聽夜砧鳴張翰思鱸興班姬詠扇情音塵
兩難問蛩砌月空眀
　　　秋雨
竟日散如絲吟看半掩扉秋聲在梧葉潤氣逼
書幃曲澗泉承去危簷燕帶歸寒蛩悲旅壁亂
蘚滑漁磯爽欲除幽簟涼須換熟衣踈蓬誰夢
斷荒徑獨遊稀偏稱江湖景不妨鷗鷺飛最憐
爲瑞處南畒稻苗肥
　　　寄廬山白大師
長憶㝷師處東林寓泊時一秋同看月無夜不
論詩泉美茶香異堂深磬韻遲鹿馴眠蘚逕猿
苦呌霜枝別後音塵隔年來鬢髪衰趍名方汲
汲未果再遊期
　　　訪龍光智謙上人
忽起㝷師興穿雲不覺勞相留看山雪盡日論
風騷竹影揺禪榻茶煙上毳𫀆夢魂曽去否舊
國阻波濤
　　　送遷客
危言危行是男兒倚伏相牽豈足悲莫向汀洲
時獨立悠悠斜日照江蘺
　　　柳
春來無樹不青青似共東風别有情閑憶舊居
湓水畔數枝煙雨屬啼鶯
　　　又
最愛青青水國中莫愁門外間花紅纎纎無力
勝春色撼起啼鶯恨晚風
　　　送廬　僧歸山陽
山陽舊社終經夢容易言歸不可留瓶貯瀑泉
離五老錫摇江雨上孤舟魚行細浪分沙觜鴈
逆髙風下葦洲遥想枚皐宅邊寺不知涼月共
誰遊
　　　投所知
孤琴塵翳劔慵磨自顧泥蟠欲柰何千里交親
消息斷一庭風雨夢魂多題橋未展相如志叩
角誰憐寗戚歌唯頼明公怜道在敢携簑笠釣
煙波
　　　寄左偃
蕭條陋巷緑苔侵何事君心似我心貧户懶開
元愛靜病身纔起便思吟閑留好鳥庭柯密暗
養鳴蛩砌草深况是清朝重文物無愁當路少
知音
　　　遊北山洞神宫
悶見塵中光景促仙郷來禮紫陽君人居淡寂
應難老道在虚無不可聞松檜穩栖三島鶴樓
臺閑鎻九霄雲羡師向此朝星斗一炷清香午
夜焚
　　　思簡寂觀舊遊寄重道者
閑憶當年遊物外羽人曾許駐僊郷溪頭烘藥
煙霞暖花下圍棊日月長偷摘蟠桃思曼倩化
成蝴蝶學蒙莊俗縁未斷歸浮丗空望林泉意
欲狂
　　　雲
悠悠離洞壑冉冉上天津捧日終爲異從龍自
有因髙行四海雨暖拂萬山春靜與霞相近閑
將鶴最親帝郷歸莫問楚殿夢曾頻白向封中
起碧從詩裏新泠容橫釣浦輕縷絆蟾輪不滯
濃還淡無心卷復伸非煙聊擬議干吕在逡巡
㑹作五般色爲祥覆紫宸
　　　徐司徒池亭
亭榭跨池塘泓澄入座涼扶踈皆竹栢冷澹似
瀟湘萍嫰鋪波靣苔深鎻岸傍朝迴遊不猒僧
到賞難忘最稱收殘雨偏冝帶夕陽吟堪期謝
眺醉好命嵇康奢侈心難及清虚趣最長月明
垂釣興何必憶滄浪
　　　賦得江邊草
岸春芳草合幾處思纒綿向暮江蘺雨初晴杜
若煙靜冝幽鷺立逺稱碧波連送別王孫處萋
萋南浦邊
　　　江行夜泊
扁舟倦行役寂寂宿江干半夜風雷過一天星
斗寒潮平沙觜没霜苦鴈聲殘漁父何踈逸扣
船歌未䦨
　　　訪山叟留題
䇿杖㝷幽客相携入竹扄野雲生晚砌病鶴立
秋庭茶美睡心爽琴清塵慮醒輪蹄應少到門
巷草青青
　　　江行晚泊寄湓城知友
孤舟相憶乆何處倍關情野渡帆初落秋風蟬
一聲江浮殘照闊雲散亂山横漸去湓城逺那
堪新月生
　　　秋夕書情
功名未立誠非晚骨肉分飛又入秋枕上不堪
殘夢斷壁蛩䆫月夜悠悠
　　　感興
漁休渭水興周日龍起南陽相蜀時不遇文王
與先主經天才業擬何爲
　　　舟中望九華山
排空蒼翠異輟棹看崔嵬一靣雨𥘉歇九峯雲
正開當時思水石便欲上樓臺隱去心難遂吟
餘首懶迴僧休傳紫閣屏歇寫天台中有忘機
者逍遥不可陪
　　　漁父
煙冷暮江濵髙歌散誕身移舟過蓼岸待月正
絲綸亦與樵翁約同遊酒市春白頭雲水上不
識獨醒人
　　　贈上都紫極宫劉日新先生
道德吾君重含眞本去華因知錬神骨何必在
煙霞棊散庭花落詩成海月斜瀛洲舊僊侣應
許寄丹砂
　　　勉同志
讀書與磨劔旦夕但忘疲儻若功名立那愁變
化遲塵從侵硯席苔任滿庭墀明代搜揚切升
沉莫問龜
　　　寄劉鈞秀才
掩户當春晝知君志在詩閑花半落處幽客未
來時野鳥穿莎逕江雲過竹籬㑹須明月夜與
子水邊期
　　　離亭前思有寄
酒醒江亭客纒綿恨別離笙歌筵散後風月夜
長時耿耿看燈暗悠悠結夢遲若無騷雅分何
計逹相思
　　　贈上都先業大師
懶向人前着紫衣虚堂閑倚一條藜雖承雨露
居龍闕終憶煙霞夢虎溪睡起曉牎風淅淅病
來深院草萋萋有時乗興㝷師去煑茗同吟到
日西
　　　思九江舊居(三首)
結茅曾在碧江隈多病貧身養拙來雨歇汀洲
垂釣去月當門巷訪僧迴靜臨䆫下開琴匣悶
向床頭潑酒醅遊宦等閑千里隔空餘魂夢到
漁臺
門前煙水似瀟湘放曠優游興味長虚閣靜眠
聽逺浪扁舟閑上泛殘陽鶴翹碧蘚庭除冷竹
引清風枕簟凉犬吠踈籬明月上隣翁携酒到
茅堂
無機終日狎沙鷗得意髙吟景且幽檻底江流
偏稱月簷前山朶最冝秋遥村處處吹橫笛曲
岸家家繫小舟別後再遊心未遂設屏惟畫白
蘋洲
　　　贈東林白大師(六言)
虎溪乆駐靈蹤禪外詩魔尚濃卷宿吟銷永日
移床坐對千峯蒼苔冷鏁幽徑微風閑生古松
自說年來老病出門漸覺踈慵
　　　春曉
殘燭猶存月尚明幾家幃幌夢魂驚星河漸没
行人動歷歷林梢百舌聲
　　　聽鄭羽人彈琴
僊郷景巳清僊子啓琴聲秋月空山寂淳風一
夜生莎間虫罷響松頂鶴初驚因感浮華丗誰
憐太古情
　　　秋夕書事寄友人
信斷關河逺相思秋夜深砌蛩聲咽咽簷月影
沉沉未遂青雲志那堪素髮侵吟餘成不寐徹
曙四鄰砧
　　　秋日途中
竹林巳蕭索客思正如讎舊業呉江外新蟬楚
驛頭遥天踈雨過列岫亂雲收今夕誰家宿孤
吟月色秋
　　　秋夜吟寄左偃
與君詩興素來狂況入清秋夜景長溪閣共誰
看好月莎堦應獨聽寒蛩卷中新句誠堪喜身
外浮名不足忙㑹約垂名繼前哲任他玄(髪盡/如霜)
　　　竹
森森移得自山㽵植向空庭野興長便有好風
來枕簟更無閑夢到瀟湘廕來砌蘚經踈雨引
下溪禽帶夕陽閑約羽人同賞處安排棊局就
清涼
　　　懷廬岳舊遊寄劉鈞因感鑒上人
昔年廬岳閑遊日乗興因㝷物外僧寄宿愛聽
松葉雨論詩惟對竹䆫燈各拘片禄㝷分別髙
謝浮名竟未能一念支公安可見影堂何處暮
雲凝
　　　依韻酬智謙上人見寄
性拙才非逸同心友亦稀風昏秋病眼霜濕夜
吟衣鶯谷期猶負蘭陔養不違吾師惠佳句勝
得楚金歸
　　　落花
年年三月暮無計惜殘紅酷恨西園雨生憎南
陌風片隨流水逺色逐斷霞空悵望叢林下悠
悠飲興窮
　　　題柳
折向離亭畔春光滿手生群花豈無艶柔質自
多情夾岸籠溪月兼風撼野鶯隋堤三月暮飛
絮想縱橫
　　　贈謙明上人
雖寄上都眠竹寺逸情終憶白雲端閑登鍾阜
林泉晚夢去沃洲風雨寒新試茶經煎有興舊
嬰詩病捨終難常聞秋夕多無寐月在髙臺獨
凭欄
　　　書蔡隱士壁
病後霜髭出衡門寂寞中蠧侵書帙損塵覆酒
罇空池暗菰蒲雨逕香蘭蕙風幽閑巳得趣不
見卜窮通
　　　贈鍾尊師遊茅山
笻杖擔琴背俗塵路尋茅嶺有誰群僊翁物外
應相遇靈藥壷中必許分香入肌膚花洞酒冷
侵魂夢石床雲伊予亦有朝修志異日遨遊願
見君
　　　訪徐長史留題水閣
君家池閣靜一到且淹留坐聽蒹葭雨如看島
嶼秋盃盤深有興吟笑逈忘憂更愛幽竒處雙
雙下野鷗
　　　夕陽
影未沉山水靣紅遥天雨過促征鴻魂銷舉子
不回首閑照槐花驛路中
　　鸂䳵
流品是鴛鴦飜飛雲水郷風髙離極浦煙暝下
方塘比鷺行藏别穿荷羽翼香雙雙浴輕浪誰
見在瀟湘
　　　所思
離思春來㘦誰能慰寂寥花飛寒食過雲重楚
山遥耿耿夢徒往悠悠鬢易凋郍堪對明月獨
立水邊橋
　　　春閨辭(二首)
卷簾遲日暖睡起思沉沉遼海音塵逺春風旅
館深踈篁留鳥語曲砌轉花隂寄語長征客流
年不易禁
不得遼陽信春心何以安鳥啼䆫樹曉夢斷碧
煙殘緑鑑開還懶紅顔駐且難相思誰可訴時
取舊書看
　　　臈中作
冬至雖云逺渾疑朔漠中勁風吹大野宻雪翳
髙空泉凍如頑石人藏類蟄虫豪家應不覺獸
炭滿爐紅
　　　海城秋日書懷寄朐山孫明府
槐柳蟬聲起渡頭海城孤客思悠悠青雲展志
知何日皓月牽吟又入秋鑑裏漸生潘岳鬢風
前猶着卜商裘鳴琴良宰揮毫士應笑蹉跎身
未酬
　　　題柴司徒亭假山
疊石峩峩象翠微逺山魂夢便應稀從教蘚長
添峯色好引泉來作瀑飛螢影夜攅疑燒起茶
煙朝出認雲歸知君創得兹幽致公退吟看到
落暉
　　　都下寒食夜作
香塵未歇暝煙收滿路笙歌事勝遊自是離人
睡長早千家簾卷月當樓
　　　客中春思(六言)
又聽黃鳥緜蠻目斷家郷未還春水引將客夢
悠悠遶遍關山
　　　所思(六言)
門掩殘花寂寂簾垂斜月悠悠縱有一庭萱草
何曽與我忘憂
碧雲集卷上
碧雲集卷中
　　　江館秋思因成自勉
江邊候館幽汀島暝煙收客思雖悲月詩魔又
愛秋聲名都是幻窮逹未能憂散逸憐漁父波
中漾小舟
　　　贈朐山楊宰
訟閑徴賦畢吏散卷簾時聽雨入秋竹留僧覆
舊棊得詩書落葉煑茗汲寒池化俗功成後煙
霄㑹有期
　　　廬山
控壓潯陽境崔嵬古及今勢雄超地表翠盛接
天心湓浦春煙到星灣晚影沉圖經冝細覽題
詠卒難任靖節門遥對庾公樓(俯臨參差令積/雪隠映見歸禽)
(峭拔推雙劎清虚數二林白蓮池/宛在翠輦事難尋天近星河冷龍)歸洞穴深谷
春攅錦繡石潤疊瓊琳玄鶴傳僊拜青猿伴客
吟泉通九江逺雲出幾州隂冬有靈湯溢夏無
炎暑侵他年如遂隱五老是知音
　　　送孫霽書記赴壽陽辟命
辟命羡君赴其如愴别情酒䦨汀樹晚帆展野
風生淮靜寒煙歛村遥夜火明醉沉朐嶺夢吟
逹壽春城舊友揺鞭接元戎掃榻迎雪晴蓮幕
啓雲散桂山橫王粲從軍晝陳琳草檄名知君
提徤筆重振此嘉聲
　　　聽蟬寄朐山孫眀府
忽聽新蟬發客情其奈何西風起槐柳故國阻
煙波壠笛悲猶少巴猿恨未多不知陶靖節還
動此心麽
　　　秋江夜泊寄劉鈞正字
閑憶詩人思倍勞維舟清夜泥風騷魚龍不動
澄江逺雲霧皆收皎月髙潮滿釣舟迷浦嶼霜
繁野樹呌猿猱此時吟苦君知否雙鬢從他有
二毛
　　　贈朐山孫明府
縣庭無事似山齋滿砌青青旋長苔閑撫素琴
曹吏散自烹新茗海僧來買將病鶴勞心養移
得閑花用意栽幾度訪君留我醉甕香皆值酒
新開
　　　贈海上書記張濟貟外
鵬霄休嘆志難伸貧病雖縈道且存阮瑀不能
專筆硯嵇康唯要樂琴樽春風滿院空欹枕芳
草侵堦獨閉門劔有塵埃書有蠧昔年心事共
誰論
　　　對竹
懶穿幽徑衝鳴鳥忍踏清隂損翠苔不似閑閑
欹枕聽秋聲如雨入軒來
　　　送朐山孫明府赴壽陽幕府辟命
堪羡元戎虚右席便承綸綍赴金臺菊叢憔悴
陶濳去蓮幕光輝阮瑀來好向樽罍陳妙畫定
應書檄播雄才預愁别後相思處月入閑䆫逺
夢迴
　　　經廢宅
一夢奢華去不還斷墻花發豈堪看玉纎素綆
知何處金井梧枯碧甃寒
　　　溪邊吟
鸂䳵雙飛下碧流蓼花蘋穂正含秋茜裙二八
採蓮去笑衝微雨上蘭舟
　　　得故人消息
多難分離乆相思每淚垂夢歸殘月曉信到落
花時未必乖良㑹何當有後期那堪樓上望煙
水接天涯
　　　芳草
二月正綿綿離情𬒳爾牽四郊𥘉過雨萬里正
鋪煙眷戀殘花惹留連醉客眠飄香是杜若最
憶楚江邊
　　　江南春
千家事勝遊景物可忘憂水國樓臺晚春郊煙
雨收鷓鴣啼竹樹杜若媚汀洲永巷歌聲逺王
孫㑹莫愁
　　　悼亡
巷深芳草細門靜緑楊低室邇人何處花殘月
又西武陵期巳負巫峽夢終迷獨立銷魂乆雙
雙好鳥啼
　　　春晏寄從弟德潤
相思禁煙近樓上動吟䰟水國春寒在人家暮
雨昏朱橋通竹樹香徑匝蘭蓀安得吾宗㑹髙
歌醉一樽
　　　贈致仕沈彬郎中
自言婚嫁畢塵事不關心老去詩魔在春來酒
病深山翁期採藥海月伴鳴琴多謝維舟處相
留接靜吟
　　　憶溪居
竹軒臨水靜無塵别後鳬鷖入夢頻杜若菰蒲
煙雨歇一溪春色屬何人
　　　登下蔡縣樓
長涯煙水又含秋吏散時時獨上樓信斷蘭臺
郷國逺依稀王粲在荆州
　　　下蔡春偶作
旅館飄飄類斷蓬悠悠心緒有誰同一宵風雨
花飛後萬里郷關夢自通多難不堪容鬢改沃
愁惟怕酒柸空採蘭扇枕何時遂洗慮焚香叩
上穹
　　　再遊洞神宫懷邵羽人有感
重向煙蘿省舊遊因㝷遺跡想浮丘松頭鶴去
三清逺壇畔月明千古秋泉落小池清復咽雲
從髙嶠起還收自慙未得冲虚術白髮無情漸
滿頭
　　　秋雨
飄洒當窮巷苔深落葉鋪送寒來客館滴夢在
庭梧逼砌蛩聲斷侵䆫燭影孤遥思漁叟興蓑
笠在江湖
　　　又
竟日聲蕭颯兼風不暫䦨竹䆫秋睡美荻浦夜
漁寒地僻苔生易林踈鳥宿難誰知苦吟者坐
聽一燈殘
　　　經古觀有感
古觀寥寥枕碧溪偶思前事立殘暉漆園化蝶
名空在柱史猶龍去不歸丹井泉枯苔鎻合醮
壇松折鶴來稀回頭因嘆浮生事夢裏光隂疾
若飛
　　　吉水春暮訪蔡文慶處士留題
無事無憂鬢任蒼濁醪閑酌送韶光溟濛雨過
池塘暖狼藉花飛硯席香好古未嘗踈典冊懸
圖時要看瀟湘戀君清話難留處歸路迢迢又
夕陽
　　　烈祖孝髙挽歌
誰解叩乾關音容去不還位方尊北極壽忽殞
南山鳯輦應難問龍髯不可攀千秋遺恨處雲
物鎻橋山
　　　又
僊馭歸何處蒼蒼問且難華夷喧道德陵壠葬
衣冠御水穿城咽宫花泣露寒九疑消息斷空
望白雲端
　　　贈海上觀音院文依上人
煙霞海邊寺髙卧出門慵白日少來客清風生
古松虚䆫從燕入壞屐任苔封幾度陪師話相
留到暮鍾
　　　秋夕病中作
卧病當秋夕悠悠枕上情不堪抛月色無計避
蟲聲煎藥惟憂澁停燈又怕明曉臨清鑑裏應
有白髭生
　　　寄黃鶚秀才
長憶狂遊日惜春心恰同預愁花片落不遣酒
壷空草軟眠難捨鶯嬌聽莫窮如今千里隔搔
首對秋風
　　　春日書懷寄朐山孫明府
一作邊城客閑門兩度春鶯花深院雨書劔滿
床塵紫閣期終負青雲道未伸猶憐陶靖節詩
酒每相親
　　　柴司徒宅牡丹
暮春欄檻有佳期公子開顔乍拆時翠幄宻籠
鶯未識好香難掩蝶先知願陪妓女争調樂欲
賞賔朋預課詩只恐却隨雲雨去隔年還是動
相思
　　　贈王道者
混俗從教鬢似銀丗人無分得相親槎流海上
波濤闊酒滿壷中天地春功就不看丹竈火性
閑時拂玉琴塵僊家變化誰能測只恐洪崖是
此身
　　　春閨辭(二首)
塵昏菱鑑懶修容雙臉桃花落盡紅玉塞夢歸
殘燭在曉鶯牎外囀梧桐
邊無音信暗消䰟茜䄂香裙積淚痕海燕歸來
門半掩悠悠花落又黃昬
　　　暮春懷故人
池館寂寥三月盡落花重疊蓋莓苔惜春眷戀
不忍掃感物心情無計開夢斷美人沉信息目
穿長路倚樓臺琅玕繡叚安何得流水浮雲共
不迴
　　　秋日登潤州城樓
虚樓一望極封疆積雨晴來野景長水接海門
鋪逺色稻連京口發秋香鳴蟬歷歷空相續歸
鳥翩翩自着行吟罷倚欄深有思清風留我到
斜陽
　　　晚春客次偶吟
暫駐征輪野店間悠悠時節又春殘落花風急
宿酲解芳草雨昬春夢寒慙逐利名頭易白欲
眠雲水志猶難却憐村寺僧相引閑上虚樓共
倚欄
　　　對雨寄朐山林番明府
竟日如絲不暫停莎堦閑聽滴秋聲斜飄虚閣
琴書潤冷逼幽䆫夢寐清開户只添搜句味看
山還阻上樓情遥知公退琴堂靜坐對蕭騷飲
興生
　　　落花(六言)
殘紅引動詩魔懷古牽情奈何半落銅臺月曉
亂飄金谷風多悠悠旋逐流水片片輕粘短莎
誰見長門深鎻黃昏細雨相和
　　　鷰(六言)
豪家五色泥香㗸得營巢太忙喧覺佳人晝夢
雙雙猶在雕梁
　　　鶯(六言)
羽毛特異諸禽出谷堪聽好音薄暮欲捿何處
雨昬楊柳深深
　　　宿山中寺
寄宿深山寺惟逢老病僧風吹幾丗樹雲暗暮
秋燈瞑目忘塵慮談空入上乗明晨返名路何
計戀南能
　　　海上載筆依韻酬左偃見寄
都城分别後海嶠夢魂迷吟興踈煙月邊情起
鼔鼙戍旗風颭小營柳霧籠低草檄無餘刄難
將阮瑀齊
　　　春晚招魯從事
衮衮利名役常嗟聚㑹稀有心遊好景無術駐
殘暉南陌草爭荗西園花亂飛期君舉盃酒不
醉莫言歸
　　　和易秀才春日見寄
每恨多流落吾徒不易親相逢千里客共醉百
花春小檻山當面閑堦柳拂塵何時卜西上明
月桂枝新
　　　送黃秀才一
雨餘飛絮亂相別思難任酒罷河橋晚帆開煙
水深蟾宫須展志漁艇莫牽心𡵨路從兹逺雙
魚信勿沉
　　　庭竹
偶自山僧院移歸傍砌栽好風終日起幽鳥有
時來篩月牽詩興籠煙伴酒杯南䆫睡輕起蕭
颯雨聲迴
　　　送戴秀才
巳是殊郷客送君重慘然河橋乍分首槐柳正
鳴蟬短棹離幽浦孤帆觸逺煙清朝重文物變
化莫遷延
　　　病起作
閑齋病初起心緒復悠悠開篋群書蠧聽蟬滿
樹秋詩魔還漸動藥債未能酬爲憶前山色扶
持上小樓
　　　離家
送別人歸春日斜獨鞭羸馬指天涯月生江上
郷心動投宿狼忙近酒家
　　　村行
極目青青壠麥齊野塘波闊下鳬鷖陽烏景暖
林桑宻獨立閑聽戴勝啼
　　　獻喬侍郎
位望誰能並當年志巳伸人間傳鳯藻天上演
龍綸賈馬才無敵褒雄譽益臻除姧深繫念致
主逈忘身諌䟽縱橫上危言果敢陳忠貞雖貫
丗消長豈由人慷慨辭朝闕迢遥渉路塵千山
明夕照孤棹渡長津杜宇聲方切江蘺色正新
卷舒唯合道喜愠不勞神禪客陪清論漁翁作
近鄰靜吟窮野景狂醉養天眞格論思名士輿
情渴直臣九霄思復降比戸意皆忻却入鴛鸞
序終承顧問頻漏殘丹禁曉日暖玉墀春鑒物
心如水憂時鬢若銀惟期康庶事永要叙彛倫
貴賤知無間孤寒必許親幾多沉滯者拭目望
陶鈞
　　　獻中書張舎人
僊桂從攀後人間播大名飛騰諧素志霄漢是
前程持憲威聲振司言品秩清簾開春酒醒月
上草麻成丹陛凌晨對清雲逐歩生照人裴玉
瑩鑒物憲陂明下直無他事閑遊恣逸情林僧
開户接溪叟掃苔迎煑茗山房冷垂綸野艇輕
神清冝放曠詩苦益縱橫餘刄時皆仰嘉謀衆
佇行四方觀啓沃必竟念孤平
　　　海上和郎戬貟外赴倅職
宋玉逢秋何起悲新恩委寄好開眉班昇鴛鷺
頻經歳任佐龔黄必暫時乍對煙霞吟海嶠應
思蘋蓼夢江湄一朝鳯詔重徵入鵬化那教尺
鷃知
　　　又送赴闕
心似白雲歸帝郷暫停良畫別龔黃煙波乍曉
浮蘭棹魂夢先飛近御香一路伴吟汀草緑幾
程清思水風凉想應敷對忠言後不放卿雲離
太陽
　　　書郭判官幽齋壁
不妨公退尚清虚剏得幽齋興有餘要引好風
清户牖旋栽新竹滿庭除傾壷待客花開後煑
茗留僧月上𥘉更有野情堪愛處石床苔蘚似
匡廬
　　　石棊局獻時宰
得從岳叟誠堪重却獻皐䕫事更冝公退啓枰
書院靜日斜收子竹陰移適情豈待樵柯爛罷
局還應屐齒隳預想幽䆫風雨夜一燈閑照覆
圖時
　　　海城秋夕寄懷舎弟
鳥栖庭樹夜悠悠枕上誰知淚暗流千里夢魂
迷舊業一城砧杵搗殘秋䆫間寂寂燈猶在簾
外蕭蕭雨未休早晚萊衣同著去免悲流落在
邊州
　　　和夏侯秀才春日見寄
綿蠻黃鳥不堪聽觸目離愁怕酒醒雲散碧山
當晚檻雨催青蘚匝春庭㝷芳懶向桃花塢垂
釣空思杜若汀晝夢不成吟有興揮毫書在枕
邊幈
　　　送夏侯秀才
江村揺落暮蟬鳴執手臨歧動別情古岸相看
殘照在片帆難駐好風生牽吟一路逢山色醒
睡長汀對月明況是清朝至公在預知喬木定
遷鶯
　　　江南重㑹友人感舊
江南重㑹面聊話十年心共立黃花畔空驚素
髪侵斜陽浮逺水歸鳥下踈林牽動詩魔處涼
風村落砧
　　　又
長江落照天物景似當年憶昔携村酒相將上
釣船狂歌紅蓼岸驚起白鷗眠今日趍名急臨
風一黯然
　　　已未歳冬捧宣頭離下蔡
詔下如春煦巢南志不違空將感恩淚盡滴冒
寒衣覆載元容善形骸果得歸無心慙季路負
米覲親闈
　　　哭舎弟二首
鴻鴈離群後成行憶日存誰知歸故里只得奠
吟魂虫蠧書盈篋人稀草擁門從兹長慟後獨
自奉晨昬
　　　又
浮生多夭枉惟爾最堪悲同氣未歸日慈親臨
老時舊詩傳海嶠(舎弟有詩云夢斷海山逺/夜長風雨多傳至海上)新
塜抌江湄遺稚嗚嗚處黃昬繞繐帷
　　　書情寄詩友
黙黙誰知我徘徊野水邊詩情長若舊吾事更
無先芳草人稀地殘陽鴈過天靜思吟友外此
意復誰憐
　　　讀蜀志
鼎分天地日先主力元微魚水從相得山河遂
有歸任賢無間忌報國盡神機草昧爭雄者君
臣似此稀
　　　獻張拾遺
官資清貴近丹墀性格孤髙丗所稀金殿日聞
親鳯扆古幈時展看漁磯酒醒虚閣秋簾捲吟
對踈篁夕鳥歸獻替頻陳忠譽播鵬霄萬里展
雄飛
　　　獻中書湯舎人
慶雲呈瑞爲明時演暢絲綸在紫微鑾殿對時
親舜日鯉庭過處着萊衣閑㝷竹寺聽啼鳥吟
倚江樓戀落暉隔座銀屏看是設一門清貴古
今稀
　　　海上太守新剏東亭
使君心智杳難同選勝開亭景莫窮髙敞軒䆫
迎海月預栽花木待春風靜披典籍堪師古醉
擁笙歌不礙公滿徑苔紋踈雨後入簷山色夕
陽中偏冝下榻延徐孺最稱登門禮孔融事簡
豈妨頻賞翫況當爲政有餘功
　　　宮詞
門鏁簾垂月影斜翠華咫尺隔天涯香銷羅幌
不成夢背壁銀釭落盡花
　　　又
金波寒透水精簾燒盡沈檀手自添風遞笙歌
門巳掩翠華何處夜厭厭
　　　採蓮女
晚涼含笑上蘭舟波底紅粧影欲浮陌上少年
休植足荷香深處不回頭
　　　鍾陵春思
沉沉樓影月當午冉冉風香花正開芳草迢迢
滿南陌王孫何處不歸來
　　　贈夏秀才
軒車紫陌競㝷春獨掩衡門病起身歩月怕傷
三逕蘚取琴因拂一床塵明時儻有丹枝分清
鑑從他素髮新况是青雲知己在原思生計莫
憂貧
　　　夏日書依上人壁
門外塵飛暑氣濃院中蕭索似山中最憐煑茗
相留處踈竹當軒一榻風
　　　下蔡春暮旅懷
柳過春霖絮亂飛旅中懷抱獨恓恓月生淮上
雲初散家在江南夢去迷髮白每慙清鑑啓心
孤長怯子規啼拜章爲養慈親急願向明朝捧
紫泥
　　　捧宣頭許歸侍養
泥書捧處聖恩新許覲庭闈養二親螻蟻至微
寧足數未知何處荅穹旻
　　　途中作(逢舊識聞老親所患不至加甚)
煙波渉歷指家林欲到家林懼却深得信慈親
痾瘵減當時寛勉採蘭心
　　　都下再㑹友人
誰言多難後重㑹喜淹留欲話關河夢先驚鬢
髮秋浮雲空冉冉逺水自悠悠多謝開青眼携
壷共上樓
　　　登毗陵青山樓
髙樓閑上對晴空豁目開襟半日中千里呉山
清不斷一邊遼海浸無窮人生歌笑開花露丗
界興亡落葉風吟罷倚欄何限意回頭城郭暮
煙籠
　　　晉陵罷任寓居依韻和陳銳秀才見寄
掩門三逕莓苔緑車馬誰來陋巷間卧棄琴書
公幹病笑迎風月歩兵閑當秋毎謝蛬清耳漸
老多慙酒借顔濟物未能伸一術敢於明代愛
青山
　　　春苔
春霖催得鎻煙濃竹院莎齋逕小通誰愛落花
風味處莫愁門巷襯殘紅
　　　夏雲
如峯形狀在西郊未見從龍上泬寥多謝好風
吹起後化爲甘雨濟田苗
　　　書夏秀才幽居壁
永巷苔深户半開床頭書劔積塵埃最憐小檻
踈篁晚幽鳥雙雙何處來
　　　紅花
紅花顔色掩千花任是猩猩血未加染出輕羅
莫相貴古人崇儉誡奢華
　　　安福縣秋吟寄陳銳祕書
縣庭事簡得餘功詩興秋來不可窮卧聽寒蛬
莎砌月行衝落葉水村風愁髭漸去人前白醉
靣猶憐鑑裏紅苦恨交親多契闊未知良㑹幾
時同
　　　新喻縣酬王仲華少府見貽
事簡開樽有逸情共忻官舎月華清每慙花次
河陽景長愧琴無單父聲未泰黎元誠曠職縱
行謙直是虚名與君盡力行公道敢向昌朝俟
陟明
　　　暮春有感寄宋維貟外
杜宇聲中老病心此心無計駐光隂西園雨過
好花盡南陌人稀芳草深喧夢却嫌鶯語老伴
吟惟怕月輪沉明年才候東風至結駟期君預
去㝷
　　　題吉水縣㕔前新栽小松
斸開幽澗蘚苔斑移得孤根植砌前影小未遮
官舎月翠濃猶帶舊山煙群花解笑香寧乆衆
木雖髙節不堅輸我婆娑欄檻内晚風蕭颯學
幽泉
　　　貽念法華經綬上人
五更初起掃松堂瞑目先焚一炷香念徹蓮經
誰得見千峯巖外曉蒼蒼
　　　秋日途中
信歩騰騰野岸邊離家都爲利名牽踈林一路
斜陽裏颯颯西風滿耳蟬
　　　宿韋校書幽居
溪上髙眠與鶴閑開罇留我待柴關園林月白
秋霖歇一夜泉聲似故山
　　　依韻和友人秋夕見寄
夕風庭葉落誰見此時情不作關河夢空聞砧
杵聲㑹須求至理何必歎無成好約髙僧宿同
看海月生
　　　吉水作尉酬髙援秀才見贈
佐邑慙無術敢言貧與清風騷誰是主煙月自
關情卷箔當山色開䆫就竹聲憐君惠嘉句資
我欲垂名
　　　送智雄上人
忽起游方念飄然不可留未知携一錫乗興向
何州古岸春雲散遥天晚雨收想應重㑹面風
月又清秋
　　　覽友人卷
新詩開卷處造化竭精英雪霽楚山碧月髙湘
水清𥘉吟塵慮息再味古風生自此寰區内喧
騰二雅名
　　　送人南遊
浪跡天涯去南荒必動情草青虞帝廟雲暗夜
郎城越鳥驚郷夢蠻風解宿酲早思歸故里華
髮等閑生
　　　晉陵縣夏日作
事簡公庭靜開簾暑氣中依經煎緑茗入竹就
清風至論招禪客忘機憶釣翁晚凉安枕簟海
月出墻東
　　　夕陽
影未沉山水靣紅遥天雨過促征鴻魂銷舉子
不迴首閑照槐花驛路中
碧雲集卷中
碧雲集卷下
　　　郵亭蚤起
郵舎殘燈在村林雞唱頻星河吟裏曉川陸望
中春舊友青雲貴殊郷素髮新悠悠念行計難
更駐征輪
　　　客中寒食
旅次經寒食思郷淚濕巾音書天外斷桃李雨
中春欲飲都無緒唯吟似有因輸他郊郭外多
少踏青人
　　　旅館秋夕
寥寥山館裏獨坐酒初醒舊業多年別秋霖一
夜聽砌蛬聲漸息䆫燭影猶停蚤晚無他事休
如泛水萍
　　　宿青溪米處士幽居
寄宿溪光裏夜涼髙士家養風䆫外竹呌月水
中蛙靜慮同搜句清神旋煑茶唯憂暁雞唱塵
裏事如麻
　　　維舟秋浦逢故人張矩同泊
缷帆清夜碧江濵冉冉涼風動白蘋波上正吟
新霽月岸頭恰見故郷人共驚別後霜侵鬢互
說年來疾逼身且飲一壷銷百恨㑹須遭遇識
通津
　　　代别
明日鳴鞭天一涯悠悠此夕怯分離紅樓有恨
金波轉翠黛無言玉筯垂浮蟻不能迷逺意迴
紋從此寄相思花時定是慵開鑑獨向春風忍
掃眉
　　　悼懷王喪妃
花綻花開事可驚暫來浮丗返蓬瀛楚宫夢斷
雲空在洛浦神歸月自明香解返魂成浪語膠
能續斷是虚名音容寂寞春牢落誰㑹樓中獨
立情
　　　酒醒
睡覺花隂芳草軟不知明月出墻東盃盤狼籍
人何處聚散空驚似夢中
　　　送虞道士
煙霞聚散通三島星斗分明在一壷笑說餘杭
沽酒去蔡家重要㑹麻姑
　　　懷舊夜吟寄趙𣏌
長笛聲中海月飛桃花零落滿庭墀䰟銷事去
無㝷處酒醒孤吟不寐時萱草豈能忘積恨尺
書誰與逹相思悠悠方寸何因解明日江樓望
渺瀰
　　　宿臨江驛
候館寥寥輟棹過酒醒無柰旅愁何雨昬郊郭
行人少葦暗汀洲宿鴈多干禄巳悲凋髮鬢結
茅終愧負煙蘿篇章早晚逢知巳苦志忘形自
有魔
　　　途中柳
翠色晴來近長亭路去遥無人折煙縷落日拂
溪橋
　　　隔墻花
顔色尤難近馨香不昜通朱門金鎻隔空使怨
春風
　　　廣陵寒食夜
廣陵寒食夜豪貴足佳期紫陌人歸後紅樓月
上時綺羅香未歇絲竹韻猶遲明日踏青興輸
他輕薄兒
　　　寄廬山㽵隱士
煙蘿擁竹關物外自求安逼枕溪聲近當簷岳
色寒藥苗應自採琴調對誰彈待了浮名後依
君共掛冠
　　　吉水寄閻侍御(時公調官瀑川)
何處懷君切令人欲白頭偶㝷花外寺獨立水
邊樓不得論休戚何因校獻酬吟餘興難盡風
笛起漁舟
　　　送張惟貞少府之江隂
相送煙汀畔酒䦨登小舟離京梅雨歇到邑早
蟬秋俗必期康濟詩誰㸦唱酬晚涼諸吏散海
月入(一作/上)虚樓
　　　鍾陵禁煙寄從弟
落絮飛花日又西踏青無侣草萋萋交親書断
竟不到忍聽黃昬杜宇啼
　　　夜泊江渚
水郷明月上晴空汀島香生杜若風不是當年
獨醒客且沽村酒待漁翁
　　　吉水縣依韻酬華松秀才見寄
官況蕭條在水村吏歸無事好論文枕欹獨聽
殘春雨夢去空㝷五老雲竹逕每憐和蘚歩禽
聲偏愛隔花聞詩情冷淡知音少獨喜江皐得
見君
　　貽廬山清溪觀王尊師
霞帔星冠復杖藜積年修錬住靈溪松軒睡覺
冷雲起石磴坐來春日西採藥每㝷巖逕逺彈
琴常到月輪低鼎中龍虎功成後海上三山去
不迷
　　　王昭君
蛾眉翻自累萬里䧟窮邊滴淚胡風起寛心漢
月圎飛塵長翳日白草自連天誰貢和親䇿千
秋汚簡編
　　　送姚端先軰歸寧
知君歸覲省稱意渉通津解纜汀洲曉張帆煙
水春牽吟芳草逺貰酒亂花新拜慶庭闈處蟾
枝香滿身
　　　江村晚秋作
髙秋水村路隔岸見人家好是經霜葉紅於帶
露花臨􁉞魚易得就店酒難賖吟興胡能盡風
清日又斜
　　　蛩
月冷莎庭夜巳深百虫聲外有清音詩情正苦
無眠處愧爾堦前相伴吟
　　　感秋書事
宦途憔悴雪生頭家計相牽未得休紅蓼白蘋
消息斷舊溪煙月負漁舟
　　　訪廬山歸章禪伯
沉沉石室踈鍾後寂寂莎池片月明多少學徒
求妙法要於言下悟無生
　　　廬山栖隱洞譚先生院留題
壇畔歸雲冷濕襟拂苔移石坐花隂偶然醒得
㽵周夢始覺玄門興味深
　　　江行值瀑風雨
風狂雨暗舟人懼自委神明志不邪投得葦灣
波浪息岸頭煙火近人家
　　　杪秋夕吟懷寄宋維先輩
江島窮秋木葉稀月髙何處搗寒衣苦嗟不見
登龍客此夜悠悠一夢飛
　　　七夕
星河耿耿正新秋絲竹千家列綵樓可惜穿針
方有興纎纎初月苦難留
　　　吉水作尉時酬閻侍御見寄
謬佐驅雞任常思賦鵩人(時閻公謫/官吉州)未諧林下
約空感病來身鏁逕青苔老鋪階紅葉新相思
不可見猶喜得書頻
　　　清溪逢張惟貞秀才
洞隱紅霞外房開碧嶂根昔年同錬句幾夜共
聽猿考古書千卷忘憂酒一樽如今歸建業雅
道喜重論
　　　送閻侍御歸闕
羡君乗紫詔歸路指通津鼔棹煙波暖還京雨
露新趍朝丹禁曉聳轡九衢春自愧湮沉者隨
軒未有因
　　　甲子歳罷吉水縣過鍾陵時暮春維舟
　　　江渚謁柴太尉席上作
公侯延駐暫踟蹰況值風光三月𥘉亂落盃盤
花片小靜籠池閣柳隂踈舟維南浦程雖阻飲
預西園興有餘却笑田家門下客當時容易歎
車魚
　　　海上春夕旅懷寄左偃
柳過清明絮亂飛感時懷舊思悽悽月生樓閣
雲初散家在汀洲夢去迷髮白每慙清鑑啓酒
醒長怯子規啼北山髙卧風騷客安得同吟復
杖藜
　　　江次維舟登古寺
輟棹因過古梵宫荒涼門徑鏁苔茸緑隂滿地
前朝樹清韻含風後殿鍾童子縱慵眠壞榻老
僧躭話指諸峯吟餘却返來時路迴首盤桓尚
駐笻
　　　春日招宋維先輩
甕中竹葉今朝熟鑑裏桃花昨夜開爲報廣寒
攀桂客莫辭相訪共㘅盃
　　　吹笛兒
隴頭休聽月明中妙竹嘉音際㑹逢見爾樽前
吹一曲令人重憶許雲封(雲封開元/善笛者)
　　　所思
解珮當時在洛濵悠悠疑是夢中身自從物外
無消息花謝鶯啼近十春
　　　吉水縣酬夏侯秀才見寄
啓鑑悠悠兩鬢蒼病來心緒易淒涼知音不到
吟還懶鏁印開簾又夕陽
　　　和友人喜雪
臈雪頻頻降成堆不可除半吟花莫並銷瘴藥
何如謝女詩成處袁安睡起𥘉深迷樵子徑冷
遍旅人居惹砌催罇爼飄䆫濕簿書最冝樓上
望散亂滿空虚
　　　感事呈所知
競愛松筠翠皆憐桃李芳如求濟丗廣桑柘願
商量
　　　送汪濤
知君別家後不免淚霑襟芳草千里路夕陽孤
客心花飛當野渡猿呌在煙岑霄漢知音在何
須恨陸沉
　　　言志寄劉鈞秀才
童稚親儒墨時平喜道存酬身指書劔賦命委
乾坤秋爽鼓琴興月清捜句魂與君同此志終
待至公論
　　　訪澄上人
㝷師來靜境神骨覺清涼一餉逢秋雨相留坐
竹堂石渠堆敗葉莎砌咽寒螿話到南能㫖怡
然萬慮忘
　　　經古寺
殿宇半隳摧門臨野水開雲凝何代樹草蔽此
時臺遶塔堆黃葉沿階積緑苔踟蹰日將暮栖
鳥入巢來
　　　送王道士遊東海
巨浸常牽夢雲遊豈覺勞遥空收晚雨虚閣看
秋濤必若思三島應須釣六鼇如通十洲去誰
信碧天髙
　　　貽青陽宰
徴賦常登限名山管最多吏閑民訟少時得訪
煙蘿
　　　哭故主人陳太師
十年孤跡寄侯門入室升堂忝厚恩遊遍春郊
隨茜斾飲殘秋月待金罇車魚鄭重知難報吐
握周旋不可論長慟徘徊逝川上白楊蕭颯又
黃昬
　　　秋江夜泊寄劉鈞
萬里江山歛暮煙旅情當此獨悠然沙汀月泠
帆初卸葦岸風多人未眠巳聽漁翁歌別浦更
堪邊鴈過遥天與君共俟酬身了結侣波中寄
釣船
　　　和潯陽宰感舊絶句
追感古今情不巳竹軒閑取史書看欲親往哲
無因見空樹林風襟䄂寒
　　　又
潯陽物景眞難及練㵼澄江最好看曽上虚樓
吟倚檻五峯擎雪照人寒
　　　又
園林春媚千花發爛熳如將畫障看惟愛松筠
多冷淡青青偏稱雪霜寒
　　　又
知君百里鳴琴處公退千山盡日看政化有同
風偃草更將餘力拯孤寒
　　　又
昔歳尋芳忻得侣江堤物景盡情看就中吟戀
垂楊下撼起啼鶯晚吹寒
　　　哭柴郎中
昔歳遭逢在海城曾容孤跡奉雙旌洒邊不厭
笙歌盛花下只愁風雨生棊接山亭松影晚吟
陪月檻露華清音塵自此無因問淚洒川波夕
照明
　　　訪章禪老
比㝷禪客叩禪機澄却心如月在池松下偶然
醒一夢却成無語問吾師
　　　泊秋浦
葦岸風髙宿鴈驚維舟特地起郷情漁兒隔水
吹橫笛半夜空江月正明
　　　閑居言懷
未逹難隨衆從他俗所憎閑聽九秋雨逺憶四
明僧病後倦吟笑貧來踈友朋寂寥元合道未
必是無能
　　　舟次彭澤
飄泛經彭澤扁舟思莫窮無人秋浪晚一岸蓼
花風郷里夢漸逺交親書未通今宵見圎月難
坐冷光中
　　　宿鍾山知覺院
宿投林下寺中夜覺神清磬罷僧初定山空月
又生籠燈吐冷艶嵒樹起寒聲待曉紅塵裏依
前冒逺程
　　　遊茅山
緑蘚深迎歩紅霞爛滿衣洞天應不逺鸞鶴向
人飛
　　　又
茅許僊蹤在煙霞一境清夷希何許叩松逕月
空明
　　　鶴
九皐羽翼下晴空萬里心難駐玉籠清露滳時
翹蘚徑白雲開處唳松風歸當華表千年後怨
在瑶琴别操中好共靈龜作儔侣十洲三島逐
僊翁
　　暮春吟懷寄姚端先輩
無柰詩魔旦夕生更堪芳草滿長汀故人還爽
花前約新月又生江上亭莊夢斷時燈欲燼蜀
魂啼處酒初醒何時得見登龍客隔却千山萬
仭青
　　　送圖上人歸廬山
蓮宫舊隱塵埃外䇿杖臨風拂䄂還踏雪獨㝷
青嶂下聽猿重入白雲間蕭騷紅樹當門老斑
駮蒼苔鏁徑閑預想松軒夜禪處虎溪圎月照
空山
　　　送相里秀才之匡山國子監
氣秀情閑杳莫群廬山遊去志求文巳能探虎
窮騷雅又欲囊螢就典墳目豁乍窺千里浪夢
寒初宿五峯雲業成早赴春闈約要使嘉名海
内聞
　　　漁父
偶向蘆花深處行溪光山色晚來晴漁家開户
相迎接稚子爭窺犬吠聲
　　　又
雪鬢衰髯白布𫀆笑携頳鯉換村醪慇懃留我
宿溪上釣艇歸來明月髙
　　　旅次聞砧
砧杵誰家夜搗衣金風淅淅露微微月中獨坐
不成寐舊業經年未得歸
　　　寄楊先生六言
僊翁別後無信應共煙霞卜隣莫把壷中祕訣
輕傳塵裏遊人浮生日月自急上境鶯花正春
安得一招琴酒與君共泛天津
　　　對酒招陳昭用六言
花開葉落堪悲似水年光暗移身丗都如夢役
是非空使神疲良圖有分終在所欲無勞妄思
幸有一壷清酒且來閑語希夷
　　　旅夜聞笛
長笛起誰家秋涼夜漏賖一聲來枕上孤客在
天涯木末風微動䆫前月漸斜暗牽詩思苦不
獨落梅花
　　　送紹明上人之毗陵
忽起毗陵念飄然不可留聽蟬離古寺携錫上
扁舟月出沙汀冷風髙葦岸秋回期端的否千
里路悠悠
　　　再到山陽尋故人不遇
維舟登野岸因訪故人居亂後知何處荆榛匝
弊廬
　　　又
欲問當年事耕人都不知空餘堤上柳依舊自
垂絲
　　　寄廬山簡寂觀重道者
憶昔採芝廬岳頂清宫常接絳霄人玉書閑展
石樓曉瑶瑟醉彈琪樹春唯恨僊桃遲結實不
憂滄海易成塵似醒一夢歸凡丗空向彤霞寄
夢頻
　　　思湓渚舊居
昔歳曽居湓水頭草堂吟嘯興何幽迎僧常踏
竹間蘚愛月獨登溪上樓寒翠入簷嵐岫曉冷
聲縈枕野泉秋從拘宦路無由到昨夜分明夢
去遊
　　　思朐陽春遊感舊寄柴司徒
王孫昔日甚相親共賞西園正媚春醉卧如絪
芳草上覺來花月影籠身
　　　又
煙鋪芳草正綿綿藉草傳盃似列僊暫輟笙歌
且聮句含毫花下破香牋
　　　又
南陌風和舞蝶狂惜春公子戀斜陽髙歌飲罷
將迴轡衣上花兼百草香
　　　又
春郊飲散暮煙收却引絲篁上翠樓紅䄂歌長
金犖亂銀蟾飛出海東頭
　　　又
昔年常接五陵狂洪飲花間數十埸别後或驚
如夢覺音塵難問水茫茫
　　泉
潺潺青嶂底來處一何長漱石苔㾗滑侵松鶴
夢涼泛花穿竹塢㵼月下蓮塘想得歸何處天
涯助渺茫
　　　題徐五教池亭
名士池塘好塵中景恐無年來養鷗鷺夢不去
江湖泉脉通深澗風聲起短蘆驚魚跳(一作/藏)藻
荇戯蝶上菰蒲泛泛容魚艇閑閑載酒壷漲㾗
山雨過翠積岸苔鋪花影沉波底煙光入座隅
曉香憐杜若夜浸愛蟾蜍步逸心難厭看吟興
不辜憑君命竒筆爲我冩成圖
　　　遥賦義興濳泉
見說靈泉好潺湲興莫窮誰當秋霽後獨聽月
明中濺石苔花潤隨流木葉紅何當化霖雨濟
物顯殊功
　　　和毗陵糾曹昭用見寄
决獄多餘暇冥搜萬象空卷簾踈雨後鏁印夕
陽中還往多名士編題尚古風宦途知此味能
有幾人同
　　　貽毗陵正勤禪院奉長老
隨縁駐瓶錫心巳悟無生黙坐煙霞散閑觀水
月明竹深風倍冷堂逈磬偏清願作傳燈者忘
言學淨名
　　　舟次吉水逢蔡文慶秀才
別後音塵斷相逢又共吟雪霜今日鬢煙月舊
時心艤棹夕陽在聽鴻秋色深一罇開口笑不
必話昇沉
　　　新喻縣偶寄彭仁正字
經年離象魏孤宦在南荒酒醒公齋冷雨多歸
夢長志難酬國澤術欠致民康吾子應相笑區
區道未光
　　　和彭正字喜雪見寄
千門忻應瑞偏稱上樓看密洒虚䆫曉狂飄大
野寒園深冝竹樹(一作/栢)簾卷洽盃盤巳作豐年
兆黎民意盡安
　　　海上和柴軍使清明書事
清明時節好煙光英傑髙吟興味長捧日即應
還禁衞當春何惜醉朐陽千山過雨難藏翠百
卉臨風不藉香却是旅人恓屑甚夜來魂夢到
家郷
　　　壬申歳承命之任淦陽再過廬山國學
　　　感舊寄劉鈞明府
三十年前共苦心囊螢曾寄此煙岑讀書燈暗
嫌雲重搜句石平憐蘚深各歷宦途悲聚散幾
看時(一作/流)輩或浮沉再來物景還依舊風冷松
髙猿狖吟
　　　留題胡參卿秀才幽居
竹廕庭除蘚色濃道心安逸寂寥中扣門時有
栖禪客灑(一作/漉)酒多招採藥翁江近好聽菱芡
雨徑香偏愛蕙蘭風我慙名宦猶拘束脫屣心
情未得同
　　　放鷺鷥
池塘多謝乆淹留長得霜翎放自由好去蒹葭
深處宿月明應認舊江秋
　　　柳絮
年年三月暮散亂雜飛花雨過微風起狂飄千
萬家
　　　早春
一種和風至千花未放妍草心并柳眼長是𬒳
恩先
　　　春雲
隂去爲膏澤晴來媚曉空無心亦無滯舒卷在
東風
　　　送姚端秀才遊毗陵
毗陵嘉景太湖邊才子經遊稱少年風弄青帘
沽酒市月明紅䄂採蓮船若耶罨畫應相似(若/即)
(溪石在/毗陵)越岫吳峯盡接連此去髙吟須早返廣
寒丹桂莫遷延
　　　和朐陽載笔魯𥙿見寄
燕臺多事每開顔相許論交淡薄間飲興共憐
芳草岸吟情同愛夕陽山露濃小逕蛩聲咽月
冷空庭竹影閑何事此時攀憶甚與君俱是别
郷關
　　　叙吟
往哲捜羅妙入神隋珠和璧未爲珍而今所得
慙難繼謬向平生著苦辛
　　　又
成僻成魔二雅中毎逢知己是亨通言之無罪
終難厭欲把風騷繼古風
　　　梅花
群木方憎雪開花長在先流鶯與舞蝶不見許
因縁
　　　冬中書懷寄惟眞大師
自別吾師後風騷道甚孤雪霜侵鬢髪音信隔
江湖擾擾悲時丗悠悠役夢途向公期盡節多
病怕傾壷賤跡雖慙滯幽情忍使辜詩成天外
句碁覆夜中圖落壁燈花碎飄䆫雪片麄煑茶
燒栗興早晚復圍爐
　　　獻中書潘舎人
運叶半千數天鍾許國臣鵬霄開羽翼鳯闕演
絲綸顧問當清夜從容向紫宸立言成雅誥正
意叙彛倫朴素偕前哲馨香越搢紳褒辭光萬
代優旨重千鈞公退誰堪接清閑道是隣丗間
身屬幻物外意通眞弔往兼春夢文髙賦復新
(舎人有弔往文春/夢賦行於丗也)琴彈三峽水屏畫十洲春庭
冷鋪苔色池寒浸月輪竹風來枕簟藥氣上衣
巾茶譜傳溪叟棊經受羽人清虚雖得趣獻替
不妨陳𣏌梓呈材後神僊入侍頻孤寒皆有頼
中外亦同忻有士曾多難無門得望塵忙忙罹
險阻往往耗精神㝷果巢枝願終全負米身遭
逢敦孝治蹇塞值通津最慶清朝禄還霑白髮
親甘柔心旣遂虚薄報何因逺宦聮綿歷卑栖
夙夜勤良時空愛惜末路每悲辛骨立駒猶病
顔凋女尚貧而今諧顧遇尺蠖願求伸
碧雲集卷下

　　　　　　　　　　　㤗興季振冝滄茟氏珍蔵
