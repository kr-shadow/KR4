#+TITLE: 滹南集-金-王若虛
#+DATE: 2018-05-12 10:19:43
#+SOURCE: github.com/kanripo/KR4d0418 master 624a814d                
王若虚字從之慵夫其號槀城人承安二年經義進士
歴管城門山二縣令用薦入爲國史院編修官遷應奉
翰林文字爲著作佐郎遷平凉府判官召爲左司諌轉
延州刺史入爲直學士入元遂隐居不出後東逰泰山
至黄峴峯憇萃美亭談笑終焉所著文章號慵夫集又
滹南遺老集傳扵世事見金史按中州集稱若虚負重
名精經學史學文章禮樂一代偉人北渡後隐居鄉里
據此則滹南老人終于元未甞仕于元且其人已入金
史文藝傳焦氏經籍志編入元人誤也此本山隂祁氏
藏書康熈乙未春王歸繡谷亭收藏因考史傳而附記
于後錢唐吴焯書
又按集内詩與中州集本句微有不同覺中州之為善
想元遺山入選詩摘其微瑕不嫌改削耳然此固原作
其後一卷係因中州集𥙷入便相同中州集所無者宫
女圍棊一首和王子端此本多一首白髪嘆六韻即感
秋十二韻之半亦元遺山増改後人失考據以編入續
集耳焯再書
滹南遺老集目録
　一卷
　　五經辨惑(上)
　二卷
　　　五經辨惑(下)
　三卷
　　論語辨惑序　總論
　四卷
　　論語辨惑(一)
　五卷
　　論語辨惑(二)
　六卷
　　論語辨惑(三)
　七卷
　　論語辨惑(四)
　八卷
　　　　史記辨惑(四)議論不當
　　十三卷
　　　史記辨惑(五)文勢不相承接
　　十四卷
　　　史記辨惑(六)姓名冗複
　　十五卷
　　　史記辨惑(七)字語冗複
　　十六卷
　　　史記辨惑(八/重叠載事)
　　十七卷
　　　史記辨惑(九/疑誤)
　　十八卷
　　　史記辨惑(十/用虚字多不安)
　　十九卷
　　　史記辨惑(十一/雜辨)
　　二十卷
　　　諸史辨惑(上)
　　二十一卷
　　　諸史辨惑(下)
　　二十二卷
　　　新唐書辨(上)
　　二十三卷
　　　新唐書辨(中)
　　二十四卷
　　　新唐盡辨(下)
　　二十五卷
　　　君事實辨(上)
　　二十六卷
　　　君事實辨(下)
　　二十七卷
　　　臣事實辨(上)
　　二十八卷
　　　臣事實辨(中)
　　二十九卷
　　　臣事實辨(下)
　　三十卷
　　　議論辨惑
　　三十一卷
　　　著述辨惑
　　三十二卷
　　　雜辨
　　三十三卷
　　　謬誤雜辨
　　三十四卷
　　　文辨(一/序附)
　　三十五卷
　　　文辨
　　三十六卷
　　　文辨(三)
　　三十七卷
　　　文辨(四)
　　三十八卷
　　　詩話(上)
　　三十九卷
　　　詩話(中)
　　四十卷
　　詩話(下)
　四十一卷
　　雑文(詩附)
　　　揖翠軒賦(并序)
　　　瑞竹賦(并序)
　　　寕晋縣令吳君遺愛碑
　　　真定縣令國公徳政碑
　　　王氏先塋之碑
　　　李仲和墓碣銘
　　　故朝列大夫劉公墓碣銘
　四十二卷
　　　千户賈侯父墓銘
　　　太一三代度師蕭公墓表
　　　清虚大師侯公墓碣
　　　贈昭毅大将軍髙公墓碣
　四十三卷
　　　　進士彭子升墓誌
　　　　保義副尉趙公墓誌
　　　　焚驢誌
　　　　哀鴈詞
　　　　髙思誠詠白堂記
　　　　門山縣吏隱堂記
　　　　恒山堂記
　　四十四卷
　　　　鄜州龍興寺明極軒記
　　　　茅先生道院記
　　　　趙州齊參謀新修悟真庵記
　　　　答張仲傑書
　　　　道學發原序
　　　　揚子法言微㫖序
　　　　送王士衡赴舉序
　　　　送吕鵬舉赴試序
　　　　送彭子升之任冀州序
　　四十五卷
　　　　祖唐臣愚庵序
　　　　復之純交説
　　　　移刺仲澤虚舟堂銘
　　　　四醉圖賛
　　　林下四友贊
　　　　王士衡真贊
　　　　跋寳墨堂記
　　　　跋王進之墨本孝經
　　　　上周監察夫人生朝
　　　　貧士嘆
　　　　白髪嘆
　　　　題淵明歸去來圖
　　　　題趙内翰城南訪道圖
　　　　答鄭州辨禅師見戯代髙防禦
　　　再到故園述懐
　　　評東坡山谷四絶
　　　評王子端四絶
　　　題宫人圍碁圖
　　續附一卷
滹南遗老集引
黄鳥止于邱阿流丸止于甌臾羣言止于公是夫言生
于人心心既不同言亦各異其在彼也一是非其在此
也一是非左右佩劍其誰能正之必有大人者出獨立
當世吐辭立論掃流俗之所徇取古今天下之所共與
者與諸人有以塞其口而厭其心而後呶呶之說息矣
自秦火以來漢武帝表章六經不謂無功于聖人然諸
儒曲學往往反為所汨陵遲至于唐宋人自為說雖其
推明隱奥為多其間踳駁淆混詿誤後生盖亦不少顧
六經且如是况百家乎子長實録也劉子元黜其煩孟
堅鉅筆也劉貢父刋其誤子京俊才也劉器之病其略
頋史氏且如是况雑述乎然則有人于此品藻其是非
覼縷其得失使惑者有所釋鬰者有所伸學者有所適
從則其澤天下也不既厚矣乎今百餘年鴻生碩儒前
後踵相接考其撰著訇礚彪炳今文古文無代無之惟
于議論之學殆為闕如豈其時物文理相與為汙隆耶
其磊落之才閎大之器深識英眄為世檦表者不常有
耶抑亦有其人遭世多故不幸而無以振發之也滹南
先生學博而要才大而雅識明而逺所謂雖無文王猶
興者也以為傳注六經之蠧也以之作六絰辨論孟聖
賢之志也以之作論孟辨史所以信萬世文所以飭治
具詩所以道情性皆不可後也各以之為辨而又辨歴
代君臣之事迹條分區别羙惡著見如粉墨然非夫獨
立當世取古今天下之所共與者與諸人能然乎哉嗚
呼道之不明也久矣凡以羣言揜之也故卑者以陷而
髙者以行怪拙者以惛而巧者以徇欲傳者如是受之
者又如是尖纎之逞而浮誕之夸吾将見天下之人一
趨于壊而巳耳如先生之學誠處之王公之貴賴以範
世填俗其庶乎道復明于今日也先生今已矣後百年
千年得一人焉食先生之餘廣先生之心能使斯文之
不墜則雖百年千年吾知其為一日也欒城李治引
滹南遺老集引
予以剽竊之學由白衣入翰林當代鉅公如趙閑閑楊
禮部滹南先生皆士林儀表人莫得見之而一旦得侍
几硯渾源雷晞顔良鄉王武升河中李欽叔亦稱天下
之選而十年得遇從游故予嘗自謂叨取科第未足為
幸而沗厠英游之末兹所以為幸也歟玉堂東觀側耳
髙論日夕獲益實多然爱予最深誨予㝡切愈乆愈親
者滹南先生一人而已先生性聰敏蚤歲力學以明經
中乙科自應奉文字至為直學士主文盟㡬三十年出
入經傳手未嘗釋卷為文不事雕篆唯求當理尤不善
四六其主名節區别是非古人不貸也壬寅之春先生
歸自范陽道順天為予作數日留以手書四帙見示曰
吾平生頗好議論嘗所雑著往往為人竊去今記憶止
此子其為我去取之予再拜謝不敏明年春先生亡矣
越四年其子恕見予于燕京予盡以其書付之又二年
稾城令董君彦明益以所蔵釐為四十五卷與其丞趙
君壽卿倡議募工将􁐨諸板以壽其傳嘱爲引予爲先
生之學之大本諸天理質諸人情不爲孤僻崖異之論
如三老三宥五誅七出之說前賢不敢訾議而先生㫁
之不疑學者當于孔孟而下求之不然殆爲不知先生
也先生諱若虚慵夫其自號云歲屠維作噩閏月初吉
日後進東明王鶚斂袵書
古之君子學博矣猶以為有弗辨辨之弗明弗措也惟
然故博而非雜乃其善學經若史羣書論議記釋具存
而世有博雅之士潜心焉者又詳説将考覈而求其是
是殆前乎諸老先生所望乎來者之盛心而余于滹南
遺老集讀而知之者以此所尊者經而于傳記百氏弗
盡信見到處擺脱窠臼而不依隨以為是非以是談經
與史則詩文以下可知也非其學之博而蘄乎辨之明
疇克爾嗚呼中原文獻之邦諸老而後百餘年未知隔
宇宙有可慨者滹南生乎其間必有遺風餘澤之沾丐
者未冺故所學論說源委則然方将抄其㑹余意者随
可讀書附記同異切磋究之值風雪凍指欲墜握筆復
已里興賢書院行且􁐨梓喜而為之識於帙之初閼逢
涒灘冬至日前荆臺冷官彭應龍翼夫序
滹南辨惑一書初江左未之聞也至元二十年古滄王
公時舉來丞是邦出于行篋始得見之興賢書院謄録
刋行迨今十年其极為復翁所得以字多差舛恐誤讀
者欲得元本證之而王公去此陞行䑓監察御史㝷柄
文廣東宦轍無定雖欲求之末由也已既幸任廻道過
廬陵吾州士夫以棠隂之舊候迎公來就乞校正出脱
漏差錯字四百餘公因得改的付局刋换公又以元遺
山中州集所載滹南古律詩僅二十萹俾續卷末收書
君子幸加詳焉大徳三年二月中和莭雙桂書院王復
翁謹書
滹南遺老集卷之一
　　　　　　　　　　滹南王若虚　從之
　　五經辨惑
既明且哲以保其身詩所以羙仲山甫也疏云既能明
曉善惡又能辨知是非以此明哲擇安去危而保全
　其身無有禍敗其説甚為明白盖人之所以陷于禍
　敗以至失身者由其愚暗妄行不知理義故耳然世
　之學者皆認為逺害自全之意凡以剛直諫諍不容
　于時者輒持此説以律之嗚呼山甫以忠臣遇明主
　一篇所頌無非建功立事以自効于公家者且此語
　之下以夙夜匪懈以事一人繼之何嘗有逺害自全
　之意哉予嘗深推之盖中庸有云國有道其言足以
　興國無道其黙足以容而引此詩為証學者因之錯
　㑹耳殊不知中庸所以引之者總結上文而非專舉
　一句之義也
書無逸言祖甲知小人之依享國長久孔氏以為太甲
　鄭氏以為帝甲而疏從孔義盖以因國語説殷事云
　帝甲亂之七代而殞史記云帝甲淫亂殷道復衰也
　且曰太甲稱祖者殷家亦祖其功故爾子謂此説未
　安也按史記祖甲武丁之子與太甲分明是兩人周
　公所引自中宗髙宗以及祖甲而繼之曰自時厥後
　立王生則逸其次第不應為太甲然國語史記皆言
　其淫亂而致衰隕周公奚取焉是不然書聖經也史
　傳出于雑説者也周公去殷為近知其事為詳左氏
　司馬遷為逺其傳聞容有妄焉與其變易姓名以遷
　就其事寕舍史傳而從經可也
左氏立弑君之例曰凡弑君稱君君無道也稱臣臣之
　罪也杜注曰稱君者唯書君名而稱國以弒言衆所
　共絶也稱臣者謂書弑者之名以示來世終為不義
　斯聖人之意乎曰非也以臣弑君豈復有例稱臣為
　臣之罪則稱君者非臣之罪乎稱臣為不義則稱君
　者果臣之罪乎君非上聖誰無失徳使此説果行皆
　可指爲無道而殺之矣長奸䧺之志生簒逆之階禁
　其一而開其一聖人之立教不如是也論天下之事
　者亦權其輕重而巳人之無道孰有大于弑君者釋
　乎此而懲乎彼是何輕重不倫所得之不償所失也
　孟子曰孔子作春秋而亂臣賊子懼所貴乎春秋者
　正名分别嫌疑爲亂臣賊子設耳今乃妄生義例以
　爲之資不亦乖乎許悼公之卒也經言世子止殺之
　而三傳皆以爲進藥不嘗而已信斯言也其防于疑
　似者一何嚴耶至于推刄之賊例以一已之私而敢
　為大逆天地之所不容禽獸之所不忍者乃或得以
　幸免而没其名春秋人情之書也若是之類可謂近
　于人情乎自傳考之稱國者未必無道稱臣者豈皆
　有道参差不齊自相為戾者多矣姑以一二明之晋
　靈之不君淫刑而厚斂愎諫而賊賢傳所載也兹不
　為無道乎而經書趙盾之名何耶楚靈之無厭民怒
　而叛從亂如歸兹不為衆所絶乎而經書公子比之
　名何耶陳恒弑簡公孔子沐浴而朝請討者且曰民
　之不與者半陳氏務施而結民心久矣然而不與者
　半則齊侯之惡未為衆所絶也而稱國以殺又何耶
　經書薛侯弑其君比而左氏無傳夫既稱國以弒薛
　侯之罪安得畧而不載使其無事可載則孔子之例
　何為而發哉宋昭之殞傳言其無道矣然荀林父伐
　宋而立文公則曰以失所稱人晋侯平宋而不討賊
　則曰以無功不叙杜注曰昭公雖以無道見弑而文
　公猶宜以弑君受討君雖不君臣不可不臣所以督
　大教盖其意亦有所不安者故反覆自救如此莒弑
　紀公左氏謂公生太子僕又生季佗爱季佗而黜僕
　且多行無禮于國故僕因國人以弑之公穀于此意
　亦同左氏之例而皆不著其事啖助曰弑君例懲暴
　君也施于君臣猶恐害教但慮暴君無所忌惮不得
　已而立此義豈有父為不道子可致逆聖人訓典故
　當不然遂削左氏之説然終不以其例為非也夫經
　於被弑之君皆書其名𥘉無不稱君之辨葢稱字不
　可也稱謚不可也書其人而不以名繋之則所稱者
　為誰耶左氏徒見有時而不著臣之名遂以有名者
　為稱臣而無者為稱君亦妄意耳杜注求合其例而
　有不得者皆遷就而為之説至薛侯無傳則亦漫曰
　無道而已近代胡安國既不廢此例而随事揣量卒
　無定論是皆不足據焉或曰如子之説則暴君無道
　終不當懲乎曰此聖人不得已之變而非所以為訓
　也以湯武之徳對桀紂之罪然後可耳易所以有革
　命之文而孟子所以有天吏之論也春秋之君罪不
　至于桀紂而為逆者皆亂臣賊子也聖人顧肯于此
　為訓哉書之稱湯武盖曰放桀伐紂而孟子則以為
　聞誅一夫而不聞弑君使春秋果有意焉其文自當
　有别夫既均稱為君而加之以弑豈得以一失臣名
　而生此義例哉然則何為有時而不稱臣曰吾不敢
　必也意者文之脱誤耳不然則實出于衆意而不可
　以一人當之也要之既曰弑君則罪有所歸矣一人
弑之罪在一人衆弑之則罪在衆不容有輕重于其
　間也王通曰三傳作而春秋散歐陽子亦譏學者不
　從聖人而從三子君子之學亦求夫義理之安而巳
　聖人之所必無也傳為經作而經不為傳作信傳而
　誣經其陋儒巳矣
左氏稱頴考叔純孝爱其母施及荘公得詩人錫類之
　義予謂舍肉遺母特以發荘公之問而為入言之機
　耳而遽謂之純孝何也豈考叔素行别有可見者耶
　抑觀其為人謀者如此足以知其孝于親也耶不然
譽之太過矣
晉欒盈之誅羊舌虎與馮虎叔向弟也左氏曰初叔向
　之母妬叔虎之母羙而不使其子皆諫其母其母曰
　深山大澤實生龍蛇彼羙余懼其生龍蛇以禍女女
　敝族也國多大寵不仁人間之不亦難乎余何爱焉
　使往視寝生叔虎羙而有勇力欒懐子嬖之故羊舌
　之族及于難竊謂此母之言無謂也深山大澤則固
　生龍蛇矣而羙婦必生惡子豈決定之理耶殆偶中
　耳使其言果當而知慮果及于此則可謂之賢而不
　可謂之妬寔出于妬則言雖有騐亦非其情而不足
　稱矣左氏既以為妬而又若著其賢者何也
師曠對晋侯曰君神之主而民之望也若困民之主匱
　神之祀百姓絶望社稷無主将安用之陸氏釋音云
　夲或作之祀誤也竊詳文勢恐未必誤而所謂困民
　之主者乃復可疑盖上言神之主民之望下言百姓
　絶望社稷無主字皆相應不宜于此猶以主字属民
　且主豈可言困或者其生字也歟
汲冡書云伊尹放太甲而自立太甲潜出殺之而復立
　伊尹子伊渉伊奮杜元凱特附于左傳之末而為之
　説曰左氏稱伊尹放太甲而相之卒無怨色然則太
　甲雖見放還殺伊尹而猶以其子為相也與尚書所
　記乖異不知老叟之伏生或致昏忘将此古書亦當
　時雑記未足以取審也謂其初有益于左氏故録之
　嗚呼伊尹聖人其大義貫乎天地詩書載之孔孟論
　之昭如日星有不可誣者世之小人往往以私意量
　之妄生訾毁而此説為尤甚然亦何能奪古今之正
　論哉元凱姑欲發明左氏因遂取之而反疑聖人之
　經亦巳陋矣案左傳之文初無太甲殺伊尹立其子
　之意而元凱云爾者盖傳文乃祁奚救叔向之辭而
　叔向之囚本為叔虎所累且上文云鯀殛而禹興下
　云管蔡為戮周公右王故為此附㑹以求合親属不
　相及之義抑不思祁奚止取其不以嫌隙廢公道而
　巳誼湏比類之親然則元凱于此不獨誣經而其于
　左氏亦所謂欲益而反弊也
左氏春秋傳但云左氏而不著其名世皆以為邱明初
　未有疑之者劉歆謂其好惡與聖人同而杜預亦稱
　親受經于仲尼獨唐啖助言别有左氏其説曰左氏
　觧義多謬其書出于孔氏門人且論語所引率前世
　　人若老彭伯夷等類非同時而言左邱明耻之邱亦
　　恥之邱明盖如史佚遲任者後世便謂左氏為邱明
　　非也張横渠程伊川雖未能必左氏之為誰然亦不
　　主邱明以為莫考也盖不以助說為過而宋子京譏
　　其鑿劉器之笑其怪然則果孰是乎曰啖子之論無
　　害也然亦未免于畏其名論事者顧是非何如耳豈
　　可以人而移之聖賢之言一是非也芻蕘之言一是
　　非也盍亦獨論左傳之是非而已其主名不必究也
　自今觀之乖戾甚多使其果出于邱明可遂以為是
　乎劉歆之徒惑于論語之所稱乃謂好惡與聖人同
　既以為同時而親見之乃謂受經于仲尼是皆妄意
　之言也盖論語稱之者特所恥両端耳安知餘事之
　盡然而所謂親受者又何所據也孔子之于人取其
　一節而稱之者不知其㡬人而可皆以為聖人之徒
　耶且邱明親見孰與其弟子門人彼弟子門人日承
　訓誨然往往得其言而不得其所以言邱明何人哉
　使親受其經豈能盡得聖人之㫖哉然則劉歆之見
　固無異于免童啖助析辨其失可矣而必云别左氏
　則其意亦以邱明之賢不應至是耳故曰未免于畏
　其名也
春秋桓公十四年春正月公㑹鄭伯于曹無氷夏五鄭
　伯使其弟語來盟秋八月壬申御廩災上書春正月
　下書秋八月而中云夏五其脱月字不論可知而公
　羊云夏五者何為聞焉爾嗚呼髙之觧經類以私意
　穿鑿詭異百端曽無忌惮顧乃于此著疑以示重慎
　豈不可笑哉榖梁云夏五傳疑也此亦非是孔子固
　嘗以闕文語人豈有特著一書以為大典乃猥存此
　等而不辨者况又非所可疑乎只是後來脱之耳
春秋襄公二十九年宋灾伯姬卒公羊傳曰宋灾伯姬
　存焉有司復曰火至矣請出伯姬曰不可吾聞之也
　婦人夜出不見傅母不下堂傅至矣母未至也逮乎
　火而死穀梁左氏其説畧同公榖皆以為夫子賢之
　予謂伯姬知禮而不知禮似賢而近于愚其志可哀
　而其事不可法也夫授受不親男女之正而嫂溺者
　必援之以手事有不幸而莫能兩全亦權其輕重而
　處之耳婦無傅母宵不下堂者所以别嫌疑防淫慝
　平居無事之時可也火至而避初非失莭之汚就使
　旁無一人亦非不禁况左右有司之重足以自明獨
　不能權其輕重而必守此區區之文乎予是以哀伯
　姬之愚而鄙公榖之陋也左氏譏伯姬女而不婦以
　為女待人而婦義事予謂當此之時雖女亦得以從
　宜豈獨婦哉嗚呼夫子中庸之教朗如白日坦于夷
　塗而世每以矯拂難行不近人情為竒節不亦異乎
曲禮云天子有后有夫人有世婦有嬪有妻有妾公侯
　有夫人有世婦有妻有妾又云天子之妃曰后諸侯
　曰夫人大夫曰孺人士曰婦人庶人曰妻夫妻者所
　以對夫嫡配之總稱也婦人者所以對男子女子之
　總稱也初無貴賤尊卑之别今乃以妻列于后夫人
等下而别為一號􁒏指婦人為士之配然則天子之
　后公侯夫人軰不謂之妻乎非士之配者不謂之婦
　人乎鄭注内則云妻之言齊也以禮見問得與夫敵
體也孔氏引之以為彼是判合齊體者此言齊者以
　進御于王時暫有齊同之義穿鑿可笑如此
檀弓云子上之母死而不䘮門人問諸子思曰子之先
　君子䘮出母乎曰然子之不使白也䘮之何也子思
　曰吾先君子無所失道道隆則從而隆道汚則從而
　汚伋則安能為伋也妻者是為白也母不為伋也妻
　者是不為白也母孔氏之不䘮出母自子思始世言
　孔氏三世出妻此所謂先君子者只是伯魚而疏義
　以為夫子其説牽合盖不定取或問子思之處此何
　如曰非也夫婦之義雖絶而母子之恩不廢此聖人
　忠厚之教也意者彼于其婦怒之至深故為是忿激
　之詞而不顧耳不然道之失得其責在誰而自處其
　汚以變世守之禮乎此不可以為法也
檀弓云子路有姊之䘮可以除之矣而弗除孔子問之
　子路曰吾寡兄弟而弗忍也孔子曰先王制禮行道
　之人皆弗忍也予嘗怪其文不順家語則云行道之
　人皆弗忍先王制禮過之者俯而就之不及者企而
　及之文乃順焉檀弓又云南宮敬叔反必載寳而朝
　夫子曰若是其貨也䘮不如速貧之愈也常病其事
　不詳家語則云敬叔以富得罪于定公奔衛衛侯請
復之載其寳以朝夫子聞之曰若是其貨也不如速
　貧之愈富而不好禮殃也敬叔以富䘮矣而又弗改
　吾懼其有後患也事乃詳焉經傳之間可以互相發
　明者多矣是故聞見貴乎博也
滹南遺老集卷一
滹南遺老集卷之二
　　　　　　　　　　　滹南王若虚　從之
　　五經辨惑
孔子言䘮欲速貧死欲速朽曽子信之有若疑之子游
　証之更相辨明而其理乃定有若之賢似過于曾子
　要皆以孔子為凖而非其所自見也使孟子處之當
　不如此盖君子之道人情而已䘮而遂欲速貧死而
　遂欲速朽非人情也不近人情便非君子之道
檀弓云穆伯之䘮敬姜晝哭文伯之䘮晝夜哭孔子曰
　知禮矣鄭氏曰䘮夫不夜哭嫌思情性也坊記亦有
　寡婦不夜哭之文注又曰嫌思人道也予謂哀戚之
　至無暇避嫌先王制禮亦必不委曲至此特出于漢
　儒之私意耳又云文伯之䘮敬姜據其牀而不哭曰
　吾有斯子也吾以将爲賢人也今及其死也朋友諸
　臣未有出涕者而内人皆行哭失聲斯子也必多曠
　于禮矣夫予謂朋友諸臣未有出涕者是或文伯之
　無取至于妻妾行哭此則人情之常義所當然者豈
　所以卜其賢否哉母子天属也一有所恨而遂忘其
　哀亦太忍而不慈矣又何足爲賢而録之且前既言
　文伯之喪敬姜晝夜哭而又此說非自相反覆耶
鄭氏釋三老五更之義曰三老五更各一人皆年老更
　事致仕者也名以三五者取象三辰五星天所因以
　照明天下其說甚陋以更爲更誤字既已不安而
　三五之稱又不知從何而知爲星辰也古人命名定
　不如此及注樂記則曰三老五更　言之皆老人更
　知三徳五事者孔頴達見其矛盾則從而為之説曰
　其義相包夫以一經一事一人觧之而自立二義可
　乎宋均注孝經援神契曰三老知天地之事者五更
　知五行之更代者劉原父云天地之事當作天地人
　事此又以三才五行當之也臆説呶呶孰知真是蔡
　邕謂更當為叟盖長老之稱字與更相似書者遂誤
　為更耳嫂字女傍叟今亦為更以是知應為叟又以
　三為三人五為五人此最近于人情故裴松之稱其
　有四而穎達以非鄭義不取何獨言鄭氏之専也漢
　官儀曰三老五更皆取有首妻男女全具者無謂之
　甚尤為可笑抑此皆不足辨也盖經㫖迂誕自非先
　王之禮耳天子之尊賢至于師之盡矣優其禮貌厚
　其禄賜有謀則就而不敢召唐虞三代不過如是而
　巳何至躬親侍膳袒而割牲執醤而饋執爵而酳著
　冕持干而舞乎稷契臯陶伊尹傅説太公周召之徒
　不聞有當此禮者餘復何人而可以當之哉雖委巷
　之談不至是矣説者又謂以父兄飬之所以示天下
　孝悌嗚呼親其親長其長孝悌者旌之不然者懲之
　可以教天下矣耆老縱賢要亦臣子而以父兄事之
　不亦悖乎盖漢儒集禮雑取異説以亂聖人之經時
　君世主好名而輕信則或勉強而一行然見于史者
　纔三數人豈非為下者慙怍而不能安為上者矯拂
　而不可久耶胡致堂徒怪其行之者寡傷古道難復
　而不知此等寔非可行之事也三樵林東獨鄙其說
　以爲漢儒撰出而不之取正與愚意暗同然千載之
　間而能知其非者唯一見此人則夫特達不惑之士
　世豈易得哉
或問禮記三宥制刑之說何如曰先王之法亦求其實
　而已哀矜審慎則有之至于當罪無疑而必有三宥
　焉以爲有司當執法而人主貴收恩此後世之虚文
　而非先王之正道也成王命君陳曰予曰辟爾惟勿
辟予曰宥爾惟勿宥惟厥中斯則得其正道矣
文王世子萹既言文王為世子朝王季之法繼言武王
夢帝與九齡周公撻伯禽之事而終之曰文王之為
世子也既言凡學世子及學士必時之法繼以釋奠
養老之事而終之曰教世子既言三王教世子之法
繼以周公踐阼之事而終之曰周公踐阼此三語者
其于文勢為贅恐亦如子貢問樂之類而鄭氏皆云
題上事吾所不曉也
文王世子云武王夢帝與九齡文王曰我百爾九十吾
　與爾三焉鄭注謂文王以勤憂損壽武王以逸樂延
　年紕繆之甚固不必辨孔氏既知天定之数不可增
　減而云文王言與女三者示其傳基業于武王欲使
　武王承其所傳之業乃教戒之義訓非自然之理審
　如此言則帝與之数復何以説盖不知經文詭誕自
　不足信也
禮器云禮之近于人情者非其至者也此㝡害禮夫聖
　人制禮未甞不出于人情而曰近之者非其至是豈
　君子之言耶
内則曰聘則為妻奔則為妾夫次室而下皆妾也非􁒏
　指奔者而言使奔而為嫡遂不謂之妻乎彼所謂天
　子諸侯之妾亦皆出于奔者乎鄭氏曰妾之言接也
　聞彼有禮走而往焉以得接見于君子予謂女之奔
　人直淫佚耳亦鑚穴踰墻之類豈因有禮而往亦豈
　君子之所當接者哉
樂記末章子貢與師乙問答聲歌之義而終之曰子貢
　問樂此必重出或有闕文而鄭氏曰上下同羙之也
　大是繆説無足信焉
三代損益不同制度名物容有差殊然漢儒所記遂事
　事分别雖道徳理義萬世不可易者亦或以為異尚
　而偏勝不亦過乎如忠敬質文之説前人既有辨其
　非者矣至表記云夏道先賞而後罸殷人先罸而後
　賞周之賞罸用爵列讀之令人失笑夫賞罸之用視
　乎功罪而巳先後輕重皆以類相從而謂夏必先賞
　而後罸殷必先罸而後賞周之賞罸惟以官爵尊卑
　爲差雖三尺之童亦知其甚繆而學者信之以爲先
　王之法聖人之經悲夫至于尊而不親親而不尊等
　說皆不足取也
䘮服之制親疎䡖重固有等差至其哭主于哀則一而
　已而記禮者曰斬衰之哭往而不反齊衰之哭若往
　而反大功之哭三曲而偯小功緦麻哀容可也注云
　三曲者一舉聲而三折也偯聲餘從容也哭母而降
　父一等已爲可笑至大功而下又有曲折從容之度
　是與教歌謳無異豈復有哀耶甚矣漢儒之怪也
禮小功不税而曾子譏之吾以爲是孔氏皆䘮出母而
　子思變之吾以爲非禮者人情而已矣
東萊云周禮者古帝王之舊典禮經也始于上古而成
　于周故曰周禮予謂此書迂濶煩凟不可施之于世
　謂之周禮已自不可信又可謂古帝王之典乎
孝經稱君子事君将順其羙夫人主有善因而誘引成
　就之所謂将順也北齊常山王演數諫文宣王晞止
　之曰一旦禍出理外将柰殿下家業何乞且将順日
　慎一日太宗嘗責宇文士及之佞對曰南衙諸臣面
　折廷諍陛下不得舉手臣若不少有将順雖貴為天
　子亦何聊此乃為阿䛕而巳豈孝經之義哉
孔子誅少正卯事誰所傳乎其始見于荀卿之書而吕
　氏春秋劉向説苑家語史記皆取而載之作王制者
　亦依倣其意者著爲必殺之令後世遂信以爲聖人
　之大莭而不復疑以予觀之殆妄焉耳刑者君子之
　所慎不淂巳而後用者罪不至于當死其敢以意殺之
　乎故曰與其殺不辜寕失不經殺一不辜雖得天下
　而不爲此聖賢相傳以爲忠厚之至者若乃誣其疑
　似發其隱伏逆詐以爲明徑行以爲果按之無迹加
　之無名而曰吾以懲奸雄而防禍亂是則申商曺馬
　隂賊殘忍之術而君子不貴也昔者四凶天下之所
　同患而帝尭亦固知之矣然卒不誅逮舜之世而後
　有流竄放殛之事猶不盡置之死盖古人之重殺如
　此少正夘魯之聞人自子貢不就其罪就如孔子之
　說亦何遽至于當死而乃一朝無故而尸諸朝天下
　其能無議而孔子之心亦豈得安乎夫夘兼五者之
　惡借或可除而曰有一于人皆所不免然則世之被
　戮者不勝其衆矣尹諧潘正之属不見于經傳姑置
　無論如管蔡王室之親敢爲叛逆罪孰大于是者而
　夘與之同罸無乃不倫乎至于華士尤非其比韓非
　曰華士自言不臣天子不友諸侯耕而食掘而飲無
　求于人不仕而事力太公聞之曰不臣天子是望不
　得而臣也不友諸侯是望不得而使也無求于人不
　仕而事力是望不得以賞罸勸禁也遂執而殺之信
　斯言也則華士特介潔之流雖非中行詎可殺之王
　肅惟知韓子之不足憑而不知荀卿所傳亦自無稽
　也東坡蘇氏曰此叟自知命薄必不久在相位故及
　其未去發之苟少遲疑巳為卯所圖矣夫君子循理
　而行不可則止寕人負我母我負人使夘誠當死自
　有常刑豈必如仇敵相軋以先舉為得計哉蘇氏常
　以晋武不殺劉元海明皇不殺安禄山為盛徳事其
　論甚髙可為萬世法顧復有此説何耶嗚呼士生千
　載之後不獲親見聖人是真偽無從而質之則亦求
　乎義理之安而合乎人情之常而巳自三傳而下託
　聖賢以駕已説者何可勝数盖不足盡信焉三山林
　少頴近代之名儒也其于孔氏兵萊人墮三都等皆
　排之而不取且曰説者徒謂聖人嘗用于魯必當有
　功故欲以是加其羙而不知反汚辱之可謂切中陋
　學之病矣誅卯之事亦此類也哉荀卿又曰有父子
　訟者孔子同狴執之三月不别其父請正孔子舍之
　季孫不説孔子為言教化不至不當遂民之意㡬三
　百語永嘉葉氏曰少正夘之誅果于察姦非先王之
　正刑不治父子訟以待其心之自回所謂正刑也竊
　亦以為不然考諸論語孔子之告子張不教而殺
　謂之虐曾子之戒陽膚曰上失其道民散久矣如得
　其情則哀矜而勿喜荀卿之説推此意而為之耳方
　之誅卯固若近厚至其過正而非人情則一也審可
　罪也當即刑之審可恕也當諭而遣之并執其父三
　月不别至于請止而後赦吾不知彼之請止果其心
　之回耶抑不勝囚縶之苦而求脱也使彼心不回而
　终莫之請孔子将何以處之且教化不至非一日之
　故也上未可責其遽行下未可望其遽服而况有罪
　者皆持此説以貸之則小人得以藉口而益輕犯法
　矣病痛發于身而却藥投石委之不治曰是攝養之
　不至也夫攝養不至則信有罪矣而已發之疾亦安
　得不治乎盖論語云不教而殺者謂其先務之不知
　而專事其末耳非以刑為可廢也哀矜而勿喜者恐
　其以察慧為能而幸于殺人耳非謂遂不治其罪也
　荀卿因此設過正之事以驚世俗以為衆疑于無罪
　者而遽誅之疑于必殺者而卒赦之操縱無常開闔
　不測此孔子所以異于凡人者而不知聖人正不如
　是也
家語載孔子之言曰婦有七出三不去七出謂不順父
　母者無子者淫僻者嫉妬者惡疾者多口舌者竊盗
　者三不出謂有所取無所歸也與共更三年之䘮也
　先貧賤而後富貴也後世本之以為律令雖犯七出
　而有三不去之名者亦不得出斯果孔子意乎曰非
　也惡疾無子出于不幸而非其罪自不當出若乃失
　莭而淫僻不孝而違父母是則罪之大者雖有不去
　之名亦安得存之至于嫉妬口舌之類量其輕重而
　處之可也又曰女有五不取謂逆家子亂家子世有
　刑人子有惡疾子䘮父長子此亦非也君子之娶婦
　固有所擇而此五者固在所疑然不至皆可棄也
　今立言而使之勿取是絶物也聖無絶物之法
左傳椘子将死属群臣以窀穸之事窀穸二字從穴無
　疑其為塜壙之稱也而杜氏以為長夜晏子之論陳
　氏曰民人疾痛而燠休之燠休云者亦温煦安息之
　意耳而杜氏以為痛念之聲未曉其説也
衛獻公復國大夫逆于門者頷之而巳頷盖㣲㸃首之
　貌而注以為揺頭誤矣
左傳定公五年三月于越入吴注以於為發聲竊謂經
　語發聲之體此字不安闕疑可也
楚子圍蕭還無社號申叔展叔展曰有麥麴乎曰無有
　山鞠窮乎曰無河魚腹疾奈何曰目于眢井而極之
　若為茅經哭井則已明日蕭潰申叔視其井則茅經
　存焉號而出之杜氏以茅經哭井為叔展教無社以
　文勢觀之殆是無社教叔展也
曲禮云若夫生如尸立如齋若夫云者止是語辭而注
　云若欲為文夫行道之人皆弗忌也行道猶言行路
　耳孟子所謂行道之人弗受陳軫所謂行道之人盡
　知之是也而注以為行仁義至于君子不盡人之歡
　不竭人之忠則曰歡謂飲食忠謂衣服之物吾不知
　歡何以爲飲食而忠何以爲衣服之物也鄭氏之謬
　妄如此
禮記有閒傳其義未詳鄭氏云記䘮服之間輕重所宜
　此特以經文意之耳一間字如何包許意
史記吳世家云子胥将死曰抉吾眼置之吳東門以觀
　越之滅吳此特一時忿詞而已而吕氏春秋言夫差
　實抉其目著之門殆未可信揚子論子胥曰諫吳不
　式不能去卒眼之注引史記為説予謂眼之絶不成
　語或者字之訛也歟若果用此事則正當引吕氏春
　秋耳
滹南遺老集卷二
滹南遺老集卷之三
　　　　　　　　　　滹南王若虚　從之
　　論語辨惑序
觧論語者不知其幾家義畧偹矣然舊説多失之不及
而新説每傷于太過夫聖人之意或不盡于言亦不外
乎言也不盡于言而執其言以求之宜其失之不及也
不外乎言而離其言以求之宜其傷于太過也盍亦揆
以人情而約之中道乎甞謂宋儒之議論不為無功而
亦不能無罪焉彼其推明心術之微剖析義利之辨而
斟酌時中之權委曲疏通多先儒之所未到斯固有功
矣至于消息過深揄揚過侈以為句句必涵飬氣象而
事事皆関造化将以尊聖人而不免反累名為排異端
而實流于其中亦豈為無罪也哉至于謝顯道張子韶
之徒迂談浮夸往往令人發笑噫其甚矣永嘉葉氏曰
今世學者以性為不可不言命為不可不知凡六經孔
子之書無不牽合其論而上下其詞精深微妙茫然不
可測識而聖賢之寔猶未著也昔人之淺不求之于心
也今世之妙不止之于心也不求于心不止于心皆非
所以至聖賢者可謂切中其病矣晦庵刪取衆説最號
簡當然尚有不安及未盡者竊不自揆嘗以所見正其
失而補其遺凡若干章非敢以傳世也姑為吾家童䝉
之訓云
　　總論
觧論語者有三過焉過于深也過于髙也過于厚也聖
人之言亦人情而巳是以明白而易知中庸而可乆學
者求之太過則其論雖羙而要為失其寔亦何貴乎此
哉夫子之言性與天道子貢自謂其不得聞而宋儒皆
以為實聞之問死問鬼神夫子不以告子路而宋儒皆
以為實告之鄉黨所載乃聖人言動之常無意義者多
矣而或謂與春秋相表裏終篇唐舜禹湯之事寂寥殘
缺殆有闕文不當强觧而或謂聖學所傳所以著明二
十篇之大㫖若是之類皆過于深者也聖人雖無名利
之心然常就名利以誘人使之由人欲而識天理故雖
中下之人皆可企而及兹其所以為教之周也如曰不
患莫巳知求為可知也此正就名而使之求寔耳而謝
顯道曰是猶有求知之意非聖人之至論子張學干禄
夫子為言得禄之道此正就利而使之思義耳而張九
成曰聖人之門無為人謀求利之説禄之為義自足而
已寗武子邦無道則愚夫子以為不可及楊龜山曰有
知愚之名則非行其所無事言不可及則過乎中道矣
蘧伯玉邦無道則卷而懐之夫子以為君子而張南軒
曰此猶有卷懷之意未及乎潜龍之隐見果聖人之㫖
乎若是之類皆過于髙者也凡人有好則有惡有喜則
有怒有譽則有毁聖人亦何以異哉而學者一以春風
和氣期之凡忿疾譏斥之辭必周遮護諱而為之説子
曰十室之邑必有忠信如邱者焉不如邱之好學也此
盖篤實教人欲其知所勉耳而衛􁁱以焉字属下句意
謂聖人不敢以不學待天下也此正繆戾而世或喜之
子曰四十五十而無聞焉斯亦不足畏也巳年四十而
見惡焉其終也巳人故有晚而改莭者亦㮣觀之亦可
見其終身矣而蘇東坡皆疑其有為而言子貢問當時
從政者夫子比之斗筲而不数盖師弟之間商評之語
何害于徳而張九成極論以為自稱之辭至于杖叩原
壌呼之為賊此其鄙棄無復可疑而范純夫猶有因其
才而教誨之若是之類皆過于厚者也知此三者而聖
人之實著矣

滹南遺老集卷三
滹南遺老集卷之四
　　　　　　　　　　滹南王若虚　從之
　　論語辨惑一
曽子曰吾日三省吾身䟽義以為三次而晦菴所謂稱
　三事殊不同昔有人自言一日三點檢程氏聞之曰
　可哀也哉其餘時勾當甚事葢傚三省之説錯了意
　謂君子之學造次不忘則不待旋加省也舊説順於
　本文而新説有功于學者姑兩存之
子曰弟子入則孝出則弟行有餘力則以學文南軒曰
　非謂行此數事而後學文也以是為本而以餘力學
　文耳説甚佳
子夏曰賢賢易色至吾必謂之學矣舊䟽云此章論生
　知美行雖學亦不是過吴氏曰子夏之意善矣然其
弊将至於廢學南軒曰非謂不待夫學也欲使務其
本耳不曰不學而曰未學意有涵蓄矣其説皆非盖
　此本言巳學非未學也亦曰觀其行足以卜其學而
　巳韓退之嘗云茍行事適其宜出言得其要雖不吾
　面吾将信其富于文學也意與此同劉正叟曰其人
　既能此等之事而自言未學吾必謂之學葢此等非
　學不能也是為得之晦菴曰人之為學大要不過欲
　為是四者而巳故如是之人雖或以為未嘗學我必
　謂之巳學意亦無異然云不過四者則失之狹葢四
　者行之大也舉四者則餘可知矣
學則不固舊説以固為蔽而新説曰固堅也不能敦重
　則學亦不能堅以語法律之舊説為長
母友不如巳者東坡曰世之陋者樂以不巳若者為友
　則自足而日損故以此戒之是謂不以辭害意如必
勝巳而後友則勝巳者亦不與吾友矣其説甚佳林
少頴乃通上句為義曰忠信不與巳同者不與為友
　此正疑其害意而為之遷就也
子曰三年無改於父之道可謂孝矣夫可改者不待三
　年不可改者雖終身不可改學者数能辨之然其為
　説過正者何多也東坡曰君子之䘮親常若見之雖
　欲變之而其道無由是之謂無改父之道葉少藴曰
　古者凡言三年之䘮素冠刺不能三年是也當以三
　年無改為句終三年之間而不變其在䘮之意則於
　事父之道可謂之孝胡寅曰於之為言依近慕思之
　意也執三年之䘮而依近慕思不少變馬可謂孝矣
　非指父道而言三説之曲不辨可知鄭厚則疑其有
　為言之而弟子不善記歐公直謂出於妄傳而非夫
　子之云此亦過也游定夫曰三年無改者言在所當
　改而可以未改者耳南軒曰此言其常也若非道之
　甚不待三年斯盡之矣葢聖人固有决定之論亦有
　姑言大體而不盡其變者非止比事也學者一概用
　之而不能以意逆志故常蔽而不通者昔牟融鮑昱
　援引此義以遂漢明之非幾累孝章之𥘉政而近代
　小人復有持繼述之說以誤天下者豈不誣經詭聖
　人之甚哉
子曰詩三百一言以蔽之曰思無邪東坡曰易稱無思
　無為寂然不動感而遂通天下之故凡有思者皆邪
　也而無思則土木也何能使有思而無邪無思而非
　土木乎此孔子之所盡心也作詩者未必有意于是
　孔子取其有㑹於吾心者耳孔子之于詩有㫁章之
　取也如必以是説施之於詩則彼所謂無斁無疆者
　當何以説之此近時學者之蔽也予論蘇子此論流
　於釋氏恐非聖人之本㫖楊亀山曰書曰思曰睿丨
　作聖孔子曰君子有九思思可以作聖而君子於貌
　言視聼必有思焉而謂有思皆邪可乎詩三百出于
　國史未能不思而得然皆止乎禮義則所謂無邪也
　其説當矣且孔子論詩而其以本語蔽之則所取者
　固詩人之意也彼之意未必然而吾以為然果孔子
　之心乎抑蘇氏之鑿也巳自為鑿而反病時學之不
　通亦過矣
孟武伯問孝子曰父母惟其疾之憂舊説以為疾病之
　外不可妄為非法貽憂于父母或曰父母愛子之心
　唯恐其有疾人子體此而以父母之心為心則凡所
　以守其身者無不謹亦可以為孝予謂從新説則文
　順從舊説則意完然皆有益於教當並存之
子曰視其所以觀其所由察其所安人焉廋哉曰視曰
　觀曰察文之變耳晦庵曰觀詳於視察又詳扵觀此
幾王氏之鑿矣雖若有理然聖人之意恐不若是
子貢問君子子曰先行其言而後從之晦菴載周氏之
　說曰行之於未言之前言之於既行之後觧者雖多
　無近於此
子曰知之爲知之不知爲不知是知也䟽云此是真知
　當矣又曰若其知之反隱曰不知及不知而言我知
　皆非也上句何必如此觧　伊川曰以爲不知而求
　之則當知之故云是知也推而演之亦似有理然聖
　人語下本不及此則未免爲曲說晦菴曰雖或不能
　盡知而無自欺之蔽亦不害其爲知意巳足矣而復
　曰由此而求有必知之理此又流於程氏之曲而不
　覺也謝顯道曰當知者不可不知如死生之説鬼神
　之情状是也不可知者不必知如千歳之逺六合之
　外是也倘能識别於此則可謂知所存心矣亦可謂
　能充是非之心矣故云是知誕妄之甚不足論也
子張學干禄孔子告之以慎言行東坡曰子張學干禄
　将以自售也孔子言禄在其中教之以不求而自至
　者也其説甚佳
舉直錯諸枉則民服舊説以為任正人廢邪枉而程氏
　之徒多作事之枉直此亦可通然夫子答樊遲知人
　之説曰舉直錯諸枉能使枉者直而子夏證之以舜
　湯伊臯不仁者逺則舊説是矣
殷因於夏禮所損益可知也孔子言三代相因損益可
　知者此專指禮而云爾馬融以所因為三綱五常所
　損益為文質三統殆是妄説而朱氏取之盖未當也
孔子謂季氏八佾舞于庭是可忍也孰不可忍也晦菴
　曰季氏以大夫而僣用天子之樂此事尚忍為之則
　何事不可忍為或曰忍容忍也葢深疾之之辭予謂
　前説為優
子曰人而不仁如禮何人而不仁如樂何晦菴曰記者
　序於八佾雍徹之後疑其為僣禮樂者發此殊有理
　勝於泛論者矣
子入太廟毎事問釋者曰籩豆之事有司存焉時王之
　制或損或益聖人容有不知故不得不問雖知亦問
　敬慎之至也予謂此説皆通然亦止是𥘉入一次耳
　若毎如此則為而不情矣
宰我對哀公問社孔子聞之曰成事不説遂事不諌既
　往不咎觧者莫能通張九成以為㣲言隱語可以意
　㑹而不可以訓詁唯當時哀公宰我孔子知之此却
　本分
儀封人曰天将以夫子為木鐸達巷黨人曰大哉孔子
　博學而無所成名二子可謂深知聖人者矣而記者
　不著其姓名殆為闕典也
子謂韶盡善而武不然古今論者皆曰唐舜揖讓湯武
　征誅所以優劣不同世之淺丈夫遂敢以湯武為非
　至有詆毁而㡬乎罵者甚矣其無知也予甞論之唐
　舜湯武皆古聖人而其所行皆天理𥘉無優劣之殊
質之五經論孟亦未嘗有不足於湯武之意直後人
　所見者小耳以常道觀之以臣伐君與夫授國他人
　而廢其子均為不順自不得巳之變而論之則唐舜
　之傳賢湯武之除害無非公天下之大義也故夫論
　湯武之事者亦决其果是與非而巳是則爲義非則
　爲賊豈特優劣之分哉然則湯何爲而慙武何爲而
　未盡善曰湯之慙憂後世也亂臣賊子無湯之志而
　襲其跡者得以爲口實是則湯之所病也何嘗以桀
　爲不可伐哉武未盡善此謂傳其樂者耳伊川曰說
　者以征誅不及揖譲跡固不及然其聲音莭奏亦有
　未善者樂記曰有司失其傳也若非有司失其傳則
　武王之志荒矣孔子自衛反魯然後樂正乃知未正
　之前不能無錯亂者此説是矣而復以其跡為不及
　葢亦未脱于流俗之見邪
子曰富與貴是人之所欲也不以其道得之不處也貧
　與賤是人之所惡也不以其道得之不去也説者雖
　多皆莫能通予謂貧與賤當云以其道得之不字非
　衍則誤也若夷齊求仁雖至餓死而不辭非以道得
　貧賤而不去乎夫至而富貴不必言不處生而貧賤
　亦安得去此所云者葢儻来而可以避就者耳故有
　以道不以道之辨焉若謂聖人之經不當變易以就
　巳意則寕闕之而勿講要不可隨文而强説也
子曰朝聞道夕死可矣注疏以為不聞世之有道其説
　甚繆程氏曰人不可以不知道夕死可者是不虚生
　也斯為得之東坡云未聞道者得䘮之際未嘗不失
　其本心而况死生乎子由亦云一日聞道雖死可以
　不亂所謂過于深者也
子曰放於利而行多怨南軒曰不得其欲則怨謂怨出
　於巳也伊川曰利於巳必害於人所以多怨謂怨出
　於人也二者皆通但未知聖人之㫖果安在耳至王
　𥙷之乃云不獨巳多怨乎人人亦多怨乎巳是則過
矣
夫子以一貫之道語曾子曾子然之而不疑門人問焉
　則曰忠恕而巳說者遂以忠恕爲貫道之實嗚呼忠
　恕固修身之要要之只是兩端何足貫夫子之道乎
　東坡曰一以貫之者難言也雖孔子莫能名之故曾
　子唯而不問知其不容言也雖然論其近似使門人
　庶㡬知之不亦可乎曰非門人之所及也非其所及
　而告之則眩而失其真矣然則盍亦告之以非其可
　及乎曰不可門人将自鄙其所得而勞心于其所不
　及思而不學去道益逺故告之以忠恕此曾子之妙
　也子由進䇿曰盡天下萬物之理而制其所當處是
　之謂一然則一者所以主宰衆善使之不過者耳夫
　子又嘗語子貢矣曰予非多學一以貫之何晏曰善
　有元事有㑹天下殊塗而同歸百慮而一致知其元
　則衆善舉可謂近之矣及至此章乃置而不論葢亦
　惑于忠恕之語故與或者又言彼是論學此是論道
　是亦不然其實一理耳近觀論語集義楊龜山周氏
　游氏皆以忠恕為姑應門人之語則疑此者不獨東
　坡也予故從之或謂曽子所見實在於此猶仁者謂
　之仁智者謂之智而巳以中庸所載違道不逺之言
　凖之亦似有理然而决非夫子之一也尹彦明曰孔
　子於曽子不待其問而告之曾子亦深喻曰唯至于
　子貢不足以知之故先發多學之問果以為然又復
　疑其不然而請焉雖聞夫子之言猶不能如曽子之
　唯也子貢之學不及曾子如此范純夫亦云先攻子
　貢之失而後告以至要洪邁破其説曰二子皆孔門
　髙弟也其聞言而唯與夫聞而不復問皆以黙悟于
　言意之表矣先儒所以卑子貢者為其先然夫子多
　學之㫖耳是殆不然方聞聖言如是遽應曰否非弟
　子所以敬師之道故對曰然而繼之以非與之請豈
　為不能知乎予謂洪氏之論深盡人情故表而出之
　程明道曰忠者天道恕者人道忠者體恕者用伊川
　曰維天之命於穆不巳忠也乾道變化各正性命恕
　也謝氏曰忠譬則川流不息恕譬則萬物散殊夫聖
　人之道誠髙逺而洪深至于忠恕之義人亦易辨矣
　而諸公張大之如是盖其意必欲極一貫之妙故耳
　恐未必然
子謂南容邦有道不廢邦無道免於刑戮以其兄之子
妻之又曰南容三復白圭孔子以其兄之子妻之孔
　子果因何事而妻容也曰凡為女擇配取其相當非
　止一端恐未可以此等㫁聖人之意也弟子徒謂聖
　人之妻人必不茍然故於諸處認之而附㑹耳宋儒
　釋三復白圭之義曰有意慎言所以邦有道不廢邦
　無道免祸葢遷就其事云孔子以子妻公冶長而兄
　子妻南容或謂南容之賢差愈於公冶長聖人所以
　避嫌程氏破其説甚當林少頴云其所以相接而成
　文者葢弟子見其事相類故從而録之本無異議使
　聖人於此而有公私之辨是則漢之第五倫矣其論
　尤佳

滹南遺老集卷四
滹南遺老集卷之五
　　　　　　　　　　滹南王若虚　從之
　　論語辨惑(二)
宰予晝寝夫子有朽木糞土之喻且曰始也聼人之言
　則信其行今因予而改之舊説以為廢墮于學嗚呼
　一晝寝之適雖聖人不免焉且夫學之勤惰行之真
　偽何足以卜之而夫子怒之至是乎葢其惰也非止
　於一朝而夫子之怒亦有素矣特因是而發耳不然
　則予之耽寝日以為常記者語簡而不盡其詳亦不
　可知荆公曰宰予之大罪在于行不頋言則晝寝之
　過為不足責東坡曰晝居于内非有疾不可予盖好
　内而懐安者皆求之大過也其餘説者尚多迂陋益
　甚無足辨焉
始吾於人此一章而再稱子曰胡氏疑其衍文或非一
　日之言予謂以語法觀之只是一章其為衍文無疑
　也家語載夫子之言曰吾以言取人失之宰我以貌
　取人失之子羽斯果夫子之言乎曰非也好事者因
　論語而附㑹爲之耳夫子所謂始吾于人聼其言而
　信其行今也聼其言而觀其行因予改之者特一時
　忿怒之辭非謂平居一聼人言遂信其行也天下之
　人行不副言者多矣使夫子隨聼而遽信之所失者
　豈特宰予邪言猶可也至于以貌取人雖愚夫知其
　不可而謂聖人爲之乎夫子之於人好惡必察毁譽
　必試賜之辨師之堂堂曽不足以欺之顔子之愚猶
　必退省其私而後信何獨於宰予子羽而鹵莽如是
　哉吾固疑非夫子之言也
子貢曰我不欲人之加諸我也吾亦欲無加諸人夫子
　以為非爾所及范純夫曰君子修其在已者其在人
　者不可必也已欲無加諸人易使人無加于已難巳
所不欲勿施於人則無加于人矣而欲人無加于巳
雖聖人不能也顔子之行犯而不挍則巳矣豈能使
　人無犯乎其説甚好然注䟽本如此程氏曰我不欲
　人之加諸我吾亦欲無加諸人仁也施諸已而不願
　亦勿施於人恕也恕或能勉之仁則非子貢所及强
　生穿鑿殊無謂也晦菴曰我不欲人之加諸我者我
　亦不欲以此加人却只是已所不欲勿施於人巳也
　字爲者字於文爲悖矣又云此仁者之事故非子貢
　所及予謂如彼之說亦只是恕何足爲仁乎林少頴
　曰此正已所不欲勿施于人之意然此以爲非所及
　而彼則曰終身可行者葢自謂能之則不許甘於不
　能則告之乃聖人抑揚之意皆是曲説無足取焉
子貢曰夫子之文章可得而聞其言性與天道不可得
　而聞也考諸論語六經夫子實罕言之故雖髙弟有
　不得聞者葢自漢以来學者莫敢輕議而近代諸公
　皆以為聞而歎羙之辭或又曰聖人之文章句句字
　字無非性與天道者吾不知其果何所見也歐陽子
嘗謂聖人不窮性為言或雖言而不究學者當力修
　人事之寔而性命非其所急此於名教不為無功而
衆共嗤黜以為不知道髙論既興末流日甚中才庸
質例以上達自期章句之未知己指六經為糟粕談
　玄説妙聼者茫然而律其所行顛倒錯繆者十八九
　此亦何用于世哉愚謂歐陽子不失為通儒而是説
譊譊者未必無罪于聖門也嗚呼度徳量力切問而
近思孔孟之教人必始于此後生小子盍亦少安寕
失之固無涉于妄寕處其卑而不至于僣焉則善矣
季文子三思而後行子聞之曰再斯可矣夫人之行事
　固不厭其思至于畏慎太過則亦不必也文子其太
　過也與故聖人以中道約之以為如是亦足而已近
　代李邦直獨得此意鄭氏曰賢而寡過不必三思蘇
　氏曰再愈於一而况三乎程氏曰再則定三則私意
　起其説皆偏而程氏尤甚思至于三何遽為私意邪
　程子又以文子使晉求䘮之禮為證按文子至晉而
　果遭之則正得思之力也何過之有葢事有不必再
　思亦有不止於三思者𥘉無定論也吕岱戒諸葛恪
　曰世方多難子毎事必十思恪曰季文子三思而後
　行夫子曰再斯可矣今君令恪十思明恪之劣也岱
　無以荅時咸謂之失言夫以元遜之流而剛狠自用
　卒至於殺身則吕君之戒固未爲失然而無荅者豈
　以彼既自䕶其短故不復與之辨與抑亦膠於夫子
　之言而未能以意逆志也
夫子以㣲生髙爲不直孔氏曰用意委曲非爲直人東
　坡曰髙古之過直人也乞醯以應求非孔子之所謂
　不直而髙平日之所謂不直也凡人情之所安者皆
　髙之所不可至其重違人之求而乞以與之雖髙不
　免此之謂不繼孔子因其不繼而譏之耳無垢曰直
　謂直情徑行也髙殷勤委曲以徇人情如此孰謂其
　徑行而不恤乎夫子葢美之也嗚呼從孔氏則幾于
　狷介而不通蘇張之論髙矣而於文勢訓義又爲不
　順是三者猶未安也謝顯道云周濟急難何害爲直
　然在當時其設心恐不若是夫子親見其事故語止
　于此而意已達矣今未可以乞醯認為不直林少穎
　云是必髙不謂之乞諸隣而與故也二説與鄙意暗
　同夫人求于我我適無而隣幸有公乞而明與之隣
　不為病而求者之望備焉兩不相傷聖人将為之而
　安有不直之譏意者竊取諸隣而名為已有紿其人
　而為惠耳偽而不真故聖人惡之晦菴譏其掠羙市
　恩葢得之矣
子曰十室之邑必有忠信如丘者焉不如丘之好學也
　或訓焉為何而属之下句廐焚子退朝曰傷人乎不
　問馬或讀不為否而属之上句意謂聖人至謙必不
　肯言人之莫已若聖人至仁必不至賤畜而無所恤
　也義理之是非姑置勿論且道世之為文者有如此
　語法乎故凡觧經其論雖髙而於文勢語法不順者
　亦未可遽從况未髙乎
夫子以顔氏簟瓢陋巷不改其樂為賢周濓溪每令學
者㝷仲尼顔子樂處所樂何事夫樂天知命而胸中
　有道義之味則外物不能累矣豈必有所指哉今乃
　如衲子下句曰什麽是受用吾門中何事此等語吕
　與叔詩云學如元凱方成癖文似相如反類俳獨立
　孔門無一事輸他顔子得心齋一時好事者争諷誦
　之予按論語中庸繫辭所載葢夫子之於顔氏博之
　以文約之以禮使欲罷不能而彼其所從事者皆遷
　善改過服膺克已之寔若乃墮支體黜聡明心齋坐
　忘等語此出於荘周之徒而吾黨引之以為美談誣
　先賢而惑後學其風殆不可長也
子謂子夏曰女爲君子儒無爲小人儒均是儒也而有
　君子小人之辨葢其心術不謹趨向一差則要利盗
　名文姦濟惡皆學之力也末流或至叛聖人害天下
　而不顧非小人而何程氏曰君子儒爲已小人儒爲
　人王平甫張南軒亦同荆公曰君子一以貫之小人
　尚雜博王補之亦同沈道原曰君子者楊雄所謂大
　知而小人則所謂小知也范純夫曰君子學其内小
　人徇其外君子所治者本小人所治者末劉原甫曰
　君子将行之小人将言之謝顯道曰君子志於義小
　人志於利尹材曰君子通其理小人誦其数皆不足
　以盡之吕東萊曰小人者非險賤不正之謂也果險
　險不正安得謂之儒葢如言必信行必果之類予謂
　不然儒者所業之名耳豈以行為小人遂不謂之儒
　乎夫小人之稱有二而指細民者不與焉其曰硜硜
　小人小人樊湏從其小體為小人之類此謂所見淺
　狹對大人而言者耳自餘以對君子者皆險賤不正
　之属也游夏之在聖門文學雖勝而行寔未醇則夫
　子以是警之葢不為過
子曰回也其心三月不違仁伊川曰三月天道小變之
　節言其乆也過此則聖人矣子由曰性之必仁如水
　之必清火之必明然方土之未去也水必有泥薪之
　未盡也火必有煙土去則水清薪盡則火明人而不
　仁物有以害之也物之害既盡心一而不雜未嘗不
　仁也若顔子者性亦治矣而土未盡去薪未盡化力
　有所未逮也故能三月不違而未能終身東坡云夫
　子黙而察之閲三月之久而造次顛沛無一不出於
　仁是以知其終身弗畔也予以東坡為當設使顔子
　有時而違仁亦必因事而發如所謂日月至焉者豈
　有恰限三月輙一次違之之理若云三月之後不復
　可保則何足為顔子乎
澹䑓滅明行不由徑非公事未嘗至宰室程氏曰由徑者
　謂踐田疇之類也使小道便於往来由之何害予亦
　謂誠意苟通不必因公事而後可見滅明狷介之士
　不足為通方子㳺特取其所長而巳王子微云大道
　甚夷而民好徑徑者邪也所行不由正道者皆徑也
　此論太髙恐非其實史記稱滅明状貌甚惡孔子以
　為材薄既已受業退而脩行明施乎諸侯孔子聞之
　曰吾以貌取人失之子羽而家語乃曰子羽有君子
　之容而行不勝其貌故孔子有是言又曰滅明有君
　子之姿孔子嘗以容貌望其才其才不克孔子之望
　何其相反邪以論語証之史記為近
宰我問井有仁焉之説舊説以為仁者必濟人于患難
　聞有仁人墮井将自投下從而出之世儒多取林少
　穎謂仁當作人而伊川曰仁者好仁不避患難雖告
　之以赴井為仁亦将從之予謂從舊注則仁字不安
　從伊川則逝字難説此當兩存之要之伊(下闕)
　未集予小子其承厥志記曰武王善繼人之志善述
　人之事豈以武王行事而不以文王之心爲心文王
素所不欲者而一旦爲之豈誣稱文王之志哉葢孔
　子之所稱者勢可以取而不忍爲也武王之卒伐者
義至于盡而不容已也學者拘于世俗之見而不知
　聖賢公天下之大義豈足與語此哉
子罕言利一章說者雖多皆牽强不通予謂利者聖人
　之所不言仁者聖人之所常言所罕言者唯命耳然
　而云爾者予不觧也姑闕之
子貢曰有羙玉於斯韞櫝而藏諸求善賈而沽諸夫子
　荅以待賈南軒曰待賈者循乎天理求善賈則心已
　先動矣其説甚好此便是義利之分
子在川上曰逝者如斯夫不含晝夜注疏以為嘆時事
　之不留古今多取此意程氏曰此道體也天運而不
　已日往則月來寒往則暑来水流而不息物生而不
　窮皆與道為體運乎晝夜未嘗巳也君子法之自强
　不息及其至也純亦不已自漢以来儒者皆不識此
　意予謂孔子指水而云其所寓意未可曉也諸子之
　言亦俱説得去然安知其果然哉程氏之論雖有益
　學者要為出于臆度而遂謂自漢以来無識之者何
　其自信之篤邪葢未敢從
　子畏於匡沈道原曰君子畏乎在我者不畏其在天者
　不能窮理盡性而取禍此則在我者君子所當畏也
　既以窮理盡性矣雖有一朝之患君子不患矣然則
　孔子何為畏匡也曰此記者之云耳猶言作易者其
　有憂患乎以文王與紂之事也夫窮理盡性然後能
　作易何憂患之有故匡人之圍一事觀之則為可畏
　以理考之則非聖人之所畏也其説甚佳
未可與權與唐棣之華詩舊説以為一章謂唐棣之華
　偏然反而復合權道亦先反常而後至于大順李清
　臣辨之曰權之為名猶物之在權能不失其輕重而
　已其於道之大經葢未嘗戾而人倫之大經未嘗亂
　也公羊氏始有反經之説焉孔子言可與立未可與
　權既已句㫁而别舉逸詩之文彼作詩者因兄弟之
　乖離而喻之以唐棣子曰未之思也夫何逺之有葢
　云兄弟之不親由已之友悌不至耳意謂詩人失辭
　所以刪而不取而釋者附之于權以符公羊之説豈
　不妄哉此論為勝觧詩之義雖未敢必而其為兩章
　者决無疑也晦菴不知詩之所指止當闕之而云上
　二句本無意義但以興起下句則當矣程氏曰自漢
　以下更無人識權字此言亦太峻矣唐徳宗還自興
　元欲因迎扈軍威使人代李楚琳陸贄諫曰若此則
　事同脅執議者或謂之權臣窃未喻其理權之為義
　取類權衡易一帥而虧萬乗之義得一方而結四海
　之疑乃是重其所輕而輕其所重謂之權也不亦反
　乎以反道為權任数為智君上行之必失衆臣下用
　之必䧟身歴代所以多䘮亂而長姦邪由此誤也觀
　宣公之論豈可謂自漢以下無識權字者邪
鄉黨一篇皆聖人起居飲食之常而弟子私記之雖左
　右周旋莫不中禮節然亦有本無意義者而學者求
　之太過如車中不内顧不疾言不親指食不語寝不
　言之類此止是端荘重厚耳不撤薑食不得其醬不
　食止是性之所嗜耳至于食不厭精膾不厭細食饐
　而餲魚餒肉敗色惡臭惡者不食凡人皆然何必孔
　子東坡以為雜記曲禮非獨孔子之事皆置不説此
　固太甚然如張九成輩妄為誇誕務以張大聖人而
　不知其非實至謂與春秋相表裏其不近人情亦豈
　足盡信哉
晦菴釋不得其醤不食曰惡其不備也予稱君子食無
　求飽又以士恥惡衣食為不足議夫豈以一物不備
　而不食哉彼事事必求義理則宜其陋之至是也
晦菴觧食不語寝不言云荅述曰語自言曰言此何可
　分而妄為注釋只是變文耳
康子饋藥拜而受之曰丘未達不敢甞楊氏曰不敢嘗
慎疾也必告之直也予謂人以善意饋藥而告之以
　疑不敢嘗凡人交際皆知其不可况孔子之于康子
乎且使饋藥無廹使面嘗之理何必以此語忤之當
是退而謂人之辭記者簡其文故一曰字而足耳
孔子廐焚而不問馬葢其已見故不必問初豈有深意
哉特弟子私疑而記之耳後人因其記之遂妄意而
為之説本不湏著此三字鄭氏以為貴人賤畜而然
夫君子之待畜固輕于人然不應無情如此張子韶
　之說美矣至舉敝帷不棄等語以發明忠厚之心亦
　所謂矯枉過正也
不疾言不親指孔子在車時其端重固如此而說者以
　爲恐惑人不知此事有何惑人者若曲禮所謂登城
　不指城上不呼則有此理矣
滹南遺老集卷五
滹南遺老集卷之六
　　　　　　　　　　　滹南王若虚從之
　　論語辨惑(三)
顔淵死顔路請子之車以為之椁孔子不許東坡曰古
　者行禮視其所有而已遇其有則脱驂于舊館人及
　其無不捨車于顔淵胡氏曰葬可以無椁驂可以脫
　而復求大夫不可徒行命車不可以與人而鬻諸市
　且為所識窮乏者得我而勉强以副其意非誠心與
　直道也君子之用財頋義可否豈獨視有無而巳哉
　予謂胡氏之論若勝于東坡然䘮具稱其家貲而不
　以死傷生古之道也雖于父母且然况卑㓜者乎以
　子之椁而奪師之車其不量彼已不識重輕亦甚矣
　在禮意人情自當拒之何必如胡氏之辨析哉味夫
　子才不才之言吾不徒行之語其責誚于路者可見
　矣若夫脫驂之賻則我周之也我自周之何所不可
子路問事鬼神子曰未能事人焉能事鬼問死則曰未
　知生焉知死葢以子路不能切問近思以盡人事之
寔而妄意幽逺寔拒而不告也而宋儒之説曰人鬼
　之情同死生之理一知事人則知事鬼知生則知死
　矣不告者乃所以深告之其論信美但恐聖人言下
　初不及此意而子路分上亦不應設此機也
子曰由之瑟奚為于邱之門門人不敬子路子曰由也
升堂矣未入于室也説者以為因孔子之言而不敬
子路故孔子復以此觧之夫子路之為人門人知之
　亦􁋑矣鼓瑟一事雖夫子所不取亦未為大過也而
　遽不敬焉何好惡之輕乎盖其所以不敬者不獨在
　此也當是兩章
柴也愚参也魯師也辟由也喭吴氏曰此章之首脱子
　曰二字或疑下章子曰字當移于此通為一章詳其
　文勢大似有理或併移回賜事亦可也
司馬牛問仁子曰仁者其言也訒横渠曰司馬牛多言
　而躁就其人之材而言之便曰其言也訒告仲弓又
别告顔子又别樊遲最其下者故告之以愛人楊龜
山曰司馬牛問仁而告以其言也訒則曰斯謂之仁
　巳乎問君子而告之以不憂不懼則曰斯謂之君子
巳乎此非切問近思者其易于言可知矣夫人不可
易為之則言之固宜訒也游定夫曰夫子荅樊遲曰
先難而後獲荅司馬牛曰其言也訒皆未可言仁故
也三説甚得夫子本意
子夏告司馬牛以四海皆兄弟姑以寛觧其憂云耳非
　謂真如已之兄弟也故胡氏以為意圎而語滯晦菴
　亦云不得已之詞讀者當以意逆志而楊龜山遂曰
　天下歸仁非兄弟而何士或以無兄弟為憂者皆自
　私之過然則塗人無非我親而天属不足貴矣而可
　乎楊氏語録以郭子儀不問發父塚之盗為能忘物
　我傷義既甚而今復有此論豈非流入于異端而不
　覺耶林少頴曰子夏之言近于墨氏之兼爱意則廣
　而言有病又云子夏工于謀人而拙于謀已䘮其子
　而䘮其明何不曰四海之内皆吾子也予謂林氏既
　知病其言則此言不必出但云何不以寛牛之意自
寛則可矣
子貢問政夫子荅以民信之又曰民無信不立夫民信
　之者為民所信也民無信者不為民信也為政而至
　于不為民信則號令日輕紀綱日弛賞不足勸而罰
　不可懲委靡頽堕無事不能立矣故寧去食而不可
　失信盖理所必至非徒立教之空言也注䟽甚明固
　無以易而晦菴過為曲説夫三者初無先後而曰兵
　食足而後吾之信可以孚于民信于民者在我而曰
　以民德而言則信者民之所固有不立者國之事也
　而曰民有以自立其義迂囬皆不足取雖然此一信
　字古今誤認者多矣豈獨朱氏而巳哉
子曰片言可以折獄者由也至必使無訟此自三章不
　相干渉但記者以類相附耳尹材曰子路言簡而中
　理故片言可使罪人服子路重然諾恐不果踐言故
　無宿諾此說爲是晦菴曰子路忠信明决而人信服
　之故能以片言折獄而所以取信于人者自夫素無
　宿諾而飬之過矣夫然諾之信豈所以服罪人者哉
　林少頴曰子路一聞夫子見與之言遂有驕恣之心
　方且無宿夜然諾不待明日必條而行之欲天下之
　人信也孔子見其如此故復抑之盖三句只是一叚
　與乗桴浮海衣敝緼𫀆章同例其說益迂不足取也
　所謂片言者特甚之之詞自當以意逆志而晦菴遂
　云不待其詞之畢過矣
樊遲問知子曰知人樊遲未達則繼之以舉直錯枉之
　言子夏廣之而及于舜湯舉伊臯之效此一叚皆論
　知人之智耳與問仁之意全不相関故南軒觧能使
　枉者直則曰知人之功用如此觧不仁者逺則曰此
　可見知人之爲大文理甚明而龜山晦菴無垢之徒
皆以爲兼仁智而言其意含糊了不可暁豈以樊遲
　屡疑子夏深嘆且有逺不仁之說故委曲求之而至
　于是與竊所不取
子貢問友子曰忠告而善道之不可則止母自辱焉古
今觧者未嘗有異說而張無垢曰自者由也如自天
　祐之之自朋友之道所以不終者多由取辱之路以
　交之也設数以鈐制而不忠告之取辱也危言以控
　阨而不以善道之取辱也制之于巳然禁之于巳發
　非所謂不可則止取辱也平居探其所志觀其所趨
　倘有不善之萌非道之念則要之以禮正之以義所
　謂不可則止也其迂謬可笑甚矣而反以先儒為非
　此亦過于厚而不知君子之中道者
定公問一言而可以致興䘮者子曰言不可以若是其
　幾也幾近也即下文不幾乎之幾耳三字自為一句
　一言得失何遽至于興䘮然亦有近之者此意甚明
　𥘉無可疑而晦菴乃訓曰為期未可以如此而必期
　其效無謂甚矣
子貢問當時從政者子曰斗筲之人何足算也蘓氏曰
　此有謂而言不知其謂誰子貢之問必有所指不然
從政之人非一而舉以為斗筲可乎此論亦有理張
　無垢乃曰禮居是邦不非其大夫子貢正犯夫子之
禁故夫子自稱如此予謂天子之過庶人得以議之
　而謂士不可非其大夫乎此説盖出于孫卿未必聖
　門之事就使誠然但不可昌言于衆耳師弟之閒真
寔語話何必周謹如是哉
子貢曰鄉人皆好之何如子曰未可也鄉人皆惡之何
　如子曰未可也不如鄉人之善者好之其不善者惡
　之晦菴曰善者好之而惡者不惡必其有茍合之行
　惡者惡之而善者不好必其無可取之實其説是矣
　東坡曰此未足以為君子也為問者言也以為賢于
　問者而巳君子之居鄉也善者以勸不善者以恥夫
　何惡之有予謂此論雖髙然善惡異類猶氷炭也妬
　賢醜正亦小人之天資豈能盡以媿恥望之哉使凡
　不善者皆知見善人而恥之則世無小人矣抑孔子
　之觀人初不以此若曰衆好之必察焉衆惡之必察
　焉則亦親求其實而巳豈徒取决于鄉人之好惡哉
胡氏曰憲問一篇疑皆原憲所記慵夫曰論語本無萹
　名今之篇亦不成義理如學而述而子罕之類是何
等語且章自爲指不相附属豈可以兩字冠之此盖
　後儒以簡冊煩多欲記習之便因其科節以爲號前
輩既已辨之矣胡氏徒見前章如原憲自稱者遂謂
　一篇悉原憲所記此臆度之說豈可必哉又疑里仁
篇自吾道一貫至君子欲訥于言十章出曾子門人
　公冶長篇多出子貢之徒益無所據刪之可也
夫子不荅南宫适之問説者不一或謂明理而無所疑
　故不荅或謂嫌以禹稷比已故不荅或謂禹稷之有
天下止于躬稼其言不盡故不荅或謂為善非以干
　禄而禄以天下尤非學者所宜言故不荅或謂雖不
　形言必有目擊首肯之意是皆臆度非必其真張無
垢曰此章全在不荅處聖人立論坐見萬世之後要
　不使有時而窮無力非所以取天下也然以有力而
得之者徳固宜其有天下也而不得者亦多矣是适
　言雖美有時而窮也夫子将言其非恐害名教欲言
　其是則其病猶适也故将付之不荅而已至其既出
　而謂之尚徳君子者盖稱其用心耳此說為善殊勝
　諸家也
或問子西於孔子子曰彼哉彼哉鄭大夫公孫夏椘令
　尹公子申皆字子西馬注兩存之東坡曰或謂椘子
　西非也昭王之失國微子西椘不國矣潁濵曰公孫
　夏無是言者非所以當問此盖椘子西也昭王欲用
　孔子子西知孔子之賢而疑其不利椘國遂沮之使
　聖人之功不見于世世之不知孔子者衆矣皆未甞
　疾而獨于子西者以其知我而疑我耳予謂潁濵以
　公孫夏不足問固似有理其自為説亦未當也夫子
　之論人毁譽抑揚一以至公而無容心焉今以沮巳
　而遂短之是其言出于私怨也聖人恐不如是晦菴
　曰子西能讓椘國立昭王而改紀其政亦賢大夫也
　然昭王欲用孔子而子西止之其後又召白公勝以
　致亂則其人可知矣此説頗安雖然以子産管晏而
　夫子不過稱其一節子西之事業雖有可取在聖人
　觀之亦何足多道哉恐不必深求其故也
子路問成人章胡氏以今之成人者何必然為子路之
　語此盖惑于曰字耳觀其文勢殆不然也
前漢鄒陽為梁孝王説王長君云魯哀姜薨于口口子
　曰法而不譎以為過也顔師古曰言齊人守法而行
　不能用權以免其死予按語稱桓公正而不譎盖縂
　言其行事直而不詭賢于晉文耳鄒陽之説殊為乖
　戾然東坡引為證而又以納辰嬴實晉文之譎其失
　愈甚(魯哀姜下不/接有脱字)
管仲不死子紏之難孔子曰如其仁程子曰桓公兄
　子紏弟仲私于所事輔之以争國非義也桓公殺
　之雖過而子紏之死寔當仲始與之同謀遂與之同
　死可也知輔之以争為不義自免以圖後功亦可也
　故聖人不責其死而稱其功而春秋書之亦曰公伐
　齊納紏不書子不當立也齊小白入于齊繫之齊當
　有齊也若使桓公弟子紏兄仲所輔者正桓奪其國
　而殺之則仲之與桓不可同世之讐也計其後功而
　與其事桓聖人之言無乃害義之甚啟萬世反覆不
　忠之亂乎道學諸公多主此説然司馬遷杜元凱皆
　以子紏為長而諸子傳記言桓公殺兄者多獨漢薄
　昭嘗稱桓公殺弟以反國而韋昭注云子紏兄也言
　弟者諱也今宋儒遂以紏為弟豈别有所從乎若止
　以薄昭為據則其説固未定也左傳經槩云納子糾
　而公榖之經不書子夫三家所傳原有得矣今徒以
　順于巳意遂獨是公榖則其説亦未定也其言齊小
　白入于齊者彼自是齊人耳文勢固然恐無他意則
　其説又未定也以未定之説而断然自謂得聖人之
　旨安能使後世必信哉然則奈何曰不必論也使子
　糾果何弟則三尺之童皆知其不當争管召固不必
　死而子路之徒亦何所疑乎盖家語亦載此事矣孔
　子言之曰管仲不死子糾量輕重也子糾未成君管
　仲未成臣家語浮誇未必真出于聖人然其義有可
　以發明乎此者夫子糾桓公皆襄公之庶弟而非冡
　嫡各因畏禍而出奔當是之時立者従之亦唯國人
　之聼而巳桓公以髙國之召自莒先入國人奉以為
　君勃無異議則齊既為桓公之有子糾雖長而勢不
　得争寔未成君也管仲無必死之義而有匡天下救
　生民之功所慊者小所成者大孔子權其輕重而論
　之故不以管仲為非仁而亦不以召忽為不當死邢
　氏䟽義畧得之矣如其云幾近之謂也言亦可以為
　仁耳注䟽晦菴以為誰如其仁其于辭義俱為不順
　南軒曰夫子所以稱管仲者皆仁之功也問其仁而
　獨稱仁之功則其淺深可知只為子路疑其未仁子
　貢疑其非仁故舉其功以告之若二子問管仲仁乎
　則所以告之者異矣葢聖人抑揚之意其説甚善東
　坡曰以管仲為仁則召忽為不仁乎曰量力而行之
　度徳而處之管仲不死仁也召忽死之亦仁也伍尚
　歸死于父孝也伍員逃之亦孝也時有大小耳此論
　甚佳子路子貢以召忽為仁管仲為非仁孔子獨明
　管仲之事而不論召忽則召忽之為仁可知矣其言
　匹夫匹婦之諒此自别指無名而徒死者耳意不在
　召忽也忽豈自經溝瀆之類哉程子又言王魏當死
　建成而不當事文皇此猶不然是時髙祖固在位也
　建成未成君而文皇之立寔髙祖之命則二子因難
　而死固好不死而事文皇亦可也
胡氏觧孔子請討陳恒事云春秋之義殺君之賊人得
　而討之仲尼此舉先發後聞可也嗚呼此何等事且
　孔子有何權而得擅發之邪其紕繆可笑亦已甚矣
滹南遺老集卷之六
　滹南遺老集卷之七
　　　　　　　　　　　　滹南王若虚　從之
　　　論語辨惑(四)
　子曰君子恥其言而過其行晦菴曰恥者不敢盡之意
　　過者欲有餘之辭盖以而字故此生論耳初若可喜
　　而義訓終不安止當從舊
　作者七人雖不見主名其文勢似與上文為一章子曰
　　字疑衍
君子固窮當從注疏伊川以爲固守其窮好事者或取
　之而寔不然葢子路之意止疑君子不當窮而非論
　處窮也夫子言固有窮時但不若小人之濫耳伊川
　之義盖亦在其中而遂以固字爲說則過矣
子曰由知徳者鮮矣呼其名而告之以謂人之能是者
　少耳意在警子路亦不可知然其文勢則非直指之
　也而說者皆云爲愠而發過矣且中間有告子貢多
學一貫之章則既已間㫁安得通爲一時之事哉盖
　孔子世家亦載此而一貫語上加子貢作色四字所
　以生學者之疑嗚呼觧經不守其本文而信傳記不
　根之説亦見其好異喜鑿矣
斯民也三代之所以直道而行也南軒曰春秋之時風
　俗雖不羙然民無古今之異三代之所以直道而行
　者亦此民耳所說甚好然記者以此属于聖人無毁
　譽之下義終齟齬疑是両章而脱其子曰字
晦菴觧小不忍之義曰婦人之仁匹夫之勇皆是夫慈
爱而無㫁婦人之仁也果敢而輕發匹夫之勇也二
義不同豈有一言而兼二義者哉謂其俱通而並存
　之則可矣然君子未有以殘忍之忍教人者雖王氏
　嘗有此訓詳其文義止從舊註為長
子謂民之于仁甚于水火馬融曰水火及仁皆民所仰
　而生者然蹈水火或時殺人蹈仁未嘗殺人所以仁
為甚王弼曰民之逺于仁甚于水火見有蹈水火者
　未嘗見蹈仁者邢氏疏兩存之而近世諸儒多從融
義以文義觀之弼說為是
子曰當仁不讓于師周式楊傑以師為衆張九成以讓
為責劉原父吴元長則曰當仁而傳道可以為人師
喈不近人情不足取程氏曰為仁在巳無與譲若善
　名在外不可不譲恐夫子之意亦不及此唯晦菴云
　言當勇往而必為雖師亦無所讓斯得之矣葢此乃
甚之之辭非真語師對也學者當以意逆之
天下有道庶人不議止當如舊說而張九成以為窺議
　王室之意至引髙歡見魏政不綱退結豪傑事此過
　正之論也
夫子荅子張㳟寛信敏惠章晦菴載一李氏者之説曰
　此章及六言六蔽五羙四惡之類皆與前後文體大
　不相似其言無謂不足信也晦菴擇取衆説頗為精
　簡如此等事何必録哉
東坡以患得之當為患不得之盖闕文也余以為然
子以博奕賢于無所用心晦菴載李氏之説曰非教人
博奕也以甚言無所用心之不可耳可謂能以意逆
　志矣楊氏曰飽食逸居無所用心則放僻邪侈将無
　所不為故以是而係其心豈不猶賢于已乎南軒亦
　云信如斯言則是聖人真欲使人為之矣苟其人了
　不用心于他善将恃此以為足乎甚非立教之本意
　故不取
夫子聞子游絃歌一章本無疑義王𥙷之曰子與其徒
　戯亦可乎曰戯者人情之所不免但不為虐而巳而
　謝上蔡曰小國寡民而以治天下之道治之真乃牛
　刀割雞耳聖人之哂固宜然恐二三子疑之因以務
　大忽小故從而釋之吕與叔亦云辨之則愈惑故自
　受以為戯窃謂不然夫使為上者知所以爱人為下
　者知所以敬上是道也安往而可廢而謂不當施之
　小國之間乎彼其心止以聖人不應有戯是故妄生
　此論林氏曰聖人一話一言無非教者前言戯之觀
　子㳺之對耳武城之治達天下可也其説甚佳
孔子謂殷有三仁而記者曰微子去之箕子為之奴比
　干諫而死當紂之無道三人者皆嘗諫争而不能救
　也微子知其顛隮之不免故遯于荒野而避之二子
　不去而一𬒳囚一見殺皆出于不幸耳而其爱君憂
　世忠貞惻怛之誠則三人之所同故孔子俱稱其仁
　初不在于去就之跡也後人泥于記者之言以為三
　人之所為不同者各有深意而孔子之所取亦不過
　此遂委曲而為之説王氏曰㣲子不去無以存殷之
　祀箕子不奴無以貽天下之法比干不死無以示人
　臣之節楊傑亦云微子仁于其親比干仁于其君箕
　子仁于萬世林少頴曰去者仁之清奴者仁之和死
　者仁之任張無垢曰比干之節易明而箕子之仁難
　言微子存商祀其仁為大故居二子之先皆過論也
　甚者又曰紂無道而周有道故微子去紂而歸周以
　為親戚叛之之證若然乃名教之罪人尚足言仁乎
　洪範一書誠為大典然亦歸周之後因武王之問而
陳之耳使其平居果有意于垂世則著之簡冊足矣
縦復不然未爲大過而乃坐視國亡佯狂苟免以俟
　興王而付此恐仁者亦所不忍也楊氏曰三人者各
　得其本心故同謂之仁范氏曰三人者皆可以有天
　下故均之曰仁二說皆疎而范氏尤甚也
博學而篤志切問而近思大勢則兩句相耦細分則四
　者各爲用東坡曰博學而志不篤則大而無成泛問
　而逺思則勞而無功偏枯而不類矣朱氏不必敗
子夏曰君子信而後勞其民信而後諫尹氏曰事上使
　下皆以信為主人之不信者皆已之信不足以取信
　故也晦菴亦云事上使下皆湏誠意交孚而後可以
有為王𬗋㣲廣之曰仰以事君必先罄盡忠赤深結
　主知而使上見信俯以臨民必先誥誠號令感化人
　情而使下見信下既見信則以之役使雖勞不怨上
　既見信則以之獻替無言不従是道也出于至誠而
　已其説甚佳盖此信字在我者之事耳而世人多錯
　認了人臣畏罪而不言輙以是借口曰上不吾信也
　或一諫不從則奉身而去自謂無愧于其心嗚呼彼
　亦常先盡其在我者乎
子夏曰大徳不踰閑小徳出入可也夫惟大徳之人然
　後周旋中節而不踰閑小徳則不能故乍出乍入而
　無定尹氏曰有一不善是出入也此説得之曰可云
　者猶言中人之性可上可下耳非可之謂也舊疏曰
　不責其偹故曰可晦菴云大徳小徳者大莭小莭也
　人當先立乎其大者小者或未盡合理亦無害此則
　認為許可之可矣夫細行不矜終為大徳之累跬歩
　必謹猶憂其過舉也而謂小節有時而踰閑豈君子
　之訓哉晦菴既已失之而又載吴氏之説以為此章
　不能無弊噫子夏本言小徳之無常而學者乃以為
　語之病亦已誣矣吴氏者何人也賢賢易色章既云
　子夏之言其弊将至于廢學而于此復云子夏之過
　斯人何其不幸也
子夏曰君子之道焉可誣也穎濵古史論曰善乎子夏
　之教人也始于灑掃應對進退而不急于道使來者
　自盡于學曰引月長而道自至孔子曰君子上逹小
　人下逹達之有上下出乎其人而非教之力也今世
　之教者聞道不明而急于夸世非性命道徳不出于
　口雖禮樂刑政有所不言矣而况于洒掃應對進退
　也哉教人未必知而學者未必信矜為大言以相欺
　天下之偽自是而起此子夏之所誣也蘓氏之言深
　切時病予故表而出之
子夏曰仕而優則學學而優則仕舊説以仕優為優間
　有餘力學優為徳業優長豈有一字而二義不若皆
　訓為有餘力也上蔡曰學與仕一也學優則仕亦優
　仕優則學亦優何必讀書然後為學無垢從而廣之
　曰仕之與學皆以優㳺處為極耳優㳺則見理明白
　雖萬事紛紜千古治亂皆能灼知其所以然而從容
　以應　故能起當今之弊壊断千古之興亡仕而
　如此雖不挾䇿讀書而天下之理巳在此矣豈非學
　乎學而如此雖不涖官行法而天下之理巳在此矣
　豈非仕乎此論甚新人亦多喜之者以予觀之不唯
　于語法不順而義亦未完也夫學之優者雖不涖官
　而施于德業是亦為政强名曰仕猶或可也不知仕
　之所以見理明白灼知千古之治亂者何從而得之
　故有天資通敏暗合古人者要不可恃之以為足也
　而曰是亦為學何必讀書可乎此説果行則學有時
　而廢矣予不得不辨
夫子言孟荘子之孝以不改父之臣與政為難能東坡
　曰聞孟獻子之孝不聞荘子也遂疑為獻字之誤夫
　聖人以為孝則固孝矣而必求他証而後信不亦過
乎鄧氏　獻子有賢徳荘子未有聞焉而能用其臣
守其政其孝所以為難此雖順于經而未見所以難
之義南軒曰父之臣與政果善固當奉而行之不幸
　而有悖于理害于事者則當察而更之是乃致其誠
愛于親矣荘子之不改意者其政雖未盡善而亦不
致悖理害事之甚故有取其不忍改也盖善而不改
乃其當耳不必稱難能惡而不改則是成父之惡不
可稱難能也胡寅曰荘子之繼世也必其先臣先政
有不利于已者他人不能不改而荘子能之是以稱
其難是二説者可謂有理矣而胡氏尤親切學者其
詳焉
子貢曰紂之不善不如是之甚也是以君子惡居下流
　天下之惡皆歸焉晦菴曰卑下之處衆流之所歸不
　善之地惡名之所聚言人當常自警省不可一置其
　身于不善之地非謂紂無罪而虚被惡名也其説甚
　佳東坡以為子貢言此者盖不許武王代紂之事而
　張無垢亦稱其有恕紂之心賢于孟子賊仁殘義之
　説皆謬見也子貢之意在使人慎所居而二子乃為
　恕紂而甚武王不亦異乎子貢雖惡稱人之惡者亦
　何至湔洗桀紂以為忠厚哉湯武大義聖人固有定
　論矣今乃妄坐訾毁而為獨夫是亦惑之甚也
尭曰咨爾舜至公則説東坡謂其襍取禹謨湯誥㤗誓
武成之文而顛倒失次不可復考盖孔子之遺書編
簡絶亂有不可知者故置之不論而道學諸公曲為
義訓以為聖人微言深㫖子謂東坡之説為近人情
　故從之程氏曰曰予小子履上當脱一湯字嗚呼豈
　特此一字而巳哉
孔子謂政當屏四惡而其一曰出納之吝謂之有司與
　暴虐賊同稱夫當出則出當納則納自有道存豈容
　或吝葢非謂在君為不可而有司亦不當耳物君之
　所命也而有司掌之出納君之所命也而有司奉之
　豈有君不吝于上而有司當吝于下乎上下同心以
　歸于至當三代之直道也自世之鄙夫懼失䧟而獲
　罪求増羡以為能是故習成此風而不能免孔子所
　謂有司者亦就其弊而言之耳而王安石遂以屯膏
　吝嗇為臣道之正其所見頋不鄙哉以此談經安得
　不戾聖人以此為政安得不害天下
滹南遺老集卷七
滹南遺老集卷之八
　　　　　　　　　　滹南王若虚　從之
　　孟子辨惑
孟子謂説詩者不當以文害辭辭害志以意逆志是為
　得之趙氏曰欲使後人深求其意以觧其文不但施
　于説詩也此最知言盖孟子之言随機立教不主故
　常凡引人于善地而已故雖委巷野人之所傳苟可
　駕説以明道皆所不擇其辭勁其氣勵其變縦横而
　不測盖急于救世而然以孔子微言律之若参差而
　不合所以生學者之疑誠能以意逆志而求之如合
　符契矣趙氏雖及知此而不能善為發明是以無大
　功于孟子司馬君實著所疑十餘萹盖淺近不足道
　也蘓氏觧論語與孟子辨者八其論差勝自以去聖
　人不逺及細味之亦皆失其本㫖張九成最號深知
　者而復不能盡如　論行仁政而王王者之不作曲
　為䕶諱不敢正言而猥曰王者王道也此猶是鄭厚
輩所見至于對齊宣湯武之問辨任人食色之惑皆
　置而不能措口嗚呼孟之意難明如此乎
伊川觧取傷亷曰如朋友之饋是可取也然巳能自足
　則不可取之便傷亷予以為孟子之意止謂于義一
　何如耳豈論已之有無哉義所當取也巳雖有餘取
　之何害果不當取雖其不足亦不可也其説與傷惠
則曰可以無與而與之則却于合者無以與之如博
　施濟衆固聖人所欲也然五十者方衣帛七十者方
　食肉如使四十者衣帛五十者食肉豈不更好然力
　或不足則當衣帛食肉者反不足矣所以傷惠此又
　迂濶之甚也孟子亦曰與之不當則将以為惠而適
　害之耳何勞曲説嗚呼明經如程氏亦可謂難得矣
　然時有此等故未能盡厭乎人心
仲尼不為已甚者盖每事適中皆無大過耳或者見論
　語疾不仁之言及孟子論泄栁叚干木事亦有已甚
　字遂專以此意觧之失之拘矣然已甚之事在他人
　或有之非所以論仲尼也聖人于本分之外無毫末
　之過豈至于已甚而後不為乎
南軒觧久假而不歸曰假之則非真有矣而謂烏知其
　非有此闡幽以示人之意盖五霸暫假而遽歸者也
　使其假而能久久而不歸則必有非苟然者孰曰非
　已有乎盖有之者不係于假而假于不歸耳孟子斯
　言與人為善而開其自新之道所以待天下後世者
　可謂宏𥙿矣其説甚好晦菴曰假之終身而不知其
　非真有又有云假之雖久終非已物陋哉斯言也天
　下之人不能皆上性君子多方教人要以趨于善而已
　故利而行之勉强而行之皆在所取以為成功則一
　也若如朱氏之言自非堯舜舉皆徒勞而無益誰復
　可進哉方渠未成書時甞有此義質于南軒南軒答
　之如今所説而卒從巳意甚矣好髙而不通也東坡
　曰假之與性亦異矣使孔子觀之不終日而决何不
　知之有嗚呼孟子豈誠不能辨此乎蘓氏幾于不觧
事
孟子曰男女授受不親禮也嫂溺援之以手者權也東
　坡曰嫂溺援之亦禮也與李㤗伯之説同夫孟子云
　此固正禮然有時而從權耳豈謂權即非禮乎二子
　可謂以辭害志矣
子産以乗輿濟人于溱洧孟子曰惠而不知為政夫橋
　梁之政野人皆知之曽謂子産而不及知乎此必有
　司之不職或偶圯壈而子産適見因以救一時之急
　豈專以此為惠而孟子亦豈誠譏子産哉盖世有不
　知本末如移民移粟遺衣遺食之徒故借其事以為
　戒耳東坡遂以孟子為失張子韶既知其出于一時
　而復求子産之病以寔孟子之言是皆非也
東坡以孔子去食存信之義破孟子禮輕食色重之論
　以為使從其説則禮之亡無日矣張九成亦疑其非
　而置之不説予謂不然子貢以去取為决故孔子以
　去取决之任人以輕重相明故孟子以輕重明之其
勢然耳使任人之問如子貢之問則孟子之所答亦
　将如孔子之所答矣孟子之言未可瑕疵南軒頗見
　其㫖但辭不能達耳
孟子語人每言性善此止謂人之資稟皆可使為君子
　盖誘掖之教而蘓氏曰孟子有見于性而離于善善
　非性也使性而可以謂之善則亦可以謂之惡其説
　近於釋氏之無善惡辨則辨矣而非孟子之意也
吕東萊曰以君子之言借小人之口發之則天下見其
　邪而不見其正以小人之言借君子之口發之則天
　下見其正而不見其邪是故大誥之篇入于王莽之
　筆則爲奸說陽虎之語編于孟子之書則爲格言非
　變其言也氣變則言随之變也慵夫曰以論似髙而
　寔非也言之邪正顧人何如豈氣所能變哉莽之文
　奸固不待辨而陽虎之語人皆疑焉夫陽虎志于爲
　富而不在仁故以仁之害富者言之孟子志于爲仁
　而不在富故以富之害仁者言之陽虎若曰爲仁則
　不得致富故爲富者不暇顧仁孟子若曰爲富則必
　致賊仁故爲仁者不當務富此其所以異耳先儒曰
　言有可採不以人廢誤矣虎之口豈有善言哉至于
　仁富不能兩立則理勢之固然者故孟子舉之以爲
　滕文厚斂之戒
自反而不縮雖褐寛博吾不惴焉不字爲衍不然則誤
　耳此甚明白而釋者依違不辨何也
孟子必有事焉而勿忘之說或以心字属上句㦯以属
　下句予以文勢觀之語皆不安中間或有脱誤未可
　為断然之説也
章子出妻屏子終身不養此止是畜養之養若所謂女
　子小人為難養者而注疏晦菴皆云不使養巳即是
　奉養之意當作去聲讀非也
吕東萊䇿問進士孟子論孔子集大成之説云譬之金
　玉則智始而聖終譬之巧力則聖至而智中以智為
　尚則害前説以聖為尚則害後説此雖一時科舉之
　文實有可疑學者不得不辨也以予觀之當云智譬
　則力聖譬則巧後説字誤耳
孟子對齊宣聞誅一夫紂未聞弑君也而説者疑焉予
　以為警時君之語耳

滹南遺老集卷八
　滹南遺老集卷之九
　　　　　　　　　　　　滹南王若虚　從之
　　　史記辨惑(一)
　　　　　　採摭之誤辨上
　詩頌言古帝命武湯又曰武王載斾謂之武者詩人之
　　所加也殷紀乃云湯曰吾甚武號曰武王聖人决無
　　此語
　燕世家云民人思召公之政懐棠樹不敢伐賛又云甘
　棠且思之况其人乎謂之愛棠樹則可云懷與思不
　可也
尚書堯典帝曰疇咨若時登庸放齊曰􁀮子朱啟明帝
　曰疇咨若予采驩兠曰共工方鳩僝功帝所謂若時
　若予采者其義雖不甚明要之是兩事而本紀于後
　節但云堯又曰誰可者却只是申前事也
舜典稱四罪而天下咸服言刑之當而巳史記帝堯本
　紀云舜言于帝請流共工于幽陵以變北狄放驩兜
於崇山以變南蠻遷三苗於三危以變西戎殛鯀於
　羽山以變東夷至舜紀則引左傳所載渾沌窮竒檮
　杌饕餮之事云流四凶族遷于四裔以御魑魅文雖
　差殊其為四罪一也一則曰變四夷一則曰御魑魅
　舜之意果安在哉盖二者皆陋説不足取焉且此事
　止當作舜紀而復見于堯止當從經而反取于傳紀
　之語不亦冗而雜乎
夏本紀載臯陶之言曰翕受普施九徳咸事俊乂在官
　百吏肅謹母教邪淫竒謀非其人居其官是謂亂天
事索隐曰此取尚書皐陶謨為文㫁絶殊無次第即
　班固所謂疎畧牴牾者也嗚呼豈特此一節而然哉
殷本紀云湯還亳作湯誥維三月王自至于東郊告諸
　侯群后母不有功于民勤力乃事予乃大罸殛汝母
　予怨曰古禹臯陶久勞于外其有功乎民民乃有安
　東為江北為濟西為河南為淮四瀆已修萬民乃有
　居后稷降播農殖百榖三公咸有功于民故后有立
　昔蚩尤與其大夫作亂百姓帝乃弗予有状先王言
　不可不勉曰不道母之在國女母我怨以令諸侯予
　謂此皆不成文理今湯誥之書具在曷嘗有此遷何
　所據而載之也
尚書湯誥篇末云咎單作明居而咸有一德乃伊摯復
　政将歸時所陳在太甲三篇之下次第明甚不可亂
　也史記乃謂咸有一德作于湯時而列之湯誥之後
　明居之前豈非誤歟
殷本紀云太甲既立不明伊尹放之桐宫三年悔過迎
　而授之政太甲修德諸侯咸歸百姓以寕伊尹嘉之
　乃作太甲訓三篇褒太甲夫三篇之書雖曰伊尹作
　然自始至終皆史氏所録豈獨伊尹褒嘉而作乎
封禪書舉殷太戊時伊陟賛巫咸事云巫咸之興自此
始按尚書咸乂四篇不見其文莫曉何義孔氏但以
　巫咸爲臣姓名而遷遂以爲巫覡據周公作君奭言
　巫咸乂王家與伊尹伊陟臣扈甘􁆭等同列盖一代
　之勲賢而謂巫覡之類可乎且其間又有曰巫咸者
　正使爲巫覡亦是其名爲咸安得謂自此而興乎索
隐引楚詞爲証彼楚詞何足稽也列子言有神巫字
季咸自齊來能言人死生壽夭豈因而亂乎
書序云伊陟賛于巫咸作咸乂四篇君奭云巫咸乂王
　家夫賛而作書者一時之事耳乂王家者縂言其功
業也而殷本紀云伊陟賛之于巫咸治王家有成作
　咸乂何也
盤庚篇云民咨胥怨言咨嗟而相怨也史記乃曰咨胥
　皆怨何等語耶
盤庚三篇几以告諭臣民之不欲遷者史記既畧言其
　大㫖矣而復云帝小辛立殷復衰百姓思盤庚而作
　不已乖乎
殷本紀云武丁祭成湯明日有飛雉登鼎耳而呴武丁
　懼祖已乃訓王曰云云武丁修政行徳天下咸驩殷
　道復興武丁崩祖庚立祖巳嘉武丁之以祥雉為徳
　立其廟爲髙宗遂作髙宗彤日及訓考之于書此篇
　即祖已訓王之詞其曰髙宗者史氏追稱耳諸篇之
　體皆然而云武丁既沒祖已嘉之而作繆矣且立廟
　稱宗自國家之事豈獨出祖已之意哉
髙宗之訓乃書篇名自當全著而但云及訓此復失之
　太簡矣
宋世家云微子度紂終不可諫欲死之及去未能自决
　乃問太師少師曰云云太師若曰云云誠得治國國
　治身死不恨爲死終不得治遂亡則微子既巳去矣
　而復記箕子之所以奴比干之所以死而終之曰微
　子以爲父子有骨月而臣主以義属父有過子三諫
　不聼則随而號之人臣三諫不聼則可以去矣于是
　太師少師乃勸微子去遂行何邪此殆似梦中語也
殷紀云紂淫亂不止微子数諫不聼乃與太師少師謀
　遂去比干强諫紂紂剖比干觀其心箕子懼佯狂爲
　奴紂又囚之殷之太師少師乃持其祭樂器奔周按
尚書㣲子篇所謂太師少師即箕子比干也今乃言
奔周與書所記異矣而周紀又云紂殺王子比干囚
箕子太師疵少師彊抱其樂器而奔周則遷所謂太
　師少師者其樂工邪若殷紀所稱亦止于樂工則微
　子何至與此輩謀决去就而此輩之奔亦何為併持
　祭器乎至宋世家則曰武王克殷微子持其祭器造
　于軍門前後参差殆不可曉
齊世家云武王自盟津還師與太公此作㤗誓魯世家
　云武王伐紂至牧野周公佐武王作牧誓按尚書二
　篇皆王言也而一以為與太公作一以為周公佐之
　而作何所據也且作㤗誓何加一此字
書序云武王既勝殷邦諸侯班宗彛作分器分器自是
　篇名而周紀乃云作分殷之器物失其名矣
金縢一書盖周公嘗請代武王之死已乃納册匱中而
　秘其事武王既䘮群叔流言毁公公東征二年罪人
　斯得作䲭鴞之詩以貽成王而未敢誚及因天變以
　啟金縢之書得公代武王之説于是悔過自新而迎
　公以還其文甚明史記魯世家既載周公納册金縢
　及羣叔流言周公東征之事至于封康叔營洛邑還
　政成王則又云初成王少時病周公自揃其爪沉之
　于河以祝于神曰王少未有識奸神命者乃旦也亦
　蔵其册于府成王病有瘳及王用事人或譛公公奔
　楚成王發府見公禱書乃泣反公公卒之後始有因
　天變啟金縢事如書之所記戾于經矣然䝉恬對胡
　亥亦引周公揃爪及奔楚之事則戦國以來固已有
　此陋説而子長爱竒因以亂之耳抑不知所謂小子
　其迎者認為何義也
周本紀云成王既遷殷遺民周公以王命告作多士無
逸魯世家云周公恐成王有所淫逸乃作多士無逸
自今考之多士為殷民而作者也無逸為成王而作
　者也在本紀則併無逸為告殷民在世家則併多士
為戒成王混淆差互一至于此盖不惟牴牾于經而
　自相矛盾亦甚矣至世家雜舉二篇之㫖支離錯亂
　不成文理讀之可以發笑
衛康叔世家舉酒誥之㫖云誥以紂所以亡者以淫于
　酒酒之失婦人是用故紂之亂自此始案酒誥之文
　曷嘗有用婦人語
燕世家云周公攝政當國踐阼召公疑之作君奭君奭
　不悦周公周公乃稱湯時有伊摯格于皇天云云夫
　既云召公疑之作君奭而又云君奭不悦周公周公
　以告之尚書所載之語無乃重複乎且謂之君者猶
　爾汝也或但稱君或連其名皆周公靣呼之辭而遂
　云君奭不悦周公可乎
周紀云成王既崩召畢二公以太子釗見于先王廟申
　告以文王武王之為王業之不易務在節儉毋多欲
　以篤信臨之作顧命今其書但載成王末命使之率
　循天卞爕和天下以答揚文武之訓而已曷嘗有二
　公申告之事哉
周紀云康王即位徧告諸侯宣告以文武之業以申之
　作康誥以書考之此篇乃康王之誥耳若康誥則成
　王所以命康叔者也其􁁴誤如此且本紀既先序周
　公作康誥酒誥等篇而于此復云書豈有兩康誥邪
周紀云穆王閔文武之道缺乃命伯冏申誡太僕國之
　政作冏命復寕絶不成文理
淮夷徐戎反伯禽帥師伐之于肹誓曰云云作此肹誓
　何用四字
或謂太史公文皆不見先秦古書故其記二帝三王事
　多與尚書不同此爱之者曲為之説也按武帝嘗詔
　孔安國作傳史記儒林傳亦具言孔氏有古文尚書
　而安國以今文讀之盖尚書滋多于是則其書當時
　已博矣縦未列于學宫子長豈得不見只是採摭不
　精耳彼其所取于他書者亦多牴牾而不合豈皆以
　不見之故邪
或問禘之説子曰知其説者之于天下也其如示諸斯
　乎指其掌孔子自指掌而言耳封禅書引之直云其
　于治天下也視其掌不已疎乎
孟武伯問子路仁乎子曰千乗之國可使治其賦也不
　知其仁問冉求則曰千室之邑百乗之家可使為之
　宰也不知其仁論語所記云爾史記仲由傳云季康
　子問仲由仁乎孔子曰千乗之國可使治其賦不知
　其仁而冉求傳則曰季康問冉求仁乎孔子曰千室
　之邑百乗之家可使治其賦仁則吾不知問子路孔
　子曰如求夫問者孟武伯而遷以爲季康子孔子所
　荅非惟與論語不同而二傳亦自相乖戾荒疎甚矣
論語載孔子在陳之言云歸與歸與吾黨之小子狂簡
　斐然成章不知所以裁之初不言其何爲而發也孟
　子亦載之曰盍歸乎來吾黨之士狂簡進取不忘其
　初此正是一事但辭少異耳史記世家乃兩存之而
　各著其言之之由吾意其妄爲遷就也
論語閔子騫辭費宰之命曰如有復我者則吾必在汶
　上矣盖一時拒使者之言也史記子騫傳直云不仕
　大夫不食汚君之禄如有復我者必在汶上矣殆不
　成文理
論語云子在齊聞韶三月不知肉味司馬遷意其太久
　也遂加學之二字夫經有疑義闕之可也以意増損
　可乎然史記如此者何可勝数
孔子答陳司敗昭公知禮司敗以孔子為黨巫馬期特
　傳其語而已既非期之言行又非孔子之訓誨而専
　著此以為期傳甚無謂也
論語云子罕言利與命與仁而遷併以言為與字豈傳
寫之誤歟
論語逹巷黨人稱孔子博學無所成名彼但云人而史
　記以為童子何所據也
孔子世家云季康子問政曰舉直錯諸枉則枉者直司
　馬氏索隐云哀公問何為則民服子曰舉直錯枉則
　民服今以為答康子盖撮畧論語而失事寔按論語
　所謂舉直錯諸枉能使枉者直乃答樊遲問知之言
　耳然則遷之所引既誤而司馬氏辨之者亦非也
南容傳云容問羿奡禹稷事夫子不答容出子曰君子
　哉若人尚德哉若人國有道不廢國無道免于刑戮
　三復白圭之玷以其兄之子妻之按論語此是三章
　不相附属而遷合之為一殆不可讀也
孔子嘗謂子貢曰予一以貫非多學而識者盖泛以告
　之耳而史記以為在陳蔡時因子貢作色而云不知
　一貫之説何以寛子貢也子張問行孔子語之以忠
　信篤敬此亦平居之所􁆸明而史記又謂因陳蔡之
　困而發何所據耶
孔子世家載楚狂接輿歌曰往者不可諫兮來者猶可
　追也加兩助字不惟非其本語抑亦亂其聲韻矣
仲由傳云子路喜從逰遇長沮桀溺荷蓧文人彼亦偶
　從夫子耳便謂其喜從逰何以知也且此事亦不必
　録
孔子世家云西狩見麟曰吾道窮矣喟然嘆曰莫我知
夫子貢曰何為莫知子曰不怨天不尤人下學而上
逹知我者其天乎不降其志不辱其身伯夷叔齊乎
謂栁下惠少連降志辱身矣謂虞仲夷逸隐居放言
行中清廢中權我則異于是無可無不可曰弗乎弗
乎君子病沒世而名不稱焉吾道不行矣吾何以自
見于世哉乃因史記作春秋以論語考之以上三章
皆泛稱子曰不記其在何時因何事也而遷著于此
　盖亦妄意云爾其論夷恵之属尤無謂也
孔子世家縂書行事有云食于有䘮者之側未嘗飽也
　是日哭則不歌見齊衰瞽者雖童子必變三人行必
　得我師德之不修學之不􁆸聞義不能徙不善不能
　改是吾憂也史氏之所記孔子之所自言豈可混而
　不别遷採經摭傳大抵皆踳駁而二帝三王紀齊魯
　燕晉宋衛孔子世家仲尼弟子傳尤不足觀也
孟子初見梁王王汛問利國之説孟子以仁義答之他
日又以挫􁮅于鄰國之故求所以洒其恥者孟子復
勸之以施仁政分明是兩節而魏世家云惠王曰寡
　人不佞兵三折于外太子虜上将死國以空虚以羞
先君宗廟社稷寡人甚醜之叟不逺千里辱幸至敝
邑之廷将何以利吾國孟軻曰君不可以言利為人
　君仁義而巳矣何以利為文辭雜亂矣
或疑孟子勸齊伐燕孟子辨之甚明而燕世家乃云孟
軻謂宣王曰此文武之時不可失何從得邪此直以
　或疑而意之耳苑璞曰司馬遷不信真孟子而信假
　孟子誠中其病
舜本紀云象以舜為已死乃止舜宫居鼓其琴舜往見
　之象鄂不懌㨿孟子乃是象徃入舜宫舜在床琴也
左傳曰鄭武公夫人武姜生荘公及叔叚荘公寤生驚
　姜氏故名曰寤生遂惡之而爱叚杜注云寤寐而莊
　公已生故驚而惡之史記曰武姜生太子寤生生之
　難夫人勿爱後生少子叔叚叚生易夫人爱之予謂
　如左氏之説荘公之生盖易矣夫人特以怪異而惡
　之耳遷反謂之難而又謂叚生易何邪此雖無係于
　利害亦可以發一笑也
左傳記石碏之言云陳桓公方有寵于王劉子玄謂陳
　侯尚存未當稱謚當矣如魯世家云公子揮欲為隐
　公殺桓公隐公不從揮反譛隠公于桓公曰隐公欲
遂立去子子其圖之請為子殺隐公其病猶左氏也
春秋荘公七年夏四月辛夘夜中星隕如雨夫如雨云
　者直言其状之多若雨故以為異而記之後世史書
　五行志亦時有載此者左氏乃謂與雨偕而下杜預
　遂以如訓而盖失之矣至史記宋世家則併舉之曰
　宋地霣星如雨與雨偕下豈不愈􁁴哉
魯荘公七年四月辛夘夜中星隕如雨僖公十六年正
　月戊申隕石于宋五是月六鷁退飛過宋都左氏云
　隕石于宋隕星也史記世家乃謂宋襄公七年宋地
　霣星如雨與雨偕下六鶂退蜚按春秋星隕如雨初
　不指其在宋且荘公七年之四月與僖公十六年之
　正月相去亦逺矣安得併為宋地同時之事乎盖見
　左氏釋隕石為隕星故誤誌焉而隕石之事反遺而
　不書荒疎甚矣
據左氏傳注魯僖公為閔公庶兄故夏父弗忌曰新鬼
　大故鬼小而史記乃云湣公𬒳弑季友自邾奉湣公
弟申入立之是為釐公釐公亦荘公少子未知孰是
左氏云季文子卒無衣帛之妾無食粟之馬無蔵金玉
　無重器偹君子是以知季文子之忠于公室也相三
　君矣而無私積可不謂忠乎史記則云家無衣帛之
　妾廐無食粟之馬府無金玉以相三君于文為悖
衛世家云蒯瞶與渾良夫盟曰免子三死無所與按左
　氏但云三死無與無與即免也今更加免子二字不
　亦贅乎
吴世家云季札自衛如晋将舍于宿聞鐘聲曰異哉吾
　聞之辨而不徳必加于戮夫子獲罪于君以在此懼
　猶不足而又可以畔乎夫子之在此猶燕之巢于幕
　也君在殯而可以樂乎遂去之文子聞之終身不聼
　琴瑟衛世家云季子過宿孫文子為擊磬曰不樂音
　大悲使衛亂乃此矣一以為鐘一以為磬此未足深
　病然如前説則是文子自作樂而季子適聞之也如
　後説則是文子為札而作也前説則罪其不自愧懼
　而安于誤樂後説則以音聲之悲而知其為亂之懲
　是何乖異而不同邪按前説本于左氏當以為是後
　説正有他㨿亦相矛盾而不應取也且左氏但言又
　何樂而史記改之云可以畔乎其義亦乖盖獲罪于
　君即所謂畔也而何在于擊鐘邪司馬貞既知其非
　矣而曰畔字當讀為樂亦强為之説也
史記稱宰予與田常為亂夷其族前人辨之曰齊相闞
　止亦字子我故遷誤以為然考之左氏先書闞止而
　後稱子我注言子我即闞止也今齊世家亦然而田
　完世家乃云子我者闞止之宗人則其􁆢誤豈獨宰
　予之事哉
齊世家書子我為闞止而田完世家作監止楚世家稱
　昭王名珍而伍員傳作軫衛世家稱荘公名蒯瞶而
　仲由傳作蕢瞶衛世家云孟黶敵子路而仲由傳作
　壺黶是不當從一乎

　滹南遺老集卷九
滹南遺老集卷之十
　　　　　　　　　　　滹南王若虚　從之
　　史記辨惑(二)
　　　採摭之誤辨下
左傳昭公二十年十月齊景公疥遂痁期而不瘳梁邱
　據與裔欵言于公曰吾事鬼神豊于先君有加矣今
　君疾病是祝史之罪也盍誅祝史晏子不可曰民人
　若病夫婦皆詛祝有益也詛亦有損雖其善祝豈能
　勝億兆人之詛十二月晏子侍公于遄臺梁邱據馳
　而造焉飲酒樂公曰古而無死其樂若何晏子曰古
　而無死則古之樂也君何得焉昔爽鳩氏始居此地
　季前因之有逄伯陵因之蒲姑氏因之而後太公因
　之古若無死爽鳩氏之樂非君所願也二十六年冬
　齊有彗星齊侯使禳之晏子曰無益也祇取誣焉天
　道不諂不貳其命若之何禳之齊侯與晏子坐于路
　寝公嘆曰羙哉室其誰有此乎晏子曰敢問何謂也
　公曰吾以為在德對曰如君之言其陳氏乎列子曰
　景公㳺于牛山臨其國城而流涕曰羙哉國乎鬱鬰
　芉芉若何去此國而死乎使古無死者寡人将去斯
　而之何史孔梁邱據從而泣晏子獨笑于旁公曰寡
　人今日之逰悲孔與據皆從而泣子之獨笑何也對
　曰使賢者而常守之則太公桓公常守之矣使有勇
　者而常守之則荘公靈公常守之矣
　　　　數君者将守之吾君方将被蓑笠而立乎畎
　𤱔之中惟事之恤何暇念死乎則吾君又安得此位
　而立焉以其迭處之迭去之至于君也而獨爲之流
　涕是不仁也見不仁之君見諂諛之臣臣所爲獨竊
　笑也史記齊世家雜取二書之說云魯昭公三十二
　年彗星見景公坐柏寝嘆曰堂堂誰有此乎群臣皆注
　晏子笑公怒晏子曰臣笑群臣諛甚景公曰彗星出
　東北當齊分野寡人以爲憂晏子曰君髙臺深池賦
　斂如弗得刑罸恐不勝茀星将出彗星何懼乎公曰
　可禳否晏子曰使神可祝而來亦可禳而去也百姓
　苦怨以萬数而君令一人禳之安能勝衆口乎嗚呼
　此一事也而差互不同如是其餘􁆢妄可勝道哉
左傳介之推荅母之言曰身将隠焉用文之是求顯也
　史記重下文之二字或言如此意乃足因疑左氏脱
　誤予謂不然古人語簡有如此者禮記云晋獻公将
　殺世子申生公子重耳謂之曰盍言子之志于公乎
　世子曰不可君安麗姬是我傷公之心也孟子辨百
　里奚事曾不知以食牛干秦繆公之為汚也可謂智
　乎亦是類也且遷記漢文之語云吾獨不得亷頗李
　牧為吾将吾豈憂匈奴哉此復何異而獨疑推之言
　也雖然亦不可為法也
周紀云晉文公召㐮王㐮王㑹之河陽踐土書諱曰天
　王狩于河陽按左傳仲尼言以臣召君不可以訓故
　書曰狩今直云書諱誰得而知也
左傳稱晉靈公欲攻趙盾其右提彌明死之又謂𥘉盾
　田于首山舎于翳桑見靈輙餓而食之後輙為公介
　禦公徒而免盾問其名居不告而亡夫言其職則明
　為右而輙為介言其所終則明死輙亡其為二人明
　矣而史記云桑下餓人即提彌明且又以為宰夫何
　耶左氏之説未必皆可信然遷之所記寔以是為據
　焉則其舛誤不得不辨也
晉世家云趙盾嘗田首山食桑下餓人餓人舍其半日
　宦三年未知母之存否願遺母夫存否且不知願安
　所遺乎左傳有今近焉三字于理乃通遷鹵莽而失
　之耳
晉趙盾弟穿弑君董狐書盾弑以示于朝盾不伏狐曰
　子為正卿亾不越竟反不討賊非子而誰仲尼稱狐
　為良史左氏云爾晉世家既從之矣而趙世家復云
　君子譏盾為正卿亡不出境反不討賊故太史書之
　如此却是先出于士論太史因之而書也文既冗復
　而意又矛盾無乃不當乎
左氏記鉏麑事云盾盛服将朝坐而假寐麑曰不忘㳟
　敬民之主也賊民之主不忠弃君之命不信觸槐而
　死公羊以為見盾閨門無人且食魚飱嘉其易而儉
　故爾史記則云盾閨門𨳩居處節麑曰殺忠臣弃君
　命罪一也乃死吾不知閨門開居處節何以為忠也
郤充恥為齊母所笑誓曰所不此報無能渉河左傳云
　爾齊世家曰不是報不復渉河意既異矣至晋世家
　則又云不報齊者河伯視之記一事而差殊若是失
　之不精也
左氏曰郤克聘于齊既登婦人笑于房郤克怒故有鞌
　之役杜注云跛而登階故笑之穀梁子曰季孫行父
　秃卻克眇衞孫良夫跛曹公子手僂同時聘于齊公
　羊曰卻克臧孫許聘于齊或眇或跛而史記復云卻
　克僂魯使蹇衞使眇然則果誰可信乎三傳之不同
　各記所聞固無足怪史記因傳而出者也不從此則
　從彼乃又乖異如此何也
左傳曰白公勝在吳子西召而用之後以救鄭之故欲
　殺子西子西聞之曰勝如卵余翼而長之此盖恃其
　有思也而史記云勝如卵耳何能為也則是忽其脆
　弱而已不亦異乎
左氏曰吳王闔廬将伐齊越子率其衆以朝王及列士
　皆有餽賂吴人皆喜惟子胥曰是豢吴也史記改為
　棄吳此何意邪
左氏曰呉王賜子胥死子胥将死曰樹吾墓檟檟可材
　也吳其亡乎此言時之不久耳史記則云樹吾墓上
　以􁆒令可為噐吾不知何意也
吳世家云越王擊吴于檇李使死士挑戰三行造吳師
　呼自剄吴師觀之越因伐吳敗之越世家亦同賈逵
　曰死罪人也鄭衆曰欲以死報恩者其説皆不安按
　左氏云使死士再禽焉不動使罪人三行属劍于頸
　而辭曰二君有治臣奸旗鼓不敏于君之行前無所
　逃刑敢歸死遂自剄盖死士者敢死勇士也與罪人
　之事自是兩節而遷混并之故義理不明而說者妄
　爲云云耳
左傳云句踐與吴戰于檇李大敗吴師闔閭還卒于陘
　夫差使人立于庭茍出入必謂已曰夫差而忘越王
　之殺而父乎則對曰唯不敢忘盖闔閭既歿夫差使
　人問已耳而史記曰闔閭将死立子夫差謂曰爾忘
　句踐殺爾父乎何其不同也
秦穆公伐鄭之役考之左傳其諫而止之哭而送其子
　者獨蹇叔而巳故晉原軫曰秦違蹇叔而以貪勤民
　穆公曰孤違蹇叔以辱二三子何嘗有百里奚預其
　間哉而司馬遷記此以為二老同辭不知其何據也
　左氏云父召孟明西乞術白乙丙使出師又云蹇叔
　之子與師蹇叔謂孟子曰孟子見吾師之出而不見
　其入也哭送其子曰吾收爾骨焉盖孟明軰自為将
　帥而蹇叔之子則士卒之属也此亦不相渉而遷以
　孟明為百里奚子西乞白乙為蹇叔子又何邪或曰
　孔疏引世族譜云或謂西乞術白乙丙為蹇叔子安
　知子長别無所據而必以左氏為質乎曰此或有之
　然是役也主其謀者孟明也再敗不沮卒以得逞使
　果為百里奚子何奚能苦諌其君而無一言以罪其
　子也以書觀之穆公自殽敗歸即作秦誓以自悔而
　遷以為取王官封殽尸之後不亦異乎又云君子聞
　之皆為垂涕曰嗟乎秦穆之與人周也按左氏云君
　子是以知秦穆之為君也舉人之周也與人之壹也
　至于孟明子桑皆有賛美之辭凡左氏所謂君子者
　盖假之以為褒貶之主而非指乎當時之士也安有
　所謂聞之垂涕者哉
左氏華督遇孔父妻目逆而送之其言甚文史記乃曰
　目而觀之不成語矣服䖍曰目者極視睛不轉也殆
　是妄説
公羊傳宋南宫萬弑閔公大夫仇牧手劍叱之萬榝不
　殺之碎其首齒著乎門闔注謂側手曰榝盖槶碎其
　首故齒迸門闔耳而史記但云萬搏仇牧齒著門闔
　死恐先無意
楚荘王圍宋城中無食華元夜見子反而告其情子反
　勉之曰我軍亦有七日之粮盡此将去而歸王聞而
　責子反子反曰宋猶有不欺之臣可以楚而無乎荘
　王不得已乃引師去此公羊之説也史記乃謂荘王
　喜華元之誠自發此言而罷兵豈别有所據耶
穀梁曰季孫行父秃晉郤克眇衞孫良夫跛曹公子手
偻同時聘于齊齊使秃者御秃者眇者御眇者跛
者御跛者僂者御僂者所以有鞌之戰公羊畧同啖
　助以為似街談巷議故削之劉知㡬論省字法云當
作各以其類者逆之此亦可矣史記乃謂令人如之
　以導客則是偽效其状而非真疾也
吕氏春秋云管仲有疾桓公問之仲請逺易牙豎刁公
　子啟方公曰易牙烹其子以慊寡人尚可疑邪對曰
　人之情非不愛其子也其子之忍又将何有于君公
　曰豎刁自宫以近寡人尚可疑耶對曰人之情非不
　愛其身也其身之忍又将何有于君公又曰公子啟
　方事寡人十五年其父死不敢歸哭尚可疑耶對曰
　人之情非不愛其父也其父之忍又将何有于君史
　記亦載之而但云殺子以適君非人情不可自宫以
　適君非人情難親倍親以適君非人情難近誰得而
　知其事邪

滹南遺老集卷十
滹南遺老集卷之十一
　　　　　　　　　　滹南王若虚　從之
　　史記辨惑(三)
　　　　取舍不當辨
遷史之例惟世家最無謂顔師古曰世家者子孫為大
　官不絶也諸侯有國稱君降天子一等耳雖不可同
　乎帝紀亦豈可謂之世家且既以諸侯為世家則孔
　子陳渉将相宗室外戚等復何預也抑又有大不安
　者曰紀曰傳曰表曰書皆篇籍之目也世家特門第
　之稱猶强族大姓云爾烏得與紀傳字為類也然古
　今未有知其非者亦可􁁣矣然則列國宜何稱曰國
　志國語之類何所不可在識者定之而已
史記諸世家往往随年附見他國大事至于列傳亦㦯
有之徒亂其文無関義理夫左氏編年夲紀諸國之
事或先經以始事或後經以終義互相發明故可也
如遷史者各有傳記足以自見何必爾耶近代蘇子
　容嘗自言其強記之法云吾每以一歲中大事爲目
　欲記當年事則不忘矣如某年改元其年有某事某
　年命相其年有某事則記事之一法也太史公書恐
　亦此意嗚呼史書法言也豈徒偹強記而巳哉蘇氏
　之說不足信魯世家有云往年冬晋殺其君厲公孔
　子世家有云明歲子路死于衛子路傳有云是時子
　貢爲魯使于齊魏世家有云其後十四歲而孔子相
　魯夫當年事且不宜附而又及徃年明歲同時十数
　年之後者何耶
禹之平水土箕子之作洪範史但言其事目足矣而全
　載二書甚無謂盖聖經自傳不待表出徒増冗滯耳
　劉子元唯知孟堅地理志全寫禹貢之非而不譏遷
　史之謬何耶
遷采摭異聞小説習陋傳疑無所不有許由之事既知
　其非矣而又惑于箕山之冡殆是胸中全無一物也
史記老子傳訓誨孔子如門弟子而孔子嘆其猶龍者
盖出于荘周寓言是何足信而遂以爲寔録乎至于
成王剪葉以封唐叔周公吐握以待士孔子不假盖
　于子夏曽子以蒸梨而出妻皆委巷之談戦國諸子
　之所記非聖賢之事而一切信之子由爲古史遷之
妄􁆢去之殆盡矣而猶有此等盖可恨云
伯夷傳云余悲伯夷之意睹軼詩可異焉傳曰云云傳
　曰二字吾所不暁索隱云謂吕氏春秋韓詩外傳也
信如是說則遷所記古人事孰非摭諸前書者而此
　獨稱傳乎
新城三老董公遮說漢王以為兵出無名故不成明其
　為賊敵乃可服者此殊切于義理故孟堅全載其説
　而遷但云説以義帝死故太簡而不偹矣且止于義
　帝死故則謂之告可也何必云説哉
吕后之名既列于本紀其事跡始末亦随處具見而外
　戚世家又云吕娥姁為髙祖正后男為太子及戚姬
　等事恐不湏也若唐武氏事跡猥多記中所不可悉
　故再入后妃傳其例自别
吕后紀末云代王立為天子二十三年崩謚為孝文皇
　帝按此言代王為天子但以終誅吕之事耳其崩與
　謚則本紀自具何必及之耶
吕后紀先云封吕􁂆為臨光侯不言􁂆之為誰而後乃
　云太后女弟吕􁂆失其次矣豈前所稱者别為一人
　耶
漢文諸詔班固皆書詔而遷稱上曰按其文意當以詔
　字為是
竇嬰傳云景帝欲用嬰嬰固辭上曰天下方有急王孫
　寕可讓耶王孫嬰之字也班氏著之傳首是矣今遷
　不著讀者何以知之始既不著則當云字謂耳然嬰
　貴戚大臣非他附見者亦不宜用此法也
義縱傳云寗成家居上欲以為郡守御史大夫弘曰臣
　居山東為小吏時寗成為濟南都尉其治如狼牧羊
　成不可使治民上乃拜成為関都尉歲餘関東吏􁒐
　郡國號曰寕見乳虎無值寗成之怒此正當入本傳
　而書于縱傳何耶雖下有破碎其家事亦不湏也
張湯傳云趙禹爲人亷倨爲吏以來舍無食客公卿相
　造請禹禹終不報謝務在絶知友賔客之請孤立行
　一意而巳見文法輙取亦不覆案求官属隂罪此叚
　與湯事非必相湏亦止當併于禹傳至亷頗趙奢張
　蒼周昌魏其武安等傳皆是類也
律書之首以爲律爲萬事根本而其于兵械尤重武王
　伐紂吹律聼聲推孟春以至于季冬殺氣相并而音
　尚宫同聲相從乃物之自然此固可矣乃復偹論帝
　王以來用兵之事而終于漢文獻共百姓樂業㡬七
　百言何関于律意哉斯寔無謂之甚而邵氏極稱之
　以爲此其髙古雄深非他人拘窘所能到者嗚呼文
　章必有規矩凖繩雖六經不能廢頋乃以疎濶爲髙
　深緻宻爲拘窘何等謬論也又有謂此本爲兵書者
　若果兵書復安用許多律吕事大都皆出于畏遷而
　不敢議其非故妄云云耳
史之立傳自忠義孝友循吏烈女儒學文苑與夫酷吏
　佞倖隐逸方術之類或以善惡示勸戒或以技能偹
　見聞皆可也至于滑稽㳺俠刺客之属既巳㡬于無
　謂矣若乃貨殖之事特市井鄙人所為是何足以
　汚編録而遷特記之乎班固徒譏遷之稱述崇勢利
　而羞賤貧然亦不知其傳之不必立也是故􁐾而存
　之范曄而下皆無此目得其體矣
史記索隐謂司馬相如傳不宜在西南夷下大宛傳不
　宜在酷吏㳺俠之間此論固當然凡諸夷狄當以類
　相附則匃奴亦豈得在李廣衛青之間乎循吏儒林
　而下一節之人皆居列傳之末盖得體矣及至刺客
　乃獨第之李斯之上循吏則第之汲鄭之上復何意
　哉
滹南遺老集卷十一
滹南遺老集卷之十二
　　　　　　　　　　滹南王若虚　從之
　　史記辨惑(四)
　　　　議論不當辨
史氏之評因人事之善惡而正其是非以示勸戒而禆
　教化故可貴也遷之贊田完徒謂易術幽明非通人
　逹才孰能注意此固不必道者而又云田乞及常所
　以比犯二君專齊國之政非必事勢之漸然也盖若
　遵厭兆祥云則亂臣賊子皆得以天命自觧而無所
　懲矣豈史氏之所宜言乎
孔子世家贊云余讀孔氏書想見其爲人夫聖人道徳
　光𬒳萬世雖鄙夫孺子皆知之矣而遷因讀書始想
　見其爲人之大概非所宜言
仲尼弟子傳賛云學者多稱七十二子之徒譽者或過
　其寔毁者或損其真鈞之未覩厥容貌則論語弟子
　籍出孔氏古文近是余以弟子名姓文字悉取論語
　弟子問并次為篇疑者闕焉予謂論人者亦據其行
　事而已豈必容貌之覩以貌取人孔子㦯失之而遷
　顧以為準平且遷所引雑説鄙事有不足信者又豈
　皆論語之所載耶
魏世家賛云説者皆曰魏以不用信陵君故國削弱至
　于亡余以天方令秦平海内其業未成魏雖得阿衡
　之佐曷益乎此大謬之説也魏之亡既廹于秦興而
　非人謀之所䏻救則秦之亡亦廹于漢興而無可為
　者也而遷于本紀乃取賈生之論以不任忠賢罪二
　世何哉夫無忌之徒固未足以益國然遷之失言不
　得為罪也
循吏傳賛云孫叔敖出一言郢市復子産病死鄭民號
　哭公儀子見好布而家婦逐石奢縦父而死椘昭君
　立李離過殺而伏劍晋文以正國法無乃少評論総
　結之語乎
吕不韋贊曰孔子之所謂聞者其吕子乎按孔子所謂
　聞者似逹而非者也雖不取于君子然不韋亦不足
當之也
項羽傳贊云吾聞之周生舜目盖重瞳子又聞項羽亦
　重瞳子羽豈其苗裔耶何興之暴也陋哉此論人之
　形貌容有偶相同者羽出舜後千有餘年而獨以此
事遂疑其為苗裔不亦迂乎商均舜之親子遺體在
　焉然不聞其亦重瞳也而千餘年之逺裔乃必重瞳
　耶周生何人所據何書而上知古帝王之形貌正復
　有據亦非學者之所宜􁆸也夫舜以元徳升聞四岳
　薦之帝堯試之上當天心下允衆望然後踐天子之
　位其得之固有道矣豈專以異相之故而暴興者哉
　使舜果由此而興則羽之成功亦應畧等奚其不旋
　踵而剿滅也遷輕信愛竒𥘉不知道故其􁆢妄每如
　此後世状人君之相者類以舜瞳為羙談皆史遷之
　所啟而後梁朱友敬自恃重瞳當為天子因作亂而
　伏誅亦本此之誤也悲夫
司馬遷賛䔥何云與閎夭散宜生争烈賛韓信則云可
　以比周召太公之徒賛周勃則云伊尹周公何以加夫
　史氏儗人必于其倫不可不慎也以何信等軰而上
　方三代聖賢談何容易哉至論張耳陳餘則又譏其
　異于太伯季子遷之品藻陋矣
遷論壺遂云天子方倚以為相㑹遂卒不然壺遂之内
　亷行修斯鞠躬君子也夫鞠躬特折身耳而以為君子
　之盛徳何也且天子以輔相期之而充其所有纔止
　于是乎
李廣傳云其射見敵急度不中不發發即應弦而倒用
　此其将兵數困辱其射虎亦多為所傷此在隂里容
　或有之然亦失之意料非史氏所可必者也
汲鄭賛無他褒貶獨嘆其有勢則賔客十倍無勢則否
　至并載翟公署門事此何足道而著之史評哉
滑稽傳首云孔子曰六藝于治一也禮以節人楽以發
　和書以道事詩以道意易以神化春秋以道義太史
　公曰天道恢恢豈不大哉談言㣲中亦何可以觧紛
　夫天道恢恢巳不見發明滑稽之意而六藝之事又
　何所干渉也
貨殖傳云無巖䖏竒士之行而長貧賤好語仁義亦足
　羞也貧賤而羞固已甚􁆢而好語仁義者又可羞乎
　遷之罪不容誅矣
外戚世家序云夫婦之際人道之大倫也禮之用唯㛰
　姻為兢兢夫樂調而四時和隂陽之變萬物之統也
　可不慎哉人能弘道無如命何甚哉妃匹之爱君不
　能得之于臣父不能得之于子况卑下乎既驩合矣
　或不能成子姓能成子姓矣或不䏻要其終豈非命
　也哉孔子罕稱命盖難言之也非通幽明之變惡能
　識乎性命哉夫一婦人之遇否亦不足道矣且凢人
　事孰非命者而遷于此反覆致意何其費辭也人能
　弘道之語其意尤疎
滹南遺老集卷十二
滹南遺老集卷之十三
　　　　　　　　　　　滹南王若虚　從之
　　史記辨惑(五)
　　　　文勢不相承接辨
吕不韋使華陽夫人姊說夫人曰以色事人者色衰而
　爱弛今夫人事太子甚爱而無子不以此時早自結
　于諸子中賢孝者舉立以爲嫡子子之夫在則重尊
　夫百歲之後所子者爲王終不失勢此所謂一言而
　而萬世之利也中間文勢蹉跌不相承接
范睢至秦秦王使舍食草具待命歲餘當是時昭王巳
　立十六年歲餘下接不得當是時字樂毅使于燕昭
　王以為亞卿久之當是時齊涽王彊陳平長可娶妻
　富人莫肯與者貧者平亦恥之久之户牗富人有張
　負女孫五嫁而夫輙死平欲得之李廣嘗有罪常斬
　贖為庶人頃之家居数歲皆同病也
范増勸項梁立楚後梁乃求楚懐王孫心民間為人牧
　羊立以為楚懐王文不相接不若云時懐王孫心民
　間為人牧羊梁求得之為順也
留侯世家末云子房始所見下邳圯上老父與太公書
　者後十三年從髙帝過濟北果見榖城山下黄石取
　而葆祠之文勢不接不若云始下邳老父所言黄石
　後十三年從髙帝過濟北果見于榖城山下
蕭相國世家客説相國曰君胡不多買田地賤貫貸以
　自汚上心乃安不相承接
淮隂侯傳云其勢非置之死地使人人自為戰今予之
　生地皆走寕尚可得而用之乎不相承接甚矣
汲黯傳云匃奴渾邪王来降至京師賈人與市者坐當
　死者五百餘人黯曰夫匃奴攻當路塞絶和親中國
　興兵誅之死傷者不可勝計而費以巨萬百数臣愚
　以為陛下得胡人皆以為奴婢以賜從軍死事者家
　所鹵獲因予之以謝天下之苦塞百姓之心今縦不
　能渾邪率數萬之衆來降虚府庫賞賜發良民侍養
譬若奉驕子愚民安知市買長安中物而文吏繩以
為䦨出財物于邉関乎陛下縱不能得匃奴之資以
　謝天下又以㣲文殺無知者五百餘人是所謂庇其
　葉而傷其枝者也剰今縱不䏻一句不唯語意重叠
　而其畛畦亦不通也
滹南遺老集卷十三
滹南遺老集卷之十四
　　　　　　　　　　　滹南王若虚　從之
　　史記辨惑(六)
　　　　姓名冗複辨
夏本記云禹之父曰鯀鯀之父曰帝顓頊顓頊之父曰
　昌意昌意之父曰黄帝禹者黄帝之元孫而顓頊之
　孫也禹之曽大父昌意及父鯀皆不得在帝位為人
　臣劉子元史通點煩云顓頊紀中具言黄帝是顓頊
　祖矣此篇云禹是顓頊孫則其上不得更言黄帝之
　元孫既云昌意及鯀不得在帝位則下文不當復云
　為人臣也遂除五十七字誠大中其病然遷書率皆
　此類可勝道哉今略舉之如此紀既明叙啟為禹之
　子矣及即位又曰帝啟禹之子衛世家既明敘蒯瞶
　為出公之父矣及蒯聵立又曰是為荘公荘公者出
　公之父也晋世家既明叙公子重耳為獻公之子矣
　及重耳立又曰是為文公晋文公重耳晋獻公之子
　也其後又曰重耳即位為晋君是為文公晋厲公八
　年閏十二月欒書中行偃囚厲公迎公子周而立之
　是為悼公悼公元年正月書等弑厲公智瑩迎公子
　周來至絳刑雞與大夫盟而立之是為悼公魯世家
　云宣公卒子成公黒肱立是為成公管蔡世家云武
　王同母兄弟十人長曰伯邑考次曰武王發次曰管
　叔鮮次曰周公旦次曰蔡叔度次曰曹叔振鐸次曰
　成叔武次曰曰霍叔䖏次曰康叔封次曰冉季載季
　載最少同母兄弟十人唯發旦賢左右輔文王故文
　王舍伯邑考而以發爲太子是爲武王夫冉季載次
　第在末自可知其最少何必更言前巳言同母兄弟
　十人亦何必重舉前既偁武王發何必又云是爲武
　王武王賢而立止宜入夲紀耳康叔封冉季載既見
　于此矣而衛世家復云康叔名封武王同母少弟其
　次尚有冉季載季載最少蔡平侯卒靈侯般之孫東
　國攻平侯子而自立是爲悼侯悼侯父曰隱太子友
者靈侯之太子平侯立而殺隐太子故平侯卒而隐
　太子之子東國攻平侯子而代立是為悼侯田完世
家云田乞卒子常代立是為田成子及常卒又云常
　謚為成子吴王濞傳既云髙帝兄劉仲之子也而又
　云劉仲子沛侯濞年二十有氣力義縱傳既云縱有
　姊姁以醫幸王太后而又云拜義姁弟縱為中郎若
　是之類皆當為史通之所點也
史記稱人姓名冗複為甚正是不及諸史處殷紀云武
　丁以雉雊而懼祖巳曰王勿憂先修政事祖巳乃訓
　王曰此正當云乃訓之曰越世家云勾踐棲㑹稽欲
　殺妻子燔寳噐觸戦以死大夫種止勾踐曰止當云
　止之陳世家云孔寕儀行父請殺泄冶公弗禁遂殺
　泄冶止當云遂殺之吴世家云季札使于鄭見子産
　如舊交謂子産曰鄭之執政侈難将至矣止當云謂
　之趙世家云自叔帯以下五世而生趙夙趙夙晉獻
　公之十六年伐霍魁耿而趙夙為将伐霍中間多趙
　夙字又云趙盾卒子朔嗣趙朔景公之三年朔爲晋
　将下軍叔鄭中間多趙朔字季布傳云丁公爲項羽
　逐窘髙祖彭城西短兵接髙祖急顧丁公曰兩賢豈
　相厄哉于是丁公引兵而還漢王遂觧去及項羽滅
　丁公謁見髙祖髙祖以丁公徇軍中丁公爲項王臣
　不忠使項王失天下者乃丁公也遂斬丁公曰使後
　世爲人臣者無效丁公安用許多丁公字耶蕭相國
　世家贊云蕭相國何于秦時爲刀筆吏録録未有竒
　節及漢興依日月之末光何謹守管籥因民之疾奉
　法順流與之更始謹守管籥上多却何字周昌嘗燕
　時入奏事髙帝方擁戚姬昌還走帝逐得騎周昌項
　止當云騎其項髙后使使召周昌周昌至謁髙后髙
　后怒而罵周昌止當云既至后怒而罵郅都為中尉
　丞相條候至貴倨也而都揖丞相止當云都揖之臨
　江王徵詣中尉府對簿臨江王欲得刀筆為書謝上
　而都禁吏不予魏其侯使人以間予臨江王多兩臨
　江王字止當云欲得刀筆以間予之竇太后中都以
　漢法于是遂斬郅都止當云于是斬之主父偃傳云
　是時徐樂嚴安俱上書言世務各一事徐樂曰云云
　嚴安上書曰云云重却上書二字天子召見三人乃
　拜主父偃徐樂嚴安為郎中止當云俱拜為郎中偃
　以齊主自殺下吏上欲勿誅公孫弘曰主父偃本首
　惡陛下不誅主父偃無以謝天下乃遂族主父偃止
　當云不誅無以謝天下遂族之張湯傳云上疑湯有
　姦問湯湯不謝湯又作驚多一湯字董仲舒傳云弟
　子以次相受業或莫見其靣盖三年董仲舒不窺于
　園何必更言姓名郭觧得罪公孫弘議當大逆無道
　遂族郭觧翁伯翁伯觧之字也傳首既著之次尤爲
　贅
劉子元駁遷書曰宋世家𥘉云襄公即位而仍謂宋襄
　公吴世家云闔閭越世家云勾踐皆于其號上加吴
　王越王字句句未嘗捨之其論甚當然此乃遷全體
之病也凡稱某王類加國號凡舉人名每連姓氏冗
複蕪穢最是不滿人意處班范而下乃始浄盡焉
滹南遺老集卷十四
滹南遺老集卷之十五
　　　　　　　　　　　滹南王若虚　從之
　　史記辨惑(七)
　　　　字語冗複辨
舜本紀云瞽叟更娶妻而生象象傲瞽叟愛後妻子常
　欲殺舜舜避逃及有小過則受罪順事父沒後母與
　弟日以䔍謹匪有懈後又云舜父瞽叟頑母嚚弟象
　傲皆欲殺舜舜順適不失子道兄弟孝慈欲殺不可
　得即求常在側字語重復而兄弟孝慈一句亦不成
　義理
周本紀齊世家稱武王觀兵諸侯不期而㑹盟津者八
　百諸侯諸侯皆曰紂可伐矣無乃剰諸侯諸侯字冗
衞世家云宣公以子伋爲太子令右公子傅之右公子
爲太子取齊女求入室而宣公見所欲爲太子婦者
　好說而自取之何不但云宣公見其羙而煩重如是
　乎又云齊女子朔䜛惡太子伋宣公乃使伋于齊而
　令盗摭界上殺之與太子白旄而告界盗見持白旄
　者殺之何若但云使伋于齊與之白旄而令盗于界
　上視持旄者殺之乎又云朔之兄夀知朔之惡太子
　而君欲殺之乃謂太子曰界盗見太子白旄即殺太
　子太子可母行何若但云知之以告太子使母行乎
　又云太子朔立是為惠公左右公子不平朔之立也
　惠公四年左右公子怨恵公之䜛殺前太子伋而代
　立乃作亂語意重複但存不平朔之立一句足矣又
　云翟殺懿公也衞人憐之思復立宣公前死太子伋
　之後伋子又死而代伋死者子夀又無子此但云思
　復立太子伋之後而伋子亦死夀又無子可也安用
　許多字耶
趙世家云趙朔及程嬰謂公孫杵臼曰朔之婦有遺腹
　若幸而男吾奉之居無何而朔婦免身生男多朔婦
　免身字
子貢傳云子貢一出存魯亂齊破吴彊晉而覇越子貢
　一使使勢相破十年之中五國各有變文意重複矣
越世家云莊生謂陶朱公長男曰若自入室取金長男
　即自入室取金但云男即取之可也
曹沬為魯將與齊戰三敗北魯莊公懼乃獻遂邑之地
　以和柯之盟沬刼齊桓公乃許盡歸魯之侵地既而
　桓公欲倍其約管仲曰不可于是桓公乃遂割魯侵
　地曹沬三戰所亡地盡復予魯但云桓公乃從可矣
　何必重叠如此
孔子世家云其先宋人也孔防叔至叔梁紇禱于尼邱
　得孔子生而首上圩頂故因名曰邱云字仲尼姓孔
　氏既云孔防叔又言孔子生何必更注姓氏乎
鄭世家云孔子嘗過鄭與子産如兄弟云及聞子産死
　孔子為泣曰古之遺愛也兄事子産予謂言孔子為
　泣則聞字亦着不得或只云及聞其死泣曰更為簡
　省也夫既如兄弟而子産年長則何必復言兄事哉
兼已死之後及此其次第亦不應爾
春申君言所幸李園女弟于楚王楚王召入幸之遂生
　子男立為太子以李園女弟為王后楚王貴李園園
　用事李園既入其女弟立為王后子為太子恐春申
　君語泄而益驕隂飬死士欲殺春申君以滅口自園
　用事以下冗複重濁殆不可讀以精當律之當云園
　用事益驕恐春申君語泄隂養死士欲殺之以滅口
楚考烈王卒李園盡滅春申君之家而李園女弟𥘉幸
　春申君有身而入之王所生子者遂立是為楚幽王
　予謂遷先記李園女弟事既巳詳悉備見于此但云
　園女弟所生子立或直云太子立足矣何必費辭如
是
趙簡子疾五日不知人既寤語大夫曰我之帝所有一
　熊欲來援我帝命我射之中熊熊死又有一熊來我
　又射之中熊熊死予謂中熊字不須要中熊事但云
　我又射殺之可也
趙襄子滅智伯豫譲曰智伯知我我必為報仇而死以
　報智伯則吾魂魄不愧矣多以報智伯字
石奢爲楚相行縣道有殺人者追之乃其父也縱其父
　而還自繫焉但云縱之可也
趙奢傳云亷頗之免長平歸也失勢之時故客盡去免
　歸即失勢時也何必再下此句
魯仲連傳云仲連游于趙趙孝成王時秦兵圍邯鄲魏
　安釐王使客將軍新垣衍間入邯鄲因平原君謂趙
　王曰趙誠發使尊秦昭王爲帝秦必喜罷兵去平原
　君猶豫未有所决時魯仲連適游趙㑹秦圍趙聞魏
　將欲令趙尊秦爲帝乃見平原君曰云云此文理重
　複但云仲連聞之乃見平原君可也仲連謂新垣衍
　曰吾將使秦王烹醢梁王新垣衍曰噫嘻亦太甚矣
　先生之言也多先生言字必欲存之當在太甚字上
聶政欲爲嚴仲子刺韓相俠累仲子請益車騎壯士爲
　輔翼政言不可遂謝車騎人徒聶政乃辭獨行伏劍
　至韓多聶政乃辭四字又云刺殺俠累因自皮面決
　眼自屠出腸遂以死何必遂字又云韓取聶政尸暴
　于市購問莫知誰子于是韓購縣之有能言殺相俠
　累者予千金久之莫知也政姊嫈聞人有刺殺韓相
　者賊不得國不知其名姓暴尸而縣之千金乃於邑
　曰云云但言政姊嫈聞之于邑豈不簡快乎又曰市
　行者諸衆人皆曰此人暴虐吾國相多諸衆人字
李斯出獄與其中子俱執顧謂其中子曰多下其中子
　三字
張儀傳云昔趙襄子令工人作為金斗長其尾令可以
　擊人與代王飲隂告厨人曰即酒酣樂進熱啜及斗
　以擊代王殺之但云厨人如其言擊殺之
范睢傳云須賈謂范睢曰非大車駟馬吾固不出范睢
　曰願為君借大車駟馬于主人翁范睢歸取大車駟
　馬此當云願為君借於主人翁即歸取車馬
項羽紀諸侯無不人人惴恐無不人人字意重
項羽紀云漢王與韓信彭越期㑹擊楚軍至固陵而信
　越之兵不㑹張子房曰君王能自陳以東傅海盡與
　韓信睢陽以北至穀城以與彭越使各自為戰則楚
　易敗也漢王乃發使者告韓信彭越曰并力擊楚楚
　破自陳以東傅海與齊上睢陽以北至穀城與彭相
　國此當云發使者告之也
留侯世家云良與客狙擊秦皇帝秦皇帝大怒大索天
　下求賊甚急為張良故不須言為良意
淮隂侯傳云漢王欲拜信為大將諸將皆喜人人各自
　以為得大將多各自字至拜大將乃韓信也一軍皆
　驚此但當云至拜一軍皆驚
曹相國世家云卿大夫已下吏及賓客見參不事事來
　者皆欲有言至者參輒飲以醇酒來者至者重複又
　云相舍後園近吏舍吏舎日飲歌呼從吏惡之無如
　之何乃請參逰園中聞吏醉歌呼從吏幸相國召按
　之曷若但云乃請参遊園中幸其聞而召按也
叔孫通以惠帝作複道勸之立原廟上乃詔有司立之
　則立廟之由已自見矣而復云原廟起以複道故此
　句安用哉前漢削之當矣
陳丞相世家云始陳平曰我多隂謀是道家之所禁吾
　世即廢亦已矣終不能復起以吾多隂􁪽也然其後
　曾孫陳掌以衞氏親貴戚願得續封陳氏然終不得
　多兩然字吾多隂􁪽一句亦不須也
賈生傳云懐王隨馬而死無後賈生自傷爲傅無狀哭
　泣歲餘亦死賈生之死時年三十三矣不必再言賈
　生之死
馮唐言李牧之事云當是之時趙幾覇其後會趙王遷
　立其母倡也王遷立乃用郭𨳩䜛卒誅李牧再言王
　遷立何也
張釋之傳文帝問上林尉諸禽獸薄尉左右視盡不能
　對虎圈嗇夫從旁代尉對上所問禽獸薄甚悉止云
　從旁代對甚悉豈不善乎
張釋之傳有人盗髙廟坐前玉環捕得文帝怒下廷尉
　廷尉治釋之按律盗宗廟服御物者為奏不須廷尉
　治三字又曰有如萬分之一假令愚民有盗長陵一
　抔土但云有如或云萬一或云假令足矣煩重如此
　殆不可讀
申屠嘉傳云是時大中大夫鄧通方隆愛幸文帝嘗燕
　飲通家其寵如是是時丞相入朝而通居上傍有怠
　慢之禮再下是時字不惟文勢重叠意亦不愜也其
　寵如是一句亦不必道嘉困辱通上使使者召通既
　至為文帝泣多為文帝字
鄧通傳云文帝崩景帝立劉子元謂不必言帝崩固當
　矣然遷史類此者甚多夫文景相繼猶或可也至賈
　生傳云孝文崩孝武皇帝立既隔景帝而亦書之豈
　不愈無謂也
袁盎稱文帝西向譲天子位者再南靣譲天子位者三
　何必重言天子位
太倉公傳云詔召問所為治病死生驗者幾何人主名
　為誰詔問故太倉長臣意方伎所長及所能治病者
　有其書無有皆安受學受學幾何嵗甞有所騐何縣
　里人也何病醫藥已(史通/作與)其病之狀皆何如具悉以
　對文勢重叠如此是必前者遷所叙而後乃當時詔
　語倉公引之耳不必并而為一云詔召問曰意對曰
　則簡而明矣
吳王濞傳云景帝與吳太子博争道引博局提殺之吳
　王由此稍失藩臣之禮稱病不朝京師知其以子故
　稱病不朝但當云知其故也
寗成遷濟南都尉而郅都為守如(史記/作始)前數都尉皆歩
　入府因吏謁守如縣令其畏郅都如此及成往直陵
　都出其上剰其畏郅都如此一句
王温舒為河内太守捕郡中豪猾郡中豪猾相連坐千
　餘家不須再道郡中豪猾
司馬相如病甚天子曰可往從悉取其書使所忠往而
　相如巳死家無書問其妻對曰長卿固未嘗有書也
　時時著書人又取去即空居長卿未死時為一卷書
　曰有使者來求書奏之無他書其遺札書言封禪事
　奏所忠所忠奏其書天子異之其書曰凡用十書字
　何其繁也若云相如已死其妻曰長卿固未嘗有書
　時有所著人又取去且死獨遺一卷曰有使者來即
　奏之其書乃言封禪事也既奏天子異焉其辭云云
　不亦可乎
李廣見草中石以為虎而射之中石没鏃視之石也因
復更射終不能復入石矣凡多三石字當云以為虎
　而射之没鏃既知其石因復更射終不能入或云嘗
　見草中有虎射之没鏃視之石也亦可又云其射見
　敵急非在數十歩之内度不中不發度不中三字重
　叠若此句存則上句宜去也又言廣自剄軍士大夫
　一軍皆哭但云一軍足矣或去此二字亦可
汲黯傳云東越相攻使黯往視之不至至吳而還多不
　至字
鄭當時傳云存諸故人請謝賓客夜以繼日至其明旦
　常恐不徧剰至其明旦字
申公傳云天子問治亂之事申公時已八十餘老對曰
　云云伏生傳云年九十餘老不能行老字贅矣
竇太后使轅固入圈刺豕正中其心一刺豕應手而倒
　多一刺豕字
張湯傳云湯嘗病天子至自視病當作視之或云臨視
　也又云三長史皆害湯欲陷之據下文不須用此語
　觀者可見又云或告湯姦事下減宣宣嘗與湯有郤
　及得此事窮竟其事當云窮竟之也
郭解傳既稱為人短小精悍不飲酒而後又云為人短
　小不飲酒何耶雒陽人有相仇者解夜見仇家仇家
　曲聽解解夜去不使人知曰且無用待我待我去令
　雒陽豪居其間乃聽之疑重用待我字
貨殖傳云魯人曹邴氏以鐵冶起富至巨萬鄒魯以其
　故去文學而趍利者以曹邴氏也既言以其故則不
　必更云以曹邴氏也
匈奴傳云單于頭曼欲廢太子冒頓作為鳴鏑習勒其
　騎射令曰鳴鏑所射而不悉射者斬之行獵鳥獸有
　不射鳴鏑所射者輒斬之前後凡用八鳴鏑字據文
　勢相蒙其餘可盡去也
晉張輔論遷固史云遷記二千年事而五十萬言固記
　二百年事乃八十萬言繁簡不同優劣可知此説大
　謬劉子元既辨其大莭矣抑予嘗考之遷記事踈畧
　而剰語甚多固記事詳偹而刪削精當然則遷似簡
　而實繁固似繁而實簡也安得以是為優劣哉
滹南遺老集卷之十五
滹南遺老集卷之十六
　　　　　　　　　　　滹南王若虚　從之
　　史記辨惑
　　　　重叠載事辨
楚荘王圍鄭鄭伯迎降之辭既載于楚世家又載于鄭
　世家莊王縣陳申叔時為牽牛徑田之喻既載于楚
　世家又載于陳世家荘王圍宋華元告以析骨食子
　之急既載于楚世家又載于宋世家陳恒殺闞止事
　既詳見于齊世家而又見于田完世家陳乞立陽生
　事亦然子路死難事既詳見于衞世家而又見于本
　傳陳厲公齊懿仲卜田完事止宜載于完世家而又
　全載于陳世家專諸刺吳王僚事止宜載于本傳而
　又載于吳世家楚平王執伍奢召二子事止宜詳見
　于子胥傳而又全見于楚世家子胥諫吳王之言吳
　王賜死之事子胥将死之語亦止宜見于子胥傳而
　楚越世家又皆載之闔廬将死属太子報越事載于
　呉世家是矣而又見于子胥傳春秋書天王狩河陽
　事載于孔子世家矣而又見於晉世家又見於周本
　紀項羽遷義帝事既載于羽本紀而又見于髙帝紀
　陳平間楚君臣事既載于項羽紀而又見于本傳張
　良難酈生事既載于髙帝紀而又見於本傳酈生責
　髙祖倨見事止宜載于本傳而又見于帝紀緹縈上
　書救父事載于孝文紀而又見于倉公傳近來孔毅
　夫雜説論晉史王隠諫祖約弈棊事兩傳俱出謂之
　繁文而嚴有翼著藝苑雌黄亦摭新唐重複事以為
　病獨未見遷書之失耶
吳世家云季札聘于魯請觀周樂其言云云使于齊説
晏子曰子速納邑與政乃免于難齊國之政將有所
　歸未得所歸難未息也使于鄭見子産如舊交謂子
産曰鄭之執政侈難將至矣政必及子子為國慎以
禮不然鄭國將敗適衞説蘧瑗史狗史猶公子荆公
叔發公子朝曰衞多君子未有患也適晉説趙文子
　韓宣子魏獻子曰晉國其萃于三家乎將去謂叔向
　曰君侈而多良大夫皆富政將在三家吾子直必思
　自免于難凡此皆以見季子之明識著之可矣至魯
　世家襄公二十九年云吳延陵季子使魯間周樂盡
　知其意鄭世家簡公二十二年云吳使延陵季子于
　鄭見子産如舊交謂曰鄭之執政侈難將至政將及
　子子為政必以禮不然鄭將敗衞世家獻公後三年
　云吳延陵季子使過衞見蘧伯玉史鰌曰衞多君子
　其國無故晉世家平公十四年云呉延陵季子來使
　與趙文子韓宣子魏獻子語曰晉國之政卒歸此三
　家矣是何必哉
管蔡世家既備言武王崩成王少管蔡疑周公之為不
　利故挾武庚作亂周公承以王命誅之矣而衞世家
　又詳出之何若但云周公既誅管蔡乎
趙世家贊云吾聞馮王孫曰趙王遷其母倡也嬖于悼
　襄王悼襄王廢嫡子嘉而立遷遷素無行信䜛故誅
　其良將李牧用郭開豈不謬哉至馮唐傳稱李牧之
　功曰是時趙幾覇後㑹趙王遷立其母倡也用郭開
　䜛而誅李牧予謂趙王遷所以奪嫡而立則由其母
　見嬖之故若乃信䜛而誅李牧倡何與焉此句為贅
　而班書亦存之過矣
竇嬰傳云梁孝王者孝景弟也其母竇太后愛之梁孝
　王朝因昆弟燕飲是時上未立太子酒酣從容言曰
　千秋之後傳梁王太后驩嬰引巵進諫按帝言傳位
　孝王事世家自具何不但輕道過
滹南遺老集卷之十六
滹南遺老集卷之十七
　　　　　　　　　　　滹南王若虚　從之
　　史記辨惑(九)
　　　　疑誤辨
酈生説髙祖復立六國後張良發八難古今稱頌以為
　羙談竊嘗有所疑焉彼其言曰湯伐桀而封其後于
　𣏌者度能制桀之死命也今陛下能制項籍之死命
　乎武王伐紂而封其後于宋者度能得紂之頭也今
　　陛下能得項籍之頭乎此論甚疎夫桀紂已滅然後
　　湯武封其後而良云度能制桀死命得紂之頭豈封
　　于未滅之前耶且湯武所以封之者重絶人之世耳
　　非以計其利害也奈何其以項籍之命為此哉酈生
　　所以説帝者特欲係衆人之心庶幾叛楚而附漢耳
　　非使封諸項氏也奈何其以湯武之事勢相較哉湯
　　武雖殊時事理何異制死命與得其頭亦何以分而
　　列為兩莭表商容之閭釋箕子之拘封比干之墓此
　本三事而良并之者以其一體也至于倒置干戈休
　馬放牛獨非一體乎而復析之爲三何哉班氏頗見
　其非而乃并湯武事爲一而但云度能制其死命豈
　以死命字不属桀紂而属其後歟然終與項籍事不
　類也既以湯武爲一事故又分楚唯無疆以下爲第
　八節盖二書已自參差矣近世胡寅謂是時髙祖未
　稱尊而子房呼陛下作史者之過也然則八難之目
　安知其無誤耶
漢書老父相吕后及二子皆貴及見髙祖曰卿者夫人
　兒子皆以君如淳曰以或作似顔氏破其説當矣然
　史記正作似豈誤歟
酈生既自有傳而朱建傳後又叙生𥘉見沛公及下陳
　留事大同小異而詞頗浮誇此必禇先生輩附入之
　猶田仁之類也
漢文以公主嫁匈奴使宦者中行説傳之説不欲行漢
　彊使之説曰必我行也為漢患者漢書但云必我而
　無行字此恐錯誤若曰為漢患者必我也或云必我
　行為漢患矣如此乃順
司馬相如傳贊云相如雖多虚辭濫説然其要歸引之
　莭儉此與詩之風諫何異揚雄以為靡麗之賦勸百
　風一猶騁鄭衞之聲曲終而奏雅不已虧乎前漢書
　全引此語子嘗疑之按遷傳雖不著其死之歲月然
　去遷既死後其書稍出宣帝時遷外孫楊惲祖述其
　書遂宣布焉則其死不過在昭宣之間耳而雄以成
帝元延之初始自蜀遊京師年七十一卒于王莽天
鳯五年逆而推之宣帝之二十年雄乃始生遷著書
時安得雄之言乎是必孟堅所續而後人誤附于史
　記耳
公孫宏主父偃贊云公孫宏行義雖修然亦遇時漢興
　八十餘年矣上方卿文學招俊乂以廣儒墨宏為舉
　首主父偃當路諸公皆譽之及名敗身誅士争言其
　惡悲夫舉首字下意似不足豈有闕文乎

滹南遺老集卷之十七
滹南遺老集卷之十八
　　　　　　　　　　　滹南王若虚　從之
　　史記辨惑(十)
　　　　史記用而字多不安今畧舉甚者
齊世家云郤克使于齊齊使夫人帷中而觀之晉世家
　云襄公之六年而趙衰卒景公時而趙盾卒平公十
　二年而趙武為正卿荀卿傳云齊襄王時而荀卿最
　為老師魯仲連傳云趙孝成王時而秦王使白起破
　長平之軍伍子胥傳云吳國内空而公子光乃令專
　諸襲刺吳王僚又云呉與越平其後五年而呉王聞
　齊景公死而大臣爭寵新君弱多上一而字聶政傳
　云嚴仲子奉黄金百鎰前為聶政母壽固進而聶政
　謝曰云云又云夫賢者以感憤睚眦之意而親信竆
　僻之人而政安得嘿然而巳乎多中間一而字吕不
　韋傳云不韋以五百金與子椘為進用結賓客而復
　以五百金買竒物玩好而西遊秦多上一而字趙堯
　問髙帝曰陛下所為不樂非為趙王年少而戚夫人
　與吕氏有隙也(監本史/紀作耶)陛下(監本/作備)萬歳之後而趙王
　不能自全乎多下一而字也字亦剰韓信傳云趙軍
　戰不勝欲還歸壁皆漢赤幟而大驚賈生傳生以為
　漢興至孝文二十餘年天下和洽而固當改正朔易
　服色韓生傳云自是之後而燕趙問言詩者由韓生
　此等而字皆當去之直不疑為郎同舍有告歸者誤
　持同舍郎金去金主意不疑不疑買金償而告歸者
　來而亡金者大慙多兩而字李廣與望氣王朔燕語
　曰自漢擊匃奴而廣未嘗不在其中而諸部校尉以
　下才䏻不及中人然以擊胡軍功取侯者數十人而
　廣不為後人然無尺寸之功以得封邑者何也三而
　字皆剰上一然字却作而字則惬當矣
　　　司馬遷用於是乃遂等字冗而不當者十有七
　　　　八今畧舉之
如殷武丁夢傳説事云于是乃使百工營求之野既有
　乃字何須更云于是鄭文公之妾燕姞夢天與之蘭
　曰以是為而子以告文公文公幸之而予之草蘭為
　符遂生子名曰蘭遂字殊不安若云既而生子遂名
　曰蘭則可晉世家云武王與叔虞母㑹時夢天謂巳
　曰余命女生子名虞及生子有文在其手曰虞故遂
　因命之曰虞故遂因三字豈可連用鄭世家亦舉此
　事則云遂以命之何巧于彼而拙于此也曹沬刼齊
　桓公求所侵地許之既而欲倍約管仲以為不可于
　　是乃遂割魯侵地其病猶晉世家言叔虞事也趙世
　　家記程嬰杵臼事云乃二人謀取他人嬰兒負之乃
　　字却當作于是或云二人乃謀則順矣范睢説秦王
　　云臣聞善治國者乃内固其威而外重其權多却乃
　　字蒙毅對胡亥云臣乃何言之敢諌何慮之敢謀乃
　　字為悖語意亦乖髙帝斬白蛇有老嫗夜哭人問何
　　哭嫗曰云云人乃以嫗為不誠欲笞之乃字當去田
　　横二客自剄髙帝聞之乃大驚多却乃字叔孫通傳
　　云上見留侯所招客入見上乃遂無易太子志乃遂
　　二字當去其一惠帝即位乃謂叔孫生曰云云惠帝
　　出逰離宫叔孫生勸上取櫻桃獻宗廟上乃許之二
　　乃字皆贅曹参謂惠帝云陛下自察聖武孰與髙帝
　　上曰朕乃安敢望髙帝其病如蒙毅語袁盎謂綘侯
　　非社稷臣絳侯望盎盎遂不謝多却遂字㶚陵尉呵
　　止李廣廣騎曰故李将軍尉曰今将軍尚不得夜行
　　何乃故也乃字不安伏生傳孝文時欲求能治尚書
　者天下無有乃聞伏生能治之石建為郎中令事有
　可言屏人恣言極切至廷見如不能言者是以上乃
　親尊禮之周仁傳云武帝立以為先帝臣重之仁乃
　病免三乃字皆不妥
滹南遺老集卷之十八
滹南遺老集卷之十九
　　　　　　　　　　滹南王若虚　從之
　　史記辨惑(十一)雜辨
鄭荘公稱其母為姜氏陸生晁錯父稱子為公皆于義
　不安殆邱明子長之失未必當時本語也
楚世家云荘王圍鄭鄭伯降楚羣臣曰王勿許荘王曰
　其君能下人必能信用其民庸可絶乎遂許之平此
　盖本乎左氏也至鄭世家則云荘王曰所為伐伐不
　服也今已服尚何求乎二者果孰是
宋世家云荘王圍宋宋華元出告子反曰城中析骨而
　炊易子而食荘王曰誠哉言楚世家亦載王語云君
　子哉二者果孰是此類甚多不可殫述也
史記載伍貟父子語言本傳與世家参差不同或云此
　變文也予謂不然言出于一人之口書出于一人之
　手而自變其文人何以取信哉
晋世家云唐叔虞姓姬氏武王之子按周紀自有姓氏
　既云武王之子何必更言姓也且魯衛管蔡等世家
類皆不著而此獨著何哉
晉世家云趙盾昆弟将軍趙穿灌夫傳云竇甫竇太后
　昆弟也未暁昆弟之義
宋世家云襄公及楚人戦于泓公曰君子不困人于阨
　不鼔不成列子魚曰如公言即奴事之耳又何戦為
　奴事字不似當時語盖遷撰出者三傳𥘉無此意也
　抑其句法亦是不順凡尊奉其人則有曰師事父事
　兄事者鄙賤其人則有曰奴使奴親奴畜者上一字
　属乎彼而巳今此奴字以意則属乎我以句法則属
　乎彼豈非思之不審欤
孫武傳云吴王闔廬問曰子之十三篇吾盡觀之矣可
　以小試勒兵乎對曰可闔廬曰可試以婦人乎曰可
　于是許之出宫中羙人此王問武而非武所請也何
　用許之字
老父相髙祖曰君相貴不可言髙祖乃謝曰誠如父言
　不敢忘徳此但其術可貴耳何徳之有
漢封候公為平國君匿弗肎復見曰此天下辨士所居
　傾國故號為平國君予謂匿弗肎復見字當在號為
　平國君下
高祖紀云稱劉季者在當時人可也而遷亦数稱之不
　唯于文體為非而臣子之道亦不當爾也漢書正之
　為是
髙祖紀云父老皆曰平生所聞劉季諸珍􁁣當貴珍字
　不安漢書改為竒是矣
太公家令云髙祖雖子人主也是時未有髙祖號劉子
　元辨之誠中其病漢書改為皇帝是矣
陳丞相世家云平從攻韓王信于代至平城為匃奴所
　圍七日不得食髙祖用平竒計使單于閼氏圍以得
　開而其計秘世莫得聞桓譚應劭意其以漢有羙女
　動之世或喜其説然吾觀韓王信傳云上出白登匈
　奴騎圍之上乃使人厚遺閼氏閼氏乃説冐頓曰今
　得漢地猶不能居且兩主不相厄居七日胡騎稍引
　去漢出圍入平城救兵亦到胡騎遂觧去匈奴傳畧
　同而又云冒頓與韓王信之将王黄趙利期而黄利
兵不来疑其與漢有謀亦取閼氏之言乃觧圍之一
　角信如此説則漢之所以動閼氏者止于重賂而胡
　騎之所以觧去者又不專因閼氏之力也烏有所謂
　不傳之竒計哉其言反覆殆未足信
張敖傳云趙相貫高等欲殺髙祖壁人柏人上過欲宿
　心動問縣名為何曰柏人柏人者廹于人也不宿而
　去予謂廹人之意本出髙祖非縣名本有此理又非
　史氏所當言則宜加上以二字漢書又去也字猶覺
　不圎
荆燕世家云荆王劉賈諸劉者不知其何属諸劉字絶
　下不得其曰燕王劉澤諸劉逺属則是矣
梁孝王世家云孝文帝兄四男長子曰太子是為孝景
　帝次子武次子参次子勝夫上既言男則子字皆贅
　太子非名則曰字亦不安法當云其長景帝也次曰
　某次曰某
淮南厲王長謀反召至長安丞相臣張蒼典客臣馮敬
　行御史大夫事宗正臣逸廷尉臣賀備盗賊中尉臣
　福昧死言云云制曰朕不忍致法于王其與列侯二
　千石議臣蒼臣敬臣逸臣福臣賀昧死言云云夫稱
　臣某等昧死言者當時所奏語史家輙爾書之無乃
　不可乎遷固毎毎如是而後世亦或襲之竊所未喻
　田仁傳云武帝時拜爲司直数歲坐太子事時左丞相
　自将兵令司直田仁主閉守城門坐縱太子下吏誅
　死仁發兵長陵令車千秋上變仁仁族死陘城始但
　言坐太子事而復言坐縱太子誅死又言因千秋上
　變族死語意重叠昏晦甚矣遷之叙事此類尤多
　田敬仲世家云齊宣王好文思之士自如騮衍淳于髠
　之徒皆賜列第荀卿傳云自如孟子至于吁子世多
　有其書自如二字連用不得十二諸侯年表序用及
　如字尤不安也
儒林傳序云孟子荀卿之列咸遵夫子之業而潤色之
　别字不安
子胥傳云公子光令專諸襲刺吴王僚如何下襲字
田横二客自剄髙帝聞之乃大驚以田横之客皆賢吾
　聞其餘尚五百人在海中使使召之至則聞田横死
　亦皆自殺予謂聞之乃大驚剰乃字吾聞其餘尚五
　百人剰吾字
吕后紀云吕后祓還過軹道見物如蒼犬㨿髙后掖吕
　后髙后似是兩人但云據其掖可矣丁公窘髙祖彭
　城西沛公顧曰兩賢豈相阨哉方言髙祖遽曰沛公
　此亦同病也
留侯世家記圯上老父事云良因恠之跪曰諾劉貢父
漢書刋誤以為恠字合在因字上此固是矣然漢書
　之文本縁史記且其下又有云良因異之者則非獨
孟堅之誤也
張良賛曰余以為其人計魁梧竒偉至見其圖状貌乃
　如婦人好女盖孔子曰以貌取人失之子羽留侯亦
　云以為字與計字相窒留侯亦云上當有余於二字
留侯世家云留侯性多病多病何關性事
韓信傳賛云假令韓信學道謙讓不伐巳功不矝其能
　則庻幾哉於漢家勲可以比周召太公之徒後世血
　食矣假令字下不得哉字亦不便於文勢
呂后紀孝惠為人仁弱髙祖以為不類我常欲廢太子
　立戚姬子如意如意類我再言如意類我於文為複
　且我字不順去之可也
蕭何傳云益封何二千户以常甞繇咸陽時何送我獨
　嬴奉錢二也我字悖
文帝聞馮唐言歎曰吾獨不得亷頗李牧時為吾将時
　字甚悖
伍𬒳諫淮南王王於是氣怨結而不掦涕滿匡而横流
　其詞不典殆似古賦豈史氏實録之體哉
衛綰傳云建元年中以景帝疾時諸官囚多坐不辜者
　而君不任職免之君字悖
禮書首云太史公曰洋洋羙徳乎宰制萬物役使羣衆
　豈人力也哉洋洋羙徳孰遽知其爲禮遷文無首尾
　毎如此
律書賛太史公曰故璇璣玉衡以齊七政按故字自是
　因上接下之辭首句如何便用得
石奮傳云子孫勝冠者在側雖燕居必冠申申如也僅
　僕訢訢如也唯謹其執䘮哀戚甚悼唯謹甚悼字俱
　不安
范睢傳云魏聞秦且東伐韓魏魏使湏賈於秦多一魏
　字又云穣侯為秦将欲越韓魏而伐齊欲以廣其陶
　封多一欲字
藺相如請王齋五日乃上壁秦王度之終不可疆奪遂
　許齋五日多却之字
留侯世家云劉敬説高帝曰都閼中多却曰字左右大
　臣多勸上都雒陽雒陽東有成臯西有殽黽却少一
　曰字
袁盎賛曰時以變易及吴楚一説説雖行哉然復不遂
　上三句語意不接亦不成語
韓信傳云此所謂驅市人而戰之之字不安
趙堯薦周昌曰其人有堅忍質直何用有字
燕太子請荆軻曰日已盡矣荆卿豈有意哉范睢傳云
　湏賈問范睢曰今吾事之去留在張君孺子豈有客
　習于相君者哉婁敬説髙帝曰陛下都雒陽豈欲與
　周室比隆哉哉字皆不安作乎字可也
范蠡傳載楚王之言曰寡人雖不徳耳柰何以朱公之
　子故而施惠乎耳字不安去之可也
荆軻傳云軻雖㳺于酒人乎乎字尤乖
灌夫傳云諸公莫弗稱之莫弗字不成語
楚昭王病甚譲其弟公子閭為王五譲乃後許乃後不
　成語
趙世家云智伯與趙韓魏盡分其范中行故地多其字
田完世家云田乞事齊景公為大夫其收賦税於民以
　小斗受之其粟予民以大斗多粟字
循吏傳序云綱漏於吞舟之魚多却於字
范睢傳云散家財物盡以報所嘗困戹者所嘗字不安
李斯出獄與其中子俱執遂父子相哭此而夷三族此
　而不成語
李斯賛曰人皆以斯極忠而𬒳五刑死察其本乃與俗
　議之異之字極難下
蒙恬自責曰塹萬餘里此其中不能無絶地脈哉不字
　當作豈
髙祖令張良獻白壁玉斗于項羽范増張良曰謹諾謹
　字道不得
髙祖紀云老父相魯元公主亦皆貴皆字不安
武渉說韓信足下雖自以與漢王爲厚交爲之盡力用
　兵終爲之所禽矣之所二字當去其一又云足下所
　以得湏臾至今者以項王尚存也湏㬰字亦道不過
孫叔敖問市令市亂事曰如此幾何頃乎市令曰三月
　矣頃字道不得
田横曰吾烹人之兄與其弟併肩而事其主縱彼畏天
　子之詔不敢動我我獨不媿于心乎人字與弟字相
　窒當云烹人之兄而與之併肩事主或云烹人而與
　其弟併肩事主則可矣
燕世家云齊湣王謂燕太子平曰雖然則唯太子所以
　令之則字下不得
項羽對項梁云劍一人敵不足學學萬人敵此句不圓
　漢書加耳字是也
陸賈謂陳平曰天下雖有變即權不分即當作而
項籍見始皇曰彼可取而代也梁掩其口母妄言族矣
　其語不圓
趙禹傳云今上時禹以刀筆吏積勞稍遷為御史時字
　不安
申屠嘉傳云髙帝時大臣又皆多死皆多二字不可連
　用嘉對文帝責鄧通上曰君勿言吾私之罷朝坐府
　申嘉爲檄召鄧通此語法不順不若言　府檄
　召也
聶政曰嚴仲子奉百金爲親夀我雖不受然是者徒深
　知政也然是字不成語
屈源傳秦昭王欲與懐王㑹懐王稚子子蘭勸王行奈
　何絶秦歡少曰字
荆軻傳田光謂燕太子曰太子聞光盛壮之時不知臣
精巳消亡矣雖然光不敢以圖國事所善荆卿可使
　也雖然字悖
王温舒傳爲廣平都尉擇郡中豪敢以爲瓜牙督盗賊
　以其故齊趙之郊盗賊不敢近廣平多其字
史記太史公自序云民倍本多巧姧軌㺯法善人不能
　化唯一切嚴削爲能齊之作酷吏傳夫事人君能說
　主耳自和主顔色而獲親近非獨色愛能亦各有所
　長作侫倖傳夫酷吏侫倖類皆小人史之立傳大抵
　著其罪惡以為世戒而遷獨有取于此等然則是非
　之謬豈特㳺俠貨殖之論哉
自序云嘉尚父之謀作齊世家嘉且金縢作魯世家其
序燕云嘉甘棠之詩其序衛云嘉彼康誥序宋則云
嘉微子問太師序晋則云嘉文公錫珪鬯此類甚多
　夫史書實録也事所當記善惡必存豈因嘉一事而
　後作乎大抵諸序傳皆不足觀刪之可也
吕氏大事記云太史公於夏紀則稱孔子正夏時於殷
　紀則稱孔子善殷輅聖人損益四代之大意不可謂
　不略窺之矣予謂遷特因孔子之言而猥引之耳既
非巳見又不能别有發明而吕氏遽以為知損益之
意何遽過譽之甚也
大事記史記文帝紀多載詔書至景帝紀則皆不載盖
以為不足載也其㫖微矣予謂史書實録也詔誥一
時之大事縱使帝之所行不能副其言豈容悉沒之
乎此自遷之私憤而吕氏深取之遂以判班馬之才
識予未敢知也
班固譏遷論㳺俠述貨殖之非世稱其當而秦少㳺辨
　之以為遷𬒳腐刑家貧不能自贖而交㳺莫救故發
憤而云此誠得其本意然信史将為法于萬世非一
　巳之書也豈所以發其私憤者哉

滹南遺老集卷之十九
滹南遺老集卷之二十
　　　　　　　　　　滹南王若虚　從之
　　諸史辨惑
五帝之名史記以黄帝為首書序以少吴為首其説不
　同要之少昊黄帝之子顓頊黄帝之孫帝嚳黄帝之
　曾孫而堯帝嚳之子也𥘉皆傳之子孫至于堯舜其
　子不肖不足以付大器乃始有禪讓之事斯盖不得
　已之變而或者遂云五帝官天下三王家天下何其
　妄也
皇降而帝帝降而王名號之異耳堯舜揖譲湯武征誅
　世變之殊耳若夫其道則未嘗不一而商鞅説秦孝
　公乃謂𥘉以帝道再以王道魏徴亦云行帝道而帝
　行王道而王鄭厚又云王道備而帝徳消皆淺陋之
　見也
父死子繼天理人情之常也自天子至庻人自王至覇
　自古至今未有能易者其或及于旁支付諸他姓則
　必其勢所當然而出于不得已可謂之變而不可以
　為常也而漢人之説曰殷道親親立弟周道尊尊立
　子殷道質質者法天親其所親故立弟周道文文者
　法地敬其本始故立長子周道太子死立適孫殷道
　太子死立其弟此何所稽也天下無二道聖人無兩
　心故曰前聖後聖其揆一也典章制度時或損益不
　同至于名教人倫豈容殊致尊親之道孰可偏廢而
　云殷獨親親周獨尊尊非謬妄乎盖秦漢以來言三
　代者毎毎如此以殷紀觀之誡多立弟然在當時必
　有其故而𥘉非湯之定法也若其果主于親親則一
　于立弟矣何復待太子死而後及耶抑甞考之河亶
　甲崩子祖乙立祖乙崩子祖辛立小乙崩子武丁立
　武丁崩子祖庚立此皆在世立子者也庚丁崩子武
　乙立武乙崩子太丁立太丁崩子帝乙立帝乙崩子
　辛立此則四世立子者也其間沃甲崩則立其兄祖
　辛之子祖丁祖丁崩則立其弟沃甲之子南庚此則
　廢適而立姪者也安在其太子死而專立弟邪紀又
　云自中丁以來廢適而更立諸弟子弟子或争相代
　立比九世亂諸侯莫朝盖立不以正宜其啓争奪之
　端是何足以貽乆逺而謂成湯之法固如是乎嗚呼
　世之學者自非詩書易春秋語孟子之正經一切異説
　不近人情者雖託以聖賢皆當慎取不可輕信也
左氏文章所謂毫髪無遺恨者惟參舉人名字頗為不
　愜如邲之戰既稱士㑹復曰隨武子又曰随季又曰
　士季既稱郤克復曰駒伯又曰郤獻子𥘉稱荀林父
　而後稱桓子𥘉稱先縠而後稱彘子大率皆然不可
　殚舉一段之文而錯雜如是向無注釋讀考孰知其
　爲一人邪雖無害其羙要之不潔而近代䂬溪黄徹
　極稱其變態可法且以諸史列傳首尾一津爲不足
　取殆難與論真是非也
劉子玄曰韓王本名信都而遷固轍去都字用使稱其
　名姓全與淮隂不别按韓王韓國之後其姓爲姬襲
　封于韓而非姓也又加王字有何不别然遷于絳侯
傳固作淮隂等賛亦稱兩韓信而髙祖紀八年又云
　上東擊韓信餘㓂于東垣何邪
遷固記事互有得失如史記孝文紀云髙祖中子也髙
　祖十一年春已破陳豨軍定代地立為代王都中都
　太后薄氏子漢書云髙祖中子也母曰薄姬髙祖十
　一年誅陳豨定代地立子桓為代王固之序薄氏文
　順于遷矣而加子桓二字復為贅也
班固漢書刪潤遷史徃徃勝之然亦有反不及者如史
　記髙祖聞田横死曰嗟乎有以也夫起自布衣兄弟
　三人更王豈非賢乎哉漢書但云嗟乎有以起布衣
　其語太簡讀之殆不可暁也
漢文帝以公主嫁匈奴使䆠者中行説傳之説不欲行
　漢强使之説曰必我行也為漢患者史記如此而漢
　書但云必我而無行字此恐錯誤者曰為漢患者必
　我也或云必我行為漢患矣如此乃順
史記文帝紀云張武受賂金錢事覺上發御府金錢賜
　之以媿其心彼受金錢而復以金錢賜之可以為媿
　漢書但云更加賞賜則泛而不明矣
史記司馬相如傳曰天子曰可徃從悉取其書使所忠
　徃而相如死班固加若後之矣四字此句為贅且若
　字意乖不若不加之愈也
髙祖謂沛父兄曰其以沛為朕湯沭邑注引風俗通義
　曰沛人語𥘉發聲皆言其其者楚言也髙祖始登帝
　位教令言其後以為常耳于謂不然戒辭用其字自
　是本法古文如是者何可勝舉而云楚語獨爾不亦
　妄乎
袁盎論社稷臣云主在與在主亡與亡言以身徇主與
　之同存亡耳如淳曰人主在時與共治在時之事不
　以主亡而不行其政令何其曲邪
史記匈奴傳賛曰世俗之言匈奴者患其徼一時權而
　務讇納其説以便偏指不参彼已将率席中國廣大
　氣奮人主因以决䇿是以連功不深注以彼已将率
　為句既不成文而理又不順其釋彼已引詩彼已之
　子殊為牽强吾友崔伯善云當以不参彼已為句而
　而将率字屬下文其説良是
漢書韓彭等傳賛云唯吴苪之起不失正道故能傳號
　五世以無嗣絶慶流支庻有以矣夫著於甲令而稱
　忠也末句不相承
前漢車千秋本姓田氏以其為丞相時詔許乘車入宫
　因號車丞相此一時所稱非乆逺轉而為姓又非上
　之所賜也班固作傳止當著其本姓而遂從車字何
　邪
黄霸雖以治郡稱然既嘗為相自當附之韋賢匡衡等
　傳而班史列于循吏非也
班固論江充王莾事皆以為有天時而非人力夫人固
　不勝于天矣然班氏身為史官以褒貶勸懲為務則
　亦不當立此論也
後漢郭太字林宗范曄作傳以父諱止稱林宗亦可矣
　而中間復数稱太左慈字元放既稱其名而又兩稱
　為放不亦雜乎
老蘓評范曄之失謂不當㮣董宣于酷吏㮣鄭衆吕强
　于宦者㮣蔡琰于列女其論董宣蔡琰是矣若鄭衆
　吕强雖有可嘉豈可去宦者之目乎
漢書髙祖紀云老父相髙祖曰鄊者夫人嬰兒皆以君
　如淳曰以或作似顔氏以為非當矣然史記正作似
　字豈其誤邪
史記髙祖縱觀秦皇帝喟然太息曰大丈夫當如此漢
　書作太息此只是太字盖古人所通用而師古云言
　其歎息之大過矣
髙祖繇咸陽縱觀秦皇帝張騫傳曰大角觝出竒戲諸
　恠物多聚觀者顔注皆音工喚反至相如封禅書云
　天下之壮觀則讀如字大似顛倒也
髙祖縱觀秦皇帝師古曰縱放也天子出行放人令觀
　予謂此於文勢為悖恐只是恣觀之耳裴矩傳焬帝
　時諸蕃胡入貢令武威張掖士女盛餙縱觀縱字當
　准此例
髙祖紀曰如意幾代太子者数焉丙吉傳曰皇孫病㡬
　不全者数焉元后賛曰吕霍上官幾危國者数矣凡
　此等数字盖言数次耳史記稱汲黯多病上常賜告
　者数如淳曰数者非一也餘皆准此當讀如字而顔
　氏訓頻並音所角反狄山曰兵凶器未易数動宣帝
　曰太守吏民之本数變易則下不安黄霸曰数易長
　吏人因縁為姦此等正當訓頻而反讀如字恐未當
　也
南越尉佗謂陸賈曰使我居中國何遽不若漢何遽猶
　言豈便也與越大夫種言何遽不為福同意而注云
　有何廹促而不如漢張敞誅絮舜時冬月未盡数日
　敞使人語之曰冬月巳盡延命乎此言雖春近而不
　得免耳而注云汝不欲望延命乎霍光傳任宣謂霍
　禹曰百官以下但事馮子都王子方等視丞相亡如
　也亡如者如無耳猶蔑如之類而注云無所象似是
皆何理邪
齊王肥與諸侯書言吕后比殺三趙王文帝紀詔言間
　者數歲比不登梁孝王傳云十四年入朝十七年十
　八年比年入朝何武傳曰孝成孝哀比世無嗣公孫
　賀傳曰丞相李蔡等三人比坐事死膠西王端傳云
　端数犯法天子弗忍誅有司比再請削其國夫比者
　連併之義耳而顔注皆訓頻似是而實差殊學者試
　細味之
文帝問馮唐曰父老何自為郎家安在師古曰言年已
　老何乃自為郎也崔浩以為自何為郎非也予謂漢
　之郎選其途非一有以父兄任子弟為郎者如張安
　世袁盎是也有以富貲為郎者漢儀注謂貲五百萬
　得為常侍郎如張釋之司馬相如是也有以獻䇿上
書為郎者婁敬主父偃是也有以孝著為郎者唐是
　也而衛綰又以戲車為郎以是觀之浩説為勝而顔
　氏遽㫁其非其自信亦太篤矣
申屠嘉劾奏鄧通戲殿上無禮文帝曰君勿言吾私之
　私只是愛幸之意猶所謂弄臣者耳而師古以為欲
　私教戒恐非也不然一私字詎能兼教戒之義邪
賈誼言秦俗之弊云其慈子耆利去禽獸亡㡬以文勢
　觀之慈子當是錯誤顔氏强為觧釋恐非也
田蚡以肺附為相師古引舊説云如肝肺之相附著也
　一云肺斫木札喻其輕薄附著大材也餘肺附字皆
　然其義迃曲不足信按此語皆本于史記今史記諸
本並作腑字盖言其親宻如肺腑猶股胘心膂之類
　耳不知孟堅如何轉而為附或者古字通用而史記
索隱反音腑為附謬矣
汲黯拜淮陽太守謝曰臣常有狗馬之心今病力不能
任郡事師古以病力為句曰力謂甚也訓力為甚未
知何據子𥘉謂此字當属下句及讀史記則云黯常
　有狗馬病而通鑑但云有病乃知力字属下無疑盖
　孟堅誤析其辭故守師古之妄而新唐喬琳傳云從
　幸梁州辭病力蕭俛授少師辭疾力不拜此又因顔
　注而失也
滹南遺老集卷之二十
滹南遺老集卷之二十一
　　　　　　　　　　　滹南王若虗　從之
　　諸史辨惑
趙禹傳云公卿相造請禹終不行報謝務在絶知友賔
　客之請孤立行一意而已此當以不行報謝為句而
　師古以報謝属下文予固疑之及讀三劉漢書既已
　刋正矣
霍禹怨宣帝曰大将軍墳墓未乾盡外我家反任許史
　令人不省死師古以為不省有過非也正謂不暁其
　故猶俚語云沒理㑹殺耳
元后傳王莾使安陽侯舜求璽于太后怒罵責之舜仰
　謂曰臣等已無可言者師古曰言不可諫止此説非
　也其意盖云不足道而已
漢書載楊雄觧嘲其末云司馬長卿竊訾于卓氏東方
　朔割名于細君顔注謂割損其名而訾字不觧及見
　華嶠論所引乃作竊貲割炙當以此為正也
外戚傳云景帝召程姬姬有所避不願進而飾侍者唐
　兒使夜進師古以所避為月事子謂所避事不止一
　端安知必以此乎盖自不湏注也
史記平凖書云京師之錢累巨萬韋昭云巨萬今萬萬
　也范蠡傳徐廣注亦同漢書食貨志言累百巨萬師
　古注云数百萬萬也梁孝王金銀且百巨萬師古云
　巨萬百萬也有百萬者言凡百也汲黯傳云中國誅
　匈奴費以巨萬百数師古云即数百巨萬也此不唯
　與韋徐不同而其自爲說亦復參差相戾何耶
禰衡謂荀或可借面弔䘮注引典畧以爲但有貎耳夫
　弔䘮主哀安用貎爲意者以其嚴冷而多戚容故也
晉書稱苻朗至晋謝安設讌請之朝士盈坐並杌褥壺
　席朗毎事欲誇之唾則令小兒跪而張口既唾而含
　出頃復如之坐客以爲不及之逺朗不道如此非人
　所爲見者皆爲切齒而謂朝士歆羡以爲不及甚㦲
　史氏之妄且陋也
晉史慕容徳時妖賊王始稱帝號其父為太上皇兄為
　征東将軍弟為征西将軍臨刑或問其父及兄弟所
　在荅曰太上皇蒙塵于外征東征西亂兵所害惟朕
　一身獨無聊賴其妻怒曰正坐此口以至于此奈何
復爾始曰皇后自古豈有不破之家不亾之國耶行
　刑者以刀環築之仰視曰崩即崩矣終不改帝號此
事當皆必有之然臨刑之語不應一一如是殆滑稽
談諧者所餙耳通鑑差略之為是
梁武誅齊之諸王鄱陽王寳寅奔魏数冦梁復讎後以
　謀亂見誅而蕭子顯南齊書乃云中興二年以謀叛
　與賢攸等同死其誤甚矣
北史梁鄱陽王寳寅終于魏南北史一書也既立寳寅
　于魏朝矣而南史中又略書其事恐止當併于北史
　又南史作寅而北史作夤二字義殊亦宜從一
後漢陳容謂袁紹曰寕與臧洪同日死不與将軍同日
　生此指當時一日耳而魏書載荘帝之語曰寕與髙
　貴鄉公同日死不與長道郷公同日生此史亦然此
　似不可豈秉筆者潤色之過欤通鑑刪之云寕為髙
　貴鄉公死不為長道鄉公生是矣
彭樂髙齊之名将且有大功北史通鑑皆載而李百藥
　正史乃不為立傳何耶
北史楊愔傳常山長廣二王謀廢濟南王愔及朱可渾
　天和宋欽道皆𬒳拳杖毆擊頭面血流各十餘人持
　之太皇太后間楊郎何在賀拔仁曰一目已出太皇
　太后愴然曰楊郎何所能留使不好耶及愔誅太皇
　太后臨䘮以御金為之一眼親内之曰以表我意盖
　𥙷其損目也李百藥北齊書但云已出而無一目字
　豈其脱誤欤
隋史髙熲平陳晉王廣欲納張麗華熲曰武王滅殷戮
　妲已今平陳國不宜取麗華遂斬之王甚不悦通鑑
　所載其語尤詳而陳書南史乃謂晉王命斬之此必
　當時秉筆者曲飾主闕而姚思亷李延夀猥承其誤
　耳跡焬帝所為當以隋史為正
舊唐徐有功傳竇孝諶妻龎氏為奴誣告當斬有功明
　其無罪得減死今上踐阼孝諶子希瑊等請以身之
　官爵譲有功子惀以報舊㤙按此乃明皇時事言今
　上者盖唐臣寔錄之詞劉昫偶忘改定耳
舊唐王求禮既載于列傳而忠義傳又載之雖繁簡不
　同要之不當重立求禮剛直敢言固有可嘉而遂㮣
　之忠義亦非其例也
舊唐員半千傳云其先本劉氏十世祖凝之事宋奔元
　魏以忠烈自比伍員固改姓員按左傳釋文員本作
　云而半千姓乃讀如運何耶
元魯山于蒍于歌學者往往不觧其義予憶昔嘗一見
　而今亦忘之矣史臣記此自當畧著其詞而唐書通
　鑑皆不及之殆爲闕典也
韓退之驅鰐魚文苦非佳作史臣但書其事目足矣而
　全録其詞亦何必也
史傳有改名者既以今名冠之則亦當全稱今名而未
　改之前却稱舊名如唐李忠臣成汭之類亦非也
五代史梁紀曰太祖神武元聖孝皇帝姓朱氏宋州碭
　山午溝里人也其父曰誠生三子曰全昱存温云云
　中和四年九月為檢校司徒同中書門下平章事封
　沛郡侯光啟二年進爵王十二月徙封吴興郡王秦
　宗權稱帝遣其将秦賢等攻汴王顧兵少不敢出云
　云開平元年夏四月甲子皇帝即位他紀皆仿此徐
　無黨注云始自稱名既而稱爵既而稱帝漸也爵至
　王而後稱著其逼者子謂帝王本紀既追書尊號以
　冠其首則一篇皆以尊號為主𥘉書其名曰諱某自
　後凡見其名雖未即位例皆稱帝或稱上此古今不
　易之體而歐公乃以新意變之既稱其父曰某而復
　云生子曰某始而稱名次而稱爵至即位乃書皇帝
　即位而稱帝此則賔主不分體統不一不足為法也
　或曰遷固作髙祖紀皆先稱沛公漢王然則亦非也
　曰庸得爲是乎盖劉子元史通已嘗辨之矣
或問苐五倫曰公有私乎對曰昔人有與吾千里馬者
　吾雖不受毎三公有所選舉心不能忘而亦終不用
　也吾兄子嘗病一夜十往退而安寝吾子有疾雖不
　省視而竟夕不寐若是者豈可謂無私乎世皆以爲
　美談而通鑑獨載遺馬事此既一時之語當俱録之
温公自節通鑑以爲更加精擇削其繁蕪斯固可矣然
　亦時有太過處如漢書郭林宗傳云茅容耕于野與
　等軰避雨樹下衆皆夷踞相對容獨危坐愈恭林宗
　見而竒之遽與共言因請寓宿旦日容殺雞為饌林
　宗謂為已設既而以供其母自以草蔬與客同飯林
　宗起拜因勸令學通鑑載之畧同而節本直云茅容
　耕者危坐愈恭殺雞為饌㤗謂為已設容分半食母
　甚踈已甚不盡事情矣
通鑑記或人擬劉祥道破李義府露布事而獨載其一
　聨云混奴婢而亂放各識家而兢入謂義府多畧人
　奴婢故也事既瑣細而語尤鄙陋恐不必存
唐僖宗責黄巢姬妾軰從賊之罪有對者曰國家以百
　萬之衆失守宗祧播遷巴蜀今乃以不能拒賊責一
　女子置公卿将帥于何地通鑑所載如此夫史氏文
　辭湏量輕重之宜彼婦人率爾之語豈有所謂失守
　宗祧播遷巴蜀者乎然史傳如此者何可勝数
滹南遺老集卷之二十二
　　　　　　　　　　滹南王若虚　從之
　　新唐書辨
作史與他文不同寕失之質不可至于蕪靡而無實寕
　失之繁不可至于疎畧而不盡宋子京不識文章正
　理而惟異之求肆意雕鐫無所顧忌以至字語詭僻
　殆不可讀其事實則往往不明或乖本意自古史書
　之弊未有如是之甚者嗚呼筆力如韓退之而順宗
　實録不惬衆論或勸東坡重修三國志而坡自謂非
當行家不敢當也以祁輩竒偏之識而付之斯事非
　其宜矣
劉器之嘗曰新唐書好簡略其辭故其事多欎而不明
　遷固載相如文君事㡬五百字而讀之不覺其繁使
　子京記之必曰少嘗竊卓氏以逃而已文章豈有繁
簡要當如風行水上出于自然不出于自然而有意
　于繁簡則失之矣唐書進表曰其事則增于前其文
　則省于舊新唐所以不及兩漢文章者正在此兩句
　而反以為工何哉可謂切中其病
歐公與宋子京分修唐史其文體不同猶氷炭也初書
　成將進吏白舊例止署局中官髙者一人姓名云某
　等撰而歐公官髙當書公曰宋公傳列傳用功深而
　為日久豈可掩其名於是紀志書公而列傳書子京
　子京聞之喜曰自古文人多相凌掩而不讓此事前
　所未有也以予觀之歐公正不肯承當耳
唐子西云晩學遽讀新唐書輒能壊人文格吾不知此
　論併紀志而言之耶抑其獨指列傳也歐公之作縱
　不盡善無壊人之理若子京者其自壊也已甚豈直
　它人哉溫公作通鑑未嘗用子京一語盖知所決擇
　矣
子京譏舊史猥釀不綱而以傳逺自許今之學者類皆
　歆艶以爲新奇舊史幾廢劉器之嘗言二書各有短
　長未易優劣以愚觀之舊史雖陋猶爲本分且不失
當時之實寕無新書可也
吕夏卿預修新書其言云韓愈使王庭湊之莭舊史不
書今乃書之所以明臣子之義也太宗拒魏徴諫殺
　田舍翁之語舊史則書今不書之所以掩人君之過
　也予謂子京書退之事則當其削太宗事非也此而
削之則長孫后之賢復沒而不彰矣所貴乎史臣者
善惡必存以示勸戒故謂之直筆豈以掩人君之過
為賢乎且帝雖有過因后言而遽改焉是亦從諫之
　羙也何庸諱哉吕氏之説甚謬
魏徴諫長樂公主資送事舊史載于長孫后傳是矣今
　移于公主傳甚未當也
䔥銑𬒳圍謂羣下曰天不祚梁數歸于滅若待力屈必
　害黎元豈以我一人致傷百姓及城未抜冝先出降
　諸人失我何患無君乃以太牢告廟率官属詣軍門
　降曰當死者唯銑百姓非有罪也請無殺掠銑雖草
　竊一時而顛沛之際其言可愛如此可以為萬世法
豈得不載新史乃皆畧之而其贊但云以好言自釋
　於下然則所謂好言者後世何從見之哉銑對髙祖
　逐鹿之語與所謂田横南面非負漢朝者皆中理之
　論而子京亦削之髙祖卒誅銑直以其不屈而慙怒
　耳非能折其口也子京云偽辨易竆且極稱髙帝之
　聖盖不獨去取失當而其褒貶亦殊未安也
通鑑云李承嘉附武三思詆尹㤙貞于朝思貞曰公附
　㑹姦臣将圗不軌先除忠臣耶或謂忠貞曰公平日
　　訥於語言今廷折承嘉何敏耶思貞曰物不能鳴者
　　激之則鳴承嘉恃威權相凌僕義不受屈亦不知言
　　從何而至也舊史思貞傳不見此事新史則云或問
　　思貞公敏行何與承嘉(辨/荅)曰石非能言者而或有言
　　子京以孔子有云君子欲訥于言而敏于行遂以敏
　　行代言訥豈有行敏遂不當辨曲直者且左傳載石
　　言于晉盖物憑而為怪耳亦豈激之而鳴之意哉子
　　京疎謬甚多此最可笑者也又云承嘉恃權而侮吾
　義不辱此一侮字属上句則下句不成語属下句則
　上句尤不成語矣
疾雷不及掩耳此兵家成言𥘉非偶語古今文士未有
　改之者宋子京于李靖傳乃易疾雷爲震霆易掩爲
　塞不惟失真且其理亦不安矣雷以其疾故不及掩
　耳而何取于震掩且不及復何暇塞哉此所謂欲益
　反弊者也當断不断反受其亂成言也陳叔逹嘗引
　以諫髙祖而子京則曰失而不断反蒙其亂蓬生麻
　中不扶自直成言也髙宗嘗舉以告劉禕之而子京
　則曰蓬在麻不扶而挺栁楚賢聞髙祖兵興説太守
　尭君素曰君子見幾而作不俟終日轉禍為福今其
　時也子京復畧其辭曰君子見幾而作俟終日耶其
　膏盲之病類如此
古人稱炙手可熱者盖甚之之辭而非實事也故但可
　施之詩句諺語耳而新史稱楊國忠權勢可炙韋渠
　年勢熖可炙田令孜權寵可炙既已非矣而復謂李
　義府門如沸湯王伾等門若沸羮者豈不益乖耶
史稱杜如晦云當時浩然歸里王徽云公議浩然歸重
　鄭餘慶云公論浩然歸重許孟容云四方浩然想見
　其風古人用浩然字多矣曷嘗以為歸重想見之意
哉
張公藝九世同居髙宗問之書忍字百餘以對盖言忍
　之甚也新書去百餘字意不完矣
蕭俛叚文昌勸穆宗銷兵請宻詔天下有兵處毎歲百
　人之中限八人逃死不𥙷此本分語也新史則云詔
　天下鎮兵十之歲限一為逃死此却似總分天下兵
　為十也且其法本千百人中去八人而子京之數乃
　及十人豈不失當時之實乎
杜正倫虞世南等嘗論事稱旨太宗謂之曰我聞神龍
　可優而馴然喉下有逆鱗觸之則殺人人主有逆鱗
　卿等遂不避犯觸各進封事常能如此朕豈慮危亡
　哉人主稱鱗亦取類云耳子京輒云遂犯吾鱗不幾
　指斥乎又改豈慮字爲其慮亦便道不過
通鑑云索元禮與萬國俊兢爲訊囚酷法或以椽闗手
　足而轉之謂之鳯凰曬翅或以物絆其腰引枷向前
　謂之驢駒拔撅又有仙人獻果玉女登梯之狀新唐
　元禮傳但載其一云號曬翅不知曬何翅也
舊史李揆試進士設經史于庭而引貢士謂之曰大國
　選士但務得才經籍在此請恣尋檢而新書改云可
盡所欲言盡言何闗尋檢事
封倫言于髙祖曰秦王恃有大功不服居太子之下新
　書改云頡禎太子此豈當時真語且頡頏上下飛也
　如何便作得不服居下意又說建成作亂曰爲四海
　者不顧其親漢祖乞羹此之謂也新書但云乞羹者
　謂何若無舊史安知其爲髙祖事哉
劉徳威對太宗云律文失入者減三等失出者减五等
　法之爲等不一而新史削去等字是總以十分爲率
　而論也
舊史云元宗聞顔真卿抗賊事喜謂左右曰朕不識顔
　真卿形状何如所為得如此通鑑改為作何狀此亦
　無傷至新書乃云何如人則是總言其性行也
太宗聞李君羡小字五娘云何物女子如此勇猛通鑑
　云乃爾勇健語雖異而意則同新史云乃此健耶一
　此字便不完韋夏卿責從弟軌誼受金曰顧當是哉
　崔湜岑羲聞韋凑直諫曰公敢是耶其病一也君羡
　武安人封武逹郡公為左武衞将軍在元武門帝以
　　其皆有武字遂因告者誅之而新史直云皆武也不
　　亦乖乎
　劉蕡下第李邰謂人曰蕡逐我留吾顔其厚耶下第何
　　可言逐也
　趙宗儒遷吏部侍郎徳宗召見勞曰曩與先臣並命尚
　　念之耶古者人臣稱其亡父于君則有先臣之辭君
　　稱于臣未見其例
　子京好改舊語而往往反不如之李邕對或人曰不顛
　不狂其名不彰而新史云不如是名亦不傳王求禮
　折蘇味道曰三月雪為瑞雪臘月雷亦為瑞雷耶新
　史云果以為瑞則冬月雷渠為瑞雷耶李邰曰劉蕡
　不第我軰登科實厚顔新史曰蕡逐我留吾顔其厚
　耶李右折仇士良曰京師之亂始自訓注訓注之起
　始自何人新史云亂京師者訓注也然其進孰為之
　先此等逺不及舊語也
李綘傳云帝嘗稱太宗元宗之盛云朕不佞欲庻幾二
　祖之道徳風烈無媿謚號不爲宗廟羞何行而至此
　乎絳曰陛下誠能正身勵已尊道徳逺邪佞進忠直
　與大臣言敬而信無使小人参焉與賢者㳺親而禮
　無使不肖與焉去官之無益于治者則才能出斥宫
　女之希御者則怨曠消將帥擇士卒勇矣官師公吏
　治輯矣法令行而下不違教化篤而俗必遷如是可
　與祖宗合徳號稱中興夫何逺之有言之不行無益
　也行之不至無益也帝曰羙哉斯言朕将書諸紳子
　京之文類從僻澁至此一叚獨華靡偶􁐪幾似進士
䇿一時對荅之間豈得如是舊史絳傳無之未知其
　何所本也
舊史方伎傳云崔善為累擢尚書左丞諸曺史惡其聰
　察以其短而傴嘲之曰崔子曲如鈎隨例得封侯髆
　上全無項胷前别有頭而新史但云曲如鈎例封侯
　何耶後漢劉寛不喜盥浴京師以為諺史不載其語
　者必以俚甚故耳子京果嫌其俚則削之可也改之
　可乎
焬帝見李密瞻視異常謂字文述曰勿令宿衞而新史
　但云無入衞乃是面戒宻也楊素問宻曰何虞書生
　耽學若此新史減虞字便别却本意素謂諸子曰吾
　觀李密識度汝等不及新史云非若等軰意亦不明
姚崇汰僧偽濫者舊史但云還俗而子京云髪而農此
　何等語且萬二千人豈無歸異業者而悉為農乎此
　可以一笑也
王叔文既敗毎誦杜甫詩云云而子京但曰誦杜甫諸
　葛祠詩以自况若無舊史證之不知其誦何語也况
　杜集諸葛廟詩非止一篇乎
新史載閻立本為主爵郎中時太宗與侍臣泛舟春苑
　池見異鳥容與波上召立本侔狀閤外傳呼畫師閻
　立本據本傳𥘉不言其善畫其兄立徳傳但云父毗
　本以工藝進故立徳與立本皆機巧有思而立徳事
業不過制衣服營宫室之類然則安知立本之善畫
　哉傅奕傳𥘉不言善数學其病亦猶是也故不若舊
　史為明又謂閻則先當玄宗在藩時以善割蒙寵吾
　不知何所割也
張柬之謂李多祚曰将軍居北門幾何曰三十年矣張
　巡問李懐忠曰君事胡幾何曰二朞夫幾何云者但
　多少之名耳豈足包時字之義
宋廣平教張説救魏元忠云若獲罪流竄其榮多矣此
　本分語也舊史以榮為芬芳新書作芬香皆甚紕繆
舊史云李義琰改葬父母使舅氏移其舊塋子京云使
　舅家移瑩而兆其所兆其所三字想煞用心來然既
　使移舊塋則便知就其地矣何必如此費力兼三字
　自非典實語
武后遣醫人却内安金蔵五蔵以桑白皮為線縫合語
　固近俗然子京云褫桑􁈟紩之大小恠様也
漢書稱兒寛以儒術飾吏事而新唐謂員半千不顓任
　吏常以文雅粉澤漢武稱何武所居無赫赫之名去
　後常見思而新唐謂薛戎居官時無灼灼可驚者已
　罷則懐之子京於文字其實䖏不及古人而專以易
　置字語為新徒勞甚矣
舜稱耄期倦于勤盖老而倦于勤也新史哥舒翰等賛
　云主徳耄勤
王徽傳云僖宗西狩徽追帝不及堕崖樾間楊行密傳
　云小校王稔依樾歩戰裴敬彛傳云曾祖子通居母
　䘮有白烏巢冡樾樾樹隂耳直以為林木可乎
蘇世長指披香殿曰此煬帝作邪何雕麗底此底字訓
　致而作至字用誤矣
通鑑戴至徳為右僕射劉仁軌為左僕射更日受牒訴
　仁軌常以美言許之至徳必㨿理難詰由是時譽皆
　歸仁軌有老嫗欲詣仁軌陳牒誤詣至徳至徳覧之
未終嫗曰本謂是觧事僕射乃不解事僕射邪歸我
牒㩀此是老嫗明知至徳也而新史但云今乃非是
則意不完矣
王燾傳云母有疾彌年不廢帶古今但言不解帶耳廢
　字何義也
滹南遺老集卷二十二
滹南遺老集卷之二十三
　　　　　　　　　　滹南王若虗　從之
　　新唐書辨(中)
東漢時㑹稽父老送劉寵曰自明府下車以來狗不夜
　吠民不見吏盖愛譽甚之之辭耳新史云李栖筠爲
　常州刺史捕斬賊黨皆盡里無吠狗田仁㑹爲勝州
　都督捕格夙賊夷之城門夜開道無㓂跡實録之事
　不當爾也或謂史記王温舒傳亦稱無犬吠之盗何
　如曰史記之謬亦多矣渠皆可法乎
楊收初以兄假未仕不肯應舉既假釋褐乃擢進士第
　其後同䑓為監察御史世榮其友夫以兄未仕而不
　應舉者友也兄弟同臺者榮也二事不相類而云世
　榮其友此何理耶劉子玄傳云撰劉氏家史及譜按
　㨿明審議者髙其傳髙字亦非
為文字語雖貴簡而有不得簡者韋宏景傳云楊虞卿
　私造其門宏景厲言曰有詔按公尚私謁耶惶恐去
　不少虞卿字否此類非一觀者可見孫伏伽言三事
　但云其一其二其三而無曰字文理無乃不屬乎
言讀書之勤者例曰手不釋卷而子京撰蔣又傳曰卷
　不釋於前此何謂也
前人文字言騷動騷然者有矣安禄山傳云百姓愈騷
　裴冕傳云大衆一騷馬燧傳云天下方騷無乃太簡
乎
李靖論蕭銑士卒云藉以拒師本非所情杜如晦傳云
　僚屬共才之莫見所涯李勉朝京邸詔還所鎮三所
　字下不得藉以拒師亦不成語
王義方弹李義府髙宗怒其毁辱大臣言詞不遜故貶
　之新史云帝恨義方以孤生觸宰相朱泚遣韓旻追
　徳宗叚秀實以為宗社之危期於頃刻乃倒用司農
　印追之新史云秀實以為宗社之危不容喘豈不過
哉
薛萬均死太宗甞賜羣臣膜皮及萬徹而誤呼萬均愴
　然曰萬均朕之舊勲不覺呼名豈其魂靈欲朕之賜
　也新史則云怱口其名纔下口字便是從已作用之
　意豈所謂不覺者乎况此等字史家自不宜使
肅宗欲以李輔國為常侍苗晋卿奏曰常侍近宻非賢
　不可居豈冝任等軰罷之等輩上當加此字不然何
　等軰也
邪文偉傳云武后問天與帝異稱云何文偉不得對房
　琯論第五琦言財利事肅宗詰之琯不得對王叔文
　傳云俱文珍隨語詰折叔文不得對不得字為悖正
　當云不能耳
杜正倫傳云為世歆羙戴至徳傳云世詑其榮蕭復傳
　云士艶其榮(今監本/無此句)敬晦傳云世寵其家寵字尤不
　安若只作時人榮之大小本分王義方譽振一時呉
　湊美譽四騰皆非史家之體也
李義府傳云自其斥天下憂且復用比死内外乃安嚴
　震傳云徳宗使馬勛計日取張用誠赴行在踰半日
　期帝頗憂比至大喜比字不安若及既等字可也
温庭筠数舉進士不第思神速多為人作文大中末試
　有司亷視尤謹庭筠不樂上書千餘言然私占授者
　已八人作文云者本謂代進士科舉之作耳今乃似
　泛為文字者此亦失之不明也
温彦博傳云進止詳華人皆拭目觀進止之間何至拭
　目而觀之哉子京之夸侈類如此
髙適工詩毎一篇巳好事者輙傳布已字道不得
韓思復為滁州刺史有黄芝生州署民為刻頌其祥刻
　頌其祥不成語也
新史稱盧齊卿飲酒踰斗不亂崔恭禮至斗不亂前史
　載人洪飲者率至一石以上然後為異踰斗之量世
　亦多矣何足著之乎
舊史李綱謂髙祖曰臣言如水投石此舊語也新史則
　云如持水内石可然不自然
李翺傳云始調校書郎累遷元和𥘉為國子博士史舘
　修撰累遷字下豈有闕文乎不然豈可通也
崔郾傳云室處􁃦漏無歩廡此言其儉足矣而又云至
　霖淖則客盖而屐以就外位亦不必道也張元素起
身令史太宗嘗對衆詰問元素大耻禇遂良上䟽論
　之而新史乃云遂良見帝而言非也遂良云元素出
　閤門殆不䏻移歩新史改移為徒只此一字亦覺失
重輕之宜
朱泚敗出奔失道問野人荅曰天網恢恢走将安所此
　殊不成語也
李安期傳髙宗屡責以不䏻進賢安期曰邑十室且有
　忠信天下至廣不爲無賢比見公卿有所薦進皆劾
　爲朋黨滯抑者未申而主薦者已訾所以人人爭噤
　黙以避囂謗若陛下忘其親讐曠然受之惟才是用
　塞䜛毁路其誰敢不竭忠以聞上乎子京鐫改舊文
　詭異僻澁殆不可讀甚不滿人意也
李晟賛云身佩安危而氣不少衰佩字過矣張柬之傳
　云武后謂狄仁滐曰安得一竒士用之仁傑曰陛下
　求文章資歴今宰相李嶠蘇味道足矣豈文士齷齪
　不足與成天下務哉哉字下不得作耶乎歟等字則
　安矣子京于此等猶不甚解何足言文也
王毛仲旬歲至大将軍古人言旬月者自十日以及月
　也言旬時者自十日以及三月也今言旬歲未見其
　例也
蕭嵩傳云在公慎宻人莫見其涯際(今監本/無涯字)慎宻上不
　當論涯際以言胷懐宇量則可矣
張知謇傳云天后竒其貎詔工圗之稱其兄弟容而才
　謂之兩絶容字不安
張鎬傳云視經史猶漁獵然夫前人已有渉獵成言便
　是此意何謂復爾觧折也
席豫出鄭州刺史李傑出衢州刺史于郡出杭州刺史
　李朝隐出通州都督沈傳師出江西觀察使此等甚
　多得無欠為字乎盖出入字不同遷擢貶降例也
開元中吐蕃金城公主求文籍四種于休烈欲勿與裴
　光庭駁之此當入光庭傳而載于休烈傳非也
徳宗時官市事既詳見于張建封傳而李錡賛又列之
　重複矣
舊史李石傳云延英議事中貴必引訓注以折文臣石
　嘗謂之曰京師之亂始自訓注而訓注之起始自何
　人仇士良等不䏻對其勢稍抑搢紳賴之新史云賴
　以爲强便過去了
　裴度與穆宗論劉承偕事云臣素知承偕怙寵悟不䏻
　　堪嘗以書訴臣是時中人趙宏亮在行營知狀欲持
　　悟書以奏陛下亦知之耶耶字當作乎帝曰頋悟誠
　　惡之胡不自聞何哉胡即何也當去一字
　宇文士及嘗非時𬒳召其妻問曰向召何所事何所事
　　不成語曷若但云問何故耶
　陽城傳常以木枕布衾質錢人重其賢爭售之售字為
　　悖又云賦税不時時字意不足盖欠辨集等語也
張巡傳睢陽雍邱賜徭税三年賜字便當得蠲免之意
　否
許孟容傳云公主子有求𥙷崇文生者孟容固謂
　帝嘉其守蕭瑀傳云詔嘗下中書未即行帝譲其稽
　韋顗節儉自居天下推其尚曹憲註廣雅學者推其
　該韋表微以學者薄師道著九經師授譜詆其違守
　尚稽違該等字皆道不過必兩字然後成文
王義方傳云魏徴欲妻以夫人之姪辭不取俄而徴薨
　乃娶人問其然曰初不附宰相今感知已故也楊慎
　矜傳云婢因史敬忠得至宫中見帝帝素聞敬忠挾
　術間質其然然字下不得
通鑑載賈至論王去榮不當免死事李絳論不狥同年
　事蔣又論張茂宗奪服尚主事王式破仇甫事讀之
　亹亹可愛入新史中便覺索然無意味甚可惡也
舊唐隐太子與秦王有隙元齡謂王曰國家患難今古
　何殊自非􁱝聖欽明不䏻安輯新史云國患世有惟
　聖人克之克字何足盡其意
髙銖爲太常卿嘗罰禮生博士李慤折其非銖歎曰吾
　老不䏻退乃爲小兒所辱卒卒字如何定得
薛元賞傳云都市多俠少年以黛墨鑱膚夸詭力剽􁒝
　坊閭夫鑱膚者針也黛墨所以爲色耳而云以黛墨
　鑱膚則不可舍文身不道而艱詭若此其亦勞甚矣
　乎
李夷簡元和中爲相李師道方叛裴度當國帝倚以平
　賊夷簡自謂才不䏻有以過度乃求外遷言不䏻過
　或無以過則可不䏻有以則不成語矣
康子元傳明皇時議封禅事趙冬曦駁之子元議挺不
　徙蘇珦傳亦云嘗按訊韓魯諸王天后詰之挺議無
　所撓使他人書之不過曰固執不移或云堅守前議
　而巳豈必如此詭異
鄠縣令崔發繫獄遇赦不原張仲方訟之曰鴻㤙将布
　于天下而不行御前霈澤始被于昆蟲而獨遺崔發
　　新史仲方傳併為一句云恩被天下流昆蟲而不行
　　御前乎田令孜專權恣横孟昭圗論之曰天下者髙
　　祖太宗之天下非北司之天下天子者四海九州之
　　天子非北司之天子新史改其下句云陛下固九州
　　天子武后恠有司多失出人罪徐有功對曰失出人
　　臣之小過好生聖人之大徳新史則云失出臣小過
　　好生陛下大德子京意以舊文類駢不古故變亂以
　　就已作而不知其反謬也
馬周嘗寓新豊逆旅逆旅者客邸也科舉子遂謂周為
　新豊逆旅以對洛陽年少予嘗笑之而新唐稱劉從
　諫命甄戈殺定州戍将戈因為逆旅上謁斬其首何
　耶
李晟與張延賞有隙謂人曰文士難犯雖修睦乎外而
　蓄怨于内新史改為儒者儒者與文士自别止當從
　舊
蔣儼進蒲州刺史發隐禁姦號良二千石案二千石漢
　之職名豈可通為長史之稱
王孝傑為吐蕃所執賛普見之曰貎類吾父故不死歸
　之死字下不得
吕元膺傳云居官始終無訾缺予謂訾者人所譏也缺
　者已所少也二字併用不得
史傳稱人讀書敏速云五行俱下者盖甚言之耳實無
　此理也而唐史謂歐陽詢毎讀輙數行同盡尤不可
　也
太宗稱薛仁貴曰朕不喜得遼東喜得卿也此乃本分
　語而子京改云喜得虓将可惡之甚
禇遂良與太宗論舜造漆器事以為諍臣必諫其漸及
　其滿盈無所復諫此真語也新史則云必救其源既
　以漸為源因並易其下文曰及夫横流無復事矣義
　理雖同然當時豈有横流之語
張柬之初與楊元琰共乘艫江中私語外家革命事柬
　之執政引為右羽林将軍謂曰江上之言君叵忘之
　　蕭復言于徳宗曰自艱難以來始用宦者監軍此曹
　　止可委宫掖事兵要政機叵使參領古人言叵信叵
　　測叵量之類叵字固訓不可然施于戒辭則不順矣
　　安禄山反詔切責許自歸禄山答書慢甚叵可忍葉
　　法善以術髙卒叵之測此正作不字用則益不安至
　　蘇頲傳云司馬皇甫恂使蜀檄取庫錢市不急物頲
　　不肯予或謂曰明公在逺叵得忤上意吕才卜宅篇
　　云世有五姓謂宫商角徴羽也按黄帝時獨姬姜数
　姓耳後世賜族者寝多至因官命氏因邑賜族本同
　末異叵為配宫商哉此又作豈字用尤乖戾也盖子
　京𥘉不詳其義故毎至謬誤焉
武后問狄仁傑曰朕要一好漢任使有乎仁傑乃薦張
　柬之通鑑改好漢為佳士新史復作竒士好漢字誠
　為渉俗然佳士不足以當之矧曰竒乎寕存本語可
　也
李光弼傳云史思明攻太原使卒于城下仰而侮罵光
弼令穿地道擒之新史改為隧地固簡而文然隧字
作得暗地道否且本傳先有云穴地頽土山者後又
　云令郝廷玉由地道入懐州何獨為此異也
滹南遺老集卷之二十三
滹南遺老集卷之二十四
　　　　　　　　　　　滹南王若虗從之
　　新唐書辨(下)
張籍傳載韓愈荅籍論佛老書甚無謂特以無事可録
　姑填塞云耳呉元濟傳後全載平淮西碑文亦不必
　也磨碑事舊史載于韓愈傳而新史附于元濟傳不
　若舊史為當
魚朝恩嘗講易覆餗之義以譏元載時盖釋奠于國子
　監也新史但云㑹釋菜朝恩又嘗邀郭子儀同游章
　敬寺而新書但云約修具裴度傳云𥘉徳宗多猜忌
　朝士有相過從者金吾輒伺察以聞而新書但云尚
　苛伺無乃太簡乎
太宗恕宇文士及曰魏徴常勸我逺佞人意疑是汝今
　果然通鑑記如此新史無意疑是汝字則義不完矣
邢君才傳云其屈巳好士類此盧承慶云其能著人善
　類此古人或言皆此類或言類如此今云類此則義
　不足矣
呉湊言宫市事曰宜料中官髙年謹信者平賈和售以
　息衆讙宫市大抵强買民間物平售字殊不安只作
　平市字可也
古人文字中時有渉俗語者正以文之則失真是以寕
　存而不去而宋子京直要句句變常此其所以多戾
也
明皇雜録記李林甫驕二相事以為抑揚自得而巳子
　京改為軒驁無少譲此固無害而益以喜津津出眉
　宇間之語舊史稱裴度状貌但云不逾中人而子京
　又加以退然兩字此復何從而得哉盖亦想像而言
　之耳舊史云孔戣嘗論李渉交結状倖臣側目人為
　危之戣髙歩公卿間以方嚴見惮新史云戣自以適
　所志軒軒甚得杜暹傳云能以公清勤約自将亹亹
　為之凡状貌之辭非親見者不可道子京史官追記
　傳聞之事而每喜此等或云談王伯衮衮不厭或云
　其議論纚纚可聼或云介介自修稜稜有風岸(謂李/石載)
(仇士/良傳)侃侃不干虗譽介介不至顯官皆過也
舊史云郭宏覇死(舊唐書/作郭覇)時洛陽槗壊行李弊之至是
　功畢則天嘗問羣臣曰比在外有何好事舍人張元
　一對曰百姓喜洛陽橋成幸郭宏覇死此即好事新
　史改云外有佳事耶此一耶字便别却本意盖本是
　無故而問今却是疑而審之也
通鑑云劉悟與客觀角觝之戯自揺肩攘臂以助其勢
　新書改為盱衡攘臂助其決舊史云楊思朂得俘囚
　多生剥其靣或𠢐髪際掣去頭皮新史改為剥靣𠢐
　腦裭髪皮以示人便不分明
人皆言利病而子京每云病利人皆言可否而子京或
　云否可雖義理無異而讀之不明矣此等猶求異于
　人不已甚乎
肅鈞為諌議大夫盧文操盗庫財髙宗以其職主幹當
　自盗罪死鈞曰囚罪誠死然恐天下聞謂陛下重貨
　輕法任喜恕殺人詔原死予謂罪死罪誠殞俱道不
　過須加當字乃可耳
栁仲郢有父風矩牛僧孺歎曰非積習名教安及此耶
　安字下不得劉允濟曰史官善惡必書使驕王賊臣
　懼此權顧輕哉顧字下不得徳宗謂李自良曰卿于
　進退寕不有禮蕭俛賛曰俛議銷兵寕不野哉寕字
　下不得蕭復以擅發京畿觀察使儲粟削階停職或
　弔之復曰苟利于人胡責之辭胡字下不得
李栖筠傳云闗中舊仰鄭白二渠溉田而豪戚壅上游
　取磑利奪農用十七栖筠諸皆撤毁歲得租二百萬
　民頼其入白居易為杭州刺史浚李泌六井民頼其
　汲曷若只云頼其利也蘇弁傳曰平賦緩役略煩苛
　人頼其寛寛字尤贅
陸贄傳云始帝倉卒變故每自尅責贄曰陛下引咎堯
　舜意也然致㓂者乃羣臣罪意指盧𣏌等帝䕶𣏌因
　曰卿不忍歸過朕有是言哉哉字當作乎始帝倉卒
　變故亦不成語也
令狐徳棻傳髙宗常召宰相及宏文舘學士問何修而
　王何爲而覇二者孰先德棻對曰如欲用之王道爲
　最而行之爲難髙宗曰令之所行何政爲要此本分
　語也新史云帝問曰何修而王若而覇又當孰先對
　曰若用之王爲先而莫難帝曰今兹何爲而要語意
　不足矣太宗戒尉遲敬徳曰國家大事惟賞與罰非
　分之恩不可数行勉自修飾無貽後悔此本分語也
　新史云悔可及乎語意皆非是蕭復嘗言事徳宗曰
　陛下臨御之𥘉聖徳光被自用楊炎盧𣏌惛瀆皇猷
　以致今日此本分語也新史云陛下厥𥘉清明自楊
　炎盧𣏌放命穢盛徳播越及兹殆不可讀
袁髙爲給事中徳宗将起盧𣏌爲饒州刺史髙當草詔
　見宰相盧翰劉從曰𣏌當國矯誣隂賊斥忠誼傲明
　徳反易天常使宗祏失守天下疣痏才示貶黜今還
　授大州天下其謂何古人言天下傷殘或曰瘡痍或
　曰瘡痏皆可今言疣痏乃聱耳豈可與瘡類哉又奏
　曰杞罪萬誅陛下止貶新州俄又内移今復拜刺史
　誠失天下望帝曰𣏌不逮是朕之過荅曰𣏌天資詭
險非不逮彼固所餘古人但言當萬死萬誅字未見
其例恐是子京所改不逮所餘何等昏昧語也
王琚傳云自傭于楊州富商家識非庸人以女嫁之識
字上當有其家其主等字又云太子在潞州銅鞮令
　張暐性豪殖喜賓客弋獵事厚奉太子數集其家亦
　當重言太子或去厚奉字可也豪殖二字亦一處不
　得又云琚性豪侈其處方靣去故就新受饋遺至數
　百萬去故就新之意昏不可曉豈謂車服器皿之類
　耶中間云侍衛呵止計将安便公主謀益甚語皆不
　成視日薄乃得出賜賚接足義皆不安也
林藴傳云藴辨給嘗有姓崔者矜氏族藴折之曰崔抒
　弑齊君林放問禮之本優劣何如耶其人俯首不能
　對前史中固有載口辨嘲謔者至如此語亦何足録
　哉
李宻等賛云煬帝失徳天醜其為吉温傳云李林甫才
　其為朱桃推傳云人莫測其為温庭筠傳云執政鄙
　其為馮河清傳云衆義其為崔逺傳云世慕其為此
　類甚多古人言所為有為則有之矣单為字未嘗道
　也
子京言人物相比倫之意輒用軰字或曰時無軰者或
　曰未有軰者或曰古未有軰或曰殆無其軰至魏徴
　諌太宗亦云陛下欲逺軰唐舜此若非好語而子京
　每喜用之何其僻也
韓充傳云乗機決䇿無餘悔世推善将餘悔善将字皆
　道不過
何易于為益昌令刺史常乗春與賓属泛舟出益昌索
　民挽繂易于身引舟曰方春百姓耕且蚕惟令不事
　可任其勞挽繂耕且蚕皆非史體不事亦不成語也
崔日用嘗謂人曰吾平生所事皆適時制變不専始謀
　所事字道不得
李勣姊病勣親爲煑粥火燎其鬚其姊止之勣曰姊老
　勣亦老雖欲乆爲姊煑粥其可得乎新史改之曰雖
　欲数進粥尚㡬可殊不如舊史只一進字亦别却本
　意
天后時宰相豆盧欽望請停京官九品以上兩月俸助
　軍興王求禮奏曰天子富有四海何待九品俸使宰
　相奪之以濟軍國用乎后曰止此句道不過
鄭權傳云識詣魁然以魁字状識詣固巳過矣而盧景
　亮傳云志義崒然又有稱造詣嶄逺者豈不益甚哉
周智光傳云代宗命趙縦書帛内蜜丸召郭子儀姜公
　輔傳云朱滔以宻褁書邀朱泚劉季述傳云割帶内
　蜜丸告孫徳昭此本䗶書耳蜜字何義也
張薦救顔真卿疏云去正月中云云權徳輿貞元十九
　年上陳闕政曰去十四年云云按古今言去年去歲
　者前一年耳子京此語未見其例也
李百藥傳云轉側㓂亂中數𬒳偽署危得不死張元素
　傳云切諌太子承乾承乾夜遣户奴伹繫危脱死安
　禄山傳云賊将類慓勇無逺謀日縱酒嗜聲色財利
　車駕危得入蜀終無進躡之患按前史有曰危得之
　危殺之危猶参差㡬及之意俗言則險也子京殊不
　悟此乃顛倒用之何其悖也
張元素諫太宗修洛陽宫魏徴名勁挺(今監本/作梗挺)聞之歎
　曰張公論事有囬天之力予謂魏徴之直世所共聞
　不必云名勁挺也
劉仁軌為陳倉尉有折衝都尉魯寕坐事繫獄自恃髙
　班慢罵仁軌仁軌杖殺之太宗怒命追至長安靣詰
　之仁軌曰寕對百姓辱臣如此臣實忿而殺之上悦
　擢為櫟陽丞此通鑑所載新史但言寕豪縱犯法縣
　莫敢屈仁軌約不再犯寕暴横自如而無慢罵事若
　止于蒙暴何足為辱乎又以櫟陽為咸陽不知是否
裴子餘舉明經累𥙷鄂縣尉時同列李朝隠程行諶皆
　　以文法著稱子餘獨以詞學知名或問陳崇業曰子
　　餘與朝隠行諶優劣崇業曰譬如春蘭秋菊俱不可
　　廢也新史改云蘭菊異芬胡可廢者不如舊語多矣
　　且異芬字何從得之哉
　成汭攻䕫州軍人韓楚言嘗誶辱汭汭耻之曰有如禽
　賊當支觧以逞及夔州不守楚言妻李語夫曰君嘗
　辱軍且支觧不如前死楚言不決李礪刀席下方共
　食復語之夫曰未可知李取刀㫁其首并殺三子乃
　自剄二夫字止當作楚言
則天傳云操奩具坐重幃而國命移何必操奩具字
后妃傳賛云或稱武韋亂唐同一轍武持久韋亟減何
　哉議者謂否否字不安
張九齡傳云徳宗賢其風烈賢字不安
劉子元傳云年十二父授古文尚書業不退父怒楚督
　之及聞為諸凡講春秋左氏冐徃聴之退輒辨析所
　疑歎曰書如是兒何怠予始讀之不能曉及見史通
　自叙則云㓜奉庭訓早遊文學年在紈綺便愛古文
　尚書每苦其辭艱瑣難為諷讀雖屡逄捶撻而其業
　不成嘗聞家君為諸兄講春秋左氏傳每廢書而聼
　逮講畢即為諸兄説之因歎曰若使書皆如此吾不
　復怠然後了然無疑而覺子京踈畧之病為惡也
韋述傳云入元行沖室觀書不知寝食言忘則可不知
　則過矣
王忠嗣傳上與論兵應對蠭起應對下不宜言蠭起二
　字
張説傳云多引天下知名士以佐佑王化粉澤典章成
　一王法此譽之太過兼不是史氏叙事語
張説首倡封禅議此謟䛕之事非正人所宜為而傳賛
　褒稱以為文物之盛豈良史體哉
李泌傳云常持黄老鬼神之説為時人所譏切譏切固
　有成言矣而其賛復云議者切而不與一切字兼得
　譏字否
禇遂良一代正人其譖劉洎事𥘉不甚明但洎嘗訴之
　云爾胡致堂疑李義府所教理或然也新史遂謂二
　人不相中故遂良誣奏洎引馬周為左而遂良執不
　已帝感之遂賜死洎之賛曰為􁀬忌所乗卒䧟罪誅
　而其賛遂良示以此為疵病至霍仁師傳又云𬒳遇
　尤渥禇遂良忌之何行禇公之淺也
李光顔傳云其師勁悍常為諸軍鋒鋒字不安
渾城射賊将李立節貫其左眉死之凡事死節則曰死
　之古今成言也致人死而曰死之無此例也
盧奕懐慎少子也拜御史中丞自懐慎奐及奕三居其
　官清節似之似之道不得
盧𣏌傳云父奕見忠義傳𣏌不耻惡衣菲食人未悟其
　不情咸謂有祖風節祖懐慎也傳首但言其父而不
　見其祖讀者何以知之
陳少游傳云或欲對衆切問以屈之少游據引淹該問
　窮而對有餘夫對者隨問而應者也無問則無對今
　曰問窮而對有餘何耶
韋景駿為貴鄉令有母子相訟者景駿曰令少不天常
　自痛爾幸有親而忘孝耶按左傳鄭伯曰孤不天欒
　盈曰我實不天凡言不天者不為天所祐耳非專指
　䘮親也後人往往誤用
劉季述幽昭宗于少陽院鎻其門鎔鐵錮之此甚明白
　而子京乃云液金以完鐍若無舊文何可曉耶且錮
　者取其牢耳豈謂闕而完之乎詭異如此宜其有札
　闥洪休之戯也
魏氏春秋好用左傳語以易舊文裴松之譏弹甚當凡
　人文體固不必拘至于記録他人之言豈可過加潤
　色而失其本真子京唐書雖詔勅章疏類皆變亂以
　從已意至于詩句諺語古今成言亦或芟改不已甚
　乎
滹南遺老集卷之二十四
滹南遺老集卷之二十五
　　　　　　　　　　　滹南王若虚　從之
　　君事實辨
漢髙祖謂吴王濞状有反相因附其背云漢後五十年
　東南有亂豈汝耶應劭曰髙祖有聰略及相徑可知
　至于東南有亂克期五十占者所知也斯言良是然
　謂其能知反相亦恐未必然盖因占者而意之耳列
　子所謂疑鄰人之竊鈇者也不然英彭陳豨之徒何
　爲無所見耶
李徳𥙿云漢髙祖嬖戚姫愛如意思其久安至于悲歌
　不樂豈不知除去吕后必無後禍實以惠帝闇弱不
　能自攬權綱其将相皆平生故人俱起豊沛非吕后
　剛強不能臨制所以存之爲社稷計也老蘇小宋皆
　襲此論嗚呼使吕后當殺雖爲惠帝不得不殺如其
　不然亦何名而殺之后自布衣佐帝定天下有功而
　無罪奈何以戚姫如意故而遽置之死地哉妬忌婦
　人之常况吕氏之悍乎而且以妾逼妻以庶子而易
　長嫡髙祖之過也若又殺后豈不益甚哉故寕隐忍
　而委之亦可謂能自克者矣或曰王諸吕而危劉氏
　非后之罪乎曰身後之變髙祖安知就使能知罪未
　發而逆誅之在他人猶不可而可施于妻子之間乎
　為論不求義理之安而惟詭異之貴古人本分之事
　而强以權術處之是故惡夫曲辨之士也
髙祖聞韓王信欲與匃奴謀攻漢漢使人覘匃奴冒頓
　匿其壮士肥牛馬但見老弱及羸畜使者十軰來皆
　言可擊上使劉敬復往還報曰兩國相擊此宜夸矜
　見所長而今徒見羸瘠老弱此必欲見短伏竒兵以
　爭利而不可擊也上怒械繫敬于廣武既而果困于
　平城及得觧斬先使十軰而封敬為侯議者曰是舉
　也髙祖實專之盛氣色期于必行敬之言利害明甚
　然不從而械繫焉彼十使者非佞則愚其言可擊何
　足深恠而皆殺之乎使幸而得志且復殺敬矣何髙
　祖惟知殺人而曽不罪已也
髙祖使隨何誘黥布去楚既至帝方踞牀洗足召使人
　見布大怒悔來欲自殺及出就舍帳御食飲從官如
　漢王居布又大喜過望議者以為始折其氣而終收
　其心此盖鼓舞英雄之術以予觀之帳御之具素所
　處也若夫踞洗而見則平生常態殆與見酈生無異
　彼其傲慢凌侮每每如是人皆知之矣溺冠騎項靡
　所不至而顧獨謂此為術乎使其誠出于是亦非駕
　馭之道吾方湏人之力以濟其意遣使説之使之背
　主而滅族及其至也乃迎辱之此何理也使布乗其
　悔怒不就舍而就去是又生一敵也豈為得計哉王
　者之于人接之以禮而待之以誠然後可以獲其用
　髙祖惟其無禮而不誠此諸侯所以相踵而叛也而
　古今以為羙談何耶
漢髙祖桮羮之語天地所不容項伯謂為天下者不顧
　家此姑以寛觧羽意耳然世之議者幾何不如是非
　惟不罪而或又為之說理嗚呼天下之事有大于殺
　父者乎幸而羽從項伯之諌使羽當時遂殺之帝雖
　成功将何面目以立于人上哉
漢髙祖𥘉朝太公如家人父子禮家令說太公曰天亡
　二日民無二王皇帝雖子人主也太公雖父人臣也
　奈何令人主拜人臣如此則威重不行太公因謂髙
　祖不可以我亂天下法上心善家令言于是下詔尊
　太公為太上皇荀悦曰雖天子必有尊也家令之言
　過矣史記索隠表出之予為廣其説曰君臣之義非
　所施于家而父子之分無時而可變也所謂上亡二
　王者此自以國法論耳何與乎所生之親咸邱蒙以
　瞽叟朝為問孟子斥之以為齊東野人之語且曰孝
　子之至莫大乎尊親尊親之至莫大乎以天下飬為
　天子父尊之至也以天下飬飬之至也夫天下適足
　為飬親之具則人主之名豈得而壓父哉舜既為天
　子而父瞽叟自若瞽叟未嘗為太上皇帝子舜自若
　然則君父並立于天下國自國家自家兩不相渉本
　無窒碍尊號之有無𥘉不足為輕重也若曰父以子
　貴子為天子而父為匹夫情所不安則可矣而謂父
　無尊號即為人臣而不當受人主之拜可乎家令惟
　知主不可以拜臣而不知子不可以臣父也晉劉寳
　云髙祖善家令者善其發悟已心因得尊崇父號非
　善其令父敬巳未必然也彼誠欲發悟上心何不直
　以其意告之而云威重不行耶自鄙人所見止于如
　是耳其詔曰人之至親莫親于父子故父有天下傳
　歸于子子有天下尊歸于父此人道之極也其言是
　矣至謂平暴亂安天下皆太公之教訓則又非也使
　太公無教訓之功遂不可尊崇乎盖帝于天理本明
　而家令蔽之故雖加尊崇而卒入于不善也末流至
　于後世遂專以家事為私動持義掩恩之説人主泰
　然享長上之朝覲唐時至有父母拜王妃舅姑拜公
　主之令而恬不知恠又其甚者故借親属以明法而
　市不狗之名雖誅夷骨肉而不以爲慊　或反有徳
　色天理人道滅絶無餘曽禽獸之不若皆家令之遺
　意也
髙祖以櫟釡之故怨其嫂及即位封諸親属而嫂之子
　獨不得太上皇以爲言帝曰某非忘封之也爲其母
　不長者耳乃封其子信爲羮頡侯君子曰漢祖小人
　也以一飰之故而蓄怨不忘以及其子太公有言猶
　以醜名加之羮頡是何稱號哉殆不若不封之愈也
　而嫂不長者已尚得為長者乎
髙祖疑張敖反吕后数言張王以魯元公主故不宜有
　此帝曰使張敖㨿天下豈少而女乎是吕氏猶知有
　人情親属之義而帝直以㓂盗視之由已之貪得無
　恩捐骨肉而不難故量人如此耳
丁謂嘗言漢祖非英雄至目為田舍翁雖似太過亦頗
　快人近代諸儒以道學相髙尚論古人毫釐必計如
　漢祖者何足多道而毎稱其天資不可及張南軒直
　云使其知學則湯武之賢亦不難到愚之惑滋甚矣
張安道題漢祖廟云縱酒疎狂不治生中陽有土不歸
　畊偶因世亂成功業更向翁前與仲爭此雖詩人一
　時之言實中其病方帝始亡頼時豈誠有取天下之
　計而可必其成功者乎顧乃對衆矜衒以愧其父兄
　甚矣自欺而不知禮也
漢祖之平生可考而知也委太公于爼机而無營救意
棄孝恵魯元于道路而無顧藉心飾亡頼之非則誇
　示其足懐櫟釡之隙則怒及其姪嬖寵如意而㡬使
　冢嫡廢踞罵張敖而不以子婿畜韓信元勲本無異
　志而数施譎詐畏偪而不終蕭何素契足諒雅懐而
　未免猜嫌至械繫而後已鄭君以不忘故主而逐之
　李布雍齒以舊嘗窘已而幾殺之其行事如此而議
　者猶謂寛仁大度誠信使人吾不知其説也
漢文帝却千里馬而光武以之駕鼓車林少頴曰華歆
　擲金不若管寕揮鋤而不顧以是為二帝之優劣陋
　哉斯言人主之道在于罷貢獻絶貪求為天下後世
　法孝文之慮逺矣林氏乃以心術無礙律之果如此
　說則箕子之歎象箸召公之戒旅􁅾其私憂過計也
　耶且夫千里之駿而以駕皷車亦非物理人情之正
　固不若却之為愈也
漢武老且死意欲立昭帝而憂其子少母壮或至于亂
　也遂殺鈎弋大人時暴風揚塵百姓感傷盖其違天
　理而拂人情耳顧乃矜語左右自以為明史臣又曰
　諸為武帝生子者無男女其母無不譴死豈可謂非
　賢聖哉昭然逺見為後世計慮固非淺聞愚儒之所
　及慵夫曰漢武子是為不道矣殺一不辜而得天下
　君子不為無罪而殺人無時可也况以逆料未必然
　之事而殺其所親乎彼誠以為治亂由人自當别有
　所處不然付之定數一女子何與焉母子天倫也立
　其子必殺其母是母乃子之賊而子乃母之累也其
　為戾不已甚乎釣弋之事借使行一時之權而曰凡
　生子者皆譴死然則後宫誰敢舉子者匹夫之為其
　家慮猶君之為其國慮也使天下之人皆如武帝之
　用心殺人其可勝計而親戚之間豈復有恩義哉故
　夫武帝之安其後者乃所以絶其後非惟不仁抑亦
　不智矣末流至于元魏之始遂以此為定制椒庭憂
　恐皆祈祝不願生冡嫡有輒相勸為自安計讀之令
　人惨然此固凶毒殘酷之所為殆禽獸之所不忍而
　帝自為明史臣又從而賛譽之何其恠也葉永嘉曰
　漢武一生顛倒臨終一莭却事事做得是嗚呼立昭
　帝託霍光是矣鈎弋之誅安得為是髙祖晚年使周
　勃為太尉而属之以安劉氏顧孝惠暗弱而吕后強
　暴意亦憂其身後之變矣然卒不殺后而議者不以
　為過焉則亦其情有所不能安而理有不得不然者
　孰謂武帝此舉可為法哉
東坡曰漢武無道了不足觀惟踞厠見衛青不冠不見
　汲黯為可取青奴材雅冝䑛痔正應踞厠見之蘇子
　于是失言矣豈有天子見大将軍而可踞厠者乎奴
　材在彼君臣之禮不容廢也
汲黯出守淮陽過大行李息論張湯奸邪必敗状勸息
　言之息畏湯不敢也後湯果敗武帝聞黯與息言乃
　抵息罪嗚呼黯在朝廷靣攻湯惡者屡矣帝不能從
　至于疎斥雖因此増秩而七年不復召竟死于郡豈
　真能重黯者而顧追恨李息耶
漢武時隆慮公主子昭平君尚帝女夷安公主隆慮主
　病因以金千斤錢千萬為昭平君豫贖死罪上許之
　隆慮主卒昭平君日驕醉殺主傳廷尉請論死左右
　皆以許贖為言上垂涕曰法令者先帝所造也用弟
　故而違先帝之法吾何面目入髙廟乎乃可其奏東
　方朔上壽以為誅不擇骨肉此五帝三王所難也傭
　夫曰武帝之守法是矣而所以致其死者誰之過歟
　夫貴戚之子制之猶懼其逞也而又許以不死彼何
　惮而不為哉使當主請之時即以髙帝法語之将不
　至于此矣利一時之貲而貽後曰之悔知守法于其
　終而不知防患于其始武帝之志荒矣
滹南遺老集卷之二十五
滹南遺老集卷之二十六
　　　　　　　　　　滹南王若虚　從之
　　君事實辨
光武封功臣鄧禹呉漢皆食四縣丁恭議曰古者封侯
　不過百里强榦弱枝所以為治也今封四縣不合法
　制帝曰古之亡國皆以無道未嘗聞功臣地多而滅
　亡者也近世議者以光武為非予謂恭固逺慮然光
　武知本之言其可廢哉治天下者無道徳仁義以相
　維持而欲恃區區之法制以沮奸雄而弭禍亂盖亦
　難矣
東坡嘗言三國志注中好事甚多而惜其遺漏自今觀
　之信然如曹操征烏桓還自謂幸勝而偏賞先諌者
　可以為千古法也操一生所行類皆不道之事獨此
　一莭有光清史而陳夀略之豈非闕典之甚哉
先主以私憾殺張𥙿孔明表請其罪報曰芳蘭生門不
　得不鋤嗚呼先主天資仁厚有古賢君之風至于此
　舉乃與曺操無異惜哉
晉史山濤傳云鬲令袁毅賂公卿以求虗譽遺濤絲百
　斤濤不欲為異于時受而藏于閣上後毅事露濤取
　絲付吏積年塵埃印封如𥘉王戎亦嘗受人布司隷
　糾之武帝謂朝臣曰戎豈懐私苟得者正當不欲為
　異耳嗚呼古人所謂不為異者不為崖異絶俗之事
　而已臨財之際雖一介必有義存豈容自汚而猥之
　尚同為貴哉戎本貪夫豈無足責濤既受其物矣印
　封雖在何以自明且濤又嘗以盗官稻田為李憙所
　劾則非真䏻清潔者也而史臣亦以此恕之何耶武
　帝身為人主宜以莭儉厲俗始自貴近而王愷與石
　崇爭侈乃以己物助之戎也犯贓則為之䕶諱而貸
　其罪天下安得不亂哉
宋文帝甞故令諸子晚食曰欲其識有飢苦以節儉御
　物唐明皇帥太子以下芟麦于宫中曰欲其知稼穡
　之艱難嗚呼人主之教子當使親師傅通古今義理
　既明百行自正曽謂此等可以制其心乎
宋孔熈先傳學文史兼通數術有縱横才志文帝時為
　散騎侍郎不為時知憤憤不得志乃與范曄謀亂事
　覺窮治望風吐欵辭氣不撓上竒其才遣人慰勉曰
　以卿之才而滯于集書省理應有異志此乃我負卿
　也又謂執政曰孔熈先年四十而猶為散郎安得不
　作賊君子謂宋文帝于是失言矣人臣至于叛逆復
　何才之足惜且士之進退自有命存縱其淹抑終身
　亦當委順奈何以小不如意遂圗不軌乎由帝之言
　是使狂躁之徒得以藉口而無忌惮豈所以為訓哉
　嗚呼彭城王同氣之親雖犯嫌隙本無他腸尚可聴
　其自親以全友爱之義重以㑹稽之哀祈扶令育之
　死諫而帝卒殺之不疑顧乃眷眷于熈先小子人何
　其心術之悖也
隋文帝每謂趙緯曰朕于卿無所爱惜但卿骨相不當
貴耳此非人主之言而亦非其本心也特綽之抗直
　帝不能堪故耳
唐太宗嘗云奴告主反此弊事也謀反不能獨存必與
　人共成之何患不發而使奴告耶自今有告者乃受
　仍斬之君子曰太宗之立法是矣惜其猶以利害言
　也夫以奴告主理所不容自當禁之縱使無由得發
　亦豈可許乎乃不學之過也
唐太宗録囚有劉恭者頸有勝文自云當勝天下坐是
　繋獄帝曰天將興之非朕所能除若無天命勝文何
　為乃釋之齊人段志充請帝致政于太子大臣乞誅
　之詔曰朕之有罪是其真也若其無罪是其狂也亦
　釋之此可謂寛明矣然于李君羡則以䜟記之文而
　殺劉洎則以廢立之語而殺或恠其不能以斯心加
　諸彼是不然恭志充軰凡人皆知其不足道故無所
　動其心君羡與洎則觸其真諱惡之機故不能自克
　耳武后能容蘇安恒而不容魏元同劉禕之亦是類
　也
唐明皇酺宴命三百里内刺史縣令各率所部音樂集
　于樓下以較勝負懐州刺史以車載樂工數百皆衣
　文綉服箱之牛皆為虎豹犀象之状魯山令元德秀
　惟遣樂工数人連𬒮而歌于蒍于上曰懐之人其塗
　炭乎立以刺史為散官君子曰城中好髙髻四方髙
　一尺明皇耽于淫樂天下方且風靡而傚之而又親
　詔守令責其角勝則彼惟知求勝以取恱盖亦不足
　恠也乃因徳秀之諷而罰懐州刺史信有過矣而導
　之者獨無罪乎卒不自克至于㓂亂父興中原受祻
　而不可觧塗炭者豈止懐州之人哉
憲宗朝李絳李吉甫數爭論于上前禮部尚書同平章
　事權徳輿居中無所可否上鄙之徳輿罷守本官范
　氏唐鑑稱其明慵夫曰憲宗黜徳輿誠是然吉甫謟
　邪屢為絳所屈帝常直絳而謂吉甫專為恱媚則其
　可鄙盖甚于徳輿矣顧乃存之而不去其後絳亦罷
　免而吉甫獨寵任終身至以議謚貶張仲方而特賜
　曰忠何其眷之深歟然則帝之明未足多也
憲宗元和三年求試賢良方正舉人牛僧孺李宗閔皇
　甫湜深陳時政之失皆後髙第上亦嘉之詔中書優
　與處置宰臣李吉甫惡其言直泣訴于上且誣考官
　不公上乃貶諸考官而僧孺等乆之不調慵夫曰三
　子以直言應詔其心非有他也帝既嘉之即當擢用
　而施行以示至公其誰敢議顧乃狥吉甫之私情而
　為之報怨牛李之隙有自來矣帝每以朋黨疑臣下
　而不知巳爲朋黨之根也
唐武后時徐元慶父爽爲縣尉趙師韞所殺元慶復手
　殺師韞后欲赦死陳子昻議以爲枕戈讎敵人子之
　義誅罪禁亂王法之綱非義不可訓人亂綱不可明
　法且元慶所以能義動天下者以其忘生而反于徳
　也若釋之以利其生是奪其徳虧其義非所謂殺身
　成仁全死忘生之節宜正國之典寘之以刑然後旌
　其閭墓可也時韙其言後栁子厚駁之曰旌與誅不
　　得並誅其可旌則黯刑旌其可誅則壊禮若師韞以
　　私怨虐非辜州牧不知罪刑官不知問而元慶能報
　　之是守禮而行義也執事者宜有慚色將謝之不暇
　　而又何誅其或父不免于罪而師韞之誅不愆于法
　　是死于法而非死于吏讐天子之法而戕奉法之吏
　　是悖驁而凌上也執而誅之所以正邦典而又何旌
　　當取公羊受誅不受誅之義以㫁之元和中梁悦報
　　父讐殺秦杲報有司曰㨿禮經則義不同天徴法令
　則殺人者死禮法二事皆王政之大端宜令詳議韓
　退之曰聖人丁寕其義于經而深沒其文于律将使
　法吏一㫁于法而經術之士得引經而議也宜定其
　制凡復父讐者事發具申尚書省集議奏聞酌其宜
　而處之勅杖恱一百流循州明皇時張瑝張秀亦以
　父讐殺楊汪議者多言宜加矜宥張九齡欲活之而
　裴耀卿李林甫以為亂國法帝然之謂九齡曰孝子
　之情義不顧死殺人而赦此塗不可啓也乃下勅曰
　國家設法期于止殺各伸為子之志誰非狥孝之人
　展轉相讐何有限極臯陶作士法在必行曽参殺人
　亦不可恕使河南府杖殺之考比三事惟明皇所處
　為不可易子昻等議似髙要非正法盖禮記周官及
　公羊氏復讐之說皆亂世事不足信也
楚靈王聞羣公子𬒳殺自投于車下曰人之爱其子亦
　如余乎侍者曰甚焉王曰予殺人子多矣能無及此
　乎唐文宗惑楊賢妃之譖幾廢太子永已而永暴薨
　後帝因觀樂見童子縁橦而其父來往走其下泫然
　流涕曰朕為天子不能全一子乃誅教坊宫人嘗構
　害太子者十數人嗟夫惻隐之心人皆有之父子之
道出于天性靈王因巳子之死而始悟殺人子之為
　非文宗見他人之爱子而後知巳子不全之可恨者
　昏蔽如此宜其懵于天下之理也
温公極稱周世宗之羙而曰大功未成中道而夭盖太
　平之業天將啓聖人而授之非人謀之所及予謂温
　公歸之天數是矣以爲將啓聖人則媚主之辭也世
　宗天資豈宋祖之所敢望而如宋祖者其足謂之聖
　人乎使世宗而在太平之期可以立待何必宋祖哉
宋主征李煜煜遣徐鉉朝京師言其師出無名且曰煜
　以小事大如子事父未有過失奈何見伐宋主曰爾
謂父子爲兩家可乎鉉無以對而退歐公載其事于
　五代史而論之曰嗚呼大哉何其言之簡也王者之
　興天下必歸于一統可來者來之不可者伐之期于
　掃蕩一平而後巳周世宗征淮南詔捃摭前事務較
　曲直以為辭何其小哉慵夫曰歐公之言過矣自古
　出師未嘗無名而加人之罪者必有辭而後可曲直
　之理正所當較也宋主此舉果何名而何辭哉偶鉉
　及父子之喻因得以是而折之夫父子固不當為兩
　家矣而宋之與唐何遽有父子之分哉天下非一人
　之所獨有也此疆彼界容得分㨿而並立小事大大
　保小亦各盡其道而已有罪則伐無罪則巳自三代
　以來莫不然豈有必皆掃蕩使歸于一統者哉世宗
　既服江南清源莭度使劉從效請置進奏院于京師
　直隷中朝詔報曰江南近服方務綏懐卿若置邸上
　都與彼抗衡受而有之罪在于朕勉事舊君且宜如
　故如此則于卿䔍始終之義于朕盡柔逺之宜鍾謨
　入貢帝問曰江南亦治兵修守偹乎對以不敢帝曰
　向時則為仇敵今日則為一家大義以定保無他虞
　然人生難期至於後日事不可知歸語汝主可及吾
時完城郭繕甲兵㨿守要害為子孫計世宗徳度如
　此其視宋主何啻天壌而反以較曲直為小乎宋主
　之𥘉出師撫曹彬背曰㑹取㑹取彼本無罪只是自
　家著他不得此則情實之語也歐公一代正人而曲
　媚本朝妄􁂣主闕在臣子之義雖未為過而史書垂
　世之言安可不出于大公至正耶不載可也
唐將劉臣容討黄巢幾擒而後縱之曰國家喜負人不
　若留賊以為富貴之資議者議其以鷹犬自期其言
　　誠是然如巨容軰何足責哉宋主太祖命曹彬平江
　　南許以使相及回惟賜錢五十萬曰更為朕平太原然
　　後與卿此非以鷹犬使人耶而宋儒每稱其吝惜名
　　器夫人君之于臣遇之以禮而示之以誠故人樂為
　　之用果惜名器則如勿許然宋祖素多權詐本不為
　　名器計也嗚呼使彬而君子何必以此待之如其小
　　人則亦不復肯盡力矣嘗以彬之行事考之盖所謂
　　君子者則宋祖非惟失所以使人而又見其不能知
　人也
滹南遺老集卷之二十六
滹南遺老集卷之二十七
　　　　　　　　　　滹南王若虚　從之
　　臣事實辨
揚子以子胥鞭尸藉館爲非東坡曰父不受誅子復讎
　禮也生則斬首死則鞭尸發其至痛無所擇也是以
　昔之君子皆哀而恕之雄獨非人子乎子由論之則
　不然曰士不幸至此不足以言功名矣而至鞭舊君
　以逞志逆天而傷義卒以盡忠而䘮其軀豈非天哉
　傭夫曰子由之論是矣君父之尊一也而君復統其
　父知有父而不知有君亦何以立天下員雖不仕然
　身居楚國而父為楚官則員亦楚之臣也臣無讐君
　之義楚子之淫刑固有罪矣而員之報之無乃已甚
　乎為員之計不過無食其禄而已夫君非至明誅殺
　之閒不能無濫使為臣子者皆得推刄而報之則國
　家豈復有法而逆亂之事何時而已也若員者勇而
　無禮敢為而不顧者也至其說吴王僚伐楚而王未
　即從因之進専諸於公子光而使弑之葢求以逞其
　怨毒則凡可以得志者靡所不爲既自賊其君而又
　賊人之君員真小人也哉揚子譏之未爲過論而東
　坡以爲非人子然則蘇氏獨非人臣乎張南軒嘗與
　人議員立廟事云在吳則可在楚則不可員而有靈
　必不享於楚地葢謂忠於吴而不忠於楚耳予謂員
　之於闔廬則忠於僚則賊其享於吴亦恐未安也
退之論范蠡招文種事畧曰爲人謀而不忠有匡君之
　智而無事君之義若以長頸之狀難以同樂則舉吴
　之後還越之日泛輕舟逰五湖者豈唯范子乎其移
　文種之書猶拔勾踐之劍也勾踐何過哉其文辭不
　甚佳此必少年所作故黜於外集而世亦無稱道者
　獨宋孫漢公謂其意出千古予以爲然蠡雖功成然
　句踐之眷方隆而所期望者未艾也盍亦爲之勉留
　而徐以禮請則終始之義庶幾兩全而决意不回若
　棄仇讎者王以誅賞動之則曰君行令臣行義卒潜
　遁去揆以人情王既不能堪矣乃又移書同志誦王
　之短而示已之見幾種也不智亦因謝病不朝王未
　嘗負二子而二子負王安得不發怒而殺之乎以史
　傳考之勾踐無不道之事惟種受誅而實其自取則
　長頸之相葢亦無驗也嗚呼范蠡春秋之豪才畧有
　餘而仁義不足者也以今日待其君如此其薄則向
　來所以黽勉從事者特假之以為功名之資耳夫豈
　誠意哉然而千古髙之以為羙談其視貪榮嗜利死
　而不悔者固為賢矣以君子忠爱之道律之殆未滿
　人意也
蕭何治未央宫事論者不一或以為非是或以為當然
　或又疑其所為有深意何其紛紛也彼以刀筆吏監
　土木功不能無過制者其對上之言姑以自解云爾
　此固不足深責然亦何可妄舉哉大抵漢𥘉君臣類
　無學術暗於義理其舉措之際亦多踈矣而後世每
　以聖賢事業期之宜其為說之多曲也
程晏論曹參譬之飲牛於汚泥而不即清淵吕祖謙論
　陸賈叔孫通譬之避雨於荒城而不求大厦皆恨其
　不以三代之隆輔漢也嗚呼三代之事豈漢祖之可
　望而數子之才亦豈王者之佐乎彼自量其分而行
　其力之所及是矣而世儒每過期之此書生不通之
　論也
昔人之論葢有語病而意實不然者張釋之與文帝争
　犯蹕事曰方其時上使誅之則巳近世儒者往往譏
　之以為開人主殺人之端固似有理然一時之意姑
　為守分而言何暇慮及此乎王肅諫魏明帝亦嘗引
　此曰廷尉天子之吏也猶不可以失平而天子之身
　反可以惑謬乎重於為巳而輕於為君不忠之甚也
　其貶尤深盖帝性嚴急時督修宫室稽限者輒親召
　問言猶在口身首已分故肅言近於過者所以力戒
　帝之専殺耳不然釋之之罪詎至是哉
張釋之與文帝争論犯蹕罪名事云方其時上使誅之
則已議者紛然以為開人主殺人之端而隋源師謂
髙祖曰陛下𥘉便殺之自可不闗文墨唐馬懐素謂
武后曰陛下操生殺柄欲加之罪自當取决聖衷皆
　襲釋之之意者也其言之病豈不益甚哉
尹賞病革戒其子曰為吏正坐殘賊免猶勝軟弱不勝
　任仇士良致仕語諸送者以為無使人主知書近賢
　臣則權常在我嗚呼凶人為不善惟日不足賞之酷
　士良之姦居之不疑亦巳極矣乃復将死而貽諸其
　子既去而傳諸其徒不仁者可與言哉
漢元帝欲御樓船薛廣徳諫曰臣當自刎以血汚車輪
　帝不恱及聞張猛之言然後喜曰曉人不當如是耶
　陳瑩中曰事有緩急言有輕重御船非過舉之大諌
　而不從何遽至於自刎哉使果不從廣徳之死又何
　名乎劉子翬曰廣徳誠大過然非先發此言以激上
　心則猛之言未必見聼也有犯無隐廣徳以之予謂
　推帝所以見聽之由則子翬之論得矣而廣徳之過又
　豈可不戒哉君子於其言無所苟而巳矣
漢許武以二弟晏普未顯欲令成名乃共割財産以為
　三分武自取肥田廣宅奴婢強者二弟所得並劣少
　鄉人皆稱弟克譲而鄙武貪婪晏等以此並得選舉
　武乃㑹宗親泣曰吾為兄不肖盗聲竊位二弟年長
　未豫榮禄所以求得分財自取人譏今理産所増三
　倍於前悉以推二弟一無所留於是逺近稱之君子
　曰武也欲成弟名自當委曲教之正使無成亦何愧
　於心而為此詭譎之事吾不知武之本意果如所說
　邪抑實出於貪鄙𥘉不自克而卒不自安邪使比及
　至是而其産破散或身先亡則何以辭於世乎所謂
　巧詐不如拙誠也
姜肱與二弟友愛常共卧起及各娶妻相戀不能别寝
　以係嗣當立乃逓往就室三人之友爱則誠篤矣抑
　何不知禮之甚邪讀之令人發笑
漢黨錮諸公既無申屠蟠之髙識而自貽伊戚可以逃
　則當如夏馥不能脫則當如范滂若張儉者望門投
　止使他人珍㓕宗親而身獨幸免雖以夀終亦何顔
　於世哉而史臣稱羙其賢陋矣
劉翊豊財而好施獻帝西遷拜陳留太守散所捱珍玩
　惟餘車馬自載東歸見士大夫病亡道次翊以馬易
　棺殮之又逄知故困餒不忍委去因殺所駕牛以救
　其乏衆人止之翊曰視沒不救非志士也遂俱餓死
　東漢之士詭激好名而不量輕重如此悲夫
或問荀彧荀攸於王通通曰皆賢者也生以救時死以
　明道荀氏有二仁焉賈瓊曰虐哉漢武未嘗從諌通
　曰漢武其生知乎雖不從諌未嘗不悅而容之噫漢
　武昏惑不道幾至亂亡晚節末路僅能少悔而通以
　爲生知荀彧之徒黨附曹賊以取天下皆漢室之罪
　人而通以爲仁者其謬論不待辨也
董昭爲曹操謀九錫之事荀彧以爲君子爱人以徳不
　宜如此操不恱彧飲藥而死蘇子由曰文若始從曹
　公於東郡致其筭畧以摧㓕群雄固以帝王之業許
　之矣豈其晚節復疑而不與哉當是時中原畧定中
　外之望属於曹公雖無九錫天下不歸曺氏而将焉
　往刼而取之不若徐而俟之要之必得而免争奪之
　累此文若之本心也吕伯㳟曰或阻撓昭議者其本
　情特不悦計非已出而巳荅昭之詞葢　忠順云予
　謂二說皆通或必居一於此要之不可謂忠於漢也
　而或者曲為文飾猥加褒譽温公則曰功先管仲東
　坡則曰道似伯夷謂之殊可怪笑夫管仲合諸侯以
　奨王室曷嘗助賊臣而簒國乎伯夷不與惡人言不
　立惡人之朝而肯為曺氏之腹心乎彧之飲藥不得
　已焉耳以操隂謀多忌彧之智力乃出其右一旦隙
　生豈有免理至饋之食而發視乃空器其意可知彧
　不自裁亦終𬒳害将有慘於是者此陳夀所謂以憂
　薨也烏在其為死節邪嗚呼人臣至於荀彧馮道其
　邪正逆順不待辨矣而議者之蔽時或如此天下之
　事豈易曉哉
諸葛誕為司馬昭所誅麾下數百人坐不降見斬皆曰
　為諸葛公死不恨魏志所記止於如此而注引干寳
　晉記云數百人拱手為列每斬一人輒降之竟不變
　至盡時人比之田横此幾大過也當時既知其不可
　屈則㮣殺之矣何至一一遍問而數百人者雖信感
　恩亦不應盡能如此然而通鑑取之豈多爱不忍雖
　温公未免歟劉子翬不信田横客俱死事以為溢羙
　之言予於此亦云
管寕華歆共鋤園菜見地有金寕揮鋤與瓦石不異歆
　捉而擲之世皆優寕而劣歆予謂以心術觀之固如
　世之所論至其不近人情不盡物理則相去亦無幾
　矣畢竟金玉與瓦石豈無别者哉此荘列之徒自以
　為逹而好名之士聞風而恱之者也若夫君子之正
　論則不然貴賤輕重未嘗不與人同特取舎之際有
　義存焉耳
陳夀評孫皓以為肆行殘暴虐用其民宜腰首分離以
　謝百姓既䝉不死之詔復加歸命之寵豈非過厚之
　恩曠蕩之澤意若㣲譏晉武而孫安國亦謂皓罪為逋
　㓂虐過辛癸梟首素旗不足謝冤魂而優以顯命仍
　加寵錫非伐罪弔民之義二子之言是矣然湯武之
　師本以救天下是故誅其君弔其民而議者亦曰為
　匹夫匹婦復讎也後世伐人者例皆志於奪國則既
得而止矣詎有誠意為民者葢不獨晉武為然也𥘉
　羊祜陳伐吴之䇿曰皓暴虐巳甚於今可不戰而克
　若皓不幸而沒吴人更立令主雖有百萬之衆長江
　未可窺也嗚呼果使吴人更立令主民得樂業於一
　方釋而存之以為外懽豈非好事今乃幸其無道而
　易取惟恐失之此其心曷嘗在民邪武帝不足責也
　若羊公者世所謂仁人君子而為謀亦爾則是舉也
　尚可以湯武之事繩之哉
東坡詩云景山沉迷阮籍傲畢車竊盗劉伶顛貪狂嗜
　怪無足取世俗喜異稱其賢雖詩人一時之言其實
　公論也然志林復云籍本有志於世遭魏晉多故乃
　一寓於酒何邪晉人放蕩本其習俗而好事者每為
　解説子由所為借通逹以濟淫欲者誠中其病古之
　君子避世全身固自有道其不幸而不免則命也何
　必穢汚昏醉為名教之罪人邪盖籍嘗戒其子矣曰
　仲容已預吾此流汝不得復爾則亦心知其非而不
　能自克而已

滹南遺老集卷二十七
滹南遺老集卷之二十八
　　　　　　　　　　滹南王若虚　從之
　　臣事實辨
阮籍廣武之嘆呼沛公為𥪡子李太白譏其狂言非至
　公而東坡以為指晉魏閒人予謂籍傲誕大言視先
　王曽無忌憚而何有於沛公乎此固無足怪者盖東
　坡不必辨而太白亦不必責也
晋史載祖約好財事其為人鄙猥可知阮孚蠟屐之嘆
　雖若差勝然何其見之晚邪是區區者而未能忘懐
　不知二子所以得天下重名者果何事也
或問殷浩将莅官而夢棺将得財而夢糞何也浩曰官本
　臭腐故将得官而夢尸錢本糞土故将得錢而夢穢當
　時以為名言浩問劉惔自然無心扵禀受何為善人少
　悪人多惔曰譬如㵼水著地縱横流漫畧無方正圎者
　一時絶嘆以為名通人有能百擲百盧者王衍曰此
　無竒直後擲如前擲耳庾子嵩曰王君之言闇得理
　皆類此也噫三論無謂甚矣而取重於世如此晉士
　以虚談相高自名而誇世者不可勝數而三子其尤
　也顧有而傳者若是其餘可以想見矣将無同三語
　有何難道或者乃因而辟之一生幾兩屐婦人所知
　而遂以决祖阮之勝負其風至此天下蒼生安得不
　誤哉
晉王述𥘉以家貧求試宛陵令所受贈遺千數百條王
　導戒之荅曰足自當止時人未之逹也其後屡居州
　　郡清潔絶倫宅宇舊物不革於昔始為當時所嘆予
　嘗讀而笑之夫所謂亷士者唯貪而不改其節故可
　貴也今以不足而貪求既足而後止尚可為亷乎而
　史臣著之以為羙談亦已陋矣
　王獻之嘗與兄徽之􁄻之俱詣謝安二兄多言俗事獻
　之寒温而已或問安王氏兄弟優劣安曰少者佳吉
　人之詞寡以其少言故知之予謂此一時率爾之言
　非確論也吉人之詞固寡而寡者未必皆吉人遽以
　是定其優劣可乎晉人議論淺近不切大抵皆此類
　也
謝安問王子敬書如何逸少荅曰故當不同安言外論
　不爾則又曰外人安知或稱李含光過其父含光聞
　之終身不書子敬非禮矣而含光亦太過也
晉元帝命王導升御牀共坐導固辭曰若太陽下同萬
　物蒼生何由仰照曷不但言禮不可凟上下之分不
　可亂而猥假此喻人主之尊止圗瞻視而已邪晉士
　虚談類如此
晉兵伐吴孫皓遣其丞相張悌副軍師諸葛靚等逆戰
　大敗於版橋靚邀悌遁去悌不從靚自往牽之曰存
　亡有數非卿一人所支奈何故自取死再三牽之不
　動乃放去悌卒死之及皓降靚逃竄不出武帝訪得
　之欲以為侍中固辭不拜歸鄉里終身不向朝廷而
　坐嗚呼靚身為軍師而臨難苟免又勸主帥俱亡不
　忠甚矣及君降國㓕天命有歸乃始讎晉不向朝廷
　而坐亦何謂也哉
苻堅将楊安攻晉梓潼郡太守周虓以母妻為賊所獲
　遂降於安嗚呼虓既以不忍捐親之故而至於受汚
　没身不仕以終天年可也豈復名節之足言哉而每
　見堅輒箕踞慢侮或至詆罵既又屢為叛逆而不悛
　此何謂也就使得行其志亦何以　洗前罪而歸見
　晉人邪不忠於晉而無禮於秦進退兩失其妄人也
　巳矣
温嶠将劉琨之命其母止之絶其𥚑而行鄧攸避石勒
　之難其子随之繫於樹而去千載之後猶令人恨二
　子之罪可勝誅乎史臣以爲攸之無嗣天葢有知其
　論甚惬而稱嶠辭親蹈義申胥無以尚之斯則陋矣
考之當時勸進之行不必須嶠而忍違慈㫖使之抱
恨終身䘮葬俱廢此特以功名爲急耳豈得與申胥
比哉張南軒曰就使太真有克復神州一匡天下之
勲亦浮雲之過太虚耳不足塞天性之傷若順母意
　雖冺㓕無聞於後而所全者大不愧於心烏能以此
　而易彼至哉言乎可以為萬世之訓矣
吕氏博議以温嶠詐王敦求脫為累晉其言過正不近
　人情朱黼曰以周身之防寓爱國之實反經合道要
　無可訾予謂只為巳計亦不害於道以父母妻子所
　仰頼之身無名而死於逆賊之手亦何圗哉逆賊之
　前豈所以施信義者耶
傅亮謝晦徐羡之皆晉室之臣而隂附劉𥙿以成簒代
　罪固不容誅矣及其受𥙿顧託曽未期年而弑營陽
　戕義真略無忌憚之意既已遣人迎文帝則又分據
　要地以為後圗此亂臣賊子之尤者文帝誅之盖千
　古之所快而蘇子由著論以為元兇劭之變乃天之
　報復文帝與亮等同過豈理也哉至其稱引春秋之
　義解釋里克之非皆不近人情其與取馮道殆無以
　異嗚呼蘇氏溺於佛老每以聞大道自矜而時持害
　教之說不為無罪于吾門也
范滂臨刑謂其子曰吾欲使汝為惡則惡不可為使汝
　為善則我不為惡劉湛入獄謂其弟曰相勸為惡惡
　不可為相勸為善正見今日嗚呼滂生昏亂之朝而
　標置自髙忿疾巳甚盖所謂殺其軀也顧乃恨為善
　之無益固已惑矣至於湛軰貪權煽亂死復何辭而
　亦出此語豈不可笑之甚哉
宋彭城王義康以得罪出鎮豫章問沙門慧琳曰弟子
　有還理否慧琳曰恨公不讀數百卷書意謂義康闇
　於大義貪權昵黨不逺嫌疑故至是耳其評甚當然
　琳本道人而幸主見知遂參預朝廷之政賓客填門
　四方贈賂相系至有黒衣宰相之稱使果嘗讀書知
　道理不當少戢邪斯亦幾何其不敗也
劉凝之嘗有人認其所著屐笑曰僕著之巳敗令家中
　覓新者備君此人後得所失屐送還不肯復取沈麟
　士嘗行路隣人認其所著屐麟士曰是卿屐邪即跣
　而反隣人得屐送還麟士曰非卿屐邪笑而受之東
　坡曰此雖小事然䖏世當如麟士不當如凝之予謂
　沈亦未足為法也君子之道貴乎别嫌疑明是非其
　實吾物何為受誣而與人使因而不還則成彼姦計
　而自貽不韙之名果何圗哉且所認有大於是者皆
　可與之而不辨乎然則麟士所處雖差勝凝之要亦
　不近於人情而君子不貴也蘇氏嘗以直不疑買金
　償亡不辨盗嫂為非而顧復有取於麟士何邪
蕭道成取宋王儉禇淵之力為多然觀其始謀本出於
　儉淵𥘉無意為所廹而後從則儉之罪重於淵矣而
　一時物議往往咎淵而少及儉者何邪
齊髙嘗曲宴群臣數人各使效伎藝禇淵彈琵琶王僧
　䖍彈琴沈文歌子夜張敬免舞王敬則拍張王儉曰
　臣無所解惟知誦書因跪上前誦相如封禪書上笑曰
　此盛徳事吾何以堪之想儉當時自謂風流勝于諸
　子矣而不知詔而迎合以啟驕侈之心曽不若彼伎
　之為本分也嗚呼儉既隂賛道成以奪宋國及相齊
　朝又為此倿態非小人孰能爾哉
齊王晏助明帝奪國從弟思逺勸其引决以保全門户
　晏不從及晏拜驃騎将軍謂諸昆弟若從阿戎言豈
　有今日思逺曰猶未晚也晏嘆曰世乃有勸人死者
　後晏果伏誅世或以思逺為賢子弟予謂不然晏之
　貪權固為非智思逺力諫使之退避可也不然亦委
　之而巳廹其必死不亦甚乎
魏太武時遼東公翟黒子有寵於帝犯贓事覺謀於髙
　允曰帝問當以實對為當諱之允教以實對不宜欺
　罔黒子竟以不實對𬒳誅後崔浩因修史得罪允嘗
　同修亦當坐之太子營救導令飜異不從帝賞其直
　赦允而誅浩他日太子責允對曰臣與崔浩實同其
　事違心苟免非所願也退謂人曰我所以不從東宫
　者恐負翟黒子故耳世皆以為羙談予謂此言殊未
　當也臣不欺君自是當然之事不必有為而後為且
　黒子不從允教而死非允誤之也而何負之有使允
所坐果實則詭言自晚是為負浩豈闗黒子如其不
　然冐覆族之禍而踐疇昔之一言果何義哉
元魏置殷州以北道行臺崔楷為刺史或勸其單騎之
　官楷曰食人之禄者憂人之憂若吾獨往則将士誰
　肯固志遂舉家之官及葛榮逼州城或勸减小弱以
　避之楷遣幼子及一女夜出既而悔之曰人将謂吾
　心不固虧忠而全爱也復命追還賊至将士争奮曰
　崔公尚不惜百口吾獨何爱一身戰死者相枕城陷
　楷不屈而死或問楷處此何如曰後一節可矣其始
　則失之過焉食人之禄者固憂人之憂然一身盡節
　自足塞責單騎之官法之所許且無害於義而必全
　族蹈禍以固衆心斯不可以已乎君子之制行亦止
　乎中焉耳
裴矩佞於隋而直言于太宗温公曰君樂聞直言則佞
　化爲忠惡聞其過則忠化爲佞爾或曰矩跡則忠而
　其心則佞煬帝喜諂諛矩則以諂諛而恱之太宗好
　諌諍矩則以諌諍而媚之視君之好惡而為取容之
　計也此大姦之情明主之所當誅也慵夫曰攷矩之
　心術此固中其病矣将以示勸戒而行教化則温公
　之論亦豈可廢哉
范純夫程正叔皆言魏徴當死建成之難而不可事太
　宗子謂是時高祖固在位也建成未成君而太宗之
　立實髙祖之命然則王魏死其難可也不死而事太
　宗亦可也温公作通鑑正叔嘗勸其著徴罪而温公
　不以為然得之矣
唐王義方為御史将劾李義府而恐其得罪以貽親憂
　乃請於母既許而後言之張鎰救盧樅亦然夫既居
　憲臺之職豈得以親憂之故而遂不言耶近代鄒浩
　劉安世聞有諌官之命皆先請於母而後受是則知
　所處矣
滹南遺老集卷之二十八
滹南遺老集卷之二十九
　　　　　　　　　　　滹南王若虚　從之
　　臣事實辨
蕭何治未央宫髙祖見其壮麗怒曰天下匃匃勞苦數
　歲成敗未可知是何治宫室過度也何曰天下未定
　故可因以治宫室且天子以四海爲家非令壮麗亡
　以重威上悦唐明皇時太廟四室壊上素服避正殿
　時将幸東都以問宋璟蘇題對曰陛下三年之制未
　終遽爾行幸恐未當天心災異為戒願且停車駕又
　問姚崇則曰太廟屋材皆苻堅時物嵗乆朽腐而壊
　適與行期相㑹何足異也且王者以四海為家陛下
　以闗中不稔幸東都百司供擬巳備不可失信上大
　喜從之嗚呼古人以家四海為言者多矣事雖不同
　率皆以廓人主之大度而破其𥚹狹之心而蕭何以
　之啟奢靡姚崇以之勸逸㳺信乎六經之言有時可
　以文姦也據二主𥘉懐戒懼之意正當相順以成其
　羙而何等乃以邪説引之於惡罪孰大焉然何語雖
　非特以自解其失情猶可恕崇方失寵因此迎合遂
　復相位則其用心之鄙尤不容誅也
唐元宗幸洛以崤谷道隘不治欲免河南尹及知頓使
　官宋廣平諌之既見從矣乃復請曰陛下罪之以臣
　言而免之是代陛下受徳也迄令待罪朝堂而後赦
　上善之嗚呼臣以進言為忠君以納諌為聖上下同
　心以求真是此唐虞三代所以直道而行也自後世
　䛕臣専以歸恩分謗為爱君于是人主始諱其過而
　耻屈於下矣孰謂堂堂如宋公者而亦為此態乎
李希烈攻寕陵劉昌令守陴内顧者斬昌孤甥張俊居
　西北未嘗内顧而捽下斬之士有固志故能解其圍
　杜牧之所記如此嗚呼無罪而殺其所親以之警衆
雖云成功害理甚矣故宋子京不取以為好事者傳
㑹此葢有功於昌而東坡譏笑之信蘇氏之學駁而
　不醇也
或問張廵許逺如何曰忠矣然而未仁殺一不辜而得
　天下仁者不為守一城而食人三萬口其忍為之乎
　寕使賊殺豈容自食故予嘗謂其死節之名固千古
　不可磨而食人之罪亦萬刼不能滅也或曰為已則
　不可為國何害曰為已與為國等耳天下只有一箇
　是或又曰圖大事者不顧其小曰守城之事小食人
　之事大三萬口之命而謂之小事何邪使江淮果由
　此而保亦不足道况其未必哉為廵等計可走則走
　不可則戰戰不勝而死之足以塞為臣之責矣國之
　存亡付之天可也盖當時公論亦多尤之李翰軰曲
　為辨説詎能服人之心而史臣猥曰議者遂定嗚呼
去古逾逺義理不明於天下士大夫以名節自髙而
　卒不免害道者可勝數哉
郭子儀不理發塜盗盖主名未得且王事方急因以觧
　危疑而安反惻耳其心非不痛也而楊龜山以為能
　忘物我豈不悖哉此流於荘列之薄非所以為人子
　之訓也
李西平屯渭槗熒惑守歳乆之乃退賔佐皆賀以為星
　家之福因請速進兵西平曰天子野次臣下知死敵
　而已天象髙逺誰得知之既克長安乃謂之曰嚮非
　相拒也五星盈縮無常萬一復来守歲我軍不戰自
　潰矣皆謝非所及予謂西平處此固善然終不當語
　人其機已泄他日安可再用哉抑君危而臣死敵義
　自當耳天象吉凶寔不暇問亦無事乎此機也
陽城之事退之永叔皆論其非而范純夫辨之以爲寔
　有所待且譏永叔不成人之羙盖以城之素行非畏
　禍苟容者又卒有沮延齡救陸贄事故爾云云要之
　徳宗之朝不必待七年而後可言爲臣之法當以韓
　歐爲正
唐史稱陸宣公貶忠州避謗不著書恐未必然宣公經
濟之學本非立言者方其得志則發而見於用否則
嘿而已矣不然公處昏君邪臣閒直言鯁論未嘗有
　所屈豈其一遇斥逐而遽爾長忌邪史氏之期公淺
矣
韓退之不善處窮哀號之語見於文字世多譏之然此
　亦人之至情未足深怪至潮州謝表以東封之事迎
　憲宗是則罪之大者矣封禪忠臣之所諱也退之不
　忍須臾之窮遂為此䛕恱之計髙自稱譽其鋪張歌
　誦之能而不少讓葢冀幸上之一動則可憐之態不
　得不至於此其不及歐蘇逺矣
柳子厚附麗小人以得罪天子所謂自貽伊戚者安於
　流落可也而乃刺譏怨懟曽無責巳之意其起廢之
　說悲鳴可憐至有羡于病顙馬躄浮圗既不知非又
　何其不知命也
李徳𥙿不由科第進且以牛李譏切父政之故遂深疾
　進士嘗謂武宗曰朝廷顯官須公卿子弟為之盖少
　習其業而熟於朝廷臺閣之儀寒士雖有過人之才
　不能閑習也世以其言為不公而楊中立力為辨之
　慵夫曰在地人言之固無嫌自徳𥙿而言雖曰非私
　人不信矣若謂人材色色有之不必進士則可乃欲
　専仕公卿子弟豈得爲公論哉天下之事豈徒習家
　業熟朝儀者所能辨而才誠過人則亦何有於此等
　哉自古由寒素爲名臣者何可勝數膏梁紈綺子焯
　焯者幾人而遽以此薄天下之士顧不𥚹淺而可笑
　邪使徳𥙿麄人猶不足深責彼其著書論事實皆本
　於儒學獨以激於私意遂爲是過正之說卒以忌克
　禍及搢紳至於斥死而不悛其天資小人也哉
唐哀帝時朱全忠欲以牙将張廷範為太常卿宰相裴
　樞謂太常卿當以清流為之持之不下全忠怒而殺
　樞歐陽子曰一太常卿與社稷孰為重使樞等不死
　尚惜一卿其肯以國與人乎雖樞等不能存唐必不
　亾唐而獨存也范純夫非之以為樞乃全忠之黨從
　其大而違其細以竊天下之虗譽非有忠義之心能
　為社稷者也葛勝仲曰自古奸臣有簒奪之志必誅
　異己者曹操殺荀彧司馬懿殺王經未有同巳而誅
　之者樞果從其大而違其細全忠自當以意曉尚何
　甘心投之濁流◍李振之謀耳振嘗曰王欲圗大事
　而樞軰朝廷之難制者故令殺之昭宗時樞爲汴州
　宣諭以與全忠素善故全忠聴命修貢獻不絶後雖
　因全忠言而復相然能持之以正則始進不足累也
　當以歐陽子爲正慵夫曰葛氏之言當矣然歐公亦
　許之太過所以起純夫之辨若樞者有書生之直氣
　而無不可奪之大節耳
新唐書孝友傳劉君良四世同居隋末荒饉妻勸其異
　居因易置庭樹鳥雛令闘且鳴家人怪之妻曰天下
　亂禽鳥不相容况人邪君良即與兄弟別處月餘宻
　知其計因斤去妻曰爾破吾家乃復召兄弟同居君
　子曰使君良果篤於友悌者豈一婦人可得而閒之
　既已為所愚而至於乖離矣雖知過而改亦何足入
　傳也
王朴薦扈載於李榖乆而不用云非不知其才然載命
　薄恐不能勝朴曰公為宰相以進賢退不肖為職乃
　言命邪已而召拜知制誥及為學士歳中病卒時年
　三十六議者以榖能知人而朴能薦士予謂人之於
　事亦盡其當為者而已朴能薦士信然糓之知人不
　足道也且人誠有命則夀夭貴賤固已一定而不可
　逃豈宰相所能予奪而損益哉榖言亦偶中耳
馮道忘君事讎萬世罪人無復可論者而蘇子由曲為
　辨說以為合於管晏之不死雖無管仲之功而附於
　晏子庶幾無媿嗚呼是豈可以為比哉子糾小白均
　為亡公子而小白先入既已為君内外安之𥘉無異
　議則齊國小白之有也糾不復爭而仲亦無必死之
　義故曰紏未成君仲未成臣孔子固嘗辨之矣崔杼
　弑荘公而立景公景公亦齊之􁀮也荘公之讎在崔
　杼而不在景公則晏子不死而事之亦可也及杼盟
　大夫之不巳與者則晏子不肯焉使杼而自立晏子
　其肯事之乎是固不得以爲比也又以對徳光之問
　爲能活中國受郭威之拜爲能重朝廷且曰簒奪之
　際雖賁育無所致其勇而道以談笑拜跪却之非盛
　徳不能如此其言區區尤爲可笑使此事果實亦何
　救乎大節之虧况其不然乎葢道之對徳光諂以求
　媚耳𥘉豈在民徳光之不殺適其不欲耳何有於道
　至於威之拜道道之不荅特平生長幼之禮不能遽
　改於一朝者也威之屈伸漢之輕重固不繫於此夫
　有汲黯之直節而後弭劉安之謀有周訪之威望而
　後能沮王敦之志若道者販君賣國習以爲常此乃
　姦雄之所易而取之者而謂其能却人於談笑拜跪
　之間乎夫惟威之視道不足以害其事故待以舊好
　而無閒道亦知其不吾忌也故受之如常日而無嫌
　不然威其肯爾而道其敢爾邪道之迎湘陰也揣威
　無實立之志不能以大義動之正論論之而徒要其
　無使妄語而已行未及還威巳代漢道復俯首而事
　之矣所謂以拜起折威者果足信乎議者曽不考其
　素要其終而惑於適然疑似之跡亦巳謬矣為臣至
　於馮道萬善不足贖百說不能文也使如道者猶可
　以貸焉豈復有人理哉胡安定曰生民不至肝腦塗
　地者道有力焉雖事讎無傷也王介甫則方之伊尹
　富文忠則目為大人其餘紛紛者不論也乃知逐臭
　之夫今古不乏而堯桀之是非有時而顛倒歐陽子
　為道傳鄙薄貶斥若将不齒然於此等亦以為誠然
　而不能辨何邪茆荆産云道欺盡五代人又欺到宋
朝諸公此若賊伎倆亦自高嗚呼道何足以欺人哉
　直　之者陋見耳吾嘗論之士大夫誦先王之書食
　人主之禄而敢昌言以馮道為是者皆當伏不道之
誅也
王沂公有言恩欲歸已怨使誰當歐公每誦之以為得
大臣體予謂人臣雖不當收恩然賢才豈可不求雖
不當避怨然人情亦豈可輕失沂公惟主斯言遂至
　於不肯薦人歐公惟主斯言遂至於喜犯衆怒皆用
　心之過也
王介甫詩云今人未可非商鞅商鞅能令政必行又曰
　秦晉區區等亡國可能王衍勝商君介甫𥘉以唐虞
　之事責神廟以臯䕫稷契自任漢唐而下皆所不道
　何其髙也及其憤新法之不行則甘心為商鞅而羡
慕之又何其卑也

　滹南遺老集卷之二十九
滹南遺老集卷之三十
　　　　　　　　　　　滹南王若虚　從之
　　議論辨惑
范曄史論云義重於生舍生可也生重於義全生可也
　夫義當生則生義當死則死義者所以主生死而非
　對立之物也豈有時而輕重哉義重於生已為語病
　又可謂生重於義乎雖然此自漢以來學者之所共
　蔽曄也淑人何足以知之
唐蘇頲論夷齊四皓優劣云四皓見賢於子房夷齊稱
　仁於宣父與其稱仁於宣父不猶愈於見賢於子房
　哉鄙哉斯言為論不求是非之真而徒倚古人以為
　重殊可笑也吕東莱曰競駑驥者至伯樂而定競是
　非者至孔子而定然隨伯樂而譽馬未免為不知馬
　随孔子而譽人未免為不知人其相去一何逺哉
老蘇諌論曰蘇秦張儀吾取其術不取其心龍逄比干
　吾取其心不取其術予謂挾儀秦之術者必無逄干
　　之心存逄干之心者固無事乎儀秦之術也蘇氏喜
　　縱横而不知道故所見如此
　邵氏聞見録云顔子得位為堯舜孟子得位為湯武此
　　繆論也聖賢事業易地則皆然何嘗有决擇之意彼
　　徒見顔子窮居陋巷黙無所為而孟子㳺說諸侯急
　　於救世遂敢臆度而為是斬絶之論豈知顔孟者哉
　蘇武不降匃奴名重千古而當時止得典属國世皆恨
　　之陳季雅曰臣子合當事不當受重賞此論雖高在
　　臣子自處可也施於國家則不可顯忠遂良成湯之
　　所以昌崇徳報功武王之所以治信如陳氏之言則
　　善善之道亡而勵世之具廢矣
　温公排孟子而歎服楊雄荆公廢春秋而崇尚周禮東
　　坡非武王而以荀彧為聖人之徒人之好惡有大可
　怪者
　司馬君實正直有餘而寛假曺操蘇子由道學甚髙而
　奨飾馮道皆繆戾之見不足為長厚也
　司馬温公論曹操簒漢以為非取之漢而取之盗手失
　　言之罪萬古不磨胡致堂力攻之是矣及其論蕭道
　　成當討蒼梧劉智逺不必赴晉難乃皆引以相明而
　　不廢何邪是非有定理而前後反覆以遷就已意此
　　最立言之大病也
　東坡以武王伐殷為非聖人斬然不疑至其論范蠡之
　　去荀彧之死則皆許以聖人之徒是何靳於武王而
　　輕以予二子也
蘇子由論曺操曰使其主盟諸夏而不廢舊君上可以
　為周文王下猶不失為桓文公不能忍而甘心于九
　錫之事此荀文若之所以為恨也胡寅論王敦曰使
　其回悖逆之心有事於中原與劉焜祖逖之徒犄角
　進取必可以克復舊物不此之慮而甘為叛臣其亦
　不善擇術矣其論朱温曰為全忠計既下韓建服李
　茂真經理長安紀綱朝政率天下方鎮以敬順之道
　唐若未亡吾固事之若天命改授亦不容釋嗟夫二
　　子之意則善矣抑不思彼三賊者可以是而望之乎
　　書生之迂濶如此
　子由雜誌記道人犯罪不可加刑事其言甚鄙非惟屈
　　法容姦有害正理而區區妄意於神仙殊為可笑盖
　　蘇氏議論濶疎者非一而此等又其尤也
　三良殉葬秦伯之命詩人刺之左氏議之皆以見繆公
　　之不道而後世文士或反以是罪三子葛立方曰君
　　命之於前衆驅之於後三良雖欲不死得乎此説為
　當東坡詩云顧命有治亂臣子得從違魏顆真孝爱
　三良安足希若以魏顆事律之則正可責康公耳栁
　子厚所謂從邪陷厥父吾欲討彼狂是也吕氏博議
　反覆曲折以辨三子之非刻覈尤甚始予猶謂是少
　年塲屋之文出於一時之率爾而讀詩記黄鳥篇復
　引蘇氏語為解乃知其所見之蔽盗終身也
鄭厚曰王道備而帝徳銷史法盡而經意逺予謂王道
　不殊於帝徳史法無害於經意直厚之鄙見如是耶
鄭厚以歐陽子作史辨太深而法太盡予謂辨無太深
　法無太盡論其當否則可矣
鄭厚曰使湯武不爲亂臣賊子倡未必後世敢兆是亂
　也予謂不然聖人與天爲徒而以大義公天下遇所
　當爲固不暇逺憂後世而亂臣賊子亦不必藉口而
　後發梟獍豺狼之惡何嘗有所因乎且魏晉而下凡
簒奪者皆以禪譲爲名然則堯舜亦爲亂臣賊子倡
　乎以是論湯武陋矣厚又云以湯武順天應人非得
　己者此丨書生所知也嗚呼順天應人易之所稱也
　厚雖鄙薄聖賢其於孔子猶若有所憚者至是說則
　併孔子而不取矣小人無状一至於此天下之事亦
　有非書生所知者多名教之理而書生不知則誰復
　知之且厚獨非書生耶何其背本之甚也如厚之徒
　固不足道然湯武之是非古今多疑之予不可不辨
鄭厚小子敢為議論而無忌憚湯武伊周至於孟子皆
　在所非或至詆罵至漢祖蕭曺平勃之徒則尊為聖
　賢而亟偁之復以歐公譏病唐太宗為薄佞夫之口
　其足慿乎
鄭厚曰江河之流多渾渾棟梁之材多磥砢至亷者以
　穢飬之至羙者以醜襲之衣錦尚褧之義也無管仲
　之三歸具官塞門及坫則仲一淺丈夫也必不能九
　合諸侯一匡天下民到于今受其賜無蕭何之強買
　賤貰則何一介士也必不能鎮國家撫百姓為一代
　宗臣無霍光之隂妻邪謀寵女立后則光一忍人也
　必不能當廟堂擁幼君處廢立之際臨大節而不可
　奪嗚呼自古跌宕不覊之士往往畧細謹犯非法君
　子取其所長恕而不責則有之今曰必如是而後可
　以了大事然則凡修身慎行者舉皆碌碌而無足取
　矣亦何以學為哉世惟知其訕薄湯武伊周之非而
　不知此等尤名教之罪人也
韓退之嘗曰孟氏醇乎醇荀楊大醇而小疵以子觀之
　孟氏大醇而小疵楊子無𥙷荀卿反害不足論醇疵
　　也
　退之三器論以為階太平之治歸天人之心者不在是
　　其言惬當出人意表在韓集中當為第一然辭采不
　　足觀亦如范蠡招大夫種議故不入内篇惜哉
　柳子厚㫁刑時令四維貞符等論皆覈實中理足以破
　　千古之惑而東坡痛非之乃知秦漢諸儒迂誕之病
　　雖蘇氏亦不免也
　柳子厚非國語雖不盡佳亦大有是處而温公東坡深
　罪之未為篤論也
通鑑一書妙絶古今雖萬世不能易也惟荀或評為可
　恨耳當刪去之
正閏之說吾從司馬公性命之說吾從歐陽公祭禮之
　說吾從蘇翰林封建之說吾從范太史餘論雖髙吾
　弗信之矣
甚矣中道之難明也戰國諸子託之以寓言假說漢儒
　飾之以求節繁文近世之士參之以禪機元學而聖
　　賢之實益隐矣
　滹南遺老集卷之三十
　滹南遺老集卷之三十一
　　　　　　　　　　　　滹南王若虗　從之
　　　著述辨惑
　詩書以序冠篇首葢一篇總是一意故可也論孟一章
　　是一意不相附属故記者但取其中三兩字以為名
　　如學而為政梁恵王公孫丑之類非作者之意也楊
　　子法言隨問而答論孟之體耳而各取首章之意以
　　為序曰譔某篇無乃失其宜歟
　前人以杜預顔師古爲邱明益堅忠臣近世趙堯卿文
　　伯起之於東坡亦以此自任予謂臣之事主羙則歸
　　之過則正之所以爲忠觀四子之所發明𥙷益信有
　　功矣然至其失處亦往往護諱而曲爲之說恐未免
　　妾婦之忠也
　外記通鑑之贅也道原𥘉勸温公始於上古或自堯舜
　　公曰平王以來事包春秋孔子之經不可損益又勸
　　其始於獲麟之歳則曰經不可續也道原既稱其可
　法而卒為此書葢好名而不自禁因之託附以傳世
　耳觀其序可以見矣然勉强牽合至取戰國諸子謬
　妄之說以實其事固不若不作之愈也
司馬貞史記索隱其所發明不為無𥙷然所失亦多至
　述賛諸篇殊不足觀葢為蛇畫足欲益而反弊者顧
　乃髙自矜誇譏子長之未周豈不可笑哉
語孟之書本無篇次而陋者或强論之已不足取司馬
　貞述史記以為十二本紀象歳星之一周八書法天
　時之八節十表放剛柔十日三十世家比月有三旬
　七十列傳取縣車之暮齒百三十篇象閏餘而成歳
　妄意穿鑿乃敢如此不巳甚乎
史記評騶衍云或言伊尹負鼎而勉湯以王百里奚飯
牛車下而繆公用霸作先合然後引之大道騶衍其
言雖不軌儻亦有牛鼎之意乎所謂牛鼎即上飯牛
負鼎之事耳而貞解為函牛之鼎云衍之術迂大若
大用之有牛鼎之意何其曲也
東坡之解經眼目儘髙往往過人逺甚而所不足者消
　息玩味之功優柔渾厚之意氣豪而言易過於出竒
　所以不及二程派中人
王安石書解其所自見而勝先儒者纔十餘章耳餘皆
　委曲穿鑿出於私意悖理害教者甚多想其於詩於
　周禮皆然矣謬戾如此而使天下學者盡廢舊說以
　從已何其好勝而無忌憚也
宋人解書者惟林少穎眼目最髙既不若先儒之窒又
　　不為近代之鑿當為古今第一而邇來學者但知有
　　夏僎葢未見林氏本故耳夏解妙處大抵皆出於少
　　穎其以新意勝之者數也
　張九成談聖人之道如豪估市物鋪張誇大惟恐其不
　　售也天下自有公是公非言破即足何必呶呶如是
　哉論孟解非無好處至其穿鑿迂曲不近人情亦不
　　勝其弊矣
　吕東萊自謂左氏博議乃少年塲屋所作淺狹偏暗皆
　不中理力戒後學誦習而終身刻意者讀詩記大事
　記二書而巳以予觀之博議雖多浮辭而其所發明
　往往出人意表實有𥙷於世教讀詩記乃反平常無
　甚髙論大事記非不簡古然不作亦可也
東萊謂學者所當朝夕從事者程氏易傳范氏唐鑑謝
　氏論語胡氏舂秋予素不明易程氏傳未敢知若謝
　氏胡氏之書嘗畧觀之大抵喜為鑿說過正者多惟
　唐鑑實為純粹耳

　滹南遺老集卷三十一
滹南遺老集卷之三十二
　　　　　　　　　　滹南王若虚　從之
　　雜辨
舊說孔子問禮於老𥅆而𥅆所著書専薄禮學論者疑
　别有老子予謂𥅆雖不喜禮學然以大賢而嘗仕於
　周其於典故豈無所聞亦猶萇宏之於樂郯子之於
　官名孔子問之亦何足怪但不知果嘗問與否耳葢
　自荘周寓言設老𥅆訓孔子事以自尊而漢儒記禮
　有聞諸老𥅆之語世遂信之夫司馬遷最喜老子者
　然其爲傳尚不能詳其主名及生於何代安知果與
　孔子同時哉
荘周詆訾孔子之徒盖其學本於黄老加以天資刻薄
　猖狂恣睢而無忌憚則其輕蔑吾儒無足怪者東坡
　乃謂實予而文不予陽擠而隂助之譬楚公子微服
　出亡其僕操箠而罵以爲倒行而逆施者此出於爱
　周而强爲解釋也彼公子之僕權以濟事不得已焉
　耳周之於孔子其有不得已者乎
舜命群臣自伯禹而下二十二人姓名職掌見於虞書
　班班可考也而左傳載李文子八愷八元之說何所
　本哉杜預以八愷為垂益禹臯陶之倫八元為稷契
　朱虎熊羆之属盖妄相配合耳且書言禹作司空宅
　百揆契為司徒敷五教而文子則云使八愷主后土
　以揆百事使八元布五教于四方是八愷同任禹之
　􁒦而八元並預契之政也無乃戾乎其言四凶亦與
　書不合此殆誣謬而杜氏强為觧䆁無足凴焉學者
　盍亦言乎經而已
季文子言元愷世濟其羙而堯不能舉四族世濟其凶
　而堯不能去舜能舉而去之故天下同心歸戴夫堯
　舜百王之冠冕皆聖人也使堯誠不舉善而去悪尚
　足為聖乎此固無稽而劉道原以為堯知舜於側微
　而天下未服故遺之大功二十丨亦妄意之說也
文王遇吕尚於渭濱曰自吾先君太公曰當有聖人適
　周周以興子真是邪吾太公望子乆矣故號之曰太
　公望此以三字為義而世遂單稱太公如周召之類
　或又以望子為名皆非也至范睢傳載秦昭王語云
　周文王得吕尚以為太公齊桓公得管仲以為仲父
　今范君亦寡人之叔父此又直謂以先君呼之矣豈
　不愈謬哉
經傳稱秦伯為穆公或亦作繆是二字通用也而䝉恬
　對胡亥云秦穆公殺三良而死罪百里奚而非其罪
　故立號曰繆然則二字義殊繆當音靡幼反矣不知
　恬何據而云且二字既殊豈得並舉邪
唐髙定年七歲讀湯誓問父郢曰柰何以臣伐君郢曰
　應天順人何云伐邪對曰用命賞於祖不用命戮於
　社是順人乎郢異之按湯誓云爾尚輔予一人致天
　之罰予其大賚汝爾不從誓言予則孥戮汝而已定
　之所舉乃甘誓之詞也
臯陶謨曰知人則哲能官人安民則惠黎民懐之文理
　甚明而唐劉廼云虞書稱知人則哲能官人則恵鹵
　莽如此豈其有所脫遺邪
屈原離騷有漁父篇賓主問荅其辭華麗而雜以韻語
　此盖假設以見意與小居一體耳司馬遷乃取以爲
　傳劉子元既知其非矣而班固古今人表遂列漁父
　之名使誠有斯人者觀其所言不過委順從俗以求
　自全者耳何遽至九等中第二哉
退之雜說曰馬之能千里者一食常盡粟一石食不飽
　力不足則才羙不外見而不可求其能千里又以食
　之不盡為不知馬嗚呼千里之材固有異於常馬者
　然亦非徒善食而後能也退之平生以貧而號於人
　歎一飽之不足者屢矣豈其有激而云耶
劉原父自號公是先生貢父號公非先生貢父云是其
　所是為易非其所非為難或評王介甫明於知君子
　暗於知小人予謂此皆過論也非者是之對也小人
　者君子之反也能是其是則能非其非能知君子則
　能知小人矣世豈有能識白而不能識黒能辨東而
　不能辨西者乎
魯直與其弟幼安書曰老夫之書本無法也但觀世閒
　萬緣如蚊蚋聚散未嘗一事横於胸中不擇筆墨遇
　𥿄則書𥿄盡則已亦不計較工拙與人之品藻譏彈
　譬如木偶舞中節拍人歎其工舞罷則又蕭然矣此
　論甚高然彼於文章翰墨實刻意而好名者殆未能
　充其言也蓋甞自跋其書云學書四十年今夜所謂
　鰲山悟道書又曰星家言子六十不死當至八十茍
　如其言當以善書名天下是可喜也觀此二說其得
　謂無心者乎
工欲善其事必先利其器山谷嘗以三錢雞毛筆書葢
　不得已耳誠使佳者固當有閒而云在手不在筆此
　一時誇辭非中理之論也
滹南遺老集卷三十二
滹南遺老集卷之三十三
　　　　　　　　　　　滹南王若虚　從之
　　謬誤雜辨
公羊曰君親無将将而誅焉盖接上文将弒君之辭也
　唐明皇廢王后詔云見無将之心劉從諌理王涯等
　冤云有如大臣挾有無将之謀自宜執付有司蕭遘
　斥時溥之姦云卑侮王室有無将之萌如何道來後
　人用此字往往不安也
王戎問阮瞻老荘與聖人其㫖同異瞻以将無同答之
戎咨嗟良久乃辟為掾時稱三語掾瞻意盖言同耳
晋人例重玄學故戎深喜而世多疑之夫将無云者
　猶無乃得無之類庾亮令禇裒認孟嘉于衆中裒指
嘉曰此君小異将無是乎茍晞子從母求為将晞拒
　之曰吾不以王法貸人将無後悔邪劉𥙿受禅徐廣
　攀晋帝車泣涕謝晦謂之曰徐公得無小過皆是類
　也世說載禇裒語正作得無通鑑載謝晦語亦然以
　此可知其為同世說記三語事則又有衛玠嘲之之
　　辭云一言可辟何假于三盖欲直言其同而不必更
　　加疑耳今通鑑所載既依夲文而温公自節本乃改
　　為無同異豈温公于此亦未詳歟而林氏又為之説
　　曰二則有同有同然後有異一則無同無同然復無
　　異求其同且不可得尚可以求異乎何謬妄之甚也
　後漢陳煒謂孔融幼而聽慧大未必竒融曰觀君所言
　　将不蚤慧乎将不亦猶無将也盖以煒言融雖蚤慧
　而大未必竒故融復言煒既大而不竒則疑于蚤慧
　或謂寔言其不蚤慧誤矣世說云殷仲堪之荆州王
　東亭曰徳以居全為稱仁以不害為名今宰牧華夏
　處殺戮之任與本操将不乖乎殷曰臯陶造刑辟之
　制不為不賢孔邱居司㓂之任未為不仁南史荀萬
　秋對策父昶以示釋道琳道琳答曰此不須㸔若非
　先見而答貧道能為若先見而荅貧道奴皆能為昶
　曰此将不傷道徳邪答曰大徳所以不徳竟不㸔焉
　推此類則其義可見矣
學者多疑寕馨之義或以為羙或以為鄙皆非也山濤
　目王衍曰何物老嫗生寕馨兒然誤天下蒼生者未
　必非此人此羙之之辭也南史宋王太后怒廢帝曰
　将刀來破我腹那得生寕馨児此鄙之之辭也夫寕
　馨猶言如此然也今世方言往往有近之者但聲之
　轉耳故張謂詩以對阿堵劉夢得送日本僧詩云為
　問中華學道者㡬人雄猛得寕馨平仄雖殊其意一

　也宋書于太后語加如此字盖誤而不足憑焉魏書
　作如馨是則大同而小異耳東坡和王居卿平山堂
　詩云六朝興廢餘邱壠空使姦雄笑寕馨殊無義理
　特迫于趂韻姑以為王衍之名而巳近觀吴曽漫録
　亦論此字併載王衍廢帝事云昔宋間人以寕馨為
　不佳故山濤王太后皆以此為詆叱之語豈非以児
　為非馨香者邪張劉二詩盖乖其義此大謬也山濤
　之言分明是歎羙安得併謂之詆叱哉又以寕馨為
　非馨者其鄙陋可笑甚矣洪邁容齊随筆云劉真長
　譏殷淵源曰田舍児強學人作爾馨語又謂桓温曰
　使君如馨地寕可戰闘求勝王導與何充語曰正自
　爾馨王恬撥王胡之手曰冷如鬼手馨强來捉人臂
　至今呉中人語言多用寕馨字為問猶言若何也予
　謂邁引晋人語為證是矣若何則義不然惟城陽居
　士桑榆雜録曰寕猶如此馨語助也此得其當
城陽居士桑榆雜録云王衍呼錢為阿堵物東坡和陶
　詩以阿堵為墻或指佛書云理亦應阿堵上阿堵如
　俗言阿底也不應為墻若顧愷之所謂傳神寫照正
　在阿堵中則阿堵乃眸子耳此字當從目按東坡和
　陶詩云阿堵不觧醉誰歟此頽然此亦指墻而言阿
　底與王衍之呼錢無異豈遂以為墻之名哉愷之語
　從目者盖一時書寫之偶然或俗子以意改之其寔
　訓義皆一不妨通用然則東坡未甞以堵為墻而城
　陽妄認睹為眸子也
　世說陳元方子群季方子孝光各論其父功徳争之不
　决咨于太邱太邱曰元方難為兄季方難為弟盖言
　其賢相等不能相勝也晋王珣弟珉名出珣右時人
　為之語曰法護非不佳僧彌難為兄法䕶珣小字僧
　彌珉小字也北齊邢子良爱王晞之清悟與晞兩兄
　書曰恐足下方難為兄不暇慮其不進此言弟過于
　兄也隋書杜正玄賛云華蕚相耀亦為難兄弟此言
　　在昆季中最優也今人作書簡往往呼朋友為難弟
　難兄其義未安豈别有據乎賀知章曰見紫芝眉宇
　令人名利之心都盡紫芝元徳秀字也今人書簡遂
　有紫宇之稱不成語矣
司馬相如傳曰相如奏大人賦天子大悦飄飄有凌雲
　之氣似㳺天地之間意盖武帝好仙而相如所陳皆
　飛騰超世之語適當其心故自有凌雲之氣而學者
　多以爲文辭可以凌雲何也李白詩云相如去蜀謁
武帝安車駟馬生輝光一朝再覧大人作萬乗忽欲
　凌雲翔此得之矣彼有云髙義薄雲天凌雲健筆意
　縱横者非本乎此自不妨
左氏言病在膏肓膏肓者胷鬲之閒猶心膂肺腹之類
　耳或遂以膏肓對錮疾是豈病之目耶新唐書李靖
　傳至謂靖為蕭銑輔公祏之膏肓其謬益甚矣
王言如絲其出如綸王言如綸其出如綍此特喻其所
　出寝大而已世遂以制誥為絲綸而職翰苑者謂之
　掌絲綸又有綸闈綸閣之稱古今相襲不以為怪不

　亦過乎
主父偃傳附嚴安上書事索隐曰嚴本姓荘明帝諱後
　並改為嚴然則遷史本皆莊字而東漢人改書如此
　也然張湯傳先稱嚴助而復云荘助東越傳又云荘
　助田蚡張蒼傳入書荘青翟相如傳首書荘忌夫子
　至漢書申屠嘉田蚡傳皆作荘青翟而公孫弘傳始
　作嚴字雜亂不齊盖校定者失之不精耳
左傳齊景公更晏子之宅晏子毁之而為里室皆如其
　舊則使宅人及之且諺曰非宅是卜惟鄰是卜二三
　子先卜鄰矣吾敢違諸乎予謂自諺以下皆晏子之
　語也而與傳者語尤無别可乎必有脫字
書稱乃心乃祖乃父乃之訓汝也周瑜上孫權疏云是
　瑜乃心日夜所憂卻正教劉禅語云乃心而悲無日
　不思楊子雲逐貧賦云昔我乃祖宣其明徳沮渠䝉
　遜謂其衆云吾之乃祖翼奨竇融保寕河右無乃悖
乎
史記言四皓定太子事云留侯本招此四人之力當作
　本留侯石慶数馬事云猶然如此當作然猶通鑑稱
　苻堅喜王猛誅諸豪强云吾始今知天下之有法當
　作今始郭從謹言于唐明皇云草野之臣必知有今
　日當作知必徳宗聞李泌𥙷戍卒之說云如此天下
　復無事矣當作無復權徳輿論光武封子宻事云反
　乃爵以通侯當作乃反
南史齊東昏侯游獵至蔣山定林寺一沙門病不能去
　應時殺之左右韓暉光曰老道人可念帝曰汝見麞
　鹿亦不射邪仍百箭俱發宋蕭琛預御筵醉㐲上以
　棗投琛琛仍取栗擲上曰陛下投臣以赤心臣敢不
　報以戰栗劉瑱妹為齊鄱陽王妃王死妃追傷成疾
　瑱令陳郡殷蒨畵王與平日寵姬共照鏡状如欲偶
　寝者宻使媪妳示妃妃視畢仍唾之因罵云故宜其
　蚤死詳此三仍字皆當作乃南北史中此類甚多豈
　傳寫之誤耶
古人言文集行于世者世間也或有云行于代者代字
　雖亦訓世義自差殊武三思言我不知代間何者謂
　之善人何者謂之惡人此本只是世字盖當時記録
　者避太宗諱故易之而後之作史者遂相仍而不刪
　其寔不成語也
古人言底事底物底處有底作底底之訓何也今人或
　認為此字之義誤矣
史記平凖書云天下大氐無慮皆鑄金錢漢書食貨志
　亦同師古曰太氐猶言大凢無慮亦謂大率然則語
　意重複矣史記稱荘周之書大抵率寓言率亦大抵
　也
退之閔已賦云伊時勢而則然子厚夢愈膏盲疾賦云
　中醫攻有兆之者而則之者語病也科舉子或時犯
　之盖不足怪孰謂二公而有是乎
孔子言十五志于學至七十而從心所欲不踰矩盖自
　述其平生次第如此非世之所共也而後人文字中
　便以知命耳順從心為歳数之稱既已非是而南齊
書文惠太子傳云年始過立劉子玄自序云年已過
　立豈不愈謬哉
曲禮所記自幼學至于期頥皆漢儒强名本無義理而
　世之俗學亦或以為年齡之目蘇易簡之死未及四
　十然已經執政矣或記其事云竟不登彊仕而卒可
　以一笑
班伯與王許子弟為群在綺𥜗紈袴之間而非其好䊵
　綺貴戚子弟之服耳劉子元自述其兒童時事云年
　在紈綺此何謂哉潘岳嘗言予年三十有二始見二
　毛人之衰白早晚固自有不同而庾信哀江南賦序
　云信始二毛即逄䘮亂亦非也
楊大年嘗言禮稱四十強仕七十致事凡仕于公者古
　制不過三十年大年十一歲觧褐甫四十以疾辭位
　盖以此子謂曲禮之說出于漢儒所撰以意强名而
　謂之古制殆不然也夫年及七十不論古制自當退
　休必曰四十而後仕仕不過三十年則有何義理而
　考之古人亦曷嘗拘此哉
退之叙張廵事云許遠與巡同年生月日後于巡呼廵
　為兄是巡年為長也而新唐書逺傳云逺與廵同年
　生而長故巡呼為兄未知孰是當更當考之
文字中有曰同年而語一日之長者予竟不曉同年二
　日之義當與知者商訂
書言百姓懔懔若崩厥角釋者謂既崩摧其角無所容
　頭文理甚明而孟子引之曰非敵百姓也若崩厥角
稽首已為乖異意者或有闕誤而班固論王莽乃云
　漢諸侯王厥角稽首舊唐書論太宗又云皇威所𬒳
　黎顙厥角復何謂邪孟子注昏不可曉未敢慿也
論語稱有朋自逺方來而後周蕭大圜云有朋自遠揚
　榷古今豈成語哉然歐陽公集古録載後漢一碑巳
　有此語則其繆久矣南齊巴陵隐王寳義為太尉詔
　曰不言之化形于自逺尤不可也
論語云夫子之言性與天道不可得而聞其文甚明非
　難辨也而唐太宗旌賞孫伏伽詔曰朕惟寡徳不能
　性與天道長孫無忌對太宗之問曰陛下性與天道
　非臣等愚所及令狐徳棻周書王褒庾信傳論曰闕
　里性與天道修六經以維其末何其繆耶
論語稱夫子便便言唯謹爾惟語辭也史記石奮傳遂
　用唯謹字而後世史書凡言人性行謹者往往以此
　為成言豈非習遷之誤耶
自東漢以來史傳文集中往往以貽厥為子孫之名友
　于為兄弟之名至有謂隆于友于傳諸貽厥者公然
　相襲恬不知怪近世或辨其繆矣然不特此也書稱
　知人則哲而范曄云則哲之鍳惟帝所難宋文帝云
　吾無則哲之明沈約云有以見武皇之則哲詩稱王
　赫斯怒而薛綜上孫權疏云抑雷霆之威忍赫斯之
　怒又有言發赫斯之命者論語稱色斯舉矣又曰樂
　云樂云鐘鼔云孚哉左雄上疏有云或因罪而引高
　或色斯以求名者書稱土爰稼穡范文正秋香亭賦
　云賦土爰之甘味劉平等傳引云鐘鼓非樂云之本
　孔子曰盍各言爾志又曰君子于其所不知盖闕如
　也梁簡文論古今文體不同則有俱為盍各之辭司
　馬貞譏史記不傳季禮諸人則有何為盖闕之語嗚
　呼學者于義訓幽深隐奥者容有差誤至于此類如
　辨白黒矣而鹵莽若是其與矇瞽何異哉東坡詩云
　聖善方當而立歳乃翁已及古稀年此則滑稽以為
　嬉笑者耳而藝苑雌黄與友于貽厥同譏過矣
詩云澘焉出涕語云夫子喟然而嘆澘者涕之貌喟者
　嘆之聲耳詞人便有涕淚澘栻餘澘坐喟喟也等語
　殆不可也
糓梁曰三軍之士粲然皆笑粲只是笑貌耳宋子京筆
　記曰粲明也萬衆皆啓齒齒既白故以粲義包之其
　謬論不必辨也
栁文言世塗昏險云擬歩如漆却是地黒也歐詩言夜
　色晦冥云舉手向空如抺􁈍却是皮膚黒也
今韻畧定上下字有可疑者其訓上字也在上聲則曰
　方将欲上去聲則曰元在物上及訓下字乃反之何
　邪
栁下惠言伐國者不問仁人此葢拒魯侯之辭耳慕容
　徳勸燕主暐伐秦遂曰願獨㫁聖慮無訪仁人豈所
　謂以意逆志者哉彼夷虜之人葢不足責然世之書
　生類此者亦多矣
蒯通曰天下匃匃争欲為陛下所為顧力不能霍去病
　曰頋方畧何如耳不至學古兵法師古訓頋為念揚
　雄觧嘲云顧嘿而作太玄五千丈師古曰顧反也二
　義皆非盖此等字不能形容但可意㑹耳
茅璞三餘録云孟嘉墓誌桓温問聴妓絲不如竹竹不
　如肉之意答以漸近自然晋書更之曰漸近使之然
　殊失其㫖盖肉聲者歌也不假于物故曰自然嘉之
　意謂絲聲之徦合不如竹聲之漸近竹聲之漸近又
　　不如肉聲之自然也然古人以歌謳名者如王豹綿
　　駒秦青之流皆男子也而此專言聴妓則知俚語所
　　謂詞出佳人口者其來已久以古意推之歌舞管絃
　　不必專言聴妓予謂璞表出墓誌之語以證晋書之
　　失殊快人意至其分別漸近自然之義及辨論妓字
　　皆非也盖漸近自然總言三節只是一意而云假合
　　不如漸近漸近不如自然何邪聴妓即聴音樂也本
　　作伎教坊記謂太常樂人為聲伎児舊唐李勣臨終
與家人別堂上奏女妓通鑑賀蘭敏之居䘮釋衰絰
　奏妓盖妓伎二字本通用也
魏志鍾繇議田疇讓封爵事曰子路拒牛仲尼謂之止
　善雖可激清勵濁猶不足多裴松之曰按吕氏春秋
　子路拯溺者其人拜之以牛子路受之孔子曰魯人
　必拯溺矣與繇所引不同未審繇誤㦯别有所出予
　謂此皆小説寓言縱有所出亦何足信哉
魏畧曰華歆與邴原管寕相善時號三人為一龍歆為
頭原為腹寕為尾裴松之謂原之徽猷懿望無媿華
　公寕含徳髙蹈恐難為尾魏畧之言未可以定其先
　後所評固善然劉義慶世說亦載此事盖云寕為頭
　歆為尾乃與松之意合不知所傳果孰為真也
謝安𥘉不就徴辟夫人劉氏見家門冨貴而安獨静退
謂曰丈夫不如此也安掩鼻曰恐不免耳說者皆以
為恐不免富貴而呉曽漫録云恐不免禍難此于不
　免字固亦可通然以掩鼻之意觀之似不爾也
類說張尚書故實云梁武帝令殷鐡石于大王書中搨
　一千字不重者每字片𥿄雜碎無次召周興嗣曰卿
　有才思為我韻之興嗣一日編綴進上鬚髪皆白殆
　繆說也此文雖不足觀然皆偶儷韻語要是人之所
　撰豈有漫取不重之字而適能相就乎或言本晋武
　時鍾繇撰進年代久逺又因兵大壊亂不能成章上
　乃令興嗣韻之是則有理矣
江鄰幾雜志云歐陽永叔知貢舉太學生劉幾試卷鑿
　紕俄有間歲詔幾懼改名輝既試永叔在詳定所升
　作状元劉原父曰永叔有甚慿據予謂不然公本疾
　其怪僻故特黜落以厲風俗及變其體則從而取之
　此乃有慿據也正使知其為㡬亦必喜之矣且公以
　斯文為百世師豈㡬軰可得而眩亂哉原父素與公
　争名故多譏戲之語而隣幾猥録之予不得不辨
滹南遺老集卷三十三
滹南遺老集卷之三十四
　　　　　　　　　　　滹南王若虚　從之
　　文辨
相如上林賦設子虚使者烏有先生以相難荅至亡是
　公而意終盖一賦耳而蕭統别之為二統不足怪也
　至遷固為傳亦曰上覽子虚賦而善之相如以為此
　乃諸侯之事故别賦上林何哉豈相如賦子虚自有
　首尾而其賦上林也復合之為一邪不然遷固亦失
　也
張衡二京一賦也而文選析為二首左思三都一賦也
　而析為三首若以字数繁多一卷不能盡之則不當
　稱某京某都而各云一首也豈後人編輯者之誤而
　不出于統歟然世説載庾亮評庾闡南都賦謂可以
　三二京而四三都又何也
晉宋書載淵明歸去來辭云善萬物之得時感吾生之
　行休已矣乎寓形字内復幾時曷不委心任去留胡
　為皇皇欲何之已矣乎之語所以便章而為㫁猶系
　曰亂曰之類則與上文不相属矣故當以時字之字
　為韻其留字偶與前休字相協而已後之擬者自東
　坡而下皆雜和之然則果孰為韻邪近見陶集夲作
　能復幾時此為可從盖八字自是兩句耳然陶集云
　胡為乎遑遑兮欲何之殆不可讀却宜從史所載也
劉禹錫問大鈞賦云楚臣天問不詶今臣過幸一獻三
　售上二句脫兩字何卜賦云時乎時乎去不可邀來
　不可逃淹兮孰含操夫操所以對含也上當脱三字
　又云堇之毒豕苓雞首之賤毛亦有脱誤處禹錫集
　文粹所載皆然安得善本而考之
東坡𣏌菊賦云或糠覈而瓠肥或梁肉而墨瘦諸本皆
　同近觀秘府所藏公手書此賦無瓠墨二字固當勝
　也
東坡詩論其末云嗟夫天下之人欲觀于詩其必先知
　夫興之不可與比同則詩之意可以意曉而無勞而
　其中又有云嗟夫人下之人欲觀于詩其必先知比
　興此十六字盖重複也不惟語言為贅其于上下文
　理亦自間㫁此灼然可見而諸本皆無去之者盖相
　承其誤而未嘗細考也
左氏文章不復可議惟状物論事辭或過繁此古今之
　所知也如韓原之戦晉侯乗鄭駟慶鄭以其非土産
　而諌之言其進退不可周旋不能足矣至云亂氣狡
　憤隂血周作張胍僨興外彊中乾何必爾邪
左氏書晋敗于邲軍士争舟舟中之指可掬獻帝紀云
帝渡河不得渡者皆争攀船船上人以刃擽㫁其指
　舟中之指可掬劉子元稱邱明之體文雖缺畧理甚
　昭著不言攀舟以刃㫁指而讀者自見其事予謂此
　亦太簡意終不完未若獻帝紀之為是也
洪邁容齋隨筆云石駘仲卒有庶子六人卜所以為後
者曰沐浴佩玉則兆五人者皆沐浴佩玉石祁子曰
　孰有執親之䘮而沐浴佩玉者乎不沐浴佩玉此檀
　弓之文也今之為文者不然必曰沐浴佩玉則兆五
人者如之祁子獨不可曰孰有執親之䘮而若此者
乎似亦足以盡其事然古意衰矣慵夫曰邁論固高
學者不可不知然古今互有短長亦當參取使繁省
　輕重得其中不必盡如此説也沐浴佩玉字實多雨
處夫文章惟求真是而已須存古意何為哉
邵氏云讀司馬子長之文茫然若與其事相背戾伯夷
　傳曰予登箕山其上有許由冡意果何在下用冨貴
　如可求雖執鞭之士吾亦為之歲寒然後知松柏等
　語殊不類其事所以為宏深髙古歟視他人拘拘窘
　束一歩武不敢外者膽智甚薄也慵夫曰許由之事
　何闗伯夷遷特以其議國高蹈風義略等而傳聞可
　疑因附見耳然亦不足為法也若夫富貴不苟求歲
　寒知松栢等語此正合其事矣安得為不類且為文
　者亦論其是非當否而已豈徒以膽智為貴哉遷文
　雖竒疎拙亦多不必皆可取也邵氏之言太髙而過
　正将誤後學予不得不辨
洪邁云司馬遷記馮唐救魏尚事其始曰魏尚為雲中
　守與匃奴戦上功幕府一言不相應文吏以法繩之
　其賞不行臣以為陛下賞太輕罸太重而又申言之
　曰且雲中守魏尚坐上功首虜差六級陛下下之吏
　削其爵罰作之重言雲中守及姓名而文勢益遒健
　有力今人無此筆也予謂此唐本語自當寔録何闗
　史氏之功若以文法律之則首虜差級削爵罰作之
　語宜移于前而前語復換于後乃愜盖始言者其事
　而申言者其意次第當如此耳重言官職姓名其寔
　冗複吾未見其益健也宋末諸儒喜爲髙論而往往
　過正詎可盡信哉
洪邁云文之繁省者各有當史記衛青傳云校尉李朔
　校尉趙不虞校尉公孫戎奴各三從大将軍獲王以
　以三百户封朔爲渉軹侯以千三百户封不虞爲隨
成侯以千三百户封戎奴爲從平侯前漢書但云校
　尉李朔趙不虞公孫戎奴各三從大将軍封朔爲渉
　軹侯不虞爲隨成侯戎奴爲從平侯减史記二十三
　字然不若史記爲朴贍可喜予謂此夲不足論若欲
　較之則封户之寔當從史記而校尉之稱漢書爲勝
　也
司馬遷之法最踈開卷令人不樂然千古推尊莫有攻
　其短者惟東坡不甚好之而陳無已黄魯直怪歎以
爲異事嗚呼吾亦以千古雷同者爲不可曉也安得
　如蘓公者與之語此哉
晉張輔評遷固史云遷叙三千年事止五十萬言固叙
　二百年事乃八十萬言繁省不同優劣可知此兒童
　之見也遷之所叙雖號三千年其所列者幾人所載
　者幾事寂寥殘缺首尾不完往往不能成傳或止有
　其名氏至秦漢乃始稍詳此正獲踈畧之譏者而反
　以為優乎且論文者求其當否而已繁省豈所計哉
　遷之勝固者獨其辭氯近古有戦國之風耳
邵公濟嘗言遷史杜詩意不在似故佳此繆妄之論也
　使文章無形體邪則不必似若其有之不似則不是
　謂其不主故常不専蹈􁐾可矣而云意不在似非夢
　中語乎
唐子西云六經已後便有司馬遷三百篇已後便有杜
　子美故作文當學司馬遷作詩當學杜子美其論杜
　子羙吾不敢知至謂六經已後便有司馬遷談何容
　易哉自古文士過于遷者何限而獨及此人乎遷雖
氣質近古以繩準律之殆百孔千瘡而謂學者專當
　取法過矣
馬子才子長游一篇馳騁放肆率皆長語耳自古文士
　過于遷者為不少矣豈必有觀覧之助始盡其妙而
　遷之變態亦何至于是哉使文章之理果如子才所
　説則世之作者其勞亦甚矣其言弔屈原之䰟云不
　知魚腹之骨尚無恙者乎讀之令人失笑雖詩詞詭
　激亦不應爾况可施于文邪盖馬氏全集其浮誇多
　此類也
洪邁謂漢書溝洫志載賈譲治河䇿云河從河内北至
　黎陽爲石隄激使東抵東郡平岡又爲石隄使西北
　扺黎陽觀下又爲石隄使東北抵東郡津北又爲石
　隄使西北抵魏郡昭陽又爲石隄激使東北百餘里
　閒河再西三東凡五用石隄字而不爲冗複非後人
筆墨畦徑所能到予謂此寔冗複安得不覺然既欲
　詳見其事不如此當如何道盖班氏之美不必言是
　特邁過愛而妄為髙論耳
退之于前人自班固以下不論以予觀之他文則未敢
　知若史筆詎可輕孟堅也
楊子雲觧嘲云為可為于可為之時則從為不可為于
　不可為之時則凶此不成義理但云為于可為之時
　為于不可為之時或云可為而為之不可為而為之
　則可矣
陳後山曰楊子雲之文好竒而卒不能竒故思若而辭
　艱善為文者因事出奇江河之行順下而已至其觸
　山赴谷風搏物激然後盡天下之變子雲雖竒故不
　能竒也此論甚佳可以為後學之法
退之送窮文以鬼為主名故可問荅往復楊子雲逐貧
　賦但云呼貧與語貧曰唯唯恐未妥也
謝靈運甞謂天下才共一石子建獨得八斗我得一斗
　古今共得一斗茆璞辨其不然慵夫曰此自狂言又
　何足論然璞復云可當八斗者唯坡云亦恐不必道
　坡文固未易及要不可以限量定也
凡為文有遥想而言之者有追憶而言之者各有定所
　不可亂也歸去來辭将歸而賦耳既歸之事當想像
　而言之今自問途而下皆追録之語其于畦徑無乃
　窒乎巳矣乎云者所以總結而為㫁也不冝更及耘
　耔嘯詠之事退之感二鳥賦亦然
歸去來辭本自一篇自然真率文字後人摸擬已自不
　宜况可次其韻乎次韻則牽合而不類矣
庾信哀江南賦堆垜故寔以寓時事雖記聞為富筆力
　亦壮而荒蕪不雅了無足觀如崩于鉅鹿之沙碎于
　長平之瓦此何等語至云申包胥之頓地碎之以首
　尤不成文也
杜詩云庾信文章老更成凌雲健筆意縱横今人嗤點
　流傳賦未覺前賢畏後生甞讀庾氏諸賦類不足觀
　而愁賦尤狂易可怪然子羙雅稱如此且譏誚嗤點
　者予恐少陵之語未公而嗤點者未為過也
張融海賦不成文字其序云壮哉水之竒也竒哉水之
　壮也何等陋語
滹南遺老集卷三十四
滹南遺老集卷之三十五
　　　　　　　　　　滹南王若虛　從之
　　文辨
退之盤谷序云友人李愿居之稱友人則便知爲巳之
　友其後但當云予聞而壯之何必用昌黎韓愈字栁
　子厚凌凖墓誌既稱孤某以其先人善予以誌爲請
　而終云河東栁宗元哭以爲誌山谷劉明仲墨竹賦
　既稱故以歸我而㫁以黄庭堅曰其病亦同盖予我
　者自述而姓名則從旁言之耳劉伶酒徳頌始稱大
　人先生而後稱吾東坡黠䑕賦始稱蘓子而後稱予
　蘓過思子臺賦始稱客而後稱吾皆是類也前軰多
　不計此以理觀之其寔害事謹于為文者當試思焉
崔伯善嘗言退之送李愿序粉白黛緑一節當删去以
　為非大丈夫得志之急務其論似髙然此自富貴者
　之常存之何害但病在太多且過于浮艶耳餘事皆
　畧言而此獨說出如許情狀何邪盖不唯為雅正之
　累而于文勢亦滯矣其于爲人賢不肖何如也多却
　於字
退之行難篇云先生矜語其客曰某胥也某商也其生
　某任之其死某誄之予謂上二某字胥商之名也下
　二某字先生自稱也一而用之何以别乎又曰某與
　某何人也任與誄也非罪歟皆曰然然者是其言之
　辭也令先生問胥商之爲人何如巳之任誄當否其
　意未安取决于衆而皆以爲然何所是而然之哉又
　云其得任與誄也有由乎抑有罪不足任而誄之邪
　先生曰否吾惡其𥘉又云先生之所謂賢者大賢歟
　抑賢于人之賢歟齊也晉也且有二與七十而可謂
　今之天下無其人邪又云先生之與者盡于此乎其
　皆賢乎抑猶有舉其多而没其少者乎先生曰固然
　吾敢求其全其問荅之間所下字語皆支離不相應
　觀者試詳味之
退之行難篇言取士不當求偹盖言常理無甚髙論而
　自以為孟子不如其矜持亦甚矣
退之原道云寒然後為之衣飢然後為之食木䖏而顛
　土處而病也然後為之宫室三然後字慢却本意又
　云責冬之裘者曰曷不為葛之之易責飢之食者曰
　曷不為飲之之易葛之飲之多却之字
凢作序而併言作之之故者此乃序之序而非本序也
　若記若詩若誌銘皆然人少能免此病者退之原道
　等篇未云作原道原性原毁歐公本論云作本論猶
贅也
退之送温處士赴河陽軍序云洛之北涯曰石生其南
　涯曰温生全篇皆從傍記録之辭而其未云生既至
其為吾以前所稱為天下賀以後所稱為吾致私怨
　于盡取此乃方與他人言而遽與本人語亦有方與
本人語而却與他人言者自古詩文如此者何可勝
　數哉
伯樂一過冀北之野而馬群遂空夫冀北馬多天下伯
　樂雖善知馬安能遂空其群邪觧之者曰吾所謂空
　非無馬也無良馬也此一吾字害事夫言群空及觧
　之者自是兩人而云吾所謂却是言之者自觧也若
　作彼字其字故云所謂空者吾謂空者皆可矣又云
　生既至拜公于軍門其為吾以前所稱為天下賀以
　後所稱為吾致私怨于盡取也二為吾字當去其一
退之評伯夷止是議論散文而以頌名之非其體也
退之送石處士序云河陽軍莭度御史大夫烏公為莭

　度之三月重却節度字但作至鎮到官莅事之類可
　也又云先生仁且勇若以義請而彊委重焉其何說
　之辭之字不妥又云先生起拜祝辭曰敢不敬蚤夜
　以求從祝規當去祝辭字
退之論時尚之弊云每為文得意人必怪之至應事俗
　作下筆自慙者人及以為好王元之嘗謂祭裴少卿
　文當是盖得之矣然顔子不貳過論亦此類耳而置
集中何也
退之祭栁子厚文云嗟嗟子厚而至然耶自古莫不然
　我又何嗟而其下復用嗟字似不可也
石鼎聫句詩序云斯須曙鼓動鼕鼕何必用鼕鼕兩字
　當削去之
李于墓誌銘豚魚難三者古以飬老反曰是皆殺人不
　可食一筵之饌禁忌十常不食二三多却不食二字
師說云萇弘師襄老𣆀郯子之徒其賢不及孔子孔子
　曰三人行必有我師此兩節文理不相承
圩者王承福傳云又曰粟稼而生者也又字不妥盖前
　無承福語也
猫相乳說云客曰王功徳如是祥祉如是其善持之也
　可知巳既巳因叙之以為猫相乳說云爾既巳字不
　妥爾字亦贅
仲長統賛云自謂髙幹有雄志而無雄才自字不妥言
　嘗可也
樊紹述墓誌云紹述于斯術其可謂至于斯極者矣斯
　極字殊不愜古人或云何至斯極者言若是之甚耳
　非極至之極也
退之論許逺之事云城壞其徒俱死獨蒙愧恥求活雖
　至愚者不忍為嗚呼而謂逺之賢而為之邪而字上
　著不得嗚呼字
猫相乳說云猫有生子同日者其一母死焉有二子飲
　于死母母且死其鳴咿咿母且死一句贅而害理且
　字訓将也
薛公逹墓誌云鳯翔軍帥䛀的命射君三發連三中中
　輙一軍大呼以笑連三大呼笑下五字似不須用史
　記云陳平從攻陳豨黥布凢六出竒計輙益邑凡六
　益封亦此類
邵氏聞見錄云嘗得退之薛助教誌石與印本不同挾
　一矢作指一矢甚妙又得李元賓墓銘亦與印本不
　同印夲云文髙乎當世行過乎古人竟何為哉石本
　乃作意何為哉益歎石本之語妙子謂指字太做造
　不若挾之自然意字尤無義理亦只當作竟邵氏之
　許殊未當也苑荆産云碑本盖𥘉作時遂刻之中間
　或有未安他日自加點定未可知也若𥘉本不同當
　擇其善者取之不必専以石刻為正此說盡矣
陳後山云退之之記記其事耳今之記乃論也予謂不
　然唐人本短于議論故每如此議論雖多何害為記
　盖文之大體固有不同而其理則一殆後山妄為分
　别正猶評東坡以詩為詞也且宋文視漢唐百體皆
　異其開廓横放自一代之變而後山獨怪其一二何
邪
後山詩話云黄詩韓文有意故有工左杜則無工矣然
學者必先黄韓不由黄韓而爲左杜則失之拙易此
　顛倒語也左杜冠絶古今可謂天下之至工而無以
　如之矣黄韓信羙曽何可及而反憂學者有拙易之
　失乎且黄韓與二家亦殊不相似𥘉不必由此而爲
　爲彼也陳氏喜爲髙論而不中理每每如此
　丹陽洪氏注韓文有云字字有法法左氏司馬遷也予
　　謂左氏之文固字字有法矣司馬遷何足以當之文
　　法之疎莫遷若也
　栁子厚謂退之平淮西碑猶有帽子頭使巳為之便說
　　用兵伐叛此争名者忌刻妄加詬病耳其寔豈必如是
　　論而今世人徃徃主其說凡有議論人者輙援是以
　　駁之亦已過矣
　劉禹錫評叚文昌平淮西碑云碑頭便曰韓弘為統公
　　武為将用左氏欒書将中軍欒壓佐之文勢也又是
　　仿班固燕然碑様别是一家之羙嗚呼劉栁當時訊
　　病退之出于好勝而争名其論不公未足深怪至于
　　文昌之作識者皆知其陋矣而禹錫以不情之語妄
　　加推獎盖在傾退之故因而為之借助耳彼真小人
　　也哉
　東坡甞欲效退之送李愿序作一文每執筆輙罷因笑
　　曰不若且讓退之獨歩此誠有所譲耶抑其寔不能
　　邪盖亦一時之戲語耳古之作者各自名家其所長
　　不可强而同其優劣不可比擬而定也自今觀之坡
　文及此者豈少哉然使其必模仿而成亦未必可貴
　　也
　邵氏云韓文自經中來栁文自史中來定自妄說恰恨
　韓文皆出于經栁文皆出于史或謂東坡學史記戦
　　國䇿山谷耑法蘭亭序者亦不足信也
　世稱李杜而李不如杜稱韓栁而栁不如韓稱蘓黄而
　黄不如蘓不必辨而後知歐陽公以為李勝杜晏元
　獻以為栁勝韓江西諸子以為黄勝蘓人之好惡固
　有不同者而古今之通論不可易也
晏殊以為栁勝韓李淑又謂劉勝栁所謂一蠏不如一
　蠏
栁子厚放逐既乆憔悴無聊不勝憤激故觸物遇事輙
　弄翰以自託然不满人意者甚多若辨伏神憎王孫
　罵尸蟲斬曲几哀溺招海賈之類苦無義理徒費雕
　鎸不作可也黔驢等說亦不足觀
罵尸蟲文意本責尸蟲而終之以祝天帝首尾相背矣
捕蛇者說云呌囂乎東西隳突乎南北殊為不羙退之
　無此等也子厚才識不减退之然而令人不爱者惡
　語多而和氣少耳

　滹南遺老集卷三十五
滹南遺老集卷之三十六
　　　　　　　　　　滹南王若虚　從之
　　文辨
杜牧之阿房宫賦云長槁卧波未雲何龍複道行空不
　霽何虹或以雲為雩字之誤其說幾是然亦于理未
　愜豈望槗時常晴而觀複道必隂晦邪鼎鐺玉石金
　瑰珠瓅曽子固以為瑰當作塊言視金珠如土塊瓦
　礫耳然則鼎鐺玉石亦謂視鼎如鐺視玉如石矣無
　乃太艱詭而不成語乎弃擲邐迤恐是邐迤棄擲㓕
　六國者六國也非秦也族秦者秦也非天下也嗟乎
　使六國各爱其人則足以拒秦使秦復爱六國之人
　則逓三世可至萬世而為君多嗟乎字當在㓕六國
　上尾句云亦使後人而復哀後人也此亦語病也有
　使字則哀字下不得不當復云後人言哀後人則使
　字當去讀者詳之
王義方弹李義府章云貪冶容之好原有罪之淳于恐
　漏洩其謀殞無辜之正義雖挾山超海之力望此猶
　輕廻天轉日之威方斯更劣金風戒莭玉露啓塗霜
簡與秋典共清忠臣将鷹鸇並撃請除君側少答鴻
　私碎首玉階庶明臣節其辭蕪陋讀之可笑而林少
　穎觀瀾集頋選取之何其濫也
封敖為李徳𥙿制辭云謀皆予同言不他惑斯亦無甚
　可嘉而徳𥙿大喜且以金帶贈之盖徳𥙿得君謀從
　計合方自以知遇為幸而敖適中其心故爾又武宗
　使作詔書慰邉将傷夷者云傷居爾體痛在朕躬帝
　善其如意賜以宫錦予謂居字亦不愜也
楚詞自是文章一絶後人固難追攀然得其近似可矣
　如皮日休擬九歌有云王孫何處兮碧草極目公子
　不來兮清霜滿楼汀邉月色兮曉将暁浦上蘆花兮
　秋復秋此何等語邪
李翺與王載言書論文云義雖深理雖當辭不工不成
　為文陸機曰怵他人之我先退之曰惟陳言之務去
　假令述笑哂之狀曰莞爾則論語言之矣曰啞啞則
　易言之矣曰粲然則榖梁子言之矣曰逌爾則班固
　言之矣曰囅然則左思言之矣吾復言之與前文何
　以異予謂文貴不襲陳言亦其大體耳何至字字求
　異如翺之説且天下安得許新語邪甚矣唐人之好
竒而尚辭也
歐陽畫錦堂記大體固佳然辭困而氣短頗有争張粧
　飾之態且名堂之意不能出脱幾于罵題或曰記言
　魏公之詩以快㤙讎矜名譽為可薄而以昔人所夸
　者為戒意者魏公自述甚詳故記不復及但推廣而
　言之耳惜未見魏公之詩也曰是或然矣然記自記
　詩自詩後世安能常並見而參考哉東坡作周茂叔
　濂溪詩云先生本全徳亷退乃一隅因抛彭澤米偶
　似西山夫遂即世所知以為溪之呼如此則無病矣
桑榆襍録云或言醉翁亭記用也字太多荆公曰以某
　觀之尚欠一也字坐有范司户者曰禽鳥知山林之
　樂而不知人之樂此處欠之荆公大喜予謂不然若
　如所說不惟意㫁文亦不健矣恐荆公無此言誠使
　有之亦戲云爾
醉翁亭記言太守宴曰醸泉為酒泉香而酒冽似是旋
　造也
宋人多譏病醉翁亭記此盖以文滑稽曰何害為佳但
　不可為法耳
荆公謂王元之竹樓記勝歐陽醉翁亭記魯直亦以為
　然曰􁊬公論文常先體製而後辭之工拙予謂醉翁
　亭記雖淺玩易然條逹逃快如肺肝中流出自是好
　文章竹楼記雖復得體豈足置歐文之上哉
歐公秋聲賦云如赴敵之兵銜枚疾走不聞號令但聞
　人馬之行聲多却聲字又云豐草緑縟而争茂佳木
　蔥蘢而可恱草拂之而色變木遭之而葉脫多却上
　二句或云草正茂而色變木方榮而葉脫亦可也
憎蒼蝇賦非無好處乃若蒼頭了髻巨扇揮颺咸頭垂
　而腕脱毎立寐而顛僵殆不滿人意至于孔子何由
見周公于彷彿荘生安得與蝴蝶而飛揚已為勉强
　而又云王衍何暇于清談賈誼堪為之太息可以一
　笑也議者反謂非永叔不能賦此等語邪
宋人詩話言薛奎尹京下畏其嚴號薛出油奎聞之後
　在蜀乃作春逰詩十首因自呼薛春逰盖欲換前稱
　也歐公誌奎墓云公在開封以嚴為治京師之氏至
　私以俚語目公且相戒曰是不可犯也囹圄為之数
　空而至今之人猶或目之歐公所謂俚語必詩話所
　載者也然後世讀之安能知其意邪删之可也
歐公賛唐太宗始稱其長次論其短而終之曰然春秋
　之法常責偹于賢者此一然字甚不順公意本謂太
　宗賢者故責偹耳若下然字却是不足貴也必以盖
　字乃安世人讀之皆不覺㑹當有以辨之者又云自
　古功徳兼隆由漢以來未之有也既曰由漢以來則
　自古字亦重複
歐公多錯下其字如唐書藝文志云六經之道簡嚴易
　直而天人偹故其愈乆而益明徳宗賛云恥見屈于
　正論而忘受欺于姦䛕故其疑蕭復之輕已謂姜公
　輔為賈直而不能容薛奎墓誌夫遭時之士功烈顕
　于朝廷名譽光于竹帛故其常視文章為末事蘓子
　羙墓誌云時發憤悶于歌詩又喜行草書皆可愛故
　其雖短章醉墨落筆争為人所傳尹師魯墓誌云所
　以見稱于世者亦所以取嫉于人故其卒窮以死此
等其字皆當去之五代史蜀世家論云龍之為物以
　不見為神今不上于天而下見于水中是失職也然
　其一何多歟然其二字尤乖戾也
歐公誌蘓子羙墓云短章醉墨落筆争為人所傳争字
　不妥
張九成云歐公五代史論多感嘆又多設疑盖感歎則
　動人設疑則意廣此作文之法也慵夫曰歐公之論
　則信然矣而作文之法不必如是也
歐公散文自為一代之祖而所不足者精㓗峻健耳五
　代史論曲折太過往往支離蹉跌或至渙散而不收
　助詞虚字亦多不愜如呉越世家論尤甚也
湘山野録云謝希深尹師魯歐陽永叔各為錢思公作
　河南驛記希深僅七百字歐公五百字師魯止三百
　八十餘字歐公不伏在師魯之下别撰一記更减十
　二字尤完粹有法師魯曰歐九真一日千里也予謂
　此特少年豪俊一時争勝而然耳若以文章正理論
之亦惟適其宜而已豈専以是爲貴哉盖簡而不已
其弊将至于儉陋而不足觀也已
歐公謝枝勘啟云脱絢組之三十簡編多前後之乖并
􁆭庚于一篇文章有合離之異以仲尼之博學猶存
郭公以示疑非元凱之勤經孰知門王而爲閏其舉
　訛舛之類𥘉止于是盖亦足矣而播芳大全載董由
　謝正字啟窮極搜抉幾二千言此徒以該瞻誇人耳
　豈爲文之體哉
邵公濟云歐公之文和氣多英氣少東坡之文英氣多
　和氣少其論歐公似矣若東坡豈少和氣者哉文至
　東坡無復遺恨矣
趙周臣云党世傑嘗言文當以歐陽子為正東坡雖出
　奇非文之正定是謬語歐文信妙詎可及坡坡冠絶
　古今吾未見其過正也
冷齋夜話載東坡經蔵記事荆公爱之至稱為人中龍
　苕溪辨之以為坡平時􁌲切介甫極多彼不能無芥
　蒂于懐則未必深喜其文疑冷齋之妄子觀坡在黄
　州荅李悰書曰聞荆公見稱經蔵文是未離妄語也
　便䝉印可何哉然則此事或有之二公之趣固不同
　至于公論豈能遂廢而苕溪輙以私意量之邪李定
　鞫子瞻獄必欲置諸死地疾之深矣然而出而告人
　以為天下之竒才盖歎息者乆之而何疑于荆公之
　言乎
荆公謂東坡醉白堂記為韓白優劣論盖以擬倫之語
差多故戯云爾而後人遂為口寔夫文豈有定法哉
意所至則為之題意適然殊無害也
東坡超然䑓記云羙惡之辨戦乎中去取之擇交乎前
　不若云羙惡之辨交乎前去取之擇戦乎中也子由
　聞而賦之且名其臺曰超然不須其䑓字但作名之
　可也
東坡潮州韓文公廟碑云其不眷戀于潮也審矣審字
當作必盖必者料度之詞審者證騐之語差之毫釐
而寔若白黒也
或疑前赤壁賦所用客字不明予曰始與泛舟及舉酒
　属之者衆客也其後吹洞簫而酬荅者一人耳此固
　易見復何疑哉
赤壁後賦自夢一道士至道士顧笑皆覺後追記之辭
　也而所謂疇昔之夜飛鳴過我者却是夢中問荅語
　盖嗚呼噫嘻上少勾唤字
黠䑕賦云吾聞有生莫智于人優龍伐蛟登龜狩麟役
　萬物而君之卒見使于一鼠堕此蟲之計中驚脱兎
　于處女夫役萬物者通言人之靈也見使于鼠者一
　已之事也似難承接
東坡祭歐公文云奄一去而莫予追予字不安去之可
東坡用矣字有不妥者超然䑓記云求禍而辭福豈人
　之情也哉物有以蔽之矣成都府大悲閣記云髮皆
　吾頭而不能為頭之用乎足皆吾身而不能具身之
　智則物有以亂之矣韓文公廟碑云必有不依形而
　立不恃力而行不待生而存不随死而亡者矣此三
　矣字皆不妥明者自見盖難以言說也
東坡自言其文如萬斛泉源不擇地而滔滔汨汨一日
　千里無難及其與山石曲折随物賦形而不自知所
　之者當行于所當行而止于不可不止論者或􁌲其
　太誇予謂惟坡可以當之夫以一日千里之勢随物
　賦形之能而理盡輙止未嘗以馳騁自喜此其横放
　超邁而不失爲精純也邪
東坡之文具萬變而一以貫之者也為四六而無俳諧
　偶儷之弊為小詞而無脂粉纎艶之失楚辭則略依
　仿其歩驟而不以奪機杼為工禅語則姑為談笑之
　資而不以窮葛藤為勝此其所以獨兼衆作莫可端
　倪而世或謂四六不精于汪藻小詞不工于少㳺禅
　語楚辭不深于魯直豈知東坡也哉

滹南遺老集卷三十六
滹南遺老集卷之三十七
　　　　　　　　　　　滹南王若虗　從之
　　文辨
古人或自作傳大抵姑以託興云爾如五栁醉吟六一
　之類可也子由著潁濱遺老傳歴述平生出處言行
　之詳且詆訾衆人之短以自見始終萬数千言可謂
　好名而不知體矣既乃破之以空相之說而以爲不
　必存盖亦自覺其失也歟
蘓叔黨思子臺賦歩驟馳騁抑揚反復可謂竒作然引
　扶蘇事不甚切按始皇止以扶蘇數直諫故使監兵
　于外當時趙髙軰未敢逞其姦及帝病亟為書召扶
　蘇而髙軰矯遺詔賜死耳責始皇不蚤定儲嗣則可
　謂其信䜛而殺之非也且秦何甞築臺寄哀而云三
　后一律同名齊實乎幸曽孫之無恙聊可慰夫九原
　此兩句隔断文勢宜去之其言晉惠事云冩餘哀于
　江陸發故臣之幽契夫江統陸機之作誄出于巳意
　而非上命則畦逕有礙亦當删削其言曹操事云然
　後知䑕軰之果無此尤乖戾本以爱蒼舒相明而却
　似惜華佗又云同䑛犢于晚歳又何怨于老臞操問
　楊彪何瘦而荅以老牛䑛犢操為改容是豈有怨意
　哉但下疑怪等字可也
蘇叔黨颶風賦云此颶之漸也少箇風字又云此颶之
　先驅耳却多颶字但云此其先驅足矣風息之後父
　老來唁酒漿羅列至于理草木葺軒檻𥙷茅茨塞墻
　垣則時巳乆矣而云巳而山林寂然海波不興動者
　自止鳴者自停豈可與上文相應哉
魯直白山茶賦云彼細腰之子孫與荘生之物化方坏
　户以思温故無得而凌跨竹谿黨公曰此正謂冬無
　蜂蝶耳何用如許予謂詞人狀物之言不當如是論
　然数句自非佳語細腰子孫既巳不典而又以荘生
　物化為蝶不亦謬乎
江西道院賦最為精宻然酌樽中之醁一句頗贅但云
　公試為我問山川之神足矣
王元之待漏院記文殊不典人所以喜之者特取其規
　諷之意耳
代古人為文者必彼有不到之意而吾為發之且得其
　體製乃可如栁子天對蘓氏候公說項羽之類盖庶
　幾矣王元之擬伯益上憂啟子房招四皓等書既無
　佳意而語尤卑俗只是巳作其徒勞亦甚而選文者
　或録之又何其無識也
張伯玉以六經閣記折困曽子固而卒自為之曰六經
　閣者諸子百氏皆在焉不書尊經也士大夫以為羙
　談予甞于文鑑見其全篇冗長汗漫無甚可嘉不應
　遽勝子固也或言子固隂毁伯玉且當時薦譽者大
　盛故伯玉薄之云
宋人稱胡旦喜玩人甞草江仲甫升　使額制云
　歸馬華山之陽朕雖無愧放牛桃林之野爾寔有功
　江小字忙兒故也又行一巨璫誥詞云乆淹禁署克
慎行藏由是宦竪切齒夫制誥王言也而寓穢雜戲
　侮之語豈不可罪哉
孫覿求退表有云聴貞元供奉之曲朝士無多見天寳
　時世之粧外人應笑新豊翁右臂巳折杜陵叟左耳
　又聾夫臣子陳情于君父自當以誠實懇惻為主而
　文用四六既巳非矣而又使事如此豈其體哉宋自
　過江後文弊甚矣
舊說楊大年不爱老杜詩謂之村夫子語而近見傳獻
　簡嘉話云晏相常言大年尤不喜韓桞文恐人之學
　常横身以蔽之嗚呼爲詩而不取老杜爲文而不取
　韓栁其識見可知矣
吾舅周君徳卿嘗云凡文章巧于外而拙于内者可以
　驚四筵而不可適獨坐可以取口稱而不可得首肯
　至哉其名言也杜牧之云杜詩韓筆愁來讀似倩麻
　姑癢處抓李義山云公之斯文若元氣先時巳入人
　肝脾此豈巧于外者之所能邪
邵氏云楊劉四六之體必謹四字六字律令故曰四六
　然其弊類俳可鄙歐蘇力挽天河以滌之偶儷甚惡
　之氣一除而四六之法則亡矣夫楊劉惟謹于四六
　故其弊至此思欲反之則必當為歐蘇之横放既悪
　彼之類俳而又以此為壞四六法非夢中顛倒語乎
　且四六之法亦何足惜也
四六文章之病也而近世以來制誥表章率皆用之君
　臣上下之相告語欲其誠意交孚而駢儷浮辭不啻
　如俳優之鄙無乃失體耶後有明王賢大臣一禁絶
　之亦千古之快也
科舉律賦不得預文章之数雖工不足道也而唐宋諸
　名公集往往有之盖以編録者多爱不忍因而附入
　此適足為累而巳栁子厚夢愈膏肓疾賦雖非科舉
　之作亦當去之
凡人作文字其他皆得自由惟史書實録制誥王言决
　不可失體世之秉筆者往往不謹馳騁雕鐫無所不
　至自以爲得意而讀者亦從而歆羡識真之士何其
　少也
凡爲文章須是典寔過于浮華平易多于竒險始爲知
　本求世之作者往往致力于其末而終身不返其顛
　倒亦甚矣
或問文章有體乎曰無又問無體乎曰有然則果何如
　曰定體則無大體須有
書傳中多有自今以來之語此亦疵病盖由昔至今而
　來則順由今至後者言往可也
宋玉稱隣女之狀曰増之一分則太長减之一分則太
　短著粉則太白施朱則太赤予謂上二太字不可下
　夫其紅白適中故著粉太白施朱太赤乃若長短則
　相形者也増一分既巳太長則先固長矣而减一分
　乃復太短却是元短豈不相窒乎是可去之
史記屈原傳云每出一令平伐其功曰以為非我莫能
　為也曰字與以為意重複栁文鶻說云余疾夫今之
　說曰以喣喣而黙徐徐而俯者善之徒翹翹而厲烟
　烟而白者暴之徒亦是類也
史記田敬叔完世家云太史敫女竒法章状貌以爲非
　恒人而憐之梁鴻傳云鄰里耆老見鴻非恒人蔡邕
　状異恒人孫權骨體不恒苻堅骨相不恒姚萇志度
　不恒此等恒字皆當作常盖恒雖訓常止是乆逺之
　意非㝷常之常也
張良問髙祖曰上平生所憎誰最甚者袁盎慰文帝曰
　上自寛天稱君為上自傍而言則可靣稱之似不安
　也
張釋之言盗長陵一抔土抔掬也此本謂發冡而云一
　抔者盖不敢指斥耳駱賓王檄武后書云一抔之土
未乾世皆稱工而其語意寔未安也而唐彦謙詩復
　有眼見愚民盗一抔之句豈不益謬哉
張安世為光禄勲郎有小便殿上者主事白行法安世
　曰何以知其不反水漿耶何以字别却本意當云安
　知非耳
後漢張升見黨事起去官歸鄉里與友人相抱而泣陳
　留老父見而謂曰網羅張天去将安所朱泚敗走失
　道問野人荅曰天網恢恢逃将安所二所字不成語
　謂之往可也
呉志蜀零陵太守郝普為吕䝉所紿而降慙恨入地此
　不成義理謂有欲入地之意則可直云入地可乎
新唐記姚崇汰僧事云髮而農者餘萬二千人此本萬
　二千餘人耳如子京所云則是多餘許数也可謂求
　文而害理然此病人多犯之者不獨子京也
范蜀公記狄青靣其事止云帶銅靣具而巳澠水燕談
則曰靣銅具聞見録又曰帶銅鑄人靣予謂邵氏語
　頗重濁燕談似簡而文然安知其為何具俱不若蜀
　公之真盖靣具二字自有成言也
通鑑云呉主孫皓惡人視已羣臣侍見莫敢舉目左丞
　相陸凱曰君臣無不相識之道猝有不虞不知所赴
　吳主乃聼凱自視而他人如故子謂自視字不安若
　云獨聼凱視可矣
通鑑劉聡朝崔暐說太弟义曰四衛精兵不减五千晉
　孝武時幽州治中平規謂唐公洛曰控弦之士不减
　五十餘萬唐懿宗毎月宴設不减十餘予謂凡不减
　字止可于比對處言之而非所以料数也宇文泰謂
　賀㧞岳曰費也頭控弦之騎不下一萬是矣餘减字
　皆當作下新唐書劉仁軌諌校獵妨農事云役雖簡
省猶不損数萬損字尤非也
通鑑云謝安好聲律朞功之慘不廢絲竹予謂聲律字
　不安若作聲伎聲樂或音律則可矣
通鑑云苻堅銳意欲取江東寝不能旦旦字不妥
通鑑宋紀蕭道成遣薛淵将兵助袁粲淵固辭道成曰
　但當努力無所多言齊紀豫章王嶷常慮盛满求觧
　揚州武帝不許曰畢汝一世無所多言二所字殊剩
　也
通鑑魏中尉元匡劾于忠専恣云觀其此意欲以無上
　自處舊唐上官婉児為節愍太子所索大呼曰觀其
　此意即當次索皇后以及大家周書言齊王憲善處
　嫌疑云髙祖亦悉其此心故得無患其此二字豈可
　一處用新唐李徳𥙿論朋黨云仁人君子各行其巳
　不可交以私亦下不得其字
史傳中間有不避俗語者以其文之則失真也齊後主
　欲殺斛律光使力士劉桃枝自後撲之不倒通鑑改
　為不仆仆亦倒也然擈字下便不宜用
通鑑唐文皇時權萬紀言宣饒二州銀利事上曰卿欲
　以桓靈俟我邪俟當作待盖俟雖訓待乃候待之待
　非待遇之待也
通鑑云唐宣宗時吐畨大掠河西鄯廓等八州五千里
　赤地殆盡却是幾無也不若作徧字
通鑑記周世宗禁銅事云唯官法物及寺觀鐘磬等聴
　留外自餘民間銅噐悉令輸官既有外字不當更云
　自餘也然楚世家或說頃㐮王之辭亦有外其餘字
楊雄之經宋祁之史江西諸子之詩皆斯文之蠧也散
一文至宋人始是真文字詩則反是矣

　滹南遺老集卷三十七
滹南遺老集卷之三十八
　　　　　　　　　　滹南王若虚　從之
　　詩話
世所傳千註杜詩其間有曰新添者四十餘篇吾舅周
　君徳卿嘗辨之云唯瞿塘懐古呀鶻行送劉㒒射惜
　别行為杜無疑自餘皆非本真盖後人依仿而作欲
　竊盗以欺世者或又妄撰其所從淂誣引名士以為
　助皆不足信也東坡甞謂太白集中徃往雜入他人
　詩盖其䧺放不擇故得容偽于少陵則决不能豈意
　小人無忌惮如此其詩大抵鄙俗狂瞽殊不可訓盖
　學歩邯郸失其故態求居中下且不得而欲以為少
　陵真可憫笑王直方詩話既有所取而鮑文虎杜時
　可間為註說徐居仁復加編次甚矣世之識真者少
　也其中一二雖稍平易亦不免蹉跌至于逃難觧憂
　送崔都水聞惠子過東溪巴西觀漲及呈竇使君等
　尤為無状洎餘篇大似出于一乎其不可亂真也如
　糞丸之在隋珠不待選擇而後知然猶不能辨焉世
　間似是而相奪者又何可勝数哉予所以發憤而極
　論者不獨為此詩也吾舅自幼為詩便祖工部其教
　人亦必先此嘗與予語及新添之詩則頻蹙曰人才
　之不同如其靣焉耳目鼻口相去亦無幾矣然諦視
　之未有不差殊者詩至少陵他人豈得而亂之哉公
　之持論如此其中必有所深得者頋我軰未之見耳
　表而出之以俟明眼君子云
吾舅嘗論詩云文章以意為之主字語為之役主强而
　役弱則無使不從世人往往驕其所役至䟦扈難制
　甚者反役其主可謂深中其病矣又曰以巧為巧其
　巧不足巧拙相濟則使人不厭唯甚巧者乃能就拙
　為巧所謂逰戲者一文一質道之中也雕琢太甚則
　傷其全經營過深則失其本又曰頸聨頷聨𥘉無此
　說特後人私立名字而巳大抵首二句論事次二句猶
　須論事首二句状景次二句猶須状景不能遽止自
　然之勢詩之大略不外此也其論篤實之論哉
史舜元作吾舅詩集序以為有老杜句法盖得之矣而
　復云由山谷以入則恐不然吾舅児時便學工部而
　終身不喜山谷也若虚嘗乘間問之則曰魯直䧺豪
　竒險善為新様固有過人者然于少陵𥘉無関涉前
　軰以為得法者皆未能深見耳舜元之論豈亦襲舊
　聞而發歟抑其誠有所見也更當與知者訂之
謝靈運夢見惠連而得池塘生春草之句以為神助石
　林詩話云世多不觧此語為工盖欲以竒求之耳此
　語之工正在無所用意猝然與景相遇借以成章故
　非常情之所能到冷齋云古人意有所至則見于情
　詩句盖寓也謝公平生喜見惠連而夢中得之此當
　論意不當泥句張九成云靈運平日好雕鎸此句得
　之自然故以為竒田承君云盖是病起忽然見此為
　可喜而能道之所以為貴予謂天生好語不待主張
　苟為不然雖百說何益李元膺以為反覆求之終不
　見此句之佳正與鄙意暗同盖謝氏之誇誕猶存兩
　晉之遺風後世惑于其言而不敢非則宜其委曲之
　至是也
梅聖俞爱嚴維栁塘春水漫花塢夕陽遲之句以為天
　容時態融和駘蕩如在目前或者病之曰夕陽遲繋
　花而春水漫不繋栁苕溪又曰不繋花而繋塢予謂
　不然夕陽遅固不在花然亦何関乎塢哉詩言春日
　遲遲舒長之貌耳老杜云遅日江山麗此復何所繋
耶彼自詠自然之景如棃花院落溶溶月栁絮池塘
　淡淡風𥘉無他意而論者妄為云云何也裴光約詩
　云行人折栁和輕絮飛燕䘖泥帶落花或曰栁常有
　絮泥或無花苕溪以為得其膏肓此亦過也㩀一時
　所見則泥之有花不害于理若必以常有責之則絮
　亦豈所常有哉
栁公權殿閣生㣲涼之句東坡罪其有羙而無箴乃為
續成之其意固佳然責人亦已甚矣吕希哲曰公權
　之詩巳含規諷盖謂文宗居廣厦之下而不知路有
　暍死也洪駒父嚴有翼皆以爲然或又謂五絃之薰
　所以觧愠阜財則是陳善閉邪責難之意此亦强勉
　而無謂以是爲諷其誰能悟予謂其實無之而亦不
　必有也規諷雖臣之羙事然燕閒無事從容談笑之
　暫容得順適于一時何必盡以此而繩之哉且事君
　之法有所寛乃能有所禁畧其細故于平素乃能辨
　其大利害于一朝若夫煩碎廹切毫髪不恕使聞之
　者厭苦而不能堪彼将以正人為仇矣亦豈得為善
　諌耶
杜詩稱李白云天子呼來不上船呉虎臣漫録以為范
　傳正太白墓碑云明皇泛白蓮池召公作引時公巳
𬒳酒于翰苑中乃命髙将軍扶以登舟杜詩盖用此
事而夏彦剛謂蜀人以襟領為船不知何所據苕溪
叢話亦兩存之予謂襟領之說定是謬妄正使有據
亦豈詞人通用之語此特以船字生疑故爾委曲然
范氏所記白𬒳酒于翰苑而少陵之稱乃市上酒家
　則又不同矣大抵一時之事不盡可考不知太白凡
　幾醉明皇凡幾召而千載之後必于傳記求其證邪
　且此等不知亦何害也
老杜北征詩云見耶背靣啼吾舅周君謂耶當為即字
　之誤其說甚當前人詩中亦或用耶娘字而此詩之
　體不應爾也
近代詩話云杜詩云皁鵰寒始急白氏歌云千呼萬唤
　始出來人皆以為語病其實非也事之終始則音上
　聲有所宿留則音去聲予謂不然古人淳致𥘉無俗
　忌之嫌盖亦不必辨也
荆公云李白歌詩豪放飄逸人同莫及然其格止于此
　而已不知變也至于杜甫則發歛抑揚疾徐縱横無
　施不可盖其緒宻而思深非淺近者所能窺斯其所
　以光掩前人而後來無繼也而歐公云甫之于白得
　其一節而精强過之是何其相反歟然則荆公之論
　天下之公言也
退之雪詩有云随車翻縞帶逐馬散銀杯世皆以為工
　予謂雪者其先所有縞帯銀杯因車馬而見耳随逐工
　二宇甚不妥歐永叔江隣幾以㘭中𥘉盖底垤䖏遂
　成堆之句當勝此聨而或者曰未知退之真得意否
　以予觀之二公之評論寔當不必問退之意也
退之謁衡嶽詩云手持盃珓導我擲云此最吉餘難同
　吉字不安但言靈應之意可也
退之詩云豈不旦夕念為爾惜居諸居諸語辭耳遂以
　為日月之名旣已無謂而樂天復云廢興相催逼日
　月互居諸恩光未報荅日月空居諸老杜又有童卯
　聨居諸之句何也
退之詩云泥盆淺小詎成池夜半青蛙聖得知言𥘉不
　成池而蛙已知之速如聖耳山谷詩云羅幃翠幕深
　調䕶巳𬒳㳺蜂聖得知此知字何所屬耶若以属蜂
　則𬒳字不可用矣
孔毅父雜說譏退之笑長安富兒不觧文字飲而晚年
　有聲伎罪李干軰諸人服金石而自餌流黄陳後山
　亦有此論甚矣其妄議人也紅裙之謂亦曰惟知彼
　而不知此盖詞人一時之戲言非遂以近婦人為諱
　也且詩詞豈當如是論而遽以為口實邪其罪李于
軰特斥其燒煉丹砂而祈長生耳病而服藥豈所禁
　哉樂天固云退之服硫黄一病訖不全則公亦因病
而出于不得巳𥘉不如于軰有所冀幸以致斃也抑
　前詩復有盤饌羅羶軰之句以二子䋲之則又當不
　敢食肉矣
崔䕶詩云去年今日此門中又云人靣祗今何䖏去沈
　存中曰唐人工詩大率如此雖兩今字不恤也劉禹
　錫詩云雪裏髙山頭白早又云于公必有髙門慶自
　注云髙山本髙于門使之髙二義殊三山老人曰唐
　人忌重叠用字如此二說何其相反歟予謂此皆不
　足論也
宋之問詩有云年年歲歲花相似歲歲年年人不同或
　曰此之問甥劉希夷句也之問酷爱知其未之傳人
　懇乞之不與之問怒乃以土袋壓殺之此殆妄耳之
　問固小人然亦不應有是年年歲歲歲嵗年年何等
　陋語而以至殺其所親乎大抵詩話所載不足盡信
池塘生春草有何可嘉而品題者百端不巳荆公金
牛洞六言詩𥘉亦常語而晁無咎附之楚辝以為二
　十四字而有六籍羣言之遺味書生之口何所不有
哉
樂天詩云楚王疑忠臣江南放屈平晉朝輕髙士林下
　棄劉伶一人常獨醉一人常獨醒醒者多苦志醉者
　多歡情歡情信獨善苦志竟何成夫屈子所謂獨醒
　者特以爲孤潔不同俗之喻耳非真言飲酒也詞人
　往往作寔事用豈不誤哉
樂天之詩情致曲盡入人肝脾随物賦形所在充满殆
　與元氣相侔至長韻大篇動数百千言而順適愜當
　句句如一無爭張牽强之態此豈撚断吟鬚悲鳴口
　吻者之所能至哉而世或以淺易輕之盖不足與言
　矣
郊寒白俗詩人類鄙薄之然鄭厚評詩荆公蘇黄軰曽
　不比数而云樂天如栁隂春鶯東野如草根秋蟲皆
　造化中一妙何哉哀樂之真發乎情性此詩之正理
　也
皮日休詠房杜詩云黄閣三十年清風一萬古此言十
　古萬古春者皆是無窮之意今下一字便有所止矣
滹南遺老集卷三十八

滹南遺老集卷之三十九
　　　　　　　　　　滹南王若虗　從之
　　詩話
唐子西語録云古之作者𥘉無意于造語所謂因事陳
　辭老杜北征一篇直紀行役耳忽云或紅如丹砂或
　黒如點􁈍雨露之所濡甘苦齊結寔此類是也文章
　即如人作家書乃是慵夫曰子西談何容易工部之
　詩工巧精深者何可勝数而摘其一二遂以爲訓哉
　正如冷齋言樂天詩必使老嫗盡觧也夫三百篇中
　亦有如家書及老嫗能觧者而可謂其盡然乎且子
　西又甞有所論矣曰詩在與人商論深求其疵而去
　之等閒一字放過則不可殆近法家難以言恕故謂
　之詩律立意之𥘉必有難易一途學者不能强所劣
　往往舍難而趨易文章不工每坐此也又曰吾作詩
　甚苦悲吟累日僅能成萹𥘉未見可羞䖏明日取讀
　疵病百山輙復悲吟累日反覆改正稍稍有加数日
　再讀疵病復出如此数四方敢示人然終不能竒也
觀此二說又何其立法之嚴而用心之勞邪盖喜為
　髙論而不本于中者未有不自相矛盾也退之曰文
　無難易唯其是耳豈復有病哉
歐公寄常秩詩云笑殺汝隂常處士十年騎馬聴朝雞
　伊川云夙興趍朝非可笑事永叔不必道夫詩人之
　言豈可如是論哉程子之誠敬亦已甚矣
荆公咏雪云試問火城将䇿試何如雲屋聼窓知苑極
　之不爱其上句山谷云管城子無食肉相孔方兄有
　絶交書極之不爱其下句此與人意暗同
羅可雪詩有斜侵潘岳髩横上馬良眉之句陳正敏以
　爲信然却是假雪耳
盧延讓有栗爆燒氈破猫跳觸鼎翻之句楊文公深爱
　而或者疑之子謂此語固無甚佳然讀之可以想見
　明窓温爐間間坐之適楊公所爱盖其境趣也耶
東坡詩云文章豈在多一頌了伯倫朱少章云唐藝文
　志有劉伶文集三卷則非無他文章也坡豈偶忘于
　落筆之時乎抑别有所聞也予謂不然按晉史云伶
　未嘗措意文翰惟著酒徳頌一篇坡亦據此而巳且
　公意本謂只此一篇足以道盡平生傳名後世則他
　文有無亦不必論也
東坡章質夫恵酒不至詩有白衣送酒舞淵明之句䂬
　溪詩話云或疑舞字太過及觀庾信荅王褒餉酒云
　未能扶畢卓猶足舞王戎乃知有所本予謂疑者但
　謂淵明身上不宜用耳何論其所本哉
東坡題陽関圗云龍眠獨識殷勤處畫出陽関意外聲
　予謂可言聲外意不可言意外聲也
東坡酷爱歸去來辭既次其韵又衍為長短句又裂為
　集字詩破碎甚矣陶文信羙亦何必爾是亦未免近
　俗也
東坡和陶詩或謂其終不近或以為寔過之是皆非所
　當論也渠亦因彼之意以見吾意云爾昌嘗心競而
　較其勝劣耶故但觀其眼目㫖趣之何如則可矣
東坡云論畫以形似見與児童隣賦詩必此詩定非知
　詩人夫所貴于畫者為其似耳畫而不似則如勿畵
　命題而賦詩不必此詩果為何語然則坡之論非歟
　曰論妙在形似之外而非遺其形似不窘于題而要
　不失其題如是而巳耳世之人不本其寔無得于心
　而借此論以為髙畵山水者未能正作一木一石而
　託雲煙杳靄謂之氣象賦詩者茫昧僻遠按題而索
　之不知所謂乃曰格律貴爾一有不然則必相嗤點
　以為淺易而㝷常不求是而求竒真偽未知而先論
　髙下亦自欺而已矣豈坡公之本意也哉
鄭厚云魏晋以來作詩倡和以文寓意近世倡和皆次
　其韵不復有真詩矣詩之有韵如風中之竹石間之
　泉柳上之鶯墻下之蛩風行鐸鳴自成音響豈容擬
　議夫笑而呵呵歎而唧唧皆天籟也豈有擇呵呵聲
　而笑擇唧唧聲而歎者哉慵夫曰鄭厚此論似乎太
　髙然次韵寔作詩之大病也詩道至宋人巳自衰弊
　而又専以此相尚才識如東坡亦不免波蕩而從之
　集中次韵者幾三之一雖窮極伎巧傾動一時而害
　于天全多矣使蘓公而無此其去古人何逺哉
東坡薄薄酒二篇皆安分知足之語而山谷稱其憤世
　嫉邪過矣或言山谷所擬勝東坡此皮膚之見也彼
　雖力加竒險要出第二何足多貴哉且東坡後篇自
　破前說此乃眼目而山谷兩篇只是東坡前篇意吾
　未見其勝之也
東坡雁詞云㨂盡寒枝不肯棲以其不棲木故云爾盖
　激詭之致詞人正貴其如此而或者以為語病是尚
　可與言哉近日張吉甫復以鴻漸于木為辨而怪昔
　人之寡聞此益可笑易象之言不當援引為證也其
　寔雁何嘗捿木哉
東坡送王緘詞云坐上別愁君未見歸來欲断無腸此
　未别時語也而言歸來則不順矣欲断無腸亦恐難
道贈陳公宻侍児云夜來倚席曽親見此本即席所
賦而下夜來字却是隔一日
王直方詩話稱晁以道見東坡梅詞云便知道此老須
　過海只爲古今人不曽道到此须罸教去苕溪漁隠
　曰此言鄙俚近于忌人之長幸人之禍直方無識載
　之詩話寕不畏人之訊誚乎慵夫曰此詞意属朝雲
也以道之言特戲云爾盖世俗所謂放不過者豈有
　他意哉苕溪譏直方之無識而不知巳之不通也
陳後山云子瞻以詩為詞雖工非本色今代詞手惟秦
　七黄九耳子謂後山以子瞻詞如詩似矣而以山谷
　為得體復不可曉晁無咎云東坡詞多不諧律吕盖
　横放傑出曲子中縛不住者其評山谷則曰詞固髙
　妙然不是當行家語乃著腔子唱如詩耳此言得之
晁無咎云眉山公之詞短于情盖不更此境耳陳後山
　曰宋玉不識巫山神女而能賦之豈待更而後知是
　直以公為不及于情也嗚呼風韻如東坡而謂不及
　于情可乎彼高人逸才正當如是其溢為小詞而間
　及于脂粉之閒所謂滑稽玩戲聊復爾爾者也若乃
　纎艶淫媟入人骨髄如田中行栁耆卿輩豈公之雅
　趣也哉
陳後山謂子瞻以詩為詞大是妄論而世皆信之獨茅
　荆産辨其不然謂公詞為古今第一今翰林趙公亦
　云此與人意暗同盖詩詞只是一理不容異觀自世
　之未作習為纎艶柔脆以投流俗之好髙人勝士亦
　或以是相勝而日趍于委靡遂謂其體當然而不知
　流弊之至此也文伯起曰先生慮其不幸而溺于彼
　故援而止之特立新意寓以詩人句法是亦不然公
　雄文大手樂府乃其㳺戲顧豈與流俗争勝哉盖其
　天資不凡辭氣邁往故落筆皆絶塵耳
東坡南行唱和詩序云昔人之文非能爲之爲工乃不
　能不爲之爲工也山川之有雲草木之有華實充满
　勃欎而見于外雖欲無有其可得耶故予爲文至多
　而未嘗敢有作文之意時公年始冠耳而所有如此
　其肯與江西諸子終身争句律哉
東坡文中龍也理妙萬物氣吞九州縱横奔放若㳺戲
　然莫可測其端倪魯直區區持斤斧凖䋲之說随其
　後而與之争至謂未知句法東坡而未知句法世豈
　復有詩人而渠所謂法者果安出哉老蘓論揚䧺以
　為使有孟軻之書必不作太元魯直欲為東坡之邁
　往而不能于是髙談句律旁出様度務以自立而相
　抗然不免居其下也彼其勞亦甚哉向使無坡壓之
　其措意未必至是世以坡之過海為魯直不幸由明
者觀之其不幸也舊矣
吳虎臣漫録云歐陽季黙嘗問東坡魯直詩何處是好
　坡不荅但極稱道季黙復問如雪詩卧聼疎疎還宻
　宻起㸔整整復斜斜豈亦佳耶坡云正是佳處慵夫
　曰子于詩固無甚觧至于此句猶知其不足賞也當
　是所傳妄耳徐師川亦嘗詠雪云積得重重那許重
飛時片片又何輕曽端伯以為警䇿且言師川作此
罷因誦山谷疎踈宻宻之句云我則不敢容易道意
謂魯直草率而巳語為工也噫予之惑滋甚矣
王直方云東坡言魯直詩髙出古人数等獨歩天下子
謂坡公决無是論縱使有之亦非誠意也盖公甞跋
魯直詩云毎見魯直詩未嘗不絶倒然此卷語妙甚
能絶倒者巳是可人又云讀魯直詩如見魯仲連李
太白不敢復論鄙事雖若不適用然不為無𥙷于世
　又云如蝤蛑江瑶柱格韻髙絶􁆭餐盡廢然多食則
　發風動氣其許可果何如哉
山谷之詩有竒而無妙有斬絶而無横放鋪張學問以
爲富點化陳腐以爲新而渾然天成如肺肝中流出
者不足也此所以力追東坡而不及歟或謂論文者
尊東坡言詩者右山谷此門生親黨之偏說而至今
　詞人多以爲口寔同者襲其迹而不知返異者畏其
　名而不敢非善乎吾舅周君之論也曰宋之文章至
　魯直巳是偏仄䖏陳後山而後不勝其弊矣人能中
　道而立以巨眼觀之是非真偽望而可見也若虗雖
　不觧詩頗以為然近讀東都事畧山谷傳云庭堅長
　于詩與秦觀張来晁𥙷之㳺蘓軾之門號四學士獨
　江西君子以庭堅配軾謂之蘓黄盖自當時巳不以
　是為公論矣
山谷題陽関圗云渭城栁色関何事自是行人作許悲
　夫人有意而物無情固是矣然夜發分寕云我自只

　如常日醉滿川風月替人愁此復何理也
山谷詩云語言少味無阿堵氷雪相㸔有此君夫阿堵
　者謂阿底耳頋愷之云傳神寫照正在阿堵中殷浩
　見佛經云理應阿堵上謝安指桓温衛士云明公何
　須壁間阿堵軰是也今去物字猶此君去君字乃歇
　後之語安知其為錢乎
山谷題嚴溪釣灘詩云能令漢家九鼎重桐江波上一
　絲風說者謂東漢多名莭之士頼以乆存跡其本原
　正在子陵釣竿上來予謂論則髙矣而風何與焉嘗
質之吾舅周君君笑曰想渠下此字時其心亦必不
　能安也或曰詩人語不當如是論曰固也然亦須不
　害于理乃可如東坡眉石硯詩指胡馬于眉間與此
　是一箇規模也而豈有意病哉
蘓黄各因玄真子漁父詞増為長短句而互相􁌲評山
　谷又取船子和尚詩為訴衷情而冷齋亦載之予謂
　此皆為蛇畫足耳不可作也
山谷詩云新婦磯邉眉黛愁女児浦口眼波秋自謂以
　山色水光替却玉肌花貌真得漁父家風東坡謂其
　太瀾浪可謂善謔盖漁父身上自不宜及此事也
山谷最不爱集句目為百家衣且曰正堪一笑予謂詞
　人滑稽未足深誚也山谷知惡此等則藥名之作建
　除之體八音列宿之類獨不可一笑耶
山谷雨絲詩云烟雲杳靄合中稀霧雨空濛落更㣲園
客蠒絲抽萬緒蛛蝥網靣罩群飛風光錯綜天經緯
草木文章帝杼機願染朝霞成五色為君王𥙷坐朝
　衣夫雨絲云者但謂其状如絲而巳今直說出如許
　用度予所不曉也
山谷詞云盃行到手莫留殘不道月明人散嘗疑莫字
　不安昨見王徳卿所收東坡書此詞墨跡乃是更字
也

滹南遺老集卷三十九
滹南遺老集卷之四十
　　　　　　　　　　　　滹南王若虚　從之
　　詩話
荊公有兩山排闥送青來之句雖用排闥字讀之不覺
　其詭異山谷云青州從事斬関來又云殘暑巳促装
　此排闥等耳便令人駭愕
山谷閔雨詩云東海得無冤死婦南陽應有卧雲龍得
　無猶言無乃耳猶欠有字之意卧雲龍真龍耶則豈
　必南陽指孔明耶則何関雨事若曰遺賢所以致旱
　則迂濶甚矣
清明詩云人乞祭餘驕妾婦士甘焚死不封侯士甘焚
　死用介之推事也齊人乞祭餘豈寒食事哉若泛言
　所見則安知其必驕妾婦盖姑以取對而不知其疎
　也此類甚多
食瓜有感云田中誰問不納履坐上適來何處蝇是固
　皆瓜事然其語意豈可相合也
奕棊云湘東一目誠甘死天下中分尚可持以湘東目
　為棊眼不愜甚矣且此聨豈專指輸局耶不然安可
　通也
接花云雍也本犂子仲由元鄙人升堂與入室只在一
　揮斤揮斤字無乃不安且取喻何其迂也
士㑹自秦還晉繞朝贈之以䇿盖當時偶以此耳非送
　行者必須䇿也而山谷送人詩云願卷囊書當贈鞭
　又云折栁當馬䇿亦無謂矣
秦繆公謂蹇叔曰中壽爾墓之木拱矣盖墓木也山谷
　云待而成人吾木拱此何木耶
山谷牧牛圖詩自謂平生極至語是固佳矣然亦有何
　意味黄詩大率如此謂之竒峭而畏人說破元無一
　事
弔邢淳夫云眼㸔白璧埋黄壤何况人間父子情既下
　何况字須有他人猶悼痛之意乃可
猩毛筆云身後五車書按荘子施恵多方其書五車非
　所讀之書即所著之書也遂借為作筆寫字此以自
　肎耳而吕居仁稱其善詠物而曲當其理不亦異乎
　只平生幾両屐細味之亦疎而㧞毛濟世事尤牽强
　可笑以予觀之此乃俗子謎也何足為詩哉
詩人之語詭譎寄意固無不可然至于太過亦其病也
　山谷題恵崇畫圗云欲放扁舟歸去主人云是丹青
　使主人不告當遂不知王子端叢臺絶句云猛拍闌
　干問廢興野花啼鳥不譍人若譍人可是怪事竹荘
　詩話載法具一聨云半生客裏無窮恨告訢梅花說
　到明不知何消得如此昨日酒間偶談及之客皆絶
　倒也
山谷贈小鬟驀山溪詞世多稱賞以予觀之眉黛壓秋
　波儘湖南水明山秀儘字似工而寔不愜又云婷婷
　嫋榒恰近十三餘夫近則未及餘則巳過無乃相窒乎
春未透花枝瘦止謂其尚嫩如豈􁮻梢頭二月𥘉之
意耳而云正是愁時候不知愁字属誰以為彼愁耶
　則未應識愁以為巳愁耶則何為而愁又云只恐遠
　歸來緑成隂青梅如豆按杜牧之詩但泛言花巳結
　子而已今乃指為青梅限以如豆理皆不可通也
古之詩人雖趣尚不同體制不一要皆出于自得至其
　詞逹理順皆足以名家何甞有以句法繩人哉魯直
　開口論句法此便是不及古人處而門徒親黨以衣
　缽衣相傳號稱法嗣豈詩之真理也哉
魯直于詩或得一句而終無好對或得一聨而卒不能
　成篇或偶有得而未知可以贈誰何嘗見古之作者
　如是哉
山谷自謂得法于少陵而不許于東坡以予觀之少陵
　典謨也東坡孟子之流山谷則楊雄法言而巳
魯直論詩有奪胎換骨點鐡成金之喻世以為名言以
　予觀之特剽竊之黠者耳魯直好勝而恥其出于前
　人故為此强辭而私立名字夫既已出于前人縦復
　加工要不足貴雖然物有自然之理人有同然之見
　語意之間豈容全不見犯哉盖昔之作者𥘉不校此
　同者不以爲嫌異者不以爲夸随其所自得而盡其
　所當然而已至其妙䖏不專在于是也故皆不害爲
　名家而各傳後世何必如魯直之措意邪
蜀馬良兄弟五人而良眉間有白毫時人爲之語曰馬
　氏五常白眉最良盖良寔白眉而良不在乎白眉也
　而北齊陽休之贈馬子結兄弟許云三馬俱白眉山
　谷送秦少游云秦氏多英俊少㳺眉最白豈不可笑
　　哉
　王直方詩話云秦少㳺甞以真字題邢淳夫扇云月團
　新碾瀹花甆飲罷呼兒課楚辭風定小軒無落葉青
　蟲相對吐秋絲上谷見之乃于扇背作小草云黄葉
　委庭觀九州小蟲催女獻功裘金錢滿地無人費百
　斛明珠苡薏秋少㳺後見之復云逼我太甚予謂黄
　詩語徒雕刻而殊無意味盖不及少㳺之作少㳺所
　謂相逼者非謂其詩也惡其好勝而不讓耳
未少章論江西詩律以為用崑體功夫而造老杜渾全
　之地予謂用崑體功夫必不能造老杜之渾全而至老
　杜之地者亦無事乎崑體功夫盖二者不能相兼耳
　苑璞評劉夷叔長短句謂以少陵之肉傳東坡之骨
　亦猶是也
且食莫踟蹰南風吹作竹此樂天食筍詩也朱喬年因
　之曰南風吹起籜龍兒戢戢滿山人未知急喚蒼頭
　斸烟雨明朝吹作碧參差年年乞與人間巧不道人
　間巧更多此楊朴七夕詩也劉夷叔因之曰只因将
　巧卑人間定却向人間乞取此江西之餘派欲益反
　損正堪一笑而曽端伯以喬年為點化精巧苑荆産
　以夷叔為文婉而意尤長嗚呼世之末作方日趨于
詭異而議者又從而簧鼔之其為弊何所不至哉
王仲宣召試館中詩有日斜奏罷長楊賦之句荆公改
為奏賦長楊罷云如此語乃健是矣然意無乃復窒
乎
張文潜詩云不用為文送窮鬼直須圖事祝錢神唐子
　西云脱使真能去窮鬼自童無以致錢神夫錢神所
　以不至者惟其有窮鬼在耳二子之語似可喜而寔
　不中理也
李師中送唐介詩雜壓寒刪二韻冷齋夜話謂其落韻
　而緗素雜記云此用鄭谷等進退格藝苑雌黄則疑
　而兩存之予謂皆不然謂之落韻者固失之太粗而
　以為有格者亦私立名字而不足據古人何甞有此
　哉意到即用𥘉不必校古律皆然胡乃妄為云云也
　但律詩比古稍嚴必親隣之韻乃可耳
冷齋夜話去前軰作花詩多用羙女比其状如曰若教
　觧語應傾國任是無情也動人誠然哉山谷作酴醿
詩曰露濕何郎試湯餅日烘荀令炷爐香乃用羙丈
　夫比之特為出類而吾叔淵材咏海棠則又曰雨過
温泉浴妃子露濃湯餅試何郎意尤佳也慵夫曰花
比婦人尚矣盖其于類為宜不獨在顔色之間山谷
　易以男子有以見其好異之僻淵材又雜而用之益
　不倫可笑此固甚紕繆者而惠洪乃節節歎賞以爲
　愈竒不求當而求新吾恐他日復有以白晳武夫比
　之者矣此花無乃太麄鄙乎魏帝疑何郎傅粉止謂
　其白耳施于酴醿尚可比海棠則不類矣且夫雨過
　露濃同于言濕而已果何所異而引之爲對耶
楊軒牡丹詩云楊妃歌舞態西子巧讒䰟利劎斫不断
　餘妖鍾此根東坡咏酴醿以吳宫紅粉命意而終之
　之曰餘妍入此花山谷咏桃花以九疑蕚緑花命意
　而終之曰猶記餘情開此花咏水仙以凌波仙子命
　意而終之曰種作寒花寄愁絶是皆以羙人比花而
　不失其為花近世士大夫有以墨梅詩傳于時者其
　一云髙髻長眉滿漢宫君王圖玉按春風龍沙萬里
　王家女不著黄金買畫工其一云五換隣鐘三唱雞
　雲昏月淡正低迷風簾不著欄杆角瞥見傷春背面
　啼子甞誦之于人而問其咏何物莫有得其彷彿者
　告以其題猶惑也尚不知為花况知其為梅又知其
　為畫哉自賦詩不必此詩之論興作者誤認而過求
　之其弊遂至于此豈獨二詩而已東坡眉石硯醉道
　士石等篇可謂横放而曠逺然亦未甞去題也而論
　者猶戒其専力于是則秉筆者曷少貶乎
予嘗病近世墨梅二詩以為過及觀宋詩選陳去非云
　粲粲江南萬玉妃别来幾度見春歸相逄京洛渾依
　舊祗有緇塵染素衣曽元象云憶昔神遊姑射山夢
中栩栩片時還氷膚不許㝷常見故隠輕雲薄霧間
　乃知此弊有自來矣
張舜民謂樂天新樂府幾乎罵乃為孤憤吟五十篇以
　壓之然其詩不傳亦畧無稱道者而樂天之作自若
　也公詩雖渉淺易是大才殆與元氣相侔而枉斐之
　徒僅能動筆類敢謗傷所謂爾曺身與名俱㓕不廢
　江河萬古流也
蕭閒云風頭夢吹無跡盖雨之至細若有若無者謂之
　夢田夫野婦皆道之而雷溪注以為夢中雲雨又曰
　雲夢澤之雨謬矣賀方回有風頭夢雨吹成雪之句
　又云長廊碧瓦夢雨時飄洒豈亦如雷溪之説乎
蕭閒憶恒陽家山云誰幻出故山邱壑謂予心目注以
　故山為江左非也只是指恒陽而已好在斜川三尺
　玉公宅前有池可三畝號小斜川三尺字以廣狹深
　淺言之俱不安注以為潄玉堂泉按此堂自在北潭
　中豈相干渉予官門山甞得板本乃是𤱔字意其不
　然盖如言幾頃玻璃之類耳暮涼白鳥歸喬木乃宅
　前真景也而注云潔身而退如白鳥之歸林何其妄
　哉
前人有紅塵三尺險中有是非波之句此以意言耳蕭
　閑詞云市朝氷炭裏滿波瀾又云千丈堆氷炭便露
　痕跡
樂天望瞿塘詩云欲識愁多少髙于灔預堆蕭閑送髙
　子文詞云歸興髙于灔澦堆雷溪澷注盖不知此出
　䖏耳然樂天固望瞿塘故即其所見而言泛用之則
　不切矣
蕭閒樂善堂賞荷花詞云胭脂膚瘦薰沉水翡翠􁆭髙
　走夜光世多稱之此句誠佳然蓮體寔肥不宜言瘦
　予友彭子升嘗易膩字此似差勝若乃走珠之狀惟
　雨露中然後見之㩀詞意當時不應有雨也山黛月
　波之類盖搃述所見之景而雷溪注云言此花以上
　為眉波為眼雲為衣不亦異乎至一枝梅緑横氷蕚
　淡雲新月炯疎星之句亦如此説彼無真見而妄意
　求之宜其繆之多也
蕭閒使髙麗詞云酒病頼花毉却世皆以花為婦人非
　也此詞過䖏既有離索餘香收拾新愁之語豈復有
　婦人在乎以文勢觀之亦不應爾其所謂花盖真花
　也言其人已去頼以觧酲者獨有此物而已必當時
　之寔事李後主詩云酒惡時拈花蕋嗅公咏花詞亦
　喜用酲心香字盖取其清徹之氣以滌除惡味耳
蕭閒自鎮陽還兵府贈離筵乞言者云待人間覔箇無
　情心緒着多情換此篇恨别之意故以情為苦而還
　羡無情終章言之宜矣使髙麗詞亦云無物比情濃
　覔無情相博次第未應及此也
謝安謂王羲之曰中年以來傷于哀樂羲之曰年在桑
　榆自然至此正頼絲竹陶冩恒恐兒軰覺减其歡
　樂之趣坡詩用其事云正頼絲與竹陶冩有餘歡夫
　陶冩云者排遣消釋之意也所謂歡樂之趣有餘歡
　者非陶冩其歡因陶冩而歡耳蕭閒屢使此字而直
　云陶冩歡情陶冩餘歡舊歡若為陶冩似背元意
近歲諸公以作詩自名者甚衆然往往持論太髙開口
　輒以三百篇十九首為凖六朝而下漸不滿意至宋
　人殆不齒矣此固知本之説然世間萬變皆與古不
同何獨文章而可以一律限之乎就使後人所作可
到三百篇亦不肯悉安于是矣何者滑稽自喜出竒
　巧以相誇人情固有不能已焉者宋人之詩雖大體
　衰于前古要亦有以自立不必盡居其後也遂鄙薄
　而不道不已甚乎少陵以文章為小技程氏以詩為
　間言語然則凡辭逹理順無可瑕疵者皆在所取可
　也其餘優劣何足多較哉

滹南遺老集卷四十
滹南遺老集卷之四十一
　　　　　　　　　　　滹南王若虚　從之
雜文(詩附)
　　揖翠軒賦(并序)
　沃人崔公有竹軒曰揖翠其子逹之求詩文于士大
　夫予亦為之賦云
物之在天下皆妙理之所寓也人之扵物必有所慕而
所以慕之亦必有故也故或取深山窮谷以為家指泉
石風月以爲友是豈迂僻矯激不近扵人情誠有得乎
其趣也沃川崔公賢明之属生于畎畝而不俗後其居
爲園中其園爲亭而周其亭以竹叢髙映宻牕户爲肅
森乎其如張緑惟而羅碧玉也夫天壌之閒佳花美木
大有可以娱心而悦目者然公皆不以爲可觀惟此君
焉是欲對玩吟嘯朝夕容與乎其中若與之相忘而不
足此其意果安在哉吾可即之而知其所属獨不見夫
此君乎歲暮天寒百物既迍氷雪交摧凄颷號振芬香
艶色莫不零落敗散至于共盡而無餘而吾此君宛然
自若獨立而能神盖其禀扵内者有足恃是以凌乎外
者無所挫自世所難得之物而非夫漫生雜出暫榮俄
朽之常品凡根也而我公慕之則又可因之而得其為
人意其勁挺堅確卓乎不羣舉世皆怯而我獨勇衆人
既屈而我獨伸濁穢有所不能汚險難有所不能亂本
然之氣無適而不存也然則公不徒愛其色則取其質
不徒玩之于其目誠體之扵其身若夫披風節月含烟
臥雨千態萬状皆公之所外也吾何敢陳嗚呼公今逝
矣而子璋嗣吾聞之孝者善繼人之志而述其事則登
公之堂想其所取扵此君盍亦思所以自属如其庸懦
委靡依違頋忌與時變遷一折而瘁豈特厚顔扵此君
亦失公之本意矣
　　瑞竹賦(并序)
　東垣有孝友之家曰許氏者兄弟輯睦為一鄉最其
　居室之南得瑞竹焉由地而上十二節而分為二又
　六節而復合君子謂其有以致之也許氏圖之以求
　文于作者僕辭不獲亦漫賦云
天何為者耶視之蒼蒼詰之宴㝠不可得而名日月五
星風雨雷霆寒暑晦㝠此雖有所必至而其参乎人者
固可惑也孰知其徵萬物何為者耶隨氣而生不擇其
地紛綸雜㳫殊状異類怪竒偉麗非常可喜盖無所不
有焉孰知其為瑞然感名之説自古人不廢也不惟舉
之于其口而又筆之扵其書跡推類附毫釐纎悉以為
不啻如合符雖自信不惑者時出而辨之然亦不敢决
其無何哉人有是行天有是應二者適稱足以據而為
證也盖出扵物理之當然合扵人情之至公而其論乃
定許氏之瑞何為而出吾嘗考其素而得其實兄弟相
好閨門相輯鄉黨稱其徳誰無兄弟曾是不率妒忌忿
疾以相撿拾隂營私積以自植立至其既極乃絶以析
者皆是也此則上友下敬塤箎其翕始終以之有死無
易我心既孚間言莫入可謂純正篤寔一出扵自然而
非夫矯飾以求名跡者之所及也惟其同氣而異體雖
異體而卒同心故斯竹也始扵一而中為二既二矣而
復合于一也噫許氏之家宜獲報者而報又相似則天
意所在猶不可必乎雖然天之扵許氏不應如是而遂
已許氏之為善不應以是而自足亦何必圖冩鎸刻偁
述記録以自羙而夸未俗耶吾為之説曰人有因物而
知勉物有因言而加顯盖立徳雖扵錫類而傳家欲其
及逺故夫所以區區扵此而未能忘情者殆亦憫時俗
之己乖慮後嗣之或替而特以為勸耳頋豈淺哉
　　寕晋縣令吴君遺愛碑
昔予閒居扵東垣聞沃州寕晋有賢令尹民樂其政歌
而舞之聲化藹然愈乆益播心窃慕焉既而知其為吴
君公妙也予與之同年而昧其平生獨謂君讀書為儒
能以壮年取髙第此必有以過人而其優為一邑固所
宜者盖秩满来府始獲拜之儀度表表望而知其不凡
即之愈深不覺嘆服益以所傳不誣可信翌日别去予
亦㝷走雕隂三年復来不知君之安所在且為何職居
未幾松水之民有乞書其前宰之政者問其主名則公
妙也從而徵其寔則曰自吾令下車賦役以平刑罸以
清奸宄不遏而懲仁亷不率而興煦風　冷槁蘇暍醒
民飽而嬉相忘乎無事斯亦古人之至化也盖其剛柔
適中緩急得所勤故不廢事簡故不優民明無不察毫
髪莫欺而其寛也又足以有容政是以和而克用又此
其大凡也長上有徳而下不知其罪大矣知焉而無報
罪又甚焉吾儕小人其曷以報公著之金石大書深刻
昭不朽而垂無極所以報也蕞爾弊邑則唯是之知書
與不書公何損益哉然所以示吾心之不忘則非是莫
可也故敢以託嗚呼羙矣在他人猶當不辭况吾公妙
哉守令之重尚矣而得人寔難故赤子每不得乳于其
母言良吏者必予兩漢然自今考之可以屈指数則若
公妙者豈易得而其民之遇之也顧不幸而可喜耶宜
彼之言不妄而予亦樂為之道也公妙諱微咸平之平
郭人登第于承安之丁已其始任建州軍判既以廉陞
故超授寕晋云
　　真定縣令國公徳政碑
爲治莫如重守令而令爲甚盖其于民最親而理亂之
原于是乎在也故一縣得人則一縣之事舉在在得人
而天下平也真定劇邑其宰之尤不可非其才雲中國
公明敏人也既下車譁者以静悍者以柔冤者有以告
聴斷如神官無留事稱異政焉其去也其氏舍之而不
忍挽而留之而不得也思有以紀其遺愛而示其攀戀
之心有倡之而請言于予者曰我公其賢哉自吾身之
所及見與夫故老之所傳吾邑凡更幾令言令之賢如
公者幾人我公而去誰其嗣之吾儕小人徳公之賜而
顧無以報也獨欲形容其萬一而鑱諸石以慰吾心以
傳扵天下後世或庶幾焉其材具矣敢属之子噫智可
以欺王公而不可以欺豚魚力可以得天下而不可以
得匹夫匹婦之心事固有非人之所能強致者民至愚
而神者也其心有同然之好惡其口有同然之毁譽有
以服其心則比閭之徒可使之俛首而聴命不然國之
得失長上之是非皆将喧囂謗議扵其下盖有謗之而
不信刼之而不從者孰謂其可以強之而使吾譽之哉
予近始識公而聞其名者舊矣昔者既甞為府參軍聲
華藹然為前後之冠民既已像而祠之碑而頌之矣至
扵去而之他復来而治此莫不皆然未至而人傒之既
至而人安之去則思之而不能忘此果何從而得耶合
一人之情易也至于一邑而昏然兹不難哉合一邑之
情易也至于所至而皆然兹不難哉是必有大過人者
而非可苟也而羿之注矢左右俯仰皆可以命中而庖
丁之㳺刄批隙導窽無非理閒之自然何獨至扵為政
者而疑之哉公之跡足以聳動人之耳目而膾炙其口
者甚多列而著之非惟煩不可舉而且復害公之全故
獨論其能得斯民之公心與夫所至皆然者以見之其
亦足矣噫無寔之譽君子不以為榮無寔而譽人君子
謂之愧辭若公者殆可以為榮而予亦庶乎其無愧也
哉
　　王氏先塋之碑
王氏之先譜亡不可考世居鹿泉農隐不仕其最近者
諱傑字邦美始知讀書今行軍參謀守道之父也好古
樂善而尚氣輕財務周人之急教其子弟一以孝友忠
言里閈少年有悍戾不率者亦必委曲鎸諭使之改而
後已由是中外重之兄詠早世二孤玠瑀藐然可憐公
親撫視以至成人而玠為名進士夫人李氏温雅慈祥
偹諸婦徳與公俱以上夀終所生三子其仲則參謀君
也未冠失怙近扵家累屈跡刀筆中貞祐𥘉宣撫司以
人望選充本縣尉時甫離兵火遺黎反側未安而為長
吏者方貪殘以逞一日衆變自令丞以下悉肆至君側
肩拜而歡呼曰惡者除之善者奉之可也保我百姓非
公而誰即以縣事歸君未幾改主真定簿今萬户史侯
之立君勞為多擢慶原軍節度副使㝷復召置幕中恩
顧益隆遂專腹心之寄君資豪爽而愷愷多可見者皆
悦而親侯既以碩徳宏量髙出一時而君復以忠厚濟
之政簡風恬逺邇咸頼其從征四方一軍所至獨多全
活率君力也平居喜賔客車騎盈門窮日夜不厭有孔
北海之風而于文士尤厚收攬薦延惟恐不至搢紳以
為依歸儕類或譏其太過而不屑也故言河朔從事之
賢者君為稱首焉一日語夫人程氏曰吾出微賤才能
勲業無踰人者夤縁幸㑹驟至顯榮非祖考之靈其何
以及此而墳壠蕭然沒沒扵蓬藜榛棘之間狐兎雜居
殆不忍視吾罪大矣每一念及未甞不痛心疾首今将
具禮而新之庶幾死可以瞑目程素剛明因力賛曰斯
亦妾之素志也誠不可緩于是戒徒命工更其宅兆増
之垣墉以至凡五服内瘞而未葬者皆次第而遷附焉
然後完羙可觀無復遺恨既而又曰古者墓有碑碑有
文所以垂世也而未之具猶為闕典乃以其辭来請予
于玠為同舍生于君為門下客情親契厚勢不得辭竊
惟追遠之説魯語存焉報本之義禮經著焉此天理人
倫之至而名教之所先也為人後者生盡愛敬死極哀
戚立身揚名以顯其親宜若足矣而又思所以致羙乎
松楸而増光乎泉壌表其行寔大書深刻為不朽之説
使夫耒者頋瞻想像歆羡而咨嗟豈非所謂追逺報本
者固不能已邪王氏之善慶既當為之發揚而参謀君
孝徳始終尤不可不紀乃叙其大畧而系之以銘曰
　岡阜在後澗溪在前繄王氏之阡有閟其室既完既
　堅有巋其碑是磨是鎸不有所肇孰開其先不有所繼
　孰大其傳徳厚流光理亦宜然于以昭之於千萬年
　　李仲和墓碣銘
若虚有心契曰李君諱仝字仲和博州髙唐人孝扵親
順扵長仁扵僕妾其待朋友尤推誠尚氣節確乎可託
以死也然性介少諧合素不為鄉曲所重徑行直視傍
不覩太山輕薄子戲侮其後而不之覺人以為癡而笑
靣目嚴冷疎扵禮貌箕踞袒跣不能一作謹媚状向人
人復以為傲而怒志大論髙以匹夫憂天下毎欲危言
呌閶闔以取時名而不計其利害人又以為恠而哀然
仲和俱不屑也明昌閒予以從師客縣中閉門索居不
妄應接而思與跌宕不羈之士㳺既得仲和語合意豁
然大適為忘形交乆之益親一日不見相覓如求亡仲
和好古文而尤喜論詩譏彈激賞中其羙疵睥睨儕流
鮮能滿其意者始以詞賦干有司累不合既易經學遂
克取髙㨗驚人㝷復齟齬然志愈厲氣不少哀謂富貴
終可致後去家㳺京師徧謁一時鉅公顯人閒投之以
所業兾幸撼動借聲勢因有所諧卒不售也予與仲和
别十年閲人益多觀交態益熟而思仲和益深日在雕
隂甞得其手書并雜著盈卷覧之太息悵然有懐以為
昔人相憶或千里命駕東垣去齊西非甚逺平居多暇
獨不能一徑往握臂道胸臆何耶秩滿東還當必遂此
心若復不獲兹則有数歸及相臺或告仲和卒矣且曰
渠比從事浮屠學参究孜孜自以有得既又習辟榖法
因不食死仍説偈言以辭世云嗚呼仲和素嗜雜學聞
輒欣慕予甞力排之能折其口而不能奪其心也其竟
以是終乎予愧仲和見遇之厚而無以報憐其有大志
而卒窮不偶恨其思之十年欲一復見而弗果乃書其
行已之㮣而為之銘将寄其家俾刻諸其墓以冩吾心
以傳諸後世以慰仲和之靈焉仲和無子取其兄子為
後春秋若干卒扵某年某月日而塟以某月日銘曰
　維世之交其道以市權奔利合否焉則止靣而不心
　滔滔皆是有不其然如吾李子不幸短命死矣
　　故朝列大夫劉君墓碣銘
東垣劉君諱某字鼎臣予之執友也髙才博學以詞賦
為名進士興定五年舉天下第一授應奉翰林文字時
闗右優攘鄜畤𬒳兵帥臣紇石烈承詔往援表君從事
執政難之不得已乃遣至則城䧟遂不知所終今二十
年矣其家以歲月既深理窮望絶懼夫魂爽之無依也
扵是招之以塟于先塋而請予銘其墓義不可辭則為
叙次而銘之君資可愛幼而老成接物温温笑談有味
見者皆悦而親𥘉自以所業過人意氣鋭甚謂當立取
榮名而数竒不偶累舉未從一時儕輩收羅殆盡至扵
後生新進亦往往先登而君欎滯如故繼遭䘮亂生理
日艱晚逹汴梁纔試充史院書冩不勝落寞日者推其
命咸謂無科第分君畧通其説亦以為然一旦雄㨗喜
出望外方将馳騁快意以償平生而遽有是遘所謂命
者果何如哉斯可哀而亦可怪也先娶董氏再娶李氏
子四人董所出長曰燧以䕃𥙷官次曰煒次曰炤次曰
煥孫男三人長曰坦次尚幼君累遷朝列大夫其從政
之歲盖四十有七云銘曰
　其得也遲而塟之速其榮也不足而哀有餘孰主張
　者有銜不怯雖然名占甲科亦既成其志沒于王事
　抑又得其死有子有孫足以奉其祀憂樂同盡竟何
　校哉新宫孔固䰟兮歸来
滹南遺老集卷四十一
滹南遺老集卷之四十二
　　　　　　　　　　　滹南王若虚　從之
　　千户賈侯父墓銘
保塞賈侯甞識予於東垣丁酉夏六月不逺八舎致書
見招至則館其家禮意甚厚已而言曰某也不天生六
嵗而失怙恃今四十年矣而未有紀述而不朽之託負
媿良深雖不及誌諸幽猶得以表其隧某既幼孤家譜
世系不復能知而先君之事幸存其大畧敢丐一言以
傳信嗚呼墓有碑碑有文所從來尚矣且禮不忘其本
而孝莫大于顯親親有善而揄揚之大書深刻以申其
追慕尊崇之意此天道之自然人情之同欲而子職之
所當盡者也不亦務乎吾觀近世自一介之微稍躋貴
顯者爭先樹建以為華榮螭首龜趺亭亭相望宜我侯
之不敢緩也既辱侯知能勿成其羙按公諱　字巨平
祁之蒲隂人其先皆隱徳不仕公長身羙風姿賦性淳
篤事父母以孝悌聞待友朋以忠信稱鄉黨宗族莫不
服其　徳而又重氣節急患難有貸其錢者雖至百萬
不問儻期議者以為難𥘉長兄儀次兄成憐公　生父
母屬念且公等幹蠱可嘉故曲極友愛儀子弗嗣屢請
析居儀輒紿曰二親既有命書矣卒舉貲産付公州貳
髙君亦謂其可妻也以女歸焉承安丁已春三月以疾
終于家享年五十九即以其月葬于里之先塋公凡四
娶皆同郡巨室子而最後為李氏尤賢淑備婦徳男一
人曰輔李所出即侯也一女適宋氏男孫三女孫二人
當貞祐兵火之餘城邑幾廢遺黎無依侯以完復安輯
之功為衆所推由本縣尉至為州刺史及歸聖朝勲績
益著自招撫使累遷河北東西等路左副都元帥甲午
中朝廷更定官稱選充行軍千户云侯儀度魁傑胷次
灑落其才術器識類皆不凡而爱民喜士為河朔稱首
盖一代之偉人也嗚呼源深則流長本根固則枝葉茂
物有常理君子毎以為積善獲福之喻視履考祥以人
占天如影響之敏符契之不可無也昔有預髙閭門俾
容軒盖手植庭槐期生三公者𥘉若妄意已而果然㝠
㝠之中昭昭者存焉是故即其所享可以推其始之所
自來由其所為可以卜其終之所必至夫何疑哉侯以
妙年遭遇驟至顯榮富貴功名無不如志諸子岐嶷稱
其佳兒此决非出于偶然者固足以知其世積之善矣
而躬行之實不替益隆于先有光又可見其方來之報
則賈氏之餘慶殊未艾也是宜書故書之而系以銘曰
　厥土惟腴厥木惟敷有崇其􁀫于城之隅閟之深封
　之固過者必恭賈公之墓
　　太一三代度師蕭公墓表
太一之数興於金朝天眷閒衛郡蕭真人其始祖也靈
異之跡上動至尊勅賜觀名太一萬壽世嗣其法一再
傳而得師焉師諱志冲字用道博州堂邑人本姓王氏
祖某父某並受真人法籙師幼頴悟誦書日千言而沉
静寡言不好戯弄年十六父兄議婚師曰性喜出家不
願娶也强之不可因而逃去隱于冠氏李守竒家遂與
守竒詣衛州參二代師為門弟子始事尊宿霍子華子
華故有淹疾師侍奉惟謹前後十年無懈倦之色或衣
不觧帶者數月人以為難大定十六年朝廷普試僧道
師初宻誦經文人人不知一旦中選儕類甚驚及當給
據言于考官曰師兄蕭道宗累𬒳黜落年過四十乞以
據授道宗某方壯徐為後圖未晚也考官不許而多其
讓十七年授度保充衛州管内威儀領教門事二代師
将退席宻語道宗曰吾門徒數萬而試經具戒者完顔
志寕及王某而巳志寕資雖明敏而頗輕肆非主教之
才不如王某純粹亷潔爲可属乃以爲法嗣而改　姓
凡法嗣皆從蕭氏蓋祖師之訓也師素不爲辭章及升
堂諭衆随意而言悉成文理勸戒深切聴者聳然内外
相慶以爲宗門得人矣居無何有司選奏四方髙德之
士𥙷住中都天長觀師首應之既而河犯郡城居人往
往他徙而本觀道衆亦旅寓于蘓門師聞而還聲望既
隆求教者接跡而至歳所傳無慮数千人先是汲縣閻
村有觀曰朝元荒廢已乆而額籍具存師請諸官遷于
西門墳園之側以處其衆明年河復　本觀殿宇頺毁
且盡師次第繕完㝷復一新而増創者幾倍所費不貲
明昌間前尚書右丞劉公偉自大名移鎮河中道出淇
上謁師甚恭州倅移刺者先以常流待師見劉加禮心
猶疑之其後数屏人獨往而師常静坐無爲因問先生
于此有何受用師曰静中自有所得非語言可以形容
若無得者雖片時不能安况終身乎其人乃服曰劉公
誠有知矣師自重修觀舎深居簡出外人多不識其面
承安改元日食正旦父老懼災請師作醮于神霄宫士
庶畢集師少時白晳而癯至是色如紫玉目光炯然冠
佩整肅若自天而下觀者嘆仰以為真人復生也少長
貴賤悉歸禮之㤗和𥘉章廟春秋已髙皇嗣未立設普
天大醮于亳之太清宫閒歲報謝師皆與焉五年河南
道士籍少既以再祈皇嗣𬒳召過師問之師曰向來作
醮例遣重臣所在供擬多傷物命其違天意甚矣自今
宜罷之至于與醮官吏皆須禁止葷酒務行善事庶可
達誠雖然再三則凟亦恐徒勞耳籍至闕以勿遣重臣
為言上可之而令籍詣太清行事如初師與俱往既又
同赴中都太極宫誦經百日時户部侍郎胥鼎方提控
寺觀恐師南還率朝士十餘候之曰今明主臨朝尊元
重道天長纔廢隨建此宫如師者人天眼目不容遽去
也㑹宫衆亦堅挽之遂勉為留七年大蝗上遣中官問
提點郭元長禳治法元長勅其徒閲道藏求之師從傍
曰道藏如海豈易討㝷就使有之亦未敢必其應吾祖
真人嘗留經籙三百餘階内有秘章今可用也遂取以
進上喜曰天垂此教以利生民即命師依科作醮比行
禮大雨師呪信香一炷禱于真人其雨立止翌日有㫖
問蝗絶之期對以三日據法有灑壇符而灑時當留一
面使蝗有所歸師則留其西西乃大山也及期則羣飛
入山而死詔加賞賚師固辭曰道人救物安用賞為上
曰真道人也當别議旌表郭元長告免提點職詔師繼
之仍賜號元通大師内人賈病逾年諸醫莫療上曰此
非藥餌所及前禳蝗王某殆是異人或能起之師奉命
直抵宫闈治以符水而愈宫闈非閹寺不得到盖以道
重師也衛紹即位特賜上清大洞法服一襲當時榮之
師甞謂人生貴適意顧名雖尊顯而身甚勞浩然有休
息志乃因胥公舉汾西李大方以自代而歸實大安二
年之春也一日集衆曰祖師立教代代相承如續燈然
無有窮盡今弟子中蕭輔道者祖師再從孫吾當付之
於是退䖏西堂髙拱淵黙不復以世務闗意貞祐二年
四代師主亳之太清師亦從焉四年閏七月丙午忽謂
門人曰速具湯沐吾将歸寂門人亟加冠履未畢而逝
有鶴数十旋遶乆之時天氣猶暑閲餘旬而體不變八
月庚申權殯于宫之塋其日隂晦重甚衆方以時刻為
疑俄樹杪雲開如席許得以不誤已而隂晦如故又聞
香風四來送者幾萬人咸嘆異之𥘉師之将誕也有桑
生于宅中不半歲成樹比十年其髙数㝷状如層樓世
所未見至是亦無故而枯相與始終尤可怪訝也師平
生無喜愠恂恂似不能言至遇事而發雖衆所難决者
三数語輒定老荘之外兼通諸史諸書而尤長于左氏
春秋其智識有大過人者享年六十六歲戒臘四十自
號元朴子云四代師字公弼既返河朔将復迎師骨以
祔于真人而求所以表其墓者俾予文之公弼一世偉
人所交皆天下之士而竊幸與之㳺昔已甞為作真人
傳矣而又有兹命是不以蕪陋見鄙也義不得辭則據
其事状而具著焉
　　清虚大師侯公墓碣
師諱元仙字子真趙州人也大父澄以胥吏起身至河
北西路漕司掾才幹既優而行巳無玷尤以孝友著稱
議者謂不見用于時則必有得于道母殁慨然曰所以
區區塵土間者為親故也今不侍養復何為哉聞淇上
蕭真人立太一大教因往參為門弟子真人一見爱之
授名道净傳太一三元法得以便宜行化乃即本州及
真定之第各建太一堂奉持香火以符藥濟人大定二
年凡釋道之居無名額者許進輸賜之公遂投牒以在
州道院為太清觀而在府者為迎祥真人每批經籙必
先授公而後傳前後千品公曰天寳下降要當永刼流
行一日去世誰其保之宻禱上真願于私属生繼嗣其
後男琳得子相貌殊常即師也生不茹葷始學語能辨
三官之像少長嬉戯則教群兒禮北斗澄大喜以為祈
禱有徴而得所託矣㑹朝廷鬻祠牒由是度為道士年
十四已克主大醮詞音清亮逈出一時儕輩翕然推服
明昌初以髙徳應詔入住中都天長觀自泰和改元國
家事祈禳連設大醮羽流極天下之選而師皆與焉仍
常居要職出諸人右功完賞賚甚渥賜紫衣徳號曰觀
妙㝷佩符馳傳降御香于岱嶽長白等山頃之以親老
辭歸鄉里崇慶間召住太極宫用進𥙷軍儲恩改授今
號宣宗南廵𬒳命入汴提控上清宫勅有司一依天長
故事逾年而退未幾太清宫請爲宗主三返益勤不得
已應之時院門凌替殆莫能支加以歲賦数百斛爲病
尤甚師下車未浹旬以狀上聞悉獲蠲免衆賴其庇已
而拂袖棲遲于洧川正大庚寅正月爲　士左崇等作
醮于鈞臺法事勝絶舉壇欣幸以爲未始遇也既畢将
還忽示㣲疾衆欲召醫候之師不許曰世縁已盡自可
長往安用療爲越三日日中命置髙座面䖏之頋至未
刻則口占一頌舉首端坐項中戛然有聲兩手握子文
而逝時年六十九矣逺近士庶炷香拜禮者累日神色
宛如生人已酉焚化於郭西從遺命也下火之際紫雲
見其北蒼鶴十数翔舞空中移時乃散送者幾萬人莫
不以手加額嗚呼異哉其超脱明白如此亦世所罕聞
也丙戌塔于潁濵之崇真觀予素知師名而不及識毎
以為恨然甞與其門人　悟詮㳺悟詮業履清修而讀
書好事亦落落不凡者以大元辛丑年正月二十日改
葬師于平棘縣明信鄉之鄭村原属予銘其墓渠意既
堅而竊亦樂為之道也乃叙而銘之曰
　其生也爲賢其沒也爲仙人而如此足矣又何加焉
著之琬琰以永其傳
　　贈昭毅大将軍髙公墓碣
慶源軍節度使髙侯因教授王君進士陳生來見曰不
肖不天生四年而先君捐館舍訓誨不得聞奉養不及
致其爲不幸可知也逮其成長事與心違曷勝風樹之
悲顧瞻松楸未甞不流涕太息今将刻石墓隧以垂之
無窮事實始末雖不能詳而故老所傳猶得見其爲人
之大畧兹敢以託予謝非其才而請益堅重以王陳雅
故義不可辭則勉爲之叙次曰公諱顯髙邑人其先皆
農隠弗耀公敦朴簡静而辭色温温接物極愷悌輕財
務施喜周困窮其事親䖏兄弟孝友尤篤至教人亦必
先此里閭宗戚無貴賤踈近交口稱爲吉人無間言者
明昌七年五月壬午以疾終于家享年四十即葬其鄉
之先塋夫人韓氏婦徳無缺亦著賢譽後公十九年卒
子三人長曰慶終本縣丞次曰進不仕次曰添禄即節
度也男孫四人女三人正大中以節度恩特贈昭毅大
将軍夫人封號如例初節度當再罹兵火之後㓂盗並
興道路蓁蕪城邑頺廢而能紏集義旅撫安遺黎内守
外攘以鳩完復之功闔境晏然遂成樂土有司嘉其能
擢柏鄉令累遷今職治聲甚羙公望甚重其福禄方隆
而未艾異時所至有詎量者嗚呼積善之家必有餘慶
不及其身則在其後物有定理聖賢有成言古今有同
然之效昭乎其不可誣也今患不能為善為之未始無
徵髙氏世居畎畝沒沒于常流殆與草木共腐而一旦
子孫蕃昌門地烜赫以為邦人之榮推原其自豈偶然
也哉是誠可書故揭之以勸來者而系以銘曰
身雖不顯而後也昌夀雖不永而所存者長褒䘏有
　命紀述有章以播其芳以揚其光是之謂不亡
滹南遺老集卷四十二
滹南遺老集卷之四十三
　　　　　　　　　　滹南王若虚　從之
　　進士彭子升墓誌
君諱悦字子升世為真定人父椿将仕郎大興安次主
簿子升幼明悟過人倜儻有立志讀書為文悉得其妙
處承安五年擢經義進士第調冀州録事判官仁政温
温民到于今不忘秩滿注濵州塩管勾徙知鄧州穰縣
事其政如其冀而風聲氣熖有加居無何忽得狂疾䘮
心若物慿者言動可怪自謂㝠司有所拘竟赴井死盖
年三十四矣嗚呼異哉子升金玉比徳心地坦夷和氣
溢于眉睫見者無賢不肖皆悦而親君子謂其必獲善
報言論慷慨儀度不凢剛大之氣困而不折及其得志
果若固有之君子謂其宜享大任如何不淑至斯極也
初将仕君亦以吉人稱鄉里好學而貧甚辛苦憔悴人
不堪其病晚登一第則到官未滿而亡僅予隨奪得不
償䘮君子謂天之于彭氏也已薄及子升復振而後釋
然大慰以謂嗇乎彼者固将豊乎此也乃大不然則夫
幽明之説禍福之徴其可以理詰歟子升之在穰也予
為鄭之管城甞以官事㑹汴梁既畢且散予歸意甚急
子升曰人生行止無常而吾徒㑹合為尤難顧不能更
少從容乎予欣然為一日留痛飲極歡夜艾而罷翌日
相别于馬上反顧戀戀彼此有可憐色初豈知其遂為
永訣也抑予心又有所感焉追惟曩昔同居于里中與
今恩州司判王君士衡浹水主簿周君晦之忘形莫逆
為兄弟交年壯氣銳馳騁于一時雖方以功名相勉而
既甞有暮年林下之期仍見于文字以傳諸好事者夫
豈徒戯語而已哉實庶㡬行其志而踐乎此也一旦飄
零南北相望如晨星固已歎舊㳺之莫繼而後約之無
涯孰謂堂堂如子升者而遽云長逝乎世事違人不如
意者十八九榮衰聚散未始有極則生者雖存又可保
其所終耶故予于此不獨悼吾良友之不幸而撫事興
懷無非可以太息而流涕也子升之殁以大安已已八
月之二十四日而其家用明年八月塟于西城之先塋
俾予書而銘之子升娶武氏子一人曰興祖云銘曰
　既秀而枯有　不祛命也奈何已矣悲夫
　　保義副尉趙公墓誌
公諱彦姓趙氏世為真定藁城人祖某父某皆農隐不
仕公少剛果敢為無畏惮天眷間朝廷以南伐徵兵公
適出有司即取公兄公聞即走歸自陳彼才力不我若
請自代遂行不一辤妻子人義而壯之㑹事平還天資
純質治生尤勤儉細故躬親不懈服食器皿期于僅足
自餘無毫毛非分用日夕蹙蹙恒若不足教諸子孫及
所以語他人亦唯是見諸情侈者咄嗟惡弃殆不能與
言故卒大其家以名一邑承安二年以耆老受官保義
副尉後二年冬十一月庚子終享年八十八素康彊少
疾至是猶能日自興起行歩了無床枕滯将終謂其子
淵曰吾常歎人之子孫鮮克以義終祖宗積累之業一
旦不難割散之骨肉相視一旦如道路人惡孰甚焉爾
其帥下以嚴處之以均無息無頗無速乖離以墮我家
其孫曰元英者以進士擢第則又特戒曰惟爾所獲亦
惟我祖宗實有慶爾無遂獨庇爾胤必及其餘以荅我
祖宗意其遺志如此初娶靳氏先公卒晚娶張氏子三
人長曰汴以從軍官至敦武校尉次曰温皆早卒淵其
季也女四人長適靳氏次傅氏次周氏王氏男孫八人
幼者二餘悉克自立亦　或有後女孫九人幼及寡者
三餘悉得所歸噫公之所享多矣富貴壽康子孫蕃昌
人或一二人之不獲公則兼之兹不多歟故其殁也君
子無大恨其家殁後二十一日塟諸先塋祔以靳氏而
貴銘于若虚若虚于公爲舊親既又爲孫壻故辭而不
得免銘曰
　萬事畢一生足斯而慊焉復何欲新宫孔固惟吉卜
　左右前後皆其族安其神樂其真以利其嗣人
　　焚驢誌
歳已未河朔大旱逺邇焦然無主頼鎮陽帥自言憂農
督下祈雨甚急厭禳小數靡不為之竟無騐既乆恠誣
之説興適民家有産白驢者或指曰此旱之由也雲方
興驢輙仰號之雲輙散不留是物不死旱胡得止一人
臆倡衆萬以附帥聞以為然命亟取将焚之驢見夢于
府之属其曰冤哉焚也天禍流行民自罹之吾何預焉
吾生不幸為異類又不幸堕于畜獸乗負駕馭惟人所
命驅叱鞭箠亦惟所加勞辱以終吾分然也若乃水旱
之事豈其所知而欲寘斯酷歟孰誣我者而帥從之禍
有存乎天有因乎人人者可以自求而天者可以委之
也殷之旱也有桑林之禱言出而雨衛之旱也為伐刑
之役師興而雨漢旱卜式靖烹弘羊唐旱李中敏乞斬
鄭注救旱之術多矣盍亦求諸是類乎求之不得無所
歸咎則存乎天也委焉而已不求諸人不委諸天以無
稽之言而謂我之愆嘻其不然暴巫投魃既已迂矣今
兹無乃復甚殺我而有利于人吾何爱一死如其未也
焉用為是以益惡濫殺不仁輕信不智不仁不智帥胡
　取焉吾子其属也敢私以訢某謝而覺請諸帥而釋之
　人情𥘉不懌也未幾而雨則彌月不觧潦溢傷禾歲卒
　以空人無復議驢
　　　哀鴈詞(并序)
　昔予居故人安仲和家将殺鴈食客見而不忍為作
　　哀之之詞今三十餘年矣近讀趙公誡殺生文有動
　　于心因追録之以附其後雖文采不足觀者取其意
　　可也
烏之逺害宜莫如鴻浩浩長風寥寥逺空邈乎㝠𪷟去
萬里而無窮頋乃不幸而網羅之中刀机是委饔飱是
充吁嗟乎其恫爐且熾鼎且沸宰夫礪刃而欲前坐客
垂涎而思噬而猶神意自若低回睥睨不知禍期之行
至可不哀邪捕者伊何貪于貨鬻用者伊何悦乎口腹
我利我欲物罹其酷是以知人雖有生之至靈而亦其
至毒也髙而林莽深而川淵逺而窮邉倮鱗介羽胎卵
濕化皆有以致之而陳乎其前封割臠膾蒸燔烹煎濯
腥滌翔窮甘極鮮一邑之内一朝之間已有不可勝言
者矣人亦嘗以己而推之乎一毛之去皆知惜寸膚之
損皆知病所以自待如此其至也而獨于物不為之少
憐雖吾之智力可役而君之而彼之蠢愚至死而不能
訴然其賦形禀氣同得于天故亦未甞不苦則慘而樂
則舒惡夭閼而重生全奈何暴殄不恤以為當然孰雪
其冤孰懲其愆豈天有厚薄固以彼而奉此乎抑𥘉無
所主而自生自殖自攘自擊勢强者勝而専不然何其
太偏也庖厨之逺君子以為仁已既不忍則假手于他
人夫其畏怖之情觳觫之態可以想而知也何必見之
之素臨之之親聞之曰物我類也類無分别滋味之在
我可賖性命之于彼極切至哉言乎即是佛説亦何必
持乎誡律推明罪業觀地獄之變相指刀兵之凶刼人
惟為　舌之所謾是以安為而不屑嗚呼戒之敢告來
哲
　　髙思誠咏白堂記
有所慕于人者必有所悦乎其事也或取其性情徳行
才能技藝之所長與夫衣服儀度之如何以想見其彷
彿甚者至有易名變姓以自比而目之此其嗜好趨向
自有合焉而不奪也吾友髙君思誠葺其所居之堂以
為讀書之所擇樂天絶句之詩列之壁間而榜以詠白
盖将日玩諸其目而諷誦諸其口也一日見告曰吾平
生深慕樂天之為人而尤愛其詩故以是云何如予曰
人物如樂天吾復何議子能于是而存心其嗜好趨向
亦豈不佳然慕之者欲其學之而學之者欲其似之也
慕焉而不學學焉而不似亦何取乎其人耶盖樂天之
為人冲和静退逹理而任命不為榮喜不為窮憂所謂
無入而不自得者今子方皇皇干禄之計求進甚急而
得䘮之念交戦于胸中是未可以樂天論也樂天之詩
坦白平易直以冩自然之趣合乎天造厭乎人意而不
為竒詭以駭末俗之耳目子則雕鎸粉飾未免有侈心
而馳騁乎其外是又未可以樂天論也雖然其所慕在
此者其所歸必在此子以少年豪邁如川之方増而未
有涯涘則其勢固有不得不然者若其加之歳年而博
以學至于心平氣定盡天下之變而返乎自得之埸則
樂天之妙庶乎其可同矣姑俟他日復為子一觀而評
之
　　門山縣吏隐堂記
門山之公署舊有三老堂盖正寝之西故廳之東連甍
而稍庳今以之舘賔者也予到半年葺而新之意所謂
三老者必有主名然求其圖誌而無得訪諸父老而不
知客或問焉毎患其無以對也既乃易之為吏隐吏隐
之説始于誰乎首陽為拙柱下為工小山林而大朝市
好竒之士往往舉為羙談而尸位苟禄者遂因以藉口
盖古今恬不之恠嗟乎出處進退君子之大致吏則吏
隠則隠二者判然其不可亂吏而曰隠此何理也夫任
人之事則憂人之憂抱関擊柝之職必思自效而求其
稱岩穴之下畎畝之中毉卜釋道何所不可隐而頋隐
于是乎此姦人欺世之言吾無取焉然則名堂之意安
在曰非是之謂也謂其為吏而猶隠耳孤城斗大眇乎
在窮山之巔煙火蕭然强名曰縣四際荒險慘目而傷
心過客之所顧瞻而咨嗟仕子之所鄙薄而弃置非廹
于不得已者不至也始予得之親友失色弔而不賀予
固戚然以憂至則事簡俗淳便于踈懶頗有以自慰乎
其心及西陲多驚羽檄交馳使者旁午于道路而縣以
僻阻獨若不問者憐邑疲于奔命曽不得一日休而吾
常日髙而起申申自如冠帶鞍馬幾成長物由是處之
益安惟恐其去也或時與客幽㝷而曠望䕃長林藉豊
草酒酣一笑身世兩忘不知我之属乎官也此其與隠
者果何以異吾聞江西筠州以民無嚚訟任其刺史者號
為守道院夫郡守之居而得以道院稱之則吾堂之榜
雖曰隐焉其誰曰不可哉
　　恒山堂記
真定古名鎮形勢雄壮冠于河朔其府署規模適相稱
副而恒山堂宏䴡特出又為之甲焉堂廣七楹其髙九
仭望之欎欎如翬斯飛俯瞰北潭偹諸勝㮣求其經始
于何代與夫主名之為誰則圖誌無傳近世沈括言潭
園𥘉號海子未可　觀逮王鎔治之遂可圖畫斯堂或
者亦出于其時乎而呉中復咏行宫以為宋祖征劉承
鈞常駐蹕于此故老或云堂即宫之南門而卒莫能詳
也其在金國率王侯貴戚處之例事豪奢務加増飾故
益以完羙毎府僚宴集其上綺羅照野絲管沸天㳺人
指點咨嗟邈在仙境誠一邦之偉觀也兵火之餘署舎
盡廢獨堂在焉而歲月既深寝至頺弊大元乙酉中萬
户史公實来公以妙齡貴顯而居具慶之下日思所以
奉二親之歡謂可以偹燕息而資觀覧者莫若堂也由
是特為之作新易腐朽𥙷罅漏支持欹傾凡當營理者
靡不及之盖期月而後畢則大饗賓客稱觴為夀以落
其成而遣使致書属予為記噫予去國三十年白首歸
来時移事改田廬鄉井殆不可復識追惟曩昔渺如隔
生豈知尚有恒山堂耶夫物之盛衰其極必反廢興成
毁相㝷于無窮盖理之常然而不足怪然皆有数存乎
其間自䘮亂以來繁華共盡崇樓傑觀莫不化為虚空
如斯堂者絶無僅有固已幸矣而復為有力者新之宛
然舊物閱世自如豈可謂偶然哉抑此不足論也予聞
之有非常之功者必享非常之福公上将之才膺方靣
之寄定亂措安澤𬒳于生民甚厚功孰大焉宜其窮侈
羙極尊榮快意一時無不可者頋乃自安于儉陋而致
羙乎其親賢于衆人遠矣是則不可以不著且予平生欲
一登堂臨眺而竟不果今既辱公知當得預賔席之末
因之寓目以償夙心亦殘年之一適也于是乎書
滹南遺老集卷四十三
滹南遺老集卷之四十四
　　　　　　　　　　滹南王若虚　從之
　　鄜州龍興寺明極軒記
鄜為州在深山窮谷間荒凉鄙陋其風土固然無池臺
苑囿之觀可以娱人者官閒無事散歩而盤桓不過道
流釋子之居耳而龍興寺明極軒最為佳處由三門廵
廊而西其隅為雄師院而院之東南則明極在焉其始
為隙地故節度郝公見而愛之謂其爽塏便安可以為
待賔之所頋而命雄此軒户所以構也深静而明夏凉
而冬燠髙纔丈許而平揖前山俯瞰闤闠視縁山諸刹
勢欲與之争衡也始予以狂放不羈為上官所捃宴㳺
戯劇悉禁絶之雖所親愛非公故不得相往来逄于道
路歛避辭謝莫敢立談者出門倀然其無歸也深居髙
臥讀書以自遣而乆復無聊因思所謂道流釋子之居
而時一訪之晏坐清談焚香煮茗猶得差樂而無罪盖
大像之致爽開元之冷筠皆所素愛而甞逰者然以其
登渉之艱固不若明極之為数雄亦開朗好客樂與予
言而不厭由是有興輒至至輒為留竟日公退飯餘呼
馬而岀僕夫或不請所之知其必適是也比及其門呵
喝有聲主人者趨迎而笑知其必為吾也予甞以雄見
待之厚許為作記以報之而未果其後官事日繁而私
禁稍寛非役于簿書期㑹之勤則奪于聲色紛華之樂
而予之蹟至明極者数矣與雄相見未甞不笑且歎焉
今将東歸雄以前言為請嗚呼吾負此軒乆矣是猶可
得而辭乎乃書其地形之大概與夫平昔㳺衍之熟者
以授若其命名之意則出于西方之書非予之所學
也畧而不及以待夫知其說者
　　茅先生道院記
嵩山之陽有承天谷谷有道院焉隐君子茅公之所建
也公開封人名從易字縉甫始以進士干有司数竒不
偶乃棄家爲方外逰隨意去留𥘉無定居既至承天則
欣然曰吾可以休于是矣闢地築室爲終焉計日葺月
𥙷盖累年而後有成軒曰䨇清以景名也庵曰虚静以
道命也竹木蕭然都無塵土氣由是為嵩陽之一觀夫
嵩少海内名山其間勝跡殆不可殫記蕞爾茅公之廬
宜若無足道者而人甞以不到為恨到必􁆭桓而不忍
去則亦以其主人之賢故也公以髙蹈聞四方賢愚少
長莫不仰其風觀其擺落世紛悽心扵冲漠之境始終
四十年處之甚安壽考康寕翛然而往非胸中真有所
得疇能爾耶
時羣盗縱掠而公夷然視之神色自若且能化暴為馴
使之逡廵退却而不敢犯非獨自免而又有以庇人其
道徳所服至扵如此豈老氏所謂虎無所措其爪兵無
所容其刄者欤予世之散人也才能無取于人而功名
不切于已雖寄跡市朝而邱壑之念未甞一日忘慕公
而願見者乆矣俗累拘牽竟莫之遂盖毎為之嘆息嗚
呼公則已矣而其姪守明與予為忘形交出公所繪院
圖及所以自叙者請紀其事予披玩再三恍如即其地
而見其人忽焉自失盖覺官味如嚼蠟守明亦自可人
由刀筆中一朝有所省年踰四十而屏酒肉却聲色日
與名流逹士逰學貫三家畧窺其妙其剛果超詣庶幾
能嗣公者予雖不及識公而有斯人在㑹當同往杖履
相從訪公之故居而躡其遺蹤臥公白雲䕃公青松逍
遥徜徉以卒歲乎其中公之精爽故應不昧或者其亦
一笑而見容也乃為書之既以發茅公之光且為吾他
日踐言之盟云
　　趙州齊参謀新修悟真庵記
趙州道院曰悟真庵者參謀齊君大年之所建也君鄜
畤人也開朗倜儻乆行善事壬辰中從軍河南既還留
寓于趙因而家焉自以薦經䘮亂而卒獲安存生理益
優身名俱遂無不足于心者盖神明之所相也思有以
荅謝殊貺亦其天資本静道念素深故買城隅特建此
庵以待全真之士且為他年歸宿之所云肇基扵甲午
之春凡再期而迄役聖位雲堂齋厨方丈搃為屋十餘
楹像設供具隨事一新繚以崇垣抱以隙地藥畦蔬圃
井井可觀雖宏麗未極而體則具矣喧囂既逺境界清
涼洒然有絶塵之趣居人瞻仰莫不歡喜讃嘆自是一
方逺近以至過客皆知有齊氏之庵大師李公曰圓明
子者故與君逰乃延致而事之其徒無慮三十人君色
色資給無外求者稍暇無事婆娑其間頋而樂之自謂
有所得也予数以事至趙始也聞其經营再則覩其次
第三則及其成就焉一日造之盤桓周覧殆欲忘還君
因以記文爲請予與大年三十年之舊有命自不當辤
况其用心之果爲力之勤寔可喜而足稱耶抑予衰矣
險阻偹甞煩勞乆厭閲興亡之大變悟荣辱之真空殘
喘僅存百念灰冷方當脱屣俗累優㳺瀟洒以畢其餘
生雖不足與聞玄理厠跡羽流而杖屨往来陪君爲方
外之交庶無愧焉至其㑹意忘形不知孰主孰客則君
之庵猶我有也能勿成其志乎乙未年終十二月晦日
滹南遺老記
　　答張仲傑書
某啓仲傑縣令方深渇想辱惠好音曷勝慰喜羶根之
賜甚愜老饕正恐踏破菜園為藏神所怪耳所論道學
自是儒者本分事抑老夫衰謬日負𥘉心不足進也吾
子年壮氣鋭乃能屏去豪華之習而專力于此好之樂
之自謂有得他時所至殆未可量老夫将受教之不暇
而反能為之發藥哉州郡之職古稱　人况此多虞
必　道頗聞吾子一以和緩處之所望正如此民之憔
悴乆矣縱弗能救又忍加暴乎君子有徳政而無異政
史不傳能吏而傳循吏若夫趨上而虐下借衆命以易
一身流血刻骨而求幹濟之譽今之所謂能吏古之所
謂民賊也誠不願吾子效之吾儕讀孔孟仁義之書其
用心自當有間寕獲罪于人無獲罪于天昔宋討元昊
闗右困于征歛杜祁公在永興謂其民曰吾非能免汝
也而能使之不勞于是量所有無寛其期限民得以次
而輸之而費省十六七及王氏法行官吏不堪其廹邵
康節門人之從仕者皆欲投檄以歸康節止之曰此正
賢者用力時新法甚嚴能寛一分則民受一分之賜嗚
呼古人逺矣如此等事尚可行之造次顛沛無忘是念
始可謂不忘所學矣老人家益貧而官益拙鮎魚上竿
可笑可憫雖然逺依餘庇大小幸安不必過煩念慮也
遽中奉報草草不宣
　　道學發源後序
韓愈原道曰孟軻之死不淂其傳其論斬然君子不以
為過夫聖人之道亘萬世而常存者也軻死而遂無傳
焉何耶愚者昧之邪者蠧之駁而不純者汨之而真儒
莫繼則雖存而幾乎息矣秦漢以来日就微滅治經者
局于章句訓詁之末而立行者䧟于功名利欲之私至
其語道則又例為荒忽之空談而不及于世用彷彿疑
似而失其真支離汗漫而無所統其弊可勝言哉故士
有讀書萬卷辨如懸河而不免為陋儒負絶人之竒節
髙世之美名而毫釐之差反入于惡者惟其不合于大
公至正之道故也韓愈固知言矣然其所得亦未至于
深微之地則信其果無傳己自宋儒發揚秘奥使千古
之絶學一朝復續開其致知格物之端而力明乎天理
人欲之辨始扵至粗極于至精皆前人之所未見然後
天下釋然知所適從如權衡指南之可信其有功于吾
道豈淺淺哉國家承平既乆特以經術取人使得参稽
衆論之所長以求夫義理之真而不專于傳疏其所以
開廓之者至矣而鳴道之説亦未甚行三数年来其傳
乃始浸廣好事者往往聞風而悦之今省庭諸君尤為
致力慨然以興起斯文為已任且将與未知者共之此
發源之書所以汲汲于鋟木也學者甞試觀之其必有
所見矣心術既明趋向既正由是而之焉雖至于聖域
無難猶發源不已則汪洋東注放諸海而後止嗚呼其
可量哉亦任之而已矣僕嘉諸君樂善之功為人之周
而喜為天下道也故畧書其末云東垣王某序
　揚子法言微㫖序
法言之行于世尚矣始註釋者四家而已踈略粗淺無
甚可觀其後益而為十二互有所長視其舊殊勝而猶
未盡也今禮部尚書趙公素嗜此書得其機要因復為
之訓觧參取衆説析之以已見號曰分章微㫖論髙而
意新盖奇作也予甞窃怪子雲之自叙以為法言論語
之體耳隨問更端錯雜無次而獨取篇首二字以為名
而冠之無乃失其宜耶及觀公觧則終始貫穿通為一
義燦有條理而不亂乃知子雲之意𥘉非苟然但學者
未之深考也昔人以杜預顔師古為邱明孟堅忠臣今
公于子雲之書辨明是正厥功多矣至扵進退隐見之
際尤為反覆而致意使千載之疑可以盡釋而無遺恨
兹不亦忠之大者欤古澤陳氏者将購工板行以廣其
傳友人張君茂進實賛成之而属予為序嗚呼公一代
巨儒徳業文章皆可師法自少年名满四海間平生著
述殆不可勝紀而晚年益勤心醉乎義理之學六經百
子莫不討綸迄今孜孜筆不停綴其所以發揮往典而
啟廸来者非特一書而止也如鄙不肖曷足為公重輕
而斯書之傳豈待予言而後信雖然陳氏細民而能子
事如此其用心固已可喜且不肖于公門下士也辱知
為深是區區者而敢辭乎乃書而授之元光元年九月
望日中議大夫守平凉府判王某序
　　送王士衡赴舉序
潦浄途平風髙氣清馬駿車輕送君此行頋非掩泣扵
湓浦悲歌扵渭城者何必愴快而含情雖然有以規子
也親老弟弱室廬蕭然燠寒華枯将于子乎属之所責
重矣尚其朂哉决科猶戰也請以戰喻肩摩踵曵鱗集
毛萃旴衡厲吻扼腕揚𬒮賈餘勇而甞素技者皆吾敵
也攘而却之吾子亦勞矣寕執非敵武王所以誓衆臨
事而懼仲尼所以語門人賁育之不戒童子扼之魯雞
之不期蜀雞踣之勍敵在前若之何勿畏吾子講學甚
力涵飬且乆則兵既厲而馬既秣矣然而猶有病焉氣
揚而無降志色驕而無俯容或者其将振而矜之欤懼
猶不足又振而矜之恐乗隙擣虚瑕者畢堅而勝負之
勢未可料也鞍之役不介馬而馳之齊師敗績伐羅之
舉趾髙而心不固莫敖以亡厥監不逺吾子其圖之吾
子辱與不肖㳺又辱賜之誠是行也窃将鼓譟以從其
後不幸而北其曷忍諸㨗音一報凱歌言旋兹豈惟吾
子之所獲抑不肖實與光焉敢不盡言聞之曰仁者送
人以言仁者之名豈賤子所堪抑朋友之道将善也故
以告
　　送吕鵬舉赴試序
始予得管城而将行也故人王士衡寔送之且見属曰
或稱鄭下有一佳少年而不詳其姓名第聞筆勢翩翻
可以與之進也子以經學嗣名師之傳而為後生之倡
者有年矣則誘翼成就豈得辭其責乎予謝而識之既
至而求之得吾鵬舉焉聴其議論窺其文辭知其必士
衡所謂也輒不自量欲遂薄有所云以𥙷萬一而官事
如毛無頃刻暇盖未甞不為之歎息今鵬舉方将求售
于春官余復黙黙無乃員士衡之所教乎夫經義雖科
舉之文然不盡其心不足以造其妙辭欲其精意欲其
明勢欲其若傾故必探語孟之淵源擷歐蘇之菁英削
以斤斧約諸凖䋲歛而節之無乏作者之氣象肆而馳
之無失有司之度程勿怪勿僻勿猥而并若是者所向
如志敵功無勁可以髙視而横行矣沽美玉者不憂無
善價騂犢且角山川其舍諸鵬舉勉矣京邑英豪所聚
而士衡在焉予既因士衡以得子子其因予而求識士
衡復因士衡徧求吾師友門人之凡未識者磨礱浸灌
以益其髙而極于逺至于大有成焉而副吾徒之望可
也
　　送彭子升之任兾州序
成王戒卿士以謂推賢讓能則庶官和不和政且亂而
秦穆之誓亦曰人必能容而後可以保民古之君子有
道相為徒而其徒相為用故能有濟也有虞之時衆賢
和于其朝而無乖争之患垂讓于殳斨伯夷譲于䕫龍
臯陶之不知者以問諸禹禹所不知者以質諸益賢于
已而不妬不賢于已而不侮師于人而不恥告于人而
不吝志同氣合不知物我之爲二盖其量誠宏而其徳
誠厚此其能共成一代之極治者歟予嘗悲夫㫺人之
難見而病後世士風之薄也忌嫉之心勝而推譲之道
絶自待者重待人者輕相誇以其所長而相鄙以其所
短鰓鰓然惟恐人之愈乎我也凡得一職必先審問其
同僚者何如人聞其不能而不已若也則幸而喜如其
能焉往往不樂曰是何以彰我故其至也莫不角其智
力而争其權至于不相容以敗事處公家之事而敗之
以其私罪孰大焉吾子始踐仕途而得李君者為長官
彼其才幹有餘而能聲益著盖吾子之幸也而吾子性
明志強臨事有决亦自為過人者誠能相與戮力而無
求勝之心一司之治何憂而不舉哉子行矣幸不至如
吾之所病且併謝李君其亦以是而待子焉可也
滹南遺老集卷四十四
滹南遺老集卷之四十五
　　　　　　　　　　滹南王若虚　從之
　　祖唐臣愚庵序
鶴䑓祖君唐臣命其居室曰愚庵因以自號既經䘮亂
流寓河朔非復庵中主人矣猶為題榜以求詩文于士
大夫嗚呼凡物有其寔而後得其名寔無有焉名烏從
生寔固不可誣而名固欲其正也今先生才敏而識明
行髙而業精盖世所謂賢且智者而頋加此稱是視薰
以蕕指渭為涇也無乃乖戾而不合乎人情邪且先生
安静寡欲不求聞逹與物無競而物亦莫之攖不必嫉
邪憤世如栁宗元逺害全身如寗武子果何取乎此也
意者直出扵至謙故欤古之君子其徳甚盛則其心愈
謙其責已也重其取名也亷雖有軼群絶俗之資而自
視欿然常若不及此其尊而光卑而不可踰者善而無
伐所以為顔氏聖而不居所以為孔子其與浮􁂌衒露
急扵人知虚而為盈處之不疑者豈可同日而語哉先
生于是乎過人逺矣丙申春二月滹南遺老王某序
　　復之純交說(并序)
　之純甞爲交說以見譏令贅談中以若虚名篇者是
　也其𥘉本自爲一首盖辭氣意㫖出扵荘列可謂竒
　作使其處身果能如此雖古之逹者無以過也而何
　其取怒之多欤予讀而悲之乃復以是說云
狂生既以交說規慵夫已㝷以忤物獲罪杜門索居将
無意扵世慵夫因人而寄聲曰子之病果革矣已寔行
行謂人之亢憫我将顛而子則先是何其言之近似而
踐迹之乖欤子之病果革矣怨之不可媒也禍之不可
賈也雖微子言吾寕不知逐逐而群疇非吾鄰形交跡
接何者可絶鍊修調適之善而吾病始兆悟而藥之治
飬以方寛中温外茹柔吐剛駐其明而内視凝其聰而
反聴行之期月乃復其常心平氣和百邪不攻乃愈而
康子獨日臻以逹膏肓毉望而走無施其良嗟夫殆哉
無以招之彼孰汝尤無以結之彼孰汝仇待物太狭謀
身未周睢盱彷彿蔑睨九州羣讙以咻凶乗禍鳩勢窮
力竭而投諸囚以伏扵幽閴氏之與居槁伯之為㳺悒
悒兮而私自憐孑孑乎其遺世而無求也吾絶物邪抑
子絶也山淵之峻子将趋而過今胡其摧汝車而沉汝
舟豺虎之毒子将不之攖今胡其齕汝趾而嚙汝喉出
扵外者亦既然矣伏于中者竟如何哉頋甞憂我今為
子憂盖将持吾之所以自治者而復以治子豈能從我
而兾其少瘳乎狂生聞之不覺汗下
　　移刺仲澤虚舟堂銘
泛而㳺載沉載浮隨其流聴其所止而休此非所謂虗
舟者欤萬物相刄乎無窮要不可容吾意智者困勇者
殘而至人免扵無所累先王既以是而身訖矣雖放心
委形以行扵斯世可也
　　四醉圖賛
　㤗和辛酉冬予赴調京師清河垣之振之劉君景元
　俱以待舉客太學一日同飲市中既暮皆醉三子者
　就宿予邸枕籍而臥𥘉不記也未旦而覺呼童張燈
　則餘樽在焉即命重酌復成小酔擁衾散髪相對怡
　然頋而樂之以為他日或不能復得矣振之将圖其
　形而名以四醉因命序而賛之以記一時之羙事云
漠乎其如忘其聲茫乎其如忘其形神融氣泰無欲而
無營渺乎其如物之莫攖也不為劉伶唯以酒為名不
為屈平衆皆醉而獨醒盖不放不拘不晦不明不濁不
清隨其所適而寓其情者也
　　林下四友賛
　東垣彭子升悦王士衡權周晦之嗣明皆予心契也
　晦之于予爲親故其相知最早後㳺京師始識士衡
　扵稠人間言論慷慨遂如平生當是時泛見子升而
　未熟也已而復定交扵觴次予年爲長子升次之士
　衡又次之而晦之最少吾四人者臭味相似而氣義
　相投也故不結而合既合而歡至扵益深而莫之間
　其好惡馭舍互有短長而要歸其中辨争譏刺間若
　不能相容而終扵無憾方其居在里中行必偕宴必
　共詩雖不多而嘲戯贈答時出数語以相娱酒雖不
　廣而花時月夕一杯一杓亦自不廢也甞約他年為
　林下之逰且各為别號以自寄焉盖予以慵夫而予
　升以澹子士衡為狂生而晦之則放翁也曰澹曰慵
　曰狂曰放世以為怪而自謂其眞施于仕途固非所
　宜而在隐居則無害也是故安之而不疑焉是約已
　遂想像而賛之云
盤礴兮岩阿容與兮烟蘿籍豊草兮偃臥愬長風兮浩
歌塵海邈其如隔渺髙軒兮不我過險而風波宻而網
羅突而干戈如四人者何
　　士衡真賛
身雖寒而道則富貌若鄙而心甚妍庸夫孺子皆得易
而侮王公大人莫不知其賢豈俯仰從容滑稽玩世而
胸中自有卓然者也
　　跋寳墨堂記
趙翰林以文章字畫名天下片辭寸𥿄人争求之甞為
故参政僕散公作寳墨堂記仍親繕冩尤為竒特自經
䘮亂散落不存而近入田君信之之手方且什襲深藏
以為珍玩既而聞公子祐在因復歸之噫渠家獲所士
不失舊物固幸甚矣而田君能捐已之爱以成此美事
亦灑落可嘉也
　　跋王進之墨本孝經
孝弟百行之冠冕孝經六藝之喉衿聖人大訓不待賛
揚而後知也學者自童稚讀書必始扵此而考其行身
能踐履者鮮矣李君追慕其親以不得竭力為恨而淪
扵非道為憂故常玩意扵斯文而名卿珍翰以昭于不
朽觀其自𫐠亹舋不絶爱敬之誠藹然而見非深扵踐
履能如是乎吾友王進之得其墨本而寳蓄之仍圖函
丈之像以冠其首而益以翰林公誌語且将併刻焉即
其所好亦可以知其為人也
　　上周監察夫人生朝
門庭爽朗瑞氣氤氲夫人之誕長也煌煌綺羅洋洋絲
竹家人之拜祝也渺惟愚甥寔與此榮固無以薦誠惟
天為髙惟地為厚惟川凟不竭惟山嶽不朽敢焚香酌
酒拜首啓手以為夫人壽
　　貧士歎
甑生塵瓶乏粟北風蕭蕭吹破屋入門兩眼何悲凉稚
子低眉老妻哭世無魯子敬蔡明逺之真丈夫故應餓
死填溝谷蒼天生我亦何意盖世功名寔不足試将短
刺謁朱門甲第紛紛厭粱肉
　　白髪嘆
清晨梳短髮已見数莖白妻孥驚且吁謂我應速摘我
時笑而答區區亦何必此身終委形毁棄無足惜况爾
毛髪間乃欲强修飾畢竟滿頭時復将安所擇
　　題淵明歸去来圖
靖節迷途尚爾賖苦将覺悟向人誇此心若識真歸處
豈必田園始是家
孤雲出岫暮鴻飛去住悠然兩不疑我自欲歸歸便了
何湏更説世相遺
抛却㣲官百自由應無一事挂心頭銷憂更藉琹書力
借問先生有底憂
得時草木竟欣榮頗為行休惜此生乗化樂天知浪語
㸔君扵世未忘情
名利醉心濃似酒貪夫衮衮死紅塵折腰不樂翻然去
此老猶為千載人
　　趙内翰求成南訪道圖詩辭不獲已乃作絶句以
　　戯復為之觧云
得道由來不必勞癡兒舍父漫逋逃閑閑老子還多事
持向伽藍打一遭
竹木蕭森䕃緑苔幽襟自愛北軒開主人無説吾何恨
乗興而來興盡廻
　　答鄭州辨禪師見戯代髙防禦
酒肆淫房即道場一時作戯亦何妨吾師自墮泥犂獄
更笑春風栁絮狂
　　再至故園述懐五絶
日日天涯恨不歸歸来老淚更沾衣傷心何啻遼東鶴
不獨人非物亦非
荒陂依約認田園松菊存亾不必論我自無心更懷土
不妨猶有未招魂
山杏溪桃化棘榛舞䑓歌館墮灰塵春來底事堪行處
門外流鶯枉喚人
回思夢裡繁華事幸及當年樂此身閒立斜陽㸔兒戯
憐渠虚作太平人
艱危甞盡髩成絲轉覺讙譁不可期幾度哀歌仰天問
何如還我未生時
　　山谷于詩毎與東坡相抗門人親黨遂謂過之而
　　今之作者亦多以為然予甞戯作四絶云
駿歩由來不可追汗流餘子費奔馳誰言直待南遷後
始是江西不幸時
信手拈來世已驚三江衮衮筆頭傾莫将險語誇勍敵
公自無勞與若争
戲論誰知是至公蝤蛑信美恐生風奪胎換骨何多様
都在先生一笑中
文章自得方為貴衣缽相傳豈是真已覺祖師低一著
紛紛法嗣復何人
　　王子端云近來陡覺無佳思縱有詩成似樂天其
　　小樂天甚矣予亦甞和為四絶
功夫費盡謾窮年病入膏肓不可鎸寄與雪溪王處士
恐君猶是管窺天
東塗西抺闘新妍時世梳妝亦可憐人物世衰如䑕尾
後生未可議前賢
妙理宜人入肺肝麻姑搔癢豈勝鞭世間筆墨成何事
此老胷中具一天
百斛明珠一一圓絲毫無恨徹中邉從渠屢受群児謗
不害三光萬古懸
　　宫女圍碁圖
盡日羊車不見過春來雨露向誰多争機决勝元無事
永日消磨不奈何

滹南遺老集卷四十五
滹南遺老續集卷之四十六
　　　　　　　　　　　　滹南王若虚　從之
　　攄憤
非存驕謇心非徼正直譽浩然方寸間自有太髙處平
生少諧合舉足逄怨怒禮義𥘉不愆謗訕亦奚顧孔子
自知明桓魋非所懼孟軻本不逄豈為臧氏沮天命有
窮逹人情私好惡以此常泰然不作身外慮
　　贈王士衡
王生非狂者乃以善哭稱每至欲悲時不間醉與醒音
詞初惻愴涕泗隨縱横問之無所言坐客笑且驚王生
不暇䘏若出諸其誠嗟我與生友此意猶未明絲染動
墨悲麟亡傷孔情韓哀峻嶺陟阮感窮途行涕流賈太
傳音抗唐衢生古来哭者多其哭非無名生其偶然欤
何苦摧形神如其果有為為爾同發聲
　　感秋
西風撼庭柯踈葉鳴䇿䇿天地一蕭條羇懐亦岑寂青
春怳如昨轉盻年半百自從長大来轉覺日月廹功名
非所慕老大不足恤怛然感時心自亦不能釋清晨梳
短髪己見数莖白刀鑷雖可施殆似兒子劇此身委蜕
耳毁棄無足惜况于毛髪間而乃强修飾青青如陸展
星星行復出畢竟白滿頭復将何所摘
　　生日自祝
空囊無一錢羸軀兼百疾况味何蕭條生意渾欲失清
晨聞喧呼親舊作生日𥘉我未免俗隨分畧脩飾舉觴
即自祝醉語盡情寔神仙恐無從富貴安可必修短卒
同歸何足喜與戚一祈粗康健二願早閒適衣食無大
望但要了晨夕萬事不我攖一心常自得優㳺終吾身
志願從此畢
　　失子
妍妍掌中児舍我一何遽其來誰使之而復奄然去平
生三舉子隨滅如朝露頋我能無悲其如有天数自從
學道來衆苦頗易度有後固所期誠無亦何懼人生得
清安政以累輕故婚娶眼前勞託遺身後慮百年曽幾
何為此雛稚誤頋語長號妻此理亦應喻
　憶之純(三首)
幼歲求真契中年得偉人傾懐當一靣投分許終身燈
火談元夜鸎花逐勝春何時重一笑胷次欲生塵
　　其二
靣目三年隔音書萬里遥宦途俱蹭蹬日事各蕭條志
大謀常拙身孤道易消夲無當世用隐䖏㑹相招
　　其三
儁氣䡖天下髙情到古人銜盃曼卿放下筆老坡神時
論誰優劣人材自屈伸窮愁湏理遣不必淚沾巾
　　復寄(二首)
志大言髙與世違拂衣真作竹林㱕黄塵道口風波惡
未必先生自處非
　　其二
自笑趨塵亦強顔食謀未免敢言閑紫芝果可充饑腹
從子玉屏巖石間
　　病中(二首)
學道今何得謀生乆不成藍衫幾棄物絳帳亦虚名事
拙應天意交踈即世情煩憂時自觧感觸又還生
　　其二
欎欎窮愁意營營乆病身詩情渾欲減藥物但相親未
得驅窮鬼終湏問大鈞三時勞慰拊甚愧古人真
　　感懐
枉却全家仰此身書生那是治生人百憂耿耿填胸臆
强作歡顔慰老親
　　自笑
酒得数杯還已足詩過兩韻不能神何湏豪逸攀時傑
我自世間隨分人
　　别家
到了身安是本圖何湏身外覓浮虚誰能置我無饑地
却把微官乞與渠
　　慵夫自號
身世飄然一瞬間更将辛苦送朱顔時人莫笑慵夫拙
差比時人得少閑
　　西城賞蓮呈晦之(晦之自號放翁)
舊賞回頭已隔年髙花又見出新妍偶成濁酒狂歌㑹
恰及斜風細雨天樂事適來偏有興閑身常得分無縁
作詩莫怪多誇語差比放翁先著鞭

滹南遺老續集卷四十六
