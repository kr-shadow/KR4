#+TITLE: 頤菴居士集-宋-劉應時
#+DATE: 2018-05-12 10:19:33
#+SOURCE: github.com/kanripo/KR4d0272 master e1185caa                
欽定四庫全書　　　　　集部四
　頤菴居士集　　　　　　别集類三(宋/)
　　提要
　　　　(臣/)等謹案頤菴居士集二巻宋劉應時撰應
　　　　時字良佐四明人集凡二巻前有陸游楊萬
　　　　里序游序稱其詩為范至能所賞又摘其句
　　　　如頗識造物意長容我輩閒日晏猶便睡犬
　　　　鳴知有人世事不復問舊書時一看一夜催
　　　　花雨數家臨水村青山空解供望眼濁酒不
　　　　能澆別愁覓句忍饑貧亦樂抄書得味老何
　　　　傷以為卓然自得雖前輩以詩得名者無以
　　　　加萬里序以王安石擬之安石詩鎔鍊有餘
　　　　不及蘇黄諸人吐言天拔而根柢深厚氣象
　　　　自殊究非應時之所及許之未免太過所摘
　　　　之句如睡魔正與詩魔戰窓外一聲婆餅焦
　　　　之類頗涉粗獷獨與梅花共過冬淡月故移
　　　　疎影去之類又頗近詩餘亦不逮游序所舉
　　　　之工葢二人各舉其派之近已者稱之也然
　　　　應時詩雖格力稍薄不能與游等並駕而往
　　　　来於諸人之間耳濡目染終有典型較宋末
　　　　江湖諸人固居然雅音矣乾隆四十六年正
　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
頥菴居士集原序
文章之妙在有自得處而詩其尤者也舎此一法雖窮工
極思直可欺不知者有識者一觀百敗並出矣四明劉
良佐先生盡力於詩惟石湖范至能獨深賞之每為客
言客未必領也予曩時數逰四明獨不識良佐近迺見
其詩百篇卓然自得者何其多也如頗識造物意長容
吾輩閒日晏猶便睡犬鳴知有人世事不復問舊書時
一㸔一夜催花雨數家臨水村青山空解供望眼濁酒
不能澆别愁覔句忍饑貧亦樂抄書得味老何傷雖前
輩以詩得名者何㠯加焉因書其右他日有賞音如石
湖者當知予言不妄云慶元六年四月己亥山隂陸㳺
序
頥菴居士集原序
夫詩何為者也尚其辭而已矣曰善詩者去辭然則尚
其意而已矣曰善詩者去意然則去辭去意詩安在乎
曰去辭去意而詩有在矣然則詩果焉在曰嘗食夫飴
與茶乎人孰不飴之嗜也初而甘卒而酸至於茶也人
皆病其苦也然苦未免而不勝其甘詩亦如是而已矣
昔者暴公譛蘇公而蘇公刺之今求其詩無刺之之辭
亦不見刺之之意也乃曰二人從行誰為此禍使暴公
聞之未嘗指我也然非我其誰哉外不敢怒而其中媿死
矣三百篇之後此味絶矣惟晚唐諸子差近之寄邊衣
曰寄到玉闗應萬里戍人猶在玉闗西弔戰塲曰可憐
無定河邉骨猶是深閨夢裏人折楊栁曰𦍑笛何須怨
楊栁春光不度玉門闗三百篇之遺味黯然猶存也近
世惟半山老人得之予不足以知予敢言之哉今四明
劉君叔向寄其父頥菴居士詩藁命予為之序放翁陸
務觀既摘其佳句序矣予尚何言哉偶披巻讀至寂寞
黄昬弔愁影雪牕怕上短檠燈又獨與梅花共過冬淡
月故移疎影去又睡魔正與詩魔戰牕外一聲婆餅焦
使晚唐諸子與半山老人見之當時一笑曰君處北海
吾處南海不虞君之涉吾地也何故居士名應時字良
佐嘉泰元祀六月戊戍廬陵楊萬里序
欽定四庫全書
　頥菴居士集巻上
　　　　　　　　　　　　宋　劉應時　撰
　古詩(五七言/)
　　投魏先輩二首
長驅决文陣眇古百戰塲朔風吹梅花塞日淡無光一
將功業成千屯草木香髙談静寰宇袖手歸巖廊纍纍
腰下印奕奕眉間黄霖雨四海心鼎鼐衆口嘗園林多
勝事豈乆居其旁縱令猿鶴怨出處庸何傷
跕跕飛鳶墜歴歴風瓢聲青㝠不折桂澗阿甘采苓踉
蹡憶束髪忽焉廹衰齡嚼蠟心忘味胡為羡乆生藹藹
春空雲聚散無根蒂縱得屠龍術孰為苞桑計稽首問
彌伽輪宇煩舉似
　　次韻聞人㕘議來賢巖
僊事不可考靈踪閟幽微我懐采芝人寤寐心自怡松
隂月華冷竹露晨光晞福地萃七賢語屑落霏霏鳳鳴
悵莫聞鶴駕邈難追斵石出秀句神物尚憑依眷兹𤣥
雲英挺然柱石姿孰能鞭萬牛挽此嵗寒枝臧孫信有
後深慰魯人思
　　寄張武子
霽月耿東南流光净如洗幽人懐夜光掬水弄清泚春
雲多態度蒸緼出山麓舒巻無定踪形容勞逺目可人
古錦囊多乎斯二者造物發天藏筆端玅陶冶我具正
法眼僅得窺一斑恨無餐玉法謾入藍田山别來嵗月
换倐如飛鳥過升沉不足數交誼果如何夜牕浥露氣
䇿䇿秋聲髙假寐發永歎念逺心忉忉
　　辛亥季冬雪中作
凍雲横山風捲沙槎牙古木鳴寒鴉長空黯淡常如晚
煙景凄迷亦自佳開牕未及一食頃剪水俄包六出花
須㬰勢欲傾天地粲然枯卉皆璚葩江村景物堪入畫
漁翁蕩槳依枯葭重裘肥馬誰氏子銀鞍蹀躞山路斜
臞儒事業政不惡擁書至樂何以加圑圞共向榾柮火
温然春意生吾家不能半夜縳元濟亦嬾扁舟泛若耶
洒牕入竹有餘韻頓覺詩興清無涯
　　讀放翁劒南集
少陵先生赴奉天烏帽麻鞋見天子乾坤瘡痍塞目慘
人煙蕭瑟邊塵起八月之吉風凄然北征徒步走三川
夜經戰塲霜月冷纍纍白骨生蒼煙五載栖栖客蜀郡
騎驢日候平安信喜聞諸將收山東拭泪一望長安近
瞿唐想見放船時囘首䕫府多愁思蜀人至今亦好事
翠珉盛刻草堂詩放翁前身少陵老胸中如覺天地小
平生一飯不忘君危言曽把姦雄掃(公以刪定官輪/對論楊和王事)周
流斯世轍已環一笑又入劒南山酒杯吸盡錦屏秀孤
劒聲鏘峽水寒萬丈虹霓蟠肺腑射虎劊鯨時一吐我
雖老眼向昏花夜牕吟哦雜風雨少陵間闗兵亂中放
翁遭時樂且豐飽㕘要具正法眼切忌錯下將毋同茶
山夜半傳機要斷非口耳得其玅君不見塔主不識古
雲門異時衣鉢還渠紹
　　次韻李仲南木犀
幽人何所為兀然坐詩窮萬事不復理吟哦四壁空少
皞從西來天宇凄其風羣芳漸揺落桂子開墻東寒蟾
駕璧月老翠髙菶菶景物爾獨勝色香誰與同豈藉紅
裳女徒費丹砂工不受黄金恩桃李誰争雄風漪巻輕
碧斷霞曵微紅清風襲衣袖薄采喧兒童王孫亦好事
乗興賞珍叢笑掬黄金蕋糝綴光玲瓏山村酒可篘恍
如入新豐胡不抱琴去一飲醉其中露濕月華冷風約
零雨濛静言㕘鼻觀身在廣寒宫
　　感事贈周子夀二首
毛遂處趙庭囊頴初不起昭君在匈奴畫工一夕死取
士無取名名下非真士哀絃有餘音為君聊洗耳
丹丘有鸞鳳天朝思羽儀祥風挽不前簫韶將致之我
生幸良覿九苞容一窺矯首望阿閣自笑槍榆卑
　　史太師病愈未果走賀誕辰伊邇作古詩三首寄
　　　之
真隠出人間了此一大事堯舜既授受邉障息烽燧袖
手辭鈞衡澹然不色喜髙卧北山雲戯掬西湖水
真隠愛西湖居然來卜宅春波自溶溶秋林何䇿䇿宻
邇城市居夐與囂塵隔開牕放月入好句來几席
真隠道骨堅能禦隂陽㓂不藉盧扁術自得喬松夀香
馥東籬菊樽餘北海酒裁詩千百篇年年登衮繡
　　讀漢史
彭蠡萬頃波胥江八月濤所蓄盖有素末流故滔滔君
子貴養源毋事駕說勞漢祖過柏人心動疑貫髙田孟
天下士其忍負趙敖處死且不難視身如鴻毛髠鉗吾
何畏義命豈忍逃乗輿忽至止興運有所遭俛首與之
語議論誠英豪囘視漢廷臣誰能出爾曹即日拜守相
泥塗升九皋大閑不可踰四維在所操我觀忠義傳榮
如華衮褒置君如奕棋百嵗猶腥臊
　　和史魏公酬北山夀老
黄髪了國事歸來雙頰紅園林白日静樂事何豐融更
許栢庭友來依春桂叢境勝香山逺辭髙支遁同眷兹
達尊地綽有古人風梅林洗煩暑霽色摩蒼空煙霞琢
秀句咀嚼味無窮徒紀盛山燕來羡昌黎公
　　冬夜
濁酒有真味軟火如春和跧居身嬾動卒嵗養微痾世
境淡無染心源湛不波舍爾短檠樂如此良夜何
　　山行
春光淡心目乗興聊躋攀頗識造物意長容我輩閒横
拖拄杖去笑折梅花還彼哉鐘鼎樂不在山林間
　律詩(五言/)
　　幽居
煙重栁腰困雨肥梅臉皴夜牕無鎖鑰晨氣濕衣巾日
晏猶便睡犬鳴知有人西家新釀熟祀竈請比隣
　　江村
前山疑抹黛多稼欲成黳水滿蛙登岸橋危馬蹙蹄風
髙帆腹壯雨霽月眉低杖屨投村舍兒童指舊題
　　春暮
愁裏青春去年來白髮加細書欺老眼軟飯愜衰牙寜
夢穴中蟻不疑杯裏蛇南牕時隠几一縷篆煙斜
　　獨飯
雲破日將西村深雞自啼撑船傍林樾獨飯寓招提山
柿淡無味園蔬嫩可刲滿抄雲子白心事愧鋤犁
　　舟行
小艇出前浦槐隂覆小橋雲垂疑有雨水稳不通潮山
色綠自足汀花細可描枕書篷底卧欵乃認歸樵
　　别李簿
執手江亭晚囘驂澗谷深碧山啣落照煙樹鎖愁心空
擣黄金泪誰知白石音殷勤囑魚雁他日莫浮沉
　　入夜
入夜雨聲細小牕燈影寒僻居成嬾惰飽食幸平安時
事不復問舊書時一看欣然㑹心處香燼一爐殘
　　旅舎
草市欲黄昏吾行恰到門僕夫思憇息燈火喜温存一
夜催花雨數家臨水村征途雖得句黙坐與誰論
　　耳聾
嘆昔英豪氣俄成一老翁近年頭盡白今日耳猶聾品
位無丞職是非隨曉風難陀能反聽梢境已消融
　　生日
屏迹衡門下衰遲愧始生兒曹於此夕杯酒致歡情來
日苦無幾餘生累漸輕樂親惟飬志外物本非榮
　　登樓
圖書粲東壁星斗下西樓滿座襟懐爽一輪風露秋雲
山遺古意江漢洗詩愁更欲騎黄鶴相隨汗漫逰
　　山居三首
行年當耳順涉世尚心勞倦矣歸三徑皤然愧二毛留
詩羞茗供為客釀松醪晚照横籬落呼兒課楚騷
小小園林畔蕭蕭叢薄間茅簷頗幽隠竹徑自回環犬
吠溪頭客日銜牕外山遺編淡相對身世覺髙閒
雨濕茅茨暗日長天氣温心閒忘物累足嬾出柴門風
静收雲脚山髙露月痕兒童展編簡燈火又黄昏
　　辛亥長至後二首
老去驚時序冬温少沍隂心閒知物理陽復見天心聖
主成郊禮寰區迓徳音病夫思賛善擁褐發長吟
遥想清臺上已書雲物祥自慚身老大漸喜日舒長芹
泮三益友芸牕一炷香此間無俗物貧病亦何傷
　
　
　
　
　
　
　
　
　頥菴居士集巻上
欽定四庫全書
　頥菴居士集巻下
　　　　　　　　　　　　宋　劉應時　撰
　律詩(七言/)
　　秋夜書懐
金行肅物嵗功成銀漢西斜夜氣清淡月似為吾輩欵
短檠深見古人情候蟲促織巧能語露葉堕林微有聲
自笑何為法天運秖將心事卜前程
　　杜宇
花殘葉宻過芳春江北江南煙水昏何處飛來惱歸客
小牕夢破正消魂月明聲在溪橋側雨後人行綠樹村
啼得崔郎膓欲斷桃花顔色悵何存
　　酬平上人
比隣雞犬寂無聞煙際微風起夕曛膓斷梅飄千樹玉
眼寒麥浪一溪雲拙於生計無如我老矣情親獨有君
佇立茒簷一搔首扶春夢月與誰分(平有夢月/扶春二亭)
　　夜坐有感
躬耕谷口未為貧安得生涯似子真平日固知窮有鬼
年來更覺老欺人短檠頗怯蠅頭字蠧簡時揩䑕迹塵
兒女豈知黄巻樂苦嫌無補廢精神
　　喜㑹故友
邂逅相逢不作難地爐握手話悲歡朝廷已誦相如賦
朋舊猶嗟范叔寒剪剪秋花多勝韻纍纍霜實尚微酸
小春天氣能來否同訪山家苜蓿盤
　　遣懐
自笑平居氣吐霓桑榆暮景轉凄迷縱云舉世無青眼
敢忘終身誦白圭風蕋弄香依水出凍雲䘖雪壓簷低
兒童不識人懐抱苦傍寒牕讀鳳兮
　　送張尉至丈亭
丈亭亭前暫艤舟寒濤拍岸江煙收青山空解供望眼
濁酒不能澆别愁春到疎籬梅蕋破帆歸别浦浪花浮
分攜情緒剪不斷有媿悠悠波上鷗
　　過田家
鳩鳴桑樹雨還來且得農夫笑口開雖曰田疇多再植
定須天氣作重梅江魚欲買全無鏹社酒堪篘旋發醅
更遣兒童炊麥飯殷勤相勸且徘徊
　　次韻范至能尋梅
藜杖扶人趂雪乾玉虹倒影落前灘竹籬短短溪頭路
雪木荒荒日暮寒每愧清香留我住苦無佳句與人看
孤吟不忍空歸去霜月侵衣興未䦨
　　喜兒輩歸寜
凛凛寒威欲挾綿稜稜病骨只忻眠燈花璀璨人歸後
雲色蒼茫雪作天百嵗光隂寜有幾四時飲啄且随縁
擁爐莫厭團圞樂節物峥嶸又一年
　　春晴
簾幙低垂清晝長弄晴梅栁拂隣墻春光潑眼何明媚
幽鳥窺人自發揚覓句忍饑貧亦樂鈔書得味老何傷
舍南舍北無人到閉閣時焚一炷香
　　病中偶書
老來懶與俗浮沉何况厭厭病日侵身外閒愁摠餘事
世間無藥勝安心雨餘秋色凄然冷風弄晚雲晴復隂
習氣難除還自笑小牕時有短長吟
　　聞范至能丐祠二首
自是清都紫府人偶來應見宰官身諸公有類隨陽鴈
此老方為透網鱗環轍已償行去脚擁書更結未來因
石湖雖有閒風月誰許深償寂寞濵
士伸知巳近來無得此吾慚上大夫酷愛新詩成異遇
每於廣坐語諸儒既紓北顧思歸矣聞返西州有是夫
便欲拏舟去相訪推篷邀月夢江湖
　　祐上人製紙帳作詩謝之
老來何物是生涯一榻翛然亦自佳睡裏山禽弄霜曉
夢囘明月上梅花頗知常侍嫌烏布未羡先生坐綘紗
最愛灑牕風雪夜道人施法復何加
　　九日
吟懐秪恐負嘉期不憚登髙脚力疲滿眼闗愁淡秋色
長箋入手粲明璣興來不省風吹帽醉後何愁酒濕衣
欲和藍田無好語笑挼黄菊帯香歸
　　石菖蒲
十年夢不到丘壑清坐喜看寒瘦姿玉立一峯森黛色
虬蟠九節漾風漪涓涓月露欲生處漠漠溪雲未散時
却笑輕狂桃李眼臞仙風韻不能窺
　　山行
瘦藤慚愧肯相攜不怕微茫雪意低晩照荒荒迷逺岫
濕雲漠漠度前溪雖無酒力禦寒色且向梅花覓舊題
漫說玉堂多勝事何如丘壑卜幽棲
　　雨後訪田家
一雨及時晴又佳江村農父話諠譁旋炊麥飯非常飽
笑指苖田不用車有眼何曽識朝市逢人只喜話桑麻
此間賸有漁樵地容我旁邉著一家
　　病中和蔡堅老
老去光隂苦不多孰堪疾病數驅磨也知溪上春光好
奈爾牀頭藥裹何日永茶甌頻索喚睡餘詩眼旋揩摩
客來怕說人間話古井須知巳不波
　絶句(七言/)
　　山居
淺淺溪流短短籬碧雲深處小茆茨想無俗子知踪跡
小欵梅花細說詩
　　秋郊
柿葉飄零滿屋除半山銜日落丘墟睡餘不覺西風急
亂我牕前數板書
　　過飛鳬别業
垂空小雨濕梅花一嶺穿雲石逕斜燕子飛時春欲暮
斷橋煙水𣺌無涯
　　史魏公東湖别墅二首
雲抹山容疑潑緑月涵波影自揺金丈夫出處如雲月
猿鶴安能識此心
徜徉緑野春波上徙倚石樓煙靄間只恐蒼生待霖雨
未容謝傅老東山
　　早行
登輿睡思尚昏昏斗柄銜山月在門雞犬未鳴潮半落
草蟲聲在荳花村
　　春晚
天氣清和晴復隂酴醿堆雪笋抽簮誰知老去傷春意
自把茶甌當酒斟
子規聲裏正斜陽風過斷橋流水香頗怪影侵書帶緑
弄晴栁色過隣墻
　　萱花
碧玉長簮出短籬枝頭腥血耐炎暉北堂花在親何在
幾對薫風泪濕衣
　　開牕
檐前分得小牕明便覺翛然眼界清香燼一爐書滿几
世間何物可闗情
　　西郊二首
紫槿緑籬愁意深斜陽墟落動秋砧筆端有口江湖逺
莫寫干時老子心
薄雲斜日媚平川一老來耕刈後田向晚歸牛尋熟路
擺頭昻鼻不須牽
　　懷瑩上人
半路梅花作峭寒懐人無地著愁酸幽居獨得春風力
補綴林塘漸可觀
　　梅林即事四首
入眼溪山記舊逰春風籬落只供愁斷膓䔩䔩飄香雪
短笛一聲誰倚樓
瘦減腰圍儘不妨豈堪三篾束枯腸自憐尚有風流債
酷愛斷橋流水香
藜杖縁溪轉小橋背風深處似相招兒童指㸃皆驚怪
喚作枝頭雪未消
竹塢松溪雪半埋興來無處著吟懐茅檐盡出横斜影
寂寞黄昏月上堦
　　懐怡雲平老三首
江湖夢斷十年餘尚記寒牕誦子虚回首扶春堂下路
别來風月果何如
晚隂分暝與幽牕心斾揺揺不可降隐几正為丘壑夢
半隨柔櫓過滄江
柔桑已宻吳蠶老簾幙低垂燕子飛想見石欄斜㸃筆
海雲深重濕山衣
　　曹直夫水石短軸二首
奔流出峽響如雷筆力浮天亦壯哉吳蜀興亡千古恨
白鷗時逐浪花來
清風斂霽入巴山春漲攘人釣月灣欠箇小舟青篛笠
著儂長在水雲間
　　義上人歸自武林戯作四偈
十載江湖寄此身足香慣踏軟紅塵夢囘一笑知何有
稳卧家山寂寞濵
行脚從來笑趙州草鞋踏破竟何求百千三昩無窮義
不出頥菴拄杖頭
老去居然懶出門故鄉零落暗消魂嵗寒道義唯松竹
伴我東溪沙水村
身世摠為閒伎倆生前須了惡因縁把笻約子歸雲壑
品字柴頭坐說禪
　　謝香山禪師惠水巖新茗二首
雨暗水巖春意濃尚思采采隔珍叢睡魔正壓眉楞重
珍重南屏信息通
趙州古佛不同時頼有斯人慰所思搜攪枯腸無一物
夢囘日影上花枝
　　春日即事三首
春來九雨一日晴藜杖扶人出户庭栁色肯如衰俗眼
向人還似舊時青
野草閒花無姓名疎籬幽逕漸敷榮貧居閱盡人間事
只有東風不世情
二月風光漸惱人䝉茸細雨濕花唇可憐病目長憔悴
坐看紛紛萬卉春
　　頥菴口占
徤即觀書困即眠飯餘香燼濕茶煙客來莫說人間話
我是清貧無事仙
　　遣懐二首
小桃無力困東風似整殘粧睡思濃老子愁腸正如結
蒼苔滿地㸃殷紅
蕭蕭叢薄倚頽垣頗覺舒長春晝喧搜攪枯腸無好語
等閒日影過前軒
　　縣庠直舍
午日已過人寂寂虚齋獨坐竹蕭蕭睡魔正與詩魔戰
牕外一聲婆餅焦
　　早起
斗轉星稀夜欲䦨月魂斜堕屋頭山雞聲喚起十年事
盡在吟牕一枕間
　　即事
暖雲芳草媚晴川花正嬌春栁欲眠老景侵尋生事拙
舊巢歸燕自相憐
　　送人還㑹稽
稽山佳趣勝蓬瀛橘里漁樵畫不成我欲鑑湖分一曲
煩君先與白鷗盟
　　郊行三首
少日襟懐眇古今凶年樂嵗不闗心自憐老去多憂國
白水田頭問淺深
西郊穡事欲迎秋旱魃肆兇猶未收巻地黒風吹雨散
稻花飄蕩滿天浮
茫茫阡陌起黄埃喜望片雲䘖雨來霡霂未施風不息
依然白日照樓臺
　　霞外亭二首
詩眼眈眈細八荒小亭徙倚濕山光飛鴻影落遥岑外
興與飛鴻更𣺌茫
數椽屹起枕林丘雲葉蕭蕭萬木秋一縷殘紅曵㣲日
𣺌然天際見歸舟
　　雪夜二首
迎春寒色愈嚴凝小閣爐殘冷欲氷寂寞黄昏弔愁影
雪牕怕上短檠燈
浮雲著眼不留踪獨與梅花共過冬淡月故移疎影去
斷魂誰杵暮山鐘
　　山中三首
始看紅紫上花稍倐忽春光半已消㝡是幽牕斷魂處
杜鵑啼月過山腰
伏櫪已無千里志卧雲聊作一枝棲田翁笑喜桑麻長
山北山南雨意低
年來世路愈間闗且喜兒童放我閒百嵗光隂無一半
萊衣能得幾時斑
　　聞張逸人訃二首
去馬來牛閱幾秋濁涇清渭只同流斷弦掛壁知音去
旋撲塵編有許愁
梅子黄時麥已秋野塘髙下水争流小牕聲切哀鴻鴈
添我懐人一段愁
　
　
　
　
　
　
　
　
　
　
　
　
　頥菴居士集巻下
