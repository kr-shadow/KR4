#+TITLE: 藍山集-明-藍仁
#+DATE: 2018-05-12 10:19:57
#+SOURCE: github.com/kanripo/KR4e0036 master bf515271                
欽定四庫全書　　　　集部六
　提要
　　藍山集六巻　　　　别集類五(明/)
　　　　(臣/)等謹案藍山集六巻明藍仁撰仁字靜之
　　　　崇安人明史文苑傳附載陶宗儀傳末稱元
　　　　末杜本隱居武夷山仁與弟智往師之授以
　　　　四明任松卿詩法遂謝科舉一意為詩後辟
　　　　武夷書院山長遷邵武尉不赴乂稱其明初
　　　　内附隨例徙臨濠則必當嘗仕張士誠又集
　　　　中有甲寅仲冬攝官詩甲寅為洪武七年則
　　　　放歸又嘗仕宦特其始末不可考耳仁詩規
　　　　摹唐調而時時流入中晚蒋易作是集序稱
　　　　其和平雅澹詞意融怡語不彫鎪氣無脂粉
　　　　出乎性情之正而有太平之風惜其不列承
　　　　明著作浮湛里閭傲睨林泉有逹士之襟懐
　　　　無騷人之哀怨即屢更患難而心恒裕如要
　　　　其所作皆治世之音也雖推之稍過實亦近
　　　　之閩中詩派明一代皆祖十子而不知仁兄
　　　　弟為之開先遂没其創始之功非公論也明
　　　　史蓺文志載仁集六巻朱彛尊作詩綜時猶
　　　　及見之今外間絶少傳本榕城詩話言呉焯
　　　　家有之然呉氏藏書今進入書局者未見此
　　　　本其存佚又不可知恐遂湮沒謹從永樂大
　　　　典中採掇裒輯得詩五百餘篇仍釐為六巻
　　　　以符原目著之于録焉乾隆四十六年九月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　藍山集巻一　　　　　　　明　藍仁　撰
　　五言古
　　　靈鳯篇
鳴鳯岀丹穴五采耀晴旭朝飲瑶池流暮棲崑山木和
聲六律備靈德百禽伏重華去已久淳風何由復不聞
䕫樂諧但復楚歌促梧枝霜不蕃竹實冬未熟愧彼梁
間燕雙雙托華屋
　　　舟中望長洲田家
積流㑹澄川浮沙亘長洲上有佳樹林下有良田疇漁
樵自成村桑麻翳榛丘犬吠林巷深鳥鳴田舎幽落日
負耒歸涼飈蕩輕舟斯人亦何為樂哉以優游羇懐迫
道路悵望徒淹留
　　　暮宿田家作
木落天正寒山空日將暮荒村倦鳥歸亂水行人渡窮
年滯草莽短褐被霜露晚宿依田家主人情亦故汲井
泉滿澗燒竹烟在戸鐘殘溪上村月照堦前樹濁酒初
潑醅嘉蔬亦時具且慰飢渴懐况諳村野趣老翁八十
餘有子役征戍秔稻歳暮收官司日加賦我願息兵戈
海宇重農務愧乏經濟材徒然守章句
　　　擬貧士二首
蠨蛸網我户蟋蟀號我壁被褐不掩脛采薇豈充食歳
有飢寒憂巷無車馬跡豈知曠逹觀不以貧病迫昔聞
孔顔聖亦有陳蔡厄澹然忘世慮弦歌自朝夕
蓬門有一士被褐恒苦飢朝飲南澗流暮食西山芝雖
有二頃園蕪穢亦不治妻子共寂寞彈琴詠詩書荒林
積雪深古屋炊烟遲髙卧自有適何必他人知
　　　在野
慕榮非素心在野甘自晦泉分九井注門掩千峰對犬
吠秋草根鶴鳴白雲外茅簷有濁醪田翁夜相㑹
　　　暮秋懐鄭居貞
季秋霜露降草木日已衰暮登城門丘遥望滄海涯鳥
鳴求其羣况在逺别離美人美如玉夢寐恒見之飄蕭
紫鳯毛照耀珊瑚枝海水不可越丹砂詎能期灎灎杯
中酒泠泠桐上絲豈無一日歡念子來何時少壯難合
并流光倐如馳悠悠逝川歎𣺌𣺌停雲思
　　　西山暮歸
凉葉墮㣲風秋山正蕭爽天寒獨鳥歸日夕百蛩響偶
從桂樹招遂有桃源想石磴閴無人山猿自來徃
　　　暮歸山中
暮歸山色昏濯足月在澗衡門棲鵲定暗樹流螢亂妻
孥候我至明燈供蔬飯佇立松桂涼疎星隔河漢
　　　宿田家望武夷山
仙崖蓄靈異怪石盤空曲一水隔花源千峯入茆屋金
芝暖逾秀瑶草寒更緑雲中武夷仙一一顔如玉白馬
去不歸𤣥猿呌相逐昔陪丹丘侣酣歌紫霞谷鷄鳴洞
天曉落月在林木空瞻仙子髙舊夢那可續荒林激悲
風日入對樵牧佇立望歸雲解衣田舎宿
　　　少年行
東家少年子挺挺七尺軀適遭風塵起應募趨名都明
甲金鐵堅寳刀冰雪如朝隨霍嫖姚暮逐李輕車手挽
二石弓腰懸雙虎符擊刺當萬人飛揚凌八區椎牛㑹
賓客考鼔吹笙竽意氣擬卿相光輝生里閭西鄰有迂
士白首講𤣥虚貧無擔石儲富有萬巻書
　　　捕魚
漁人騁技巧長網截大川萬魚不能脫已知數當然傾
城食鮮膾維舟洗腥涎猶有鮫鰐存食人市門邊
　　　待渡
早出未開關暮歸常待渡誅求尚多門辛苦在長路浩
浩川上波蕭蕭道旁樹百役幾時休臨流愧鷗鷺
　　　拙者自號
吾生何為者老以拙自名眼拙揺空花耳拙起虚鳴手
拙持戰栗足拙方欹傾寸心更苦拙百事無一成語言
拙少味交逰拙寡情學拙志慮耗道拙憂患并行當死
於拙掩骨依先塋傍人笑我拙我拙亦有程聖賢既不
辭愚下孰敢爭孔子拙陳蔡伊尹拙割烹吕拙釣尚直
陶拙琴無聲夷齊拙不食古道誰人行我拙不有命我
拙自有誠寧甘抱拙枯不作背拙榮傳拙與子孫用拙
盡平生
　　　祭虎二首
猛虎在前林羣豕踐我黍飢來搏食之絶跡秋田裏虎
非獸之良推功及田父流傳不可忘南村朝祭虎
祭虎虎何功云能食封豕封豕善遁藏充觴得仙麂仙
麂雖馴良入口那復吐虎去不復來居然暴禾黍
　　七言古(長短句附/)
　　　為方煥賦雲峯秋霽圖
茆屋溪頭紅葉村石梁秋水清無痕枌榆過雨鳥鳴澗
秔稻如雲山對門老翁日髙睡未起稚子讀書窗戸裏
干戈如此賦斂煩雞犬晏然鄉曲喜山中酒熟黄花開
仙人候我芙蓉臺雲林今夜好明月擬跨幔亭黄鶴來
　　　題鄭德彰員外所藏髙彦敬畫楚江春曉圖
旭日未出羣山昬蒼茫楚江多白雲芳洲無人採蘅杜
落花飛絮春紛紛晴嵐滿戸漁家曉花枝彷彿聞啼鳥
巫陽夢斷三峽空湘渚愁深九疑小文彩風流髙尚書
如此江山歸畫圖平蕪煙藹水空濶隂壑松檜天糢糊
左司郎官何處得髙堂紫翠生春色是中宜有五湖人
一葉扁舟蕩空碧風塵兵革浩茫茫對此便欲歌滄浪
碧梧翠竹生髙岡豈無彩鳯鳴朝陽
　　　水南山房詩為任立本賦
南溪白雲白如練萬壑松蘿對山縣幽人結屋溪上居
稚子過庭能讀書清流美竹秋瀟灑棐几明窗日閒暇
坐中徃徃見樵漁門外時時駐車馬盛世絃歌比屋聞淮
南兵革又紛紛平川戰血流成海白日妖氛漲作雲一
自離家從部曲夢繞故山煙水緑被褐愁趨戎馬羣牽
蘿誰補南溪屋近隨都尉入關中逺逐嫖姚樹戰功匣
底笑看三尺劒尊前起舞萬人雄三年留滯關山外環
堵蓬蒿果安在荒林猿鶴怨秋風落日魚龍愁逺海時
清方且歸去來他鄉道路多塵埃有才未必長在野君
王已築黄金臺
　　　題劉商觀奕圖
遥峯蒼蒼松檜色澗水無聲晚煙白圍棋不見商山翁
伐木那逢㑹稽客行人遥指爛柯山洞裏羣仙白書閒
石床對奕豈知久樵子旁觀殊未還執柯却坐莓苔石
勝負眼前誇得失石爛松枯不計年雲子瓊漿堪度日
斧柯已爛下山遲城郭雖存故舊非處處桃花無路入
雙雙白鶴背人飛仙逰寂寞秋山裏圖畫千年尚如此
社稷山河幾局新地老天荒遺數子君看滄海變桑田
一木不支何足憐
　　　余復嬰近以方壺所寫大王峯轉惠暇日展玩
　　　殊有幽趣因題
方壺畫山世有名生紙一幅塗縱横孤峯倚天旭日上
危石㧞地秋風生壯逰曽來拾瑶草夢裏武夷清未了
紫陽五曲石門荒金老三間茅屋小興來故筆起層巒
萬仭嵯峨咫尺間龍洞雲煙含宿雨鶴壇星月滿空山
武林道士余三一來憩松根講周易十年不出鬢埀絲
九轉將成眼如漆新圖千里寄神交東南一柱青天髙
願授神方服石髓共聽仙樂鳴雲璈閒窗持贈深有意
念我衰年住塵世便欲呼兒挽鹿車從此相隨入蒼翠
　　　題歐陽楚翁梅竹畫
道人下筆天機熟宋末元初冩梅竹琅玕箇箇起中林
瓊樹娟娟在空谷三花五蘂天然好直節心虚肯相保
花光老可費經營和靖子猷驚絶倒兵戈流落存者稀
展玩茆屋生光輝羅浮月色忽在手渭川白雲隨我飛
此翁亦是英雄輩事異時非聊自晦百年翰墨可流傳
開圖靜與儀刑對
　　　悲流人
為農未免租調瘢從軍可辭刀箭痕布衣一日任民社
鞭撻不救肌膚完足兵足食萬世計征衣戰甲無寧歳
但知城郭倍光輝誰問閭閻久凋敝深機巧宦何為者
暴虐施民自寛假山頭白石城下泥已有行人先問舎
前車後車相繼摧滿山枯骨白成堆嗚呼古人不可作
自書下考真賢哉
　　　題馬大使青城圖
青城丈人髙入雲野老未識應先聞畫圖朝開拭我目
興入深谷窮其源四川號雄觀五嶽爭推尊昔在漢季
老仙伯燒丹井竈今仍存二十四治屬呵禁鬼魅不得
侵人羣後來肥遁更多士採芝斸藥深林裏樵夫誤到
老人村世代傳流長孫子馬卿食禄東南隅思山願乞
明年歸祇今聖代重養老春風㑹送斑斕衣
　　　惜猫怨
山人養猫俊而小畏渇憐飢惜於寳一鳴四壁䑕穴空
卧向花隂攫飛鳥隣家畜犬老更狂狹路相逢力不當
吁嗟猫死難再得惡物居然年命長
　　　放歌一首效蘇仲簡
萬方一日綱紀新四夷重譯來稱臣白頭山癯驚且喜
托身兩代耕桑民桑田海水千年改霜木晨星幾人在
老馬空嘶皂櫪間驚鴻已出虞羅外旁求都邑及山林
兵選三丁儒一丁裂荷焚芰别山谷帶牛佩犢趨邊庭
萬人坑平百草緑風雨年年寡妻哭縱有生還老退身
疾疢傷殘形不足我生不豫功名期先朝未壯今衰羸
夕陽漸挂首丘樹當歌一放誰能悲
　　　野鷹
野鷹棲老江邊樹整刷毛衣矜爪距深林未見攫妖狐
近市且知爭腐䑕天生羽族誰爾雄爾德不肖形軀同
雲霄真骨死炎瘴來者如斯徃者空
　　　題秋山訪隠圖
遥峯蒼蒼白雲白紅樹黄花間秋色三徑曽尋蔣詡居
一區尚憶揚雄宅十年不見鶴田翁逺水長山入夢中
涼飈散榮逺林靜㣲雨濕衣空翠濃先生見客幡然出
髪短眉長眼如漆窮髙極厚作千年虛徃實歸凡幾日
畫圖絶似鶴田秋不許同行只獨逰黄綺正須天子召
巢由底用世人求
　　　雪中候雲壑不至書懐兼柬雲松昆仲
卧病空山連日雪崖谷平沉髙石没朝暉倚杖坐茆簷
夜氣擁爐燒榾柮兵選三丁壯者稀祗餘翁媪守柴扉
秋霜早殺空晚稼寒機盡用無冬衣聽説誅求愈悽惻
轉憶承平樂耕織暖入狐裘念苦寒飽分玉食憐飢色
九折危途一道溪故人相望阻攀躋惜乏籃輿度雪水
安得青鞵踏雪泥
　　　廬峯絶頂阻雪書寄雲松
昨日籃輿不得上今日籃輿不得下天花萬㸃散長空白雲
一月包青野山空雪霽日色微風前猶作落梅飛閬風𤣥圃
在人世夜景若晝騰光輝茆屋閉門愁出入履破衣穿寒轉
襲揮毫三復白雪吟手足凍僵才思澁張老屏山賞又新應
披鶴氅對嶙峋長篇短幅述清語定有瓊瑶報故人
　　　海上行送舒文質之京赴危大參之招
海門五月南風髙龍驤萬斛如鴻毛蓬萊方丈𣺌何許
但見吞天沃日之洪濤龍光蜃氣迷咫尺夜看星辰朝
看日居庸如天入海青玉樓十二通仙靈仙人樓居龍
衮明二十八宿風雲生山人曽駕遼東鶴秋入瀛洲採
靈藥歸來塵土三十年至今夢想鈞天樂十月北風鴻
燕翔羽人遺我雲錦裳紛紛霪雨暗八荒子胡不歸白
玉堂山人笑與青山别夜鶴秋猿意悽惻有書伏闕救
瘡痍江南小臣如蟻蝨吾聞東海百谷王有如宸居朝
四方江淮道路日流血海若率職能令海道成康莊吳
檣楚柁千艘入白粲紅陳萬倉積近傳渤海罷干戈復
道塗山來玉帛我歌海上行送子萬里情匣中雙吳鈎
忽作蛟龍鳴安得持之獻天子一掃六合風塵清
　　　題春雨藍澗圖
雲煙慘慘春林裏風雨瀟瀟澗聲起荷笠宜耕桑柘村
持竿欲釣桃花水吾弟俊年多讀書生怕軒冕來相拘
布衣擬就澗邊老草坐似習山中癯朝廷偶説通賢路
州縣臨門逼人去秋天嶺海下鷹鸇落日川原肅狐兔
清才直氣不入時坐守古道衝危機無人更掃藍澗屋
有墓已題春雨碑
　　　醉歌一首送劉蘭室還建溪兼問蘇明逺椿桂
憶昔下馬扣我門惠連種豆歸南村脱巾漉酒共一醉
秉燭題詩期再論人生安得長相見世事誰知回首變
惆悵鴒原負急難凄涼鶴髪甘貧賤清尊重對黄花前
更為後㑹知何年菟裘問地君思隠蜕骨名山吾欲仙
霞洲玉洞秋風老更有何人拾瑶草因君為我問三蘇
墨池霜菊年年好
　　　酬劉蘭室題墨菊扇寄惠
白團誰寫秋風曲寄我茆齋掃炎燠新紈皎潔一尺冰
濃墨淋漓數枝菊摩挲雙眼老復明興入東籬餐落英
蘇仙筆下雲霧濕劉侯句裏烟霞清一丘養拙南山側
敢擬柴桑舊時宅清節誰憐白髪翁壯懐不倚黄金色
故人嘉㑹不可忘永日清風吹我裳長隨懐袖送月影
更入篋笥生虹光
　　　范伯剛為予作翠屏别墅圖因賦雲林茅屋歌
我昔結屋依雲林開窻正對浮雲岑山花爛漫散春色
崖木慘淡埀秋隂籃輿欲徃空費力十步五步還坐息
日斜又向茅屋歸惆悵三年登未得范寛生紙寫作圖
中堂忽見遥峯孤白雲黄霧自舒巻濕翠晴嵐時有無
半空石壁懸飛瀑下有良田藝桑竹買牛春雨早歸耕
莫遣兒孫忘鄉曲
　　　重題虛白道院(并序/)
　　　　吾弟虚白居西山學道之七年歳在庚寅八
　　　　月初四日有羽士相過蓬頭眵目敝衣破笠
　　　　杖懸藥瓢數十鏗戞有聲既至門相見揖讓
　　　　周旋之禮頗疎供茶與粥俱不入口翩然即
　　　　辭而去明日鄉鄰有至山者云昨日有一道
　　　　人云自海上來問西山路去訪藍道人投機
　　　　一宿不投機即行沿途施藥請服之者病輙
　　　　愈詢之數十里間同日俱見遂遍訪求之竟
　　　　無及矣虛白不勝悵然蓋其志勤於慕道仙
　　　　者特來觀察焉後數年虚白仙去其事少知
　　　　之者暇日重過林下有感前事遂題長句俾
　　　　有志於道者知學仙之不妄也時戊午三月
　　　　藍山拙者書
吾弟再來人弱齡志神仙師事月間老辛苦二十年丹
書墨符役神鬼白日青天致風雨元陽真火分濟人不
俾世間羸瘵苦西山松栢裏仙人有舊廬白雲長芝草青
霞䕶道書林居圜屋奠八卦草衣木食參𤣥化宴坐靈
龜息漸㣲空歌白鶴飛初夏青春三十功累成名列丹
臺玉署深蓬萊官府案行宻特遣仙者來中林瓢笠過
門日當午一語不合幡然去杖藜揮袂風飄飄迴首雲
深不知處㣲言至理豈易逢仙縁尚隔一塵中前程悵
望鸞鳯逺遺蜕偶與蛇蟬同學仙求道難如此㧞宅徒
勞慕劉許我來撫景重興懐滿林白石空延佇
　　　候劉蘭室不至
送君上京師懐君來武夷黄花開口向我笑不肯握手
趨東籬草堂正在藍澗底年年風雨花如此架上殘編
落蠧魚尊中濁酒軋浮蟻期君逾月君不來日日鞍馬
驅塵埃軍符侯印生白髪石田茆屋荒蒼苔世上功名
休便得有子况能傳父職倘入廬山訪社蓮為報陶潜
久相憶
　　　白雪歌
南州大雪從來少數日山莊三尺厚一㸃逰塵着處無
四簷明月連宵有瓊樹應迷谷口樵玉簑不脱溪邊叟
清池片石疊寒氊逺岫疎松排秃帚鳶肩獨聳費吟哦
鶴髪相輝惜衰朽梅清竹瘦轉憑陵鳥仆猿僵罷飛走
孤煙冷舎自無聊横寳當途誰得取宜消瘴癘拯羣黎
忽報豐登隨衆口髙士軒中愛煮茶將軍帳下催斟酒
種石辛勤璧在田照書爛漫珠盈斗隂崖北向雲影開
旭日東來澗聲吼眼前光景漸消磨石門天柱長回首
　　　題南山秋色
憶昔弱冠心冥頑趨庭侍訓溪南山綵衣朝日動春色
蕙帳秋風生夜寒三年奔走衡湘間候問寢食通平安
歸田在念竟莫遂陟岵引領空長嘆結廬新阡陟松栢
捧土涕淚垂汍瀾仙人怪我久不返畫圖寄示青㠝岏
雲霞映隠石崖紫霜露㸃染楓林丹舊時猿鶴良有待
向夕漁樵相與還催呼童僕與老母杖藜入谷尋柴關
躬耕力學企先志絶頂爽氣窮躋攀
　　　題雲松九江秀色圖(方壺畫/)
淵明栁太白松九江千載生清風後來張籍學稽古志
操却與前賢同早年仕宦逰閩中白頭不歸鄉井空長
思故業勞夢寐舊攬秀色積幽衷琵琶亭香爐峰傷離
恨别不足較尋幽望逺將誰從題書扱小宋揮筆煩壺
公青山白雲負輕䇿落霞秋水浮孤蓬昨日携圖來叩
戸品題愧我非才雄江山如此逰不到惆悵一生田舎
翁
　　　贈武夷魏士達
武夷山水天下無層巒疊嶂皆畫圖神竒直疑混沌鑿
秦漢而下靈仙都中天積翠開宫殿石壁紅光夜如電
鸞鳯常驂神姥逰猿猱共醉曾孫燕洞中别有昇真天
瓊林遺蜕如枯蟬露盤仙掌千年藥春水桃花九曲泉
萬松岡頭羽衣客更入三山採真訣神逰不計海天遥
夢覺長懐山月白歸來髙隠萬年宫天香時降雙青童
道參元始鴻濛外身寄虚空象緯中嗟予久慕煙霞侣
天遣空山作詩苦清歌曾遶幔亭雲凍筆空題草堂雨
金丹擬就玉蟾分木葉西風鐵笛聞野老只知堯舜世
樵夫或遇武夷君黄塵白髪悲年暮回首蓬萊更何處
病容豈是學仙才儒術元非濟時具余侯留滯海南居
鴻應來時一寄書期君天柱之南隱屏之北共斸黄精
煑山雪
　　　又次國學生朱士堅逰武夷韻
春風吹船泛中流千巖萬壑開滄洲空林濕翠散晴旭
絶頂爽氣生清秋皇華咨訪成幽趣水木蒼蒼逺參互
鷗起如驚使節來猿啼似怨山人去隠屏峯下平林路
漁父壇邊文杏樹草生書帶不多春空與山麋野鹿鄰
杖藜或可共避世拂衣誰許是知津羽人稀少雲邊住
回首人間障塵霧半夜松聲逺浦潮終朝嵐氣前峰雨
金雞啼月響仙機四海秋風豈不知乗槎徑欲問織女
杼軸常空終自疑靈芝仙草迷荒麓盡日盈䄡采新緑
興盡重尋洞口回詩成尚憶山中宿清溪從此别漁樵
六翮仍看上九霄歸朝應傍薇花立在野難歌桂樹招
故人張籍同官舍倘問山林衰病者食力非邀谷口名
灰心已入廬山社
　　　題清江碧嶂集追懐清碧杜先生
山中之人號雲壑落日題詩寄谿閣示我清江碧嶂詩
開巻清風滿寥廓憶昨先生林下居黄花翠竹臨階除
平生不受天子禄老向名山空著書十年死别如朝暮
一望孤墳淚如雨徃事悠悠歎逝川遺編零落俱塵土
江湖耆舊晚更稀此巻乃出幽人為細書深刻不易得
短咏長歌勞我思虞楊范掲名當代猶敬先生師法在
祇今餘子徒紛紛敢以涓流敵滄海清廟之瑟朱絲絃
九臯鶴唳聲清圓波濤萬頃注三峽魑魅九鼎傳千年
吁嗟古人多泯沒一字流傳風漸歇髙情古調人莫知
夜久長松轉霜月
　　　清明
清明日大風起紙錢飛作灰散落千山與萬水舊墳間
新墓哀哀哭不已百役轉溝壑首丘寧有幾朝廷自忠
厚惻然念無祀天下向萬城科條戒鄉里緇黄施法食
縣官具羊豕日昃天暝晦隂靈集壇所飲食歆饗餘似
聞相告語秋冬復繼惠有後竟何似長林或掃松荒阡
誰掛紙生者不自給死者長已矣因思上世人未明仙
佛理諸儒動引經不肯祭非鬼推思九泉下著令今代
始從知征戰塲飢䰟怨千古
欽定四庫全書
　藍山集巻二　　　　　　明　藍仁　撰
　　五言律詩(五排/附)
　　　颶風
海上颶風來乾坤吼萬雷旋毛將巨木驅石似輕埃晝
夜聲同怒陰陽召此災殺機何日息天際暮雲開
　　　題武季逺竹木圖
輕紈剪霜素妙墨寫秋林脩竹露華潤石崖雲氣深鳯
棲淇水暮龍化渭川陰載美武公徳永懷單父琴
　　　雨中懷子冶兼善
去年秋社别今雨草堂思衰病難為况暌離已許時連
床談舊事對酒誦新詩清夜簷花落休忘鄭老期
　　　題愚齋巻二首
丈室愚名扁西家笑讀書力行非寗及私省豈回如孟
谷呼相應栁溪閒可漁終知移不得直詐古今殊
武健惟材任齋居豈强名竒兵長自用困學久須明不
徑心常正移山氣未平功成應養晦冠弁似儒生
　　　丙寅正月三日作二首
開嵗仍愁雨交春已聽雷衰容萬感集生意㡬時回强
飯扶斑杖巡簷㸔落梅敝衣風更冷吹送雪花來
書罷迎春帖家家應節多老年難再拜佳客莫相過閉
戶唯僵卧臨觴忽放歌太平宜有待暮色欲如何
　　　人日偶成
七日本宜晴愁人風雨聲厨煙侵几濕簷瀑隔忩明楊
栁顰何事梅花笑不成呼兒催酌酒一醉百憂輕
　　　又人日懷雲松
七日始為人寒風未似春長吟呵筆久獨坐擁爐頻仙
茗烹松雪山醅漉葛巾如何巷南北偪側不相親
　　　又人日懷兼善
元日至人日簷聲斷復聞山頭雪待雪溪上雲連雲牧
犢空年老聽鷄過夜分平川張逸士最念久離羣
　　　春日
陋巷斷人行柴門不用扃衰年栢酒緑春日菜盤青强
飲鄰翁對長歌稚子聽午牕閒試墨只寫相牛經
　　　又
草木消冰雪林園換嵗時病傳方士劑閒詠古人詩兄
弟飄零恨兒孫懶鈍姿一盃春日酒無奈醒愁悲
　　　齒落
池草夢難成風蟬斷又鳴衰年惟有睡浮世自多驚映
日攜書近分泉滴硯清如何牙齒落更欲較詩名
　　　喜雨
數夜不能寐乾坤如大爐衰顔值炎赫生意轉焦枯偶
聽雷霆過仍㸔雨澤俱茅齋慰岑寂涼思滿桑榆
　　　雨中
滛雨仍無賴名花亦自殘林深雲久暗城晚雪猶寒問
粟瓶長聲呼尊酒已乾衰年將百慮惆悵獨凭欄
乆雨不能休花時慘似秋牛羊僵在野魚鼈困中流敢
歎泥塗苦長懷畎畆憂滂沱非潤物天意逺難求
燕仆多空壘鶯僵在逺林春霜晴不乆社雨冷難禁妄
動徴前失深藏異此心故山棲老鶴永夜自長吟
冰雪似三冬鶯花又一空毛寒誰問馬指直久妨農和
氣從今轉嚴威未可窮野人時望日霽色露前峯
　　　雨脚
雨脚時時急谿頭日日渾漁舟侵野市虎跡遍荒村老
去心空壯憂來眼併昏無生差近理欲究梵王言
　　　雨歇用前韻
雨歇塵仍暗秋來水更渾草深迷虎穴霧重失漁村生
理何多難吟懷久已昏徬徨如有得惆悵竟無言
　　　挽趙子將三首
四十身先死才名奈爾何山川千里隔風雨九原多已
負雲霄志空傷薤露歌無書問妻子有淚逐江波
北闕諸公薦江西一命榮窮途淹疾病造物忌才名牢
落逢兵甲暌離異死生天長鴻鴈去揮淚望江城
短櫂浮滄海清詩滿翰林幽人中夜泣壮士百年心白
日人間盡黄泉地下深秋風歌楚些山雨應猿吟
　　　挽空無相四首
避名依野老危行托狂僧蹈海非今日尋山住上層黄
龍持鈍斧雪嶠撥殘燈自了英雄志居然契大乗
靈象何人識㝠鴻有客思虚空無住著矰繳枉勞施明
月浮杯逺孤雲振策遲萬人㸔出處示寂在京師
二十三年别頭顱故不同逰方何處止求相本來空法
海龍應化塵樊鶴在籠三生石上月誰問牧牛童
西山塵境外水木本清虚自結詩書侣長留仙佛居顛
汪遺蛻後狂李涅槃初重會知何日衰顔豈待渠
　　　柬雲松
我老君長健君賢我不能文宗曾子固篆逼李陽冰几
杖山林願門生月旦稱鄰州同景仰爭畏鶴書徴
　　　有感
玉石何勞辨兵農不必分異方投體魄非罪及兒孫部
伍年年定飢寒處處聞荒田兼廢屋愁眼對秋原
嫁女先鄰近誰言有逺征長號辭母去無力逐夫行顔
貌銷前日憂虞送此生遥知膏野草青塜祇虚名
道路頻徴發悲號孰忍聽老翁憂絶嗣童子畏成丁飯
乞嗟來食衣牽不掩形風沙連雨雪萬里到邊庭
衣食推温飽詩書輔守成危機憂不免謗語禍非輕温
凊三年隔艱難萬里情天倫不相保人世欲無生
鰥獨須仁政承宣待上官更饒多病苦那解百憂寛邊
郡書稀到衣襟淚不乾南人西北老天逺問應難
　　　大同路石佛谷過啼哭嶺
雲京石寺逰西北上豐州山險為啼哭路艱成阻脩聞
名心已碎未見淚先流萬里江南客那堪過嶺頭
　　　自傷
天地為羅網梟鸞一死生英雄莫自悔骨相或當黥照
影渾疑鬼殘形已作兵詩書翻誤世戈甲可收名
　　　栁隘嶺上
黎村雲洞北栁隘石門西萬木秋初落千峯曉更迷猿
埀深澗飲馬入白雲嘶攬轡炎荒外恩疑雨露低
　　　過雲洞嶺
路出千秋逈山連五嶺遥石崖懸度棧野樹卧通橋澗
飲猶防蠱畬耕盡屬猺夕陽驅瘦馬鬢影漫蕭蕭
　　　秋江待渡
野水蒼茫夕雲山慘淡秋暫停征路䇿遥喚隔溪舟茆
店闗門早僧鐘出寺幽衰年懷逺道禁得暮歸愁
　　　賔州九日作
三年頻客路九日又賔州野圃黄花晚空江白鴈秋無
錢從止酒有賦倦登樓回首闗山逺蕭蕭落葉愁
　　　蒼梧夜坐
天闊蒼梧夜江清碧草春殘花宜對酒明月暫隨人白
雪知音少青山入夢頻還鄉恐未遂魚鳥漫相親
　　　毒霧
大霧無時起㝠㝠夜色同江連蛟蜃氣野匿虎狼蹤久
暗應成雨遲收欲待風南山沈已盡留得兩三峯
　　　竹搔背
裂竹供衰病能分子姪勞周身尋痛癢到手助爬搔野
服同捫蝨仙經似伐毛自慚鮐背及此物敢忘勞
削竹名何器年來試用頻揩摩長在手痛癢不求人刻
畫兒童掌追隨老病身渭川淇澳際託分久相親
　　　題志𤣥﨑嶇窈窕巻
青牛去不返黄鶴已難追獨羡持初志長齋似舊時洞
天尋伴侣丹火慕真師他日緱山頂家人待一辭
　　　書悶二首
苦節從人笑端居拙自謀奸邪頻得志忠信動成仇世
故只如此吾生行已休少來不解飲老去付乾愁
讒言投毒藥非罪觸嚴刑萬里邊沙白孤魂暮草青倚
門空悵望主器尚零丁天道闗人事誰分渭與涇
　　　藍澗襍詩五首
郭外茅亭小門前澗水清諸生時問字野老盡知名移
竹須春雨㸔山待晚晴年來疎懶甚著述苦無成
碧草雲連屋黄山暮入簾養生思橘井曝背戀茅簷雪
為觀書積泉因洗藥添懶従閒轉甚貧與病相兼
蘚徑沿溪滑柴門倚樹欹㸔雲行自逺卧雪起常遲白
日磋跎過𤣥經寂寞為不才甘在野非是傲明時
寂寞揚雄宅荒蕪董子園生涯謀轉拙儒術道空存野
竹鈔書盡清池洗墨渾唯應門外水花發似桃源
避人常獨卧借地遂幽居多病勤栽藥無言懶著書山
光兼落日竹色共寒蔬故舊如相遇休嗔禮法疎
　　　題劉伯夀菊逸巻
種菊寧無意幽居得自怡丘園臨晚節霜露傲寒枝逐
客餐英夕休官待酒時清風與髙致千載重相期
　　　病中
卧病秋將盡艱難日又增夜深方著枕户逺更留燈鄰
畏呻吟近僮來抑按能有身應有患空寂未如僧
　　　病起
帶緩肌如削巾欹髪半埀故人憐病起稚子笑行遲郤
酒憂成醉收書老更癡滿岡梧竹盡尚想鳯棲時
　　　寄余復嬰
道士清溪住扁舟久未回井埀霜後橘門掩雨前苔鳬
舄長相候魚書杳不來虹橋他日宴又負紫霞杯
　　　寄雲松昆仲
丘園無雅况經訓有餘閒偶過柴門外相期藥肆間談
詩不知倦㸔畫欲忘還二仲稱儀表衰容詎可攀
　　　經趙師節故居
五畆城邊宅過門憶往年病抛詩社巻貧索酒家錢古
道能追轍新聲不改絃鹿門秋月色因照徳公阡
　　　題伯頴雲林茅屋圖
將軍今為庶茅屋住雲林白㡌長年著黄精積雪尋已
聞𤓰地近更説鹿門深猿鶴頻來往真知避世心
中林避世士茅屋一閒雲雨笠尋芝术晴忩究典墳竹
深羊仲至𤓰熟邵平分也有幽棲處長隨鹿豕羣
避人深卜隠食力自為園賣藥從過市催租不到門厨
煙蒸术起社酒漉醅渾風雨相期夜詩成更細論
　　　環谷
　　　　余國權名行亭曰環谷中以舊得朱子所書
　　　　風月無邊字扁之題詩四首
雲谷留雲墨濓溪有似人園林當勝夕尊爼集賢賔天
籟飛來逺冰輪洗出新乾坤清氣滿何處有囂塵
無邊風月興盡在此亭中几杖清秋近絃歌白晝同名
書懸舊扁畫筆付良工髣髴瑯琊勝能文憶醉翁
華亭當谷口風月興無邊草木聲相應山河影倒懸衣
巾涼氣襲杯斚素光傳折簡能招我論詩夜不眠
風來環谷逈月出野亭幽樹靜泉聲細天清露彩收長
留佳客坐偏與阿戎逰共有司空趣輸君未老休
　　　題觀音巖
石色依廬阜潮音接普陀江雲晴自逺水月夜還多鳥
為銜花至龍因問法過瓣香瞻彷彿帆影拂嵯峨
　　　寄示姪澤
五姪縁思孝陳情不肯休一抔原上土三載獄中囚霜
露空山道風煙拱木秋蓼莪停誦處逺想淚雙流
　　　非昔
覽鏡驚毛髮殊非宿昔翁狂來詩有興愁極酒無功久
病成真跛流言息近聾明知過相問起坐夕陽中
　　　别雲壑
枉䇿來相訪衡門宜暫留故情憐獨老清論慰窮愁芋
火寒初撥藜羮暖未收歸心何偪側又宿水東頭
　　　送别歐陽雪舟
已是三年别那知一笑俱相㸔歌白雪獨往住𤣥都畫
馬塵生壁籠鵝雨滿湖松門清夜月還念故人無
　　　詠千枝柏
獨幹千枝長濃陰萬葉稠傍簷低翠葢對坐擁青油霜
雪兼松茂風煙帶栁柔舊栽祠觀裏曾繫老君牛
　　　秋夕懷武夷舊業
客路西風晚懷山獨夜愁露寒仙掌月天逺幔亭秋落
葉他鄉夢啼烏何處樓歸心似江水千里向東流
　　　時事
治國宜寛典新民在市恩欲追三代盛莫使一夫寃引
善猶連茹銷愆若救燔流傳千萬葉端拱御乾坤
久歎旌賢少還聞剪惡多生材不易得曠職欲如何進
退皆由道明良自有歌邦基百度舉不獨壯山河
列宿郎官位嚴霜御史威銓衡須有見負乗乃無譏經
術存公正刑章折是非地天交始泰全欲慎先機
昨日天恩及生民解倒懸俘囚空在獄羸老並歸田和
氣當成嵗驕陽莫作愆叨逢雷雨解喜動白頭年
　　　寄周子冶
周子能文士攜家入武夷地幽真可隠席暖不須移融
帳開何日牙琴聽有時扁舟衝野雪卧病久相思
　　　寄杜徳基
聞説徴君後猶存版築中天恩何日及世道此時窮黄
耳書難保青蚨篋已空倚門惟有母華髪對秋風
　　　寄毛伯善
狂藥勿相依平生變是非大呼將蹈刃急走不披衣學
仕斯難信思親或欲歸慇懃提耳誨莫與聖賢違
　　　代毛生答
浮世容身狹韶光過眼非瓦盆盛社酒槲葉製秋衣禮
樂休拘束漁樵乞放歸前林逐麋鹿未與素心違
　　　寄李孟和
同學朝冠士投簮㡬日歸里中朱紱少世上白頭稀隴
黍登新酒池荷足故衣夕陽天際鳥還向北林飛
　　　寄張雲松
闗塞風塵暗山林出處難生涯謀釣艇世事笑儒冠有
酒拚長醉無衣度苦寒南山有竒士扣角夜漫漫
　　　九日病中
伏枕山林逺閉門風雨深一秋貧轉甚九日病兼侵落
葉荒三徑窮愁迫寸心細㸔黄菊蕋空感白頭吟
　　　寄雲松先生隠居五首
風雨論交舊林塘卜築新幽棲兼令弟髙卧愧時人竹
日明書帙溪雲覆釣緡林居無俗容麋鹿自相親
濟世須豪傑斯人老澗阿别離知己少辛苦著書多村
晚收秔稻天寒製芰荷南山今夜月誰聽飯牛歌
蜀郡文風盛屛山道學髙承顔勤菽水壯志恥蓬蒿春
日營三逕秋風歎二毛時逢見烽火轉覺寸心勞
前賢已淪落古學更誰知臨徧鍾王帖吟成魏晉詩青
燈懷舊雨白首嘆平時亦有山林興何時共采芝
立雪平川日同門最老成干戈拚死難釣築負平生力
盡追風雅途窮念弟兄遺編共朝夕應見百年情
　　　山中漫題
平生江海興閉户老巖阿晚景寒山凈秋聲落葉多詩
成樵客和酒熟羽人過叢菊蕭疎甚其如蔓草何
乾坤千古事風雨百年心野興供髙卧窮愁費苦吟荷
衣秋色老茅屋夜寒深蓬鬢㸔霜葉蕭蕭不自禁
讀書期有用閉户恥無能落葉空山雨疎鐘獨夜燈人
稱樗里子住近石門僧靜坐觀詩妙須參最上乗
偶依松石坐閒詠草堂詩宿鶴林中靜歸雲川上遲千
峯秋似水多難鬢成絲自識盈虚理浮生更不疑
寥落三冬學棲遲十載心寒雲龍戰野暮雪鳥歸林狂
客歌徒苦愚公谷自深匣琴流水調嵗晚念知音
風雨鷄聲亂雲山鶴夢清自非諸葛卧誰有魯連名碧
海堪埀釣黄河未洗兵鏡中㸔短髪種種負平生
　　　山居
數月方休沐山行不覺勞塵容渾老盡詩思與秋髙飯
顆應逢杜柴桑未入陶閒門荒逕窄此日剪蓬蒿
無人知隠處古木伴荒丘茅屋三年築沙田七月收林
疎休剪竹溪滿可行舟偶與鄰翁飲斜陽起更留
　　　盆竹
種竹尋盆盎低迷似磵阿細聲兼雨有㣲影動風多長
筍排針出成竿數寸過且無斤斧慮終老雪霜柯
　　　盆柏
盆裏仙人柏千枝共一柯年深猶短小雨重却婆娑翠
色孤松並繁陰片石多西來指禪意不敢問如何
　　　予壯年時幽居山谷塵俗罕接惟與泉石草木
　　　為侣日徜徉其間醒悦心目而已年老力衰世
　　　移事改向之醒心悦目者反足以損靈亂思矣
　　　葢所養於中者既異故應於外者自殊是以石
　　　失其貞而存其亂木失其美而存其惡泉失其
　　　清而存其汙草失其勁而存其弱理固然也因
　　　成律詩四首以洩胸中之鬱抑呈録同志庶知
　　　比興之有在焉
亂石爾何知摧輪剥馬蹄當途生磵谷在野礙鋤犁盡
鍊天難補深填海自低㸃頭能聽法不信竟沈迷
惡木經年嵗空煩匠石尋逺㸔千丈勢不借一枝陰雨
露恩多及風霜力少任終慚松與柏嵗晚在髙林
汙流迷舊井何處汲清泠土壤難分色蛇蟲莫辨形空
歌今世濁不照古人醒倘有神膠力無勞别渭涇
弱草不堪扶晴沙路更虚因風長自偃得雨始㣲舒車
馬頻年路牛羊㡬處餘生成由造物留補燒㾗疎
　　　哭壻㳺彦輝二首
獨老今誰記愁心重爾傷空期半子力翻哭少年亡兒
女存孤幼鄉閭失善良秋風歌楚些衣上涙千行
爾病書頻報吾憂力不支論方迷善藥任術值庸醫剪
紙招魂日臨棺灑淚時相㸔兹壻意更盡九泉期
　　　送卓叔良回三山二首
老伴全稀少斯文又寂寥送君歸故里惱我在今朝扶
病一言餞去程孤棹遥黄花滿三逕秋興未蕭條
諸孫逺迎侍獨老久懷歸束擔琴書古還家鄰舊非掃
松經故隴采菊授時衣八十免為客庭柯倚夕暉
　　　舊業
谷口留茅屋谿南廢藥園風髙愁欲破地濕想宜翻寂
寞三間足甘辛數品存素懷安舊業清苦訓諸孫
　　　挽陳景章
禪笠頻相訪儒衣忽自謀十年勞火宅一日脱書囚客
舍黄金散鄰僧白骨收生芻何處奠孤寺亂山秋
昨日偶聞訃偏令老况哀肯堂尋舊指夀穴用先裁竹
徑風時掃柴門月自來往還二十載只似夢初迴
　　　柬伯頴
聞說重陽日王𢎞厚客情風流同酒興博雅盡詩名罵
坐誰先起揮毫或後成黄花莫相笑謬誤豈平生
　　　題吳徳暘山水小景
雲山分逺近水石助清幽老眼㸔名畫深懷似故丘草
迷行鶴逕藤引釣魚舟賣藥忘機者無人識伯休
　　五言排律
　　　題劉子長留耕圖
原隰春山逺門廬磵水斜三忠先世澤五畝舊生涯小
圃連喬木疎畦帯落花種苗侵雨露去草撥泥沙已佩
平安訓何論賦斂加簞瓢分菽水衣褐給桑麻耕鑿無
多地流傳有幾家從知𤓰瓞頌不為古人誇
欽定四庫全書
　藍山集巻三　　　　　　　明　藍仁　撰
　　七言律詩
　　　新創譙樓美邵令
大棟層軒俯廣庭南山逺送武夷青五更畫鼔先迎日
百尺雕欄近列星漏㸃分明知善政齋居髙爽挹仙靈
從今清獻梅花月祗向春風角裏聽
　　　寄雲松
雲松隱者巢居處上有屛山下藉溪花逕夕陽眠鹿豕
釣磯春雨集鳬鷖十年種木春林逺萬巻藏書草屋低
久欲相從扣羲畫負琴長往碧巖西
　　　次雲松訪復嬰宿萬年宫
聞道尋仙叩洞門清溪古木路斜分桃花滿地飛紅雨
橘樹懸崖漲綠雲講罷先天烟篆冷夢回斜月玉笙聞
髙秋也欲扶衰病共候山中白馬君
　　　代簡雲松
世事紛紛未息肩雞羣鶴處尚翛然故山可隱人將老
佳夕相思月再圎稚子久嗔陶令出諸生休嘆孝先眠
他時定有公車召正及先生矍鑠年
　　　擬雲松簡彦民
詞翰知名有幾人東家住近不相親久傳筆勢行蛇蚓
又說詩篇照鬼神伐木未聞鶯出谷停雲空望雨清塵
春風門巷蒼苔遍獨少林逋履跡新
　　　候雲壑不至
柴門久候故人風不見巾車入谷中王子已回清興盡
陶潜猶憶素心同餘年自卜床頭易清響誰分㸑下桐
一片白雲天際起晚來猶自戀前峯
　　　春興
毶毶煙栁早鶯啼喚起春風送杖藜花映前川紅逺近
草迷長路綠髙低流光冉冉增惆悵往事悠悠倦品題
安得一尊長在眼夕陽林下醉如泥
　　　題春山訪隱圖
逰山有興未從容偶向君家閱數峯水泛落花凡幾曲
雲開逺岫似千重茆堂有約琴尊共蘿逕何時杖履從
避世老翁頭雪白風前徙倚聽長松
　　　題黄獻可所藏魚樂圖
春雲漠漠水平湖掉尾揚鬐羡爾魚自笑山林雙目短
不知江海萬形殊桃花浦口鈎虚擲蘆葉磯邊網自疎
嵗久只愁頭角異風雷相送上天衢
　　　題畫龍
淮水歸舟數客程傳看龍挂雨初晴九重天際騰身近
一聚雲間掉尾横此日畫圖存彷彿何時爻象應文明
風雷澒洞西忩夜祇訝僧繇已㸃睛
　　　題雲翁龍
畫龍近代數雲翁下筆斯須變化同漠漠天隂連海水
紛紛雲氣逐谿風偶看全體驚埀老安得真形走畫工
紈素蕭條懸壁堵不為霖雨夢髙宗
　　　題朱士堅屛山隱居圖
臨川城外隱君子兒孫滿目自繩繩三世喜聞詩禮學
一門獨著孝㢘稱上堂綵戲春多酒滿屋書聲夜有燈
盛大豈容終隱逸白眉先起任賢能
翠屛山下卜幽居秋水荷花十里餘遯世已甘棲畎畆
起家何負讀詩書近聞拔萃逰京學又見求賢擁傳車
年少功名方快意早持恩誥入門廬
　　　春日憶章屯故居
衰年長愧北山靈春日題詩憶翠屛茆屋也從人借住
柴門不為客來扄林隂嵐濕藏書架爐冷苔侵煑茗瓶
惆悵閒牕巾帨在孤墳宿草已青青
世事浮雲變换多歸耕仍覔舊煙蓑城邊老屋他人住
溪上荒園此日過社燕已非尋主入林鶯還是為誰歌
角巾喜有隣翁在閒與庭前盼樹柯
　　　石村卜居候程芳逺
數日遥聞駕犢車青囊貯得異人書山前再宿辭仙館
雨後長吟候野廬竹徑漫期羊仲入鹿門偏愧徳公居
子孫能守平安訓二頃山田也有餘
　　　題趙子庸古木居巻
趙子西江古木居客遊未返十年餘蛟龍倔彊埀當户
蝌蚪流傳貯有書風雨毎嗟鄉夢逺塵埃近覺宦情疎
鄰人喜遂歸來願落葉荒苔并掃除
　　　寄武夷張郭二山人
天壺峯頂日月轉星渚橋畔雲烟埀青谿道士騎黄鶴
白髪老翁歌紫芝濁酒欲謀他日醉丹砂須作後天期
塵埃滿眼不歸去洞裏桃花空夢思
　　　懷張兼善
社酒醒來曽送客秋山望斷未還家雨聲門巷蕭蕭葉
霜信園林采采花念我草堂初伐木候君松徑自煎茶
角巾藜杖随詩興十里青山日未斜
　　　雪中抵竹梅齋
衝風冒雨轉幽崖雪滿長空夜色催客枕有時驚折竹
遊帷無處認寒梅野人籬落孤烟迥茆屋瓊瑶幾尺堆
掃入公家徵斂足氷山不願太陽來
　　　為雲壑題雪友墨梅
歐陽筆下開氷雪竹外横斜見一枝庾嶺獨憐春色早
羅浮相憶月明時山間自伴幽人隱林下長歌處士詩
老我嵗寒頻對此白雲幽壑共心期
　　　題徐士振蜀路看梅巻
綵服曽遊錦水濵見梅如見故鄉親當時鼓棹難為别
此日揮毫欲寫真萬里蜀山頻入夢一枝春色逺隨人
歐陽翰墨名當代贈爾寒梢數萼新
　　　贈汪亦雪
三年無處問平安一日相過異地還自說暫離人鮓甕
也知生出鬼門關園林但有中宵夢塵土都非壯士顔
祇恐龍泉埋古獄夜深紫氣斗牛間
　　　贈葉彦新
石林居士日相親温雅如君復幾人脫却時名棲寂寞
吟成詩句轉清新清溪九曲宜埀釣茅屋三間可卜鄰
我亦平生憂世者近來雙鬢白如銀
　　　贈吴彦敬
卜居何論買山錢喜有南鄰二仲賢門徑新開疎種竹
池塘分斷半栽蓮客來酒缶墻頭過兒學書籖架上懸
况是世交同繼業林間猿鶴倍欣然
　　　贈張兼善
贈人相識自平川乂㑹松軒炙石泉惆悵望雲懷故舊
周流觀世避英賢河圖擬究成書際羲易應參未畫前
頗訝華山陳處士白雲深處至今眠
　　　贈歐陽亦雪
歐陽處士有行窩束擔琴書處處過肘後藥分丹火秘
雪中梅放墨花多老來懷抱思傾寫病起筋骸費按摩
聞與赤松黄石伴樓居此日意如何
　　　贈西山本淳
先代誅茆傍翠岑他山猿鶴也投林藥苗散漫冬無雪
桂樹團欒月有陰髙枕白雲同静境揮絃流水入清音
酒仙唯數張顛健釀得流霞毎共斟
　　　贈葉宗善兼復嬰
武夷宫裏葉髙士方外同逰獨老成秘訣隱文參古學
清辭麗句負時名餐霞直上陽崖逺采藥歸來夜月明
久别鄰菴余復古西風鶴背許相迎
　　　再贈西山本淳
穴處巢居避市㕓南山構架白雲巔風髙茆葦三重掩
澗險藤蘿百尺牽旦食有狙分芧地春耕無犢廢芝田
野人不但貧輸力甲首敲門横索錢
　　　賡張宗翰舟過武夷述懷
丹霞白鶴洞仙宫絶頂當年避地同春雨磯頭憂巨浸
夕陽林下眩殘虹先幾自合乗槎去投老方驚墮甑空
九曲櫂歌期再聽寄聲鷗鷺少從容
荒榛滿目故儒宫憶昔風雩樂趣同年代已隨川上水
文光無復斗間虹黄埃赤日遮平地髙石層隂起半空
昨暮維舟西渡口濯纓猶勝抗塵容
　　　甲寅仲冬予攝官星渚本邑判簿李公以催租
　　　入山忽遊武夷予命小舟追之不及是夕宿常
　　　菴溪風山月一時清興王事靡盬明日即附舟
　　　逆流而上因憶曩時與石堂盧使君同遊放懷
　　　山水一觴一咏其樂不可復也援筆書懷遂成
　　　唐律二首
休日相期上翠微出門頗覺事多違小舟送酒來何及
獨騎看山去义歸山月抱琴尋澗水天風倚杖叩巖扉
烟霞一榻無人共夢繞瑶臺跨鶴飛
清溪九曲逐真遊已覺雲山笑白頭緩轡未能隨後騎
叩舷聊欲借前舟先朝故老偏相憶此日虛名不自由
從事獨賢何足問烟波慚愧舊盟鷗
　　　次劉彦炳武夷見寄
故人十載别平川清夢時時共釣船采藥重來俱白髪
聽猿有恨落蒼烟山頭掃月還相待水底看松似倒懸
竹洞雲巖秋老盡晚晴猶喜兩峯連
　　　次丁郎中遊武夷韻
九曲清遊興不窮舟人指㸃看仙蹤雲開釣艇横丹壑
月落鳴機在碧峯道士金丹誰化鶴仙人鐵笛莫驚龍
明朝匹馬尋征路回首東南紫翠重
　　　賡馮老泉
山中久住豈無情偶為尋詩出谷行嵗宴龍蛇當伏蟄
春和觀鶴自翔鳴眼空江海栖栖老興近烟霞往往清
林傑後來俱特達侯門彈鋏舊知名
　　　題沿山王那海千户澄清亭
綺户朱疏面面遙不知城郭有塵囂石巖雲氣何蕭爽
池水天光共泬寥楊栁梧桐分處處鴛鴦灘鶒並朝朝
杜陵也有南塘興題向將軍第五橋
　　　送陳子敬歸三山
石頭城下住經年鄉路重尋谷口田千里客愁淮水上
三山歸興海雲邊故園松菊陶潜宅舊日才名鄭老氊
舟泊武夷思仰止棹歌遺響墮空烟
　　　松菊軒襍咏後再賦假山一律
兒曹暫得應門閒疉石分泉作小山碧草只疑行處盡
白雲如在望中還四時花竹多生意一日塵埃亦强顔
昨暮得書猿鶴侣種來桂樹已勝攀
　　　題清源遊仙圖
海上神山只逺聞圖中真景識清源雲開秋色連蓬島
雨過春陰散石門應有仙人騎出虎定無逋客恨啼猿
人間嵗月頭空白安得流霞共一尊
　　　題方方壺風雲髙仙圖
仙人來往馭飈車豈料遺蹤入畫圖林下曾逢騎一虎
雲間常想度雙鳬千峯夜月簫聲逺萬里晴天劍影孤
未遂滄州瑶草願夢隨飛珮過方壺
　　　和雲松過鶴田有感
清溪松竹故人居門掩東風寂寞餘一束生芻將老淚
數編殘稿訪遺書丘墳已卜山林近堂構仍聞嵗月虚
回首平川應不逺棹歌微響復如初
　　　題海好問西湖霜月軒
華軒南敞對湖船有客絃歌夜不眠楓落吴江霜正肅
潮生滄海月初圓自吟肺腑寒光入欲赴襟期爽氣連
門外梅花凡幾樹杖藜蹋影訪逋仙
　　　題杜德基望雲軒巻
平川上有望雲軒棟宇飄零舊扁存遺墨猶能傳異代
承家應喜得賢孫春風回首思先壠秋色關心隔故園
百世詩書餘澤逺草堂元在浣花村
　　　題聽松軒
野老林居入萬松曲肱髙卧聽長風龍吟水㡳寒初起
虎嘯山前氣更雄天籟未收人境内秋聲又挾海濤東
客來剝啄驚幽夢彷彿鈞天曲未終
　　　重經平川有感
壞道頹垣蔓草區眼中人世古今殊朱門五馬先朝貴
白屋三徵此日無松竹不堪論舊事山林何處託潜夫
月明誰唱滄浪曲欲問漁舟不可呼
　　　荒園有感
一片荒園戰伐餘主人流落未安居春來漫擬桑麻長
嵗久誰將蔓草除慨想農功難自棄静看人事不如初
道旁時有栽瓜者烟雨纔分半畆鋤
　　　題黄仲文為孔方作松林樵者圖
伐木幽人入翠微松間久坐澹忘機百年霜雪髙柯在
一曲天風古調稀放筆擬將韋偃敵携書懶逐買臣歸
圖成寄示寧無意伴我山中老採薇
松下幽人不受呼低頭屈膝對雙株半空翠色連蒼藹
片石清陰轉白駒兀坐似忘浮世事乍逢應訝列仙癯
廬山五老峯前路還有雲巢似此無
　　　花朝偶成
一聲霹靂洗乾坤滿目青山帶白雲地㡳龍蛇驚欲動
樹頭鳥鵲喜相聞鄰人買酒酬春社野老携書就夕曛
閒拂塵埃開匣鏡白頭微有黒絲分
　　　寄劉仲祥索貢餘茶
春山一夜社前雷萬樹旗槍渺渺開使者林中徵貢入
野人日暮采芳回翠流石乳千山迥香簇金芽五馬催
報道盧全酣晝寢扣門軍將幾時來
　　　謝盧石堂恵白露茶
武夷山裏謫仙人采得雲巖第一春丹竈煙輕香不變
石泉火活味逾新春風樹老旗槍盡白露芽生粟粒勻
欲寫微吟報佳恵枯腸搜盡興空頻
　　　求河泊劉昌期貢餘茶
蒼顔白髪未投閒祇訝名兼吏隱難月校舟緡留渡口
春催茶貢住林間何年天祿然藜杖舊日霜臺借鐵冠
聖代於今偏敬老幾人半俸卧柴關
河官暫託貢茶臣行李山中住數旬萬指入雲頻采緑
千峰過雨自生春封題上品輸天府收拾餘芳寄野人
老我空腸無一字清風兩腋願輕身
　　　雲壑寄惠黄楊木簮并詩
黄楊為木至精堅寸幹三春長未全偶乞餘材簮短髪
兼煩佳句寄衰年籜冠不用傍人整槲笠還宜覆頂圎
慚愧病軀梳沐少鬅鬆雙鬢日髙眠
　　　九日席上呈兼善伯夀
九日歡遊處處同微軀僵坐似枯松强開桑落招詩社
倦揷茱萸到病翁張子思歸心漫苦劉郎題咏意先慵
瓦盆到手俱拚醉天道無知伯道窮
　　　盆松乃慈谷手植
瓦盆乞得小松栽誰撥霜根向斷崖盤屈豈能移本性
低回故欲困長材吞聲莫向秋風訴抗節從教臘雪埋
更後千年枝已長仙人應化鶴飛來
　　　盆梅乃林希𤣥寄恵
羅浮唤醒雪霜魂知是孤山幾代孫冷蕋疎枝低作幹
蒼苔翠蘚近移根未論大用調金鼎已許平生老瓦盆
嵗暮徜徉三友在寒松瘦竹共柴門
托根盆盎似藏身五蕋三花小試春水月影隨燈火轉
山林迹共市㕓親隴頭不為行人折湖上空懷處士鄰
最念平生清白操偶抛霜雪傍光塵
　　　瑞香
南園秋色盡凋零别有幽芳出逺林葉布緑雲晴靄靄
花攅紅粟曉森森雪中吐艶争春早露裏浮香坐夜深
不與梅花同素淡時人少識嵗寒心
兒時長記侍重闈頻向花前戲綵衣春樹婆娑低几杖
夜香浮動襲屛幃用心霜雪開時早晦跡山林識者稀
四十年餘看物變又扶衰病對芳菲
瑞香當作百花宗翠葉朱蕤碧玉叢先得陽和開兩月
也禁霜雪度三冬江梅比節終藏白仙杏同時合釀紅
華石綱中招不去山林嵗晚强為容
　　　嘗梨
庭前梨熟閙兒重踏樹攀枝漸欲空一團削玉幷刀下
數片浮氷碧椀中療渴已能除痼疾嘗新何幸及衰翁
仙人只愛如𤓰棗安得移根種海東
　　　送梨與劉鎮撫
自得佳名百果宗纍纍幾度熟秋風樹根頻掃林無蟻
竹葉重遮谷有蜂揮刃即看氷片落登盤唯恐雪花融
野人久念將軍渴逺逓雙筐手自封
　　　送梨與雲松
百果稱宗品最竒餐氷嚥雪食如飴十年雨露栽培力
八月秋風採摘時登爼應知全味在傾筐還動故人思
張公大谷猶多樹蕪沒中園久不治
　　　闕雨
雲霓蹤跡未全消數日山中草木焦徒有世人祠土梗
自無神力倒天瓢鄰床並汲愁枯井田舍相過嘆槁苗
欲問天鈞誰主宰十年不聽太平謡
　　　闕雨寄上官鍊師
七月三旬天不雨兩鄉百里井無泉連畦接畛枯將盡
鑠石流金勢可憐江上雷雲虛作意山中草木欲生烟
仙人不管蓬萊淺深瑣蒼龍洞裏眠
　　　闕雨寄程雲壑
十處結淋九涸泉幾人奔走祇堪憐自焚虛擬之推死
私祭難銷孝婦愆漸恐揚塵侵海水久知埀象動星躔
梅峯隱者非忘世也向雲間禮孔仙
　　　本真法師祈雨有感兼美武宗理
髙士西山有異書流傳况是壁中餘蛟龍悉聽仙官令
雷電能教旱魃除嵗稔便當期鼔腹政成端欲賦隨車
衰年病骨渾無頼一夜清凉入草廬
　　　老泉索賦喜雨
苦熱真嫌夏日長片雲今夕作秋凉顛風未欲驚蒲栁
急雨還能養稻粱病骨清泠唯穩睡吟懷衰老减疎狂
馮唐過我談新咏扣户先愁債未償
　　　巾秋
玉宇秋中月正明好天良夕祇傷情誰家庭院開樽俎
幾處關山照甲兵白髪餘光聊自惜黄河倒影幾時清
胡牀好盡南樓興莫向西風動笛聲
　　　澆花
稚子銅瓶汲井渾一畦花木對幽軒已看潤色分枝葉
更惜清陰庇本根溪澗龍移泉化土田疇龜拆草連村
老夫亦有蘇枯意無力穿雲浚水源
　　　途中有感
泥途汨汨雨霏霏白黑誰能别是非何物功名真拾芥
逼人富貴是危機刑章正宻飛騰少禮樂方新揖讓稀
槁木死灰忘世者杖藜回首立斜暉
　　　問流人
道旁辛苦問流人非罪相看誤此身何用老成徒取辱
久知温飽不如貧衣裳臭穢沾床汗枷械拘攣滿面塵
不自我先休嘆恨周餘靡有孑遺民
　　　夢歸
獨上江城倚夕暉西風㸃㸃鴈斜飛百年已半猶為客
三徑將蕪苦憶歸老婦一秋常伏枕癡雛幾度候牽衣
月明忽作還家夢九曲谿頭一扣扉
　　　柬張孟寛
醫官督稅想賢勞盥潄忘餐到日髙倦執牙籌從㑹計
偶慿烏几欲推敲舟車凑集須躬閱藥裹増除莫自抛
此日虛名求實效研摩直恐數秋毫
　　　柬薛君玉
人生自古少合幷鄰並應煩數送迎戎馬艱危猶旅食
儒衣漂泊負才名有錢可買歸山隱無酒難為待客情
傷心世事苦偪側可能白髪對河清
　　　送薛君玉調江西憲椽
落花飛絮送殘春濁酒清歌别逺人憲府簿書淹嵗月
宦途鞍馬傍風塵湖邊有宅棲徐孺城裏無山隱子真
羨爾奮飛千里逺嗟余落魄二毛新
　　　夜坐
蕭蕭風雨坐相侵共守寒燈抱膝吟捫虱倦談當世事
聞雞還起濟時心雲連烽戍兵猶滿鴈度關河雪正深
此際正當明出處且將書劍傍山林
　　　紙被
採得仙巖不老藤蒸雲煮雪揭輕氷光浮一片崑山玉
煖壓三冬内府綾衣被生靈真有道巻舒明晦亦堪徵
衰年朽骨寒尤甚自擁蒙頭到日升
　　　立春偶書
八八衰年只緼袍閉門春日自歌騷一尊風雨心空壯
數畆田園興不髙黄巻但知賢聖對白丁誰問子孫勞
不堪兩鬢蕭蕭雪猶向人前作桔橰
欽定四庫全書
　藍山集巻四　　　　　　明　藍仁　撰
　　七言律詩
　　　送太史子𤣥之忻城縣丞
慶逺忻城嶺海間儒衣新授長民官哦松不可閒風月
棲棘何愁老鳳鸞夷獠雜居生自遂包茅入貢政從寛
惠連曽忝觀風使畱得題詩到日看
　　　黄均徳前任酆都縣丞服闋赴京過余林下
三仕為丞不負人蜀中赤子戀慈親先塋已許號松栢
宣室猶思問鬼神偶過草堂畱藥物又趨京國拂衣塵
承家黄霸能為郡他日應期晝錦新
　　　追賦懷富順縣丞徐惟楫巻
為問徐卿自别離鳴絃暫佐蜀邦時闗山迢遞疎音况
風雨凄涼屢夢思三峽泛舟清夜泊雙松當戸緑隂移
喬遷此日知何處江上逢梅寄一枝
　　　和呉縣丞韻
西山爽氣喜朝看堆案相仍政自寛筆底烟波孤棹晚
堂中風月一琴寒定應投版思佳菊還念埀綸釣碧湍
野老力供常賦外不因詩興豈相干
　　　謝雲松寄惠青藤
仙藥驅風力最靈九華山裏老藤青三更花露調氷椀
一斗松醪倒石缾博士傳方消痼疾衰容涉世保餘齡
更煩大筆重題品續入神農本草經
新詩妙藥兩難酬令我平生宿疾瘳弱足便堪扶杖起
閒情先想出門遊邑中佳句爭傳誦海上仙方費逺求
强欲追隨成二老莫將天驥笑氂牛
　　　西山脩竹已為軍兵所伐
朝來伐竹已千竿始覺籓籬宇宙寛照室丹光林外見
隔溪山色座中看春秋豈信栽培易風雨那愁出入難
鳳鳥不來龍已去空山誰與報平安
　　　次韻雲松西山春遊五首
西山今雨叩門時似與浮丘有夙期良㑹可無佳客在
長吟忽動故人思未能㕘道同餐玉逺想清齋只茹芝
千歳蟠桃忘早熟一瓢春醞寄來遲
道院閒眠客思清泥途數里倦趨程春寒未退花全少
暖靄微銷鸛又鳴城邑交流汙濁迹丘園總待發生情
詩囊擬共連床語猶愧衰年宿疾嬰
摩挲老眼倦編蒲雨過山窓兀坐孤松帶浮雲張翠葢
草承殘照綴明珠鳥鳴轉覺林塘靜花發方知節候殊
張籍題詩工古淡愛來同賦輞川圖
城南竹院似丹丘風雨遙知客獨畱花暎洞門春寂寂
茶分石鼎夜悠悠蘇耽井近觀遺跡徐孺亭空悵舊遊
不待山靈嘲俗駕題詩翠壑共賡酬
欲遊方外老何堪惆悵西山舊石龕竹逕無塵深幾許
松花有㑹近重三涼生夜枕烟霞潤飢憶晨厨笋蕨甘
偶讀君詩如在眼夢魂飛繞白雲菴
　　　追懷天壺舊遊
天壺不似在人寰湧翠飛流面面寒石徑似梯同鳥上
洞門無鎖有猿看何年瑤草尋金磵舊日仙桃捧玉盤
宴罷流霞分手後獨因詩興更憑欄
　　　酬伯頴見訪
開門春日枉良朋扶病相迎愧未能採藥久知來北谷
種𤓰猶識住東陵丹砂變化神仙術白㡌風流隱逸稱
老我無由筋力健廬峯雲壑擬同登
　　　次詹立之題石壺庵韻
故人招飲石壺山烟火蕭條晝景寒仙去或傳丹井在
樵歸未得局棋看莓苔雨後沿荒壁薇蕨春來饋滿盤
前代開基仍種植空餘疎竹對塵欄
　　　送徐仲圭回黄巖
詩書正氣有家傳鄉邑皆稱孺子賢千里趨庭秋似水
重闈戱綵日如年天台鳳穴迎朝旭九曲魚歌起暮煙
兩地平安報消息燈花數夜照人眠
　　　呈邵張二宰
從祀先儒起邵張髙門奕世擢賢良列星並應郎官出
愛日相期化國長綵翮固非棲枳棘白頭重欲詠甘棠
觀風倘入閩闗境邑有絃歌野有桑
滿縣栽花爛漫紅竹園村巷也春風簡書幕靜追呼少
鼔角樓髙結構雄三考九年嘉績在一堂二妙頌聲同
斯文相顧偏青眼更欲題詩寄老翁
　　　挽張執中煉師
壺中辟穀住多年命盡人間亦可憐血濺豺狼空落日
丹成鷄犬自昇天蓬萊雲氣迷仙馭松桂秋隂覆藥田
不待遼東歸化鶴人民城郭總蕭然
　　　挽陳伯升蕭慈谷二公化日同門有為鄰媼稱
　　　觴不至故末語及之
二老長齋共白頭一朝相挹去西遊已傳換骨藏諸洞
又説飛神上十洲賣藥壺公今暫隱開花殷七久難畱
疎狂却憶東方朔只戀蟠桃不自由
　　　賡雲松陪祭翁墩先壟
三年不得詣先塋白髪斜陽𣺌𣺌情空讀蓼莪揮涕淚
又慙麥飯負清明風烟極目山林逺丘壟傷心草樹平
多感故人深厚意一尊同薦石泉清
　　　送張啓宗分韻得雲巖朝爽
仙巖上有白雲浮爽氣朝來豁逺眸羣壑漸分初上日
兩峯髙並欲凌秋英靈未用譏塵俗故老相期事釣遊
幕下簡書何日靜同歌瑤草望滄洲
　　　送杜徳基歸省
苦學憐君㝡少年傳氊况是隱君孫屏山仰止來千里
杜曲分流遡一原竒字政須詢故學力行無愧守空言
西風一夜歸心切知有慈親獨倚門
　　　送彥材居貞
二鄭才名世並傳自成同氣亦家賢石渠有待書重校
宣室遙知席欲前對雪肯過安道里臨風長望季鷹船
春光浩蕩青雲濶目送雙鴻上九天
閩闗西去度嵯峨下有輕舟入浙河春日山川開雨雪
舊時灘瀨減風波玉堂蓮炬須分直茅屋村醪許重過
臃腫自慚山下木老枝空幹倚巖阿
　　　送朱孟舒
秋風送别出閩闗老桂吹香拂馬鞍分教往年曽北上
司征此日又南還詞林已富三冬學雲路終期九萬摶
愧我無成頭白盡紫芝黄葉共空山
窮鄉漸老不趨時短褐飄蕭兩鬢絲秋色黄花聊冩興
陽春白雪愧來詩分氊潞水驚文采攜酒芝山訪武夷
不為送行徵一語巷南巷北未相知
　　　送魏上修
建安多士起明經年少如君學行成春日慈烏勤返哺
秋風丹桂久遺榮暫因樂育棲鄰邑又應賢良赴上京
自古移忠須就孝天顔咫尺更陳情
　　　送鄭居貞
十年三上乞閒居又説鳴騶向草廬堯代巢由終有託
漢廷嚴馬欲何如蒼生久待東山起素業能忘谷口鋤
復有長林新構在一堂風月五車書
　　　送穆谷華
二十年前知姓名殊方未遂盍簮情偶逢幽徑詢衰病
自説公車召老成深谷良材須世用髙空健翮起秋清
野人願比支離木祇向山林送此生
　　　擬送蔣伯羽
不掃仙壇借隠居扁舟南下意何如十年藩府趨帷幄
千里山河倦尺書恠事只今㸔失馬前程未用歎枯魚
病軀不得臨岐别搔首東風柳影疎
　　　送李孟和
天書海内起英髦肯許山林索價髙一日聲名催宦達
十年踪跡類逋逃女憐擇對方諧卜兒擬應門未代勞
寵禄少酬勤苦志不知何處試牛刀
　　　戊午自夀
野人扣户餽青精自笑龍鍾老鶴形卦滿周天蓍再揲
觴浮流水酒微醒桑蓬又記逢初度松栢何煩祝逺齡
頗與榮公同此樂長歌金石振林坰
　　　十月初五日夜栁城夢草堂
落葉殘燈卧栁城長江逺海隔柴荆久淹客路頭俱白
暫想雲山夢亦清黄鶴紫芝空谷晚寒梅疎竹小窻晴
覺來枕上芭蕉雨猶似松風澗水聲
　　　寄雲松昆仲
秋山揺落正堪悲蒼狗浮雲事不知閲世祇應貧可免
閉門真與病相宜坐依東壁㸔書倦行過南園散藥遲
筆硯重尋塵滿几故人已訝久無詩
　　　劉俊民鎮撫自京回趨㑹不及詩以寄意
聞道回轅宿武夷巾車晨出赴襟期平安已驗從龜吉
進退誰言履虎危水驛梅花題壁處山營栁色候門時
清談不肯畱今夕目送南雲有所思
　　　送董徳輿迎侍兼柬三山諸友
花壓春城綵袖迴雲飛秋水錦帆開山中令尹憂官瘦
江上慈親望子來逺道不違甘旨願清朝未乏孝廉材
三山故舊煩詢問歳晚相思肯寄梅
　　　寄彭穆之
鄉閭誰信合并難數月曽無一日歡醸酒祇應謀自醉
題詩未肯借人看林間麋鹿全天性澗底松筠保歳寒
青眼白頭相望在閉門髙興愧袁安
　　　寄劉蘭雪
故人出處本隨緣近日清修擬學禪愛子早承兵印重
在家先許佛燈傳長空澹澹雲俱盡清夜沈沈月正圓
我亦東林同社客灰心世事了殘年
　　　寄雲松
早歳相知晚更親别來并覺白頭新浮雲世事凡千變
空谷生涯只一貧古道相㸔松竹冷巔崖共畏雪霜頻
題詩報與加餐飯臘盡風光漸轉春
　　　寄王叔善
十年前識王長史驛舎題詩寄寂寥南北風塵音信斷
東西岐路夢魂遙雪霜已入詩人鬢廣海長驅使者軺
騘馬清風誰不避蠻中瘴癘一時消
　　　寄陳景章
閒雲野水平生趣大㡌寛衫未老身五畝受㕓依舊俗
十年開逕候何人詩名漸逺非長計酒興全疎且耐貧
欲扣柴門連疾阻好風良月憶相親
　　　寄張雲松
谷口生涯已白頭量才揣分早知休春風茆屋初巢燕
曉日桃林未放牛兒擬力田承素志客來扶杖共清遊
南山芝草年年長更與相尋綺里儔
杜甫平生草堂興老我正爾經營間溪流淺似浣花水
秋色髙並成都山愛客自須開竹逕故人誰肯訪柴闗
吟邊郤憶張君子危坐臯比也未閒
　　　寄張兼善
故人卜隠依山市野老遷居到石村濁酒近篘謀共醉
新詩未穏許同論南風吹笋初成竹前雨移松已引根
肯向草堂尋杜甫百年地僻有柴門
　　　寄林信夫
一官江北佐鳴絃消息時因過客傳不信阮生悲失路
自甘陶令賦歸田榕忩茶熟烟棲屋茘浦㠶歸月在船
憶昔過門慙二仲蒼蒼風景舊山川
　　　寄葛仲溫
中年相識少相親逆旅來過不厭頻貴賤雖殊皆白髪
田園有處避紅塵玉壺且醉藍山月丹鼎須分葛井春
更約明年同釣石桃花溪上兩烏巾
　　　寄余復嬰
幾年韜隱武夷山肯向秋風換壯顔賣藥偶從城裏過
圍棊誰伴橘中閒先天龜筴傳神妙何日刀圭乞火還
不信塵埃空老大溪頭已結屋三間
　　　擬寄葉希武
八十猶傳不入城南州耆舊傳應成自歌白石時長短
誰信滄溟又淺清縱目已隨春樹逺離愁更與暮雲平
凡材蒲栁多先悴常向山中説姓名
　　　寄劉彦炳
九曲溪頭問草堂名山不隱又還鄉畫船邀客湖光近
金刹題詩竹影涼帷幄十年心最苦幅巾三逕意何長
不知聽罷山陽笛淚向南雲落幾行
　　　寄陳景忠
三年不見一書來况憶論文共舉杯藥籠素無醫國術
鹽車空絆濟時才只今館閣思耆舊何用山林問草萊
落日題詩勞悵望南天萬里鴈空來
　　　寄陳徳甫(三山府/學訓導)
攜手琅琊飲釀泉别來書札罷流傳三山海水連春樹
九曲仙巖隔暮烟風景不隨人事異老懷肯作冷灰然
何時烏石山邊屋重㸔題詩憶惠連
　　　寄張孟方
三年不見張君子舊作書巢傍澗松常與白雲分主客
偶因明月想形容飯牛短褐歌深夜采藥長鑱度逺峯
聞道近移毛義檄掉頭深入萬山重
　　　寄老泉
草堂閒殺老狂夫世上窮愁盡撥除壯志豈期遊汗漫
輕身今欲託𤣥虚市㕓不入佯多病道侣相安可久居
攬結林泉清氣在不知詩興近何如
　　　經杜清碧先生墓
皓首山林草大𤣥鶴書徵起又歸田一窩自得堯夫樂
三䇿誰知賈誼賢空有墓碑臨道路更無書屋貯風烟
後生仰止前修逺慨想昇平七十年
　　　次韻答張簿
苦熱休嫌褦襶過欲詢為況近如何陶公蓮社當尋伴
杜老花谿許放歌正乏酒錢誰送與又添詩債費催科
蒼頭不識相觀善牢閉柴門畏客多
野人不識學為官終老荷衣分所安泉石儘堪供嘯傲
風塵猶喜出艱難獻酬有客同三爵麤糲期君共一餐
獨念故侯忘貴重笑談只作布韋㸔
　　　次前韻餞張簿
莫訝城南一再過老懐無奈别離何承恩未及𤓰時代
善政猶存麥秀歌此日功名揚舊徳當年經術亞前科
賔鴻去盡青天逺獨立㸔雲慷慨多
行人欲發重盤桓一夜西風枕不安仕止可師賢聖在
天親休念别離難松荒先隴宜秋掃菊滿東籬飫夕餐
翹首雲中天萬里祇從南鴈候書看
三獻無瑕白髪疎春風到處善嘘枯一杯又唱陽闗曲
五栁還尋栗里圖秋思定隨鴻共逺老顔真與鶴同癯
兒童贏得歸舟快囊裏春衣典欲無
　　　丙寅歳春送崇邑判簿劉宗文朝京
榮名鄉校起才賢早向亨衢著祖鞭梧樹秋清初到邑
桃花春暖又朝天由來枳棘棲非久暫佐絃歌化已傳
王賦足供民瘼盡野人側耳聽喬遷
佐邑由來宰邑同一從堂上咏南風十年巖穴消沈外
百里人烟笑語中問俗更思延野老親賢頻欲適儒宫
仙舟忽報朝天去歸日棠隂滿路濃
　　　餞張判簿
擲下朝簮似野翁放教白髪少惺鬆十年朽索馳危坂
一日歸鞭指大同今雨更催新折栁故山應羨後凋松
月明還有相思夢九曲漁舟欵乃中
王事賢勞白髪新承恩此日許為民久操判筆初停手
還著儒衣郤稱身惜别敬持杯酒餞投閒暫卜草堂鄰
故園松菊催歸興目送飛鴻北向秦
苦學由來逺大期不知陵谷忽遷移陶潜去就唯躭酒
江緫平生酷愛詩髙擢桂枝如昨夢暫棲枳棘已多時
覃恩此日歸驂動萬里秋風兩鬢絲
　　　出遊
病中三月不出戸暖日晴風始一遊處處鳥鳴催布穀
山山花發呌鈎輈幽人几杖來相就野老壺觴起更畱
童僕不知觀物意歸途催報夕陽收
　　　酬答啟東明上人詩畫之惠
上人自是賛休徒風雨重逢世事殊竹寺每懷尊宿健
草堂能憶故人無三年艾起烟霞疾八法書存竹石圗
他日相思回首處白雲千丈一峯孤
　　　永平王谷雲來武夷奉其師慈谷蕭先生仙蜕
　　　以歸藍山拙者嘉其誼而贈之
逺尋遺蜕訪仙壇又舉空衣返故山猿鶴淒涼思舊社
鬼神呵䕶惜餘丹紫溪涼月迎歸路白塔晴雲送出闗
山下居人瞻望處南天飛度劒光寒
　　　足弱服勝駿丸懷仙牧老
杖藜扶路更蹣跚空想秋風過北山帶索榮公行自笑
㸔花鐂跛醉仍還欲填溝壑狂何益久辱泥塗出轉艱
仙老傳方能勝駿相期來往華嵩間
　　　次韻張雲松
懷友軒前百尺梧每從清䕃共趨隅學詩到老終教拙
種藥扶衰自笑愚髙入天風鴻避弋長鳴秋雨鶴將雛
甘同木石居貧賤肯信寒松作大夫
　　　次趙聲逺韻
閒抱瑤琴入武夷名山不隱復何之五車舊富三冬學
一巻新題九曲詩雕鶚漸冲霄漢逺蜩蟬自送夕陽遲
君家清獻梅花在靜對髙標有所思
　　　次游徳芳韻
兵戈已覺素心違潦倒山林兩布衣茅屋春深桑柘薄
石田歳晚稻粱微緑尊但用平生足白髪方知往事非
九曲月明春水碧夜深同坐釣魚磯
　　　餞彦材居貞子𤣥仲管
四賢同起七閩中久望仙舟上北風水驛偶成三宿别
茅簷因得一尊同髙歌激烈詞源湧古帖臨摹筆陣雄
他日瀛洲羣彦集題書報與白頭翁
　　　居貞請題國學鄭某省覲回京諸巻
早歳宜充觀國賔故鄉長念倚門親白頭作夢持環在
滄海馳情戀闕頻祖帳又開喧道路仙槎欲泛上星辰
徵詩餞逺慚衰老空向山林想吉人
　　　送康鍊師歸上方觀二首
華葢峯前上方觀武夷洞口逺遊仙送君竹杖歸千里
寄我茅齋住兩年紫氣浮闗開雨雪白雲埀户候林泉
老懷此别休惆悵更説崆峒夀幾千
道人别我江西去藜杖衝寒手自拈久憶故山風月好
又驚歸鬢雪霜添鄰翁逺候蒼精佩闗吏先知紫氣瞻
若過新城煩借問月間遺蜕在金蟾(汪月間先居西山/數年後往金蟾峰)
(解化有讖云三十年後/吾當重來相見故及之)
　　　贈薛鍊師
長生何處得真傳徑入名山住十年共説墨符能役鬼
又參丹訣擬升仙吹簫坐久雲生石鍊藥遲眠月滿天
我亦願遊方外者安期應笑早華顛
　　　寄余復嬰鍊師
石鼔渡頭呼釣船幔亭峰下候真仙川原雪霽浮春色
樓閣林深鎖暮烟遊市懸壺凡幾日還山服藥又千年
月間舊隱金蟾跡擬借丹爐煮石泉
　　　贈桃源孫牧菴
道士何年始種桃仙源深處不容舠一林曉色丹霞散
雙澗飛泉錦浪高烟火自應塵世隔犁鋤還共野人勞
采花食實年年事住向名山幾伐毛
　　　贈虞道士
清修苦節學神仙九轉功成别有傳傾葢猶思山市語
畫圖遙寄草堂懸一天星斗斟明水幾處風雷送有年
擬過蒼峰㸔修竹開門不惜煑春泉
　　　食棃有感
西園棃樹憶兒栽棃熟征兒去未回適口自憐甘似蜜
羈懐誰念冷於灰爭攀漫引兒童喜啄食頻㸔鳥雀來
此日思兒常繞樹不堪風雨晚相催
　　　次仲雨韻懐兄
松菊軒成罷唱酬可懐非罪泣孤囚一川烟雨原鴒晚
萬里秋風塞鴈愁每念凱歌還絶域能忘堂構在中丘
音書莫訝從來少魂夢相尋獨未休
　　　示兒三首
天怒寧論罪有無荷戈萬里戍成都三聲自聽猿鳴慘
一片誰憐鴈影孤苦樂不同安悔吝死生長定省憂虞
老牛䑛犢終存愛白髪蕭蕭淚眼枯
衰容渾欲不勝衣况復天涯有戍兒塞鴈傳書空在望
林烏反哺動遐思諸孫棃栗頻相聒獨老桑榆久自知
春日一罇拚盡興阿咸傍㸔醉題詩
抛却耕鋤候縣門朝呼夕令競紛紛久知畫地皆為獄
漫道號天可扣閽入市於菟尋汛語鬬牀觳觫倚真聞
白頭咄咄書空罷慚愧龎公訓子孫
　　　送牛自牧住武夷仙掌庵
牧子風流老更狂武夷六曲築茅堂肯從龍虎來今雨
懶向羅浮問故鄉山月夜寒丹伏火洞天秋闊劒浮光
衰年總仗刀圭力他日須傳肘後方
牧子疎狂早學仙武夷更欲住千年已從春雨修茅屋
便擬秋風買釣船仙酒肯分山客醉神丹未許世人傳
汪顛寂寞金公隱尚想風流在眼前
欽定四庫全書
　藍山集卷五　　　　　　明　藍仁　撰
　　七言律詩
　　　謝彦昭作小像
開口臨風牙齒疎搔頭向日鬢毛枯自知老醜成何物
誰喚良工寫此圖藜杖偶從蓮社客角巾遥迓草堂癯
一丘一壑從吾好試問仙人著得無
　　　吳子仁氏有斑竹杖藏之數年矣文彩燁然堅
　　　勁可愛近以贈仲温葛先生葛公得之甚喜登
　　　山臨水之興浩然不可遏也過余求詩為賦二
　　　律
數尺長笻拄過眉雲㾗雨㸃灑淋漓託根霜雪生吳會
借力風雷起葛陂石徑携歸花滿地溪橋閒倚月明時
野人素有遊山癖欲問仙翁借一枝
前得修篁滴瀝斑湘妃淚灑幾時乾蛟龍變化休臨水
虎豹文章本在山孤幹自憐髙節邁虚心相倚暮年安
花邨酒熟邀皆去烏帽春風酩酊還
　　　賦梅杖
剪得孤山最舊枝老年筋力賴扶持雪中拄去餘香在
月下携來瘦影隨生長冰霜憐硬骨摩挲苔蘚露蒼皮
仙人九節休相笑也欲看山入武夷
携得南枝拄白雲天寒時復出柴門交頭共倚春風力
到手還疑夜月痕禹廟星霜空自化葛陂雷雨未應存
老來只為尋詩苦踏雪明朝過逺邨
緑竹新栽節節方老年與爾共行藏遊山鹿豕休相訝
倚壁蛟龍恐欲翔不用虚心隨石轉自來直幹拂雲長
扶持莫問顛崖逺但愧微蹤久雪霜
伐竹為笻共我長不煩繩削自然方端形祗是生來少
直節誰憐老幹剛拄過蒼苔窺鳥跡踏殘黄葉出羊腸
此君盡力扶衰朽一日平安不可忘
　　　病中
能得浮生幾日閒桑榆夕景漸闌珊病魔可避寧浮海
詩債相尋且閉闗燈影背窓愁作伴雨聲喧枕夢驚還
鹿車記得清溪路稍待秋風更入山
西窓僵卧動逾旬世事淒涼淚滿巾老去已無兒可托
病來直與死為鄰孤虚履運成何事悔吝連秋為此身
抗節擬同松栢固顛崖從爾雪霜頻
衰年卧病閉柴荆有客相過問死生隠几祗饒昏欲睡
杖藜非復跛能行社中漫忝詩名共方外虚思藥術成
寄語郡齋張博士寂寥猶望故人情
無才祗欲苦吟詩肝腎雕鎪氣久衰白虎痛傳闗節徧
烏蛇方送藥資遲下床腓股堅於石覽鏡頭顱白勝絲
多謝道人余復古酒瓢新浸五加皮
　　　病起偶成
春來春去總匆匆九十光陰卧病中緩步也愁平地險
加餐不與去年同生憎野草侵人緑可惜殘花過眼紅
昨日鄰童偶相值不知何處一衰翁
　　　次韻雲松病中見寄
謝病投閒素願酬廣文氊冷脱官囚叩龜勿藥終為喜
枉札加餐不用愁更向畫圖評水石偶題詩句寄林丘
西山風雨茅齋冷獨老如今萬事休
　　　同雲松西山懐舊
藍田丘壑費攀縁因憶前遊一惘然丹藥難徵勾漏令
虹橋去説武夷仙西風老鶴松間語白石羣羊洞口眠
無分在山空有屋塵埃衮衮送流年
　　　題六朝遺秀圖
登臨長憶鳳凰臺六代興衰跡已灰山色共知今日好
水聲如訴舊時哀天低白日浮雲合地勝黄金與土埋
王謝諸公吟不盡風光留待後人來
石頭城下繫孤篷滿眼興亡六代宫吳晉山川非舊國
宋齊陵墓但秋風犧牲不入諸天界花月髙歌永夜中
欲問漁翁渾不識年年江上蓼花紅
　　　次韻夀雲松
才名久滯廣文氊甲子頻催絳縣年共説稱觴華旦近
那知扶杖白雲邊道人酒熟應同醉坐客詩成忽逺傳
黄石赤松長不老從來山澤號癯仙
　　　夀日醮壇有感
三天符籙授長生凡骨尤慚煉未輕方士久傳餐白石
野人相勸飯青精宫商縹緲仙歌逺樓閣玲瓏梵氣成
弱冠有聞今白首空山何處候方平
　　　題鄭居貞長林書屋
萬松樓外問松樓下有長林百畝幽最念詩書先澤逺
頻傷兵燹故園秋楩楠自足充新構風月從知勝舊遊
揷架牙籖三萬軸諸孫文彩繼弓裘
　　　自述
弱子承家志未酬無辜遽作楚人囚萊衣漫有思鄉淚
羌笛真成出塞愁白髮臨風悲逺道緑簑耕雨憶荒丘
放農銷甲知何日更倚柴門望不休
　　　哭兒骨殖還故山
愁心慘澹失清秋歸骨淒涼傍故丘總為無兒憐伯道
更堪非罪哭王裒從來禍福分淫善誰謂忠良似㓂讐
黥作孱兵寧餓死西風殘照淚交流
竄死遐荒萬里餘藤纒草束土侵膚黄金竟為讒言鑠
白骨翻成待價沽形影自隨嗟獨老肝腸分裂念諸孤
天髙視聽無消息强欲招魂託楚巫
明時不得保天倫萬里投荒殞爾身欲引殘魂歸故國
祗憑老僕勝周親瘴雲瀘水郵亭逺絶域孤城鳥道頻
此日先塋容附託一坏黄土骨如銀
　　　哭彭副使啟殯歸瑞安
獨振兵威百里間更推恩信數州安梟徒竞作操戈入
虎士翻成奉柩還大筆特書青史在荒祠遺像畫衣殘
銘旌逺道收兄骨一片歸雲度雁山
旅殯荒山三十春白頭執紼又何人久知杜甫須收骨
誰料張飛解殺身歸旐已隨春雨動故丘應與海雲鄰
武夷野老扶衰病楚些歌成淚滿巾
　　　期雲松㑹宿不至
松軒會宿興難乗坐聽城頭轉二更北斗忽髙當静夜
南風不起又慳晴鼎中茶熟思清話囊裏詩成欲細評
相對白頭宜一笑百年幾度入山城
　　　雨中會雲松無善宿西山
清宵那得酒如川共聽簷聲吼澗泉茅屋閉門慚舊隠
松窓下榻集羣賢茶甌欵話更深後詩卷分題燭影前
歸思縱忙猶阻水竹床布被且同眠
　　　梅村與雲壑會宿
清泉白石輒難忘又得春前會草堂對酒先拚今夕醉
題詩還倚少年狂山林寂寞形容老冰雪間闗道路長
共愛雞鳴聽山雨後期何處更連床
　　　雲松雲壑會宿翁源别後追賦
三日籃輿到處行雲深只訝野猿驚稍尋僧舍侵林影
偶聽樵歌出谷聲野老掃門霜葉滿山童瀹茗石泉清
詩囊一夜談無厭共笑雞鳴夢不成
　　　西山與雲松會宿
兩屐春泥懶過門一笻斜日會前村烟霞夢想西山榻
風雨襟期北海尊不俟主人趨竹所休煩漁父入桃源
老年謬忝詩名共莫惜燈前更細論
　　　賦緋菊
丹砂竊服駐秋容便與東籬景不同徒有赭顔承雨露
苦無清節傲霜風極知嫵媚隨人易祗恐繁華過眼空
處士欲言何足辨南山正落酒盃中
　　　九月晦日見菊
一夜秋香未必衰兩旬冷蕊苦開遲非闗獨立超流俗
自是孤芳不入時嵗暮結交松栢友天寒謝絶蝶蜂知
無心更待陶潛酒有感惟吟鄭谷詩
　　　對菊
懶與時芳作並妍西風籬落意蕭然自從屈子歌騷後
也共陶潛到酒邊消瘦只宜秋色好耐交唯有晚香傳
南山長在幽人眼開早開遲不必憐
　　　催菊
籬下黄花共我長開時便欲醉重陽枝間㸃注分秋色
葉底胚胎釀晚香久旱似慚虚雨露後凋終擬傲風霜
兒童頗會吟翁意朝夕分泉灌溉忙
　　　賦劉俊民鎮撫蘭室
一室㕓居不受喧滿前生意對蘭孫七絃漫倚宣尼操
九畹仍窺屈子園霽月光風浮户牖清霜紫電繞轅門
十年來往慚交誼襟袖餘香想契言
　　　寄余鍊師居玉蟾丹室
湖海歸來挂一瓢玉蟾丹竈待重燒内經黄帝留鍼訣
三品神農辯藥苗楓葉漁舟波澹澹茶烟禪榻鬢蕭蕭
髙秋擬借峯頭鶴共爾吹笙遡泬寥
　　　送蜜與蘭室
松花崖蜜古方傳久服輕身更引年愛伴茶爐烹雪水
懶隨桂酒釀山泉清涵渴肺醒司馬潤入枯腸笑玉川
亦有小詩呈巨眼煩將真味别中邊
　　　雲松邀往翁源足疾不果行
臨水登山興已非客來扶杖强相依前川不得隨花柳
逺壑空思老蕨薇覽鏡徬徨餘髮短開書涵泳壯心微
仙人不授輕身術安得凌空跨鶴飛
　　　又簡汝實祐吉席上諸公
兩處芳筵共一朝病軀不動愧相招已知博士推名飲
又説監河善醉謡冠弁巍峩容自肅觥籌交錯興初饒
巷南巷北休辭逺絳蠟銅盤徹夜燒
　　　寒食有感
纍纍丘墓掃西原寒食清明又一年好木青黄多自累
野花紅白更誰憐種桃遁世今何處辟榖長生亦偶然
不待蓍龜推倚伏眼中海水換桑田
　　　用韻自述
生年七十又週餘萬事從心不校渠風雨聲中長閉户
桑榆影裏更觀書行扶竹杖龍鍾甚病踞藜床偃蹇如
憶昨武夷雲滿谷長松千樹託巢居
　　　代靈寳廢觀道士葉宗善贄縣官
大理曾懸一黍珠六丁收拾入蓬壺閭閻共記神仙境
官府堪徵郡邑圖梵氣何時重結構故基此日尚虚無
甘棠數畝春陰近借與西坡辟榖癯
　　　次雲松留别韻
為客山中未浹旬分擕相顧白頭新長橋柳色霏微雨
空谷芝香浩蕩春君意自寛猶惜别我才無用付沉淪
林泉爽氣宜詩興應有新篇寄惠頻
　　　次張判簿留别韻
素琴黄巻日相親不分名韁苦絆身萬里山河非舊國
十年江漢尚迷津海門又送孤舟雨輦路重趨兩袖塵
賀監乞歸天亦許鑑湖春水屬閒人
　　　次韻雲松西山送别張兼善
西山一逕緑陰稠梅雨晴時送客遊對榻更期何夕再
抱琴深入白雲幽微風藥草薰衣袖盡日詩瓢挂杖頭
閒説道人猶惜别呼尊剪韭夜相留
　　　執熱奉懐余復嬰
毒熱中人如毒藥流年過眼似流星已拚朽骨同蟬蛻
敢擬髙仙類鶴形清論有聞勝濁酒非才自笑負丹經
山中蒨屋何人住千載長松養茯苓
　　　中秋對月
西風片雨過林塘對月還疑在故鄉灝氣平分清夜永
微雲不動碧天長持杯且共寒蟾醉𢷬藥何勞白兔忙
雲谷故人忘世者當年同見海生桑
　　　題雪景
髙閣臨江户牖開兒童歡喜故人來不知天際孤帆到
祗訝山陰短棹回雪凍白魚初上釣天寒緑蟻自添杯
題詩正好分清氣回首瓊瑶萬壑堆
　　　次韻雲松雪中二律
山中嵗晚雪迷漫甕牖前頭失翠巒剪水應愁南浦淺
飛花亂逐北風寒明年已卜豐年瑞舊俗相傳瘴癘安
空向茅簷堆幾處老眸無復映書看
鶴髮閒披曳履行太虚素積自生明人間失却黄塵路
天上移來白玉京孟老耽吟心獨苦袁安僵卧夢還清
南村撥凍尋春色折得梅花寄逺情
　　　再次前韻
北風吹落雪漫漫轉眼青山起素巒平地已迷行逕險
閉門猶怯擁爐寒池清有影驚梅重夜永無聲喜竹安
憶向廬峯凌絶頂下方俱作白雲看
僦得籃輿冒雪行林巒相映月華明應同棧道經西嶺
又似飛沙抵北京擎重更看危木在號寒偏聽野猿清
開窓瀹茗題詩句誰與山翁共此情
　　　雪中偶成
背郭茅堂早閉門天寒獨戀緼袍温琴書散漫無賓客
稼穡艱難有子孫竹杖稍能扶病力梅花强欲惱吟魂
蹇驢踏雪如堪借行盡江南數里村
臘前三白報年豐里巷歡愉著處同林野漸添飢鳥雀
階除初積走兒童梨花柳絮遮無地鷺羽鴻毛散滿空
也有灞橋清興在獨慚衰老句難工
　　　春雪
大雪自來南地少臘前春後苦寒生江清已壓漁舟重
風逆還隨柳絮輕萬里山川同一色誰家烟火起初晴
春風欲解崑崙凍願借黄河一洗兵
　　　題王仲文監稅臨清閣巻
官閣臨清背市㕓司征餘暇思飄然牛羊春雨回山徑
鷗鷺秋風傍釣船酒熟重期何日會詩成還有幾人傳
𤓰時未欲忘清景歸捧新圖鶴髮前
城隅官閣下臨河監稅閒來載酒過兩岸蟬聲喧濕翠
一天鷺影落晴波凭欄自有幽人樂趨市能無估客歌
三載政成心似水栢臺還説薦書多
官閣新成勝槩兼日長公暇理牙籖青山對榻嵐光重
碧水當軒爽氣添客到無時浮大白人間何處有朱炎
遥知睡起題詩際燕語隨風落畫簷
　　　至梅村别業再用前韻寄雲壑
猿鶴相招隠此山柴門一逕雪霜殘已知富貴輸年少
自抱幽貞傲嵗寒野老許携新釀至鄰人閒借舊書看
陽和欲候梅梢信數日攀躋未覺難
世情只益老年悲秋氣先從病骨知髙卧且尋愚谷僻
曠懐唯入醉鄉宜田園著處征徭急風雨孤村穫斂遲
擬約道人雲壑外茶鐺煑瀑共談詩
　　　詹齊之訪予章屯别業不值有詩留題次韻奉
　　　答
一自琅邪返故林幾年種樹未成陰買山得屋纔容膝
愛竹臨軒自解襟春雨桑麻連曉社西風猿鶴共秋吟
忽聞張籍蓬門過他日相期話此心
野人自愛住雲林客到開門掃緑陰白帽有情應送老
緑尊無事且開襟一川野水舂鉏下四壁秋風蟋蟀吟
共作故園松菊主未慚元亮百年心
　　　題程芳逺遊方巻
　　　　程芳逺氏學楊而好儒者也早年與故弟藍
　　　　虚白為方外交所至必禮宿師名儒以求講
　　　　益新朝取士無棄材芳逺乃以方外得免藍
　　　　澗弟在山時復與為泉石侣芳逺近以雲遊
　　　　巻求詩余喜芳逺之獨善又悲二弟之早逝
　　　　臨紙惘然
留形且作地行仙依止名山五十年雲水逺遊天下半
松筠髙節嵗寒全清吟近日窺風雅真訣先天講洞𤣥
吾弟論交多換骨還丹未許老夫傳
　　　題西山庵
空山寂寂守巖扄獨鶴栖栖傍草亭曉鏡又催霜雪白
秋衣不換芰荷青仙人住處多栽藥野老來時或負苓
同氣凋零衰朽在百年光景似晨星
　　　題余復嬰寄惠南山别墅圖
道人放筆起峥嶸一片南山割眼明秋老層崖黄葉遍
天清幽墅白雲生振衣便欲乗風去採藥還隨入谷行
投老相依猿鶴侣共知溪上草堂成
　　　再題南山别墅
携家自愛鹿門耕避世何須谷口名黄菊正開扶短杖
白衣不至對空罌隔溪漁笛隨風細何處牛歌起月明
兄弟幾人今隻影空搔短髮媿餘生
　　　次雲松題南山别墅韻
紅塵不入種花源白髮髙居曝背軒耕鑿誰知當世事
桑麻時共老農言疎篁野水分三逕古木寒烟自一村
昨夜故人來叩户安排詩句對清尊
　　　催黄仲文寄南山别墅圖
一段南山畫不成王維天趣與經營水清盤石思埀釣
花落荒村見偶耕青嶂白雲仙掌迥淡烟疎雨輞川明
欲催下筆留真跡先許題詩照有聲
　　　上官仲敏惠書用其挽藍澗弟韻奉答
城南分手五經秋肯信才名晚未收濟濟青衿歌在泮
蕭蕭白髮倦登樓山川寥落雲千里骨肉凄凉草一丘
尚憶冷氊倚大樹西風九日舊同遊
　　　次韻答劉南山
秋風木葉下庭皋眼底南山突兀髙倚馬成篇知獨步
屠龍挾技笑羣豪未應澗谷藏名迹終見雲霄起羽毛
偶辱新題驚老病依歌何敢近風騷
　　　次韻答歐陽雪舟
雲出無心鶴自啼塵埃何用汚人衣東將入海從巢父
西上長安愧陸機才薄真為時俗忌年衰猶恨弟兄稀
南窓一枕松風睡遮莫人間萬事非
百年舊隠傍名山一落塵埃竟不還自倚渭流難變濁
誰知獸食不留斑松楸漸覺秋風老澗壑惟餘夜月閒
慚愧老兄携弱姪又修茆屋卧雲間
閉門仲蔚只村居賣卜君平與世疎兩地相思常命駕
十年不會費題書青山久候幽人履白屋曾留長者車
秋早黄花開較晚度闗紫氣近何如
　　　次韻答劉用貞
傾蓋溪頭一再逢六年相望寸心同柴門蹋雨題名去
竹檻看雲執手從前輩文章觀酒徳後來嵗月嘆詩窮
鹿車又與佳兒隠笑折梅花餞曉風
有賦凌雲嘆不逢山林出處調應同賓筵偶奉清尊集
鄰卷頻扶短杖從范叔解衣情未展袁安僵卧道非窮
春來擬聽絃歌處白帽低斜杏樹風
明時出處係遭逢投足山林長物同疏食每留佳客坐
緼袍自愛野人從開園橡栗羣狙喜滿屋詩書五鬼窮
猶有短琴隨白首興來一曲鼓松風
　　　拜虚白塔
石逕松林入翠微門人卜此窆空衣流沙幾日青牛度
滄海千年白鶴歸山鬼夜驚丹氣吐洞雷晴挾劔光飛
久知生滅元無礙目斷鴒原下夕暉
　　　九日西山燕集次靖之韻追懐虚白髙士
九日重登卧月臺西風愁對菊花開空聞玉女賓雲曲
不見銅仙白露杯葛井丹成龍自化楓江霜冷雁空哀
杜陵老去多詩興不待尊前急雨催
　　　挽蔣鶴田
乾坤慘淡士林空又折南山百丈松只有騎驢嗔李白
更無覆瓿笑揚雄清文金石傳來世髙節田園託老農
他日漢廷興禮樂安車不復到閩中
憶過秋山訪隠居三年悵望信音疎共知鄰境征徭宻
不念斯文老病餘易簀恨遲千里駕成家須護一樓書
門人藍澗修文早不及哀歌共挽車
　　　挽牛自牧
皓首論交二十年西風吹淚一澘然鹿皮尚想山中隠
鶴骨元知海上仙賓榻動隨長有酒藥囊好施不留錢
門人應窆空衣在何處青山是墓田
　　　小樓對雪有懐西山道人
西山白雪一丈深北風吹倒長松林千崖無人虎豹死
中夜有客烏鳶吟髙樓此時最相憶弱水隔海知難尋
凡身毛骨更蕭爽願借黄鶴棲雲岑
欽定四庫全書
　藍山集巻六　　　　　　　明　藍仁　撰
　　五言絶句
　　　墨梅
不必論清白猶懐度暗香無人知此意月色正昏黃
　　　墨菊
晚節黄金盡霜枝淡墨新東籬日昏黑不見白衣人
　　　題車老人墨竹(其子為/崇安簿)
秋色映琅玕青青共歳寒過庭山月白留影易棲鸞
　　　桃花雙雀
雙雀睡方濃桃花笑暖風休驚春夢斷長在綵雲中
花鳥最娛人良工筆更真雙棲無限思長占一枝春
　　　題張兼善雲樹圖
平川開逺景倦客憶先廬數里閒雲在東風過雨初
　　　題平川雲樹圖
窈窕川谷靜蒼茫雲樹深十年岐路者一片故園心
　　　題樵隠圖
野橋横澗淺茅屋傍林微隠者無尋處春山伐木歸
　　　題方方壺畵垂綸意
漁父空頭白生涯一舸微欲浮滄海去又逐暮潮歸
雲樹逺重重川平夕有風買魚呼不應船過釣臺東
　　六言詩
　　　題青山白雲圖
茆屋何人共住石林似我曽遊白雲只在半嶺青山誰
到上頭
　　　題南山秋色
南山一片秋色老子半間白雲他日瓢中酒熟竹林風
月平分
　　　題湖山清隠圖
南山北山秋色東崦西崦人家倦客不歸頭白數年空
負烟霞
　　七言絶句
　　　題班姬扇靣
花比容顔石比心自將團扇寫新吟同車昨日辭天寵
不用長門買賦金
　　　題黄仲文扇靣小景
鵠白新裁月一團濛濛煙樹着前巒野人不慣藏紈扇
片紙留傳久逺㸔
紙扇相遺意未輕好風還似故人情林中李白休相笑
拾得長江片月明
山中隠者似王維胸次丘園下筆時何日南窗分一幅
輞川煙雨費題詩
　　　題張師䕫小景
空山秃木兩株長屈幹樛枝半欲僵下有敷榮三五樹
自縁低處少風霜
　　　題黄仲文小景
雨過春山草木稠懸崖千尺掛飛流幽人倚杖遥觀處
似在廬山五老逰(春日觀泉/)
緑樹垂帷石作臺龍唇拂拭自徘徊黄埃赤石人間世
正想南風解愠來(清晝鼓琴/)
晴空萬里片雲收山木蕭蕭虎豹秋對酒願留天上月
清光長照少年頭(凉宵對月/)
旭日初升雪滿山水邊林外覔花㸔南枝先得陽和信
竹杖芒鞋不避寒(雪霽尋梅/)
　　　題東郊歸牧圖
牛背相驅下隴時夕陽門巷景遲遲欹眠倒立休相訝
造化從來似小兒
淺石幽柯草滿川吳牛背上穏於船兒童顛倒爭喧笑
絶似雍熙在目前
　　　題煙波垂釣扇靣
漁釣生涯不為貧煙波鷗鳥日相親鑑湖一曲秋風興
誰似知章早乞身
　　　題歐陽雪舟墨梅二首
横梢倒幹春偏好冷蘂疎花晚自妍我老正須詩興助
欲移茅屋住湖邊
最憶廬陵老煉師酒酣揮筆寫南枝春風開盡江頭樹
不見扁舟載月時
　　　題小幅雪景
短棹中流往復還神交元不在承顔剡溪清興何人㑹
月滿長川雪滿山
湖邊倒樹玊為槎樹㡳茆簷路半斜飢鶴翅寒飛不去
伴人閒立㸔梅花
玊堂空愧故人招風雪歸來渡野橋畱得平生詩興在
蹇驢破㡌鬢蕭蕭
藍關回首自凄凉積雪層氷道路長去國可無三宿戀
旁人休笑馬蹄僵
　　　題孤松恠石圖
老枝枯幹倚巖巒縱有風雲變化難自是無心愛春色
千年畱與石同㸔
　　　題亷宣仲墨竹
先朝文物佳公子善寫蒼筤一兩枝不有百年真翰在
清風髙節㡬人知
城中無土種琅玕蒼翠時時畫裏㸔最憶西山秋影靜
滿身凉月更凭䦨
　　　黄仲文寄墨竹
一幅鵞谿寫輞川髙情相許已三年春風傳得平安報
剪與淇園半畆煙
　　　題宣和畫鵝雛巻
栁下金溝煖似湯羽翎全短毳毛長睿思不及鷹揚力
愛畫舟前似酒黄
宴安花木應成癖遊戲翎毛思有餘内苑養雛何所賜
右軍能寫道家書
　　　題獨駿圖
圉人牽出栁風凉十二天閑白晝長老眼漸㸔兵革息
相逢期在華山陽
　　　題王仲文臨清閣巻
髙閣留賓酒滿杯秋風千里雁初來故園松竹平安在
天際歸舟不用催
　　　題梅根讀易圖
疎花老幹轉春風獨坐觀書夕照中倘許蒼苔分半席
也來林下論㕘同
　　　題梅窗玩易圖
月到書帷夜肅然南枝微有暗香傳靜中紬繹先天學
消長盈虛在目前
　　　又題梅窗玩易圖
三絶韋編一洗心碧窗風露靜沉沉寒灰自畫周天卦
月上梅梢夜已深
　　　題清源玩易圖
一巻羲經足洗心研硃滴露向秋林仙人欲授𠫭同論
白鶴飛來夜已深
　　　效馮老泉詠西山蚊虫
林壑飢蚊響似雷成羣作隊夜深來道人傳得希夷睡
燒盡葭煙一束灰
蚊蟲只為口如針火刼煙攻退又侵風露儘多呼吸處
破窗殘隙莫相尋
散漫飄蕭豹脚長小窗飛入閙昏黄月明蕙帳今空在
借問為誰逐客忙
霜落俱㸔掃跡空雨餘又聽放聲同生民膏血能多少
盡在饞腸利觜中
　　　雲松到西山有四絶句見貽依韻奉和兼柬雲
　　　壑本淳一笑
自與山靈有宿期題詩屢報入山時林間二客煩相待
拂拭蒼苔㸔舊詩
路岐筋力久難堪偶為山人過水南明月軒中一斗酒
浮丘今夜共清談
三年兩夕會西山寸晷分隂若自慳白髪相期來洗髓
又扶竹杖叩雲關
平生痼疾在林泉老去詩名亦漫然故舊相逢聊一笑
蟬聲過耳竟誰傳
　　　石村阻雪雲松恵詩依韻奉答
清湖晴雪對蓮峯下有絃歌一畆宫題得新詩寄茆屋
長松修竹共清風
攜得長鑱度雪峯月明畱宿洞仙宫世人未識賔雲曲
閒却林梢一笛風
　　　山行雨中
疎林野水白鷗閒細雨濃雲杳藹間若得扁舟載春酒
畫圖都是米家山
　　　送茶與朱孟舒
仙草靈芽出洞天封題千里附歸鞭月明記得相尋處
曽試林間第一泉
　　　病起後園㸔花四首
霜枝露葉長叢叢鑄就黄金訝許同昨日不縁行藥到
又成寂寞付秋風
冷坐東籬句自敲旁人錯訝候香醪餐英飲水尋真樂
久與王𢎞著絶交
露下碧叢珠滴滴月明素萼雪團團不知晚節全清白
更向東籬仔細㸔
一枝數萼剪輕氷應與淵明共素心秋色滿園題品徧
從來白玉貴黄金
　　　柬雲松㑹宿翁源
路入仙巖更向西松林茅屋擬同棲一尊風月謀今夕
邀得閒雲晚度溪
　　　修渡船
渡口沉舟久欲修百川東下正横流艱難共濟慚衰老
更喚前溪黄㡌頭
　　　秋日偶成
荒苔落葉小軒秋兀坐無聊疾始瘳一縷篆煙飛不盡
又將詩巻閲從頭
秋雨生寒似早春寥寥門巷緑苔新社前釀熟松醪酒
畱得仙瓢候故人
　　　石村阻水
昨日今日雨不絶武夷東西溪水髙駕壑仙船在巖頂
也愁孤櫂動風濤
空山雨脚亂如麻短杖衝泥草逕斜野老門前三尺浪
相逢眞在水仙家
　　　聞小兒欲歸
風雨泥途汨汨忙新春殘臘寄他鄕歸期趂得天涯燕
社日飛來入草堂
　　　除夜憶小兒泊峽口
除夜孤燈對短篷浮生原不定西東斷猿何處驚殘夢
風雨蕭蕭宿峽中
　　　傷春
山莊寂寞雨兼風紅紫園林數夕空憶得往來三四十
青天白日萬方同
落花飛絮滿晴川杜宇聲聲更可憐不用傷心愁欲死
亦知春去有明年
　　　食魚呈劉河泊
清溪紅鯉上雕盤庖子揮刀鱠雪寒遥想河官停夕筯
欲分山老助晨餐
琴髙入海偶先還掉尾揚鬐戲碧瀾野老久思羮一啜
病軀無力掣長竿
病來物物不入口最想波鱗芼澗蔬紫鯉上盤煮白雪
加餐願㸔腹中書
河官頓頓食魚羮不待侯門有鋏聲老子平生藜藿口
狂來猶欲膾長鯨
　　　寄蘓明逺
寫得氷綃帶晚霞歸來巻贈一枝斜摩挲老眼㸔春色
郤訝墻頭出杏花
筆下秋光最好㸔相思千里寄來難白頭已入廬山社
猶憶東籬月影寒
稚子牽牛似挽車微風落日笛嗚嗚故人久識柴門處
為作藍原野牧圖
釣船移向夕陽邊春水桃花緑滿川一曲漁歌聊自樂
晚風休為世人傳
　　　寄復嬰本淳
絶粒虚腸譬餓囚無眠低戸數更籌仙家有説能飛解
不挾凡軀送十洲
　　　桃花馬
君家駿騎自超羣毛色桃花箇箇文安得騰驤三萬匹
滿川應似漲紅雲
生從渥水真竒骨卧向華陽亦素心何事落紅飛滿背
隨風衝雨過桃林
　　　病中
朽骨不禁風露冷衰容更畏雪霜繁呼兒欲問春深淺
栁絮梨花已滿園
杖策兒扶村舍翁一樽花下卧春風社前雷動催茶笋
興入千巖萬壑中
山城雨過草萋萋無數殘紅逐馬蹄燕子不知春景異
傍人華屋又銜泥
　　　寄文明病中
童冠論交五十春巷南巷北日相親年來頗恨俱衰病
欲候平安却問人
欲療瘡痍未有方閉門扶枕換年光從來禍福分滛善
天道如何轉𣺌茫
　　　贈雲壑
望山尋水不憚遥白雲紅樹喜相招夢回茅屋瀟瀟雨
又得畱君住一宵
　　　兼善攜仲文竹至
青山久隔故人靣脩竹自同君子心老可近來無一事
為添清影滿東林
　　　西山道人惠江南笋
江南苦竹生甘笋春社雷驚出土長扶病欲來參玉版
道人曉起贈雙筐
　　　寄題五夫先壟
雙親逺葬傍西巖麥飯來遲毎自慙願得太平徭役少
結茅此地守松杉
　　　先壟有感
雙親已逺弟兄稀䰟夢相逢似舊時茅屋數椽田二頃
白頭猶受一安遺
　　　和雲松雪中十絶
夜寒敢歎臥如弓起傍殘爐榾柮紅童子偶㸔門外白
誰將瓊玖賑詩窮
夜雪茅簷積漸髙傍林時聽折危梢南山石上雙松樹
莫更動揺仙鶴巢
天上浮光帶玊京世間幻境入瓊林馮夷奪得天孫巧
剪水飛花一夜深
亂來雙鬢俱成雪對雪疑窺鏡裏顔明日春風消釋盡
祇畱鬢影對青山
瓊林只在碧山阿遥憶仙人寄傲多閉戸袁安僵不起
難隨鶴背一相過
梅花開遍臘將殘㡬度吟詩倚暮寒何處蹇驢䭾孟老
一鞭風雪正漫漫
翠竹擎多㸔漸低寒梅封厚望應迷尋春擬趂朝暉出
又恐青鞋濕凍泥
曵履自慙隨獸迹背藜欲出聳鳶肩酒中挽得陽和轉
一斗松醪直萬錢
羣賢詩語鬬清新白戰何人筆有神未似漁翁堪入畫
孤舟簑笠自垂綸
旭日光㣲未盡消背隂巖谷沍連朝春風一解崑崙凍
漸化河澌入海潮
　　　紙帳
數幅秋藤拂地齊匡牀閒對竹爐低山中一枕梅花月
不識雞聲送馬蹄
