#+TITLE: 字溪集-宋-陽枋
#+DATE: 2018-05-12 10:19:40
#+SOURCE: github.com/kanripo/KR4d0361 master 0ba28c5f                
欽定四庫全書　　　　　集部四
　提要
　　字溪集十一巻　　　　别集類三(宋/)
　　　　(臣/)等謹案字溪集十一巻附録一巻宋陽枋
　　　　撰枋字宗驥初名昌朝巴川人居字溪小龍
　　　　潭之上因以自號端平元年冠鄉選淳祐四
　　　　年以蜀難免入對賜同進士出身閫帥交辟
　　　　於昌州監酒税於大寧為理椽於紹慶為學
　　　　官晩以子炎夘貴加朝奉大夫致仕年八十
　　　　一卒其行履不見於史傳惟文淵閣書目載
　　　　有陽字溪集之名而不著巻數黃虞稷千頃
　　　　堂書目則稱其集為十二巻久無傳本今檢
　　　　勘永樂大典所載裒而集之附以其子所作
　　　　年譜行狀仍析為十二巻適符原目之數雖
　　　　已經斷裂未必無所殘闕然所佚似亦無多
　　　　矣枋嘗從朱子門人度正㬊淵游故集中與
　　　　人往復書簡大都講學之語所言皆明白篤
　　　　實不涉元虛其易象圖説一篇多參以卦氣
　　　　納甲之法乃不盡與朱子本義合案李性傳
　　　　朱子語録序稱諸書答問之際多所異同而
　　　　易為甚㬊淵所録一編與本義異者十之三
　　　　四枋殆述㬊淵之所授故持論不同歟又有
　　　　與税與權論啟䝉小傳一篇乃暮年所作尤
　　　　見其孶孶力學至老不衰於紫陽學𣲖之中
　　　　猶不離其宗者云乾隆四十六年九月恭校
　　　　上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)陸　費　墀
欽定四庫全書
　字溪集巻一　　　　　　　宋　陽枋　撰
　　表
　　　冬至表(代廣/安軍)
開於子生於子機潛起於黄鍾至於南盛於南運黙扶
於紫蓋仰一人之有慶宜萬邦之作孚中謝恭惟皇帝
陛下神化密移天行不息莫能消長聽陰終陽始之屈
伸弗囿盈虛任月窟天根之來往徳惟純而不已福茂
介以攸宜臣承乏賨城阻趨魏闕氷藏陸北欣逢七日
之來春到殿西喜上三呼之祝俯躬承寵拜手揚休
　　　謝賜憲書表
璇璣齊政仰欽天度之稽玉簡頒春俯敬人時之授五
紀之章程一正萬年之正朔相承中謝恭惟皇帝陛下
數顯在躬政猶審已念千歳之日可坐致惟省嵗功使
百物之産由曲成不遺元化罔愆析因夷隩之序允好
財成左右之功臣服采罔庸賜書承寵慶隆熙旦覩斗
柄以夀北辰長願豐年及春事而行南畝
　　　正旦表
天地交為泰卦成三畫之乾春秋首書王禮大一王之
統叶氣慶洪鈞之轉懽心宜萬國之同凡在致身喜均
拜手中賀恭惟皇帝陛下首出庶物仁包五常長善長
人朝諸侯而圖天下新民新物布政事以訓四方發生
回禹甸之春出治用夏時之正百禄是總萬夀無期臣
攝守古賨阻趨北闕越在侯服莫稱栢葉之觴仰企王
朝知獻椒花之頌心傾麗日靣逐祥風
　　　天基節表
飛龍在天周二十八年之星紀流虹明渚綿萬有千歳
之皇圖治盛三登懽騰八表中賀恭惟皇帝陛下乾元
用九太極含三思極無邪有諸中者惟精惟一動毋不
敬形之外而乃聖乃神長發其祥大徳必夀臣黔巑假
守丹陛馳神五葉蓂開雖阻楓宸之拜萬重山逺終傾
葵日之心
　　　又
誕彌端月五開堯莢之辰生育後天千卜荘椿之歳御
乾大造出震昌期中賀恭惟皇帝陛下如日之升乘時
之泰賜租寛賦春萬象以同仁訓亷謹刑雨八荒而被
澤矧遇流虹之旦尤深就日之誠干羽兩階衣冠萬國
臣賨城假守魏闕馳心莫陳千秋鑑録之忠惟致萬嵗
嵩呼之敬福禄常矣夀命長矣歸美益深元首起哉股
肱喜哉載歌無已
　　　代王敬伯使君謝到任表
假熊軾於淮堧疇庸罔效殿龍藩於黔土得寵若驚方
辭白水以投閒遽上青天而峻陟具以寛大孚心之㫖
告之窮荒鴂舌之民中謝伏念臣老矣半生猗無他技
瑣材膴仕江湖浪走於間闗弱歩豐扛唐鄧忽膺於贔
屭慙非壮烈猥蹈危機溪邊釣魚已織婺川之蓑笠塞
上得馬遄叨潛邸之絲綸惟紹慶之名藩本酉陽之一
縣地僻而闗繫者重人稀而控扼滋多内接巴庸外環
溪洞為秦川之後户實湘楚之隣封冦盗若豺狼困則
藏而强則搏吏民如禽鳥弛則玩而急則逃自非文武
兼資之材莫稱恩威並濟之任竦膺渙渥倍切震躬兹
蓋伏遇皇帝陛下髙拱一堂明見萬里去繒弋以安鴻
鴈急保障而緩繭絲在知人在安民塵欲清於塞北不
泄邇不忘逺俗先撫於黔南臣未即䝉烘誓矢精白庶
矣又富矣言恪守於泗洙安之非勝之效覬收於渤海
　　書
　　　上魏鶴山了翁論時政書(禮部/尚書)
嘗謂今日天開斯道興起之大幸㑹而亦伏斯道消靡
之一大危機有志當世者不可不深長思也一聖天子
躬親萬幾憤積年僉壬之蠧國一切埽去盡收召名徳
夙望儒術老成之士布列朝宁側席傾心希冀太平此
斯道興起寖昌之一大幸㑹也然一二年間弊日益甚
治日益逺上之心茍厭且疑則小人乘間羣起而拔之
豈非斯道消靡薄蝕之一大危機哉吁可畏也常思今
日之事不患天下之積弊靡而深而患士大夫之積習
専而忌専則任已意而常失於私忌則忽人言而易違
乎理所以君臣上下竭思盡謀而弊終如故此無他未
能公天下之心也夫天下之見聞弊端之所灼知天下
之議論弊事之所審訂今士大夫分位隆崇體貎修貴
例曰譊譊者膚言適足以亂吾聽吾自有卓出衆人之
謀察察者淺見實足以汩吾聰吾自有洞燭事幾之哲
進一言唯恐人知行一事唯恐人覺深潛秘密務以相
尚必使天下知某䇿某事専出於某人之功而後已逮
夫行之而弗宜施之而弗遂則支離遜避已無與焉是
以天下雖有切中事理之言脗合時弊之計往往愧吾
謀之出其下憚其功之成而吾之禄位一旦為其所超
越於是寝沮隠遏莫之舉行専與忌交痼於胷中而天
下之弊日深一日而不可革矣果何貴乎謀人之國家
哉明公以大公至正為學道徳性命有以至其極出處
行藏無以動其心涵養淵深更厯綿久可謂一而不二
天而不人者矣慨念蒼生翻然而起非特天子忻然以
救弊之責望之百官亦以是望之天下亦以是望之先生
是行誠十手十目之所指視以為國家理亂隆替之决
非茍然者然今日之事豈一智能一手足之所可為乎
支傾屋者須足用之衆材起危證者須足用之衆藥革
弊政者須足用之衆賢厥今柱阽榱欹屋傾甚矣陽飛
隂沈證危甚矣内阻外訌政弊甚矣而欲以一木支萬
瓦之頽一藥瘳百疾之頓一賢理庶政之弊愚恐般郢
失其能岐和失其良伊傅周召之賢亦莫以有為於斯
世也髙宗中興雖得一傅説而旁求俊乂必合天下之
材能此所以為傅説成王守成雖得一周公而常徳常
人必合天下之智力此所以為周公聖賢之心何一毫
専與忌之有哉天下之士皆以傅説周公之事業望明
公而明公用心自視與傅説周公何所間特在乎推達
大公無我之心而力行之爾聖賢相逢一遇千載豈止
李渤星鳯之快覩而已哉願毋以思不出位而自遜焉
天下幸甚
　　　上洪中書論時政書(咨䕫平/齋先生)
學必貫本末治必該體用二者可全而不可偏正心誠
意修身者學之本齊家治國平天下其末也格非輔徳
納誨者治之體修制度明紀綱立條目其用也古之君
子未用而修其學自誠意以及平天下之道本末貫通
而不遺既用而推其學自正君以及於制度品節之具
體用兼該而不廢故朝有正心誠意之君臣則天下有
正心誠意之善治言之而必行為之而必成如桴鼓影
響之捷無他明體兼用揣本齊末不失於一偏焉故也
禹臯稷契雖曰君臣都俞吁咈於一堂之上而原其當
時平土敷教明刑播穡之事必燦乎有條截乎有制以
致雍熙之治者特典謨之辭簡略而後世莫能有考焉
耳繼泰和之盛者莫如成周周公之相成王不獨止於
無逸告誡之辭而自朝廷以及於鄉遂都鄙邦國典章
法制所以為天下立心者小大纎悉燦然畢備是以成
王垂拱仰成而天下日底於刑措無非以道雖講之朝
廷為甚明治必達之天下而後行也厥今在廷之臣正
心有言誠意有言修身有言大學中庸之外洗心以易
者又有言朝夕納誨是宜人君意無不誠而心無不正
矣然而求之天下則吏不免於貪鄙士不免於浮薄民
不免於困匱軍實不免於隳廢循至楮幣日輕貨泉日
竭中外岌岌末如之何而推原其故則制度紀綱積習
廢弛而不飭之故也今日用吏之法不過曰善催科富
文學明法令下而履常蹈故無他善状斯謂賢矣亦有
急教化而緩簿書奨煩勞而黜退避賞振作而懲委靡
之法以砥礪之乎今日取士之法不過曰博記問贍文
辭工音律下而趨時媚世迎合有司之意斯謂賢矣亦
有教之孝悌忠信勸之徳行道藝課之禮義亷恥之法
以陶成之乎民俗之靡敝極矣窮奢於寺觀之金碧而
莫為之節極靡於齋醮之虛浮而莫為之節僭宫室之
竒侈肆口體之珍麗歌舞無厭嬉遊罔度沈湎淫泆此
政散民流之風不宜見於盛朝也曷不定公卿大夫士
庶之等立起居飲食服用之制而一正之乎光武中興
吳馮寇賈之外赳赳者甚衆髙宗中興韓吳劉岳之餘
洸洸者不少厥今軍旅之事朝鳯晨星前無以繼其後
右無以輔其左中無以援其旁謀單力孤强敵四起今
不早為貳矛重弓之圖萬一敵人分道並進奔逆衝突
不知一時誰與禦之也夫吏以教化亷勤為先也朝廷
徒曰戢貪而奨勵之法制弗立焉士以徳行道藝為貴
也朝廷徒曰崇雅而教養之法制弗立焉民風以醇厚
儉朴為美也朝廷徒曰美俗而品節之法制弗立焉軍
政以廣儲将帥為急也朝廷徒曰練軍而選㧞之法制
弗立焉宜乎吏日戢而日貪士日養而日薄民日恤而
日困軍日練而日弱正心誠意之學日講而其效莫或
見於天下也故吏亡善治終無以裕財士乏吉人終無
以生財民亡蓋藏終無以豐財将亡成績終無以省財
楮由此而日輕鏹由此而日匱君臣上下窮思竭謀而
終莫能以究其弊蓋徒知藥疢疾之顔色而不知於腹
心根本焉治之耳夫亂生乎小人治生乎君子是理也
三尺童子皆知之曩者大往小來天下之不治無足怪
者今也端人正士雲合輻輳相與聚精㑹神興利除害
既逾年矣天下舉手加額引領東望冀太平之在旦夕
也而害日以生弊日以甚天下善類皆竊歎而疑之其
間不肖者往往指以為經生學士真無益於人國而小
人之徒遂得以幸君子之罔效而肆其詆議之口其機
甚可畏也嗚呼幹蠱弊之極者才無能名理壞證之深
者醫無竒稱君子不幸承蠱壊之頽波治功成否實正
道隆替之機不可不反求元氣衰微之本根痛加培養
使千載而上一洗貢薛韋匡之羞千載而下無重増責
備賢者之深歎也或曰執古者悖今易法者矯俗殆於
不可嗟夫道有升降政由俗革通其變而民不倦堯舜
之盛也天下惟法弊則治弊弊而不革何以得治商鞅
變不善之法猶足以强無道之秦况返薄俗以歸醇厚
之為善變乎今日之法大變則大治小變則小治亦在
乎謀國者運量器識如何爾某晩後疎拙嗜學耽書萬
里來從性善先生而畢四書之業閣下負經綸天下之
道得與聖天子上下其議論欣然踴躍條救弊之説以
獻非以希閣下之切於知己茍合求進而釣譽要名於
當世也閣下徳足以厚俗學足以用世智足以燭理才
足以用事量足以容物扶危持顛之任舎閣下無望焉
言陳而不竒論迂而不切聰聽之餘少有補焉幸甚
　　　上宣諭余樵隠書
某自幼知學耽濓溪晦菴之風萬里求師留度性善之
門聽徐毅齋之誨倖叨末第慨時多艱避地讀書茍全
性命恭聞明公将㫖諭蜀開誠布公人心感悦懽聲若
雷如某衰朽無能首䝉羅致曷勝喜躍顧惟蜀弊未易
枚舉輙條猥見十二事玷瀆崇嚴謹畫一條具于後
　　　　一曰控扼形勢
某聞兵法先為不可勝以待敵之可勝蜀自三闗失險
内郡皆坦夷之地未易駐足今之可以禦敵而蔽東南
者一渝城爾蓋渝城非特險固可守而控兩江之㑹漕
三川之粟誠為便利今宜以重兵鎮渝别選忠勇之将
一守合一守瀘一守梁山堅城完壁為渝藩蔽以時耕
於荒閒之地纔值秋成亟收斂以入大屯敵人若至各
歸城壁併力拒守間出入諸屯之間以示不測少待生
聚阜蕃根本充實屢䟎向前以圖進取又宜引思播之
甲布列南岸以為聲援敵必不敢長驅深入勢自沮退
退亦勿擊彼求戰不能剽掠無得釁隙自生然後乘間
伺便而三闗可圖也
　　　　二曰防遏間道
嘗聞不備不虞不可以師萬一敵人知我沿江守備嚴
固計必斡腹若圖斡腹必於瀘叙徑攻田楊田楊萬一
不支則其路可通辰靖等州出我之背以闖朝廷之後
户宜力諭思播深警防度訓練甲兵扼控險要須日如
寇至不可以道里險隘山林深逺肆意自安敵知思播
有備必不敢縋兵虎穴而我無後顧之憂矣
　　　　三曰信賞必罰
嘗聞晩唐兵驕之弊起於姑息而成於賞罰之不明賞
既不明罰斯難用二者俱廢兵何為而不恣横哉蜀自
辛夘以來兵将之散潰不少主帥惟務招安其間忽有
立功著效者率無顯賞是致忠義阻抑逋潰縦横今宜
於旌旗改觀號令一新之始大明賞罰務令忠勇氣伸
逋潰氣折則軍聲振而士氣張守則固而戰則克矣
　　　　四曰弔死恤孤
竊聞弔死恤孤掩骼埋胔古人所以推惻隠而維人心
也蜀自辛夘以來士夫軍民死於兵者不知㡬百千萬
逺者未暇論姑自近者言之辛丑西州之禍殆不忍言
漢嘉之屯陣亡者衆江陽失險瀘叙以往窮幽極逺搜
殺不遺僵尸滿野良為寒心昔秦穆弔于殽之師而霸
業以興子罕哭城門之夫而覘國者畏愚謂明公及此
下車宜率三軍之士具禮弔祭嚴責州縣多方掩埋務
要真實又聞州縣毎以根括絶産為名騷動惨於敵禍
往往寇退之後孤孽尚存而復殱于暴官汙吏之手孤
幼既斃則隣里為不寧宗族代之受禍故田里有内敵
甚於外敵之謡此害非一日矣謂宜廣行宣布寛大應
兵禍後絶户財産與孤弱之無所撫存者並聽宗族拘
管奉祀州縣敢有詰問重則施刑是蓋興滅繼絶撫孤
慈幼之仁政于以繫民心于以收軍心于以回天地鬼
神之心誠非小補
　　　　五曰訓練士卒
嘗聞兵不貴多而貴精劉牢之以八千破苻堅李陵以
三千走單于擇之精而練之熟也蜀自白巾一變之後
人人倡為百戰不如一潰之説邊塵稍驚望風奔散掠
子女擄財帛被錦繡而飫膏粱事藝曽不之講其間至
有持弓挾矢數十發而無一中垜帖者以此禦敵何異
驅羣羊而當猛虎哉誠能申命諸将日夕訓練大将不
時按閲藝精者必賞無庸者必罰仍以士卒技藝之能
否為進退諸将之階則人精其能而兵有可用之實矣
　　　　六曰聚小屯為大屯
嘗聞兵少則力戒乎分敵人毎歳深入歩騎不下三數
萬而我軍士馬單弱諸軍雖各以萬數而能戰者少加
以分屯遥逺首尾不能相救多致失利今既于瀘合梁
山等處為屯固守而又于潼遂綿漢資昌西路諸州無
險可守之處分兵控扼恐兵數不多難于䇿應一處不
支諸處便摇宜精審探伺敵若悉師來攻則集無城壁
之小屯合于渝城則勢力渾全于以居重馭輕而亦可
以免循習潰散之弊待諸處葺理城壁金湯足恃招集
溢額然後各自為守可也
　　　　七曰精明間諜
嘗聞知彼知己百戰不殆古人臨敵必審知其将之知
愚勇怯兵之强弱多寡動輙取勝者間諜精明故也敵
兵累歳侵蜀一聞彼元帥塔海之風聲我軍狃于望風
奔潰而實則塔海者未必皆親入塞也曽不知其将之
為誰兵之若干雖有知勇一意蓄縮尚何望其料彼已
而决勝負哉今宜選勇敢沈幾之士十倍重賞優給妻
孥俾深入興元以北覘伺其将孰勇孰怯孰智孰愚其
兵孰强孰弱孰多孰寡我皆得以為之備而後勝捷可
期也
　　　　八曰行反間
嘗聞陳平謂捐數萬斤金行反間以離楚之腹心而羽
可克兩軍相持豈無間言可入況敵人整居漢中為歳
滋久其主必有疑其将之擁兵自封候時觀釁者誠能
捐金遣間多方誤敵使之主猜将怠嫌隙自生則大功
可立矣
　　　　九曰清吏道
嘗聞國家之敗由官邪官之失徳以賂彰夫闒茸雜進
之謂邪苞苴公行之謂彰自軍事廹急以來指忠厚為
腐儒以一切為辦事黷貨者進亷素者黜由是鄉曲武
斷之夫舟車射利之子交錯道途瀝髓剥膚嚴急星火
蜀民始不堪命而有不如敵至之言今宜大清濁流凡
深毒於民者顯加譴罰庶以謝遺黎之寃痛而使倒瀾
者知所懲創然後擇任忠厚循良之吏以撫遺黎庶乎
祖宗三百年固結之民心一於戴宋而不異也
　　　　十曰革糴弊
嘗聞無政事則財用不足財非鬼輸率由民賦特患誅
求無藝而已粤自軍興和糴無慮四變為勸諭為科俵
為掇糴為括糴民日益困財日益匱其弊起於作奸者
衆奉公者寡只如官糴其百則私以千言官科其千則
私以萬言正司之下有副分司小分司之餘有貼分司
長官之饕求羣胥之邀索西軍之追捕一司未巳一司
復來前糴未終後糴復繼斯民至於蹈水火經溝瀆而
終弗能免公帑所入幾何而室家皆索然矣今不得已
而和糴於民宜於所糴地分曉諭百姓明言數目併支
降價錢若干一依户産髙下以為糴數之多寡庶免官
吏除尅私糴之弊如有不悛許民赴愬則姦貪自息矣
　　　　十一曰招賢士
嘗聞一人之聞見有限衆人之耳目無窮蜀雖殘破山
林草澤豈無抱道懐徳博古通今聞見可以補聰明議
論可以鎮浮靡而不能自見者乎謂宜旁諮廣訪凡一
州之中選擇公正練達不徇流俗不屈勢利一二進士
盡禮虛心俾各以其州其鄉民生之利病吏治之媺惡
歳事之豐歉物價之低昻不時來告庶得以為因革勸
懲平凖之謀則應接事機疾如桴鼓而上下逺邇無壅
蔽遏塞之患矣
　　　　十二曰讀書治心
嘗聞仕而優則學蓋仕而學則所以資其所仕者益深
明公天資雖已髙明學力雖已至詣然受任於艱難破
蕩之餘軍政民事日紛如蝟宜於聽斷餘暇親近賢徳
與之講論正心修身治國平天下之學有得於心施於
有政非惟生民受賜而明公優為聖賢之歸矣
　　　與約齋李守論時政書
每見州縣凡遇災傷多是畏懼不肯備申或雖申而不
以實其心只慮大司譴責并疑州縣以災傷為辭避免
科催而已為民父母只當撫字存䘏盡其在我且今時
大司屢有賑救災禍之實政大恵若聞此旱災未必不
惻然動心於峽山千里刀耕火種之民也昨曽言司徒
荒政十有二雖古今殊時未可一一舉行亦宜畧畧依
彷聖人好意思擇其可施行目睫者行得一分則民受
一分之賜矣謹條明以呈一曰散利(鄭司農云/貸種食也)二曰薄
征(輕租/税也)三曰緩刑(寛刑/罪也)四曰弛力(息徭/役也)五曰舍禁(公無/禁私)
(也/)六曰去幾(闗市不征也如/放舍錢之類)七曰眚禮(謂殺吉/禮也)八曰殺
哀(省凶/禮也)九曰蕃樂(閉藏樂/器也)十曰多昏(不備禮而/多昏娶也)十有一
曰索鬼神(司農謂求廢祀而修之此不可盡信凡有功/徳於民而祀廢則當修若世俗淫祀如狄仁)
(傑所廢者/不可修)十有二曰除盜賊(飢饉則/多盜)此十二事㸔來都
是救凶荒之政惟緩刑弛力去㡬眚禮蕃樂索鬼神則
目前可行更在斟酌令得中而行之可也惟申災傷一
事不容緩不徒使逺州民隠上徹将來秋冬千里可為
乞糴通財賑救之備也
　　　答趙傳之論夏時書
䝉不鄙庸謬教以春秋行夏時之説考證辨論委折詳
盡無復餘藴此豈一時臆説淺見所能到一再審諦亦
疑左氏似有附㑹唯見康節論前古歳月日時却説春
秋二百四十二年無一字之差則王周正月等書已經
康節㸔過亦不曽辨正恐或以千五六百載而下輕變
古書且當更入思慮緩緩辨證未晩又周禮曽有正月
之吉始和布治教政刑于邦國都鄙則亦正月證據正
月之吉却周正十一月朔也又周禮正歳觀治象教象
政象刑象之法則是正歳乃夏時建寅之月似此則亦
有正月可證矣如正月繁霜此則音政不當以正月言
要之以一月言亦無害以正月言亦無礙夫何苦拘拘
孑孑攻此一字以别生疵病乎大抵夏時萬世之政惟
三王不相襲禮或以建寅或以建丑或以建子各盡三
統之義而春秋冬夏竟取正於夏時而已不必深改也
　　　上淮閫趙信菴論時政書
某竊聞勝不可以有矜心負不可以有沮心勝者負之
所倚負者勝之所伏一勝一負皆有機焉惟善於用勢
者能識之李愬乘王師屢衂之餘深沈不露撫循士卒
出蔡人所不料以計擒呉秀琳擒李祐遂成平蔡之大
功愬善於以沮為勝者也李牧因匈奴屢勝之勢周密
不出日享士卒示匈奴以至怯以計誘致使大舉入寇
遂成破匈奴之偉烈牧善於以怯為勝者也夫怯與沮
此最敵人之所以易我而不設備而我之所以蓄威養
鋭而立大功之幾常人莫之能識而智者毎洞察而善
乘之然而兵貴乎精食貴乎足善師者必勤課農桑勸
百姓之耕以積榖薄商旅之征以阜貨省無益之費以
生財優待將校厚恤士卒與之同有亡甘苦表異其財
能問勞其疢疾使之感悦愛畏生死與我一心然後精
加訓練令一可當百自然人人效死而樂戰猶且勿輕
於用敵小至勿擊佯負示怯以驕其心而大至之一戰
可以定天下又聞戰貴乎竒古之善用兵者未嘗不擇
驍銳敢死數千人别為一軍每兩陳交鋒視敵虛實或
自将或遣心腹驍果者将之以衝敵陳昔秦王與宋老
生戰唐兵少却秦王引黑甲親兵自南山馳下斷老生
陳為二遂擒老生自是毎以自隨百戰百捷此尤用竒
之善者也方今廟論主守然所謂守者豈堅固不出敵
來不戰之謂哉亦欲生聚教訓練兵足食以守為戰而
收坐勝之功爾然此則國公夙謀素講之規模也山林
書生不閑軍旅不識戰陳萬里來從性善學得知俊偉
勲業未能一見君子顔色乃欲摭簡編中古人陳爛兵
法冒凟髙明多見其不知量姑以致愛莫能助之之意
云爾惟國公寛諒之
　　　上淮西帥黄州楊伯洪論時政書
某嘗謂知一心與天地同其大而天下之事不足以為
矣夫萬事根於一理萬理根於一心是人之一心統萬
理而應萬事其大固與天地等又何得以尚之哉世之
人不知大其心而徒汩於事事日以衆而心日以小屈
於嗜欲屈於富貴屈於貧賤屈於患難勢力生死紛綸
雜揉莫知紀極盍亦以天地之大立其心哉此孔孟之
心於天下萬物來則能名而不流於隨於天下萬事至
則能應而不入於累非他也心大而事小心體而事用
心本根而事枝葉固未嘗無困窮而困窮不存於孔孟
之心未嘗無患難而患難不存於孔孟之心将仕之答
難仕之對天地静虛而憂歳月較尋尺者不足進矣接
淅之行浩然之歸天地寥濶而季孟之富萬鍾之禄不
足言矣弦歌不輟於匡人之圍與威武不屈同一雨雪
之晛消矣講道不衰於陳蔡之厄與何為弗豫同一利
貞之性情也疽環之主南子之見其太虛之浮雲而耦
耕荷蓧陳代景丑之言其亦候蟲之鳴秋而螢燐之耀
旦也固未嘗無困窮患難富貴者孔孟之事而未嘗有
所困窮患難富貴者孔孟之心孔孟何心哉與天地相
似而已矣明公一心之外無復餘事薦舉人所欲也明
公則義髙炎凉而無好樂之心勢力人所畏也明公則
義輕王公而無恐懼之心棄置人所惡也明公則義安
恬退而無忿􁂯之心夫好樂富貴所同也而無之則凡
可以得富貴者弗茍合也恐懼患難所辭也而無之則
凡可以避患難者弗茍去也忿􁂯貧賤所病也而無之
則凡可以脱貧賤者弗茍離也行乎富貴行乎貧賤行
乎患難是皆事之大者而明公無入而不自得焉其庶
幾孔孟之心矣充是以往臨大節排大難安四國撫四
夷經綸天地之大業又何往而不可為哉某晩學亡竒
嘗從性善先生遊獲聞晦翁求放心之説又從涪陵㬊
先生遊獲聞上蔡惺惺法之説又於賢士大夫聞明公
剛大之心與孔孟相似廣於合為隣壤不時一見慢也
今性善先生呼來東南使畢其學適明公建閫于黄踴
躍趨風以快願見夫居視其所處窮視其所不為貧視
其所不取士之心大略可覩矣
　　　代上游相國論時政書
宰相一心綱紀萬化之根極存焉士大夫一心植立萬
化之作用著焉周公之相成王也以宅心為先而盈成
之治基傅説之相髙宗也以沃心為本而中興之業建
以是知開物成務扶立世道存乎士大夫一心而已相
公膺眷命於多事之際不難於為天下立其治而難於
為天下立其心立者非他也以一公為執持而私意萬
殊不為之變遷以一正為専主而邪巧百出不為之轉
動進退百官以公正存此心無一信而一疑斷制國論
以公正守此心無或可而或否扶植天理謹初惟終開
誠布公有始有卒使賢人君子知吾心主於堅定而樂
於進小人不肖知吾心不可撼摇而甘於退務久其道
雖愚必明雖柔必强國家自今其可為矣寳紹以來大
臣心過乎立而士大夫之習流於阿端平以來大臣心
無以立而士大夫之習流於靡嘉熙而後或鼓或罷無
復端緒趨者瀾倒轉而為今日之更化矣更化誠是也
惟不於此心焉求之徒汲汲焉從事乎其末制度改矣
章程變矣此心之綱紀不持規模革矣局勢新矣此心
之主張不立愚恐責治愈急而成效益以逺也今相公
智足以燭萬化之原仁足以成天下之務勇足以裁事
物之宜能人之所不能而不矜其能無事功之累矣識
人之所不識而常晦其識無智略之私矣直方非訐中
而不倚矣順事非柔和而不流矣發舒如春夏而肅殺
者存斂藏若秋冬而仁厚者在胷中蓋有動而無動静
而無静者以為之主持居今之世求變今之俗舎相公
其誰望哉聖天子灼見俊心庸端揆位蓋欲以相公造
天下也流形肖貎生意一機如某者夫復何憾而亦又
奚言然嘗聞務廣明者不以一已為明而後能極天下
之至明務廣聰者不以一已為聰而後能極天下之至
聰相公雖實明實聰亦豈嫌於以天下為明以天下為
聰哉國家不幸與敵為隣其患不可勝言矣破壊我藩
籬闖突我堂奥廹蹙我疆土䖍劉我人民眈眈逐逐不
極意侵占不止也我之所恃以抗敵者强兵裕民足財
與修明政事爾京畿禁旅無幾堪戰荆楚慓悍一衂於
三京再蕩於淮襄今之守長江者不過組甲被練之末
而益之以歸順之餘也蜀被敵禍十有餘祀精兵勁卒
死亡什八晩後招集習潰畏戰雖癸卯輔以南師大略
不滿五萬城守棊布戍卒星疎脱有數道並出之寇何
以禦之西南遏絶日費支吾誅求征𣙜已殫罅隙斯民
終歳勤動未嘗一飽因之以饑饉給餉無所從出善後
之䇿良切大懼然且鴻鴈嗸嗸集澤者鮮腴疇沃野彌
望荒榛此根本所當深念者至於教化泯而不修刑政
弛而不張綱常顛倒等威陵替使洛陽少年復生果止
痛哭流涕而已乎此治之不立也而所以不立者士大
夫之心也物慾㽸痼而正誼明道之心隳聲色薄蝕而
好徳樂善之心隳已私蔽塞而行天理之心隳前日心
臯䕫今顛沛而共驩矣前日心夷齊今好樂而桑孔矣
前日心松栢今恐懼而蒲榆矣滂綱不亷察龔黄不撫
字頗牧不戰鬬底寮委吏莫肯官官抱闗擊柝莫肯事
事上下小大茍且朝夕間有以效官振職稱者不過總
于貨寳為周身之防豈真立其心以為天下國家哉亷
其頑立其懦暴者畏而戢貪者恥而革一賞百勸一威
百懲在相公一心主乎至公至正終始惟一以要事功
之必成而已矣又聞之士大夫以宰相之心為心宰相
以人主之心為心人主一心天地之所以位化育之所
以成宗廟社稷由之而寧人民百物由之而安生殺予
奪當謹操縱慶賞刑威當謹裁决是非邪正當謹察識
而又有出入起居饍服玩好實天下安危治忽之所係
者皆宰相論道經邦之要此孟軻氏深致意於大人格
君心之非蓋以治天下當在此而不在彼也説納道徳
開陳仁義輔贊於從容彌縫於密勿舉明主於禹湯文
武之盛而措斯世於三代之隆此相公素所抱負而天
下之士亦以是望相公者也某憂愛之至不勝拳拳
欽定四庫全書
　字溪集巻二　　　　　　　宋　陽枋　撰
　　書
　　　代上程内翰論時政書(滄洲/公許)
某嘗謂君子立人之朝不難於為天下立治而難於為
天下立道不難於為天下立道而難於為天下立賢治
自道中出道由賢者出堯舜之治成於十六相湯之治
成於商多士周之治成於濟濟多士秦之士賤而治刑
名漢之士惟一董仲舒而治雜伯唐之士不知禮樂而
治不及兩漢甚矣賢之有益於人國也古之人所以羅
致天下之士至於握髪吐哺三顧三聘不憚煩勞猶恐
失之蓋以不如是則不足以致天下之賢賢既不我至
則無與推行此道而就天下之治矣此最古人聰明卓
絶之所甚急而後世暗昧治體者之所甚緩也吾夫子
道可興周其答仲弓之問政必以舉賢為要語子游之
為宰必以女得人為急於臧文仲知展禽之賢而不與
立則以不仁譏之使夫子一日而得邦家其為治不過
如此孟子生於戰國堯舜親賢之説任賢使能之説賢
者在位之説反復不厭於功利横流之衝蓋知為天下
立道為萬世開太平當在此而不在彼爾明公生於孔
孟千百載之下而妙得其心謂世非道不治非賢不立
材在兩間非茍生而浪出皆天地所以仁斯世而資一
時之用者也予而進之援而薦之推而送之扶公道以
遏人慾之奔馳明正理以排私意之膠轕此誠對越天
地勱相國家之至心見逺慮長决非計廹切急淺效者
之所能測識矣然天下之賢道尊者常恬退而不求於
人知徳茂者常持重而不急於進取言静而不躁容安
而不矜心荘體舒無一物可欲五色過目而聚沫五音
入耳而煩聲五味適口而嚼蠟可富可貧可貴可賤國
君用之則安富尊榮子弟從之則孝悌忠信是以無尺
寸之援知予之階則沈回下僚跧伏林壑終身不得施
行其道非抱道者之不幸不聞道者之不幸也
　　　代上劉察院論時政書(應起艮/齋先生)
今日之國事安於屢懲喜於屢新而不知以公忠堅久
持其心吁斯亦甚可畏也已天下事誤則懲懲則新諉
曰人非堯舜安能毎事盡善固也然一之為甚矣今日
以前為不是後日復以今為非今日以昔為當更明日
復以今為誤譬彼舟流莫知所届國是何時而定乎端
平懲寳紹嘉熙懲端平淳祐懲嘉熙壊爛阽危之國勢
堪幾懲而幾新今日事勢又一更矣把握者退公正者
進大賢登於揆衆賢列於朝遺賢旁求於野矣合於前
者今已分黨於昔者今已散規模局勢燦然一新駸駸
乎善治之顔色矣然天下之事不在法而在心不難於
更而難於守制度改矣章程變矣此心之綱領不立司
存易矣職守更矣此心之主張不定遲回歳月太平無
象而近功淺效之芽蘖復生儒效謬悠而勁悍峻燥之
砭劑復進精神粗守元氣盡索吾之國其殆矣哉明公
生於吾夫子千百載之後而心法於筆削之中不觀丘
索而洞明國風不泥載籍而深識治體謂誅死者於前
不若警生者於後建明議論斷斷然尊王賤伯進君子
去小人内中國外夷狄亦足以見胷中宗主必欲撥亂
反正絶異政殊俗之私而大一統之歸也愚猶望閣下
以堅定凝久之説告之於君言之於相語之於百執事
以堅久主心思以堅久立意向以堅久期事功無以不
治事疑曹參無以戰不利疑亷頗無以面折廷争疑元
忠色色要其終事事待其定然後人得以展布四體而
更化果可善治矣夫棲神養性之劑嘗迂徐和緩能使
人心志和平氣體調適精神舒暢而不見其卓犖之功
况今兵欲强而愈疲財欲豐而愈匱民欲安而愈臲卼
任賢登儒責效旦夕不可必得則心意轉而之他此正
存亡之秋尤不可不察也
　　　代上謝司諌論時政書(方叔凟/山先生)
天下可畏而不足畏者有形之變不畏而深可畏者無
形之憂有形之變其象顯目手指視孰不詳所備而周
其防故曰不足畏無形之憂其機伏衆目之所不覩衆
慮之所不及一旦竊發智者不能為之謀勇者無所效
其力自非明燭物先慮周意表鮮有不臨事錯愕而失
其指者季氏知以顓臾為憂夫子之慮在蕭墻晉人知
以强楚為懼而文子之憂在君侈聖賢明察事幾毎毎
如此今日天下之所通患人心之所怖畏者强敵爾吾
君吾相勤勞宵旰以拯其圖回近臣逺臣廢忘寝食以
盡其籌略智竭樗里力殫烏獲有如執事庚子論敵之
奏乙巳備禦之䇿委曲切至而近時雲南大理之陳計
慮深逺其所以周防顯然之變者算無遺䇿矣然而太
子天下本所以繫屬人心而負荷大器者也聞建小學
於中宫矣未覩前星之有爛聞選師儒而職教矣未見
羽翼之已成社稷宗廟付託尚虛監國撫軍委寄未决
必欲仁孝洋溢中國施及蠻貊此其時矣而優游不斷
天下皇皇此豈末節細故乎君子小人進退即隂陽消
長之大機陽過而亢則隂之生也必壮暑熾而炎則寒
之至也必烈造化不能使兩間純於陽天下不能使人
人皆君子元祐砭劑峻燥異時一網打盡之禍已伏於
其中顧當時諸公未之察耳大壮四陽浸盛聖人乃以
壮于前趾為憂夬以五陽决一隂大易深以壮于頄為
戒蓋芟夷蕰崇固古人無使滋蔓之成説而迤邐消鑠
尤君子逺絶小人之要道客邪已去剛劑尚投得無惴
惴後憂乎善諌者諫於無形善慮者慮於未著天下深
望閣下早陳而夙念之也雖然不以一已為諫而以天
下為諫者諫之大成周司諫之職列於師保之後宜急
於繩愆糾謬矣而今讀其書則糾正萬民之外一語不
及於王豈非徳成行修材滿天下則輸忠貢直不特一
薛居州邪閣下舉元祐諫官得薦引滯淹是以材聚於
朝而成久安之治真得諫臣體也敢為天下賀
　　　與劉左史論時政書(應起禮/部侍郎)
天子以史為友雖萬乘之尊未有不須友以成而必以
史氏為之豈非資其直諒多聞忠告善道足以輔君仁
而成聖徳也歟嘗觀古之史臣於天子出入起居前後
左右罔不在側録善紀過記言書動使人主戒謹恐懼
而中心以守至正友直之益莫大焉是非惟其公好惡
當於理筆削足以信一時簡冊足以垂萬世人主愛重
敬尚而永惟至善之歸友諒之益莫甚焉三墳五典八
索九丘足以通乎古四方事書侯國紀載足以明乎今
道化識其升降政治究其得失風俗知其利害人材辨
其賢否日為天子誦言而詔爵禄之宜議賞賜之當使
四海之内吏稱民安政成俗美多聞之益莫尚焉至其
從容講議論思獻納相與切切偲偲者又不知其幾然
則史氏之責亦既重且難矣明公氣稟清明天姿穎睿
幼悟夫子心法如麟編惟其清故直惟其明故諒惟其
頴睿故多聞蓋有渙然氷釋怡然理順於言意之表者
發為文章流出胷臆踐履既久日用皆春秋天子敬愛
登畀史友而日親近焉将望明公相與切磋而盡用春
秋於當世也其諸使明公博覽載籍而明法於方來乎
明公自升朝宁犯顔攖鱗盡友之直端慤信愿盡友之
諒大本要務政疵民瘼孜孜入告盡友之多聞而熟危
言一奏勤懇切至尤忠告而善道豁然開悟君心而納
之聖帝明王之域者天下之士莫不景慕咨嗟謂天子
得友如此太平之功跂足可俟而熟危言之譽方快於
羣心怠危言之傳又聞於道路此某所以惕息憂懼思
一至明公之前而究言之也夫臣子進言不以聽之熟
而有沮心不以言之熟而有忌心國家隂隂如日将暮
沙混而瀾愈狂谷昏而霧轉塞有能大聲疾呼為天下
回顛迷酣夢者惟恐其震響之不續一或沮而怠焉則
天下之事危矣儲建國本明公首發而屢言之上大感
悟矣所以挽回天命人心之大計膏屯尚需洊雷未震
章無嫌於十九上危言不可以熟而怠也君子小人之
説明公主持而力辨之上意知聽從矣律轉氣隨明萌
未剔疏不嫌於數十萬言危言不可以熟而怠也秦羨
門漢方士唐法善果老之流率皆虧盛治而損至徳今
霓裳羽衣聳摇中外執簡奉法之事可容已乎章華銅
雀芳林露盤無非長侈心而窮民力今琳宫華靡輿議
沸騰祈招之詩可容嘿乎天下弊事絲縻綿爛未可言
縷惟閔雨憂旱非友紀之大講磨乎雲漢八章首以何
辜今之人為言而繼之以寧丁我躬寧俾我遯則弭災
當推實心而不可事文為之末既曰靡愛斯牲圭璧既
卒而繼之以不殄禋祀上下奠瘞則事天當用實禮而
不可崇釋老之虛寧莫我聽則不我聞天意固難測矣
而何求為我以戾庶正則畏天當先修實政而不可狃
祈禳之粗此某所以望明公之進危言也外患寖急非
友道之大論議乎督府新建軍心所歸人望攸屬國家
頼以無恐維揚除授遽議其私夫公與私固未可知命
将推轂事無中制所以専信任而責成功也有人焉安
而召之危而遣之方用而遽疑之大敵在前心懐顧忌
豈社稷之利耶蜀閫久任毁譽交至夫以全責人豈能
盡善得不思敵勢飈忽萬民離散之時勞來安集誰實
使之必欲議所短而棄所長人人其自危矣江陵故帥
隣國愛之如父吾國恃之為輕重善人之云亡當虞殄
瘁論者反以是為朝廷之福何以勵功臣於三邊而慰
忠魂於九京哉此某所以望明公之進危言也嗚呼天
下惟進危言為尤難古之忠臣激切知無不言言無不
行者天子必深信之深愛之深敬之夫然後得以極情
肆懐而無所忌髙帝之子房太宗之魏徵是也今天子
於明公眷愛方切而隆太史友内史友之義則可以危
言者惟明公一人此某所以力為是説而拳拳有望也
雖然夫子既以忠吿善道語門人而必以不可則止終
之非無意也忠吿善道者盡為友之義不可則止者全
為友之道全為友之道者其説奈何曰不得其言則去
蚔鼃之於齊王之類是也或難某曰跡疎者戒於言深
位卑者戒於言髙予未登明公之堂而所言如此不幾
深且僭乎某應之曰公坦易人也樂聞忠愛之言吾托
公之蔭於枌榆誦公之文於方冊蓋有年矣不當以疎
逺自外惻隠發於天真聲以為贄惟明公察其非内交
要譽而垂聽焉
　　　上蜀閫余樵隠論時政書(玠義/夫)
今日之用蜀不難於靖乎外而難於靖乎内不難於一
乎人而難於一乎天天者非髙髙在上之謂乃事物當
然之理也為大公為至仁根諸心見諸事措則正施則
行惟在乎識見之明持守之固動静作息舉無非天何
人之不信而從患之不弭而息哉北定中原庸可緩而
七縱七擒之䇿所當先蜀民鎮撫非所憂而開誠布公
之説所宜急物有本末事有終始大公四達在在流行
非武侯用蜀之逺規成算乎然武侯用全蜀明公用殘
蜀用全蜀如信擊己降武侯且以開誠布公得之用殘
蜀如獨拔勍敵不以大公至正臨之其可乎今日藩籬
破堂奥空敵情日險而日張城築固矣不無斡腹生聚
幾矣不無闖蕩孰不以為大怖畏而愚以為蜀之憂不
在於古蒙而在於强兵悍将實意未孚則肘腋腹心倍
費調停也明公力扶全坤可謂勤矣而毁譽並興功庇
全吳可謂勞矣而是非交起廷言雄烏物論雌黄此又
人之所深慮而愚以為至不一者人所至一者天則日
用常行尤不可不於公與仁而加之意也公者存此心
之理於事物未應之前而使無一毫之或私仁者推此
心之徳於事物當應之日而使無一物之不愛好惡喜
怒得其中仁也亦公之布也賞罰予奪當其節仁也亦
公之發也用舎建置合其宜仁也亦公之推也以是而
撫軍班資廩賜輕重視功必無賞輕之憂誅暴禁亂小
大當罪必無罰徇之怨訓練精號令明威信立而仁達
乎軍旅矣以是而恤民賦斂徭役得時之宜勞來還定
惟日不足壮者安其業老者得其養鰥寡孤獨廢疾舉
得其所而仁達于田里矣尊爵厚禄言聽計行以盡用
賢之仁餼廩稱事旌淑别慝以盡使能之仁捜逸舉遺
招來俊傑以盡舉材之仁窮理盡性以達仁之奥清心
寡欲以端仁之本念念公則事事仁純而體之天而不
人一而不二不累於事而能事天下之事不役於物而
能物天下之物則可以位天地可以贊化育彼異已者
蓋将㝠然天運而窅爾神化矣顧何為而不誠哉然此
皆明公所施設建置事也我儀圖之維仲山甫舉之愛
莫助之某之贅也
　　　與文活庵論時政書
向侍明公在漂陽時㑹論當今事勢惟豁然大公者可
以有為彼時似䝉稍是愚言今之强兵不過大公賞罰
從士卒之望以㧞擢将帥今之安民不過大公政令從
萬民之欲以保恤生聚今之用士不過大公選拔從名
實之副以登進賢能軍心服民心安士心奮此孔明開
誠布公之明效也在用蜀者力行之耳不瞻尊儀五載
矣寤寐色笑愈逺愈切當機鳴籟應此事猶渉乎感自
觀我心景慕之誠無聲無臭不可名状人謂某之敬信
明公者爵穹望髙為朝廷所知大閫所重耳人以先生
之拳拳于進某者身有㣲官學生叨末第耳豈知公之
心與某之心俱不為是也人生到真孚好合處自然而
然非富貴貧賤逺近疎數所能限隔此世間真至第一
義惟公了然洞解對癡人前説夢不得也伏聞明公用
包荒不遐之道為時捜才學生炎卯亦被拂拭閫臺公
車得出望外感至而驚適學生在棘闈不即貢状申謝
一忱惶恐知明公能利天下而亦不言所利也昔伊川
先生謂韓持國言見人可舉何須其求彼時太平已有
此語今之世求而不得者有矣未有不求而得者而明
公舉行古道足以砥礪頽俗抉開公正之路功效不淺
但學生少年試吏前賢謂之不幸正此日夕提醒篤訓
俾効綿力不致亡補素餐以招造物譴咎如是足矣今
一旦遭逢不世之遇非常之恩何修何飾而得此耶益
當洗濯奮勵致知力行以求止於至善而不為闒茸之
歸此所以為報塞殊異之恩私者也他非所知耳今日
所以活蜀上䇿全在士大夫悔咎自新同心戮力而熟
玩非常之變巧愈甚貪愈深一如明公所言可勝慨悵
然孟子有言其教之不改而後誅之乎去年鷸蚌之勢
諉責有辭今事權出一運掉如意胡不發大號施大令
革偽剗雕戢貪礪頑以慰中外望治之心而今既數月
寥寥無聞其差强人意惟戊已建置數事而已風俗樞
紐闗係局勢更新之初誠能明示教條勤戒謹勅人非
木石誰不磨淬若只包褁牢籠務息怨謗則棲苴枯稊
日益暵修不待回風震薄而先自顛㧞矣古人干旌謗
木森立治世此為何時尤當恢廓招延使巖棲穴隠山
囚瀬縶芻蕘里巷凡可以愈危疾而回急證者雖苦口
澁舌㦸喉釣吻悉加聽受采擇施行其間公論輿言錢
神銅臭梱載豐槖不恤國事闒冗翫愒者汰其尤以礪
頽薄庶遺黎膏血不致百漏千滲未必不轉弱為强易
危為安此某所以望亟圖之也且公之出處固不無其
他竊議但君子所為衆人不識夫子茍非大無道之國
莫不欲勉强扶持逮夫兆足以行而不行然後接淅命
駕至不税冕此時事體不遽至是惟公深察之也某平
頭七十不曽與世做得一事來日無多猶喋喋妄言誠
願須臾無死以觀小康之成耳
　　　與南疇王使君論時政書
排軍姚受毆其妻入水律之以法自服死刑然其妻犯
盜發覺姚受不勝羞忿正誼而毆之以致入水亦可謂
有羞惡之心以軍法原之不當抵以死罪聞法司具上
絞刑法是矣而情未也昔呉起故殺妻求大将史氏且
録功恕罪蓋軍法與國法不同故也姚受固非良善但
議法原情當從忠厚欲望明公特加原貸從竄法施行
誠為允當
　　　與李和甫使君論時政書
竊思方今一路一州一縣治少亂多日整齪而日凋敝
者根原於上之人不能盡知人而官之官不能盡知吏
而任之能知監司則一路清能知牧守則一州治能知
縣宰則一縣理而監司牧守令宰又以知吏為難官無
吏固無與任事而不知吏亦所以敗事吏無禄廩可資
無慶賞可慕其日夕給口腹肥妻孥者率皆取之於民
而其所以得行其願欲者莫非䝉蔽聾瞽欺誑媚惑致
之而士大夫以藐然一心當衆枉紛遝之衝縱有十分
聰哲未能盡燭况驕惰懈弛人欲勝而天理微者乎
　　　又
竊思居今之世在上者以知言為難在下者以進言為
難人藏其心不可測度言固難知也然貴賤分而意向
異進言亦未易也士方未達時碌碌亡竒與稠人為伍
往來郡邑出入鄉遂人莫畏憚而肆所欲言閭里之誦
説四方之傳道交遊識知相與把臂促膝共談當世凡
民情休戚吏治善否訟獄争鬬是非曲直與夫府史胥
徒邪正善惡咸得其實胷次豁如也一行作吏此事大
不然矣前日之忠告相與談議論辯者緘黙矣閭里之
誦説四方之傳道不接於耳晝坐㕔事夜居邃室郡邑
鄉遂不可得而出入往來凡民情政治争鬬訟獄府史
胥徒休戚利病是非曲直善惡能否皆無自以得其實
雖孜孜求言汲汲訪問百虛而一真至於閨門之内堂
陛之間亦将伺候顔色囁嚅委曲而不以實告其故何
也一者分位有間恐致攖拂招譴咎而不敢言也一者
利害所闗恐搆是非召仇怨而不肯言也一者務為掩
蔽欲倚權勢竊威福而不復言也此三者今世之大患
㽸痼堅積牢不可破欲以言取人以言决事以言立政
以言責效豈不難哉然嘗求其説而得之大扺君子之
言主於義小人之言主於利君子之言公正明白誠實
洞達言為善言積徳言循理守法言長逺計其偏為鯁
直激烈古方執一要皆歸於義而已小人之言私曲将
順柔佞機巧欺誑覆䕶言擊搏言掊克言違理越法言
一切計較其甚則為侮玩陵僭暴横把握要皆趨於利
而已哲人洞察如見肺肝間有效力似忠輸欵似信隨
意似順承風㫖似勤敏任仇怨似了辦伺意向似機警
勝煩縟似忍耐不過偽為足恭可暫而不可久上之人
少有惑焉根脚輕掛則圓機便捷隨吾之忿懥好樂而
肆其欲者無所不至矣伊尹曰有言逆於汝心必求諸
道有言遜於汝志必求諸非道此辨君子小人之大法
也孔子法語之言能無從乎改之為貴巽與之言能無
説乎繹之為貴此察君子小人之要機也孟子曰國人
皆曰賢然後察之國人皆曰不可然後去之莫非精思
極慮熟究詳觀求以得夫君子小人之真而為去取之
决果能此道天下事何往而不理哉抑又有説逺言易
聽邇言難察舜好問而好察邇言文公釋為淺近之言
固切至矣而至於便嬖使令皂𨽻胥徒其言尤邇尤為
易惑舜之好察亦必致意於此矣雖然知言在養氣茍
存於中者一息不由乎義理之正則七情為主而心聽
命焉小人乘間襲之其害有不可勝言矣故曰養而無
害則塞乎天地之間塞乎天地則與天地相似矣又豈
止於知言而已哉古今齊家治國平天下之學不出乎
是也敢以為獻
　　　與南疇王使君論時政書(謹/禮)
明公斂之心散之事者曰公曰仁而已設施注措念念
公仁賦斂徭役事事公仁獄訟刑罰件件公仁播政逾
年此心一致是宜王氣順布千里春融有土稔金穰之
祥無木饑水毁之災矣然自首夏以來霪雨傷麥彌月
未巳雖天心未必非仁而人事尤當加勉竊謂賦斂致
沴之本除經常大計之外有可寛者乞止絶力役致沴
之端除急切營繕之外有可弛者乞停罷獄訟致沴之
由除大辟𦂳要之外有所干連乞疎放災傷之處宜加
省視囏厄之家宜加優䘏深慮寃滯之召變密察怨曠
之傷和去幾以通商施禁以阜貨索鬼神以弭災殃古
人於水旱凶荒皆禱于社稷山川之示所謂靡神不舉
非若後世但索之紺宇琳宫而已也夫誠者一心之徳
萬事之本天地鬼神之所以感格而祐助者也至誠而
不動者有矣不誠未有能動者也
　　　與紹慶太守論時政書
照㑹本府地産全仰麥粟二種以養人民以應軍食自
四月以來霖雨傷麥及五六分其将欲登場又連遭大
澍兩江泛溢異常近岸之麥漂蕩無有山田未熟者亦
摧落朽壊實是大段災傷合下諸鄉體訪抄劄災傷分
數申聞大司乞賜照㑹本府居民僅如一閧平日聊生
已難自去年及今年連遭大水而今歳尤甚舎屋資用
漂蕩失所者甚衆合行厚加賑䘏具遭水之家人口姓
名申大司使㸔合於何等樁積倉分那撥賑救庶幾細
民不致流離逃散水潦泛溢敗稼傷民不可諉曰天災
流行皆人事乖訛之所致也雨剩為災由吏冗召釁如
某衰頽貪冒尚兹蝗粟非冗員而何自前已僥倖考滿
不即引去乃爾躐等權攝通判職事冗而又冗今天地
鬼神顯然示變欲使明公知小人之非據斥而去之亦
已昭灼可見伏望即日收回事權併歸使府管幹某更
不與聞庶幾可以少弭災變民得其安伏乞台察
　　　與趙大寧書
三綱者人之大經五常者人之大倫職教化者所當明
而司政刑者所當齊一也竊聞大寧之俗父子或至於
相夷夫婦乃幾於無别手足乖棠棣之思朋友昧伐木
之義此豈末節細故恐一切籠垢韜瑕置而不問則風
俗狃於淫僻謂在位終不我責也其患有不可勝言者
矣乞明加曉諭凡從前不孝不友不恭不義不順不忠
不信者自今一切改悔懲創洗滌自新如或長惡不悛
怙終觸憲官有常刑决無輕貸郡置僉舎所以貳州長
而盡公議也貳事者或不以公為心則長正不得已而
至於總其權此救弊一説也然天下之事端無窮已之
智力有限逮應接之久也事緒日以繁積而智力因之
靡敝則隳廢之患生而總權之中又不可不通其變也
近者郡事無大小一歸於明公之聽斷宿弊頓革人稱
神明然貳事惟即吏之成案謹署紙尾無復可否則恐
情意或隠於裁决之餘利害時伏於意料之表則又不
無可慮者在莫若事闗機密所當斷者决之自已其或
事屬遲疑貴在商確者仍付議舎審訂上呈而太守明
别是非斷以已志而施行之庶幾允合公議而無乖决
之失
　　　又
官置吏固所以舉事而官任吏亦所以敗事何則官以
愛民為職吏以害民為心官以辦事為念吏以廢事為
常官以省事為貴吏以生事為喜毎相反也自明公下
車恤民馭吏懽聲若雷可謂得為政之要領矣夫下民
詞訴一就案責本以收侵貳之權然吏案既專責民詞
則權雖不移於官而復移於吏彼其饕餮心胷谿壑肝
膽得厚者公其私予輕者曲其直親故者出仇怨者入
求不滿欲則淹延抑遏不為申理而民始受其弊矣莫
若凡遇民詞其或片言可折加霹靂手立决之其合與
追㑹者著令僉舎即與當階取責及時呈押太守詳酌
是非可否速為施行庶幾民詞不為舞文弄法者所困
而僉舍亦免徇私操弄之弊民不樂與官為市此當世
之通患夫民所不喜市于官者官之償直不得其平也
非官之償直不得其平吏之因縁除尅不勝其弊也公
爰自下車凡買民一物酌時酬直允極公平固非其它
損下益上者比然出納之吏占吝猶昔或公支而私除
或予初而靳終或零取碎償以淹其期或掛欠對逋以
欺其久只如比者藥物支緡先有二千除尅加之主者
遞相贏掠是致以下貨而敷髙直官司但知責其不堪
不知其弊端有由也又日來上供銀色官價固已酌平
支予未必盡實况後數目出入不無夤縁乞自今官買
民物悉宜公平令民自操量度權衡并及時對面支直
庶吏欺無所肆
　　　又
發姦摘伏貴于如神斷制予决不可使便僻側媚竊聞
而得知之也近者兇渠逮獄人人側耳明公以惡未貫
盈法從忠恕固理之所當然而脱桎梏者宣言以貨免
浮議徴籍雖言無根稽不足信諒然亦恐屬垣之耳或
聆君子忠厚之言假公以行私是未可知也但望明公
今後黙審曲直斷决在心案牘一成劃然裁剖如掣雷
流形迅雷逸發人人不及掩耳又安得議其是非邪
　　　又
下之所以奉上吏之所以給公不侵諸官必取諸民未
有毁其家傾其私而用之者也比者商税虧額戒戢務
吏明公非不知時有衰旺則課有盈縮遂不過防小人
乘時衰謝因以肆欺故曲矜之爾聞胥曹不體盛意遽
至厚於有求夫専闌津司目前取給無非仰之商旅一
旦或有重費安得不避名匿貨否則重作横斂以償其
所用是欲責課之豐而愈見其虧也欲乞自今課頗虧
只牒務取責具析如灼見果有欺弊即加斷治庶免以
私害公之弊
　　　答御史李樓山書
竊聞廟堂急務在恢故疆謁陵寝愚以為當今所急者
生聚教訓以厚根本士大夫積習漸染私慾成風三十
年矣在位者剛惡之與柔惡均為害民如欲天下平治
在乎守令得人而擇守令在乎監司得人蓋守令者養
民之本致治之基監司則又守令之表也本根既固則
精神折衝何往而不濟
欽定四庫全書
　字溪集巻三　　　　　　　宋　陽枋　撰
　　書
　　　答門人王復孫教授
所諭役役考文應用空度日子不曽靠實㸔得疑難回
思沱江有進而今則退足以見賢友力行求至朝夕思
念憂勤之功某披緘詳玩見得賢友尚未到至理地頭
夫沱江講求是知今時居官是行天下萬事萬物只是
一箇道理如考文應用無不是道無不是學賢友既司
教職便是擔當此事不是分外了朝廷立教官以養育
人才是他合下不以徳行舉人而以文章進奈何他不
得教官只得承天子之命盡心考察使無負其職便是
道便是學况舉子時文亦是發明義理若他胷中見理
不明筆下便不是當只是他説得而行不得亦奈之何
有司觀其是非亦可以知我之是非互相長益便是學
矣非必一一讀書誦詩然後為學也吾人事事如此玩
心将來凑合通貫見得萬事俱不是分外而泛應曲當
皆得其宜便是一以貫之小大快活矣於退何有如應
用之説亦著至誠盡心依道理做方寸無慊足矣何必
以為煩乎若一件厭其煩只㨂好的做學便於此欠道
便於此缺方寸便不快活便不與天地相似今人多是
如此所以少到地頭某向㸔伊川先生欲救大學之弊
改試為課専修徳行而不尚舉業因激成紛紛盖先生
合下便要人做聖賢事業自是用心好然此顔閔以上
人方做得今才無激勸便只懶殘如何廢得他舉業當
今只好於舉業之外别立徳行一科精擇而優任使尚
文辭者漸漸消化則已日乃孚而元亨利貞矣某曩嘗
與文雲山言之於明新堂長之時文以有拘不能行亦
甚惜之所謂靠實㸔疑難未知所疑所難者何事此兩
字有在詩書上見底有於行事處逢著底然後皆有箇
道理以通之則何疑而何難且知險知阻是難易簡便
是他道理張弧載鬼是疑後説遇雨便是他道理行事
則於日用間事親從兄事長使下待人接物一一皆以
此理酬酢何憂空度日月而不進乎天之所以為道只
以一理溥萬物而無心聖人亦然夫事物在天地間亘
古及今擾擾紛紛無窮無盡我只當以他當然之理應
副他去莫使此心隨之而靡道如此某只見得如此若
曰天運神化此聖人力量有事而勿正可也
　　　又
來書備言應酬轇轕隨事酌理此元是學天下事有正
變好惡醇疵之異只㸔把我所見所能隨分應對不容
㨂好的而廢不好的也且如此埋頭排遣却莫忘了我
良心善性并學的大義理自然不錯路頭稍暇則又将
此心専一靠在聖賢謨訓上必有大長進矣誼儒侄書
寫平日易説附以已見來求正某今載心力亦衰而目
昏勉强隨其所寫解釋去中間煞著思量但文字來往
終不及對面説一過為灑落兩有所拘只得如此
　　　又
方今好學如君㡬人中心惓惓神爽飛越有非修阻所
能間者外間有議某與君坐迂滯不峭厲卓絶者姑亦
從之來書尚思沱江朝夕相於此事此亦将迎一端不
必恁地計較某毎讀杜工部黄山谷二先生詩如言時
序百年心及老色日上面懐情日去心嘆其立志不明
感傷嗟戚難以入道夫子言寒往暑來而嵗成日往月
來而明生天下何思何慮聖人喫𦂳教人如此如今學
者不必思前慮後只恁眼前對副令與道合便是了當
将凑鬬成就便見一以貫之往古來今同一軌轍吾友
識見髙明所以及此
　　　與黄循齋書
天地隂陽有體有用若只順行都做一般左轉有何作
用須是乾左轉坤右運方只㑹交方只㑹變方只㑹生
成萬物萬事萬化男女一乾坤也人身血氣榮衛脉絡
一乾坤也觀諸身則知乾坤矣且以躔度言之隨天左
轉者常星也逆天右運者五緯也若五緯亦隨常星左
轉則决不㑹有變動災祥吉凶造化亦可推測矣又如
禮經君與夫人交獻罍尊在阼犧尊在西君西酌犧象
夫人東酌罍尊便是陽順行隂逆行之義
　　　與宋東山書
近又有雙峯五行先後次序圖説某亦見其不必如此
此公學問粹明不知如何亦然惟辨證江西擬議周程
之説為得之自太極圖後今時煞有圖象出了不知叔
季乃有許多龍馬龜文只是不曽見其有包羲神禹周
文者出不知是如何
　　　答宋東山書
所諭自壬至丙方覺無所謂頃刻絲忽之愧此則尊友
信道之深行道之果欲罷不能而至如此敬嘆敬嘆至
於步月林下心無一事想象道體恍然若遊太虛不勝
其樂便是曽㸃暮春舞雩詠歸氣象然道體不可想象
更在實見得分明實見得至到則太虛便是自已心胷
何止恍然若遊而已哉當時曽㸃見得了行不至所以
先賢言其巳見大意吾夀卿既到此地步豈不能入其
域耶林下步月最好驗夜氣世人於此時都只酣睡全
不惺惺夀卿如此自得誠所忻誦但恐只見得静中静
更須識静中動又須認得動中静則晝夜通衢無非林
下之月而林下步月亦無非紅衢紫陌之所在矣曽記
向有數句云若人大智慧耿耿籠中燈若人大福徳飄
飄海上漚若人大方便一一空中雨此雖釋氏語亦如
知仁勇三者不相離著於一偏便不明備今私及之吾
友謂與天地相似此是説大易之道唯聖人方了得今
云頓然見得與之相似恐只是胷懐灑落蕭然豁然不
勝其樂若如此則不與之相似如惟天為大惟堯則之
文王不識不知順帝之則事事物物無一件不相合先
天而天弗違後天而奉天時方是與之相似是甚麽様
大某則誠所不敢也昔上蔡見二程説天下何思何慮
程子與言固是有此道理賢友却道得大早後來上蔡
云被此一句壊了二十年吾友莫只是容易㸔過否
　　　與蘇坤珍書
四書既能熟復則亦必有不知手舞足蹈處矣始入頭
在循行數墨記念成誦其中在精思潛玩觸類而長務
令見得先賢解説之外無限好的意思浩蕩充周而於
日用常行念念持守步步踏實自知俗人所同欲競趨
共走者漸漸毫毛之輕而吾身稍稍見聖賢地步但只
見得明便猛勇著脚更勿回顧左覷右盼世間旁蹊曲
徑儘有悦人境界只是市井之道非我行坐歇泊處纔
目動心移景象隨變恍然莫知所從則進修之功終不
濟事所言詩傳固佳不知孫表所得者何事大率正變
萬殊只情性二字而風賦比興雅頌各隨時隨事或可
直陳或當譎諫皆流行一正理而已無邪不只是作詩
者思無邪而誦詩者亦當思無邪方得不然詩是古人
言志底何益哉所謂不能無疑且闕之㸔來㸔去疑者
終亦不疑矣只須取其為我用者深玩潛體其餘錯誤
差舛不必深較徒費工夫虛度時日大閫之招已辭之
矣某嵗晩健忘豈升堂白衆時乎到只是此道要致知
力行而已
　　　與袁峽州書
承問某有何著述庸謬衰頽安敢妄有議論又見今時
圖像解説自為一家者甚多深懼斯道漸有薄蝕湮晦
之患所以對人緘黙不樂騰口近來李侯求説易此書
潔浄精微如何著語竊聞判府於軒冕一邊不甚作意
非真有所得何以至此但著武已髙與皓首青衫者不
同聖賢仕止久速亦惟其可若當進而退恐未盡善但
能富貴而志山林隨事酬酢與世間扶植正理不致蠱
壊儘有濟益最一件𦂳要是汲引後學養育人材嘗見
南軒在荆湘與文公書多是説學校及人材可進可望
先賢用心如此峽郡人物豈無可與語道者苐某未得
而知之矣
　　　與趙明逺書
人生世間光景無多而汩没利名蔽囿纏縛自少至老
只在大黒暗中啾啾雜雜未嘗見一㸃光明所謂醉生
夢死意何為耶縱做到師相無伊傅周召之功勲瞑目
之日與草木俱腐有誰稱道爵禄貴顯既不闗已而方
寸義理不明則有大可憂者在此某日夜兢惕惴懼不
以底事累其中者也今時士大夫同我則喜異巳則愠
諛順者易合而固忠告者難入而疎此君子常在野小
人常在位士大夫全名髙節者少而玷缺玼瑕者多也
　　　與族孫恪書
收書熟讀無非切已實見得義利公私之判但其間限
界欠倒斷割截所謂十二時中無違道傷義之事頗覺
大快如曽子吾日三省亦須自覺有克不盡處深自省
察學者當於念慮一萌之初剪絶私意只令向中正一
脉裏行莫待到事上方覺便是悔亡意思至於事上恤
民難可兼盡前書正説今時勢要一事亦費講明但人
生天地間須要為民物作主持既已彈冠筮仕如何不
事長如何便不仕得夫子歴聘諸侯孟子轍環天下便
是板様只是善觀㑹通以行典禮仕止久速止於至善
如諾陽貨之仕之三子之告驂靈公之乘見南子之禮
皆是事長之法至謂寗武之愚不可及蓋嘉其仕於衛
亂間闗之際能委曲周旋而不失其為臣之正今時長
官未必至於大無道不過催科聚斂開利源重征役損
下益上此等要在平時忠告善道使心志相孚或有委
折宛轉曲言利害然後斟酌而行又須善諭小民使知
所行之事大非得已若汝不從恐别有不恤之人務行
一切必重受害人非木石寧不感動由是中行告公便
是寛得一分處也荆公行新法明道至誠懇勸願公勿
做不順人心底事荆公曰感賢友誠意使明道久於世
新法必可諫止惜乎諸公攻激太甚遂使荆公一切執
抝貽禍當世易中酌損之納約自牖兩句誠萬世事長
恤民之要法要在熟玩而力行之也乃為之箴曰人秉
良心萬里包括心有動静該貫事物方其静時虛靈湛
寂公私界限精明别白應感而動理慾萌蘖同行異情
遂判得失以静制動何事非得動而忘静為事物役求
則得之罔間食息放不知求蔽固沒溺愚智聖狂相去
絲忽危哉微哉聖言不易致知力行兢兢朝夕
　　　答伯强姪孫恪書
領恵書知用志之専燭理之明而力行之篤天下道理
誠能如此下功夫求之不憂不到聖處所謂悟前言之
太易便是喚醒了便是上蔡説天下何思何慮被程先
生一言覺二十年用力錯底意思今世人日日在易道
中只是泯泯紛紛醉生夢死有覺悟之時只乍見孺子
入井轉首便都是内交要譽一串出來所以夫子言君
子之道鮮矣所言公私義利有如黒白全要用心剛見
善明此誠要領但亦要有委曲和㑹處而治家治國便
有難直情徑行處蓋家親而天下疎家難而天下易帝
降二女而能嬪于虞舜必有至善盡美底道理所以周
子言大哉舜也兹其試矣納約酌損不只恤民事長用
得齊家治國平天下皆有這様處其務學喚醒則姪孫
今時巳入此境何愧之有更在力行吾已見姪孫欲罷
不能之方寸見於出言著筆間矣如有立卓窮神知化
寧無望乎
　　　與文活菴書
所論人事衮衮本心期望者安在某謂世間人事如水
流不盈物生不息春秋冬夏晝夜時刻去者混混來者
紛紛無窮無已只是紛綸轇轕之中此心常静可矣此
聖人能事事物物者也向日明公曽説定而後能静誠
是喫𦂳學者於萬事皆㑹説止如隔烟霧如隔窗紗所
以閃爍不定更如何㑹静心既不静萬境變遷七情馳
逐相與鏖靡纒縳有困而悔悔而覺者有乍覺而遄為
所引去者有終身蒙昧全然不醒者某嘗思世之人所
貴所重所貪所求不過富貴功名膏粱聲色文繡田宅
金寳而已夫盈天地之間惟萬物此天地富有之大業
也而天地曽不之有人與天地相似而乃欲有天地所
不有而其間得所願欲又不過天地富有中之毫釐絲
忽耳亦何足以為貴重哉惟天地不有其有故無所不
有人欲有其有故終有所不能有人心本可以包羅天
地而乃為天地之所包羅人本為萬物之靈而乃自為
萬物之一物斯亦可哀也已今之馳騁角逐於利名富
貴之塲者便如春華韶麗紛敷錦繡爛漫鶯花八方輪
蹄大地軒蓋艶羅綺沸笙歌紅衢紫陌懽娱游燕鬬妍
媸角髙下較優劣稱意者矜誇不如意者羞沮飫寝酣
夢自道日日如此一旦風雨作惡紅落成徑緑暗漲天
人跡沉沉園林寂寂益傷感而増悲戚耳達人大觀便
無此事公久到地位幸以向上一層指教之某向聞公
言大丈夫須要淫坊酒肆皆去得此却是説成就了地
歩某謂方得其門而入便隨波逐流恐又是天津橋上
㸔弄獮猴也且欲恁地斬絶待撲殺了四强賊却洞開
門户如何向來沈晦見和靖問子見南子尹云不得不
見沈曰先生敢見否曰不敢問何故曰只為某未到磨
而不磷湼而不淄處某深佩斯言以為學生當隨分量
漸進然易中如閑邪存誠成性存存雖地位中人亦須
要無時不謹也長學生忝薦無非鄉之大老道徳文章
薫陶漸染所致苐此事易以驕人趨造函丈望砭訂愚
頑令立深雪坐春風小小學生䝉賜瑶翰訓誨期望如
此何以諭其感耶所謂根本於一亷推行於一勇此二
字未易承當更當反求其實勉而上之求以仰副盛心
至於心誠以求之才力以充之始始終終敬以将之之
訓此又小子狂簡終身行之者也
　　　與黄循齋書
喜聞九重眷遇日隆一日何天之衢方将坦夷四達惟
至理融明定力凝固超然大觀一毫無以動其心爵禄
可尚也而不可貪也富貴可有也而不可懐也宫室之
美妻妾之奉所識窮乏不容忘情也而不可得我而為
之也稱美之言譽徳之辭可聞也而不可好也賢能者
舉之用之委之任之不必待其有求於我也愚不肖者
逺之黜之絶之不必謂其異於我也異我而是舎已從
之可也可行則行可止則止無必行必止可也可進則
進可退則退無必進必退可也萬事紛糾而一念真正
之不移萬慮交集而一心正固之不易人慾至此消矣
天理至此安矣學力至此定矣君子獨立不懼遯世無
悶所以處大過者也雙端之貽明公贈以財尺紙之敬
鄙人復以言
　　　與宋東山書
尊友鄉約講説極有功於後學然這般處極淡極深極
難卒解要他立脚入頭須是他憤悱自來求益方好如
强與之彼亦輕視䙝置不以為貴聞蒲漕使招來甚佳
古人抱道守素必待其求必待其問然後以序語之彼
未虛心徒然為説便幾失言而迂腐鄙執之名往往由
是而起此道之所以不明不行也後輩明敏聰慧者甚
不少只是著意時文獵獵誦聖賢紙上語才講得些便
道已曉了殊不肯潛心研究所以退省其私不曽行得
一句一字原其所以都是舉世利名相靡相尚師友講
磨父兄教詔妻子期望朋友里閭稱譽贊歎不出乎是
引得人心飛揚馳逐無一息停如何肯信性分中至徳
至道是乾父坤母分付來底他既不肯順從父母之命
却要在天地間立身只道父母寛慈都不管共為子職
的一分不知将來做甚折合此某日夜浩嘆無可如何
而汲汲自照已身恐有人亦如此為某浩嘆也承知科
舉文久不作且不覷有以見求道甚切味道甚深欲罷
不能氣象夫功名利禄直身外事有道者視不義之得
真如浮雲但古人不能忘情者只欲得君得位施其所
學而已某毎拜書尚以此相勉者只欲尊友得時而進
上慰夀母之心下副蒼生之望耳非謂兄貪於此而從
為諛説也所謂好獵之心又似不同好獵是荒怠私欲
科名本是正上蔡只不合説禮記利鄉舉所以程子言
不可與入堯舜之道病痛在利字上非責其應舉也
　　　與東山宋夀卿書
唐虞成周九徳三物之教却是上之人尊尚此以教人
故人人自幼至長安其所習徳行修而人材盛至夫子
時則難矣春秋方趨向功利夫子專尚道徳速肖七十
真可謂狂瀾之屹然者而顔子獨稱好學則顔子豈特
七十二子之學哉志學聖人而已惟志學聖人所以只
在心性上理㑹於人心惟危全然斬絶了擇乎中庸一
善則拳拳服膺亦不止於怒過二字夫子舉此以答哀
公亦必有意以某觀之喜怒哀懼愛惡欲雖均為七情
而末後三字最重濁為人心深累若欲變化氣質當先
從事於此次第當初顔子此處已輕却只在怒與過上
作功夫便是曽子三省夫克已當從性天倫理處克将
去人各有所偏須自㸃檢不容執一論也後世只是學
問文辭太勝義理全無董生能識之而時不見用所以
功效不著這處亦有些天意在本朝碩儒輩出亦是聚
奎之氣使之斯道之傳自濓溪始至文公而極然其始
也可以扶持治世其極也又徒載之空言尤可慨歎台
翰尾間一前言一往行須将身體認實踐極是𦂳要不
知後來有聞而踴躍者否若夫伊尹之志顔子之學説
時止如此須要真到這地位是甚次第貢禹毁廟説漢
儒議多叢雜難攷證只須用文公中庸追王太王王季
文王章句或問解説一段極是分曉諸家都不及此之
精明也尊友合下元剛果只客氣稍勝今既善自變化
便是横渠上蔡輩地位更沉潛涵養又有勝於此者二
三友用功悠悠往往只是名利之習未盡夫子言我未
見力不足者蓋為仁由已心一專主便是但只恐理欲
交戰不真信得道理過則不免夷猶嵗月後輩則十分
向時文一邊自是難説然恐亦有自然解悟者出也
　　　與文活庵書
學生領教帖賢回與㸃之意備見于辭訓誨期望與師
父教詔何異後生晩輩幸遇如此當拳拳服膺欲罷不
能為逺大計豈容輕效世俗喜於進取而不思天地間
聖賢事業哉䝉賜以神丹感甚幸甚嘗聞人有内丹方
服外丹謂水火相濟耳某獨居静心不為不久然血氣
早衰已在中嵗今稍窺見聖賢門户未有進入而筋骸
四體若不相隨故時需此以祛疾冀少假之年終聞至
道非敢有意煉氣希真之事也昔伊川嘗合藥與人有
時自笑曰以此濟人何其狹也然只做得這箇事亦與
先生今日之意相類
　　　與袁泰之書
惟潛心進學必已得其門而入矣本經自不容不精究
但勿止求為科舉之學周官乃姬公治國平天下之法
制然皆正心誠意中一理流出須於文辭義理向上體
認聖人之心見得莫非天理流行異時此身得君行道
便舉而推行便是周公事業若其不見用則亦可施之
於治家治身家與國元只一理只規模有大小若能使
貫徹多少快活今人讀了専用諸時文身與經自為兩
途有何濟益如論孟都是説心法治法大學中庸皆然
詩是心之吟詠書是心之典則軌範春秋是斷案易是
包括總統心性之書改頭換面都只一理人能於周官
制度認得治心修身之學煞是進了鄭解儘好㸔只尚
有時復出於一已意見非聖人豁然大公處其論荆公
之失則皆得之井畫一事亦難考大抵當時只説王畿
一處可經理如秦川似亦可行其他土地不齊恐未可
一一經界只如仙郡如何用此法只周公作經不容不
如此立法當以意通之難為執着也某所居之對舟車
民廬閧然成市雖掩門横編耳根啾匝因思青城山後
有隠者三十餘年人莫知所在或為樵者見之歸語衆
共往則巖間留句云數株松栢凉無限一沼芰荷清有
餘若被旁人相問詢老翁今日又遷居有似自家意思
而某則不願學此也
　　　與黎世英書
伏惟山間静適西疇南畝之餘澗禽幽吟野芳散馨開
軒展巻真樂融與足以極天潛地洞悟萬物之理而與
聖賢豁然大公之心契合㕘㑹此賢友之所得而某亦
以是期望欣幸於賢友者也時文之學不過一年可成
每見吾友衮衮俗事不得相與審訂商確今欲出而又
阻算來此事何日可了天地間紛綸雜揉日復一日只
要心不累著接物而不為物所物應事而不為事所事
如斯而已大綱是自修進學㑹至理於心而著之於用
功名之念未去則以餘力習文章此亦游於藝之遺意
富貴在天窮通有命只㸔信得過與信不過耳勉之勉
之
　　　與子姪言浩氣章
養氣一説觀程子浩氣一章是見得孟子十分透徹知
其為坤學故以直方大配之㸔其兄弟與門弟子講論
於此十分精明而屢言之文公只為上有縮字故云以
直養氣然自反而縮只是自然當理之直恐非以縮養
氣大剛直三字似是浩氣本體且㸔坤六二直方大便
見得此是三徳大是對小而言剛是對柔而言直是對
曲而言其不言至直而言以直則伊川嘗云如治世之
音安以樂亂世之音怨以怒語勢當如此文公云直字
連上句則直字似贅似言直與剛只一般既言剛則不
必言直以某觀之夫子言好剛不好學好直不好學則
剛自剛直自直别是兩事不相重複雖縮字是直然縮
亦是義理自然恐非所以養氣氣本直矣若更将一箇
直來養他則直自外而氣本曲矣安得剛大又以直養
却似告子義外之意且孟子只説我善養吾浩然之氣
則善養只是涵養培養存養如下文必有事焉而勿正
勿忘勿助長便是如揠苗助長便不善養耳若以直字
連下句則是氣本曲必須以直養而後始浩然恐非浩
然本體且文公云蓋有甚不得巳而當時亦不以為十
分端的只為連箇縮字後來文公於盡心章論游氏之
失有曰至大至剛以直是孟子論氣之本體則又以直
字連上句所以某見得如伊川説方穩
　　　與黄循齋書
明公春秋雖未髙而疾病㽸痼與衰頽等經營四方全
藉膂力坐困弱質豈勝豐扛如真誠懇切言之九重聖
明必深加眷顧矣然後窮理盡性怡神養氣斟酌饔飱
以時調爕必可破拘攣而引遐齡也某籠鶴喜脱而氣
血就衰無日無疾子舍漫勸加飱豈容强嗜疏食菜羮
隨量易足惟耽羡義理無窮精思熟玩愈知其好於坐
作語黙動容周旋必欲求止於至善而嘗不免過與不
及之偏老将至矣為學如此令人長慨數十年前用心
之差而虛度嵗月也竊惟今時圓冠方履極情致思於
科舉之學而自已性分絶不加意所以文物盛而人材
稀治道日衰時事愈促此時正宜講明學術徳行為先
而所急者不在時文當刋剔人心之蠧引之於聖賢逕
庭於夫人動容周旋心思好尚察其受病之處痛下針
砭俾或有用不然春花秋妍娱情悦目弄倒世界正坐
于此
　　　與教授王復孫書
世間聰明俊㧞非無顔閔之徳性游夏之文學亦嘗備
厯險阻艱難造次顛沛至於擢科筮仕浸溺於名利物
慾之場道機變為趨時以圓轉為了事矮牕殘燼生柴
菜根如隔幾塵而讀書守故歩者便為羲尊禹鑿道之
不明不行可知而賢友書書言問學之不進言言嘆事
業之不修豈特寥寥之晨星哉道與事不相離動容周
旋逐處便是只有精粗顯微大小之間隨遇而中将來
必有㑹萬有於一元合散殊而無間者某衰晩無似欲
盡日掩闗静觀我生泝源徂流而柳絮欲停風不住又
復一笑而起四顧無可與言則亦聊復爾爾
　　　與前人書
君子以一身應天下之萬務至中而止由敬而入中者
天理之當然敬則持守此心流行乎一中焉耳性中仁
義禮智發為孝悌忠信百行萬善莫不皆有當然之則
所謂在中也賢智過之愚不肖不及焉中祇在也其運
用酬酢動容周旋嘗難於得其中者不知持敬而已敬
也者荘肅謹恪耳目手足心思念慮無一輕茍焉斯有
以見夫所謂中日由之行之至之終之其始若拘牽鈍
滯矯激迂疎及其渉厯之久應接之多持守之固自然
物來能名事至能應毫釐絲忽動與中㑹而不容為言
亦可謂小成也巳矣夫道不離乎事事不離乎中中不
離乎心停停當當渾然自然心誠求之雖不中不逺矣
古今無二道聖賢無二學愚不能過為之説也醉獨醒
濁獨清大黑暗中一㸃明敬以此為希尹喜智慧籠中
燈福徳海上鷗方便空中雨謹借此以為希尹勉希尹
鄉之善士也登戊午科同避地于白水相與講求聖賢
之道朝夕不置力行而篤信今将趨闕調官嵗月久則
講明疎求言已助予斯之未信何敢以告人輙書已見
為謝涔蹄野馬無益髙深姑致所愛敬焉
　　　與族孫恪書
屢䝉言收放心之説足以見自覺已私為累欲克去之
而力行求至如此予向從性善遊誨以讀程氏及洛中
諸賢性理之學及朱文公提撕惺惺之説繼從蓮蕩學
易誨以只於日用常行求之由是見得功名富貴誠身
外事惟性中天理是靠實合從事處其初甚覺走作間
斷有時不知不覺又入他處去元是心中私意未盡所
致覺得入此學須以思無邪為先然後繼之以毋不敬
的功夫蓋心應萬事天下無一件不是自家當為的只
喜怒哀懼愛惡欲易以移人須要見得此七件如何是
正如何是邪如何是酌中的道理覷得分曉方可主一
無適毎事做教徹頭徹尾才思量不到便差錯行去不
好處了最闗係利害處是一已一家親舊所識窮乏勢
要不可斷絶極要照顧令合於中才無情便是木石死
灰才有情亦易走竄去不好處所以聖人説人心惟危
道心惟微惟精惟一允執厥中惟危處是要審思精一
允執是要主一無適而力行孟子存心存此者也求其
放心求此者也此事言時只是如此惟體認踐履須十
分下功夫初學非十年不見效如賢姪孫亦須五六年
方有所得待到更事多致知久力行熟自然見鳶飛魚
躍戾天躍淵聖人順萬事而無心天地溥萬物而無情
的境界然後可以曉㑹同歸殊途一致百慮天下何思
何慮聖人之言是實見得而筆之於書不我誣矣夫子
予欲無言又是極底一層無為而無不為無至而無不
至到此處廣大汗漫非片言尺牘所能通要是彼此相
近同坐同行於出處語黙日用常行應事接物隨處講
明然後兩有長進今某塊坐一方杜門養疴而賢姪孫
宦海萍浮千里相望謂之何哉賢姪孫能人十已百人
百已千必有自得便中見示以慰老懐
　　　語門人王三應書
南方之强以柔勝剛北方之强以勇馭勇南方失之不
及北方失之太過皆非中也不流不倚者當不偏于南
亦不偏於北矯如當矯揉之矯過與不及當矯之使歸
於中也又論鳶飛戾天魚躍于淵曰鳶嗜攫之禽也今
自下地飛而至天自然順風勢而游揚不待用力胷中
自見舒暢魚貪餌之物也今自深淵底踴躍起來水上
非是使然心中自見歡喜㸔他戾天躍淵的時嗜慾俱
忘了道在天地間昭著分曉人能用力學到中庸之地
自見他有妙理即是此意
　　　誨炎卯
曽㸃言志浴沂詠歸異乎三子自是他見得夫子之道
不行於時莫春不寒不熱紅稀緑暗童子冠者是天真
未漓氣質淳厚正是堯舜之世前非三皇後非三代泰
和極治無以踰此先儒以為有唐虞氣象夫子毎樂堯
舜觀川上之歎便自可見曽㸃於諸人務進之中獨得
此樂夫子喜而興之此章與吾斯之未能信相類然㸃
只能言之而已故孔子於門人只言顔子好學大率孔
子之教以務内為本其於利禄不欲貪泥懼學者以此
而失其本心爾
　　　誨誼儒姪書
知讀過國風夙興夜寐吟哦上下得性情之正便有永
歌長言不足的氣象若更讀得雅頌畢時雖手之舞之
足之蹈之亦不足言矣國風雖是變而人心淳厚至正
開口絶無忿戾怨訕可以見當時人心而因以知先王
之澤淪肌浹髓當初是幾多涵養漸陶以至于此非只
取其詞章而已也今人所謂好詩只是寫景状情膾炙
人口否則工於誇鬬謟諛取寵於世而已康節言自從
刪後更無詩非知道者烏能識之姪所謂以戈舂黍功
夫到時黍自白只要持久堅忍而已承問某自得之學
某向從樂活蓮蕩二先生遊畧聞一二語言心心念念
持守思索如醉如狂莫知涯際後來都覺得從前做的
事多只不是不知那時如何如此近來竊見得盈天地
間富有大業萬族萬類改頭換面紛綸膠擾於大氣中
天地只做包褁包定隨遇對付元不費力所以生萬物
時只一箇生便了亦無許多生了後來的節目故易簡
廣大聖人之心亦與天地包褁的則子一様應酬事物
只用一理付将去元不勞力其著書立言只理上發出
後來人思索之却有許多藴奥㫖義聖人説時元不計
較到此今若不大定心胷包定萬物徐徐接應來者醻
答去者恁他却要一一将迎如何了當又一様入身去
萬類萬族中東窺西㸔貪南愛北志意走作而物慾紛
起便似紅塵紫陌花栁嫣妍歌臺舞榭逐處殊異我更
輕裘肥馬挈榼提壺馳騁賞玩少間時異景遷風雨摧
落一向岑寂更無些子意思紛華中須見得索寞境界
冷落中須識得温暖氣象便能了當世間没𦂳要的事
而此心方㑹到天理流行處也
欽定四庫全書
　字溪集巻四　　　　　　宋　陽枋　撰
　　書
　　　誨少箕炎卯侄昻
向來曾説見得天地一箇大裹萬物零零碎碎盡在其
中相爭相靡相誇相耀各自見他别有世界可喜可樂
而不自知特滄溟中一浮漚沙礫初何足道那是如此
説正欲姪軰大做心懐令與天地同其廣漠則自見得
世間萬事萬物都不濟事則心體靜虛豁然大公仁道
流行無邊無際富貴利禄金珠寳貝屋宇田宅顔貎容
色青春芳年紛競馳逐從此剪斷想後來所存亦畧見
得是如此屢觀來書於言語覘之矣此知崇之學也今
既脱得此一邊了却又湏於事物紛擾轇轕之中觀之
㑹通以行典禮春夏秋冬生養斂藏富貴貧賤浮沈利
達少壮衰老飲食起居凡人情之所不能免者都一般
一件與他接應酬酢令各得其宜各適其所而於應事
接物處把前日髙明廣大道理牢守堅執隨宜區處而
終不為他事物牽引帯累方是裁制得宜便見仁義凖
則只是恁地更無不知不覺被他纒繞喚去做拖泥拽
水的事矣所謂隨而不隨方不失為隨應而不應方不
害其應便是能定能應無将迎無内外此則聖人於天
地相似的意思不是禅不是仙如此應來應去漸漸熟
了便見得化而不測的氣象似此下功方是有用之學
所謂妙萬物者亦初不離乎萬物也若都齊遺了天下
萬事萬物則學要做甚只是如今學者先要見得大本
用十分功夫通貫合為一心之主大本既立然後生枝
出葉開花結實撒出做不妨若心中初無此道理一向
便要應事接物漫説於此要學聖人終只走向錯處去
做終身終無所得當初聖人教人自掃洒應對學去此
是教初學小孩時事只縁孩童未有大知覺所以教他
且恁地習去到他強壮觧悟時自與至道相㑹今姪軰
既有年嵗當是大學成就之時不容更如此下功却從
源頭理㑹而散之於事事物物方得濟事吾向來所言
為知崇説今所言為禮卑説當初不言此一叚意使姪
軰先窮究天地大本一邊做然後合匝若知崇禮卑一
時衮説恐又晦而不明煩擾紊亂則學不成所以又似
與前賢不同者此則劣叔各有見而如此不欲拘於先
賢之法門而要歸一致而己承報及讀詩傳不覺吟詠
之深夫求道亦如此未見道時只知浮世濁俗日夕所
見似當然如此既見得至道了外面紛華便不干事所
以行起坐卧云為動作只知參前倚衡都是此理靜時
如醉如癡動時如顛如狂凡作一事做一件必誠必敬
蓋心志精專用功縝宻古人事為多如此今世忽畧怠
慢窮智力以求利所以見人詫怪他元不知其味不見
其好也且如今時得一件古者製作便十分精工妙宻
今人做他的不得便可想其不是一朝一夕草草倉忙
的事今人讀書便要及時省觧了當便要即日成聖成
賢一不如所求當時舍放了如何學得大學中庸孔孟
事業姪軰既有自得更宜精進此是自家心中獨自曉
觧的事不可與旁人説的亦不容著語雖著語亦不道
得那妙處喜處自樂處終是説不得肫肫其仁淵淵其
淵浩浩其天鳶飛魚躍然是費形容了學如元凱徒成
癖文似相如止類俳獨立孔門無一事只輸顔子得心
齊亦必有間而及此開一姪亦煞進日夜與語甚暢快
而有文公所謂説得太快之病天地間事不是一言片
語可了禅家道大千諸世界普見法王身他説了曾做
得甚如今只是力行能行得些子便有些子道理看人
著力如何今人説做得一件是亦自好細思之一件事
亦何曾都做得是只大綱箇穏煞有未是在若太快説
了将來便是不用功只成窮禅
　　　與誼儒姪昻書
官事本不累人在古人是行所學今人只為不曾致知
所以覺得反為人心之害去年黔中収姪書説小兒資
質固好只恐為官事累今到此觀之果有此意思此皆
是未做官時學力不充見識未定一旦登仕版便隨波
逐流莫知主持今日日為他㸃檢病痛頗磨得分數将
來也是四十嵗方説得成就只令他就兩考求教官逺
闕而歸十分下精神讀書數年必有自得亦趂某未甚
冬烘可與講究耳今年杜門謝客把從前書仔細詳玩
見得越越難説難行越越下喫𦂳工夫而道愈精愈宻
真見聖人立卓殊不可及又恨休官不早悠悠過了數
年矣但血氣頓衰亦覺光隂不多不知更進㡬分苦思
與姪相逺不能日夕相近動著便説有時合當商量處
甚多過時又多忘去紙上寫歸的能㡬何乎然心中所
言筆端亦莫得而盡甚覺此地孤单只湏良朋數人相
與訂議庶道有所開廣則樂何可言進可姪自是通曉
明悟如姪與談義理時下亦明知好處境界才言語落
時又世俗名利沒溺之態即復如故将來只是畧曉得
恐行却難也若要大叚曉得須是十分痛将舊習掃除
文公所謂從頭拆洗然一畨亦不淨且做十年説却須
有得今人學得深知得實的人只開言出語動容之間
便見了姪見性未必似進可姪時𦂳却深潜反覆然後
得之所以便有服膺氣象此尹張久暫之别處也某若
西歸只於山林村落潜心玩理求所未至不欲更泛泛
悠悠坐失難得之光隂也某見今時煞有圖象講説了
此學極是支離散漫後學必多訛誤甚為斯道憂如今
玩聖人之言惟日孜孜猶未見其當來本心是如何才
見些子小小徑路便躍如其中觀喜呌呼作天來大世
界喚人共看囬視數千年上聖人在何處某日夜為此
懼所以不欲贅一辭於聖人經書只求為深造之學耳
况世俗各有議論是其所是丁寜痛切言終無益講説
一事甚非叔之本心也近來便看中庸大學語孟否向
時己曉得的今又不然了姪必自知之此學時時不同
年年别有好處
　　　與袁峽州書
領翰擘緘不徒故人之情隆厚其實亦足以見方寸靜
定學力至到令人景慕今時位望稍髙則辭未免有富
貴態公謙謙有終非真自得焉能如是來教謂某留有
餘不盡地歩以遺後人似有未安古之聖賢仕止久速
一惟理道義命是聽豈復商功計效觀孔孟顔閔曾雍
便自可見某嵗晚叨冐便是造物不使過有所為况值
時艱職守卑賤一件做不得漫食君禄實用自愧投閒
置散乃分之宜存留地歩非本心也公心志恬退殆與
某相似長令郎今嵗登第季駒已捧能書盛事一時萃
聚然亦豈公用心謙退以塞此地歩㦲大扺積善之家
必有餘慶道理自然如此但積善者初不為有餘慶而
為之耳承知㸃得數秩書不虛度日月且自覺嗜學不
衰鷄鳴而起不知年數之不足甚善甚善此意與發憤
忘食樂以忘憂不知老之将至相類必髙明洞達一疵
不存然後説得如此亦可以見教一二俾得以繼踵躡
足同此樂否人生到得不知老之将至便是仁者不憂
知者不惑勇者不懼分量某亦畧窺見此形象而行有
不至殊自慊悵切望誘掖教誨之某意雖不在仕進却
欲與同志之士講明義理之學庶或有晚軰樂向此邊
則異時亦可助扶正道開淑人心亦不為素隠而無補
於世也
　　　又
相望千里江山隔人然聲氣應求有非逺近形迹之所
能間此心亦不知其所以然想君子方寸均同此也忿
山慾澤名塲利肆滔滔歸徃不可禦遏而契文悠然見
南山文公言復小而辨於物是大黒暗中忽然一㸃光
明逈與衆别如契文襟期又豈止一㸃光明合下如此
融透更願涵養精進須到聖人無復境界某雖不日見
睟盎顔色而每於辭氣間决知能了此事如今眼前殊
未見知而好好而樂之者某老矣無得欲投閒就僻更
讀聖賢書數年而時事未寜邇來局勢又改不知秋聲
復如何只頑跧隨分臨時相度而己不能預為謀也近
上投簮之請甚非本心頑軰不知人意却以光泉壤之
説外自紛紛某謂掛冠求遷秩大是貪名自家既已不
要此物是事都不計較便了何必更求人知邪此世人
之失而兒軰乃欲效之亦足笑訝
　　　辭平舟聘禮書(程都大/名逄辰)
伏惟明公自建臺至於開閫西川之士所以繢畫殊勲
絺繒盛德者充篋笥而盈几閣矣某腐火宵行敢近太
陽飛邪惟明公持一定力而消危疑西蜀生靈倚公為
命時邁其福則亦輿人之所樂道也某無一營營掩闗
倦坐忽寳翰與殊禮俱來光寵華煥驚喜加集啟緘伏
讀知君子用泰不遐遺而録小善於時事艱棘中創見
盛典令人感慨興起但某暮景方得師餘三十年痛自
鞭筞而烏頭力盡病痛百出加以衰朽侵凌目昏健忘
實不堪表儀後來之秀文公反小山操正為素隠者設
某非敢膏肓泉石惟聰明不及前時道德日負初心視
影崦嵫分當置散耳光霽融明必能憫而諒之腆儀不
敢祇拜敬就來介回納名樽跪受薦嘗但恐十分醉而
光風一片飛耳魚腹之南洪雲垂天某父子得以相依
陟此晏嵗開春曲望畀小學生奔走于前一缺彼時尚
得支笻負墻與立㳺楊之雪至幸至願
　　　辭余古愚聘禮書(名晦四/川制置)
兹承用上敬下專介賜緘曲有招徠之命且欲使國人
有所矜式閣下求賢髙誼薄日月而齊霄壤矣某有何
學問足以當此曩者曾聞性善度先生教以天理人慾
界限不過日用常行隨事省察服膺二十年斯之未信
記問之學何足為人道邪加之崦嵫峻迫疾病零丁去
嵗健忘目昏今兹足膝攣急正朱文公所謂無復強健
之理某摧頽如此只得分安閒適委順俟命實非隘軒
冕輕後學以為髙也寳帖敬用襲藏腆儀不敢祇受謹
再拜授來介囬納隆暑漸至歩足當騎邊師老矣更冀
感勵将士茂立殊勲慰君民重望憑楮僣越伏乞鈞照
　　　與文活庵書
明公跡欲藏而道彌顯上新美治化思賢側席華職寵
加温㫖促召在明公一毫無所加但生民熬熬日在膏
火鎮望先生道援斯世席之康荘南寜雲蘿煙壑恐非
久焉依戀之所也某自顧摧頽與世乖謬日望温風廬
月欲伴幽姿小草娯晝其間不謂化爐穹壤又歸埏埴
鈞播中莫自隠退靜思活庵胷次一理融明八荒同宇
隨物付予成象成形益足以見某之固陋寒淺恍恍然
自覺如徹帡幪樂不可盡為感不足言也但恐一溺宦
海把握不牢不無俯仰馳逐之迂濡首觀頥失此良貴
益用戰懼昔伊川言今自供職只第一件便做他的不
得和靖謂只當時起來便錯了真儒大賢尚且如此不
才何人敬當以理自守益堅初志黽勉奮發求進此道
聽其所成庶無負知遇而巳
　　　與蹇晉堂書
某徃桃源寓居有靈巖一寺洞徹山後小溪清冷自洞
流出寺亦髙敞幽邃可以娯志可以玩書然百念俱灰
生此浮世無一物可欲只有一箇性理是靠實受用欲
得可共商量數軰共話㫖趣而不可得掩闗兀坐無言
度日而己伏觀來書立志髙孤見道明徹力行靜定滔
滔逝川有此特立人哉肅容企敬懐不能己繼而靜念
天地變化草木蕃天地閉賢人隠皜皜易汚錚錚難全
醊糟揚波既非聖人之道危行言孫全身逺害亦有良
躅夫子仕止久速之規孟氏就三去三之論簡兮之詠
考槃之什綽有鳶飛魚躍之天圓融和㑹左右逄原君
子果無入而不自得也世道轇轕百累滿前何日瞻晤
一吐浩蕩乎
　　　與宋東山書
啟䝉先天三畫八卦圖説所謂四正乃東南西北四方
為四正故乾坤坎離為四正卦兑震艮巽便不是四正
了其乾坤坎離謂之四正者翻來倒去一卦只是一卦
變易不得故曰四正其震倒便是艮巽倒便是兑所以
大過中孚頥小過便是兩卦翻轉作的便與乾坤坎離
不同又中孚是厚畫的離頥是大的離小過是厚畫
的坎大過是大的坎則四卦又是坎離之變乾坤變不
得所以為大父母到這裏坎離便不是乾坤矣兩圖方
位似亦各有意未容便咎覆梓之誤也文定八卦只言
巽艮半用乾坤不用與文公坤猶半用乾全不用不同
抑别有見乎
　　　寄示誼儒姪昂
昨趙傳之書云易上下經卦不等對以反對算之元只
上經當十二卦下經當十二卦亦見其用心好學却更
令看上經當十八卦下經當十八卦隂陽爻䇿數皆等
亦足見易之自然也近収黄都運書見教宋夀卿反乾
坤二卦圖説乾後三畫屬坤坤後三畫屬乾乃隠然之
否泰他以十二月建律吕相生推之亦自好却要不用
火珠林配納甲法以為差誤所以黄先生得得來問蓋
火珠林坤卦是乙未乙已乙卯癸丑癸亥癸酉夀卿云
坤初六當未六二當酉六三亥六四丑六五卯上六已
他要配成乙未乙酉乙亥癸丑癸卯癸巳所以見丑卯
已屬乾是隠然之否卦他却未曉地右運之説黄先生
則以坤下生故自酉至亥亥而丑卯己未亦差講夀卿
書尾又引麻衣易當於羲文心地上馳騁勿於周孔脚
跡下盤旋此是戴主簿偽書文公所親見而作文闢之
矣夀卿未見文公説故引用然未知四聖人如何分心
地脚跡又何馳騁盤旋也此囬黄漕使書已辨之矣
　　　與宋東山書
納甲不足以比禹文惟權其輕重自是如此然姑以擬
其似云爾况以聖人在時斥去納甲而不用乎大撓作
甲子那時便有支干了聖人自曉得所謂治厯明時當
時只付之羲和成周職之太史算來亦不創出於漢儒
要此不必深辯吾人如今只是用心於内力求仲尼顔
子樂處曾子忠恕一貫使心中義理如日之中天則六
合之内不遺㣲小容光必照無徃而非日之所到也向
伊川見尹言明説得一句是則令更涵養嵗月易過義
理難窮直須要到精義無二何思何慮處若才見一義
便執定論辯一二年尚凝滯不消亦一件病痛也乾坤
坎離為四正此自康節及前賢皆如此説只以先天圖
中墨界子不正子午卯酉之中亦看得好但康節謂數
常踰之不必乾坤坎離正端在墨界中譬如重慶府主
豈必在重慶千里之中帝王都邑亦如此却須喚帝王
所都為中正方得若用墨界為中則兄以何卦當之千
萬不必於此枉用功夫論納甲事某不是道尊友無攷
證亦不是要存近忘逺但尊友所説是律吕相生耳而
納甲又是配六爻法若言起厯自是用律吕相生若言
納甲又當從配六爻法兩不相妨而不相合便如伏羲
先天是定體的易大禹九疇是尊陽抑隂之易文王後
天又是日用之易却不容伏羲之書執定其説而以九
疇後天為不可信從也易學有多少千門萬户曲學名
家亦無不皆通則有醇疵偏全淺深而已尊友更數年
淹該通貫渙然氷釋怡然理順便無這般拘礙那時胷
襟與天地為一百家之説嘒彼小星亦無庸為言矣毎
辱惠教雖不能熏香再拜未嘗不肅容整襟荘誦字字
句句玩而味之時一展玩以自警省來教謂一語不及
毋乃以為不可教胡為發此言也豈賢友之心與氣尚
未平定乎南軒與文公書有云謂其怠而不敬與夫因
循不敏則可若謂有意逆拒人則内省無是也來教有
謂讀書辭殆有怒髪衝冠之象理之所在心平氣定而
出之可也某安敢過分南軒但以前賢朋友之間毎每
如此竊慕效之而樂為尊友道也夀卿言乾上三畫屬
坤坤上三畫屬乾為隠然之否泰於此十二月建律吕
相生中得之足見用功之深亦是一議然文公啟䝉言
成數中之七九為隂中陽似與夀卿言乾卦上為坤合
至生數中二四為陽中隂却與夀卿所言坤卦上為乾
異後來文公與㬊先生言楊宗範説元亨屬陽利貞屬
隂説得不是乾之利貞是陽中隂坤之元亨是隂中陽
乾後之三畫是隂坤後之三畫是陽此却更當消詳也
夫月建自未而酉酉而亥至丑卯已序則然也而納甲
所配則地右運也己作圖上呈矣但律吕相生法與八
卦納甲各有攸當如先天後天雖不同而用無不合文
公與李方子説火珠林是漢人遺法後魯可幾問卜筮
恐不如今之火珠林文公曰恐亦有這法如左氏所載
支干納甲配合似不可廢如遇屯之比不用屯辭亦不
用比辭自推一法恐亦不廢此道理則火珠林亦未可
輕議也夀卿言今古治亂晝夜皆否泰之運實為之亦
有此理但有乾坤隂陽消長而後有否泰若舉天下萬
事盡歸之否泰則六十四卦中只否泰為主而不知其
實乾坤為之恐寖失易之根源否泰元則文公屢言其
有未盡處不及詳覆夀卿又言能於羲文心地上馳騁
不於周孔脚跡下盤旋此乃南康戴主簿偽作麻衣易
之語文公常與可學言不知心地上如何馳騁此足以
破其妄矣
　　　與誼儒姪昻書
䝉和拙作俱善讀易書懐幾句極有至理到尾間一句
尤見徹可與入德矣伊川謂和靖更在涵養敢以復告
某非世所謂恬退者日日汲汲於此道恐嵗月之不我
假决不為枕石潄流索隠之事耳所附數紙俟仔細看
之惟是傳註當時各據所見所聞而言豈能便合聖人
之心漢儒雖號近古己有不可信處何况後來自非聖
人復生豈能上通千載如洛中諸先賢及文公乃是理
精義明故其言可依據雖不舉合聖人之心亦不逺矣
　　　又
比承附到伯強書而賢姪謂思無邪之難此不過念頭
初萌時著功夫便似船開頭乗水脉様到是行處十分
要照顧兩邊令無觸礙直待泊得安穏方是所止處所
言欲字善惡相半是矣又謂多惡少善算來善亦未曾
少萬事萬物皆有善惡存乎其間天理人慾同行異情
循天理處便是善徇私欲處便是惡也可欲為善欲善而民
善欲誠意正心修身齊家治國平天下欲無言欲行王
政何徃非欲何欲非善夫子言我欲仁斯仁至矣只欲
得好處便皆善己所以七情不可去一只要在道心惟
㣲上著意也
　　　又
既於性分義理用功己深覺得胷懐浩蕩活潑又當詳
悉討究九經一遍觀聖賢心法治法立經陳紀規模法
度所以防人情立人極與世迭遷逓降不拘不執曲盡
古今事物之變與夫天文地理風俗之異物産之宜其
間推遷更改淳漓厚薄治亂興亡之故一一看過使自
心通貫曉觧然後見得為國為邦致理制治自有時措
之宜如此方為有用之才有用之學不然只做得箇談
經説史秀才與坐禅入定一般有事到面前便排遣不
去聖人謂觀其㑹通以行其典禮不是觀㑹通便了須
要行其典禮方得繫辭焉以斷其吉凶不只繫辭便了
須要斷其吉凶方可夫子又言居則曰不吾知也如或
知爾則何以哉學者須要自家了得人事分一日得君
行道須是使天地萬物四海九州含靈動植我有酬酢
對副他教各自順道理的著數手叚方得如此了方只
説得用之則行舍之則藏方只説得窮則獨善達則兼
善方只説得如不可求從吾所好曲肱而枕之樂亦在
其中仰不愧於天俯不怍於人若猶未也只是瞞人自
欺為有愧怍亦多矣姪更勉之
　　　答誼儒姪昻書
所諭性命之説甚見用功深至以某觀之只是孟子道
性善一句壓盡天下萬世論性之説無復可議蓋自太
極而觀故有隂陽理氣不可偏倚然理則自無所謂惡
而氣則不無善惡之異但太極所謂隂陽之氣亦皆是
清明淳厚的到得付諸人處各自地子不同便有善有
惡所以前賢謂之氣禀之性然此又是孟子下一層若
孟子則直説繼之者善未在成之者上説所以萬世無
弊理氣雖同得於所禀却於向上的數層别了譬之傳
神漸模漸差不是當初真的了生之謂性告子只於人
物生處便鶻崙地謂之性所以孟子後面用犬牛人折
之便自窘了又何疑然氣禀大率是隂陽寒暑有正變
昏明清濁并人之父母情性氣血資質各自不同却用
太極説不得
　　　又
來書言父母性情氣血用太極説不得此固是他地子
不同然末世氣數亦與上古時别且自數十年來何曾
有隂陽和順的一年乖戾舛訛都不是熈熈怡怡時節
加以地氣四分五裂人生其間汲汲孜孜於利慾之塲
晝為夜思都是物慾孟子夜氣之説到此亦難講了此
事都不容説也㬊先生易説刋亦無妨然此則文公與
先生講論卦爻的言語㬊先生所得不在是也且如向
來二弟問自強不息先生云你午刻要睡時振腦不伏
睡便惺推去便是自強不息先生蓋得易於忘象忘言
者矣
　　　貽炎卯書
聞汝得韓帥舉次任便可求教官用功讀書窮理必有
進歩也世道紛紛瀾趨川决立脚者少今時正如百萬
衆人羅綺紛雜膠膠擾擾逰於百花園林錦繡巷陌春
風駘蕩光塵飛揚髙軒大蓋朱輪玉騘衝奔戛擊悦目
娯心莫知所止却不知春樹盡芳年減人散馬寂景變
象移有何着落古人謂萬事看悠久只有聖賢與天地
相為無窮耳餘則浮花浪蘂剰紫閒紅旋開旋落濟得
甚事吾祖宗世世積累故渾厚善良之氣鍾萃接續子
孫多有賢質汝與開二亦可人意只是要力學力行詣
彼道真入見聖賢了當巳身復以傳子孫而及他人此
亦是仲尼顔子樂處一件事也我𤓰熟了亦欲掛冠退
休若更陳明甚覺失了本心此却待為汝言之耳丹藥
時亦服數粒頗覺有益然全是盡心黙坐存養則血氣
不至頓失也
　　　答王三之書
雷風恒風雷益之義且如雷聲自空而下被風更送他
來如墜在人面前使人震竦便生恐懼修省之心所以
為益也雷聲自空而下被風却送他逺去其聲漸小人
便視以為尋常不生恐懼修省之心所以為恒也嘗在
鼓樓下聽便曉此意當擊鼓時適然有風吹送鼓聲來
震撼只在人耳傍便是風雷益之義當擊鼓時被風送
鼓聲去其聲漸逺而小便是雷風恒之義又曰離為陽
卦而隂在其中坎為隂卦而陽在其中此是陽中包隂
隂中包陽之義曷不觀之火乎火之光明可以照耀四
方八面而火之中常黒莫能自照是陽中包隂此離中
隂也曷不觀之水乎水之深澄湛然莫見其底有人入
到水中開眼却見水底分曉是隂中包陽此坎中陽也
又曰先賢論天命之謂性只是與人説影子要人自去
討究蓋命是無極之真二五之精有生時付與我此道
理則謂之性
　　　寄誼儒姪昻書
兩次収書即言觀心煞是長進更在勉旃如今後軰少
人才都是無人倡引之所以如此姪資禀正當可以入
道只是識稍遲記稍緩亦無妨此和靖所謂将來保得
者不知啟䝉等書己看得熟未若前相與觀者既熟更
看伏羲一見河圖如何便着乾坤坎離居四正兑震艮
巽補四隅大禹一見洛書如何便次得九疇依彼次第
如五行皇極有些道理易見其餘疇當時極是難着此
便是希賢希聖之一法門不可病其難不可空放過向
所以説易有幾多重數看了一層又一層髙在未易了
下也某只在西湖九里松閉户玩易及看詩傳不曾謁
朝貴不復有所干求仕進灰冷唯小兒咨咂不已謂姚
著郎云考致仕有贈典及泉壤此專求教官歸更忍恥
三年而入山林究竟所學耳近到文考功處渠雖事佛
而於易學大非世人所見此一日問離卦中如何有網
罟小過如何有杵臼夬卦如何有書契咸之九四夫子
便説得許多何思何慮至屈伸相感一叚出來足以見
其見到識明用功極深非常人比便是希聖之學某畧
隨見答之文文亦以為然
　　　與前人書
昨所疑數事間有索之過處易學只看卦是甚卦究其
名義大概了其六爻雖各隨時取義然終不離得卦毋
又只順聖人言辭語脉求之便得其正亦不能執定拘
前賢所解若有不通須玩究却只要平易不要﨑嶇深
逺不必背畔自為之説如夫子彖象繫辭傳是多少分
明顯著若説道理斷只用夫子為凖不過詳明之而已
易元無出於聖人言語之外者只是力行求至行得一
尺是自家的一尺行得一事是自家的一事行來行去
到那快活時和前時講不得的也都曉了若行處有阻
滯扺礙亦因以見我所講不通不明處易學二百餘家
當只詳看伊川晦翁所言便有八九分明了衆説只須
猛省一觀不必人人與之辨析如入通都大邑看珠玉
綺羅文繡鋪席處處熀耀花眼亂心到底只有正當靠
實一兩鋪只主意於此買賣便了安能徧逐眼界遮攔
令盡乎姪年己如許才見聖賢地歩分曉便勇力進歩
且直截去源頭坐定了徐徐縱觀四方八面儘不勞心
勞力便是登東山而小魯登太山而小天下氣象若今
時只埋頭章句文義煞然有旁蹊曲徑萬水千山到幾
時鑽得盡此是十四五二十嵗時學來只得濓溪與李
初平説話便如此所以某言千書萬紙不若對面説一
解為活卓也今既各有縈絆只務見是行終有到處
　　　與誼儒姪昻書
此畨煞有曉解精進處更極致其知而力於行道無終
窮愈玩愈明愈求愈有蓋一爻一象該天地萬物之理
假使心思雖窮得至却未曾遇得此事亦輕易過了又
復廢忘一旦事來又無以應之所以學者只大概説得
易而終不能用易也聖人心與天地一六十四卦三百
八十四爻皆是方寸間事斂而為一散而為萬隨處隨
足隨應隨當目視耳聽手持足行無非自然學者須要
十分用力推究把持玩味縱未到得以一貫萬亦㑹有
五六分浸浸不己豈不渙然怡然矣乎勉之
　　　與誼儒姪昻書
所言乾健之學安敢到此不勝赧懼但拳拳自勉希見此氣
象而己所謂肥遯之心甚勝則某實欲志嘉遯之爻而
未能肥遯者合下超出利名仕進之表不與世相接如
某則奮身塲屋獵取科第但見世衰道㣲志願必不得
伸毅然投簮實非得已嘉且未能豈肥也哉老而益壮
此王復槀之言可以警衰起懦却入聖賢閫奥不得賢
姪自言讀書之功拈起放地昨䝉希尹惠書正説官事
埃塵都不成學某答云吾人㓜學壮行公既自科目中
出職司訓導身居幕府所幹何事正當於日用常行泛
應曲當件件物物以當然之理酬酢令無愧於心即便
是學舍是不為更於何處作功夫若必待閒則合下莫
染吏俗如顔閔様方得賢姪且欲架閣易起看春秋某
謂易之理隨百骸四體不呼自來不求自應左右逄原
如何架閣得且易與春秋相為體用易便是春秋之體
春秋便是易之用明得易則曉得春秋明得春秋則易
在其中矣姪謂春秋真出於聖人之心法微顯闡幽為
可懼大概得之矣盍不思夫子得易之妙用耶夫子得
堯舜禹湯文武周公之傳於千百世之下不得已而作
春秋寓刑賞勸懲於一言之間精微妙宻曲盡當時之
人心天理而警省萬世之人心天理無非闡造化明王
法揭中正杜邪枉扶人極於天下後世此聖人之大用
未易以管窺蠡測言語盡而文辭釋也㳺夏不能措一
辭劣叔謂非不能措辭聖人言近而㫖逺簡而博淺而
深不容一毫有所增損雖欲措辭多見其不知量只得
黙識心㑹而己所以伊川終不肯解釋畧説數條以開
後學煞有好意思在文定不得已而釋之其間盡引伊
川之言其餘皆叅帝王之法文公尚云但不知當時夫
子之意果如此否則此書當研精熟玩而未容開口也
劣叔近徃常德正與長兒評訂一二今吾姪偶及此畧
述其懐以冀沉潜玩心也所言俟求僻靜教官一再消
詳夫嵗月易過官塵撲人終無暇日某以為或再㸔也
欽定四庫全書
　字溪集巻五　　　　　　宋　陽枋　撰
　　書
　　　示姪昻書
近來見得六十四卦三百八十四爻無非乾之為雖改
頭換面取象取義各自不同只是一箇乾道變化得恁
地所以一爻便有一天理纔天理處便只是乾兩間萬
物萬化雖隂陽四時山河大地輾轉生出然都是乾健
為主當借他面貌模子變化使形色散殊羣分不同而
己只如人一生有多少膠膠擾擾的事元只是一心對
付将去對付得成時只是一箇乾若心纔不健處事便
不成乾所謂健非強猛勇敢之謂信得過看得徹行得
竟處便是雖順亦健也某見得如此行有不逮毎勉欲
及之心力向衰照顧或不前如姪以為然望力行之漆
雕開吾斯之未能信而夫子悦之蓋信是真實信得過
便不脚前脚後照東照西徹始徹終便是打得闗透時
氣象宜夫子深以為説也六十四卦只言九六不言七
八蓋九六則能變七八變不得了元下半截屬亨亨上
半截屬元下半截又屬利利上半截屬亨下半截又屬
貞貞上半截屬利下半截又屬元循環無端不見其始
易變易也隨時變易以從道也道即易易即道如何隨
時變易却從道若晦翁在時此也着問不知當時門弟
子如何亦不能疑難及此辭變象占是就以言以動以
制噐以卜筮上説觀象玩辭觀變玩占是專就卜筮上
説聖人説話横來竪去都合道理看易不可拘執當以
類推譬如父為子隠子為父隠此只舉一義若類推則
君臣夫婦兄弟皆然如陳司敗問昭公孔子只得對以
知禮乾健二字千難萬難不便體得或學者能立脚做
去也只做他坤順的至於乾健則未及也廣是平鋪的
大是包上下四方大司徒廣輪之數便是箇廣故廣生
則歸之坤大生則歸之乾又曰廣大配天地大明終始
幾句是易之大綱領下只説六爻一元一嵗一月一日
一時皆然自始至終自終反始此事甚大孔子於乾之
彖言之豈可容易閒看過伊川取辭不取象亦未安蓋
有象之後方有辭以明之聖人取象只舉大綱的如乾
終不只是這天與龍及人君兩三事象有言聖人者有
言君子者有言先王者亦只是舉一義以為象便如畫
卦影子一般錯綜之法只是三數之五數之甘節伯夷
叔齊也苦節龍逄比干也愚夫昧易而不知非不知也
不能明之也才士口易而無益非無益也不躬履實踐
也童䝉有易而不露非不露也無人導之也太極日日
判兩儀日日分若理㑹得面前的便可理㑹得圗上的
理氣妙於無跡其體由象數而立象數顯而易見其用
該理氣而神或謂乾坤生六子當初畫卦時元同時生
只是既畫之後方見得是乾坤生六子
　　　與宋東山書
近得觀友兄易學一二如乾自是有許多様説話但尊
友言之太詳不便説得那一箇乾如伊川解文公尚云
説得人事儘好只是本卦爻未著實蓋逰騎太逺不免
失中軍将也古聖人合下便説出那卦説中那爻後人
猶自解脱不得所以先賢人一一疏解己説盡了只有
些子未周緻處更從而為發明之便好若要旁蹊曲徑
一一推窮尋究令無遺逸是多少言語雖極心思費辭
説萬萬千千終説不盡而我反敝精敝神而支離蔓延
矣某之學只是見得一句明便要行得一句到才行不
到終日憂悒求其所以不到之因而必要至之徃往解
説疏畧而于前軰議論不能遍閲亦自知其有寡陋之
失矣
　　　與黄循齋書
伏拜寳翰之來整裾荘讀如坐春風曲䝉戒召俾承謦
咳曷勝忻懌今之世望穹職尊不以富貴自髙則移氣
養體孰肯篤志斯道縱有意翻閲亦不過資舌本懿文
華而已去聖賢豈不邈乎逕庭耶吾鄉不以軒冕累其
心而有志希聖者惟明公及文趙而已然年皆半百遭
值時艱胷次大負抱久矣巻而懐之後輩利名纒縳不
肯擺脱聞一言半語以曉解心性此實大可憂者如公
力可成就晚俊盍擇其氣質可與語道者羅而致之食
息言語歩趨皆有所養異日成就出為世用必有可人
意者此性善先生素志而不得遂者也公以為如何某
比到此時獲見學齋惜其登舟臨别不及細叩所得䝉
惠類藳亟啟而觀見其論河圖數九乃本之鶴山正與
税巽父所論不同疑而啟問學齋云曾見魏立齊説文
公晚年亦如此改正圖説矣但某却未之聞抑未之見
也啟䝉乃性善先生所刋親為之䟦未曾説九為河圖
加以希夷康節所傳亦不如文公之語意學齋亦尊所
聞而然耳似此便是後學無所折𠂻道終不明矣
　　　與趙傳之書
來諭云學問是靜中涵養為第一義令人竟日欣然此
便是文公靜觀靈臺妙萬化從此出的氣象賢友識見
廣大自得已深云胡不喜但又云體騐省察隨所發處
逐件整頓則臨事讀書都覺有力如此却是涵養而後
體認意似倒些所謂聖人将許大始終萬物着在艮卦
上以靜為本動為用恐着在兩字未瑩八卦之義皆是
自然不待聖人安排然終萬物處亦不都是靜煞有作
用在自出震至成艮都是運動流轉無一時停息如秋
斂冬藏㸔他斂藏亦多少用功着力所以聖人言貞固
足以幹事幹是十分用力在艮是時止時行動靜不失
然後其道光明靜中元有動也夫子仕止久速便是如
此前賢以明鏡止水比聖人他終萬物始萬物便去了
寂然不動之心畢竟形容不盡賢友言屈伸至崇德數
語某都要如此看髙意以為如何文公賜祖師帖中語
賢友看得甚好足見大有長進矣某老矣掩門兀坐於
十二時中觀三百八十四爻焜耀流轉就其間求乾健
不息之理而捉摸不得徒切浩嘆而己聖人逕庭逺不
可到
　　　與趙明逺書
比蒙諭諸儒訓解元有説未盡處足以見極深研幾用
功精緻但天地之道紛綸雜揉變化消息無有窮極自
是先賢不能以言語説破伊川道説得七分算來有七
分在後來文公備論詳説亦只到得七八分萬萬千千
如何説得盡如今只於先賢説了處與他疏解己大費
辭元無窮盡况未説到處乎自強不息之語易説而自
強不息之事難當一日之間多少事為能自強不息使
件件純乎天而無一毫人欲之私終竟一日便是日至
如此存心煞是功夫力量方見得易之難行所諭虛心
靜對忽有所見便是復小而辨於物須是有懽喜活潑
處了至於乍見隙光俄復失之便是未能自強或作或
息又被私意引去矣然見得失處煞是好了可以體易
矣其坤卦謬論只是説一卦都是坤順當初如何有戰
野堅氷之戒蓋是隂才一些不順便有此害人才一些
不順便凝固物慾堅不可破疑陽而戰野之事其隨時
取義自是不同然只要一箇順便無許多不好事文公
謂占得坤卦便是大吉之卦則坤本自好何常與陽爭
只為沴氣激成方不好陽生於下已是有朕兆以陽健
而進勢欲消隂老隂凝固嫌陽之來自是戰何疑之有
　　　與前人書
伏領賜翰句句謙卑自牧想判府作此書時心和氣平
融然天理之流暢更有甚人間富貴爵禄在方寸乎自
非觀象玩辭深有所得己自知之而人所不知安能如
此台意之所到亦某意之所到曷勝喜慰忻懌邪所謂
知四十九年之非便是豁然大覺悟雲捲而日中天雪
消而春四野文公論復其見天地之心有云如大黒暗
中忽然一㸃光明便灼見天地之心判府七七四十九
年一旦解悟非七日來復而何然此心元只在我不是
今日方討得只從前有些遮障未能致知格物被世俗
昏昏引去如醉如夢今忽被書來喚覺見得天地廣大
聖賢事業本自如此樂不可言矣昔人有云我向大羅
觀世界世界只如指掌大雖則幻言亦有些意思但向
大羅時却不是便了更要與理㑹
　　　與前人書
判府玩心羲編妙極閫奥天理一説不徒言之知之好
之而且樂之自非識見髙明洞見天地萬物之理與吾
身出處語嘿周旋動作同一流行同一運行安能及此
便是身到長安四方八面道理交貫千門萬户逐處洞
開令人倍萬喜悦雖則如今己到地位然便須委曲周
折仔細與理㑹過向有人以譙先生見得見乃謂之象
一句則三百八十四爻都在其中問文公者公云此只
好説話三百八十四爻中有多少事在須一一與研究
始得今判府既得其要領更望詳其節目
　　　與前人書
喜知官清事簡留意易書今時不以好爵自縻而篤志
好學者如判府文廣史二賢皆能不以富貴累其心而
求為聖賢之歸蜀雖佔危殘破而生意不絶者以有此
氣脉充壮之耳天地間賢人君子所聚便可卜旺氣向
時明道先生見横渠不存而横渠門人寖寖彫謝以為
闗中旺氣衰深有可憂後果有西師擾亂天下騷動學
士大夫闗繫安危如此今人只知安逺之䇿在武功而
殊不知有元氣者為之張主此獨可與足下道也但今
時易學不下百餘家皆能釋字義講爻象説道理而迹
其為人則徃徃與易不相似則其所言未必真知易惟
伊川易傳言人事最切晦翁説易於卦爻義最精而二
先生非茍言之實允蹈之後學於此折𠂻焉可也連辱
教章言言以學為事則知義理之心勝而富貴之念輕
矣昔伊川謂謝公師直以運使而能屈節問一主簿為
深知易今判府即其人矣
　　　答前人書
易惟乾坤二卦是天地健順乾斷不可一毫私意議惟
上九言有悔夫子言是以動而有悔則只説人到乾上
九便退有何悔若坤則於初與上致穉隂極隂之戒然
以坤之本體求之則坤只是一箇順亦無堅氷戰野之
失自二卦之後則變化生生却多有悔吝凶咎所以夫
子言易有太極是生兩儀兩儀生四象四象生八卦八
卦定吉凶則或吉或凶却在八卦八卦相錯之時所謂
兩儀四象只是純然健順之氣那時未見吉凶在卑意
謂玩易只須於四聖人卦爻象辭平易思量去使純乎
天理之正勿以後世人偽私慾参之并勿引惹背意方
見得三百八十四爻都是潔淨精㣲而吾之所以日用
常行都自有純然天理一脉平平坦坦安稳快樂所得
徹頭徹尾時是甚次第更説甚王侯卿相與夫釋老昇
仙入定驚動天地便是剥之碩果不食伊川言剥于上
則生于下人生至此上下與天地同流豈曰小補之哉
某因判府屈己好問之篤率易言此便是濓溪令二程
求仲尼顔子樂處所樂何事也
　　　答趙傳之書
所問河圖生成數相乗為四十五生極於五成數至九
合而言之五九合四十五及一年中八卦各得四十五
自是可通大扺河洛兩圖是道之體用凡所謂道無出
於此兩圖之外者莫不皆通愈求愈有只是要入身子
體之為難只如孝弟二字一日十二時中有多少未盡
善處須要行得似曾閔充而至堯舜方是極頭來諭震
乾巽艮坤兑變而坎離不與亦看得分曉然兑震巽艮
凡兩卦倒轉成一卦如頥大過中孚小過文公以為皆
是坎離之變頥是大的離中孚是厚畫的離小過是厚
畫的坎大過是大的坎則坎離未嘗不變更細思之近
來熟看雙峯五行生出次序并金陵擬議周先生二程
先生之説其釋周程則善矣五行生出之次如邵子天
開於子地闢於丑乃水先生又岐黄書論人之生也男
先生左腎女先生右腎都是先生水其金木土聖人言
其氣雙峯論其質又言程子未見濓溪太極圖更當詳
思熟議也聞執經問道者甚衆此尤當今仕進者之所
無然某竊有一説姑以見意夫光明者聚蠧之階錚錚
者招怨之府有明倫之主而人情舍此安之此固慕羶
懐德不容却去但謙謙有終勞而不伐功而不德歸美
從長無形一言然後為至希夷謂名者事物之所忌宜
深體之所謂一陽至六陽疎宻始難終易之説甚看得
好晦翁與門人亦曾以疎宻處為難説足下既言六陽
則六陽亦然陽固難長易盈却方盛時已有衰倚之隂
之盛頓然便在眼前却不知如何亦如此先疎後宻又
春分卯中秋分酉中與卦不相應這處亦難説康節如
此言時必復有意乾鑿度亦是一件文字但易書除希
夷康節伊川晦翁之外或得或失中間亦豈無是處又
如朱漢上輩亦有好處亦有不盡處惟麻衣易是南康
戴主簿所作晦翁己辯其偽此却不必讀也
　　　與税巽父書
伏覩啟蒙小傳自圖象至卦爻及上下經皆不離乎九
仰見用功精宻之至益用降嘆但其間畧有可商量處
序中取揚子雲謂文王重易六爻此漢儒之誤前賢己
詳辨之矣恐更不必引用後學必生疑惑也河圖虛五
與十闗子明文公雖曾如此説却别用起一義以圖觀
之則未嘗虛也下又言河圖洛書十無位洛書則可言
十無位惟河圖則十隨五在中所以文公啟䝉五與十
相守而居于中則是有位矣所言六極與五福同居九
疇此是洪範所陳耳箕子亦不敢分明説六極是十洛
書分明除却十數今既言易學只當據圖中見在説所
言文王諦玩洛書而作後天邵子止言乾坤交而為泰
坎離交而為既濟置乾於西北退坤於東南長子用事
而長女代母坎離得位而兑艮為偶又曰震兑始交故
當朝夕之位坎離交之極故當子午之位巽艮不交而
隂陽尤雜故當用中之偏乾坤純全故當不用之位似
只言八卦交而為後天文公亦如此説却未見因洛書
而作後天之法象也所畫竒偶圖竒圖甚穏偶圖二屬
乙十屬癸此兩數俱歸坤今乃止言離巽更有説否十
數蓋乾坤鎻了頭尾而六子居中也生成圖較差他處
尚未活然恐更有深造千萬下教
　　劄
　　　代上謝司諫劄子
某頓首再拜揆令春事縹緲萬緑紛敷恭惟某官仁義
前陳嘉猷辰告神依正直台候之福如川之增某情動
於中而形於言有嚴吏墨上塵記司伏祈省視某月儀
長語不敢效世俗竊惟先生以忠正誠明之學格聖天
子好賢樂諫之心九重寸地清虛四海受福之地也天
下受其賜者造化亦厚其報當然之理耳自天申之夫
豈人只某恭審國之有諫官所以正救得失獻替可否
警悟君心之要職也寳紹以來有美無規朝廷氣象淹
淹識者嘆恨自先生晉登言路有謀必告有懐必陳紏
繆格非必欲杜羣枉而開衆正一言脱口天下誦詠四
諫風采復見今日豈可與鳴朝陽者同日語乎渡江諫
官惟龜山先生議論尚剴切至今頌美執事可齊肩而
比迹矣中興之治敢為天下賀
　　　又
某合陽晚後粗知讀書自習聲律已服大名於方冊繼
記年誼惟不獲叙團欒之拜情分竟疎濶鄉間嵗被邊
禍寖寖不可支持豈無巧婦奈亡餺飥之資何某久有
江湖心而義不能昨春攝守昌溪今已獲汰而本闕亦
遂過滿勢可遂其瞻依之情謹述愚見裁成短書因便
申繳望賜覧矚借順風而俾之前浩蕩之懐不日傾寫
伏楮曷勝拳切
　　　通䕫守田都統劄子
某半生碌碌未得晉謁光儀毎聞襟量豁達浩無邊際
用不敢贅時俗長語上瀆融明首乞崇諒某前年奉華
光先生誨語聞談及判府碉門雋功老仙撫掌擊節稱
誦再四坐間諸名公莫不欽服判府投機應變之妙畧
不世出謂邊鑰得賢如此太平有期咸欲賡滴博蓬婆
之詩為判府賀比來老仙視師漢沔乃煩牙纛鎮䕫殆
有深意此地荆襄咽喉西蜀根柢知判府必能以守碉
門者守䕫則可無後顧直指漢中今果坐䇿殊勲凡我
師得志于外者不可謂非守於内者之力公論如此非
佞非佞學生炎夘顓䝉寡學天假其逄獲在照臨之側
判官不以年少書生斥去之乃寵遇異等推置赤心夫
何修而得此苐晚輩乍遇殊知陶冶之賜大矣某謬悠
分職四月中已遂過滿使長不許遽辭絆以權倅強顔
負乗倍益羞怍近日力禀巳為申上差正官不過初秋
出江未審學生可乞假一㑹涪上否蓋拙荆未祔先塋
欲議歸藏此願才畢當伏謁㦸轅致九頓之謝未見顔
色修辭冐昧無任戰懼伏乞照臨
　　　代賀喬賓王入幕劄子
恭審某官心畫孤髙材具卓越物來能名恢恢有餘事
至能應多多益辦閫垣圖任舊人共政置公崇幕蓋将
相與上下議論舉彫瘁困竭之蜀而春生之平凖權衡
時措得宜闔闢弛張機㑹切中自今操贏貢以佐中興
士安不專美於昔矣某假守三峽中如坐深井底聞鴻
最晚賀燕尤稽海月孤髙爛照此心想不容形遁也昌
溪乃髙人舊逰澗黍嵓禾夢想可數下流囬易之禁既
嚴齊民薇蕨之歌己賦某固分甘菽水與晚猿夜鶴歌
舞飛仙之遺風而薰煎坐困根本當念夜登籌邊東望
舊隠亦有以慨明月緑蘿之清閒而憐之乎僣凟惶恐
　　　賀王禹錫使君就制幕交割劄子
某借恩光於桃李塲中舊矣粧紅靚白終不足以繢畫
春風惟粹抱和襟容而諒之某曩擘牋事長方懼玷凟
辱賜寳翰字字鳴謙一誦一感自後翹企烏檣不復上
状情文有疎而炯炯寸丹惟杓與岱七月伏覩制劄促
先生來赴黔山千里一時改觀某不勝嚮風踴躍謂歸
舟晚節有華其遇繼聞又以凉風徹暑為期私計鄙懐
重在愛敬其親非過為恬澹虛徐以土苴利禄誦聖賢
之書身聖賢之行既見君子心胡不降恭審先生􁁊紅
新滌油碧借留蜀文章士揚鴻名譽盛德入耳而不煩
矣某謂人誇五馬貴先生輕千駟而勿視人羡兩轓朱
先生厭文繡而不貪人喜二千石先生薄膏粱而弗嗜
夫畀虎符鎮龍藩列五馬禄二千石運幄中之籌無足
以譽先生者惟象緯不移躔龜章坐入手拜舞斑衣問
安燕寝黔南分野正南極老人星樂旺之地此某所以
百拜喜舞樂為先生道也某滿替巳久趍参有期先此
申賀伏乞台察
　　　代趙大寜上游丞相劄子
某伏以五陽為夬六畫臨乾恭惟某官榮辭九棘入面
三槐鼎鼐新調天人叶賛鈞侯動止萬福某迂疎小吏
感戴洪鈞跼蹐修辭凌兢叩閣凟尊是懼鍳在為榮
　　　又
某竊以天者道之形體道者天之性情宰相位天官而
論天道者也言其體則包萬有於一元極其用則散一
元於萬有公相抱負此道餘六十年今日得其位而行
之伊尹之於成湯傅説之於髙宗同一際遇爾莘澤必
被於匹夫商霖遄蘇於大旱今強敵殘暴日甚遺黎思
活尤切望雨以道援天下以道澤生靈将見掌握造化
至和兩間謦欬隂陽叶氣萬宇乾父坤母作而曰真吾
宗子之家相也天下公望敢以頌德某嘗聞太平宰相
易時危宰相難晚周山甫江左夷吾李唐德裕誠所謂
狂瀾砥柱中流一壺何可多得惟我盛朝相一司馬敵
人相戒以謹勿生事不動聲色措世泰山此尤光前絶
後巍巍勲績無與為比迹其所由司馬公文章道學中
人也今公相道宗百聖文祖六籍實温公等輩坐未央
廷中單于前拜起大敬畏甚不難事世間惟道德足以
服人却萊歸疆賢可希聖幸無自遜若曰漢唐以下緫
緫相業則渣滓下風矣某合陽晚後粗知讀書壬午東
漕稠人中一識昻昻海鶴之表已知其為偉人矣是秋
簉名榜末以事奪不得與仙舟俱東非公相外某實自
外也自縻薄宦一向不得上牋記仰止呉雲不違景刻
蜀事漸費支持幾思出闗依借華樾又義不能去春代
庖昌溪今幸汰去而本闕恰亦過滿恭承相公収拾蜀
珍兼采葑菲此天假某亦依乗風雲之日也冶金㸑桐
知自鳴躍而况於人敬瀹牋以候從者知己在前長鳴
振鬛
　　　又
大學一書合内外貫始終一天理流行而己矣始於格
物學之根極係焉而天理由是明終於平天下學之功
用極焉而天理由是顯堯舜禹之精一湯之建中文王
之純亦不己武王之皇極夫子之一貫皆此學也而安
於天曾子之忠恕孟子之法度亦此學也而得於人聖
人性之動無非天理而大學之名以隠賢人勉之必推
求天理而大學之名以彰無治亂無古今必欲格物致
知必欲誠意正心必欲修身齊家治國平天下舍大學
其何以哉吁當顛沛澒洞之秋而唱為仁義道德之説
昧者嗤鄙識者所深喜而敬聽之也恭惟大丞相國公
先生性焉大學之藴情焉大學之著言焉大學之文行
焉大學之事自著為圖條分句析明其為一貫忠恕之
義皆前賢之所未發而獨得於心者故見之行事言言
允蹈聞過則喜知身修矣事親敬兄知家齊矣詳刑而
法意允掌銓而品流清給舍而繳駁當知國治矣惟平
天下一事非位宰相不可而今日亦得志而為之大學
用功此相公平日抱負之素而講貫之熟措之天下必
有不疾而速不行而至者然某嘗謂天下之治不可以
一人之智識窮一材之氣力任周公大聖人也猶握髪
吐哺以羅天下之賢傅説大賢相也必旁求俊乂以布
列有位方今大而政府可謂得人矣豈無惟孝友于者
沈囬于下僚主兵主財可謂得人矣豈無恥道孫呉羞
比管晏者淹囬於散地處士中豈無諌臣隠逸中豈無
御史學士才豈無放棄於江湖将帥才豈無汩沒於卒
伍至於小善一藝可以補苴罅漏而共扶明時之治者
豈無困滯於草萊某固不能盡識毎觀厯代人材隨上
之人意向好樂莫不雲蒸霧滃類從響應以就一時之
治今相公端揆以來亦既數月矣惟聞薦引蜀彦四十
有餘輩而吐握之事旁求之令未之有聞焉夫宰相者
天下之宰相則天下之士皆宰相之門下士也量材受
任何間山川餼廪稱事奚分貴賤昔南人作相專任南
人皆其量有不足識者至今少之相公以大學之道平
治天下必不復效倣其失但海内之士聞下風而望餘
光者于今有年悴憔飢渴引領商霖不啻大旱使曾不
崇朝而澤滿天下猶且遲之若更遷延遲廽分别疎外
則西郊宻雲而苗其槁矣某於己亥季冬䝉相公知其
有寸長可用特賜鈞翰於安先生屬以成身起家之事
扺今茫然真所謂一夫不被其澤者用是不逺萬里鮒
鳴涸轍且以博采人材之説為獻庶幾獲兼収並蓄於
昌黎上宰相之書之萬一大木為杗細木為桷非曰能
之願學焉冐昧狂言惟相公裁察某再拜
　　　代上㳺克齋劄子
某用調元學坐政事堂大化鴻龎廣宇熈晏海内之士
刻氷鏤玉摹寫象似竟何足以髣髴其萬分哉某惟知
朝用真儒以來帶水息投鞭之虞石穴有登天之險蓬
婆滴博絶無旁蹊所謂不動聲色泰山四維此等經畫
又豈東山别墅付天幸於偶然所能了辦邪然墨守般
攻技各有窮廟堂邊鄙願堅初心軫慮良切某非謂相
公蜀人僕為蜀士援天下以私一方蓋頭目背膂歸重
腹心今日所當加䕶於此爾
　　　代文考功到黄池辭免上㳺相國劄子
某去嵗曾於郵置上状塵紊瑩聰諒已呈徹鈞覽矣某
老無肖似顓顓蝗粟日懼滿盈夫何大鈞洪播不賜汰
斥而飜録之宰相之方道固如是自惟疎陋豈稱班聨
隆命飛來愧汙交作盛心難於重違已于十一月理舟
出峽三月望日遂抵池鎮江行萬里背冬渉春風濤霜
雪飄薄凌震弱質不禁岻㟓喘𠻳萎薾疾證轉加實難
前進欲乞鈞慈禀白九重放還田里得尋醫問藥不至
填委狼狽受賜深矣情廹意誠不覺煩嘖惶恐萬倍伏
乞鈞照
欽定四庫全書
　字溪集巻六　　　　　　宋　陽枋　撰
　　劄
　　　寄黄漕使循齋劄子
某比曾修書付何章申候起居但霖雨㡬六十日江水
洪漲泝流必遲延未審已達聽官否此間二十二日忽
聞將星無光不勝駭愕此事闗係不小飛報廟堂動經
閱月全在上幕明賢合力聚智撫慰軍民靜鎮確守環
四方之境逺諜揚旅益張勝勢使人心安堵覘國者無
得而窺則帷幄有人全坤生靈恃以無恐昔楊儀當兩
軍對壘之際尚能南轅返斾以走仲達今距敵甚逺霖
潦方降百川泛溢敵人萬無竊入之謀此天假我修明
之時然不可不曲盡周宻之防慮外方之伺釁敵人之
起懐以俟局勢之定也聞先生暫應副四川事宜此固
臣子報國之日却須自監簿宣機倍道馳歸方有商略
如文活菴亦人望所歸前時之去元帶大制參職事亦
可委曲詳報令暫回司共為措置庶處分得宜切中機
㑹某雖投閒置散與蜀民同一安危良有不遑寢食之
憂而足下又當事任艱難之中尤深憂愛所以譊譊不
能自黙不覺煩僣乞舒諒之此間二麥俱為積雨所傷
城壁極費修完人心不無皇皇幸得曉暢軍事者為主
米價亦平殊喜人意長學生扺今未至想是漲江為阻
但殊不知音耗良用憂之也草草占覆伏乞台照
　　　與黄循齋劄子
某入秋兩承賜書矣此間屢易帥而城築荐興殊無上
渝人船之便申敬遂簡蒲兄登叔道隨朱制機泝流忽
然起離不及裁書就托申致下悃不審道及否也某䝉
先生及李判府拈出賤姓名于權司己曾具扎辭遜矣
兹䝉平舟先生特遣禮幣叔季齊招令人興起但某學
術空踈不過當時所聞性善蓮蕩二先生一言半語深
自省察求以寡過所謂腥涎不滿殻聊足以自濡者何
學問可為新俊遊道耶昔游楊大儒得伊洛正傳以遊
太學多士猶以異類目之某實何人敢容喙于藝圃捧
腹效顰漫貽識者掩口且某自比年齒脱五六目眵暗
而心健忘衰懶殊甚良不足以副招延只欲父子相依
渉此殘冬俟來春小學生滿替同舟而上支笻伏謁傾
控數年違逺之懐然後隨意去來時聽誨益則所願也
過平舟乞申達鄙意前䝉賜學生書許以任滿出檄切
望留意韓連帥城舊治形勢甚壯髙廣不減于渝真一
大藩屏惟工役浩瀚而錢糧窘澁耳若天相其成則吾
蜀後户之固而荆襄藩籬之壯也
　　　答前人劄子(寳祐/乙卯)
某月初曾草草用牋申叙足瘡不可以屨所以遲于趨
見之由兹被賜翰方知前書未達急遣人物色則所附
之人淹旬逗遛凌雲距門䦨舟行僅兩舍音問難到如
此曷勝怏悵且知牙檣復爾歸幕相距稍逺承教之期
邈在秋風情切依戀某老無肖似極䝉知其方寸方招
呼薦達屢屢疊疊甚願控寫中曲求以少補髙明去冬
伏謁兾得欵曲而西歸之初人事奔走徒困酒食不能
一吐情素春中自可摳衣而先生衮衮建䑓學生又有
分司之役某見其不諳煩劇與之俱來非得已也嵗月
空邁義理不進仰天拄頥不勝愧汗當今如明公篤志
好學者能幾而某不能急速親仁以求加益其不明之
至者也竊惟于今所急不在講明時文當急于刋剔人
心之蠧引之于聖賢逕庭于夫人動容周旋心思好尚
察其受病之處痛下針砭俾成有用不然春華秋妍娛
情悦目弄倒世界正坐于此似不必攻治也地震大變
此間亦然雅江分流入夷境處山崩壅水浸沒百餘家
死者五六十人五寨之境雨雹有如杯者真可駭懼竊
聞上之人又有雲南遣聘之舉鞭長元自不及馬腹况
䇿折箠短涎不滿殼而欲化被逺徼彼或借助無以應
之實生戎心而勍敵又得以為辭後户自今其可憂矣
某耿耿不寐宻以私告他不能悉浩蕩也伏乞台照
　　　乞解職劄子
昨以霖潦敗稼傷民曾具申控伏乞收回攝倅職事自
後昕夕惴惴仰覘天意而隂冷連綿至昨晩雨勢如注
達旦不少息早上隂雲四塞雨又淋漓大至天變如此
豈薄罰輕恕而已邪惟明公政事宜民百廢具舉無召
釁之端獨惟某以過滿合去之人滯留喙粟又且負乘
非據所以天厭神怒降此異災庸彰譴告某不勝駭懼
戰慄請勿以書生所陳為迂速申大司差賢徳之人前
來管幹仍乞收回事權併歸使府主當如此則天意必
回沉隂必斂太陽必舒餘分之麥可收黔民不致顛隮
溝壑昔人謂烹宏羊天乃雨今日斥退某天必霽雨暘
之理一也去不賢之吏以回天意古今亦一也願判府
果决速賜舉行某無任真誠懇切
　　　回涪州士友為予父子設宴劄(時予長涪之北/巖堂季兒攝宰)
　　　(涪/陵)
老翁難出冒熏巖下之香童子何知謬製江頭之錦方
慙有是父而有是子何乃以為賢而以為能感深樂豈
之招顔厚忸怩之色尚聆清絶冀滌塵煩
　　　通新紹慶守王座主劄
某伏以即日槐龍舞緑笋豹抽斑恭惟某官幕望穹隆
帷謀妙宻䇿勲油碧開府南黔百職交孚台候動止萬
福某贄修渠厦喜溢言樞闖瀆電嚴尚祈汪浸竊謂動
靜者氣而無動無靜者理實運其機形色者身而不形
不色者心實妙其用心與理一身與氣一先生其人也
鉶篝有請竿牘實贅惟髙明諒之某恭審先生道徳真
儒文章宗匠舌本四庫似不能言心地八窻居然自晦
靜對三槐之䕃清臨五桂之香藩帷卓卓之能聲僰道
生生之治最州而天下謂先生自此升矣白雲蒼狗善
萬巻而藏握手幾失君丈夫自有真遇古人用蜀定北
先安南恵然此來收南人之心為得漢之舉太守之樂
應不在乎山水之間也某世業儒書少頗有志當世飛
騰暮景㽸痼煙霞凌雲得風枯荄晩翠世道轉艱抗塵
遐徼愧甚初心恭承洪雲南垂遡風怡懌人間果有二
天哉聲心駢儷伏楮凌兢電瞬昭回氷懐融燠尚當振
諸生之鷺逐兒童之馬九頓以誦恩斯勤斯某么麽低
棲敢遑上詗寅惟緯躔煥象釐祉綿延風乎詠歸曰俟
予㓗
　　　代紹慶王守上余制置軍前劄
某仰惟日月麗天奴𨽻皆知其清明用不敢模冩繢畫
以瀆崇聽伏乞諒察某恭承奬率三軍慰漢中父老雲
霓之望乘機順動取勝必其萬全但兵難遥度守固征
强在多算知無遺䇿矣蹇淺識見豈能測其端倪耶惟
背春渉夏先生以君民社稷倚重之軀枕戈擐甲與士
卒同甘苦于閬風劒日中一柱擎天四蜀奠枕夷猶民
社者獨無愧于心乎某久矣𤓰熟尚兹匏繫不能戎服
鞍馬效馳驅于十乗啓行之先例束髙閣食息悚凛尚
當屬耳執律秉鉞之期進爵馬前百跪起以稱賀仲夏
漸熱敢祈萬萬葆愛
　　　通紹慶守劄
某伏以霜華漸肅月琯惟良恭惟某官仁被專城頌騰
五袴端倪不滓憑翼有嚴台候倍擁川增之祉某疏瀹
研烏詗承油碧仰贄鴈賔之敬少伸鵲遶之情靜言凌
兢炳覽榮幸
　　　又
某恭審士豫表儀朝家柱石幾年出塞數十州鏤腑銘
心一麾守黔方千里舉手加額香凝燕寢竹引鳯吹雖
彭水凝氷麾圍試雪而五溪民和播為身和視履考祥
勿問元吉穆如善頌嘖有煩言
　　　又
某載惟黔南控思播之衝大閫屈萬人之敵莊以臨之
不徒聳懾巖獠之聽葢將鎮撫南夷必欲得其心力以
為斡腹之防休士息民謹守阨塞以備不虞倚集殊勲
晉膺推轂
　　　又
某竊以馬安南之得此州白衣非甄陶之夣蕭太史之
牧此地黄魔顯佑助之功由千里而陟殿巖先一州而
及天下造物葢有待也雖蠻煙瘴雨中方沐祥雲瑞露
之化而九重念玉闗人苦一札從天四軰在道五溪父
老豈容持使君足而不使之仙去邪某乆矣拭目
　　　又
某自慚竊禄亟願投簮時方荒邵圃之𤓰地難種陶籬
之菊昔遊昌溪望美人而懐靡及今趨黔水見君子而
心則降嗟菀結之幾年幸趨承于一旦不辭冷宇知有
主人在泮獻功願備史克之頌磨崖紀績當賡元結之
辭行睇重雲距躍三百
　　　又
某濫恩帝京職教使府行將祇服賤役蕪陋俚語申控
心聲齋宿然後敢言頓首望予其進某分位有嚴安敢
晉越仰申月地雲階受祉既多之問照臨伊邇惟㓗已
以奉約束
　　　賀趙守劄
某伏以即日槐夏恢台梅雨清潤恭惟某官把繡晝遊
皇華夙駕荔江思詠梓部懽謡百職後先台候動止萬
福某四月初方聞被㫖䕶試銓闈繼聞榮除東憲黔中
音便罕端未敢孟浪申賀比承内機府户檢法兩翰并
此中得渝上近耗始知峻遷之的曷勝額慶明公慈仁
禀賦忠厚操存明三尺以體欽恤之心奉六條而公亷
察之柄折虎狼之爪吻辨雀䑕之牙角不待長語可卜
古井無波矣某私喜枌榆故國昔無喬木今有世臣陳
時臬事之餘廣龜陵之社粟以飽蜂腰振北巖之文風
以皷鶴聞合浦珠還在下風矣先生毋曰奪我鳯凰池
鄉國幸甚吾黨幸甚某辱知深厚不欲過為辭説陶陶
遂遂自不能嘿毫楮所殫情實俱至伏乞台照
　　　又
某恭審縉雲雪崖之㑹江山清竒氣象明淑異人間出
濶武峻颺由鄭公鄉坐大幕府為列郡侯撾鼓浮航迆
衍勢順望錦繡洲邊江花水葉爛熳巻先聲而東行為
社稷天下重矣調攝之請文言亦煩某壯歳盤桓北巖
觀書匱矗涪之北程譙尹三先生此焉闡明神易太史
揚之蓮蕩續之而涪以易重清江出涪之東爾朱白石
此焉羽化㡌仙踵之鄭仙繼之而涪以仙顯由是仕于
峽者咸以涪為榮程劉聞于前曹謝光于後率皆凌青
遡紫上玉登金先生以先君華裔寵賁江山又將明畫
前之易餌形外之砂飛上鈞天工宰人極槎頭轉春風
易巖仙窟特一傳舍某曩客渝城每于文趙二先生間
挹清絶飽芳鮮落羽萬山中習氣踈野便風端鴈不一
奏記恐悚何言此月强半方知躔象己次龜陵卿雲氤
氲出摩圍峯頭寒陬冷曹不火而温倍萬喜舞亟此熏
瀹申賀厦之敬嚮徳情涯慿楮偪塞
　　　送太守夀儀劄
久棲鸞幕喜遇熊占方同然旅進以熏一瓣之香乃過
甚謙撝而却微塵之玷滄溟有外細流何歸雪竹霜松
固逈然不著於塵坌溪毛澗藻尚庶幾可羞於王公再
列悃忱冒陳嚴峻幸少寛於約束希俯納於涓埃
　　　又禀
不避呵斥洊有控陳顧惟頌祝之微誠至辱謙卑之再
却莫知進退愈切凌兢在君子固削繁文於小人莫表
誠意念辱知已久有天䝉頂踵之恩而舍是弗圖無地
効絲毫之報尚祈仁恕曲賜涵洪瀆誠懼於再三容切
希於萬一
　　　禀王守餞其長子出江劄
恭承長内機烏檣風順鴨緑波肥雖燕語之留人奈花
飛之送客煙中江栁朝蹙黛眉雨後溪花曉含紅淚物
態如此人心謂何某于東閣屢諧瞻犀挹玉之縁向南
浦倍惜臨水登山之别輙具春風一盃酒同邀丹穴三
鳯凰薄言請違非曰飲餞勿却懇懇懃懃之請少攄依
依脉脉之懐曲賜允從曷勝榮幸
　　　謝送生日劄
曲承珍帖併辱多儀對斟餐黄菊之秋光味冷笑紫嶶
之雪詠啜雲腴於雀舌嘗霞酌於兕觥分外清竒頓忘
衰晩亟兹占謝伏乞丙原
　　　又
廹兹重九再見始生自惟東閣之陳人益厲杜門之素
志曲承珍翰併辱隆儀煙瑞星聨光生蔀屋玉霏雪落
重拂竈塵既佩意之實龎欲循墻而安避僣以肅入未
免包羞草此先露萬一謝悰非筆所既
　　　回巫山李宰劄
某曩者學生託䕃潘花曾因便鴈徹聲藻繢洪雲自後
不遑嗣寄美人一方引睇翹切巫陽蜀之根本仁賢皷
疏越之音以撫字其民嚀嚀方言化為風謡廣譽泝峽
而西最聲與江俱東殿頭雲角皆穏着脚處檣烏翩翩
好音只昕夕矣某日薄崦嵫問戍納履望巴山冬杪欲
雪亟思䄂易編倚巖熟讀涪陵使君得以北巖縈絆學
生繼至力請為象澦之行失其本心亦已甚矣不謂謙
謙君子聰聽恵心寳帖與尊羜俱來情文腆異祇欲旋
璧恐貽訝譴降拜肅入臉耳發紅譙達微先生有詩云
丹葉不勞題姓字免隨風月落人間敬以謝復以請何
日良晤寫此心懐更加厚自存我推以及人憑楮真叩
　　　回黄州劄子(西巖先生名/恢字伯洪)
某即日徂暑末垂穉金柔伏恭惟勝算雍容長城屹峙
天人具依台候動止萬福某比僣越奏記深懼犯分唐
突尊威乃䝉撝賜寳緘盥肅莊誦徳語謙温如廣宙包
涵不鄙卑賤如此天下士尚孰肯有言而不樂告哉恭
承巻懐易退願言丐歸仰歎先生不以醲厚動心度越
流俗然當今不避艱棘盡瘁鞅掌深得軍民之情而足
以當一面者如先生凡幾人廟堂必知所以處此矣况
使府為淮西根本荆襄掎角勢差緩而實急必欲厚根
本之地强掎角之勢偉度卓識又有居先生之右者乎
某肆言狂妄曷勝惶恐性善先生前處中復之變甚自
寛釋某等日夕侍坐聽講尤用忻喜只是氣弱多病蓋
去夏以苦目多服大黄次第己有脾弱之根今嵗又當
其時食不甚快六月七日云大小府不暢命醫作通劑
至初十日大府通而不節然初無甚苦命某等就榻前
講書晩猶出見客十一日尚押文字夜後覺困甚舍侄
輩扶坐巍然而逝某等獲眎斂含雖粗合儀節而無先
生一至親在此漫擔當大事不勝憂惶幸禀懇悦齋先
生李御史吳中書以主持其上不至狼狽無措也近謁
鶴山令某等事辦便可撥發登舟至黄池待友顔之來
庶免意外憂虞朝士多同此意七月終可到黄池則友
顔亦必來至計不逺得參拜旌麾以請冐昧之罪也先
生所附性善之緘元未領至來人云己發回矣舍弟房
舍姪醇親戚王卯應仝此列拜申覆不敢贅陳於徳履
之前萬丐鈞察
　　　答黄循齋劄子
某十月在涪陵承韓判府恵書祝以刋刻先生所作北
巖重修書院記即便仝職事過江尋擇堅珉却惟在山
頂鑿崖方可稱意韓公書辭便欲成事恰書院後有一
片碑翻視鎮先生記中所言後溪劉公之作涪人謂其
中説坡仙議伊川之拘亦猶伊川議東坡之肆用是久
仆而不復立兹因先生言及某喜後溪之碑其興也有
時因使匠者磨礱其石堅潤可愛遂就刻先生之文建
于樓之左方如向來西州江瀆祠中兩面碑體様令明
顯可觀而後溪先生之文因吾循齋復著于世記新起
廢一舉兩得人皆慶快來記中亦略易數語殊覺僣率
恐再禀而行則不就緒碑己刷印擇日建立而某適下
䕫門然規置錢糧已定想今時進本己多日矣某以小
學生逺來迎養不得歸鄉尋便瞻謁深切懐思學生欲
就兩考而歸計上流多無見次若得一二年缺或逺地
不必之任教官庶讀書三載勝如汲汲官塵終為俗吏
也照臨之下豈無託䕃之所苐前書言徹戍後投簮之
計必得請而後巳則亦不敢冒然孤立于風寒之地却
當父子還家日侍詮曉之益耳台體想康健地逺都不
能時伺興居喜聞奏䕃令弟叔髙契約友如先生篤念
手足卓出流等一段甚光明却非好名之為敬仰敬仰
　　　王使君新亭初架詔寮屬尋太史孟嘉之樂劄
伏辱熏慈寵貽教翰喜華亭之得勝欣素節之伊期石
聳山髙佳致盡歸于収拾菊黄茱紫秋光閒入於牢籠
太史之幽放可尋孟嘉之逸情堪繼吉蠲勝日呼召閒
曹尋真樂於事餘契清酬于公退恭聆㫖戒倍切懽愉
亟控謝誠端祈炳諒
　　　與王希尹劄子
自台斾東征無日不思義道相長之益累收所惠書字
字皆切己求道之語可謂信之篤行之果孜孜不巳如
此令人手不釋緘喜不能寐喜知榮赴奉母敬兄長稚
團欒真樂不可名諭而招諸生以講唐虞孟氏三樂賢
友兼之一忱詠賛宿扺黄溪未即良晤傾寫浩蕩草草
叙别敬盡𠂻曲
　　　代通包撫機劄子
某即日乾徳亨大暑意恢台恭惟某官帷籌中妙帡覆
逺加長養一襟詠歌三峽台候之福如川方增某春江
倚柁挹粲花之論於水溶沙煖中滿抱塵土一日蠲濯
草草言違又厪華亭飲餞妙畫千屏夕陽半峽側弁登
舟滌餘醺而從清漣異境竒觀遂遇目涵泳髙情此身
真從武陵中來暮扺巫陽煙水杳隔便覺人間之有累
也領事已還日整亂緒茍可利民知無不為但郡欠大
司為目浩瀚而庫管赤立井既不𨽻于監所仰惟酤𣙜
兩務下流舟車今巳不通稅入大减而秋米無復可得
償逋善後凛凛無䇿所恃洪覆在前必有以恵念而警
誨之爾萬山間一小聚真是井㡳大都㑹羣賢所集毋
惜時有以垂教之瞿唐白帝宛然蓬弱聚真集仙莫形
頌祝
　　　答㬊重三丈劄子
惟問學一事此則某之所素懐平日欲盡將所得于尊
先生者而復之華宗而不可得於兹英嗣寵臨日久相
與講明亦覺領解開悟恨千里從游又廹嵗杪雖直截
痛快言之不過説得梗槩須是待某西歸相距不逺朝
斯夕斯看説得幾何所見教時文亦善發明某如今不
甚喜説時文此間諸友多以程文見教却覺慵懶遂杜
門謝客不復與士友接茅屋短窻閒玩易書求聖人窮
理盡性至命之説倦則兀然閉目而坐覺得自是窮禪
客别無滋味可與時人咀嚼契兄聞之亦必欠伸瞌睡
矣何時瞻對登山臨池把玩為樂驅遣此淡生活也
　　　代上劉察院劄子
某頓首再拜揆序春令婉娩南雲欲飛恭惟某官烏府
䇿勲鴻卿錫命君子所履有翼其臨台候動止萬福某
心聲廹窄辭不容緘謹吏墨以溷典籖伏祈省視某竊
惟三才一氣耳靈於天者光靈於地者幽靈於人者秀
而文先生童齡通六經擢髙科登顯仕此豈尋常儒學
等流其為間氣所鍾亦明矣夫間氣與世錫福眉夀無
有艾也蕭圭長語言之亦煩某恭審宗伯掌邦禮以建
邦國豈其聽於神乎禮者天理之節文人事之品制使
兩間萬類各得其宜在得人焉惟寅直清以宗主之然
後禮達分定而天下平比聞先生以明道辭監察求外
補之意消詳出處乃膺眷渥晉陟禮卿春秋周禮之變
也與其嚴褒貶以分邪正於抨彈之中孰若盡誠敬以
飭倫分於揖遜之際安國家定社稷張主一新神人交
慶太和自此致矣某敢不為天下賀某曾於大幕快覩
星鳯間邈光儀幾更嵗月每獲觀王前論列陳義慷慨
令人喟嘆自適三復玩諦益深彼美人兮之思蜀事漸
費支撑所謂無麫餺飥難責婦巧某幾思放棄江湖而
義不能昨春代庖昌溪今己汰去料院日月亦遂過滿
亟欲晉揖光霽濯此鄙俗輙以時事繕成長書因便繳
獻惟先生矜其惷愚憐而録之曷勝萬幸
　　　與台州知府趙徳父秘書劄子
某不通起居之問十有五年神魂飛越無時不在於潜
之天江山修阻不能間也惟是亂離流落罕伺端便奏
記簡慢何言不審友兄年來為况何如得缺何地晩俊
後學亦有悦好義理來相從者否雙峰先生今時安在
想亦不復更出白鹿安定何人主持願一聞之人材學
術闗世道盛衰文公髙弟滿東南嗣響豈無人耶性善
先生既無嫡裔今其族人嗣守餘澤而巳蓮蕩先生僅
存一孫其族人伯慥者在仕版可入宰矣伯慥之子今
舉登第見居巫山為避地計性善之學好者亦鮮有王
希尹者慕道甚切見注常徳教官未上向來趙子寅傳
之曾謁雙峰有志理學今以憂居家弟全父之子名損
見在漢陽小男炎卯倅廨從師頗可教俟稍長而訓之
看如何也長男少箕姪昂濫中類省族孫恪冐為冠聫
袂入對令奉書瞻徳容而炙明訓昂講周程文字之書
有年必欲力行求至幸友兄予進而玉成之某至願也
某己未避蜀難出峽寓常徳之桃源來春又欲之漢陽
嵗晩衰頽無復長進日夕靜坐期欲萬想不萌於心而
未能也時玩所通之易擴而充之義理無窮愈精微而
愈廣大至於莫可為言私切浩嘆友兄真積力久充然
有得希有以教之至懇至祝
　　　辭權倅公申劄子
伏凖使牒備制劄指揮委權管幹本府通判職事押到
印記請交領回申者照㑹某衰朽摧頹不自知止冐領
教職得過其分又且朝省近降指揮教官不許兼職所
合遵守以免罪戾且某從政郎資序職輕位卑不宜權
攝倅貳今見在本府官以職則節判以資則彭水知縣
二員中皆可差權合自本府選差庶於條法人望允為
穏當如某决不敢冐昧領職所有印記仍發囬使府乞
賜改委施行
　　　與趙侍講劄子
某倐違光霽二十有一􁱵矣嵗月逾邁嚮仰一誠直在
於潜五雲深處壬戌之秋託舍姪昂逺致開府相卿之
賀伏被教帖盥手擘緘莊誦數四言言真實不啻論心
什襲秘藏時一開誦有如良覿喜慰謂何近觀邸報忻
知華擢從班侍冕旒而專講席啓心沃心論思獻納推
平日所學以福蒼生方今内修政事為第一議侍講韜
晦日久深知時務之要不待衰翁迂叟之言入陳王前
不異於和靖先生以伊川講事之美而接續性善先生
開陳未盡之學也不審能使老友得一聞乎性善先生
講藁奏議季男炎卯守珍日己奏上天朝䝉後省議與
立傳兹又將附年譜行狀申史館惟性善合有賜諡更
望侍講執事特賜主持建明吾儕亦不負於師門矣度
同哥竟無嫡傳立其族人武者為繼今在渝任總幹全
父弟之子損更名炎巳秉習周禮亦能執事可赴科場
巳於咸淳二年受季男炎卯之䕃該登仕版恩命幸叨
無非平昔文庇所覃以分位有間更不令作書上瀆前
軰台閎寳眷想隨軒在京或只在於潜耶某不敢一一
申詗伏惟台察某年八十有一老眼眵昏歩履艱難止
就季男炎卯寓居便菽水而已長頑少箕逺在吉州之
龍泉今得制閫申辟總所監庫冬月必得團聚恐欲聞
知相望數千里臨風不勝依依希恕其略令嗣閣學想
徳業日進併乞台照
　　　代羅從周通前人劄子
某伏以槐夏恢台梅雨清潤恭惟某官機謀妙宻幕望
老成四蜀仁言五溪生意神修共棐台候動止萬福某
吉蠲客墨申溷主書拙甚鏤氷尚祈流電
　　　又
某仰惟書出于洛造化所以立人極名宗於範先王所
以扶世道時異數合理一分殊吉人為元龜太平知有
象矣劼毖鉶篝安敢燐爝某恭審某官文章巨擘道學
宗工萬巻拄腹而退然若虛大川獨航而卑以自牧明
月方照人於𤏡道夜光忽按劍於蠻方藺相如豈真屈
亷將軍哉趙清獻幸深識周茂叔矣今大閫亟圖於定
北屈長材先務於南安從此一州達之天下特傳驛爾
祇恐江魚之入饌又催彩鷁之隨風某拭目以俟
　　　又
某三世業儒八乂學歩凌雲戰藝幸託根桃李之塲黔
水掾曹喜竊芘芙蕖之幕逢春兩度遇主三生誓捐軀
殻以奔趍倍切輩流而踊躍薰心賀厦頓首飾箋駢儷
贄誠蘩蕪自愧一經煥爛萬有寵榮某下吏不敢僣申
紫府翠蓬之問夤想象緯昭垂鴻釐茂介行即斂板拱
俟鳴鞭
　　　代賀朱撫機劄子
恭審某官藴不器之才負兼資之略幕畫出竒帷籌得妙
此殆見其善者機未足攄所素抱也瞿塘風月近得平
分渝水司存逺資隆寄所謂連城希寳爭願襲藏一佳
士於今見之子駿在下風矣好音一播華譽四馳某假
守峽中如坐井㡳得鴻晩後賀燕稽遲有孚恵心冀諒
之以情昌溪雖號桃源其實燕谷幸甚洪雲亭亭在眼
巖叢澗葉必不遐遺於温覆之下也某與監民恃以無
恐紫翠空明之臺非煙非雲鶴峙鸞停何福不除監中
凡委某引領西望幸恵為榮
　　　紹慶乞申免和糴公劄
某竊見黔之為郡地瘠民貧去年只因中熟軍糴獨不
與諸郡蠲減之數本州驅催稍嚴自秋徂春民力困憊
餘欠尚多勢無可得農務正殷勞者弗息良可憫念判
府惻然動心許為備申大閫千里之民舉手加額竊意
閫帥仁念惻怛明通公溥必不於遐陬逺地而靳欲乞
早賜申上庶使曾不崇朝澤滿荒徼甚大惠也
　　　辭蒲常齋俸粟劄子
重惟蜀事至於不可支持之餘明公出膺大寄纔試活
着頓䇿殊勲形勢危而復安人心離而復合天地鬼神
為之感動時運氣數為之轉囬百萬遺黎䘖戴鏤刻不
可以言語形容名状藻繢日星髙明固巳厭之某何敢
襲浮華以塵大觀明公心上經綸兵間出入餘數十年
矣敵情變詐料之必熟邊將賢否知之必詳形勢緩急
生民利病胷次酬酢劃裁之妙講之必精功業見乎變
兹其時矣某投簮考槃興懐水石學生歲早濫叨誠一
不幸明公予進太過弱歩豐扛某實憂敗事不極其隨
因得以夷猶睇觀乎蓬婆雪嶺之天為幸多矣曲䝉劄
命俾以扶老禄秩竊念方今庚癸之呼正急焚竭巳盡
正當從事苦節捐不急之供以賞有功猶懼不濟繼廪
長費不知㡬披堅執銳者之禄某安敢畫墁亡藝父子
逐逐以蝗太倉乎且分巳休致不應更縻廪食以貽掩
耳盗鐘之誚伏乞收回命賜俾得蔬杞菊以自適於白
雲之隂不勝至願伏惟鈞察
　　　與王禹錫知府劄子
某去秋省闈竣事嘗得晉瞻師範以匆匆回賤職不能
再造墻仭良為簡慢何所逃責九天温渥宅牧南郊先
聲飛馳輿誦洋溢方今士大夫率謂江北諸郡為煩難
而以江南為樂易實則不然江北田壤沃饒財力易辦
上之人常以寛恤一念待之故不難爬梳江南壤地磽
而物産薄當途例曰桃源政令無復顧惜以貧民當厚
賦上下追促日在膏火一僻之外他無可樂惟先生踐
聖賢行仁義真實寸心始終不渝大閫雅敬深信屈為
此來利興害除上信下安黔民知息肩之所矣某學腐
材疎欲隠無地掾學黔南圖為茍活蝝蝗廩粟百倍悚
慚不謂皇皇何之之秋遇與人為善之長行遂親炙學
所未到靈根晩芳樂其有涯哉敬憑便風傾寫賀臆不
敢吚嚘上凟清瑩伏乞台慈曲垂恕察
　　啟
　　　通任知府啟
維舟巫峽昔幸鄰西瀼之居掾學黔川今喜見東道之
主方踸踔鴞林之冷遽逍遥燕幕之安亟此修辭快兹
瞻㦸恭惟某官肝膽一劔精神五兵將種威棱功偉圖
於漢閣名家勲烈言素直於魏庭慿熊軾建隼旟賢太
守於焉借重仗龍泉攄豹略真將軍寧乆投閒兹焉方
千里而為諸侯葢欲先一州而後天下坐閑門鑰行陟
殿巖某黄巻一寒青衫三世未分匏𤓰之繫漫司木鐸
之音歸自天邊欲羾雙魚之素陡逢江上爛觀五馬之
光得諧一再之瞻夫豈尋常之遇聲心僣越頓首凌兢
　　　謁胡漕使啓
播栁城之歌詠響撼九天新梓部之光華昭蘇一道幸
遇登明選公之際敢為入深藏宻之謀傴僂風趨凌兢
星覩恭惟某官識明裁决機妙轉旋於虞夏商周之書
得堯舜姬孔之道孤忠家世慣擎一柱之天正學源流
端接五峯之派出膺時用自結主知昔思南國之是强
賜璽書而勞刺史今念西土之弗靖歌皇華而遣使臣
果流地上之錢自給闗中之餉户不加賦而鼓軍聲於
大振野無棄材而澄吏版於肅清居者倉行者囊佇見
狼煙之息言如綸出如綍即膺鵶墨之翻巻起洪雲歸
為霖雨某六官汙淺一第踉蹡惟知性命之茍全屢撫
時機而不發巻阿知用士喜隨幕燕之來大冶無棄金
願作庭烏之繞陶鎔儻被感刻難任
　　　與季兒定蹇用家姻啓
諫秦穆之潜師仰欽華胃止唐宗之降制俯愧衰宗絲
蘿聆春早之言松竹定嵗寒之約漫浪幾千里夤縁五
百年有以相之何修得此恭惟令愛紉香彩服姿稔著
於徳言而季子濫紆青衫學未深於詩禮承樂賦夭桃
之章而降志敢不歌木李之句以修辭濯烏橋之泉漲
字川之波自今游泳扇鶴林之風出巴山之户隨意弄
吟為臭既同有懐斯吐喜婚婣之議付一言而决於世
俗之文毋兩可之持既締好以交孚幸一心而相與兹
方解季裘而卧袁雪難曲盡於典型尚祈矜黔室而覆
莊雲悉韜籠於瑕玷三薰染兎九頓憑魚冀錫珍符式
諧嘉㑹何期速也氷未泮而嵗云暮迨其謂之吉之從
而時勿失聲心懇切憑楮凌兢
　　　又為開二姪定趙守宅姻啓
雲漢西流仰止天孫之飛杼渝江東去幸容海客之乗
槎夤縁四載之門墻宛轉一朝之眷屬揆其宜鄭非偶
也曰所貴趙能賤之月囊既探氷語敬贄恭惟令愛幽
姿閒淑閨儀燦秋菊之芬而猶子學問空疎旅食漫霜
葭之倚曾未吐諫臣之議論乃竊附公子之婚姻自陳
敬仲之卜兆於當時而平原君之名重於天下徼福若
此銘徳謂何一諾䝉季布之堅合家許子桑之簡鳯占
良月龜協佳辰納采請期璧甚慚於歸趙攄誠尚實義
深冀於扶陽佩意厪渠聲心偪仄
　　　通紹慶倅李節父邁性啓
某即日梅邊春到氷㡳陽回恭惟某官大閫借賢專城
得相修靈介紹台候動止萬福某疏瀹霜研詗承月乗
逺致鴈賔之敬少伸烏遶之情靜言凌兢炳覽榮幸
　　　又
某仰惟某官方舟聞望大袖聲稱明帝王之制於五十
九篇悟精一之傳於四十六巻巍科早拾膴仕薦颺廣
厦細旃講論唐虞天下公望而且分麾半刺翺翔古巴黔
中君子廉取固如此耶珪璋琬琰豈乆委塵鳯凰朝陽
爭先覩之為快某喜為先生道
　　　又
某乆慙竊祿亟願投簮有心鋤邵圃之𤓰無地種陶籬
之菊昔望美人於安溪之涘今見君子於黔水之濵知
有賞音何妨冷宦居然深雪裏如坐春風中洪雲層重
距躍三百
　　　贄李倅啓
安溪拾蕨幸逢對酒之謫仙黔水採芹獲事題輿之監
郡喜瞻承於兩地知倚戴於二天即遂遶枝敢亡執贄
云云
　　　贄王倅啓
光風千里霽月九秋載立之監臨以莊行以簡半分而
刺中不倚傍不流宻參民政而寛濟嚴妙畫邊籌而文
佐武不鄙窮陬之逺少期斯道之行尊王賤伯以淑人
心霑膏溉馥以陶士類兩年溪洞一變魯齊郡治中得
龎士元可謂賢矣天壤間有王郎子豈居此哉公固無
心春應有脚某材非適世學謬通方好為人師真汗顔
於袖手得其所主希濫叨於賞音依嚮惟專鋪陳苐切
　　　袁貢玉兄弟啟
圍峰毓秀黔水鍾英雄文排宋玉之衙壯筆比羲之之
面月華照夜琅琅渚畔之吟雪片滿頭穏穏城中之卧
居然藏器㑹有賞音酬十年燈火之功快一旦風雲之
便某材非職教責愧負丞胡為來哉友其士之仁者此
非坐也忠焉能勿誨乎偪仄占辭凌兢控謝
　　　馬學正啓
材猷博洽器局老成素髙南郡之聲名宛有伏波之氣
節合騰聲于三輔乃看石于五溪豈功名理固然哉抑
造化將有為也天降大任器具晩成毋曰徂年之己流
㑹見壯情之方勇有來一陽見其不知量也游從二馬
忠焉能勿誨乎
　　　祝説書啓
渝江孕秀黔水蜚聲介然公卿之譏節髙兩漢偉己賢
良之議名著九江未空冀北之羣暫隠南山之霧天將
降於大任器不妨于晩成行舉魚鹽即膺象肖
欽定四庫全書
　字溪集巻七　　　　　　　宋　陽枋　撰
　　説經
天命之謂性節
　先賢謂命猶令也性即理也不過與人打影子説要
　人自去討究葢命是無極之真二五之精既付與我
　此道理則謂之性　率性人則盡之矣物上更當發
　明
道也者不可須臾離二節
　人與道為一如何離得離只是為私意所汩道元在
　我只有流行不流行如四時有沴氣日月有薄蝕私
　欲才去道又分明　可離非道也非字如無惻隠之
　心非人也之非葢道若可離則非吾所謂道便是邪
　道矣不睹不聞處道正在那裏君子當戒謹恐懼視
　於無形聽於無聲茍待事已然而方戒謹雷已鳴而
　方恐懼則是戒謹所睹恐懼所聞而非戒于不睹懼
　于不聞也與莫見乎隠莫顯乎微分為兩章不可連
　上章説　不睹不聞是己之所不睹聞獨是人所不
　睹聞思其極只是毋不敬思無邪不能存養之人雖
　四端未發之時元不曾中
致中和節
　天地位萬物育但只致我之中和自有我之天地可
　位我之萬物可育若説我能致中和則大而天地便
　可位散而萬物便可育恐無是理致中和用盡字説
　固好然亦須待致得方㑹盡致曲用曲盡説亦好
　天地位萬物育不是聖人去位他只是位序那天理
　令不失次序如春時便教民耕種夏時長養秋冬斂
　藏天尊地卑乾坤定矣天地是如此位不是當初天
　在地下待聖人來正他方位
君子中庸節
　中庸則中和矣中和則中庸矣庸字更該些巳發之
　中方言得擇字執字然聖人不待擇執
中庸其至節
　民鮮久矣有兩説民少有能之者亦巳久矣是一説
　中庸之徳極至民鮮能久於中庸如乍見孺子而怵
　惕惻隠是中少間便有内交要譽惡其聲之類便私
　欲不中民鮮能久文公不取少能久於中庸之説用
　今己久説則上下章意貫而活道之不行章都説鮮能
人莫不飲食節
　物不細嚼何以知其味之美中庸不仔細玩味何以
　知其理之妙
道其不行節
　言道未嘗不可行但時人不能行之夫子謂道真箇
　不可行了必有道行之時夫之一辭有餘不盡之意
　雖嘆道不行然其夫字亦尚意其必有行時非决然
　止絶之辭
子曰舜其大知也與章
　子曰舜其大知也與舜好問而好察邇言是不以一
　已之知為知以天下之知為知此舜之所以為大知
　也好問者非區區强好之也乃其本心喜聞樂道自
　然之好也　舜其大知大與小對便屬陽屬天無所
　不包無有不善言有不善雖是惡而舜能隠之在舜
　又是善人言既不善舜隠不稱而揚其言之善則不
　善者亦内自知愧而言必惟其善此皆與人為善神
　化之妙不只揚善是與人為善
人皆曰予知章
　不知擇中庸而守之則流於物慾亦是罟擭陷阱罟
　擭陷阱藏伏其機禽獸不知不覺而陷於其中人於
　物慾亦然
回之為人也章
　舜性中庸顔子身中庸然顔子在聖賢之間只爭得
　些子而夫子便以擇言之學者可不奮發自勉
天下國家章
　天下國家三句皆可致力中庸不可為力聖人便自
　然學者須要十分克去己私能只在克己到復禮便
　不用能　或説知仁勇底人然後可均可辭可蹈算
　來也是知仁勇底人方且了得只是未必便到中庸
　葢知仁勇有偏有全可均可辭可蹈是著力用功或
　有些偏不喚他做知仁勇不得於其中却須有箇中
　庸方是聖人之事方是不倚不流方是知仁勇之極
　且無些子過與不及直是難能中庸不可能是著力
　不得處天命謂性率性謂道修道謂教命與性天也
　率與修人也人生天地間得於天者同修於人者異
子路問强章
　南方之强北方之强以勇馭勇南方失之不及北方
　失之太過皆非中也不流不倚者當不偏於南亦不
　偏于北矯當如矯揉之矯過與不及者當矯之使歸
　於中也　塞字文公以未達之所守言之若更以淵
　塞充塞求之尤善至死不變元只是此實理所以更
　不必言塞矯字詩訓强貎若以矯正釋亦通矯其偏
　以適於中也
素隠章
　素隠漢書作索若以無徳而隠為素隠如素履之素
　講亦通索隠行怪庸而不中半塗而廢中而不庸弗
　為是能而弗為弗能是必為而弗能巳惟聖者能之
　聖無時自滿自是至誠無息天之道也非謙辭
君子之道費而隠節
　費是所當然隠是所以然如鳶飛魚躍是費所以飛
　躍是隠天地間萬事萬物有費有隠有體有用氣理
　動靜不能相離
夫婦之愚節
　夫婦之愚不肖知行之義此是顯然面前見得底極
　其至也是不知如何如此底難是天地亦不知其所
　以為天地矣孝悌忠信仁義禮智看在事上便可知
　可行而其所以如此豈能自知反諸心看便見得誰
　使他如此底道理此是天地間神妙至宻自然之理
　聖人亦只是聖人便了神亦只是神便了都不能知
　得向上過此已往底一層吾心亦然如顔子末由也
　巳亦是此様意思語小莫能破是細入無朕如毫釐
　絲忽尚可分破忽之外更破甚毛猶有倫亦然這是
　那析得盡處了天地氣數皆一般　極其至也極字
　與推字一般　語小謂窮到毫末處絲尚可破作兩
　條君子語到小處斷不可破　人猶有所憾看來只
　是私聖人便無之天地何憾之有
鳶飛戾天節
　鳶嗜攫之禽也今自下地飛而至天自然順風勢而
　游揚不待用力胷中便見舒暢魚貪餌之物也今自
　那深淵底踴躍起來水上非是使然心中自見歡喜
　看他戾天躍淵底時他嗜慾俱空了道在天地間昭
　著分曉人能用力學到中庸之地自見他有妙理即
　是鳶飛魚躍之意也
忠恕違道不逺節
　違道不逺相去只毫髪葢以己心度人心不爭多此
　是不逺到己不願亦勿施於人則又一矣到及人便
　一更無不逺矣以恕已之心恕人亦未穏若已未盡
　道則不容恕已人未能盡道則當恕人君子之道四
　夫子之言是欲恕以待人而嚴以責已其曰未能不
　是自恕人亦豈以聖人之我恕而安於自恕恕人之
　中有責人者在所以為聖人之言
君子素其位章
　君子素其位而行便是中立而不倚不怨天尤人只
　理㑹正己不知其他至此則克伐怨欲都無此言中
　庸發用處居易便是俟命　或言素猶平日之意行
　是行所以處此之道答云如貧而樂富而好禮在夷
　狄則言忠信在患難則三陳九卦皆是
君子之道辟如行逺章
　君子之道行逺自邇登髙自卑文公釋妻子父母數
　句文勢順矣然世有子宜其妻而父母不悦者舜之
　刑妻友弟非不至而瞽瞍却不順章子非不欲有夫
　妻子母而終得罪於父則父母其順之釋恐未盡順
　字想亦是以順徳而得父母之懽心妻子則好合兄
　弟則既翕惟父母則其惟順以事之乎此一句單着
　子曰恐是大事使人知重於此不只睦妻子和兄弟而
　尤當以順父母為極也若如舊説則於妻子兄弟之
　責重而父母之意輕了先言妻子兄弟後言父母亦
　髙自卑逺自邇之義
子曰鬼神之為徳節
　鬼神之為徳夫子言其盛矣乎雖曰嘆美之然真見
　得鬼神有盛處分明體物而不可遺謂天下萬物皆
　是鬼神底功用如一株木其所以成樹其所以生枝
　生葉極則葉落木枯皆是鬼神有以造化之
視之而弗見二節
　體物不可遺是有物便有鬼神張子言二氣之良能
　葢有此功用而不留於迹聖人齊明盛服以承祭祀
　然而在上左右則又不可見又説不得此便是中只
　是誠敬
子曰武王周公其達孝矣乎章
　此一章教孝教敬教愛之義盡矣位天地經國家定
　社稷節人心於此可見只九獻及酌羣臣之節目未
　詳宗廟之制未備
踐其位二節
　先王之位之禮之樂我能踐之行之奏之先王所尊
　之人我能敬之先王所親之人我能愛之皆是善繼
　前人之志善述前人之事要使郊社之禮禘嘗之義
　修明於世
子曰文武之政節
　哀公問政孔子以文武為對聖人待哀公之厚而責
　難也便與孟子望之不似人君之言不同
人道敏政節
　舊註以蒲盧為蜾蠃只因古人説大者無雄小者無
　雌取螟蛉之子封而祝曰類我類我遂於螟蛉有子
　詩下註此以為得民之喻皆漢儒泥俗傳之誤常因
　蜾蠃負螟蛉入筆管中俟其封泥畢剖視之則蛛虫
　身上有一細卵如半粟蛛蟲元未全死尚摇動葢當
　初捕此蟲時亦留其生意産卵於上待卵長成則食
　此蟲而出信天地間雖微細之物莫不有雌雄古人
　考之不精訛誤如此必不以蒲盧為蜾蠃决矣文公
　以為蒲葦易生之物當矣惜未辨前人之誤
仁者人也節
　仁是道體之虛人是道體之實
故君子不可以不修身節
　事親知人只似不相闗連此蓋指哀公身上説也且
　如用人當其才一國之人皆䝉賢人之利便説道哀
　公父母生得此賢君而用賢人使我軰皆䝉其利便
　是不累其親可以盡事親之道知人要知天知天意
　在得賢人平治天下我當順天意以用賢人便是知
　天茍要用小人徒喜其順己從欲使天下䝉其害便
　是逆天意何以為知天
或生而知之節
　生知學知困知安行利行勉行雖似有知仁勇之等
　而其三等中皆有知仁勇存焉
有弗學節
　弗措之措是置字相似如措諸地措諸案之措弗措
　是不舍放不置不止之義
自誠明節
　自誠明謂之性始異而終同學者不可不勉(性是堯/舜性之)
　(之性不是/説性情)
唯天下至誠為能盡其性節
　盡性至於物而極下便言賛天地之化育更不言天
　地之性己與人物之性便是天地之性此而能盡則
　天地之性無不盡矣盡性便是賛化育
其次致曲節
　其次致曲曲與直為對聖人是直然如此賢者由曲
　而推致之雖委曲周至及其至到則亦與至誠者同
　也
至誠之道可以前知節
　聖人前知不是假蓍龜象數只是理精義明之極渾
　然一天萬事萬物吉凶妖祥存亡盛衰了然心目之
　間燭其端倪而究其終極此至誠之所以神也
誠者自成也而道自道也二節
　自道是己所當由之道君子誠之為貴見得此之字
　著力如誠之者人之道上面之字是用功底字言君
　子既非性之必是誠之為貴不容不克去己私而復
　乎誠實也
誠者非自成已而已也節
　誠必兼已與物合内與外然後為至時措之宜便是
　物我内外皆得其當了
故至誠無息三節
　覆載只是廣大至悠久而後成便是恒恒便是庸文
　公言廣博而深厚髙大而光明厚即是不薄髙只是
　不低恐深與大又别是一様悠久訓作悠逺逺字言
　得久悠字如驅馬悠悠㸔來是慢慢地不疾不徐而
　無有止息今人説悠悠泛泛只是緩緩慢慢長如此
　所以上既言久則徵徵則悠逺下又分言悠也久也
　天地成物若速其成則有間斷時矣
今夫天斯昭昭之多節
　昭昭之多至一勺水之多文公云天地山川實非由
　積累而後大恐當初亦是氣之積公常論天開於子
　地闢於丑以為天地也須翻轉十餘萬年則那時不
　一頓開闢得就亦須是積只是造化廣大人莫得而
　言之耳維天之命於穆不己亦是釋博厚髙明悠久
　之意
大哉聖人之道五節
　禮儀三百威儀三千三百是周禮謂之經禮威儀是
　曲禮委曲言之三千三百皆是天地間許多節文待
　其人而後行須是與天地相似底人方行得行字不
　是只舉行其制是都用得去如郊焉天神格廟焉人
　鬼享祭地則地示出至於説逺人作動物鳯儀獸舞
　盈天地間皆當其分而無一不知便是行今三千三
　百未嘗無人講明只是不行便是如禮何注言禮樂
　不為之用也此一字極是著力故又曰茍不至徳至
　道不凝又申言行為難之意
故君子尊徳性而道問學二節
　故君子尊徳性以下五句都是要極那至徳而凝至
　道之學問功夫只是效天法地髙明博厚悠久不息
　是故居上不驕以下只是形容至徳之盛其所為如
　此然人學到至道凝了動容周旋無非天矣何有居
　上為下有道無道之間子思姑言其徳之盛而己尊
　徳性五句最為學問𦂳要須用着力
非天子不議禮一節
　夫禮雖先王未有可以義起也然聖人不輕為者有
　分在焉故禮所以辨分非天子而議禮是犯分矣何
　有於禮所以夫子述而不作至顔淵問為邦亦只言
　四代之禮樂只是本前帝前王之禮是非天子不議
　禮也下又言有位有徳相稱而後可作漢唐諸君有
　位無徳夫子有徳無位漢如文景專務以徳唐如太
　宗仁義既效非是無徳只無至徳只是漢唐之所謂
　徳所以漢唐禮樂多為虛器子思言今天下同軌同
　文同倫那時只是周禮
仲尼祖述堯舜章
　此言夫子未嘗有作惟以天地前帝前王為本而其
　徳如天地之廣大而禮燦然於其中此則夫子之所
　以作也四時錯行是一隂一陽間錯而行此都是禮
　日月代明並育不害並行不悖川流敦化㸔得三千
　三百之禮極是詳備齊整而無一不行矣大哉至哉
　無以加於此矣
唯天下至誠節
　經綸皆屬大經大經只是三綱五常經元如經絲之
　經使頭緒整綸便似緯有一隂一陽條理相比知天
　地之化育文公以為非但聞見之知而已此恐是知
　主之知唯能至誠經綸大經立大本便是主天地之
　化育矣天地化育只是此事不誠則不能主至誠則
　能知主其事固聰明聖知以固有之固言之亦活
詩曰衣錦尚絅章
　此用心於内之學尚是尊尚之尚温而理以上似言
　成徳知逺之近以下方言入徳闇然而日章君子亦
　不是知其日章而方尚絅是其理自然如此然君子
　亦不以日章為喜也其唯人所不見又歸之於謹獨
　其為人心慮者切矣屋漏文公云室西北隅乃今時
　房中客位之左角室本幽邃而西北隅尤幽邃屬戍
　與亥後天乾位不愧於此是不愧於天此收斂至静
　之所以况人所不及見處是至隠至宻之中天理灼
　然也奏假無言時靡有爭今人祭祀主人主婦進羞進
　饌肅雍靜嘿無有言説則一家婢僕以下亦皆肅靜
　專一主敬無有喧譁誠之所感如此所以言人自化
　也下不顯惟徳君子篤恭再引詩以證之亦深教人
　以至誠之效如此上天之載無聲無臭前賢皆以事
　訓載向曽聞性善先生云且如雞卵中其上必有空
　虛一㸃無聲無臭而妙用自然則無聲無臭是形而
　上之理而已見得天之上清無虛極處了無聲臭而
　萬化從此流行此便是天何言哉四時行焉百物生
　焉㡳功用矣大扺只是誠之至感之深化之極自是
　以往子思更不容為言矣不止子思雖聖人也只説
　到這裏更説不得上天之載無聲無臭若云載字訓
　事不如訓始字如自葛載之載毛尚可以比倫可見
　聖人之徳無形迹之可擬中庸兩字程子雖曰不偏
　之謂中不易之謂庸然今日行此中明日不行此中
　非庸也必是經厯老成不為外物所移方行得此無
　聲無臭凡有聲者耳可得而聞凡有臭者鼻可得而
　知既無聲無臭則此事止可心㑹不可以言傳
右圖字溪始作以呈蓮蕩㬊公蓮蕩云曩亦欲作此以
呈晦翁而未及也時字溪於圖中央以朱作㸃蓮蕩曰
何謂字溪對曰萬事從心起蓮蕩曰得之矣圖之大義
則於答楊明夫剥卦説見之
　　　周易先天參伍錯綜數(四十八陽/四十八隂)　(一千七百二十八/一千一百五十二)
乾六爻(以三十六䇿个爻算个當二百一十有六十是兩个一百八/以三數之成七十二  三以五數之成四  二个五兩个二)
坤六爻(以二十四䇿个爻算个當百四十有四二一个一百八餘三十六/以三數之成四十八  三以五數之成  十七个五三个三)
　乾對坤(三百六十/)夬剥(三百六十/)大有比(三百六十/)
　大壯觀(三百六十/)小畜豫(三百六十/)需晉(三百六十/)
　大畜萃(三百六十/)泰否(三百六十/)　(三百六十成七十二/个五百二十个三)
(八方共萬有一/千五百二十)乾坤兩方共二千八百八十䇿(五百七十六个五/九百六十个三)二千七百二十个九
　三天兩地(陽一爻為三/隂一爻為二)成一个五
乾六爻(十八/)坤六爻(十二/)共三十䇿
乾一方　陽爻三十六(共一百八/)隂爻十二(共二十四二/一百三十)
坤一方　隂爻三十六(共七十二/)陽爻十二(共三十六七十二合/三十六亦一百八)
(八方共九/百六十)乾坤兩方(除乾方隂爻十二則合成二百十/有六同隂爻十二算當二百四十)
　　　老隂老陽數(老陽九/老隂六)共成十五策
乾六爻(當五十四䇿/)坤六爻(當三十六/)共成九十䇿
乾一方陽爻三十六(三百二/十四)隂爻十二(七十/二)三百九十六
坤一方隂爻三十六(二百一/十有六)陽爻十二(一百/八)三百二十四
(八方共二千/八百八十)乾坤兩方(共七百二十/)
　　　少陽少隂數(少陽七/少隂八)共成十五䇿
乾六爻(四十二䇿/)坤六爻(四十八/)共成九十䇿
乾一方陽爻三十六(二百五/十八)隂爻十二(九十/六)三百四十八
坤一方隂爻三十六(二百八/十八)陽爻十二(八十/四)三百七十二
(八方共二千/八百八十)乾坤兩方(共七百二十/)
　　　老隂老陽加乾一坤八數
乾六爻(五十四䇿/)坤六爻(三十六䇿/)加乾(一一/)坤(八八/)共一百八䇿
(八方共三千/四百五十六)乾坤兩方(共八百六十四/)
　　　少隂少陽加乾一坤八數
乾六爻(四十二/)坤六爻(四十八/)共九十䇿加乾(二/)坤(八八/)共一百八䇿
(八方共二千/四百五十六)乾坤兩方(共八百六十四/)
　　　八卦位次數(乾一/巽五)　(兊二/坎六)　(離三/艮七)　(震四/坤八)
乾貞悔(四十四/)坤貞悔(一百䇿/)乾坤兩方(共百四/十有四)
兊貞悔(五十二/)艮貞悔(九十二/)兊艮兩方(共百四/十有四)
離貞悔(六十/)　坎貞悔(八十四/)離坎兩方(共百四/十有四)
震貞悔(六十八/)巽貞悔(七十六/)震巽兩方(共百四/十有四)
　自乾至坤(進八/)　自坤至乾(退八/)
　八卦每兩方(以七十二/重七十二)亦皆百四十有四
　貞數(二百八十八/)悔數(二百八十八/)皆百四十有四者二
　　　乾上加八卦數(每卦進三个三/加一个九)
乾(是三个三/一个九)　兊(六个三/兩个九)　離(九个三/三个九)　震(十二个三/四个九)
巽(十五个三/五个九)　坎(十八个三/六个九)艮(二十一个三/七个九)坤(二十四个三/八个九)
　　　坤至乾(每卦退一个九/)
乾(九/)添兊(十八成十七/三九二)加二九添離(二十七成四/六九五十)加三九
添震(三十六成/十九九十)加四九添巽(四十五成一百三十五/十五个九)加五九
添坎(五十四成九一百八十九/二十一个)加六九添艮(六十三成九二百五十二/二十八个)
加七九添坤(七十二成九三百二十四/三十六个)加八九
　　凡易數積或三百六十或二百四十或百有二十
　　或二百一十有六或百四十有四或一百八或三
　　十六或二十有四皆天地隂陽自然䇿數雖紛綸
　　變易進退乗除之不齊而莫不有合不可以私意
　　臆度增損安排聖人言參伍以變錯綜其數葢不
　　三則五不五則九然止言陽數而不言隂數則錯
　　數動而變以陽為用故也淳祐十一年仲冬二十一
　　日寓䕫門之卧龍山巴川陽枋偶書
日每一晝夜一周天行三百六十五度四分度之一若
月每一晝夜行不及日十二度有竒行一月為日所及
而晦程伊川先生常言日月之行無髙低恐或不然常
思日若不髙則月何以受光且晦日光盡體伏則月都
不明是日在月之上故月全無光常聞先賢説五百年
天運一大周日月重輪合體必有聖人挺生若是重輪
合體則見日髙于月明矣魏伯陽参同契云晦至朔旦
震來受符三日出為爽震受庚西方八日兊受丁上弦
平如繩十五乾體就盛滿甲東方七八道己訖屈折低
下降十六轉受統巽辛見平明艮直于丙南下弦二十
三坤乙三十日東北喪其明參同又于晦朔言天地媾
其精日月相撢持聖人不虛生上觀顯天符言日月合
璧也(按此言納甲之法考李鼎祚周易集解載虞翻易/傳云日月懸天成八卦象三日暮震象月出庚八)
(日兊象月見丁十五日乾象月盈甲壬十六日巽象月夕/退辛二十三日艮象月消丙三十日坤象月滅乙癸晦)
(朔旦則坎象水流戊日中則離象火就已成戊巳土位/而象見于中云云葢謂震納庚兊納丁乾納甲壬巽納)
(辛艮納丙坤納乙癸葢甲為陽始壬為陽終乾納甲壬/統陽之終始乙為隂始癸為隂終坤納乙癸統隂之終)
(始先天坎離當日月出入之位晦朔則月淪于地無象/可見故坎離納居中不用之戊巳易言天地之用莫大)
(乎日月而月受日光則視/月之盈虧以為定凖焉)
　　　天高地廣土圭測景
緯書括地象云極之廣長皆二百三萬餘里南北二百
三萬一千五百里東西二百三萬一十里廣雅云自地
至天一百一萬餘里周天三百六十五度四分度之一
為一百七萬餘里徑三十五萬餘里東方七宿七十五
度南方七宿一百二十度西方七宿八十度北方七宿
九十八度四分度之一每度二千九百二里此大約也
又言天圓南北如括地象之數而增多二千里七十五
歩東西增多五百里七十一歩從地至天一百一萬六
千七百八十七里半下度地之厚亦如之周天積一百
七萬十三里徑三十五萬千九百七十里其度數相傳
必有所自廣髙則不可執周髀云夏至之日地與星辰
東南遊萬五千里下降亦然至秋分還復冬至之日地
與星辰西北遊萬五千里上升亦然至春分還復進退
不過三萬里括地象又曰天左動起于牽牛地右動起于畢
通卦騐曰冬日至樹八尺之表日中視其晷鄭康成曰晝漏
半而置土圭賈氏曰冬至夏至皆可以為之康成云夏至日
景尺五寸冬至日景三尺也唐韋述集賢註記云開元十二
年遣太史往南安測候日景冬至日景七尺九寸四分夏至
日景三尺三寸二分蔚州横野軍冬至日景一丈五尺八寸
九分夏至二尺二寸九分此二州為中土南北之極以是推
之則夏至地中乃得二尺七寸九分半

　
　
　
　
　
　
　
　
餘六十卦分配三百六十日計六日一卦一日得一爻
揚子雲作七百二十賛朱文公云是確定死法即此也
或云一卦占六日七分
　　　月令考究
孟春日在營室日月會於娵訾斗建寅昏參中旦尾中
律中太簇中應也謂吹灰也太簇林鍾所生三分益一
律長八寸凡律空圍九分太簇所以金奏賛陽出滯數八
木生數三成數八日行東從青道發生萬物萬物皆解莩
甲抽軋而出故云日甲乙乙者軋也日甲乙不名月君
統臣功也下倣此音角大不過宫細不過羽三分羽益
一以生角數六十四木數多濁少清民之象也角亂則
憂其民怨凡聲取象五行數多者濁少者清帝太皥蒼
精之君木神宓羲氏也勾芒少皥之子重為勾芒木正
也居乘駕載衣服食器皆殷制非周制祭先脾是木尅
土　仲春日在奎日月㑹於降婁斗建卯昏弧中旦建
星中律中夾鍾夾鍾夷則之所生三分益一律長七寸
二千一百八十七分寸之千七十五　季春日在胃日
月㑹於大梁斗建辰昏七星中旦牽牛中律中姑洗姑
洗者南吕之所生三分益一律長七寸九分寸之一姑
洗所以修㓗百物考神納賔行夏令則疾疫六月宿直
鬼鬼為天尸儺九門磔攘除隂氣也隂寒至此不止害
將及人此月中日行厯昴有大陵移尸之氣氣佚則萬
鬼隨而出命方相氏帥百𨽻索室敺疫以除之磔牲以
攘四方明堂位季春出疫于郊　孟夏日在畢日月㑹
於實沈斗建巳昏翼中旦婺女中日南行赤道長育萬
物日丙丁丙炳也日行南赤道長育萬物月為佐萬物
皆炳然著見易曰齊乎巽相見乎離律中中吕中吕無
射之所生三分益一律長六寸萬九千六百八十三分寸
之萬二千九百七十四中吕宣中氣數七火生數二成
數七音徴三分宫去一以生徴數五十四屬火微清事
之象也徴亂則哀其事勤祭先肺是火尅金帝炎帝赤
精之君火官之神大庭氏也祝融顓頊子曰黎為火正
　仲夏日在東井日月㑹於鶉首斗建午昏亢中旦危
中律中蕤賔蕤賔者應鍾所生三分益一律長六寸八
十一分寸之二十六㽔賔所以安靜神人獻酬交酢節
嗜慾定心氣交構水火行秋令則疫大陵之氣為害毋
艾藍傷時氣夏小正五月啓灌藍蓼藍青木生火毋燒
灰傷火氣也火方盛灰者火之滅含桃櫻桃也嘗黍大
榖之主嘗雛雞稚屬火　季夏日在栁日月㑹於鶉火
斗建未昏火中旦奎中律中林鍾林鍾黄鍾之所生三
分去一律長六寸林鍾和展百物俾莫不任肅純恪登
龜周禮取龜用秋時是夏之秋作月令者以周八月為
夏六月因書於此似誤　中央土日戊巳戊茂也已起
也日行四時之間月為之佐萬物枝葉茂盛而秀起日
行四時之間從黄道律中黄鍾之宫黄鍾之宫最長也
十二律轉相生五聲具終於六十生數五成數十其音
宫聲之始數八十一最濁君象也記曰宫亂則荒其君
驕中霤中室也古者復穴故名中霤祭心火生土黄帝
黄精之君土官之神軒轅氏也后土亦顓頊子黎兼之
　孟秋日在翼日月㑹於鶉尾斗建申昏建星中旦畢
中日行從西白道成熟萬物其日庚辛庚更也辛新也
注云月為之佐物皆肅改更實新成律中夷則夷則大
吕所生三分去一律長五寸七百二十九分寸之四百
五十一夷則所以詠歌九則平民無二故名數九金生數
四成數九音商三分徵益一以生商商數七十二屬金
以其濁次宫臣之象也記曰商亂則陂其官壊不可以
贏猶解也祭先肝金尅木帝少皥白精之君金官之神
金天氏也蓐收少皥子該為金官　仲秋日在角日月
㑹於夀星斗建酉昏牽牛中旦觜觽中律中南吕南吕
太簇所生三分去一律長五寸三分寸之一乃難難陽
氣也暑至此不衰則害人此月宿直昴畢畢亦大陵積
尸之氣氣佚則厲鬼隨行而出亦命方相氏帥百𨽻難
而出之明堂禮仲秋九門磔攘以發陳氣禦止疫疾行
春令雨水不降卯宿直房心心為大火水始涸八月中
氣未止而云水涸非也周語辰角見而雨畢天根見而
水涸又曰雨畢而除道水涸而成梁辰角見九月初也
天根九月末也明堂禮除道致梁以利農也　季秋日
在房日月㑹於大火斗建戍昏虛中旦栁中律中無射
無射夾鍾之所生三分去一律長四寸六千五百六十
一分寸之六千五百二十四無射所以宣布誥令令徳
示小民軌儀合諸侯制百縣為來嵗受朔日此秦以建
亥為歳首於是歳終使諸侯及鄉遂之官受此法焉
孟冬日在尾日月㑹於析木斗建亥昏危中旦七星中
日行東北從黑道閉藏萬物日壬癸注云壬任也癸揆
也月為之佐萬物懐任於下揆然萌芽律中應鍾應鍾
姑洗之所生三分去一律長四寸二十七分寸之二十
周語應鍾均和器用數六水生數一成數六音羽三分
商去一以生羽羽數四十八屬水水為最清物之象也
記曰羽亂則危其財匱祭先腎順隂氣之盛帝顓頊黑
精之君水官之神髙陽氏也𤣥㝠少皥子曰脩曰熙為
水官　仲冬日在斗日月㑹於星紀斗建子昏東壁中
旦軫中律中黄鍾律之始也長九寸所以宣養火氣九
徳　季冬日在婺女日月㑹於𤣥枵斗建丑昏婁中旦
氐中律中大吕大吕㽔賔之所生三分益一律長八寸
二百四十三分寸之百有四大難旁磔出土牛送寒氣
此月中日厯虛危有墳墓四司之氣為厲隨隂氣害人
始漁天子親往左傳則曰君不舉焉
欽定四庫全書
　字溪集巻八　　　　　　　宋　陽枋　撰
　　序
　　　家忌圖序
慶元間先君子尉難江作家忌圖讀之流涕以詔某兄
弟某時總角記首引詩哀哀父母生我劬勞欲報之徳
昊天罔極其中二句云祿不逮親每食必泣知先君不
以得祿為榮而以不能養親為戚其作家忌圖葢以識
終身之憂也自是以來圖日揭于影堂欲使子孫目在
而常存永言孝思之心耳先君既沒承志惟謹丙申翟
難某奉神主及圖置笥中而行哨騎迫踰險奔播而失
之日夕思念痛瘁無及庚子叨第距先君之沒三十有
六年距先妣之沒十有六年祿不逮親悲感之懐亦猶
先君子昔日之心而家忌不能詳記則于追慕有歉又
何止每食必泣邪因嘆竊祿之無益辛亥棄官扺䕫季
男篋中存得先考手記日録僅一編伏讀泣下其間載
始祖至祖考妣存殁始終事甚詳因纂而録之有不完
者以所見聞及後來所忌補綴復為一圖列于譜繫之
後永識弗忘而起子孫之孝敬焉寶祐元年八月五日
孝孤孫某百拜識
　　　送張都統序
將軍張公崛起河東為宋名將人品清髙風猷凝逺觀
其容癯然如不勝衣聽其言退然似不能言而中實有
浩然不可屈者從而即之則智足以周鬼神出入之機
勇足以及雷霆赫奕之迅癸丑援蜀走巴梁之㓂甲寅
再來殱吉平之敵臨戰有吳司馬之安閒合戰有楊殿
前之精勇既戰有馮大樹之恬嘿敵畏如虎民愛如父
於古兵法何止暗合其得風后之機緘明尚父之韜畧
悟黄石之編書者耶胷次萬古興亡時一見之詩章簡
而盡深而逺其隠文章於兠鍪藏儒學於介胄者耶將
軍早談釋老而晚悅孫吳者也非特知兵其知道矣若
人大智慧耿耿籠中燈若人大解脫飄飄海上鷗若人
大福徳滴滴空中雨此不足為將軍道夫盈天地間皆
事業而天地不累乎事業盈天地間皆富有而天地不
役乎富有故無為而無不為無有而無不有此將軍之
所深解世人未必悟也合陽字溪陽枋始得見于䕫再
㑹于渝凱歸言别炳炳心期書以見意
　　　送王使君序
南疇主人金華竒士也學自東萊官江淮餘三十年休
聞洋溢屬時艱闗長江以北郡邑狼籍通州尤甚當世
知名之士方駭眂却顧公輒毅然出身任之機括迅發
酬應流傳靡不切中當然之㑹士大夫降心屬目咸嘆
公之材卓絶獨妙設施而不知公之所以主於中者一
而己矣惟一故能定惟定故能應雖事物至前日轇日
轕公惟主一以觀其㑹通而行所守羣疑焉不亂衆訾
焉不變震蕩凌薄牴牾焉不懾堅忍以消之嵗月以劘
之逮夫搖撼者息而吾之事卓然有成吁公葢不動心
之學也淳祐己酉綸音有黔府之除庸嘉前功黔在祖
宗盛時為節度府今不過酉陽一縣所謂通道䍧牱置
吏夜郎節制五郡羈縻五十餘城公固優為而皆無有
焉惟惻惻憫悼側耕危穫之氓去其滛怠鋤其强梗滌
珥筆之風興正信之教自始至終及更戍專主安靜一
說由是前日之寒陬冷宇燠乎以春􁗦􁗦方言化為風
謠特其善者幾耳非所以議公之一也飛岑􁵗嶪於層
霄湍溪諠豗於九地方寸一坦夷矣風黑而日色黄雲
腥而雨氣濁八窓一玲瓏矣猿鳥啾嘈虎豹叫號大竅
一寥沉矣苦荼如飴草酒如餳蔬剛薇飯脫粟如味膏
粱晝坐清風堂夜纏黄紬卧明月榻公之此中其如何
天下無大業則巳如有之豈小丈夫之所能為哉大君
端拱穆清風期到尺五天思蓴問𤓰納履視䕃賦田園
將蕪之歌知公不出此也祖軷霑醉相勉加餐臨觴捧
袂愀然悽愴權徳輿謂壯夫恥之愚不敢以寓鈴閣
　　記
　　　余大使祠堂記
粤昔功扶社稷澤被生民之士上則紀常圖形下則家
祠里祀皆所以褒崇大勲尊顯盛徳瞻望儀容而不忍
一日少忘者也嘉熈丁酉蜀罹邊禍飄蕩凌忽幾絶坤
維制置尚書余公簡自宸衷來撫西土震耀皇靈宣布
徳意務以撥亂反正安内禦外為己任於是爰方振旅
以起積懦轉戰逆擊以去積畏戢饕屏黷以洗積貪鋤
强剪凶以除積横安流定離以弭積驚登鴻用碩以變
積浮凡地險勢勝盡起而築之大獲大梁運山梁山釣
魚峙莫踰之勢於前古渝凌雲神臂天生白帝隆不拔
之基於後雪雉摩雲銀甍矗日軍得守而戰民安業而
耕士有處而學兎葵鷰麥春風動搖宫藻泮芹曉水芬
馥無智名敵畏蜀而技窮無勇功國資蜀而勢重公之
勲業萬全取勝不戰屈人非扶社稷而被生靈者乎環
蜀六十州華藻繪之筆以侈公之徳容者前擬仲華後
比孔明不為少矣梁山甘侯佩誦知予為公建立生祠
而與民瞻仰焉因記保蜀顛末以著公之盛心欲使觀
者觀不動聲色之儀形而得措天下於泰山之事業可
謂善畫者也某泓頴鋪張𤨏𤨏萬分不至阿其所好若
曰盡善盡美則有雲臺麟閣云公名玠字義夫蘄州蘄
春人
　　　紹興府麥秀三岐牛產二犢記
淳祐庚戌金華王公謹禮守黔之明年也公鎮靜㢘勤
視民如傷于是民和政平教化修明賦徭省而衣食豐
刑法清而獄訟理民情恬熈風雨時若有嘉麥生於學
圃之東三岐者兩岐者同出一根前數月江之西曰平
地溪編民陳梓材家牛産二犢兩瑞合併考黔中記載
瑞麥未之前聞也夫靈芝朱草碧雞神爵雖無益於用
而間世一出則萬口稱贊形之歌詠葢以造物靈異之
氣不偶然况五榖六畜係生民之本足國之資茍有瑞
焉豈翹蔞草木珍怪羽毛者比耶故同頴九穗青犢黄
犉書史備稱聖賢豈貪竒異而誇祥瑞哉亦以著天人
相與之真際而已黔地多崇山峻嶺視禹甸周原大異
其民火種刀耕九榖荒播而疎耘逮於日至之時秀而
實者幸矣何瑞之有焉今來牟連根並秀至再至三而
二犢同乳竒偉實甚某亟以聞于州長而歸厥功公曰
此非黔之祥乃閫帥挈還故地之嘉徵也麥以卜坁京
之盈牛以兆田萊之闢天地助順委和發祥葢端倪於
此矣某興感王公之至言欲鋪張揚厲盛美而材未之
逮也姑記事實以備方志云
　　　桃源洞三賢祠記
桃源之說起於東晉洞隔仙凡舟迷逺近昌黎介甫之
詩盡之無庸詳論也大率嬴秦流毒天下逸民髙士識
清濁而明理亂肥遯逺引不為苛法所夷亦避世避地
海濵商山之儔者邪此地山盤水秀境異而氣靈足以
妥禎祥而介景福聖宋天子即衆勝之㑹建萬壽之宫
復征徭禁樵牧杜侵撓於以表曠達之髙風毓英靈之
間氣使百昌不藏而萃大美不隠而顯國祚延洪聖算
綿邈散為廣生生靈之福君心葢仁覆天下矣豈止耀
碧琳以飽黄冠哉一人之心千萬人之心也同宇肖貌
當知以仁存心以禮存心其忍不敬君父紊棄國法而
自壊福田乎魏公侍郎弭皇華之轡慨江山憔瘁條其
弊以告於大丞相茂國賈公制置傅相大使吕公相與
一心嚴戢之三大賢忠君愛國澤物仁民符合幽顯可
謂以安社稷為悅矣道士徐某喜江山之改觀創祠繪
像以著精忱屬某紀顛末某庸陋不敢當惟喜觀盛事
不容嘿因謂之曰丹青輪奐容貌儼恪三大賢之像可
繪也禁止令行仁念充周使無地不桃源者三大賢之
心繢畫不能盡也然非像不能以見心得心始可以言
像自今來游來歌爰居爰處目擊三大賢之像而心三
大賢之心則桃宫與四鎮俱髙國勢有如泰山而三大
賢茀祿葢無盡藏也又可以言既乎道士曰唯因以為
記
　　　蓮蕩先生墳亭記
淳祐辛亥季冬予休官黔南就養於䕫州之舍蓮蕩先
生仲子之誡遣子自成以書來言曰王考平生好易凡
古今易學靡不研究以為未足也聞建安朱文公深得
羲文周孔之奥萬里往考亭而師焉越三年盡得其說
以歸予兄弟所事而知之者也今王考既得從祀於北
巖伊川先生之祠而墓塋未有瞻仰之所夙夜震懼不
遑寧處將築亭兆域之前嵗時祭薦使族屬子孫永惟
前人是孝是思子盍為我記之予不敢以固陋辭按周
禮冡人職凡祭墓為尸夫墓有祭祭為尸古制也則亦
必有享獻之所此後世墓亭之所由倣矣然世俗墓祭
與古同而結亭之意與古異軒楹可也而為之宫室臺
榭以藻繪之壇壝固也而為之花木竹石以景色之謬
者又琳宫紺宇像二氏而香火之使子孫至者無悽愴
之心有盤樂之志駢尊列俎笑語娛適則是以祖先藏
體魄衣冠之地為遊觀之所而嵗時祭享徒然醉飽之
為其與古人祭墓之意逺矣今誡甫興懐罔極營斯築
以念厥紹衣是不徒子孫於此采馨擷芳逍遙遊燕也
是不欲子孫於此族談聚嬉飲食醉飽也風花髙下潔
觴而進必慘然思前人神遊無方而不可復見也宰樹
蕭瑟奉羞而薦必泫然思前人音容永閟而不可復聞
也昭明焄蒿庶幾來歆於感慕之間則徘徊顧瞻又不
止見尊罍而思親之所嘗御顧桑梓而思親之所嘗息
觀手澤而思親之所嘗覩而已也雖然此後人感慕之
情耳先生禀剛健之資負葢世之志特立獨行起家力
學求師取友聖經賢傳之外深明四書之㫖歸洞究義
畫之藴奥與吾鄉性善先生同為文公髙弟蜀中名儒
巨公聞下風者表表輩出先生之力居多而先生之易
又足以嗣伊川之傳使其得與譙公達微尹公彥明同
時則伊川必深與㸃惜乎道不施用於世至今學者猶
知想象而興起則先生子孫可不於是焉而追慕歟思
其剛健髙明則學毋悠悠思其特立獨行則志毋混混
思其繼程朱之學淑人心於千載則計毋淺近而善繼
人之志善述人之事者也敬書以告誡甫其然吾說
　　　重修䕫州明倫堂記
淳祐十二年春蜀閫華明余公以李侯守䕫始右文也
夔自嘉熈徙治白帝率武臣鎮焉郡當衝要夙夜究懐
守禦視學校為緩嵗丙午帥環衛俞公興治創大成殿
于卧龍山之陽奉祀僅庇風雨青衿絃誦亡所適依侯
至慨然以興學育才為先時郡賦鑿空罅漏補苴不暇
或曰黼藻文事容可徐圖侯獨以爼豆修則軍旅之事
斯循序而舉教化行則禍患於以潛消是年秋鼎而新
之劚峻為夷平險為安建講堂三楹廡廣如堂兩旁六
齋東曰志道據徳依仁西曰興詩立禮成樂齋各一楹
左右廊凡六楹墁覆黝堊渠周於宫墻廪庾庖湢皆具
率皆不茍再閱月考成不煩齊民不損經賦於是講肄
有堂息游有所髙明爽豁龍山聳而屏白帝俯而凭瀼
水瞿唐左右逢原象澦羊石登秀几格巾山白鹽領衆
碧以拱於前者不知其幾百里觀山而襟宇豁瞰水而
涵泳深斯文窟宅毖於昔而開於今蓋有待也侯於是
備彛器以昭文物厚餼廪以復公養儲不足則給以秩
粟遴擇精考廣延俊茂表徳行以厲俗侯之志其可尚
矣教授涪城楊萬合夔士屬予記某投閒養拙安足以
發揚修泮盛事惟嘉侯之志得春秋善復古之義不敢
以固陋辭竊聞帝王為治學校其大務也學校之設明
倫其大端也欲明倫先明徳講學有其序也天下之生
乆矣君臣父子兄弟夫婦朋友人倫有五天所序也仁
義禮智性之徳有四天之命也天倫天徳聖王必建學
校以明之天人相因成也帝俗熈熈五教敷焉王民皥
皥庠序建焉不聴其所以天而盡其所以人使明者益
明而闇者復其所明講學之功可以一日無於天下哉
國朝學校徧天下漢以來所未有也其始葢欲使天下
之人格物致知由仁義禮智之性以明夫君臣父子兄
弟夫婦朋友之倫修諸身行諸家而措諸天下之事業
也文勝利汩士寖失其本真學校之所進退惟辭章工
拙是校而士之息焉游焉相與講明於是焉者亦惟呫
嗶編綴吐芳潄華以獵富貴至於人倫之本行而不著
是豈皆士焉者之過哉上下之所講究一不由乎五常
四徳則人心日危道心日微物誘於前盪耳目而動心
志七情失其所止雜出而應之理慾交戰正邪轇轕得
失判於呼吸毫釐而逕庭霄壤矣士所以貴乎講學也
講明乎論孟一貫盡心皆人倫之統㑹也講明乎中庸
大學至善時中皆人倫之凖的也明乎易而倫著於潔
靜精微明乎書而倫妙於精一執中明乎三千三百之
禮則肌膚固筋骸束而倫安矣明乎國風雅頌之樂則
性情正思無邪而倫正矣明乎春秋則君臣父子夫婦
長幼王伯夷夏之大倫大分天冠地屨燦然於心目矣
倫即理也散於百行萬善著於六經明於學校而根極
於人心君子明此心以貫萬理治萬事而為天地萬物
之主宰皆不出乎是倫之外講學豈可不是之先乎嗚
呼倫之在人未嘗亡而學之於時有廢興夫視廢興為
明晦衆鄙且笑矧兹堂音沉響絶而侯於人倫又身率
焉有以揭之孰不昭之有以道之孰不趍之為士者於
此誰肯自待菲薄哉將見升堂入室皆徳行道藝之風
而閭里田畆寖寖乎孝悌忠信之俗矣奚止大學彬彬
而已邪此侯所以望於多士多士不負於侯作成之至
心也不可不書侯名卓字和父臨卭人登紹定壬辰進
士第季冬月吉巴川陽某記
　　跋
　　　跋青城趙日休居士文
張横渠少讀異書無所得返求聖人之道卒至臯比講
易為世宗師譙達微早從業二氏無所見專意伊川之
易後於洛中超然遺世為時尊敬二君子出處大畧相
似而趨向各不同固未易較其優劣然皆資禀髙明見
道敏而用心剛中行獨復者也譙巖老一旦悟黄冠羽
服之非猛勇學易通姤復之㫖精進修煉周遊四方名
公鉅卿悉加敬禮其生質葢亦卓爾不羣者觀其詩文
間不免二氏而大抵有志當世其達微之儔歟使加研
究精微㑹萬理於一貫不過喚醒間耳孔子不得中行
而與之斯人宜在所録景定甲子莫春二十八日巴川
陽某謹跋
　　　趙使君汝廩刋易學啓䝉於涪屬予為跋
易有象有數與理氣而已矣聖賢著書立言發鑰是焉
者也氣理妙於無迹體由象數而立象數顯而可見用
該理氣而神精粗顯微何往而非道哉某年四十從性
善先生遊得其家塾啓䝉善本心悅而日玩焉逾年少
有得性善令往從蓮蕩先生問易奥㫖先生教人言近
而逺約而肆於日用常行研究天理造化之精微某拳
拳服膺有以見夫啓䝉之作首河圖以著道之全體次
洛書次伏羲文王卦圖孔子易書而明之以康節諸儒
之說以盡易之妙用然後詳著乎蓍法而以變卦終之
夫全體立而妙用存焉妙用達而全體寓焉有能貫通
乎是書之藴以之曲成萬物焉可也範圍天地焉可也
窮理盡性至於命焉可也豈徒曰啓䝉而已哉金沙趙
公賢而樂道常遣其子今重慶節判崇權從某問啓䝉
而樂其說公今守涪祠蓮蕩於北巖并刻啓䝉書於涪
介來命予跋某識見淺陋何足以盡文公之㫖姑以所
聞於師者識其末性善家塾所刋有周子太極通書張
子西銘云
　　論
　　　論釋氏寂滅輪回
情之與性與生俱生釋氏所謂寂滅為樂若如其言葢
自謂七情俱滅矣更有何樂是釋氏終未能去得七情
也義理不在事物上自是一理先天而存然舍事物亦
無由討得此理便只是空曠無朕這如何說得耶佛家
雖說寂滅為樂夫樂是有心性方有樂既寂滅何處討
个樂來此一字欲無相而有相欲無色而有色欲寂滅
而未曽寂滅也義理不在事物上便是要寂滅為樂到
寂滅時必定更無所為樂也(文雲山言義理不只/在事物上見因語此)
　　　論顏淵喟然嘆章
窮識見而妙乎識見然後真見聖道之廣大竭智力而
超乎智力然後真見聖徳之精微此顏子所以地位夫
子而求盡夫子者也言聖人之道者類曰廣大髙逺此
糊塗語也我未嘗盡其見而過為不可企及之言我未
嘗盡其識而例發不容至到之論觀聖人如隔烟霧說
聖人如在杳㝠宅陸談海坐井觀天廣大果何有耶論
聖人之徳者類曰精微妙宻此秘誕說也在我不真用
其智而邈略聖人之㝠乎天運在我不真竭其力而倣
像聖人之窅爾神化髙者流於虛曠隠者溺於怪竒求
深得淺騖髙得卑精微果安在邪唯顏子髙堅前後見
夫子真透徹而不糊塗矣博約立卓學夫子真至到而
不虛誕矣仰云者非瞻仰昊天髙髙在上也日用常行
之際景慕極而夫子之道常超然鑽云者非鑽金石而
難為功也作止語嘿之間探索至而夫子之道常凝然
若瞻之在前欲從之矣忽然在後則又過焉故鑽仰非
不至而堅髙不可企入則道無窮盡不容以識見求瞻
忽非不明而恍惚不可為象則道無方體不容以識見
盡葢顏子之仰鑽瞻忽者人也而夫子之髙堅前後者
天也所以人者有限而所以天者無窮聖道廣大顏子
可謂真見之然道無窮盡矣而循循善誘之中即無窮
盡之梯道無方體矣而博文約禮之際即無方體之極
欲罷不能勉勉循循而利用安身矣既竭吾才性盡天
參而精義入神矣如有卓立窮神知化而盛徳之至矣
從之末由過此以往未之或知矣循誘博約顏子可以
用其力而有所立卓則峻絶而力莫知其所施竭盡吾
才顔子可以勉其入而從之末由則妙宻而人莫知其
所至夫子一故神兩故化也顏子幾於神近於化者也
聖徳之精微顏子可謂真得之故問仁之目顏子所及
也而天下歸仁之說夫子則皷遺音於視聽言動之餘
為邦之問顏子所至也而鄭聲佞人之戒夫子則發餘
響於四代禮樂之後無伐善無施勞顏子所志也而老
安少懐夫子直與天地生物之心同一運量髙堅前後
有所立卓顏子非茍言之實允蹈之哉宜乎三月不違
簞瓢屢空而殆庶幾焉若夫在寢附驥心齋坐忘是未
知顏子者也嗚呼論語四百八十三章言顏子者纔十
有八自曽子吾友從事之外率多夫子稱道顏子之辭
其顏子自言僅見於問仁問為邦子在言志與喟然而
嘆數事而已而其見聖人之真學聖人之至尤莫切於
喟嘆已下數語非若知聖人而使人無所捉摸學者生
千百世之下幸而聞希聲齊韶可不拳拳服膺而力行
求至乎必欲學孔子當先學顏子心顏子則心夫子矣
周子有言曰志伊尹之所志學顏子之所學過則聖及
則賢不及則亦不失於令名學者毋忽
　　說
　　　四經歸極說
或問邵子先天圖果虙羲所作乎曰謂虙羲作此圖吾
不知也謂推尋虙羲畫卦之理以成圖可耳予嘗聞眉
山楊平舟先生(名棟字彥極/厯官至叅政)曰虙羲初畫時未有文字
也故作一畫以示人此一畫也圜之徑一圍三則函三
也從之有上中下亦函三也衡之有始中終亦函三也
故三畫實一畫也兼三才而兩之故六而六亦三也而
三亦一也此伏羲之㫖邵子得之更不必問其所從來
者或曰周子太極圖如何曰亦此理也上而隂陽中而
五行下而人物亦三才之道也
　　　姪曽孫尚字志孟說
余始與存子姪俱造行都從性善先生學獲見文公門
人毅齋徐公毅齋以姪名醇乃昌黎所以稱孟子者為
更字曰存子取孟子操則存之言也存子之子恪生子
存子筮之遇豐之初九乃取往有尚之言而命之曰尚
今當冠余亦摘孟子尚志之義字之夫志者心之所之
志於道則可進於據徳依仁志於學則可進於從心所
欲故學莫先於立志尚其勉之窮則志於道而克已復
禮學顏子之學也達則志於仁而引其君以當道志伊
尹之志也因復係之以孟子庶視乃厥祖而無忝於一
家之學云
　　　損姪字說
伯父某命汝名曰炎己字曰子益炎己從汝仲兄之名
乃汝兄奏薦之更名也子益從汝父舊命汝損之名乃
欲汝知父命名之義也已者金之所生炎者姓之所本
金得火而成器欲汝就陶鎔而光顯祖宗故曰炎己子
益損而不已必益非欲爾損下而益上乃欲爾損己而
益人汝宜體炎己之名以光顯陽門戒滿招損持謙受
益之訓以立爾身子益則知有父炎己則知敬兄有父
有兄則知有祖宗矣若夫仁義禮智孝悌忠信遷善改
過懲忿窒慾小子其體吾命名加字之意而力行之往
省無怠
　　　趙存禮長子字說
存禮長子必􁀙厥祖明逺先生字以大器存禮改字伯
器於其冠屬予為說予謂􁀙之為器土也夫土塊然隤
然而理疏通物資之以成質凡形而下者皆土之為則
土蓋形器之本也伊耆氏修火之利笵金合土而陶甄
之用出焉蕢桴土鼓可以逆寒暑𨗳堙鬱塤竽罍盎汙
尊瓦甒可以薦神人格上下有孚盈缶尊酒簋貳用缶
易尤尊尚之淳風既逺一古罍洗取重於天下無非以
其器質朴而用洪大雖崇鼎貫鼎大圭拱璧莫能以倣
也土為坤為地河圖洛書為中位洪範為皇極於以立
天地之心生民之道其妙用可以形器議哉惟其性水
而凝陶而形火而堅則其塊然隤然者亦將有待揚雄
氏之言曰大器其猶規矩凖繩乎先自治而後治人之
謂子能親善陶就良旊以坯以甄以埏以埴使無苦窳
薜暴而後大鈞播物自形自色吾無工巧之迹子貢問
君子子曰君子不器則器不足以囿君子而子貢不免
為瑚璉在乎擴而充之耳夫天地形而下之器也願子
變化氣質尊崇徳性使與天地相似庶幾不負爾祖爾
父期望之盛心而予之言有證子其勉之
　　　存禮次子仲防字說
存禮仲子必垘乃祖先字以大防取堤堰之義今將冠
父改字仲防屬某演其說予謂防非止大防外閑以防
止水而已也閑邪存誠所以大吾身之防立綱陳紀所
以大為民之防民與吾同一氣理則同一檢押修之一
身所以達之天下五禮以防偽六樂以防情居仁由義
防天理之違戒懼謹獨防人欲之縱競辰愛日防嵗月
之易過博學審問防義理之難明尊徳親仁防君子之
踈逺佞去邪防小人之狎此謹防之防由用力而得及
其乆也目視耳聽聲為律而身為度矣手持足行周旋
中規而折旋中矩矣民心罔中惟爾之中天下大閑安
所當安而不踰矩矣杜預謂聖人包周身之防預非知
聖人者至如戴經坊記等作先賢以為非聖人書謂其
局促於防閑褊淺之末而不能超乎範圍之外也昔令
祖嘗謂予言子之志氣容貌倜儻不凡則仲防之字不
獨檢身持志之謂要有彌綸天地曲成萬物者在今因
子之冠昌言之以發明乃祖之意敬而聽之毋忽
　　　編類錢氏小兒方證說
錢仲陽治小兒病方不失一毫由其察色明辨證的切
脉精深識小兒自生壯弱虛實以至觀五行之生尅察
四時之逆順通隂陽之動靜悟寒暑之盛衰至於晨昏
晝夜之氣乳哺寢興之節靡不洞究凡小兒闗節脉理
百骸九竅五臟六腑燦然在目故能察病論證對證用
藥如指諸掌其所論載真小兒大造之書也嚴氏錄其
治療訣法至詳宻矣惜其記載参錯未有詮次或同一
病而散見數處同一證而分為數條倉卒調理難於檢
閱醫不能反覆稽考則攻治易致失誤今兹遲以嵗月
沉潛披玩類分門目意訛錯者正之字冗覆者刋之成
三十七條總為一巻於是曰病曰症曰方井有秩序可
以見於某條觀某病依某証用某藥無復差悞而錢氏
之心無遺憾於萬世矣其藥方目錄則一仍其舊寶祐
三年乙夘通直郎致仕陽枋記
　　　壽蹇從叔總幹姻家說
餐霞飲瀣薦芝茹苓壽矣而素隠行怪聖人弗為導引
納息煉氣令真夀矣而小道可觀君子弗取君子所貴
乎夀者禀天理而生由天理而行致夫一仁而已矣從
叔府判制幹始生之月於卦為臨剛浸長而勝乎柔陽
浸盛而消乎隂君子浸得位小人從而聽命焉其生色
也睟於面盎於背暢於四支而發事業種學績文克光
前烈而孝得矣遜削捐金順事其長而悌得矣陳力就
列能致其身而忠得矣修身踐言事存正固而信得矣
不以無實之名貽燕謀訓子以義方矣不以風寒抵巇
而抱關擊柝輿梁徒杠蹇蹇匪躬席民於康莊矣皆剛
陽浸長之推也引而伸之則采色過目而聚沫矣聲音
入耳而寒螿矣味和適口而糟粕矣所以厚吾之生者
不以喜於心思而庸玉女於成者不存於念慮矣充而
為咸臨為至臨為厚臨功施社稷澤被生民垂天地而
揭日月銘彛鼎而被絃歌有斐君子終不可諼天地間
真福夀而從叔之所樂得者也臨之象曰君子以教思
無窮容保民無疆敬為從叔誦之
　　　策問(紹慶/府學)
問祀明堂所以教孝其嚴父配天之謂歟夫子之論孝
也必曰善繼人之志善述人之事横渠張氏亦曰知化
則善述其事窮神則善繼其志明堂其合於此歟周人
設明堂位以祀文王於繼述何所有漢人得明堂圖而
奉髙帝於繼述何所取證歟於赫有宋惟天其子之我
將我享繼序其皇之洪惟主上載申景鑠有事明堂舉
皇祐饗親叅紹興配坐之規縟典絢儀軼周跨漢猗歟
休哉兹足以領天下國家矣願與諸君輒考禮經而詳
說之地居國陽位臨丙巳或曰世室或曰重屋或曰明
堂此名位爾於繼述有得乎否也東西九筵南北七筵
四旁兩牕九階五室七十二牖三十六户此制度爾於
繼述有合乎否也於乾元殿於大慶殿有以異乎曰通
天宫曰萬象宫何所取乎耕藉以供粢盛卜牲以備鼎
爼親蠶以供衣服以此教孝可謂繼志乎水陸葅醢以
薦之濟蹌雍肅以臨之盡敬盡慤以承之以此教孝可
謂述事乎横渠謂窮神知化似又未容以威儀禮節求
也皇上立武整師而執淮濆之醜孝徳修乎軍旅矣何
金革猶袵於北側身修行而消雲漢之災孝徳發乎朝
廷矣何相火復仍於西轉危運以無虞而白囊尚馳於
雲南迓康年以兆慶而紅腐未聞於露積果何歟五流
宅而民協中三宥赦而刑不忒所以宣昭祖宗不殺之
至仁不可謂不善繼矣然象刑設而常犯隆孝徳而崇
陟配之儀切養人而加寵綏之惠所以對越天地曰生
之大徳不可謂不善述矣然龎澤壅於下流又何歟孟
軻氏有言曰堯舜之道孝悌而已矣堯之孝於經無見
豈其徳至大蕩乎難名舜則類上帝而格藝祖故得萬
國之懽心而孝以大稱皇上昭事上帝尊祖敬宗繼志
述事比隆堯舜而孝治未光乎天下此有司之所甚疑
也諸君學堯舜道周孔誦七篇之章讀西銘之書不知
其說可乎伊欲達明堂尊祖之義使孝弟行乎道路至
乎州巷放乎蒐狩置之而塞天地溥之而横四海自西
自東自南自北無思不服將何道而可若曰作三事之
俊不二心之臣文武憲邦循良稱職足以臻此膚泛語
耳幸毋贅
　　　又(淳祐乙巳/大寧監)
問濟險難之深者未容以安靜圖拯柔弱之極者不可
以尋常應任今日治國之法守株是乎投機是乎嘗稽
之易而有疑蹇難也坎陷也均之為險矣何聖人既以
見險能止譽蹇之知而復以心亨行有尚論坎之功豈
險難之深又當出險以平險歟夫小過過也大過過也
均之為過矣何聖人以不可大事為小過之戒而復以
利有攸往為大過之亨豈柔弱之勢又當至剛以濟物
歟奚止於是以逸待勞以飽待飢軍之良法也胡為先
人奪人晉復以是敗秦歟致人而不致於人軍之善政
也胡為寧我薄人楚復以是駕晋歟成安不塞井陘之
險而衂於背水之軍不可與語行有尚者何減竈去魏
又足以收蹶上將之功歟馬服急進閼與之兵已決爭
山之勝似知所以戒棟橈者何追至秦壁反所以殆長
平之師歟其形勢利害有不同歟其人才智略有不侔
歟時異勢殊臨機應變不可膠於一歟皆克敵取勝者
所當講明也請以我國朝渡江之勝勢言之韓公世忠
之備楚泗也達賚縱鐵騎以長驅朝廷有詔班師若可
退保矣公獨奮兵逆擊以破其軍何趨利猛鷙而成功
歟劉公錡之往順昌也烏珠以鐵浮圖爭利城守未集
若難支持矣公獨力守拒戰以蹷其衆何倉皇無備而
決勝歟吳公之保蜀也饒風散關敵騎翕忽若難應援
矣公獨謂必不可越我而遏以挫其銳何執一果而得
志歟最後金亮百萬臨江中外駭震敵已深窺堂奥矣
虞公允文坐據采石敵遂授首何白面書生死中求活
而立大勲歟自其兵民財觀之諸將所部多不過數萬
衆寡豈相當歟茶鹽酒法一切舉行租賦豈常繼歟數
公亨習坎之心隆大過之棟忠義慷慨奮不顧身而天
人祐助歟何豐功茂績如是偉曄也蒙古知略頗類金
人而殘忍暴殄又復過之蹂踐三川零丁十稔兵非紹
興之兵矣民非紹興之民矣財力形勢又非紹興以來
比矣敵心無厭日肆憑陵必欲效大儀之進擊則衆寡
有不敵之憂必欲效順昌之控扼則邊地風寒所備者
衆必欲效和尚原采石渡之堅守則三關已徹内之長
江又孰可為依據之地歟幸而總戎元老克壯其猷建
斾桴鼓天地震動蓋欲扼其吭而奪之然士沮乆矣不
知亦有分番迭射衝敵陣以擒鶻眼者乎財竭甚矣不
知亦有儲三百萬以待軍興者乎民散乆矣不知亦有
魚鳬千里可備供億者乎無乃活危證者不必備百藥
之味投機㑹者不必計衆事之集乎昔苻堅以百萬之
衆褫魄於八公山之草木蜀自夔以西金城盪日雲雉
擎天所以震懼敵膽者又非風聲之假借庸可恃乎牢
之步陣嚴整直挫大敵氣吞之爾元戎十乘有進無退
破敵大計胷中區處已定元冲私憂過計可容已乎諸
君抱負經濟幸詳訂古人用兵進退之成筭國朝渡江
戰守之要道以决今日進屯之大計一破有司之惑
　　　又(淳祐己酉/試宗室)
問神明之胄國家所恃以維藩維翰也藩者國之屏翰
者國之幹以文治歟以武功歟其城郭封畿以為固道
徳藩籬以為衛歟無事則隠然敵國有事則恢拓疆宇
始稱其任歟帝胄之教曰温曰直曰寛栗曰剛簡其文
武兼全之義歟周家大封同姓以藩屏王室姬公内則
制禮作樂以底文明之治外則三年東征懲荆膺狄驅
㢘踐奄遺大投艱之事一切以身任之大勲偉績藩歟
翰歟召公膺維翰之寄述公劉以戒民事營洛邑以建
王業分陜治功與周公並稱藩翰之責固如此歟宣王
中興平淮命召虎平王復振扞艱得文侯其他城濮戰
楚黄池霸吳皆能敵王所愾當時公行公族莫不執干
戈以衛社稷似又專以武功為屏翰者與周召同乎否
也漢唐之際更生以經著元王以詩顯獻王大雅東平
為善殆類關睢麟趾之應於藩翰其有合乎淮南小山
入湘纍之閫劉向大傳推天人之應至若朱虛劉賈之
注措僅寥寥之星辰於藩翰亦有同乎李賀騰聲於髙
軒李白馳譽於大鵬鯁亮宏逺僅稱勉石藩王室者誰
歟五色一賦詞華彪蔚日影八磚譽聞蕭爽其功畧著
聞者孝恭道宗而已徹疆土者誰歟葛藟所以庇根本
也漢宗室類多増輝王度豈詩書自有安强之勢歟藩
屏所以䕶堂奥也唐宗室工於黼黻河漢豈詞章中存
翊衛之功歟季世璿源事不如古或謂今昔異時文武
殊致各有任其責者誠然歟豈無他人不如我同姓社
稷宗廟之寄要當重在此而不在彼也恭惟國朝教養
宗英注意屬籍所以為深根固本計者至矣盡矣秉鈞
之任逺嫓宗周而建大勲闢國勢者猶仰周召而慨慕
焉廷魁之彥髙掩漢唐而為世豪英為宗室標的者每
於景元子孫河間江夏而遐想焉豈削平戡定所以䕶
根本而寧靜無為亦所以充實其氣脉歟夫文章當效
常武之什而勿徒光燄之萬丈功業當如江漢之詠而
勿但神遊於八表儲情月露屬意蜂蝶䇿勲於春草萋
萋等句所謂整簮裳而援溺鏘珩瑀而救鬬非今日國
家所望於宗英也今江漢之波未澄則宗子維城方宵
旰於召虎之來鋪淮楚之氛尚惡則大宗維翰正側席
於晉文之夙駕子玉請戰誰為横擊之公族東郊不開
誰為惟征之伯禽河漢瀏天一之清必有滴大空而洗
甲兵者諸君考古驗今各言其志以副有司之精擇
　　　又(淳祐辛亥紹/慶州學試)
問世至於小康視大同邈乎其逕庭矣其甫平幾治王
國庶定之氣象乎其茍安暫息國家閒暇之事幾乎要
不必深辨也設當此時君臣上下夷猶嵗月乎委聽天
幸乎必曰困心衡慮勉勉汲汲如不及也度事揆時不
容不爾然夫子之所謂小康則禹湯文武成王周公之
盛際也此六君子者莫不謹於禮以致隆平謂之小康
何邪豈大道隠而不行歟天下為家而不為公歟貨棄
於地力不出於已歟城郛溝池不若外户之不閉歟道
不過三代也夫子且以小康目之宣之庶定下盛世何
翅倍蓰戰國閒暇企周宣又遼絶矣槩以小康言之得
歟無已則有一說極治者當儆戒甫治者當奮勉未治
者當兢畏同一㫖義歟由閒暇而庶定庶定而小康小
康而大同均一㑹歸歟理亂推移世道翻轉三代而下
天下幾小康矣漢元承中興餘烈小康之時也仁柔一
說牢不可破而宣之業衰成帝遭世承平小康之幾也
湛樂一意流蕩忘返而元之業壊典午渡江小康亦光
啟矣興復之念竟消靡於清談開元致平小康亦爰集
矣太和景象終淪胥於燕樂肅葉再造憲代復振無非天
錫可為之時而宴安之氣勝儆戒之志怠伊憂晩節終
成凌敝小康一說誤人天下國家如此歟是必有其故
也皇上寤寐太平二十有七年于兹矣荷天之休年榖
粗登敵氣斂遁邊患少息非天假吾皇致治之嵗月乎
兢兢業業堯舜用心矣夙宵祇懼文王用心矣仰幾康
之歌慕無逸之戒成王用心矣上参唐虞下監漢唐决
不與漢元成唐肅憲等伍真吾夫子之所謂小康矣其
然歟猶有憂焉内治所以扶陽氣也聨班競進之不免
銓曹審重之未聞學校罕文行之兼内郡乏經界之正
能治國家得無欠缺歟外治所以滌隂邪也分閫之委
寄方隆而怔忡於膚愬乘障之布置益宻而牽掣於力
分給餉病尺籍之虛間諜闇事情之實綢繆牖户得無
罅漏歟識治者曰無難而畏無虞而戒此聖君賢相事也
治安流涕之書不出於謹厚之公卿而出於言事之年
少可為不為之論不發於請身之將相而發於文藝之
書生靁鼓淵喑寒蟲啾嘈可勝歎哉我國朝李文靖公
之在中書也每朝謁必以四方水旱災變奏聞且曰人
主不可不知憂懼至哉斯言民至於今誦之然則憂治
世危明主諉之於上之人可歟諸君深識時務願聞至
論以覘國用之學
　　　又
問天人之際甚可畏也變動以象著吉凶以類彰影響
形聲可以異觀哉古之聰明睿智不以天視天而以人
視天主宰吾心性氣運吾血脉日月吾明照雷霆吾號
令雨露恩意霜雪刑罰躔象昭布皆百骸而四體也水
曰儆予堯不以身外視天也旱曰自責湯不以身外求
天也羲和厯象日月星辰必曰欽昊天保章氏志日月
星辰之變動必曰救豈蒼蒼之渝怒不關於戲豫馳驅
乎自日食十有二無傷於文景之富厚而或者議其天
自天日食戊申反聞南單之詣闕而或者以為人自人
可不求其故乎長星竟天無損於漢武之攘却而躔度
難乎占熒惑示變無關於梁武之下殿而天文不可曉
抑别有說乎日之眚也或以為月所掩或以為星所犯
則亦氣耳於人果何與或以度數所經或以交㑹所至
則亦運耳於人果何關然朔日辛夘之食必歸於小人
之用事日食三十六之紀皆以為夷狄侵中國之證又
何邪太白在西而魏破柔然似貽中國之安靜彗掃東
井而燕秦相滅若關中國之燕閒然客星守招搖蠻夷
當有亂而勞師宛馬反開虛耗之端五星出東方中國
當大利而違詔留屯即收降羌之效又何耶乃者孟秋
月朔辰弗集房主上徹樂減膳降詔自責固湯之用心
而不諉之氣數適然矣盍推明古今日星應驗之異同
人君應天弭變之得失内安外禦禍福影響之機緘以
信江左天命之未改若曰誕敷文徳所以格苗采薇遣
戍所以治外車攻修政所以攘夷此常談也有司亦厭
聞之
　　　又
問扶輿磅礴之氣屹然而峙融然而流英靈清淑鍾為
命代葢不知其幾千萬也孔聖尼阜申甫嵩髙其他傅
野胥靡商丘綺季率由神氣而鍾焉重華起於溈汭姜
望得於渭濵其他仲舒淄川子陵釣瀬常由淑氣而出
焉碧雲捲而巫山髙衆水㑹而象澦屹大寧域清秀之
中可無物華天表而人傑地靈者乎自其髙者言之寶
山燦花鐵樓掛月其他異狀殊態而鳳凰繡屏則拔乎
其萃者也朝陽晝繡可前聞乎就其深者言之芙蓉瀏
清昌溪逗碧其他瀨玉飛瓊而龍洞鹿泉又出乎其類
者也滃霧食苹可屢數乎登賢有堂矣名渙汗青獨一
尉氏令鳳山繡屏之英止於是乎鄉賢有記矣從祀侯
頖僅姚許二公鹿泉龍洞之靈如斯已乎以言乎徳行
孝感有庵孝泉有名孝義有傳亦既修矣以言乎教化
則白鹿有規鄉飲有制寶源有塾亦云至矣何雲棲霧
翔覽輝而未下韜華尚絅當晝而不行乎何巻膏澤而
蜿蜿泥蟠藴徳音而濯濯食野乎虹梁芝華亦既炳煥
月壑夜光亦既的皪物且然矣人胡不然乎黄楊紫栢
之休息何如梧桐之雝喈雲巖月窟之游憩何如天衢
之升躍錦雞白雉之好玩何如衮繡之衣被巖泉澗水
之宫商又未必吹笙鼓簧之可樂也埋光鏟彩必有其
故常讀趙公司直寶源書堂記謂此邦俊秀之士汩没
米鹽未聞有傑然特立自拔於流俗者不覺喟然三嘆
諸君盍磨光刮垢為江山一洗之
　　　又
問孟軻氏有言曰雖有智慧不如乘勢雖有鎡基不如
待時曰待曰乘㫖義可得聞歟豈勢足運掉者必振作
時際機㑹者當進取歟抑國勢尊安宜乘之以隆治化
天時幸遇貴因之以明政刑歟帝王以道徳為安强仁
義為表制所以成天下之大務而濟天下之大業者其
乘勢待時可得而考歟三代以降勢得則知用勢而不
知持勢時至則務乘時而不務因時漢武襲文景之富
厚窮征漠北竟不得匈奴要領唐太矜仁義之既效黷
武遼東終不能制蕞爾小戎時勢果可恃歟下逮東晉
不知幾乘勢幾遇時也即其大者言之石虎就斃北方
響應歸附者至二十餘萬彭城之甲非赤手捕蛟也胡
為不能復青氊之舊歟苻堅敗衂秦人震駭慕容饑鷹
欲摶草木皆兵非無虞即鹿也胡為不能乘破竹之勢
歟或曰漢唐時未至東晉勢不足誠然歟恭惟我國家
繼軌堯舜度越漢唐不謂山河半淪於兵燹車駕中隔
於鷰鴻勢類晉而持勢不似晉時類晉而乘時不效晉
髙宗皇帝不以敵人退遯為可喜而必大作其規模不
以敵人内亂為可賀而益自治以待其釁孝宗皇帝不
以敵人請和為可幸而因之以興起治功不以北書既
遣為已安而必乘之以措置邊防聖謨神算前後一心
法深得孟子乘勢待時之㫖矣而披圖日勤輿議未快
抑何歟廼者皇上奮發乾剛聿新渙號謂宗社付託人
心繫望者國本也而進封有詔則天下之大勢定矣謂
佐天子式百辟撫四夷者宰相也而揆位得人則朝廷
之重勢尊矣謂整六師守長城折遐衝者閫帥也而錫
命有加則邊陲之勝勢張矣外焉淮濆執訊而維揚之
勢九鼎矣唐鄧歸附而荆楚之勢磐石矣雲南獻捷而
坤維之勢金湯矣雖有智慧不如乘勢非此之謂歟中
國每患㓂敵之合從今彼此相殘非天錫我可為之時
乎淮堧苦哨騎之突奥今虎狼頓挫非天假我圖維之
時乎井絡憂雲南之斡腹今鯨鯢掃蕩非天與我整暇
之時乎棗紅而塵不驚淮浦可以鋪截矣河氷而馬不
渡江漢可以立武矣隴雪而吠不警蜀口可以耕戰矣
雖有鎡基不如待時非此之謂歟廷紳建言謂復襄陽
以移北軍之屯復漢中以藥西軍之病誠投機之㑹而
當其可之時也伊欲作荆楚之甲以向宛洛或者謂單
于入保漢慮方深其然歟將益州之衆以趨漢中或者
謂魏雖斂戍氷合復來又然歟需待者曰華黍廢而蓄
積缺盍懲指麥之失而峙糗糧杕杜廢而師衆缺盍戒
亡具之戰而整師旅出車廢而功力缺盍思單弱之虞
而長人民君子舍之易戒以止綢繆牖户斯足矣可信
歟夬决者曰生聚教訓以待勢也勢得弗乘力豈加强
愛日惜分以俟時也時至弗圖機難再得一旅可以祀
夏五千可以興越義租可以入關田禽利執易言乎動
師武臣力斯往矣可從歟夫瑟縮於擲不容輕而安艮
之止則蔡太常非時賢所及之語為可恥奮發於時不
可失而法豫之動則王羲之憂重於喜之言為可畏諸
君審識事勢練達時幾其叅酌古今著為成說以輔國
家閒暇之所當講明有司將以復於上
欽定四庫全書
　字溪集巻九　　　　　　宋　陽枋　撰
　　雜著
　　　辨惑
俗言三世仕宦方㑹著衣喫飯余謂三世仕宦子孫必
是奢侈享用之極衣不肯著布縷紬絹衲絮緼敝澣濯
補綻之服必要綺羅綾縠絞綃靡麗新鮮華粲絺繒繪
畫時様竒巧珍貴殊異務以誇俗而勝人食不肯疏食
菜羮粗糲豆麥黍稷菲薄清淡必欲精鑿稻粱三蒸九
折鮮白軟媚肉必要珍羞嘉㫖膾灸蒸炮爽口快意水
陸之品人為之巧鏤簋雕盤方丈羅列此所謂㑹著衣
喫飯也殊不知極盛者極衰之證奢華者寥落之基豐
腆者貧薄之由富庶者困苦之自蓋子孫不學而顓䝉
窮奢極靡惟口體是供無徳以將之其衰必矣　俗言
某人甚了辦余謂了辦甚害事夫了辦而不惟上之人
㫖意私徇是從不害民不任已不任性不倚勢不作威
而了事辦事固是賢材實能常見今之所謂了辦只是
一切不顧不問是非不識道理以勢力驅迫刑威捶楚
暴虐殘忍取快目睫如此了辦是為鬼為蜮豺狼邪魔
之謂也上之人從而稱賞任用之終亦必亡而已矣
俗言某人甚圓余謂圓熟不如鯁介之人圓熟乃是無
是無非無可無否同流合汚鄉原之徒此等阿媚容悅
竊富貴盜聲名無益於國家之盛衰存亡今所謂和鑼
槌者是也亦􁁜疣而已矣　俗言今時幼小童兒甚靈
俐余謂今時風氣愈覺漓薄全無前輩敦龎淳厚氣象
小兒機巧滑稽變詐欺偽莫此為甚要其成就不過為
竒變小人之歸決無孝悌忠信之行父母愛之舉世稱
之惑亦甚哉　俗言今時某人是學者余謂學道通今
達古識義理識是非得聖賢之心法㑹物我之歸趨剛
方練厯惟天理是行雖不博覽古今該貫百家却是學
者蓋學者是用之則行舍之則藏生死富貴貧賤患難
不足以易其守者也若夫自恃强記淹該胷中稍稍過
人便揚揚自肆以為經庫書匱傲視一世輕忽慢罵開
口嘵嘵誦數千萬言以驚駭誇耀中等以下之人此已
失之本心務悅於外不足以為學矣世人又從而誇美
稱譽之學而止此可哀也已　俗言某人迂闊古椎余
謂迂闊古椎正是好處易稱遯世無悶不見是而無悶
孟子言人知之亦囂囂人不知亦囂囂孔子生於春秋
未嘗不浮雲不義之富貴孟子生於戰國未嘗舍仁義
以徇權謀孔孟豈不甚迂闊而太古椎哉人生斯世寧
使人稱迂闊不可使人說軟媚寧使人道古錐不可使
人道利器何往而不得我心哉　趙清獻公每夜焚香
具晨夕與人言及所奏事所為事以告天人問之曰茍
欺於心則靦於語其敢告上帝乎看來只是自謹自持
是初學的事日日告天不幾於䙝天只在面前作事是
時天自知了　范文正遇夜就寢即自計一日飲食奉
養之費及一日所為事相稱則鼾睡熟寢否則終夕不
安明日必求所以稱之余謂一日奉養只以恭儉為本
不必計事稱不稱若做得十分好事飲食奉養元只儉
約若無事可做則儉節亦無害　先正有作座右銘云
避色如避讎避風如避箭莫喫空心茶少餐中夜飯色
與風如何避得只是自家謹審保守便得空心茶中夜
飯當喫則喫不可為常　酒誡云少喫不濟事多喫濟
甚事有事壊了事無事却生事此只好與下材之人言
中人以上便說不得　吕滎陽言伯祖行父題壁云但
畏賢人之議論不顧小人之是非賢人議論自是當畏
小人是非亦豈全不顧得他亦有時說得是當天下事
只管是我做教是合道理便好賢人小人是外面說話
　康節先生詩云平生不作皺眉事到處應無切齒人
此近仙釋言語聖人治天下須有慶賞刑威若無一㸃
皺眉的事有甚分曉此語是康節自說他自己初不以
訓俗今人自體認之方好　劉器之云有盛待制名濤
者常有一語云士大夫行已正如室女常置身法度中
不可受人指㸃猛看似好然女子當終身在法度中行
豈但室女為然恐人不察便道從人了可以舍法度則
大害理　本朝先正說喫得三斗釅醋方做得宰相蓋
言忍受得事然末節細故則自是當忍若事關大利害
如何用得包荒只是時下包涵不容淺露其實投機應
變間不容髪古人云皮裏春秋便是外面寛和而中則
别白不然是一個和鑼槌持祿保位伴食宰相何益於
人國哉　山谷先生言男女婚嫁縁渠墮地自有衣食
分際今人終日蹙眉為百草憂春雨耳青山白雲江湖
湛然何有不足之嘆耶余謂終日蹙眉固不是但人倫
中君臣了便是父子若不盡倫何以為人父父子主恩
為人父者當止於慈教之誨之養之鞠之長則為之擇
配凡所謂恩與慈者亦無所不用其至只是不可悖理
傷道貪黷貨財以愚子孫諺所謂不為兒孫作馬牛者
是矣不是都管他也父母於兒女無恩慈却要兒女盡
孝敬有是理乎山谷之語近佛老矣　余讀蕭何置田
宅必居窮僻處常曰後世賢師吾儉不賢無為世家所
奪人皆以為善余謂田宅恁其得之自然何必居窮僻
處子孫當遺之以孫謀義方賢則良田美宅亦自可保
若不賢則窮僻瘠鹵亦不能一朝居豈能無為人所奪
乎　陳瑩中子姪勝柔常出瑩中詩示人云仁者難逢
思有常平居謹勿恃何妨爭先世路機關惡近厚語言
滋味長可口物多終作疾快心事過必為傷與其病後
求良藥不若病前能自防此言甚當理　康節言好善
詩云若求騏驥方乘馬只恐終身無馬騎甚切當便是
見善如不及的學力　寧可負人無人負我此曹操語
也害多少事晉記麴粥說羅仇勒兵向西平仇曰誠如
汝言然吾家世以忠義著於西土寧使人負我我不忍
負人也滎陽公吕原明云中年嘗書壁以自警寧人負
我我不負人　吕正獻公常薦常夷甫夷甫後老改節
吕對程伯淳有悔薦之意伯淳曰願侍郎寧可受人欺
不可使好賢之心少替余謂明道此言極忠厚長者
陳希夷先生有云得便宜處落便宜康節先生云落便
宜處是便宜余謂康節語不若希夷之寓誡然便宜字
亦不必說　晁氏客語云人受天地之中以生當與天
地齊畢天地未嘗老而人自老余謂人自老之言當理
而當與天地齊畢則非也　性善先生歎乃孫服之華
楚乃引懐中短布衫示諸生曰吾法從儉約不敢自足
常教他們等你地步到那富貴處享亦不妨今便如此
是自滿也某謂若到自己合當得的富貴處亦須節儉
不可享用太過　身安而天下國家可保夫身者家與
國之本古之君子所以愛其身者非私於已而忘斯世
也身之安危關天下之休戚安其身者正所以安天下
國家也天下之理亂有天焉有人焉孔孟之於天下固
未嘗一日不切切焉不扶持人極而至於道之不行則
必歸之於命蓋既盡其在我而莫如之何者天也聖賢
於此不過仕止乆速當其可以合乎道而已　見善明
用心剛余謂惟明故能剛不剛本於不明　今時雖有
用君子之名而無用君子之實茍用之只在用得着與
用不着耳晦翁論漢武若使董仲舒為相汲黯為御史
大夫世上那有此差遣　何道夫訓子文合下兩句云
禮三拜佛誦一巻經便差了又次言禁私慾止行利益
事度性善言作利益事不是私慾莫如何富貴則業力
滋侈貧賤則邪魂不干如此則便是乞丐人時則鬼不
近也　性善言女壯勿用取女只是言隂陽之理如此
然今人取婦亦須是採擇方得余謂前賢有言人皆知
擇婿而不知擇婦婿易見而婦難知女子處深閨之中
其性情果難察也只是不可倉卒須是訪問審詳盡其
道至入門而不賢亦天也或云婦教初來須是隄防訓
誨使不至於壯余謂女壯是其氣質禀得如此雖訓誨
往往亦難變全菴云相其父母亦自見得性善云世蓋
有父母賢而子女不肖的有父母不好而子女賢的也
難執着　善父無賢子善姑無賢婦善師無賢弟善主
無賢奴所謂善非美善也懦而已矣適足以長惡或亦
有賢者其幸乎　義理之間即君子小人界限不爭多
只些子間便是天淵之判别了　如今人只箇箇要學
時様以求容悅吾人幼學壯行到此處量宜造事見可
知難勿失良心可也時様不必盡學有不得已則求與
畧相似而無慊於心足矣　孝子用心誰不有之奈何
今時學非古學古道遽亡今之孝者是謂能養便自以
為極至世所無矣舉世亦皆以為某人極孝衆人莫不
敬嘆尊仰而稱譽之是以人子之心便自慰足滿假施
於徳色若能拔乎流俗斯可謂之孝矣　河南遺書載
狄仁傑盡廢淫祀而伍子胥廟不廢只道為駭俗公批
云不是駭俗只為擔不下炎夘因問文公不謁五通是
夜忽暴瀉一家便驚文公曰莫枉了五通人心只為禍
福二字怵之所以做不得事公曰便是如此伍子胥鞭
其君之屍申包胥以為無天道之極如何祀之而不廢
　今人趨向正學者皆非議之間有志於此者却被世
俗議便中輟元是立志不定天下事惟患見不透行不
力終日被世俗常情牽攣迷惑所以去聖賢之心愈逺
夫子謂如不可求從吾所好夫子所好必有大於富貴
利達者但言不可求則亦有可求之理盡心倫分使俯
仰無怍動合理道便是夫子求處然其施為注措之時
亦無所謂求之之心只是合當如此而已　答誼儒姪
曰書來言已為前姪婦修塋議葬此事是矣胡為又以
巫師之言而輟所謂穿壙而隣家災亦偶然耳况糴事
追呼乃官司常行初不是來追呼如何脩墳不修則官
司不問米事邪東家懲羮西家吹虀亦一叚可笑而又
因以成九流淺薄者之說此所以嘆道之不明道之不
行也中庸只在眼前竟難着脚姪不容不加勉乾健也
健而不息之謂乾姪於此柔而息矣君子自强不息姪
於此不自强矣剛者伸於萬物之上姪於此屈於萬物
之下矣吾儒之學只道理是時夕死亦可何凶咎憂虞
之足云哉聞為親戚而姑已則猶得坤順意思文公所
謂無硬的天理差相似但世人信風水之言而乆暴其
所當藏之骨者無以折之君子擔當主持天理之任這
便是難往事已矣後更謹之
　　　社稷祈雨祝文(代趙/廣字)
粤自去冬戎馬踐襲此邦之民存三之一代庖肆虐横
政百出本根傷殘膚髓搥瀝芽蘖僅生驕陽爍石千里
焦枯寸苖不入天之殄民奚至此極嗚呼何辜今之人
旱既太甚寧丁我身兹長吏之責毋害我田穉益之以
霡霂既霑既足生我百榖實惟社稷
　　　祭文昌祝文
坤文炳靈神生西蜀濟濟多士居焉司祿有儒衣冠莫
不恭肅時維仲春典祀不黷酒醑潔清蕭蘭郁馥衿佩
濟蹌觴爼離陸升降周旋齊明盛服著于外心擎跽拳
曲誠意正心念念謹獨孝弟温良忠信輯睦踐實履真
黽勉勤篤種學績文晝牕夜燭盡此内心神其來福洋
洋在上歆此誠告
　　　雷神祝文
雷雨之動滿盈物之所以屯也天地解而雷雨作百果
草木之所以甲拆也此邦自三月不雨至于夏四月苖
不入土如惔如焚遍走羣望終焉宻雲斯人何辜罪在
官臣痛自省責冀神聽聞豐隆鞭車兮摇電幟畢宿駕
虯兮御雲氣沛晉之霖於目前庶稿苖猶可興而農尚
可濟潔粢豐盛以享以登神亦無所不利焉
　　　寓龜陵告四殿尊神祝文
某生於神鄉長於神國䝉神之休感神之徳循理安貧
永惟報賽蜀有敵難流離異鄉八年荆楚仗神庥祥聚
指食息以壽以康季男濫恩乘障珍南千里挈家牽舟
泝江寸心隠憂寢食不遑行次龜陵敬辦片香䖍修祀
事仰答鴻龎得假餘息恩斯不忘
　　　觀音殿祈晴文
黄間石田喜麥秋之在望晴連巫峽憂梅雨之踰時惕
息熏爐凌兢請祐冀大造仁心之感憫小邦粒食之艱
倐爾開晴麗東方之日出居然刈熟巻南畆之雲連亟
荷垂休敢忘報徳
　　　大寧諸廟祝文(代趙/守)
寧俗近鹽人惟利薰有來漁獵智巧紛爭一經蹂踐户
口凋零邦雖號富編民食貧某貿然負乘昕夕凌兢公
以蒞事㢘以持身嚴以束吏寛以紓民邪枉必戢寃滯
必伸知過則遷聞善則行顧力所至惟材所能冀無負
大閫愛䕶根本之盛心而戢寧此邦之人神其相予此
忱
　　　祝文
某尋師逐食六過瞿唐跪起靈祠旅薦芬薌黔㠝掾學
羞蝗太倉陶情翰思蓴肥菊荒戍滿投幘巾車故鄉子
季仕䕫千里趍旁告以君禄斗升共嘗罷種杞菊復謀
稻粱擕壯挈穉龍山之陽顧瞻明神在上洋洋律修菲
祀飭體之常嵗脫疲苶命子潔觴聚指逾百託䕃依光
四序推遷洪雲髙張恩斯勤斯何日而忘
　　　峽州紫陽十先生祠堂祝文(顏魯公真卿歐陽/公修字永叔元城)
　　　(先生劉安世老泉先生洵東坡先生軾頴濵先/生轍伊川先生頥正公山谷先生庭堅字魯直)
　　　(兼山先生郭忠孝伊川門人/頥正先生郭白雲兼山之子)
天運間氣鍾英炳靈魯公精忠昭揭日星歐公肅哲月
霽西陵禀姿貞固令譽元城旅處懐資所存者神蘇擅
儒宗文章天下正公道學太史善價咳唾珠璣輝華次
舍萬古不磨所過者化兼山白雲妙窮羲畫先天後天
布在方册伊傅發揮坦然明白玉韞珠藏神返其宅猗
與休哉道無存亡流行斯世仁見謂仁智見謂智忠質
詞華剛健純粹殊途同歸百慮一致皎皎流風千古江
山紫陽新祠卧雲扁顏覩象懐人炳然如丹妥佑此邦
接武衣冠
　　　涪州北巖秋祀祝文
竊惟文拘興彖箕縶述疇繫明返魯傳成遷涪大聖真
賢今古同流易傳發揮羲文孔周浩蕩汪洋乾坤與侔
淑人無窮綿祀千秋(伊/川)
孔子之道以魯而聞伊川之學由鈍而傳自保終身顧
行顧言逃偽之什嗣之之文三畏六有景行髙山宥饗
正公純乎淵源(和/靖)
惟公生而好易聞道實早審業從程研極幽𦕈見乃謂
象卦爻斯了出處行藏淵乎近道牧唱漁歌非釋非老
宥饗斯堂源流有考(達/微)
鈎深二字深知伊川而作也深知伊川則深知易矣濂
溪之心以光霽而明伊川之易以鈎深而顯兩言精微
千載祀典(山/谷)
問易考亭得易涪鄉見知聞知融明寸方易由先生而
有傳巖因先生而有光道晦而明名乆而彰從祀四賢
無愧兹堂(㬊蓮/蕩)
　　　又㬊蓮蕩祝文
某仰惟先生寧宗朝毅然志道萬里尋師閱三年而後
聞易於考亭以歸十有餘年至於戊子而先生之學始
傳又二十有餘年至淳祐庚戌從祀於北巖而先生之
學始顯甚矣道之難聞而難行也凡人未見聖若不克
見既見聖亦不克由聖古之聖賢其道不見信於當時
而終必行於後世者窮達之勢使之也何患焉某解官
黔南絶意仕進將欲涵詠先生之道以怡老遺世而涪
守李使君力命主堂長事既謁北巖之祠又拜於蓮蕩
之塋平山蒼蒼渠水洋洋忽後瞻前月霽風光靈爽在
兹歆此一觴
　　　庚子奏名謁三神文
惟神聰明正直依人而行不惑之謂聰不蔽之謂明不
偏之謂正不曲之謂直某幼聞此於師壯學此於身行
將筮仕期以此及於民神其依之
　　　祭水府文
伏以淵淵浩浩潤萬物而先五行混混湯湯納百川而
放四海功用如此真靈職之既藏垢而納汚宜澡身而
浴徳潔已以進咸與惟新恭惟云云品列于三數主于
一獨妙淵深之徳難名滌濯之功有難即除無厄不解
輒伸孝志仰叩真聽伏望河海其容涓流不卻俯察寃
哀之懇廣開解脫之門後呪前㖦一洗積年之濁先魂
近識均淘此日之清不滯源泉同登彼岸
　　　祭鼐三弟貢元堂長文
顧惟同胞鼎之三足長兄不幸早世惟某與弟形影相
依從師問學夙夜勤瘁勉嗣前烈某庚子叨第老不欲
仕弟猶奮發隻身南遊期於有成歸光儒門此弟之志
也既薦不第夷猶東南於焉乆留豈弟之心哉丁未之
夏某送子入對胥㑹西湖之上吟風弄月怡愉對床不
勝其樂弟勸兄留兄勸弟返不能相謀東西各别脉脉
臨岐曷勝嗚咽鴈影一分萬里魂絶十書九不到何以
為懐哉成都别時弟許甲寅西歸癸丑收書又復愆期
約遊南岳某日夜相望冀一相見聚首商畧避世優游
遺老今年春鄉先達有召對者某丁寧修書約與弟㑹
豈謂弟已於去年仲夏不救嗚呼痛哉兒輩已乆聞喪
遇某病不以告禮制哭泣於是有缺甫衰麻三十日而
奄及小祥手足之義大有不滿可勝痛哉稅喪有禮我
不敢廢某未第食貧不能留弟於蜀既仕祿薄不能迎
弟于南使弟流落萬里辛勤而殁生不得相養病不得
相救死不得斂衾喪不得盡制某之罪也終身之痛其
有窮乎弟自幼能悅親事長事先妣極孝敬某與兄姊
皆不逮也先妣鍾愛無晷刻不念弟此事可以格天地
而通神明加之勉勉勤勤尋賢師友徳行文學世罕其
匹兄謂弟必膺五福而止乎是真可悼也一孀二孤已
命男少箕炎夘專遣人往撫州迎接歸川侍奉教養某
未即死尚能顧芘俾克成立以慰弟志弟之著述亦囑
姪損收藏歸川以圖刋傳九原庶無憾也弟疇昔謂魂
氣則無不之兄聊奠一觴以寫誠篤昭明有融髣髴來
歆
　　　祭趙景賢使君文(汝/廪)
何其乎蒼蒼哲人萎兮邦之良期徳業之乆大慨修短
其無常仁不必壽徳不必昌深培何係乎完乆邁種豈
偕乎綿長襟春風兮芳辰早歇禀厚氣兮急景飄揚展
也視履嗟乎考祥使樂善之日沮而悖徳之滋狂關風
俗兮盛衰係正理兮行藏公止於此云胡不傷公資禀
髙明才華卓出好語開口妙句落筆貫百家而剖析飽
信史而涉厯齊漢儒兮不羣輩謫仙兮俊逸厭華摘實
反求六籍詠詩之性情用禮之文質語孟觀其㑹通典
謨究其精一既又即日用常行而參之於易戰野於銅
峽之遇敵設險於渝江之城壁秀屏禦冦兮擊蒙昌溪
井收兮勿幕涪㑹廣振民之惠黔巑公施溥之溢嵗晚
兮理益明官窮兮志愈立公於易葢自得之力行之非
但言辭綴葺而已也惓惓心期約予嵗寒方欲講大有
之盛進匪躬之言明得輿之義贊碩果之全期公以美
在其中發於事業而膺黄裳之元公今已矣予又奚言
嗚呼善政時事也興學任職也社粟方惠也叢塜漏澤
也殆公之善者幾也北山維麓渠渠巖瞻輪焉奐焉實
光於前熏山谷之香嗣蓮蕩之賢揚紫陽之帖彰樂活
之傳山髙矗天江流成淵公之心與伊川之易皦如萬
古之長存嗚呼哀哉公其歆旃
　　　祭王隆州敬伯文(諱謹/禮)
惟公金華毓秀婺水鍾英接東萊之風而逺乎儕輩聞
晦翁之學於潘李諸賢而慕其為人厯時態之既乆閱
世故之已深有事可武無事可文寘彼周行優於撥繁
而治劇守固邊圉毅然排難而解紛明足投機變於一
髪剛足任重寄於千鈞擎通泰之孤柱息唐鄧之塵氛
躐之武而前躅邁夷吾而比肩念西陲之急材慨然登
蜀道之難厯埋安流戍雪黔巑嚴以束吏㢘以持身儉
以足用寛以愛民耡其强梗之害伸其柔弱之情憸巧
逺罪而服其斷悍敵畏威而敬其明民俗熈其與與士
風郁乎彬彬惟其主於中者定所以閱二載而四境之
内民和物阜而長春顧某父子辱知最深始排浮議而
察其無他終孚實意雖金石莫喻其堅凝期弭蓋於長
江俾聲迹言論時得以相聞公未解維予先投簪稠疊
乎惜别之書委折乎勞問之言峽風驚吹訃音忽傳始
駭未信已而果然嗚呼南疇主人止於斯邪摩圍誨言
巻韶在耳渝城賜章蕭蘭溢紙隕涕三秋送君萬里巫
山髙兮崔嵬瞿唐靜兮清泚魚石惨兮欲移象澦愁兮
倚峙善人兮云亡時世兮殄瘁嗟婺宿之精靈一去兮
不復還惆悵乎隨楚黔巫之人結長思於千祀某病足
莫前遣子奠跪一慟心摧忍望靈几
　　　祭張朝舉文
學古人今言行純實蘭蓀其芳松筠其質文敷春華心
明秋日用柔非流體剛不激玩書燈青延賔盃白我官
黔中和光得挹儼乎在瞻温乎其即談喜汪洋事皆根
極有來七年交好愈堅茗椀芳尊月户風軒無魚不書
無鴈不牋顯同光塵隠居青山我歸自䕫艤舟涪水相
期從容商酌義理去鄉加憂得朋而喜曽曰幾何遽此
契闊峽澍滂沱黔流湍決蛟螭喧豗罔象猖獗怒濤湃
澎孤舟震疊馮夷懦慵江靈畏怯坐視吉人不容數脫
天可問乎嗚呼汨羅自投而三閭以靈水中捉月而詩
人以神抱道而沒者未必真溺枉道而生者猶為陸沉
過涉之凶不可咎澤滅木尤足以表獨立不懼之人君
可無憾於此矣
　　　祭友人伏徳華主簿光祖文
嗚呼徳華天何予之厚而奪之速耶志度恢擴不拘小
器有用世之量天之厚吾徳華者深矣讀書窮理務在
造詣有用世之學天之厚吾徳華者至矣運量注措切
中事機有用世之才天之厚吾徳華者得矣容貌魁梧
離倫絶類有用世之軀天之厚吾徳華者著矣漕省連
魁時方壯嵗有用世之地天之厚吾徳華者至矣開太
平正人心扶善治人方以逺者大者期之千里驅車半
塗折軸何天奪吾徳華之速耶賑窮恤貧人所難行者
君能為之養孤鞠遺人所難行者君能為之扶弱擊强
人所難行者君能為之排佛斥老人所難行者君能為
之施設雖不獲大展布聞其緒餘亦足以使人興起也
從容乎武信之遊欵曲乎西州之行留連委曲乎合江
仁懐之避地嵗月推遷情意一日未有如予之知徳華
最深而徳華敬予最至也師友味濃死生分隔可勝痛
哉梗塞修辭長號致酎靈其有知髣髴來享
　　　祭心友羅東父文
嗚呼道之難明乆矣蜀坤文之地也孔子之徒三千蜀
無與焉孟子髙門弟子蓋不少蜀無聞焉我宋濂溪先
生繼孔孟絶學於千載之後仕於吾州宜速肖者衆而
當時所予進僅見於張子宗範養心亭一說至於太極
通書至徳要道乃傳於河南二程先生又傳於横渠上
蔡和靖思叔龜山諸先生而蜀又無聞焉百有餘嵗至
文公朱先生集二程子及諸先生之大成以陶冶斯世
升其堂入其室者徧滿天下而吾蜀奮超卓之大志不
逺萬里往而親炙者惟吾鄉性善先生與涪陵蓮蕩先
生二人則斯道之傳不亦甚難矣乎惟性善得吾文公
之心蓮蕩得文公之易其統不為不正其道不為不大
其學不為不精粹而世之好尚者鮮則道之難明不亦
又甚矣乎吾友東父資禀粹而識見明雖從事科舉業
時又存心孔孟玩志伊洛自弱冠與某兄弟相往來務
格物致知求聖賢之心逾半百不少變家事蕭疎塲屋
屢跌宻如也亦足以見吾友體認深而造詣至矣雖未
得為文公徒而私淑諸人也某去年辭官將欲相與徜
徉林泉資琢磨磋切以力行求至而遽聞傾逝可勝痛
哉可勝惜哉夫君子彫謝則旺氣衰明哲云亡則正道
晦吾友關吾道盛衰者也而止於此道其果難明矣夫
遙寄一奠不勝號慟靈其來歆
　　　天府疏
伏以清虛一大之中黙存主宰冲漠洪濛之始神運機
緘宜有真靈妙斡元化自我民而視聽奉帝意以周旋
求福不回如響斯答恭惟萬善之長五常為仁道惟切
於好生職務司於錫福申休釐祉覃顯悉幽敢瀝凡衷
仰塵聖聽伏冀髙明下耳工宰垂慈俯憐哀痛之誠大
沛洪龎之澤神盟鬼詛盡雲薄以天空債主寃家即水
消而氷釋纎塵不滓厚夜長春
　　　功徳疏
流虹繞電五百年元聖之篤生就日望雲千萬嵗洪休
之䖍祝矧堯天之在上正佛日之居中式披海藏之文
用介河沙之福伏願金輪益固玉燭彌調等南極之老
人有光其應同西方之壽相無量斯年嘉與含生同躋
仁域(僧/寺)
長發儲休光啟虹流之慶天保報上歡騰鼇抃之情矧
同三千臣之心祈永億萬年之命仰企紫霄之御恭披
玉笈之文伏願弼我丕基受天明命文舞干羽邊無飲
馬之虞仁銷戈矛農有夢魚之慶斂時五福錫厥庶民
(道/觀)
　　　代趙守為民祈雨羅漢道塲疏(大寧/監)
大旱望霖曽不終朝而不終日至心白佛先皈依法而
皈依僧慈雲即滿於太空法雨溥霑於天下有言至再
惟願登三
　　　祈雨疏
伏以齋心籲帝冀生百榖以成嵗功憫雨責躬期不終
朝而滿天下香煙繚處甘澤隨來一念間酌水獻花彈
指頃決渠荷鍤温飽遍他諸法界仁慈端自大神通
　　　三宣
僭恒暘若其責在吏不責在民歸斯受之不入於老則
入於佛彈指三千諸世界至心五百大阿羅鉢盂承來
洒成甘雨拄杖挿處涌出源泉溪流岸岸深已失三春
之穜稑農務村村急無妨九夏之耕鋤知感佛菩提無
窮食供養
　　　三宣引咎
憂民閔旱霏微雖沐於屯膏白佛熏香霶霈願霑於解
雨思致咎實由於拙守痛無辜何與於生靈苛政重斂
稔愁嘆之聲滯獄繁刑積寃傷之氣離散未安於鴻鴈
縱横猶肆於豺狼教化悖施膏澤不下居焉謬政罰以
愆陽深責已以凌兢悉與民而洗滌瀝寸心之懴悔冀
五眼之開通三日以往為霖油然作而沛然下八政之
先曰食生者衆而用者舒
　　　紹慶府勸農文
勸課農桑太守當務也然黔中之俗不憂細民之惰農
而患豪民之妨農黔地幽深僻逺民生其間無兵革盜
竊之虞莫不知以剪荆棘啓山林側耕危穫為務獨其
間豪强狡險之家志務貪惏計專刻剥不求富於詩書
而並縁敷糴以傾農之粟菽不用巧於文章而工設機
穽以罄農之貲財繭絲竭而并布縷牛畜蕩則質妻孥
敲朴任情役使無節外焉出入臺府以張聲勢交結公
胥以固威權百端誇耀以堅其畏信千計圍繞以絶其
辨明是至執鋤秉耒飲恨䘖寃不怠則逃田野曠而種
藝疎職此之由今太守丁寧告戒當職決不為非法之
科爾豪民斷毋肆暴横之斂太守惟知有公陸梁者勿
恃爾力太守惟知有法狡險者勿矜爾智主佃相資患
難相恤疾病相扶困乏相賙孝悌忠信相勉則人民日
聚田野日闢粟菽日多貨財日富風俗日美此爾民之
福而太守之願也茍違斯言罰及爾身不可悔
　　　十一年二月勸農文
農而加以勸為惰農者設也農而至於惰由妨農者致
也太守始至灼見此弊抑豪强戢貪暴去狡獪除横斂
省徭役務使爾農無惰而不待於勸也整整三年既有
明效爾民之所知也今太守將去矣天下事要在始終
之如一爾民其循循勉勉强者毋復横以失良心貪者
毋復肆以喪善心狡獪者毋復縱而變爾遷善改過之
心勸農桑者毋懈惰廢弛而棄爾服田力穡之心而太
守決不以將去而怠於擊强怠於戢貪怠於禁暴決不
以將去而妄有一毫科取需求以煩爾民而隳前功也
太守之言信如金石爾民敬而聽之毋忽
　　　大寧監勸農文
出入阡陌劭民勸耕二千石之先務也今時既急於平
時而大寧尤切於他郡請為爾民詳言不可不勉者四
他郡屢經殘破容冀免賦蠲租大寧築底世號桃源租
賦不可寛假汝民不可不勉者一也常嵗有下流之粟
可補乏闕今回易不通無所仰哺爾民不可不勉者二
也石田磽确耕鑿無幾而商旅雲集流移輻輳生者寡
而食者衆爾民不可不勉者三也山深土寒五榖晚熟
而宻邇邊陲秋風早驚爾民不可不勉者四也夫爾民
徒知嵗仰煎煮以為衣食而不知時異事殊知地居險
僻可保安寧而不知長慮却顧此太守之所甚憂也方
兹春事正殷土脉已動宜同爾父子合鋤耦耕土地之
未闢者闢之毋使地利之有遺也田疇之未易者易之
毋使地力之不盡也婦力於蠶毋樵彼侯薪而弗烘于
煁也女勤於布毋不績其麻而市也婆娑也斷斷然家
以務本為心切切焉人以逐末為戒菽麥如水火毋資
之他所而自不飢布帛如丘山毋仰之他人而自不寒
穡事早登武功載纘鍜乃戈矛礪乃鋒刃糓乃甲胄備
乃弓矢據險守阨以䕶鄉井而保妻子此太守望爾民
之至心也若夫順豐年逆時雨禁貪暴戢冦攘爾民之
望於太守者予亦知所自勉焉
　　　䕫州勸農文
勸耕舊典也太守自令而倅倅而州七年於䕫扈農之
辭亦既諄諄矣今春當告民以新去冬烽烟四起鉦鼓
時聞蜀西之民以圖事不早狼狽困窮所頼玉帳宻運
竒謀掃清大敵保三蜀而䕶全䕫爾民得以安業者拜
擎天之賜也今春事方殷東作當秩可不以早之一字
為爾民勸乎火種者宜早燒畬水種者宜早稼澤磽田
宜早墾闢原田宜早服耒深耕易耨使五種早生勤耨
亟耘使九榖早熟桑早蠶麻早緝事育之計早圖禦冬
之蓄早備早滌塲早納稼早輸送早蓋藏早保聚毋争
闘訟獄博奕荒耽以害汝之早務和順輯睦相扶相助
以成汝之早此太守深望於爾民者也不横科需不急
追擾不差黄皂下鄉不容公吏生事使爾生計早遂此
太守務安於爾民者也人人早思事事早辦則一冬早
早快活太守視爾民如一家父子故以早為告爾民敬
而聽之毋忽
　　　廣安旱代趙守榜文
竊見本軍旱暵逾常祈禳未應稻苗已稿嵗事可憂當
使修已省愆自責興利除害外尚慮曰官曰吏若士若
民舊染入深未知悔悟是致天怒未解雨澤愆期今具
合行悔懼十條揭榜市曹發下縣鎮張掛曉諭庶逺近
通知上下改革共回天意
　一當使深自悔懼思年榖不登則無以措其治凡從
　前苛政之害民者已即掃去善政之利民者已即舉
　行訟獄淹滯者已為疏决寃抑無告者已為伸理求
　直言以達幽隠平斗斛以便供輸又將思賑窮之䇿
　求弭盜之方徭役不興賦斂從薄官則進賢能而退
　凡庸吏則用循良而斥貪刻當使加之㢘謹儉約教
　誨撫字庶幾可以感召和氣而格天心
　一士大夫當深自悔懼思年榖不登則無以振吾職
　凡從前政事煩擾務去以便民號令峻迫務弛以寛
　民職教化者憫三綱五常之盡斁而念念修明斂財
　賄者念民膏民脂之已竭而勤勤寛恤居幕府者慨
　然興懐而振起條章法制之壊司犴獄者惻然動心
　而哀矜桎梏捶楚之傷筦庫之士念一鏹一粒出於
　民而毋欺其出入民社之家思一飲一食得之民而
　深切其撫摩自州而縣自縣而鎮檢身戢吏懲忿窒
　慾庶幾可以感召和氣而來天眷
　一吏胥當深自悔懼思年榖不登則無以効吾役凡
　從前欺公罔上之心害民益已之習貪惏黷貨之念
　宜一切洗濯思巧法傷人終遭凶禍而發仁心思害
　衆成家終非長乆而生畏心思横取悖入終必破敗
　而守常心毋徇權勢毋害善良毋欺困弱毋黨凶盜
　自吏而胥自胥而徒相告相戒相勉相率庶幾可以
　感召和氣而免天殃
　一為士者當深自悔懼思年榖不登則無以成吾道
　凡從前言語動作或不合於聖賢措置云為或有負
　於名教宜一切省察入則實孝父母出則實悌長上
　兄弟實用其愛敬朋友實用其誠信實欲仁民實欲
　愛物毋盤遊毋逸樂毋言堯舜而行市人毋外衣冠
　而中木石父以詔子兄以詔弟勤勤勉勉俯仰無愧
　庶幾可以感召和氣而致天休
　一為農者當深自悔懼思年榖不登則無以力吾耕
　凡從前播種耕鑿或不本於神農長養斂藏或不尊
　於司嗇不昬作勞歟不服田畝歟布帛菽粟狼戾而
　不知檢歟暑雨祈寒怨嗟而不悔歟不則仰不知事
　父母俯不知育妻子疾病不相救守望不相助窮困
　不相賙飽食煖衣逸居無教致此大戾宜一切懲創
　遷善逺罪庶幾可以感召和氣而回天意
　一百工之事當深自悔懼思年榖不登則無以利吾
　器凡從前侈美華麗之竒茍簡固陋之習宜一切蕩
　滌冶者精鎔冶而革去朽鈍陶者精埏埴而毋事苦
　窳攻皮必堅攻木必良切磋必易斵削必善毋售麄
　以為精毋飾惡以為良毋鹵莽而茍目前毋滅裂以
　欺後日陶冶塼埴金木皮色更相勸勉更相表率庶
　幾可以感召和氣而弭天灾
　一行商坐賈當深自悔懼思年榖不登則無以為吾
　資凡從前飾偽售假以為良圖機計巧筭以為能事
　者宜一切悔艾毋事豐息毋窺厚利毋欺權衡毋詐
　度量毋變亂真假毋移易白黒毋乘人之急毋要時
　之艱毋聾瞽昏癡毋籠罩拙訥由城郭而郊野由郊
　野而道途務相勸告務相禁止庶幾可以感召和氣
　而消天變
　一道釋者流當深自悔懼思年榖不登則無以遂吾學
　凡從前相願諸佛而心不諸佛冠衣老子而行不老
　子宜一切動悟毋懶惰睡眠而不勤禮誦毋放縱畜
　養而不顧因縁毋佛前偃蹇而恬不以為罪毋寺觀
　賭博而懵不知其非毋薄人供施毋强人莊嚴毋貪
　貨財毋嗜酒肉自禪而律自觀而龕更加警省更相
　啟導庶幾可以感召和氣而逭天譴
　一軍禁之士當深自悔懼思年榖不登則無以足爾
　之食凡從前放肆暴横之習鈔掠掃蕩之心宜一切
　改圖思地無民則我寧獨存民無食則我寧獨活毋
　謂天髙地厚毋謂鬼逺神幽毋謂世道終不清毋謂
　王法終不行毋掠人貨物毋毁人屋室毋伐人林木
　毋驅人牛羊使田野安居則爾之糗糧自豐市井完
　聚則爾之飲食自足老者語壯智者誨愚斷自於今
　循循率率庶幾可以感召和氣而息天怒
　一遊手之徒當深自悔懼思年榖不登則無以營汝
　之生凡從前不事產業而營營趨末之心不勤農桑
　而斷斷射利之習宜一切自覺夙興夜寐以聚百榖
　勞筋苦骨以就百事毋尚賭博毋盟偷盜毋嬉遊以
　仰食毋安坐而糜財販夫販婦發公平心屠沽樵漁
　生慈愛想明者語闇覺者訓蒙朝夕思惟晝夜記憶
　庶幾可以感召和氣而免天罰
欽定四庫全書
　字溪集巻十　　　　　　　宋　陽枋　撰
　　詩
　　五言古
　　　謁九江趙守
浮舟湓浦春民謡舉欣欣問民寧底樂州有賢使君帝
冑擢清班江國煩慇懃儀型金玉相肝腸錦繡紋周南
藹忠厚大雅卓不羣固本屹磐石理兵無絲棼城堅萬
里長氣壯三邊軍短吟亟捜枯弄斧當郢斤聊此窺一
斑所見諧所聞願公慨神州邊腹久中分五嶽判地氣
三光離天文倒竭五湖波一洗九陵氛鐘彛勒偉曄汗
史照芳芬此烈丈夫耳循常奚足云
　　　瀝鼻峽
雙穴流清泉古來名有自至今存一息呼吸竅萬類山
以泉為津石以穴為鼻無形本諸天有質著乎地
　　　遊下竺飛來峯和存子姪韻
嵳峩擅北高幽静還西竺虎蹲石根竒龍蟠藤蔓曲面
横白水湖背列濃嵐谷鳥碎山逾空起予詩不俗
　　　過九江望見廬山立雪一峯和全父弟韻
阻風桑落洲悠然見廬山白雪滿蓮峯皓矗九霄間新
晴破積陰天宇豁開顔玩圖仰斯人懷古涕澘澘準擬
進扁舟躡屐登螺鬟飽諳風月歸庶幾無虛還
　　　和趙景賢使君入昌溪即事(樂灘泉東/平巴巫)
東出峽如筒北行溪似線晨發怯春寒午炊喜破睍灘
高石嶔崎浪急珠璣濺平生憂患心對此倍兢戰棹夫
捷如風舞篙接飛縴昔觀武陵圖今見武陵面巖叢放斧
斤掛壁發葱蒨半天矗亂峯横煙鎖寒練猿鳥生意深
詩筆冩豪健先生巖壑姿對此聊自厭險極復推竒一
覽嗟未遍老眼仰貪看花生渾欲焰人喚不囘頭決眥
强自勉造化藏秘竒人生能幾見夙昔困塵埃比來得
清玩異境延高吟勝覽愜幽念直疑紫霧深秘隱豊城
劒便欲於此中遯世真無悶朝餐色䰐鬖暮逰光瀲灔
還恐利名牽囘首成健羨
　　　峽州程彦彪簽判賦桃花菊讀之良有佳致嗣
　　　韻敬呈覺其東塗西抹也
羣芳發天機妍媸太紛競秋菊繁有徒色以黄為正淵
明具卓識主一無多柄日鋤三徑荒取友霜松勁後人
悦紛華逐物情其性不見黃居中方隅靡從令緑衣尊
間色心憂切吟詠陶菊抱幽姿漢廣絶游泳紅紫雜賦
形變化理難竟妖嬈妬端莊超乘誇捷逕黃花秋露中
心與晚色浄品類富脂鈆盛服粧亦靚佛頭詫奇裝桃
花卑異姓殿荷呼是兄先梅可稱孟就中甘作君今古
有同敬伊其標上藥隱居重題評汲泉擷芬英神功治
未病味真乏佳色苦坐芳筵屏輕身引華年蓍龜堪鑑
鏡獨立傲秋霜高風誰景行嘉哉夷齊賢不仕西周盛
解約紫茱君梗檜延福慶登高睨八荒期活蒼生命君
家瓮頭春胚腪歸酒聖(程宣義善造/菊花酒也)
　　　紹慶府教㕔瑞麥(并序/)
　　　　淳祐庚戌麥秋于學圃得兩岐者二三岐者
　　　　一前此未之見也先是平地溪細民牛産二
　　　　犢嘉瑞迭至厥有攸自具以告州長金華王
　　　　公先生曰是乃閫帥復漢中之休徵麥以卜
　　　　坻京之盈牛以兆田萊之闢天地順助委和
　　　　而發祥矣枋興感先生之至言欲鋪張揚厲
　　　　而材未之逮敬撰成古體三十韻以紀事實
　　　　且獻且賀幸恕其狂斐而垂覽焉
耕稼問黔巑禾黍慳培塿秀實僅有之嘉祥藐烏睹府
主金華仙農事躬緬縷暖律笑吹鄒長府肯為魯節用
寓封殖寛征從字撫去年民病穫公把漏天補今年趂
春耕公有月額雨至和委來牟兩岐分藝圃雙秀可竒
觀三穎駭珍吐一如荀氏龍頭角森踽踽一如賈氏虎
偉彪稱最怒友于好弟兄長岐支傴僂芒頴乍崢嶸襁
褓辭嫗姆苗脈共根株萬物本乎祖見説西家牛二犢
同一乳瑣碎衆難并異聞杳前古歸功二千石為言物
有主憶昔辛丑間紅塵飛白羽陸海沈炊煙原田没榛
楛殿角深顧憂宅西命山甫太平登九年魚鳬藹生聚
長嘯孤雲端漢中我疆宇片心天地通助順知己許畜
繁田不蕪麥瑞富高庾萬竈飽貔貅餘勇洵可賈坐縳
長橋蛟行却九關虎挈還天子地醉言執童羖衮衣逐
歸禾上瑞此焉取癯儒嘉聞言中夜長起舞欲補嘉禾
篇俚詠驚瓦甒
　　　壽李䕫州乃翁(四月十/五日)
乾月生真賢老子其猶龍主静以觀動萬籟鳴秋蟲片
心閒淵明結社同逺公俯仰身世浮妍華收晴虹堂逈
妙香凝超然天地通至懷三釡外真味一甌中震長可
代父物生辰與同正東權發育造化誰能窮艮居東北
隅生意來重重高枝翔鳯凰􁜔喈鳴梧風嘗聞乾一氣
禀付人稀逢公全六畫陽何始復何終杞菊不足蔬芝
苓非所供剛健自無息天人知共宗世無飛昇客浪説
吕仙翁世無武陵源異境空蟠胷惟公秉乾德七十元
舂容舉家秀而賢無非乾所鍾生生之謂易笑言支長
笻舉杯問蒼天天高杳無從我欲攜羲篇相隨鶴山峯
　　　崑嶽有佳人四章壽黃循齋
崑嶽有佳人婀娜蒼松姿金石結根柯緑葉瓊瑤枝抱
陽爐峯春毓英巴水滋絲苓濯繁霜清樾搖坤陲亭亭
拔煙蘿渠厦誰當支工師胡弗來歲寒心自知
崑嶽有佳人猗猗凌霜竹叢篠列委翳蕭森散清郁常
虛君子心而聳高人目嫋嫋鸞鳯棲濃濃露華沐玉兔
投西隅金烏出暘谷瑟僴不可諼聊爾為君祝
崑嶽有佳人神龜支其床問龜生何年太素含混茫問
龜何所飱沆瀣凝秋陽問龜何所知一理周八荒佳人
拊龜笑我心非汝量大化難淺測縮首宜深藏
崑嶽有佳人挺挺雲中鶴帝鄉迴鶩心人寰寓其託仰
雲引圓吭九皋窮碧落瀛湘滄海身稻梁寄情薄昨夢
世未醒清唳不容寞鳴陰子必和天理亦昭灼
　　　開慶元年二兒自白水之江陵閒作數語送行
　　　且勸歸也
舉家出三峽去鄉二千里卜築罄嚢資茍全留白水誅
茅炊赤稻䄺稗日嵌齒芥根充鼎實屢空啜清泚殘編
發空箱矮窓聊復爾晝誦夜無燈早寢接晏起江國多
雪霜木火謝司燬凍沍襲重茅刮肌復侵髄瓶儲斗升
粒食聚三百指子行其謂何艱難急生理輕財性則然
苦節此時矣荆江萃交朋酬答寜容已長語廢百事頻
逰迷短晷接䍦防倒著拍手兒童恥食息在顧養交抨
繫金柅有懐趙乙嚢勿錯孟嘗履泉竭云自中風驚吹
戍壘廩粟不可縻市門亦難倚我老驚太衰孫稚要提
耳來嵗屬庚申上旬逄丙子人事顧天時溝壑虞近止
梅臘早還家濁醪同酌兕
　　　與存子姪王南運上風聨句(附/)
舟行緩東去波蹙疑西流(南/運)塵揚頻閉目草偃付囘眸
(正/父)翩翩泝岸鷺緩緩沿波鷗(存/子)聚沱留積滓逆浪集浮
漚(正/父)門窺雨斜入窓望山相留(南/運)棹苦掌痕腫烟囘眥
淚浮(正/父)客舟上急急我楫去悠悠(南/運)一程分兩日半月
僅三州僕嗔糧易竭客怨利難謀柁斜横水面人宿避
沙頭(正/父)嘯想武陵虎化催西海虬欲寄風伯語聊以吾
詩投何如還借順咫尺登瀛洲(存/子)
　　七言古
　　　送謝方伯赴試
春桑催蠶日遲遲春蠶食葉開文闈桃源雖好不可住
高人夢繞故山薇金雞啁哳喚出日輕舟短棹風吹衣
莫問虹梁春燕入莫吟西堂春草萋水光山色二千里
助君筆底龍蛇飛丹成九轉天上去五雲膠轕黃金扉
囘首故鄉煙靄暮城郭如故人民非年來世事轉頭改
不見華表丁令威送君南浦祝此語佇立江干背夕暉
　　　囘陸主簿賀生日詩
南華𦕈彌誇靈椿八千為秋八千春要是循名須責實
人生三萬六千日世間修短皆自然造化到底難為言
一十二萬九千歲更加五百乾之兊安樂老仙窮象數
三哥笑言譏淺露只如三百六十五天運從來周一度
太羮𤣥酒常渾渾何人於中羅八珍八珍向裏有真味
未可以天而廢人神數自一而至十萬物生成由此出
坤兊無首乾無終陰陽為用常虛一顔子聞一以知十
清明氣稟不茍畀六德六行惟俱全只向綱常窮所止
人能陋巷樂簞瓢踐行即是竒男子看盡古今為聖賢
底事有經還有權紛紜雜擾語不盡匠斤扁斵惟心傳
道至無言而止矣此外如何别有㫖萬靈昭灼㑹寸心
須使愛之若桐梓朅來城市辭山林蕭蕭兩鬢雪山侵
感甚秋高華晚節捜枯聊作寒蛩吟
　　　壽鄧子西知縣
猗猗竹繞鄧家灣亭亭屋背摩圍山當軒水花日噴薄
覆户雲葉時斕斑中有高士金閨客元從洞府生人間
捧觴天爵役人爵戱彩前班羅後班不妨花縣春風晚
且對萱堂白日閒剩將千巻課兒習博取一笑開慈顔
和氣向晚薄葱蒨書聲半夜隨潺湲只恐天上妬人暇
催公拔宅離塵寰玉堂將母奉珍鼎鏘聽羣仙鳴佩環
丹砂九轉戒獨善刀圭分遣扶艱關功成麟閣歸來早
筍輿隨步羞桃薦菊紉蘭蕳
　　　用昌黎賦鳴雁韻勸蹇從叔出峽與乃兄相依
楚天空濶雁南飛整整秋來春又歸腸斷孤鴻鳴失依
重雲片影儔侣稀野老吟情託興㣲樊籠休羨稻梁肥
岷峨囘首寸心違華亭清唳昔人非湖北湖南秋水多
洲渚星稀無網羅平沙雪落聲相和俛仰塵世應無他
君於此處意如何
　　　和趙使君喜雨
舉頭日日雲如血遍走羣祠腰漫折惻隱存君一念間
造物於人豈終絶天眼豁隨公道開宵人於此何有哉
煩歊陡逐苛條去甘澤端從德意來公心與天同一宇
那是經生分别處佳句催成頭上雲仁言散作空中雨
開軒對雨卜香秔鈴閣無風還自涼新詩冩出天人際
賡歌細與問蒼蒼
　　　黄池舟中和全父弟韻
江上平隄隄上路隻輪來往舟㳂泝林疎風葉墜輕黃
征雁聲中秋暗度來踏東風歸歲暮佳山好水無重數
揩摩老眼待冬深更看霜林排雪樹岸木稠邊屋作鄰
港魚多處鷗成聚竿蓑擬欲箇中畱却恨冬風催我去
　　　和存子姪上風嘆
家在岷峨峯六六文章李杜追芳躅有詩吟破雪飛花
無酒斟來體生粟觀光上國肩共摩舟下長江尾相觸
行行得意買湖天攜手風涼曾㸃浴
　　　雲山避地(和存子姪韻/瀘州仁懷堡)
依山茅屋兩三間與世相遺盡日閒背擁藍屏半天碧
面對參差橫架山徑草䝉頭雲覆屋泉甘土肥似盤谷
劍峯林宻杳無邊綿峽潭深幽莫燭有鮮可食美可茹
康樂和平長自飫有時拂石弄泉聲有時䇿杖登山去
山中日沈山月出巖暝林晦總佳適平石如臺倚山隈
準擬結茅閒讀易尚論古人得我心商傅周姜漢子陵
好共栽桃艶長春却恐漁父來相尋
　　　壽程彦彪簽判乃翁
黄鐘宫動夏秋分夜來一雨如傾盆炎雲洗盡金天渾
老人星見程家門老人降生叙南村昔日聞名今共論
耆英侍坐聆嘉言八忩玲瓏笑語温千載一朝逢漆園
夾拶小澗開忩軒雲鷄月犬聞朝昏衰情晚態常相存
翠竹紫鳯高騰騫梧枝裊娜棲雛鵷琴彈碧玉箜篌蕃
爐養白砂賢弟昆胎仙三疊舞翩翻玉液九轉朝崑崙
沆瀣為飲霞為飱菊酒酌客香盈樽欲隨枕石潄潺湲
只恐鼎養歸天閽九老圖中姓字尊月倦指㸃詩輕捫
莫學劉阮窮溪源儘教親見眼前七世森仍孫
　　　囘程宣義賀生日詩
錦章巻遺書八分獨繭抽緒浮金盆太羮𤣥酒淳風渾
秋草得暖生華門隔溪來往如幽村百年時叙從君論
直誼高情無綺言寒陬冷宇囘春温鄭公耆英思陶園
顧我芒屐羞高軒感君昭昭排昏昏心期好語饒温存
惠然長風來孤騫九苞後乘彤庭鵷肯令穉榻依陳蕃
相對怡愉諧弟昆跋紅坐久金爐翻天雞不覺鳴崑崙
清蕭滿腹煙霞飱歸來捧枵哦空樽新題壯筆流飛湲
欲持此詩排帝閽祈我友君同壽尊座間談笑舌莫捫
伊洛𣲖脉探其源與世無窮振振繩繩之子孫
　　　送文大監赴召
雲門大巻聲鏗鏘(公所居地/名曰雲門)不比寒谷號蛩螿長笑歸
來書滿床着眼不用垂簪裳夤縁仕版亦逢場一鼎熱
處元清涼年來道心包乾剛鑑净水止無迎將付物大
公齊混茫玲瓏忩牖開八荒霽月海東懸秋霜照破䝉
昧橫津梁不才賦資如㸃狂柱倚寶瑟心陶唐氷輪玉
井情徜徉祥雲麗日希餘光布帛菽粟味尤長尋繹此
樂徒激昻頎然美人天西方許我立雪來其旁欲坐春
風吸餘芳聽説夜話攄中膓又聞催歸侍玉皇挈提北
斗斟天漿净洗世表塵昏黄席此廣宇歸康莊起舞掉
頭帆飛揚誓鳴急槳隨烏檣參同希傳魏伯陽
　　　送雲山文先生吏部赴召
雲山至寶非和璧光耀燭天難毖宻一朝天子闡坤珍
此寶肯為蜀人出寶生蜀東六十年蜀勢關呉妙陳述
蜀為頭目呉腹心頭目清明腹心佚蜀為藩籬呉奥堂
藩籬堅固奥堂實蜀若顛危憂在呉䕫峽豈能遏迸溢
自從蜀口棄三關托裏金城更􁦛崒戎馬衝奔二十年
此城處處皆屹立䖍釗俘掠技已窮羣聚寶峯頻出入
抵礙堅城不得戰轉攻雲詔謀虛襲欲踐辰沅闖廣南
後顧有蜀還恧尼畱屯漢中綴祕師計俟萬全無一失
我向嘉渝增重屯大理垂軍須縮絰夷陵近聞列守戍
似謂蜀險為難必或言東晉不用蜀是時南北只守一
如今敵人斡腹來不思保蜀更何術莫虞海道要先防
雲濤湧沸蛟黿慄臣寶一戰振天威至今敵膽猶惕怵
莫憂淮堧近建康萬柁舟師人素習踏車橫江臣世忠
北人言之魂凜凓荆南雖云瞰大江曹瞞百萬幾禽執
趙公堰匱孟公湖有如弱水蓬萊岌當今重勢在蜀川
蜀事艱難今轉急井絡丘墟煙火空荆棘漫彌虎窟室
頻年旱暵民流亡禇無完裳瓶無粒兵將願戰民效死
彼此交病財不給就中活着猶可為民心戴宋元一日
益兵降財勞蜀民旒冕周諮宜委悉射干狼毒漫戰吻
芝术參苓難愈疾懇切深惟保蜀方蜀茍措安國寧謐
　　　和存子姪長吟酆都韻
江肥石没浪壯激水瘦石露灘無聲叢深鹿來平都重
林槁鹿去平都輕消息盛衰有如此是理見處須分明
孟叟晚年盡心作孔聖垂老春秋成當知血氣命於志
不同萬物殊枯榮好向先生問心極萬里浮舟入帝城
　　　長風峽避風和全父弟韻
慘舒異氣無異機交朋論心不論迹詩書一酌飲芝蘭
風雨連宵聽蕭瑟旋調詩律破愁城閒弄局棊消短日
酒來思逸吟轉高笑罷江横顔自懌坐久那知風袂寒
眠酣未問霜衾濕四時翻轉無停機一理渾融何所適
佳山好水看已多江鄉誰作蓴鱸憶天人之際妙復㣲
莫事空言須踐實
　　　讀易書懷
家家住坐長安道日問長安何草草春到驪山渭水深
拂石臨流苦不早萬户千門鎮日開無邊風月隨人好
滿城花栁斷鶯腸芳菲易歇天難老
　　　賦趙守接竹引巖泉
氷絲寶瑟無膠柱事省庭空引泉注為愛心隨水色清
從教竹傍山腰去循除㶁㶁聽潺湲華襟湛徹生靈根
縱使波深池自滿尚嫌鯉躍圓荷翻破除崖岸非落泊
虛室融融自出白通塞黙知箇裏心媸妍各付水中色
自來道體如泉流晝夜不舍無春秋希音解入幽人聽
世間俗耳徒箜篌沈沈夜永寒聲出宫商寡和鳴琮璧
山高月冷天地空寸地希夷無畛域架竹主人還記年
山下出泉常不乾凡物有本自無息對泉玩理高懷寛
先生仁念泉初達蒼生鎮爾銅烏渇太空一滴著人清
生意汪洋湖海闊野人不作名利貪飲水曲肱心自甘
時乞一甌空煑茗快讀羲經井九三
　　　少年看花行寄示誼儒姪
少年看花日千遭黄金買笑俠氣豪醆斟西涼緑蒲萄
燕歌趙舞紛綺羅挿花上馬玉顔酡鞭馬如風花底過
九天閶闔手可摩揚眉不怕金吾訶杜鵑一聲啼山阿
門掩綠苔愁秦娥春樹紅顔能幾何萬里封侯成蹉跎
河南布衣正婆娑却笑因風想玉珂未肯巖前捫翠蘿
商丘不唱採芝歌獨深於易如鄒軻紫陽真人聲相和
蓮蕩歸來揚其波我傍梅花讀遺書不知紛紛坐久落
花多
　　　丙寅八月旦晨興尚早坐而假寐夢與客誦詩
　　　云藜羮藿啜蔬園芳黄花晚節凌秋霜因增成
　　　十韻寄壬兒
僂指寅年已半强煩歊能幾還淒涼風葉有聲宵鳴廊
試擁衾紬眠藤床曉鉦錚錚樓㸃長清夢了了哦詩章
藜羮藿啜蔬園芳黄花晩節凌秋霜起挑木火然心香
晴雲收雨煙黄江
　　　謝涪陵劉君舉使君見委北巖堂長詩
雪片冬深玩易編正公和氣理尤渾八分冩就龍蛇走
巖藤澗樹常蜒蜿蓮蕩飄𥚑紫陽學歸來拂拭莓苔痕
巖前世事幾興廢道無今古終長存新來五馬栽桃李
生平伊洛期窮源下車一笑撫江閣片心飛度蒼崖根
生香動蕩滿幽谷秋叢濯雨抽蘭蓀露華滴晴舞夜鶴
雲葉巻霽吟朝猿衰翁白首野人服不愛市井憐山村
太守招來説好語翠蘿有路猶堪捫聽終不敢謝疲苶
瘦笻强拄巖檐門遺書欲傍梅花讀祇恐使人昭昭已
昏昏
　　　和䕫州李約齋燈宵
蠶叢今歲看燈宵可人只有峽中州白帝綸巾隱敵國
勝勢蜀尾連呉頭竹枝歌舞喧城市春聲泛鷗臈浮蟻
府主山村耕稼心挈客銜盃聊爾爾咿啞蠻唱雜􁄙鼕
老者前導幼者從不貪嬉惰樂遊冶只記時序還桑農
村村蓑笠兒童隊桑上鷄聲花底吠春歸野燒雪初融
日上高峯寒早退生意著人人莫知但見綠草生清淒
雪戍坐斂荆江北月華靜照蛾眉西此意洪濛不可道
張皇恐被春風惱酒澆象澦石無言春不生榮冬不槁
穿花鷰曲弄繁絃來尋故壘畫堂前呢喃似與遊人語
今宵行樂寧徒然得賢千里只須一大公方寸無他術
厚地不填無底谷萬流豈漲滄溟溢我談此語費形容
有似樵聲箇箇同野蠶作繭自纒縳拈弄輕絲大巧中
君不見隣女效顰人愛少萬目睽睽分醜好
　　　寶祐三年上已風雨連日成短歌寄誼儒姪
風雨飄搖三月三綺羅罷逰客停驂滿城春樹烟䰐鬖
朱户綠忩愁不堪香芹刺泥燕争銜杜鵑欲啼情正含
舞雩兒童笑鴒􁊣堯舜氣象此中涵鼓瑟高人手可探
淡音非雅亦非南太守風期神與參我解此意誰為談
但覺滿懷春酣酣花栁䝉迷不可貪芳菲易歇隨浮嵐
閒閉閣門何所耽惟見千山萬山秀色郁如藍
　　　壽制置夏節使(咸淳丁卯九/月十三日)
丙申蚩尤臨蜀口三十年餘遭踐蹂當時五十四郡全
兵與民財堪著手鋒旗戊午肆長驅江北江南分戰守
彫瘵僅存六七州鴻鴈飛鳴狐夜吼先生受任勢凌兢
倉扁視證亦驚走無麫餺飥難支撑將勇兵强民力阜
前賢用蜀當優㳺先生端力排紛糾農炊豈暇勸加餐
春風未始一盃酒公心只有天地知雖處艱關安且久
事不辭難功不矜節度樞垣亦亷取天下都統捧霞觴
先生一人更誰有
　　　壽李使君宣義父子同日
黃梅雨陣歇忩紗庚夢醒來槐月斜拜後拜前懽陸續
老君謫仙同一家蟬冠醉倒金貂客異香飄隨青犢車
旋呼五馬博一笑酒酣逸氣凌蒼霞培椿植桂弄梧碧
生香不斷樹交花清浄何須餐沆瀣抱素肯養瓊田鴉
伯陽參同竊造化高風海客空乘槎武陵溪深自流水
天台雲渺維胡麻神逰八極亦汗漫大鵬希有争雄誇
藤床經巻得真諦五鼎三釡輕豪奢静桃宿火熏百和
閒引山泉烹粟芽自行自坐脚力輕瘦笻擲棄龍槎枒
從來參苓不到口雙瞳鏡碧顔春華我向關頭伴尹喜
共乞刀圭期修遐阿誰疑年問甲子純乾一氣健而無
息孰測其津涯
　　五言律
　　　和王季行制幹昌溪即事
異境破清愁狂吟日㸃頭前峯方極目逺嶺又迎眸石
亂屢支舫灘高常負舟心亨行有尚習坎自安流
鹽米溪中艇桑麻雲外村巖重稀鳥道石勁少篙痕赤
甲此㣲峽温泉兹小軒絶憐鷄唱罷近午日方暾
　　　過下沱
迤衍魚鹽地清明花栁天江平拖霧縠山逺帶霜鉛景
好輒作畫心閒連得篇汎舟隨暮靄明月冷浮川
　　　瞿唐峽
壁絶晝昏明猿高髣髴音不關天宇窄自是峽流深既
曉遲朝日未西還夕陰扁舟平涉險憑取有孚心
　　　和全父弟立秋喜雨
造化仁民意瀟瀟夜雨聲焦原欣得潤枯黍喜更生染
出林陰宻濯餘天氣清秋河從此挽盡洗北來兵
　　　茅屋
情契居連屋炊齋霤合煙放懷行共出得語坐相傳竹
户雲深入蘆忩月半穿桃源今得趣堪賦擬前賢
　　　和黃循齋送景正輔户曹之䕫三首
要路倦登臨淵明徑好尋巻收名利幟掲示聖賢心月
使千家滿霜從兩鬢侵逃空三峽客屬耳聽蛩音
自脱樊籠役潛心克已私是求從此日非莫問前時郡
改山元在(䕫移/白帝)江流石不移人心日瀾倒先覺仰扶持
淺見論成敗先幾燭是非端倪還眇眇勲績自巍巍學
僻門常掩詩枯毫懶揮何時住巖下質問此心微
　　　輓黃循齋(木爐峯先生之子/養於巴川黄氏)
桂賸爐峯月香飄字水春姓名天下客抱負洛中人膴
仕方三紀徂年未六旬循齋餘售用何必歎窮民
憶昔論文友如今䑛鼎仙周經談正印易學話真傳一
樂堂中語三生石上縁蓮峯望崑嶽惆悵白雲連
　　　挽故人
公生百載下學契五峯心崇鼎屹重器洪鐘希太音詞
源擅翻海句律善舂金材古誰人識清歌和慘吟
卓世輕財易懸知種德難有貧皆粟帛無骼不衾棺紅
樹悲春早孤松忍歲寒輕颸生宰木多少鼻成酸
　　　挽鄭廣安
壯節從丁卯竒功歲轉新有征皆鼓勇無戰不鏖塵棠
國香凝月榆闗夢熟春吁嗟河北地今日尚終臣
　　　挽武龍蹇巡檢
仁者壽宜得王臣忠可嘉功名雖有約雲月自為家義
粟飢中糶慈梁雨後斜百年囘首處溪冷欲梅花
叩戸憶曾識升堂期再尋仙遊誠絶往俗慮苦盈襟菡
萏晚猶好荼䕷霜不侵思君望阡隴逺樹白雲深
　　　挽伏德華主簿(自幼來受經甲午/同薦庚子同第)
黌堂深惜昔六典共尋源合遂齊飛鶚嘉逾競化鵾紅
顔君早去白髮我空存方寸千年事悽然誰與論
豁達千人傑巍峩七尺軀天邊期闊武意外失華途墮
淚一人足傷心二女孤西溪橋畔塚多少為嗟呼
　　　和前人韻賦昌溪洞口(附/)
洞口天容黯靈宫暫潔齋中宵輕霢霂向晚捲雲霾巖
削蒼璆璧峯攢碧玉釵水花紛迸峽石乳澑垂崖噴浪
遲歸舫穿濤急去􁇌布飛千丈直屏立半空排木任巖
藤束花從澗草埋高猿枝裊裊幽鳥韻喈喈亭午烟光
冷深春風色􁌎便疑塵世隔直與洞仙偕意得詩偏好
情閒樂可涯寄言軒冕客名利莫裝懷
欽定四庫全書
　字溪集巻十一　　　　　　宋　陽枋　撰
　　詩
　　七言律
　　　椶花
滿株擐甲詫椶櫚葉展蒲葵冬不枯鬼髮擘開纎玉掌
蚌胎剖破細瓊珠熟煨爐火香于笋白飣盤銀美似酥
珍膳莫充禪客供恐猜魚子放江湖
　　　别宇文丈
滿耳聲稱驀浣沙萍根雲葉際天涯襟扄噴撲芝蘭氣
韻味清修詩禮家賸把香編消歲月㸃無浮葉靚春華
西歸人問簪朋得將作東南第一誇
　　　壽韓司理
不因春酒駐紅顔都是心清事弗關草為囹空隨意綠
花緣客少笑人閒幽情倚棹暫隨水爽氣拄頤常看山
共指武陵槃澗地桃花深處屋三間
　　　壽紹慶金守
神光高射斗牛墟知是龍泉瑞氣舒彩映北堂霜後檜
輝連東館月中書江流麗水描來似峽束棠溪畫得如
為報鯨鯢休陸走劒芒元是發硎初
　　　庚子叨第贄合州甘守
呉門扞蔽重䕫渝兩地藩籬屬釣魚自昔無城當蜀屏
從今有柱壯坤輿軍心鐵石高深裏敵膽灰塵築鑿餘
看偃天戈閒夜月朗聲讀破磨崖書
欲陳禮樂字三千起趂東風萬里船戎馬不禁文未䘮
石魚間出瑞開先(時築釣魚岩中/獲石魚之瑞)人知制挺摧堅甲政
比黃鐘緩急絃願借風雲乘快便一聲雷爆九重天
　　　賀李萬州守䕫(名/卓)
騎鯨汗漫謫仙臞一世龍門只漢儒天下文章從古有
人間勲業即今無鶴山往事心存蜀象澦新功力蔽呉
畱取道宗遼外䇿共為炎宋鞏皇圖
淵淵聖道浩津涯萬里尋師暮景斜濫吹叢中情懶散
彈冠鏡裏髮􁆬髿蒼龜已卜林間屋青犢還逢關上車
未得乞符求換骨借閒讀易傍梅花
　　　壽蹇從叔制幹
黃鐘大吕播年華簪盍城南捧九霞共説賢寮心似鏡
何妨幕府事如麻紛紛吏坌空迷目蹇蹇王臣豈計家
共約歲寒松竹友好攜周易傍梅花
　　　壽蹇用叔姻翁總幹
明知少府是神仙金水何須掛彩鞭喜喜歡歡逰兩幕
平平稳稳過三年紅蓮照水香仍舊緋棗團秋味正圓
蘭玉已堪華晚節更尋小圃菊花天
　　　壽狄知録(六月/六日)
熟讀周官知幾冬染人袍就彩絲縫生當永日三三夏
數應西岷六六峯囚放盡言公活汝民期無復鼠穿墉
籠中上藥芝苓富却笑頻看鏡裏容
　　　賀田都統再帥䕫
十乘由䕫入釣魚飲江無馬鴈安居瞿唐催要金城壁
即墨争迎鐵裹車八陣旌旗蛇勢整九關風月虎符虛
白鹽萬丈齊天石掲日竒功大字書
桃李三生黄口兒春囘桑梓放塤吹燕依舊主今還再
兎守空株懶未移暫對少陵堂下瀼逺懷靖節菊邊籬
好風借與一帆飽歸趂江空水落時
　　　謁䕫門桂帥
閫歌整暇化清夷笑把宗師正印提繡腑文章開賸馥
錦江桃李爛成蹊旌搖蜀水春浮峽柝静蠻天月滿溪
衣衮歸歟近宸極殊勲嘉歎殿頭西
志欲商伊學欲顔尋師夢遶五湖間不違誓至仁三月
親炙寧辭雪萬山流海浪浮蝸戰角排雲應許豹窺斑
還丹知換塵凡骨趂得先生未出關
　　　贄鄂帥張仁簡
八牖玲瓏義理天復齋心印妙親傳化爐㸃處金非鐵
吏坌清餘否亦賢吠息蒹蘆湖外月炊生榆栁竈中煙
水浮鄂渚連牛渚公子行行天上僊
不為名韁浪出山朱門桃李恐闌珊師尋湖海胷懷闊
道滿乾坤耳目寛水驛已終三楚尾天閽猶向五雲端
登樓便欲騎黃鶴乞與書生換骨丹
　　　赴大寧司理贄俞帥
見説三關息虎貔風高白帝巻旌旗擎天砥柱瞿唐險
保蜀規模陣石竒誓出祁山禽仲達肯屯漢口學姜維
枕戈心事聞鷄起未必閒眠聽竹枝
入手青衫愧壯顔悠悠底事白雲閒有心文字幾千巻
適意茅茨三兩間可奈紅塵飛白羽不容黃叟卧青山
欲從寧水成仙骨趁得先生未出關
　　　壽紹慶王守謹禮
燕寢凝香事自無祝釐何用飲酴酥袴歌雪外暖傳曲
社酒人間春滿壺客到競誇逢子晉我來甚喜見夷吾
摩圍山下閒摩詰他日添歸九老圖
　　　壽劉節判
昨夜天香兩袖中轉頭人日又桑蓬雲龍風虎千年遇
聖主賢臣此際同翠竹西來方嫩緑夭桃栽後未繁紅
人間正喜洪鈞轉莫問天台有路通
　　　壽涪州李漢輔使君
見得州如斗大輕閒將五馬繫榕陰兩江波上千家月
萬巻堂中一片心尚笑龔黃為計淺更尋伊洛問鈎深
莫慳仙李盤根實可與輕紅種作林
　　　乙丑除夕衍少陵韻成七言寄示任兒於珍南
邊隅守歲莫思家有酒盈樽即頌花愛爾和鳴同野鶴
起予返哺學林鴉生香不斷爐煙裊絳蠟長明跋暈斜
時序推遷休問當何思何慮樂無涯
　　　丙辰病起示兒
採薪背夏見書雲世我相遺思轉清識箇凝陰消又長
喜些真火熄還生百年好夢黃粱短一片閒心白鶴輕
獨擁寒衾長不寐聽吹梅角動江城
　　　舟過三逰洞知遂脱兵火矣喜賦(端平/丙申)
萬里扁舟歸自東干戈滿地路難通弟兄一榻聊相對
叔姪雙頭未許同(合姪輩自公/安各雇小舟)峽入三逰千丈險水連
西蜀百憂空家山桃李期堪數共約花間酌晚風
　　　泊舟洞庭雲薄天空湖光可愛恨未登岳陽樓
　　　耳
昨日蘭橈逐順流今朝湖口泊歸舟千山日暖雪花散
萬里風高雲葉收江影曲通西蜀逺湖光橫與北溟浮
岳陽竒眺嗟猶欠付與他年稳上樓
　　　壽鄧子西提幹與乃堂相距八日
碧梧清夢繞紅萱袖橘歸來人倚門七日喜稱王母壽
經旬還捧謫仙尊松知得算霜中樹梅報和羹雪外村
拄杖金魚消息好慇懃拜舞勸加飱
　　　遣季子壽黃循齋二首
五峯高處五雲新黄石先生非避秦圯上未容書出袖
巖前元自易無塵煙霞窟冷苦畱客雲霧忩虛亦可人
好為蒼生徹蒸暑天邊散與一襟春
自得遺書學子房擬來辟穀並山陽仙鄉不秘眼前道
俗相慚無肘後方經葉再傳新雨露桃花重發舊門牆
呼兒莫怕蓬萊逺勤爇南豐不盡香
　　　謁同年許使君德開
人人屬目快星凰倚棹溪頭起漫郎强仕慣聞紆郡紱
綴班希有擅文場賸栽棠蔭兩江綠重著藍袍再世光
人物西清自華選未應琴鶴久松崗
欲造詩壇奪錦標幾囘躡足愧還休君提妙律都先手
我漫家吟浪出頭濟世自憐無絶力叩閽剛道有嘉猷
先生若動出關興便爾挑包逐去舟
　　　謁九江周元公祠嗣性善度先生韻
聖賢隨遇即成都仰止宗師謁故居面揖光風江渚逺
心涵霽月海天舒圖由自得前無畫道未嘗亡今有書
共立斜陽歸去晚當年與㸃意何如
　　　挽樂應乃堂(時應祥唱/第歸哭母)
高堂憶昨燕春風雙老怡愉桂棹東藍袖歸時饒榜綠
橘香懷處少萱紅悲纒忍見舟藏壑德感還知月在空
有子天教優好善五花不日賁泉宫
　　　挽南平趙化卿
昔逰曾到萬山峯趙氏樓臺紫翠中六藝近誇三世學
四賢争顯一家風不堪顧影憐孤鴈恰喜摩天有阿鴻
好是生香元不斷靈椿雖老桂成叢
　　　挽何深甫
羨君底事過時人一㸃閒愁不到心笑語屢陪桃李酒
詩書曾對竹松林已驚別鶴江天逺何事騎鯨歲月侵
五桂聯芳知有日去尋蕭侣碧雲深
　　　挽趙飛卿
萬翠亭邊山鬱葱書聲散出五雲重紅萱色改宦情薄
緑酒盃深客話濃鴈起秋空從整整鷗閒野水自溶溶
誰人為作坡仙傳弟似穎濱文似邕(蓋其乃弟文/卿所撰之銘)
　　　壽張方叔表弟
聞説書臺百世張燕山來數竇家郎含容寸念侔焚券
正直生平等發藏丹桂香浮森駟馬碧梧翠織引雙凰
松蘿歲晚陪真喜染得卿雲爛有光
　　　和楊提刑喜雨
螻蟻何能格上穹況於三伏藴隆中瓣香載走神龍廟
法象俱來大𣑽宫出岫金身能普濟臨池玉醮可幽通
尚憑使者疎寃獄歌舞豐年與衆同
詔許歸耕荷聖王又扶衰病過南方幸親博洽前無輩
每歎平反後必昌請雨賴公誠獨至囘天愧我德多涼
作詩志喜親衘袖玩把渾如七寶裝
　　　和蘇提舉喜雨
瞻仰雖勤隔壤穹此誠何自達天中幸憑今日皇華使
不假當年帝釋宫人道蘇天真廣大歲逢商旱得流通
欲知八郡生靈喜七月興歌我稼同
皇上焦勞冠百王精求膚使惠南方驅馳靡憚周原隰
斂散尤高漢壽昌屬邑近方憂水澇單車不復待秋涼
公餘更有驚人句為解塵懷倥偬裝
　　　和知宗喜雨
灾祥何必問圓穹自是承流得失中旱魃憑誰投逺裔
靈科聊復啓仙宫天憐南國人民困雨走西郊畎澮通
多謝宗英相慰勞也應休戚畧相同
赫赫炎官未退藏祈禳已盡别無方忽施潤澤環千里
再使榮華及百昌未問民天無欠闕且欣心地得清涼
一杯預作秋成慶草草盤飱不用裝
　　　再和知宗喜雨
旱魃為災百念關瓢中一滴奈天慳講求碧玉仙科秘
叱起蒼龍洞府間神賜甘霖三日往人欣和氣一朝還
憑公大手為民賀五色牋中蜀錦斑
　　　三和知宗喜雨
藴隆尤更覺天穹誰道滂沱正伏中(是日/中伏)風捲海潮雷
助勢夜占星畢月移宫黄雲轇轕村村喜碧玉淙琤處
處通前日勤民均此念尊前一笑大家同
江海人推百谷王可無膏澤惠炎方五龍行水蘇將槁
萬頃秧田喜寖昌不用飲冰祛内熱急須沽酒做新涼
却愁好雨催詩句愧乏良材取次裝
　　　和陳提舉喜雨
愁歎何繇達灝穹秋成恐墮渺茫中五龍偃蹇藏深廟
六佛慈悲㑹一宫帝勅名山諸洞閉醮開太乙獨函通
應憐赤子車中鮒為激西江遍處同
周家重穀業陳王天亦哀民救此方一雨如傾過衆望
三登可卜見時昌固知福地長無歉尤喜炎天預借涼
耆老首為鄉曲賀唾成珠玉巧於裝
　　　再和陳提舉喜雨
了無和氣格清穹天意難囘執熱中驟雨起從南海廟
雄風到自楚王宫却愁水府丹瓢注解使銀河赤岸通
急趁好晴催刈穀坻京相慶萬家同
十萬農租要納王望霓雖切雨何方桑林敬體皇心禱
雲漢終歌國祚昌坐使里閭消歎息幻成境界得清涼
欲知千里人情共盈袖新詩已可裝
　　　贄袁茶使
天隅把袖立春風井絡民情許上通煖到夜郎安静裏
寒消白帝撫摩中摘山豈必溪芽盡市駿何須冀種空
月渚扁舟書好讀琅琅聲與大江東
　　　買舟過太湖口入小港
連天白水渺無涯短涉湖灣五里賖箇様船腰穿浪急
片來帆腹飽風斜日隨飛鷺幾程水心逐浮鷗何處家
日落荒溪無繫纜荻叢深處傍漁槎(近湖數十里多荒/荻野水無步岸居)
(民多夜傍/漁船宿)
　　　詠黃池詩
姑蘇平野入黃池煙樹重重緑漲迷肆列門前喧坌俗
稻臨屋背儘幽棲路長車馬南還北水逺帆檣東復西
小寺江心閒繫纜周迴看盡栁盈堤
　　　中秋黄池舟中獨酌五首(時全父弟往臨/安接性善船)
秋深客棹倚呉頭喜見江鄉素月浮水墨畫成洲渚逺
神仙宅盡水雲幽心閒最與趣相㑹句拙常憐景莫收
多少樓臺羅綺席未知真是賞中秋
畫橋楊栁繫船兒蟾魄飛來光滿溪有水連雲疑地濶
無山礙月覺天低魚堪寄信應時見鴈欲橫霜猶未齊
白酒堪沽雞中割呼樽獨酌畫橋西
賞月東西兩地遙一輪千里共今宵心中至樂成真得
分外閒愁不復搖江寺饒吾觀白水(予舟在/水心寺)郡亭喜弟
看洪潮(想弟與舍姪同/㸔八月大潮也)世間歡賞由人爾天地何曾有
寂寥
居家賞月天常雨逺客逢秋月倍明世事美時難兩得
化工好處少雙成詩如遇興須重賦酒若逢辰且再傾
不是衰遲廢拘檢良心隨寓自忘情
一年十二月華圓何事今宵到處看春夏暖時無底白
雪霜凝處不勝寒酒腸緩放金罇倒詩興何妨玉漏殘
莫學時人貪酩酊清光未澈已闌單
　　　乆畱黃池待弟姪不至九日獨酌
將道花黃醉彭澤(淵明居彭澤縣/在小孤山上流)又還茱紫酌平湖詩
因得意時時賦酒為無賓淺淺沽藍色已殘千岸柳
霜花催滿萬汀蘆閒行閒坐雲和水不識天工怪我
無
　　　喜雨賀黄叔厚判縣
去年精禱雨随至今日熏香雨便來人事只從無偽見
天心端可至誠回溜匙即此知翻雪枵腹何由更隠雷
若使邊臣充此意凶殘到處豈難摧
　　　贄何總領
中興賦用倚江淮兼裕良籌仰雋才民社有歌耕足雨
伍符無腹隠枵雷塞邊粟積漢而上地上錢流唐以來
相業理財餘事耳安能鬰鬰此居哉
　　　别黔中趙尉
好風吹雪㸃征衣認得東君巧轉機北渚燕鴻從背立
前灘鸂鶒喜雙飛梅中有味不妨隠蓮本無心何待依
到處江山生意滿呼尊判倒是和非
　　　寄桃源尉趙謙之
桃源洞口送春歸欲換漁蓑傍釣磯火着髙林鴉又散
弦鳴中澤鴈還飛蕭蕭空雨晨光潤耿耿籠燈夜色微
休對癡人獃說夢野花啼鳥恁天機
　　　江干覽鏡
千重灘淺身曽過萬頃湖深也去來平地雪中蕭店宿
掀天浪裏片帆開干戈鼎沸舟還失炎暑甑蒸師正灾
小艇随人偷入峡笑開菱匣亦頑哉
　　　壽鄧提幹母
爭似瑶仙捧玉觴一堂四世聚簪裳閒中尊爼江山久
靜裏襟懐日月長蓂紫爛連庭桂紫橘香濃引誥花香
陵溪種得桃無限乞與漁郎半核甞
　　　又
嘗桃不祇似東方三度濃熏竹院香眼底兒孫青瑣客
鏡中顔色碧琳房山屏繡出方壺穏峽線拖餘翠水長
醉問羣仙休拍手誰人翻得九霞觴
　　　贄趙廣安(汝廩字/景賢)
先生早矣袖薰弦趁取南風入皛然燕穏不妨辭閫幕
魚枯應喜活民編萬家吟賞知微月千里依棲刺史天
河漢定應思黼黻大宗寜許久藩宣
　　　中秋微月和彭水趙文卿韻
剩雨頑雲乍解圍清光此夜擬依稀天工不許厭厭飲
月姊終慳皎皎輝離合随緣都是樂隂晴任理兩忘機
謝君好語無貂續題拙慙隨趙璧歸
　　　曹都統詩
胷中陳法久堂堂卯嵗邊戎真漫狂佇看勝齊歸一鼔
未饒破魏說三當弓刀早落風雲㑹衮繡行依日月光
已撰磨崖碑萬字為君題破碧苔蒼
　　　挽心友李應之判縣
書劍追随徧蜀西歸來窓月聽朝雞相期嵗晚林中約
忍見佳城石上題錦里人稀烟冉冉横川路逈草萋萋
黔南愧我催𤓰戍淚落巴山望欲迷
　　　又
妙嵗麟經得興微名成四十壯心違半生于徳歸門駟
一節夷清在首薇古禮事親輪月曉新詩易簀片雲飛
九京他日如堪作見説非公誰與歸
　　　和郭廣文喜雨
隨軒好雨決渠深生意挽囘天地心不是一麾賢出守
何縁三日往為霖勤農襏襫田頭影幽鳥間關花底吟
紫陌桑麻連菽粟從教鼔腹曵裾衿
　　　見歐制幹
殿西歌徹采薇聲記室煩君為一行竇幕有班燕刻重
裴寮得愈蔡功成文書晝靜旌旗捲籌畫宵閒鼓角清
今日元戎前長史步趨脚跡好門生
　　　又
尋師萬里走東南性學精㣲聞兩三風月歸來深體認
簞瓢自樂細沈涵巖前静索龜圖秘蜀口驚呼蟻戰酣
欲覔底寮整殘斷峽天分借一屏嵐
　　　挽垓山陳宣義
升堂曾得話從容骨相清癯七十翁唧唧愛人皆語妙
遲遲留客屢盃空眼分青白斯文外手作推敲雅詠中
我忝金蘭三世契頗堪溪滸憶清風
　　　池口下小港遇大風
萬雷豗擊一江聲本是風從水上行斷港不妨尋住計
修塗未信阻歸程閒中已㑹性天静忙裏依然心地平
險阻怪崖行半百扁舟肯學夜多驚
　　　又
詩翁下語寫心聲説破雲濤阻客行得意快吟三兩句
放懐休數八千程時因極凍方囘暖水若無風還自平
一㸃陽和消息好江邊栁眼又眠驚
　　　又
水本無聲風作聲何心坎止與流行掀天不礙飜洪浪
到海湏知有去程可以東西形暫激不容軒輊性元平
懸知讀易如程子舟壓銀濤膽不驚
　　　挽李致政
鷗閒伴侣子䕫邊錫類宗盟計百年凖擬歸來尋舊約
不堪相送苾新阡芝蘭笑語龍山事桃李樽罍象澦天
鍾作數行臨老淚為君滴向碧溪淵
　　　紹慶羅廵檢
蕉溪煙水似羅浮君著軒亭瞰碧流東館聽鷄書伴月
南邊休馬鐸沈秋憐人得飽倉捐粟送客登山岸倚舟
種玉前村春意早梅花帶雪滿枝頭
　　　送田使君都統離䕫赴合州(季兒䕫幕/荷其青顧)
英雄才畧暫臨䕫泛緑依紅詫小兒肯向稠人識毛遂
甘從走督得神師魚城人喜景星出象澦猿驚仙仗移
七十老翁怕趨走峽江亭上倍臨岐
　　　和桃源宰趙存禮韻
三時不害試鳩工築鑿輪輿職自攻利器祗因盤錯見
淳風須信古今同野桃川谷逢人好春草池塘待雪融
洞口果教花似舊支節未肯作衰翁
　　　囘奉節宰陽季明
只縁心地樂寛平便把青衫付外心健羨春鶯嬌出谷
自慚宿鳥倦投林光陰有限嗟空度義理無窮要極深
七十老翁聞好語一囘吟詠一囘斟
　　　臘月二十八日與知宗提舉分歲郡中啜茶于
　　　北樓賞梅于忠獻堂知宗即席有詩次韻并簡
　　　提舶
老病踰年卧晉江耽詩性癖未能降園林牢落梅經眼
歲月峥嶸酒滿缸堂上焚香敬勲德樓頭囘首念家鄉
黃柑未拜蕭嵩賜鄉味分珍漫一雙(時得温柑/各分二顆)
　　　癸亥守歲聰兒桃源黃溪村居
貪看子舍築溪濱屈指除宵又及辰七八再逢新甲子
十三重記舊庚申一盃春酒紅衰臉四世斑衣悦老身
爆竹聲聽桃洞曉舉家疑是避秦人(正月十三日庚申/是年恰七十八歲)
今年爆竹楚江濱别歲迎春僅隔辰小築地偏聊爾爾
幽居心逺自申申兒從豹變當斯世我得鷗閒着此身
學易假年天若許横書長作傍梅人
　　五言絶句
　　　癸未守歲
歲宜鄉里守杯共弟兄銜明日人相問行年五十三
　　　逆風返順和東翔姪韻
觀國丹心切橫舟緑水遲東君如有意風返曉江吹
　　　北高峯
上到北高峯京城一方冊天邊極雙眸雲濶海門白
　　　湖口和全父弟韻
鄱陽湖口縣山合鎖人煙石壁排屏翠臨江障百川
　　　秤錘峽
秤錘盤巨石藏重亦藏輕待出持衡手一匡天下平
　　七言絶句
　　　避地雲山全父弟詩寄梅花
入秋烽火無虛日問谷尋巖陪隱逸水冷山深梅已花
忙中不覺年華易
地僻人稀花自妍世衰學喪道終傳天機妙處人難解
一局閒棊學洞仙
看花巖下興偏長不減西湖水月光鎮坐絶無塵一㸃
壽陽深笑靚宫粧
骨中香徹骨中清着雨問花不作聲一氣本同形色異
人花清傑兩忘情
久荒詩律廢陶鈞妙句佳君語意新便欲支笻到巖底
不須折贈隴頭春
　　　石筒峽
槎枒怪石亂撑空岸脚無沙到石筒春水溶溶遲日麗
扁舟蕩槳稳朝東
　　　瞿唐峽
曾聞灔澦屹瞿唐雪浪摧山勢獨當我至韶融方二月
水平石出映斜陽
萬丈危屏水墨圖江流帶窄映雲衢莫怪波平瀾不倒
囘狂灔澦一峯孤
　　　井口鎮石牛詩
巨石如牛泝緑漪象名為物本無知休言神禹忘疏鑿
付與馮夷日箠笞
　　　登六和塔
錢塘江上撑空塔塔外遙山翠作堆酒罷凭欄呼落日
水雲深處子陵臺
　　　楊居士送眼藥
雲來雲去不干山花落花開春又還世事總歸明眼裏
皇王帝伯恁催班
　　　贈藺道士
入水大虫出火龍一生看守贊神工知行例作等閒話
三尺兒童八十翁
　　　艘人悞同行錢文作詩解之
胯下當年甚可羞身藏寶劒豈無謀暫時俯首依人去
贏取堂堂萬戸侯
　　　又
自反仁而自反忠芳蓮開向火光中同君九萬摶扶去
薄盡浮雲出太空
　　　文昌醮燈牌
牡丹枝上先春蕊(花洲牡/丹冬開)翠杏壇邊未雨虹(杏壇/見虹)知有
文章光萬丈鍾成佳氣滿黔中
　　　丁家洲
水雲畱住覺無計　菊催歸知有涯百丈黃昏牽月色
長洲灣處宿丁家
　　　驚雷驟雨
今年春晚天氣寒桃李村村猶未吐豗擊雷聲送五更
江皋一陣催花雨
　　　謁趙漕
山頭雲麥雜燒畬桃李層層山半家謳軋蠻歌聲滿峽
春生龍節爛光華
槎星爛照玉堂明樓雪晴融白帝城鷗狎不知菱蕩轉
漫隨瀼水泛春聲
文公桃李筍班中問學心旌日夜東時序催人煙水逺
臨流願借一帆風
　　　社日過洞庭
社風吹雨楚江晴舟葉輕飛過洞庭萬里湖天天外水
君山一㸃望中青
　　　固城湖
掌似平蕪逺際空灣灣曲曲水相通蘆汀蓼渚新秋裏
一段濃藍一段紅
有户盡開楊影底無軒不在水光中濃藍染就秋空碧
只欠斜飛幾㸃鴻
溪平岸闊栁侵沙潑潑逰鱗弄月華柔櫓數聲深夜悄
漁人相喚隔蘆葭
　　　涪州北巖書院別王東卿歸樂邑
雨前雨後山俱好江瘦江肥水盡佳一見論心無久近
休言眼底各天涯
　　　别王叔儼
㑹得箇中無兩重笑棚傀儡虛拈弄水雲佳處看囘來
少聽癡人多説夢
　　　庚寅予自蓮蕩泝流全甫弟順流赴性善之招
　　　舟行不相値有感
君意已馳涪水下我心猶望字川歸只差一喚逍遙地
頓失幾年離别機
　　　鄂渚大雪
橫隄疎栁嘯寒風吹起黃雲一色同鸚鵡洲邊家十萬
曉來都在水晶宫
　　　用趙教授韻謝程簽判春雪
看來川泳與雲飛道著兩間無隱㣲須信眼前都是易
若求高逺又還非
肖形可惜被形驅浪説懽娯未足娯心大如天無不有
何人剖蚌出明珠
　　　和存子姪賦雪
花飛六出瑞方春不待剪裁開恁真稚子未諳天意好
漫山笑道玉成塵
　　　和鄭季南喜雪
心閒無緒息紛紛看盡山頭䕶雪雲何事被他風月惱
詩壇隨分較功勲
玉樹瓊林萬壑竒從他烏鵲踏交枝邵瓶無酒辜心賞
更看敲門一首詩
避地身窮道不窮溪山好處句尤工水僊㑹得人心意
粧㸃茅茨畫軸中
青女輕抛萬寶粧梨花庭院冷無香欲題好語覷天巧
攪盡枯儒幾曲腸
天機流轉一囘頭覽鏡何須空自羞雪盡草生春意好
人心不解漫閒愁
木火盈爐破夜䦨茅庵烘暖覺身安驕兒鼾寢僮眠却
些子天真不奈歡
　　　曉起四山積雪
寒透重衾可折膠雨聲瑟瑟風颼颼安排雪句吟春曉
果見青山盡白頭
　　　和王南運八陣磧
常山蛇勢少能明治法還從陣法尋先正後竒嚴自勝
堂堂真是武侯心
　　　問趙存禮分竹
南牆曾記極幽尋午簟涼鋪瑣碎金小築江干無限暑
西忩乞與半簷陰
　　　詠江南景物
幾千里地香秔緑百億條溪高栁青簇簇人煙富雞犬
太平原野喜初經
　　　又
有水青陰濃覆地無山緑稼逺連天垂楊影裏風帆亂
知有囘溪曲䕶田
　　　又
幽深島嶼亂參差溪水迢遙橫復斜鵝鴨馴人不怕棹
閒隨小艇過蘆花
　　　雞冠灘
灘邊竒石象雞冠上下舟人側目㸔但使此心存坦易
涉川履險亦非難
　　　謝惠小鮮
得魚悵望白雲逺憐我盤鮮久乏烹恰喜新橙具雙美
金虀催趁玉絲羮
　　　辛卯三月金沙道中
八九雨㸃青春老三兩鸎聲緑蔭深眼界無塵歸路穏
丹青難畫此中心
　　　同存子姪造蓮蕩舟中作
此行為愛蕩中蓮萬里清風駕客船兩壁青山看不盡
舉頭天際有飛鳶
　　　舟過磧江同存子姪論易
行行晚到磧江天閒把乾坤仔細論流水不知何處去
漁樵一飽兩忘言
　　　和陳希舜濁醪二首又次為謀深逺之作一首
心地虛時來則受德新要似湯盤又濁醪妙理少人知
所以伯禹惡㫖酒
幾年龍技學勤勞準擬豐餐嗜炙肴庖刃如新驚歲晚
亦無鼃鱔薦松醪
人心顯著道心㣲體認深時始得知若不沈潛格至理
雖多言語亦奚為
　　　古木
古木撑空萬丈青鋪排峽險與江深濃嵐欲滴春煙暝
畫出騷人一片心
　　　雲逰
走遍天涯地角來流沙弱水接蓬萊風輪空坐觀浮世
明鏡亭亭不用臺(一作處處瑶/池白玉臺)
　　　和全父弟九華峯
舟子偏驚拍岸風不論蜀艇與南􁠍片帆催落梅根渚
天際池山出九峯
　　　桑落洲望見廬山立雪一峯和全父弟韻
春風小立愛蓮時倉卒狂吟壁上題歲晚歸來無一事
好拚旬浹玩湓溪
新晴破雨浪猶激暫卸蒲帆泊短灣桑落洲前凝睇逺
尖天白雪是廬山
　　　和全父弟巫山峯韻
巫峯十二最高頭嵐色煙光翠欲流舉首半空不可到
依稀絳闕與瓊樓
　　　為清溪鄧茂林督工築室
欲話秋宵度兩三被人閒與擔來擔鳩工夜夜思籌北
命僕時時費指南
　　　收弟姪書自中都
優優至道貴居寛休把浮名着意看身在九霄牢着步
些兒下了上應難
　　　徐毅齋為東翔姪改字為存子
心酬萬事好深惟來不須迎去莫隨天理面前還仔細
夢醒休似夢酣時
　　　巫山十二峯
真靈間氣巧蟠融天下應無似此峯笑殺襄王凡俗骨
妄生狂夢想山蹤
心與巫山異境融危岑天際駭竒峯蒼茫草木晴雲外
有似乘鸞跨鶴蹤
　　　和峽州趙教授春後雪中惠酒
義理無窮歲月飛有言難盡易精㣲梅花帶雪春將半
龍戰爻中辯是非
多君不許利名驅官冷瓢空日自娯猶有小槽春夜滴
呼僮踏雪遣紅珠
　　　諸公招飲不赴詩謝送酒
雙槳浮波日夜催胥濤不到子陵臺為憐摘菊空盈把
故遣鴟夷送酒來
薨薨飛蠓哦空檐躍馬官塵日上船故步明知渾失却
剡溪興盡不須前
　　　端午自樂温往墊江道中作
端午人間擬醉眠旅情茅店獨蕭然起尋詩句記佳節
萬里無雲月滿天
　　　端平甲午踏槐前記夢中作
莫學寒蛩忩下吟嗤嗤不作兩般聲大千世界都聞了
管甚癡龍睡不驚
　　　和全母弟題㬊重三丈居
眼前皆易未嘗東祗恐援弓逐過鴻認得羲皇心上畫
簞瓢何必問顔空
　　　包家園
衆緑争齊敷夏蔭老紅猶自駐春粧閒紅浪緑俱休問
争似巖松一色蒼
　　　詠絲桐
地闊天寛人一般琴心會得語言難高山流水知音少
月白風清時自彈
　　　下沱張西叔牡丹號竒品以詩寄花因用韻謝
天香吹落五雲來滿眼浮花只浪開國色不闗朝得酒
粧䑓漫飲紫金盃
主人骨相花難比折贈雙花副麗辭為報此花香第一
何須鉛粉巧粧禠
欽定四庫全書
　字溪集巻十二
　　附録
　　　紀年録
孝宗皇帝淳熙十四年丁未九月初七日戌時字溪先
生陽公生於合州巴川縣後覺里巴字溪小龍潭之上
曽祖明字周臣有陰徳祖後覺先生熙載字應祥紹興
庚午貢禮部父龍潭居士景春字伯震乾道乙酉貢禮
部後官從政郎贈宣義郎母馮氏懿字徳卿贈孺人先
是龍潭之弟斗山先生伯髙甫夢宗氏子來兄舍寄生
至是有詩曰昔年曽夢宗家郎受生所自言其詳髼鬆
有髪重覆頂夢裏恍然如在傍大人占之兆惟吉惟熊
惟羆男之祥今朝誕慶果如夢始生三日逢重陽啼聲
已覺是英物一門四子誠生光小魚嬉戱已成隊雛雁
飛騰終作行曉來搔首搜句喜奮筆倉皇書弄麞端
由乃祖積徳厚詩禮有傳應異常新醅喜醱蒲萄緑開
樽共對籬花黄掀髯一笑共引滿拜賀箕裘宗派長居
士詩曰黒貂敝色嗟蘓郎苦茶兩餅話難詳老嫗糟糠
未鼎肉漫勞戱綵啼其傍造物寄意知何許慈竹生舍
貽嘉祥(是歳慈竹不種自/生于龍潭之上)晩年慰見萬事足無乃宗子
為小陽當時顧後悲不孝今日兒女還成行難弟二珠
竒男子已角既鹿未角麞先人有後欲昌熾繹思為善
寜無常菊開佳色采盈手酒浮蟻緑仍鵞黄喜有詩書
起門戸佳興吹入秋風長龍潭居士因小字之曰宗驥
名昌朝貢名枋字正父龍潭生四子公其仲也淳熙十
五年戊申周晬陳物試之公惟取墨居士詩曰俚俗兒
周晬羅陳試子材怡愉觀物色揀擇取煙煤志在文章
富毫揮錦繡開弟兄心筆硯(伯同父周/晬試取硯)予豈怨貧哉光
宗皇帝紹熙元年庚戌公年四嵗知長㓜尊卑之叙隅
坐儼然成人羣兒戲誘不為之動居士口授書再過成
誦終身記憶紹熙二年辛亥公年五歳隣舍焚居士舉
家徃救獨留顧家心忽為之動右手脈因轉入外腕外
行至長不變或者以為竒也紹熙四年癸丑公年七歳
誦九經紹熙五年甲寅公年八歳能屬文居士有詩公
輙賡和成章寧宗皇帝慶元元年乙夘公年九歳九經
誦畢皆能強記慶元二年丙辰公年十歳居士出入起
居寢食必與俱遇景對物隨事賦成居士以寧皇御極恩
筮仕巴州難江縣尉公隨侍之官中途馮太夫人疾公
毎夕不寢達旦露香以祈母安孝敬之事與賦詠之什
見之居士日録慶元四年戊午公年十二是嵗應舉試
仁人用國日明論曰君子致治之效至於光顯盛大而
無已者皆天理之流行也同塲鄉前軰觀其文而竒之
慶元五年己未公年十三居士再調南平軍南川鎮酒
務公實侍嘉泰元年辛酉公年十五淹貫經史出入諸
子百家之書天文地理之學禮樂射御書數之文下而
醫藥卜筮莫不博極而究其藴嘉泰二年壬戌公年十
六居士以鄉友梁南峯公壽度樂活周卿皆以周禮擢
顯第陳君爐峯子由又以此經亞辛酉省乃命公執經
於爐峯陳公樂活度公時度始自建昌問學於考亭朱
夫子以歸公於是受業焉嘉泰三年癸亥公年十七有
題南平萬山亭詩南川觀江漲詩見文集嘉泰四年甲
子公年十八䕫部使者母丘公辟居士為義學理曹公
侍行大井族人陽光逺兄弟邀至飲餞十二月初六之
夕居士吟故人輓詩甫一聯命公書未竟則居士忽坐
逝公於逆旅中具斂含飯扶䕶以歸盡哀毁問禮於度
公時家禮未見於世公得於師而行之鄉人始驚恠後
皆化焉家貧無以𦵏公賛兄伯同父請於馮太恭人貿
所居之屋以辦大事公於讀禮之暇則悉覽老釋之書
而窮其説開禧三年丁卯公年二十一除䘮廼為書闢
異端以上性善度公度喜曰吾友伯震可謂有子矣乃
以太極通書伊洛語録授公俾潛心焉是歳從兄元澤
居䘮致毁以病不起人以為傳染之疾親戚皆奔避公
獨朝夕侍躬藥餌暨斂殯皆身親之人稱其信道篤親
族厚元澤即斗山仲子治易篤學甲子嘗冠鄉試主司
以次經年髙易置之乃冠後榜得年纔二十三公終身
敬惜之元澤二子嵩昂公誨之猶已子嘉定元年戊辰
公年二十二束書游石室家固窮馮太恭人年髙季全
父甫成童伯同父曰養孀母育孤弟我之責也適四方
求師友以紹家聲汝之事也於是往石室時鄉親同行
者頗輕公榜揭獨髙中公論始推服教官石公鼎器重
之嘉定三年庚午公年二十四度公以成都華陽宰兼
蜀學訓𨗳公於是留石室因請業焉嘉定六年癸酉公
年二十七取恭人張氏唐相曲江公之胄𣲖自遂寧鰲
溪分於合之巴州僅一世焉嘉定七年甲戌公年二十
八馮太恭人以子舍居貧命公出郊營生公與張恭人
曰忍以生事踈孝敬耶乃留侍躬理曲園植蔬果以奉
甘㫖陋巷簟瓢人不堪其憂而啜菽飲水盡孝奉養甚
得歡心嘉定九年丙子公年三十應鄉舉有司發題王
眡治朝則前正位而退至聞鼔聲則速逆御僕御庶子
公對曰大分不可以近臣而䙝固隨寓以正君身而無
所與乎已下情所當以近君而通尤因聲以警君聽而
有以𨗳乎人僕臣居近君之地始固不敢凟朝廷之分
終必求以達天下之情也有司議宜首選㑹有各尊其
經者以孫朝俊春秋爭不已遂兩下之嘉定十年丁丑
公年三十一長子少箕生嘉定十一年戊寅公年三十
二鄉黨或稱公事親孝敬可為子弟法且敬公真履實
踐之學及門從㳺者衆嘉定十二年己卯公年三十三
馮太恭人疾殆公誠心叩天乞減已筭以増母壽宻刲
股而進餽一家不得知隣有察知者太恭人病間以告
因以語公而公終不言其事是歳饑一夕盗將穿窬公
覺而視之適有虎躡盗後盗初不知公急啓關呼盗入
避盗得免乃慙謝而去嘉定十三年庚辰公年三十四
引季弟全父族姪存子登性善之門共叩理學嘉定十
五年壬午公年三十六季子炎卯生理宗皇帝寳慶元
年乙酉公年三十九二月十八日馮太恭人卒公居廬
致毁㡬不勝䘮有白蛛自燈籠垂下七日始去隣里以
為孝所感夏𦵏太恭人于龍潭居士之北秋九月兄同
父卒公悲號因感心悸紹定元年戊子公年四十二先
是性善先生於丙戌召對偕季全甫至涪謁其同門友
㬊公亞夫且謂門弟子曰亞父從考亭受業久於我盡
得易學以歸其往師焉公於是偕季弟全父族侄存子
造㬊公於涪之蓮蕩師友問答詳見語録公作陰陽消
長圖㬊公披圖熟視久之謂公曰一氣不頓進一形不
頓消子得之矣紹定二年己丑公年四十三公既有得
於師傳廼退居家山闢室靜觀以求所至紹定三年庚
寅公年四十四有及門從游者公曰賢輩欲獵科第則
師之時文可也若欲求孔門顔子貧而樂曽子詠而歸
胷中氣象則當熟㸔語孟中庸大學以求其至吾之學
如是而已紹定四年辛卯公年四十五編類文公語録
四書紹定五年壬辰公年四十六擕二子逰遂寧教官
黄循齋禮請公長明善堂魏鶴山髙弟前進士嚴君師
䕫敬公之學相與為友講論中庸大學易圖象數紹定
六年癸巳公年四十七在武信四方之士聞公學從游
彌衆夏六月遂與心友羅東父宋壽卿偕門人講學於
巴嶽精舍究濓溪易通邵子經世横渠正䝉朱子啟䝉等
書理與數咸詣精純各有義疏端平元年甲午公年四
十八馮太恭人既没公不復着意科舉而專務為己之
學是歳不願就試女兄鄧宜人聞而責之曰吾父龍潭
居士博學多聞不得一第以報祖先俯首就試一再調
官書窗夜檠篤於教子期見成名而又不幸賫志以没
弟其忍負之哉公泫然始應舉有司發題仕者無數以
其藝為貴賤之等大宗伯之職掌建邦之天神人鬼地
示之禮以佐王建保邦國公對曰明造化之學者衆聖
人固竭其能以勉天下主造化之理者獨聖人必專其
任以安天下大率貫三才以立太平之基非曲於藝者
之所能為必達於禮者之所能任考官袁公漸國纔得
公文而偉之遂以冠鄉選公追念不及親竟日涕下端
平二年乙未公年四十九性善度公貽書俾公及姪存
子往問於鶴山魏公㑹魏以命召不果遂於是慨然萬
里尋師入京造性善文函以請業焉謁文公門人毅齋
徐先生聞人心道心之説是歳上魏鶴山書上洪平齋
書上趙冀國楊西巖書詳見文集性善公卒公與弟姪
為之含斂心䘮三年端平三年丙申公年五十先是弟
全父從性善於京師者七年文公髙弟西山葉公味道
毅齋徐公僑郭公友仁趙公師恕皆得師事之洎歸公
兄弟叔姪别諸老徐先生曰諸公今裹易而西矣嘉熙
元年丁酉公年五十一蜀有翟難公與弟全父姪存子
舉家避地夜郎疏食飲水以所得於師者而訓諸子有雲
山諸詩嘉熙二年戊戌公年五十二避地南川講學自
樂集晦翁詩譜成而為之序嘉熙三年己亥公年五十
三避地於清溪有雪中約舍弟等詩嘉熙四年庚子公
年五十四赴嘉定類省奏名公泣下曰不及榮親富貴
非吾願也姑守青衫酬先志足矣淳祐元年辛丑公年
五十五聖恩以蜀難進士免入對賜公同進士出身公
避地夜郎淳祐二年壬寅公年五十六避地瀘南是冬
敵渡瀘窮搜公與一家相失深入蠻夷之境䄂中惟易
本義一編絶糧久之同行以不義得食進者公堅却之
但采黄精汲清泉以充口敵退張恭人偕子婦俱保全
公悉所有以周親故之飢寒淳祐三年癸卯公年五十
七與友人宋壽卿陳希舜羅東父向從道黄叔髙弟全
父姪存子王南運􁆸明吕氏鄉約書行之於鄉從約之
士八十餘人淳祐四年甲辰公年五十八恭人張氏卒
是歳樵隠余公玠諭蜀之二年也聞公之學與徳檄赴
司尊禮請分教廣安而以昌州酒正剡辟公懐勑隠居
求志者五年矣至是一出有五載彈冠尚覺忙之詩上
余公用蜀便冝十二事上廣安趙守弭旱十事與前進
士楊直卿講論先天圖手編伊洛心傳録以𨗳子姪淳
祐五年乙巳公年五十九制閫檄公攝大寧秋官公曰
昔吾先君子以憲䑓辟䕫門司理而不果遂今吾獲此
豈我縁分致然遂之官趙侯延公講易帥子弟請問尊
禮是歳著本草集方成有昌溪即事等詩淳祐六年丙
午公年六十制使樵隠余公推敬之久乃以學博行修
恬於進取薦漕使學齋史公以藴於學識無所競絿薦
憲使勉齋楊公以學問淵源允為師範薦公顧之澹然
㑹炎卯奏明類省公於是攜子入對季全父適薦江西
漕來登省㑹於臨安不勝其樂有與全菴賡詩及樂府
與文考功活菴論易有十二卦網罟書契及咸九四屈
伸相感等説淳祐七年丁未公年六十一公雖授進士
勑而初筮告厯畧不復問至是炎夘始訪得之於公安
公乃欲以酒官四考成績致仕庶希贈典而部法難之公
乃止季全父强之遂俛受紹慶學官以足考第有與星
渚趙公徳父講學書艮齋劉公進危言書瀆山謝公在
給舍欲留公振鐸白鹿書院公固辭淳祐八年戊申公
年六十二湖北漕使袁公鼎東議白荆閫以竹林山長
處公公固辭用余制使等薦依選法改從政郎冬十月
赴紹慶教官任核學廩積弊均生員稍食為教先講習
而後藝文淳祐九年己酉公年六十三春充忠萬梁山
達州觧考試官秋充省試别院考官制閫舉改官親民
任以示薦賢之賞公固辭編類武㤗志成跋文公啟蒙
巻後淳祐十年庚戌公年六十四編類朱文公易問答
語要有與宋壽卿論律吕納甲與姪昂論學與黄循齋
論易等書作九獻圖五世廟圖淳祐十一年辛亥公年
六十五黔倅缺官郡侯王公以閫檄俾公攝貳公力辭
劄状至五六上得請乃已王侯以改官親民舉公且以任
滿増秋之賞保申吏部公固辭去官冬十一月至涪李
侯震午以北巖書院堂長邀公於道公謂北巖乃程夫
子傳易之地而涪實吾師㬊公昔日傳道受業之邦遂
為之留堂規一仍白鹿士之信從者衆有祭伊川和靖
達㣲山谷蓮蕩文考功郎中文雲山利漕黄循齋制參
趙明逺以明新職教之任邀公公固辭於是不復問津
仕路而就養於䕫州節推子舍淳祐十二年壬子公年
六十六新集文公易説精要成編題曰文公進學善言
郡守李侯卓致養老尊賢之禮請問易學公一本程朱之
正為之卦義朔望講論名曰易學正説子弟諸生記而
録之久遂成書作讀易書懐少年看花行以示兒姪寳
祐元年癸丑公年六十七與税巽父論啟䝉小傳與湖北
漕袁君鼎東論進學與紹慶守趙公汝廩論易趙守延
公講學公辭奉使都大夫監平舟程公遣禮幣聘公公
辭寳祐甲寅公年六十八先是紹慶秩滿居休至是四
年矣公慨然曰昔者圖考第覬干贈典以光九京意謂
六考滿京便可陳明今法當先陳乞休致遷官然後待
郊始有贈典夫以退休求進秩本心安在吾不為也季
全父自廬陵貽書勉公且責二子不能祇服厥事公竟
不從㑹黄循齋將漕利東徑以公亷退之節聞奏奉聖
㫖依格與通直郎賜六品章服命下之日公不以為喜涪
教闕員梅溪劉公叔子守涪以伊川代大中請郡士宇文中
允典漢州學故事禮公公固辭古愚余公晦諭蜀建閫之初
訪求遺逸知公學自考亭門人遂厚幣延致於涪公力辭是
歳為從子昂訂正讀易記寳祐三年乙夘公年六十九
炎夘分司嘉定公就養循齋弭節古戎延公講學公辭
季子綴閫幕公迺結茅渝江之東琴書自娛開軒玩易
大監文公循齋黄公明逺趙公鈍齋王公講洛中真率
㑹則為之一出心友請問論學則出時寮及四方之士
願見者咸閉關謝有請其故公曰子居閫幕與聞軍國
之務而父受私謁延雜賓得無嫌乎寳祐四年丙辰公
年七十少箕寓涪公就養有讀易感興樂章是歳全菴
卒于撫州臨汝公命季子逆孤孀以歸而教育之寳祐
五年丁巳公年七十一與璧山楊明夫論陰陽消長與
宋壽卿合鄉士就渝講明鄉約寳祐六年戊午公年七
十二炎夘以閫命往播州應辦糧餉以備南徼㑹敵整
居西州䝉古主自將罙入公詔之曰大夫出疆茍利社
稷專之可也宜乞師旅策使且調揚兵以紓父母邦之
急開慶元年己未公年七十三敵圍四合斷流涪㑹以
阻江道公為斷橋之策宻上制閫夏江流肅清公擕子
孫就居荆州之白水鎮朝廷以公陞朝官遇寳祐五年大禮覃
恩加父龍潭居士宣義郎母馮氏孺人公泣下曰不得生榮死
而後贈顧亦何益景定元年庚申公年七十四皇上册建青宫
賜爵一級加公朝奉郎又以炎卯陞朝遇大禮加公朝散郎訓
辭曰一人元良萬邦惟慶賜為父後者爵一級漢制可考也日
者青宫肇建縟禮崇成餘慶溥將燕及人老以爾有子列於朝
籍式敷殊渥以勸天下之孝詩所謂永錫祚𦙍者朕庶幾焉往
服寵光益綏夀嘏公詔子曰吾生平逺棄乎榮名何心於此然
君命至重敢輕視乎汝尚勉㫋期毋負國九月公苦瘡
卧病凡三閲月未曽有呻吟聲毎夜呼二子及姪昂各
以所疑問子姪請曰候病少間公曰病自是瘡病於吾
義理之心何與於是講論未嘗絶口一夕忽夢文周孔
三聖相接語言夢侍性善講學病間詩曰識箇凝陰消
又長喜些真火熄還生公至是頭童者髮齒脱者齯景
定二年辛酉公年七十五先是戊午族姪醴族孫義方
父子奏名猶未入對至是長男少箕從子昂族孫恪皆
奏名公為之喜且書戒諸子以發榮盛大為懼其各謙
卑自牧循天理杜人欲謹操修毋自滿假有與王希允
書東西天度月令等圖景定三年壬戌公年七十六就
養於峽州至喜亭與親朋講學不倦有與趙傳之論艮
卦義書是歳以炎夘遇景定元年大禮覃恩加公朝請
郎景定四年癸亥公年七十七就養於桃源之廣溪實
少箕寓舍守歳有學易假年天若許横書長作傍梅人
之詩詳見文集景定五年甲子公年七十八以景定四年
大禮覃恩加朝奉大夫冬十月季子守珍公教忠之言
詳於家訓公奉理皇遺詔不勝悲悼曰老臣父子叔姪
受恩深厚君即天也苐衰老投閒不能致毁惟啜粥累
月以當䘮制然心䘮則待三年庶不悖聖賢之訓而盡
臣子之禮今上皇帝咸淳元年乙丑公年七十九自夷
陵還蜀詔子舍舉張恭人之䘮改葬於荆州白水之濵
命炎卯以捧表恩官甥徳新以奉曲江之祀咸淳二年
丙寅公年八十玩大學易本義校醫書命炎夘以中奉
奏薦猶子炎巳即弟堂長全菴之子也咸淳三年丁夘
公年八十一以炎卯進秩中奉恩加公朝散大夫命長
子以吉龍泉尉成資辟四川總屬歸侍命猶子昂干辟
渝州節判相㑹講學命季子炎卯省試畢乞祠侍養冠
猶子炎巳而字之毎西望故鄉追思祖禰輙感慨涕零
拳拳以儉徳誨子孫秋分書未濟之義以示猶子昂因
大書白雲清風之句於几上十月甲寅朔以易筮遇未
濟因舉下經終於水火不交之説以誨炎卯炎巳王師
以㨗至公喜舉酒樂甚作詩慶制閫開州寧西之㨗草
書賀友人趙徳父入侍經幃庚申之夕感異夢明旦呼
子孫以夢語之竟日歡洽辛酉詔炎卯將㫖䕶别省壬
戌分果核遺子孫僮僕應接親朋有喜色癸亥黎明興
坐於牀呼諸孫娛侍語以家事溘然而終咸淳四年戊
辰二月十六日合封於江陵府松滋縣堆玉坪香爐峰
寅山之原三月制使節度曹公據合州文林郎任榮從
政郎王震午杜申孫蒲鴈友唐夢震趙酉泰度武修
職郎李純午蒲聖用馮南載何甲龍杜炎巳胡醴正奏
名張覺費已孫等所陳具奏曰頃者恭覩玉音搜訪理
宗皇帝聖朝名臣文行内有山林官卑職㣲而事實可
紀忠義之節顯聞於時隠逸丘園孝弟之士事迹灼然
者亦合立傳姓名行下取索行狀墓誌奏議等繳申者
臣濫膺閫寄敢不對揚竊見蜀之人材乃岷峨蜿蜒之
氣國家涵飬之澤三百年間彬彬輩出自有敵難人物
彫瘁殆若暁星臣在蜀五年僅得朝散大夫致仕陽枋
生於合州巴岳之陽字水之上弱不好弄趨尚不凡長
受業於文公朱子之髙弟禮部侍郎侍讀度正講明理
學最為精切繼在涪陵從布衣㬊淵游㬊亦親受業於
朱子者一見即授以師傳易學於是屏居家山以所得
於度㬊者服膺焉其平生大概事親盡道孝行著聞讀
聖賢義理之書闢佛老異端之説齊家以禮訓子以忠
睦族以義處友以信日用躬行於天理民彞殊無欠闕
五旬擢第五載遯身懐勑家居閫臣推挽俛就冷官齒
僅六旬慨然不仕投閒二十餘年治心養性尚友古人
以求道為工程以貪名為深耻家庭之内和順有則二
子俱叨奉常西蜀人士交口稱譽之年踰八袠遂以考
終有門人所集易説圖象講義等十二巻其文皆有益
於世教允謂一國之善士官卑職㣲隠逸丘園遯世無
悶實有可紀今合州鄉士文林郎任榮等所陳陽枋平
生學本朱氏孝行足稱請以其行狀文字繳進乞加旌
别以示風化且其子炎夘官叨中奉爵列男封願移其
子之爵用表其父之名臣敢以實聞仰稱明詔欲望聖
慈特與陽枋下史館立傳不但發揚先朝嘉遯亷退之
士其於砥世礪俗實非小補所有陽枋行狀易説等書
輙隨狀繳進須至奏聞者八月初三日繳進入内二十
八日奉聖㫖付後省㸔詳
　咸淳戊辰夏二弟自白水墓廬以叔父字溪大夫年
　譜見示昂於巫陽三復感愴追惟我先代志尚詩書
　伯祖父從政孝親最篤積學最勤髙尚好古不同流
　俗伯祖母馮孺人歸于我黙識詩書恪順吾伯祖之
　志迹其所為皆孝慈陰徳事誠有二程夫子怙恃之
　風伯祖龍潭公詩以紀叔父之生日晩年慰見萬事
　足毋乃宗子為小陽宗法以有爵者為宗而陽氏科
　名由字溪始信不偶也叔父自少至長以誠敬為徳
　以伊洛為宗有由來矣夫發憤忘食樂以忘憂固聖
　人之誠純亦不已之事竊以自明而誠者求之則吾
　叔父其人乎叔父自慊其聞道之晩汲汲孜孜其窮
　也不去貧賤而逺從道學之師其達也不樂仕進而
　一求為己之學蓋發憤忘食而終日自强樂以忘憂
　而一物不累有並行而不相悖者故其晩年理道則
　不勉而中答問則不思而得始於曲能有誠終於至
　誠無息吾叔父有焉昂懼後之習其書者或以其無
　事以娯餘年遂謂叔父無所用心則誤矣於是乎書
　七月戊寅猶子昂感泣拜手
　　　有宋朝散大夫字溪先生陽公行狀
滎陽世家出帝髙陽春秋時在魯晉楚者皆其胄也漢
號玉田氏其後繁昌耽裕騖哲尼固休之恵元思義為
嶠城咸著節義為時聞人其在蜀者曰謩自漢元嘉與
龔榮詣巴郡太守請分置墊江郡曰羣佐昭烈與趙雲
齊名唐末曰安仁起兵綿竹輔王建討全忠厥後子孫
散居劒以東國初君進繇武信鳯臺𣲖為合之巴川縣
小龍潭後覺里人四世而至於曽祖明字周臣以陰徳
孝行聞於政和間時人為著陰徳集武信有異人號淨
眼師陰徳公將謁之師先一日命左右曰巴川陽公將
至矣已而公果來師謂公佛地位中人將傳心印陰徳公
辭曰綱常之大如之何其廢之妣梁氏繼仲氏祖熙載
字應祥登紹興二十年天府書樂善不倦守道固窮號後覺
先生妣康氏父景春字伯震徳行文章為時師表捧乾
道元年能書以寧宗御極恩官至從政累贈宣義郎號
龍潭居士妣普慈馮氏懿行淑徳見於禮侍度公誌銘
贈孺人淳熙丁未九月初七日戌時實生公于後覺里
巴字溪之上名昌朝甲午以枋名貢於鄉字正父小字
宗驥行鼐二師事考亭高弟性善度公正蓮蕩㬊公淵
盡得其傳登淳祐辛丑進士第懐勑五年俛調昌州酒
正攝廣安學官大寧理曹陞從政調紹慶學官攝郡通
守志恬退隠居不仕利路使者聞於朝加通直郎賜六
品服累封朝散大夫咸淳丁卯十月十日癸亥辰時考
終命年八十有一門人因所居字之曰字溪先生公取
武信張氏唐相曲江公之裔先卒贈恭人二子長少箕
登景定壬戌進士第今修職郎季炎夘登淳祐丁未進士
第今中奉大夫巴川縣開國男又全菴之子炎巳為子
蔭登仕郎孫男四人孫女四人曽孫男女二人𤣥孫一
人咸淳戊辰二月既望𦵏於江陵府松滋縣香爐峯堆
玉坪寅山之原公生有竒質岐嶷知長㓜尊卑好㺯筆
墨簡策終日端莊巍坐羣兒戱誘不顧也龍潭居士口
授以書一再過即成誦九歳畢九經屬文如成才居士
有詩曰詩書有味嚼逾美編簡無花開自香公和曰文
章不數向歆軰姓字須教班馬香宿儒龎子淵試以大
旱汝作霖詩公賦曰豈但流王澤應須沃朕心時人驚
嘆成童博覽羣書綱常名教之道古今治亂之源莫不
洞貫醫藥卜筮之書天文地理之學射御書數之文咸
精通焉時鄉賢性善度公正自建昌受業考亭以歸遂
徃承學公慈孝出於天性侍龍潭居士刻不忍去䕫部
使者毌丘公恪羅致居士為䕫理曹公年十八實侍行
甫兩舍居士夜坐吟輓故人詩曰五十三年墮鬢魂一
朝埋玉骨方溫公然釭秉筆書未竟居士忽坐逝公於
逆旅中治䘮扶䕶時偽禁嚴家禮未見於世公請於度
公而行之衰麻斂奠一遵古制先是龍潭公居官日有
勸以俸金買良田為諸子計者因笑曰教子當以詩書
田宅非所以愛之也暨歿而家四壁立無以為𦵏公賛
議貿所居室廬以奉䘮事自是陋巷簞瓢人不堪其憂
躬植蔬果以供慈闈甘㫖年三十娶曲江張氏馮太夫
人以子舍食貧為懐命出居營生甫月餘與張夫人私
相謂曰忍以生事虧定省乎廼亟歸侍奉菽水勤温凊
咸得歡心㸑烹沃盥躬服其勞有代己者勿許也一時
鄉父老詔子弟孝飬者率稱公為法焉馮夫人疾篤公
露香祈天减已筭以益母壽宻刲股以進太夫人絶而復
甦延七年然後終公執禮過哀有白蛛垂倚廬者七日
閭里聚觀咸稱孝感公尊祖奉先孝敬純一居室陋家
廟務嚴潔家雖貧烝嘗必備禮毎祭必思祖禰嗜而薦
之濯溉灌罍必躬必親前期致齋至恪及祀之日涕泗
嗚咽不勝望松楸悲惻感慨晩歳私謂二子曰吾於考
妣夙夜追憶夫以大舜䕫䕫齋慄多厯年所猶終身慕
之况庶人乎吾未冠而孤僅獲事母數十年雖粗得歡
心母殁十有餘年始叨第無親可榮只髣髴終身之慕
而已二親時若見之愈敬愈孝不敢越足於天理之外
此心八十餘年不曽向人道也公於兄弟極友恭事伯
同甫昌泰如事父同甫染疴公嘗藥侍疾衣不觧帶暨
終以哀號過感心恙何氏姊婺居數䘮不舉公竭力營
之鄧氏姊晩無依公迎養亂離必載與俱姊性嚴急寓
荆州卧病久左右莫能承其顔者公年六十一矣泣下
曰姊吾所與同胞性之寛嚴吾善能順之於是躬藥餌
親饋食問所欲而敬進之晝夜不解衣者累月與弟季
全父同居怡怡如也人無間言避地夜郎全父疾殆公
宻禱曰弟幼得父母之歡心長得伊洛之正傳今疾革
矣而猶未有後某則既有子可承祭矣生且無益於時
願以此身為弟請命弟因感異夢疾乃瘳全父負四方
志考亭髙弟之在東南者皆得及門後終於臨汝猶子
炎巳生甫數歳孤孀無依公命季子取以歸教養如己
子而以咸淳郊蔭官之從兄昌臨䘮親致毁寝疾人不敢
近公獨扶持始終不懈比斂含皆於公之手焉陽氏世
以詩書傳家故俗黨未嘗輕去貧賤凡生無以為養死
無以為𦵏笄無以為行者公咸經紀之隣里鄉黨友助
扶持曲盡其道友人李發明在縲絏中而非其罪公往
他郡為之求救李豐其行槖比返僅縻扉屨餘悉歸之
李曰為人忠交友信正父是也蜀有敵難避地夜郎山
谷間㑹敵犯瀘叙公與一家相失獨深入不毛絶糧久
之同行有以不義得食進者公堅却之但汲清泉茹黄
精以充腹惟易本義一編未嘗去手敵退而反張夫人
及子婦亦免於難親故罹禍者十八九公謂張夫人曰
吾家幸保全天其或者全予以周衆人之急乎於是悉
所有以給困乏嗣歳張夫人卒㡬無以為斂鄉人或有
以飢渇為心害者公嘆曰是可不亟求正乎乃與弟全
菴南午姪存菴醇友人宋君如山羅君仲禮朝宗陳君
晰之黄君應發舉藍田吕氏鄉約推前進士黄君應鳯
為長合同志行之正齒位勸徳行録善規過又與李君
發明講明鄉飲之禮於以維持孝弟忠信之風一鄉化
焉公㓜居䘮讀禮暇則取釋老書閲之輙洞其源委而
嘆其虛無也免䘮為書深詆之以謁性善曰吾友伯震
有子矣廼授以太極易通伊洛語録公讀之自謂聖賢
之傳可以心㑹堯舜君民可以身致也於是專意理學
其要以誠意正心為本而於日用常行間實踐之㑹性
善以君命召公請曰先生東矣吾將誰師性善曰篤志
四書以為綱領而求其放心可矣且曰涪陵蓮蕩㬊淵
亞夫遊紫陽之門最久盍往師焉遂與弟全菴姪存菴
束書造之㬊門庭甚峻惟難疑四書至問易則正色斥
絶公固請不已蓮蕩察其志之專乃曰子於易有何所
見因舉所作陰陽消長圖以進㬊熟視久之喜曰曩欲
作此呈考亭而未也大扺一氣不頓進一形不頓虧今
子得之始可與言易也矣乃以一正八悔見乃謂象之
㫖思無邪毋不敬惺惺法授之公豁然有覺故因雨後
賦詩有曰霹靂一聲風巻去誰家水舘夕陽天後㬊公
殁性善入侍經帷祈歸弗獲公乃萬里往卒業親朋交
書尼之而志愈篤過廬山詩曰飽諳風月歸庶㡬無虛
還謁元公祠曰圖由自得前無畫道未嘗亡今有書既
造性善函丈質問不怠居數月性善語之曰子學問包括
只欠一以貫之因曰但收放心令勿忘而常敬自然隨
處透徹昔東坡譏伊川拘伊川曰吾日履安地數日公
請曰自體認師言真見得伊川所履真如大官路快活
氣象使人寢不寐脚不住性善矍然曰子胷中透澈矣
當時曽子專用力於内蓋如此也毅齋徐公僑時在朝
公徃請問徐以所得考亭存心之要語之曰道心為主
人心聽命元只是一箇心人心不流於人慾道心不流
於虛無便是察得精了心與道一一則不二此便是中
公欣然有得鶴林吳公詠平齋洪公咨䕫鳯山李公性
傳鶴山魏公了翁敬公為學咸器重焉度公寢疾公與
弟姪侍側講問不絶口暨歿公與同門友為之斂含執
䘮後朝廷贈典訓詞曰卧病於數千巻之間性焉已盡
斂含於二三子之手命也何言則一時師弟子講學之
懿已䝉聖朝之知矣於後公憶師之詞曰求之髙逺則
昭乎目前索之淺近則浩乎深淵無臭無聲存日用間
引予於寛夷而弛其縳束縱予於大壑而辭於溝瀆涵
詠師言惟日不足公歸蜀㑹湛溪李公孜將漕梓東蓋
考亭髙弟方子之弟也遂徃謁焉李公語曰𢎞毅二字
不可偏主又曰士纔有一毫希慕之心便是慾公既聞
道於師隠居求志不復以貧賤憂戚累於心闢靜室鎮
日獨坐自騐此心未應事物已前本體氣象因語學者
曰吾心本然之天明鏡止水即所謂未發之中也物來
能名事至能應即所謂發而皆中節之和也釋老之所
謂明鏡止水者靜而無動者也吾儒則靜亦定動亦定
靜而動者也喜怒哀樂愛惡欲須要見得此七件如何
是正如何是邪覷得分暁每事行教徹頭徹尾便是致
知力行事業學者先要見得大本用十分功夫通貫令
為一心之主大本既立然後枝葉從此生出明徳是先
理㑹大本似鏡子在這明了㸔有甚來便照破他妍醜
分明今時人空只要隨事做教好而大本元不明若大
本明時隨事付去便不勞力心未定時難開眼眼堪開
處便存心要識得孟子大人不失赤子之心操存舍亡
意思大學定而後能靜境象存得心時眼界一番別一畨
義理一日明一日心思不可太逺去得逺了少間收拾
不來壓捺不住雖應事接物只是在這裏其對待不過
尋丈間自然事去了心只在持守須定立志須髙當使
頽波砥柱疾風勁草天理性之善也以語人孰不曰此
所當循而終玩歳愒日莫之能由也人慾情之惡也以
語人孰不曰此所當去而終膠固沉溺莫之能違也其患在於
不能制心意是出萌底志是大槩向去底誠意是合下
初萌時便誠誠者物之終始誠意到處便有物不誠無
物須是致知格物知得這物理方㑹得誠若知尚未致
只是㝠行索途誠之一字平時雖是涵養體認得明亦
須臨事之時更加提醒自然私意不生克伐怨欲謂之
四賊克謂好勝伐謂矜伐怨不自責而怨人欲是私慾
所謂不行者此四者不是便無却元在舍裏只是牢固
關鎖不放出門若關閉不牢又走做事夫子所以曰可
以為難只是掩遏不使出來而已仁者則渾然天理此
四者不在其中矣定而後能靜誠是喫𦂳學者於此如
隔煙霧如隔紗窗所以閃爍不定更如何㑹靜心既不
靜萬境變遷七情馳逐相鏖糜纒縳有困而悔悔而覺
者有乍覺而遄為所引去者有終身懵昧全然不醒者
或謂大丈夫須要滛坊酒肆處處去得公曰學者初得
入學之門便學隨波逐流不得且須恁地斬絶待撲殺
了四强賊却洞開門戸向來沈晦見和靖問子見南子
尹云不得不見沈曰先生敢見否曰不敢問何故曰只
為未到磨而不磷湼而不淄處也愚佩斯言以為學者
當随分量漸進如閑邪存誠成性存存雖成徳之人亦
須要無時不謹也約友宋如山自以步月林下心無一
事想象道體恍然若㳺太虛不勝其樂問者公曰此是
曽㸃莫春舞雩詠歸氣象夫道體不可想象要在實見
得分明則太虛便是自已心胷何止恍然若㳺而已林
下步月只好驗夜氣但恐只見得靜中靜須更識靜中
動動中靜則晝遊通衢無非林下步月亦無紅衢紫陌
之所存矣或問一日十二時中無背理傷義之事公曰
此言恐失之太快曽子吾日三省吾身須是自覺尚有
不克盡處深自省察學者當於念慮一萌之初剪斷私
意只令向中正一脉裏行莫待到事上方覺便是悔亡
底意思乃作求放心箴曰人秉良心萬里包括心有動
靜該貫事物方其靜時虛靈湛寂公私界限精明别白
應感而動理慾萌蘖同行異情遂判得失以靜制動何
事非得動而忘靜為是物役求則得之罔間食息放不
知求蔽固没溺愚知聖狂相去絲忽危哉㣲哉聖言不
易致知力行兢兢朝夕嘗曰愚平日只於人所不知而
己所獨知之處用功是則進非則亟加剗剔求以仰合
前賢有所不能則朝夕汲皇而已不睹不聞是己所不
睹不聞獨是人所不睹不聞其極只是思無邪無不敬
大庭廣衆與暗室屋漏無間無過一箇敬誨門人曰吾
人如今只用心於内求仲尼顔子樂處曽子忠恕一貫
使心中義理如日之中天則六合之内不遺㣲小容光
必照無往而非日之所到也愚之學只是見得一句明
便要行得一句到才行不到終日孜孜求其所以不到
之因而必要至之或問思無邪之難公曰此不過念頭
初萌時着功夫便似船開頭乘水脉様到是行處十分
要照顧兩邊無令觸礙直待泊得安稳方是得所止處
或問欲字善惡相半耶多惡少善耶公曰善亦未曽少
萬事萬物皆有善惡存乎其間天理人欲同行異情循
天理處便是善徇私慾處便是惡可欲為善欲善而民
善欲誠意正心修身齊家治國平天下欲無言欲行王
政何者非欲何欲非善夫子言我欲仁斯仁至矣凡所
欲好處便是善矣所以七情不可去一只要在道心惟
㣲一邊也道心純是善人心該善惡如惻隠羞惡是非
辭遜便是道心四肢之於安佚目之於色耳之於聲鼻
之於臭口之於味便是人心大率人心自血氣中來道
心自義理中來也語門人曰君子以一身應天下之萬
務至中而止由敬而入中者天理之當然敬則持守此
心流行乎一中焉爾性中仁義禮智發為孝弟忠信百
行萬善莫不皆有當然之則所謂在中也賢知過之愚
不肖不及焉中自在也其運用酬酢動容之間嘗難於
得其中者不知持敬而已敬也者莊肅謹恪耳目手足
心思念慮無一茍焉思有以見夫所謂中日由之行之
至之終之及其涉厯之久應接之多持守之固自然物
來能名事至能應毫釐絲忽動與中㑹而不容為言亦
可謂小成而已矣夫道不離乎中事不離乎中中不離
乎心停停當當渾然自然心誠求之雖不中不逺矣考
程子論浩然之氣一章是見得孟子十分透徹知其為
坤學故以直方大配之也孟子道性善一句壓盡天下
萬世論性之説無以復加蓋自太極而觀故有陰陽氣
理不可偏倚然理則自無所謂惡而氣則不無善惡之
異但太極所謂陰陽之氣亦皆是清明醇厚底到得付
諸人處各自地子不同便有善有惡所以前賢謂之氣
禀之性焉此又是孟子下一層若孟子則直説繼之者
善底未在成之者上説所以萬世無弊理氣雖同得於
所禀却於向上底數層別了譬之傳神漸模漸差不是
當初真的生之謂性告子只於人物生處便鶻崙説謂
之性所以孟子後面用犬牛人折之其辭便窮了公祭
蓮蕩㬊先生之文曰先生在寧考朝毅然志道萬里尋
師閲三年而後聞易於考亭以歸十有餘年至戊子而
先生之學始傳又二十餘年至淳祐庚戌配食於北巖
而先生之學始顯甚矣道之難聞而難行也凡人未見
聖若不克見既見聖亦不克由聖古之聖賢其道不見
信於當時而終必行於後世者窮達之勢使之也何患
焉蓋公以戊子歳師事㬊公至庚戌長北巖堂實㬊公
配祀於伊川之日也公之學有自來故逺近信從者衆
公於是循循善誘隨其氣之淺深而語之故聞者皆欣
然動悟各有興起當途達官聞風而慕爭延置尊禮而
考徳問業焉公曰愚意雖不在仕進却與同志之士講
明義理庶或晩輩樂向此邊則異時以扶植正道開廸
人心吾亦不為素隠無補於世也此時正學漸晦汲引
晩進尤為急務宜於後輩中擇其氣質可與語道者羅
而致之使食息言語步趨皆有涵養將來成就出為世
用必有可人意者時有執經習時文者公語之曰本經
自不容不精究但勿止求為科舉之學耳周官乃姬公
治國平天下之法制然皆自正心誠意中一理流出須
於聖經文辭義理向上體認聖人之心見得莫非天理
流行異時此身得君行道舉而推行便是周公事業若
其不見用於世則亦可施之於治家治身家與國元只
一理只規模有大小今人讀書了專用諸時文身與經
自為兩途到底有何濟益如論孟都是説心法治法大
學中庸皆然詩是心之吟詠書是心之典則軌範春秋
是斷案易是包括總統心性之書都只一理也為學者
大綱是自修進學㑹至理於心而著之於用功名之念
未去則以餘力習文章此亦游於藝之遺意富貴在天
窮通有命只㸔信得過與信不過爾㸔將來如今世上
後輩明敏聰慧者甚不少只是着意時文涉獵聖賢紙
上語才講得些子便道已暁了殊不肯潛心研究所以
退省其私不曽行得原其所以然都是舉世利名相靡
相尚師友講磨父兄教詔妻子期望朋友里閭稱譽賛
嘆不出乎是引得人飛揚馳逐無一息停如何肯信性
分中至徳要道是乾父坤母分付來底他既肯順從父
母之命却要在天地間立身只道父母寛慈都不管共
為子職底一分不知將來作甚折合此某日夜浩嘆汲
汲自照已身恐有人亦如此為吾浩嘆也考唐虞成周
九徳三物之教却是上之人尊尚此以教人故人人自
㓜至長安其所習徳行修而人材盛至夫子時則難矣
春秋方趨向功名夫子專向道徳速肖七十真可謂狂
瀾之屹然者顔子獨稱為好學此豈特七十二子之學
哉志學聖人而已惟志學聖人所以只在心性上理㑹
於人心惟危一邊全然斬絶了擇乎中庸得一善則拳
拳服膺亦不止於怒過二字夫子舉此以答哀公亦必
有意以愚觀之喜怒哀懼愛惡欲雖均為七情而末後
二字最為重濁為人心之累若欲變化氣質當先從事
於此當初顔子此處已輕却在怒與過上作功夫便似
曽子三省夫克己當從性大偏處克將去人各有偏須
自㸃檢登徒子不好色而有滛行便是氣質偏處後世
只是文辭太勝義理全無董生能識之而時不見用所
以功效不著我朝碩儒軰出亦是聚奎之氣數斯道之
傳自濓溪而始至文公而極然其始也可以扶植世治
其極也又徒載之空言矣吾人之學只是為己做得是
勿便以為是便須勇猛自克加磋磨㡳功夫做得十分
好了潛晦勿彰亦不必着心掛口却别去做一件縱做
得萬件都好且靠做一壁思量天地廣大不言所利而生
生無息是如何到那時節無一可説便是夫子予欲無
言處也自不必言矣凡人生世間光景無多而汩没利
名蔽固纒縛自少至老只在大黒暗中啾啾雜雜未嘗
見一㸃光明所謂醉生夢死究竟何為縱有伊傅周召
爵位而無伊傅周召功業瞑目之日與草木俱腐更有
誰人稱道邪爵禄富貴既不關已而方寸義理不明大
有可憂者在此愚日夜兢惕惴懼不以底事累其中者
也嘗又曰今之世望穹職尊不以富貴自髙則怡氣養
體孰肯篤志斯道縱有意翻閲亦不過資舌本懿文華
而已去聖賢豈不邈乎逕庭耶又曰今人做功業終不
及得天地生成萬物㡳盛徳大業説做文章終不做得
太和春温萬物生意百卉妍媚中和氣候欣欣榮盛底
氣象做到甚處終不及聖人之道與天地相似况只是
貪榮競利的一邊教做他天地内零碎的亦不能及也
記䕫州明倫堂曰帝王為治學校其大務也學校之設
明倫其大端也欲明倫先明徳講學有其序也天下之
生久矣君臣父子兄弟夫婦朋友人倫有五天所序也
仁義禮智性之徳有四天所命也天倫天徳聖王必建
學校以明之天人相因成也帝俗熙熙五教敷焉王民
皥皥庠序建焉不聽其所以天而盡其所以人使明者
益明而闇者復其所以明講學之功可以一日無於天
下哉國朝學校徧天下漢以來所未有也其始蓋欲使
天下之人格物致知由仁義禮智之性以明君臣父子
夫婦朋友之倫修諸身行諸家而措諸天下之事業也
文勝利汩士浸失其本真學校之所進退惟辭章工拙
是校而士之息焉游焉相與講明於是焉者亦惟佔畢
編綴吐芳潄華以獵富貴至於人倫之本行而不著是
豈皆士焉者之過哉上下之所講究一不由乎五常四
徳則人心日危道心日㣲物誘乎前盪耳目而動心志
七情失其所止雜出而應之理慾交戰正邪轇轕得失
判於呼吸毫釐而逕庭霄壤矣此士之所以貴乎講學
也倫即理也散於百行萬善著於六經明於學校而根
極於人心君子明此心以貫萬理治萬事而為天地萬
物之主宰皆不出乎是倫之外講學其可不是之先乎
又曰今時圓冠方屨極情致思於科舉之學而自已性
分絶不加意所以文物盛而人材稀治道日衰時事愈
促此時正宜講明學術徳行為先刋剔人心之蠧引之
於聖賢逕庭於夫人動容出處心思好尚察其受病之
處痛下針砭俾或有用不然春花秋月娛情悦目㺯倒
世界正坐於此又曰世間聰明俊㧞非無顔閔之徳性
游夏之文章亦嘗備厯險阻艱難造次顛沛至於擢科
筮仕浸溺於名利物慾之場道機變為趨時以圓轉為
了事矮窗殘燼生葅菜根如隔㡬塵而講故書守故歩
者便為羲尊禹鑿道之不明不行可知矣讀書之法始
入頭在循行數墨記念成誦其終在精思潛玩觸類而
長務令見得諸先賢解説之外無限好的意思浩蕩充
周而於日用常行念念持守步步踏實自知俗之所同
欲競趨共是者漸漸毫毛之輕而吾一身稍稍到前賢
地位但只見得明便勇猛着脚更勿回顧左覷右盼世
間傍蹊曲徑非我行坐歇泊處所纔目動心移景象隨
變恍然莫知所從則進修之功終不濟事又曰三百篇
詩正變萬殊只性情二字而風賦比興雅頌各隨時隨
事或可直陳或當譎諫皆流行一正理而已無邪不只是
作詩者思無邪而誦詩者亦當思無邪方得不然詩是
古人言志㡳究何益哉夫道與事不兩離動容之間逐
處便是只有精粗顯㣲之間若能體認必有以㑹萬有
於一原合散殊而無間者焉語諸子曰性分義理用功
既深覺得胷中浩蕩則當詳悉討經究史觀聖賢心法
治法規摹制度所以防情立極曲盡古今事物之變與
夫天文地理風俗物産其間推遷更改淳漓厚薄治亂
興亡之故一一㸔過使自心通暁然後見得為國為邦
致理制治自有時措之宜如此方為有用之學不然只
是談經説史秀才與打坐入定一般有事到面前便排
遣不去古人之道不是觀㑹通便了須要行其典禮方
得不只繫辭便了須要斷其吉㓙方盡夫子言居則曰
不吾知也如或知爾則何以哉學者須要自家了得人事分
一旦得君行道須是使天地萬物四海九州含靈動植
我有酬酢對付他教各自順道理的着數手叚方可謂用
之則行舍之則藏窮則獨善逹則兼善若猶未也只是
瞞人自欺愧怍亦多矣又曰天地是一箇大包裹萬物
盡在其中相爭相摩相誇相耀而不自知特滄溟中一
浮漚沙礫耳此説正欲學者大着心懐令與天地同其
廣大則自見得世間萬事萬物都不濟事心體虛靈豁
然大公仁道流行富貴利禄紛競馳逐從此剪斷此知
崇之學也乂須觀㑹通以行典禮春夏秋冬生長斂藏
富貴貧賤升沉利達少壯衰老飲食起居凡人情之所
不能免者都一一接應酬酢各得其宜把前日高明廣大道
理牢守堅執而終不為事物牽引方是裁制得宜便見
得仁義凖則與聖人相似的意思方是有用之學所謂
妙萬物者亦初不離乎物者也若都遺失了天下事則
學要做甚此又禮卑之學也時門人有以官事廢學為
嘆者公曰抱關擊柝乘田委吏無非是學只要行得都
合天理而已吾人㓜學壯行既自科目中出身所幹何
事正當於日用常行泛應曲當件件物物以當然之理
酬酢令無慊於心即便是學舍是不為更於何處作功
夫若必待閒則合下莫染吏俗如顔閔様方得又曰伊
洛之學只為朝廷崇尚所以人人熟讀用作時文退而
觀其所行斷無真履實踐要是人心元不好尚此學乃
與受業者曰賢輩欲獵科第則工時文可也若欲求聖
人之道則當體顔子貧而樂曽㸃詠而歸胷中意思方
只是學語門人曰讀書只是説一遍過却有何益如講
孝悌二字須是我身分中日用常行能事親能事長方
是體認得孝悌的意思如講忠信二字必是我真個為
人謀則盡忠於人為國謀則盡忠於國與人交則盡信
於人方是體認得忠信的意思時事雖攪擾不可以此
止進學之心只管理㑹自家功夫風雨如晦鷄鳴不已
正㸔人操守昔文中子與門人講道河汾後來皆為明
時輔佐豈非多難之時正是養成治世人才出來乎公
尤喜易嘉熙間與弟全菴姪存齋偕宗族朋舊避蜀難
於符陽溪間采薇茹蕨拂石傍梅隨事觀理即象玩辭
患難厄窮而不改其樂分教廣安郡人前進士楊君甲
率同志問先天圖義象數之學攝大寧理曹趙侯汝廪
闢鳯山堂請公日講一卦命子崇樵師事焉侯於是相
與講明易書答問往還逐卦各有義疏梓部使者循齋
黄公應鳯與公俱事性善毎以其同得於師者相與抉
象數之藴而發揮之約友東山宋公如山講明爻象今
載易編長涪北巖書院李侯震午劉侯叔子尊禮請問
乃作三陳九卦等義疏時南疇趙公震揆之子子寅為
郡民曹因從公問業就養於䕫李侯卓率子弟請問公
一本程朱之學疏為卦義曰易學正説於卧龍山陽丈
室斗牖討論紫陽師弟子易學淵源及蓮蕩㬊公師傳
手編集其奥義為一書目曰文公進學善言居渝州厭
囂塵乃於東山結茅臨流開巻自娛嘗曰道無終窮惟
愈玩愈明愈求愈有蓋一爻一象該天地萬物之理假
使心思雖窮得至却未曽遇得此事亦輕易過了又復
廢忘一旦事來又無以應之所以學者只大槩説易而
終不能用易也聖人心與天地一六十四卦三百八十
四爻皆是方寸間事斂而為一散而為萬隨取隨足隨
應隨當目視耳聽手持足行無非自然學者須要十分
用力推究把持玩味縱未到以一貫萬亦㑹有五六分
浸浸不已豈不渙然怡然矣乎又曰易中天理元只以
一貫萬暁得一義衆義皆通見得説不得非是不可説
蓋條理燦然盈天地貫古今不容枚舉縷數聖人也只
提起綱要不容以盡言此事只要力行而已又曰今時
易學不下千餘家皆能釋字義講爻象説道理而迹其
為人則徃徃與易不相似則其所言未必真知易惟伊川
易傳言人事最切晦翁説易於卦爻義最精而二先生非
茍言之實允蹈之後學於此折𠂻焉可也又曰玩易只須
四聖人卦爻象辭平易思量去使純乎天理之正勿以後
世人偽私慾參之并勿引惹背意方見得三百八十四
爻都是潔靜精微而吾之所以日用常行都自有純然天
理一脉平平坦坦安穏快樂行得徹頭徹尾時是甚次
第更説甚王侯卿相與夫釋老昇僊入定驚動天地到
此便是剥之碩果不食伊川言剥於上則生於下人生
至此上下與天地同流豈曰小補之哉又曰河洛兩圖
是道之體用只是要入身子體之為難只如孝悌二字
一日十二時中有多少未盡善處須要行得似曽閔充
而至堯舜方是極頭又曰夫子彖象繫辭傳是多少分
明顯著若説道理斷只用夫子為凖不過更與詳明之
而已易元無出於聖人言語之外者只在力行求至行
得一步是自家底一步行得一事是自家底一事又曰易
初未有物當未畫以前只是渾然一理在人則湛然一心
寂然不動喜怒哀樂未發之中忽然至虛至静中有箇象方
發出許多象數吉㓙道理來嘗䟦啟䝉巻後曰易有象
有數與理與氣而已矣著書立言發鑰是焉者也理氣
妙於無迹其體由象數而立象數顯而可見其用該理
氣而神精粗顯微豈有異致哉又曰易聖人所以範圍
天地曲成萬物窮理盡性至命通晝夜知生死無一不
本於易只謂世人不能潛心體玩反折於二氏又曰易
與春秋相為體用易便是春秋之體春秋便是易之用
明得春秋易在其中矣夫子得堯舜禹湯文武周公之
傳於千百世之下不得已而作春秋寓刑賞勸懲於一
言之間精微妙宻曲盡當時之人心天理而警省萬世
之人心天理無非闡造化明王法揭中正杜邪枉扶人
極於天下後世此聖人之大用未易以管窺蠡測言語
盡而文辭釋也游夏不能措一辭非不能也聖人言近
而指逺簡而博淺而深不容一毫有所増損只當黙識
心㑹而已所以伊川終不肯解釋畧説數條以開後學
文定不得已而釋之其間盡引伊川之言其餘皆參帝王之
法文公尚云但不知當時夫子之意果如此否則此書
當研精熟玩而未容以言語盡也又嘗曰歳晩衰頽無
復長進日夕靜坐期欲萬想不萌於心而未能也時玩
所通之易廣而充之義理無窮愈精㣲而愈廣大至於
莫可為言私竊浩嘆公年八十曰吾老矣掩門兀坐於
十二時中觀三百八十四爻焜耀流轉就其間求乾健
不息之理而捉摸不能徒竊浩嘆聖人逕庭不可到又
曰吾詳玩從前書見得越難為言越不喫𦂳工夫而道
愈精愈宻真見聖人立卓殊不可及也已又曰某年來
晝日潛心終夜靜坐見得萬物生生化化皆是易道彰
著發見中有箇自然體段加一些子人為私意不得纔
一毫差便不是道自家心自曉得如此而著言不得安
能以筆舌既邪有能同行止坐作隨便得一説方見得
乾坤妙用日日時時在日用常行中流轉此是聖人觀
㑹通以行典禮之事多少快活處公謂易固形而上之
道而實前民利用之書吉凶悔吝都切近日用常行文
公本義只於占筮上説大槩不使人求易道於髙逺因
欲取諸家卦林而折𠂻之覽究甫及旬日而考終䕫州
卧龍山讀易書懐曰萬戸千門鎮日開無邊風月隨人
好滿城花栁斷鸎腸芳菲易歇天難老又詩畧曰春樹
紅顔能幾何萬里封侯成蹉跎河南布衣正婆娑
却笑因風想玉珂未肯巖前捫翠蘿商丘不唱採芝歌
獨深於易如鄒軻紫陽真人聲相和蓮蕩歸來揚其波
我傍梅花讀遺書不知紛紛坐久落花多涪州北巖玩
易有感曰樂意相關鸎對語春風徧滿天涯生香不斷
樹交花箇中皆實理何處是浮華收斂回來還使氣一
輪明月千家㸔梅休用隔忩紗清光輝皎潔疎影自横
斜觀其詞則其胷中自得可知矣公弱冠即辨異端之
妄乃辭而闢之以上度性善其畧曰甚矣人心之易惑
而難曉也世道之易頹而難挽也夫老氏清净之説起
於漢文釋氏寂滅之説始於漢明非先天地而生首帝
王而出者當時無卓識之人以㧞本塞源遂使蔓延而
不可止迨至韓愈始排斥之然二氏之於中國厯數百
年入人也深而欲禁之譬如隄已壊水已决而遏其流
不亦難哉又與李涪州震午書曰老氏之説信者尚鮮
而佛之説則彌近理而逾亂真趨者瀾倒不可拯救反
謂其説足以籠絡天地司掌造化天下之道不過小小
智慧終不足以盡其方其光明照見十方而極其至也光
明洞照亦不足以了其義是致小根小器陷溺其中而
竟不知所以立佛乃生於周昭王時猶未入於中華至
漢末始盛行非先天地而有其棄三綱五常尚未暇論
而其説謂出入生死願欲必從非一世事理所能究竟
何嘗免得生死遺得一世事理哉嘗答大監寳謨文公
復之書曰䝉教學生讀釋氏書某向在憂中詳悉諦玩
者二年知其樂性中天地遺眼前世界一刀剪斷萬想
不着是大丈夫方做得底事但家世業儒骨非禪客只
當守祖先之訓以求聖賢之心玩羲易以㑹五經之㫖
趣窮卦象以究萬有之始終餘二十年矣見得天地間
紛綸變化不可名状而其間實有為之主宰者不動不
靜不増不減宇宙閒來閒徃形色自榮自枯皇帝王伯
不可得而留天地鬼神不可得而詰朝不食夕不寐陶
陶遂遂不知我之所以為我想西方極樂不是過也未
審所居之室與王舍雙林何似從㳺等輩與花智寒山
何若須臾有上上等難名之妙非非想難到之境然某
謂自觧即見性聞解非真性頓悟即正覺聞悟非真覺
開眼合眼都只一般今生來生了無二致所得止此三
緘其口久矣時有請識蘭若作興者公曰㳺定夫晩入
禪學文公毎為不滿横渠從佛無所得而入聖人之道
極為二程所敬故某恪守先儒之言非聖人之書不好
也自信殊堅所諭文字理不敢筆也䕫禱旱貽書李侯
曰今人禱祈從事佛老以徼福夫釋老所尚者素修紙
幣之虛文也天地之心可以虛文格乎况陰陽寒暑雨
露霜雪皆造化之氣釋老安得操天地之權而握造化
之機哉且龍神是地示享血祭者而以佛經紙幣素修
事之亦猶鼓瑟於齋堂也情與性與生俱生釋氏所謂
寂滅為樂蓋自謂七情俱滅矣更有何樂是釋氏終未
能去得七情也昔韓退之不信佛未甚端的只是説佛
若是小人焉得為禍福若是君子必不妄禍福其地位
只是如此其自把持只恁地却元不見得佛是如何若濓
溪輩便不與大顚説話了濓溪詩亦有譏退之處也公
初為科舉文一本理學不為時尚丙子鄉舉有司擬置
首選而復下之馮太夫人殁公益無仕進意端平甲午
公年垂五十矣曰進取非吾願也女兄引龍潭居士責
望意勉之強而後可遂冠鄉選庚子類省奏名公泣曰
禄不及親烏足為榮姑羅青衫以酬先志足矣懐勑五
年退居不調樵隠余公玠聞其學其徳檄分教廣安而以
昌州酒正寄績然非公志也故謁謝有詩曰一名絆脚
真成笑五載彈冠尚覺忙時郡境旱公條弭災事以十
自悔為勸時守趙君汝廩傾心焉境内嘯聚相扇衆不
下千首惡謀掠府公勸以計執之有欲營救者公曰除
惡務本若渠魁罔治患其已乎乃置之法賊之繫獄也
吿匿贓家白金者累千計公白府曰賊未刑有證對猶
懼蔓延况己刑乎若窮詰必殃無辜縱得贓閫䑓將以
郡利其財而入之罪也守悟舉牘焚於庭人情乃安公
又請榜諭鄉邑凡能捕㓂以贓代賞脅從之人能斬賊
首以告者除罪行賞由是佩犢之風稍息公甞鞠囚有
殺妻自誣者曰盗殺吾妻若子里正憚追捕寃久不獲
伸公察其文辭視其衷服猶有血汙公白府審鞠遂伏
辜是歳歉而閫糴不免焉公曰當於不得已之事求得
已之策請先量戸産髙下均敷糴數然後分委仁廉之官
體訪旱荒如一分旱則十分免其一餘視旱之輕為差
役糴辦而民無怨矣郡庠規矩一本白鹿先徳行後文
章尚理致黜浮薄時學廪久之核積弊乃沛然令官俸
給悉舉以俾掌計比還故里朋舊候諸途覩敝篋中尚
不滿千錢大閫繼檄大寧秋官公不得已承命過瞿唐
賦曰可奈紅塵飛白羽不容黄叟卧青山暨至官有麗
於獄者公於其始至之初引問矜惻以誠信開諭之人
無不感悟以實情自達故未嘗施一刑而獄具由是案
無淹滯千里不寃趙侯汝廪寘公郡幕遇數十年盤錯
之訟公一再翻閲不一二日之間明辨剖决迅雷不及
掩耳而予奪無不得情吏無所容其奸民不可施其嚚
險健訟之徒皆相告曰陽公亷明事一經其手則他日
無復措翻騰之辭者吾曹謹毋以訟至公府也時掌秋
納公闢其塲廣數十步令納者聚米其中植旗以識而
退毋喧囂紛爭然後探籌呼名納者始得入令自槩量
自入倉胥吏但於塲外唱籌書數而已從前轉移輸納
之苦填擁抄撮之患頓息公職教黔中其教以講學為
本課試為末擇鄉老之有望者悉加尊禮以儀後進由
是逐末知本尚吻者革心黔之文物至今彬彬然也黔
民火種刀耕禾僅充腹閫例行糴餉公請蠲之以少甦
民力歳霖潦公以書詣府曰千里之地無土稔金穰之
證有木饑水毁之災雖天心未必非仁然人事尤當加
勉竊謂賦斂致沴之本除常賦外悉冝蠲免訟獄致沴
之由除重辟外悉冝疎放力役致沴之端除城繕外悉
冝停罷災傷之處悉冝加體量囏厄之家悉宜加優䘏古
者水旱皆禱於社非但索之紺宇琳宫而已太守王公
謹禮納其言嗣歳書有年來年生於芹宫三岐一兩岐
二守歸美於善教所召詩載郡譜中公在端平初萬里
尋師入京時端人正士布滿朝廷皆天下人望而未有
建明乃以書謁平齋洪公咨䕫畧曰朝廷有正心誠意
之君臣則天下有正心誠意之善治厥今在廷之臣正
心有言誠意有言中庸大學之外洗心以易又有言君
臣講磨不為不至然求之治道則吏不免於貪鄙士不
免於浮薄民力困匱軍實隳廢循至楮幣日輕貨泉日
竭中外岌岌末如之何推原其故則制度綱紀不立之
故也夫亂生乎小人治生乎君子是理也三尺童子皆
知之曩者大徃小來天下之不治無足怪者今也端人
正士雲合輻輳相與聚精會神興利除害既逾年矣天
下舉手加額引領東望計太平之在旦夕也而害日以
生弊日以甚天下善類皆竊嘆而疑之其間不肖者徃
徃指以為經生學士無益於人國而小人遂得以幸君
子之罔效而肆其詆議之口其機甚可畏也平齋稱嘆
問以當世之務公對曰今朝廷雖有用君子之名而無
用君子之實所謂用只在用得着用不着爾晦翁云漢
武若用董仲舒為相汲黯為御史大夫足甚次第今時
那有此差遣耶嘗上鶴山魏公了翁書曰今日大開斯
道興起之一大幸㑹而亦伏斯道消靡之一大危機聖
天子躬親萬㡬憤積年憸壬之蠧國一切掃去盡收召
名徳宿望儒術老成之士布列朝宁側席傾心希冀太
平此斯道興起之一大幸㑹也然一二年間弊日益甚治
日益逺上之心茍厭且疑則小人乘間羣起而投之豈
非斯道消靡薄蝕之一大危機哉嘗思今日之事不患
天下之積弊靡而深惟患士大夫之積習專而忌專則
任已意而常失於私忌則忽人言而易違乎理所以君
臣上下竭思盡謀而弊終如故此無他未能公天下之
心也今日之事豈一智一能一手一足所可為乎髙宗
中興雖得一傅説而旁求俊乂必合天下材能此所以
為傅説成王守成雖得一周公而常任常人必合天下
之智力此所以為周公聖人之心何一毫專與忌之有
哉上淮東帥信菴趙公葵書曰竊聞勝不可有矜心負
不可有沮心勝者負之所倚負者勝之所伏一勝一負皆
有機焉惟善於用勢者能識之耳上淮東帥西巖楊公
恢書曰知一心與天同其大而天下之事不足為矣夫
萬事根於一理萬理根於一心是人之一心統萬理而
應萬事其大與天地等世之人不知大其心徒汩汩於
事事日以衆心日以小屈於嗜欲屈於富貴屈於貧賤
屈於患難生死紛綸雜揉莫知紀極盍亦以天地之大
立其心哉時洛帥既還公是以切切言之也時樓山李
公鳴復為中執法倒屣延公問以時務之要公對曰竊
聞廟堂在恢疆愚以為所急者在厚根本士大夫積習
私慾漸染成風朝廷戢貪訓亷之詔雖屢下奈何此弊
㽸痼三十年矣夫在位者剛惡與柔惡均為害民如欲
天下平治在乎守令得人而擇守令又在乎監司得人
蓋守令者養民之本致治之基監司則又守令之表也
樓山極嘆服淳祐丙午上克齋㳺相國書畧曰扶立世
道開物成務在乎士大夫之心今日士大夫之心何如哉
物欲㽸痼而正誼明道之心隳聲色薄蝕而好徳樂善
之心隳已私蔽塞而由行天理之心隳前日之心臯䕫
今顛沛而共驩矣前日之心夷齊今好樂而桑孔矣滂綱
不亷察龔黄不撫字頗牧不戰鬬下僚委吏莫肯官官
抱關擊柝莫肯事事上下小人曖昧掩覆茍且朝夕間
有以效官振職稱者不過總於貨寳為身之防豈真立
其心以為天下國家哉亷頑立懦暴者畏而戢貪者耻
而革一賞百勸一威百懲在相公一心主乎至公至正
終始惟一以要事功之必成而已矣上内翰滄洲程公
許書畧曰吾夫子道可興周其答仲弓之問政以舉賢
才為要於子游之為宰必以汝得人為急至於臧文仲
知展禽之賢而不與立則以不仁斥之使夫子一日而
得邦家其為治不過如此孟子生於戰國堯舜親賢之
説任賢使能之説賢者在位之説反覆不厭功利横流
之衝蓋知為天下立道為萬世開太平實在乎此上瀆
山謝公方枚書曰太子天下本所以繫屬人心而負荷
大器者也君子小人之進退即陰陽消長之大機陽過
而亢則陰之生也必壯暑熾而炎則寒之始也必烈大
壯四陽浸盛聖人乃以壯于前趾為憂夬以五陽决一
陰大易深以壯于頄為戒也上艮齋左史劉公應起書
曰天子以史為友雖萬乘之尊未有不湏友以成者而
必以史氏為之豈非資其直諒多聞忠告善道輔吾仁
而成聖徳也歟公寓䕫門時旱暵為災謂䕫守曰淳祐
丁未錢塘旱朝廷遣官詣天竺靈隠請禱愚嘗曰毎思
今時水旱凶荒率詣琳宫𣑽宇此季世俗習自東漢佛
老之教興方有此事但因仍既久人皆以為當然夫釋
老之奉間亦偶與雨暘之機相值豈真可倚恃者哉時
讀雲漢之詩反復宣王救旱弭災之道嘗為書曰君者
天地之子也民者天地之心也世未有為子而不知父
母之心者今湖港枯涸此君徳之未洽而民不被其澤
也井泉枯竭此國脉之不紆而民不遂其生也草木枯
槁此邦本之不繁而民不被其養也旱既太甚乃不詠
雲漢之什以側身修行愛民畏天駿奔走者不適方社
羣望而適天竺靈隠披緇衣黄者流羣行通衢頃而片
雲忽興則曰此和尚雨也甘澤霏霺則曰此觀音雨也
抑不思桑林禱旱雲漢遇災果如是乎大率雲漢之詩
以側身修行為本至於禱祈則曰靡神不舉靡愛斯牲
圭璧既卒寧莫我聽又曰不殄禋祀自郊徂宫上下奠
瘞靡神不宗則惟以祭為重而不靳於圭璧牲牷之用
此事天以實不以文之大訓周官荒政十二無非便民
之事至於索鬼神則以祭而享之蓋鬼神者造化之功
用雨暘實其所司於佛老乎何與今既已請禱在寺觀
不可改也已宜恪恭祀事于社廟靈享庶㡬反本合禮
可召至和若責已省咎舉行荒政則公必能講求之矣
又與當途書曰竊思居今之事在上者以知言為難在
下者以進言為難人藏其心不可測度言固難知也然
貴賤分而意向異進言亦未易也士方未達時碌碌亡
竒與稠人為伍徃來郡邑出入鄉井人莫畏憚而肆其
所欲言閭里之誦説四方之傳道交游識知相與把臂
促膝共談當世凢民情休戚吏治善否訟獄爭鬬是非
曲直與夫府史胥徒邪正善惡咸得其實胷次豁如也
一行作吏此事大不然矣前日之與我伍而無畏憚者
疑忌矣前日之忠告相與談議論辨者緘黙矣閭里之
誦説四方之傳道不接於耳矣晝坐㕔事夜居邃室郡
邑鄉村不可得而出入往來凡民情政治爭鬬訟獄府
史胥徒其休戚利病是非曲直善惡能否皆無自以得
其實雖孜孜求言汲汲訪問百虛而一真至於閨門之
内堂陛之間亦將伺候顔色囁嚅委曲而不以實告其
故何也一者分位有間恐致攖拂招愆咎而不敢言也
一者利害所關恐生是非召仇怨而不肯言也一者務
為掩蔽欲倚權勢竊威福而不復言也此三者今世之
患㽸痼堅積牢不可破欲以言取人以言决事以言立
政責效豈不難哉然嘗求其説而得之大抵君子之言
主於義小人之言主於利君子之言公正明白誠實洞
達言為善言積徳言循理守法言長慮逺計其偏為鯁
直激烈古方執一要皆歸於義而已小人之言私曲將
順柔佞機巧欺誑覆䕶言擊搏言掊克言違理越法言
一切計較其甚則為侮玩凌僭暴横把握要皆趨於利
而已哲人洞察如見肺肝間有效力似忠輸欵似信隨
意似順承風㫖似勤敏任仇怨似了辨伺意㫖似機警
應煩縟似忍耐不過偽為足恭可暫而不可久上之人
少有惑焉根脚輕掛則圓機便㨗隨吾之忿懥好樂而
肆其欲者無所不至矣伊尹曰有言逆于汝心必求諸
道有言遜于汝志必求諸非道此辨君子小人之大法
也孔子曰法語之言能無從乎改之為貴巽與之言能
無説乎繹之為貴此察君子小人之要機也孟子曰國
人皆曰賢然後察之國人皆曰不可然後去之莫非精
思極慮熟究詳觀求以得夫君子小人之真而為去取
之决果能此道天下事何徃而不理哉竊思方今一路
一州一縣治少亂多日齷齪而日彫敝皆根原於上之
人不能盡知人而官之官不能盡知吏而任之能知監
司則一路清能知牧守則一州治能知縣宰則一縣理
而監司守令又以知吏為難官無吏固無與任事而不
知吏亦所以敗事吏無廩禄可資無慶賞可慕其日夕
給口腹肥妻孥者率皆取之於民而其所以得行其所
願欲者莫非䝉蔽聾瞽欺誑媚惑致之士大夫以藐然
一心當衆枉紛遝之時縱有十分聰哲未能盡燭况驕
惰懈弛人欲勝而天理㣲者乎當今大務只以賢材類
進為急須是在王所者無非薛居州而布列有位散之
郡國棫樸薪槱舉皆吉士然後可以美新善治也已淳
祐三年二月天子命余公玠諭蜀公條十二事上之一
曰控扼形勢二曰防遏間道三曰信賞必罰四曰弔死
恤孤五曰訓練士卒六曰聚小屯七曰精明間牒八曰
行反間九曰革糴弊十曰清濁流十一曰招賢士十二
曰讀書治心季年邊將有不能運掉者公以書遺之曰
今日之用蜀不難於靖乎外而難於靖乎内不難於一
乎人而難於一乎天天者非髙髙在上之謂乃事務當
然之理也為大公為至仁根諸心見諸事措則正施則
行惟在乎識見之明持守之固動靜作息舉無非天何
人之不信而從何患之不弭而息哉至不一者人所至
一者天則日用常行尤不可不於公與仁而加之意也
公者存此心之理於事物未應之前而使無一毫之或私仁
者推此心之徳於事物當應之日而使無一物之不愛
好惡喜怒得其中仁也亦公之布也賞罰予奪當其節
仁也亦公之發也用舍建置合其宜仁也亦公之推也
故以是而撫軍頒廪輕重眂功必無賞輕之憂以是而
誅暴禁亂小大當罪必無罰偏之怨訓練精號令明威
信立而仁達乎軍旅矣以是而恤民賦斂徭役得時之
宜勞來還定惟日不足壯者安其業老者得其養鰥寡
孤獨廢疾舉得其所而仁達乎田里矣尊爵厚禄言聽
計行以盡用賢之仁餼廪稱事旌淑别慝以盡使能之
仁搜舉遺逸招徠俊傑以盡舉材之仁窮理盡性以達
仁之奥清心寡欲以端仁之本念念公則事事仁純而
體之天而不人一而不二則可以位天地可以賛化育
彼異己者蓋將㝠然天運而窅爾神化矣顧何為而不
誠哉時歳丁已金人謀大舉入㓂公遺蜀幕書曰邊患
日起當勉勞將士厚加賞賜使之同心戮力以逸待勞
商周弗敵一和而已彼張皇聲勢千撼百摇知不可動
師老欲還因其困沮合我整鋭而蹙之則事功可立切
不可以小隊遏截彼已嘗試必有深備今之所以活蜀
上策全在士大夫悔吝自新同心戮力而熟玩非常之
變巧愈甚貪愈深可勝慨悵孟子有言其教之不改而
後誅之乎風俗樞紐闗繫局勢更新之初誠能革偽剗
雕戢貪礪玩以慰軍民之望其間錢神銅臭梱載豐槖
不恤國事者汰之庶遺黎膏血不致百漏千渗則蜀事
猶可為也今既數月而寥寥無聞焉其差强人意惟戊
已建置數事而已若只包褁牢籠務息怨謗則棲苴枯
稊日益暵修不待回風震薄而先自顛㧞矣今之制閫
託雖重之重而有可以反重為輕之理事雖難之難而
有可以轉難為易之機勢雖危之危而有可以易危為
安之道今之所急在洗濯士大夫之心將軍建置矣糧
餉措畫矣獨士大夫無所激勸泄泄沓沓糜爛如故深
可嘆也夫約正黄君應鳯持節東憲公貽書曰喜知荷
天之衢方將坦夷四達惟至理融明定方凝固超然大
觀一毫無以動其心爵禄可尚也而不可貪也富貴可
有也而不可懐也宫室之美妻妾之奉所識窮乏不可
忘情也而不可得我而為之也稱夫人之善譽徳之辭
可聞也而不可好也異我而是舍已從之可也同我而
非反已違之可也可行則行可止則止無必行必止可
也可進則進可退則退無必進必退可也萬事紛紏而
一念真正之不移萬慮交集而一心貞固之不易人慾
至此消矣天理至此安矣學力至此定矣君子獨立不
懼遯世無悶所以處大過者此也景定甲子節使夏公
主西事兩鎮節相吕公俾炎夘與幕議公酌而詔之曰
今蜀人心怒敵思奮此敵運將衰天道好還之時也在
上者明賞罰公意見則聞風興起在在皆兵昔之反戈
者必倒戈而從我矣但當拯弊大壊之餘葺理耕屯難
計近效宜急遣鋭卒抄敵糧分畨迭出使野不能耕足
不得逞然後以重賞致其渠元以間諜擕其心腹伺釁
而動我得以制其命矣公心乎憂國論事切中時弊而
志恬退不以利達為心擢第三十年諾仕職教纔四考
年踰六十即退休自適隠居求志蜀閫建學宸奎賜明
心二字以淑人心活安文公復之實長堂事邀公振鐸
因謝曰曩聞度㬊二公教以天理人慾界限十年服膺
斯之未信何足為人師耶一時當途嘉公廉退樵隠余
公玠則以學博修行恬於進取薦學齋史公繩祖則以
藴於學識無所競絿薦梓部使楊公令式以學問淵源
允為師表薦公視之澹如也因致書文活菴曰此事恐
一溺宦海把握不牢不無俯仰馳逐之遷需首觀頥失
此良貴秖深戰懼而已先是公雖奉辛丑進士勑而告
身印紙畧不復問歳丙午季子炎夘入對訪得之以呈
公欲掛神武冠適大參橘洲姚公希得為郎閲考第僅
四書曰是未可及泉勉令在調注紹慶學官以歸己酉
較試忠南衡文别省閫帥畀舉改官以侈得人公辭曰
歳迫崦嵫冐顔職教苐以為納禄之階冀得贈典光九
原而已安敢更希異數以速官謗明公風舟共濟才俊
滿前效智效力者不少今公車之薦首及陳人非吾願
也乞收回薦牘改俾時髦俾衰朽得與鳶魚共樂化機
鼔舞中如受賜也樵隠曰世道奔趨而亷退如此可無
崇奬以礪浮俗議聞之朝且致養老尊賢之禮公固辭
有勸以薦牘授季者公曰不用則已又安敢龍斷耶黔
教及𤓰守固以京秩薦且以任賞増秩保申公辭之不
就㑹郡貳闕人守以閫命俾公攝事公曰年老漫仕大
失本心覬讀遺書薦剡不受次任不圖非偽也且明公
以愚不為庸謬人者謂其恬退也謂其廉也今舉不就
任不圖而戀戀攝官可謂恬退乎所當有之爵禄不貪
不嗜乃營營於垂滿之日可謂亷乎心口日日林泉而
手足身體尚徬徨庖爼間其為人賢不肖何如也守不
能奪今吏部左曹劉公叔子守涪㑹職教有闕書曰昔
伊川代大中貽書宇文中允典漢州學有云賢者以類
至惟賢能致賢某學伊川之學守伊川傳易之地執事
髙邁宇文今學掾虛席多士願執經焉公辭曰嘗讀易
至亢龍有悔夫子繫之曰貴而無位髙而無民是以動
而有悔夫亢龍本無悔只因動便有悔則當亢者宜静
不宜動也離之九三曰日昃之離不鼓缶而歌則大耋
之嗟㓙是耋耄之年只當投閒自樂不可復有希望也
豫之上六㝠豫成有渝無咎夫子象之曰冥豫在上何
可長也是樂不可極人貴知變不可㝠然䝉蔽而漫不
知止也蠱之上九以不事王侯不累爵位之為髙遯之
上九以肥遯超然心無疑顧之為得否則迷復之㓙過
涉之㓙震索索之㓙有不可勝言之悔矣某視形桑榆
佩誦聖訓率履不越投閒置散不求仕進炳炳此心若已
致仕而復求仕已掛冠而復彈冠立心勿常莫大於此
不敢聞命也古愚余公晦帥蜀致禮來聘公曰明公於
艱危􁅗洞之中不惟軍旅之尚而弓旌四出不遺衰朽
髙誼薄日月而齊葢壤矣向䝉度㬊二老教以明理慾
界限服膺久矣斯之未信只宜安分自適委順俟命實
非隘軒冕輕後學以為髙也黔南去官居休之五年二
子請曰既已投閒遺世盍以請老聞庶可榮祖禰公曰
以退休求進秩是利而為之也吏部使者黄公應鳯以
聞於朝加陞朝官賜六品服公不以為喜因答湖北漕
使袁公鼎東書曰投簮之請非愚夙心頑輩徒知光泉
壤而不思掛官得遷大是貪名來教乃謂某有餘不盡
留餘地以遺後人此論未安夫積善之家必有餘慶道
理自然如此而積善者初不覬其有餘慶而為之也答
姪昂書曰乾健之學安敢如此但拳拳自勉希見此氣
象而已所謂肥遯豈易言哉吾實志嘉遯而未能者也
夫肥遯是合下超出利名不與世相接我則身場屋取
科第但見世衰道㣲慨然投簮嘉且未能豈肥也哉大
監奉使程公逄辰以禮幣寓招隠意公曰某聞雖晩所
學粗知體用竊嘗謂文公作小山操正為素隠者設某
又安敢膏肓泉石耶苐違師三十年烏頭力盡病痛百
出加以衰朽侵凌聰明不及於前時道徳日負於初心
分當置散於表儀乎何有請辭有勸公俯為當途一出
者答曰吾非沽名以為恬退也惟日汲汲於此道恐歳
月之不我假决不為枕石潄流素隠之事爾大使常齋
蒲公澤之繼廪致餼尊養有徳辭曰方庚癸急呼焚竭
已盡捐不急之費賞功猶懼不既散官長費不知㡬披
堅執鋭者之禄顧愚何人敢蝗太倉乎景定庚申以建
青宫増秩朝奉郎訓辭曰一有元良萬邦惟慶賜為父
後者爵一級漢制可考也日者青宫肇建縟禮崇成餘
慶溥將燕及人老以爾有子列於朝籍式敷殊渥以勸
天下之孝詩所謂永錫祚𦙍者朕庶㡬焉徃服寵光益
綏壽嘏公謂炎夘曰我久避榮名而異數迭至非予本
心然君恩也其敢辭爾尚勉之期無負國甲子冬理皇
升遐公號慟曰吾家䝉國恩深厚苐衰耋不能致毁
莫盡臣子之孝乃輟食啜粥累月書諭子姪之仕者取
則焉公甞曰義利之間即君子小人界限只爭毫髪便
判天淵切須辨别得精判斷得力親黨鄧清溪選之宰
江津日邀公與偕暮夜有䄂賂求轉語於鄧者公拒甚
堅鄉人自壁間窺見之出撫公背曰今而後信君之節
丙申敵難鄧寓鎰金於公敵退歸璧焉鄧就以餽公辭
曰始寓以義終餽以利可乎官於廣安府有吏當罪以
白金十五斤祈哀公堅却之且以語同列或曰盍舉以
聞公曰吏犯法以賄求救吾固不可受若舉金以多其
罪吾不忍也守聞而賢之丁酉敵難豪右率寓物郊舍
有散失者責償甚横公所䘮實多寓人惶懼請償公艴
然曰敵至之初性命且不保貲財豈暇顧耶今敵退而
命茍存矣又欲徴貲財吾實不忍為一鄉咸稱長者公
處已一以儉為徳官黔中衣一褐以禦三冬有以臯比
獻者辭曰吾夜卧一破帳晝坐一胡床尚覺不安焉用
是生平所儲惟書數巻琴一張箱囊不貯資門人束脩
悉以賙困乏友人王濟之贈以詩曰陽子窮居在顔巷
有田一㕓宅一區師門立雪得心傳歸來兀兀哦古書
子婦時以鮮麗甘㫖為奉公輙涕零曰先世艱難積累
以到於今我事親時居貧養薄䘮𦵏之禮悉從儉約欲
報之徳昊天罔極此終身大痛也今吾父子一家誕受
好爵天又使我享兹永年長穉團欒蔬食菜羮已為至
足何敢自吾以奢啓後人乎子婦舉貳膳常珍之禮以
告竟却不御因手書訓儉數條以示戒云公因游荆楚
間僦居白水掩關玩易訓二子曰蜀禍如此吾三世全
活豈非天耶冝謹操修使對越無愧可也公嘗謂事親
者不可不知醫良醫濟人功與宰相等壯歳即博極其
書凢親識有疾者躬治湯劑雖小夫猥居皆親徃診視
毋倦好傾囊以實籠藥以疾告者輙予有疲軟患當用
參附丹砂公為之分劑必誠或曰彼賤爾公待之如此
祗損之福而益其疾公曰不然殘疾顛連民吾同胞藥
可活人何分貴賤嘗編類本草集方積歳而後成晩年
取活人錢氏等書精加較定而為之證辨曰吾不能以
道濟斯人且願以此少施活人之功爾公文章皆胷中
道義一派流出故平易而造理不尚竒怪雅好謫仙詩
體讀擊壤集曰誠是灑然快活然有康節之心則方㑹
如此不然有弊終不若學孔顔曽孟大中至正快活無
弊也公㓜時習書作山谷帖中歳善晉體遂臻其趣自
成一家垂老細字楷書無一行草公至誠盡性之學表
裏無間險夷一節終始惟一其動容也色莊而辭温坐
端而行舒喜不動心怒不形色粹和之氣盎於面背皆
此誠之形著也望其儀聽其言雖有鄙吝之心不復萌
矣乙未舟過小孤山風怒浪駭舟中失色有哭失聲者
公神氣自如姪存菴同舟問其故公曰患難起於瞬息
之間惟存誠俟命而已妄生恐怖何為也耶丙午泝瞿
唐舟㡬覆公安然巍坐扺岸炎夘問伊川心存誠敬與
釋老不若無心之言何如公曰心豈可無必有事焉是
也事者程子誠敬是也嘗苦瘡與姪子講論不怠二子
請少休公曰痛自是瘡痛於吾義理之心何與耶公教
二子先自灑掃應對慈愛恭敬迨有餘力然後學為書
數文章毎以服勞之事加之僕𨽻代焉弗許也門人以
問於公對曰古之教者歌九徳以和其聲音誦六詩以
和其性情習六舞以和其氣脉後人僅惟誦詩讀書雖
詠歌之遺意而所以教者不過以為絺章繪句之具大
失古人歌誦之本心至於樂舞之教則千載寥寥不可
復聞此人才之所以不如古也夫㓜小之時茍不服勞
執事周旋曲折於恭敬揖遜之間則其心中既視小學
以為凂已敖惰之所養成氣質之所凝定比其既長其
不動肆於禮者㡬希而乃欲使之收斂其身心以造入
乎致知格物之學明徳止善之歸不亦躐等而扞格哉暨
冠舉龍潭居士所定冠禮參之文公家禮而醮之曰循
天理法祖先讀書探道此吾之所望而為人子者之所
當勉吾不過擇賢師求益友以盡吾為父之道而已而
汝之賢不肖則天也魏徴有言願為良臣不願為忠臣
吾於汝兄弟則願為慈父不願為嚴父避地絫年簟瓢
屢空戒二子曰夫子言白刃可蹈中庸不可能孟子言
貧賤不能移威武不能屈正要在此用力慎毋以患難
厄窮䘮良心又曰士窮不失義逹不離道當思所以窮
而不失逹而不離處而深體認之有勸公俾二子為養
生計者曰然但㸔孔門師干禄須學稼賜貨殖憲貧顔
空聖人當時之所與者誰歟後世之所稱者誰歟且聖
人豈不為養生計哉耕也餒在其中矣學也禄在其中
矣則其所計者蓋在此而不在彼也向聞紫陽門人徐
毅齋云學者須要咬得淡菜根此中是一等真藥㬊蓮
蕩云疏食菜羮吾人之常至哉論也嘗曰先世積善百
有餘年宗族後人多有賢哲只要勉學力行詣彼道真
入見聖賢了當已身復以傳子孫而及他人此亦仲尼
顔子樂處一件事又曰後人之貧富貴賤窮達吾皆不
以為意惟立身行己於兩間能為天地幹事有益斯世
進學樂善與前賢為徒則所望也又曰士當顧諟天之
明命貧賤富貴得䘮存亡皆天所以命於我者也知天
之所以命之則當知所以安之又曰遇順境不必喜令
人志滿而驕遇拂逆不必愠令人志慊而怠明道不計
功正誼不謀利誠為可法長子少箕從子昆醴族孫恪
義方後先類省奏名壬戌入對同時唱第公曰今方見
祖先積絫深逺之騐而後人繼踵為善之實然不可以
此而自滿假要當愈勉愈勵付成敗利鈍於自然方是
聖賢用心庶㡬天道之福善者可保其有衍未艾也䑓
閫為炎卯發舉以旌平反公戒之曰舉之有無當聽之
自然人生天地間能與三才辦得事便是不負蓋載生
成之恩如何去向上徼覬酬賞但亦有報應道理然决
不可存在心中便有私意少間便有得則喜失則愠的
血氣生出來矣炎卯濫恩叨五品列男封公戒之曰爵
秩日穹益務卑牧在上不驕以長守貴制節謹度以長
守富官彌髙而身彌損爵益進而行益謙聖人格言汝
則行之更當念天地祖先扶相我家以至于此何以報
之祭祀烝嘗此只外心要只大著胷襟盡循天理不可
容者容之不可忍者忍之不可能者能之以忠君為心
以子民為念飭已愛躬使俯仰隠顯毫無愧恨則穹爵
厚禄又不足進而日積月絫自然與天地相似功名富
貴可有可無毋徒以禄養當求以志養此父之所責望
也凡誨子弟宗族皆隨其才器而語之今各集訓辭成
編以傳後人公壽而康終身不曽扶杖年七十四卧病
累月病間詩曰識箇凝隂消又長喜些真火熄還生至是髪
童者茁齒脱者兒歳甲子少箕調官歸築室於桃花源之
黄溪公就養焉每良天佳月親朋徃來迎候引觴賦詩
講學無倦色鶴􁑵角巾編易張琴水邊林下行吟坐嘯
樂其自樂守歳詩有云從兒豹變當斯世喜我鷗閒著
此身學易假年天若許横書長作傍梅人年八十謂二
子曰吾夜寢惺惺澄神静慮以觀萬化之變所謂樂天
知命吾何憂窮理盡性吾何疑者庻㡬近之又曰我思
先聖尼父徳配乾坤功垂萬世得年七十有竒先師晦
翁心傳聖賢之道統學詔萬世而無窮亦不過七十有
竒祖先之髙年者止七十有七自計吾年加之以閏則
去九十將不遠矣何以得此日夜惶懼不敢康寧只是
此心無刻不在聖經念念與義理不相釋而萬事不足
以動吾方寸不知手之舞之足之蹈之優哉游哉聊以
卒歳如是而己丁卯中元公作歌示兒畧曰白儘蒹葭
衰從蒲柳我只松筠節君民堯舜老翁揩眼勲業毎燕
居申天子孫娛侍則緩酌㣲醺命炎夘鼓琴以寫真樂
因曰毎常講亢龍只是説過今親履之但心神雖健而
所學不加虛度光陰爾勉為善以繩祖武答造物則在
汝兄弟若曰壽康吾安敢比望五福耶親舊升堂請質
所疑嘗恐尊者坐倦少選輙辭公命留訓誨諄切語極微
妙則欣然命觴亹亹終日或至夜分乃已是歳公年八
十一矣揆度前七日逰塗山矢詞籲天備述濫膺五福
莫報劬勞之意拂石潄泉逍遥絫日公平生於易學用
功最深乾坤以下逐卦各有問答獨未濟卦未嘗出口
從子昂至是疏未濟之義以請益公乃書曰上經之坎
離乃全體之坎離而坎在離上下經未濟之坎離乃分
析之坎離而離在坎上夫坎離交則天地生物之功由
是而成坎離不交則天地閉物之功於此而息古今盛
衰得䘮存亡死生晝夜皆不出乎此天地一陰陽也人
物一陰陽也陰陽一氣也理反元氣不反元大哉易也
斯其至矣十月甲寅朔筮遇未濟顧謂炎卯曰此是上
下經六十四卦之終夫子言物不可窮是以理而言然
天下之物未始有不窮底未濟男之窮故受之以未濟
終焉終窮二字亦太明白矣吾寸心昭昭自見得死生
晝夜之道盈虛消息之理皆是自然更不以動心矣汝
徒期我髙壽愛親真情自是如此然望實不到也因偶
書曰白雲無心閒渡水清風何意自開花聞友人趙公
景緯除宗卿侍經帷致書曰方今内修政事為第一義
宜體和靖守其師説之意而接續吾師性善開陳未盡
之學性善道傳正宗職躋禮侍猶未有諡此門人事也
吾友其圖之先是盛山克復戊午王師大㨗於寧西公
曰國之福也蜀證其瘳乎乃為詩入賀制閫備述丙申
以來蜀事之艱公憂國愛君尊師尚友蓋殁身不忘如
此巳未感異夢呼子孫竟日歡欣越辛酉炎卯被㫖䕶
别省悲涕不忍離侍公詔曰君命也不可違明鑒裁公
去取為朝家得人即忠孝也焉用作兒女態時親朋雲
集登省者咸升公堂公連日談論起居如常時癸亥子
婦諸孫問安公正襟兀坐曰夜寢甚適神思極清肢體
無恙乃呼諸孫娛於前且詔家事甚悉語既忽作謦欬
聲左右請問不應則溘然而逝矣嗚呼痛哉不肖孤弟
兄叩地號天百死莫贖長逝之容色雖僅及見而永訣
之訓辭不可得聞宇宙有終哀痛無極然後知前日未
濟之㫖乃絶筆之書忠孝之言即終天之誨愴距摧裂
尚忍言之公享年八十又一積官至朝散大夫其書有
詩辭一巻講義一巻圖象問答語録一巻書説中庸説
辨惑正言記序題跋家訓各一巻易正説二巻本草集
方一巻藏於家越明年戊辰二月丁酉合葬痛惟少箕
炎卯罪未即死躃踊涕血謹識吾先公生平行與事之
不可冺者姑敘梗概以告葬於同盟㷀疚荒迷脱畧不
次惟不敢一辭溢美以取誣親之罪咸淳丁卯冬十二
月不孝孤少箕炎卯泣血百拜謹狀
從子昂捧未濟之訓泣而曰嗚呼考亭之門從㳺者衆
自蜀而徃者惟涪陵㬊公巴川度公而二先生之學吾
叔父字溪盡得之詣性理而逢其原抉象數而見諸用
其存誠也無間於始終其為道也不遺乎精粗慈恕而
剛果𢎞毅而温和性冲淡而不迂行清髙而不矯政公
亷而不察文雅健而不竒辨異端明正學仕止惟其時
動靜合於易琴書自娛無他玩好韋布自適無他侈靡
丹田自養無他嗜慾爵禄加之不為榮王公尊之不為
貴患難怵之不為戚且備九五福㡬三達尊其尊祖敬
親則終身而慕其憂國愛君則至老不忘修之於身行
之於家施之以遺後推之以誨人壹是皆以天理為主
故覿徳者心醉聞風者誠服凡及門者各獲所益如羣
飲於河隨量充洽易終於未濟男窮之㫖詩終於白雲
清風之詠非樂天知命者乎生平惟務知行不喜著述
今僅見者特講學問答門生子弟之所記録爾昂壬戌
入對梅溪劉先生議以字溪之學聞於朝欲得其文以
告政府昂將舉所聞易説對公聞而書止之曰學本為
已非求知也慎勿輕出其徳盛而自卑學充而用晦如
此公誠有希聖希賢之功窮理盡性至命之學昂知而
不録實為有負然其年向九袠耳聰目明怡然理順樂
以忘憂極於何思何慮生榮死哀所以然者昂焉得而
録諸夫士志於道惟誠惟一知至知終考亭之後有度
㬊由度㬊而來我叔父字溪一人而已伊陽伯曰學者
於道知所嚮然後見斯人之為功昂用不自揆抆淚百
拜書於編末
　　　跋譜繫圖
某年十二三時見先君子述陽氏族譜作圖分送諸叔
及大井諸兄蓋慶元間事自丙申丁酉蜀難頻作親戚
死亡畧盡譜繫焚毁散失無有存者心甚悼念淳祐辛
亥解慶學掾不復筮仕因閲家藏僅存先君手澤日録
一篇開讀涕泗記陽氏本原甚詳自甲辰以後無復可
考幸平日聞先妣言前世事頗諄輙以所聞見續日錄
所記復成譜繫圖而書之以存先君子之志而詔後人
云寳祐元年癸丑仲秋四日子某拜首敬述
