#+TITLE: 元憲集-宋-宋庠
#+DATE: 2016-06-11 12:24:32
#+SOURCE: github.com/kanripo/KR4d0020 master b968e827                
御製題元憲景文集並各書其巻首
　宋庠宋祁兄弟同負盛名且同舉進士時以大小宋
　並稱乃其官位一至宰輔一為尚書事業所就既殊
　情性亦奢儉各異故其詩文沈博新警因各隨其性
　之所近而為世所傳誦則同及戒其子不令刋類文
　集行世亦同迨其後雖經合刋繼而仍歸散佚又同
　兹復裒輯成集並以聚珍版印而流傳之又無弗同
　其同不同之故庠與祁固無能知之余亦烏從而知
　之然其散也由於自欲韜晦而其聚也幸有永樂大
　典之僅存佚之於七百餘年以前(宋天聖至今七/百五十餘年)而
　完之於三百餘年以後(明永樂至今三/百七十餘年)則又復歸於
　同余因合題一詩並冠於兩集簡首更使之不同而
　同則向之所謂同不同者皆可勿深論是之謂大同
二宋合刋曽紀王(宋嘉定間郡守王允初倡議欲合刋/二宋集以屬郡文學陳之强未就而)
(去其後太守陳芾捐/資刋成之見之强序)惜哉分集失傳詳學如有本終難
晦行不負言久益彰伯也孤風標雅操仲兮强識富文
章雖稱儉過及奢過弗愧元方與季方收拾碎珍得全
冊吟題七字冠前行休嗤大典紛割裂愛禮幸兹存餼
羊
元憲集序
荆湖之間國朝以來安州為望郡名公鉅卿相繼而出
元憲景文宋公伯仲則其傑也昔太守今右司李公揆
繪其像而立之祠逮之强之來請于郡而春秋致祭亦
可以夸示後學矣然宋公之典型雖在而文集不傳于
鄉郡謂之闕典可也寓公李令尹之家舊有繕本太守
今都運王公允初昔為通守每與之强言欲借而刊之
未能逮持節京西于其行以帑藏之餘幾千緡屬之强
與之鋟本以廣其傳又分數冊以往將以速其就也然
攷之二集既富且贍其言八十餘萬工以字計為錢幾
四百萬米以石計百有二十他費不預焉之强懼其難
成而白之今太守陳公芾公一聞之欣然謂之强曰是
亦予志也郡當瘡痍之後雖賑恤施予日不暇給然亦
當輟他費以成之二公政事文章兩極其至故能于倥
偬艱難之際而為粉飾治具之舉其與蓄財而不知予
妄費而不知用者豈不大有逕庭耶之强深有感焉因
其成也書之篇首以告來者若夫贊元憲景文之鉅篇
大作則有國史在于前輩之鋪張揚厲而為之序則之
强晚生不敢措辭觀是集者自當知所敬歎今之序姑
記其文集之傳云爾嘉定二禩三月上澣郡文學陳之
强序
欽定四庫全書　　　　集部三
　宋元憲集　　　　　　别集類二(宋/)
　　提要
　　　　(臣/)等謹案宋元憲集四十巻宋宋庠撰史稱
　　　　庠所著有國語補音三巻紀年通譜十二巻
　　　　別集四十巻掖垣叢志三巻尊號録一巻今
　　　　惟國語補音有傳本已著録餘書與文集並
　　　　佚
　　　國朝厲鶚編宋詩紀事僅採掇西清詩話侯鯖
　　　　録合璧事類揚州府志所載得詩八首則海
　　　　内絶無其本已三四百年矣永樂大典修於
　　　　明初距宋末僅百餘年舊刻猶存故得以采
　　　　録而庠文章淹雅可取者多故所載特為繁
　　　　富今以類排比仍可得四十巻疑當時全部
　　　　収入也方回瀛奎律髓載夏竦守安州日庠
　　　　兄弟以布衣遊學席上各賦落花詩竦以為
　　　　有台輔器趙令畸侯鯖錄亦云二宋落花詩
　　　　為時膾炙今考庠詩所謂漢皋佩冷臨江失
　　　　金谷樓危到地香祈詩所謂將飛更作回風
　　　　舞已落猶成半面粧者特晚唐濃麗之格實
　　　　不盡其所長祁集有和庠赴鎮圃田遊西池
　　　　作極稱其長楊獵近寒羆吼太液歌殘瑞鵠
　　　　飛句歎其驚邁蔡絛西清詩話亦稱之又載
　　　　其許昌西湖詩鑿開魚鳥㤀情地展盡江湖
　　　　極目天曠古未有然集中名章雋句絡繹紛
　　　　披固不止是數聨也文章多館閣之作皆温
　　　　雅瑰麗渢渢乎治世之音葢文章至五季而
　　　　極弊北宋諸家各分起振作以追復唐賢之
　　　　舊穆修栁開以至尹洙歐陽修則沿洄韓栁
　　　　之波庠兄弟則方駕燕許之軌譬諸賈董枚
　　　　馬體製各殊而同為漢京之極盛固不必論
　　　　甘而忌辛是丹而非素矣陳振孫稱景文清
　　　　約莊重不逮其兄以此不至公輔今觀其集
　　　　庠有沉博之氣而祁多新警之思其氣象亦
　　　　復小殊所謂文章闗乎器識者歟書錄解題
　　　　載是集作四十四巻與史不合然文獻通考
　　　　亦作四十四巻似非訛舛疑別本以掖垣叢
　　　　志三巻尊號錄一巻編入集中共成此數唐
　　　　宋諸集往往有兼収雜著例也通考於是集
　　　　之下又附註曰一作湜中集二十巻其名又
　　　　異然永樂大典實祇標宋元憲集則非湜中
　　　　集明甚故今仍舊目不取通考之名焉乾隆
　　　　四十九年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　元憲集巻一
　　　　　　　　　　　　　宋　宋庠　撰
　賦
　　乾元節賦
炎厯四世天子坐法宫憲宗軌深根寧極逺聴髙視其
仁如天其道如砥亹亹穆穆為綱為紀方且秋駕軫慮
宵衣致治摽甲卧鼓張旃厚篚至和薰而桀驁革鴻澤
淪而翾蠢暨龜龍宅沼牛羊避葦民逺于罪畫衣冠而
知禁吏久其職保子孫而為氏禮無未補之闕樂有既
盡之美日月之所燭霜露之所墜舉踵延頸莫不率俾
而乃辰居乎蠖濩字泰乎醰粹起真想于黄庭遡慶源
于赤水陶鈞之所獨運聲教之所横被遐哉邈乎越不
可載而巳先是有司攄舊典輯元命因誕彌之吉序稽
長發之休詠攷乾健不息之象含元長體仁之性作為
佳節冠于甲令將以合萬國之歡啓千齡之聖掩周漢
而遐蹈齒堯頊而髙映寖明寖昌惟天下正則是禮也
宜我朝而為盛若乃仲吕鳴律恢台御時斗建于已舒
將望羲授赤光照室之瑞叶寶軫歌薰之期内外欣踴
官師肅祇於穆先靈辰備宿設善氣前應游氛外徹開
閶闔之洪洞廓紫宫之寥泬飛龍抗殿神鼇負闕若夫
宣室先帝之正寢大火天王之明堂啟稷嗣以辨等率
鴻臚而詔方采物紛樹衣纓焜煌金匏畜響而待叩籥
翟旌勲而啟行庭實萬品天幕九張噦鑾卓馬之覲戴
斗占雲之鄉砮丹文越効其質毛車象戴輸其祥或布
濩于外庭或就望于西廂其内則上宫碩老袞衣繡裳
元侯顯父珍圭判璋麟定之親信厚而在列鷺廱之客
潔白而來翔莫不委佩垂紳肅穆端莊以竢乎當陽始
乃警大庭導初旭纎羅靡動羣隂盡伏輦出于房帝暉
有穆正法座于皇極凝邃旒于元服燦乎若瑤極之御
羣宿澹焉若天池之朝百谷塗山㑹兮後萬玉華封來
兮善三祝豈徒揚甚盛之節蓋將儲難老之福况乎鷰
禖虹渚天啟也雖曠代而罕至重瞳采眉君表也惟元
聖而後備畫堂甲觀昭漢嫡之祚金鑑露囊盛唐宫之
制蓋所以謹帝胄之正統鍾天元之粹氣謹聲身而為
律度聰神明而資孝悌作我司牧光有神器若夫定黙
之至數重熙之髙致藴上業而未發候昌朝而來萃則
不若是也于是丞相奉觴而進曰臣聞徳之所積者厚
則天之所報者隆道之所召者逺則神之所贊者聰今
陛下尊祖襲宗寢威盛容退姧士以進道斥彫纂而敦
風嚮學乎金華之殿因心乎長樂之宫程百斤以忘倦
慎萬幾而執中而猶翼翼以惠迪謙謙而養蒙宜乎繼
萬世之典業藹千祥于聖躬煥至徳而有融等仙劫而
無窮者也臣不勝大願昧死上後天之壽制曰都此髙
厚之降康宗祏之流光俾爾熾而昌俾爾夀而臧朕其
志哉所不敢忘㳟舉公之觴時左右皆稱萬歲
　　幽牕賦
暗室迷陽開疏就方匪結錢而效飾將修隙以闚光森
豎櫺之寸漏限横杙而尋長逼南榮之愛日蔽髙廡之
飛霜隠几于下陳篇在旁含階筠之媚色洩盤蕙之幽
香況復霽景初和游氛外滅輕吹襲牖頽陽溢穴映故
網而輕明渺方紗而洞徹但見野馬羣飛纎蟲族悦或
蠛蠓之上擊或醯雞而下頡輕若毛舉來踰電掣隠見
互舉如翳如空渺倦目以旁睇監衆態之無窮其來也
就煦以交舞其處也假照而相攻瞥若浮埃之聚恍如
纎靄之蒙馳騖乎蠅頭之域游揚乎蚊蜨之宫形不任
乎手搏聲難為乎耳聰嗟大鈞之賦象何至細而兼容
忽輕飆之一至兮遂消散而無蹤
　　登應州古城賦
何茲城之巑岏兮據東北之山巔扼三關之走集兮眺
七澤之敞閒喬木矗其雄立兮森䔿䔿而刺天翔風薄
而長吟兮雜下瀨之潺潺南陵漸其岥岮兮盡渺渺之
雲烟于是太陽啟暉六幕澄霽春塍如繡春樹如薺啼
鳥壊堞蒼烟故壘登髙逺望使人心瘁在昔峻宇層構
雕枌繡楣車爭水度葢逐鴻飛鼓鐘沸涌冠劒陸離抗
障日之長袂艶從風之羅衣至矣哉合從締交結儔附
黨兵略地而鼓行師椎牛而人饗梟鳴牙中梯舞樓上
出萬死而徇國俟千級而邀賞莫不光沈景滅魂㫁心
折千蒿斂魂野薙凝血同枯骨之死安知譽堯而非桀
哉但見灌叢宿楚奥草多露城狐不薰臺鹿時聚虎肉
委蹊豺牙當路狖失木而號煙鼯投林而嘯雨遇發冢
之詩書對憂心之禾黍曲池既巳平髙臺又以傾古馗
時見荒榛自生叢祠隂塢虛聞松聲凝睇弭節悵然内
驚嘆人事之遞遷孰長年之能執壯率歡以俱往耄引
悲而前集昔牛山之妄歎顧二臣而飲泣使爽鳩之無
死非吾君之所及諒迭處而迭去同寒暑之相襲況乃
僕本恨人觸感増慕歲月逝矣江山非故古既古而嘗
今今雖今而將古天愁人兮安寄日難揮而催暮命僕
夫以効駕吾將遵乎歸路
　　夫人城賦(并序/)
昔晉將朱序守襄陽為苻丕所圍序母韓氏自登城按
履謂西北角當先受弊遂領百婢及城外中女丁于其
角斜築二十餘丈賊攻西北果潰衆固新城丕遂引退
謂此為夫人城至今叢祠遺基巋然尚在荆楚歲時鄉
人祀焉仰其髙風慨然為賦其詞曰循漢臯而西望兮
何層城之孤峙披南烈之遺堞兮號夫人之故壘譙門
堙而中塞兮灌木森其相倚勢鬰律以上出兮下坡陁
而榛圯渺遺烈而未泯眷髙芬而可紀昔典午之䑕首
屬苻丕之虎視區區保乎江漢㟋一障乎北鄙寇方甚
于餓喙地幾同于黑子惟韓媪之慈訓勵朱公之朴忠
仗天節以扞敵據江域而臨戎于時大羽若日髙旌如
虹桀黠同侮跳梁四攻防地中之甕缶舞樓上之梯衝
伊君母之慷慨兮誓喪元而靡悔臨大難而克壯兮懼
危闉之先潰率民婦而操築培戰陴而相對備之于條
候之西北兮豈神機之我昧果前陷于厥角率圖全于
覆簣嗟女子之綿薄兮蓋中壼而是修奉蘋蘩之常祀
承巾櫛之餘休矧仗節而死難非君子而可求偉此母
之挺操亘終古而弗媮趙指括以全宗王勉陵而事劉
孟三徙以漸訓介俱隠以無尤雖先建于髙躅兮我無
忝于前猷若乃寶墉百尋犀兵萬旅推轂受命建牙作
輔氣可蓋世威能拉虎或㗖利而忘義或飽飛而背主
輸天險于敵國忍吾君之外侮悲丈夫之竊號曽緯嫠
而無取儻死者之可作兮非夫人而誰與詠明徳而不
已聊盤桓以延竚
　　嘯臺賦
梁城南下陳留右鄙環道卻走繩阡直指控鄭邑之遺
墟得阮公之故里抗孤臺兮數仭撫頽垣兮百雉木䔿
䔿兮冠巔棘棧棧而蔽趾息予駕于層阿披微徑而周
視坡陁隠軫沿縁徙倚徙倚兮奈何懷人兮孔多昔當
塗之失馭感羣俊之同波予生不辰道方薦瘥吕鴻軒
而被戈嵇鳳舉而嬰羅惟正徳之思免潛葆光以内照
狹世路之多辟兆天衢而觀妙悟跨俗以遺累喜憑髙
而臨峭于是戾止斯臺惝怳徘徊叩神谷以抽緒慿鸞
嘯而舒哀其始也創韻乎一氣其徐也淪響于九垓吟
將㫁兮復尋意彌往而逾來志念君而宫轉心感物而
羽摧激清飆于萬竅納素氣于元胎精感飛潛氣周動
植天籟停響龍吟輟息獸將騁而拄喙禽當飛而墜翼
寧蓄久而必愬將愬之而未極悲乎萬化弗停遺基欲
傾桑冒田而非海蕪隠壁而疑城轍雖窮兮罷哭酒徒
美兮非酲邑何知乎南巷土奚樂于東平但見豺礪狐
語梟翔虺驚雉鷕鷕而輩作鴈雝雝而孤鳴覽陳迹以
遐悼莫髣髴乎遺聲已矣哉儻九原之不作信豎子之
成名
　　瑞麥圖賦
天聖之六載也陪京近地宛丘奥封厥有瑞麥飛驛聞
上是時邦英臺彦鴻儒碩生被歡誦以沓臻樂千齡之
希遇鯫臣不敏敢揚言而賦之曰何聖辰之有感兮見
造物之流形伊嘉生之育粹兮亦稱珍而效靈蓋茂昭
于豊兆故絶出于祥經是月也候司熛怒節紀朱明司
徒謹土宜之法遂人勤時政之程畎畝鱗接田疇砥平
非滅裂之攸縱竟疏遫兮資生青青交秀芃芃向榮或
散穎兮共幹或連岐而並莖顧我疆兮我理悉如坻兮
如京民相勸而動色士覩竒而震驚俄具載于繪事兮
亟傳聞于禁庭寔惟天之輔徳彰有言而順成若夫蓂
草標祥朱英薦異茅三脊以儲祉芝九莖而表瑞信徒
假于書稱亦烏足以擬議請言瑞麥之可嘉也協氣交
生大鈞封植表天祐之孔昭顯坤珍之有赩宛彼神區
契兹景則嘉種肇靈秀穱敷色浸潤兮芳澤之和鼓動
兮薫風之力餘糧雲委滯穂山積故陳陳而相因亦穰
穰而叵測宜乎允膺帝賚紹隆皇極豊功大業日躋兮
著明溢美連休月書兮不息顧蕞陋之微才曷揄揚于
盛徳
　　感雞賦(有序/)
予寓居畿邑有里中男子蔣福者多畜羣雞内一雞三
足其一足拳而弗用一雞獨足能飲啄嬉戲與羣雞上
下噫祥眚之事予不得而推但感其物理之異而為賦
云伊元化之無私兮播羣形以平施紛肖象而寓質若
巧鈞之制器鱗者俾夫沉泳兮角弗施于猛鷙引羽族
而普觀兮足惟兩而已備苟損益于天分兮匪生生之
本意何此匹鷄理絶常區或踸踔而獨止或疣贅而聫
趺並鳴翔于􁀙次亦飲啄乎庭隅徒觀其一則綴不用
之爪賸無名之膚象非同于海鱉名有忝于陽烏其一
則踐孤立之危靡全形之徳追山䕫以同號希啇羊而
並翼寧真宰之好異兮伊微禽之我惑感天分之有常
循生涯而各得不決拇而齕枝詎日黔而浴白蚿百足
而蛇憐蚓無心而土食將減此而益彼懼速尤而長慝
姑美惡之兩忘兮庶元和之來宅
　　徳車載旌賦(案此為永樂大典所佚今據/宋文鑑及文翰類選増入)
君有至徳時乘大車當偃革以無外乃結旌而有初奉
駕陳儀采物雖資于備設嗚鸞示禮旂旒匪俟于垂舒
順攷前經鋪聞往説謂戎事以既息貴君車之有結雍
容撫軾蓋藏飾以尚純肅穆展鈴詎垂旓而就列蓋由
抑乃盛飾昭夫令名雖冠品于輿服蔑揚威于旆旌肅
軫無譁方歛藏于斿厲馳輪有度靡赫奕于緌纓且夫
禮有質文器隨用捨車號乎徳則崇化于邦本旌結其
表則示仁于天下意自象見名非人假君軒弭節孰訝
乎巻而懐之國乘制容益顯乎素為貴者是知車之用
兮充徳以成大旌之飾兮輔威而孔昭既武怒之不作
信軍容而外銷組轡啟行陋郊旄之孑孑錯衡遵路殊
風旆之摇搖若然則動有彞儀文無異色雖嚴駕以備
物終去華而表徳故使禮典攸重民瞻不忒皇皇整御
始中括于采章檻檻肅容豈外揚于藻飾用能上載明
徳旁昭縟儀自駕言而戾止殊幅裂以藏之升降惟寅
僅比非心之屋章明盡屏寧同止獵之緌大矣哉邦禮
是崇帝儀資始實務徳以垂教必收旌而昭理宜乎國
容備而兵器銷率由兹而盡美
　
　
　
　
　
　
　
　
　
　
　
　
　
　
　
　元憲集巻一
欽定四庫全書
　元憲集巻二
　　　　　　　　　　　　　宋　宋庠　撰
　五言古詩
　　正月望夕供養大阿羅漢畫像作
端月戒熙陽望舒秀圓極洗心乘佳節瞻像洗慈徳穆
穆屋漏尊虚堂與神寂繪境紛自竒法性非所得人貌
含天虚髣髴若眞覿示現隨三界精感超六識華燈列
清場寶炷熏梵席妙意隨春融疑懷逐冰釋欲讚巳忘
言拳拳自終夕
　　嘯臺
孤壁横天畿巋然袤尋丈恭承晉髙士嘗此攄遐想臨
風挹勝軌意若無今曩當塗昔戰龍典午方搆象忠賢
履危運鱗羽嬰密網烈烈熾邦刑耽耽翦人望嵇呂膏
碪斧濤舒受羈鞅先生機且神妙用包羣枉兀爾謝將
迎隤然寄昏放禮法雖我讐智恬非外奬惻愴廣武游
留連步兵釀朅來桑梓國慿髙念長往舒嘯萬籟先浮
精九皇上歸禽宛頸還秣駟臨芻仰當日天地心寥寥
共悲壯咄嗟渉千祀隠軫存遺壤臨岸知是非俎豆猶
彷像(邑東故/祠在焉)我來一傾耳城隅斷餘響梟鶚愁空林狐
狸語平莽髙韻邈已徂清銘復誰賞(唐人獨孤及為嘯/臺碑銘近年邑人)
(浚池/得之)嘗聞史氏傳塗窮輒怊悵正人與直轡何代非流
蕩淳風日已微投辭謝精爽
　　入謁馬上作
殘月鼕鼔喧中衢幰輪騖九關忽洞闢萬蓋黕雲布燭
亂建章星塵迷華陰霧車幅避鳴騶鑾音聽朝御嗟予
亦何為簉此珍羣羽野鶴載軒愁狂狙裹衣怒肅穆未
央朝蹣跚壽陵步人生固有志躁静各成趣生當伏農
畎乃爾汙賢路峨弁束蓬顚吞腥滿飢嗉樂育過阿陵
增禆乏塵露徒懷一割志但恐流芳暮且復竢逡廵南
山有塲圃
　　習彦威
四海習彥威英英出江漢髙韻凌風翔雕文奪星爛感
激陽秋辭姦雄非所憚蜀弱自為正曹強乃名亂陰忤
柄臣意飄然去恩館驅車自北門四顧興長歎終焉謝
病免猶得為人半緬矣身後名臨風寄悽惋
　　有邑子夜宿話余先疇蕪廢
臨邛久倦客彭澤賦歸來念我何為者趣時良殆哉一
身仕東觀三載寄靈臺望見故鄉樹頻更緹筦灰曉車
愁蹇蹇春耜負莓莓虛名自韁鎖豊壤成汙萊日想社
枌老心知門柳摧神阡迷馬鬛栢表被狸災一聞里人
語夜靜成多懷他日還燕泣前憂成誤哀
　　留别知郡職方楊員外
予本草茅士世無鐘鼎榮在昔未勝冠先疇弓冶傾茹
荼濱十死屬纊存微生分遂寗牛飯誰希莊鴈鳴龍具
泣妻子練裙悲弟兄慈誨斷軻織遺書開晏楹感激侏
儒飽呻吟裘氏聲下武纂丕構協風翔四瀛紛馳賁丘
帛髙竪當衢旌鸞翮不暇戢驥材方自呈車徒首燕路
冠蓋溢秦京文章趙元叔脣舌婁君卿列邸曳裙入羣
公交幣迎僕嘗不自料奮迹希時英弟子許都養詞人
嗤老傖一旦褐衣召千慙昆玉名安知軾蛙賤但覺軒
鴻輕初命六百石(漢廷尉平/六百石)關掌列侯城居然懵操決
無術禆澄清天炎屢來集寃獄紛以盈(僕莅局以來水/旱為沴者各再)
(姦吏受/賕者一)誚讓使臺檄流離民屋征結課諒無最黜幽兹
有萌晩遘金閨彥傳瑞提千兵為僚篤古義賞善多新
評坐則席函丈出則車連衡髙論天人際細畧米鹽爭
愚慮或窺管嘉言兹報瓊賞音非易遇曠古難為并嚴
惠不世出蕭朱猶害成何言末路日獨契後凋情累洽
帝圗盛思皇賢路平願言寄君子始終同所營
　　獻臣學士與余通書因成感詠
夫君班揚儔抱槧羣玉府久讀未見書躬抽繫年譜墜
緒獲先秦亡篇出東魯上泝三皇墳旁探百家語怪牒
汲郡來幽經茂陵聚英哲資繕藏緹油盡刊補蒸青勁
竹殘削誤規刀苦種别踰九流星羅軼千部顧我寡見
聞䝉薰異倫伍祕帙樂共披譌文許交舉家㨭互紛綸
郵筩劇旁午初無班嗣嗤更免許慈拒矧余羈官久寂
寞繄茅宇禮乏贈酒瓻疑增照觴怒尚賴啓新編時時
發聾瞽
　　予自到嶺外居嵐瘴中未嘗不以先死對治人人
　　見其浩然若有所得者今歲在海外遇寒食因發
　　家書想望松楸不能自理偶成此詩示兒子
春日自明霽我心何鬱傷草木競芬菲飛鳴自頡頏悄
悄坐書幌幽幽宴空牀旣無功名念反(音/翻)思白晝長愁
來不自持零落鴻鴈行三過解澤流六見槐柳黄最憐
小兒女路逺不得將生還一笑喜死去埋他鄉生死如
循環我師佛老莊感此寒食節新烟過鄰墻松楸渺雲
海目極摧肝腸書成附鱗翼不如永相忘何以慰目前
作詩示阿張(阿張孟/堅小字)
　　左散騎常侍東海徐公
徐公真丈夫不獨文章伯江南兵未解主憂臣慘戚公
願紓其難苦求使上國庶獲一言伸少息苞茅責其君
驚且歎執手涕沾臆謂言知爾晚何此忠義激天子叱
在殿誚讓雷霆赫公亦從容對曾不渝神色仁者必有
勇斯亦古遺直書大畧其小我有春秋癖所以此詩中
不言公翰墨庶警事君心勉旃希令德
　　夏日晩出芙蓉堂
哲匠昔締構(故相文惠/陳公所建)文榱面清池囘環水光合左右
雲容披蒼烟限壘斷空碧盈軒垂蕙緑不待染荷圓皆
中規戲魚觸新藻幽鷺翹空坻初筍半遺籜殘跗猶抱
枝我來冰未泮倐此亘炎曦節物一以換余懷焉獨怡
内慚固陋質本乏廊廟姿印綬紛璀錯旌旄森陸離林
狙裹華黻野鹿駭金羈負山力巳竭傾日心空疲如此
危殆辱斯言非我欺横琴不成調慷慨念歸期
　　秋晩禁廬獨坐
霜日薄西牖境寂趣自閒風篁宿天籟海碧沈雲山宮
樹未全落棲烏相與還心疑蹈虛宇跡乃塵清班自顧
邱壑志何施軒冕顔終當謝緋服戢翼榆枋間
　　孔明
漢家亂無象賢才戢鱗翼武侯霸王器隆中事耕殖堂
堂劉豫州介紹徐元直一聞臥龍譽三駕荒廬側士為
知已用陳辭薄霄極説吳若轉丸抗魏猶巻席談笑馭
闗張從容羇梁益持邦二紀餘君臣絶纖隙浮埃蔽穹
壤大節淪金石梁甫不復聞懷賢涕霑臆
　　筠亭
歲晩檀欒姿山中映孤宇聲繁天籟吟影動仙幢舞即
境是眞如黄花間幽圃
　　嘗假馬于親舊不獲因感而成詠
東方昔借車尼父嘗假葢一馬兹不全夷涂出如閡人
無托乘寵朝罕均茵載策足本乏謀臨風嗟有待京洛
富華廐權竒出青海翩翩陌上郎滅没爭星邁珂音雜
鸞響韉勢動霞綵東郭獨何為徒行履將敗
　　榖城主簿王崇者少得養生禪寂之道中年棄官
　　入漢隂武當之間邈與世絶又有吳人山者自逺
　　攜母與王同隠時余方貧病慨然慕之因為詩代
　　書以寄二子且托王尋耕釣之地相與邇者竝以
　　叙懷云
余本邱壑人失計蹈塵網軒冕忽韁鎖風波若流蕩髙
羽顚宏羅奔驂僨歸鞅衆偽縁境滋千憂共身長進乏
汗馬勞居畏濡鵜賞力命頻遘迍幽憂思獨往聞君集
漢隂遁世久忘象因溜為鳴琴凴巖作煙幌復有延陵
季亦善南趎養築宇近親仁耕田或歌壤且言掛瓢處
一徑捫蘿上杳若御風遊蕭蕭骨毛爽芝术紛異苖麏
鼯結幽響老木森千尋丹藤埀百丈洞谷答嘯歌雲霞
代隣黨咨予倦遊者緬邈期眞賞之子幸我憐試煩翦
幽莽儻獲蝸牛居即謝海禽饗時從漁父魚聊植仙人
杖漸脱區中縁永託無生奬
　　和答李學士見寄長韻
璇源多清派蘭谷無絶芳之子相門裔髙才映周行妙
年弄文史雅志含圭璋中嵗困官簿銖兩爭低昻一通
金閨籍荏苒潘鬢霜剖符屢麾阮執㦸更疲揚聞君近
多暇歸偃三經堂左右褫紳組縱横羅巾箱安驅仁義
塗弭節名聲揚戰酣道始勝心泰無癯尫壯思挟飛藻詔
我臨霞章我時坐鈴閣寂寞如禪房開緘一快讀雋味
腴且長髙義溢句流清風隨篇翔感人不無意在水河
湯湯吾匪辯音者空冀懷仁藏矧屬歲躔暮百卉皆芸
黄何以謝君子松栢同蒼蒼
　　和答吳充學士見寄長韻
多士秀王國珍羣騖天衢其間延陵季煜煜承華跗盛
藻班蔡流芳年終賈徒籖芸擁石室札綈紛鴻都刊偽
富清暇壯思彌天隅投我塵外什粲然風義俱幽襟恣
申詠不覺頺陽烏渴吻潄仙液饑腸涵道腴衰翁牽夙
尚騷雅嘗馳驅疲足道雖頓流波心未渝過門輒大嚼
臨博猶狂呼詎云獲眞賞聊復惬所娛矧繄絶唱贈無
脛來明珠報之乏瓊玖寳玩徒區區
　　嵗晩許昌城隅登樓作
孤城何巑岏西北有層構我來一長眺正迫嵗隂候嚴
風挫萬物霜雪復交冦冬日苦易頽羲車劇馳驟宵月
不相讓空弦映矢彀潦收陂面闊木落山骨瘦生平邱
壑心顧慕獨延脰箕峰紫氛結潁瀬瓊波潄想像逃名
夫幽居翳仙竇願言追遐蹤人間謝譏詬
　　天禧初僑寓安陸有宅一區嘗于齋前手植橘樹
　　纔尺餘許未幾擢第隨牒遊方天聖庚午冬屏居
　　畿邑守舍兒自安陸饋余丹橘一篋因曰此即齋
　　前所植撫物懷舊悽然不平者久之因成感詠
昔年封蘖栽生意頗柔脃今兹見丹實落落如星麗斯
果號難成常踰豫章歲(此木不十/年不實)孤根何為者尚記吾
廬地蔽芾詎因棠連蜷乃同桂厥包千里遙守舍重緹
惠金顆照病眸霜津益痟肺欲算去里年十聽秋鴻唳
無復陸績懷寧圖李衡計他時攀樹悲詎減金城涕
　　嵗晏出沐感事内訟一首
山海有完士希世無良籌偶穿東郭履遂别野人舟不
恥篆刻賦來肩英俊游私智甚鳬短塵容若鴟愁備員
太史氏補屬富民侯(案漢書田千秋封富民侯唐人避/太宗諱改民為人此詩原本作富)
(人今/改正)姑學了官事何嘗分主憂日貪斗食利歲感星躔
周中都富才彥方駕若龍虯茂先喜史漢平津治春秋
髙文用司馬格五寵虞邱間闊路逢葛繽紛人召鄒桑
羊興賈豎安國出縲囚汲鄭貴交盛徐陳英藻遒況乃
天下樞雄雌來九州衣冠徑複道鼓吹出長楸席上萬
錢箸橋邊八列騶雍容緩魯玦意氣拂吳鉤咨予良不
韙瓴甓厠珠璆吹竽昔已濫在梁今可尤臺閣魏舒被
風雪蘓季裘有志謝軒鶴無機防海鷗擬竣杜陵課誅
茅歸故疇
　　送上元勾簿吳昌卿
長安鼕鼓喧里舍隙塵曉有客駐歌驪歸途指江徼晨
庖爨蘓冷窮巷鄉輿少乃肯顧我廬歡言復悲嘯悲嘯
誠易知夫君韻經竒才髙洛陽賈賦動楚湘纍平昔應
賢詔覽徳揚英蕤孚尹傾寳肆沛艾絡仙覊獻書北闕
下對策東堂垂逢吉旦兼暮諧音塤且箎天官選初筮黄
綬聊藏器三釡樂及親尺檄甘為吏邇來預冬集再調
鬱竒意羣公亟為言力命乃相戾奏牘輒報聞官書責
勤􁍤簿領百里佐風煙六朝地銷魂南浦行拄頰西山
氣君子永來譽勝襟無累欷行矣勿載譁鄉枌方省家
春橈碎溪月暁颿弄江霞長洲紛藉草故樹雜生花予
心若為處嵗晏竚疏麻
　　京師故僚以余退居近畿數賜存問因叙懷自感
病餘頗厭肉欣得僧廬蔬僧牕亦明潔可以觀我書弟
兄冷相對因著柏酒醉酹餘欲拈筆狀乃爾狼狽我老
固有素未至形苶具其事故可知寧復論年數阿連吾
語汝我計當何取學道既無成何如事農圃
　　冬至攝事南郊齋官感懷作
履至謹冬祀攝職叨上公洗心奉明誡祗宿城南宫芳嵗
正遒莫熙陽殊未融西郊淡頺景北牖來朔風騖野騁
歸獸縁雲號征鴻夕坐無晤言情條結深衷自撫韋布
陋奚堪廊廟崇觀瞻動衆目跼蹐愁我躬自古經緯才
因勢猶汙隆䕫卨值虞奮孔墨遭周窮如何一介士蔑
著横草功仰被天宇施遂際人爵豐較能劣涓壒荷寵
踰華嵩物理自非是神鑒安可蒙區區謝病志終冀囘
天聰(時巳三上/表乞退)
　　念衰二首
勁風吹北林落葉舞南牖歲序忽已髙崢嶸薄星斗大
化驅羣物始終迭相授羲和亦何為挟日但西走少壯
馳目前衰頺躡人後星星兩霜鬢伴我老成醜學道苦
嗟晩捫心更餘咎兹意將奈何投身就杯酒
衰容鑒青銅寒光了無隠照我顚上毛星星罕餘鬒特
此將奈何嵗月屢遒盡少壯罕聞道下士乃為哂操綆
遽汲深持矛復夸楯任重力疾顚塗窮計方窘上孤明
主恩下違昔賢準憂悔從中來老至非無眹尚忝麾守
尊居慚政條敏孤心企寒柏萬境付朝菌往失奚足追
來戒或堪引明發邱壑情予將治歸軫
　　湖山
空水渺澄鮮蒼山復盤踞沙草媚苔磯雲柯抱巖樹畸
人兹與留脱世如遺屨
　　登大明寺塔
故歲搖落時凴髙望揚越流光不我與復此值凋節孤
塔踞層岡仙盤湧㵳泬病足攀危梯寸晷或三歇浩蕩
佛界寛凌兢客心折逺岫幾培塿空江一明滅海日棲
簷題霜風語鈴舌荒墟自今古大塊靡封埓豁若醯覆
開醒如豆聰撤哀哉人間世小智互紛結豕蝨論是非
蠻蝸定雄傑倀倀百代俗唧唧九流説進致無窮中秋
毫共飄瞥聖人小天下樂意遺來哲矧余䝉鄙姿輕蹈
榮利轍溷濁六塵并讙呶太和泄薄言眞境游追悟生
理缺洗心刻來誓囘歩懲曩跌甘露多餘滋聖闗有幽
鐍咄嗟朝市人此路非爾躡
　　哭公實學士
髙子北方士才為國之華靈襟絶塵藻麗藻紛春葩雖
云服韁鎖髙意籠青霞子昔久䝉潤逢辰亨乃嘉聨飛
奉臺閣相顧引龜緺鮑叔不予怯楚臣寧汝瑕詔書頻
出沐歸轡屢囘車時過蔣生徑或詣子雲家柏將松竝
悦人與室非遐自謂百年分風期何所嗟君命良不淑
浮生兹有涯沈疴犯霜露幽讖發龍蛇美志一朝盡餘
哀千古賖招魂知是否生肘詎眞耶塗斤失郢匠膝席
夭長沙青黄飾溝木藩褥墜風花世事一以謬何言定
隆窊都門執謳紼原路引哀笳夕雲旌外慘春日塜頭
斜自此掩瑤軫其誰知伯牙
　　壬子嵗四月甲申夜紀夢
積雨暗長夜山行經險巇悲風撼林木崖谷蔽參差逺
聞豺虎號鬼燐弄光輝十歩九失足中心秖自持所適
既迢遞黽勉焉可為道旁見明燭抵宿依茅茨開户念
生客喜逢主翁慈煖湯趣妻子然薪為更衣艱難又奚
怨少息非所期雞鳴夜將旦熟寐百無知欣戚一以忘
何有安與危生死宇宙内曠懷亦如斯聊紀夢中事誰
當𢋫我詩
　　過曹氏墳庵在灊皖間蜀僧修静字天柱退居于
　　此
出郭屏僕從取徑問樵牧短松新被岡青嶂逺遮屋雞
犬無四鄰日月自兩轂阿師厭機縁脱迹謝塵俗是心
大圓明一室了具足汲泉烹細芽支鐺炊脱粟黙坐契
從三諸方付藏六我來同友生得飽徑眠熟稍為微風
醒巳難畏景促買山知幾時所惜負松菊
　　水月
湖上纖羅收天邊夕蟾映皎潔銀界寛虛明佛心定可
愛不可持乾坤共孤影
　　余臥病畿邑御史王君假守潭楚道出于舍下特
　　見存訪且尋先子之舊欽承風儀因為詩抒感云
病客臥窮里衡扉掩殘春隳官道家藏竄跡農㕓民朝
羅噪饑雀暮席流芳塵尸居怳踰歲踵息動彌旬忽訝
絳鞲𨽻傳呼越郊畛蹀躞千餘騎雍容兩朱輪言是楚
邦守來過安邑貧固宜辨貴棄乃爾存艱辛此道古為
重餘風今已淪物色認平素載言接慇懃始悟先子舊
早篤嘗僚親孤心極摧櫓感涕浩盈巾追念舞勺嵗已
識棲鸞人(景徳中余侍先子為弋陽督郵/君時勾稽屬邑始授余以學術)師筵奉函席
學舍操書筠童牙自忘醜詩鉢或娛賓公時摛句賞謂
是天麒麟親擘彩牋贈勉我期日新(君嘗作詩貺/余多所奨朂)汝南
丏題品有道定人倫自爾一暌刺中年嬰世紛天聖紹
休緒頓網横無垠鸞鵠不蔵翼虯蝸無遁鱗余時濫隗
始驤首摩蒼旻司徒揖元叔天子第平津甲科廷尉属
再命宮坊臣黄香入東觀賈誼過西秦紬繹金匱室珥
彤瑶水濵登瀛識禇馬頌漢希淵雲一朝泣風樹九死
存餘焄中都索米後老圃種𤓰辰惠然下車揖髙義傾
前聞卻計髧髦日二紀如逡廵今形雖隠几昔訓尚銘
紳丈人篤求舊媮俗將還淳湘水澹蒼野衡峯凌紫氛
澤節首南夏瑶魁瞻邃宸戀闕魏公子弔賢楚靈均公
懐佐時略宜樹光朝勛奚為逺問俗惜此徒傷神宣室
懋清問華光欽寳鄰行行愛玉體趨節竚來臻
　　去年三月禊飲池上嵗月易得忽復暮春因再宴
　　僚屬作
前兹屬元已置酒蒼烟臺芳序忽復周春風正徘徊懽
言速僚友亟使具觥盃長渠溢芳溜列坐浮香來靈囂
合衆樂隠若南山雷舞袂紛雜襲賓冠儼崔嵬美人前
為壽顔色如瓊瑰況我千萬日行樂無疑猜新歌裊天
衢興視行雲囘我時語四座茲賞誠難哉妙顔無再朱
白髪惟相催跖蹻盈聖智孔顔罹憂摧區區百世後美
惡同塵灰吾欲挈瑶斗踞海為金罍挹兹忘憂物與爾
同嘲諧天地為一朝長短何足哀魯陽久不作白日任
西頺
　　奉詔止雨宿齋建隆觀
漢家候神館奉詔禳沈災解纓就齋幕恍若躋蓬萊雲
羅絓朝舄露掌承仙杯衆眞拱象帝寳宇正崔嵬爐烟
薰太虚重隂為之開單枕不成寐俗魂自驚猜心迷坐
忘術萬慮無根來天雞殊未鳴霜鴈有餘哀借問麋鹿
姿云胡塵國台構極謝隆棟禆山劣纖埃上慚稷契名
下愧丙魏才惟餘止足戒臨路空徘徊
　　念古
賢哉邴曼容出處知所據官餘六百石輒自移疾去富
貴非不懐殆辱亦先慮嗟我材下中叨恩最蕃庶堯庭
納言職軒野方明御服衮作槐班曳履南宫署雖經斥
免誚尚玷髙華處(昌據/反)徒有守直弦何能借前箸愚甘
六馬對讒恨三物詛來年感衰疾倦鳥思返翥抗心望
先哲俯首慚昔譽西景尚可收歸轅未云遽儻以人望
人期君或吾恕
　　已已嵗除夜有感
明晦互推斥中都芳嵗闌星迴迫舊次籥暖送餘寒來
辰繭有緒去境環無端天運故相易人心那獨安懐此
不能寐攬衣强盤桓疎恐緩餘帶危愓整塵冠耿耿燭
焰直凄凄霜氣酸城頭殞髙木庭下敗叢蘭撫臆累新
欷掩觴沈故懽況乃蹈世網虚名爭控摶挟冊濫書府
振纓玷王官東序羅圭瑞西雍集鵷鸞昬瞳眩寳肆短
翼厠仙翰縱爾值藏疾何容久素餐泛泛騷客鳬坎坎
詩人檀寧無要路津所畏在蹣跚枳棘附驥尾緯蕭戲
龍蟠寄語拙艱者無竢學邯鄲
　　王粲
秦川貴公子避地來荆州流離世道喪簡脱天姿遒嵗
時不我與假日賦銷憂妍辭縟非霧逸韻鏘鳴球曹師
下南服置酒臨滄洲慷慨前為壽髙譚王霸籌歸來奉
丞相攝組登華輈獨歩今已矣空餘清漢流
　　漢將三首
漢家開絶域日夕羽書聞朝那殺都尉北地敗將軍沙
明疑晝雪氣黒似秋雲片月就城偃長蛇隨陣分氷藏
馬窟路血沬劒星文直置鴻毛命聊圖麟閣勲
頻年隨校尉晩節事輕車瞻烽數奔命辭第詎為家輕
齎絶瀚海間道襲昆邪雙鞬朝負羽三鼜夜鳴笳金痍
先雨覺蓬鬢後霜華如何差六級遽使抱長嗟
薄伐乃中謀和親非上䇿匈奴負漢恩男兒喜邊檄故
嵗出定襄今年救張掖沙平落日黄月逈遙峯白急擊
右地兵連俘月支馘幕府省文書家人非尺籍夜拔五
嶺旗晨追六騾迹陛下焚謗書孤臣勒燕石
　　雨夜秋興示仲氏子京
秋律盪華序濃雲生夕陰羣芳伴雨泣百竅隨風吟哀
螢滅遙徑倦翼翔故林暗隙濕已逗孤燈青欲沈愁人
此遙夜萬慮集幽衿歡緒未盈尺憂端巳越尋借問所
以然出處謬素心家世本邱壑才具非璆琳靈根夙已
殞野服良所欽搴芝幽澗畔擉鱉故溪潯歘爾濫官牒
今焉旅華簪兄弟見羈鞅交朋頼幽箴爾講壞壁簡我
攀羣玉岑嚴枚交逸藻潘陸嗣清音羣才方搆厦短綆
徒汲深狂迷頓纓鹿踉蹌乘軒禽歸來翳編翟況乃貫
愁霖求薪動踰桂鬻賦靡酬金原病固為累朔飢非所
任猶欣共姜被歲晏樂愔愔
　　寄題職方周員外廬山笑臺(員外九江人嘗游憩/于廬山之陽自謂太)
　　(平之民樂道逢聖造適輒笑因以名臺後為/二千石過故里鄉人葺其臺且旌賢者之致)
周郎有舊隠逺在南山陲一笑偶為樂九層遂成基旁
連醉令石郤眺社僧碑(謝康樂所撰逺/公碑今在廬阜)地逺雲物秀巖
深松桂滋當時騖髙興益友相攀追樂聖自鼓腹談經
亦軒眉風猿助清嘯谷鳥參朋嬉忽引朝閨籍久埀林
下期頭白二千石髙蓋復來思活活弄新溜蒼蒼援故
枝雖云未投紱良足紓煩疲余懐本邱壑世路方􁁌羈
願言獨往客緬邈心空馳税駕或未晩從君歌紫芝
　　歲暮北亭懷子京宛邱二首
歲晏坐孤壁心馳千里餘何言共被樂方歎専城居野
闊江海漫風髙天地虚願言逐歸鳥無翼將焉如
揺落江都城風塵宛邱道天涯遙相望離思何草草廻
澤騰麏䴥滄洲叫鳧鴇星嵗日云徂在原歎方浩
　　游山簡習池
昔日白接䍦時時詣諸習累榭今已頺清池尚堪挹遙
源乳竇響(其源出鳳山白馬/寺泉聲咽絶可愛)敗防流沙急況復蘭蕙時
幽香逺相襲
　　魚梁(亦曰槎頭在峴津上水落時洲/人搆竹木為梁絶流以捕魚)
八月霜潦收江槎絶烟渚竹落如網裁淵鱗劇雲聚鷖
鳥爭食飛兒童荷义語去乙鯿項肥吳羮免轑釡
　七言古詩
　　正月望夜聞影燈之盛齋中孤坐因寫所懷
漢家太一昏祠日寳炬神燈徧京室仁壽先從殿裏開
纖阿正傍樓前出傳聞陌上樂康年寳騎如龍人若仙
驂驔始見斗城曲爛熳還逢星漢邊妍歌巧笑競𢋫續
萬状晶熒奪人目洛橋羅韈自生塵楚國香纓不藏燭
五侯四姓共豪華况乃經過趙李家迷路非闗武陵水
添籹秖為壽陽花九門啓鑰光如晝若箇游人不囘首
春宵病客獨無悰挾冊焚香坐虚牖坐久更䦨可奈何
著書自古窮愁多鍾磬笙竽盡鄰里誰能載酒來相過
　　吳侍郎生朝
朝端舊記生賢日使節臨門恩有秩詔書感㑹形温辭
宴品豐華動私室降崧孕昴誠不誣史簡詩絃互襃述
賢人挹道隨汙隆忽向西臺就安逸門弧紀旦還復周
瑞霰連天芳歲遒塤音箎曲㑹中坐蘭叢玉樹來西州
稱觴獻壽私庭裏别得人生行樂意貳官禮樂春闈卿
托蹟逍遙漆園吏病尹論交情最深因聲附祝成孤吟
願將明哲保身智遺我摧頺知止心
　　玉宸殿竝三枝牡丹歌
中天帝圃蕃英蕤氤氳嘉祥凝朝曦竹間芳種易封殖
疊萼三葩同茂枝慶雲景宿共靈意鴻英託寓兹為美
華夷面内始竝柯慈孝歡心遂聨蘤雲旂羽葆駐天臨
玩此能無悦聖心幽香自逐徳馨逺麗色更縁眉彩深
因生軼草兼平露薦祉神庭幸同侶盛開已被帝琴風
縱落猶成佛天雨
　　安福殿千葉䨇頭竝枝白牡丹歌
三月春風滿瑶水珍叢瑞薄紛難紀皭若茲花四照中
掦蕤獨茂千齡祉千齡丕應在重葩䨇吐瓊房彰恊華
秀跗即鏤平臺雪寳豔寜爭台嶺霞球欄黼幄遙相映
姑射仙姿玉虚境結根已近堯蓂階借媚非闗漢蓮井
天襟多豫玩羣芳彼美幽姿首效祥都縁剰沐太和潤
況自頻分私照光憑休託粹成竒質一卉時來遂逢吉
願將藥品誌佳名永續芝房騰茂實
　　感花
前日來攀小園樹枝頭蓓蕾無萬數今朝置酒來賞花
已有殘英伴飛絮春花如此將奈何白日雖遲終不住
鸎歌蝶舞兩矜春見我長嗟亦飛去
　
　
　
　
　元憲集巻二
欽定四庫全書
　元憲集巻三
　　　　　　　　　　　　宋　宋庠　撰
　五言律詩
　　南襌院
王舍多幽刹林居訪浄人旁行經葉古寳色梵天春風
閣鈴如語烟溪樹勝輪道塲聊抖擻認得客衣塵
　　和楊學士和答中丞晏尚書西園玩菊
憭慄衆芳歇金英無與儔香疑飲潭日歡似漉巾秋潤
蘤霜華入薰叢野色留郢蘭休自咤冰玉此賡酬(晏乃/楊之)
(子/壻)
　　春夕聞鴈
春夕坐神臯天長北鴈號來思繫書足去羡順風毛瑞
鵠天淵暖啼烏禁樹髙夫君自江海避弋莫為勞
　　馬上見梅花初發
瞥見江南樹繁英照晩墻無雙春外色第一臘前香雲
葉遙驚目瓊枝昔斷腸莫吹羌塢笛容易損孤芳
　　西陂
歳晏西陂好澄波共夕陽戲魚來有暈驚鶩去無行荇
葉疎猶碧蘭苕老更香裴回歸鞅晚倂為似滄浪
　　新月
稍傍夕樓明娟娟底有情眉纖鬭蛾出鉤曲誤魚驚欲
暗猶銜岫将斜更上楹刀頭君自晩莫枉桂初生
　　過璨師房
病客塵纓外幽齋法境中庭喧施鳥食坐拂去花風茗
溜沉甌綠檀烟入篆紅忘言一相對何處妄求空
　　送外門朱秀才見訪都下郤歸安陸舊隐
白髪游梁晩青山念楚歸魂銷雖得别戰勝郤成肥(秀/才)
(忘懷進取年髙道/勝有康寕之福)障日都門盖迎烟磵路衣試尋南圃
樹今長幾多圍(余昔僑居安陸小/圃正在翁宅之南)
　　次韻和吳侍郎謝王陜州寄酒
遙聞齋酎絜來佐客觴酣棠野歌新續兵㕑興舊諳竹
供醅上色蘭獻液中甘欲識西䑓勝厭厭夜雪菴
　　建隆寺北池亭
寳刹開初地滄浪繞故城芰蓮俱野色鳧鴇各秋聲岸
濶烟無著牕虚日易明歸驂誰訝久正為濯塵纓
　　前歳春僕與獻臣同餞常山公于苑西曾未再朞
　　已均師門之痛兼承卽日親奉攢塗追徃悼今哽
　　涕無已因成短詩抒感諒心契之同戚也
昔歳西郊餞曾瞻出守麾今年東第哭便歎昔人萎辰
已空成䜟膏肓不遇醫詰朝聞衮歛心折寢門悲
　　贈兵部尚書魯肅簡公挽詞三首
應運推邦直乗時講化源不冠嘗可奏問樹本無言亮
節裨初載清風裕後昆忽嗟梁木壊襃册賁忠魂
昔事重明邸俄陶萬物鈞專懐長孺直終損武侯神舟
壑先成夜桃蹊遂不春惟餘麗牲刻終古誌名臣
偉望巖巖峻忠言諤諤昌門無謝恩客帷有獻書囊王
駿封侯晩臧孫樹徳長都門簫鼓發行路泣云亡
　　送黄昱赴太平州理掾
閩錄家聲荗唐銓吏格平新資掾三語舊榜佛千名月
苦鄉魂極春寒酒意輕髙材難偶俗慎勿對參卿
　　送比部馬員外二淛提㸃刑獄
西漢為郎選南方奉使才書隨星火落㠶拂斗牛開東
笴聞民悅丹毫絶吏猜柰矜持節重無客對銜杯
　　秋日小雨後作
晩陌収殘雨髙軒冒夕霏風乾移舊響月破影空圍敗
葉相将舞寒雲不肯飛興無潘掾筆(潘岳以太尉掾寓/直散騎省作秋興)
(賦/)何術寫心微
　　送英州理掾朱舅
逺補參卿掾來過乞墅甥秋悲先鴈引暁涕伴參横薏
子期蠲疾梅花幸寄聲片言無異俗隂德在鄉閎
　　送從兄袐校咸赴衢州都掾
倦客睢園逺迎家越絶長聊甘都罰掾羞比入貲郎汗
竹書縢宻炊菰宴具香蘭䑓英藻盛方信乃宗彊
　　送宗弟秘校壬赴建州理掾
補吏唐資淺遊方漢牒遙貪榮親及祿詎悔俊沉僚葛
詠同根庇松期晩嵗凋曾孫柔俗羙前識缿筩銷
　　相州春日
北土無繁卉空亭有暝隂狂飛憎野絮多舌恨春禽地
燥山如朽池寒水不深生平箕潁志軒冕獨何心
　　送太常王素博士許昌通理
連佐陪京郡愁銜出祖杯新曹抛野蕝舊第老公槐(君/大)
(父太師常為先太尉文正公手植/三槐于庭以期逺至事具家傳)府檄迎車逺戎牙宴
豆開遙知傾坐日方歎阿􁀙才(許昌府公太師未/識君今寔為之佐)
　　秋夜禁直聞雨
徼道千廬地宵霖八月天牀棲吳簟竹牕濕漢宮錢幕
影翻層浪簷聲響細泉空堦何所得併是廢愁眠
　　臨春水
盡日臨春水非闗問要津舟行魚避檝岸坐草留人杏
蕚千紅糝苔花小翠鱗巳堪遺俗慮何必擉江濱(擉鱉/于江)
(見荘/子)
　　東方欲暁
鳥渴催宵漏雞鳴引曙光山西河闇淡天北斗低昂銀
燭香猶盡瑤琴冷未張何須開寳鑑容鬢定蒼蒼
　　掖門待漏
暁陌千槐落嚴扉萬蓋留浮雲低觀闕殘漏急章溝斗
柄遙臨殿參旗側映樓如何軒上鶴獨憶海天秋
　　和吳侍郎題寳應僧房白雞冠花
野卉秀禪庭瑤華發素英託根真不染肖質似先鳴露
葉疑藏羽烟蕤更作纓何妨依忍草休辯好丹名
　　秋蝶
百卉芳心罷空園蝶影微雖逢巳凉節尚作有情飛露
菊聊堪採風蘭或可依履霜從此懼君意定何歸
　　登大明寺塔
寂寞南朝寺徘徊北顧人鐘聲含暁籟塔相湧仙輪弔
古千齡恨觀空萬法塵三車何處在歸鞅欲迷津
　　燈夕齋中香火獨坐招希元不至
掩室維摩病從昏太一祠誰言鼓吹夕獨禮天人師燭
燼委寒檠茗華浮縹瓷同袍不我顧晏坐復何思
　　送刁繹從事自龍舒西赴青城宰
東别羣舒國西踰二劔天才髙鄴都檄政竚武城絃莋
馬征蹄苦巖鷄瑞羽鮮離愁知逺近萬里到橋邉
　　疾風
天陸箕躔動林簫萬籟空扶揺荘海北悲眩魯門東貪
誡詩人隧清思賦客雄何因知勁草霜陌盡飛蓬
　　朝謁建隆寺
郡國髙皇廟天龍釋帝居兵銷擒布後䑓聳畏軒餘寳
榻成蓮坐(其寺中有/當時御榻)戎韜入貝書守臣榮就望屏息拜
前除
　　遲明出都謝雪龍門佛祠途中復遇雪
路濶三條陌雲低九鼎門鐃風催騎響裘霰减貂温谷
暁天花亂林空苑絮繁周麰農意切一一願流根
　　晚歸馳道遇雨馬上作
朝雨雜輕霾濃隂暮未開天低五里霧日晦九成䑓宫
溜輕淙玉坊車小隐雷不愁馳道逺寳色夾干槐
　　河陽寒食
關輔陪京外年華禁火中柳矜河上綠花獻酒邉紅野
市鞦韆月春樓觱篥風三州六鑽燧安得不衰翁
　　晩晴
斜日紅初斂晴山翠欲流休歌陌婦怨寕作賈胡留物
意如相樂吾生有底愁早分好風月更上庾公樓
　　贈中書令沂國王文正公挽詞二首
揆路同寅業師垣出守麾終無三令喜便集兩楹悲衮
職嗟何補天心感憗遺幽泉空漏淎非復作霖時
自昔榮歸衮今茲駭閱川天愁摧柱日星痛殞箕年素
履遺儒範忠謀溢吏篇空餘洧鄉陌長似峴碑前
　　錢侯東齋
北里開公第東齋集俊游袐書家有副甲令世傳侯鳯
竹供聫冊鯖盤入宴羞門前多鶴蓋不爲騁長楸
　　贈附馬都尉李和文公挽詞二首
曲里猶龍族西京尚主侯勲華傳舊鉞名理寄虛舟得
疾真無妄觀生遂若休偏嗟荀令沼回作逝川流
北第琴樽歇東原旌旆飛清風邈無所此路是長違野
闊車吞響天愁日抱輝空餘門下客魚鳥歎何依
　　獨坐郡圃北齋
宿雨催秋物清風巻嵗華殘蜩初去栁寒蝶尚尋花密
篠留蒼霧紅衣染落霞城頭八九子日昃亂啼鴉
　　贈太子太保晁文公挽詞二首
帝禁留辭範儒林老棟材方期割牲禮遽近奠楹灾嵗
晏巢鵀逝天秋弔鶴來宗工銘盛徳千古照泉臺
几杖辭榮久龍蛇感嵗遷留春太史記成佛謝公縁素
蓋寒雲外哀簫落月前無煩樵牧禁行路拜新阡
　　贈司徒兼侍中宋宣獻挽詞(案宣獻宋綬諡庠與/綬同姓不宗見于景)
　　(文筆記故/稱不去姓)
一世文為伯三階象有光何言隆棟吉忽歎夜舟藏襚
禮朝頒冊哀音路過喪善人今不與神理太茫茫
梁木萎邦哲乗輿哭第家斂恩周衮里追品漢貂華素
禮初無悔浮生遂有涯斯文從此喪誰與辨咬哇
舛運明生疾忠懐語絶偷空榮人曵履終隔相封侯太
史藏書法門生助紼謳惟餘文獻諡不復嘆平頭
宗工天下寶歸葬國西原野闊簫聲苦雲愁旐影昬如
存三事禮不返九京魂河海空成淚難酬國士恩
　　别墅冬霽
宅隠羊曇墅門連仲蔚蒿銜盃思左蟹舒嘯憶東臯楚
桂風生穴莊魚浪溢濠平生邱壑志終願寄民曹
　　冬霽
夜枕鴻違漢霜天雀噪園回車長者轍曝背野人暄墨
溜沈寒沼松醪湛凍樽誰能穿雪履待詔魯班門
　　贈太傅中書令張文節公挽詞三首
素範流邦冊昌言溢帝聰三台應天老萬事問胡公道
有如絃直生嗟委蜕窮令君兼上傅衮斂賁遺忠
昔命光三事今嗟贖百身堂無織蒲妾車有吐茵人台
坼層氛夜槐凋故府春空餘相國第不與勢家鄰
平日開黄閣兹辰奠素旗留侯甞辟榖巖説遂騎箕天
逈哀笳咽林長導翣遲行人此墮淚何必峴亭碑
　　次韻和吴侍郎再葺東亭兼懐晁公舊隠
地占新齋舊天扶藥喜身高懐聊避寵幽境更隨人樹
宻添新籟叢香續故春婆娑榮路友偏倚此相親
　　夏夕雨霽
積晦空空巻繁蒸此夜收峯催雲去夏珪伴月迎秋樹
老殘烟入庭虚爽氣留長康惟半黠孤詠費冥搜
　　北亭
舊壁横空苑危亭納夕霏野蟲多各韻倦鳥忽同歸木
落驚秋晏人愁念昨非生平嵩潁志尚或拂塵衣
　　早春北亭見城隅荒寂
荒城樓堞少野色徧高低蔓草無名緑幽禽取意啼天
形岡樹北日脚嶺雲西不覺凝笳動春風引夕鼙
　　寓居寰内宰邑者數見存訪因成謝
謝病非三最為氓乏一㕓何言羅爵尉時駐舄鳧仙華
轍交深巷餘香襲故氊猪肝難設具應作憫生憐
　　得充國書報都中葺所居初成輒以自慰作一首
　　寄子京
昔貴三公第今營一畝居聊堪避燥濕兼欲貯琴書獸
窟猶思騁鷦巢不願餘長安窮僻地吾亦愛吾廬
　　送晏延平宰邑分寜兼過鄉墅
銅紐腰新綬烏衣省故廬鄉無夜行諺楹有世藏書楚
潦蘭浮檝潘園板御輿蚩蚩吴俗美庖刃一投虚
　　送静海高簿
城闕曙烏啼行人歎解携舊歡苹鹿散新意棘鸞棲淮
月涵孤蚌江雲雜斷霓漉沙應搆賦春澥正平隄
　　魏花千葉
露畹移珍樹丹房一紺幃綃輕無奈疊霞碎却相依傃
日香難斂擎風力自㣲他時零落恨千片為誰飛
　　晏嵗
晏嵗無情晩隂飈昨夜聞芳條臨檻勁短日轉樓曛苔
石收蒼暈冰溪疊素紋蒿蘭雖異種霜至若為分
　　早春雪後見辛夷初發
冒霰初分葉驚春已作花鮮于紫艾綬殷過赤城霞(花/色)
(淺于紫/深于茜)破蓓香嚢小銜趺彩筆斜(俗號木筆/皆其形似)騷人雖麗
思忍作桂旗車(楚詞有辛夷車/結挂旗之語)
　　秋夕池上
月御横霄陸溪樓敞夕霏神龜荷裏宿仙驥露中飛屏
箑風摧暑攀條客念歸冶城空極望憂樂意多違
　　和友人晚出池上
節物更徂候幽衿屬釣臺蘭苕兼佩長桂葉學旗開鵲
避驚弦去魚隨晩餌來謝塘多藻思弭蓋一相陪
　　次韻和王宻學冬暮書事
嵗晏陪京守心閒俗自安斗城供近望天幕借餘歡秀
句然萁待幽經濯手看不因郵問數誰識政條寛
　　小橋
野水危梁渡凌虛一徑横鄭車求代涉漢櫂且専行濠
詠觀魚樂圮書跪履情斜陽葭菼岸鷗鳥為誰驚
　　姚黄
世外無雙種人間絶品黄已能金作粉更自麝供香脈脈
翻霓袖差差剪鵠裳靈華餘幾許遥遺菊叢芳
　　嵗晩餞客南亭二首
偶作津亭餞還驚嵗物非蒼葭無際合黄葉有聲飛别
恨隨人遠鄉心著酒㣲猶欣見山色紆轡暫忘歸(亭上/遥見)
(江南/山色)
淮壤窮南界亭臯坐渺然平窺京口樹斜落海門天重
霧多藏日寒潮不送船(江岸堰高行船必以潮為迎/送冬月水漸小俗曰寒潮)江
山寜有助私作楚騷憐
　　遥夜
夜夕更籌永霜飛嵗籥空斗杓常記候蟾暈豫知風過
鴈驚流弋衰螢戀故叢可堪鄉思發夢繞兔園東
　　竹雞
羽族何㣲眇交交作好音遠聞真似語寂聴本無心倦
舌沈荒塢嬉羣聒翠林鷦鷯王佐筆從此異凡禽
　
　
　
　
　
　
　
　
　
　
　
　元憲集巻三
欽定四庫全書
　元憲集巻四
　　　　　　　　　　　　宋　宋庠　撰
　五言律詩
　　鬬鷄
對壘毰毸地䨇驚滅玉塵長鳴非後郭利嘴欲專秦鴟
領聊延敵鷹揚願殺身君恩定多少引距即随人
　　春渚
淵上照奫淪吾纓此濯塵風清琴籟細波浸沼毛春處
裔蛟何待鳴雝鷺自馴直鉤聊適興底處餌文鱗
　　晚霽
㫁續簷聲歇徘徊隙影賖歸雲衝樹破殘雨入楼斜徑
緑都成草叢薫尚隠花便同江海思春水照軍牙
　　負暄
旭日東南霽霜天病骨寒心同陽藿展志鄙夏畦難東
洛貂裘壊西華葛被單嵇慵聊自樂愛景始三竿
　　惠泉
濟物功偏厚朝宗勢不迷一航容宋葦六斗異涇泥潤
溢呼魚轍光分抱甕畦寕同南國詠酌飲變夷齊
　　有釋子以禪會圗貺余者此圖即今駙馬都尉李
　　公所製繪故楊大年劉子儀及都尉環禅師等信
　　一時之盛集瞻歎不足因成紀詠
法集超初地工毫構妙緣星占世外聚月冩相中圓指
指誰標諭心心自黙傳惟應阿堵處俱是到忘筌
　　對月
蕭寂東軒坐徘徊月馭來風休凉暈缺旬破晚弦開紫
漢沈星樹仙莖逼露杯誰憐故林鵲終夕自驚猜
　　得告上冢
拜墓標唐令褒親漏漢恩永懐凄欲寄忠訓藹如存宰
樹錦城陌農疇潁曲村異特裁叙傳容或記臯門
　　立秋後一日凉風蕭瑟便若感人
倐忽徂炎罷驚秋自此辰殘蜩空愛露孤扇欲辭人嵩
少千㝷嶺滄浪萬里津如何一乗興烟䇿㺯飈輪
　　河陽秋思六首(潘岳有秋興賦謝惠蓮/有秋懐詩今作秋思)
關外山河闊城邉卉木腓露濃蝉始罷風急燕猶飛不
雨雲中薄澄沙水自微善哉吾祖嘆能此送将歸
自古悲秋物多傷黯黯魂鱸魚輕客宦紈扇感君恩潁
瀬寒明野嵩雲側露村此中知止地歸去掩柴門
芳序雖云晩華顛亦已新蛩鳴偏傍耳燕去不辭人山
隠棲巖路朝嬰佩玉身故溪應更好前夜夢垂綸
出處因年警多慙與願違於陵終不仕疏傅幾時歸江
桞寒隂瘦畦菘晚葉肥寄聲溪上鳥且莫背人飛
乆雨收寒潦層颸蕩薄埃鳴蛙鼓吹歇髙雁弟兄來食
肉嗟謀短闗弓任世猜故園三徑在新菊幾叢開
秋物自能晩秋聲何足悲歡聲随壯去病已與衰期斗
逺終難挹天高不易欺此心邱壑戀匪石恐難移
　　雨霽
暁雨纔收潤高軒一爽神雪峯将變夏桃蠧漸辭春霽
隙微陽淡隂墻積蘚勻空餘稚圭宅蛙響徧諸隣
　　小圃雨霽
風雨殘秋罷年芳遂悄然黄花沉暮蝶蒼桞嘯孤蟬霽
日高彌淡曛霞冷不鮮忽聞雙鶴唳心㫁故谿田(家養/䨇鶴)
(乗秋/多唳)
　　霽後
小雨春膏潤微波晚照空壺光遥送電梁影半傾虹珍
樹疎烟合坳塘暗溜通羲皇誰可上靖節有牕風
　　凌景陽寺丞與韓綜監簿蔡㐮秀才雪夕㑹飲聫
　　詩數十韻以相示因成詩句
歲籥愁雲暮朋簪夕宴開賢如潁川聚興是剡溪來㵼
酒蟾波溜雕章燭刻催三英知絶擬況復是平臺
　　漢濱北楼
一水東流闊諸峯右轉深蟾規欲破暈天杵不盈㝷浦
逗分風席洲喧避繳禽憑高機事息併為漢川隂
　　晨謁宮門小雨初過
宫漏籖聲急天街雨脚微暁寒凌禁樹春氣裛朝衣瑞
霧輕猶濕香塵重不飛雞人傳鑰出華旭滿彤闈
　　淮上
晚嵗清淮路淹留數問津風平天合水舟進樹迎人飢
鶩貪魚没髙鴻望渚遵楚鄉梅栁意相慰似先春
　　北樓
地迥樓堪倚天長日更勞何須雲渺渺況自葉騷騷脫
兔横岡逺冥鴻避弋髙四愁休徧詠俱是一霑袍
　　次韻和北京太師丞相潞國公創作茅齋
地僻誅茅後堂幽搆厦餘誰知冶城望更作傅巖居淨
供香厨飯真籖蕊笈書因公髙世想轉憶舊田廬
　　廢書
斷簡孔堂壊遺經汲冢虚漫求芸辟蠧先歎魯成魚舊
帛愁連盖亡篇恨蠟車吾家先訓在楹鑿晏生廬
　　初春置酒河上得前忠武記室饒廷評書因成感
　　詠以寄
故歡清潩上今醉濁河邊素領添新髪春風似去年暖
雲邙北樹芳草鞏隂田感舊情何極重看記室牋
　　得天經書問
久卧堪憂巷驚聞不滅書髙風五栁外深意八行餘努
力邀加飯相逢約下車殷勤長跪讀雙睫費漣如
　　禁中寒蟬
何處幽林蛻來依禁樹鳴風緌非冐寵露腹秖知清暁
韻飄觚闕殘嘶逗綵甍秋螳多怒臂寂寞好全生(楚辭/云寒)
(蟬寂寞/而無聲)
　　感秋二首
夕軒疎雨罷物物為秋驚病葉先風落寒蟬趁候鳴西
飛愁燕急左界恨河傾借問三江客鱸魚底有情
嵗事催人事榮心伴客心鸞驂收畫扇螳臂感瑤琴夕
露繁將滴朝雲薄亦隂金貂寓直省潘興轉難任
　　杜門
苫宇切郊寰荆扉度嵗闗賓綦秋蘚合童唱暮薪還石
上舂梁苦墻東避世難扊扅猶可爨誰訪陋居顔
　　謀退四首
勤勤念耦耕不是釣虚名皓魄圓猶缺芳巵滿故傾佩
韋防事急分肉倚心平此意将誰語臨深坐冶城
常聞疏少傅知足遽辭官祖道賓儀盛揮金里宴歡畏
途非蠖屈高志自鵬摶行路賢哉歎吾心良所安
昔日於陵子遺榮自灌園三分輕國爵一世謝人諠野
笠鋤春隴横橰汲暁源區區冒榮者天壌亦何言
濟世才無取登朝運所遭濡鵜真竊禄汗馬本非勞漢
重商賢隠堯嗟潁客高古今閒自况何翅九牛毛
　　秋日漫興
天淡雲摧險風清水始波暗蟲催紡緯驚鵲報填河(時/七)
(夕前/一日)宮扇紈規掩仙盤露彩多空餘歸客恨芝术老巖
阿
　　晚庭
蒼霤秋霖歇高軒夕景遲桐凋金井恨蘭老玉琴悲巢
燕寒初失風蟬晚屡移黄昏禽語閙相喚宿何枝
　　送王秀才下第
春色鄉枌老波聲客櫂催林烏貪夕哺都鷁怨風摧處
晦嚢中穎加餐案上杯重來期歲晏飛藻右鄒枚
　　送明州章從事
東國有嘉招歸心越絶遥幾程淮蚌月一信海鰌潮蓮
渚熏談席霞天認賦標時平軍版息麗藻入雲謠
　　郡圃洗心亭宴坐對春物因書所見
盡晝山楹坐居然外物身野葵能向日怖鴿觧投人萬
蕚融朱蠟平蕪識紺茵須知無事處堪養不才臣
　　宿齋太一宮寄天休
入暮鳧鐘警乗凉鵠帳褰霧來燈欲湿螢過草疑燃野
氣樽浮桂幽香席藉荃無因招傲吏同宿一壺天
　　殘春夜雨
春色無情老宵雲有恨低輕寒借鴻駛早暝入烏啼晦
燭風生幔漂花溜漲溪滴階兼被草聊此況淒迷
　　寒野
芳歲行遒盡高堂興耿然林號欲風野雲綻已霜天烏
彩疑留日鴻聲似惡弦幽衿忽忘返更為月娟娟
　　正月三日作
迎春纔十日(是年立春在故嵗/季冬二十三日)應月已三蓂池面開新
素山光復舊青灰飛空玉琯醅動漲金瓶剰作㝷芳具
當筵忌獨醒
　　奉送滁州趙學士
灼灼書林彦胡為江海濱希遷杜陵客出守始平人夕
夢螭階逺(君早膺記/注之選)前驅隼斾新離觴君莫愬去去易
沾巾
　　代書寄奉寕樞密直諌議學士
故秋嘗假道倐忽改芳年三疊黄河上千花白髪邉冰
消牛口渡山緑虎牢天東望無人㑹滎陽太守賢
　　憂闋詣臺先寄獻臣天休二學士
去國三年恨還臺九死餘凄凉曽釡粟感咽晏楹書鮒
勺懐窮轍鷄棲整故車惟當親益友敘濶費漣如
　　春野五首
衡蓽負城開春兼野色來烟扶霽日桞雪惱故年梅波
影魚先動林聲鳥並催欣欣羣意悦病骨獨邅回
陂色入柴闗陽和逺近還平蕪随蹇步新水照衰顔廢
堞鳥聲樂晴臯雉羽斑一逢樵客語無竢辦連環
近出東郊道時巾下澤車田溝蛙拖紫沙徑鳥留書木
引藤絲逺墙蒸菌蔕虛幽懐聊俯仰無意事施蘧
沃野周原接遙陂鄭洧連鬰䓤中縣氣南北富人阡鳥
騁因風野虹生欲霽天斜陽墟落外䍧豕食春田
夕藹收芳甸春高徧宿荄朝虹先雨出寒鴈後陽來逺
木芊芊茂幽花脉脉開欣逢老農語爭席坐林隈
　　林下
偶作中林適聊觀萬化春蜂巢喧似市禽舌巧于人陂
溜鳴田尾藤梢衣樹身鄉農時晤語野意合天真
　　郡圃海棠初開追憶學士院玉堂後西軒此花最
　　盛置酒有感
昔作瀛州賞今逢汶水春可憐無並色來對始衰人温
樹遥知漢仙桃尚記秦臨樽如舊識爭忍判芳辰
　　寄題奉寕樞密直諫議新葺漱玉齋
聞説西齋水潺湲逼畫楹雖添新竇響不改故源清花
落波浮亂杯遲屈曲行無因陪夜宿同賞瀑巖聲
　　次鞏縣
昔走成周道春風尚落花(頃歲春末/赴洛陽)今馳河内傳秋日
正臨霞山色依前緑顛毛只是華見迎多故吏衰壮兩
驚嗟(洛陽故吏皆/迎余于道)
　　病臂痛踰月不能御刀筆
百疾乗衰運雙肱怯痺揺身知九折痛肉訝半分銷掉
市将誰羡拘原莫我邀惟堪楚林下如槁學承蜩
　　傷死馬
辨道曾資智嘶風忽絶音故蹄休踐雪朽骨詎酬金附
尾䜛蝇散投鞍嚙鼠侵棄帷宜一報盡力有前箴
　　涉淮泝清迫扵冰涸舟次下邳先寄彭門趙侍御
　　二首
病骨憂南土孤懷念北遷欣承紫泥詔且向汶陽田夜
雪淮冰合朝暾海氣鮮風波雖繚繞自有故交憐
此地淮壖極連檣北轉初風烟寒背楚陂澤逺通徐葆
髪驚秋外葵心戀闕餘不憂芳嵗晚松柏自扶疎
　
　
　
　
　
　
　
　
　
　元憲集巻四
欽定四庫全書
　元憲集巻五
　　　　　　　　　　　　　宋　宋庠　撰
　五言律詩
　　甲戌冬屬疾賜告二首
行年三十九病腦劇中乾目界空花眩脾倉宿滓寒未
燈欹夕枕欲食進朝丸惟有披書樂依稀及士安
恩告偃衡蓽年華飛琯灰右眠安佛脅深息養仙胎數
犯稽違禁誰憐濩落材使軺均病粟(卧病適值長至/官給節物酒粱)更
自囅然咍
　　小疾
舊疹感春陽岑岑體正尫雙朧便貉睡一息寄龜腸味
減轑羮釜心疑照弩觴藥苖行可采更驗太清方
　　晩望京邑
暮壘初休角孤譙半掩門鴻聲騁寥泬鵶意戀黄昏逺
岫排頭碧春河徹底渾闗東三百里依約是天閽
　　候月臺
平昔詞林伯嘗為右輔來庾公偏愛月薛縣未傾臺鑱
石雲根㫁臨波水腹開良宵時弭蓋方信謝莊才
　　過列子觀
兩作朱轓守(赴洛孟二守/皆經此祠)重登羽客宫故嘘墻舍壞塵
案酎杯空款戸殊無屨乘衣尙有風軒游曾駐蹕高意
掩崆峒(真廟西巡狩親謁祠下有詔褎加/冲虚至徳真人之號刻石存焉)
　　北臺
逺日春風外韶光晩思前短青平野樹斜碧半樓天芝
术參雲嶺桑麻冒蕨田詩成無所況題作詠懷篇
城堞俯漳湍闗河逺近看暁山天外紫秋日霧中寒短
鬢卻成葆孤心轉似丹蕭家窮僻地歸去養衰殘
　　善惠師禪齋
象馬王城地禪扄此獨開漏聲隨葉換風意繞幡來馴
鴿依齋樹飛花戀講臺朝珂時一集併為碧雲才
　　臨秋三首
兀坐臨秋水悠然到夕霏蓮叢經雨折菰米待霜肥有
餌潛鱗出無軒野鶴飛騶呼且勿遽更待月華歸
素潦沙成岸蒼條栁映津蟬休疑惜巳(漢杜密曰隠情/惜巳自同寒蟬)
蜻去似猜人(事見淮/南子)紺幕隨天逺瓊鉤伴月新清風時
一至吹盡故纓塵
脱葉金霜罷滄洲滿目前林風寒結籟溪日晩留烟獨
木横官彴方苞入稻田持麾更吏隠殊覺主恩偏
　　次韻和西堂風霾
霧氣疑成雨終風亟挫春秖驚天灑礫寧是暮吹塵大
斾亡空澤奔車僨要津高樓非可望偏汗扇中人
　　謁龍門無畏師塔祈雨作
梵聖遺靈骨洪緣福故都慈深雲不㫁法徧雨常俱使
節開真槨(朝廷近遣中貴/人開棺祈雨)天香奉供爐(又賜御封薰/爐為供養)拳
拳依帝力餘潤冀昭蘇
　　過普明禪院二首(唐太子少傅/白公舊宅)
自昔仁為里于今福作田清風殘竹地寳色故池天繪
象成真侣(樂天舊影與/蒲禪師偶立)家聲入梵緣(又常自稱/香山居士)一披龍
藏集無復歎亡篇(後唐明宗子秦王尹京曰特寫公/文集一本置經中至今集本最善)
軒冕唐年客溪林洛社坊雖開居士室未壞魯恭堂佛
樹髙彌綠天花落更香惟餘名不滅來伴法燈長
　　浮橋
東潬雙津隘浮梁古制存灘移淤岸勢標謔漲波㾗逆
浪船排首周阿䌫植根祀勞如舉典元凱有英魂
　　讀書多所廢㤀
舊學紛無幾幽懷㫁復尋蒼茫萬機論零落九州箴枉
嗜韋編讀猶依槁簡吟時無袁伯業孤陋任年侵
　　晨興讀書
老病何為者陵晨縹帙開終無經世略似有著書才(余/家)
(子京受詔作唐書百餘/篇余亦斐然有著述意)史記金藏匱春秋玉作杯吾心
聊自適萬事已焉哉
　　守洛
久玷疇咨地新蒙䇿免恩往非堪咋舌來寵夢驚魂(余/罷)
(相䝉恩改官加職/非待罪之本望)病與疑弓釋身隨散櫟存惟餘太陽
照終不礙孤盆(至洛踰月凡兩䝉/遣使傳宣復問)
　　次韻和吳侍郎睡足成詠
何處西臺樂高眠萬慮沈盃盤春席罷風雨畫堂深氣
勝龜調息魂交蝶伴心有人驚暁漏顛倒整衣簪
　　晩嵗感舊寄永興相國晏公
誤知三十載頑魯寄洪鈞物比清氊舊年驚白髮新河
冰斜界陜闗樹曲遮秦何日陪師席孤懷跪自陳
　　聞安道舍為鄰火所焚
里旅聞遺燎連甍委夕煨初無徙薪智枉被及魚災勺
水寕堪救三車諒未摧天知君自足聊復寄靈臺
　　南軒望雨
層靄冒遙城風長雨足輕暗雲依電簇微日記虹明樹
洗連帷出荷飜百琲傾幸無漂麥慮舒嘯倚前楹
　　夕雨
春溜簷聲細層波幕影斜雷車陳后館雲枕楚王家桂
凝霞杯蟻蓮空蜜炬花莫漂枝上蝶幽夢在天涯
　　雨歇
急澍乘雲度涼烟落晩留山顔紅露日田尾濁鳴溝知
倦翩翩鳥來思濕濕牛東菑聊騁望偏識種𤓰疇
　　池上觀雨
急雨横塘晩蕭蕭逼坐隅斜津添竹淚䌓㸃溢荷珠泥
重聊休燕波飜尚浴鳬風霆河外惡橋卒弗傳呼
　　送太常魚博士通守漢州
春霰霽征塗離人向蜀初還抛博士蕝貪佐使君旟藻
思夸名閣忠懷慕叱車布刀多計吏行矣數通書
　　冬行西圃溪上
故栁樊官圃新禾上野場(郡有稻畦/築場以穫)晩烟林外紫昏日
水中光菊晩香猶在橙寒味不長蕭然成隠趣況復近
山陽(竹林近/在河内)
　　四月十五日晩出溪上留連不能去
偶來尋晩景便覺滌囂煩岸栁相攙綠風荷各自飜歸
雲何處宿驚騖或時喧不奈滄波濶鳩山有故源(山海/經河)
(南發鳩山潩水出/焉即此波之源也)
　　譏俗
白雪賡歌苦華顛答難頻寒驚穿履客餓恥祭墦人洴
澼金終賤胡廬璞未真原生寧是病結駟往相親
　　送譚秘校赴江陵理曹掾先過衡陽别墅
吾彀飛名早卿軍補掾新還家鴈峯地趨府鶴袍人樹
色圍荆壘江聲瀉蜀津無輕束矢訟陰徳及斯民
　　貧病
貧病兩何緣相將百慮煎儲空擔石粟書貸倍稱錢客
訝甘螬李偷驚昔故氈因聲謝才鬼擬作送窮船
　　秋湖上晩景四首
小小江山國輕輕縞紵衣波光清作面天勢碧成圍岸
蝶隨人舞沙鷗掠坐飛此心兼此境安得不忘機
曲檻堪何倚幽芳幾獨尋頺雲山露頂孤月水呈心翹
鷺多依淺驚魚更就深歸懷無晤語身世兩浮沈
春溜來無限新蒲綠未齊蒼烟山帶北紅浪日平西野
鶩時孤往林鸚忽並啼一篇行一曲依約似青溪
浦溆春初滿風煙晩不銷泛杯横截竇(作小堰截/水為流杯)通舫
小開橋(新作釣橋/以通舟)蓮葉抽萍面藤梢落樹腰此中無駭
浪容易打雙橈
　　北樓晩景
修曲少城偏臨秋坐眇然殘陽鵶翅外新月鳥行邊隠
軫齊侵地蒼茫魯狩田登高何必賦歸意自悁悁
　　寄李端明獻臣
學道年嗟晩知非骨巳驚世紛誇要路天意罪浮名汶
上朱轓寵淮南白髮生惟餘方寸地留貯嵗寒情
　　次韻和吳侍郎寄致政張郎中以令子倅府迎侍
　　河陽
序齒顛毛貴傳家子綬青蘭芳應作膳椿老别添齡逸
豫鴻排陸歡心鯉過庭幾時陪雅集醉弁一俄星
　　奉和御製龍圖等閣觀三聖御書
羣玉中天府珍圖綠錯文叢楹開禹穴寳畫爛堯雲萬
牒真行辨千題甲乙分聖心尊世烈披玩不知勤
　　暁入謻門趨殿中馬上作
鑰出馳宫路更餘送暁籌露盤先得日温樹未知秋煙
幕昏朱裏風旂颺綵斿鳴鞘厯宣室應為(原/闗)神休(是口/有司)
(大饗明堂禮/畢移御便殿)
　　豹隠堂
昔日蒸青地今兹坐嘯居人瞻分虎出庭記墮鱣餘蕭
墨齊猶寳莊環室舊虚嘉名傳郡志寧減武侯廬
　　題李洗馬歸歟堂
君有誅茅地重歸一畝宫身同巖桂老心似草堂空昔
歎魚隨餌今歡鶴出籠吾廬嵩潁畔亦欲狎樵翁
　　春晦寓目
春序倐云晩高臺芳意多花成風地纈鳥作暝林歌樹
氣薫繁幄池紋疊細波夾城歸騎散煙絮徧銅駞
　　池騖
野水初盈沼舒鳬亦伴游雙膺時沒藻斜陣或迎舟敢
厭吞腥累真㤀續脛憂杜家鄰舍逺刷羽恣淹留
　　赴洛經鄭馬上偶成
去國雖傷别乘軺尚及春榮風清翼蓋鞏樹綠迎人後
隊金鐃響前驅隼旆新衰懐無麗賦何以詫西賓
　　晨興春冷
玉骨臨風怯華釘恨帶寛凍醪催卯醉小雪造春寒錦
瑟弦聲潤山鑪蕙炷乾良辰他日意慎勿怨花殘
　　時賢多以不才誚我因自詠
我本無心士終非濟世才虚舟人莫怒疑虎石曾開蚊
負愁山重葵傾喜日來欲將嘲強解真意轉悠哉
　　題廣愛寺楞伽山亭(世傳唐初有異僧呪土為此/山形制奇詭且云鳥雀不敢)
　　(棲宿其上/今逮猶然)
誰覆為山簣工侔架海形神鞭陰助險佛髻巧分青棟
老棲烟濕禽翻避呪靈㑹須依定觀一一訪巖扃
　　和中丞晏尙書西園晩秋懷寄
節物名園晚風烟亦媚秋鈿稍低露竹珠罅老霜榴塢
籟晴先響牕霞暝自收山楹誰侍坐正似傅巖幽
衆籟日蕭蕭閒園氣寂寥風萍難覆水霜葉易辭條噪
鵲繁聲合寒蟬舊吹飄試尋籬下菊鄰酒濁盈瓢
　　城外秋晚
澤莽鬱蕭條慿髙不自聊水寒陂雁集城廢冢狐妖野
色空秋穫林聲急暮樵先疇東北路鄉思託回飇
　　過行慶關
洛鄭東西接山河表裏雄嶺回千樹出天轉兩厓通虎
圈周原緑敖倉漢粟紅今無楊樸恥四海是關中
　　再經行慶
行李纔踰鄭關門已及周山支抱鞏合洛尾貫河流驛
騎迎朱轂封人訝白頭(余頃守洛未有白髮/今則衰矣迎者憫焉)往來何太
數慙恨見嵩丘
　　添色紅
景淑能藏媚情多不頓開初疑香色老終伴綵烟來夕
露濡仙纈晴陽染醉腮施朱應有意併為楚人材
　　郡圃觀稻
誰取霜禾種來依郡圃栽芒隨虎掌熟畦作佛袍開自
應蟬鳴候應無蟹齧灾(河洛/無蟹)公庖豐甑飯知免拾顔煤
　　嵗晏城上北眺
萬彚競搖落臨髙傷旅魂驚飇無定響寒日有餘昏路
轉平臺苑天低覆盎門惓惓心未已曷月報君恩
　　和中丞晏尚書西園石楠紅葉可愛
㡬嵗江南樹髙秋洛涘園碧姿先雨潤紅意後霜繁影
叠光風動梢迷夕照翻一陪幽勝賞容易到黄昏
　　鸂䳵
曲浦江湖漾文禽伊洛飛愛尋芳蓼去更伴晚霞歸露
溽金翹潤菰香錦臆肥主人真賞厚慎勿去郊扉
　　老屋
老屋共棲遲窮年弔影悲宵牀牛誤鬭晝壁䑕無儀牕
北那成隠家東益自嗤因聲謝巢燕京洛足華榱
　　暁謁城東嶽祠回馬上作(州經至和三年水災城/池荒圯蕭然殊可歎憫)
洚水成災後霜原落木秋濁河雖自復寒潦不知收路
壊停軺館城摧卻敵樓民㕓無黍稷何術望神休
　　小隠春日
小隠非吾土幽懐屬暮春人憂原憲病鬼笑子龍貧草
合看迷路篁抽欲過鄰俗嘲慵自解鼷弩惜千鈞
　　齋中焚香宴坐
耳界千聲外爐薰一室中妙心那有住眞意本無空香
飯凝盂白天花蔽席紅閫觀色身相方信幻人工
　　送蘇寺丞宰廣徳
早捧諸侯檄新登九列丞庇身聊製錦受命更懐冰浦
葯薰行櫂江禾壓翠塍髙樓如可望西北一長凭
　　和吴侍郎微雨中與一二親友同登香山石楼
伊瀬鳴秋麓香樓隔雨溪天形林罅出山脊霧中迷岸
峻靈龕密沙平野路低只應觀佛土物物便堪齊
　　嵗晏感懐寄吳侍郎
百慮靜且尋蕭蕭芳嵗隂感君辭劇日休我冐榮心厯
塊㽻東道(才者有/時而倦)巢枝憶故林(拙者志/在心)霜毛秋更短持
底受華簪
　　同年龎汝弼赴宰臨賀見過叙别因成感詠
朋好日寥落征驂那忍聞先成數日惡更負十年薰客
棹秋瀧水宫郵暮嶺雲圖南尚良食少作弔湘文
　　齋居有感
氣逐薰絃動春隨畢雨殘蠧桃欹廢井新李礙游冠處
晦垂轅驥干時上坂丸無人憐仲叔平日憶猪肝
　　立春
底處春來早依依傍日華年光隨寳勝陽律犯鳴笳冰
沼應潛坼風枝已自斜江南無驛騎何計賞梅花
　　李公佐歸漢東(予之/妹壻)
門有聨𤓰懿人傷摻𬒮分新篇稽奏牘故社戀鄉枌桂
魄離懐苦蘭苕夕膳薰芳音毌自寶西北足歸雲
　　送王祕校嶺南都講學
髙才嘗負俗公薦此開榮却領淹中學還為稷卿槐
依鄉市緑風入舞壇清稽古方知力騰飛自有程
　
　
　
　
　
　
　
　
　
　
　
　
　
　元憲集巻五
欽定四庫全書
　元憲集巻六
　　　　　　　　　　　　　宋　宋庠　撰
　五言律詩
　　嵗晏思歸五首
歳晏坐伊川孤襟日惘然無功堪載䇿有路即妨賢寵
辱丹心寸年光素髪邊含毫雖躑躅自欲賦歸田
碌碌真邀寵容容謝致君短鳬生愧脛狂鹿老思羣急
節驚流水浮名伴薄雲歸歟堪擊壤況復值唐勲
昔寵塵三事今懐念一邱稻梁争鶩飽章服裹狙愁心
與蘧非化年驚趙語偷欲將知止意歸謝漢恩侯(班固序/丞相平)
(津候以下皆/入恩澤侯表)
潁曲多成瀬茨山亦有村不知榮革履便欲返衡門邵
圃𤓰疇熟陶廬菊徑存敢言輕寵禄知退是酬恩
世有功名羡人將躁静殊冥鴻專避弋鬭鶡喜捐軀駕
敗誰矜巧山移郤信愚白雲無誚我歸意本區區
　　主薦後喧訟不已
昔賁丘園聘今嗟勢利趨何嘗輕九九自欲較銖銖鉤
百勞筋敗朝三怒氣麤因聲謝鄉校真賞媿非夫
　　自寳應踰嶺至潛溪臨水煎茶
關塞雲西路僧廬左右開過巖逢石坐尋水到源回(源溪在/寺西南)
(二百/里)天籟吟松塢雲腴溢茗杯宫城纔十里導騎莫相催
　　致仕得請泛舟歸第
輔郡初辭節孤舟始去官橋頭帆影急枕底浪聲寒好
爵云誰寵危心且自安賜車誠可愛閒共子孫看
　　哭子正直講
頍弁王門客横經胄席師頻揚四廵頌屢折六身疑寂
寞終嘲白侏儒詎信飢一朝嗟溘盡福善亦予欺
　　桞嘲竹
好在碧檀欒叢低度嵗寒何堪裁鳳律只好製魚竿拂
水烟梢潤含風鈿葉攢芳隂聊奉庇君試仰天看
　　送上元張尉
馳譽光英域糊名限選條州臨建業水路出廣陵潮歸
思刀頭若離心斾影揺行聞有薦牘南闕鬰岧嶤
　　送餘姚顧尉
昔意青霞路新恩黄綬榮官同吴市隠賦壓楚鄉平天
霽晨㠶駛潮回夜艑輕千巖勝遊近且莫棄塵纓
　　送烏程呉尉
干人嘗得㑺再命尚沈僚左右為容晩東南作尉遥鄉
心烏鵲樹春醉槖駞橋今夕羈魂枕前知為别銷
　　送常熟錢尉
吏最三年集僚東一尉沈清壺人映玉勲劵廟藏金夕
館淮蟾度春篙楚汰深王孫情幾許芳草徧天潯
　　送舒州懐寜尉孫景先省嚴親後赴職
鄉書曽擅秀父任此為郎郤捧三銓檄歸稱百嵗觴淮
山瞻暁堠皖浦轉春檣無累徒勞歎亷車貯薦章
　　送髙郵葉尉
佛塔千名牓銓臺冄調符空登拔萃目未免没堦趨
㸑桂方辭洛羮蓴尚及吴振淹知孔邇華萼映鴻都(君即/道卿)
(集仙之/令昆也)
　　官況
乆曠三山直(時令他局/讎書多發)空倍五日趨文無餙羽巧心有
刻舟愚陛㦸愁飢死闗門駭寵呼缺然偏自愧乗馬與
雙鳬
　　故嵗東園植竹喜今春方芳
幾日霜根地新年緑玉隂春來雖換葉寒去轉虚心乳
節烟膏膩空梢夕籟沈何時殊實老留遺九苞禽
　　蔬食
何筯空圖貴潘園且薦羞肥非糠籺飽炙恥彈鴞求餘
薤行堪種芳葵莫預憂伯陽真意在䑕壤棄誰收
　　浩歎
鼻濁哀吟倦空懐浩歎盈心同注鉤怯功比畫墁輕俗
態驚狙怒剛腸謝鶩爭淹回江外客日夕望堯旍
　　昔歎
昔歎桴乗海今悲澗隠松連城輕偽璧畫室畏真龍静
勝將生白機亡恥合蹤誰談龜手術洴澼換呉封
　　侍宴集英殿因過學士院舊廬有感
昔日金門署重來素髪臣故詞多削藁前誡尚銘紳寳
翰餘龕鎖仙山晦壁塵更憐温室樹顔色老于人(北軒/院中)
(海棠最/為舊物)
　　送殿丞楊備通理睦州
引籍淹閨序監州得海壖貪隨濤鷺驛倦趁火城天織
紵呉儂富(今土貢/白紵)垂綸漢客賢遙知懐我處霜月暝樓
邉
　　讀賈誼新書
誰謂賈生學兼之文帝朝死憂王墜馬生賦鵩如鴞被
召宣温宻矜功絳灌驕勤勤論五餌史筆未相饒(班固/嗤五)
(餌以為疎盖不見/賈生之功成耳)
　　行舟漢口
澤國風波恨孤帆日夕征山連呉樹緑江入漢源清鬢
亂將成葆心揺不後旌銷魂千里外寕是憶蓴羔
　　聞胡明逺記室將至
昔歎都門别今聞隴坂還風烟背秦塞陵邑過周闗松
老忘年契朱衰玩日顔須君述征賦方驗此塗艱
　　送謝煜赴無為主簿
懐檄倦遊都勞勞艤客艫秋渠沿莨蕩春塢見濡湏秫
齊添賓酌蘭苕入養厨明年獻文地南闕倚星榆
　　攝祀出城過西苑馬上作
斗柄仙城暁龍鱗下隰通三竿眺羲馭十里過商中水
藉天容碧塵依馹轍紅喜聞何力語應為樂秋豐
　　闗外
闗外崢嶸嵗河邉寂寞洲寒雲能不雨高栁强先秋野
静狐狸出沙長雁鶩畱登臨雖信羙無賦可銷憂
　　和呉侍郎寓趙中令韓王宅
平昔元勲第多年洛水頭荒池威鳯去高棟野鴟愁木
老爭侵日花寒各媚秋猶欣賔館在臨賞寄名流
　　至日圜丘攝亊禮畢歸馬上口占
祠館宵燈罷歸驂暁轡輕天規斜抱苑斗柄曲臨城路
記仙輿轍林空寳雉聲上元新甲子休氣接平明
　　郡圃秋日二首
閏去秋歸早開軒洒病襟曉風凌羽扇商氣襲瑶琴竹
雨無情碧荷煙底事深蕭蕭差可賞只是恨年深
累榭孤城側空陂八月凉高雲收雨意淡日作秋光葉
落風蟬塢巢空社燕梁變衰從此始何術奈羣芳
　　次韻和呉侍郎偶至城西一二名園
幾曲西園路幽深隠嵗華偶乗安道興直過辟疆家畦
脈爭分溜叢名各記花身閒飛蓋逺容易到曛霞
　　佛嶺
鳯谷掩西嶺鷲宫聫四陬山晴巖獨霧林暑澗常秋風
御疏清磬雲柯抱晩樓瓊芝徧諸崦嵗暮儻來游
　　送慶州安化元處宗主簿
黄綬榮新牒華顛惜美材越心枝上逺羌思笛中來烽
燼和星落刀環伴月開寄言樓棘地鸞翮少徘徊
　　送潁隂張主簿
早服英雄彀胡為州縣勞荆璆不自鬻郢雪向誰高月
彀千聲疊霜風萬竅號行行星聚國芳尺慰同袍
　　送巢縣梅主簿
呉邑神仙系梁臺英俊游官從鸞棘試材俟蟻封求堂
桂叨聫籍陔蘭慶奉羞行行離恨苦淮月一弦秋
　　孟津嵗晩十首
我懟流年晚年將我志違終風來北怒寒日趂西歸野
獸來羣騁離鴻望影飛君恩殊未報愁憶故山薇
地濶山川嶮風高萬卉乾山煙晨作暝河氣晩催寒革
眼移前帶梁金晦舊冠胡然坐衰靡無客餉千丸
隠軫分河壤崢嶸念嵗華闗雲沈鞏樹樓月嘯羌笳要
路誰云騁浮生㑹有涯高哉羡門子横海挹朝霞
嵗籥行周矣官齋坐悄然脩篁全露節衰栁不停煙霜
苦雲收陣天斜月控弦寸心如斗柄常在帝車前
曲㟁羣芳歇髙臺倦目留晋山青不㫁河潦濁難收世
路功名急天衢嵗月遒吾生猶可養嵩麓是耕疇
戍苦河兼重星回歲聿悲頽雲埋雪樹暗水入冰池山
疊看疑近楼高倚更危呑腥何日了歸去茹華芝
大室東南望分明鸞鶴飛何嘗無路往自是有心違隠
谷松聲淡仙區藥甲肥行年六十一非外更知非
芳序雖揺落吾生任屈伸日催輕璧士天赦戴盆人宵
鴈多號月冰魚暗待春自憐麋鹿性晩節頓纓頻
昔日山林願今兹軒冕逰祇驚年苒苒安議政優優小
雪烟横野殘笳月背楼河邉楊桞老不是桂淹留
渥赭随顔罷飛霜入鬢新夜壺寒展月冬晷急馳輪名
美誠堪徇身閒我獨親聊持一樽酒不為畫蛇人
　　嵗晚感事
息偃君恩厚崢嶸嵗律遷若驚曽為寵見嫉不因賢白
日孤盆外蒼蝇赤璧前東隅雖已失忠意尚惓惓
榮路冥煩客單車寂寞州(前朝有單/車刺史)野氛連市漲寒水
夾城流塞上眞亡馬江邉獨信鷗不知芳嵗晚霜雪上
人頭
積水千陂㑹孤城一角存鳥烏喧晝霽蛇虺喜冬温地
夐荒民屋天高思國門楚優歌舞拙何處强持樽
　　初憩河陽郡齋三首
河洛周郊㑹風烟晉部鄰人傳種花縣地記躍魚津梨
棗知秋晚桑麻驗俗淳帷憂三載課無術效臣恂
積晦雲初罷餘光火尚流疎桐凋晩日孤扇避高秋令
尹何妨仕將軍不必侯此心機息轉只好弄羣鷗
郊圃連官圃秋隂半嵗隂亂流横掠野殘日倒穿林雪
擁承簪髪丹蔵戀闕心思歸誰作引從古怨瑶琴
　　曉汲
曉汲過春畦高梧待鳯欹甕思閒鑿𡑞瓶險畏居湄照
影香釵墜蠲煩素綆垂寂寥無醉轄瓢飲共棲遅
　　遅明出都
曉出西郊道回瞻北闕天城頭雲斂蓋闗外月低弦委
佩辭朝紱鳴笳逐使旃老臣三去國憑軾淚潺湲(余昔/守揚)
(次守洛今守孟三/出都門凡十六年)
　　次韻和吴侍郎以余偶名新花為壓叢春見貺
異草來何許低昻曲沼濱不勝叢上意翻作葉中春逗
蘂清香逺銜跗絳彩勻芳心如有屬宜在賦詩人(余雖/作名)
(唱之者/詩也)
　　淮南早春風雨連日俗以為宜
淮海嵗方新層陰便浹辰山山能作雨物物解呈春野
鳥千聲異江蕪一色勻農區田溜滿偏慰守藩臣
　　和柴天休鄭舍人奉祠太一見懐之作
初啟冬冥琯知祠亳忌壇雲璈賡夜曲瓊蘂供朝餐真
御扶飈遠僊威抱斗寒勞君懐晤語此夕宿坡鑾(是夜/余亦)
(内當/直)
　　春晦小雨
節晦春蕪歇天高暮雨空輕雷遥應電斜日倒成虹隂
緑苔浮水幽光蕙轉風何須俗士駕三徑有蒿蓬
　　春夕
暝色蔽孤齋空軒向夕開花低應露下月暗覺雲來燭
牖輕蛾聚風枝倦鳥猜無言聊隠几萬境一靈臺
　　有將獨鶴行都市道上者左右奔迫野態憔悴因
　　成短韻
明心本霄漢此路極喧埃何意鳴臯罷翻同舞市來波
魚憂轍涸海鳥避風災寄語昻昻質非君羽獨摧
　
　
　
　
　
　
　
　
　元憲集巻六
欽定四庫全書
　元憲集巻七
　　　　　　　　　　　　　宋　宋庠　撰
　五言長律
　　郡齋多疾
歌召非周陜襃黄謝漢台名將恩共沗衰與疾俱來素
髮慙犀𨗳朱顔藉玉杯勲勞真索莫出處尚徘徊且脫
平津粟誰憂長孺灰淮陽安敢薄卧治恐非才
　　和通判刁博士屬疾次韻
退食仍移疾消煩尚偃床玉姿經燬潤松色貫寒芳潄
液仙池滿觀心慧炬光(君素妙禪筌/動臻慧解)清魂同鶴警妙數
喜龜長且荅毗城問休囘楚客腸定知靈氣復新句有
風霜
　　進讀唐書終帙
隋室重氛極唐家景命新地歸裂殘壤天洗戰餘塵(自/隋)
(焬帝末天下兵興割裂土/壤至貞觀後始一統矣)遂納諸戎貢爭陪二月巡(髙/宗)
(明皇帝舉/行封禪)瀛洲登俊老(天冊府延十八學士/時人謂之登瀛洲)烟閣盡名
臣(功臣並畫/像凌烟閣)輕重非闗鼎興亡要在人(明皇帝天寶以/後驕縱失道遂)
(致安史之亂肅代復興至僖昭/陵夷不振然其治亂皆本于人)舊都紛秀麥前事徧書
筠(朱梁移都于汴/長安皆邱墟矣)哲后疑圖暇西廂訪古頻(頃年多御/邇英閣中)
終篇見成敗摘句屢諮詢青史嘉遺直元龜遺(去/聲)聖辰
願將稽古意萬一助堯仁
　　楊寺丞掌務西洛訪別
長安乆羈宦門巷絶卿輿朝綬徒云忝賓綦日已疎何
為趨玉趾乃肯眷蓬廬九棘厯華選四環承慶餘頻叨
范叔贈時取長卿書清晤輒窮景髙談寧爨蘇夫何苦
吏役忽爾愴離居交臂願從子盍簮嗟棄予梁郊春草
後鞏樹夏雲初安石訪吟社少浮乘澤車一官方効智
萬里乍紆途雅節鄙時尚髙才凌太虛奏篇希乙覽刷
羽遲南圖(君嘗奏文數/十篇未報)行矣姑自愛漢家方向儒
　　中秋禁林對月
素籥中分夜祥蓂對滿辰千門迎皓彩一氣洗空輪浄
失金釭影寒生露掌津仙京全是玉佛界即成銀宫瓦
收蒼霧天淵減翠淪網珠聊借媚紈扇枉迷真爽籟通
鳷鵲斜光淡結鄰孤懐無晤賞長嘯待清晨
　　寓㝛南宫言懐
始寓南臺直偏驚素籥霜悲秋真騎省出沐愧山郎自
許鷗機息誰矜鶴脛長塵緇洛客袂枌老漢人鄉篝燭
沈幽幔繙經襲隐囊杯醪冰(去/聲)餘淥硯滴瀉寒光嵗晚
凋蘭佩風乾裂芰裳星烏繞枝倦瑤草蔽庭荒道為虛
心勝情緣感物傷勞歌少悽惻夷路即騰驤
　　樞宻東院秋日
試問山林客胡然廊廟中借籌終不效數馬亦何功􁨦
篠荀池北(院在中/書正北)囘環漢壘東(西樓禁城衛/士屯馬在焉)繒雲髙幕
潤瑤草半庭空乍失蒼門燕初聞上苑鴻涼催珍簟巻
氣襲碧簾通虬箭天邉漏烏竿物外風心傾徒類藿髮
短更驚蓬自諗非真相其誰恨秃翁婆娑君勿誚併為
主恩隆
　　贈傳法光梵二大卿兼述譯場之盛
梵劫扶皇厯髙才㑹聖門五天真釋種(傳法北邙/土之貴種)三國
舊王孫(光梵故吴王/季氏從子)譯詁生知慧(光梵自童子便/通華竺之語)卿聫
萬户恩(二公自先朝並加/卿秩以榮傳譯)齋熏光漢邸結集盛秦園交
照無殊俗多間屬上根(二公雖夷夏有/殊而法性惟一)學徒紛霧委經
錄燦星繁(光梵奉詔重撰景祐/法寶錄十巻奏上之)妙義觀心徳華音置使
翻(自天僖後譯經潤文/之役皆執政領其職)祝塲千偈出(每嵗天子誕辰皆/大開譯塲進新經)
(祝/夀)空境一燈存列聖文垂象(太宗真宗並賜聖教序/作金石刻皆列于堂上)旁
行筆記源(二公作天竺字/源聖上為之序)院碑鰲抃島(院碑即今英國/夏公撰演暢宗)
(理實一代/之髙文)御榜鷲巢軒(上既序天竺字源又御書/刻石榜其宇號曰乾華殿)地倚
區中勝人縁物外尊十年參浄職于此愧忘言(余兩㕘/大政改)
(使樞管皆同/譯經潤文)
　　寄長安端明王左丞
綱轄尊華省旌麾鎮舊秦州榮朱轂守公待黒頭人從
槖荷中宻仁風扉外春才包揚馬思政續趙張神鼎餁
終調鵠天文尚翦鶉山光函谷曉栁色渭橋新勒隊良
家子邀歡代舍賓聲華今絶擬事業古難倫顧我非賢
宰惟朝念老臣官銜温室殿城壘富平津有秩皆踰分
無功可活民餐霞聊卻疾面壁更求真野屐茨峰路(僕/耕)
(疇正近具/茨山下)漁竿潁水濱拳拳知止戒行及謝交親
　　講詩徹章置酒崇政殿講官兩府宗室近臣皆預
　　㑹奏御
經藝尊詩學書林眷講臣禮将恩並渥道與日俱新聖
問臨篇裕王風即席淳妙談開寶帙髙宴寵華紳朝笏
儀庭鷺宗藩瑞世麟天漿聊挹斗帝曲豫囘春恵洽需
占象歡留景駐輪諸儒稽古力千載頌逢晨
　　次韻和觀文王尚書謝余寄示新詩
久免台階重頻遷郡守優朱輪真冒寵白髮自驚秋事
往情多感年衰氣失遒徘徊河裏望(西北便/望河内)凋落漢庭
㳺俚曲聊成唱真筌不暇捜空思益者友安議賦家流
(六義二/曰賦)心町都遺跡辭林幸見休豐謠連井甸華札滿
輕郵巳許瓊為報何妨漆更投濟川毋謔我歸夢在漁
舟
　　都下燈夕
火樹鬱岧嶢山車切絳霄層樓移旦闕複道借星橋花
散非因雨霞多不為朝聲来知佩近香去惜車遙遇扇
還聞曲逢臺即聴簫更籌且莫盡綵月正飄颻
　　元㑹觀禮呈僕射相國吕公
乾厯端辰啟王庭慶禮昭虞篇五瑞輯漢句九賓朝物
象開蒼陸聲明薄絳霄寒依朱燎盡春入綵旗遙舞翟
凌干宻蟠螭壓陛驕晨光生劒珮和氣引咸韶寶極瞻
垂衮星階集珥貂班時先正夏拜祝故尊堯山獻稱觴
夀雷傳浹宇謠燕需雲布象恩瀝斗回杓任土䖍方聘
居鄉列瑞條須知容典盛畫一賴曹蕭
　　冬至觀兩宫盛禮奏御
帝運姚華協天元漢厯長三正來復旦萬夀此稱觴洛
宅均中景塗山采舊章禮文窮竹素歡意動梯航稷野
茅聫位軒筠縠向陽中天倚華闕大火敞明堂交鎩髬
髵隊填街隠轔装九闗凝協氣複道竚清光子事蒸蒸
極宸儀穆穆揚母慈尊莫二君拜祉無疆飾喜仙園奏
薰空佛土香含飴先侑宴襲衮始賓王􁨦窱宫門狄誰
何陛楯郎長紳紛拱著珍珮藹森璋樹次天開帟儲㤙
斗具漿風烏迎細轉霞燎儼相望辨御辰承盖呼鞭輦
出房雲咸薄金石星日上旂常逸綴朱干動多儀的馬
驤驎題公有姓鷺羽客分行上宰陳瑤爵黎賢抃繡裳
祈齡後天老介福委山穰翼翼心同竭渠渠澤載霶詩
絃滿坑谷庖味益圗方盛掩鈞臺舊儀髙魯觀祥深仁
跂喙逮嘉唱股肱良茨夏随天步魚龍屏戲埸晏温澄
象緯滲漉暨要荒瑞典精銷祲塗歌聖擇狂樵蘇無發
哂崖略蹈皇綱
　　出都赴鄭作(辛丑/嵗)
初免鴻樞任無庸白髮身衰年雖去國榮路尚妨人官
借荀池舊恩加漢節新鳴鐃先繡幰彀騎挾朱輪梁雪
初收臘滎波漸溢春且持寛大詔行及勸耕民
　　明堂大饗慶成奏御
盛節嚴周配宏模軼漢儀還因大庭敞就展合宫祠揆
序乘霜籥涓辰襲寶龜重檐開􁨦窱綴牖列㕘差蒼邸
尊圗覆嘉牲接厚祇五精均帝饗三聖侑靈嬉備物先
昭徳長言各奏詩美光浮羽戚休氣冒尊彝虚次天彌
健還衡斗輒随禮成無墜典神醉答繁釐解作初占雨
恩濃遂浹肌歡心偕岳抃赦驛與星馳載瑞催麟筆包
鋒促虎皮具臣何以報拜首百工熈
　　次韻和州府吴大資病愈後見寄之作
冠盖山川舊星灰五載餘辭榮唐院使(公以病讓還/宣徽使銜)麾
守舊尚書(余三改藩並/敘遷省坐)弓影臨觴悟舟心觸物虛塵埃
題宇壁汙潦汎杯渠(公洛中小園間為水/所敗皆昔年勝跡)世事多榮悴
天均任慘舒交情非茍合筆力自雄攄蒲坂軍旄重河
橋驛轍疎(三成路僻/書驛罕通)歸耕年漸逼鄉思滿柴車
　　訪李生郊居
林下一逢迎幽人此養生歌嬉入堯壤種樹漏秦坑嵗
晏農囷實賓歡野饌盈松黄浮晚酒薇葉芼晨羹霜樹
榴房綻陽畦藥甲榮歸軒且莫駕孤月在山楹
　　皇子慶誕奏御
積徳皇階厚詒孫寶訓長祺宫前祝祉猗殿此開祥即
夕銅吹律先時日抱光由來匕鬯主更重室家王瑞莢
隨辰滿仙蘭備浴芳己知周卜永方騐宋宗彊京甸歡
餘霈宸帷溢慶觴史臣雖弱翰行及紀元良
　　初春宿雨
泱漭朝雲簇凄迷暮澍繁光生㫁冰水色暗夕陽原牧
㹀随歸笠棲雞占鑿垣雲輜寒未發鴻弋暝逾喧庭狹
㘭堂隘簷髙綆溜翻泥塗采薪徑烟火緯蕭門桂偃幽
巖葢蘭滋舊畹根撫柯兼擷秀併是憶王孫
　　洛城秋雨
霜月兼寒雨髙齋伴寂寥己能陰漠漠更自韻蕭蕭宫
逈天低闕津長霧失橋蘆灰迷桂暈梁屋掩霞朝煙重
蘭摧葉風凄栁勁條逺沉緱鶴唳輕送洛鴻飄甕圃應
餘汲芝巖定長苗有人思舊隠歸駕不須招
　　從幸化誠殿觀芝草奏御
協氣流羣卉華芝茂禁庭蟺蜎蔽珍搆囷蠢合祥經露
彩滋瓊理雲葩矗蓋形周仁慙道葦堯徳讓階蓂被曲
宸章爛傳芳信策青從臣叨寓目歡意浹三靈
　　崇政殿試御試貢士中昃不暇食因私賦
曩聖勤周日虚懐軫睿思方圖天輯命詎恤食踰時坐
誡繁機壅居㤀側景疲眷賢資徳飽詢善慰調飢事帝
心還小康功服更卑巍巍七百祚歸報諒由斯
　　寄題滑臺龍圗梅君新作西溪
遙羨西溪境鳴笳從賞頻蒲蓮應得地魚鳥更留人樹
宻蔵川雨隄長截路塵清移嚴瀨月歡陋習家春按曲
吴歈伎酬篇禊帖賓太平三輔樂須信屬才臣
　　奉詔賦後苑諸殿牡丹
靈囿先春啟聫跗應候開根隨一元毓瑞協兩宫來吐
艷迎丹旭揚芬散薄埃斂烟交鈿合側露並霞杯耀彩
珠飜樹薰空蕙借煤化工殫巧意不為剪刀催
　　遊大明寺
總轡出西坰寥寥旭宇明叢岡森地秀飛塔恍神行恵
味霑仙露疲心識化城逺香来不㫁空梵過猶清坐惜
忘機晚居慙緤組榮撫懐今古恨髙世友僚情顧慕羣
芳歇徘徊極野平低雲參駐盖寒木隐前旌風轉松添
韻霜餘菊挫英碧垂天勢匝紅上日華輕壘廢麏䴥樂
池荒雁鶩鳴宫垣除濞國(偽吴故/宫在此)臺址畏軒兵(建隆行/闕據其)
(内/)勝踐欣同適沈憂悔自嬰理融無物我神照罷将迎
絢藻春供麗投珍佩合聲莫嗤三嘆拙聊謝兩心傾
　　正月四日侍宴紫宸殿契丹使預㑹
黼座披天幄朝簪集玉除人来重塞表年是上皇初(時/新)
(改元仙刼有/上皇之號)萬岫移神島千門敞徼廬春雲低借幕瑤
斗近臨車露渥仙杯溢風和法曲徐劒丸爭獻巧橦索
競凌虚老柘優詞麗交竿舞態舒盤豐行炙數冠重賜
花餘瑞境儀韶鳳歡心在鎬魚太平同樂意應有史臣
書
　　季冬立春日侍宴垂拱殿契丹使預㑹
臘破寒猶在春融氣己囘千祥随寶勝(是日内出金銀/幡勝賜近官)
萬夀入天杯燕駿戎輸賮虞韶律應灰樓前風著栁殿
裏雪裝梅妙戲魚龍出歡心鳧藻催欲知邦好永奕世
㑹鈞臺(自先朝以来通/好今再世矣)
　　郡樓望嵩少作
曠蕩三河濶東西二室連埋雲峰樹短抱日嶺霞鮮黛
壓周南野嵐薰鞏右天峥嶸元氣外磅礴太虛前斜麓
横包壑傾崖碧逗烟巢荒堯客隠笙㫁洛儲仙夙尚臨
風結幽懐傃里緜功名青史後才器散樗邉整頓登山
屐簽題煉藥篇采芝應有路種玉得無田喻指存真契
如灰息世緣寄聲鸞鶴侣千載共来旋
　　和參政丁侍郎從駕出獵
詔蹕承冬令郊畿闢狩場鈎陳来作衞袀服正騰裝表
野千旌合舒圍萬騎張清塵風效職捧轡日呈祥寶畤
遙驚翟天弧即射狼林空平陸險雲斷見鷹揚猛圈聊
夸漢恩羅遂祝湯數功浮白飲均恵割鮮嘗别苑黄山
外仙城北斗傍輔臣忠力盛餘思滿雕章
　　見白髪有感
昔人三十二已賦二毛悲況乃踰強仕何能怨始衰星
星簮外出冉冉鑑中垂顔負前丹渥心驚故石移袁公
憂漢室蜀客問湘纍此際重搔首孤懐君詎知
　
　
　
　
　
　
　
　
　元憲集巻七
欽定四庫全書
　元憲集巻八
　　　　　　　　　　　　　宋　宋庠　撰
　五言長律
　　賦風(得仙字/)
噫氣含朝籟離星動夕躔威靈随漢筑煦嫗上虞絃清
拂蘭臺客徐飄鄭圃仙來應慿虎嘯去不待蛇憐塞外
凄天馬林端飽露蟬入松和韻古轉蕙逐光妍黄落汾
睢地悲歌易水天如何箕潁上獨取一飄捐
　　新晴
夕霧休殘雨霏霞側半輪溪河雖早夏隴麥尚餘春灰
月收全暈泥龍落故鱗髙花樹端濕芳篠籜梢新雷去
壺猶電風来扇未塵横琴聊坐嘯何必墊㳺巾
　　大寒夜坐有感
河洛成冰候闗山欲雪天寒燈隨逺夢殘厯巻流年杯
共芳醪凍簮依短髮偏毫釐九牛畔頭角兩蝸前冶外
金休躍山阿溜或穿飄人誰怨瓦使鬼尚須錢招隠芝
巖路盟真玉笈篇何當坐清潁閒洗世中縁
　　留臺吴侍郎時泛小舟臨玩清洛輒成拙詩奉寄
聞有滄洲尚時時清洛濵烟波能弄檝沙鳥不驚人佛
髻寒排岫(東瞻/嵩少)星橋晚跨津(西泝/天津)湍鳴知亂石漪碎覺
跳鱗玉匕停餘劑華纓濯故塵今無李元禮(李嘗為河/南尹與有)
(道同/舟)仙袂許誰親
　　輦下寒食
舊節雖龍忌中都富物華有行官户栁無數苑墻花飲
市喧銀管優場隘幰車街塵盤馬燥樹日鬬雞斜蹋鞠
將軍第吹簫貴主家金丸随落宿絲障亂朝霞水暖船
爭斾風長鼔應笳池邉人酩酊殿裏客伊亞(烏加/反)畫卵
賓盤盛香糜賜品嘉只應王澤厚行樂徧天涯
　　過留臺吴侍郎新葺菜市小園
解選幽棲地園居壓野開清風無近至(東望風烟/特為虚曠)雙派
即同来(二水夾流/合于墻外)度彴幽人屐臨渠醉客杯倒根檉擁
岸初籜筍穿苔溪石行堪釣沙鷗己罷猜宵㳺應更好
長負月徘徊
　　小園
節物過芳苞幽奇勝近郊先秋蟬棄甲背嵗鵲營巢池
小萍周岸筠低露泫梢摽梅資宴豆賜臛佐晨庖夕塢
禽聲亂芳蹊屐齒交茂叢羅宅菊長柄庾園匏尸竊虞
官謗嘉肥媿遯爻披襟時一至未塞學心茅
　　次韻和呉侍郎佳雪應祈豐年有望
使節馳羣望神休答帝祈同雲先北合餘霰遂西飛近
野銀開界遙山玉吐輝梅飄知臘破絮舞誤春歸謝市
人驚麫曹風客比衣稍添波面白併作土膏肥苑濶沈
蒼霧川明失素磯獵埸漫獸迹農畝罷民欷興覺龍沙
接寒将裸壤違光迷梁日暁潤息甕畦機仙氅誰連袂
幽蘭更撫徽恐應縁麗唱歡意徹天扉
　　次韻和張丞相攝南郊喜王畿大稔
上袞躬祠節鳴騶出禁城𫝊霖前灑潤堯壤徧深耕野
色華兼實歡謠㫁復賡民依大鈞播政絶侈心萌秋斂
蠲徭版鄉餔竚醉甖露黄開徑菊霜紫落園荆蹲芋連
區熟飴荼蔽濕榮日圍銜漢苑天極抱秦京聖旦千齡
㑹時功萬寶成福釐前席問元首載歌明亮采神龜合
摛文瑞鵲驚徒慚下里曲仰頌泰階平
　　從幸翠芳亭觀橙
祕苑羣芳歇仙橙瑞實黄根非淮枳變味冠禹苞嘗宫
掌遙分露卿雲别護霜金垂枝杪重星隠葉中光土效
無偏色天吹不㫁香臨觀囘羽葆交薦佇瑤觴給客誰
矜蜀(郭璞蜀記有客/橙以為珍異)論都謾記穰(南都賦有/穰橙鄧橘)堯仁均異
賜休氣滿簪裳(是日折橙于/樹徧賜從官)
　　從幸飛山教塲閱武奏御
武節遵時訓神鑣御素秋天風掃閶闔星氣射旄頭士
肅先庚令民讙載路謳雷車飜藺石䖟矢裂熊侯旍首
疏千隊金聲勒萬騶較能觀樹槊超力賞亭樓爽氣生
威武皇歡入宴羞垂紳參注靺凱樂間嗚球雲夢誰夸
獵岐陽枉議蒐欲知神武世七徳共凝猷
　　集賢張相國誕辰頌徳十韻
顥印傳侯刻圮編翊帝圖還生王國佐來煥泰階符瑞
紱雙嬰觡祥蓬四射弧從龍㕘震邸附鳯入星樞嗣正
調元席宏開造物爐儀刑瞻魏采勵翼矢臯謨穆穆資
同體拳拳避碩膚誠雖貫霜雪誡甚勒盤盂師石岡為
夀仙春道有腴欲知難老意八柱與天俱
　　參政東平侍郎誕辰紀徳(仲冬三日/夀夷簡)
帝業資寅亮鴻鈞翊太寧天開釣璜胄家襲降崧靈復
九萌陽筦生三瑞砌蓂毓賢茲表日衛世遂傳經覽徳
重光旦參機茂宰庭羣生倚舟檝萬化入丹青坐納蔵
山史追論象服刑(真廟史法天聖/格令公皆總之)前籌罄中悃吉棟石
基扄國竚汾陽考人祈衞武齡孤心知所嚮帝座六符
星
　　故相國沂公建設學官實寵茲土近聞生徒寖盛
　　姑復慰懐因成拙詩一章奉呈州學官因以勉𨗳
　　來者
舊學開宏構斯文聳奥區由來漢丞相善教魯諸儒自
昔升堂訓于今避席趨照函經滿帙繪壁禮成圖集講
占庭鱣懐賢詠谷駒道存終拾芥聲濫或逃竿一蕢宜
無止連城莫自沽育材真孟樂希聖乃顔徒寸晷堪輕
璧繁英慎奪朱霧蒸還作市風至即名雩暁圃林如泮
春郊水是洙從兹弦誦地不復嘆榛蕪
　　講讀春秋徹篇侍宴崇政殿奏御
睿覽凝星璧才儒集露門披經窮魯記摘句辯堯言曩
例襃成袞先猷化啟源香雲收寶袠甘醑灔慈樽飾喜
韶音縱均和玉色温史臣叨偉觀炙行願殫論
　　正月望夜侍宴宣徳門呈昭文富丞相
帝闕開金狄仙輿下玉京建春天上斗不夜海邉城佛
火依山出星榆夾道明清塵随漢蹕紫氣護軒營皓月
樓前近鮮風仗裏經烟雲供瑞色簫鼓獻讙聲梵宇千
花落祠光衆雉驚宸儀收寶扇台座冠朝纓客守宫門
燎雞傳徼署更皇杯頻矚勸應為泰階平
　　下元日扈蹕朝拜景靈宫
令月開真館宸㳺薄太霄躬行原廟禮更作蘂宫朝寶
扇森排羽仙輪恍御飈霞觴浮桂液瓊饌薦芝苗日霽
樓先暁天深樹不凋繁禧将浩刦世世㑹楊寥(案秘要/仙經仙)
(宫中寥陽之殿此/云楊寥未詳其義)
　　苦熱
溽暑南方候貞光大火天流金空畏日墮水忽驚鳶掌
露凉難挹心𤓰疾未蠲鵩妖卑濕地魃虐藴隆年虚谷
全收籟焦原欲出烟洪爐方扇物何處預陶甄
　　庚午春觀新進士錫宴瓊林苑因書所見
秘苑儀星地羣英得雋年飛緌鯨浦右供帳斗城偏表
道槐隂直凌氛柞影圓叢楹開玉宇華組㑹瓊筵湛湛
融君渥渠渠奬士賢銀璫尊右席(中貴人/主晏)緑幘佐雙籩
(太官/先置)飾喜優坊伎均恩醵禮錢(諸君子合錢以勞/供帳優伶之費)沼浮
澠酒淥坁聚舜庖羶場迥歌聲合風迴舞節姸栁疑添
紺幄鸚解啄鳴絃臣藿心傾日需雲象在天綈囊齎睿
什(中席使者以/御詩馳賜)鈿軸照儒篇(復鏤印大學儒/行二篇以賜)寶思垂霓
爛歡聲抃岳傳珍臺紛蹇産翠氣浩宛延(此以下並述/苑中池上景)
(物之/盛)池訝陽烏浴橋疑漢鵲填千夫拔河索三令奪標
船帳殿滄波匝鉤梯複道連瑤甍軒鳳羽雲島壓鰲顛
犧觡馴靈囿天麰蔽大田江頭拔蘭紫林下摘櫻鮮玉
藻初盈沼神芝欲冒廛陽溝連禹洫隂石駭秦鞭冰静
恩魚出園空瑞鵠旋繚垣包井落别渚上風烟金埒爭
鑣地珠翳射雉阡去輜雷逺陌歸袂藻平川乍集儲胥
外還經馺娑前子雲嗟寂寞無思狀甘泉
　　初夏三司直宿
薫序更朱籥宵弦落翠蓂(四月下/弦夕)人同散騎直天與大
夫酲(予性/不飲)鞅掌曹留事羇孤坐刻銘整冠誰辨謗隐几
獨忘形夜色先歸樹凉飈欲破櫺鎖扉来疊鼓巻幔入
疎星綷羽依枝倦飛花墜席馨憂沉雙蝶夢病學一熊
經道有支離粟心無屈曲屏汰沙如未及擬殺著書青
　　漢上春雪
繁霧乘陰結寒英匝宇飄風催洛妃舞春伴郢人謠逗
浦添珠媚縈叢掩栁嬌樓空先月白野濶助天遙稍傍
魚冰合還依雉隴銷一樽無與晤幽思滿蘭苕
　　從幸儀鳳閣觀雙竹奏御
曲宻叢楹地檀欒瑞植場靈姿紛並秀圎節儼相當聫
景知宗茂同根識幹強翠浮睢苑日寒待帝園霜合響
天供籟分枝玉薦蒼即㸔蕃寶實儀鳯就徊翔
　　送司馬待制守河中
久貳甘泉計新陪丹府逰天深巢鶠閣地重鑿龍州驅
弩軍装盛依蓮客藻遒別魂驚黯黯循政佇優優舊畤
連睢逺長汾抱晉流劭農知俗美虞畔記耕疇
　　宿退卧廬
晝訪殊無補晨趨敢憚勞官班唐内使文牘漢諸曹公
吏何嘗案邉兵乆罷鏖驛沈書插羽朝絶法吹毛殿樹
秋隂薄仙盤旭景髙君恩如許重聊比戴山鼇
　　度支蘇貟外耆以再續翰林志見遺輒成酬贈
先烈光朝右英才出慶餘公卿太邱世父子馬談書首
牘標宸藻聫篇敘禁廬摛華毛得鳳刋畫魯無魚當備
芸籖目俄昭甕牖居漢家求異説髙致掩虞初
　　㝛鹿門寺
寶刹翔鴛地靈祠刻鹿門天風奏林籟海日破巖昏轉
眩三休閣荘嚴兩足尊峰囘徒覺秀瀑逺不知源花拂
談經席蓮沈記漏盆道場欣象伏心境息猿奔逗理機
如電觀空性復根三車俱有路何處駐歸轅
　　自訟一首(并序/)
　　　余自洛移許公餘有宴坐之勝偶感曩事多所
　　　悔尤類非他人所知因題曰自訟
右輔朱轓守南宫革履臣孤螢難助日病木獨依春暗
懦疑蛇客愚忠數馬人誰知温省樹自誡魯堂紳監令
車中席江山扇外塵何當能凂我初不彊均茵事往方
成悔猜除且瑩神由来矜百錬從此惜千鈞素髮慚華
冕虛舟謝要津洗心良有謂佞佛不無因案上仙書􁘣
(真誥謂書一/種為一􁘣)齋中梵㲲巾更須窮僻地香火報昌辰
　　郊報紀事奏御
陽燎修鴻報齋居祓至誠還登八觚畤親用一元牲瑞
月随黄屋(車駕始至大次而雲/靄銷寂月色輝澄)鮮雲抱紫營天香浮玉
帛霄籟避咸英(車駕入帷宫風巳前息至/升壇樂作而纎埃不動)陟配文交舉
(景祐二年三聖並侑/今始以太宗陟配)来同福備成均休敷愷澤冠朔讓
尊名(迺者許以寶元改冠徽號及/肆赦則因用紀元以示護徳)喜動吹莩氣歡流浹
宇聲空參堯壤末試頌泰階平
　　大禮慶成
帝揆三㣲厯郊嚴七里壇對修清廟饗來接上神歡閶
闔開金狄鉤陳扈玉鑾軒㳺葩盖宻漠兆紫營寛電䇿
千騶躍雲柯萬㦸攢清塵風命伯占表日名官瑞羽叢
齋邸仙瓊飲露盤啟毛牲辨栗啐爵醑浮蘭合樂迎天
籟髙煙破夕寒六飛囘左御雙闕敞南端雍鷺翔賓紱
星雞集赦竿即時恩作解先此化勝殘善頌康衢溢鴻
名寶牒刋貢圖包禹計王業詠豳難户有更錢復朝無
賞印刓史臣叨從祀宣美愧濡翰
　
　
　
　
　
　
　
　
　
　
　
　
　
　元憲集巻八
欽定四庫全書
　元憲集巻九
　　　　　　　　　　　　　宋　宋庠　撰
　五言長律
　　後園秋物
秋水清能淺秋聲㫁復尋衰荷欹似扇新菊碎于金匏
熟猶垂格藤乾倒附林日光寒轉淡山色逺彌深索索
羣芳歇幽幽妙慮沉薄言謝病晩悵望邱中琴
　　寶鑑
寶鑑鸞沉影仙軿鳳翼輈腰輕時待舞眉細不藏愁洛
館迷羅襪秦桑露桂鉤電㣲開笑靨珠滑入歌㗋百子
宮池暮千絲越網稠生香徒辟惡纎草未蠲憂燭短鴛
鴦被更闌翡翠幬月寒喧藥杵海濶漾霞舟公子常逢
燕星姬鎮問牛彫胡容一薦溝水自分流
　　河上嵗晏
久覺宦情薄何堪星嵗徂冰魚寒不動沙鶴晚相呼日
短揮戈舍天閒造物爐河澄諸浦涸山秃萬林枮感為
中来逺心因不倚孤虚名三品祿懦政五州符稷契熙
媯祚蕭張翼漢圖曩賢真命世今沗劇非夫狐偃腥臊
肉随何腐爛儒是非均一馬多少任雙鳧念老歸歟嘆
銘恩蕞爾軀風聲猶栗烈酒意近屠蘇薛縣能琴客桓
家善笛奴歌吟聊自適何必矢嘉謨
　　詔下有感
釐席思賢乆公車下詔新金酬燕市骨蒲裹漢家輪署
行鄉論秀觀光國有賔臺招能賦客闗識賣符人三府
催偕計諸儒待聘珍掞天持筆距連袂照袍銀丹穴皆
來鳳靈淵並躍鱗請行多下客答䇿有平津榮路爭髙
足孤生最濫巾一鳴方及旦六律肯遺春類鵠猶煩刻
成龍不懼真縱無清夜誦猶繼壤歌民
　　次韻和呉侍郎自號樂城居士
世有生賢運人歸得性場(沈約閒居賦有得/惟性為場之語)朝端慕安
石民里祝庚桑蛇影逢真悟龜靈取數長仙畦種芝圃
佛室雨花牀寄傲多行樂觀心或坐忘栁溪能作瞑竹
塢別供凉慧露霑僧飯幽霞照客觴臯䕫真有自箕潁
更相望留務尊臺簡私㳺費橐装側聆圖任切安得久
彷徉
　　祫饗禮成
孝饗邦儀重親祠祏室開推尊二祧合獻力九賔來寶
蔡前涓日祥霙近弭災(宿齋之夕小雪應時/行事太宫景氣澄霽)鈎陳嚴法
仗緜蕝謹容臺祓坐皇為邸登車斗轉魁三辰隨藻衮
百末湛雲罍徧祼靈心像終歌帝祉隤華紳紛嶽抃端
闕儼天囘蠅筆言絲慎雞場赦鼓催好生先祝網作解
遂成雷賁有戔邱帛刑無棄道灰須知蒙福意萬事入
康哉
　　西都官屬咸備尹政得以仰成暇日池圃便同塵
　　外因書所見以志一時之幸仍以東園吏隠命篇
　　云
誰謂留都劇翻同小隠年沐頭休吏日閉閣讀書天竹
町能依沼山樓解納烟癭牀閒擁腫(禪庵癭/榻尤奇)茆棟自連
蜷(草堂在/東南隅)岸濶沙留鳥波平樹繫船雨荷朝槖重霜果
佛脣鮮玉甃浮杯地(流杯/二亭)冰涵給醸泉(醖庫井絶甘凉/府中號冷泉法)
(酒/)處隂靈蔡老(舊養龜于圃錢文僖愛之給/二卒以守傳云三十年矣)背塢晚䴥
眠(二鹿/甚馴)奕思纔知路琴歡肯要絃(葛洪不知奕局幾路/陶潛但畜素琴余于)
(二物皆前/賢之比也)扇聲方樾外屐齒野橋邉宫鑰雖尸寵巖廊
合避賢有恩淪骨髄無術効埃涓圭祀田供粟公餐月
費錢不知𤓰代滿癡尹戀山川
　　正月望日車駕謁㑹靈觀置酒祝禧殿
上月神燈節年康警蹕逰蒲池渭陽廟銀闕海中洲羽
扇排雲出飈輪抱日流徧升均瑞祝合宴寵靈休畫扆
霞明坐春山彩作樓鸞歌參帝樂麟脯助皇羞斟酌堯
衢飲驚呼漢殿優天襟知衆樂處處駐宸斿(是日復幸/祥源上清)
(景靈等宫相/國慈孝佛寺)
　　求遺書(崇政殿御試貢士求/遺書于天下因私賦)
政革秦餘暴文興漢徳優中經雖並集逸典更旁求使
節襃遺訓儒林補大猷家無蔵壁恨人弭挾書憂探穴
資遐覽燃藜竚對讎因斯流略盛終古冠緹油
　　醜石
磊落離幽壤沈潛莫記年支機形迥出藴玉勢相連空
穴雲猶抱㘭紋溜欲穿虎蹲休怯射羊叱待逢仙峭拔
希千仭參差異一拳詎聞輕宋璞可要逐秦鞭翠峙晴
軒影寒生暁檻烟到公棊未勝張顥印虚傳齊碣思閒
館圯橋意舊編何當成五色錬質補媧天
　　登龜山上方寺
雙樹遺真宇青鴛切紫氛路盤千嶺出鐘逼九天聞林
影随崖斷泉聲遇石分暁風先得日春崦易蔵雲佛果
當軒落仙苗護砌薫客塵聊自拂稽首貝多文
　　官況
發策非鄉秀瘝官玷郡聫恩深育莪沚技薄戴盆天病
骨三鍾粟銛鋒一割鉛懐能真鼫䑕惜巳甚寒蟬吏笑
移書卧人譏面壁禪曹符憂倥偬邑教昧平䥴席上巾
釃酒齋中易絶編隙塵吹暁日甕隧引春泉戒養聊馨
膳将蕪敢命篇區區犬馬志何術謝陶甄
　　次韻和侍讀梅學士秋雪
秋宇霜華極翻成暮雪飄影迷宵桂滿氣助海鐘調梅
蘤装宫樹蘆花著浦苕喜延梁客酒愁敝洛人貂碧瓦
千溝麗銀塘一色消雅篇工状物精思入參寥
　　對雪有寄
芳厯峥嶸嵗平臺沆漭天初驚飛礫集坐覺雨花妍未
夜珠還乘非春玉作田何嘗甘絮後正是占梅前亂影
都難擬幽光只自鮮辟寒金貯屋障淖錦裁韉囘旋凌
波舞輕明飲露仙去應迷粉水来欲助瓊筵有浦皆捐
珮何牕不列錢幽蘭君自許儂意怯么絃
　　郡齋對雪
節晚雲雖暗年豐氣自嘉乘寒初集霰向夕遂韜霞緩
舞先縈洛妍歌不待巴無聲来物表一色共天涯露失
仙人掌春驚驛使花拂簾珠淅瀝装樹玉查牙䕶石雲
慚素開樓月讓華海邉鷗誤客遼左鶴迷家粉液塘冰
厚瓊苗隴麥斜中邦盈尺喜何必問龍沙
　　夏日出池上
節候春雖往年華暑未殘蓮香開佛座竹老退劉冠戲
渚蔵赬尾鳴臯濯素翰堇葵紅不一蒲稗緑多端□物
心無對深根氣自完功名俱畫餅虛玷擁旄官
　　清輝殿雙頭牡丹
禁籞含暉地春英浥露天萬柯蒸協氣雙蘤應祥篇傃
日香彌酷乘風艷欲然聫葩宸屋外交影帝觴前詠掩
華跗秀名均紫脫妍朝緌歌茂貺聲冠億斯年
　　瑤津亭同窠雙頭牡丹
太宇星津曲靈葩帝囿中丹房忽三出寶艷更雙融采
絢仙囊露香翻沛筑風柔祇寧愛寶元化自為工草讓
中唐瑞蘭嗤下畹叢甘泉宸象洽無獨賦青葱
　　送荆南李學士
逢旦光華盛登賢命數優郎星太㣲後史局道山頭違
咫堯心屋疎藩禹貢州使旟飛隼出臺劄偃波留舊賜
薫蘭被新装彍弩騶陜分歌召伯屠餞寵韓侯澤國龍
為節桑郊鹿並輈齋中無煨酒鈴下識輕裘鹵簿分賔
帟江山入宴樓蜀波餘柹盡楚野惡氛收後乘追文學
先春召督郵(漢何敞為政尚寛每/立春日召督郵囘府)暫稽華黼賜聊聴昔
襦謳父子雲屏隔鹽梅寶鉉求歸来循吏政終古冠緹
油
　　夏日對雨
岑寂省廬幽諸曹吏始休空烟催樹晚急雨借庭秋暮
影層波動簷聲萬綆流縹墻明疊蘚㘭徑聚浮漚亂濕
縁虛隙㣲凉襲翠幬拙艱兼寓直潘鬢怯搔頭
　　從幸親稼殿觀新秧稻奏御
宸扆尊農扈滮池入禁㕓耨區周耜熟分墢禹溝連苒
苒香塍色油油瑞畝烟弭災消暴蟘迎稔嘒鳴蟬國佇
曾孫稼天臨近署田叨陪凝蹕賞慙乏夢魚篇
　　送刑部葉郎中出牧姑蘇
星紀吴開國雲司漢望郎新陪豹尾乘(詔恩同陪/大禮後遣)便襲
虎頭囊竹箭分兵契鍾官辦使裝(賜装錢二十/萬始為恩例)苑鶯留
祖席江鶴避歸檣世往高臺露春餘野徑香欲知民樂
意訟樹接維桑(公先墅在霅溪/與蘇臺接境)
　　訪宋氏溪園
偶作城隅逝(園在郡/城之左)居然物外期林風瓢易覺山雨石
先知藤老猶依格溝斜更㑹池看蟬琴誤曲過樹路成
岐節近吹花酒歡留敗襖碁主人名族後嘯竹客忘疲
(君故僕射文/安公之子)
　　仲㣲殿丞以余多難退居洊貽誨問復緘新什以
　　勉病軀扶力牽課聊抒謝懇
樸遫參邦彦幽憂負主恩投身采樵路脫籍上車門病
肘垂楊老塵眸覆鑑昏於陵三咽味楚澤九升魂喘甚
吴牛憊名非衛鶴尊簞瓢舍桑客井臼寄孥村引重繄
心照銜哀託涕痕餘生何足問姑學牧雞豚
　　秋日出沐感懐
落落窮閻静蕭蕭晚嵗昏臣飢徒索米童小未應門清
世為塵誚私家出沐恩斗回非挹酒天逺詎兼盆腐爛
翔鵷鼠青黄㫁木樽容容誰覬福栩栩自交魂衰栁空
烟穂寒苔疊雨痕鳴蛙沈故沼噪雀戀空園有客嘲黔
突無人賞負暄終期六百石初服臥邱樊
　　夜出芙蓉堂
北沼凉歸早西軒火正流螢光偏愛夜蛩語最知秋好
月因雲暗清風為樹留烟来昬翠幙霧下失滄洲河轉
疑天側星囘恨嵗遒唯餘雙鶴唳不減到林邱
　　夏日久雨
澤國梅蒸早郊雲泄雨多隂泉湧階穴重霧宿庭柯月
魄蔵仙馭山頭洗佛螺朝虹飲江曲夜電發嵓阿纎箑
清初暑香藭辟舊疴官閒門自静不為翟公羅
　　參政李侍郎㝛齋中書累日不陪歸馭因成拙句
　　奉獻
攝饗蠲祠令精心屬輔臣齋房貪結佩歸軾阻均茵鵠
鼎庖羞潔雞枝殿樹春坐凝虚室白行袚大宫神政竚
疇咨若朝瞻巳事竣三秋懐盛徳方信採蕭人
　　和運使王宻學見賞公醖
公秫豐秋釀兵厨潔燕罍如何勤使傳不許釂離杯(使/旌)
(薄暮出城/飲餞皆略)蟻甕方涵液鴟幐幸載醅歡㳺雖暫隔飛藻
己先囘左手螯初美東籬菊尚開故人寛禮分一笑竚
行臺
　　陳州獻瑞麥圖奉詔作
堯壤環中甸周麰冠百昌時均千雨潤天報兩岐祥善
氣滋繁粒薫風擁翠芒初疑禾異畝更覺黍非香獻状
宸襟悅披圖國頌颺史臣誰汗簡休應譜斯箱
　　太一奉祠夜即事
天極三元㑹星精五福㳺神光来集夜邦祝此迎秋𨗳
獻森威節嚴真黙翠幬醴觴瓊借液牲俎麵為羞蘂簡
空歌續金支寶熖流宰衣紛曳繡僊䙱儼居樓降格雲
頽席歸歡電翼輈種祠知漢徳時介萬靈休
　　送給事俞學士知宣州
駮議東曹重修書秘府榮縁何厭廬乆便作偃藩行戒
道熊文㦸騰装鶴膝兵堯雲迷闕曙淮雨破舟程竹契
将恩逺江波共政清向愁牕岫好誰賞謝宣城
　　舍人院觀御篆紫㣲閣榜賜宴奏御
近署新層構仙跗錫寶題凝章下天漢布畫儼星奎榜
勢虬檐負繒華鳳押棲崇儒推宴豆觀象聳朝閨九張
需雲洽三休賀雀迷從兹河洛奥併在紫垣西
　　重陽節玉津園錫宴
紀節符陽序承恩出上闌厨均堯脯膳優集漢觴歡紫
菊吹花酎丹萸辟惡丸秋光浮翠帟雜蘤珥華冠宫樹
遙分柞林苕且辨蘭神池翻瑞鵠帝竹隠歌鸞烟闕雲
中見嚴城斗外㸔欲知人意悦霏霧滿歸鞍
　
　
　元憲集巻九
欽定四庫全書
　元憲集巻十
　　　　　　　　　　　　　宋　宋庠　撰
　七言律詩
　　池上春物已爛漫寄東甫
春物昌昌曲沼門巳宜留客置芳樽栁絲到地烟無力
花臉迎陽露有痕歌待瑤箱驚幕燕舞留紈袖付庭鵾
清明元己俱堪㑹莫遣香槽玉液渾(齊中酒名玉/液者為上)
　　漢上春雪呈郡太守
春草江南瑞霰霏溪山千疊共清輝林繁不辨籹梅落
川秀空疑月蚌歸夕苑縈叢聊自舞横塘拂水更低飛
民疇脉僨農祥近壤有堯歌絶晉飢
　　贈職方齊員外
霄極郎星護帝垣出分魚竹袴歌喧郵通五尺秦人道
吏擁雙朱漠守轓粉闥荀香虛舊帳鈴齋渝舞釂清樽
歸来何處應嚴召振鷺神庭鑄馬門
　　春季開無畏靈塔祈雨至夏初霶洽
春晦西峯鴈塔開香雲清梵徹昭囘初疑咒鉢降龍出
終似軍持注水来(師嘗請雨見觀音大聖在日中手執/軍持注水于地軍持華言浄瓶也事)
(具李遐/叔碑)百穀根莖流慧潤四郊氛祲巻暘災守臣無状
均靈貺如騐元非贊燮才
　　五鼓度洛水謁九龍祠禱雨馬上作
跨陌津橋十里亭前騶横絶犯嚴更銀河蕩漾斜垂地
瑤斗闌干倒倚城苑濶樹頭迷闕影川長烟外認灘聲
農疇閔雨心祈切上盡叢祠日未明(龍祠在洛/北絶髙處)
　　未暁出城陪州長考功李員外禱雨大悲禪刹
城上繁星五鼓初江臯申禱訪精廬林囘半隠翔鴛刹
野濶平飛畫隼旟十地真容陪合掌(記傳此像乃唐時/神人所畫經今二)
(百嵗如新俗疑/菩薩之真相)百城甘㴻待随車先秋閔雨農心樂宜
在麟編直筆書
　　次韻和龍圖何學士以榮憩鄉州有感舊見存之
　　作
昔嵗西都餞使旗今茲何幸復相依潁川士族占星聚
(君諸昆羣從/許昌儁望)遼海鄉人看鶴歸乘塞恵風消戰略論文
精辯破談圍衰翁不敢言恩舊但惜怱怱别袂揮
　　題酇城張氏林亭(今樞府/舊隠)
里占西豪族望雄一隅幽槩揜隆中彩鴛戢翼髙梧在
蔚豹成章舊霧空冷接安齋投轄井細生吟榭快襟風
謝庭羅宅資真賞蘭有清芬菊有叢
　　夏日北溪亭上
羲輪亭上爍炎威溪上軒牕匝翠㣲野澤蒲深初類堞
壊垣苔老半成衣爭花晚蝶縈叢住避弋驚禽截浦飛
一袵雄風消内熱高門無意事輕肥
　　次韻和吳侍郎洊貺雅篇
儁輔西還玉體痊銀臺歸興且陶然談經寶序常迎日
(講筵在迎陽/門西之西序)膝席清司最近天(資政殿在龍圖天章/二閣之間深嚴第一)君
拂翠緌朝右貴我驚華髮鑑中鮮洛都巴俚雖求舊莫
累陽春一種傳(僕嘗因寄詩龐髙二公為匪人告謗今/䝉垂諭云洛中酬唱人多傳誦無乃更)
(累清/唱耶)
　　次韻和資政吴育侍郎見贈
台階抽得冒榮身且喜西都見故人儀世瑞鵷曽接翼
(君兩使内樞一叅/大政僕並叨陪接)論交寒栢不知春樽前髙意青雲舊
鑑裏流年白髮新爭奈詔書催上道談犀從此日生塵
　　次韻和新命留臺吴侍郎自適之作
謝病彌年歎偃床知君靈氣本無傷論筌自識忘筌意
失馬終為得馬祥心到不貪方是寶物歸何有即名鄉
西都老尹歡迎近預喜遙臨照席光
　　送竇貟外失職掌廩于沙苑牧監(竇君江左人有/別墅在關中)
平臺飛雪欲成花有客西征感鬢華内史江蓴空入夢
下邽羅雀此還家鴻聲不㫁闗雲黒角弄初休隴月斜
駉牧未妨稱吏隠田園自有故侯瓜
　　送謝屯田徙治富順監
緑髮仙郎冠譽髦墾田分土漢家曹詔頒紫檢瓊芝熟
歌闋青天劒棧髙巴蒟溢盤馨畫饌郫筒環席薦春醪
西征自叱忠臣馭千古王尊直筆襃
　　坐舊州驛亭上作(亭下是梁山/泊水數百里)
廢壘孤亭四面風座疑身世五湖東長天野浪相依碧
落日殘雲共作紅漁缶囘環千艇合(泊中漁舟數百艘/各擊瓦缶以驚魚)
(然後衆舟/若合圍狀)巷蒲明滅百帆通(泊水無岸行舟多穿菰/蒲為道舟人謂之蒲巷)恍
然歸興無人㑹閒向青冥數塞鴻
　　送石舍人賜告還鄉
内史清班近侍臣過家恩吿曰俞新郵中别夜星催暁
殿裏歸年樹約春(還朝必在/来春矣)幾日詞垣棲健筆九秋朝
橐冒征塵西州歸馬歡迎處定有臨卭負弩人
　　和吴侍郎自陜歸闕
幾日星催召節飛迎車千葢溢郊畿秦城璧返蠅休汙
軒閣巢高鳳始歸兩憩甘棠歌美化重攀温樹悵流暉
因君更感忠䖍意夕夢翩翩遶帝闈
　　送伯中尚書學士歸闕
故人同省復同班且喜先歸奉帝鑾居守乍抛留宅鑰
造朝重拂寶梁冠仙楹夕靄通飈馭祕廡晨暉轉露盤
我有寸心空戀主捫膺難把向君看
　　酬王拱宸侍郎歸闕見贈
􁏒譽由来服搢紳更煩餘略霽邉塵威留玉帳時無戰
班入金華地最親昔看草辭知大筆今榮除館識嘉賓
一章求舊人知否媮俗都融郢曲春
　　送虞部元員外赴闕
泥檢封香矞露濃漢庭新册潁川功朱轓按俗麟符郡
青被為郎斗籍宫儉幕巻雲賔履隔郢樓翻雪餞壺空
明光伏奏前期近備對芳蘭溢握紅
　　送苗郎中出漕江西
幾夕燒熏歇被綾東南使部望前旌武泥給板言如綍
漢庾臨波粟似京露橘千頭豐嵗籍江鱸百尾飫盤鯖
計籌借爾煩經畫囊槖行看用老成
　　和致政王子融侍郎喜昭文龐相公登庸
感㑹由来屬儁賢誰知出處更相先蒲且巻戈㝠鴻日
荀令開池浴鳳年佚老疏金催具酒濟時商楫正横川
髙風盛徳俱難状留與名山信史傳
　　送職方張員外領荆湖北漕
粉闥仙郎鬢未秋懿文精力允僉求新榮亳忌祠神館
(君頃受詔建太一宫于/國左宫成而拜是命)更按喬卿露冕州楚匭貢茅紛
騎置蜀艘移粟蔽江流富人緩役承平士肯學研桑苦
運籌
　　送孫刑部領漕幷部
百舍星文動使軒漢家初賜辦装錢犀株衞帳并兒勇
鵠髮迎塗絳老賢嵗稔萬箱資轉粟時平三䇿罷開邉
中宸圖舊恩方渥幾日從容武帳前
　　九日南陽與諸公㑹
憭慄霜華六幕空丹萸成佩菊芬叢香浮彭澤仙巾酒
影落龍山宴帽風詩筆娱情真泣豆舞腰囘節更驚鴻
夕陽嶢榭愁重顧不見舂陵舊鬱葱
　　無題
西峙東流意欲分紫簫呼鳳隔烟聞書因屢答機無素
夢為頻驚峽費雲羽帳枕寒晨未轉玉樓衣洽夜還薫
琴烏一曲何曽聴七十鴛鴦失舊羣
　　詩寄河陽夏侍中
勤勤書札問青氊鄖水逢知似曩緣(方外之談愚不敢/執輙寄疑似以銘)
(幸㑹/也)海燕不㤀棲厦日霜松寧有改柯年陪京玉節諸
侯上坐省華貂百辟先朝夕公歸領冠劍定應偏作故
簪憐
　　和答并州經略太尉相公元日見寄
邉亭春色感離居猶記衰齡本命餘(公自記年踰本命/引劉白相賀之篇)
(足知意/愛之厚)樽味阻陪曹相國帶圍空老沈尚書(僕每移郡/俱即進秩)
(六曹尚書/今沗五矣)軍中鼓吹千蹄馬(将府/勇重)物外風烟一壑魚(衰/懐)
(所/嚮)幹棟不材須適分願公容我作荘樗
　　贈潯州朱祠部
粉署郎潛已十年囊毫奏議委千篇恥論頗牧雲中級
去詠齊夷海國泉路控驛疆逢瑞翟氣收炎浦見飛鳶
鈴齋宴坐真腴盛幾種天花落帳前(公妙達空諦而薫/習持誦髙于當時)
(矣/)
　　次韻和判曹韓學士見賞湖山
西溪本慰寥寂人何幸開樽枉勝賓一㟁仙山平壓野
(岸西逺見嵩少/近見具茨大隗)兩陂官栁緑圍春我雖酩酊能騎馬君
自風流偶墊巾更愧和篇尋故筆試開荷槖久生塵
　　小園秋思
年華搖落自騷騷衰境牽人更畔牢月裏驚烏愁夜永
篋中團扇恨風髙烟霏曲霤蜘蛛織氣襲空階蟋蟀號
恩重才疎歸計晚可憐身世一鴻毛
　　三月晦日夜坐有感
城頭吹角亂昬鵶坐敞空樓感歲華遙電不知何處雨
狂風還送一年花洛橋禊席随流水箕嶺仙巢倚暮霞
出處半生雖未決歸心常傍故侯瓜
　　送廣州劉掾
督府迢迢瘴海城掾曹三語藹蘭馨歸郵託信梅華暖
仙劑蠲疴薏子靈蚌月射樓吟思苦雞潮驚枕醉魂醒
外臺誰舉沈僚俊編著黄堂有政經
　　溪齋春日
問君何事拙謀身竹塢溪齋養鈍人白鷺儀形閒照水
野鸎言語亂嘲春半生己悔嬰朝紱萬境方将付客塵
自笑經旬無宴具對花孤坐嚥瓊津(近冇客教予餌氣/之術暇則為之)
　　奉和御製賞花釣魚次韻和賦(時在/榮陽)
祕苑神池帳殿開鈎陳遙衞斗車来栁舒瑞霧迎仙蹕
花獻天香入夀杯戀藻文鱗争聚散聴韶丹翼剩徘徊
朝簪盡慶千齡㑹薫曲汾歌即席陪
　　送齊進士奉章闕下
傾坐仙姿揜石麟奉章車府應觀賔謝庭早占芝蘭族
禹㑹初陪玉帛臣削牘西清催筆距賜衣中禁換袍銀
東歸待看榮鄉品年似終童祿及親
　　送將作監丞張唐卿通理陜州
春風祕殿翳華芝親見枚皋作賦時秀色並開棠樹萼
雋科先賞桂林枝漢郵給傳蕃恩告蜀醑浮觴薦夀祺
幾日陜郊迎郡副車前懸弩雜軍麾
　　郡齋感懐寄呈叅政給事同年
老持藩印守河衝茍禄惟知戀軾熊游舊最叨青眼客
埏陶今仰黒頭公巢由逸躅心空斷儒墨常談耳欲聾
自笑晚年經濟業焚香静坐習元功
　　郡齋無訟春物寂然書所見
閣鈴無響晝輝遲短髪山巾盡日欹戰蟻羣行開蟄後
瞑禽相語欲棲時遥通竇水添新溜宻數庭花記落枝
訟息寛條恩莫報晚年餘有白雲期
　　自洛移許初至郡齋作
忝司官鑰忽三年恩借閒州得潁川楚北蒼茫軒后野
國南膏沃許人田漢臺褒鳯今難繼荀里占星俗尚傳
更頼鴨陂能慰我鈴齋西畔似江天
　　侍罪書館無所自效客有以尸素為謔者因成答詠
本媿虗名類斗箕更堪華閣玷纓緌海邊不覺飛鳧少
天外寧知嚇鼠飢倦客風霜嗟右席故巢烟雨老南枝
新年定有澄清劾歸守東岡固未遅
　　喜晴晚歸
八月高空巻㫁霓落霞殘照掖門西仙城氣暖猶蔵霧
輦路塵清不雜泥殿裏風囘聞禁漏闕邉雲斂見丹梯
迎寒便立甘泉仗扈從應無七聖迷(時大禮/将近)
　　醉枕
楚辭虛美獨醒賢左手香螯伴醉眠國器載歸壺似腹
江萍興罷幕為天雪樓珠麗巴人曲芝館塵生洛浦田
晝枕蝶魂方適興莫教痟意傍鵾絃
　　贈石龍趙山人
衰鬢星星倦折腰十年歸就故山樵臨江徑壊茅闈屋
潁水風清樹厭瓢防蠧舊編裁竹牒蠲疴珍劑訪芝苗
鬻文謀食機心盡試為勞生諭炙鴞
　　晚坐髙明臺
悔倚危欄望夕霏臨高無事亦依依天長去鳥幾時返
風罷孤雲何處歸一世功名慚擊節百年耕鑿願㤀機
銜恩感舊誰能免猶喜荒洲在日圍
　　明堂㝛齋賜貢茶珍果上樽御膳
太寢陪祠㝛斗城寵頒通夕助齋明吴包瑞果金衣潤
閩焙春團寶月盈滿腹鴟幐催御酒溢杯羊䘓識君羹
甘滋飽徳殊無寐坐數章溝肅唱聲
　　季秋侍宴中闕與諸公憩學士院作
冠劒中休㑹禁扃暫欹孤枕拂雲屏漠臣責重非真醉
楚客秋髙恨獨醒寶墨喜窺前賜牓(太宗飛白玉/堂之署在焉)華絛
猶記舊呼鈴詔催終宴簫韶動更學鶢鶋子細聴
　　屏居春日
初服仍從洛涘居鳴蛙鐃吹滿前除露園柘彈愁逢雀
磻渚璜鈎枉餌魚蠟屐幽懐髙下齒斵輪真想古今書
漢人尚自嘲頻解猶得凝神守泊如
　
　元憲集巻十
欽定四庫全書
　元憲集卷十一
　　　　　　　　　　　　宋　宋庠　撰
　七言律詩
　　休日
彌旬出沐道山頭僦廡蕭蕭避俊遊枉是胸中無塊壘
可能皮裏有陽秋駕車款段慙鄉品託乗鴟夷笑客愁
曲突無烟賓坐冷時聞庭雀一啁啾
　　晚坐觀風亭三首
戍樓西北最凌空倦客憑闌八月風一曲黄河連野濁
半規殘日背人紅山林枉負沉冥志刀筆終無尺寸功
猶喜不迷存闕地絳英瑶斗虎牢東
百尺空臺河上城逺波虛籟助秋聲過窮旅鴈書難得
啼殺飢烏曲未成急節何當容白髪流塵只欲傍華纓
臨高莫訝頻東顧憂國思君不為名
我來秋色逼霞曛更作憑䦨逺望人山口逺銜遥白渡
水頭斜畧小平津年華有恨驚心去世事無端刺眼新
深愧具茨芝朮在掛冠終擬狎堯民
　　謝齊屯田見惠詩什
東家華衮屡垂褒傾耳幽蘭郢唱高雪苑曳𥚑慙賦客
春塘飛筆見詩豪千金秦市文終貴九奏鈞天夢自勞
他日海槎如犯斗願将孤跡託星曹
　　和答越州呂鄉見贈之作兼以為别
緑髪仙郎得郡新潁川重喜拂征塵樽前道舊情無改
馬上裁篇筆有春萬里江山迎使斾九門冠劒别朝紳
請君更讀韋平傳莫把家聲苦譲人
　　次韻和宮保龐丞相見貺之作
嵗隂誰不感摧頺更值亨衢出處催根柢只堪陪櫟社
功名何足玷雲臺覽窮文史篇章勌過盡榮華老病來
宮袞裁詩褒意厚昬瞳刮膜喜重開
　　次韻和太常韓愽士寄獻畱臺呉侍郎之作
藥匕蠲疴去近班主臺西邑借餘閒梢雲翠色凌霜罷
巢閣仙姿瑞世還秋沼縈心林下水暁樓供目雨餘山
(公里第有西/沼北楼之勝)更逢酬唱俱清潤冰玉相輝戚苑間
　　和呉侍郎答汝州諸官唱酬之作
青管裁篇屬舊僚𢋫歌竒意亦飄飄横徽曲妙誰逃賞
過物風清盡應簫此路煙霞催入路他年簪笏慶歸朝
乗秋不奈多高興重取蘭薫答楚謡
　　府齋秋日
巻簾收扇暮凉初秋意盈襟小疾除池面宿煙荷蓋老
階脣漏日竹隂踈虚舟觸物真無意高枕論才似有餘
學道知非堪自哂眼昬方讀貝多書
　　梅
花落亭亭素臉開忍寒剛欲背春來已迷江令瓊花樹
更傍周王璧水臺楚館嬌雲愁夢㫁洛㕓香雪待風囘
一枝寄逺真何益費盡南朝陸凱才
　　趙奉禮見過
經年掩卧席凝塵載喜西都接賦賓照坐仙姿嵇玉冷
醉心英氣瑾醪醇斑衣就飬垂華組葆髪傷秋岸幅巾
更謝妍談殊未已肯將車駟誚原貧
　　嵗暮答趙奉禮
蜀痟平日掩芳樽星籥年凋景易奔天逺㫁蘆催序鴈
庭空飛雪妬離鵾顔瓢枉樂堪憂巷漢履猶思待詔門
月署仙郎多麗唱苦嗟池草乆迷魂
　　送趙奉禮
日出東郊郢路分斑騅嘶㫁悵離羣漢庭習蕝仙曹逺
楚驛攀梅使綬薫蟻酎百壺凝桂溢鵠歌三闋轉珠聞
登臨如賦蘭臺事十二峯前盡有雲
　　朝謁應天神御瞻仰壯麗退憇齋房作(時朝廷重/葺三殿畢)
　　(功/)
雲構崔嵬敞梵筵皇家基運此興先如存不改當陽坐
善䕶常開種福田四徹金䋲規寳所九衢瓊樹宿非煙
須知補舊延洪意重數仙人拂石年
　　晨謁感懐
早拂華簪謁冕旒五更殘㸃便鳴騶星沈長樂鐘聲外
月掛觚稜闕影頭弱翮詎堪儀振鷺孤懐終欲信羣鷗
更慚晨坐鴻樞府容鬢先于省樹秋
　　晨謁書所見
紺憲鳴珂萬蓋翔九門冠劔擁晨光城連南北長安斗
殿倚東西太極堂雲裏銅烏風作籟天邉金掌露成霜
微生備位如葵藿只有傾心奉聖王
　　受詔同編修敕令終篇例賜勲一轉謝參預東平
　　㑹稽二公
法家高議集朝緌成績連茅被帝暉均賞已知羊胃爛
銘恩偏覺鼠肝微泥塗枉入鴻鈞用腹背還憑逸翮飛
天禄半生瘨眩病猶堪持帚掃朱扉
　　送巢邑孫簿兼過江南家墅
楚客才多不奈秋長安赴集苦淹留半綸綬采緇塵化
十幅帆隂素潦收離恨枉能寛帶眼歸期猶喜詠刀頭
督租勾簿真沈俊終冀梁臺一召鄒
　　流杯小宴偶成拙詩奉呈運使王密學紫微韓舍
　　人
溪齋元已得嘉賓曲曲煙渠逗翠淪潑火乍經三月雨
泛觴重記九年春(山隂之序在/永和九年)風前小舞驚餘雪梁外
清歌落暗塵此㑹貴交應絶擬斗樞星掖兩賢臣
　　春晚獨遊沂公園
幾曲鳴溪抱嘯臺隂隂野氣壓浮埃林間幽鳥自相語
水上落花何處來逃相故畦無廢汲封侯修竹是元栽
三川病尹妨賢乆終卜鄰扉飬不才
　　送李祕校赴太平法掾
沈臂驚秋肉減分暁波衰桞對離羣臣飢枉索中都米
卿事猶參下國軍三襲賦臺抛苑雪一廛鄉樹辨江雲
坐曹少茹徒勞歎南闕干霄遲獻文
　　送黄秀才歸淮安
驪駒黄鵠兩成歌即席愁顔惨未酡舊客仙壇紅遶杏
怨魂春水緑生波締交英域銀𫀆麗宴族詩庭玉樹多
簡牘三千行自鬻漢家鼇闕鬰嵯峩
　　歎張縡
嶠外歸來白髪新胷中無物有經綸局當轅下驊騮足
倚著門邉骯髒人風雪又殘梁苑嵗煙蘿誰管楚山春
由來榮悴多如此莫為前薪怨後薪
　　洛京王尚書學士寄惠牡丹十品五十枝因成四
　　韻代書答
十種仙葩各有名相逢暫似到周京簪端珥蕚頭雖白
酒面含華眼更明風暖天香吹不㫁露深宮綵洗初成
慇懃數盡千重葉未抵銜恩感舊情
　　和運使王密學西亭未開牡丹
新年西囿帶輕寒芳意含華洽客歡瑞露只知催濯錦
朝霞猶欲隠乗鸞暗期玉蘂蜂窠潤偷裛天香蝶粉乾
應為主人恩不淺併留顔色占春闌
　　小園春晝
日永春殘陋巷深四隣蕭寂小山林張羅門外人驚爵
仰秣槽中馬聴琴燕坐角巾移竹影野談爭席占牆隂
灌園本是三公事俋俋閒舒傲世心
　　和中丞晏尚書圓丘觀禮
三襲觚壇夜未央金支蟾彩共熒煌鳳輿遙憇壝門次
翟尾交分褥路香星魄媪神聫紺席文宗武祖侑瑤觴
萬靈醉止純休集方信周家駿命長
　　隂晦殘春可惜二首
園林春去自無歡宴幕經旬掩客盤霧野關河非意失
暁樓風雨不時寒空梁燕濕休矜舞曲沼蛙鳴且為官
嵩少歸心堪悵望紫芝赬桂老瓊巒
桞長花歇夏雲初幽圃㝷芳但緑蕪不分伯勞随阿母
生憎蛺蝶効當塗昬沈嶺霧吞斜日寂寞溪煙壓翠蒲
欲拂琴徽銷客恨啞啞(平/聲)城曲已啼烏
　　同萬秀才讌楊侯别墅
苑路輕驂拂暁霞斗城南畔列侯家臨卭貴客傾中坐
(時一二貴/遊偕集)漳水詞人記後車一石蒲桃先載酒萬株金
谷正交花風光不減蘭亭會醉墨憑君紀嵗華
　　過漢洛陽故城(在今城東/十八里)
漢家遺堵滿山川六里東西遂渺然(洛陽記漢都城東/西八里南北九里)
(今舊趾/猶然)寒日似愁圭影地秋風真作黍離天五株杏發
陵無邑一項茅荒井失田更歎道邉多棄骨可能猶為
直如弦
　　送紫微夏舍人徙治洪州
方底丁寕細扎書豫章都會冠全呉垂腰三品龜銜綬
衛帳千兵虎刻符藥省樹翻抛賜筆練江波靜見還珠
西山五色多仙㑹鈴閣無聲道有腴
　　立春前二日嘉雪應祈呈昭文相公
皇心精禱動昭回嘉雪乗時弭嵗災先作飛霙随臘舞
便含膏澤趂春來天淵百頃移星漢禁籞千枝傲嶺梅
一曲巴人雖下里願持歡意助康哉
　　北臺
古邱危磴接雲梯逺目臨高意自迷千里緑蕪平野北
半邉紅日亂峯西臺傾鄴苑多殘瓦鳳没漳河失故隄
近塞春郊無勝事跛䍧風馬滿山溪
　　暁出城祀風師壇馬上作
風穴靈壇背漢臯肅將祀典㑹諸曹城頭五鼓催關鑰
席上䨇籩薦沼毛冠嶺昕霞迎霽旭冒疇農橛漬春膏
箕揚畢好宜流惠江外刀耕楚俗勞
　　漕渠春臺
縹陂春色極晴虛新水遙連六輔渠沙上釣歸人獲鷸
梁邉觀罷客知魚蒼浮樹影煙生後紅皺溪紋日側初
刮目暫成江海趣狂奴終憶越灘居
　　和朱舅暮春積雨
沮洳江雲寂寞春一軒風雨歎彌旬灰殘淮館蟾韜暈
石去湘陵燕濕身委路落花紅罷舞傍楼低桞緑争顰
蕭蕭枉結年華恨愁煞西州掩鼻人
　　得許六書
車笠論交夙契深文麒江海獲歸音流光過隙偏驚駟
危睫沾衣不為琴寗扣幾勞歌白石莊昬猶欲注黄金
無因一答瑶華問南國洪喬牘易沈
　　馳賀監稅齊都
温詔封芝出帝居祕曹星秩示優除舜庭已茂三年績
魏謗初銷一篋書丹地拾遺思汲黯中宸批草待相如
前期雀厦無因戀歸從清塵六尺輿
　　次韻和呉侍郎任宗伯貳卿沖卿領天官南局皆
　　世職有感(案貳卿沖卿文不/甚明疑有訛脱)
斗宮分局敞星闈伯仲登賢士論歸奕世弓裘方善續
先春跗蕚更相依孤鴻暫作雲衢騁三鳳行看帝閣飛
戚苑好書餘慶事一門仙橐映朝衣
　　西齋見雪寄呈靖彥惠
嵗隂休沐坐空齋集霰飄霙次第來仙粉有㾗緣幌入
亂花無数覔叢開故裘禦濕便羔䄂凍醴扶衰藉藥杯
向暮紛紛何所擬謝家兒姪有清才
　　和中丞晏尚書和答十二兄夜歸遇雪之作
有客天街夜轡還霰花無𢾗拂雕鞍路疑西極瑶池近
人似南朝鶴氅寒漏鼓傳聲催暝色麴車迷轍寄餘懽
塤篪雅韻皆多感偏覺陽春再和難
　　和中丞晏尚書乗輿宿殿致齋日廵仗遇雪(案宿/字下)
　　(未著殿名/原本脫誤)
十里甘泉鹵簿新即時天借雪清塵光含九陌疑無暝
花拂千旗旋作春夾路綵楼偏著粉中天嶢闕更成銀
絳騶案仗傳呼盛寕似梁王不悦辰
　　初春夙興
戌城宮柝應營笳愁枕無眠感曙鵶料峭風頭猶助凍
蒼凉天角欲成霞離離奕局殘星墜脈脈刀環片月斜
尚喜初年輕病骨半簪蓬影況蒼華
　　送令狐揆南游
楚澤離愁不避春桞梢梅蕚送行人緑波易蕩銷魂水
紫陌難遮拂面塵道困秦儀猶掉舌岐多楊阮始沾巾
劒緱髀肉無窮恨羞向耕疇獨問津
　　巳巳孟春二十六日作
糾纒空驚禍福頻沈舟未拯更催輪山頭枉是輕廷尉
天上何容著蹇人南國祭犧堪畏楚東門獵犬尚尤秦
當塗莫竦支離誚坐受朝家十束薪
　　致政張郎中惠親畫墨竹二㡧以詩為報
南宮仙老本多才素幅珍紈繪境開高節自縁心匠出
野叢還擁筆端來挂餘粉籜疑飄席玩乆風枝欲掃苔
俗眼莫驚無藻麗嵗寒顔色抵瓊瑰
　　送孫記堂出宰歸安
當年璧馬上荆臺曽識長離婉婉來巧智忍随司馬宦
沈酣終屈廣都才蓴鱸薦爼朝豊饌稻蟹藏波嵗絶災
鄉梓汀蘋鷄犬地孫郎藻思若為裁
　　榴花
孤根西土幾時傳絳蘂緗趺早夏天艶發雖慙桃李後
子成猶占雪霜前醖餘霞醑杳應在染殺綃裙色未鮮
一種芳心耐風雨敢辭重叠奏君筵
　　晚臺
霽色秋空送目勞小臺揺落更平臯紅垂海樹烏棲日
清溢江沱鷺浴濤天勢暮圍鱗隰濶鴈行斜轉翼雲高
楚風摵摵迷魂地可在揚雄獨廣騷
　　提刑張司封同年垂訪别郡以詩為謝
天聖光華第二春與君同日脱凡鱗何知素領分符地
郤見青雲共榜人千重使移行府重一觴歡伯故儔親
言詩擊節兼風義且欲因聲附翠珉(君與今永興丞相/及諸名公等多所)
(酬唱竝刻于石兼/遺副本因以叙成)
　　送廷評沈先軰宰江山兼過吉席
東陽世系出翹英刮目神膚兩共清洛紙文雄錢萬選
郄堂科羙佛千名春風適館仙軿密海曲夸鄉縣綬輕
上最三年歸路穏中阿芳意滿菁菁
　　淳之太尉相公寄示赴鎮小編三復成誦研味之
　　餘理當酬繼但難于徧和輙取首題賦成拙句一
　　首既伸高山仰止之願并以為謝
西北遮胡晉部疆更煩儒将下文昌乆調玉鉉三司貴
出倚金城萬里長唐𤱔嵗豊禾自合汾波秋景草應黄
(公赴鎮在/去年秋末)須知外警從兹罷閒殺邉郵赤白囊
　　新春雪霽坐郡圃池上二首
鈴齋西北小池臺漠漠年光病眼開水面緑深知凍解
桞梢黄淺覺春來啁啾野雀遺寒毳撥刺潛魚露戲鰓
物物惱人俱入詠使君爭奈乏天才
溪上危堂堂下橋臘餘春意巻寒飈煙催樹色全疑染
暖逼禽聲自學調封徑老苔飜敗錦抱城空水皺輕綃
茨山小隠歸心動坐想瓊芝幾隴苗
　　淮南自訟
偶然人乏貳中樞賜罷猶專督府居髪白自傷聞道晚
心丹誰識報恩餘淮天目極風颿駛韓野魂銷宰樹疎
卻顧病身何所用只堪歸釣潁灘魚
　　春社日置酒示客
欣欣春色上高臺一雨關河宿霧開洛浦宓妃鴻已去
漢家皇后燕初來山爐馥郁熏歌扇錦瑟丁寕侑客杯
秉燭㝷芳君莫倦歡游纔散便徘徊
　　暮春感興
九十芳期去不留解痟何計貰珍裘爐殘晉俗清明火
水冷山隂祓禊洲風徑舞花催暮色雨梁歸燕説春愁
離歸莫問年華事賦筆悲于宋玉秋
　
　
　
　
　
　
　
　
　
　元憲集巻十一
欽定四庫全書
　元憲集巻十二
　　　　　　　　　　　　宋　宋庠　撰
　七言律詩
　　去秋九日置酒今秋復喜兹㑹詩呈通判比部並
　　諸幕府
城上凌氛百尺臺晚秋重喜宴楼開汎樽露菊疑相識
吹㡌霜風是再求寳瑟丁寕催客飲丹萸爛漫辟誰災
莫驚銀燭先為具天際殘陽喚不囘
　　孤坐北齋因懐出處之難偶成感詠
白頭榮路念何之出處空驚未得宜劉放老于宮裏樹
荘生愁煞廟中犧嵩巖桂塢堪休影潁曲芝􁇋好療饑
但願天心從爾欲敢言歸赴赤松期
　　謀退
家家臯稷㑹亨辰老醜無謀念孰親自樂一麾稱外守
恥将三物詛讒人灌園路側蒼烟暁洗耳灘長碧溜春
此地敢言逃楚相他年終擬作堯民
　　赴鄭出國門經西苑池上
十里商中抱帝畿苑煙宮霧共霏㣲長楊獵近寒熊吼
太液歌餘瑞鵠飛碧護斗城天倚蓋光銜蓬島日舒圍
楼船法從年年盛借問孤臣何嵗歸
　　府齋嵗晏節物感人輙成拙詩二篇上寄昭文相
　　公樞密太尉雖俚調無取亦盍各斐然之義也
暁拂青銅感嵗華蕭蕭華髪強扶冠病憎蛇影能為怪
老愛松心不受寒世務焦頭機已息主恩淪髓報應難
鏌鋣自躍非吾意且作洪鑪舊物㸔
處世何嘗盡值才虛名高位自驚猜千重浪裏随流出
百尺竿頭試險囘衰鬢不徒欺暁雪孤心兼欲伴寒灰
嵩陽潁曲風煙接已仗歸雲作隠媒
　　後池春水初滿
水從雲表濟祠來春凍初消舊堰開岸側淺黄先映桞
石邉新緑便成苔就深整頓呉歈漿因曲安排洛禊杯
莫道使君無野興把竿常到月中囘
　　池上雨過
蕭蕭殘雨過横塘翠幕生波入座凉淡日映雲微透腳
暖風翻葉更成光牆頭早杏青丸小水面新蒲紺尾長
魚鳥沈浮齋吏散恍驚身世在濠梁
　　因覽鏡照見衰年狀貌有感
柫檻清晨念老餘只堪邱壑便懸車暗圍廓落頻移眼
坐況蒼華不滿梳綟綬轉慙龜鈕印土膏空負鶴頭鋤
人生出處真難決羡殺賢哉漢二疏
　　郎中胡君出守三衢特枉長韻一篇曲叙故人之
　　契且有嘉命别督餞章牽課所成老拙多愧聊以
　　奉揚高節爾
南宮仙客欲歸休更領銅符越絶州(君乆欲歸休/􁚴不辭小郡)郎位
雖嗟三不遇友聲偏喜兩相求(僕與君最/為故舊)朝端引籍辭
羣鷺天外忘機信白鷗行矣松喬君自愛虚名官職壓
人頭
　　落花
一夜春風拂苑墻歸來何處剰凄凉漢臯佩冷臨江失
金谷楼危到地香涙臉補痕勞獺髓舞臺收影費鸞腸
南朝樂府休賡曲桃葉桃根盡可傷
　　春晦
暁雨廉纎僅壓塵落花長草小平津十千酒美空留客
九十春歸不戀人有恨剛腸随指繞無情華髪撲頭新
憑誰與射踆烏翼免向西嵫送日輪
　　恩忝西掖垣
賢路塵消篋謗殘蕭蕭衰鬢得生還乆叨鴟尾三重閣
(予在天章/三周嵗)卻趂蛾眉五日班傷翼再來仍繞樹行雲何
處不思山坐揮拙筆無文甚正被中郎笑拙艱
　　新晴
清明初過雨初收春意重因霽景畱風定草煙還壓野
雲開山色始歸楼邙隂高樹藏低嶺河曲新波沒故洲
㸃檢叢花猶半在應須秉燭為君游
　　清明日東歸舟次滯雨
月弦離畢破芳辰舟子招招𢾗問津壓岸晚隂雲著野
蘸渠春色桞随人煙疇雊雉逢誰歎風磧驚鷗莫我親
賜告有程歸棹急赧然歸水愧游鱗
　　都官謝員外今年春榜舟奉使予餞别于東亭孟
　　夏之初不幸卒于中道其孤迎喪還都予又出弔
　　于餞所俯仰陳迹因為詩以寄哀
溝水新傷掺𬒮人何言便作死生分地中玉樹無相見
琴上牙絃忍再聞幾日離觴成漬酒平時芳札代遺文
東亭哭罷愁囘首落照銘旌隔野氛
　　四月昌州奏聖祖殿下生芝草一本四莖及面有
　　紅光如悦懌之狀
昌元逺地凝和氣聖祖仙宮發帝祺穆穆晬容分喜色
煌煌寳座秀華芝巳彰日監靈心顯更表晨敷恊氣滋
元后欽崇膺瑞命殊庭薦號答繁禧
　　寄延州經畧龎龍圖
驛騎傳書拂塞塵開緘長跪墨猶新霜餘且喜青松在
火盡誰矜白璧真嵇阮交遊思舊隠臯䕫功業記名臣
年來更嗜無生學笑殺關西仗鉞人
　　清明
前旬風雨逼清明桞色天高雪絮輕冷落介推藏火月
寂寥潘令種花城軍中蹋鞠人穿域門外吹箎客詫餳
今日太官還直具多年私邸隔朝纓(故事每嵗寒食皆/錫宴于宰臣私第)
　　和呉侍郎謝余洎諸朝客見過亭沼
碧瓦新堂壓素波主人歡意駐鳴珂風清共覺煩襟快
觴急都忘醉弁俄江葦有情侵岸出野鷗無事掠船過
西橋墨妙須珍䕶皇祐高秋勝永和(是日太常呉丞題/諸公名于西璧)
　　胥集賢復舊官
鸞鵲驚飛詔檢開唐家僊殿育英才毫端誤墨讒蠅盡
塞上求羣故馬來咄咄書空徒有意冥冥避弋本無猜
孤生舊辱知人舉一夕聞風釋九回
　　從獵晚歸馬上黙成奉呈承旨端明王學士
天子乗冬校獵囘鈎陳平野轉瑶魁萬蹄未暮先追日
疊鼓非春已作雷得㑺風毛随禁仗犒勤霞液出仙杯
詞臣定有長楊賦翰墨能銷幾許才(長楊有翰林/墨卿之問)
　　次韻和度支蘇員外覆考進士文巻鎖宿景福殿
秘邃嚴廬斗極傍(此殿最/近禁中)知君此夕較連章天移宿幕
鄰堯屋霞灎仙杯雜嵰霜(供帳賜樽之/盛不與常等)坐覺銅籖随漏
箭卧驚銀漢入宮牆精心百汰知無倦千牘皆供夜石
量
　　屯田任君𢾗以歌詩授余感嘆不足因成答贈
綠髪仙郎藻思新就中詩語更通神清襟逗興初無滓
綵筆呈華别有春顧我風期情背俗感君官職命欺人
湯湯聴盡流波曲終愧衰聾賞未真
　　永興端明王左丞寄示見訓長句因為後答
西風書驛到河津且喜開筩麗句新安石風流高映世
君房言語妙驚人公懐逺畧須經國我愧華顛未乞身
惟有論交方寸地嵗寒留得比松筠
　　答子京
一辭雲陛五周年瑣闥銷符寵再遷時譽敢希呉陸俊
歸心偏識漢疏賢蝸頭狼籍爭鋒地鴻影徘徊避弋天
命駕不須頻見約潁濱嵩麓有私田
　　閏十二月望日立春禁中作
閏厯先春破臘寒綵花金勝寵千官水從太液池邊動
桞向靈和殿裏看瑞氣因風生禁仗暖暉依日上仙盤
須知聖運随生殖萬國年年共此歡
　　立春日置酒郡齋因追感三為郡六迎春矣呈坐
　　客
閏章餘厯氣先回臘尾新陽已暗催三改使符驚嵗徃
六傾賓酒駕春來枝頭翦綵仙葩折勝裏宜年寳字開
更聴羙人金縷曲從兹爭合捨尊罍
　　晚春出郭游北山佛寺
幽刹㝷春傍翠微遊人誰解惜芳菲隂晴野日不常見
紅白路花相雜飛一世功名催俊傑千金歌舞屬輕肥
左遷病守真無用試學山公倒載歸
　　淳之九兄以僕承乏制曹幸聫局事向當成績猥
　　辱裁篇謹抒拙詩以謝來貺
漢家挈令賴諸公末至緣何玷選中馬尾不知書畫誤
鳥聲偏樂友心同忘憂日接三杯善軋思時分一溉功
敢向明廷邀異賞從來儒術比司空
　　新年謝故人惠建茗
春筥收英得幾叢小團珍串刻閩工甘踰寳屑非關露
快入煩襟不為風左䥶沸香殊有韻越瓷涵緑更疑空
從來酪茗嘲傖鬼莫枉奴名立異同
　　陳勤之兄弟同登秀科俱宰江東大邑
上林春色老朱櫻誰見聫科紀佛名睢苑妍辭俱右席
太丘遺業肯慙卿歌離坐寫塤箎恨邑政行聞魯衛聲
使橐盡堪傳尺素䨇函同慰一揺旌
　　宗人緘見過(與予同年擢第/時緘坐法失官)
慈恩題墨七彫年霰雪相從倦客天男子詣曹羞㑹課
秃翁無版欲歸田爻占後笑餘艱象書入窮愁有剰篇
聞道漢家求失職(時郊祀大恩/昭洗痕玷)可能梁甲信灰然
　　閠三月再到西湖花卉已過春餘夏早景物亦佳
　　因復留連日夕忘返
再來湖上已春殘物物随時亦强歡紫葉抽荷疑弄槖
翠皮包竹好裁冠驚襓野鶩移沙渚貪餌鮮鱗薦客盤
盡日臨流忘吏事須知名世六條寛
　　重展西湖二首
緑鴨東陂已可憐更因雲竇注西田鑿開魚鳥忘情地
展盡江河極目天向夕舊灘都浸月過寒新樹便留煙
使君直欲稱漁叟願賜閒州不計年
西北雲波逗異津兩陂相合到城闉橋連㫁岸纔通舫
路轉新洲不踏塵倒影剰容霞底日暖光平展鑑中春
摧頽病守時無用堪與鷗鷴作主人
　　次韻和次道學士獻贈留臺呉侍郎洛水泛舟之
　　作
歳晚風清洛霧開有人沿泝避囂埃莊談解辯觀濠樂
潘興能添作賦才(公于舟中作泛洛賦/一篇實當世名筆)蘭菊分洲爭向
背鳧鷖随棹罷驚猜留都吏役雖羇鞅亦欲抽身更一
陪
　　夜爐
風牕夜永燭飄煤坐擁空爐煖凍杯束縕未求曹相火
㝠心將冷子綦灰禅林隠竈徒驚俗曲突徙薪枉備災
餘燼欲銷微霰集燎薰援錦憶平臺
　　後園新水初滿坐高明臺逺眺
濟渠凍觧逗奫淪花桞兼催近郭春城外天形低合野
水邉楼影倒傾人趂晴魚意雙游樂助閙禽聲百種新
老倚芳樽從外誚且将吟嘯代經綸
　　送貴溪尉周懿文
津亭理櫂拂朝霞試補東溪縣道賖旅突倦供樵客桂
官符貪及戌時𤓰蟾生海岸空弦濕天倚山城一蓋斜
歳晚私書無憚𢾗輕郵不禁嶺頭花
　　送虞部楊員外出牧池州
郎署新聞一進階漢家臨遣重州臺人持澤節龍形出
路建風旟隼翼開千頃江禾年有瑞萬盆呉繭俗豐財
吟牕剰賞雲峯翠即是踰朞報政囘
　　送集賢盛諫議出牧維揚
江海多年滯軾熊書林諫霤得儒宗寛條一劄仙泥熟
慈宴千觴湛露濃(公拜職賜宴于/本院儒林畢㑹)迎舸蔽川交畫鷁隊
笳横浦細吟龍輕揚俗改方圖舊兩馬行催詔傳封
　　晚泊白村登舟囘望因成拙句寄淮陽龍圖王給
　　事
臨艎西泝近神坰六輔聫彊見驛亭(漢郡水督六輔渠/寔近畿河漕也)
千里暮霞烘日腳一篙春水皺天形野橋煙火微分市
曲岸漁樵别有汀忽憶主人恩意厚倚檣囘首涕空零
　　和龍圖王學士經涂洛邑見寄
謝病台階别邃旒更榮符鑰守司州篋書巳辯恩難報
臺禮雖頒政未修潄石洛波鳴佩暁挿雲嵩色紺屏秋
煩君麗句催登覽欲便長随麋鹿游
　　楊寺丞以新集見授(君與僕甞于/荆州聚學)
荆臺杯酒接慇懃已是緹灰十五春學舍早欣游霧露
辭條今服際天人沈居雌蜺那知賞葉牖神龍更駭真
侍上可能無狗監子虛賦就長卿貧
　　天禧詔罷寄王貫之
裂繻無路學西游衡木為扉戀一丘阮籍自多囘轍淚
虞卿長有著書愁江邉客素沈驚鯉海上機心失故鷗
借問騷人才幾許莫因鶗鴂枉悲秋
　　乾興詔罷自詠
忍當昭世卧隆中西笑無謀始諱窮鷗散海邉漁事廢
炙殘京口客盤空鄉魂怨暁虛為蝶頭葆悲秋不後蓬
欲把遺編論興廢諸儒爭奈喜嘲雄
　　奉詔過都代書寄昭文相公
六年衰鬢兩為州何意𤓰時謁冕旒去位本無三已色
過城應有復來謳吹虀膽怯空思勉淪骨恩深未易酬
即日詣門重謝罪豫慙危涕滿中篝
　　送安陸朱通判赴召兼過許田别墅
緑綈珍檢九天來綬笥騰装拂簿埃鈴閣餞歌鵾瑟怨
璧田仙里駟門開㕑書乆汗南山竹征袂濃薰北使梅
歳晚林光催奉計五雲城闕倚瑶魁
　　和呉侍郎龍門寳應寺設齋
闕塞千巖入畫圖八關修供柅征車半千運泰賢将用
不二門深疾始除香鉢浄羞熏寳席法螺仙曲逗晴虛
從兹定許陪登覺肯效區區栗里輿
　　和呉侍郎相從經歳有陜許之别見貺長句
接武西臺屬鉅賢琴樽歡意滿山川論交共到忘言地
感别空驚易守年陜界霜氛迎喜氣(君再臨/雄部)潁郊秋色
犯華顛(余飬拙/許昌)卜隣自有歸休約終就溪林占一廛
　　送資政侍讀侍郎西赴陜郊(案侍郎上應有/姓氏原本脱誤)
君欲歸休未得休再持符節定西侯深嚴殿籍恩圖舊
蔽芾棠歌野續謳洛浦神仙觀送客崤陵風雨避傳騶
高懐莫作衰年調公府重來尚黒頭
　　和河間通愽王太愽見貺春雨應時雅什
東來春色變層隂甘霈前符望歳心雲葉乍驚重礎潤
土膏先過一犂深(農人記/潤之語)皇慈已浹流根澤(近詔書/赦天下)芳
節殊非貫序霖忽枉新篇真寡和鼻聲衰濁費長吟
　　題高明堂後池雜景二首
荒城岑寂冒春霏竹落江村具體微蛙怒爱為先雨叫
燕輕多作逆風飛印波鸞鑑新荷小礙路犀簪早筍肥
極目纎塵都不動元規安得汙人衣
一竇春泉貫暁溪水光涵物見纎微波鳧泛泛騷人卜
風蝶翩翩佛助飛雨足舊蘭穿畹出餌香鮮鮪壓鈎肥
昔聞緩帶猶堪羡退食何妨野客衣
　
　
　
　元憲集巻十二
欽定四庫全書
　元憲集巻十三
　　　　　　　　　　　　宋　宋庠　撰
　七言律詩
　　憂闋還臺次韻和道卿學士終喪歸集賢舊職見
　　寄二首
半生多難竄民廛北闕重來雪履穿木在溝中寜有間
人從河上更相憐塵棲綬笥昏餘采蟲食書縢脱故篇
不敢對君重撫臆孤懐同是一潸然
解籍書林同遇春㷀㷀孤影弔窮塵茂陵乆卧添遲思
東觀重歸有戲賓爭食巳慙池鶩飽忘機更待海鷗親
懣然末曲何能續聊誌當年並賦人
　　黙誦
虛名三紀玷王朝晚歳剛腸萬慮銷篤學自依袁伯業
醒狂誰比蓋寛饒将旄燭日逢兵偃隠谷連雲負客招
白首報恩雖竭節擬留餘力事耕樵
　　贈令狐進士
闕里高談擅席珍多年嵇痺嘆沈淪封軺續食論鄉士
綵服承顔㫁織親風直鷁郊傷六翮機藏鼷弩惜千鈞
載餚誰就揚雄宅覆瓿書成擔石貧
　　感懐寄進士胡肅
離懐何事共凄然雲路無因著祖鞭賦苑竹荒沈舊賞
書郵梅老怨殘年莊魂㫁處星垂地楚思揺時水接天
趙壹窮愁堪自笑擬将文腹敵嚢錢
　　送謝沂進士
坦牀仙客照瓊筵歸待蘭陔補逸篇别路雲霞交友濶
慶門酥酪弟兄賢春郊送目車流水夕館迷魂月上絃
續食定知西笑近馬生詞賦賈生年
　　送總閣學士守秦亭二首(案總閣學士應有/姓名原本脱誤)
幾日章街認錦韉平明頒節撫秦汧嚴廬侍從宣勞乆
郄府詩書得帥賢彀騎千蹄嘶隴月城笳三疊破𦍑烟
賓簪自古從軍樂别夢空随使幕蓮
緑圖層閣倚昭囘瑞鷃驚飛詔押開關内趙張人續譽
禁中頗牧帝憐才垂鞶虎綬朝装出夾轂蛇矛使仗來
坐鎮平時文檄簡赤嚢邉瑣有輕埃
　　清明出沐
暁樹隂岑客舍春卿輿不訪著書人長楸有地金成埒
曲突無烟桂徙薪自欠解蘭抛北阜更堪鳴磬是南鄰
餳香醖冷沈歡緒枉負山郎出沐辰
　　朝謁待漏偶成詠懐
天街殘月斗城西五里葱葱瑞霧迷仙翰入陪廱澤鷺
曉籌初聴汝南鷄星翻儌道千層密雲歛觚稜兩觀齊
自顧山林疎賤質誰将車馬載驚鼷
　　孟津跨大河寒氣特盛歳暮作
河裏孤城歳倍寒冰霜千里正漫漫爐熏寳焰翻沈煖
酒入衰容不借丹翠幕障風褰影数玉琴抽雪按徽難
天高木落千花盡閒撫青松仔細㸔
　　世事
世事悠悠未遽央虛名真意兩相忘休誇失馬曽歸塞
未省牽牛解服箱四客高風輕楚漢五君新詠棄山王
秋來數有漁樵夢多在箕峯潁水旁
　　和呉侍郎留題北樓
疾間勤勤解郡章北樓舒嘯寄徜徉山圍軒后乗車野
水接堯民洗耳鄉拂袵風頭迎爽籟壓林霞尾送殘陽
冶城極望雖高世爭奈臨秋鬢未霜
　　寄許師孟
鶗鴂三驚楚澤秋囘腸更用斛添愁燕臺市駿千金骨
漢客逃名九罭鰌木㫁華樽俱失性瓢空陋巷獨堪憂
夏畦墦食非吾事終訪班生問一丘
　　同年胡宿自江外寄遺詩筆雜文
萬仭青雲接翼翔江南離思滿雕章輕投暗路珠無脛
驟濯迷魂玉有漿奏記諸公多感慨擬騷前哲剰凄凉
寄懐何止三年字畱祕傳家古錦嚢
　　寄子京(為郡八年榮願已息朝恩念舊復假相/印筦内樞然思歸之心日以忉怛矣)
八年三郡駕朱輪更忝鴻樞對國均老去師丹多忘事
少來之武不如人車中顧馬空能𢾗海上逢鷗想見親
惟有弟兄歸隠志共将耕鑿報堯仁
　　晚春小園觀物
小園乗暖敞孤齋畦埒經春盡緑苔新筍偶随枯篠出
野花閒抱古籐開雙桐夾路元標井酸棗依牆本乏臺
北户清風時一至此身疑到上皇來
　　郡圃觀春物有感
河橋烟北寂寥城山圃雖春氣尚清戲蝶有時飛自逺
野禽終日語無情露痕浥浥添花重風意沾沾助絮輕
㸔徧物華還自看乾坤同是一浮生
　　晚出池上觀秋物
臨溪長是見歸烏揺落初驚歳物徂虎掌煙芒金穗密
(西池稻/畦彌望)鴈頭霜葉紺輪枯差差去幕東西燕兩兩随波
上下鳧更向岸邉横飲舫便疑狂醉宿江湖
　　秋霽觀野物
雨畢天高巻㫁虹郊原無物不秋豐禾麻自稱霜前熟
棃棗偏依日處紅煙外短帘閒映桞水邉輕翼暗随風
田廬我亦牽魂夢歸去嵩陽一老翁
　　孟津晚景
二月春風引夕隂鞏煙邙樹悵登臨醯鷄甕外天方濶
偃鼠河濱水正深萬疊紺螺山北聳半邉紅壁日西沈
憑高薄暮人誰見一寸如丹魏闕心
　　晚出池上
憭慄梧楸似楚騷霜餘寒水失溪毛游鱗潑潑心應樂
亂雀飛飛意不高平世功名難强立昔賢卿相是真逃
人間萬事無涯際爭得先生一藉糟(余性不/知酒味)
　　次韻和呉侍郎答汝州劉從事
賢路綢繆早奮庸搢紳元許黑頭公巖霖暫巻浮雲外
國棟來參散櫟中仙禁巢阿思瑞鶠野場收弋看冥鴻
恐難便遂東山卧憂樂須将一世同
　　寄武昌胡從事
君家酥酪弟兄賢督府從軍滯幕蓮江上歸音魚失素
天邉離思月成弦阮毫答記無遺草楚賦悲秋有剰篇
玉骨道風沈俊乆漢條新計會甘泉
　　春隂復霽(時方思/膏澤)
河外輕寒氣未佳春襟愁目徧天涯濃雲破綻飜無雨
落日因循便作霞麥隴寸苖思雊雉桞灘新葉欲藏鵶
如膏且冀均農惠莫枉層隂挫物華
　　永陽登楼懐闕下知已
西北楼邉路欲分神臯不見見浮雲晉郵尺牘波中㫁
洛客歸心笛裏聞麗賦有情傷桂魄勞歌無節怨蘭薰
漢家續食催西上忍逐江鷗狎舊羣
　　春霽漢南登楼望懐仲氏子京
三楚風煙㑹漢津憑高倦目此城闉山前霧密疑藏市
楼上塵輕不汚人鳴瑟乆抛雩舞地稱觴更負永和春
私書一紙離懐苦望㫁波中六六鱗
　　春日楼上有寄
雲葉西來拂畵楼江南何處不汀洲三春草緑王孫路
萬海梅殘隴使郵落照牕扉塵作馬黄昏簾幕月成鉤
張衡藻思能多少玉案貂䄡各自愁
　　淮南汶上三見春物有感
一麾南北𢾗移官三見鶯花送雁寒雙鬢欺人還似雪
寸心憂國本如丹雕蟲曲藝論文淺乗障迂儒破敵難
惟有歸耕初志在故田西接飲牛灘
　　暑雨初霽
日轉西軒小霧開羲皇高興伴風來層雲氣潤猶蒸礎
殘電光微不應雷曲沼清渾魚對躍暮簾明滅燕雙囘
憑高更結京華恨魂遶梁園舊吹臺
　　暑雨夕霽
天角殘虹截暮暉南楼風快暑煙微月波半露金樞穴
雲葉全收玉女衣氣爽戍楼孤鵲去霧沈荒苑數螢歸
凉軒更作東山詠何處莊環有世機
　　秋出近郊
修邙纔轉便維嵩都占黄河小曲中秋助峯巒相倚碧
日催棃棗一番紅煙蕪雖歇猶藏野霜葉能飛不待風
關輔俗淳無巧弋(河洛間俗無/弋繳之技)天邉何意有驚鴻
　　初至洛陽府廨有東楼曲沼之勝時春色已過園
　　林寂寞晚坐楼上作
登臨何處恨春殘楼上池邉夕照間非意野雲遮倦目
無情空水鑑衰顔青谿乆負幽人約白髪初辭宰相班
才與不才何足辨此心都擬付莊環
　　宮保龎丞相以詩二首見寄次韻和答
西畿三輔切天閽何意頒來細札文學謬詩書慙作帥
身非甽畝更思君(劉向謂忠臣雖甽畝猶不忘君/惓惓之義也况予非甽畝者耶)使軺
結轍横周道鄉木交隂憶漢枌保傅上才敦雅眷滿章
褒意藹蘭薰
出入台階謝奮庸白頭持節更為公臨民不稱瞻巖尹
慰俗猶依贈扇風天許雲鴻矰繳外(奉紀/高節)世憐池鶩稲
糧中(自訟/叨塵)一聞麗唱情何極心結平津舊閣東
　　次韻和呉侍郎喜令弟學士請告歸省
秋來遥説灑煩襟季虎昆龍伴嘯吟弓影舊疑臨酒釋
荆枝歡意戀叢深仙山校籍催歸傳宿館銷魂警曙砧
我亦白頭思共被非君誰照急難心(時子京方北守常/山不得枉道見省)
　　寄致政杜相國
多年零雨詠公歸得謝高懐與世違池鳳何嘗嗟見奪
冥鴻終不更低飛夀觴應舉三朋酒師衮閒抛一品衣
我亦摧頽踰耳順異時惇史託餘輝
　　酬仲微以舍弟忝直螭階余近塵鳳署見慶之作
世隠東畿賜遂初荆枝相樂本田廬偶隨幽鳥同還俗
何意驚鼷並載車浴殿封芝慙視草史階簪筆玷成書
猶欣夙契寒松在持謝雕章悦柏餘
　　京師故僚以余退居近畿數賜存問因叙懐自感
多年京洛寓靈臺貪見三山縹帙開野鶴據軒真冐禄
跛䍧生奥苦為災茂陵養病愔愔骨莊室刳心寂寂灰
南鄙孤城非灞岸欲乗春氣望瑤魁
　　次韻和運使王密學見貽之作
天畿廵部聽車音更值秋空巻夕霖擊壌但聞堯俗樂
寛條方識漢恩深釃渠引漕民兼富(使臺進通潩水為/漕渠公私䝉利)
飛檄宣風令莫侵餘藻相存知厚意孤松凌雪鶴鳴隂
　　送蒋御史領江東運使
幾日都亭避憲驄使臺分節按江東朝端舊簡飛霜白
關外連艘餉粟紅晨鼓疊喧鷄埭月暝㠶遥卸雀桁風
先秋若有離懐詠剰取芳筠作信筒
　　寓直晚歸見天街早春景物
霽雲銜苑雪雲開春色先從禁籞囘馬上嫵眉偏認桞
楼前妝額固知梅吹殘鳳籥驚寒律忙殺鴟幐取凍醅
莫問康年行樂意夀觴初罷佛燈來(時長寕節接/影燈之夕)
　　次韻和安陸王工部郡圃早春
鄖波翻縠抱城流夢比春風第一州(安陸郡寔/楚之北境)槁質枉
陪溫樹密勝襟還負峴亭游風英百種紛如繡溪羽千
聲巧命儔遙識使臣興感地浮雲長映最高楼
　　和經略宣徽呉太尉以將經洛陽舊隱之作
公有長才動搢紳朝廷不肯棄名臣髙懐空結山中社
(公在西都自/號樂城居士)逺略今清塞外塵竹塢未荒溪葉宻菊叢
雖舊徑花新南臺素璧題名處莫惜麾鐃一駐輪
　　入廟感舊(并序/)
　　　余自寳元已卯始聞政事逮至和丙申歲幾
　　　二十年其間凡再塵參貳陞使樞筦夤縁之
　　　人遂登宰席洎蒙罷免守郡六年過都造朝
　　　追念兩府僚舊自大丞相文懿鄧國張公文
　　　靖許國吕公文簡邭國章公元獻晏公文莊
　　　鄭國夏公其次則宣獻宋公康靖李公忠穆
　　　王公文孝張公文莊鼂公文肅鄭公文簡丁
　　　公文莊髙公皆邁世傑才左右王室余猥以
　　　庸末預巖廊之游今茲來歸則嚮之諸公無
　　　一存者退朝感念悲不自勝因成短章以志
　　　存歿云爾
二紀便蕃冐主恩歸來榮感兩驚魂昌辰盡見羣龍出
(漢郎顗云羣龍/在位以喻衆賢)急景俱隨駭駟奔史冊褒賢空汗竹山
丘餘泣已陳根此身不減靈光殿遺老班中巋獨存
　　入客懐故里
漢枌遺產接東陂舒嘯行吟失舊期嶺上孤猿驚别乆
山中芳草怨歸遲鮒波希潤寕堪待龍㫁求豊忍自欺
負郭已荒金未佩天涯浩歎滿隆墀
　　和呉侍郎惠詩
最樂乗秋浩氣全洛臺歸興滿新篇霞漿不雜甘辛味
廟瑟都遺掩抑絃崑嶺希珍驚倦鵲蘭臺清吹飲吟蟬
欲知傳誦人多少正似三都紙貴年
　　求志
壯心銷盡見天機敢惜功名與世違拙似潘生難濟用
老于蘧瑗轉知非多年鷄口慙争食自古駑筋爱舉肥
常恐冐榮孤晚節春來魂夢到柴扉
　　和子京旅況
春城岑寂早花開乆脱冠梁有薄埃安邑本緣飢腹累
茂陵非為富貲來(漢以高貲者/皆徙從諸陵)驚羅晚雀同茅宇爭席
春農伴茗杯自有忘言記真意不煩騷客賦銜枚(楚辭/云願)
(衘枚而/無言)
　　和呉侍郎謝予送酒
歳稔兵厨富酒材幾槽新溜滴芳醅秋香自與蘭英合
春色潛依竹葉囘蟹甲佐歡賓斚溢鴟幐參貢縣郵催
(歳時舊例有/百壼之貢)雖非平樂十千斗願奉成康三百杯(袁紹/辟鄭)
(康成及去餒之自旦及暮康成飲/三百餘杯温克之容終日忘怠)
　　秋夕感懐
風蟾成暈露成霜玉箭添籌怨漏長四載歸心同騎省
(案潘岳詩自我違京輦四載/迄于斯原本作四戚今據改)半分仙骨過東陽驚猿乆
負排巢客乗駟誰輕喻蜀郎掩鼻裁詩多感慨吟餘星
斗轉秋潢
　　題江南程氏家清風閣(臨江/建之)
臨波飛閣迓層飆溽暑狂醒此併銷客至自同仙寇御
舟歸不減鄭公樵雲明别島朝虹飲月碎前溪夜鯉跳
借問北牕餘興否羲皇高世一相招
　　和呉侍郎游普明禪院
履道遺坊敞浄廬昔人曾此賦閒居園經漢傳揮金罷
石記商賢作礪餘(原詩有石存裴/令老臣心之句)緑玉千竿多映水蒼
帷雙樹競凌虚神交不必論年軰一夕清吟萬境如
　　次韻范純仁和郭昌朝寺丞見寄二首
岷峨秀氣入京華鵬翼摶風勢莫涯崐玉照人呈美璞
楚蘭芬畹擢新芽朝廷遷陟先諸彦(君于同榜/先改京秩)閭里光
榮在一家不鄙蒙陽疲病守肯來同醉岸烏紗
言路再居無少補䕶邉三歲乏微勛非才自合投閒地
竭節終期報聖君老去風光流似水病來世味薄如雲
讀書記一将忘十少壯誰教不自勤
　　送龍圖燕待制出守梓潼
寳褠沈沈夕霧迷儒林俊老出分麾中天祕牒河龍負
上路鳴鐃筰馬馳香襲寵鞶驚放獸野連豐芋蔽蹲鴟
潼江肯學淮陽卧仙液真腴壮夀祺
　七言長律
　　次韻答襄陽龍圖燕給事慶僕序直禁林
右銀仙闥倚雲開孤客緣何待詔來一節新恩迂使驛
五花前署隔公台英游但喜儒紳集涸使偏驚吏腕催
畫檻寳鵷翔帝竹夕軒瑤斗掛宮槐朝無濫吹終逃郭
性有真愚敢望囘雋老裁篇褒意重逺分江漢濯餘埃
　
　
　
　
　
　
　
　
　元憲集巻十三
欽定四庫全書
　元憲集巻十四
　　　　　　　　　　　　宋　宋庠　撰
　五言絶句
　　坐池上看水偶成五絶句
氷解初分竇波平便泛舟岸花紅弔影沙鴨緑昻頭
漾漾通仙穴(源出/清濟)潺潺入故城晚來丘壑思併為一渠
聲
短緑抽心草深紅半面花游魚知底事跳碎水中霞
已開臨水徑自作探花人岸桞何為者都盧欲占春(河/橋)
(不甚宜花/惟多美桞)
橋腳時依樹(多作/釣橋)階脣便作河初無心可洗誰作洗心
歌(㕔事為水所/環最為佳處)
　　次韻和呉侍郎錄夢英書
何年留妙蹟真賞日云踈不遇臨池鍳誰收壊壁書
　六言絶句
　　撚鼻
一飢慣食腥腐三嗅不分臭香殘質心灰已乆末年鼻
壅何傷
　七言絶句
　　和呉侍郎曏號樂城居士今復職守陜臨岐自哂
　　二絶
竹圃雲齋謝病還更將禪號擬香山詔恩叙舊君何譲
從古英賢不得閒
催拜連翩鳯詔飛樂城幽槩願相違高雲出岫雖無意
且待商巖作雨歸
　　擢第南歸道中早發
紫漢囘天斗柄横蕭蕭羸馬困遄征南歸晝繡恩偏厚
應有鄉人笑夜行
　　夜坐二首
紫垣疏舍拂霄霓官燭臺衾夜境凄况是顔生無飲分
小齋應免醉如泥
省户沈沈奉祕齋通宵簫唱九天來如愚黙坐将何比
維斗虛名本不材
　　道次舂陵懐古二首
鬰鬰舂陵舊帝家黍離千古此興嗟蕭王何事為天子
本爱金吾與麗華
麗康遺壤亘荒途白水烟消拱木枯陌上停驂聊借問
帝鄉今有舊親無
　　被詔假軺傳詣闕
輕郵千里給臺符暁月征驂上道初自比漢儒恩太渥
一生龔勝恨私車
　　初歸咸寕宅坐北齋作二首
桞市西頭最逺坊歸來先掃讀書堂閒園别有風流意
無限苔花上石牀
宴坐聊為適性埸徧開塵篋治縑緗偷閒須撰齋中録
道帙儒經各有房
　　因游東園奉寄交代張龍圖
修篁緑水已成隂秀柏凌霜盡直㝷今日思人還爱樹
(竹木盡是/張公所植)歲寒顔色歲寒心
　　蔬食
退食西軒玩竺墳鵲爐烟細篆難分勞生未識心齋理
枉學顔徒不茹葷
　　榴花
誰取孤根植檻旁絳跗丹蘤鬭年芳驚飆莫損亭亭豔
百子先秋未有房
　　晚坐北臺見新月
落霞殘日罷空楼月桂黄昏破客愁天上幸無封拜事
誰教蟾影曲如鉤
　　初止轂下車馬羸憊
九衢横騖徧驂騑暁日浮雲萬蓋迷借問東京朱伯厚
一車何苦日奔馳
　　初倅襄陽郡事感而自詠三首
平日少游思郡掾當年鄧禹志功曹如何一命聫州刺
更冠靈峯贔屭鼇
詔版熏芝矞露濃千齡華旦此親逢平刑六百叨優秩
(漢廷尉平/六百石秩)已媿琅邪邴曼容
處世儒宮井臼貧偶懐銅刻逐觀賓漢家衒鬻盈千𢾗
卻用淄川牧豕人
　　春晚坐建隆寺北池亭上
城外東風巻落花更臨春水惜年華單車刺史無鐃吹
呌殺荒池兩部蛙(南方氣早春/末已蛙鳴)
　　梁冀二首
狐尾單衣漢綬長歸來珍館看啼籹將軍幸有封侯力
忍使秦宮令太倉
外戚豪華善意錢折巾平幘映鳶肩支期一世惟偷寵
虛秉東京䟦扈權
　　題巢父井亭
箕嶺逃堯去不囘沈沈遺甃碧烟開亷泉譲水猶堪貴
何况㑹輕天下來
　　黙記淮南王事
室餌初嘗謁帝晨宮中雞犬亦登真可憐南面稱孤貴
纔作仙家守厠人
班葛才華盡冠時如何褒貶兩參差八公竝號翀霄客
誰作當年詣吏辭(伍被即八/公之一)
二山仙藻鬰紛綸鴻寳于中祕術新他日鑄金多不效
餘災翻及獻方人
　　欲訪景升先寄
隠廬早學蝸牛様講肆仍將馬隊鄰(陶潛有馬隊非講/肆之句余居東偏)
(皆騎營/所在)北望烏衣纔一曲擬携聫簡就書筠
　　歲暮北楼晚景
楼上人驚歲律殘魯郊齊壘有無間夕陽高鳥知何意
飛盡青冥不肯還
　　和呉侍郎見貺白蓮
田田香葉滿橋隂鏤玉仙葩照玉潯應恐天姿太明潔
淺紅微緑護芳心
　　招希元對奕(佘棊品甚卑/故有末句)
咒木成盧非我事賭牛探炙亦何緣乗閒欲數紋楸路
借問何如葛稚川
　　適聞留臺侍郎獨游龍門屬府事牽鞅輒成短詩
　　奉寄
飛蓋遙聞上鑿龍白雲蒼靄暁楼鐘匏𤓰訟閣空南望
知到諸天第幾重
　　再葺流杯亭兼得今翰林胡學士舊記石刻移置
　　坐隅郡人以為寵
重鑿瓊波弄酒船翠珉英藻更相鮮從兹春意無銷歇
長似山隂癸丑年
　　流杯亭(則天所臨幸/李嶠撰碑)
昔記神皇駐六龍横波簫鼓沸天中誰知一代繁華意
吹作菰蒲落日風
　　齋中讀書
藤篋紛披擁蠧筠日開黄巻代談賓一經皓首心非悔
枉是無言對斵輪
　　入謁馬羸不進
上路傳呼萬轂流羸驂踏月五更愁城門爭道無因入
始恨車前欠八騶
　　惜白髪
暁鑑霜毛亂欲飄感衰懐壯兩無聊淵明雅思真高世
也解嘲人挿素標
　　再到小園見落花有感
雨餘春色太怱怱已有殘英滿地紅先落後開應定分
一般遲日一般風
急雨前旬滯客筵羣葩何事亦翩翩風長日暖東君醉
無限宮娃失翠鈿
　　次韻和丁右丞因贈致政張少卿二首
幾年辭寵解華紳佛忍荘恬共嗇神嵗晏始知松柏茂
凌雲高節不關春
芝术新園御陌東飄然雲鶴此相從貴交亦有功成約
(二卿嘗與余有/功成身退之約)林下他年或見容
　　和中丞晏尚書觀上御青城案警埸
崔嵬繪闕倚雲梯三疊鳴笳引夕鼙使範雄嚴天意悦
瑞氛斜日紫垣西(是曰登樓案警埸即/時開霽晚景甚和)
　　偶觀竹林七賢畫像
七子高風拂混茫丹青遺影尚琳琅山王偶爾兼榮遇
不得延年贈短章
　　次韻和石學士見寄十首
􁏏懇嚢封避政均天恩從欲寵孤臣囘瞻始愧功名地
池有祥鵷閣有麟
路寢崔嵬敞九筵相儀曾識帝心䖍(明堂盛禮僕以禮/儀使贊引乗與)
漢家山委無窮瑞盡屬淵雲奏賦年
奉行漢事稽遺典陟配周詩講肇禋一世聲名皆帝力
請君鴻筆剰書筠(已上二篇來詩紀明堂之盛/因見虚節輒緣雅意為答)
分符懐鑰兩叨榮公退賓尊恨獨醒(余性不/飲酒)禊洛賞花
都未識歳寒空愛竹青青(褉飲賞花洛人所重余今夏/赴任未經此㑹恇土宜美竹)
(徧于池檻此君之/好契余夙尚云)
隠几鈴齋咀道腴洛烟嵩靄徧神都時時更作書生詠
方信随何一腐儒
掉臂論交俗乆訛夫君高意遏頽波蕣華暮落松凌雪
借問凋芳較幾何
榮路徘徊力已疲保全恩惠劇春熈須知散櫟無庸日
方到羣材搆厦時
乆厠鸞鴻刷羽翰大都飛意倦須還周南日夕歸心動
笙月飄風盡有山
親見仙科唱第時(君提第之日余以/學士為殿試考官)寵均宣室對神釐
(韻强輒借/為禧字)漢臺詔令方深厚好取名郎作訓辭(來詩有/敲扑薄)
(領之歎輒以/奉揚宣美)
老去勤勤念一丘已將身世上虛舟濟川善謔情雖厚
似倚清才惱白頭
　　碧蘆堂
寂寂虛堂一自幽紺梢蒼葉更臨流不須重畫滄浪境
一片江天小様秋
　　故池
幾曲春淵逗碧塘翬檐沙版照波光多年不浴荀池鳳
戲鶩時時下夕陽
　　丁晉公故第東池上作
薛縣高臺已半傾碧波遺甃自盈盈池蛙不辨興亡意
猶學當年鼔吹聲
　　東園池上書所見五首
茅棟山楹抱曲池(池上有堂號白/蓮棟宇朴野)孤懐終日此忘歸生
平方寸無機械庭下羣鷗且莫飛
春餘池圃似郊村(余夏𥘉領府事時花卉/已過池上寂然有野思)吏散斜暉半
府門燕雀不知爭底事啁啾言語到黄昏
堂下濺濺水欲周水清烟底見游鯈主人不是無芳餌
此意從來信直鈎
静岸無風斂夕霏田田香葉滿空池戱魚未必能知我
我自知魚最樂時
雨洗神嵩紺黛凝中天鸞鶴恣飛騰更憐晚翠知人意
併入東楼第一層(東楼正望/嵩少諸峯)
　　漫成
二典勲華冠號榮燦然三代繼英聲如何孟子尊儒術
不肯臨篇信武成
　　漫成二絶
日日開門避寵呼舞驂飛蓋共虛徐晋人枉觧痊秦痔
只得君王五乗車
代故由來足糾紛高才憂世强云云太宗不用長沙傳
虛使羣臣謚孝文
　　絶句
波環潁曲持竿石雲擁嵩巖鍊藥爐盡是他年歸隠計
更憑猿鶴作前驅(有薄田数頃在嵩潁之/間自鄭望之跂予耳)
　　次韻和呉侍郎和沖卿寄來詩二首
觧郡西歸疾有痊洛臺分籍養高賢逍遥莫道無推重
雲外傳呼拜表天
暫息塵機不為年髙風聊借九區傳周聃漢朔誰能測
且作清時吏隱仙
　　時余不得預㑹戲成二韻(案此題上/有脱文)
筆陣談鋒醉幕天遥知三俊共周旋據鞌舊將曽銷髀
不得行間左執鞭
　　和中丞晏尚書憶譙渦二首
縠浪如烟曲里深使旗齋舫此幽尋不知魚鳥思人否
曽費東山擁鼻吟
沿緣緑篠無窮岸縈帯香荷幾曲溪可惜髙秋真賞地
夕陽殘月枉平西
　　冬至夜齋中不寐遥想郊丘盛禮二首
陽郊陪禮忽三年目想壇觚切絳烟今夕纖蘿還不動
百神應到紫宫前(寳元郊祀之夕風/月登霽今歲復爾)
兩扶天御陟圓丘(景祐寳元二郊余竝攝公/卿奉引乘輿开壇贊禮)璧月硃星
拂綵旒誰識從官興感夜卧聽寒柝宿揚州
　　人日
陽律初囘七日春誰将靈品占佳辰􁏫金翦綵空迎福
無奈牛羊已勝人
　　游廣愛寺
鷲宇岧嶢軼翠霏清秋香火絶塵機心明更接真空辨
應有天花滿席飛
　　和伯仲尚書聞琵琶一絶
香撥檀槽奉客杯細音餘響碎瓊瑰只應强作弦中誤
且欲周郎一顧囘
　　正月十日作
萬里春暉蕩暁空芳心何處不融融情餘兩鬢無情雪
最耐人間解凍風
偶隨和氣上層臺河裏風烟巳暗開空説虎牢天地險
不知春色過關來
　
　
　元憲集巻十四
欽定四庫全書
　元憲集巻十五
　　　　　　　　　　　　宋　宋庠　撰
　七言絶句
　　和晏尚書宣徳門侍宴觀燈
梵樓佛火千輪出漢畤神光百道來為報金吾休禁夜
太平簫鼓宴鈞臺
　　讀史二首
孝武威靈動百蠻將軍辛苦到闐顔儒生未必無長䇿
枉使匈奴害狄山
賈傅感傷論表餌董生推本對春秋蹶張抵几能為相
誰序儒家冠九流
　　觀文丁右丞求賜茶因奉短詩二章
金門髙隠宰官身盡把功名付客塵慧露真腴内消熱
可煩霞脚一瓶春
龍銜縹質尊王貢月滿春規記焙名此味賞音知有意
不將甘醴作交情
　　和寄花詩
省訪春叢豔最殊寄來猶識錦霞舒名園自寶仙葩種
可是全因勿翦餘
　　謝答吳侍郎惠茶二絶句
貢焙僧巖各有名手封竒品更丁寜衰翁劇飲雖無分
且喜雲腴伴獨醒
一匳真茗慰鈴齋更伴仙卿逸藻來夜啜暁吟俱絶品
心源何處著塵埃
　　次韻和運使王宻學新葺西亭移花之作
高齋新境㫁纖塵曲圃芳畦豫記春今日且資移樹法
明年應作看花人
　　和中丞晏尚書木芙蓉金菊追憶譙郡舊花
綘豔由來拒早霜金英自欲應重陽主人昔意兼新意
併為寒葩兩種香
　　今日棊軒風爽天休可紆歩無以簿領為解兼戲
　　成短章
不肯歸休本俗才癡兒了事太悠哉勸君抽取文符手
且就涼軒鬭茗來
　　詠史
袁禇才名自古稀可嗟髙節晩相違遲行便足為丞相
枉受黄羅乳母衣
　　道出襄城遇大風于野
此路前聞七聖迷風霾終日暗天涯心如揺斾頭如葆
郤羡枯桑了不知
　　春晩殘花滿地
晼晩干花巳自稀狂風猶欲挫芳菲王昌近在牆東住
可惜殘紅取次飛
　　因覧子京西州詩藁感知音之難遇偶成短章
小集曽因善叙傳(子京出麾小集甚為元獻晏/公所重叙以冠篇行于世)西州餘
藻復盈編中郎久已成枯骨争柰柯亭十六椽
　　天街馬上遇雪
章街十里瑞霙飛有客蓬山寓直歸雙履未穿乗􁏣叚
比量東郭是輕肥
　　七夕三日
一夕歡娛鳯帳秋暁天歸駕待瓊輈銀潢便是東西水
不獨人間有御溝
紫宙風輕斂夕霏露華應濕六銖衣鵲橋貪問經年恨
不覺蛛絲減舊機
漢家猗殿敞雲屏青雀西來底有情席上殘桃猶可種
劉郎争柰不長生
　　夜聞牛歌
蕭蕭墟落暮雲寒壊曲薪歌浹野歡何處飯牛歸路逺
一聲辛苦愬漫漫
　　和梵才寄林逋處士
白首江湖傳散人天􁂥解盡有天真漢家不惜青蒲費
終為枚生一裹輪
　　龍興題額(傳云唐明皇/御書八分)
八法神毫煥寶題至今鸞鵲欲驚飛臨空莫遣流塵晦
幸有仙人拂石衣
　　聞子京拜掃後周視田廬因問有可為歸計者二
　　首
韓邑西南上故原春林㡬處駐行軒何妨豫卜歸休地
從古三公亦灌園
耕疇喬木許西偏嵩潁相望似有緣更問具茨南復北
那邉堪作種芝田
　　西齋雜詠
粉籜烟膏秀可餐森森庭際鬭檀欒誰教節目生皮外
郤解虛心保嵗寒
　　早謁
匹馬中衢類㫁蓬疎星殘月共寒空漢家未給千門鑰
弛鐙牆隂避憲驄
　　詠槐
萬物迎春兔目開亭亭圓影覆莓苔孤根信得全身地
可待山中養不材
　　噪雀
楚雀乗春翐翐飛蒜頭椒目禀生微風前莫學驚鷗散
堂上人無海客機
　　晩庭噪雀
空庭殘雨伴風休芳樹隂隂晩雀畱無限好枝堪斂翼
不知何事更啁啾
　　登汝州等慈閣二絶句
像閣岧嶢出翠隂有人憑檻看嵩岑方𫀆更語閩天舊
且取歸心付佛心
檻外風烟洛汝通賔簮禪毳此相從主人解選登臨地
數片秋天六六峯
　　泛舟新湖晩歸呈坐客
繚繞西隄接暮雲半天殘日尚留賓歸橈直渡無多怖
縱有風波不陷人
　　受詔論次令文踰月綱條未舉
漢家甲令議蠲煩曺札沈迷擁晝軒城旦干條紛未舉
始知黄老得名言
　　書樓
䡾䡾雕甍傍九衢藻扃無復蘂圅書徘徊尚有飛軒月
不把孤光照碧疏
　　次韻和吳侍郎東城泛舟
放溜輕舠掠晩沙時時波底碎秋霞清隂十里堪乗興
疑到江東安道家
　　新嵗雪霽到西湖作三首
新年城曲坐溪臺密霰初収晩凍開無限禽聲兼栁意
欲催春色過湖來
水華烟態壓回汀客至無情亦有情芳草不須縁短夢
一番新緑滿塘生
閒拂苔磯弄釣輪幽懐先賞潩灘春沙鷗似未知余意
驚舞時時錯避人
　　暮歸舟中
一水縈紆蕩夕霏樵風上下燕㕘差斜陽無限滄洲景
可惜山隂興盡歸
　　早渡洺水見流澌盡解春意感人馬上偶成戲詠
　　二首
春色東來不待招烟光已過洛陽橋如何解盡人間凍
鬢畔霜華轉不消
洛浦氷消潤韈塵野禽何處不呼春栁梢弄色花條軟
已似遥嗤白首人
　　次韻和張太𫝊寄集賢相公
一世䕫龍集盛期公槐邦棟聳喬枝更將出處均天分
荀鳯莊鵬各有池
　　立春
曽見青旂上苑回瑞幡仙萼翦刀催(立春日朝簮皆/賜幡勝于上閣)朝
來獨曝茅檐日且暖蓬心一寸灰
　　庭樹
巖曲孤根為底來婆娑生意畫雲開霜繁露重樛枝落
借問于今材不材
　　潛溪晩歸二首
詰曲山柯冒石梯聼泉尋竹到招提憑䦨未徧催歸馭
可惜溪西更有溪(西溪廬溪二僧舍相去/數里日晩遂不及往)
刹刹尋僧駐蓋頻已聞歸騎趣城闉巖雲散不溪泉咽
野色幽聲共怨人
　　和晏尚書宴歸馬上醉題
寶闕凌雲晏罷初紛紛歸騎徧春衢燈光月影留清玩
不覺車前甚寵呼
　　聞蛙有感
燕池昔有金丸戲蟈氏今無牡菊烟暗水羣鳴聊借問
為官何似為私年
　　雨夜逹旦為蛙所聒
萬數鳴蛙暑雨天此聲何必問憎憐周公忍事腸三斗
寄怒猶燒牡菊烟
　　僦廬僻逺因畜鳴雞為入謁之候嵗乆馴狎其信
　　如一因成短詠
唳鶴啼烏隔斗城喈喈辛苦報朝纓僦廬不識端門漏
長媿東牕第一聲
　　小園四首
小園烟草接鄰家桑柘隂隂一徑斜卧讀陶詩未終巻
又乗微雨去鋤𤓰
厯盡危機歇盡狂殘年惟有付耕桑麥秋天氣朝朝變
蠶月人家處處忙
村南村北鵓鳩聲刺水新秧漫漫平行徧天涯千萬里
郤從鄰父學春耕
少年壮氣吞强敵晩覺丘樊樂事多駿馬寶刀俱一夢
夕陽閒和飯牛歌
　　夙興
夢驚單枕拂霜毛月影初低燭影髙枝上萬禽猶寂寂
寒雞何事獨三號
　　和㕘政丁侍郎洛下新置小園寄畱臺張郎中詩
　　三首
勤勤髙意念林丘新買溪園洛水頭千載聖賢方契㑹
恐君難作赤松游
芝廛松塢富煙霞更接西臺御史家借問賢人何日聚
定知郎宿映台華
十畆名園隔世塵山嵇風義暗相親只應嵗晩凌霜操
併託松篁待主人
　　睡足(河陽事簡卯/後方離枕)
府廨寥寥似野廬晏眠猶厭閣鈴呼不知雲夢澤南日
(杜牧為黄州日有詩云平/生睡足處雲夢澤南州)得似富平津北無
　　晩登信美亭
磴道盤紆薄晩雲天邉疑見斗方春(此亭正/望京闕)清風萬里
知何意吹盡華纓漠漠塵
　　照虛亭
洛渠西北暮煙來碧瓦朱軒壓水開岸曲便容刳木艇
階脣仍作釣魚臺
　　廢園
金谷蒼茫舊里存年年芳草怨王孫㳺人慎莫尋荒徑
霜露霑衣似淚㾗
　　過紫嵩菴
新結禪菴當小齋見山何必上髙臺嵩巖更似知音賞
雨罷先供翠色來
　　和謝酒
臘腳春槽細澑香一杯何幸得君嘗十年離恨無銷處
且付山公酩酊郷
　　汴渠春望漕舟數十里
虎眼春波溢宕溝萬艘銜尾餉中州控淮引海無窮利
枉是淊滔本濁流
　　屈原
蜜勺瓊漿薦羽巵脩門工祝儼相依蛾眉雜遝無窮樂
澤上迷魂底不歸
司命湘君各有情九歌愁苦薦新聲如何不救沈江禍
枉解堂中許目成
　　雜感
從古忠賢困佞邪區區塵册費長嗟䜛人肉味知何似
豺虎剛嫌汙齒牙
枉尺由來賤直尋巧機愁殺漢川隂莫將三四為朝暮
虚攪羣狙喜怒心
　　詠竹
嵇阮生平憶共游此君髙節最凌秋兒童少作并門騎
千畝留封渭水侯
　　冐雨出省示同舍
簇雲絲雨共淒迷紅日應銜苑樹西陌上絳塗深幾許
羸驂無錦可障泥
　　黄孝恭失官多作歌詩極于哀麗
秃翁無版出無軒清藻千章愬舊寃可惜騷人能設問
皇天終不答根源
　　宿齋太一宫即事五首
仙樓觚闕槩雲霓奕奕威靈擁太禧海内兵銷無伐國
牡荆閒偃漢宫旗
蹇産通天百尺臺嵗祠三一羽旗開臥聞野雉宫前雊
應有神光壇上來
宫垣寶勢壓靈鼇􁨦窱齋房宿幕髙倦枕不知秋已至
商音半夜入雲璈
琅蔬瓊屑奉齋場薜席時飄鵲炷香永晝不開賔榻語
併儲真氣助龜膓
碧篠珍叢北戸隂時時天籟著風琴體中癡黠何須判
一夜甘為洛客吟
　　遇雨放朝余至掖門方審戲呈同舍
詔恩蠲謁静朝扉掀淖都街獨未知同舍恣成莊蝶夢
可憐臣朔忍朝飢
　　過都造朝入見之日䝉恩㢟登賜坐感天荷徳退
　　而成篇
出守西南又許田白頭何幸再朝天升階子細瞻堯日
不似侏儒夢竈年
　　周道士本簮裳世家齠年便慕真教今為廬江黄
　　冠與余有中表之好千里見訪惻其孤立因告别
　　也為小詩以勞其志
親見烏衣竹馬年如何便學草樓仙長安名利非真趣
好趁春膏種玉田
　　小疾請告
晝枕髙舂體不勤客來猶復著綸巾冒榮初牒無三最
寜是朝家予告人
　　祭春偶作呈通判職方
闗外春來亦可憐平明簫鼓濁河邉殿門恩澤催幡勝
(朝廷故事立春日賜近臣銀鏤金塗幡/勝于上閣各有差珥冠謝恩上殿奏事)不預朝簮整八
年
　　晏公䘮過州北哭罷成篇二首
昔迎留守蕭丞相(癸巳秋公自長/安代余守洛)今哭談經戴侍中(公/乆)
(留經筵以/備顧問)一代高情無覓處落花殘日九原風
故郡迎䘮匝野悲(公嘗鎮/許昌)桞車丹旐共逶迆泉塗自古
無春色可惜森森瓊樹枝
　帖子詞(附/)
　　皇帝閣端午帖子詞
吹律蕤賔動乗離玉燭明薦盤荆俗黍頒餌漢祠羮
寶軫流薫唱仙壺永瑞曦欲知人厲息天報艾生遲
寶典靈辰舊皇居瑞應偏冰紈能避暑絲縷解延年
宫中命縷千絲合階下祥蓂五莢芳漢殿桃枝先作印
楚人蘭葉續為湯
天闗郤暑金為狄帝坐禳氛斗轉樞不似人間傳節物
嵗時嘗作辟兵符
蘂宫瓊構切昭回五月嘉辰萬夀杯舜殿薫風琴裏散
漢閨明月扇中來
　　皇后閣端午帖子詞
魏井開氷潔齊宫獻服新宫門無暑氣猶許艾為人
朱索連葷種仙繒篆秘符誰知萬靈貺先日擁椒塗
鮮雲瑞旭樓前暁寶艾芳椒殿裏香五數已知随地永
九重更自配天長
楚筒結糭金盤麗班箑裁紈玉字輕琥枕透蚊光不滅
瑶箱乳燕羽初成
篆桃刻印神圖術采藥和丹寳笈功欲驗嘉辰蠲毒處
輕炎不入廣寒宫
　　夫人閣端午帖子詞
令月辰標午皇居物效祥仙蒲九節長宫樹萬年芳
越簟輕裁玉齊紈巧縷冰宫中雖命節何處有炎蒸
漢家宫掖與天連桃印金刀瑞氣鮮朱夏雖稱五之日
皇圖自樂萬斯年
金徒漏永烏猶渇寶扇風徐雉欲飛借問人間傳綵縷
何如石上拂仙衣
　
　
　元憲集巻十五
欽定四庫全書
　元憲集巻十六
　　　　　　　　　　　　宋　宋庠　撰
　頌
　　乾元節祝聖夀頌
臣聞元聖誕生萬代猶乎旦暮大年垂祉千齡永乎春
秋故榮河一清而躋此盛期樞電四照而肇此靈契必
淑若而能濟疇䖍鞏而不興惟皇上帝監觀于下土舖
照乎俶譎之祥以佑民而樹后於鑠令王顧諟于葆命
翕受乎龎鴻之祐以承旅而制世覆眂興式逖聼風聲
自青素更期質文㕘變帝皇之符紛綸而膺期紹至天
人之際精祲而屬象相因莫不肇之以積累之源濟之
以丕嘉之績用能統一期運保乂函夏福浸羣元者其
邦昌徳羡列辟者其齡永岐周之隆也肇后稷而創業
迄武王而革命然而典刑丕式十八王而崇冠致治者
成康之功也炎漢之興也自唐堯之垂裔及高皇而啓
圖然而文教寖盛四百祀之保寜丕業者文景之化也
惟積基之慿厚能垂統而緜盛故累徳逾逺而致治逾逸
受命甚易而格來甚勤洪惟本朝逺誕于真系皇矣藝
祖出應于嘉運一戎而基業大定再造而寰瀛底寜憲
度著明規模洪逺太宗秉籙承樞拓迹開統撫乾維而
張化擥天厯以在躬東南一乎尉侯小大懐其威徳真
宗紹庭闡繹握河紀瑞重規沓矩鼔熈寜之風勤崇垂
鴻講曠絶之禮一徳胥暨羣方率同緝王綱而載張垂
帝典而明備精兆畢應遐源益昌誕毓英主嗣有令緒
恭惟皇帝陛下躬天挺之姿盛熢涌之徳重華叶于帝
則下武配乎王京據五精之題開階有立御二氣之辨
乗䇿無繁高拱而視乎治平垂精而宅乎丕顯豐矩彌
茂庶績越熈若夫沕潏流祉神靈告期里社載鳴渚虹有
焕鍾堯門之異禀軼稷巷之前徽岐嶷而徳受于天覃
訏而聲載于路銅律御戸導揚于叶氣銀題署宫付畀
于景數䧏育之祥也生而靖淵長而敦敏舜瞳鍳物是謂
文明漢準膺符多乎竒異儼珠庭而凝粹懐玉斗以效靈
足履已而手握襃聲為律而身為度體貌之殊也茅社
始建雍睦必聞桂坊亟升温文允著爼絶登鮑肆開洊
雷一有元良正邦之望洽能鎮大事形國之功著納麓
歸運承宗主鬯繼聖之業也䖍顧天厯入登帝宸間往
長信之朝思齋太任之徳尊為天子有懐于孝恭禮同
家人無懈子省視瞻三后之暉烈懐四時之永思凱風
寒泉増孺慕之㢟感履霜濡露念先靈而載惕至徳有
立羣倫斯厚髙世之行也淵然臨朝靖恭守位既疏明
而暨逺靡矜奮以自賢豁然度量而除其侮慢慎乃號
令而盡乎温雅忠潔咸懐豪英畢力絶去小察時罕書
馬之憂容受直辭人無批鱗之懼君人之量也寵接師
傅講求盛典申命儒臣遞侍清燕以天縱聖能之識勵
日就緝熈之學古今之才一石總製清𠂻衡石之書百斤
率歸宏覽粉澤六藝鼓吹羣經若稽古以聰明茂對時
而化育柏梁之遊間流藻詠太液之唱庸作永歌雲漢
之章昭囘河洛之書開奥至若取傚奎之像運錯寶之
跗鑪烟裊清商滴貯潔黙運宸思奮為竒蹤金錯煥成
于秀範珪稜曲盡于寶勢極盛王之能事示黎獻之茂
矩睿哲之才也緝布朝經敷求民隠具明徹寢昃晷忘
膳敦遣八使廉察謡俗之弊申敕列牧沛發劭農之詔
核名實以無濫擥權綱而盡在懋建中和既陶甄而獨
化兼總條貫若金玉之相振國容眂令而動朝章設象
而備政理之舉也小毖兢懐慮乎辛螫無逸存誡執為
元龜居循輿几之銘動亡弋獵之喜六飛奉駕靡數蹕
以煩民十産罷臺惜暫勞而役物躬行素尚循致太寜
郤纂組之害工破雕觚之返朴頭㑹之賦無斂根著之
萌悉栽訓雅俗以歸厚扇亷風而激薄黎蒸罕乎滛泆
飛潛遂其翔泳風化之洽也慎執邦憲昭示明彛理或
詿誤雖重必待情或干犯雖細不宥防吏議之寖蔽設
使匭以延納左嘉之枉必達北軍之章靡亂酌呂侯之
制審簡孚于三千條用漢皇之心除慘酷之五十事刑
典之平也諦酌三策輯修善經武節飇逝威聲霆振執
柔轡以善御驅戎駕以逺撫旌旗千里弭朔塞之遄征
干羽兩階服苗民而狎至燕弧委勁而不用敵火投烽
而徹警治軍保大示天子之守在四夷侯海來臣知聖
人之生扵中國武功之戢也崇儒術宣國猷登閎三代
之英罷黜百家之學掲仁誼以浸太和之俗縟文物以
暢無垠之聲紀律煥巍容典緝備學庠講道而申悌樂
府登歌而協律乃復張英彀而在御掩俊藪而擢茂設
旌賁以來巖穴之士物色相望復制䇿以登襃博之流
方聞並進文教之盛也若乃基緒㑹昌民俗寳冨修祠
吉土比嵗登乎縟儀昭孝閟宫以時修乎潔祀肆類禋
宗之禮著思文陟配之詩作徳澤隆洽功業震耀衆變
諸福儲祥傚祉故瑞日流景矞雲駐靄星暉露潤乾之
符浸潭而享其應嘉生挺姿珍羣育質月至日集坤之
珍絡繹以效其報丕律既顯蕃休滋至方將巡岱巘而
展采陟仙閭而封檢嗣烈考之茂實昭聖帝之盛節粤
若嵗在作噩月維仲呂紹隆綿瓞之緒誕育猗蘭之所
若夫乗離正位所以肇繼明之業也執衡在序所以示
丕平之運也徳盛于火所以隆炎赫之期也性屬于禮
所以昭揖讓之治也惟聖間出與時相符于是七相五
公鼎席之輔羣司百執朝紳之伴相與仰逢吉之辰贊
重雍之旦酌鴻典而具舉罄亮誠而善頌以謂行健不
息美利天下乾之道也于以叶宸算之常久體仁以長
資生萬物元之義也子以配鴻名之首出㕘攷馨烈稽
合棐彜(案原本作棐頤文義難/解據書洛誥改今字)願以徽稱紀于嘉節臣
志䖍達帝俞俯遂若乃緹帷宿設藻衛環列銅烏遞風
而細轉玉虬注漏以遲度銀題朱網斂夕靄以蕭寥采
眊英矛晃晨暉而容與金璆在肆應節而徐韻伊銜組
樹羽之器率陳于陛次珪帛充庭移珍而來享雖異域
殊方之賮亦備于壤奠奉常整儀而辨等臚句唱警而
傳導朝弁就陳陛㦸嚴列皇帝鳴采茨以榮歩凝邃藻
以臨幄張麟文之席揺雉翟之扇帝暉煌煌燭于周行
若北辰拱衆星于中央朝容祗祗伏于宸威若湛露匪
太陽而不晞森然拱著之位穆若陟䧏之度傾心胥向
動色相趨于是上公進而言曰陛下席曼衍之圖隆遹
之徳道㕘侔子往初澤羡溢于潛邸宰臨方夏兼並神
明勤于邦而勿休介爾夀而彌億臣等樂景化之寖被
省親逄之重幸惟門弧之在旦罄野芹而申祝謹奉觴
而載拜上千萬夀制曰俞舉公之觴風行之令一降嵩呼
之聲四達下陳齊肅之志上諧純嘏之祐縟憲交舉華
紳夙退穆若歡頌由神臯而及四方薰然太和自編氓而
及羣類宜乎後天難老與日並明撫五辰而凝績迄至
登平據三靈而獵福保隆久視夫祝堯為願著厥華封
之言誕聖流歌載乎唐室之典盡善之美乎虞帝長發
之頌乎商王矩矱具存飈流不泯下臣寖陶醲化被服
素芬輒陳擊壤之歌仰祝如山之算稽首濡翰謹獻頌
云天有成命基宋之盛徳垂後兮於穆聖皇臨朝有光
道冠初兮里社之鳴喧然有聲顯受命兮帝生于室神光
四溢觀者悸兮帝御于宇懿和宣布蕩難名兮執衡在
序達樞流祏昭有異兮北斗迴杓舉觴于朝達臣誠兮
南山之夀極天且久垂無窮兮
　　國陽大報頌
臣聞職乎覆載天地之化均推乎功徳祖宗之誼一化
之均者其報等故明察之祀曽是而並升誼之一者其
孝同故妥侑之主無嫌于交饗此設教所以本神道議
禮所以沿人情者矣矧夫兆福畤于陽位差穀旦于天
正陟䧏惟寅采物具舉三靈逆釐四海來助對縟禮于
盛際進明徳于升聞遹駿有聲上帝穆其臨汝敷聞于
下三后赫其在天巍巍煌煌禮之大者是則耿命之所
集至聖乃興精意之所禋嘉生攸䧏著在耳目合若符
節天人之際不其顯哉國家蓄五勝炎靈精之聖上席
四葉重雍之烈丕冒綿㝢休有神器若其冲用居質淵
泉而博厚妙年纂服神靈而敦敏天光内發乾亨首出
金玉其度神明其位三年之諒闇既言乃驩復旦之光
華重合于帝建號之始堲乎殄行而朕師不震有洸洸
之武持盈之際秉其文徳而多士對越有安安之思奉
養長樂躬髙世之三行有匹夫之孝内睦公姓親在庭
之五大有家人之禮一夫未獲則矜而弗喜一政未乂
必退而更化和氣溢于萬物厚福浸于羣氓鞏焉若泰
山之加四維昶焉如宏綱之經萬目天下之大本舉矣
帝者之丕功集矣方且軫無災之懼愀若以薦辭歌小
毖之篇周爰而求助武銘徧于戸席漢諫緝乎帷囊謙
尊而光業久而大天啓淵慮魄兆嘉貺若曰三服容于
自損而玉帛得以加六膳可以自嗇而牲牷不敢愛况
三年之祀疎則怠焉七里之兆往不勞止幸天之相而
嵗之易也朕將再執籩豆以郊見于神祇令下于源絲
出而綍于是當國之輔刺經之倫峩峩以相趨翼翼而
旅議莫不稽仙源之自酌聖考之規謂夫皇基所開系
自真祖故先祠有景靈之謁元命申錫主乎魄寶故巳
事有玉清之拜尊親兼極變于禮而得宜先後不違過
乎恭而何害定命兹允前聞夐絶既而寶榖登實良農
告休日舍于箕卦御乎坎嶰竅律裁同一氣而未融漢
蕝(案漢書叔孫通傳與其弟子百餘人/為綿葩原本作漢第無攷今據改)棲野繕多儀而
豫定于時百工庀具千官聫職上公端委誓于文昌之
坐天子淳濯齋于端闈之寢屏舜羶而易饋掩漢笥而
停讞澡雪天慮秋游氣辨俄而紛藻仗出皇居熲真埸
躋太室祝嘏並詔臣工胥集貴聲之樂登歌于堂上合
食之主流出于户外俯伏奠獻悽愴齋明迪神貺而漙將
勵孝思而極摯始復御威輅翳華芝纖阿扶輪大丙前
馬抑繁吹而不作遡陽郊而徐騖軍輜雷動神旂電
舒八鸞異響而均和六龍駢首而如舞豪英之士玉色
而同輿葩華之雲金柯而擁盖豹尾樹後皆為省中鈎
陳旁翊是嚴帝座背天闕轢都門三條荷衢而平趣帷
宫百靈䕶野而遂至祠所皇羽設邸熉幄綴珠門􁨦窱
而表旌天穹崇而垂幕若夫圓壇中立神垓遞䧏綴食
惟旅陪祀相望夷酋司燎田首施燭且其罍雲房爼羽
林秀華之品宿設而芬樹鳧鍾鳯箾琴絙瑟越之器凝
鏘而聲展龍常瓊鈒飛軨疏轂之乗夾右乎道周星槍
􁙼弩戴鶡被繡之師髬髵于壝次日在癸丑夜半冬至
百執就列九賔相儀不敖不吳有嚴有翼皇帝被天袞
執鎮圭儼邃旒郤黄屋槃匜奉濯親就于東罍茨夏摐
音徐陞于午陛上帝富媪南嚮異席尊之至也烈火神
宗左方並侑情之盡也天子一獻以致䖍藩戚參奠而
成禮粉庶豆以孔碩揚信辭而無媿歌鍾詠徳藹坑谷
而皆盈羽籥振容率鳥獸而咸舞連珠合璧屬于象者
無不歆喬岳翕河統乎神者無不秩羣官分命以惟恪
衆神受職而交驩酌福飲以浮椒峙槱薪而熾燎皇猷
允塞熈事備成回琱輿御帳殿冠劍旅賀兵師齊躍逮
長日之升晷麾洪頤而復路岧嶢南闕國貯天臨之儀
膚寸東雲民希雨施之澤既而端鳯扆揭雞竿大令辰
告而在邦必聞衆𤯝並肆而與民更始是日也塗歌邑
頌仁翔徳洽逮鰥已責優繇緩調在疵者濯居幽者炤
盡解犯命之網措刑于三千無出今年之租興頌于什
一亦既讓徳不處歸勲有恪練吉日朝密都叙拜貺之
儀罄謝成之悃再荷百禄以綏兆人盛節能事斯為至
矣臣嘗學舊史竊訂大猷以為宋雖舊邦而其徳維新
郊雖典祀而厥應尤顯當盛禮之草具也兩宫叶議周
旋抑畏固避號榮之舉上儀之將展也九河順道切和
疏寫亟舒昬割之患吉土之親饗也隆冬變候密清和
照訖無隂霾之祲是三烈者不待瞽史而識天意之悦
無煩巧厯而知帝運之隆砰隠乎殊休覺悟乎黎獻跨
風邃古垂照來今將使允爍者咀其餘甘猗那者照其
絶焰斟酌飽滿飭厥性而用和滋液滲漉泳湛恩而無
際非我休運其疇宜之而臣汙韍朝倫濫巾册府陪委
粟之毖祀叨甘泉之奉引目飽懿鑠心萌詠歌罷黼繡
之張獲聞于夜誦均蟋蟀之候難黙于秋唫願紓感發
之誠少抃鴻鈞之世拜手流水汗謹次頌云上帝屹壇兮
崇造天二聖侑享兮嚴吉蠲神光焜上兮風肅然欽柴
皇燎兮升髙煙肅斯露澤兮浸羣元叶風順氣兮翺天
淵垠開閫決兮曼夀延表世題期兮彌億年
　　孝治頌
臣聞人肖天地故聰明之性以發君為元首故教化之
端是屬因性以飭順則貫三才而靈萬物所由貴也因
端以闡序則加百姓而刑四海所由廣也聖人尊其祖
然後嚴其配故曰能享帝于郊王者奉其先然後思其
孝故曰善述人之事若乃挺至聖以獨運警含生而知
勸纂戎紹服兢業一二日而惟㡬推誠顯猷尊親千萬
人之所悦不家至而日見大訓以成因天明而地察至
誠交感禮樂不變而盛夷夏不威而服嘉生紹瑞非號
召而自至烈風迷雨不禳禜而時若輝光篤實以臨下
滋液滲漉而懐柔綏之斯和變至于道畢天下之能事
者其惟大孝矣乎我國家基命太初凝圖無外紹五精
之正統而炎靈獨舊陟百王之叔世而敦風載始寶胄
系于霄極至徳結乎人心巍巍兮皇階灝灝乎帝籙太
祖包戡武之度畫牡荆以麾天下則僣偽之風革太宗
隆右文之治擁蘿圖而稽古道則聲明之禮輯真宗席
御辨之正刻喬峯而施顯號則天人之際交三聖尉其
嗣興萬物以之衆服宜乎流錫羡之慶暢猗那之業皇
乾開與子之命清廟歌承祧之制重熈累洽寖講乎大
猷開物成務允鍾于亨㑹故聖上之統嗣也龍見淵黙
星輝海潤操斗極以布席協帝華而居質亹亹穆穆神
禹之紀綱䕫䕫蒸蒸帝虞之齋慓以謂可久可大聖業
也故明徳而日躋不愆不忘舊章也故先謨而時憲若
夫守文繼體之盛凖自家型國之徽烈后辟行而未盡
典禮放而難循以萬乗之尊躬匹夫之操由不匱之志
奮無窮之烈者又可得而言矣當其正位朱邸飛名蒼
震主宗器以受純嘏宅前星而摛景鑠父子之篤天性
也故日造于寢門君臣之義至公也故不絶于馳道奉
承大統協田龍之占務近正人無鮑魚之嗜不因乎喬
梓之戒而至性内融不因乎羽翼之成而羣心自定先
帝功極道備深居髙拱方將玩赤水之秘寶蹈汾陽之
清塵為于無為事于無事乃啓一二之元老左右之皇
僚率籲同心陪輔儲幄委庶政以裁決付大命而緝熈
陛下式在妙年弗獲牢讓博覽兼聼迂身抗設法司過
之史以輔乎闕遺操監國之勢以光乎威命聖人作而
萬物覩大明繼而四方照此世子之孝所以教天下之
事其親也迨夫文考慿玉羣后在庭設綴衣洮頮水舒
徳音揚末命陛下嗚噎流涕永悼于厥心尊嚴若神嗣
躋于大寶居廬啜粥蹈布衣之難攀髯號弓極人子之
慕百官咸聼于冢宰七月遂至乎同軌春秋大乎居正
而即位之後踰年而改元昭穆本乎顯親而因山以還
袝廟而作主緜燧穀以凝感遏伶簫而銜䘏三年之制
無改于故常一惠之名首尊于洪顯矧以漢家廣祀作
原廟而游衣冠故我敞景靈之庭奉安乎法座皇世訓
道著大墳而冠丘索故我寶天章之錄渙揚乎遺懿奉
先之文備矣追遠之誠至矣而猶恭黙思道效商宗之
不言敦朴為先法孝文之高世此諒闇之孝所以訓天
下之全其禮也先是顧命之詔受遺有屬升文母之丕
號克舉懿綱開長樂之東朝共熈大事陛下祇遹寶訓
欽奉慈顔調法膳則躬謁乎璇闈量衡書則先上乎椒
極威顔咫尺周旋咨度内法純儉從大練之風㕘講臣
鄰無冒絮之責固以道髙于興夏功茂乎翊周均載物
之至徳凝俔天之竒表柔風扇于頑豔碩惠淪乎骨髄
善教興乎闈闑至化衍乎垠堮豈徒罷畫工者三十九
鍾政是用請散脂田者四十餘頃利均乎下書曰惇叙
九族易曰保合太和緬遺訓而有屬此奉養之孝所以
率天下之廣其愛也古之哲士僅行一節猶或載緹緗
而騰茂實今兹陛下克舉三善固足蔽窮壤而流淑聲
矧復秋駕載懐明緍慎出仆威械以除亂本薦馨徳而
培福基時禁備修山澤免夫童竭嘉生報䧏菽粟均于
水火祥琴式御而深詔郡國興廉舉孝新宫既享而親
執豆籩類帝禋宗澤周乎跂喙之微信及乎豚魚之隠
咨俞故老日臨軒陛未嘗忘乎獲友欽恤明刑齊居蠖
濩念惟輕于疑罪寳行乎曰慈曰儉而媮俗以敦退託
于不敏不明而下情畢達是故先帝棄羣臣而海内如
一太后輔丕業而神功莫儷陛下當耿命而天心脗合
三辰安于次舍五氏銷乎祥𤯝癘疫不作人神靡雜非
夫動按成法見堯徳于羮牆居念逺圖編武銘于觴几
盛百年之化善人之殘殺可勝御七月之篇王業之艱
難斯在日慎一日新之又新冠百行而為宗放四海而
皆準經曰明王以孝治天下此非其效歟由斯而談則
泰山四維不足為其安也蕭韶九成不足為其和也如
日之升如月之恒不足為其熾而夀也與天比崇與地
侔資不足為其貴而富也所宜緘鏐檢鏤玉牒以誌其
髣髴操牛尾舞鳯箾以歌其緒餘下臣資性素冥才業
無状陶被至化鼔舞下風情發于中竊擬㳺童之詠善
無求備或簉稗官之説生不敏敢獻頌云皇穹佑民聖
心闡序世詠在三天常惟五大孝稱首彛倫式叙至徳
要道人存政舉赫赫炎宋専以孝治身正家齊天經地
義四聖迭授羣元大庇我后篤行亶無遺懿昔在初潜
温恭自天寢闈問豎學肆鳴絃陪樞輔極納麓承乾滋
曰子道為天下先文考大聖道揚末命終陟垂謨傳歸
有慶創鉅纒痛諒隂積行兹曰善繼為天下正洪惟聖
后儀于坤徳參決萬機寵綏四極理内正外和聲怡色
兹曰廣慶為天下式蚩蚩之氓含滋襲馨如網舉目若
景随形翔仁率土浸福重溟一人有作萬世攸寜
　　天罰有罪頌
或稱皇初之世不賞而勸不罰而懼豈曩䇿之彌文哉
讓者云否彼固未識夫震耀之飾天威剛健之奮乾體
也粤若聖人制海内之命據天元之尊總秉權綱參叙
典憲不有威辟不足以震元憝不有愆咎不足以章顯
戮用能燀皇靈憲宗軌丕天之大律一民之至權者巳
臣人在宥列聖繼統際天丕冒亘地砥屬仆威械以去
殺襲道樞以訓儉恩裕洪暢容典賴盡萬物取足合祛
于皇極百靈隤祉動震于珍物然猶左賢右戚均權布
寵百辟箴官内平而外成五大在邉番述而遞上紬繹
羣慮防檢來患恭迓永命觸滌多辟勤勤懇懇非消亂
之謂歟然而善制未能無敝殷憂所以啓聖迺者巨猾
乗間朋邪締謀嘯禨祥之妖席鈞宰之貴弗戾蜚語怙
有奸計為國取怨在内為宄遂欲包禍心以竊發執左
道而干紀城社無薰燒之畏宗社有阽危之忌天命不
滔奸惡具露輔臣建白醜黨震壤赤車具獄而來上兇
豎伏質而前死皇帝陛下深拱諒闇覽照前典重當國
之職慎退人之禮詔曰冢宰之任天下所繫今丞相謂
自厎不令其上大司徒印綬而攸司程奏百執抗言無
將不誅與衆共棄願伸大戮以懲元惡帝曰朕不忍致
于理其謫于朱崖然後起弘弛之臣明枉結之獄掊克
之貨簿上于官附麗之黨肆赦一解漏鯨喙于網目催
虎吻于市道篋有辯論盆無漏暉方内謐清天上澄煥
攘去蒙氣質延大和惡草絶而善苖興清風翔而羣隂
伏人靈紓憤道路相趨于是搢紳之徒喟然稱曰先帝
違豫柄臣間釁隂嘯不逞規投天隟食椹弗變指莠待
滅陛下先㫁宸慮探觀時變仗文母之援攬列辟之議
殄介不靖終曰末減宇内澄洗蕩無餘灾定兹寶業極
髙山之安殲厥渠魁易家人之名智不回慮惡未旋踵
事已決矣昔淊天殛而虞功著流言放而周徳奮觀闕
誅而孔制烈寶瑟僵(案寶瑟僵漢莽何羅事/原本作寶琴今據改)而漢基永
皆有常之盛準撥亂之通術所由來舊矣烈祖二宗墾
灾除害肅清衆慝若彼之深也太后聖上建威聿萌祇
遹先訓如此之至也宜乎奮景炎燦淳烈春秋謹始之
制釋洪範作威之害聞賜無彊之眉夀摛不朽之尊名
此其時矣盖天子煢焉在疚貶成抑定未遑制作事也
下臣鏟跡遐外遘辰熈盛吮甘實酌徽波者有日矣以
為罰不失罪者賊子懼賞當其功者勞臣勸今陛下去
仁辨百無罪而兆民賴萬祥集非天下之至感孰能預
乎臣擬下品不足紀次新頌輙敢述輿人之詠簡康衢
之詩亦擊轅折楊之比爾其詞曰於鑠炎宋奄受方國
監觀上帝厎止明徳越在四世惟新百度往聖上仙大
明績務蕞爾孽豎乗間偷權放命于國興辭託天罪惡
腥聞建白攷治醜黨銜刃元兇投裔乃下明詔誕告多
方横貸枝附昭雪忠良三靈不怒百寮動色絶其本根
勿使能植去危即安萬務有益聖皇敷之不息暇逸慶
無疆兮惟休慎無疆兮惟恤
　
　
　
　
　
　
　
　
　元憲集巻十六
欽定四庫全書
　元憲集巻十七
　　　　　　　　　　　　宋　宋庠　撰
　頌
　　維摩經諸品頌(并序/)
如來之教有真語有實相語之真者不以辯妨道相之
實者不以物障空何則道本無言而應有言故言之者
非我法本無相而資有相故相之者自彼是以聖人鼔
羣動雕萬物終身揺喙而黙理常存狀六塵形四大彌
劫利見而虚宗愈寂此權實所以共貫空有所以兼融
破物我之長圍航死生之巨浸假道于彼岸托宿于泥
洹倡狂妄行而蹈乎大方兹解脱所以不思議也維摩
詰者可謂體其真實矣若夫毗邪示疾身同凡品香積
致問化超神表厯詰衆聖則辨均有情深入法門則黙
過無響精而諸佛不得異觕而他見不得逃可以名而
名無所得而得其真大乗之髙轡聖域之幽闗者焉而
昧者方虩虩然疑浄穢之一區同異之一轍且欲遺凡
以取聖封大而擠小責真空之所在求希夷之所到大
馳波蕩若畏岑而就攻可不哀哉故斯經之作所以救
斯患也議者又謂無緣則無法有教必有心浄名現方
便以拯羣迷文殊因酬對而破諸藴夫至人者亦有為
而然耶余曰不也夫震雷出地昆蚑奮蟄長飈薄野山
林效響彼寜繫懐于震發而措意于怒號哉物自爾爾
是則慈心所演大音所唱羣生鼓舞三界歸往不知所
以然而然者亦猶是焉余稚齒多艱中嵗銜䘏㷀㷀殘
喘廬于都外每閉戸焚香呻吟梵帙升濟先福是焉攸
託而心之所嗜復在此書爰因成誦之隙竊效重宣之
義且經之所統品凡十四始于佛國終于囑累其因縁
之本行證詰之細條秦園大士注之詳矣雖欲黽勉强
加論辨是徒飾筌蹄之具何益魚兔之實哉然大悲普
熏軟語傍浹時有悟者㸌然如髙燈之破闇灑然如仙
丸之愈疾視昭毒已不能無喟然之歎故畧因諸品各
為短頌每緣短頌先標總意嗟夫法藏淵曠聖心超邈
欲以幻相之文字强標大道之崖畧知我罪我將焉避
之含亳洗心辭不逮意云爾
　　佛國品第一
夫大空無倪而穹隆庨豁之形生乎障空者也大塊無
畛而封埓逺近之界生乎有地者也然空塊之状詎有
識其全耶是以佛國無方随感輙報士之浄穢由心之
迷悟境之廣狹視機之大小萬法取足于我無為故舍
利佛以土石致疑梵王以天宫自況或囂或潔皆出彼
心妙域湛然未嘗有異如來之㫖其在是乎頌曰大明
經天容光必照隙取圓輝戸分方皎方圓雖殊照乃一
區佛土之應其由是乎噫嗟羣生出没三界觸妄成迷
逢塵作閡行業分鑣報緣異㮣我國無方随機小大心
浄則土嚴智昏則境穢穢本嚴體嚴非穢外譬彼衆生
是即法城此如可捨彼亦可營故曰深心直心随意随
行無入非門何馳失境法則萬差此惟同應應之者誰
初無有定稽首能仁超名離真在天而天在人而人梵
螺依慧鶖子求因復攝神足方如法輪
　　方便品第二
天道非言不暁非道不遣聖人必立言以示教故利能
及他及他則方便之術也終忘言以除累故法無所執
無執則真實之體也今維摩因身以現疾因疾而談苦
痛自詬病而使求法身法身本空吾復何患非逺覽之
士詎能因末而達本哉頌曰非有非無是惟法妙不因
不縁法亦無詔因縁伊何標宗示兆標示伊何方便為
要皇哉浄名妙喜之英來㳺忍土將開化城示身有疾
以質無生身本無状如炎如響聚沬虛根春蕉妄想電
影天外泡影水上一念不停四大誰掌嗟此妄塵當求
法身滓窮得浄幻滅逢真希微其象眇莽其神故吾自
故新吾已新迎之不見其首随之不見其後暫住非夭
長存非夀稱謂皆泯虛空等久方便之言當如是受
　　弟子品第二
夫萬法以至虛為宗至變非一途可應操此者失彼専
内者忘外此自然之勢矣若全人者烏可以彼此内外
而名哉故聲聞之流各保偏見欲無被詰其可得乎本
經自舍利佛之宴坐至阿難之總持凡十弟子雖所執
不同而受呵一也今不復徧舉但㑹其趣云頌曰大道
不器大方無隅至人乗化何徳之拘譬夫百體兼愛㝠
符既非獨毁亦莫偏譽萬法萬善于何作見道不可取
塵胡足遣有合皆如無行不踐孰為晏坐孰為總持我
將得是誰復畱非是非一對物我交疲故為者敗之執
者失之無為無執敗失疇依嗟嗟衆賢聲聞第一或欲
實于諸空或欲空于一實觸憶成呵臨緣㑹詰自疾未
除安能問疾
　　菩薩品第四
夫殆庶之士去道猶一間耳而羅縠終隔不亦病哉故
金粟縱忘言之言辨無得之得盡破諸相直造大方菩
薩所以見善必遷而聞義彌服矣然彌勒光嚴持世善
徳四聖人者皆親炙妙訓超證上乗今乃自詘于一時
迭和于幽唱亦以同奨大教非優劣之言也故厯叙本
行而疑其分身云頌曰過去巳滅當來未至交臂不停
誰為正位敢問彌勒將焉受記至人投足莫匪大方遌
形法侣即物真揚敢問光嚴淨土何郷至真無真諸有
非有帝釋施女天魔稽首敢問持世胡為弗受有施必
盡有報必疲一法都泯羣生自熈敢問善徳何財施為
聲須叩鳴道以人博不有風斤奚彰鼻堊超迹示化分
身解縛大士相資孰䆒孰度
　　文殊問疾品第五
夫浄名之談本記于病其要以謂菩薩與衆生一體安
穩與病惱同源悟則疾愈而無衆生迷則病興而累慈父
累本無物故聖人受大患而弗辭慈亦無緣故悲心
貫億刼而彌厲復尋斯要其權智而已乎是則一室之
談乃十方之拯溺四體之苦誠萬物之良醫濟度之功
于此為大頌曰示疾之端請研妙意菩薩無疾衆生有
累累則病始悲心作矣譬夫拯溺先濡厥趾將度生死
理無獨異嗟爾有情相靡相傾貪愚齊汩煩惱根英虺
蛇伏篋怨賊持兵毒中慘外何苦能名至慈匪緣至真
不有我病無形我形非受即幻為藥因生亦醜彼如有
痊此亦何咎一牀之臥一室之空衆魔作侍諸見來同
彷徉象外溟涬環中善哉此㑹澤浸無窮
　　不思議品第六
夫心而思口而議常人之情也若思之不得其始議而
不測其終心口之識已殫變化之功彌大則向之思議
者得無惑哉窮神者不思極變者不議神變自爾于我
無為至若舉世界于鍼鋒納妙髙于芥子毛孔受四海
之水丈室包須彌之牀自神而觀皆應之粗迹而昧者
挈挈然欲求于忖度之内不亦左乎惟虛而融之然後
解脱之門可得而闚矣心曰心識所到是可思議思議
非及乃為真諦真諦本空真空不二無空之真遂超實
際請問此法將焉寄名汪汪其大杳杳其精不動而無
不動不生而無不生至虚可實至晦可明芥粒藏山毛
根注海寶坐由旬陶輪世界彼入不知此容無閡本相
皆如真樞詎改大士惟神用之靡勤至權反道至智同
塵二乗迫隘惑想紛綸三世諸佛同歸此因
　　觀衆生品第七
夫昏寢者非大呼而不覺狂騖者非至疲而不復上聖
卓然哀真性之自溺又知諸相之非實故巧諭以暁其
惑縱苦以疲其心竢夫昧者之自昭勞者之自止則向
之譬諭苦惱同為一妄妄既去矣自然實相衆生正觀
其在是乎經曰如幻師觀所幻人則真意明矣頌曰茫
茫羣生本一真性少念或差千波莫定覺外合塵迷中
認影三界狴牢四生檻穽狂走昏衢羣嬉苦境卓爾大
士知物本無幻人教幻吾體分吾權空遣實假妙損麤
千因藥倦萬譬針愚諄諄度人種種非巳洪纖一吹幽
明一視惱之非怒愛而孰喜無作而緣無為而恃兹名
説法兹謂行慈天不擇人而覆雨不擇物而滋菩薩之
惠平等之悲我為是觀何慮何思
　　佛道品第八
夫道非逺人而人自忘道此品之㫖以謂塵勞即清浄
之體生死即解脱之根而羣動糾紛真性流宕先覺之
士乃强名佛道以正之正之之方必久處塵勞而安住
生死然後能功被于無外智周于無内一念所及諸相
皆如非天下之至精其孰能預于此矣頌曰法無可名
寄之佛道道無可異同之法寶何大弗圍胡微弗造萬
表賦隂千聲應考以善為善善則非真以垢為垢垢則
成塵真善者因善而離相無垢者即垢而明因譬欲寶
珠沈淵乃獲譬欲青蓮憑泥後植狶牧雖下監之善職
鳥喙彌毒工之惡石佛道如是佛種亦然羣生共體諸
業同緣何去何就随照随圓二聖相發音流大千
　　入不二法門品第九
夫道者何也至真妙極無為之稱也常存于算数之表
獨化于有無之外不可以一一不可以言言一若可言
則一與言為二言而可二則二與一為三自此以往巧
厯不能舉其要而况其流乎是以聖人知萬法之彌綸
億計之差别皆出于妙本而攝以真乗真乗之門入則
無二二而不得其偶一斯盡矣寜必除一而謂之至乎
毗邪黙然義在于此頌曰法有萬門宗無别諦妙不可
一真胡取二衆聖随方聊存逺寄悟入殊因圓明共味
茫茫巨浸赴者百川到無前後終為大淵夫何浄名乃
曰真入性相皆離思量靡及仁者辨法于法有言言既
有矣名何一焉文殊雖言言于無説無既言矣攀援未
絶超相踰言是謂黙然淡弗調而味足琴無鼓而聲全
兹法門之不二又何得以稱旃
　　香積佛品第十
夫祛近惑者必標至逺之趣開常見者必舉非凡之境
然後解耳目之縛平智慮之封内外曠然始造真域此
品之㫖以為香積無上之界寶飯普重之慈乃釋累之
妙筌融神之化國爾使庶㡬之士因兹領解必能遺其
所寄而渉乎大方無捨無求然後為善矣頌曰巍巍上方
粤有真場不立他法惟聞妙香河沙四十道右而長希
微其野𦕈葬其疆浄飯惟馨寶器惟潔孰往取之捐梯
泯轍甘露其味大悲其熏孰能銷之悟法離塵香界惟
何髙遐若彼返照循元迷悟而巳香飯惟何普濟如斯
稱根付飽粗妙之資是謂冥權是稱實智幽唱無響孤
風超詣郤顧下方居然不二敢告人天領其標致
　　菩薩行品第十一
夫至精而不能觕至異而不能同有累之大者也故此
品覆解香土之髙妙乃鄙穢之筌蹄懼夫聲聞之流因
而取相且魚獲則筌棄鳥盡而弓藏鄙穢之累既袪髙
妙之名亦滅若將舍一而取一其患寕有既乎故香國
衆賢悔生劣想迦文大訓兼忘有為慈音一宣内外咸
濟矣頌曰香國衆行兟兟大千聿來下土將契鴻緣於
穆迦文奄荒法界植相觀空逢言作解惟彼大士悔生
劣想秖聴我辯疑情自蕩想何為劣穢浄是分靈照一
區浩然無垠疑何為蕩㫁常皆去不盡有為無為不住
有為而無所有無為而無不為三乗我出萬行焉依法
門若是真諦胡疑
　　阿閦佛品第十二
夫垂至妙之言者必存至妙之實聞言覩實然後學者
信而不懈信而不懈則道將為一道為一則言皆妙而
妙皆實矣故至人神竒于外深根于内若妙喜之寶界
無動之尊顔于彼之所生于此之所化未始非實而昧者
不知必覩相而後欣造形而後悟陶冶麤滯㑹歸㝠極
則示權顯相其得已乎此品之宗義則然矣頌曰洪惟
妙果必有妙因厥徳無上其功乃神無動之尊妙喜之
域萬善所藏鴻縁所宅龍象未躋人天坐隔無垢是生
(維摩詰無/垢稱也)馮儀孔碩善逝揚稱欲顯其方冥權普㑹至
變交相不興于坐不習其祥㫁取浄界聿來兹疆不念
所臻萬物咸覩切理循階娑娑接武以空入空無去無
取清浄現前莊嚴篤祜大衆已觀復歸其所
　　法供養品第十三
夫陳玉帛鳴鐘鼓事神之末也具衣食張室廬懐民之
細也誠向不至物將為累况希微無上之法寂滅忘言
之精欲以像刹之麤緣死生之穢業求其妙證不亦難
乎故天帝暁殖福之甚多月蓋悟深經之最上賢刦大
士因之受記則供養之勝捨法何言哉頌曰道有所寄
心必生恭人天雖異歸仰攸同其歸安歸歸法實相其
仰安仰仰法無上相已實而何歸上既無而曷仰其知
此者是名供養若大千界若一劫時稻麻衆聖香珞多
儀四天樹刹七寶裁基施寜有量福亦無涯至哉妙音
顯厥真理謂相終淪謂塵曷恃一念囘嚮福多于彼寶
盖因縁提柏踐履寜異人乎我身如是
　　囑累品第十四
夫道無限㫁世有來今無限斷則歴羣聖而一如有來
今則掲大事以相付諸篇必以囑累為永者亦未濟終
焉之義乎頌曰教不孤運心以契傳源開派萬照一燈
千丕承慧命肯構鴻縁稽首彌勒兹無讓焉
　
　
　
　
　
　
　
　
　
　
　
　
　
　
　元憲集巻十七
欽定四庫全書
　元憲集巻十八
　　　　　　　　　　　　　宋　宋庠　撰
　表
　　十月一日奏告南京鴻慶宫太祖皇帝表
伏以告朔紀常戒寒協序瞻言像設載極時思恭惟尊
謚皇帝功冠往初道隆燕翼肇王基于有截享天配于
無窮適履孟辰永懐遺烈
　　十月一日奏告永定陵真宗皇帝表
伏以就盈紀月司閉成冬惕悽愴于非寒悼劬勞于罔
極恭惟尊謚皇帝道勲冠古徳澤涵幽罄圖牒以輸祥
擁慶靈而祚世眇沖攸賴摧感何云
　　十月一日奏告永定陵莊獻莊懿莊惠皇太后表
伏以寒律甫升孟躔適㑹方班吉朔實感先慈恭惟尊
謚皇太后徳茂坤元化流椒極溢話言于彤史閟柔景
于仙園追荷顧存舉成哀塞
　　十月一日奏告西京應天院太祖太宗真宗皇帝
　　表
伏以冬朔肇端孝心叢感仰别京之淨刹肖華衮之真
㳺恭惟尊謚皇帝神化溥將睿謀燕翼早肅在天之御
參綿卜鼎之期方荷慶圖敢忘時惕
　　十月一日奏告永定陵真宗皇帝表
伏以天運弗停水行兹始感霜露非寒之惕結衣冠㳺
月之悲恭惟尊謚皇帝功濟三靈道包衆甫軼鴻名于
上世叢寳訓于來昆皇照靡渝時思罔極逖瞻靈寢無
喻哀悰
　　十月一日奏告永定陵莊獻莊懿莊惠皇太后表
伏以冬管命時嵗隂布序俯愴戒寒之候聿深追逺之
思恭惟尊謚皇太后坤載輸和人倫託始藹母闈之慈
範溢女史之芳猷茂庇𦕈沖永懷顧復淒凝肇集感塞
何云
　　年節賀皇太后表
元朔甫新羣萌徯達因慶儀之在旦感慈訓之違顔恭
惟尊謚皇太后徽範映辰柔風冠古擁慶靈而祚世育
微𦕈以承祧追荷恩勤永焉摧塞
　　賀西京應天院太祖太宗真宗表
伏以瑞厯開端羣萌達氣當治朝之普㑹極仙駕之永
懷恭惟尊謚皇帝道冠往初文包載籍恢世年于鼎卜
盛詒燕于孫謀仰頼丕休益深遐感
　　中元節奏告南京鴻慶宫太祖太宗真宗皇帝表
伏以啇琯開秋舒輪既望感芳時之時謝邈仙駕以長
違竊仰神姿素嚴靖館本弓劒軒臺之畏謹衣冠漢廟
之㳺適履令辰敢通哀悃
　　中元節奏告永定陵真宗皇帝表
伏以秋序迎郊望辰旅夕邈企山園之重載驚霜露之
濡按厯未遑因心若隕惟百靈之䕶野協六氣之在天
嘉節甫新哀悰永欷
　　乾元節内中謝真宗皇帝表二首
臣忝荷先謨紹膺丕歴爰屬誕辰之慶實資聖系之開
雖著節有常而銜哀罔極惟期慎守少答垂鴻
臣猥以𦕈躬紹承丕構因誕辰之攸届感先顧以如存
恭惟尊謚皇帝茂烈欽明深仁溥博蹈百王之髙致詒
億載之宏模曽是適追敢忘善守幸循寳訓迄此昌期
惟勤日慎之誠仰答天靈之眖
　　乾元節内中謝莊獻明肅皇太后表二首
伏以載震紀辰相沿著令爰覽慶儀之舊恍驚慈訓之
違矧熙盛之紹臻固保安之所及永懐懿烈但極哀悰
伏以司夏凝和厥生名旦率朝歡而惟日緬慈訓以長
懐恭惟尊謚皇太后徳配坤靈化鈞天覆深戒練衣之
儉勗成黄屋之勤事閟仙游感叢慶日庶謹承平之治
永全保祐之仁
　　乾元節内中謝莊懿皇太后表
臣孱薄承基劬勞託慶方訂露囊之舊追懐甲觀之祥
恭惟尊謚皇太后淑聖凝姿謙勤樹徳餙尊名于嫄廟
留懿範于堯門慈訓所鍾𦕈躬攸賴永言顧復曷報生
成
　　乾元節内中謝莊惠皇太后表
伏以訛致御辰誕彌紀節因紹修于慶㑹聿追慨于慈
顔恭惟尊謚皇太后寳儉成猷體仁逮下參顧存于先
命專擁育于沖人獲嗣丕墓率兹柔訓敢忘勵翼少報
恩勤
　　冬節賀南京鴻慶宫太祖皇帝表
伏以周厯紀正魯儀候物感迎長之命節惕追逺以叢
思恭惟尊謚皇帝握紀先天開圖罄宇翼孫謀而可大
謹神教以如存仰慕睟容式安真館未遑恭拜増極哀
悰
　　冬節賀南京鴻慶宫太宗皇帝表
伏以天統肇新朝章有慶緬動時思之感式瞻像設之
嚴恭惟尊謚皇帝至徳孚先洪規裕後享周廟不祧之
配留軒臺如在之神仰庇孫謀誕膺邦祉敢忘厲惕永
答延洪
　　冬節賀南京鴻慶宫真宗皇帝表
伏以氣運循元星躔迎至感霜露非寒之怵極衣冠游
月之懐恭惟尊謚皇帝道格無方威覃有截廸長源于
浩劫正垂統于來昆尚託仙祠仰延威御式臻嘉節敢
致哀誠
　　冬節賀永定陵真宗皇帝表
伏以嵗律就隂冬元復始禮縁朝慶感倍時思恭惟尊
謚皇帝躬蹈聖猷誕膺耿命勒號榮而高世詒統業以
當天神駕夕躋仙園在望永懐丕烈罔喻哀悰
　　冬節賀永定陵莊獻莊懿莊惠皇太后表
伏以流景弗居微陽載始爰屬嘉辰之㑹永懐慈訓之
遐恭惟尊謚皇太后淑哲綏猷儉慈寳徳茂擁存之善
教恊詒燕之深仁運隔仙游感鍾長日展巡未卜哀涕
無從
　　冬節内中賀露香表
伏以律肇初陽景回南極育幽萌而有漸翕繁祉以惟
新席眷上靈布和嘉節敢䖍芳著用達精誠
　　降聖節内中謝露香表二首
伏以璿極監觀雲軿降格夙昭曠瑞實紀靈辰繄冬序
之下弦緬仙游之駐駕敢忘薫奉仰答禧祥
伏以仙御降監靈辰著令每屬孟冬之届緬懐真䕃之
隆爰即禁庭奉嚴寳炷冀憑芬潔永導寅恭
　　天貺節内中謝露香表
伏以月集圅鍾適迎于善氣天垂縁錯爰紀于休辰緬
懐瑞節之端實表先真之志允依層禁恪奉名薰寶睠
孔昭繁禧永賴
　　先天節内中謝露香表
伏以順啓秋辰素標瑞節肇先媒之寅奉迹寳䕃以惟
遐爰祓名薰上瞻沖境精衷有嚮茂嘏攸綏
　　乾元節内中謝露香表二首
臣某言伏以序恊恢台辰標震夙享萬官之稱夀荷六
幕之叢禧祇燎名薰通誠寳宙益祈鑒顧永祐繁昌
伏以維夏開端厥生逢旦循邦令祝延之㑹感天俾熾
昌之祥䖍奉名薰上通真界更期勵翼永輯休嘉
　　遂州天慶觀開啟為民祈福道場密告三清表
伏以西土奥區民生惟錯上清寳貺天鑒攸精繄道樞
應物之宗有法醮祈祥之式已蠲靖館即啟靈場敢密
罄于䖍誠冀嚮臻于介福庶兹黔細普荷熙康
　　為南郊下元節更不于景靈宫朝拜奏告聖祖内
　　制表
兹者順攷禮文謹修郊報預涓辰于齋戒將致饗于仙
宗惟水官校籍之辰有霞館奉觴之舊敢停常謁專蕆
盛儀沖鑒孔昭篤誠兹諒
　　為南郊冬節不備薦饗奏告真宗皇帝莊獻莊懿
　　莊惠皇太后表
伏以近卜天正紹修帝配聿嚴備物親款太宫惟盛禮
之方䖍懼别祠之致黷敢停常薦庶一齋誠
　　為南郊于大内在京外處道塲祈恩保安聖躬奏
　　告三清諸聖表
伏以諏日仲冬致誠吉畤肅陳齋輅將次陽郊雖祓濯
之載䖍賴聖真之?䕶庶成嚴配永迓繁禧
　　為南郊于大相國寺道場祈恩保安聖躬奏告諸
　　佛表
伏以廟祼惟嚴郊薰有典已涓景至躬迓神休將勤陟
配之容願集綏寧之祉等慈無間妙䕃焉依
　　為南郊于景靈宫道塲祈恩保安聖躬奏告真宗
　　皇帝表
伏以清廟告䖍紫壇陟配咸先期而蕆事方率力以奉
神惟是𦕈躬庇于先䕃益希保佑用克欽承
　　為南郊預告天地社稷表
恭以三載克禋禮遵舊典百神竝秩義重親祠俯沖𦕈
之纂臨荷清寧之貺施洽臻嘉運丕冒羣生宜躬執于
豆籩克奉承于郊廟庶勤大事仰答靈休涓日有期薦
辭惟恪
　　為南郊預告太廟表
臣紹承謀訓獲擁基圖茂臻太和實庇餘福祇事陟配
不敢疏怠三載而舉抑惟舊章幸縁嵗成躬展郊報仍
期祼獻用罄孝思繕禮有初薦信無昧
　　為南郊預告后廟奉慈廟表
恭以報本奉先是均明察薦馨盡志以一親尊緬惟郊
配實稱祭首必躬而信敢憚于行屬兹順成圖厥祇事
謝告吉土紓慨閟宫方謹先期用䖍孝祝
　　為南郊預告在京諸廟表
恭以郊報之䖍厥惟盛典景長之序允協靈辰爰卜親
祠式揚大號咸秩之禮來饗有期眷惟神聰胥祐邦慶
　　太廟雅飾奏告表
恭以郊配有期祼迎惟重瞻言清廟前戒庶工以時修
除用謹齋謁蕆事伊始薦信敢稽
　　為南郊預前内中奏告露香表
伏以帝畤有嚴齋鑾竚駕紛盛儀而允集率精懇以方
初敢奉名薰上通虚界冀孚眷佑永保綏寧
　　為南郊預前奏告内中夀寧堂皇儀殿諸佛表
伏以陽管將新郊祠有報冀徼茂嘏宏庇斯民方躬展
于盛容更旁休于妙䕃永康國步胥契慈縁
　　為南郊預前奏告内中福寧殿玉皇北極諸聖表
伏以天統揆辰陽郊展報萬靈胥接四海駿奔率禮載
䖍惟神所相式通齋懇用竚㝠休
　　為南郊預前奏告内中東園門聖祖天皇諸聖表
伏以涓序一陽薦馨有昊巳戒期于廟畤將躬執于牲
瑄力是多儀理資㝠祐敢縁齋告用集禧祥
　　為南郊預前奏告内中神御慈徳二殿諸帝后表
伏以祇率舊章恭承嚴配聿奏齋明之式將勤信次之
行靈䕃所敷𦕈躬是賴庶成熙事無累先猷
　　為南郊預前于永定陵奏告真宗皇帝莊獻莊懿
　　莊惠皇太后表
伏以推䇿涓辰燔柴令典適勤𦕈質躬對上靈惟齋祼
之多儀竝訓謀之成式更祈慈䕃助集鴻休
　
　
　
　
　
　
　
　
　
　
　
　
　
　元憲集巻十八
欽定四庫全書
　元憲集巻十九
　　　　　　　　　　　　　宋　宋庠　撰
　表
　　謝郊祀加恩表
禮天拜胙甫畢于鴻儀括土均休汎霑于異數罔功内
省悸魄無從(中謝/)竊念臣本以空疎誤承簡抜玷從官
而積嵗尸榮禄以浮人凡最所更風猷蔑樹曲荷天私
之覆靡循官式之常超踐諫垣預聞宰牧屬兵農之竝
講當朝夕之勤咨徒竭陋愚無禆紀律力窮猶駕衆知
敗馭之傷物重過權始驗持衡之殆遭時寛政勿汝深
疵假淮國之一麾貿龍躔之再集皇心念舊祕秩升華
移守汶田坐豊周粟㑹于郊而陟配嗟守土之恪居微
藿翹誠孤匏擁歎敢謂伏蒙尊號皇帝陛下囘輿作解
舍爵推慈因勞臣工之勤胥暨州藩之廣綸書懋賞星
驛馳音衍多邑于舊封倍榮租于真實命成難拒恩溢
無涯矧籩豆駿奔莫覩陪祀之盛而公卿奉引了無承
乏之勞逮流慶之叢臻亦靦顔而虚受忍慙云極度徳
奚堪惟餘頂踵之微或効涓埃之報臣無任
　　謝南郊加恩表
禮成陟配賞洽均禧優命聿頒兢心靡據臣誠感誠懼
頓首頓首竊念臣本惟寒士獲玷近班嚮自禁庭舉參
宰府斗筲受任尋貽不稱之譏天地好生終靡加誅之
忍特由諌署出布藩條積媿盈顔樹聲寡術屬陽郊之
大報罄率土以駿奔而臣越在守封舉深存闕無攝事
贊儀之幸有隳官去國之悲何圖拜胙之辰亦沛明緡
之典書勲八柱爰極于上階進户列候更陪于大邑寵
章叢被悸魄九升此蓋伏遇尊號皇帝陛下誕擁乾休
洽敷人爵因雷風之大號席簪履之餘恩洒濯深疵振
除往咎謝生無所固推不報之仁失旦思鳴或取自新
之效大猷雖爾弱植奚堪徒誓銜銘未知酬塞臣無任
　　謝崇文總目加恩表
竊念臣早以片文誤階榮牒序服星垣之職入陪鑾禁
之游凡在官司多塵總領爰屬仙瀛之藏廣收蠧簡之
遺庋閣寖盈籖題罔辨特迂詔㫖就擇時英俾分討于
藝文且精求于領目逺襲九流之别近尋四庫之規通
質舊章日程新課而臣首膺遷擢最貿嵗時未終刋謬
之功已忝參機之舉緹鉛清局别委于俊僚山藪寛恩
尋投于外服逮諸儒之卒業非孤臣之預知比者伏蒙
皇帝陛下垂覽新書嘉聞善職追念摩編之久靡遺尺
寸之勤爰俾罔功亦膺蕃數茂進文階之品真疏幹食
之封媿集榮先奬浮願表上中經之簿莫接于清班出
内史之方何勝于渥訓仰被燭幽之詔未知論報之階
臨啟徘徊言因謝盡臣無任
　　謝降詔答諭立御書梵字碑表
寶文就刻譯侣叢歡因善䕶之成功䖍率和而露奏紆
頒制墨俯煥塵襟(中謝/)伏惟皇帝陛下將聖自天大猷
覘古丕承下武之緒兼通西聖之言闡其洪慈衛我羣
品惟梵文之流布乃佛説之信傳雖曰旁行實存成法
比乘聴斷之裕悉標聲畫之元譬震旦之六文謹舌人
之異説氣瞻雲漢文含日星奮天藻以題辭勒媧珉而
庇宇古今參驗非科律之難分華竺雙提若迦陵之親
演而臣幸陪法席親覩帝華不勝鳧藻之情用列縑囊
之感方塵清覽遽鍚温辭覺苑同文巳預人天之㑹尚
方乙牘更膺緡綍之褒徒篆情涯曷酬恩遇臣無任戴
天荷聖激切屏營之至
　　進觀御書梵字詩謝降詔答諭表
轅音頌聖方恧于斐狂綸檢垂慈更加于褒奬觀文眩
目拜賜兢心竊念臣仕籍叨榮儒林廢業洊玷疑丞之
地皆陪潤譯之埸探内學以非優撫鈍根而永慨幸遇
皇帝陛下欽揚祖烈丕䕶真乘因竺館之先規續貝書
之妙藴盛延開士深究旁行對翻華裔之音博采形聲
之説法宫多暇書苑留神爰御寳趺親題梵畫仍冠篇
而善敘且作刻以垂芳紺殿雄成祗園聳觀實睿才之
攸縱顧佛劫以増遐而臣例屬齋薰獲窺摹矩不勝私
幸竊綴短章仰煩夜石之程已積春冰之畏敢謂伏蒙
陛下靡捐介善申寵近司枉深訓以發中廓大猷而與
進戴恩嶽重徒極于將顛揣巳毫輕未知夫為報姑銘
奬拂用寘肝脾臣無任
　　謝詔赴闕表
使馹光華甫臨州部言綸温密申錫詔圅聞命震惶撫
躬跼蹐臣某誠榮誠懼頓首頓首竊念臣嚮辭宰政出
布藩條專處外以首公顧還朝而絶望周旋三任首尾
八年終微樹化之方可稱惟良之歎比者伏蒙皇帝陛
下追憐舊物均賦羣材因内幄之缺員降輶軒而垂召
仍緘帝札曲暢天慈諭發號之揚庭俾解藩而趨節孤
臣何幸丕訓前頒未知讓爵之端先聳捐生之志感深
成泣言拙無文方促駕以就途但望雲而翹首永言歸
報倍萬常鈞臣無任
　　謝宣召入學士院表
祇聽褒音仰承睿選恩浮材限憂倍榮涯俯僂以還心
顔罔措臣某誠榮誠懼頓首頓首竊以漢門金馬始基
待詔之華唐署鑾坡緒創司言之祕預規中之訪逮極
朝右之凝嚴聖世尚文豊規冠古慎咨碩彦増暢皇猷
顧崇簡之有初奚下流之可冀如臣者斗筲均量舟劒
懐愚偶自諸生㓜親樸學天聖初元光華甫協幽側竝
提遭㑹時來玷塵舉首自禠巾而補吏洎緤組以通閨
番直史庭試煩財府寸長靡効曠度兼容弗誅畫餅之
名更備星垣之乏雖復奉行王訓判攝事經出入四朞
綢繆千慮終取伐檀之誚方期汰礫之逃敢謂伏䝉皇
帝陛下式序衆勤俯收介善記甲科之前幸察孤進之
無他召自綸闈齒于鼇禁矧典司至重號令惟幾慎方
出之文義無反汗奉席前之對威不違顔自揣懦庸將
焉報稱然當奉循丕式載瀹蒙襟希皮弁之守官免纒
牽之貽累微生易隕洪覆難酬臣無任
　　河陽謝到任表
進聫省坐易撫侯封促駕啟行適臨治所選辰署事初
布藩條祇荷奬甄不勝榮懼臣某誠感誠抃頓首頓首
竊念臣一蒙䇿免三寵州遷禄有空餐官無最狀嚮屬
盟津之缺守猥煩漢札之疏恩升秩夏卿増華使棨仍
因便道特許過都朝推念舊之慈禮借儀台之重孤心
易感危涕難收尋迫王程遽開郡閣此州據山河之㑹
擁周晉之交列戍分城造舟濟險隄防甚設譏邏為嚴
雖曰近藩實名雄鎮然而累年饑早比日沈災東有漕
渠開塞之煩北有計檄誅求之苦使多縁隙民罕聊生
臣敢不畧去煩苛勤加綏輯庶臻還定少副憂勤俯循
備禦之餘曷稱惟良之寄此蓋伏遇皇帝陛下俯矜忠
樸本乏同游因寰服之奥區進天臺之峻品曲加存遇
終保衰遲身逺天髙恩深語拙惟有涕泗尚冀感通臣
無任戴天荷聖激切屏營之至
　　揚州謝到任表
淮海奥區圭符假守揚舲戒道止渉安流引紱視章即
頒聖詔舟轂一都之㑹夫家萬室之繁去國匪遙偃藩
何幸臣某誠榮誠懼頓首頓首伏念臣禀姿蒙拙陶化
亨嘉始擢草茅寖階纓襘斗筲量淺丞史願微常蹈道
以自安敢越思而希進猥由文館入忝詞垣俄自禁扃
召參台府此際清衷素定靡復類能羣議雖諠罔容收
渙因懐自勵訖稱大恩而淺謀不足以計深愚慮妄思
夫效智叛羌負徳邉上宿兵亟㑹宰司參圖戎索廟堂
集論或率已而妄言帷幄定謀卒因人而免悔曽微寸
效可益萬分至于進䇿治朝敷言庶位纎悉咸資于睿
㫁周旋莫企于清光備位踰年妨賢積日雖官箴挈矩
僅守匹夫之廉而公路須才安稱明君之蓄加以惷㝠
自禀濩落少機言或漏于屬垣疑多成于納履積為怨
咎仰玷和平矧當責實之辰宜被黜幽之典伏遇皇帝
陛下兼容如地載照為春盡赦多尤止停貳職仍七人
之舊列總千騎于大邦假以便安紓其惴慄顧微生之
再造濵十死以何辭謹當歛分思愆首公營職因楚人
之既教濟漢令之在寛乘乃化孚期于政辨然念操心
易感實本于孤臣求舊與歸更依于仁后視風波而累
息傃絲路以迷魂臨啟怔忪心隨涕隕臣無任
　　鄆州謝到任表
西清祕秩式寵儒林東夏奥區更均邦翰參為異數猥
集孤臣祇荷甄收舉増惶震(中謝/)竊念臣斗筲近器韋
布諸生興于覊旅之餘玷厥殊科之選嚮階華劇進預
疑丞遭百度之交修乏寸長而上報久蒙君養曷逃尸
素之慙終不汝疵寖累含容之徳逮從外補方渉再朞
前忝未酬來譏巳積敢謂伏蒙皇帝陛下曲全邦體申
奬官成枉漢札之深辭易汶田之巨鎮冠升殿職寵映
藩條仍加别使之名兼撫連城之重矧惟州部匪逺寰
畿津陸交途農啇宿業封巒在望澤多膚寸之滋鳴蹕
如聞野有儲胥之舊兹焉寄任允屬循良退念散材曷
勝優委敢不率循丕憲上體至慈蠲獄市之煩文濟詩
書之美俗庶幾安輯少副憂勤自餘頂踵之微或効涓
埃之報辭殫語拙感激何云
　　進國陽大報頌表
臣伏以日在太初之厯是謂履長天隨帝者之居兹焉
臨饗扢三垓而昭事坐兩觀以均禧徧朝真馭之下都
翕受羣元之厚福含生鼓舞協氣陶烝忝蹈徳以泳仁
宜交中而發外(中謝/)竊念臣單門下品弱植淺中被至
化之純深副大猷之餘緒翹然在沚厠君子之育材間
或登髙乏大夫之能賦屬承平之嗣旦講容典以和神
南北異正而竝修祖宗以侑而交獻周游六氣乗之而
健行肹蠁萬靈屑然而著感目美光之若晝欽衆瑞以
如山矧當清道之辰已預皇軒之引瞻威咫尺禀訓蟺
蜎慶千載以親逢暢四支而内抃幸聫儒館難黙頌聲
慙積日以庀詞邈談天而幾殆僅成累句式贊盛容均
子夏之一詞曷(案原缺/一字)邦體本虞初之小説敢預家流
仰瀆程觀彌増震媿謹夙夜齋祓撰成國陽大報頌一
篇隨表上進以聞干浼宸扆臣無任
　　傳法院乞降御集編入經藏表
臣聞帝藻垂鴻本舂山之秘藴金言輯教極龍藏之寳
嚴迹夫翰墨之傳均乎天壤之永矧當盛際抑有豊規
敢露䖍衷仰資外䕶臣等誠惶誠懼頓首頓首恭惟皇
帝陛下道包睿哲化格清寧總民極以無頗陶天倪而
不宰多能攸縱衆善咸甄眷佛譯之清場本神宗之妙
刹香壇貝牒慎宣使範之雄綈帙牙籖對比儒林之盛
克延慧命參固不圖然念永熙以上聖之姿首敷神教
真妙以至仁之度益闡慈源竝因機務之閒恣探空有
之理宸章睿采法語仙音率賜助于禪詮巳冠升于釋
部陛下紹隆先志宏暢宗風每縁聖作之華備奬真乘
之奥人天抒歎象緯交輝緜渉嵗時寖盈䇿牘未序寳
題之次曷聳沙界之聞臣等叨服宰司兼榮法館悵鈍
根而懵學依洪覆以知仁願續前徽俾資善述欲望聖
慈許以自來御製應干釋宗文字降賜傳法院令繹經
三藏試光禄卿沙門惟淨等依例編綴竝入經藏目録
庶兹總括庸盛發揮茂彰奕世之能髙映羣篇之首且
孚大覺永庇含生饒益之多名言曷喻干冒宸扆臣等
無任
　　謝加職移知鄆州表
輕軺將命祕殿參華易守東藩治行便道寵章繁集媿
汗交流臣某誠榮誠懼頓首頓首竊念臣世系單平天
姿淺固親遘尚文之㑹首叨擢秀之科因士易農縁名
責實褫巾未久通籍為榮乘善養于羣材預徧階于顯
列曽微風績遂亞疑丞齪齪備員兢兢履薄物勝權而
衡殆形過鑑而照窮理有固然道無不躓果煩賜罷方
厭騰譏尚蒙藏疾之仁尋假出麾之寵奄綏淮服坐服
漢條省咎窮年酬恩靡日比者伏蒙皇帝陛下哀憐舊
物抆拭深疵念器使之嘗加忍生成而遂棄曲囘天造
申穆朝猷序聫清禁之崇再委名城之寄仍銜使節參
重州符怳祇命以驚魂徒拜嘉而隕涕桑榆收效已辱
于垂矜頂踵捐生未知夫上報臣見依準勅命取便路
發赴本任無任瞻仰
　　代楊鄆州謝上表
臣某言蒙恩授臣知鄆州軍州兼管内勸農事即于今
月日到任上訖謬分左契臨長東人提千騎之雍容有
六條之森備出麾有幸坐閣増榮(中謝/)竊念臣箕斗虚
名丘園微介決科僅中論續稍遷遘明辟之纂圖忝望
郎而升秩用惟枯木不自先容細及秋毫罔非帝力但
罄如絲之亮曷知媚竈之求終賴洪慈免其大戾甫周
一閏更典三藩銜窶藪以見容員支離而竊禄昨縁便
道遂獲造朝許留數刻之閒俾典百斤之奏俄煩節召
改賜袍紳追露冕之為榮均解衣而拜賜胡然頑陋縻
爾寵光斯蓋伏遇皇帝陛下遹駿先猷圅蒙庶品謂夫
俎豆之無越矜其丹雘之可塗曽不疵瑕猥從器使伏
況汶陽疏壤魯道遺黎昬作屢豊敦龎俾乂雖屬河工
之近決不妨田畯之有秋惟冀至仁少寛中昃臣敢不
内循丕訓上體寳慈列三壤之埴壚勤修稼政愛二東
之杼柚厎慎邦財儻臻樂職之風冀贖浮人之刺臣無
任云云
　　謝轉給事中表
郵傳疾馳賛書申錫改東臺之祕秩仍左竹之善藩恩
數並隆心顔罔措臣某(中謝/)竊念臣本帷弱植素懵逺
猷一玷文科洊膺朝選攝官承乏率非才舉之宜舍垢
匿瑕陰荷天私之恵獲徧階于華近固無補于涓毫至
乃超備諌員參聞宰政當求治責成之㑹有先機斷論
之煩力勉徒勤道悠自躓辱收還于重任始厭伏于煩
言繼荷宸慈曲存邦體旋易麾于巨鎮復帖職于清廂
追貸前尤叢臻謬寵謝生無所履薄増憂不謂更枉公
僉平稽嵗伐例舉當遷之典兼紆即賞之褒循踐殊資
俾光外寄此蓋伏遇皇帝陛下深憐舊物均飾庻工因
虞篇陟考之文用漢守増留之制併推優渥昭示保全
内省微軀曷勝鴻施謹當勤思寡悔益服攸箴承化樹
風或萬分而有取竭忠酬貺期十死以知歸感極于中
辭殫靡喻
　　謝賜撫問表
使馹馳星天辭出綍辱宸心之念舊因頒式以推慈恩
厚忘言感深成泣臣某誠榮誠感頓首頓首竊念臣本
由寒士早玷榮班出入近司周旋二紀石心許國固無
可轉之期川謗盈朝容致他來之吝逮違樞握洊易侯
藩席槐府之崇聮惕將壇之重寄敢謂皇帝陛下堯仁
無外漢度兼容謂體貌之嘗加眷忠愚而可憫爰馳華
牡俾道温言荈焙惟珍特分于貢品寶匳有爛紛照于
私閎仰聆金玉之音俾極君臣之分孤生内省隆恵奚
酬但歸誓于糜捐或謝生于覆育
　　中書謝傳宣表
臣等伏奉入内都知張永和傳宣中書宻院重脩開先
殿成迎奉太祖皇帝御容往彼供養所貴四時薦享得
伸誠意興卿等中外同慶者寶宇雄成神儀載竚屬奉
迎之伊始枉傳訓之發中睿徳所覃羣心交抃恭惟皇
帝陛下紹熈景命勤述先規曩縁作繪之容參對不祧
之禮炳然威御臨厥孫謀因佛刹之增新命工師而度
構再嚴秘殿將宅皇靈兼别廟之宏模超化城之絶境
羽旄先導奚止漢冠之游都邑叢瞻實聳軒臺之畏孝
誠克盡前烈彌昭臣等忝服近司首聆慈誨空極親逢
之幸初無云補之方惟誓協恭或酬洪覆
　　賀冊封兖國公主表
宫闈延慶國邑疏封誕告有初均歡無外臣某誠欣誠
抃頓首頓首伏以兖國公主天孫稟粹巽女流占在姆
不勤承親允穆恭惟皇帝陛下至仁敷祐篤爱成雍誕
生穠矣之􁌚前導百斯之福教宫有典擇配惟嘉爰選
良辰荗宣華册肇禹州而啓國築魯館以由章典物備
臻官司載躍矧于歸夫舅族諒深沭于皇慈臣早忝近
班今司外服徒聆發號莫獲觀光瞻望宸廷臣無任
　　再入參乞罷免重任表
臣聞綆短而使汲淵非浸灌之巧馬窮而後易駕非馳
馭之宜物理茍然人情可喻是以明主臨下孤臣事君
弗强所能乃輯宿官之業自涯其分方逃不職之誅敢
傍斯言用敷至懇臣某(中謝/)竊念臣天畀疎拙地出覊
單偶縁挾冊之勤誤中掄材之首束紳仕路佔畢文林
遭山藪之兼容備閨臺之旅進自爾朝多過聴官匪序
遷驟塵星掖之華罙入鑾坡之祕固無寸效可稱明恩
更因承乏之辰猥玷參機之重前叨未補來忝益滋過
中之器易盈責實之名難副果煩罷免終賜保全厯典
州符五新年籥何意君環之召復聮公衮之榮顛枿再
條朽肌還肉雖聞弦戢翼悸魄未安而内手捫心丹誠
故在輙復夜思晝過今計昨非期一得于陋愚或少禆
于顧訪其如性資有限機務至叢卜式樸忠初無趣和
倪寛懦武(案原本/缺三字)明而又睿徳日躋聖猷天建按循先
烈裁定懿綱求百辟之讜言責三公之吏事諒非雋輔
疇克同寅竊顧妄庸將焉報稱宜從重劾以警空餐然
念竭智以進思介一心而自守偶逃多悔幸及三年稽
大比之文敢煩陟狀撫不肖之質尤合避賢輙循考績
之期仰丐退身之幸伏望體天法道欽文聰武聖神孝
徳皇帝陛下廓包荒之度推養士之慈業已與成則無
令亟敗事容善始則當俾有終許辭貳政之繁卻服從臣
之末職勞有底量力自安亦冀穆穆公言潜弭曠官
之誚諄諄末路免罹不衷之灾意廹言蕪期于得請干
冐宸扆
　　乞致仕表
臣聞爵禄有次王者所以馭臣筋力巳衰聖人不與為
禮何則上隨材而賦任則壯者樂盡其節下度徳而展
體則老者止于不能授受由是得宜始終因而偕篤斯
為達道貫厥大倫愚衷所稽皇鍳攸覧臣某(中謝/)竊念
臣本興孤族素乏逺謀天聖初伏遇體天法道欽文聰
武聖神孝徳皇帝陛下始攬萬幾親臨多士軾怒蛙而
待勇撫駿骨以求駒而臣適㑹時來遽躋才等猥縁士牒
仰沐朝猷洊階華要之徒罙入凝嚴之禁終因人乏
遂賛宰司辱體貌之兼隆竭涓埃而無取自兹典領益
復崇髙再參政務之繁正管兵機之劇一塵鼎鉉兩斡
星樞形已過而照窮力猶求而駕敗屢招譏劾深累包
容一昨罷帷幄之同寅丐州藩之出守理當䇿免恩乃
庭揚假使閫之旌旄帶輔臣之印綬質于公論實玷天
私雖席寵之有因顧害盈而難逭重念臣久塵榮路垂
四十年福過成灾氣衰得疾去嵗中禍延同氣痛徹五
情乗悲泣之過多駭營魂之不復幽憂攻内攝理乖方
接此頽齡漸成宿疹積寒棲于腠理流毒滙于肺經一
喘之來百骸俱廢步趨多梗拜伏為艱若復貪極品之
崇名懐千鍾之厚廩鬼誅將作人言謂何况臣今兹行
年六十有七常恐一旦先犬馬填溝壑終無以報恩塞
責臣不勝私願願上還官職之事乞骸骨將孥息歸田
里避賢者路七十致政抑帷常典臣年雖未及病則有
餘幸丐餘生貪延聖日儻孤誠之獲遂畢九殞以知歸
敢望聖慈特除臣一致仕官因便尋醫以救殘喘干冐
宸扆臣無任
　　乞致仕表
言而無隠情至者得以抒陳瀆則有誅徳厚者謂之含
覆批章繼錫俞訓未頒輙復叩閽覬諧就第臣某誠惶
誠恐頓首頓首竊念臣顓䝉自信憂畏早衰近司五玷
于朝咨巨屏七更于郡寄空勤夙夜蔑著毫分讒謗居
多寵光翻渥雖虎符劇任禄秩甚優而鶴鬂暮齡筋骸
難勉矧復因寒捐肺縁咳成齀拜伏稍頻喘唫僅續訪
醫寡效却粒無方操藥七以自憐擁食桮而太息生涯
若此人事奚言屢達封囊願還駢組辱中宸之念舊未
聴角巾陪四輔以造朝衆嗤蹇步如伏蒲之有劾顧握
節以何顔伏望皇帝陛下昭示至公曲推洪施遂臣知
止式保于有終揆臣所堪無强其不逮得從初志實緩
深尤虔徯俞音始安累息欲望聖慈許依臣累上章表
特除致仕臣無任祈天俟命
　　再乞致仕表
筆端言拙悃愊難敷詔底恩隆都俞尚閟輙縁洪造更
露微衷臣某誠惶誠恐頓首頓首伏念臣草茅地寒樗
櫟材㪚曩因薄技來㑹亨辰列仕版者再閨八周佐國
論者五遷三巳每塵眷奬遂極崇髙風績蔑升年華滋
晩頃希止足姑解組于鄴城比卹蹣跚復假麾于譙壤
靦顔冒禄力疾長人惟知謹守常規郡閣靡頒條之最
不能導迎善氣農疇罹浲水之灾加以淮北荒殘渦陽
沮洳蕭然南畆悉變于橫流蕞爾孤城不沈者數版眷
言守土尤藉長才而臣適在暮齡猥當優寄敢卧尸于
重禄空勉率于孱軀因此震驚轉成羸薾而况任崇將
鉞秩視公槐固當參寵勲賢詎可久私癃瘵伏望皇帝
陛下大明委照廣覆推慈矜齒髪之早衰憫筋骸之難
强俾從閒秩允謂生成矧在先朝已陳納禄連逢聖日
遽此延恩出入三年倦勤十上昔祈退老固瀝懇于朝
端今若因循必取嗤于天下非獨失臣子進退之節抑
亦玷衣冠亷讓之風傾藿馳誠叫閽佇可伏乞檢㑹前
奏特除臣一致仕官放歸田里
　　乞罷樞相表
臣聞器小易盈者難持任重將顛者思止儻奉承之有
失即隕越之可虞敢援至言冒陳丹藴臣某(中謝/)竊念
臣早由謹樸參備丞疑出入踐揚二十餘載食浮日積
官謗愈諠而自再冠洪樞漸逼衰景徒竭短慮終誤逺
圖故經制邊陲或蠻蜑内侮按列軍伍或戍卒未充上
資聖謨並稟成算至於稍嚴賞格則羣喣漂山暫塞倖
門則衆怨成府孤特少助怯懦自知敢竊天工久妨賢
路伏望皇帝陛下許還重柄垂丐殘骸得寛典刑庶保
要領儻未令便歸田里或且許近守藩州補報之心内
外惟一投誠至切得請為期
　　乞罷相表
臣聞名本戒乎多取過實則凶力所貴乎自量弗能當
止矧萬幾宻勿任切于論思一介婆娑力窮于報稱所
宜自劾以警空餐仰賴至仁罄敷危訴臣某誠惶誠懼
頓首頓首竊念臣學非全古才不逮人擢始布衣進陪
書笏寳元中因縁人乏參預政機試可罔功踰年賜免
巳覂之駕奚望于復驂方汲之淵何圖于續綆自再塵
于國論俄六改于嵗陰齪齪備員容容取誚其間改使
樞管序正宰司光華所叢位望彌峻然屬邊烽罷警調
軵息勤列辟交脩日新于所治當宁親務天健而愈强
因用具臣久忝髙位至夫講求墜典崇報上神因大寢
之宏規復九筵之毖祝克成鉅禮莫匪聖謀既絶望于
清光亦奚資於彼相逮均慶寵首及庸虚讓爵無階履
髙增慄重以福基素狹年事日侵有負乗之近憂乏將
明之逺業雖主恩含垢外弭于人言而天道害盈難逃
于鬼瞰一嵗之内二息云忘昧聖哲忘情之髙深朋友
離羣之痛氣衰耳塞涙熱目昏寂聴則妖鼓亂聰審視
則黒花盈睫居多忘誤動輙震驚悲憂一來志慮俱耗
安可尚聮衮職之貴分揖槐庭之嚴身不自聊政于何
有且三公之責吏事任靡容私聖主之督愚臣悔將累
國内循非據實玷具曕伏望皇帝陛下念禀數之早竒
憫匪才之難强許還重柄出補外藩愛小器于未盈免
其必覆貸槁骸于將隕㑭遂更生進退之方恩義偕允
投誠無隠湏可為期臣無任祈天俟命
　
　
　
　
　
　
　
　
　
　
　
　元憲集巻十九
欽定四庫全書
　元憲集巻二十
　　　　　　　　　　　　　宋　宋庠　撰
　外制
　　中書試御史夫夫除右僕射制
敕古者因右武之官尊主射之號始寓天秩以邦昭儀
帷左右于中臺實師長于庻職諒非肅哲之劭曷允僉
謀之同疇庸匪私惟徳之舉具官某莊重不倚寛博有
謀自覽徳以逢辰亟舒文而華國寖懋忠力恊宣朝猷
訪之以善而椒蘭益熏嬰之以煩而鋩刃不頓實有明
效暴于羣倫曏者付以憲綱寄之邦直而能山立盛氣
條舉舊章禠權豪之匪彛朂官師而交輔宜示殊典進
服大僚噫總六官之卿納百揆之路治本之自出官成
之所得為時羽儀任政梁㨂副我則哲之效繄乃司寅
之忠往踐厥司無忝休命可
　　降授太常博士知臨江軍龎籍可尚書祠部員外
　　郎福建路轉運使制
勅具官龐籍傳曰舉直錯諸枉又曰觀過而知仁蓋所
以判忠邪而貸苛細也以爾比用局力參于風憲露章
抗論多所澄糾而能陰辨庾慝斥言壬人暴于公朝卒
得姦狀乃以鉤摭之微累訊證之弗讐姑從常科俾降
元秩今閩部遐曠漕舟湏才宜復郎曹之華兼還使節
之重體我甄叙無忘夙宵可
　　皇弟鄭州防禦使允良因鄭州升為泰寜軍可移
　　别州防禦使制
敕具官允良藉慶廟靈參華宗邸夙陶善教寖服榮班
曏擇壤于陪京俾建侯而禦侮屬兹要郡介我二都特
表中軍之雄且壯近郊之守髙牙作鎮既易故名列棨
制藩宜更新部淮西奥密楚北柔疆命秩均封以屏王
室可
　　衛州團練使充邠寜環慶州路駐泊兵馬部署兼
　　知邠州曹琮可防禦使充秦鳯路部署制
敕唐制刺史兼使以禦遏差重國朝邊屯特將以攝署
為雄參付寵權是屬公舉以爾具官曹琮性韻沈慤風
略雋明地席忠勲之餘才更煩瘁之使向資親信外職
訓齊仍總郡條且濟戎索而能威恵克舉疆場以寜眷
乃岐山之區奄于天水之㑹兵籍尤衆師律徯嚴宜疇
已試之勞往司善帥之任當念恩寄方越常均無懈克
誠以累先服可
　　故左龍武官大將軍昭州防禦使張昭逺可贈觀
　　察使制
敕夫勞臣竭節雖沒而靡渝王者念功既往而彌篤所
以合恩義之紀貫哀榮之終賁厥英雄我有成名具官
張昭逺才謀沈鷙姿度方嚴練韜畧之太端席公侯而
荗閥早由差擇遂服驅馳洊升諸使之聮亟攝専城之
守通知疆事兼濟吏文展于體以實勤勵乃猷而克壯
比階勇爵用領禁屯方出倚于幹名遽歸移于未疾頃
亦換司環衛仍䕶州兵庶臻勿藥之和奄軫聞鼙之痛
永言遺烈深悼予懐法賻如儀亷車正秩兹為寵卹尚
克歆承可
　　故耀州觀察使曹儀可贈節度使制
夫勤官盡瘁者忠之全哀亡勸存者義之篤矧爾帶礪
之胄方備封疆之臣務罄一心靡嗇他用奄遘淪謝宜
鍚寵褒具官曹儀性資端和世載勲烈在昔乃祖以徳
冠羣后從享於太宫施及而考以力宣王家繼仗于齋
鉞負荷宏構屬于幹材自階仕于班聮實積效于勞勩
遂繇别使入掌禁屯兼倚列城出固西圉比嘉控遏之
重改升亷察之權式佇後庸克纂先服美志未遂脩塗
已窮戚自訃聞實累中惻俾正登壇之秩尚識傳弓之
謀歸賻納書爾或無限可
　　東上閤門使梧州刺史魏昭昞東上閤門使運州
　　刺史王克明並可四方館使制
敕具官王克明等夫史局有聮館賓為重列于禁籍用
寵邇臣非勲緒之可圖顧恩典之疇稱以爾等並生冠
族均賦美材早服在庭之班多更守局之職曏嘉勤効
洊職官榮序位天閽假節州部然克明曩縁外補頻復
尚稽而昭昞雖屬近遷公言猶鬱俾偕升于近綴且無
格于常科勉勵恪恭滋稱恩紀可
　　衣庫副使知廣信軍王果可尚食副使制
敕具官王果頃自朝紳改乘使轂仍委備邊之寄甫更
成嵗之勞屬是軍牙對遷符守義當便道恩有進階俾
升膳局之榮且壯和門之氣勉脩疆事毋忝寵章可
　　故内殿承制魏成徳可追復供備庫副使制
敕具官魏成徳早基華胄亟列内朝奉使指以實勤
更嵗期而亦久向縁微坐遂免所居方踐復圭之辭遽
廹藏舟之變奄然不淑良用軫懐宜追寵于故官俾終
榮于厚穸甄勞念往尚或嘉兹可
　　右賛善大夫丁禹可諸司副使制
敕具官丁禹優學儒家䇿名官簿才􁍤煩而畢給志越
俗而不流向積吏勤遂膺州寄而能樹風遐徼歸課攸
司叙陟宫坊之聮甫引朝閨之籍而夙懐感慨願奉驅
馳列牘自陳徇忠彌切嘉乃兼材之美俾參貳使之華
勉樹壯猷以基勇爵可
　　如京副使永定陵副使張懐則莊宅副使制
敕具官張懐則以肅給之姿列禁嚴之侍洊更嵗次階
陟使名比嘉軒闥之勞出總山園之衛恭懐先寢近在
神畿雖百靈䕶野而有嚴顧七遷成邑而増重疇其謹
職宜用推恩進厥華聮仍兹舊領益圖祗恪副我欽崇
可
　　深州防禦使駙馬都尉錢景臻男忱可莊宅副使
　　制
敕某公爵吾所重而内使之介以為初命豈帷爾婉孌
是厚實我諸姑之慶也制名賦禄以進成人勉就學能
以需官使可
　　新差知貴州東染院使榮州刺史馮伸已可洛苑
　　使制
敕桂林守印必寄材良洛城苑監是光使號以爾具官
馮伸已相門餘慶世禄舊勞洊服榮班果敷休譽或承
軺將命或握節䕶邊寢兼刺部之雄且啓封侯之業屬
吾遐郡兹擇幹臣公論攸先寵章宜渥俾進内司之列
往撫南荒之㑹靡忘臨遣用對褒華可
　　故左班殿直楊成可贈崇儀副使制
勅具官楊成夙以幹名備于煩使序服庭臣之列洊書
官簿之勞美尚方申脩塗早已克鍾懿烈可慶髙閎矧
盡瘁之未圖顧追榮而有典内司置使貳職參華超爾
寵名以光幽穸可
　　資政殿大學士刑部尚書李迪降授太常卿知密
　　州制
敕言之多誣實惟殄行過弗圖改兹謂遂非矧三事之
舊臣均一徳于同體表式攸寄中外所贍茍自躓于匪
彛因難枉于明罰以爾具官李廸曩繇才等出應時湏
遭㑹先期參管魁柄逮余儲邸之日亦預宫僚之榮中
罹間言越在外服朕矜其介節申乃昔恩擢自為藩付
以當國而忠欵靡效朋比屢彰雖榮罷于宰司猶階進
于天秩洊加清職留冠邇聫冀省疚以自新乃搆忿而
深詆洎從薄責咸失事端噫進既負幹棟責成之求退
又乖宗工勵俗之徳謬戾若此良用憮然跡其矯妄之
來宜正典刑之黜尚縁哀請弗忍深懲特降序于禮卿
且出備于藩守爾其内訟厥咎深體至慈念屈法之惟
艱顧䝉宥而難再䖍佩成訓以復令名可
　　龍圖閣學士給事中知兖州范諷可責授武昌軍
　　節度行軍司馬不答署本州公事制
敕名不假人所以敦乎治體法無阿近所以去乎官邪
茍治行之有虧非彛憲之攸貸以爾具官范諷出于世
緒涉乃藝文洊紆朝紱之華驟任諫言之責比嘉抗論
亟用推恩嵗厯未深寵靈彌渥而不能罄輸亮節祇報
殊私隳計簿之書章濫公朝之賞典乃復咨于州部冒
市田廬隂答利交公形薦牘方自陳于罄窶曽不愧于
心顔逮窮置對之辭盡露懐姦之態未足決獄仍擅之
官繄傲蔑之罔悛顧刑章而何逭特從幽黜以肅朋邪
俾典午于方州且省愆于㪚地爾惟取悔余匪棄人可
　　京東路同提㸃刑獄内殿承制閣門祗候王繼祖
　　可禮賓副使制
敕具官王繼祖班籍幹材宫藩遺緒久備閽司之使寖
承殿制之嚴曏被朝章分㢘郡獄赤車所届幽犴無寃
曽是稽勞當兹滿嵗宜遷使範之亞尚䖍刑典之中益
罄勵精無忝褒擢可
　　西上閤門使梧州刺史魏照昞可東上閤門使制
敕九閽之嚴二閤為重實謹門籍用冠使名且寵東西
之聫俾詳功次之授以爾具官魏昭昞資性沈愿風矩
閒華席慶公臺之餘累勞軒陛之職奉承官訓階序禁
朝自酬績于事經早兼榮于使部曏資勤力參典盛容
嵗厯洊周莊恭彌劭宜進左扉之局益重邇臣之班當
體茂恩勉服來譽可
　　左武衛大將軍遥郡刺史王堯明可東上閤門使制
敕滌瑕念勞人材所以無棄循階序位官秩所以有班
矧于公朝莫非明勸以爾具官王克明地䕃華舊風規
韶逺慿籍榮任周厯禁聯曩縁外家之親超升諸使之
重入掌賓館遥指郡麾自矢逺嫌之防遂從易地之譴
出監州牧歸列衛屯彌逺歲時屬沛恩號念甄收之有
典固拂拭以為宜俾序要司且繇上閤勉懐退補用對
亨嘉可
　　户部尚書夏竦除三司使制
敕周以冢宰制邦用漢以列侯主計書而皆内權重輕
外濟調度衰征慎賦(案衷音催齊語相地而衰征則/民不移原本作襄征今據改)操
本建中合為使名我有才舉以爾具官夏竦文敏莊重
淹曠清明自振褐昌期漸磐膴仕有精微之學以導化
源有典誥之辭以華王體早符朝野之望迭處鈞衡之
司清規所存嗣政攸庇曏雖倚垣翰之劇寄居留之雄
歲紀洊更朝猷増竚天臺正秩已穆于僉前地卿領務
宜歸于職業兼増食采尚重官儀罔憚使煩體我圖舊
可
　　户部郎中直史館知滄州郭申錫可三司鹽鐵使
　　制
煮海為鹽鑄山為金不賦于田不征于闗市而國用饒
此山海所以為天地之藏而古者暴威武擒兇醜舉是
而資之也其職屬于司㑹府必得其佐謹其筴而收之
則無遺利矣具官某資性純敏不以私汚義居朝亡朋
騫然自立已嘗試于司㑹府而以累去職今還汝以鹽
鐵厥惟舊哉奏刀既熟奚煩朕之為訓可
　　三司副使制
司計之廢置歴世莫能定至真宗皇帝時析而為三于
是事有條功有緒交處而不可雜並行而不可亂閱之
百世朕知其不可易也然常得才用通敏之臣處之則
法行而政舉副介缺丞相以爾等明厲有守嘗試外計
府帑充實士馬宿飽可以貳吾大司農之治豈惟丞相
之言哉此正朕之所欲求也置爾其孰為過哉可
　　新除三司户部副使尚書工部郎中陳琰可三司
　　度支副使制
敕夫金布刊令地壤制征雖輪入有常而均節為重故
支度參號總務在中副介承業擇人斯授以爾具官陳
琰志用精一材局敏通筮仕本于學優修方濟乎儒飾
曩采朝論升補憲僚旋試治財之煩繼將護漕之劇莫
匪最状達于余聞曏以圖旌使勞貳領民版成命甫出
聮有序遷位無相踰任必差進改司移用之要且究析
毫之能勉調盈虚罔或掊克可
　　三司度支副使尚書工部郎中陳琰可三司鹽鐵
　　副使三司户部副使尚書工部郎中司馬池可三
　　司支副司制
敕故事邦計分部設使介以經其業雖職任均重而班
著有次因勞序升實本其次以爾具官陳琰性理純壹
靖而能幹以爾具官司馬池噐職詳允和而不流並餙
文來仕展體首公簮筆握蘭分契將漕休有嘉績稔厥
外朝頃偕命于使煩同胥恊以陳力屬乃比局疇以外
遷俾按循階之常且資奏刀之熟正郎舊秩㑹府劇曹
各懋爾官以稱恩典可
　　尚書户部員外郎兼侍待史知雜事姚仲孫可三
　　司户部副使制
敕國版制征民部置使必擇才彦參主計文列為副介
之雄實兼授受之選以爾具官姚仲孫踐修士檢肅給
吏資早階王髦遂置朝紱曏疇邦直之譽且責諫言之
良忠規可甄輿論彌洽移總臺屬亦既嵗時誠存不流
文克無害而左户缺職通籍類能差序宿官之勤允膺
遷秩之次往蒞財筭深䆒事經勿弛勿苛尚質最要可
　　尚書工部郎中兼侍御史知雜事司馬池可三司
　　户部副使制
敕國家底慎邦財兼崇使範以主計之重訂于列侯因
制用之副均于小宰非有幹用疇允恪居以爾具官司
馬池行淳而方識簡而固繇鄉俊以來仕積吏閥而登
朝荐剖州符逺將嵗漕比嘉守土之最荗賛操籌之煩
朕察其沖恬考以名實亟正郎位俾亞憲綱時序甫移
品式方屬而户版缺任庭著擇材雖糾劾未盡其能且
甄升適在其次特回簮筆之選用經籠貨之宜往竭乃
誠無忝榮遇可
　　除名人董仲言可團練副使制
敕具官董仲言曩服朝紳倅頴邊郡罔敦飭簋之操自
罹除籍之辜比荷貸恩序升㪚秩禋禧載洽讁注尚存
宜即輔寰之封且升團結之簉兼榮視品仍俾定居姑
務省循以報存録可
　　太常寺太祝王靖可大理評事制
敕具官王靖世籍慶餘仕階蔭格參名邦祝祗事卿曹
大比方周稍遷有典宜升理讞之局兼寵臺華之緒可
　　太常寺太祝監西京麴院魯有立可大理評事制
敕具官魯有立爰以妙年陶于善教建延世賞克服官
箴比由祝䇿之資往幹酒材之局屬兹稽課恊乃懋恩
擢賛詳刑尚領煩蒞可
　　太常寺太祝監江州廣寜監馬璵可大理評事制
敕具官馬璵卿屬之華邦祝為最曏試煩于外局實通
質于舊勞齎狀以聞滿嵗當陟改司刑讞姑續事程勗
哉首公往荷榮典可
　　太常寺奉禮郎梅輔臣可大理評事制
敕具官梅輔臣陶訓清門序階榮籍頗從吏補休有嵗
勞覈狀甚詳升秩惟允宜繇抱蕝之屬往參聴棘之評
恪服攸箴尚續來課可
　　胡仲衡吕友直並除大理評事制
敕具官某等日者屢肆大眚囹圄空虚理官具員而已
然而擇人以詳刑則不可不謹若爾某者皆由此選也
宜及閒暇益務明習以稱朕哀矜庻獄之意可
　
　元憲集巻二十
欽定四庫全書
　元憲集巻二十一
　　　　　　　　　　　　　宋　宋庠　撰
　外制
　　保慶皇太后叔楊知信可贈兼中書令制
敕親親之恩自家而刑國善善之報循本以飾終矧我
慈闈之尊永懷仲父之懿申賁愍䇿兹協大倫故贈具
官楊知信天資朴忠氣挺才武早踐勇爵訓于軍和宿
衛軒營之嚴該明圮石之畧世逢偃革未盡于壯圗化怛
藏舟奄先于徂運力命雖屈慶善並流洪惟母儀實係
家緒曩緣傍䕃之厚洊舉追榮之恩肆是休辰彌顯徽
範宜特班于異數俾増煥于乃宗即號將壇兼中書令
且光龍節之重益顯鳯池之尊綸檢密章往付幽穸可
　　楊崇勲祖累贈太師加兼中書令制
敕朕昨以荷三神之釐疇百執之力第以封爵編于幽
明葢潤葉者流其根移忠者本于孝褒先錫類邦教繫
焉具官楊崇勲祖累贈大師守斌以莊毅之姿濟和之
畧義無茍進時弗我永長算屈于浮齡積善蕃于重葉
慶靈叢啓秀傑嗣生感㑹風雲之期烜赫旌常之典内
幹幾密外扞蕃宣本燕翼之有來宜寵靈之上集賁章
洊舉而殊數未昭爰益鳯池之華更光馬鬛之兆永言
幽漠尚識褒崇可
　　縣尉李述可縣令制
勅具官李述頃由銓檄尉乃縣封善率追胥悉擒蒐慝
書勞有狀援比載明宜紆縣綬之華且酬官簿之最往
祗休命圗續乃庸可
　　前吉州龍泉縣令監蘄州蘄口𣙜務呉處仕可睦
　　州建徳縣令制
敕具官呉處仕階䕃服官積資參調曏司𣙜利方責嵗
勞屬郡將之專威挾吏文而巧詆俾從罷免尋覽訴陳
别制下推枉情咸露適舉殘苛之罰宜均澡雪之科姑
復舊階往綏遐邑勉恪而守毋恤後艱可
　　駙馬都尉李遵朂兄加贈太師制
敕朕昨以擁三神之休均百順之錫第以封爵徧于臣
工然流光者慶蕃位重者文縟特因下嫁之戚申及孔
懷之恩弗檢常褒是謂殊數具官遵朂亡兄具官累贈
太傅某寛明莊重淳深幹敏克纂堂構自結本朝以通
侯之世家備能臣之煩使預平狂狡陰濟惠和或握節
聘戎譽高使表或剖璋臨部政推邊最修塗未極景算
夙淪天啓善祥地華婣睦早慰在原之感亟欽服衮之
榮及此均禧詎忘旌徳宜極師璜之品載煥京阡之榮
可
　　皇兄故武定軍節度使檢校太保尣寜可贈太尉
　　追封信安郡王制
敕姬典之盟異姓為後漢䇿之誓非劉不王矧我文明
之友方隆帝室之表奄忽遘沴追旌可懷皇兄具官某
姿局端華理識明劭幼陶惇叙之訓勤服糾綏之箴輔
成天資穆我邦族而復地在尊戚位躋中權奉齋鉞以
彌恭戒朝鑾而有恪夙夜之志造次弗渝固將分寳展
親秉徳陪朕合是多福登乎永年時惟不傭夀則中奪
永惟痛悼震于予𠂻今以三公之上司二等之高爵昭
列殊典申賁令猷噫魂而有靈尚嘉我之徽命也可
　　屯田郎中王渙父礪可贈尚書左丞制
敕朕載耒勸耕舍爵行賞均厥慶賚塞乎天淵永惟通
籍之列咸被流根之澤所以勸存而厚亡者也具官某
亡父故具官某早以士彦登于朝次有文以飾吏有孝
以顯親名附吏篇行灼鄉品騁修途之未及屈浮齡而
前謝善訓諸子不隕令名寘我周行莫非嘉績宜徇褒
先之請以顯教忠之族星闈都坐天轄上僚足賁英魂
用告幽穸可
　　司天監主簿馬日房可司天監丞制
敕具官馬日房執技占官勾稽監事比奉營宫之役頗
資推䇿之勤奏牘自陳賞科惟允俾遷丞率勉荷旌酬
可
　　司天監丞來慶祥可降授司天監主簿制
敕具官來慶祥𨽻業候䑓参榮官簿固當夙夜審察躔
離輒輕肆以上書且稽測而違實迹其詭辯合正嚴科
聊從降秩之文尚聨視夜之職勉思勤術以荷矜恩可
　　太子中舍通判鄭州李宋卿可殿中丞制
敕具官李宋卿祗服善猷克纂華緒任宿其業通籍于
朝比輟宫坊之良近参輔郡之守且有新最能續舊庸
官簿當遷盾省為次即授之美爾其勉哉可
　　太子中舍監在京廣濟倉沈惟恭可殿中丞制
敕具官沈維恭公䑓舊門軒冕重世階䕃來仕歸課屢
周比踐儲坊之僚兼司國廩之契嵗考通滿勞簿上聞
當遷之榮中御為次往服丞率尚幹委儲可
　　太子中舍通判徳州薛中孚可殿中丞制
敕具官薛中孚積學而優展體來仕洊稽官閥入籍治
朝曏因通守之行巳在當遷之目欲觀從政姑俟彌年
逮此有勞詎宜留賞即升盾省之秩猶贊州符之雄勉
結歲成無忝恩擢可
　　奏舉人前寜海軍節度判官葢平可殿中丞制
敕具官葢平嫻暁吏文綢繆使職洊閲舉知之奏已經
覈課之詳姑欲試煩乆兹倅事選條再集薦牘彌多宜
酬戎幕之勤入通盾省之籍可
　　追官人前守殿中丞劉景可殿中丞制
敕具官劉景早緣儒科階置朝紱比倅州事自陷憲防
而具劾之初如律為重尋用原情之典裁報免官之論
恩霈維新辜累宜釋俾通閨牒且復仕塗勉爾矜修體
我甄序可
　　審刑院詳議官太子中舍李倩可殿中丞制
敕具官李倩明習吏文服勤官次早補刑卿之屬近更
財𣙜之煩曏籍勵精擢佐評讞罪繇所麗論報甚詳嵗
在質成恩有加秩宜承鈎盾之府尚服簡書之司勉悉
爾心毋懈予命可
　　奏舉人前權平江軍節度推官張去惑可將作監
　　丞制
敕具官張去惑本偕士秀參服銓條比奉賔帷之籌頻
承漕府之檄分捍水道頗還居民監司露章衡審稽實
宜信朝賞且旌吏勤往陟匠卿之僚無忘虞弁之守可
　　汝州長史王煥移虢州長史制
敕具官王煥早以敗官甫從善貸列于州佐近在寰畿
輒稽便道之行陰挾干私之醜夤縁女謁繕作奏函訊
逮甚明憲章㒺赦屬經洪霈聊徙外藩無貳前非終取
祗悔可
　　著作佐郎監華州鹽酒税務梁堅可秘書丞制
勅具官梁堅故事譔著之佐雖出補他任而滿嵗正課
猶進丞本省葢以因官成而育材類也爾早階科秀深
敏吏文洊緣外舉之章入参中秘之局曏圗親祿即筦
利司煩使有能陟狀咸最宜席道山之序且通閨籍之
華尚結後勤毋忝榮次可
　　三班奉職高器之可將仕郎守高郵縣尉制
敕具官高器之名郎之家素業相紹早緣世賞遂列使
班比控于朝願從補吏嘉其清尚無忝爾先宜易命于
銓流且詰封于縣禁勉修官最以荷恩褒可
　　濟州鉅野縣尉孔宗願可濰州北海縣尉制
敕具官孔宗願係出聖門蔭緣宗眷比除邑佐且便鄉
閎而聨官之人實乃婣近避嫌自列易地有常瀕濰控
疆邏盜分職往服榮牒無貳乃誠可
　　權寜國軍節度判官茹宗元可大理寺丞致仕制
敕具官茹宗元早擅民貲志希仕籍嘗緣入粟之募遂
服解巾之榮逮贊賔籌巳嗟耋缶願還所任宜允來陳
尚序寺僚且光卿品可
　　寜化軍判官李祐可太子中舍致仕涇州司法參
　　軍田鳴鶴可太子洗馬致仕磁州司户參軍劉宗
　　道可大理寺丞致仕制
敕具官李祐等各繇官牒籍我吏銓從公實勤歴嵗兹
乆並控誠于晚節冀還職于有司知止可嘉増秩奚吝
儲坊置屬卿棘有僚寵爾歸休且激頽競可
　　中嶽廟令劉碩可太子洗馬致仕制
敕具官劉碩曩中學科晚服銓調比繇縣尹之秩來奉
嶽祠之嚴迫于暮齡祈致所事東朝洗馬外著垂紳特
示寵遷且賞知止可
　　永興軍節度判官何操可太常博士致仕同州郃
　　縣令寇寜可太子中舍致仕制
敕具官何操等階于儒科服在銓牒或屢賓大府或久
宰善封並陳遷事之年且圖佚老之舉禮臺通籍儲禁
具僚各服朝紳歸寵鄉閈可
　　前韶州仁化縣令公孫知止可太子中舍致仕制
敕具官公孫知止承乏吏資累勤縣譜間繇遐任歸質
攸司自陳艾服之勞冀辭銓調之補嘉聞悃慤宜遂燕
安引籍儲坊掛冠鄉閈庇私從欲尚荷朝榮可
　　宻州莒縣令劉維清可太子中舍致仕制
敕具官劉維清策名官簿分政銅章課考寖深齒力滋
晚騰章來上解組是祈憫薄景于桑榆遂掛冠于田里
特遷宫宷以寵鄉評可
　　解州團練使邠寜環慶路駐泊兵馬部署張敏可
　　大將軍致仕制
敕具官張敏階附先恩踐揚禁職累升别使遂視通侯
曏書邊瑣之勤久正軍團之重據聞謝病尋請致官憫
握節之載勞且據鞍而難强不能者止良克有終宜進
環衛之名往寵歸休之樂體余念舊勉爾頤生可
　　供備庫副使温臺明越衢婺處州都廵檢毛昌達
　　可左武衛將軍致仕制
敕具官毛昌逹早繇强力祗服近班展體知方使煩無
懈頗酬材裕升列使華曏總州部之兵逺嚴山越之邏
遽兹移疾姑念乞身省章䘏然從欲斯在俾陟名于環
尹仍歸事于禁聨勉訪全醫尚究遐福可
　　除名人楊安節可太子右清道率府副率致仕制
敕具官楊安節曩坐重科俾除初籍憫嘗聨于使範宜
復列于衛官仍遂退休庶寛痕玷勉思前悔尚服寵名
可
　　尚書禮部員外郎天章閣待制范仲淹可尚書吏
　　部員外郎權知開封府制
敕内史列郡之首邦風所繫天官一臺之妙郎選實先
厯求諸朝我得良士以爾具官范仲淹才給而肅行介
而通早繇雋科洊質勞閥逮育書林之秀兼責諫蒲之
言確然忠規稔厥時論再臨州甸咸結民思曏旌雅猷
進陟嚴署甫從宣室之召仍兼京劇之司往攝煩政永
爾終譽可
　　奏舉人前桂州錄事參軍周堯卿可著作佐郎制
敇具官周堯卿秀踐儒科選條補吏嚮督郡郵之罰自
甄官簿之勞使轂露章朝紳舉最屬于銓審參應寵褒
宜引籍于秘丘且勸能于公路
　
　元憲集巻二十一
欽定四庫全書
　元憲集巻二十二
　　　　　　　　　　　　　宋　宋庠　撰
　外制
　　開封府推官邊調可開封府判官太常丞韓琦可
　　開封府推官制
敕具官邊調等内史之治官政所叢必擇乃僚往賛煩
務以爾調久服吏事有資材之美而濟以勵精以爾琦
早擢雋科有縁餙之文而輔以詳允並飫厥朝譽播于
人間或京府奏刀試於已効或國帑操契用匪盡才宜
遞補於缺員且參觀於婉畫我有榮序遲圖爾勞可
　　益州觀察推官楊沆可權蜀州軍事推官制
勅具官楊沆近繇銓啓逺佐使籌㑹新辟之有從顧舊
員而為閡宜因郡幕改珥賓簮効智則同書最為勉可
　　節度推官郭昌可西京留守推官制
勅具官郭昌比調銓臺往參戎幕屬師臣之聘吏顧賓
席之溢員惟是留都甫當闕屬宜從易地無廢修方可
　　節度推官蘇賁可某州推官制
勅具官蘇賁曏以戎帥就藩辟書補吏適兹俞請未及
之官而使府改麾賓籌佇畫新選既隨於將幕故僚宜
奉于亷車是亦寵名尚圖來効可
　　尚書度支員外郎秘閣校理劉立禮可開封府推
　　官制
勅具官劉立禮神赤之區海㝢同㑹賛是伊政必資才
良以爾業履兢修幹用開濟早服文館有刊譌之勤屢
倅州符多飾吏之術迹乃試效宜于使煩且繄望郎之
華往參内史之劇勉勵風力以對寵褒可
　　史官楷書陳宗閔可蘇州常熟縣主簿制
勅史官楷書陳宗閔史局編名書觚奏技久隨臺府專
給記曹嘉時宰之序勤宜選條之咸集勾稽邑簿正秩
銓流勉蹈亷隅毋忝恩録可
　　三班借職馮旦可秀州華亭縣主簿制
詩禮清門簮裳華緒比因遺奏遂置末班亦既從公居
能寡過且自陳于世烈冀入預于銓流嘉乃素懐易之
榮牒勾稽善邑無忝先猷可
　　前真州六合縣主簿陳乙可潭州湘陰縣主簿制
久違銓集自便家居冒隠地征占擾閭左雖罪繇獄具
而罰以赦原宜因佐邑之資且為去里之役勉脩來效
用贖往罪可
　　同知樞密院李諮除尚書户部侍郎知樞密院制
勅國家總右武之柄慎惟幾之原號為皇樞以經天縡
非有明達之懿疇幹宥密之繁矧道推同寅績昭已試
宜偕上著用鬯大猷具官李諮器采忠純業履宏劭亮
節堅於石席明履協于耆龜仰惟先朝擢在榮序啓廸
言選藻潤帝謨肆朕纂臨益俾親近遞宣方岳之政再
籠天下之財爰圖累勞參賛基命百汰無耗屢照不疲
休問日升衆事寖允是用進地官之亞列付皇極之祕
機寖陟上司以輔予治方今四鄙弗警五刃並櫜復茲
明哲之才交脩朝夕之務何煩訓勑往服寵光可
　參知政事王隨除尚書吏部侍郎知樞密院制
勅國家法象紫樞總攬皇極建為使範均厥宰司必求
經世之賢參圖基命之要我有公議屬于名臣具官王
隨噐涵虚明道與和正感㑹先帝攄發懿猷擢髙妙之
哲科賁文思之休運洊階膴仕入服大僚自朕震坊之
初嘗膺望苑之選逮于纂紹固已延登松寒後凋井徳
無改曏由近侍升賛元鈞名實具瞻政亦惟允眷乃本
兵之地宜咨同體之賢是用陟天官之貳卿幹籌幄之
幾事順考古道對揚王休矧試政之已彰詎錫命而多
訓往踐厥位永保令名可
　　故翰林侍講學士尚書户部侍郎馮元可贈本曹
　　尚書制
勅夫保徳終譽名臣髙致悼賢加禭前王令典具官馮
元性度沈簡風猷淹素識探聖繫之奥文擅詞宗之華
曩踐俊科亟膺眷顧傳經繹義排去異端登庠攝職照
明羣志進階前席之問入直層構之嚴肆朕升儲實參
僚宷逮于纂厯彌資講勸綢繆露門之學黽勉禁林之
游或裁成信書或總制經禮有資必判應鍳弗疲頃雖
常借郡章而復進聮卿貳貪寛中授道之益賖壺遂倚
相之期時胡不庸殱我皇士追惟往範震于余懷天臺
設官地版攸重刻之宻印尚賁泉塗魂而有知歆此嘉
寵可
　　尚書刑部郎中知制誥晁宗慤可起復制
敕夫時之湏才則求忠于孝士而委質則推義㫁恩眷
乃司言之臣嬰于去位之戚敦還舊次抑有彛章以爾
具官晁宗慤業履清淳猷為肅給早聞才劭入掌賛書
敷大號以惟精攝攸司而兼裕殆兹罹閔姑許解官躬
欒棘以盡哀竭誠信于襄事歸虞云已卒哭奄周當因
時以殺情念展體而宣力矧家無辭事之職禮有從宜
之文權廢至懷紹脩乃職罔矜介節徃復褒章可
　　司天冬官正楚衍可秋官正制
敕具官楚衍隸業疇人窮精天部嚮繄率軄俾奉營宫
爰逮落成未之甄録宜改司于秋正俾紹勸于官勤勉
服寵章毋墜前緒
　　尚書考功員外郎知均州張仁恵可尚書膳部郎
　　中制
勅具官張仁恵智諝而材綢展國體早承宰旅能輯事
經旋寵為郎之華亟膺出守之寄二邦通課三載質成
宜寘司膳之選且候及𤓰之期可
　　尚書司勳員外郎判三司都磨勘司兼主轄支收
　　拘收司文洎可尚書主客郎中制
敕具官文洎昔尚書主賓客者有南北之曹官名相沿
郎選差重矧參治材簿通質嵗成循名第勞遷秩兹允
以爾才敏而慎節甘而清曩繇朝僉出主漕輓歸有政
最復序計聮惟金布覆稽之煩兼文符檢結之㑹濟以
舊課宜於寵章俾正握蘭之資且彰奏刃之熟可
　　利州路轉運使尚書司勲員外郎王軫可尚書工
　　部郎中梓州路轉運使尚書司勲員外郎張從革
　　可尚書主客郎中制
敕具官王軫等國家崇建外臺總領諸郡雖任專漕輓
而責在澄清矧惟蜀疆置使差重績茍用乂賞則有加
以爾軫悃愊不流文敏毋害以爾從革純素自檢亷介
旁通並久服朝聮懋揚政範奏刃司㑹無髖髀之難操
籌外計有毫釐之析兼藴善術克綏遐氓嵗月當遷閥
閲來上按有司之練實嘉能吏之脩方僝工劇曹典客
華序勿移擁傳之任咸正為郎之選往欽並命以續乃
庸可
　　尚書都官郎中監蘇州茶鹽務陳覃可尚書職方
　　郎中制
敕具官陳覃早飭吏文久階郎選委蛇朝禬荏苒郡章
比循奏封之祈往臨筦利之局華皓靡懈閥閱當遷省
曹之名方志為重進服厥位尚酬爾勞可
　　諸司使副陜西縁邊都監知州葛宗古王從攻米
　　吉張世昌並轉官制
敕具官葛宗古等夫西鄙之防興天水屬安化亘平涼
奄涇部皆宿兵處也參䕶屯旅抑惟幹臣將責後庸且
寄蕃奬以爾等咸用才力奮于班聮出有將命之勞居
多試效之益質乃功簿稔於予聞因使煩之有初固並
命而惟允或進爾别帑或增數内朝各踐寵階往固邊
略可
　　三司鹽鐵副使尚書工部郎中郭勸可天章閣待
　　制知延州制
敕待對延閣本咨名儒制威邊藩是重良守二選參妙
兼材實難以爾具官郭勸資性端亷操度詳允夙以士
秀服于官常自濯纓登朝游刃從政有清譽以軌俗有
讜論而斥私及序登諫副總臺事言益而彌慎氣正而
不流旋嘉乃忠姑試以劇入充主計之貳方䆒析毫之
勤眷惟誥努介在西鄙而郡將湏代朝議咸推宜陟秘
嚴之華往専綏控之任若其訓定戎索保障民生寛猛
有宜威恵交養兹所望於爾也得無勉哉可
　　三司鹽鐵副使尚書兵部員外郎陳貫可尚書刑
　　部郎中直昭文館知相州制
敕夫應積星之纒帖廣内之直符守兼委恩數實繁時
酬舊勞乃允斯典以爾具官陳貫性局彊濟業履介亷
早擢俊科稔聞吏閥風迹聳於州部幹固表於使臺曏
藉官成入治財䇿副幹大農之用參主列侯之書精心
所經白首彌厲嘉聞乆職宜冀稍遷用正郎闈之名恊
脩文館之職往撫雄郡併示寵章循踐清階毋替厥服
可
　　尚書兵部郎中知潭州劉賽可太常少卿直昭文
　　館知廣州制
敕百粤之㑹督府表于南溟九卿之亞奉常尊于右棘
惟是文館寵昭儒服我有命數屬之材良以爾具官劉
賽性劭直清業總和濟始階鄉秀寖講吏丈内則居評
刑受計之煩外則宜頒條將漕之職躬實勞止譽亦藹
然淹徊諸郎華皓一節􁁉倚湘中之劇未更嵗次之遷
屬番禺守方符虎須代適當便道宜委于蕃雖臨遣弗
遑而進升惟舊俾改括河之貳仍預登瀛之遊往撫裔
邦毋添朝渥可
　　尚書兵部郎中天章閣待制張逸可樞密直學士
　　知益州制
敕斗樞之庭分置秘職所以待名學井絡之次下為督
府所以難守臣參付寵章可謂髙選以爾具官張逸志
託夷逺思懷沈濟曩繇邦秀寖服吏資濯纓登朝則見
許于甘節奏刀治劇則毋害於峻文洊假使軺之雄咸
奏方漕之最曏咨公論遂陟禁班就委梓橦之區歸承
京兆之缺恵稔西俗政和中都試才所更二效尤著必
能將我明命綏厥逺黎矧蜀漢之繁包卭僰之嶮土沃
風侈民夥事叢有旌纛以制師有刀布以藝貢總是煩
使姑寄爾能爰即中臺之華進兼密署之直往叱忠馭
無忝訓辭可
　　尚書刑部郎中天章閣待制李紘可龍圖閣直學
　　士知秦州制
敕層禁藏書以深嚴待儒選邊瑣擇守以循良制疆事
矧羲圖廣内之秘天水諸戎之衝是宜延登且重臨遣
以爾具官李紘局度詳正風力敏彊早飾吏文見稔朝
論或執簡憲署意無隠辭或操籌計庭使有餘範曩旌
幹固之效入升侍從之聮尋駕傳封外主漕輓兩河之
績再嵗有聞來復近班益見純節而价藩缺帥官簿類
能得是幹良愜乃褒陟宜仍應宿之遷序直巢阿之華
欽佩寵名往撫雄郡勉布威恵副予倚成可
　　金紫光禄大夫檢校司徒使持節順州諸軍事順
　　州刺史兼御史大夫知順州兼充溪洞都廵檢上
　　柱國京兆郡開國侯食邑一千五百户田忠俊可
　　加檢校太保食邑三百户食實封二百户銀青光
　　禄大夫檢校禮部尚書忠順將軍知溪洞安福州
　　軍州事充寜邊寨東路沿溪洞把截外夷都廵檢
　　副使兼監察御史上騎都校田忠隠可加檢校户
　　部尚書上輕車都尉銀青光禄大夫檢校國子祭
　　酒充溪洞懷逺將軍知歸順州軍州事充寜邊寨
　　東路沿邊溪洞把截外夷廵檢使兼監察御史武
　　騎尉田洪部可加檢校太子賓客制
敇具官某等統率部族守圉邊陲忠順自效逺邇無敵
縁大禮之中慶宜湛恩之博及俾增爵秩以示殊寵可
　
　
　
　
　
　
　
　
　元憲集巻二十二
欽定四庫全書
　元憲集巻二十三
　　　　　　　　　　　　　宋　宋庠　撰
　外制
　　尚書司封員外郎知眀州張弇可尚書祠部郎中
　　制
敕具官張弇資性淳夷操行亷素曏咨郎選參按縣畿
心焉首公善弗求譽嘉聞羙課尋寵巨藩而前此攸司
大比來上始延恩格更竢嵗成亦既一周靡或他吝宜
真握蘭之秩兼懋剖符之績可
　　尚書屯田郎中知衢州胡宴可尚書都官郎中尚
　　書駕部員外郎知慈州渉績可尚書虞部郎中尚
　　書比部員外郎知巴州陳甫可尚書駕部員
　　外郎太常博士知䝉州田瑜可尚書屯田員
　　外郎制
敕具官胡宴等故事南宫郎專治臺務國朝均内外之
任率真拜而煩使之亦既有遷尚夲其次以爾等咸服
士操胥濟吏文洊嵗結勞登朝有著分掌州任參穆化
條前勤著聞今治通舉合是課目惬予襃章都隸朕虞
僕駕田部或正或貳勉即厥官可
　　尚書虞部員外郎馬尋可尚書比部員外郎太常
　　博士張泌可尚書屯田員外郎制
敕具官馬尋等夫臺郎始于墾田省書總于鉤比皆一
時之俊選也以爾尋効智肅給持法敏詳而嚮守軍牙
有緣餙之政以爾泌屬辭辨䴡秉操㢘約而洊腰懸組
有撫字之勤並見考嵗成來結官最宜階承務之劇且
勸叙才之規往服寵嘉毋怠祗飭可
　　太常博士通判定州馬僑可尚書屯田員外郎國
　　子監博士知濵州盧南金可尚書虞部員外郎制
敕具官馬僑等或俊茂服官或淳固宿業各敏乃事序
登于朝曏者輟貳邉麾假領州棨雖新莅未乆而前課
已周冝酬三歲之績並允一臺之拜體余郎選勉爾吏
勤可
　　國子博士郭長吉可尚書虞部員外郎通判西京
　　制
敕具官郭長吉業治儒經仕優官簿早階郎署協布郡
條失于保任遂罹降斥屬郊恩之蕩釁加京守之薦能
俾復典虞之曹往參主鑰之政悉心營職以稱所知可
　　尚書職方員外郎知衡州任旦尚書職方員外郎
　　監衢州清酒務郭昭著並可尚書屯田郎中尚書
　　虞部員外郎通判廬州陳執方可尚書比部員外
　　郎制
敕具官任旦等各以吏能參寘部選或州藩為政頗廸
恵和或𣙜酤示譴已淹時序並通前績偕集攸司正秩
員外清曹劇選按名即授尚朂官成可
　　尚書都官郎中知處州黄禹昌可尚書職方郎中
　　淮南路提㸃刑獄尚書祠部員外郎(案此下原/本有闕下)
　　制
敕具官黄禹昌等朕以較吏之法責于攸司官無内外
三嵗一考循課即授褒勸在焉以爾禹昌勤身蹈和白
首無懈以爾越小心絜矩清猷彌劭並累書閥簿參寘
郎闈或華棨為州藉教條之熟或赤車按部副欽恤之
懷率以年庸惬我朝奨陟司方志貳度國征往服寵階
尚結來最可
　　應賢良方正科太常博士蘇紳可尚書祠部員外
　　郎充通判應茂才異等科張方平可秘書省校書
　　郎充知縣制
敕具官蘇紳等國家振復賢科咨求邦彦非以角空文
于無用盖將佇逺猶之斯告膺是選者不其難哉以爾
等抗志經墳沈精道素或昌辰委質已列于朝緌或别
都論秀洊偕于計物並能貫穿前載發揮大猷溢奏牘
以獻文藹薦章而署行逺臨便坐躬覽著篇雖異等之
未躋亦洽聞而可録兹焉第賞誠協育才噫結華綬以
陟郎曹禠野巾而登秘省贊條外閫字俗邇封併示寵
章勉永來譽可
　　十二考人前眀州録事㕘軍劉愿可大理寺丞
　　奏舉人前渭州司理參軍張京可著作佐郎制
敕具官劉愿等各以勤亷參于調補或郡綱督罰通續
前勞或州獄守公見稱敏識閲其吏啓嘉乃官成宜從
振滯之條兼舉懋知之格省僚寺屬勉服榮階可
　　十二考人前權楚州團練判官高中正可大理寺
　　丞奏舉人前江陵府節度推官劉湜可著作佐郎
　　制
敕具官劉湜等咸繇吏資早介戎幕或風力清劭見舉
所知或勞考優深載符允令得于銓啓嘉乃官成秘局
刑司各備其屬可
　　十二考人前鎭國軍節度推官知鄜城縣宋扆可
　　大理寺丞奏舉人前權岳州軍事判官監納潭州
　　茶米塲陳選可著作佐郎制
敕具官宋扆等比者作為恩格差次使勤銓覈有條升
奬惟叙以爾等屢由選集出補賓從或假以縣章積勞
于功狀或莅乎茗税見保于監司宜懋乃勞改躋優秩
佐郎丞率分以命之可
　　十二考人前權保大軍節度推官張從宜可著作
　　佐郎制
敕具官張從宜乆調中銓屢賓外府近援赦格歸質嵗
勤繄書考之滋多顧振淹而有序宜緣信賞俾陟榮塗
勉佐篷丘之華更圖縣綬之舉可
　　殿中丞知單州碭山縣王文英可國子監博士太
　　子中舎知真定府馮日宣可殿中丞制
敕具官王文英等國家多出中朝臣以宰百里盖欲寵
厥任而恵綏吾民政茍有成賞不淹晷既以勸善亦俾
久官惟爾等榮名儒家效智公局日以謹飭蹈于亷隅
修方累勞遂列閨籍比荷臺詔出撫縣封並能審諭教
條弭服愁艱灼有善狀列在攸司因其大比之辰且光
即授之寵經庠盾省分以命之益勵乃誠毋替來譽可
　　殿中丞新差知温州平陽縣楊中和可太常博士
　　太子中舎張子元可殿中丞制
敕具官楊中和等夫考課之法所以眀淑慝而叙功次
也馭厥郡吏存乎彛章以爾等並服朝紳洊更嵗籥或
經眀有法克劭素猷或門調累勞頗書善状屬兹大較
咸用序遷議禮曲臺分曹盾省各祗寵涣無替令名可
　　河東路轉運使尚書兵部員外郎陳琰可尚書
　　工部郎中殿中丞通判興元府李公謹可國子
　　博士太子中允直集賢院知鄭州吕公綽可太
　　常丞太子中舎知明州奉化縣陳世常可殿中
　　丞制
敕具官陳琰等夫冬部郎曹胄筵師職容臺之卿屬盾
省之監聫並為華階以叙能吏惟爾等懿文典學完行
幹材或将漕使軺或剖符寰郡或倅丞于州事或撫輯
于縣封並質嵗成克厭朝賞宜就增于榮秩且究懋于
乃勞成命罔私余訓無忽可
　　尚書虞部員外郎通判益州楚經可尚書比部員
　　外郎太常博士知越州蕭山縣王簡可尚書屯田
　　員外郎殿中丞前知封州劉直温可國子博士太
　　子中舎知漢州綿竹縣趙壹可殿中丞制
敕具官楚經等尚書曹有比勾掌屯之員中朝臣有師
庠盾省之屬各著官簿以陟吏資惟爾等智效事經籍
引朝紱或勤于外補方贊郡條或續乃舊勞累光縣譜
並齎閥來上質嵗有周宜序羙資交奨成績母或懈位
以忝懋功可
　　尚書比部員外郎提舉兖州仙源縣景靈宫晁遘
　　可尚書駕部員外郎國子博士通判南安軍徐紹
　　齡可尚書虞部員外郎殿中丞集賢校理知復州
　　王琪可太常博士太子中舎知鬱林州查中之可
　　殿中丞制
敕具官晁遘等課功之黜陟視勞之殿最我有彛法付
之攸司以爾等早服仕階進班朝次或華顛郎署或頍
弁經庠或文雅㳺書林或亷端偹儲宷並緣外補參積
嵗勤然方奉真祠倅軍壘守支郡撫遐陬宜即官成序
進恩等今以駕曹虞務蕝野盾省之屬分以命之其各
無忽可
　　十二考人前權建雄軍節度推官張行成可著作
　　佐郎奏舉人前南安軍録事參軍慎晃可大理寺
　　丞制
敕具官張行成等國朝考吏雖黄綬一命皆責在銓審
而覆於殿廷矧厥累勞固用稽實以爾亟參調補咸寡
悔尤或年老應于赦條或保任列于公牘宜從信賞于
以懋官秘省卿曹各備其屬可
　　十二考人前權保康軍節度推官田穎可著作佐
　　郎奏舉人前陳州司理㕘軍孫淮可大理寺丞
　　制
敕具官田穎等間者詔書以吏乆不遷始限考法才而
可任參責舉知盖因方任人非可以一故也惟爾等或
從事戎幕或詢獄輔州年勤應條薦状符格覆自銓啓
惬于余求省屬卿丞各服榮序可
　　前權清海軍節度掌書記林把可著作佐郎前
　　明州錄事參軍錢訪可大理寺丞制
敕具官林把等或士類羙林或王門遺緒並沿官牒乆
服銓流把以作記之工載華戎府訪以督郵之敏流聲
藩掾薦能累牘鉤課如書蓬邱佐員棘路分宷各踐榮
次無忝爾知可
　　大理寺丞通判邕州鄭臾可太子中舍衞尉寺丞
　　今知益州成都縣王景良可大理寺丞制
敕具官鄭臾等補吏有資施政惟敏比緣卿属之選分
任邉州之遐或協賛守條或懋成宰課並緣嵗滿宜奨
職勞儲宷通閨法丞署局各祗榮次尚續來勤可
　　十二考人興元府觀察支使張肅可著作佐郎
　　奏舉人前真州録事參軍張孝友可大理寺丞制
敇具官張肅等載名銓符展體官次或序才累牘委公
車之封或結課周星無杜陵之殿並列在奏籍應于賞
科蘭臺佐郎棘位丞屬勉服並命思稱懋官可
　　十二考人前益州節度判官尚頌可殿中丞奏舉
　　人前權筠州軍事推官林高可著作佐郎前真定
　　府錄事參軍張立可大理寺丞制
敕具官尚頌等夫中御之丞列朝品著書之佐參仕彦
司刑之屬選吏文皆叙才之榮塗勸勞之優秩以爾等
咸有成績調于中銓或年考寖深或保任狎至質諸功
狀符厥賞科宜並命于華聨俾陳力于來效可
　　大理寺丞知蘇州長洲縣薛紏監杭州糧料院杜
　　直並可太子中舎光禄寺丞通判海州石延年可
　　大理評事監徐州鹽税務王諄可光禄寺丞監霸
　　州鹽酒税馬湜監穎州酒税李熙政並可衛尉寺
　　丞簽署鄭州節度判官㕔公事主政路可將作監
　　丞太常寺奉禮郎監開封府陳留縣鹽税務晁仲
　　紘可大理評事制
敕具官薛紏等胄緒之良材敏從政率階京署參服吏
文或化協郡條或最聞縣譜或幕籌甚婉或局利載登
並稽三嵗之庸宜升一等之秩儲寮卿寀各懋乃官可
　　將作監丞王拱辰可著作郎直集賢院制
敕具官王拱辰夫東觀之論著䴡正之刊輯皆漢唐楽
育之地也非曰時彦疇允恪居以爾業履端和藻章韜
暎曏繇辭等擢冠士科尋補匠卿之僚仍倅州麾之政
而洊銜家䘏頗隔嵗成比召復于故聯且自陳于素藴
乙篇可喜給札有規逮閲試言兹顕能賦宜通秘邱之
籍兼光書殿之舉欽服朝範循致寵階可
　　太常博士直集賢院韓琦可右司諫供職制
敕具官韓琦昔蕭望之有言以諫官補郡誠大恵也然
朝無諍臣所謂憂末而棄夲朕甚韙之今兹擢才實曰
稽舊以爾氣質純茂識畧淹該名高俊科職在文舘嘗
倅事于京劇旋賛畫于財煩官成有聞朝論惟穆曏觀
奏牘求引邸章雖徇使符之行屬圖言責之補且告猷
近署與頒條外藩循名既殊所益良重宜輟往授以服
寵班兼去儀臺之名尚仍仙殿之局企佇忠鯁副此奨
甄可
　　授趙元昊開府儀同三司依前檢校太師兼中書
　　令定難軍節度使西平王加食邑實封制
門下朕三嵗而郊述修常祀四海以職同蕆上儀屬膺
貺施之辰普均慶賚之典眷我良翰撫于西人聿圖成
效用蕃嘉奬具官趙元昊資植端厚噐局沈和克負家
聲光啟王爵緇衣以改造為羙甲令以能世稱忠邉最
數聞時事狎至自禋燔前戒妥侑徯升輸珍實來固圉
惟謹罄露乃心之恪益昭維屛之勲宜錄久勤用參信
賞夫均儀公府酬勞采食實租奉之數叢典册之華兹
為寵章並昭方國於戲祀惟大事爾協其恭邦介純禧
爾預其錫當懷褒遇之渥母怠輯綏之經往哉若時欽
對余命可
　　尚書司封員外郎直集賢院李漙可三司鹽鐡判
　　官制
敕具官李漙曩踐秀科久勤吏事濯纓通籍漸翼為郎
逮預書林之華冄輯守麾之政積資逾久應務為宜繄
鹽䇿鐡官之繁有嵗成月要之劇今兹缺屬是以求才
往倅計文尚遲來效可
　　刑部員外郎直集賢院桞植可三司鹽鐡判官制
敕具官桞植國朝合三使之任商萬方之利置副率屬
用相維𣙜缺員之舉繄才是擇以爾志尚凝簡謀畧淹
該夙懷懿文遂踐高第尋被陵莪之育久帖書林之直
况剖符名部去輙見思運籌㑹府試于已效比雖慎求
雋望對記爾言而綽有兼資可備煩使宜伸髖髀之器
分賛鹽鐡之務遲乃成績光余類能可
　　右正言直集賢院吴育可三司户部判官制
敕具官吴育左右之曹諸案為劇分賛使範允歸才舉
以爾言行偕敏吏雅兼資濯纓諫垣抱槧書府曏藉聲
實試予財煩操籌所更奏刃彌熟宜居地版之佐姑重
計文之選可
　　侍御史馬綘可三司户部判官制
敕具官馬綘夫地官有聫使介為重缺員之補繄材是
擇以爾性理淳暢行能亷簡乆試吏事階服憲僚雖夙
夜以首公實夷退而行已宜攝兼局俾效所長惟登版
上計之繁有衰征慎賦之要往莅乃職佇觀厥成可
　　郎中員外郎南郊加恩制
敕具官某等朕親執玉幣祗見郊丘合法神祗嚴配祖
考肆我皇士服勞于公適圖福瑞之均宜先慶賞之舉
爾等學優而仕吏餙以文早陟朝閨進都郎位外内迭
治材諝兼資蔚如國華光我俊選既欽柴之竣事方舍
爵以差勤或進視卿曹或遞加勲籍往對嘉命無替恪
誠可
　　館職朝臣南郊加恩制
敕具官某等朕昨以推策候長練嵗習吉灌鬯清廟燔
燎㤗壇既尊親以侑神乃禔福而灑澤爾等學富而敏
行周而和咸奮辭華充我朝選進預金閨之籍分裁石
室之書官政協修士譽彌藹比縟儀之並講遘信賞之
遂行或攷侍祠之勞或旌宿業之效遞舉勲䇿且對榮
階繄乃洽聞䖍此嘉命可
　　楊崇勲父累贈太師中書令兼尚書令追封秦國
　　公制
敕乃者竭誠禋宗肆類尊考實受純祜洽暢茂恩爰列
襃親之條參圖錫類之賞首閲侯籍宜焕世靈具官楊
崇勲父累贈太師中書令兼尚書令全羙材資忠淳並
裕介而難進勇且知方包義府以自高撫生涯而永慨
任雖靡膴慶則有餘藹然身支列在人傑勤庸稔于帷
幄威望著于藩垣光我臣鄰夲之義訓曩旌遺烈屢賁
幽塗雖服衮之載華顧苴茅之未啓龍舒胙國躬桓餙
圭並示漏泉之榮益紓濡露之感可
　
　元憲集巻二十三
欽定四庫全書
　元憲集巻二十四
　　　　　　　　　　　　　宋　宋庠　撰
　外制
　　尚書禮部侍郎參知政事石中立除尚書户部侍
　　郎資政殿學士制
敕登賢于朝所以賛機務均逸于位所以優考成矧左
户亞卿之聯西清别殿之職合是寵數且解近司以爾
具官石中立文雅兼資夷素無競早階朝弁遂服禁林
自書命于掖曹旋升華于侍從藹然休問溢于公朝曏
藉珪璋之姿入參槐鼎之重左右大政勤勞厥躬年序
甫周道冲彌勝宜適終謙之吉憫嬰賦政之煩特進寵
名仍光秘秩往膺兼授尚對徽恩可
　　著作佐郎兼洪州酒税鄭修可秘書丞監檀州稅
　　務于可度可太子左贊善大夫制
敕具官鄭修等籍佐京司勤宣吏局或𣙜財官醸或収
算門征並循齎伐之規來滿計年之格宜酬善狀擢寘
外朝書省即遷儲坊序拜姑仍續課尚謹終譽可
　　大理寺丞監南劔州商稅張鑑可殿中丞簽書西
　　京留守判官㕔公事王珣瑜可太子右贊善大夫
　　制
敕具官張鑑等或席䕃效官或緣儒補吏曏繇卿屬參
委事經都幕借籌郡征書最率授考法來諗嵗成殿監
有僚宫坊著籍宜孚賞典並服朝聯可
　　太子中舍劉徳之可殿中丞大理寺丞温嗣良可
　　太子右贊善大夫制
敕具官劉徳之等咸以吏勤恪于官次或縣章歴試多
列最凡或訟牘見誣近䝉澄雪並越嵗成之目宜偕朝
涣之恩盾省分聫儲坊有籍各祗榮序尚服攸箴可
　　江南西路提㸃刑獄尚書都官員外郎晁宗簡可
　　尚書司封員外郎尚書屯田員外郎通判鳳翔府
　　崔嶧可尚書都官員外郎太子中舎監兖州酒
　　務王整大理寺丞知南雄州陳鑄並可殿中
　　丞大理寺丞知福州長溪縣鄭戡可太子中舎
　　制
敕具官晁宗簡等並稱吉士參服具僚或使轂紏循近
承朝委或州符倅守交輯政經或卿屬佩縣章或宫官
掌酤利雜焉㑹課咸克應條郎省分曹殿廬贊府逮于
儲寀莫匪朝榮即寵爾勞用信吾賞可
　　尚書比部員外郎知房州徐弁可尚書駕部員外
　　郎尚書屯田員外郎通判楚州沈周可尚書都
　　官員外郎國子博士陳宗纉可尚書虞部員外
　　郎殿中丞監台州商税道徳亮可國子博士大
　　理寺丞知(案原缺/一字)州滴河縣張利可太子中舎
　　制
敕具官徐弁等夫序官之方責實為效功賞所值寄于
平衡茲乃一邇遐而均勸沮也爾等並縁仕牒參服王
畿或郡縣布條或閨臺引籍或貳藩有最或征旅載勤
咸以嵗成列在恩格星闈郎選米廩胄師逮于儲坊亦
寵朝紱差次而授各竭乃𠂻可
　　大理寺丞知威州趙祐可殿中丞知雲安軍李敏
　　可太子中舎制
敕具官趙祐等各服吏資參補卿屬曏分遐徼之守通
嗣前勞之庸計最上聞恩典無廢陪官盾省引籍震坊
有著于朝且寵其任尚結終課思稱序遷可
　　殿中丞監在京豐濟粳米倉李宗傑可國子博士
　　大理寺丞尚正徳可太子中舎制
敕具官李宗傑等或經生服官或䕃格延賞智效兹久
嵗成屢更而參掌倉儲之煩外司酒利之筦通質前課
抑惟舊章國胄清階震坊華籍宜從並命且寵稍遷可
　　大理寺丞知河南府登封縣李虞卿可太子右
　　贊善大夫監河陽清酒務聶徳一可太子中舍制
敕具官李虞卿等並飭吏資旅參卿屬或邑圻敏政或
官醸庀司齎伐于朝甄勞滿嵗訖無殿狀胥協寵階宜
對踐于儲坊且通榮于閨籍益䖍官守尚對恩波可
　　太子中舍劉世寧可殿中丞大理寺丞劉文正可
　　太子中舎制
敕具官劉世寧等醇謹服官綢繆累課或序華儲禁或
列宷刑卿率職殊聯稽勞比牒宜錄嵗成之效迓遷朝
著之榮可
　　尚書虞部員外郎侯渭可尚書比部員外郎殿中
　　丞楊歸一可國子博士制
敕具官侯渭等夫展體營職臣所以事上計課遷秩朝
所以懋官績茍有成恩必為遴以爾等階榮仕牒陳力
公家籍預閨臺政更郡邑比獻累勞之狀率符覈實之
條郎署有員經庠列局各欽眀命往服乃僚可
　　尚書都官員外郎前通判宣州江鎬可尚書職方
　　員外郎殿中丞通判秦州董經可國子博士制
敕具官江鎬等國家叙材之方考績為實故吏無内外
三嵗一比以爾等或躬蹈儒訓或善襲世謀並飭吏文
來引朝禬曏參倅事之選且寄類能之勤渉此閏成咸
以課舉覈状有次增秩爾宜司域羙曹教胄清品各服
眀賞用勸庻工可
　　太常博士通判滑州王述可尚書屯田員外郎殿
　　中丞前知濰州徐起殿中丞通判安肅軍祁可久
　　並可國子博士制
敕具官王述等故事考吏必計功限嵗而面陟之若官
參外聫身隔歸課者乃稽成即授示急眀勸以爾等或
論秀筮仕或承學中科並濟吏資稔服朝範爾述適居
輔郡贊我師臣協用教條能罄風力起與可乆皆任在
邉壘狀集攸同勤庸相當褒擢非吝宜承郎宿之務且
進經庠之師勉蹈攸箴母忝公賞可
　　太常博士通判福州謝㣲可尚書屯田員外郎殿
　　中丞通判沂州張薦可國子博士制
敕具官謝㣲等夫郎官博士皆往代之高選也因革雖
異名品尚優制厥朝聫徃待功次以爾等踐揚閨籍緣
餙政經或倅事閩區甫從臨遣或贊條沂水未及代還
並當嵗月之遷難稽善最之賞各循華級益蹈清規可
　　尚書駕部員外郎知龍州張舜元可尚書虞部郎
　　中尚書屯田員外郎通判明州皇甫宗孟可尚書
　　都官員外郎殿中丞通判沂州周踐可國子博士
　　制
敕具官張舜元等昔虞書考績周家太比率用三嵗以
覈衆功國朝因之所以質官成稽古道也以爾等敦修
士檢勤暁政經或承學中科或富文餙吏並參華朝紱
營職郡條遐俗妥安善部澄一雖守麾闗掌之名異而
類能稽伐之理均功状可嘉恩典非吝序升郎秩改服
師庠勉膺即授之寵用穆有彛之制可
　　尚書虞部員外郎知同州張師錫可尚書比部員
　　外郎殿中丞知端州趙時殿中丞通判秦州楊文
　　舉可國子博士制
敕具官張師錫等夫臺郎有總勾領簿者于諸曹為劇
學官有訓課國子者以博士為優分職雖殊公選猶重
以爾等或食徳之裔或通經之良並久服朝班分攝州
任剖符倅事限闗踰嶺附課來㑹增秩有常並懋所居
之勤且階即授之寵可
　　西京作坊使知洺州張眀可左武衛將軍權判左
　　金吾街仗六軍儀仗公事内殿承制蔡州兵馬都
　　監裴化鱗可左千牛衛將軍權判右金吾衛仗公
　　事制
敕具官張眀等夫環衞建官有經武執刀之率檄循按
隊有慎街訓仗之禁分職乃事時惟寵名以爾明早服
使勞攝藩符之重以爾化鱗曏由殿省督州旅之屯並
黽勉公家驅馳晚節深念使藩之效久嬰補外之勤宜
換峻班特均優秩且參華于引籍實賁號于銜珠勉蹈
寅恭以對襃擢可
　　前尚書金部員外郎王惟正前太常博士李東之
　　並服闋可舊官制
敕具官王惟正等向以罹閔家庭解官朝紱並遵經禮
克守通喪燧榖載周苴麻有訖司珍外秩抱蕝清曹各
膺還次之恩用光移孝之羙可
　　前尚書比部員外郎張師錫服闋可舊官制
敕具官張師錫曏罹内艱自解榮籍華首而慕素韠有
終宜因禫祭之除往復朝聫之舊勉思移孝且體㫁恩
可
　　前國子博士梁惟吉服闋可舊官制
敕具官梁惟吉頃嬰家疚言謝朝聯燧榖再新禫祥有
訖復從王事兹實禮經勉循移孝之方姑踐服官之舊
可
　　前秘書丞馮適前秘書丞集賢校理彭乗並服闋
　　可舊官制
敕具官馮適等曏執親喪自禠朝紱並銜終嵗已及外
除嘉克蹈于禮經難久辭于王事宜還舊貫勉服茂恩
可
　　殿中丞致仕田􁃽服闋可舊官制
敕具官田􁃽曩膺家戚遂離官次喪期有訖朝恩惟序
宜還盾省之秩尚遄鄉閎之歸可
　　前殿中丞魏莊等服闋可舊官制
敕具官魏莊等曏者各執親喪並去官次苴麻如禮燧
穀再新宜散祥琴之哀復還朝弁之吉㫁恩移孝欽我
寵章可
　　前著作佐郎周沆前大理寺丞蘇安世並服闋可
　　舊官制
敕具官周沆等曩遘家艱並去官籍禫祥有數燧穀載
新宜抑孝心之隆復還王事之守㫁恩展體用適禮經
可
　　前光禄寺丞錢揆服闋可舊官制
敕具官錢揆曏執親喪自離官籍奄終祥禫已復故常
勉勵移忠之心姑還主膳之次可
　　前大理評事丁瑑服闋可舊官制
敕具官丁瑑曩服親艱憫勞王事􁎒然去職訖此終喪
宜抑御琴之哀復還聽棘之屬可
　　前太常寺太祝林克譲服闋可舊官制
敕具官林克譲曩屬家艱俾解王事喪期有數祥祭遂
除宜除故官以嗣前績可
　　沿堂五院承引官將仕郎守京兆府别駕張昭吉
　　可右千牛衛長史充沿堂五院副行首制
敕具官張昭吉祗事宰庭編名府屬職于贊道協乃幹
恭宜進叙于缺員且副升于右列兼榮衞佐勉服朝恩
可
　　起居舍人知諫院姚仲孫可尚書户部員外郎兼
　　侍御史知雜事制
敕漢家以文中御史參遷目唐制以郎知雜事䧺官儀
眀其緣餙風采濟于幹用然後能振綱紀而澄姦伏也
我有公遷屬之名材以爾具官姚仲孫肅給自將和正
無撓早服賢舉亟給吏勤曏擢朝貴之華入光諫署之
列重以言責渉于嵗期嘗疇厥勞進序清秩而造膝靡
懈視履有方善非近名直不為訐迹其雅尚宜渥寵褒
俾階左右之榮改率南臺之屬樹聲措枉兹有望焉可
　　監察御史裏行高若訥可尚書主客員外郎兼殿
　　中侍御史裏行制
敕具官高若訥志操清淳風宇韶令早繇辭等擢在雋
科自禠巾于仕塗逮引籍于朝紱曾靡他吝休有厥聲
比緣慰薦之章寓行察視之列屬攸司大校舊課有成
通覈嵗期當懋恩典俾升郎位之寵且參殿中之憲往
服兼命無懈廼誠可
　　鎭安軍節度使同中書門下平章事吕夷簡元隨
　　袁宗可銀青光禄大夫檢校國子祭酒兼監察御
　　史武騎尉充教練使制
敕某下元隨袁宗早率𨽻勤載懷忠事屬吾元弼均逸
近藩嘉其執侍之良協乃補除之次綬紆庠秩憲職武
勲併示寵私勉懷祗恪可
　　贈太保中書令王曙元隨高貴可銀青光祿大夫
　　檢校國子祭酒兼監察御史武騎尉充教練使
　　制
敕某下元随高貴早繇家𨽻事予台臣屬茲終位之哀
軫以服勞之舊正名牙職攝寵朝階勉荷遺恩以終初
惠可
　　銀青光祿大夫檢校國子監祭酒知溪洞峽州軍
　　州事兼監察御史武騎尉舒通旻可加雲騎尉
　　制
敕具官舒通旻邉種推豪世官内屬久祗疆事能禀朝
規屢全出徼之俘彌顯來王之節騰章自達疏賞攸宜
俾進勲名用光忠效可
　　熟户俞龍潘可銀青光禄大夫檢校國子監祭酒
　　兼監察御史武騎尉制
敕秦州永寧寨熟户俞龍潘乃父以祗服世勞奉承邉
畧奄遺緖業屬爾後昆繼軫淪亡次湏紹襲宜擢升于
軍簿俾保訓于族人仍視官榮且謹吾圉可
　
　
　
　
　
　
　
　
　
　
　
　
　
　
　元憲集巻二十四
欽定四庫全書
　元憲集巻二十五
　　　　　　　　　　　　宋　宋庠　撰
　外制
　　翰林學士承旨尚書禮部侍郎知制誥章得象加
　　階食邑實封制
敕朕以天正上元昧爽冬至親旅備物拜貺于郊參賴
左右之臣恊敷陟降之禮亦既均福兹用懋官以爾具
官章得象理識清明風姿髙劭早服榮序濬發懿文入
以代巽風之辭居常無温樹之語洊疇時望升冠禁庭
㑹崇配于嚴陔咨領使于容蕝繄爾儐導成我肅恭固
當進于榮階衍以多邑且旌親近之選兼茂講求之勞
益綏善猷往敷徽數可
　　入内東頭供奉官于徳源可内殿承制制
敕具官于徳源恪職禁庭序勞使籍凡更指任咸著勤
庸慎秘殿之參承訂外朝之拱集宜從超拜用示優褒
益勵乃誠無忝官次可
　　入内西東供奉官勾當御藥院周惟徳可内殿承
　　制制
敕具官周惟徳以懿愿之資補禁嚴之籍率力彌厲將
指弗渝比兼藥劑之嘗亦更歲律之籍宜疇謹幹超序
班聨惟承命于殿中實均儀于朝右往祇優渙無廢前
庸可
　　内殿崇班焦宗約可内殿承制制
敕具官焦宗約食徳侯家聨榮戚里仍偕累課遂服華
班繄爾好逑之宗乃余自出之懿式嘉婣近奄及淪亡
矧遺札之上聞且令夫而為請宜縁永悼特渥寵章俾
進殿塗之趍無為世閥之忝可
　　内殿崇班曹傅可内殿承制制
敕具官曹傅重侯之門藉䕃而仕風華有裕謹敏自將
服在榮班無忝勲閥矧中闈之昵屬輔良冶之美才宜
進殿聨且光親籍往祗渥洽罔懈踐修可
　　内殿崇班夏元規可内殿承制制
敕具官夏元規地承勲胄名列禁班拳勇知方敏勤無
累眷言乃父方總衛師緩恩典之常科庇身支而有請
所宜進秩用奬教忠勉服内聨以光華閥可
　　太常少卿張宗誨可四方館使文州刺史知貝州
　　制
敕賓館置使方奏是司州符長人郡寄為重允是蕃奬
屬于兼材以爾具官張宗誨風力精明志用沈果出于
槐鼎之緒濟夫几案之資久服朝聨遂階卿亞中外所
厯閥閲已彰然惇學有初晩節彌厲比閲論兵之奏益
嘉徇國之謀將適所長固當易授宜均榮于外著且増
采于禁班勉佩褒華以伸忠藴可
　　奏舉人前權祁州軍事判官胡思聰可箸作佐郎
　　制
敕具官胡思聰鄉秀榮名吏銓隨牒曏參賓晝介在邊
藩實有將漕之臣胥暨通閨之士咸條善狀分集攸司
覈實孔彰懋勞惟允陟于秘佐朂乃官成可
　　前同州馮翊縣令張造可著作佐郎制
敕具官張造吏銓結果殿最有常詔恩舉知保任為重
向非佳吏曷光清選以爾早服儒行嘗擢俊科亷以自
將文而母害頃字氓于大邑能寡悔于厥躬齎伐上聞
薦章可復佐于秘局旌乃官成欽服寵章以終素守可
　　奏舉人前揚州觀察支使黄昌齡可著作佐郎制
敕具官黄昌齡久籍中銓累賓大府雖本階門䕃而見
許吏資薦寵狎聞滯淹可恤宜參賞格進序京曹往佐
著書之庭尚酬入幕之畫可
　　開封府兵曹參軍王翼可著作佐郎制
敕具官王翼文敏中科身言補吏掾于京劇再結歲勞
府列薦辭朝無吝賞擢佐著書之選尚領坐曹之務可
　　奏舉人前應天府推官謝郛可著作佐郎制
敕具官謝郛材服俊良行歸廉素曏繇科選見重賓籌
宗工外臺連啟交薦擢參書省之佐姑信吏銓之賞可
　　奏舉人昭信軍節度推官前知興國軍大冶縣同
　　監買茶埸張經可著作佐郎制
敕具官張經藝文而仕廉智自將再珥賓簪參司利𣙜
薦能累牘稽實盈條宜佐局于蓬丘且漸榮于磐羽可
　　奏舉人前湖州烏程縣令王稷可著作佐郎制
敕具官王稷推秀士林階勞吏牒綰銅被選製錦無傷
近署薦能外臺舉最章交軍府課協銓條宜升譔著之
佐且寄品流之賞可
　　奏舉人前江寧府上元縣令兼管勾府學任凱可
　　著作佐郎制
敕具官任凱丘園之良造秀階選雖褫巾補吏而挾䇿
名家曏徇守臣之章俾興郡學之法兼宰劇邑姑慰後
生風政並修慰薦尤數宜用銓部之啓擢佐史筵之郎
勉服恩華尚寵儒業可
　　尚書比部員外郎通判舒州趙温瑜可尚書駕部
　　員外郎尚書虞部員外郎知道州譚嘉言可尚書
　　比部員外郎制
赦具官趙温瑜等階䕃宿官第勞引籍或布宣郡詔或
通刺守符歲課上聞郎選惟序宜均即授之寵且懋稍
遷之勤可
　　天平軍節度使檢校太師同中書門下平章事判
　　河南府王曾男太常寺太祝紹可將作監丞禮部
　　尚書知亳州晏殊男明逺可秘書省校書郎資政
　　殿學士尚書户部侍郎薛奎親姪男房儒可將作
　　監主簿尚書户部侍郎知廬州陳堯佐親孫男知
　　愚可將作監主簿尚書户部侍郎知永興軍范雍
　　親孫男子初可將作監主簿翰林侍讀學士兼龍
　　圖閣學士尚書工部侍郎權知開封府程琳堂弟
　　温瑜可試將作監主簿制
敕具官王曾男紹等禀和令胄服業素風率在妙齡未
參初仕適因誕節旅集慶儀乗嘉會之均休復乃親之
言念願延賞典以啓榮階循厥舊章俾覃渙渥卿曹書
省正秩試官差序以陞勿忘祇勗可
　　樞宻直學士知益州張逸外孫姚穀可試將作監
　　主簿制
敕具官張逸外孫姚穀越在童牙甫親師塾惟乃外門
之懿時余邇列之良方寵奥藩翼惟麗澤宜試榮于匠
屬尚慰心于母黨可
　　皇姪故如京使從善可贈刺史制
敕具官從善宗籍之英王藩衍祚早被恩于敦族亟階
寵于陪官洊服使華克敦朝矩方竚麟趾之盛參固犬
牙之封而遘沴弗瘳殱良遽及眷言短厯深軫余懐持
升號于竹符且廞儀于宻印魂而有識尚或嘉兹可
　　中書試西上閤門使除懐州刺史制
敕文武之效濟治式均出處之寄惟才是擇矧州部之
雄重有民政之撫綏必竢茂庸乃付兹任具官某志懐
沈果謀術淹該服煩使而有初露美材而滋久風華自
飾忠謹内充自列職于禁闈實練儀于朝著訖無貳事
休有厥勞酬其使範之誠易以价人之重矧兹近輔屏
于中邦有旌纛以輔威有圭符而分契政之龎則興歡
于閭里化之得則蒙潤于京師今兹作牧之榮可亮簡
心之極宜思尤效以篤前庸無俾刺舉三河之人專美
于漢牘也可
　　落軍權正授團練刺史制
敕國家經武有常懋功至慎茍勞于久次則寵以番休
亦將均燕瘁之宜一中外之使具官某志懐飈果姿局
雄嚴早奉戎昭進司王衛訓顏行而知勇肅師律以無
譁忠效著聞歲期屢易持峻圭符之數用酬夙夜之勤
往踐使聨罔替嘉績可
　　管軍加團練刺史制
敕王者崇衛帥兵分建營府必咨忠慎以領訓齊具官
某早志戎韜洊階勇爵自撫循于爪士克震疊于旌和
歲月屢周勤勞匪懈稽功有典進秩為宜遙視圭符叙
升師領益輸亮節以服明恩可
　　京西路轉運使尚書度支郎中楊日華京西路轉
　　運副使尚書主客郎中林濰三門自波發運使尚
　　書比部員外郎王隲並可加勲制
敇具官楊日華等朕以屬者先後陪陵西畿蕆役眷言
經用參責攸司訖事在辰計功有典以爾等各縁吏伐
分領使權或調食于寰封或董舟于河次率勤供億胥
濟繕營勲級之華朝章惟重俾書于䇿用寵厥官益勵
風聲且稱甄奬可
　　尚書主客郎中判大理寺司徒昌運加柱國國子
　　博士權大理少卿公事吕紹興加輕車都尉國子
　　博士通判齊州淳于佺殿中丞周孝孫審刑院詳
　　議官太子中含李倩並加上騎都尉制
敕具官司徒昌運等朕曏以官司之繁法禁惟錯倚請
託庇日以益滋顛末相違遵用靡據是命爾等設局而
審議之彌厯歲躔協比曹屬而能分條輕重之目總括
繁簡之中成篇載勤列牘來上其有宣力參半補吏外
遷逮此圖庸固當均賞宜並升于勲籍且増勸于朝猷
欽踐寵階母替厥服可
　　太常博士集賢校理知臺州范說可尚書祠部員
　　外郎國子博士通判成徳軍陳及可尚書虞部員
　　外郎右贊善大夫知汝州梁縣吕師簡可殿中丞
　　制
敕具官范說等尚書知曹參知承務鉤盾華省咸率屬
僚因其寵階式叙功次以爾等早勤智效祗服朝規或
預校中經正簡編之謬或往釐外職成郡縣之勞並攷
攸司莫匪嘉績疇其歲滿易乃官聨増秩以畱勉終來
效可
　　尚書職方員外郎知歸州沈厚載可尚書屯田郎
　　中殿中丞知平定軍樂平縣張傑可國子博士太
　　子右贊善大夫通判吉州晏融可殿中丞制
敕具官沈厚載等夫稽功緒陟官成頒之歲期蓋有彝
法故虞考績而周大比也以爾等或學古優仕或藉䕃
累勞適于吏資服我朝著並縁郡縣之績參有新故之
勤通會課條率應恩格郎曹茂秩庠局美聨逮于盾省
之華咸稱閨籍之選各懋終譽無忝稍遷可
　　太常博士前知富順監戴翼可尚書屯田員外郎
　　太子中舍通判蔡州王康可殿中丞制
敕具官戴翼等夫尚書以墾田為郎鉤盾以中御率屬
皆一時功次之選也以爾等或鄉秀來任或經術自將
咸服吏資寘我朝紱惟翼逺勤巴徼而成課可甄惟康
近倅汝南而前勞未録閲于考簿協乃歲成宜懋當遷
之資益圖報稱之效可
　　十二考入前權資州軍事判官孟化成可著作佐
　　郎奏舉人前彬州宜章縣尉監温州大富南監張
　　士遜可大理寺丞制
敕具官孟化成等各沿吏牒亟調銓流或從事戎旃久
而無過或啇功鹽䇿訖于有勞憫其歲日之淹嘉乃監
司之薦宜從陟狀進服榮章秘局卿丞毋忝分命可
　　十二考人鄆州觀察支使王為可著作佐郎奏舉
　　人權寧海軍節度推官吳感可大理寺丞制
敇具官王為等國家旌宿官之勤明舉善之法合以求
士宜無棄才以爾等早調銓符並隨賓檄或積勞書考
已及周星或沈雋伸知見稱累牘嘉聞吏啓俾陟京聨
郎佐卿丞各服褒命可
　　尚書司封員外郎直集賢院判三司開折司兼提
　　㸃催驅公事王皥可尚書工部郎中制
敕具官王皥積星蔚然著象郎位若訓工官贊事典者
又俊選之極摯以爾家慶慿厚材資幹蠱曩奮辭藴茂
擢秀科洊服朝緌之聨久更書殿之直曏繇郡最參理
計文當逆受鈎考之煩罄推行靡宻之效質乃歲課愜
予褒章宜正屬于列曹尚宿業于司會勉恪新命滋樹
令猷可
　　尚書屯田郎中知曹州陳師古可尚書都官郎中
　　尚書職方員外郎通判荆州府吳有鄰可尚書屯
　　田郎中制
敕具官陳師古等臺郎有督中都之𨽻覈墾田之實者
本朝遷補率以茂材吏處之惟爾等咸踐秀科久通榮
籍官宿其業吏飾以文或剖符為州地切寰服或倅條
分政事叢督府且有舊課列之攸司三周質成連最當
陟宜進星烏之次益蹈羔羊之規仍懋來勤俾久于職
可
　　和州司馬范極可泰州司馬制
敕具官范極早籍銓流洊罹殿恪曏坐勢交之援實從
軍佐之遷屬乃禋燔大霈恩號滌瑕有典易地為宜勉
新令圖尚弭前悔可
　　林獻可移袁州司馬制
敕具官林獻可曏者果于貢辭寘在班籍繼繇賄墨謫
佐軍司而靡念省非輒復于上託縁夢寤隂濟訟仇迹
其初心弗忍嚴譴俾移遐郡且警狂夫尚記昔言之忠
俾仍典午之籍可
　　三司户部判官尚書刑部郎中劉賽可尚書兵部
　　郎中制
敕具官劉賽臺郎之選雖有彞序至于内外兵之劇則
髙才異最者處之以爾文行交修風采兼劭久紆朝紱
洊攝郡麾治無苛聲去有餘頌早旌吏伐參握計籌曾
未踰時輟以居部比縁財使之缺復被召還之音官雖
屢移課則通考宜繇司冦之宷升備夏卿之屬且勤㑹
要用服寵甄可
　　尚書主客郎中知潭州夏侯彧可尚書金部郎中
　　制
敕具官夏侯彧昔漢二千石有治效者輒璽書勉勵増
秩錫金國朝稽勞懋功即賞于外亦其義也惟爾踐儒
科之目通吏師之學洊懐章而出守亦馳傳而紏刑賁
我周行多厯年所頃資硎刃入贊計籌而湘潭之邦符
竹須代輟以居部㑹其質成按有司之類能通三載而
論績且因善狀爰俾叙遷司珍劇曹應宿華選寵之新
秩時惟勗哉可
　　熟户訥哷約蘓可本族軍主制
敕具官訥哷約蘓世豪西鄙籍隸諸酋善禀朝規協祗
疆事蠢兹兇盜奸乃禁防嘉戢捕之有勞顧賞勤而斯
允俾還族帥用奬戎昭可
　　環州蕃部沃協等可本族副軍主制
沃協等世保疆陲地雄種落眷言乃父實主團兵奄遘
凋殂固當嗣襲矧見推于尺籍宜並副于軍幢勉服茂
恩用光先職可
　　殿中丞馬坤崔中正薛貽應並可國子博士制
敕具官馬坤等各服吏勤序升朝品勵廉隅而有素守
科指以無違歲籥洊周功簿來上嘉其寡過協乃推恩
宜並命于經庠且勸能于官次益敦素履無廢前勞可
　　登仕郎太常寺太樂正張用成可太樂署丞將仕
　　郎守太常寺太樂署副樂正張惟慶可太樂正太
　　常寺攝樂正孟化琮可將仕郎守太常寺太樂署
　　副樂正制
敕具官張用成等參習樂華奉承署表率工師而率業
彌歲厯以書勞官缺備員籍當次補或進丞本局或聨
正爾司各服寵階罔賛成效可
　　王拱辰父可贈太子中允制
敕乃者恭郊廟之享報臣工之勞均覃茂恩并寵先烈
所以勸存追逺納人于厚者矣以爾具官王拱辰亡父
具官某惠和膚敏端平慤固序調銓檄參尹縣圻晩賦
歸來之篇善訓過趨之嗣冠升材等優啓士途逮垂紳
之造朝已瞻岵而銜感永惟知子光我得賢宜奬教忠
之風且光通籍之贈賁于幽漠尚或歆榮可
　　尚書吏部侍郎知樞宻院王隨加功臣食邑實封
　　制
敕朕昨以母后上仙山園復土首咨樞輔之哲專領使
儀之雄亦既祔升聿圖勞瘁具官王隨才範沖逺賢業
富優令望稔于先朝休績參于余治逮司幾務實冠近
聨善講本兵之謀洽聞籌幄之論屬慈闈褒恤神域慎
終制定禮文護興事典實繄精力副我沖懐今坤廟格
思寰畿訖役宜霈賞勤之令且褒同體之賢功號増華
幹封衍食併為異數兹協至公往服寵章詎假多訓可
　　贈太傅中書令冦準可謚忠愍制
敕夫徇義保躬賢哲罕兼其致原心觀行衰沮得伸其
公惟節惠之舊章實經世之明勸不有正義孰旌遺烈
故贈具官寇準器質莊重風猷簡貴感㑹先聖綢繆上
司明心若丹直道如矢逮余主鬯之日實乃秉均之秋
圖惟協恭罔有二事搆盜言之噂沓挾危法以中傷白
璧易汗貝錦難辨再罹遐謫遂歎云亡終非零雨之歸
徒軫幽泉之痛間雖洊伸澄雪追賁寵嘉而誄行易名
尚闕兹禮沈謀碩畫淪于疑論逝者莫愬朕甚憫之謚
法有危身奉上曰忠佐國遭憂曰愍合是休典慰其塋
魂可賜諡曰忠愍
　　尚書祠部員外郎集賢校理同知宗正寺趙槩可
　　尚書刑部員外郎制
敕具官趙槩尚書諸郎雖功次遷授至于首曹劇選則
以雅望處之爾業履清淳韻宇和秀早階俊譽升寘上
科尋服書林之游嗣結軍牙之最入承尹政休有吏資
曏請豫章之行力均渤海之寄屬余宗籍慎補乃僚亟
命召還且俾參攝眷惟舊課通覈攸司宜循載績之規
進聨冦部之屬欽率優典彌劭令猷可
　
　
　
　
　
　
　
　
　元憲集巻二十五
欽定四庫全書
　元憲集巻二十六
　　　　　　　　　　　　宋　宋庠　撰
　外制
　　大理評事監在京廣衍倉李酆可光祿寺丞制
敕具官李酆地襲華腴世承燕翼曏繇卿屬參掌國儲
官勤有庸歲滿無殿嘉其最狀稱厥懋恩俾改膳卿之
聯尚修庾司之職可
　　大理評事知建昌軍南城縣李虞卿可光祿寺丞
　　制
敕具官李虞卿緣文有資階蔭而祿比繇評讞之秩外
寄絃歌之才三年質成百里兼最膳卿補屬令組載華
勉續前勞尚佇來賞可
　　大理評事監海州酒稅王誨可光祿寺丞制
敕具官王誨世祿妙年相門餘慶比從外掌克服攸箴
滿歲敘勞倍官有秩宜參膳卿之屬且酬海邦之筦勉
履寶訓無忝茂恩可
　　十二考人前權福州支使張貴和可大理寺丞奏
　　舉人前知陳州宛丘縣宋孝孫可衞尉寺丞制
敇具官張貴和等序登仕籍祗率官常並敦勤吏之風
罕絓簡書之責比因成課來調中銓或赦令之議年或
薦章之保任質于彝典符厥賞條俾補屬于卿丞且勸
能于選部可
　　奏舉人前撫州司理參軍孟造可衞尉寺丞制
敕具官孟造本偕鄉能入服銓調嚮司犴獄介于江湖
而民挾詐輕吏困叢密惟爾善職訖無煩辭交章以聞
覈課尤審宜酬歲考升佐衞卿益懋修方之勤且光擢
俊之舉可
　　奏舉人前鄧州司理參軍歐陽宗閔可衞尉寺丞
　　制
敕具官歐陽宗閔夫選條以累勞為資格詔書以陟狀
舉滯淹勤庸相當乃議甄擢以爾處躬無玷効智有初
洊更州縣之勞罔絓簡書之責灼焉善最副厥薦言宜
改佐于卿司用勸能于公路可
　　太常愽士集賢校理錢延年可尚書祠部員外郎
　　制
敕具官錢延年世德載靈孺年筮仕早嘉學治之劭參
服讎書之勤亦既登朝洊俾從政頃倅州事自遘家艱
逮闋制而復官屬稽勞之滿歲司禋列局承務有聯且
寵握蘭之資更光抱槧之業可
　　太常丞直集賢院判三司都理呂公綽可太常愽
　　士制
敕具官呂公綽唐典愽士𨽻奉常者為六品清官曩制
相沿今選尤重以爾氣調秀舉才致敏通雖籍公臺之
華躬修儒素之檢以奏技帖仙職以累伐佐計籌參㑹
課條甫越朞閏宜繇陪棘之屬進繕置茅之儀姑為寵
階尚服煩使可
　　秘書丞知鬱林州黄中可太常愽士殿中丞監眞
　　州𣙜貨務孫祖道可國子愽士制
敕具官黄中等夫考吏之法覈實為先沿勞限年按狀
遷秩則政不壅而才有敘矣以爾等或懿文筮仕方為
政于海區或精力首公適幹利于江界並列成課集于
攸司宜從歲滿之遷以勸官成之效禮臺學省博士有
員即而授之勉服華寵可
　　殿中丞陳希亮可太常博士制
敇具官陳希亮曩繇辭等服我仕途官率攸箴文能毋
害比成縣譜之治入齒朝紳之華自上歲勤參符考目
俾繕儀于漢蕝且光績于虞篇往踐榮階益固清守可
　　前鄭州原武縣令游開可著作佐郎制
敕具官游開業文登科絜矩從政比為右輔之邑見舉
外臺之章銓覈上聞朝恩有典宜參秘籍用寵官成可
　　淮南轉運使李昭述男仙卿可試秘書省校書郎
　　制
敕具官李昭述男仙卿乃父以望郎之華膺别使之選
授節云始任子有常矧鱣序之令門服鯉趨之清訓膺
兹延賞必克嗣徽往試讎書之榮無忘食德之舊可
　　益州路轉運使楊日嚴男公度可試秘書省校書
　　郎制
敇具官楊日嚴男公度任子之令所以襃官勤而延世
賞也惟乃父察使于西州方促萬里之行曽無九折之
憚宜榮吏牒以寵親庭優學勵躬無忝來遇可
　　廣南東路轉運使龐籍男元魯可試秘書省校書
　　郎制
敕龐元魯乃父以被詔天臺揚旌嶺服方罄首公之節
且授任子之恩將責使勞宜推世賞免膺學筮以寵私
門可
　　駕部郎中致仕辛惟簡男炤可試秘書省校書郎
　　制
敕具官辛惟簡男炤逎者詔書吏有引年辭仕者許上
一子名以補吏所以寵退身厚世祿也乃父惟簡老于
郎潛願去朝班且及恩典庇嗣之請今俾往試讎書勉
蹈清規無忝余賞可
　　前鄉貢進士石洵直等三十三人並可守秘書省
　　校書郎制
敕石洵直等逎者深詔庶邦並舉髦士必加參練乃允
詳求以爾等署行鄉書露材貢部紛懷鉛而就列成摛
藻以奏篇蔚有深辭可躋異等因其中選榮以修方秘
局校文京員鍚綬勉敦儒範以對朝恩可
　　河北都轉運使楊偕姪孫景芬可試秘書省校書
　　郎制
敇具官楊偕姪孫景芬爾之從祖久服計臣比升榮聯
且委雄部適駕言于使傳遽餘䕃于私庭責效云初延
賞奚吝俾試讐書之秩用懋貽孫之謀可
　　廣南東路轉運使鄒覃男之才可試秘書省校書
　　郎制
敕具官鄒覃男之才乃父曏服詔恩遠督方漕頻海之
部踰嶺實勤且援比以上書願因勞而任子眷言遐役
宜允所陳俾試讎書之榮無忘延世之奬可
　　廣南西路轉運使尚書都官員外郎韓琚男景修
　　可試秘書省校書郎制
敕具官韓琚男景修以乃父進服朝恩遠將使漕眷言
踰嶺之部方責乘軺之勤受節云初需頭有請固宜延
賞參勵教忠特試讎書之榮且盡任子之典可
　　尚書比部員外郎知澤州孫昌可尚書駕部員外
　　郎國子博士通判鄧州呂務簡可尚書水部員外
　　郎制
敕具官孫昌等昔漢明帝有言郎官應列宿宰百里非
其人則民受其害況攝郡棨倅藩條者乎惟爾等或通
經而才或藉蔭而仕並絜矩從致濯纓登朝而方出麾
高平關掌宛下新績舊課通質歲成宜進諸曹之聯且
光所部之寄欽服並命母替寵階可
　　尚書屯田員外郎黄汴河催綱劉立言前通判台
　　州閻鼎可尚書都官員外郎制
敕具官劉立言等懐文飾吏選俊為郎或護漕河渠或
賛條符竹並階前績通續今勞宜循滿歲之格進貳中
都之秩兼仍事守以結最凡可
　　尚書比部員外郎通判嘉州郭宗禮可尚書駕部
　　員外郎尚書虞部員外郎通判祁州成璧可尚書
　　比部員外郎國子博士知貝州歴亭縣成道升可
　　尚書虞部員外郎制
敕具官郭宗禮等尚書郎有掌輿駕鉤簿領典虞衡之
職皆曹劇任要列于天臺時惟寵名以待功次爾等通
經筮仕從政累勞六計本乎至廉一心蹈于無懈或關
決州務或仍宰縣封歲月有成凡最來上遞進某等咸
協乃庸無渝素誠忝我休命可
　　尚書虞部員外郎知金州師仲說可比部員外郎
　　太常博士知貴州陳堅可尚書屯田員外郎制
敕具官師仲說等夫稽歲質成世有彛法故虞陟明宣
責實皆是物也爾等或食德之裔或修辭之良頗濟吏
文寘我朝紱並緣靡盬之效出副惟良之求雖姚墟舊
藩駱越遐境成績未報前課可甄比勾劇曹頓升華序
各膺郎位之選尚結州麾之最可
　　尚書虞部員外郎張揩可尚書比部員外郎制
敕具官張楷久服師規序參郎選嘗奉行于寛詔俾攝
守于名城屬此還臺適當㑹課酬其歲滿寵以階升往
踐勾書之曹彌遵絜矩之訓可
　　尚書虞部員外郎梁餘慶可尚書比部員外郎制
敕具官梁餘慶學古而官累勞以日洊階最目序充郎
位比關隴倅事條敎有倫逮兹還臺適遇稽伐宜承比
勾之務且寵年庸之勤勉服稍遷以格來舉可
　　太常博士施昌言可尚書屯田員外郎制
敕具官施昌言職理淹深風華秀舉曩由高第仍佐外
藩政洊考于歲成學不忘于時敏廼者嘗俞奏牘命試
禁林逮給札以來目成篇而喜嘉其進業寵以為郎勉
蹈儒猷允光朝序可
　　太常博士劉適可尚書屯田員外郎制
敕具官劉適辭誠並修器幹兼裕早中科等遂服政經
刃解煩而有餘文飾吏而毋害自引籍朝著結綬縣章
官靡曠離歲亦淹久嘉其奏課寵以為郎宜踐田曹之
華且光磐羽之漸可
　　太常博士前知䕫州巫山縣魏平仲可尚書屯田
　　員外郎制
敇具官魏平仲器韻清舉才謀簡濟早有休問齒于英
游自解巾昌辰束帯榮序文飾吏而毋害績當官而可
底三歲㑹課我朝彝章矧更縣道之勤宜副田曹之務
益服賢志用光郎選可
　　太常博士牛圭可尚書屯田員外郎制
敕具官牛圭曩修辭誠洊効官職比階司蕝之籍出尹
象雷之封間被臺符移贊州事緬是封略雜于民夷治
無殿科歲有遷格宜因覈課之審卽寵為郎之拜尚仍
所莅勉集後勞可
　　尚書祠部員外郎崇文院檢討天章閣侍講王宗
　　道可尚書度支員外郎制
敕具官王宗道被服儒猷祗勤官次早用士林之選首
從王邸之招員在胄庠職兼書館多歴年籥進備朝簪
屬開講道之筵俾預敷經之列曏緣内閣參訂露門帖
以寵名志在榮遇而宗英剡奏學肆叙勞且冀稍遷重
違所請宜改承于郎務益詳究于典言朂爾清修對我
甄奬可
　　前權相州觀察支使郄慕清可檢校尚書水部員
　　外郎制
敕具官郄慕清國家竣事東耕均禧庶品官無内外賞
有彝常以爾從辟廉車累勞仕籍方兹展體慶乃丁辰
宜視秩于郎曹用圖勤于幕畫可
　　授柴宗慶開府儀同三司依前檢校太師同中書
　　門下平章事武成軍節度使駙馬都尉加食邑實
　　封制
門下朕丕承先謨恭恤明祀獲執牲幣祗見神祇適當
拜胙之成思均與物之況矧余右戚參視貴臺久擁旌
旄之雄時勤屏翰之績不有異數疇聳庶邦具官柴宗
慶淳固蹈常柔嘉廣業地承伐閥之舊才對肅雍之華
能興乃宗遂膴斯仕以藩侯而奉朝請多歴歲時因元
帥以敦詩書自恬風素逮兼槐席之重出臨棠舍之封
允廸惠和且宣條教屬禋嚴之誕布率貢品以惟寅身
雖守藩志則存闕忠劬並劭戩祿爾宜是用冠文階之
崇優食采之典茂厥眞賦濟于壯猷於戲天秩之隆非
式禮而奚敘公餗之荷惟持滿而克安益服令圖往即
榮次授受之戒可不勉歟可
　　授陳堯佐光祿大夫依前檢校太傅同中書門下
　　平章事淮康軍節度使加食邑實封制
門下薦誠類帝所以格三靈之和均禧拜胙所以優四
海之澤倚吾舊老之雋方制中權之雄兼榮鉉臺參殿
寰服禮成第賞朝論攸歸具官陳堯佐志意冲夷風槩
高劭抗心希古學有本原展體首公政多縁飾逮事列
聖目為名臣寖階謨猷遂翊機柄洎入正于槐路實増
煥于袞章曏雖内解政樞寵頒齋鉞仍宰庭視品之峻
冠友邦維翰之良賢勞並均體貌無改升禋已事布號
崇朝宜増命數之繁且昭貺施之普崇階馭貴多邑衍
封益以實租㑹為異渥於戲天錫之祉余弗敢專師僉
之諧疇可虛授往䖍誕告之寵益契同寅之懷矧在耆
明無假多諭可
　　授鄭守忠光祿大夫依前檢校戸部尚書寧遠軍
　　節度使殿前副都指揮使加食邑實封制
門下王者受釐于天理弗專饗䟽爵于位勸必有功粤
惟將臣翊我齊輅勞施伊始均福攸同聿圖剛辰參布
明命具官鄭守忠性尚淵濟才質飇果感㑹亨旦策發
壯猷多通兵技之學早著和門之業洊書勳籍久服禁
屯或訓練徒兵或董齊越騎進階征鉞之重遂司交㦸
之嚴夙夜靡渝親寄無貳屬圖郊類躬展國容實提北
落之師來備甘泉之仗導迎街蹕循徼巖廬大禮克成
寖威有助宜酬從祀之恪允昭進律之文特峻貴階載
陪多邑仍眞幹食僉允朝言於戲善保者位高而安能
力者道遠而勵曽是異數孚于厥勞往哉汝諧毋替終
譽可
　　授楊崇勳開府儀同三司依前檢校太尉河陽三
　　城節度使加食邑實封制
門下朕奉事天明肅祗郊配内則公卿顯相率禮不愆
外則岳牧協恭以職來助馨德昭鬯鴻釐普臻爰洽揚
庭之恩用褒維屛之寄具官楊崇勲精忠以力沈毅而
和早㑹聖期號為愼將休有成績播于公言寖酬武幹
之庸正司機務之柄告猷克壯廣業彌勤逮倚陪京之
藩洊易均賢之地而能恪守侯度允藝貢常交撫大邦
之人并蒙中甸之福屬兹第賞協乃懋功是用訂公府
之儀增采地之數仍因眞食俾衍故封朝謀僉承奬策
參備於戲惟帝錫祉有格來之藩惟辟申恩有厚往之
報宜循進等之授益寵于宣之良往對光亨無煩訓諭
可
　　授荆王依前守太師尚書令兼中書令行荆州揚
　　州牧荆南淮南節度大使加食邑實封功臣制
門下協邦惇族義炳唐篇受脤展親道光姬宗矧宗盟
莫二之地羣辟相維之尊屬舉鴻儀載均順福襲外事
用剛之吉稽異姓為後之常特推茂㤙于告有位推誠
保順同德協恭贊治崇仁亮節守正佐運翊戴功臣荆
南淮南節度大使管内觀察處置等使開府儀同三司
守太師尚書令兼中書令行荆州揚州牧上柱國荆王
食邑二萬五千戸食實封一萬一千二百户賜入朝不
趨劒履上殿詔書不名元儼器範凝邈志懷淳暢連輝
皇緒育德懿藩早膺無戲之封日為最樂之善茂分寳
玉參擁麾旄官序百僚之師爵窮五等之貴雖洊加殊
禮獨冠寵名而居盈益冲秉節彌亮率我宗裔保于燕
謀陽郊受釐端闕敷號眷言信厚之長宜廣陪敦之恩
是用即褒功之華増異數之稱衍采地于多邑優幹食
于眞封克綏壯猷度越常檢於戲立愛惟始庸樹庇根
之強涵澤既優滋同拜胙之貺國論惟允家情亦隆欽
懷永圖以屏王室可授依前守太師尚書令兼中書令
行荆州揚州牧充荆南淮南節度大使管内觀察處置
等使荆王賜入朝不趨劒履上殿詔書不名加食邑一
千戸食實封六百戸仍賜推誠保順同德協恭宣忠贊
治崇仁亮節守正佐運翊戴功臣散官勲如故主者施
行
　　京東路轉運使尚書刑部員外郎直史館韓瀆可
　　尚書兵部員外郎尚書屯田員外郎通判池州周
　　咸可尚書都官員外郎國子博士知越州餘姚縣
　　劉緯可尚書水部員外郎制
敕具官韓瀆等或茂材為郎或華䕃通籍瀆以帖職史
館有將漕之勤咸以累課吏資有倅州之敏緯則積階
胄席假領縣章以年以勞並允遷秩今按中兵都𨽻及
司川之職皆右劇也宜即授而寵之勉圖後庸無廢余
典可
　　保慶皇太后叔母蓋氏追封榮國太夫人制
敕朕稽若邦猷輯和孝治因先朝淑德之輔正永樂徽
名之尊禮既具揚恩亦惟厚追賁外戚率綠慈懷保慶
太后叔母追封榮國太夫人蓋氏世德蘊靈女師蹈訓
協濟中範作合令人盡潔志于祭蘩流順教于家闑雖
景命近止而慶祚有開叙親中闈實曰諸母繄盛儀之
允備宜先澤以載霶俾易舊封且光大國鈿釵増數湯
沐衍封告于九京尚或歆寵可
　　皇叔荆王亡妻張氏可追封魏國夫人制
敕夫德高内助則維巢之詠興命或弗永則飾壤之恩
篤矧惟近屬倐搆冥災懿範未淪徽章有典具官荆王
亡妻晉國夫人張氏華基茂緒淑操芳猷動合珩璜之
音居遵圖史之誡早膺盛禮作配英藩躬婦順而弗渝
佐宗事而尤恪洊疏大國參縟寵儀方憑無遂之賢永
贊維寧之盛何圖奄忽遽隔幽明生而有涯心焉増悼
宜正名于寳魏且紓痛于幽泉密印鈿函尚兹歆服可
　　齊國夫人許氏進封晉國夫人制
敕竭誠均愛久則彌彰報德推恩厚而無斁齊國夫人
許氏性鍾淑喆行服閒和早祇事于掖庭首效勤于甲
觀克圖善育本出至慈忠存襁褓之辰譽訂山河之懿
曏雖洊疏湯邑増衍國田酬推燥之夙功羙居謙之令
躅質于舊典猶缺羙名宜追保佑之力更益褒華之稱
茲為異數無替冲猷可
　　故宫正紀國夫人郭氏追封尚宫制
敕宫正紀國夫人郭氏早鍾柔操參備後庭善服矩儀
多歴時序寖服宫闈之秩洊疏湯沐之封式寵懿猷遽
淪徂景華聯有等遺範可懷特舉褒優尚慰冥漠可
　　典簿張氐進封宫正勾當大内公事掌絲李氏進
　　封典言同知尚書省事御侍永樂縣君武氏進封
　　典寳落御侍御侍長安縣君王氏進封掌寳落御
　　侍制
敕典簿張氏等婉嬺自修禁嚴被選早奉宫掖之列屢
更歲籥之華宜縁久勞稍遷秘掌益圖恭靖以對褒榮
可
　　掌醖許氏進封司記聽宣許氏進封典言制
敕掌醖許氏等性服恭柔地承嚴禁克祗乃事無懈攸
箴宜酬宫巷之勞進掌掖庭之局益思勤勉用對寵嘉
可
　　帥臣鄭守忠高化石元孫追封母制
敕乃者祗袚陽郊别獻坤廟内循明發之感均愴靡依
之懷矧余帥臣追悼慈育宜錫榮號以寵孝思具官姓
某亡母累贈某郡太君某氏躬禀柔嫺踐循法度早奉
金夫之懿實生雲將之賢志達五經任隆三衛慨鼎茵
之弗逮追湯沐以洊加及是展儀允當均福進啓郡田
之數再紓子舍之哀縟禮襚章參詔𠖇漠可
　　御史中丞杜衍亡母追封京兆郡太君制
敕郊之報也均福以惠下推恩以篤親本孝慈之所從
罄幽顯而率洽曰予端士參總憲綱緬懷劬勞增厚褒
恤以爾具官杜衍亡母廣陵郡太君盛氏柔嫺其德溫
靚其容毓慶清修之門來嬪良奥之室勤助賓祭輯和
宗姻婉訓有基令子是似漸徙宅之教卒成善名副專
席之求洊咨直質曏綠顧復之義屢延封賞之科及今
相儀當用申奬繇淮海之奥徙咸鎬之都寳鈿芝函往
告幽穸可
　　入内内侍省押班岑守素母進封郡太君制
敕具官岑守素母河南縣太君梁氏肇毓慶宗有行茂
族早助金夫之懿入參貂省之華載服閨風遂流家檢
實鍾令嗣列我信臣能豐祿以逮親屢賜田而啓邑且
陳奏牘罄序孝心願從禰室之榮冀益封君之數嘉其
誠慤進厥等威疏郡寵名循陔羙志勉膺優渥永渙徽
柔可
　　文思使知府州折繼宣母進封郡太君制
勸具官折繼宣母信都縣君劉氏禀和慶族作儷勲門
曩勸義于金夫甫疏榮于石窌實生令嗣克襲先封道
茂壼儀訓覃忠教方劭綏邊之績更張及養之勤瑞福
溥均劬勞有請宜因本郡超正寵名且慰髙堂之歡用
光象服之等可
　　兩省妻封縣君制
敕朕乃者升禋紫宫麗澤南闕因考庸懋賞之典廣視
品從夫之封寵于朝倫寔有恩限以爾具官某妻某氏
慶靈辨族閒婉飭躬資于多儀儷乃良士蹈無攸之戒
既式爾宗助有為之賢方幹余蠱均禧在旦疏邑開榮
姑命澤田之羞且光象服之數可
　　朝臣妻封縣君制
敕國家禮成陽郊賞均大令蓋由通籍而上更延及室
之恩所以奬首公褒内助也以爾具官某妻某氏高華
辨族幽閒賦質允服盛禮來嬪令人序陟廣朝之聯勤
經敏政之業迹其輔佐宜乃寵嘉俾開湯沐之封且光
簪鈿之等可
　　帥臣鄭守忠高化石元孫妻進封郡君制
敕朕屬者謹郊報之常稽禮文之變茂對三后平施萬
邦既敘臣工之勞復延伉儷之寵所以貴從夫而恩及
室也具官某妻某郡君某氏慶靈辨族閒婉飭躬資于
多儀式是良匹蹈無攸之戒既克家肥助有為之賢實
參戎重均禧在旦増邑有常宜易郡田之封益光宗事
之懿可
　　御侍苖氏進封郡君依前御侍制
敕御侍苖氏早以良家入充近掖能蹈邕柔之範亟參
進對之華備位小星方隆淑問啓封大邑宜寵徽恩往
膺湯沐之榮益劭宫闈之訓可
　　入内都知王惟忠亡妻范氏追封郡君制
敕具官某妻高平縣君范氏憑後慶宗蹈和柔訓夙奉
有行之禮載稱無遂之賢輔乃金夫列我貂省嚮酬勞
于侍幄亟延寵于封君懿範式彰冥災奄及眷邇臣之
悼往宜卹禮之有加郡壤升名泉塗滲澤廞章渥數尚
慰幽魂可
　　參政樞密母追封郡夫人制
敕朕乃者祗袚陽郊别獻坤廟雖陟配有序而明發載
懷内忖孝心之䖍實均子道之感爰因贊福咸及顯親
以爾具官某母某郡夫人某氏性本柔明行兼法度始
循婦德終繼壼慈擁育邇臣踐揚膴仕寖逮累茵之貴
已隔安輿之歡永慕所鍾賁章前渥訖兹大賚允若重
封井賦賁于泉路慰乃棘心可
　　參知政事宋綬外祖母追封郡夫人制
敕夫尊賢于朝則儀品偕重延賞于室則封號並隆既
穆人倫之端兼懷逝者之作所以篤家情而渥王澤也
故具官王徽之妻故太原郡君王氏女德純茂世靈華
衍早遘良匹協樹善猷繄天昌之能賢遘皇揆而稱首
實荷先顧光服近僚惟時賜田已被柔壼永從如日之
誓終乏克家之孤移祉外孫參我良弼具上前烈深軫
朕衷方襃庸于舊臣宜均寵于齊體且因本郡特正順
名廞章鈿函往賁幽穸可
　
　
　
　
　
　
　
　
　
　
　
　
　元憲集巻二十六
欽定四庫全書
　元憲集巻二十七
　　　　　　　　　　　　　宋　宋庠　撰
　内制
　　中書試戒風俗奢靡詔
聞夫古先哲王之御俗也皆上求天心下建民極天道
貴質故敦本以體元民情易流必閑邪而制法然後能
趨富壽之域開衣食之源至龢來臻大命無泛國家荷
三聖之業保萬方之大容典飭盡訓戒諄勤然而世道
久夷人心多靡近聞中外頗僭典常自通邑名都世家
豪姓競作浮侈迭相矜尚珠玉被于服玩緹繡裛于垣
牆雕幾歲更規矩時易醬藿庖味山藻室廬靡嗟民力
之勤罔憚邦儀之禁此而是縱孰不可容況曩者神宗
親駕農祠示稼穡之重眞廟深惜上幣嚴銷塗之律朕
皆祗紹祖武奉行前猷惟爾庶邦敢忘茂訓自時以往
咸俾改為儻輕蹈于匪彝當一施于重罰布告遐邇知
朕意焉
　　敕州郡勸農詔
昔者堯湯之災而民不病知備故也禹稷之盛而身服
勞知本故也惟本與備一出于農哲王盡心義在于此
矧去聖愈邈務本日衰非告以話言納之善道則懼夫
懈怠之俗相靡而弗還富壽之期因循而莫復朕所以
躬紹祖武親禮農祠御千畝之場越三推之數因以申
勞狎野優復力田招來太和茂育羣品則虢公諌宣之
旨賈誼勸文之戒朕雖不德庶或無慙而今春以來善
氣猶鬱蝗羽為孽雨足屯膏南自淮楚而接之江東綿
齊魯而著之海野乏青草家無見糧丁壯輕去于里廬
細弱相捐于溝壑㑹未周歲奄及大饑至于邦縣之間
率寡京坻之蓄教不先具民亦何辜庸非貪吏以掊克
而奪其財苛人以趨辦而窮其力淫巧游惰者失其禁
逮訊證捕者妨其時使吾赤子陷于饑寒嘉歲變于禨
眚興言及此朕甚痛之況視民之勤禮存彛訓墾田罔
實漢有明誅自今以還其申勅詔條切督州郡凡令之
出以農為先謹視土膏之宜明宣稼政之目諭以國家
寳榖重食尊本鎭浮庶幾流亡有所底止敢或弛厥穡
事重為民殃當一寘于重科俾大變于衰俗布告天下
知朕意焉
　　舉遺逸詔
王者稽若大猷總制羣品曷常不求輔于有衆收績于
無為張軒冕之華以來世彦厚丘園之禮以聘道眞然
後教化尊于朝風俗清于野琮璜入于東序鸞鷺集乎
西廱天無曠工祿必配德自淳政不競兹舉寖衰招延
者罔汰于濫竽茍冒者希聲于畫餅使賢人志士穢世
嫉邪蓄高韻于無聲韜竒文而滅彩築巖釣渭無復嗣
音加壁裹輪遂成絶典寧所繇之殊路將可復而在人
朕荷祖宗之靈託元元之永上惟大本非賢罔濟比詔
執事博訪異人騖精鳴鶴之臯馳心白駒之谷歴祀綿
乆希風寂寥將朝廷禮意之未臻有司物色而乖當何
區域之大而賢才之寡歟抑又聞之蘭菊高芬多挺生
于幽藪隋和善價不自納于賈區緬惟高尚之蹤固非
科級之致宣令郡邑深體眷勤其或求志于里閭抗情
于丘壑樂篆素以希古葆孝悌而道榮有一于兹且以
名上朕將敕公車之府備鵠版之書虛心望風待以不
次庶幾皇士同奬大寧傳不云乎舉逸民天下之民歸
心焉咨爾羣倫毋忽余意
　　賜南京畱司文武百官尚書吏部侍郎知應天府
　　韓億等賀南郊禮畢及上尊號受册詔
欽崇報本禮重邦經刻玉崇號義緣人欲内循寡德忝
舉鴻儀膺福享名心焉増愧卿近由丞弼方委保釐率
屬罄恭露章馳賀味其辭旨忠恪兼勤欣歎之懷寤寐
無舍
　　賜西京畱司文武百官資政殿學士尚書吏部侍
　　郎知河南府范雍等賀南郊禮畢詔
長景涓辰高禋措事獲膺純嘏還霈茂恩三靈交歡咸
與欣㑹卿屬司畱鑰䖍戒乃僚便道奉章旅辭致慶情
文參允將順並照申閲于兹歎矚何已
　　寳元元年南郊御札勅内外文武臣僚等
夫一陽大報方册彛規三歲親郊祖宗盛則朕猥以涼
菲獲承基緒祗率丕訓茂昭前人兢兢業業罔或寧暇
賴上穹鑒祐列聖保綏方隅晏然氣物時若民微艱食
之阻邦輯阜財之經嗣洽太和莫非靈貺雖復犧幣有
品粢芼載蠲申勅祠官謹修歲事然齋輅停軫欽柴輟
熏弗躬于行撫已成闕祭疎則怠心焉増惕矧紫營在
望奚敢憚勤黄流並祼庶幾能饗爰諏景至之吉恭迓
帝臨之休愼舉鴻儀式先誕告朕以今年十一月十八
日有事于南郊咨爾攸司各揚乃職凡所以供調毋黷
典常應諸道州府不得以進奉為名别行科斂裕神約
禮稱朕意焉故兹札示想宜知悉
　　賜參知政事桯琳生日生餼詔
任參丞弼業總謨明出入再期周旋一德嘉聞誕日宴
啓世祥毗倚甫隆寵頒惟舊餼醪具品麷粲兼儲往資
合族之歡姑慶生賢之㑹所宜欽荷以對同寅
　　賜參知政事王鬷生日詔
志局堅明材猷肅給曏筦斗樞之重移參鼎餗之和碩
畫所經大倫並輯眷言異禀實紀初辰嘉賢運之有開
宜恩頒之載渥樽醪且旨庖犧具將用昭禮食之華姑
集家庭之慶體余注賴往洽燕私
　　賜知樞密院夏守贇生日生餼詔
盟府舊勲樞庭新望高猷伊始備賜惟常矧秋籥之孟
辰紀慶弧之善旦特推蕃錫且志同寅往洽宴私諒欽
眷待
　　賜知樞密院盛度生日生餼詔
寵分齋鉞職筦朝樞動成密勿之猷居然俊乂之老生
賢胥㑹紀旦有初方寄同寅固存異數牽醪腴旨麷粲
精良倂資宴豆之華且慶門弧之吉允宜欽荷用對眷
懷
　　賜知樞密院王德用生日生餼詔
識洞武經世資忠槩能荷旗常之伐進參帷幄之謀造
膝有猷愼辭無玷曏茂疇于乆識凡再易于中權命數
益隆志懷彌劭眷言異禀實紀初辰朝有慶儀禮兼飫
賜稻麷鑿品醪餼叢滋俾均合族之歡用志生賢之㑹
所宜欽受且表眷勤
　　賜同知樞密院陳執中生日生餼詔
茂承世範參筦朝樞年序未淹風猷載洽眷言異稟式
紀初辰宜昭侍幄之華追慶射蓬之㑹芳樽和旨庖具
珍盈姑示眷慈往欽蕃錫
負荷世猷彌綸機政迹乃生賢之運協余同德之休適
及誕辰乞昭慶物樽華芳旨庖齋珍腴往申宴豆之歡
且志門弧之吉體兹眷奬用克欽承
　　賜宰臣張士遜生日生餼詔
弼直宏才謨明舊老允服賚予之命實基生甫之祥曽
是季秋挺兹慶日拜儀有典賜品惟優宜因宴具之豐
尚續壽祺之永往欽異數用表同寅
　　賜武成軍節度使同中書門下平章事駙馬都尉
　　柴宗慶進謝賜生日禮物馬詔
卿婣近之華藩宣有寄曏屬始生之旦用申蕃錫之恩
仍俾乃宗具將予好寵賢惟舊疏懇載勤仍效右牽之
良參抒中藏之感䖍劬適禮愧尚交懷
　　賜鎭海軍節度使新授知樞密院夏守贇赴闕沿
　　路茶藥詔
卿甫膺節召入總機繁念稱娖以戒塗屬炎歊而在候
方滋渴竚宜謹綏調特命輕軒往頒茗劑所宜欽受姑
表眷懷
　　賜契丹賀正旦使蕭傅到貝州茶藥詔
卿奉將隣幣來慶王正肅邦禮以惟䖍騖使程而匪懈
眷言次舍式戾方州不無鞅掌之勤宜有綏調之助特
推優錫用集至和諒即欽承且昭恩賚
　　賜契丹賀正旦副使韓志徳到貝州茶藥詔
卿遠服使聯參修聘範款邊關而遐右冐歲律之凄凝
緬是勤斯軫于勞止雜頒靈品助擁時休宜體眷懷即
當祗荷
　　賜契丹國信使茶藥詔
肅持命節祗達朝言冒暑于行念勞云久夙宵良苦調
衞宜先特申藥茗之頒參資湯液之品袪煩蠲疾尚諒
眷懷
　　賜淮康軍節度使同中書門下平章事陳堯佐加
　　恩誥敕詔
卿儒苑上才槐階舊老茂分旄節陪我寰畿屬郊事之
方竣冀靈休之普洽持敭明命參寵元侯具刻贊章往
榮藩屛仍俾家庭之嗣奉將詔版之嚴萃厥恩私所宜
祗荷
　　賜尚書工部郎中天章閣待制知同州司馬池為
　　澄城縣百姓党岫持刀刺殺親叔依條斬訖待罪
　　特放詔
漢輔要邦秦餘舊俗化條所被恩種宜悛何兹悖德之
氓靡率懷音之教毒加親序汙我人倫卿適莅郡封載
欽官獄恥聞凶類尋正嚴誅閉閣示愆露章引劾願任
吏師之責益彰臣禮之恭觀過有來省躬奚咎勉興善
政以牧吾民
　　賜資政殿大學士尚書左僕射判鄆州王曽乞南
　　郊陪位不允詔
卿儒苑上才公槐雋老冠名秘殿均逸東藩雖挹道均
沖而協恭無懈屬升禋之誕告遽剡牘以斯聞願肅朝
鑾旅陪祠鬯然坐堂之政甫慰氓謠擁傳之勤重煩耆
德宜輟甘泉之從姑紹潁川之良其在傾輸徒増歎矚
　　賜鎭海軍節度使知澶州夏守贇乞南郊陪位不
　　允詔
卿以擁節之嚴守夾河之重茂宣民政總訓師和有鄰
疆餞勞之煩有隄事繕完之備實惟勲舊鎭乃要衝㑹
郊報之在辰覽郵封而瀝懇願陪盛薦深體忠懷然職
在刺條地陪寰服宜切圭符之寄用紓朝宿之勤其在
歎嘉靡忘鑒寐
　　賜武成軍節度使同中書門下平章事駙馬都尉
　　柴宗慶乞朝覲上壽不允詔
卿皇室近婣重侯茂閥早持帥節兼視臺華擇分陜之
名區寄屛周之良翰㑹余慶節遽剡奏封願飭介圭之
朝因陪壽斝之獻誠雖輸嚮禮實重煩況任貢已列于
前撫封方倚于外宜綏閫政眧副朕懷眷是寅恭靡忘
嘉歎
　　賜刑部尚書知徐州李廸乞赴闕上壽不允詔
勅李廸省所上表乞暫赴闕隨班上壽事具悉卿久服
藎臣洊持魁柄曏當周袞之重移殿徐邦之雄克布惠
和以式方面雖甘棠流詠于陜服靈河蒙福于漢京樹
善相均配古無愧屬余誕節時閲奏封願集奉觴之辰
且紓戀闕之志然倚矚舊老倡率守麾風化所期内外
惟一無煩趨覲姑穆翰垣恭愛之誠歎賞徒切所請宜
不允故兹詔示想宜知悉夏熱卿比安好遣書指不多
及
　　賜䕶國軍節度使兼侍中張耆乞朝覲上壽不允
　　詔
卿倡牧元侯登樞舊德繼開大府實冠友邦屬我誕辰
願陪慶㑹雖奉觴攸竚而趨節為勞姑穆翰垣式符眷
賴輸誠循禮徒用歎嘉
　　賜河陽三城節度使楊崇勲為移知陳州乞朝覲
　　不允詔
卿早秉戎旄屢綏藩政民謠載路歲筦亟淹曏因宛道
之夷後徙淮陽之守隱然屛翰陪余京師遽閲囊封願
先載覲眷心存之雖切顧外倚之有初無煩造朝且重
分閫
　　賜西平王趙元昊詔
朕奉承端命撫有萬方上席祖宗之謀靡佳兵革之舉
專任德教以統華夷推心信人自謂無負卿世懷恭順
名冠翰垣嗣享王封守我西土朕不矜官爵之貴不吝
祿秩之優任倚中權寵均同姓關市交易行李無猜貢
獻頒分道路相屬則朕之恩信卿之款誠稽于大倫誰
得為間今乃遽形表疏輕述僭差且將徇過分之謀舉
非常之號冒陳世系輒改歲元省閲再三嗟惋何已寧
朕之寡德不足以懷來將卿之失圖自成于迷妄事無
萌隙何及于兹況自乃父以來盟書可復今畧陳大要
以暁爾心且卿父誓表其略云臣立誓之後若負恩背
義百神怒誅上天震伐使其殃禍仍及子孫此表見存
藏之故府卿之先父卒保斯言故能高朗令終功業相
襲福之所庇理則宜然今卿忽此背馳了無所據壞爾
考之約孤本朝之恩忠孝兩虧今古為恨揆之王法所
不忍聞自卿表之來内外咸憤然朕獨排羣議深惜舊
勲恐卿惑左右一時之辭非英傑本懷之欲人誰無過
事猶可追倘能去尉佗越帝之名復吳芮漢庭之令洗
心嚮善改往懷昔則朕之待卿曠然如舊永紹世祿長
為國藩變通之機不竢終日去就大分其審處之所進
鞍馬駱駝並卻付來人牽囘爾其戒已往之愆復將來
之善則永世無窮矣故兹詔示想宜知悉
　　賜西平王趙元昊為賜差來人見辭例物詔
卿志凝忠概世纘武勲保障有勞恭亮彌罄比余誕日
首率貢儀差駿產以斯材旅慶琛而有煥仍嘉親校能
恪朝規既閲右牽之良特渥匪頒之數且昭恩賚幷寵
藩維永念傾䖍尤增歎尚
　　賜振武軍節度使知延州范雍充鄜延環慶兩路
　　沿邊經畧安撫使詔
卿幹棟名材籌帷舊望自付擁旄之任即臨乘障之衝
蕞爾狡羌忘我前施隂連種部規擾塞垣雖購募有科
而威防難廢再念誥努控遏之㑹安化經營之方節度
素分綏懷莫一斷于朕志合乃使名按瑣序勞繄卿為
重已申朝命馳錫詔書俾蚊䖟暴集之辰有兔犬指縱
之地宜欽異數益講武韜内安屬國之民外殄反常之
犯稱余逺畧遲乃茂勲
　　賜奉寧軍節度使就差知涇州夏竦充涇原秦鳳
　　兩路沿邊經畧安撫使詔
卿望映民宗謀參王體頃從樞幄之舊移陟師壇之崇
出鎭三秦並䕶諸將而叛羌各種狡穴野心竊號背恩
游魂伺隙比雖申嚴邊鎖換補將屯然自平涼以東隴
道交屬建防制要當在臨涇慮烽燧之警秋或狂狡之
送死必先威禦以便指縱余心念焉無易卿者已頒成
命即俾改轅特新使號之華再襲戎鈴之重仍令兩道
同禀善經綏御所資等威皆絶宜欽愼選毋或憚行勉
壯厥猷用恢西畧
　　賜罝勒斯賚詔
近者夏州僭逆元昊孤背朝恩竊為僭制已詔有司應
元昊在身官爵及所賜舊姓並令除削訖卿性資忠勇
世嫉仇讎得此布聞諒增同憤然恐元昊恃其凶狡妄
肆侵凌卿宜先事為防因機伺便整揚勁騎率勵衆心
或躡其空虛出其不意以時掩擊殄滅醜徒助天道之
禍淫成王威之禁暴則崇名厚賞非卿而誰勉建殊勲
副余外禦兼昨者里玻黙里烏進奉到闕言卿有男轄
戩瑪克占覺二人特以卿故並授團練使仍支請受續
據秦州奏得卿文字知轄戩等各往宗噶爾城并蘭州
住坐兼言道不與元昊往來如元昊入漢界兄弟二人
將兵殺截此蓋卿從來一心向國致轄戩等如此忠孝
況卿父子至親義須和協與卿同共掩殺僭逆元昊勿
落元昊姦便别致間諜誘引
　　賜中書門下詔
昔苖民弗懷首罹虞竄郅支自立終伏漢誅蓋犯順者
無赦于國章除殘者罔限于夷服炳焉通誼疇或敢踰
趙元昊戎漠餘妖邊關小種性含虺毒志負狼貪昏頑
表于稚年傲悖成于壯齒曩者德明即世西控哀悰朝
廷錄守方之忠憫稱嗣之禮拔于童豎付以節旄名襲
眞王寵視同姓金絮有秩絡繹以周其窮關市弗譏貿
遷以通其貨假我明命取重諸羌固宜竭犬馬之勤効
涓埃之報克守先業以稱大恩而乃背惠反常毁忠蔑
孝僭舉國號扇惑蕃渠跳梁井蛙之涯旅拒秋螳之轍
公遣軍校冒服使車列牘自陳欺天罔畏既彰逆節合
舉明刑朕深憐舊勳特加涵覆横遏羣議密賜手書貸
其方命之愆開以自新之路護送來介俾還穹居庶遷
善而革心終恃遠而迷復至敢驅率醜𨽻攘竊塞民騰
布文符誘誑區落而朝廷列奏邊吏抗辭願舉偏軍往
平狡穴促梟稱亂之首以正不庭之辜朕再念一夫肆
狂餘衆何罪況元昊脅從濟欲濫殺逞威名酋外奔諸
帳懷貳茍戈鋋並縱則玉石奚分且俾列于購科止用
取其魁惡其元昊在身官爵並令削奪仍令宗正寺除
去屬籍惟彼諸部素奉本朝迫此奸兇遂成詿誤倘能
結黨歸義執賊效功必當昭洗前汚申明厚賞國有信
誓煥如丹青應賞募科格並委中書門下詳為條件以
時播告俾體朕懷
夫政平召祥化缺生沴推精盪祲其猶影響故王者遭
異而思德省已以及人交修治綱仰答靈譴朕雖寡昧
敢忘斯舉比者善氣弗效隂眚屢臻坤體震于冬藏雷
音發于春孟邊關民舍被害尤苦是用臨朝嗟惕馳使
撫綏推咎以咨讜言協恭而戒臺宰冀獲愆謬庸克振
除尚慮幅員之遐不無官守之衆其間或吏貪而弛或
教虐而苛或狴牢有滋豐之煩或賦徭有輸調之急或
受賕鬻直使下情壅于上聞或隱災逃負使醲恩隔于
周浹或世償逋折巧避赦原或歲嬰呼擾猥妨農作一
物失所太和用虧朕念共斯責者外則有使轂按巡之
司次則有藩條守長之任率荷優寄當體至懷茍前弊
之尚存宜悉心而司革庶迎羙應用洽重熙凡厥具僚
無忽余誠
夫至公之行則淑慝咸辨私議弗禁則風俗易偷朕躬
攬權綱茂綏政治每觀邪正之辨思寄誅賞之中庶臻
大猷以止多辟而士類至廣材品或殊久服涵養之仁
寖成黨與之弊至乃挾朋相援奸利自營驅扇飈塵混
淆朱紫託狂辭而市直結隂好以濟仇章交公車聲布
行路使濟濟羣讓有愧堯人之封翕翕煩言更興周雅
之刺永惟澆競良用懲嗟若夫委質事君協恭宣力思
無出位是曰守官和異于同固當擇善況朝經式序仕
次有階因行察言綠名責實茍存忠潔自致顯榮何必
舍爾夷途蹈于險轍釣名汙行觸禁投愆宜内訟于乃
心毋亟傷于至化尚安所習國有嚴科凡在搢紳明體
予意
王者稽若大猷總制九服曷嘗不寄治于守宰責效于
監司職焉相維命乃無泛朕奉承景業流觀往辟知仁
壽之本以政教為先故咨求羣材綱紀衆務察州有等
字邑有員建漕部以謹民財馳使詔以糾邦獄委屬偕
重休戚與均保乂之方數路而已固當上體勞疚允迪
惠和使鰥寡無恫怨訟咸息沐浴至道臻乎太寧今則
不然吏文多端而貪殘日滋民生孔勤而奉養多乏愁
歎未能盡訴囹圄不以時虛感動隂陽延致災眚朕雖
引慝自咎申誡博謀眷爾多方之臣得無曠位之責自
時厥後宜惕攸箴班條者企循良之風擁節者勵澄清
之志刑罰則寧寛而無濫徭役則量力而勿苛任百里
不可以自輕效一官不可以懐茍率我王度以承天心
尚或勿䖍罔有攸赦布告中外知朕意焉
　　賜外任臣僚進乾元節銀絹詔
孟序乗離誕辰著令爰率邦儀之舊載均朝享之歡卿
恪奉彝章遠祗慶集聿馳任土來侑稱觴眷旅實之珍
盈驗祝延之悃慤永言歎尚無捨于懷
　　賜外任臣僚進乾元節功德疏詔
慶序祝延邦儀著令卿發于忠愛申以齋明集方外之
勝緣歸我辰之茂嘏仍因淨範䖍疏寳題駢軸相輝通
郵來上具體贊揚之盛益昭輸戴之勤省閲于兹眷稱
無斁
　　賜振武軍節度使知延州范雍進謝賜牌印月俸
　　公使錢到任馬詔
卿近擁軍旄往司戎索爰錫印符之重兼資泉廩之豐
人爵所班邦恩惟舊遽披謝牘仍效名駒敷感載勤靈
誠彌慤永言率禮茲用欽懷
　　賜奉寧軍節度使知永興軍夏竦進謝賜牌印月
　　俸公使錢到任馬詔
卿乃者繇天臺之聯膺戎閫之重特頒節傳詔刻印章
惟鍾官月廩之豐逮侯邑餐錢之舊並循邦令參寵使
權署政有初需頭來上曲條謝禮倂效駿驅永念忠懷
實深嘉歎
　　賜外任臣僚進端午馬詔
朱夏適中端辰協午肇于嘉節實紀慶儀遽形輸貢之
華遠集效牽之駿勤誠有底累歎無忘
　　賜諫議大夫張意進謝恩馬詔
卿久服吏資近充諫列侃然華皓允矣甄升閲感敘之
盈章復效牽而致禮恭勤所集歎尚兼懷
　　賜諫議大夫俞獻卿進謝恩馬詔
卿頃緣最狀序陟禁曹方寄守麾巳蠲陛謝飾驂來效
禁禮載䖍益騐傾輸良增嘉尚
　　賜諫議大夫盛京進謝恩馬詔
卿績著藩條望華朝禬曏繇卿列進序諫曹霈澤有初
露章申感仍效斯材之乗允將由禮之恭載閲勤誠但
増嘉歎
　　賜外任使相節度使進乾元節馬詔
震誕之辰允刊彛令官司罄祝申侑至䖍卿位服宗工
勲宣名翰樂聞慶㑹祗率邦儀遠效舞驂之良入佽充
庭之品愛心所底貢禮斯華言念傾輸彌増眷矚
　　賜彰信軍節度使同中書門下平章事王隨進謝
　　到任馬詔
卿頃罷政機近綏侯服星言之部時克偃藩屬宣布之
涓辰序恩勤而累感效兹皁駿絢乃庭儀言念寅恭益
深嘉曯
　　賜䕶國軍節度使兼侍中張耆進謝孫男恩澤馬
　　詔
近以均錫鴻禧就蕃榮數仍眷抱孫之愛復推延世之
恩率是寵章抑推彛制遽陳函奏兼效廐驂感敘過周
歎嘉無斁
　　賜淮康軍節度使同中書門下平章事陳堯佐進
　　謝差男押賜加恩告敕生日禮物及孫男恩澤馬
　　詔
曏以茂加勲䇿追慶門弧並因子舍之歸即寄使軺之
寵屬推世賞施及孫謀雖命數載蕃而等威斯協需頭
來上駿足效牽過敘感悰有昭邦禮貢輸為費歎想交
懷
　　賜龍圖閣學士尚書工部侍郎知幷州杜衍進謝
　　恩馬詔
朕曏者親選舊勞就嘉秘職仍屬綏邊之重且資訓俗
之方眷此序升詎煩過謝駿良來效悃愊具將永念忠
勤靡忘嘉矚
　
　
　
　
　
　
　
　
　
　
　
　
　
　
　元憲集巻二十七
欽定四庫全書
　元憲集巻二十八
　　　　　　　　　　　　　宋　宋庠　撰
　内制
　　賜罝勒斯賚男轄戩勅書
勅轄戩省秦鳳路部署司奏據汝將到蕃字譯作漢字
稱汝告秦州部署諸官員自家要抵敵草寇便各往宗
噶爾城並蘭州住蕃漢兩家往來道不與草寇往來如
有草寇兵士入漢界來時自家兄弟二人將兵士殺伊
草寇事汝款塞踰誠舉宗效順奉宣王畧式遏邊虞憤
狡寇之陸梁謀成師之犄角忠懷壯節朕甚嘉之然汝
兄弟既奉朝廷即須父子和協盡心孝順和為一家使
出兵之時手足相應同殺僭逆元昊斯為上計勿聽姦
人間牒今賜某物至可領也故兹奬諭想宜知悉秋凉
汝比好否遣書指不多及
　　賜彰信軍三軍將吏僧道百姓等為授王隨本軍
　　節度使示諭勅書
朕以王隨時棟名材公槐舊望比付宰司之重頗成歲
績之勤而屢控讓情懇辭大任重違謙慤特峻等威俾
改陟于齋壇且兼榮于鉉席眷惟戎節近制寰畿陪余
京師式是侯服雖未臨所治而遐率懿綱繄乃軍和之
嚴暨于州里之衆遘兹賢帥良愜爾瞻固當善稟教條
仰承威惠増崇藩屛稱朕意焉
　　賜定國軍三軍將吏僧道百姓等為授王德用本
　　軍節度使示諭勅書
夫擁旄授律以奬戎昭疏藩疇祉以屛王室諒非舊德
疇負寵名朕以王德用忠族世勲壯猷亮節早階勇爵
幹我近司綢繆萬樞陟恪三接嘉其匪懈之力易以中
權之雄宅是左馮屛厥西夏雖肇頒于新節且留掌于
煩機眷乃翰垣厎兹威惠所宜率籲衆志欽服化條同
厎大和以奉賢帥
　　賜交趾郡王李德政甘州可汗王伊噌格勒雅蘇
　　厯日勅書
朕祗仰乾經順修時訓每緣命朔必謹頒常卿詔服世
勲協寧邊略屬歲元之更序資玉厯以布和宜克欽承
用符恭授
　　賜五臺山十寺僧正圓凝等新進功德疏勅書
靈山奠方西聖儲瑞聿為寳所以佑中區眷爾苾芻之
流參軒迦藍之重每緣新厯茂集勝因歴讚誦之寳題
形熾昌之善祝傾䖍有素歎尚無忘
　　賜元州舒延金進奉謝賜眞命官誥及加妻母邑
　　號勅書
汝祗稟朝威保寧徼堠曏寵州符之號特頒臺詔之文
遽達貢儀罄紓謝臆永言恭順良切嘉稱
　　賜右屯衛大將軍昌州刺史承裕左屯衛大將軍
　　封州刺史宗顔進和御製讀三朝寳訓詩奬諭勅
　　書
洪惟列聖參建大猷至訓睿謀充圖溢牒曩縁約史申
命記言屬兹講藝之餘將䖍布䇿之覽永懐先烈因抒
短章仍示宗支用均燕翼汝地連昵屬天賦雅材唱韻
甫頒奏篇俄上匪徒掞藻之麗實具然萁之能秀劭若
斯勸慰何已勉脩素業終稱茂親褒善最成吾意偕極
　　賜知府州折繼宣放罪勅書
汝世荷朝恩任優邊瑣凡該郡正合禀公規覽使者之
劾章列部民之訴牘悉條違冒粉有端倪雖涉交仇而
理湏置對審如訟狀當正刑科朕以汝忠順之門勤勞
固圉方期來效搆此煩言良用軫嗟特從矜貸然國章
不可屢屈吏議難於再加爾當念舊省躬棄汚履潔心
無憚改日以自新上續弓裘之勲勉訓山藪之施保名
全節可不慎歟
　　賜溪洞刺史等進乾元節水銀端午綿紬勅書
慶節稱觴嘉辰角黍汝保寜遐徼欽率彛章任土達誠
效珍有品眷兹順恪深用歎嘉
　　賜乾寧軍兵馬監押右班殿直趙化明勅書
勅趙化明省河北轉運使奏准宻院劄子令乾寧軍勘
㑹保明到汝的于正月一日親自部領軍員兵士往軍
北蔡家庄鬭敵殺倒賊頭五人全火當同㸔詳委是
詣實事汝禁庭𨽻職軍壁董戎能率蒸徒往擒寇孽厥
官斯舉編户用安言念忠勤良深嘉尚故兹奬諭想宜
知悉
　　賜五臺山僧正法震等勅書
勅五臺山僧正法震等省所差副僧正兼真容院供養
主英恵大師賜紫廣洎進新正功徳疏到闕事具悉睠
彼名山素嚴真像屬兹獻嵗廣集勝因奏疏以聞精誠
可諒宜加賜予式奬恭勤今賜廣洎紫僧衣一對絹二
十疋故兹奬諭想宜知悉
　　賜知唐龍鎮殿直來守順勅書
勅來守順省所差人管押進奉乾元節并告家闕及直
進馬共四疋事具悉汝率職居邊輸忠奉國爰效右牽
之貢仍傾無隱之誠言念恪恭尤增嘉尚特推頒賚用
示眷懐其所進馬今依估價迴賜錢七十九貫文所有
告家闕别賜銀一百兩並交付差來人至可領也兼賜
差來教練使任璘王受郭海各紫絁衫子一領錢三貫
文故兹示諭想宜知悉
　　賜祠部郎中知河南府陵臺令兼永安縣趙世長
　　勅書
勅趙世長近雨水衝注奉先橋汝部押兵士救得本橋
事在昔先皇恭朝陵寢跨兹温洛肇建輿梁比滛雨之
載零伊衆川之交注汝克勤障捍訖免隳摧言念勤勞
豈忘嘉尚故兹奬諭想宜知悉
　　賜尚書兵部員外郎知夀州梅詢勅書
勅具官梅詢近草宼竊發汝擘畫捉賊人物安居事夀
陽劇地東楚奥區控引淮淝表裏灊霍逋逃所聚剽竊
寖多疇汝幹材付之郡職果有方畧屏兹宼攘枝黨悉
擒巢穴皆覆省司官之奏列知編户之乂安載嘉乃勞
深副予意
　　賜杭州天竺山傳法住持僧文勝勅書
敕杭州天竺山傳法住持僧文勝汝早悟上機素推重
徳近兹京輦肇建禪宫巳徇羣情爰命促召將廣安于
法衆式闡真乗宜束戒于輕裝副兹寵待故兹示諭想
宜知悉
　　賜馬亮進乾元節絹勅書
勅馬亮省所進奉乾元節絹二千疋事具悉卿爰以能
材往分外寄載登厥貢克遵任土之規來慶誕辰深諒
愛君之節䖍恭可尚嘉歎寜忘故兹詔示想宜知悉
　　賜知舒州洪鼎勅書
勅洪鼎省所進奉新茶一銀盒事具悉汝輟于學館往
布郡條懿彼名區育兹嘉荈能採掇而來貢應氣序以
惟新言念恭勤良增歎尚故兹示諭想宜知悉
　　唐龍鎮勾招鞍馬空名敕書
汝部族推榮忠勞夙著惟邊彊之頗邇聞良馬之素多
能選權竒入充貢獻必頒善價用奬純誠
　　府州勾招鞍馬空名勅書
勅國家務推恩信逺示招懷聞彼邊陲素多良駿儻獻
輸之來效固誠禮之可嘉其在賞酬必令優厚勅書到
日汝等可多將三嵗以上十嵗以下堪勝帶衣甲壯嫩
好馬赴京進貢候到日支賜茶酒錢及厚給價直已指
揮經過州縣館驛支給熟食草料如法供待務在豐盈
故兹示諭想宜知悉
　　賜知代州趙日新進黄金鍍銀􁫗石火匣勅書
完石含温良工賜巧熾然備用釦飾均華㑹此凄凝之
辰修厥藝常之獻勤恭所至嘆尚無忘
　　賜知廣徳軍龔㑹元進先春茶勅書二首
惟厥苦茶冠于常卉薄言采擷來效貢輸矧屬誕辰
且先方物服恭脩職併用稱嗟
江楚之區茗荈攸産陽膏其動露蘤載萌擷芳筥以
先期襲采緹而效貢傾勤有恪嘉尚無忘
　　賜知光州郭昭昇進新茶勅書二首
土毛之繁茗品尤上先春效味輸貢有經眷乃摘山之
勤加兹于槖之密罄恭謹職併用稱嗟
茶品之英淮區攸産當新陽之盈僨先百蘤以萌滋著
厥貢條是為方物逮此甘芳之薦弗違采擷之期言念
恭勤良深嘆矚
　　賜知豐州新授侍禁王餘慶進謝恩馬敕書
曏寵邊勞序遷庭侍遽緣恩推來效貢輸服皁惟良
賜金有品逮于給使咸俾霑齎深諒爾忠當體余眷
　　賜冀州刺史趙翰階州刺史張重徳進謝恩馬勅
　　書
汝以職勞茂膺恩數眷奬功而甫爾遽列感以勤斯爰
效駿牽且將謝意恭䖍所底歎愧良深
　　賜石州安慶府都督康興進乾元節馬敕書
慶節在辰庶邦效貢汝世承邉扞勤稟朝規逺輸牽右
之良來集祝延之㑹永惟忠恪深用稱嗟
　　賜新授崇儀使李士彬進謝恩并乾元節馬敕書
増秩懋勞抑惟公賞祝延上慶兹乃忠懷繄廐駿之竝
將顧庭儀而有恪恭誠順節歎矚兼深
　　賜殿前都虞侯劉平進謝到任馬敕書
卿輟自衛廬往來邊壘訓齊甫爾感叙勤斯載閲右牽
之良彌昭中藴之恪眷言嘆矚無廢于懷
　　賜潞州安慶府都督安美等進上尊號馬勅書
朕曏迫羣情紹加徽冊繄乃心之忠順樂朝慶之光華
逺效名駒來參貢物然載驅多費平估有貲且錫貨緡
用酬駿産仍推恩例並奬使勤其在歎嘉弗忘于意
　
　
　
　
　
　
　元憲集巻二十八
欽定四庫全書
　元憲集巻二十九
　　　　　　　　　　　　　宋　宋庠　撰
　内制
　　賜文武百僚上尊號不允第一批答
夫號惟表功名不浮實休有前誡是謂至公朕以𦕈𦕈
之身託元元之上負荷淳烈遹駿大猷持盈載勤燭理
猶昧日慎一日弗遑底寕幸屬中區之和将躬吉士之
報揆乃冬序布之先庚恤祀有初克已彌勵而公衮四
近官師百工繇朝逮鄉自夏而裔咸一厥慮颺言于廷
願因拜貺之成益余建顯之數省閲于再良用憮然矧
曩徇羣心洊膺丕稱準文配義已多慙徳今又徼祈福
之㑹崇溢美之聲神聽惟聰禮典将黷齋明抑畏其若
是乎徒嘉乃誠毋重台責
　　第二批答
朕曏以郊報之嚴邦體攸重親率厥典誕告羣倫方将
勵抑損之誠保齋祊之戒嘉與三事庻尹共遵斯路率
志盡物以優裕于神祇庻無怨恫用迎貺施則朕之精
懇宜諒于朝乃今中外之情爱戴弗已因時熙事増我
號榮連章呌閽至于再請諭而未郤兹愧于懐且禮繁
者易敝于文名高者難副以實矧斯薦信安議重華罔
固溢言徃順前指
　　第三批答
朕奉承先猷日儆端命獲事上帝于兹五郊特以方隅
靖嘉犧齋蠲碩樂與羣執同蕆盛儀不謂官師率和奏
牘連委冀緣瑞福之集増列號榮之崇荐諭至懐俾停
過舉而億兆歸美右席均誠叩閽竚命固期開可朕參
慮夙夜審處情文不有所俞曷符爱戴之切不有所避
奚表抑畏之恭若乃寳用善元易冠丕稱是惟朂徳匪
曰名功襲用舊章差或無愧至于英睿之烈后辟罕兼
未實而居省已胡益矧歲序之邇變眚屢臻宵舍舛期
坤載愆静責躬念咎已布于詔書盡誠恤祀方祗于天
戒遽加徽顯是黷齋明宜損溢言之華姑循備物之典
去彼取此欣腆兼常其所上新號内英睿二字宜不允
餘如所請候郊禮畢日受冊
　　賜荆王賀加上尊號受冊批答
朕屬者徇外朝之請崇徽稱之華甫畢禋燔遂膺榮典
内循溢美兼用建元靦然祗受良增夕惕卿茂親明徳
聿隆褒爱雅辭徹奏首罄寅恭表率友藩尊奉王室申
味情㫖歡愧兼懐
　　賜門下侍郎兼兵部尚書同中書門下平章事張
　　士遜譲恩命不允批答
朕頃䖍郊報慎講禮文實倚台司總宣使範肇于齋款
訖乃熙成謀猷所咨陟降咸若褒功胙土恩冠于朝誕
告之辰師僉允恊夫何冲避猶爾控陳且名器天下之
公股肱君體之一卿而弗受誰復宜居宜畧常謙徃膺
盛典
　　賜荆王譲恩命不允批答
卿屬冠宗支地尊藩輔禮無與二恩所當先惟是嚴禋
介于繁祉覃為慶賞實首親賢明制誕敷朝言允恊何
圖謙慤再列辭情雖高譲可嘉而至公難廢宜循茂典
即㫁來章
　　賜知樞密院盛度譲恩命不允批答
曏以蠲吉元辰紹修毖祀繄卿舊老相我盛儀禮備福
臻此焉同慶華階茂爵允矣疇庸而乃稽命至公狥高
一已過敷譲懇将廢彛章收汗出綸所繫尤重宜遵徃
受即副虛懐
　　賜參知政事王鬷譲恩命不允批答
朕屬者躬祓嘉壇獲成鉅典歸臨端闕大宥羣生實頼
左右之臣罄宣恊贊之力無徳不報慶賜遂行參質寵
章允穆朝論譲封來上謙槩頗勞然信賞勸功之先徇
高行已之細我方懋徳人孰顧私當體虛懐無淹徃受
　　賜參知政事李若谷譲恩命不允批答
卿早服忠謀預聞幾政屬余禋類實相齋明勤與體俱
兆緣誠報受釐之始均賞攸宜遽閲奏函過形譲懇夫
疏封馭貴褒勸大方潔已辭豐踐修末節矧情成命巳
布公朝當廢循牆之私即䖍渙汗之拜
　　賜寕江軍節度使允譲譲恩命不允批答
卿屬懿地尊器韶韻逺秉旄戎閫司籍帝宗曏展陽郊
之儀參奉上公之獻助余介祉時乃之勤竣事布恩寵
章惟舊猥形撝遜未即徃俞況定命已行公言普恊宜
回沖執時對茂恩
　　賜保寕軍節度使駙馬都尉王貽永譲恩命不允
　　批答
卿早服近婣見推賢帥屬余禋類專倚徼循亦既均禧
早焉進律質于公賞孰不謂宜而過執沖懐尚留成命
安得徇兹崇譲虧乃懋功盍廢謙私徃膺蕃渥
　　賜殿前副都指揮使寕逺軍節度使鄭守忠譲恩
　　命不允批答
卿曏執親喪奄踰禫祭雖義從權奪畢舉墨縗之文而
官有舊章宜還艾綬之品仍緣褒數進衍戸封式示賞
勞詎為躐等遽兹沖避深體謙勤然命出成綸恩無收
汗即䖍徃受毋復牢辭
　　賜宰臣張士遜譲恩命不允批答
卿早服宗工洊同宰政式布掦庭之命且光圖舊之恩
方佇延登遽形謙遜體余慎簡當廢冲懐今差入内内
侍省内東頭供奉官梁懐志賜卿譲恩命不允批答想
宜知悉
　　賜宰臣章得象譲恩命不允批答
卿曩服僉俞贊圖宥密嘉有勞于幾事俾移爕于大鈞
方佇延登遽形沖避譲牘再聞寵章猶鬱適圖亮采無
遂終謙
　　賜知樞密院王徳用譲恩命不允批答
卿總司樞務綿涉歲勤特遷内使之華仍易中權之號
遽形上奏稽我寵章宜副同寅即祗兼授
卿乆勤樞務兼擁戎麾朝渥旌勞寵章異𢾗疊形譲啓
深悉冲誠宜回再僂之恭徃對已成之命
　　賜知樞密院盛度譲恩命不允批答
卿茂宣忠力對掌機衡實嘉籌幄之勤俾換建牙之秩
遽形譲奏稽我寵章宜副同寅即䖍初授
　　賜參知政事程琳譲轉官不允批答
卿夙蘊賢猷參知宰政尚講邦彛之要俾増臺轄之崇
渙令已行譲封來上嘉其謙慤方切倚毗即服寵階無
廢朝賞
　　賜參知政王鬷譲恩命不允批答
卿徳洽民宗才經政體蔽于朕志擢佐台猷顧承命之
允諧何奏封而固避雖嘉有譲難廢同寅宜略謙懐用
光賢舉
　　賜同知樞密院張觀譲恩命不允批答
卿適膺成命參掌繁機朝論允孚謙懐興譲宜䖍往授
以恊至公
　　賜淮康軍節度使同中書門下平章事陳堯佐譲
　　恩命不允批答
卿近解政機榮兼将鉞洊形譲奏彌諒謙懐矧誕告之
徧聞當往諧而即受無煩遜執式副僉俞
　　賜新授武寕軍節度使赴本任王徳用譲恩命不
　　允批答
卿乆服政樞洊彌歲筦盡心匪懈均逸有常特移漢節
之華近奠徐方之重詢于疇若僉曰宜哉疊覧譲封過
辭恩典矧出綸之誕布顧收汗而罔繇宜略終謙時膺
茂渥
　　賜新授尚書侍郎同中書門下平章事章得象譲
　　恩命不允批答
省表具知袞職華重槐階峻極必咨民望允釐天工卿
頃斡鴻樞實稔休聞敷爕之任授受惟宜而謙情素懐
累控重啓㝷加敦諭尚執遜沖且䇿名者以奮庸為先
體國者以獨善為細矧兹爰立方切仰成安得遂循牆
之恭稽側席之竚時膺徃命勿復煩辭所譲宜不允仍
㫁來章
　　賜參知政事程琳譲轉官不允批答
卿識貫民宗望高時秀比繇卿貳擢贊宰司參決大猷
總領衆職動本直道期于致君年績甫成朝寄滋重式
疇忠概兼肅政機徳賞之行公言無間遽披沖述深具
至懐宜略常謙往服休命
　　賜新授參知政事王鬷譲恩命不允批答
參毗國均僉屬邦望卿忠力淵劭思懐凝簡曏考藩最
進貳政樞式時猷為濟厥文敏績用已試朕甚嘉之移
賛宰庭俾暢賢業而介節難進剡奏自陳遜執雖勞虛
竚方切當廢確然之請庸副往哉之命
　　賜新授參知政事李若谷譲恩命不允批答
卿局力開濟思謀淹允厯踐衆職簡服近僚以詳文飾
吏師以精器剸京劇侃然奮徳華我治朝宰路缺員邦
均疇佐式咨民望參筦政機僉謀既同亮采惟竚遽披
譲奏頗執沖規儻矜節自高則同體安寄宜屈終謙之
守時副欽鄰之重
　　賜新授宣徽南院使定國軍節度使知樞宻院王
　　徳用譲恩命不允批答
卿茂負忠勞兼資才武曩藉世臣之重入司幾政之煩
寵序節旄籌持帷幄左右無懈厯年于兹奚加使于徽
猷乃改藩于維翰疇功斯允譲爵載勤閲乃奏封尚稽
拜秩固當畧循牆之小善體渙汗之明恩徃踐崇階以
穆公議
　　賜新授宣徽南院使定國軍節度使知樞宻院王
　　徳用譲恩命不允批答
卿地服世忠勲在侯表乆翊樞務遙制州師曏疇匪懈
之勤即寵兼榮之拜㝷從誕告孰不謂宜夫何沖懐再
爾牢譲矧宣猷使範持節戎麾蕃其典章蓋重帷幄朝
僉徳舉咸出至公無執終謙之勞尚違信賞之實即㫁
重請時對茂恩
　　賜新授寕武軍節度使知樞宻院盛度譲恩命不
　　允批答
對掌斗樞遙持将鉞隆名重器兼副實難卿望冠本朝
謀經庻績曩咨雋乂參處弼諧穆然清規式我彛序因
儒林元老之懿換籌幄皇僚之華亦既歲成是光戎秩
而洊形譲懇固避寵階謙槩雖勞至公難廢即膺往授
無復多陳
　　賜新授同知樞密院陳執中譲恩命不允批答
卿茂器清規沖懐勁節世詒忠教族擅邦華自結先朝
厯試衆職侃然直道形于造次逮升禁從連撫外藩威
惠並流聲實偕劭眷乃内樞之劇均于隆棟之求㫁自
朕懐召以軺傳諌垣籌幄相資為重命成之日僉曰宜
哉何乃奏封猥形譲懇雖嘉遜挹方竚謀謨即服近司
無淹盛典
　　賜新授同知樞密院張觀譲恩命不允批答
卿懿行雅材素襟直質曩繇士選來冠賢科椒蘭書殿
之游斧藻辭垣之訓雖復間勤吏事中借守麾政本惠
和道無緇磷逮升禁署復總憲綱已試之能朕所親悉
入司幾事誠恊僉謀渙命甫頒譲悰方確矧萬樞叢劇
四近參禆天戒曠工邦思亮采宜略循牆之細用光側
席之求時幹繁機即㫁來表
　　賜新授同知樞宻院王愽文譲恩命不允批答
卿儒操吏資邦華士望服于公路多厯歲期出勤宣布
之和入備財煩之使聿疇聲實參估機衡朝無間言我
得才舉奏封來上謙述有條雖難進之風可矜媮俗而
至公之授當廢沖懐往序近司無淹盛典
　　賜新授彰信軍節度使同中書門下平章事王随
　　譲恩命不允批答
卿曏自星樞魁升鉉席奮庸方劭嬰疢有初屢陳遜位
之章姑倚調元之寄而太和未復前請重違爰解鈞衡
寵頒旄鉞仍視台聫之秩俾令邦體之榮疊疏謙懐尚
稽成命矧告庭之已洽非收汗之可圖宜副往諧即㫁
來請
　　賜新授淮康軍節度使同中書門下平章事陳堯
　　佐譲恩命不允批答
台槐之尊以穆朝序方嶽之重以陪王室不有舊徳疇
可迭居卿比遜煩機是均斯寵誕告于外僉曰徃諧洊
閲奏封固形謙執雖受爵而譲禮則當然而慎令以出
恩無中廢宜屈辭豐之操恊伸懋賞之公促拜徽章仍
㫁來請
　　賜鎮國軍節度使駙馬都尉李朂遵為疾病乞致
　　仕不允批答二首
卿勲伐之華材猷兼劭早膺尚禮實睦近婣以駙馬之
榮烈通侯之籍望高貴里時陟将壇而能出擅藩宣之
勤居多位著之恪乃心道素探頤藝文余懐所嘉曷日
而既今乃因晦明之偶沴援進退之大方確布書辭願
致官政矧告旬未幾年力甫强謝仕而歸在禮安據卿
其止念慮寳精神招還天和頃遲藥喜慰我虛竚勿復
文陳
卿曏苦癯疴甫淹時晦特優賜告用適頤生屬療治之
未瘳覧控陳之迭至願還有政追踵昔賢高風所存媮
俗知慕然卿地雖婣宻器實虚恬情棲道腴行富天爵
偶嬰無妄之疢固匪不衷之災視履其旋何恙弗已遽
歸印綬殊惻朕心矧嚮福未涯與善無爽勉輔醫藥行
復粹和姑廢沖懐即㫁來表
　　賜知樞宻院王徳用等賀夀星見批答
陽序布和瑞躔循軌爰覧日官之奏且符夀䇿之祥見
象孔昭撫躬増愧卿等恊司樞務欣覿乾華平徹露辭
熾昌歸美願因寳貺參紀信書矧在同寅恊兹均慰勉
從敷請艮切歎嘉
　
　
　
　
　元憲集巻二十九
欽定四庫全書
　元憲集巻三十
　　　　　　　　　　　　宋　宋庠　撰
　内制
　　賜步軍副都指揮使張潛已下啓聖院罷乾元節
　　道場香合酒果
卿等集祓仁祠慶余誕節適當罷㑹深諒祝延宜渥寵
頒用均熙事
　　賜宰臣已下上清宫罷散天祺節道場香合
朱律肇和璽符紀節敞叢霄而申禱肅㑹弁以如儀式
助薰燃宜加頒賚
　　賜宰臣巳下大相國寺罷散乾元節道場香合
慶節在辰外朝祝祉祓仁祠而有侐㑹鄰使以咸臻宜
錫名薰用資華供
　　賜賀乾元節人使鈔鑼唾盂被褥等
卿等肅奉聘儀甫安候館嘉乃䖍恭之節倘多夙夕之
勞宜有寵頒用昭眷待
　　賜賀乾元節人使内中酒果
卿等巳陪壽􁍟留憇都郵克蹈寅恭允通信睦宜加霑
賚用篤恩勤
　　撫問鄜延路知州部署等
卿等出膺邊寄參總軍和候望雖寕撫循亦至眷惟勤
職良用注懐
　　撫問環慶路知州部署等
卿等任參邊𤨏職總戎昭疆事所經公心攸賴涉兹炎
序諒協常休
　　撫問涇原路知州部署等
卿等夙官邊部總職軍鈐體余修偃之風謹乃綏和之
畧歊炎在候率履咸宜
　　撫問眞定路知州部署等
卿等夙奉朝恩言綏邊畧軍和謹職疆候沉氛屬此歊
炎諒寕官守
　　撫問秦鳳路知州部署等
卿等分職邊關布和郡壘協寕疆事無爽朝猷言念祗
勤弗忘存矚
　　賜宰臣已下上清宫罷散先天節道場香合
令節欽先瑰宫薦㑹儼朝倫而並集率道範以惟寅特
示頒宣用資薰奉
　　撫問梓䕫路知州鈐轄等
卿等恪稟朝威善分邊職州疆有謐戎律無譁適啓秋
氛諒綏時祉
　　撫問并代路知州部署等
卿等寅奉朝經協司疆事政條參乂戎索無譁言念恪
居可量遐矚
　　撫問高陽關路知州部署等
卿等分荷朝恩參寕疆事夙官有次展體惟勤涉此秋
陽勉綏時福
　　賜宰臣章得象生日禮物
卿亮采光朝生賢紀旦邦儀有舊恩數惟蕃姑篤慶私
所宜祗荷
　　賜荆王生日禮物
霜籥紀辰門弧集慶眷惟蕃錫抑有彞儀尚讀壽臧且
符欣矚
　　賜宰臣張士遜生日禮物
卿等業茂承明望崇輔弼爰屬生賢之旦實昭命世之
祥宜渥寵頒用將慶祝
　　賜宰臣已下上清宫罷散降聖節道場香合
孟冬恊序靈節延禧肅朝弁以相趨㑹珠庭而有恪宜
頒薰炷用奬圭誠
　　閤門賜宰臣荆王使相節度使加恩告勑
熈事甫成恩章有典已誕宣于著位宜申錫于贊書當
體眷懷徃欽襃渥
　　賜宰臣荆王使相節度使讓恩命不允批答
甫畢嚴禋載均順福乃眷臣鄰之重式推恩數之蕃允
協舊常詎煩冲挹
　　賜淮康軍節度使同中書門下平章事陳堯佐加
　　恩告勑
卿台袞藎臣將旄近屏適均鴻霈載茂徽章仍因子舍
之賢往授贊書之重
　　賜刑部尚書知徐州李廸加恩告勅
郊類成儀臣工底力眷惟舊德宜進寵章往錫贊書用
光藩閫
　　撫問眞定路知州部署等
卿等分扞邊州參持戎律政條有穆疆場無譁方涉窮
冬諒綏吉履
　　撫問麟府路知州部署等
卿等肅膺朝選分扞邊虞率職有經治戎無懈適茲凝
冽可諒勤劬
　　雄州撫問賀正旦人使
卿等肅將歡幣來慶端辰擁行傳以勤斯款邊闗而戾
止眷言冒涉深體寅恭
　　賜賀正旦人使生餼
卿等恭持歡聘來㑹元正就館方初犒賓有式特申優
渥用體眷懐
　　賜賀正旦人使鈔鑼唾盂被褥等
卿等來聘王春甫休使眷方眷睦鄰之厚宜優適館之
華爰畀寵頒所宜祗荷
　　賜賀正旦人使内中酒果
卿等肅將信幣巳展朝容適館載寕加籩有品宜賜禁
筵之味更資公讌之餘
　　賜賀正旦人使春幡勝盤等
端方布和上春啓祚餌辛盤而惟舊戴寳勝以増華併
示寵頒且均嘉貺
　　撫問環慶路知州部署等
卿等奉將朝寄參幹邊符率職有經訓戎無懈方臨韶
節勉蹈常休
　　撫問益州路知州鈴轄等
卿等分輯郡條參司戎籍並勵首公之操副余綏逺之
懷益蹈常休以符遐矚
　　撫問知永興軍夏竦
卿渥節寰畿布條闗輔忠誠卓亮邊略攸綏適履初炎
具蕃嘉祉
　　賜賀乾元節人使到闕班荆館御筵
卿等肅奉聘儀來祗慶節駕言軺傳次我都門宜錫宴
私用紓勤勩
　　賜賀乾元節人使到闕班荆館御筵酒果
卿等將命載䖍憇徒有次方即郵亭之便式燕豐俎之
華宜賚芳馨且資酣懌
　　賜賀乾元節人使生餼
卿等展幣嘉辰停軺外邸犒勤有式致餼惟豐爰優即
賜之恩更篤如歸之惠
　　賜賀乾元節人使鈔鑼唾盂被褥等
卿等奉幣修歡停軺就次惟使勤之甫釋給賓具以宜
優爰錫豐華用昭眷遇
　　賜賀乾元節人使内中酒果
卿等適展慶儀載寕傳次必厚甘馨之品别將燕衎之
華故此恩頒用昭勤矚
　　賜宰臣已下上清宫罷散天祺節道場香合
離序孟辰仙符舊節肅靈場而既就昭寳貺以彌新宜
錫眞香誕迎茂祉
　　賜知樞密院王德用已下大相國寺罷散乾元節
　　道場香合
卿等以朕誕辰歸䖍梵果爰屬散香之㑹載延拂石之
齡宜有頒宣用兹薰奉
　　賜知樞密院王德用已下罷散乾元節道場錫慶
　　院齋筵酒果教坊樂
卿等恭祓梵場慶余誕日既畢人天之供宜頒藥餌之
私仍副甘珍併昭慈惠
　　賜防禦使劉從廣景德寺普門院罷散乾元節道
　　場香合酒果
卿率職禁聯慶余誕日肅建梵場之果載歸壽厯之祥
宜渥寵頒用資薰祝
　　雄州撫問賀乾元節人使
卿等奉幣有儀及疆胥㑹矧韶和之在候諒跋履以偕
勤言念寅恭靡忘嘉矚
　　賜鎭海軍節度使新授知樞密院夏守贇赴闕沿
　　路茶藥
卿入掌繁機巳膺迅召宜示頒宣之寵體茲眷待之私
　　賜鎭海軍節度使新授知樞密院夏守贇到闕生
　　餼
卿適馳戎傳甫戒都門勤禮有初犒儀惟舊往膺蕃錫
深體眷懷
　　賜鎭海軍節度使新授知樞密院夏守贇讓恩命
　　不允批答
卿師帥舊臣藩垣茂伐曏酬踐歴入總㡬微過列讓誠
難稽公舉
　　賜鎭海軍節度使新授知樞密院夏守贇讓恩命
　　不允批答
卿近允徽章俾敷列位再觀封疏尚執遜沖宜時攝于
繁機勿專懷于小讓
　　賜䕶國軍節度使兼侍中張耆生日禮物
卿位冠列藩慶周誕日特俾過庭之嗣往宣班物之恩
姑體眷懷即宜祗受
　　賜武成軍節度使同中書門下平章事駙馬都尉
　　柴宗慶生日禮物
卿戎節宣風慶弧紀日特命家庭之懿往頒燕篚之華
式表恩私所宜欽荷
　　賜宰臣已下上清宫罷散先天節道場香合
寳誨舊聞先秋令節謹醮場而有式㑹朝祓以如儀爰
錫名薰用蠲慶㑹
　　撫問涇原秦鳳兩路沿邊經畧安撫使夏竦鄜延
　　環慶兩路沿邊經畧安撫使范雍
卿出總藩條載華使範兼倚中權之重且紓西畧之虞
宜篤常休用符榮寄
　　撫問鱗府路知州部署等
卿等恪分事任祗奉朝規永念忠勤克壯邊畧屬季啇
之在候諒夙夜以為勞用示撫存幸綏吉履體余眷矚
罔替終譽
　　賜宰臣張士遜赴闕都城門外御筵
卿甫膺節召再冠槐階封傳疾驅都門在望宜渥勞旋
之禮俾均示惠之私式佇同寅且欽飫賜
　　賜宰臣張士遜赴闕都城門外御筵酒果
卿甫修圭覲入序台儀延勞都門均豊燕豆宜加珍錫
以侑歡誠
　　賜宰臣巳下罷散乾元節道場錫慶院齋筵酒果
　　敎坊樂
卿等祝慶梵埸流思宴館列豆埸而有餞肅簪襘以如
儀特示頒宣且榮歡集
　　賜宰臣巳下罷散乾元節道場錫慶院齋筵酒果
卿等率和朝弁祗祓齋場歸祉誕辰均恩燕爼宜頒異
品以侑多歡
　　賜知樞密院王徳用巳下大相國寺罷散乾元節
　　道場香合
卿率屬内廷祝延梵宇壽祺來集忠款可嘉宜錫名薰
用資寳供
　　賜知樞密院王徳用已下罷散乾元節道場錫慶
　　院齋筵酒果教坊樂
卿等祝慶仁祠推恩宴館特厚籩壺之賜兼諧匏竹之
和姑寵肆筵用昭示惠
　　賜知樞密院王德用已下罷散乾元節道場錫慶
　　院齋筵酒果
卿等修慶誕辰祈褫梵果散香在㑹式燕攸均宜錫甘
滋用昭奬眷
　　賜賀乾元節人使到闕班荆館御筵
卿等恭持聘節用戒都門征馭載勤候亭留憩特伸燕
勞以洽寵私
　　賜賀乾元節人使到闕班荆館御筵酒果
卿等肅將信幣來慶誕辰迎犒有初燕私甫洽宜加珍
錫參侑歡悰
　　賜賀乾元節人使鈔鑼唾盂被褥等
卿等肅奉聘儀甫安候館嘉乃䖍恭之節尚多夙夕之
勞宜有寵頒用昭眷待
　　賜賀乾元節人使玉津園射弓例物並御筵
王籞均歡使儀侑好爰設射堋之箅參陳宴俎之華特
厚匪頒用昭儀眷
　　賜賀乾元節人使朝辭御筵
卿等將復使軒甫違朝陛率多儀而允恪軫長邁以方
初宜寵燕慈用蕃恩錫
　　賜賀乾元節人使朝辭御筵酒果
卿等甫訖聘儀將還使路歸裝既戒候館少留宜錫醇
芳用照眷賚
　　賜賀乾元節人使回班荆館御筵酒果
卿等聘禮甫成歸塗云戒式厚都亭之餙將勤征鞅之
行特賜甘馨用滋酣悦
　　賜賀乾元節人使回至天雄軍御筵
卿等復命使軺次塗州館冐初炎之燠若想夙駕以勤
斯宜錫宴羞用申犒禮
　　賜宰臣已下南郊禮畢御筵
郊配成儀臣工洽祉當速燕私之惠且紓陪贊之勞宜
抃慶辰往均良集
　　賜賀正旦人使赴闕至天雄軍御筵
卿等肅將鄰聘甫次近藩諒行李之為勤矧凝嚴之在
候宜申犒禮式表恩華
　　賜賀正旦人使到闕班荆館御筵
卿等逺將嵗聘近戒都圻惟渉路以載勤俾頒觴而申
犒並宜歡飫昭體眷恩
　　賜賀正旦人使就驛御筵
卿等奉將鄰好來慶王正當嘉節之肇新固歡心之允
協宜因館榖特展宴私
　　賜賀正旦人使就驛御筵酒果
卿等肅奉鄰歡參陪朝慶蹈䖍恭而有恪均戬禄以咸
宜爰錫甘滋用昭勤矚
　　賜賀正旦人使玉津園射弓例物并御筵
卿等慶幣成儀宴庖均渥特啟禁園之勝俾資射筭之
歡仍示頒分並宜欽荷
　　賜賀正旦人使朝辭御筵
卿等肅導鄰歡將還聘節使無違禮恩有示慈宜渥燕
私用昭奬賚
　　賜賀正旦人使朝辭御筵酒果
卿等既展邦儀少畱候館䖍㳟載恪眷尚無忘宜錫甘
滋且昭優異
　　賜賀正旦人使回班荆館御筵
卿等奉聘成儀載馳復命適遵歸路特舉餞筵用示寵
嘉體兹眷遇
　　賜賀乾元節人使玉津園射弓例物并御筵
卿等適達鄰歡甫均燕惠爰擇囿遊之勝且觀決拾之
容仍渥寵頒以昭眷佇
　　賜賀乾元節人使回至天雄軍御筵
卿等奉成嵗聘回飭使驂冒朱籥之初炎次星街之近
鎭特頒宴犒用篤恩勤
　
　
　
　
　
　元憲集巻三十
欽定四庫全書
　元憲集巻三十一
　　　　　　　　　　　　　宋　宋庠　撰
　劄子
　　賢良等科廷試設次劄子
竊見近者召試制䇿并武舉人于崇政殿皇帝陛下親
蹕留神永晝嚴門異席程其才畧誠見聖心覈真偽進
英豪之審也然臣以謂有司祗事失于奏請茍從便易
乖戾舊章措置之間甚不稱陛下求賢之意伏覩賢良
方正蘇紳等就試之日並與武舉人雜坐廡下洎摛辭
寫巻皆俯伏氈上自晨至晡訖無飲食飢虚勞瘁形于
嘆嗟雖僅能成文可謂薄其禮矣又況武舉人等才術
膚淺流品混淆挽弩試射與兵卒無異使天子制䇿之
士並日較能此又國體之深譏者也臣竊為朝廷惜之
臣不敢上引漢唐以煩省覽仰惟先帝故事布在耳目
縉紳列位孰不知之謹按真宗皇帝凡五䇿賢良皆躬
御便坐其舉人就試並于殿廊張幕為次垂簾設几大
官賜膳酒醪茶菽無不畢供聖人之心以為張不次之
科待非常之士所咨者天人之際所質者古今之宜言
若可行高者足以和隂陽躋仁夀下者足以明利害觀
學術是則所責于人者若是之重矣所設之禮又可以
輕乎勢自當然非茍而已臣恐有司自今以徃待士之
禮因循亡棄則國家設此舉必無異人何者夫士有高
才必有高節節髙禮薄將恥而不就其就者皆輕躁徼
倖先身後義之徒適足啓偷競之風玷詳延之詔若執
事者以為人不逮古文不中程虚屈至尊行不急之務
則因而罷之可也或惜其厯代盛王之所重當世竒才
之不乏則先朝舊禮庸可廢乎伏願申詔近臣檢詳舊
史作為定式付于攸司今後每試此科即備陳條件凡
厥供擬關報所由仍乞或有武舉雜科不令同日就試
庻擬人于類有恊禮經仍貫而行嗣恢世烈狂言聖擇
或補大猷如允所陳乞降付中書詳議干黷旒扆臣無
任省循狂瞽慙懼屏營之至
　　封畿劄子
謹按周制王者都畿千里千里之地謂之寰内井田百
萬是之自出兵强地廣以制諸侯漢都關中亦分京兆
馮翊扶風為三輔又取河南河内河東𢎞農四郡合三
輔之劇遣司𨽻校尉以督之雖地非幅員侈于周制若
其包山河之固冠郡國之首置使持節不與部刺史為
等亦王畿之意也魏晋而下始以司𨽻之治為司州南
北分爭名實始替然江左建國常以宰相帶揚州刺史
朝廷根本此焉是頼王唐有天下復都長安乃因關河
形便分州郡為十道而關内一道全是王畿雖無司𨽻
之名猶以華同岐三州為上輔河南為東都而京畿都
畿並置觀察使此皆强幹據極統御庻邦國家因循五
代即都于汴地非京邑之舊州無輔畿之實自祖宗以
聖武神略剗平僭偽萬方臣妾㑹于京師雖城闕雄尊
閭里繁衍而諸縣之外便屬他州州雖密邇即為别路
畿内十六縣纔置提㸃官二員人瑣位卑降于漕軍之
局寕所謂尊甸服重王官者哉臣欲望略依周漢舊章
以三京所環之州畫為畿内曹濮滕單陳蔡鄭滑等八
州輔開封為中畿以孟汝二州輔河南為西畿以宿亳
二州輔應天為東畿併三畿之州升日近輔通置畿内
觀察使一人以統之取臺省給舍為出入之資凡輔州
並乞正除刺史取待制官以下正郎以上為出入之資
俸秩班品異于列郡除去今日虛名之弊且示聖朝正
官之漸然後舉畿内之籍均其租稅輕其徭役踵漢故
事徙天下豪族内實三畿之州四面設關梁譏出入以
嚴王制應禁兵營府分據寰内如此則海内震服而王
室安矣
　　乞御前殿朔日立仗羣臣朝服劄子
臣聞告朔之義周家尤重在昔宣聖爱羊存禮漢沿周
制合朔朝㑹故惟優借大臣許朝朔望唐制立仗羣臣
皆禮服入㑹藝祖受命論次開寳通禮亦著月朔入閣
之儀則朔日者為政之端辰講禮之盛節國家因五代
之亂承千年之統始勝殘去殺務從簡易雖制度既定
而謙讓未遑五日一參靡分朔望禁衛單少威儀粗率
禮典弗振則朝廷不尊國容寖廢則臣下不肅臣愚以
為羽衛之設非矜華侈所以重主威也朝㑹之作非專
拜揖所以飾治體也臣願陛下上攷成周仲尼之法下
稽炎漢皇唐之盛近守太祖開寳之禮明詔執事秪按
成規每遇朔日坐前殿朝羣臣旗斿細仗以次陳設公
卿朝服如儀而罷如此則臣道肅而主道尊于以示四
夷風萬國警民耳目不可闕也夫禮有以素為貴謂其
誠慤有以文為貴謂其采章伏望陛下錄臣此言使愽
士禮官得確論可否講求故實如曰便禮即奉而行之
使重熙顯猷執競丕業由陛下之馴致也
　　乞于御苑空地内種植奉祠祭劄子
伏見國家每歲大小祠祭黍稷取于太常果蔬出于司
農茅茹責于光禄然三寺皆牒取市物入供祠饌但具
名品無復馨嘉雖明徳上通不貴多物而工祝奉告固
有愧辭夫孝子事親必求仁粟聖王享帝實立神倉三
代以來兹禮惟重取不告乏用乃有䖍國朝因循未遑
斯議故令官司怠沓祭典廢隳百靈薦嘗一切須索習
慣成瀆神無據焉臣竊見玉津瑞聖諸園舊有隙地異
時主者懇為公田歲藉其收以備常用臣願即于苑中
擇上腴之地播五榖之種謹耘耔之法慎登穫之勤每
春種秋歛之陛下順時乗輿親省彷徉畎畆因行勞賜
一以奉國大事一以勸民力農榖成之後擇其上者奉
大祠次者奉中小祠各以御廩付所由吏鬯劑粢品悉
量而取之至于果蔬之細皆須苑囿之植外盡庻物内
将至誠逹其令芳以介福禄茲亦三代為籍千畆以事
天地社稷山川先古以為醴酪粢盛之比也其與物物
仰市煩䙝神祗者寕並日而言哉
　　乞差當直兵士劄子
伏覩唐制凡在京文武職官自一品至九品皆給防閣
庻僕州縣官僚皆有白直執衣今來外任自知州以下
至簿州並給兵士散從官承符手力之類品位至卑猶
給七人名雖不同其于供身指使猶用律文白直執衣
之法國朝稽若古道備衆官惟在京臣僚僕從無準竊
見翰林學士及尚書丞郎兩省給舍并待制以上皆天
子從官並有呵引條制其從人則學士每員差開封府
㪚從官各三人待制以上二人别差諸軍剰員各三人
毎員共得六人至五人其剰員又多是年老疾病加以
本營迂逺毎分番上下尚只得一人指使非獨不任驅
走亦且虧替官儀非所謂尊朝廷重臺閣也欲望聖慈
下有司将徃代制度律令比類今來官品量添人𢾗又
在京冗兵至衆乞除元差散從官外只于諸軍雜役兵
士内毎員各給十人以充當直其剰員卻乞放還本營
若上件官内有差任三司羣牧使御史中丞知開封府
管勾三宮觀三班院提舉在京諸司庫務自有合給公
人兵士者更不兩給庻其祗奉朝請出入公門辨堂陛
之有差免儀服之失體定為新制庶協舊章
　　乞毁棄元昊僭偽文移劄子
臣近者兩蒙中書奏傳聖㫖令與學士丁度等同撰賜
僭逆元昊答詔及後來削奪詔書聞各付外行下臣竊
惟元昊塞外小醜世載兇狡背恩忘義屏棄人神鴟張
以來雖懦夫女子皆欲折箠奮梃縛致都下數罪梟首
以戒四夷況服官在公之臣何堪容忍陛下天資仁恕
不嬰細忿且以蚤虱瘙痒非四肢之患戢兵謹備未令
誥討但設購賞俾殱渠魁葢不欲疲人命也自徳音之
發士無愚智莫不感恩忭徳知聖人之度然臣伏思所
降詔書賞格已遍諸路元昊自知罪重固無革面懷音
之志必將妄作符令吠堯詬天傳入邉疆汚染民聴又
或詐為章表緘置醜言規避朝廷冀傷威重竊恐守塞
將吏不知忌諱或得敵書争先啓聞白謂有探伺之能
寳非人臣所當言也欲乞預勅邉吏若得元昊章表許
先開視凡僭偽文字應有辭涉悖慢者並須隨處焚毁
勿使騰布除其間有入寇時月及邀約部落之言須合
聞上者止令抄録大意即時馳奏庶内外不瀆以尊國
防臣忝備近班理當申罄涓埃之益敢冀裁擇
　　論蠲除雜税劄子
臣草茅之姿光華遘運近承人乏入倅計司惟厥吏員
實掌民版以一介駑緩之質閲四海征賦之益徒爾首
公無以紓責輙懐管穴思報毫分罔避嚴誅仰干睿聴
臣聞立簡易之法則民不惑去因縁之姦則吏無害省
簿領則要可舉一賦税則取有名此皆治道之所繇而
厯世之無改也臣竊見當今正税之外雜賦至䌓詭制
異科醜名暴歛原其所自由來甚邇葢自唐室解紐五
朝挺災孱王僭侯盜㨿方國壞合徹之典取一切之宜
掊尅無厭禁令自出于是有身丁地頭之賦農具牛皮
之征鬻酒則户出麴錢煑海則家増鹽價雖與民更始
而弊制尚存官司因循憚于改作故使堯舜之代無桀
貉之中雖臣之愚竊以為過今縱不能蕩滌横賦以寛
民財猶當釐易舊名少近王道臣愚以謂可取雜名税
錢及𣲖納之色不移舊𢾗合為一號削去季世剥害之
品作為我朝較畫之法示之于民則耳目易暁委之于
吏則條貫難欺録于官曹則文籍不煩供乎財用則稱
謂差美此舊入無秋毫之損新規有指掌之易丕變訛
謬垂于經常實夭下之幸如允臣所見乞下三司令子
細勘㑹見今天下諸雜税錢外沿錢名目貫百聞奏然
後取其實𢾗併為一號逐年折變自從舊法斯皆防患
制法遭時垂統者也臣伏見國朝以來詔數下而建條
比牒連名充曹牣府煩科碎目與日而滋每罰一㫁罪
一事有司引用皆連篇累牘不能徧舉率不數嵗則别
加論次謂之編勅蓋欲條貫飭盡網目畢張大可含元
細不容髪而抵冒未絶風流寝濫一令之下則姦生令
表一禁之設則罪出禁先示于人則若教猱施于事則
如紊網此皆不循其本而求之于末將欲措刑辟躋仁
夀者不亦難乎夫恢恢有條重而必罰者本也事事曲
制輕而易犯者末也本不舉則巨猾徼倖末専任則細
民罹災今之詔條病在于此陛下幸加大惠惜皇猷之
未暢深詔執亊精覈舊文欲因盛時遂定丕律臣以謂
不一勞者不永逸無逺慮者必近憂今雖定之後必復
改何則制度不立賢愚雜議故也為之計者莫若盡取
改行詔勅與律文相校律有本條而勅意小異者則改
而入律律無本條而名項别立者則編而為勅况唐律
之内廢條已多若擿去舊文益作新例亦前王損益之
常也人情不能無過王道禁乎太察其約束之煩語官
司之小禁宜一切蕩除蓋去之不足害治體存之徒以
餙罪梯法輕不能繩姦豪文密足以汙良善臣又聞王
者之制揭若日月動如雷霆其言易而文其禁切而廣
伏見今之編勅者繁長猥俗與府縣文移無異用字乖
舛異辭重複寧所謂明曰温醇之㫖耶實由不専任達
識大儒而多用執法之吏夫法吏者奉行其法可也寧
制法之人哉古人有言治國如治家耕當問奴織當問
婢今欲與法吏謀致治之本意是猶使奴織而婢耕其
成功不可得也臣欲乞専委鴻博之老及輔弼大臣商
較勅條略依律文為體裁其辭句第其輕重約其義明
其文布之四海使識朝廷之尊傳之萬世俾知文雅之
盛自今以往有臣庻上言欲釐改舊法建設條禁者願
陛下愼其俞旨必先付之兩府參之羣吏若前條確見
其短今文率以為便可行于經乆者卽下兩制令以所
陳之狀去其蕪雜取其精意倣古律令著為章程若其
事止苛文不足發明利害者皆寢而勿報如此則法不
數變而民知所措矣多言者必難臣曰今若依律令以
為勅天下官吏必不能暁臣對曰今天下所頒律今曹
局小吏猶能引用則似律之勅獨不能暁耶此膠柱之
論也又必難臣曰夫詔勅者多先帝所定而不當改作
臣對曰凡詔勅之設本臣庶上陳之見耳寜一出先帝
之口哉况聖人以便利萬物為至仁不因循陳迹為至
孝且太宗皇帝改建隆之勅眞宗皇帝革興國之法是
皆可乎此守株之談也臣又聞事不師古啇典寔譏必
也正名魯堂攸訓雖文質異尚沿襲有宜至于辨尊卑
分職業其實一也竊見國朝故事自使相及左右僕射
以上出典州郡者皆曰判六尚書節度使以下者皆曰
知葢以謂僕射而上品秩隆重藩鎭之任地望卑逺故
以尊臨卑者判其事以小任大者知其職及除佐官則
例曰同判之識自京官以上皆可任焉今六尚書知州
于上京官判州于下名既不順理亦無稽而又朝廷之
儀臺省為重近縁茍且寖失典刑尚書都省尚書令之
職也今兩省五品以上皆得權判刑部流内銓皆尚書
侍郎之職今或以知雜御史判銓事或以升朝官判刑
曹其餘卿監之司小官判者多矣天下友邦大郡大臣
不得判天臺帝省小臣得判之是重諸侯之藩而輕天
子之吏臣竊以為過矣又府史者二人之名也故自周
禮至唐令其其任者皆曰府若千人史若干人今寺監
見有其人則併稱府史此雖小吏而名不師古亦朝廷
之所惜焉幸陛下詔有司按前典謬者正之顚者序之
而已雖未能復治古之法亦一時之制也右臣所懷狂
瞽悉已條述惟陛下裁幸
　
　
　
　
　
　
　
　
　
　
　
　
　元憲集巻三十一
欽定四庫全書
　元憲集巻三十二
　　　　　　　　　　　　宋　宋庠　撰
　答内降手詔
　　答内降手詔
伏奉二月二十七日手詔以僭逆元昊阻命西鄙令臣
等細畫方略並具實封進入者仰承天㫖伏用震汗臣
等愚駑無狀待罪宰府聖恩含養弗暴所疵夙宵惟念
未獲小補乃今羌狄小種違背恩盟輕為風塵穿盜邊
塞而將吏未習烽徼弗明蕞然逆醜遂稽天罰此皆臣
等謀猷疎暗奉職不稱之咎也陛下幸開大惠不忍加
誅丁寧垂喻俾悉其意此誠謀及卿士詢于芻蕘之成
訓然臣等旅服三事義殊百辟以謂中書門下政令之
所出也朝夕之所詢也事無巨細謀無逺邇皆可罄率
庸淺日陳于前隨宜置務靡容有隐不當更竚清問始
復條列至于守禦方略之要則與樞密院並可議定餽
運便宜之常即下三司轉運司坐見虚實凡所闗啓略
可施行此陛下之明悉也雖使各述爾志亦不出于兹
矣惟詔㫖内深入討擊一事臣等自來未敢輕議非謂
沮損威重直以勢有輕重時湏進退請試言之夫中國
之人習見承平乆矣將不六十不更金鼓戰陣之事卒
不五十不輕疆場馳鬭之役齊民編户租税之外不知
差調率斂之勞猝然有警孰不騷動自劉平石元孫陷
没之後邊防震擾吏氣沮傷奏報相銜妄増敵數或言
四十萬或稱三十萬故敵未攻壘先杜城門宼已出界
尚求兵援將帥庸懦亦縁人情未嘗諳歴故也今若更
責未習之將驅嘗敗之兵討已黠之敵而希百勝之術
無功必矣故臣等近者但乞本路修峻城堞以遏奔衝
籍閲强壯以擬緩急速遣韓琦等馳至邊郡采訪利病
補救頺敝且為今秋守禦之策仍令紓放倚閣緩責轉
輸綏撫西人務令安堵且亦申戒邊將以時訓練使宼
去弗追此上數事雖皆老生常談然當今守邊之䇿未
有易此者也臣等又料狡宼情狀必須再謀寇抄欲乞
輸縁邊守戍因寇入境之際或羸師以誘之或伏險以
邀之或竒兵夜斫其營或堅壁畫挫其鋭務㩀便地勿
與馳逐俟其疲老則掎角以斃之如此一經創艾則可
以漸謀覊服矣臣等熟計莫便于此至若臨機處置應
變弛張一二之言非可豫述事至中覆未為後時然敢
不策發憃冥以湏期㑹思有伐謀決勝少報萬分然後
退就田里誠無所恨臣謹昧死上愚對惟陛下幸察
　　資政殿答手詔
臣等十六日蒙恩召見資政殿面賜手詔一通且以財
用不給之端仕進多門之弊牧守將帥之未稱西北隣
敵之難防躬形德音徧詢列位臣等以忝任丞宰首膺
延訪伏讀聖訓愧汗交流何則執政之官與國同體陟
降四近政靡不聞參決萬機言無所隠雖或論議之深
淺裁處之否臧未格大猷仰煩宸算至于罄盡庸識條
列事經均憂共責固以日陳于左右矣今方特被天㫖
更咨急務此乃臣等奉職不稱之明效而陛下至慈藏
疾之大恩弗忍棄捐尚令自效夙夜慙震弗遑寧處然
申命確切靡容控讓敢不畧述綱要以禆萬一謹具條
列于左方
一聖韶曰間者西陲禦備天下繹騷趣募冗兵急調軍
食雖常賦有增而用之不急累歳于兹公私匱乏者臣
等謂西事之役首尾十年毒始邊陲事叢闗陜募兵加
賦救急一時盖中國太平之民遭強敵倉卒之變勇者
未及練而督之戰智者未及慮而使之謀故聚軍則惟
恐不多而忘養之之費斂財則惟恐不盡而忽繼之之
難又嘗黥農以𨽻邊鑄鐵而為幣事多棄本策罕要終
逮此平時方見其害此公私所以匱乏矣今幸凶醜自
斃封畧少安西路雖有帥臣重兵漸移内郡緩徭節費
多所改張陛下復采衆謀思加大惠以陜西小歉及錢
法鹽禁之弊特遣仲簡馳徃撫存付此二條就詢利病
方總内外之論别謹財賦之規俟見所長敢不悉心啇
㩁其冗兵料檢聞樞密院日亦講求必有逺圖以弭來
患
一聖詔曰承平寖乆仕進多門人浮政濫員多闕少滋
長奔競糜費廩禄者臣聞欲影之正者必端其表欲流
之潔者必澄其源此雖老生之常談然實治道之要術
朝廷設官取士固有成規三年一開舉場九品盡由銓
選其餘資䕃入仕流外出身或托附權臣謂之門客或
因縁酬奬不累年勞攀例承恩詭名希寵人浮政濫抑
有由來臣等謂取士者政之表也補吏者官之源也近
歲舉人殿試有老榜之目但論舉數無取藝能釋褐雖
被朝參恩選已登暮齒縱分職任盡昧亷隅臣等欲乞
將來科場罷兹一事又毎歲百司人吏出官甚衆羣臣
子弟増年就禄員多闕少不得不然今審官院流内銓
例許成資便令除替雖守闕者暫時為利罷任者赴選
益多茍且因縁不能盡舉以上三事欲乞各付所司審
加詳議委中書門下裁酌以聞如此施行似堪經乆
一聖詔曰牧守之職以惠綏吾民而罕聞奏最將帥之
任以威服四夷而艱于稱職豈制度未立不能變通于
時豈簡擢靡臻不能勸勵于下耶臣等竊觀舊史欲治
之主未嘗不留意守令以寕方内愼求將帥以清戎索
矧陛下秉至聖之德御乆安之世靖民防患孰先于此
謹按朝廷列郡四百地踰前代參建官吏分督政條其
間知州實匪輕選大者則領以公相次者則寄以從官
其餘逺邇由卿郎官而下莫不惟材是擇考績序遷一
有踰違並從按劾或降或罷無所私焉臣等謂選任之
官如此粗足若欲人皆召杜政必龔黄質于前聞恐難
盡然重内輕外今古常情臣等敢不更務采掄審加勸
沮或申明約束或亷察風謠奏最之科庶幾可復然不
得謂制度不立矣若乃將帥之舉宥密是司國朝之規
名分難越儻或竒材拔于羣萃勇畧著于邊疆任用之
聞亦當公論然不得謂簡擢不臻矣
一聖詔曰西北多故敵情難常獻竒譎空言者多陳悠
乆實效者少備豫不虞理當先事者臣竊以契丹結好
四十餘年厚幣至恩淪于骨髓邊民白首不識干戈此
先帝所以遺于無窮陛下所以守而不失間者曩霄違
負恩義驚擾塞垣虐用種人旁結鄰敵自知祸敗還復
首降陛下愛惜生民盡赦前罪賜以府庫之餘幣結以
丹青之大信懷音歸德邊畧乃安雖王誅未加而天罰
遄及親戚皆叛父子相殘此二敵者皆被國至仁宜不
敢自違信順設有狂悖終是外虞但可嚴戒邊臣常修
戎備守金湯之固積糧廩之豊持重如太山不測如滄
海常使直在我而曲在彼此聖人覊縻之術也近聞議
者多欲乘逆羌斃踣之㑹遺孽孤弱之時分割土疆誘
來部落此乃竒譎空言之類非悠乆實效之言深願聖
慈抑而勿聼伺㡬取㫁謀之未晩臣等仰被清問殊乏
逺謀粗畧條陳不敢文飾陛下留神幸甚
　　崇政殿與樞密院同答手詔
臣等今月十七日伏蒙聖慈召赴崇政殿面賜手詔各
一封仍令中書樞密院一處商量對答聞奏者伏讀聖
訓震駭愚衷退而詳研稍分條目乃知皇帝陛下防危
于慮表求策于事先鬱悼諄勤徧咨良策此誠聖人勞
謙思治博索廣詢不以睿哲掩尋常之謀不以髙深辭
淺近之益雖舜好問禹拜言無以過此奚獨臣等幸甚
抑亦天下幸甚然臣等預聞㡬事皆忝近司自去歲春
陛下有祕殿疇咨之勞迎陽敷納之廣是時中書樞密
院亦各條對急政尋曽面論以謂兩府者佐天子決大
政總四海謀議評百官能否或片言可以防患或寸效
可以佐時凡有見聞便當裁處不湏承命然後告猷而
宸㫖丁寧辭不獲免靦顔待罪粗述大綱雖荷天地包
荒之仁終慙股肱同體之美今者再煩清問是重前尤
既不敢固拒詔音仍且許恊陳公論銜恩被貸無可寘
言敢不悉心同上愚對謹按聖詔大畧以今契丹因我
西征之役遣使來告深慮狡黠别有邀求詭譎多途作
何囬答臣等竊謂契丹之性雖不可以禮法為期待文
辭為約束見利則動縁間則爭固其常態至于向背之
勞逸利害之輕重雖曰匪人亦將有擇契丹自景德通
好垂五十年冠葢相望于歲時金繒沓委于幽朔戎馬
不汗而坐收厚利邊烽不焰而自稱鄰國彼若常保此
誓可謂逸而不勞常獲所資可謂利而無害今或自違
信順妄作端倪心欲渝盟以圖入寇是則部落蒙調發
之苦蕃兵湏賞餌之科穿塞必有矢石勝負之憂掠野
不過牛羊廩窖之獲我若堅壁以持重蓄力以待疲去
則勿追來則固守但恐彼之所獲不復有五十萬之數
矣捨交聘就戰鬭則悖逸而向勞絕歲輸謀掠奪則利
輕而害重果從此舉是謂無謀況今持聘之來未失睦
鄰之意且西北搆釁邊境具知既議出師固當通問昔
歲髙麗之役近年河西之行皆遣使人實為成例未聞
前來两次别有他求兼契丹常作大言欲平西夏今若
乞財助費便為示弱于人遥揣敵情恐無此理萬一狂
狡實有過言則對答之間誓書可復彼曲我直何懼無
辭然必望朝廷且鎮之以静淺謀横議抑而未行聖意又
慮詐報西行隂為南顧則山川地形甚處可為控扼臣等
竊以自來河北河東兩路各有控制走集之地救應邊陲
之所只縁保守信誓不敢明作改張必使北人便違舊約
則可勅此兩路馳按邊屯或展塘水以扼兵衝或築軍城
以遮敵路塹山堙谷何所不為樹帥分兵惟變所適事至
而應亦匪後時聖意又念方面輔翊之材帥領偏禆之舉或難
于自薦或湏藉衆推威禦綏寧堪為鎮静者臣等以謂將帥
之器非獨今世所難得威禦之畧顧亦前代所希逄然自
古聖帝明王選才擢士未有借賢于既徃待俊于將來必以
一世之人治一世之事不可謂將無韓白而廢軍帥吏非
龔黄而去守宰顧其䇿勵奬育任使之術何如耳茍得其
道胡恤乏才若能賞不過功罰必當罪上無姑息之施下
無僥倖之求則雖懦夫可使握節以制軍女子可使攘䄃
而赴敵又況擇材武之長用訓練之師哉大法一行則賢
者不得藏其謀何煩于自薦智者有以申其用何待于衆推
而綏寕鎭禦之方惟所使矣聖意又念河朔軫救之外
軍儲闕乏及向去財用如何省節加以冗兵尚衆戰馬
未孶發于焦勞並令周悉臣等伏以冀部不幸決溢為
災中路州軍例遭湮没此則非縁他故專為河防民户
既以流亡田畆未能耕藝且可恣其所往以就廣饒所
在撫綏庶幾存活議者多欲使州縣出粟以救其命虚
倉餔餒誠是深仁連營乏儲更非小事欲乞嚴勅三司
及安撫轉運等使凡係本路浮費且令一切罷之專以
調食為先次以安民為急若向去秋夏西路豐登必有
餘波可蘇疲衆至如冗兵一事最是減費大端近日雖
累降指揮並令揀退天下剰員萬數亦巳别行催督其
餘條貫敢不申明此則較向所用省節之矣若乃戰馬
登耗事存監牧然自昔生馬之地今皆不屬中州惟藉
四夷與官互市切聞邊闗未嘗肯出名駒徒費財珍例
多駑劣其源若此為弊實深自餘坊監官司華戎貿易
更乞下羣牧制置使多為條約以量價直重明賞罰以
督蕃孶常或舉修亦恐可登舊數然臣等今來所陳以
上數事即是日夕奉行行而復言理不踰此竊恐衆臣
議論别有所長欲望聖慈盡取將相學士以下對詔之
文降付中書樞密院商量行遣匪徒逃尸素之責固亦
合中外之謀天下至公于此為美惟陛下留神裁幸
　　答手詔
伏奉手詔以元昊未平邊防用武上煩聖慮諮及具臣
竊以元昊旅拒偷生巢穴深固若或興師出境必湏命
將得人又縁承平以來乆無征伐縱有驍勇之士皆非
緜歴之流況復饋運之間勞費斯甚陜西民力配率巳
繁更或隨軍愈難應副且當静守頗謂得宜今來邊臣
例循舊轍靡營禦寇之策但急濟師之言湏立定規俾
從經乆縁邊州郡皆有熟户蕃兵不能訓齊但務姑息
雖有弓箭手人數甚衆其如部伍未明至于本城蕃落
定功之類亦未嚴整凡所防托娄藉正軍是致調發之
煩不無科率之困復有多立小寨例蓄糧儲無事則兵
勢虚分臨敵則不能自固奔衝掩襲職此之由所宜委
自轉運使與逐州長吏量其户口籍定土兵毎至農閒
輪番教閲仍選勇敢有部轄之人充等第將校其熟户
蕃兵亦湏㸃集齊整檢括人數與本城及弓箭手每臨
陣敵前後節次使用所有敵兵出入道路合行把截去
處並可展置大寨令弓箭手與本城兵士守把其諸小
寨不可廢去者量留側近士兵看守探候不得廣積糧
草所有朝廷差去禁軍只委自部署鈐轄路分臣僚相
度敵勢逺近策應如此則固守有常東兵可減盖資其
土人服習道路彼中毎有㸃集易為探候自免奔衝而
又兵籍素定輕費有涯轉餉之勞漸可撙節自來毎招
役蕃户耗蠧頗多主帥但納其虚言臨陣恐成于悞事
今後不湏枉用金帛更有招收其逐州長吏能訓練兵
師修完戰備膽勇材幹為人所稱朝廷當與保全不責
小過歲滿成績増秩再留使之恩信及人用明奬激臣
等素不知兵叨居近列欽承睿問莫副天心無任戰懼
之至
　
　
　
　
　
　
　
　
　
　
　
　
　
　
　元憲集巻三十二
欽定四庫全書
　元憲集巻三十三
　　　　　　　　　　　　　宋　宋庠　撰
　行狀
　　宋故推誠翊戴功臣彰武軍節度延州管内觀察
　　處置等使金紫光禄大夫檢校太傅使持節都督
　　延州諸軍事延州刺史兼御史大夫上柱國武威
　　郡開國公食邑六千五百戸食實封一千六百戸
　　贈侍中曹公行狀
　　曽祖業累贈太師尚書令兼中書令追封榮國公
　　祖芸累贈開府儀同三司太師尚書令諡武惠追
　　封越國公
　　父彬故樞宻使累贈開府儀同三司太師尚書令
　　諡武惠追封魯王
　　眞定府靈壽縣某鄉某里曹瑋字寳臣年五十八
公之先本出晉清河太守泓之後泓卒子孫貫其郡後
徙眞定之靈壽今又爲其邑人高曽値唐室之騷皆以
才力事州爲列校忠規雄算屈于地勢故二祖閥閱不
章于王朝逮魯武惠王之興功葢盟府擁旄服衮綢繆
累聖率義而上追賁烜赫王又重之以勞謙明徳保躬
不伐歿從太烝爲宋宗臣使今天下言諸侯王世家者
以曹爲首公即王之第四子性英壯沈決形于羈丱武
惠節制鄆徐也竝奏署公爲天平武寧二軍牙内都虞
候以恩換西頭供奉官閤門祇候叛羌李繼遷擾靈夏
太宗畱意邊瑣將屯之臣時武惠冠領内樞面奉詔舉
材堪西事者乆之啓上曰知人不易朝廷雖多士臣未
見其能臣有子某好謀而斷謂堪試用太宗喜王之内
舉即日召見欲命公以諸使王固辭召以本職同知渭
州時年十九迎者驚其壯眞宗嗣極就改内殿崇班咸
平二年正領州事俄丁先王憂以守邊不得歸及塟自
請還喪廬畢劬勞之報書數上辭情哀切朝廷念繼遷
旅距又公治最已顯詔不聽即拜閤門通事舍人頃之
加本州屯田制置使轉西上閤門副使徙知鎭戎軍繼
遷虐用諸帳人不堪命朝恩購募安輯所以慰納之良
厚吏多不能奉揚威德公至部則騰檄區落告以丹青
之信戎人得詔書皆泣下由是喀努羌舉族内附繼遷
兵討西涼諸姓還次石門川公率軍邀敗之多所俘馘
威震夷鄙自爾黠寇往來不敢近當路塞軍境平昜無
扼束利于馳突又邊民挾弓矢應募爲官軍每有警則
輒爲前鋒而官無資糧器械之費公因奏言請竝隴山
而東循古長城刳大壕以隔敵騎給境内閒田復賦役
夏秋出戍卒䕶民耕䕶以賞義兵制皆曰可迄今奉行
爲故事時繼遷死餘燼衰破子德明畏誅奉獻計不堅
定公請出師討之上以德明首鼠兩端且諭公以待其
變俄而揚珠瑪哈等族萬餘落款闕順化竝乞師應接
將吏疑怖欲弗許公獨決策夜將兵逼天都山信宿盡
擁其衆歸因是諸小種皆納質保塞値德明亦輸貢受
爵土而公名寖重矣驛書召還錄前後功正其使名充
邠寧環慶路駐泊兵馬都鈐轄俄又命兼知邠州封禪
恩進使東閤帝以公著郊西土更欲以名震北道大中
祥符三年即使號領高州刺史徙爲眞定府定州路兵
馬都鈐轄又出公所上涇原環慶兩路邊州圖以示輔
臣曰山川華戎城郭儲峙之要盡在是矣可别繪爲二
一畱樞蜜院一付本路使按圖以從事因嘉歎乆之歲
中復徙涇原路兵馬都鈐轄兼知渭州西祀恩遷四方
館使札瑪克部大入數爲寇害四年夏公勒兵與大將
支軍出武延鹹泊川合擊破之捕斬首功數百奪甲鎧
駝焉牛羊居多上書譲州事願專督兵要密詔不許五
原外界有巴勒臧族屢違王命公因按塞夜襲之殲其
衆厥後屬國羌無敢叛者乃請補百帳以上酋長號本
族軍主次曰指揮使以擬王臣部曲之官七年冬西南
諸戎解仇伺便欲穿塞爲盜特遷公引進使再留州任
以防遏之先是隴外有棄地號籠竿川恒爲兵衝州無
外蔽公按形勝築城以鎭之自是宼無踰心而我有重
關矣明年春復與大將陳興等討扎瑪克餘黨滅之未
幾改領英州刺史充本州團練使秦州宗噶爾人李遵
挾罝勒斯賚爲之謀主裁制種落號爲文法衆十餘萬
雄長塞外遵因獻方物求贊普之號用詔拜爲保順軍
節度使以羈縻之然凶狡恣睢專趨邊隙乃使其舅賞
雲丹説義從羌郭蘓逹勒謀爲鄉導公知之許蘓達勒
以重賞使圖雲丹後十餘日斬其首既而前預謀者皆
逃怖伏匿公誘召之許輸物贖罪是歲入塞者數千人
因其效牽量賜繒綵或以少爲訴者公怒曰此紓死物
猶希利耶叱左右逐出之諸部震恐郭蘓達勒割南市
城以獻公請因其入地竝酬殺雲丹之功乃拜爲順州
刺史是時斥地寖遠因增築弓門至威遠凡十寨浚隍
三百八十里列亭障繕橋梁屬于州門皆戍兵餘功民
不知役璽詔襃寵焉俄丁内艱上以雲摩將軍奪服初
戎人有殺王民者率以戎法入羊馬償其家邊人愁苦
公下令曰戎人自相犯從其俗犯華人論如律于是蕃
渠斂手而民有更生之頼罝勒斯賚乘諸豪未安因率
衆號十萬脅餘黨寇三都谷公率兵迎擊破之斬首千
餘級獲馬牛雜畜器仗三萬計逐北至沙州乃還改客
省使領康州刺史充本州防禦使及加秦州部署充涇
原路安撫使天禧元年春宗噶爾人復使其將馬布札
爾屯野吳谷公夜遣壯土鏖其營獲人馬甚衆戎師潰
是歲州民狀保鄣鎭靖之迹聞于朝願刊石頌功以信
不朽天子手筆襃諭古哩羌恃衆逼塞歴年招撫無内
屬意公潛師襲其廬滅之渭川河州諸羌皆惶恐請降
罝勒斯賚知外援衰落于是竄還故地俄被召歸燕見
勞問恩禮蕃渥三年復拜華州刺史充本州觀察使鄜
延路駐泊馬歩軍副都部署環慶路緣邊巡檢安撫使
慶州羌烏爾勤郭勒敏特你等族千餘落詣吏歸欵因
撫之使爲外禦邊略益安四年春正月崇拜宣徽北院
使鎭國軍節度觀察留後簽署樞宻院事是秋忠愍寇
公謫道州嫉正者指公爲黨改使南院以留後機務出
爲環慶路駐泊馬歩軍都部署兼安撫使乾興元年春
落南院使降爲容州觀察使知萊州冬改授華州觀察
使知青州天聖三年春進領彰化軍節度觀察留後徙
知天雄軍戎聘歲道北門素稔公威望至飲餞郊勞皆
曲拳畏慄不敢仰視俄奉詔修覲徙知永興軍未上道
拜昭武軍節度使加賜褒功之號復鎭全魏踰朞感癯
羸之疾輒抗表願治河陽三城以便頤養兩宫優答俞
請疾少間議者以威名大臣不宜處閒外裁數月徙充
眞定府定州路駐泊馬歩軍都部署七年改彰武軍節
度使部署如故明年正月丁卯薨于位訃聞帝震悼不
視朝兩日禭以侍中印綬延賞歸賻躐常等由公始終
踐歴一出于功名者歟夫人潘氏追號馮掖郡夫人後
夫人沈氏號吳興郡夫人諸昆曰璨殿前都指揮使忠
武軍節度使累贈太師曰璉終義成軍衙内都指揮使
曰珝至昭宣使恩州團練使諸弟曰玹至西京左藏庫
副使曰玘尚書虞部員外郎以椒房之親累贈太師中
書令曰珣至東上閤門使宜州刺史曰琮今爲同州觀
察使三子長曰僖禮賓副使曰倚内殿崇班早卒曰偀
供備庫副使一女適今西上閤門副使王德基公端誠
壯猷不勉而立知兵好古虚已下士周旋抑畏皆得先
王之風結髮乘障至剖符握節出入二紀至于威信所
治郡兵不敢慁民民不知有兵功纖芥必賞罪秋毫不
貸故士皆勸能盡力而為之用乘機討貳數與敵角隨
衆寡必以捷聞自國初以來扞西夏者皆無公比智數
纖敏應機輒會嘗奕棊便坐外有白羣兵叛入戎者左
右怡愕公據枰算勝徐曰是吾使之為諜勿復白不數
曰亡卒俱爲敵所殺其奪謀制變類此在秦州民多田
訟窮治之皆不能舉其契公知其罔冒因訴亡官記而
自前者除其罪得脱戸千六百賦錢四百萬亟以疏聞
朝議頒下州縣遂為常制持重示信不以小仁妨大慈
營兵當誅値公疾之革親近者乞少寛假以資休祚公
曰刑所以一衆弭亂安可以吾區區之病欲替王法耶
使法替病紓吾罪大矣遽索筆署以殊死議者比古孫
吳而逹生死過之惜其中登皇樞未易歲次遭罹巧中
政輟善還使文武之憲弗及究于天下晩鎮常趙痌瘝
寖劇每嗟燕薊之地淪胥敵境願得一銘燕然值時戢
兵卒與志謬齎恨没地可勝愾耶然而纂服濟美都髙
牙齋鉞之重威稜被于殊俗功業見于本朝易師之丈
人詩王之爪牙公兼得焉亦足以暴于夷夏矣初公之
捐館也卜葬不吉歲在己卯諸孤屬圖襄事天子聞之
特詔鴻臚持節有司具本品鹵簿以須其引今日月有
期矣飾終二品具于官閥易名節惠請循令典謹狀
　　故樞密副使朝奉大夫給事中柱國天水郡開國
　　侯食邑一千三百戸食實封二百户賜紫金魚袋
　　贈尚書吏部侍郎天水姜公行狀
　　曽祖道黄不仕贈太子少保
　　祖頻不仕贈太子少保
　　父詔仕太子少保右贊善大夫累贈太子少師
　　淄川長山縣開善鄉青丘里姜遵字從式年六十
　　八
公之先本齊姓漢以豪傑徙天水後復貫淄右今為郡
人焉公幼岐嶷長而沈毅初肄業治百家之言深博自
將文藻足用既與鄉物有聲于齊魯間屢挾策于宗司
以經濟自任咸平三年眞宗始御軒陛延髦秀公以進
士擢第明年調登州蓬萊尉治有風力郡將貪其幹用
奏請就補本州理曹掾朝延報可未幾丁内艱免憂闋
都銓舉充開封府右軍巡院判官京轂浩穣獄市居天
下劇為吏者罕能以課自脱公至則勵直氣探情偽厥
職修舉廷無留事二囚自誣棄市罪獄將具矣公微得
寃狀翻其文致先是雪寃有賞公慮傷前主者寢不自
列祥符初秩滿遷大理寺丞建封恩例改殿中丞出知
吉州盧陵縣氓籍數萬氣俗荒獷左言䦧貎以乆訟為
健公威克明斷摧破姦黨據案一決吏民厭伏汾隂禮
畢就改太常博士得代歸闕時故相天官王公在西掖
熟公治行即薦公宜幹抨彈察視之任有詔換監察御
史八年以勞遷殿中充開封府判官賜五品服吉守髙
惠連誣搆公廬陵舊事奏請逮訊公聞命不疚馳往對
辨左驗明白訖無汚衊還臺以本官同判延安郡天禧
三年召還遷侍御史判三司戸部勾院俄出為陜梓利
䕫等路體量安撫先時公舉奏山東大姓奸利事至是
皆伏法天子以公建白有狀未復命即拜尚書工部郎
中非常例也還節出知邢州今上即位就轉刑部移守
于滑俄充京東路轉運使天聖元年換京西路不旬日
召以本官兼侍御史知雜事加賜金紫受詔詳錄計省
逋負之籍科别蠲貸明年遂以本官充三司戸部副使
三年改兵部遂歴副度支鹽鐵二使務俄攝太僕卿充
北朝正旦國信使四年冬拜右諫議大夫知永興軍六
年春驛召以本官充樞宻副使七年遷給事中八年秋
感疾請告兩宫馳親使挾太醫相望于路存神省慮形
于慰勉九月乙丑車駕親視臥内賜白金三千兩丙寅
薨于坊第之正寢上聞震悼復趣駕臨弔制贈尚書吏
部侍郎法賻所須率在優等夫人路氏國子博士從古
之女封平陽郡夫人公三子長曰居正舉進士早夭次
曰延齡太常寺太祝次曰餘慶未仕孫三人曰承顔試
將作監主簿曰正顔齊顔及遺奏之上延齡改大理評
事餘慶授太常寺奉禮郎正顔齊顔竝秘書省校書郎
外孫宿拱之補三班奉職哀榮之數存歿之恩篤矣公
天資方重内孝而外嚴家庭之内有若官府性長于吏
事濟之以忠力未嘗阿意當世故所莅必震肅所言多
指切前後進用皆上所自知又感昔人削藁納誨之箴
問樹漏言之誡故閨臺奏議樞機宻勿言天下事甚衆
世莫得而知云惜乎參基命之司歲律未幾遠猷熙縡
弗克究公之素寒暑興沴棟梁其萎然可謂雄駿之寳
臣黄中之元吉者巳謹狀
　
　元憲集巻三十三
欽定四庫全書
　元憲集巻三十四
　　　　　　　　　　　　　宋　宋庠　撰
　墓誌銘
　　宋故推誠翊戴功臣彰武軍節度延州管内觀察處置
　　等使金紫光祿大夫檢校太傅使持節都督延州諸軍
　　事延州刺史兼御史大夫上柱國武威郡開國公食邑
　　六千五百户食實封一千六百户贈侍中曹公墓誌銘
宋有忠勳之臣曰武威曹公在天聖中以宿將持節分
督河北軍事屯中山庚午春正月丁卯寢疾薨于位夀
五十八訃聞天子震悼不視崇徳朝兩日以黄門監璽
書告第走命中謁者䕶其柩還京師後九年寶元之已
卯其孤等始以龜筮之吉歸窆封樹有詔鴻臚亞卿典
喪事奉常易其名曰武穆冬十月乙酉具鹵簿鼓吹塟
公及其嫡馮掖夫人潘氏于南洛陽之金谷鄉尹村原
從大墓且言順也先是其家合官牒世譜以狀咨史氏
請辭刻石譲不遂乃紬而敘焉公諱瑋字寳臣其先晉
有清河太守泓去官寄孥始為郡姓後裔再徙占數眞
定之靈夀曽祖諱業祖諱芸竝遭時俶擾仕本州爲牙
門大校職以世及功緣地徧隂邁徳美儲為慶靈以至
烈考樞密使累贈太師尚書令諡武惠諱彬以明允篤
誠道參運始禽吳馘蜀助平天下翊亮三聖卒為元老
諗謀帷幄溢動旂常生極師臣之尊沒從大享之配顯
揚追賁為時第一逮公之克濟世美及昆弟宗門之貴
交荷恤典叢于先報故今繇祖而上皆贈太師尚書令
又封曽祖于榮大父于越俱為國公曽祖妣張氏祖妣
李氏皆累封齊韓二國太夫人禰廟自始薨飾以濟陽
郡再易冀魯竝為眞王妣髙氏及二劉氏又别以秦齊
陳三國為湯沐公即武惠王之第四子也承是休烈生
而岐嶷童齔英發雅為先王所器至道初以任為西頭
供奉官閤門祗候黨項餘種李繼遷盗弄朔方兵穿塞
首鼠强吏不能制時武惠握機政太宗面訪雄俊以置
邉瑣乆之輒以公應詔帝喜曰卿有祁午安遑遑更索
耶即日召見命有司加顯秩以俟遣武惠固辭及以本
職試守隴西郡年甫十九公自以見知于父子之際又
為明主所識拔感激忠孝遂攄才藴由廷臣凡八遷至
客省使其間帶髙英康三州刺史團練防禦使各一洊
領華州一降容州皆為觀察使進主鎭國彰化二軍節
度觀察留後昭武彰武兩軍節度使其化條所莅則戍
鎭戎軍守渭邠秦萊青天雄孟兗七藩而渭天雄皆再
其瑞璋之總則環慶眞定涇原三路皆為兵馬都鈐轄
酈延路為副都部署環慶真定兩路竝為都部署國論
所咨則領宣徽南北院使署樞密院事命秩之備則階
三品勲二品視官帝傅兼亞丞相書社六千三百實幹
一千六百以四字為功號烜赫光耀冠映侯籍迹公之
策名展體服勞中外為國方召多本西畧初繼遷逋誅
寖乆劫羣羌為支輔苛征暴戮人思自拔公之扞蕭關
也盡條恩詔綏懐之意以檄諸部部人得書皆東向感
泣或率衆内屬姧黨始離寇畧河湟諸戎歸重弗戒公
短兵鏖石門川上狡衆殆殱趙徳明初䘮凶父有首罪
稱藩之請公以天厭餘孽宜時平蕩願帥一隊縛豎子
以釁鼓驛書言狀慮密計周時朝議前已許降謀弗果
用揚珠瑪哈之族合萬餘落乞援内徙諸將惶惑未知
所受公獨撫其使自將勁騎薄天都山凡三日盡擁其
衆按道徐還中外服其勇再守渭也古哩羌寇掠不已
公率所部合支軍趣武延鹹泊川鼓行夾擊諸帳皆潰
係牛縶馬以萬計遂破滅之又襲叛姓巴勒臧于平涼
剪其巢窟自是屬國者倚漢與天等矣鎮天水也値罝
勒斯賚初盛挾李遵妖妄自謂吐蕃貴重當雄西域稍
幷他部恣睢塞外遵乃傍緣故事上書求贊普之號公
密疏以春秋許外夷者不一而足今二羌烏合而所希
無法宜黜桀驁以尊國防眞宗納焉但授遵保順節度
制後果窺伺邉隙包藏祸心迫脅小種扇動豪帥連營
方陣號稱十萬乘虚内奰浸淫于三都之谷公率軍整
旅背城逆戰斬首千級獲利器雜畜三萬計追北至孰
煌驍將馬布札爾恥敗負力復屯野吳公遣死士數百
夜𢷬其壘自相蹂殪羣醜遂奔古哩羌隂謀累年規敗
疆事先其未發掃平廬柵因是西南諸姓皆納款轅門
遵賚震怖遁還故磧不敢彎弓而取當此式遏制勝之
犬較故事邉民挾弓矢皆應募為奔命鬭勞賞薄人情
弗愜公建言能墾境上曠土者蠲其租春秋耕斂出州
兵以護作而戰者忘死矣渠率内屬恩隆無等公請百
帳以上比古幢主次比營司馬贊書拜授列為王官而
來者知勸矣黠羌殺人輙以羊馬自贖公按律令除其
弊犯華人者論殺之餘從其俗而刑無頗矣秦人田訟
彌嵗不觧曹吏投隙竄易版書公審其宿姧一取質劑
為騐亡契者貸其負使得自占收脱戸千六百租錢四
百萬臺符宣告州郡以為後式而文無害矣此威懐安
利之凡最若其按秦漢舊迹因長城之塹稍築塢堠以
殊内外斥境千里建籠竿之壁列弓門十寨迭為藩蔽
班賞格飾鬭具繕梁表道屯田足食迄今為保障之利
者不可悉紀公之在關隴以威名莊重淵囘山立累功
懋賞皆即拜稍遷倚而不召者嵗踰二紀至于丁外内
艱泣血委印綬率以墨縗奪服天禧中始有下邽觀風
之拜猶副戎柄時三陲寧晏外虞訖息僉以公壯猷盛
烈當敷及天下于是有留使宣猷之授入筦樞極公既
踐修世範知無不為秉義據正勤勞夙夜海内抗頌歸
緇衣之羙終以勛高地偪更由總管之任出臨西夏讒
黨乘勝又以容山之拜徙守東藩聖上始初清明誅放
憸猾不俟辯謗寖還舊物奠營丘藩全魏養疾明律興
護北方再陟齋壇終屏王室洪稜勁節乆而彌厲方且
桓圭皁馬竚來朝之儀彤弓彫戈將蕃錫之典昊天不
弔殱良奄及此哲侯所以深聞鼙之悼邦人所以寄成
蹊之泣者已嗚呼公之材之劭本沈雄而施事幹然承
藉先訓濟之謙慤保功約已未嘗有過臨政精悍不獨
以軍旅從事故數佩州組皆以最聞大指道威信必賞
罰以軍之嚴移于郡則肅然畏以郡之愛移于軍則薫
然和伍符吏牘參行不慁古名將之憚公優為之前後
襃勤賞捷受方底書以數十若其詢逮兵䇿則寳跗細
劄委曲纖悉甚者手詔往反如宣帝問後將軍故事決
而後已在常趙感疹方革營卒以常過千軍禁左右勸
寛其罰公曰以病易守非吾節也卒置殊死故公之約
所守如介石公之重所至為長城言料敵則焞龜語應
變則奏刀用能英聲茂績超葢前代行均椒蘭之芬威
無藜藿之采有由然也論者猶以羌渾右鄙事微敵脆
不足暢桓桓之舉晩睨幽朔悲歌慷慨常謂禪姑衍銘
燕然者復何人哉時方弭兵公亦齎志此又謀夫壯士
擊劍長懐而不能已也繼室曰沈氏今號吳興郡夫人
故相僕射倫之孫光祿少卿繼宗之女三子長曰僖任
禮賓副使次曰倚終内殿崇班曰偀為供備庫副使噫
門閥隆貴蟬聨魚貫以功名世家者今無偶矣游談故
老尚將傳而不泯又況圖金刻期陵岸則公之終譽其
有既乎銘曰巖巖常山靈氣磅礴值為豪英拔秀遼廓
洸洸侍中實本渾熊纂服肖善自箕而弓武惠知子獻
之天扆弗嗇家寳用參國器黨項猖狂擾宋西疆公冠
未升戍于秦涼治兵刺部或征或撫游魂殘孽莫敢余
侮婪婪大酋交兵結仇率爾蕃部搏我邉州公計先定
聊秉武節螳臂蛙跗卒染車轍蕃族震攜款塞就羈滅
烽臥龍帝曰來歸計功酬績大使方伯乃幹鴻樞柔惠
正直間因讒人旋陟舊勲三偃大藩再帥中軍屏于北
道威聲偃草公侯干城宜夀宜考耳順未踰與世長違
徹我金湯帝曰予思貂廞衮禭哀榮竝至寵塟周原陪
先洛涘儼畫柳兮彷徉公將傃兮幽堂惟松楸兮嗣世
尚橋梓于家王
　　故朝奉郎守尚書駕部員外郎上輕車都尉賜緋
　　魚袋濟陽江府君墓誌銘
昔班固稱西都英雋之域黻冕所興議者以為一時之
夸辭過矣蓋京師樹首善以倡天下擁太和以陶民性
若堯土之俗多憂思舜野之器無苦窳遷善成敎不知
其然則中州人物之華常卓犖于諸夏固其宜矣雍丘
為左畿大邑氣俗尤厚士之挾經術由鄉校脱野巾而
襲朝組者視寰内不若也其間尚書郎濟陽江君諱日
新字仲元又章章者與君端拱初以明經登科調補陵
州始建尉由外臺陟狀就除成都司法參軍入為大理
寺法直滿嵗改評事出知曹州濟隂縣轉運使河東薛
公暎上其課最就徙同判撫州摘姦䘏隱示歸厚之法
其後吏民多奉行江君故事就轉國子監丞真宗嚮明
改丞大理秩滿除太子洗馬同判鄜州咸平初匈奴未
賓侵敗邉略天子念兩河之棘特詔有司選中朝臣有
風績明劭知下疾苦者不問其位付使節以安輯之時
君適自鄜歸繇是以春官五品領河北安撫採訪之任
疆場方駭政龐事易農不狎野吏或失官軺車所經輒
振其弊使還論奏上皆俞可俄除同判并州會平原守
王用和治迹無狀為使司所劾奉辭之日面改知徳州
遷殿中丞賜緋魚至州建言城小不足以扞寇願率衆
力而侈大之朝嘉厥謀民亦胥勸樓堞未備戎入其郊
時趙魏諸强藩皆堅壁自完不内細弱惟平原虚城納
衆料丁壯以操戰具開東西門使士易服出入晝夜不
絶敵衆憚之被圍三旬守有餘力凡獲馬口甲胄以千
數獻于行在民賴保障者數十萬人上錄其勲改國子
博士俄丁父憂有詔奪情復攝郡事秩滿吏民守闕願
復借君一年故歴四朞而得代還朝除濮汝夀三州不
拜上書願治邉郡會邉瑣無缺守遂同判真定府改尚
書虞部員外郎府帥滕文襲木强少文條教自任君數
援吏法以裁正之乃挾刑獄使陳綱翟繼恩奏君以當
官失和傳致疑狀朝廷下其章于本路計使以辨之君
具陳所諍皆公言他毌纖芥由是陳翟俱得罪移君同
判大名府又移邠州序遷比部員外郎太夫人在堂表
乞就養俄除知扶溝縣數月復移同判齊州轉駕部員
外郎自陳翟之誣為居中者所惡數易官守將逞憾于
君君自以婞直多忤不容于世乃以末疾自劾免時長
子為尉氏主簿遂往就焉痌瘝寖加以大中祥符六年
四月二十八日啓手足于牖下春秋五十七曽王父瓊
烈考延濬潛徳不仕教忠詒法逮君之顯贈其禰為水
部員外郎母李氏敘封隆平縣太君初娶富春孫氏繼
室以汝南周氏封内鄉縣君後君三嵗而卒五子日中
古進士擢第為綿州從事曰中和守家學為鄉老所薦
日中庸有髙才而天曰中應富辭業未第曰中立登俊
科掌宣州記室初君之終諸孤等以筮之未從而嵗之
不易故藁𦵏君于南部今龍集癸酉孟冬之已酉吉與
姓會始號奉靈輤及二夫人之䘮克塟于雍丘縣陽夏
長白岡之原禮也惟君感慨強濟由徒歩而取時譽其
術長于機變而兼敦義烈今天下積年逋田許賦他戸
著于令乃君所建又邉民蔡靜恭者父為賊劉廷晏所
殺後廷晏仕契丹為涿州别校靜恭既壯出塞斬之以
首祭父墓君表其孝勇章數上靜恭卒授三班奉職其
樹風竦善他多此類固當鷙擊横膦騰夷夏而薄霄漢
終乃婆娑郎署沈浮郡竹外失貴臣之意奄同萬物之
盡道遐運促可勝嘆哉然松心不彫井徳無改剛腸勁
節終始彌厲亦足以矯抗羣枉詒燕後昆者焉其孫休
復童牙有文弱冠而仕與余聨第榮牒敦契鄉枌具狀
先猷丐識圓石罔獲辭拒姑實其狀云銘日日畿之藪
風夷土厚秀龍乘乾囘岡包酉龜食告祥牛眠啓後塟
君子兮佳城備大夫之廣柳物共盡兮奈何德有基兮
可乆岸為谷兮谷為陵期信辭兮垂不朽
　　宋故朝請大夫尚書工部郎中充天章閣待制上
　　輕車都尉賜紫金魚裴彭城劉府君墓誌銘
景祐乙亥秋八月天子制詔丞相曰朕思得忠廉老成
之人參備顧問其疇宜哉僉曰尚書工部郎中劉隨有
史魚之風於陵之清直方秉彛節貫華皓帝曰俞翼日
以冬官待制天章閣褒言渥禮形于書贊搢紳動色有
得賢之賀未渉旬恙生心腹日臻無損越九月既望家
老奉祭衣以號東榮時髦端士相與流涕朝廷恤憐厚
賻終錄孤之典仲豫庚申歸塟于開考城之黄城原禮
也君字仲豫其先漢楚元王之後十三代祖諱思立仕
唐為右武候大將軍㐮武郡公衣冠慶靈宗牒詳具大
王父利賓王父運皆占籍睢水烈考濟以石晉之擾始
居神甸逮君通貴累贈尚書刑部郎封妣侯氏為永安
縣太君其髙曽以還亢宗避地之節悉見于君自撰先
人之誌此皆不書眞宗景徳初君始以鄉秀詣春官覆
試便殿擢進士第觧巾連主安豐仁和二縣簿又調倅
永康之壁屬邑令有受賕易死生之獄者君正其誣枉
將扺令罪漕使李士衡隂為之請君終不答士衡怒密
奏君苛嬈非綏邉術坐是代歸仍閡冬集乆之補南劔
州從事丁内艱服除改大理丞參主詳斷時宮保文元
晁公以重徳䖏辭禁朝夕獻納雅知君風力強毅手疏
稱薦因是出通判益州益號會藩故事非外朝臣不俾
為貳洎貪君才劭故以京司命之延登臨遣恩禮無殺
就殿中丞移原州今上繼明轉太常博士關掌河中府
未幾驛召換左正言囊封盡規為相國文穆王公不悦
會京府秋薦命君邏察試席入榮進士有一辭異巻者
亦既搆訟抉以為疵左遷掌濟州啇筭明年移監平陽
郡秩滿序渉左司諫入計省為戶部判官賜緋魚以疾
上書得濟陽符竹政成稍遷起居郎判戸部勾院未踰
月改尚書刑部員外郎兼御史知雜事仍副都銓九流
之柄加服金艾渉朞以兼官介銅監使務明道建元遷
秩七兵是冬持節使龍庭出塞冐霜露足力攣痺至其
廬單于命無重拜還臺有司以為不敏降秋曹承務典
信州尋復舊官徙宣城郡數月拜今秩知應天府兼付
官鑰被召赴闕再居地官之簉裁半嵗乃貼禁嚴之職
凡歴官十三受任十五雖命有伸屈而道無磷緇精心
強力果于樹善其佐幕于道江也異政犖犖最為可述
軍有宣父祠富人穿廟􁕽爲賈區以出公算君下車即
移書譙主者奪其地春秋率博士弟子釋奠如常禮由
是裔民識師儒之教壘中有李冰遺像名載祀典而遠
方右鬼因為煩費嵗斂閭左出私錢以給賽且至數千
皆先神糈而後國賦財用既積官為簿受而吏得傍緣
乾沒君尤之日神賢者也生以扞患利兹土而沒以血
食害斯民耶非聰直之意悉罷之俗不為井食于江涘
霜嚴波涸則水去軍署亘二十里綆缶係道官民愁苦
君乃洞竹萬箇引近山之泉因地湧伏徧注官寺鑿空
甃數十儲華清以汲鄽里舊城有疆域無雉堞嵗課民
斬木為虎落地又多火連甍恐懼君乃環植官柳數十
萬櫛比交錯既已限鬱攸之烈又相纍以成援人到于
今頼之岷源與沱川竝流墊欲横潰君規治長堰二百
丈障狂波趨故道自成都十三縣竝免其危西南夷以
馬市邉關為駔儈所欺君繩其㝛姧夷人悦服及後以
中傷罷去蠻髦千餘人遮使者車呼曰我劉父何在本
部以聞君始得再調丞于鄉棘也值李溥之劾辭多詆
讕溥始以啇利得幸黨連貴要至是牘背諭指惡不悉
暴君上書郤其獄究其姧態有詔再訊卒至重科明邪
翕翕無少畏憚居諫署也志拾遺漏以箴朝禁教坊舉
伶籍之缺有命蜀部輸送善優君建言聖主方追三代
之隆斂才聘士孜孜如不及奚復遷明詔求賤工非所
以廣徳聲于天下疏奏帝悦遺中黄門申諭且朂以無
後言之隱莊獻太后敦外家之愛幸小侯之第上封援
古兩宫咸動自是終其世不復再駕他或譏其恩倖條
其善否削藁奏御尚數十百函沃心中理多蒙褒答今
參預貳卿宋公之去内署也以建白迕㫖換職守南都
君時副總憲綱亟上言善人邦國之墓禮樂之宗不宜
外斥以孤人望事雖中寢朝議韙之四為州藩皆宣威
導慈推行靡密大指破狡蠧綏瘠瘼防檢刀筆下無能
欺便俗垂制必圖終永外臺倚重常為二千石表出内
風績始終無懈然剛腸寡偶矢言好盡根于忠義折而
不撓凡所建明必欲蹈遠猷而遺近利是則希遷難進
其樹立使然耶惜乎見識于後凋之餘開榮于晩節之
會道悠命局終淪舛躓不弔昊天齎志沒地嗚呼春秋
六十有五先是君聘敵之復也有馬十五乘悉上送官
主者因其外遷不時還賜及塟輴庀具家資窘絶上聞
之特出庫錢一百二十萬追酧其直服勞䖏約歿身彌
顯夫人張氏以柔嘉輔作啓夀昌為湯沐邑三兄曰洽
平巽巽以君故仕為大邑佐洽隱居平早夭一子孝忠
任大理評事一孫慶餘試祕書正字僕與君篤鄉枌之
契接朝紳之舊危言雅行稔于心耳又以嗣裒狀遺烈
見託斯文輟慟含毫辭實無愧銘曰噫嘻仲豫志靡囘
昂昂邦直卿之材飲冰樹政惠可懐握瑜屢黜心無猜
生涯將究時甫來天意難忱賢者衰寧神降體掩夜臺
瑑辭沈碧揚清埃
　　宋故右班殿直郢州兵馬監押贈太子右清道率
　　府平昌孟府君墓誌銘
府君諱仲宣字坦之其先出魯卿之宗為平昌望族世
系寖遠不常厥居土斷于梁多歴年所今為開封人也
曽王父迪王父守中皆蹈道不仕以貲徙于京邑考䖏
讓幼號文敏喜刀筆初禠巾入公府極右署太宗皇帝
敏徳朱邸君正神縣遴揀左右宣賛音㫖繇是以閒練
儀矩改補王屬出則先馬入則侍帷倚頼親信宫臣欽
矚雍熙踐阼以舊恩連宰劇邑終洺州淝鄉令君則其
冡子愿慤華穎發于羈貫及長治書術好文藻嘗一貢
春官氏淝鄉之捐館也占遺牘以聞上天子憫焉即以
君為三班奉職官未及蔭而賞延于世非常例也君以
父任尤感慨首公盡節奉承王事其間馳軺將命者十
數反無懈色啇功守局者凡再任多尤課以勞補右班
殿直監兵于郢川咸平四年十二月二十三日不幸感
疾啓手足于廨舍享年若干嵗娶王氏晏氏皆早卒又
繼室張氏二子曰陶曰某晏出也某未冠夭閼陶天禧
中擢進士乙科歴郡掾邑丞為公卿慰薦遷祕書省作
佐郎今為本省丞知扶溝縣初府君以亷儉宿業屈浮
齡而無貴仕貽燕訓道造次必于儒者宜有慶善叢于
後昆故祕丞襲是素基攄厥休問載質未幾通籍于朝
今上東耕禮成以辛未詔書贈府君為太子右清道率
府率封張夫人為永安縣太君綵衣承顔士林聳慕噫
垂裕顯親之致其相為美乎先是東部枌榆卜竁者重
世矣祕丞君永懐先正藁塟之乆又感故塋昭位之卑
即于所治改占塋域上書言狀有詔可焉參問蓍龜得
景祐甲戌十月癸酉惟卜吉于是奉府君及二夫人之
柩合𦵏于扶溝縣之白馬原竭誠慎終禮無違者夫江
源濫觴而派為南紀臺興累土而髙極九層前蔽世烈
鬱抑憑厚發于來裔庸可度思嗚呼孟氏之子將光顯
于時矣僕也不佞辱祕丞之知勤請斯文以誌幽隧銘
曰君子含章藴隆善祥安節効用其功弗揚志則藏兮
令嗣追逺襃榮恤典肯構充閭其言克踐世將顯兮神
革之畿連岡蔽虧寧神卜兆紀實刊辭魂有知兮
　墓記
　　宗室内園使忠州刺史殤子故右班殿直墓記
殿直諱克威無字始賜名且未冠也内園使忠州刺史
承鍳之次子母曰臨淮君劉氏初宣祖之昭曰秦悼王
之子曰保平軍節度使鄖國公徳鈞鄖公即忠州之烈
考今上之諸從父也惟國積累憑厚固盤石之宗仙源
慶瓞派分枝附天子以為三后之屬籍九廟之孫謀凡
親親之恩率過乎厚于是殿直生三嵗矣未能勝衣趨
拜而服庭臣之命景祐甲戌五月癸酉不幸夭閼即權
殯于佛祠今官占告猷得乙亥孟春丁酉吉因其庀尊
屬之𦵏具詔以殤禮祔焉實汝州梁縣之先域也噫託
封樹寧體魄庶幾從乃祖于下乎謹記
　　宗室内園使貴州刺史殤子墓記
殤子者宗室内園使貴州刺史承裔髙密郡君韓氏之
第五子保平軍節度使鄖國公諱徳鈞之諸孫秦悼王
之曽孫天聖辛未生于宫邸以景祐甲戌七月丁未卒
年四嵗初以貴州之愛免懐辟咡就嬉于姆保故未及
賜名以皇支之蕃辯族疏寵次上于官簿故未之逮祿
嵗在乙亥正月丁酉舉其櫬祔窆于汝州梁縣之封兆
從大墓且吉卜也夫承九廟之覆露宜參麟趾犬牙之
雜襲苗而不秀其命矣夫表于幽阡用篤終禮云爾謹
記
　　宗室懐州刺史殤女墓記
故秦悼王之子曰髙密郡王諱徳恭髙密之子曰懐州
刺史名承慶懐州于今上有再從昆弟之倫天祚所開
國姓蕃衍殤女者即懐州之配涇陽郡君和氏之所生
第在十一景祐元年夏仲甲申天于宮邸距始生凡三
歳即以其月寓骨于延祥佛廟天子至仁睦族湛㤙漏
壤每宗支遘戚丘封藏事必䘏然加厚辦圖按域厭祭
畢舉窀穸就安斯所以厚邦風篤天屬也故因其諸母
之𦵏祔窆于汝州梁縣之先域得從祖歸全之義嗚呼
順哉時二年正月丁酉謹記
　祭文
　　祭孫僕射文
唐季俶擾皇綱弗競俗頽厥風人菲其行於皇時宋天
集大命下武繼文如周之盛嚮學首善稽古作聖必有
儒宗緝隆醇政公稟英粹挺然天資靈麐威鳯瑞我昌
時含章履素居中稟彛仲尼既沒文不在兹有徳可樂
為邦家基有道可尊為王者師有行可法為生民規有
容可觀為朝廷儀昔公始仕墳籍是司濟濟學徒發篋
摳衣詵詵天族學易受詩乃升内閣前席詢咨直言正
色介然不移徳玉自潔讒蠅莫緇列藩偃息風教下施
甘棠勿拜去為民思聖皇纂御累洽重熈入居講勸十
稔于斯義重師傅多所發揮典章禮樂時庸稽疑士任
國用援薦罔遺君從人服以其不私日昳嵗晏眷然懐
歸引年還政安居委蛇進退合度始終有宜嗟嗟耆徳
天不憗遺邦殄瘁兮人亡吾安放兮哲萎納書褒述揆
于禮闈易名取善與聖克齊陽榖之野汶水之涯令嗣
卜竁神降來依昌朝早以謭材為僚東序駑蹇之價重
于一顧曷堪厚知猥煩清舉暨玷經筵公指館宇嗣講
舊編叨榮懐慕某本諸生得游材館示以榘模假之羽
翰比名言路抗章敷薦陟被上庠遂階清貫撫躬悼恩
心誓旦旦希言早嵗進擢左雍授經王府引籍殿中中
和晩進被遇攸同昔登學省今傅皇宗豈不懐徳銘此
微躬方阻門闌各服官次靡皇執紼遐伸奠饋靈兮如
在俯昭誠志尚饗
　
　
　
　
　
　
　
　
　
　元憲集巻三十四
欽定四庫全書
　元憲集巻三十五
　　　　　　　　　　　　　宋　宋庠　撰
　祝文
　　上辛祈榖祀昊天上帝文
斯民之生實賴嘉榖亦有高廩國乃乂安敢伸䖍誠仰
祈昭貺
　　冬至視昊天太祖皇帝配位文
受命造邦奄有區夏配天立極功冠百王昭報之誠敢
忘祀事
　　太宗皇帝配位文
繼昭聖徳載纘武功聲敎誕敷丕冐土宇奉兹常祀以
昭獻誠
　　南郊皇天上帝祝文
維景祐五年嵗次戊寅十一月癸已朔十八日庚戌嗣
天子臣敢昭告于昊天上帝伏以燾育羣生總握元命
降𠂻孚佑明威有赫司牧之重實繄乃眷升中備物疇
敢弗祗臣猥承基圖仰荷臨鑒宇内方外咸循厥理天
正二元躬率郊報序神綴食用蠲大事精誠所嚮居歆
靡忒開錫純嘏永綏兆居謹以玉帛犧牲粢盛庻品備
兹禋燎祗薦䖍心皇伯祖考太祖啓運立極英武睿文
神徳聖功至明大孝皇帝皇祖考太宗至仁應道仁功
聖徳文武睿烈大明廣孝皇帝配神作主尚饗
　　南郊皇地祇祝文
伏以博静之宗持載攸主順配乾理參儲靈命廣生含
厚理絶名言臣獲以冲𦕈嗣膺宗緒蕃釐所祐日以靖
嘉歸報明察不敢有貳長景協序庶物畢登親陟泰畤
肅將祀事率典盡志欽惟格思無疆之休申錫攸冀
　　南郊配帝太祖皇帝祝文
㳟以天有景祚集于元聖聖有成訓垂厥後昆於昭武
功建我炎統勝殘去殺輯寧戎夏宏模顯道燕詒罔極
施于寡昧仰席慶靈守成任重日以増惕敢緣類饗陟
配郊丘親執豆籩對越穹厚孚佑敷錫祈庇本支
　　南郊配帝太宗皇帝祝文
伏以執競建佑經世垂統思文顯祖丕烈是承威戡桀
驁恩涵動植為綱為紀遂安萬葉曽是涼末庇于孫謀
循規蹈常罔敢寧逸慶祚所衍嵗物載豐䖍修盛禮禋
宗類帝迭配之重抑惟茂典庻無罪悔以對神休
　　后廟修築垣壇祭告土地文
伏以别廟悶清外壖崇奥蟻墉漏壤雲鍤戒徒方亟繕
完慮奸禁忌㳟陳信祝尚介神休
　　繼照堂上梁祭告土地文
伏以京室寳區聖真舊邸夙標宏搆用志初潛歲厯寖
深堂皇滋漏俾從必葺將慶惟新適涓上棟之辰敢肅
柔祇之薦庻資冥祐永保靈基
　　開汴口祭告文
繄厥輔渠首兹經瀆控引淮楚饟漕京師泮涸以時開
塞惟謹方春之仲疏𣲖有常圖興庻工參倚靈眷薦嘉
逹懇用竚安流
　　東太一宫立夏祝文四首
伏以天序乗離風薫中律瞻言靖館夙駐奔精祗率舊
章䖍修孟祀仰宫元之循度鑒祝嘏以儲休神道孔昭
民生永庇
伏以天序布和炎靈啓律參斡大化實惟尊神至迎氣
有常備物兹恪廸是繁祉庇于羣生精煇孔昭鑒祐無
忒
惟神上棲太穹參握靈紀飛象所舍純福是膺嵗時順
祀邦有常典屬戒東序䖍率禮章備物薦誠允格聰鑒
伏以茂循星元參宰乾斡嘉氣儲福是惟貴神薦馨備
物厥有常事兹届邦典紹修㳟逹潔誠仰對真御奔精
胙吉靈其格思
　狀
　　乞許汝州狀
臣聞事君之方止于無隠遂物之施終于曲成故下情
靡不逹之衷人欲有必從之感冒緣明訓控述私悰(中/)
(謝/)伏念臣志局狷愚藝文涼淺偶偕鄉物遂玷辭場屬
元聖之協華預羣材之始隗興于孤土寘在甲科首塵
卿屬之榮旋濫朝閨之籍書林抱槧久宿官成財簿操
籌再承人乏間亦質嵗期而上課循吏格以懋勤優踐
諫曹參司史注繼奬雕蟲之技入陪演綍之嚴眷㑹光
亨品儀峻切凡此冒居之地率非平進之階每一内思
罔知攸處將䇿名之始巳濫于衆先而待賢之規忍由
于愚廢固當瘁盡少贖僥踰曽未効于寸長輒更希于
自便葢念臣㓜鍾簿祜長去先疇僅存喬木之區列占
東畿之版髙曽以降丘壟未夷惟臣二親尚從槀塟不
孝之罪隂罰寕逃然揲筞焞荆嵗時或爽按圖辨位昭
穆寖疎洊失祔于故林實介違于本兆今者訪于輔郡
偶獲新阡惟涓逺日之良乃在此冬之首必祈恩恵親
奉襄成柰何職局有羈營綜多緒俸泉仰給月罕貲贏
僮指召呼門無幹力至乃廞衣靈輤之具祭罕謳紼之
儀雖儉則易周而禮難或闕並資豫辦方克如期事既
痛于弗躬室復嗟于終窶併兹危廹敢避干聞臣欲乞
于許汝二州之中知州一次且謀道出兼便家為上則
指賜田之豐易成假貸下亦賴執衣之助差減僦傭情
報獲伸幽明胥濟伏望景祐體天法道欽文聰武聖神
孝徳皇帝陛下容光燭隠善貸垂慈徇其出守之行訖
乃事亡之舉况臣叨塵近掖已越再期參攝事經奉行
辭訓荷包荒于聖度偶逃責于刑書均是微勞理當外
補攷其劭農求瘼察獄衰征具有綱條布于郡國葢治
規之已定雖愚者而可為内省闇蒙尚知遵守儻遂一
麾之請誓堅九殞之酬意窘言煩靦悸極交干犯宸扆
臣無任祈天俟命之至
　序
　　送河南法掾張子野序
曩余以不肖冒冠羣材之籍同升之士数盈二百其知
之深者則清河張子野在焉子野本公族世家席旂常
鐘鼎之餘烈卓然異操發于童牙自弁髦為諸生棄錦
紈而襲韋布逎文雅韻根于粹質一上高第無矜色初
命徒勞無愠容士友以是服其清和而期之久大是行
也以闋憂家府再奉銓檄補河南法掾且參軍事涓日
首路款余告别議者多惜其美才冲守冉冉于諸曹之
次然余有以隂抃于子者可略言之今相國彭城公躬
寅亮之姿保釐西郊翹材開館延天下士又余友人集
仙陳留謝希深負淵雲之藻田曹外郎樂安孫君貫流
略之學並肅給温裕為時吏師方左右台儀協贊留務
愛賢樂善求之如不及則子就署之日雖欲埋照自晦
羣公其舍諸惟逖聴薦章揚荗實于朝耳子姑嗇神以
慰離緒而已
　　諸公留題王氏中隠堂詩序
夫射者工乎中微拙于使人無已譽君子易于遯俗難
乎必時無我用此故尚書度支員外郎王君所以深厭
物累而見縻人爵高風勝韻歿而可懐者巳初君以蜀
漢之秀聲馳士林含章緣儒爲世能吏且悼其去里之
逺始移籍于闗中英躔上腴厯選其奥結宇植援疏流
藝竹踞􁨦窱岑蔚之勝别為堂皇求志命名實曰中隠
每車騎休沐牛酒過家則必釋朝緌而襲野巾卻赤舄
以御山履眄柯䕃樾舉觴嘯詠躊躇四顧為之滿志回
睨印綬若桁楊韁鎖之遺而朝貪其能願卒弗果于時
鉅公名卿及士之賢者聞其風而悦之有若内樞丞相
文康王公親式叚廬刻遒文以榮屋壁有若左馮貳卿
潁川陳公篤愛羊墅灑妙墨以題齋牓雍土傳誦號為
二絶自是今參預小司徒太原王公譙守太宗伯北海
晏公而下並賦清什以旌高致星稠霞駮異采同煥絲
㢘磬辨殊音並雅不逺千里寄聲代貺此其素(案此下/原本闕)
　　送成上人序
天聖戌辰嵗余嘗過候故内閣中山公始與公門友成
上人者交臂于席間微言軟音時落耳界自是數與之
㑹而亟飲其和且慕其畸于人而不與人異也既而中
山出守淝上師振錫而從之藹然風期深入法樂一室
金粟有施飯之緣四海彦威領彌天之對勝集未幾宗
工云亡孤雲匪心飛鳥隨翼背淮千里聿來上都庚午
冬余茹憂去官屏處寰内思文恵然䇿足顧我于幽憂
之中悲心所熏病膜如刮老龍死矣空成奓戸之驚泰
山頽乎彌感負牆之舊斂容申悼徘徊久之示視世緣
益足多者一日踵門告别且求贈言余曰儒家者流道
詩書服人倫足矣安識夫方之外耶而又京師苾芻方
以俗諦罪我將焉用之師曰不也塵勞之與道愛其縛
均焉今夫誦貫花之書服界稻之衣崇布金之刹是種
種者于我法乃捕魚取兔具耳茍泥于此雖吾師猶阿
焉彼求封之仁者何害今將相造乎忘言之地乃以言
為病耶余感其勤因叙其所以而為之贈
　　談苑序
故翰林楊文公大年在真宗朝掌内外制有重名為天
下學者所服文辭之外其博物殚見又絶人甚逺故常
時與其逰者輒獲異聞竒説門生故人往往削牘藏弆
以為談助江夏黄鑑唐卿者文公之里人有俊才為公
奬重㓜在外舍逮于成立故唐卿所纂比諸公為多余
雖耳剽有年而求本未獲前年春始得其稾于宗人祕
書郎敏求袐書郎宣獻公之令嗣宣獻與楊為中表昆
弟文采風尚皆一代之宗師緒立所傳可謂審而無媿
然按本録但雜抄旁記交錯無次序好事者相與名曰
談藪余因為掇去重複分為二十目勒成一十二巻昔
隋有楊松玠紀南北朝事巳著此號行于世今襲之將
為後生所惑輒改題曰楊公談苑其間有云公言某事
云云者皆黄志也楊于國史自有傳唐卿天聖中預修
正史位太常博士直集賢院年未四十卒搢紳痛悼余
昔與之善因詳録之慶厯丁亥孟春中書後閣宋庠書
　右談苑計二十類曰聖範曰徳量曰風節曰才品曰
　武幹曰竒逸曰舊聞曰記異曰雜評曰事志曰正誤
　曰名式曰書藝曰方技曰叙釋曰僭亂曰豪侈曰惡
　戒曰戲謔曰夷紀共十二巻
　　王侍郎集序
夫古君子之治性情保純白必有凝神寄適之地以完
天守雖見異物莫得而遷焉故詹何老于餌魚佝僂巧
于承蜩承福以圬聞造父以御逹彼皆自得于内而不
知老之將至尚書兵部侍郎太原王君之于詩也亦猶
是焉惟君樂易清和膚敏肅給由咸平中名在秀牒聲
馳士林脱巾逢辰累課通籍推行緣飾皆本儒雅標尚
所寄于詩尤邃臺閣髦彦居多蘄嚮君亦操清機襲妙
境求仁斯得不攖世務其間雖登高感别臨年悼往或
鞅掌官下或淒涼酒所春庚秋蟀之候芳苕㝛莾之變
莫不造興端緒揣侔聲色悲欣萬態一納于風什警音
秀句隨意所指其雋如破的其熟如奏刀當兹之時誠
有三旌之招萬鍾之豐不吾易也故君興逢掖至鳴佩
補吏三紀黙焉難逮隠侯握臂南宫白首區區榮悴攻
中焚和卒莫能緣憂端犯六腑者信其詩為蔽矣若夫
指事之的切𢋫歌之婉媚衆體參具餘絢相鮮皆可以
粉澤中情衣被來者至于玩而無斁味之逾㫖則啓巻
者可知不待贊而顯僕曩自童齔事君于無容之黨優
評定價均于蓍蔡及此承命且俾冠篇銜知感舊欣榮
參半因輒推君之所以好逮名之所以立皆詳言之亦
康成譜詩之義也凡古律若干首離為若干巻列于左
方云
　
　
　
　
　
　
　
　
　元憲集巻三十五
欽定四庫全書
　元憲集巻三十六
　　　　　　　　　　　　　宋　宋庠　撰
　記
　　台州嘉祐院記
建塔廟散香華奉經典攝受妄迷而為功德有為者為
之雖然佛滅度二千年世與法交相喪濁劫下根訹為
愚冥非廣示像法無以震動而傾駭之使趨善良神道
化時叵得而已沙門長吉當兹世為功德者也初師以
釋子之秀来上都㑹譯塲髙選義學僧敷演祖教名在
籍右始與龍象為徒而覺華餘光注射物境頗作歌詩
雜擬輒自翼其宗由是益為人聞俄詔賜紫方袍號梵
才大師勝流欽風多所延供乆之厭著謝去復山林之
遊歲在降婁始還台州州守悅其風虛淨名菴以舍之
惟師行嚴而身修寓曠而氣安能示方便悅可大衆居
三年道益光明台人異焉捐金抵璧踵徃瞻事四方来
者與麻葦俱乃闢精廬而肆之刊林衡鏤巖椒棘如而
堂蝟如而庭者且數百筵朝薫夜祓供擬尤具九年復
作一成臺置大般若經三百篇及刻千劫佛像彼貨與
力不募自至弗可貲紀師復砭膚取血書維摩經質神
為要又欲推慧命而廣之乃謀于公卿大人于是龍圖
閣直學士南陽葉君倡始籲謀分繕寶典凡臺閣方面
知名士數十族叢喜迭捨參訖寫庸閱三年臺成約金
奉像庋而安之黒白相趨距躍圍繞以為去聖滋遠有
能駕其說植德于人令夫威神巍巍現前如親炙面命
不在是經乎因是經讀誦悟入掊五縕泯空色攪萬異
為一眞其為福又可稱量耶僕頃與師遊樂其誓願之
就且枉錫顧我丐辭以永傳因宣是義而偈之曰臺屹
而崇摧我慢而恭兮經華而精竦我怠而誠兮像嚴而
顯破吾魔而善兮報我四思常不滅而存兮師聞之謂
余言為信若其營綜之烈投施之衆日月之謹大槩具
之至夫筆不可文言不能宣者僕與師均寄一歎而已
　　緹巾集記
余㓜學為文尤嗜篇什而不能工也然性習所牽為之
不已徃徃應和出諸公間輒為名公訓奬(余與子京初/試吏罷歸中)
(山劉公子儀見索近詩因各獻一編他日劉公取當世/文士古律詩作句圖置齋中人不過一兩聨惟余兄弟)
(所作獨占三十餘聯/自是劉公深加訓奬)雖叨課雜發亘以歲月然每自陋
其辭未嘗綴緝叢章墜稾亡逸頗多一日忽得新舊詩
十餘巻于几案間乃小兒充國等所次覽之不覺掩口
胡盧而笑謂之曰此燕石也與瓦甓無異雖緹巾什襲
庸足寶乎命亟去之兒曹懇祈留于舍中弗廣布也因
取持橐近侍出入藩輔至守鄭日所賦姑為限斷兼以
志擁旄之歲云凡五百餘首勒成十二巻命曰緹巾集
莒國公記
　碑銘
　　成都府新建漢文翁祠堂碑銘
蜀之廟食千五百年不絶者秦李公冰漢文公翁兩祠
而已冰為蜀鑿離碓遂悍水以漑所及常無旱年西人
德之因言冰身與水怪鬭怪不勝死自是江無暴流蛟
蜃怖藏人恬以生故侈大房殿歲擊羊豕雉魚伐鼓嘯
籥傾數十州之人人得侍祠奔走鼓舞以娯悅神祝已
傳嘏而後敢安翁之治蜀開學校以詩書教人澡熨故
俗長長少少親親尊尊百姓順賴其後司馬相如王褒
揚雄以文章倡張寛以博聞顯嚴遵李仲元以有道稱
何武入為三公漢家號令典章赫然與三代等蜀有儒
自公始班固言之旣詳初公為禮殿以舍孔子及七十
二子之像殿右廡作石室舍公像于中晩漢學焚有守
曰髙朕能興完之後人又作朕像進偶公室歲時長吏
率掾屬諸生奉籩豆饔醪薦于前䖍跽謹潔一再奠而
退辭無敢不信焉冰以功公以德功易見德難知故祀
雖偕而優狹異焉嘉祐二年余知益州徃款公祠至則
區位湫偪埃蝕垢䝉不稱所聞大懼禮益懈忽神弗臨
享其明年乃占學官之西正位鳩工弗亟弗遲作堂三
楹張左右序及獻廡大抵若干間布尋以度堂累常以
度庭疏牕以快顯壯闔以嚴閉采有青丹陛有級夷瓦
密楝彊若棘若飛乃肖公像于廳間繪相如等于東西
壁本古學之復莫若朕本今學之盛莫若樞密直學士
蔣公堂故繪二公于其間皆配祠焉于是擇日告成于
神揖而升簠斚果湆脯脩紛羅而有容可以告䖍趨而
降罍尊巾洗席燎竝施而不慁可以盡儀相者循循任
者舒舒禮生于嚴廣靈妥于閒寂故也噫自公之来蜀
之人自視若鄒魯宋興名臣鉅公踵相逮于朝先帝時
巨盜再作亂弄庫兵爭劒閣是時蜀豪英無一汙賊者
羣頑愁窘不容喘而滅非人好忠家知孝使然耶所使
然者不自公歟傳曰非此族也不在祀典公在之矣則
是祠之作願自余而古無俾壊息云祠之興同尚之賢
則轉運使趙抃及提㸃刑獄使者凡三人贊輔之勤自
通判軍州事祝諮以降六人營董之勞自兵馬都監毛
永保而下二人咸畫像于西廂列官里于石陰云銘曰
公二千石兮守大邦冠峩峩兮紱斯皇出有瑞節兮車
騎羅石室孔卑兮人謂何新堂翼兮耽耽廣庭直兮序
巖巖吏奉承兮不譁神来格兮此其家儼羣賢兮竝陳
公所教兮如其仁庖魚脡兮俎肉鮮神来享兮憺蜿蜒
公教在人兮無有頗蜀賢不乏分才日多俗祥順兮孝
慈公祀百世兮庸可知
　連珠
　　連珠一首
山有楩梓之材居山者茇草而舍田有禾稷之實力田
者半菽而飽廐有驥騄之乘掌廐者羸股而歩此所謂
役于物者智不逮乎物也無木者有華榱之蔭無田者
有嘉縠之享無廐者有上駟之御此所謂役物者智包
乎物也故君子逸于用德小人勞于用力
　論
　　丙吉論
昔丙吉之相漢也出見死傷而不問見牛喘而問之人
或譏焉吉曰人鬭相殺長安令京兆尹之職歲盡丞相
課其殿最奏行賞罰而已丞相不親小事非所以道路
問也方春少陽用事未可暑恐牛近行用暑而喘此時
氣失節三公典調陰陽職當所憂是以問爾播厥前史
著為話言流風未渝来者胥效余恐慕其名而失其實
誑于前而惑于後也可無辯哉請舉其畧萬物紛錯最
靈者人二氣休咎所感者政人和于下則天從于上政
敗于國則氣沴于時孝婦就刑三歲為之不雨冤囚呼
獄九夏以之降霜且匹庶存誠猶足感天地之怒而普
率在御能無損陰陽之和由斯而談則羣鬭死傷非小
事也牛近而喘非精察也漢家之制丞相無所不統上
則建道德明禮樂以輔天子次則秉法令申詔條以率
百官下則省征徭恤鰥寡以綏萬姓傳曰天子之宰通
于四海其是之謂乎非若占筮卜祝之流區區以陰陽
為職也夫死傷横路是生殺之不禁生殺不禁是敎化
之不立教化不立然後陰陽失其序陰陽失其序然後
寒暑乖其方寒暑旣乖則萬物皆失其性矣寧惟牛喘
乎吉徒知暑近而失時不知政敗而傷氣徒知小事之
不問不知庶職之已隳昔一人向隅堂上為之不樂一
物失所隍中為之軫慮況殭尸蔽道生民絶命内無惻
隱之志外無賞罰之令乃曰待歲盡以舉殿最則冤濫
之積所傷多矣愆伏之患其防後矣武王扇暍事非大
惠而天下歸其仁成湯祝網理非宏業而海内從其命
若吉之意則二聖者不當于道路問也必謂一畜之喘
可辨乎寒暑則良民之死反不害于陰陽斯益見慕燮
理之虛名失彌綸之大要言無所據事無所稽玷經邦
論道之猷取貴畜賤人之責詩曰白圭之玷尚可磨也
斯言之玷不可為也其丙吉之謂乎後之者或以不攖
物務為高不治政事為達生靈殄瘁移過于有司巖廊
拱黙自安于高位晉魏而下清談喪國者未必不源于
是也可譏也哉故牛喘之祥由人事而来也為國者未
有先寒暑而後敷政敎余又不知問喘之後欲何術以
調之必若推精祲之源攷幽顯之效解二氣之相沴通
四時之大順非求之于政視之于民則無夫動天地而
感陰陽平邦國躋仁壽今吉舍敗政而不問而欲氣之
順若雖臯伊弗能也見死命而不恤而望時之和若雖
稷契弗能也舍本徇末何其悖哉
　說
　　蠶說
里有織婦蓍簪葛帔顔色憔悴喟然而讓于蠶曰余工
女也惟化治絲枲是司惟服勤組紃是力世受蠶事以
蕃天財爾之未生余則浴而種以俟爾之旣育余則飭
其器以祗事爾食有節余則采柔桑以薦焉爾處不思
余則弭溫室以養焉爾惟有神余則蠲其祀而未嘗黷
也爾惟欲繭余則趣其時而不敢慢也爾欲顯素絲之
潔余則具繰盆澤器以奉之爾欲利布幅之德余則操
鳴機密杼以成之春夏之勤髮蓬不及膏秋冬之織手
胝無所代余之于子可謂殫其力矣今天下文繡被牆
屋余卒歲無褐緹帛嬰犬馬余終身恤緯寧我未究其
術將爾忘力于我耶蠶應之曰嘻余雖微生亦稟元氣
上符龍精下同馬類嘗在上世寢皮食肉未知為冠冕
衣裳之等也未知禦雪霜風雨之具也當斯之時余得
與蠕動之儔相忘于生生之域蠢然無見豢之樂熙然
無就烹之苦自大道旣隱聖人成能先蠶氏利我之生
蕃我以術因絲以代毳因帛以易韋㓜者不寒老者不
病自是民患弭而余生殘矣然自五帝以降雖天子之
后不敢加尊于我每歲命元日親率嬪御祀于北郊築
宮臨川獻繭成服非天子宗廟黼黻無所備非禮樂車
服旂常無所設非供祀無制幣非聘賢無束帛至纖至
悉衣被萬物女子無貴賤皆盡心于蠶是以四海之大
億民之衆無游手而有餘帛矣秦漢而下本搖末蕩樹
奢靡以廣君欲開利塗以窮民力雲錦霧縠之巧歲變
霜紈冰綃之名日出親桑之禮頽于上災身之服流于
下倡人孽妾被后飾而内閑中者以千計桀民大賈僭
君服以游天下者非百數一室御績而千屋垂繒十人
漂絮而萬夫挾纊雖使蠶被于野繭盈于車朝收暮成
猶不能給况役少以奉衆破實而為華哉方且規規然
重商人衣絲之條罷齊官貢服之職衣弋綈以示儉襲
大練而去華是猶捧凷堙尾閭之深覆杯救崑岡之烈
波驚風動誰能禦之由斯而談則余之功非欲厚嗇身
以侈物化勢使然也二者交墜于道奚獨怒我哉且古
姜嫄太姒皆執子之勤今欲以一已之勞而讓我過矣
于是織婦不能詰而終身寒云
　
　
　
　
　
　
　
　元憲集巻三十六
