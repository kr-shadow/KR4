#+TITLE: 祠部集-宋-強至
#+DATE: 2016-06-11 12:24:34
#+SOURCE: github.com/kanripo/KR4d0030 master 280c267c                
欽定四庫全書　　　　　　集部三
　祠部集　　　　　　　　别集類二(宋/)
　　提要
　　　　(臣/)等謹案祠部集三十五巻宋强至撰至字
　　　　幾聖錢唐人官至三司户部判官尚書祠部
　　　　郎中宋史不為立傳曽鞏序稱其為韓琦所
　　　　知常引入幕府自助今世所傳韓忠獻遺事
　　　　即至所撰其歴官本末見於集中者大約登
　　　　第後謁選得泗掾以薦令浦江東陽元城諸
　　　　邑又嘗入為京曹從韓琦辟入陜西幕府其
　　　　上河北都運元給事書所云四歴州縣三任
　　　　部屬者可以見其生平大槩至為大賢所嘉
　　　　契其才品卓有可稱而所作奏牘之文曲折
　　　　疏鬯切中事情尤為有禆世用杭州志稱韓
　　　　琦出鎮時上奏及他書皆至屬稿琦乞弗散
　　　　青苗錢神宗閲之曰此必强至之文也因出
　　　　其疏以示宰臣新法幾罷是固琦之忠誠惻
　　　　怛足以感動人主而至之文章懇摯亦有以
　　　　助之集中諸體詩沈鬱頓挫氣格頗髙在北
　　　　宋諸家中尤可别樹一幟觀所作送邵秀才
　　　　序稱初為鄉試舉首賦出四方皆傳誦之既
　　　　得第恥以賦見稱乃專力六經發為文章有
　　　　譽其賦者輒頸漲面赤惡其薄已是其屏斥
　　　　時好力追古人實有毅然以著作自命者宜
　　　　其根柢之深厚若此也宋史藝文志馬端臨
　　　　經籍考俱載祠部集四十巻文淵閣書目尚
　　　　著於録其後遂湮沒不傳近時厲鶚撰宋詩
　　　　紀事僅從髙似孫蟹畧方回瀛奎律髓採録
　　　　二詩而其他均未之見今從永樂大典各韻
　　　　中裒輯編綴得詩文數百篇雖原目久佚無
　　　　由知其完闕而準計巻帙當尚存十之八九
　　　　謹分類排纂釐為三十五巻而稍据其出處
　　　　之迹以為詮次庶知人論世者猶得考見其
　　　　崖略焉乾隆四十九年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
祠部集原序
幾聖諱至姓強氏餘杭人幾聖字也為三司戸部判官
尚書祠部郎中既沒其子浚明集其遺文為四十巻屬
予序幾聖少貧能自謀學為進士材㧞出輩類出輒收
其科其文詞大傳於時及為吏未嘗不以其間益讀書
為文尤工於詩句出驚人世皆推其能然最為相國韓
魏公所知魏公既罷政事鎮京兆及徙鎮相魏常引幾
聖自助魏公喜為詩每合屬士大夫賓客與游多賦詩
以自見其屬而和之者幾聖獨思致逸發若不可追躡
魏公未嘗不歎得之晩也其在幕府魏公每上奏天子
以歲時慶賀候問及為書記以通四方之好幾聖為屬
藁草必聲比字屬曲當繩墨然氣質渾渾不見刻畫逺
近多稱誦之及為他文若誌銘序記䇿問學士大夫則
簡古典則不少貶以就俗其所長兼人如此魏公數薦
之朝廷以謂宜在館閣然未及用魏公既薨之明年幾
聖亦以疾卒幾聖之遺文在魏公幕府為最多故序亦
特反復見之覽者可推而考之也其行治官世已著於
誌幾聖之葬者故此不著元豐三年七月五日亳州樗
堂曾鞏序
欽定四庫全書
　祠部集巻一
　　　　　　　　　　　　　宋　强至　撰
　五言古詩
　　次劉才邵送魏彥成韻
國朝廣仁恩法令去煩苛三官貴持平除用不輕可矯
矯魏詳刑儒術富而夥餘事及刑書議論不偏頗能令
舞文吏無計得掀簸計其所平反隂功已堆垜神方介
以福豐穫報勤播當即趋要塗鳴玉清以儺誰云出處
間此事難預揣秋風鄉思動請郡向江左猶冀欵襟顏
巳聞將轉舵想見桐州民延首候來舸置酒樂佳辰剩
插黄花朶
　　依韻答吳殿丞應之見寄
古人不可見空名留竹素幸而並世生千里或相去懐
賢我何勞蓄道公其富老驥伏櫪鳴使看駑駘歩浩歌
掉簪紱思極江山趣西風動遊袂撇在千巖路賤子匹
馬來邂逅一相晤既見豁所懷私心願執御論議攻不
破牢若金城固作詩遺長髯知異衆人遇
　　向負春遊辭以風雨開霽既久樂事未果因書百
　　言聊以自戲
常恨春日少況遭風雨多桃李冷不覺(按原本/缺二字)如濁河
廣陌斷游騎寂不聞行歌方其正雨時樂事空蹉跎晴
來又累朝日暖風祥和紅入桃李枝綠轉池塘波何曽
到花下把酒呼青蛾屈指九十期今已一半過繫日乏
長繩欲却無神戈花落解笑人謂我前言何
　　道旁松
何年澗底栽移植俯官道腹空蟻穴衆枝瘦龍脊褭斧
斤須良材霜雪豈終老大有歲寒操見盡桃李夭
　　雷君自陜及門謁與書偕聊成短篇以答來貺
一官偶來泗舉動畏謗嘲萬事不掛齒終日口欲膠所
學未信時尤欲宻歛包賢者或我顧未免談屢交雷侯
將家子而至自陜郊踵門貺予書享饋煩弦匏始見氣
頗勁既語理不殽愛子欲子薦言畢徒啁啁托䕃須高
林而乃依寸茅盍行游鉅公一言變魚蛟
　　聞杭饑(皇祐/二年)
客従吾鄉來告我歲大歉百金易斗粟富者頭屢撼餓
殍相枕藉億口盡虚頷客言尚未竟予淚巳成㸃避席
駭相問予𠂻不能掩位卑俸給薄用度抑難減是以之
官日盡室來未敢予行弟獨留居常動予慊歲凶吾産
薄慮其苦麄淡所以聞客言私懷輙興感客遽前止予
君言固足貶善自憂家為微俸誠亦忝上有天子明封
章日可剡先陳劭耕稼次述抑聚斂澄汰兵籍冗惇尚
圡木儉坐使四海富寧患食不糝胡為所謀狹而復自
戚慘再拜起謝客予言愧塵玷
　　上知郡都官
列郡二千石所理我與共臨淮守最賢萬口交一頌彼
邦困飛蝗我境欲集鳯彼民粒不充我黍地無空(去/聲)嚴
乎如秋霜巨猾弗得縱斷乎如蓍龜吏法不敢弄鈴齋
晝觀書朱轓春勸種明堂購衆材我公實梁棟行吐胷
中奇勲名光有宋賤生何為者碌碌備僚從天幸所與
薄半歲侍羈鞚鷰雀勢力小鵝鴈食口衆貧賤兩雖甘
瀝懇輒披控朝廷重為邑外臺薦方用豈惟進寸蹠抑
可利微俸私心覬公舉如昔望郡貢媒衒士所醜未罪
已自訟公如飛一章舉族免饑凍
　　呈屯田
溪水日夜落稍稍露沙面經甸更不雨深處亦成澱巨
篙架空航澁若泝淺淀况乃載百指數纜安可縴念此
歸思發急踰强弩箭公如惜滯留願借長風便
　　送藥王圓師
吳僧甚商賈嗜利角毫芒或以醫自業利心劇虎狼今
時愚鄙人平居恡私囊寒餓來求仁一毫不肯將不幸
病且亟呼醫計倉忙惟醫所欲求萬金弗較量吳僧業
醫者十室九厚藏張口待人哺喋喋厭酒粱求其不爾
徒蕭叢㨂蘭芳圓師何許人出家本衢梁自圓之先師
三世為醫王圓尤得術精一丸起膏育雖掛吳僧籍亦
吳其衣章仁義薰厥心愈彼不願償人以財㗖圓惡如
唾霑裳晨齋未有餘一餅蔬充腸行槖無長物秋風藥
裹香昨因赴人急挈然來浦陽始見巳可愛氣温語端
詳再見結所好佛外喜縑緗住乆見益數乃知數事長
作詩聊紀師豈曰為行光
　　題婺源胡氏翛然堂
歙山碧參差歙水綠演漾之子山水間築室傲天壤山
空鳥飛鳴水净魚下上觀魚悟至樂聽鳥悦幽響一樽
泯悲懽萬事齊俯仰人境兩翛然無復塵區想故人石
渠英緣以命堂榜作詩羨高懷中服非外奬(孫莘老名/堂且賦詩)
嗟今急名人疾足投世網心撓跡固喧求得道巳枉兹
理曽莫知所趨岐已兩予亦慕子徒泉石久思徃何當
伴琴觴一鼓東南槳
　　擕印謁新守宿至徳上方翌日馬上追書二十韻
擕符拜州守半舍度微徑(院距邑/十五里)有僧謁道傍云我迓
邑令因徐指􁅼林佛宇頗嚴浄願驅大夫馬一宿憩征
鐙我生嗜煙蘿聞此愜幽興乃留驗僧言金碧果暉映
捨策游上方塵襟覺踈瑩山氣亂朝暮谷響答鐘磬清
風中宵來雲歛月垂鏡微吟不知旦坐席若初定遂行
登脩塗回首謝巖磴咨予秉微尚碌碌奚足競一月兩
移府(未署事前/已嘗謁府)未暇救民病徒為章服裹折腰損真性
　　予連日奔走吏事蚤出暮還君然兄數賜臨問乃
　　不果一見辱遺佳句謹依韻和酬
朝出雞聲新暮歸馬蹄苶思君不得徃一飯或三輟自
從伐木興友道寢欲滅夫子眷獨勤聊解予心結
　　横溪回道中作
赤雲蔽層霄旱日作炎酷解帶䕃廣厦膚汗發如沭世
無廣寒宫何地避蒸溽嗟嗟尚未已里胥報甚速云有
邑頑民飲酒溢鼠腹半酣張空拳中者致殞踣甲令著
定憲繼踵當視覆駈車不敢緩冐暑走山曲敝蓋無大
隂託庇何跼促因思古賢宰民鮮犯鞭扑子賤弗下堂
政務自清肅顧予今何人為治乃不淑民既冒重辟已
亦若匍匐胡不樹善治泰然處華屋
　　祠僊姑回馬上作
至和歲甲午徳音絶常軌寛徭且宥罪外復講羣祀君
言一朝發人神共悅喜今我官浦陽距邑越十里聞有
僊姑祠獨弗識何氏按圖得本原云是黄帝女當年追
僊遊兹地倐輕舉于今數千載廟貎尚留此幾欲私謁
欵吏事日勞止遽㑹郡符降奉行徳音止以廟隸邑境
俾我即祠所詰朝叩庭下牲體已夙庀巋然重林間楹
桷極華美姑一婦人焉血食反無已丹朱雖男兒而又
作堯子生失四海位没同若敖鬼大夫不自立始信徒
為爾
　　久雨
雨師握天令汲汲不停駕疾驅鞭羣龍俛首隨叱咤乘
怒作霶霈不復息晝夜羲和久埋輪縮手喜閑暇山川
盛奔溢若虞厯陽化農民驗甲子其應旱在夏(農民謂/甲子曰)
(雨夏當/大旱)我疑上天漏誰能補天罅慰此農民心無使憂
早稼
　　寄辟彊
憶昨枉君軒始來就客邸爾僕方息肩顧我遽屈體守
閽前通名倒屣出致禮相見吐論議所學愈根柢徐為
出巨編徹若渉清濟昏膜得箆刮塵心逾易洗我亦露
狂簡君曽不訶詆于時園正花長日甕盛醴插枝必滿
頭飲醆須露底未幾踏歸鐙相將灑别涕戀戀有情照
數數辱書扺自言困道途僅能足鹽米頻吟口燥吻乆
騎肉消髀首飛詩人蓬腸苦孟郊薺學舍勉棲託亨㑹
復傾徯黄巻樂徃聖青襟列諸弟愛子乏先容何人堪
宻啓努力著要策隨詔獻文陛
　　伯夷詩
昔紂為不道毒心無生靈四海如在鼎誰能救將烹周
武從天人戎衣舉仁兵伯夷獨何為乃諫不聽行紂徒
久厭主一朝倒戈迎天下既宗周大冊書武成夷義愈
為耻寧死弗苟生周粟惡不食雙目且餓瞑紂無王者
實徒有王者名雖曰臣伐君紂徳匹夫輕吁夷豈不知
意在銷姦萌
　　書感
擇已要有持擇人要有别淺夫脱所守柔顏附炎熱庸
兒昧所擇目前事苟悦彼柔有時變爾炎有時歇歇者
既死灰變者遂剛鐵平時綢繆地一朝等楚越古人論
淡交君子保常莭作詩貽知言不為昧者説
　　奉和純甫秋扇
粲粲機中練作扇圓中規盛夏天無風廣字猶蒸炊汗
流既浹體蚊齒仍毒肥團扇當爾日功利兩得施一入
君掌握汗卻蚊攘披秋風刮地來涼氣襲空惟功竟勢
亦去退藏乃其宜聖人制器用用舍各有時弓所以在
鳥鳥盡弓胡為蹄所以在兔兔獲蹄何之葛屨乃履霜
刺譏見于詩作扇本禦暑暑退當棄遺奚必昧用舍託
怨班婕妤
　　八月十六夜與宗哲純甫翫月
結客城東樓明月初出海漸如水精盤天㝢無寸靄清
光如何買厥價珠百琲中秋一夕過已覺人意改冰輪
縱遲遲此夜復誰待老蟾益自張吐輝増十倍把酒共
月語世態何足罪自有昭昭暉千古萬古在
　　冬日偶書呈縣學李君擇之
北風吹嚴雪草木無媚姿野田一穗盡雀鼠猶苦饑浦
陽槩窮山不與隂冬宜今我雖旅宦一身十口隨有酒
奉親壽呼妻伴兒嬉幽腸尚多感悁結對此時念子客
千里形影外更誰空齋抱吟膝敝案覆飲巵我本依賴
少校子反有餘何日富貴塗引子並足馳朝得位䕫契
暮致君軒羲收身結嘉客量金買妖姬人間有閑愁安
能到雙眉
　　送純甫仙尉
秋晩送歸客别酒風前酣一揖不回歸撇然就征驂挽
裾問客故捨我何其甘客言有慈母三歲淮之南今將
拜嘉慶歸心劇風㠶薄親厚他人倒置理豈堪顧予失
所問汗顏為客慙客生富豪家妙年穿青衫初仕已絶
足不與羣駑參掾邑尚牽制逸驥受轡衘縱之使自馳
萬里日可貪持此作親壽行矣毋少淹
　　將别純甫四十字奉呈
我馬將北馳子車亦南挽車馬無留行相去即相逺風
林秋聲乾落日孤峰晚後㑹未可知莫使别觴淺
　　將有東陽之行宗哲為具話别以詩見招因答來
　　貺
秋高山城幽風動林葉吼百感從中來將分故人手故
人惜輕别樽酒欲相厚未飲巳頽然别恨濃於酒
　　别筠陽
憶初來筠陽風土習未穏家人畏山氣一日或數飯愁
來數去期三載若天遠居之既累月吏事頗云簡山水
慣可觀雞彘肥堪饌却愁解印絞奪此養疎懶觴詠趣
滋適不覺滿銓限門前迎新官槌鼔閙田阪顧予謝鄧
侯寧有邑人挽水聲與山光念此違耳眼
　　寄純甫
相從浦陽官三十月盈缺出必並轡游居常對案啜予
褊子能恕子短予還訐久而見交心中不容間舌(問詸/之間)
乃於窮秋時忽作逺道别别腸如亂絲一寸知幾結别
語如悲笳一聲凡數咽咽極繼以號旁顧亦慘切匹馬
獨來歸山城雨初歇
　　依韻答貫中見貽
魚蝦泳大海龍困汚池埋鸞鳯氣塞吭百鳥鳴其喈猶
吾吕夫子短褐包壯懷舉脚踏青雲失勢寸歩乖却視
後來軰厭已猶積柴否屯豈我獨升泰奚人皆一别春
四歸聚首邈不諧前日忽踵門謁與行李偕相迎把交
臂似合已擘釵于時莭清明花净無纎霾共引不筭觴
傾瀉猶長淮歌詩互挑戰舒慘出百骸愁吟慘春暉樂
詠舒寒荄男兒萬里心無作伏櫪騧天王下科詔羅俊
基泰階盍行取好官一為光同儕
　　野園移植小松
平生歲寒心頗好歲寒色一松如人長慘淡窮山側樵
兒日過之有意斧斤得予心異爾意野圃為移植醉聽
疎聲眠吟到細隂息落落巖澗姿相對永朝夕如言千
載後其長可千尺人生雖百年相期眇無極且結無情
游汝固予何易豈待百年外人松兩殊迹人為松下土
松化圡上石我生始踰壯足以伴寒碧
　　公立煎茶之絶品以待諸友退皆作詩因附衆篇
　　之末
造化于草木所與有薄厚茶生天地間建溪獨為首南
土衆富兒一餅千金售公立須南官好(去/聲)居衆富右俸
錢未到門已入園夫手買藏惟恐遲祕之逾瓊玖前日
發箱篋出以奉賓友蒼玉碾底碎浮雲盌面走一飲睡
魔竄空腸作雷吼茶品衆所知茶徳予能剖烹須清冷
泉性若不容垢味回始有甘苦言驗終久吁茶特不幸
而出三代後不及餘草木盡掛詩人口禹貢籍九州瑣
細登橘柚古若有此茶商紂不酣酒
　　范鉞進士遺樓徹司馬庭石以質交樓作詩美之
　　因邀某同作
樓君仕塗傑范子儒林選論文二人者誠至不以勉范
也車將西樓也酒以餞胡然膠漆地猶假外物顯范子
庭前石千年立蒼蘚移入樓君圃重可載十輦堅以示
固交此意豈云淺怪不渉剜刻險不至崖巘坦然久要
情無向石間辯其堅竟有泐其重尚可轉不若照以心
兩確乃吾善永結忘形游嵌巖君勿羨
　　和施耕進士憶竹
夫子卧古屋趣敵巖谷深六籍環一身口誦頭不簮瘦
碧久去眼寂寞清風心朝思䕃之醉暮思繞以吟秋空
碧新弄無處停幽禽安得青玉枝來作半畝隂終朝對
几榻歲寒結知音於焉傲富貴追蹤晉賢林
　　京華對雪
嘉祐歲庚子長安一尺雪落地還成冰后土凍欲裂出
門望天街層城褁銀闕健馬載髙冠傍人指䕫卨拜表
瑤墀歸酒面風前熱萬井莫回頭窮閻正騷屑曉突無
青煙饑唇閟殭舌咄嗟路邊子未死衣百結亦有待次
人空囊磨歲月愁吟徒爾為泱漭天地闊
　　與任道及順久二師賦小閣見月
醉領玉川子夜入支公院危閣邀共登身在霜空半缺
月穿雲來塵區未應見長飇蕩寸靄天宇痕無線坐久
吹青燈寒光可對面飄颻釋苑秀洒落儒林彥相逢愛
清景險語寫幽玩野令才素慳斗為吟毫健詩成萬象
索孤影轉樓殿遊屨絶出門高僧應作伴
　　誡言
君予言欲艱出口終身俱衆人易由言朝出暮已渝言
之于一身譬若戸藉樞爾樞苟不慎彼戸將誰扶不重
一語言是輕六尺軀志言要有成不成䧟半塗耻言在
克悛不悛行卒汚今吾觀衆人一言異朝晡爾志既可
見爾耻復若無行將小人歸鳴呼爾非夫
　
　
　
　
　
　
　
　
　
　
　
　
　
　
　
　祠部集巻一
欽定四庫全書
　祠部集巻二
　　　　　　　　　　　　　宋　强至　撰
　五言古詩
　　賀陳右司生辰
悠悠大塊間萬類紛相敵偉哉拔俗人真宰豈無力六
經䧟邪説釋儒共一律天未䘮斯文公生抱絶識著書
羅古今射策開胷臆前輩幾欲盡後來昧所適天將激
頺波公生秉孤直數諫難居中三已無愠色海宇屬無
虞天工或曠職天保祐皇帝公生藴竒德培擁棟梁姿
一旦壯王國禁網雖小寛疲俗未全逸惟天念我民公
生富才術發揚雲雨勢諸方待膏澤天既責公深眉壽
夫何惜行看佩相印不羨登仙籍南山雅望重北斗威
聲赫禀生固難朽吐納自不息惟昔軒冕徒尤喜山林
跡留侯追赤松志就亦何益傅説為列星但己脱寰域
孰如我公貴與國長無極
　　送張升甫三十韻
歳餘客秦雍處俗失大方眼前紛朋游外同異中腸最
得張子晚一見合柔剛拜我十年兄本非以其長直緣
父兄舊及此三紀强子之先大夫疇昔倅餘杭予時以
童子進謁升公堂仲兄齒予亞同學𨽻州庠行聫坐接
席無異彼雁行此時君尚孩縱記今亦忘去住忽南北
中間異行藏後予與君兄鄉貢入帝鄉見面初驚疑偕
問徐乃詳同年忝進士茲復同省郎伊予論契好始見
今髪蒼昨君解下邽東去隨薦章歸來婦翁家春風到
秋霜予居幸對舍有酒呼隔牆往還興頗熟間外絶毫
芒乘月歩横橋觀漁立回塘詩句迭唱酬稍稍積巾箱
自許先功名知我尚激昂放言遺形骸不以我為狂古
稱管鮑交千載竊相望辭我復云東坐不安吾床汴水
日向落更久不可航甬東抛田園不治乆欲荒急省江
南兄數事皆不遑慇懃挽征袖强留盡一觴何以將别
意時菊有清香
　　送吴令常甫之武平
朝廷重一邑悼昔容備員自嚴薦舉法頗號近得賢仕
者既擇地主恩那罄宣遐封暨惡壤十必九棄捐武平
杳何所閩裔天南偏林密毒虺藏吐瘴蟠長煙冬候氣
亦暖里俗衣不綿舊冬昨請代闕榜張三銓無人議一
往常甫獨不然丈夫志四海豈安廬室邊畏避屬衰怯
我今幸壯年所寄有民社勇去無山川吴天破新臘雪
片衝離筵闔坐勸别盃情厚禱亦䖍藥餌慎勿疎善保
食與眠柂牙起驚濤餞車㪚江壖吏民前塗奔争迎上
瀧船到脩府中謁首低小侯前主人知才名應以塵土
憐下車轉春首訟未臨婚田逺人喜新君有訴恐不先
據案掃滯務一决如流泉呼兒伴兒戯邑事樂静便地
寛人物稀林實雜海鮮荔子委樹旁毛魚不論錢飲食
信云美那肯事宴筵政休寜閑齋空腸味陳編他人保
無過歳滿猶自遷矧君資性好進業補未全材長老松
榦氣强直弩弦坐養青雲資歸着要路鞭君家新蔡後
清節能世傳豈必因賞格薦狀期聫翩鄙人忝末契相
識由童顛憂懐自足感况復别緒纒君其慰我私北鴻
附新篇
　　曽元恕累日不相見以詩垂寄依韻和答
丈夫収功名要在少壯時今予四十强才短良時遺俯
首入掾曹所託真一枝動静繫他人何異馬受縻事業
乖聖賢饑寒愧妻兒浩歌望青雲致身分已遲江湖乆
去眼終日懐釣絲元恕知我深愛惡非衆隨憐我事冗
宦役役猶兒嬉十日不一見敢以奔走辭與子結永好
交情保無移相從文酒歡晚歳滄洲期
　　走筆成一篇答徐君先輩見寄
定交初何年昔齒㑹稽學君壯我尚少道復先我覺子
時于衆人百鳥一鸑鷟學官程諸生題品或義卓衆方
縮手顧君筆已一捉落紙千餘言渾如金出璞辭塲或
鼓行無敢犯鋒矟有時談遺經聖賢在口角憤疾異説
妄摘抉三傳駮語氣清不休旱天冽雷雹南北俄乖張
同時去師幄未㡬㑹京國君羽正濯濯以文試有司好
古拙雕琢一失太常第聞子繼屯剥翠鎩累在毛龜剔
釁由殻古人亦憂患千載名愈卓予雖綴小官夙志負
山嶽簿領但戕性禄粟不周啄再命作陋邑舉動尤齷
齪旋巢子何所距我幸非邈寄詩冬為期當遂笑一握
待將得䘮理同付尊酒濁
　　送元恕
我本生窮閻才命兩乖塞再試得一第失足落銓格去
年赴選集摩肩雜𨽻役吏口駢名呼摧沮氣填臆僦居
在閑坊門巷少人迹于時苦病吟誰肯顧越舄髙冠縱
一臨車馬有屈色平生青雲志帖帖若墜翼羨君富詞
才時志復兩得解褐拜初命便綴審官籍秋髙馬足徤
駕言往京國諸父列禁嚴南北羅第宅往來伯叔間此
行穩棲息君家世儒林圖史况山積燈火今可親幽探
勉餘力京都號紛華君志定非溺勿貽雙親念此外慎
眠食
　　早行澠池道中
二年别咸秦八月過崤澠碎石隱地起險塗抱山轉我
馬無完蹄我僕有重趼林紅烈炬暴澗白亂流淺夙駕
露濕衣夕休獨臨饌轍迹環九州孔子未能免咨予獨
何人安坐顔輒靦區區適其宜誓將策疲軟
　　乙已十月七日過黄河中流遇巨浪偶作
清旦絶大河拍隄滚黄沙巨舟忽揺簸心悸眼亦花咨
予豈輕生將身試魚蝦忠信固所慿此理懼或差定息
神魂寜歸心眇天涯故鄉念昔游湖靣貼碧紗醉舫穿
芰荷坦腹如眠家天水自照映鷗鷺相交加雖無風波
憂齷齪未足誇豈如尋河源安穩浮靈槎脱略遺近觀
飄飄薄飛霞低頭顧濁流卑險吾汝嗟
　　過潼關
巨方信天開嵽嵲土山口豈惟控内外勢不漏飛走一
夫或當關可敵萬夫守山河此襟帶怙險聖所否明皇
晚倦勤意恃太平乆絶艷荒真妃轉盻六宫醜禄山假
天性恩豢不知厚鐡騎長驅來哥舒苦徒手吾君暢道
德四海一父母人心自固結茲關復何有
　　苦雨
關輔連歳旱耕地千里赤官家放租税猶有道邊瘠羣
國乞膏雨童巫呌蜥蝪神聽乆寂寞民意轉凄惻天公
忽瞑目一怒乖龍殛雨師偃其旁驚起振厥職不復計
多寡傾㵼信朝夕入地知㡬犁(陜人以犁測/雨之深淺)地上但盈
尺渹如三峽注那辨四簷滴落勢曽未停廬井反憂溺
始知天公難不易人願適舉頭告風伯速吹濕雲坼却
還秋日光迤邐照阡陌俾民布新種來歳飽麰麥
　　幕中偶書
劉侯驅車東幕府賔客稀凭几獨蕭然真與萬事違巢
燕無世情閑堂時一歸東風忽怒號輒來撼窻扉攪我
静中趣聒聒無停威塵沙亦侵人猶喜勢力㣲日暮風
稍息出户聊振衣行吟視庭木枝空但花飛幽思感晚
春浩歌送斜暉翟公大書門怨激恐已非俗物喜去眼
杜子吾庻㡬
　　徙居
人生如寄客况復真客宦南舟與北車來往若征雁殘
暑赴西雍冉冉忽秋宴三徙乃定居(始至寓法掾㕔又/徙倅㕔又徙書記)
(㕔遂/安居)什物旋營辦騰移費負挈猶恐僕夫訕幕府文書
稀食息有餘間短才乏所補公給浪䝉豢懼辜主人恩
從事不敢慢南軒有佳趣流渠㵼幽澗潺潺無時休弄
水悦童丱關中氣候晚時菊始云綻亦有終南雲朝暮
生顧盼浩歌一樽酒常分任鵬鷃
　　幕中書懐
宦游老歳月春花漸空枝坐耗鏡中顔日饒鬢邊絲流
俗宜重輕青雲勢參差剛腸寡所合出門復何之趨向
於今乖考古聊自怡黄巻有聖賢目覽心與期君子顧
萬世小人較一時不見九原骨貴賤共狐狸惟有賢愚
名縱乆亦兩岐退之賦二鳥無乃為物移信已一推天
孟子真吾師得䘮付濁醪身外非所知
　　九日與諸君飲
寒暑當遞遷日月㑹陽九緑鬢驚秋風黄花泛樽酒行
樂重此辰登髙命諸友古人感塵世宜開笑歌口
　　送粹中赴舉
朔風攪疎林短日寒無暉有客氣軒昂束書赴禮闈行
槖雖云輕滿抱藏珠璣出以售春官善價其可希骨肉
送出門稚子猶牽衣我為舉别觴一言庻不違京師足
紛華慎勿事輕肥白首有雙親待子得官歸
　　石亢之出銅雀臺硯相示信筆題其後
銅臺遺荒基寂寞千載下黄埃朽壤間所得或片瓦硯
材世共珍購金不論把浪好昧所别往往亂真假
　　聞毁
憶初向關中觸熱事西走淋漓汗征衣早夜犯星斗驩
然赴所知辛苦復何有主人喜賔至相見勞杯酒誓將
効毫髪聊以塞所厚遇事因輒言何嘗計從否平生性
坦率間或忤交友是非長安城側身避讒口彼姦乘其
前吾慮亦已後二叔誣周公三人惑曽母青蠅亂黒白
視潔以為垢聖賢且不免予免焉能苟浩歌動歸歟至
此信不偶春風憶東南巖花映溪栁南山有屋廬釀熟
喚鄰叟何時理扁舟舊物入吾手回頭謝狺狺投北汝
誰受
　　壬子歳旱
熈寜歳壬子春旱初可怪不雨訖夏尾天地一爐鞲赤
日裂厚土黄埃沒經界農夫望雲霓脰折意未懈侍中
守北門撫俗先罷瘵閔雨憂更深徧禱劇齋戒老宫與
佛廟三日一往拜冠者厭於呪褐者勞於唄雨應絶不
聞煩欝何由快憑誰訴天公請執乖龍械
　　予初春被病中夏少間勉入省局偶成二十二韻
東風吹春來移疾聊少休寒熱戰予軀漸如錯春秋侵
尋日以劇謁告牒屢投性命吾自安所負空食羞交親
每問訊愛者或見憂伏枕數晦朔忽忽月四周有叟肆
囁嚅咄哉我何尤騰口狀予疾張大實頗浮背憎詋休
咎唯恐予疾瘳寜獨冀術勝仍欲悦予仇叟乎汝何愚
天命非爾謀生死籍素定理莫移恩讎身世如寄客日
月速置郵引照盍自儆霜雪滿汝頭胡然不知止脅肩
謟貴游干進苟朝暮利吻銛戈矛予今偶不死官意滋
悠悠卻來坐省局心跡逾林丘北扉對新篁隂薄榦巳
脩薰風送瀟灑不愽千户侯富貴功名間有待終無求
鸞鳳志寥廓燕雀徒啾啾
　　某蒙君章兄寵示櫻桃佳篇輒依韻奉和
炎蒸有正色下與地氣關相結成含桃使冠百果班獨
憂赤日曝坐變紅成殷多應綘闕種(上/聲)流落來塵寰金
盤瀉不定四走如循環睡龍失火齊頷空皆血澘以口
比樊素白傅誇嬌鬟卻嗟茘子陋逺在炎荒山每歳貢
天子險路勞縁扳豈如盛京洛地廣生不慳朝須暮可
進先御後匪頒離樹既不乆弗改猶童顔嗟嗟唐中宗
游樂芳林閑(芳林/園名)君臣失儀度口摘省手攀不聞薦先
廟書在史冊間愈藉爭詩豪勁句嘗徃還予知青㝠賜
難到山溪灣(韓退之和張水部敇賜櫻/桃詩有傳賜出青㝠之句)林園幸自有圓
顆赫不黫雖熱豈厭食縱密寜忍刪况此鮮嫩質非並
青梅頑
　　羣牧司雨中池上作
累朝困炎威一雨轉愁意偶看碧蘆叢宛在滄州地岸
草閑自滋庭葉紛以墜移床就幽窻簷溜聒清睡
　　送章傳道東歸三十八韻
一日或數篇數日哦一軸夫子之於詩夜補晝不足長
吟天地間萬象困題目天徒飽其才而特餒其腹聲名
三十載半百事場屋今年試春官淡榜輒不録東風吹
殘花客淚迸京轂囬頭謝青雲却抱來時玉河陽謁相
公每見輟飯沭贐金實空囊禮遇駭僮僕遂游西諸侯
騎馬度函谷長安尋素交零落半丘木惟有終南山相
看似舊緑東李雅好客既親意轉篤授館如投家晨杯
繼宵燭羸馬殘青芻饑僮厭餘肉予方坐幕府䧟嫉苦
流俗羣吠耳且盈介立趣頗獨得君倍歡然坦不置邊
幅論情雖云晚聞誼固已夙二章初交鋒懦氣令避縮
自笑不量力强和旋取衂從此遺形骸留饌或脱粟有
酒時招邀共醉小軒竹論議到聖賢道德富停蓄豈比
篇章流烟雲繞心曲飄颻走邊城新禁察儒服戎帥不
敢延進退勢俱觸六月汗霑衣㡬作窮途哭回來卧旅
舍所得不充欲鄉思生秋蛩輕裝遽云促行當買淮田
晚歳謀退築予材覺無庸計慮亦既熟無資媚要權與
世背馳逐秪合從漁樵胡為苟寸禄淮吴幸相望有隣
可容卜浩歌老吾生争食任雞鶩薄宦猶縻人歸飛羡
黄鵠
　　予以病乆不赴朝謁因灸三里穴罷信筆偶書
竊禄了無補卧疴慙有日空聽朝雞鳴阻挂朝衣出啓
處不自安灼艾加諸膝庶㡬起沈苶犬馬委㣲質
　　立秋後病作此寫懐
卧病喜秋至昬煩庶以平清風不少濟宿疢仍相攖凉
葉猶未振隂蛩已先鳴四時順萬物奚獨戕吾生
　　入山謁怡然上人因成短篇皆書即時事
行穿六松隂鳥語逢人寂林僧洗山缽正了寒堂食揖
我喜滿顔吟窻半軒闢鳯凰(山/名)不無情天外送佳色春
風動花雨枝上或涓滴羨師得安住我亦有閑適出門
懶鞍馬把袂歩幽石石盡浮泥深恰恰露雙屐臨别心
徘徊野店更一息
　　僧副普濟過予詰其師名僧職之所自則曰嘗濟
　　活饑民百萬朝廷論酬以得之欽嘆不足繼以詩
　　云
佛子葦麻衆槩能蠶食人庸奴買師名納貲不計緡普
濟釋苑秀類同行佛均往歳東陽饑愁聲聒蒼旻天民
坐欲死誰肯發一囷師勇營饘糜全活百萬民外臺上
其事朝廷嘉師仁相府議優賞美號寵厥身汝往貳爾
正示勸出聖神今時士大夫體雖具纓紳十九飽妻孥
何暇及困貧視師固有激抑可警其倫
　　墨蟹
𤨏𤨏江湖中忽在幽人壁短螯利雙鉞長跪生六㦸骨
眼驚自然熟視審精墨初疑蟺穴束猶帯浮泥黒横行
竟何從躁心固已息終朝牆壁間頗有肥霜色我來空
持杯左手莫汝食誰奪造化功生成歸筆力
　
　
　
　
　
　
　
　
　
　
　
　祠部集巻二
欽定四庫全書
　祠部集巻三
　　　　　　　　　　　　　宋　强至　撰
　七言古詩
　　棲雲閣
越山東南號勝絶古寺巖洞窮高深山雲出為洞口雨
或時散作巖下隂不有神物此蟠據安得氣類長相尋
寺僧愛雲恐雲逺置閣雲上躡以臨豈惟憂懐獨舒悦
更許遊客開塵襟客來祗知寓暫賞不道歸去還塵侵
寜如僧住得安穏終日自共雲無心
　　陸君置酒為予唱陽關即席有作
陽闗何處草烟平不識陽闗空記名古人驅車欲西過
吟成繕寫離羣情天涯此去故人絶雖有樽酒同誰傾
古人幽怨幾時盡至今愁殺陽闗聲陸君酒酣喜自唱
坐上客淚俄縱横杯盤咫尺意萬里忽若身在關山行
耳傍宛聞車馬動簾外已覺邊風生乃知樽酒須故舊
為君一飲無餘觥
　　結交行
貴友高車照簮組富友黄金輕糞土二友方論富貴交
以漆傾膠入心腑一朝金盡囊無餘門前不見簮組車
貴人今車底似昔早失黄金舊時客由來結交要勢均
一輕一重難為人滔滔世上耳餘輩寂寥管鮑今埃塵
交情以勢不以義今日雖同明日異君子結交自有持
賤貧富貴不我移
　　依韻和李評文思
我心烱烱君應識萬事都慵獨吟癖二年客眼看京華
可見無媒進無益勢門所喜在佞豪直語空拳無一懌
愛君挺㧞生貴家不學庸兒醉朱碧兩提試筆賦翰林
落落金聲天上擲改丞殿省頭不囘直把羣經重研摭
相逢憐我猶滯濡四十金閨未通籍勢門宜不容此身
頼有君家好投跡書齋延坐開新編光熖文章追祖白
更邀詩社同襟期脫略形骸一疏戚公侯必復君勿遲
志士由來輕尺璧
　　贈賈麟
賈君貌古文章老虬髯鋪胸犀挿腦戲誇才力驚衆人
談笑千篇筆端掃酒酣座上披天真剗去厓岸露懐抱
今年禮部更新書續詔九州登俊造宿儒晚秀趨術茫
肝愁胃苦搜辭藻獨君所向異爾為長袖陂陀踏幽草
(君近遊/徑山)行窮兩徑躋巖巔指㸃晴江辨秋㠀却騎匹馬
歸湖山古寺相逢情愈好空罇無物醉故人輙出囊錢
具梨棗更長坐久然青燈語雜譏諧欲顛倒我方正色
起問君何乃終年事枯槁齒牙未豁才有餘一賦從容
成腹藁琢磨高論馳古今足歴天衢騁王道駑羣㳫㳫
猶爭先驥騄胡然甘伏皁君徒俛首不我答我反慙顔
汗如澡丈夫貴富難近窺一第定非論晚早豈同祖誼
名漢朝位不公卿身已夭何時却掛吴淞帆霜蠏初肥
恰新稻
　　前日以詩贈賈麟進士繼蒙和答而楊蟠從事亦
　　隨次元韻鄙思不休輒復自和二篇
賈生俊辯凌諸老二十漢廷冠挿腦魁竒逺裔空傳家
惨淡壮年翻却掃巧心用過金㡬緡憤淚頃乾玉三抱
五湖夢數歸何時四海形单生不造鄉宴無心聽鹿鳴
時平有口歌魚藻每舒意氣拂劍光懶把窮通叩蓍草
江河飲肺吞阮劉風月吟腸笑郊島君才慎勿恃晚成
俗態由來尊少好衆人競進皆揠苗獨子甘貧猶嗜棗
囊装未抵一羽輕筆力堪支泰山倒閑身自放壠上耕
愁靣誰憐澤邊稿幽尋騎馬衫覆韉冷臥乏氊床露藁
無勞兒女憫滯材豈竟乾坤厄吾道從前平歩封公侯
亦有逢辰出輿皁光華聖旦髪可晞涵泳儒流身已澡
收還事業幸未遲揖取功名須及早不然一世成虚生
雖曰百年如實夭公朝富貴弗汝慳仕路高車似麻稻
　　其二
愛君氣榦霜松老一見相投許肝腦豈同世上秋葉交
不及嵗寒如電掃有才無命三十强寂寞吟齋膝長抱
愁來徧踏公卿門綻褐不縫誰改造文章直吐元化胚
天樸豈須施斧藻長篇下筆縱立成一字未曽傷草草
辭源奔注吞衆人有似驚潮沒孤島善君取友論片能
不學常情求百好琢磨六藝相與游我愧性靈昏椹棗
平湖渌浄時招邀爛熳清尊為君倒客塗見月凡幾圓
勌馬聲飢奴色槁路傍甲第欺儒冠奴厭腥肥馬餘藁
我疑造物偏膏粱富貴何縁慳有道貫糜巨室君空囊
朱紫摩肩君衣皁大鵬寜合安㝷常怒翼天池終刷澡
功名豈必收目前兩鬢未銀猶得早顔彭骨朽千萬年
漫與後人論夀夭君其努力攀青雲盛醉春風釀香稻
　　題惟晤師斑竹杖
蜀江濯錦含文漪竹生江岸初緑滋錦波一浸入竹肌
萬洗不落斑在皮又聞淚㸃灑舜妃遺跡漸染傳今時
搯不受爪滑可持隠起高節無屈欹江神雖寳莫自私
煙根忽逐霜刀離截而為杖得者誰龎眉大士今一枝
斒斕頗與壊衲宜朝躋山巔暮江湄山備兕虎江蛟螭
爾杖未折莫汝危足力自健無險巇安用童子兩肩為
當年常竹紋無竒猶託變化神葛陂况此已是斑龍兒
長恐一旦風雲隨復整頭角還天逵未必久為師有之
　　和禮之喜雪十二韻
水官司冬不舉職天地當凜氣輙温頑風伺隙倒天令
掃蕩不使繁雲屯隂崖邃谷殆窮臘空有雪意乗朝昏
宿荄老枿亦借便欲洩陽氣芽株根往往百怪竊窺視
思以沴疫傷羣元頼吾太守為民切百拜黙與上帝言
臣因視民問農計亟雪猶可望有年知民所欲弗帝告
安用備位稱守藩至誠一發動天聽霄垠地堮俄瓊璠
混然上下共一色直疑元氣猶胚渾狂風埋藏反失勢
却授威柄還水官既去豐年在冬雪豫擬癡腹盈朝餐
　　送闗景芬祕書赴山陽尉
峩冠初上童兒首君已老成予輙友肺肝相照二十年
今日不殊前日厚紛紛共笑薄媚徒對靣論心囘靣否
吁君意氣非昔麤猶著青衫從吏部得官将尉古山陽
有藴無施州縣後山陽楚邑為最雄聒聒衆咻千萬口
階庭聽命趨上官守閣使臺鞾日走舟車冗客來百須
政逐從違成好醜君才遇事有巻舒公道當官膽如斗
或時畏縮類懦夫私請不容毫髪受往行素守禆長官
肯到縣㕔同木偶頗聞彼俗殊東南例重市門輕隴畆
鹽商茗販白刃隨切與椎埋破淵藪能聲自可博已知
懶趂庸兒媒左右吴江日暮山川愁疎樹烟頭排敝帚
北㠶欲掛傾别觴還有隂風吹散酒醒難為别醉㡬何
人世無時好分手知君此去忘故園淮月楚雲惟我有
　　送呉判官
雨乾青活淮上山君領善課趨帝闗春風滿路馬足健
翩然征轡不可攀吁君登科越一紀中又困躓罹苦艱
蒼虬垂髯猛虎臥青衫四十鬢欲斑我疑君胸典籍府
千軸萬巻羅其間聖經賢史及怪説叩之不已如循環
有時啓口論時病往往憤發涕欲澘位卑道屈志未就
姑以大筆誅雄姦就令君居太史局猶足上下馬與班
剛然古膽貫白日不為權貴柔正顔退之常患天地恵
偏向君子懐獨慳高冠大笏盡知已行矣得意東南還
　　贈徐君强
浦陽窮僻山縈迴徐子匹馬窮山來十年不見安否外
怪子靣黝身紅埃自言壮圖醉無㡬獨有古膽剛不摧
日于篇章遣孤憤袖出巨軸為我開密行細書㡬千字
一一紙上皆瓊瑰渾然天成有警句直若未剖元氣胚
間工磨琢弄纎巧真宰手把天葩裁詩人古亦少達者
非特徐子如寒灰孟郊老獨張籍瞽李杜落魄皆何哉
剔抉幽祕奪造化雖甚寒餓天弗哀又疑才命不俱得
既奪之命止與才子今所往但逢蹇絆驥兩足猶駑駘
浦陽山深尚春淺桃李纔蘂花正梅子時過我值訟簡
花下一飲将百杯酒酣慷慨起勸子更厲頭角需風雷
縱令不偶竟窮死猶愈空腹冠崔嵬
　　邑舍東池近日荷花盛開輙書短篇奉邀宗哲純
　　甫二同寮
前時乗暇到池上荷花未開荷葉小彌旬風雨隔追賞
期㑹簿領復煩擾今朝始得臨舊隄花開已繁葉将老
古人最謂行樂急癡兒漫欲官事了錢楊與我近同趣
一樽今待共君倒聮鑣且來趂花飲莫待紅稀并緑槁
　　七夕
七月七日暑氣徂此夕何夕樂且娱世傳牽牛㑹織女
雨洗雲路迎霞車初因烏鵲致語錯經嵗一㑹成闊踈
牛女怒鵲置諸罪㧞毛髠腦如鉗奴星精㑹合不可詰
我疑此說終誕虚又言星能遺人巧羅列𤓰果當庭除
綵絲貫針望星拜夜深乞巧勞僮愚吾聞樸散形器作
人奪天巧天無餘匠心女手劇淫巧工與造化分錙銖
薦紳大夫一巧宦坐取公相如指呼間乗巧言惑主聽
能改荼檗成甘腴纎辭麗曲騁文巧剜刻聖道無完塗
星如有巧更可乞益恐薄俗難持扶我願星精遺人拙
一變風化猶古初
　　題藴忠上人歙硯
山僧有硯名龍尾此石來從歙溪水通明直可照髪毛
瑩滑不容安手指案上長疑片月生匣中自有浮雲起
蒼然顔色涵秋波不學端州誇嫩紫溪匠琢為寒瓦形
如從銅雀初飄零只仍故状不復改獨有亂㸃生繁星
髙閑上人妙書劄什襲藏來時一發拂開輕霧磨烟煤
揮灑霜毫氷紙滑咄嗟此硯何為哉世上别有潤色材
胡不往焉與徘徊日濡大筆把詔裁無久滯此空塵埃
　　通判國博中齋詩
天下以中為大本天地得中能自生古之聖賢一用中
政刑禮樂萬事平於戯後世中道䘮政分寛猛刑重輕
禮非儉陋則奢僣樂不専一須鏘鏗其間萬事亦頗僻
或過不及誰與繩今公奮然力追救大署中字為齋名
謂中之迹不可見粲焉其道存六經尚書洪範有皇極
春秋王道為權衡在易之爻貴二五于詩無邪義甚明
子思著篇究根柢王通命説垂儀刑夜探羣書味中理
雞鳴而作還奉行出處語黙皆時中措諸萬事無側傾
有時賔至相與樂詠歌亦作中和聲簷前竹樹有中色
四序不改長青青公今一州貳守政千里猶變中庸甿
異時朝廷賛天子擴之四海中道成至得攝齊升公齋
一聽中論退服膺
　　還府推楊學士無為編
蜀山秀色参天起子雲文章摩玉壘闗右衣冠從古名
伯起光華擅楊氏後來氣象幾寂寥今日西州聞學士
吁雄述作擬聖人蹭蹬三朝官不徙震雖有時無雄文
而又晚齡纔得仕豈知學士丁妙年一日青雲趨萬里
高才大筆驅古今奄有震雄兼二美布衣平昔抱經綸
浩蕩著書窮日晷幽居獨占無為山因以名編仍號子
(學士既以無為名/編復自號無為子)鑿開元氣爭化工剔出微情泣山鬼
先儒浮妄遭芟鋤直與六經相表裏青衫冗掾錯致身
四十摩肩雜胥史日趨官府舊學荒已分清流将絶齒
前時輒辱授此編如以咸韶震聾耳夜侵燈燭畫廢餐
若涉江河徐見涘乃知無為非不為道化自行而已矣
立朝本此足有施堯舜吾君那出是天球豈合藏窮家
再拜持編復齋几
　　謝通判國博恵建茶
建溪春早地未暖建俗巧計催春陽茶傍萬口噪地烈
驚破芽英不得藏猶嫌旂槍已老硬獨愛鳥嘴嫩未長
擷而焙之一朝就更範圭璧為圓方南州尚珍北固重
自非富貴寜預嘗浦陽賤官性怯酒素許茶味為最良
日分牒訴費齒舌口吻鎮燥喉無漿建溪竒品逺莫致
日夕夢想馳閩鄉塵埃填心渴欲死忽拜公賜喜可量
拆封碾破蒼玉片雲脚浮動甌生光愚知公賜豈徒爾
欲俾下吏蠲俗膓滌除詩冗起清思驅逐睡興窮縑緗
玉川不暇盡七椀已覺兩腋清風翔
　　予家畜貍花二猫一日貍者獲䑕未食而花者私
　　竊之以去家人不知以為䑕自花獲也因感而作
　　二猫詩
貍猫得䑕活未食戯局之地或前後猫欺䑕困縱不逐
豈防厥類怠其守花猫狡計伺貍怠帖耳偷銜背之走
家人莫究貍所得只見花銜鼠在口予因竊覘見本末
卻笑家人反能否主人養猫不知用謬薄貍能服花厚
花雖利鼠乃欺主竊貍之功亦花醜人間顛倒常大此
利害于猫復何有
　　純甫以予去嵗九日赴東陽今年復趨府作菊花
　　問荅見遺因以戲荅
問籬菊何事秋香欠春馥淵明嵗嵗走征途冷落重陽
誰采劚
籬菊答自古人生有離合不得淵明泛玉觴還有子真
擕酒榼
　　　附原唱
　問籬菊誰遣金英秋始縟花枝依舊去年黄人髪不
　如當日緑
　籬菊答清香數日還飄䬃縱使人生鬢易華猶見黄
　花開幾匝
　　泉上人畫牡丹
芳樹不合生深堂座上似已聞生香乃知丹青逼造化
獨有真假爭毫芒枝外霏微包雨露筆跡淋漓濕縑素
遊蜂蛺蝶頻往來今日經營知汝誤蜀川趙昌妙花樹
前後無人昌獨歩師今合昌成一人畫手紛紛那敢措
上人筆下如有神一掃欲空西洛春姚黄魏紫色憔悴
自覺筆假勝天真天工栽花苦榮謝畫工運巧無冬夏
天工巧極誰論價輸帛傾金只酬畫将令世俗尊造化
呼僮捲障不復掛
　　和楼志國范君武讀胡尉臨安所獲顔魯公書斷
　　碑
書名唐世凡幾人魯公運筆獨有神當年一字百金直
異代儻獲宜爾珍公嘗道直不容内江湖出走刺史輪
東南揮翰落幾郡在處巨蹟刋堅垊石堅字巨未應泐
旋復五代遺荒屯州鎮尋兵寺觀火缺碑毁碣埋泥塵
乾坤豈亦愛字寳不使久屈卒不伸脗合隂假好事手
得此斷石溪山垠苔封土蝕初莫省一洗爛若開三辰
不由名氏驗體法氣質渾厚知顔筋㸃端屹如泰山立
畫勁森似長㦸陳寜同棗木浪傳刻少陵尤惡肥失真
蒼茫疑聞地靈泣為失此石后土貧好事得之不自有
能廣墨本遺其倫始從君武惬傳玩大句感發驚儒紳
寫公勲徳無一欠何必讀史勞吾唇青衫志國繼高唱
首論書法詞逾新末言公忠死賊刃不覺憤淚霑予巾
昔人謂書乃心畫浮沉直撓皆相循公心逺可此書鑒
體不姿媚一以淳嚴嚴古氣自盤薄宜汝希烈不得臣
雖云筆力奪元化濟以忠誼重萬鈞後來忠誼弗公學
磨鈆臨帖虚終身李斯篆𨽻豈不好彰彰姦迹流自秦
乃知一藝不獨善所貴名節堅松筠魯公之書以名貴
歴代共寳無沉堙
　　送裴光世赴舉
光世出門頭懶囘身将西去犯斗魁風雲自繋鵬鵠健
里道正為驊騮開憶初鄉賦選主司數州側腦聽外臺
一朝吾鄉騰薦口姓名喜得丁與裴筆揺試席動千指
匠精反愧木盡材六人既㧞里中傑黑白自可消怨猜
君名稍稍近人底豈是天意激後來主司南宫頃第一
又嘗禮部預揀才(裴如晦嘗充/省闈㸃檢官)頗傷辭律變新進怪僻
一鼓波遂頺既而移書六人者歴數文弊有可哀且言
文章貴體要試格尤要合凖裁六人既拜主司教青雲
㨗路知力推方今最曰塲屋公實藝可進那用媒君胸
二紀富珍藴毎向紙上揮瓊瑰掛名省壁定顯赫續取
科第仍崔嵬明年躍馬游街塵請君飲乾臨别盃
　　走筆送張伯起
男兒剛膓逾古鐡每到傷離猶暫折離緒不啻亂繭絲
纔攪衷膓便成結憶昨送子秋風前薄酒三行歌數闋
我歌多感酒易醺子車為我澁不發今來與子舉别觴
還是去年分臂日人生嵗嵗有離恨爭遣緑鬢不為雪
安得共子並翼飛四方上下無時别
　　臨洺驛雨中作
朔野無花春意薄斧聲惟見桑枝落北人是日競條桑
手執懿筐共操作客亭繫馬吟寒㕔細雨纒愁牢似縳
多情北鷰能傍人如説春心繞踈箔故鄉桃李應滿園
爛熳香風隨處著十年游宦辭江湖塵土日侵雙鬢惡
天涯懐抱傾東南悶對青燈舉幽酌
　　丙午寒食厚卿置酒壓沙寺邀諸君觀梨花獨蘇
　　子由不至以詩來邀席客同作予走筆依韻和之
種梨易長地舊淤春風一掃無枯株沙頭古寺枕城角
楼殿自與人迹踈看花置酒三月破㸃檢座客惟欠蘇
酒酣花底不知處恍若身世游蘂珠銅臺割據古豪盛
樂事已去惟邱墟直須及時結勝賞莫局官事同轅駒
林僧迎我屢前揖野鳥避客遥相呼咸陽有花逺莫見
豈若此地來須臾風前嗅雪不宜緩春芳過眼猶奔車
繁枝向月合照映亂片落地無掃除罇邊酩酊不復計
馬上倒載聊拚扶子由閉户自懶出花與雙眼知何辜
天姿必欲貴純白紅杏可婢桃可奴君詩險絶不容和
梁園騁思慙相如
　　寒食安厚卿具酒饌邀數君子遊壓沙寺觀梨花
　　獨蘇子由不至詩成命座客同賦予既次韻和之
　　明日上已安復置酒招予與蘇又明日請予屈二
　　君為射飲之㑹而蘇君仍用前韻作詩見及予亦
　　復和
花前爛醉如泥淤猶恐花過嗟空株壓沙梨開百頃雪
春晚未賞計已踈厚卿置酒趂寒食蜂喧蝶閙人意蘇
林間把盞誰我侑鳥歌聲滑如溜珠魏都風流重行樂
艷妆麗服明郊墟我初聞招便勇往悢不挿翼附駿駒
峨眉夫子趣獨異靜坐幕府煩邀呼車公不到座寂寞
大句落紙來須臾樽邊弄筆輙强和布鼓乃敢當雷車
主人明朝復命客是日禊事修祓除日涵花氣暖不散
酒力易著起要扶清明予亦飲射圃罸觶屡困辭不辜
杯盤一飽藉脫粟那有白飯餘君奴(事見杜/工部集)梨花好在
期共醉功名身外終何如
　　送川僧玘上人歸雪竇
釋子羣羣蹈一轍類能恐誘鼔師說彼上人者劒外來
獨許清吟調風月就我乞詩歸甬東三叩賔階通刺謁
何時腰下觧缾盂巖竇應逢先臘雪
　　小桃值風零落殆盡偶成鄙句奉呈諸君
小桃庭前祗一株無數花開艷新繡破蘂脉脉向人笑
閙枝酣酣索春鬭只見蜜蜂來往喧不道雙鷰共時候
醉吟繞花日幾遭坐卧欲來花下就東風昨夜忽顛狂
曉枝㸃檢不依舊惜無錦帳闊百歩遮藏免被風力驟
小兒地上拾亂片猶愛殘香再三嗅桃兮開落奈汝何
却取餘杯醉春畫
　　近承楊子遣垂和池上短篇愛而有贈且攄予懐
楊子文格少已遒自闗以西鮮此流逸興一發不言休
詩吟千篇酒百甌始謂富貴力可求行年四十差厥謀
相逢渭水初清秋氣俊秋隼辭長虯歡然一見分輙投
往來自爾月屡周忽聞屋角鳴春鳩感時出門寫我憂
載酒興慶荒池頭半酣繫馬聊登舟紛紛渉水驚眠鷗
晚陽欲落孤煙收開元盛事空林丘流年數百如囘眸
陳迹隨感來吟搜偶作短句詒同遊楊子既見遽和酬
筆落紙上不暫留詩珍玉案書銀鈎詩人乃是天地讎
造化萬物遭剜鎪天公報之甚操矛少使稱遂多窮愁
子嘗両舉試此州病坐試席出則瘳筆力健可掣十牛
及與命鬭力弗侔翻被命屈豈自由嗟予所學淺以浮
不與造化為怨仇胡然天公亦我尤剛腸勁貌寡媚柔
觸忤貴勢在轉喉蒼顔常調祗自羞使看平歩趨公侯
子來我語徒啾啾天高聽卑誠謬悠不若且黙真良籌
有酒一醉春風樓
　　送李去病楊元老
君王赫怒超前古威令風馳奮皇武将士咸懐敵愾心
桓桓孰可當貔虎岷峨横抹西南坤河池散闗當北門
堅城髙寨礙飛鳥天兵百萬方雲屯給軍自古資巴蜀
接軫連檣轉芻粟正須将漕得其人賦役平均軍食足
三分才具超常倫不獨摛藻追淵雲究宣徳意可預見
抉剔姦蠧蘇疲民使星入蜀今重應芒寒色正相輝映
川合東西幾萬家佇瞻玉節交相慶行聞盡録平戎功
給餉正與提兵同紫泥封詔看西去歸來聮騎朝王宫
　　賣松翁
窮山老松幹百尺縱有愛者勢難值小松聳擢未及文
何亦冷落守巖石由来世眼習繁侈競事妖紅與爛白
徃徃破産聚名卉未見有一號松癖城中有客賣桃李
美價髙下隨意得咄嗟彼叟何為者浪負松本窮九陌
行求善價吻欲燥力弛還立朱門側過之千百絶一顧
寜復肯許一錢直音聲猶帶澗風澁顔色尚染嵐煙黑
松材雖良人未見其奈桃李有春色嗟哉子計信踈矣
豈宜肩入芳菲域速培舊土養松幹待棟明堂柱帝宅
予疑叟非鬻松者無乃矯世為所特衆趨時好逞穠艷
何獨孑孑衒皴碧羣雄馳騁尚譎詐軻以仁義游六國
時乎釋老肆分籍愈以原道破羣惑叟乎叟乎予爾知
獨行矯世難為力
　　與盛毅同賦暮角行
城頭滚滚寒烟起城裏無人冷如水一聲暮角聒地來
聲中宛轉含餘哀逡廵流入單于調耳邊似近單于臺
坐客未終聽對靣淚雙迸郍復将軍絶塞眠朔風吹落
玉帳邊狼烟未盡不待曉恨不立起銘燕然何人始製
角中曲幽怨到今傳不足吁嗟畫角終無情百年日月
銷此聲
　　冬雪行
㓜年壮氣寒逾熱更喜朱顔照飛雪門前地厚堆玉塵
屐齒千囘狂走折今來過壮能幾秋眼未見雪心先愁
病膚隠粟出門懶敝袍盡日紅爐頭此身知更十年後
雪屋能如今坐否層衾没頷定晝眠那復吟邊開凍口
壯齡衮衮洪濤奔百年浩蕩未易論人間萬事亦顛倒
且對今雪空清樽
　　送盛君方
秋風木葉飛邊檄日暮銅臺别杯釂燕姫一曲聲未終
交臂方擕忽南棹相公鎮魏從辟書玉帳三年奉談笑
宻謀直道禆主人飽食庸兒或隂誚君殊不顧但自若
烱烱誠心復誰照相公還朝數論薦援手無人在廊廟
薦章未報人事改魏國門前客相弔聖賢尚覬後世知
萬事那能目前料方今擢才不待次道路紛紛走嚴召
朝廷必欲收真才豈有如君使常調讀書適用非苟知
脫略空言直趨要有餘利刃未一施可惜青萍反居鞘
誰能出力終提擕㑹看驚人露芒耀君如弗偶好言命
予亦徐當卜耕釣
　　送知府吴龍圖
國初以來治蜀者處置盡自乖崖公當時奏使便宜敕
不與天下州府同行之已及八十載姦宄銷伏誰之功
因循至此漸抏敝有未曉者時相攻鞭笞小罪亦檢察
不許略出常科中下民知之頗不懼州縣往往藏羣兇
側身斂足未動者實以累朝恩澤隆公之初來蜀人喜
慈愛久著民情通衆心歡然恥犯法捄藥浮薄歸醇醲
盡将約束付僚吏興起學校還文翁二年美化極沾洽
逺近循服如偃風上将歸公問誰代當使間作如笙鏞
遂求元老得青社其人廊廟之宗工往年鎮撫有異績
大斾再來遣于東公今與之合符去到必奉詔参䕫龍
大資舊徳固無慮剖判自出其心胸所憂厥後嗣之者
忠定良法還如空養頑活狡作淵藪不免剪殄煩興戎
蒙之憤懣久填臆言賤不得通九重頌公上殿起居罷
第一用此聞宸聰
　　京師逢徐良温叟明府
弱冠相逢今四十當年壮氣虬龍蟄交情獨在酒琖深
人事細論衣袖濕詩書誤身浪自憐公獨滿眼誰可揖
蒼顔已變長安風後㑹更應尤戢戢
　　小疾中元恕相别徃長安信筆成篇奉送
一春三月少見晴濕雲不飛壓花老君來别我西出闗
病裏傷離似翁媪和風吹靣纔㡬程即入風流洛陽道
司農水利無留行洛城花開為誰好漢唐陳跡到可尋
猶有山川豁懐抱憶昨行春從魏公興慶池邊玉樽倒
公今已為泉下游徃事憑君問煙草官家諸路急使才
歸對明光切須早
　　題可久上人房素屏
雕軒畫室吴僧居花草禽魚屏靣集豈如蕭爽大士堂
雪山數尺平頭立滿齋虚白已自生隔坐紛華不容入
霜毫一掃都無㾗獨有淋漓粉光濕好丹世上空紜紜
趣與師同百無十常時吟客惟我來共愛此屏微靜翕
日晴難駐手試捫指下瑠璃無寸澁願乗醉筆留㡬行
為寫髙僧白雲什
　　送王賔玉
相如昔乗使者車縣令負弩當前驅頗矜意氣誇里閭
檄詞爛熳肆欺誣歸來不説民飢臞餘佞更留封禪書
江山清絶冠天區豈甘久被斯人汙邇來炳靈軼古初
耆俊相繼馳亨衢堂堂御史今名儒志節慷慨忠義俱
才高識逺器有餘不似文園淺丈夫一朝持節歸成都
使星皎皎臨坤隅輟從憲府恩意殊霜威鶚擊正所須
姦胥所在察于荼交劵計斤良可吁鋤㓙芟穢忌踟蹰
元惡須行七日誅惡除惠澤益霑濡頓使枯瘠都豐腴
坐茵未暖氊氍毹詔歸還直承明廬朝廷急賢恢逺圖
碧雞金馬不用渠以人報國功難踰諸生中有何武無
　　謝三門提舉輦運宋叔逹郎中寄古碑雜言
長安古名都漢唐以來帝王宅當時髙冠大帶接跡公
卿間聲名大半文章伯能書萬變軼出意象外那跼體
法就常格傑詞精翰在處勒琬琰從此闗西富碑石咸
陽原頭螭蟠龜負不知數風雨皴剥塵土蝕荒郊壊宇
大者臥榛莾小者老祠佛廟往往龕屋壁憶初來長安
于此心頗溺朝披夕購自忘倦一紙不吝百金易豈惟
讀辭玩㸃畫漢唐往事皆歴歴始者累一以至百今既
累百至千未免廣搜覓古人載書兼兩懼猜謗今我車
載不足更囊積中郎知我有碑癖封寄數本跨數驛中
郎中郎雖欲遂愚癖愚也字學不進文格不長翻愧嗜
此苦無益雖然古人亦或有所嗜又恐一朝捨此愚意
無以適碑乎誓将蓄汝永吾好不已聖猶賢博奕
　
　
　
　
　
　
　
　
　
　
　
　
　祠部集巻三
欽定四庫全書
　祠部集巻四
　　　　　　　　　　　　　宋　强至　撰
　五言律詩
　　李花
地暖春纔半蹊深氣巳暄風光何處好雪浪此時翻勻
似金刀翦裝成玉杖繁夭桃漫相壓吏部竟誰言
　　曉鐘
縹緲驚春夢鏗轟送曉聲敲烟出野寺催月下山城牕
映東方白燈留半壁明隱然餘韻在羣動巳營營
　　閏月晦日
乾坤一傳舎日月兩征輪邂逅逢餘閏連綿送晚春巢
邊迎燕熟枝上數花頻漸暖茅簷日吾將理葛巾
　　落花
林間花自飛物理不應悲偶對飄殘地休論艶發時有
情香水靣無數㸃河湄蜂蝶含餘意徘徊繞舊枝
　　因訪楊公濟遂同歩野夫家省其母野夫時就試南宫
馬繫揚雄宅門過孟母隣升堂予獨拜(予拜/其母)同井子兼
親(公濟所居/與之宻邇)萬巻先生富千金舊產貧早將安稳字去
慰杏園春
　　同楊公濟賦破山得開字
無物終天地青山豈免開萬人鑱秀骨一氣失全胚漫
貯崇朝雨猶防浩刼灰何年巨靈手曽此擘崔嵬
　　同楊公濟賦晩過西村
空影倒波面晚陽留樹梢人煙青近郭鳥道暗長郊世
外空搔首溪邊懶結茅滄浪那敢羡漁父定吾嘲
　　苦雨
雨脚灑不斷魚龍沸巨溟浮泥溢平地暴水入中庭門
巷絶尋訪壺觴誰醉醒頑雲速収斂渇欲覩天晴
　　螢
幸藉炎蒸力因遷腐草蹤清宵能自照暗室肯相容雨
巷幽光晦風簾亂㸃重臨書方汝頼惟恐有鳴蛬
　　種藥
百藥吾誰辨農皇舊有經傾金購善種按譜騐真形易
地防根瘦他時欲劑靈天時縱不雨灌溉頼園丁
　　贈於潛張定國
蕭散前川令才高氣亦剛學攻諸子短能渉衆人長日
月銷書巻功名撫劒鋩他年有大用莫漫比柴桑
　　某近與和叔㳺景愛之不足因吟短篇以贈
夫子南州傑相逢出肺肝平生潛聖閫壯嵗尚儒冠鴟
鷃霄垠擊蛟龍井底蟠恥將孤憤劍容易向人弹
　　贈李熊先輩
􁫺崒閩人秀夫君得最完文章醇不雜氣質渾無刓塲
屋聞新詔鄊閭正素冠天應老賢業頭角壯年蟠
詔書一日至多士競軒眉獨有儒林傑方纒風樹悲飢
腸惟飽學正口絶柔辭從古器大者於中成就遲
　　與王仲宻諸君泛湖
十月清霜後孤舟顥氣間酒邉頽白日棹底倒青山境
勝歡憂泯吟頻物象慳吾儕一笑後魚鳥伴誰閒
　　急棹趂吳門
寒日山尖落孤烟樹杪屯水流天欲動舟急岸如奔縹
緲穿雲角蒼茫望郭門片心争宿鳥去去近黄昏
　　初入汴
山勢隨淮斷河流帶地渾嚴風踈樹影落日露沙㾗客
興雙蓬髩吟懐一酒尊舟行那敢緩霜意滿乾坤
　　新鶯
未見攀花宿纔聞隔葉歌可憐毛羽細莫恠語言多匹
馬春風路輕舟夜月波數聲來入耳最奈客愁何
　　轂下春日
楊栁長安陌游車錦繡香漫傾春日酒誤入少年塲意
氣青雲客風流白靣郎致身愁獨晚檢㸃鬢毛蒼
　　寒食前二日對雨
紅濕花枝軟青涵栁色鮮未開新禁火自起欲晴煙坐
卧銷佳節招尋憶舊年故鄊㳺樂地心折泛湖船
　　對雨寄楊公濟
江海嵗云晏雨㝠風自凄葉光羣木洗翅濕㡬禽低静
榻欹寒枕孤城隐暮鼙少陵車馬客催踏草堂泥
　　雨中呈丁評事
騷雅丁夫子年來客路岐故關春夢後獨館雨留時詩
有龜兒掌㳺湏驥子隨(令嗣/侍行)君家千嵗鶴應觧念歸遲
　　歸鳥
日落群山静天寒獨鳥歸聲悲故巢逺影入片雲㣲踪
跡憐吾滯青㝠羡汝飛莫為雙翼誤須避暗中機
　　宿慧安院
積淖厭行路解鞍欣曲肱疾風穿敝屋細雨濕青燈聒
夜有饑䑕觀空無定僧中宵塵累息山水思填膺
　　九日病中泊舟召伯堰
采采南山菊還應滿故園(予之小圃/實占南山)全家泊孤埭多病
負清樽木末秋聲老天涯雨氣昏鄉關吟望外愁涙有
雙㾗
　　某為府曹伏蒙吳先生以詩見寄謹依韻奉酬
瘦馬風埃裏蕭疎分亦安閒趨京兆尹冷甚廣丈官錦
繡頒詩句松筠映嵗寒天邉師坐濶南望秖長歎
　　同盛任道賦暮隂(得寒/字)
野舘臨空濶江城起暮寒年光去天末雪意上雲端自
失歸禽影能侵病客肝莫將愁對景入夜轉漫漫
　　次韻禮之齋中述懐
僻坐治孤學取書窺古人高風凜如在千載邈相親欲
滿詩書腹寧規富貴身獨君知已厚無亦慮吾貧
　　春雨一篇呈純甫賢僚縣庠諸彦
漠漠隂常結垂垂勢未収潤多宜土脉落久驗溪流與
物知無間於花似有讎少年車馬客惆悵為君㳺
　　二月大寒偶書短句
上天誰與問四序曷相干已季春成暮當温氣反寒農
心憂地凍俗眼惜花殘我豈殊民意身為父母官
　　經春罕嘗見花今出湖上悉已離披
飛花何太急春在豈須忙亂㸃不經眼殘枝猶斷腸愁
看湖色浄怯照鬢毛霜回首壯遊地幽襟付淺觴
　　山中遇雨
馬上凉秋雨隨愁入亂山垂垂衣袖重㸃㸃鬢毛斑猿
鳥寒聲外漁樵古畫間片時全嶺暗急趂暮鐘還
　　純甫小池生雙蓮
造化有詭異雙渠共蕚翻凌波洛神艶泣竹舜妃魂得
所雖欣地猶孤尚笑根聖朝不言瑞圖獻恨無門
　　和純甫獨徃至徳上方避暑
敝屋數楹隘炎曦一線長梅仙厭煩溽蕭寺得清凉山
鳥聒幽耳澗泉蠲渇膓兹逰君獨勝河朔浪飛觴
　　通判國博惠建茶且有對啜之戯因以奉謝
數餅建溪春求逾尺璧珍封從鄉國逺惠與郡僚均午
榻忘搘臂晨觴厭啓唇拜嘉當對啜相待况如賔
　　書窓
一室㣲吟地開牕更欲虚入雲驚紙破照月愛櫺疎野
色連朝夕秋光滿厔廬何如謝太守逺岫獨相於
　　寄題張殿直長春亭
甲第俯河湄修亭靣勢宜琴樽長有樂草木似無衰境
勝青山敵心閒白日遲祖良迷大隐獨與赤松期
　　寄題郭明府寺丞潁上西齋
退築謀何早閑居興頗濃渠流通潁𣲖窓列隔淮峯玉
麈談賔盛牙籖載籍重雨中時墊角一代慕林宗
　　奉答雅均途中見寄二首
濁流非猛激無以頓澄明此邑先膏潤今予力潔清人
皆疑矯行君獨照真誠一得途中什譊譊衆口平
貧固誠吾分㢘斯亦士常漫多愚執守媿少子文章(雅/均)
(前篇頗憐予㢘貧復/有論文有力之句)雖幸相逢近猶嗟此别長何時却
南轡重把論詩觴
　　觀棋
鬭智不鬭力一枰思觧圍防人甚勍敵平地有危機蝸
角争先後狼心競是非傍觀縮手者往往見精微
　　九日過後漫題堂前雙菊
花日金相照條風翠競翻誰言羞晩艶自喜勝孤根客
土深培力家人一溉恩秋香真好在未易負清罇
　　和純甫紅葉
秋園無艶色特地起西風間向煙林翠時呈霜片紅霞
光青漢襯燈炬碧紗籠不解隨松栢染裁煩化工
　　再次韻和純甫紅葉之什
徒宻嗤翠幄有文殊紫屏因霜變顔色㸃樹作丹青廢
苑掃還聚踈林生易形秋風無别艶祝爾莫飄零
　　挺山道中早行有感
晨興事行役寸禄此時輕撲靣風霜𦂳隔林鷄犬鳴遙
天分淡色殘月露微明便欲投簮去無田可力耕
山驛孤燈盡霜天片月低還家人自喜戀櫪馬頻嘶野
水分微白巢禽驚稳棲前村應曙色依約數聲雞
　　宿山寺
蒼莽窮山路蕭森古寺門夢深宵殿月淚迸曉枝猨人
事隨羣動山情阻細論城中塵没眼愁思滿歸軒
　　某承乏東陽周親惠然顧訪未㡬告别以詩餞之
親戚富貴合賤貧宜見踈獨君從逺道為我枉高車相
得未逾月薄言還故廬風霜正凄暮臨别尚躊躇
　　晚登至徳上方偶書短篇呈山主雲公
城市隔半舎(院距邑/十五里)好山寧在深亂雲歸别塢落日照
踈林能解外縁縛始堅安住心冠裳方我誘漫作愛山
吟
　　離東坡後寄題義師上方
山水東陽富僧居更翠微晴峰露秋骨古樹减煙圍啼
鳥逺相應孤蜂閑自歸予生秉幽尚夢想在禪扉
　　劉叔茂及第後徃廣徳拜親過吳江新治
今嵗同升客如君有㡬人青年登一第白首具雙親喜
氣生軍壘懽迎聚邑民諸兄在天禄勉去繼清塵
　　惠山泉
封寄晉陵船東南第一泉出瓶雲液碎落鼎月波圓正
味云誰别繁聲秖自憐要須茶品對合煑建溪先
　　官滿將見舎弟
三歳别吾弟今歸心始降從兹得安寢無夢過重江預
騐鵲音喜行看雁影雙西湖猶可泛酤酒市羊羫
　　途中寄純甫
諸友分攜地重陽欲近天共誰搴菊蕊獨立憶梅仙對
飲乖今日傷離似去年佳山足吟賞應自有新篇
　　志逺法師挽辭
寂寞湖邉寺荆溪目巳瞑窻雲猶曉白竹徑自寒青野
鳥悲吟動門人感涕零里無梁補闕誰可法師銘
　　庚子歳除輦下作
呼兒來秉燭點檢鬢邉絲志在驚時晚年加願曉遲京
華猶旅食世態益吾悲四十明朝是愁吟杜子詩
　　久雨見月
千門却燈燭久雨愛氷輪愁眼開今夕清光對故人更
長頻側帽望極反霑巾㡬為浮雲掩行藏類此身
　　立春
宿凍歸何處池塘漲暖波日盤花靣永風入鳥聲和爼
菜堆生葉閨裳剪薄羅獨憐詩酒興早較昨宵多
　　依韻和粹中早春
寒威猶壓曉淑氣巳回春不道朱顔舊剛憐華歳新震
雷將出地蟄户莫存身漸報鸎花信眉頭日漸伸
　　早春寄擇之
北陸寒威盡東郊晝景添風和引禽哢氷暖出魚潛草
木回生意乾坤待澤漸寧知巖谷下經歳嘆才淹
　　正月三日郊外馬上作
長日牽人事新年散馬蹄和風吹凍栁殘雪㸃春泥意
愜境自勝興來杯屢攜徘徊羡飛鳥曉逐野雲低
　　禁烟節同子玉徐先生野步
繫馬道邉樹杖藜坡外岡風來花自笑露過草猶香樂
事論三月吟懐騖八荒時平那有感雙涙肯浪浪
　　春色
淺深花靣染來去栁邉浮雨氣那能洗年光亦共流濃
濃交野綠拂拂上朱樓轉恐紛華眼蕭條不愛秋
　　題劉有方御藥翠巖亭
購石黄金費開軒翠玉叢端居憐象魏逺意自衡嵩花
弄踈簾日禽呼静榻風移山寧有術未易笑愚公
　　升之元真觀讀書
白日無停運青雲要早圗寓居隣上士述作笑潛夫案
冗書籖滿窻明樹影孤徘徊拂塵壁一半舊題無
　　送李厚秘校赴相州戸曹
迎婦金貂宅之官銅雀臺俱新是婚宦有素獨憐才簿
領時能撥圖書日可開無勞歎州縣自足脱塵埃
　　醉卧
彭澤終朝飲杯乾入醉鄉眩頭遺野幘坦腹委藜床吏
部甕邉卧山公馬上狂何如此安稳寢興為吾長
　　和叔以琴詩見貽因成一篇奉答
製就七絃器斵殘千古桐正聲希世出羣耳此時聾徽
暗列星隐意存流水空憑君莫輕撫㽞取和薰風
　　古劍
只因耕戰地得此古龍泉磨拭自今日埋藏曽㡬年無
將試蛟窟宜待静狼烟寄語姦邪輩當鋒莫向前
　　壓書玉兔
白玉雙蹲兔工深刻楮勞長疑奔月窟渾欲動霜毛似
喜書成穴猶驚筆有毫案間誰汝待自覺守株高
　　睢陽春日偶書二首
凍栁輕能舞枯河暖亦流東風應自好逺客獨含愁攬
鏡傷吟鬢無錢買釣舟誰能終日興大半在滄洲
楊栁亡隋岸風塵舊宋州寄家盈百指憶弟濕雙眸旅
宦那能定人生本自浮旋酤街北酒凖擬送春愁
　　睢陽别包進甫
飲徧長安酒春風送馬蹄異鄉憐㑹合明日復東西行
興看君速歸期恨我稽門前客星瀬到日濯塵泥
　　别希魯回馬上口占
兄佐諸侯幕愚居孝子廬奔馳他自得情味獨相於先
送秋㠶動還嗟友席虗平生感知涙今日為漣如
　　大風
正月明朝盡東風半夜狂乾坤搖葢軸草樹抜毫芒亂
瓦飄無數寒沙走更忙聖時䜛口絶天令莫乖常
　　寄盛子美俞元功二先輩(二君得第後守選/寓相國寺習試法)
彼美吳州傑相從蕭寺居聊窮三尺律肯恃五車書前
有殊尤等行當選擢初秋風吹客袂鄉思復何如(試法/新立)
(數/等)
　　寄公立
一朝揮别袂九日在征岐識我相思意如君獨坐時榴
花須滿琖菊蕊况盈枝目下重陽涙宜看杜牧詩
　　寄俞君度
夫子憊巳甚平生心向存黄金空舊産白首寄他門獨
酌醉應淺愁吟聲更吞飄零那復久知已有平原(員外/陸先)
(生常恤/其貧)
　　過洺州
朔野風煙古臨洺氣象存魏風沿土性漳水抱城根故
壘盤荒草殘碑落近村太平民産富桑柘半郊原
　
　
　
　
　
　
　
　
　
　
　
　
　祠部集巻四
欽定四庫全書
　祠部集巻五
　　　　　　　　　　　　　宋　强至　撰
　五言律詩
　　北都春日
日出車馬道風來城市塵闗河應自昔花草不知春雲
靜鳥翻翼冰消魚動鱗太平無一事把酒勸耕民
　　出大名府北郭
驅車出近郭野色感年華河靜水猶凍地寒林未花細
風吹斷桞殘雪隠虛沙鄉思東南闊歸飛羡暮鴉
　　馬上口占
出郭塵埃少驅車節物便歸心忘澤國病眼豁霜天鳥
雀飛荒圃牛羊卧晩田吟邉揺落意踈木起孤烟
　　二月過半猶未見花昨日逢之珍云已有小桃因
　　成短句
不覺春過半開花始見桃年光雙鳥翼世事一鴻毛有
興撫清景將愁付濁醪家林應爛漫南望首空搔
　　偶書呈公勝
朔吹朝還暮繁雲凝復開不能成雪意只解作寒媒薄
宦家千里長吟酒一杯西鄰鄭夫子乗興幾時來
　　走筆送楊正臣先軰還呉
客衣沾魏土歸馬望呉雲一紀困游宦異鄉愁送君驊
騮行得路鴻鴈去成羣(歸省/元昆)何日江天酒重論别後文
　　居魏嵗餘未嘗見江鄉故人今無悔如䧺過此相
　　見甚喜席間率成短篇呈之
經年大河北終日故鄉心入耳欣呉語開懷慰越吟天
寒裘領薄日暮酒盃深早晩論邊䇿長纓試請擒
　　新秋夜月寄故人
客心宜靜夜月色澹新秋影落三湘水詩傳八詠樓何
窮對酒望幾處捲簾愁若問相思意隨君萬里遊
　　依韻和留臺崔庫部局中自遣
儒林文雅作蕭㪚欲揮金老去安時態秋來慰夙心誰
陪黄菊酒自喜白頭吟賔客霜臺少詩成每獨斟
　　自零口夜至渭南縣作
月黒征途暗羸駒傍險行村遥㣲認火縣近忽聞更落
寞殊鄉意喧啾小市聲故園流水在想像見冰清(婦翁/嘗宰)
(此邑作渠引水以/溉民田今享其利)
　　送長安僉判鮮于子駿還闕
相望蜀父老應嫌駟馬遲三冬辭幕府千里走京師富
貴那能滯文章自有知闗山含雪意别酒對秦姬
　　長安春日
白入雙吟鬢衰侵一病身年光不貸老春色似欺人鳥
破日邊霧花飄風外塵還將感時淚對酒灑咸秦
　　題光和年西嶽碑
瘦硬光和字崔巍太華碑鐫模森骨立㸃畫宛鱗差内
有通神筆前無絶妙辭茅齋千載後玩古獨心知
　　唐賢嶽廟題名
華嶽金天廟唐賢石闕題姓名留篆刻冠劍落耕犂字
體諸家襍函封數驛齎幾行猶壮觀丞相討淮西(裴晉/公征)
(淮西與將佐西/下皆題名石上)
　　斷碑
何代經兵火終年委雪霜文章誰黒白首尾自參商琬
琰那淪翠塵沙漸變黃人生異堅石撫汝重蒼茫
　　依韻奉和經畧司徒侍中上已㑹興慶池
千載蘭亭後風流宛目前竹昏煙冉冉花泣露漣漣筆
落詩推將盃行酒有仙水邊佳麗少春草謾芊綿(杜工/部有)
(三月三日天氣新長/安水邊多麗人之句)
　　小閣西山落日
天地埀埀暮殘陽似有情未催全嶺暗猶放半山明逺
樹㣲茫見孤煙慘澹生流年從此老對酒急須傾
　　翻經臺
失道從僧指窮高聴鳥呼千山四廻抱一徑百盤紆人
事空今昔臺基儻有無吟邊嵐氣夕落日伴猿狐
　　題華臧環峯閣
精藍已塵外飛閣更雲端只見蒼山合寧知紫宙寛客
㳺追汗漫詩思等㠝岏大士安禪後何人此倚欄
　　羽師院假山
累石作危峯軒然曲沼中山形在眉睫人意自衡嵩影
駭魚蝦避路疑猨鳥通宦途尤巧險匠手莫言工
　　京兆府初赴同天節宴詩
四月薰風轉三天瑞景舒歌從歸唘後夀起祝堯初詩
喜南山對身甘北闕踈九韶音未作朝野自懽如
五帝今云六君王合萬年日長遲漏水風細駐爐烟想
像聯朝珮歡呼捧御筵喜深恩更逺不竭似秦川
　　哭王仲宻四首
相逢初北闕並試復南宮失意春風裏謀歸汴水東行
藏他日異笑語此生空不掛青雲籍聲名野史中
羣居三益友再拜十年兄一别長南北相逢遂死生淚
流添渭水心折注江城聞訃悲尤劇書成僕未行(予將/遣僕)
(持親朋書南去而君/書在焉忽聞其訃)
塲屋行遲暮田廬卧寂寥壮圖藏翰墨高行落漁樵㑹
哭諸朋盛銜哀一奠遥繫舟江岸絶愁望定山潮
多金空舊産短褐盡平生蒿里閟春色桐江流哭聲人
憐天不與婦少子猶嬰如有山濤在應忘顧後情
　　依韻和酬鮮于子駿郎中見寄
昨在王公幕同時輙仰攀論情昆弟等知巳友朋間渭
北孤交臂淮陽慰客顔(王公今牧陳復/留兄居治下)長卿㸔駟馬父
老望西還
　　趙龍圖自西川擕鹿兒至秦相恵
軟毛金縷暗細㸃雪花勻林下逺思母階前愁傍人澗
聲㣲可聴野性漸能馴公恵成愚好他年伴幅巾
　　長老鳯師新作四照亭以其環顧洞徹無纎翳礙
　　目故名云從予乞詩因即其説以寄題
大士安禪外孤亭曠望中物無形可遁心與境俱通日
月光應倍江山氣更雄寕須面壁坐到此即觀空
　　留題太平寺
鄉落少人煙精廬獨巋然香花真佛界棟宇始唐年鳥
啄齋餘食僧叅夜半禪清凉數畝地巳是隔塵縁
　　留題東巖院
仁祠倚巖腹無處入囂氛古像棲深殿高僧傲白雲山
花暖自發谿溜逺猶聞我正為名縛翻羞猿鳥羣
　　數日前伏蒙呉先生留飲旋辱尊什喜某之來謹
　　依嚴韻奉獻
昔荷齒牙論今猶骨髓淪報知虧國士高第濫門人墻
仭欣重到眉頭為一伸却嗟夫子疾是日卧漳濵
　　依韻奉和司徒侍中仲春釋奠
先聖祠逾重尊儒世適丁上公儀最熟太學祭頻經曉
月衣冠净春風爼豆馨魏人休請頌在泮已言形
　　梨花
舊愛樂天句今逢帶雨春花中都讓潔月下倍生神翫
好張瑶席攀仍贈玉人莫開紅紫眼此外盡非真
　　雨夜舟中
岸鳴連夜雨舟繫數家村防盗頻敲柝愁吟早閉門呼
兒陳小酌憶弟動歸魂安得晴風起吹開波浪渾
　　御河舟中
浮舟不用力一水靜於山沙鳥晴相喚河雲晩更閑㣲
吟窮有象清思入無間河策誰云補從公漫徃還
　　屐
好在登高屐東西類此身游頻齒幾折用久蠟還新晩
歩憐今日幽㝷憶古人莫隨珠履客且伴白綸巾
　　夜坐
城裏更籌急牕邊竹影㣲掩書雙淚迸撫事寸心違嵗
月辜華紱風霜感彩衣陶潜空自賦何處有田歸
　　韓魏公生日
三秋開爽氣七月降元精致主鈞樞徧尊賢衮鉞輕顯
庸歸社稷隂相在神明漳水流無竭年年伴夀觥
　　九日
霜净乾坤闊登高極古臺秋聲楓幾落客眼菊三開短
髪頻㸔帽寒吟間引盃籬邊空意緒難得白衣來
　　庚戌嵗除
薄宦三冬暮殊方一紀餘笑歌筋力倦勲業鬢毛踈道
路紛乘傳軒墀遝曵裾無庸看半百搔首嵗云除
　　依韻和張文通中舍寄韓師元判官
從容須陛對蕭灑待家居近閣從戎筆閑裁寄舊書青
衫逾一紀黃巻尚三餘聞説山齋好何時遂曵裾
　　送譚供奉
丹山靈鳯質偶别帝梧飛忽憶華林好還収倦翼歸緑
深宮樹合紅薄苑花稀重到囘翔地卑棲嘆昨非
　　次韻仁叟禁中清曉
禁廬休夜直瑞靄向朝敷華闕辨雲氣紫宸低斗樞帝
梧鳴彩鳯宮漏息銅烏日出將臨扆天光冒海隅
　　送陸覃校書赴選西上
朝飲送春酒暮吟傷别詩予愁鶯語亂君興馬蹄遲五
府何時辟三銓㑹早辭囘鞭晉陽道不負細侯知
　　次韻盧六員外避暑
城市苦歊暑㝷凉到水窮環林得高䕃解帶取㣲風渴
肺舉盃緩汗膚兼酒紅當年河朔㑹舊事豈全空
　　中秋京師對月
今夜皇州月秋光共幾分未全成皓魄猶勝隔浮雲白
髪愁偏照清樽喜獨醺遥憐江國弟北望首殷勤
　　悼承天月禪老
祖意生來達詩心老去專傳燈與誰子絶筆在何篇朝
客㪚談席野禽窺法筵唯應軒北石秋後自依然
　　送蹇磻翁都官赴倅梁門(予與磻翁同年進士南宮/同舍復北都幕府交承)
共昔登龍客仍今同舍郎後先趨帥府南北重離觴塞
角催秋月邊烽落曉霜軍城㸔趣召能久賴王祥
　　久雨初霽對酒偶作
彌月窮山雨昏昏氣蔽天南榮初見日萬瓦已生煙節
物驚殘臘懽期减去年愁來搔短髪對酒且陶然
　　仲冬十六日祭馬歩
提轡傍險徑喜隨雙炬紅薄雲籠淡月苦霧捲嚴風馬
害誰云屏神休覬所蒙晨門未開鑰殘夢續齋宮
　　齋宮獨酌待曉入城
青燈頻照面黃巻懶低頭危坐自醒醉孤斟誰獻酬簷
前落星宿城裏息更籌上馬即塵事欲歸欣少留
　　贈杜諮祕校
唐代詩人傑家居世杜陵祖風今不墜君學善相承氣
直横秋鶚文雄絶漢鵬風騷如命將壇復讓誰登
　　杜以詩和荅依元韻贈之
子美沒已久正風幾替陵上天憂道喪逺裔以詩承駑
足輒追駿鷃心聊慕鵬㣲之重堂奥努力願同登
　　送范令巽之赴陜縣
陜人西望眼唯認馬蹄東桞縣追陶令棠郊謁召公問
農游手勸聴訟下情通千載萊蕪後傳家有素風
　　送同年張正臣赴海陵幕
早年登甲選從事又東藩地與淮流絶城連海氣昏好
山供健筆暇日樂清樽多著太平策歸來奏帝閽
　　寒爐偶坐戲呈任道
人事車輪轉年光木葉摧交情論晩嵗生意共寒灰未
足勝寛褐那能煖凍盃知君㝷氣類不為附炎來
　　依韻和仲靈禪師喜賈丞相趙翰林見稱輔教編
　　之什
浩蕩藤州老雄文鼓大編聲名元自重述作許誰傳成
誦慙空久相逢偶未縁承明内外相交口譽師賢
　　送覺上人還霅
卞山風月古秀發在詩人之子含清骨禪師託後身千
篇収箧藁一夢繞鄉蘋知巳大丞相無勞揖縉紳
　　依韻和彭九及之歸飬之什
江南春自好蜀客亦思歸淚與花俱落心隨燕共飛露
章還子舍孝理副宸闈禁署風流後謀漁未有磯
　　送宣州太守沈司封
宣城從古勝謝守擅風流夫子名當世君王付此州訟
鈴閑郡閣吟筆動江樓莫憶窻中句能詩今隱侯
　　送王天常太祝詩
雨洗春枝冷鸎愁晩更啼感時雙涙落送客片㠶西淮
隰逢鴒羽(令弟祕校/先之儀真)京塵縱馬蹄有才無殿課安稳歩
通閨
　　方殿省示惠逺祖先生詩集
先生名不死三百幾年間白首吟唐世清風起越山遺
編流自久異代許誰刪遠裔傳能事斯文氣欲還
　　屬疾
壯懷衰獨早樂事病全稀静聴聞花落欹眠見燕歸冠
裳成外累塵土汩真機强起親曹事遥慙舊隠扉
　　予累日卧病適張文通惠教亦云服藥漫成小詩
　　呈之
功名心寸折嵗月鬢雙蓬病畏酒杯緑愁憐花蘂紅杖
藜成暇日行樂歩春風唯有張公子翛然此意同
　　暮春被病感書
孤直難知巳才華反誤身流年銷壯節多病對殘春酒
到心如達花空眼亦貧賢愚通塞理誰與問洪鈞
　　聞升甫南池觀魚所獲無幾戲成小詩奉呈
巨鱗非尺澤多目漫汚池網漏從今日筌忘復幾時饔
人顏慘淡漁子興參差豈似任公捷羣鰲一釣絲
　　病起觀盆魚
戢戢駢頭戲悠悠掉尾行莫言盆盎窄猶勝網羅橫競
觸浮萍亂時吹細浪生嗟予遭病縛羡汝遂㣲情
　　送王明叟起秀州法掾
去去持丹筆當官議是非壮心低仕路戀涕濕親衣汲
浪檣烏急呉霜稻蟹肥論文杯酒後從此故人稀
　　行叟權秋掾比回正老以詩寄之因次韻奉和
郡獄乏掾屬君才盛府依犴牢煩暫掌鸞枳復卑飛盡
室輕装去新吟滿箧歸風流傷别處粉涙洒紅衣
　　送石亢之莭推赴廬州幕府
執政昔曽祖滯才今令孫三遷纔大幕萬石已高門阮
瑀妙草檄毛公深誰言(度支毛伯/鎮典合肥)相從賔主樂淮月共
清樽
　　送子立榮侍南歸
有客就征驂風前别酒酣慈顏依膝下歸意滿江南去
路草初歇到家梅正含短書無惜寄别後抵清談
　　上何太宰生日
斗杓西揭柄南呂巳飛灰芝室占熊夢蓬山挺梓材世
欣金鷟見人慶玉麟來天意非難料行㸔位上台
皇穹符寳運嵩嶽䧏真賢明月中秋後黃花九月前潭
潭新紫府疊疊舊青氊遐想靈椿慶春秋合幾年
　　漁者
身世扁舟裏飄颻可奈何萬生勞白日一笑屬滄波濶
網施能幾閑機用未多余顏自憔顇莫作楚臣歌
　　對雪六首
幾尺江東雪同時户北風全家愁坐外寄命苦吟中已
分書帷冷偏憎酒盞空漫將豐嵗兆去問白頭翁
草樹驚全失山河望轉非片時藏地險㡳處極天圍樓
半輕相逐簷前急自飛乘風還有意故去㸃人衣
飄洒三冬暮蒼茫一氣凝寒威斗自壯空色曉逾澄狂
走㝷岡兎飢呼失樹鷹年來交態淺有興即誰乘
影亂侵書幌花輕輟酒盃襟懷同落寞氣象亦崔嵬屢
折參雲竹偏凌照水梅紅爐方爾附未可論寒灰
色浮千里白氣逼萬家寒獨鳥飢猶啄癡兒喜自團向
風初舞急入夜轉聲乾此味同誰冷吟窻映素冠
朔風吹不盡顥氣入無間市井人喧息江湖鳥翼頑酒
邊驚晩嵗吟外失羣山温室便高卧明朝任塞闗
　　次韻答承天月長老
方外得師晩相逢出古心交成真合水意在始知琴宦
路塵泥久禪扄嵗月深清風貽絶唱一誦快煩襟
　　塗中書四十言奉寄武陵則師
師有知人術一言珍萬金聖門防取貌吾道素論心越
樹秋聲起武陵歸思深桃源千載事此説更難㝷
　　書香嚴屋壁呈寺主隆師
莊嚴模淨域金碧照晴霓土木有時竭樓䑓無日低林
泉藏好處巾屨得安棲我魂陶彭澤煩師數過溪
　　詩送長老芝公歸靈洞
昔以醫名著今兹祖意傳衆生如不病大士自安禪貎
等澗松古性同山月圓應防猿鳥憶却指舊林泉
　　贈净土嵩長老
林泉久安住心境兩無塵禪外牽餘想詩中老此身虛
懷延海衆雄辯服談賔偉特如師少相逢悟宿因
　　贈霞長老
大士本宿植妙年離世紛定心馴海鳥詩語淡秋雲與
物曽無着収聲恐有聞唯將諸祖意晩嵗𨗳迷羣
　　酬齊上人
不見湯師久病眠時序深忽驚朱夏過真負碧雲吟他
日虎溪約同時鳯闕心未論應去住杖屨且相㝷
　　景山無思二大師埀和鄙詩復依前韻奉荅
西北塵㳺倦東南野興深帳空慙鶴怨山暝憶猨吟大
士真交臂連篇契夙心㑹須携蠟屐雲嶠陟千㝷
　　送臻上人還雲山
半嵗風埃地終朝雲水情身兼飛錫徤眼向故山明不
改禪衣色從來野橐輕煩師伴猨鳥兩耳厭車聲
　　詩贈圓公大士
恐是逃名客因為出世流人間雲不定心外佛何求醉
喜形骸放詩嫌偶對囚我應遭竊笑聲利乃身讎
　　仲靈禪師以詩見邀輒走筆依韻附還使奉和
世好元難合便甘或棄辛喜師同肺腑偶爾異衣巾文
約牽常俗詩情逺過人相邀松下别山意入秋新
　　送李講主還維揚
定憶婆娑樹雙埀滿地隂(院有/雙樹)春風吹社燕歸意逐淮
禽帆落橫江盡門開小院深先撾大法鼓續震海潮音
(師之來杭/實幹法鼓)
　　仁宗皇帝挽歌辭四首
未乾宮硯墨猶暖御爐烟鷄唱空催曉龍飛忽上天攀
髯三月暮洒涙五雲邊盛徳無容報塵埃萬壽篇
飛帚飄宸翰𢋫歌縱睿才歌懽三閤燕聲轉兩宮哀人
世金縢祕天門玉鏁開年年初夏月寂寞夀山杯
輕徭寛日力橫費惜秋毫臨諫天容晬尊賢聖體勞乾
坤収化育弓劔入悲號十月西陵伏愁雲隔赭袍
聖運一千載君臨四十春寳圖先與子妙斷獨如神瑞
表虛南極哀聲動北辰天鍾堯舜性廟號訖稱仁
　　石太保輓詞
許國三朝老傳家萬石君乞骸章未報没齒訃先聞挽
鐸揺秋露銘旌巻暮雲龍岡逢古壤馬鬛寄高墳
　　王廣淵郎中挽詞
一門新茹痛八座近云亡禍故近賢者風流失望郎葬
帷籠淡月挽鐸訴清霜祖烈繫誰紹三槐老北堂
　　王子直挽詞二首
流水身飄忽青雲意濶踈儒林㸔作傳使者合求書野
月隨丹旐山煙濕素車寝門今日涙一灑為無餘
王氏仍淮水賢人減潁川風流今盡矣天理舊茫然親
涕霑封箧交情動絶絃公卿誰不到偏夭賈生年
　　晉陽郡君輓詞(畢丞相之孫諫/議宋大夫之妻)
法度居無失圖書動有稽不偕君子老空美大夫妻淡
月臨新兆清風在舊閨哭聲摧隴水山鳥學人啼
夫賢㣲子後身貴畢公孫獨棄斑衣飬空餘象服尊悲
風纒挽鐸苦霧濕銘旛誰謂靈香驗何曾見反魂
　
　
　
　
　
　
　
　祠部集巻五
欽定四庫全書
　祠部集巻六
　　　　　　　　　　　　　宋　强至　撰
　七言律詩
　　立春
北風已作東風客昨日何如今日暄造化有期尋萬木
陽和無迹走千門土牛陌上摧花杖玉鷰釵頭墜綵旛
獨我題詩添意緒又看殘臘委氷㾗
　　春日山中感懷
春中酣酣破宿霾春心衮衮㵼長淮無情草樹相㸔久
得意親朋一笑乖世俗冰霜誰暖眼古人金石已枯骸
愁來獨對青山坐唯有東風入舊懐
　　贈楊尉純甫
君家茂族出關西壯氣長干萬丈霓斥鷃羡鵬舒海翼
駑駘觀驥騁霜蹄詩才多慕謫仙逸宦緒猶嫌梅福低
千里霄程方䇿足莫云今日是卑棲
　　若師院詠筍
戢戢新芽迸舊林纔生有節便虚心已隣佛界黄金地
更學仙家碧玉簪失灌要須防倦僕偷餐切莫聴饑禽
憑師養取成修竹截管終令作鳯吟
　　席上次韻純甫牡丹
絶豔濃香一倍繁青春歸去巳珊珊障風䕶恐檀心損
和雨攀應玉手寒今日我來頻舉爵明年誰共凭欄干
盛傳京雒多名品未得尋芳洗眼看
　　寄湖掾楊浩然
新持手版苕溪掾應恨浮名别故鄉澤國㡬瞻飛鴈序
(令弟公/濟在杭)春風自入墜鱣堂坐曹未改平生好開巻能如
徃日忙龍首主人監郡樂定蒙賔禮考文章
　　送春
年年不㑹春來處疑自深紅嫩白間今日卻從何處去
明年依舊待君還不堪眼見鶯花老安得心同木石頑
身外韶華猶可再其如緑鬢與朱顔
　　經和靖林先生舊隐
獨行先生舊隐荒大名寧受一棺藏能詩秀骨應無朽
近塜閑花亦自香巻軸門人収篋笥嵗時族子奉烝嘗
(隐居不娶/諸妷承祀)逸民未許先賢傳猶說梁鴻有孟光
　　贈陸元象文學
漢世最優文學掾因君官稱復榮今青春事業収名路
白首光華照士林風月毎邀花底醉乾坤共老水邉吟
安車正好追先烈子舎唯増二百金(陸賈五男今/君愛嗣六人)
　　依韻和陸文瑞香花
花下詩翁已富情愛花相詠句還成纔開秀格能殊衆
到老清香不負名世上流芳歸㡬處江南傳價入中京
乾坤定是憐馨徳那許風前趁落英
　　競渡
畫鷁追風千楫動錦標翻日萬人呼驕龍戰水争先後
采蜃横川半有無波底魚蝦愁破窟㟁傍車馬看盈塗
競心猶出功名下吟倚扁舟為一呼
　　謝純甫恵筆
管勁毫尖匠製宜故人珍贈我何為分殊定逺初投日
得似文通舊夢時大手媿無才翰用正心惟見友朋規
紛紛紙尾方勞署辜負詞林視草詞
　　次韻和純甫秋隂悶書
乾坤泱漭作秋容節物情懷兩莫窮山雨欲来隂竟日
溪雲不斷氣浮空頼存樽酒時傾緑更有歌裙可醉紅
偶爾登臨愈興感朱顔容易變衰翁
　　再次前韻
晻曖秋旻氣象濃對時覧物兩無窮纔開又合煙光重
欲落還収雨意空直恐客頭先老白卻思日腳帯斜紅
天真不擾無餘感誰似前溪下釣翁
　　純甫出近郊以梅花未開成篇見貽因次元韻奉
　　酬
朔吹鳴時萬葉黄獨留瓊蘃擅幽芳水邉野外開雖晚
臘後春前賞未忙素豔若敷應雪妬嫩心猶閟已風香
此花更是梅仙詠消得花間飲百觴
　　過練湖
湖畔難尋使者麾湖光猶照旅人衣氣蒸澤國能無潤
隄貯雲天别有圍楊栁經霜相對老鳬鷖飽食自由飛
繫舟索紙題詩句更把閑愁付落暉
　　題吳山伍子胥祠
江上胥山古木隂祠堂氣象亦蕭森江雲不散憂君色
山月猶明死國心遷史簡編今斷缺吳人牲酒日肥深
鄙懐異代悲忠烈一拜威靈涙滿襟
　　資國山口石橋
前日枯槎接斷溪今朝白石跨完隄牧兒静立牛磨角
詩客閑驚馬駐蹄澗雨漲來流淺瀬山風掃過斷纎泥
十家豈乏相如輩當有人從柱上題
　　立春
魚尋細脉上輕澌鳥趁微和哢好枝多病强傾春日酒
苦吟還接暮冬詩江南信息梅應蘂京國風流栁未絲
最有佳人隨節序釵頭綵勝競垂垂
　　送朱郎中得謝歸淮南二首
一束衣冠四十春公今収得自由身朱顔出仕看同輩
白髪歸榮有㡬人何䖏覔金分素里只聞行路羡清塵
扁舟急解隋河䌫猶恐京埃汙葛巾
天香猶在入朝衣早見都門解綬歸晩歳高風増慷慨
今宵列宿動光輝誰供白酒開談笑自向滄洲洗是非
從此淮禽相看喜沙邉不復背公飛
　　次韻酬荅胡一之
六科頓網索豪雄巖穴賢羣為一空夫子獨沈窮巷底
故人多列要塗中(君之交㳺/多在顯貴)志行應在功名早欲大難
為富貴充年未平津學晁董佇觀晝繡耀江東
　　立春輦下作
雪意徘徊収臘尾風光迤邐上花梢强傾浮蟻嘗春酌
終似南禽憶舊巢愁裏年華侵短髪吟邉生意滿東郊
玉盤絲菜無消息索寞空齋畏客嘲
　　依韻和擇之惜春
何門織婦為春魔㡬聴啼鸎暗輟梭美釀入唇宜莫算
芳期屈指已無多迎風栁絮飄都盡著雨花枝落半過
正好狂歌對餘景休因節物嘆蹉跎
　　寄陳介進士
聖門顔子最稱貧猶有簞瓢奉一身罕似饑腸游太學
獨将生意託洪鈞常時閔笑遭流俗今日依歸得主人
早夜從容諮道誼切防事業去青春
　　次韻和秋扇
形如圓月色欺霜曽許佳人掩靣藏袁守揚風方慰愜
班姬中道忽悲凉自知掌握初經用豈顧塵埃此暫傷
只恐來年清暑殿别將紈素上君堂
　　月卿大師以書抵予言到自永嘉今將還杭因索
　　詩送行聊書短章塞來請之勤
京洛多年作意游撇然歸思滿林丘塵衣纔洗吳中水
吟錫還尋海畔州(還杭未㡬/復游永嘉)獨夜揮弦泣山鬼(師能/琴)㡬
旬談妙動藩侯(温守劉侯/延師講經)孤雲高跡真無定又理輕裝
買客舟(由永嘉赴婺/女復将還杭)
　　菊
花濃新出黄金鑛枝軟輕垂緑玉條正色逢人何太晩
清香到酒亦終朝籬邉此意同蕭瑟霜後無言對寂寥
凢卉不為孤艷地淵明真賞欲爭邀
　　立春
殘臘新春判此朝斗寒猶未動寅杓白催曉色融氷片
緑轉風光入栁條絲菜落盤隨玉手鏤花垂勝壓金翹
六年不見江梅影長覺歸心似斾揺
　　次韻丁評事春雨
溪樓鷰子懶飛飛一皷輕雷漸作威細濯林花紅抺淺
低濛㟁栁翠光㣲偶穿縱步尋山屐且解銷憂貰酒衣
華表有人還未得更堪取次送春歸
　　送王文玉歸浙
挿旗打皷放船頭二紀蓬萊一夢游囘首誰能顧庭鷺
收心自可近江鷗盤堆玉縷鱸初膾盞溢金波酒旋篘
(嘉興酒有/名金波者)摩詰定懐廊廟弟新詩未免到皇州(維弟/縉也)
　　依韻和逹夫泛湖之作
雨氣隨雲却上天山頭已掃欲晴煙栁條不盡空圍㟁
荷葉猶新未礙船時序百年催樂事乾坤一笑入詩篇
主人著姓平原後莫惜金罇醉綺筵
　　賈麟自睦來杭復將如蘓戯贈短句
春風那解繫狂遊朝醉桐江暮栁洲大手千篇隨電掃
孤蹤四海學雲浮榮名不落閑宵夢退築聊為晩歳謀
老橘殘鱸猶有興片心還起洞庭舟
　　題於潛張明甫愛拙堂
髙洒潛川愛拙翁堂閒雅與拙情同宦塗恥用機心達
聖世寧為直道窮千載姦纎羞白骨一時夷坦擅清風
邑人三歳觀賢化巧詆銷萌訟缿空
　　月夜與陳行父楊公濟吳常甫出詣蔡子難
月色無雲喜共看葛衣藜杖到君邊宦遊易作浮雲散
人事難同好月圓菊露凄清吟可老竹風幽洒坐疑仙
明年席上天南北(行父常甫/各将赴治)合破高齋此夜眠
　　丈人生辰
纔過中元九日期人間最重早秋時當年間傑凝天粹
此際生賢作吏師候屬金行資義節氣鍾庚宿究兵竒
願公大用齡盈百歳歳長吟祝夀詩
　　依韻和楊公濟嘉定帥王待制移成都
把詔心先劒外飛一身與國繫安危玉關落日辭金印
錦水春風轉繡旗厯見本朝歸秉軸多由全蜀出分麾
少陵漫為知音喜行到花溪已恐遲
　　聞楊公濟冒寒訪契嵩上人
凍雲朝濕萬峰寒鑿齒辛勤訪道安世外更無吳水石
林中還有晉衣冠襟期飄洒隨煙靄詩句縱横出肺肝
見說松門長不鎖夜凉猶過别山㸔
　　楊公濟歳暮惠酒
紺缾白酒下吟堂洗盞傾甆肯漫嘗寒屋自融春日靣
煖盃能轉少年腸山妻相對驚愁破稚子無端笑飲狂
百歳光隂空自逺醉時苦短醒時長
　　經春久雨未嘗尋芳舟次黎驛始見桃李紅白成
　　陣愛而有題
春風不散三冬雪暖日猶明五月霞病眼漫開常見雨
客顔新破始逢花故園何在情還劇舊驛空存使轉賖
白白朱朱今頗驗退之詩句亦天葩
　　曉出
一聲殘角繞千門霜氣涵空亂宿氛車馬徃來無僻地
星河収去有閑雲余生惨淡身宜佚人事﨑嶇足反勤
漸喜太陽浮海靣羣鴉鳴噪尚紛紛
　　依韻和酬楊公濟澄江見寄長句
子美幕中贍暇日喜傳幽事到京華地偏浙水開孤壘
風散江雲覆萬家日出魚蝦來早市潮空鳬雁落晴沙
羡君吏隐能終歳却恨吾游未有涯
　　九日至嘉禾
登高時節異鄉中囘首家山隔亂峯白酒莫辭今日醉
黄花不似故園逢苦嗟節物經秋老贏得情懷為别濃
卻愛紫微詩意好笑歌開口强為容(杜牧有塵世難/逢開口笑之句)
　　知郡都官示答盱眙周令詩有感而作
臨淮郡事素稱繁太守才明此典藩毎歳欲甄羣吏狀
是人思出大賢門孤生自恨方趨走末跡無縁被薦論
異日願公持大柄畢身猶足望洪恩
　　送前水監王仲賢郎中赴闕
素節清明照水臺夷塗行騁忽徘徊驚人險句何妨露
向闕丹心未可灰馬勒春風朝弁集雞呼曉日禁門開
從來早賜清閒對不信君王肯棄才
　　病起偶書
病眠官舎趣方高强起區區視冗曹當世纎機漫蝸角
除身萬事盡鴻毛田園歸去古稱逹軒冕儻來人自勞
汩没青衫踰壯歳窮通一任大鈞陶
　　感懷寄楊公濟
身世飄颻水上萍時情暗淡草邊螢百年日月空憂喜
一笑乾坤任醉醒此外浮沈俱委命相逢汝我即忘形
尋山各有襄陽馬莫遣題詩筆暫停
　　冬盡日睢陽感事
天邊愁緒細如毛眼底詩情付濁醪張許忠魂空日月
(河隄巡逺/䨇廟在焉)鄒枚樂事委蓬蒿積成鄉思心頻折送盡年
華首重搔杜子南賔猶此日主人恩意覺徒勞
　　依韻和尹嗣復仲春㑹食船場
野色寛圍四繚牆一穿林徑百憂忘濃花細草青春半
語燕游蜂白日長寄興不知詩筆倦惜時猶喜酒杯香
席間數㸃殘英墜萬片隨風此濫觴
　　次韻酬禮之見貽
慶厯天王設網羅君時遺俊我登科當時未識名猶熟
此日相逢分固多摩戛青雲知志在驚嗟素業怵時過
朱顔皓齒偷歡處暫置功名任酒􁉦
　　再次韻禮之見貽之什
傳家素業志雄軻烏足區區羡决科以道自尊今古少
不才而第葦麻多聖門奥閫期君至賔館清談許我過
文酒有時留劇飲長教阿買到醺酡(予不/善飲)
　　次韻禮之淮上吟
泗上風宜舊罕傳邦人誰說貢鱗鮮隔淮小市若古畫
接楚逺山疑宿烟民舎卑窪多困水農疇磽瘠少逄年
顧予居里號繁勝舉目只為鄉思牽
　　董役河上風霾繼日
奉遲地冷日蕭騷野曠林疎風怒號畚鍤一聲趨蟻垤
旗幡四靣落鴻毛黄埃成穂坐還積緑鬢欲絲歌漫勞
暫閉柴荆如避宼江湖歸思入漁舠
　　排㟁判官以荷花為貺書五十六字以謝
江國芙蕖夏最繁臨隄毎見尚盤桓清淮况是稀疎有
江蕚爭教取次看曉艷不隨生意絶孤根寧減舊時安
主人知我江鄉客弗忍池邊獨自觀
　　九日上兵部
重陽無酒上高臺冷對西風笑㡬回雖信佳辰從古重
不知今日為誰來忽聞天外清歌發云是淮邊曲晏開
自歎弗如籬下菊此時翻得伴吟杯
　　謝徐屯田恵海味
儒腸多病怯肥羶海産從來獨所便淮甸風宜乖素嗜
江鄉水品憶經年分甘已佩公情重加飯寧須俗禱䖍
食箸不停資大嚼免教饞吻鎮流涎
　　常尉擕酒饌就部役所見勞
酒蟻清香緑琖飛河魴雪縷玉盤肥三春花草殊南北
一笑乾坤外是非膏血生民勞版築筋骸薄宦走都畿
陶潛此日方蕭瑟那啻籬邊遇白衣
　　詠鴈
乾坤搖落滿風霜候鴈來時道路長玉塞哀音驚逺戍
滄洲寒影伴殘陽燈前客鬢愁雙白天外鄉書斷一行
莫倚善飛江漢闊暗中矰繳絶須防
　　立春後連雨
東風自動故園枝未見終朝不雨時遮莫年光浮水嫩
定應春色上花遲山川慘淡隨人意車馬艱難誤客期
萬瓦煙青猶足慰始知井屋有晨炊
　　春日感懐
壯年不覺登三紀正月如今過一旬人夀短長難定凖
春期九十更逡巡縱當簿領無餘暇自合眉頭且强伸
况值山城公事簡不謀笑飲是癡人
　　獻知府張少卿
當年直氣吐虹霓因使平津位晩躋大筆驅馳爭化匠
纎機擺落得天倪名隨婺女雙溪逺詩壓休文八咏低
官是諸卿郡山水志完寧獨在公圭
　　邑齋偶書
作邑窮山奈拙何簿書期㑹損天和卻縁衆醉獨醒甚
翻覺同舟敵國多豈顧有人張巧舌第憂無術拯頺波
偏親垂老妻孥少獨愧淵明歸去歌
　　寄題甘露寺文岳上人環翠閣
鐡甕城邊古道埸近來人說贊公房江盤北固山形轉
雲抱南朝樹色蒼世外青鴛誰結構坐間紫鴿自囘翔
十年滯客空吟想未識諸天在上方
　　送吕貫中
陋邑相逢樂且敖一枰纔了又丹醪酒因校户知君大
棊為論饒覺我高忽對溪山揮别袂卻憂棊酒寡同袍
勉哉各努當年力無使功名見二毛
　　寒食值雨
山城寒食已冷落更值暴雨過園林餘花似對晩春泣
好鳥時傍殘枝吟况逢節物宜笑飲莫待老大惜光隂
明朝雖晴未可出溪水溢路浮泥深
　　送郡判鄭世表庫部奉使陜西
心馳關右氣軒軒笑著征袍謝别樽靣對延和知逺器
力城東洛是名門邊需前去勞多算疆事歸來聴一言
洮隴居人瞻漢使此行知不為河源
　　久雨不果行樂偶書短篇自戯
年來窮山少見日十日陰雨一日晴春色于人既無分
酒徒與我宜違盟林花及時亦自蘂山鳥應節猶知鳴
况復吾生異花鳥何為對景如忘情
　　粹中先輩以甘雨時降兆為豐歳過形雅什猥推
　　凉徳輒次元韻以答來貺
字人亡狀序宜愆何意天心獨不然甘㴻未嘗差十日
豐儲應使足三年井廬但覺塗歌溢水旱寧憂牒訟煎
自是化工蘓百榖誤褒多謝邑中賢
　　元卿舟次丹陽讀予與諸君前年送别聮句因作
　　以道南還愆期之意逺垂寄示輒依元韻和答
歸舟南過練塘時重閲前年送别詩人世闔棺方始定
客程流梗固難期君還里閈尋三雅(諸君尚/在東白)我尚山城
守一枝(今予獨/處浦陽)涵碧春來應倍好何縁吟對舉清巵
　　以詩還府推楊學士無為編辱佳篇見答謹次元
　　韻和酬
貪諷高吟日㡬囘辭珍轉覺意逾瑰子雲天禄慙餘地
工部花溪揜舊才渴肺喜因秋水療病眸驚對夜光開
今朝那獨誇榮貺更貯私囊耀後來
　　秋日詠樓感懐
公踰四十氣方强未怕秋風作鬢霜人物此時仍富樂
襟懷無事可悲凉嚴塗行取青氊物末路寧同白首郎
滿目溪山宜曠望醉提北斗挹霞漿
搖落秋旻一望長浮空顥氣白如霜樓頭待月郡城晚
水底有天江國凉郤恨人生如寄客未容年少即衰郎
除非爛醉酬清景莫惜千金換斗漿
　　和人食橘
洞庭一夜落清霜枝上新苞葉底黄摘去金沙搏作顆
剖來玉露結成囊嶺頭梅小酸無味渭北棃麤冷欠香
合薦甘馨調鼎實未宜登俎奉君嘗
　　戯贈孫師尹
是非不到酒樽邊樗散誰呼小謫仙天上浮查空有路
人間種秫獨無田花明緑野吟毫秃月近青樓飲帽偏
姓字未勞金簡記聖經方倚大儒傳
　　程舅夜見過
風雨衡門此夜開羊曇喜報謝安來病眸強對題詩燭
感涙頻添話舊盃江上索居空嵗月渭陽故事未塵埃
不眠且聴寒更坐日夕相過復㡬囘
　　苦寒
南雪今年㡬尺高林飛壙走亦嗷嗷閭閻易冷無煙火
巢穴雖空有羽毛對客懶能傾凍酒令人自媿着温袍
何當萬丈縫狐貉寛作良裘覆汝曹
　　謝知郡郎中惠酒
禄鍾不滿俸錢慳伏臘纔周聚族艱僅足晨羞供色養
未能日飲樂慈顔醇醲獲奉偏親夀珍重縁從太守頒
詩雅百壺誇寵贈豈如公惠敵丘山
　　梅
牆邊㡬樹玉參差照眼幽花冷自宜香陣晚交風破蘂
粉花朝濕雪融枝故人消息從誰寄造物生成似我遲
且慰蹉跎盡詩興江樓閑笛不須吹
　　寄劉道秘書
夫子文章老更工六經俱逹一身窮為逃州縣時情薄
不問田園歳計空别酒正思傾夜雪書郵忽喜寄春風
遙知父子傳家樂郤笑當年論異同(子舎良賢/尤得家學)
　　春盡
江花飄去不留春海燕飛來獨語人局促年光花過眼
飄颻生理燕謀身壯懐已入雙蓬鬢樂事還成一窖塵
唯有濁醪存妙趣不容憂喜擾吾真
　　涵碧閣東陽山水佳處予聞且久獨未能徃近得
　　進士與邑官唱和詩讀之景物依然如暫經目因
　　次元韻附諸篇之末云
山水相和碧色鮮中間飛閣挿雲端水聲噴薄如孤瀉
山勢巉巗復對盤吟恐昔人精魄笑(劉禹錫方/干詩在焉)到疑盛
夏骨毛寒流觴已徃雙魚在懷古探竒兩事干
　　依韻答元卿
手把君詩媿暗投為論昔㑹覺難酬巨盃既醉行無算
大句相鏖敵固求别後溪山應故態近來寤寐憶前㳺
致身不早真吾恥猶喜清驩尚黒頭
　　某蒙太守盧公惠酒因作詩以謝公子仇香遽賜
　　光和復次韻叙事酬答
予懷天地惠何慳頼有仁侯念拙艱塵土未嘗輕俗狀
風霜多為霽嚴顔兵厨美釀纔嘉貺子舎清吟繼寵頒
詩酒而今諧素嗜更兼春雪滿羣山
　　張君枉道顧予因書短篇以答來貺
煌煌肉食有高冠附者如馳順坂丸吾子與時誠異嚮
窮山為我肯相看更煩溢幅投璣琲自媿無門借羽翰
努力窮年求禄仕而今行路倍云難
　　某前日以鄙詩叙謝通判國博特垂寵和謹復依
　　韻上答
夫子文章卻異端横流遏盡見平湍間于風雅能臻極
粹甚圭璋不假刋累句輒嘗論盛美賜篇還與作榮觀
起予自媿無商學何敢言詩向杏壇
　　送同年周濤赴吉幕
廬陵風物素稱繁幕府雄誇列郡間從事有才詩筆健
平時無警檄書閑清吟良足償風月曲讌應頻醉髻鬟
行矣功名及年少未宜留意屬江山
　　和通判國博和金華著作陪知府少卿遊北山韻
盛府年來訟缿空等閑深入亂雲中驚禽引避前驅斾
寶刹幽尋數畆宫飛葢塞塗溪影雜行歌聒地谷聲通
東陽屈指風流尹前有休文後有公
　　旱秋喜雨
風吹旱葉作秋聲凉氣微從雨脚生赤地黄埃歸一洗
寸心逺目覺雙清乾坤應救街前暍黎庶如逃釜内烹
我喜南牕無俗物葛衣飄洒體還輕
　　東陽九日寄浦江同寮
重陽獨步上層巗目斷吾疆尚載瞻人世只能愁杜牧
菊花豈解憶陶潛吟無舊友辭多感飲為佳辰量倍添
旅宦七迴逢此節旋銷壯歳似磨鎌
　　次韻國愽九日
秋光未老已風酸還似春來料峭寒酒琖莫辭今日醉
人心况是在時懽佳辰從古逾金重逺岫登高見黛攅
且學牧之開口笑休因菊蘂涙䦨干(白傅有眼看菊/蘂重陽涙之句)
　　東陽吳氏昆仲並薦詣闕
予昔嘗推二子能試篇毎出輒嗟驚文章即日開鵬運
兄弟同時醉鹿鳴樂善自憐心不負知人獨喜眼偏明
來春早附登科録甲乙應聮舊姓名
　　題公節醉鄉亭
莫向醉鄉尋畔域古今容盡太平人沈酣天地來同處
脫畧衣冠去卜鄰一境斷無車下土四時惟有甕頭春
虚亭未敢從君飲猶欠陶公漉酒巾
　　冬末郡學感懐和韻
我向榮塗倒足行折腰尚可代深耕嗟君二紀差高第
猶爾三冬伴後生壯志㡬多成墜鵠明年四十趁啼鶯
金章衮衮從韋布窮逹何時不逓更
　
　
　
　
　
　
　
　
　
　
　
　
　
　
　祠部集巻六
欽定四庫全書
　祠部集巻七
　　　　　　　　　　　　　宋　强至　撰
　七言律詩
　　依韻和令綽兄弟春日出郊
春色纔從野外知桞隂花氣暖霏霏出林啼鳥逢人住
掠路游蜂傍馬飛薄宦塵埃空自哂長吟風物阻相依
弟酬兄唱饒才思珠玉同携滿䄂歸
　　依韻和張叔毅讀桞先生文
先生蕭瑟半塗休一跌青雲不再収名壓班行來衆毁
筆鑱造花起天讎王韋黨破誰為地栁播風殊願易州
廟食羅池今尚否滿編遺韻掩鳴球
　　呈陸革進士
魚沫遇窮能一煦鸎聲得意亦相求近來無復友朋義
獨善頗為魚鳥羞今日指心論皎皎明朝掉臂逐悠悠
世間唯我交夫子憂喜同懷二十秋
　　逰華藏寺
我今作邑水雲鄉一到猶疑換俗腸况在塵區正紛汩
乍來法界得清凉松筠鎻霧姿逾秀楼閣摩霄勢欲翔
更即髙僧叩空理功名富貴盡毫芒
　　書呉江埀虹亭詩
千尺危橋跨浪雄壓橋虗閣勢凌空直疑有路通銀漢
又訝横天卧玉虹盡挹江山歸醉目獨開懷抱向清風
却嗟景出天隨後不得當年一詠工
　　登陸氏書楼
塵土長愁舉眼低轉身今喜近晴霓天邉牛斗開呉墅
鳥外山川走越溪擬觧醉冠從此宿恨無健筆為君題
牙籖繞架藏書滿知與青雲别作梯
　　依韻和答陸革進士招飲池上詩
主人愛客掃林亭天影波光相與明蝶傍池邉飛舞慣
鳥從花上徃來輕滄浪傲世不復羡鶗鴂妬春惟欲鳴
能趂繁枝開熟醸先拚黃㡌為君傾
　　送張叔毅北歸
公子姓張天上有少年如誼雒陽無滿編秀氣同歸楚
後夜文星不照呉雲宻蛟龍閑未試霜寒鴻鴈急相呼
(賢昆學士/有詩促還)知君懶愛平湖緑白日聲名㑹早圖
　　送范君武
謫仙放蕩來江東醉吟三見江花紅呉兒聚觀玉勒駿
越女一笑金錢空筆端靈文落彩鳯席上古氣舒長虹
飄然又趁白雲北别語有盡情無窮
　　依韻和鄭中立秘丞將替冩懷
宰邑優㳺不足為傳家事業復能持政兼子產那專恵
學近康成最愛詩百里耕桑增日課三年閭井見風移
襟懷洒落恬榮進清節從來畏衆知
　　和知府王給事官舍北軒新竹
子猷雅愛此君深清白傳家直至今有似致身憐勁節
更應待物並虛心閑來㸃筆書新粉醉後移牀傍細隂
分到渭川青玉種嚴公宅裏許同吟(杜甫有嚴公/宅同詠竹詩)
　　得叔毅書
故人消息苦難真終日呉天望楚雲黄鵠不知何處舉
新鶯應似此中聞舊來飲量還能幾别後詩才轉不羣
忽遣長髯馳短札數行千里贈殷勤
　　别林仁祖御史
論交鄉里各兒童三紀相㸔雨鬢蓬孤宦無資元附驥
故人得意近乘騘秦儀面激殊今日管鮑心知有古風
歸興嚴程何太急片時車馬復西東
　　晩鶯獻都官
自恨飛遷出谷遲東君不是故相遺園林縱許容羇迹
蜂蝶還應笑後時休恃綿蠻能巧囀還須冷落守空枝
春風着力年年在未必羽翰今便衰
　　再和都官見答
離幽便欲趁芳時越分非能守一枝多語羞隨禽反舌
逢辰強學鳯來儀故林有約依前去落絮無蹤逐處隨
若得東風聊借力免教燕燕競差池
　　湯七秀才見和再和
清吭臨風囀較遲春光相背去如遺名園已失堪棲處
幽谷何如未出時早恨狂風偷好景更和㣲雨宿殘枝
齋庭健翼飛雖晩一舉青雲笑我衰
　　送施野夫赴舉
胷中六籍収髙誼手撫辭章應禮闈不飲故人相别酒
恐沾夀母自縫衣呉河擊棹開深凍汴日迎鞭弄短暉
四十明年方得仕平生未與古人違
　　秋試甫期輙成短篇呈馬公節裴進士光世
妙譽相髙聳一郷士林注目㸔軒翔玉蹄駿欲騰先路
(光/世)金距雄思擅舊場(公/節)只待秋闈排甲乙稳擕曉硯冩
文章如今老將雖無勇憶㧞蟊弧尚激昻
　　依韻和李持正晩晴出謁王子髙馬上口占之作
謫仙醉跨玉鯨鱗夷甫名談喜更聞照眼暖光開野日
入懷晴氣散江雲塵埃洗去人家好空濶飛來鳥翼勤
莫望帝鄉頻感慨世間隨處有珍羣
　　次韻公勝曉起對雪
向曉寒威覺倍濃雪霙紛糅冷兼風亂装瓊樹千林宻
疑㵼銀河一夜空鷗鷺失羣吟景内乾坤同色醉眸中
青衫瘦馬凌朝出翻羡袁安得卧窮
　　次韻公勝早梅
昨夜寒梅忽一枝早如常嵗合開時欲冬天地恩先及
未雪園林色易知世眼已教容易賞曉風何用再三吹
若論霜菊無多晩只此春葩苦較遲
　　予官將滿婢子始植小柏於堂下因感而書
孤根初掘出巖隈赤脚殷勤手自裁翠葉未成官秩滿
清隂别待主人來堦墀好養今朝操梁棟須歸異日材
猶勝夭桃清意薄劉郎去後始花開
　　暮春偶書呈才甫慎㣲
觧去銅章尚月餘一春文酒㑹全疎無機自好親鷗鳥
雖弱仍甘下鱷魚樂事易空如委蛻流年難挽甚奔車
酒徒文友心期在任有臧倉毁子輿
　　予解邑過杭遇介之學士謁告南歸
同時兩郡冠鄉書屈指俄經一紀餘顧我冗塗移蹇足
羡君榮路駕奔車方從觧紱辭巖邑已見飛章厭石渠
自古盖棺人事定未應今日較龍豬
　　依韻和楊尉郊外懷鄉
䇿馬長郊羡子真獨贏風物與詩論驚飛雁鶩投前澗
歸去牛羊識舊村暴漲溪聲聞逺近久隂山氣亂朝昏
異鄉我亦嗟㳺宦莫説啼鵑有怨魂(楊詩有回望鄉闗/在何處更聞杜宇)
(轉凝魂/之句)
　　鄭君天常有詩貽楊尉因次韻以贈
屡衂名場嵗已髙此行誰贈一綈袍乆從客路嗟重趼
獨對秋風感二毛游倦幾漫許都刺憤深將廣楚人騷
而今薦口難開吻第愛窮途節可褒
　　彭及之邀呉仲源楊公濟與某夜㑹望湖樓獨某
　　後期為闗所隔偶成篇以呈諸君
月底雲樓一水湄天光湖色兩瑠璃罇前更坐清風客
筆下爭翻白雪詞物外骨毛應自爽世間笑語不容追
千年庾亮胡牀後此興今人亦未衰
諸公愛月欲狂顛脚踏花欄手襞牋那作常時揮綵筆
直須飛句上青天豈無劇笑驚山叟應有妍詞調水仙
獨我清宵塵滓甚亂蚊聲裏汗膚眠
波射飛樓縹緲間雲梯豈合在塵寰金樽倒盡星垂地
玉滴書乾月過山檻底呂僧空仰望座中蜀客頼西還
我遭魚鑰無情甚只許吟䰟夜度闗
故國英雄已寂寥飛樓氣象自飄颻天邊鳥翼愁簷額
雨後虹光轉檻腰直恐笑歌驚白日却憐身世近青霄
雲梯縱險容人上始信明河亦有橋
　　再寄元真宮讀書
讀書曽寄此軒頭官路歸來十二秋文酒故人無一在
蓬蒿荒徑有餘愁差池嵗月辜金印憔悴乾坤復布裘
郤掃塵埃張舊榻雲中雞犬笑淹留
　　二月二日作
江上初逢社燕歸青春二月色猶微茸茸屐底草煙合
冉冉樽邉花霧飛蹭蹬容圖雙鬢改蒼茫樂事寸心違
紫絲結鞚誰家子馬躍東風試薄衣
　　將渡楊子風雨忽作
南徐景物古愁人薄宦扁舟更水濵不識濁醪傾北固
獨隨寒雨出西津連天風浪聲兼厲當路鼋鼉氣亦振
吾道屈伸非一日世情未要責江神
　　登梵天上方
廊腰偃月勢環遭秋㝢澄明照一毫樓檻轉身侵白日
海山隨眼沒驚濤泉枯碧甃鰻形遁屋跨蒼崖鳥翼勞
屈指舊遊今二紀新愁爛熳入風騷(寺冇靈鰻井/遺甃在焉)
　　舟過三郡率值風雨呈同行沈氏昆仲
𡨕𡨕細雨濕髙秋花底歌前也合愁烟樹幾株踈雨岸
風㠶一夢過三州生涯未觧謀根固官路那能免葉浮
却羡隣船樽有酒不妨弟勸與兄酬
　　依韻和公濟寄仲靈禅老
藤州大士兩眉厖萬巻叢身寄一窻詩力健能支倒岳
詞源湧可截奔江髙名聳動朝中士舊隱荒蕪嶺外邦
想像孤風猶未見何時能使片心降
　　贈承天月長老
幾年巾屦四方㳺倦足還逢勝地留電迅禅機超逹磨
雲閑詩意等湯休絶塵貎與烟霞古疊石心存岱華秋
(此軒累/石為山)今我取師觀所嚮豈嫌儒墨不同流
　　承天元長老棄本寺寄淨慈以詩戯之
城裏叢林一唾捐收身㣲笑寄湖邊此生直欲㸔山老
不住真為出世賢野屐懶穿雙露脚雲裘嫌重右披肩
人間萬事都無著獨與風騷有愛緣
　　詩贈寳應禅老溢公
或來犬室問師禅師觧臨機示意筌雲在虛空寧有礙
月當隂晦亦長圓更無餘事牽塵想猶有能醫結世緣
缻錫憧憧叅祖學幾人垂老得林泉(師被府命/駐錫此山)
　　前日奉和仲靈禅老春雨詩復辱見答走筆依元
　　韻酬之
千年支許事如新欲作前㳺漫㦄旬雨帯黒雲障俗客
猨呼飛鳥伴幽人從容劇論知何日感激佳篇慰此辰
四海聲光非鑿齒道安名重若為親
　　觀嘉祐南宮奏名
主司撥馬選龍媒二百珍羣奏籍開皎皎公衡垂日月
儀儀士類望風雷誠知至鑑無遺照那免良工有滯材
鄉國幾人同應詔只將春色與闗裴
　　寄題殊公禅老黄雲閣
大士當年宻行成山居黃色有雲生黃雲巳共斯人去
飛閣猶為此地名欲到塵埃先擺落縱觀氣象亦峥嶸
誰云瑞應難追復禅老而今祖意明
人悦禅翁巧結廬更營飛閣取幽虗溪山雨後翠欲活
櫺檻風來清有餘龍象幾年成佛界猨猱深夜雜僧居
還如夢得聞涵碧誰冩丹青復寄予
　　經故明静師支離堂
支公昔講支離學堂上無容坐客氊徃日衣冠今尚否
經春几席自蕭然談間精義門人記身後清風嗣子傳
一紀宦游㝷舊社空將感涕灑塵編
　　戯呈宋周士
臘去垂垂凍欲消春光未動思先饒最宜才客臨歌席
更㸔佳人轉舞腰一笑勞生應有定三冬薄宦獨無聊
蘭䑓侍從風流裔合為行雲賦此朝
　　洪君然太博以元日刺字交馳卒不一見作詩相
　　遺依韻和答
知君元日趂鵷行雙觀雲邊聳百常拜表歸來乘逸興
跨鞍相就攪吟膓還同皇甫㝷僧孺却笑山公顧葛强
我亦及門空刺字不容髙論聴琅琅
　　暮春感懷
雨聲日夜催春老不頋愁人鬢欲華堂上自來相熟燕
樹間猶有未飛花詩篇閑裏曽無数酒盞生前亦有涯
傳語東風且從欵蒼顏更畏数年加
　　賞春
到老能逢幾度春直須飲量強増分(予素/少飲)吟情無際共
芳草㳺思難収如亂雲還見春風與桃笑却教人意嘆
芝焚(予近/喪偶)妖紅爛白方争賞踈竹休誇號此君
　　昨日以鄙詩示王君遽辱贈篇過有推飾輙依元
　　韻奉答
未有功名與世傳且驅懷抱向詩篇昔曽篆刻工童伎
今敢風騷領將權媿匪窮經臻聖處妄推聞道在君先
還知苦意㣲吟否不巳猶云博奕賢
　　荅章傳道二首
旋刻辭章就禮闈禁園花在遂空歸客愁春雪杯間釋
詩句青雲紙上飛從祖近持丞相印舊交半著侍臣衣
揚雄未老猶堪薦忍聴滄州買釣磯
夫子詞源湧大江相逢早覺片心降日哦李白詩千首
(累日獲/觀盛編)夜獲虞卿璧一雙(昨日辱/貺二詩)屡發彩牋移曲几不
知紅燭短幽窗吟髙莫信須窮滯亦有從來擁節幢
　　送吕監簿歸淮南侍下
花邊把酒趂晴暉春去花空興盡歸白髪親庭寛北望
青簾客舫喜南飛京埃衮衮休囘首淮月娟娟好振衣
年少身名當自立不須裘馬事輕肥
　　贈蘇宣甫
謫宦多因衆口䜛猶君戰衂困羈銜鷹拏羣雀翻遭網
舟駕長風忽斷㠶曽擁貔貅交白刃肯同兒女泣青衫
有才恐失朝廷意不日房陵被詔函
　　某嘗約才甫游雙溪以連雨多事因循未果辱詩
　　督行謹依韻和
共君曽約訪煙霞欲趂芳時物物嘉宿諾古人嘗有誡
春游今我果成賖眼㸔日下無窮事腸斷風前已落花
天氣清明當趣駕此詩先寄謫仙家
　　送宋國叟赴吉州司理
水光山翠一城浮碧瓦朱甍萬井稠平日居人皆富庻
少年新掾更風流傳家妙術觀尊府决獄能聲擅劇州
利刄有餘清興足不應詩句廢江楼
　　依韻和正老自嘆之什
妙年為學恥迂踈直欲聲光擅八區已是宦情嗟澹泊
可堪世態較錙銖不調台鼎行吾道便翼天兵戮汝孥
出入功名當若此自餘瑣細盡非夫
我無尺地可耕鋤君有高田占具區(正老吴門冇/上腴數頃)若論
生涯猶厚薄獨於宦意等分銖壮年未建鴻毛利寸禄
聊甘稚齒孥不學庸庸自持者髙冠空食上農夫
　　贈辟疆
人譏徐子迹飄零我愛文章輔六經大筆疑争造化力
幽吟難遁鬼神形良金縱毁剛無耗寳劒雖埋氣自靈
進則臯䕫退荀孟莫容得喪擾中扄
　　依韻奉和王平甫學士寄元内翰詩
蓬萊仙闕地深沉視草讎書此盍簮禁漏傳聲來閣外
宮雲曵影過廊隂能詩摩詰淹儒舘未相㣲之在翰林
馬躍秋風出閶闔片時相失遂成吟
　　送紫㣲沈舍人守越州
翁子懷章未足多㑹稽歸日已蹉跎舍人緑髪垂金印
院吏朱衫導玉珂去國忠心傾斗極過鄉喜氣壓江波
君王許便雙親養奈渴黄麻紫誥何
　　依韻和酬閬州劉侍禁季孫見寄
别來雙鬢一衰翁近喜劉郎信息通劒氣未閑頻犯斗
賦聲無用尚摩空(君頃以能賦稱太學/而竟屈于不得科試)傳聞蜀道踰天
上見説城南冠閬中(杜子美有閬中勝事可膓/斷閬中城南天下稀之句)山水縱
游那覺久清霜兩度變丹楓
　　人日立春輦下作
楼上滿傾人日酒更逢春氣到京華盤擎白玉來生菜
勝挿黃金出􁏫花客興紛紜那可数年光流轉亦無涯
天邊梅桞應相笑兩度東風不在家
　　依韻和鎮叔送元霄之什
一夜雲衢火樹空照人唯有月華同却思廣陌追遊處
都似南柯夢寐中未分園林辜樂事况栽桃杏有春工
可憐此景何時再直待明年嵗起東
　　席上呈正老
去年贈别折寒梅盡道行人不再來今日樽前成邂逅
大家花下且徘徊經春雨脚無時斷浮世眉頭幾度開
莫待明朝離闊後空將餘恨寄吟杯
　　送鎮叔
三月將交雨細時餘花撲撲栁飛飛已於樹底聞鸎恨
更向花前送客歸暗緑幾行迎去馬亂紅無數落征衣
傷春惜别鍾吾軰此際寧容瘦骨肥
　　次韻荅正老
幽懽閒憶去年時飲量人人灌漏巵我更典衣邀淺飲
君猶刻燭賦新詩由來世事都無定再結朋㳺未可期
一紙清風惠佳句慇懃勝寄隴頭枝
　　依韻和正老暮秋郊行感事
秋郊物物作秋容目送橫天一鶚雄更逺更疑山隔霧
或飄或聚葉隨風對時唯恐朱顏改遣興除非白酒充
感事子真成䴡倡恨無佳句敵才翁
　　再和
有客秋郊曠望中更慿佳句發才雄牛羊飽食眠平野
鵰鶚乘時擊迅風倦目幾隨殘照斷渴膓惟藉濁醪充
登臨不用頻興感憂喜能忘是塞翁
　　再和
我行平野覧秋空物象吟懷覺兩雄逺水有時明返照
踈林無限戰西風京坻相望農収足廬井多懽嵗計充
亦向此時追樂事歸來倒載效山翁
　　依韻和荅公諤郎中冠氏道中偶成
􁝏􁝏黄埃接大河驅車底處覓陽和參差花信春將半
惱亂詩情日轉多樂事恍如初覺夢年光撇若迅流波
馬蹄莫放歸時緩知有佳人聴玉珂
　　依韻走筆和荅徐無畏見招
憶初識面越庠時餘教嘗蒙覺後知早念兒童能刻賦
晩逢夫子許言詩從容江介心方壮蹭蹬京華鬢已衰
道舊不須親握手滿篇往事畧無違
　　馬上口占呈注記李才元學士
一時聞望絶朝裾幾嵗文章動直廬鳯尾新批天子詔
螭頭㸔載史臣書故闗即路嚴霜後曉殿初班瑞雪初
蜀道歸時須六印不應駟馬擅相如
　　送曽元恕太祝赴漢陽監征
漢江山色秀蒼煙山擁江光入馬鞭行思欲飄飛鳥外
别顏空慘落花前勉旃闗賦那終嵗好在家聲幸壮年
鸚鵡故洲應寂寞得無新句發晴川(古詩有晴川厯/歴漢陽樹之句)
　　次韻通判張靜之郎中席上對客
一飲真須盡百杯異鄉懷抱酒邊開田園幾日能歸去
軒冕浮雲亦儻來交態與誰論淡水宦情空自學寒灰
何如席上張公子白雪辭兼郢客來(杜子美贈張翰林句/有天上張公子之)
　　寄秦倅呂四丈職方淵
丈人宦意靜如山五十朱衣鬢未斑富庻謳歌歸别駕
太平談笑服諸蠻熊羆一兆髙門後鴻雁連飛絶塞間
(愛弟翰林/時帥邊閫)莫學馮唐終蹭蹬功名猶好出秦闗
　　寄保安軍楊公濟判官
髙吟絶塞十年前醉筆纔停萬紙傳麟閣主人䧏健句
雞林官長購精篇舊㳺㪚落今誰在新感縱横日自憐
肝膽不同軀幹小幾時獻畫請開邊
　　依韻和張君儀職方城上觀雪
重城雉堞粉相圍亂片情多故㸃衣浩蕩闗河無表裏
㣲茫草樹有光輝冷侵容鬢雙蓬短急伴年華一箭飛
却憶水曹詩句好羣鴉接翅傍昏歸
　　㑹故人集崔侍郎園池
貳卿園沼壓闗西上相篇章絶景宜舊日宮墻流水過
至今苑地畫圖知孤花春去猶臨岸野蔓晴來欲占籬
荀令鳯凰池更好不須遊斾此遲遲
　　侍次陛對已再見春感懷成篇
旅食一朝還一朝紫宸前對轉迢迢青雲事業應全誤
緑髪光隂已半銷始愛古人輕禄仕擬將生理付漁樵
春風又入長安陌依舊閑愁絆桞條
　　和過尉氏林香陂韻
長年京洛事塵埃懷抱那能一日開魚鳥宿心聊此得
江湖清興劃然回天圍野色鱗鱗合風獵林香滚滚來
漸有人喧迎馬足郊原佳處好徘徊
　　迭馬特失薦還蘇囬舟中作
一客空歸顏色低衆人氣亦喪虹蜺淚添酒盞霜天闊
目斷㠶檣海日西交臂㪚零如木葉别膓縈轉似山蹊
遥知名在鄉書者雨洗秋街躍馬蹄(是日鄉薦/諸君謝辭)
　　送俞元宰失薦東歸
蛟龍水淺一戰失鴻雁天寒相背飛踈栁不堪霜後折
故人轉覺酒邊稀朱顏有改宜㸔鏡黃巻無窮且杜扉
事業計從勤憤得未妨鄰里笑空歸
　
　
　祠部集巻七
欽定四庫全書
　祠部集巻八
　　　　　　　　　　　　　宋　強至　撰
　七言律詩
　　南都二月二日憶杭州去嵗之逰
去嵗江頭對此辰花邊弄筆詠青春異鄉愁緒還隨客
今日風光不着人蹭蹬宦名侵緑髪飄颻生理托洪鈞
湖隄草軟辜游屐空踏平臺陌上塵
　　題姚氏三頭牡丹
姚黃容易雒陽觀吾土姚花洗眼看一抹臙脂勻作艶
千窠蜀錦合成團春風應笑香心亂曉日那傷片影單
好為太平圖絶瑞卻愁難下彩毫端
　　文懿大師院假山
繞郭非無海上山更收紫翠入禪闗竺峯飛過傳聞後
蓬島移來想像間草樹細含生意足雲烟輕帯野情還
主人髙卧嵩衡畔應放幽尋杖履閒
　　宋都憶梅
古屋前頭幾樹梅長年臘後已全開自經逺别慿誰寄
欲問清香無使來空與吟懷驚嵗月愁將客眼對塵埃
棗林榆筴粗踈甚索寞山東把酒杯
　　留别西京僉幕陳子雍著
夷門一别三年夢雒宅相逢二紀心人事漸隨詩筆老
交情似共酒杯深從今日望青雲色寄逺時傳白雪吟
不獨此間堪下淚秋風無處好開襟
　　題魯司徒廟
司徒精爽儼如昨舊史風流傳至今一雨能隨賢宰意
(石舍人頃宰中牟嵗旱有/禱於廟不日甘雨霑足)千年不死愛民心蟲縁壞壁
青苔合鳥噪荒庭古樹隂桑雉逢人雖逺避近來僮豎
殺機深
　　迓漕䑓感書
郡縣齊瞻使者麾馬蹄行處是霜威前驅寧免為負弩
髙謝未能圖拂衣顧已自知吾道在折腰甘被俗人譏
古來䇿足皆貧賤伊起耕夫呂釣磯
　　送竇彥法學士被詔赴闕
緑髪傳家五丹桂青雲錯路兩朱轓鳯批天語來嚴詔
馬躍春風候禁門造膝從容應有問披心慷慨不無言
君王一見知堪用未厯財闈定改恩
　　剛叔以雅言題拙稿輙依韻和酧
每恨塵勞荒舊學更慙篆刻得初名聖賢閫奥期深入
風雅源流庻一清短技示人方蓄縮雄篇鏖我太崢嶸
君詩合作咸韶秘何爾輕酧鄭濮聲
　　送江卿知徐州
鳬繹州山繡畫開東方重鎮仗卿才過家喜氣隨行盖
入境懽謳接賀杯玉甃試尋彭祖宅金覊㸔戯項王臺
都門送别無新句盡屬文通自賦來
　　送程公闢郎中知洪州二首
滕閣欄髙紅螮蝀章江水闊碧琉璃幾年氣象歸談笑
一道藩垣繫指麾那待韓公來屬部無勞王勃冩雄辭
使君自有文章手能與山川作好碑
君王從此不南憂善付名郎第一州笳鼓出嚴千騎從
旌麾坐制九諸侯城巔觀閣屏間見江底乾坤鏡裏浮
門下賢豪常滿榻却應仲舉减風流
　　送喬岑
世俗誰誇晝錦歸鄉人應笑舊儒衣一言許與經詞伯
三道聲名出禮闈(天府試䇿特/為主司所稱)好在青雲須逺歩莫愁
黃鵠不髙飛還家便飬軒騰志當使閭閻見面稀
　　題錢安道節推環秀亭
嶫巘虬簷挿斗飛乾坤秀色四暉暉晴江對酒平如掌
晩樹開簾細作圍笑裏城烏啼月過吟邊巢燕掠花歸
主人風骨争森爽無處容塵到客衣
　　送公濟還闕下
不候闗征滿嵗歸(乞成資/得請)邑人徒爾挽行衣肯將淚對
殘花落應自心先去鳥飛官向長安多富貴君當即日
享輕肥緑槐隂合天街後恰輟辰班拱帝暉
　　送劉伯夀團練致政歸雒陽舊隱
幾年笑傲負緱雲一日重尋麋鹿羣歸老慢賢疏太傅
不侯誰念李將軍霜天劒氣閑中見月嶺笙聲醉裏聞
囬首功名今似夢逢人嬾説守邊勤
　　和唐林夫正字韻
共是江山棄水雲更同魏北走埃塵官書斷手何多日
樂事囘頭已一春入夏觧衣宜野逸幾時縱酒到天真
由來朋字難為正莫漫剛顏忤世人
　　初秋與趙無愧小飲下闗河亭季秋送客復至其
　　間偶成短句
秋早津亭一笑歌紅粧晩景落清波重來霜後攀踈桞
更向風前數敗荷物理盛時能有幾人生樂處亦無多
不知當日樽前曲郤傍誰邊歛翠娥
　　依韻和王立之中秋隂雲不見月
更長不見水精盤搔首庭除夜向闌一氣人間清自轉
孤光雲外好誰㸔闗河夜色暗朔漢楼閣吟魂飛廣寒
幕府病眠憔悴客獨無樂事可相干
　　夜㑹洪方叔
别盃曽破菊花期今夕相逢菊又衰宦路經年能㑹合
人生何處免參差漸驚老態侵常日猶喜交情似舊時
一笑形骸俱自失三更星斗席邊移
　　再宿白巖院
寺在踈林積靄間舉頭無處不蒼山老松恠石莫知嵗
幽鳥孤雲相與閑衮衮紅塵嗟宦路時時飛夢繞禪闗
上方大士觀空坐應笑喧卑數徃還
　　立之臨别連以佳篇見貺依韻和酬
建溪夫子惠新詩雅道深慙未得知曲享鶢鶋真過矣
吟成欵叚復何之日斜留煑山家茗煙重愁燃客舍萁
我繫一官君四海可憐出處不同時
　　依韻和居方觀崔生畫
古今畫手得名人一物纔工自出倫字與丹青俱是絶
勢闗飛動不無神浪傳誤筆成蠅㸃那待青田冩鶴真
侯鴈枯荷含逺意江湖歸興劃然新
　　次韻知郡郎中應期喜雪
公將民欲逹天心瑞雪如期白晝隂皓色恍疑霄宇接
濃寒都為嵗華深辭妍席右人雄贍興盡溪邊客訪㝷
鈴閣唱髙宜和寡不才剛綴郢中吟
　　依韻和荅晉倅洪君然都官三益見寄
别乘文章晩更竒全家才業繼前徽閨中蔡琰詩無敵
(魚軒/善詩)膝下劉歆筆有譏(令子嘗論厯/代頗有譏正)歸意我慙彭澤桞
清膓君愛首陽薇案頭簿領真流俗獨喜吟懷與世違
　　丙午嵗與府中諸君重逰張氏園慨然成詩
醉書曽記並游人今日重遊墨尚新對酒年來驚白髪
惜花時復數青春四方㪚落幾交臂萬事參差一病身
傍水園林自蕭洒不須出郭逺風塵
　　題余公亭
公自披榛上築城以公題榜壮圖經名佳應與溪山乆
地勝渾疑草木靈到喜琴樽能滿意退嫌圭組只勞形
異時邦俗思賢化還似甘棠愛此亭
　　喜晴
雷威無節雨霖頻倍喜晴陽照火旻野外芻蕘㝷故道
田間簫鼓賽閑神亂苖豎似痿人起積靄披如舊屋新
更待髙楼今夜月一樽且樂有涯身
　　中秋對月有感
西風入夜掃微雲皓魄來無一㸃塵楼閣通宵雙玉户
水天隨處兩氷輪光揺樽酒清宜客影落闗河思煞人
我向乾坤違樂事孤蟾照淚滴衣巾
　　送劉嗣復都官赴辟秦州幕府
安西幕府藹聲華禮幣迎門促去家長日壮圖㸔劍氣
隔宵喜信報燈花輕装度隴由來慣逸轡追塵不待撾
賔主禦戎俱有䇿只陪談笑却邊沙
十萬強弓略未彎妖氛漸滅賀蘭山元侯把詔開新府
上客隨書出故闗詩酒不妨行樂外功名只在立談間
主人待勒燕然石誰道能銘獨姓班
幾載闗西任醉醒一朝意緒屬青㝠舌端江海傾談韻掌
内風雲指陣形烏府中丞知國器(中憲王公知兄/最深嘗薦于朝)鴻樞
學士納邊庭二公逺近觀成效莫使旄頭尚有星
入秦乘夏頗相宜笑拂征鞍盡别巵鸚鵡隴西迎賦筆
芙蓉幕裏近花期祖琨清發能長嘯老杜冥搜有雜詩
(杜子美有/秦州雜詩)君去定應兼二美軍書暇日戍楼時
　　走筆和楊蟠從事庭菊
楊子門無載酒賔菊開誰共醉天真簷前寂寞逢吟客
霜後蹉跎伴主人鈿帶綴花疑細翦金錢繞屋豈全貧
東家早秀誇桃李今日空枝不似春
　　河北送洪景之進士如荆南
十年肝膽照交情朔漠相逢意轉傾蒼鬢飄颻予薄宦
青雲蹭蹬子諸生更同樽爼知何地漫與詩篇送子行
南北倦游那得定扁舟江外欲之荆
　　依韻和荅陳公度五邑季㸃道中見寄之什
幕府清郎安在哉方冬行縣冐塵埃寂寥坐客思車樂
㸃檢詩朋欠鼎來按吏最誰官簿整教民幾處戰旗開
(此行兼/郷兵)未應輸我論文飲贏得新詩滿篋囘
　　北都春日漫書
蓬鬢雙侵京國塵花枝五别故園春曉鸎莫漫驚游宦
夜鶴多應怨主人日月名遲愁攬鏡江湖興在憶垂綸
天邊涕淚懷吾弟却恨衣冠繫此身
　　苦熱
羣鳥無聲抱翠條乾坤雖廣絶微飇魚龍尚懼滄溟沸
草木甘從赤日焦只與火雲張氣勢未容霖雨觧炎歊
經時未雨猶閑事莫放晴虹作旱祅
　　觀蓮
水仙也曝晩霞衣萬片鮮紅照緑池花近酒盃逾酷烈
盖隨舞䄂忽欹垂且延勝賞觀靈匹好折清香贈侍姬
苦被濁泥埋沒乆題詩今喜相公知
　　韓魏公生日
早陪樞筦晩持衡曽與君王致太平一代盡宗蕭相畫
四夷猶服晉公名乾坤爽氣初秋動社稷元勲翌日生
今嵗故鄉諸父老夀樽應喜得親傾
功名冨貴舊元台誕日新歸故里來綺席重張孫相閣
錦衣三照鄴王臺相望全魏榮封國不盡清漳伴夀盃
最是衘恩門下客秀眉前祝落鄒枚
　　榮歸堂
堂就新紆上相車名尊為出紫泥書(公以詔/語名堂)清杯燕喜
三春半黃閣歸來一紀餘香徑生輝榮草木畵簷垂䕃
樂禽魚官輕可笑江東老也漫懷章詫里閭
嫩桞濃花圍舊圃朱甍碧瓦照春池黄金腰下還鄉印
翠琰胷中報國詩乘駟長卿羞志淺懷章公子恨名遲
知公觸事須尊主揭榜新堂是訓辭
　　依韻和酬留别
魏國山河氣自雄殊方客子一身窮靈文獨富肝脾内
秀句連成咳唾中細数舊㳺如俯仰俄驚新别又西東
郡侯早晩論高行懶就秋闈望至公
　　九日
去嵗重陽踏路塵異鄉今日恨還新如何佳節長為客
却恐黃花觧笑人強飲破愁為樂酒自憐多病足情身
龍山舊事知難問千載相期屬此辰
漸老襟懷已足悲登高節物可無詩秋聲颯爽侵蓬鬢
晩意蕭條伴菊枝故里江山㝷好處重陽樽酒負當時
天邊鴻鴈隨南望憶弟雙眸淚欲垂
　　馬上見華山
身寄秦川紫翠間舉頭行坐對南山忽來煙際逢仙掌
更覺天邊慰客顔霖雨不知何日作片雲猶向此時閑
三峯信美那能戀自有家林未得還
　　西距渭南二十里有佛祠曰梁田其主僧守遂者
　　引予登閣乆之欲題名屋壁守遂遽阻曰有牓諭
　　恐得罪于邑大夫願勿題又閣有韓玉汝赴洋州
　　日留題詩板而書字猶新詢于守遂曰前日韓將
　　漕本道亦邑宰令冩之詩也因感世態而作
洋州太守駐雙輪佳句曽留渭水春一紀却題闗右節
二篇纔出屋間塵濡毫忽聼山僧語題柱須防縣令嗔
只道衣冠專世態炎凉也屬不毛人
　　五路嶺
一徑髙盤十里餘人心馬足厭﨑嶇只慿頑石專為險
不識青雲自有衢地氣難通樹多瘦陽暉應近草先枯
我行方欲奮遐蹠顧爾安能礙坦途
　　和梁潤之晩登繡嶺
翠華絳節去忘還輦路宮墻壞舊山青史空文興廢後
玉真餘恨有無間杖藜一笑縁危徑弄筆高吟望故闗
足力怪君強徤甚慣行棧道不為艱
　　依韻酬獻陳州王宻學見寄
觸熱初來太華西恐煩後命促佳期(杜子美送李祕書/赴杜相公幕有恐)
(失佳期後/命催之句)兩人幕府叨同日(裴晉公詩有兩人同日事/征西之句某與張宮舍俱)
(叅幕/下)千載門闌值一時儲邸忽開趨詔召賔筵空在失
棲遲念公詩句情無極更聼秦民話去思
憶昨驅車始向西樊川又見菊花期滯留舊幕嗟今日
淡笑清樽記昔時屢辟濫充賔客晩厚恩慙報主人遲
淮南卧治那能乆天子懷賢入夢思
　　和張文通書懷
仕塗衆偽雜吾真誰信千鈞重一身赫赫朱門公相逺
寥寥黃巻聖賢親府居此日嗟孤宦郷飲當年謬上賔
猶喜故人同舊幕每容詩句續陽春
　　依韻和張文通寺丞寄鮮于子駿職方
西州夫子善談天語入精微服四筵(子駿尤/深於易)交分正論
詩巻裏别愁忽到酒樽邊馬衝雪片歸梁苑鸎喚年芳
憶渭川盛事青雲㸔接跡衣冠鄉里舊多賢(閬州陳氏/在衣冠盛)
(事為/最多)
　　送隴州使君劉仲儀左藏赴治
夾道濃香𢾗里焚隨車和氣一城薰兵民如見古循吏
文武兼能今使君冷射祠堂汧水月晴飛郡閣隴山雲
幕中知有才從事樽爼清談定喜聞(雷従事實/長安佳士)
　　依韻和酬順安使君王大觀見寄之什
蒼鬢蕭踈並曲臺(予嘗與大觀同/為博士太常)北門笑口屢同開仲
升投筆燕南去王粲從軍陜右來月冷戍楼悲短笛(奉/状)
(洏/川)天寒戎幕頼深杯更為後㑹知何地終日思君首懶
囘
　　送人還闕
談笑三年陪主帥文章二紀在公卿莫辭别酒傾秦地
(古詩冇秦地少/年多醸酒之句)且聼離歌唱渭城鞍馬入闗侵臘尾宮
鶯到闕破春聲朝廷㧞擢賢才急合有當塗薦姓名
　　依韻和逹守徐郎中見寄
鐃鼓鳴船送出都中間不奉一行書荷公恩禮無時薄
接物襟懷似舊虛乆别近叅元帥幕相逢屢枉使君車
詩筒自附西來驛那要烟波雙鯉魚
　　依韻奉和經略司徒侍中寒食後池詩二首
放懷吟笑艶陽天誰似征西相國賢春酒丁寧終席滿
風花㸃檢幾枝全桞間鶯踏柔條軟池面魚吹細浪圓
東閣恨叅賔客晩五湖那暇憶漁船
置酒高吟禁火天主人勲德重韋賢廟朝論道㸔三入
樽爼談兵已萬全曉竹洗煙叢玉瘦春池濺雨亂珠圓
曲江壮觀今蕪沒不復紅粧照客船
　　南軒小桃盛開皆言羣花未發而此獨先之偶成
　　短篇呈諸君
紫萼紅英細細装新枝短短舊枝長未經曉日誰言艶
可藉春風自有香却恐折殘妨把酒若為遮佳莫臨墻
關中氣候由來晩二月花開豈是忙
　　長安春日感懷
誰道關中莭候遲晴川二月繡參差有期去燕尋歸棟
不改新花發舊枝宦路飄颻無定所客顔顦顇異當時
林花巢燕休相笑攬照懷鄉已自知
　　保安楊公濟書來問疾以詩荅之
青雲意緒漸悠然白晝昏昏懶欲眠詩攪肺腸來暇日
病驅腰脚入衰年春來把酒猶能強老去逢花秖漫憐
童稚情親今好在逺煩問信到秦川
　　次韻荅方晦之
昔時英傑未伸時胯下淮隂尚俛眉之子古心能自信
衆人謗口不須疑討論直取遺經夲芟剔寧容異説枝
聖世尊儒君冨學等閑危涕莫交洟
　　依韻奉和經略司徒侍中清明興慶池上之作
後騎前騶拂曉晴風光初轉綉旗明功名上相班春樂
談笑西戎計日平烟際飛禽屏上見水邊游妓鑑中行
勸公急趂花時醉宰席猶虛主意傾
　　春日興慶池上作
韋杜風光掠眼明南山秀色入重城林端衮衮晴煙起
氷底濺濺亂水鳴載酒小舟聊晩泊隔花幽鳥忽春聲
漢唐壮觀今何在惟有新蒲細草生
　　奉和經略司徒侍中埀蘿洞之什
洞裏流泉過幾家洞門一醉興何賖桐飄欲下題詩葉
桃笑猶存誤客花清結晩隂堪宿鳥緑牽春蔓擬蔵蛇
相君宴喜縁賔樂滻上誰人合姓車
　　和司徒侍中上已㑹興慶池韻
熒煌台座隔魁三(杜工部詩冇君家/最近魁三象之句)喜對新詩見二南
好酒似聼山鳥勸落花真惜野蜂衘天光不斷連春水
月影初來破夕嵐紅斾欲歸珠履㪚逰人猶愛盡船攙
　　依韻奉和判府經略司徒侍中上已晩㳺九曲池
　　詩
地勢盤紆巧鑿開當年匠意亦多才池名不逐唐宫廢
岸折猶如蜀阪來水落有時逢舊石草深無處覔遺臺
行春丞相㝷陳迹徃事空嗟浩刼灰
　　長安上巳日對雨憶杭州
三月吾鄉三日盛一春盛事一時傳山花迎笑探芳騎
水鳥驚飛張樂船今對清樽㸔細雨更搔短髪数流年
曲江蕪沒不堪覷那復麗人來水邊
　　經春長在幕府今日偶出見花
幕府文書日日同愧無長䇿議平戎但驚蓬鬢㸔雙白
不覺花枝巳半紅宦意蹉跎侵晩景客愁㪚漫逐春風
古人枉説從軍樂興在江湖短艇中
　　逰寳掌院
當年祕寳巳無形獨有層峯似舊青不許俗人留轍跡
却應神物䕶巖扄山腰猨嘯孤煙暝洞口龍歸暴雨腥
今日一來探絶賞始知全勝考圖經
　　登塔
身世如追汗漫遊丹梯一歩擬三休漢唐前後漫陳迹
城郭是非勞寸眸寒日微明飛鳥背孤烟漸起暮山頭
姓名滿壁今空在登此幾人忘百憂(杜子美登塔詩有/自非曠士懷登兹)
(翻百憂/之句)
　　依韻和尹嗣復祕校登囘鑾寺閣有感之什
尹子辭才兩崛竒家聲好繼漢翁歸人間茂器無施設
天畔危欄獨據依詩興逺隨孤鳥逝客心閑傍片雲飛
登臨不比江南節何事徘徊怨落暉
　　依韻奉和判府經略司徒侍中春隂馬上之什
濕雲落地未囬天墜絮將飛力尚綿霧重自侵旗尾潤
日髙誰傍甕頭眠行田嵗望三登穀按轡詩成萬選錢
霖雨長應隨出處春來只見月光圓
　　送成都舊尹趙龍圖至驪山作
阻傍嚴公住浣花喜從秦地見高牙致君前去心逾赤
撫俗歸來髪未華路出錦江乘夜月騎停繡嶺揖朝霞
自憐二紀㳺門下今日聊能託後車
　　依韻奉和判府司徒侍中賞西禪院牡丹之什
花蒙一顧重長安從此時人洗眼㸔留艶徘徊供燕席
飛香迤邐上貂冠露苞含曉宜三嗅風朶揺春似七盤
便好移歸東閣種免教來嵗隔欄干
　　依韻奉和經畧司徒侍中過湫馬上始見終南
紫誥泥封墨未乾暫班全陜詔條寛舊來霖雨從神覓
好在晴山立馬㸔翠入重城朝自潤勢吞平野夏猶寒
公師巖石同臨鎮關右人心轉覺安
　　依韻奉和司徒侍中留題靈泉觀
壞道頽墻遶舊山空餘繡嶺欝㠝岏庭柯引蔓長垂盖
林莢遺妖尚合歡(觀有垂盖古藤温泉之側皂角/生輙相並俗謂楊妃皂角云)清渭
不隨人事改温泉那觧客心寒唐宮蕪沒今何在漫拂
津陽石記㸔
　　題靈泉觀閣
山腰碧瓦鬰參差勢壓開元觀閣基野氣欲來雲拂地
天光不動水平池飛簷鳥道愁相逼故國人煙入俯窺
便擬幽㝷隨杖屨清秋幕府事文移
　　韓魏公生日
勲名一代俱稱首將相三朝愈飭躬雅意自安台鼎外
羣生長願化鈞中破除白髪留賔醉收拾黃金濟士窮
舊鄴山川齊夀考秀眉何獨魯龜蒙
天地開秋氣兆凉當年大昴降星芒溢城鼓吹迎恩賜
傾府衣冠望寵光馬出上閑牽駿足衣頒内府疊濃香
令孫今日方傳詔更待曽雲捧夀觴
　　依韻奉和司徒侍中戊申西雒中秋對月
白玉盤從海面浮閑雲一㸃即時收山川表裏無遺照
天地㝷常可是秋清景似偏孫相閣髙情更屬庾公楼
暫紓化筆歸詩句不泯長隨洛水流
　　渑池
古邑人煙陜雒間馬蹄車轍許誰閒不堪曉雨妨行興
猶喜秋風慰客顔老去稍知筋力勌年來祇益鬢毛斑
相如屈趙無遺跡獨有空名重泰山
　　長安九日
鴈落霜清對此辰螘浮酒濁喚何人二年不見江南弟
九日空憐渭北身白髪轉多羞挿㡌黃花漫好擬霑巾
功名又逐秋風晩惟有登高詩句新
　　離京兆日獨里人葉舜舉祕丞胡從道户曺逺餞
　　至長樂坂
兩經辟命住秦闗府罷東隨相國還物態當時傾附後
人情今日有無間青門雨送歸行色白酒風吹上别顏
相見去留終不改秖應同里與南山
　　嶽廟齋宮與崔伯憲都官王正甫殿丞飲别二君
　　各以詩送行席上作短篇奉荅
鄉人分㪚幾流萍長樂坡頭巳涕零太華相逢聊永日
故交漸少似殘星别杯猶恨樽前緩詩筆那容席上停
車馬東西從此隔明朝惟見亂山青
　　九月二十六日河上雪
昨朝今日盡天風九月長河雪片中雲外誰偷榆莢種
人間自滿菊花叢羣隂已鼓先時勇萬井應愁卒嵗窮
亦欲蹇驢乘逸興㶚橋何處覓詩翁
　
　
　
　
　
　
　祠部集巻八
欽定四庫全書
　祠部集巻九
　　　　　　　　　　　　　宋　强至　撰
　七言律詩
　　依韻和判府司徒侍中雪霽登休逸臺
環臺雪後從公登四顧乾坤表裏明粉水半消池日薄
玉枝相戛竹風清園林洒落人間世樽酒逍遙物外情
冩景不須搜畫筆詩參化匠自天成
　　依韻奉和判府司徒侍中壕林
星榆落種還生地營栁移根總傍壕夸父林稠宜較盛
太師垣峻敢争高歳科充蠧疲民産(公詩首句有鹿角/科民歳甚勞之句)
城守勝提壯士旄長與萬家添外圉鄴人心結此思牢
　　留守司徒侍中寵示上巳屬疾鈞什謹依韻奉和
上巳曽陪宴後池風光一匝又花時當年簪履誰猶在
今日門牆獨未離歩怯園林雖晩到恩深草木已先知
都人不省憂民病只訝行春繡斾遲
　　和登金銅門
高門締構自何年朱栱金鋪麗目前樓上台光臨暇日
座間凉氣失炎天草涵宿雨濃如染林曝晴曦燥欲然
早晩定歸黄閤去剰移夏榻就風眠
　　某伏覩判府司徒侍中置酒宴客即時雪作謹成
　　七言律詩一首上獻
相君東閣冒寒開朔雪貪隨樂事來臘信未通先漏洩
台光欲近却遲囬勢輕漫擬凌歌袖片小纔能綴酒盃
寂寞相如孤客在定應授簡屬鄒枚
　　某不度輕僭始以鄙句塵獻判府安撫司徒侍中
　　特屈威尊過賜寵和伏讀榮荷謹成律詩一首代
　　啓上謝
司馬當年侍兎園只攄祕思奉清樽豈如下客吟飛雪
繼屈三公賜雅言句揣物形雖有迹筆鑱天巧獨無㾗
豈惟一府誇榮玩猶得他時耀子孫
　　依韻奉和判府司徒侍中望宸閣雪後
雪中氣象但漫漫雪後乾坤净好看零落瑶林晴照裏
參差銀闕暮雲端疑開粉墨圖新就猶洒樓臺筆未乾
萬井都人蒙煦育恩深不覺夜來寒
　　再和
公到層軒雪已殘蕭林素節曉相看山融愛日酥千㸃
地接頑雲縞萬端曽有金樽開兎苑况無鐡甲戌桑乾
清風落紙成佳句身世渾疑在廣寒
　　春日送王明逺
馬蹄乗興急離秦輕雪初消塞外塵談笑暫來趨幕府
文章猶記從車茵雍雍妙畫平邊徼衮衮清言服座人
詩句不須論别意臨岐探破故都春
　　依韻奉和司徒侍中春隂席上
未消殘雪在牆隂晝景昏昏似日沉土凍轉愁花信逺
天寒唯仗酒分深笑談四座相歡色富貴三朝不動心
詩句一傳人競冩也應潛購到雞林
　　别王彦祖宫贊
别襟曽判宋王臺魏北相逢一笑開帥府紅蓮曽入幕
公堂黄菊偶􁇹杯未應許國全無䇿秖恐趨時自有才
且置功名歸度外詩筒頻附塞鴻來
　　奉和龍興燈夕
結綵仙山對浄坊曵珠賔履捧台光燈搖夜月天形動
歌聒春風物態狂刻燭詩成傳魏國吐茵酒釅醉程鄉
今年始徹清宵禁倍覺都人樂意長(河朔上元/久不放夜)
　　依韻奉和司徒侍中上元遇雨即席
金絡香軿匼匝來門闌徹禁夜無猜正憐舞曲隨風轉
驟覺燈花冒雨開屏翳呼雲何倐忽嫦娥収月漫徘徊
相君未放春宵醉倒盡宜城第㡬罍
　　依韻奉和司徒侍中春雪
草木空催造化忙六花先出壓羣芳酒寒玉斚消春味
烟濕金爐減晝香地暖落霙堆旋失風和亂片舞初長
相公更好調元去已兆豐年在此鄉
　　送河北轉運燕刑部被命充三司副使
億萬供須仰縣官大農選造徧朝端外臺心計推公最
中詔恩除副帝難文石近班趨玉筍紫絲新帕覆銀鞍
行攄仁義裁經費天下征繇不日寛
　　晝眠
酣酣枕上息吾形日過南窓第㡬櫺所得高眠容幕府
為無深責繫朝廷苦遭浮蟻催來熟忽被幽禽喚得醒
却整葛巾尋晩酌竹間呼客盡吾缻
　　留守安撫司徒侍中生辰
七月穹旻大火流元精信宿降伊周公師一品儀型重
將相三朝徳業優桑梓鄉邦兼鎮撫苴茅封國正居留
人間盛事仍難老富貴功名未白頭
宰衡倚頼更三聖神器傳歸定兩朝㡬御銅符雙在手
尊榮金印六垂腰流民相率歸仁政疲俗新蒙罷横徭
夀考轉隨隂徳逺開倉累萬活黎苗
凛凛威名逺邇知去年談笑屈西陲平時旌節臨全魏
計日朝廷起一䕫狎賜綵衣今禮數待還繡衮舊麻詞
佇看來歳稱公夀荀令依前在鳯池
　　走筆謝司徒侍中惠柑
十年空憶滿林香今日堆盤得恣嘗摘處嫩苞金隐粟
剖來清液露盈嚢自堪珍玩誇羣目可惜餘甘落俗腸
拜賜愈知公意重不同設醴望元王
　　安正堂
居守園林氣象間堂成壯觀入躋攀三朝力輔乾坤倦
一國身偷歳月閒傾座語驚邪說破勒碑詩召正風還
險夷出處皆公跡不動公心似泰山
飛飛燕雀倦簷牙繡栱雲楣鬭彩霞樽爼燕閒歸相閤
鼎鍾勲業在王家直紋惜破牆隂竹巧笑嫌開席外花
今日正風傳魏國平居詩思亦無邪
　　酬楊立之進士見贈
詞塲緑髪競才雄幕府朱衫覺道窮孤憤掃除詩句裏
壯圖流落酒盃中宦游已倦年將暮人事隨生日又東
珠玉滿篇勞寵贈建溪風格襲文公(立之實翰林/文公族弟)
　　依韻和酬王明逺見寄
一日論交坐席間肯平壯氣就衰顔篇章漫欲窺滄海
道誼從來仰泰山白日聲名君籍籍青雲意緒我斑斑
元戎幕府那能久太學諸生已望還
　　送河北提刑王詹叔郎中被詔充開封府判官
人物神州雜五方平明京兆坐黄堂民投牒訟千狙詐
吏抱文書百鴈行幕府要人關聼斷朝廷自昔選才良
朔陲使者聲名久隨詔南轅佐趙張
　　次韻通判都官和諸公雪中席上之作
龍沙千里絶纎埃銀色渾疑王母臺宴席此時驚酒薄
曉枝無處認梅開騁辭梁苑客方至乘興越谿人自來
從古六花長一色化工應不費培栽
　　和判府司徒侍中喜雪
朔雪飛花趁歳隂喜看不覺酒杯深應時自合蒼生望
澤物真同上相心未怕春風融粉水恍疑江國見梅林
西山一夜千層白那復能留寸碧岑
　　送王敏夫判官赴舉京師(韓魏/公壻)
㕁公門下識羲之風骨無塵聳秀姿壯氣海鯤翻碧浪
逸才天馬脫金覊旋憑辭律趨明試首聼文衡中有司
太學舊游應刮目青衫事業盛當時
　　伏覩留守安撫司徒侍中鎮魏三日遂獲甘雨吟
　　成律詩一章上薦
相衮前年撫雍民下車飛雪滿咸秦(陕右屢年不雪公/眂事長安之日時)
(雪大/作)風行魏國纔三日雨作商巖恰半春(二月十/五日兩)忠節
此生存社稷誠心是處感天人二方豈合偏蒙潤四海
思歸舊化鈞
　　即席依韻奉和司徒侍中上已㑹許公亭二首
禊事初脩樂未涯晴陽濃淡薄雲遮風光轉入庭前栁
春色隨來席上花千載風流追曲水萬人游豫揜長沙
(杜工部有着處繁華矜是/日長少千人萬人出之句)相公今日携諸吏那比山公
醉習家
三春樂事揖蘭亭駐斾名園敞繡扃酒盞緑深須露白
花梢紅少已多青賔裾特盛人間㑹公衮能忘物外形
化筆暫歸詩句裏清風一誦醉還醒
　　上巳飲許公亭通判錢郎中以詩獻因依韻和呈
丞相開筵御水頭席間别乗擅詩流特誇元巳從公飲
不比常年結客逰淡色雲隂籠日薄暖香花氣傍人浮
篇章唱絶雖容和酒盞恩深豈敢酬
　　和推官壓沙寺惠詩
上相行春樂有餘繡旗朝共宿雲舒特教紅䄂停妍唱
為許朱衫託後車肯說大烹專鼎食旋容小摘薦園蔬
多才幕府論榮遇詩句飄飄動客裾
　　走筆依韻和楊進士倜登南樓之作
當年割㨿屬英雄樓觀誠奢物産窮藩鎮一歸平削後
關河盡入照臨中離宫此日號大壯織杼無人歌小東
全魏萬家今樂業衮衣惟恐迓周公
　　瓦亭偶書
城中塵土眯人眼隄上風煙醒客心沙擁河聲時斷續
雲含野色屢晴隂平蕪㸃白鷺雙起細栁弄青蝉一吟
魏北古來車馬地此亭偶爾得幽尋
　　送謝先生歸紫霄峯
不同賣藥入都市又異執帚見相君冠葢臨門求上劑
公台解榻叩多聞應思夜鶴侣蕙帳却笑伯鸞家布裙
藜杖還尋紫霄頂無心出處似山雲
　　送傳宣李子範供奉歸闕
曽共征西幕府來相逄今日魏王臺喜情重把論交袂
感涙頻添話舊杯此别情懷無限惡他時談笑尚容陪
馬蹄歸趁春風急應有花先禁苑開
　　依韻奉和司徒侍中西園初暑之什
夏木參雲百尺長晝隂籠日一軒凉雜追楚榭迎風袂
冷笑淄川作雨滂歌扇參差立燕趙客裾容曵赴原嘗
坐來詩句清人骨勝抱冰壺飲玉漿
　　聞參政王侍郎令子著作登第復除崇文校書
宫壺移刻對延英文帝從容問賈生儒舘旋承恩詔入
士林尤説御批榮丹山鳯出寧無種滄海鵬摶遂有程
漸待青氊歸舊物區區羲獻漫家聲
　　依韻奉和司徒侍中苦熱未雨
乾坤五月氣炎歊丞相憂農心更焦思脱塵埃遺暑濕
擬排寥廓御風飈穴中戰蟻空知驗雲外晴虹尚肆祅
下土顒顒望霖雨好回天意慰黎苗
　　韓魏公生日
上公拜表請休官中使傳宣未聼聞雍府遥兼新節鎮
鄴城重領舊山川左弧共記生賢始右席誰居獻夀間
隂施在人天報逺蟠桃三熟鬢毛斑
　　依韻和趙晦夫書記將替冩懐
芙蓉幕裏住三年鸚鵡才高動四筵風月漫勞吟杜曲
文章自好紀燕然朋簪㑹合愁分手官簿縱横待息肩
直道先難終易偶近聞知已薦書全
　　代上余大宰生辰
瑞挺真儒翊聖時溈山秀氣育丰規慶符昌運千齡㑹
前應中秋十日期天上光連奎昴宿人間身占鳯凰池
枌榆暫領旬宣寄榮誕衣冠祝夀眉
　　送公度赴詔歸闕
兩京三仕並交遊有道從來慕太丘白日聲名隨詔召
青雲家世踵飈流數程去路朱蹄駿一曲離筵翠黛愁
材力如君當抜擢敢辭幕府獨淹留
　　依韻奉和司徒侍中庚戌秋分
金氣纔分向此朝天清林葉擬辭條三秋半去吟蛩逼
百感中來醖蟻消候早初逢旬甫浹月圓前距望非遥
(十日/秋分)如今晝夜均長短占録無勞史姓譙(晉天文志云/蔡邕譙周各)
(有撰/録)
　　奉和司徒侍中中秋遇雨韻
要盡賔歡醉繡筵凖憑良月作夤縁孤光巳蔽浮雲外
衆目猶傾小雨前聲入鬢毛同颯颯潤生林葉自娟娟
宴杯纔撤寒蟾露疎影參差魄正圓
　　依韻奉和司徒侍中中秋筵散雨餘微見月色
待月開筵細雨侵月來賔去意空深未容午夜瞻全璧
先隔微雲漏碎金萬户漸宜歸一望重樓恨不起千尋
應須潤澤周封内始放清輝出暝隂
　　依韻奉和司徒侍中重九㑹安正堂
茱萸綴席落新堂丞相詩鋒不可當九日繡筵吟節物
十年黄閤運隂陽酒邉和氣忘公衮風外清歌出女牆
賔去毎來安正坐泰然徳宇發天光
萸杯引滿宴公堂病客偏容泛淺觴為愛菊花驚晩節
不羞蓬鬢挿秋香衆賔談笑誰傾座上相風騷獨擅塲
來歳鳯池吟此日䕫龍高㑹耀辭鋩
　　和重九晩登騎山樓
登臨樓觀一重重下客追隨豈易逄九日燕私同愷樂
三台禮數極優容自酬佳節揮鴻筆誰詫元勲載景鐘
只恐斜陽催勝事時時回首望西峯
　　依韻和崔伯憲謝王正甫遺三靈丸蜀茶
一丸道士曽投藥七椀先生亦愛茶(事見玉川/先生詩)服久有
時輕俗骨味新應早摘靈芽病軀自健遺藤杖睡眼全
醒耐燭花可是兼饒詩力壯芙蓉幕裏句堪嘉
　　依韻和伯憲九日感懐
隔霧南山愁漠漠破烟東日淡暉暉風欺白髪勤吹帽
酒妬黄花故㸃衣九日涙兼踈葉落㡬時身逐短篷歸
青雲欲早秋先晩更惜登高樂事違
　　依韻奉和司徒侍中壓沙寺梨
誰將氷蜜共嚢封結實祇園顆顆同蔽芾舎傍思召伯
周流林下賦揚雄(長楊賦云周/流棃栗之林)花經春月千層白頰傅
秋霜一抹紅江橘空甘得奴號果中清品合稱公
　　讀尹師魯集
章句横行古道堙先生筆力障頽津高文簡得春秋法
大體嚴如劍佩臣氷鐡剛顔低獄吏雲風壯略竦邉人
謫官竟死空名在一讀遺編涙滿巾
　　依韻奉和司徒侍中辛亥二月十五日
去去春光鳥翼過雲隂風惡更相和屢探花信猶全閟
擬借鶯聲肯暫那鈴吏事來湏緩報相公賔退正閑哦
九旬已是中分了詩酒尤宜併一科
　　和司徒侍中清明㑹壓沙寺詩
野寺尋芳二月殘弄晴幽鳥自關關堤沙壓雨迎金勒
斾繡翻風蔽玉顔(官妓/隨車)翠幄飲張花雪底綵舟歸漾水
天間五年貪戀行春樂不覺移文笑北山
　　依韻奉和司徒侍中同賞梨花
千株綴雪紺園中數頃花開㡬度逢體瑩直憂春欲妬
色孤猶喜月相容香浮翠葢台光近瓣落清樽飲興濃
公恰徘徊吟妙句不須忙打寺樓鐘
　　送大名府簽幕吳都官㡬復移倅安肅
相公樽爼納豪英使者封章薦姓名落日送愁離幕府
翔雲隨眼入邊城萬蹄宛馬休南牧一嘯燕姬慰北征
敵頸憤來還請繫雒陽前後有書生
　　送朱傳道推官赴刑部詳覆
文章自老齒獨壯富貴偶遲名最先冷落官曹按丹筆
風流幕府别紅蓮高談傾座逈無敵清骨照人長欲仙
好在胷中書萬巻校讎四庫續登賢
　　依韻奉和司徒侍中辛亥上巳㑹許公亭
許開壯觀舊平津今日還延相閣賔茅社一臨封國地
花亭三見禊杯春隨車和氣蒙魚鳥即席高吟動鬼神
西北連年參幕府東風長忝從逰人
　　依韻奉和司徒侍中同賞牡丹
按譜新求洛下栽朱欄圍土事深培半粧曉日争光照
一笑春風喜競開得地自依孫相閣飛香欲繞鄴王臺
繡簾對賞猶嫌逺翦上金盤近酒杯
　　依韻奉和留守尚書㑹六同年感舊詩
鼎科第一䇿名人金榜誰能躡後塵三紀鵬圖猶緑髪
累朝龍首最青春同懷談笑宜開口間代文章各致身
(古詩有惜無同懐/客共登青雲梯句)醉倒不知歌舞罷杏園舊態恰如新
好傳此㑹詫時人歌掲青雲動暗塵霄漢得仙同白日
風騷寡和敵陽春笑談未减題名地富貴相高報主身
誰向衣冠増盛事龍頭結客事尤新
　　依韻奉和司徒侍中辛亥三月十八日遊御河
玉勒牙旌駐水湄萬人齊看柁開時此朝河伯想増氣
去嵗國公還賦詩岸蝶偶然穿翠箔沙禽曽不避紅旗
旬餘即報行春足可厭歸軒暮雨隨
此日河生舊俗傳相公同衆樂沙堧迎舟戯羽來低岸
罥席游絲落半天佳句獨高珠履上貴名都忘玉樽前
明年盛㑹知難再行看還朝百辟先
　　㳺河遇雨
翠幄初防日影侵春雲送雨信無心莫愁客散妨車馬
且喜農安得砭針侍妓㸃衣重結束游人霑葢尚追尋
臨歸未盡杯中興却放船頭醉裏吟
　　依韻奉和司徒侍中喜雨應禱
合書時雨奏銀䑓潤澤從今徧九垓應禱豈惟三日後
為霖曽是十年來巳逃虐魃知何地自起乖龍不待雷
無數公堂森賀笏盡同秋種荷陶坯
　　依韻奉和司徒侍中辛亥七夕末伏
七夕三庚共此辰風迎西火轉南薰金盤𤓰果隨時俗
玉盞笙歌勸相君月下巧心空自競天邊私語復誰聞
早歸肯效東方朔待㸔星橋夜度雲
　　依韻奉和司徒侍中元城埽行河
一皷千夫下揵聲缺堤漏穴㡬時平盤渦倒吸湍流住
巨浸疑浮厚地行舉鍤毎年勞衆力治河無䇿貢愚誠
頼公自有安邦徳何處風波敢更生
　　行河道中
風起秋河吹斾旌林梢初日露微明壤歌接野知堯力
水害横堤想禹平無數焚香迎使節不妨傍轡問農耕
江湖未敢生歸興為戀車茵毎侍行
　　即席再賦
樂事遙追戲馬臺高吟節物縱天才三朝致主誠心竭
九日携賔笑口開白酒似隨秋露滴清歌疑喚曉雲迴
放懷不有公台貴慣得萸枝首賜來
　
　
　
　
　
　
　
　
　
　
　
　
　
　
　
　祠部集巻九
欽定四庫全書
　祠部集巻十
　　　　　　　　　　　　　宋　强至　撰
　七言律詩
　　依韻奉和司徒侍中視河惬山
聞昔兹山運土成喜情此屋與連營可憐事出三王後
不得親逢伯禹名隣國一朝罹暴水相君先慮護嚴城
他時人說公來日應記初更月旦評
　　依韻奉和司徒侍中冬節筵間喜雪
初長日景午隂前瑞雪迎開上相筵㸃綴酒盃飛細細
侵凌歌扇落緜緜嵗功豫作三登地雲氣都成一色天
驚破醉魂詩句險不容吏部甕根眠
　　和司徒侍中喜雪
熙寜玉燭最調和瑞雪先時破札瘥大紀有年仍嵗後
尺盈平地此冬多戲珪旋翦飄疎葉祭璧初沈委大河
再爕隂陽人望久一方順氣入塗歌
　　依韻奉和司徒侍中元宵席上
席上香風轉綺羅北門東道漢蕭何燈搖萬井年光嫩
月覆千閭夜色多樓閣影重占物阜管弦聲洽驗民和
相公不惜陽春曲傳與都人毎嵗歌
　　寄齊州曽子固學士
歴山名重舜耕餘太守文章世罕如但見清風變齊魯
未聞紫詔起嚴徐最宜眎草歸時訓可惜揮毫落簿書
千騎行春且乗興里無勝母莫囘車
　　依韻奉和司徒侍中壬子上已㑹許公亭
賡吟令節最多年禊飲春亭五侍筵(初戊申上已長安/燕亭後軒侍飲和)
(詩明年隨府來魏是日奉和鈞唱有當/年簪履誰猶在今日門牆獨未□之句)愛客公心寛似
水催人物態急如絃園林爛熳驚三月樽爼徘徊戀二
天跡近風花飄未定且隨珠履醉金船
　　和司徒侍中壬子寒食㑹壓沙寺詩
四照梨花一色中他時珍賞有雌雄(魏人能辨/梨實雌雄)髙牙就
景能芳宴皓齒停歌誦正風樂極光隂窮日御詩成造
化奪春工佳辰不禁祗園火林杏兼然萬㸃紅
金星隠地爍逰車那用行隄更築沙官妓趁時簪玉蘂
藝工隨分賜銀花毎乗此節尋蕭寺全勝當年醉習家
歸漾綵舟懽意在還延賔從盡流霞
　　㑹壓沙寺觀梨花
小隊逶迤駐寳坊祇園花發認崑岡日髙恐釋三春雪
風細猶傳数里香垢染了無依佛界品流逾重被台光
更䝉佳句形珍賞漫說寒梅競効妝
　　和同賞梨花
紺園幾頃白雲英似覺漫天玉氣騰句引春風香陣陣
侵凌夜月粉層層時間冷艷尤難識世上妖葩各有朋
毎嵗旋來張翠帳芳庭同賞憶呉僧
　　奉陪韓魏公燕王氏園亭席上賦詩留題
脫去塵官一屣輕十年世網羡㝠㝠幽花笑晩新詩就
好鳥啼春宿酒醒辭客醉題紅粉壁(黄丞題羣客/名氏放屋壁)相君
髙宴緑隂亭(是日飲/雙栢亭)鄴人應怪三台畔今夜光聯處士
星
滏陽賔客擺塵羈一笑名園萬事遺細草幽花多自種
閒雲靜月最相宜鄉人乗暇就攜酒野客尋春來賦詩
白髪朱衫猶民府南歸已覺十年遲
　　依韻奉和司徒中壬子三月十八日遊御河
當時御水始通津遂作河生記此辰載籍不聞傳故老
盛游相繼到今人金貂為政居從俗畫鷁連年出慰民
錦繡匝隄簫鼓沸風光流動一城春
綵舟徐動信春風丞相行春樂意融花底馬蹄追暮鳥
栁梢旗尾掛晴虹驅馳造化三篇裏擺落尊榮一笑中
何况佳辰偏宴客酒樽東閣不曽空
　　送王仲賢郎中游天平山
近來好事数中郎笑指秋山學楚狂(散人宋喬/實從此行)絶頂去
天應咫尺回頭平楚祗毫芒步侵猿鳥雙藜杖吟蓄雲
煙一錦嚢日並塵遊疎逸駕自憐丘壑意空長
　　依韻奉和司徒侍中安正堂觀牡丹
獨王花天晚自開羣芳臣妾漫爭媒金刀㡬度裁雲葉
玉席多情向斗魁(晉忠魁第一星/西三星日三公)檀口似迎遲日笑香
心肯逐疾風頽(嵇康絶交書云/榮進之心日頽)相君造化春工手寫入
新詩意更瑰(瑰意/琦行)
　　壬子六月庚申夜陪魏公詣龍壇
上公小隊俯郊關讀祝焚香拜夜壇旱魃此時尤肆虐
應龍何處輒圖安呪辭如律噴孤劎刲血須明驗一盤
盛夏連年陪席位自慚不是牧民官
　　晚晴
雲暗青天一鼓雷旱蝗那得輒為災易盈畎澮流先溢
不盡關河色漸開豐兆已從膏澤見喜情還逐夕陽來
平明官屬趨丞相樂合公堂送賀杯
　　依韻奉和司徒侍中壬子中秋對月
莫畏流光催白頭且欣圓魄半清秋當時初作今宵㑹
毎嵗還同故事修飛蓋漫游虧燕喜胡牀獨坐減風流
何如錦席笙歌擁醉看銀盤射玉楼
　　病中漫呈師朴學士
初春抱病渉新秋叩徧醫門廢厯酬小子幸災因語怪
(乃有唱言子居於室中而知/外事常有人從頂上出入者)老夫委命獨忘憂情知仕
路多猜險頼有君家共戚休(自予臥病魏公/賜書恤問再三)藥裏關心
詩興在未應風月廢吟搜
　　依韻奉和司徒侍中八月十九日賞菊
秋風生意衆憐遲一旦先開豈足悲無髻競分濃蘂插
有襟聊對細香披閏催雖隔重陽月節去猶勝十日時
不比無名閒草木早䝉造化祇堪嗤
　　依韻奉和司徒侍中壬子九日
虗堂飛閣席頻移(早宴安正堂/晚集跨山楼)肯對茱萸憶賜枝(杜子/羙有)
(茱萸賜朝士難/得一妓來句)詩集元精尤唱絶歌翻新曲更相冝(太/常)
(沈丞以新/詞侑飲席)登臨晚日曽誰怨醉倒秋風不自知一種孤
根輸老菊明年猶得傍東籬
　　酬鄭叔巖虞曹惠詩因以奉送
五年西北事軍書心共青雲頗負初老大濫隨丞相後
嵗寒未覺故人疎論情詩句空稠疊轉眼花枝欲破除
相見不能同酒盞春風添恨入離裾
　　仲春感懐
春色愁邊已不濃眼開天地久隂中亂紅雜下殘花雨
暗綠兼飛弱栁風生計荒蕪有酒盞交期零落減詩筒
多情惟有堂前燕來徃貧家與舊同
　　上高明府孫世則寄書及詩依韻和酬
客顔憔悴過三閭猶喜良朋記拙疎忽隔重江論舊契
更言終日困新書(來書有新法推行/應答不暇之說)宦情共減中年後
樂事難同二月初(正月晦日獲詩與書/奉答之日乃二月旦)好在江山一樽
酒他時懐抱為君舒
　　某數年前䝉集仙盛公慰薦今方用是改官近以
　　啟事論謝伏辱長牋垂荅因成短篇少抒感臆
淮邊曽以此身歸毎見嘗寛使者威一昨薦章䝉首上
十年墜翼恰重飛功名未果時看劎報効猶乖夜攬衣
聊向短牋論感慨更煩尊教寵寒㣲
　　次韻陽朔丘尉述懐
登科君已十年餘斗粟猶肩縣尹卑閔已漫形韓子賦
添丁頼有玉川兒海邊毒瘴濃如霧嶺外征塗亂若絲
三嵗歸來無薦者金門猶喜從臣知
　　次韻丘柲校程苦熱
羲和驅日晝如燔萬里焦原草木乾旱雨驟晴還作熱
炎風寡勢豈成寒渴思沆瀣朝餐美坐想凌兢迹到難
汗浹肌膚空秉箑浪將霜雪擬輕紈
　　依韻和道濟私丞集英殿秋宴作
都場百戲已先呈舞字逡巡列太平酒緩天顔應有喜
樂高禁漏不聞聲晴暉忽傍金莖動協氣偏從玉座横
何事君臣皆共樂銀臺連日奏秋成
　　何大宰生日
却数中秋已過旬老君親送玉麒麟力侔二氣文詞重
迴繼諸公徳業醇論道他年要黄髪看公當世斡洪鈞
泰山如礪河如帯到此猶為劍履臣
河嶽靈神擁瑞來劎川一夜起雲雷祥風破臘吹灰琯
和氣先春報砌槐龍邸久膺心膂託金甌終為姓名開
年年已與梅花約長借清香入夀杯
　　哭曾四丈供備(前浙東/都巡檢)
平生獨慕霍嫖姚弱冠功名喜自邀報國劎鋩沉氣象
絶人尺藝委風飈總戎江海空流轉分間關河竟寂寥
㡬百熊羆懐舊愛哭聲應過甬東橋
　　贈黄任道
辭源浩蕩輸滄海筆勢飄颻薄紫霞公府薦才猶未試
士林淪滯不須嗟相逢轉更開懐抱一跌何嘗掛齒牙
文帝欲興三代治可容賈誼在長沙
　　依韻奉和省判程郎中省宿
北望宫牆樹萬年九霄雲退湛秋泉坐間星斗懸吟次
夢裡江湖在目前月緩粉闈添皓色更長紅燭滅青煙
中郎心計元無敵更向風騷擅將權
　　雪霽出郊
京塵滚滚日眯眼心豁郊原初雪晴幽禽忽傍粉樹語
瘦馬時踏瓊田行高吟浩蕩真吾事薄宦飄颻愧此生
却羡老農相顧喜土膏乗潤說春耕
　　元夕觀駕御端門詩
仙韶樓底㺯春和簾額隨風捲繡波午夜九霄開寳扇
一聲萬夀徹明河燈纒月影祥光動酒入天顔喜氣多
侍從有班無籍去花邊空聽太平歌
　　次韻都曹燈夕之作
夜色澄明宇宙寛新正纔半覺春慳行歌遡月疑塵外
醉眼隨車憶夢問燭影更和人散亂漏聲不放馬舒閒
啼鳥看報嚴城曉滿引金船倒玉山
　　仲春攝太僕卿祭馬祖宿齋城外作
一年四出國門西今喜春郊散馬蹄晴日自隨河靣動
宿雲仍傍栁梢低齋宫得句還揮筆鄉國尋芳憶杖藜
承杞九卿猶假攝不應巧宦至通閨
　　篋中得調官時楊氏所寄書慨然追感
笑語無蹤莫更尋毎懐平昔恨猶深况看滿幅相思字
曽訴幽閨獨自心因想音容如在目不知涕淚已盈襟
恨銷除是綵牋滅弗比遺香苦易沉
　　庭前梨桃二花方盛為暴風所吹感事成篇
梨白桃紅纔可嘉風前亂雪趁殘霞提壺有口只喚酒
鳴鴂何心専妬花九陌樂遊非徃昔五陵豪氣漫塵沙
清樽倒盡却興感席上餘春天畔家
　　一春未嘗行樂而羣花今已離披感而成篇
只知倦馬趁風沙不覺啼鶯破物華始擬尊前謀小酌
早堪枝上數殘花壯圖惨淡流年駛樂事參差暮景鈄
薄醉浩歌搔短髪江湖歸興滿天涯
　　送史正孚
再提試筆入南宫落紙文章近更工一第聲名光晝日
十年意緒散春風眼驚梁苑花枝静心豁秦川酒琖空
材大莫嫌關賦冗青雲知巳有諸公
　　陪羣牧使進呈揀中御馬
薰風微轉殿南稜玉色天顔粹自凝数馬從容陪晝接
飛龍迤邐備時乗久圖駿足求初得一顧竒毛價遂増
竊笑漫踰梅福願半生玉陛輒三登
　　二月十二日城西送韓玉汝龍圖馬上作
信馬春風踏軟沙晴郊芳意接京華緑垂波靣官橋栁
紅出牆頭御苑花(過玉/津園)莫問年光侵老境且拚日醉送
生涯歸鞭猶恐嚴城隔那得行人不念家
　　後二日趙無愧杜君章垂和前篇復用元韻自和
　　呈二君
給園勝地隠金沙隨音心開筵餞使華社日兼宜数杯酒
春風未動一枝花垂垂禁鼓喧城裏一一歸鞍傍水涯
魚目間投引驪頷夜光雙吐照貧家(一去傳語行人莫/回首綠槐隂合定)
(還/家)
　　三月五日病中對雨作
何術可留枝上錦誰人能換鬢邊絲不堪有恨餘春日
更值無聊足病時久判浮名唯念酒肯因閒事輒忘詩
雨頻未拂金明栁空聽蓬萊唱舊辭
　　漫呈盛任道監簿
甲第衡門憶並開笑談無日不追陪繞欄共覓花時句
隔壁嘗呼雪夜盃一别青雲俱蹭蹬相逢白首重徘徊
炎天臥病還同巷早晚欣聞步屧來
　　苦熱
天上扶桑樹合枯火雲四起抱陽烏誰能赤脚渡銀漢
直欲跳身藏玉壺河朔飲盃空酩酊臨淄汙雨自沾濡
井深水逺渴心劇百丈無繩轉轆轤
　　客有貎吾陋容者以詩謝之
野姿瘦骨逼吾真處士毫端合有神正色未嘗移勢位
苦吟自覺逺風塵漸驚老態侵雙鬢猶逐時名繫一身
可是封侯須燕頷恨無勲業上麒麟
　　用洪景之韻送郭子山
别筵那得易為情别酒連連祇自傾車馬縱遊憐客興
江湖幽適負吾生盤中異味歸南食篋裏新詩記北行
文史藏身榮路在未應高迹混柴荆
　　賀吳樞府詩(呉公尹京踰月/遽拜樞府之命)
治聲一月滿長安直上星樞聳具觀空䇿危言驚主易
能施行事似公難詔辭浩蕩留邦國廟畧縱横出肺肝
拜慶親闈雙白首更傳盛事入衣冠
　　九日作
九日登臨雙闕邊三秋感慨一尊前黄花若解憐多病
白髪應嗟老去年憶昨忽叨門下召此辰方醉侍中筵
追歡筋力於今異贏得新愁入短篇
　　臘月二十三日羣牧使元内翰曽龍圖同日拜樞
　　參之命是日立春
洗馬池邊喜氣俱二公同日上雲衢北門學士參台鼎
内閣才臣貳斗樞曉殿春風迎拜舞晩街霽日照傳呼
囘頭應笑蹉跎客飬拙長甘伴圉失
　　甲寅仲冬祠馬步宿齋宫乙卯仲春十七日復因
　　馬祭到此漫成短篇
昔年庭木雪僵條今此風和栁自榣人事轉如風不定
年光暗與雪俱消城中佳氣生宫闕塵外清居隔市朝
顧我何能知馬政江村祗合老漁樵
　　甲寅二月罷戸部勾院移羣牧判官待次數月乙
　　夘春復自請罷羣牧
誰客豺虎漏䜛人又遣花封退食貧漸老可無詩過日
連年唯有悶償春奔波塵土非吾事流浪江湖合此身
且信濁醪存妙理一盃萬慮付洪鈎
　　席上走筆贈别李子先
醉魄吟魂李謫仙風流未絶驗家傳詞源直欲傾三峡
飲量真疑漏百川㡬寸燭花催餞席数程栁絮撲歸鞭
别愁衮衮無由說吏部先尋甕底眠
　　送彭景行寺丞侍飬得請歸荆南别業
上年慈母懐鄉涙愁殺啼鵑耳畔飛歸計任荒揚子宅
(劎外先/廬在焉)喜情自入老萊衣秣陵五馬開樽待(父執梅公/令守金陵)
荆渚雙魚薦饌肥能為聖朝全孝理賢聲行色兩光輝
　　孫公素中光將徃相臺謁韓魏公詒詩為别因以
　　酬送(公時新改/京兆節花)
紫宸班退聽宣麻鎮鄴司徒換將牙到日玳筵公定喜
當年珠履客尤嘉(公頃鎮北門/公素實從辟)賦驚閤座争觀禰樂重
當時合姓車入夏後園聞更好繞池十丈看荷花
　　依韻和酬孫公素中允寫懐見貽
車馬門前住罕逢春坊内允獨相從領垂素髪驚潘岳
(公素以予駭其早白來/詩有霜毛初出之句)器負青雲愛仲容身世百年今
有愧功名萬事近尢慵不縁婚嫁須㣲禄已拂紅塵就
赤松
　　九日陪雨制諸公燕趙氏園亭
筋力追歡勝去年不應吹帽愧華顛壯心未折秋風裏
笑口頻聞晚照邊學士帶欺黄菊爛侍臣綬奪紫萸鮮
自憐蹭蹬諸公後一醉猶能賦此筵
　　送李山甫赴熙州
懶憶盰江釣綠波春風躍馬望洮河平生富貴來雖緩
一日功名得便多城上隴雲飄漢角楼頭關月慘羌歌
剰禆儒帥開邊䇿大有燕然石可磨
　　予在病告君玉見過翌日成短篇奉招
官居冷落人稀到病枕欹移日㡬回薄宦淹留無處說
平生懐抱為君開盤中飣餖延麤飯甕靣澄凝泛好醅
更有無窮欲言事可能重跨蹇驢來
　　順師歸湖寺後以詩見招因戲答之
山月溪雲思有餘嶺猿沙鳥静相於閒中物象都収斂
别後詩才愈發舒擬就鄰翁沽竹葉直邀野令走籃輿
提壺漫叫無憑凖一醉春風莫誤予(順師有可能沽/酒引柴桑之句)
　　紫微舎人宋公愛子姪三人同日得第作詩以紀
　　盛美
君王親䇿集英年始信常山子姪賢白晝相將金榜上
紫微三謝玉階前衣冠近事尤為盛閥閱清芬愈可傳
馬躍春風歸里巷蘆花爭看一行鞭
君王賜第御靈和兄第同時捷雋科名占風雷三級徧
恩霑雨露一門多衣冠盛事喧金榜里巷榮歸綴玉珂
他日鳯池須接翼侍中隂徳有餘波
　　山中雨後
雨足前村雲未囘逡巡屏靣数峯開相呼野鳥逢人住
自戲山蜂趁馬來野色通明林葉净溪聲奔迸岸沙頽
田翁見我應偷笑底事行吟廢酒盃
　　寄題雙巖寺
古寺南偏兩翠微錦溪碣石豈全非雲煙來去長相接
猨鳥東西各有歸泉溜夜淙寒入座嵐光朝滴潤生衣
而今野曠無人築唯見林僧對掩扉
　　莆陽徐大守数賜臨顧
軍壘初分太守麾馬頭南去有光輝吏人郊外迎飛蓋
父老溪邊指繡衣到日嶺梅含細藥昔時鄉樹長新圍
世間得意多遺舊誰肯柴荆数款扉
　　林大年殿省金輪院讀書有寄
仕到監州興漸多人生四十未蹉跎自嫌朱紱生門調
直要青雲取世科新喜鴈名傳日十暫題試筆寄巖阿
山翁只作書生看不識前呼導玉珂
　　依韻和吳七丈詠雪
平明無數六花飄氣象崔嵬變一朝落勢孤城圍不盡
寒威窮巷著偏饒臨衣未拂還成舞近燭纔看早覺消
㪚稱少陵吟白髪更逢太白跨鯨腰
江邊玉樹渾無地世上銀河自有橋宿凍即交山口路
冷波應減海門潮當年右席辭空在今日扁舟興轉遥
寛褐紅爐温坐外人間萬事任寥寥
　　園竹為大雪所折
露葉煙稍拂草亭雪中顛倒翠虬形且留完處裁吹律
莫聼傍人議殺青却恐看來愁野客若為扶起屬園丁
寂寥数畆清風地宿酒從今不易醒
　　輓故司徒侍中贈尚書令韓魏公
建儲嘉祐發先機蓋世功名古亦稀一冠鴛行舟地立
兩扶龍徳九天飛偃藩汲黯時云臥去國周公遂不歸
星坼中台薨訃入君王淚濕輟朝衣
平生忠節見臨危四紀三朝報主知伊尹告歸曽未果
子房强臥竟難支朝廷首配嚴親饗鹵簿新排送葬儀
澤在生民功社稷堯文更揭墓前碑
西北油幢疊總戎六年幕府從裴公談兵玉帳知何在
宴客金錢定已空麟閣英姿隨爽氣鳯池陳迹想清風
白頭無路酬恩地一寄哀情薤挽中
　　馬公節輓辭
慘淡南宫鎩羽翰空歸座席甫能安魂収長夜棺尋閉
淚灑殘春䄂未乾(君下第還家/不数日遂卒)老母始甘無禄釜世人
今轉薄儒冠土中猶動難平恨月照孤魂桂影丹
　　王廣淵郎中輓詩
暮歸紫陌尚鳴珂夜哭逡巡接浩歌(暮歸高歌/巳而大哭)漸老為
郎逾藴藉平生從仕亦蹉跎笙沉緱嶺空乗鶴書絶山
隂欲換鵝日落九原車馬㪚悲風更向白楊多
　祠部集巻十
欽定四庫全書
　祠部集巻十一
　　　　　　　　　　　　　宋　强至　撰
　五言排律
　　依韻奉和司徒侍中雪二十韻
瑤林紛有蘂玉海浩無津葢地都藏險漫天不露垠片
輕消鑿落光冷奪純鈞賀笏庭前客懽盃隴上民清輝
交夜月妙曲次陽春兔苑誰傳簡蠶崖自比銀香沈宵
爇麝烟濕晝炊薪履没平三徑忩明斷一塵乘時飛更
急帶晚賞逾珍酒合斟瓊液巾宜頂白綸分形雖各值
灑潤要皆均渗野今豐魏飄筵昔瑞秦禽疑越貢雉獸
訝晉祥麟巧剉枯株木偏宜勁節筠寒林圖似展粉筆
埽初勻嘗愛漆園羙寓言姑射神如公詩具羙揣物意
尤親久作依劉客難追訪戴人幕中𢋫絶唱席右媿嘉
賓不獨調元手風騷敵孟醇
　　詰朝雨寒宻雪雜下輒成一篇呈諸匠者幸賜光
　　和
飄洒初驚曉霏微或舞簷勢應縁雨作威未抵霜嚴水
靣瓊銷液山頭玉露尖偏能仁富室只觧虐窮閻樵凍
肩増竪魚寒手懶箝助清歸賦筆送冷入歌簾退縮悲
毚兎埋藏憤老蟾旋醒疑酒薄宻擁喜爐添尚媿侔連
璐纔宜比散鹽飛輕憂絮妬落早欠梅兼真宰恩先漏
豐年兆逆占綾加侍臣被彤下使君幨預促羣萌逹前
驚百癘潜尤甚窮臘降多後世情嫌
　　某近辱諸公先和前篇鄙思未已復自次元韻奉
　　呈
纔落先明牖無多未壓簷得時雖較淺着物始知嚴報
歳三登速裁花六出尖賀祥開萬物却癘喜千閻腹餒
禽剛喙螯僵蠏怕箝地成銀色界門盡水晶簾燕市凝
盃蟻書幃氷硯蟾天形四垂接曙色十分添海訝龍飛
沬盤疑虎刻鹽陰陽驚臘早氣象假風兼嚼爽膓忘渴
吟寒口懶占學輕頻舞䄂禦冷盛張幨謝媛資佳詠袁
生苦宻潛自縁人意别一愛一憎嫌
　　長安二月二十二日雪十韻
曉白乾坤静寒消氣候侵麥滋堆隴疾花没聚枝深浩
蕩中春尾昭蘇庶彚清函闗雙粉蝶繡嶺一瑤林鶴冷
驚幽夢鸎愁閟好音拂衣輕㸃綴落酒旋浮沉門擁藏
髙卧牕明照獨吟飄時穿箔罅積處值樓陰南客増蕭
索東風助浸滛年來交態淺乘興欲誰尋
　　送朱元弼主簿登第後還鄉
簿領非吾事儒林物議間談經泮宫水校籍道家山職
業纔相稱塵勞豈素嫺官期慵屈指親側且承顔楚岸
維齊舫掦州入故闗時人榮晝錦洗眼看南還
　　送度支劉郎中被㫖赴闕
赴辟函闗道來時犯雪泥今乘匹馬過早見晚鶯啼嶢
闕兼程到丹墀數日躋一言知國器三接是雲梯小醜
翻然順靈珠自此稽和戎須上䇿議要合征西
　　次韻郡寮櫻桃之什
人説櫻桃羙誰知味特殊顆勻圓更好色麗賞還須樹
樹紅攅夏年年價滿都畏風應早摘宜日稱晨敷血滴
春鵑淚胎含火齊珠透肌勝琥珀爽口劇醍醐怒目晴
全赤粧唇㸃誤麄愛擎宜翠籠登進合銀盂秀實期先
薦流鸎莫漫圖園林千百品甘處後塵無
　　彭九廷評改丞衛首垂臨訪未遂馳賀輒成鄙句
　　少伸愧謝
三年廷尉評别事忽除丞歩武通規近生涯薄俸増翰
林終必復雅道已難能不預聞新命那期念舊朋馬鞍
煩逺御爵刺改前稱禮曠徒慙汗情髙倍服膺彈冠開
慰喜聳袂羡軒騰馳賀氷泥滑賓階愧後登
　　送評事十九叔入秦
白露沾蘭草王孫轉憶歸蔡州新戰罷郢路去人稀謁
帝不辭逺懷親空有違孤舟㸔落葉平楚逐斜暉北闕
見端冕南臺當繡衣惟余播遷客只伴􁀙鴣飛
　　依韻荅公節
長髯踏昏鼓詩巻置予懷屢讀銷蘭炬幽眠廢竹齋雷
陳叨契宻李杜媿名偕(子羙有李杜齊/名真忝竊之句)明月驚雙目清
風暢百骸舊游今厯紀新句老逾佳筆力支傾嶽詞源
瀉倒淮覓官猶博奕賤賦甚優俳夫子心雖壮羣兒口
更排謗譏從爾類事業屬吾儕他日材須用平時照莫
埋相期空有道欲薦反無階足跌那傷驥角争堪笑蝸
醉鄉逃得喪(兄之新亭/榜日醉鄉)俗調外滛哇縱酒時遺幘逢人
或懶鞋閒乘太湖棹静繫洞庭涯梅雨開新霽江天斂
宿霾苦吟邀郢客妙唱聽呉娃顧我千憂集陪兄一笑
乖此行情分厚枉道願言諧䇿馬闗城逺深愁日墜崖
　　北京判府司徒侍中生日三十四韻
仁祖龍飛榜宗工鳯舉春爭先欣得雋直上欲驚人終
賈年方妙軻雄學已醇紆朱光半刺垂白慰偏親器業
期廊廟聲名壓搢紳試言俄有㫖落筆不無神儒館羣
邦彦王畿位幕賓諌垣尋振翼法座屢攖鱗雨露専圖
報雷霆肯避嗔上心疇侍從大手屬絲綸使蜀星文動
回梁帝眷新黠羌初負漢儒將續臨秦就統興師律能
捐受命身苦甘齊士卒寤寐息風塵未幾登培幄猶稽
秉宰鈞旋更諸鎮帥連牧數州民文武才俱屈安榮䇿
未伸總戎離晉野移疾守漳濱符契真千載謀謨復四
隣鴻樞纔守運英衮遂同寅扶日升黄道朝天冠紫宸
功髙嫌赫赫跡退喜恂恂分陜勞姫旦還鄉滯買臣良
籌深制勝苗格偶増旬西顧憂全釋東歸請繼陳俞音
來荅詔喜氣送回輪故國分銅虎離都改玉麟誰知圖
任舊祇見寵章頻茅社重留地桑弧載誕辰喬崧秋降
甫寳厯歳名申馬錫天閒駿衣班内帛珍康强鍾衛武
爵禄茂平津長與三台應兼之五福臻神明知必相壽
合等靈椿
　　晦之江樓小飲辱詩懷寄謹荅來貺因以奉招
遙知相憶處相憶對秋江渉有波濤濶飛無羽翼雙端
居君故里薄宦我他鄉交臂經時失憂心曷日降此稀
人迹到惟聽足音跫願命朋遊駕來吟吏隠牕倦談須
擲塵劇欽定空缸論契何如重千鈞不可扛
　　文相生辰祝壽
盈數號良月應鍾飛律灰當年凝間氣此際毓元台出
契千齡運居為百辟魁智多全徳水位峻冠朝槐經世
雄門盛熈邦鉅業開賚商名掩傳平蔡畧輕裴肅物嚴
秋去充閭慶旦來最誰興善頌䝉顧寔微才圭衮榮長
享松筠歳不摧相階常煥耀巖石鎮崔嵬適限縻官句
無縁薦壽盃應天五福外更願事康哉
　　次韻元恕苦寒之什
繁雲凝不散朔吹動無涯林秃霜摧葉河膠凍裂沙饑
禽啄石髪彊䑕墮簷牙應有四方客倍懷千里家老松
堅自若病竹折相义喜擁重衾麝愁聞絶塞笳謀温藉
狐腋辟冷泥榴花豈待窮冬雪方為氣象誇
　　次韻梅守著作喜守倅冬杪祈雪春初獲應之什
郡境時雖泰江鄉臘已深羣情憂雪晚精意喜天忱夙
駕纔分禱春空倐變陰銀成佛氏界瓊掩帝家林始向
風前舞還逢水靣沉乾坤方一色埃滓莫相侵薄畏晨
光鑠清宜夜魄臨撒鹽矜巧喻授簡喜知音月窟埋仙
兎霜毛碎獵禽驗深兒植杖聽落女停針扄户人安卧
乘舟客訪尋長鋪呉地練競貢禹邦琳潤未沾農畝威
先到旅衾馬蹄行見迹鶴髪此羞簪愛潔慵施帚思烹
預滌鬵難收俱碎璧漫想辟寒金飛瀑傾台嶺驚濤過
越潯兆年能作瑞澤物豈無心氣象符神設陰陽順斗
斟䕶梅偏拂拂欺栁故森森樵塢如迷失漁簔重不禁
積遲唯濬壑白早是髙岑爐飲聊堪禦樓觀恐不任當
今平坎亞免使有﨑嶔第止塵心渴誰開凍口吟梅州
才素逸藻思衆嘗欽髙唱俄攄發終篇絶麗滛更兼和
宻霰並好爽煩襟屬和仍鴻筆珍藏勝楚琛正聲都欲
寫抽曲入瑤琴
　　某介直寡合為邑亡狀而杜兄一見過愛作詩稱
　　許謹依來韻奉荅
平生懷古哲所趣背時人餓死不巧宦力行惟庇民風
波方滿眼霄漢欲謀身山水得一縣松筠為四隣分安
籬鷃恱機少海鷗訓道義聞君久襟懷類我淳盍簪何
太速傾葢似非新交向篇章定情縁里閈親胷中都絶
介席上竸誇珍他日攄長䇿相擕獻紫宸
　　送京西運使周度支
公持使臺柄行矣過鄉闗自昔捐繻處于今擁節還素
推仁義本將底輸賦閒恵足躋民富威先變吏頑高談
能佐治大筆出誅姦所稟具純德未嘗柔正顔最為時
論重自結主知難忠節久方見詔音行復頒匪朝登相
閣均福浸人寰列郡方馳戀征艫已莫攀風霜十月始
鐃鼔一川間驟奪孤生庇瞻言感涕澘
　　郊外感事
田原土盡辟禾黍積如鱗聖主弗横賦農民猶苦貧末
游滋不業素敝寝誰因富室豪奪利里胥蠶食人為生
常汲汲乃粒罕陳陳况在水旱地更遭科斂頻其將委
溝壑何以給昏晨去弊與務本無非縣令親
　　上知府張少卿
邦君今刺史光禄古名卿况是三台後仍兼二事榮才
猷希世出議論一時傾文燄長千丈詩鋒鋭五兵量形
滄海狹氣與素秋横官路紫朱競公心紱冕輕金華推
羙郡銅虎愜専城半歳開尊府休風變細甿堂陰空晝
訟桑野勸春耕毎布詔條暇間擕賓從行江山尋勝地
笳鼓擁游旌好景樽前挹新篇席次成雙溪兹壯觀八
咏昔虛聲治狀稱尤異宸衷眷直清勢應非久次代豈
俟終更卓馬朝將近元龜徳素明豐功増閥閱舊物取
鈞衡屬吏誰堪䘏孤踪此最平下科踰十稔薄况甚三
生尚壯羞乾没雖駑願使令斯辰如賁飾吾道定䝉亨
輒取鹽車吭聊逢伯樂鳴
　　謝知府少卿
　　　某為邑歳餘材術短䟽知府少卿特形清舉事
　　　出望外謹成五言十二韻詩一章上謝萬一
賤僚尸屬邑踰歳事雄藩自視無尤異何階計薦論公
為千騎長官復九卿尊陞絀懸諸手榮枯繫片言俄収
一介技俾出大賢門鋭意推臣轂剡章飛帝閽先容掄
㪚木後澤浹孤根立發韓灰燄坐生鄒谷暄泥塗漸霤
漢瓦礫變璵璠倍喜非初望難酬是厚恩敢忘知巳賜
况有寸心存稱謝堦墀阻形留意欲奔
　　上知府少卿
近代東南守何人與古同唯公臨婺女變俗似文翁流
化陶編户延儒萃泮宫棲糧農畝溢鞠草訟囹空風月
歌詩徤江山氣象雄雙溪今改觀八詠昔非工文酒髙
懽外園林勝賞中妙年登白首素節有清風嘉會千齡
合皇天五福融晚躋輕位棘行覲帝宸楓卓馬趨嚴詔
元龜簡上聰謀猷一朝啓利澤萬區通諸邑誰無狀孤
生性最䝉簡書循吏檢牒訴盡愚衷鋭意鋤姦蠧推心
活困窮不能防衆口止觧潔微窮方托雲垂蔭俄觀歳
改筩氣寒期念黍聲在或知桐昔值民留寇始聞書薦
雄生成单賤跡今日願因公
　　上運使工部
天地慳英氣人皆所得偏公乎何卓越性乃獨純全精
學窺神奥遺經討聖淵辭宗師者衆詩將敵無前風雅
一篇出邦都萬紙傳斯文知未墜大筆舊將顛早聽諸
公論仍推執事賢松筠貞節勁金石亮誠堅曏受嚴宸
寄嘗持外計權才良魚遇水姦墨雀逢鸇黜陟司當爾
澄清古亦然裁譏成貝錦亂曲惡朱絃未幾恩函改俄
聞使斾遷彭門勞鎮撫漢詔許周旋鈴閣畫開巻熊轓
春行田坐棠稀訟牒恭梓接鄉㕓治狀頻稱最褒章訝
未甄淮州繁轉給漕柄議登延旒扆知名舊朝廷付命
専温書頒緑檢要職復青氈歳赤膏腴地河膠金穀船
尚繄心計敏能免國需愆既足中都食兼充内帑錢輸
將今底績留滯矧經年不俟更書滿行聆迅召宣帝猷
歸潤色天下佇陶埏賤士何為者孤蹤最𤨏焉技踈謀
鼫䑕聲冺類寒蟬七載沾微命三霜偹冗員謹亷徒自
信朴訥復誰憐材散良工棄筯駑善御捐泥塗寜避辱
溝壑尚憂填援手惟公易為容更孰先願由門下進畢
力効塵涓
　　上運使工部
綱紀提諸郡朝廷重外臺舉今持使柄第一議公才心
計籠寰字時名薄斗魁邦家經費足山海利源開待哺
充兵口圖豐積帑才鄼侯慙首漢唐室魏稱裴幹濟謀
無敵澄清志不回謟言迎刃破姦膽望風摧羙課連優
異繁司久剸裁由來藏器業所趣在公台豈似更書滿
當聞迅詔催帝前推惠澤天下活枯荄賤子今州縣孤
蹤始草萊十年恭紱冕再命尚塵埃馭吏猶防盗憐民
甚撫孩官箴誠自朂士轂復誰推近幸窮山側親瞻大
斾來霽威寛跼蹐賜坐許徘徊短效時令獻微躬或見
哀光華生祼壤飛燄發寒灰古亦伸知已愚寧媿自媒
鑄顔惟此爾捨魯更何哉巨野容頑鑛良工取散材願
由恩館出畢力䇿駑駘
　　上致政蔣侍郎二十六韻
憶昔初登第公時再鎮杭諸生盡賓禮賤子正親䘮顧
在齊衰下難瞻棨㦸傍無依繞樹鵲欲進觸藩羊豈謂
二千石容趨數仭墻襟懷一虚接位貌兩俱忘復坐䝉
嚴誨(公嘗教至以/忠孝之大節)窮居庇末光寒蹤深退省感遇劇中
藏俄觧武林印復懷呉郡章重經所憇杜俯近必㳟桑
(毗林舊/隠在焉)政續前遺愛州存舊大綱風騷揖韋白術業駕
龔黄衆有台衡議朝推治狀良棟材掄杞梓廟器薦圭
璋車馬還非逺(公甫爾代還劇/有退休之請)㝠鴻趨莫量儻來輕弁
冕思去傲滄浪俞詔優賢降安車就第康鴻樞辭宻輔
碧落應文昌世外風波息齋中日月長静憐詩酒地回笑
利名塲愚也生無似公乎惠末償昨官從一掾去德越
三霜逖聽禠華紱末由稱賀償旅巢今甚邇思館宻相
望傾仰心揺斾兢慙背負芒功成何以祝五福貝無疆
　　寄獻王中丞
近侍才俱傑明公望獨尊紀綱新獻府徳業舊王門禮
樂陪朱邸文章落紫垣訓辭含鼔動氣槩獨飛騫厭直
詞臣筆堅求牧守藩圖書遷禁閣封部領家園曉日旌
旗疊秋風鼓吹喧萬人瞻駟馬千騎簇雙鞬令肅闗河
静仁深草木蕃先皇俄側席百姓互攀援到闕何心緒
遺弓已淚痕東廂延進對數刻慰煩寃一作逢入廟三
朝見聖孫風雲歸夙契社稷入危言罄竭丹誠露從容
玉色温殿中繄執法陛下肇披元爰立宫寮近由來國
史存台星㸔比比淮水正源源白簡抨彈後洪鈞宰制
繁盛期開旦暮偉烈照乾坤下客真踈鄙參戎謬薦論
去年趨大幕累月奉清樽召㫖催乘傳駑情劇戀軒此
生猶斷梗在處是孤根豈自身難致云誰手未援空彈
愁坐劒感幕主人恩
　　送陳郎泗州得替
厯選臨淮守多聞政術偏若柔非似水即是急如弦下
吏或弄法屬僚時竊權邀權沸鐘鼓市譽飾庖籩此弊
歳月久何人才業全我公來作郡衆口悉稱賢寛猛履
中道勤勞經比年憲章難爾枉(公素精/法令)綱紀自吾専間
喜文字飲懶開歌舞筵迎賓常倒屣(公喜賓客/開無留詢)酌水毎
留錢(公潔亷之聲/尤重時論)無媿古循例豈同今備員頻陞功狀
最宜待寵章甄上意深嘉乃髙懷遽撇然琳宫願監董
(公始抗章/監靈仙觀)鈴閣厭拘牽帝惜惟良去公逾所請監俄聞
拜俞詔(章再上乃/許觧郡)得往閱陳編(公嘗語某日吾求去郡/無他欲得閒局閲圖史)
(耳/)未可謀真隠行當被峻遷散材蒙剪拂殊遇絶夤縁
有立期他日無望報二天聊將感知涙灑送北歸船
　　七言排律
　　送玉夕拜移帥慶陽
一月天書兩紫泥朝持使節暮征西(公適自京兆府領/都漕又改帥慶陽)
(一月之間凡/兩拜新命)闗中父老攀旗尾閫外偏禆望馬蹄行色
欲侵邊雪散威聲先壓塞雲低情勤佳客雙延辟(公辟/劉李)
(二君欲/置幕下)令肅疆兵倍訓齊城堡此時歸鎮静朝廷自昔
重招擕坐收勲葉光彛鼎入拜恩私寵介圭文武兼才
縁已試父兄前烈不難躋却慙主帥經三易幕府徘徊
守故棲
　　送趙龍圖赴成都
禁中延閣龍圖貴天下名藩益部雄紫詔一開雙渥澤
錦城重入五春風(公自御史使蜀距/今出守凡五年矣)吏民望拜行塵外
父老喧迎喜氣中猶指繡衣前蜀使宛然緑髪少文翁
獨當明主新才選應記先朝舊諌工蘇息兩川遺惠在
撫柔千里宿心同旌旗毎順遊人出樽爼寧容座客空
却恐江花尋未徧已除刺史作三公
　　送張龍圖赴益州
天子首除全蜀尹(今上初即位/公首拜此命)近班親問治才長輔臣
皆曰明公可出守當令逺俗康擁節兩川曽不擾
剖符千里定為良圖書溢目延丹禁印綬垂腰制一方
紫誥忽來雙雨露錦城重去五星霜望塵騎走兒童竹
夾道壺傾父老漿坐嘯樓臺萬山壁行春車馬百花香
西南毎往臨藩屏前後多歸入廟堂那比小侯論歳月
即陪元宰爕陰陽無勞青史誇京兆今代成都有趙張
(公實/代趙)
　　僊姑馬上回見野塘荷花盛開感成短篇
波靣參差萬蕚紅直憂綘蠟日邊融却應絶艶無仙骨
何事清香屬釣童緑芰間成新様錦畫船撑動亂霞叢
便能移植金堤畔早恨曽淹濁水中一等生成勞化匠
獨教榮落對熏風逢時得地俱難偶古來賢才與爾同
　　送孫公素機宜書記赴太原劉龍圖之辟
夕樓清嘯却妖氛越石并州晉史云威望裔孫行破敵
羙名才子去從軍闗榆礙馬陰初合塞草迎人緑自薰
幕下清吟消日月樽前壯畧起風雲尋常喜論兵民䇿
尺寸羞銘將吏勲傾歳金門同獻賦(公素實劉公/同年進士)平時
玉帳暫論文早傳尺素頻來魏莫待飛鴻晚過汾誰問
何官一書記十年閫制自當分(事見杜甫/送髙適詩)
　　送知府余少卿
朝野清風五十年更留政績與民傳全家只飲東陽水
自古無如太守賢手把耕犁農業勸足投庠校士風遷
弗容惠愛終三載倍使罷窮戀二天來暮井閭存昔訟
去思亭觀有新篇傾城幼艾方遮道盡日旌麾不得前
塵土想趨層闕下夢魂猶憶兩溪邊吾君正欲登耆哲
未放収身到地仙
　　送記注楊學士被詔赴闕
學士聲先壓並游詞源浩蕩浸崑丘九重紫殿三題就
萬里青雲數刻収天子臨軒名第二春官奏巻等俱優
翰林試筆尋揮寫册府譌文倐校讎京邑紛華非所好
鄉邦偃宴得其求始看别酒傾同舍早聽讙謠載兩州
嚴詔飛來批鳯尾近班歸去立螭頭一年父老漫留寇
四世公台將至彪即日金鑾開歩武往時駟馬减風流
蹉跎舊掾瞻行色漸老從軍祗自羞
　　孫曼叔待制安撫至陜西先以詩寄
不同四客老商山朝出東宫暮近班彭翼豈容時暫息
龍鱗祗自歳餘攀身猶侍從先康濟心與生靈共歉艱
郡國尚聞愆雨澤朝廷西顧動天顔鴻虚禁閣違登降
觸熱軺車事往還赤地相望千里外清風一洒百塵間
誰知奉使今持節比見從戎昨過闗漫學彈冠貢公喜
鬢毛蕭颯欲投閫
　　送張如瑩
栢城親見五雲飛歸奏嚴城侍玉墀重待三長専筆削
新遷八座總綱維却縁闗輔初通屬便向齋壇去把麾
暫使文星厯東井方資逺畧控西陲乖言今覺詼諧驗
清獻但容龜鶴隨(李丞相以尚書議論剛正常戲呼為/張乖崖今復鎮復不擕家故併及之)
巫峽風髙送帆席錦江春動照旌旗臨川畧應添刀夢
宣室行聞盛德詩看取鋒車即西去巖廊正欲聚高䕫
　　依韻和志國酋夏霖雨之作
平溪漲雨欲過人后土浮泥苦寄身但得薰風如舜世
未應大水似堯民淵漁弄沬知生樂林舄啼饑與死濱
急浪横流成浩蕩陰雲狂態轉紛綸盃觴自好消長日
草樹猶疑泣晚春杖䇿北園尋傲吏葛衣飄洒任吾真
　　送運使李工部自陜西移益部十韻
近取河湟議出師公才正合濟今時朝廷好問平戎䇿
郡縣無勞諭蜀辭蕭相餽餉堪仰給馬卿建節忽西之
未容歳課闗中奏即聽風聲劒外馳壠雪欲飛行路片
江花應發到官枝桑麻蔽野居民富錦繡連甍雅俗熈
萬井謳歌饒樂事百城才賦省文移就更使部雖云俗
入用王朝固未遲緑髪貴名由衆論青雲舊物是台司
東歸馬首須迎駕為感新來國士知
　　韓魏公生日
治身時位俱云得同體君臣繫所遭仁廟自從延輔弼
聖孫相繼委鈞陶早辭十載調元鼎尚擁平年出帥旄
白首未嘗安富貴丹心愈更事勤勞曽無半語矜功大
猶有流言忌德高皎皎忠誠通日月悠悠險計息波濤
由來正直陰須相此去勲名勢轉牢伊昔初秋降申甫
于今外牧滯蕭曹恩頒天廐雙龍種賜及家庭一鳯毛
再拜捧觴何所祝願公三熟見蟠桃
新秋再宿澂凉兆間氣生才厯世稀緑髪文章驚紫殿
青雲事業照黄扉力陳社稷安危計首幹乾坤造化機
二相鴻圖三聖倚兩扶龍德九天飛勲名屈指中階少
富貴抽身北道歸翁子鄉邦纔得請鄴王臺觀已増輝
擁旄欲去觀民政仗鉞俄來統將威信令指揮千帳帖
仁恩涵養百城肥西方幾月留旌節南靣終朝待衮衣
入幕最容孤跡早捧觴光抱寸心微初逢誕日稱公壽
長願台星輔帝暉考近汾陽功更似德攀衛武道猶非
洪鑪物品常無滯翹館羣英永有依拜賜韋賢車服盛
元城傳詔到庭闡
玉勒雙牽名騕褭錦章輕疊瑞麒麟三朝丞相迎恩賜
萬歳君王寵誕辰將命綵衣宣漢禮拜嘉香案望堯仁
太平致去今無跡造化禆來昔有神社稷一言嘗定策
色辭九鼎但垂紳乾坤不負謀謨力日月難磨富貴身
封國連紆六金印鄉邦阻駕兩朱輪行追前訓還英衮
再領羣生入大鈞聊借壽樽傾北海久叨賓館祝平津
却應從此天文裏遂指台星作老人
　　王尚書生辰
肅時天氣凝良月近晦星精降慶閭弱冠文章驚殿幄
青春富貴絶朝裾安危倚注心逾壯中外翺翔髪未踈
禁職榮兼三學士選朝尊冠六尚書别都宮闕留魚鑰
全魏闗河入隼旟輔相合逢先帝久君王今用舊臣初
日邊紫詔來朝暮天下蒼生待慘舒身與太平功業老
康强衛武百年餘
　　謝陳伯成學士
蓬萊仙人才偉英三世實以文章稱持盃玉虹汲澗壑
奮筆金虎虓丘陵開懷未嘗有表暴出語矧復無驕矜
超然古人考是否蔑爾時俗論愛憎識君始者兩俱少
獨我今也百不能半載沉疴類鶴瘦終朝癡卧如凍蠅
醫工診臂即司命藥債攪心逾惡朋煩君終日一問訊
使我多感常填膺感而有贈不須怪近來交態猶春氷
　　兩浙轉運使吕少卿輓辭
卿月無光没使星屬封涕淚逐霜零敝禂舊服從身殮
素節清風到目暝澄汰濁流師孟博誅求横賦罪延齡
塵埃尚父當年玉寂寞韋賢奕世經千里九秋傷旅櫬
一門三相起家庭誰提大筆書功行為激貪夫作羙銘
　
　
　
　
　
　
　
　
　
　
　
　
　
　祠部集巻十一
欽定四庫全書
　祠部集巻十二
　　　　　　　　　　　　　宋　強至　撰
　五言絶句
　　暮春伯憲留飲席上走筆戯成
春從花際來却向天邊去鶯蝶空徘徊尋春下知去
春去無多日勤來把酒巵殘花聊㸃綴猶勝對空枝
　　次韻和純甫㳺寳掌遇雨
游騎來逢雨寜全是折磨(純甫有天/磨之句)山神應洗路恐惹
俗塵多
　　穴泉
冷冷西穴間終日滴甘乳道傍渴者多切莫飲豺虎
　　龜峯
一峯如龜横得自禪翁説衆山迤邐來宛然此前列
　　有待
來時簾捲晝坐乆竹移隂有待無消息南忩睡興深
　七言絶句
　　立春
待得春來觧病顔東風猶細北風頑未全青帝行新令
臘去元須浹日間
莱絲生葉落雕盤欲去春衣怯曉寒惟有多情雙彩鷰
不須風暖舞釵端
　　楊公濟以詩索粉紙依韻和荅
春雲落紙不歸天就把霜刀翦四邉欲送草堂還縮手
少陵慣見浣花牋
　　二月二十六日偶書
舊年把酒對花熲酒氣花香日傍人今歲酒踈花未見
惟將感淚濕青春
　　三月十日作
一病十日不出門坐銷芳意踈清樽今朝騎馬探花去
枝上十空無一存
　　暮春晦日
緑隂輕處記春蹤芳草雖殘飲興濃明日清和天更好
不須愁聼曉樓鐘
　　覩林夫詩編信筆
唐子能詩世一家不矜纎巧翦天葩直闚六義追風雅
世上騷人謾葦麻
　　書香山寺壁
精藍孤絶亂雲間雲外疑無路可還顧我塵喧非白傳
縁何今日到香山
　　張升甫惠新筍走筆代簡謝之
粉籜迎霜嫩更勻中厨未有許嘗新明朝便好供佳客
只恨杯羮欠紫蓴(翌月當/屈升甫)
　　升甫旋和答復走筆酬之
嫩籜斑斑玳㸃勻圓膚細細玉條新渭川羙實容先食
却向秋風懶憶尊
　　　公度惠花走筆戯謝
二月都城未見花不知春色落誰家滿盤折惠情何重
畧嗅生香思已嘉
　　送王審言供奉
飛花㡬㸃送春餘執手春風意慘如一見相歡露肝膽
莫因别後却情踈
　　送石師正
馬蹄南出都門路行客少年春色暮花片空隨别琖飛
柳條難繫征鞍住
　　禽鳯二絶
繫搏微禽拙自防綱羅須觸是尋常不知利觜鷹揚處
却漫喧啾怨鳯凰
鳯凰只是瑞時鳴邂逅千年或一聲不比喧啾爭巧舌
㣲禽何苦蓄疑情
　　次韻酬禮之見贈
為吏淮壖嵗歘周不如當日傲公候君今亦欲折腰去
遇好雲山且勝㳺
　　次韻㳺山雨中
飛飛烟雨惱春㳺㡬許餘花水上流獨有佳人折殘艶
歸來滿挿鳯釵頭
　　寄縣學方晦之
素志青雲已貼然風霜苦處渉層巔不如未第方夫子
獨抱遺經議聖賢
　　戱書保安院壁
僧言此寺從唐建冠盖無人一到來還似長官居僻邑
不逄使者枉行䑓
　　辛卯七夕悼徃
憶共佳人曝繡衣餘香如昨舊歡非鵲橋雖别年年在
猶勝嬌魂去不歸
　　聞馬公節裴光世别頭入試偶成
憶昔丁年力戰文旁呑强敵若無人鄊書果在諸生上
二子今誰躡後塵
　　偶書净信院壁
繫舟曽訪逺公廬㳺屐重來一紀餘惟有湖山如徃日
懶將前事問禽魚
　　松江别吳伯强
底處與君長笑歌夜舟醉漾松江波君帆今夕不我住
其奈一江風月何
　　盧申之以惠山泉二斗為贈因憶南仲周友
舊年拂石坐松隂曽與周郎共訪尋淪落人間少知味
一逄瓶榼便傷心
文園病渴酒難澆望見南泉意已消買得茶來無銚煑
只將清冷送簞瓢
　　奉和堯夫
固窮終不悔沉淪滿腹深藏上古珍手冩新詩成㡬巻
亦教餘事照千春
　　過伯樂廟
廟下孤墳償是非壊簷仄柱若凴依門前過馬空驤首
那得當年一顧歸
　　開元寺仁王院見叢竹偶書
一别琅玕數畝隂七年飛夢繞家林北僧好事猶能種
偶向塵埃洒寸心
　　太陽嶺
髙侵寥廓勢盤紆倦足登時毎一吁方寸人心猶有險
况教廣地盡平塗
　　苦旱
壠上痿人卧槁苗頻年郡國訴諸朝雨師不為蒼生起
只縱晴虹作旱妖
赤地闗中帶㡬州濁涇清渭㧾如溝野農不省天時晩
猶禱間神望有秋
　　承乏幕府晨出馬上書
五載青衫走两都(始作開封掾/今為縣元城)北門官緒更區區馬鞍
出帶殘更夣却是雙飛鄴縣鳬
　　朱郎中以梅花衣香分惠諸君皆有詩謝依韻和
　　之
百和慇懃出省郎清真似有雪中香風流不在金爐煖
自轉餘薰到錦嚢
　　望思臺
一朝木偶發深宫父子恩隳晻曖中不見戾園埋恨處
至今草木有悲風
　　温泉
壮觀悲凉舊迹存蓮花泉暖至今温行人莫罪無情水
一笑華清是禍源
　　依韻和温泉
上公分陜半年餘駟馬東還不待驅肯獨澡身湯室裏
行推潤澤浹民膚
　　㓂參軍九日惠詩以左馮翊趙監所遺玉液一壼
　　并詩荅之
乆傍嚴公趨玉帳近䝉賀監解金龜一壼分助登高飲
客宦長安共此時
　　九月十日龍與寺飲餞蹇磻翁赴梁門酒半題名
　　南軒因偶書屋壁
昨日曽來把酒巵隔宵已過菊花期囘頭一笑成陳迹
不獨秋香有盛衰(九月與府中/諸君㑹此)
　　又自和
萬事人間若漏巵喜情常滿固難期却將昨日樽前菊
零落金鈿已覺衰
好把悲歡付一巵明朝北客有行期勸君莫聴驪駒曲
只恐催人两鬢衰
　　㓂參軍以孤鴈一絶見貽因酬之
紫塞來時偶失羣追飛已隔萬重雲人情所喜惟朋附
耳聴孤鳴似不聞
　　依韻和裁花二闋
前後殷勤選衆芳名園移植總成行要須花笑春風裏
次第迎公入醉鄉
移花新了詔書來似負迎春著意裁桃李我公天下滿
不須偏待此中開
　　宋周士以新蕈為惠并示佳句依韻和荅
食蕈由來勝茹芝十年此味望晴霓雕盤細簇春雲朶
惠我殷勤助殺鷄
　　醉中劉道叔尹嗣復李子先垂和予乙已嵗開元
　　寺仁王院詠竹二十八字復依元韻走筆荅之
憶弄吟毫倚翠隂也應新筍更成林感君瀟灑𢋫詩句
不負凌虛一寸心
　　韓及甫惠陜梨走筆書句謝之
霜後瓊漿味轉饒闗山封寄路迢迢分甘珍重知君意
應為相如正病消
　　李景初許借翦綵花數軸一觀累日不至戱成二
　　絶督之
壼蜂蛺蝶日徘徊只欠生香去復來應是春風隨玉指
剪刀行處一花開
剪綵茸茸細逼真秋風堂上數枝春為偷造化防天覺
却擬深藏不借人
　　病中雪夜聞韓六秘校㑹諸君
玉色乾坤無一痕暮寒慘慘入千門自憐司馬方消渴
不得摛詞醉兔園
别都觀閣玉欄干尤稱褰簾把酒㸔唯有三冬多病客
擁衾時聽夜聲乾
　　庚戌仲春十二夜同無愧飲林夫西忩有感
憶聴西忩一曲歌金杯未盡轉横波酒徒依舊歌聲斷
今夜西忩奈我何
　走筆依韻和酬王彦霖
幾度春風信陸沉曽題醉筆冩花隂詩情不復隨風亂
今日花前對展禽
感舊情懐日日深三春能㡬半晴隂醉題難盡當時意
啼徹春風羡暮禽
夫子人間第一流清言暫隔已離愁今朝偶負尋春約
詩思勾牽未肯休
不住年光衮衮流鶯花漸老使人愁鶯猶可聴花猶在
再卜他時一醉休
　　和司徒侍中同賞梨花
暎花急把玉交杯風掃殘香已㡬堆酷愛豈惟公假借
慣曾御苑見花來
　　聞無愧夜㑹二三君子戯呈二十八字
燭邊醉臉擬融酥盞畔歌喉欲貫珠應念東家多病叟
静披寛褐擁紅爐
　　坐客宋周士忽垂光和復用元韻荅之
魏䑓營妓勝添酥一笑堪酬百琲珠只恐更深雲雨㪚
明朝共是守寒爐
風流雙腕轉凝酥舞徹伊州汗有珠探手始知簾外冷
照堂獸炭焰圍爐
誰云燕趙敵瓊酥何似君家一緑珠酒罷早歸香閣睡
也應蘭麝早添爐
　　謝和詩
忩外家僮遽疾呼開門滿幅把明珠驚囬一覺無聊夣
猶有寒燈守藥爐
　　上詩惠酒有謝
登髙無具結懽悰狂冩愁吟叩主翁遽荷兵厨均美釀
却將酩酊謝西風
　　暮角
畫角愔愔清且哀古今曉色此中催可堪絶塞風霜苦
還傍將軍玉帳來
　　和司徒侍中舟中再賦一闋
燕子迎船貼岸飛波光流色日暉暉都人倍戀行春樂
只恐恩容畫錦歸
　　河亭戯題
黄沙衮衮激洪流白舫人羣雜馬牛却憶春風湖上月
畵船載酒鑑中㳺
　　馬上見庭竹
玉圓碧瘦與誰期只待丹山綵鳯饑生傍短墻真失所
可憐直節衆人窺
　　席上戯成
玉溪一别十年餘北綰銅章西辟書寄語湖山好相待
蒼顔歸日駭禽魚
　　勾院偶書
一坐閒忩百慮清門前寵利自營營官書既少人諠息
唯有嚴風戛竹聲
　　謝元功惠茶
長卿病肺渴欲死宰予寢興晝復濃緑雲杯面呷未盡
已覺清液生心胸
　　謹和荅惠茶之什
緑雲浮面味囬長毎飲疑兼盛徳香不獨蠲煩優下吏
更容歸遺細君嘗
　　九日有感(時属疾/頗乆)
毎嵗登髙盡醉歸未曽輕負菊花期今年枕上酬佳節
感淚雙痕落似絲
憶昨方陪上相筵召書忽到菊杯前主人舉酒勤令飲
一醉秋風恰二年(壬子嵗丞相登高進上予被堂劄召/赴闕公勤勤飲云自此不比慕府一)
(得縱/飲矣)
　　甲寅立春夜雪
迎得新年送臘囬一朝生意動寒荄玉塵後夜籠金闕
元是春風帶雪來
　　謝春旛
曉策嬴驂趂謝恩君王昨夜賜春旛塗金翦綵雖云異
競戴還同拜禁門
　　張文通以詩覓小桃走筆依韻和答
名園聞説洛陽春金谷前無石季倫第一牡丹應慣見
憐君翻作覔花人
　　文通復用舊韻相示仍走筆和之
花前直判醉酬春飲量慙非劉伯倫折去也應顔色在
不知誰是戴花人
　　牧飬監閱馬
骨瘦誰知驥騄名駑羣平視圉夫輕夷塗好在重驤首
喜見今年春草生
　　陳伯成學士垂訪以病中新浴不克見走書二短
　篇謝之
時情逐勢餌邊魚貧病由來俗易踈何事太丘直有道
炎天問病到貧居
病膚新浴覺神還㪚髪支頥一室間豈敢不冠延重客
空將感抱寄慙顔
　　别户部勾院竹
一來省户两春暉今日飄然襆被歸直節貞心惟我愛
此君相别似依依
　　泛湖有作
不比危湍急瀬船平湖慢漿恰相便蓬飄萍泛真吾事
舞䄂歌鬟付少年
　　贈芝公長老
我愛師開方便門聞人有疾足先奔何須端坐禪床上
始是如來不動尊
　　閒卿遽然云别因書二十八言奉送
禅翁為我出巖扉坐席纔温便拂衣又道孤雲無定所
如何却傍舊山歸
　　閒卿遽垂和荅復依元韻戱之
師怨白雲相望乆(師有白雲教/早歸之句)撇然便欲㰖征衣其如
飛雪能留客不放禅翁及早歸(師有飛雪/滿衣之句)
　　詩餘
　　　漁家傲(□/影)
雪月照梅溪畔路幽姿背立無言語冷浸瘦枝清淺處
香暗度妝成處士横鈄句　渾似玉人常淡竚菱花相
對盈清楚誰解小圖先畵取天欲曙恐隨月色雲間去
　
　
　
　
　
　祠部集巻十二
欽定四庫全書
　祠部集巻十三　　　　　　宋　强至　撰
　　劄子
　　代轉對劄子
伏覩朝堂曉示近降中書劄子節文奉聖㫖臣僚已授
差遣並令依例朝辭許當日實封轉對文宇於閤門投
進者臣身在冗列特其心思有所補欲一進狂瞽之説
而厥路無由今乃承詔得自獻其愚兹不可常之遇然
而不以二帝三王之道陳于前是不以堯舜文武望吾
君也臣竊謂致治之本在用人用而不得其當如弗用
徒有所累而無益於治也故其先論用人且廣睿徳達
衆志宜莫如聴言聽之不得其審而是否參用則累於
聽故其次論察言夫巧偽興則誠實廢天下之俗將相
率而趨於詐故其次論所以矯士風之偽又聳士大夫
之節者在遇之以厚儻進責其節備而退待其身薄則
賊恩而無勸故其次論所以措老臣之宜今臣之所陳
敢不以堯舜文武之道有望於陛下是故竊不自知輒
冒不赦之誅著篇于左惟陛下垂聽而擇焉
論用人　臣伏觀陛下以聰明睿智之徳臨有重器方
鋭然垂意於大有為之際躬攬萬化乾剛震烈以權以
斷凡事有所以宜於人者朝思而夕行之不持循而固
守雖前世已行之熟未嘗或憚改天下懽呼鼓舞拭目
以觀聖人之作而跂踵以待極治之成謂按資計日不
足延卓異之士而責非常之效或左右一言以為材或
偉辭高論自合於上意則超然置於平進之上而不復
限常序在聖君求才之心為得矣奈何未聞有竒功顯
業取稱朝廷之所以寵異而聳動衆人之心使之歆羡
者不唯不如是又人人有不自滿之色而翻憤其躐已
且興勸之道未一得而奔競之風已四起矣借如某士
以計進既越千百人而處之金穀要劇之地矣經費一
有不給於内民力一有屈竭於外方是時也宜倚辦斯
人果籌畫有以應猝而財用由其所自出雖日遷之職
人不以為過其以文學政事進者類試之若是惡有不
服者歟今則不然取其名不責其實始以此進終不以
此試又冒虚名而受實用者或其中無以異衆人欲人
人自安其分難矣且不得知於左右則不能自達於朝
廷計資級累日月則不能底冨貴之速以是走公卿之
門唯恐足跡之或後望㢘恥之長而奔競之息抑難矣
持甚高之論者未必無甚卑之行騁喋喋之辯者未必
有犖犖之見言之不可必信也如此噫虞舜之智非不
及其臣又命之以九職者皆當時功徳易見之人猶咨
俞曲折以盡羣臣之可否者知獨見不足以取人也矧
一言以為材耶既奏以言矣而復試以功者知徒説未
足以明其效也矧一論之偶合耶臣愚以謂取人以言
則詭辭巧辯者出以希一時之合曽無益於實也進人
與其失於速也寧緩進真才失之緩其徳章而不可揜
終為國家用若庸才誤速進也徒激不如已之憤而於
誼無所勸然則若之何其可用人法虞舜斯可也
論察言　臣竊以聖人體不降几席之上而聰明隱於
旒纊之内凡天下臣民事物之情洞然若家至而目見
者由廣問以得之也問之者廣則言之來無窮君子小
人有時而雜吾聽也用其言不善則失之於跬步况其
逺者乎得失之機在用君子小人之言耳惟君子者其
言初若厲已而終有以利行故聽之者難也不必效於
近或有騐於逺以為濶於用也小人則不然其言逢意
而易入行於逺則泥措於近或通以為切於理也其有
所愛必有所是其有所惡必有所非而是非未嘗牽於
愛惡之私者君子之言也以愛惡而移是非其情偽卒
莫可見者小人之言也於戲問之非難受言之惟艱受
而察之又其艱也昔虞舜所以獨稱大智而後世弗可
及者由好問而察邇言也既好問矣下情其有不通乎
又察言矣是非其有不白乎故其智塞乎天地之間而
莫與較其大也恭惟陛下變萬化之變而不自以為神
燭百事之隱而不自以為聖舎已稽衆畢采羣説由公
卿以及于百執事莫不人人爭竭其慮言路開而治道
行矣然而惟君子與小人其言闗乎得失方聽納之際
臣願陛下用虞舜之察而辯之在早使大公至正之論
行而不為巧辭邪説之所勝則其為智愈大矣
論矯士風之偽　臣伏聞聖王在上莫不欲明徳厚俗
所以教化醇而習俗媺者由先正天下之風其風正顧
有蹈非其道者乎臣竊觀急賢願治未有如今日之切
而詐偽成俗亦未有如近世之盛方陛下寤寐咨訪思
得惇實樸茂之士進以為風俗之倡有人焉曰仕者有
某士處者有某士其為人也性恬而操約行淳而質茂
故外物無所累其内公卿以言諸朝而朝廷用之不待
班次天下之士知上之所取者以是則有隱為沽激求
聞之計而陽為靜退不競之行其心惟恐爵位之不高
而其言惟恐山林之不深至於矯情飾貌以譁衆動俗
及名成而計得矣而意有所未滿且懼進之不加速也
則又有蘄閑願退之請以邀乎上其請數者其寵益固
小詐則小得志大詐則大得志後來者務勝於前人愈
假不可及之言行以濟諸詐朝幸進而暮失其所守浸
滛誕謾天下日入於偽而不知止此風遂肆欲望俗化
之厚其可得耶噫巧言令色不容於堯之朝今士偽其
行豈聖世之所宜有夫欲矯之使正豈曰無術且衆人
曰某賢矣其行淳又不苟乎進必考其實果非矯妄以
疑世又有可進之勢而不進是真賢者也然後進之又
其退也聽其所自退則真退者出而士之言行進退皆
誠天下之俗其有不歸於正乎
論措老臣之宜　臣伏聞聖王能養臣下之節當其進
而使之也既以禮及其退也又示之以不忍輕去之心
然後人知自重而不失去就之正惟其去就之不失所
以㢘恥興而風節完矣古者大夫七十而致仕是老者
必自告於其君也若不得謝則必賜之以几杖是臣雖
告老而君或不聽其去也老而必以告者知耄將及矣
即有萬鍾之享不可得而戀以安吾義也告之而不聽
其去者彼誠老矣而力若可勉猶當强而禄之以終吾
仁也近世俗澆薄㢘恥不行於衣冠之間或靦然忘其
齒髮之衰筋骸之憊貪進而不知止至有其身嘗用於
國家矣一日老與疾相㑹怗怗然求􁍤間局以不得請
為憂者有自蔽其狀告上以不疾至放之田里猶惓惓
然有乞哀不欲去之色者噫仕而至於老且疾可去矣
然猶不去以自辱彼固不足惜也但少盡其力而老無
以容其身其在仁政抑恐有所累爾今夫四海之廣百
官之富若此等輩豈不容有耶故疾則賜之告以冀其
萬一之安老則置之散以養其不復久之嵗月免斥歸
之名則疾者無所愧獲易得之禄則老者無所憾然後
全進退之體以示夫不可輕之去就顧老而疾者既愛
之若是則少者勉力而無䘏於其後矣風節其有不完
者哉昔在三代之治唯周家所以號忠厚者獨養老之
為備成周之養老果復行於今日臣不勝大願
右謹具如前是四篇者觕竭臣愚區區之忠曽不足以
仰輔盛徳之萬一干冒宸嚴臣無任激切屏營之至
　　代唐公乞録用魏鄭公裔孫劄子
臣讀唐史見魏元成之輔太宗能盡忠切諌卒致貞觀
之治所以後代欲治之主知納諌為先是其功不止一
時而實及百世此其裔孫乃夷民伍又本家見執前來
州縣判憑得免差役今乃一刺義勇一充衙前真可憫
悼欲乞朝廷特與家長道嚴一官仍免本户差役庶使
為臣者聞異代忠賢之後猶蒙奬録則今日能忠於朝
廷者誠有所勸也兼臣據魏道嚴賫到逺祖處哲洽官
告二道處晢乃元成之孫洽乃重孫今道嚴等鄉里在
臣管下既再有敘陳合具敷奏取進止
　　代孫待制乞郡劄子
臣學術淺陋始備東宫官屬陛下睿徳自廣無有所補
洎六飛在御首蒙拔擢置之近侍恩榮兼極獨母老懐
鄉日夜思去臣方受命西陲不敢即以私計妨公事今
已事歸闕是敢輒干宸聽臣欲乞某處一郡遂老母思
鄉之心又得以二千石之禄侍奉甘旨乾坤㤙施莫此
為大臣非不知荷陛下生成之徳有踰父母逺闕庭咫
尺之地則戀清光蓋臣事陛下之日長而事親之日短
伏望陛下憫烏鳥區區之情特賜俞允
　　代乞徐州劄子
臣近三上章乞就移徐州伏蒙聖慈遣使降詔不允所
乞豈唯恩禮之重懼弗克稱伏讀睿訓尤増悸慄始者
地震北道民流去四方朝廷以四路綏御之柄全屬臣
臣於此時勢有可辭而不以為辭今災震既息流徙既
復民和嵗穰幾至無事而又去三路之煩而就一道之
簡可以無辭矣而辭之由外而觀臣則有若所為倒錯
而圖安已甚在臣自省則以為前日之不辭者力猶可
勉今日之必辭者疲不任劇若猶處此則上不能勤宣
陛下利澤下不能深究兵民疾苦中不能完養老臣久
衰之氣是朝廷重易臣一州而俾臣負三不能之患恐
非所以厚仁恩念舊物之本意也臣識具材術無足過
人如天性所得之多私心自信之篤者唯至誠樸忠爾
今臣以樸愚之誠叩陛下倘陛下垂聽而哀憐之使養
疾僻州避逺要劇物性得所自然安和天地之㤙有如
今日之再造犬馬之力敢忘異時之少施然臣尚有餘
懇謹附陳其口奏云
　　代乞邢相劄子
臣近以連年被疾三曽奏乞就移邢相一郡今月二十
二日某官齎到勅告各一道伏蒙聖慈加㤙再任者復
司筦鑰仍換節旄恩與願違敢畢愚懇伏念臣久勞多
病日瘁一日而猶遲徊强勉不敢亟去甫及二嵗然後
决請於朝廷者重辭陛下北顧之託冀憫其日月之久
而筋力不支有可去之理今乃蒙改㤙遣使再委重寄
丁寧賜諭不許訴免上心圖舊雖至優篤在臣愚分義
實難處且前臣之所以辭是力不勝劇也若今日之所
以受是有邀而貪得也名為辭劇而實在邀得此非事
君之道也陛下即哀臣既憊不忍遂廢猶當置之閒郡
俾資醫藥心休體佚自有生意犬馬未斃尚効餘力矧
北門衝㑹非養疴之地儻再勞嵗月或殘驅不能保是
寵之適足以害之也恐非所以愛老臣之意伏望陛下
特回鑒照曲全衰朽就移邢相一郡使便調養形骸雖
􁶰苟完復之有時溝塗未填免哀憐之已晩罄輸血懇
决俟矜從
　　代謝宣賜劄子
顓飭使指肅將恩賚跽然拜貺感懼交集伏以仁廟在
位四十二載神功聖烈貫蔽天地善美衆鉅莫可勝紀
此書之成雖曰浩博若論次本末則官吏恊慮照定是
否則仰憑睿鑒臣於其間夫復何力而中金上幣文韉
良駟謂疇薄效殆虚寵數此盖伏遇皇帝陛下紹休鴻
業推廣孝治維時文祖垂光典冊終篇奏御親紆省覽
凡一時秉筆與夫典領之臣匪頒増秩以至降詔褒諭
莫不務極優渥以稱聖孫所以奉揚祖徳之意罔功被
奬以榮為愧乾坤㤙施何以論報
　　謝刷蕩劄子
人君之言格諸天地吏民同聽孰不感悦恭惟尊號皇
帝陛下即位以來孜孜政化常欲置刑不用之地而下
民多辟自抵邦法雖深居蠖濩而猶軫萬方有纍繫之
幽每嵗歊暑降詔矜恤堯仁禹泣何以尚之臣職在長
民不能諭陛下欽慎之意俟丁寧而後知則臣之過宜
無以宥謹當奉行徳音夙夜自勉庶幾獄無留繫吏無
濫罰以副聖君慎刑之心此臣區區之願也
　
　
　
　
　
　
　
　祠部集巻十三
欽定四庫全書
　祠部集巻十四　　　　　　宋　强至　撰
　　表
　　賀乾元節表
臣某言伏以維夏肇和厥月幾望訢是穀旦實生聖人
罄率土以騰驩比南山而稱夀臣某誠歡誠抃頓首稽
首恭惟皇帝陛下神靈天縱文思日躋敺民仁夀之中
豋治唐虞之表重熈復旦載誕膺辰九五君臨肇洪基
於不拔億萬天算綿景祚於無垠臣無任瞻天樂聖聳
躍歡呼之至
　　代泗州盧郎中謝到任表
戚休千里宜求外牧之良忝冒一麾兹實下臣之愧揆
恩至渥引分何堪臣某誠惶誠感頓首稽首竊念臣學
弗名家器難適用尸榮僅四紀出守者數邦罄竭鄙才
訖微善狀而況沿汴置郡臨淮據衝舟車徃來之繁曽
無虚日金榖運輸之入率由此途俗薄好爭地卑多潦
雖賢守長猶艱智力之周若臣愚蒙曷稱要繁之委此
蓋伏遇尊號皇帝陛下乾坤其量何細不包嵗月之勞
雖微亦采使之治劇敢不究心宣布詔條之寛變移風
俗之厚庶幾一得云補萬分
　　賀明堂禮畢表
精饗告成湛㤙隨布庶邦聞慶億口騰歡中賀竊以合
宫之祠厯代不講肇自有唐之際迄于我宋之初議者
欲興寢而弗暇邈哉墜典舉在熙辰恭惟皇帝陛下紹
三聖之休御九圍之廣洪造天冒盛猷日躋行教化之
所未行紹禮樂之所未紹祭典咸秩治具畢張謂夫布
王政者在明堂爰修曠制示民孝者由宗祀乃奉嚴禋
逮乎訖大禮於總章坐中天之嶢闕追肆赦於往中許
自新於吾民靈心顧歆並貺多福渙渥汪濊一清賤牢
人神共和遐邇均幸臣迹縻守土籍逺侍祠第聽徳音
之宣阻觀帝饗之盛
　　代泗州盧郎中明堂大禮陳乞次子恩澤表
伏遇國家詔舊禮之常修合宫之饗稀闊之典事遽復
於我朝疏逺之臣澤庶霑於厥嗣輒披愚欵仰瀆聰聞
臣有次男某生㑹右文少知從學以其本專儒術未能
自致於榮名欲乞特受文資所覬不違於素願兼臣厯
任以來並無贓私過犯伏望尊號皇帝陛下廓如天之
造推延世之私曲軫聖慈俯從臣請如是則人神胥慶
喜曠制之舉行父子知榮荷茂㤙之均及
　　代謝進職表
㤙數推優禁聫増峻名浮已甚寵至惟驚中謝伏以本
朝敞宸構以藏書憲羲圖而署目因名學士之職以擢
從臣之才所宜職際聖微術鉤經奥俾塵清選廼稱徽
章竊念臣一介單寒片文猥𤨏蚤縁曲藝輒冒異科幸
既出於逢辰仕不由於累日參憲臺之風議無所見明
預財府之權謀曽何經畫如守愚而歛分敢蠟等以越
思亟叨内閣之華密奉前旒之邃固未能發揮儒效藻
潤帝猷㑹邊閫之須人假州麾而出守樸忠自信已誤
簡于睿心闇懦少機弗過防於讒口果飛疑似之語仰
凟神聖之聰蓋孤根之易揺致謗燄之肆起尚頼睿慈
垂惻皇鑒照微止頒尺一之書移總東南之漕荷知臣
之至哲堅執國之初心雖金榖數藂江淮間歉力經大
計未始寧居旁均百郡之輸仰給中都之費偶充嵗課
僅免官瘝遽收采以寸勞加顯嚴於近署況臣間闗官
路久去於清光鞅掌利權怳迷於舊學拜嘉非稱竊幸
居多此葢伏遇尊號皇帝陛下天造曲成帝暉下燭以
臣夙因㑹遇嘗備使令簪履之舊弗捐靡遺於煩使毫
髮之功亦奬示勸於勞臣特假寵光濫延疏外敢不激
昂志尚究悉事為誓策疲駑庶酬覆露
　　代馬察院謝表
昨叨寵數因揣器能弗稱徽章乃呈讓奏靡回成命豈
敢固辭勉强拜嘉兢慙失措中謝伏以憲府之選官材
實艱論朝廷是非舉臣寮過失秩輕責重受易才難専
一意以謹司尚虞敗職假他官而兼授豈曰慎名竊念
臣發跡寒鄉策名昭世最為平進絶少他竒畿縣補官
未施於寸效庭闈遘祸偶及於終喪宦緒間闗生意衰
落㑹曲㤙之延被佐通漕之輸將而且金榖數藂江淮
嵗歉僅充舊課遽録微勞弗循官次之常俾預臺中之
列布衣奉詔有媿於祖風赤芾貽譏深防於物議臣所
以厯披悃愊懇避龍光渙渥不休尸榮為甚此葢伏遇
尊號皇帝陛下乾坤覆燾日月照臨采臣銖兩之勤欲
有功知勸加臣紏察之目欲雖逺竭忠敢不力樹壯猷
思稱上意經營大計之暇圖講當今之宜國家之事可
言雖危不避君父之㤙欲報之死無他
　　代泗州陳郎中待罪表
臣任叨守土職在長人不能宣諭教條發揚孝治曽無
善政副共理唯良之稱是致下民抵五刑莫大之憲竊
以古之良守名布册書因昆弟之忿争尚閉閣而至咎
而況子之毆母事越常聞傷教悖倫莫兹為甚未能投
紱引去以謝匪才是敢拜章自陳恭俟出典
　　代待罪表
長人亡狀致條教之不行匹婦何知抵刑科之莫大中
謝臣聞古之刺史名在册書悼昆弟之訟田謝吏民而
閉閣矧茲同産輒爾相殘有傷孝治之風其實守臣之
罪左符所繫未能投紱而遂歸甲令有文是敢拜章而
自劾
　　代賀冬表
臣某言伏以雲物望書因豫知於祥祲天陽來復方漸
發於孳萌中賀恭惟皇帝陛下握斗披元對時凝命遹
臨慶序翕受鴻禧鳴玉造廷儀亞三朝之盛測圭視日
景同萬夀之長臣適領守符方遥陛墄阻預捧觴之列
第䖍拱極之誠
　　代王禹玉内翰謝兼侍讀學士表
右臣伏蒙兼侍讀學士特賜衣一襲金腰帶一條金鍍
銀鞍轡馬一匹者玉署代言之地老於文學之所居金
華進讀之聨通厥古今而後與兩塗踐一已為儒者之
極榮孤宦獲兼兹實聖時之盛遇而又華韀良駟以安
其體美衣博帶以文其容難俯傴以循辭輒服乗而拜
貺竊以珮服與徳而相對始免於譏車馬稽古之所蒙
可誇乎寵而臣者學未到聖賢之奥處論或剽父師之
緒餘蚤縁科選之誤優寖辱禁嚴之首據侍牲幣告豐
之聖饗何有駿奔之勤敷雷霆作渙之王言復無潤色
之狀詎意上㤙之博遽加中講之崇御府頒衣天閑授
駿申錫副帶環之麗餽金増韀葉之光載省無堪深虞
不稱洪私甚昵屈名器之大公危抱如丹竭涓塵之少
效
　　代包孝肅公謝樞密副使表
臣某言伏以疏㤙至渥懼大取於時譏瀝懇維勤弗少
移於詔意勢不遑讓寵其可驚免服華章難安悸魄中
謝伏念臣仕以孤進術無他長獨信樸忠之可持不知
徼幸之為利蚤際聖世頃塵諌員遇事輒論以身當怨
殿邊隅之巨屏曷暢逺圖專江滸之孤城訖無善狀旋
膺迅召假尹中畿近則頼天子之聰明逺則學古人之
鉤鉅雖奸豪之稍戢於暗拙以何功誤聽朝僉擢持風
憲紀綱之地未能為國體而一言金穀之司猥以付邦
須之大柄事端萃止心計茫然方虞曠􁒓俄正使號列
讓封而懇避曽未踰旬綴陪幄之後塵遽焉易地在責
愈重揆才弗勝然有時乎為貧尚且辭冨以前日不受
是抑恐今非而況主計惟艱運籌不易識曉治亂方能
合四輔之謀略具武文始可究五兵之本自視近器曷
參繁機厯開不可之端庶寢已行之命愚衷第確天㫖
靡回俾附樞躔之末光許聞廟算之餘論此葢伏遇尊
號皇帝陛下大明如日全度惟天乃眷孤臣不遺造物
舎盈庭之衆哲特取菲能忘假器之煩言專融睿斷敢
不夙夜重寄渇飢一心切平世防微之圖凛聖經慎戰
之戒誓畢餘齒仰酬上仁
　　謝生餼表
載誕丁辰方集已孤之感匪頒列品俾供式宴之私出
拜王人之命於庭入聞宗黨之慶於室㤙榮相照喜幸
交深中謝伏念臣偶以樸忠驟當睿選智小不足以識
大體才近不足以經逺猷自坐論於中階殆空餐於厚
禄第懼煩言之起敢希飫賜之臨豈謂尊號皇帝陛下
分篤君臣禮優丞弼記其生日將以歡㤙均肥㫖之醪
牽加精甘之麴蘖仰對需雲之施愈慙鼎食之浮飽上
徳以何厭醉皇慈而難酢唯勤夙夜稱今日之所蒙稍
立事功庶爾生之無忝
　　代沂國公主明堂禮畢賀皇帝表
伏以聖人唯能於饗帝並侑五精之神嚴父莫大於配
天兼風億姓之孝合宫訖事罄宇均歡中賀伏惟皇帝
陛下紹淳耀之烈光享重熙之盛福念物蕃俗阜兹二
氣之所以降休謂徳大報微非一純莫可將意以至徹
鼓吹以盡齋容之恪潔圭幣以謹靈心之承臣民忻睹
盛儀隨霑渥澤兒妾夙蒙睿訓亟被皇慈側聞玉輅之
旋誠切素襟之忭
　　代媫妤俞氏才人朱氏賀表
伏以徳産至大惟至䖍可以上交孝思無窮非昭配不
能自達於穆宗祀維時總章人祗普和㤙禮並洽中賀
伏惟皇帝陛下暢配天之偉績秉順帝之清衷乗泠露
之感懐傃旻穹而謁欵玉帛薦潔粢盛報豐靈心顧歆
協氣充塞妾等陶生盛世玷號後宫竊觀熙事之成同
慶洪私之布
　　代曽魯公辭加恩表
合宫已事罄宇均禧首眷近司併推蕃數罔功被奬匪
服懷慙在義未安獲辭乃止中謝伏念臣蚤縁家學繼
竊朝榮策足冗塗致身華貫始校文於書殿尋勸講於
經帷進司西掖之言起眡北門之草以至攝治大衆參
聞萬幾往冠斗宫曷坐籌於勝算旋豋台路第隨講於
成規迄是踰年居然備位伏遇國家風示民孝靈承天
儀尊推先君昭配上帝並升圭幣之潔益凛廟祧之嚴
祼將于宫樂徹乃俎熙成禋禮霈發徳音慶浹人祗寵
先丞弼既疏美號并衍真封而況克濟上儀實非一力
有主計之臣以助乎經費有陪祀之衆以供乎駿奔禮
率按於舊常事動咨於睿訓夫惟彼相於此何功翻兼
冒於王明懼弗容於物議尚繄確讓可弭煩言伏望尊
號皇帝陛下全度天涵大明日照洞微衷之必至追成
命於已行特寝誤㤙俾諧愚分
　　第二表
賛書錫寵録相祀之微勤讓牘敬陳具假名之大略靡
回宸㫖促拜㤙章雖前蹈於嚴誅難少移於確請洊披
危悃決俟俞音中謝竊以輔相乃表儀之司匪義則動
將安仰慶賞無巨細之異當分則處之勿疑而況捍難
者是謂功臣固非虚號進律者抑存王制莫重真封豈
有陪原廟之天臨扈屬車之雷動陟降九筵之次雍容
萬玉之先密奉清光縱觀盛禮顧粢盛之豐薦益抃時
和省俎豆之前聞頓還舊學兹為厚幸復敢叨㤙矧聖
饗之先期有王言誕告具咨列辟毋上鴻名而臣則地
在具瞻誼當一徳侍嚴祠而何力儻爾尸榮思明詔以
何顔甚於得責伏望尊號皇帝陛下如天縱欲與物終
仁念志莫奪者匹夫且賞不妄者人主亟追繆寵以勸
有功
　　代魯公謝生日禮物表
門弧設左親生適記於初辰邦詔發中君賜遽頒於多
物拜嘉有腆萃感無涯中謝伏念臣南服孤生端朝平
進偶縁樸學寖厯華塗器不兩周安適方圓之用才無
一可矧兼文武之資自樞幄之冠謀即宰庭而亞政未
竭股肱之效已驚齒髪之衰亶畏人言曷禆王體惟載
生之始旦第自謹於私門敢謂睿明亦煩省記敇身枝
而將命俾手舞以敭休鏤器織文殫巧工之精制華韉
良駟分寳技之餘輝榮動比閭先生豐蔀仰寵章之特
異知恩紀之由來此葢伏遇尊號皇帝陛下與物終仁
為邦隆體乃眷四隣之輔謂同一徳之親爰舉舊常併
推蕃數皇慈甚渥恵固絶於能名愚抱如丹誼惟知於
欲報
　　代賀皇帝登極表
大明相繼景命維新凡在懷生熟不稱慶中賀臣聞帝
出乎震品物所以咸蘇龍飛在天聖人所以有作恭惟
皇帝陛下至仁生禀盛徳日躋孝悌恭温發於主器之
際聰明睿哲廣自承祧之初人祗交歡宗社永頼雲行
雨施矧霶霈於徳音乾端坤倪率薫蒸於喜氣臣適提
外計久去邇聨第深欣戴之誠阻預歡呼之列
　　代謝加㤙轉官表
官榮不次列讓讀以啟還宸㫖莫回降批章而促拜寵
靈滋極涯分深踰承命若驚撫躬莫措中謝伏念臣日
蒙樂育天與樸忠才不足以濟時誼唯知於許國因縁
資序寖厯禁嚴孤立公朝固絶心於朋勢久登宰路常
持慮於滿盈建功無塵露之微負責有邱山之重遘昌
期之相繼膺景命以惟新霈發徳音並均澤浸特舉便
蕃之數示優燮理之司遽進崇階仍躋榮於鳯閣驟加
庸品將取刺於鵜梁竊揆誤恩愈知厚幸此葢伏遇皇
帝陛下至仁丕冐大度兼容曲眷柄臣務全邦體苟筋
骸之可强誓効微勤在肌髓以寧忘仰酬洪造
　　夀聖節賀表
臣某言伏以陽春之首四時既謹書王之始月魄之成
三日聿臨誕聖之期罄海㝢以騰歡擬岡陵而薦夀中
賀恭惟皇帝陛下心游道秘躬攬乾綱宴然享函夏之
歸坐以須大昕之旦雷霆號令常必信於四方天地生
成曽靡遺於一物躋時極治與古同符㑹嵗籥之更端
紀電樞之啟瑞大開路寢普見羣臣萬笏稱觴前祝無
疆之算八音奏雅間歌既醉之篇喜動明廷事光甲觀
臣比司留鑰久去從聨未望清光敢嘆周南之滯阻陪
盛禮第勤嵩極之呼
　　代趙都運夀聖節進奉功徳疏表
嵗聿發春月兹成魄當五始書王之後廼千齡誕聖之
初繞電流虹蚤開於瑞應普天率土均沸於歡聲臣是
敢叩金地之莊嚴靣玉毫之竒妙恭延浄侣積演秘文
覬不盡之勝因資無疆之睿算第切後天之祝曷勝向
日之誠
　　代元給事夀聖節進功徳疏表
右臣伏以王春謹始遹臨月魄之成聖運發祥嘗紀電
樞之繞蒼精出震炎厯承乾㑹載風之初辰洽均歡於
率土臣是敢躬趨金地靣對玉毫命浄侣以薰修誦秘
文而演暢所覬離明照燿與世界以無邊睿算延長等
河沙而莫數第極後天之祝曷勝向日之誠
　　代韓魏公賀淮陽郡王進封潁王表
臣某言伏覩邸報皇子淮陽郡王進封潁王者真封易
地徽册告庭遹増王爵之光載發宸闈之慶薦紳聳聽
罄宇均歡臣某中賀恭惟皇帝陛下一徳溥臨萬機獨
運性堯仁而睦族躬禹度以儉家乃眷天支曰咨國典
以主器莫尊乎長子而擇日以命夫有司寵換舊蕃進
疏新渥孝恭天至克謹問安之朝文敏日躋靡煩在傅
之日側聞盛禮大惬羣情臣跡限居留心馳慶列無任
瞻天樂聖聳躍歡呼之至
　　代王君貺尚書北京謝上表
臣某言環封千里開府萬兵坐制此方據非其地班條
云始負愧于中中謝載惟全魏之區遐控强敵之境洪
河襟帶於其左朔野咽喉之所衝自罷郡以置都常擇
人而作屏地望滋重朝僉愈艱曽紆兩府之印章方付
北門之管鑰授之近侍誠曰曲恩伏念臣少也短能初
無遠業先朝親試之次牓甫冠首叨於甲科臺省回翔
藩維偃息犬馬之年尚壯鵷鴻之序徧揚蒼鬢嚴塗靦
顔空食曏領中山之一道兼提支郡之十城尤幸菲才
適丁無事日常安枕嵗聿更書未瞻天日之清光敢圖
省録又乏涓塵之素效何所甄陞就畀别京弗沿曩制
仍加冡宰之秩以示邦人之榮此葢伏遇皇帝陛下神
造曲成乾綱獨運懋法宫之新治念仁廟之舊臣特蠟
彛章俾尸甸服敢不刻求民瘼蒐講武經謹視河防之
虞豫嚴邊鄙之備報償恩施猶知今日之能為揭立功
名豈獨少年之所慕
　　代謝傅宣撫問表
貂璫中使因將命於别京管鑰守臣辱記名於丹扆俯
宣温諭増感危悰中謝伏念臣僅有薄材亶無竒節樸
忠自信竊蹈古人之為孤直誰容特膺先帝之遇洊揚
中外奚補毫分自聖統之紹臨即帥符之遐部靡須受
代旋易居留固未能舞抃廣墀一瞻天日之表論思近
署少竭涓埃之愚矧全魏之奥區實朔方之㑹府控制
邊瑣繕完河防總一道之戎鈐𨽻萬屯之兵籍前有元
台之舊老巳建成規上繄真主之睿謨第行寛詔曽微
善狀可格淵聰秪自顧循敢圖省録適遘星軺之降遽
聞天語之傳出如絲綸仰撫存之甚渥煖於布帛愈蒙
被以為榮特越常彞誠知厚幸此葢伏遇皇帝陛下至
仁丕冐大度兼容念法從之典藩屢更全節乗皇華之
至部親𨗳玉音下堂拜嘉守土増耀敢不深為㤙假益
勵忠勤誓畢微生覬酬洪造
　　代王尚書謝傳宣撫問表
使臨所部傳温語之丁寧跡逺於朝荷清衷之省録才
微自恨恩重難勝中謝伏念臣受性至疏逢時獨早勵
孤忠而自進堅一節而靡踰用不兼人曷周臺省之務
拙於從政漫厯藩維之行自龍徳之天飛即虎符而州
守決需滿嵗歸覲清光就移全魏之封漸近長安之日
神都南望未一拜於帝暉星傳北徂遽再垂於天語噢
咻斯至蒙被為榮念久冒於華塗復累更於劇鎮第勤
夙夜曽乏猷為止虞物論之非罔禆毫髪敢謂主知之
誤曲記姓名毎常遣於皇華即𨗳宣於睿誨此葢伏遇
皇帝陛下至仁天覆大度海涵以法從之近聨實先朝
之舊物念數經於事任弗忍去遺思特示於恩勤洊加
存撫誓圖薄效仰答洪私
　　代謝添公使錢一千貫文表
公須匱乏輒請益以上聞天㫖矜從遽増多而下濟仰
蒙曲賜内激危悰中謝維全魏之要都當朔陲之孔道
軍校之所犒設使人之所勞迎向除兩府之舊臣有緡
謂之隨使苟待四方之過客在禮不致闕供臣比忝於
居畱事頓裁於往例去者太半不承權輿捃遺利以相
兼恐傷大體告常貲之不及妄叩淵衷伏遇皇帝陛下
至徳包涵大明臨照飾厨傳以自喜知臣不為損府庫
之有餘如臣所請乾坤施大塵路報微敢不益勵乃心
自矢清冰之節庶幾勉供厥職上酬洪覆之仁
　
　
　
　
　
　
　
　祠部集巻十四
欽定四庫全書
　祠部集巻十五　　　　　　宋　强至　撰
　　表
　　代賀南郊表
聖人能饗即陽位以齋明上帝居歆擁神休而孚佑照
臨所暨鼓舞維均中賀恭惟皇帝陛下紹淳燿之烈光
享重熈之盛福謂俗康物阜兹二氣所以降休徳大報
㣲唯一純可以將慤乃乘長日之至遹奉圓丘之禋四
海之助各來九州之力畢獻髙禋上逹昭格靈心之承
協氣旁流並緣精意之感祖考參侑人神普和臣等顯
相侍祠阻觀大報之盛節歡呼聞禮第誦思文之曩篇
　　代賀南郊禮畢表
圓丘肇祀率土均休熈事遹成湛恩隨霈中賀竊原經
禮之載莫重神明之交三年親祠盛王所以報本列聖
參侑孝子所以奉先於皇我朝尤縟徃典恭惟皇帝陛
下聖躋維日徳肖于天有懐前人初見上帝卜南至之
長晷罄中虚之一心既欵殊庭載假清廟遂登蒼璧之
幣祗奠紫觚之營百靈居歆六樂備奏乃薦鬯之夕神
光陸離升禋于陽霄㝢澄廓天旋法駕星拱端闈鼔舞
兆民普均雷雨之施壽康丕后並浹人祗之歡臣適聽
休成倍深竊抃忝司留鑰異興歎於周南阻從屬車第
馳誠於魏北
　　代元厚之給事賀南郊禮畢表
躬行聖饗遹觀熈事之成嘉共神休隨肆湛恩之霈羣
生鼓舞諸福紛綸中賀洪惟盛朝參用徃典報徳産之
本所以三年一郊盡孝心之思所以四聖同侑恭惟皇
帝陛下紹烈精之淳耀承累洽之休期聿懐前人初見
上帝卜日南之長晷祠地上之圜丘百靈居歆六樂備
奏乃薦鬯之夕昭格神光之臨升禋于陽歘蒙天表之
應旋鳴清蹕還御端闈協氣交流普均雷雨之施歡心
各得並浹人祗之和臣久去從聨比塵使指阻肅雍而
相祀第抃蹈以馳誠
　　代沈兵部賀南郊禮畢表
竭精意於圓丘熈成祀事浹歡心於率土霈發徳音凡
在周行維均竊抃中賀國家順稽古道參用禮經以天
地大神有廣生之惠祖宗故事存並侑之文乘三年之
親祠追四聖以嚴配恭惟皇帝陛下濟躬乾健至徳離
明自臨皇氣之尊肇奉紫觚之饗謁泰壇而徧乎道祖
假清廟以極乎孝思力畢獻於九州助各來於四海陶
匏有踐幣玉普登神明相交禮樂並作髙禋上達通肸
蠁於靈心協氣旁流格紛綸之瑞應於昭景貺以右丕
圖乃御端闈之崇遹孚渙號嘉與罄宇之内共沐龎休
臣跡繫朔陲心馳魏闕陪祠莫及拜慶徒深
　　代賀皇太后受册表
寳文温厚奉國典之休稱聖孝尊親極母儀之大奉遹
光盛禮増抃周行中賀恭惟皇太后殿下夙懋柔儀誕
敷隂教含坤元之徳久内助於先皇育天下之君旋尊
居於長樂比厭政幾之聽屢形慈訓之勤復辟踰年尚
淹於顯册有司擇日爰上於隆名臣適領漕符欽聞國
慶阻就歡呼之列第深鼓舞之情
　　又
恩篤内朝禮崇顯册四海臣妾一辭歡呼中賀恭惟皇
太后殿下坤徳静柔母儀光大進賢以輔先帝有内助
之勤斷愛以戒後君無外施之失動懐明識嗣鬯徽昔
含飴弄孫早優游於長樂臨軒遣使方享受於隆名臣
比領左符側聞盛典阻從慶列第激歡誠
　　又
寳字肅將飭輔臣而䖍使隆名恭上極聖帝之尊親慶
浹天區事光坤極中賀恭惟皇太后殿下懋静專之懿
徳推涵育之慈懷順承上天輔佐先帝有相成之道無
私謁之心逮聖嗣之繼臨預政幾之同聽大公天下未
嘗恩澤於外家密導宸衷多用祖宗之政事旋還明辟
益廣徽音長樂優游自享九州之養内朝定省乃惟四
海之君欲報厚恩遹崇顯册嚴母儀之大奉盡臣屬以
均歡臣久去陛廉比司宫鑰側聞盛典竊忭愚襟
　　又
欽奉内朝上進極尊之號歡呼罄宇下均欲報之心中
賀恭惟皇太后殿下坤徳静專母儀光大進賢以輔先
帝有内助之勤斷愛以勗嗣君無外施之失自懇還於
明辟益増廣於徽音含飴弄孫遂優游於長樂臨軒遣
使旋享受於隆名臣適領漕符方遥廷署莫陪慶列第
激歡誠
　　代賀皇帝為皇太后受册表
思齊大任方受尊名之禮稽古帝舜益光絶徳之風凡
在照臨率均抃蹈中賀恭惟皇帝陛下聖躋維日徳肖
於天念撫毓於清宫荷愛慈於文母極九州之味以為
養未充孝心上萬年之壽以為歡自篤恩性遣輔臣而
申飭奉顯册以上聞寳刻粲然光有司之備物宸衷祗
若答莫厚之深仁臣久去近班側聞盛典阻歡呼於嵩
極猶繫滯於周南
　　又
上崇名於長樂仰慰慈顔舉盛典於熈朝益光孝治照
臨所及歡蹈其均中賀恭惟皇帝陛下獨運乾綱若稽
古道自臨正宁之凝命克謹内朝之問安荷文母之仁
深撫清躬而愛篤夙厚恩性比同政㡬復辟踰年遂髙
懐而退處有司擇日奉顯册以上聞臣久去從聨方恪
司於留鑰阻陪慶列第延望於明廷
　　又
尊名恭上慰長樂之慈顔盛禮敷聞廣中宸之孝治照
臨所及鼓舞維均中賀恭惟皇帝陛下駿命紹休清衷
覃粹懋聖人之至徳仰事内朝大文母之徽音寅加顯
册飭輔臣而䖍使奉寳字以尊親能報厚恩豈止三牲
之養載光大號可刑四海之風臣適處外臺正遥丹戺
激歡誠而尤劇就慶列以無從
　　代賀皇帝為中宫受册表
埦琰敷言遹恭行於盛典宫闈動色益増耀於徽名凡
在有生維均大慶中賀恭惟皇帝陛下寳有重器勤懐
永圖踐宸極以稱尊重坤儀之作配念邦家之所御先
在儀刑猶日月之相須始全臨照繄進賢而輔佐廣稽
古之聰明以正位於長秋未膺顯册因熈成於大禮爰
舉上儀臣職繫朔陲身遥丹戺徒仰母臨之慶莫從鼇
抃之聨
　　又
有司備物謹擇日以選儀乃聖臨軒重俔天之作配文
敷琬琰喜動宫闈中賀恭惟皇帝陛下稽古稱尊撫辰
凝命不有至明之極亦資内助之賢厚徳承乾貴天王
之同體長秋正位懋太姒之徽音爰加册禮之崇以稱
坤儀之大輔臣將命持使節以奉行率土傾心仰母臨
而歡忭臣任縻朔野跡逺明廷就慶列以無階馳愚衷
而第切
　　代賀皇帝為中宫受册表
儷宸極之尊嚴屢周華嵗膺寳文之温厚増耀長秋凡
在懐生率同大慶中賀臣聞闗睢所以基王化坤順所
以承乾元岐陽之宜百男騐進賢之效媯汭之嬪二女
輔稽古之明以迄盛朝亦資内助恭惟皇帝陛下清衷
昭曠至治登閎大亘地以稱尊重俔天之作配以禕衣
之奉宗廟祼獻時勤而赤綬之正宫闈柔恭日茂尚淹
盛典未稱徽名申飭柄臣肅將册禮臨軒以遣使節示
極襃崇率土之仰母臨維均抃蹈臣比司宫鑰阻侍殿
帷第激歡誠莫從慶列臣無任瞻天樂聖聳躍歡呼之
至
　　代王尚書謝加食邑實封表
三年親郊遹成熈事一曰慶澤爰及從臣疏新命於訓
辭増舊封之食賦罔功被寵匪報懐慙中謝伏念臣禀
性樸忠與世迂濶歴華塗而始徧愧薄效之未收一離
鳴玉之朝數換剖符之地宣上方之恩澤亦既累年撫
北道之兵民汔兹半稔伏念國家嚴順帝之大奉講就
陽之肇禋四海各勤其來九州畢獻其力而臣適專留
鑰之掌絶望屬車之馳奉引諸塗空預甘泉之籍駿奔
以職莫陪吉土之祠第率守臣之常坐修方物之貢甫
訖聖饗頻沾睿恩既廣爰田復加其户容孤臣之竊幸
由洪覆之推仁此蓋伏遇皇帝陛下靈承天心均施神
貺雖清衷寅畏自抑於鴻名而慈渥㴠濡亦周於外輔
敢不勤宣條教益勵忠規免貽素食之羞思稱鴻恩之
渥
　　代元給事謝加勲并食邑表
親郊己事灑澤均休賜詔十行轉勲一級賦益爰田之
數寵深維谷之憂中謝伏念臣起自諸生最為孤仕秪
洊揚於三紀奚云補於萬分頃貳大農旋陞近侍引南
州之紱何有治功籠北道之財復無利術㑹盛旦之展
采奉圓丘之肇禋第羡諸候之駿奔敢嗟太史之留滯
固不能聽屬車之雷動扈從諸塗觀吉土之天臨肅雍
在位遹成熈事例沐湛恩併蒙異數之加彌積罔功之
愧此蓋伏遇皇帝陛下務均神貺祇順天心雖於穆猗
那已形容於羙頌而克自抑畏弗享受於隆名尚霈洪
私俯延庶尹敢不益圖忠藎匪懈論思誓畢㣲生庶酬
上徳
　　代賀潁王納妃表
宜家淑徳作配元良極典册之盛儀誠邦家之大慶中
賀臣聞人倫兹始嘉禮所以重乎婚宗事其承親迎所
以聞於誡恭惟皇帝陛下建大清之極治紹淳耀之烈
光畢張朝經爰及家事乃眷天支之愛矧居王爵之尊
孝友生知温文日就雖曰少成之善當資内助之賢歴
選華門進嬪朱邸適得公台之後備該圖史之聞禮法
自嫻言容兼懋長子主器既度越於戚藩遣使臨軒亦
寵優於嘉耦將傳萬世之嗣茂對三星之期動嘉氣於
深宫沸歡聲於罄宇適司留鑰阻預朝鑾鳯飛遥聽於
吉占鼇抃第馳於愚悃
　　代賀皇帝登位表
臣某言伏以䖍遵末命光紹丕基天地同符人祇共悦
中賀臣聞重華之協於帝所以陟元后之尊下武之繼
於文所以昭先人之業恭惟皇帝陛下聖躋維日徳肖
乎天性于欽文躬有歴數四方所照適仰燭於離明萬
國以寕遽獨觀於乾造荷五聖之謨烈副三靈之眷懐
臣蚤與禁聨久違朝宁恭聼龍飛之會阻陪鼇抃之行
　　代賀太皇太后受册表
載享尊名益光令典欽聞大慶胥悦羣情中賀恭惟太
皇太后殿下至徳静專柔儀閑淑粤嬪仁廟以位中宫
訖無私謁之心隂有相成之道全節鉅羙揜前世之徽
音順子慈孫續兩朝之孝養惟是聖功之超卓歡哉顯
册之形容臣逖聽禮成不知手抃方居留於北道阻馳
慶於明廷
　　代賀皇帝為太皇太后皇太后受册表
輔臣䖍使奉寳刻於二宫聖主尊親廣孝心於四海中
賀恭惟皇帝陛下寶有重器勤懐永圖妙斷日新睿能
天縱雖神㡬聖烈蓋自得於生知而子道孫謀乃一歸
於慈訓爰舉極尊之號以酬莫大之恩臣適守宫符遽
聞國慶阻就歡呼之列第深鼔舞之情
　　代賀皇帝為皇后受册表
禮行吉日册備長秋喜動六宫慶均萬㝢中賀恭惟皇
帝陛下紹休五聖齊徳二儀不有至明亦資内助乃眷
中闈之重尚稽顯册之加爰命弼臣奉將盛典維邦家
之所御先在儀刑猶日月之相湏始全臨照臣比司留
鑰正逺朝鑾莫從鼇抃之聨徒仰母臨之慶
　　代元給事同天節進奉功徳疏表
右臣㐲以風薰貫序肇天令之清和日御盈旬戒聖期
之震夙虹樞擁慶鳯歴標祥沸萬笏之歡聲横九門之
協氣臣是敢躬趨金地面禮玉毫命浄侣以薰修誦秘
文而演暢所覬宸暉普照與塵界以無邊睿算増多等
河沙而莫數第劇後天之祝曷勝向日之誠
　　代漕使謝上表
才難稱責既當煩使之劇權恩在圖新復冒從臣之舊
籍寵緣任假感與懼并中謝竊以維今外臺莫重北道
邊控强敵戌屯勁兵籠貨民間而惟恐渉傷財之名轉
粟塞下而僅能供待哺之口而又歳支洪河之備而官
用幾屈所以艱於運輸地列數鎮之師而吏員實煩所
以要在刺舉苟虧精明强濟之具曷振轉給澄清之綱
如臣空疎於事暗拙漫更委寄蔑著勞能比分帥符偶
陷吏議官非理去既一跌於嚴塗咎止退思已都忘於
榮路尚荷皇慈之寛置每䝉法語之矜存通漕朔方果
疏恩於不次進班延閣仍還職以如初載省生成率歸
造化此蓋伏遇皇帝陛下乾綱獨運神斷日新進退朝
論必清衷之自擇予奪官序絶浮議之可移遂俾單庸
訖叨甄録敢不内殫愚慮仰副睿懐少見事功庶酧燾
覆
　　代漕使謝上表
小才之臨大計未知經畫之所從薄量之函厚恩尤懼
寵榮之不稱中謝竊推諸路並建外臺特陜西領使之
難蓋軍須自昔之為重緣康定用兵之後顧民力至今
而未完籠貨闗中而唯恐渉傷財之名轉粟塞土而僅
能供待哺之口加用度之百出無利源之一遺而頻年
薦飢常賦罕入在平時之無事尚或須才方近日之餽
邊豈容冒選宜得老於金榖之要術號曰朝廷之能臣
俾總漕權始安物議如臣暗拙於事迂疏曽㣲日月之
勤第幸風雲之會預嚴塗之陟降迨此彌年董朔野之
輸將止於踰月驟更劇部誠出誤恩此蓋伏遇皇帝陛
下曲軫清衷弗遺舊物蓋念自塵於侍從未嘗少見於
事功使効㣲勞免慙空食敢不内殫愚慮上體睿懐雖
云轉給之司務充常課不為聚斂之計取累至仁
　　代韓魏公謝賜生日禮物表
報極終身感遂親生之日禮頒多物恩深君賜之時中
謝伏念臣蚤竭孤忠久更大任效㣲毫髪之可數力覺
筋骸之己疲竊愧妨賢屢求去位萬錢空食進無補於
聖明六纛啓行出猶叨於將相兆涼厥月載育初辰垂
記淵衷猥加異數衣均内帛駟出天閑飭有繡韉玩兼
鏤器遣子舍以將命耀公庭而拜嘉生也降神為翰實
慙於山甫力非稽古所蒙何望於桓榮此蓋伏遇皇帝
陛下徳厚生成愛侔顧復俾孤臣之誕日榮寵錫於聖
時敢不觕勉事功益循涯分既謹且乘之戒仍逃不稱
之議誓罄丹衷仰酬洪造
　　代魏公謝傳宣撫問表
恭被徳音逺聞睿訓以帥權尤劇防閑俾慎於怱㣲而
聖慮過深愛惜實同於顧復中謝臣本無逺業止任孤
忠相二宗之日雖多事陛下之時猶淺第云智力之逾
竭未有謀猷之可嘉尚賴風雲協期日月垂照灼知戅
樸可備使令斷自上心付之西畧迄去離於左右䝉記
憶於姓名恐識不明未朕之前而事或暗可虞之際導
至言之委曲遣中使以丁寧難勝之恩有如九鼎之重
欲報之命不啻一毛之輕昔告齊宣嘗聞孟子謂君之
視臣如手足則臣之視君如腹心今陛下念區區之蹤
其撫存既若此之厚在臣某荷巍巍之徳其愛戴宜如
何之深誓委㣲躬仰酬洪造
　　代魏公謝賜藥物表
老臣告疾累奏於囊封聖主推仁特頒於藥物恩踰望
表感極情涯中謝伏念臣幸適逢時才非經世昔懇辭
於冢仕旋總制於西師夙夜忘疲庶寸勞之報國寒暄
乖攝俄舊疾之嬰身瀝愚悃於上聞動睿慈之垂䘏命
使者之駕傳宣惻隠之言按神農之經仍賚蠲疴之品
自慚弱質有軫清衷此蓋伏遇皇帝陛下禮厚近司愛
偏舊物欲勉驅於衰苶因曲賜於矜憐良劑載和庶仰
資於衛養洪私所被敢少怠於報償
　　代魏公謝生日禮物表
門弧之志四方適記親生之始邦詔之書十札遽䝉君
賜之臨矧惟被惠之優榮敢不拜嘉而竦激中謝伏念
臣比塵冢任自信樸忠才近不足以鬯逺猷智小不足
以諳大體未竭股肱之效己嗟筋力之疲妨賢懇避於
宰塗本覬鄉邦之養疾易守忽兼於帥路復叨闗輔之
宣風西略是經寸勞何有遹丁誕日第謹私門敢謂睿
明亦煩省録飭身枝而將命獲手舞以敭休良駟繡韉
既輟天閑之數織文鏤器復分御府之餘光生陋軀榮
動衆目考愚衷而自省知恩紀之由來此蓋伏遇皇帝
陛下禹度并容堯仁廣被乃眷四隣之舊不遺千里之
遥爰舉舊章併推蕃錫孰為進退一酬今日之所蒙必
也功名庶保爾生之無忝
　　代謝生餼表
抱恨已孤記親生之有日載𢋫既渥感君賜之維時拜
命云初銜恩莫罄需雲寵被震厲交深中謝伏念臣風
力不强時才甚陋萬鍾厚禄十年己負於空餐六印重
權半嵗頗慙於假器身逐戎旃之逺心存王室之間厥
生之初在秋云孟遽荷懽恩之浹仍蒙飫賜之臨此蓋
㐲遇皇帝陛下優渥老臣始終舊物記其誕日嘉乃丁
時均䵄粲之精甘輟醪牽之肥㫖既醉既飽愈防鼎食
之浮有猷有為畢望豐功之立庶殫塵露少答雲天
　　代謝賜詔允相州表
引疾拜章不覺懇言之累發賜書遣使忽䝉聖諭之矜
從恩重何勝感深以泣中謝伏念臣久塵大任一信孤
忠禦邊未究於薄能卧閤旋嬰於宿疹徒然自勉曽未
有瘳勢不遑安顧總帥非養疴之地情無所隠冀上心
推從欲之私果軫淵衷特頒温詔備詒禮遇之非薄更
赦赤愚之可誅俾息殘軀許還舊守書奏而臨淵每懼
恩俞而勿藥自康豈曰衰罷可當眷寵此蓋伏遇皇帝
陛下仁如天冒徳與日躋虛懐最後於四隣愛不移於
内外拂性恐傷於一物念愈篤於始終容解劇煩庶期
完復優游此日儻存犬馬之餘生黽勉異時誓答乾坤
之大施
　　代謝中使齎詔令赴闕朝見表
故鄉得請合從便道之行温詔垂音特許明廷之覲仍
飭王人而將命愈知君父之隆恩俯伏拜嘉兢榮萃感
中謝伏念臣自明愚分獨恃主知懐章本望於息肩改
帥弗容於量力私心尚歉未遑觀戍卒之旋歸宿疹俄
嬰安敢效古人之卧治雖獲鄉邦之願豈忘魏闕之思
召節遹臨禮數尤異此蓋伏遇皇帝陛下不遺舊物垂
記孤臣親遣星軺俾傳天㫖仰荷乾坤之愛曷勝犬馬
之情
　　代魏公謝傳宣撫問并賜湯藥表
星軺將命忽傳金玉之音天㫖均慈仍拜刀圭之賜兢
榮維谷荷戴如山中謝伏念臣久玷冢司備䝉睿奬知
樸忠之可使付寵寄而不疑一逺威顔再經旬浹悉心
圖報弗知道路之勤回首瞻恩唯有闕廷之戀方休徒
御初見吏民遽被温言兼班珍劑此蓋伏遇皇帝陛下
俯憐舊物有軫深仁念病質之久衰冐時寒而遐適特
賚養疴之具仰銜惻隠之恩誓竭愚能少酬聖眷
　　代謝賜詔及湯藥表
議將易地先開諭於温書念此養疴復分頒於靈藥禮
誠出於特異力敢忘於自量中謝伏念臣幸適逢辰才
非經世少則被用不謂精神之有涯老猶謹身至於衰
苶而後已向徃經於疆場比入覲於闕廷天光照見於
殘骸鄉曲許還於素志優游偃息纔安僻郡之十旬委
曲丁寜欲付朔陲之數路屬此大寒之際軫其多病之
餘新領輕軺兼頒珍劑此蓋伏遇皇帝陛下眡孤臣之
厚無舊物之遺拜嘉雖荷於深恩揣己難勝於大任臣
已别具劄子奏論謹奉表稱謝以聞
　　代謝加功臣食邑表
三年親郊一日慶澤乃眷近司之舊遹加羙號之榮賦
兼益於爰田懼實深於維谷懇辭弗獲虚受為慙中謝
伏念臣力學不强賦能俱短二府迭居於一紀三朝奚
補於萬分要路妨賢故鄉乞守自季秋之去國僅三月
之偃藩伏值朝家若考前經肇禋上帝九州畢獻其力
四海各勤其來而臣適領左符第聞盛禮固不能聽屬
車之雷動扈從諸塗觀吉土之天臨肅雍在位逮成熈
事首沐湛恩併推異數之優増負罔功之愧此蓋伏遇
皇帝陛下祇飭聖饗永承天心雖於穆猗那己形容於
羙頌而克自抑畏弗專享於蕃禧均霈洪私俯延外牧
敢不勤宣條教益勵忠規免貽空食之羞兼塞假名之
議
　　代魏公謝遣使齎詔撫問及授大名判府兼河北
　　安撫使表
使指親臨詔音開諭清漳病骨䝉典軫於餘生全魏髙
牙俾勉從於重任成命固知於難免私心間有於未安
中謝伏念臣幸適逢時才非經世早以功名而自許不
知量力而後行晚惟衰苶之相乘未即乞身於勇退丐
故鄉而偃息冀滿嵗以優游會朔野之洊菑動上方之
北顧乃分綏御之柄以屬短疎之材而又丁寧以遵䘏
民之言周旋以盡使臣之禮此蓋伏遇皇帝陛下寛仁
兼愛終始誤知因付畀於劇權首簡圖於舊物儻止以
别都而假守猶堪强䇿於疲駑如兼數路之提封實恐
坐成於瘝曠所有兼河北安撫使臣已别具劄子論奏
謹奉表稱謝以聞
　
　
　
　
　
　
　
　
　
　
　
　
　
　祠部集巻十五
欽定四庫全書
　祠部集巻十六　　　　　　宋　强至　撰
　　表
　　代魏公比京謝上表
獨當一道尚容觕竭於㣲才兼撫連城實恐難勝於重
任肇班寛詔深愧厚恩中謝伏念臣風力不强器能實
譾致身奚識於枉道接物惟存於至誠朝廷非繋于重
輕將相輒更於出入且所臨皆劇精神已耗于當年而
其得過多疾病遂乗於今日方戢倦飛之翼少安舊集
之林甫爾渉春遽然易地大稱全魏之部比控强敵之
疆比雖水旱之稍平兹尚民流之未復冀蘇疲俗爰屬
老臣顧無惠術以安人慮乏威聲之服敵始懇辭而弗
獲訖冒處以為慚此盖伏遇皇帝陛下政在圖新任先
求舊特自清衷之所簡不惟綿力之不堪敢不蒐講武
經道宣利澤殘軀黽勉倘偶立於事功睿㫖丁寕庶弗
孤於器使
　　代謝遣使齎詔賜藥表
詔㫖趣行方就所封之國聖心垂軫俯憐多病之軀爰
飭貴璫特頒珍劑捧受惟知於恩重報償愈覺於命輕
中謝伏念臣自効孤忠累更大任俱殫智力勇為不復
於當年兼撫兵民劇用尚䝉於今日靡容辭病豈敢圖
安勉去故鄉亟來㑹府䘏民寛詔奉行未及於彌旬將
命輕軺傳問已臨於所部賜細書之温厚加靈藥之光
輝此盖伏遇皇帝陛下愛篤老臣念深舊物以驅馳之
即舍俾服餌以扶衰仰戴睿慈曷勝愚抱
　　代魏公謝都知傳宣撫問並賜龍茶表
北門居守未宣駑力之寸勞南土貢珍遽鍚龍盤之上
品仍屈王人之長親傳天語之慈恩重難勝感深以惕
中謝伏念臣初無逺業訖至近司間縁疹疾之乘方避
寵榮之極勉來全魏且兼撫於兵民幸邇故鄉猶少安
于習俗一叨師領屡拜君言存問既勤匪頒尤渥矧靈
芽之異産豈俗肺之易嘗此盖伏遇皇帝陛下克念老
臣弗遺舊物埀睿音而下及加寵賚以俱霑載省衰疲
奚從報塞
　　代魏公謝賜生日禮物表
親生在旦方萃感於巳孤君賜維時遽拜嘉而至渥寵
榮所集震厲無從中謝伏念臣底滯天資迂疏時用特
縁一介之術業洊歴三朝之弼謨罄竭短才猶坐兼於
衮鉞徘徊重禄未歸就於田廬左弧第謹於私庭中詔
忽傳於子舍衣頒内府馬鍚天閑韉葉有輝器文加鏤
生而維翰實慙山甫之降神今也所䝉又異桓榮之稽
古此盖伏遇皇帝陛下愛深舊物禮厚孤臣垂記始生
猥加異數敢不益殫駑怯少荅龍光庶逃不稱之譏仍
謹且乗之戒上恩既重臣命逾輕
　　代謝歴日表
日月所纒天地之紀㑹成密課例被誕班中謝恭惟皇
帝陛下握斗宅尊撫辰凝命靈承乾縡首飭人時黼坐
儲精長茂在躬之數清䑓攷法順稽合體之元臣適守
留符與觀明訓豈敢失墜唯謹奉行
　　代賀正表
伏以東國著經謹春秋之五始西京講物覽圖籍於三
朝於皇盛時尤重令節中賀恭惟皇帝陛下欽修人紀
茂憲天心七政之察璿璣四氣之和玉燭方對時而育
物屬獻嵗之發春星拱臣鄰稱慶嵗元之㑹日章聖徳
同符歴紀之新臣適守别都正遥丹戺阻預夀杯之獻
不勝魏闕之情
　　賀同天節表
粤若首夏肇惟浹旬是生聖人克享天命傳祖宗相受
之業六五帝以御圖竭臣子仰祈之心億萬年而慶夀
中賀恭惟皇帝陛下聖躋維日徳肖乎天發威斷之神
明藏政㡬於鼓舞虹流電繞臨載誕之初辰日永風薰
亘無窮之協氣臣欣逢慶節阻望清光適縻北土之居
留徒罄南山之頌祝
　　代謝詔書撫問表
念臣衰之多病適履歊炎煩主聖之推慈有加軫䘏詔
音開諭使指親臨中謝伏念臣蚤備近司初無逺業猶
兼將相之過寵盡出聖神之誤知忠與生俱罄厥股肱
之效疾隨老至僅乎皮骨之存溽暑貫時淵衷閔舊因
曲頒於睿㫖俾自補於殘軀此盖伏遇皇帝陛下盛徳
海涵至仁天覆治恐傷於一物欲盡安全愛尤篤於四
鄰弗殊内外特垂清問爰及孤臣
　　代謝詔書賜湯藥撫問表
舊疴荏苒乃貽君父之深憂温詔丁寜更屬王人之曲
諭言頒靈劑俾輔殘軀中謝伏念臣學昧聖賢名兼將
相禄既浮而量溢福不勝以災生忠激一心雖曰股肱
之自力疾攻四體僅乎皮骨之獨存敢圖皇慈特遣使
指形十行細札之訓分五色一丸之輝豈云衰遲可稱
矜䘏此盖伏遇皇帝陛下愛偏舊物義篤老臣為憐犬
馬之嘗勞不輕螻蟻之至細始終乃眷逺近弗移儻積
疹有瘳喜敢言於勿藥顧大恩欲報命何啻於如毛
　　代魏公謝進仁宗實録賜詔奨諭表
大典告成實虞漏畧細書垂諭猥被褒嘉伏讀載周兢
榮失措中謝恭以仁宗皇帝稽古文思憲天聰明髙拱
博臨享國既乆至仁廣澤入人者深威惠之漸外夷命
令之孚羣聼忠賢哲輔之參用墜禮濶儀之並修可著
無窮悉歸所載編研之手固曰難才典領之司尤非易
處而臣叨榮有日逮事當時乆居㡬政之間親奉徳音
之數雖見聞之靡惑終才識之非長妄董諸儒獲成信
史比塵聖覽方悸愚衷伏遇皇帝陛下祗服孫謀遹追
祖烈以天地之徳難紀赦其摭實之非工以嵗月之積
頗多因以念勞而加奨欽承寵賜唯謹榮藏
　　代謝生日禮物表
親生在旦方追顧復之恩君賜維時遽被寵榮之數拜
嘉既渥萃感兼深中謝伏念臣自任孤忠遂階顯服萬
錢之享十年已負於空餐六印之歸一道尚尸於重寄
適臨誕日垂記淵衷賜出帝庭命銜子舍織文鏤器以
光其玩繡韉良駟以飬其安蔀室増輝羸軀動色維周
之翰固慙山甫之生稽古所䝉何有桓榮之力此盖伏
遇皇帝陛下至仁天冒大度海涵曽舊物之弗遺省初
辰於載育遹頒多物併及孤臣敢不觕建事功盖循涯
分既謹且乗之戒仍逃不稱之譏庶荅洪私曷勝丹抱
　　代魏公謝歴日表
清臺宻課緑檢細書既叨拜貺之榮又被勸民之訓中
謝竊以布治正月雖萬俗之具觀頒朔諸侯欲四方之
皆曉恭惟皇帝陛下乾綱總攬王事遹新户牖儲精自
坐知於天道璣衡則象復敬授於人時臣適忝居留與
聞辰告當仰䖍於詔意使畢懋於嵗功
　　又
臣某言伏以西京講物萃圖籍於三朝東國尊王書春
秋之五始臣誠歡誠抃頓首稽首恭惟皇帝陛下至仁
天冒盛徳日躋宴然享函夏之歸坐以湏大明之旦蒸
民觀象㑹嵗歴之更端上帝降康宜春祺之備舍臣懐
章北道方階偃息之求稱夀南山阻與歡呼之列
　　賀同天節表
臣某言伏以日御盈旬風薰報夏髙厚協賛聖神挺生
慶節誕臨歡聲四起中謝伏惟皇帝陛下纉烈淳曜宅
心太清濬堯思之欽明懋禹躬之勤儉清和首月震夙
丁時六五帝以御圖傳祖宗相授之業億萬年而享祚
對天地無疆之休臣適守宫符阻陪廷著第罄岡陵之
祝一均海㝢之情
　　代劉希道待制謝上表
獨當一道兼拊六城初見吏民敢言師帥第奉行夫寛
詔奚取稱于明恩中謝伏念臣比自孤生驟叨近侍進
不由於累日幸實岀於遭時言責所司那避貴權之側
目計文云總初知功利之究心僅此再朞訖無寸效㑹
坤維之缺守荷乾造之曲成簡自淵衷畀之重寄食君
之禄義難取於便安以親為辭情盖縁於危迫露章既
上悸魄弗寜不能叱馭以為忠方爾闔門而待罪適逢
廣愛特緩嚴誅眷朔野之奥區號常山之劇鎮弗離舊
部就付要麾侍慈母板輿之來近踰十舍觀居民雲屋
之盛雄眡四封竊寵尤多載恩有所此盖伏遇皇帝陛
下至仁天冒大度海涵孝治之行不欲一夫之闕養睿
慈所及尚容千里之班條敢不圖講政經刺求民瘼庶
集涓埃之績少酬覆載之私
　　代謝賜生日禮物表
左弧之志四方日記親生之所始細書之行一札時䝉
君賜之云臨期服寵榮彌深震疊中謝伏念臣素無逺
業特恃孤忠夤縁誤恩塵玷重任岀入将相萬錢乆負
於空餐綏御兵民六印洊叨於兼綰適逢載毓之旦方
軫已孤之懐奉将温辭垂遺愚息衣岀内府馬分上閑
帯飾光軀器文溢目降神之羙維翰既慙山甫之生稽
古之誇所䝉又匪桓榮之力此盖伏遇皇帝陛下不遺
舊物曲示厚恩名器所司輒容於假寵服乗以拜唯有
於論酬誓訖餘生少償洪造
　　代魯公謝男授龍圖閣直學士表
臣某言伏奉聖恩除臣男某龍圖閣直學士者愚息進
秩就加舊閣之從聨老臣退居愈幸私門之榮觀仰承
乾造俯劇震驚中謝伏念臣歴事三朝蚤更二府遽至
禮經之七十未償恩紀之萬分印綬寵名悉上王朝之
乆圖書寳構誤延子舍之㣲何意頺齡與逢顯渥此盖
伏遇皇帝陛下至仁天覆盛徳海涵愽延衆材畢取介
善不遺輔國之舊遂及趨庭之私敢不教忠俾盡馳駑
之薄效庶其論報弗辜舐犢之㣲情
　　代魏公賀明堂大禮畢表
臣某等言九月日明堂大禮畢者伏以聖人唯能於饗
帝並侑五精之神嚴父莫大於配天兼風億姓之孝合
宫已事罄宇䝉休臣某等誠歡誠忭頓首稽首伏惟皇
帝陛下詔浮燿之烈光享重熈之盛福九榖登富二儀
降康益謹靈心之承勿專聖徳之有遂沿報本之故事
參講思文之曩篇既欵殊庭載假清廟爰及宗祀維時
總章百靈居歆六樂備奏廼薦鬯之夕昭格神光之靈
瘞幣之時歘䝉天表之應思共蕃祉隨宣湛恩協氣交
流一均雷兩之施歡心各得並浹人祗之和臣等適聼
休成倍深竊忭方祗留務異興歎於周南莫克駿奔第
馳誠於魏北臣某等無任慶幸忭蹈屏營之至謹差某
官齎表詣闕賀以聞
　　代謝加功臣食邑實封表
熈事遹成湛恩隨布載加寵號兼衍真封賦仍進於爰
田懼實深於維谷中謝伏念臣素慙逺業自信孤忠朝
廷非繫於重輕將相輙更於出入平生許國竭愚慮而
不無連嵗撫民論治功而何有伏值寜朝展宷陽館奉
禋四海各來莫克陪祠於夙夜九州畢獻尚安助費於
毫釐逮推神貺之均首及宰司之舊蕃然異數萃此罔
功飭詞臣而賜書遣族孫而将命禮踰常矩恩激危衷
此盖伏遇皇帝陛下靈承天儀風示民孝雖鴻名弗受
自存聖徳之全而丕祉所䝉嘉與臣鄰之共敢不勤宣
睿訓勉懋壯猷庶逃空食之羞兼塞假名之議
　　賀同天節表
臣某言伏以火徳兆時協契景炎之運虹光薦瑞挺生
睿哲之姿慶節誕臨歡聲四起臣某誠歡誠忭頓首稽
首伏惟皇帝陛下徳符乾健治對離明性循仁義之行
躬發神明之斷風薰報夏日御盈旬厥月清和維時震
夙觀文太史喜逢箕翼之明稱夀羣工願等岡陵之固
臣跡遥廷署守在宫符第䖍就望之誠阻與歡呼之列
　　代百官謝御筵并傳宣表
順理大川實由王道之正推慈廣燕益盡臣心之忠馳
遣使人宣傳法語涵濡睿渥鼓舞輿情中謝恭惟皇帝
陛下總擥萬機畢張百度眷言二埽之决尤動數城之
憂塞故開新雖交陳於羣䇿取長舍短繄獨斷於淵𠂻
亟興厥工隂有所相如期底績飛奏告成盖建中克應
於天心故潤下不違於水性爰即㑹府以頒慶筵廣坐
多歡同聼鹿鳴之什寜朝信史復紀河平之年
　　代魏公納節表
躬荷兵民之重任既非有疾之能勝生䝉将相之兼榮
抑豈無功之可據比懇還於印節庶僻守於麾符盖髙
未動於物情宣諭遽煩於使指洊敷危悃决俟俞音中
謝伏念臣四紀逢亨三朝竊寵良自寡能而厚禄遂罹
多病以乆衰一辭東府之鈞衡再領北門之筦鑰莫非
强勉以濟劇繁心雖云勞力有不逮以至河齧舊防而
失備民逃常産而未歸職由冒居皆合引去然猶徘徊
嵗月偃息朝昏庶㡬小康翻覺筋骸之漸憊若曰㣲效
訖無毫髪之足甄於兹不能可以遂止苟尚貪於要地
将不保於餘生唯有至仁能全㣲欲伏望皇帝陛下俯
憐舊物特軫孤臣許上戎旃并收貂冕小邦簡静俾專
近於方書悴質支離免即填於溝壑瀝膽願囬於天聼
沒身期報於君恩
　　第二表
由衷叩露納節矧縁於疾辭冀上哀憐改麾兼賜於可
報物情必至天意未回苟避雷霆之誅恐先溝壑之委
敢殫危懇决俟俞音中謝伏念臣生賦樸忠早塵顯服
不惟智力之可否但務私恩之報償甫及中年遂罹多
病自叨再任之後已是乆衰之餘雖復親近簿書繕完
城府盖一日效昔人之必葺固非樂為且三載乏徃典
之陟明自宜引去况兵民非卧疴而可治將相豈尸禄
而得居更勉强以貪榮將顛隮而速禍弗全殘喘有累
至仁伏望皇帝陛下日月照臨乾坤覆載任别圖於衆
哲志曲就於匹夫許上戎旃免司留鑰息肩閒郡俾士
意之稍完沒齒盛朝庶皇慈之可荅
　　第三表
罔功納節以疾請麾再嘗自陳一切未許行恐餘生之
不保敢千萬死以有聞中謝伏念臣中實枵然生而戇
甚寵榮欲報勇於遇事而輒為筋力既衰失在知難而
未止比救将顛之質疊傾必至之誠厚禄戒貪願上淮
南之旄鉞小藩乞守免當河朔之喉襟尚遲矜從尤激
危懼盖殘軀不息漸歸溝壑之為鄰空食寖深轉愧㳙
埃之無補伏望皇帝陛下特囬天聼俯徇物宜不遺螻
蟻之㣲情各任鷦䳟之常分有民人足以為政畀支郡
足以養疴許将相之辭隆絶公朝之假寵既完素守仍
息乆勞恩施難名報償何有
　　第四表
病難任劇職合辭隆開可不時顛隮無日危迫敢殫於
血懇哀憐願軫於皇情中謝伏念臣起自孤生初無逺
業禄常過量寵榮最早於他人福不勝灾疾疹遂纒於
今日所以懇還将相之印力避兵民之權庶就閒州少
舒瘁質私計已决愚誠不移雖委寄誤深不謂三年之
已乆而衰疲待報翻嗟一日之為長矧是戎旃固非虗
器無功以領於義未安使老臣兩失於寸心豈人主相
優之本意伏望皇帝陛下特囬天鑒曲盡物宜就更麾
符許上旄節馳驅駑足免令濵死於未休偃息殘骸或
冀餘生之可保大恩難状丹抱奚論
　　第五表
重負未釋日寖乆而力窮疾呼欲聞天轉髙而聼緩敢
罄論於懇追願畢賜於矜從中謝伏念臣自信直誠所
羞枉道寵利雖豐而宜取未始輒辭事為至劇而可當
曽何少避唯是戎旃兼一品之要留鑰守三年之餘得
既過多處亦云乆且無功而享厚禄雖貪夫有所不為
多病而荷重權在老者尤難自强所以納節以逃空食
之恥乞守以息殘軀之勞凡經危悃之五陳未賜徳音
之一可苟遂循於緘黙是坐待以顛隮伏望皇帝陛下
曲貸餘生洞明孤抱知辭隆非出於飾偽念避劇實縁
於負疴就改麾符并收旄鉞親近醫藥免令溝壑之即
填養安形骸悉自乾坤之再造謀心巳决得請後休
　　代謝再任表
悃愊累陳從欲許還於新節衰疲自力竭能勉撫於舊
封委寄逾陳顛隮是懼中謝伏念臣本縁一介之曲學
歴被三朝之誤知自解宰鈞繼紆守紱早年遇事風霜
不計於殘軀晩嵗纒疴藥餌乃同於常膳比引揣躬之
分數裁辭劇之章力丐閒州少安病質而恩生望外事
與願違俄更西雍之帥旄仍赴北門之留鑰所以極陳
去就仰凟聰明幸寵利非事君之宜必冀寝加恩之命
䇿疲駑雖老臣可强敢不拜再任之休訖奉諭音兩諧
愚懇此盖伏遇皇帝陛下至仁天冒盛徳海㴠器使庶
工愛偏舊物雖俊傑甚衆並試有為之時而尫瘁之餘
惜投無用之地敢不勤宣條教兼拊兵民儻溝壑之未
填尚乾坤之可報
　　代張景元龍圖知成都府謝上表
優加職任特私名器之大公初見吏民即諭朝廷之廣
徳才㣲責重寵至懼深中謝竊惟益郡之奥區兹實坤
維之劇鎮有江山之控帯兼民卒之撫綏從來守臣多
采宿望如臣甚陋自視無堪侍從最為晩躋技能奚適
時用更計籌于内外乏政績于毫分及此踰年遽云増
秩顧巨藩之所委非小器之可當而又煩使向臨于两
川先臣嘗列于近職領蜀門之印綬曽是昔游直廷閣
之圖書復叨世選何乃㣲躬之幸獲兹數事之兼此盖
伏遇皇帝陛下躬攬乾綱日新睿斷眷先朝之舊物記
通漕之孤臣躐等班行之間推恩屏翰之寄敢不博求
民隠祗訓戎韜坐布寛條厎輿情于安集力圖靖治副
聖訓之丁寜
　　代人謝知成都府表
初見吏民即宣條教重任而力不逮寵過而心若驚中
謝伏念臣江海㣲生朝廷孤士當龍徳離潜之始方參
貳于大農洎天心求治之間復總司于外計未嘗伸愚
瞽之慮得以補聖神之聰忽䝉誤恩起置華選矧頃馳
於單傳嘗歴使于兩川今兹守封實乃故地叱忠臣之
馭雖媿於古人剖刺史之符獲綏于舊俗倍為榮幸尤
荷生成此盖伏遇皇帝陛下躬攬權綱首敦勸嚮不責
已試之驗而觀其後效特屈非常之命而激其壮圖遂
俾短能亦叨劇委而且徑從便道祗領嚴程阻瞻前旒
弗克禀睿謨而後徃務靖逺服庶㡬䖍詔㫖以㳟行
　　代謝進和御詩奨諭表(案此表以下俱/據宋文鑑増入)
參羣篇而奏御𢋫載非工被優詔之發中褒嘉甚渥惕
然拜君父之賜藏以為子孫之榮伏惟書曰帝庸作歌
所以極道明良之意雅云臣能歸羙所以上酬福禄之
辭惟千載一時之逢踰三王二帝之際乗太平之多暇
講稀濶之盛游歴寳宇以披祖宗相受之文御飛帚以
縱神聖有餘之學以至置酒别殿賦詩中宸于時從聨
咸續睿唱如臣者有朴愚而植性無文采以表身自陪
風憲之要司都廢㣲言之舊學妄抉鄙思綴成斐章大
樂在前發哇聲而接響太陽臨下衒爝火以交光既凟
䆳旒若臨深谷敢謂兼容之度例形過奨之辭游聖門
者謂之難言矧繼堯文之後踰華衮者重夫褒字况䝉
漢訓之加夫何孤臣叨此厚幸此盖伏遇尊號皇帝陛
下齊徳乾覆育材士倫善雖小而弗遺力或矜其不逮
誓竭講劘之效庶酬勉朂之仁
　　代都運趙待制謝上表
小材而臨大計不知經畫之所從薄量以函厚恩唯有
思勤而可補竊以今之北道重曰外䑓邊宿勁兵境控
疆敵嵗支洪河之備而民力㡬屈所以艱於賦輸地列
數鎮之師而吏負益繁所以要在刺舉宜擇精明疆濟
之器以付轉給澄清之權若臣空孱於事迂拙曏引兩
川之漕近貳大農之司率觕竭於愚衷訖罕通於利術
敢期煩使乃委孤臣此盖伏遇皇帝陛下廓天地之容
收涓埃之細特加不次之命而欲勸來者弗責已試之
効而俾懐後圖得不夙夜以思始終乃職豈敢專聚歛
之最以上累於君仁亦當拊凋殘之餘庶下蘇於民瘼
　
　
　
　
　祠部集巻十六
欽定四庫全書
　祠部集巻十七　　　　　　宋　强至　撰
　　狀
　　賀韓魏公生日狀
素商肇序元精萃在於金行大昴儲祥上相出符於寳
厯維時載誕與國同休恭以判府司徒侍中道濟王塗
望髙宰路功名自著而避逺無跡徳爵極隆而持循以
謙一巳安行而有餘衆心仰慕之不足巻三朝之鉅業
乆退守於宫符撫千里之環封復懇紆於鄉里門弧戒
旦鼎食増榮宜夀而臧合萬辭而祝頌若富與貴永百
福之崇髙某適倅計庭正遥恩館馳懽誠而第劇就慶
列以無從北望台光卑情無任激切㙴禱之至
　　樞宻富相公加户部尚書状
伏審誕敭内命具告外廷進長地官増崇台序伏惟慶
慰恭以樞宻相公噐包民極勲濟王塗洞安危之大機
更文武之二柄宰庭論道尚存鄼侯之舊規樞幄本兵
不聞敵騎之南牧兩朝感㑹一徳將明遘繼聖之重光
采建儲之前議特加峻秩示奬元勲雖懇列譲封隠廟
謀而弗有而勉從制册激朝論以逾髙
　　上富資政狀
向紆守紱逖逺台符當淮州囂冗之衝積官簿沉迷之
慮馳心材館徒爾増勞奏記鈴齋缺然不講伏惟布黄
堂之政事萃泰宇之福禧恭以某官道簡上心名重天
下髙文大册蚤中於賢科要職美官獨揚於聖世將命
絶域能尊大於本朝避寵鴻樞益光華于全徳進陞祕
殿出領巨邦綏一州之氓惜利澤之未廣調大鈞之化
庻中外之咸依行奉詔書入居鼎席
　　樞宻張太尉加吏部侍郎狀
伏審顯對冊書増崇命數優國老之舊徳進天官之亞
卿邸報初聞朝論胥慶恭以樞宻太尉天民先覺王佐
偉才抱忠諒之一心出誠明之正性參鼎司而調萬化
清風尚存坐宥省以論五兵白首逾厲適報受遺之徳
遽疏進秩之恩垂光中階登貳冡宰鴻樞之秘想妙畧
之咸依赤松之遊追先芬而未可永言企躍曷盡敷云
　　㕘政趙侍郎加吏部侍郎狀
伏審帝制發中天官登貳埏陶所暨喜躍惟鈞恭以㕘
政侍郎道備將明徳含惇大忠言坐㫁乎國論文體追
還於古風自結主知厯紓賢業拜先皇於卧内親受遺
言出嗣聖之宸𠂻特崇舊徳加峻中臺之貴秩益光近
輔之榮班某總計朔陲馳誠翹館顧業官之有守思展
慶以無從
　　代賀向少卿狀
伏審宸檢疏恩月卿進秩暉映之下躍抃兼常恭以某
官亮節在廷懿文表世榮寵紳緌之貴慶鐘圭衮之餘
領通漕之事權贍大邦之用度芝函錫命棘位登賢心
計無垠聊屈外臺之寄聰聞甚熟佇觀迅詔之來俛惟
冗㣲鎮卜棲倚
　　代賀李參政狀
伏審帝詔登賢宰庭進序埏鎔所暨懽躍惟鈞恭以某
官上天元精清廟偉器行出世表文為人師識度宏深
夙稱大臣之業忠誼肅正自結真主之知遽違京邑之
雄徑宅廟堂之貴圖講治安之䇿今也其時樹立太平
之基决於匪日九州四海萬口一辭某適貳守符逖遥
台屏雖聞風而増忭惕馳賀以無階
　　代賀待制諫議狀
伏審入覲宸旒峻躋諫闥側聞新命竊忭丹悰恭以某
官莊重自居直清不倚早逢文雅之㑹優踐㢘良之科
回翔顯塗暉映當世早居侍從之職屈領事為之權掌
通漕之司方凝於荗績奏甘泉之計宻簡於上𠂻遽兼
内閣之華驟置七人之列金榖之委聊慎於才難鈞衝
之崇佇膺於册籍即圖趨伏併述忻翹
　　代賀梁副樞改給事狀
一違牆宇乆偃邦鄉有簿領之攖懐習成慵放顧音函
之布問坐致濶稀兹承疏渥嚴宸登賢華序矧叨暉庇
實倍忻愉恭以某官莊重自居直清不倚逄辰熙穆筮
仕光亨飛緌金馬之廷早揚仙貫視草玉堂之署宻暢
宸猷日親奉於威顔位益隆於體貎鴻樞之府叅掌於
繁機責瑣之門驟光於寵拜矧時所傾屬上方倚毗咫
尺台衡聿攄真相之業仁夀億姓以畢大臣之能
　　代賀歐陽龍圖知府狀
伏審光奉制書就移治屏伏惟欣慰恭以某官際天藴
識名世標才允極將明之資以基太平之業屈司宫鑰
欝四海巖巖之瞻行被宸緍宅上台兩兩之曜
　　代賀文相公狀
伏審恩章均霈册命發中慶與國均榮動物聴竊以昊
天著象酌氣者機衡之司皇國設官賦政者喉舌之任
審是要選歸於宗工恭以某官上台元精清廟偉噐厯
二府之重委踐三槐之絶班晉公厎淮右之平入持宰
柄山甫補周家之闕逺踵賢規大屬股肱之良益隆體
貎之地某職貳方郡跡遙廟堂馳賀無階企悚良極
　代賀發運待制狀
右某伏以寳典履長盛儀亞嵗羲易紀某來復魯史載
夫望書恭以某官才貫幾深徳㴠剛實外臺重委誠曰
藉才之司内閣邇聫决非乆次之地順迎令序誕擁龎
禠某適守賤司不獲躬詣堦墀稱慶卑情無任瞻頌激
切悚惶之至
　　代賀運使張刑部狀
伏審寵承鴻渥榮改清郎伏惟慶慰恭以某官業履蹈
中才猷彪外洊更重委率著能名括地賦於列城實闗
心計陟秋官之要秩兹副恩章俛惟下寮方備屬吏側
聆甄擢倍萬忻愉
　　代賀許發運賜出身狀
伏審光被詔音榮升科等側聞異數隂忭丹悰竊以國
家圖講聖治之端追捄時文之弊以有司持尺寸之度
豈盡得人而賢者具經濟之資或艱中第爰頒不次之
命以擢非常之才恭以某官識洞深幾學探精藴雄文
大筆自結於主知細札温書特躋於賢選天下知勸朝
論加優燕賀良深葵忱曷罄
　　代賀龎昭文狀
伏審就膺制册陞冠宰庭成命既行有生同慶恭以某
官髙文經世鉅業代天道誼致君忠諒行巳間綏邉閫
旋貳樞廷浸隆萬乘之知㕘斷三公之論厎邦猷於甚
盛宻簡中宸隠廟略而勿居一歸上衮遽正元台之位
以彰真相之才廟堂之號得賢莫先今日區夏之觀至
治計在匪朝某職預漕臺迹遥政府亞紳緌之懽蹈邈
矣無階託鈞治之埏鎔幸而有地
　　代賀陳雜端狀
伏審榮改諫聫就登憲職伏惟慶慰竊以臺選之妙官
材實艱言朝廷是非紏臣僚過失其膺慎簡允屬宗賢
恭以某官行潔性醇徳宏業鉅髙文大册早中於賢科
美職要官進揚於聖世才為時而傑出道遇主而盛行
間分九五之憂往撫東南之地全安罷俗宣諭至仁甄
擢俊良抑黜姦懦迨使車之還止果宸扆之嘉焉開英
衮之便塗濟繡衣之上笏彌逢庻政之闕今也其時樹
立太平之基决於匪日俛惟冗瑣舊辱奨憐新命傳聞
寸𠂻竊忭訖恩成而有地從賀列以無階
　　又
祗服恩華進更臺選伏惟慶慰竊以國家深講至治並
登偉人風議所闗憲職為最紏朝行之過失正色不回
論邦體之是非危辭無避其膺妙簡允屬宗工恭以某
官術業宏長才猷膚敏見不忠於君者直哉必言苟可
利於國乎行且弗顧嚮領嚴宸之命盡觀列郡之風陞
賢黜姦扶弱抑蠧迨旋崇斾入覲䆳旈宣詔意而甚明
果上心之稱允繡衣劇序聊示於徽章英衮絶班行光
於寵拜
　　代賀陳相公狀
伏審寵建使旌榮兼相印仍躋祕殿復鎮舊藩伏惟慶
慰恭惟某官社稷宗臣山河間氣秉直道以結人主挟
重計以尊朝廷曏宅鼎司首膺晉錫裁黜貴倖振拔滯
淹窒塞濫源啓闢治路厎邦猷於甚盛密簡嚴宸避廟
畧而弗居懇辭上衮部守符而均佚露公冕以觀風巻
康濟之大而就一州遂蕃宣之樂而欝四海帝心乆注
恩數推優謂體貎舊臣宜帶宰臣之序欲節制諸郡因
加將鉞之雄禮意甚隆輿言弗愜一相處外勞周伯之
來歸萬民具瞻望晉公之再入行膺徽册還陟元台曽
是疎頑甞依挺造頑金待噐更期大冶之開廣厦既成
敢效翾飛之賀
　　代賀發運鄧郎中狀
伏審祗奉荗恩出司通漕側聞成命竊抃寸襟恭以某
官術業宏長智謀膚敏郎垣應宿蚤躋位著之嚴使節
宣風洊領事權之劇旋聞名於法坐亟佐職於財闈眷
言淮海之輸實備邦家之計董外臺之轉給宜得周才
被温詔之褒陞允資碩畫俛惟屬部將庇末暉欣幸交
深名言非悉
　　又
伏審祗奉恩函總司利柄竊以中都之費率繄通漕之
供乃簡周才以分重寄恭惟某官中和廸哲亮直秉彛
謹漕節之輸將洊登最狀叅財闈之經度乆試豐功遽
為總哲之知却領東南之計俛惟懦品嘗庇末光復
依使斾之嚴不失君軒之舊永言慶忭倍萬等倫
　　又
伏審進膺宸誥出總使臺將托末暉預深竊抃恭以
某官行推髙爽道具醇全遘復旦之聖期踐列星之
郎位備紓賢藴自結主知洊持漕節之嚴入預計廷之
劇綢繆利柄厯詳金榖之原䝉被朝僉都領江淮之
運物論皆允邦須所依俛惟下寮行備屬吏永言欣
幸曷䆒名言
　　代賀施龍圖狀
伏審北轅按部中路改恩罷總漕臺往司宫鑰伏惟
慶慰恭以某官器包民極勲濟王塗親對休辰洊揚膴仕
領邉藩之劇部叅財省之偉謀風績並凝褒章増峻遄
陞延閣之祕益注嚴宸之懐董大計於東南乆煩經畫
副具瞻於中外差緩陞庸遽被温書暫班寛詔俛惟屬
吏夙荷恩私歡戀并懐指云非諭
　　代賀錢侍讀移青州狀
伏審光膺細札移殿巨藩伏惟慶慰恭以某官方格淳
修噐識宏逺髙文大册早决於世科至論昌言有禆於
國體進直禁扄之祕旋陪乙夜之觀禮遇益隆地望絶
擬輟居嚴署出守南麾已躋雅俗之安靡俟更書之滿
朝端上衮差緩於登庸京左數邦聊繄於鎮撫即光册
拜大副巖瞻
　　代沈主客賀文侍中知永興狀
進膺册命出布政條伏惟慶慰恭以某官王佐偉才天
民先覺濟極功於天下暢鉅業於朝端蚤躋台序之嚴
旋宅宰司之冠蒐闊儀之未講墜典畢修畫常憲於可
行成規永賴去終禮制起應詔音建淮海之髙牙鎮闗
河之巨屏式是逺畧穏如長城繄樽俎之前籌寛朝廷
之西顧外蕃王室暫勞申伯之行歸秉國鈞再俟晉公
之入伏望上為宗社精調燕興
　　代賀知府李密學狀
伏審祗奉制音就觀㡬政側聞新命竊抃寸襟恭以某
官經世偉才薦紳碩望由妙年而取上第不累日而都
要官亟自禁林之遊徑登樞府之直時論歸重上知愈
明京邑四方之表儀翕騰於尹治宰廷百辟之師帥當
被於朝僉咫尺聰聞旦夕册拜未遑馳慶先辱占書媿
喜并深名言非諭
　　代賀安撫太保狀
伏審肅膺朝命出諭上仁拜徳有階普天共幸恭以某
官識度沈逺機神迅清名簡萬乘之心才兼數器之任
帝念東南之郡民罹水旱之年分使臣之光華奉承温
詔布天子之恵愛撫慰羣元某適守陋藩行瞻嚴斾永
言企抃曷究文陳
　　代賀青州文相公狀
伏審就膺細札移鎮巨邦凡出埏陶惟均抃躍恭以某
官山河間氣社稷宗臣道遇主而盛行位因功而數易
運神機於樞幄纔服華章叅正議於鼎司遽更徽册方
將緝熙當世之縡舒暢蒼生之心㑹狂敵之悖常嬰孤
城而假息獨形忠憤請殄姦妖廟算畧施㓂巢隨破晉
公登用最髙平蔡之勲傳説賛襄休有弼商之䇿追合
宫之濶典一旦舉行詔列郡之禮闈同時開設少見大
臣之效弗殫真相之才露冠冕以觀風剖守符而均佚
朝端上衮矧乆欝於民瞻京左數邦後暫勞於君重行
祗明命還宅元台曽是孤生甞叨清舉請假書林之職
俾兼漕節之權雖寝曲恩如沾大賜自違鈞屏尋總計
臺苐切歡誠阻從賀列
　　代賀宋内翰移鎮狀
伏審祗奉明緡移専巨鎮伏惟慶慰恭以某官民靈先
覺王佐偉才道簡上心名重天下陞華延閣蚤潤色於
宸篇翔歩禁扄乆發揮於内命旋陪乙夜之覽允極丁
辰之光固宜陟降王塗優游公路遽出觀於藩政巳外
欝於巖瞻復被恩函改臨邉閫眷惟中國之望恃若長
城之堅綏懐逺人節制諸郡講兵命之利疚攷風俗之
便宜行聞敵騎悚威固無南牧之意朝廷倚重不復西
顧之憂紀績王常調元台鼎某適司通漕方庇末光亟
聞新命之行徒劇懦𠂻之戀葵傾倍切燕賀無階
　　代賀制置端公狀
伏審拜嘉朝右進秩臺端凡被埏鎔惟均慶慰竊以國
家盛重中都之計率繄通漕之才謂金榖之繁尤國之
要務而嵗月既乆兹見於成功將大升庸之階故先雄
劇序恭以某官性與道㑹器隨用周邃冕對敡方嘉
於碩畫法冠直指遽踐乎榮班恩出主知事光物論矧
繡衣之上笏即英衮之便塗時議皆然愚言非佞俛惟
孱薄最辱奬憐新命傳聞喜踰於他等賤司嬰縶跡
阻於前趨企悚攸深名言匪悉
　　冬至賀錢内翰狀
寳典履長盛儀亞嵗義易紀其來復魯史重夫望書恭
以某官業術崇髙智謨光大厭禁林之乆侍聊以觀風
暢台衮之偉謀行聞祗召順迎令序誕擁龎禠某守在
小邦跡遙巨屏祝南山而為夀適阻前趨託縑幅以貢
音曷殫下懇
　　代賀張刑部得替狀
伏審顯膺召節榮解利權行乗卓馬之朝入覲蒼龍之
闕良階柄任増忭禁悰恭以某官風業宏長才謀膚邵
自領漕臺之劇益為辰扆之知給食京師已報輸將之
最敡休軒陛佇嘉經畫之明亟列近嚴庶符頌願
　　代賀省副端公充待制狀
伏審祗奉恩函榮躋禁職側聞顕命竊忭丹悰恭以某
官識宇宏通才謨髙亮□休辰而逄吉揚膴仕以開榮
蚤為聰哲之知出總東南之漕剗去積弊樹成新規力
董輸将矧勤勞於十稔訖繄幹濟已瞻足於中都固風
績之茂焉果上心之嘉乃適因奏計之便遽被疇庸之
章對命嚴宸陞華延閣訂兹慎選誠曰當賢籠金榖於
百城暫還舊物秉機衡於二府佇拜明恩
　　代賀張待制知揚州狀
伏審解麾呉服移鎮淮壖審即便時已開尊府伏惟慶
慰恭以某官秉心峭介懋徳優宏素履清風最髙乎時
論美官要職厯踐以班榮蚤居延閣之華累典名城之
重蘋州舊俗方結於去思蕪城故知尚嗟於來暮適兩
轓之稅駕班寛詔以觀風靡俟政成行光柄任
　　代賀發運端公授省副狀
伏審顯承恩詔進貳財闈成命已行寸襟竊忭恭以某
官才兼數器名重當時弗援強近之知自結聖神之眷
兼臺綱之美秩總漕節之劇司給食京師矧風猷之乆
懋敡休軒陛會嵗課之告成亟嘉經畫之明旋被褒陞
之渥亞計廷之要職方倚國才暢台路之宻謀行光寵
命俛惟疏冗最辱奨題適領守符阻從賀列
　　代賀運判賜章服狀
伏審被詔發中拜嘉不次伏惟慶慰恭以某官鍾氣間
傑為時聞人名動薦紳道結當扆髙文大筆自取於要
官鉅業周才遽當於顯用乘江淮之嵗歉加金榖之數
藂力暢偉謀助成大計果申慶典以録豐功將興歎於
能臣乃疏榮於品服主恩至當物議皆然某適貳守符
阻陪賀列瞻言使斾曷諭愚悰
　　代賀二漕改官狀
伏審嵗課告成星垣増峻公庥所暨私抃惟均恭以某
官名重薦紳才兼數器被邦家之選遇蚤暢賢謨董山
海之輸將洊登最狀旋承鴻渥進改清郎矧繄碩畫之
明更聴茂恩之擢屬官居之有守趨慶列以無階企悚
交深文陳非諭
　　代賀副樞給事狀
伏審顯承明制㕘掌繁機成命既行有生胥慶恭以某
官智謀光大業履崇髙挻金石之純誠抱廟堂之偉器
忠言坐㫁乎國論亮節素邀乎主知間倚重於翰垣將
往綏於邊閫遘谿酋之崛强憑巖險以繹騷議舉靈誅
僉推碩畫方使旌之就道俄宸詔之命還果廟算之萬
全破㓂巢於一舉洎聞大凱因荅豐功拜嘉青瑣之門
貳職鴻樞之府圖講治安之䇿今也其時樹立太平之
基决於匪日佇更徽册進陟元台副函夏之具瞻畢大
臣之能事俯惟愚品乆託鈞庥散木弗材嘗荷先容之
賜頑金能躍更聞大冶之開第劇歡誠阻趨賀列
　　代賀何龍圖移慶州狀
伏審茂對宸緡就更藩閫受知有素抃躍惟深恭以某
官才為世生道先民覺蚤署含元之上第旋直承明之
秘廬當扆以忠誼知名薦紳以文章矜式俄持太史之
筆乆列侍臣之班益峻恩章遄陞禁列眷惟治屏俯控
西陲宜得國楨以綏邉俗用恩威之二道専節制於一
方隠若長城暫繄於坐鎮霈然中詔行趣於登庸某適
貳麾符阻趨旌棨遥瞻使節曷罄愚誠
　　賀得賛都監王殿直狀
伏審告成羙課入覲嚴宸驟奪公庥第増愚戀恭以某
官清端不倚沈毅有謀董師律於方州適兹滿嵗佐戎
旃於邉閫其在匪朝倍慎寢興以酬光渥
　　賀田户曹移令狀
伏審顕奉宸緡就紆縣紱伏惟懽慰恭以某官器資夷
逺品格端嚴决科妙年掾郡更嵗薦書交上劇論於羙
材褒詔亟頒優分於便邑未遑修慶先辱占音感抃并
深名言非悉
　　賀金華著作狀
審即便時已臨劇邑方棲餘庇竊抃丹悰恭以某官學
有本原性函剛實叅華金馬兹漸於清塗分寄銅章遂
攄於素藴宿官所限稱慶莫前瞻抃交深名言非諭
　　賀文潞公狀
伏審肅即便時肇臨宥省神機所總福祚具蕃恭以某
官涵徳淳深秉彛光大協風雲之盛㑹揭日月之貴名
早冠序以宰塗汔致平於王路比煩逺畧往殿劇藩建
淮海之髙牙方開尊府挹河汾之間氣趣覲清光夙推
英衮之謀首付鴻樞之柄方隅無事暫賴留侯之運籌
廊廟有聲復歸蕭相之畫一鬯熙朝之偉績收髙世之
極功鐘鼎所銘邦家之耀俛惟衰晚訖託埏鎔第内激
於懽誠阻前陪於慶列
　代趙待制賀昭文相公加左僕射狀
伏審誕膺徽册祗服華章進陞右相之尊増重元台之
體伏惟慶慰恭以昭文相公世濟人傑道包聖微揭日
月之髙名㑹風雲於先帝奉綴衣之末命定䇿禁中暢
英衮之偉謨立功天下上念大忠之力恩推異數之文
加峻秩於天臺光元勲於王室傳聞成命舉慰具瞻某
職總利權心遥材館阻從慶列第劇歡誠
　　代趙内閣賀昭文相公狀
伏以在復之来七日陽徳其升建子之貫三㣲王心所
慎恭惟某官先識經世元勲格天衣冠百工鈞冶萬彚
繋安危於天下感㑹兩朝輔左右之廷中周旋再紀遹
臨慶序翕受純禧具瞻之石巖巖永堅民望相比之星
兩兩增耀台光某兼冒從聫總司漕節薦夀觴而莫及
跂相閣以逾勤
　　代李才元學士賀西京文相公狀
伏審就膺徽册更尹别都尊府初開薦紳均抃恭惟某
官器包民極勲濟王塗蚤殄㓂巢旋持宰炳履正徳以
表庻位挾重計以重本朝蒐未紹之闊儀遹殫能事暢
無前之偉業重享成功措邦體於既平隠廟謨而弗有
踐崇髙之極而自鈞出處之致歛康濟之大而樂就蕃
宣之勞亟換左符兼陞右揆列譲封而避寵順成命以
居留然而幅員蒼生咸願晉公之再入坏冶舊物豈忘
周尹之具瞻行對宸緡復調台鼎
　　代賀何舍人狀
伏審宸緡疏渥法從登賢向聼朝僉預伸靣賀旋承拜
命適偶戒行徒増忭于寸襟阻裁誠於尺牘竊以代訓
誥宣明之作真見文心惟文章雅正之才能體詔意膺
是妙選允歸宗工恭以某官識貫㡬深學該鉅細早躋
諫垣之秘列亟踐禁廷之貴游丕變時文一至古道載
筆書萬代之法兹為儒榮持衡宰四海之平猶欝時議
矧注録之上笏即登庸之便塗行奉詔音驟光册拜某
嚮縁同籍之分嘗被虚襟之容逖聞褒陞倍深茂悦
　　代賀韓舍人狀
伏審茂對恩書榮躋法從側聞褒擢隂切欣愉恭以某
官器資淳修業術精奥早逢文雅之㑹優陟秀㢘之科
華要洊揚聲光愈綽方載言於法座俄給札於禁林有
文章温厚之才能體詔意代誥令宣明之作遽當上心
行追三代之醇逺駕二京之右殫儒者之顯效置鄰哉
之近班
　　代賀安撫陳舍人狀
伏惟某官品格淳修才猷膚敏言經邦國之體學際天
人之交道簡宸襟地嚴諌署珍䇿重計施諸當世而可
行要職美官不由累日而自致出宣温誥溥諭上仁行
入對于清光亟徑躋於嚴近順迎令序誕集純禧某别
乘庀司矧宿官之兹限南山興祝固介夀之莫前
　　代賀李刑部移襄州狀
右某伏審就䝉細劄移鎮巨蕃伏惟慶慰恭以某官經
世偉才縉紳碩望露章懇郡方俞詔之褒優當軸須賢
行寵恩之陞擢伏望上為邦國精調燕興
　　代賀張待制移揚州狀
伏審膺圭符之寵寄易淮海之奥區肅柬剛辰巳班寛
詔俛惟陋壌獲邇大邦榮庇末暉喜踰常等恭以某官
才猷髙亮風績宏長早㑹遇於聖辰乆翺翔於禁職觧
呉興之郡印尚仰褒書改廣陵之守麾復開督府露章
按罪方紹昔賢之風加秩賜金行光循吏之目某適膺
州棨阻叩賔閎從慶列以無階馳懦𠂻而第劇
　　代賀廣州王少卿狀
伏審茂對明緡就移巨屏躋奉常之少列兼文館之秘
聫盖以國家慎重長人愛綏逺俗因推不次之命以付
非常之賢登庸出於此塗懽頌均乎衆口恭以某官直
清不倚莊重自居行髙薦紳名記當扆雄文取重於時
論大雅追還於古風董淮服之輸將瞻神都之供億才
周數器勲濟本朝督府千兵暫臨南海之鎮温書一札
行陟中台之階俛惟下僚乆備屬吏側聞異數竊忭寸
襟藐如嬰兒驟奪慈母苶若疲馬止思故軒喜戀交情
名言非諭
　　代賀湯都官狀
伏念自奪恩暉寢更月所門墻愈逺牋牒不時豈謂不
遺冗賤之蹤特賜丁寧之誨拜而伏讀藏以為榮旋聞
入奉明緡寵更巨屏庇廕之下喜忭兼常恭以知郡都
官秉節直清賦才雄健㑹龍飛之復旦被龜紫以光朝
出守之領使麾矧隆帝渥衣繡之過故里兹實儒榮趨
伏非遥瞻依倍切
　　代賀正上亳州宋侍讀狀
恭以某官學際天淵名重纓禬早陪乙夜之覽允極丁
辰之榮翔步王塗居勞侍從之事班條侯閫出詠中和
之詩順履慶辰具膺景福宅上台而秉軸諒在匪朝祝
南山而奉觴莫遑為夀
　　代賀正上昭文相公狀
斗初建寅帝出乗震西京講物允重三元之朝東國著
經實尊五始之月恭以某官山河間氣社稷宗臣挟重
計以尊朝廷秉直道以結人主位隆公衮勲濟王塗太
平之䇿畧行巳濟至治畫一之歌繼作第守成規坐掄
大猷首調元縡廟堂之上深暢於偉謀旒扆之間日傾
於正誼聊觀風於雅俗因均佚於陪京須五月之政成
復三篇之册拜伏望順迎令序誕擁龎禠南山之石巖
巖鎮為民望泰階之星兩兩永耀台光某職列漕臺迹
遙相閤薦夀觴而進拜阻預後陳貢慶牘以凂尊曷涯
下悃
　祠部集巻十七
欽定四庫全書
　祠部集巻十八　　　　　　宋　强至　撰
　　狀
　　代賀冬上諸官狀
寶典履長雲臺視朔復天陽於七日亞儀㑹於三朝恭
以某官洵直懋功融明迪哲發揮當世之務兹鬱於賢
謨綱紀列城之風聊分於使領順迎令序誕擁龎禠某
適限他司莫前為夀傾瞻抃頌曷諭下情
　　鄰郡知州狀
一陽聿新萬寶伊始合隂陽之交讓歩珠璧以聨暉恭
以某官才為吏師學際聖閫班條治屏聊鬱於逺謀鳴
玉嚴塗佇揚於華貫導迎令旦集受繁禧瞻禱所深名
言匪悉
　　代謝運使工部保舉狀
某自少也賤實今之愚學弗名家力徒稽古一竊科籍
久縻祿鍾間關四紀之餘忝冒數州之寄唯臨淮之陋
壤乃沿汴之安區自領一麾僅彌期歲事弊未革民瘼
尚畱日虞官瘝以厎吏責豈謂某官曲矜懦介特賜甄
揚掩其疏短之才謂可劇繁之使親形封奏上達冕旒
感積於中望踰於始昔者楚諺珍季布之諾不啻得金
魯經尊仲尼之褒有踰贈袞竊欣幸㑹迥越舊聞敢不
佩服攸箴周旋乃事天休雖至而不以為喜官局是專
而靡營其他永矢捐軀仰酬知已
　　代謝施待制狀
昨以他郡寓家使塗抵任孑居䖍命之署冷甚廣文之
官豈謂曲諒愚𠂻過垂恩惻俾沿臺牒往促漕舟皆縁
公為得遂私欲獲挈賤累盡歸巨庥此盖伏遇某官盡
物以誠任仁於已永言感服曷究指名
　　代謝二司狀
某到郡累旬監州無狀簿書弗整管庫少嚴製錦致傷
雖强學而安可血指為斵盖不能之使然承攬轡之按
臨欲望風而引去不時斥罷盡出優憐知無不為力圖
拙者之效死而後已誓答仁人之恩近阻高明諒臻禧
福伏望順節自夀協時所瞻
　　代謝兩府狀
被恩至渥冒職如初俯伏拜嘉兢慙失措伏念某早縁
曲藝竊綴茂科逢辰寡資累日取進曏領漕權之重往
當河朔之雄方殫鄙才思稱繁使而所屬列郡非良長
人致狂冦之不咸嬰孤城而自守不能慮事而先擿徒
爾傾忠於已萌賴廟算之萬全破冦巢於一舉私心俟
黜恩典從寛止奪使麾尚叨守紱雖頻年易郡未始滿
期而南服按刑僅諧累月豈圖明命復眷孤蹤就改外
臺俾還舊物盖使過者欲功之勉嘗失者知得之榮靖
言忝塵厥有縁自此盖伏遇某官代天敷化當軸均仁
匠物謂無可捐器人容有不備卒令駑質仍玷龍光敢
不究悉事權激昻志尚少圖拙者之效庶答大鈞之私
　　代到任謝兩府狀
右某比者就䝉細劄移領善邦望闕非遥假麾何幸竊
念某本由平進親遘盛期累日而取官資固無他術應
宿而居郎位誠玷茂恩而復頻易左符率遷喬木唯泗
封之故郡實淮服之㑹區曷稱衰遲輒當繁要此盖伏
遇某官代天敷化與物終仁畀分外補之榮曲盡大鈞
之賜敢不周旋乃職黽勉在公永矢捐軀仰酬知已某
下情無盡感懼激切之至
　　代謝諸官狀
兹以短才猥當煩使藂然財賦之供億乘以簿書之冗
紛徒爾傾風末由奉記豈圖情照首貺音縢意在逺而
彌親禮由謙而益厚仰銜勤抑第切銘藏歊溽云初標
儀尚邈勉綏寢餗前對寵榮
　　代謝轉官狀
帝饗告成德音申諭泛均洪澤施及冗員被寵匪叨拜
嘉知愧伏念某本由曲藝冒進茂科早縁幕廷寖踐閨
籍止圖累日之效以致列星之聨豈謂禮訖總章慶覃
列位或講求曠典之舊或侍從嚴祠之勞此而例遷固
匪虚授若兹忝據良自夤縁此盖伏遇某官素朂霄期
致階榮漸卒令駑猥亦玷龍光敢不加慎操脩益思樹
立上酬天造次答已知捨是而他不知所措
　　代謝二司狀
露章易郡得請還朝獲遂私誠將違公庇怔惶承命喜
戀裝懐伏念某荏苒外麾徘徊末路力圖為政之效日
抱瘝官之虞重以迎侍安輿阻遥故里雖竭晨昏之奉
殊乖羞膳之宜然君父之命已行弗宜數改而人子之
心未盡因用上陳豈謂睿慈俯從愚欲此盖伏遇某官
素推大惠曲軫孤蹤贊行終物之仁使就養親之便永
惟感幸曷究指名
　　代得替謝上司狀
術短事叢地卑郡要加庭闈之奉養有風土之乖殊弗
便旨甘遂形懇請願除便郡以就私誠露章方聞俞詔
隨下矧爾更書之代將違䕃宇之醲得免官瘝卒以理
去靖言所自厥有由然此盖伏遇某官早借題評俯矜
樸直靡尤庶物之曠曲示兼容之優獲解守麾俯行艫
之入覲回瞻恩館惕感涕之無從
　　代謝提刑狀
近以露章宸冕卜兆親塋因縁盡室之還將就乘舟之
便為謀弗熟引慝固多值使斾之按行呼篙工而詰問
仍移牒命俾述事端雖勉開陳尚虞舉劾豈謂靡尤既
往之過特寢必行之文此盖伏遇某官量極兼容仁推
再造念效官四紀粗守於謹廉使竊寵一麾獲全於榮
幸欲報知已敢辭捐軀
　　謝兩制狀
祇奉明緡就叨寵寄京畿近服邦漕重司倂集茂恩驟
加庸品竊以為國領計須官得人餽輸中都不朘民而
厚上澄序庶位不簡賢而附權具足兼長乃名宜職苟
容竊位曷弭公言某效局無堪瘝官有素江淮易任曾
靡寧居金穀主謀怳迷舊習豈謂浩繁之委不遺孤冗
之蹤此盖伏遇某官言味借優褒華引重振拂汙滯矜
憐介愚寖聞當扆之聰遽復外臺之命敢不周旋乃事
恪慎厥脩永矢捐軀仰酬知已
　　代謝王舍人狀
逖阻風猷寖更年所日為簿領之關掌坐致音書之闊
稀方切傾賢遽䝉下教感與抃㑹情鈞禮優恭以某官
素練善經洊揚膴仕沈毅有畧不廢壺歌之懽嘯聚自
潛巳絶雈苻之警果凝顯烈驟陟榮班某處事弗精瘝
官是懼尚䝉寛假不汝瑕疵去德未遥佩恩良極
　　代謝許發運狀
某一竊科籍久糜祿鍾累日而取官資固微他術應宿
而居郎位誠玷茂恩向叨郡紱之榮越𨽻使臺之屬罄
殫拙效訖乏最稱逮秩滿以還朝仍便麾而假守靖言
忝冒厥有階繇此盖伏遇某官為容有先增價十倍卒
令駑猥亦被龍光敢不佩服攸箴周旋乃事庶幾一得
云補萬分永矢捐軀仰酬知已
　　代謝經過諸處官員狀
近沿臺牒獲道治封上謁賓除屢遘賢規之粹交讙宴
爼過䝉主禮之優還局而來息肩未暇復往推於詔獄
因曠奉於音縢尚賴寛明弗加疵咎伏惟歊炎貫序福
履餐和諮欵寖遼傾瞻曷既益綏燕起前對褒陞
　　代謝王副樞答書狀
近者伏聞某官光膺徽冊叅掌繁機增天子得賢之稱
副大臣行道之實幅員億姓咸託於鈞陶藩翰下寮竊
形於距躍因傾愚悃上凂台光豈謂公輔量寛廟堂政
暇自忘絶禮回貺鈞函拜讀以還兢榮失據伏維緝熙
帝載翕受天祺恭以某官王佐偉才民靈先覺高文大
冊蚤冠於雋科華貫嚴途洊揚於聖世備紓賢業自結
主知密侍清光益隆體貌禁扃視草久屈將明之資樞
幄暢謀聊分宥密之寄行明緡之登進職上衮之凝嚴
副國倚毗協時瞻屬
　　代謝許州相公狀
頃在三川屢為吏第疲駑而自守微銖兩之足甄伏
蒙矜憐介愚終始振拂預郎垣而竊寵忝侯閫之亞麾
訖賴曲成敢云自致栽培之德怵論報以無階樗散之
資復託蹤而得地出入材館貿遷歲筒辭藝荒蕪濫肩
下客之列禮遇優厚率荷上臺之仁㑹遷印於宰廷方
建麾於京輔首錄門下之賤俾綴仕階之榮露章上聞
俞命隨降弗由稽古之效遽有進身之基靖言載惟厥
有攸自此盖伏遇某官大鈞播冶煦律吹枯匠物謂無
可捐器人容有不備是令茂渥輒及鯫儒棠棣微生盡
沾雨露之澤鶺鴒翾品皆縁卵翼之恩永矢糜軀仰酬
知已
　　代謝中書狀
濫被恩俞出司憲職語能且薄荷責惟憂竊以國家惇
尚至仁哀矜庶獄治刑之吏或舞於深文抵罪之氓間
罹於密網因重按章之選俾澄濫罰之源宜得敏才以
當繁使伏念某肖靈非粹學古不優早從朝弁之華寖
冒書林之目以至分守符之寵寄備王府之末員罄竭鄙
才訖微善狀優游一郡思全懶放之懷董按列城本非
平素之望靖言塵玷厥有階繇此盖伏遇某官翼亮天
工運平帝縡器人容有不備匠物謂無可捐坦然至公
施及無意敢不周旋乃事恪慎厥修誓殫一介之勤少
答大鈞之賜
　　代謝李兵部狀
此縁厚幸得備屬官向因愚悃之傾輒凟使威之重豈
圖乘轉給之豐暇忘爵德之達尊俛顧下僚特頒諄誨
仰佩一謙之美第增三復之勤恭以某官元精所生盛
德之後早躋纓紱之貴自結纊旒之知總漕節之劇司
方圖顯效復相門之逺躅行被茂恩
　　謝蔡學士狀
惷㝠亡狀汩沒於時向補獄官嘗備掾屬轅駒局促曾
建議之弗明市狗悲號或賞音之間及洎冗曹之滿歲
㑹卓馬之還朝無何孤蹤亦旅上國天銓待次殆困東
方之飢酒正乏員遽叨北海之薦靖言駑猥曷稱甄揚
此盖伏遇某官興勸官能助開公道不遺簪履之舊力
提管庫之微敢不佩服攸箴周旋乃事謹材六物寅守
於舊聞第課三年庶成於微效
　　謝范陽軍司理狀
官舍接疆日瞻高矩客車過郡時剽美聲思清晤以未
涯遽珍題之為貺恭以某官才猷膚敏方格淳修一命
開榮尚淹於逺蹠上臺交薦行蹈於亨塗倍順節宣少
平頌願
　　代謝文相公答書狀
蚤以孤單素叨奬遇訖被大鈞之賜寖貳外麾之榮旋
去門牆漫逾歲月一身銜感因罄敘於悃悰兼幅瀆尊
懼自貽於罪戾豈謂王公之量曲惟犬馬之情弗爾擯
遺親形誨諭拜嘉至渥論幸無涯伏惟静鎮大邦具膺
景福恭以某官天元間氣王佐偉才以忠誼結主知以
道德為已任畫一之歌既作休有成規太平之䇿略行
翕臻至治俄還宰印出剖使符幅員蒼生望晉公之再
入旦夕徽冊副周尹之具瞻
　　代謝兩憲狀
某天資闇昧胄系寒微早挾片文晚塵一第脫略名場
之困間關仕路之榮旋貳方州適居要地鮮嘗坐局多
所抗塵間參决於簿書訖無禆於課最慤廉自信畀瑣
誰容豈圖經世之才方重按章之選夙夜重寄品裁庶
官隨器而任人市骨而圖駿以某外弗修於邊幅内粗
守於廉隅諒其介愚謂可甄拔特邀露奏上達邃旒坦
然至公施及無意靖言忖度厥有階繇此盖伏遇某官
樂育興懷兼容成德輕於慰薦錄此孱庸敢不持前所
存覬後有立糜軀以報知已難酬
　　代謝何龍圖狀
伏䝉特抗辟書俾從藩服匪才被奬早度其難勝成命
未行預虞於弗稱惟治朝之故事付帥府之要權得舉
賢材以備官屬眷乃題輿之請最居推轂之先贊行教
條關决政務講兵民之利疚考風俗之便宜當取經通
之流以光慰薦之首如某者胄從寒薄性得顓愚局若
轅駒因逮明之無所欣如壧蟄第竊忭之為多伏遇某
官為木先容采葑下體將令駑猥亦玷龍光儻卵翼生
成獲繇於恩館則頂踵酬報不後於衆人
　　府推謝學士狀
自去京都亟來淮服馳心翹館之下回首長安之遥仰
企高風倍增勞臆恭以某官德宏業巨行潔文醇由妙
年而取甲科不累日而踐華貫早被溫書之召入登祕
館之遊贊劇治於神畿勢非久次暢辰猷於禁署議所
同歸願輔粹襟行光寵數俛惟瑣亞倍百他倫
　　謝李兵部狀
近以驟逺崇威懼遺孤迹愧向重知之地尚懷未滿之
心因貢牋函仰通几格繇誠計之迫遽致言詞之譸張
謂塵將命之嚴必冒瀆尊之咎終朝自省悸魄難安曷
圖大漕之崇弗間冗曹之細益恢全度曲究下情謂夫
以賤干貴者盖有欲言由初及末者方能成物特寛罪
斥親賜教音事絶舊聞幸踰始望惕焉下拜藏以為榮
兼審順履時暄誕膺景福恭以某官蚤紓賢業自結主
知言施當世而可行名揭本朝而甚白連更重柄未嘗
坐席之溫方總外臺行被詔函之趣還台衡之舊柄光
史冊之新書庶俾孱庸訖歸埏冶
　　代謝二漕狀
承乏于兹字人未幾官簿弗整民瘼尚畱與錦使裁雖
强學而安可血指為斵誠不能之使然聞覽轡之按臨
欲望風而引去不時警斥盡出優憐究悉寸心誓殫拙
者之效周旋巨庇庶免瘝官之虞方逺使威第馳愚悃
恭以某官才兼數品名重本朝綱紀列城之風暫光主
寄發揮當世之務行暢賢圖伏望上為邦家精調寖餗
　　代謝舉陞陟狀
尸官下邑才微分寸之長被薦上臺恩甚丘山之重事
踰望表感劇愚𠂻伏念某孤平之蹤汩沒亡狀語能勿
齒於俗吏行已恐羞於古人一竊祿鍾偶逃於官曠再
汙縣紱復避於親嫌曏從淮服之遐易宰江濱之陋而
且歲穰相接民訟幾稀鞭扑牒訴之罕關懐賦租科斂
之易為力顧何治績足稱褒章此盖伏遇某官興勸官
能助開公道諒其懦介謂可甄揚特屈知人之明猥形
躐等之舉敢不周旋乃職佩服攸箴永矢糜軀仰酬知
已
　　謝知府少卿狀
長無寸才寒有餘地百里自效職頗憚於不修二天誤
知衆遂疑其可取近具版謁前從府趨瞻棨㦸之甚嚴
覺筋骸之如束伏䝉甫寛苛禮為霽嚴顔損邦侯之達
尊加國士之優遇以至均惠公庖之品許陪燕爼之懽
千騎雍容下臨所舍十目駭愕相視為榮事信越於前
聞心第藏於厚賜下邑歸去尚戀卿雲之濃終朝度思
益加恩地之重恭以某官禀氣間傑為時老成朝廷渴
賢方念元龜之舊廊廟虚位佇增顯爵之光孤生咸依
四海僉屬
　　謝通判國博狀
某託庇歲餘發蹤門下散木成器繄公輸之先容駑馬
為良由伯樂之囘首近白吏事往趨恩閎方守閽之通
名已倒屣而垂接斂板長揖為降階墀之尊虛襟相容
不知州縣之賤以至燕觴延勞騶御枉臨泥塗生光僚
友改觀守在民社未幾告還瞻言軒牆猶有餘戀伏望
協班寛詔坐擁繁禧恭以通判國博器完道醇性潔文
妙雍容倅乘之任豈曰盡才頏頡書林之遊此其宜職
伏望為國自夀以時考祥
　　謝越州知府待制狀
蚤聽諸公之諭竊親盛德之光位貌間殊情禮疎絶怵
自進之無路第仰高之有年遽被上臺之符俾論㑹府
之秀雖殫愚效何禆勸駕之勤比訖事經方適拜塵之
願而大賢不自貴重一介亦加采収以至燕爼將恩餞
壺申貺退銘盛遇増劇丹悰伏惟訟缿畫空道環天粹
恭以某官器函剛實才貫機深允蹈古人之直清喜言
當世之利疚旋躋延閣之祕自結嚴宸之知東南請麾
巳諧均佚之志旦夕被召亟對登庸之休四海共依孤
生非佞
　　謝楊直講狀
近並諸君謬程多士曾是辭才之短介於季孟之間而
甘辛好殊臧否鋒起人執一見誰將適從實繄定鑒
之精與决羣言之惑卒多彼彦之在選獲逭有司之弗
明終朝度思受賜深矣復縁賤子之跡嘗出先公之門掩
其頑䝉陰有憐奬逮單車之亟引溯翹館以增勞伏惟
贊行寛條翕受純福恭以某官薦紳碩望名世偉才學
造聖賢之微文經邦國之要貳東南之巨屏猶鬱羣瞻
陟左右之嚴塗乃云宜職伏望為國自夀副時所傾
　　謝陳秀才狀
發詔羅俊命卿辨才伏審一攄妙文旋中異等逺蹠此
始私心竊驩首貼長牋尤識厚誼陳君即先輩氣得秀
粹學探本原諒竊鍾祿之榮勉從貢部之式華歲方盛
致身其時青雲在前舉足可到永言欽頌曷罄懽愉
　　囘劉侍郎生日詩狀
五十富貴偶同治越之年八千春秋難辱借秦之諭珠
璣可玩瓊玖是慚空積感懷莫知報禮
　　謝富丞相狀
比者祗被恩書與持計節寵幾于冒分失其安伏念某
偶席世資罔通時用介愚既定於所禀矯揉雖勞而莫
移矧䇿足於冗塗固絶心於要路向㑹高明之當國一
隨長短以取人縁是孤孱亦叨奬拔承財闈之官乏何
所建明佐神甸之治經終然暗拙懇求外補止覬小麾
曷圖造物之仁弗顧假人之議遽以煩使屬之短才既
假漕臺之劇權又分淮服之近地無桂玉之憂足以致
舉家之温飽有海陸之産足以奉偏親之旨甘實私懷
之便安第官責之深重按列城之吏狀要在澄清籠一
道之地財抑資幹濟當竭愚慮以酬誤恩載惟單跡之
生成率自大鈞之終始即具舟檝益遥門牆敘感臆以
無從企台光而增戀恭惟某官器包民極勲濟王塗挾
重計以尊本朝履正德以儀庶位三辰以軌百化其凝
公路倚平暢偉謀於當世親闈棄養纒巨痛於終天愈
隆注意之私屢降奪情之詔雖力祈終制靡循方進之
故常而久鬱其瞻深跂晉公之再入伏望節哀順變視
履考祥上副廟朝之依下平海㝢之願
　　謝賜酒食狀
僕馬瘏勞暫遂寧居之適酒肴豐旨兼䝉飫賜之加戢
感良深諭言匪悉
　　謝館燕狀
竊冒使華肅將君命屬征驂之稅鞅即候館以肆筵祗
服恩勤第增感戢
　　謝合食酒果狀
邦家修睦慶歲籥之履端肴核優賓參壺漿而申貺仰
承嘉惠增戢愚𠂻
　　謝春盤幡勝狀
歲功遹起春物滋榮製妙飛幡動縷花於剪綵珍藂多
品錯絲菜於雕盤併此拜嘉惕然萃感
　　謝生餼狀
車馬少休方諧定館餼牽並賜迥越授餐匪頒之禮既
優荷戢之懷良劇
　　謝射弓御筵狀
燕儀示惠過䝉折爼之私射禮序賓曾乏主皮之善其
為媿幸無諭感銘
　　謝餞筵狀
輕軺載飭將事于征嘉豆旅陳遽叨式宴良厚使􁉹之
眷特加祖軷之勤祗佩弗忘敷論罔既
　　燕京謝酒果狀
逺駕單車甫經别甸特念行人之至重煩使者之臨均
沾玉斚之清醪兼雜秀林之珍實仰承優貺增戢鄙懷
　　謝兩制狀
謬被恩緡出提憲局才輕責重寵至憂深竊惟庶獄之
原動繫生民之命雖詔條所約深慎於吏文而州縣之
間或違於上意因精使者之選以董欽哉之刑必得周
才乃名宜職竊念某職非經逺品不及中襲鉛槧之遺
芬粗求寸效究簡書之深意都昧舊聞就領僻官尚虞
隳職矧在淮州之劇尤稱犴獄之繁此而按章誠曰假
寵靖循忝冒厥有階縁此盖伏遇某官言味借優褒華
引重振拂汗滯矜憐介愚寖聞當扆之聰俾預外臺之
寄敢不持存平允考察濫寃永矢糜軀上酬知已
　　上李刑部狀
右某頃在親喪嘗經治部名屢達於將命遇迥殊於衆
人旋承卓馬之朝入覲蒼龍之闕俛惟賤迹時旅於上
京適㑹輶軒逺使於絶域第傾德宇阻叩賓筵賴幸㑹
之猶然續恩暉而有所周旋侯幕方備於下僚密邇逺
麾復為於屬吏愧營職之亡狀致貢書之不時仰跂標
儀坐勞悰臆恭以某官夙鍾間氣親遘熙辰秉忠諒之
一心出誠明之正性固合往宅元輔陶成太和本朝以
漕權之艱淮服為最兵興調度之供億地賦詔求之浩
穰庸資兼才以領大計然外臺分寄誠鬱於具瞻矧中
扆須賢行膺於爰立伏望為國自重以時納休
　　上知蘇州蔣密諫狀
右某近修板謁獲叩坐隅伏䝉忘位貌之霄泥錫燕私
於樽爼間沾豐品申貺名醪揆恩禮之踰常浹肌骸而
盈感奔馳吏役邈矣一涯契濶台光倐焉累日愧營職
之亡狀致貢書之不時伏惟鎮撫善藩綏寧泰宇恭以
知府密學諫議夙鍾間氣親遘熙辰秉忠諒之一心出
誠明之正性優游訟樹密邇恭桑圭衮儻來靡嬰於素
志江山有助不廢於清吟伏望為國自重以時納休
　　代上李度支狀
向擁州旟曠馳書舍伏惟贊司邦計妙順生經恭以某
官親㑹熙朝洊揚美任佐大農之調度方委於周才邇
中扆之聰聞行歸於劇任
　　代上吕狀元舍人狀
伏審茂對恩書榮躋法從伏惟慶慰恭以某官業術精
奥方格淳修學足以挹軻雄之源行足以蹈淵騫之軌
親逢文雅之㑹優冠秀廉之科華要洊揚聲光愈綽方
載言於宸扆俄給札於禁林有文章溫厚之才能體詔
意代誥令坦明之作遽當上心佇見追還三代之醇逺
駕二京之右少見儒效即歸宰司某頃吏邑封嘗棲蔭
宇側聞新命增抃寸襟
　　代上范資政狀
伏自某官就奉制音往觀藩政門牆愈逺慮違冗賤之
蹤牋牒不時懼凂高明之聽伏惟静班寛詔誕擁純禧
恭以某官王佐偉才民靈先覺忠言坐斷乎國論大筆
追還於古風領樞廷之弼謨専將閫之節制備紓賢業
獨映朝端旋陞祕殿之華益重嚴宸之眷幅員億姓已
躋富夀之區藩屏一方聊布中和之治行圖舊德還宅
元台曾是懦微素叨知奬特矜孤進之自力畢大鈞之
仁事雖怵於命違恩固踰於衆遇更繄埏造以託生成
　　上永興路監司狀
叨從師幕將預戎機才無一長顔有餘愧某其少也賤
乃今之愚治曲學而不根經逺猷而恐泥他技俱短獨
潛圖史之精自知甚明僅給簿書之務若建都之舊地
重開府之盛游主人仁賢僚友俊茂應抗章之僻置往
厠其間須主畫之該詳密禆於内笑談足奉於多暇牋
檄皆如其欲言縱横智謀出入方畧若此之比率非所
能尚繄官局之居適託使臺之庇致孤生之冒選良本
為容昧素術於從軍願前承教據依有所欣幸兼常
　　代上判府龍圖狀
貳政小邦瞻風上笏屬秋商之貫序仰福履之餐和恭
以某官經世偉才搢紳碩望忠言坐斷乎國論大雅追
還於古風中外洊揚明哲一致迅躋内閣之貴益重嚴
宸之知京邑四方之表儀翕騰於尹政宰廷百辟之師
帥當被於朝僉咫尺聰聞旦夕再拜
　　代上催綱王太博狀
右某向嬰藩守阻奉郵音仰計水行妙熙谷養恭以某
官禀氣間傑為時聞人掌禮局之儀深明於典故促漕
臺之運方藉於幹能行疇茂庸驟陟華貫伏望上為宗
社精調宴興
　　代上通判陳太博狀
右某自逺風符洊更年籥川壤攸阻緘縢幾稀伏惟贊
行教條翕受禧福恭以某官量函夷雅學際本元侯閫
亞麾尚淹於逺蹠相門襲慶當繼於先芬伏望上為邦
朝精調寢餗
　　代上楚州監酒洪推官狀
右某啓言念日傾高誼斗曠幽緘逖料燕寧妙符生理
恭以某官藝文精奥方格淳修坦坦榮途固宜於濶步
區區利局誠鬱於逺途佇善課之告成即寵恩之躐等
更祈珍嗇少慰顒瞻
　　代上運使李刑部囘衙問侯狀
右某伏審出按屬城近旋崇斾仰惟吉履俯萃醲休恭
以某官親遘聖辰備紓賢業登車攬轡已澄敘於官聫
輓粟飛芻復羨盈於邦計行旌幹濟驟陟凝嚴伏望上
為闕廷精調寢餗
　　代上知郡郎中狀
右某近者屢布音函繼紆誨牘屬餘寒之未殄諒沖履
之惟休恭以某官方格淳修政能通敏守麾頻易率揚
循吏之稱時議翕歸尚起潛郎之嘆佇凝顯績行被茂
恩瞻奉尚遙傾祈倍切
　　上知郡都官狀
右某自去公庥鎮縻吏役日尸鞭扑之囂冗坐致音縢
之闊稀伏惟入對王休備攄賢藴神觀静復天和舉臻
恭以某官迪氣純全賦才肅給守麾滿歲方格上聰之
聞使節宣風行膺外計之委俛惟孱懦永托甄題伏惟
上為邦家精調寢餗
　　代上府推學士狀
望闕雖邇瞻風甚勞伏惟視治多餘練神增爽恭以某
官量函夷雅識貫幾深親奉盛期獨膺華貫書林擢職
方贊畫於王畿法從須賢行拜嘉於宸陛
　
　
　
　
　
　
　
　
　
　
　
　
　
　祠部集巻十八
欽定四庫全書
　祠部集巻十九　　　　　　宋　强至　撰
　　狀
　　代上施待制狀
右某自督漕舟鎮繁使部居靡定所日無少閒職是音
縢之缺然曠諮徳履之安否恭以某官稟氣間傑為時
聞人由妙年而取甲科不累日而都顯位外臺重使誠
曰藉才之司内閣詞臣决非久次之地行膺迅召亟踐
元台顧惟孱㣲有所棲倚
　　代上潤州知郡曹殿丞狀
右某近者伏遇某官駕言于藩道出兹土輙緣門下之
舊履獲坐隅之親方敘感悰遽零别涕惟兩轓之税駕
聳雅俗以瞻風仍審剛辰已開尊府宿官兹限馳賀無
階恭以某官職貫㡬深量函剛實雄文取重于時論大
雅追還于古風圭衮儻來靡嬰于素志江山有助不廢
于清吟而况先一州乃大用之基為三公繇此塗而出
行甄治狀入對王休列職近嚴副時傾矚俛惟孱懦最
辱奬題企頌兼常文陳匪悉
　　代上本州知郡虞部狀
右某自除近屏久偃故廬輙縁恭梓之由屢叩訟棠之
下備䝉優顧隂激懦衷為郡事叢貢書禮曠仰惟坐鎮
俯順生經恭以某官親遘熙朝洊揚膴仕紫垣應宿早
厯于清郎秀野班春聊蘇于雅俗行膺宸選少慰人言
伏望上為國家精調寢餗
　　代上致政相公狀
自領守麾日棲鈞庇仰惟吉履俯萃醲休恭以某官道
著將明量函方重出應千齡之旦來翊兩朝之功天下
既安巳休于廟畧宸衷得請遽致于官榮
　　代上新知南京歐陽龍圖狀
某士鄉近器儒世緒風頃繇天幸之然獲綴賢科之後
輙階素分嘗覯清塵旋縁位貌之殊邈有霄泥之隔自
視冗外不敢貢書而凟尊日聞軒翔徒爾望風而竊抃
伏審祗承恩詔出尹留都某適督漕舟矧往來之皆道
復欣里開將鎮撫之焉依榮幸兼常企瞻倍切恭以某
官際天藴識名世標才中外洊揚明哲一致主盟吾道
於變文章之淳昌言當時幾臻風俗之厚尚緩台衡之
拜聊司宫鑰之嚴然父母一邦不足充天下之望而領
袖百辟行以副上心之傾
　　代上栁侍郎狀
叨紆守紱獲邇侯封如憐洪河日所蒙潤不逺數舍缺
然貢音伏惟鎮撫雄藩綏寧泰宇恭以某官早紆賢業
親㑹聖辰挺忠諒之一心出誠明之正性華要之選翺
翔巳周訟樹班條寧容於滿嵗公槐正位行在於匪朝
　　代上錢内翰狀
徘徊未路荏苒外麾日為吏事之勞分絶朝遊之齒自
視冗散罔敢片言之凟尊豈圖高明遽加餘論之垂飾
諒其愚介謂可甄揚遐佩恩暉陰盈感愫恭以某官忠
諒許國文章世家親逢聖期獨膺賢選究國體而指人
事巳極著篇之竒潤化神而輔帝猷佇觀行事之效矧
禁林之上笏即台衮之便途匪朝登庸為世休福
　　代上昭文相公狀
適抵官局遐企台光去國非遥盡出大鈞之賜貢書差
緩重干上衮之威伏惟燮調氤氲翕受禧福恭以某官
際天藴識名世標賢以文章取甲科以忠誼結明主向
專將渥之制力厎冦巢之平衣冠百工大大臣之能事
富庶四海見真相之偉才
　　代上潤州曹殿丞狀
奔馳吏部密邇侯封間輙貢書而凟尊遽蒙記室之還
教拜而伏讀藏以為榮伏惟鎮撫善藩綏寧泰宇恭以
知郡殿丞夙鐘間氣親遘熙辰父母一州不足充天下
之望旦夕中詔行以副上心之傾徊翔顯途暉映當世
俛惟孱懦鎮託甄題感臆所懷名言匪悉
　　代上王承㫖狀
一違牆宇尋蒞方州有簿領之裝懷寢成冗𤨏顧音縢
之布問坐致濶稀伏惟某官業術精奥方格淳修學足
以挹軻雄之源行足以蹈淵騫之軌親逢文雅之㑹優
冠秀㢘之科華要洊揚聲光以綽視草玉堂之署密奉
辰猷調元金鉉之司行被神化
　　代上交代郎中狀
伏審入奉宸緡出紆守紱夫何榮幸輙預交承善政缺
然靡尤於既往高賢繼者當俟於更張方覩除書之來
因馳賀牘之晚恭以某官學際聖閫才為吏師泗當淮
服之衝佇凝於治狀嵗上甘泉之課首被於恩章咨覯
非遼欣瞻倍切
　　代上畱守龍圖狀
就蒙恩詔移領邑章往來江淮顧舊學之幾廢委寄民
社於有政而曷施尚幸單蹤早棲大庇髙明有造諒舊
物之不移鎮統焉依幸孤生之有託行瞻大斾増忭寸
襟
　　代上栁龍圖狀
把麾侯服遠跡賓除徒然徳誼之傾缺爾牋縢之奉仰
惟純履舉萃醲休恭以某官盛業熙邦雄文經世席兩
朝之宸眷夙著耆明踐内閣之官榮行聞登用
　　代上潤州曹國博狀
猥𤨏無堪惷頑惟舊乘以吏曹之冗缺然牋牒之修伏
蒙自損達尊時占勤教而復諒其孤進之自絶有先容
之為府矜滯蹤力發薦口常自策於駑猥庶託稱於奬
提伏惟鎮撫善邦綏安泰宇恭以某官直清不倚莊重
自居才為吏師名重物論東南之屏聊布於寛條左右
之廷渴聞於正議行承温檢驟陟顯塗
　　代上南京歐陽龍圖狀
某早會石文寖階下列出繇寒士之目樂聞大夫之賢
若夫作世之宗師立朝有風采逖聽輿論率歸巨公如
揭日月而行孰不仰望居為秦楚之隔未嘗進趨比者
伏遇就奉詔音出觀藩政夫何恭梓之里獲被訟棠之
風敢縁幸㑹之機以紆平素之願恭以某官徳函剛實
識貫幾深道簡上心聲聞天下而自振藻書殿代言禁
廷文章大醇坐復古道制作一出立為人模固宜暢鈞
軸之弼謀廣幅員之休祉尚淹符冊屈布寛條然祕殿
侍臣寧久外補而上台貴仕行被外庸副國倚毗協時
瞻矚
　　代上知郡郎中狀
比者知郡郎中得請宸疏奉安親兆暫還僊墅兼侍夀
輿自使斾之戒塗即秋霖之綿日稔獲晨昏之奉諒忘
跋履之勞仰料冲頤翕臻純祉恭以某官體凝簡重氣
迪醇深親逢復旦之期寖踐列星之位晝繡旋里兹極
於時榮昔𥜗興謡方繄於風治
　　代上端公狀
近者伏值某官臨督通漕留止屬封俛惟冗遭適備下
吏獲委草茅之賤屢趨旌棨之嚴使車南轅倐兹累月
官簿盈案曽無暇時第馳戀於門牆廣布誠於牋牒伏
惟坐籌大計舉萃龎禠恭以某官道具粹醇器函剛實
早紆賢業自結主知總金穀而贍中都久茂風績秉鈞
衡而調大化遲膺册書眷言單𤨏之蹤訖望埏容之賜
　　代上宋内翰歐陽龍圖狀
祗奉臺移往提河役奔馳俗狀畱止治封伏蒙忘宗工
之顯嚴顧郎曹之散冗外厨五鼎靡獨享於豐珍清酒
百壺並曲加於撫勞比需訖事亟往拜嘉一瞻體貌之
尊少叙腹心之感遽被上官之命俾從他郡之行鄙願
頓違愚衷第切伏惟坐班風教翕萃福禧恭以某官上
天元精清廟偉器高文經世亮節在廷鉤姬孔之聖微
發為事業輔勲華之主徳動罄謀謨暫淹公輔之才出
鎮藩垣之寄行膺徽册登冠中階益隆宸扆之知庶協
朝紳之議
　　代上文相公狀
伏審還印宰廷領麾藩服肅使旌而就道露公冕以觀
風仍即便時已開尊府恭惟某官器函剛實才貫幾深
出對休辰進更顯仕密藴廟堂之略往分邊閫之憂旋
總計於漕臺亟陞華於延閣殿坤維之劇部尋被更書
掌樞幄之繁機未嘗坐席遽膺宸詔改貳台司值强敵
之不咸嬰孤城而自守獨形忠憤請殄姦妖果廟算之
萬全破冦巢於一舉晉公平蔡宜位絶於官師傅説賚
商以道開於人主登庸賢俊振拔滯淹拒塞幸門追講
闊典少見大臣之能事弗殫真相之偉才懇瀝讓封願
還幾政雖斷章趣戒重違金石之誠而俞命隨頒聊付
圭符之寄加尊八座均逸陪京諒五月之政成復三篇
之冊拜
　　代上兩轉運狀
寄身節下日棲蔭宇之濃董役河濵斗曠音函之奉抗
塵客而亡狀企使範以増勞伏惟主計多餘嗇神増裕
恭以某官郎垣碩徳王國偉才親遘光華之辰備伸久
大之業綢繆利柄矧風績之茂焉趨走詔音行恩章之
嘉止
　　代上張端明狀
昨者沿牒上臺假塗大府企門牆而竊抃將卜嚴趨貢
牋牒以凟尊預紆下悃伏惟被細書之温厚移巨屏於
東南阻叩坐隅徒瞻廷表豈謂廟堂之量廣不遺塵土
之跡疎首占鈞函仍頒釋部拜嘉甚渥撫巳増榮伏以
某官方格淳修業術精奥髙文大策蚤踐於賢科至論
昌言有禆於聖世旋持荷槖道陟嚴塗司内命於禁扃
方殫儒效暢偉謀於計府巳集邦須輟祕殿之華班分
左符之重寄民瞻滋切上意方傾遽遘親闈之悲差池
公衮之拜然萬鍾及養足少抑於哀摧儻細札奪情庶
兩全於忠孝
　　上徐都官狀
昨調天銓始官淮服風波起乎萬狀初驚宦路之艱塵
土萃于一身因識掾曹之辱若乃接人情之至術治獄
事之大方侗然而愚罔所知嚮備蒙教朂僅保傾危以
至陰沸滯蹤力開薦口皆重恩之難報第孤抱之知歸
去徳彌年瞻風惟日悵簿書之犯慮汩沒無休顧牋牒
之問安缺疎不講分從譴怒自爾擯遺何長者優容之
深出微生忖度之外兩頒勤誨愈篤曩懷固始望之大
踰加積憂之頓釋仍審協宣寛詔増裕冲襟恭以某官
莊重粹温剛明精敏闗掌郡治尚鬰高賢之資鉤深聖
微行躋太史之局其為慶幸曷盡敷陳
　　上陳主客狀
某承學不優宿官亡狀當淮州之雜會决囹圄之重繁
慚磔鼠之微能訖無智慮挾籠狙之小數間得事情其
如鄙訥少文羈孤寡援第慤亷而自守雖顛躓以誰憐
散木之出溝中匠無顧者棄芻之委道上人皆踐之尚
繄吏局之卑正𨽻使旌之下時矜寒素弗忍擯遺坦然
開至公之懷舉以堪一邑之寄發蹤自始論感無涯遘
外計之需才遽嚴麾之易地心傾恩館戀極疲軒伏惟
順泛齋舲具綏泰宇恭以某官器能膚敏風業宏長親
對休辰洊揚顯仕按簡書之輕重方及朞年董金穀之
輸將驟移南服矧時論以剛明推重主上以忠誼知名
行聞被優詔於塗中趣還轅於闕下亟更大任少副羣
言
　　代上揚州張學士狀
千騎過郊向諧瞻覯貳車監郡鎮若將迎間叅决於簿
書因寖稽於牋牒伏審肇開尊府肅布寛條密接化封
日聞治狀歊炎貫序燕寢飡和恭以某官學造聖微識
探經奥對休辰而逢吉躋顯仕以揚光預計財闈茂經
畫宣風漕節多所澄清久簡帝宸洊紆守紱露章按罪
巳著於威明増秩疏恩行膺於甄擢
　　代上省主并二漕狀
庇迹崇麾尸官再嵗五能俱短固乏於寸長一个無他
或矜於小善被文移於計府鬻籍入之民家奔走道塗
淹徊日月覬成拙效罄竭微勞以訖事經敢希賞格偶
獲免於瘝曠幸不辜於使令報知已之心雖堅於金石
助公家之利何啻於涓埃遷次一官兹誠始望之外挈
提孤跡更頼剡章之明恭以某官道廣進人恩隆成物
開推轂之言味多所揄揚發踰衮之褒華願加慰薦庶
令駑猥足企龍光苟無似之叨榮則有能之知勸深懷
厚徳第劇愚誠
　　上廣徳知軍袁郎中狀
頃以諸生最蒙優遇居常策勵報稱奬憐再舉登科尋
喪慈母一官來泗遂為冗曹跡久去門牆之嚴名不徹左
右之聽謂由疏賤從爾擯遺企軍壘之剖符自淮州而
假道首傳勤誨愈篤曩恩損齒爵之達尊屢紆騶御顧
州縣之勞職俾侍坐隅而復垂憫滯蹤許開薦口始終
被惠感服無涯恭以某官才貫幾深器函剛實守麾最
樂聊布於寛條公衮儻來靡闗於素志行旌善狀亟陟
嚴塗
　　上代許州相公狀
伏審繼列讓封願還幾政奉宸緡而得請露公冕以宣
風因瀝愚誠仰陳台睠況朝廷有達尊之訓廟堂有絶
禮之嚴豈料厚慈兼持謙徳親命記室回貺鈞函拜伏
究觀驚惶失據恭以某官天民先覺王佐偉才出對休
辰進揚顯仕更弼謨於兩府聳烈業於本朝寖簡上心
登冠羣后拔賢俊以開治路抑權豪以閉倖門佐闊典
之未行殫豐功於巳試懇辭上衮出鎮巨邦矧巖石具
瞻尚思於鈞造而陜郊處外行被於詔還
　　代上龎昭文狀
自塵下士之列蚤出大賢之門旋庇台光寖陞郎位悉
心圖報思樹立以無階造物誤恩亟甄提於不次擢自
計廷之末董兹漕節之繁去國非遥誠荷洪鈞之賜貢
書差緩懼干上衮之威伏惟坐論猷為力宣利澤神明
所相福祚載蕃恭以某官業履崇髙智謀光大抱廟堂
之偉器挺金石之純誠出對休辰進揚顯仕更弼謨於
兩府聳風烈於本朝獨深真主之知首宅元台之序圖
講至治薫陶太和百度清明羣生舒暢稷卨視已儀刑
列辟之先堯舜吾君拱揖法宫之上躋宗工之極致光
信史之直書曾是冗微最叨奬遇庶成毫髪之效訖稱
埏鎔之仁
　　代上栁龍圖狀
曏縁崇斾戾止陋邦適佐郡符幸通謁舍不遺門下之
舊屢獲坐隅之親造使車之西還倐彌年所顧官簿之
堆積缺貢信音伏惟坐布寛條誕膺純祉恭以某官冲
襟有裕亮節不回明哲于躬具存大雅之美典刑在事
允藉老成之資獨臨端朝自結真主履官階於延閣冠
鄉列於禮司藩服一麾暫勞於王事詔音三節行簡於
帝心
　　代上李兵部狀
比者進承恩詔往領計臺自江而東厥賦彌夥矧惟封
蔀隣小醜之繹騷宜有經謀贍一方之支度豈圖繁使
遽假菲才獲幸於天借棲有地恭以某官器函剛實識
貫幾深早邀聰哲之知出總東南之漕剗去宿弊樹成
親規董淮海之輸將適凝風績副京師之供億行被褒
章紀美王常増光相閥
　　代上安撫舍人狀
伏審宣命列邦著聲近署揭使旌而就道聳侯服以傾
風拜徳有期實天與幸恭以某官器函夷雅道具粹醇
言施當世而可行學質古人而不謬帝念東南之郡民
罹水旱之年屈邇臣侍從之華奉承明詔將天子惠綏
之意慰撫羣元某適守陋藩行瞻上笏永言企抃曷究
文陳
　　代上張學士狀
早繇寒士之目嘗出大賢之門尋冒俊科寖陞閨籍第
銜恩而有素怵論報以無階而且跡久去師牆之嚴名
不徹閽人之聽謂由疎簡從爾擯遺㑹督府之剖符自
陋邦而假道獲瞻威采愈篤顧憐何天幸之復然續恩
暉而有所外臺轉給方渴於英才明詔褒優亟還於要
職俛惟官次得𨽻使麾新命傳聞寸襟竊忭恭以某官
道先民覺學貫聖微夙躋朝弁之華久列書林之選主
知物論率髙恬退之風賢業忠謨行罄將明之效
　　代上揚州知府學士狀
伏念向從遠宦方復故棲夫何恭梓之邦獲被坐棠之
化巳浮單舸將次近封拜徳有涯實天與幸恭以某官
才謀高亮器識宏通早陞朝弁之華旋被書林之選郎
垣久次素髙恬退之風帝詔趣歸行懋褒加之典餘須
瞻伏以訖悃悰
　　代上致政杜相公狀
南郡下僚西州末介被臺符而奔命曾靡寧居遡材館
以馳心第勞景仰曠修牋牒上凟燕興恭以某官河嶽
上靈瑚璉茂器懿妙文而表世端亮節以在廷股肱兩
朝體貌一徳厯豐功於巳試避要路而弗居珍䇿熙邦
備見將明之效安車就第益全恬退之風素里揮金聊
追於逸致青編載筆増美於臺書
　　代上江寧府郎待制狀
冒職云初究心乃事仰止燕言之美缺然牋牒之修伏
惟吉壤觀風冲襟毓粹恭以某官識深經奥學造聖微
言施當世而可行道質古人而不謬厭司内閣之待樂
駕兩轓之遊圭衮儻來靡嬰於素志江山有助不廢於
清吟行被詔歸驟光柄任
　　上南京通判都官狀
頃在鄉閭嘗依師席訖無優學止綴下科遂參冗吏之
遊誠玷先生之誨當淮州之雜會决犴獄之重繁跡久
去門牆之嚴書不徹左右之聽謂由疏賤從爾擯遺近
偶北轅輙嘗進謁伏蒙忘其位貌之隔視若子姓之親
曲以顧存優于奬最旋違盛徳増企寸心恭以某官學
鉤聖微聲重時論闗决名都之治聊以康民延登袐館
之華乃為宜職
　　代上田省主狀
近縁臺檄往督漕舟止神甸之近郊無由越進企恩閎
於一舍第效臺趨因紓瞻嚮之懷仰凟高明之聽願登
翹館釋戀疲軒遽錫公移俯從愚悃逮通名於謁舍旋
拜徳於賓除伏蒙損計相之達尊顧郎官之冗列虚襟
引納更僕優延省已毫毛之輕衝恩山嶽之重自還吏
局増想台儀伏惟坐籌邦計之繁翕受天和之粹恭以
某官民靈先學王佐偉才親遘重熙之辰蚤躋特達之
選兼禁扃之華序領財府之劇謀富國康民皆出著篇
之舊經邦致主行登秉軸之崇
　　代上青州文相公狀
伏審出臨治屏巳整齊艫鐃鼓沸川允極行暉之盛壺
奬溢路前知輿望之濃矧在冗僚最叨巨造淮壖雅守
獲在於便塗道左瞻風庶伸於下拜日需台斾竊忭愚
襟
　　代上判監檢討王學士狀
自阻緒言旋嬰細務第瞻書殿之貴差緩公函之修方
春肇和所履綏福恭以某官術業經遠文章世家親逢
聖辰早暢賢藴譌文缺簡叅藏寶之刋修善教素風兼
成均之早育少殫儒效行被帝咨亟踐嚴塗繼陞顯仕
伏望為國自籌以時考祥
　　代上王承㫖狀
枵淺之資㝠頑惟舊頃縁吏役嘗拜台儀鈞造特深有
容一介之技天幸何薄不出大賢之門殆逺貳於州符
復累從於臺檄奔命弗暇貢音絶疎尚繄全度之寛靡
誅苛禮之失伏惟總司内命誕萃繁禧恭以某官識宇
閎通才謨髙亮蚤甲儁科之選亟更書殿之游洊厯班
榮宻謀邦體以至提綱憲府作尹天京旋出殿於邊藩
益茂凝於風績甘棠勿翦方惠政之化民零雨既濛既
介圭之脩覲上心宿注時論僉歸金鼎調元行顯持於
宰柄玉堂視草聊首暢於宸猷
　　上裁造太博狀
右某自逺師牆鎮膺吏局日臨鞭扑之囂冗坐致音縢
之缺疎仰跂恩暉第盈感戀顧歊炎之在序諒燕起之
惟時恭以某官識貫幾深徳函剛實出納闗慮誠屈髙
賢之資校讎需才行歸太史之局俛惟孱陋永托甄題
伏望上為邦朝精調寢餗
　　代上省主張端明狀
右某向奉朝參嘗修板謁世蒙授進之賜跡免凟尊之
嫌濶絶台光倐焉累月棲遲旅次邈矣一涯曠敘暄涼
仰諮寢味恭以某官夙鍾間氣親遇熙辰秉忠諒之一
心出誠明之正性入尹京邑進居樞廷允極將明之資
以基太平之業然而國朝重選主計為艱金穀大司得
才則濟意先財府之充給即議冊書之寵加匪朝登庸
爲世休福伏望上爲邦社精調宴興
　
　
　
　
　
　
　
　祠部集巻十九
欽定四庫全書
　祠部集巻二十　　　　　　宋　强至　撰
　　狀
　　代上張刑部狀
顯承召節榮解利權俛惟囂冗之縱素出奬題之目遽
違大庇曷諭丹悰藐如嬰兒驟奪慈母蕞若疲馬止思
故軒溯恩館以増勞進公函而差緩伏惟盛寒貫序冲履
飡和恭以某官器識閎通材猷髙亮挺純誠而結主懋
鉅業以熙朝曏持使節之嚴出領計臺之劇邦須仰給
嵗課頻優旋被詔音進圖心畫佐財闈之經度聊藉全
才叅政府之訏謨行叨顯命
　　代上審官密學狀
伏念某學古不優語能至薄嘗備屬官之列過䝉國士
之知一出品題遂階榮進亞守麾于淮上曽靡定居瞻
恩館于日邊畧諧拜伏奔命勞止貢書缺然伏惟順履
新陽翕膺景福恭以某官鍾氣間傑為邦老成蚤結聖
神之知益加體貌之重飛綏禁墄久居侍從之聨班詔
邊藩累布中和之治疏恩黼座進直鴻樞審覆官能暫
繄于定鑑敷宣王化行秉于大鈞
　　代上運使度支狀
近承崇斾出接屬封俛惟陋藩最處要壤或官書之弗
整與民瘼之未蠲宜舉上臺之威以警他邦之闕尚繄
寛假不汝咎疪去徳未遥佩恩良極仰惟純履舉集休
祺恭以某官才為吏師名重物論行甄風績驟被褒華
　　代上許待制狀
近者伏值某官奏輸將之大計入覲京師還畱止于屬
封殆彌旬浹獲修版謁屢叩坐隅特忘位貌之殊俾親
燕語之重伏惟新陽貫序粹履飡和恭以某官才為世
生道先民覺宸篇彬郁方躋潤色之班國計羡盈行被
褒嘉之渥
　　上趙屯田狀
曏列冗曹日叨巨鹿洎赴中銓之集方聞嚴斾之來雖
甚傾徳誼之髙不逮事堦墀之未旋拏舟而東下獲歛
板以前趨伏䝉削去常儀過存優遇兩紆騶從特顧旅
居自違逺于門牆鎮淹徊于道路瞻風惟日進記不時
恭以通判屯田行潔文醇才周業鉅闗决要邦之治聊
以康民延登祕館之華乃為宜職
　　上樂職方狀
曏為賤掾方托仁侯曽不終朝遽然滿秩伏䝉忘其位
貌之隔視若子弟之親迨赴集于中秋復寓家于盛府
惠周㓜艾日賜撫存旋補邑以南還獲趨隅而下拜許
陪宴豆之末申貺公庖之珍越去恩麻洊彌月所淹徊
道路濶畧牋函伏惟静治善藩舉綏泰宇恭以知郡職
方忠諒許國文章世家試劇要邦暫班于寛諂垂光近
署行服于華章
　　上蔣侍郎狀
適貢蕪音仰塵棐几方省凟尊之咎遽䝉賜教之酬恩
奬過優公言加重拜而伏讀藏以為榮昔魯經尊仲尼
之褒有踰贈衮楚諺珍季布之諾不啻得金此越舊聞
尤深厚幸兹葢伏遇致政待郎主盟吾道惇勸士倫弗
遺簮履之微特屈王公之重親占勤誨俯及冗員永矢
糜軀仰酬知已
　　又
蕞爾微生缺然善狀蚤繇寒士之目嘗出大賢之門旋
試吏于淮州復調官于京轂一違台坐五見嵗隂恩紀
敢忘第及肌膚之鏤公函不講懼干爵徳之尊伏惟順
履蕭辰翕膺茨福恭以致政侍郎才謨深亮識宇閎通
珍䇿熈朝已底山河之固安車還第自遺圭組之榮為
物論之稱賢矧上心之圖舊就諮大政當叩於元龜覬
保粹襟庻全於永禄
　　　代上知府章學士狀
竊伏盛徳於兹累年縁習簿書之勞絶攀臺閣之軌俛
惟敝邑獲爾善邦如隣洪河日所䝉潤不逺數舍缺然
貢音伏惟溽暑貫辰粹襟廸吉恭以某官直清不倚莊
重自居蚤光書殿之游克踵相門之烈尚稽顯任屈有
寛條然才如弱翁寧乆外補而上念賈傳行當召還倍
綏燕興前對休寵
　　代上元屯田狀
近遇齋舲俯經敝邑獲風期之覯止出天幸之使然歊
暑尚畱燕居増裕恭以通判太愽量函夷雅氣迪中和
掌故曲臺深明典藉之奥賛條方國佇洽海圻之安尚
阻趨承倍綏寢味
　　代上仙尉楊袐校狀
瀕江之别累月于兹待次彌年任懶成性坐曠尺書之
奉第勞寸臆之傾辱教甚勤寄顔無所恭以仙尉祕校
天資夷爽士檢淳修方美職之勤行被褒書之薦達尚
遥瞻挹倍衛燕興
　　代上北京文相公狀
伏念發蹤巨冶實台庇之焉依出守孤城已嵗陰之載
易比終吏課嘗進公函違逺門牆之趨缺疎竿牘之獻
並紓梗概仰凟髙明竊料郵程之弗稽當歴鈴吏以兹
久逮驅車于道路方税鞅于京師區區塵容衮衮人事
别都在望翹館非遐惕就謁以無從第銜恩而有素伏
惟坐班寛詔參萃繁禧恭以某官簡厚凝姿宣和迪徳
抱精忠而致主懋顯績以光朝兩冠宰衡首謀王體濶
儀墜典率圖講于明廷偉烈豐功復蕩平于外閫既殫
能事弗有元勲懇列讓封樂還幾政旋開尊府出尹畱
京五月之治告成適煩君重一相之尊居外尚鬱民瞻
佇歸宅于上台以永康于四海
　　上越州知府待制狀
伏審就膺細札移殿巨邦已即便辰榮開尊府伏惟慶
慰恭以某官量函簡厚識貫幾深自結主知歴紓賢業
總東南之大計蚤懋膚功暢左右之偉謀尚稽寵拜曏
露章于黼扆獲均俟于蕪城風績愈凝嵗課連最思匡
微俗旋易名藩雖買臣懐章歸驚于守邸而望之為郡
雅在于本朝行對詔函進調台鼎俛惟寒士之目素出
大賢之門恩紀未酬愚衷曷諭
　　上興國知軍陳郎中狀
頃從初仕獲庇仁侯鄙鈍自持羇單孰援遽收寒士之
目俾出大賢之門旋去嚴麾挈來小邑三嵗僻壤僅絶
貢書之偕一心恩閎未知論報之地伏惟坐班寛詔誕
擁繁禧恭以某官為邦老成作吏師表觀風軍壘尚鬱
于賢謨熈績王朝行光于帝簡
　　代上蔡三司狀
某實令之愚自少則任席嚴父之餘寵寝叨臺郎誤宗
工之重知彌愧國士曽乏寸長之録屢䝉清譽之加顧
舟檝之攸同號簿書之兼冗度不能而雖止荷所賜以
惟均一來河濱久去門下左右之供子職不知嵗月之
遷起居之奉公函都失寒暄之問仰賴恕情而曲貸少
寛廢禮之嚴誅伏惟發抒偉謀臨總大計弊竇倖門之
出已閉塞以無餘利源寳路之藏復開通而有裕民財
内贍于國兵食外豐于邊膚功遹成能事云畢行聴都
俞之命告厥廷中坐開康濟之懐擴之天下爾時孱陋
訖望埏鎔
　　代青州相公先狀
伏審入覲明庭出臨巨屏油幢周匝益知丞相之尊行
路歡迎將慰邦人之望俛惟冗列方冒劇司督運淮邊
適當于使道趨風節下即拜于清塵日企台儀曷勝愚
悃恭惟某官忠誼結主文章致身蚤慮康濟之才少見
太平之效雖廟堂之上皆利澤之素行而藩翰之間欲
化風之親被樂班寛詔洊撫遐氓坐席未温行聞于趣
召元台之舊亟復于陞庸俛惟疏外之蹤訖託埏鎔之
造
　　李宻學先狀
伏審將辭魏闕已整齋艫鐃鼓沸川允極行暉之盛壺
漿溢路前知輿望之濃拜徳有期實天與幸恭以某官
氣鍾間傑道具大醇由妙年而取甲科不累日而都顯
位幅員億姓久濡霖雨之沾藩屏一方聊藉仁風之扇
餘畱瞻伏併叙傾翹
　　代邵興宗北京相公先狀
受君言于國勞使聘于郊仰企台光甫入别都之境深
繇天幸將瞻上衮之戚竦抃兼懐文陳非諭
　　瀛州澶州知州先狀
逺迓使車前經帥閫塵容載被行干典謁之司徳範所
瞻庶釋傾風之藴其為抃幸奚盡敷論
　　題轉先狀
將命以行勞賓于外獲道使臺之便即登客廡之嚴餘
在趨承併紓翹嚮
　　代許州賈侍中先狀
得收小邦請塗寰服台躔在望魂已媿于熒煌賔袂如
歸迹自忘于踈冗矧預薦紳之列嘗居巨冶之間寖竊
官榮率縁恩素兹趨風之有地信獲幸以由天俟税征
車即干典謁屬嵗陰之凝沍仰徳履之綏將文武兼資已
極宗臣之貴邦家所賴行還上宰之嚴瞻覲有涯欣榮
偕極
　　上龍圖狀
恭以某官瑚璉茂器河嶽上靈以忠誼結主知以文章
重時論翺翔華序暉映清時曏臨邊閫之雄洊總漕臺
之劇進榮班于延閣陞茂績于本朝金榖要司暫繄于
心計鈞衡顯命佇奉于詔音
　　荆南張龍圖狀
自違治屏寖易嵗時適便道以趨官第望風而懐徳伏
唯静布寛諂翕臻純禧恭以某官識蹈大方氣陶至粹
雍容近綴暉映本朝内閣陞華厭邇臣侍從之事外臺
分寄詠太守中和之詩然而先一州乃大用之階為三
公由此塗而出行聞爰立以副具瞻
　　知府龍圖狀
恭以某官莊重自居直清不倚言經邦國之體學際天
人之交出對休辰進更顯仕旋陞延閣宻侍邃旒京邑
四方之表儀方騰于尹政宰廷百辟之師師當被于朝
僉咫尺聰聞旦夕冊拜甫臨首祚誕擁繁禧某適縻漕
局之煩莫逮夀杯之奉其為瞻企曷可名言
　　上知郡都官狀
右某言比者知郡都官解麾南服奏課中宸藐如嬰兒
驟奪慈母苶若是馬止思故軒仰跂恩暉第零感涕惟
齋舲之遐遡固徳宇之中安恭以知郡都官才貫幾深
器函剛實政不火烈民自畏之心猶衡平事罔欺者行
光循吏之目親受聖王之知匪朝甄躋恊時傾屬某短
才初仕嘗備于使令裕度兼容靡尤于鈍拙更繄餘末
之庇曲保孤單之蹤不由他門以畢大造伏望上為邦
社精調寢興
　　上貴池仙尉狀
自阻風期倐彌嵗所奔馳掾局常若少閒將迓使車曽
無虚月因曠起居之間仰諮燕餗之安豈謂注存首貽
音諭不忘雅素第切中藏暑氣方炎晤言正邈倍祈愛
重少慰瞻翹
　　代上何舍人狀
備位冗官副車下郡冠葢旁午鎮事于將迎案牒沈迷
坐成于勞辱望長安之日第悚遐心傾西州之風阻瞻
粹矩伏惟雍容禁列熈暢沖襟恭以某官亮直蹈彛中
和迪哲文經邦國學際天淵載筆記言方書萬世之法
秉鈞調化猶鬱四海之瞻行被詔音驟光冊拜
　　參政趙侍郎狀
恭惟參政侍郎為國雋老受天元精自結主知備紓賢
業坐陪幾政㑹月月之休明仰對慶辰賛乾坤之茂育
翕膺時祉増煥台躔某職總使臺跡䟽賓廡永言瞻頌
曷盡敷論
　　福州密學士郎狀
就奉明緡擢司外計顧短材之非稱賴巨庇之焉依已
即便塗行登尊府恭以某官夙鐘間氣親遘熙辰秉忠
諒之一心出誠明之正性備舒賢業自結主知踐碧落
之華班兼鴻樞之秘直差緩登庸之册聊分鎮撫之符
邇恭梓之巨邦布坐棠之美化江山有助不廢于清吟
圭衮儻來靡嬰于素志風猷増邵時論確高然而先一
州乃大用之階為三公繇此塗而出行膺迅召入踐嚴
塗餘遲瞻承倂紓翹緒
　　范資政狀
瑣焉近器效此冗官念案牒之沈迷坐縻俗狀企旌麾
之嚴密阻拜台儀伏惟鎮撫巨邦有宣寛詔神明所右
福祚載蕃恭以某官社稷宗臣山河間氣道誼行已忠
諒致君傑立當朝究悉能事出綏邊畧進貳宰廷收已
試之豐功厭居台路分唯良之寵寄連換守藩行奉温
書亟躋上衮
　　同事邵學士狀
繆叨恩諂與領計符朝廷弗棄非才駑蹇以為可使席
衣冠之餘緒寝竊時榮眡金穀之要司懵無素術俯伏
承命兢慙失圖賴夫聫事之賢兹有乞靈之地風期伊
邇天幸居多恭以某官學造聖微名高士論籠財外計
似非職業之宜載筆嚴塗行代訓辭之出
　　盧楊二侍講狀
自去徳誼漫踰嵗時鎮鞅簿書之勞絶踈竿牘之問仰
惟福履俯順生經恭以某官道具粹淳學際元本發先
民述作之奥中當世修明之科暉映端朝雍容近綴屬
聖王崇儒之際得君子逢辰之光翔步赤墀備天臨之
顧問解經内閣廣上徳之聰明行副眷懐驟膺陞擢
　　孫内翰狀
近被宸綸出從吏局馳心翹館之下回首長安之遥遐
企恩暉第盈感抱維侍從之豐暇固神明之頓還恭以
某官道具粹醇徳函剛實早居仙籍之髙選兹冠禁林
之貴游體詔意而裁訓詞方見真儒之效柄台衡而圖
政教行畢大臣之能曽是冗微最叨知奬諒其愚介謂
可甄題事雖迫于他端恩已遇于衆遇恭以某官夙鍾
間氣親遘熙朝論不詭于聖人言有補于當世蚤揚華
貫登踐禁扃密詔深謀或内叅于坐論髙文大冊皆進
候以立成潤色宸猷發揮賢業矧北扉之上笏即黄閤
之便塗視草玉堂靡客于乆次調元金鼎行副于具瞻
　　張祠部狀
向陪朝謁阻逺賢規仍引紱以竊榮將還鄉而待次優
游故治倐爾彌旬復為人事之勞美緩公函之奉仰惟
純履誕擁繁禧恭以某官莊重自居直清不倚逢辰熙
穆筮仕光亨尚淹册府之游聊寄漕臺之柄下車視事
列郡傾威運心計于無垠方繄幹濟被恩章于不次行
步顯嚴
　　海州通判盛寺丞狀
逖違英範増鬱塵襟徒然燕語之傾缺爾牋縢之致豈
圖情照首占音書意在逺而彌親禮由謙而益厚仰銜
勤抑第切銘藏歊溽向闌標儀猶邈勉綏寢餗前荷寵
榮
　　錢塘鄭寺丞狀
之官江裔去徳嵗餘幸治境之相望惕音函之不講日
棲濃蔭坐企高風韶煦貫辰燕興迪吉恭以某官材猷
膚敏方格淳修較藝禁扃賜科詞級試才劇邑休有美
聲翔步嚴塗佇還舊物益綏寢味少副瞻祈
　　施發運狀
某備位守藩託身使節日有詔條之奉缺然牋牒之修
仰料燕興舉臻禧祉恭以某官民靈先覺王佐偉才早
陞天閣之華兼領諫垣之祕提衡外計兹鬱于具瞻秉
軸上台行聞于爰立伏望為國自夀協時所傾
　　發運施待制狀
近者伏遇某官假塗屬部奏計中都某適貳小邦獲瞻
上笏旋齋舲之遐遡固徳宇之中安恭以某官才貫幾
深量函夷雅由妙年而取上第不累日而居要官利柄
浩穰暫倚濟時之畧宸篇彬郁適繄潤色之才方入對
于王休佇驟光於冊拜伏望為國自重以時考祥
　　施龍圖狀
西州一命支郡下僚託使斾之末麾沾恩疇日列公函
之兼幅叙感後時伏惟鎮撫巨邦綏寧泰宇恭以某官
知謀光大術業崇髙道誼致君忠諒行已偹紓賢藴厯
踐班榮蚤為聰哲之知出總東南之漕風猷益茂嵗課
頻優掌宫鑰于留都未温坐席改守符于邊閫聊倚長
城行被召還驟光册拜
　　又
自去恩麻洊更月所委質草茅之賤嘗備下僚馳心旌
棨之嚴第増勞想向抗塵于臺牒缺進記于鈴齋伏惟
班詔多餘擁休彌裕恭以某官中和迪哲洵直懋功由
髙文而掇異科不累日而都顯位名重時論才為主知
早年立朝有臺閣之風采頻嵗成績董江淮之轉輸尚
淹徽冊之榮聊屈寛條之寄行膺柄用大副巖瞻
　　上二漕狀
某一竊科籍久糜禄鍾走官路而非常悼親瑩之未卜
露章得請襄事言歸鄉里以恩意往來板輿以登頓勞
苦仍懷喬木之戀不覺還轅之遲在私欲而更安致王
程之淹引日虞按舉以詰稽違賴外臺軫惻之仁全末
路孤危之迹此葢伏遇某官恩推再造量極兼容特寢
見行之文靡尤既往之舊使朱轓家守獲訖于恩榮皓
首偏親同終于孝養欲報知已敢忘捐軀
　　金華知縣國博狀
伏審解印還臺促裝首路驟違巨庇増鬱丹悰聞赤子
之攀轅第欽遺愛參諸公之供帳莫遂愚𠂻恭以某官
風業宏長襟致夷逺試才劇邑適善治之告成第課明
廷行茂恩之優及瞻祈戀結無諭下情
　　省副王郎中狀
恭以省副郎中盛徳之後元精所生甘泉之課屢優茂
恩行及淮水之源方濬逺用奚涯順履天陽載蕃時福莫
遑為夀第劇傾風
　　代問候屯田狀
右某自紆守紱逖阻朋簮近繇愚息之行嘗致幽緘之
問伏惟布行寛治臨撫善邦鎮静多餘神明永復恭以
某官禀氣間傑為時聞人父母一州不足充天下之望
旦夕中詔將以副上心之傾回翔顯近燮理元化伏望
為國自夀以時考祥
　　代問候丁憂李端明侍郎狀
某自冒仕階嘗出門下奔馳吏役邈矣一涯契濶台光
倐焉累月第馳心于恩舘曠聚感于書縢坐跂標儀鎮
勞悃臆仰惟孝履俯順禮經恭以某官名世鍾賢際天
藴識以忠誼結明主以文章重當時輝映端明翺翔華
貫以至載筆法座代言禁廷上直文昌之垣榮兼秘殿
之秩旋出觀于藩政俄入宰于銓衡品題庶官時所稱
允師帥百辟上方注懐遽遘親闈之悲差淹台衮之拜
然萬鍾及養足以慰夫生平細札奪情可金全于忠孝
永言瞻禱曷究指名
　　代問候許發運狀
竊玷茂恩獲監便郡使麾所屬官次焉依伏惟順履蕭
辰誕膺茨福恭以某官纓紱奕世文章冠時上知甚明
自結益固金穀登羡備紓富國之才朝廷寵嘉行付經
邦之任某適棲暉庇倍切傾祈久曠台光尤深戀結
　　代問候程密諫狀
被命中宸効官南服門牆愈逺慮遺冗外之蹤牋牒不
時懼凟高明之聼仰惟坐鎮俯順生經恭以某官亮節
在廷懿文表世早紓賢業自結主知陞諫署之華班兼
樞廷之秘直中外洊歴明哲維均父母一州猶鬱于清
議領袖百辟行副于具瞻俯惟下僚嘗備屬吏庶終坱
圠之造以就生成之恩
　　吳司諫問候狀
右某伏念竊玷茂恩獲臨便郡逖仰諫垣之貴列嘗同
鄉閈之昔遊日企標儀坐勞悰臆伏惟居得為之地有
結主之資咫尺清光啟居純福恭以某官術藴經濟學
該本元親逢聖期獨中賢選雄文珍䇿早奉對于大廷
至論昌言兹弼違于當世匪日爰立恊時具瞻
　　陳州相公問候狀
右某比者叨承明命獲假便麾去國匪遥盡出大鈞之
賜貢書差緩懼干上衮之威伏惟靜布寛條翕臻純祐
恭以某官體凝方重道著將明結真主之深知極大臣
之能事幅員億姓已躋富夀之區藩屏一方聊布中和
之治行膺宸照還秉台衡
　　司農張待制問候狀
右某近被詔書就移藩服方休道路之勤頓即有教條
之奉行阻叙暄凉仰諮寢味恭以某官夙鍾間氣親㑹
熙辰咫尺清光翺翔近禁宸篇彬郁方繄潤色之才農
府登盈行被懋庸之賞驟歸柄用少慰輿瞻伏望上為
邦家精調燕起
　　承㫖内翰問候狀
右某伏念假守小邦瞻風上笏惟侍從之豐暇諒神明
之綏和恭以某官道具粹醇量函夷雅頃居仙籍之甲
選兹冠禁林之貴游體詔意而裁訓詞方見真儒之效
柄台衡而圖政教行畢大臣之能
　　安撫資政問候狀
右某近奉音郵計塵台座仰惟福履誕擁休祺恭以某
官經世髙才薦紳碩望厯更華要之選備極將明之才
天下之安暫休于廊廟方面之計屈布于藩條諒五月
之政成即三篇之册拜伏望上為邦社精調燕興
　　李刑部問候狀
右某言竊念使麾所屬旅次焉依如隣洪河日所䝉潤
不逺數舍缺然寓音伏惟順履歊炎誕膺禧福恭以某
官徳函剛實才貫幾深親㑹聖辰備處賢業登車攬轡
已澄序于官聫輓粟飛芻復羡盈于邦計行旌幹濟驟
陟近嚴
　　代問候提刑郎中狀
右某自逺麾符屢更弦晦仰惟純履倍集龎褫恭以某
官經世巨才搢紳碩望進持國紀當宁器其詳平出按
刑章列城竦其風采行當秩滿佇聼詔還伏望上為邦
朝精調寢餗
　　候青州安撫大資狀
右某自違鈞庇日企台光㐲惟鎮撫之餘福祥所萃恭
以某官際天藴識名世標才宰樞廷之密謨専將閫之
外制悉殫碩畫訖致大寧以至屈領守麾榮兼使節將
天子惠綏之意慰安元元詠太守中和之章述宣晏晏
行奉星召亟還上台俯惟衰遲鎮託鎔造
　　問候通判都官狀
學古不優涖官無狀備使令于庇下䝉顧遇于尊前居
常親承教誨之言不覺身在州縣之賤貳車言邁浹日
于兹惕孤宦之疇依企餘光而獨甚仰惟純履舉萃醲
休恭以某官莊重粹温剛明精敏關掌郡事屈領簿書
之繁鈎深聖微行司典籍之秘
　　代問候荆南知府狀
自逺鈴齋寝移圭籥惟淮壖囂冗之地有官簿沈迷之
勞曠繼奉于音題以究陳于感愫伏惟布宣寛詔集受
繁禧恭以某官業履蹈中和猷彪外聳動端朝之望雍
客内閣之華惟荆渚之雄藩據洞庭之勝壤厭居秘殿
之侍樂駕兩轓之游圭衮儻來靡嬰于素志江山有助
不廢于清吟諒五月之政成即三篇之冊拜
　
　
　
　
　
　
　
　
　
　
　
　
　祠部集巻二十
欽定四庫全書
　祠部集巻二十一　　　　　宋　強至　撰
　　狀
　　代問候文相公狀
迎塵牋牒仰凟鈞衡兩兩台星諒迴扵鑒照巖巖尹石
彌極扵企瞻伏惟坐論萬事之機翕受百祥之粹恭以
某官代天鉅業名世偉才冠羣后扵中階總大猷扵一
體稷卨維已治安率土之濵羲軒吾君拱揖巖廊之上
某夙惟駑猥嘗荷埏鎔適居冗外之聨阻伏凝嚴之地
　　代問候運使郎中狀
貳職扵藩宿官無狀比縁崇斾出按屬城道繇陋邦日
瞻髙矩去徳未幾馳戀彌深曠奉牋函仰咨寢餗恭以
某官盛徳之後元精所生紓賢業扵端朝踐郎曹之正
列尚淹柄任暫領漕權運心計扵無垠適資幹濟取民
藏扵既庶行㡳羨盈貯簡宸𠂻驟陞邦署
　　代問候發運大諫狀
向按屬城迫道途之勞止遐傾䕃宇惕牋牒之缺然伏
惟溽署貫辰粹襟迪吉恭以某官民靈先學王佐偉才
由妙年而取甲科不累日而都顯位以至躋天閣之密
侍兼諫垣之要班主知素明賢業彌劭差緩登庸之邦
屈持通漕之權然金榖羨盈已富王都之計而均衡密
勿行居台席之崇
　　代問候發運狀
寄身使節職守藩旟撫弱植之疇依企餘光而日甚向
沿臺牒曽靡定居仰奉郵音倐成懬禮伏惟坐籌大計
舉集繁禧恭以某官覺在民先行為世表早躋纓紱之
貴自結纊旒之知寵寄兹隆聲光愈綽籠山海之貨方
洽羨盈充邦國之須適繄幹濟行疇茂績亟踐嚴途
　　代問候發運孫大監狀
解去山麾朅來上國尋嬰人事之冗間奉朝趨之常南
望使臺纔逺千里内省書扎不修累年簡棄乃宜兢慙
何補伏惟坐籌大計參萃繁禧恭以某官名重薦紳才
兼數器寖揚膴仕獨映榮班總山海之輸將尚煩劇任
瞻邦家之調度行録茂功輿言所符柄用非晚
　　代問侯許端公狀
近者伏遇某官告成嵗課入覲天威因假道於屬封獲
趨承於嚴斾宿官無狀第引領以傾風貢問不時徒靦
顔而増懼伏惟時暄貫序純履飡和恭以某官業履蹈
中才猶彪外勤勞十稔總淮海之輸將贍足大農經邦
家之支度已列霜臺之秘行登天閣之華翹企維深欣
愉曷罄
　　代問候南京杜相公壯
茲以謭材猥當煩使閲簡書而按治曽靡寧居奉牋牒
以問安已成矌禮伏惟水行貫序谷養餐和恭以某官
業履崇髙智謀光大尊股肱之一體挺金石之純誠珍
策熈朝已底山河之靖安居就第遽遺圭衮之榮維衆
論之稱賢矧上心之圖舊就􁦽大政當叩於元龜善毓
粹襟庶全於永禄
　　代問候何舍人狀
惷㝠無狀汩沒於時亞麾洙泗之交日迷簿領極目河
山之阻時曠音縢伏惟坐布寛條翕膺景福恭以某官
中和迪哲亮直秉彛學究天人文經邦國才為時而挺
出道遇主以大行載筆記言未殫於儒效露章請郡將
布於主恩雖光晝錦之行尚淹英衮之命佇膺迅詔還
踐嚴塗
　　代問候許州相公狀
猥瑣無堪生成有素亞外諸候之守日奉詔條仰大丞
相之尊懬塵牋牒伏惟布黄堂之政事卒泰宇之福禧
恭以某官勛濟王塗器包民極才為時而挺出道結主
而獨深首翔台路之嚴親輔帝期之盛登用良畯裁抑
貴權講潤典之所未行讓元功而不知有亟露章於宸
扆願還印於宰廷萬民具瞻方依於周尹一相處外俄
殿於陜郊幅貟渴鈞冶之仁朝廷思體貌之舊行膺徽
冊歸宅元台俛惟冗㣲庶乞埏造
　　問候通判都官狀
阻侍坐隅倐彌旬浹﨑嶇末局固奔命之無休引遡崇
麾惕進音之滋緩仰維坦履翕受繁禧恭以某官名高
王朝學際聖閫貳車賛治聊鬰於聖圖細札須才行趨
於帝所
　　代問候青州資政狀
荏苒外麾徘徊末路門墻愈逺慮遺疏冗之蹤牋牒不
時懼凂髙明之聽企台光而且邈馳愚想以滋深伏惟
静鎮善藩益綏㤗字恭以某官際天藴識名世標才宰
樞廷之宻謨專將閫之外制悉殚碩畫厯樹豐功天下
已安暫休于廟畧方面之寄屈布於藩條諒五月之政
成即三篇之冊拜
　　回崔判官權縣
右某比者方效小官獲棲大庇偶沿臺牒暫領邑章撫
弱植以疇依跂餘光而日甚豈圖髙誼猥貺瑶封何其
賁飾之多無乃謙撝之過永惟感服曷究名言
　　待答王待制狀
右某向嬰郡事罕奉郵音阻敘暄凉仰諮寢餗豈圖恩
奬猥占教文恭以某官經世偉才搢紳碩望時政有大
利害莫非昌言宸謨之日坦明多所潤色行膺鈞軸之
拜少慰幅員之瞻伏望上為闕廷精調燕起
　　代答秀州聶郎中狀
右某自逺朋簪向紓守紱豈謂不移鄉閈之舊曲有牋
縢之貽兼承坐布藩條舉臻茨福恭以某官早紓賢業
自結主知擁麾東南已擬郡治之最奉召旦夕行被朝
僉之榮伏望精調燕興俯慰瞻頌
　　代答趙虞部狀
右某近者伏遇被命出都假道過泗輒縁門下之舊屢
獲坐隅之趨虚襟以容雅眷無替而復諒其孤進每有
先容俯矜滯蹤力發薦口自逺去於徳䕃庶少披於感
悰賤介遽還誨音首及拜而伏讀藏以為榮恭以某官
當代鴻儒薦紳碩望郎垣應宿早惬於輿言侯服亞麾
尚淹於逺蹠停宸檢之褒擢復相之光華俛惟冗微鎮
卜棲倚伏望上為宗社精調燕興
　　代答陳都官狀
居鄰善郡日庇餘光竊聆卓馬之朝入近蒼龍之闕未
遑馳慶先辱流音屬先序之方中企賢規而寖邈即膺
甄擢倍萬和調
　　代答知宿州朱司門狀
嚮繇順驛之臨嘗拜珍函之辱旋沿臺牒往督漕舟行
李淹徊日月逾邁抗塵無狀裁記不時恭惟順履初炎
翕情純福善藩布詔方著於能聲温檢須賢行躋於華
貫勉遵時序倍保興居
　　回諸官狀
王正謹始天吏肇和欽堯厯以授時稱漢觴而薦夀恭
以某官親逢盛際早厯榮階屬開祚之膺辰期自天而
集慶永言瞻頌曷罄指云
　代答運使任學士狀
拜嘉至渥冐職如初鎮鞅簿書之勞絶攀臺閣之軓豈
圖恩照首占教文伏承給食中都餐和㤗宇恭以某官
器凾剛實識貫幾深以忠誼結主知以文章重時論然
漕臺煩使誠曰藉才之司而書殿詞臣决非久次之地
行祗迅詔入踐嚴途
　　代答湯都官狀
向縁朝謁屢遘賢規去徳未遐瞻風滋劇旋承新命榮
領使麾方列慶函遽貽誨牘恭以某官才猷懋美政術
修明早踐清郎之塗洊揚循吏之目第甘泉之最狀允
格聰聞甸甌閩之巨邦行旌治迹趨承匪邈企引兼常
　　代答王承旨狀
伏䝉逺紆公幹垂貺鈞函不遺外補之蹤曲損大臣之
體拜而伏讀藏以為榮恭以某官王佐偉才天元粹氣
以文章甲賢選以忠誼結主知飛緌金馬之庭早揚仙
貫視草玉堂之署宻暢宸謨日奉威顔益隆體貌台星
兩兩行正坐於熒煌尹石巖巖自副時之瞻矚
　　代答淮陽知軍司門狀
伏審祗被恩書榮臨治屏寸襟増忭餘潤焉依恭以某
官識蹈大方氣陶至粹妙年結綬蚤著於能名列郡鎮
麾方凝於美政行甄最將亟踐嚴途某適守陋邦獲隣
善壞未遑馳慶首辱占音媿躍兼深名言非諭
　　代答招信羊寺丞狀
伏審肅即便辰已臨劇邑坐席未煖早騰治聲闔境相
懽謂得賢尹方兹竊忭遽辱流音感媿并深名言非究
　　代回新知楊州張學士狀
伏審就䝉細劄移鎮巨藩伏惟慶慰恭以某官才貫幾
深量函夷雅蚤躋朝紱之貴久踐書林之游領漕節之
輸將叅財闈之經畫善狀連最髙懐愈恬益隆天子之
知交上柄臣之薦尚稽顯任猶布寛條然主衮儻來靡
嬰於素志而江山有助行適於清吟弗須坐席之温佇
被鋒車之召未遑馳慶先辱占音媿喜交懷名言非諭
　　代答詳覆陳著作狀
伏審茂對明緡榮躋秘局伏惟懽慶恭以某官器宏才
博行潔文醇洊决雋科未紓賢藴掌漕臺之通庾遽被
更書由省户以詳刑適當滿嵗亟從宸陛之對擢踐道
山之㳺未列慶函首紆珍牘永言媿忭曷究名云
　　代答揚州張學士狀
近者伏值某官賀言于藩道出兹土獲賢規之覯止愧
主禮之缺然旋聞肅東剛辰榮開尊府將迎鮮暇日謹
教條之行企忭交懷尚稽牋牒之奉豈圖恩照首占誨
文伏讀以還兢慙靡措仍審肇班寛詔翕萃繁禧恭以
某官業履淳修才猷髙爽踐書林之清切久别嚴途總
漕節之輸將累持重柄洊臨臣屏増煥豐功旒扆知名
素嘉恬退之節朝廷倚徳行承迅召之音
　　代答舒州林龍圖狀
疆堠相望第風猷之仰止簿書紛委媿音記之缺然豈
謂曲代愆儀自敦髙誼乘偃藩之多暇飭記室以占書
何其賁飭之多無乃謙撝之過恭以某官薦紳耆碩經
士偉才親對休辰薦揚美化登禮司之少列増重卿聨
叅延閣之榮班有光儒效眷舒人之故國分漢守之左
符藩漢須賢暫勞於君重朝廷圖舊行被於帝咨
　　代答盧郎中狀
向塵賓席獲吏淮州適逄耆徳之英出共本朝之理大事
决於庭下率任通明短才備於幕中訖無云補第積官
瘝之慮敢圖公舉之榮過被奬憐猥形慰薦旋違恩館
鎮奉臺符奔走道途淹徊嵗月塵勞之狀早冗而可嗟
起居之音濶疎而不備寄顔有靦論感無涯豈謂自損
逹尊首頒勤誨拜而伏讀藏以為榮仍審㤗宇甚休景
福如召􁃍以某官行推髙爽識貫幾深付古諸侯之權
洊更重寄著漢循吏之目行光直書
　　代答杭州吕舍人狀
近玷茂恩驟塵劇使事經多目悉䆒寸心簿領盈前曽
無虚日懬紓悃幅少謝奬延豈圖乘偃藩之多餘飭記
室以占教祗服謙亮第勤媿藏恭以某官徳履蹈中智
謀經逺蚤陟雋科之首洊揚仙貫之華載筆嚴塗壓司
於外命請麾要郡樂布於寛條然而先一州為大用之
階辭累日乃髙賢之致鈞衡之委旦夕以須
　　代答新運使學士狀
伏審就解守符復持漕節顧惟無狀方此按章獲使範
之焉依増愚襟之竊忭未遑馳慶先辱占書祗服謙勤
第深銘著登車攬轡矧視事之初輓粟飛芻佇疇庸之
最餘留瞻仰以訖悃悰
　　代答青州相公狀
伏審相公光被明緡就更巨屏天下億姓雖失於埏鎔
京左數邦獲繄於鎮撫側聞成命竊忭塵襟因敘慶於
單函懼瀆尊於上衮豈謂忘公台之絶禮命記室以賜
書拜讀以還兢榮靡措乃審商秋貫序鈞履餐和恭以
某官社稷宗臣山河間氣均股肱之一體挺金石之純
誠備紓賢業之髙亟踐朝班之劇廟堂之上雖利澤之
素行藩屏之間欲教風之親及即膺徽冊還秉大鈞夙
荷陶甄曷勝企抃
　荅通判都官狀
自違盛徳倐越兼辰伏䝉特忘位貌之殊首錫誨言之
重惕然拜賜藏以為榮伏惟順泛齋舲舉綏㤗宇恭以
某官學請聖閫名髙士林闗掌郡符豈稱髙賢之藴翺
翔書殿兹為美職之官伏望倍衛燕興少平瞻頌謹奉
狀申謝
　　荅知軍郎中狀
久阻賢䂓懬馳公牘豈謂秉偃藩之多暇命記室以占
音禮意過勤感藏増劇恭以棊官鐘氣間傑為時老成
軍壘班條衆起潜郎之歎璽書褒績行光循史之稱進
服徽章倍綏冲履瞻依之懇諭述奚殫
　　荅蓬州僉判方中舍狀
近㑹高車甫經陋邑夤縁世舊遘晤風期少釋愚心之
傾獨羞主禮之缺違顔未久占教致三自損朝廷之達
尊弗遺州縣之勞賤禮縁愛厚感與幸并恭以某官材
猷懋明襟致夷逺屈能大幕聊繄婉畫之精考謂嚴宸
行被華章之寵益綏燕餗庶副瞻祈
　　荅方寺丞狀
向以菲材之資久承旁縣之乏簿領勞止鎮汩於塵容
牋函缺然第傾於賢襝豈圖謙眷數枉誨音逺貽窮海
之鮮申貺秀林之實拜賜甚渥貢書弗時尚恃粹襟之
寛未識苛禮之廢恭以某官才猷肅給方格淳修劇邑
字甿甫成於美謂明廷考績行對於茂恩倍保燕興少
符瞻頌
　　荅方秀才狀
某名在州縣沮壯氣以無餘賤如塵泥分英才之絶顧
豈謂方君先輩特敦髙誼逺枉珍函褒假過優諒縁於
誤聽庸愚自揣有激於加修炙溽貫辰燕興迪吉行攄
素藴平挹顯科瞻頌交深文陳非悉
　　荅范仇香狀
自逺朋逰倐兹累月徒勞吏職曽靡定居媿書禮之缺
然遽誨音之來止益知雅契之篤兼審粹襟之和恭以
某官方格淳修才猷膚敏大邑從政猶未朞年當塗交
章計在匪日
　　荅王交代狀
曏竊恩章濫紆宰紱考格垂滿治材本疎賴有後来之
賢將更既往之繆永拜新命稽修慶函豈圖隆謙先占
温教恭以知縣秘書氣得天粹學鉤聖㣲早交諸公之
章可知一邑之政上心嘉乃遽降於俞音萬目顒然佇
觀於新治益綏福履行服襃華感頌所叢名言非悉
　　荅東陽韓中舍狀
進膺明詔出宰劇封方列慶函繼紆榮牘兼承撫字之
隙坐擁福休之繁民口交驩適歌於新治官居甚邇幸
竊於餘光倍保宴興少平瞻嚮
　　荅滕廷評狀
某名在俗吏跡疎時賢青雲得塗因觀民足之逺黄綬
為邑益覺致身之卑敢圖髙明弗有貴重親占温教欣
奉仁風讀竟感來榮存辱去兼審恊班寛詔坐擁繁禧
恭以某官道具醇全業包康濟厯試藝文之要連陞科
等之優别乘雍容豈需滿嵗嚴塗陟降其在匪朝
　　荅丁著作狀
自違風槩再見嵗除旋承茂對明緡顯陞秘局迄無暇
日阻列慶函敢圖通明弗爾簡棄逺頒温教垂賁寒蹤
其為感藏豈敢忘去恭以某官量函夷雅學探本源金
馬之廷方叅於華序石渠之府行攷於秘文嵗籥幾終
天和迪吉永言瞻頌曷究指云
　　回諸州守倅逺迎狀
國賔戾止適修迎榮之常道主勤斯遽枉撫存之問即
披賢矩併敘感悰
　　囘不經厯州軍守倅逺迎狀
張旜表事莫遑枉道以瞻風揺斾馳心遽辱移書而講
好永言感慰第極銘藏
　　回移厨狀
方趨長道適次巨封過䝉主道之勤特置公庖之腆仰
銜厚眷竊謹中藏
　　代答滕廷評狀
偶逃官曠猥玷序陞敢圖名世之賢首講珍函之好誨
辭溢美感臆兼常恭以通判廷評學鉤聖㣲才適邦選
果符輿論之屬進列鼎科之榮别乗雍容扉需於滿嵗
嚴途陟降計在乎匪朝伏望上為邦家精調燕餗
　　答福建轉運曹司勲狀
比玷茂恩併加誤寵擢司内命假尹中畿猥䝉慶問之
流第劇感懷之摯恭以某官才猷膚敏風績宏長領南
服之輸將贍大農之調度行甄美課益保粹襟
　　荅慶帥孫給事狀
伏審茂對明緡顯陞瑣闥側闈成命竊忭丹衷恭惟某
官經世偉才際天逺識蚤紓碩畫屢懋膚功旋易左符
暫勤西畧總兵民於一道穏若長城肅號令於諸蕃晏
然外圉詔音非晚柄用其時少副瞻祈益綏燕起
　　荅雄州趙都使狀
伏審顯承恩詔増峻使聯首煩榮教之臨差媿慶函之
緩恭惟收勤逺畧倚重要藩用威愛之兩端督戰耕之
大本坐陞禁衛行擁節旄感頌并深名言奚罄
　　代馮内幹荅鄭州王防禦狀
近者靈輿西引吉仗東旋往來要邦終始大事靡闕百
須之奉率繄千慮之周坐以享成居然備使仍首貽於
誨牘誠過篤於謙懷臣節益明兹不忘於忠孝君恩雖
大知有報於生成欽佩兼深名言非悉
　　荅棣州王學士狀
假尹神都之劇日費剸裁懐賢治壤之遐居深馳嚮逈
存髙誼首貺珍題秋老氣清益綏寧於素履才完行潔
將陟降於華塗
　　回燕王狀
適驅軺傳甫次都圻猥䝉禮意之先特損書音之貺仰
銜撝挹増劇感藏
　　答副使狀
駕言单傳道出别畿特枉珍題良紉謙懷之篤弗遺未
介第藏感臆之深
　　答留臺崔籍庫部先狀
伏審茂對恩章榮持留憲未塵慶牘首降誨函仰重意
之所臨戢懦衷而無斁恭惟留臺庫部鍾氣間傑為時
老成暫均佚於分臺足増輝於列宿即諧參對倍切欣
翹
　　答耀州知府樂少卿狀
某素乏吏能繆參帥畫屬方祗於官局曽未列於公函
敢謂自屈名卿之尊不忘故吏之眷首頒温教垂賁寒
蹤伏讀再三感藏千萬秋炎尚熾時祉載蕃恭惟知府
少卿不世壯猷為邦雋老寛條所布方坐鎮於善藩大
政其咨行召還於舊徳
　　盧郎中狀
頃備下僚僅彌朞嵗沐仁侯之撫愛均國士之奬知遽
㑹露章堅求易郡俞詔隨下孤蹤失依尋伏枕於踰旬
方驚困篤迨解麾於舊服莫遂遮留鎮為吏職之榮缺
爾公函之奉仰惟純履舉集醲休恭以某官王國偉才
郎垣碩徳甘泉奏治狀之最宸扆嘉老成之風行被褒
書驟陛近署
　　田省主狀
語才亡狀䝉顧有年何幸走於江淮倐淹徊於日月門
墻愈逺分遺冗外之蹤牋牒不時慮凂髙明之聽伏惟
坐籌大計舉擁繁禧恭以某官才貫幾深器函剛實雄
文取重於時論大筆追還於古風親逄聖辰獨膺賢選
究國體而指人事已擅著篇之竒潤神化而輔帝猷尚
淹當軸之效矧計庭之上笏即台衮之便塗匪朝升庸
為世休福
　　又
恭以某官方格淳修才猷膚敏雄文珍䇿早奉對於大
廷要職美官遽垂光於當世傑識即以照今古重計足
以尊邦朝雖上知之甚明顧賢圖之猶欝主謀才府暫
繄經畫之竒兼秩禁扃聊穪文章之實矧觀已試之效
宜被非常之恩詔冊發中宰衡升用手陶坯冶之化大
副幅貟之瞻開祚膺辰自天集祉某預外臺之將漕方
備屬官祝南山而捧觴夐違私懇
　　又
器能無取蹤跡本孤早被恩憐力垂振㧞雖日馳牋牒
曷殫感遇之懷而鎮鞅簿書尚缺問安之禮伏惟坐籌
邦計翕萃天和恭以某官行潔性醇徳宏業鉅髙文大
冊優踐於賢科美職要官進揚於聖世兼禁扄之嚴密
主財府之經宜富國澤民皆出著篇之素秉鈞當軸未
紓經世之才矧給足於中都行奉承於徽冊
　　宋侍讀狀
語能無狀被遇最優迹久去門墻之嚴書再徹左右之
聽居常牽吏繼缺問安大臣之量猶江河能容簡曠小
人之背負芒刺第切兢慙伏惟宣布教條導迎禧祉恭
以某官夙鍾間氣親㑹熈辰厯更顯仕之光増重薦紳
之望欝胷中治安之䇿猶屈守麾樹天下太平之基行
登台席
　　李端明狀
支郡下僚西州末介跡一去門墻之峻漫厯嵗時耳弗
聞訓誨之餘坐成愚陋宿官無狀奏記因疏豈謂自損
台嚴首傳教旨孤蹤知幸淪髓銜恩伏惟順履初炎翕
臻景福恭以某官夙鍾間氣親遘熈辰蚤陞祕殿之華
久踐禁扄之䆳華要之選翺翔殆周名重薦紳道結當
扆然文章之任已極於儒榮而鈞軸之嚴未平於物論
行膺徽冊亟宅上台
　　南京歐陽龍圖狀
按章郡邑鎮為簿領之勞馳想門墻俄懬音縢之奉伏
惟肅班寛詔舉萃繁禧恭以某官名世標才際天藴識
屯夷殊致明哲惟均自結中宸之知早躋内閣之貴幅
貟億姓願託於國鈞藩屏一邦尚司於宫鑰時議雖欝
主心已傾諒五月之政成即三篇之冊拜
　　與王交代狀
近者使還貢書計已徹眎吏冗鮮暇續疎問安伏惟待
次多餘練神増裕恭以某官道具醇粹學探本原聚以
藏身為士君子之守施之有政得古循吏之風益輔夷
襟行光逺蹠他留瞻奉併訖悃悰
　　與王交代狀
末吏淹期方盈於媿汗髙賢廣度遽錫以誨音審履春
陽益叢天祉終朝北首以須華馭之来曷日南軒俾釋
芳襟之望餘留覘拂併寫悃忱
　　發運張司封狀
解印小邦還臺累月京塵汩沒益嗟俗狀之勞書舍缺
陳第企賢䂓之粹嵗華方晏福履攸寧恭以某官簡厚
凝姿中和秉哲周才足以了大事敏識足以照羣疑中
外僉言當踐嚴塗之祕東南重計尚煩碩畫之精靡俟
終更即祗迅詔俛惟瑣品蚤預同升欣頌兼常文陳非諭
　　河北運使李司勲狀
伏念某叢爾孤生斷無他術委身屬部嘗䝉慰薦之再
三碎首思閎未報生成於萬一自違門下承乏淮南素
號僻州了疎便驛怵音縢之不講第顔汗以無從竊恃
兼容之私弗誅苛禮之廢苦寒貫序恬養餐和恭惟某
官業履純修才猷膚劭蚤揚膴仕獨映熙朝眷言北道
之雄尤慎外臺之選亟圖籌畫專領輸將適此登車沛
然餘刄行瞻中都之費坐澄列郡之源雖使節觀風誠
周才之允屬而相門襲慶矧前烈之未隳即踐嚴塗行
參妙選敢因毫素用寫悃忱
　　樞宻吳侍郎狀
恭惟樞宻侍郎文經邦國學際天人親遘唐虞之盛期
獨懷晁董之珍䇿危言切指蚤奉對於大廷妙畧參陳
適運竒於宻幄登庸之選倚立以須迎日在辰膺時納
祉某素叨奬拂方總輸將惕馳慶以無階第頌言而滋
劇
　　副樞呉侍郎加禮部侍郎狀
伏審祗承制命増峻台儀進敡天子之光登踐春官之
貳伏惟慶慰恭以樞宻侍郎氣鍾間傑道具大醇體安
素履之休徳蹈黄裳之吉危言珍策講重計以尊本朝
勝算偉謨經逺猶而禆宥密早被先皇之用重膺繼聖
之知特録精忠亟加顯秩惟是常伯以為亞卿逖聞成
命之行彌增寸襟之喜
　　代與發運楊郎中狀
進玷茂恩往祗煩使竊顧宦能之疎短寵愈憂深向陪
尹政之浩穣力隨神耗逃責弗暇投閒乃宜敢虞詔綍
之頒輙與漕臺之寄尚繄厚幸將庇末光屬炎律之貫
辰諒粹襟之迪吉恭以某官量函夷雅才際幾深董山
海之輸將方圖碩畫贍邦家之調度行懋膚功靡俟終
更即趨迅召
　　李侍制狀
為郡事煩寓書禮曠仰惟吉履俯萃醴休恭以某官才
貫幾深器函剛實雍容邇綴暉映端朝侍帝閣之凝嚴
方繄潤色掌天銓之華要適賴持平
　　田侍制狀
頃吏西州屢瞻崇斾玷塵慰薦之數䝉被顧知之優旋
去恩閎漫踰嵗籥曠奏書而敘感姑引脰以傾風逖料
燕興翕臻禧福恭以某官民靈先覺王佐偉才親遘穆
清之期洊更繁劇之委迅躋内閣孤映端朝然潤色宸
篇末殫行事之效而頒條侯服庶見澤民之為
　　代答兩轉運狀
叨貳屬封獲棲巨庇輙論榮遇䖍貢幽緘方積瀆尊之
虞固無還教之望豈圖恩奬嗣損音題三復以周一謙
斯在仍審提衡外計按治列城素履攸寕蕃禧紹至金
榖登羨適厎中都之饒綸綍褒嘉行膺大柄之委伏望
為國自重以時考祥
　　諸路轉運狀
比塵劇使盖出曲恩曽無經畫之明率藉輸將之助受
署累月貢音後時伏惟坐籌邦計之繁翕受天和之粹
恭以某官才猷膚敏方格淳修漕節澄清方凝於最狀
宸緡温厚行服於褒章瞻頌交深名言非諭
　　代賀提刑主客改轉運狀
伏審國計須才朝簽議可榮膺宸詔就改使麾伏惟懽
慰恭以某官當軸慶枝薦紳碩望親逄真主之運早踐
列星之垣忠誼秉心術業經世按祥刑於列郡多所平
反第美課於嚴宸益隆委寄重中都之支度領南服之
輸將運心計而有初簡聰明而非邈俛惟孱品方託巨
庥聆邦家之擢賢惟増距躍如犬馬之慕主尚戀恩暉
適守官常阻從賀列彌深企抃曷罄敷陳
　
　
　
　
　祠部集巻二十一
欽定四庫全書
　祠部集巻二十二　　　　　宋　強至　撰
　　啓
　　賀韓魏公生日啟
天地新秋山河間氣挺生上相允屬初辰恭惟判府司
徒侍中一代宗工三朝元老大忠自任直道不回經世
措時動以作民之膏澤積功累業霈然享國之寵榮頃
避崇髙懇圖偃息油幢仍嵗去為素里之光英衮何時
歸慰蒼生之望遹臨誕日鈞祝遐年某待次京師馳情
門館捧夀杯而莫及臨慶幅以徒䖍
　　賀中丞啟
審膺邦選入總臺綱風憲有歸朝言允協矧為正徳夙
秉睿心偉業之致青雲徧揚要路精忠之貫白日行啟
危言繇霜簡之抨彈參國鈞之宰制適聞成命竊忭丹
衷
　　賀梁參政啟
伏審發詔神庭登賢鈞席埏鎔所及歡忭惟均恭以某
官勲濟王塗器包民極曏參憲府進貳樞廷感會帝宸
綢繆公路亞上公之劇序密贊邦權隠真相之偉才弗居
廟略稷卨惟已羲軒吾君佇正宰衡之崇永堅尹石之
望某職貳藩服跡遥廟堂有地生成無階慶蹈
　　又
伏審帝詔登賢宰廷亞序埏陶所暨歡躍惟均恭惟某
官才貫幾深器函剛實旦暮聖辰之㑹翺翔朝弁之華
青琑之門蚤光於寵拜鴻樞之府參掌於藩機驟改恩
書往陪鈞席圖講治安之䇿今也其時樹立太平之基
決於匪日益紓賢業亟正台躔某總計外臺瞻風上笏
側聞新命竊忭私悰
　　賀北中韓侍中啟
天地之交曰㤗卦氣云臨春秋之一為元嵗功斯起恭
惟判府司徒侍中際天傑識許國純忠擺落元勲而弗
居徘徊舊鎮以自適一道之䝉和氣亦既有年三階之
復台躔諒當匪日遹丁開祚誕擁龎禧某方佐財闈正
遥恩館第劇夀康之祝阻伸慶謁之䖍卑情無任激切
瞻頌企忭之至謹具狀賀
　　賀郭樞宻改留後啟
伏審顯奉宸恩峻遷台序凡叨暉庇均集欣愉恭惟某
官偉略沉雄傑才英邁襲汾陽之祖烈傳圯上之兵符
旋入贊於神樞亟出臨於帥路疆事所制輟帷幄之運
籌國威以宣寛朝廷之西顧増重㢘車之秩繼收盟府
之勲行被詔音還圖廟畧
　　賀潭州任待制啟
比承恩數出總利權鎮鞅簿書缺馳緘訊伏惟坐班寛
詔翕萃龎禠恭以某官莊重自居直清不倚蚤聳端朝
之望遄陞延閣之華貳職財闈有關經畫抗章法坐多
所建明乃春長沙實惟叵鎮暫繄耆徳往撫遐氓諒五
月之政成即三篇之冊拜伏望倍綏燕鍊少副瞻祈
　　賀東陽侯秘丞啟
伏審就拜上恩進丞中秘伏惟慶慰恭以某官氣鍾間
傑道具大醇聊試治封之繁頻登功狀之最陞名閨籍
兹漸於華塗易地坤維行蘇於逺俗永言欣企曷究指
名
　　賀致政少傅啟
伏審中詔推恩上臺得謝參青宫六傳之貴保安車賜
几之榮休風穆然輿情仰止恭惟某官潛徳邁種英猷
濟時士林以師保而允懷王室繄股肱而是頼雖大雅
作誦老成重於典刑而髙賢所存功名付之天道由是
辭台鼎之機任即侯服而偃藩體貌之隆固不遺於黄
髪止足之計乃獨得於素心遺塵垢於儻來即逍遥於
物外揮金之樂不減於疏公掛車之榮足踰於廣徳竹
帛所載今昔同符跂聞英聲側深景行寓跡髙門之地
阻親長者之謀仰瞻之誠一二奚既
　　賀文相公出鎮許州啟
伏審茂對詔音出觀藩政抗使旌而就道露公冕以宣
風仍審肅柬便時已開尊府恭惟某官器包民極勲濟
王塗感㑹嚴宸綢繆英衮宅元台之劇序宻暢邦猷紓
真相之偉才究宣廟略已見經綸之效弗居變理之功
懇形讓封求避榮路即膺俞詔均逸陪京躋端揆之絶
班加真封而衍食巖巖尹石未移率土之瞻兩兩台星
佇復中階之首
　　代賀毫州皇甫大諫啟
伏審祗奉詔音肅觀藩政伏惟慶慰恭以某官道先民
覺才為世生出入三朝體貌一徳偉謀大政率諮訪於
元龜茂業豐功因享延扵優禄寖列諫垣之重洊更守
紱之榮惟景亳之名封實右淮之巨鎮暫勞君重班宣
寛詔之名行副帝咨陟降嚴塗之邃調元台鼎均福名
區俛惟冗官適貳支郡庇台光而有所就賀列以無階
　　代賀龎昭文啟
伏審廊廟須才朝廷倚徳誕頒明制登踐元台徽冊傳
聞薦紳抃躍恭以某官夙鍾間氣親對休辰文章致身
忠誼結主宣邉陲之逺畧早厎豐功陪樞幄之偉謀旋
承顯命陟降王塗之祕綢繆台路之嚴參正論於中階
宻禆政闕歸成能於上衮弗有賢能帝意愈傾物議加
重果膺寵命升總大鈞行將専講政經深謨王體三光
澄渙百度清明措國至隆比元和貞觀之治躋民有謐
若大度赫胥之年示凾夏之具瞻臻宗臣之極致某適
縻守紱逖逺台符有地埏鎔無階慶蹈
　　又
伏審祗膺冊命升總鼎司體貌益隆幅員均慶恭以某
官清廟偉器上天元精早㑹遇於帝宸恭鼎謨於鈞席
宻禆宰論退隠賢謀苐觀幾務之成勿耀經綸之迹物
論加重主知愈明果被恩緡首躋衮路圖謀治安之䇿
今也其時樹立太平之基決於匪日追臯䕫之極致永
民庶之具瞻某職守侯邦迹遥台座側間承命竊忭私
悰
　　代賀董度支啟
伏審中宸降命外計委才行美廕之焉依増懦衷之竊忭
恭以某官氣陶至粹識蹈大方以器業之深取重時論
有公忠之實自結主知參財府之劇謀陟星垣之要秩
董淮州之轉給素號才難議漕節之登延果膺帝簡行
將攄發智略講求事經金穀羨饒力瞻大農之用兵民
給足佇䝉細札之褒俟拜崇麾併紓丹悃
　　代施大諫賀龎相公啟
伏審就膺徽丹升總大鈞體貌益隆幅員胥慶恭惟某
官器包民極勲濟王塗秉忠諒之一心出誠明之正性
曏綏邉閫進貳樞庭感㑹帝宸綢繆公路亞元台之劇
序宻賛邦猷隠真相之偉才弗居廟畧物論加重主知
愈明果被明綸亟登上衮稷卨惟已講圖萬化之原羲
軒吾君拱揖九筵之上躋太平之極致永普率之具瞻
某職總漕臺跡遥政府無階慶蹈有地埏鎔
　　代賀唐中丞啟
伏審茂對制函榮躋憲府四方相慶萬口一辭恭以某
官王佐偉才天民先覺毅然立朝之正色外嚴秋霜直
哉致主之精忠上貫白日向收康濟之藴出總輸將之
權旋倚重於邉藩曽甫安於坐席亟承宸綍入領臺綱
彈疏未陳已破姦囘之膽諫言即發當開睿哲之心至
治之風復觀兹日俛惟愚品嘗庇台光抃躍兼深敷論
奚悉
　　代賀田諌議啟
伏審疏渥宸緡陞華諫闥側聞新命竊忭丹悰恭以某
官莊重自居直清不倚以凾一之徳㑹㤗寧之辰洊歴
事權率凝績效遽由内閣之秘驟置七人之聯青蒲伏
規佇禆當世之闕紫芝頒檢徑宅元台之榮曾是冗㣲
最叨知奬矧聆進擢倍切忻懽
　　代賀知郡屯田啟
伏審善諏剛辰榮開尊府矧叨暉庇實倍欣愉恭以某
官才貫幾深器凾剛實親逢文雅之會優踐秀亷之科
千里班條適攄於素藴一封祗詔行對於寵襃
　　代賀運使祠部啟
伏審光奉明緡就移要部側聞成命竊忭塵襟恭以某
官識貫幾深器函剛實親逢文雅之㑹洊擢亷良之科
緩書殿之貴游領漕臺之重寄然金穀大計誠曰藉才
之司而朝廷急賢决非乆次之地俛惟孱品將託臣庥
企引兼常名言匪喻
　　代賀運使向郎中啟
伏審祗承恩詔榮改使麾幸臣庇之焉依增寸襟之竊
忭恭以某官夙鍾間氣親遘熙辰秉忠諒之一心出誠
眀之正性登車攬轡行澄叙於官聯輓粟飛芻佇羨盈
於邦計亟膺宸檢之褒擢追復相門之光華企頌交深
指云非悉
　　代賀運使呉舍人啟
伏審運使舍人顯承恩詔就領漕臺大庇焉依寸襟竊
忭恭惟某官徳宏業鉅行潔道醇學際天人之交文經
邦國之體珍䇿重計施諸當世而可行要職美官不由
累日而自致陟降王塗之秘翺翔諫署之嚴買臣懷章
方建守麾之樂孟博攬轡遽持使節之雄諒坐席之未
温即追鋒而趣召發揮國論潤色宸猷俛惟孱冗之蹤
訖託甄題之賜阻從慶列第劇懽悰
　　代賀新運使祠部啟
右某伏審改命中宸提衡外計將繄暉庇倍切欣翹恭
以某官名世標才際天藴識親逢文雅之㑹繼擢秀亷
之科心計素明聊寄漕臺之任詔音行及亟從書殿之
游伏望上為邦家精調寢餗
　　代賀運使度支啟
竊審邦計須才朝僉議可榮膺震檢就改使麾伏惟慶
慰恭以某官識蹈大方氣鍾至粹親逢真主之運早踐
列星之垣上知素明自結益固屯夷殊致忠誼惟鈞班
寛詔於兩藩未嘗煖席按祥刑於列郡方爾下車遽奉
明緡往臨要郡然漕臺分寄誠曰藉能之司而宸扆念
賢諒非久次之地某適縁奉㑹方託恩暉旋聞拜嘉隂
懼奪庇喜戀交集名言匪終
　　代賀運使司封啟
伏審進被恩綸出持漕節行棲大庇竊忭丹悰恭以運
使司封經世偉才薦紳華望按章侯服素號平反贊法
王畿多所建白風績彌劭上知愈明果膺尺一之書專
領東南之計登車即路屬部瞻威董山海之輸將方繄
碩晝瞻京師之供億佇奏豐功陞踐嚴塗聚光大任某
宿官無狀守邑云初幸素斾之焉依罄愚襟而非諭
　　權楊州運使刑啟
某無堪之質棲庇有年備䝉務憐獲保孤冗念簡書之
營慮曽靡寧居顧牋牒之問安坐成曠禮尚繄寛置弗
爾擯遺恭以某官職局淵宏才謀膚敏暫屈使臺之重
往臨督府之雄董金穀之輸將矧煩經畫布詔條之寛
厚聊藉撫柔
　　江東運使張學士啟
伏審就奉宸緡仍躋仙局逖聞成命竊忭丹悰裁賀牘
以尚稽媿珍函之首及恭惟外臺繁使頻成第課之優
東觀昔逰遽復載言之選盖上心之圖舊推恩數以旌
賢領漕節之澄清諒非久次踐王塗之嚴宻行服徽章
　　代賀正上安撫舍人啟
恭以某官偉略熙朝純誠結主早逢亨㑹洊厯榮班藴
頗牧之材謀尚稽顯用將唐虞之仁恤以慰羣元行休
乘傳之榮入被登臺之拜甫臨首祚誕擁龎禠某兹亞
守麾正遥使斾祝南山而為夀適阻前趨貢兼幅以叙
誠奚殫下悃
　　代盧郎中賀冬啟
右某伏以盛儀亞嵗實典履長魯史載夫望書羲易記
其來復恭惟某官夙鍾間氣親遘熙朝兹道迎扵令辰
期集受於繁祉某適司侯服夐逺賔除瞻頌攸深文陳
匪悉
　　謝轉著作佐郎啟
第課非優僅應有司之常格拜嘉甚渥遽參祕局之後
塵才無一長顔有餘靦越對明命實尸寵章竊以此官
置員由魏及晉厥初到職必撰次於名臣於爾為羣皆
洽適之故老後世寖革空名獨存目不窺金匱之文足
不踐石渠之地雖異實能之授亦沿舊選之華苟容冒
居安允清議某也曲士今之愚人磔史裂經姑欲自售
曼辭陋句輙為衆傳耻用是而獲名竊改圖而蹈道方
將劇當世之務以為事業發諸儒之藴以為文章宣渉
學之淺源及得科於下綴一落選部七經潤年間嘗補
掾淮州字人巖邑再泣䘮親之血幾灰向仕之心奈先
王之禮制莫踰矧諸公之薦書猶在勉就銓集許從陛
趨漫思昔官曽乏善最濩落待詔兩新華春兢虞黜幽
都絶榮望忽甄擢於無意抑生成之有階此盖伏遇某
官樂育士倫力開公道市骨而圖駿隨器而取人仰體
籲能之懷俯援振滯之手卒令駑質亦玷龍光敢不允
蹈攸箴益堅所守弗隨草木而冺滅誓竭㳙塵而報償
捨是以還未知所措
　　謝宻院啟
濫被茂恩亟塵繁使揆能非稱受命惟驚况獄理最幽
吏端多弊或考情不實煆煉以成辭於法未安芟夷而
取當及具文而來上紛累牘之盈前自非通敏之資奚
究重輕之失竊念某天姿滯固才具迂空幸襲世芬早
階仕級寖尸榮於秘館久與俊㳺曏假守於僻藩自安
愚分思復寛閒之地以全踈拙之圖豈謂天造誤知朝
言曲奬俾按章於列郡副慎罰於中宸靖言忝塵厥有
縁自此盖伏遇某官協宣坯冶對掌樞衡興勸有能助
開公道謂刑哉事重有軫朝廷之仁謂愚者慮專宜領
簡書之冗至恩難報孤抱如何誓輸委質之勤力踐盡
心之訓上酬覆燾并答埏􁀙
　　謝通判國博啟
右某啟累日前伏䝉通判國博奉舉某堪充京官任使
者僻邑效官方虞幽黜當塗薦士遽預名聞望有所踰
幸無與擬竊以本朝圖講至治延登衆材尚慮援孤者
或冺於當時業逺者翻沉於下列思盡甄陞之實乃嚴
保任之科及夫私謁既行公議不復髙門或被汲引悴
族或遭棄遺間有非常之賢特排既久之弊言若衡石
審量於器能心乎國家甄㧞於寒畯欲允清舉豈容匪
才如某者渉學淺源得科後綴謹亷自信竊類於古之
愚峭直少儀弗宜於今之世曏從銓管補掾淮州民獄
固繁殫修於賤職使臺交至灼見於鄙心薦者凡五人
奏可移一邑眷兹陋壤越在窮山雖牒訴究懐時有一
得而衣冠過境嵗無㡬何尚安善治之聞以動上官之
聽豈圖采擢輙及鯫庸靖言載惟厥有攸自此盖伏遇
通判國博力澄官品協布政條隨器而取人市骨而圖
駿遂收一介之技俾出大賢之門敢不允蹈攸箴益堅
所守刺求吾俗之瘼鋤剔厥民之姦庶㡬立身以報知
已捨是而往未知所裁
　　代謝兩府啟
誤奉朝恩越叨臺職揆能弗稱竊幸惟驚復念某擢質
本微賦才非粹蚤緣曲藝進躐茂科字兩邑之遐甿孰
宣上化補一官於赤縣遽遘親䘮旋及外除復塵舊物
短才未試善狀何甄會通漕之浩穰議増佐職䝉茂恩
之陞擢使備乏員夙夜協心毫釐厎績偶登嵗課僅免
官瘝均異數以精勞愧無功而冐賞就加冗秩猶曰尸
榮矧憲府之要資假計臺之煩使自量愚分兼䘏人言
懇列讓封願還新命繼頒中旨趣斷固辭欲避寵再三
懼成於徼譽而拜嘉俯伏竊究於為容此盖伏遇某官
翼亮天工運平帝縡器人容有不備則長短之才異收
匠物謂無可捐故分寸之勤亦采是令駑猥獲玷龍光
謹當黽勉事為激昂志尚務或干於金穀敢不盡心言
苟利於國家寜忘竭慮庻殫一介之效少答大鈞之仁
　　代王給事到任謝兩府啟
三秦重鎮七諫要班併忝冐於優恩適布宣於寛詔短
能所据厚幸何勝伏念某素乏才猷偶承器使向貳大
農之劇遂參近侍之華解朔野之守麾調西陲之兵食
坐席未定籠財曷遑遽被宸緡就分帥印按故都之千
里提支郡之十城節制此方得便宜而從事慰安爾衆
以綏撫而為名致此假人出於造物此盖伏遇某官股
肱一徳體貌三朝持衡宰柄之公登翊王塗之政坯冶
所暨方圖畢成本由睿選之須才翻以愚蹤而塞詔敢
不博求民隠祗訓戎行允蹈古人之為庶幾循吏之自
上酬乾造次答化鈞
　　代轉諌議謝二府啟
國家接統五聖推恩百工事順考於累朝秩逓遷於一
等亟繇郎位超長諫垣曽是罔功曷勝厚幸伏念某時
名最寡風力不強屢從煩使之行旋二大農之劇遂叨
法從仍領南服之輸將汔兹踰嵗瞻中都之供億
何有薄勞㑹乾御之天飛覃渙恩而雨施一个之無他
技類獲拜嘉七人之有諍臣遽䝉進位顧乏致身之術
良階進物之仁此盖伏遇某官體貌宗工股肱新政贊
徳音之霈發漸士類以畢周致此龍光及於孱陋誓殫
忠藎少罄論思用答生成次酬鈞冶
　　代上宋都官啟
近日伏遇某官將朝京師暫館淮泗出於天幸覯止風
猷使車比轅洊更月所官簿堆案懬奉郵音豈謂自損
進尊曲敦髙誼忌賤官之么冗錫諄誨之丁寧伏讀已
周銘藏苐切仍審餘寒貫序純履餐和恭以某官莊厚
粹温精明剛敏髙文取重於時論大雅追還於古風軒
陛對敡方疇於㝡狀臺閣翔翥行陟於嚴塗
　　代上交代郎中啟
領藩卒嵗受代還朝奏課中宸愧絶陟明之覬解麾舊
服嘗䝉敦遣之優契濶踰時跂瞻惟日伏惟肇宣美治
誕擁龎禠恭以某官郎署碩才前朝舊徳班條千里方
懋惟良之稱祗召一封行膺不次之舉
　
　
　祠部集巻二十二
欽定四庫全書
　祠部集巻二十三　　　　　宋　强至　撰
　　啟
　　代趙閲道待制謝中書樞密三相公啟
總計司之劇部大懼曠官兼法從之後陳兩慙竊寵伏
以明君之使人以器當適小大之宜元宰之造物若鈞
亦存窳良之别矧此洪河之道是為諸路之先制牙環
守者三十六城實煩吏職張口待哺者數萬餘卒尤費
軍須與權之使必也賢器如某者性愚而不可及才短
而無所堪親逢聖宸朂起孤宦㕘諫垣之未能祗知重
國體而敢言領財省之要司不能贍邦儲于既足方負
甘泉之責遽塵通漕之榮靖言載惟厥有攸自此葢伏
遇某官丹青元化坯冶庶工取才不求其周所以亦收
片善進人欲勸其後所以特用匪功敢不講求利源澄
序官品罔有貳事庻成薄勞上酬覆幬之仁次答埏鎔
之賜
　　代上參政樞密啟
輪將使權之要論撰儒職之榮誤寵獲兼短才増愧云
初眡事竊懼隳官竊惟金穀之司實佐邦家之費每當
朝中之所選尤以河北而為先盖邊宿重兵境控强敵
州縣至衆而官屬亦倍隄防雖固而河流靡常軍須吏
稍之所資嵗歛月支而僅給付之外計必也兼能如某
者山東鯫生天下孤宦早據法令而自效晩喜事功之
可為嘗馳使者之車按章遐服旋總理官之局主讞丹書
比叨邦選之謬思㕘董京司之劇務有禁扄之老以臨
長得以備員無甘泉之課以黜幽偶云逃責敢圗餽輓
之寄乃屬空疎之徒載惟忝塵良有階自此盖伏遇某
官協開國論㕘亮天工匠物謂無可捐器人容有不備
遂令甄擢施及寒微敢不夙夜以思始終乃職庶收薄
效以答厚知
　　代上謝宋侍讀啓
某支郡下僚西州末吏傾服大名之日久願見盛徳而
跡疎一被臺移往推民訟寓樂邦而彌月方束詔條拜
黄堂之下風蔑諧願望豈謂高明之造不遺冗外之姿
以至命記室以占音飭公牙而説諭噢咻備至銘刻逾
常遽逺治封㝷還賤守營局無狀貢書不時伏惟觀政
多餘毓神増裕恭以某官民靈先覺王佐偉才由妙年
而登科甲不累日而都顯位華要之選翱翔殆周藩屏
一方聊寄中和之詠丹青萬化行攄爕理之才
　　代問侯毫州宋侍讀啓
某黽勉副車阻遥巨屏㳂臺移而奔命曽靡寧居貢郵
訊以問安因成曠禮企台儀而敻邈馳塵想以増勞伏
惟坐布寛條翕臻純祉恭以某官道先民覺文擅辭宗
忠簡上心名重天下而自羽議朝宁黼黻辰猷待乙夜
之親程已殫明效宣二天之美化聊鬱賢謀行被詔還
亟陞柄任
　　代上謝張修撰啓
泮宫領教曽㣲善狀之足甄通漕剡章誤謂鄙才之可
取所得出于望外其感溢于情涯竊惟北道之雄是稱
諸路之最上臺之公舉有限屬部之吏員實繁㳂牒而
奔走者困于道塗據按而區理者疲于州縣率有忮心
之交騖庶乎薦口之一開援能以勞在義為允某也曲
士今之愚人進乏世資之憑動乖時用之適學雖絶意
于非聖任亦甘心于為貧識軒冕之儻來自安愚分無
田園之歸去敢冒人知尚司闗市之征盖徇斗升之禄
旋逢上相之居守樂得諸生而養成猥䝉薦書遂置學
館傳道何術真愧人師之妄為素餐匪功了無嵗課之
可攷敢望重言之慰藉輙先諸吏以挈提揣躬靡他載
徳有自此盖伏遇某官兼收介善力啓至公重輕士倫
若運權衡之物名教巳任首掄庠序之官乃俾鯫生亦
叨清舉敢不益堅素守増廣未聞肯效陋儒惟専翰墨
之際尚須異曰自致功名之間庶幾立身少報知已
　　代上謝徐職方啓
自違風範日詠賢規㳂牒他邦未嘗安席奏書下執邈
爾無階夫何恩詔之深數有誨音之及兼審歊炎貫序
緩履飡和恭以某官王國美才郎垣碩徳素重上心之
眷洊臨方面之雄増秩賜金行膺于寵數飛緌鳴玉亟
踐于嚴塗
　　都官王義甫到任謝史館相公啓
按章北道顧慙薄效之未伸㕘計外臺誤謂短能之可
使恩忽推于望表幸兹溢于情涯竊以國家置使于四
方漕運難才于三路咸云河溯之付畀尤繫朝中之選
掄葢制牙環守者三十四城吏員倍費乎刺舉張口待
哺者數萬餘卒兵餉實煩于轉輸而又河防嵗苦于常科
民力日疲于庶役舉是職者豈易人乎宜得衣冠之
賢久知金穀之要不曰冒處始逃深譏如某者受性直
愚與時迂濶仕宦最為孤進器資何有他長徒以公家
之事可為勇于竭力衆人之言不恤要在便時憲車方
懼于竊乘漕柄遽䝉于虛授論資既淺度術復疎省其
由來何所自得獲此假人之寵率由造物之私此盖伏
遇某官道啓至公人收片善終始成就再三挈提寒苦
頑金首被宰鈞之所鑄朽如散木更煩化匠之為容致
兹要劇之權次屬庸交之品敢不觕殫駑拙稍集事功
有所建明講爾俗爾民之利病弗専聚歛副吾君吾相
之使令
　　代答平陽方寺丞啓
兹者謬器小材獲官下邑賴昔高賢之治者及今善政
之存焉民口能言時聞大畧使愚心矜式第守于成規
未暇裁緘猥先賜教過敦禮意増劇銘藏恭以某官業
履蹈中才猷彪外進丞卿寺方啓于脩塗出長民封連
陞于最狀倍綏燕餗行對襃嘉感臆所深名言非悉
　　代上樂職方與管御容皇城啓
伏審奉三后之粹容降列真之祕宇順浮齋舸甫次敝
封拜徳有涯望風竊抃恭以某官早逢熈旦獨映榮班
傾忠諒于端朝宻隆宸脊肅表儀于禁列増峻使聨餘
遲趨承倂紓悃臆
　　代上本州知州啟
自塵仕綴即稔賢聲萬里宦遊方貳脩候之屏一㕓農
畝獲依刺史之天論幸固多貢音為懬伏惟坐班寛詔
誕擁厖褫恭以某官經世偉才搢紳碩望禁塗翔歩計
在于匪朝郡閣觀風寧需于滿嵗伏望益綏寢味以迓
寵休
　　代上到任謝監司啓
過承優詔獲典重藩初見吏民自慙師帥兹有公庥之
託得無私幸之多伏念某一冒榮階久糜稍食﨑嶇官
路之險少所備當黽勉公家之為老而逾勵嚮按章于
遐服旋佐幕于中㡬專領一司甫彌周嵗罔禆尹治僅
脫官癏誤奉朝恩俾分州寄矧孟門之劇鎮乃禹貢之
粤區風宜信佳氣俗殊悍桑土之資既富雈苻之萃亦
繁過家之上先塋實為便道守邸之驚兩組殆是故鄉
撫柔其間疎短為懼兹盖伏遇某官器函閎博才貫㡬
深上簡淵𠂻外臨要部澄清一道舒慘百城特霽使臺
之嚴顔與之假借有容卿寺之朽質得所據依敢不祇
服攸箴勉圗所報推行新法之本意以便吾民宣布本
朝之寛條俾知上徳下情感賴曷究名言
　　代上參政趙侍郎啓
撫闗輔之一方殆周嵗籥逺京師之千里増跂台光日
有教條之奉行坐成書禮之稀濶伏惟參聞國論翕受
天和恭以某官學際聖賢量包公輔至誠以矯物偽重
徳以鎮世浮自先帝之知人洎上方之圖舊十載台路
一心王家致主暢謀益秘省中之語貳公論道弗收天
下之名行徽冊之延登慶洪鈞之付畀
　　代上樞宻侍郎啓
向以短才猥當重寄撫綏何術可臨西土之民兵疾苦
所詢或見故鄉之父老中心爰究累月于兹曠尺牘之
問安積寸襟之馳仰伏惟神機所總時祉載藩恭以某
官業履崇高智謀光大經正徳以儀庶位挾重計以尊
本朝嚮冠序于宰廷久宣勞于王室蒐濶儀之未講範
成憲於可行乃收真相之極功以畢大臣之能事付鴻樞
之要柄采英衮之昔謨文武以兼安危所繫矧廟堂之
畫一尚循蕭相舊規帷幄運竒更藉留侯之前箸聊制
五兵之本復調萬物之鈞
　　回上制置發運待制啓
蚤以頑䝉謬塵奬拔發蹤門下致諸公之交章去徳嵗
餘無一日而忘惠向他邦之待次方小邑之效官訟諜
相紛日嗟州縣之勞職公函缺謀懼凂朝廷之逹尊伏
惟大計坐籌繁禧來集恭以制置發運待制鍾氣問傑
為時老成董轉給于外臺久繄碩畫歩凝嚴于内閣獨
映榮班主知益明賢業彌劭紅粟朽貫已増羡于邦儲
英衮繡裳行進圗于廟畧俛惟疎賤訖託埏鎔
　　代回答毫州朱侍讀啓
自塵劇使曽靡定居間走浙檽亟來淮服董漕臺之將
給精爽㡬殫企鈴閣之䆳嚴晤言都隔豈謂乘偃藩之
多暇飭記室以占音祗服眷存第勤銘刻恭以某官名
重天下道簡上心屏翰一邦聊寄中和之治埏鎔萬品
行攄康濟之才益保興居庻符瞻頌
　　代答度主簿啓
某寡能近器承乏劇封顧使檄之已行不敢輙讓恃賢
僚之餘裕可容匪才豈謂祕書先被郡符暫煩獄寄方
違始望遽辱好音感慰并懷名言非諭
　　代與王内翰啟
被詔西來曏假金城之守引領東望日企玉堂之賢缺
貢書音仰咨徳履想嚴塗之眡草擁龎福以如茨恭惟
某官學入聖㣲道先民覺文章取重于榮路詔命推高
於禁林導宣睿心明如星斗之掲鼔動羣聴震若雷霆
之馳聲名素格於上聰潤色乆煩於大手行自複門之
要徑躋二府之崇賢業得申朝言方允
　　代上太保啓
伏以某官術業該深才猷膚敏親逢盛際獨映榮班洊
更使領之崇自結宸嚴之眷將明恩于郡國方諭上仁
書茂績于鼎彛行攄將畧
　　又
伏審逺泛仙艫甫臨陋壤行瞻使範増忭愚襟恭以某
官莊亮秉心忠純迪操羽儀環衛蚤踐于班榮陟降禁
嚴特優于主眷瞻風伊邇獲幸良多
　　代上集賢相公啓
往違翹館來刺劇州省才畧之短疎愧恩榮之優重坐
勤官事罔知日月之遷仰庇台光曽缺寒暄之問伏惟
宻謨王體參嚮天祺恭以某官涵徳淳深秉彛惇大得
位行道擴經濟之初心尊主庇民鬯太平之偉績彌縫
衮職之闕調適鼎司之和崇謙矩以自持避豐功而弗
有堯舜相授方逢極治之期邴魏有聲永底協恭之績
　　問侯上青州文相公啓
伏審茂對詔音出班藩政埏鎔有舊歡抃増深恭以某
官社稷宗臣山河間氣秉直道以結人主挟重計以尊
朝廷曏宅鼎司首調國縡裁黜貴倖振拔滯淹窒塞濫
源啓闢治路底邦猷扵甚盛宻簡中宸避廟略而弗居
懇辭上衮剖守符而均佚露公冕以觀風巻康濟之大
而就一州遂藩宣之樂而鬰四海朝端劇位累復於登
庸京左數邦更繫於鎮撫一相處外勞周伯之未歸萬
民具瞻願晉公之再入行膺徽冊還陟元台
　　又
伏審茂對明緡改臨重鎮肅使旌而就道露公冕以觀
風休命傳聞列藩竦抃恭以某官器函簡厚道備將明
儲精上天佐命皇國富貴由道宜位冠于中階君臣同
心俾世登于至治暢衮謀於已試隠廟畧而弗居出甸
陪京靡容滿嵗副天子詔書之意思慰遐氓分大臣方
面之權就更巨屏行聞鎮撫雅俗布宣寛條五月政成
趣晉公之再入三篇冊拜復周尹之具瞻
　　代上吕舍人啓
曏者伏值知府舍人被命于藩擁麾過泗輙縁幸㑹獲
拜台儀自爾吏職相乗日有泥塗之辱公函不講懼干
爵徳之尊洎解賤官復沾巨惠無舉家投足之地方困
他邦給異日濟川之舟俾還素里沐恩至渥論敢寧殫
恭惟知府舍人道備將明器函簡厚髙文取重於時論
大筆追還於古風陟降嚴塗蚤揚于仙貫發揮外命適
暢于辰猷固宜徑登政府之崇増重本朝之列眷言右
淛之㑹樂駕兩轓之㳺觀風澤民尚屈一州之用得位
行道未平四海之瞻佇對宸緡亟陞台席
　　代與永康仙尉祕校啓
瑣焉近器效此冗官幸陋邑之宻藏分清流之勝境豈
圗髙議首枉珍函奬與過優銘藏増劇恭惟某官天資
夷爽士檢淳明較藝省闈數當髙選試才縣道尚抑修
程行對華章勉綏素履
　　回泛與諸官啓
自解守符逖疎賢檢邈爾道途之阻徒然燕語之傾契
濶以還起居何若官能肅給行對於寵褒時序歊炎勉
加於遵衛企頌之切敷述奚殫
　　代與錢塘知縣張殿丞啓
一辭鄉邦三仕京府參差歸計汩沒塵容邈然先疇適
在治部聞滕公之仁政庶得相依因馬卿之宦游未縁
親炙伏惟字民有裕膺福無疆恭以知縣殿丞業履純
明氣質高爽治有餘地誠百里之淹才誦已載塗喜萬
家之䝉福行躋華貫遹踵清門伏望善順節宣精調燕
餗
　　代與㐮州劉待制啓
逺據歸鞍適經便道氓謡溢耳甫及仁侯之封賓所馳
心行瞻延閣之範屬嵗筒之遒盡惟福履之綏和峴首
班春尚淹柄任堯心圗舊即被召還企嚮兼深指云莫罄
　　代答上荆南府知府啓
自違節下尋吏淮邊念簿領之裝懷曽無暇日願音縢
之致問不覺曠時溽暑貫辰粹襟迪吉恭以某官名重
朝論才為吏師自結上心之知暫受方面之寄荆渚江
山之勝聊助清吟槐庭位著之嚴行膺寵拜
　　代上張成殿丞啓
入奉宸緡出紆守紱方休道路之勤頓即有詔條之奉
行馳謝未遑賜音俄及仰銜雅好隂激懦𠂻恭以某官
夷靖自居直清不倚朝閨著籍茲漸于榮階利局沈才
行祗於休命
　　回上省副兵部啓
恭惟省副兵部才兼數器名重本朝屈貳財闈甫足中
都之費進登法從行為近署之光陽徳方升天和參嚮
永言瞻頌曷盡文陳
　　代上發運兵部啓
右某啓某胄系單㣲天資鄙固懼無名於沒世因有意
於興宗力究聖賢之書弗㳂父祖之業人皆誚其狂妄
天獨啓於愚㝠兩與計偕一塵舉首方激昂於壯節遽
困墜於下科母未嘗於君羮子巳泣於封樹念徧親之
需養延餘息以圗生勉就銓除之官淮服矧在掾曹之
賤獨稱獄吏之難盖上官之議有重輕而細民之罪係
出入苟持平之一失則置法於必傾以故攷求物情執
守公是然孤音寡和動畏於謗譏而方枘投圓間逢於
嫌怒第慤廉而自信且朴訥之誰憐如𣪚木之出溝中
匠無顧者若棄芻之委道上人皆踐之伏遇制置發運
兵部振起時風陶成士類忘其位號之隔視若子姓之
親許力倡於諸公將首形於清舉齒牙過奬羽翼隨生
昔者魯經尊仲尼之褒有如贈衮楚諺珍季布之諾不
啻得金而况通漕劇權薦紳碩望一言所與羣議為榮
决期孤跡之成弗自他門而致當繇恩館以漸亨塗重
念某粗免官瘝甫周考格儻受代而去不備於使令則
蒙遇雖優何縁而振拔是猶茂林弗能庇欲墜之葉巨
浸不足活巳枯之鱗伏望制置發運兵部垂惻滯蹤助
開公道特加慰薦訖保孱庸如此則孤抱如丹誓圗於
補報羣才知勸率厲於廉隅捨是以還未知所指
　
　祠部集巻二十三
欽定四庫全書
　祠部集巻二十四　　　　　宋　强至　撰
　　啟
　　宿州石學士啟
伏審進膺細劄出甸巨藩伏惟慶慰恭惟某官行潔文
純才宏業鉅亞鼎科之異選暉映熈辰刋石室之譌文
翺翔華貫固合發揮賢藴潤色辰猷厭直承明之廬樂
從外補卧理淮陽之郡暫領使麾然鈴閣班條豈容於
滿嵗而鋒車祇召計在於匪朝
　　代答許發運啟
自阻嚴麾倐經累月一有司之賤動懼凟尊大漕使之
前罔敢奏記豈謂高明之造不遺么冗之姿特賜瑶函
親承教筆拜而伏讀藏以為榮兼承溽暑貫辰粹襟蹈
吉恭以某官業術精奥方格淳修性與道俱器隨用過
弗由左右之援自結聖神之知綢繆利權于兹數稔㕘
貳鈞柄決在匪朝願綏寢餗之和庸副幅員之望
　　又
近因還使常奉卑函荷教誨之洊臨悚焉下拜顧使令
之匪稱第以中藏仰惟領計之間増固毓神之勝恭以
某官際天藴識名世標才上知素明賢業彌劭羨中都
之經用未罄猷為躋億姓于厚生庶繄陶冶
　　代兩制并都水監啓
進冒嚴塗實憂公議之未允出司通漕曽乏使才之所
長併此叨恩靦然就職竊以陞黜屬官之狀要在聰明
轉輸本道之財莫非籌畫而又地惟朔野之廣嵗有洪
流之虞北壓敵疆内儲兵食委之大計須曰周才如某
者學有媿于古人識不經於世務蚤尸憲職旋補諫工
因彈擊於當塗遂流離於逺郡生還闕下坐陟臺端畧
未踰時亟陪主計贍邦家之億費何有㣲勞董金榖於
一方復更重計决非弱植自致榮階此盖伏遇某官宻
借公言曲題人品繇褒華之溢美俾寵數之加優誓竭
愚𠂻少酬恩紀
　　代歐陽龍圖啓
就奉宸緡往司邦漕言念計臺之冗得參使斾之華獲
幸於天依仁有地伏惟餘寒貫序泰宇餐和恭以某官
術業該世亮節在廷刋藏室之譌文備紓素藴進諫囊
之宻疏夙罄良規夷險洊更明哲一致寖結中宸之眷
遄陞内閣之華俄被詔函屈司宫鑰經綸之業尚巻而
未舒登用之音匪朝而伊夕
　　回鄭州祖龍圗啓
逖阻朝游罕馳書舍審于宣於屏翰比䝉福於京師秋
氣兆凉天和迪吉恭以某官學探聖閫名重士林獨蚤
掇於巍科最晩躋於顯服屯夷殊致明哲惟均淹徊延
閣之圗書偃息輔藩之印綬請麾東里繄雅俗之撫柔
趣召西廂即舊人之登用伏望為國自厚以時考祥
　　　代薛師正問候陳州王宻諫啓
乆違盛徳増跂下風適經煩使之謀旋抱仲兄之戚官
事勞止私懷惘然比朝京師甫邇藩翰既造門而弗及
復奏記以莫遑仰惟高明卒以涵貸伏惟坐班寛詔日
擁蕃禧恭以某官生徳為時挺才不世危言有感於真
主大節無慙於古人臺綱懇辭朝議愈重股肱右郡暫
鬰士民之瞻羽翼東宫蚤知公輔之器謂在旦夕入調
隂陽發揮壯猷登翊元化矧叨同里之雅尤倍薦紳之
依瞻戀所縈文陳曷罄
　　賀回運使兵部啓
右某啓伏審某官露章辭劇剖竹為藩輟使務於冀方
殿鄉邦於江國主知素厚暫諧卧治之榮士論所歸行
聴節趨之寵眷言屬部悵失餘光方深去徳之思忽枉
摛華之貺清函縟禮拜手迹以彌勤大斾嚴行望車塵
而益逺更祈良㑹少緩遐心
　　代曽文魯公回賀許舍人啓
竊審顯對制函榮躋詞掖允華拜選鈞穆朝言伏惟某
官出以瑞時居然名世智周事物之變識際天人之交
精學雅文蚤冠士科之高選傑才厚望旋追儒館之盛
游一登載筆之聨乆直代言之地淵𠂻覈實寵命即真
誥令坦明行見同風于三代謀猷堅正續當宏化以貳
公適屬退居喜聞進拜敢圗惇篤弗簡衰遲首煩嚴馭
之臨申沐長牋之貺永銜謙眷奚諭感悰
　　代上問候安撫舍人啓
乆去署居向董河役風霜暴露日為賤事之勞牋牒缺
疎第仰崇威之切伏惟臨撫列郡妥安粹襟恭以某官
學際淵源器函夷雅揚雄之論於聖人而不違劉向之
言皆當世之有助賢業彌劭主知㝡深輟諫署之凝嚴
夙將明命布詔書之寛大以慰羣元行聞麾斾之還亟
陟廟堂之祕
　　問侯提舉鹽税周郎中啓
竊審顯對恩函總提利柄伏惟歡慰恭以提舉郎中器
資閎敏術履淳深蚤效傑才累更煩使專在坰之牧政
頃嘗試於北方按煮海之算緡兹兩兼於劇路行疇最
課進被褒章稽布慶音首紆榮問仰御謙眷奚諭感悰
　　回監務司徒啓
比者冒被宸緍獲紆縣綬何闇愚之無狀遇明哲之為
僚未列音函首占誨筆仰帷謙厚第劇銘藏恭以監務
司徒蚤練善經乆從美仕聊屈材於利局行増耀於勲
閎瞻奉有涯欣翹良極
　　代問侯澶州通判駕部啓
竊審甫被更書已諧交政方告成於善課行入對於清
光未列慶函首貽榮檢伏惟通判駕部郎垣厚望王國
偉才闗掌教條乆為一府之賴甄旌治狀即拜本朝之
恩感頌并深文陳非悉
　　代問侯王宻學啓
向幸漕臺適居治府相從之日殊淺過愛之情特深方
喜附于末光㑹趣祗于明詔就除帥寄實踵賢規舊必
告新賴片言為矩矱小而任大得壹意以持循比縁懿
戚之行聊獲短書之奉苐論私悃莫具公函計未徹于
聴觀忽逺䝉于誨諭温言累幅之為貺厚誼謙懷之莫
量兹獲珍藏奚深戢感伏惟某官文章經世術業光朝
行高古人名動真主入陪朱邸巳龍徳之天飛進直鴻
樞漸鵬圗于海運行布朝廷之新政坐躋鈞局之近司
豈惟輿言抑有故事
　　代回臨淮齊寺丞啓
右某比者竊冒恩章謬當獄寄方急道途之勤頓遽司
鞭朴之冗紛未暇馳音猥先流諭愧惶感戢并集卑悰
　　代回范仇香祕校啓
嚮客上京獲親聲采兹官下邑懬奉音題豈謂雅眷未
移珍函首及仰佩謙厚苐勤銘藏溽暑正繁清規尚邈
勉祈精毓前對華章
　　代回侯著作啓
適官下邑獲庇末暉方道路之息肩即簿書之闗慮公
函講好第免後時官守相望末由前謁豈圗高誼嗣枉
珍題仰服謙勤倍深藏戢炎歊向盛晤語正遥覬保燕
興行服光寵
　　代回知邢州史大卿啓
别離恩館不知嵗月之㡬遷奔走冗塗阻叙寒暄而上
問比遇旌麾之北獲趨几席之前自損逹尊未移曩眷
數幸誨言之傾聴洊䝉嚴馭之屈臨去徳尚新棲庇如
昨敢謂過存謙矩首賜教函捧讀載周銘藏兼劇恭惟
知府大卿偉才經世厚望端朝蚤躋九寺之榮班暫領
一州之重寄講圗大政行渇見於老成宣布寛條豈少
須於嵗最霜稜正厲時祉載蕃上為邦家倍綏寢食
　　代回郭樞宻太尉啓
近者伏審某官進秩廉車増光宥府輙具慶函之獻獲
塵台几之觀過沐謙尊繼頒教答仍以某比叨宸綍就
領帥符縁託庇於高明特過情而眷與占書記室均饌
兵厨副以餼牽極于禮意仰承重貺併戢丹悰恭以某
官偉蹟熈朝壯猷冠代方鬯謀於陪幄暫倚重於長城
大臣臨邊咸竦威聲之著小醜欵塞益昭勲烈之融即
還宅於樞嚴復坐毘於國論
　　代問侯栁龍圗啓
言念郡卑地要術短事繁阻奉音函逺頒教幅受而伏
讀藏以為榮仍審順履沍塞具膺祉福恭以某官早紓
賢業親遘聖辰挺忠諒之一心出誠明之正性厭居内
閣之侍樂駕兩轓之游圭衮儻来靡攖於素志江山有
助不廢於清吟諒五月之政成即三篇之冊拜
　　代回吕縉叔舍人啓
伏審制函疏渥詞掖陞華邦選既行朝言惟穆建國清
禁法天紫垣式是賢才之居麗於政事之府凡廷中詔
命之所出雖海外幽遐之必聞導宣上心粲如星斗之
掲鼓動羣聴嚴若雷霆之馳矧體要之特工宜訓辭之
所屬伏惟某官學優聖閫名重士林就青史一家之書
入鴻都三館之直㑹光朝之善述紀仁廟之洪休爰藉
該研遹參論次疇咨俊徳被鳯尾之褒嘉宻邇清光謹
螭頭之注録給廟堂之試札上户牖之奏篇獨副淵𠂻
曰欽大手演綸之筆繄潤色於宸猷拖紫於朝漸發揮
於賢藴追坦明于上世揜温厚於西京即自近班亟當
大用曽慶音之未講辱華牘之光臨祗佩謹勤第増銘
愧
　　代回河陽王宣徽啓
鼎食累年門弧始旦禮優賜予繆叨將相之兼榮恩重
生成莫報君親之厚徳拜嘉甫訖集感方深豈圗徽省
之宗工特眷留符之繼守台光雖逺不忘載誕之期慶
問聿臨更發俾康之禱永言佩戢曷究敷論
　　代回元内翰啟
自忝玉麟之假守漫厯嵗時逖仰金鑾之貴游居勞夢
想豈圗乗潤色之豐暇篤虛謙之雅懷發於書音備有
情好矧惟厚望簡在清衷朝夕論思禁職已尊於内相
左右登用政㡬行與於中階感頌并深名言奚悉
　　代上答亳州宋侍讀啓
伏審茂對恩書出觀藩政側閒新命竊忭寸襟恭以某
官名世標才際天藴識早逢文雅之㑹優踐秀廉之科
華要洊揚聲光愈綽以至宻陪衡石之覽自結纊旒之
知然翔步嚴途曷殫行事之效而班條治屏少見澤民
之為而况先一州乃大用之階為三公由此途而出靡
容秩滿行被詔還某黽勉外臺阻遥尊府未遑馳慶先
辱流音媿喜交懷名言非諭
　　代上都官答親家啟
自塵仕綴即奉朝游宦路孤飛漫踰於嵗月朋簮一判
寖濶于晤言遽乗幸㑹之縁得預姻連之末豈圗愚息
獲事高閎内省悴宗曷勝厚幸此盖過敦撝抑弗簡單
㣲吏牒相紛曠馳于謝牘使郵趣戒亟捧于榮函屬冬
序之正嚴挹風猷而尚邈倍祈珍玉以迓寵章感誦并
深文陳非悉
　　問侯上交代學士啓
自逺徳誼漫踰年序傾風引脰與日増企按章淮右忽
焉再嵗泛舟走陸曽靡定所間獲署居又迫多事起居
之問職此而怠某術疎才短訖㣲善最止虞簡黜以警
無狀曲恩延擢移漕南服退自環省曷勝繁使尚賴踵
迹賢軌綱領素緝何所更為第守成效匪才之人得以
冒寵兼承祗奉詔召將朝京師矧文章器業乆注上意
代言禁掖發揮辰猷萬口一辭僉曰宜職某已趣行李
自淮如閩瞻對伊邇預切欣幸外臺大方當俟必告伏
惟以時自壽前迓休命
　　代上職司啓
某啓某得為屬吏忽踰半嵗向者某官行衙在泗日備
趨走承命鞠獄幸無敗事間有宵人抵罪搆虚自訴贓
狀甚白覆案仍舊皆指蹤之素及非下吏之獨能若乃
潔廉自持氷霜其操譬良民之不為盜此常分而安足
論間繇建白之隙嘗䝉一言之賜且曰知汝固厚論薦
必矣將倡諸聨事成汝孤跡某聞諭悚愕退竊感抃狂
愚之心不能無望今待命凡累月官滿過五旬清舉未
行憂疑翻集噫豈材疎迹賤不足汙薦書將謗言横議
隂有所嫌間徐而思之似不然也果疎賤不足薦耶則
誤知在前重言既發豈忍遽移哉果嫌謗所間耶則執
事明甚某無纎缺使嫌者之極不過曰是子嘗殺人亡
命使謗者之毒不過曰是掾嘗受賕賣獄此於人情豈
近哉夫疑似之謗能惑於庸人而不能為明者惑也是
二者皆不足疑則雖代者甫至解去有日而望舉之心
猶不絶如綫幸執事終特逹之遇續㡬絶之望先諸公
與形薦牘俾恩徳不出他門結草繄桑生死論報如或
不然則將求閒僻之邑避奔命之勞仰事偏親俯活妻
子簿書粗了圗史自娛不復動心于知已矣辭情僣迫
拱俟誅斥
　　代謝秀才投巻啓
右某啓累曰前伏䝉某人親屈臨門貺示編著辭高理
逺且仰且服竊以三代之盛養士于學文行道藝日較
月比孰材孰否自朝廷公卿大夫以至于鄉黨朋友舉
得而知後世學廢士不素養惟禮闈一開猝然羣萃材
與否者亡復自别矧朝廷鄉黨之人可知哉故連篇累
軸争贄于薦紳之門跡其來不過望甄别而博稱遇非
有名當時言足輕重烏足塞所來之望耶若某之愚徒
辱勤意吏職鞅掌阻叩謁舍
　　代賈内翰答蔡州錢龍圗啓(案此啓以下五首/據宋文鑑増入)
審即便時已開尊府盖賢者以出處一致因請宣風天
子恐侍從久勞遂容均佚寵之士諫之優秩付以中京
之輔邦未列慶函首紆榮牘矧本朝之雋老實延閣之
真儒力通聖言俛華禁近蚤勸經帷之講日瞻法座之
光厭事朝游樂觀藩政然而公卿要明大誼自昔推崇
左右思得正人匪朝升用伏望為國自厚副時所傾
　　問侯王給事回陳待制啓
伏審茂對制恩榮躋法從側聞異數竊忭丹衷於皇聖
辰若攷古道繩累朝之遐武敞二閣以右文倬彼天漢
之昭回掲為寶宇之目坦然帝制之明白祕厥宸篇之
辭並延儒臣増重禁職居則備法座之清問出則扈徳
車之順游惟待傑材乃稱華選伏惟某官氣涵渾厚道
際醇深蚤踐積星之垣久提太史之筆綴應劉之賓客
方司朱邸之裁牋聴禹啟之謳歌遽際洪圗之纉服首
擢東藩之舊進陞近侍之聨矧日月之親逢有風雲之
盛㑹弼謨新政惟故事之甚明舒鬯元猷抑輿情之所
跂未修慶問先貺珍函過枉巽辭益銘謙矩永言感懌
奚盡鋪論
　　代韓符到任制謝史館相公啟
易甚難之道任俾總外臺得嘗失之寵榮復聨内閣云
初視事已懼隳官於皇本朝分置諸道惟北土漕權之
劇葢軍須自昔之尤煩由頻年水沴之餘顧民力至今
而未復加用度之百出無利源之一遺宜得衣冠之偉
能老於金榖之要術因才以授於職乃安如某者器無
所容技有俱短蚤知忠誼之自勉晩喜功名之可為大
河以東全陕之右計符連領固嘗歴董于輸將治狀絶
稱曾莫少成於績效既有所試是云不能矧控朔陲㝡
曰要部豈宜煩使乃屬寡才省其由來何所自得復此
假人之寵良繇造物之私此盖伏遇史館相公首贊萬
㡬更新百度宰論可否朝倫慘舒以後效之足求靡尤
人於既往雖匪功而亦用庶勸士於將來遂俾拙疎訖
叨甄擢敢不圗講長利澄清屬封弗專聚歛之能兼拊
凋罷之俗罔有貳事少酬大鈞
　　代謝徐校勘啟
祗荷寵擢不任戰競竊以國家右文寖昌聚書増廣經
始靈蘭之祕發揮河洛之文表章著明淵源深厚然惟
道術分裂時師異言下逮九家猶瘉於野彼雖小道亦
有可觀故稗官以芻蕘而弗遺詞賦比博奕而䝉幸采
獲非一多愛益新名山之藏為空廣内之䇿加倍而後
實事求是聚精㑹神芟夷複重筆削譌謬是以圗書之
府貴比列星之居校讐之官寵甚治民之最自非精力
過絶篤志淵微言古而能驗今聞一足以知十則何以
辯雌蜺之為字信魯魚之失真子雲沉思僅能宿職安
世黙識乃為得人伏念某生質晦㝠天機黯淺染人偽
而逾久求俗學以復初顛㝠失圖荏苒過壯性不傷物
慨嵇生之怨憎居甚畏言慕夷吾之老吃曩者拔自邊
邑擢處郊庠經汎為通非有專門之效器不周用動詒
方枘之譏先皇帝志在育材詔從試可白衣不召徒愴
恨於崔駰賜劍猶存尚孰何於衛綰逮禁林之給筆慙
髦士之比肩所貴莫邪干將為其立斷惟是朽株枯木
獨賴先容然而地寒者品常後人數竒者功不中率顧
惟瓠落甘觸報聞豈意寵恩横加弱植委蜕塵滓濯質
清流捫心自驚非有萬一之覬望屈指黙計儻十失五
而在兹静言伏思實有幸㑹此盖伏遇某官彌綸帝載
斡施化鈞大受小知未始違於精鑒言揚事舉盖曲盡
於所長底事庸虗冒于甄録謹當思浚明之成徳勤窽
綮之淺聞砥節厲行以為修臨淵履氷而申誡桑榆之
景尚冀於晚收管蒯之㣲無忘於代匱上酬洪造次答
厚知
　　代與孫觀文啓
跼守陋邦坐賖賓館誰謂河廣曽微杭葦之艱畏此簡
書居積道躋之歎恭惟節宣時若啟處用康伏以某官
徳崇國華智兼人傑㡬深開物以成務倜儻扶義而濟
功内參帷幄之謀外膺方面之寄夫倚伏之效巧厯猶
知其必然隆汚之期賢者盖有以無悶是故稱子文之
美為其去令尹而弗憂言仲華之賢亦曰褫龍章而無
愠矧以全徳邁衆逹生徇天宜其捐芥蔕而何疑寓逍
遥而自得推數循理已符傾否之占求舊記功方盡樂
終之義勉祈善毓以副禱詞
　
　
　
　
　
　
　祠部集巻二十四
欽定四庫全書
　祠部集巻二十五　　　　　宋　强至　撰
　　書
　　代上姚都官書
某愚無所似得綴一官以吏左右不逢叱恕於願已足
敢望引以為可舉哉恭以執事之賢人人願出於門下
雖甚愚極陋亦知得舉之榮非才卓業鉅烏能捨衆
人而獨取哉今執事之取某不惟人人疑之其亦私自
疑噫豈執事知某之誤耶將哀其窮賤而欲推之大亨
之塗耶不然安能捨衆人而獨取也苟執事誤以為可
舉則某當履其真可舉之術庶無玷知人之明或哀其
窮賤而然亦黽勉自立以副執事推近之意若是糜軀
論報亦不敢在衆人之後辭意鄙直仰冒威重下情無
任惶懼之至
　　代上發運大諫書
十一月初一日其位某謹齊祓裁書百拜有獻於某官
執事某竊以士之貴於三代也可謂盡矣進則頒厚禄
以寵其行退則翹車聘幣以勸其進士生此時宜無求
矣然猶有自進者故箕子之書曰予攸好徳皇則錫之
福噫徳如三代之士猶有自進而後知者矧今之士哉
竒林偉行可貴而寵之者無幾問有焉或沉鬱卑辱不
為上之知可黙而俟舉耶唐之儒韓愈氏卓矣然猶三
上時相書惴惴焉以不出為懼况衆人哉某愚甚於他
不通曉獨知士之所以為士者以有守而或脫則轉而
之小人之域不待旋踵故雖賤貧困躓未嘗脫所守綴
下科與士齒者六年矣𨽻執事麾下且二年顧其術無
可以貴而寵之者而辭未始一進書未始一上反黙而
受執事之知抑難矣恭惟執事學際聖賢道充當世由
文章取上第立朝廷為名臣天下之所共聞也執事之
門下孰不願出哉某今為屬吏獨不能圗進是待欲高
於韓氏進身不本於箕子他日天子以政之柄授執事
其願出於門下者益衆而某之跡益疎雖辭日進而書
百上無及矣是敢執自進之說求出於門下伏望寛其
誅斥一賜采擇使士不獨見貴於三代自執事始冒犯
台嚴跼地待罪不宣某恐懼百拜
　　代友人上張刑部書
正月日具官某謹齋沐拜書運使刑部節下某前日獲
見伏䝉執事畧僚屬之禮顧問甚密退自度曰豈執事
與某同産子嘗聮職而然耶不然何待之渥也若執事
固記之矣奚假援以為說哉抑有欲聞者徒以仕宦三
紀謹亷自守雖前後薦者二十餘力憊心怠墜不能奮
中夜浩嘆甘為廢人歸無田園未決引退竊嘗謂上之
人求人為用愈於在下者之求為人用也何則部使者
持外臺之柄不獨以按舉為已任抑將擇能者以分職
治一官否則一職弛宜得强敏精幹之為用若某之病
弗堪烏足當執事之用哉方其往來督舟運宜其慮也
今乃獲免將受代而去家貧族重患弗能任伏望執事
就舉廬夀暨舒一監兵以處某使得從容養病而又食
口百指獲圭田以自贍則生成之賜盡出門下矣干凂
威重伏地待罪不宣某惶恐百拜
　　上京西運使田刑部書
自使車北轅凡五六月而一書之奉不徹將命豈特為
簡惰哉蓋大人者不責人以苛禮雖一書不通未爾得
罪某不佞兩得備屬吏頃官河朔不幸以喪去因不得
玷清舉之末及執事領淮漕某復佐泗幕覬執事收麾
下之舊雖愚不遺矣而天奪之幸適㑹移部噫豈某之
望絶耶曰然然天其或者俾某因梗濡滯官久益練抑
待執事之知深然後挈而躋大亨之塗不為艱矣若是
未能絶意於甄錄也伏望為國自夀以副區區不宣某
惶恐百拜
　　上運判馬太傅書
正月日具位某謹百拜獻書運判太傅明公執事某常
病今之學者始攘取六經之文以為辭章幸一中第則
志滿意得曰吾方從政安學為浮剽不根遂為淺人
噫君子之於學豈獵其名而止哉蓋曰終身而已矣某
不佞於學無足道惟是嚮學之心異前之云者雖奔走
賤辱未嘗輒忘學也竊嘗謂學患不通經經苟通則性
誠明而丈深醇不經之文猶葩華爛熳見者恱之終無
益於實也雖間嘗為小文視今之得名者恱輒犯其鋒
然於聖人之道則浩不知所濟思得大人先生傳授聖
言之微使術明而性通然後發為文章行為事業以成
某之志者有日矣恭惟執事學際聖賢名重當世六經
之道自已誠明而深醇然豈獨裕諸已哉必將推其餘
以及學者則其平日之志願成於門下或曰下吏之於
上官非公事起居不得輒至前乃欲受教僭矣某曰
不然爵位有尊賤傳道無尊賤之隔設孔子為司冠須
三千之徒均為司冠然後乃傳道聖人之意不亦狹哉
則誨人不倦不為孔子言也若乃論窮訴滯懇懇有乞
憐之辭此衆之所以望衆人非某之所以望執事也干
冒威重進退俟命不宣某惶恐百拜
　　上運使李刑部書
某竊以疏賤之士或嘗得王公大人一言之賜他日獲
進猶藉以為說者何耶蓋貴豪之門人所歸也歸者日
衆則疏賤之迹有時而遺其意邈不得通矣必道其嘗
所得之言以信左右彼大人者必曰是吾嘗所言者然
後賤士之意通而其迹不遺矣頃執事領漕某時以衰
裳見門下執事不以越禮而加罪與之進而賜之坐使
極其所欲言而去及執事倅計府某方調官得泗掾復
進謁於門下執事教之曰泗車舟之所㑹上官之耳目
甚近當潔汝行幹汝局事人將汝知矣某再拜而謝曰
公之言聖賢不過是敢不拳拳孜孜以戒夫失墜今執
事按兹部某適得備屬吏則向之言不獨使銘之於心
奉行於已異日知某者不在他人而在執事爾某固疏
賤不敢他云以凟尊者止道嘗所得之言取信執事干
冒威重伏地俟譴不宣某惶恐百拜
　　上發運主客書
發運主客執事伏自使車南轅即欲一拜書以諮起居
之安而且布其區區焉朝以奔命夕以訊獄輒因循而
至今甚畏服執事之名為日滋久重以大漕使之尊越
在麾下目未嘗觀盛徳之光耳未嘗剽訓言之餘一旦
獲見遽以吏事白左右其禮有所限隔也其情固未相
接也使明且辨猶將踖焉而不能通况某之愚且訥既
畏執事之威又迫尊卑之勢哉宜乎局從而無所建明
也夫聲之巨莫若雷霆無顛踣起隊而駭之者以常聞
也光之巨莫若日月無蒼黄掩目而畏之者以常見也
設不常聞其聲而聞焉不常見其光而見焉將疾走折
足之不敢豈止畏且駭哉某前日之見執事何異初聞
雷霆而乍覩日月偶不病走耳尚安吏事之建明哉噫
江淮僅百郡郡約十吏若然則奔走於使部者殆干計
其聞以文著以法稱以幹聞辱知於執事者几幾人知
而深器之者復幾人某以不佞無似之迹泯然於千百
人中覬執事之知抑難矣雖然常内訟而自咎曰某文
如是某法如是胡不强其所不能而求及其所能哉故
夙夜孜孜庶幾有立而後有立而人捨夫畫者而取夫
將進者執事之心不過若此其知之器之非所敢望儻
憫其進而憐之不勝大幸干凟鎔造無任戰汗之至不
宣某惶恐百拜
　　上運使李刑部書
某聞有困於路隅者垂朝夕之命反低遲其聲而欲人
之哀之雖過者千萬莫知其求救也幸有一知將轉溝
壑矣寧若大聲疾呼及救之速哉某自得第歸已喪母
制除調官待踰歳位早禄微族弗能贍不為不困矣竊
嘗思禄足周數口位足以見行事之效者惟邑為可然
本朝慎重此選須舉乃用某勉雖所不能而隂覬塞舉
者有日矣懼左右或未信故黙而不敢遽言其亦低遲
而欲哀者歟昨日覩舉邑新格外臺慰薦歳定常數令
而後求出於門下者日益衆求者既衆執事必拔其尤
異者而遺其常品者某以不似之迹若又後衆人而進
縱執事録門下之舊不以不才而遺之一旦某不𨽻麾
下則執事徒有振拔之心某徒切覬望而事且無及矣
今日疾呼而告者此也儻哀而救之卑預清舉之來則
困躓之迹免為路隅之比矣干冒威重不任戰汙之至
　　上提刑主客書
某聞詢樂工之能否宜就太常問吏狀之殿最宜就考
功何則所統専者其知詳設太常曰某吏之狀最未必
果才也考工曰某工之藝下未必不能也何則非其所
統者其知必畧是故雖考功陞黜然後知矣狀太常進
退然後辨樂工今天子登賢材而試諸用命執事領外
憲然則執事所統何等為最専不在刑獄乎某獄官也
將有問才否於執事者儻執事謂某才雖千百人交毀
不為損謂不才雖千百人交譽不為益何則毁譽者雖
衆不若執事所統専而其言取信之必也然則獄官之
職何為哉曰囹圄謹訊劾審而已矣能髙下其議而卒
與法㑹者獄官之才也若是某之才豈足當執事之稱
耶曰不然執事之責某者職於才何預焉恭惟執事雄
剛卓越當代罕儷異日取家世舊物相人主圖教化某
將與天下之吏程公狀於政府豈特區區今日論獄官
才否乎干凂威重伏地待罪不宣某惶恐百拜
　　答李裁造屯田書
阻侍師席歳行一周而一書之通復不得繼竊念孤生
之迹出自門下雖曰奉書猶不足報恩奬之萬一矧一
書之不能繼哉自顧怠惰分從棄絶而大賢之心乃惓
惓於賤子夫行事之效者其小惟百里之邑然朝廷慎
重此選須舉乃用若是某不能無望於執事也恭惟執
事文章事業當代鮮儷總外臺之計歳行十周輦運有
經矣財用有羡矣事之敝蠧者盡更張而剗去矣執事
之於利權可謂成功矣某不以今日求一邑之舉於執
事執事不置某於清舉之末一旦國家以教化之柄授
執事則天下之士皆願埏鎔矣執事必將取其尤異者
以備器使某於彼時復何望哉幸執事憫其困濡一賜
振拔使某増寸禄以活㣲族得民杜以攄素志則生成
之造不在他門矣若才與器某烏足云而齪齪謹㢘自
信固明甚豈復累大賢之明哉干冒威重俯伏待罪不
宣某恐懼百拜
　　上提刑太保書
某竊見今世之士有一言自進於王公大人之前必獲
自衒之咎而士亦此自以此某獨謂不然其用憑藉貴
髙之地附託左右之援豈復自媒哉挺然而進者其必
賤貧滯鬱有志欲伸之士也夫弟子之於師門跡相與
處也言相與椄也術業之髙下志慮之逺邇可較而知
也仲尼猶患不知而曰盍各言爾志矧下士之見上官
哉羣而趨黙而出位貎之隔如天地之相邈不言誰知
其志哉噫士之志有二公焉則建勲名興利澤為天下
萬世之休私焉則享厚禄活親族為一身之計今賤為
九品而曰某欲建勲名興利澤人必謂之任癡僭妄不
誅而唾幸矣安敢言公志哉若一身之私志豈得黙黙
耶於戯銓選之吏禄粟不足蓄數口代者一至則不復
可得不渝而蹈窮餓之壑者幾希逮一沾京秩則禄給
弗暫絶可以活親族矣然則由銓選而之京秩無他也
恨簾舉而已恭惟本朝重使臺之寄付陞然之柄自貧
墨弛曠類可以伸使志某吏執事麾下行二年矣懐私
志而覬公舉者抑有日矣今將代去是敢蹈自媒之咎
挺然自進其説伏望執事哀憐而采收使某一與慰薦
之末免擠窮餓之壑滯鬱之志獲伸於門下則執事之
進人仲尼之用心也意迫辭切干犯威重無任戰汗待
罪之至不宣百拜
　　謝提刑學士書
某嚮典泗獄得吏麾下纔數月獲見於左右不踰再雖
䇿駑砥鈍靳有以為執事知且沉㣲之跡䟽而奔走之
日不甚久勢不可得已及官滿如京師或有持執事簏
士之日示某者則某之名在焉始疑中信終而惕然感
以媿何則淮南之郡𨽻使部者二十有四其銓選之吏
仕焉者豈下數百人彼才了一局而用兼數器者又豈
少哉然後事之門望清舉者常數百而執事歳舉不
過二十人必將錄其才稱而拔其尤異者某獨泯於其
間安望捨衆人而舉某哉設執事知奬之猶待日月之
久何見取之遽哉或者之傳似可疑也徐而思之執事
以髙文逺業傑然為三公後是必收寒素聞至公以増
大無窮之體某雖不佞亦士之甚寒而求進之未已者
寧之不為執事先隗之取乎故疑去而感來噫古之報
知已者豈縻軀碎首而止耶抑將忠君澤民圖建勲利
為受知之効某之區區竊所慕焉若乃謹㢘自持特衆
人之常守爾不足為執事道戴負厚恩重踰山岳無任
激切荷德之至不宣某再拜
　　代人上李兵部書
知府兵部執事某委質下吏越在外邑惟公事起居乃
得一至鈴下才空跡疏宜左右之所棄忽頼執事聰明
廓然坐照千里察賢接姦不以逺邇易視聼故吏雖疏
外常若奔走於其間以是某之區區或為執事之亮拔
始以萑苻㣲聚輒冠邑境雖上憑府威悉力殄獲而朝
廷大制考信州郡須保委明甚方議賞格伏䝉執事録
下吏之纎效斷然鑑其情偽剡奏列上謂同真狀某苟
粗拜一命寸進一級則天地之惠出朝廷而卵翼之賜
繇執事也自被奏以來益勵操守蹈氷臨谷未踰其慎
庶幾副執事之奬爾近有執之宵人非意往愬謂某雖
市米當價而不時儻直雖考之者今未越旬浹而孤危
之蹤不能無憂懼也何則一邑之民或受枉於吏自非
刑虐誅掠殆不可忍其他自直於府君者可無一二今
市文木而為其所愬當爾之時夷齊可疑為汚士卓魯
可疑為暴吏曷以自明哉故終日惶惑不知罪戾之所
從復䝉執事精明是非外判終始信察謀其無他并容
曲全置而弗問若是𨽻治下者已三歳知已之遇未一
報而䝉庇於執事者已至于再雖被寛釋愈於重責之
為媿儻執事垂憫儒介力畢大患不以一眚加擯斥則
翳桑結草寧知不為門下報耶
　　上提刑司封書
某嘗病今銓選之吏拙於為治而巧於知已者人十八
九平居不事事一旦榮進欲激於内不惟口之於言
而又筆之於書冒上官之聽曰某材且職人不某知使
有志之士恥混斯人之徒不敢一言卜知遇矧敢以書
哉某𨽻執事麾下數月矣言未嘗一發而書未嘗一進
者正為是爾然事有不可以􁀙者因敢輒布左右某初
命泗獄掾使䑓外諸侯不以某不材舉以堪一邑奏可
移浦江而浦江地僻陋前後為令者或以膏潤自利一
切務市恩噤口不敢議威刑民視官府如私家吏易令
如僚及某始至呼吏問某事閲某簿則癡視矒對如市
人然私自謂其弊不甚矯無以頓革帥民者宜身先以
故渴不妄飲浦江水倖民慢吏弗率者以刑頽波壞紀
力澄而躬緝然後浦江之人知今所以在治民而民所
以在奉令未幾㑹來陽缺宰州郡誤以某為可使困俾
承乏而東陽地完户殷民校喜訟毎更一新令則必搆
虚懷牒坌入於庭下以探令之能否彼計苟行則將接
迹而來矣某鈎得姦狀數扶其不直者此弊幾少息然
猶有以辭來浹枉直者日不下百數朝與之辨至㫙僅
能無留事假攝方朞月遽遇執事臨按兹邑其間管庫
簿領朞月以内者固已躬治自餘素弊實未遑䆒若乃
民有叩行麾自訴者吏有守庫緡不謹者斷罪之夫輕
兵器之不籍罰金之差厥數田訟之積有日然雖伏䝉
執事明哲内照仁恕外及以其前之數事率開舊令朞
月而變聖賢猶難優容横貸弗忍罵斥某寧獨不媿於
心哉尚覬借堦前容足之地一吐其愚又值執事兼程
取道前旌不留益懼且嘆曰竭駑力供賤事孜孜不敢
少弛者俯恐負於斯民仰圖知於上臺爾儻上臺遂以
不職齒之則愚事去矣而又使車之按婺歳或一往浦
江在婺為竊僻雖綿歳不一歴今假他邑幸而遇使車
之臨不得少進其說某之區區將説不伸矣恭惟執事
文章器業傑出不羣天子以美禄養賢材而朝廷推賢
材者歸執事始先公以直諒稱當時今搢紳議直諒者
歸執事如執事可謂在朝為名臣在家為名子矣有志
之士孰不願出執事之問哉某雖無似竊亦覬願重念
某再試於禮部得一第得第垂十年獲一邑同時下科
之人籍朝闕綴京秩者不可勝計某誠為困且滯矣雖
曏時薦者凡九人而舉邑越太平本朝之格繇銓選陞
京秩者用五人今闕其二不瀝懇於執事之門將誰憐
乎意迫言直不覺輕僭干凂威重不任戰汙待罪之至
不宣某再拜
　　謝提刑司書
某前日之貢書左右也家人沮於内曰若為屬吏不逢
上官罵叱幸矣乃敢别白是非耶若將得罪於范公矣
僚友沮於外如家人之言亦曰若將得罪於范公矣某
獨曰不然夫賢者樂與人辨是非豈惡人自辨是非哉
事有因言而後白豈有不言而自白哉與其言而獲罪
不猶愈不言而獲罪歟遂決而不顧不逺數百里使人
持書以聞事未報翻惶然甚於家人僚友之惑隂自訟
曰人言不言其必得罪於公矣既而持書者還則執事
之賜教在焉趨迎亟受百拜以讀則奬借之辭燦乎如
龍章之飾祼壤勉最之辭温乎如父師之詔子弟恩假
之辭廓乎如山藪之包汚疾然後僚友賀於外家人賀
於内曰公不汝罪而汝容則公之恩天地不如曷為公
報哉某曰大焉澤民小焉飾身而已矣引領麾下不勝
感切之至
　　上提刑司封書
提刑司封執事某竊謂士生於今之世及媿以今之士
待已乃曰古之士人求為知己我惡肯求之於人哉語
介可也適時則未也殊不知古之士也修而寡今之士
也雜而衆雜而衆故賤修而寡故貴古之士或潛徳不
輝朝廷闕之不能為治至有禮文交聘而不肯一起州
郡敦逼乃起為朝廷用者不曰寡且貴歟於斯之時猶
有老死巖谷而卒不聞當時者焉矧今之士千百進朝
廷之治不加益千百退朝廷之治不加損而又籍銓管
者見上官則踖踖焉而趨帖帖焉而去不可曰衆且賤歟
當爾之時尚曰我介而志古我惡肯求知於人雖然人
誰求汝耶鳴呼行已非艱知已其艱哉唐之士韓愈氏
卓然其賢矣猶曰法秃齒豁不見知已矧下於韓萬萬
而復生今之世歟不老死不遇幸矣何止鬚秃齒豁而
知已不見哉某不佞得邑最窮僻雖守官職不敢以
僻自懈奈何使車按部多道旁縣是徒有伸於知已之
心其路無繇自伸也譬鬻貨者羅列當市門則道利而
易售苟挾而走窮巷其良與仁偽無復自辨望其見售
於人也某前日承乏東陽幸一㑹使車之來其亦挾貨
窮巷而遇趨都市者歟儻執事一顧而畧售則貨雖偽
人少謂之良矣或遇而不顧顧而不售復执之歸窮巷
將委棄無日矣尚安良偽之自列哉恭惟執事道醇而
器完德髙而業鉅而又十四州部吏榮悴之柄當執事
之乎某部吏之一者執事挈而出汙塗之中甚於及年
之易使其髪未秃齒未豁又獲大賢為知己與夫老死
巖谷而卒不一遇者榮悴相萬則執事之賜山岳來重
某之貨將交顧而競售焉千凂威重無任戰汗待罪之
至不宣某百拜
　　上運使工部書
竊謂匠石天下之工也欲得天下之材而用之而天下
之材常少間有焉或不為匠石用者豈匠之心固遺之
耶抑材之生幸不幸繫焉耳其幸而生平達之地匠石
過焉苟睨而斧之則人謂其材必良材矣其不幸而生
窮險之巖崖雖拙工之目不以寓焉矧匠石睨而且斧
是尤不可得已縱其材堅拔完挺人將以朽木齒之矣
夫士之仕於世也何以異此且上官之心欲得部吏之
賢而簏之而部吏之賢常少間有焉或不為上官薦者
豈固遺之耶亦仕之地幸不幸繫焉耳其幸而度通都
要邑上官過焉苟一顧而遽取則人必謂之才吏矣其
不幸而處陋僻之壤求衆人之顧不可得矧上官之顧
且薦哉雖其守通亷介特人將以下吏齒之矣浦江即
山為邑山險而不可車谿斷而不可航以是上臺之按
部雖曠嵗不一歴使才者居之猶將冺黙沈鬱而不自
達况不才者能自達乎某於兹歳餘矣雖動民飭已㒺
敢少懈而迹孤能短何所借譽前日幸遇使車過境得
以伏謁道左猶窮崖之木邂逅匠右其睨而斧之有動
於心哉恭惟執事全德偉勳取重當世上心所眷將漕
呉服老姦宿豪既已誅鋤而屏絶矣積弊巨蠧既已掃
除而剗革矣生民之利已修建中都之費巳充給趣召
嚴覲期在旦暮異日謀王體圖治本其肯取天下之財
為明堂之用雖材堪欒櫨執事其肯遺之罪則某之區
區願采於今日也千凂威尊伏地待罪不宣某百拜
　　上知府卿書
某竊謂無位以行道無夀以守貴無權以薦士此丈夫
之不足者何足雖志摩穹霄業包經綸乃飢吟圭衡一
命不亨道可行乎哉或冠纓峩峩珮聲鏘如方朱顔猶
童已肉飽螻蟻貴可守乎又若委身下僚自辱塵泥雖
耳目英趐秪若聾瞽士可薦乎是三者不可明矣若乃
位足以行吾道夀足以守吾貴權足以薦吾士執事其
人焉恭惟執亊抱不世之偉德出三公之慶門今殿邦
東南環地千理吏目督郵而下皆趨走以聽命不曰有
位乎凜然秋霜以肅疆梗煦然春陽以曝困窮執事之
道既行矣年過六十齒堅髪稠人望儀采盛逾未艾不
曰有夀乎樂只愷悌其錫難老鼎司㐮章兹子青氊旦
夕取之以揚祖休執事之貴可守矣扶奬亷善抉鉏姦
贓陞絀之柄我得以執不曰有權乎𨽻吾治者厥邑惟
七准詔拔吏歳常四人今乎其時士可薦矣抑未知所
薦之士果何士也某竊料之夫良匠搆厦必度堅挺之
材彼脆而屈者何預斤斧某跡卑地寒復官窮山治聲
不長薦口孰開譬孤株生陋僻之壤而匠石之足不到
日為樵豎之所睨不薪而灰幸矣惡望斤斧之及哉雖
然執柯局於近則已必欲取林之周則欒櫨榱桷之用
寧以地而捨謂某之㣲躬敢借此諭凂瀆台重無任戰
汗待罪之至
　　謝江西轉運程大卿寄詩書
某啟大江之西漕權為劇才者所處乃有餘地特抒佳
句逺將動意辭語警發真得清助吟諷數過手不能置
感服之私并深悃臆不宣祗白
　　集賢相公權蜜大尉問候手書
某啟維眷之暮氣序喧甚伏惟坐斷國論台候萬福企
仰盛德與日兹劇某總帥於外事有中覆率頼成筭之
濟疎拙惟知勉勵庶寒寵寄東望門宇千里而逺縻限
符節末繇曕對伏冀上為眷倚益䕶寢餗不勝區區之
禱不宣某再拜
　
　
　祠部集巻二十五
欽定四庫全書
　祠部集巻二十六　　　　　宋　强至　撰
　　書
　　上通判屯田書
某竊以君子之所貴者道也道者何經天下治國家修
身誠意之大本也堯舜之所以帝禹湯文武之所以王
周公孔子孟軻楊雄韓愈氏之所以為聖賢本此者也
其為術重矣今之士有扶之以求遇彼當其求者見而
為之禮葢稀矣禮之而知其所存人稀矣知其所存而
遂取之或無焉有一士於此恃王公之薦以求之其當
其求者禮焉不暇屣知焉不旋踵取焉不問賢不肖嗚
呼勢勝於道矣若之何使天下之本大不委而墜諸地
唯大人者為不然能重其所以輕輕其所以重彼以勢
動雖力逾千鈞弗吾重也彼以道進雖微如一羽弗吾
輕也吾之所以輕重云者有賢不肖之分焉爾能之者
誰其見之執事恭惟執事文醇德完學周孔孟韓之道
而至焉者也□雖甚賤其亦蹈其籓牆而未及者若是
與執事所趨之道同矣其不同而異者位爾道内也位
外也唯失人者取其内不取其外道苟我同雖在厮御
猶將進之矧亦士其服者歟以故某之今日不藉千鈞
之力直以一羽之㣲求遇於門下者知執事不能以勢
動某乃得以道進爾有誚於傍者曰夫下吏之於上官
有貴賤之别今子僣而同之抑過矣某應之曰鳯之於
鳥徳矣彼羽而飛者皆類也麟之於獸祥矣彼跂而走
者皆類也猶上官之於下吏貴矣彼士其服者亦類爾
雖同何僣哉誚者復曰凡薦子者五六人今人懇懇于
公之門多見其不知止也某謹應曰天獲褒於衆人雖
千百其辭猶為虚寵與過美得孔子之一字乃定某之
區區正為此爾於是誚者翻然解執事倘知而取之使
天下之士知道不為勢勝者其自執事始干冒威重無
任戰慓待罪之至
　　代萬表臣上魏公書
某竊以王公大人垂念官屬之下者必其人才業政術
有足過人與夫傑識妙畫於吾治有所補或奔走左右
且嵗之久是宜均戚休愛若子姪無過也乃前日執事
之坐鎮全魏而魏人服化己舊一府十七縣之民無有
煽姦搆詐以干静洽者訟事至庭下聴無留斷雖有傑
識妙盡之士以為之官屬於執事之洽何補矧某才短
而術䟽者耶而又備位幕府纔數月任奔走為未久若
前之云者咸無焉而惻然垂執事之念者徒以某頃為
監司所捃文致其罪鬱抑之氣蟠結於胸中者累年矣
近輒一吐憤執事之前言未出口而憐憫之色已見於
容此無他不欲匹夫一物之慊其中伊尹之用心爾今
伏遇肆覲過闕將力雪某之任如得滌濯其疵復為完
人則站站墜翼再有青𡨕飛意數年鬱結一旦變為和
氣今日以往實執事更生之也
　　上魏公書
方閣下慶厯相天子而某六年以進士得第嘗出造物
之鑪而未為造物者所識欿然乎其中垂二十年矣前
日閤下鎮全魏某為縣令元城始得以屬官進見語未
及竟而許以國士見愈數而其遇毎加厚凡十人之受
知於人其必有以取之也某自視無有間下於某乎何
取若浮文曲學固不足為大臣道奉法履潔又士之常
守其所晝夜惕恩度無以當閤下之遇方求為真可知
者庶幾為閤下報已而閤下解魏印將行且曰必繼辟
某以從審如是復備閤下官屬其期不數月故臨别之
容不甚戚戚比聞閤下舎某而他取矣其復吏於左右
未有期感知而戀徳源源乎復來乎胸中矣屢欲一布
其懇於下執事竊以為大臣新見天子顧天下有大利
害與夫傑才潜徳或未為國家用必將精思而力言之
矣某雖苟布一書閤下其暇省覽耶近暏邸報伏審陛
辭有日是敢少進其説嗚呼士之於知已雖在數千百
里外常若造諸膝雖榮悴戚休寒暑事物萬變而感知
之心獨在豈偶失其望少濶其庇而其心輙易耶某之
區區直若是爾哉誠激語切浼噴台重不任戰汗待罪
之至不宣某惶恐百拜
　　謝運使司勲書
閏三月二十二日具位某謹裁書百拜運使司勲執事
某挾術甚短顧其才不足施之髙文大論之間獨為小
詩以自喜然為之數十年未嘗輒出以示人非家藏瓦
石而私以為珍也葢自視猶不可矧求可於他人哉前
日獲侍坐䝉道及鄙詩且俾少録以來因幡然以思與
其深藏之而遂其短寧若經作者之鑒即受嗤於作者
不猶愈獲譽於衆人又後進者執業於先逹則必被慮
考卜以決可否及其門猶將前而復却不敢捉然以進
為先逹者未必果好之今某不煩若之云云而乃䝉見
索雖欲自匿其得自匿耶謹退而發舊稾去其甚惡而
取其觕者得百餘篇輒録以獻恭惟執事學充器博操
古道而行今世凡六經百氏之説其闗於治亂而足以
扶教厚俗者莫不囊括笥蓄以措諸行事又自陜而右
凡四軍二十八州兵民事物之情吏屬㢘汚勤怠之狀
與夫嘗邉贍國之術莫不坐照而黙計顧執事所觀而
省者不小而大可知矣前日之獻是猶大樂在聴而么
絃促管啾然作於金石摐擊之間豈足動賞音之耳哉
而又語淳意局篇次不貫俗書惡紙殆非可以為上官
獻者慙悸累日謂將獲罪於左右而執事方且誘激奬
貸賜之書以褒假之噫其激可勉也其褒非敢當也若
乃上自三代下暨歴世風雅之作罔不極論其淵源使
小子讀之不待受教座下而略聞詩要敢不拜執事之
賜佩服盛徳不任感悚之至不宣某惶恐百拜
　　上荆南知府鄭舎人書
某惶恐再拜知府紫㣲舎人執事去年詔舉宫中官伏
蒙執事首以某塞詔事雖不允論感等爾何則方執事
謀於心而發之於薦也不虞不中適偶與事戾成與否
在某為休戚若執事之恩固不繫乎成否也曏某居京
師遊諸公之門凡六年或屢言以諾賤貧他日苟有論
薦人誰子先若斯言也執事未嘗出諸口某固無望於
執事矣重以執事負天下之望天下之士挾其所業而
争歸門下者類不下數百聞詔書初出其有求於此舉
也袂相連而履相接方是時獨某去門牆四百里之外
為邑朔方執事舍其門下日親而近者數百而一疏逺
之是取不應其所力求而與某之無求使四方之觀邸
報者必以某賢於數百者彼數百人者亦未必不自疑
某賢乎其已也不然何舎彼而獨取也某失於諸公之
所嘗諾乃得於執事之未嘗諾人天下莫不知有執事
而莫知某也一日區區之名附薦書而遂以彰則執事
之賜如何其重也某之重如何其光也嗚呼陷冗途二
十年矣未嘗一日輒去學力勤而道逾逺尚不敢覬衆
人之知今乃辱知於執事某今而後審不隨俗吏泯沒
者恃有執事之知在若乃䇿具所未至期自奮乎功名
之途雖老而益壯庶幾不沗前日之舉使執事知某為
不謬亦未敢在門下數百人後也誠激辭切伏俟罪斥
不宣某惶恐百拜
　　謝盧郎中舉縣令書
十二月日其位某謹百拜獻書知郡郎中執事某為官
屬數月職在訊獄自餘公議一切不預又執事為治非
囚黨蔓衍皆決之庭下使獄官果才其施設能幾况某
之不才而無所施設於何求執事之知哉縱齪齪能以
㢘自謹猶待嵗月而後見又於何取信之速哉昨日伏
蒙執事不以某不佞謂堪任一邑之政遽以上聞是執
事知某不俟嵗月之久取人不求才節之兼古君子之
用心也噫寄之以民與土百里之内惟所休戚彼一受
賕皆坐舉者是國家授令之意既慎且重其保任之責
不細而鉅可知矣執事惜此舉以進能者宜矣今乃遽
然取某以塞舉則執事之賜宜如何報惟勉所不能濟
以素守之節少答知己於萬一耳無任戴恩荷徳之至
不宣某惶恐百拜
　　與荆南鄭舎人書
某初到魏既深鄙其土風又日負洪河決溢之憂圖所
以脱去未能也止得易此而之他無不為樂地况以詩
書為職業而無吏責於其間者此正某年生所願為而
不可得也方是時忽聞宮官之薦不唯覬脱此以去後
適平生之所欲為以是喜躍俟命而不暇自度夫不可
為人師也已而報罷茫然愈失乎所從譬如陷深墜險
者有人焉引綆而欲出諸危方一施手而綆絶其徬徨
甚於未引綆之前者知施乎之難為力而出此之未有
期也自被薦一年半矣蚤作而夜息其心未嘗忘斯舉
獨無一言以逹區區者直以向兼數職又上官交以管
記見屬每視牒訴簿領纔暇且􁀙蹙囁嚅作四六矣實
公私未嘗有少間矧某之徳執事者大非遽云觕説之
所能盡又筆未落紙而鬰鬱之氣已蟠於毫端使言不
及竟日復一日不覺遂至於今也愚言不誣皎日所鑒
不宣某再拜
　　又
某竊聞荆渚為天下遊觀之最足以坐鎮而縱賞一官
之繫恨不得從公以遊然入輔大政期在旦夕豈能久
與江山為主人也某再拜
　　上提刑祠部書
提刑祠部執事某為執事屬吏幾二年以區區之跡願
收於門下者踰一年矣事久不遂私自謂保任之責在
本朝為最重彼被舉者一受賕則舉者與之均罪某事
蹟猶未試執事知某宜未熟寧肯遽然薦之其必博訪
廣聴俟可薦而薦焉自視無纎缺又有交譽旁賛者然
後執事之知特深而薦某無疑矣以特深之知被無疑
之薦抑將倡於諸公使薦之又薦之豈獨執事一薦而
止也無何數日前有來告某曰有謗子於憲使范公者
曰子之所為不逮於初子宜辯某對之曰夫不逮於初
者非素然之謂也若先潔而後汚始勤而末怠翻然易
之之辭也噫不欲為良吏則已如欲為之必曰終身焉
惡在一嵗再嵗而易也猶千里之逺不求及則已如欲
及之必極於千里而後止惡在五十步百步或半途而
畫哉始某之來浦江也嚴一切之防革積久之弊政惟
恐不得為才吏節惟恐少虧於古人今日省昨日之所
行後月修前月之未至豈暇易初耶夫小人固有易常
者或為士修飾以求為大夫得大夫而忘士之操為大
夫修飾以求為卿得卿而脱大夫之守某選人而求為
京官者也設其心誠小人獨不能勉強俟得京官而後
易耶奚若是之速也雖謗言日來范公必不聴某何辯
既而又有告者曰有謗子於范公曰尉所為因循而令
縱之且與之同波子宜辯某對曰自某之來浦江也聞
尉有不善則必苦言切責未嘗絶於口乃有傳某牓署
門以召言尉過者恐此言遂行則䧟名於好訐以是外
和其色而示同内堅其節而自處且尉方少年初仕此
任無所立猶有他任某年既踰壯而又得第近一紀若
榮與悴在此舉爾設尉所為因循烏肯縱而同之也某
在身無赫赫之譽身外無强近之援初掾泗舉者凡九
人今又得二人是無他拔獨謹亷以得之也雖然彼十
一人者寧不傾耳以聴某之善否今同郡而仕者不下
三十人某之不佞守倅交薦彼三十人者寧不駐目以
窺某之舉動浦江雖僻陋而強宗横族不啻數十戸今
皆束手不得騁彼數十戸者寧不張口以待言某之非
是雖欲為不謹獨不畏十一人之耳三十人之目數十
戸之口哉設謗言日來范公必不聴某何辯已而自咎
曰以旦聖而被流言以參賢而遭投杼况其下者乎何
恃而不辯今夫薦京官者纔五人而又其間又未知果
用成某之跡者獨望范公爾萬一謗言之行則愚望絶
矣安得自黙耶因敢布前之云云執事以為然則某之
枉洒然無餘矣如曰不然願行麾一日臨按遣左右家
到而戸詢之或千百人之言有一與謗者合則請暴某
之罪亟黜而速去之以警類某者果千百人言無一合
謗者則願呼謗者使前叱而數之然後收孤跡於薦書
之上㑭知無根之謗能惑於衆人而不能為大賢君子
惑也執事之美不亦盛哉意迫言直冒凟威重不任戰
汗待罪之至
　　上運使盧工部書
運使工部執事去年春執事按部過婺某得伏謁境上
伏䝉降車為留賜坐與語問吾民之利疚輒以某事某
事對言未卒而稱善隨之且曰還寫所言來因謹寫一
通以進復親筆諭之曰善某退自喜夫部吏之見上臺
有所問必立對今乃賜坐與語執事禮某為過矣而又
部吏之欲以言徹上臺者不為少皆鬱而不得通今乃
辱先問言獲徹而千沮百詆者亦甚衆今乃辱稱善執
事知某為深矣已而自尤曰禮過而知深而遇不常得
不於此時以一言及身計是果於自棄爾因作詩一章
具道所以願舉之心以獻復䝉親筆曰深悉乃意以是
家人賀於内曰盧公必薦汝僚友賀於外如家人之言
某亦私自賀既而事久不遂繼獻以書復不遂於是向
之賀者反相唁曰噫豈有短子於公者耶抑公將拔部
吏之尤異而不及子耶不然何遅遅而不薦耶某曰否
使誘舌之巧惡能誣伯夷以貪而毁栁下惠以濫哉設
拔吏必尤異而執事嵗取二十人雖某甚愚極陋獨不
足塞二十人之數哉偶未及某爾以韓愈氏之賢猶三
上時相書今書再上而遽相唁慮某亦過哉矧識足以
超萬事之表明足以照千里之逺某之所為固已深詳
而密察以言乎考格則尚少一嵗爾以言乎舉者則尚
缺一人爾是玉成之徳猶有望於執事也恭惟執事仁
義充諸心黜陟繁諸手振某於汙塗之中劇反掌之易
倘矜憐而成就之使不為家人僚友唁則縻軀碎首弗
足論知已之報也冒凟威重無任戰汗待罪之至不宣
　　賀發運金部賜進士出身書
伏覩邸報主上以進士賜執事出身大哉朝廷此舉其
有意於教化哉昔成周以事言徳三者升造士之秀進
而官諸位其養之有素攷之以實故所得皆良材今有
司乃以聲病儷偶為法度進者又猝然而聚苟能以曼
辭麗句中程品則決科第如拾芥雖三代之文有一不
與法度合棄不復顧以是執事用髙文大筆嘗試於有
司而輒屈焉亦曰以言取人其失之逺今朝廷能知執
事文章事業所施者大彼有司法度烏足較其萬一直
以此科賜執事天下有道之士如執事者知文章事業
能屈於有司而朝廷不能屈益髙其為人矣噫成周之
制稍行今日則三代之士有為時而出者某故曰朝廷
此舉其有意於教化哉延頸麾下不任抃賀之至不宣
　　上運使王工部書
某竊嘗謂知人不以古君子之道不足稱知人為人知
不以古君子之道不足稱知己古之知人者在盜囚徒
𨽻而知其賢落魄困衂而知其非常材千百人譽之不
加重千百人毁之不加輕為人知者以道自處而不苟
終始一節而不奪雖榮悴萬變而知已之分不移也今
知人者或始徳而終凶或始收而終棄目顯榮者謂之
賢顧卑賤者為不肖一常人譽之唯恐知之不深焉一
常人毁之唯恐黜之不早焉求知於人者松筠不足語
其操氷霜不足語其潔惴惴焉唯恐人之不已知幸一
知焉則向之操反為殆向之潔反為汚故改節首舉之
弊興焉然則孰為然哉葢古之人以誠今之人以不誠
噫豈古之人皆誠而今之人皆不誠哉其之言主乎人
不主乎時處合而行古之道豈必不誠哉在古而反若
今之為豈曰必誠哉繫乎其人爾恭以執事文章事業
與古賢並知人之明有過焉者矣若某之愚亦似豈宜
以古知已之説干左右盖其他誠不足采也若一節不
變自謂無愧色是敢進説於大君子之前若乃執事之
全徳其美揚諸當世而甚白故畧而不講凂凟威重伏
地待罪不宣某惶懼百拜
　　上河北都運元給事待制書
七月十五日其官某惶恐百拜奏記都運給事待制某
四厯州縣三任部屬今兹一官始飄然去此道千里之
外後辟西上雖然豈如他人朝離門牆則蹤跡暮䟽葢
鄉里之愛無有逺邇不移也恭惟待制文章徳業致身
法從出入更履聲光益懋久勞於外時論所鬱行聞趣
召置帝左右使晚生故吏訖託鈞冶功名之塗萬一自
奮庶幾知奬拔之公不獨縁鄉里私愛而止也庚伏在
序伏望為國自夀犬馬之戀豈忘故軒引領馳誠曷勝
愚悃不宣某惶恐百拜
　　上提刑司封書
竊謂犬馬之為畜賤矣人所以芻豢而仁之者必其有
守警馳載之効爾彼犬馬者豈特厭糠飫秼荷其仁而
自惰亦欲展所效於人爾設有犬馬雖獰健趫猂非韓
獹之比顧其聲足以守警也盜且至不幸傷其吻不能
吠而齧焉為其主者將叱而扶之歟抑豢而哀之歟噫
吻之傷非犬之所欲然也豢而哀之宜矣設有馬馬雖
驍騰蹀􁣢非驥騄之等顧其力足以馳載御且至不幸
跪其足不能負而馳馬為其主者將鞭而毒之歟抑芻
而憐之歟噫足之踠非馬之所欲然也芻而憐之宜矣
夫州縣之為吏冗且卑矣上官所以拔用而思之者以
其有奔命任事之勞爾為下吏者豈特竊禄飽食幸其
思而自安亦欲伸寸勞於上官爾不幸命適至體適病
不能勉而從焉為上官者將咎而斥之歟抑撫而恩之
歟噫體之病非下吏之所欲然也撫而恩之亦宜矣某
不佞𨽻執事麾下且嵗餘雖欲朝夕趨走以愚自効余
所守之邑介在僻壤其路亡繇而自進前日伏㑹越之
疑獄執事使景覆劾而考察於時負薪之疾發於彌月
而又明不足決疑似之狀智不足究是非之實雖然譬
之犬馬是亦効守警馳載之秋也方將強起而行悉意
乃事無何綿力弗逮訖以病告伏蒙執事諒其懇廹惻
然開許猶踠足傷吻雖主人知非其欲然若鞭與叱尚
未能忘犬馬之憂也意逼辭鄙干冒威重無任戰汗待
罪之至不宣某惶恐百拜
　　答董太傅書
某頓首某所學失其原方少壯時不幸以辭賦得名於
世今雖老矣猶將更為強勉以追捄厥初以故遇博雅
有道之君子必喜與之游庶幾講論規劘有得於萬一
爾今閤下之來正適愚顧又以生事不足汲汲有謀於
人凡某之有望閤下者皆所未暇何私懐之難耦而講
劘之益不易得耶相見纔一二閤下遽以胸中所欲為
傾盡於愚畧無毛髪間外真相知之速而相期之甚重
也有可以出力愚何憚而不為昨日雨不能往少頃當
得拜誨言矣
　　上提刑舎人書
某聞為下者心有所欲言情有所未盡必告於為上者
酌其所以言究其所未盡以聴於下故民有疾苦必訴
於州縣吏之庭吏有沈鬱必伸於部使者之前州縣吏
之庭去民近可日往而訴也部使者之前去吏逺不可
日往而伸也可日往則民見吏以為常不可日往則吏
見使者以為非常之遇也某官於窮山僻壤之邑且二
年矣欲拜使者之威采尚不可得矧聴其誨言哉聴其
誨言尚不可得矧卜其奬顧哉是三者俱不可得雖有
絶人之治不世之才從何而自露矧某之斷然無似其
抑塞濡滯不為上之取宜矣前日聞使車臨境上竦然
奮袂躍然出門以為得一拜威采一聴誨言一卜奬顧
在此行矣無何積雨溪漲乏船以渡彷徨溪涘仰天而
呼曰噫豈天之欲某沈鬱不遂固虐之耶不然何使車
在境而溪潦為暴絶其往見之路若此之甚耶已而自
辭曰天徒能絶某之路烏能絶某之筆哉使某攄區區
之意於累紙之上不猶愈一見一言之詳哉是敢犯不
測之誅少布其愚某之作此邑也雖政無尤異視古之
良縣令間或有慊色其奉法飭已較一時為縣者固未
敢自議其先後也今考限垂滿而舉者猶未足此正吏
之沈鬱宜就執事而伸之也儻執事酌某之言究某之
情而垂聴之惻然哀其冗且滯挈孤单之跡一掛薦章
之末則某之沈鬱洒然無餘矣生成卵翼之惠豈在他
門哉若乃報事之全徳逺業掲諸當世而甚白此則略
而不講焉干冒威重俯伏待罪之至不宣某惶恐百拜
　　上提刑祠部書
某聞有適萬里之塗者跬而起寸而進所未徹者數舎
之逺爾不幸足力弛焉裹糧匱焉得輿馬之代兼宿之
儲則萬里可以徹否則喪前勞死道邉無日矣與夫五
寸步而畫或百步半塗而畫者均焉爾適有力者居傍
其家之富不知其糧幾囷輿幾兩馬幾駟也目斯人之
厄將哀而救之歟抑忍而遂其死歟噫斷無仇讐於斯
人而欲其死者其必假輿馬貸裹糧以濟其行也某困
銓選之塗有日矣其髙非在天也其險非在山也陷穽
滿眼未見平地行之數年尚未能徹然而本朝著令繇
縣令而遷京秩者其考限必六載其舉者必五人某必
六者既五矣必五者既四矣是猶萬里之適所未至者
數舎爾知已尚缺其一是亦足弛糧匱之厄也捨執事
將赴訴何門哉恭以執事雄剛偉卓名重當世而又一
軍十四州部吏陞絀之柄當執事之手其勢非特有力
者之比不假輿馬裹糧之救而拔集汚塗之中置之霄
衢之上劇反掌之易寧獨萬里而止也第懼勿為爾是
敢借前之云云一布左右儻執事哀憐而成就之使不
貽道邉羞則翳桑結草豈足為門下報也冒凟威尊伏
地待罪不宣某惶恐百拜
　
　
　
　
　
　
　
　
　
　
　祠部集巻二十六
欽定四庫全書
　祠部集巻二十七　　　　　宋　强至　撰
　　書
　　賀鄭毅夫内翰書
伏審就奉茂恩入司内命比傳睿選始厭羣言竊以翰
林諸公禁路元老文有體要代為訓辭凡詔書之諭臣
民或贊冊之除將相惟廷中誥令之所出雖海外豳荒
之必聞導宣上心粲如星斗之掲鼓動羣聽肅若雷霆
之馳豈文章之獨難抑論議之兼頼恭惟内翰秉彛惇
大涵徳極深學造聖賢力跂列科之回賜量包公輔蚤
名未仕之臯䕫及出而冠天下之英翹進以立朝端之
風采道誼時懋聲光日新掌王言者數年追聖作於三
代適圖西掖之舊更直北門之嚴大筆足以寫造化之
微情宻謀足以贊太平之偉績居常被前席之問威嚴
最親由此踐中階之尊足跡相躡聊演彌綸之大手即
諧經國之初心謨明四鄰宰制萬類某聞命竊忭銜恩
未酬懼冺功名隨衆人而空老第形歌詠喜君子之丁
時東望門牆不勝竦躍
　　賀王中丞充翰林學士書
伏審顯對明恩榮書内命朝倫胥慶物議惟均恭惟某
官名世挺才際天藴識懐直道以執中憲履正徳以儀
庻工白日貫誠實高忠諒之結主青雲隨歩便仰文章
之致身方開納諌之聰遽屬演綸之手訓詞鼓動於天
下兹鬯辰猷謨論參陪於禁中益紓賢業矧内相之要
地即中台之便塗南山之峻維瞻徐膺徽冊淮水之流
不竭増衍清門企躍并深文陳非悉
　　上益州趙龍圖書
伏審已即便時肇開尊府兩川父老淪肌浹髓以識曩
時之恩千里士民延頸拭目以觀今日之政盛徳所厎
私心竊懽恭惟知府龍圖道誼可師文學之老以孝悌
甚高之美行起於鄉黨而汔至四方之知以忠純不倚
之亮誠信於朝廷而遂為多士之服率謂蕃宣之寄决
非嵗月可期得賢使君未足為蜀人之賀輔明天子行
當隨漢詔之歸
　　代賀陳副樞書
伏審顯對制函進陪宥省出帝心之慎選允天下之公
言伏惟慶慰恭以某官學造聖賢器包公輔早陞華於
近侍寖服采於皇僚危言正色以立乎諫垣宻禆王體
碩畫周才以總乎漕節増羡邦財方假尹於都畿旋登
賢於陪幄屢形囊奏懇請州麾爰倚重於邉藩復兼榮
於祕殿唯太原風物之古領一道兵民之權茂績休成
清衷簡在會洪樞之虚位被嚴詔以還朝付之繁機時
乃舊物有生相慶知聖王之用人至治可需幸君子之
得主
　　賀新知邠州閻諫議書
竊審峻躋要秩移守劇州伏惟慶慰伏以某官精識際
天偉才名世蚤論譔於秘殿旋翺翔於禁塗風聲有休
時望愈重乃陟諫垣之長以臨豳土之民行布教條復
餘風於貴儉即聞詔召輔新政以告猷欣頌并深文陳
匪悉
　　賀致仕趙少卿書
竊審懇列封章許還印綬冠名三少追跡二疏進退無
虧古今有幾清議皎若髙風灑然伏惟某官挺才碩膚
函徳渾厚坐參國論常㑭萬化之調成出布藩條靡俟
三公之入拜致其君事以去信矣老成之賢側聴歸榮
祗増榮羨
　　賀正上許州賈相公書
伏以嵗厯闓端兆二儀之載毓春祺備舍與萬寶以俱
新恭惟某官勲濟王塗器包民極履正徳以儀庻位挾
重計以尊本朝宰廷三事之司首調元化宥省五兵之
本旋總繁幾措邦體於既平隠廟謨而弗有享崇高之
極而自均出處之致斂康際之大而樂就蕃宣之勞露
公冕以觀風坐訟堂而聴治一相在外思周伯之未歸
萬民俱瞻願晉公之再入遹臨開祚參嚮純禧莫前夀
斚之稱乃後慶函之獻台光在望愚抱焉依
　　賀正與職官書
右某啓伏以天吏肇和王正謹始稱漢觴而薦夀欽堯
厯以授時恭以某官植操端方賦才肅給早傳家府之
慶暫屈幕廷之謀屬獻嵗之膺辰期自天而集福永言
祝頌曷究指云
　　代回相州李太尉賀正書
嵗功肇起祗列於慶函禮意相仍嗣紆於榮牘仰銜勤
眷第劇銘藏恭惟某官茂畧濟時純忠衛社出臨藩閫
繄寛詔之奉行進陟樞廷佇壯猷之施設伏望為國自
輔副時所瞻
　　賀正書
伏以春秋之一為元肇謹嵗端之起天地之交曰泰遹
觀物象之通恭惟某官業履崇高智謀光大慘舒萬物
躬調造化之鈞翼戴一人日入泰平之域維春祺之所
嚮與嵗厯以咸新某假守闗中馳誠門下適阻夀觴之
獻曷勝頌牘之䖍
　　代王尚書賀富相公出鎮河陽書
伏審懇求便鎮思解繁機比奉俞音誕膺徽册掲使旌
而就道露公冕以觀風伏惟慶慰恭以某官業履崇高
智謀博大更元猷於二府被隆遇於兩朝勳濟王塗道
光台路君臣之有一徳入平泰階文武之憲萬邦出倡
羣牧請盟津之守寄鬱巖石之民瞻衮衣之留周公難
全西土之願舟楫之命商相行副巨川之求
　　代元給事河陽判府相公賀冬書
恭惟某官山河間氣社稷宗工謨明二府之宗登翼兩
朝之盛屢形露奏蘄解神機太師維垣倚重河喬之鎮
一相處外増高巖石之瞻陽徳初升天和參嚮永保貴
福益康夀祺某職總計臺跡疎材館莫從慶列徒瀝頌
言
　　三司端明侍郎賀冬書
恭惟某官才包王佐道貫民彛名躋日月之高學破鬼
神之奥擅中都之調度坐懋豐功掲四海之儀刑行膺
徽册迎長云始介福攸同某跡繫河濵心馳門下適阻
夀觴之獻第䖍慶牘之修
　　代回諸郡賀冬書
寶册履長雲臺視朔復太陽於七日亞儀會於三朝恭
惟順履令辰誕膺厖祉慶函未列珍札先貽感頌交深
名言非悉
　　代元給亊賀蔡舍人書
伏審入對王休進司帝制伏惟慶慰竊謂訓辭之任尤
資體要之工導宣上心明如星斗之掲鼓動羣聴震若
雷霆之馳唯時傑才乃稱華選恭以某官氣涵渾厚道
際醇深蚤勸學於宗藩久讎書於儒館出領江湖之寄
歸瞻天日之光賢業素高主知逾重諌垣納誨方開當
扆之聰禁掖代言遽屬演綸之手曷涯大用増忭丹衷
　　賀宋舍人書
恭以某官學優聖閫名重士林蚤踐列星之垣久提太
史之筆繇螭頭之注録陟鳯閣之凝嚴讀書五車極多
聞於編簡掌誥三世増盛事於衣冠忭躍殊深文陳曷
罄
　　賀韓舍人書
恭惟某官性恬榮利學造聖賢朱邸裁牋方綴應劉之
賔客紫垣演誥遽歸蘇賈之文章潤色皇猷發揮素藴
取鴒原之舊物紹鳯閣之清門時論所榮朝游胥抃
　　代賈魏公賀致政宋相公書
伏審懇列封章蘄還印綬重違確請旋發俞音徽册告
廷安車就第進上公之極品光信史之直書高風凛然
當世仰止恭以某官重名照映耆徳精明緑髪青雲蚤
冠士科之選鴻樞黄閣厯更台序之嚴遽收富貴之身
以養夀康之福偶一相之處乎外得謝以歸與二䟽之
嘆其賢較美無媿側聞盛事増快丹衷
　　賀致政范侍郎書
竊審拂衣榮路脫屣禁林高風可激於一時逸軌絶攀
於千載某官文章大手忠亮丹心屢貢危言之誠不虗
内相之職顯官厚禄視如一羽之輕盛徳高名坐若㤗
山之重志確還於君事年未及於禮經邦家失賢朝野
興嘆側聞勇退増聳懦衷
　　賀致政曽太傅侍中書
竊審確還君事訖被宸俞増峻品儀之尊弗離進退之
正伏惟致政太傅侍中際天傑識許國純忠蚤紆圭衮
之偉謨厯冠鈞樞之重任建册萬世奮庸三朝不居大
勲懇避元宰勤勞逾紀乃心固在於王家出處隨時維
翰遹臨於帥路遽渇老成之燕見方祗詔召以旋歸驟
爾引年久而得謝雖清衷之逾眷以素志之重違顯册
告廷拜絶班於帝傅安車就地畢能事於人臣將相兼
榮公卿増嘆俛惟晩景常與並㳺勇退先諧懦懐内愧
　　泛謝書
短才所賦逺略尤䟽一隨從事之辟書三入上公之幕
府用兵西夏常參與於戎機總帥北方復専司於軍檄
甫諧就職未暇馳音豈圖謙矩之勤首舉慶函之辱厚
辭相假雖非凉徳之可當重意所臨敢不珍藏而自貴
　　回相州傅待制書
審即便時已班寛詔何幸故鄉之父老獲觀新政之神
明某官道際大醇氣函間傑經帷勸講非帝王之道不
陳諌霤弼違以忠義之心自處聊就更於治屏行入贊
於熙朝欣頌并深名言非悉
　　回懐州吕大卿書
兹審涓辰已諧視事首貽榮牘備寫謙懐矧風力之素
强加治功之連最再屈公卿之重俯臨民俗之繁佇善
政之告成即寵章之増懋永言欣頌曷盡名云
　　回真定陸待制書
竊審前騶將之劇鎮甫次都畿之近首紆函訊之勤承
冒春暄載蕃時祉别京無事誠病守之所冝重客見臨
庻欵言之可接餘需瞻挹併叙欣翹
　　回知博州杜郎中寄詩書
比守别都兼綏北道初膺重任首枉長篇載研大雅之
餘風真謂少陵之後裔仍親紆於妙翰尤取稱於佳章
不無溢美之過情第用珍藏而為好
　　回權發遣棣州馬都官書
比藉長才暫臨劇郡旋承交印累辱詒書行入對於清
光佇前膺於渥寵益希保衛少副願言
　　回洛州通判宋郎中書
比承交印逋邇還臺首枉珍函多䝉盛意矧治功之尤
最諒恩奬之加優感頌尤深諭言非悉
　　回京西提刑康左藏書
久暌使範滋渇於晤言比總帥符益疎於訊問豈圖高
誼逺枉珍題戢感尤深諭言非悉
　　回深州竇學士書
頃繇冗掾得備屬官趨走下風每荷嚴顔之為霽違離
數載敢忘盛徳之所䝉起居之禮不修疎逺之蹤分絶
夫何容貸弗爾瑕疵首占教文過形恩奬跽然拜賜益
以懐慙恭惟知郡學士學際聖賢器包公輔坐安流瘵
矧利澤之冝民入罄論思行忠謨之致主炎威云兆時
祉載蕃伏望上為邦家倍綏燕餗
　　回洛州通判范純熙比部書
比縁天幸行覯風期别席未終行騶亟引方劇賢規之
跂遽䝉誨牘乏詒審履初炎誕膺蕃祉伏惟某官才猷
膚敏風績宏長暫屈貳於藩條行進承於邦選永言感
頌曷究名言
　　代魏公回司馬内翰逺迎書
竊審䖍承詔文出案河役屈禁扃之清重勤行道之阻
脩甫次近圻即瞻前斾首詔榮誨増戢感悰
　　回越州通判曽學士書
適懐清範遽獲盛牋粲然辭意之形宛爾聲顔之接㑹
稽請去暫虛嚴助之直廬宣室歸來行對漢文之前席
炎威寖劇時祉載蕃
　　集賢相公往西京問候書
伏審奉二宗之神御云往别都勤十舍之啟行乃煩元
老緬想車之既飭扈真駕以載馳宜有神明隂懋福祉
伏惟某官格天偉績經世壯猷蚤牋宰塗協平王路聖
朝眷倚矧久頼於謀猷原廟妥綏兹兩完於忠孝益祈
夀重少慰依瞻
　　問候集賢相公往西京還書
竊審寧神元廟告大禮之熙成復命明廷慰上心之永
慕甫休道路還宅廟堂㡬政多餘善祥備舍伏惟某官
格天丕業經世元猷謀謨厯罄於三朝利澤徧孚於四
國唐虞之際圖極治於無前邴魏有聲肩一心而永厎
炎威在序燕餗惟時
　　回南京王宣徽書
竊審圖任宗工保釐寰服比諏吉日肇布寛條伏惟某
官經世壯猷際天傑識洊揚兩禁厯事三朝徽府鬯謀
重少煩於元老别京均逸聊兼拊於吾民濬淮水之慶
源積商巖之素望未煖居留之席即持入覲之圭登踐
鼎司協平輿議慶函未列榮牘先臨感忭并深名言非
悉
　　回新富順監雷判官書
竊審特縁精學亟拜茂恩遂去家居將叅幕畫側聞新
命増快宿心伏惟某官風度甚高塵游不雜心潛藝苑
自成篆籒之一家名在薦章獨繼颷流於先世逺蹠此
始喜情可量脩慶未遑占書猥及永言感忭曷罄文陳
　　回新知成都府陸龍圖書
審膺睿選就拜恩章領印綬於蜀門遷圖書之禁閣某
官氣函渾厚才貫㡬深屢更帥節之行厯厎治功之懋
往綏逺俗繄威惠之兼孚入置近司殆後先之相躡未
馳慶問首枉珍題感忭并懐名言非諭
　　回邠州閻諫議書
符守相望每聽風聲之懋函音遽及特縁年契之深審
順履於歊炎益茂迎於戩糓矧惟舊徳克著壯猷樂土
勸耕方爾陳書於七月追鋒促召靡須告政於三年倍
䕶燕興前膺眷任
　　回絳州宋舍人書
審即便時已頒寛詔矧惟厚望獨映近班早懋淳修之
聲世傳該洽之學垂光禁掖未殫澤物之初心布政善
藩聊輟演綸之大手甫温坐席當被詔函逺枉書音増
銘感臆
　　回西京李給事書
審被恩緡出司留鑰已班條教首枉牋函惟識度之深
閎加才猷之膚敏優游延閣矧侍從之久勞偃息别都
適中和而自樂佇甄新治益治褒章
　　回濵州經畧馮端明書
向者府罷西方道繇東里會簿書之未暇阻談席之相
親仰止高風惄如終日僅領故鄉之守紱旋兼諸路之
帥符多病所縁一書不講詎謂禁塗之傑首詒音尺之
勤賁飾過情謙詞溢幅矧惟俊徳夙簡睿心眷薄伐之
故心實勁兵之要處境控二敵地繇百城比煩細候並
䕶諸將暫往宣於逺略即歸寘於近司感頌并深文陳
奚悉
　　回殿前郝太尉書
自暌英概頻領劇權日圖綏御之經坐曠寒暄之問首
紆訊尺備戢謙懐某官偉畧沈雄傑材超敏早疏榮於
勇爵旋拜寵於劇壇入衛殿廷提禁屯之紀律行躋樞
幄陪近弼之謀謨順履秋嚴載蕃時祉
　　回皇叔祖横海太尉書
多病蘄閒誤恩治劇日勤綏御以先帥路之諸侯坐厯
暄凉從企宗藩之元老敢圖謙矩逺枉音函兼審順履
蕭辰翕臻茨福伏惟某官籍尊天屬望重王家信厚夙
成衆仰翰藩之重寵靈益懋早分節制之榮倍衞燕興
永綏戩榖
　　回蒲學士書
審奏書篇旋登文館惟聖神躬嚮於儒學俾丞弼各言
於爾知曽是傑才首當清舉騁辭甚盛占等絶優不同
無用之空文可贊有為之至治方欽逺蹠遽貺長牋欣
佩兼懐文陳非諭
　　賀蔡副樞書
竊審寧朝經逺陪幄登賢成命既行羣言胥穆伏惟某
官際天傑識高世元猷累年勞鎮於蕭闗小醜絶窺於
漢壁乃眷本兵之地適圖制勝之才㕘總神機一歸睿
選卓然多算方運留侯之籌皎若成規即隨蕭相之畫
某適司留鑰阻叩賔除企抃并深名言非悉
　　賀路分駐泊張供備改正使書
肅承宸綍顯正使名側聽褒陞載深抃躍伏惟路分供
備才推膚敏氣禀純雄襲慶名門躋榮顯爵蚤懋四方
之壯志暫提一道之勁兵富貴自如行發紓於逺略公
侯必復坐追繼於先芬感頌并深指云奚悉
　　賀焦總管書
就被宸緡叅提師律矧北門之要地迺朔野之會都彈
壓彊隣方頼上公之逺略訓齊銳卒實資亞帥之傑才
成命既行羣言胥穆俛惟懦品將庇末光未列慶函首
詒誨牘永言感忭曷盡敷云
　　代王内翰上前兩府書
曏託大鈞與書内命無禆王體奄遘親䘮䘖哀苫塊之
間假活江湖之上了無生意絶貢音函比至祥除勉隨
詔起存幽憂之餘息舊學逾荒踐潤色之華塗復來滋
媿惕然就職迄此踰年旋兼領於他司得少陳於寸臆
逖懐恩紀増跂台儀伏惟順履春和懋膺時祉坐致邦
猷之盛百度其熙出觀藩政之休羣情猶鬱行膺徽册
還陟黄堂
　　代賈魏公答徐州王綽龍圖書
伏審移疾自陳露章得請解臺端之要職領藩守之便
麾鯁議嘉謨雖進思之未足長才逺用抑卧理之有餘
甫飭行騶遽占温教永言感戀曷既名云
　　謝耀州雲陽知縣陳端祕書
伏䝉高誼特貺華牋賁飾過情巽言溢福重惟盛禮之
所屈殆非鄙人之可當伏以某官氣博以深行醇而潔
小而一邑已施恵而在民前有諸公即文章而為地勉
綏福履行服恩榮企頌并深名云非悉
　　代張龍圖謝二府書
井絡奥區既就紆於守紱河圖内閣仍進直於禁聯寵
溢於涯据非其地惟本朝之講治重全蜀之分麾長材
多擇於近班撫衆要明於逺畧如某者賦資甚拙應務
尤䟽曽風力之不强於事功而何有洊揚三紀無補萬
分頃乘單傳之行嘗引兩川之漕叱忠臣之馭得少慕
於昔賢剖刺史之符幸復臨於舊俗而且江山雄勝風
土寛饒班詔其間叨榮為甚顧乏致身之術良階造物
之私此蓋伏遇某官甄品官能謨明王體特屈朝言之
重俾膺邦選之華亟委劇藩載遷邇職敢不博求利疚
勤布教條安輯兵民撫柔遐邇覬續中和之詠少酬鎔
埴之思
　　代王尚書回兩制賀到任書
比解藩符旋司宫鑰纔休道路之勤頓即有詔條之奉
行曽謝懇之未敷遽慶音之先墜美辭賁飾之相假厚
誼謙懐之兩存念素寡於猷為第久塵於侍從絶毫毛
之云補驚齒髪之漸踈止覬代歸丐僻州而閒放曷圖
居守委近器以保釐胡然邦選之誤優得匪朝言之借
重揆能自愧戢感愈深伏惟翔歩禁塗日奉前旒之對
致身臺路行膺徽册之延銘頌并懐文陳非諭
　　回近上軍知州官員書
居守别京坐班寛詔云初視事未逮馳音敢為高明自
存撝抑重隣封之講好飭記室以占書爛然兼幅之盈
殊有美辭之溢發函以感置䄂為榮伏惟望重本朝寄
隆巨屏出觀民政矧登治狀之優入對王休靡俟更書
之滿欽銘勒頌并萃于懐
　　回唐龍圖謝轉大龍知并州書
伏審并門印綬延閣圖書雙拜恩華一均慶抃伏惟某
官性餘忠諒學有本元危言朝犯於雷霆高祖夕摩於
星斗不計身謀之進退自全國體之重輕流離江海之
城轉給舟車之運換麟符於戎閫遽趣諍臣之歸領烏
府之憲綱方開真主之聽會東藩之擇帥倚逺畧以勞
賢往提萬兵坐制二敵兒曺喜細候之至夾道拜迎王
命嘉申伯之功匪朝褒賞愧寸誠之未布荷尺牘之先
詒感抃所叢名言非悉
　　謝文侍中答書
比貢單函懼塵上衮敢謂捐鈞衡之絶禮飭管記以嗣
音伏讀誨言深藏感臆恭以某官山河間氣社稷宗臣
蚤登台序之嚴甞宅宰司之冠繫安危於天下自任非
輕謨左右於廷中上知逾重遽析麟符之寄往臨鶉首
之封擁方伯之旄旗帶上公之印綬付以西畧倚如長
城靡須五月之政成復被三篇之冊拜
　　到任謝二府書
别京要重留鑰謹嚴輒宣布於寛條得撫柔於雅俗兹
為厚幸奚稱茂恩伏念某才可語中識非輕逺自洊揚
於三紀思少補於萬分向為朔野之極州曽是中山之
故地兵皆素練民復久寧適丁無事之時略諧綏御比
及終更之嵗訖享安閒敢謂詔除就膺居守増以冡卿
之秩寵夫更道之行致此假人出於造物此蓋伏遇某
官股肱一徳體貎兩朝持循宰柄之公登翊王塗之正
坯治所暨方圓畢成贊行睿選之華圖任從聯之舊付
之都會倚以保釐敢不祗訓兵韜博求民隠保閻閭之
安堵絶疆埸之驚塵上酬乾造之仁次答化鈞之賜
　　回孫運判書
承被茂恩出參外計用才兹稱為慶良多矧風力之素
精加治功之屢試仍繄碩畫貳山海之輸將即厎顯庸
贍京師之調度逺貽書好殊戢謙懐
　　回賀安肅軍通判吳職方書
伏審嵗課陟明郎曺増秩伏惟慶慰恭惟某官學探聖
閫名重士林别乘雍容聊貳軍城之治秘文紬繹行從
儒館之㳺豈兹序陞可稱賢業首䝉書貺苐劇感悰
　　代沈兵部回賀相州李太尉禮上書
伏審已即便時肇班寛詔伏惟慶慰恭以某官傑才高
邁偉略沈雄履親賢之所兼享富貴而能守詩書結客
莫非天下之英弓劍絶人固有山西之氣繇亷車之茂
秩啓齊鉞之壯猷出擁戎旜環萬兵而開府坐紆守紱
屏四國以為蕃寧閫制之久勞即殿廷之驟選慶函未
列榮牘首臨感忭并懐文陳非諭
　　代回謝三路安撫并知澶相等州答賀冬書
近以陽徳初升冝茂膺於蕃祉書辭胥慶輒祗率於常
彛煩管記之嗣音損緘縢而答貺仰欽謙矩増戢感悰
恭以某官名世偉才禁塗碩徳觀風治屏暫繄綏御之
經入覲嚴宸行倚弼謨之畧
　　代王尚書謝二賢良書
伏審䇿當工心名在優等榮開賢躅喜動儒林竊以士
固有極忠之言而不逄欲治之主抑自陳而曷繇工渇
聞至直之對而不得非常之人或後言之是悼遭時以
進竭慮為難某官學際聖源識該治體能條教化之所
阻莫匪邦家之可行隨詔以登廣廷有可言之路悉心
以奮大筆皆毋諱之辭觀進説於此時知立朝於異日
未遑修慶首辱占書感忭并深名言曷既
　　代賀李駙馬太尉書
在復之來七日陽徳初升建子之貫三㣲王心所慎恭
惟某官氣鍾間傑世襲重侯自潛詩禮之精不溺綺紈
之習茂仙枝於厲曲増大清門問主第於平陽蚤光盛
選屬景長之啟候惟時萬以叢休某適領漕符正遥賔
閣苐馳慶牘阻薦夀杯
　　回謝接伴并逺迎書
右某啟伏審進承詔音出迓隣使冒風霜之正凛飭車
馬以良勤首貺書函益銘謙矩即諧瞻晤増劇欣翹
　　代答提刑沈主客書
陽徳初升慶音首列計方塵於齋几遽嗣辱於誨函禮
意備行感懐増劇恭惟某官風力强濟才猷茂明北道
按章固多於隂徳要塗被用行藉於老成欽頌并深名
言非悉
　　代元給事回二賢良書
伏審隨詔造廷竭忠奮筆耀士倫而甚盛躋䇿等之最
高竊以六科之擢異才聖王憲祖宗之用三道之陳大
要賢者條教化之原伏惟某官猷為懋明道誼充擴親
遘鴻圖之紹首承清問之臨正論危言著厥篇而毋隠
逺謨重計措諸世而可行上當睿心優入華選側聆榮
問適總計文曽未列於慶函遽先紆於珍牘并深愧忭
曷究名言
　　代賀新省副王郎中書
伏審就膺恩綍進貳財闈伏惟慶慰恭以某官名重本
朝才兼數器洊領事權之要累凝風績之優華省握蘭
正郎垣之美秩西州轉粟懋使節之膚功旋隨中詔之
嚴還任大農之劇坐籌碩畫佇仰給於京師行服徽章
即進㕘於侍從側聞成命竊忭丹衷
　　賀新判都水監楊待制書
伏審顯對詔函進陞法從兼膺茂幄榮總劇權伏惟慶
慰恭以某官才貫㡬深器函剛實親遘聖神之㑹蚤紓
賢業之光董淮海之輸將備圖碩畫贍京師之調度方
貳大農風力其凝智謀有裕遽當睿選登踐華班増峻
官儀直雲章於内閣佇或績用統水利於庶邦實允僉
言行膺柄任某方棲暉庇倍極欣愉燕賀方深蟻私曷
罄
　　上北京王尚書書
某東南孤生左右寡援向從鄉里之便仕罕識朝廷之
顯人比為令於河濵始拜公於棨下一見許以國士從
此知名相遇踰於幕賔特然加禮以至奉清樽而侍飲
授華楮以騁辭唯䝉恩紀之山丘不知位貌之霄壤方
台光之下燭遽辟命之西來迓兵及門征馬在道色不
忍去言猶欲留屈千騎以榮臨加百壺而寵餞命僚從
以供都門之帳假車乘以濟道塗之行仁浹諸肌感深
以泣載念官能之短了無民政之長訖由保全乃免瘝
曠忽身居於幕府駭迹逺於門墻盛徳未酬寸心如結
恭惟某守安撫尚書元猷經世偉績光朝領䄂百工聊
掌别京之鑰鑪錘萬物即持當國之鈞俛惟單庸乞望
成就報知恐後敢效古人之所存託庇雖遐肯縁故吏
而自外
　　上運使盧工部書
右某啓某性得滯固學迷本根戢翼泥塗之中抗心霄
漢之工無媒仕世所持謹亷以直投人或逄嫌怒向從
銓筦補掾淮洲于時使車按臨未甞虛月民口臧否易
見鄙材較諸孤宦之流最辱上官之薦今兹陋邑越在
窮山雖牒訴究懐時有一得而衣冠過境嵗無㡬何尚
安善治之聞以動當塗之聴因竊念居雖獨必加乎慎
室雖暗猶不可欺愈自操修庶全始卒迄兹再考敢有
貳心豈謂伏遇運使工部識度内融聰明外照視千里
猶跬歩之近無一吏遁潔汚之形察知介愚意欲採㧞
齒牙讒啓羽黨隨生念㣲躬成就之期在此舉耳捨盛
徳挈提之力更何門哉况運使工部夙簡上衷甫成最
狀朝僉所屬柄用其歸行優詔之趣還懼薦章之弗及
伏望曲矜濡滯亟賜甄收庻使垂成之蹤免懐不滿之
意斯辰題品儻一出於厚恩異日埏鎔願復依於巨造
捨是而往未知所裁
　　回都運孫待制書
洊枉珍函備形勤思登車攬轡承甫次于近封輓粟飛
芻行總圖于碩畫冒早春之餘凜萃妙履之多休良晤
非遥倍深欣企
　　回賀秦州馬給事謝到任書
審即便時肇開於幕府未馳慶問首枉于牋函惟望重
于朝端加任雄于閫外兵民一道繄綏御之大方文武
兼才佇設施于逺略罔須累日亟厎丕功
　　回華州桑少卿書
自濶風規已更月律方阻晤言之接俄欣音問之來承
履春和益蕃時祉甫告成于治績行入對于恩章餘覬
珍頤少符勤禱
　　回延州郭宣徽書
自聞開府甞獲布書喜條教之已頒知兵民之有頼旋紆
珍牘備寫謙懐審順履于春固載蕃于時祉伏惟某官
純忠許國偉略絶人緩帶邉藩方坐籌于勝算運樞陪
幄行入暢于元猷益䕶燕興少符頌臆
　　權延州薛司勲書
恭惟運使司勲才兼數器望重本朝自結主知益紆賢
業付之西略倚若長城勲鼎待銘鬯無前之偉績詔函
趣覲膺不次之徽恩茂對令辰載蕃景福某心馳闕下
跡繫幕中徒䖍慶牘之修實阻夀杯之獻
　　代魏公到任謝集賢僕射相公樞宻司空侍中書
被遇三朝榮躋二府無補乾坤之造但驚嵗月之遷矧
冠宰塗恐妨賢路屢陳封奏始解繁機仍叨帥節之持
將耀里門之入兩轓北去未容翁子之還鄉六纛西來
已繼召公之分陜并䕶諸將兼綏爾民實謀謨之久勞
殆思慮之都耗曷經逺畧可稱劇權此蓋某官宻啟睿
心力陳宰論稱某忠藎之所守苟有使令而弗辭遂易
守符乃付兵要上慿神聖之妙算頼鈞樞之偉謨庻㡬
薄才克濟大亊
　　中丞誎議書
伏審就膺朝紱進領臺綱成命既行羣言惟允恭以中
丞諌議器函剛實才貫㡬深學到聖賢之歸性兼忠義
之守誎垣謇諤職衮闕之彌縫禁掖翺翔寫綸言之温
厚旋登憲府之長獨立治朝之班臺中之評補聰明于
真主天下之望聳風采于諍臣企抃并深文陳非悉
　　謂渭州蔡待制書
往嵗從知踰年叅畫在平時之無事猶曰匪才方今日
之用兵復云何補會上台之開府總西略以議邉勢難
苟安誼合引去隨辟書之新選矧自有于諸公仍戎幕
之舊居但免為于逐客豈謂禁塗之元老不遺冗路之
孤生特屈謙尊過垂慶問百拜伏讀仰佳貺之所臨一言
賜褒獲珍藏而何幸
　　代魏回回趙參政書
藩條初布甞諧謝懇之敷國論多餘遽荷慶音之墜厚
辭溢羙隆禮過謙惟參斷於萬㡬益順綏于百福伏以
某官學優聖域名重王朝挺公中不倚之亮誠履孝悌
甚高之美行貳洪鈞之宰制未攄真相之偉才敡徽冊
以登庸行畢大臣之能事倍調燕餗少副瞻祈
　
　
　
　
　
　
　
　祠部集巻二十七
欽定四庫全書
　祠部集巻二十八　　　　　宋　强至　撰
　　書
　　代魏公賀昭文相公書
伏審進膺顯冊復秉洪鈞廊廟登賢寰區均慶伏惟某
官山河間氣社稷宗工挾重計以翊本朝履正徳以儀
庶位措今師古早攄珍䇿於可行尊主澤民乆鬯偉謨
於已試向辭幾政之要洊布教條之寛顧西土之具瞻
遹歸帥尹煩東山之强起實為蒼生行宣經濟之元猷
坐格太平之極致某側聞成命竊忭丹衷
　　賀王㕘政書
竊審茂對制恩㕘聞幾務君子得行其道衆賢相慶於
朝伏惟某官函徳淳深秉彛惇大體温辭而書命三代
之風可還對清問以傳經一時之論無苟天下之望蚤
名未仕之臯䕫廷中之謨暫貳有聲之邴魏側聞睿簡
增忭鄙懐
　　上相州傅待制書
此参戎幕未逾匝月之期再頒軍書復應上臺之辟審
開尊府適在别都既不能備一日之使令得稱故吏於
門下又不獲釋累年之願望畧聞餘論於坐隅遐企末
光増深愚抱伏惟某官量包公輔學際聖賢廣譽令名
仰若泰山之重危言珍䇿措諸四海之安蚤臨長於諫
垣旋出觀於治屏上心圖治矧聞獻納之前規中詔趨
歸當鬯經綸之偉業春韶過半時祉載蕃願為國家精
調寢餗
　　代魏公回劉郎中書
比總帥符益疏賢範宣本朝之利澤方究寸懐枉順驛
之飛文過形厚意矧惟鉅業夙簡淵衷佇馬政之有成
被龍光於不次餘惟輔衛少副願言
　　回趙㕘政書
比領守符兼提師路纔奉行於寛詔即論謝於單函國
論多餘郵音繼及過形賁飾增重常彛惟參斷於萬幾
諒翕膺乎百福伏惟某官端朝碩望經世元猷天下表
儀仰淵騫之徳行廷中事業賛邴魏之謀謨益保粹襟
行膺徽冊
　　回王宣徽書
比縁病質丐領僻州帥路别都遽䝉於委寄守符留鑰
遂忝於交承頼善政之有條容鄙才之循跡尚期必告
得盡所聞
　　又
遄馳卓馬之朝入赴蒼龍之闕方懐盛徳稽布尺書忽
前墜於誨音第中藏於感臆伏惟某官道包衆美氣禀
元精出入三朝備紓於賢業東西二府行慰於民瞻伏
望上為邦家益綏寢餗
　　代馮内翰回廣州余尚書書
伏審被明詔之温辭陟中臺之貴秩官儀益峻物論僉
榮敢圖自損逹尊首貽寵教仰服謙懐之厚苐藏感臆
之深恭惟某官道徳宗工文章雋老才周數器名重本
朝危言早動於丹墀偉績近光於銅柱兼倚逺畧暫提
南海之要封若咨升庸當簡曲江之舊徳伏望上為邦
社精綏燕興
　　代王内翰上賈梁二相書
某擢始孤生躐躋近侍與材散木繄化匠之為容獲器
寒金繇宰鈞之所鑄旋冒複門之華選寢疏翹館之盛
㳺居企台儀間勞禁職曾缺音函之獻莫􁦽徳宇之寜
伏惟静鎮會都樂班寛詔神明所右福祚其蕃恭以某
官識交天人誠貫日月帶上公之印綬擁方伯之旌旗
威行列城令肅外閫身任安危之重逺俗猶聞才通文
武之兼萬邦以憲雖衮衣願封於東邑欲留周公而舟
楫能濟於巨川當用啇相行膺徽冊還秉元鈞
　　程宣徽書
阻拜台符屡環歲厯實首承於内命且兼領於他司間
裁詔誥之餘旋汩簿書之冗单函不講盛徳焉依竊恃
誤知之深尚寛苛禮之廢伏惟坐觀藩政翕受天祺恭
以某官道具將明體凝簡厚抱廟堂之偉業挺金石之
純誠貳政鈞樞少見大人之能事班條屏翰未收真相
之極功矧徽省之臣區即宰塗之便道節趨非晩柄任
其時抃躍維深文陳曷罄
　　王定州君貺張南京安道錢㤗州子飛書
逖阻珍羣屢遷華序思綸言之對掌深慕昔游玷詔㫖
之首承實虧時望牽禁扄之職業事官府之文移寸慮
日勞天書坐應念惟妙履參嚮龎禠㳟以某官忠諒一
心誠明正性髙文典冊以甲乎科等危言至論以根夫
治經潤色辰猷蚤攄不世之藴謨明王體乆具有生之
瞻旅析左符遹臨臣屏矧講求於新治方諮納於嘉謀
靡須五月之政成即被三篇之册拜
　　唐龍圖子方書
伏惟衆臨大計誕擁繁禧恭以某官名世標才際天藴
識蚤紓賢業自結主知開正論於煉垣竣榮班於延閣
時議加重風聲有休董北道之輸將暫煩碩畫贍中都
之供億佇報膚功行奉詔音驟歸柄任
　　吳仲庶孫次公王至之張文裕書
乆濶朝游載瞻賢範禁塗視草適居侍從之勞訟舍坐
棠諒樂中和之職伏惟某官當世雋老為時聞人猷謀
可師徳業甚懋總列城於一道節制攸歸嚴督府之萬
兵恩威並暢行祗迅台益衛粹襟
　　李西臺書
曏職禁扄乆違徳字伏惟踐文昌之貴秩樂素里之平
居益介康祺彌餘逸韻㳟以某官得氣間傑為時老成
識逹聖賢之歸言該名理之要栢臺留務遂清尚以優
游李蹊慶宗襲餘芳之止足倍慎高言之飬行光大政
之諮
　　郝殿後問侯書
總師西來百為所繫懐賢東望千里而遥馳誠則深布
問差緩矧惟䧺畧夙簡睿心節旄蚤進於榮班陛㦸乆
提於禁旅行膺徽册入賛鴻樞益䕶燕興庶符瞻頌
　　回懐州傅待制書
承臨便郡已布寛條髙誼逈存珍函昔及矧惟厚望早
服近班筆下極言嘗論治亂之體禁中勸講乆格聖人
之聰諒坐席之甫温即鋒車之趣召
　　渭州蔡待制問候書
帥符所守顧燕語之莫同使驛之來反凾封之繼相比
惟福履誕擁龎禠緩帶輕裘坐銷邉鄙之警長轡逺御
益重朝廷之威更冀珍頥别膺寵數
　　回新䕫州路提形李少卿書
竊審被命中宸按章左蜀首詔尺牘増戢寸襟矧厚望
之端朝加傑才之經世躋榮卿寺乆懋於風聲擢職使
臺行光於時論
　　回吕省副書
審承召節進貳財闈解守紱以還朝抗使旌而就道嘉
謨造膝行入對於清光賢業致身期坐追於先烈沭音
凾之叙别企徳範以馳誠益䕶寢興少符瞻頌
　　回諸處知州寒食問候書
木行貫序禁火丁辰首枉書辭備形禮意矧惟治績洽
著懽謡佳節遹臨蕃禧參嚮其為感頌曷盡名云
　　回楊四廂書
向承高誼逺枉盛牋論志意之欲為顧言辭之甚壯知
是仁者之有勇可使懦夫之聞風間又相規正如所願
其為欽感尤劇銘藏
　　回郭宣徽禁烟問候書
木行貫序火禁丁辰首枉誨音備形禮意伏惟某官位
光台路勲在王家龍虎兵韜自坐籌於方畧貔貅將士
皆逺服於威名臨履春和益蕃時祉
　　回王介甫内翰書
入相三朝坐彌一紀以有限之才而應無窮之務豈惟
精力之已疲以嘗試之身而妨未用之賢抑亦寵榮之
太乆懇陳軒陛得守鄉邦功名弗居雖暫往哲之趨進
退粗得偶合至賢之心喜素節之䕶全枉盛辭而溢美
適來總帥遂緩布書旋承違樂職之高懐屬演綸之大
手前席論議宻簡聖人之𠂻本朝文章行追典誥之體
春暄未過福履自持卑情無任瞻戀依馳之至
　　回新知虢州田大卿書
比承高誼特貺辰牋攄經世之逺謀條御邊之上䇿析
文武為二道既破據儒之談講兵戎之大幾有禆陋識
之見不時布謝惟日懐慙春序過中坐經增裕更加精
嗇以對寵褒
　　賀提刑雷左藏書
審承恩詔出按刑章矧風績之乆凝加時名之素著首
膺拜選允穆朝言佇聞庶獄之平反庸副上心之欽恤
下車視事列郡瞻風忺忻攸深敷云非悉
　　趙參政韓副樞卲副樞問候書
遹來總帥訖此踰時乏文武之兼資統兵民於諸道内
收已竭之慮外役乆勞之軀殆無少間遂缺通問伏某
官徳函惇大才貫幾深經世有為擴初心於康濟致君
以道鬯偉蹟於太平行膺徽冊之光以副薦紳之屬春
韶云暮時祉載蕃益保燕興少符瞻頌
　　賀北京王宣徽書
竊審誕膺制冊增竣台儀成命既行羣言允伏伏惟某
官器函惇大道貫惇深早更要路之遊徧歴禁塗之選
司别都之管鑰再倚保釐秉二府之鈞樞乆稽登用聊
褒崇夫偉業繄宣鬯於徽猷行肆命於三篇以圖寜於
萬化永言忭頌曷究悃悰
　　荅賀慶陽李水部幾宜書
竊審逺赴辟書比臨戎幕高材所處大府之光伏惟機
議水部識度惇深性資夷曠屢違藩鎮之薦自樂丘園
之居宜難退身起為知巳兵民胥頼喜婉畫之必從賓
主相權計成功之可底行疇顯效進服華章依頌并深
名言非悉
　　回河隂提舉輦杜比尚書
伏審顯膺明命榮領劇司未列慶函首貽誨牘欣服謙
矩增銘感悰伏惟提舉比部風力素强時才兼懋董河
放於一道方頼底功按舟運之萬艘遽更重寄行旌顯
效進服華章欣頌并深文陳非悉
　　回賀吳舍人書
審被制函進陞詞掖矧惟厚望蚤映端朝重潤色於辰
猷首廷登於俊徳文章獨擅榮司綸綍之言伯仲相望
增盛衣冠之事其為欣慰奚盡敷云
　　回相州謝秘監謝到任書
審即便時已班寛詔矧惟耆徳早懋風猷望所舍之甘
棠阻觀新政喜故鄉之喬木亦被深仁首墜誨音増銘
感臆
　　回降州薛郎中謝到任書
竊審涓辰其吉布治云初曾慶問之未修遽榮緘之首
及矧惟風力卓建事功巻百城澄按之才就一郡撫柔
之寄寧乆班於寛詔必當復於要權感頌并懐名言非
諭
　　回前知虢州李大卿謝得替書
辱紆累幅承觧左符行路遮留感惜仁候之去還朝進
對佇剔明主之休矧治最之告成即恩章之增寵勉加
導衛庸慰攀祈
　　河北運使張兵部問候書
帥府所總遂成訊問之踈使範且遥第悵燕言之隔惟
輸將於北道方贍給於中都心計坐經事功日懋甫交
春夏未適寒暄宜益䕶於寢興即前膺於進擢
　　回張度之書
比以强敵玩塞重師宿邉爰咨近臣俾䕶諸將方安陽
得守之後甫爾北歸以康定用兵之間嘗參西畧命曰
俞徃義何敢辭竊自視短踈之才阻相從論議之益或
上慿睿算粗寧疆堠之繹騷則再請鄉邦稍覬病軀之
休息辱書云及見意良勤懐戢欽銘兼深悃臆
　　回京西提刑徐郎中謝到任書
審即便時已臨重職逺紆珍牘備諗謙懐矧風力之素
强加時名之兼劭按章列郡獄將底於無寃翔歩要塗
門佇符於必大
　　回提刑康左藏書
比審涓辰巳諧視事逈存勤意首枉珍題矧素著於能
聲復深懐於壯畧參按刑章之劇佇登治狀之優欣佩
并深名言非悉
　　鄜州潘皇城鎮潼桑少卿問候書
向總帥符毎懐賢範方悵晤言之􁀙遽欣音問之來春
夏甫交寢興良適矧乆凝於風績行荗對於恩章益覬
珍調少符勤禱
　　回徐州趙觀文問候書
向處近司最叨至契青雲當日既得路以同升黄閣此
時復請麾而繼去春言暌隔積有寤思檄書頗多函訊
遂缺此惟妙履益介龎禠伏以某官勲懋三朝道光一
徳懇辭要路暫收康濟之偉才樂就東藩自飬夀臧之
盛福未繇清晤曷罄丹衷
　　回徐州趙觀文書
竊審屢陳封奏始解政機爰均佚於善藩仍躋榮於祕
殿素懐兹適清議逾高伏惟某官道際醇全徳涵渾厚
千載台路一心王家舉至治於可行避成功而不有宰
鈞咫尺弗須徽冊之登庸守紱優游自喜黄堂之卧理
未修慶禮先枉誨音感忭并懐名言非諭
　　回种作坊書
逺煩専介埀致長牋承謙短之持循列遜辭而刻責佇
觀後效庸紹先芬欽服尤深諭言非悉
　　回南京李太尉問候書
向總帥符益疏賢範比缺音函之奉仰諮徳宇之安敢
謂隆謙遽先惠問肇臨夏籥增固生經伏惟某官偉畧
冠時純忠許國慶傳相公之後望重親賢之間出布寛
條兼領别都之管籥行膺訊台對司有府之樞機更冀
珍頥少符䖍頌
　　謝韓魏公書
今月五日伏奉敕命就充前件差遣者大丞相之尊矧
出専於逺畧諸從事之後乃容有於孱生任非所長媿
不勝數如某者下科二紀孤宦四方未為造物之所知
已分委身於無用向參戒於一道甫備位於再期顧吏
課以曾無於軍書而何有忽聞邊釁之啟函頼廟謨之
平特煩上公並䕶諸將幕府諸彦各懐所有而從行江
鄉鯫儒合謝不能而引去弗為逐客已曰幸人况辱薦
章之留更形褒字之寵隨降俞㫖實縁重言恭惟文武
之兼資當此兵民之大寄凢塞外地形之險易如探諸
懐毎筆端疆事之指麾不勞餘力就有屬寮之一得曷
禆精慮之萬分夫何妄庸亦被收采此葢伏遇判府經
畧司徒侍中以陞絀天下士倫之手為進退幕中賓從
之心聰明所臨賢否俱判察介愚之有守發慰薦於無
疑敢不慷慨功名激昻志氣誓堅素節圖報厚恩舍此
以還未知所措
　　荅陜府知府秘堅書
跡繫闗中心馳門下自嗟仕路之晩輩未識儒林之丈
人屢欲一書之上陳率因多事而中廢簡疎已甚罪戾
是期敢圖恩容逈出意料首頒温教垂領寒蹤捧讀以
還感慚尤劇仰惟舊徳夙懋壯猷坐布寛條兹繼召公
之聼訟行追先烈豈専邢晏之多才伏望上為邦家精
調寢餗下情無任激切感頌之至
　　代魏公問候青州歐陽尚書書
並游台路繼領守符道誼之尊矧平生之所慕晤言之
隔因終日以載思順履煩炎誕膺茂祉伏惟某官乾坤
間氣社稷元勲力辭幾政之繁樂布教條之裕功成不
處一州暫巻於經綸治間多餘大筆時争於造化行謨
王體還慰民瞻益䕶粹襟前迎徽冊
　　回滋州晁大卿書
竊審最狀告成更書受代扶老携㓜莫挽鄧候之來進
直納忠將前文帝之問伏惟知府大卿器涵渾厚才貫
幾深蚤收時名履想風蹟藩條宣布已副朝廷之長人
國論謨明佇還家世之舊物遽違芘藾方劇攀瞻首枉
誨音仰銜謙徳益調寢餗前服寵休感頌傾祈不勝下
懇
　　回新提舉雜使司李郎中書
竊審祥琴甫御恩詔隨頒實藉周才復司重任行棲餘
批增抃丹衷伏惟提舉郎中望厚本朝用兼數器劇繁
之委中外以更富國强兵蚤講明於利術飛芻輓粟洊
董按於邊儲行底茂功函膺顕用尚稽修慶首辱賜書
感躍并懐名言非諭
　　河陽富相公書
出刺劇州遽彌於嵗歴坐疏翹館增跂於台躔懼干上
衮之威遂缺單凾之獻伏惟布宣寛詔偃息重藩隂有
神明來相福祚恭惟某官樞衡舊徳金石純誠才兼文
武之資身繫安危之託辭神機之制勝露公冕以觀風
太師維垣均佚河喬之鎮一相處外增勞巖石之瞻寒
籥貫辰生經廸吉上副眷倚益康夀祺
　　與順安知軍王太觀崇儀書
向吏别都獲依大幕披肺肝而相照均手足以逾親兹方
君侯改授於使名而䝉鄙繼從於帥辟朋簮一散官路
相望北塞西州邈焉異處前車後乘那得同游朔風巳
寒尊體無恙恭惟辭才該敏術業宏長勲代素高有光
華於國史軍城非乆即振發於家聲功名在前富貴如
拾倍綏吉履少副愚誠
　　樞宻司徒侍中書
董輸將之大計罔知輕畫之所繇復侍從之舊聨逾覺
寵榮之為重竊以四方置使三路難才毎至才端之選
掄尤難河朔之付畀葢强敵限北洪流貫中金繒之所
嵗縻芟楗之所時賦連營數萬餘卒既廣軍須緜地三
十六城乃繁吏稍轉給中費澄清具員宜求兼能以委
重寄如某者受性固滯與時濶疎曾乏器資之長屢更
事任之劇財闈倅職頃嘗左右於大農漕節宣風比厯
東西之煩使了無金糓之要術絶底涓埃之細勞更容
短才當此一道靖言所自良有由來此葢伏遇樞宻司
徒侍中首賛神機恊宣宰論進人欲勸其後所以先録
匪功與物不求其周所以兼收片善遂令駑猥訖冐龍
光敢不講圖利源區序官品岡有貳事少酬大鈞
　　代史舘王相公荅高麗王王徽書
使節度朝専逹鄉風之悃台使備位隨叨隆禮之辭祗
服謙懐逾深感抱伏惟某官器函剛實材挺沉雄弗蹈
近規自存逺識詩書襲治盛文雅於一方琛賮輸勤因
寵榮於百世春和所履時祉載蕃瞻企所縈敷陳匪悉
　　又代參政馮諫議荅高麗王書
斗隔天隅日傾風問逺沐音題之及仍頒珍貢之餘
禮好兼隆銘藏逾劇伏惟某官傑才不世精識絶人面
内本朝自出勤恭之禀身先一國蚤聞禮義之興倍順
節宣永綏福祚其為瞻頌奚盡名言
　　回知州州王夀朋職方書
右某嚮者清衷擇守自付劇州吉旦臨民乆開尊府曾
是慶音之緩有如嚴譴之加伏惟知府職方名為主知
才與時偶厯荷寵寄率收治功甫息按章之車未温賛
計之席遽會朝廷之簡擢往綏淮海之流離曾未踰時
果聞速效班條之日巳布仁擴惠以徠之去貫之民俄
扶老携㓜而至者行甄最状亟服異恩首枉誨函倍藏
感臆永言愧忭曷盡敷云
　　相州僉判韓都官書
比䝉俞詔得守故鄉方少慰于初心將前資于婉畫甫
懐章而就道遽改帥以出闗事願兩違晤言載隔矧郎
垣之碩彦實王國之美才即聼褒陞倍祈輔毓
　　代韓玉汝到任謝兩禁而下書
任劇非長輙領漕臺之要部投閒未幾復躋延閣之近
班視職云初尸榮是懼竊惟朔野實控强隣軍須吏稍
之仍繁嵗斂月支之僅足且地賦之登有限而河防之
費不貲所以此方尤先他路董是外計可容短才如某
者性迂以疎器淺而陋頃縁誤擢嘗左右於大農比復
冒居厯東西之煩使終無利術蔑建事功矧中年多難
之餘當一道要司之總愈云非據良自為容幸遇某官
曲掩孱虚隂加奨與助穆朝言之允俾塵邦選之優既
竊過恩兼還舊物誓圖薄效少荅厚知
　　問候新益州趙資政書
竊審就奉朝緡再臨井絡行前登於長道首入覲於明
廷適冐秋嚴載蕃時祉伏惟某官元猷經世精識際天
挺忠絶不倚之亮誠篤孝悌甚高之美行頃鎮全蜀坐
熈一方遽被丁寧之詔音竊比乖崖之治蹟維時華夏
兼懐復慰於逺人當代趙張専美不容於前史靡俟更
書之及即聞舊徳之圖葢飬天倪還謨王體
　　回謝北京判府司徒侍中書
乆依門墻獨立幕府禆補奚云於萬一薦論以訖於再
三毎䝉重言隨葢衆觀父母能生而不能成就豈如盡
卵翼之始終王公或禮而莫或照知豈有洞肺肝之表
裏此有感臆之中出無復儷詞之外文直書悃悰具述
崖畧既寛苛禮之不至又損逹尊而弗居飭管記以占
寵褒之過辭紆親翰以灑恩勤之别諭拜而伏讀出誇
僚友以傳觀藏以為榮期與子孫之相授恭惟判府司
徒侍中徳包衆美澤在羣生鍾鼎不足鏤萬世之勲未
嘗挂口圭衮可以肆三台之體滋務抑躬矧朝廷之倚
方深而海宇之瞻有在行膺徽冊復鬯元猷
　　回淮南西路提刑潘華國都官書
右某爰初詔還本繼高賢之後曾未陞見已遷他局之
間不容復守於成規是亦參差於幸㑹汲水涶涸淮舟
亟行叙違不假於一言遂成輕别馳想忽經夫半嵗中
抱沈疴向䝉惠誨之過勤職是報書之差緩春暄所履
時祉載蕃仰惟傑才休有令問能兼數器寧専刑獄之
重難勢匪乆居别副朝廷之擢用兹衆人之望如此非
下交之心獨然願調燕興飲食之宜庸慰禱頌瞻依之
切
　　回紫㣲李舍人書
竊審恩賜函命詞掖登賢伏惟慶慰某官道貫醇深器
㴠渾厚比屬祥琴之御遹從召節之趨言動以書威顔
甚邇落黄堂之試筆豈特文章之工上法座之奏篇更
臻訓誥之體慶音未列榮問首臨媿抃交懐名言非諭
　　回蔡侍制書
伏審廣屯戍守始盛築於塞垣甫訖工徒爰垂褒於詔
檢建不㧞之雄勢出無疑之偉謀丕績既成宜被歎嘉
之諭片言何補過形遜抑之辭行議顕庸益光大用
　　回徐州知府趙尚書書
疎缺郵音比若舊疴之作優游藩政第勤盛徳之思順
履秋炎載蕃時祉伏惟某官壯猷經世偉業熈朝重徳
以鎮世浮至誠以矯物偽宣風巳屏方尊外牧之權議
道中台行貳上公之舊倍綏燕起少副瞻祈
　　回慶州王給事晉州陸諫議成都府張龍圖書
責重力疲屬舊疴之間作情勤禮厚枉榮問之遐臨矧
惟近侍之先暫布要藩之治民風觀省已洽於頌聲王
體謨明佇膺於詔召益綏燕餗前對龍光
　　回兩府逺迎書
比者蘄解帥符獲紆卿紱嚢封瀝懇願從便道之行召
節垂音趨赴明廷之覲載軀征馭甫次近圻敢圖鼎席
之崇首枉鈞函之重恩勤既渥勞來仍周仰止台光喜
接辭之有日叢然愚悃苐戢感以無涯
　　賀杭州胡觀文書
伏審已即便時肇頒寛詔伏惟慶慰恭以某官量函惇
大道際醇深天下中庸遹追于先烈上前智畧蚤鬯于
偉謀體貎兩朝股肱一徳蘄解繁機之劇請從更鎮之
行重違左右之弼臣乃付東南之都府峻官儀于秘殿
兼領左魚大榮觀于故鄉逈踰駟馬靡俟政成于五月
行膺册拜之三篇
　　回昌州張都官書
向者某官擁麾劔外取道闗中媿主禮之缺然嘉賢規
之覯止暌違既乆瞻繫良深遽首枉于珍函審巳班于
寛詔勉綏福履行對恩章感頌并懐名言非諭
　　吳副樞問候書
伏念假守闗中居有詔條之奉馳心門下坐疎竿牘之
修比蕃外除甫當入覲神明所右福祚甚蕃恭以某官
惇大有容直清不倚富賢人之徳業貫夫子之文章奮
筆以對大廷早攄珍䇿飛緌而歩青禁寖服皇僚方尹
治于神幾遽貳謀于樞幄股肱一徳體貎両朝銜䘏家
居矧祥琴之既御掦休陛見佇徽冊之所延翼載丕圖
緝熈盛化得伸素志允蹈昌言
　　回崔直講書
比審庠序師儒取徳進以居其位廟堂公相推經明以
薦諸朝而某官學術精深履行純茂遹當盛選以式諸
生行將擴道誼之淵源極聖賢之㫖趣惇成善教續履
華塗首貺長箋増名寸抱
　　賀郭副樞書
伏審肇開幕府總制邉藩條詔所班兵民胥悦伏惟慶
忭恭以某官傑才高世偉績熈朝擁都統之旌旗帶中
樞之印綬出䕶諸將暫煩樽俎之籌坐制小戎行紀於
常之烈某方縻守紱阻叩賓閎就慶烈以無從馳懽誠
而苐劇
　　回集賢相公書
始布詔條繼馳牋牘不謂郵程之緩未塵凢次之觀念
鼎席之乆同枉均函而首及温辭賁飾之相假厚誼兼
懐之兩存仍審順履春寒首調天縡神明所祐福祚其
蕃伏惟某官社稷宗工廟堂元老得位行道擴經濟之
初心尊主庇民鬯㤗年之偉績倍祈自夀永副具瞻
　　相州王秘監問候書
適提帥節益阻賢規眷言父母之邦幸被神明之化班
春伊始嚮福其蕃伏惟某官才貫幾深量函夷逺夙懋
元龜之徳行聞大政之咨倍保夀康少符瞻禱
　　相州都監魏文思書
比䝉朝綍得守鄉邦望鄴下之多賢將親英槩總闗西
之諸將遽失初心順履春寒益臻時祉更希精嗇以迓
褒章
　　回絳州薛司勲書
比聞移郡遽辱占書惟望重于外臺固才兼于數器竭
寵財餽食之效懋瞻國實邊之謀行之累年富有大計
忽假藩條之宣布就煩疆事之處裁然功名之間雖古
人而多忤而得喪之際惟賢者之能平舊績甚彰要塗
行復
　　回陜西都運孫待制書
審對恩函就更使節抗嚴旌而在道已乆屬封枉珍牘
以飛文良銜重意伏惟某官才猷煥發業履精純物望
胥歸帝心特簡此暫煩于外計行歸渉于近司遐冐餘
寒倍綏妙履即諧晤揖尤據欣翹
　　回晉州陸待制書
比承墜翰審已班條矧惟厚望端才傑望高世入躋延
閣之要出帥邊藩之雄收經逺之壯猷以臨一郡報宜
民之善政豈俟三年行被詔音進參柄用
　　回北京王宫保書
始辭宰柄避當路之妨賢旋領守符許故鄉之均佚不
圖乘章之吏忽起開邊之師遂改帥于闗中俾總戎于
閫外節制諸將撫綏此民苐巳布于寛條曾未周于逺
畧敢謂保釐之多暇首煩管記之占書禮意過勤謙懐
滋厚不忘永好尤劇中藏
　　代王給事賀判府司徒侍中書
伏審懇避洪鈞榮歸素里剖麟符而作鎮露貂冕以觀
風適揆剛辰肇開尊府伏惟慶慰恭以某官誠明正性
忠亮一心掲日月之貴名恊風雲之盛㑹道光台路勲
濟王塗二府洊更巳畢大臣之能事三朝允頼弗居真
相之極功力抗奏封請還政柄許辭尊于廊廟聊均佚
于鄉邦駟馬云歸揜蜀人之偉覲百壺所餞小奕奕之
前詩寕乆衮衣之留即聞綈檢之召復由外相入冠上
台某適守闗中方遥門下阻陪慶列第劇懽誠
　　集賢僕射相公書
伏審具告治廷誕敡賛冊進陞揆路增耀宰司伏惟慶
慰恭以某官社稷宗工山河間氣乆亞宰塗之序力躋
王路之平崇賢黜姦寛役均賦底休功于甚盛鬯偉績
以無前謨左右於廷中三朝所頼繫安危於天下一紀
于兹侔伊尹之保衡近汾陽之書考上台絶禮已殫體
貎之隆左相極班更益儀刑之重某身疎材館職繫州
麾趨慶莫遑馳誠第切
　　樞宻太史侍中書
伏以西京講物允重三朝之辰東國著經實尊五始之
月恭以某官勲高盟府道濟治朝外鎮四夷峻具瞻之
尹石同寅二徳永相比之星台上日始和繁禠備舍苐
切夀康之祝阻修拜伏之儀
　　二副宻書
恭惟某官際天傑識經世元猷總制五兵叅宻謀於帷
幄發揮多算重强勢於朝廷順履王正永綏天禄某乆
棲台庇適領守符就慶列以無從瀝頌言而苐劇
　　河陽判府相公書
恭以某官鈞衡舊徳金石純誠太史維垣早調元於台
鼎一相處外聊觀政於輔蕃開祚膺期對時納祉某適
膺守紱阻奉夀杯苐瞻黄閤之嚴曷罄丹函之祝
　　三路帥書
恭惟某官任雄方面道秉上心兼制民兵矧恩威之並
著外攘敵㓂固勲業之逾高順履一元載蕃百禄企賓
閎而且邈薦夀斚以無從
　　郭副樞書
恭惟某官傑才閎博偉畧沉雄暫虚樞廷實賴經謀之
逺都統帥路行觀偉績之成上日斯臨荗祥攸介某把
麾兹土望履無階苐䖍慶牘之馳莫遂夀杯之奉
　　回両制以上賀書
領闗中之通漕曾乏寸勞守劍外之劇州遽叨寵寄罔
功自訟匪報尤慙惟是短才屢更煩使諸公並進晩躋
侍從之班比嵗再遷驟直圖書之閣復被䝉於渙渥俾
鎮撫於坤維陳避無從為容有自此葢某官力開公論
坐政官榮遂使無庸之資亦當不次之任未攄感臆先
墜慶音愧戢并懐文陳非諭
　　代王龍圖上中丞書
向以詔條所布風力不强間抱舊疴有愧昔人之卧理
親占温教過煩長者之憂思積感殊深布書差緩恭以
某官氣資方勁業履淳修足臨長於諍臣爰疇咨於㑺
老毅然正論巳聳臺中之評沃乃清衷行收天下之望
　　　西京韓龍圖書
爰初王府嘗備禄漕止同衆人粗了一職敢謂去離於
左右尚䝉記憶於姓名比從宦於闗中復拜公於棨下
不遺故吏之賤俾厠大賓之筵拜嘉再三賜語良乆聿
來帥幕亦有軍需論謝懇以稍稽銘感懐而獨在伏惟
保釐居暇福祚膺時恭以留守龍圖給事道徳可師勲
業自任垂光近侍直延閣之圖書倚重老成掌别都之
管鑰行歸柄用即聼召還
　　回省副呉工部書
審承詔綍登賦財闈伏惟慶慰恭以某官識逺量宏文
醇行潔具青雲之賢器覘緑字於書林旋擁守麾比持
漕節眷大農之經費贍給拜家實外計之委輸淵源金
糓從來選造尤曰難才碩畫所圖僉言惟允即雍容於
法從亟潤色於辰猷未列慶函首台榮牘永言感忭曷
究文陳
　　九日與四路帥書
素籥貫辰黄華耀節阻奉登高之樂苐増懐逺之勞恭
惟某官經世偉才濟時距業出臨帥閫暫資綏御之方
入覲王朝行罄弼謨之藴霜稜倍厲時祉載蕃
　
　
　
　祠部集巻二十八
欽定四庫全書
　祠部集巻二十九　　　　　宋　强至　撰
　　書
　　代魏公賀兩府書
斗揭寅柄帝乗震塗尊五始以書元風萬民而布治伏
以某官股肱王體陶冶化工輔累洽之休期躋太平之
極致維春期之所嚮與歲厯以咸新某方守北門正遥
東閣兹阻壽杯之奉第伸慶牘之䖍
　　賀密院書
春秋一元本歲功之所起天地交㤗驗卦氣之斯臨伏
以某官峻徳謨明聖辰感㑹制樞廷之勝算懋彛鼎之
膚功三朔始和百祥備舍某適司宫鑰方逺門墉阻薦
壽祺第深誠禱
　　代趙待制賀張唐公侍讀書
伏審被綈檢之新渥陟金華之近班増峻官儀允諧物
論恭以某官職致夷逺材猷博通蔑視貴高之塗静持
恬尚之守向淹回於儒館旋感㑹於帝震詞掖代言鼓
動聖謨之奥經帷進讀發揮賢藴之光矧稽古之丁辰
方用文而輔治遹圖峻徳滋耀禁聨某辱厚知側聞
成命永言欣躍倍集悃悰
　　賀樞宻王侍郎書
伏審顯奉制函榮躋宥省邸音傳報輿論愈諧恭以某
官學造本元體凝簡厚有鎮浮之徳以聳乎物望有經
逺之業以簡乎上心曏服憲綱言必闗于國體比書内
命辭毎鬯于辰猷㑹帷幄之虛員慎樞機之制勝方權
綱總擥之際睿選已明正才傑同升之期恩章不次亟
從内相遹近置司太平可需幸君子之得位中外相慶以
聖王之用人矧辱已知倍深距躍
　　答澶州學士書
自去思庥嘗論感槩曽牋牒之不繼唯簿書之是供跡
日以疎心固獨在頼髙明之所照貸簡惰之可誅親占
教文過形體意不遺下邑之賤加恵上尊之餘惕然汗
顔俯以拜貺方春在序于氣尚寒仰維福綏益茂時祉
恭以某官班條盛府夷俟于終更改命外臺遹圖於碩
畫不次之用可立以須庶令孤生永有棲倚
　　代成都趙龍圖謝雜學士及内制以上書
擢始寒生寖階法從誤中宸之簡㧞總北道之書將河
既安流歲復小稔第云煩使曽罔寸勞而一歲之間再
遷者禁職數月之内就領于帥藩竊惟近侍之中最在
羣公之末躐等以進度才安任顧叙讓之弗從信為容
之有自此葢伏遇某官力開公論靡䘏人言遂使無庸
之姿遽當不次之任未攄感臆先墜慶音益知函貸之
深弗即簡疏之棄永言愧戢曷盡名云
　　謝待制以下及諸路帥府書
領使北陲備官數月曽乏事功之建第循餽輓之常䝉
以菲才擢於不次付蜀門之劇鎮加禁閣之崇聨遂列
榮階訖無庸服勉收愧汗冐對恩章方恐懼于煩言益
省循于愚分踰涯已甚取誚宜然敢謂愛私首詒慶問
溢美辭而滿幅永嘉好以兼懷戢感良深文陳豈悉
　　與交代韓端明書
比者就蒙渙渥移守坤維鎮劇地雄俗繁物夥有江山
之控帶兼民卒之撫綏唯是短能曷知逺畧躐班行而
亟用瀝悃悰以自陳讓不獲從愧無以釋頼繼髙賢之
後具存善政之宜舊必告新願備言于矩矱小而任大
庶盡力以自循已飭單車即登長道揖風期而不逺獲
天幸以何多恭以治功休成謡誦騰洽介圭入覲行對
巖廊之睟容英衮暢謀佇還家世之舊物倍調燕餗少
副欣祈
　　謝永興軍知府王龍圖書
幕府初開謂必収于豪俊辟書累上終無異于孱庸自
應所知之求莫如兹舉之確旋叨成命增悚懦𠂻竊以
陜服以西雍都為劇帥壓五路兵雄萬屯從來長人得
自選士雖指麾一定但専委于文書而綏御兩閒亦與
聞于論議參是機事要惟傑才若某甚愚無他可采驅
馳州縣唯簿書期㑹之是知生長江湖何車甲訓齊之
曽識乃冐從軍之選殊乖責實之宜非保任之使然曷
僥倖而及此斯葢伏遇知府安撫龍圖誼無求備請在
必行存心奬提極力論置始奏已光于疎賤矧知再三
短能絶跂于髙明寧禆萬一第堅素守益攷舊聞侍經
逺之談使少知于方畧免陋儒之誚期自奮于功名庶
幾立身以報知已過此以往未知所栽
　　與永興機宜張寺丞書
向從冗役殊負宿心遽應辟書得赴知已始被命而唯
喜旋省才而輙憂第遄近聞安及逺畧儻陪堂上之宻
議何所建明猶頼幕中之並㳺乆已詳達再慮及此中
懐釋然矧惟髙明嘗辱雅素促裝待發將往庇于末光
税駕就安即前咨于餘論甫交春夏未適暄寒倍順節
宣少副依嚮
　　上前通判張郎中書
某效官小材為邑大府辱存鄉曲之愛視若子姓之親
吏事缺疎一切不問公庥掩覆二年于兹適蒙據依旋
值代去自嚴馭之還闕苦孤禽之失枝違離尚新感戀
如昨恭惟某官才猷膚敏方格淳修聖世淹回衆起潛
郎之歎士林企竦佇紓賢業之華
　　代元給事賀判都水監楊待制諫議書
伏審進承恩綍陞踐嚴途邸報初傳朝倫胥慶恭以某
官傑才經世精識際天名重本朝用兼數器出提漕節
總山海之輸將登貳財闈瞻京師之調度旋紓碩畫愈
動上知奉十行之詔除躋七諫之班列知謀通裕周水
利于庶邦法從凝嚴直雲章于内閣行光台序入鬯辰
猷方庇末暉側聞新命永言竦行曷盡文陳
　　代元給事回澶相瀛定等州禁煙問候書
右某啟葭律布和桐華發秀過形體意特損書音恭惟
某官經世偉才濟時鉅業出臨治屏聊布於寛條入覲
寧朝行膺于大任遹丁火禁益介春祺
　　代答澶州李待制書
伏念去徳尚新瞻風方劇敢圖高誼特徇隆謙飭管記
以占音走兵弁而垂貺温辭溢幅厚荷兼懷恭惟某官
名重本朝才周數器蚤列諫垣之秘仍躋延閣之華出
殿兵藩繄治功之連最入衹嚴召行幾政之參聞上為
廟朝倍綏燕餗
　　答諸郡知州書
葭律布和桐華發秀敢圖厚意特枉珍題順履令辰具
綏景福行甄治狀入對恩章感頌所深文陳奚悉
　　回賀懷州王大卿書
伏審顯承恩數増峻官儀伏惟慶尉恭以某官當世傑
才為時俊老效治功于已試懋風力以逾强聴訟棠隂
載光循吏之目陞華棘位遹正名卿之(闕/)
詒榮牘永言感忭曷究敷論
　　回蘇史館書
試篇甫上書殿旋登逖聴鶱翔倍增欽忭竊以六科延
持起之士能直言者在選最高三館育非常之才為太
史者得名尤美某官識際今古學該聖賢厯程有用之
資俱踐絶優之等英聲已滿于天下逸軌絶攀于士林
豈唯觀冊府之書以文章為已任必也濟治朝之美發
怵他人之我先曽叙慶之未能遽占書而首及永言感
愧曷究文陳
　　回孫侍講書
伏審拜命紫宸解經朱邸伏惟慶慰聖人方嚮于儒學
敦教天支賢者親承于詔書進官王府某官識探聖閫
名重士林遽被僉諧首當華選應劉接武方勸講于經
文蘇晉飛聲佇代言于制命猥遺榮牘良戢謙懐
　　回郝太尉書
自總計臺居有文移之冗莫馳書舍缺諮福履之安特
枉教音益銘謙徳恭惟某官忠勞許國材武絶人久試
效于塞垣累収名于勲冊旋應褒律爰建將衙統禁旅
于殿巖方深帝眷本天兵于樞幄行穆朝言伏望上為
邦家精調寢餗
　　問候鄆州李太尉書
籠財北道第日總于計文引領東南遂坐疎于音尺伏
惟静班寛詔翕萃龎褫恭以某官偉畧濟時純忠許國
挺生勲戚之胄傑出沉雄之才旋建將衙往臨帥閫溪
堂式燕時宣樽爼之謀海宇所瞻行付樞機之任伏望
上為邦任精調寢興
　　回永興王龍圖書
向從煩使久去珍羣方倚重于藩垣遽占書于館記美
辭賁飾之相假厚誼謙懷之兩存蔵以為榮歆然感戢
伏惟班條有餘介福其蕃恭以某官業履純明氣質方
勁蚤列諫垣之祕旋陞延閣之華撫一道之兵民暫勤
西畧贊萬幾于神聖行鬯偉謨伏望順叙自持副時所
企
　　回史館蘇學士書
伏審給札禁扄飛綏祕館騫騰此始欽抃逾深竊以在
先皇之朝舉極諫而得中殊選者無幾直太史之筆用
試言而遂登此職者尤稀某官抱偉特之傑才蓄閎深
之精學髙視當世前無古人奉對以條安危治亂之原
策名第一析理以論進退邪正之體占等最優既已佈
致身之功名行將觀報主之美政未容叙慶首辱詒書
感愧并懷名言非諭
　　與總管通判而下書
叨承辟命誤占恩章㑹大師之臨藩兼資綏御引短才
而入幕奚補聰明引江海之陋儒暗風雲之壯畧第從
知已秪負慙顔頼盛府之多賢論兵有素容孤生之竊
幸備位其間已促輕裝有涯伏謁永言跂抃曷盡名云
　　與諸官書
濫膺辟書獲從幕府所愧枵然之質將追賢者之遊竊
天幸以良多接風期而甚邇永言欣企無諭悃誠
　　别少卿書
向者為邑河濵寄身節下伏䝉某寛部官之禮數厚國
士之恩憐唯時銘心何日忘徳逮賤子從知于幕府㑹
明公被召于京師念失據依思論感戀門有迓吏勢不
得以久留路逄還騶業已圖于一見旋聞大水驟滀近
畿頗感道途之言遂從舟楫之便參差素願怏悵愚𠂻
惟萬事之博通固一時之傑出當朝廷之大用非公而
誰為邦國以自持兹某所禱
　　代趙待制謝延州程宣徽書
伏䝉某官特賜答教并以覽先祖廬江集尊篇垂示者
大雅與觀曷深作者之意遺編増耀足慰孝孫之心恭
惟某官社稷宗工山河間氣宣風外閫緜地數州乃乗
坐鎮之餘能適行吟之興暢彌髙之嘉句發既往之幽
光以某先祖微命觕占當時弗偶巻生前之事業一肆
于詩借歿後之聲名特抒厥詠兼傳副本逺貺孤生猶
韓吏部之序楊公得匪貴人之存志元相國之遇嗣業
愛其大父之為文庶掦野史之前芳永與楹書而共秘
欽銘欣幸奚盡名言
　　賀唐宻學授左誎議權御史中丞書
竊審就膺朝紱進領臺網伏惟慶慰恭以某官才貫㡬
深噐函剛實性兼忠義之守學到聖賢之歸危言朝忤
于九天清議名喧于四海要官厚禄視如一羽之輕大
節髙名坐若㤗山之重屯夷殊致明哲惟均罷籠朔野
之財未煖河間之席亟召登于憲府仍臨長于諫垣臺
中之評行開英主之聽天下之望復聳諍臣之風矧玷
雅游倍欣成命
　　代馮當世定州王尚書問候書
阻庇末光逖瞻盛徳以官能以疎短當尹治之浩穰舉
為寸慮之勞坐致尺書之廢伏惟樂班寛詔静鎮要邦
隂有神明來相禧福恭以某官識凝簡厚才貫幾深偉
業發揮于朝端髙文鼓動于天下屯夷殊致明哲惟均
居峻官儀踐中臺之八座出宣帥畧領全趙之十城行
奉召音進光冊拜伏望上為宗社精調燕興
　　代賈魏公賀中書書
一陽出地萬寶乗時漸萌發毓之仁宜展履長之慶伏
以某官位尊台路勲濟王塗對日月之休明爕隂陽而
順正適開令序誔擁蕃禧方守别州正疏翹館莫前為
壽第劇馳誠
　　代馮内韓答洋州蔡郎中書
伏審治功第最褒典陟明遽正積星之聨益光守土之
寄慶音未講誨牘兹先篤雅眷以逾勤戢丹悰而増劇
善邦敷化方撫于遐甿寒籥貫辰倍綏于妙履
　　與北京諸官書
某拙直少機濶疎為治越再期而遂去訖大庇之焉依
旋從辟于闗中第馳誠于門下秋炎尚熾時祉載蕃仰
惟賢業之光已登最狀側聽上恩之懋亟服華章瞻頌
感銘并深下懇
　　答諸縣等賀到任書
某素昧戎機繆參帥畫纔備員于幕府稽論謝于牋函
首墜書辭過形禮意謙勤良甚愧荷并深
　　與王廷評太祝書
向者尚書開府小子字民㑹榮侍于親闈幸屢登于賔
閣厯觀子舍之賢哲罕出君家之弟昆從辟西來馳誠
北望秋炎尚熾時祉載蕃矧素藴之甚充計華塗之可
跂倍綏寢味少副瞻祈
　　代王樂道龍圖賀延州陸待制書
審即便時已開尊府伏惟慶慰恭以某官性惟忠亮學
有本元曏桂管之須才分竹符而領帥兼秘殿之論譔
重要藩之撫綏谿酋服馴嶺表寧戢旋進陞于延閣仍
出䕶于塞垣頼罇爼之前籌付之逺畧寛朝廷之西顧
倚若長城教令肇宣兵民胥悦莫遑就慶第劇馳誠
　　代河北都運趙待制賀昭文僕射相公書
春秋之一為元肇謹嵗端之起天地之交曰㤗遹觀萬
物之通恭惟昭文僕射相公六徳謨明千齡感㑹位劇
宰塗之冠禮隆尹石之勲勲力盛而弗居懇蘄身退詔
㫖嚴而竟起愈使道光上日斯臨茂祥攸介吾心馳翹
館跡繫外臺邈無拜伏之階第切壽祺之禱
　　集賢相公書
恭惟集賢相公秉國大鈞代天元縡彌縫衮職之闕調
序鼎司之和堯舜吾君拱揖几筵之上伊周諸已儀刑
萬笏之前開祚膺期對時納祉某適期漕節阻薦壽觴
第瞻黄閣之嚴曷罄丹函之祝
　　參政歐陽侍郎書
恭惟參政侍郎學際聖賢量包公輔文章飾至治之體
忠諒簡方上之心百度咸新少見貳公之效萬幾參㫁
尚掩真相之才維日三元具時百福某籠財北道望履
髙門徒䖍慶牘之馳尚阻壽杯之獻
　　參政趙侍郎書
恭惟參政侍郎朱絃純音清廟偉器蚤貳中階之論道
適毗上徳之持盈坐厎斯民㳺大庭赫胥之世力躋至
治復開元貞觀之風三朔始和百祥備舍某久棲台庇
方總利權就慶列以無從列頌言而第劇
　　兩制兩省及皇親節度防圓刺史書
比者得守故鄉冀安病質請從就道屢私悃之上陳訖
被温書許請光之入對適臨近甸首枉珍函親徳範以
非遥懷感悰而兼劇
　　回省府館閣書
比者祗從召節遐飭朝鑾將入覲于朝廷適前臨于近
服敢圖臺閣之範逺枉牋函之音展晤有涯欣銘兹劇
　　回陳樞宻書
伏審入對清朝還登陪幄載光睿選允穆朝言伏惟某
官莊重自持真清不倚蚤與神機之議屢從帥節之行
居然偉謀伏有勝算往綏一道雖所繫之非輕坐制五
兵在簽諧而尤重自聞新命適抱舊疴旋易地以云東
愧布書之獨後首紆誨翰増戢感悰
　　回滑州鈐轄王宫苑書
故鄉乞守方幸便安重客假塗比諧展覿旋成暌隔殊
極傾馳承已總于兵鈐遽首詒于函訊適臨窮臘益保
粹襟感祝并懷文陳非諭
　　回北京王宣徽書
故鄉得守方自適于初心全魏撫封忽相傳于輿議豈
伊綏御之要可屬衰疲之餘矧未奉于誤恩猶少安于
鄙抱慶音遽至已曲叙于交承禮意雖勤敢豫聞于恵
貺第深愧感奚盡名言
　　回青州歐陽觀文書
伏審就易東藩肇開尊府曽慶音之未講遽榮聞之先
臨祗服謙懷増銘感臆恭以某官際天藴識名世生才
學造聖賢之歸性兼忠義之守更謀謨于二府懇避政
幾之煩巻康濟于一時洊拜條詔之餘矧元猷之尚壯
宜舊徳之是圖僅聞五月之政成行被三篇之冊拜
　　回蘇省副書
向遇北轅克襄大事函封叙慰醪醴致勤兹初變于常
儀辱繼形于榮誨兼審載馳歸鞅復蒞財闈順履春詔
益蕃時祉行膺大用倍冀精頤
　　回北京王宣徽書
比者叨被恩緡與司留鑰曽是久勞之後懼非劇任之
宜然善政有條敢蘄于必告而知才相繼靡俟于更為
伏惟某官道貫將明器函康濟早懋元猷之壯累煩逺
畧之宣召節促歸矧上心之傾佇政鈞圖舊行王體之
謨明即遂瞻承倍深欣頌
　　回集賢相公書
自逺台符遹新年籥布書不敷慮浼于髙明占教遽臨
過形于眷與兼審坐論大政舉集蕃禧伏惟某官一徳
壯猷三朝元老才兼文武之術身繫安危之機伊尹倚
衡矧早謨于王體汾陽書考庶永慰于民瞻願如調䕶
之經以養崇髙之福
　　代元厚之回賀趙團練書
竊審給札程文拜恩増秩天倫繼美朝論推榮伏惟某
官望厚宗藩學探聖閫弗流富貴之習自服詩書之勤
遽以名聞旋從試可即環伊之舊列加團練之要班經
藴既攄官榮此始比縁攷藝兹辱貽牋感慰并深敷云
匪悉
　　代魏公回陳龍圖問候書
比者總帥路以分符來臨本鎮㑹使車之隨詔歸赴近
班未索晤言遂成離别方企賢規之粹遽貽書舍之音
蚤羽翼于東朝行股肱于元后炎威云兆時祉載蕃益
䕶寢興少符瞻頌
　　問候昭文相公書
帥路獲兼實託大鈞之庇台躔在望阻瞻上衮之光溽
暑貫辰政幾宅慮神明所祐福祚其蕃伏惟某官道徳
宗工儀型元老盟府早傳于偉蹟宰庭多守于前規比
深當宁之知還踐阿衡之舊首調萬化方繄商相之和
羹躬迓百祥更願留侯之彊飯上符帝倚下慰民瞻
　　回韓刑部書
比者外計擇使方來董于輸將小戎欵誠遽往煩于慰
納甫休行役良適燕興惟望重于本朝復才兼于數器
即膺顯用以紹先芬
　　回經畧司勾當劉郎中書
比喜還轅方接幕中之教未温坐席遽從塞上之行清
範載遥珍函逺及益欽勤意良戢鄙懐
　　回慶州王給事書
自當帥領遽厯于炎涼遐企賢規弗忘于朝夕逺紆勤
問備戢髙情惟近侍之垂光行嚴宸之促召益綏燕寢
茂對龍光
　　京西運司范司封問候書
比者外臺甚邇喜時奉于賢規中詔遹來遽就更于使
節自聞新命屬抱舊疴悵餞别之不遑積攀瞻而尤劇
倍綏寢味前對褒陞
　　回慶成知軍書
専介之來長牋為貺以軍榜之初廢謂使令之下遷利
疚備論感銘第劇適臨炎酷倍衛燕興
　　代回河中府蔡學士書
紬書懷槧竊幸後先之相望典禮班條旋成内外之禮
處兹劇賢規之企遽承誨牘之詒審履歊炎載蕃禧祉
伏惟某官學優聖閫名重士林才識兼長方提太史之
筆事功俱最聊剖諸侯之符行被詔音進光法從益綏
燕起少慰瞻馳
　　代魏公回北京王宣徽書
伏審介圭以覲方入見于清光留鑰所司仍重煩于舊
徳承還大府以布寛條伏惟某官才貫幾深體凝簡重
粤從神聖之臨御未識公台之表儀暫被召歸數更進
對嗟相見之已晩美于壯猷知非常之賢行聞于大用
甫煖保釐之席即參造化之機首枉音題良深感臆
　　回河北都運陳龍圖書
竊審進加禁職出總漕符視事云初縢書首及矧惟厚
望獨映近班直内閣之圖書董外臺之經穀侃然賢者
之正論早嘗羽翼于東朝簡在聖人之淵𠂻行置股肱
之上笏豈伊轉給可盡猷為益䕶寢興少符欣頌
　　回鄭州龍圖李侍郎書
審即便時已開盛府首紆榮問備戢兼惟伏惟某官經
世壯猷端朝㒞老備紆業已益重主知直延閣之圖書
遹光禁職宣輔蕃之條教肇懋風聲倍冀自持行膺大
用
　　答趙州通判韓虞部書
賢範阻遥倐逾于半稔軍書鞅掌遂缺于單函何偉度
之崇謙枉盛辭而垂賁兼承妙履誕擁蕃禧伏惟通判
虞部器識純明材猷膚敏闗決善藩之治已懋風聲延
登要路之游允光世徳永言欣頌奚盡名言
　　回新梓路運使韓少卿書
審承恩詔出領計籌邦選既行朝言惟允矧兼才于數
器比賛畫于中畿績以凝時名逾列郡行引東川之漕
仰瞻大農之材佇經費之既充即褒章之増懋首紆榮
問良戢厚情
　　回邠州閻諌議書
叨榮累紀愧無逺業以濟時圖報一端竊效前人之引
類矧惟耆徳嘗陟從聨淹徊守麾沉抑賢器加舊職之
未復輙露章而有聞何謙矩之自持枉誨函而多謝佇
膺大任倍冀珍頤感頌并深名言非悉
　　回韓刑部書
㑹遇闗中曽晤言之未足淹回塞上已晦朔之載周夫
何雅意之存屢有珍函之及㓂巢納欵行復命于本朝
使節増光亟躋榮于要路秋炎尚熾時祉其蕃益䕶燕
興少符傾頌
　　回判侍郭待制判銓孫待制書
總帥路之劇權倐更累月邈禁塗之碩德増跂髙風何
雅意之逈存枉珍函而逺及矧惟賢業親㑹聖人陟降
近班聊承于顧問發揮深藴行與于謀謨素籥兆涼粹
襟迪吉
　　回本路監司書
多病之餘久叨塵于任重寛恩所加方偃息于故鄉遽
奉更書俾司留鑰懇辭雖確成命弗回矧惟守紱之紆
適在史臺之庇敢圖謙矩首枉慶函愧荷良深名言莫悉
　　回滑州蔡待制書
自館故鄉之風寖濶晤言毎開順驛之筒必紆訊問何
雅懷之逾厚知髙誼逈存審履春寒載蕃時祉矧惟帥
節久駐邊藩繄逺畧之勤宣已豐功之茂建召音行被
大任攸歸益䕶寢興少符傾頌
　　到任謝集賢及樞相樞使書
向辭宰柄旋董戎㫋因累牘之自陳始懷章而得請仕
宦云歸于桑梓嵗時獲展于松楸殊適初心尤為私幸
久勞之體如痛定而後思多病之軀合力窮而則止尚
期滿嵗少息餘生遽移全魏之居留遂奪清漳之卧理
寛條所布僅能勉導于上恩逺累未明何以率先于帥
路胡然冐處抑有由來此葢某官宻啟睿心力陳宰論
以二邊之要固嘗備于使令而四履之封因許兼于綏
御庶殫薄効更頼偉謨
　　回都運使劉待制書
伏審顯對恩章榮躋法從計文兼總輿論僉諧某官方
格淳修才猷膚敏比陟諫垣之峻旋提漕節之雄内閣
登賢久穆端朝之選外臺倚重暫籠野野之財未列慶
音首紆珍牘其為感愧曷盡名言
　　代回新知府待制書
竊審顯承明詔就領便藩荷盛意之隆謙累勤辭而垂
貺某官氣函渾厚道具粹醇學該經緯之大原論極安
危之至要經緯勤講早垂近侍之光令閣班條尚屈真
儒之藴某比塵累牘得守故鄉雖居匪久安敢忘于必
葺而事有未盡當俟于畧張
　　與王宣徽書
叨被制函俾司留鑰莫辭成命爰促輕裝征馭載馳祗
赴别都之極近郊甫次首䝉珍牘之詒荷禮意之尤厚
懷感悰而倍切
　　回恩州知州劉留後書
頃從諸生已服盛徳聞道先後固爵齒之逈殊效官東
西曽聲顔之未接敢謂過存謙矩首枉誨音伏讀載周
中藏尤劇恭惟知府留後氣函剛實才貫幾深復辟危
言早建安危之策總戎逺畧晩章文武之資矧久出于
亷車行進深于樞幄春和云半時祉載蕃伏望上為廟
朝倍綏燕餗
　　與益路提轉書
比者竊冐恩書亟遷禁職罷籠財于北道俾班詔于西
州惟是罔功併兹假寵引守章而自愧幸使範之焉依
己治輕裝將叱疾驅之馭有諧清晤庶降既見之心欣
企兼常名云非諭
　　代趙成都到任謝兩府書
分蜀門之印綬已玷恩章直延閣之圖書仍叨禁職據
非其地寵溢于涯竊惟天下之奥區無若坤維之劇部
兵民兼制政事倍繁逺畧弗明重任安寄如某者跡起
寒士世無顯人敢為身謀以欺日月之照嘗有言責輙
犯雷霆之威繼被遇于兩朝亟陞華于近署諸公同列
最曰晩躋一歲再遷遂當顯用罷輸將于北道俾綏撫
于西州寸勞未収環視増愧都乏致身之術率繄造物
之仁此葢伏遇某官助平王塗借重國論致淺疏之近
器領險阨之名藩敢不動宣詔條力究利病雅俗俾歸
于坐鎮少布上恩用人雖取于後來庶逃物論覬續中
和之詠兼酬鎔埴之仁
　　賈侍中書
爰初冗宦固嘗託于洪鈞訖至近聨曽未瞻于上衮比
司通漕久舍别都獲天幸以何多拜台儀而甚數廓至
誠而相接忘絶禮之自居移守蜀門去離材館飭嚴騶
而臨餞特借道路之光抒大句以寵行永為莢衍之秘
雜然感戀萃厥悃悰恭惟某官業履崇髙智謀廣大更
文武之二柄洞安危之大機書功旂常留範廊廟適均
勞佚暫寄重于師垣久渴儀刑行召還于公位伏望上
為宗社精調燕興
　　代賈魏公移許州謝政府書
誕頒明制祗被茂恩付潩水之印章還魏都之筦鑰飭
躬趨而將命俾手舞以知榮某親㑹聖辰早塵台序旋
兼文武之二柄曷究安危之大機總一道之兵民第勤
逺畧上三年之課最曽罔寸勞自視晩齡久當重鎮洊
披懇牘蘄守便藩獲遂請麾之誠良由造物之賜此葢
伏遇某官鴻猷華國巨業代天因宻啟于宸𠂻致俯從
于人欲埏鎔所及銘鏤無忘
　　回王尚書書
祗承俞詔獲改便藩乃屈髙明繼掌離宫之鑰具存撝
抑首騰記室之牋政有俟于更張誼無煩于必告即馳
輕傳阻伺前旌企佩并深敷論罔既
　　回謝兩府親王使相逺迎書
詔移輔郡叨遂于私誠道出神都獲修于嚴覲特屈崇
髙之體首紆勞來之音戢感良勤指言非悉
　　上知徳州張仲巽屯田書
某少㳺諸公蚤服盛徳自嗟仕路之晩輩未識儒林之
文人比沿臺牒之行與攷郡亷之藝去取有所未至曷
禆賢太守勸駕之勤進退於此不遑遽䝉下執事虚襟
之禮既飲食以將懽恩之厚又車馬以為恵顧之光已
而旋歸復爾臨餞賜善誨俾知守職之繩墨授雄文以
示立言之範模違離尚新感戀如昨霜稜逾厲氣宇増
秋恭以知郡屯田行髙古人名重當世治狀第一矧風
績之其凝召音以三佇恩章之兹及伏望為國自壽副
時所瞻
　　代上王尚書書
某仙籍後陳名附青雲之久仕塗累紀顧垂素髮之多
引愚分以甚明冐人知而安可向當逺宦俛就冗司委
吏仲尼之所為詎輕倉庾之氏歸志孟軻之所有祗恐
田園之蕪未能決去以拂衣尚爾投閒而志食所繄官
局將庇台光比列奉于公函敢少論于私悃伏䝉損崇
髙之位勢曲趣寒蹤厚媮薄之時風親占温教悚然伏
讀謹以行蔵恭惟某官粤學入聖賢之微貴名揭日月
之上華要之選翺翔欲周八座劇班聊掌别都之鑰三
篇休命行調真宰相鈞俛惟衰遲永有棲倚
　　上提刑王郎中書
伏審清𠂻簡在明旨召還謂使斾之節南躬當前賀致
公函之缺上顔有餘慙仰侍優容少寛誅斥恭惟權府
提刑郎中器資渾厚術業宏長粤學入聖賢之微清風
承公相之後官聲所至物論皆歸遹當睿哲之臨朝不
限才于累日按章朔野民適厎于無寛參計甘泉財行
聞于有羡俛惟冗宦方備屬官雖欣君子之得時第恨
孤生之失庇
　　回鄆州郭宣徽書
近審懇避中樞往綏東土云初開府即辱詔書迨此發
函己聞易鎮遂稽布謝尤劇愧懷伏惟某官勲濟王家
序先台路傳汾陽之將畧提汾上之帥符坐席未温遽
改邉藩之寄冦巢爰珍復歸陪幄之嚴銘頌并深諭言
奚悉
　　回諸道轉運及諸官賀判相州書
向辭宰柄旋領守符晝錦云歸幾遂鄉邦之樂夕烽有
警劇分疆埸之憂比獲慶音己當帥職佩詞情之兼厚
輸悃愊以稍稽感愧并深名言奚悉
　　回運使范司封書
審奉恩緡就更漕節未諧修慶猥辱騰書伏惟某官世
濟大忠氣函間傑適接刑章之重甫臨陜服之交調兵
食于四方遽圖碩畫改使權于中道靡聼固辭聊藉輸
將之才即登要劇之任
　　賀延州郭宣徽書
伏審初見吏民已班條教長城之倚衆議所均伏惟某
官偉畧沉雄傑才英邁向輟神機之貳出當帥路之先
殆疆事之告成被詔音而入覲確然清郡奚堂之坐未
安復此臨邊海宇之情尚鬱行平小醜還奏丕功垂光
旂常制勝帷幄
　　回秦州馬給事書
西帥所總方圖綏御之宜重客初來未盡將迎之禮暌
違尚邇企仰殊深何過篤于謙懷仍曲存于雅意猶屬
道途之勞頓已形牋牘之勤惓展讀載周感慙兼劇佇
聞開府續獲馳書順履春寒益蕃時祉
　　回并州王端明問候書
自違風則遹更嵗端方疆事之是經曽郵音之未至猥
先流間秪益愧懷惟文武之兼資本公台之餘慶勤宣
逺畧屢易左符矧薄伐之故區實勁兵之要處境控三
敵地綿百城暫煩細侯往䕶諸將已聴威聲之著行甄
治迹之優倍綏燕興前服光寵
　　回賀提刑趙司封書
審膺中詔就領外臺伏惟慶慰某官術業淳深器資端
勁商于曲守益懋于風聲陜右按章未充于時望行圖
謇諤之舊亟還論思之班首枉書音尤増感臆
　　回閻待制賀轉給事書
祗奉綈函驟登瑣闥實罔功而被寵固匪服以抱慙曽
是短才訖無善状同時並進最曰晩躋一嵗再遷不由
顯效此葢伏遇某官褒華所借言味有加致此泛恩及
於孱品尚未敷于感臆乃前墜于慶音愧戢并深名言
非悉
　　代張景言回諸處賀書
自叨煩使汔此彌年在餽運之非常于事功而何有被
誤恩于乾造付劇鎮于坤維并假寵光仍遷禁職尋啟
還而弗聽曽論謝之未遑首墜慶音傋形體臆勤辭溢
幅厚餙過情感愧并深名言非悉
　　與交代趙龍圖書
就䝉中詔移領西州兩川之衢百賈所㑹中外所制兵
民實繁顧惟短才安有逺畧頼同升之先識嘗並貳于
大農今兹守符復繼賢躅固論契之莫厚容乞靈之有
繇舊必告新覬詳聞于善術守而弗失當謹奉于前規
再被十行之書將驅九折之馭風期甚邇天幸何多恭
以逺撫甿黎休成治績髙名大節早取重于端朝正論
元猷行入毗于新政倍綏燕起少副欣祈
　　回同州趙大監書
伏審進膺中詔出領左符條教初班吏民胥悦伏惟慶
慰恭以知郡大監端朝雋老經世緯才風績蔚昭乎吏
師時名早動于人主官儀兹峻兼治于尚方人瘼所求
遹臨于東郡靡胥報政行聽召還曽是單蹤方繄巨庇
未修慶問先枉誨音愧悚欣銘無諭卑悃
　
　
　
　
　
　
　
　
　祠部集巻二十九
欽定四庫全書
　祠部集巻三十　　　　　　宋　強至　撰
　　書
　　樞密相公書
按璣衡而攷度維斗建寅掲象魏以班常俾民觀治恭
惟樞密相公勛髙盟府道濟治朝才兼文武之資身繫
安危之重樞廷制勝以坐鎮於四夷宸扆仰成兹奮熙
於百度維春祺之所嚮與嵗厯以咸新某職總計臺跡
疏材館徒切壽康之祝阻修謁對之儀
　　樞密太尉書
恭帷樞密太尉元龜先識隆棟巨材日宣九徳之常坐
制五兵之本廟謀密勿已躋天下之安邦禮論思愈祕
省中之語遹臨元朔翕受蕃禧某總計使臺馳誠賓廡
瞻風滋劇介壽無階
　　省主蔡給事書
蒼靈布序華嵗闓端肇一氣之㤗通資百昌之咸遂恭
惟省主給事才包王佐道貫民彛名躋日月之髙學破
鬼神之奥贍中都之調度坐懋豐功渴四海之儀刑行
膺徽冊發春兹始介福攸司某蚤託下風適提外計徒
叙誠於竿牘阻馳慶於庸門
　　省副郭郎中書
恭惟省副郎中薦紳碩望經世偉才蚤登要路之華時
名甚盛進貳甘泉之掌風績其凝五始遹臨百祥攸召
莫遑為壽第劇馳誠
　　省副王郎中書
恭惟省副郎中惠和秉哲通裕標才貳職大農兼正列
星之位陞華近署靡需累日之期順履王正永綏天禄
瞻祈并切鋪述奚殫
　　省副兵部書
恭惟省副兵部蚤紓賢業親遘聖辰進位五兵兼造財
闈之劇疇庸六典即登法從之嚴順履一元載蕃百福
莫前脩慶第切馳誠
　　中丞唐諫議書
恭惟中丞諫議體凝方重學貫本元危言嘗犯於雷霆
直氣欲摩於星斗一誠獻納愈爲朝論之髙萬事脩明
遹厎臺綱之正始和戒旦茂祉對時某素被重知適膺
煩使兹阻壽觴之奉曷勝頌牘之䖍
　　郡牧龍圖吕侍郎書
恭惟郡牧龍圖侍郎玉璜荗閥金鉉慶枝親逄聖神之
期自厎功名之㑹文昌貴秩矧兼延閣之華法從邇聮
暫屈劇司之委遹臨元朔益介純禧禁總計河濵馳誠
門下永言企頌曷盡敷論
　　判都水兼龍圖韓給事書
恭惟判監龍圖給事世推人傑道覺民靈歩瑣門之榮
班直珍圖之延閣智謀有裕繄臨長於水官績用其成
行對休於天子維時開祚與國均休某乆去朝聨方提
漕節莫前為壽敢後馳誠
　　賀新推官書
右某兹者某官茂對宸緍榮從賔幄顧短才之有望幸
婉畫之焉依方列慶音遽貽珍牘俟諧瞻揖併述欣銘
　　代賀監司書
伏以華歳履端蒼靈布序審璿璣而攷度揭象魏以頌
常恭以某官康濟懋勤融明廸哲入膺宸綍出領使麾
方首祚之丁辰逮屬城而䝉福永言慶忭曷任下情
　　答監税李學士書
伏念向繇幸㑹獲除光儀鎮鞅計薄之勞絶攀臺閣之
軌封壤雖密緘縢幾稀伏帷闗掌多餘神明自復恭以
某官道先民覺才為世生由妙年而取甲科不累日而
致清貫書林擢職誠允公言利局冗寮固非久次靡容
秩滿行被詔還
　　代賀諸官書
伏以蒼靈布序華歳履端揭象魏以頌常審璿璣而攷
度恭以某官早紓賢業荗著官能屬首祚之膺辰固自
天而集慶永言瞻頌曷究敷宣
　　代賀吕度支改兵部糾察在京刑獄書
伏審顯膺鴻渥榮改清郎矧辱已知倍増距躍恭以某
官搢紳念望當軸慶宗親㑹穆清之辰累更繁劇之任
進憂卿之秩方啟於榮途悉君子之心以繩於庶獄佇
歸柄任少副輿言伏望上爲闕廷精調寢餗
　　與鄉中親知書
右某啟某一塵科籍久偃鄉閭制除調官闕滿之局率
繄仁庇備厯亨衢銜恩固深論感非悉旋營職之鮮暇
致拜音之後時恭惟順履新陽誕迎景福江闗十里已
逺於髙賢塵土三年遂淪於俗吏未諧諮覯第極傾翹
　　上通判元太博知縣葉太慱書
昨者乆偃鄉邦屢登墻宇素昧業官之術多所乞靈毎
繇清見之間未嘗無誨洎逺從於吏役俄越去於公庥
日尸鞭扑之冗囂不覺音縢之曠絶仰惟徳履坐擁休
祺恭以某官道具粹醇器函剛實曲臺掌故來惬於輿
言片紙垂褒佇歸於柄任俛惟孱懦鎮託甄題伏望上
爲邦朝益綏寢餗永言瞻頌曷究指云
　　問候府推張都官書
自阻賢規曠馳書舍屬寒威之方厲諒時祉之載蕃伏
惟某官名重儒林學優聖域闗决都畿之政聊藉治才
延登經緯之華行膺睿選餘祈自厚少副勤瞻
　　代問候發運主客書
右某近者伏值駕言屬封道出賤土幸階守紱之職屢
叩賓閎之嚴使車還轅倐爾踰月官簿堆案缺然寓音
伏惟順履新陽誕迎景福幹濟多裕神明頃還恭以某
官文章世家忠諒許國不由累日之乆力取顯官之榮
上知素明自結益固然外臺分寄誠鬱於具瞻而中扆
須賢行聞於爰立
　　代上特服魏諫議書
右某自叨朝寄出領州麾月有詔條之奉行寖焉音問
之稀濶仰惟孝履俯順禮經恭以某官元精所生盛徳
之後躋諫署之秘列將漕臺之重權中殊洊揚屯夷一
貫方隆帝扆之眷遽遘親堂之悲頗鬱輿瞻尚淹冊拜
矧萬鍾及養足少抑於哀摧儻細札奪情可兩全於忠
孝伏望上為邦社精調寢興
　　代問候發運主客書
右某近日伏值出按屬部俯經賤封繇天幸之使然獲
風期之覯止去徳米幾嗇神諒佳鎮鞅簿書之煩純疎
竿牘之問仰跂標範第勞悃悰伏望上為邦朝精調寢
餗
　　代上持服魏節中書
右某逖阻朝逰鎮縻郡事曠奉聲問仰諮宴興恭以某
官才貫幾深量函夷雅親逄真聖之運早踐列星之垣
方不世以懋勲遽終天之遘戚然徳雖欲報靡極於孝
思矧忠亦可移庶全於禮制
　　和州余郎中書
右某近列慶函繼紓誨牘倍聆徳履舉集休祺恭以某
官植操端方秉心純亮紫垣應宿早厯於清郎秀野班
春聊熙於雅俗行膺宸選少慰人言伏望上為邦朝精
調寢餗
　　通判太愽書
右某近䕶布音嗣䝉占教伏審賛行藩政坐擁天祺恭
以某官親㑹㤗辰洊揚美仕曲臺進秩矧故事之素明
别乗亞麾猶清議之未允佇歸柄任方恊與言
　　海州倅書
出承吏乏阻備賓榮當淮洲囂冗之衝有官簿沈迷之
慮營職亡狀貢書不時恭以某官文章世家忠諒許國
副車貳政尚鬱於賢圖細札須才行膺於帝簡
　　糾察吕兵部書
右某近日嘗貢牋縢計塵几席惟按治之多暇固尊生
之有經恭以某官當軸令枝薦紳碩徳早被上心之簡
總詳庻獄之繁踐徃訓之哀矜莫非慎察體至仁之欽
恤多所不及矧隂施之已隆諒寵褒之非晩
　　審刑李屯田書
鎮縻郡事逖阻朝㳺矌敘暄凉仰諮寢味恭以某官道
先民覺氣秀人靈早頏頡於仕途尚淹延於郎署䖍共
職事慎審刑章抵罪之氓頼盡心而䝉恵舞文之吏皆
束手而憚威矧治狀之有成加聰聞之甚邇行甄善課
驟陟清班
　　代答本州都曹書
右某啟自去故棲向從逺宦豈圖謙眷特損音題恭以
某官植操端方賦才肅給勾稽一郡適藉於幹能第課
三年行膺於寵擢永言感頌曷䆒指云
　　朱判官書
右某自把守麾曠馳書舍豈圖髙誼先枉長牋伏以某
官名世標才際天藴識泛蓮之幕夙著於能名恭梓之
邦洽聞於政迹行甄善最驟陟清途永邇傾祈曷殫崖
略
　　本縣孫長官書
右某啟言念自分符竹久去鄉枌舊業一㕓幸棲於仁
政順郵百舍遽損於誨音細玩載周銘藏無斁矧夙凝
於治狀固上格於聰聞行迓寵陞倍祈珍攝永言感頌
曷盡文陳
　　代答滁州監税李學士書
言念竊居藩守幸邇風猷如隣洪河日所䝉潤不逺數
舍缺然寓音豈意謙撝猥貽勒教暫屈才於利局行還
職於書林庶順生經以須詔召傾祈惑篆匪諭名言
　　代上濠州吕學士書
右某叨紓守紱宻接侯封斗踈順驛之馳日企餘光之
及仰惟坐鎮俯順生經恭以某官文章冠時纓冕奕世
早躋閠籍之華貫復列書林之貴游鈴閣班條寜容於
滿歳鋒車祗召行在於匪朝
　　代上糾察吕兵部書
右某向縻州守逖阻朝逰雖順翼之數通顧髙風之敻
邈仰傾徳宇鎮投勞襟恭以某官天鍾粹純世濟勲業
上方倚注允得民獄之平時所企瞻知為相門之後行
旌善最峻陟清途伏望上爲邦家精調寢餗
　　代上發運侍制主客書
右某自邈崇麾倐經累月阻奉音郵之問仰諮徳宇之
安恭以某官器函淳深術藴經濟以外計浩穣之委暫
掌於吏權矧中宸眷倚之隆行當於柄任
　　代上提刑郎中書
右某近貢音縢仰詢韻宇惟按洽之多暇固尊生之有
經恭以某官親遘㤗辰洊揚美仕提綱庻獄絶吏手之
舞文嚴課中宸竚上心之嘉績伏望上爲邦社清調宴
興
　　代答丁舍人書
郡卑地要術短事繁阻奉音函遽頌教幅受而伏讀藏
以為榮仍審燕興舉臻禧福恭以某官學造聖際行為
士宗親逄盛期獨映華貫然禁塗載筆曷究澤民之為
而台衮輔謀佇觀行事之效
　　代答秘監書
嚮領外麾遙瞻上笏豈圖恩奨首占教文伏讀以還兢
慙靡措恭以某官懿文表世亮節在庭中外洊揚明哲
一致台衡著徳方渴於老成仙室需才寜容於歳滿
　　代上徐舍人書
伏審光奉宸緡榮持使柄伏惟慶慰國家以外臺至重
列郡攸儀澄序庶官以判白於賢否總領大計以俱億
於經常僉謀所同明哲惟允恭以某官業術精奥方格
淳脩臺閣清塗聊抑翺翔之勢金穀重寄適繄幹濟之
才行被詔音驟還柄任
　　上昌樂縣官書
近覯風期過承禮遇旋經違異頗極傾依到郡少間致
書差緩餘祈精嗇以迓寵恩感頌之私文陳匪悉
　　代上省判邵金部書
伏自拜命宸廷貳權計省官簿紛委使郵絶疎曠叙暄
凉仰諮宴起恭以某官方格脩整業履該明觧麾通漕
之臺遽甄最狀亞職甘泉之府允屬時才矧心計之素
明加聰聞之甚邇行疇幹濟亟陟近嚴
　　代謝知州書
近者祗被宸緡奉安親柩暫還素里數覯清塵備䝉主
禮之優過篤朋從之好旋違徳宇適抵治封方休道路
之勤榮即有詔條之宣布傾賢惟日裁寄後時矧風績
之其凝佇恩意之不次尚遙晤對倍冀遵頣
　　答仇員外書
早綴下科寢階冗列備聞髙誼之日久願見盛徳而跡
疎近布勤惓之辭倍攄傾嚮之意兢畏太甚舛誤有之
妄指趨廷之賢謂為同籍之契隂須嚴斥絶覬好音頼
長者優容之深出小生意料之外懇諄其誨矜恕以情
置書䄂中永以為佩負荆門下勢所未能恭以某官名
髙士林學造聖閫平時沉俊領民籍官簿之繁疇昔著
篇極國體人事之大行膺褒陟倍保宴興感頌怔忪曷
殫崖略
　　代賀范天資移鎮書
某以孤生嘗棲大庇亟䝉教育之賜有警懦孱之姿尋
違逺於帥墻鎮奔馳於吏牒緒言不及夙習幾還頼天
不棄愚賢方昜鎮復幸使麾之屬適當官次之依善政
所施可日聞於矩矱短才無狀庶訖託於生成恭以某
官鉅業熙邦雄文表世出平亂略入總繁機挺金石之
純誠尊股肱之一體輟從秘殿徃領臣邦已躋㫿俗之
安靡俟更書之滿朝端英衮行被於登庸天下蒼生一
歸於陶冶畢宗臣之能事光信史之直書瞻頌傾依曷
殫崖略
　　代謝栁侍謮書
特紓公幹垂貺鈞函俯親小國之隣曲損天臣之體拜
而伏讀藏以為榮恭惟臨撫善藩綏寜㤗宗伏以某官
民靈先覺王佐偉才以文章取甲科以忠誼結明主華
要之選翺翔殆周厭預玉堂之游出領銅符之寄諸侯
之府矧坐鎮之彌年上相之廷行登庸於匪日
　　代答劉龍圖書
近塵愚悃上凂台光豈謂損體貌之逹尊錫丁寜之勤
誨惕焉拜藏賜以為榮恭以某官廸操直清秉心忠諒
公論加重主知甚明尚淹當軸之才聊寄尹京之任王
都億萬之口翕頌政聲相階比兩之躔行膺冊拜
　　代上文相公書
託身播物之鈞生成有素延首翹羽之館景仰無涯日
為吏簿之榮時闕公函之奉伏惟燮調元縡集受純禧
恭以某官道著将明量函夷雅秉尹躬之一徳㑹舜旦
之重華雲龍恊期圭衮旌徳丹青教化蔚為百辟之師
富夀幅貟靡失一夫之所太平之業夙夜以基
　　代上向少卿書
伏審祗函詔音榮觧使領孤危晩景違逺巨庥藐如嬰
兒驟奪慈母蕞若疲馬止思故軒遐企㤙暉第零感涕
承使旌之就道阻信服之把麾叙戀莫前馳想良極恭
以某官搢紳碩徳當軸慶技輸厚利於邦家已殫幹略
暢偉謀於圭衮行被寵恩
　　代上文相公書
用人惟舊鈞宰焉依亞外諸侯之麾鎮嬰俗狀瞻大丞
相之府阻拜台光伏惟宻賛萬機翕膺諸福恭以某官
清廟偉器朱絃正聲伊尹以道覺民靈山甫以職禆衮
闕結帝扆之隆眷踐公槐之絶班熙然吾氓登躋仁夀
之域致我真主拱揖勲華之隆百辟所儀四海共賴
　　代答吕郎中書
近者伏值某官駕言于藩道出兹土獲風期之覯止盖
天幸之使然展奉良疎緬懐甚靦豈圖髙誼先枉珍函
何其賁餙之多無乃謙撝之過兼聆近履舉集龎禠班
教善藩行攄於素藴拜嘉褒詔佇陟於清塗
　　代答陳太博書
伏審觧麾炎服假道淮邦惕牋候之未能遽郵音之首
及俛惟弱植嘗預同升兹天幸之使然將風期之覯止
拜塵有自引領増勞恭以某官家世名才朝閨碩彦曲
臺進秩矧故事之素明片紙垂褒諒茂思之行集併須
瞻拂以訖悃悰
　　代答荆南知府齊學士書
伏審茂對思函榮躋仙局伏惟慶慰竊以國家興敞秘
館延登偉才特優承學之賢乃建載言之職其應華選
允屬名儒恭惟某官學造聖徴識探經奥大筆擅淵雲
之妙卓富髙文當年飛終賈之聲早光上第對休辰而
逄吉揚顯仕以開榮叅計財闈茂明經畫宣風漕節多
所澄清遄升史席之華兼領守麾之寄矧洞庭之樂土
惟荆渚之推藩民物素佳江山尤勝優㳺郡閣足詠中
和之篇陟降王塗行歸侍從之列某側聞新命竊忭寸
襟惕賀牘之未馳遽誨音之首及永言感躍曷究指云
　　代問候海州知州書
近被臺栘逺承官乏企仁候之幕下時戀恩暉供冗職
於淮壖日馳俗狀門墻且邈牋牒弗時伏惟鎮撫善藩
綏寜㤗宇恭以某官郎垣碩徳王國偉才領麾滄海之
城豈容滿歳奏課甘泉之府行擢茂功
　　上徐州通判都官書
向者某官久偃鄉邦屡親標矩同心相得喜接髙賢之
遊交臂分攜鎮供冗吏之役奔走道路淹回歳時馳塵
想而彌深奉幽緘而久缺豈謂弗爾遐棄而貽好音惠
愛逾周雅素皆在仍審貳藩之暇益臻素履之和海近
㤗康已騰於輿頌綈紙迅召行陟於嚴塗
　　回慶成軍髙郎中書
右某啟伏審紫詔承恩粉闈正位伏惟慶慰恭惟知軍
郎中才猷膚劭術業脩明刺史承流方登於最狀郎官
應宿遽服於華章軍壘班條連上頻年之最星垣進秩
載光列省之文首貺音函第増感騰
　　與商州閻修撰書
右某啟審擇剛辰已班寛詔即商於之便郡脱炎服之
脩塗章懷近買臣之鄉失馬誠塞翁之福而况屯夷殊
致明哲惟均想宣化之多餘固養恬而増粹行膺迅召
還陟嚴塗
　　代回史秘校書
文試有司業精諸彦光外臺之舉首大華閥之慶餘垂
貺長牋益欽髙矩即収名於上第當得意於青春餘冀
自持以須大到
　　回慶州鈐轄梁文思書
參領戎韜徃臨邉劇喜獲賢䂓之接顧慙主禮之疎旋
審涓辰已諧視事首紆榮翰増戢鄙懐方外圉之倚才
佇中朝之紀績餘祈厚愛以對華褒
　　亳州宋内翰書
恭以某官學際天淵名重纓禬早陪乙夜之覽允極千
秋之榮謂翺歩王塗未殫行事之效而班條侯屏少見
澤民之爲順履慶辰具膺景福宅上台而秉軸諒在匪
朝祝南山而奉觴莫違為夀永言瞻頌曷究名言
　揚州錢侍讀書
恭以某官元精所生盛徳之後紹該洽之先業陟亷良
之茂科華要洊揚聲光愈綽宻侍鈞衡之覽遽厭晨趨
樂從露冕之遊已凝風績靡容秩滿行被詔還屬亞歳
之膺辰固自天之集慶某按封兹限為夀莫前瞻禱祈
深名言非諭
　　江寜府皇甫諫議書
恭以某官莊重自居直清不倚間闗數紀出入兩朝寝
隆法座之知峻陟諫垣之秘典刑在事方倚老成之資
藩翰于宣遽布中和之治順迎令序誕擁龎禠瞻頌所
陳名非非究
　　杭州吕舍人書
恭以某官道具粹醇體凝方重早躋仙籍之甲選久陟
禁林之貴游英衮之暢偉謀尚淹大任晝錦之過故里
聊請使麾某適按部封正遙墻宇祝南山而為壽莫遂
前趨託無幅以貢音曷涯下悃
　　運使工部書
恭以某官王國美才郎垣碩徳荷曠旒之隆眷方倚兼
能領金榖之要司尚淹致逺行疇最狀驟陟嚴塗順履
令辰誕膺景福某按封兹限為夀莫前瞻禱所叢名言
非諭
　　發運大諫書
恭以某官夙鍾間氣親遘熙辰翺翔要路之華聲動薦
紳之望以至兼諫署之嚴宻總漕臺之劇繁給食中都
暫繄於心計秉鈞上笏行被於詔音屬亞嵗之膺辰固
自大之集慶某久違賔次徃按刑章為夀莫前瞻風兹
劇
　　回梁文思書
一别河濵歎離羣之乆矣相逢闗右幸道舊以懽然旋
復暌逹方深企嚮遽貽書好益固襟期伏惟某官才武
絶人忠勤許國適領兵鈐之要行收邉閫之功倍順節
宣少符瞻禱
　　上察院書
恭以某官文為國華道先民覺雍和朝弁之貴暉映士
林之光佐邦漕之劇司適資心計兼臺綱之要秩允稱
恩章行旌幹濟之能驟置凝嚴之列順迎令序誕擁純
禧為夀莫邉瞻風徒切
　　代回江東轉運張學士書
自阻風期倐彌年所沉迷官簿常若少間臨按屬封曽
無虚月因懬牋函之奉仰諮燕餗之安豈謂眷存首貽
音諭伏審坐籌大計翕萃繁禧恭以某官行潔道醇才
宏業鉅外臺劇使頻成第課之優東觀昔游已復載言
之選盖上心之圖舊行思數之疇庸領漕節之輸將諒
非乆次踐王塗之嚴宻進服徽章
　　代答曹州孫祠部書
官部按疆日傾盛徳客車假道時剽美聲思清晤以未
遑遽珍題之首及仰銜嘉貺第繫鄙哀恭以某官方格
淳脩才猷膚敏紫垣列宿蚤踐於清郎緑野班春聊蘇
於雅俗行圖風績增晉褒章
　　代賀亳州皇甫諫議書
伏審光膺細札移甸巨邦審即便辰已開尊府伏惟慶
慰恭以某官行推髙爽道具粹醇親逢宸扆之知蚤陟
諫垣之秘洊凝風績頻昜守麾唯亳社之名區實淮壖
之重鎮暫繫耆徳以布寛條熊軾班春豈容於秩滿鳯
書申命行被於詔還
　　代問候文相公移鎮書
伏審卓馬還朝朱轓赴鎮已離邦於日下將假道於淮
邉鐃皷沸川特雄方面之勢冠盖溢路願識相君之威
矧叨簪紱之聨嘗託鈞衛之造日傾台斾増企愚襟伏
惟順履蕭辰誕廸茨福恭惟某官民靈先覺王佐偉才
感㑹帝宸綢繆公路畫一之歌既作休有成規太平之
䇿略行遽臻至治暢衮謀於已試収廟略而弗居出甸
陪京摩遑滿歳旋膺徽册易鎮要藩行將宣布寛條撫
柔雅俗坐席未暖亟五月之政成詔書誕頌復三篇之
冊拜俛惟疏冗訖望埏陶
　　代回舒州栁龍圖書
比塵使局獲邇侯封徒然燕語之傾缺爾牋脩之奉豈
圖髙誼首占珍題情在逺而逾親禮由謙而益厚兼審
坐班寛詔舉萃繁禧恭以某官才貫幾深器函剛實對
休辰而逢吉揚顯仕以垂光冠卿列於禮司登禁聯於
延閣主符假守聊鎮於善藩鈞軸須賢行膺於迅召
　　代上并州梁相公書
伏念自領小麾久從遐徼門墻萬里敢忘坱圠之仁寒
燠一音不徹崇髙之聴台光在望愚悃増勞寒籥丁辰
善藩觀政神明所相福祚其蕃恭以某官社稷元臣山
河間氣樞廷宥宻早暢於廟謨宰席凝嚴深禆於國體
前班漢詔出殿并門屈大丞相之威尊總外諸候之節
制免童迎迓兢喜細侯之來姦黨㪚逃率歸廣漢之治
行圖偉績還宅上台
　　代上許州賈侍中書
爰初還臺以迄補郡台光在望曽無數舍之遙俗狀増
勞都缺單函之獻第負芒而引媿難擢髪以論愆竊繄
賢宰之量洪未識下僚之禮廢伏惟坐班藩政參嚮天
和恭以某官業履崇髙智謀廣大抱誠明之正性秉忠
諒之一心蚤簡帝衷首謀王體師尹當國有具瞻之民
阿衡代天無不被之徳以至疇咨舊徳登冠鴻樞珍䇿
立成逺夷坐至帷幄以肅京師其尊位長百工允極宗
臣之貴柄更二府弗收造物之功懇列壤封請臨寰服
對宸緍之均逸露公冕以觀風居外弗異於中歛大以
施於小行膺徽冊復圖文武之才還秉元鈞寝造邦家
之福
　　代都運張待制與宣撫郭樞宻逺迎書
伏審出佈恩徳近違威顔前纛甫臨列城増企冐霜稜
之初凜萃時祉以載蕃恭惟某官偉略沉雄傑才髙邁
胄襲汾陽之慶神傳圯上之符方倚壯猷以籌多算㑹
小戒之玩境煩近弼以臨邉制勝幄中未煖鴻樞之席
宣威閫外遽揚都統之旂行懋丕功坐寛西顧某漕文
所繫郊候無期欣跂并深名云非悉
　　代王龍圖問候省主韓侍郎書
自去朝游遂叨州守當兵民之綏御亦既踰年凡使客
之徃來曽無虚日居有寛條之所布閒為多病之相乗
雖勤向徳誼之心不忘朝夕而仰諮福履之禮曠叙寒
暄方渉冬嚴諒蕃時祉伏惟某官才包王佐道貫民彛
名躋日月之髙學破鬼神之奥瞻中都之調度坐懋豐
功掲海宇之儀型行膺徽冊
　　與郭樞宻逺迎書
比貢音函當徹髙明之視適丁寒籥仰惟跋履之勤兼
審嚴騶甫臨近境行瞻台範増企鄙懐伏惟某官鉅業
茂明傑才宏逺本兵之地輟帷幄之前籌奉詔以行寛
朝廷之西顧餘留迎謁併叙欣翹
　　代張待制與宣撫郭樞宻逺迎書
伏審前旌甫臨近境即躬郊候増聴車音仰遐胄於霜
稜固載蕃於時祉伏惟某官偉謨經世丕績熈朝制勝
中樞聊輟神機之助宣威西徼行聞廟算之平進謁有
階翹瞻尤劇
　　答鳯翔黄元禮察推書
向縁厚幸得奉賢規曽乏少閒遂疎主禮暌違未幾瞻
嚮殊深遽損音題過存愛意屬霜稜之倍厲固時祉之
載蕃伏惟察推延平方格淳修才猷膚敏寜久煩於婉
畫行前對於華恩順序自持副愚所禱
　　賀滄守沈修撰書
伏審就鎮劇藩兼榮秘殿肇開尊府肅布寛條伏惟慶
慰恭以某官厚望端朝傑才髙世包經謀於術内富羣
籍於胸中贍給京師方轉漕臺之粟慰安黎庻旋分帥
閫之符重通儒之操修當太史之論譔行祗嚴詔寖服
皇僚
　　賀王周二侍講書
伏審内閣陞華禁筵勸講側聞成命竊忭丹悰伏惟某
官名世挺才際天藴識不由汲引自逄真主之知旋取
顯榮漸見通儒之效比進陛於書殿凾入侍於經帷上
方嚮文適資稽古之力行矣登用遂適當今之宜列慶
稍稽負慙良劇
　　與慶州機宜㑹節推書
(自/)濶髙風倐經累月比辱音函之貺殊欽禮意之勤旋
若舊疴稽修報牘方講邊防之節制諒煩幕府之文書
益保粹襟行膺茂渥
　　回提刑少卿書
比者建旄舊雍總節全㤗運帷幄之前籌曷明逺格寛
朝廷之西顧第竭寸心方休道路之勤即有詔條之奉
未遑叙悃先辱占書感愧并深名言非悉
　　回慶州王給事渭州蔡待制書
誤䝉上㫖出總西師初見吏民甫班條教久荷謀謨之
貴寖驚精力之疲尚繁邉閫之帥才協圖大事庶副朝
廷之聖寄共厎成功曽書禮之未修遽慶音之首及并
深感愧奚盡名云
　　回河中府吕修撰書
右某啟比辭冡任旋付劇懽剖分陜之守符總全秦之
帥節下車視事方祗布於詔條記室占書遽逺形於禮
意永言感篆奚盡名云
　　賀判府宣徽太尉書
恭惟判府宣徽太尉大忠奕世偉業熈朝參制五兵輟
樞廷之勝算并䕶諸將領邉閫之劇權進揚徽猷増峻
台序疆埸無事行厎於丕功旂常有銘愈光於前烈某
心馳門下踈繫幕中第修慶牘之䖍兹阻夀杯之獻
　　回賀耀州冀郎中書
伏審比諏榖旦肇布寛條伏惟慶慰本朝愛民數郡擇
守維華原之重地實陜服之劇州氓編既繁訟牒亦衆
其當師帥之選宜屬公明之材恭以知郡郎中識際幾
深器函端實自厎時名之重洊揚風績之優剖符此方
寜需於滿嵗趨召不次祇在於匪朝㑹慶禮之未修遽
誨音之首及永言感抃曷盡文陳
　　賀渭州蔡待制書
恭惟知府經略待制偉才經世厚望端朝出觀邉閫之
風進列禁塗之籍遹宣逺略益懋莊猷坐布藩條兼兵
民之綏御行參國論陪承弼之謀謨茂對令辰載蕃景
福某心馳門下跡繫幕中徒度慶牘之修兹阻壽杯之
獻
　
　
　
　
　
　
　
　
　
　
　
　祠部集巻三十
欽定四庫全書
　祠部集巻三十一　　　　　宗　强至　撰
　　書
　　賀昭文相公書
竊審圖任真賢進陞上宰埏鎔所及慶慰維鈞伏惟某
官函徳淳深秉彞淳大鬯元猷於台路懋偉績於王家
萬化經懐多識廟堂之故事羣生順理久躋區宇於大
安素望日充清衷愈簡首寧天縡就専尹氏之秉鈞永
翊帝圖當邁汾陽之書考格太平之極致殫康濟之初
心成命既行私誠竊忭
　　賀集賢相公書
竊審顯膺徽冊對掌洪鈞廊廟登賢寰區均慶伏惟某
官器函剛實識貫幾深才猷兼濟於百為智略可酬於
萬變制兵樞幄方運留侯之籌論道宰庭遽隨蕭相之
畫矧云賢業夙簡睿心君臣一徳之所同古無與擬禮
樂百年而後作今也其時行鬯偉謨亟躋極治側聞新
命増忭丹悰
　　賀富相公判西京書
竊審屢抗囊封懇辭宰柄輟中階之論道委近輔以優
賢素志獨諧清風逾逺伏惟某官誠明正性忠亮一心
久於社稷之宣勞數以翰垣而均佚復歸冡席比符周
尹之具瞻曽未朞年連謝留候之多病上方急治倚以
鬯謀諒緣誠請之堅遂許老成之去鎮安雅俗暫兹為
福於一方寤寐宗工更覬䝉休於四海仰髙第劇展慶
無從
　　劉待制問候書
近者使斾之東客亭云别冒風霜之初勁厯道路以載
勤甫稅征車諒完㤗宇暌違未久企仰尤深宅兆奉安
良増於永慕朝廷倚任倍冀於自持瞻禱并懐名言非
喻
　　回提舉郎中書
竊審專倚周才共經外計就膺邦選出按邊儲㐲惟某
官學造聖源識通治體已試財闈之效屈從守紱之行
清議未安休聲愈劭賢業可兼於數器惟所設施兵須
肯責於一端别當簡擢冒霜稜之初厲擁時祉以載蕃
叙慶尚稽占書云及其為感忭奚究名言
　　回韓内翰書
審膺恩綍登踐禁扄内相得人衆賢胥賀某官性恬榮
利學造淵源曏羽翼於東朝旋表儀於近侍進以直玉
堂之祕足罄忠䂓繇此調金鼎之和始符公議聊藉演
綸之大手即攄澤物之初心未列慶函首紆榮牘永言
感忭曷盡名云
　　回邢州狄閤使書
審即便時已班寛詔宿官兹限馳慶無從伏惟某官偉
略沈雄傑才膚敏蚤膺世選寖服使名壯嵗專城更邁
昔賢之盛事元功仗節行追先烈之英風即聼召還靡
需報政首紆誨牘仰佩謙懐某下情無任欣忭感銘之
至
　　回衛州周郎中書
審即便時肇班新治未逾朞月已浹歡謡伏惟某官望
厚周行才兼數器十年禁局備紓風力之强千里輔藩
聊布政條之裕行膺迅召亟陟要塗未列慶函首紆誨
牘永言感忭奚罄悃悰謹奉書陳賀兼謝
　　回提舉承旨端明王侍郎修實録畢轉官書
竊審國史終篇春官進秩真儒之效多士所榮恭以某
官序冠禁塗職尊袐殿早以文章之大手簡於神聖之
淵衷㑹仁廟之一朝載信書於百世編年幾易實資才
識之長奏御甫成訖被龍光之懋稽修慶問首枉珍函
感忭并深名言非悉
　　回昭文相公賀冬至書
天陽云復已慶問之先馳台座且遙猶鄙誠之未徹敢
謂自存謙矩垂貺音函荷禮意之過隆冩感悰而増劇
伏惟某官山河間氣社稷宗工首陟宰塗力平王路代
天工而調化兹鬯辰猷對日景之履長茂膺純祉
　　回南京王宣徽書
自濶風徽忽驚嵗晏雖政事已修之前跡無所更為而
音題或至於厯時缺然不講敢圖雅眷特枉珍函兼審
偃息别都撫柔媺俗神明所右福祚其蕃伏惟某官勲
濟王塗望尊台路政成五月猶司留鑰之嚴冊拜三篇
行秉宰鈞之要益綏寢餗少慰瞻祈
　　回成都府陸龍圖書
審即便時肇班寛詔治行千里歡浹兩川某官風績宏
長器資剛實歴紆賢業獨簡睿心識延閣之河圖殿㑹
藩於井絡撫柔逺俗行聞最狀之成延拜近司靡候更
書之滿尚稽修慶首辱占音感懌并懐文陳非諭
　　回昭文相公書
元朔更新嘗首馳於慶問上台存舊乃交貺於音函仰
謙矩之過隆冩感懐而増劇伏惟某官道光宰路勲濟
王塗極治是經元猷益壯首運化鈞之妙寅代天工遹
臨嵗厯之端亶膺時祉
　　回趙参政書
泰通云始嘗先布於慶音謙徳所存亦交垂於榮問載
欽禮意増戢感悰伏惟某官道具大醇氣函間傑參斷
萬幾之化措世既安遹臨三朔之辰對時協吉
　　回侍講呂惠卿學士書
審拜異恩兼陞美職經帷勸講書殿校文陳睿選於一
時壯儒林之偉觀某官傑才高爽明智該宏潜心自得
於聖㣲操術動居於物表雖文章已任已博極於羣書
而事業躬行當亟躋於顯用長牋垂貺丹慊増銘
　　回樞密侍郎書
久總帥符實託鴻樞之庇第瞻台坐良疎尺牘之音首
枉誨函自存謙矩兼審坐籌勝算舉集蕃禧伏惟某官
才貫幾深徳含簡厚蚤重端朝之望向煩陪幄之謀兵
本已撡底方隅於無事帝心所注佇廊廟之有聲益䕶
燕興少符企頌
　　回陜西運使陳學士書
審對宸緡出持使節矧惟茂器蚤履清塗弗專事於空
言欲兼施於行事虚承明之直舎果被僉言領全陜之
計文暫圖碩畫勢非久次歸置近班逺枉書音増銘感
臆
　　回彭城知縣太博書
審對明恩亟遷美秩未修慶問先枉誨音伏惟某官雅
量淳夷傑才膚敏庇身大邑尚屈髙賢之資掌故曲臺
有開榮路之漸永言感頌奚盡名言
　　亳州判府富相公問候書
頃聨政柄實依盛徳之末光今濶台符尤切下情之勤
嚮貢音不數負愧兼深比惟偃息善藩綏將泰宇伏以
某官行參古烈道冠時宗挺然金石之純誠休有鼎鐘
之偉績脫宰鈞而弗顧自養崇髙心王室以無忘孰為
内外矧屬寧期之急治行從元老以諮謀伏望益調燕
興仰副眷倚
　　回越州通判曽學士書
居留少睱衰病相仍缺馳書舍之音増企儒林之範逺
紆榮問備戢髙情矧術業之表時號文章之貫古優游
法從潤色辰猷兹茂器之所宜非别車之可屈行祇嚴
召倍冀珍頤
　　回賀參政韓侍郎書
伏審輟貳神樞就聞幾政羣言久穆竊忭惟均伏惟某
官函徳淳深秉彞惇大才兼文武之術識照安危之機
本五兵以鎮四夷比參陪幄之制勝財百工而調萬化
旋賛宰鈞之鬯謀世選有光睿心所頼曽慶函之未列
遽榮問之先臨欣感并懐名言非諭
　　回荆南知府元龍圖侍郎書
向圖綏御兼撫列城之師寖濶晤言永懐延閣之老過
形盛意逺貺珍函矧惟聳望端朝垂光近侍藩條坐布
議者謂先於一州國論入聞行矣當抵於二府益調燕
餗少副傾祈
　　賀副樞書
寵膺明制進貳鴻樞矧辱已知倍深距躍恭以某官誠
明正性忠亮一心早被華纓旋陞顯服久懋猷為之盛
洊揚事任之煩撫全蜀之提封遹綏逺俗司大農之經
費方瞻中都㑹宥省之虚員擢傑才而登選物論惟允
神機所參矧玉璜之慶宗有金鉉之舊物坐籌勝算佇
光賢業之施行副具瞻以踵相門之烈
　　賀吕副樞書
伏審顯承明制陞貳鴻樞伏惟慶慰恭以某官天資偉
謨世濟盛徳蚤進更於膴仕旋登踐於皇僚歴宣外榮
休有茂績比領大農之計獨當真主之知㑹帷幄之虚
員慎樞機之制勝方權綱總擥之際親覈臣鄰正賢傑
彚征之期擢參宥密曽是相門之傑矧為國器之華佇
聞英衮之元猷以紹青氊之舊烈永言企忭奚盡指名
　　代回王尚書書
審即便時已班寛詔方依鄰庇増忭襟悰伏惟某官世
濟忠勤天資英果蚤陟㢘車之貴旋増將鉞之雄奕葉
重侯茂華宗于隴右擁麾方伯襲勝氣於山西眷銅雀
之故封付玉麟之新命肇開尊府並建髙牙緩帶輕裘
兹適偃藩之樂昔襦今袴行騰載路之謡佇報政成復
光册拜
　　答便糶句都官書
伏審大計倚才朔陲按糴適聞新命頗惬丹悰備形禮
意之勤首枉書辭之貺矧郎垣之間傑行被選求豈兵
食之常須可煩施設
　　代元給事回知兖州鞠學士書
總漕符之煩使寸慮日勞企書殿之清流尺緘坐曠敢
期謙矩首貺音函審素籥之貫辰保粹襟而廸吉伏惟
某官器函剛實識際機深久輟紬書之才累彰行事之
效守麾易地殿鄒魯之巨藩民頌載塗蹈龔黄之遐躅
行祗迅召歸映近班
　　答瀛州呉待制重書
素籥貫辰黄華應節阻奉登髙之樂遽詒脩慶之音恭
以某官親㑹聖期早躋法從邊闗倚重暫煩綏御之才
國典疇庸行罄弼謨之藴
　　回河陰提舉賛運王比部書
久去近班再司北漕唯是輸將之冗缺然音問之修首
枉書辭良欽禮意伏惟某官郎垣碩彥王國偉才督舟
運之萬艘方圖碩畫助邦須於一道行奉膚功霜氣比
嚴天和參嚮
　　回新知邢州成少卿書
伏審顯奉宸緡榮紆守紱前旌在道俯邇於治封兼幅
貽音過形於禮意良勤冒渉益固福綏伏惟某官當世
傑才為時儁老繇風力之强濟増治功之懋明九寺名
卿寖登於貴重萬家媺行頼於撫柔
　　回永興司馬端明書
審擇剛辰已開尊府兼百城之師帥撫一道之兵民恭
以某官名世真儒禁塗碩徳不患寵榮之苟失一以愛
君自全忠誼之所存挺然許國眷咸秦之奥壤邇虢略
之故鄉方兹垂組以班春更過懐章之歸日封部安薦
飢之俗聊布上恩朝廷思直道之言即還大用首紆誨
牘増戢感悰
　　回濵州張郎中書
肅即剛辰肇臨雅俗環封千里歡頌一辭伏惟某官風
績宏長才猷膚敏奉行條教暫專瀕海之城趨走召音
行覲中天之闕未修慶問先枉誨函感忭并深名言奚
悉謹奉書陳賀兼謝
　　回青州趙資政書
移殿鉅邦肇開尊府提封所暨歡頌維均伏惟某官經
世元猷際天傑識孝悌甚髙之美行早取重於朝廷忠
純不倚之亮誠比同寅於廊廟適遂偃藩之樂未容坐
席之安亟被宸緡旋更帥節東海賜履聊藉百城之表
儀南山具瞻行副萬㝢之傾屬尚稽慶問首枉誨音感
喜并懷名言非諭
　　回鄧州韓相公書
暫輟政鈞適臨治屏詔條云布福祚其蕃伏惟某官勲
濟王塗道包民極稟山河之間氣挺金石之純誠參斷
萬幾蚤仰追於先烈協恭一徳旋昭冠於中階方注意
以綏邊實鞠躬以扞患未殫逺業俄屈更藩小醜尚存
實夙宵之所憤大忠自信奚出處之能移一方雖被於
仁風四海奈思於霖雨淑旂啟路聊煩觀政之行英衮
熙朝即復調元之舊羣心所企衆論維均暑氣尚煩台
光正阻伏望上為邦社精調寢興
　　再任謝史館諸公及樞宻侍郎書
向沐朝恩初還鄉守適更清漳之卧理遽以韓魏之居
留事物之來實兼他郡之數倍精神欲耗勉及流年之
再周抗章願息於衰疲易地少圖於閒曠乃推異數殊
失初心西雍節旄幸獲辭於新命北門管鑰猶仍撫於
舊封愚分粗安厚恩有自此葢某官力陳宰論密啟睿
衷誤寵不居俾自全於所守殘軀可退未即置於無庸
重寄復當餘生奚補
　　賀曽侍中判永興軍書
竊審進被明緡往開尊府抗使旌而就道露公冕以觀
風成命既行羣言胥穆伏惟某官鈞衡舊徳金石純誠
才兼文武之資身繫安危之託留範廊廟書功旂常閒
館優游方養崇髙之福屬城節制遹圖綏御之經撫鶉
首之巨封賴貂冠之元老雖曰長城之所倚豈容坐席
之少安列郡後迎行見晉公之再入中階登冠復歸周
尹之具瞻慶忭尤深名言非悉
　　回謝曽侍中賀加恩再任書
某稟生多病假守再朞庻少息於殘軀遂懇求於閒郡
乃䝉過寵殊戾本心亟更帥節之新不易留符之舊上
恩誠篤愚分未安數拜封章始許追還於優渥再司管
鑰訖令强䇿於衰疲敢圖兖路之並游首枉鈞函而垂
慶辱賁飾之相假識謙懐之所存待命累旬報書差晩
載惟弱植常懼疾顛全退處於無庸得自全於所守睿
心誤奬猶未棄於餘生宰論借優俾尚叨於重寄誓殫
緜力少答厚知
　　代上楚兵部書
就膺嚴詔趣覲清光屬部百城舉懐戀結學宮一介尤
失據依旋審簡圖碩畫之長登貳大農之劇涓辰視事
順序養和恭惟某官望重本朝才兼數器洊揚中外之
選並懋事功之成造膝危言曽無議論之阿世致身要
路獨有猷為之濟時比更西道之使符尋調北方之兵
食甫安坐席俄被温書造財省之浩煩諒非久次置禁
塗之清切行副輿言俛惟材器之疎晩陟門闌之峻一
見許與固已殊於衆人首垂薦論益難酬於厚徳唯祈
大用訖託孤蹤伏望上為廟朝精調寢餗
　　回保州王騏驥書
㳙辰其吉布治云初千里環封一辭均慶伏惟某官才
兼文武學造聖賢繇甲科以踐郎垣遽投定逺之筆適
丁時而提將鉞佇拜淮陰之壇顧是一麾決非久次慶
函未列榮誨首詒感佩并懐文陳奚諭
　　回諸新恩學士書
竊審落筆禁扃紬書藏室英廟盛崇文之選詔近弼以
舉知聖朝謹先志之承從新書而試可某官學術該洽
材猷懋明隨問納忠䇿條當世之所急按題析理論發
諸儒之未明固非一日之空言要在異時之行事飛步
儒館垂光士林首貺長牋過形盛意永言感懌奚盡指
云
　　回瀛州安撫龍圖書
留都假守曽密接於風聲記室占書辱過形於禮意矧
惟厚望獨映近班要劇洊揚猷為益懋領帥符於一道
兼撫兵民對宸詔之十行佇陪丞弼炎威方熾時祉載
蕃企頌感銘并深悃臆
　　回渭州經略待制諫議書
一揆賢範俄洊歴於炎涼各領帥符遂相望於西北首
貽尺牘増戢寸襟矧徳問之推髙賴威聲而經逺閫外
之制已坐懾於戎心廷中之謨行入裨於王體益綏宴
起少副傾祈
　　回北京通判髙駕部書
顯奉細書榮升别乗側聞成命竊忭丹衷伏惟通判駕
部經世偉才端朝碩望闗決名都之治豈盡設施延登
要路之華乃云宜稱載惟厚幸將庇末光首枉音函備
形謙槩其為感慰奚究名云
　　賀宫使司空侍中書
伏審累抗奏封懇辭幾政遹増台序之峻茂對恩章之
隆禮冊誕敭朝紳胥忭伏惟某官格天偉業宰物元功
秉心不回應變無滯君陳之謀猷后徳歴更三朝公旦
之勤勞王家逺過一紀忠至竭力功成退身何有鈞衡
遂還印綬進班宏父之位領使列真之居灑然清風惟
髙懐之甫適仰止元老恐靜退之難常就慶莫遑馳情
第切
　　賀吳副樞書
竊審茂對上恩榮隮右府君子得行其道衆人相賀於
朝伏惟某官鉅業適時傑才周物蚤紓素藴寖服皇僚
主計大農方底京師之贍給代言中禁甫追典誥之坦
明更賴猷為旋升宥密五兵之本參運留侯之籌萬化
所調行隨蕭相之畫側聞顯命増忭鄙懐
　　回判銓記注陳述古學士書
謁告上前暫閣載言之筆問安親側適拜登慶之堂遐
冒霜稜載蕃時祉首紆榮檢備戢謙懐矧近侍之凝嚴
加中銓之要劇難遂晨昏之養即瞻咫尺之顏益冀自
持行膺大任
　　賀南京留守王宣徽生日書
良月甫周凝乾坤之正氣元精所萃毓社稷之宗工㐲
惟某官業履崇髙智謀光大留符居守雖知出處之均
宰柄登庸實稽中外之望方冬云孟生徳維時俾夀而
臧聊次詩人之頌式宴且喜阻持賀客之觴瞻禱并懐
名言奚悉
　　回新運使楚兵部書
審膺邦選就領漕符維外臺鈞號於劇煩而北道倍勞
於運給矧望著本朝之重以才兼數器之周霈心計之
有餘暫繄碩畫豫邊須於有備行底丕功首枉誨函過
刑謙槩愧慶音之未列戢感臆以逾深
　　回延州經略郭宣徽書
留符所守巳再見於嵗陰治屏且遙第増思於台範特
紆榮牘備戢謙懐兼審静制一方翕臻百福伏惟某官
　謀宏博識度沈雄蚤暢徽猷久宣逺略禦戎閫外繄
坐振於威聲制勝幄中即進司於宥宻益綏燕起少副
瞻祈
　　陜西宣撫韓參政問侯書
宣𨗳詔音煩宗工之西撫發施廟算俾强敵之外攘遐
歴闗河良勤車馬神明所祐福祚載蕃伏惟某官經世
元猷際天傑識方圖新於百度㑹有警於一方台席暫
虚往總裁於疆事冦巢即殄還登進於冢司伏冀上為
邦家益綏寢餗
　　回新鄆州邵資政書
守北門之留鑰洊歴暄凉企東里之治封曠諮燕起旋
聞易鎮仍缺馳書荷厚徳之隆謙枉珍函而垂賁審丁
寒籥増廸粹襟伏惟某官才貫幾深器函簡厚曏貳樞
廷之密袐屢更督府之雄威兼撫兵民未睱溪堂之式
宴復參丞弼即符海㝢之俱瞻伏望上為邦家益調寝
餗
　　回郭宣徽書
竊審視公衮之絶班就膺異數仍帥符之重寄坐鎮雄
藩伏惟某官經逺偉謀濟時明略寛朝廷之西顧輟帷
幄之前籌疆事久勞繄外平於戎索詔音垂及行入總
於神機旋録膚功亟加顯命末繇修慶首辱占書感愧
并懷名言非諭
　　回判大理寺崔司勲書
復來北道介立羣居拙直無機都與時情之異嚮據依
有地獨䝉賢者之重知旋濶髙風遹經累月叙戀未伸
於尺紙馳誠常結於寸襟敢謂隆謙猥先賜教復此卧
疴之有日職兹修報之不時尚繄恩憐特以情恕伏惟
某官才兼數器望厚本朝陰徳固多曷涯於顯用睿心
所簡益懋於華章順履春陽載蕃時祉更祈珍重少副
瞻依
　　代魏公回曽子宣學士書
竊審發藴治朝垂光書殿家聲繼美士論稱榮伏惟某
官偉業濟時醇文貫道疾陋儒之無補唯事空言㑹真
主之有為自圖實效讐譌文於簡冊講長利於家邦兼
屬周才良階顯用未諧修慶首辱占書愧忭并懐名言
非諭
　　回賢良吕屯田書
審䇿危言旋隮異等士林聳勸賢業増光伏惟某官方
格淳修器資夷逺知周事物之變學際天人之交落筆
大廷悉指時而無隱奏篇中扆皆措世於可行豈依褒
陟之恩能稱詳延之實即聞顯用少副輿言首貺長牋
深銘丹臆
　　回越州通判曽學士書
二氣交泰百家寖亨荗對嵗端亶應時祉恭以某官學
探聖際文醇古初頡頏嚴塗久積士林之望徘徊别乘
尚深賢器之藏年籥更新召函垂至首紆慶問倍戢感
悰
　　代魏公集賢相公問侯書
向司留鑰獲庇宰鈞比緣輔弼之勞神遂至寒暄之違
俗慮煩省覽曠牋牒之問安旋稔善平與邦家而均慶
伏惟某官器函剛實道貫幾深昭安危之大方更文武
之二柄謀謨廊廟曽勿失於蕭規利澤幅員實具瞻於
尹石伏望倍綏燕餗仰副倚毗
　　回吕舎人書
審對制函榮陞詞掖矧惟鉅業獨映本朝凜然臺中之
風休有天下之望籠財北道頗違澤物之初心落筆西
垣遽屬演綸之大手追坦明於三代揜深厚於二京聊
鬯壮猷可量顯用永言媿忭奚盡文陳
　　回林學士書
審對恩函旋登書殿矧大猷之髙世繇逺業之傳家是
正譌文甫訖羽陵之蠧簡校讐祕館兹云王氏之青氊
物論所榮霄程可測特存髙誼垂貺長牋喜切感銘兼
深鄙抱
　　回賀省主吳内翰書
審膺制檢就陟禁扄曽未列於慶函遽首貽於珍牘矧
以傑才髙世厚望端朝鬯儒學之淵源稱辰猷之潤色
元昆舊物繼書綸綍之温辭多士美談曽耀衣冠之盛
事況大農之要地實近輔之便塗行服荗恩進聞幾政
　　賀賈魏公還節罷侍中仍受舊左僕射加大觀文
　　書
伏審懇列封章蘄還節鉞俞恩易地徽冊造廷進陞秘
殿之華臨長中臺之劇伏惟慶慰恭以某官樞衡舊徳
金石純誠才兼文武之資身繫安危之託留範廊廟書
功旂常比均北道之久勞得請陪京之舊治抗雙旌而
入勤方倚老成辭六纛之啟行遽刑露奏自養崇髙之
福益敦恬尚之風左相絶班仍表儀於列辟文昌要地
便咨訪於元猷企忭并深敷論非悉
　　賀陳副樞書
入奉恩緡進陞陪幄伏惟慶慰恭以某官才包王佐勲
濟聖時蚤歴華塗旋躋顯服比讓鴻樞之亞出宣逺略
之勤二敵以寧鬯威聲於邊閫五兵所制著雅望於本
朝遽趣介圭之還復參宥省之舊行膺册拜乃副輿瞻
　　與機宜安厚卿著作書
就被辟書屈從幕府兵民一道聊煩樽俎之謀賔主相
歡應適詩書之願矧收名於異等即飛歩於嚴塗得庇
末光尤深竊忭
　　代元給事答成都府趙龍圖書
籠財北道轉粟中都顧無煩使之長賴在髙賢之後尚
容竊幸可踵成規甫舎征車未馳謝幅懽然禮意之相
厚首以誨音而逺貽用布寛條靖綏遐服神明所相福
祚其蕃恭以某官美行甚髙至誠自信陞諫垣以開忠
亮之藴總漕節以見輸將之才直内閣之圖書帶西州
之印綬兵民兼制政任實繁坐鎮有餘惠浹兩川之舊
召還可待治幾五月之成柄任云歸輿言所協
　　答并州唐龍圖書
解麾南服總計北陲方休道路之勤即董舟車之運稽
郵音而講好煩記室之占書仰戢謙懐中藏感臆恭以
某官誠明正性忠亮一心蚤被華纓寖陞顯服擊邪扶
正自全國體之重輕執憲班條不計身謀之進退適繄
逺略云殿劇藩維薄伐之故區實勁兵之要處境控二
敵地緜百城暫煩細侯往䕶諸將矧威聲之素著加治
迹之頻優行奏膚功入敭休命
　　代魏公回曽舎人書
審對制函進陞禁掖訓辭鼓天下之聽詔命見聖人之
心維時代言僉曰宜職某官道結真主學通先王盛際
親逢於有為貴名自取於不次兼提數局奄有羣才之
所長屢抗至言力齊衆論之不一聊屬演綸之手未殫
澤物之心勢匪久居議當大用適叨封國之假守側聴
治朝之得賢未列慶音首紆榮誨永言感愧奚盡文陳
　　上杭州知府沈諌議書
頃者為令屬封託公餘庇一以恩私之煦曽何位貌之
論常獲坐隅之進趨不知縣道之疎冗幕府連從於西
北門闌夐阻於東南積是朝夕係仰之誠缺然寒暄起
居之問葢術業不長於他政唯管記見役於上官欲為
一書翻苦少暇抑中年精力之有限非盛徳須㬰之敢
忘尚蘄髙明或貸罪戾恭惟知府大諌道徳之老朝野
所宗才究百為之長識通萬事之變洊揚中外並建事
功時論愈歸風績時懋二浙㑹府矧在歴居之已勞七
人近班不應補外之宜久行祗嚴詔入輔寧朝俛惟孤
生尤切勤禱雖躬被善化阻預鄉人之間而口頌壯猷
肯居國士之後風霜正凜旌棨方遥上為邦家倍綏寝
餗
　　代魏公回宋次道諫議書
宫符久領居常多病而少閒函訊每來滋用負暫而懐
感方嵗律之遒盡惟生經之粹安某官才貫幾深徳含
簡厚蚤進陞於法從比臨長於諫工博極羣書多識朝
廷之故事參聞大政行追家世之先芬益䕶燕興少符
傾祝
　　回新恩通判賀郎中書
竊審顯承宸恩榮貳尹政曽未單函之修慶遽先累幅
之惠音祗服謙懐増銘感臆伏惟通判郎中秉彞簡厚
操術精深淹回不歎於郎潜恬約自髙於物論名都劇
治暫勞關決之才要路華章行懋延登之寵春期將半
時祉載蕃瞻頌感藏不勝下懇
　　回劉道叔祕校書
曽是晩生獲親盛徳忘年相厚契緣出於士科聞道固
先禮止容於兄事違離幾月倐忽中春伏惟心游六經
躬享百禄未睱一書之叙戀遽煩累驛以寄聲方真主
之急賢矧宿儒之抱道行聞延訪起備諮詢瞻頌感藏
并深下悃
　　代魏公回發運羅少卿問侯書
留符所守使範且遥敢圖雅愛之存遽有珍題之貺兼
承近履參嚮蕃禧惟望重於本朝矧才周於數器久煩
碩畫總山海之輸將屢懋丕功贍邦家之供億行祗明
詔歸踐嚴塗感頌并深名言非悉
　　與二府書
向勞重任遂乞餘生得守故鄉甫安坐席一奪清漳之
卧治再叨全魏之居留矧惟北門實控朔野素號多事
罕常少休黽勉三年智與力而俱困支離四體疾乘衰
而屢攻苟復徘徊則將顛隕載念朝廷之極寵莫如將
相之兼榮曽是罔功久兹空食慮役坐戕於神觀量盈
陰懼於鬼誅所以洊露封章仰干旒扆懇還旄節願易
麾符愚衷雖堅睿聴猶隔自非四近之協助曷使兩端
之畢諧顯勞合被於褒嘉公累遂諧於湔滌未容贊善
先辱惠音行聞九寺之進丞續具一書而修慶永言感
忭曷盡名云
　　回磁州晁大卿書
不聞餘教苐驚日月之屢更常跂下風缺叙寒暄而上
達簡惰若是擯遺乃宜敢圖損卿老之達尊眷郎曹之
晩進首詒勤誨備戢謙懐仍審順履春和載蕃時祉伏
惟知郡大卿徳函渾厚識貫幾深沛然風力之有餘厎
厥事功之甚懋清門濟美矧追迹於先芬嚴詔趣歸行
垂光於近署
　　代魏公賀富相公致仕書
竊審顯冊造廷安車就第兼榮將相増快公卿素志一
時清風萬世伏惟某官徳尊台路勛在王朝忠亮丹誠
屯夷共貫頻年辟位鬯謀未及於道行晩嵗偃藩知止
漸圖於身退遽舎臯䕫之偉績遂諧箕潁之初心宏父
進班聖君優老動清洛之喜色追香山之舊游某早庇
末光比間成命激懦衷而竊慕愧勇退之云先企忭并
深名言非悉
　　代王龍圖賀郭宣撫書
伏審上注睿意出宣詔音惟時列城咸企前纛㐲惟慶
慰恭以某官傑才髙世偉略絶人襲忠誼於世芬洞機
鈐於兵要比自廉車之貴亟躋宥府之嚴方繄壯猷曽
未累月㑹小戎之玩塞資厚望以臨藩繇密勿之廷中
徃籌多算専慰安於閫外坐制一方佇銘鐘鼎之勲増
重邦家之望水行貫序時祉叢休
　　代王樂道龍圖回環慶副總管張團練書
伏審延奬膚功就膺寵命増使名之峻秩貳帥路之劇
權未列慶函首詒珍牘徃乘邊障方倚於傑才出擁戎
旜即光於美拜永言忻感實倍常彞
　　上北京通判兩郎中書
向者備員屬邑託庇副車官書期㑹之間未嘗檢察公
事起居之際為霽威嚴訖由恩臨得以理去逮從事於
幕府益馳戀於門牆素籥兆涼粹襟廸吉恭惟通判郎
中才兼數器名重本朝貳尹治於别京巳登最狀擴賢
謨於要路行懋休功伏望上為邦家精調寝餗
　　代與蘄州吕兵部和州傅戸部書
向此為州遂有米鹽之細務居維企徳實疎竿牘之常
儀自履冬嚴諒蕃時祉伏惟某官心惟忠誼學有本原
危言朝忤於九天清議夕傳於四海要官美職視如一
羽之輕大節髙名坐若泰山之重暫分符於淮右行趣
召於朝端左右嘉謨旦夕顯用伏望為國自厚副時所
瞻
　　代張待制回鄭學士書
伏審上方給筆甫程試可之篇麗正讐書遽踐入優之
等鶱翔兹始欽忭逾深惟儒館之盛游實治朝之華選
豈特文章之諸彥於爾為羣由來公相之貴人此塗所
出某官學探聖閫名重士林鼓掞庭之雄辭中入彀之
上第緑髪方壯矧致身之自髙青雲在前信舉足之可
到尚稽馳慶首辱詒書媿荷并懐文陳非諭
　　代王龍圖賀王待制書
竊審就奉制函總提使節伏惟慶慰恭以某官用兼數
器望重本朝才猷懋明風力强濟間引兩部之漕旋貳
大農之籌贍給中都翺翔内閣遹圖藩寄允穆朝言剖
北道之帥符甫温坐席餽西方之兵食遽趣行臺佇碩
畫之少施即膚功之茂建續須大用訖副輿言
　　上二相公書
某逺略本疎忝寄忽驚於彌嵗舊疴間作貢書遂至於
曠時仰兼度之有容顧下誠之自愧伏惟謨明王體翼
戴帝圖一徳同寅百祥胥祐恭以某官器包民極道濟
王塗挾重計以尊本朝履正徳以儀庶位稷契諸已唐
虞吾君崇賢絀姦興利革弊謀猷為之未詔舉教化於
可行廟堂之間日修輔相之能事鐘鼎之上行紀太平
之極功聳動搢紳光華典冊凝嚴貫序燮理經懐倍保
崇髙仰符眷倚
　　郭樞密逺迎書
伏審樞廷虚位陛墄違顏出宣布於上恩行節制於諸
將適臨寒籥遐履征塗陰有神明來相福祚恭惟某官
略包英逺氣挺沈雄襲祖烈於汾陽授兵符於圯上才
不世出名為主知方借前籌參制幄中之勝復資多算
聊為塞外之行諒敵冠之望風懾威聲而遁跡某適縻
州守佇展郊迎欣企并深文陳非悉
　　賀王觀察仲儀書
竊審易秘殿之禁聨就㢘車之寵秩仍更劇鎮并服華
恩伏惟慶慰恭以某官經世壯猷端朝雋老掲聲光于
白日享富貴于青春大公相之高門蚤紓鉅業撫兵民
於西徼方懋膚功以文武之兼才遽班聨之易地解平
涼之舊紱換成徳之新符佇繇蕃閫之雄歸秉鈞樞之
重永言欣頌曷盡名云
　　賀陳蔡二提刑書
伏審顯對恩函就更使部側聞成命竊忭丹悰伏惟某
官識際幾深量函夷雅擴長才于仕路藹偉望於郎垣
奉詔中宸體睿心之欽恤按章列郡多陰徳之平反行
登踐於嚴塗寖發舒於逺業永言欣頌曷盡文陳
　
　
　
　
　
　
　
　
　
　
　
　
　祠部集巻三十一
欽定四庫全書
　祠部集巻三十二　　　　　宋　强至　撰
　　䇿問
　　試京兆府學生策問八道
問讓者天下之美道所以息忮心而長㢘節也處夫上
者或為之先在下者隂從以效今公卿大臣間旦受一
命焉暮必讓讓至于三四不聼則必就噫果可讓也奚
三四而遂至雖百十猶為之必聼焉而後已其不可讓
而讓也是率天下以偽也其從而效者皆偽道也望忮
心之息㢘之長難乎矣今之讓可行也不可
問肉刑之刑慘也後世憫其體膚之㫁而去之然罪有
大於髠黥者遂無等以處置一加而至於死於戲㫁者
誠不可續較死不猶近輕乎若是變肉刑之慘而反重
之豈法之得就慘與重奚適為可
問記曰君子行禮不求變俗夫不求變俗固也然俗固
有媺惡又可槩而不之變乎如是則固簡者得籍以為
説覩惡俗而恬不一變焉將敺其俗以就吾體又慮夫
安於故習有不得已而就焉者非中心樂而成變也君
子之於禮如何為可行願以聞其説
問戰危事也雖機變不出或先克以濟方長勺之役曹
劌問莊公何以戰公曰小大之獄雖不能察必以情劌
曰可以一戰噫矢石既接敵者在望驅生人而就死地
而曰我察獄能以情可使之一戰必克乎劌之言偶取
於當時耶遂可以為後世用兵之術耶
問昔洚水氾濫蛇龍交人之跡禹導而行諸地中然後
九川以濬而中國得以食河自金隄之役興其故道遷
而横流肆者後世不絶今瀕河之地或種不得下有既
耕殆穫而隨被水害者無虚嵗欲順其性而從其所自
流則有毁城壊畝之患將堅其防以禦之然水行地上
不決則溢未見其可禦也講河策者必有長利
問孟子對齊宣王以為明堂者王者之堂欲行王政則
勿毁噫聖人之君世其道徳仁義凡可以為治者莫不
講鰥寡孤獨莫不皆有養雖無是堂王政可勿行乎苟
宴然自得於九重之上弗講其所以為治之具而施仁
弗先夫四者又可以行王政乎若是王政之行否果繫
一堂之存毁乎否也既曰王者之堂矣於齊焉得有諸
軻之㫖安在諸君試辯之
問書稱鯀陻洪水汩陳其五行帝乃震怒弗畀洪範九
疇乃錫禹噫天高乎在上將睹其赫然震威以怒鯀又
諄諄然有所命以錫禹耶不然豈箕子之言過耶抑禹
得九疇其取以治水者果何法耶及夫決天下之水而
注之海然後任九州之土以定貢彼八州者先田後賦
莫不皆有貢而兾獨反是何耶
問夫子曰吾四十而不惑孟子曰四十不動心有以異
乎苟無以異也是二者聖賢少時何不能必待四十而
後可孟子以為顔淵具體而微且淵也短命是未嘗至
四十也苟不至夫子之年已不惑則過聖人逺已烏在
其㣲也若猶未也既未能無惑其於聖人之道有不足
者矣烏在其能具體也諸君為辯之
　　試徳州進士策問二道
問儒苟名則已必欲蹈其實而不心乎治亂之原未見
其能儒也自古皆有治亦莫不有亂治亂之來非天降
地出直根夫君臣得失之歸爾若二帝三王之盛有治
而無亂不待講而白孤秦五季又無足道者繇漢以迄
于唐其間有欲治之君而無治臣或臣得矣而君失之
於上與夫君臣一徳號為至治之極者此宜就諸君以
考也其厯代史籍之載各按往古以對庶觀儒者之用
心
問鹽於海利為最巨欲利一於上而絶下之侵也故防
峻而網逾密自竊鬻私販之興而愚民俱入於罪甚者
或轉而為盜至制挺以殺捕間入死法而不知止何利
之誘人也如是議者欲天下通行而商焉則又官之所
得纔闗市之算爾是刑罰可省而利入或無㡬噫通行
傷官禁止害私害私滋刑傷官耗利若之何其可也
　　頌
　　上文相公生辰頌
某盖聞昔在宗周則有若申甫鍾神喬嶽而克宣四方
之澤粤惟炎漢則有若蕭相儲精大昴而終厎第一之
功皇天眷宋思佑真主和正之氣上不為景星慶雲殊
尤之祉下不在靈芝屈軼中萃河汾是生王佐公翕受
純粹亶為誠明入則暢衮謀裨王體以躋君於堯舜出
則布上恩厚民徳以措世於仁夀方將施澤於無垠較
功於無前區區周漢之佐不足為公議也惟月孟冬日
僅盈數實公載誕之辰謹獻頌以夀夀曰
月十為陽日九為良河汾之鄉于時發祥是生我公徳
完道充文乎深厚志乎粹忠出殄强敵入登元輔甘雨
早嵗和氣緜宇誕辰爰臨幅員一心祈公之夀松筠千
尋
　　銘
　　鐡漏壺銘
注之涓涓弗舎晝夜節數之正差不容罅作於熈寕庚
戌孟夏
　　序
　　盧君字序
古之人有所志且戒或寓文銘器以自謹有時而汜也
豈若名在已稱於口而終身焉名不徒立具見君子之
志善哉盧君之名正臣也其志於忠者歟然正之施不
一有諫諍之正焉有議論之正焉有容色之正焉有進
退之正焉諫諍之正過中則失亢議論之正過中則傷
泥容色之正過中則太剛進退之正過中則近僻若是
不得中之助亦不足云也故云既定朋友之間又為字
以稱道使聞而知所表焉予於盧君則友也字君字職
請字曰中甫君方屈才佐一邑他日立朝廷事人主使
人稱之曰盧某正人也則君之名不虚命又曰正而且
得中則予之字不虚表中甫其勉之皇祐三年正月十
二日餘杭某序
　　呉三班字序
致政宫師杜公昔為樞密使今三班呉君嘗給事其府
謹㢘敏慧能自得公意故未嘗以吏視君問因視側命
之名曰希逺公㫖必曰功名事業在希其逺者而不以
近器期君也今諮字於䝉請字曰伯强何則適千里者
在足力之强爾否則跬歩不能到君子之於逺業亦曰
自强而已矣皇祐五年六月二十四日友生强某序
　　送監征錢宗哲序
人心之仁均有也然而不能者利奪之爾闗征之吏探
囊發篋索人之隠其心豈索不仁哉盖曰賞格誘之爾
今有司之令主闗征者月校季比嵗終㑹其祼視前嵗
之増减以為殿最課増有厚賞惟恐搜隠之不至仁何
預我哉浦陽在婺為窮山商旅之過婺者多道旁邑故
闗征之官常病嵗課益張其防伺人之來間有一觸者
則必傾囊倒篋算緡而去譬夫設機待獸中則不擇故
商旅益不來常嵗之課益不登獨錢君宗哲之莅是局
其術大抵本仁誼且曰籠商之術在寛不在急急則吏
與商為表裏將寡取其賄而私縱之寛則商喜輸官而
吏無以為私計宗哲持是術凡商旅之過者必裁减其
數而征之繇是皆願出其塗而常嵗之課愈登羡四方
之商率稱宗哲為材官又浦陽俗善織凡補吏者指此
邑為膏潤其空槖而來盈装而歸者前後或相繼獨宗
哲解官去家儲無擔石吏負而隨者皆先世賜書與父
祖誥軸一邑之民愈以宗哲為㢘吏宗哲嘗語予我高
祖挈東南之籍歸天子始有功王室厥後用直言登科
選者一門凡三人故家聲大于當世今我階䕃籍列冗
官苟復規規嵗課覬賞格之及寜獨媿吾門抑豈不貽
仁誼之羞耶故學不喜章句仕不圖苟進惴惴焉唯弗
紹家世之烈為懼以是宗哲能文善詩卓然有逺器噫
能言宗哲之材而不能知其㢘者四方之商也能知其
廣而不能知其文者一邑之民也知材與㢘而復能知
其有文且仁者予也於其行并取行商居民之誦以為
序云至和乙未三月十一日浦江令强某㡬聖題
　　劉君仙尉字序
世治安則士得伸其藴而見貴於時自古竒偉士或遭
世不幸避冦干戈之際窮死巖谷之下而其藴意不得
伸者衆矣宋興垂百載天下號無事東南之民不識兵
革西北貢享不絶於廷士遭此時真治安矣劉君生綺
紈家既得為太平之臣而名復以世安命君是名得其
實矣今一命尉武川武川邑小事簡固宜以學問自力
異日效古人乗軺上書一伸于當時不徒為治安之士
矣請以伸之為君字苟名與字兩得其實則得不為虚
矣劉君其勉之至和二年三月二十七日浦江令强某
序
　　送嚴公裕序
每天下詔貢士而吾鄉應者不下二百人其選而升禮
部者十二人而已吾友公裕嘗預焉既而十二人者偕
試於禮部禮部總天下貢士之籍其數纔三千餘其選
而進於天子者不下七百餘公裕弗預焉議者曰十五
而取一焉公裕得之五取一焉公裕乃失之豈其命耶
不然何得於寡取而失之多取也為公裕父母兄弟者
亦曰命朋友於公裕者亦曰命公裕亦自惑於其命而
已耳昔有習舟者往來絶大江未嘗或失也一旦猝與
風濤遇篙亂檝横既覆厥載歸而嘆曰自吾汎大江而
吾舟未嘗危也今特為風濤之困爾豈吾術未至耶毁
檝折篙不復習舟事客有笑於旁者曰夫操舟患不工
爾苟工焉則之江之河之巨海無不利寜有利於安流
而敗於驚波哉子弗汝咎而尤風濤今而後吾將見子
不能舟斷港寜復大江之能絶乎於是舟者釋然悟再
拜為客謝治篙整檝畢力於舟事期於工而止焉予與
公裕别十年矣今嵗詔罷貢士而公裕自婺過予道所
為學則粹然其正矣出所為文則曄然其冨矣殆非予
昔别之公裕然獨所謂取名之術者若將易而不為耶
未㡬告歸因語之曰士患業不精業苟精即於鄉於禮
部於天子之廷何試而不可安有工於其鄉而拙於禮
部哉今公一衂而弛其亦由風濤而毁篙檝者歟寜知
無竊笑於傍者公裕亦幡然悟再拜為吾謝而去
　　送邵秀才序
予官泗四方之學者與其州之士凡過予不言其他而
輙及賦彼果不能其他而惟賦之知固不足怪苟畧其
他而止予以知賦其待人既薄其自處必不厚向予之
於賦豈好為而求其能且工哉偶作而偶能爾始用此
科等既得其方捨而專六經之㣲鉤聖言之深發而為
文章行而為事業所謂賦者烏復置吾齒牙哉譬嘗為
盜者今既為良民有人道向時之為必頸漲面赤惡人
之訐也秀才邵君自楚及門貺予以書其間多易春秋
發明聖人之道無一及前之云者待人既厚其自處果
不薄今還楚有待予若前者一為予辯之
　　送向秘丞序
民不見治其原在州縣之情分州者曰縣吾統事無便
不利檄一下責縣之必從縣者曰縣自有政檄如予何
事不問當否一切欲違州故州病勢削縣患氣沮上下
交闘戾而民不得見治儻州可行縣曰必不可行縣曰
是州曰非州忘其勢縣抑其氣唯其當而從焉則上下
交相通而治可見一賢一否不能獨治州縣俱賢焉而
後治今范公鎮青社向侯為屬縣范公屈廊廟之尊就
一郡固不識州之所以謂勢也向侯之台輔之後領一
邑固不識縣之所以謂氣也而又向侯志古力學處事
有本末得天下之賢而事之范公斂大施小獲竒材為
官屬州縣之情將合如符節青之民其見大治豈止上
下相通而已哉
　　純甫仙尉正性齋序
室以齋名無他也盖居之者内焉諸心外焉諸身藏焉
為萬慮行焉為萬事無不潔齋而居之也苟身黷于貨
心溺于偽慮發而不端事行而不正獨㤗然以居是有
齋名而無齋實矣純甫名家子一命尉此邑因即署東
舊宇葺以為齋六經置諸前羣史列左右純甫日居其
間取詩之無邪以秉心禮樂之中和以治身易之精微
以端慮春秋之斷以行事書之洪範以蹈中其考諸往
古則姦邪雖死我得以筆誅忠骨雖朽我景其遺烈是
無愧于齋實矣顧其名猶缺且諮于予予曰夫身末也
心本也性之於心又本也性正則心正心正則其身與
事無不正也宜以正性名君齋若乃苟華榱桷苟積圖
史動静不由于正則非予所以名齋之意也
　　考徳集序
熈寜八年六月甲寅魏國公獻韓公薨訃聞皇帝震悼
追榮送終皆軼舊典既𦵏親為製文刻石以褒大之所
以哀寵之意甚厚自朝廷三事大夫以及四方閭巷之
士婦人孺子知公名莫不嘆息相與感動顔色而公所
素厚者則皆匍匐㑹哭於其堂或不得往則瞻望歔欷
寓使人以祭將葬又皆為詩以抒其哀於是其孤戴上
之施且榮卿士大夫之能盡於公也既類次上賜録而
為集又裒卿士大夫所為文詩以屬公之故吏强某而
序之謹名其集曰考徳而言曰宋興四世仁宗以恭儉
慈仁繼承於上而公以碩徳偉望感㑹于下君臣一心
遂被顧託建萬世之利定二帝之策而社稷以尊人神
有主此其功業與日月並明與天地並乆雖前世顧命
大臣載在冊書磊落駿偉者不能過也若夫結髪從事
以暨白首出入將相垂四十年深謀達識動中機㑹忠
厚樂易人化其徳寛而有制剛而無虐小心大度夷險
一節卒能佐佑三后格于皇天有勲于王有功于國有
庸在民此則前世顧命大臣有不能及也至于功大而
志愈虛位高而身愈降多財而愈貧既老而愈壯則又
合於伊尹之不以寵利居成功周公之不驕吝孔子之
年彌高而徳彌劭可謂有始有卒者也公之徳業誄于
太常著在史官金石有銘旂常有紀宜其暴耀震顯傳
於無窮而某又以為考徳於斯集者盖公所最著者固
已溢於人之耳目至於㣲言片善雖一介之寡有學士
大夫終身弗能及者而公則具有焉然不可以一言盡
也是集作者非一人述者非一辭合而觀之巨細悉傋
後世窺公之全者繇斯文以求之不為無補則名曰考
徳其有不可者乎公之門人多一時豪傑之士而其孤
乃獨以此屬於某豈以某從公為最久識公行事為最
詳而某亦貪於頌述功徳以稱公始終待遇之意故輙
忘其材之淺陋言之樸鄙以為之序
　　跋
　　跋大名縣主簿石亢之東齋巻後
亢之治平間與予令尉元城者也於是乎兩人者交甚
好其相從未嘗一日不懽也乆之予辟京兆後亢之喪
其親以去相望千百里之外竊以為他時縱得游豈復
如前日之數也熈寜已酉春予隨司徒魏國公府來魏
居無何亢之亦主簿大名以吾兩人者如逸羽驚鱗東
西奔逐復相逢於茂林滄海乃其所不意爾知必散易
得而偶聚之為難也故情愈好好而遊愈以密一日亢
之徹腐屋敞新構揭以為東齋家藏圖史左右而前後
疎忩浄榻據依而坐卧䕃有翠栢之景濯有小池之流
亢之且不得而獨有復與予共於此每幕府無事未嘗
輙舎此以不來也亢之修潔明俊自其祖而上二世連
執大政能俛首州縣不知其貴家子也於戲使亢之而
出於先世方盛之時其附而遊也必苟取勢利謟言媚
道或因以驕其志氣寜若今日為亢之者無可附之勢
可希之利耶凡予之相從也亦曰無可苟而來正言直
道更益而迭進則吾兩人共樂於一齋之中豈不裕如
哉
　　記
　　漣水軍監轉般鹽倉題名記
海利鹽最為巨故法有禁私煑欲利一於公而防民之
至也雖食者必市於官矧敢商焉若是官鹽之流通不
可一日而息也漣水轉般倉受四塲之鹽其石常二十
餘萬以友下淮數州之用苟出納不謹則吏得以乗慢
而攘取於其間般運不時則民闕其用而公家之利亦
乏然倉興厯二十有九年鹽官凡十有九人至於能究
吏弊以謹出納足公利以時般運而數州之用未嘗一
日闕者何耶盖官舉於省則所得皆材吏嵗滿有賞格
人人思懋力爾殿省丞張公繇鹽局權泗倅某為獄官
間以獄事詣公因從容語倉事且曰予與同職供奉官
和侯議欲第其官之名氏而誌諸壁子其為我記之某
不敢讓謹記云年月日具位某題
　　湖州徳清縣覺華寺藏記記
吾聞聖人之書曰經荀孟而下不預焉經常也盖言彌
天地亘萬世可常行之爾然則經之稱尊矣而諸佛之
書無小大統名曰經其尊抑甚矣吾聖人之書其言修
身誠意經國家治天下之術備矣惟賢者能知其説彼
愚者投其書墜諸地雖千百過之孰肯一援手以置安
處謂其無益於已也佛之書窮死生論報應其言曰今
世修其善來世享某福今世作某惡來世獲某罪某書
在前雖甚愚不敢䙝視必稽首而對之口不潄不誦手
不盥不執謂其能罪福于已也凡數口之家數家之聚
未有不蓄其書而奉焉矧浮屠之舎哉湖州徳清縣覺
華寺佛之徒曰昭序自落髪已能悚然服其師之教既
尸寺事又能募錢若干緡購其書若干巻為髹函鈿軸
以華之復嚴一室其所謂藏者類而聚焉故觀者益信
嚮誦者益精進逮訖事以記屬予予嘉佛之書能信千
百嵗今昭序復能尊其師之書使益信於人是為其徒
有力於師矣遂為記云至和二年三月二十六日記
　　湯隂縣思賢堂記
龍圖閣直學士㑹稽陸公嘗為令湯隂公去愛留久而
民思思公不得見輙寓其情於物凡過公昔所居堂必
徘徊想像若有所戀而不能去今令張漸伯因民之所
慕榜其堂曰思賢去年公解常山帥節移鎮全蜀過故
治邑邑民歡呼焚香夾道争拜馬首噫公之不為邑久
矣雖有餘風遺愛在民耳目其觀迎而望拜者未必盡
當時之人猶喜公若是使其人盡嘗親被公惠與其方
去邑之時其喜若思宜如何也公為詩以道邑民之勤
漸伯并刋諸石始公能以善政使民思今漸伯能名堂
以慰民之所以思民之思止於跡漸伯能思公所以為
賢而履其實苟去而他日過此安知不能使湯隂人如
望陸公於前日也陸公字介夫名詵熈寜三年四月初
六日記
　　重建左藏庫記
大名河北之要處為官府必高甍巨桷相望以稱别都
之雄又其聚人也廣其養兵也衆金繒泉布之蓄與夫
每嵗十七縣常賦之入海輸而山委所謂左藏庫者宜
壯而嚴乃旁雜吏舎偪隘衙門之側嘗比舎火延燎㡬
殆今司徒侍中魏國公居守封國㑹主藏吏白状願得
更造因按有羡數者兵㡬何官所自有者材㡬何者兵
足吾使材足吾用可不賦吾民而辦吾事矣一日條所
宜改作之状請於朝報可遂易其故處而新之匠出於
心巧隨於目崇庳廣袤之勢無一不中度四無附居閎
爽軒豁出納之令不戒自謹受藏於内者得以安置如
律而左藏庫屹然雄眡一府非他屋可並凡為楹百一
十有七始作於熈寜二年十月之丙申訖工於三年三
月之丙午在城廵檢魏繼宗實董役事奉行規制無尺
寸不如指者初河朔饑天子處公北門以四路三十四
州之人全屬公撫民嵗穰爰及興作為政信有先後哉
方公坐廟堂時聞天下某事有未便或人以為便而事
未舉雖出京師數千百里之外必立罷而即行之矧是
庫既在公宇下又始當騶馭六纛出入往來之道目擊
其陋且非所宜處其圖新而侈舊去彼而就此也宜慮
之已熟况主吏有請所以庫成居諸役之先公特為字
二十門揭一字有倫有訓有司成誦足以為官箴云公
以本末俾某書屢辭不獲聴故書熈寜三年四月十一
日謹記
　祠部集巻三十二
欽定四庫全書
　祠部集巻三十三　　　　　宋　强至　撰
　　雜著
　　夀聖節人使三幅書
　　　右番大使
誕聖膺期方祝岡陵之夀協隣遣使遹觀原隰之華遐
冒冬嚴益番時祉
　　　右番副使
流虹紀節㑹聖厯之開祥乘驛相儀亞使旜而修慶載
惟妙履茂擁龎休
　　　右番大使
祥繞電樞紀書王之首月命䖍星傳赴誕聖之先期載
惟跋履之勤益介綏將之祉
　　　右番副使
國夀開先紀千齡之震夙使才登貳動六轡之輝華順
履隆寒亶膺多福
　　又
　　　左番大使
比者電樞紀瑞行臨誕節之良星傳増華來奉慶儀之
好仰惟妙履參萃繁褫
　　　左番副使
比者國夀有開鄰懽胥講適屆流虹之節遹勤飛驛之
行順履冬嚴載蕃時祉
　　　右番大使
比者華渚發祥紀聖期之震夙寳鄰講好飭使傳以馳
驅遐冒隆寒倍綏吉履
　　　右番副使
比者誕聖膺期睦鄰講好參使軺而戾止奉信節以勤
斯征轡甫休粹襟滋鬯
　　同天節國信三幅書
　　　左番大使
虹渚發祥臨聖期之載誕星軺講好飭使傳以遐驅適
冒時暘愈完氣宇
　　　左番副使
繞樞紀瑞符聖誕之初辰將幣相儀奉協鄰之雅好適
臨近服滋鬯粹襟
　　　右番大使
千秋紀節適符祝嘏之期四牡戒行爰奉張旜之聘載
惟菲薄諒協釐祥
　　　右番副使
乘離首月出震初辰肅將信幣之來參示使軺之寵載
勤長道聿集繁禧
　　與賀同天節人使三幅書
　　　左番大使
里社發祥舉罄岡陵之祝軺車將命遹勤原隰之行適
冒時暘諒安福履
　　　左番副使
國夀有開符聖期之載夙隣懽胥講持使節以偕來將
事云初綏祺無爽
　　　右番大使
火行在候符誕聖之初辰星傳戒行奉睦隣之重好征
驂甫舎泰宇惟寜
　　　右番副使
流虹紀節㑹聖厯之開祥乘驛戒行亞使旜而相禮適
臨近服滋鬯粹襟
　　代邵興中賀正旦人使三幅書
　　　皇太后大使
某啓伏以嵗時云始肆儀㑹於三朝原隰其華通懽恩
於二國載馳嚴馭甫戾近圻屬寒籥之貫辰諒粹襟之
廸吉
　　　皇太后副使
玉琯肇和方慶嵗功之起寳隣修睦乃勤使驛之來多
厯郵程比臨㡬次神明所相福祚其蕃
　　　皇帝大使
斡旋斗位㑹王嵗之開端修講隣懽寵使華而將命冒
風霜之餘凛驅騑傳以少休増固生經茂迎時福
　　　皇帝副使
五始遹臨百嘉滋鬯爰講邦家之好以均天下之休禮
意交伸使才登選征騑遐御良多跋履之勞寰服甫臨
益介綏將之祉
　　　排食
遐冒霜稜肅馳星傳已次神畿之近竊循主道之常敢
羞庖餐以勞車從不腆之禮有慙在顔
　　　攀違
奉幣成儀啓塗復命顧官居之有守躬祖席以無階少
駐行暉觕塵禮具
　　代留守侍中契丹賀正旦人使三幅書
　　　左番大使
玉琯肇和謹王春之此始寳隣修睦嚴使節之斯來星
傳載驅天祺參嚮
　　　左番副使
嵗厯更端春祺備舎協隣講好交修禮意之勤將幣相
儀登貳使華之選沍寒云冒福祚其蕃
　　　右番大使
比者邦家相慶甫王嵗之闓端原隰其華繄使才而相
命載厯闗河之邈豈無車馬之勤審次近圻亶膺多福
　　　右番副使
天地發春邦家均慶榮命使旜之出肅將信幣之來矧
寒籥之貫辰諒粹襟之廸吉
　　代王尚書契丹賀正旦人使三幅書
　　　左番大使
蒼震發春行講三朝之㑹皇華將命來通二國之歡甫
舎征驂益依泰宇
　　　左番副使
遹新正嵗開天地之大生登貳使才奉邦家之相慶適
臨寒籥兹鬯粹襟
　　　右番大使
王春謹始仰新璿運之觀使節講和増固寳鄰之好隆
寒云冒純福其蕃
　　　右番副使
華嵗闓端具慶儀而有舊寳隣修睦簉使節以斯來六
轡載馳百祥備舎
　　代滕元發北使三幅書
　　　皇太后大使
某啓伏以吹律宣和方謹嵗時之始協隣講好思同天
地之休爰寵使華交伸禮意載厯闗河之邈竊惟車騎
之勞順氣自持與時廸吉
　　　皇太后副使
嵗厯更端春祺備舎惟使車之修睦於鄰國以交懽星
傳載驅適持於信節霜稜尚厲益固於粹襟
　　　皇帝大使
蒼震發春行講三朝之㑹皇華將命來通二國之懽冒
霜序以勤斯聴車音之戾止仰惟妙履參萃繁禧
　　　皇帝副使
王春謹始遹新璿運之觀使驛講和益固寳隣之契適
増華於原隰行稱慶於軒墀霜氣餘嚴天和參嚮
　　代馮内翰北朝賀登寳位人使三幅書
　　　皇太后大使
炎運紹休肇御天飛之極皇華奉慶遹䖍星駕之行甫
次近畿亶膺多福
　　　皇太后副使
伏審逺持信節㳟致慶函驅星傳以少勤冒火旻之餘
熾燕興遂適福祚其蕃
　　　皇帝大使
嗣聖膺圖中天即阼邦家相慶増修鄰好之深原隰其
華逺耀使才之美甫臻寰服兹鬯粹襟
　　　皇帝副使
聖統纘寜使旜修慶載厯闗河之邈深惟車馬之勞兼
冒秋炎諒雖時祉
　　㸔詳知開封府縣度支郎中王克臣所進熈寜通
　　議
臣㸔詳政簡厚則民説而不擾是以有樂生之意而富
夀臻矣三代所以得民心者也夫欲行王道而不先乎
此者戾也是以簡苛禁厚仁術戒吏察之為明而本乎
恕知民力之有限而用以節皆為政之所宜急者
臣㸔詳君子勸不待賞沮不待罰惟賞罰所以待衆人
然賞過乎輕不惟失勞而又沮為善之效罰過乎重不
唯失罪而又賊人㤙之大兹二者實近世尤病願詔有
司審處之
臣㸔詳冗兵之可汰戍卒之可損固已汰其所可去而
損其所可留矣若方今未革之弊知理財之為急而不
知耗財之所漸者増置官局是也以其所得而不補所
失者數易利柄是也置苟不一則財不勝耗矣易苟不
已則失不勝計矣望員品之清府庫之實難矣
臣㸔詳有警則嚴兵備無事則惜邉費類皆能言之殊
不知費有不得已者而備不可一日弛也譬如巨藏之
家曰固吾堂室而藩墻不足守曽不知外圉既虚則固
於其内者將不能獨恃噫備之不可廢於邊也如此况
近年戍卒其分此近郡者不為不多矣若又損外而益
内安知契丹專利吾金繒而不窺邊備之虚實也
　　判官舉詞
本官行實利資為衆推與自主幕畫舉有所長觀其政
能無施不可
　　推官舉詞
本官精明謙㢘敏於從事他日采用必有可觀
　　代王龍圖舉李國博詞
伏覩郡人國子博士李庠操守堅正博極墳史塵游不
雜風度自逺孝友行誼推高鄉黨屢辟藩臣幕府邊事
尤所通曉與之論議實有深識亦既倦仕方退里閈急
才之際庠不可失
　　盱眙周尉忻第二考詞
夫志大而位卑者謂小官不足效往往則從而弛前件
官位以文進道為時屈官修而職舉其志何患不伸哉
政成再幕直書無愧
　　招信馬主簿第一考詞
夫已嘗為之而使治其所嘗為者疾苦必知焉前件官
列於搢紳深悉民事故主簿於一邑而一邑之民頼焉
政雖朞月已足稱能吏
　　臨淮李縣尉第三考詞
官無巨細材患大塞職瀕河之地寇賊多有尉無他焉
捕冦其職前件官悉力乃事冦亦衰減三載書績於職
亡愧焉
　　王司户第一考詞
户掾之職甚卑而其事不得專視糾之與奪以為可否
雖有過不至大咎前件官欲善其職而小累焉勉哉自
力以圖後效其考可書中中
　　杜主簿第三考詞
前件官勾稽一邑告政三年成績可嘉直書無愧其考
可書中中
　　聶司法第一考詞
法之大原縁情而度中及弊者去之或刻而好深或寛
而務出前件官舉得中道可謂能吏效職一載無愧直
書其考可書中中
　　盱眙周縣令第一考詞
夫與民親而其責備者無若為邑積日累資之制行而
昏懦貪墨者得以進故民殃而政弛朝廷患其然間下
新格須舉乃用前件官由舉得邑悉力於政朞嵗成效
其往孰量哉其考可書中中
　　馬主簿第三考詞
前件官佐令再嵗情與民通寃枉疾苦必即而告其考
可書中中
　　招信馬主簿第三考詞
夫主簿之於邑唯才者能究政之是非與令議可否其
次不越勾稽簿書足以保無過前件官掾邑三載訖無
敗事秩滿而去弗媿直書其考可書中中
　　推官第一考詞
前件官操履純潔識度沈逺自賔幕席宻有嘉畫不求
聞於人而薦者交許其材也歟政已及朞直書亡媿
　　盱眙周縣令第二考詞
百里之邑有民與社民之休戚繫令之才否前件官為
邑再嵗究心乃事職修民豫無愧直書其考可書中中
　　賈繹充堂長牒詞
稽於衆求學行完懋而可以為諸生長者咸以前件人
為言迺詢羣議以補斯職其勉力以贊學事益副諸生
之所望
　　楊祖益充學録牒詞
學録於一學之事無不與凡齒于生員者又得以佐學
官而教諭之其責任重不可委非其人前件人經明學
充行信鄉里而諸生比名合議請補斯職爰稽衆言俾
録學事
　　李常充學訃牒詞
學訃主出納用度其職近於有司雖然非得樸茂㢘實
之士則職隳而弊生前件人性潔文敏衆謂可委他日
從政其肯忽有司之守乎
　　劉大雅充典客牒詞
前件人學術該敏儀矩修飭賔客之事可使主之噫赤
也立朝聖門所取雖在庠序其可忽諸
　　王新轉孔目官牒詞
前件人能法而吏庀司有年兹以序陞良允衆議勉翰
乃職以圖厥終
　　秦恭等補官牒詞
前件人㢘以飭已勤以服事出入公府能厎無過嵗月
既久茲用序遷宜勉爾勞以國成效
　　代王龍圖祈雪文
嵗云窮紀氣則長晹顧宿麥之待滋恐新年之作癘農
憂于野縁旱暵之相仍神食此方冝戚休之與共矧曰
聰明之徳實參造化之權願乘臘天速降時雪啓田疇
之有望銷疫沴於將然豈専神休兼塞尹責尚饗
　　記惡
癸已嵗予待次吳江親舎客有過邑下者動眉睫揺唇
舌其類則人也承臺省名朝籍其貴則士也即而見之
彼方鱠鮮鱗以恣大嚼頂烏紗而曵華袍極笑言以談
時事將枉道以興賈販徐而睨之獨布其帶若有喪者
叩其端而曰親柩在南今將往矣噫聞喪之禮見星則
奔乃往道以與賈販三年不見齒古之達禮乃笑言以
談時事衰裳厭冠孝子之服乃頂紗而曵袍三日水漿
不入於口乃鱠鱗而恣嚼嗚呼今蚩蠢之氓有一以非
孝抵罪為吏者必瞑目而怒抶之唯恐不加毒戮之唯
恐不加嚴若之何使斯人之徒坐㕔事以風細民不敺
親而胥效幸矣尚安張國家孝治之本哉將置之以不
孝之刑乎則予非立朝者將讓之以名教之罪乎則禽
犢不知愧苐隂憤而黙誅作記惡云
　　惜木
窮山之崖有木焉幹修而挺風剥雨蝕外無皴理樵豎
過之弗知其材棟梁也操斧熟睨隂有戕意苟材脆幹
弱早為㸑中灰矣頼其高累丈非一豎之力能制其圍
合抱非一斧之利能斷爾噫斯木也使幸而生匠石之
園匪梁則棟為明堂之用久矣不幸而託窮山掄材者
猶未遇為樵豎之所睥睨惜哉
　
　
　
　
　
　
　祠部集巻三十三
欽定四庫全書
　祠部集巻三十四　　　　宋　强至　撰
　　祝文
　　皇帝登寶位告諸廟祝文(秘書省/請作)
荷慶基之託踐皇極之尊祗率先猷敢忘遺命用孚神
聴其體予𠂻並薦吉蠲遹來顧享
　　南郊禮畢祭神祝文
謹以清酌庶羞之奠致祭于某神國家以上帝訖饗人
神均慶凡在祭典徧秩明祀神其歆承以對詔意尚饗
　　明堂前祭告千里内諸神祠祝文
國家嗣聖享禮物具庀辛月維吉将展熙事事預孚神
聴宜有以相之尚饗
　　扁鵲神應公廟挂牌祭告祝文(祕書省/請作)
神以醫妙前世實為後世之頼天下之言脈者必稽焉
昔我文考曰嘉遺功追進公爵肆朕纉極不敢怠先帝
之命令新厥廟榜而致祠於神聿來歆承永孚庇於後
人尚饗
　　泗州龍王祝文
告于某神曰惟泗介淮汴之間以為州今二水交激幾
圮城堞勢遂不已則州民之命未可保也刺史憂民之
憂以告神神職在水事宜察刺史之憂以為民之福使
水平堵廟食無愧尚饗
　　代祭水平王祝文
告于某神之靈曰農訖力于甽畆苖未暇穫而雨乆不
止疲農之力殆敗於垂成則國之租税與神之享祀將
無以供給神食此土見民之急而必加救焉使陰霾廓
然農得以歛穫永永廟食宜無愧也敬獻牲羞伏惟尚
饗
　　贈司徒兼侍中龎籍祭文(祕書省/請作)
維靈以耆徳碩望為時宗臣嘉猷偉謨實相先帝還印
綬以去其位賜几杖以休於家進退大方始終一節吁
嗟故老不及體貌於生前稽案舊章猶得哀榮於殁後
𦵏車云邁奠觶爰傾爾其歆承體厥嘉悼尚饗
　　贈侍中許懐徳祭文(祕書省/請作)
贈侍中許某之靈嗚呼惟左右臣衛甞一日勤王家及
其死者猶悼以恤矧有自踐行五迄統禁旅始終㳟瘁
垂五十年予思及勤莫此為乆今祖爾殯特深朕悲尚
饗
　　淑妃董氏贈祭文(祕書省/請作)
故淑妃董氏以柔明之範為後庭之率以静端之性謹
中閨之承允執婦順參基王化聿懐内助曷忘永悼猶
有彤管可鑑媺蹟故夫四妃之號亞后之寵所以極哀
榮之典而且慰吾懿主之悲也爾其歆承祗我休命尚
饗
　　祭潘太保文
惟靈資畧沈毅為時虎臣乆次環衛終始一節某頃與
公子甞聨官局今邑境之内攢柩在焉敢縁子契以致
薄奠伏惟尚饗
　　祭青州劉元瑜待制文
學有淵源志存廖廓憲府横飛霜秋一鶚正論所擊姦
邪膽落其佐大農慮精器博金穀坐計毫釐較若屢典
劇州憲平俗樂聿來帥青自有方略勸其民人載勤耕
鑿束其吏兵無敢驕矍惟厥仕官淹速誰度始驟中緩
終止延閣用不及境舟藏夜壑青人哭之聲動城廓士
林之嗟才豐報約追惟昔游慈恩宴醵三紀於兹年契
所託迸淚朔風寄哀㝠漠庶幾歆承亦有肴酌
　　祭左藏韓則順文
徃來塞上協濟疆事暑行遇疾遂報不起子㓜室逺孤
魂異地後事之責庶幾盡力瀝酒以告其無有憾尚饗
　　祭文學陸先生文
維年月日具官某謹以清酌庶羞之奠恭然于故杭州
文學陸先生之靈某辱先生諸孤命輒以不工之銘汙
先生墓石道盛徳衆有所漏而不盡紀縱紀之又才弱
辭俚將不能暢其美于無窮而取貴于後世是未足為
先生報而適足負先生也某時以少年出窮巷鄉黨無
知而禮之者先生一見獨忘其齒之尊納以為上客日
規月誘其後意未有一日而不繼前事者既而某得薦
於鄉得第於廷州以掾於縣獄以令於民莫不去受先
生教而歸拜先生賜也前年來京師先生飲以别徹酒
把袂眷眷有不忍分之色今某官此而先生死且𦵏矣
不得泣送先生之柩見其入於土中某之恨何時可已
耶尚饗
　　祭致政薛郎中文
嗚呼徳業涵演氣質渾厚百未一施竟虚其有眡如涕
涶省郎州守時弗我用矧曰冠綬褫之以歸日縱杯酒
人琴俱亡已則不朽君有仲氏毋䘏于後尚饗
　　代馮内翰祭田樞宻文
天故生公其必為時道徳之積仁義之持不暇公年乃
奪其施人事可悼天理可疑公未入官曠懐萬世孰成
於治孰敗於弊涵飬閎肆奚發科制人始知公志在康
濟帝嘉奏篇策公臨軒筆應大問江河倒源講始見本
擿弊至根人乂知公不獨有志而且有言華纓長裾陟
䧏清禁言必允蹈重亦自任正論所激諛口隨噤四海
之歉利津未浸乃使三司乃副樞使兵哺邦蓄既富不
匱民足戎贍仍縮不肆匪唯志言又驗行事行乗大均
峩冠中階以公取之如探諸懐寒暑之沴生理有乖霖
雨弗作樞躔竟埋人之悲公止以不相若某之悲夫豈
有量姻好之末矧託無状瀝酒叙哀庶公來饗
　　代王尚書祭賈魏公文
初公以教帥太學生其後以經術講禁中始知公道徳
文學之藴充然其閎以茂也已而長臺府登皇僚秉鈞
制樞而百工以職四夷以寧又知公經濟輔弼之業自
任乎其重而有餘裕也公之去魏某實承其後聞三撫
魏人而一煦以恩魏人徳公若赤子之愛慈父母訃至
之日塗驚巷嗟或老㓜相持以類然後益知公恭已施
人其佐天下之大而臨夫千里之内其政之所施得民
心若此其固也嗚呼起儒服至台衮始終無一毫失道
公其賢矣乎出入將相餘二十年六換節旄而卒公享
大國勇骨强體幾以壽終公其具福而無憾矣乎其所
以南望而致哀一奠者徒以為國惜老成人而且慰魏
國之悲公爾尚饗
　　代祭范資政文
惟公先識逺業發於天資再命京寺言高位俾書抵相
府琅琅厥詞謂治先急育才練師位晩自得言十九施
飛緌諫聫鋤姦救疵作尹京邑權豪沮衰讒口狺狺構
成駭機公足一蹈顛䟦弗支朝為大尹暮從小麾旁顧
驚惋公甘若飴既黜而寤詔㫖趣歸西戎㓂邊兵要執
持朝廷議才曰公是宜敵聞公名膽縮魂飛相戒以退
無干公威凱歌言還參貳衮司欲主堯舜期身臯䕫功
業未竟太平始基(案此下/原本闕)
　　代祭張宻學文
嗚呼厥有木焉材堪棟梁而他室是用不克搆乎明堂
與夫賢人器也經綸而官止近侍不及秉乎大鈞可同
悲而共辛噫明堂之不搆豈木之陋實掄材之弗偶大
鈞之不秉豈賢之病實有生之弗慶惟公業履純正材
謀偉奇鼎司衮章陰實與公期宜而弗為其命也歟俛
惟孱弱姻婭是託泣遡西風飾疎酒薄聊一薦於由𠂻
慨哲人之不作尚饗
　　祭俞户曹文
嗚呼愎姦顯榮而端善梗閼不仁永年而仁反夭奪嗟
嗟叔微而止於斯若壽與夭其偶然歟將籍已素定而
不一可移魂也莫詰孰平予悲頃愚與君同旅京國予
負宿狂奏書自直時乆不報相視以惻既而洒然喜動
君色春風鮮鮮遊騎並鞭秋月娟娟飲㡌對偏君朝顧
我我暮君邊一日少濶惄如經年富者逺貧奚啻避㓂
君獨親我忘已之富寒餓水火將蹈而就繄君出力援
手以救始君調官版掾赤城君出銓門予賀以迎廣文
鄭䖍有唐先生猶昔官此實為君榮未幾東下我送於
野餞壺欲傾别淚盈把躊躇道旁意不忍捨都門獨歸
凄然匹馬南望寫懐兩寓音書曽未我答君纒中虚賀
客旅踵弔賔在廬哀樂反覆止於月餘訃音初聞駭怛
幾絶厚徳未酬胡然永訣殮不哭棺殯不臨穴一慟寝
門心焉寸折將盛以奠寄哀以辭嗚呼叔微知乎不知
尚饗
　　祭崔郎中文
嗚呼一府衣冠莫盛北門君實貳尹質厚氣渾羣處公
議言寡出口静固宜壽胡然獨否服金餌石結憤蓄懟
發而為疽徃徃在背云胡不然而有斯疾以迄不起終
莫之詰不鄙謂予可以託孤予受所託罔有弗孚瀝酒
叙哀魂知矣乎尚饗
　　祭齊郡君文
惟靈禀生徳門静柔令慈作配君子母婦是師貴而從
夫顯封是宜象服魚軒庶永壺彛如何奄忽遂隕淑姿
樽酒肴蔌侑哀以辭魂克不昧其顧歆之尚饗
　　代開封府知府推判官等祭安國夫人文
嗚呼夫人之生慶門淑姿於赫元宰曰嬪其室婉婉其
從祗祗其慄為婦伊何祭職不失為母伊何徳均以壹
爵徳夫尊克成厥家大國斯封象服載華被躬者翟飾
首者珈間朝中宫前導後遮命婦孔羣班莫我差遘疾
素秋游神紫霞露濕銘旐風凄𦵏笳宗族號送爰百其
車奠筵相望道途咨嗟生榮沒盛魂其知耶伏惟尚饗
　　行狀
　　龍圖閣直學士朝散大夫給事中充同羣牧使兼
　　知審官東院權發遣開封府事上柱國隴西郡開
　　國侯食邑一千二百户食實封四百户賜紫金魚
　　袋李公行状
曽祖守澄皇任開封府襄邑縣尉祖珣皇贈殿中丞父
陟皇任尚書屯田員外郎累贈尚書尚書公諱中師字
君鍚姓李氏其先博平人從徙魏之内黄又徙京師今為
京師人公㓜孤能自刻苦過成童已與鄉貢既冠中景
祐元年進士第類得補幕職便母夫人邊氏飬俛就廣
徳軍廣徳縣主簿為令者鄙一縣頼公以治居無何以
母䘮去官服除用制置發運使舉以真州軍事判官監
蘄州蘄口鎮都鹽倉課上改大理寺丞知開封府鄢陵
縣㑹嵗旱詔案苖免租其佐不問可否一切欲免公曰
被旱有淺深奈何一切免也止蠲其可免者民憤且率
衆訴府反劾公公鈎得倡者即致之罪由是民吏率服
而尹亦以此知公才也已而僻公管勾本府檢校庫宰
相薦公文章召試入等充集賢校理判太常院又判登
聞鼓院遷殿中丞提㸃府界諸縣鎮賜緋魚袋又遷太
常博士時屬邑多盗吏不時獲公為設方畧躬自督捕
而盗悉就縳朝廷議加一官以賞公勞公辭曰此提㸃
職爾冐賞可耶遂已入三司為度支判官大享明堂恩
轉祠部員外郎淮南轉運使改刑部員外郎復為判官
度支遷兵部員外郎使契丹還授河東轉運使面賜三
品章服改工部郎中召拜三司度支副使遷刑部英宗
即位又遷兵部尋除天章閣待制陜西都轉運使改諌
議大夫始至兵部不卒嵗公駭因籌所以轉給及去知
澶州陜部之蓄已足知數年矣澶當北使徃來之道乃
城庫不壯公曰此不足自衛且無以夸鄰國遂増築侈
舊加甕城其上時出按役城成莫不如古制後北使過
果驚顧發問按伴以非在設備特體勢適然為對北使
亦稱善嵗滿入判官部流内銓三班院又判太府寺今
上即位遷給事中京東歉徃安撫一路使還留守西京
先是雒吏恬於慢令官逋省悵至有十數嵗未追而不
發者公至即追而立發之無一敢緩者嵗率三進牡丹
又府例以百花名會然花費一出民間每進花及會作
花價必翔貴民苦嵗市公亟奏罷之會亦尋廢入判都
水監權發遣三司朝廷以公治雒有素且聞雒人之請
特除龍圖閣直學士復守西京初雒中旱開府日雨輒
大作都人喜目其雨曰隨車一日甘露降園亭取而食
之如蜜寮佐議以瑞聞公曰嵗穰物和民不受敝乃瑞
也此何足道於是議者慙而止適辛亥役法下公善究
立法本意即推行之最為天下先而天下之行新法者
亦莫不以河南為準公前後守雒嵗輒大稔或去或旱
暵風雹隨起為政務先惠愛故所至必治而其去必見
思也召歸充羣牧使兼知審官東院久之開封尹以事
出境上命公權領府事早作聴斷日過中已庭無留訟
未幾感疾疾且革猶條未决事以屬幕府翌日遂終羣
牧之正寢熙寧八年閏四月十四日也享年六十一公
屢試要劇無一不修舉大用謂在朝夕及其死也物論
尤為公惜公性仁氣温平居與人言唯恐忤物及當官
處事苟一决於心雖羣議旁撼不動也即有可聴隨改
不吝若勤職奉法不以一毫私已特出於天性爾初陳
丞相執中居守南都公年妙韻爽一見公於學即許以
逺到及讀公所業復以早成期公他日卒用丞相薦得
帖職後果至近侍丞相薨始不得美諡公力争於朝遂
改諡㳟君子以丞相能知人公為能報知已也公博學
善屬文復喜言當世事仁宗朝甞著十三策號曰禆治
以進天子以為善䧏璽書褒諭後朝廷有所更為徃徃
多如所論者長於歌詩頃使契丹徃還得詩百篇當時
殆為絶唱凢著文集奏議五十巻藏於家未始輕出示
人故人亦罕有見者筆札尤妙得徐浩體濟以清勁遂
自成一家孝子之得銘先墓者獲公書石始以為慰幸
公累階朝散大夫上柱國開國隴西爵侯食邑一千二
百户食實封四百户初娶劉氏再娶吕氏封延安郡君
故相申文文靖公之孫翰林侍讀學士諱公綽之女相
成以法度蓋有内助焉生一男持正太常寺奉禮郎亡
女一尚㓜餘皆嫁良士真州軍州推官羅浹殿中丞張
規同州朝邑縣令張宰大理寺丞晏元靖光禄寺丞吕
之問國子博士陳世脩其婿也卜以今年五月某日𦵏
公衛州新鄉縣貴徳鄉戒海里合劉氏之穴某實佐公
羣牧因得狀公厯官行事以獻能文宗公求銘公墓云
謹狀
　
　
　
　
　
　
　
　
　
　
　
　
　
　
　
　祠部集巻三十四
欽定四庫全書
　祠部集巻三十五　　　　　宋　强至　撰
　　誌銘
　　桂州司法參軍贈太子中允葉君墓銘
君諱某字杲卿姓葉氏世為杭州錢塘人曽祖諱某避
亂唐季故名不載仕牒及錢氏王呉越祖諱某考諱某
始受偽爵後呉越以國歸京師凢陪臣之從行者皆受
命於朝獨其父中道以事辭歸不得命已而自悼曰吾
悔其可追耶當擇吾兒之秀使應舉覔官他日吾家有
天子命士與身得均耳君生而頴㧞遂讀書成父志凢
三試開封府進士而考官率以高等處君訖用甞試御
前恩授鄭州長史後司法桂州參軍慶厯六年十月二
十八日以疾卒官所年五十九方君之在桂有閩人呉
謐死象州武化縣令謐妻挈二女欲歸閩至桂而其妻
又死時本道轉運使杜公祀在君父子間為知己哀呉
無所歸欲妻君二子君曰為子娶婦豈勢利之娶而舎
孤窮耶從之人以為義家故饒財諸弟用之殆盡且求
異籍君喟然曰家道至此繇吾不能取厚禄以聚親族
汝曹何咎耶惟汝欲其寛厚多此類師事郡人林先生
逋先生篇翰為當時二絶君盡得其妙天禧末年錢塘
有巨石浮於江太守異之即問先生此何祥也未有以
對先生以問君乃按譙子五行志以應曰其為萬乗之
憂乎未幾真宗棄天下於是益服君多聞而始知譙子
之志為奇書君早以經術自任晩傳其學於二子二子
者昌言祕書丞昌齡尚書屯田員外郎同年取進士第
皆有學行政術知名士林聞次子先登朝始用祀明堂
恩贈君光禄寺丞累至太子中允君配宋氏封萬年縣
太君三女長適漳州判官周彭孺次適常州司理參軍
晁端仁季適邵武縣尉徐簡孫君初與英宗同諱没後
凢若干年追改今諱二子於某同年生同既卜以某年
月日𦵏君於錢塘縣履泰鄉北山之原因以銘屬其銘
曰有寶於此積勤蓄久三出以鬻不豐厥售衆人之得
君獨無有維其不偶是以有後
　　尚書都官郎中盧公墓誌銘
皇祐二年冬十一月十九日將𦵏贈尚書都官郎中盧
公諱諮於濰州昌樂縣長壽鄉鳯林里祖塋之庚地公
子泗守比部郎中某名屬吏司吏參軍强某語之曰吾
父世濰人累以明經舉鄉里不第因太息曰士之仕也
欲行道其進也欲及時吾時過矣吾道不行矣寧若教
吾子以成吾志乃授予以經不復言仕進間甞語予曰
夫經豈空言哉居者守以治其身仕者傳以行於事吾
止得治身之效而不及行事之深切汝齒尚㓜汝學不
已二者俱享焉予懼不能成吾父之志故夙夜强學以
自勉一舉而中第比予登朝而吾父死矣始用郊祀恩
贈為大理評事累贈至今官卒時年五十三人皆謂善
有餘而壽不足今也將𦵏子其為我銘之某再拜曰唯
銘曰
生公孔難宜深而蟠志卒乃完子榮公官公宅既安公
後其蕃
　　尚書虞部郎中曽府君夫人廣陵縣君朱氏墓誌
　　銘
皇祐五年春晉江曽君諱濬由殿中丞知蘇州呉江縣
是年冬十有一月八日䘮其夫人廣陵縣君天長朱氏
夫人於某為外姑既哭夫人於其官舎明年春公遣二
子奉其䘮徃窆杭州之天竺山某又得相其終事後十
三年殿丞為虞部郎中卒知光州卜以某年月日𦵏鄭
州之新鄭二子者復遷夫人之柩自杭來合𦵏夫人之
考諱㢲甞擢真宗朝高第後為兵部侍郎贈某官夫人
生而其父已顯又極為其親之所愛目所習見者盡富
貴也身所甞享者盡豐佚也入門事舅姑能左右不懈
嵗時賔祭必嚴服潔具不敢後諸婦若素厯艱難然方
其夫在州縣而食客甞滿坐用一不給輒陰鬻奩中所
有而辦之其享之而退者無不腆之語入而其夫無不
足之色若慣處匱約然弗煩傳姆之教而女功善不失
上下之懽而家道得皆天性之所自有也二子者用其
世父丞相兖國公蔭孝綽今為光禄寺丞孝總太常寺
太祝女三人某其最長婿次嫁衛尉寺丞王諶次嫁殿
中丞杜諲於其𦵏也某又得銘其墓銘曰
嗟夫人性慈祥式母婦宜壽域四十四奄云亡先族𦵏
於南方後踰紀合夫藏
　　汝南周氏夫人墓誌銘
夫人餘杭周氏女二十嫁郡人朱有安入門主饋上下
相慶公姑曰能孝我僮媪曰能仁我閨房雍雍樂得賢
婦朱氏素貧約夫人治生頗力家用是豐給生男四人
宗顔宗孟宗閔皆富而有守其一曰仲琪為比丘有律
行女三人長適姚宗雅次並㓜夫人年五十六至和二
年十一月二十一日以疾終静柔淑祥性酷嚮佛朝不
茹葷逮暝弗變遺命諸子鬻奩中所有以飯浮屠其真
所為好善者歟将以明年三月二十一日窆履㤗鄉顯
明寺之山圃諸孤來乞銘因銘曰
夫哭順妻子號慈母弗衍厥齡而徳有裕
　　將仕郎守杭州文學參軍陸先生墓誌銘
嘉祐六年夏四月丁已先生陸氏卒其子求古章革覃
有方逢休将以某年十月已酉合其母夫人蔡氏履㤗
鄉龍井村之封以𦵏六孝子者聚泣以議吾父蓄道淳
徳生七十有六年其藴不得久施於時死矣獨世之大
夫與鄉人之口有傳焉且吾父誼應銘其習予父子間
而應以文字銘吾父者宜莫如强君以書來求銘某因
得次以銘先生諱滋字元象嵗方童已自如成人通毛
鄭二詩易春秋既冠以文辭試鄉舉一鬻其業而售有
司母且病不行後三年復在選察母面有難别色先生
亦絶口不忍出别語已而自訣夫仕不獨為時亦為親
苟慼吾親而去得仕如勿仕吾何為行哉時故相陳公
堯佐使兩浙雅待先生厚手十餘書以遺之曰行矣持
此足以遊公卿先生謝不受公亦不能强自是頽然自
得顧天地間無足介吾慮者惟一肆其意於書不復言
進取凢聖經賢史九流百家僻異祗説無不讀或引以
答客問必章解句析卒不差一字問者退輒服以為終
年讀書不如與陸先生一日語尤嗜風雅日哦樹石間
有以家事闗先生者急麾之使去曰吾方作詩無溷我
皇祐四年詔録先朝遺士搢紳縫掖合百餘以狀白府
請用先生塞詔府上之朝得杭州文學先生捧㫖喜自
以不出屋廬間天子就官我又獲掾於父母之邦抑幸
矣嵗時隨州吏趨公府或憫焉先生曰此跡爾惡屈吾
心哉常治居材且具矣其隣有以侵我地紿之者先生
第笑與語吾忍取劵以白汝妄耶即為之縮材其寛厚
多此類與故人飲必諧調笑歌賔主各盡懽若将樂之
不厭然及賔去席撤復以嚴自處里俗襲呉越偽禮其
甚者至僣惡不可聴先生為援典制家矯而户正之此
敝遂革平生所著詩賦文論書誌合二十巻自就學至
垂沒目未甞去書若先生可謂好古信道終始自篤而
不變者歟大王父諱超以功為錢氏衢州刺史王父諱
紹父諱承祖皆不仕女二人皆有歸銘曰
於乎先生飬璞自少成而珪璋訖曰能照唯是羣籍我
攷其要矯革偽禮俾逭非肖與時獨行追古同調元龜
云亡人哭人弔濟濟有子徳罔弗紹於後其門當大有
耀
　　安府君妻趙氏人墓誌銘
嘉祐六年十二月九日大理寺丞知開封府右軍廵判
官安君既䘮其母夫人趙氏於官舎將以明年四月某
日還𦵏其州之呉縣靈巖鄉呉山某原以狀與䟽託銘
於某曰不孝不能致封號之榮於父母之存今死且𦵏
若婦儀母規又將泯而不克紀是重不孝之恨於已窮
君忍不銘吾母耶某又何可辭夫人蘇州人三世無仕
者㓜孤隨母嫁張氏遂假氏以張既長歸安府君入門
盡婦道舅姑喜甞語之曰今若善事我他日當得賢子
婦以為若幸已而長子及婚里人有甚貧者願以其弟
之孤女為配府君議未决慨然曰彼欲以遺孤託吾兒
納婦必勢貲耶第娶無易府君於是不能奪已而其婦
果賢卒如舅姑言府君始娶陳氏夫人繼之凢子男四
人夫人出者長寺丞君也次翰早死次沆應進士學女
四人其三出夫人而夫人概視之雖習於安氏者不知
孰為孰出也享年六十八以疾卒吾甞愛寺丞君當官
不屈倚而剛介謹㢘以自持亦夫人内教云銘曰
我勤姑嫜夙夜左右男女我戒以順以守刻此銘辭以
式母婦
　　朝奉郎守尚書虞部郎中上輕車都尉賜緋魚袋
　　曽府君墓誌銘
曽氏得姓最逺其族散在四方未聞有顯者繇泉州晉
江之曽諱某始以文學取進士高第久之進修撰集賢殿
復有子今丞相僕射兖國公能世科等既貴得追贈三
代故自曽大父諱某逮修撰累至太師中書令兼尚書
令又命豫楚二國以公其祖父於是曽氏遂大顯公諱
公望字武仲丞相之弟楚國公第五子用父任補太廟
齋郎甞一試進士不中曰安能事此求合耶遂勉調州
縣後數年主明之鄞縣簿是時朝廷用兵西方詔舉材
吏可為縣令闗中者或薦公可任即拜衛尉寺丞知華
之渭南縣由寺丞八遷至虞部郎中由渭南厯簽書寧
海奉國兩軍節度觀察判官事去持楚國太夫人䘮服
除知舒州桐城改蘇州呉江縣知忠州通判江州遷光
州以卒公囊蓄智慮視天下事無難者僅􁀙出罅見措
之行事人固以為不可及渭南豪家置磑以擅水利嵗
旱一勺不以與人公至即破磑渠水使得與衆共凢溉
民田千頃杭州江堤壊水使極悍一州恐當立辦堤役
諸從事莫可與者太守以屬公即白下諸縣調丁夫至
則富陽人欲亡役撼衆公鈎得唱者捽致之罪衆懼且
力堤亟成有詔褒諭忠州民負官鹽十七萬有破産不
足於償者或負者死至子孫猶償不釋公奏罷之仁宗
朝寛䘏諸道民力遣公江西多稱上㫖治平二年淮察
饑公適為光州流民聞仁政日輳其境募富家出倉實
以食之人活數百萬煦窮䘏弱一郡視公猶父母明年
正月二十一日以疾卒於官凢閤封之人與旁郡之饑
民食於光者哭數日不絶聲嗚呼公仁若此而壽止五
十七官不過一州守豈其命耶其臨下氣嚴色厲若觸
之立蹈於咎而中實寛然以恕與人交誠至誼篤滋久
不壊雖甚愛物彼挈之以去不問即有所欲取於彼亦
不為辭謝又天性强記文字一經目輒終身不忘好談
前史事厯厯如指掌善刑名書或問某事若是法何如
曰某事應某法聞者服其精甞著軍政備覽二十七篇
摭諸家兵法為之説觀其方畧三軍可將凢材之用用
世者卒不一施其可悲也已娶朱氏封廣陵縣君兵部
侍郎贈某官巽之女静柔淑明先公十三年卒子男三
人孝綽光禄寺丞孝總太常寺太祝孝緼大廟齋郎女
六人長適某次適衛尉某丞王諶次適殿中丞杜諲餘
尚㓜公之在呉江夫人卒焉遂𦵏杭州之天竺山及公
𦵏有日孝綽與其仲弟遷夫人之柩自杭至乃以某年
某月某日合𦵏鄭州新鄭之墓原銘曰
公初起家父蔭是承中則已致乃終有稱公在郡縣害
寢利興豪奪爾破衆揺爾懲釋其負逋如解急繩哺厥
饑口數不可勝惠於民人義於朋友裕其在已霈然自
増强其在天則莫我能亶有餘祉後人是膺
　　贈衛尉卿梁公夫人李氏墓誌銘
户部侍郎梁公諱某之冡婦衛尉卿諱某之夫人姓李
氏其考諱著有寵真宗朝至濠州刺史縁藩之舊前後
賜予甚渥家以富盛夫人年十六歸梁氏方是時侍郎
議審刑院及其季舒國公在翰林為學士合處京師族
大用屈夫人入門能服勞履約如素習然事舅姑終日
無惰容撫諸子人莫知為嫡庶者衛尉愛客樂施每鬻
奩中物以佐之其來而享之於外者人稱所欲而其夫
不見不足之色率不知費自奩中出也衛尉䘮不衣采
食葷以此終身焉一日感疾語諸子曰七十人壽罕至
者矧吾年又加二吾死何憾獨乃父有志無命不克大
耀以死吾所慊然者如有待於後汝曹其勉諸語訖不
起嘉祐五年六月九日也夫人喜釋氏書且深探其理
能頽然委順不惑於死生之際豈非效與夫貴封永安
上黨二縣君後以子改封賛皇縣太君子男八人曰訪
湖州徳清縣令卒於官曰詠今為太子中舎人致仕曰
詢今為尚書比部員外郎曰彦世今為廣安軍岳池縣
令曰誦曰諮並郊社齋郎曰諷梧州司理參軍曰翊鄆
州壽張縣尉皆早卒女九人長嫁試将作監主簿李貫
之次嫁尚書屯田員外郎王衛次嫁進士郭宗道次嫁
右班殿直張倜次嫁進士武孜餘未嫁早卒熙寧四年
九月甲午𦵏夫人鄲州須城縣登庸鄉調鼎里望南山
之南原祔衛尉卿之兆銘曰
來儀大家雝雝其鳴仰肅俯順婦道以成宜爾君子卒
至正卿盛服文軒始從夫榮子籍在朝顯封載更壺則
不外有聞維聲孰曰男子獨後有名請視銘章以較重
輕
　　太常少卿楊公夫人福昌縣君王氏墓誌銘
太常少卿楊公諱某之子曰元崇元忠將𦵏母夫人福
昌縣君王氏於某縣某鄉某原合太常公之兆以至聫
姻聞夫人宜最詳願有銘諸壙噫至固聞其賢矣方其
歸楊氏也太常蓋甞娶謝氏生二女矣夫人視之如己
出比夫人生二男其愛行男女間未能有以毫髪窺原
薄者後女嫁至竭匳中所有贍費且王氏故顯祖樸贈
中書令父球任尚書兵部員外郎夫人獨能忘貴驕之
習奉其夫以禮入門主饋無一日輒懈太常卒登州䕶
其䘮以歸非臨哭與祭未甞不勉子於學以故二子皆
有文元崇前大名府内黄縣尉元忠太廟齋郎至始見
夫人於堂上環立而左右者無一有惰容既知其得家
節也及其亡而徃奠婦媵皆哭盡哀知其能以仁逮下
也夫人達佛理故死無怛惻樂施與故歛無餘服得不
謂賢也已享年六十三熙寧四年十二月甲子以疾卒
其𦵏以明年三月某日其封君福昌也繇太常登朝用
郊祀恩云銘曰
事生送死盡禮君子出禮愛均鳲鳩之仁維此懿徳母
婦之式
　　朝奉郎尚書司門員外郎通判大名府兼北京留
　　守司畿内河堤勸農及羣牧事上柱國賜緋魚袋
　　李君墓誌遺事記
尚書司問員外郎李君既𦵏之明年其嗣子鎬自雍以
書至京師謂余曰先君之𦵏端明年公實銘其墓當時
遺其可書者數字鎬食不下咽者亦既一年矣今得盡
書之以碣諸墓遂使先烈不泯於後鎬無愧為人子矣
乃從而為之書君初監宻州税一日同職為大適所紿
閲貨不為實將稍隠其數以曲減征算君固執不可不
聴遂往白州守時蔡文忠公守密特多君而沮其同職
者復器以為能吏由是知名一郡故敢以少年視君後
為縣崑山有監酒楚豫者貧甚能以㢘自處君憐之先
是縣主田獨酒官無有君議斤已田百畆主簿尉各半
之以割𨽻酒官莫不以君議為當至今為例不改甞與
尉同得偽印尉圖免逺官願獨以為已獲君一聴尉便
訖不復自言後州守桞公植轉運使葉公清臣聞之交
稱斯二事皆刻己以與人亦常情之難能者鄭文肅公
為杭守辟君幕府州事多所倚辦公移雍而代者宿望
於公輙鉤摭公短同幕吏有雅不為鄭禮者請索公庫
副厯以尋其隙代者悦明日果索副本君曰庫有正厯
奚用副為前此毁之矣代者無所得既而嘆曰天休雖
去此幕中猶有人焉吾無能為己復從辟京兆謁丞相
吕文靖公於都下見之喜意将用君未幾且坐事方是
時朝廷専以文法升絀天下士一跌遂不復振君明果
有餘而智慮無不足者遇事無問難易而一切敢為使
君而得至於今之時棄瑕以録可用之才挾術舒藴馳
騁從事於其間其進而取功名也未易可度於戲死矣
豈其命歟君諱某字景仁若世次閥閱行治則具王公
銘序云熙寧六年十月十七日
　　權大名府朝城縣主簿陳君墓誌銘
君諱肱字叔良洪州武寧陳氏子生而諱嚴貌似仲尼
衆目為陳夫子然其中亦自信不苟讀書務通大義其
為文贍而有制舉進士中皇祐元年第釋褐鄂州江夏
縣尉遭母䘮去職服除主舒之懷寧縣簿又司法大寧
監未滿去持父䘮既又權寧國軍節度推官後補安州
雲夢縣令未赴而縣廢改大名府朝城主簿闕君曰是
亦為禄乃絀其資以就久之留守韓魏公知其賢本道
都轉運使繼以事諉君且交稱君為才未及薦熙寧四
年春役夫漳河君部役河上四月朔得疾以歸經三日
遂卒享年五十三貧未克舉𦵏權窆浮屠舍後四年長
子碩扶其柩歸以某年月日𦵏君先塋之次大畧君為
吏敏於舉職其行已㢘於自進其在寧國也是州之寄
倉蕪湖者於出納為最劇監司之委主吏常艱其選凡
前後兩屬君一切務去宿弊而或有餘數其在江夏也
嵗凶多盜君捕無遺類掾曹忌其功悉從末减故盜得
不死賞典亦從而殺或不平之君曰捕盜尉職爾必欲
害彼以利我豈吾心哉於是忌者聞以愧初君之主簿
懷寧也考試黄州進士得今太子中允孫公素賁程文
讀之喜即擢為第一明年公素登進士甲科且名在第
八後籍籍為聞人於是人莫不以識鑒推君而君亦以
此自負公素報君甚厚君死䘏其家以其弟員娶君之
孤女後君之所以得歸𦵏其鄉皆公素力也君於知言
可謂無負矣然士大夫猶為惜者獨無位與年不及少
紓其藴耳君曽祖諱某祖諱某父諱某皆不仕娶余氏
生二男曰碩砥一女孫氏婦也銘曰
嗟夫君命孰使莫或行輙此止用慊心術足已得一賢
享衆羙貽後慶在二子宅新宫安故里嗟夫君兹巳矣
　
　
　
　祠部集巻三十五
