#+TITLE: 倚松詩集-宋-饒節
#+DATE: 2016-06-11 12:24:43
#+SOURCE: github.com/kanripo/KR4d0100 master b9c8be6c                
欽定四庫全書　　　　　集部三
　倚松詩集目錄　　　　　别集類二(宋/)
　　巻一
　　　古詩上
　　　　李太白畫歌
　　　　送故人
　　　　送傅仲黙登第歸麻姑
　　　　送善權歸豫章
　　　　石魚行贈靈壁張氏
　　　　向居卿所藏靈壁石歌
　　　　阿智歌
　　　　寄夏思道惠示縑帛
　　　　送梅郎一首
　　　　鄰居遺湯沐浴
　　　　趙元達婦孕不育後數日其猶子生一女子
　　　　　二子皆有戚戚之色戯作此詩開之
　　　　贈陳侯一首
　　　　立之作詩譏僕沉浮於酒次韻答之
　　　　送彭淵才如北都
　　　　賦王立之家四梅
　　　　春日飲王立之家同賦三頭牡丹依次定十
　　　　　韻節得牡字
　　　　士大夫湛於不義雖窮極富貴君子過之弗
　　　　　顧而况女子失身於委巷容笑之賤亦豈
　　　　　能自拔哉吾友人賦歎息行有謂而作諸
　　　　　人既屬和僕亦擬古樂府為辭傷之於其
　　　　　末開之以正是亦詩人之志也
　　　　次韻劉無言遊法雲寺
　　　　為謝無逸賦陳氏貫時軒
　　　　次韻李二
　　　　次韻吕由義見贈之什兼簡若谷居仁
　　　　次韻劉時可劉將赴宣州幕
　　　　次韻謝公定時夏均父招諸客泛舟遊百花
　　　　　洲
　　　　灌蘭一首
　　　　約方時敏楊信祖二子同過王立之觀立之
　　　　　所集前輩詩文各以姓
　　　　蓘室詩王立之為宗子求
　　　　秋蚊行
　　　　戯汪信民敎授
　　　　歸來怨
　　　　得交行贈王立之
　　　　雨小霽登南寺閣
　　　　上范謙叔左丞求退
　　　　賦劉仲髙髙齋詩
　　　　永處庵詩為蔡仲志刑曹作
　　　　送莊季裕宣敎
　　　　送趙亷訪
　　　　韓升之主簿惠示襄陽雜詠詩淳深髙古吟
　　　　　諷不置輙用㝡後書懐贈彦履韻以釋其
　　　　　意
　　　　張執權主簿同二知縣大夫入山作詩併以
　　　　　見贈亦次其韻
　　　　青原臺
　　　　贈道士張謙中
　　　　英遊閣
　　　　為卿曇輔作一枝庵
　　　　止止堂詩送仁禪者徧參
　　　　送慧林化士
　　　　送不愚兄香嚴行
　　　　鈍庵詩為印長老作
　　　　寄趙季成鈴轄
　　　　送宋秀才
　　　　送江南景喜上人
　　　　次韻卿山主解嘲
　　　　豫章寶智上人持髙子詩求和
　　　　贈卿書記
　　　　潤屋軒
　　　　錢塘清照律師芝草出其墓上為作此詩
　　　　次韻吕無求同泛汴水
　　　　次韻吕居仁送李肅老兼簡李去言兄弟諸
　　　　　同參五首
　　　　次韻答曾仲成二首
　　　　養志堂詩為襄陽吳傳朋通判作
　　　　吕無求以詩堅同舟為嵩山之約次韻報之
　　　　閱舊詩軸見夏均父和晁之道詩次其韻寄
　　　　　伯容仲成均父諸友
　　　　虚舟齋詩為王深叔作
　　　　和周提刑樂嵗詩
　　　　次韻酬潘庭立儀曹見贈之什
　　　　杲道人屢聘不起用庭立韻詩開之
　　　　元輝上人喜賦詩作東坡字蕭然有出塵之
　　　　　姿渠亦用韻有作且乞詩為别因再次韻
　　　　　贈之
　　　　修上人出覺範送行詩言别因次韻餞之
　　　　望雞園
　　　　用蔡伯世韻作詩寄之兼簡吕居仁兄弟十
　　　　　首
　　　　示故人
　　　　次韻應銓詩
　　　　客舟
　　巻二
　　　律詩上
　　　　王信玉生日
　　　　九月六日駕幸蔡王府
　　　　過關山用同行韻
　　　　遇里人道及鄉閭事作詩寄謝無逸
　　　　謁漢髙帝廟
　　　　贈霍明文偉
　　　　次韻張符離民師適堂即事
　　　　汪信民約諸人遊城南陳氏園不果
　　　　贈隠君
　　　　次韻彭聖從秋興
　　　　題滄浪亭
　　　　次韻米元章壯觀
　　　　端午日二首
　　　　山居
　　　　送王長元同弟次元赴官
　　　　蒲適正挽辭
　　　　息慮軒
　　　　嵗暮
　　　　送宿州晁祖禹簽判
　　　　九日發淮康
　　　　秋日遊城南展氏園登閣
　　　　製藥
　　　　麻城道中
　　　　過淮
　　　　從人覔山水扇二首
　　　　偶書
　　　　自簡
　　　　以太學燈籠遺陳松老
　　　　聞說
　　　　鄰雞
　　　　久雨偶晴見日
　　　　趙元逹久不至池上作詩戯之
　　　　再用韻
　　　　書天源河上友人壁
　　　　次韻答陳考城
　　　　為謝無逸賦梅花二首
　　　　戯趙元逹
　　　　冬日書謝氏園壁
　　　　卧雲堂
　　　　聽松軒
　　　　觀魚閣
　　　　快目亭
　　　　病中兩絶句
　　　　春日即事二首
　　　　送同舍葛茂逹還浙
　　　　次韻吕原明侍講歡喜四絶句
　　　　尋梅二首
　　　　寄曾伯容
　　　　次韻吕居仁共二首
　　　　虞姬墓
　　　　覇王城
　　　　病起觀垂絲海棠感慨作二絶句
　　　律詩下
　　　　用海印和尚韻和吳提刑遊山頌
　　　　用前韻示謝公定學士
　　　　用前韻示官人
　　　　同前韻示同參
　　　　答惠海首座五首海乃圓照禪師小師
　　　　喜官人悟道
　　　　閬人蒲君錫提舉參老師悟道唱和四首
　　　　别用韻寄諸同參
　　　　寄夏均父二首
　　　　海印生日
　　　　同廣徳和尚及諸禪伯遊山有作次其韻
　　　　再次前韻
　　　　次韻答吕居仁
　　　　再次前韻
　　　　吾友汪信民博士近聞參道甚力昨日得書
　　　　　云䘮其偶其言耿耿有不釋然者因寄此
　　　　　頌開之且挽其進
　　　　龜山戯贈諧文章
　　　　次韻吕無求入山㑹宿北窓
　　　　無求用前韻作雪詩見寄亦次其韻
　　　　贈靈巖徳雲庵主
　　　　徳雲庵
　　　　次韻鑑碧軒
　　　　再次前韻
　　　　楊梅
　　　　次韻
　　　　戯乞石菖蒲
　　　　次韻卿山主梅花
　　　　送廣上人
　　　　再次韻關子開
　　　　用前韻答吕無求
　　　　用前韻答湛長老
　　　　次韻孫嚮仲自靈隠歸餘杭二首
　　　　送以照上人
　　　　次韻靈隠小軒
　　　　次韻答劉通判二首
　　　　晁以道贈楊中立詩有談禪詆毁之語蓋以
　　　　　諷予因用其韻解嘲且開之云
　　　　用曾伯容韻贈不愚兄
　　　　贈伯容
　　　　和不愚兄庵頌三首
　　　　用朱元方韻寄深明郎中二首
　　　　送曾伯容還漢上
　　　　次韻鏡上人三首
　　　　改徳士頌五首
　　　　法門復故聖恩深厚矣自此恐雲巢不能久
　　　　　栖當為衆一起承示佳句因用韻備載之
　　　　不愚兄再示佳句如璧亦重用來韻
　　　　比復僧相不愚戯作三頌恐傍觀以謂吾徒
　　　　　實有喜愠故復次來韻不免道破兼寄祖
　　　　　禹同參道人
　　　　再次韻且召遊山
　　　　適承再示佳句亦強勉再成一首
　　　　昨日一詩乃是見贈亦復次韻為報
　　　　復用韻成一首持作狡猾爾勿誚吾作夢也
　　　　　想當一笑
　　　　復用韻自詠倚松一首
　　　　昨日承佳贈浮實甚矣謹再用韻酬贈
　　　　復用前韻寄伯容兼其三子
　　　　再用韻戯作二庵圖
　　　　不愚兄示上元佳句謹次韻為笑
　　　　再次前韻
　　　　再用韻戯紀山中之勝
　　　　用韻奉贈巢雲兄
　　　　老懶一首亦次元韻
　　　　均父約去年十月還襄陽今已二月矣尚未
　　　　　聞漢上消息因誦舊寄渠詩二首用其韻
　　　　　寄之
　　　　次韻趙承之殿撰二首
　　　　田熈載比失解留詩别承之殿撰承之用其
　　　　　韻以寵其行如璧亦次其韻
　　　　捫蝨新籬
　　　　次韻湛老菖蒲二首
　　　　劉仲髙儀曹左顧林下重話十年之别作詩
　　　　　見贈次韻
　　　　再次韻
　　　　山居雜頌七首
　　　　再送不愚兄二首
　　　　送本覺上座
　　　　蜜蜂頌四首
　　　　寳誌禪師梁天監中將入寂然一燭付後閣
　　　　　舍人吳慶慶以事聞帝歎曰大師不復留
　　　　　矣燭者将以後事囑我乎頌
　　　　次韻䕶公首座賛廣徳磨衲升座五首
　　　　送浹上座如餘杭刻慈覺老人語錄五首
　　　　蔡伯世吕隆禮敦智李肅老求頌二首
　　　　偶作
　　　　臘月八日送塵禪者在長蘆
　　　　送池州諸化士四首
　　　　荅惇上人七首
　　　　雨中同無求遊龍山勝相觀文六金銅像歴
　　　　　諸小刹無求作詩紀事次其韻三首
　　　　上竺知客肇師示蘓仲豫參寥唱和韞秀堂
　　　　　二絶句求和因追次其韻二首
　　　　師節受業師慈慧公善草書得海老琴訣之
　　　　　妙以醫隠於㑹稽比以草書四詩招師節
　　　　　歸山師節次其韻報之余亦為賦四首
　　　　送印大師參靈峰卿老
　　　　乞石菖蒲
　　　　蜜蜂
　　　　次韻贈髙致虚四首
　　　　送通上人為長蘆行乞
　　　　送玘上人
　　　　偶成
　　　　謝人送石菖蒲
　　　　長老欲敲去竹枝透風作凉以頌止之
　　　　題宗子趙明叔盤車圖後
　　　　漢上示衆
　　　　眠石
　　　　王通判雪中來訪以頌謝之
　　　　晚起
　　　　雙池通老以笋見遺發之皆腐矣作頌戯之
　　　　閏老求席因以戯之
　　　　謝洞山和尚惠蔞蒿種
　　　　和曽伯容梅詩二首
　　　　待不愚入山未至
　　　　謝扶上人装毗盧像
　　　　江上
　　　　送化士
　　　　送張師哲秀才出山
　　　　張師哲求襪様
　　　　榮大師昔從余出應天寧後為洞山古羊副
　　　　　荘往來稱之因作小頌為寄
　　　　送璞和尚出應雙泉之命
　　　　檀越許分一株素馨見贈作小詩速之
　　　　贈潁昌府化士
　　　　應上人作法華佛事過余求頌為作短偈
　　　　謝徐通叔
　　　　寄馮大辯二首
　　　　送雙泉祥氊頭
　　　　送古上人化漆金州
　　　　再送古上人
　　　　贈相師
　　　　常上人還鄉省視其師
　　　　次韻周提刑出鄧鄙五首
　　　　過厲山驛
　　　　過漢東
　　　　棗陽值雨
　　　　普照寺觀竹
　　　　偶作
　　　　次韻答周提刑二首
　　　　次韻春日寄山中故友
　　　　别草庵
　　　　陳道人世縁不順隠於術餬其口於四方云
　　　　　將復如京師乞憐於輕財重義之士冀或
　　　　　有憐之者因其求頌為作短句
　　　　寄襄陽求天麻圎
　　　　洞山宗禪師欲刻五百大阿羅漢又建大閣
　　　　　居之其門人欽上人實領其化縁事為作
　　　　　小偈送之
　　　　贈皇甫道人
　　　　薔薇
　　　　贈熊正臣
　　　　和劉仲髙過虎溪絶句
　　　　和愚和尚梅頌
　　　　曲留仲髙
　　　　戯邀道人觀殘花
　　　　趣舒以明主簿入山二首
　　　　贈徐道人
　　　　韓承務過余求頌
　　　　祝大夫解房州印過山有頌次韻
　　　　贈祝大夫令人
　　　　早起作頌訪愚禪師
　　　　范機宜磨頭晝眠有作次其韻
　　　　送春
　　　　芍藥花開招大衆看
　　　　仲髙留題轉物堂亦次其韻
　　　　感新荷
　　　　黄蝶
　　　　薝蔔
　　　　百舌
　　　　嘲杜䳌
　　　　歸鴻
　　　　山間
　　　　石竹
　　　　聞故人來
　　　　聞杜鶻
　　　　示衆看花
　　　　訪韜光庵主不遇
　　　　寄吕善叔主簿
　　　　贈善公華嚴法師
　　　　贈吕無求縣丞約遊嵩少
　　　　贈毛雍玉縣丞謝到山中
　　　　臣等謹按倚松詩集二巻宋饒節撰節字徳
　　　　操本撫州士人嘗為曽布客後與布書論新
　　　　法不合乃祝髮為浮屠更名如璧挂錫靈隠
　　　　晚主襄陽之天寧寺嘗作偈云閒攜經巻倚
　　　　松立試問客從何處來遂號倚松道人集中
　　　　詩大半為僧後所作吕本中稱其蕭散似潘
　　　　邠老宋史藝文志倚松集十四巻今止存二
　　　　巻則闕佚者已多矣舊抄本巻末有慶元己
　　　　未校官黄汝嘉重刋一行是宋刻已然又其
　　　　巻首標目下别題江西詩派四字疑宋人刪
　　　　擇編入江西詩派集中者後人不見全本因
　　　　獨傳此而繕錄者尚仍其舊耳今刪其題字
　　　　以符諸家專集之例云乾隆四十一年十月
　　　　恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總校　官(臣/)陸　費　墀
欽定四庫全書
　倚松詩集巻一　　　　　　宋　饒節　撰
　　古詩上
　　　李太白畫歌
先生之氣蓋天下當時流輩退百舍醉中咳唾落(一作/雨)
珠璣身後聲名滿夷夏青山木拱三百年今晨乃拜先
生畫烏紗之巾白紵袍岸巾攘臂方出遨神遊八極氣
自穏冰壺玉斗霜風髙嗚呼先生泰絶倫仙風道骨語
甚真肅然可望不可親懸知野鶴非雞羣天寶之初天
子逸先生醉去不肯屈采石江頭明月出鼔栧酣歌志
願畢只今遺像粉墨間尚有英風爽毛骨宣州長史粉
黛工誰令寫此人中龍細看筆意有俯仰妙處果在阿
堵中人云此畫世莫比吳侯得之喜不寐意侯所愛豈
徒爾亦惜真才死泥滓先生朽骨如可起誰為獵之奉
天子作為文章文聖世千秋萬古誦盛羙再拜先生泪
如洗振衣濯足吾往矣
　　　送故人
秋風夜作萬馬聲草木自有離别情君行胡不卜春夏
况我抱病方竛竮我生不祥憂患并行李四方影隨形
少年之氣追琢盡胷中獨抱渭與涇世人紛紛水火争
我欲從之憊不能騎馬時尋故人舍掀髯抵掌意自傾
圖書萬巻相將迎座無凡兒眼更眀惟酒無量與興㑹
我醉未去君經營不用賜金為解酲一月何必一日醒
此中萬事氣自寧勿語世人人不聽君今胡為忽戒行
使我此計墮杳㝠君行瀟湘絶洞庭沙頭水落鼉夜鳴
想君抱恨寐輙驚起弔湘纍涕泪横顧我胡為世網嬰
前行霜露後榛荆誰為傳之鳳凰翎與君方駕尋此盟
　　　送傅仲黙登第歸麻姑
謝安中年不堪別况我與子本末同臨川古郡著名數
麻姑且在邦域中(建昌舊/屬臨川)與君同方復同術十年共度
虀鹽日一身爛漫天地中萬里風霜今白髪南山之封
木拱矣此身萬事相終始何知遲暮猶覊旅夜語對床
輙三起君今先着祖生鞭我窮未辦買山錢君行啓我
方寸亂抱琴長歌聲徹天西風蕭蕭木脫葉表裏家山
落眉睫為語淮南大小山雖在侯門不彈鋏
　　　送善權歸豫章
北斗以南好風土西山爽氣呑吳楚前輩風流固超絶
後生法像仍竒古道人久學祖師禪敗裙破衲今㡬年
胷中秀氣磨未盡時出新詩皆可傳都城鼎鼎冠劒偉
井掃權門日中市道人香火辦寂莫有脚不踏公侯地
古來賢俊能㡬何只今零落亦已多一見道人氣象是
蒲團棐几生春和我思伸眉向林莽未暇優㳺取卿相
扁舟今日與君别明朝夢落江湖上
　　　石魚行贈靈壁張氏
磬石山中石無主百里厚坤不承土土人出石如出金
闕地及泉隧而取重重徹之如徹席凡材頑狠邱山積
中藏一板金王精定是陶鎔鬼神力黄鍾之律生於黍
近代縱横不如古(近世定樂或以縱黍累尺黍大而/尺長或以横黍累尺黍細而尺短)天
生此材豈茍然伐而用之百獸舞師襄入海工不精且
製嘉魚大小鳴大為王鮪施僧飯小為魴鰥依石屏君
家二尾儻遺我要喚兒曹坐睡醒
　　　向居卿所藏靈壁石歌
靈壁之石妙天下竒姿異質窮變化時時好事獲寸尺
谷量牛馬未當價耐官丞相三代孫風流似是典刑存
心胷本無紈袴氣詩書漸洗膏粱昏邇來得石不盈尺
依稀尚帯莓苔迹氣象中含萬仭懸秀潤仍分千里碧
大江之南千萬山終日思歸行路難坐中一見此真骨
心折當年雨後天君不見黄金白璧驕侈本大官厚祿
方安穏少年趣駕迅如電我欲追之墮車蹇年來老大
計轉拙一丘一壑興不淺儻君他日棄前魚南窓坐對
廬山逺
　　　阿智歌
吕卿諸子森如蝟不作(一作/汙)世間兒女氣封胡羯末自
行列麟鳳龜龍各異致小兒阿智甫七齡衮衮似欲無
諸兄踈眉秀目澹玉雪覆肝立壁開天庭自從諸兄授
孝經淋漓筆墨有典刑客來推席儼在庭舉頭揖客客
為驚吾知吕卿大源委黄河崑崙千萬里政令凡兒出
其中不扶而直麻生蓬况如此雛落落自竒偉出門汗
血當追風(一作少加芻/秣當追風)
　　　寄夏思道惠示縑帛
憶昔南方木葉下祝融逗留不退舍閭閻未簡卒嵗材
眀月滿門自宜夜而今身在天中央日月寒暑遵故常
西風今日我為政㝠㝠塵沙何可當浮雲倚勢不解事
濃隂數日釀秋思卧病但作仲卿泣載酒誰問子雲字
故人千里知我寒書來遺我帛數端揀絲織作經緯稱
長細廣幅尺度寛染人暴練勿設色衣被皎皎識君徳
　　　送梅郎一首
梅郎可愛如蜀栁風流似是子真後抱器來賔太學窮
五年自袖采蘭手來時落鴈揺虚弓汗血長鳴西北風
自誓壊韓復蠧魏可憐一無咫尺功我亦數竒困竿累
玉山冰川失眼底永嘉堂上聞阿連墮食正冠為君起
君今製衣作行具何以贈之白鷺羽殷勤持(闕/)重似人
漠漠深藏飽魚蠧船頭逢逢奏曉鼓巻簾卧看春江雨
到家春温鴈且北寄聲布帆無恙不
　　　鄰居遺湯沐浴
都城甘水嗇於酒檐頭取飽得滿缶毎憶江湖萬松底
夜半酒醒挽石斗如今長卿不滿喉豈有温泉濯汗流
岑岑背若負芒刺每向一飯懐千憂君家有井金作欄
轆轤可取不可殫大奴分遺足一斛洗我塵垢生羽翰
人生生理易與耳輟洗為君起長歎
　　　趙元達婦孕不育後數日其猶子生一女子二
　　　　子皆有戚戚之色戯作此詩開之
十年不見陳驚座二子相逢心亦可髙帝子孫果隆凖
杜陵先生豈欺我甘陵夫子孕不育世無元化操五毒
乳醫袖手輙寤生不藥而喜神所福君家阿濟(王湛/之姪)頥
未髯頗恨生子不生男人間久之古烈女世上多歎吾
兒凡應當有子問賢否弄璋弄瓦詩人口木蘭買馬替
爺征班昭嗣兄成漢表人生得此二子者安用癡兒閙
昏曉况君各自富春秋有女如玉方好逑必欲商瞿有
男子殷勤更問東家丘
　　　贈陳侯一首
古人已朽不可作長安年少多嶽嶽太官五斗僅代耕
舒緩養髙簡然諾陳侯氣穏天機精心胷開霽脫檢繩
只今冠佩奉朝請折節重士身自輕主人斗酒相逢迎
金尊玉槃紅燭明黄花開徹秋未了殘月挂簷霜氣清
氣吞百吏不足數滑稽巧中一座傾座客未用喜且愕
陳侯吏事復不惡簿書獄訟談笑了盗賊骨驚吏膽落
至今魯山駕車處㑹使齊兒畏朱博方今天子坐眀堂
指麾夷狄如驅羊安得吏師如侯者上應列宿布四方
政治豈但㡬成康
　　　立之作詩譏僕沉浮於酒次韻答之
頽俗不可挽我思陳孟公胷中一噫(去/聲)氣浩蕩滄海東
初余亦拙謀墮身尺度中昔為吾家駒今為客子蓬人
生百年耳過鳥歘無蹤何至自矛盾身與衆敵逢仲尼
固𤣥聖道大自不容落落少年場誰復識吕蒙古今一
邱貉同赴三尺封乃知常滿尊慰藉吾人窮君詩苦相
厄欲抗輙䘮雄但恐百錢債負我葛陂龍
　　　送彭淵才如北都
我學如水馬盡日忙不進結交有神竒所得盡豪俊十
年困三舍萬事到兩髩風流半零落吾道或拘窘彭侯
南方來超妙(一作/意象)有逺韻落落澗壑姿倒屣解吾愠胷
中㡬年讀正朔謹堯舜盤盂百家伎鉤致得幽藴(一作/袖手)
(探其/藴)夜半一商略氣與山嶽峻方洋及衛霍似是老行
陣崢嶸濟時術百未一見信自言窮達機黙與寒暑運
功名蓋(一作/或)偶然未暇以身殉偉哉君子勇一語破幽
憤何時燈火底懐抱為吾盡
　　　賦王立之家四梅
化工轡六龍風雷共推軌談笑却冰雪咄嗟辦桃李紛
紛西園英轉眄即填委獨餘四種梅冰玉自標致豈争
滕薛長未與管晏比㣲風挽寒條草木競披靡蠟梅異
(一作/妙)天質芳香輩(一作/軋)蘭芷(蠟梅正如蠟為之樹絶/不類梅其香正如蘭)多
葉羙無度勝韻洗貪鄙紅梅拂(一作/傳)曉粧深淺自有體
單白亦閑淡冷艶照流水初如王謝郎雍容各簮履出
處豈皆同一一竟可喜此花固不凡俗眼自多眯栽培
或一遇得此輙遺彼君家獨兼有班壓萬紅紫况當頓
有前朝暾媚(一作/䴡)窓几我無筆五色為此了衆羙安得
九轉丹暫起來陽史
　　　春日飲王立之家同賦三頭牡丹依次定十韻
　　　　節得牡字
異時王公門使車駕四牡殊方仰吾父天子尊伯舅舒
遲入樞府易若屈伸肘風流未踈缺日月競奔走諸孫
以文嗣文字宗科斗英華被草木羙成豈不久冝哉此
花瑞鼎立世無有綿力為君賦半夜飢腸吼尺寸窘吾
歩豈復到淵藪翻然欲投筆大恐惠文糾
　　　士大夫湛於不義雖窮極富貴君子過之弗顧
　　　　而况女子失身於委巷容笑之賤亦豈能自
　　　　㧞哉吾友人賦歎息行有謂而作諸人既屬
　　　　和僕亦擬古樂府為辭傷之於其末開之以
　　　　正是亦詩人之志也
歎息復歎息丹砂為土玉為石誰家女兒妙無敵日日
當窓泪霑舄問之何思復何憶深顰欲語語不得回身
抱琴不回面清商自寫昭君怨朔風蕭蕭霜月懸萬里
胡沙鳴一鴈此聲此意太分眀猶恐君侯未㑹情從頭
却欲為君說恐君斷腸君勿聽黄鶴一去已千里雉子
髙飛亦能㡬人生長短要自裁嗟爾此身今已矣刺刺
促促徒為爾
　　　次韻劉無言遊法雲寺
磨蟻迭左右鐵炭互俯仰嵗月如牧馬快驟脫覊鞅方
希草𤣥雄未羡畫眉敞劉侯啟予者險韻寫勝賞讀之
令人醒居然見圗像我昔曾此遊僧梵薦肸饗撞鐘鳴
木鯉破我顛倒想百年能㡬許萬事苦鞅掌䘮身聲利
場齒角伐犀象前輩曉雲散後生春水長君看門外轍
盛氣日來往道人初不省禪寂異到壤乃知雨花地可
以透迷網君侯此嘉集塵跡已相盪援琴寫我歎中夜
發哀響
　　　為謝無逸賦陳氏貫時軒
西園拱羣木嚴霜損天和豈不惜嘉隂柰此風雨何青
青繄此君凡材不同科君知不同科何必葉與柯試看
一尺根節已倍身多故令巻籜中髙韻不可摩陳侯定
可人厚禮為君羅視此種竹心知君減悲歌吾徒渉世
踈投足得詆訶何如雪月際對君自婆娑但無我履聲
與子相經過
　　　次韻李二(李二黄安時同㑹黎介然/家介然置酒李二作此詩)
道散士不守君子利為上交遊固竇灌父子亦歆向繄
我二三友日月共照臨殊鄉不殊習異族豈異心吾徒
拙身謀要是滄海客大材費我剪古樂難考擊相逢聊
解顔把酒聽輭語斷水洗垢病戞玉開未寤男兒生墮
地脚跡付九州不知誰主盟㑹此車與舟願畢已醉杯
竟比難得歡眀朝黄子别離恨已闌干
　　　次韻吕由義見贈之什兼簡若谷居仁
行年本數竒閱世復癡絶巉然寒餓表但未朋友缺晩
得二三子楚楚着行列家學有師法保身盡眀哲堂皇
建鐘磬户牖照玉雪白晳采蘭手未負如意鐵由來石
中璞不在苦分别當時偶一見頓使我心恱道䘮古人
逺君子或降節狐裘儻羔袖豈待跖與桀若人茍相久
可以輔衰拙歡喜奏㣲吟聊嗣登歌闋
　　　次韻劉時可劉將赴宣州幕
我客汴之濵夢寐大刀頭幸逢劉伯倫衣冠少其流胡
床白羽扇語穏氣不浮異時果下馬髣髴遍九州毎思
張翰鱸為登王粲樓食貧節益苦異哉居拙謀宣州雖
多賢祿仕恐未優長女嫁及時大兒婚可求長才不自
獻澹與衆人儔君其吏隠歟吾亦滄海遊
　　　次韻謝公定時夏均父招諸客泛舟遊百花洲
好事屢載酒扁舟毎乗興况當秋氣清開我心若鏡風
漪蹙寒綠日幹下脩影却從蒼翠中羡彼各飛泳翺翔
數仭翼白小一寸命㣲物有至樂此理須自領君侯静
無譁敢以一豆請人生百年爾飛電作光景試看楹間
懸俯仰嵗月永堂堂㓂萊公祀事薦時餅吾徒豈不老
啖蔗入佳境况兹詩酒習已自破清净聊須明月來褰
裳踏歸艇
　　　灌蘭一首
往作蘭溪游歩屧出林麓溪頭小雨竟溪水澹文縠嬋
嫣㡬叢秀臨流自結束曲折訪叢底初不露芬馥歸休
行結佩薄采未盈匊時遵㣲徑間幽然感清淑年來蠶
自縛投迹先擬足不意淟涊中見此二孤竹威威耐寒
苦繹繹輩杞菊似是溪頭裔相逢慰煩促一日不見之
鄙吝生眉目故將應書手抱甕助長毓孤根著土深稍
稍樹支族看渠吐胷中一洗桃李俗
　　　約方時敏楊信祖二子同過王立之觀立之所
　　　　集前輩詩文各以姓賦詩
秋容散古原秋聲滿寒條幽人開曉夢喔喔雞戒朝騎
馬西南隅不知道里遥我行將何之我友昔見邀斯人
非世人與世不相聊㡬年賦歸歟塞耳樹上瓢誰知翰
墨功百倍巴蜀饒方楊妙天質兩玉不易招粟馬來㑹
盟此義久寂寥主人喜開尊盃殽初刻彫及乎啟丹臺
座上皆聞韶委積山海竒浩蕩江漢朝此囿無郊封爛
漫各蒭蕘歸來蒲深望老大猶虚驕
　　　蓘室詩王立之為宗子求
布榖作五更鷦鷯亦司辰田師遽束緼請火起近鄰耕
耘豈辭勞常虞秋計貧􁁜薄壟畝間努力不自珍秋風
落髙原罷亞千頃雲公子豈知田得師自農人歸來坐
虚室却掃富貴昏架挿河間書門引霍三賔耡耰翰墨
場寒窓澹爐熏六籍聖人師百家素王臣骫骳離騷經
妙語泣鬼神靈文陋咀楚髙論追過秦泛覧四庫餘瓦
礫半珠蠙遊心領其要開巻得其人門前風作埃肥馬
走搢紳豈知歌鐘地辛苦事斯文懶夫江海士履聲逺
王門未暇到此室歸歟老斵輪
　　　秋蚊行
秋蚊撲撲啄作花秋江噴薄巻舊沙魚肥兎賤年榖熟
田家八月生有涯羣翁坐社兒擊鼔酒一載行翁起舞
但得催科了眼前兒郎各自能辛苦
　　　戯汪信民敎授
汪侯思家毎不寐顛倒裳衣中夜起豈惟蓐食窘僮奴
頗復打門攪鄰里凉風蕭蕭月在庭老夫醉着呼不醒
山僮奔走奉嘉客銅瓶汲井天未眀
　　　歸來怨
瓊株玉樹非凡根幽蘭紫芝種不繁誰家妙質傾春色
失身逋蕩依荆棘流蘓暗繞雲母屏棲魂不穏夜魘驚
歸來泣下繡時室漫漫此生身事畢
　　　得交行贈王立之
世上紛紛走車轍交情回互作冷熱搢紳豈無酈寄賣
山林謾有稽康絶我窮四方但(一作/只)餬口一丘一壑志
未了(一作錦亭但/有蘭亭草)得交天下能㡬人直道如君可(一作/得)
偕老
　　　雨小霽登南寺閣
登樓望四垂縮縮雨小休老木藤蔓活古殿金碧流浮
雲捲豈盡落日不可留無人相與語鸜鵒謾啾啾
　　　上范謙叔左丞求退
老驥伏櫪志千里烈士暮年心不已不用悲歌擊唾壺
尚挾平戎獻天子書成未上忽自悟便逐道人林莽去
年來着脚古道場疾病魔人無屏處不遇我公如古人
零落離披作風絮我公徳量大如海太平天子待真宰
乞身莫待我公行早向千峰萬峰外
　　　賦劉仲髙髙齋詩
先生言語妙天下向來太學傳芬芳當時品目入前輩
後生籍籍窺餘光立談一見便相可交無新舊合則章
别來㡬何嵗月忙我已三變變滄浪子才如許猶綠裳
宜參公卿升廟堂何為髙齋尚翺翔懸知公意非自髙
自髙自聖渠作狂泰山北斗不自賛瓊株玉樹絶否臧
用則伊周冠百王直道而行氣益昌不用兩龔或退藏
直道而去括智囊用與不用俱徜徉使婦無褌非吉祥
世人言髙不着本但欲困苦鄰飢尫不知舒巻重在我
尊為帝師初未妨先生年來力學道等觀窮達如炎凉
屈伸有命不足論要保胷中百鍊剛
　　　永處庵詩為蔡仲志刑曹作
刑曹仕宦如客寄朱墨如山無况味平生燈火讀書心
便與衲僧同器類自從供職江上郡一月常勤五七問
向來書至乞庵名永處那伽表嘉遁世間萬事不挂眼
蒲團不動跏趺穏客至清談真老禪數枝霜竹伴幽韻
　　　送荘季裕宣敎
荘侯目如巖下電墮泪碑傍始相見松間經行倚松語
袖有普賢真行願(季裕以行願品作小/牓袖之隨處散帖)春風昨夜忽言
别楚兒恰恰耕殘雪野人無以贈君行山杏溪桃為君
說
　　　送趙亷訪
飛來之峰可圖寫畫工揺筆不敢下玲瓏八面尚能摩
萬古冷泉那可畫趙公胷中有涇渭愛山自得山水意
向來與客到峰前亭上酌泉賞泉味我客峰邉一蔀室
闗門無事輙終日公來剥啄自敲門蹔觧跏趺為公出
池上煙光初過雨巖花膠轕開無數曳杖惟愁猿狖驚
笑談復恐蛟龍怒聞道公歸朝玉京王事不敢寛作程
想公拜舞升天廷雍容奏議詳而眀知公不獨稱安寧
䟽民利害通民情吾君憂民精且誠願公中和輔太平
　　　韓升之主簿惠示襄陽雜咏詩淳深髙古吟諷
　　　　不置輙用最後書懐贈彦履韻以釋其意
刮磨習氣如洗爵惟餘好古情未薄向來詩軸入松門
便對屠門先大嚼吾儕事業如石田筆墨魔人妨夜眠
如公萬巻瘖不吐使者旁午誰見憐方今神武拓疆土
超擢賢才固其所莫歎簿書官祿㣲黄鐘大吕生一黍
　　　張執權主簿同二知縣大夫入山作詩併以見
　　　　贈亦次其韻
我不學支公畜馬作戯劇道人不韻亦成癖又不學雲
巖常說老婆禪苦道熾然說墻壁歸來挈杖訪飲虹(此/亭)
(在懸瀑之下尤/為山中勝處)携詩過我三士同我喜坐之鶻壁峰下
視凛凛十八公諸人胷中何所有文字萬巻皆科斗平
生筆端自有口簿書透處時一吼白面王孫金作鞭憐
渠政遭富貴纒今朝此樂戒勿傳一笑蚊蝱空過前
　　　青原臺詩(為錢大任/宣敎作)
五馬胷中足丘壑駐車決遣有餘樂似言新廣青原臺
不減滕王舊江閣滕王閣下當年路静中懐抱時來去
聞說青原比像間表裏江山便知處使車時此携佳賔
與人同樂不同羣倚欄自得新詩句矯首長懐古道人
青原親見曹溪祖渠有兒孫住山斧問公何處見青原
杳杳飛鴻掠雲去(來書云此臺大略似滕王閣臺在廬/陵望青原諸山青原即思禪師道場)
　　　贈道士張謙中
道人髭鬚似民部平生篆𨽻心獨苦世間筆墨一㸃(一/作)
(一㸃/筆墨)無駸駸氣象追千古道人得師在何許秦漢鼎彛
周石鼓若嶧山碑若詛楚二李而下初不數異時心醉
不窺園依繩作直規作圎一朝妙解(一作/悟)古人意脫落
(一作/略)尺度誠其天嗟君絶藝世無敵勿示時流渠未識
我亦當年好古人推席為君三歎息
　　　英遊閣詩
西湖氣欲呑吳楚山作重圍如捍虜回環樓閣駭魚龍
挺拔浮圖逼雲雨西湖英遊天下傳湖光山色當圭田
何須西土方為淨不待吳門自是仙雪花飛時妙無價
梅影横斜端可畫荷氣薫人六月風月華徹底三秋夜
隂容霽色風且雨曉光暮碧寒代暑閣中氣象頃刻移
詩人不是無心賦竹閣使君遺跡空草堂居士但聞風
百年光景電劃水湖山無限生有窮愛君長才猶袖手
豈宜苦為湖山久君不見向來閣上舊遊人富貴功名
古無有(閣在杭州錢塘西湖上尉㕔之/前蔡元長嘗作尉故後人名之)
　　　為卿曇輔作一枝庵詩
百年七萬二千飯(見胞/胎經)檢校勞生豈無限巍巍孰是真
丈夫應作已作所作辦不信窮通手翻覆自窮自通均
(一作/俱)不足窮思大厦千萬間通或胡椒八百斛道人不
與世俗俱一枝自占巢有餘有時放杖㩀髙梧睥睨三
界如蘧廬春風數日到梅萼吟遶寒香雪欲作歸來趺
坐尼師壇栢子煙消泉一勺
　　　止止堂詩送仁禪者徧參
止止堂中一禪客五尺枯藤藏未得平生心膽闖古人
今復江南又江北昨夜霜風號古木𤣥猿啼寒星斗黒
傍家行脚有底難獨師大去吳王國君不見季子敝盡
黒貂裘歸來印佩六國侯
　　　送慧林化士
王舍城中車馬塵霏霏似我澗底雲此塵可貴不可賤
中着功名富貴人上人衣帯雲霞色隨例塵中歸未得
祇園為有老作家閙市叢中自禪寂向來禪律相錯居
空庭月作五日墟市聲浩浩如灘瀨誰信禪房静有餘
道人要是白雲侣紅塵不是安身䖏未能隨我便那伽
早入千峰萬峰去
　　　送不愚兄香嚴行
君不見香嚴之山天下望何必楞伽稱海上龍湫直下
一萬尺鶻崖突起三千丈借問何人出其中前有國師
後閑公中間有人騎乳虎大雄敬樹真卧龍山中壯氣
今重振堂上老人提舊印晶眀如住廣寒深淵泉自吸
滄溟盡兄今三十未為老名利波濤拔身早向來自裂
子夏冠翻然便剗天然草如兄勇銳世莫比誰與同生
亦同死只今文采尚未章人道香嚴有真子隋河渾渾
日夜流兄今倚柁到南州南州水潔草如染自在溈山
水牯牛
　　　鈍庵詩為印長老作
姑蘓昔是吳王國表裏湖山本充塞吳王亡後臺觀空
只有湖山亡不得齋錢吳越又富足前身端受靈山囑
平生佛事滿東南上下君民総純熟阿師累世同此㑹
外家更是東南㝡晩年髣髴傳雙林鄉里推髙無與對
阿師四海老行脚偶向南陽露頭角他年欲識癡鈍人
髮長衲敝人誰覺
　　　寄趙季成鈐轄
器之髙誼已下世安當我友埋金沙倚松卧病無一錢
俗醫如山闖利多天寒嵗暮山谷裏二老不作如我何
謂天蓋髙不無意間生賢者為帝裔不容聲色眩耳目
但許詩書飬梗柢少年所學無不有精研往往窮淵藪
不知用心能㡬何妙悟自然絶師友徳成而上藝為下
此言端為中流者須知豪傑蓋不然以徳養藝斯又全
若分上下為優劣千金安得稱神仙徳為本質藝其餙
表裏相資乃我徳欲知公子志甚深已著千金追舊跡
世人有藝初無徳為驕為傲為殘賊殺人取財不知懼
猶誇庸妄肆誕惑須知公子本無我一切有求無不可
平生髙見隘古人焚弃經方見何左(殷中軍妙解經脉/有常所給使忽叩)
(頭流血言有老母垂百嵗抱疾已久乞浩一脉浩感/其至意遂為診脉䖏方一劑便愈浩於是悉焚經方)老
僧年來學禹歩跰􁗎鑒井不能去還丹一粒能㡬何從
此㳺山不知處
　　　送宋秀才
東風欲歸不可挽門前芳草青青逺倚松卧病不能行
肩輿出門還復懶先生家住岷峨下當年神授神仙卦
死生禍福如眼前從來卿相争稱借倚松卧病正無脚
袖出神方色閒暇我知公意事仁義不學世人事財利
無盡先生如古人一見先生愛其真㡬年門下真子弟
付之萬事未嘗計或云公可為身謀先生一笑公何醉
倚松老矣世共憐公獨何心徳如天從今藜杖儻能扶
山長水逺公能從我無
　　　送江南景喜上人
我有平生雪色塵亷者不求貪不與眀朝聊以贈君行
一炷沉煙夜深語丁寧佛法苦無多文房四物來作魔
丈夫所作若未辦奈此崢嶸嵗月何
　　　次韻卿山主解嘲
道人竹痩松栢剛飽更風雨慣雪霜堂堂自住一法界
豈與蕭艾相短長利刀割水風吹光以空壊空竟誰傷
君不見湖邉飛來兩白鷺終朝容與水雲鄉
　　　豫章寶智上人持髙子詩求和
我客飛來峰一室聊自適關門不敢開怒風退六鷁敲
門者為誰起我正禪寂稻麻竹葦中見此一英特手携
髙子句按譜恣遊歴髙子我舊遊伉俠不易得憶昔京
城隅王郎古遺直當時㑹合地爛漫存轍蹟繄君入社
晩感事一嗟惜安得賦歸堂尋盟合琮璧
　　　贈卿書記
我室如逆旅塵坌被几席自是懶掃除初非䕶䑕跡比
室有道人髙潔如玉璧時來相勞苦倚席笑啞啞道人
居若何純素勝金碧槃盂及几杖奠置有疆埸青絲貫
湘竹秩秩間儒釋短長各部伍行列共繩尺試看缶中
蘭修葉浄如拭我亦捧心顰觸缾汙履舄乃知效子敗
古語不可易時當過師語輸寫盡胷臆師(一作/君)言吐如
屑永語嗟嘖嘖問師(一作/君)何所嗟吾道苦荆棘堂堂大
道場(一作皇皇/菩提場)兒輩恣陵轢苞苴幸引援側媚乞朝夕
争傳外道語盗履祖師閾狂瀾不可回妖氛一何逼栢
直尚乳臭唐儉安足惜世無磊落人口語謾籍籍豈無
真道師衆寡久不敵常恐碧眼胡西來苦無益道人僧
之傑老驥猶伏櫪安得大寶坊降魔掃妖癖
　　　潤屋軒詩
層崖如立壁秀潤初欲溜下有癯道人異時妙基構為
山不為屋豈待吉日戊軒成玉滿家不減朱門富松篁
既崔錯雲霧亦臻湊霜威入松骨古滑咽泉竇谷風巻
簷回浩蕩金石奏騷騷烏夜啼鼎鼎雉朝雊時於藤蘿
中便㨗一猿透客來坐胡床紙帳巻輕皺兒童敬杖屨
文史當爼豆㣲薫出小鼎長缾上虚甃此樂師(一作/君)有
餘何為尚奔走記我識師(一作/君)初昂昂野鶴痩風姿入
清古氣象脫凡陋我遊山海間未獲一角獸如師能(一/作)
(君/亦)㡬何不落餘子後師(一作/君)如佳少年氣出萬夫右平
生千鈞弩要以一手彀雖未須眉蒼典刑已可候汲深
非短綆善舞屬長袖願君浚其源故道或可復功成歸
此軒趺坐了昏晝
　　　錢塘清照律師芝草出其父墓上為作此詩
槃槃千丈松磅礴犯雲漢要為根所持龍虵走斷岸英
英西洛花妙為天下冠根移枝可易人為過其半君看
此靈芝不與彼共貫超然自挺立初不賴根榦儻可種
而植朱門當爛漫胡為不可致圖畫空傳翫芝生在何
許可卜不待彖忠臣孝子家義夫烈士館吉事定有祥
豈是供好玩道人律之師父蠱雖不幹平生沙門行報
徳已無算向來郭氏阡盛事傳里閈青青十畝隂手植
㡬脫腕召和不吹律脩徳自幽賛至今超山下百本益
璀璨亭亭巻雲濤濯濯立鵝鸛乃知天人間决定可覆
按野人為作詩誦實不敢賛
　　　次韻吕無求同泛汴水
𤨏𤨏榆下錢貼貼水上鏡蝸牛共飲吸水馬競馳騁静
中觀至妙度此春日永舟師挽且譁俚語相譏病勞逸
各有役不必盡乗興公縁升斗窮我訪山水勝雖云異
出處同是縛垢净何當俱一掃歇此風中艇擕持少室
去從渠謂㨗徑(無求約同為/嵩少之㳺)
　　　次韻吕居仁送李商老兼簡李去言兄弟諸同
　　　　參五首
嵗月如翻江學道若農務道人競寸晷政以生死故耽
耽鷺闖池落落鶴警露瞥然忽(一作/或)中的優曇濯泥汙
何當(一作/須)一鼔作姑置管城兎
　　　其二
開門對南山萬物盡昭告自是君不領豈是君不好諸
人如驥子矯首萬里道援琴欲寫之促軫不能操請子
亦(一作/試)停手趺坐西南奥
　　　其三
同參如用兵各出不㑹期一將夜破敵諸將或未知如
何衛霍材局趣窺短籬軍儲有量數嵗月未易支惟兵
不可宿早寄入塞詩
　　　其四
角中拂彈棊(一作累丸/承秋蜩)運斤斵蠅翼當時未得妙豈暇
日入息譬如河漫流難以一簣塞飲食男女間嬉笑中
盗賊要須了(一作/理)其原及此未曛黒
　　　其五
李氏澤如海(李公擇/兒孫也)富此明月珠諸郎皆可人共出堯
舜途之子見我時抱負勤(一作/煩)髯奴江頭一再見凛凛
氣百夫贈(一作/餞)子伊字門不類城旦書
　　　次韻答曾仲成二首
曾侯果勝流折節事膏火年來何轉窮正以工詩坐可
憐哭鬼句不救采薇餓平生九品祿團團螘旋磨歸來
卜我鄰歩屧得相過劇談到理窟我義危欲墮世人富
貴忙此樂渠不那春山正可尋我行公亦可
　　　其二
我老不能世百念久灰冷偶隨出山雲託跡蹔人境借
問交遊人出處各形影某或李廣竒某或衛青幸如公
不世才跬歩可臺省何為賦歸來欲近沃洲嶺夜半哦
公詩月寒心怲怲
　　　養志堂詩為襄陽吳傳朋通判作
我思古丈夫出處各有意上焉不作名下亦豈為利周
旋進退間萬世作凡例吁嗟古人逺中夜輙三起老來
得賢侯氣象無乃是少年自挺立學問造嚴祕筆端挾
風雨麈尾揠根柢問之為誰歟盛徳有苗裔廣陵之外
孫右司公之子内師孟母賢外交天下士漸磨薫蒸到
成此不凡器年來貳襄陽豈為山水計政以承母心欲
覲淮源隧淮源日夜流墓木已拱矣母來拜墓門滿下
平生涙回頭語兒孫更酹墳前地我懐三十年一飯不
忘此惟誠通鬼神志願今乃遂兒身勉直道無貽墓中
愧寧為潁封人勿作魚梁吏到官闢髙堂㳙潔亦明麗
夜月進古几春盤供早薺爐薫事禪寂簡物薄滋味起
居飲食安其樂固洩洩母身自教子子養母其志要當
并外家十幅作圖記大曾信知言名堂書是事更哦諸
人詩千古激彫敝(傳朋乃王逄原先生之外孫吳安中/右司之子曾伯容作養志堂記一時)
(名人皆/為賦詩)
　　　吕無求以詩堅同舟為嵩山之約次韻報之
我窮走四方𤨏𤨏知交態吕卿晩定交槁質賴沾溉筆
端有神竒胷次無疆界平生書畫船往往出光怪我非
張孝亷招呼許同載顧我念嵩洛如痞思一憶况飛西
北帆一枕千里快便當謀吉日恐負遊山債(一云少室/非廋嶺肯)
(負衣鉢債注云無求嘗許以/懐禪衲衣見供故因以堅之)
　　　閱舊詩軸見夏均父和眺之道詩次其韻寄伯
　　　　容仲成均父諸友
往者少年日所慕韓伯休渉世更百難得交多勝流當
時回俗駕喘汗困萬牛晩看故曹耦半逝半乃侯侯者
朱其輪逝者卧荒邱荒邱不足悲朱輪或可羞翻然乃
(自/)悟庶㡬桑榆收朋儕競挽止一往只掉頭我豈築室
愚喋喋于道謀向來漢上行懸知計未優重念佛祖心
獨往恐不酬細看叢林敝百孔如破裘出有造請惡入
懐薪米憂雖云學道輩坦途多不由我欲獨挽之難哉
推陸舟歸來擁白雲草茅有前修誓不出山去三更林
莽秋寄聲二三友興來過我不
　　　虚舟齋詩為王深叔作
人生一渉世波瀾渺無窮凡兒似得計兀兀自窮通惟
有盛名下頗招衆嫉攻開闗或延敵政使臧亦凶古人
故不爾山泉養正䝉我非阮嗣宗何時見阿戎濯濯春
月桞謖謖松下風似聞未着冠筆力百夫雄餘子窘不
足渠乃忌太豐比從道人遊警悟世諦中試觀名齋意
已見應世工聖賢在方䇿制行固不同惟有虚己遊萬
川同一東此名可書紳願言謹厥終
　　　和周提刑樂嵗詩(與還/)
老農終嵗忙濯足不及骭豈無相勞苦穡事苦縈絆邇
來隣酒熟隔户聞呼喚客至便為約此飲期逹旦乃翁
起行酌瓦缶恣瀰漫一引未置之捋肘發屢歎嘗記秋
來雨似稱春餘旱旱憂牟麥焦雨懼禾黍爛而今雨旱
解萬事皆畢幹儻非值時和未易了炊爨似聞使者賢
云似周十亂語竟復滿引抵掌笑秦漢
　　　次韻酬潘庭立儀曹見贈之作
安仁可獨來連璧豈易得我老閱士久此士秀江國不
窺董生園頗割子魚席向來决勝地辟水湛寒碧㡬年
富問學一道貫儒釋捉麈初不譁論正語眀白哦詩咄
嗟辦妙韻出金石吾家妙喜師賞歎節屢擊夜堂眀月
冷鼎足坐禪寂他年山中人盛事話疇昔
　　　杲道人屢聘不起用庭立韻作詩開之
百年過雷雹誰䘮復誰得邯鄲一枕夢蝸角兩戰國道
人脫世網便巻百丈席分眀老胡裔髣髴眸子碧向來
數道塲衆挽不容釋金言無自晦如反衣狐白道人笑
不答我心固匪石邇來燕雀豪頗須鷹隼擊逹人有舒
巻大士等喧寂何當為衆起孰謂今非昔
　　　元輝上人喜賦詩作東坡字蕭然有出塵之姿
　　　　渠亦用韻有作且乞詩為别因再次韻贈之
禪流筆墨戯好句亦時得譬如世佳人不必須傾國我
行百城時所至不暖席黙求支許流常歎暮雲碧阿師
有典刑一見我心釋根源師璨可餘事窺元白叢林半
良窳初若泗濵石欲出金玉音不妨聊考擊致逺或恐
泥落華反枯寂口邉白醭去願子師古昔
　　　修上人出覺範送行詩言别因次韻餞之
上人邱壑姿韻出餘子右已經老洪目云是江南秀訪
我白崖巔喘汙經層岫初無一日雅慌若十年舊胡床
氣未穏牙籖出深袖我居人跡絶特坐嵗時久子來亦
遽去既别重回首招提送客還松户閉春晝
　　　望雞園詩
望雞天人供韻出芝菌表炎蒸夜過雨裂地出清曉根
株樹玉雪頂𩕳翬青縹羽衣散臯原鴻鴈集蘋蓼邂逅
遽擷取已盡首猶矯麻昉助芳烈薑芼戒煩擾取味俄
頃間薇蕨蓋其小吾生易與耳升合自可了聊為道人
劇五鼎端可少
　　　用蔡伯世韻作詩寄之兼簡吕居仁兄弟十首
蔡侯材棟梁向來飽霜露十年林下思常恐庾塵汙
　　　其二
人生落世故至寶墮深井儻無自拔計金玉謾弃屏
　　　其三
至理本曠夷小道皆左僻信能彈指了可死不待夕
　　　其四
松毛巧婦禽螺殻寄居蟲二物自廣大那知十方空
　　　其五
百年固多變深谷或髙岸要知悟破迷大似理易亂
　　　其六
見彈已求炙亡羊猶補牢功成無早暮事竟等卑髙
　　　其七
君豈蔡子叔我非支道林何當速相就為子細徴心
　　　其八
沉水博山爐積灰如雪霜何如坐三昧自薫成定香
　　　其九
三世如旦暮四大轉風火儻能了無生如觀掌中果
　　　其十
學道十萬衆得者一二稀寄聲故曹耦捨此將安歸
　　　示故人
變化宻移何太急刹那念念一呼吸八萬四千方便門
且道何門不可入入不入曉來㣲雨芭蕉濕殷勤更問
箇中人門外堂堂相對立
　　　次韻應銓詩
誰養山中雲館我雲中寺山深雲常潤出户須芒屨可
憐雲外人過我一飯去
　　　客舟
三界衆生俱是客就中君是客中客眼前何處非君家
莫道君家歸未得
　
　
　
　
　
　
　
　
　
　
　
　
　
　
　倚松詩集巻一
欽定四庫全書
　倚松詩集巻二　　　　　　宋　饒節　撰
　　律詩上
　　　王信玉生日
簮笏誰非嗣才能恐未難傳家推有守樹徳莫如寛賤
子敢為佞眀公信可觀四維開雉堞千頃漲波瀾逮下
亡圭角逢人倒肺肝月評終許劭愛客自袁安(袁安博/愛客衆)
(無所簡擇賔客入/門賢愚皆得所欲)不偽心常逸忘機體更胖所臨惟簡
易有道息彫殘使節軺車穏兵符玉具乾百城同鏁静
萬井益歌歡退食公無事揮毫妙可刋笙歌珠履醉風
月井梧寒諸子仍聞道羣雛半著冠居然謝紈綺沃若
秀芝蘭表裏初無憾行藏晩竟完向來三徑志欲了五
車看異日人争誦來徴印已刓恐須煩柱石從此接鴛
鸞直道惟天相亨衢豈自干祝公千嵗夀終始立朝端
　　　九月六日駕幸蔡王府
詔可觀光夾路民雍容禁衛見寛仁天光湛湛乾坤净
玉色温温草木春虚駕老臣人望重降輿新第聖恩親
屬車未御鈞天奏只有歡聲滿後塵
　　　過闗山用同行韻
風來幡動作真觀耳倒聲邉亦妄聞自笑敝貂蘓季子
苦求知畫宋元君關山行李今三反燈火工夫費㡬分
安得一㕓留我老抱琴矯首送浮雲
　　　遇里人道及鄉閭事作詩寄謝無逸
敝貂去國漫西東聞說(一作/遇想)鄉閭夢寐中賈竪裹頭仍
納婦驪駒將子又追風雲山何處非投老文史他年不
療窮富貴可求吾亦懶眼看餘子化王公
　　　謁漢髙帝廟
鳳凰山下緑茫茫殺氣猶纒古戰場他日英雄矜勝敗
今時田野話興亡狗烹兎死已千載雷動風行尚一方
(祈禱/有應)過客若餘秦父老拜祠應有泪浪浪
　　　贈霍明府偉
南海先生不諱窮鬢髯如㦸氣如虹異時磅薄風塵外
今日低回文課中政事有誰咨蹇老功名未合愧終童
何人為草陽城薦臺閣差差振古風
　　　次韻張符離民師適堂即事
三考符離課獨優政成囹圄自無囚滿堂文史閑(闕/)令
一榻薫風對奕秋刑措似聞閭巷語年登仍解廟堂憂
從今尊酒留佳句折獄何勞比仲由
　　　汪信民約諸人遊城南陳氏園不果
先生休沐不譚經凖擬行槃到野亭興盡回船散童騎
客來呼吏出盆缾奩中白黒誰成敗醆底聖賢同醉醒
却笑伯倫尚多事苦憐江漢載浮萍
　　　贈隠居
竟體芳蘭君可人一軒風月澹無鄰絲麻十畆他年老
文史三冬上世貧渾渾淄澠空自辨𥅆𥅆狼虎謾相親
了然道眼都無許秪有鶯花滿意春
　　　次韻彭聖從秋興
淡雲踈雨承秋早白露清風引夜長已見畢星朝北極
似聞驍騎巻西凉隻雞還我田家味小胯須君官焙香
千古歩兵今逺矣屬誰長嘯作鸞凰
　　　題滄浪亭
君搆虚亭古岸頭我來登覽判千憂丈人釣艇波瀾濶
孺子歌聲草樹秋山似畫屏隨屈曲人如楊栁擅風流
他年若有江湖具乗興因君棹小舟
　　　次韻米元章壯觀
曉色村村澹春風樹樹穠八窓中夜月千里隔江峰酒
道窮通樂詩原左右逢客來應下榻石銚煑長松
　　　端午日二首
艾葉斜枝短菖蒲痩節長緑雲依鬢亂紅雪落杯香風
物江淮似功名嵗月忙澤間人弔屈應有泪浪浪
　　　其二
異代多同俗千秋餉楚魂人才終可惜祀事故常存赤
鹵豐禾黍閑民長子孫憐渠身世拙滿眼暮雲屯
　　　山居二首
小徑深通竹踈籬巧過藤冷猿嘯古木飢鷺啄寒冰貴
客終難屈蓬門不用譍此中有佳處黄巻短檠燈
　　　其二
門擁深深草溪眀衮衮沙冷煙浮菜甲小雨薦茅牙老
興元無繫春工竟自華鄰翁却相可歩屧過渠家
　　　送王長元同弟次元赴官
梁苑春未競隋河凍尚肥鬢毛開老境甲子運天機華
鄂君方仕樵蘓我未歸慿將汝南麈慎對可人揮
　　　蒲適正挽歌
吾道何多蹇蒼天呼不聞楩楠初有待涇渭竟難分閱
世中庸行隨時俗下文想君九原恨著草露紛紛
　　　息慮軒詩
雨暗藤經屋春深草到門客來非問字鶴老不乗軒花
氣飜詩思松聲撼醉魂呼兒換香鼎趺坐竟黄昏
　　　嵗暮
浩蕩生涯計凄凉客子心嵗從官厯盡憂入鬢毛深月
氣含窓户湯聲轉釡鬵餘生無所慕持此卧山林
　　　送宿州眺祖禹簽判(祖禹承議簽宿三年郡事/倚辦為多僚屬士民莫不)
　　　　(嗟惜其去節作/小詩聊致意焉)
一見眺公子雍容前軰風規橅俗吏外歩作古人中環
佩千官合梯航九驛通空虚循吏傳誰為薦諸公
　　　九日發淮康
九日非吾事黄花亦謾生未傾彭澤酒還背汝陽城細
雨秋天近西風白葛輕山村逺城市可有笑歌聲
　　　秋日遊城南展氏園登閣
金燈奮髯階砌寛楊栁緩帯樓閣閑我來不為春事促
西風斜日面前山
　　　製藥
身如逆旅無非我豈謂昌陽信引年南北未能忘世故
藥囊隨處却安禪萬金良藥吾何用九轉丹砂世謾傳
草木精華如可貰未妨巾屨地行仙
　　　麻城道中
拱道新松無數青晩風(一作/曉風)十里撼江聲棟梁不是尋
常度宜有長材待老成
　　　過淮
淮山漠漠水潭潭落日孤雲自不堪今夜月明風更急
慿吹魂夢到江南
　　　從人覔山水扇二首
少壯﨑嶇山水間短衣楚製略勝寒年來疲病歸期墮
只乞君家便面看
　　　其二
愛君才氣耻言兵欲倚詩書繼老成手裏林泉當付我
恐妨抽板揖公卿
　　　偶書
廣離騷罷獨支頥萬里江山座上歸門外不知蠻戰觸
滿窓蚊子刺明飛
　　　自簡
錯龜數䇿願分疑筮短龜長一是非但把故吾重簡練
不須分畫見郊圻
　　　以太學燈籠遺陳松老(陳乃汶義/學士孫)
君有傳家三尺檠巨編長軸稱經營時文今是蠅頭字
遺子終南㨗徑行
　　　聞說
聞說南方仍嵗旱十家生事九家空君王分寄二千石
避寢何人舍蓋公
　　　鄰雞
鄰雞振羽非惡聲北斗倒挂玉繩横朋來勞苦飢寒(闕/)
　
　　　久雨偶晴見日
濃隂百日漫西東洶洶隋河夜欲洪但得望堯常拜手
誰能畏盾輙逃空
　　　趙元達久不至池上作詩戯之
雨後新荷擁岸青菰蒲相向立蜻蜓此中佳處君知否
應對文君賦小星(趙細君/頗嚴)
　　　再用韻
楊栁池塘表裏青魚兒偷眼畏蜻蜓夜來雨過菖蒲静
倒浸中天四五星
　　　書天源河上友人壁
春色撩人不奈渠紅塵無處可飛鳬懸知桃李付流水
來看垂楊十萬株
　　　次韻答陳考城
袖裏楞伽非世書了知乾没未殊途㑹携他日已漫刺
歸謁南山五大夫
　　　為謝無逸賦梅花二首
頓有亭前春耐寒年年扶杖雪中看不知謝子題詩處
比得王家第㡬般(王立之家/梅品甚多)
　　　其二
聞道香寒卧雪枝瓊樓玉户巧相依可憐今日移根處
王謝堂前燕子飛
　　　戯趙元達
竹木王孫不嗣音老夫多病轉侵尋可憐一息絶纓㑹
破壊經年設醴心
　　　冬日書謝氏園壁
瓦缶藏春土脉乾嫣香已謝菊花團履聲遶盡欄干曲
肅肅松風作暮寒
　　　卧雲堂
補牢初未益亡羊聊伴閑雲卧草堂君解入官雲作雨
未應舒巻却相妨
　　　聽松軒
老龍偃蹇據巖壑匠石營材城市中自有幽人不相負
解凭曲几聽秋風
　　　觀魚閣
紛紛乾没可憐渠小閣詩書自有餘日背竹林風過栁
試扶松檻看浮魚
　　　快目亭
文字遮人窓閉蠅無人傳與衛生經我愁爛漫不可寫
須上君家快目亭
　　　病中兩絶句
芒鞋藜杖世縁輕無妄誰令水火争造物小兒莫相苦
此中無物可虧成
　　　其二
暑濕相乗勢益昌呼童煑藥不知方懸知草木皆慿藉
聊為形骸作主張
　　　春日即事二首
人言春事經桃李我欲要之病未任昨日强隨年少去
看花那復故時心
　　　其二
風光竟嵗宜人少樂事惟春取數多果下小騮君借我
一鞭隨意掠煙莎
　　　送同舍葛茂達還浙東二首
豈無强醉陽司業固有無錢鄭廣文三請未能勤問道
一歸今日願從君
　　　其二
隋河東下一千里僮僕未知行李勞聞道杞苗今結子
慿君飽食賦離騷
　　　次韻吕原眀侍講歡喜四絶句
　　　　麥熟
黄雲千頃起邱山缾缶村村自往還懸知大作今年社
我欲從渠季孟間
　　　　拾麥
撝鎌霍霍穟紛紛多謝遺餘畀後人負載歸來對妻子
始知身是太平民
　　　　蠶熟
絲在機頭角未乾兒孫衣褐眼中完茅簷翁嫗自相夀
飽暖渾家感縣官
　　　　盗獲
似聞有盗起空舍聞說驅除(一作已/見成擒)唾手間枹鼔不驚
雞自午先生閉户養(一作/了)三關
　　　尋梅二首
聞道香寒犯雪開駞裘絮㡌探春來立春恰在王正朔
次第羣芳不待催
　　　其二
樂事何如憂患多尋梅不厭數經過從今直到楊花盡
終始春風亦㡬何
　　　寄曽伯容
豈是從前蹤跡踈三年不送一行書襄山儻有陪鄰地
為問洲中種木奴
　　　次韻吕居仁共二首
　　　　望山
文章二子東西漢人物諸何大小山四海有家歸未得
眼看寸碧便怡顔
　　　　榴花
安石榴花作意開杖藜聊復為渠來何人風味更不淺
屐齒峥嶸付綠苔
　　　虞姬墓
風悲月黒楚歌聞泣下虞兮夜未分千騎星飛向前死
不知誰為閉荒墳
　　　覇王城
百年父老不知兵楚漢相持尚有營日暮牛羊歸虎落
野雞飛過覇王城
　　　病起觀垂絲海棠感慨作二絶句
遲日暖風逼春事海棠垂絲轉嬌羞分眀綽約若處子
桃杏塵凡非此流
　　　其二
賣花擔上誇桃李頓使春工不值錢莫怪海棠不受折
要令笄珥(一作/雲髻)絶凡縁
　　律詩下(祝髪後作/)
　　　用海印和尚韻和吳提刑遊山頌
白崖老将卧遥岑苗裔分眀祖少林遂有樂天來問道
不妨黄蘗為傳心繩床斜月坐秋晩石銚寒泉語夜深
一枕竹風清未曉堂堂魚鼓現觀音
　　　用前韻示謝公定學士(一云謝公定好佛而不/知禪自以為有得用韻)
　　　　(示/之)
買金須是識真金學道先防邪見林(一云師子寧/㳺樸樕林)切忌
隨言因作解直須見色便眀心大圓覺海波瀾濶優鉢
羅花根蒂深只者若還親薦得十万俱現海潮音
　　　用前韻示官人(賈時舉宣徳江聖傳司户/叅禪而不精進用韻勉之)
古路𤣥㣲難謾尋古人須(一作/猶)要飽叢林待聞墻壁熾
然說方見風幡便是心鼻孔易隨人事去髩毛空覺嵗
華深兒啼女喚君知否盡是頻伽羙妙(一作/好)音
　　　用前韻示同參
談𤣥說妙隔千岑過取諸方荆棘林(雲門云過得荆/棘林是好手)三
界有誰敎學道十方無法謾求心老胡生下(一作/後)家先
破達磨西來病轉深却問誰知第一句恒沙諸佛未知
音(一作文殊推/倒病觀音)
　　　答惠海首座五首海乃圓照禪師小師
閙市叢邉荆棘侵旃檀獨秀舊園林俊駒昔是吾家瑞
老鶴今猶萬里心短笛凄清秋水濶亂山髙下白雲深
當年得力分眀處竚聽爐香(一作/煙)演一音(其人欲/住院)
　　　其二
龍生龍子氣駸駸拄杖横擔徧寶林果得雲門函蓋句
肯忘黄蘗老婆心扶踈綠樹西風薄零落黄花秋意深
若問宗風竟誰嗣請將消息問威音
　　　其三
莫歎宗師久屈沉趙州八十尚叢林脚根㸃地便無事
鼻孔撩天非有心落筆滿堂嗟敏妙談𤣥終日見精深
丁寧佛法無多子三角泥牛演梵音
　　　其四
缾鉢隨縁訪古今皎如玉樹倚寒林投機不礙多𤣥辯
寄宿何曽有執心(無/着)禪板蒲團人已静博山沈水觀方
深從來大器宜成晩王國公卿多賞音(其人有求/於京師)
　　　其五
流軰推髙不獨今當年成筍便平林白雲縱有為霖意
流水曽無戀影心問道故人歸雨後供香童子立更深
青山不免露頭角短幅斜封更嗣音
　　　喜官人悟道
白崖峰頂絶躋攀到者方知到者難聞道裴公纔一喏
便從偃老破三關人生有限隨流去佛法無多掣電間
喜見伽陁辨端的倒騎驢子上幡竿
　　　閬人蒲君錫提舉(鹵/)參老師悟道唱和四首
一喏推翻十二峰(請得黄蘗喚裴/休參而有悟)三乘四庫當時通自
聞百丈下堂句(百丈毎喚僧云大衆大衆問百丈云/是什麽古人因之為百丈下堂句)已
破提婆外道宗(時有一類無眼長老以邪說/惑之蒲既悟道笑而折之)畫角曉吹
深徑雪寒梅晴放小塘風孤峰頂上他年事又是籌盈
石室中(時蒲孟光/亦有省)
　　　其二
魔法年來逞獨雄不令人說悟圓通儻無上士已親證
争識吾家是正宗飽腹豈因飡畫餠開花須是得春風
從今同道方相委九尾烏龜嘯月中
　　　其三
東西南北本來同自有時人礙不通了後何妨三藏教
悟來那有五家宗學飛鵰鶚雄吞野出腹麒麟要弄風
到底輸他真鼻孔癡人空坐黒山中
　　　其四
老胡入草太無窮直指仙人那一通今日大顛回吏部
他年李勃嗣歸宗華夷元共一輪月今古曾無兩様風
從此牧牛真石鞏肯令信脚犯苗中
　　　别用韻寄諸同參
好笑多知一老翁須言妙用及神通我無佛說并(一作/兼)
魔說誰問南宗與北宗麤飯有時聊飽腹破衣隨分且
遮風他年同道如相過沙銚煨茶竹葉中
　　　寄夏均父二首
好雪春(一作/年)來畨更畨思君未說㡬時還有心便欲辭
彭澤更嬾聊須到魯山酒肉異時相煦濕功名他日已
斕斑故人若問别來事舉似雲門第二關
　　　其二
四海交情未有君解衣推食見情真平生爛漫如一日
萬里周旋覺更親我已山林新祝髮君猶州縣故隨人
而今官意知何似(一作蟹螯雞/肋無多子)早晩歸來洗世塵
　　　海印生日
優鉢羅花此日開法王真子異凡材平生極力參耆舊
晩嵗傾心接後來得意篇章渾簡易忘情風境自徘徊
兒孫只麽酬恩徳倒挽滄溟作夀杯
　　　同廣徳和尚及諸禪伯遊山有作次其韻
捫蘿挽石復穿雲却歎公侯走世塵碧嶂回眸三界小
紅崖移歩百花春長沙只解隨芳草王老猶難避鬼神
不道遊山末後句痩藤遥指牧牛人
　　　再次前韻
芒鞋短杖訪松筠未許癡禪繼後塵碧嶂烟嵐千頃潤
紅崖花草四時春林中儻遇狻猊獸日下休看舜若神
却笑子湖窮鬼子猶將消息問時人
　　　次韻答吕居仁
向來相許濟時功大似頻婆餉逺空我已定交木上座
君猶求舊管城公文章不療百年老世事能磨(一作/排)雙
頬紅好貸夜窓三十刻胡床趺坐究幡風
　　　再次前韻
曾將千古較窮通芥孔能容㡬許空借問折腰辭五斗
何如折臂取三公四時但覺風雨過一飯奚須刀匕紅
要識壊魔三昧力更培根墢待春風
　　　吾友汪信民博士近聞參道甚力昨日得書云
　　　　䘮其偶其言耿耿有不釋然者因寄此頌開
　　　　之且挽其進
悼亡應作㫁膓聲此恨從來不易平墮淚要知非轉物
鼓盆政恐未忘情踈親憎愛無非妄生死存亡但有名
着力早須無底鉢優曇在火更晶眀
　　　龜山戯贈諧文章
水母潭邉窣堵波下頭有箇老禪和蒲鞋舊(一作/異)日曾
供母寶夀平生不渡河衣鉢三千舊風景(一作/祗夜)形模十
二古頭陀是凡是聖人休問門外寒松巻薜蘿
　　　次韻吕無求入山㑹宿北窓
駐車決遣底匆匆求宿西湖北面峰旋掩竹窓移短榻
徐敲冰甕㵸長松名髙政恐為深累道大由來自不容
顧我與公無二患孤燈相對兩踈慵
　　　無求用前韻作雪詩見寄亦次其韻
一夜花飛殿暮冬曉驚銀色現前峰增肥幻質饒冰柱
埋没虚名歎瓦松素紙不書思雪老白圭無玷憶南容
知君豈乏扁舟興哦罷新詩興已慵
　　　贈靈巖徳雲庵主
道人徧歴五家宗歸隠林間事事慵棐几有時吟夜雨
杖藜隨意倚寒松挿天户牖險更險拔地樓臺重復重
借問師庵在何處巍巍坐斷妙髙峰
　　　徳雲庵詩
巖下虚通上入雲衆山圍繞一山尊徳雲只在此峰頂
童子何妨問法門已種穉松三百本待移蒼竹一千根
不須更學藥山老月下嘯聲驚逺村
　　　次韻鑑碧軒
當軒方鑑碧溶溶無事道人居此中弟子來參洗鉢話
朋遊舊識釣魚翁一奩深淥桃花雨數尺寒漪竹葉風
箇處好懐誰共委俯青飛鳥過晴空
　　　再次前韻
不待山腰轉籜龍一函寒碧自深中未容濠上觀魚客
聊許雙林照影翁雨後蝸牛羣飲月春餘水馬競追風
井蛙海鼈難棲泊㑹看長虹下晩空
　　　楊梅
五月楊梅正滿林初疑一核價千金味方河朔蒲桃重
色比瀘南荔子深飛􁪻似聞新入貢登盤不見舊供吟
詩成欲寄山中舊恐起頭陀愛渴心
　　　次韻
南山北嶺總成林野嫗名園獨擅金實熟每憂風雨横
(楊梅一夕風雨/即落不中食)根蟠誰念嵗華深(此物着/子最遲)品題可配荔
枝譜風味能忘莊舄吟食罷蜜脾聊殿後半鈎新月在
房心
　　　戯乞石菖蒲
古澗靈苗不易遭寸根拳石着身牢齊如秧稻刺春水
小似神龜負綠毛未與幽人供夀考曾隨遷客賦離騷
阿師垂手入鄽去應許珍竒付我曹
　　　次韻卿山主梅花
嵗事功成雪洗塵化工着意製清新遂敎天下無雙色
來作人間第一春未許(一作/辦)調羹傅巖老聊從(一作/慿)牽
興杜陵人遥知月下遶千匝桃李成蹊未是頻
　　　送廣上人
師住匡廬南面山飛來峰下略開單時情淡薄知音少
吾道彫零行路難何必善書須學衛未應解義必師安
丈夫不用尋塵跡自向虚空着羽翰
　　　再次韻關子開
我初詿誤輩簮纓君亦前生失念僧得意那知蟻旋磨
反身方悟䑕侵藤髙才自合參廊廟朽質聊須活斗升
已破小團盟異日速來相就鑿春冰
　　　用前韻答吕無求
聰眀强健不聾丞時出髙言欲作僧客至解衣揮玉塵
詩成落筆掃溪藤園如靖節不難去座比維摩豈易升
退食略無聲色累自磨煤麝寫陽冰
　　　用前韻答湛長老
阿師歌詠過騰騰豈是尋常粥飯僧自了木平三擔土
何須寂子四揮藤新詩似錦誰能濯髙論如天不可升
飯罷關門香一豆浄琉璃鉢泛輕冰
　　　次韻孫嚮仲自靈隠歸餘杭二首
淡月晴風奏曉凉春回草木被餘香溪橋村落牛羊散
竹塢人家桑柘忙大樹稍疑經櫪社羣雞端恐過尸鄉
年來課最何須問翁媪茅簷話短長
　　　其二
冷泉亭下漱甘凉十里猶餘齒頰香入境自知風俗厚
到家應覺簿書忙好依名教窮真樂莫指温柔是舊鄉
此理不疑何用卜誰論筮短與龜長
　　　送以照上人
三年坐夏飽湖山夢遶江南身未還一見道人知妙質
蹔聞鄉語破衰顔朱輪華轂何曾乏白拂長藤自不閑
特立如師世無㡬為君出户立潺湲
　　　次韻靈隠小軒
小軒容膝趣清深只有溪風夜月侵絡石静移春後蔓
凌霄危露雨中心松窓舊草秋蛇帖棐几誰賡雪子吟
他日幽人問佳致茂林修竹似山隂
　　　次韻答劉通判二首
補牢初未益亡羊始悔出山謀不臧求志已甘長貿貿
應縁何苦自皇皇曾更世上風濤濶方悟閑中氣味長
富貴如公非我比春蘭秋菊各馨香
　　　其二
何事先生倦世榮非貪水碧與山青乞身髙節恐難遂
㨗徑浮言固不經聞道金丹能化鶴豈同腐草止為螢
宰官本是隨縁現不礙他年叩玊扄
　　　晁以道贈楊中立詩有談禪詆毁之語蓋以諷
　　　　予因用其韻解嘲且開之云
西來碧眼困津梁只要教渠識舊鄉常恐佛魔相蹂蹸
故提邪正為平章好隨魚化禹門去莫學蠅鑚窓紙忙
誦箒忘苕解成道可憐楚些漫沉湘
　　　用曾伯容韻贈不愚兄
叢林隨處便安身龍象何曾輩六羣盛徳若愚常宴黙
佳言如屑間繽紛蒲團石上坐明月茗椀松間打亂雲
無限青山元屬我而今不免為中分
　　　贈伯容
放牛歸馬老将軍直道從來不黨羣妙唱揮毫飛衮衮
髙談奮麈墮紛紛文章千古陶元亮筆札平生谷子雲
惟有丁寧一大事頗遭魔罥每𤓰分
　　　和不愚兄庵頌三首
此庵俄壊復俄成歩屧相從了此生鶴不乘軒方自舞
鸎非求友為誰鳴冬葅弄色應分甕春薺聞香莫戞鐺
月下相尋記低語松間烏鵲恐飛驚
　　　其二
四海歸來坐太平莫令華雨惱空生歸雲無事朝猶巻
老馬休心夜不鳴勝處林泉九節杖閑中日月二升鐺
曉來乞火打庵户想見春風一夢驚
　　　其三
常恨山居寡弟兄阿師庵就可憐生輔車豈但圖相倚
獨掌從來不浪鳴野老獻謀脩水磑山童相喚借茶鐺
年來活計渾成就猿鶴安棲定不驚
　　　用朱元方韻寄深眀郎中二首
當時冠蓋集祗園大似農夫值有年龎老一言投馬祖
陸侯徹底見南泉古今已自融三際語黙何曽落二邉
父子並為同社客團欒應話老婆禪
　　　其二
刹那念念轉光隂已過方來不住今身似虚舟從不繋
魔如敵國謾相侵未能以幻還脩幻豈暇將心更用心
以說為宗遍天下思公一笑白雲深
　　　送曾伯容還漢上
軋軋籃輿來者誰朝廷遺此一男兒襟懐朗朗百間屋
局量汪汪萬頃陂異日小生端欲吏邇來至徳益堪師
(比伯容多葬里/巷不能葬者)贈行一句西來意雨後春江淥渺瀰
　　　次韻鏡上人三首
妙處從來自不傳少時喜樂似初禪為山何止不成簣
掘井于今未及泉自了一生同作夢頻麾萬事付蒼烟
因師聊作逢塲戯老馬為駒不受鞭
　　　其二
色聲香味心縁觸忍進户檀般若禪但識曹溪一滴味
始知天下别無泉乳衣百澣猶聞氣城郭非遥早見烟
到底輸他真定力暮途快馬亦須鞭
　　　其三
相見無言意已傳不談名利不談禪静如秋浦翹雙鶴
清似寒巖落瀑泉隠逸妄人居妙室功名渠輩畫凌烟
二流淼淼追難及老大難揮馬腹鞭
　　　改徳士頌五首
自知祝髮非華我故欲毁形從道人聖主如天苦憐憫
復令加我舊冠巾
　　　其二
舊說螟蛉逢蜾蠃異時胡蝶夢莊周世間物化渾如夢
夢裡惺惺却自由
　　　其三
徳士舊嘗稱進士黄冠初不異儒冠種種是名名是假
世人誰不被名謾
　　　其四
衲子紛紛惱不禁倚松傳與法安心缾盤釵釧形雖異
還我從來一色金
　　　其五
少年曾着書生㡌老大當簮徳士冠此身無我亦無物
三教空名何處安
　　　法門復故聖恩深厚矣自此恐雲巢不能久栖
　　　　當為衆一起承示佳句因用韻備載之
佛日光芒忽再懸歡呼萬國戴堯天不須菩薩行求鉢
(昔佛嘗捨鉢於池鉢便沉没下至七十二恒河沙等刹/土佛勅舍利弗等諸弟子行求鉢闕舍利弗等各各承)
(佛威神及自神足力入八萬三昧過萬佛刹皆不能見/鉢所在最後文殊師利不捨衆㑹以闕取鉢持以二佛)
(事見阿誾世經及放鉢經吾鉢闕時改形易/名闕蓋嘗沉没矣今䝉聖恩復得用舊鉢)自是如來
許覆肩(佛勅阿難聽着覆肩/衣事見大智度論)雲漢飛騰新放鶴江湖遊
泳不烹鮮雲巢從此棲難穏珪玉今逢豐富年
　　　不愚兄再示佳句如璧亦重用來韻
聖慈何事輙翻然日月從來本麗天食座千冠(闕/)掃跡
禪堂百衲便差肩朝三暮四渾堪笑秋菊春蘭豈鬪鮮
但得時和湯餅足不材從此盡天年
　　　比復僧相不愚戯作三頌恐傍觀以謂吾徒實
　　　　有喜愠故復次來韻不免道破兼寄祖禹同
　　　　參道人
聖主生知本解禪故教勘破普周天一原大似東西水
同體何殊左右肩把定絲毫渾沮喪放開頃刻便芳鮮
衲僧敗闕知多少且笑髯舒三十年(交㳺中惟祖禹獨/了此事蓋自不凡)
　　　再次韻且召遊山
勞生擾擾苦推遷擬疏行藏細問天壯嵗同尊曲阜履
老來㡬拍洪崖肩自聞新澤春雷動喜見清詩蜀錦鮮
莫怪招呼玩花草要回皓首作丁年
　　　適承再示佳句亦强勉再成一首
擺落紅塵罷作縁從渠早晚離西天何妨展軸卧翹足
未暇隨人笑脅肩但許南泉到癡鈍莫依投子覔新鮮
佛魔一掃雙無用陋矣莊生大小年
　　　昨日一詩乃是見贈亦復次韻為報
阿師卧處白雲連几外千峰秀接天漸畏聲名收虎視
何嘗骨相露鳶肩雄風髙論鷁飛退皓雪新詩鶴奪鮮
老眼熨摩今有待徴書同到起延年(昔嚴延年丞相御/史府徴書同日到)
　　　復用韻成一首特作狡猾爾勿誚吾作夢也想
　　　　當一笑
憶昔兒曹氣尚全逢人箕踞輙談天攝衣便欲探(平/聲)龍
頷唾手何辭舉彘肩自免敝冠歸落寞便磨餘墨壊華
鮮如今事事皆慵退大似黄楊厄閏年
　　　復用韻自詠倚松一首
庵外無人誰過前老松千丈獨參天煑茶春水漸過膝
却虎短墻纔及肩已退晚雲歸浩浩未分芽菊競鮮鮮
客來問我何時住笑指松枝數嵗年(凡木惟松枝一嵗/則長一層歴歴可)
(數/)
　　　昨日承佳贈浮實甚矣謹再用韻酬贈
嘗徧諸方五味禪不須鼻孔便撩天自應猊座長垂手
只許巢雲暫息肩世外豈無羊氏鶴人間多滯禹門鮮
便當勉為衆生起趂取靈芝三秀年
　　　復用前韻寄伯容兼其三子
髙閣巍臨漢水邉從來談舌自摩天華公不用徒辭位
噲等何堪復比肩他日屢藏閭里骨而今時縱校人鮮
龎公父子皆知道試問王家三少年
　　　再用韻戯作二庵圖
人說雙庵鶻壁巔妙髙峯頂四禪天夢魂似亦曾招手
(昔定光師先居天台佛隴峯其後智者後至定光曰此/處金地吾已居之北峯銀地師可居焉智者嘗有招手)
(之/夢)千里猶堪論比肩(古語云千里一/士尚曰比肩)渌水白雲同一妙
蒼松翠竹自相鮮誰能為作虎頭畫傳與人間五百年
(顧長康嘗畫謝/幼輿在巖石裏)
　　　不愚兄示上元佳句謹次韻為笑
溪雲釀雪展還收數日春嚴罷出遊月竹蕭蕭香轉座
缾湯隠隠被䝉頭一燈聊破上元夢半夜稍增塗足油
說妙談𤣥吾不㑹從敎髙挂雪峯毬(時二菴各戯/作一燈毬)
　　　再次前韻
佳節山家事事休一菴容膝自優㳺殘梅韻勝窺籬落
滿月光寒上隴頭不待𤣥沙行乞火何須投子更攜油
夜深自倚蒲團困誰問渠儂馬打毬
　　　再用韻戱紀山中之勝
人既無心境自幽問渠何事世間遊連雲自種蘭千本
帯雪新栽橘數頭已架酴醿連外户便留薝蔔壓香油
眀年不怕春寒重收拾東風栁絮毬
　　　用韻奉贈巢雲兄
南有雪峰北趙州横擔拄杖徧曹遊四方叢席閙如市
㡬箇衲僧真到頭萬里山川困行李三冬文史費膏油
何如了事巢雲老解打湍流水上毬
　　　老嬾一首亦次元韻
枕石眠雲漱碧流胷中元自有天㳺荘生達士方疑夢
演若狂夫正怖頭未了色空魚畏絖不忘念慧鉢持油
(見大湼/盤經)老夫無此閑家具一任年華若轉毬
　　　均父約去年十月還襄陽今已二月矣尚未聞
　　　　漢上消息因誦舊寄渠詩二首用其韻寄之
聞道祁陽已賜環春來何事未言還移書漢上二三友
寄夢湖南千萬山顧我幸縁樗散老知儂真坐虎文斑
歸來此度心應死不待丸泥封漢關
　　　其二
歸期小雪已中春常恐傳言逺未真慎莫錙銖論得喪
政須平等視寃親懸知江海山林士不中功名富貴人
聞道扁舟期訪我來時莫帯庾公塵(均父已有書約伯/容同泛舟見過)
　　　次韻趙承之殿撰二首
第一流中能㡬人瑶林瓊樹恐無隣恬遊事外縁聞道
憂到眉端止為民出處不譁渾入妙文章無意自通神
頭青面雪闗渠事要作菖蒲几研春
　　　其二
晩辭富貴功名士竟作東西南北人早嵗衣冠如昨夢
平生筆墨累閑身時情尺水翻千丈世故秋毫寓一塵
自有使君天上士新詩揮掃喚人頻
　　　田熈載比失解留詩别承之殿撰承之用其韻
　　　　以寵其行如璧亦次其韻
田侯藴藉絶凡塵常苦𠖇𠖇天勝人可但淵源深孔孟
更無學術略儀秦且尋耒耨聊餬口未置文章便穏身
幸有使君敦眷舊轉令名字落簮紳
　　　捫蝨新籬
甕牖近山巔人言闕短垣聊須安虎落未免伐龍孫留
路依松罅埋樁避石根從今有來客道得始開門
　　　次韻湛老菖蒲二首
溪淥渠無數窓奩此獨幽蘋繁惟祭祀楊栁謾風流根
抱千年老苗舒一寸柔内剛還外順不對道人羞
　　　其二
永辭寒澗宻來作寶坊幽着脚非危石退身曾急流江
蘆强剛愎野蔓太優柔㑹有仙人食王公未敢羞
　　　劉仲髙儀曹左顧林下重話十年之别作詩見
　　　　贈次韻
下馬疑髙韻披襟記舊㳺從頭推故跡屈指盡名流安
否何勞問行藏不用籌夜䦨重換燭羣吏且前休
　　　再次韻
四海班揚譽平生支許㳺芝蘭端秀潤楊栁未風流異
日玉堂草何年石室籌願公隨處用擇地豈真休
　　　山居雜頌七首
㡬被儒冠誤此身偶然隨分作閑人二時粥飯隨堂飽
長短髙低一任君
　　　其二
石楠子熟雪㣲乾曾向人家畫裏看覿面似君君未領
問君何處有遮欄
　　　其三
禪堂茶退(一作/罷)巻殘經竹杖芒(一作/麻)鞋信脚行山盡路
回人跡絶竹雞時作兩三聲
　　　其四
溪邉小立聽溪聲日到溪心衮衮眀獨木自横人不渡
隔溪黄犢轉頭鳴
　　　其五
華嚴臺(一作/堂)上平如掌自是遊人路不通要識普賢真
境(一作/法)界亂山如浪湧(一作/白)雲中
　　　其六
律師持律笑禪寂禪客參禪笑律拘禪律二途俱不渉
(一作/學)㡬箇男兒是丈夫
　　　其七
數日春晴退水㾗落花如抱擁藤根過盡逰人渾不見
又隨波浪下前村
　　　再送不愚兄二首
揺頭擺尾赤梢鯉當年一躍過龍門諸方若要知來處
的的雲門七代孫
　　　其二
今代識真人已少紛紛魚目亂驪珠兄持萬古連城璧
只可深藏莫似渠
　　　送本覺上座
寶山親到宜着力只為人情空手回路上逢人如借問
莫言曾見徳山來
　　　蜜蜂頌四首
不辭傾倒為君甜只要教君脫舊粘眨上眉毛還蹉過
莫令(一作/教)唇齒帯廉纎
　　　其二
非但桃花與杏花萬家春色總吾家花須造化無人㑹
月落空庭竹影斜
　　　其三
三尺刳桐表裏渾箇中特地好乾坤禪流不用闚門户
却怕針鋒着面門
　　　其四
渠家世代惡兒孫激箭機鋒(一作浩/浩叢林)不易親閙處逢人
遭(一作相/逢時)一劄可憐多少負恩人
　　　寶誌禪師梁天監中將入寂然一燭付後閣舍
　　　　人吳慶慶以事聞帝歎曰大師不復留矣燭
　　　　者将以後事囑我乎頌
已是梁王不識真末後殷勤付舍人栁花飛盡鸎猶語
獨對鍾山指暮雲
　　　次韻䕶公首座賛廣徳磨衲升座五首
碧眼傳來浪得名老盧持去更喧争寶嚴自有新磨衲
不動煙塵度四生
　　　其二
百衲新披膝按藤衆魔從此息紛争笑他雞足峰前客
猶自區區待下生
　　　其三
諸天行樂正崢嶸八臂修羅苦戰争誰似萬桐山下老
提撕磨衲示無生
　　　其四
衆身卑小總難勝挂向師身恰不争大地山河皆裏許
衲僧眨眼太遲生
　　　其五
擁衲垂慈矜不能每逢魔外直須争人來若問新鮮句
木女懐兒昨夜生
　　　送浹上座如餘杭刻慈覺老人語錄五首
楊子江頭水拍天導師曾此應機縁渾金璞玉公收拾
付與知音萬古傳
　　　其二
四十九年無一字少林面壁太忉忉世人未㑹箇中意
試把遺編讀一遭
　　　其三
啾啾蚊蚋盎中鳴擬議莊周舊典刑好與刻成無字印
須彌頂上震雷霆
　　　其四
時人浩浩說無言政使無言恰是邉若道阿師能答話
五刑何止更三千
　　　其五
受持法藏不辭煩如水傳缾有阿難已得當年末後句
旃檀林裏自旃檀
　　　蔡伯世吕隆禮敦智李肅老求頌二首
稻麻竹葦學禪人四子年來意甚真却是箇中相為􁂒
木魚光裏現三身
　　　其二
文章於道未為尊争似無為實相門要做仲尼真弟子
須參達磨的兒孫(如何是達磨兒/孫之乎者也)
　　　偶作
丹霞到了被人謾選佛何曾異選官争似白雲無事客
茅檐冬日卧蒲團
　　　臘月八日送塵禪者往長蘆
當年達磨度蘆處今日如來成道時此處此時聊贈别
不求佛祖是男兒
　　　送池州諸化士四首
禪家妙用似孫吳竒正相生非一途若見施銀甘行者
須教紅㷔起冰壺
　　　其二
獨行如犀未足嘉鄽中隨處自那伽多應平等隨縁度
豈必王侯將相家
　　　其三
非朝非市亦非山萬頃江頭舊祖闗七百道人同一鉢
付君分衛到人間
　　　其四
如聞大匠搆眀堂自有兒孫作棟梁今日着衣持鉢去
東風殘雪野梅香
　　　答惇上人七首
平生跌蕩坐窮詩今日論詩似舊時第一義中無適莫
為君重賦楚人辭
　　　其二
因君撩我强題詩却憶當年夢裏時不識江南好風景
採蘋人唱鷓鴣辭
　　　其三
朝學中庸暮學詩晚年長憶蚤年時如今老大渾彫落
稍欲從君理繫辭
　　　其四
少矜平子四愁詩晚學趙州十二時千里故人不解事
書來猶寄竹枝辭
　　　其五
漫說一言能蔽詩五千同具刹那時向來可與言詩者
得志方能不害辭
　　　其六
鐵面禪師罵學詩為憐虚度太平時須知十萬八千偈
不比人間絶妙辭
　　　其七
非是談禪非說詩相逢無處亦無時爐煙趺坐對終日
舊社知音去不辭
　　　雨中同無求遊龍山勝相觀丈六金銅像歴諸
　　　　小刹無求作詩紀事次其韻三首
細雨無煙晝不開杖藜同訪古如來聲求色見無非道
舉似時人一任猜
　　　其二
芒鞵印雨渉泥行誰是官人誰是僧我已無心慕支遁
君今寧復愧孫登
　　　其三
剥啄敲門驚隙塵開門隨處得清新獨憐桂子花開處
不見題詩病道人
　　　上竺知客肇師示蘓仲豫參寥唱和韞秀堂二
　　　　絶句求和因追次其韻二首
光眀竒秀豈能藏草自纎柔檜自長不待博山薦沉水
道人親佩法身香
　　　其二
休話紛紛故惱渠似持鐘鼔樂爰居西來未欲深藏跡
人境聊須暫結廬
　　　師節受業師慈慧公喜草書得海老琴訣之妙
　　　　以醫隠於㑹稽比以草書四詩招師節歸山
　　　　師節次其韻報之余亦為賦四首
絃上平生要妙聲只知求古不求名遥憐月下無人處
滿寫千秋萬古情
　　　其二
肘後神方濟物深得之於手應之心好山不惜能分客
嵗晩當容支道林
　　　其三
平生春蚓秋虵手他日陽春白雪歌况有古靈歸論道
似師此樂世無多
　　　其四
百戰將軍老不衰年來白髮漸垂垂稽山自古多嘉遁
不為鱸魚更好歸
　　　送印大師參靈峰卿老
四海無家一道人雲山未肯便安身冷泉亭畔腰包去
芝草峰邉更問津
　　　乞石菖蒲
香緑茸茸一寸根清泉白石共寒温道人好事能分我
留取斕斑舊蘚㾗
　　　蜜蜂
風雨蕭蕭早晚天放衙時節也隨縁晨參暮請真叢席
不似癡人更說禪
　　　次韻贈髙致虚四首
向來桃李恰隨流䇿䇿風枝又作秋但得相如完璧去
何妨季子敝貂遊
　　　其二
意君劒履上青雲豈謂相逢猶問津柱後惠文如束濕
何妨且作自由人
　　　其三
聞君小隠近山溪野水平橋竹遶籬名利區中無此妙
不須辛苦問蓍龜
　　　其四
靈隠冷泉天下竒與君同俯碧琉璃更尋天竺上下寺
休問荀揚大小疵
　　　送通上人為長蘆行乞
白蘋風作蓼花秋萬頃寒濤巻底流八百道人禪定起
送君持鉢上行舟
　　　送玘上人
文章小技竟何須富貴浮雲付與渠衲子平生一拄杖
從來不用䕶身符
　　　偶成
松下柴門閉緑苔只有胡蝶雙飛來蜜蜂兩股大如繭
應是前山花已開
　　　謝人送石菖蒲
我有隨身萬斛泉解令平地湧濺濺一寸菖蒲十二節
謝師連石送泉邉
　　　長老欲敲去竹枝透風作凉以頌止之
寒梢展盡玉玲瓏細葉斜枝翠㡬重何必敲開損髙節
此君元自有清風
　　　題宗子趙眀叔盤車圖後
跌宕平生萬里程盤車一展老心驚溪昏樹暗牛争力
似聽當年風雨聲
　　　漢上示衆
鳬鴈紛紛不自由往來長為稲粱謀令人却憶遼天鶴
萬里無雲漢水秋
　　　眠石
静中與世不相闗草木無情亦自閑挽石枕頭眠落葉
更無魂夢到人間
　　　王通判雪中來訪以頌謝之
料峭嚴風雪滿山駞裘絮㡌叩松闗知公不減王子敬
乗興何妨見戴還
　　　晚起
月落庵前夢未回松間無限鳥聲催莫言春色無人賞
野菜花開蝶也來
　　　雙池通老以笋見遺發之皆腐矣作頌戯之
竹雛何事出山遲據案開緘謾朶頥聞道蒼筤三十萬
可能渾長化龍枝
　　　閏老求席因以戯之
百丈曾於堂上巻趙州只向日中鋪贈師七尺髙低具
尚打當年鼔笛無
　　　謝洞山和尚惠蔞蒿種
等推三界納秋毫錯被人呼世外髙已辦綠簑青蒻笠
溟濛煙雨搯蔞蒿
　　　和曾伯容梅詩二首
氣壓春工千萬枝灑然開我合琉璃知渠有羙自難禁
不待雪深風勁時
　　　其二
欲開不開香滿枝小池枝映碧琉璃嶺頭功徳真相似
不㸃光眀待㡬時
　　　待不愚入山未至
天寒嵗暮山骨冷一枝兩枝梅半開酌泉煑茗湯欲竭
彌天道人猶未來
　　　謝扶上人装毗盧像
道人散歩過茅堂憐我毗盧塵覆藏戯出當年三昧手
一彈指頃放毫光
　　　江上
秋江渺渺秋風急蘆花不飛露猶濕江頭倚杖不逢人
鷺鶿飛上漁舟立
　　　送化士
白雲深處白崖山松下巖邉自往還折得一枝巖上草
贈渠分衛到人間
　　　送張師哲秀才出山
已向塵籠透此身來尋擊竹悟心人眠雲未暖出山去
溪月松風可負君
　　　張師哲求襪様
贈子倚松真襪様不須裁減不須增青山自有白雲櫬
莫向紅塵取次行
　　　榮大師昔從余出應天寧後為洞山古羊副莊
　　　　往來稱之因作小頌為寄
年來落莫卧巖谷故人來㑹巖中宿夜深燈火話西來
重悟當年庵畔竹
　　　送璞和尚出應雙泉之命
漢東諸國隨為大兄出何妨應有縁想見梁家庵畔景
白雲流水舊風煙
　　　檀越許分一株素馨見贈作小詩速之
順陽春色元無數只有秋芳恐未聞好事霍侯人不及
許將秋色為中分
　　　贈潁昌府化士
異時得交天下士觸目琳琅珠玉間年來林下龜藏六
一見道人聊觧顔
　　　應上人作法華佛事過余求頌為作短偈
未眀心地法華轉心地眀時轉法華老子年來渾不㑹
野梅開過竹横斜
　　　謝徐通叔
麝香朱李小而香白杏流沙昔未嘗好事北園髙隠者
筠籠剪露寄禪房
　　　寄馮大辯二首
閱禮敦詩數范公威名千古在𦍑戎范公逺矣偏裨老
猶挾仙方可療窮
　　　其二
須髯如㦸老將軍未試平生劔有神聖世清眀疑不用
且將方術濟時人
　　　送雙泉祥氊頭
自古叢林建立遲說人無數作人稀阿師巻角三冬暖
恰趂開爐作供時
　　　送古上人化漆金州
松外寒梅已破春道人持鉢是行人停舟山畔功成後
早晚歸來細問津
　　　再送古上人
危徑湍溪六月寒阿師分衛入雲端有人不辨師真偽
舉似山僧短偈看
　　　贈相師
枯木巖中一病夫問生何處着榮枯却須自把軒轅鏡
還見從來面目無
　　　常上人還鄉省視其師
道人行脚半天下忽打輕包歌式微莫作趙州中夜遁
古靈且度出家師
　　　次韻周提刑出鄧鄙五首(與道/)
旌旗肅肅巻秋風赤脚兒童挽乃翁使者回看為農喜
年來衣履不穿空
　　　過厲山驛
古木參天枝欲傾秋風時發半巖聲厲山擬作故園夢
山雨蕭蕭夢不成
　　　過漢東
野菊秋深滿意黄一川禾黍擁人香懸知嵗樂農無事
已見茅簷壓酒嘗
　　　棗陽值雨
莫雨凄凄鵶着林綠苔隨意上墻隂問儂此雨妨農否
漠漠無言念更深
　　　普照寺觀竹
招提夜宿竹連村似對諸郎孤竹君獨倚胡床人静後
總將塵事付浮雲
　　　偶作
丹霞到了被人謾選佛何曽異選官争似白雲無事客
茅簷冬日卧蒲團
　　　次韻答周提刑二首(與道/)
負弩先馳入翠藍溪光山綠擁征驂夜堂數刻談名理
却勝平生四海參
　　　其二
神遊曽已徧巖巒占吉當知便賜環值遇貴人真有意
(公夢逰山時/與貴人相值)竚看騰躍起鯢桓
　　　次韻春日寄山中故友二首
世人紛紛有底急利欲着身如束濕道人擺去鄰虚塵
拄杖芒鞵當收拾
　　　其二
雨過殘春一掃空哦詩自遶菊蘭叢詩成封寄山中舊
風静鸎啼日破中
　　　别草庵
非利非名非有求浩然乗興亦南遊白雲出洞初無累
綠水逢坳本暫留石徑不移松雨曉茅簷長付竹風秋
客來欲問庵中主楖栗横挑四百州
　　　陳道人世縁不順隠於術餬其口於四方云将
　　　　復如京師乞憐於輕財重義之士冀或有憐
　　　　之者因其求頌為作短句
雨後蜂忙燕啄泥野薔薇過栁華飛道人抱藝行天下
好語春䳌似見㡬(道人欲祝髮於林下故有末後句異/日恐就此緣便将此詩作䟽頭可也)
(輙不得於塵埃/中久處利祿耳)
　　　寄襄陽求天麻圎
老僧卧病四告朔苦無靈藥與携扶聞道天麻能肉骨
襄陽耆舊見憐無
　　　洞山宗禪師欲刻五百大阿羅漢又建大閣居
　　　　之其門人欽上人實領其化縁事為作小偈
　　　　送之
老師略展摩天手便有兒孫建大功五百大士安栖日
漢江千古起清風
　　　贈皇甫道人
三界從來不易安那堪家火更烹煎吾家幸有清凉地
枕上從頭子細看
　　　薔薇
薔薇作架髙一丈凖擬春風如許長可憐條間一寸葉
中有嫩色三月香
　　　贈熊正臣
渾金璞玉世甚鮮衣冠有識共因之年來訪道倚松室
泥牛鬪入醴泉池
　　　和劉仲髙過虎溪絶句
先生自得遊山體竹杖芒鞵手自提莫問山僧山裏路
曹侯谿是舊時谿
　　　和愚和尚梅頌
年年春色總輸梅長向百花頭上開却恨今年春獨晚
正須乗月為公來
　　　曲留仲髙
倚松卧病林下寺想望朋友如天人况公座有千里駿
為我少留君勿嗔
　　　戯邀道人觀殘花
尚有殘春已可憐那堪宿雨夜濺濺道人若有惜春意
赤脚來看也直錢
　　　趣舒以眀主簿入山二首
官人許過一年餘官行有律不可虚此來偶有山中便
願公叱馭莫徐徐
　　　其二
春色過人速如電及此花時天意深殘春轉覺春可惜
願公作意來追尋
　　　贈徐道人
茂林脩竹隂隂地昔日曽為爛漫遊道人况有人倫鑒
為煑新芽更一甌
　　　韓承務過余求頌
官人騎馬松門外下馬敲門眉目清休問西來他日意
遶籬無數竹雞鳴
　　　祝大夫解房州印過山有頌次韻
年來養病卧巖阿多謝龐公盡室過若詢擊竹家風事
休把虚空更撮摩
　　　贈祝大夫令人
三十年來訪道塲驪珠奪得是尋常今日倚松重借問
摩尼從此轉晶光
　　　早起作頌訪愚禪師
曉日瓏璁竹入門石魚吼處恰翻身老夫遽起無餘事
收拾兒童訪道人
　　　范機宜磨頭晝眠有作次其韻
散髮臨流性所便不携裀褥借雲眠山童抱杖立户外
不索仙陁未敢前
　　　送春
誰知春事妙無窮費盡東君多少工朝來再遶朱欄看
獨有淮陽一朶紅
　　　芍藥花開招大衆看
年來春色妙無窮芍藥今朝又破紅寄語滿堂枯木衆
野花香徑好携笻
　　　仲髙留題轉物堂亦次其韻
轉物堂前春爛漫楊花斷送今無餘故人過我勿厭數
免寄寒温一束書
　　　感新荷
新荷貼貼鋪水面要渠起立良獨難一朝時至鶴鷺立
清凉月下飛飜飜
　　　黄蝶
黄栗留鳴日正長酴醿開盡一川香南園表裏皆濃綠
黄蝶無稽輥地狂
　　　薝蔔
浩蕩園林風雨聲鵓鳩撩亂亦悲鳴作毬刺芥風吹盡
薝蔔林中特地清
　　　百舌
多能百舌弄春晴解作春風百鳥聲獨立髙林千尺上
黄鸝無數不能鳴
　　　嘲杜䳌
杜䳌終日苦言歸只解言歸不見機青山本是渠歸處
猶向風前怨落暉
　　　歸鴻
愛夏堂前風巻簾歸鴻無數過前簷杜䳌只解催渠去
應為南方六月炎
　　　山間
杏(一作/李)子黄時麥已收槐隂重叠栁條柔山中活計無
疆界(一作/書巻)却鄙(一作/笑)人間萬户侯
　　　石竹
桃李濃時恰退藏甘隨蕭艾隠風光轉物堂前春欲絶
稍依宫様試嚴粧
　　　聞故人來
鳴鳩逐婦喧不休浮雲作雨方西流倚松卧病無佳處
聞道故人疾乃瘳
　　　聞杜䳌
落月過山風露清雞聲未作天欲眀杜䳌不管人殘夢
南枝飛過北枝鳴
　　　示衆看花
尚有餘春可盡歡何須終日遶䦨干倚松庵畔見春後
人間春色不須看
　　　訪韜光庵主不遇
紫蕨伸拳筍破梢栁光飛盡綠隂交道人閉口不知處
黄栗留鳴鵲在巢
　　　寄吕善叔主簿
倚松卧病山林下每荷眀公特見憐但得此身常受供
不妨眀月在秋天
　　　贈善公華嚴法師
京國馳名四十年華嚴說罷復談禪夜來一昔真懴悔
果然眀月在秋天
　　　贈吕無求縣丞約遊嵩少
白葛烏紗松徑遥溪聲激激雨蕭蕭樂山樂水自仁智
争利争名渠市朝今日不須沽酒引他年豈(一作/何)待作
詩招懸知三十六峰下秪(一作/只)麽相尋共寂寥
　　　贈毛雍玉縣丞謝到山中
何事凌寒帯曉暾髙才不肯簿書昏别峰小寺已鳴磬
夾道短籬猶閉門雨後松枝渾黛綠凍餘泉竇尚春温
聊將二物方君徳富貴功名不足論
　
　
　
　
　
　
　
　
　
　
　
　
　
　
　倚松詩集巻二
