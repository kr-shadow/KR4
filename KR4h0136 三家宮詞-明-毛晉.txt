#+TITLE: 三家宮詞-明-毛晉
#+DATE: 2016-06-11 12:26:21
#+SOURCE: github.com/kanripo/KR4h0136 master 0e265626                
欽定四庫全書　　　　　集部八
　三家宫詞　　　　　　　總集類
　　提要
　　　　(臣/)等謹案三家宫詞三巻明毛晉編晉有毛
　　　　詩草木鳥獸蟲魚疏廣要已著録三家者一
　　　　為唐王建一為蜀花蘂夫人一為宋王珪各
　　　　七言絶句一百首建集别著録其宫詞百首
　　　　舊刻雜入王昌齡長信秋詞一首劉禹錫魏
　　　　宫詞二首白居易後宫詞一首張籍宫詞二
　　　　首杜牧秋夕作一首出宫人一首晉並考舊
　　　　本釐正花蘂夫人蜀孟昶妃費氏也宋熙寜
　　　　五年王安國檢校官書始得其手書於敝簏
　　　　紙中以語王安石王安石以語王珪馮京始
　　　　傳于世珪所撰華陽集明代巳佚今始以永
　　　　樂大典所載裒輯成帙惟此宫詞以别行之
　　　　本僅存而流俗傳寫誤以其中四十一首竄
　　　　　入花蘂夫人詩中而移花蘂夫人詩三十九
　　　　　首屬之於珪又摭唐詩二首足之顛舛殊甚
　　　　　此本亦一一校改建贈王守澄詩有不是當
　　　　　家親向説九重争得外人知句雖一時刼制
　　　　　之詞而宫禁深嚴流傳𤨏事亦未必不出於
　　　　　若輩其語殆不盡誣費氏身備掖庭述所聞
　　　　　見珪出入禁闥歴仕四朝不出國門而至宰
　　　　　相耳濡目染亦異乎草野傳聞晉裒而編之
　　　　　皆足以考當日之軼事不但取其詞之工也
　　　　　乾隆四十六年十二月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　三家宫詞巻上
　　　　　　　　　　　　　明　毛晉　編
　唐
　　王建
蓬萊正殿壓金鼇紅日初生碧海濤開著五門遥北望
赭黄新帕御牀高
殿前傳㸃各依班召對西來八詔蠻上得青花龍尾道
側身偷覷正南山
龍烟日暖紫曈曈宣政門當玉殿風五刻閣前卿相出
下簾聲在半天中
白玉忩前起草臣櫻桃初赤賜嘗新殿頭傳語金階逺
因進辭來謝聖人
内人對御叠花牋繡坐移來玉案邊紅蠟光中呈草本
平明舁出閣門宣
千牛仗下放朝初玉案旁邊立起居每日進來金鳳紙
殿頭無事不教書
延英引對碧衣郎江硯宣毫各别牀天子下簾親考試
宫人手裏過茶湯
未明開著九重關金畫黄龍五色幡直到銀臺排仗合
聖人三殿對西番
少年天子重邊功親到凌烟畫閣中教覓勲臣冩圖本
長將殿裏作屏風
丹鳳樓門把火開五雲金輅下天來堦前走馬人宣慰
天子南郊一宿回
樓前立仗看宣赦萬嵗聲長再拜齊日照綵盤高百尺
飛仙爭上取金鷄
集賢殿内圖書滿㸃勘頭邊御印同真跡進來依數字
别收鎻在玉函中
秘殿清齋刻漏長紫微宫女夜焚香拜陵日近公卿發
鹵簿分頭出太常
新調白馬怕鞭聲供奉騎來遶殿行為報諸王侵早入
隔門催進打毬名
對御難爭第一籌殿前不打背身毬内人唱好龜兹急
天子龍輿過玉樓
新衫一樣殿頭黄銀帶排方獺尾長總把金鞭騎御馬
綠騣紅額麝蘭香
羅衫葉葉繡重重金鳳銀鵝各一叢每遍舞頭分兩向
太平萬嵗字當中
魚藻宫中鎻翠娥先皇行處不曾過如今池㡳休鋪錦
菱角雞頭積漸多
殿前明日中和節連夜瓊林散舞衣傳報所司分蠟燭
監開金鎻放人歸
五更三㸃索金車盡放宫人出看花仗下一時催立馬
殿頭先報内園家
城東北面望雲樓半下珠簾半上鈎騎馬行人長速過
恐防天子在樓頭
射生宫女宿紅糚請得新弓各自張臨上馬時齊賜酒
男兒跪拜謝君王
新秋白兎大於拳紅耳霜毛趂草眠天子不教人射殺
玉鞭遮到馬蹄前
内鷹籠脫解紅絛鬬勝爭先出手高直上青雲還却下
一雙金爪菊花毛
競渡船頭掉綵旗兩邉濺水濕羅衣池東爭向池西岸
先到先書上字歸(掉一作揷/)
燈前飛入玉堦蟲未卧常聞半夜鐘看著中元齋日到
自盤金線繡真容
紅燈睡裏喚春雲雲上三更直宿分金砌雨來行歩滑
兩人擡起隱花裙
一時起立吹簫管得寵人來滿殿迎整頓衣裳皆著却
舞頭當拍第三聲
琵琶先抹六么頭小管丁寧側調愁半夜美人雙唱起
一聲聲出鳳凰樓
春池日暖少風波花裏牽船水上歌遥索劍南新様錦
東宫先釣得魚多
十三初學擘箜篌弟子名中被㸃留昨日敎坊新進入
並房宫女與梳頭
紅蠻捍撥帖胸前移坐當頭近御筵用力獨彈金殿響
鳳凰飛出四條絃
春風吹雨洒旗竿得出深宫不怕寒誇道自家能走馬
圍中横過覓人看(出一作在/圍一作園)
粟金腰帯象牙錐散挿紅翎玉突枝旋獵一邊還引馬
歸來鷄兎遶鞍垂(玉一/作五)
雲駮花驄各試行一般毛色一般纓殿前來往重騎過
欲得君王别賜名
每夜停燈熨御衣銀燻籠底火微㣲遥聴帳裏君王覺
上直聲鐘始得歸(微微一/作霏霏)
因喫櫻桃病放歸三年著破舊羅衣内中侍從來還去
結得金花上貴妃(内中侍從來還去一/作内中人識從來去)
欲迎天子看花去下得金堦却悔行恐見失恩人舊院
回來憶著五絃聲
往來舊院不堪脩教近宣徽别起樓聞有美人新進入
六宫未見一時愁(一作宫中誰/識大家愁)
自誇歌舞勝諸人邀勒君王出内頻連夜宫中脩别院
地衣簾額一時新
悶來無處可思量旋下金堦旋憶牀收得山丹紅蘂粉
鏡前洗却麝香黄(鏡前一/作忩中)
蜂鬚蟬翅薄鬆鬆浮動搔頭似有風一度出時抛一遍
金條零落滿函中
御厨不食索時新每見花開即苦春白日睡多嬌似病
隔簾教喚女醫人
叢叢洒手繞金盆旋拭紅巾入殿門衆裏遥抛金橘子
在前收得便承恩
御池水色春來好處處分流白玉渠密奏君王知入月
喚人相伴洗裙裾
移來女樂部頭邊新賜花檀大五絃緶得紅羅手帕子
中心細畫一雙蟬
合暗報來門鎻了夜深應别喚笙歌房房下著珠簾睡
月過金階白露多
新晴草色緑温暾山雪初消滻水渾今日踏青歸較晩
傳聲留著望春門
西樓新換珠簾額中尉明朝設内家一様金盤五十面
紅酥㸃出牡丹花(十一作千/)
盡送香毬出内家記廵傳把一枝花散時各自燒紅燭
相逐行歸不上車
家常愛著舊衣裳空挿紅梳不作糚忽地下階裙解帶
非時應得見君王
别勑敎歌不出房一聲一遍奏君王再三博士留殘拍
索向宣徽作徹章
私縫黄帔捨釵梳欲得金僊觀内居近被君王知識字
收來案上檢文書
行中第一争先舞博士旁邊亦被欺忽覺管絃偷破拍
急翻羅袖不教知
月冷江清近臘時玉階金瓦雪澌澌浴堂門外抄名入
公主家人謝面脂
未承恩澤一家愁乍到宫中憶外頭新學管絃聲尚澁
側商調裏唱伊州(新學一作求守/尚澁一作欵逐)
東風潑潑雨新休舁盡春泥掃雪溝走馬犢車當御路
漢陽公主進鷄毬
風簾水閣壓芙蓉四面鈎欄在水中避熱不歸金殿宿
秋河織女夜糚紅
聖人生日明朝是私地教人屬内監自冩金花紅牓子
前頭先進鳳凰衫
避暑昭陽不擲盧井邊含水噴鵶雛内中數日無呼喚
搨得滕王蛺蝶圖
内宴初休入二更殿前燈火一天明中宫傳㫖音聲散
諸院門開觸處行
玉蟬金雀三層挿翠髻高叢緑鬢虚舞處春風吹落地
歸來别賜一頭梳
樹葉初成鳥䕶窠石榴花裏笑聲多衆中遺却金釵子
拾得從他要贖麽
小殿初成粉未乾貴妃姊妺自來看為逢好日先移入
續向街西索牡丹
内人相續報花開准擬君王便看來逢著五絃琴繡袋
宜春院裏按歌回
廵吹慢遍不相和暗數看誰曲較多明日梨花園裏見
先須逐得内家歌
黄金合裏盛紅雪重結香羅四出花一一旁邊書勅字
中官送與大臣家
未明東上閣門開排仗聲從後殿來阿監兩邊相對立
遥聽索馬一時回
宫人拍手笑相呼不識堦前掃地夫乞與金錢争借問
外頭還似此間無
小隨阿姊學吹笙好見君王賜與名夜拂玉牀朝把鏡
黄金殿外不教行(小隨阿姊一/作不隨阿姊)
日高殿裏有香烟萬嵗聲長動九天妃子院中初降誕
内人争乞洗兒錢
宫花不共外花同正月長先一半紅供御櫻桃看守别
直無鵶鵲到園中(此首或見花/蕋夫人集中)
殿前鋪設兩邊樓寒食宫人歩打毬一半走来争跪拜
上棚先謝得頭籌
太儀前日暖房來囑向朝陽乞藥栽勑賜一窠紅躑躅
謝恩未了奏花開(太儀一/作大姨)
御前新賜紫羅襦歩歩金堦上軟輿宫局總來為喜樂
院中新拜内尚書
鸚鵡誰教轉舌關内人手裏養來姦語多更覺承恩澤
數對君王憶隴山
分朋閒坐賭櫻桃收却投壺玉腕勞各把沉香雙陸子
局中鬬累阿誰高
禁寺紅樓内裏通笙歌引駕夾城東裹頭宫監堂前立
手把牙弰竹彈弓(宫監一/作番女)
春風院院落花堆金鎻生衣掣不開更築歌臺起糚殿
明朝先進畫圖來
舞來汗濕羅衣徹樓上人扶下玉梯歸到院中重洗面
金花盆裏潑紅泥
宿糚殘粉未明天總在昭陽花樹邊寒食内人長白打
庫中先散與金錢
衆中偏得君王笑偷把金箱筆硯開書破紅蠻隔子上
旋推當直美人來
敎遍宫娥唱遍詞暗中頭白没人知樓中日日歌聲好
不問從初學阿誰
青樓小婦砑裙長總被抄名入教坊春設殿前多舞隊
棚頭各别請衣裳
艾心芹葉初生小祗鬬時新不鬬花總待大家般數盡
袖中方出鬰金芽(一作水中芹葉土中花拾得還將避/衆家總待别人般數盡袖中拈出鬰)
(金/芽)
玉簫改調筝移柱催換紅羅繡舞筵未戴柘枝花㡌子
兩行宫監在簾前
窻窻戸戸院相當總有珠簾玳瑁牀雖道君王不來宿
帳中長是炷牙香
忽地金輿向月陂内人接著便相隨卻回龍武軍前過
當處敎開卧鴨池
雨入珠簾滿殿凉避風新出玉盆湯内人恐要秋衣著
不住燻籠換好香
金吾除夜進儺名畫袴朱衣四隊行院院銀燈如白日
沉香火底坐吹笙
樹頭樹底覓殘紅一片西飛一片東自是桃花貪結子
錯敎人恨五更風
金殿當頭紫閣重仙人掌上玉芙蓉太平天子朝元日
五色雲車駕六龍
春來睡困不梳頭懶逐君王苑北遊暫向玉花階上坐
簸錢贏得兩三籌
歩行送入長門裏不許來辭舊院花只恐它時身到此
乞求恩赦放還家
嫌羅不著索輕□對面教人染退紅衫子成來一遍出
明朝半片在園中
彈棋玉指兩參差背局臨虚鬬著危先打角頭紅子落
上三金字半邊垂
宛轉黄金白柄長青荷葉子畫鴛鴦把來不是呈新様
欲進微風到御牀
畫作天河刻作牛玉梭金鑷綵橋頭每年宫女穿針夜
勑賜諸親乞巧樓
供御香方加減頻水沈山麝每囘新内中不許相傳出
已被毉家冩與人
藥童食後送雲漿高殿無風扇小凉每到日中重掠鬢
衩衣騎馬遶宫廊
　　王建太和中為陜州司馬與韓愈張籍同時而籍
　　相友善工為樂府歌行思逺格幽初為渭南尉與
　　宦者王守澄有宗人之分因過飲相譏戯守澄深
　　憾曰吾弟所作宫詞禁掖深邃何以知之將奏劾
　　建因以詩解之曰先朝行坐鎮相隨今上春宫見
　　長時脫下御衣偏得著進來龍馬每敎騎常承宻
　　㫖還家少獨奏邊情出殿遲不是官家頻向説九
　　重爭遣外人知事遂寢宫詞凡百絶天下傳播傚
　　此體者雖有數家而建為之祖云
　　余閲王建宫詞輙襍以他人詩句如奉帚平明金
　　殿開暫將紈扇共徘徊玉顔不及寒鵶色猶帶昭
　　陽日影來此王少伯長信秋詞之一也日晚長秋
　　簾外報望陵歌舞在明朝添爐欲爇熏衣麝憶得
　　分時不忍燒日映西陵松栢枝下臺相顧一相悲
　　朝來樂府歌新曲唱著君王自作詞此皆劉夢得
　　魏宫詞也淚盡羅衣夢不成夜深前殿按歌聲紅
　　顔未老恩先斷斜倚熏籠坐到明此白樂天後宫
　　詞之一也新鷹初放兎初肥白日君王在内稀薄
　　暮午門臨欲鎻紅糚飛騎向前歸黄金捍撥紫檀
　　槽絃索初張調更高盡理昨來新上曲内官簾外
　　送櫻桃此皆張文昌宫詞也銀燭秋光冷畫屏輕
　　羅小扇撲流螢天街夜色凉如水卧㸔牽牛織女
　　星此杜牧之秋夕作也閒吹玉殿昭華琯醉打梨
　　園縹蔕花千年一夢歸人世絳縷猶封繋臂紗此
　　又杜牧之出宫人之一也意宋南渡後逸其真作
　　好事者摭拾以補之今余歴參古本百篇具在他
　　作一一删去
　
　
　
　
　
　
　三家宫詞巻上
欽定四庫全書
　三家宫詞巻中
　　　　　　　　　　　　　明　毛晉　編
　蜀
　　花蕋夫人
五雲樓閣鳳城間花木長新日月閒三十六宫連内苑
太平天子住崑山
會真廣殿約宫牆樓閣相扶倚太陽凈甃玉階横水㟁
御爐香氣撲龍牀
龍池九曲逺相通楊栁絲牽兩㟁風長似江南好春景
畫船來去碧波中
東内斜穿紫禁通龍池鳳苑夾城中曉鐘聲斷嚴糚罷
院院紗牕海日紅
殿名新立號重光島上亭臺盡改張但是一人行幸處
黄金閣子鎻牙牀
安排諸院接行廊水檻周㢠廻十里長青錦地衣紅繡毯
盡鋪龍腦鬰金香
厨船進食簇時新侍宴無非列近臣日午殿頭宣索鱠
隔花催喚打魚人(船一作盤/)
立春日進内園花紅蕋輕輕嫩淺霞跪到玉階猶帶露
一時宣賜與宫娃
夾城門與内門通朝罷廵遊到苑中每日日高祗候處
滿堤紅艶立春風
三面宫城盡夾牆苑中池水白茫茫亦從獅子門前入
旋見亭臺繞岸旁
離宫别院繞宫城金板輕敲合鳳笙夜夜月明花樹底
傍池長有按歌聲
御製新翻曲子成六宫纔唱未知名盡將觱篥來抄譜
先按君王玉笛聲
旋移紅樹斸青苔宣使龍池再鑿開展得緑波寛似海
水晶樓殿勝蓬萊
太虚高閣臨波殿背倚城牆面枕池諸院各分娘子位
羊車到處不教知
脩儀承寵住龍池掃地焚香日午時等候大家來院裏
看教鸚鵡念宫詞
才人出入每相隨筆硯將行繞曲池能向綵牋書大字
忽防御製寫新詩
六宫官職總新除宫女安排入畫圖二十四司分六局
御前頻見錯相呼
春風一面曉糚成偷折花枝傍水行却被内監遥覷見
故將紅豆打黄鶯
梨園子弟簇池頭小樂擕來候燕游旋炙銀笙先按拍
海棠花下合梁州
殿前排宴賞花開宫女侵晨探㡬回斜望苑門遥舉袖
傳聲宣喚近臣來
小毬塲近曲池頭宣喚勲臣試打毬先向畫廊排御幄
管絃聲動立浮油
供奉頭籌不敢爭上棚等喚近臣名内人酌酒纔宣賜
馬上齊呼萬嵗聲
殿前宫女總纎腰初學乘騎怯又嬌上得馬來纔欲走
㡬回抛鞚抱鞍橋
自敎宫娥學打毬玉鞍初跨栁腰柔上棚知是官家認
遍遍長贏第一籌
翔鸞閣外夕陽天樹影花光逺接連望見内家來往處
水門斜過畫樓船
内人追逐採蓮時驚起沙鷗兩㟁飛蘭棹把來齊拍水
並船相鬬濕羅衣
新秋女伴各相逢罨畫船飛别渚中旋折荷花伴歌舞
夕陽斜照滿衣紅
少年相逐采蓮回羅㡌羅衫巧製裁每到岸頭長拍水
競提纎手出船來
安排竹栅與笆籬養得新生鵓鴿兒宣受内家專餵飼
花毛閒看總皆知
年初十五最風流新賜雲鬟使上頭按罷霓裳歸院裏
畫樓雲閣總新脩
早春楊栁引長條倚岸沿堤一面高稱與畫船牽錦纜
暖風搓出綵絲絛
媫妤生長帝王家常近龍顔逐翠華楊栁岸長春日暮
傍池行困倚桃花
月頭支給買花錢滿殿宫人近數千遇著唱名多不語
含羞走過御牀前
寒食清明小殿旁綵樓雙夾鬬鷄塲内人對御分明看
先賭紅羅被十牀
水車踏水上宫城寢殿簷頭滴滴鳴助得聖人高枕興
夜凉長作逺灘聲
平頭船子小龍牀多少神仙立御旁旋刺篙竿令過岸
滿池春水蘸紅糚
苑東天子愛廵游御岸花堤枕碧流新敎内人供射鴨
長將弓箭遶池頭
羅衫玉帶最風流斜挿銀篦漫裹頭聞得殿前調御馬
掉鞭横過小紅樓
沉香亭子傍池斜夏日廵遊歇翠華簾畔越盆盛浄水
内人手裏剖銀𤓰
薄羅衫子透肌膚夏日初長板閣虚獨自凭闌無一事
水風凉處讀文書
金畫香臺出露盤黄龍雕刻遶朱闌焚脩每遇三元節
天子親簮白玉冠
六宫一例羅冠子新様交鐫白玉花欲試淡糚兼道服
面前宣與唾盂家
三月櫻桃乍熟時内人相引看紅枝回頭索取黄金彈
遶樹藏身打雀兒
春天睡起曉糚成隨侍君王觸處行畫得自家梳洗様
相憑女伴把來呈
小小宫娥到内園未梳雲鬢臉如蓮自從配與夫人後
不使尋花亂入船
錦城上起凌烟閣擁殿遮樓一向高認得聖顔遥望見
碧闌干映赭黄袍(凌一作凝/)
大臣承寵賜新莊梔子園亭東栁旁每日聖恩親幸到
板橋頭是讀書堂(栁一作院/)
舞頭皆著畫羅衣唱得新翻御製詞每日内庭聞敎隊
樂聲飛上到龍池
春早尋花入内園競傳宣㫖欲黄昏明朝駕幸逰蠶市
暗使氈車就苑門
半夜揺船載内家水門紅蠟一行斜聖人正在宫中飲
宣使池頭旋折花
春日龍池小宴開岸邊亭子號流杯沉檀刻作神仙女
對捧金樽水上來
寢殿門前曉色開紅泥藥樹間花栽君王未起翠簾捲
又發宫人上直來
漫梳鬟髻著輕紅春早爭求芍藥叢近日承恩移住處
夾城裏面占新宫
别色官司御輦家黄衫束帶臉如花深宫内苑參承慣
常從金輿到日斜
日高房裏學圍棋等候官家未出時為賭金錢爭路數
專憂女伴恠來遲
摴蒱冷淡學投壺箭倚腰身約畫圖盡對君王稱妙手
一人來謝一人輸
漫揎紅袖指纎纎學釣池魚傍水邊忍冷不禁還自去
釣竿常被别人牽
宣徽院約池南岸粉壁紅忩畫不成總是一人行幸處
徹宵聞奏管絃聲
丹霞亭浸池心冷曲沼門含水脚清傍岸鴛鴦皆著對
時時出向淺沙行
楊栁隂中引御溝碧梧桐樹擁朱樓金陵城共滕王閣
畫向丹青也合羞
海棠花發盛春天遊賞無時引御筵遶岸結成紅錦帳
暖枝猶拂畫櫻船
晩來隨駕上城遊行到東西百尺樓囘望苑中花栁色
緑隂紅艶滿池頭
牡丹移向苑中栽盡是藩方進入來未到末春縁地暖
數般顔色一時開
曉日官人外按囘自牽驄馬出林隈御前接得髙义手
時得山鷄喜進來
朱雀門髙花外開毬塲空濶浄塵埃預排白兎兼蒼狗
等候君王按鶻來
明朝臘日官家出隨駕先須㸃内人回鶻衣裝回鶻馬
就中偏稱小腰身
鞍韉盤龍鬭色糚黄金壓胯紫游韁自從揀得眞龍骨
别置東頭小馬坊
窻樹高低約浪痕島中斜日欲黄昏樹頭木刻雙飛鶴
逺漾晴空映水門
翠輦每從城畔出内人相次立池邊嫩荷花裏搖船去
一陣香風送水仙
高燒紅蠟㸃銀燈秋晩花池景色澄今夜聖人新殿宿
後宫相競覓祗承
苑中排比宴秋宵絃管掙摐各自調日晚閣門傳聖㫖
明朝盡放紫宸朝
夜深飲散月初斜無限宫嬪亂挿花近侍媫妤先過水
遥聞隔岸喚船家
宫娥小小艶紅糚唱得歌聲遶畫梁縁是太妃新進入
座前頒賜小羅箱
池心小樣釣魚船入翫偏冝向晩天掛得綵帆敎便放
急風吹過水門邊
傍池居住有漁家收網揺船到淺沙預進活魚供日料
滿筐跳躍白銀花
會仙觀内玉清壇新㸃宫人作女冠每度駕來羞不出
羽衣初著怕人看
老大初敎學道人鹿皮冠子淡黄裙後宫歌舞全抛擲
每日焚香事老君
法雲寺裏中元節又是官家誕降辰滿殿香花爭供養
内園先占得鋪陳
嫩荷香撲釣魚亭水面文魚作隊行宫女競來池畔看
傍簾呼喚勿高聲
秋曉紅糚傍水行競將衣袖撲蜻蜓回頭瞥見宫中喚
幾度藏身入畫屏(曉一作晚/)
御溝春水碧於天宫女尋花入内園汗濕紅糚行漸困
岸頭相喚洗花鈿
内人深夜學迷藏徧遶花叢水岸旁乗興或來仙洞裏
大家尋覓一時忙
酒庫新脩近水旁潑醅初熟五雲漿殿前供御頻宣索
進入花間一陣香
白藤花限白銀花閤子當門寢殿斜近被宫中知了事
每來隨駕使烹茶
西毬塲裏打毬回御宴先於苑内開宣索教坊諸伎樂
傍池催喚入船來
新翻酒令著詞章侍宴初開憶却忙宣使近臣傳賜本
書家院裏遍抄將
昭儀侍宴足精神玉燭抽看記飲廵倚頼識書為録事
燈前時復錯瞞人
後宫阿監裹羅巾出入經過苑囿頻承奉聖顔憂誤失
就中長怕内夫人
管絃聲急滿龍池宫女藏閹夜宴時好是聖人親捉得
便將濃墨掃雙睂
密室紅泥地火爐内人冬日晚傳呼今宵駕幸池頭宿
排比椒房得煖無
畫船花舫總新糚進入池心近島旁松木樓窻楠木板
暖風吹過一團香
三清臺近苑牆東樓檻層層映水紅盡日綺羅人度曲
管絃聲在半天中
高亭百尺立春風引得君王到此中牀上翠屏開六扇
檻花初綻牡丹紅
小院珠簾著地垂院中排比不相知羡他鸚鵡能言語
忩裏偷敎鸜鵒兒
鴛鴦瓦上瞥然聲晝寢宫娥夢裏驚元是我王金彈子
海棠花下打流鸎(此首或見/王建集中)
雨灑瑶階花盡開君王應是看花來静凭雕檻渾忘倦
忽聽笙簧殿外囘
内人承寵賜新房紅紙泥忩遶畫廊種得海柑纔結子
乞求自進與君王
翡翠簾前日影斜御溝春水浸成霞侍臣向晚隨天歩
共看池頭滿樹花
金章紫綬選高班每每東頭近聖顔才藝足當㤙寵别
只看供奉一塲閒
金碧䦨干倚㟁邊捲簾初聽一聲蟬殿頭日午揺紈扇
宫女爭來玉座前
　　熙寧五年奉詔定蜀民楚民秦民三家所獻書可
　　入館者令令史李希顔料理之其書多剥脱而得
　　二敝紙所書花蕋夫人詩筆書乃出於花蕋夫人
　　手而詞甚奇與王建宫詞無異建自唐至今讀者
　　不絶口而此獨遺失不見取前受詔定三家書者
　　又斥去之甚為可惜也謹令令史郭祥繕寫入三
　　館而口誦數篇於丞相王安石明日與中書語及
　　之而王珪馮京願傳其本於是盛行於時
　　按蜀主王建納徐耕二女姊為淑妃妺為貴妃俱
　　善為詩有藻思妹生衍衍即位冊貴妃為順聖太后
　　淑妃為翊聖太妃或即以順聖為花蕋夫人如詩
　　話所稱小徐妃者是也及唐莊宗平蜀後孟知祥
　　再有蜀傳孟昶青城女費氏㓜能屬文尤長於詩
　　以才貌事昶得幸賜號花蕋夫人然則花蕋夫人
　　果有二邪但徐妃以汙亂失國孟昶繼之寵溺後
　　宫而猶襲亡國夫人之號豈大惑者固不知其不
　　祥也乃陶宗儀以孟昶納徐匡璋女拜為貴妃别
　　號花蕋夫人而以費氏為誤葢未詳王建之有徐
　　妃孟昶之有費妃也意蜀主有前後之異而世傳
　　夫人為蜀主妃不及考其為王為孟為徐為費為
　　順聖為花蕋邪今宫詞百首實孟昶妃費氏作不
　　聞小徐妃云
　　宋太祖平後蜀花蕋夫人以俘見問其所作口占
　　一絶云君王城上豎降旗妾在深宫那得知四十
　　萬人齊解甲更無一箇是男兒楊用脩云宫詞之
　　外尤工樂府蜀亡入汴書葭萌驛壁云初離蜀道
　　心將碎離恨綿綿春日如年馬上時時聞杜鵑書未
　　畢為軍騎催行後人續之云三千宫女皆花貌妾
　　最嬋娟此去朝天只恐君王寵愛偏花蕋見宋祖
　　猶作更無一箇是男兒之句焉有隨昶行而書此
　　敗節之語乎續之者不惟虚空架橋而詞之鄙亦
　　狗尾續貂矣
　
　
　三家宫詞巻中
欽定四庫全書
　三家宫詞巻下
　　　　　　　　　　　　　明　毛晉　編
　宋
　　王珪
花裏宫鶯曉未啼千牛仗下報班齊銀袍五百趨龍尾
天子臨軒賜御題
洛陽新進牡丹叢種在蓬萊第幾宫壓曉看花傳駕入
露苞初拆御袍紅(幾一/作一)
燕去燕來閒白晝花開花落送黄昏年年好景春風妬
夢裏鉛華濕涙痕
侍輦歸來歩玉階試穿金縷鳳頭鞋堦前摘得冝男草
笑挿黄金十二釵
簾旌風捲緑波流繡扇紅鸞五綵樓撮角茶牀金釘鉸
暗花香印錦紋頭
燕子初來語更新一聲聲報内家春遥聞春苑櫻桃熟
先進金盤奉紫宸
盆山高疊小蓬萊檜柏屏風鳳尾開緑遶金階春水濶
新分一脉御溝來
内苑宫人學打毬青絲飛轡紫花騮朝朝結束防宣喚
一樣真珠絡控頭
元夕星燈照露臺六宫歌吹出雲來夜深翠輦歸金殿
十里廻廊錦帳開
金鷄竿下龍旗動萬國華夷拜冕旒十二門開傳詔急
祥雲捧日在樓頭
數騎紅糚曉獵還銷金羅襪鏤金環佯佯走馬穿花過
拂拭雕弓對御彎
晚來東殿放笙歌外院池亭得暫過深炷爐香登月榭
闌干西角拜姮娥
兩班齊賀玉闗清新奏熈州曲破成畫鼓連聲催拍遍
内人多半未知名
沉烟揺碧透金鋪密下珠簾鎮玉壺近賜趙昌花雀障
却嫌崔白芰荷圖
夜色樓臺月數層金㹸烟穗繞觚稜重廊屈折連三殿
宻上真珠百寳燈
禁裏春濃蝶自飛御蠺眠起弄新絲碧忩盡日敎鸚鵡
念得君王數首詩
鬬草深宫玉檻前春蒲如箭荇如錢不知紅藥䦨干曲
日暮何人落翠鈿
太液波清水殿凉畫船驚起宿鴛鴦翠睂不及池邊栁
取次飛花入建章
春心滴破花邊露曉夢驚囘禁裏鐘十二椘山何處是
御樓曾見兩三峯(露一作漏/)
博山夜宿沉香火帳外時聞暖鳳笙理徧從頭新上曲
殿前龍直未交更
春殿千官宴喜歸上林鶯舌報花時宣徽旋進新裁曲
學士争吟應詔詩
一線沉波漾綵舟魚爭芳餌上龍鈎内人急捧金盤接
撥剌紅鱗躍未休
盡日閒忩賭選僊小娃争覓到盆錢上籌争占蓬萊島
一擲乗鸞出洞天
麗日祥烟鏁禁林櫻桃初熟杏成隂年年翠輦來遊幸
花落春階一寸深
新供御馬可曽騎青鬛連錢碧玉蹄每在殿前祗候駕
金鞍卸下不聞嘶
大家裝著鬭時冝獨自尋常拂淡睂為染淺黄衫子色
金盆添水看鵝兒
簾揺翡翠金風日瓦濕鴛鴦玉露天秋曉殿開重九宴
内人争帖菊花鈿
内庫新函進御茶龍團春足建溪芽黄封各各題名姓
賜入東西兩府家
銀盆著水洒毬塲馬嚼銜聲立兩行齊上玉鞍隨仗列
粟金腰帶小牌方
三殿飛雲禁鑰開風從天上送春來諸藩玉帛朝元日
齊獻南山萬壽杯
露井銀牀凍不收深宫花暗曉鶯愁殘紅滿地無人掃
一半隨風落御溝
盤龍新織翠雲裘檢㸃黄封玉匣收防備秋來供御著
金箱捧入曝衣樓
十三垂髻碧螺鬆學舞經年後苑中近日昭儀抄姓字
一時宣撥入東宫
内庫從頭賜舞衣一畨時樣一畨冝才人特地新装束
五色春衫畫折枝
黄金掌上露華晞朝退君王索輦遲到得經筵春講罷
海棠花影數甎移
禁庭漏促斜沉月殿燭光寒未捲簾御殿催班元會集
牙牌先入奏中嚴
焚香重熨赭黄衣恐怕朝陽進御遲禁鼓五更交早直
歸來還是立班時
素英飄灑昨宵寒一寸金花燭淚殘連夜對香宣兩府
平明謝雪到齋壇
清曉自傾花上露冷侵宫殿玉蟾蜍擘開五色銷金紙
碧𤨏忩前學草書
翠鈿帖靨輕如笑玉鳳雕釵裊欲飛拂曉賀春皇帝閣
綵衣金勝近龍衣
鏁聲金掣閤門環簾捲真珠十二間别殿春風呼萬嵗
中丞新押散朝班
鷄人報曉傳三唱玉井金牀轉轆轤烟引御爐香遶殿
漏籖初刻上銅壺
御桉横金殿幄紅扇開雲表露天容太常奏備三千曲
樂府新調十二鐘
宫女熏香進御衣殿門開鏁請金匙朝陽初上黄金屋
禁掖春深晝漏遲
三月金明栁絮飛岸花堤草弄春時樓船百戯催宣賜
御輦今年不上池
内人稀見水鞦韆争擘珠簾帳殿前第一錦標誰奪得
右軍輸却小龍船
黄昏鏁院聽麻除翰長平明趂起居撰就白麻先進草
金泥降出内中書
紅濕春羅染御袍透簾三丈日華高金針玉尺穿縫處
一對盤龍落剪刀(穿一作裁/)
端午生衣進御牀赭黄羅帕覆金箱美人捧入南薰殿
玉腕斜封綵縷長
選進僊韶第一人才勝羅綺不勝春重敎按舞桃花下
只踏殘紅作地茵
侍女争揮玉彈弓金丸飛入亂花中一時驚得流鶯散
踏落殘英滿地紅(得一作起落一/作破英一作花)
夜寒金屋篆烟飛燈燭分明在紫微漏永禁宫三十六
宴囘争踏月輪歸
曉吹翩翩動翠旗爐烟千疊瑞雲飛何人奏對偏移刻
御史天香隔繡衣
金井秋啼絡緯聲出花宫漏報嚴更不知誰是金鑾直
玉宇沉沉夜氣清
内庭秋宴玉池東香散荷花水殿風阿監採菱牽錦纜
月明猶在畫船中
紗幔薄垂金麥穂簾鈎纎挂玉葱條樓西别起長春殿
香碧紅泥透蜀椒
蕙炷香銷燭影殘御衣熏盡徹更闌歸來困頓眠紅帳
一枕西風夢裏寒
東宫降誕挺佳辰少海星邊擁瑞雲中尉傳開三日宴
翰林當撰洗兒文
金鋋畫角警塲開天子南郊玉輅來十里青城遥北望
綵雲宫殿月樓臺
鼓角三更夜奏嚴夕齋清廟宿重簷殿前太尉横銀仗
指㸃金盤御水添
鑾輿昨夜宿郊壇月淡風低綵内寒宻寫銷金紅榜子
宫中日日報平安
禁籞春來報踏青御池波漾碧漣輕内人争送鞦韆急
風隔桃花聞笑聲
崇文院裏勝蓬萊繡柱扶天秘閤開典籍較讐黄閣外
圖書多出禁中來
昨日龍車幸寳文宸毫金軸展風雲前朝御印從頭拆
重整牙籤甲乙分
夕宴中秋醉廣寒閬風銀闕鎻三山美人半夜歌明月
聲在玉壺天地間
六龍觀稼奉宸逰齊賀豐年薦麥秋後苑宴囘卿相出
内官金合送來麰
六宫春色醉僊葩綺戸沉烟望翠華琥珀盤生山芍藥
絳紗囊佩木香花
花外䦨干厭翠簷水邊金閣半垂簾内砧敲月黄昏後
坐覺春風一倍添
十年一住廣寒宫雲戀歌聲慣遶空長愛惜花花下唱
袖和金縷怕春風
内家宣賜生辰宴隔夜諸宫進御花後殿未聞公主入
東門先報下金車
七寳闌干白玉除新開凉殿幸金輿一溝泛碧流春水
四面瓊鈎搭綺疏
山樓綵鳳棲寒月宴殿金麟吐御香蜀錦地衣呈隊舞
敎頭先出拜君王
天外明河翻玉浪樓西凉月湧金盆香銷甲乙牀前帳
宫鎻􁫧瓏閉殿門
蘐草成窠杏子青夜聞禁漏曉聞鶯吹囘一覺昭陽夢
帳外春風太薄情
西風欹葉撼宫梧早怯秋寒著繡襦玉宇無人雙燕去
一彎新月上金樞
東宫花燭綵樓新天上僊橋不鎻春徧出六宫歌舞奏
姮娥初到月虚輪
翠華香重玉爐添雙鳳樓頭曉日暹扇掩紅鸞金殿悄
一聲清蹕捲珠簾
金作盤龍繡作麟壺氷樓閣禁中春君王避暑來遊幸
風月横秋氣象新
天門晏閉九重關樓倚銀河氣象間一㸃星毬乗絳闕
五雲僊仗下蓬山
御座垂簾繡額單氷山重疊貯金盤玉清迢遞無塵到
殿角東西五月寒
碧桃花下試枰棋誤算籌先一著低輸却鈿釵雙翡翠
可勝重勸玉東西
瑶臺夜滴金莖露水殿凉生玉枕風卧看星河歸閣晚
月斜疎影轉梧桐
臨明一陣裂花雨夢隔珊瑚斗帳明後苑樂聲催引駕
春衫初試覺身輕
夜深獨倚䦨干角玉笛横吹弄月明餘響度雲無處覓
人間聞得兩三聲
太尉洮岷破敵廻腰柔金帶入關來殿前獻夀天顔喜
花覆千官拱御杯
後苑歸來月上初天歌吹引六鸞輿春風料峭餘寒重
猶索金函覽奏書
中宫賜雪玉成峰滴露堆寒冷照空三十六牕明月夜
嫦娥渾在水晶宫
迢遞金壺漏水長輪更傳㸃報君王諸宫各進時新果
進著龍牀駐夜香
博士當年敎玉筝六宫誰敢鬬新聲如今舊曲無心理
寶柱一行秋雁横
宫人捧硯臨香案一幅春綃展素霞玉筯彎環題御篆
風雲合殿起龍蛇
魚藻宫中淑景長鴨頭新水御池塘奇花深院院門閉
總被春風漏洩香
石刻蛟龍扶繡柱金盤龍鳳走雕楹萬年枝上流鶯囀
屏掩春山夢不成
雪晴鳷鵲樓邊月風落昭陽殿後梅爐炭灺消香獸煖
獨拈香箸撥紅灰
花香著蕋藏蜂翅栁影拖金入鎻牕舞鑑曉鸞無奈隻
認梁歸燕却成雙
玉兎何年上月宫夜深搗藥特無蹤神丹不老嫦娥鬢
乞取刀圭駐玉容
千年一遇聖人生豈特河清海亦清瑞應固宜流樂府
行看絲竹有新聲
小雨霏微潤緑苔石欄紅杏傍池開一枝挿向金瓶裏
捧進君王玉殿來
殿下排塲撃土牛君王玉仗久遲留内人争卜宜春喜
奪得金泥各自收
一片桃花一片春夜來風雨落紛紛多情更逐東流水
還作高唐夢裏人
新學琵琶曲破成僊韶第一巳知名朱絃未落黄金撥
玉腕先聞動釧聲
　　王岐公諱珪字禹玉早中甲科以文章事業被遇
　　四朝自嘉祐初與歐陽永叔蔡君謨更直北門熈
　　寧九年拜相務為安靖之政遂膺顧託有定策之
　　言平生未嘗遷謫多代言應制之詞無放逐感憤
　　之作故其詩多富貴氣
　　公自執政至宰相凡十六年朝廷大典䇿多出其
　　手其文閎侈瓌麗自成一家詞林稱之作宫詞百
　　首時本誤刻花蕋夫人者四十一首而即以夫人
　　三十九首移入公集復以唐絶二首足之今悉釐
　　正無錯
　　小星雞鳴三百篇之宫詞也著金環而御夕鳴玉
　　佩以驚晨其萬世彤管之輝耀歟嗣後昭陽寂寂
　　褕翟之凝彩聨篇鈎弋沈沈弓韣之賁章累牘至
　　於𤣥雲失護蕪草同塵或倚徙雲日徘徊風月思
　　雉扇於鳯墀想羊車於鸞闕莫不飛華振藻繪景
　　攄懐白滴齊紈之涙紅拭楚袖之血迨夫才人學
　　士感思無聊身設永巷之幽情寄増城之邈繡坐
　　移來疊花牋而屬草碧窻𤨏却展素紙而揮毫無
　　非言噴玉屑筆落珠霏多者百篇少亦幾什自唐
　　迄宋始輯三家仍舊本也若五家之參錯千家之
　　汗漫尚容攷訂以俟續入
　
　
　
　
　
　
　
　
　
　
　
　
　
　三家宫詞巻下
