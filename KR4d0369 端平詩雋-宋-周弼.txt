#+TITLE: 端平詩雋-宋-周弼
#+DATE: 2018-05-12 10:19:41
#+SOURCE: github.com/kanripo/KR4d0369 master 7418e4d3                
欽定四庫全書　　　　集部四
　端平詩雋　　　　　　　别集類三(宋/)
　　提要
　　　　(臣/)等謹案端平詩雋四巻宋周弼撰弼字伯
　　　　弜汶陽人所選三體唐詩黄虞稷千頃堂書
　　　　目載之乃稱為新建人洪武間以明經官訓
　　　　導考是編前有寶祐丁已菏澤李龏序稱與
　　　　弼同庚生同寓里相與論詩三十餘年嘗手
　　　　刋端平集十二巻行於世又稱弼十七八時
　　　　即博聞强記侍乃翁晉仙已好吟洎長而四
　　　　十年間宦遊呉楚江漢又稱弼名振江湖人
　　　　皆爭先求市但巻帙中有晚學未能曉者多
　　　　恐有不行之弊兹摘其坦然者兼集外所得
　　　　者二百餘首目曰端平詩雋俾續芸陳君書
　　　　塾入梓流行而末有伯弜平生心不下人今
　　　　隔九原閲予此選必不以予為謬云云然則
　　　　寶祐丁已以前弼卒乆矣安得明初為學官
　　　　且與龏同里亦不得為新建人虞禝所云誤
　　　　也此本有臨安府棚北街陳解元書籍舖印
　　　　行字葢猶自宋本録出其詩風格未髙不外
　　　　宋末江湖一派而時時出入晚唐尚無當時
　　　　粗獷之習一邱一壑亦頗有小小佳致也乾
　　　　隆四十五年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
端平詩雋序
汶陽周伯弜與予同庚生同寓里相與徃來論詩三十
餘年嘗手刋端平集十二巻行於世伯弜十七八時即
博聞强記侍乃翁晉僊已好吟洎長而四十年間宦游
呉楚江漢足跡所到所作於七國兩漢三國六朝隋唐
之體靡不該備聲騰名振江湖人皆爭先求市但巻帙
中有晚學未能曉者稍多予恐有不行之弊兹於古體
歌詩五言律七言律并五七言絶句摘其坦然者兼集
外所得者近二百首目曰端平詩雋俾萬人海中續芸
陳君書塾入梓流行庶使同好者便於看誦吾伯弜平
生心不下人今隔九原閲予此選必不以予為謬寶祐
丁已冬至日菏澤李龏和父述
欽定四庫全書
　端平詩雋巻一
　　　　　　　　　　　　　宋　周弼　撰
　　古體歌詩
　　　黄鶴樓歌
城上危樓髙縹緲城下澄江復相繞有時漾影入中流
俯看游魚仰飛鳥近樓多少未行舟滿江落花灑汀洲
人同江狎不怕浪登樓對酒彈箜篌大别山頭白雲起
金口渡邊雨如洗半鈎新月上孤城還照髙樓與江水
晴江依舊瀉潯陽黄鶴無由歸故鄉一聲玉笛起何處
燕撲闌干花影長
　　　韜光庵
谷鳥與我言怨殺白太傅借問何以然攜却山僧去山
僧未去時前盤一尾蛇後踞一頭虎吸雲嘯風遶窗戸
山僧已去了鶴來踏翻藤猿到拗折樹亂篠枯柴塞行
路抑將廬于嵩髙之陽温洛之滸諸天散花復呵護抑
將慕羶逐臭亡䰟喪魄委枯骸於北邙之狐兔荒臺兮
尚存破屋兮如故惟有山僧不知處世間萬事誰始終
極目寒江起烟霧
　　　牡丹
江南牡丹凡有幾徳安打頭歙為二金陵舊物間有之
池陽吳郡皆居次地近京畿種偏好鄂城栽接不草草
春土篩泥繞畫欄石甃方壇淨如掃當頭第一帶鞓紅
膩紫嬌黄别作叢盤盂擎出最迎日碧玉萬片藏春風
寶葉絲絲帶縷金錦斑酒暈間攅心翻騰梔茜亂朱粉
様各數名分淺深低樹猶髙五六尺花重剛枝反無力
迥出層隂轉耐看始悟年深有真色晚添細雪來相簇
露醒香䰟冷方浴倚柱黄昏眼倍明頓覺夜闌須秉燭
洛水芳林應更多不禁飛雨洗銅駞酥煎送酒有人在
草没故園無奈何莫對餘春起嘆嗟最難保守是繁華
君看南渡百年内看到子孫能幾家
　　　戴式之垂訪村居
故人手持一緘書扁舟清晨造我廬為問舟從何方來
欲應未應先長吁長安平旦朱門開曳裾靸履喧春雷
獨有詩人貨難售朔雪寒風常滿袖孤館青燈不自聊
短帽鶉衣競相就獬豸峩冠豈無事不觸姦邪觸詩士
雖當聖世尚寛容滔滔寧免言為諱軒瑟齊竽本難遇
長編巨軸添憂慮松菊荒蕪歸計遲欲向何門誦佳句
君不見古者防川不禁口里諺村謡無不有美刺箴規
三百篇刪取皆經聖人手漢魏著述充層雲采擷花草
香紛紛其間國政最親切世許少陵能愛君交衢謗木
求胥誨盛若勲華猶不改風雅遺音儻尚存篇篇遒鐸
皆應採小人幾度邪侵正何嘗斷隔無歌詠風雨瀟瀟
雞自鳴誰顧寒莎響蛙黽但恐君詩未工耳工則奚愁
强疵毁益藉譏評達九重送起聲名赤霄裏况於時事
無交涉倣傚寒山題木葉千齡得失寸心知笑爾隨羣
走干謁請君頭上巾為君抖却岐路塵解君身上衣為
君拂去京洛緇三濯三洗清泠池一日失機械二日忘
是非三日天籟呼吸吹勇將漫刺付流水開口盡作歡
喜辭天台石橋春已知别有野鶴相追隨苟欲避世不
可遲請君歸君勿疑
　　　將適毘陵道中遇居簡上人
姑蘇觀下逢居簡帽子欹斜衣懶散自言契闊漫東西
雖老猶能青白眼知音不在禪牀久抱刺懷書謹奔走
反舌無聲亂草間回首盡成獅子吼荒蕪野寺孤城外
赤葉黄蘆日相對午睡雙鳩喚欲醒起傍生臺炙肩背
弄筆濡毫總蕭索尚餘酒量添於昨語盡横塘笛未終
東風滿面楊花落怱怱解纜攙程去從此相期更何處
一椀官酤般若湯把手同看獨孤樹
　　　鄱陽湖
鄱陽湖浸東南境有人曾量三十六萬頃我昔乘槎渤
澥間眇視天溟坎蛙井浪何為而起於青雲之底日何
為而碎於泥沙之裏太極初分一物無天水相包若雞
子揚瀾可供李白青州杓彭蠡付與盧敖洗龜殻斗大
孤山没處藏斸取來搘鼎鐺脚胷中八九吞雲夢似此
蹄涔亦何用安得快意大荒之東東復東指麾魚鼈騎
蒼龍
　　　靈巖上方
嵯峨樓觀青山頭昔曾避暑離宫遊吳王旌斾墮冥漠
至今古木涵清秋誰聽白紵歌聲接細撲飛塵石榴葉
銀燭吹灰别淚殘夜半虛廊響行屧美人何處凝嬌魂
五色定化蝴蝶翻幾人深閨有餘怨當晝巨櫟號驚猿
千年惟見春風在綠草雖存顔色改寂寞欄干繞斷腸
滿徑寒香不堪採朝雲為我光徘徊須㬰徑入姑蘇臺
遺蹤滅跡竟難望葉落空林歸鳥哀
　　　菰菜
江邊野灘多老菰抽心作穗秋滿湖拂開細榖芒敷舒
中有一米連三稃剖之粒粒皆尖小整齊逺過占城稻
不煩舂簸即晨炊更勝青精顔色好尋常艱得此欣逢
黙計五升當百叢雨多水長倍加益十里定收三十鍾
野人獲之亦自足何用虛糜太倉粟連日秋風思故鄉
况復家田有茅屋墜網重腮鱸已鮮蓴絲牽葉又流涎
急歸收穫蘋溪畔細撥蘆花撑釣船
　　　海棠
海棠最佳須老叢逺及百年花始紅歴看名葩此為盛
剛柯硬葉交相映倚石攅青二三丈雨膏倒吸臙脂上
髣髴璇霄發曙光細簇蓬萊繡旗仗露欲收珠色轉深
香玉萬顆藏春隂輕風欲透紫絲障一片朝霞傾入林
鳳城多少栽花處低嫩俱無可觀樹相對令人憶故山
年年雕萼掃朱欄只今惟有溪童在應放髙枝棲白鷴
　　　吳王試劍石
吳王鑄劒成自謂古難比試之髙山巓石裂斷横理那
無昔時人相逢干將里故宫宫中白日長春風野田百
草香有誰慷慨不平事被褐踏花摧酒缸
　　　烟波亭避暑
澄江横匹練月洗黄羅扇捲盡白雲衣常星撒沙見天
低欲就人夜色凝深澱歘吸動微光時絣斗間線涼亭
逼曠野軒楹敞三面萬象悉鋪陳隨機互遷變十歲逃
虛空得此方一遍相對坐談𤣥終宵亦無倦只恐駸駸
催曉箭湧上東方老銅片須著干求大帝君莫使陽烏
眼睛轉
　　　禹穴
若有藏瘞空山中誰人反閉玉笥峯虎􁫁不得不啟封
立石繚之應萬重不知靈變從何發爆然夜半横分裂
但留一線與人窺未放白雲全漏泄古木蒼藤閉莫開
穴中惟聽走風雷神仙必有便門出得見飈輪自往來
　　　題葛稚川移家圖
稚川移家入空谷手招白雲守茅屋惟恐人窺鍊藥鑪
鎖斷青巒瀉垂瀑只留一徑通飛鳥其間想透三仙島
野童猶摘鳳文梨村老閒鋤燕胎草人將外物為真物
反笑山棲衰草窟玉臼丹成兔欲眠蚯蚓黄蒿幾攅骨
此去世間應不逺尚存猶可分苔蘚兩幅生綃若可憑
先寄胡麻與雞犬
　　　春濃曲
雨膏蒸土蘭芽熱粉魂淡艷凝緗纈柳條無力受東風
桃葉春江弄花月枕函墜髮昬眠重綺帳驚寒替花恐
屏瑣蟲棲化粉蛾簾甲蜂鑚抱殘蛹麥門冬長柔堪結
桐輪輾盡棠梨雪門掩車箱銅較閒瓶敲井榦青絲絶
君不見楚王宫中樂酣宴嫌怕旁人説春晚玉釵埋遍
細腰人章華臺上蒼苔滿
　　　陸羽泉
擬酌松根泉先酹松下土甌犧副都籃拾薪自煎煮一
盃復一盃併酌連四五寄謝山中人腹痛不累汝
　　　寓宿黄觀復書堂晨至海棠花下走筆呈蘇召
　　　　叟
春風忽來花滿樹海棠最多繞欄吐客愁纔動不復安
兩脚春泥踏春雨髙枝背面辭曉暄低枝濕透揮未乾
臙脂深重粉亦殷顔色滑膩脂肉寒五雲忽巻晨粧畢
曉來姿態俱已失悔不敲門請君出喫酒忍飢看半日
疾呼盃酌傾已遲但驚野雪掃還飛可能就賜醉眠者
爛嚼落花聽鳥啼
　　　建寧浦城李頻行祠
建安梨嶽老梨木刻作唐朝建州牧香爐忽動吹寒灰
浦城環翠隂風來嶺頭頑石盡能走澗下奔泉皆倒回
猿猱啼兮鬼嘯野六𤣥虬兮四驪馬想須吟遶碧草亭
舉手髙翻白雲寫峯為文通名夢筆楊公書堂曾散帙
麗月鮮霞付與誰烟墅有人還築室田父何所祈贈爾
青麰黑桑椹里儒何所求贈爾黄粱布囊枕萬歲兮千
秋旣往兮復留抽蘭心拆椒口簸南箕挹北斗不假竹
枝歌何須折楊柳只用秦原妙絶詞傳入神絃薦春酒
　　　五雲門外小亭
醉中别髙峯揮手謝平野百里伴啼猿一官騎惡馬飛
花墮城隅槁葉積亭下從教踐踏去㑹有相逢者
　　　夏日泛祕湖
朝來泛舟花滿湖亭午返棹風相呼已收波浪入菱芡
晚開雲日媚菰蒲羣飛鼓翼數沙鴈一去没頭雙野鳬
少留霽色定堪玩可惜歸程時已晡
　　　送覺新上人還越
古越多精藍名僧遞相接青林瓶盂聚丹壑樓觀疊今
乘秋濤便莫待寒雨涉何處聞鳴蛬虛廊掃黄葉
　　　琵琶亭
蕭蕭楓林青雜出間椅檟尚思送行舟繫此木葉下雲
開星垂山水蕩月在野江空夜棖棖淚復誰滿把汀洲
泥沙換葭葦顔色假變遷斐然殊感慨益以寡黄煙飛
髙桅絳雪當道灑餘春去不盡併放湓浦瀉豈無夜深
彈寂寞少聽者尚有沙灘人時時説司馬
　　　石鍾寺
山前削成面山後不露骨何人戀巢居結屋寄突兀多
風鎖寒殿頻雨閉石窟筍透獅子傾草蔽鴟吻没髑髏
串胡神纓絡纒古佛熹燈影摧殘槁栢香蓬馞丹葉夏
猶在綠樹暑未發坳徑鳴秋蛬閒堦起蒼鶻僧衣莓苔
侵齋缽野菜掘梵庋止數巻矧能備巾拂奔波道塗間
體倦神屢竭大險阨在前醉夢魂恍惚信陋獲安處不
勝塵土汨經房晚棲禪殆亦未易忽鐵鳳終日叫心頗
惡此物欲去欲住間征帆已超越
　　　喜晴
久客無别望出門惟快晴茅店局促臥村靜不打更淅
瀝漸有間四簷稍收聲俯身問童僕貪睡語輒驚耳邊
嘈囋動鄰房先戒行拂拭弄包裹人健脚亦輕溪舂黄
粱響窗掃巨竹傾山路少泥土意想砂礫平捨夢棄衾
枕披衣散縱横屈指計道里陡覺神思清菜老復命煮
小鮮豈足烹旅飯任麄糲苞苴且難成值雨及雷雹一
阻三宿程南北互有適後先何必爭東方曉色至隱隱
天漸明分手出門去相引行水坑
　　　櫻桃花
櫻桃未開花遶枝櫻桃已開紅滿溪花開幾朝今始見
人折人攀那得知黄鸝飛來問誰主對面相看隔牆語
今日銷魂事可明昨夜東風過雲雨
　　　豐年行
長田一畝三石收截茅作囤遮水牛馴雞塞籠彘牢滿
大兒看親女上頭里胥關門罷輸送晴烏窺簷鼠沿棟
瓦盆瓷缶息老身還將孫子看迎神廟前擘紙青竹爆
餳糕粉魚夜祠竈
　　　冬賽行
大巫舞袍奉酒尊小巫湔裙進盤彘野風吹樹龍馬歸
瓦爐栢根香滿地白衣老鬚撚向前义手大膽不敢言
去年田家五分熟更饒三分百事足大繭千棚絲滿窠
栗犢兩握角出肉土臺澆酒再拜辭紙錢灰撲遶木枝
神語順從杯珓吉鼓笛薨薨打三日
　　　湘東苑
湘東王好開芳甸亭臺環繞朱欄遍就中應教誰最多
庾信江淹日歡宴七十里圍髙木柵花柳燒殘少顔色
取次華林建鄴邊奚不移歸帝王宅曾經行處蘋蕪漫
頼此名存悉歆羡安知飛來不是舊時鶯舞去都非昔
年燕風擘殘桃過短牆更無人管任斜陽惜春猶有傷
心者認作徐娘半面粧
　　　仲宣樓
仲宣徙倚思歸後又復誰傳獨步名自昔城闉雖尚在
至今波浪未嘗平半規赤日沈荒渚一縷黄煙起廢城
梅落碎花催塞色葭横響葉弄邊聲驚寒牧馬頻回顧
趂暖賓鴻漸北征况乃有懷傷歲暮登樓那不動鄉情
　
　
　
　
　
　
　端平詩雋巻一
欽定四庫全書
　端平詩雋巻二
　　　　　　　　　　　　　宋　周弼　撰
　　五言律
　　　金壇觀
金壇深僻觀鐘磬少人聞山果猿偷墮庭莎鹿臥分木
髙猶帶雪石冷不生雲正爇黄連炷相從拜老君
　　　晚登黄鶴樓
戚戚登臨地凄凄欲暮天相看數株柳不聽一聲蟬山
冷雲生絮江空月上弦無緣捨塵事閒對白鷗眠
　　　施潭
歸程風强阻春色有如無上水千帆健中流一矴孤雨
衝尋屋燕雲背立檣烏盡説明朝順江行舊有圖
　　　山行
盡日羣山裏知行第幾重竹深春寺磬灘急午溪舂殘
旭猶雙塔晴雲只半峯豈無仙隱者恨不少從容
　　　野橋
日暮野橋邊都歸醉客船數竿沙際日一片水中天影
落衝煙鳥聲移帶雨蟬殆非人境得江月又初圓
　　　送姚希聲令弟歸剡中
客程何太急歲月半塗分想暫歸天姥還來伴使君曉
吟千嶂雪春思一江雲若再經過此囊詩可得聞
　　　秋屏
好山多變態排列在簷楹平熨澄江練横鋪列嶂屏石
煙寒遶寺山雨暗離汀有意攜溪枕眠看直到醒
　　　同李雪林飲山村
本來無飲興偶此到溪灘屋角懸雙瓠船頭繫一竿塔
髙風便響橋峻雨隨乾莫怕城門閉行歸亦不難
　　　送惟徳上人還黿溪
為愛林間寺幽閒少是非因抛蓽門業來著稻田衣石
蕨衝雲細山蔬膩雨肥禪居安穩後更莫啟柴扉
　　　甲申歲解官歸故居有以書相問者
近憑笻竹杖處處作生涯獨採傍溪藥自看臨水花愛
雲因北望對日任西斜惟有雙蝴蝶相隨直到家
　　　送惠嵩上人住西山蘭若
孤雲無定迹又入亂山居旣息禪機穩從教世網疎曉
香嵓屋像寒呪石潭魚待我尋詩境看君坐隱廬
　　　石塘
水陸盡經過地暄晴更和鳥聲臨水近人影向橋多細
雪傾殘橘輕冰脆立荷少為鹽米計聽徹竹枝歌
　　　病起幽園檢校
病起無情緒池邊日幾回蟲聲低覆草螺殻細生苔暑
退蘆將變秋殘蓼續開久消環繞迹全若未嘗來
　　　雙林寺
杳杳雙林路林深不易登寺幽憐宿鳥地僻喜閒僧靜
徹垂梁板寒銷背壁燈水邊人忽笑猿落過溪藤
　　　送僧歸舊隱
自言歸去後只在故山邊紗帽臨溪盥銅瓶傍水禪晝
閒松塔雨春盡草堂煙何故相抛捨沉浮逐世緣
　　　冰清堂偶成
數盃恬淡酒相就等閒傾得失徒多感行藏任獨清晝
閒風有味春盡雨無聲但惜新栽柳相呼欠一鶯
　　　酬李達可
歸心終自遂何必戀虛聲轉覺青衫惡誰憐白髪生掃
花山石瘦洗藥野泉清應有忘機者時來伴我行
　　　寄杜北山
一曲小湖濱幽居不厭貧坐容禪子憩家就麯生鄰簷
竹侵燈衆籬花落竈頻幾時吟得句寄與豫章人
　　　寄鶴林智福上人
深山髙頂寺黄鶴舊曾留鶴去無蹤跡山僧幾白頭鳥
閒齋鼓靜猿嘯佛燈幽宿約何時踐題詩向瀑流
　　　幽居漫成
便入空山住休傭漢省書薄雲翻藥畚斜日送柴車逺
業松花膩生涯薤葉疎抱琴誰共聽一尾石間魚
　　　又
乍歸無定業蕭索帶村居神樹當中巧人家著外疎藻
痕千漂絮花影一牀書何必為真隱相安便有餘
　　　鹿苑寺
分半作民棲猶藏一曲溪鵲窺蓮葉座僧占菜花畦白
蠧魚銷粉青乾獸剥泥幸留唐刻在相伴峻廊題
　　　馬要寺
水國何年寺蕭條野渡邊僧驅田雀倦神抱海犀眠細
網垂秋屋殘燈泊暝船數家枯柳下猶有舊人煙
　　　野賽
客心懷避忌地險自多神楓葉藏山魅松根抱石人鶻
翻蒼黑翅魚曝赤斑鱗未必知風候惟聞酹酒頻
　　　題逸人壁
深僻人稀到天然野意成荷衝崩岸出草入廢泉生曝
术充山貨抽茶當地征未須尋伴侶時有自來鶯
　　　送蔣雲啟之湘中
出門岐路分願往不辭勤螢影侵湘月蟬聲隔楚雲頻
燒霜後籜多飯雨中蕡若過黄陵廟椒漿奠小君
　　　送僧妙通遊平江萬壽寺
故鄉離幾日何處躡秋陵梵葉牀頭樹唐衣壁面僧雨
花粘舊錫風籜掃寒簦新偈期相寄呵彈破小乘
　　　酬杜八同宿西山蘭若
西山龍井路俱有舊行踪待得城中暇重期石上逢冷
霜粘破屐落月帶殘鍾擬踐相鄰約煩君買一峯
　　　菩提廢寺
野寺孤僧住當春亦掩扉曉鐘三板去昬杵一盂歸古
屋垂山榧幽窗養石韋未容行客憩荒樹雨鳩飛
　　　天申宫蘇文忠畫像
大澤沾荒裔靈山識老臣微茫雲外跡衰病瘴中身濕
草寒碑夕晴花午殿春髙簷風雨斷猶避六丁神
　　　誓節渡
髣髴經行地還尋古渡邊山禽多白練溪藥間黄連漠
漠將晴雨迢迢欲暝烟恍然驚夢醒二十有三年
　　　白羊
路隔一重溪山深客易危驛亭惟有額官堠盡無碑竹
掛黄身虺林香白面狸得船爭欲渡先奔槿花籬
　　　送人遊邊
平世絶邊籌憐君古塞遊誰聽蒯緱劒虛弊黑貂裘宵
柝鳴荒戍寒烽起廢樓到應先弔古慟哭峴山頭
　　　春暮登黄鶴樓
欲盡殘春酒登臨事已違聽殘懷舊笛添盡禦寒衣鳥
向青山没人來赤壁稀最憐城側樹無可作花飛
　　　為僧曇芳賦草堂
把詩從我者多是剡中僧結屋何山塢當門幾樹藤地
寒常帶雪溪峻不留冰贈爾新吟去歸題木葉層
　　　江臯送别
把酒對汀洲相看發去舟迎風一分手驚浪幾翻頭燭
暗花消淚楓寒葉弄愁恐猶回首望終夕凭髙樓
　　　送胡宗原還台山
故里杉松表歸程筍薤初盃多常失飯囊罄只留書海
墨收秦棄山糧拾禹餘古來仙隱者多在赤城居
　　　千金寺
十載他鄉别春歸逐浪層晚晴沙市鼓夜雨石橋燈帆
仄摧乾葦衣寒脆薄繒舊時來往寺惆悵不逢僧
　　　留别唐棲雲泉上人
水宿唐棲寺何緣更浹旬千山今日路三歲異鄉人小
殿眠身佛空廊折臂神歸時重作禮又拂一番塵
　　　天章寺前小樓
客懷依古寺曲水茂林邊俯聽磵鳴石靜看山出烟傍
花清晚潄對竹冷春眠深羡溪僧樂幽居動歲年
　　　野望
春日晚荒荒平沙極渺茫樓欹三面水城臥數條岡白
草吳京甸黄桑楚戰場長江俱不問一片瀉斜陽
　　　楓橋寒山寺
江楓吟詠工幽寺冷遺蹤不改前朝路猶聞半夜鐘地
涼汀月皎村迥水煙濃試問誰曾見惟應獨有松
　　　送黄同甫
人生各有安出易欲歸難古道春泥重孤城暮雪寒酒
鋒精似將詩業逺於官野穀如堪飽從君借鶡冠
　　　應潭
村崦遞相遮分居兩岸沙地征兼橘柚土物半桑麻水
白來如虹山黄去若蛇往年曾泊此叢竹數人家
　　　招鄭服之
歸心同一路况復在新年夢著登山屐閒隨渡水船宿
蒿迷舊隴春葑起閒田醉臥天池上知君在我先
　　　靈竺寺
不因純孝者古寺若為安壁彩蝸遊遍爐香鼠踏殘鐘
聲嘶破梃旛影颭危竿尚恐冬生笋時來竹外看
　　　齊安早眺
昔日干戈地凄涼古塞情軍同民雜戍州與縣分城野
曠孤鴻絶沙寒一騎行十年生息後人尚怯論兵
　　　其二
隂隂城壘靜極望不飛塵草色横江暮鶯聲出塞春清
時應洗甲來歲又逢辛惆悵經過處都非往昔人
　　　村市
細簇人家住中分破石崖竹門開店屋草市夾橋街水
别東流漢山横北過淮並船頻借問同買出江柴
　　　贈僧仲寶月溪
幽棲深絶地靜夜獨宜僧上下兩輪玉中間一片冰影
收懸罟索光息過船燈獨坐觀心了無由更小乘
　　　題夏肯父曉山圖
旦旦自天成中全一炁清漸分平與峻俄轉晦為明竹
閉鋪沙影松涵出谷聲機心都不動穩看日初生
　　　孫季蕃故居
笑語失詼諧人誰不愴懷夢殘秋雨寺魂散夕陽街缺
竈粘煎藥乾爐積燎柴風流何必葬便擁菊花埋
　　　趙東麓歸自房陵
一年辛苦後收聚若為豐攝職全無吏攜家僅有童乳
舂花下管漆溜葉間筒自此嬉遊地應須且浙中
　
　
　
　
　
　
　
　
　
　
　
　
　端平詩雋巻二
欽定四庫全書
　端平詩雋巻三
　　　　　　　　　　　　　宋　周弼　撰
　　七言律
　　　吳山仁王寺
山寺憑髙夕未昬上皇曾此定乾坤甌閩散驛縁江島
龕赭收潮入海門細雨亂花唐輦道淡煙疎柳漢營屯
何時汴水東流畔君返宸居臣故園
　　　庾樓
欲望江山夜轉㝠胡牀曾此對嘉賓傷心皓月長流水
回首清風不見人花落雉樓横角暮草生鷗渚破船春
歸程豈暇頻登覽分付羇愁與白蘋
　　　題豫章臺
何日遺蹤鎖斷崗更誰曾望舊臺荒百年南渡頻秋雨
一片西山幾夕陽石礙老松欹徑險岸隨乾葦出江長
斗間可是無佳氣又見飛烏繞去檣
　　　題滕王閣
髙閣巍峩接水濱興亡纔問便傷神鳴鸞東閣知何處
跨鶴西山别有人栁映落霞江渚暮草鋪斜日野田春
羣鷗亦厭多悲感偏與忘機客最親
　　　送友人持節嶺南
呉雲迢遞楚雲鮮從此南征路幾千漢使五羊登嶺日
魯經三豕渡河年榕穿白草飛蠻雨椒落黄茅起瘴烟
待及戍𤓰多載石定無畨貨入歸船
　　　贈唐棲寺僧
山門寂寞唐棲寺别去閒居又一年草暗墓田羣鴈逺
化明春院一僧禪雲房夕磬浮清雨水殿寒燈宿細烟
作得詩成無寄處幾回遥認隔溪船
　　　連珠
逺望披裘日幾回可堪江上暮寒催雲飛曠野迎風斷
雪洒長灘夾雨來馬踏野橋嘶破板鳥迷村路立髙桅
暫須移向疎籬泊遷就驚春一樹梅
　　　行吟
獨行沙岸不相攜準擬沿溪更渡溪藥蔓交加蟲上下
柳花撩亂蝶髙低杖頭曉伴春雲石屐齒晴翻夜雨泥
詩就隨山為人寫等閒抽盡錦中題
　　　秀野
小作幽閒傍宅開只須數畝占樓臺石移林屋秋雲至
水帶松江暮雨來徑草散香迎過屐砌花分影䕃流盃
人家園圃應無數不似君能日幾回
　　　孫伯符墓下
木葉蕭蕭墓草長夢魂曾斷九迴腸空聞絳帕離漳水
誰見黄旗入洛陽鴉噪暮園江阪迥龍盤春戍石城荒
赤烏不識桑田變猶自悽悽守白楊
　　　天津橋
裊裊朱欄倚細波綠雲相對間嵳峩中天車駕曾擒㓂
何日樓船定入河霽柳午隂隨岸逺露桃春色過牆多
黄旗適應東南運已辨簫鐃幾曲歌
　　　雨花臺
細蘚柔莎鎖舊堆昔年曾見異僧回如何天上飛靈雨
不為人間洗劫灰江接潮頭諸脈應地連崗勢一支來
只今不假虛無事别是春風歌舞臺
　　　鳳凰臺
一徑逶迤草自芳何為不復更翺翔應須舊國還宣武
别有髙臺在建章白鷺背花尋塔路赤烏衝柳集宫牆
中興不比偏安事且對梧桐薦羽觴
　　　烏衣巷
日落凭欄感慨頻長干橋畔冷殘春桑田蕪没徒多事
蘭玉叢生更幾人風暖影翻花外燕雨多痕蝕草間麟
堪嗟羣從成功後不及鍾山一尉神
　　　石頭城
點點凝煙望未收六朝遺跡遍荒丘自從絳闕堆江面
誰把朱泥染石頭崗斷曉榛雙阜虎岸長春草一灘鷗
諸公多少新亭恨不是知心莫上樓
　　　浮逺
横障瀰漫恃此丘長江東騖轉湍流波間去海無多里
洲際鋪淮輒數州風勢起花山郭暗潮聲侵樹野田浮
無由望徹蒼茫外回首斜陽總是愁
　　　送趙山臺赴江隂
匆匆何事解朝衣甫為君王領一麾歴考近來成故事
就遷長是未多時寒更夜徹防淮柝曉舶晴翻出海旗
不久赫蹏應已到只須畧賦練江詩
　　　岳陽樓
憑髙望盡寂寥天與我閒情共渺然平展暮雲三百里
積停春水二千年沙洲横渡荆江雨石塔遥分岳麓煙
老我未聞飛劒術想須今度遇回仙
　　　西湖竹閣寺
精舍蕭疎近水涼分明一徑綠沉槍就移山近湖皆隱
放出樓髙寺倒藏春透露梢齊曲檻曉翻風籜過修牆
長堤花盡人稀少來聽蟬聲伴夕陽
　　　採香徑
繒甲如荼䕶此臺玉顔憔悴錦帆來一蹊香草無蜂過
千里空葭有鴈回響屧蘚埋丹舄迹縷衣花變粉蛾灰
誰知子夜歌殘日樹滿西山似綠苔
　　　七里瀨
瞬息沿流七里遥感時回纜木蘭橈髙臺未變陵兼谷
故國頻更市與朝風散亂雲通去驛雨消殘雪助歸潮
漁翁近亦無前輩一箇青銅不肯饒
　　　南樓懷古五首
昔人有意久經營極望寒蕪逺更平三國斾旌羣鵲散
六朝樓閣一鳩鳴雪消晴嶂沈孤壘風打寒潮入廢城
多少怨魂銷不盡草根燒斷又還生
　　　其二
事久銷沈只等閒好將深意遞相參舳艫宵遁誰思忖
裙屐春游自笑談西日瘴回迷漢沔北風波逆上江潭
隔城方唱招魂引一拍殷勤至再三
　　　其三
茫茫迂曲度平川何處孤村近水邊煙護劉琮殘壁壘
雨沈黄祖舊樓船寒沙細擁菰蘆地破隴斜耕苜蓿田
見説去年秋潦後更無茅屋起炊煙
　　　其四
幸際清時息五兵舌頑無處説縱横蟻書一夢難分别
蝸角千年强鬬爭丹壁郵亭新蜀道白樓烽戍古邾城
自知夜半徒興舞移逺寒雞不使鳴
　　　其五
夕陽光退杳難憑欲問江鷗只怨憎得意舉帆燒北岸
傷心流柹鎖西陵雪消蜀貨千檣下風順吳鹽萬斛增
且趂一樽相暖熱自非乘醉莫來登
　　　山居春晚
索居牢落動關心但覺怱怱歲月侵無夢不因憐晝靜
有懷多是惜春深草香稚蝶銷胡粉花落蠻鶯變楚金
最是不禁芳樹色能消幾日又成隂
　　　庭下枯梅有感
庭下同栽兩樹梅一株摇落一株開無緣春色相虧曲
有分晴光亦往來雪打枯枝愁漢驛雨翻雕萼夢荆臺
綺窗不斷横斜影猶有東風管碧苔
　　　會稽山
衣冠從昔化文身峻嶽當天自有神秦帝刻碑三十載
越王棲甲五千人江連雲氣分南紀海接星河近北辰
畢竟興亡誰可料但聞陵谷變飛塵
　　　甫里觀
天隨清調何人繼幸有荒村故宅存橘上蠧蟲應屢變
草間眠鴨尚能言池亭暮雪兼風起籬落春潮帶雨渾
人啖菊苗終竟别屠沽猶自不登門
　　　陳武帝釣臺
路纔容馬盡荒茅誰識仙人舊釣鼇流水不隨船影斷
亂山猶帶彈痕髙春煙粉黑重生葑暮雨灰紅半拆桃
今日故宫何處問東風應長對江濤
　　　贈雪林李和甫
忽地相逢便解顔况兼終日看青山精神摘柳哦詩際
標度尋梅集句間春淡野橋孤艇逺暮寒溪寺一鐘閒
匆匆又作經旬别兩處東風各閉關
　　　道中有感
逺程已過經行處别有逶迤古道存寺已寂寥猶有殿
水纔窮盡又逢村一株枯木人分路十里飛花客過門
畢竟悉依生處樂不知何事别家園
　　　黄溪
匆匆寧不恨飄零轉更分岐過别汀世事總如迂曲路
年華都付短長亭冢桃褪蘂無人色社櫟盤根作鬼形
心自感傷人豈識回頭猶顧峴山青
　　　朱潭
消散羇愁益坦然况當初暖欲晴天清溪苔滑重抄紙
淺屋柴香正煮綿隔水殺雞祠社土過橋嘶馬入人煙
今朝自覺難忘酒應更無人笑謫仙
　　　送人之漢上
木落千山怨别離自知難駐馬行蹄上書季子窮歸洛
獻賦荀卿老向齊驛店破旗秋雨細戍樓殘角夕陽低
袖藏祕䇿君門逺應望中原泣鼓鼙
　　　荻港
波眼沄沄浪復輕稍甦羈束過清明倩人覓路先尋酒
久客懷鄉始見餳松下紫芽肥野菜竹間青葉帶山櫻
自從一别齊安後直到今朝始聽鶯
　　　感事
書劒悠悠屢變遷老諳多故始知天汗青每愧抛長日
髮白無由逐少年暮雨暗消江岸柳曉霜初透野池蓮
此心懸解何須語人問惟應一指禪
　　　送遷客
自謂别離難會面如何此地又相尋往來雲物他鄉意
輕薄風塵久客心夜雨泥塗三里郭夕陽煙火數家林
送君好去加飡飯莫聽哀猿徹曉吟
　　　送人之京口
競攜書劒去紛紛誰解登臨對日曛北道荆䕫一江下
南朝徐兖二州分髙樓角曉鳴秋雨逺戍烽寒起暮雲
莫把尋常望𤓰步恐驚邊雁不堪聞
　　　留題唐棲寺
僧房十日相留戀為怯生寒未到家插岸斷冰妨蕩槳
入簷飛雪助煎茶香臺穴碎逃秋蟻古殿巢翻失暮鴉
惟有溪梅最禁耐傍籬爭發向陽花
　　　送白判官
著書不就便相抛逺向襄州謁故交里舍千頭無舊橘
客程三脊有荒茅買魚村渡捐孤劒沽酒山城解敝袍
雙鬢豈堪禁歲月眼看歸燕又成巢
　　　中和節
時節匆忙過隙駒可堪岑寂就船居不禁衰病慵耽酒
無益閒交懶報書風暖暮田歸海燕雨酣春水上潮魚
客中自是光隂速纔見新正又月初
　　　送人之荆門
昔年此路達王畿荒燒畬煙事已非山向崤函空北望
水隨江漢自東歸凄涼坂路征車逺寂寞郵亭候火稀
遥想思鄉怨岐路杜鵑花發鷓鴣飛
　　　嚴陵釣臺
晴江萬里綠波來惆悵君房去不回秦苑河山歸故國
越鄉雲雨閉荒臺春風一道江蘺長落日千峯杜宇哀
欲訪釣船無處所野花如雪滿汀開
　　　遊道場山遇雨
飄然久作登臨想纔遇名山雨亦遊林尾亂聲猶間響
枝頭殘滴未全收濯翻野竹從教軃衝落巖花放出流
欲把姓名書石上幾回拈筆又成休
　　　浣紗秋日五首
衣裳單薄鬢蕭騷獨凭危欄首屢搔出壁亂雲分片段
隔江飛雨見絲毫庭前斷續蛩爭響簷外輕便蝶鬬髙
多少好山俱在眼愧無短屐共遊遨
　　　其二
當前灘號西施磧對磧看秋得句清五色懸門秦一尉
六經充棟漢諸生石叢細火團荒砌野蔓疎金出廢城
目送浣紗人去後又聞街鼓報新晴
　　　其三
長江淡淡樹疎疎掃却閒庭即故居蟲入暗牀頻促織
螢穿虛壁屢翻書破除暮色惟荒菊薦送秋華有嫩蔬
料得故園分社酒小苞青橘四腮鱸
　　　其四
自慙尸素嘗多暇未放秋風變楚顔一夢别離抛白水
三年端的守青山野雞避鶻遮雛去沙翮銜魚趂母還
縱有亂愁消遣盡淡雲殘日共人閒
　　　其五
清溪樓閣暮沉沉不覺登臨夜欲深幾處捲簾催酒笛
誰家閉户搗衣砧一朝野霧三朝濕十日江天九日隂
暗喜礙人公事少自來收拾送秋吟
　　　羅家洲
對港近村俱有路扁舟倍覺往來頻入秋破褐惟存線
盡日收錢不滿緡逺岸冷沙銜墜葉淺灘寒水臥枯蘋
未知行役何時斷縱使更深亦喚人
　　　送陳雲崖遊三衢
吟得詩成若等閒為吾開盡錦囊班不專瘦島元和末
要且長城大厯間帆入亂潮隨漲水帽衝殘雪度危山
從今便少春游伴纔過新正可得還
　
　
　
　
　
　
　
　端平詩雋巻三
欽定四庫全書
　端平詩雋巻四
　　　　　　　　　　　　　宋　周弼　撰
　　絶句
　　　春怨
極浦蘋花白空壕蘭萼紅傷心城上燕飛入館娃宫
　　　送客
欲知行逺近細數杜鵑聲暗入蒼山去千聞是一程
　　　冷泉幽憩
水源窮不盡垢膩生春襪未敢輒揭流且向幽亭歇
　　　落梅
玉樹分明照夕流粉痕翻為碧苔留三更枝上玲瓏雨
亂滴寒香一夜愁
　　　回山僧書就題書尾
憶昔同行題落葉寺前枯樹鶴巢邊不知今度苔枝上
多少秋蟲已化蟬
　　　逢僧文禮
空山落日又逢僧雨雜塵灰滿帽紋但憶來時門不掩
麝香偷臥石牀雲
　　　其二
師説古香寮舊開鮑昭曾為惠休來至今猿鶴猶知敬
靜對寒星禮碧苔
　　　秋夜
山門半掩浮雲闕古道人稀芳草歇夜深零露滴秋香
幽人獨步青蘿月
　　　寄雲泉僧永頥
書來只説住髙峯不記松林第幾重欲揀青巒問茅舍
秋山一様白雲封
　　　其二
讀罷南華誰得聞兩川寒玉一禪身松邊彈舌低聲念
莫引龍來變作人
　　　贈從古上人
山僧袖出新詩巻字字馨香撲人面清晨何處展看來
捲得梅花兩三片
　　　野廟
野廟荒蕪倒掩扉寂寥香火客來稀年年歸燕相看覷
空滴春泥損畫衣
　　　真娘墓
青鳥傳書渡海遲亂山衰草葬蛾眉錦囊消歇餘香在
狼籍春風荳蔻枝
　　　女墳湖
石龜無語對東風海鶴曾迷曉市中三十六鱗朝夜月
玉釵人在水晶宫
　　　顯應觀桃花
白雲隨鶴乘將去深碧桃花落故宫三十六簧明月夜
不知何處吸春風
　　　四聖觀
小園寛占一山孤别有牆遮古觀居到了恩波攔不住
水窗遊出放生魚
　　　蠟梅
愛花偏倩獵人尋殘雪偷春上棘林山岸有誰先得見
冷香疎亞辟寒金
　　　詠史二首
一曲呼凰下九霄石臺春靜海山遥周秦戰血縱横盡
猶臥白雲吹洞簫
碧樹重重䕃屋廬分明青葢畫龍車南陽病叟成何事
便謂枯池活得魚
　　　送人遊西山
昔人深夜看星斗鎮壓靈壇尚有符偷寫只應蒼鼠慣
幾行丹篆繞春蕪
　　　其二
鎖斷寒蛟亦有神冷波寒水病殘身誰收匙鑰權相借
畧放天池洗白鱗
　　　其三
抽鉛點汞舊臺荒何處捜尋舊草堂誰見洪崖最深處
一坑泥護石中黄
　　　出關偶題
一曲長歌浙水寒綈袍空往又空還咸陽若有山東志
莫放蘇秦又出關
　　　吳門送同行者之毘陵
布帆何處定逢春身是歸人又送君明日隔城回首望
冷花寒葉滿秋雲
　　　西湖初夏
花飛春減綠隂成不住風光繞禁城山寺晚晴蟬欲噪
柳林猶囀數聲鶯
　　　送曲江友人南歸
憐君歸槖路迢迢到得茅齋轉寂寥應歎藥欄經雨爛
土肥抽盡縮砂苗
　　　客樓
水國秋清潮半生越王臺殿鎖荒城西樓一夜思歸客
斜倚朱欄獨聽笙
　　　夜深
虛堂人靜不聞更獨坐書灰對夜燈門外不知春雪霽
半峯殘月一溪冰
　　　胥門
蘆葦蕭蕭生曉潮伍員何地更吹簫夕陽自逐寒鴉去
萬片宫花共寂寥
　　　送人還姑蘇
别十三年返故居可憐世業半空虛布囊惟有焦琴在
乞與秋風葬闔閭
　　　題僧子温畫水墨蒲萄
裊裊多應半熟時落斜髙掛冷攅枝分明記得山窗下
一架寒藤帶雨垂
　　　望太湖
獨立瀰漫灝氣中倍饒雲霧杳重重直西一道孤光起
指點人看是白龍
　　　其二
眼力難窮逺即昬縱睛惟只兩三分今朝林屋人皆見
不似峯巒只似雲
　　　收家信
渺渺秋風生白波故鄉歸夢隔山河可憐一紙平安信
不及衡陽鴈字多
　　　聞友人過吳
詩囊掛在船篷上吟過江楓落葉中為恐吳牋題不盡
秋風先燥數堆紅
　　　彩雲橋
斷橋流水兩無期殘日輕雲處處疑乞與行人自沽酒
滿旗風雨豆花籬
　　　龍井道中雜記
白髮宫人頻笑謔羅衣昔對君王著夜驚春雨洗桃花
夢魂猶掛鞦韆索
　　　其二
老僧病久聲嘶喝屢說紫衣勝短褐莫嫌兩手漸拘攣
曾把御前供奉鈸
　　　山崦早梅
晴逼寒笆春滿鄰漢奩芳額漸輕勻東風未放全消息
兩萼愁香不見人
　　　青陽驛
悄悄如秋麥氣涼山風吹透濕衣裳小爐深幌枯松火
一夜寒香遶客牀
　　　舟次黄鶴磯
俯為江山特地來勢須時暫走塵埃稍閒便著攜宫酒
一酹吳王舊釣臺
　　　聞鴈
此是衡陽第幾羣寂寥偏雜雨聲聞如今逺道多矰繳
莫厭髙飛入暮雲
　　　風惡偶成二首
柔櫓雙隨下水船亂帆輕柂遞相先無端繫著山村岸
髙枕蘆芽對雨眠
三日要行還止住冷沙寒水暗消春一千四百蕪湖路
怨雨愁風多少人
　　　溧陽桃花
見説謫仙曾到此東風千樹鎖雕牆游人偏向花間酹
雨濕春泥噴酒香
　　　延山渡
解帆登岸作山遊林木茅茨共一丘數日驟寒消不盡
尚餘殘雪護松瘤
　　　蕭山縣下遇雨二首
年來沙漲卒難消更覺西興渡口遥冷坐看他騎騍馬
半鞍泥水踏春潮
悠悠心厭出江沙過得丘亭轉落斜村店自知行客倦
勸嘗新酒買甜瓜
　　　大洲湖
人居澤國勝居陵十月陂塘未結冰殘葦亂茭收拾後
斷筐分晒折腰菱
　　　道間偶成
彎彎田角路周遭摘盡柔桑露淺蒿無限寂寥門半掩
一車偏健夕陽繰
　　　早春
連朝微雪暗消凝始覺春風逐旋增今早畫簷偏有意
數條吹折晒殘冰
　　　送人之漢上
舊來邊塞自多塵瘦草寒花强作春見說連年更悽愴
亂螢隨趁鬼迷人
　　　思歸
閙裏看山不識真偶來軒檻振衣塵諸峯便覺移相就
分付春風欲去人
　　　其二
點點楊花飛滿洲只應催促送行舟非關向晚傷心事
自怯春寒不肯留
　　　其三
盡日憑欄客興濃山雖西遶水還東便乘春暮家園去
猶及棠梨滿徑風
　　　其四
自覺才疎久願歸敢將山色便相依漢家事業雖全盛
亦放梁鴻一箇飛
　　　贈野逸
時康難售賈生醫諫鼓無聲對落暉又報一年花信了
滿山鶗鴂送春歸
　　　其二
悠悠行路雪侵頭擬出重關洗敝裘堤上忽逢憔悴客
背花停酒説通州
　　　下渚秋暮
淺灘近渚沙相接水落漁人朝暮涉摵摵風鳴若雨來
繞堤吹散乾荷葉
　　　秋日馬上
本無謀畧强談兵每媿臨邊病未能筋力豈知猶可喜
一鞍千里到江陵
　　　許市罩魚
網邊分得尾纎纎腥却蓴絲莫厭嫌自有野人相料理
柳隂茅店一包鹽
　　　歲除思歸(六言/)
山妻書到多日野渡舟横幾回想見溪邊亭上故人待
我銜盃
　　　其二
春風冰斷千尺曉霽雲開百重何處溪橋爭渡誰家山
寺聞鐘
　　　其三
野屋定堆落葉山徑應鋪石蕪一别經秋不到隔籬黄
犬誰呼
　
　端平詩雋巻四
